欽定日下舊聞考卷二十三
國朝宫室(十五)(西苑三)
循池岸而南為
日知閣閣後左門東南為春及軒軒左為交蘆館又左
為芸齋(宫國朝史)
(臣)等謹按
日知閣建石梁上其下為水牐太液池水從此出逹於
織女橋閣額為
聖祖御書閣内
皇上御書額曰漱玉飛珠聫曰秋月春風常得句山容
水態自成圖又聫曰境靜趣無窮魚躍鳶飛同活
潑水流機不息瀑淙雪淨總鮮新皆
御書
乾隆二十三年
御製交蘆舘詩蜃窗恰對玲瓏壁遊目通明俯碧湖
鷗鷺菰蒲都自在便因相見悟交蘆
乾隆二十四年
御製日知閣詩閣據飛淙表(是處為太液尾閭閣名皇祖所題)
璇題號日知機參賢者語情見
聖人辭既凜無忘義又如默識時曩予成薈說自審每
慙斯
又
御製春及軒詩山複水之涯苔蘇柳巳絲熙春及節
句觸目會心時念彼西疇事厪吾東作思英英常薈蔚
膏雨願如期
又
御製芸齋詩古芸馡馥小窗明研淨甌閒道趣生曾是
少年績學處祇慙兩字曰躬行
(臣)等謹按交蘆舘諸處
御製詩皆恭載首見之篇餘不備錄
芸齋稍南為
賓竹室室南為蕉雨軒(宫國朝史)
(臣)等謹按
賓竹室内聫曰自是林泉多蘊藉依然書史得周旋蕉
雨軒聫曰春泉石罅淙聲細新竹風前弄影娑北
室聫曰禽鳥襍歌傳戶外箖箊爽籟下雲標
乾隆二十一年
御製賓竹室詩月下檀欒影風前淅颯聲籜兮吹汝
和夷也聖之清等度真瀟灑安排豈墄平便應延入幕
底鎮傲南榮
又
御製蕉雨軒詩十笏幽居益灑然軸蕉簪石小庭前
臨忩恰稱聽春雨萬琲驪珠摐綠天
(臣)等謹按
賓竹室蕉雨軒
御製詩皆恭載首見之篇餘不備錄
蕉雨軒南曰雲繪樓樓西有室曰韻磬又西南為清音
閣(宫國朝史)
(臣)等謹按雲繪樓三層北向聫曰道堪因契真佳
矣畫豈能工有是夫又曰衆皺峯如能變化太空
雲與作浮沉清音閣聯曰宫商之外有神解律吕
以来無是過閣上下與雲繪樓通有門曰印月門
外東南則船塢也
乾隆二十五年
御製雲繪樓詩棣通景物鬭韶妍又見魚鱗皴遠天
水墨丹青爭獻技東皇寧許一家專
乾隆二十六年
御製韻磬居詩風水相吞吐磬聲出碧𥻘自成宫與
角底辨主和賓似矣彭蠡口居然泗水濱東坡笑李渤
盖是特欺人
(臣)等謹按雲繪樓韻磬居
御製詩皆恭載首見之篇餘不備錄
清音閣沿堤而南為
同豫軒(宫國朝史)
(臣)等謹按
同豫軒東室聫曰魚躍鳶飛参物理耕田鑿井樂民和
内室額曰大圓鏡曰小方壺聫曰夏屋暢清吟風
篁半嶺春城通曉望烟樹萬家西室聫曰麗日和
風春澹蕩花香鳥語物昭蘇
乾隆二十二年
御製同豫軒得句因迥為高得軒榭蜃忩俯處見閭
閻對時育物恒關切士習民風藉驗覘春色滿皇州入
詠後樂以天下同忺心殷保泰戒鳴豫周易分明注福
謙
乾隆二十八年
御製同豫軒詩碕岸周遭鏡影皚中央金碧煥瀛臺
東南綴景兹堪憩(軒在瀛臺東南)西北遵王方逓来(時回部極西愛鳥䍐)
(部之愛哈莫特沙汗及哈薩克西部烏爾根齊部之哈雅布汗啟齊玉蘇部之努喇麗汗巴圖爾汗以次奉表)
(貢馬)窗俯六街騐蕃庶民猶三代慎栽培曰同固可然艱
矣言倡斯非益戒哉
乾隆三十年
御製同豫軒詩新舊萃藩封三接不可缺賚與宴並
行所以聫情悦涓休月之六嘉饗答韶節同豫此臨憩
紫光(閣名賜宴之所)待整設軒墀既靜佳甌研亦清潔羲經在
棐几玩象觀辭說雷出地奮軋撫辰敬斯切
乾隆三十六年
御製同豫軒詩西苑例春醼南池憩曉餐(軒在液池南岸紫光)
(閣賜宴外藩每先臨此傳餐待備)徘徊聊待備吟咏適清歡篆鼎非烟
結華鐙是畫看豫同中與外
家法永綏安
(臣)等謹按
同豫軒
御製詩謹繹有關紀述事實者恭載卷内餘不備錄
同豫軒後為
鑑古堂左為香遠右曰靜柯(宫國朝史)
(臣)等謹按
鑑古堂
皇上御書聫曰心觸清機親翰墨目遊潤景足精神香
遠室聫曰鳶飛魚躍天機錦秋月春風大塊章靜
柯室聫曰會心多野趣契理謝言詮香遠室西有
靜室額曰自在觀山下有室額曰鷺濤皆
御書
乾隆二十三年
御製鑑古堂詩壁號圖書聚筵惟翰墨攤常懷三鑑
對寧棘一身安無逸凜明訓與稽愜古歡顧名思義處
所愧是貞觀
乾隆二十四年
御製靜柯室詩書室蕭然號靜柯喬枝窗外自婆娑
驀思庾信方點筆興寄東陽得幾多
乾隆二十五年
御製香遠室詩可遠觀猶不可親色香一例淨無塵
山陰鏡裏如相訪髣髴其人是賀循
(臣)等謹按
鑑古堂諸處
御製詩皆恭載首見之篇餘不備錄
瀛臺之南隔池相對者為寳月樓(宫國朝史)
(臣)等謹按寳月樓乾隆戊寅年建與
同豫軒
茂對齋東西相望北對
迎薰亭南臨
皇城樓上恭懸
皇上御書額曰仰觀俯察聫曰佳興四時同圖呈苑裏
清光千里共鑑徹池心樓下東室北間額曰錯繡
曰卷綃聫曰雲容水態從頭會秋月春風取次拈
又曰玉宇近高寒欄憑十二慶霄增朗徹界俯三
千又曰烟雲舒卷攬勝賞松石古澹怡遠情南室
額曰芳援曰玉萃聫曰雲歛琳霄目因迥水澄蘭
沼意俱深又曰寫影水中央萬川同印澄輝天尺
五一鏡常懸又曰風物似登瀛景呈瑶島雲山疑
罨畫影漾金波寳月樓西為
茂對齋聫曰舒卷天真任嵐靄飛沉自得樂禽魚
茂對齋右為
涵春室室内額四曰花港曰渌淨曰魚樂曰晩春皆
御書齋西為
延賞亭
御製寳月樓記文有神會落筆可以千言興有時来
待機不妨數歲寳月樓記之作遲速蓋有如是是寳月
樓者介於瀛臺南岸適中北對迎薰亭亭與臺皆勝國
遺址歲時修葺增減無大營造顧液池南岸逼近皇城
長以二百丈計闊以四丈計地既狹前朝未置宫室每
臨臺南望嫌其直長鮮屏蔽則命奉宸既景既相約之
椓之鳩工戊寅之春落成是歲之秋久欲為記輒以片
時來往率即成詠罷輟兹始叙而記之蓋兹樓之經始
也擬以三層既覺太侈則減其一延不過七間袤不過
二丈據岸者十之四據池者百之一池不覺其窄岸不
覺其長拾級而登布席而坐則雲閣瓊臺詭峰古槐峭
蒨巉巗聳翠流丹若三壺之隠現於鏡海雲天者北眺
之勝概也憑窗下視迥出皇城三市五都隠賑縱横賈
貿墆鬻列隧百重華蓋珂馬劍珮簪纓撫兹繁庶益切
保泰與持盈此則南臨之所會也於東則紫禁紫微左
廟右社規天矩地因上因下授時順鄉玉堂金馬慙茅
茨於有虞法卑室乎大夏奉此宫室每同漢文恐羞之
情也而其西則西山起伏連延朝嵐夕靄氣象萬千春
雨沐而農興秋霜落而林殷是又神皋繡壤下視三都
與兩京也樓之義無窮而獨名之曰寳月者池與月適當
其前抑亦有肖乎廣寒之庭也夫人之為記者或欣然
於所得而予之為記常若自訟是宜已而不已予亦不
知其何情也系以辭曰樓之聳惕居高以悚樓之廓
坦吾心以樂樂與民同悚勵已恭樂不忘悚樂斯益永
謂悚匪樂悚不可樂摛辭壁間因識意之所存
乾隆二十三年
御製茂對齋詩因迥得高齋俯臨見闤闠羲經可觀
象顔之曰茂對玩辭既呈外保泰亦殷内先王貴因性
夫何勞智慧
又
御製涵春室詩東皇弗偏黨物物付以春此室名曰
㴠其意何所云譬如天地間人乃一粒存心則粒之粒
量與天地均以此例吾室含春寧有垠享帚不為私與
物常同仁
又
御製延賞亭詩役情書史亦糟粕契理鳶魚總道機
試問亭中延賞者䆒於何處獲心依
乾隆二十四年
御製題寳月樓南岸嫌長因構樓樓臨直北望瀛洲
(瀛臺皆前明所建惟南岸向無殿宇故為樓以配之)一泓水鏡呈當面滿魄冰輪
映舉頭金掌夜盤流沆瀣玉街晨珮響琳球(樓臨皇城俯視可見)
(長安門朝騎)康家佳句誰能繼處上常殷保泰謀
乾隆二十七年
御製寳月樓六韻鈞軸青旗轉璇璣玉燭調高樓春
可望斜漢月恒邀旭靄占多榖(是日穀日)露湑詠蓼蕭敬思
九功叙敢詡八瀛朝綵燕翔屛綺銀花壓勝韶晩來鈎
影挂欲釣上元宵
乾隆三十年
御製涵春室詩春節雖遲日(是月十四日始立春)春意逓新年
雪積祥玉花爆騰瑞靄煙宫城近六街市語何喧闐昨
歲幸遇豐物價平於前婚嫁率乘時景象熙京㕓可遽
云返樸通經貴逹權
乾隆三十三年
御製寳月樓詩淑氣漸和凝高樓拾級登北杓已東
轉西宇向南憑(樓臨長安街街南俾移來西域回部居之室宇即肖其製)門戶新粘
帖街衢早鬻燈團圞三五近眺賞又何曾(上元例在御園陳煙火此)
(樓從未賞節)
乾隆三十四年
御製寳月樓詩冬冰俯北沼春閣出南城(樓近倚皇城南墻)
寳月昔時記(向作寶月樓記粘壁)韶年今日迎屛文新茀祿鏡影
大光明鱗次居回部(牆外西長安街内屬回人衡宇相望人稱回子營新建禮拜寺正與)
(樓對)安西繫遠情
乾隆三十七年
御製寳月樓詩兩層傑閣出城頭(樓在液池南岸倚皇城墻俯臨城外)
春色皇州俯滿眸素壁彩屏新換帖碧簷銀魄始垂鈎
丹梯那似惠連陟玉斧何須吳質修寳月名樓亦已久
幾曾玩月一登樓
(臣)等謹按
茂對齋諸處
御製詩謹繹有關紀述事實者恭載卷内餘不備錄
仁曜門西為結秀亭亭西為
豐澤園(宫國朝史)
(臣)等謹按
仁曜門西屋數楹
聖祖仁皇帝養蠶處也建亭於橋榜曰結秀又西一水
横帶稻畦數畝為
豐澤園
聖祖每親臨勸課農桑
世宗憲皇帝歲耕耤田先期演耕於此我
皇上舉行舊典率循不廢仰見
聖
聖相承勤民務本之至意云
乾隆二十三年
御製結秀亭詩亭臨七月騐豳風鋤雨犁雲凭覽中
環秀當年定遠近(金史章宗紀承安元年六月幸環秀亭觀稼日下舊聞採入當在今西苑)
(地)劭農今古意還同
(臣)等謹按結秀亭
御製詩恭載首見之篇餘不備錄
御製豐澤園記西苑宫室皆因元明舊址惟豐澤園
為康熙間新建之所自勤政殿西行過小屋數間蓋
皇祖養蠶處也復西行歷稻畦數畝折而北則為豐澤
園園内殿宇制度惟樸不尚華麗園後種桑數十株聞
之老監云
皇祖萬幾餘暇則於此勸課農桑或
親御耒耜逮我
皇父纉承丕業敬
天法
祖世德作求數年以來屢行親耕之禮皆預演禮於此
乃知
聖聖同規敦本重農用躋天下於熙皡之盛若瀛臺之
建於有明飛閣丹樓輝煌金碧較之此園固為美觀而
極土木之功無益於國計民生識者鄙之行一事而合
於天心建一園而合於民情身率先而天下丕變吾於
是乎知
皇祖
皇父之為首出之聖也
御製辛亥仲春
上幸豐澤園演耕耤禮
上躬四推
命(臣)御名等終畝恭擬應制十韻大地陽和淑景韶
潛蘇土脉應風條洪鈞普扇百昌序大造均舒萬物調
翠輦臨耕旗閃爍
金輿載駕玉鎪雕行行西苑停鑾輅泛泛天池盪畫橈
帝耒四推膏壤沃
皇躬一墢甫田遥先期己見寅恭𢡟終畝還思
教澤饒種布期生連理穗壠開願長九岐苖追思
聖祖觀耕地却值吾
皇演禮朝豐稔歲功九有遍太和景象萬方昭放勲久
頌
堯功茂恊帝重瞻
舜德超
乾隆九年
御製豐澤園演耕耤禮詩千畝將臨耤三推預習耕
脉膏方起動節序過清明禮以勤農重詩因觸念成猶
思終畝教(豐澤園演耕禮屢行之曾奉)(命皇考時終畝)望歲倍關情
乾隆十二年
御製豐澤園演耕詩霽靄光烟向遠低演耕豐澤趯
臺西今年却先春三月(耕耤常行於三月今歲節氣早故在二月)前日欣霑
雨一犁緬想
芳型農重也(豐澤演耕自以為皇考始行之後遂例)仰承渥澤志欽兮
上林太液增新景黛耜青箱凑好題
又
御製豐澤園嘉穀既獲命大學士九卿觀之兼成近體
八韻我
皇祖以農桑為重於瀛臺之西别建一園黍高稻下左
右區分蠶室桑疇後先相望騐田功而重本計貽訓良
深
皇考年舉耤田之禮每先期演耕於此予小子仰
聖蹤之同揆其敢弗蘉兹當萬寳告成之際王畿遍覽
而旋越我弄田亦登嘉穀對時有喜點筆成章較晴
量雨一年中家法廑農
聖聖同倬彼公田經
舜步欽兹本務對豳風三春於是青箱播九夏曾看玉
穟芃實好實堅欣始遇維穈維芑類皆充莖莖尺穗真
希見顆顆圓璣允化工快目稍酬祈國志因心敢懈凛
淵衷勤耕時溉兼逢歲山左江南可遍豐鷺序傳觀休
進頌先憂後樂事何窮
乾隆十四年
御製豐澤園演耕詩
帝耤耕將舉苑卿甸早治多因重稼穡詎祗習威儀沃
壤南東矣新犁往復之鳥鳴春欲半蠖屈土全滋農父
荷鋤立親藩布種隨(演耕之禮自三王皇考始之耕耤則司農布種五推此則率以)
(親藩布種用訓勤農遂成典制云)淰雲欣有渰膏澤被無私每以試耕
日頻思觀禮時豳郊宛在目不必詠周詩
又
御製經略大學士忠勇公傅恒奏凱金川率領諸將士
還朝錫宴豐澤園用昭飲至之典即席得長律一首
卡撒功成振旅歸昇平凱宴麗晴暉兩階干羽欽虞典
六律宫商奏采薇湛露應教頒幕殿甘膏更慶遍春畿
持盈保泰咨同德偃武修文凜勅幾
乾隆十七年
御製豐澤園演耕詩春暮西園届演耕土膏動處物
勾萌勤農知稼承
家法漫擬惟循典故行夜雨雖微足浥塵潤含煙柳
綠絲新西山又見英英吐優澤惟期近遠勻太液東
風送畫船到來京兆奉絲鞭盛儀略較
農壇殺(去聲)漢典由來有弄田農衣農具錯綜陳意在
毋忘農苦辛瞥眼迴思成隔歲昨年江國為觀民(去歲未曾)
(耕耤故云)
乾隆十八年
御製豐澤園演耕詩耕耤前辰例演耕無非民事廑
躬行仗排上苑春風麗土潤新犁時雨晴種佈從教付
林監耒陳不必命農卿(耕耤司農進耒耜佈種演耕則先陳耒耜以奉宸苑卿佈種蓋)
(遂為皇考定制典故云)
憲皇家法過周制肯播伊予敢懈誠
乾隆二十一年
御製豐澤園詩轣轆冰牀度因臨豐澤園試耕還有
待(□北為每歲試耕之地)問景略堪存竹重琅玕節麥培餅餌根
閭閻增富庶未可禁人喧
乾隆二十三年
御製豐澤園演耕作豐澤春犁習良規
聖考留那忘隨種日忽作教耕秋(雍正年間隨佈皇考演耕常敬種是)
(日命皇子等隨行禮因而有感)無逸聰聽
訓知艱慎率猷隴頭偶迴顧殊似服先疇
乾隆二十九年
御製豐澤園演耕作豐澤真豐澤端因習禮臨墢無
千畝遠潤過一犁深往歲逢曾罕三農喜不禁迴思播
種日(雍正年間每隨皇考演耕於此播種)重穡
教垂今
乾隆三十一年
御製豐澤園演耕作耤禮行將舉弄田先習耕仰窺
垂制意(豐澤園為預行皇考每歲躬耕耤田演耕之地)
特寓重農情金耜翻土潤青箱播穀精林鳩偏入聽喚
雨一聲聲
乾隆三十二年
御製豐澤園詩亭榭各標額總名豐澤園
當年廑農圃(□規制樸素環以桑徑稻畦所因皇祖時建為畿暇勸課農桑之賜)
(名豐澤云)此日緬
文言適以習耕至對斯古屋存何當霈甘雨生意攬前
軒
(臣)等謹按豐澤園
御製詩謹繹有關紀述事實者恭載卷内餘不備錄
豐澤園門内為
惇叙殿(宫國朝史)
(臣)等謹按
惇叙殿舊名崇雅殿乾隆壬戌宴王公宗室於此聫句
賦詩因移崇雅額於别殿易名
惇叙殿内額曰睦親九族聫曰彛訓念貽謀夲支百世
仙源長篤慶華萼一堂又曰玉水涵波遠瓊枝浥
露榮皆
皇上御書
御製惇叙殿柏梁體聫句詩序乾隆丙寅秋八月式
宴王公宗室於瀛臺之惇叙殿法
皇祖也惟時朕諸叔父列王爵者四人皇弟封王者二
人皇子三人宗室王公有爵者三十二人念我羣從子
姪孫姓之同出自
皇祖者或俟封或爵不至與宴之列十年以來未舉和
會之典親親之誼疎焉則亦命入今日之座凡六十有
二人其以事故是日未至者復五十餘人於戱自黃虞
以來有大德者之得其位得其祿得其名夀如我
皇祖者其誰耶即子姓之繁衍雖文王不得尚之使目
前之振振揖揖我
皇祖
皇考式臨式憑予與諸弟兄子姪孫姓稱觴獻夀於其
間其愉悦鼓舞又當何如歡極而戚固情之所必至也
然今日之宴會我
皇祖
皇考實式臨之實式憑之諸伯叔父自當以予言為不
謬也則又洒然以怡焉昔漢武帝柏梁之宴同姓者惟
梁王武及宗正安國而已其餘皆羣臣然尚以此留詩
唐明皇改集仙殿為集賢籲俊之義尚矣而周親未與
亦闕典也朕今易崇雅為惇叙以紀今日之事復倡為
首句以俟衆作之成凡今兹之掞藻得句者皆我
皇祖
皇考遺教之所垂也又何必舉金谷之例乎
乾隆二十一年
御製惇叙堂詩惇叙名堂始自予每來欲去且徐徐
齊家治國從來重木本水源未可疎瓊壁聫吟七字在
錦筵回首十年餘會當歲美還幾暇行葦和歡更繼初
(臣)等謹按
惇叙殿
御製詩恭載首見之篇餘不備錄
惇叙殿東為菊香書屋殿後為
澄懷堂(宫國朝史)
(臣)等謹按
澄懷堂額為
聖祖仁皇帝御書康熙初年詞臣嘗於此進講堂内額
曰觀衆妙聫曰心田喜色良先玉鼻觀真香不數
蘭東室聫曰偶在參天一閒憑味道腴菊香書屋
聫曰庭松不改青蔥色盆菊仍霏清淨香
乾隆七年
御製澄懷堂詩細草輕莎綠滿堂荷風槐雨釀新涼
池塘澂澈鷗朋集簾幕蕭閒燕子翔四壁圖書鑑今古
一庭花木騐農桑金猊篆裊澄懷永民事艱難子細商
乾隆二十四年
御製澄懷堂詩書堂搆豐澤七十有餘年佳境春光
駐
聖人寳額懸(堂額御筆皇祖也)席珍常接引(康熙初年儒臣率於此進)
(講)義府足周旋詎止羹墻慕紹聞勵勉旃
乾隆二十八年
御製菊香書屋詩屋無長物有詩書暫爾盤桓意淡
如四季淵明趣具足東籬欲笑尚拘墟
(臣)等謹按
澄懷堂菊香書屋
御製詩謹繹有關紀述事實者恭載卷内餘不備錄
澄懷堂北有樓榜曰
遐矚樓(宫國朝史)
(臣)等謹按
遐矚樓上下七楹樓上聫曰體物豈緣誇麗藻撫時端
藉勵雄心又曰千疊雲峯空外迥三農雨露望中
深樓下聫曰窗通碧水蒼山外人在光風霽月間
東室聫曰擬景真無盡會心迥不同西室額曰圖
史自娛聫曰點綴雲峯留玉宇參差水榭引朱船
乾隆六年
御製遐矚樓詩宇空千里近樓迥一窗虛坐久塵氛
遠曠懷寄太初溪田圍綠野樂事在桑麻一幅豳風
景凭高玩歲華(樓在豐澤園中康熙年間所建)涵元朔氣通松檜鏡
光中南望仙壺景蓬瀛不在東(涵元瀛臺殿名也在豐澤園之南)雕
甍煥虯龍飛閣連雲漢芸編散古香樂此不知倦林
空帷乍捲冰合鏡逾明登覽非娛目憑觀萬物情
(臣)等謹按
遐矚樓
御製詩恭載首見之篇餘不備錄
豐澤園西有亭曰荷風蕙露與亭相對有門入門為
崇雅殿殿後東為
静憩軒西為
懷遠齋後有臺其南隔水相對為
純一齋(宫國朝史)
(臣)等謹按荷風蕙露亭相對有門南面石刻額曰
静谷聫曰勝賞寄雲巖萬象總輸竒秀青隂留竹
柏四時不改蘢蔥北面石刻額曰雲竇聫曰月地
雲階别向華林開靜境屏山鏡水時從芳徑探幽
蹤
崇雅殿東室聫曰乍雨乍晴春事好宜詩宜畫物華殊
西室聫曰翠合三山連閬苑波涵一鏡儼蓬瀛又
曰金猊靄入瑶編潤玉樹花均蔀屋香臨水北向
有臺額曰歌舞昇平聫曰水中樓閣浮青島天上
笙歌繞碧城
純一齋額為
聖祖仁皇帝御書齋内聫曰烟景滿前供妙墨芳洲隨
處引清遊
乾隆二十八年
御製靜憩軒詩假山歲久真山似峭蒨閒房靜憩宜
消得一年來幾度自嫌結構屬多為
乾隆三十二年
御製靜憩軒詩㙮側文軒小憩遲(軒在永安寺白塔旁即萬歲山廣寒)
(殿舊址也)墨壺琴薦雅相宜風鈴替戾松窗外長短聲中託
靜思
(臣)等謹按
豐澤園之靜憩軒
御製詩謹繹有關紀述事實者恭載卷内餘不備錄
乾隆二十四年
御製純一齋詩在豐澤園中
皇祖御額也過雨乘晨爽遊園憩舊齋即今對景日
仍
昔重農懷綈几披芸簡松簷仰
古釵兩言賅衆義未易涉津涯
乾隆三十七年
御製懷遠齋詩方寸不為小萬里詎云遥何須稱芥
納至理原自昭書齋纔幾楹寰區量可包懷遠向所題
非為(去聲)攬景撩百世籌永圖兆姓思艱勞循名欲責實
吾寧徒遊遨
(臣)等謹按
純一齋
懷遠齋
御製詩皆恭載首見之篇餘不備錄
德昌門西有門東向入門循山徑而南為
春耦齋(宫國朝史)
(臣)等謹按
春耦齋在
豐澤園之西齋東室聫曰即事既多美託好有常因又
曰曉露蘭陔外香風禾隴間又曰心澹水木秀興
幽魚鳥同西室聫曰林薄隂濃藏别院汀洲新水
漲前津閣上聫曰縈洄水抱中和氣平遠山如藴
藉人又曰潤浥雲霞氣真參泉石靈齋後楹恭懸
御書額曰雲术含秀
御製春耦齋記語云周過其歷秦不及期班固美其
親親賢賢固本衆建至鄙秦以子弟為匹夫骨月失藩
衛其然豈其然哉夫秦之失賈誼論之詳矣闢封建之
議則莫過於柳宗元而周之所以過其歷後世鮮有發
厥旨者蓋自后稷公劉世以重農為務惟土物愛知稼
穡艱至於文武成康猶是道也立我烝民祈天永命詩
書所歎略同一軌國家龍興東海較之周家藝荏菽廼
埸疆者固有不同而天下初定禮樂未遑即舉
祈穀之祭下力田之詔我
皇祖建此豐澤園於西苑以劭樹藝而較晴雨至於
皇考歲舉耕耤之典必先演耕於園北弄田以視周家
世業肯穫者有過無弗及予小子聰聽
祖
考之彝訓亦惟是無逸作所民本食天之念拳拳無懈
不敢以一已之貴而忽萬姓之窮不敢以四方之豐而
忘一隅之歉二十一年以來此物此志也園之内有齋
兹以春耦名之而闡其說如右石渠寳笈中舊藏唐韓
滉五牛圖農部尚書蔣溥因進其父故大學士蔣廷錫
倣項聖謨摹本繼又得項聖謨卷古今名蹟一時會合
良稱藝苑勝事夫服疇力穡牛之資用最鉅並貯齋中
每一展觀如見洪縻縹軛馴擾膏壤間然予知依務本之
意所為在此不在彼耳
乾隆二十二年
御製春耦齋詩行春得餘暇小憩臨春耦舉趾彼尚
遲于耜吾何有不可無此意以身先(去聲)黔首華鐙懸綺
綴麗景羅菱牖所樂詎在茲康年冀施厚
又
御製春耦齋詩春耦臨豐澤田犁歲演公代耕因展
義(今春因南巡例以苑丞代耕)即目每祈豐暘雨今年若黍禾夏日
芃五牛致十五(齋中貯韓滉五牛圖并項聖謨蔣廷錫所倣二卷共為十五云)考牧可
因通
乾隆二十四年
御製春耦齋詩綠竹叢中詰徑幽綺窗玉砌俯澄流
每因耕禮於時憩試問農人得此不寳穡綏豐真勝賞
墨林契要亦優遊齋雖老屋額新署妙蹟緣收十五牛
(唐韓滉五牛圖真蹟項聖謨蔣廷錫俱有臨本並貯齋中)
乾隆二十八年
御製春耦齋詩片刻傳餐去
暢春將問
安五牛聊閱古(是齋貯韓滉五牛圖向有記)一墢尚餘寒農務惟心
廑春光舉眼看行當試耕候咨爾上林官
(臣)等謹按
春耦齋
御製詩謹繹有關紀述事實者恭載卷内餘不備錄
雲木含秀隔池相對有延樓數十楹榜曰
聽鴻樓由徑南折而東面北為
植秀軒(宫國朝史)
(臣)等謹按
聽鴻樓上下五十有四楹與
春耦齋相對聫曰遠翠靄晴嵐四山圖畫清風生爽籟
萬竹笙竽東室聫曰煙霞表裏因心靜天水空明
觸目新又曰每因物表延遥寄似與天遊得靜陶
又曰風前竹韻金輕戞石罅泉聲玉細潺西室額
曰神觀蕭爽聫曰鏡自遠塵皆入詠物含妙理總
堪尋
植秀軒聫曰幾羣鸞鶴隨吟管四面芙蓉入綠紗
乾隆二十二年
御製聽鴻樓詩太液輕冰未解池候惟北矣到來遲
高樓試可如斯聽春色何妨許共知
乾隆三十一年
御製聽鴻樓詩延樓俯液池春水恰生時人字傳聲
矣今朝乍聽之衡陽來應節塞北去如期目送曾何謂
吾惟戒在茲(李白鞫歌行雙目送飛鴻戒心不在賢之意)
乾隆二十二年
御製植秀軒詩伏中移竹罷雨後到軒初清聽入窗
牖疎觀暎砌除寧惟將俗遠兼可學心虛設以菁莪擬
育才亦起予
乾隆三十一年
御製植秀軒對竹有會山軒名植秀四面圍綠竹試
問植物中秀應讓誰獨(一解)竹亦有秋時梢頭葉或黃不
爭衆木青節概故異常(二解)雨於春夏交南多北艱致補
助在人為汲水課澆埭(三解)暇即課澆埭園人前致辭權
且不宜澆緣埭抽筍時(四解)問其故何為水多筍屈曲匪
愛實害之郭槖言可復(五解)若然雲棲林地洳雨且霪何
以行鞭時十丈拔森森(六解)對曰此實異雨乃天膏賜井
寒河或汚其水不同致(七解)情知此巧言不復斥其非澆
竹猶小事戒在莫予違(八解)
乾隆三十五年
御製植秀軒詩休誇鳳影與龍文雅稱(去聲)敲風而拂
雲况是卉中君子節可能培植不斯勤
(臣)等謹按
聽鴻樓
植秀軒
御製詩謹繹有關紀述事實者恭載卷内餘不備錄
植秀軒折而西為石池度池穿石洞出為
虛白室又南有亭曰竹汀亭南為
愛翠樓(宫國朝史)
(臣)等謹按
虛白室三楹東向北室聫曰景向淡中宜藻繢山從老
處見精神南室聫曰連林新綠間舊綠入戶泉音
復鳥音
乾隆二十二年
御製虛白室詩石縫五丁開假山具真理夤緣步仄
逕虛室壺天裏誰謂既狹間曠望莫可揣讀我西銘篇
顔彼南華子底須辨異同吉祥受止止
又
御製愛翠樓詩種竹猗猗已作林高樓出竹翠雲侵
虛窗不礙疎還密詰徑何妨靜以深豈止坐來滿清聽
每宜望去愜幽襟河陽寄傲非吾事耐可薰風一撫琴
乾隆二十八年
御製愛翠樓詩竹樓枕碧岑(樓在竹林中非如王禹偁所云以竹為之也)
四季翠隂森假藉黃岡記徘徊君子林由來非覆瓦亦
可聽鳴琴世慮無能遣民艱每廑心
(臣)等謹按
虛白室
愛翠樓
御製詩謹繹有關紀述事實者恭載卷内餘不備錄
由竹汀折而西為棕亭又由樓南下有佛宇一所(宫國朝史)
(臣)等謹按佛宇臨池北向額曰大圓鏡中殿内額
曰智珠慧照聫曰天花不礙一林落仙草真成四
季芳其東稍北有石門門外横刻薈蔚適於幽處
合其内横刻㟏岈每與望中深又外石刻聫曰悟
物思遥託悦心非外求内石刻聫曰芝徑繚而曲
雲林秀以重石門以外即荷風蕙露亭也
欽定日下舊聞考卷二十三
