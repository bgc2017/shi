欽定日下舊聞考卷一百五十五
存疑(一)
(臣)等謹按朱彛尊原書於城市門之末附存疑一
卷凡舊蹟所傳或存其名而莫指其地或紀其事
而他無可徵者皆别為編出以俟考今按卷中如
元楊惟中之建太極書院其地在今内城南應移
入内城南城卷内又廉希憲之萬柳堂栗氏之玩
芳亭其地在今郊南應移入郊南卷此外各條則
概仍其舊其散見諸書有足資互證者謹為增輯
于後
原舜廟頌唐韋稔撰顔頵正書并篆額貞元十二年閏
八月(金石錄)
(臣)等謹案析津志亦稱燕京金故宫西有舜廟苐
其遺趾所在不可復辨矣
原唐復舜廟頌在幽州(寳刻叢編)
原幽州有虞舜廟久湮至唐貞元間始復(金石古文)
原廟據金故苑西北隅兵後廢不治獨唐貞元間顔魯
公子頵書幽州節度使韋稔重修廟碑尚存書畫端莊
殊有父風(秋澗集)
原虞帝廟顔書元時尚在見王惲文集有大都復虞帝
廟碑記謂此碑人屡欲易去礱以他用主者心惝恍若
有儆動乃已後有道士陳志元起長春别院復購之約
不犯原刻止用石背及來徙碑趺坼矣而身挺植重不
克舉道士愓息不敢徙仍安原處其著異如此(春明夢餘錄)
原鐵牛廟在舊燕城東南有土埋鐵牛露脊不知起于
何時(元混一方輿勝覽)
(臣)等謹案析津志鐵牛大力神廟在南城施仁門
内東南有小廟無碑又坊市條下有鐵牛坊注云
有鐵牛廟因其廟而名其坊市人亦祀之施仁門
乃金之東門元時門内鐵牛廟及坊尚存明圖經
志書不載則明初已廢矣
增鐵牛廟在舊城東南近東城路北土埋鐵牛露脊都
人因而祠之(元一統志)
(原果囉洛納延鐵牛廟懷古詩遺燕人重東作鎔鐵象牛形角斷笞華碧蹄穿土繡腥蹤傳野老古廟託山)
(靈一酹壺中酒穰穰黍麥青金臺集)
(原葛元哲鐵牛廟詩山昔聞刀買犢今見鐵為牛但保成功在無勞掘地求川千古意禾黍大田秋邊鄙猶)
(徵斂愁同木馬流文翰類選)
原唐遊擊將軍薛彦碑在幽州(寳刻叢編)
(臣)等謹案薛彦碑今無考
原碑趙含撰并書開元十八年正月立(金石錄)
(原唐故幽州都督河北節度使燕國文貞張公說遺愛頌孫逖撰其略曰渤碣之北有山戎焉乍臣乍驕或息)
(或縱鎮之以大府府冇都督威之以大軍軍有節度二者之任萬邦之屏公受命處此聲振殊俗於是塹山澤)
(起亭障塞雞鳴之阨守阜陵之衝遮大厦之路距盧龍之口延袤千里横絶一方修塞之後人到於今賴焉辨)
(其譜系范陽之大族也叙其封略燕國之名都也徵其政理幽州之良牧也薊縣父老感之所至久而益思遠)
(愬不才追書盛德辭曰聖出賢覩為師為輔大國宗文殊方畏武帝謂幽朔人思鎮撫受命載瞻聿來兹土謀)
(猷既壯闕漏咸補守固邦寧財豐人聚四牡既駕三邊無侮何以予之元衮及黼范陽宗邑燕垂守宇德被塞)
(翁恩深召父琢彼遺愛傳于終古貞石不騫薊邱之下文苑英華)
(臣)等謹案張說遺愛頌碑今無考
原金國子學碑二在舊燕城南上刻春秋禮記文今磨
滅不完(眀一統志)
(臣)等謹案金時石經文碑據明圖經志書在白紙
坊是此碑明時尚存今已佚
原元王惲修理大都南京石經事狀云竊見大都南京
廟學所有九經石刻刊琢極精近年以來舊制既廢舉
皆散亂于荒煙草棘間日就摧圮甚可惋惜且經之遺
制自漢唐至今歷代聖王無不尊崇修理蓋重夫經世
大法故也今海宇混一方息馬論道之時據上項石經
理合修立以彰國容按九經石刻舊在汴梁學宫金人
移置于燕今不復存矣(春明夢餘錄)
增石經文碑碑在舊南城白紙坊乃金舊國子學殿堂
門廡皆燬惟餘石碑二通上刻春秋經傳及禮記文多
磨滅不完(圖經志書)
(臣)等謹案金國子學圖經志書稱在白紙坊則其
故址當在今都城之西南隅但白紙坊自明嘉靖
中築外城後坊地劃而為兩其在城内城外已無
可考
原四賢祠者燕賢臣郭隗樂毅劇辛鄒衍也四像皆南
面列坐一王者拱其側則昭王也國工劉鑾所塑技極
精巧(陵川集)
原宣和二年既得燕山趙良嗣言頃在北國與燕中豪
士劉範李奭及族兄柔吉三人結義同心欲拔幽薊歸
朝瀝酒子北極祠下祈天為約(宋史本傳)
朱彛尊原按幽州舊有醫無閭祠北極祠又有舜
廟及燕四賢祠樂毅劉靖霍原均有專祠多山川
神祇聖賢之祀其後寖廢而莫之舉矣
原武成王立廟于樞密院公堂之西以孫武張良管仲
樂毅諸葛亮以下十人從祀每歲春秋仲月上戊樞密
院遣官行禮(元史祭祀志)
(臣)等謹按武成王廟祀齊太公唐書禮樂志開元
十九年始置太公尚父廟以留侯張良配中春中
秋上戊祭之仍以古名將為十哲像坐侍後罷中
祀遂不祭金泰和六年詔建昭烈武成王廟其制
如唐舊禮至明洪武二十年令武成王從祀帝王
廟罷其舊廟仍去王號自是廟祀遂廢
增武成王廟在保大坊都指揮使司之西(圖經志書)
原杜康廟在舊城北(元混一方輿勝覽)
(臣)等謹案杜康廟明圖經志書不載蓋廢自明代
者
增杜康廟在北城光禄寺内居西偏内有天師宮奉禮
部標撥道士一人在内提點看經專一焚修香火蓋為
醖造御酒每日於上位玉押槽内支酒一瓶以供杜康
提點者自行收貯(析津志)
(臣)等謹按元至元間建崇真萬夀宫以處道流張
留孫俗名天師菴亦曰天師宫明圖經志書云在
蓬萊坊相傳今顯佑宫及步軍統領衙門即其地
此條所稱光禄寺内之杜康廟天師宫以析津志
所載北城道里計之一云樞密院西為玉山館玉
山館西北為蓬萊坊天師宫又云樞密院南轉西
為宣徽院院南轉西為光禄寺酒坊橋其方位似
亦有相證合者謹附識以偹考
原幽燕思先驛後有五樹檜忽生藥丸試摘服之往往
療疾有騐(幽燕紀異)
(臣)等謹按思先驛並五檜已久廢無考
原大悲閣榜虞世南所書(金臺集)
(臣)等謹按析津志云聖恩寺即大悲閣在南城舊
市之中建自唐至遼開泰重修聖宗遇雨飛駕來
臨改寺聖恩而閣隸焉金皇統九載即其地而新
之元至元壬午春重修中奉大夫總判翰林國史
集賢院領會同館道教事安藏譔記二十四年四
月立石寺外閣祠大悲觀音菩薩據此則大悲閣
元時尚存也今無可考
原遼太祖援石晉自潞州廻入幽州幸大悲閣指白衣
觀音像曰我夢神人令送石郎為中國帝即此也因移
木葉山建興王寺春秋告賽尊為家神(遼史)
(原金大安二年十一月大悲閣幡竿下石隙中火出高二三尺人近之即滅凡十餘日自是都城連夜燔爇二)
(三十處三月大悲閣災延燒萬餘家火五日不絶史五行志)(金)
(原元至正十八年京師大疫宦者朴布哈於大悲寺修水陸大會三晝夜凡居民病者予之藥不能喪者給之)
(棺翰林學士承旨張翥為文頌其事曰善惠之碑史)(元)
(補張甫者本金元帥封高陽公金亡河北甫據雄霸元將里齋努屢欲滅甫以取雄覇驍將鄂羅呼者歸甫甫)
(納之其後鄂羅呼遁去且竊甫千里馬以獻里齋努里齋努喜待遇益厚嘗會飲燕京之大悲閣鄂羅呼醉里)
(齋努而推使投閣幾斃焉鄂囉呼乃佯醉下樓復乘所獻焉以歸甫追者莫及人始服甫之用間焉宋史)
(按里齊努舊作俚砦奴令對音譯改鄂囉呼蒙古語進也舊作窝羅虎今俱譯改)
(原果囉洛納延大悲閣詩金閣道連天起丹青飾井幹如何千手眼共著一衣冠榜交龍狹琱甍吻獸攢憑)
(高天萬里白苧不勝寒金臺集)
原唐處士富麟翁從縣令芮通源游蘭居寺通源給以
綠牝鞍(幽燕紀異)
(臣)等謹按蘭居寺係唐刹久廢
原開泰寺魏王耶律漢寧造(王文正上遼事)
(臣)等謹按開泰寺始建於遼金元以來屡加修治
見元統志至明遂廢天順時統志已不載
原開泰八年十二月幸開泰寺宴飲(遼史游幸表)
原重熙二十三年冬十月以開泰寺鑄銀佛像曲赦在
京囚(遼史本紀)
補燕舊有開泰寺王沂公謂是遼魏王漢寧所建元王
惲秋澗集中載重修開泰寺功德疏亦曰廼眷燕山昔
為遼府開泰禪寺者爰因鄴第建自樞臣然遼史宗室
初無魏王漢寧傳也(鴻雪錄)
增大開泰寺在昊天寺之西北寺之故基遼統軍鄴王
宅也始於樞密使魏王所置賜名聖夀作十方大道聖
宗開泰六年改名開泰殿宇楼觀雄壯冠於全燕至金
國又增之厥後毁於兵獨存大殿壬子春海雲諸大老
請雲山珍公開堂演法遂為此寺之五代祖憲宗彌加
崇重賜以金帛(元一統志)
(補永祐陵諱聞洪皓北鄉泣血旦夕臨後遇諱日即燕山開泰寺為文以薦其略曰故宫為禾黍改館徒饋于)
(秦牢新廟洊衣冠招魂但歌于楚些雖置河東之賦莫止江南之哀遺民失望而痛心孤臣久繫而嘔血又云)
(盛德之祀傳百世以無窮在天之靈繼三后而不朽故臣讀之無不掩涕洪忠宣行狀)
(補遼主鴻基以白金數百兩鑄兩佛像銘其背曰願後世生中國嵩山集)
朱昆田原按遼於開泰寺鑄銀佛像在重熙二十
三年當即晁以道集中所云也
(臣)等謹案開泰寺鑄銀佛像今無考
(補王惲同長老金燈義方暨馮君用聶文超劉敬臣王仲通馬才卿石夀之座主賈君叔良會飲開泰丈室詩)
(見陊殿秋煙老檜蒼春風合座捲吟觴争傾底裏心能不恡歌呼興更長風調總輸韋曲杜新詩驚絶碧雲)
(湯人生無似新知樂安得車輪一夜方秋澗集)
原聖宗統和六年三月幸延洪寺(遼史游幸表)
朱彛尊原案延洪開泰二寺元混一方輿勝覽中
猶載之至明修一統志及寰宇通志無有寺未必
盡廢也大約易其名故迹遂不可考矣
(臣)等謹按析津志云延洪寺在崇智門内有閣起
自中唐至本朝那摩國師重修之寺西别有洞房
尤為深䆳按崇智乃金之北門寺在崇智門内則
地當金之北城矣今無可考
增延洪禪寺在舊城寺有唐故幽州延洪寺禪伯遵公
遺行碑守薊州錄事參軍攝幽州安次令試大理評事
閻栻撰又按重修記寺在遼乾統間稱為甲刹至元朝
統御之初金人南奔兵燼之餘此寺殿閣巋然獨存壬
子歲賜白金為香資至元二十五年中元日住持僧戒
海立石紀其事(圖經志書)
(增□栻幽州延洪寺禪伯遵公遺行碑略堂咸通初禪師自襄陽來延洪開廢殿而創尊容闢虚而興法席)
(貞元中故相國彭城郡王劉公請凝寂大師弘法之初地也時號其所為天城院大中末故忠烈清河張公又)
(奏置為延洪寺中和四年倒廢光啟三年興復乾寧三年四月建碑同上)
原重熙十一年十二月以宣獻皇后忌日上與皇太后
素服飯僧於三學寺(遼史)
(臣)等謹按三學寺後改曰圓明寺查明統志内已
無此刹
原三學寺改名圓明請予為功德主因作疏曰粤三學
之巨刹冠四海之名藍今改僧而舍尼遂從禪而革律
邀印公為粥飯頭請湛然作功德主(湛然居士集)
增圓明寺舊都三學寺也在康樂坊肇始於遼金未及
百年而荒廢後復興建革律為禪改今名至元二十年
十月望資德大夫領大都留守司大興府都緫管行工
部尚書知少府監段貞立石(圖經志書)
(原張翥游城南三學寺詩雨南城多佛刹結搆自遼金旁舍遺民在殘碑好事尋苔塵壁暗風葉石幢深一)
(飯蒲團了蕭蕭鐘磬音蜕庵集)
原少帝自金天眷五年十月至燕京居安普寺前後三
四年天眷十年金主令帝出寺賜宅燕京之北其實有
人監守之十二年九月燕京大火旬日不息焚死者千
人金主勒兵出城北門避之於寳蓋寺去帝居所止數
十步(竊憤續錄)
原少帝到燕京居安普寺後徙居城東玉田觀(南燼紀聞)
朱彛尊原案竊憤錄南燼紀聞皆偽書也其紀欽
宗留燕事蹟與北狩行錄燕雲錄不同蓋未足深
信者
(臣)等謹按宋金二史皆載宋二帝以金太宗天會
五年四月至燕若天眷乃金熙宗年號在天會之
後十年且天眷三年後即改稱皇統並無五年竊
憤續錄謂少帝自金天眷五年十月至燕謬舛滋
甚益徵其書之不足信也
原金承安間勅選僧祖朗為香林禪寺開山提點(湛然居士集)
(臣)等謹按香林禪寺今無考
原崇夀禪院者燕京大聖安寺圓通國師退老之舊居
也圓通大師祖朗示寂於此先七日作頌萬松老人贊
曰訥于言而敏于行璞其貎而玉其心寒蟬將蜕尚嫋
餘音其弟子瘞骨于國師靈塔之左去京城之南可二
里許(湛然居士集)
(臣)等謹按崇夀禪院今無考大聖安寺據析津志
云在舊城金皇統初賜名大延聖寺大定三年新
堂成崇五仞廣十筵輪奐之美為郡城冠七年詔改
寺之額為大聖安殆金元以來名刹也至明遂廢
原秘書省今在燕弘法寺(金國文具錄)
(臣)等謹按析津志弘法寺在舊城金大定十八年
潞州崔進之女法珍印經一藏進於朝命聖安寺
設壇為法珍受戒為比邱尼二十三年賜紫衣弘
教大師明昌四年立碑石秘書丞兼翰林修撰趙
渢記翰林侍講學士党懷英篆額蓋此刹元時尚
存廢于明代
原至元二十一年九月以江南總攝嘉木揚喇勒智發
宋陵冡所收金銀寳器修天衣寺(元史世祖紀語按嘉木揚唐古特文殊)
(菩薩也喇勒智智慧劍也舊作楊璉真加今譯改)
(臣)等謹按天衣寺久廢無考
原至治元年三月寳集寺金書西番般若經成(元史武宗紀)
(臣)等謹按析津志云寺建於唐大概見於宗原堂
記其詞曰宗原堂者大寳集寺之丈室也佛殿前
石幢刻曰大唐幽州寳集寺唐碑亦有寳集之名
寺創于唐世可考見矣遼統和間沙門彦珪彦瓊
宗景重熙間慧鑑金天會時思愿智徧大定間重
暉承安間志元皆統領教門元時一傳為行秀再
傳為圓明知棟至正三年儀公被詔主寺嘗承詔
校金書藏典為譔續釋氏通鑑進諸嘉禧殿上嘉
歎之據此則兹寺自唐至遼金元皆為巨刹明初
遂廢
(原張翥宿寳集寺詩簷來借禪房宿悠然空客心殘僧幾人在古殿一燈深鐸能番語齋居發海音重陽看)
(已近聊復此登臨蜕菴集)
原大德五年二月賜興教寺地百頃(元史成宗紀)
(臣)等謹按元大都圖册云興教寺在順承門内街
西佛會甲於京師明統志不載此寺殆久廢矣
原皇慶五年十月建帝師帕克斯巴殿于大興教寺六
年三月賜大興教寺僧齋食鈔二萬錠(元史仁宗紀)
(原帕克斯巴帝師法號曰皇天之下一人之上開教宣文輔治大聖至德普覺真知佑國如意大寳法王西天)
(佛子大元帝師班廸達帕克斯巴巴克什輟耕錄)
原至治二年十月建太祖神御殿於興教寺(元史英宗紀)
原特們德爾取興教寺後壖園地三十畆(元史本傳爾按特們德)
(即特穆爾蒙古語鐵也舊作鐵木迭兒今譯改)
增興教寺在阜財坊(圖經志書)
原皇慶六年六月賜大乾元寺鈔萬錠俾營子錢供繕
修之費(元史仁宗紀)
朱彛尊原按上都亦有大乾元寺
(臣)等謹按大乾元寺及後條所稱五方佛銅像俱
無考
原泰定二年七月修大乾元寺三年七月幸大乾元寺
勅鑄五方佛銅像(元史泰定帝紀)
原延祐三年以起建新寺始置營繕提點所天歴三年
改永福營繕司(元史百官志)
(臣)等謹按析津志永福寺有青琉璃塔未詳其處
原延祐五年十一月勅大永福寺創殿七年二月罷造
永福寺戊午建御容殿於永福寺至治元年二月大永
福寺成(元史仁宗紀)
原泰定二年正月奉安顯宗像于永福寺給祭田百頃
(元史泰定帝紀)
原泰定三年十月中書省臣言飬給軍民必藉地利世
祖建大宣文弘教寺賜永業當時已號虚費而成宗復
搆天夀萬寧寺較之世祖用增倍半若武宗之崇恩福
元寺仁宗之承華普慶寺租㩁所入益又甚焉英宗鑿
山開寺損兵傷農而卒無益夫土地祖宗所有子孫當
共惜之恐兹後藉為口實妄興工役邀福利以逞私欲
惟陛下察之帝嘉納焉(同上)
(臣)等謹按大宣文弘教寺今
静宜園之萬安山法海法華二寺相傳即其遺址詳郊
坰西十五卷天夀萬寧寺在今鼓樓東偏詳内城
北城卷中承華普慶寺即寳禪寺在今寳禪寺衚
衕詳内城西城卷中崇恩福元寺據元人輿地要
覽有大德十一年碑學士歐陽元撰今莫詳其處
原國史院進先朝實錄儀中書命左三部太常寺少府
監於興禪寺置局(元史禮樂志)
(臣)等謹按析津志興禪寺在燕聖安寺之東憫忠
閣之西今莫詳其舊址
增興禪寺舊刹一行禪師建後廢辛丑冬再興建一紀
復完賜額曰萬安禪寺癸丑火是年三月重建大殿方
丈客位僧舍中統三年六月立傳法正宗之殿提舉學
校王萬慶撰書題額(圖經志書)
原至治元年十二月車駕幸西僧灌頂寺(元史英宗紀)
(臣)等謹按灌頂寺今無考
原後至元三年以雅克特穆爾居第賜灌頂國師納木
喀桑結號大覺海寺塑千佛于其内(元史順帝紀特按納木喀唐古語)
(天也桑結佛也舊作曩哥星吉今俱譯改)
原至正元年正月命永明寺寫金字經一藏(同上)
(臣)等謹按永明寺今無考
原皇帝在春宫時嘗幸勝因寺棟宇華潔像設嚴穆顧
昭文館大學士頭陀教宗師溥光而美之溥光對曰都
民姚長者之力也因歴道長者平生勝因之剙也致幣
五萬餘緡大藏經一藏(雪樓集)
(臣)等謹按析津志載元翰林學士閻復勝因寺碑
述僧溥光事頗詳今節錄于後寺在明時已廢
(增元閻復勝因寺碑略祖大頭陀教勝因寺圓通元悟大禪師溥光所造也始曰紙衣和尚十有一𫝊而至)
(溥光大禪師至元辛巳賜大禪師之號為頭陀教宗師請于有司得地八畆規建精藍前儀真三務使姚仲實)
(賙急尚義實為檀施首燕人高翔亞之自餘不祈而薦貨不命而獻力者非一師姓李氏字元暉雲中人自號)
(雪菴志析津)
原度宗全皇后宋亡從瀛國公入燕京後為尼正智寺
而終(宋史后妃傳)
(臣)等謹按正智寺今無考
原元初京師禪學分萬松延洪二門比邱尼智公參萬
松者也耶律楚材因請其開堂住報先寺(析津日記)
(臣)等謹按報先寺有遼偈見析津志明統志不載
寺與偈殆久毁矣
增報先寺有遼聖文神武全功大略聰仁睿孝天祐皇
帝御書華嚴經覺林菩薩偈(析津志)
朱彛尊原按元混一方輿勝覽所載尚有崇聖崇
仁資福薦福濟衆崇孝洪法奉聖法寳諸寺
增崇聖寺在咸寧坊至元五年建(析津志)
增崇仁寺在舊城玉田坊(元一統志)
增資福寺在舊城金大定辛卯三月僧法成建(圖經志書)
增薦福寺在舊城歸厚坊建於遼後以兵革廢元朝辛
亥歲謙公長老興修戊午落成己未立碑(同上)
增崇孝寺遼乾統二年沙門了銖作碑銘謂析津府都
總管之公署左有佛寺厥號崇孝按幽州土地記則有
唐初年置里俗相沿則謂德宗貞元五年幽帥彭城大
師劉公濟捨宅為寺傳說各異以前殿梁板及後殿左
幢文考之則劉莊武公濟貞元五年捨宅作寺為是(元一)
(統志)
增法寳寺在舊城遼統和二十二載秘書省校書郎仇
正已撰幢記杜永祚舍地基建寺(同上)
(臣)等謹按崇聖崇仁資福薦福崇孝法寳六寺皆
朱彛尊原按所引者今據析津志元一統志及圖
經志書所載增錄亦祗僅存其名餘皆無考
原祝參政顥初為給事中奉旨查在京寺觀無賜額者
有青龍寺極閎麗僧言巨璫奉密旨所建顥不聽立請
毁之(西園聞見錄)
補元方輿勝覽大興府載佛寺三十八區中有海雲寺
元時寺有千葉杏二株名芙蓉杏傅巖起在京師築清
晏堂以此花置缾中錢唐張叔夏見之稱其竒麗可觀
江南所無巖起索叔夏賦之叔夏為填三姝媚詞今失
其處故老蔑有知之者矣(人海記)
(臣)等謹按海雲寺據元一統志亦金元古刹至明
始廢
補鄆王拜珠薨晉王入繼逆臣誅命奉王像祠於海雲
寺(黃文獻集)
增海雲禪寺佛日圓明大宗師海雲年十九開堂於慶
夀祖庭之興國厥後三住慶夀徧歷諸刹歲次辛丑燕
京普濟院僧衆舉寺以施於師曰此刹始立於金天會
七年至大定二年賜是名其地爽塏幽僻非師居之不
可元朝壬子春師罄衣鉢命庵主覺文等勠力興修殿
宇雄麗金碧輝映為諸刹冠以師之道號曰海雲賜為
寺額(元一統志)
(補張炎題海雲寺杏花三姝媚詞來芙蓉城畔侣乍卸却單衣茜羅重護傍水開時細看渾似阮郎前度記)
(得小樓聽一夜江南春雨夢長簫聲流水青蘋舊遊何許誰剪層芳深貯便洗盡安半面塵土絶似桃根)
(帶笑㾗來伴柳枝嬌舞莫是孤村試與問酒家何處曾醉稍頭雙果圓林未暑山中白雲詞)
補普安禪師至温於大都作資聖寺(道園學古錄)
(臣)等謹按資聖寺今無考
補至正二十七年宫牆外長慶寺所掌成宗鄂爾多内
大槐樹有龍纏其上良久飛去樹皮皆剥(元史五行志)
補金天眷四年十一月廢劉豫為河南道行臺𫝊送燕
京囚於栢王寺(竊憤續錄)
(臣)等謹按栢王寺元統志及析津志俱不載或元
時已無此寺矣
欽定日下舊聞考卷一百五十五
