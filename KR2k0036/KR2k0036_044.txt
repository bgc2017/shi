欽定日下舊聞考卷四十四
城市(内城中城二)
原李長沙賜第在西長安門西俗呼李閣老衚衕是也
(□水亭雜識)(原在北城今移改)
原李文正公東陽賜第在灰厰小巷李閣老衚衕(長安客話)
原李文正賜第久析為民居嘉靖乙酉麻城耿公定向
首議贖還為公祠祀公像有雙履履二寸許絆繫之一
粗紵小衫公舉奇童時著以見景帝者耿為具篋撰文
鏤篋蓋藏之祠(帝京景物略)
(增懷麓堂李文正第堂名也公名東陽字賓之茶陵人春明夢餘錄)
(臣)等謹按李東陽賜第為祠久廢今其地猶名為
李閣老衚衕中有耿氏房園雖已頽圮地甚寬敞
應即其遺址
原湛園即米仲詔先生宅之左先生自叙曰歲丁酉居
長安之苑西為園曰湛有石丈齋石林仙籟館茶竂書
畫船繡佛居竹渚敲雲亭曲水繞亭可以流觴即以灌
竹竹外轉而松關又轉而花逕則飲光樓在望衆香國
蓋其下也别逕十數級可以達臺是為猗臺俯瞰蔬圃
(燕都游覽志嗜石成癖官游四方所積惟石而已最奇原米氏萬鍾)
(者有五一靈壁石高四寸有奇延袤坡陀勢如大山四臺面如畫家皴法岩腹近山脚特起一小方臺凝厚而削)
(面刻伯原二字小篆絶佳伯原元杜本字也一靈壁道石非方非圓渾樸天成週遭望之皆如屏嶂有脉兩)
(作殷紅色一脉闊如小指一細如縷絲自頂上凹處垂下如湫瀑之射朝日石高可八寸許圖徑尺其聲鏗亮)
(色純黑凝潤如膏俱磬山産也一英德石高四寸長七寸如雙虬盤卧玲瓏透漏千蹊萬徑穿孔鉤連一兖州)
(石大如拳灰褐色巉嵓渾雅堅緻有聲或曰出嶧山深谷中一仇池石大亦如拳聲如響磬峯巒洞壑奇巧殊)
(絶公刻其底曰小武夷五石各具形勝皆數百年物奇石記)
(原古雲山房□太僕萬鍾之居也太僕好奇石蓄置其中其最著者為非非石數峯孤聳儼然小九子山也又)
(一黃石高四尺通體玲瓏光潤如玉一青石高七尺形如片雲欲墮後刻元符元年二月丙申米䒥題又有泗)
(濱浮玉四篆字太僕常以所蓄石令閩人吳文仲繪為一卷董思白李本寧為之䟦尾春明夢餘錄)
(原□萬鍾自題湛園詩閒主人心本湛以湛名其園有時成坐隠為客開清罇雲歸竹渚落日深松門登臺)
(候山月流輝如晤言勺園集)
原袁伯修寓近西長安門有小亭曰抱甕伯修所自名
也亭外多花木西有大栢六長夏涼隂滿階梨樹二花
甚繁開時香雪滿庭隙地皆種蔬宛似村庄小奴負甕
注水日夜不休(燕都游覽志)
(臣)等謹按湛園古雲山房抱甕亭今俱廢
原永樂二十二年十一月賜衍聖公孔彦縉宅于京師
彦縉數來朝皆館于民家上聞之顧近臣曰四夷朝貢
之使皆有公館先聖子孫乃寓宿于民家何以稱崇儒
之意遂命工部賜宅(立齋聞錄)
增英宗復辟孔宏緒入賀朝見便殿帝握其手置膝上
語良久宏緒纔十歲進止有儀帝甚悦每歲入賀聖夀
帝聞其賜第湫隘以大第易之(眀史列傳)
(臣)等謹按眀史列傳仁宗踐阼孔彦縉來朝賜宅
東安門外是即立齋閒錄所記賜宅事也按闕里
文獻考云宅在東安門北今己不可考後英宗聞
賜第湫隘以大第易之即今太僕寺街第也
(增崇禎十七年甲申三月十七日太僕寺街查氏一門九女子投繯死十九日流賊破城入其室顔如生賊曰)
(偽死也引刀試之駭而去是日䋲絶二女復甦一度為尼一夀終查氏列女編)
(增陳儀查氏七烈傳略皆七烈者查氏三女子兩娣姒一黃氏女子一廉氏母以亡眀甲申三月城破之前)
(一日致命于查氏之廬者也黃氏查之自出廉因其女為查側室同居同死故附于查氏云查氏四姑前己酉)
(副榜忠之女適黃氏黃之族有附客魏者黃翁勸與往還四姑私誡其夫曰權貴如冰山一朝傾頽禍及我由)
(是與之絶及客魏□翁一門獨完中年夫殁携幼女依兄以居兄國英國才國英妻周氏娣張氏國才妻也四)
(姑之依于兄也與嫂氏尤相愛每挑燈讀古今節孝事幼女四人從旁聰之或至泣下四女者長女字二姑周)
(氏子次三姑四姑張氏子黃氏幼女亦字三姑家人以其姓别之隨母四姑居于舅氏者也國英已歿崇禎甲)
(申三月流寇猝至外城䧟國才謂周氏曰内城破不移時吾查氏三世居京師為民望與國俱滅無恨奈弱累)
(何時張氏黃四姑廉氏母女皆在坐廉氏者國才之妾其母寡無子依女以居稱為廉母云周氏曰叔無慮未)
(亡人幸以清白之軀從爾兄地下何苦為國才顧謂張張氏曰嫂未有命吾不敢言今既決大事畢矣趨前再拜)
(氏四人齊聲應曰孺人就義我輩忻相從周氏□召四女至語之二姑曰兒等志早定俟母命耳忽門外呼聲)
(動天周氏急揮國才出即羅拜天地以次就縊國才至暮歸殮唯妾廉氏與幼女四姑二繩欲絶□間猶微)
(温解之而蘇同縊者九人死者七人周氏年四十四張氏年三十六廉母與黃四姑俱長于周氏二歲二姑三)
(姑俱年十六亂稍定廉氏度為尼年纔二十幼女後適王氏今八十餘矣縊時年十二陳子翽集)
原普恩寺在安富坊(眀順天府志)
(臣)等謹按普恩寺今存内有眀成化壬子丁酉年
重修碑
原永樂十五年三月建洪恩靈濟宫于北京祀徐知證
及其弟知諤初徐溫事吳楊行密及溫養子徐知誥代
楊氏有國封知證為江王知諤為饒王嘗帥兵入閩靖
羣盜閩人德之為立生祠于閩縣之鰲峯累著靈應宋
高宗敕賜祠額靈濟宫入國朝靈應尤著上聞遣人以
事禱之輒應至是命立廟皇城之西賜名洪恩靈濟宫
加封知證為九天金闕眀道達德大仙顯靈普濟清微
洞元沖虚妙感慈恩護國庇民洪恩真君知諤為九天
玉闕宣化扶教上仙昭靈博濟高眀宏静沖湛妙應仁
惠輔國佑民洪恩真君(明成祖實錄)
(原神父封翊亮真人繼又進封為真君神母曰淑善仙妃金闕配曰真應仙妃玉闕配曰恭靖仙妃西園聞)
(見錄)
(原男子曾甲世居闕縣金鰲峯下灌園園中有破祠其神常棲箕自稱兄弟二人南唐徐知誥之弟知證知諤)
(也晉開運二年率師入閩秋毫無犯閩人祀我于此自是書符療病驗若影響永樂間成祖皇帝北征不豫詔)
(曾甲入侍運箕有□遂封知證清微洞元真人知諤弘靖高眀真人敕有司建廟晉安逸志)
(臣)等謹按眀史禮志閩縣所祀靈濟宫乃徐溫子
知證知諤晉安逸志作知詳詳字乃諤字之誤今
改正
原正統元年正月御製洪恩靈濟宫碑文(眀英宗實錄)
(原英宗御製靈濟宫碑略得神之先蓋出顓頊之後封國于齊至偃王修行仁義國人心致後嗣之繁□神)
(伯仲皆南唐義祖忠武皇帝之子伯封江王仲封饒王初奉命守金陵後俱奉命率師入閩爱民之至民用慕)
(戴建生祠于金鰲峯之北圖像致敬如嚴父焉一日謂衆曰來歲我與汝别然不□汝違及期相繼化去未幾)
(神降于人言並奉上帝列職斗宫于是□人益虔祀禮祠下有潭遇旱禱者潭出赤蛇雲氣隨起潭面甘雨如)
(注潢溪霖潦暴溢民庶倉皇望祠致懇忽有役夫如雲操畚插疏瀹水不為患而竟失役夫所在宋熙寧中閩人)
(劉彝知桂州禦蠻寇韓世忠戰大儀鎮吳玠戰和尚原皆得神助以捷蓋神生有至德歿著明□為國家生民)
(殄遏邪沴愈遠而愈盛也我皇曾祖太宗文皇帝臨御常夢二神人言南處海濱來輔家國上異之明日適有)
(禮官言閔中靈濟二真君事正符所夢遂專使函香迎請神像至于北京而于宫城之西南作洪恩靈濟宫以)
(奉祀事因神舊號加以徽稱惟神至仁有禱□應歲時薦祭式豐以嚴皇祖仁宗昭皇帝皇考宣宗章皇帝)
(率循舊章咸隆祇禮朕承天序仰體先志增崇祠□寅奉威靈復加神號曰九天金闕眀道達德大仙顯靈溥)
(濟清微洞元沖虚妙感慈惠護國庇民崇福洪恩真君九天玉闕宣化扶教上仙昭靈博濟高眀宏静沖湛妙)
(應仁惠輔國佑民隆福洪恩真君因祠之成書神世系及功德之大者刻諸貞石以示久遠同上)
(原成化二十二年重加尊號伯曰九天金闕總督魁神洪恩靈濟慈惠高眀上帝仲曰九天玉闕總督罡神洪)
(恩靈濟仁惠弘靖上帝神父加封高上神主慈悲聖帝神母加封安寧護國恭靖元后金闕妃天房衛保節靖)
(元君玉闕妃天房衆母顯佑元君西園聞見錄)
原倪文毅岳官禮部值遣祭金闕玉闕真人奏曰徐知
證知誥唐叛臣之裔也祀典不敢議(畜德錄)
原弘治元年八月禮部侍郎倪岳言金闕上帝玉闕上
帝神父聖帝神母元后金闕元君玉闕元君誕妄不經
一年數祀不無煩黷且維皇上帝主宰于天而兄弟並
稱上帝其僭已甚况父母及妃並受隆名稱帝稱君僭
擬益甚所有名號乞依永樂中封者為正以後加增一
切祭祀俱宜罷革奉旨靈濟宫祭祀照舊真君并父母
妻仍舊封號新加上帝等號俱革去(西園聞見錄)
原弘治十八年十一月冬至遣祀靈濟宫大學士劉健
等言靈濟真君冐名僭禮惑世誣民臣等讀聖賢書心
知邪偽而身與周旋則講讀皆成虚文輔導更為何事
且有其誠則有其神無其誠則無其神臣等心既不信
誠從何生強使驅馳雖祭何益乞將前項祭祀革罷免
令臣等行禮上曰二真君之祭據禮當革但先朝行之
已久姑仍其舊今後不必遣内閣重臣止令太常寺官
行禮(明武宗實錄)
原崇禎十五年給事中左懋第疏言二真人乃叛臣之
子不宜受朝臣拜跪請以帳幕隔之報可(春明夢餘錄)
增皇城西古木深林春峨峨夏幽幽秋冬岑岑柯柯無
風風聲日無日色中有碧瓦黃甃時脊時角靈濟宫也
永樂十五年建祀玉闕金闕二真人像機胎木體被衣
首機其頂手機髃肘足機髖膝撼之欲動福州原像也
(帝京景物略)
(原知證温第五子在吳歷刺史節度使烈祖受禪封江王改王魏徐氏諸子知證最為長卒年四十三馬氏)
(南唐書)
(原知諤温第六子起家為太子中舍累遷刺史節度使知詢敗以知諤為金陵尹烈祖受禪封饒王進王梁嘗)
(遊林出除地為廣場編虎皮為大幄率僚屬會於下號曰虎帳忽遇暴風飄虎帳碎如飛蝶知諤驚遽棄歸數)
(日病卒同上)
(原知證知諤本楊吳徐溫子溫養子知誥即帝位稱唐封知證為江王知諤為饒王知誥卒子景立改元保大)
(二年二月閩始亂王延曦延政連兵相攻景因其亂遣查文徽臧循發兵攻建州擒王延政福州為李仁達所)
(據因以仁達為節度使景欲罷兵而查文徽陳覺等請乘勝取仁達景以覺為宣諭使召仁達朝金陵不受命)
(覺因發汀建信撫州兵攻仁達時魏岑安撫漳泉亦率兵會之景又以王崇文為招討使王建封為副使益兵)
(會討馮延魯魏岑陳覺皆為監軍仁達數欵于吳越吳越兵救至覺等爭攻進退不相應延魯先戰大敗而走)
(諸軍皆潰其後福州詐言吳越戍兵殺仁達遣人請建州節度使查文徽文徽與建州刺史陳誨下舟閩江趨)
(應之文徽留誨屯江口自進屯西門㐲兵發文徽被擒誨與越人戰勝之攷景前後遣將攻閩者具載于史未)
(當有知證知諤領兵之事則所云屯兵金鰲峯下者妄也且知諤之死在知誥昇元三年五月于時景未即位)
(猶未加兵于閩惟知證之卒在景保大五年三月正當王延政之次年而陳覺等之敗亦在是月又與眀年化)
(去之言戾至云兄弟相繼則尤妄之妄矣二百年來淫祀矯誣無有能正之者倪岳周洪謨等亦但言其簒臣)
(逆子不宜載祀典未能舉史傳事實始末以證流傳之訛宜當時之不能盡革也蟫窠别志)
(原京師靈濟宫講學莫盛于癸丑甲寅間是時大學士徐階禮部尚書歐陽德兵部尚書聶豹吏部侍郎程文)
(德主會皆有氣勢縉紳可扳附得顯官故學徒雲集至千人丙辰而後諸公或殁或去惟階尚在而講壇為之)
(一空矣戊午歲太僕少卿何遷自南京來復推階為主盟仍為靈濟宫之會然遷名位未可恃號召諸少年多)
(無應者餘眀世廟識錄)
(原成化間山西妄男子侯得權詭姓名李子龍謀入内為逆伏誅乃開西厰于靈濟宫前詔太監汪直領官校)
(百餘人刺事雙槐歲抄)
原宣城第園在靈濟宫前府第中園也衆木参天夾竹
桃二大樹層臺高館不下數十張席者日無虚地(燕都游覽志)
(增王世貞靈濟宫詩欲暝天全白將窺月漸升龍銜員嶠燭星燦紫人稿微燈綺色深三殿鐘聲徹五陵醉須擕興往春事日相仍弇州山)
(增費宏過靈濟宫詩金匹馬春行困馳逐巍然仙宫驚在目簷牙高啄總塗殿趾重鋪皆砌王雕牆畫壁擁)
(周遭梔茜為泥間青綠諸天相去僅尺五世界依稀藏一粟龜趺屹屹載穹碑揩眼含辛三四讀乃云二闕在)
(清都能與蒼生造冥福誰知無益只勞民敲骨椎髓心剜肉神翰鬼運未應難即使為之當夜哭憶昔鳩工庀)
(材日健卒頳肩車折軸是時秦晉正苦□不雨經時巫可暴爺娘食子夫食妻米石寧論錢一斛地下真應有)
(劫灰人間忍見生妖木星搖石語皆緣此下土狂夫謂神酷誰能因鬼見上帝移椽往覆逃亡屋百逃可惜臺)
(可無薄已憂民除秘祝歸來偶讀漢文紀稽首吾君繼芳躅帝京景物略)
(增李夢陽冬日靈濟宫十六韻蕞貝闕崑崙外浮生此路疑蓬萊移舊國塵世出瑤池爾雙仙跡飛騰後晉)
(時論功竟恍惚䜟兆且逶迤□恿精靈託呼嘘霹靂隨先皇親議號繼聖必修辭爵陟王侯上尊同帝者師龍)
(𥜗分内錦宫女準昭儀雨露宫城□星辰天仗移琳琅搖繡栱松栢蔭丹墀瓶内金花涌龕前紫鳳垂晴還日)
(月秘暝則鬼神悲玉鼎推龍虎瑤編述姹兒漢惟欒大顯秦竟羡門欺五帝非無術千齡今見誰累朝眀誓冊)
(玉櫃少人知空同集)
(臣)等謹按靈濟宫久廢今土人呼靈清宫者即其
舊址濟呼為清聲之轉也考陸游南唐書稱義祖
生六子及烈祖開國惟知證知諤在知證第五王
江改王魏元宗嗣位尊禮内宴用家人禮起舞拜
跪為夀知證亦以叔父自處卒年四十三知諤第
六初封饒王進王梁鎮潤州游蒜山忽暴風懼而
屬疾數日卒常語客曰人生七十為大限吾生長
王家窮極歡樂一日可敵世人二日年三十五其
死乎至是如其言歛以衮冕及上方秘噐諡曰懷
與朱彝尊所引馬氏南唐書大同小異是知證知
諤皆未嘗有功于閩蟫窠别志辯之極詳眀代靈
濟宫之建淫祀非禮其廢宜矣
原積慶坊四舗有紅羅厰戰車厰太平倉惜薪司嘉興
寺半藏寺興化寺(五城坊巷衚衕集)
(臣)等謹按紅羅厰太平倉久廢今護國寺南其地
猶以是名戰車厰惜薪司無考嘉興寺今存半藏
寺在嘉興寺東考寺碑云建于元至正間為僧義
佛駐錫之所師早膺祖印定慧不羣人羡所居名
半藏焉至正七年其徒智存奉狀徵銘丞相布哈
奏請賜額義利眀嘉靖中重脩改名保安寺再考
元宰相名布哈者二十餘人此碑所載至正七年
布哈丞相以元史宰相表考之乃博爾濟布哈也
興化寺在半藏寺東北半里許寺中有眀嘉靖等
年重脩碑四今其地猶名興化寺街云(按博爾濟蒙古語二)
(輩奴也舊作别兒怯今譯改)
增旌勇祠在半藏寺西
本朝乾隆三十三年
勅建祀將軍明瑞
御書旌勇祠及折衝抒藎額
增
御製原任將軍公明瑞建祠碑文朕惟藎臣授命書
竹冊以揚名懋典褒忠飾丹楹而舉祀惟馳驅之共勵
斯義烈之常新載妥崇祠並垂貞石爾雲貴總督將軍
兵部尚書一等誠嘉毅勇公眀瑞譽隆門胄望著巖廊
玉塞從戎早炳雲臺之圖畫金符出鎮久揚月竁之旌
麾屬因炎海之鯨波俾司總制爰及期門之虎旅分統
戎行城指三江兵分兩路自懸軍而罙入每陷陳以登
先蓐食方傳絶嶂則壘摧十六銜枚並進横橋則兵渡
三千已成破竹之形輿圖在掌更作因糧之計膽略從
心而乃中軍獨效長驅别隊不聞後繼天戈決盪仍整
旅而孤行地絡隂森遂全師而獨殿毒鋒屢及竟至捐
軀急遞俄傳良深扼腕既易名以表烈復裕後以延庥
考制而立專祠推恩而及同難爾都統扎拉豐阿護軍
統領觀音保總兵李全王玉廷或以將門宿衛志切同
仇或以專閫分禆心期共命率虎羆而奮武冒矢石以
抒忠義不獨生禮宜配食嗚呼璇題璀璨長迴日月之
輝雕琰嵳峩永壯風雲之氣靈其式鑒尚惟永欽
原關帝廟在皇城地安門東者曰白馬廟隋基也姚彬
盜馬廟在三里河天壇亦隋基也(春眀夢餘錄)
原白馬祠昔慕容氏都燕羅城有白馬前導因以為祠
(元混一方輿勝覽)
(原果囉洛納延白馬廟詩曾祠宇當城角霜蹄刻畫真房星何日墮駿骨自能神蹴隂山雪思清瀚海塵長)
(疑化龍去騰踏上雲津今金臺集以上三條原在北城移改)
增漢夀亭侯廟在宛平縣東成化十三年建俗呼白馬
關帝廟蓋隋之舊基也每歲五月十三遣太常官致祭
(春眀夢餘錄)
(增商輅撰關帝廟碑皇漢夀亭侯廟在都城西北隅蓋洪武中建我太宗文帝嘉侯功烈特頒龍鳳黃紵絲)
(旗一面揭竿豎之以彰威靈每歲正旦冬至及朔望祭祀香燭等儀具有恒品列聖相承崇奉益嚴第歲日滋)
(久殿堂門廡浸以頽圮成化丁酉春二月初吉皇上申命内官監太監宿政董衆工發羣材重加修葺朽者更)
(之腐者易之圮者正之缺者補之漫漶者增飾之塗以丹漆傅兹藻繪于是正殿兩廊重門皆煥然一新掄木)
(植竿内製暗花柳黃紵絲旗揭之并製紵絲大紅織金等袍服青織金雲幡被之懸之添設神桌神龕黃綾帷)
(幔朱紅竹簾黃銅香爐花瓶燭臺凡供用之器罔有不備後嫌于窄隘復命太監金輔賚内幣白金若干偕宿)
(政市民居房地展之并付本廟永奉香火内栢松栢外列垣墉規模廣大觀者起敬政等以竣事聞上深嘉悦)
(命臣輅撰文勒之穹碑垂示永久臣輅頓盲受命謹按鄕侯姓關氏諱羽字雲長本河東解人聞涿郡先主聚徒)
(里匡扶漢室遂往歸之時與張飛翼德齊名先主及二人寢則同牀恩若兄弟遂累建奇勲三分天下使炎鼎)
(獲存漢統復續侯之功居多侯精忠大義炳若日星千載之下凜然猶有生氣祠廟之設遍于天下然涿郡發)
(迹之地順天為涿之會府都城有廟揆理尤宜祭法曰聖王之制祭祀也以勞定國者祀之以死勤事者祀之)
(侯蓋兼之矣歷代累封王爵備極褒崇我皇眀重定典禮忠臣烈士一依當時秩號此漢壽亭侯之稱所謂有)
(合于先王之制也歟當天子懷柔百神之日聿新祠宇祇薦祀事所以報大功于異代祈景貺于方來無非為)
(國家為生民計也自是以往隂陽調而風雨時五穀熟而民人育國有禎祥物無疵癘永濟斯世于雍熙太和)
(之盛則侯之所以翊贊孚佑我聖眀者其功不亦偉乎臣輅謹叙述其事而系之以詞曰桓桓虎臣生丁漢季)
(資兼文武至□忠義修髯如戟雄才卓異傾心先主力扶宗社蹙魏踣吳所向風靡漢祚復延厥功為最侯之)
(勲業著于當代侯之英靈昭于永世洪惟天朝奄有四海護國庇民神功甚大立廟都城用伸報祀肆惟皇上)
(□事繼志聿新祠宇度越前制惟侯陟降洋洋如在佑我皇眀永錫帝系聖夀萬年鴻圖億載福祿自天有隆)
(無替成化十三年六月十三日五城寺院冊)
(臣)等謹按白馬關帝廟在地安門西朱彝尊原引
春眀夢餘錄在地安門東誤也且春眀夢餘錄另
載一條云在宛平縣東其地相合因增載於此再
考商輅碑云廟建于洪武年間成化十三年重修
今碑尚存廟中春眀夢餘錄作成化十三年建亦
非又按廟之以白馬得名者元混一方輿勝覽以
慕容氏都燕羅城有白馬前導因以為祠而廟碑
載眀英宗夢見帝乘白馬故名所說不同然
神之昭布顯赫益可想見矣
增關帝廟在地安門西每年春秋二仲月及五月十三
日遣官致祭
本朝順治九年
敇封神為忠義神武關聖大帝雍正三年
封神曾祖為光昭公祖裕昌公父成忠公崇祀後殿五
年脩廟
御書忠貫天人扁懸廟中(畿輔通志)
(臣)等謹按廟中有聯曰浩氣丹心萬古忠誠昭日
月佑民福國千秋俎豆永山河
今上御書
增乾隆三十三年
加封神為忠義神武靈佑關聖大帝四十一年
特命改諡忠義(禮部冊)
增
世宗憲皇帝御製關帝廟後殿崇祀三代碑文自古
聖賢名臣各以功德食于其土其載在祀典由京師達
于天下郡邑有司歲時以禮致祭者社稷山川而外惟
先師孔子及
關聖大帝為然
孔子祀天下學宫而
關帝廟食徧薄海内外其地自通都大邑下至山陬海
澨村墟窮僻之壤其人自貞臣賢士仰德崇義之徒下
至愚夫愚婦兒童走卒之微賤所在崇飾廟貎奔走祈
禳敬畏贍依凜然若有所見蓋
孔子以聖
關帝以神神之陟降上下顯赫覽觀以警動覺悟保佑
扶持與斯人呼吸相應答者感而通微而著洋洋乎忠
義正直之氣充塞于宇宙之間與日月星辰同其明江
河山嶽同其體風霆雨露同其功用宜其英靈之振古
常新而為歴代賢豪所莫能並也本朝崇奉典禮綦隆
我
世祖章皇帝順治九年勅封
神為忠義神武關聖大帝較往代封號尤尊且正京師
白馬關帝廟為奉
神之所歲遣大臣將事惟謹朕纘緒膺圖尊隆秩祀登
極之初既加封
先師五代以展尊師重道至意更念
神福國庇民禦災捍患英風冠古浩氣不磨生有自來
鍾靈孔厚宜追封三代晉爵工公爰允禮臣之議加封
神曾祖光昭公祖裕昌公父成忠公博稽史冊名諱弗
傳特用闕疑以彰敬慎虔製木主于雍正五年六月供
奉後殿春秋崇祀著為令典夫禮繇義起而善則稱先
事神事人理無二致
神威靈赫濯昭灼于千萬世則
神之先人享明禋崇美報歴千萬世而勿替以稱國家
昭事
明神之盛典禮制攸宜至宏遠也是用勒文貞石紀奉
祀所始以貽示來兹俾有考焉
增
御製重修關帝廟碑記人之道非聖無以致其極至
聖不可知而謂之神如書所頌乃聖乃神與夫炎帝之
稱神農夏禹之稱神禹者希焉若神之道旼旼穆穆自
日星河嶽爰逮坊庸門霤之各顓其職靡不緣司契以
定主名則純乎神而非人之所得預者生為英歾為靈
其功德勿沫于世世亦相與俎豆尸祝以神之然未有
不推乎正直聰明足立萬禩人倫之表故睪然尊而宗
之以為神聖焉蓋聖而神之所以著聖道之精神而聖
之所以明神道之正若是者嘗求諸
先聖先師而外厥惟
關聖大帝克以當之攷
神生值炎漢之季炳大節鋤姦回本末具載志傳要之
超倫軼羣其志在春秋其氣浩然常塞乎天地以故前
代屢致褒崇至我朝而逾顯且
神蹟不可殫記而于行師命討為益彰自順治九年
敕封忠義神武迨康熙雍正間
詔晉三代公爵增置五經博士及朕臨御以
神原諡因襲陳夀舊史名義未孚每厪於懷我
國家久仰
靈威近於西師之役復蒙
佑順因特加封曰忠義神武靈佑並允太常議于地安
門
神廟恭書新號神牌門殿易蓋黃瓦其歲渝舊葺陊剥
者堊之髤之俾稱茂典以今年仲冬月訖工宋臣蘇軾
言神在天下如水之在地中無所往而不在顧由斷港
絶潢達乎河濟江淮不能不以溟澥觀其滙由墟落鄽
市赴乎赤畿望緊不能不以都會統其歸於焉求
神之所憑依詎惟是褒大其封鼎新其宇用備昭報之
靡文云爾哉將闡夫神與聖之所從來所以為人道扶
植綱常助宣風教即制祀之原胥不外是其他稗野所
載怪偉荒忽事蹟不見正史者闕而不書懼䙝神並誣
聖也
增賢良祠在白馬關帝廟旁雍正八年
勅建
世宗憲皇帝御書扁額曰崇忠念舊祀王公大臣之有
功
國家者王二人怡賢親王和碩超勇襄親王策凌公七
人愛星阿圖海福善費揚古賴塔伊德兆惠侯三人李
國翰張勇施琅大學士二十六人范文程巴克什達海
額色黑寗完我魏裔介王熙阿蘭泰李之芳張玉書張
英吳琠李光地張鵬翮富寧安朱軾田從典高其位馬
齊伊桑阿福敏黃廷桂蔣溥史貽直梁詩正來保尚書
十二人姚文然魏象樞湯斌顧八代徐潮馬爾漢趙申
喬勵杜訥徐元夢楊名時汪由敦李元亮左都御史一
人拉布敦都統三人根特馮國相□清將軍六人佛尼勒
莽依圖王進寳孫思克阿爾納和起總督十四人孟喬芳
李國英靳輔于成龍趙良棟傅臘塔齊蘇勒楊宗仁李衛
那蘇圖陳大受鶴年喀爾吉善鄂弼廵撫三人陳璸徐士
林潘思榘副都統一人禇庫巴圖魯凡七十八人(一大清統志)
(臣)等謹按賢良祠今又增入大學士公一人傅恒
尚書公一人阿里衮大學士七人尹繼善陳宏謀
劉綸劉統勲舒赫德高晉于敏中内大臣議政大
臣一人哈世屯尚書二人米思翰錢陳羣總督二
人吴達善何煟
增
世宗憲皇帝御製賢良祠碑文朕維國家鍾昌隆之
運誕降賢臣宇宙成熙皥之風端資良弼故徽聲聿播
旗常銘勒于生前而元祀攸崇俎豆歆承于身後用以
寵褒已往勸勵方來所由沛殊恩舉曠典也爾和碩怡
賢親王忠孝自天敬勤成性嘉猷入告啟乃心以沃朕
心庶績咸熙圖國事即如已事勲高燮理立臣道之儀
型禮極哀榮備人生之祉福爾大學士公圖海等際王
迹肇基之始業贊運籌當皇朝一統之期績參佐命我
皇考聖祖仁皇帝緜膺歴祚簡公卿以翊昇平載定寰
瀛選將帥而宣威武中朝外任多令名清節之完人跨
海窮邊著破敵開疆之偉略朕眷懷舊德詢訪僉謀既
祠宇之告成叙官階而列位於戲念鴻功于同氣自古
希倫追盛列于羣賢于今不冺綸章丕錫永垂圖牒之
輝珉石深鐫式煥星雲之色凡百有位其咸觀感于兹
原藥王廟在北安門海子之西偏廟東瀕海子宜賓初
月萬柳沿堤客多載酒其間鷗波魚藻真長夏時一清
涼界(燕都游覧志)
原藥王廟天啟中魏忠賢所建也落成時帝加奬諭賜
賚甚厚當年必有豐碑而今無片石蓋為人所踣矣(渌水)
(亭雜識)(以上二條原在北城今移改)
(臣)等謹按藥王廟今存廟旁有碑座一而碑已無
存應即魏閹重修時所立後人惡而踣之耳
增皇城内河來自玉泉山經高梁橋分而為二一灌城隍
一從德勝水關滙入後河至藥王廟西橋下流入禁地
(春明夢餘錄)
(臣)等謹按今藥王廟東有橋名西步糧橋玉河水
由此入
西苑春明夢餘錄作在藥王廟西誤再地安門東有東
步糧橋即蕪史所云北安門外文昌宫迤東步糧
橋者是也
欽定日下舊聞考卷四十四
