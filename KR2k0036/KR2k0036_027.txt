欽定日下舊聞考卷二十七
國朝宫室(十九)(西苑七)
閱古樓北為
漪瀾堂(宫國朝史)
(臣)等謹按
漪瀾堂據瓊島北麓規制略仿金山五楹北向堂後左
右有過山石洞堂内聫曰蘿逕因幽偏得趣雲峯
含潤獨超羣又曰籟動風滿谷波澄月一奩西暖
閣聫曰四面波光動襟袖三山烟靄護壺洲堂後
檐額曰秀寫蓬瀛
閱古樓巖墻門出轉東則
邀山亭又東北則
酣古堂三楹西向倚石為洞循洞而東有屋三楹前宇
後樓額曰寫妙石室聫曰石縫若無路松巢别有
天
乾隆十八年
御製題漪瀾堂在瓊島之北麓略倣金山規制為
之俯液池瞻穹塔覺水態雲容來參几席更不與江天
别同異矣勝蹟遥思瓊島隂每因餘暇一登臨雲樓
高下規浮玉春樹參差吐鬱金出浪魚喁披錦縠入松
風籟譜瑶琴漪瀾匪慕滄浪意舟水民情盡會心
乾隆二十四年
御製漪瀾堂詩春冰未泮湖春氣已昭蘇仙木吉祥
御(音迓)綺屏瑞靄扶獲金不殊地浮玉宛成圖(是處室宇肖金山行)
(宫為之)比似新豐市胡寬㡳藉乎
乾隆二十五年
御製漪瀾堂詩湖堂北向號漪瀾太液秋風正好看
月朗雅宜常對鏡桂香那藉更薰蘭金山圖畫張京國
(是處規倣金山為樓觀)白帝權衡御水官陡憶下河重(平聲)被潦民
艱戚戚倩誰寬
乾隆二十七年
御製雪中漪瀾堂詩昨吟瓊島兆佳隂喜罩祥霙塔
影森太液漪瀾雖遲(去聲)待金山消息已侵尋(是處肖浮玉為之向)
(有詩)千巖素鏤玲瓏竅萬木葩生清净林一咏江天游目
句先期浮玉此登臨
乾隆三十八年
御製邀山亭口號搆亭恰似邀山至坐看山疑亭所
邀兩下主賓定誰是南華齊物繼逍遥
乾隆三十九年
御製酣古堂詠古詩堂中貯古書酣書因酣古酣古
詎虚言殷鑒不遠夏(叶)殷夏亦遥哉金元明近睹爾時
萬歲山又曰瓊華島(叶)山巔廣寒殿今已為窣堵擇勝
或搆築即因其柱礎坐堂翻書篇寕不愓然懼(叶)懼當
思良方方在無逸所
(臣)等謹按
漪瀾堂諸處
御製詩謹繹有關紀述事實者恭載卷内餘不備錄
漪瀾堂正中北向有碧照樓長廊六十楹左右環繞俱
有樓東盡倚晴樓西盡分凉樓(宫國朝史)
(臣)等謹按碧照樓門額曰湖天浮玉樓上聫曰空
明愛天水飛躍任魚鳶
乾隆二十四年
御製雪後登碧照樓吟望昨已宣傳瓊島游詰朝
積雪景偏幽即看冰影銀揩鏡更勝波光碧照樓古木
揚猗梅破萼小山煥采玉成邱向來粉壁無題句似為
今番清賞留
乾隆二十七年
御製題倚晴樓高樓今歲原初到所喜憑闌恰倚
晴雲不稱閒緣盡斂日雖婪暑已饒晶黍田即漸添黃
色梧砌分明遞颯聲兩月愁霖詩句減撚鬚頓覺掞毫
生
(臣)等謹按碧照樓倚晴樓
御製詩皆恭載首見之篇餘不備錄
碧照樓之左為遠帆閣(宫國朝史)
(臣)等謹按遠帆閣北向與碧照樓分峙閣上聫曰
水光山色澹容與雲帆月舫常留連又曰湧金何
事稱圖畫浮玉端知在戶庭閣下南向額曰層觀
上躋東室額曰即事多美聫曰雲卧天游無不可
風清月白致多佳
乾隆二十五年
御製遠帆閣詩浮玉樓臺似(瓊華島山隂樓臺皆規金山之制為之)江
天入企情雖殊石簰側亦有布帆横頗覺宜風月而非
為利名遥瞻無恙者疑過潤州城
(臣)等謹按遠帆閣
御製詩恭載首見之篇餘不備錄
遠帆閣後為
道寕齋(宫國朝史)
(臣)等謹按
道寕齋内聫曰風自凉經松越峭月原明映水逾清西
室聫曰靜參倪筦禽魚適悦可襟懷翰墨憑閣上
聫曰石古泉清軒忩爽且靜風恬露潤花竹秀而
鮮
乾隆十八年
御製道寕齋詩仲舒對制策道者治所繇諸葛戒中
郎寕静匪外求是皆述公奭至論昭千秋虚齋顔道寕
以道寕能不雕繪詎足尚澹泊有餘休無益不可作自
問殊難酬
(臣)等謹按
道寕齋
御製詩恭載首見之篇餘不備錄
漪瀾堂之右有堂額曰晴欄花韻前有臺與堂相對堂
右為紫翠房(宫國朝史)
(臣)等謹按晴欄花韻聫曰樹將暖旭輕籠牖花與
香風並入簾西室額曰壺天東室額曰宜雪紫翠
房三楹即順山房也
乾隆二十五年
御製紫翠房詩漪瀾堂畔室假山圍蒨峭偨池互羅
落嶙峋入窅窱紫翠幻萬狀朗朗延曦照生色畫屏張
誰能觀徼妙
乾隆二十八年
御製賦得晴欄花韻詩淡蕩風情惠晏温旭色鮮催
開無紊候弄影有餘妍對埭真佳矣憑欄屬偶焉渾成
羣玉府詎祇養花夭香染荀郎袖韻宜謝客編春臺予
有志寕獨錦蘤然
(臣)等謹按紫翠房晴欄花韻
御製詩皆恭載首見之篇餘不備錄
紫翠房之東為蓮華室相對有小室額曰真如(宫國朝史)
(臣)等謹按蓮華室内聫曰相於明月清風際只在
高山流水間
真如室内供梵王像聫曰黃花翠竹常住相仙露明珠
自在心
乾隆二十三年
御製蓮華室詩玉芙蓉上置精舍櫺樣都摹君子花
偶至不妨結清習炷香閱妙法蓮華
(臣)等謹按蓮華室
御製詩恭載首見之篇餘不備錄
漪瀾堂後石洞出山頂有亭為摺扇形額曰延南薰其
東上有亭額曰一壺天地(宫國朝史)
(臣)等謹案延南薰在
漪瀾堂後亭内聫曰五明招得薰風奏七寳脩成璧月
清一壺天地聫曰望宜銀漢月清擬玉壺冰
乾隆二十五年
御製賦得一壺天地詩十笏無餘地一壺有别天虚
忩足攬結詰逕偶延緣廖落四禪表希夷萬景全神襟
唯妙達俗慮不期蠲領要契元始入微得自然張申如
驀遇那擬問金編
(臣)等謹按一壺天地
御製詩恭載首見之篇餘不備錄
一壺天地之東為環碧樓樓前有小石平臺(宫國朝史)
(臣)等謹按環碧樓上下四楹北向樓後接宇三楹
南向在石壁之下者為盤嵐精舍環碧樓聫曰西
山翠色生巖複北渚清漣漲岸隈樓上聫曰雲斂
琳霄目因迥水澄蘭沼意俱深盤嵐精舍聫曰無
碍搜竒披谷靄有時延賞愛巖風室内聫曰林亭
雨過峯巒秀花徑風迴錦繡香又曰嵐飛生翠常
疑雨峯有真姿不藉春
乾隆二十一年
御製環碧樓詩窈窕迴廊宛轉通到來層構聳壺中
討源每以初艱致得趣因之轉不窮座挹山光將水態
忩延秋月與春風憑高望遠真空闊正藉巖枝護鬱葱
(臣)等謹按環碧樓
御製詩恭載首見之篇餘不備錄
環碧樓繞廊而下為嵌巖室(宫國朝史)
(臣)等謹按嵌巖室聫曰澗筑松濤相問荅峯容波
態總氤氲
乾隆二十一年
御製嵌巖室詩林壑入竒觀烟雲足佳致嵌巖擬陶
穴峭舊饒清閟棟宇既不藉藻繪安容試門唯一洞幽
席可十笏置俯仰托遥會棲遲得近憩堪蠲五蓋累以
受萬物備縱匪木石居時復有此意
(臣)等謹按嵌巖室
御製詩恭載首見之篇餘不備錄
延南薰西渡石橋有亭曰小崑邱亭西南上有平臺石
柱為銅仙承露(宫國朝史)
(臣)等謹按
承露臺後垣額曰碧虚西南小樓三楹額曰
得性樓聫曰俯臨常似披圖畫得契宛堪悦性靈又曰
拂座凉生高栝籟入䈴波漾白蘋秋樓下額曰
延佳精舍聫曰滿忩松石無非古一屋雲烟搃是清北
小室額曰
抱冲室樓之左右翼以山廊歷磴而下小宇一間顔曰
鄰山書屋聫曰境因徑曲詩情遠山為林稀畫㡧開又
曰樹色碧無碍山光靜有餘屋之前即為
道寕齋矣自
漪瀾堂至此為塔山北面之景
乾隆三十五年
御製得性樓詩就迥為高築小樓蜃忩萬景畢來投
靜觀物物契真性云得豈因自外求
又
御製延佳精舍詩上為得性樓下即延佳舍搆屋寕
在多其楹本一架攬景致不同會心原互藉譬如春氣
鬯萬物含和化斯乃佳之最亦豈資延迓
又
御製抱冲室詩示謙謝莊賦訓虚張華詩二義均切
我靜室則何知然我處室中夫豈無所思受益玩易象
戒盈體書辭十笏亦淵然游息欣相宜
又
御製隣山書屋詩假山數百餘年久久假烏知非
故有書屋倚巖不計寬忘筌真似居林藪行將蹕駐避
暑莊玉岑精舍(山莊内書屋名)當憑牖忽然自笑失拘墟真假
評量有是否
(臣)等謹按
得性樓諸處
御製詩皆恭載首見之篇餘不備錄
由白塔東下至山足為
智珠殿後緣山徑折而北為交翠庭(官國朝史)
(臣)等謹按
智珠殿三楹東向供文殊佛像恭懸
皇上御書額曰般若香臺聫曰塔影迥懸霄漢上佛光
常現水雲間交翠庭二楹聫曰波光入忩淡草色
護階新
乾隆二十三年
御製交翠庭詩擇向開庭更向山縈青攅黛𤨏孱顔
春隂瓊島疑迷路只在碧琳天地間
(臣)等謹按交翠庭
御製詩恭載首見之篇餘不備錄
交翠庭北迴廊環繞而下為
看畫廊下有石室中涵巖洞洞内供大士像别有小樓
(宫國朝史)
(臣)等謹按洞門上石刻真如二字小樓内聫曰天
闊雲非繫波空月自明庭之下廊之側攀援石洞
而出為古遺堂三楹北向聫曰秋月春風常得句
山容水態自成圖對之者為巒影亭門額曰梢雲
曰霏玉古遺堂下為
見春亭
又按由
看畫廊折而東至山麓有石碣恭刊
御書瓊島春隂四字為燕山八景之一
御製詩章已恭載形勝卷内兹不複綴
見春亭在瓊島春隂石碣之南自
智珠殿至此為塔山東面之景
乾隆二十年
御製看畫廊詩迴廊詰曲稱看畫看者原為畫裏人
步步景移朗朗照故知倪范鮮精神
乾隆三十五年
御製古遺堂詩明之瓊華島元之萬歲山簣土自弗
移稱謂從改刪古殿變滄桑今堂枕孱顔而山猶古遺
額堂興偶關後視今猶昔不改者本閒
又
御製巒影亭詩山隂一笠亭恰與山相向山南液池
北流峙景殊狀取之無不宜契矣胥增暢山容與水態
交映如揖讓巒影訝在檐諦視漪瀾漾
乾隆三十四年
御製見春亭詩瓊島猶餘積素皴波光樹色已因循
山亭何繋人來往八柱依然此見春
(臣)等謹按
看畫廊諸處
御製詩皆恭載首見之篇餘不備錄
承光殿之東與
蕉園門相對者為
桑園門入門循池東岸而北數百步過陟山門誃門路
西有水殿以藏
御舟路東門三間西向入門循廊躡山而北有堂據山
巔北向者曰雲岫西向者曰崇椒(宫國朝史)
(臣)等謹按水殿十有一間即船塢也雲岫厂聫曰
風月清華贏四季水天朗澈繞三洲
乾隆二十四年
御製雲岫厂詩坐來怪㡳濕衣襟却見英英出碧岑
一縷欲飛何處去定知瓊島作春隂(是處近白塔山永安寺舊傳所謂瓊)
(華島也)
乾隆三十一年
御製崇椒室詩假山雖積簣亦自有高卑因迥築書
室憑忩堪目馳名之曰崇椒亦何不可為譬如泰岱巖
其上空居之拘墟無一是契神那弗宜
(臣)等謹按雲岫厂崇椒室
御製詩皆恭載首見之篇餘不備錄
崇椒室長廊曲折北下有軒臨池曰濠濮間(宫國朝史)
(臣)等謹按濠濮間額曰壺中雲石聫曰眄林木清
幽會心不遠對禽魚翔泳樂意相關又曰畫意詩
情景無盡春風秋月趣常殊軒北石梁曲折池面
北接石坊坊上石刻横書南向曰山色波光相罨
畫北向曰汀蘭岸芷吐芳馨又石刻聫二南向曰
日永亭臺爽且靜雨餘花木秀而鮮北向曰蘅臯
蔚雨生機滿松嶂横雲畫意迎
由石門而北門三楹入門為春雨林塘(宫國朝史)
(臣)等謹按春雨林塘殿内額曰動靜交養聫曰烟
景入疏簾圖書帶潤波光縈曲岸水木餘清東室
聫曰迥如碧宇吟懷曠閒寄白雲幽興長後軒額
曰空水澄鮮聫曰兩餘山色深于黛風定波光正
可人
乾隆二十五年
御製賦得春雨林塘靄靄纔彌谷淒淒遂灑春論時
真及節稱德乃為仁林暗輕烟合塘明細浪皴微寒夫
豈礙嘉澤更希均接上連枝杪入虚起藴淪情知綠野
外明日出耕人
(臣)等謹按春雨林塘
御製詩恭載首見之篇餘不備錄
池北相對為畫舫齋(宫國朝史)
(臣)等謹按畫舫齋額曰竹風梧月東室聫曰詩句
全從畫裏得雲山常在鏡中留又聫曰於澹泊中
尋理趣不空色際忘言詮又曰常借青山作屏幛
由來大塊假文章西室門額曰浴德曰汲古聫曰
布席只疑天上坐憑欄何異鏡中游室内聫曰雲
容水態不相厭畫意詩情分與投又曰忩近春洲
宛爾棹波聞欸乃簾開秋水恍然載月漾空明
乾隆二十四年
御製題畫舫齋詩畫舫乘來畫舫齋是同是異費安
排虚舟若悟南華旨所遇欣之總大佳
乾隆二十八年
御製題畫舫齋北岸輕輿復轉東偷閒一帶攬烟宫
春光九十勾消盡(是日三月晦)逝水如斯晝夜空游不觧愁
思麥雨坐疑徐進静帆風每當適意多慙面為有民艱
默忖中
乾隆三十三年
御製畫舫齋詩冰牀用異冬夏畫舫名自古今爱倣
歐陽室趣不學周砥醉吟(周砥詩邀我醉眠書畫舫)青雀笑他侈意
白鷗㡳藉盟心比似清河張丑相資猶欠書林
乾隆三十四年
御製題畫舫齋詩齋似江南彩畫舟坐來軒檻鏡光
流蘭槳桂棹用無藉海闊天空興有投原是不行何礙
凍可知常住亦如浮商書十二篇曾讀却復難形夢寐
求(嘗謂高宗傅說之事非闢門□俊之正效而行之難矣)
(臣)等謹按畫舫齋
御製詩謹繹有關紀述事實者恭載卷内餘不備錄
池上兩廊各有室東曰鏡香西曰觀妙(宫國朝史)
(臣)等謹按鏡香室聫曰静與心謀寕有色香生鼻
觀亦無空又曰露湑花遞馥風度水生紋
乾隆二十五年
御製鏡香室詩洒然書室俯琳塘鑑古欣披瀲灧光
淨植真成佛土卉風前時散鏡中香
乾隆三十五年
御製鏡香室詩齋正室則廂原臨一池上曉日照芙
蓉其香鏡中颺露葉珠光擎風葩霞影漾鼻根既已清
心所亦因暢設擬對齋展畫是周昉障(畫禪室所藏名畫薈珍册有周)
(昉紈扇圖寫蓮塘景特妙)
(臣)等謹按鏡香室
御製詩謹繹有關紀述事實者恭載卷内餘不備錄
畫舫齋左水石間有古槐一柯構亭其間顔曰古柯(國)
(朝宫史)
(臣)等謹按古柯庭聫曰金波長漾中秋月玉鏡平
分明聖湖庭東廊宇接一小厦額曰綠意廊與古
槐相對聫曰雖是境蹊略行轉果然松竹不尋常
廊之北曰
得性軒
乾隆二十四年
御製古柯庭詩庭宇老槐下因之名古柯若尋嘉樹
傳當(去聲)賦角弓歌閱歲三百久成隂數畆多㡳須向王
粲工拙較如何
乾隆二十五年
御製古柯庭詩古槐五百年幾度荆凡閱春明跡已
邈淳于夢亦歇閒庭構其側几榻皆清絶樹古庭因古
偶憩輒怡悦滿院綠瓊隂一忩黃夾纈顧竹如得朋比
榆自多潔壁間逸史畫(室中懸姚綬畫雲根老樹槎材正與古柯寫照雲東逸史綬所)
(自號也)早為傳神設
(臣)等謹按古柯庭
御製詩謹繹有關紀述事實者恭載卷内餘不備錄
古柯庭後有室西向額曰奥曠(宫國朝史)
(臣)等謹按奥曠室聫曰山參常静雲參動躍有潜
魚飛有鳶
乾隆二十四年
御製奥曠室詩月廊通曲奥雲牖含虚曠得概既不
一會趣亦殊狀清音憑暗泉靜寄對竒嶂位置信遠俗
俯仰堪生暢而何每慊然未敢吾心放
(臣)等謹按奥曠室
御製詩恭載首見之篇餘不備錄
畫舫齋之右池上架石梁構廊其上曲折逹於西室曰
小玲瓏(宫國朝史)
(臣)等謹按小玲瓏室内額曰真趣聫曰有懷虚以静
無俗窈而深又曰雨後峯姿都渥若風前竹韻特
悠然
乾隆二十四年
御製賦得小玲瓏詩洞房通窈窕虚牖納嶙峋於小
偏得趣惟清不受塵光含月淰淰質擬玉璘璘驀遇蘇
公買仇池可結隣
(臣)等謹按小玲瓏
御製詩恭載首見之篇餘不備錄
欽定日下舊聞考卷二十七
