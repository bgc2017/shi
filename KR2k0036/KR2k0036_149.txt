欽定日下舊聞考卷一百四十九
物産(一)
(臣)等謹按朱彝尊原書物産門雜敘衆物不分品
𩔖其中亦有未能該備者兹採摭記載及永樂大
典内之析津志元一統志北平圖經志書增其缺
軼並為條分品目首總𩔖次榖食次蔬蔌次花蘤
次果實次草木次藥物次牲畜次器用次珍寳次
飛羽次走獸次水族次蟲豸為𩔖共十有四伏讀
聖祖仁皇帝御製詩文集並
皇上御製文集詩集
天章炳煥蹻跂花石之倫肖形畢備今繹有關京師物
産及他書未經見者謹依次編載卷内
原幽州其利魚鹽其畜宜四擾其榖宜三種(周禮)
原四擾馬牛羊豕三種黍稷稻(周禮鄭康成注)
增龍門碣石北多馬牛羊㫋裘筋角(虫記貨殖傳)
原幽都之山上有元鳥元蛇元豹元虎元狐蓬尾(山海經)
原燕有魚鹽棗栗之饒(史記)
原幽州范陽貢綾檀州人蓡薊州鹿角膠(唐六典)
原范陽郡土貢綾綿角弓人蓡栗密雲郡土貢人蓡麝
香漁陽土貢白膠(唐書)
原幽州土産綿絹人蓡瓜子貢范陽綾霸州土産絲綿
絹涿州土産綾薊州土産鹿角膠人蓡遠志白术檀州
土貢安東府人蓡又銀錫二穴密雲郡都管又有水精
是寳出昌平縣(太平寰宇記)
原霸州信安軍保定軍土貢各絹一十匹(九域志)
朱彝尊原按范陽之綾貢于唐宋霸州亦産絲絹
元于涿州設錦局織染提舉司不知何時遂休其
蠶織也
原大興縣産金銀銅鐵藥産滑石半夏蒼术代赭石白
龍骨薄荷五味子白牽牛(金史)
原順天府土産豐潤寳坻鹽遵化鐵宛平琉璃房山石
炭又密雲出藁本香寳坻出銀魚遵化出綿梨宛平西
北齋堂村出畫眉石(明一統志)
增順天府土産榖鹽棗栗梨桃杏李奈榛白櫻桃蔔萄
蘋婆果文官果松繖山藥菜瓜子白膠芍藥煤石藁本
香琉璃角弓鷹鵽鳩黃鼠魚(一大清統志)
原京市都城舊日如勾欄衚衕何闉門家布前門橋陳
内官家首飾雙塔寺李家冠帽東江米巷党家鞋大栅
欄宋家靴雙塔寺趙家薏酒順城門大街劉家冷淘麵
本司院劉鶴家香帝王廟街刁家丸藥皆著名一時起
家鉅萬至抄手衚衕辛家專煮猪頭内而宫禁外而勲
戚皆知其名薊鎮將帥置走馬傳致亦見當時太平勝
㮣(菊隱紀聞)
(臣)等謹按以上係總𩔖
原房山縣有石窩稻色白粒觕味極香美以為飯雖盛
暑經數宿不餲(燕山叢錄)
原西山大石窩所收米最稱嘉美(潞水客譚)
增粱粟𩔖北方水土深厚窖地而藏可數十年不壊(周禮)
(地官注)
增北地燥冬多雪春少雨麥晝花薄皮多麪食之宜人
陳者更良(廣羣芳譜)
增乾隆六年
御製麥詩平疇膏雨足夏麥芃芃美良苗將秀時翠
浪翻數里朝䂀淡以暄珠露垂纍纍緩騎眄綠畦香風
扇餅餌祈年厪淵衷敬誌心中喜
(臣)等謹按咏麥
御製詩是為首見之篇謹編載卷内
增榖之品高苗青(句)詐張柳(句)撑破倉(句)䬣&KR2571;青(句)鵝
兒黃(句)紅鐲腦(句)八稜(句)鏩子(句)皮包(句)賈四(句)狗見
愁(句)餓殺狗(句)白糙(句)毛榖(句)臨熟變(句)狗蟲青(句)奈
風鬭(句)麻熟(析津志)
增黍有赤黍黑黍黏者别名秫北方謂之黃米亦謂之
黃糯(爾雅翼)
增黍之品糯黍小黍秫黍(析津志)
增稷冀北謂之䵖俗呼為糜(廣羣芳譜)
增稻有秔有糯北方以為佳品北方地平惟澤土宜旱
稻種𩔖甚多(同上)
增
聖祖御製御稻米文豐澤園中有水田數區布玉田
榖種歲至九月始刈穫豋場一日循行阡陌時方六月
下旬榖穗方穎忽見一科高出衆稻之上實已堅好因
收藏其種待來年驗其成熟之早否明歲六月時此種
果先熟從此生生不己歲取千百四十餘年以來内膳
所進皆此米也其米色微紅而粒長氣香而味腴以其
生自苑田故名御稻米一歲兩種亦能成兩熟口外種
稻至白露以後數天不能成熟惟此種可以白露前收
割故山莊稻田所收每歲避暑用之尚有贏餘曾頒給
其種與江浙督撫織造令民間種之聞兩省頗有此米
惜未廣也南方氣暖其熟必早于北地當夏秋之交麥
禾不接得此早稻利民非小若更一歲兩種則畆有倍
石之收將來盖藏漸可充實矣昔宋仁宗聞占城有早
熟稻遣使由福建而往以珍物易其禾種給江淮兩浙
即今南方所謂黑榖米也粒細而性硬又結實甚稀故
種者絶少今御稻不待遠求生於禁苑與古之雀銜天
雨者無異朕每飯時嘗願與天下羣黎共此嘉榖也
(臣)等謹按榖實𩔖之有
御稻米始見於
聖祖御製文集恭載卷内
增豆之品黑豆小豆菉豆白豆赤豆紅豆小豆豌豆板豆
羊眼豆十八豆(析津志)
增蜀秫紅白二種俗呼高糧在北方地不宜麥禾者乃
種此尤宜下地(農政全書)
增糝子北地荒陂處種之苗葉似榖穗如粟穗而分數
岐碾米煮粥蒸食皆宜(廣羣芳譜)
補東薔色青黑粒如葵子語曰貸我東薔償我白粱幽
并皆有之(廣志)
補范陽去都百里而遠土風宜麥與稻北齊皇建中平
州刺史嵇煜建議開督亢舊陂歲收稻數十萬石北境
賴以周瞻此其驗也(烏臺筆補)
補端拱二年六宅使何承矩請于順安砦西引易河築
堤為屯田既而河朔連年大水承矩又言宜因積潦蓄
為陂塘大作稻田以足食會滄州臨津令閩人黃懋上
書言河北州軍多陂塘引水溉田省功易就三五年間
公私必大獲其利遂以承矩為制置河北沿邊屯田使
懋為大理寺丞充判官發諸州鎮兵一萬八千人給其
役于雄莫霸州平戌順安等軍興堰六百里置斗門引
淀水灌溉初年種稻值霜不成懋以晚稻九月熟河北
霜早而地氣遲江東早稻七月即熟取其種課令種之
是歲八月稻熟初承矩建議沮之者頗衆既種稻不成
羣議愈甚至是承矩載稻穗數車遣吏送闕下議者乃
息而莞蒲蜃蛤之饒民賴其利(宋史食貨志)
朱昆田原按雄霸之間無處非水地最宜稻而北
人不好食稻每云食之病熱然都城百萬戶糴太
倉稻米食者甚多未見其病安在習俗之不可移
乎使倣何黃之策行之誠足民之要術也
增乾隆六年
御製秧針詩綠水盈疇遠若無新秧似插莕公鬚翻
風貼貼疑鋪毬帶露瀼瀼欲貫珠翠穎透波光瀲灔青
鋒著雨意舒蘇勾芒奪得天孫巧刺出豐年一幅圖
增乾隆五年
御製觀穫詩白露湛郊原西成候己至綠野滿黃雲
紫莖垂絳穟銍艾兹其時錢鎛良具痔幾餘臨别院農
務觀次第值此歲云稔實感天所賜念予恤民艱常凜
祈年意積以三時憂今朝乃大慰
(臣)等謹按秧針及
觀穫
御製諸詩是為首見之篇謹編載卷内
增䴳䴹河濟稱小麥麵燕曰䴹麫(事物紺珠)
增今市肆標曰重羅白麫漢束晳賦曰重羅之麫(留青日札)
增宏仁橋旁列肆摶麪角之曰麻胡餳和炒米圖之曰
歡喜團(帝京景物略)
增乾隆十年
御製碾䬯詩餅餌香風到雕槃薦碾䬯不寧嘗野味
兼以憶窮簷秋近日無幾芒抽雨未霑密雲空讀易愁
上兩眉尖
增乾隆八年
御製榆餅詩新榆小於錢為餅脆且丼導官羞時物
佐膳六珍參偶啗有所思所思在閭閻鳩形鵠面人此
味猶難兼草根與樹皮辣舌充飢諳幸不問肉糜玉食
能無慚
(臣)等謹按碾䬯榆餅皆他書所未有始見於
御製詩集恭載卷内
(原程敏政傅家麪食行雪傅家麪食天下工製法來自東山東美如甘酥色瑩一凶入口心神融旁人未許)
(窺炙釡素手每自開蒸籠候鯖尚食固多品此味或恐無專功并洛人家亦精辦斂手未敢來爭雄主人官屬)
(司徒公好客往往尊罍同我雖北人本南産飢腸不受餅餌充惟到君家不須勸大嚼頗懼冰盤空膝前新生)
(兩小童大者已解呼乃翁願君飣餖常如豐待我醉攜雙袖中篁墩集)
原燕山酒頗佳館宴所餉極醇厚名金瀾盖用金瀾水
以釀之者(北轅錄)
(補周麟之金瀾酒詩寒金瀾酒皓月委波光入牖冰臺避暑壓瓊艘火坑敵揮玉斗追歡長是秉燭游日高)
(未放傳杯手生平飲血狐兔場釀麋為酒氊為裳猶存故事設茶食金剛大鐲胡麻香五辛盈柈雁粉黑豈解)
(玉食羅雲漿南使來時北風冽冰山峩峩千里雪休嗟北酒不醉人别有班觴下層闕或言此酒名金瀾金數)
(欲盡天意闌醉魂未醒醆未覆會看骨肉爭相殘一雙寳榼雲龍翥明日朝辭倒壺去只留餘&KR0377;酹昭臺帝鄉)
(自有薔薇露海陵集)
增御酒坊後墻有街曰長連又一街曰短連總曰廊下
家答應長隨多住此賣酒京師稱廊下内酒家相傳明
武宗曾遣宫人雜扮壚婦親貰酒歇宿即此(西河詩話)
原薊州薏苡仁酒周氏第一成氏次之三屯營所造更
勝清冽秀美有出色香味之表者(鳳洲筆記)
補張能臣記天下酒名保定軍有知訓堂酒杏仁酒(曲洧)
(舊聞)
補予憩燕京會同館有梁大使者先朝内侍官也入館
傳旨賜金瀾酒二缾銀魚牛魚二盤缾盤皆金銀為之
升龍交錯形製甚精古且并令留之古樂府曰月穆穆
以金波又曰洞庭秋月生湖心層波萬頃如鎔金金瀾
之名其取諸此乎銀魚長尺餘比南方者尤大牛魚出
混同江其大如牛或云可與牛同價故名又燕中暑月
於冰窖造御酒甚清冽使至嘗被賜女貞人多釀麋為
酒盛饌以雁粉為貴以木柈貯之其瀋墨色以生葱蒜
韭之屬置于上又俗重茶食阿古達開國之初尤尚此
品若中州餅餌之𩔖多至數十種用大盤累釘高數尺
所至供客賜宴亦用焉一種名金剛鐲最大(海陵集)
增酒之屬蒲萄酒棗酒椹子酒(析津志)
補衛侯以百花露名酒多至百種大内每需之(賴古堂集)
補大都酒使司于葡萄酒三十分取一至元十年抽分
酒戶白英十分取一為御史臺所察議得葡萄酒漿雖
以酒為名其實不用米麯難同醖造别酒一體辦課仍
改正三十分取一(元典章)
補大都之鹽于南北二城置局十有五處每局日賣十
引設賣鹽官二員以歲一周為滿(元史食貨志)
(臣)等謹按以上榖食𩔖
增膏腴蔬蓏果實稻梁之類靡不畢出而桑柘麻麥羊
豕雉兔不問可知(大金國志)
增亦有嘉蔬奇蔥豐本黃芽赤根天花石菌蕪菁芸薹
葵茄薑堇萊菔頳於夏蓴水蘇脆於冬笋(明黃佐北京賦)
增蔬百畦可當五帛相思桃李芳實雜遝(明王嘉謨石甕記)
增乾隆六年
御製剪蔬詩雨畦煙甲茁珠露垂闌干綠潤披微風
生意何翩翻圃師為剪摘聊復憑欄看翠浪應手折香
霏齒頰寒采采已盈筐適可供盤餐仍復留新穎用以
待滋蕃鄙事足會心高吟興未闌
增乾隆二十一年
御製菜花詩黃萼裳裳綠葉稠千村欣卜榨新油愛
他生計資民用不是閑花野草流宿雨初收羃野烟
金英千頃遠蔫綿幾株紅杏低枝照大似蘇堤春曉天
特清風味不妖芬韡熻光中驛路分連壠綠牟相映
處此黃雲先(去聲)彼黃雲
(臣)等謹按剪蔬及菜花
御製諸詩是為首見之篇謹編載卷内
原雞頭北燕謂之□(方言)
原天壇生龍鬚菜清明後都人以鬻于市其莖食之甚
脆(析津日記)
原松繖産盤山土人目為紫蘑菇(盤山志)
補京師無筍以蘆芽為筍按杜詩渚秀蘆筍短又云泥
筍苞初荻又云春飯兼苞蘆注苞蘆蘆筍也則唐時已
尚之(排悶錄)
補大房山有草葉初生類椿芽微有白毛上方山僧摘
以為蔬食之甚腴目為莿頭菜(奥室記)
增家園種蒔之蔬白菜莙薘蔓菁同蒿葫蘆蘿蔔王瓜
茄天菁葵赤根青瓜稍瓜冬瓜蒲筍葱韭蒜莧匏塔兒
葱茴茴葱(析津志)
增京南北東西山土地所宜之蔬壯菜蕨菜解葱山韭
山薤黃連芽木蘭芽芍藥芽青虹芽洒花芽灰條紫團
參槐柳椿梨芽山藥沙參皮袴脚馬齒莧黃雀花摘蒜
刺榆紅七擊菜段木芽赤子兒芃科豆芽帶三(句)絡英
磨菰英山石榆(句)黃必苗(句)養术苗(句)鸎雀兒(句)人杏
(句)山蔓菁春不老甘露白皮苦馬里(句)沙芥地椒山葱
戲馬菜白菜(同上)
原野蔬之品蒼耳子莠子稗草子芃蒿子金蕎麥黃臘
子紫蘇子仁杏子喬麥花葉海藻(同上)
(臣)等謹按析津志所載山野之蔬多係藥物以其
可葅聶作食故列入蔬類今仍之
增菌之屬茴茴葱高麗菜苦茴菜爽頭(句)磨菰(句)懶頭
(句)香蕈沙菌(析津志)
增白菜一名菘北方多入窖内不見風日長出苗葉皆
嫩黃色脆美無比謂之黃芽乃白菜别種(廣羣芳譜)
增擘藍南方謂之芥藍葉可擘食故北方謂之擘藍葉
大於菘根大於芥臺苗大於白芥子大如蔓菁(同上)
增苦益菜溝澗中多有之似野菊有浮毛三月間採之
黴乾亦佳(盤山志)
增百合産盤山澗中秋冬劚之甘食可食(同上)
增豆苗菜叢生似豆苗山家採食之作羹極鮮美(同上)
增菌木生者如芝草生者如盖土生者如釘土人總名
曰蘑茹惟凍黃天花延壽猴頭雞腿羊肚為最(通畿輔志)
增北人蘿蔔一種四名春曰破地錐夏曰夏生秋曰蘿
蔔冬曰土酥(農書)
增莧有馬齒莧紅莧白莧北人呼荇乃莧音誤也(詢芻錄)
增王瓜出燕京者最佳種之火室中逼生花葉二月初
即結小實(學圃餘蔬)
(臣)等謹按以上蔬蓛類
原牡丹近數曹亳北地則大房山僧多種之其色有夭
紅淺綠江南所無也(渌水亭雜識)
增燕地苦寒江南羣芳不可易得即有擕種至者僅可
置盆盎中為几席玩其有進御者皆為火迫而發冒朝
夕之艷無經歲計也(長安可遊記)
增右安門外草橋唐時有萬福寺寺廢而橋存天啟間
建碧霞元君廟其北土近泉宜花居人以種花為業冬則
藴火暄之十月中旬牡丹已進御矣(帝京景物略)
增栽剔接治各有其法謂之弄花(陸游牡丹譜)
增牡丹栽之法分之法接之法洗之法醫之法一如博
州洛下近有藤花而牡丹葉者曰高麗牡丹(帝京景物略)
增乾隆十年
御製牡丹八韻畹蕙還舒艷源桃早遜香不嫌遲好
節應為殿韶光妃子亭邊妬蜂兒蕊底忙標名偏許洛
極愛獨稱唐響識金鈴綴隂看錦幕張每當花綻朵常
值麥抽芒幾度憂雲漢何曾命羽觴摧隤欄榭畔孤負
衆芳王
增乾隆十一年
御製詠盆中温牡丹詩纔破青韶未匝旬盆中爛漫
火催春女夷應不禁蕭寞故遣花王饋歲新堂堂
鏤瓣葉娑娑好處惟應喚奈何爾許春光㢠廻照處文筵
重得晤東坡(東坡有和述古冬日牡丹詩)月想丰姿霞想烘重簾不
畏妬花風韓湘縱是饒仙術枝上應無兩度紅
(臣)等謹按牡丹並温牡丹
御製詩是為首見之篇謹編載卷内
增花之品牡丹芍藥桃梅杏御黃子李林檎柰子頻婆
櫻桃石榴海棠荼䕷合歡花棗荷芡秋子御馬纓紫荆
石竹葵花金盞兒花山丹松丹木香薔薇刺薇粉團月
季紫菊金蓮雁傳書獅頭石竹長十八馬藺兒大花菊
(句)樓子芍藥玉簮(析津志)
補京師多海棠初以鐘鼓樓東張中貴宅二株為最嘉
隆間數左安門外韋公寺萬歴中又尚解中貴宅所植
高明區中允大相詩解家海棠帝苑邊開時車馬日喧
闐是也今舊本俱無存矣(隩志)
增海棠上西府次銕梗次垂絲贋者木瓜辨之以其葉
木瓜花先葉海棠葉先花韋公慈仁二寺皆京師海棠
盛處(帝京景物略)
增丁香紫白二種(通畿輔志)
增乾隆二十六年
御製戲題紫白丁香詩同是春園百結芳紫丁香遜
白丁香(白者香紫者不香故戲及之)山人衣好僧衣俗鄭谷清詞趣
獨長
(臣)等謹按丁香花
御製詩是為首見之篇謹編載卷内
增紫薇北人呼為猴郎達樹謂其無皮猴不能捷也北
地其樹絶大有環數夫臂者(酉陽雜俎)
補燕中榴花有千瓣白千瓣粉紅千瓣黃大紅者比他
處不同中心花瓣如起樓臺謂之重臺石榴(遵生八箋)
補玫瑰花有二種其一種色黃出燕中花稍小于紫玫
瑰(同上)
朱昆田原按黃玫瑰京師目為刺梅者是也
補紂以紅藍花汁凝作燕脂以燕國所生故名(中華古今注)
增燕支葉似薊花似蒲公英出西方土人以染名為燕
支中國人謂之紅藍以染粉為面色謂之燕支粉今人
以重絳為燕支非燕支所染也燕支花所染自為紅藍
爾舊謂赤白之間為紅即今所謂紅藍也(崔豹古今注)
補燕脂本燕國所出故名今人寫燕字加月甚有因旁
加月者失其本矣(余氏辨林)
補荷包牡丹草本一名朝鮮牡丹花似僧鞵菊而深紫
色其以牡丹名者因其葉相𩔖也京師槐樹斜街慈仁
寺藥王廟花市恒有之(六街花事)
增隆恩寺小軒蠟梅一株甚大江南亦不多得(燕都遊覽志)
增六宅使何承矩議因陂澤之地瀦水為塞欲自相度
恐其謀泄日會僚佐泛船置酒賞蓼花作蓼花遊數十
篇繪為圖(夢溪筆談)
增乾隆六年
御製蓼花詩臨水參差影摇風綽約叢霞光不爭爛
秋信與添紅疎景供幽覽分隂類轉蓬文鱗瀺灂處掩
映鏡波中
(臣)等謹按蓼花
御製詩是為首見之篇謹編載卷内
補燕地苦寒惟草花異種最多江南委之水濱籬外者
無不釀艷蒸芳鮮竒炫目至有不能辨名者(長安問花記)
補豐臺種花人都中目為花兒匠每月初三十三二十
三日以車載雜花至槐樹斜街市之桃有白者梨有紅
者杏有千葉者索價恒浮十倍日昳則雖不得善價亦
售矣桃花白者見於詩人吟咏絶少紅梨則歐陽永叔
有詩所云紅梨千葉愛者誰白髮郎君心好竒是也楊
廷秀杏花詩于中更有紅千葉且道化工竒不竒斯亦
上苑之異種矣聞百花陀所産更異雙厓一澗下上皆
花村民多有不知其名者惜無荷擔者載之入市也(六街花事)
增乾隆五年
御製雨中看紅梨詩只道宜晴雨亦宜偏親詩客露
丰姿暫遊洛浦將飛際小浴温泉未起時濃抹幾番因
洗淨淡粧無力倩誰持天公應惜胭脂褪故把珠簾四
面垂
(臣)等謹按紅梨
御製詩是為首見之篇謹編載卷内
增京師左安門外十里曰草橋居人以花為業都人賣
花擔每辰千百散入都門入春而梅而山茶而水仙而
探春中春而桃李而海棠而丁香春老而牡丹而芍藥
而孿枝入夏榴花外皆草花花備五色者蜀葵鶯粟鳳
仙三色者雞冠二色者玉簮一色者十姊妹烏斯菊望
江南秋花耐秋者紅白蓼不耐秋者木槿金錢耐秋不
耐霜者秋海棠木槿南種也最少菊北種也最繁種菊
之法自春徂夏辛苦過農事菊善病菊虎類多於螟螣
賊蟊圃人廢晨昏者半歲而終歲衣食焉(帝京景物略)
增京師粥花者以豐臺芍藥為最南中所産惟梅桂建
蘭茉莉栀子之屬近日亦有佛桑榕樹榕在閩廣其大
有蔭一畆者今乃小株僅供盆盎之玩佛桑重臺者永
昌名花見萟林伐山(香祖筆記)
增析津日記云京師豐臺芍藥連畦接畛荷擔市者日
萬餘謹按北地芍藥之美勝于江南不特豐臺所産也
(涿州志)
增今京師臘月即賣牡丹梅花緋桃探春諸花皆貯暖
室以火烘之所謂堂花又名唐花是也按漢書召信臣
傳信臣為少府大官園種冬生葱韭茹覆以屋廡晝夜
燃藴火待温氣乃生唐人詩内園分得温湯水二月中
旬已進瓜蓋漢唐以來皆然(居易錄)
增乾隆二十四年
御製戲詠唐花詩㸐煴嫋嫋萬芳新巧奪天工火廹
春設使言行信臣傳憐他失業賣花人
(臣)等謹按唐花
御製詩是為首見之篇謹編載卷内
增
聖祖御製西苑芙蕖賦惟澤芝誌於爾雅䓿萏詠於
風詩繄金塘之麗草允柳沼之朱儀夫其的爍輕沙翩
蹮清瀨玉節蟠根翠羽襞盖縷黃作鬚跗紫成蔕蔭太
液之漣漪蕩昆明之霧靄爾乃幽房晨折芳葩夜舒前
迎丹殿後匝瑶除高披直道斜嬝周廬萋萋川碧淼淼
天虛光留錦鶩隂唼文魚葉漾珠而錯落影翻月而軒
渠若夫黛罨如烟華濃似綺藻采横洲霱雲被沚或雪
沁瓊英螺含碧蘤桃倩紅&KR1929;菊分金蕊競秀揚輝爛兮
出水如仰如俯似低復昂亭亭交倚田田並將宛若瑶
林之四映矯如朱鷺之載翔至于萍合橋痕蒲牽波縠
溪静禽喧臺高樹複梅雨滴而浮馨麥飇扇而散馥氤
氲於講席之書郁烈乎侍臣之服間命沙棠之楫駕芙
蓉之舟似搴華峯之種無待汾水之謳宴羣工于在鎬
聊悦豫以凝庥盖其擢素挺生拔泥不滓外直中通花
榮實旨潔比高人清同君子是以廬山則淵明屆焉濂
溪則惇頤樂只余願賢士之釋荷裳乃睠幽姿而不自
己
增
聖祖御製千葉蓮詩禁苑初秋玉殿涼綠荷輕瀨遞
清商千英水面重重艷幾度風前柄柄香宫女移船摇
紺葉近臣載筆詠紅芳定心坐對西山静不管穠纖映
夕陽
增乾隆六年
御製晩荷曲金風披拂太液池池中芰荷疑先知殘
芳亞波紛錯落餘香猶逐雙鳬飛雙鳬飛下平湖淨翺翔
似戀明妝靚翠盖饒擎露顆多紅葩却讓霞光映我來池
上弄秋水南華妙意差堪擬何必對景惜韶光山華陸葉
俱如此
增又
御製夾竹桃詩竹比丰標桃比芳因風只少透帷香
河陽縣裏元都觀髣髴劉郎會阮郎
增又
御製栀子花詩暑雨初晴處薰風細度時麝蘭輸馥
郁冰玉想丰姿影向疎間好香因静裏知依稀&KR1431;破蕾
壓雪一枝枝
增乾隆八年
御製紫藤詩紫藤花發淺復深滿院清和一樹隂儘
饒裊裊嫏嬛態安識堂堂松栢心
增乾隆十一年
御製早桂詩玉華古名寺育桂特標竒乳竇淙細泉
蟠根於以滋偶來雲外賞乍睹月中姿蘢葱密葉間開
此三兩枝垂粟尚未丹含韻偏葳蕤山風過寺墻冷芬
殊可披不辨六月杪恰如仲秋時地靈奪天工神妙乃
若斯指似江南人為我别然疑
增又
御製晩香玉詩西域傳來貴似金緐滋簇簇滿墻隂
晚紉騷客幽蘭珮間掠佳人白玉簮名狀標題應入疏
畫圖省識尚沈吟尋常悟得香中諦是卉皆成薝蔔林
增乾隆十二年
御製金錢花詩可校還勝都内買笑應過沈郎設遇
清談夷甫許教阿堵繞床
增乾隆二十年
御製老少年詩是葉皆花錦十樣階前石畔擅風流
叢間接取瀼瀼露飲硯摛毫字字秋竹扶秋色過牆
來(花譜以長竹扶之可以過牆)朔氣嚴霜且漫摧指示老人渾似此
逄場何處不顔開秋思迎人韻颯風煇煇不待雁來
紅(是花一名雁來紅)淮南門者如嫌老色似桃花是八公
(臣)等謹按花蘤類
聖祖御製詩並
皇上御製諸詩有原書及增採諸書所無而於京師物
産攸關者並於卷内恭載首見之篇
又按以上花蘤類
增
聖祖御製文集櫻額樹叢生果形如野蔔萄而稍小
味甘澁性温補脾古北口外亦有之山莊之千秋島遍
植此種每當夏日則纍纍綴枝遊觀其下殊堪娛目不
獨秋實之可採也
增
聖祖御製文集近得哈密各種葡萄植於苑籞中結
實有白者綠者長如馬乳者又一種大蒲萄中間有小
者名公領孫又一種小者名瑣瑣葡萄種𩔖雖殊食皆
甘美移植南方便失本味大約其性於北方沙石水土
相宜
增
聖祖御製文集倒弔果俗名弔搭果形似山梨而小
體微長味酢肉多沙長蔕花實皆下垂故名性暖健脾
消食樹枝葉俱如梨今遵化沿邊多有之
(臣)等謹按櫻額樹哈密蒲桃倒弔果皆他書所未
見始見於
聖祖御製文集恭載果木𩔖之前
增南有碣石鴈門之饒北有棗栗之利民雖不田作而
棗栗之實足食於民矣此所謂天府也(戰國策)
增蓊蔚薆薱蓏果成隂崇桃蕡實乃玉乃金花紅青翠
香水黑琴朱櫻素柰若榴丹椹虎刺班於榅桲蘋菠楙
於來禽(明黃佐北京賦)
增果之品葡萄頻婆桃栗瓜胡桃香水梨大梨榛棗山
桃山杏(析津志)
增北山大棗味有殊既可益氣又安軀(神異經)
增燕秦千樹栗其人與千戶侯等(史記)
原密雲産棗小者佳(密雲縣志)
(原黃淳耀賣棗兒行南燕山棗樹深棗生纂纂懸赤心懸赤心人不喜謂言方棗如瓜仙種傳來勝于此市)
(兒狡猾生大貪即將北棗呼為南&KR2030;皮脱核開生面北人得棗皆稱善賣棗兒謂言爾黠爾更癡安得終身挾)
(詐不使旁人知陶菴集)
原遼於南京置栗園司蕭罕嘉努為右通造典南京栗
園是也元昌平縣亦有栗園薩里傳戰于昌平栗園殺
二人是也蘇秦謂燕民雖不耕作而足於棗栗唐時范
陽以為土貢今燕京市肆及秋則以餳拌雜石子爆之
栗比南中差小而味頗甘以御栗名不以大為貴也(析津)
(日記)
原左太沖魏都賦信都之棗固安之栗注云故安屬范
陽出御栗按水經注云汝南有栗園其栗殊小不並固
安之實矣(名勝志)
原固安之栗天下稱之為御栗因有栗園(括地志)
原五方皆有栗惟漁陽范陽栗甜美味長他方者悉不
及也(詩草木鳥獸蟲魚疏)
原栗園在固安縣界北魏孝昌三年上谷賊杜洛周遣
其黨曹紇真掠薊南幽州刺史常景遣將于榮擊破之
於栗園是也(方輿紀要)
補王逸荔支賦云北燕薦朔濱之巨栗庾肩吾謝東宫
栗啟云未若北燕巨實用奪榮枯似乎栗以大為貴然
燕人之論殊不爾也(詠歸錄)
增乾隆八年
御製食栗詩小熟大者生大熟小者焦大小得均熟
所恃火候調堆盤陳玉几獻歲同春椒何須學高士圍爐
芋魁燒
(臣)等謹按食栗
御製詩是為首見之篇謹編載卷内
原榛出北山黃花鎮者良(昌平州志)
增過仰山村山多梨樹秋深紅葉如燒(燕山紀遊)
(臣)等謹按朱彛尊原書有湛然居士集二條述遵
化棉梨事遵化今别為州不隸順天府謹移附遵
化卷末
增房山車營嶺環十數里峯頭澗底皆是杏林又東一
小嶺樹尤竒古高者三丈低者丈餘狀如垂柳繁花綴
之(北遊紀方)
(補馬祖常謝杏子詩是杏子黃金色筠籠出薊邱味甘醒午寢可督詩郵石田集)
原白櫻桃生京師西山中微酸不及朱櫻之甘碩也(因樹)
(屋書影)
原慕容雋觀兵近郊見甘棠于道周從者不識雋曰此
詩所謂甘棠甘者味之主也木者春之行也五德屬仁
五行主土春以施生味以養物色又赤者將有赫赫之
慶于中土吾謂國家之盛此其徵也傳曰升高能賦可
以為大夫羣司亦各書其志吾將覽焉於是内外臣僚
並上甘棠頌(十六國春秋)
原燕地蘋婆果味雖平淡夜置枕邊微有香氣佛書所
謂蘋婆華言相思也(采蘭雜志)
(原曾棨詩杏異果曾因釋老知喜看嘉實出京師芳腴絶勝仙林甘脆全過大谷梨炎帝遺書慙未錄長卿)
(多病獨相宜由來南土無人集識那得靈根此處移巢睫)
朱彛尊原按詩蔽芾甘棠毛公傳甘棠杜也鄭康
成注北人謂之杜梨南人謂之棠梨爾雅杜赤棠
郭璞曰今之杜梨也樊光曰赤者為杜白者為棠
陸璣曰赤棠與白杜同但子有赤白美惡子白色
為白棠甘棠也少酢滑美赤棠子澁而酢無味通
志甘棠謂之棠梨又有沙棠廣志云如棠味如李
無核竊疑今之蘋婆果即詩所云甘棠而俗呼沙
果即沙棠呼檳子者乃赤棠也其曰棠梨者以花
似棠實似梨合而稱之爾
增葡萄北方天寒初冬草褁埋地尺餘春分後取出數
日架起子生去繁葉使霑風露則結子肥大(廣羣芳譜)
增綿而沙者曰沙果又秋子似沙果而小土人多曝為
乾(畿輔舊志)
增木饅頭京師亦有之謂之無花果(倦遊錄)
增芡在京師産者形如刺蝟而有粳糯糯而大者味勝
杭産(學圃雜疏)
增乾隆七年
御製題白石榴二首盡把緗囊換絳囊臨風薄粉試
梳妝相逄似在瑶臺夜不辨花光與月光一種風流
澹處宜檻窗清絶晚涼時東山少傅今猶在羽扇輪巾
看著碁
(臣)等謹按果實類
御製詩有原書及增採諸書所無而於京師物産攸關
者卷内恭載首見之篇
又按以上果實𩔖
欽定日下舊聞考卷一百四十九
