欽定日下舊聞考卷七十八
國朝苑囿(西花園)(聖化寺)
西花園在
暢春園西南垣為進水閘水北流注于馬厰諸渠(園西花冊)
(臣)等謹按
西花園與
暢春園接
皇上問
安之便率
詣是園聽政
西花園河北正殿五楹為
討源書屋左室五楹右為配宇再後敞宇三楹為
觀德處(園西花冊)
(臣)等謹按
討源書屋額為
聖祖御書左室額曰松響舜絃彈配宇額曰千峰出翠
微與
觀德處額皆
聖祖御書正殿内恭懸
皇上御製討源書屋記
聖祖御製暢春園西新園觀花詩春光盡季月花信
露羣芳細草沿階綠竒葩撲戶香寸心惜鬢短尺影逐
時長心向詩書奥精研莫可荒
御製討源書屋記
暢春園之西有屋數楹臨清溪面層山樹木蓊蔚既靜
以深溪之藻匪蒲伊荷山之禽匪嘵伊歌額之楣曰討
源則我
皇祖摛天文而垂擘窠也昔予小子日侍
清宴之所今以問
安視膳之暇亦每憩此咨政掄材肯構繼
志之衷久而弗敢懈蓋嘗深維討源之義豈以其據渾
渾之泉府似窈窈之洞天騷人寓意所為武陵桃源之
比也哉孟子曰原泉混混不舍晝夜盈科而後進放乎
四海朱子解之曰如人有實行則亦不已而漸進以至
於極斯言也引而未發然内聖外王之學實櫽括而無
遺夫水則有源人何獨無是故堯舜政治之源也孔孟
道德之源也非特此也頡之書羿之射輸之巧曠之音
鵲之醫僚之丸秋之奕無不各有其源或曰如是則其
源已紛而流益莫可同矣顧嘗論之聖人人倫之至而
武周夷齊相反是得謂之同乎然其心之自安各行其
至是則無不同故百越適京師則北轅朔漠適京師則
南首南首北轅大不同矣及其既至則同故堯舜政治
之源在心而孔孟道德之源亦在心頡之書羿之射輸
之巧曠之音鵲之醫僚之丸秋之弈何一不在心哉且
夫天下之水其源多矣而海則無源無源正衆水之源
則水之源亦在心昭昭明矣如是則
聖人討源之旨直上接十六字之心傳而非怡情山水
之為益可知矣
乾隆七年
御製討源書屋恭瞻
皇祖御筆詩廿年春色閟靈園徙倚空懷歲月奔雨
過藥欄花解笑風迴琴沼水添痕璇題耀日瞻
飛白綺席當秋想
弄孫心法從來含治法討源深媿未窮源
乾隆十三年
御製討源書屋詩湖烟欲斂曉凉浮長樂朝迴此憩
畱(是地近暢春園膳視皇太后處問安之便率傳事於此)要識溪山如舊日頓
憐風物報新秋雨餘荷氣迎人馥風過竹聲似管繁
佳景便教成即景討源終媿未窮源鳶魚天趣適飛
潛向遠虚明萬景兼荻雨荷風三伏裏紅橋綠水一痕
添尚書履向花問度侍史囊從柳外傳豈以遊觀疎
畫接不因清宴忘朝乾
乾隆十七年
御製討源書屋視事詩解作亦已息晨暘良足怡
萱階問寢退視事言臨兹兹屋匪我作曰我
神堯詒童年陪
豫遊卅載去如馳未敢乖憲章何有致雍熙憶昔勤政
心撫景興齎咨
乾隆二十三年
御製討源書屋對雨詩昨日
慈輦扶賞荷今朝問
安仙苑過退即書屋理庶政密雲忽隠西山螺殿廷教
射有故事晝長值此幾暇多更番引見已頒勅院外早
則侍衛羅罷之翻厪勞來往寧趁未雨觀如何抨絃發
羽不數隊須臾飛點傾滂沱塞山較獵憶往歲(丙子秋日出塞)
(行圍成列而雨即於雨中較獵有詩紀事)習武那辭烝涉波中(去聲)的有賜視
各藝濕衣之賚仍同科(朝會遇雨往往賚及從官是日因教射澍雨霑衣從臣及命中)
(者亦各賜紗)陡懷三軍冐炎潦不遑他矣攻蓬婆
乾隆二十九年
御製討源書屋對雨詩(五月十六日)渥羽剛欣數日晴朝
來解作應時行詢
安退憩資搜詠視事疇咨慰利耕乍見庭凹起泡影更
聞牐口落泉聲片時西北旋開朗宜麥宜禾總愜情(是時)
(麥將收宜晴禾初苖宜雨雨而即晴實愜農望)
乾隆三十年
御製討源書屋對雨詩(五月初六日)昨日天中奉
賞憑侵晨仙苑問
居興甘霖既渥還優霈農諺無妨更絶勝(農占有午日雨生蟲之諺)
聽處溜聲原不改(去歲夏日亦有書屋對雨之作)望來漲影已徐增政
勤材選弗遑逸别為衣濡例賜仍(是日引見官有衣被雨濕者依例行賞)
(臣)等謹按
討源書屋
御製詩謹繹有關紀述事實者恭載卷内餘不備錄
園西南門内為承露軒後厦為就松室東有龍王廟(西)
(花園冊)
(臣)等謹按承露軒就松室額皆
皇上御書西北有門即
西花園之大北門也
乾隆三十二年
御製承露軒詩松軒瀟落有書筵樹古全贏銅鑄仙
試看瀼瀼承瑞露依然寶甕見
堯年
又
御製就松室詩搆室實非難老松特艱致因教室就
松滿院覆凉翠拂簷聆謖聲迎窗盼古意據牀小息偃
寓懷得别寄丈夫不輕從子輿訓此義
(臣)等謹按承露軒就松室
御製詩恭載首見之篇餘不備錄
暢春園西北門内正宇五楹後室三楹舊稱為東書房
其右為永寧寺寺内正殿三楹配殿各三楹後殿五楹
内供十六羅漢寺門外為崇臺臺後為船塢(園西花冊)
(臣)等謹按永寧寺正殿額曰調御丈夫
聖祖御書又額曰智光普照聯曰寶幢時護曼陀雨金
界常函般若珠
皇上御書
永寧寺西為虎城稍西為馬廏再西為
閱武樓(園西花冊)
(臣)等謹按
閱武樓額曰詰戎揚烈聯曰輯寧我邦家以時講武懋
戒爾衆士于兹課功又聯曰講武惟期徵有福居
安每念式無愆皆
皇上御書
乾隆四十二年
御製閱武樓作節前閱武甸場寬組練生光了弗寒
可勿用仍要以備不忘危敢恃其安新疆舊部兹同扈
北貉西戎許並觀破險衝鋒或經見正旗堂陣俾初看
銷兵氣共陽和鬯訓旅心殷揚覲難示義方還頒禮賜
武臣英重詡登壇
(臣)等謹按
閱武樓
御製詩恭載首見之篇餘不備錄
西花園之前有荷池沿池分四所為
皇子所居南所門三楹二門内正殿五楹東廊門内正
室九楹西廊門内正室五楹南所之東為東所門三楹
門内正殿五楹西廊門内正室二層再西正室七楹由
東所而西為中所門三楹門内正殿五楹東廊門内正
室三楹東為垂花門正室二層各三楹西廊門内正室
二層各三楹南所之西為西所門三楹門内正殿五楹
西廊門内正宇二層(園西花冊)
丹稜沜水在宛平縣西(通畿輔志)
(臣)等謹按
暢春園宫門之南有菱池俗稱菱角泡子者相傳即丹
稜沜水其源自萬泉莊北流而來舊說多訛
御製萬泉莊記為釐正之沿隄而南則逹聖化寺泉宗
廟也
出小西厰之南門二里許為
聖化寺北門門内西為河渠東為稻田前臨大河山門
三楹對河為高臺大殿五楹二門内三皇殿五楹西角
門内為觀音閣東角門龍王殿三楹後星君殿三楹(聖)
(化寺冊)
(臣)等謹按
聖化寺大殿額曰香界連雲觀音閣額曰海潮月印
聖祖御書
聖化寺内簷額曰能仁妙覺聯曰三藏密微超色相十
分安穏得津梁
皇上御書
聖化寺山門外左右建橋由東閘橋度河迤西為北所
宫門三楹正殿五楹西院正殿三楹左為
虚靜齋臨河為
欣稼亭(寺聖化冊)
(臣)等謹按北所正殿額曰青翠霄漢西院正宇額
曰和風霽月中及
虚靜齋額皆
聖祖御書宫門内額曰
怡庭柯與
欣稼亭額
皇上御書
乾隆八年
御製西園泛舟至聖化寺詩萬泉十里水雲鄉蘭若
閒尋趁曉涼兩岸綠楊蟬嘒嘒輕舟滿領稻風香遠
山螺黛暎澄潭潤逼溪村綠意含誰向蕭梁庾開府幀
頭買得小江南淰淰輕寒上葛裳物情人意釀秋光
芰荷惆悵西風裏作意臨波艷晩妝苾芻一滴覓曺
溪覓得曺溪也是迷何似無心間逐景好山迎我作詩
題連朝甘雨活彫枯水畛山畦翠更腴猶見西峰雲
氣潤阿香重展米家圖
乾隆九年
御製泛舟至聖化寺詩萬泉十里接西湖兩度舟行
憂喜殊一夜甘霖盈尺澤高原下隰總迴蘇兩岸溪
田一水通維舟不斷稻花風課耕農父蓑臺笠只此憂
欣爾我同潤逼林軒露氣清捲簾天水淨長空黃庭
七字何須悟人在和風霽月中(右五字乃聖化寺别墅題額皇祖御筆也)
乾隆三十一年
御製由萬泉隄上至聖化寺即景襍詠暢春本就戚
園築(春明夢餘錄載丹稜沜旁為明戚畹李武清别業暢春園蓋因其舊址建置)稜沜猶堪
遺蹟尋咫尺萬泉資灌溉重教(平聲)相土一詳斟甲申
疏治起農功泉利猶遺可擴充春仲鳩工闢塍甽(萬泉久湮)
(塞甲申歲始命疏濬即其地開水田今春復加墾闢稻畦鱗次屬以長隄迤邐至聖化寺宛然江鄉風景)稻
秧今看已菁葱沙泉大小滙成池瀦蓄宣通實頼之
利在農田合祈報經營方向搆神祠宛轉循隄竺宇
通清溪左右繞烟宫仲春曾此一停蹕(仲春啟蹕謁此泰陵曾于)
(停蹕視事)又覺流隂瞥眼中聞齋精潔足盤桓爛漫階前
綻牡丹春雨頻滋風復少枝頭花朵大於盤芟葑剔
淤前歲為引泉曲注已成池齋傍仍有餘間地可作稻
田命墾治
乾隆八年
御製虚靜齋詩虚靜齋
皇祖舊題額也感而賦此守靜志常虚致虚心斯靜
一二二而一泊然萬慮屏是語古聖傳
皇祖得要領六十一年間用此安萬井孫臣誠愚芚汲
古乏修綆身肩乃知勞況多媿衾影别墅閟松雲近此
招提境(虚靜齋别墅近聖化寺皇祖常幸此)欲驗農桑功因攬湖山景
窗虚古梧翠座靜天籟冷尋流未逢源安得親質請言
念
噢咻恩潜焉涕淚永
乾隆十三年
御製虚靜齋小憩詩長隄界西湖萬泉居左側因成
内外河别業隣香域(謂聖化寺)土階示儉規齋額垂遺則(虚靜)
(所名皇祖齋也)易舟就路便倚檻聊憩息松濤泛翠寒峰黛
多古色布席頓經年聽漏無停刻
乾隆二十九年
御製虚靜齋詩祗園前有讀書軒虚靜標楣
聖藻存久别無端驚往事每來輒復憶
深恩憑窗不改虚中趣坐席偏欣靜可論挑剗茭泥引
泉眼(聖化寺園近萬泉莊河中泉眼亦因歲久淤塞並命疏睿)為(去聲)穿新脈自溪源
(臣)等謹按
聖化寺
虚靜齋
御製詩謹繹有關紀述事實者恭載卷内餘不備錄
自北所東橋轉西重簷宫門内正殿三楹為
含淳堂殿後重簷佛樓一楹其右臨池正宇五楹佛樓
後正宇六楹為
得真齋其西為帶嵓亭東為羃翠軒軒東為仙楹佛樓
東宇為
湛凝齋左為
敷嘉室仙楹之東為
襟嵐書屋稍南循廊而西為
矚巖又南敞宇曰泉石且娛心(寺聖化冊)
(臣)等謹按
含淳堂
湛凝齋仙楹諸額
聖祖御書
得真齋帶嵓亭羃翠軒
敷嘉室
襟嵐書屋
矚巖樓諸額皆
皇上御書
含淳堂聯曰水鏡湛階前近含清景松雲生棟裏上契
淳風
湛凝齋聯曰波影湛空明簷楹澄照林光凝碧淨几席
含清
皇上御書
乾隆三十二年
御製含淳堂詩青山環綠水堂據水之濱
聖藻額猶煥含淳義最親禽魚適性趣草木亦天真底
識蒙
庥處貽予樂利民
又
御製題得真齋面水水依砌背山山倚楣迴環挹明
淨暎帶味華滋花木含佳趣琴書得靜怡問予真意託
端在雨暘時
又
御製羃翠軒詩築室喬林下菁葱羃翠隂天然得庇
蔭自爾效深沈六月那知暑假山成古岑偶來值斯暇
便與染毫吟
又
御製賦得仙楹一幛仙楹對雙珠
聖藻張樂山學尼父寓
意緬軒皇日照林岑影烟生紫翠光敢云肯斯構實覺
見於
牆
又
御製湛凝齋口號碧水澄潭波不興憑欄欣俯湛而
凝心如高密猶鄰市恰似招提入定僧
又
御製題敷嘉室虚榭臨池近平鋪鏡影空波光玩座
上山色入窗中吟倚興無竭清嘉致不同當前參位育
猶在擴而充
又
御製襟嵐書屋詩一溪綠水横拖帶半障青嵐斜展
襟設問會心何處是灑然而靜澹而深
又
御製矚巖樓詩跨水書樓更矚巖巖情水態綠窗銜
詎惟一晌供遊目興會於斯正不凡
(臣)等謹按
含淳堂
御製詩恭載首見之篇餘不備錄
聖化寺北門有行殿二所東距行殿二里許為東門門
内為永寧觀(寺聖化冊)
(臣)等謹按永寧觀大殿額曰翊輔北樞
聖祖御書
欽定日下舊聞考卷七十八
