欽定日下舊聞考卷一百一
郊坰(西十一)
增
静明園東有鑲紅旗護軍營房(旗册)
(臣)等謹按青龍橋西為玉泉山金章宗建行宫于
此元明以來皆為遊幸之所
本朝康熙年間修葺
賜名静明園乾隆年間重葺詳見
苑囿門鑲紅旗營房制度詳見官署門
增
静明園東北有七聖庵西北有淨安寺(五城寺院冊)
(臣)等謹按七聖庵爐一明成化十三年造鐘一崇
禎十五年造有香山鄉七聖庵重鑄鐘住持弟子
龐正吉等字淨安寺舊為西林禪寺後改今名僧
舍僅數椽寺後礫壤中明碑一禮部尚書毘陵胡
濙撰景泰元年立碑稱寺左右菩提舍利寳塔二
座後又有延夀寳塔一座今僅存塔址耳
(增胡濙西林禪寺碑略巒西林禪寺在都城西三十里許去人境殊不遠而峯峭拔巖壑鬱紆最為勝處古)
(有梵刹蔽翳於榛莽之間正統三年秋九月募衆緣市財僦傭剪荆除礫先營大雄寳殿次及四天王殿三門)
(廊廡萬佛藏經寳閣禪室方丈齊庖庫庾并左右繕治菩提舍利寳塔二座後有延夀寳塔一座增飾像設金)
(碧交輝照耀山谷笵銅為鐘凡奉佛之儀飯僧之具制所宜有者靡不精備外則繚以穹垣蔭以巨木儼然祗)
(園之境以為大功德禪寺下院延僧洪永為住持正統十一年九月蒙車駕臨幸有白金綵縀寳鈔之賜時以)
(為榮乃伐石書之俾來者得以考見其所自而知構興之歲月云)
增
静明園西宫門外迤北有妙喜寺香露寺普通寺妙雲
寺四王府北有廣潤廟(五城寺院冊)
(臣)等謹按西山泉脈隨地湧現其因勢順𨗳流注
御園以滙於昆明湖者不惟疏𣲖玉泉已也其自西北
來者尚有二源一出於十方普覺寺旁之水源頭
一出於碧雲寺内石泉皆鑿石為槽以通水道地
勢高則置槽於平地覆以石瓦地勢下則於垣上
置槽兹二流逶迤曲赴至四王府之廣潤廟内滙
入石池復由池内引而東行於土峯上置槽經普
通香露妙喜諸寺夾垣之上然後入
静明園為
涵漪齋
練影堂諸勝詳見
苑囿門妙喜寺正殿恭懸
皇上御書額曰香海同源聯曰毫相湧祥輝等成七寳
鏡光澄慧照合證三摩後殿額曰菩提普印聯曰
大圓鏡照三千界微妙香凝二六時皆
御書妙喜寺西為香露寺又西為普通寺普通寺南為
妙雲寺又西為廣潤廟祀龍神皆乾隆年間
勅建
又按四王府東北至
静明園外垣皆有土山土山外為東北一帶洩水河其
水東北流合蕭家河諸水經
圓明園後歸清河四王府西南亦有土山土山外為西
南一帶洩水河其水流經小屯村西石橋平坡莊
東石橋折而南流經雙槐樹之東又東南至八里
莊西滙於釣魚臺前湖内為正陽廣寧廣渠三門
城河之上游此二洩水河皆乾隆年間奉
命開濬每夏間山水盛發藉此南北二河分釃其勢自
是田廬道路咸蒙利頼無復有泛溢沮洳之慮矣
增三教寺在四王府南(五城寺院冊)
(臣)等謹按三教寺
本朝碑一大學士兼吏部尚書李天馥撰康熙三十二
年立鐵磬一明正德元年造
原西山在府西三十里為太行山之首(紀纂淵海)
(臣)等謹按西山乃京西諸山之總名朱彛尊原書
載於甕山玉泉山各條之後今甕山奉
命改名萬夀山為
清漪園地玉泉山自
聖祖時已
命名静明園皆應恭載
苑囿門兹卷編次郊西自
静明園西北各條以後即按照方位道里所在繼以西
山凡在
苑垣以外者皆逐條臚載至香山今奉
命改名
静宜園而碧雲寺亦為
御蹕頻臨之地則敬載於
苑囿門兹不備錄
原西山内接太行外屬諸邊磅礴數千里林麓蒼黝谿
澗鏤錯其中物産甚饒古稱神臯隩區也盧溝琉璃胡
良三橋山水所洩多歸其中其水皆藻綠異常風日蕩
漾水葉逓暎倚闌流覽令人欣然有欲賦京都之意(西遷)
(注)
(臣)等謹按盧溝河詳見郊坰西卷二琉璃河見良
鄉縣條下胡良河見涿州條下
原西山神京右臂太行山第八陘圖經亦名小清涼也
(長安客話)
補太行首于三危伏于河折北而尊為恒山支巒複岡
畢赴于燕秩秩然復纚屬以東數十百里入于海上土
人以其西來號曰西山(清容居士集)
(原貞佑二年正月李英乘夜與壮士李雄等四百九十人出城緣西山進至佛巖寺令雄等下山招募軍民旬)
(日得萬餘人擇衆所推服者領之金史本傳)
(臣)等謹按佛巖寺今無考
(原白雲平章求仙于燕京西山頂一日適出滕玉霄訪之不值因戲題于壁曰西風短褐吹黃埃何不從我遊)
(蓬萊振衣長嘯下山去後夜月明騎鶴來竟不留名白雲公疑吕仙過之朝野輻輳寵賚山積後知為玉霄題)
(白雲公戒以勿泄厚賂之草木子)
(臣)等謹按滕玉霄訪白雲平章處今無考
增乾隆六年
御製望西山詩迤邐西峯翠靄侵紗㡡閒凭散幽襟
無心最喜雲生岫得句多因座對岑黛色烟光相罨畫
卧遊静賞當登臨晚來蘭若僧方定遥想疎鐘度遠林
(臣)等謹按西山
御製詩恭載首見之篇餘不備錄
(原許衡别西山作我大山如蹲龍小山如踞虎烟嵐欎蒼翠遠近互吞吐來薊門居遨遊成樂土策杖望朝)
(雲卷簾看暮雨佳意豁塵醒勝㮣入談麈使我欎陶消使我勞瘵愈生平鄙吝心一洗出千古回首聲利人何)
(殊坐囹圄遠役非素懷况有䟦涉苦吟鞕裊東風遲遲如去魯芳菲二三月追遊盛梅塢歸來願無違一觴期)
(對舉師許文正集次周伯温韻補貢泰遊西山)(嚴鐘啓城鑰百辟聯)
(珮紳斜漢在昴畢瑶光正當寅華車出廣陌鼂采生熙春隂厓凍猶結陽谷景已新雲林白洶湧石磴青嶙峋)
(先皇昔遊幸顧瞻愴兹辰恍若鐡馬起空留玉衣陳鼎湖去雖遠元化同其神憑危撫高樹歴覽窮荒榛梵宇)
(抗疏嶺飛閣騰遐津虚庭潛飇發白日無纖塵長楊十二衢甲第連居民清時治兹久天地涵深仁矧兹風氣)
(完且復習俗淳耦耕雜畎畆獨釣當漪淪高仙去窈邈瑞氣留氤氲于焉契嘉晤頓覺煩抱伸謇予敬亭下清)
(池翳修筠時時一瓢酒獨酌不計巡對此動歸思江海愁畸人玩齋集)
(補郝敬西山絶句人語山多不記名)(西山三百寺十日徧經行歸與家山草堂集)
(補王惲雨後看山作處西山盡日塵土面一雨晩來膏沐容霽色最堪圖畫白雲零亂點高峯秋澗集)
(原李東陽西山詩遠日日車塵馬足間夢魂連夜到西山近郊地在翻成出郭身來始是閒雲裏盪胸看縹)
(緲溪邊洗耳聽潺湲秋風忽散城頭雨先為遊人一觧顔下馬溪橋散步行暑風絺紵入林清村殽野飯匆)
(匆發碧水青山面面迎踏盡平堤憐草綠到來幽谷見雲生西湖勝事年年别幾日愁多不出城半嶺香臺)
(石磴斜懸空縹緲送天花新開塔寺雄西郭舊賜經幢出内家避暑亭前泉帶雨回龍殿下水明霞太平天子)
(無巡幸頭白山僧誦法華多懷麓堂集三載來遊一夕原王鏊遊西山詩賞心與宦情違)
(歸樹下杯行殊草草水邊人去更依依郊原約略青驄度天水蒼茫白鳥飛回首青山應笑我漫將塵土浣苔)
(衣王王文恪集行原廷相西山)(西山三百七十寺正德年中内臣)
(作華緣海會走都人碧構珠林照城郭憶昔武皇倦機務金馬門前有權豎賣官何止金為堂通賄能令鬼上)
(樹六邊將帥多奴賤未掛兵符先見面文官細𤨏不值錢鎮守監倉動千萬熏天氣熖侔天子嘘之者生啐即)
(死眼前變故如掌翻有賄方能保無事南海明珠不足尚西域珊瑚鬭尋丈九州珍寳集京都遂使私門敵内)
(帑人間富貴爾所有不慮生前慮生後高墳大井擬王侯假借佛宫垂不朽鑿山九仞平如席殿閣翬飛照雲)
(日已請至尊親賜額更為諸僧求護勅東林畫壁千步廊西林&KR1567;臺七寳粧南廊日月低浮圖北寺虹霓垂石)
(梁金銀何算委溝壑夜夜中天生寳光釋迦釋迦定心痗慈悲反受豪華累土木横起西山妖忍見蒼生日憔)
(悴鄭王氏家藏集詩原善夫西山雜)(西山五百寺多傍北邙岑土木)
(春巖盡樓臺海霧深僧皆傳玉食地更累黃金縱目翻愁極長安歲歲隂少谷集)
(原王慎中遊西山詩奔良辰戾首夏肅軫遊西山山形何崒嵂洲渚亘相綿湍既下赴危峯亦上干谽谺石)
(洞杳迤邐飛梁懸朱葩晞晹谷翠羽茇隂巒閟室象霞構疏甍憑風騫抗宇凌層基列楹俯流泉好鳥揚幽音)
(弱蕖濯清漣豈惟眈遠遊因兹達大觀拾乳歴窱&KR0772;擷芳陵㠝岏渟渟出澗淙靄靄冒隴烟水碧間清藻靈颷)
(茁瑶菅履險神彌豁入幽情更延隠巖懷子真蹈海期仲連遺形九州外棲迹萬象顛崇深惟素秉神理迷真)
(銓遊心迓沖漠斯道庶不諼詩遵巖集逸興古來少瘦原顧夢圭招盧駕部遊西山盧生)
(馬年年踏芳草聞說東曹公事稀山川須及鶯花好蕭條旅館製春衣拄笏西看冷翠微與君明日即偕往醉)
(逐流鶯花下飛山中絶與江南似恐為春光亂鄉思未得扁舟訪故廬且復連鑣修褉事人生百年幾日春休)
(將黑髮戀風塵去年此地君曾至想見鶯花待故人疣贅錄)
(原郭文涓秋日游西山詩連緬惟京國遊夙憶西山勝前期戒朋儕昧爽理征鐙鑣出都門散轡遵郊徑&KR0642;)
(猶望晴巒迢逓陟烟磴蒼茫紫翠分参差金碧映雲際鬱層甍風中發孤磬山光足怡愉池色湛清瀅覺花粲)
(竒馨慧草紛延亘梵影空中懸經聲榻前聽行恐苔痕穿嘯聞谷響應翠巘屢攀躋朱闌恒眺凭取適情易酬)
(息機意初稱登臨愜賞懷攬結動幽興聊兹郤喧囂庶以慰蹭蹬享帚集)
(補徐中行感舊作月自别燕臺白日徂華陽碣石總荒蕪獨留一片西山猶照當年舊酒罏天目山人集)
(原吳寬答傳體齋約遊西山青玉案詞出西山於我如無分要遊時春常盡住向京華凡六閏城偏近山僧)
(笑我此事無人信故人書札勞相問可惜情懷還不順冒暑同遊遊也悶湖隄須待杏花疎雨吹濕雙吟髩)
(匏翁家藏集)
增四王府東北一里許為普陀山有天仙庵普庵塔院
(五城寺院册)
(臣)等謹按天仙庵
本朝建碑一無撰人姓名乾隆十二年立庵之西即普
陀塔院
本朝碑一無撰人姓名乾隆二十一年住持僧照禄立
鐵鐘一明萬歷三十三年造院西數十武為普庵
塔塔制八觚門南向内供普庵菩薩像座前有横
石廣二尺餘高尺餘刻嵩雲洞三字後有正德辛
未秋八月七字尚可辨
(增建普陀山天仙庵碑勅)(盖聞鹿苑定慧婆心開一片)
(之慈雲鷲嶺止觀無身見千江之明月設大法於震旦真印傳衣放智光於大千憑虚飛錫北平普陀山者千)
(巖萬壑積翠疑華伴佛髻以偕青共天花而並翠鐘鳴谷應醒歴劫之沉迷梵喝魚歌度衆生之熱惱允矣花)
(宫之勝地洵哉香阜之名區也廼者沈氏德懋珩璜職優組紃忽求觧脱遂爾皈依爰以世胄之名闔居武夷)
(之綵屋心鏡面壁經演三車吸露餐霞蓮生五色坐石則雲生於衲添泉則月入於鐺婆娑乎奈苑之場遁迹)
(乎塵寰之外其始祝髮自朝陽之洞厥後乃徙于普陀之山于是宜夀聞鐘永興推宅猶之廬峯之乍闢挾銀)
(殿以飛來漢觀之初成降玉梁以自下真仙呵護香界頼以重新善信捐施金容因以復煥可為絳雲成盖人)
(間開舍利之城綠玉為階海上觀辟支之佛矣故樹無量之碑用昭盛事于不朽云)
(大清乾隆十二年且月吉旦立)
增
静宜園東四旗健銳雲梯營房之制鑲黃旗在佟峪村
西碉樓九座正白旗在公車府西碉樓九座鑲白旗在
小府西碉樓七座正藍旗在道公府西碉樓七座(旗冊)
(臣)等謹按香山東四旗健銳雲梯營房乾隆十四
年奉
命建設後西四旗同
原聚寳山在玉泉山西南行數里度兩石橋循谿轉至
卧佛寺寺在唐為兜率寺今名永安殿前娑羅樹來自
西域相傳建寺時所植今大三圍矣(春明夢餘錄)
(臣)等謹按玉泉山西南平壤中有岡阜隠起俗稱
荷葉山疑即孫承澤春明夢餘錄所稱聚寳山也
卧佛寺雍正十二年
世宗憲皇帝賜名十方普覺寺殿前恭立
世宗御製文碑方丈恭懸
世宗御書聯曰花氣合爐香馥郁天光共湖影空明其
殿檐額曰雙林邃境卧佛殿額曰得大自在禪堂
聯曰苔益山文古池添竹氣清方丈額曰是地清
涼聯曰雨花點地成金粟水月瑩秋貯玉瓶檐前
聯曰雲開春閣圖書静雨霽秋窗竹桂閒皆
皇上御書明碑六一夀安禪寺記明禮部尚書毘陵胡
濙撰一檀越題名記皆景泰三年立一明憲宗夀
安寺如來寳塔銘一勅諭碑皆成化十八年立一
重修記嘉靖三十五年立一明神宗夀安寺碑萬
歷十四年立寺内娑羅樹今尚存
原卧佛寺於深山絶澗中乃得寺以窣波為門殿前娑
羅樹二株西有泉注于池池上有石如碧玉(珂雪齋集)
(臣)等謹按十方普覺寺山門舊塔今已無存池與
石在寺西觀音堂之下今尚存詳見後條
原夀安寺白塔卓山門上入門古檜百章殿前二娑羅
樹大數十圍左一海松後殿卧佛一又後小殿更置卧
佛一俗遂稱卧佛寺(游業)
(臣)等謹按卧佛今僅存銅佛一尊其香檀像已無
存
原卧佛寺名夀安因山得名卧佛俗稱也寺門有胡濙
碑卧佛凡二一香檀像唐貞觀年造一銅像憲宗皇帝
時造寺僧云(長安可遊記)
原卧佛寺唐名兜率後名昭孝名洪慶今曰永安以後
殿香木佛又後銅佛俱卧遂目卧佛云寺西廣慧庵東
五華閣西南宏法寺(帝京景物略)
(臣)等謹按廣慧庵已圯僅存明萬歷間庶吉士胡
尚英碑詳見後卷五華閣遺址在十方普覺寺東
北山坡上宏法寺今無考
原卧佛寺亦以泉勝層巖夾道木石散置可游可坐兩
殿各卧一佛長可丈餘其一滲金甚精寺内娑羅樹二
株子如橡栗可療心疾門西有石盤方廣數丈高亦稱
是上剏觀音堂周以欄楯石盤下有小竇出泉淙淙琤
琤下擊石底聽之泠然寺多牡丹盖中官所植取以上
供者(長安客話)
原卧佛寺今上曾駐蹕有重修御製碑(燕都遊覽志)
(原娑羅不芘凡草不止惡禽杷酉陽雜俎餘葉相沓捧原娑羅花苞大如拳葉似枇葉凡二十)
(苞類桐花一簇三十餘朵經月方謝花茅亭客話夏間原娑羅者其木葉如海桐又似楊梅紅白色春)
(開娑吳船錄之交讓木也葉似柟皮如玉蘭色葱白最原羅外國)
(潔烏不棲䖝不生子能下氣異通雅圖&KR0866;版然如巴陵原五臺山僧侈言娑羅樹靈至畫)
(准隂安西伊洛臨安白下峨嵋山在處有之聞廣州南海神廟四本特高今京師卧佛寺二株亦有干霄之勢)
(顧或著或不著草木亦有幸不幸也渌水亭雜識)
原英宗即位是年九月建夀安山寺給鈔千萬貫十月
命拜珠督造夀安山寺(元史英宗紀拜按拜珠蒙古語存也舊作住今譯改)
原至治元年春詔建大刹于京西夀安山索約勒哈達
默色與御史觀音保成珪李謙亨上章極諫以為東作
方始而興大役以耗財病民非所以祈福也且歲在辛
酉不宜興築帝殺索約勒哈達默色與觀音保杖珪謙
亨竄諸遐裔(元史本傳也按索約勒蒙古語教化之化也哈陶剛默色義見前舊作鎻咬兒哈)
(的述失今譯改)
原三月益夀安山造寺役軍十二月冶銅五十萬斤作
夀安山寺佛像二年八月增夀安山寺役卒七千人九
月給夀安山造寺役軍匠死者鈔人百五十貫幸夀安
山寺賜監役官鈔人五千貫(元史英宗紀)
原泰定元年二月修西番佛事于夀安山寺三年乃罷
(元史泰定帝紀)
原天歷元年立夀安山規運提點所三年改昭孝營繕
司(元史百官志)
原至順二年正月以夀安山英宗所建寺未成詔中書
省給鈔十萬錠供其費仍命雅克特穆爾薩勒廸等總
督其工役以晉邸部民劉元良等二萬四千餘戶隸夀
安山大昭孝寺為永業戶(元史文宗紀)
朱彜尊原按夀安山即五華山果囉洛納延題張文
忠諫罷燈山稿詩自注至治間御史觀音保諫五
華山事棄市公時為中書參議翊日上諫燈山疏
可證也今之卧佛寺疑即元昭孝寺當時鑿山
開寺最稱巨刹五華廣慧其地甚隘必合卧佛而
為一爾卧佛銅像雖傳成化時造而碑記未詳安
知非冶銅五十萬斤所鑄耶
增
世宗御製十方普覺寺碑文西山夀安有唐時古刹
以窣堵波為門泉石清幽層巖夾峙乃入山第一勝境
寺在唐名兜率後曰昭孝曰洪慶曰永安實一寺也中
有旃檀香佛像二其一相傳唐貞觀中造其一則後人
笵銅為之皆作偃卧相横安寳牀俗稱卧佛見於紀載
詩歌者屢矣歲久頽圯朕弟和碩怡賢親王以無相悉
檀庀工修建嗣王弘晈弘曉繼之捨貲葺治於是琳宫
梵宇丹艧煥然遂為西山蘭若之冠工既竣命無閡永
覺禪師超盛往主法席夫象教之設所以顯示真宗佛
身充滿于法界普現一切羣生前隨緣赴感靡不周而
恒處此菩提座是以造像多為五色蓮臺結跏趺坐而
兹獨示卧相者其義何居善見毘婆沙律釋佛遊王舍
衛城謂遊有四一者行二者住三者座四者卧以是四
法名之曰遊然則豎窮三際横亘十方惟一真心泯絶
對待應緣現迹任物成名凡此四威儀邊在在三摩鉢
地如玉鏡之交照似寳珠之五色非同非異非即非離
居斯常寂光中便是毘盧頂上今者石泉流于舍下木
葉飃于巖間非王舍衛城行法遊乎塔鈴少選而聲銷
旛角無風而動息非王舍衛城住法遊乎行者住者如
是坐者卧者同然矣夫虚空無相不拒諸相發揮法性
無身匪礙諸身顯見果能不起有情無情之妄想不生
心内心外之邪思將一法纔通萬象悉歸心地千途並
會光明遍滿恒沙此七寳牀上古佛現前丈六金身盖
覆大地占斷三際不往不來豈非一佛卧遊十方普覺
歟因名之曰十方普覺寺而勒是語於碑並記朕弟和
碩怡賢親王修寺緣起以示來者内閣學士兼禮部
侍郎加一級臣勵宗萬奉
勅敬書
增乾隆七年
御製秋日普覺寺詩金颸颭華盖露氣逗曉寒西山
景色佳駕言兹遊盤羽騎度林樾和鸞駐禪關兩峯闢
仙路其背衆嶺環蘭若百年餘勝境非塵寰是時新秋
霽黛色滌遠巒一川禾黍風西成誠可觀金吾莫喧呼
恐妨僧坐禪屏營禮大士而無心可虔卧佛伸其足萬
劫常安眠菩薩羣擁立垂垂寳髮鬗旋憩方丈幽敲火
烹山泉泠泠來牖下流為清鏡瀾襍英紛砌旁鳳仙與
雞冠塵心一以洒廻蹕傳林間比丘漫凝睇爭如上方
閒
(臣)等謹按普覺寺
御製詩恭載首見之篇餘不備錄
增乾隆八年
御製香山示青崖和尚詩峰含宿潤黛螺新一脉曹
溪試問津憩彼來青之梵室對兹衣紫者山人却欣觸
目皆無滓不必談元始遠塵坐久蘭煙消篆字禽聲樹
色總天真
(臣)等謹按是詩
御書寳翰恭懸普覺寺方丈今恭載卷内青崖本寺住
持僧名也其屢蒙
賜示詩章例不具錄
(增明憲宗夀安寺如來寳塔銘碑民去都城西北半舍許即香山鄉其地與植沃衍葱欝居僧舍聯處而不)
(斷盖近圻之勝㮣也直鄉西北有山曰夀安山不甚高而蜿蜒磅礴之勢來自太行至此與居庸諸山相接山)
(之陽有寺曰夀安禪寺寺創于唐其始名兜率後改名昭孝洪慶歴年既遠其規制悉燬于兵漫不可考矣正)
(統中我皇考英宗睿皇帝臨御日久天下承平民物蕃庶因念世道之泰治化之隆必有默相隂佑之者而金)
(仙氏之教實本于慈悲宏于濟利歸于正覺所以勸善化惡咸趨于正者不無補于世也乃眷是寺鼎新修建)
(構殿宇以及門廡傑制偉觀穹然煥然非復昔之莾蒼比矣已乃勅賜今名頒大藏經一部置諸殿植佳時擇)
(日親御六龍以臨幸焉並賜白金禇幣為香火之費於時緇流拜稽俯伏興念莫不慶幸千載之一遇盖環都)
(城號為名刹者曾不及是寺之光顯也邇來又三十有餘年矣朕惟皇考之志是崇是繼乃暇日因披圖静閱)
(知寺猶有未備者命即其前高爽之地營建如來寳塔一座輦土輸石重疊甃砌既周既密式堅且好闌檻雲)
(擁龕室内秘寳鐸懸其簷相輪覆其危丹堊之飾周匝於内外諸佛菩薩神天之像層見于霄漢間蓋其高以)
(丈計者七而縮其為尺者一其闊以丈計者五而贏四尺其深比闊殺丈一尺蟠固峻峙巍峩山立而神光華)
(燈昕夕露現屹望于數百里外真福地之竒蹟也既又于其下構左右二殿各高二丈而贏四尺經始於成化)
(壬寅春三月落成于冬十一月既成藏舍利塔中若昔阿育真相為之者嗟夫朕建斯塔非徒以崇觀美也所)
(以表是寺得其地得其山又得我皇考恩先之霑被足以傳千載而不朽也所以揭大法于有象示萬目之指)
(歸使夫樂善者知所趨稔惡者知所悟而不迷其途也所以示百千世界俾皆興其精進之心皆破其邪惑之)
(見而成其善果則足以上答天地祖宗之恩下為生民造福也願力所及欲丕顯丕承肆捉筆紀成緒以告夫)
(來者成化十八年十一月立蘭若春三月花比青彌陀原朱國祚卧佛寺詩傳聞)
(院多惆悵芳時來獨後但聞風葉響娑羅子介石齋集原陳萬言卧佛寺詩覽眺吾將倦津梁亦疲遠嵐)
(燈熖細側檜兩聲欹僧榻禪栖定蕃齋夜供遲松寮思襆被不記出山時鈃園集)
原宣和手勅一通卷首題識四字英宗皇帝御書也帝
以至治三年正月幸五華山有以此書獻者丞相拜珠
侍側就題以賜之(道園學古錄)
(臣)等謹按宣和手勅及英宗御書今無考
原丞相順寧忠烈王阿實克布哈侍上于五華殿進寡
嗜欲薄滋味之戒上嘉其忠忱命進酒王曰陛下既納
臣言不足取信也上為罷酒(黃文獻集布按阿實克蒙古語利也哈義見前舊)
(作阿沙不花今譯改)
(臣)等謹按五華殿今無考
欽定日下舊聞考卷一百一
