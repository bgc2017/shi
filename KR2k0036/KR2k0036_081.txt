欽定日下舊聞考卷八十一
國朝苑囿(圓明園二)
上下天光之西折而南度橋為
杏花春館西北為春雨軒軒西為杏花村村南為磵壑
餘清春雨軒後東為鏡水齋西北室為抑齋又西為翠
微堂(園圓明冊)
(臣)等謹按
杏花春館四十景之一也額為
世宗御書館旁峰石上刊
御製杏花春館詩春雨軒内額曰蕙氣清隂後厦聯曰
生機對物觀其妙義府因心獲所寧與鏡水齋抑
齋翠微堂諸額皆
御書
乾隆九年
御製杏花春館詩由山亭邐迤而入矮屋疎籬東西
參錯環植文杏春深花發爛然如霞前闢小圃雜蒔蔬
蓏識野田村落景象霏香紅雪韻空庭肯讓寒梅占
膽瓶最愛花光傳藝苑每乘月令驗農經為梁謾說仙
人館載酒偏宜小隠亭夜半一犁春雨足朝來吟屐樹
邊停
(臣)等謹按
杏花春館
御製詩恭載首見之篇餘不備錄
杏花春館之西度碧瀾橋為
坦坦蕩蕩三楹前宇為素心堂後宇為光風霽月堂東
北為知魚亭又東北為萃景齋西北為雙佳齋(園圓明冊)
(臣)等謹按
坦坦蕩蕩四十景之一也額為
皇上御書聯曰源頭句詠朱夫子池上居同白樂天素
心堂内額曰清虚靜泰與光風霽月萃景齋諸額
皆
御書知魚亭及雙佳齋額
世宗御書萃景齋石上刊
御製坦坦蕩蕩詩
乾隆九年
御製坦坦蕩蕩詩鑿池為魚樂國池周舍下錦鱗數
千頭喁唼撥刺于荇風藻雨間回環泳游悠然自得詩
云衆維魚矣我知魚樂我蒿目乎斯民鑿池觀魚樂
坦坦復蕩蕩泳游同一適奚必江湖想却笑蒙莊癡爾
我辨是非有問如何答魚樂魚自知
(臣)等謹按
坦坦蕩蕩
御製詩恭載首見之篇餘不備錄
坦坦蕩蕩之南為
茹古涵今五楹南向其後方殿為韶景軒四面各五楹
韶景軒前東為茂育齋西為竹香齋又北為靜通齋(圓)
(明園冊)
(臣)等謹按
茹古涵今四十景之一也額為
皇上御書韶景軒額恭懸軒内其外南簷額曰喜接南
薰東簷額曰景麗東皇西簷額曰翠生西嶺北簷
額曰清風北戶與竹香齋額皆
御書茂育齋静通齋額皆
世宗御書
乾隆九年
御製茹古涵今詩長春仙館之北嘉樹叢卉生香蓊
葧繚以曲垣綴以周廊邃館明忩牙籖萬軸潄芳潤擷
菁華不薄今人愛古人少陵斯言實獲我心廣厦全
無薄暑憑灑然心鏡玉壺冰時温舊學寧無說欲去陳
言尚未能鳥語花香生静悟松風水月得佳朋今人不
薄古人愛我愛古人杜少陵
(臣)等謹按
茹古涵今
御製詩恭載首見之篇餘不備錄
茹古涵今之南為
長春仙館門三楹正殿五楹後殿為綠蔭軒正殿西廊
後為麗景軒(園圓明冊)
(臣)等謹按
長春仙館為
皇上舊時
賜居四十景之一也其後恭值佳辰令節迎奉
安輿駐居斯館殿額與綠蔭軒麗景軒諸額皆
御書殿内聯曰安輿歡洽宜春永慶節誠依愛日長亦
御書
乾隆九年
御製長春仙館詩循壽山口西入屋宇深䆳重廊曲
檻逶迤相接庭徑有梧有石堪供小憩予舊時
賜居也今略加修飾遇佳辰令節迎奉
皇太后為膳寢之所盖以長春志祝云常時問
寢地曩歲讀書堂祕閣冬宜燠虚亭夜亦涼
歡心依日永樂志願春長階下松齡祝千秋奉
夀康
(臣)等謹按
長春仙館
御製詩恭載首見之篇餘不備錄
長春仙館之西為含碧堂五楹堂後為林虚桂静左為
古香齋其東楹有閣為
抑齋林虚桂静東稍南為墨池雲後有殿為
隨安室(園圓明冊)
(臣)等謹按含碧堂諸額皆
皇上御書
乾隆六年
御製古香齋題壁書屋誠清絶翛然水石邊時來聽
泉響獨坐愛巖懸日永人偏静齋深爽更延忘言翻舊
卷髣髴話當年
乾隆七年
御製題抑齋忩紗浸綠鳥聲頻拂拂花香戶外新座
有蘭言文作篆壁留箏字額題銀偶然得句緣新意長
自耽書是宿因慙愧當年齋内客劈箋煮茗一閒身
乾隆三十九年
御製抑齋詩長春仙館中齋額泐青宫(長春仙館予為皇子時所)
(居也顔書室曰抑齋與重華宫西廂同即位後凡園亭行館有可静憩觀書者率以押齋為額)到處兹
數典坐來惟恧躬業修德進未昔日此人同祇有抑然
志庶幾如武公
乾隆三十二年
御製隨安室四詠(有序)隨安室青宫時書屋名也盖
所遇而安昔時藉以淑已而已今則四海之廣兆民之
衆無不欲其隨時隨地而安抑亦難矣故凡宫禁園庭
仍以是名之觸目警心亦識其安之艱致云爾安土
詩處處隨安室都因安土成築期基永固肯構乃恢
宏愛物易辭繫樂天禮義精重(去聲)居堪絜矩藉亦念民
情又安忩詩安忩向朱鳥作牖亦青龍春意階前
草夏隂簷際松月光淡秋宇雪色積冬峯攬景固無盡
闢明訓獨宗又安琴詩攫醳雖弗解琴牀綴景安
短長量(去聲)桐展妥帖倚蘭看騶忌言堪繹泉明趣可觀
禮經著操縵古道復應難(古之人於六藝皆所學今則執一且不能相去何甚遠哉)
又安仁詩固是隨所遇心安實在仁昔惟胞與切
(張子曰民吾同胞物吾與也夫誰不當存此量乎)今更恫瘝親履泰還防否綏
豐亦有貧于斯恒惕息順豫覺難臻
(臣)等謹按
古香齋
抑齋
隨安室
御製諸詩謹譯有關紀述事實者恭載卷内餘不備錄
長春仙館由西南門迤西為
藻園内為曠然堂五楹堂後為貯清書屋曠然堂東池
上為夕佳書屋稍北為鏡瀾榭東南樓為凝眺為懷新
館西北為湛碧軒西南為湛清華(園圓明冊)
(臣)等謹按藻園曠然堂諸額皆
皇上御書
萬方安和在
杏花春館西北建宇池中形如卍字(園圓明冊)
(臣)等謹按
萬方安和四十景之一南面正室額也東西内宇曰對
溪山曰佳氣迎人卍字中宇曰四方寧静西面曰
觀妙音曰枕流潄石曰洞天深處東面曰安然曰
一爐香曰碧溪一帶曰山水清音北面曰滌塵心
曰神洲三島曰高山流水皆
世宗御書又南面西厦額曰凝神曰静寄東面曰澄觀
正中聯曰四海昇平承帝眷萬幾兢業亮天工皆
皇上御書
乾隆九年
御製萬方安和詩水心架搆形作卍字略彴相通遙
望彼岸竒花纈若綺繡每高秋月夜沆瀣澄空圓靈在
鏡此百尺地寧非佛胸涌出寳光耶作室軒而豁
當年志若何(是地冬燠夏爽四序皆宜亦皇考所喜居也)萬方歸覆冒一
意願安和觸景懷承器瞻題仰偃波九年
遺澤在四海尚謳歌
乾隆二十九年
御製萬方安和九詠(有序)圓明園西首於湖上築室
作卍字形萬方安和其總名也為四十景之一迴廊面
面各標勝概曲折向背輒復不同就四言標榜者得景
凡九皆我
皇考御筆也其二三言者尚不在此數夫室一區耳而
為景不可勝計豈誠點綴之擅天巧哉於以見
聖人之會心無窮又以見
聖人之制度有節是予小子所當敬法也各成近體以
誌遐思肯構見於
牆安和願萬方十三年宵旰千百載金湯
卓爾吾由末瞠乎敢不蘉明堂設稽古左个在青陽(是額)
(懸於卍字東南方為向陽正室即以此統名之右萬方安和)向西旋轉北步近室
之中東接函關氣南來虞舜風迎人仰
霽色愛物體
淵衷夫子得於五温良象獨崇(右佳氣迎人)四面近通廊
中間正且方周旋皆中(去聲)矩鎮靜似持綱憶
昔求安志於今豈敢忘要惟祈歲稔民庶共平康(右四方寧)
(静)東向俯長溪溪煙入牖低氣蒸銀沆瀣界是碧玻
瓈秋月蘆花渚春風柳線隄於何識常住翹首睇
璇題(右碧溪一帶)山峙水常流清音
樂志投籟從風處峭響自石邊遒摶戛寧須藉宫商得
概不
崇情契仁知然豈忘先憂(右山水清音)室中亦有樓
仙榜揭神洲雲自棟梁寫風從忩戶流簫曾聞子晉袖
可挹浮邱那似劉家帝空勞海上舟(右神洲三島)疏泉還
叠石位置儼天然境與塵凡隔景供軒榭全崇高標嶺
岫流動帶淪漣那數期牙奏
心存解愠絃(右高山流水)枕潄高人操因差轉得竒洗流
耳雅合礪石齒偏宜易象占肥遯詩風詠樂飢
渴賢别有託駒谷繾
殷思(右枕流潄石)武夷窮九曲方識洞天佳仿彿虹橋架
依稀毛竹排益深斯致遠惟静與為諧欲會
凝神抱緣澄出治懷(右洞天深處)
(臣)等謹按
萬方安和
御製詩謹譯有關紀述事實者恭載卷内餘不備錄
萬方安和後度橋折而東稍北石洞之南為
武陵春色池北軒為壺中日月長東為天然佳妙其南
厦為洞天日月多佳景
武陵春色之西為全璧堂東南亭為小隠棲遲堂後由
山口入東為清秀亭西為清會亭北為桃花塢塢之西
室為清水濯纓又西稍北為桃源深處塢東為綰春軒
軒東北為
品詩堂(園圓明冊)
(臣)等謹按
武陵春色額為
皇上御書四十景之一也舊總名桃花塢雍正四年
皇上讀書于此顔曰
樂善堂旋移居
長春仙館
武陵春色石洞内額曰壺中天與壺中日月長天然佳
妙洞天日月多佳景小隠棲遲清秀清會亭桃花
塢清水濯纓桃源深處諸額皆
世宗御書全璧堂綰春軒
品詩堂諸額
皇上御書
御製樂善堂記凡人之性未嘗不善仁義禮智全備
於我所謂得天地之正氣而為人也然而智愚賢不肖
之分者氣拘之私誘之遂日以蔽錮而昏昧有能復其
性者鮮矣人能自強不息以復性為功已有善念擴而
充之人有善事喜而從之則本性呈露而有馨香之德
矣是故明德之馨勝於黍稷芝蘭鮑魚與之俱化未有
樂善而不能修德者也余有書屋數間清爽幽静山水
之趣琴鶴之玩時呈於前菜圃數畦桃花滿林堪以娛
目顔之曰樂善堂者盖取大舜樂取於人以為善之意
也夫孝弟仁義乃所謂善也人能孝以養親弟以敬長
仁以恤下義以事上樂而行之時時無怠則能因物付
物以事處事而完所性之本體矣是故大舜聖人也猶
存虚受之心聞一善言若決江河漢文帝嘗問東平王
在國何事最樂王曰為善最樂余雖不敏然頼
皇父之明訓師友之切磋於大舜之善與人同雖有志
而未逮而東平王之為善最樂則不敢不勉焉是為記
(文御製集)
乾隆九年
御製武陵春色詩循溪流而北複谷環抱山桃萬株
參錯林麓間落英繽紛浮出水面或朝曦夕陽光炫綺
樹酣雪烘霞莫可名狀複岫迴環一水通春深片片
貼波紅鈔鑼溪不離緐囿只在輕煙淡靄中
(臣)等謹按
武陵春色
御製詩恭載首見之篇餘不備錄
萬方安和西南為
山高水長樓西向九楹後擁連岡前帶河流中央地勢
平衍凡數頃(園圓明冊)
(臣)等謹按
山高水長四十景之一也額為
皇上御書左楹横碣上恭刊乾隆十七年
上諭詳見
國朝宫室碑隂刊乾隆四十三年
上諭恭錄卷内其地為外藩朝正錫宴及平時侍衞較
射之所每歲燈節則陳火戱於此
乾隆四十三年五月二十八日奉
上諭朕恭閱
太宗文皇帝實錄天聰四年二月
上諭羣臣曰昨攻取永平城大臣阿山葉臣與猛士廿
四人冒火奮力登城乃我國第一等驍勇人也其廿四
人蒙
上天眷佑幸俱無恙次日召伊等進見朕心愴然幾不
能忍此等猛士與巴圖魯薩木哈圖及他處先登驍勇
出衆之人前已有旨後遇攻城勿令再登及攻昌黎縣
薩木哈圖又復與焉以後此等捐軀建功之人勿得再
令攻城但當在諸貝勒固山額真左右遇衆對敵之時
與之同進若彼欲自攻城亦當止之即或厮卒中有一
二次率先登城立功者亦不可再令攻城以示朕愛惜
材勇之意仰見我
祖宗開創艱難於戰勝攻取時
仁恩恤下無微不至是以人思感勵敵愾效忠所向克
捷
開疆定業
肇造鴻圖貽謀垂裕之道寔在於是朕臨御以來平定
凖部回部及蕩平兩金川我旗營勁旅中鼓勇先登攻
堅拔柵者固不乏人即綠營中亦間有出衆奮勉者一
經將軍等具奏即賞以巴圖魯號用示奬勵而伊等倍
加感奮凡遇攻奪碉寨仍復超衆爭先以圖報效其間
屢建功績者固多而因冒險傷殞者亦復不少朕每為
矜憫䀌然於懷兹紬繹
祖訓驍勇立功之人毋令再登益敬服
大聖人之用心非孫臣所能見及也今武功告蕆函夏
謐寧繼此不願復有用兵之事但兵可百年不用不可
一日不備而
謨訓昭垂法良意美亦不可一日或忘用是敬錄
聖諭明白宣示我君臣當共恪守以垂久遠且使我世
世子孫懋繼
前規勉思善述以鞏億萬載丕丕基其欽承毋忽
乾隆九年
御製山高水長詩在園之西南隅地勢平衍構重樓
數楹每一臨瞰遠岫堆鬟近郊錯繡曠如也為外藩朝
正錫宴陳魚龍角觝之所平時宿衞士於此較射重
構枕平川湖山萬景全時觀君子德式命上賓筵湛露
今推惠彤弓古尚賢更殷三接晉内外一家連
(臣)等謹按
山高水長
御製詩恭載首見之篇餘不備錄
山高水長之北度橋由山口入梵刹一區為
月地雲居殿五楹前殿方式四面各五楹後樓上下各
七楹
月地雲居之東為法源樓又東為静室西度橋折而北
為劉猛將軍廟(園圓明册)
(臣)等謹按
月地雲居四十景之一額為
皇上御書山門額曰清淨地前殿額曰妙證無聲後樓
簷額曰蓮花法藏與法源樓静室諸額皆
御書
乾隆九年
御製月地雲居詞(調寄清平樂)琳宫一區背山臨流松色翠
密與紅橋相映結楞嚴壇大悲壇其中魚鯨齊喝風旛
交動纔過補特迦山又入室羅筏城永明夀所謂宴坐
水月道場大作夢中佛事也大千乾闥指上無真月
覺海漚中頭出没是即那羅延窟何分西土東天倩
他裝點名園借使瞿曇重現未肯參伊死禪
(臣)等謹按
月地雲居
御製詞恭載首見之篇餘不備錄
月地雲居之後循山徑入為
鴻慈永祜
安佑宫前琉璃坊座南面額也左右石華表各一坊南
及東西復有三坊環列其南為月河橋又東南為
致孚殿三楹西向
宫門五楹南向為
安佑門門前白玉石橋三座左右井亭各一朝房各五
楹門内重檐正殿九楹為
安佑宫殿内中龕敬奉
聖祖仁皇帝聖容左龕敬奉
世宗憲皇帝聖容左右配殿各五楹碑亭各一燎亭各一(園圓明冊)
(臣)等謹按
安佑宫建自乾隆七年
皇上恭仿
夀皇殿之制敬奉
聖祖
世宗聖容歲時朔望瞻禮于兹
鴻慈永祜為四十景之一坊北面額曰燕翼長詒
鴻慈永祜之前三坊南曰羹牆愾慕曰雲日瞻依東曰
勲華式煥曰謨烈重光西曰德配清寧曰功隆作
述殿内中龕額曰
音容儼在左龕額曰
陟降在兹與
安佑門
安佑宫額皆
御書
致孚殿内恭刊乾隆七年
御筆敬錄
世宗圓明園記並
御製圓明園後記記文已恭載前卷内
御製安佑宫碑文序昭穆以祀其先祖有功而宗有
德建報本之義為萬古之經者宗廟之制三代以上即
有之繼人之志述人之事者所當謹也設裳衣以如其
生朔有酌而望有獻盡事親之禮抒不匱之思者原廟
之制西漢以來始有之繼人之志述人之事者弗敢廢
也後世神御殿亦猶漢原廟之義耶然漢之原廟不過
月出衣冠一遊耳至宋之時乃有神御之名蓋奉安列
朝御容所也上元結燈樓寒食設秋千其視漢為己備
矣而崇建徧郡國奉祀或禪院識者多議其非禮焉我
皇祖聖祖仁皇帝在位六十餘年恩澤旁覃僻邑窮谷
圓頂方趾之衆飲其德而不知子孫臣庶躬被教育者
宜其謳歌慨慕而無已思也是以雍正元年我
皇考世宗憲皇帝謹就大内夀皇殿奉安
御容朔望瞻禮牲新時薦而於
皇祖所幸暢春園亦陳薦如禮非輕為此創舉也我
皇祖有非常之澤及天下是以
皇考合天下之情亦以非常之禮報之有漢宋備物備
禮之誠而無宋代徧及郡國祀繁致䙝之譏也予小子
嬛嬛在疚顧諟
皇考之陟降勅明旦凛紹庭良法美政布在方冊者謹
守而弗敢失既就夀皇殿東室虔奉
皇考御容以配
皇祖念兹圓明園我
皇考向日遊觀在囿在沼之地也其何忍恝視爰擇爽
塏之地具殿廡之規為室九敬奉
皇祖御容於中奉
皇考配東一室匪惟予小子罔極之思羹牆之慕藉以
稍抒亦欲使後世子孫凜覲揚之志勤堂構之基所謂
禮以義起有其舉之莫敢廢也鳩工於乾隆庚午而蕆
事於癸亥所司以碑文請乃序其事如左而繫之以詩
懿兹苑囿
皇考所作土階茅茨遵堯之約匪誇丹雘有窅谿壑匪
沸管絃有唳雲鶴詎美之求惟
聖所樂我龍受之中心惕若宅是廣居九有是度
祖武斯繩宏規敢略爰相其地載斟載酌爰創其模載
經載落廟貌巖巖堂皇綽綽有閑楹旅有梴松桷周之
以郛其郛嶽嶽環之以池其池㶁㶁其水何有鳶飛魚
躍其宇何有網軒珠箔
神御孔安心乎莫莫來覲來齋曰望曰朔於萬斯年予
誠永託
乾隆九年
御製鴻慈永祜詩苑西北地最爽塏爰建殿寢敬奉
皇祖
皇考神御以申罔極之懷堂廡崇閎中唐有侐朔望展
禮僾愾見聞周垣喬松偃蓋鬱翠干霄望之起敬起愛
原廟衣冠古昔沿天興神御至今傳有承秩秩斯為
美對越
昭昭儼在天春露秋霜興感切瞻雲就日致孚乾式思
曩昔
含飴澤敢缺因時獻果虔實實閟宫龍接宇深深元寢
鳳翔筵羹牆如見依靈囿朔望來齋比
奉先釦器黃金仍兩序泠簫白玉備宫懸萬年
佑啟垂謨烈繼序兢兢矢勉旃
(臣)等謹按
鴻慈永祜
御製詩恭載首見之篇餘不備錄
鴻慈永祜後垣西北為紫碧山房前宇為横雲堂山房
東巖洞中為石帆室東南為豐樂軒北為霽華樓迤東
為景暉樓横雲堂西池上為澄素樓西北為引溪亭(圓)
(明園册)
(臣)等謹按紫碧山房額有二其一恭懸正宇内一
懸穿堂門檐與引溪亭額皆
世宗御書紫碧山房正宇檐額曰樂在人和及横雲堂
諸額皆
皇上御書
鴻慈永祜東垣外徑連岡三重度橋而東則
彙芳書院也内宇為抒藻軒後為涵遠齋齋前西垣内
為翠照樓東垣内為倬雲樓又東為眉月軒倬雲樓南
稍東為隨安室又東敞宇三楹為問津逾溪橋數武有
石坊為斷橋殘雪(園圓明册)
(臣)等謹按
彙芳書院四十景之一額為
皇上御書倬雲樓中楹額曰竹深荷淨與院内諸額皆
御書涵遠齋内聯曰寳案凝香圖書陳道法仙臺麗景
晴雨驗耕桑亦
御書問津額為
世宗御書
乾隆九年
御製彙芳書院詩階除閒敞草卉叢秀東偏學月牙
形搆小齋數椽旁列虚亭竒石負土爭出穴洞谽谺翠
蔓蒙絡可攀捫而上問津石室何必靈鷲峰前書院
新開號彙芳不因葉錯與華裳菁莪棫樸育賢意佐我
休明被萬方
(臣)等謹按
彙芳書院
御製詩恭載首見之篇餘不備錄
彙芳書院之南為
日天琳宇西前樓下之正宇也其制有中前樓中後樓
上下各七楹有西前樓西後樓上下各七楹前後樓間
穿堂各三楹中前樓南有天橋與樓相屬天橋東南重
簷八方者為燈亭西前樓南為東轉角樓又西稍南為
西轉角樓中前樓之東垣内八方亭為楞嚴壇又東別
院為
瑞應宫前為仁應殿中為和感殿後為晏安殿(園圓明册)
(臣)等謹按
日天琳宇四十景之一額為
皇上御書其規制皆仿
雍和宫後佛樓式中前樓上奉
關帝
世宗御書額曰極樂世界
皇上御書額曰赫聲濯靈聯曰千載丹心扶大義兩間
正氣護皇圖西前樓上奉
玉皇大帝
世宗御書額曰一天喜色
皇上御書額曰總持元化聯曰地載無私宏槖鑰乾元
資始肇綱維此外凡樓宇上下皆供佛像及諸神
位
瑞應宫諸殿皆祀龍神
乾隆九年
御製日天琳宇詩紫微丹地中立一化城截斷紅塵
覺同此山光水色一時盡演圓音矣修修釋子渺渺禪
棲踏著門庭即此是普賢願海天外標化城不許紅
塵襍雲臺寶網中時有鐘魚答
(臣)等謹按
日天琳宇
御製詩恭載首見之篇餘不備錄
日天琳宇迤東稍南稻田彌望河水周環中有田字式
殿凡四門其東北面皆有樓北樓正宇為
澹泊寧静東為曙光樓殿之東門外為翠扶樓西門外
別垣内宇為多稼軒南向七楹其東臨稻畦者前為觀
稼軒後為怡情悦目為稻香亭又東稍北為溪山不盡
為蘭溪隱玉多稼軒西池南為水精域西偏為静香屋
為招鶴磴池後東北為寸碧西北為引勝正北為互妙
樓(園圓明冊)
(臣)等謹按
澹泊寧静四十景之一額為
皇上御書南門額曰亦復佳西門額曰得山水趣北廊
後額曰麥雨稻風與曙光樓額皆
御書多稼軒觀稼軒怡情悅目稻香亭溪山不盡蘭溪
隱玉諸額皆
世宗御書多稼軒聯曰風裊爐烟移晝漏月臨書幌正
宵衣又曰厥惟艱哉載芟載柞籌穡事亦既勤止
曰暘曰雨驗農時皆
皇上御書
乾隆九年
御製澹泊寧静詩仿田字為房密室周遮塵氛不到
其外槐隂花蔓延青綴紫風水淪漣蒹葭蒼瑟澹泊相
遭洵矣視之既靜其聽始遠青山本來寧静體綠水
如斯澹泊容境有會心皆可樂武侯妙語時相逢千載
之下對綸羽溪烟嵐霧方重重
乾隆二十四年
御製多稼軒十景詩(有序)一天好雨恰送黃梅九夏
新涼初延綠籞豈羨北忩笑傲溯兹軒之得
名言占南畝菑畬思惟稼以為寳時也高高下下各選
勝以成區色色形形咸對時而有作虚亭致爽淨域祛
炎屋留五架之儲琴書有託磴引三盤之趣風月為鄰
嶺畔樓高界畫晨光乍霽洲中磯小拍浮晚漲還添池
沼並宜詩述者敢忘
文囿禽魚紛可繪卑之詎擬華林題拈連𩔖十章律取
分裁五字要以指歸斯在聊隨喜雨命篇矧夫
景仰長存如藉嘉禾紀歲云爾樸室數楹面勢庨豁
東牖臨水田座席間與農父老較晴量雨顔曰多稼
皇考御筆也徑入翠雲曲忩含老屋深數畦水田趣
一脈戚農心庭竹張真畫階泉滴暗琴當簷懸
聖藻每至起予欽(右多稼軒)出多稼軒假山嶙峋嶻嶭尺
寸千里盤石磴而上縳竹為亭名曰寸碧攢蹙翠瓊
表翼然亭子涼騁觀延綠墅勝㮣學黃岡竹架炎偏爽
花棚静益香每來期默識不必展縑緗(右寸碧亭)石溪方
可半畝朗榭臨之飛泉淙淙有聲杜甫詩云心在水精
域信能傳神絡石縈林邈飛湍雲錦淙嵐扉沿得得
花雨落重重可遲(去聲)平橋步恰聞遠寺鐘只疑幽絶處
仿彿贊公逢(右水精域)水精域之西一室蕭然柳宗元所
謂視之既靜者於斯屋有會心焉洞房含窈窕芸席
足清嘉書史道腴味林泉靜致賒迎風聽竹籟過雨展
蕉芽鼻觀獨深永名言未可(口右静香力書屋)憩於室忩為
宜登於磴臺為宜此軒在臺上不施戶牖故觀稼恒於
此敞榭崇基表鱗塍俯水田鋤雲將笠雨箱萬復倉
千要以知艱設寧因綴景傳
璇題標兩字
家法訓祈年(右觀稼軒)迴廊接小亭獨出水中時弄竿綫
不在得魚否耳階下水潺湲春鯈出水閒綸竿偶可
試網罟定須刪潛躍淵將渚噞喁往復還
當年寓渭上此日仰
牆間(右釣魚磯)岈然窪然之間羽客彳亍緩步雖不招之
而意有顧惜弗去者矣篆文苔磴滿鶴蹟印來斜未
可乘軒駕雅宜點畫义樂看長(上聲)毛羽意喜寓烟霞何
必孤山側偏稱處士家(右招鶴磴)山之妙在擁樓而樓之
妙在納山映帶氣求此互妙之所以得名也層構單
椒上前峯復列屏吸呼通顥氣表裏接山靈静樂宜情
性筌蹄冺色形環中得深造可以玩羲經(右互妙樓)一月
千川寧獨此一池然一池之月即千川之月也朅爾靜
悟不異
當時指月佛詮穿池貯淨水孤月喜居之秋夕寥蕭
際春宵淡蕩時一將千豈別半與滿無私
金口說如是瞠乎詎易窺(右印月池)印月池之右別為一
沼有閘通水育熱河美鯽魚數百頭取擕為便文鱗
千許頭靈籞恣優游濯戟常看樂投竿不亟求闖萍隄
影動戲藻浪花浮
在沼曾憑賞常虞奉此羞(右濯鱗沼)
(臣)等謹按
澹泊寧静多稼軒
御製詩恭載首見之篇餘不備錄
澹泊寧静度河橋而西為
映水蘭香西向五楹東南為釣魚磯北為印月池池北
為知耕織又北稍東為濯鱗沼
映水蘭香西南為貴織山堂祀蠶神(園圓明册)
(臣)等謹按
映水蘭香四十景之一額為
皇上御書釣魚磯印月池知耕織濯鱗沼貴織山堂諸
額皆
世宗御書
乾隆九年
御製映水蘭香詩在澹泊寧静少西屋旁松竹交隂
翛然遠俗前有水田數棱縱横綠蔭之外適涼風乍來
稻香徐引八百鼻功德兹為第一園居豈為事遊觀
早晩農功倚檻看數頃黃雲黍雨潤千畦綠水稻風寒
心田喜色良勝玉鼻觀真香不數蘭日在豳風圖畫裏
敢忘周頌命田官
(臣)等謹按
映水蘭香
御製詩恭載首見之篇餘不備錄
映水蘭香東北為
水木明瑟(園圓明册)
(臣)等謹按
水木明瑟四十景之一額為
皇上御書
世宗御書額曰一溪清水引風涼
乾隆九年
御製水木明瑟詞(調寄秋風清)用泰西水法引入室中以
轉風扇泠泠瑟瑟非絲非竹天籟遙聞林光逾生淨綠
酈道元云竹柏之懷與神心妙達智仁之性共山水效
深兹境有焉林瑟瑟水泠泠溪風羣籟動山鳥一聲
鳴斯時斯景誰圖得非色非空吟不成
(臣)等謹按
水木明瑟
御製詞恭載首見之篇餘不備錄
水木明瑟之北稍西為文源閣上下各六楹閣西為柳
浪聞鶯(園圓明册)
(臣)等謹按文源閣乾隆三十九年建與
文華殿後之文淵閣
避暑山莊之文津閣皆以貯四庫全書閣額及閣内汲
古觀瀾額皆
御書聯曰因溯委以會心是處原泉來活水即登高而
遊目當前奥㝔對玲峯屏扆聯曰寧誇池館消閒
暇雅喜詩書悅性靈檐柱聯曰討尋宜富波瀾浩
矣無涯神智益披攬直探星宿挹之不盡古今涵
亦
御書閣前石為玲峯刊
御製文源閣詩閣東亭内石碣刊
御製文源閣記恭錄卷内
御製文源閣記藏書之家頗多而必以浙之范氏天
一閣為巨擘因輯四庫全書命取其閣式以構庋貯之
既圖以來乃知其閣建自明嘉靖末至於今二百一十
餘年雖時修葺而未曾改移閣之間數及梁柱寬長尺
寸皆有精義蓋取天一生水地六成之之意於是就御
園中隙地一倣其製為之名曰文源閣而為之記曰文
之時義大矣哉以經世以載道以立言以牖民自開闢
以至於今所謂天之未喪斯文也以水喻之則經者文
之源也史者文之流也子者文之支也集者文之派也
派也支也流也皆自源而分集也子也史也皆自經而
出故吾于貯四庫之書首重者經而以水喻文願溯其
源且數典天一之閣亦庶幾不大相徑庭也夫
乾隆四十一年
御製文源閣詩天一取閣式文津實先構月臺及西
山米帖符邂逅此即肖文津詭石堆竒岫亦復有月臺
祇欠西山覯然月自升東山有無奚疚淰淰麗新春朗
朗輝諸宿相映古人書脅窟誰曾透
乾隆四十年
御製玲峯歌將謂湖石洞庭產孰知壯地多無限萬
鍾異石大房山有竒必偶斯為伴天地生物弗拘墟龍
井吳山率常見(叶豈二處亦多玲瓏怪石皆取自太湖耶)米未能致今致
之青芝岫屏湖裔館(米石棄良鄉縣多年因運致於昆明湖之樂夀堂名之曰青芝岫向)
(有詩)彼勞竒文徒問答(米萬鍾既得異石於大房山東牲載書以告甬東薛岡見之復代石)
(報米書二書當時傳誦以為韻事詳見春明夢餘錄)物遇其時當自顯兹峯有過
無不及名曰玲實稱豈舛伊家顛叟上皇山亦既豔稱
百夫輦致此用力雖倍蓰賁來寧費修書柬略發内帑
給雇值肯教張(去聲)事恣朱勔大孔小穴盡靈透凸突凹
窳仍&KR1132;嵼春風秋月幾閱歷海水桑田任遷轉故土那
憶埋黃沙素質奚礙皴蒼蘚一峯峙我文源閣育秀通
虚映萬卷萬卷徵實難更僕特宜黃石覿面展又如逸
興到棲霞(栖霞有玲瓏池)日面月面應誰辨每來汲古遣幾餘
詎同二米為高簡欣於斯即慙於斯悅目怡情究非善
乾隆四十一年
御製再作玲峯歌青芝岫及此玲峯二物均西山神
産前後以徐胥致之束牲告詎勞書簡(米萬鍾得異石於大房山束牲)
(載書以告薛岡見之因代石報米書春明夢餘錄載其事)芝岫樂夀(堂名在萬夀山昆明湖裔)樹
塞門玲峰文源(閣名御園新建以待貯四庫全書)峙溪堧(叶)岫横峰豎
各適用造物生材寧可舛體大器博復&KR0785;瓏八十一穴
過猶遠(見米芾皇山帖)取自崇岡歷平野原非不胵實車轉豈
其出於不測淵豈毁橋梁鑿城閫所幸在兹愧在兹作
歌箴過非頌善
(臣)等謹按文源閣玲峯
御製詩謹繹有關紀述事實者恭載卷内餘不備錄
欽定日下舊聞考卷八十一
