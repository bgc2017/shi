明名臣琬琰錄卷十
明徐紘撰
靖江府右相李公墓誌銘陳璉
公諱質字文彬號樵雲姓李氏其先開封祥符人宋季
有仕於德慶者因家焉公生穎悟有大志蚤知嗜學經
史子集無不讀讀輒記憶既長遭元季多故與時落落
不合遂家居不出日與弟文昭放情山水以詩酒自娛
居無何中原擾攘嶺海多事公起構義兵捍鄉里及德
慶路䧟士民遑遑無所依戴推公入守之日夜浚城隍
繕甲兵扼險要以遏他寇由是一路頼之以寧時據鄉
邑者多刻剥殘忍公嘗戒麾下非遇敵毋妄殺或執敵
人來獻卒給衣糧從之家雖富饒急於賑施三族與鄉
里流寓之貧者咸有所仰以故一時名士如建安張智
茶陵劉三吾江右伯顔子中羊城孫仲衍王彦舉皆聞
風來歸及大明皇帝定鼎金陵遣師南討洪武戊申四
月平章廖公永忠恭政朱公亮祖總師至公遂散麾下
全城歸附總兵遣使入奏上嘉公忠誠召至慰勞再三
賚予優渥就擢中書斷事越明年己酉轉都督府斷事
階奉訓大夫皆能執法丞相都督咸敬憚之五年壬子
授刑部侍郎階中順大夫尋陞本部尚書階奉議大夫
尤慎於刑獄盡哀矜之情致淑問之頌寬猛適中為上
所知日益親幸時開行省於浙江念厥地素重號稱難
治宜簡廷臣有德望才器者往綏之即拜公浙江行省
恭知政事階中奉大夫是年秋九月也下車首以承流
宣化為己任振紀綱正風俗勸農桑興學校舉遣賢䘏
民隠知無不為為無不力居三年惠流兩浙厥績以𢡟
聲聞於上天子念公老召還致政於京師嘗入見賜坐
便殿訪以時政得失直言無隠上益重之八年己卯冬
十月復起為靖江府右相階資政大夫有敕奬諭甚至
公益思竭誠以盡輔導之職嘗入覲因奏乞歸省先隴
上可其請王親揮翰賦詩以賜復命藩憲元僚與府中
官屬宴餞於江之滸人莫不以為榮後王坐事去國公
隨終焉公美風儀性孝友治家有法接人以誠雖極顯
融情素冲淡暮年尤工於詩有樵雲集若干卷生於元
延祐丙辰三月十一日卒於洪武庚申閏五月某日初
權厝金陵聚寳山後某年某月某日歸葬鄉之清秀里
布山之源祖廣孫累贈嘉議大夫禮部尚書父熙春累
贈中奉大夫浙江行中書省恭知政事祖妣孔氏贈淑
人妣林氏贈夫人公凡三娶先梁氏次石氏俱贈夫人
汪氏封夫人弟文昭學識優長隠德弗耀子四人恒震
復熙皆知學好禮惟復有詩名孫男四人公瑾公瑜公
瓛公玖女三人孫女二人次第公之行實來速銘者即
震也於戲自元綱解組海宇共争乘時起者莫不剥下
自封樹威肆毒少知推一毫為利人事公能仁其族屬
以及於衆視彼之暴豈直相千萬哉及一時與公全城
來歸者鮮克有終惟公踐歴中外官至卿相忠義著朝
廷聲名滿天下勲垂竹帛德在人心五福備膺子孫蕃
衍非先世積善之深公存心之厚何以臻是哉銘曰嶷
嶷李公值元鼎沸保障鄉里公之庇民如室斯宇公之
好賢誠出肺腑聖明御歴威讋四夷公散其徒全城來
歸帝嘉厥誠錫以禄秩尋陞秩官克殫忠赤後恭大政
於浙之中威德交敷聲聞上聰致仕於朝出於寵渥時
有敷陳多所禆益逮居相國有諤其言直錐不容此志
則完之身云亡之德弗替慶流綿綿式延後裔清秀之
里布山之阡勒銘貞石垂美萬年
中憲大夫贈翰林學士胡公墓表胡廣
嗚呼先公棄諸孤三十有六年未克以表於阡將無以
昭著先德夙夜是懼用敢述言行以刻諸石先生諱夀
昌字子祺世居金陵始祖公覇南唐吉州刺史子勝避
地廬陵之鄉因成家焉七世祖宋貲政殿學士忠簡公
銓銓子泳宋右承務郎泳次子渠宋兵部尚書渠子煌
煌子文彬宋南郡文學徙居邑儒行鄉子敬之宋修職
郎又徙吉水之大州子諱震龍字起晦宋宣義郎子洪
範宋國學上舍生先公曾祖也祖諱元吉字鼎亨究極
羣經不樂仕進急義好施以德行稱考諱崧字彌高號
貫齋博士有隠德嘗一試於有司輒就引退探索至奥
以造其成妣夫人韋氏有賢行先是未有子嘗禱於神
大父夢巨星墜於舍已而生先公時元至順癸酉六月
八日也生而岐嶷稍長端重如成人犬父尤鍾愛從寵
元同先生受學於郡城事師為學日謹不懈深為寵先
生重寵先生没再學於莘樂吳先生卒業於門先生尤
篤愛事親至孝親疾侍湯藥日夜不解衣帶親喪哀毁
幾殆諸父相繼没力疾以營喪葬撫諸兄弟娣長為畢
婚嫁元末兵亂避於洪歲壬寅皇朝兵下洪先公偕豪
傑迎王師遂分兵趨吉安初偽漢右丞鄧克明降以其
衆從征吉水反奔回新淦王師追之弗及獲居民男女
萬餘指以為從賊欲盡戮之先公言於軍師曰此良民
也非從賊者不可殺軍師愕曰有是哉訊之果良民乃
盡釋之民賴以活洪武元年州守費震辟為郡文學(闕)
春詔入京試吏禮二部選十八人次名第八明日召
廷對適大史奏文星見太祖喜親擢十八人為監察御
史先公首上書言都陜其略謂天下已定鴻業已成國
家大事莫先於建都夫咸陽乃邦畿千里之地山河之
險固田壤之膏膄光嶽之氣全寒暑之候正自昔成周
漢唐得以措社稷於悠久者也天下可為都者凡四河
東地勢高厚跨有西北控制蕃漢堯嘗都之然其地隘
塞卞梁北界黃河南臨江淮宋嘗都之然其地平曠無
險阻可依洛陽周公嘗卜之矣周漢嘗遷之矣然嵩邸
諸山何若殽函終南之險瀍澗伊洛之水何若涇渭㶚
滻之雄故得天地之中據華夏之要莫關中若也可以
永郊廟之享可以綿子孫之祚莫關中若也可以居重
而馭輕可以強本而弱支可以頓天下之兵可以聳諸
侯之望舉莫如關中也臣聞居中而制外者易居外而
制中者難陛下以難而制易者何也實天以授陛下也
夫鍾山龍蟠石城虎踞江南之喉襟陛下肇基於此中
國迎刃而解誠得乎天命之全吳晉宋齊梁陳得氣運
之偏不能制中原而中原制之者中原有人也中原有
人則金陵之勢僅足以據有江南中原無人然後可以
控制天下今大寳已歸正統斯建正當上合天心下符
民望願移江上之龍輿永鎮關中之大業臣職當言路
天下之事固將次第言之而獨以此為先者蓋觀古之
聖帝哲王創業於悠久莫不以建都為重故敢首以為
言惟陛下圖之書奏太祖嘉悦時廣西初定擇人按治
先公與御史王子啟被召入對稱旨遂除廣西提刑按
察僉事先公儀表魁岸及陛辭太祖顧謂曰真可慴服
蠻夷至則出臨諸郡敷宣德意撫察民隠不事威望務
存大體嘗錄囚有疑獄必平反之恒語吏曰人死罪不
復更生罪苟當無憾不當則負冤無窮嘗求其當恐猶
失之過况不求乎由是所活者多時征税失實令憲官
監收以羨為額先公監處視舊獨無增廉使舉他郡例
為言且恐併得罪先公曰實無增有罪吾獨當之不敢
虛羨以病民後亦無事民竟受惠融州真仙岩多碑刻
見元祐黨人碑尚存即擊碎之六年調知彭州初灌縣
都江堰自秦李&KR1413;為蜀守鑿堆以分江水灌溉成都田
畆歴代相沿修治兵亂堰廢民不得耕田野荒蕪先公
以修堰興水利為言逹諸省府咸不樂反復詰難欲沮
格不行先公曰所利於民吾何恤乎乃再三言便辭剴
切轉聞於朝命始下省就委先公得命亟集丁夫伐木
萬五千有竒竹十九萬八千有竒縳長木為三脚架銳
上而闊下束短木於其腰戴以竹筏堅置於江口水中
表裏二重大小九十餘坐復架長木於横木之上壓之
以石制其動搖却立順水木於三脚架外又排立水竹
於順水木傍布以竹簟苴以萑葦實以沙土牐斷江流
乃用工淘洗積汙以竹編籠狀若長蛇凡千三百餘實
以沙石包護堰岸重疊三層以分水勢前高後低隆然
下垂名曰象鼻用木三千餘横從錯綜交串其面又用
木三千餘削其末自上擊下貫穿聮擊使無冲決修築
都江及水釣魚大石門侍郎口寳瓶口顔上等堰岸以
丈計者凡二百二十有八又作護水堤二里修堰畢放
水循渠下流灌溉成都田畆充足公私皆喜前代修堰
鑿石甃墄欲其固練油灰膠其縫冶鐵扃鍵其中又鑄
鐵柱鐵龜當水之衝以鐵為巨莋交系於鐵柱之上春
夏水泛旋見衝決然縻費錢粮至動以萬計先公計於
每歲隙水涸之時如前修治則官不費財民不費力而
沾水利者亦樂於趨事為文記之後一守先公之法又
修彭州彭口諸堰當堰廢時城中鑿井四五丈不見泉
居民炊饌取水於千里外朝夕壓苦及是堰成引水旋
注鑿井即生水民免負汲之勞四召流通勸其開墾教
以樹藝先是民税僅足給官俸暨後歲增數倍兵荒州
多暴骨命徧收痊之一夕夢人羅拜堂上為政三年專
務德化視民如子獄無一囚庭有古槐數十株其半已
枯至復榮茂鵲來巢樹間去地數尺馴擾不驚及將去
鵲羣噪連日九年陞延平府吏有不撿者望風遁去比
至臨事神明宿弊悉革厥後有淫祠前居者數見有怪
避舍别所或以為言先公曰非祀典神何得處此遂毁
其祠室而居之絶其妖妄作興學校修先賢祠表章延
平李先生之學奬勵生徒多底於成甫期年百廢具舉
奸蠧屏迹治化大行會有大星墜閭光芒照室家人咸
驚已而棄諸孤實丁巳夏五月十四日享春秋四十有
五先是偶得疾日視事不輟或勸令少休先公曰一息
尚存豈宜自逸翊日坐廳事署案畢舉手告同僚曰今
日與公等永訣矣言訖而終同僚遽抱持號泣士大夫
莫不傷悼市人無老少皆哭雖武將悍卒咸感動嗟息
為具棺殯歛給驛傳送柩還家以是年十二月十八日
卜厝於縣南黃土嶺白竹塘之原後有松生墓側團如
車蓋覆於墓人以為隂德所至云初娶太夫人晏氏元
獻公之嫡生一女先卒再娶太夫人吳氏考諱師尹即
莘樂先生元進士永豐縣丞家世官族太夫人生二男
四女男直與廣也女長適永豐劉子仍次適黃志榮次
適徐宗威宿州知州幼適解與高孫男四人種穆導穗
女五人長適劉誠餘在室曾孫男一人善裔先公居鄉
黨治家理動必由禮雖一飯未嘗不敬對人無疾言遽
色有犯不較重義樂施甚於嗜欲有孤弱者矜憐扶植
不使失所故士宦所至多惠愛凡有利於民者盡心竭
力不辭勞瘁俸入以周賓客服食無華靡取適可而止
歴官數任不隨一僕所處蕭然無異平時暇則賦詩暢
懷寄興高遠胸襟灑然無所凝滯與人言惟以忠孝廉
讓惇厚誠敬為先故當言路傾竭不諱歴揚風紀持憲
公平典領州郡盡心撫字懇懇愛恤吏感於德民懷於
仁棄諸孤之日無一毫長物惟圖書數卷遺田園僅可
營衣食有文集詩集若干卷行世小子廣生一月先公
宦遊不幸七年而孤頼太夫人長育教訓惟不肖無以
自立不能顯揚先德今幸際遇聖明竊禄於朝荷天子
推恩榮加褒贈宜有所表見於世謹述其世譜及考先
公德行其常聞太夫人教言撮其槩以揭於阡庶後世
子孫瞻仰先公之德而興其孝敬之思者有感於斯焉
翰林待制王公墓表(禕)鄒緝
大明受天命掃除羣雄奄有區夏元主既遠遜於漠北
獨其梁王巴圖時猶據守雲南地恃其險遠弗遂臣服
屢遣使往諭之輒殺使者拒不從命太祖皇帝終欲以
德綏懷之洪武五年正月乃復遣翰林待制王公持詔
往諭焉衆皆謂公文學詞臣不宜遠蹈不測之竟而公
辭色慷慨即日就道既至雲南見梁王諭曰大明受命
統一疆宇皇帝聰明神武作君萬邦内外大小罔敢不
服惟爾西南僻在遐遠未被聲教故遣使者來諭意宜
順天道奉圖歸職方否則偏師南指坐見夷滅矣梁王
聞公言頗駭懼欲降會沙漠有遣使至雲南聞其納我
使怒責梁王使速殺公梁王初不肯後不得已乃出公
見之公慷慨言曰天實訖汝元祚我明代之汝如爝火
餘燼尚欲與日月爭光耶我將命遠來誓為國死終不
為若屈遂被害時六年癸丑十二月二十四日也年五
十有二公既沒後八年大兵始平雲南梁王敗死遂郡
縣其地又十有五年其子紳任為成都府文學乃往求
遺殖不可得因訪其諱所製神主以歸將奉公之遺衣
冠以葬志弗獲而卒永樂五年十二月二十四日其孫
稔始即青岩里象鼻岡奉公之神主葬焉遵父命也公
諱禕字子克金華義烏人祖炎澤考良玉皆仕元為學
官公少從學於侍講學士黃公溍其為人長身山立屹
然有偉度大祖皇帝初下金華聞公名遣使召公一見
甚悦即處以幕職未幾授江南儒學提舉司校理遷侍
禮郎兼引進使除起居注出為同知南康府事及太祖
皇帝即大位召還議禮以不合意復出判漳州府二年
己酉詔修元史復召公還與翰林學士宋濓同為總裁
官遂拜翰林待制承直郎同知制誥兼國史院編修官
預教大本堂公既為上所知甚見禮遇嘗謂浙東儒者
惟卿與宋濓耳公凡兩佐郡事皆有善政其在南康當
兵革之後人民迯散百不存一庶事皆草創公披搸莾
剔瓦礫以建府署撫摩其瘡殘而安輯之民由是稍復
其故又收禮其士之賢而廪餼之搜除姦蠧經理廢壞
郡以安集民至於今思之其在漳州府亦然其於史職
雅擅其長裁繁剔穢公之功為多及教大本堂尤盡開
導之益上每召對必賜坐從容宴語久之而後退性剛
直於人少許可人初見之若不可即及一言合意即傾
盡無所靳少時嘗遊元都翰林張起岩危素諤勒哲圖等
雅敬重其才列薦之時元政已非公一獻書闕下不報
即南歸讀書以養其親公學問深粹博覧經籍兼綜百
家與胡翰宋濓俱以文章名江南三人之交相上下而
公之才氣尤雄遠其文章簡而嚴深而肆跌宕閎偉卓
然鮮儷盖自宋元諸君子之後所以振起斯文者公與
胡宋二人實為之首也公之學問文章既已不可及而
其死忠大節復炳炳然昭如日星不可遏如此嗚呼公
可謂無愧於古烈丈夫矣公之忠義在人心其行實在
國史而稌復欲有以表揭於阡者亦孝子孝孫不忘其
親之心也公娶何氏子二人綬早世紳仕為國子博士
卒孫男五人穆穰稌稔稚女三人平生所著述自有集
行於世皆不論獨叙其大者於此使以告其鄉之人
博士王君墓誌銘鄒緝
君諱紳字仲縉姓王氏婺之義烏人其先本太原祁人
五代時有為節度使曰彦超者始自會稽徙義烏宋時
有諱固者嘗從學於安定胡先生登皇祐五年進士第
為固陽令以卒邑之有科第盖自固始也南渡後復有
典方州積階金紫食邑開國封男者子孫自是世為仕
宦家君曾祖炎澤元石峽書院山長祖良玉常山儒學
教諭考禕博學有文行最為世所推重國初由儒臺校
理歴官起居注出佐南康漳州二府召修元史為總裁
官遂拜翰林待制奉使雲南以節死妣何氏君幼孤鞠
於其兄綬讀書慷慨有志操見史傳中有以功業文章
名世者輒慕之稍長從鄉先生翰林承旨宋公景濓遊
宋公教以為文章即能馳騁變化議論鑿鑿出人意表
宋公極稱之曰吾友待制公有後矣一時流輩亦皆以
為不可及然君不自以為足益搜閱經史下至諸子百
家考索無遺居家事親孝與兄相友愛母病奉湯藥未
嘗去左右夜卧衣不解帶及母卒哀毁不能勝未幾其
兄又殁君煢然單居然君學問亦遂成名聲籍籍於人
矣洪武辛未蜀王方求士有以君國初名臣子其學行
文章有稱於時遂遣使以幣羅君既至蜀王見之喜甚
謂長史黃友義曰王徵士不遠千里而來卿宜善為館
穀復作詩以賜之因命為成都府文學使得朝夕見君
念待制公死節雲南遠在萬里外乃請於王乞往求遺
殖王憫其情許之為資給其行既至訪其所在不可得
哭泣悲哀不能置迺作真陽慟哭記以述其志既還蜀
王復賜以冠服及帶所以禮遇之者益至蜀人以君受
王知遇之厚皆相愛慕自藩閫諸司大臣無不敬禮者
歲戊寅閏五月給事中徐誠監察御史黃凱復以文行
共薦君君遂入拜國子博士其時四方賢士皆來集京
師君復與其知名者相遊處其文章益工而名日益盛
其位將益顯以大而君竟不幸以疾卒於金陵之官舍
享年四十有一時庚辰十二月十六日也君平生志行
修潔性寬厚善於取友有與之契合輒傾意以接之人
或相忤亦不與之較常曰吾於坦懷接物虛已納人庶
幾有焉所奉素儉薄居家亦無所矜飭酷嗜著述每夜
孤燈獨坐吟詠多忘寢食雖祁寒盛暑不少變至於體
憊力疲而猶未巳也為文章泓涵演迆豐蔚雅贍稱其
家法尤善為五言詩冲澹古雅有陶韋風致所居四壁
蕭然無華靡玩好之物惟經籍滿架而已娶丁氏曹氏
子男四人穆稌稔稚女一人孫男一人淵君既卒之明
年三月稔以君之喪歸葬義烏之崇德鄉青岩里象鼻
岡又明年復狀君之行來請銘余與君交既厚而相知
為尤深每與君聚會極論天下士未嘗不慨然興嘆知
君之所志遠盖所謂磊落竒士也惜其夀不及中年而
遽止於此可哀也君所著詩文有繼志齋集三十卷平
生所交游文章豪傑之士甚衆或以事先卒或仕宦散
處四方無能為君發其幽光者然則非余其誰銘銘曰
學足以嗣其先仕足以行已志有昭此立百世之遺
吳尚書傳李應禎
尚書吳公雲字友雲宜興清泉鄉人世業儒父仲傑仕
元湖南財賦提舉公少有文行為國子生同輩皆推重
之國朝洪武元年太祖高皇帝遣魏國徐公北定元都
魏國以禮敦遣公赴京是年九月除弘文館校書郎二
年改陜西渭南縣丞四年召還擢刑部郎中尋遷磨勘
司令五年拜刑部尚書六年出為湖廣行中書省參知
政事八年坐事被逮至上重其才即釋之時以元梁王
據雲南尚未下特命公往使諭之曰今天下混一四夷
賓服獨雲南一隅未奉正朔殺我使臣朕欲以兵取之
恐勞師費財且傷遠人卿能為朕作陸賈乎公對曰天
命所在誰敢違之苐彼恃險遠故阻聲教臣奉陛下威
德往告以大義諭以禍福彼必附順若冥頑不從興師
未晚上然之遂遣公行會梁王使其鐵知院等二十餘
人使漠北為大軍所獲械送京師上欲以恩懷之今與
雲偕行至雲南之沙塘口鐵知院等謀曰吾屬奉使不
逹中道被執而還罪必不免於是說公改易制書共給
梁王公不從欲殺之適梁王亦遣人來劫降逼令變服
改裝往見公曰朝廷念雲南一方生靈不忍加兵特遣
使持勑招降汝輩今反欲脅使臣以降邪吾以死自誓
終不為汝屈遂被害既而梁王壯其節命收其骸骨送
蜀給孤寺藏之後雲南竟入版圖朝廷始知公之死適
其子黻亦以其事來白乃命馳驛奉襯歸葬而許黻為
國子生黻貧不能還鄉以公嘗仕湖廣即葬江夏縣金
口鎮歲久遂占籍江夏公四子其季衮永樂初由歲貢
生除交阯安遠縣知縣今曾孫曰志高玄孫曰鳳翔家
益貧不振應禎往來宜興知公之名久矣及官南京兵
部以公事過湖訪其子孫得之至金口將謁公墓已犂
為田居人莫肯言者蓋其家益貧故不祭掃者已久莫
能辨識於是求其地契則與家藏誥命及遺書俱燬於
火矣為之嘆息不已獨嘗考論公之為人於學士大夫
及鄉之故老得公使事為詳重其伏節死又可以為世
道之勸輒書而為傳後必有白其事於朝者則公之名
當與金華王忠文公並傳於世也
明名臣琬琰錄卷十
明名臣琬琰續錄卷十
明徐紘撰
前監察御史陳公誌銘王㒜
公諱綱字從道姓陳氏蘇之長洲人高祖貞元淛
江行樞密院都事曾祖文達海道萬戶府總管祖
則成洪武初由春坊司直改河南道御史以直言授
旌賞考哲封監察御史母王氏文靖公汝玉之女贈
孺人公在童孺時已有鉅人志長而嗜問學通春秋
宣德乙夘領鄉薦其名在第二會試入冑監歷事都
察院正統己巳英廟親征北方未還景帝監國尋即
大位時京師擾攘人心洶洶廷臣雖職居臺諫亦莫
敢昌言國是公據古証今上中興要務八條一曰
謹天變二曰急先務三曰正軍法四曰布恩澤五曰
廣言路六曰屏奸邪七曰公薦舉八曰察羣吏其大
要謂中興與創業無異因敗為成轉禍為福惟在君
心一轉移之間冬十月北兵進逼京城公復上勤王急
務謂敵勢張甚非直要求金帛而己未必不欲效金人
以汴宋待我也然我國家輿圖之廣倉廩之實甲兵之
利固非宋比然求其人种師道李綱軰亦未多見乞遴
選武臣授以方略俟其深入乃奮擊之及勑邊將勒兵
内向邀其歸路設有倡為和議緩於武偹且請南遷以
圖偷安者即為奸臣宜急加誅以為衆戒疏入上感悟
命施行之且竒其才可任風紀即日授公浙江道監察
御史明年景泰改元上時政五事皆一時安撫之計辛
未奉璽書廵視兩淮鹽課權貴為之歛戢壬申還朝賜
宴光祿寺以示優異尋以邊境未寧敵情莫測上軍國
大計八條皆見嘉納時吏部缺尚書上命舉可稱任者
公率同官言左都御史王翺嚴公峭直右副都御史年
富操履端方大理寺卿薛瑄特正不回此三人者擇而
用之庶能品藻人才追蹤王直上於是召王翺為吏部
尚書以年富為戶部而薛瑄亦相繼大拜三載賜敕命
有咸克振勵不添厥官之褒先是京師有警兵多離次
遣使四方召募丁壯聚之勇敢營歲久逋逃者衆大臣
請治其罪編之尺籍公上言召募之初既諭以大義復
許以事定遣歸故徤夫勇卒雲集京師争先自效既而
淹留日久恩寵未及飢寒廹身勢必逃避且皇上嘗體
天地好生之仁於犯大辟者尚原其死俾隸尺籍何至
使應募無辜之民與之為伍刑賞失中莫此為甚方今
水旱相仍流亡接踵萬一事例太重搜求太急致生事
端為患非小兼之邊務尚殷急於用武他日復有召募
誰其肯從上是其言悉詔不問義勇得復於民者數千
人甲戌廵按福建時官臺山民聚為盗渠魁未獲而逮
繫脇從公至釋之趣師勦捕且追其典守者於是與衆
相忤按察使楊珏乃誣摭公于朝當道亦多忌公遂左
遷陜西邠州判官再徙甘州前衛經歴部符未下而公
已丁外艱歸由是絶意功名修復舊業于尹山之陽為
終焉計建思菴于先塋之側塑先賢范文公及文信公
像於中語人曰初吾自分得用於時當學范公否
則為文公死爾今兩失之奉其所為像以見吾志
識者憫焉公賦性剛毅不肯屈下好善之心雖切而嫉
惡太甚事有不可雖達官貴人亦面折之不為少容以
故立朝未久一斥不復亦其勢然哉春秋七十有六以
成化丁酉三月廿三日卒配徐氏封孺人子男四莊萃
華莖孫男七元輔元佐元亮元齡元睦元桂元弼初葬
徐孺人于吳縣鳳凰山先塋亦自預為壽藏至是莊等
奉柩以戊戌三月二十二日窆焉先期奉河南陽武訓
導陳頎状來請銘予與公同朝最久故序而銘之其辭
曰陳在成周官有世公暨于後人代躋顯融不隕益封延
昇於公惟公才雄式克自奮憂國奉公讜言危論爰求
其中有源有本曷不究施卒於困頓鸞鳳伏竄鴟鴞翺
翔從古已然於今奚傷公道在人厥聲惟懿太史作銘
垂千百世
眘菴彭先生傳葉盛
先生彭氏名勖字祖期别號眘菴宋御史中丞思永十
二世孫也系出唐安定王後吉州刺史玕始居廬陵山
山口六世祖司農少卿少英從文天祥起兵勤王始遷
今永豐故今為永豐人曾祖黃德以書經試不偶乃業
醫濟人家有種德堂蓋期待其子孫所以識也祖景忠
父叔敏先生生有異質七歲日記數百言嘗從鄕父老
入佛寺獨不拜寺僧強之不從反叱之曰彼佛踝跣不
衣冠我何拜焉人大竒之父間私語之曰爾能力學以
繼前聞人乎即應聲曰吾能之於是遣從里孫儒曾以
南游大通四書理經之旨年廿六登永樂乙未進士第
念親老乞教職就養得南雄府教授在官凡得一美衣
食必先奉親諸生化服其為教以經書熟讀講觧為先
作文次之每選諸生之尤者聚一室同飲食躬為訓導至
終其任不替造就甚多雲南鄉試聘為考官驛舟抵廣
南界有稱臨安府先求見贄以黃金先生笑却之三日
復尾其後因怒叱左右擒其人不得既至方鎮諸公禮
待甚厚凡場屋事一惟先生言是聽乃知黔國公晟都
師昂二公以考官營私是科則各使人偵之獨先生嚴
不可犯故爾九載赴吏部以急闕乃除建寧教授績效
如南雄有許宗道者以醫書為權要所嬖因中傷官民
人謟事之按察使副王增刷卷來卧病道中許一女孫
飲人家而寘轎於生員游亨門亨歸怒毆其轎夫許銜
之即以游氏父子魘魅入誣且以其居近童五郎祠為
証增入其言遂寘亨父叔七人重罪俱就其平民因神
而下獄者四百餘家且以增素敬先生恐先生直其誣
并讒先生不得見一日官吏聚揖增言兹事不枉人畏
其威皆曰然先生獨立言游氏非巫者五郎非邪神初
損地築城人也事載郡志大人勿信讒衆駭愕而退部
選召送志書入乃大愧悔盡釋(下缺)
廉齋先生行狀婁諒
先生姓吳氏始祖諱兢汴州人唐睿宗時累遷諫議大
夫七世孫諱宣娶蜀主孟㫤女徙居撫州子孫因家臨
川之種湖高祖諱景南號南窗工詩吳文正公序其集
曾祖諱審號楚江慱學詞藻清䴡祖諱涇號逸愚徙居
崇仁之蓮塘父諱溥字德潤號古厓國子司業剛介自
守所為詩文有古集母裴氏先生以洪武二十四年
十二月十有二日生逸愚夢祖墓一藤盤旋而上問
墓傍一老人此為何藤答曰攀轅藤翌日先生生因名
夢祥長諱與弼字子傳號康齊繼母鄭氏先生資稟英
異八九歲時已負氣岸讀書鄉校嶷然有立待親京師
習舉子業科第可期矣永樂己丑年十九一見伊洛淵
源錄道統之傳心慨慕焉及覩明道書日夜玩讀乃知
聖賢之必可學遂棄舉業謝絶人事獨處小樓日玩四
書諸經洛閩語錄收歛身心沉潜義理視世之所尚舉
不足為其志直欲造乎聖賢之域其詩曰九仞始一簣
千里方跬步又曰誠當通鬼神志當貫金石蓋不下樓
者二年辛夘冬以用工過苦致疾遂還鄉遭風幾覆衆
皆驚怖失惜先生獨正襟危坐舟定問其故曰吾守正
以俟耳居鄉動必以禮或誚其迂或哂其僻先生介特
凛然不少變於俗蓋其㴠養體認功深而力定已如此
每省親太學粗衣弊履人莫識其為司成之子里閭之
人多横逆勿與校益厚其德久從其化中歲家亦貧衣
食不給風雨不蔽躬親稼穡手足腁胝非其義一介不
以取諸人好學之篤不知晝夜寒暑雖在途或夜分或
枕上亦默誦精思無一雜念敬義夾持明誠兩進自強
不息日親程課毁譽欣戚不一動其心古之聖賢嘗形
諸夢寐昨非今是日改月化門人胡九韶嘆曰先生可
謂日進無疆者矣先生剛毅疾惡慕明道之和易凡遇
逆境必加含容用力既久渾然無復圭角之露然當風
頽俗靡之中壁立萬仞非剛毅不能也深慨嗜利者多
師道不立四方來學者却其束修雖饑寒切身有所不
顧嘗語學者曰吾平生得患難進了學先韶曰惟先生
遇患難能進學在他人則惰志矣嗚乎天所以困窮拂
欝其身蓋欲堅志熟仁而勝大任也及其工夫貫徹不
怨天不尤人動靜語默之間莫非鳶飛魚躍之妙其事
親則忘其孝親心或微有不順負罪引慝終亦底豫幼
失所恃事繼母如所生異母諸弟友愛兼篤夫婦之間
未嘗有惰容接朋友以誠敬講論義理每忘寢食待親
賓隨其所遇不屈其所無間有寒士欲就學者克己為
義而館榖之惟恐人不入於善歲凶餓莩相枕勸諭富
民發廪賑濟全活者甚衆里有灌蔭溝池久湮為田率
鄉人開墾修築之人有所賴倡明正學遠近尊信皆知
崇禮義斥異端惟恐不遵其教為耻先生於世味淡然
年十九嘗從楊洗馬學見先生器識超卓未嘗以弟子
禮相待情義極厚洗馬位居保傅屢寄聲於先生先生
竟無一字相達先生道益高譽益廣天下仰之縉紳尚
德之士累上章褒薦俱疾弗起天順元年十月忠國公
石亨上疏論先生學行之高士𩔖為之矜式朝廷宜禮
聘至京崇以祿位俾展嘉猷英宗皇帝允其言遂遣行
人曹隆賫詔兼禮幣起先生于家十二月行人奉詔至
小陂二年三月上道五月壬寅至京欽授左春坊左諭
德先生上疏辭軄上召入文華殿從容顧問尋遣使賜
紗羅羊酒柴米續奉聖旨朝廷允聞高誼特用徵聘今
惠然遠來朕甚喜悅然幣以將誠官以命德禮非過也
不允所辭士友咸勸先生就職先生曰淺陋之學衰病
之軀豈堪任使苟就職使須屹然風采動于朝端方不
負天書期待之重豈敢為竊祿之官甲辰再疏辭職奉
聖旨固知本心不干仕進亦不煩以冗務特處以宫僚
之職不必再辭戊申學士李賢請旨召先生入内閣講
中庸己酉三疏懇辭奉聖旨固辭雖得難進之義揆之
中道無乃過乎欲觀秘書可勉就職丙辰先生令子&KR1729;
赴吏部告疾部以疾聞上知先生終不可以強留略有
允辭之意七月庚寅四疏終辭奉聖旨既年老有疾不
能供職準辭丙申進封事十策一曰崇聖志二曰廣聖
志三曰隆聖德四曰子庶民五曰謹命令六曰敦
教化七曰清百寮八曰齊庶政九曰廣言路十
曰君相一德同心己未召入文華殿上眷注無已丁寧
纂修書籍賚以銀幣給以月廪復遣行人王惟善送歸
仍賜詔褒嘉以示拳拳之意先生既辭上令内臣傳旨
勑行人惟善曰天氣近寒吳與弼年老一路好生看顧
莫教他費力上之眷遇亦云至矣先生拳拳愛君之誠
豈不欲行其所學以繼二帝三王之治顧乃懇辭者蓋
有不得已焉耳己夘九月遣門生車泰進謝表辛巳冬
先生適楚拜舊師楊少傅之墓壬午春適閩拜朱子考
亭以申平生慨慕之懷己丑十月十七日夘時以疾卒
享年七十有九先生間氣所鍾挺然獨立無所傳聞道
甚早其為學也尊德性以極乎道體之大道問學以盡
乎道體之細反躬實踐隠顯一致其成德也人欲静而
而氣宇和大本立而達道行知足以周萬物道足以濟
天下其心歉然未嘗自以為足也先生風格高邁議論
英發善啟廸人聽其言者莫不踴躍思奮恒舉程子之
言勵學者曰言人當以聖為志言學當以道為志言進
修不可躐等必先從事於小學以立其基然後進乎大
學以極夫體用之全論語則以博文約禮為要孟子則
以求放心充四端為本中庸則謹乎存養省察之功以
致中和之極明太極以知性之原䆒西銘以識仁之體
易宗程朱而鄙後學新竒之說書則古文雖致朱子之
疑或者以為偽書而删之先生以為古文雖平易而義
理亦精深固不得而去取也朱子詩觧已無餘藴春秋
則本程子而資胡氏之發明三禮則講而習之以見聖
人品節之精嘗嘆宋末以來箋註之繁率皆支離之說
眩目惑心非徒無益而反有害焉故不輕於著述異端
雜說不接於目俗儒之說一覧而得失瞭然理明義精
也程朱之言不忍釋手心契道合無古今之異也所謂
文皆積中發外之實清明峻㓗曲折迂紆讀之使人自
然興起詩則本乎性情原於義理優柔雄渾有盛唐興
致日錄紀日新之功𤼵事理之藴大小楷得晉體自成
一家而妙於變化天文地志律歴醫卜罔不䆒其說若
先生可謂全人矣嗚呼紫陽没後世道統無傳所尚者
文詞訓詁功名利達而己先生奮乎百世之下覽前迹
而啟其任道之機遠續關閩之絶學誠矌古之豪傑也
平生歴患甚多務學甚苦竟不獲少試于時惜哉先生
始居石泉宣德戊申居小陂正統庚申居種湖祖基二
載而復居小陂成化八年十月乙酉葬本邑羅原岡娶
五峯陳氏子一人&KR1729;女三人長適豐城人胡金次適同
邑饒循幼適臨川饒協先生没有年矣&KR1729;以諒受學門
下俾狀先生之行顧諒之淺陋何足形容萬一特述聞
見之梗槩以詔後世云謹狀
貞孝先生私謚議(孫鼎)王㒜
儒君子經德不回卓行不忒以正已而率人者必其能
深明理道洞徹事機判是非得失之途嚴内外輕重之
分而聲利不能移形氣不能梏故以守則固以行則篤
總萬善而探其本歴萬變而不失其正非如後世匹夫
單人執小諒負偏行以成名而立方者其所就固淺淺
矣而謂其可以輔倫導俗以表師於人乎哉明故廣東
道監察御史致仕廬陵孫先生天賦真醇學力懇到行
義著于州里材名播于都邑始領江浦教事再陟松江
浦教事再陟松江郡學閱二十年履䋲蹈墨正模定範
塈登憲臺兼總學政列郡遵化多士向方恤民生之薦
臻於饑饉則憂勤之念形於奏疏瞻聖駕之未返於沙
漠則悲憤之心發於聲詩及夫請老而歸人斯仰止疾
亟而終歛襟待盡若先生者可謂一息尚存終始不離
於正者矣然先生性至孝奉二親務得其歡心在松江
時嘗控騎郊迎以樂親之就養及御史績成遂銜歸恩
省以榮上褒封母喪未除哀毁不輟父年及耄色養不
違郡守欲薦聞於上邦人率觀化於下卒之身没而父
以壽考終若先生者可謂敬而能安安可能也卒為難
矣先生没既五年而壹惠之典未舉至是門人之在朝
者以為知理之正而守之勿去者本天德之貞循仁之
愛而行之不拂者全人性之孝此先生之善之大而可
取以為謚者也翰林侍讀學士雲間錢溥先生之高弟
也既為文以表其墓謂㒜嘗辱先生之教盍申衆議而
定謚然與今郡守程宗亦嘗親炙於先生者使併刻石
墓上庶過之者知尊其名而仰之不替不亦可乎僉曰
可遂合而謚之曰貞孝先生云謹議
明名臣琬琰續錄卷十
