明名臣琬琰錄卷十七
明徐紘撰
西寧侯宋公神道碑銘楊士竒
永樂五年七月某日推誠輔運宣忠效力武臣柱國後
軍都督府五都督西寧侯宋公終于肅州訃聞天子悼
歎遣官賜祭勅有司給𫝊還其喪明年夏至京師葬聚
寶門外其考之塋之次公諱晟洪武中所賜名其字景
暘宋世家鳳陽之定遠元季我太祖皇帝龍興壬辰公
隨父朝用兄國興来歸明年從克濠州又從戰敗賈魯
父兄並以功授萬戶甲午從張天祐克五河泗州盱眙
又並進總管乙未從上克和州渡江下采石太平總管
邵榮等潜有異謀國興察知以聞榮等伏誅從克溧陽
進攻南臺國興戰沒命公襲兄職丙申從攻陳也先水
寨克之遂從克南臺公父陞廣德元帥丁酉随廣德公
克宣州還改廣德公天寧翼元帥以老留建康公從鄧
愈克徽州受功賞戊戌召入侍衛己亥襲天寧翼元帥
庚子調征饒州及江西諸郡以次平賜襲衣文綺命充
總兵官平諸山寨洪武元年克建寧随留守禦新定官
制實授武德將軍建寧衛正千戶四年陞懷遠將軍建
寧都指揮使司都指揮同知冬召還陞江西都指揮使
九年調大同授龍虎將軍十一年調陜西所至治兵撫
民不嚴而肅十二年掌凉州衛十三年逐北兵至白城
獲其人馬甚衆十五年父病詔公還侍又三年父沒既
襄事復鎮凉州敵時數為邊患公率兵討之追至額齊
訥之地斬其渠魁伊蘇爾戩等及其衆無算餘悉生縶
送京師時又招其國公吳巴圖等萬八千人而送其
部長格布達爾等百五十人詣京師簡其壮者隸卒伍
餘悉處之善地俾耕牧自便驛召公還京奬諭再四賜
賚甚厚復鎮凉州十九年召還陞驃騎將軍左軍都督
府督都僉事賜鈔文綺以其官贈其三代仍鎮凉州二
十三年夏遣中使就賜白金及鈔至秋復三遣賜鈔文
綺授制諭充總兵官征哈瑪爾破之哈密者去肅州千
餘里敵所城也時誅其王子必瑠齊等三十餘人獲其
衆千三百人及金印一銀印二悉送京師所獲馬牛羊
咸給將士二十五年復充總兵官征罕東西番叛寇誅
禽七千五百餘人獲馬二千五百牛羊十萬遂還京師
二十七年調中軍都督府是歲敵入遼東命充副總兵
率兵討之遇戰諾尼江獲其衆千餘馬倍之明年廣西
帡幪諸寨連結為亂命充右副總兵往征之誅擒七千
餘人賊平還京又明年總羽林八衛兵往平五開龍里
十三洞之寇三十一年率師城萬全諸衛歸二年出鎮
甘肅太宗皇帝初臨御公朝京師陞後軍都督府左都
督永樂元年授平羌將軍充總兵官仍鎮甘肅三年北
兵日益聚近邊公遣人諭以朝廷德意其部長巴圖特
穆爾温都爾呼率部衆五千馬駝萬六千来歸邊境底
寧事聞勅賜奬諭命都督徐膺緒尚書趙羾持節即軍
中封西寧侯賜推誠輔運宣忠效力武臣柱國仍後軍
都督府左都督食禄千一百石加賜田若干頃又二年
以疾終享年(闕)公曾祖(闕)贈(闕)官妣(闕)氏贈(闕)夫
人祖(闕)及考皆再贈(闕)官祖妣朱妣陳皆再贈(闕)夫
人公之配丁氏許氏皆封西寧侯夫人子男(闕)人(闕)
瑄府軍右衛指揮使琥駙馬都尉尚安成公主瑛駙馬
都尉尚咸寧公主永樂中琥襲西寧侯仁宗皇帝嗣位
琥坐事改命瑛襲西寧侯孫男(闕)傑金吾左衛指
揮使偉羽林左衛指揮同知俊天策衛指揮僉事儼旗
手衛正千戶佐龍驤衛正千戶嗚呼公勲著國家貴聯
戚里慶澤被于後嗣名聲施于無窮固本於際遇聖明
千載之幸會亦必其忠義之行閎遠之材克勤始終有
以迓承之矣既述其事於碑文系之銘曰天建皇明龍
興淮土魁智傑能如雲從附定遠密比猶漢沛豐父兄
偕来有偉宋公義旗所嚮仗劔先驅神武不殺迎降懽
呼長江飛渡金陵定鼎分命股肱出妥四境于宣于歙
于番于閩公從總兵聲威日振甌寧既靖公留奠之進
奠藩垣大江之西雲中在左分陜在右公来鎮撫煌煌
旌棨敵窺西陲公往遏之斬縶其渠招懷其餘繋兵遼
陽驅除嶺表如燎滅枯如鐡摧朽馬跡所歴幾周四遐
桓桓之志無康于家文皇御臨親任舊老自西來朝蒼
顔白首天子曰嘻卿宜在庭紓予西顧孰愈乎卿公曰臣
職及臣未衰西人忻忻迓公復来鞠躬盡瘁遑敢怠寧
邊人恃公䇄然長城宣上德恩洽于遐外耄倪畢歸如
川赴海天子曰嘻維時茂勲崇爵豐禄予慰乃勤維公
遭際實多父兄偉績賢稱晚而益閎存沒榮哀歸從先
兆来世莫京繇公所肇墓道有石其崇九尺太史述銘
永耀無極
涇國襄敏陳公神道碑銘金幼孜
公諱亨字(闕)姓陳氏鳳陽夀州人生而竒偉有大志
元季為揚州萬戶時太祖高皇帝龍飛濠梁歲丁酉遂
仗策叩軍門上謁高皇帝竒之選為鐡甲長從大將常
公征泰州破張士誠軍獲乘馬而還戊戌冬從車駕攻
婺州拔其月城䧟陣先登有銀器金幣之賜由是以驍
勇聞遂定浙東諸郡洎征安慶太平高郵皆效勞績壬
寅春大兵攻陳友諒於鄱陽公以功擢鐡甲百戶癸卯
再舉師次湖口公言於主帥曰陳氏兵多土人熟於水
道今方秋湖水尚盛中多灘磧或為所誘則我舟膠淺
難可以逞莫若募其土人潜遣小舟察其深淺險易量
勢而進斯可濟也主帥用其言以聞如其計遂大敗陳
友諒兵甲辰實授天策衛管軍百戶随大將定江北諸
郡縣吳元年以平浙西取薊州功陞崑山衛千戶階武
德將軍繼從丞相徐公北定中原取東昌公副指揮常
某守之值元兵數萬猝至城下衆蒼黃失措公曰敵衆
甚銳利速戰難與争鋒當以計破之於是堅壁不與戰
越三日公先以兵數百誘之敵見人寡悉力来攻公與
常率大軍奮擊且出竒兵邀之敵遂敗追奔至棠邑僵
仆載路獲人馬輜重無算公亦身被十數創已而徐公
復選公攻元都克之追元兵出塞而還遂從定幽燕諸
城未下者洪武己酉調守大同攻王保保魏伯章俱有
功已又征和林應州天城白登甲寅破詹童軍生禽偽
官劉平章乙夘擢燕山左衛指揮僉事是後屢征迤北
遼陽破滅營帳綏輯降附威聲遠著戊辰冬以公守禦
邊陲久效勞績特陞驃騎將軍北平都司指揮使追封
其三代公感上知遇益以邊務為任功烈之茂一時邊
將罕與為儷歲戊寅陞後軍都督僉事仍掌行都司使
己夘太宗文皇帝舉兵清内難至大寧得公召見軍門
賜坐親酌卮酒勞之問以安社稷計公奏對稱旨乃曰
天以卿授吾其遂成吾志於是命公為五軍總兵官南
進至鄭村壩首與敵遇即摧敗之從攻廣昌蔚州大同
諸郡無不克捷庚辰夏四月戰白溝河下濟南茂建奇
策敵聞公名不戰自退勅書褒諭陞都督同知未幾公
嬰疾在營文皇帝憂念不置晝遣中使絡繹往問夜則
就勞察視安否醫藥飲食皆出上賜疾篤命還北京文
皇尋亦旋師親幸其第臨問者二公獨以用賢厚民為
勸文皇嘉納之遂以其年十月七日卒于正寢訃聞悼
慟不勝遣官諭祭者七喪葬之費悉出内帑以某年某
月某日葬於北京宛平縣某鄉之原文皇既登大寶錄
序前勞定議贈公奉天靖難推誠宣力武臣特進榮禄
大夫右柱國追封涇國公諡襄敏公之曾大父諱某大父
諱福父諱泰皆贈涇國公曾祖妣某氏祖妣張氏母秦
氏妻韓氏皆贈涇國夫人公享年六十有九子男三人
忠府軍衛指揮使次恭今後軍都督府都督鎮守鳳陽
次𢡟今大保寧陽侯佩征西將軍印總兵鎮守寧夏孫
男(闕)人紀羽林衛指揮使昭為勲衛餘皆幼曾孫男(闕)
人狀稱公為將四十年未嘗殺一無辜妄取一財色他
將或多以殺戮為功横取子女玉帛公輙語之曰好生
惡死人人所同奚忍害彼之命為己功耶父子夫婦人
倫至重又奚忍獨人之父鰥人之夫而奄有其妻子耶
於是聞公言而化者甚衆嗚呼若公者其校古良將肯
多讓哉宜其歷事二聖生膺高爵沒受大封澤流後胤
益顯而盛則天之報施於公者可謂厚矣太保公之神
道未有刻詞乃以公事行命其子勲衛昭来請銘遂為
之銘曰烈烈陳公虎臣之傑昔事太祖佐興皇業從征
四方如霆如雷無敵不破無堅不摧洎任邊閫勞勤亦
至綏輯降附宣昭德意威馳沙漠風塵肅清勲在明府
忠著朝廷繼事太宗内難是靖宣力效謀屢戰屢勝大功
垂勝公侯弗支公進讜言忠誠不衰宸衷興悼遽失名將
九原追錫實天所相煌煌寵命侈昭崇封翼翼涇國列
爵上公名顯于躬慶流後嗣錫圭儋爵惟公有子惟公
有子惟國有臣為國楨幹本公之仁公仁何以不妄殺
戮不事俘擄不寶金玉斯實公仁格彼穹旻昭兹錫𩔖
以大厥聞峩峩豐碑用揚勲德與國始終永世無極
寧陽侯濬國武靖陳公神道碑銘李賢
永樂初靖難功臣不下數十人然克享禄位於悠久者
鮮矣惟太保寧陽侯陳公歷事五朝出藩入衛凡六十
餘年而以令終嗚呼盛哉公諱𢡟字舜卿鳳陽夀州人
高祖萬曾祖福三祖大一俱追封涇國公妣皆涇國夫
人父亨從太祖高皇帝定天下以功陞都指揮使洪武
三十二年從太宗文皇帝靖内難後以功進都督同知
卒贈奉天靖難推誠宣力武臣特進榮禄大夫柱國追
封涇國公諡襄敏母韓氏涇國夫人襄敏公三子長恭
嗣為都督同知次忠府軍前衛指揮使季即公也器字
宏遠識見超卓尤負膽氣工騎射年弱冠即從父領兵
為前行凡壩上廣昌蔚州大同白溝濟南之戰與父同
功又禦敵于單橋藁城西寨東平固鎮小河戰尤力累
陞右都督永樂初論功行賞進奉封天翊衛宣力武臣
特進榮禄大夫柱國寧陽伯食禄一千石子孫世襲賜
誥劵賚予甚厚六年受詔佩征西將軍印總兵鎮守寧
夏賜寶鏹白粲牛羊以為戒嚴之費公至鎮號令一新
凡人之降附者親撫綏之務得其歡心乃已七年選精
兵自將大敗敵于境外由是北兵遠遁邊塵為之一清
捷聞加封奉天靖難推誠宣力武臣進榮禄大夫柱國
寧陽侯食禄一千三百石子孫世襲復賜誥劵及貂蟬
冠服錦綺寶鏹八年春上親征北方公將左掖兵十一
年冬還鎮十二年春上復親征公仍將左軍俘馘甚衆
明年還鎮十四年夏有報敵帥瑪哈珠死者公未之信
曰是欲懈我邊備也即申飭諸將固守已而其衆果来
見有備而退二十年春上復北征公率所部兵以從還
京賜玉帶金綺龍衣且聞公有女賢淑禮聘入宫冊封
麗妃尋命歸寧父母賚予駢蕃當世無與為比二十一
年詔公統陜西寧夏甘肅三鎮兵出勦叛兵公率衆直
抵賀蘭山𢷬其巢穴盡收其部長額森圖罕部落及其
駝馬牛羊數萬凱還上大悦寵賚有加二十二年復随
上北征師還以公為殿至京遂領前軍都督府事仁宗
皇帝登極以公勛戚有勞加太保復官其長子昭為勲
衛宣宗皇帝臨御待公尤厚樂安州之平公領京營兵
衛士有功還有金帛人口之賜二年復鎮寧夏三年春
奏徙靈州城以便防守四年春得玄白二兔以進上賜
璽書奬諭兼有玉帶龍衣馬圖之賚六年還京十年命
佩平羌將軍印移鎮甘肅正統改元今上皇帝嗣位念
公勛戚之舊召還奉朝請十三年冬福建民鄧茂七作
亂偽稱閩王其勢甚猖獗上曰此賊非老將不能平特
命公率師往討之至浙江有欲分兵先守海口者公曰
如此是絶其生路則為死寇矣不從明年春師次建寧
有欲屠沙尤二縣者公曰如此則益堅寇心矣乃下令
諭之俾各復業能斬賊首者官賞與王師同於是降者
日衆公曰賊勢已孤無能為也乃五路進兵一鼓而收
之凱還賞勞加等命領中軍都督府事尋兼領宗人府
景泰中加太子太師天順改元皇帝復位恩遇益隆固
辭宫師許之六年春忽得疾踰秋不能起上言臣老死
不足恨惟陛下以生民為念任賢用能以圖太平之治
則國家幸甚上覽之惻然曰看卿所奏足見忠誠宜尚
加調治以副朕懷久之醫藥弗效遂薨時天順癸未七
月十六日也距生洪武乙未二月初九日享年八十有
五訃聞上震悼輟視朝一日追封濬國公諡曰武靖遣
官諭祭加賻及塋葬事東宫及諸王亦各致祭公偉觀
脩髯語音洪亮胸懷磊落敬禮文士雖位極人臣未嘗
妄自尊大而南征北伐隠不言功當為中興名將稱首
配嚴氏封寧陽侯夫人子男六人長郎昭次福寧次晟
次潤次瑛次昂以是歲某月某日與嚴夫人合葬于都
城西香山之原銘曰夀有陳宗父子傑特涇公濬公後
先開國文皇靖難孰多勛勞涇公輔之首秉節旄奮武
桓桓所向披靡大事垂成星殞于壘濬公承之以篤世
忠鼓勇前馳涇公是同躍馬揮戈到處渫血乃伯乃侯成此
茂烈金符虎節屢鎮邊陲于征于狩無遠不随閩寇劻
勷東南震恐濬公征之遂輯其衆巍巍勛戚歷事五朝
龍衣玉帶惟帝之褒夀嘏既純允顯大紀容與承平宿
將有幾煌煌愍冊賁此令終生死哀榮孰如濬公西山
嵯峩佳城在側史臣勒銘千載輝赫
漳國忠毅鄭公神道碑銘楊榮
宣德甲寅二月乙丑奉天靖難推誠宣力武臣特進榮
禄大夫柱國中軍都督府左都督武安侯鄭公薨于大
同訃聞上嗟悼輟視朝三日遣官致祭賜棺及賻命有
司營葬追封漳國諡忠毅某年某月某日歸葬北京之
西山婺里其子能既襲侯爵遂具公平生之槩来求神
道碑銘予嘗叨總史職不復有辭乃為次序之曰公諱
亨世家廬州合肥按鄭氏譜世居歙之跳石元末乃徙
居合肥今忠毅公祖墓俱在跳石歲時遣人上墓不絶
曾祖父五乙祖父大巳父用以公貴俱追封武安侯曾
祖母劉氏祖母張氏母英氏俱追封夫人昔我太祖高
皇帝龍興淮甸公之先君子自和州率先應募積軍功
授平陽右衛百戶陞大興衛副千戶歲癸亥公始襲父
職公天資剛毅純篤壬申出使漠北至鄂諾河撫輯元
遺還以勞陞密雲衛指揮僉事乙夘秋太宗文皇帝舉
兵靖難命公攻薊州時都指揮馬宣城守不下公百計
破克之遂生擒宣歸旋攻䧺縣討真定俱大克捷陞指
揮使及遼東軍圍永平上親率諸將援之公賈勇奮進
敵遂披靡旋師收大寧陞北平都指揮僉事未幾戰鄭
村壩克紫荆關復廣昌所向無前明年庚辰取蔚州大
同大戰白溝河乘勝遂北直抵濟南陞都指揮同知滄
州之役公軍北門北門芻粮所聚兩軍必争之地公力
戰破之又明年辛巳敗順德軍於深州夾河决戰𠞰戮
尤甚藁城西水寨連戰俱捷遂擢兵廣平略地彰德所
至皆下是冬陞中軍都督僉事歲壬午從上南嚮歷取
諸縣及廣平汶上等堡對敵小河鏖鋒靈壁𢷬泗州取
鎮淮渡江克金川門内難既平上正大統策勲頒爵封
公武安侯階勲如前白金文綺襲衣前後賜賚不可勝
計永樂癸巳夏奉命出關巡視山川險易撫輯軍士時
關外軍衛統攝無紀遇有邊警猝難制敵公因奏調大
同前衛帶管東勝等衛措置得宜自是各衛皆從所隸
以聽調用尋奉勅領士卒築長安嶺城規畫有方人不
知勞未逾月而城成歲庚寅以来上屢親征北方公扈
從每著勞績仁宗皇帝嗣位念公舊德特命佩征西前
將軍印充總兵官鎮守大同嚴斥堠固屯守北騎遠遁
不敢窺邊居常以清介自將服食之奉泊如也用是下
人毋擾邊境輯寧宣宗皇帝倚任尤重屢降璽書褒異
之公生元至正丙申至是享年七十有九配夫人張氏
子男三人長即能次熙次嘉女工人孫男一人孫女一
人於戲自古帝王之興必有才謀智勇之臣為之左右
以戡靖大難垂不刊之典故其子孫世世有爵邑與國
咸休永無窮之聞焉若公遭遇太宗竭誠效力奮不顧
身﨑嶇戰斬以佐助翊戴奠安宗社迨扈從北征鎮安
邊陲其竒能偉績輝映後先者何其盛哉是宜勒銘豐
碑昭示後世焉銘曰於皇太宗有臣忠毅克殫心膂助
順舉義崎嶇戰陣奮不顧身祗奉神謀用成大勲皇帝
曰吁有臣如是惟天所生皇考所遺從征沙漠屢效驅
馳出鎮邊陲敵不敢窺長安之嶺其城萬堵營之築之
士不知苦盛福遐齡逮事四朝功成不有位高不驕天
不憗遺殞傷元老輿論興嗟聖情悲悼聖情悲悼慨念
元功式昭褒典賜諡追封婺里之西西山之麓鬱鬱松楸
佳城是卜紀行有史銘功有司後百千祀視此豐碑
武進伯朱公神道碑銘羅亨信
洪熙元年乙巳秋七月三十日征敵前將軍總兵官武
進伯朱公以疾卒于遼東之鎮所訃聞皇帝為悲悼輟
朝廷臣皆縞素越明日詔禮部遣官諭祭賻贈其家
定議追贈公奉天靖難推誠宣力武臣特進榮禄大夫
柱國武進侯諡忠靖九月喪柩至京十月九日賜地葬
于宛平縣京西鄉盧溝橋之西原既求翰林學士曾棨
誌其壙迄今二十有一年矣其家嗣今大同總戎襲封
武進伯晃大懼公之豐功盛烈弗白于世又慮乎後人
或怠於進修則無以報聖恩而繩祖武也於是泣持參
謀戶部右侍郎沈君仲威所具事狀謁予撰其神道之
碑予以衰陋出巡塞北辱愛於總戎甚厚義不容辭按
状公諱榮字仲華姓朱氏世為兖之沂州大家元季擾
攘田廬蕩盡承平奉二親来歸艱難營養不失其歡公
賦性剛毅體貌豊偉少負竒氣年未二十膂力絶人初
同父僑寓表伯葉氏家葉間戲曰男子非士則農商以
自立胡為托迹于人而不思所以振厲公曰人亦奮發
有時大丈夫又安知他日不為都督乎聞者甚状其志
無何朝廷下令四方舉年少傑特之士以備任使郡以
公應詔而起擢為府軍衛驃騎舍人實洪武九年丙辰
也武藝日修嘗備宿衛尋授卒長領騎五十人時鎮南
諸夷初附跳梁未輯歲辛酉命大將西平侯帥師往平
之公從征大理金齒百夷建昌烏撒烏蒙諸郡壬戌復
征積有勞效授世襲百戶戊辰征金山伊爾們河哈勒哈
之地明年乙巳陞大寧前衛左所副千戶創建城池撫
綏士卒己卯秋會太宗文皇帝舉兵靖内難十月駕臨
大寧公審知天命已有所歸遂率所部詣軍門謁見大
被賞賚即陞本衛指揮僉事扈蹕還至鄭村埧遇敵大
戰又奪九門進都指揮僉事繼取廣昌庚辰攻蔚州大
同戰白溝河濟南皆勝陞都指揮同知又克滄州東昌
辛巳浹河藁城兩大戰皆捷進都指揮使壬午克東平
汶上肥河敵皆披靡既而收兵復戰公率精騎伏險大
破之復攻小河靈璧泗州渡淮克盱眙下揚州招撫鎮
江敷宣德意人皆按堵下六月渡江入京上登寶位大
赦改元論功行賞授公左軍都督府都督僉事參貳元
僚聿新政化永樂四年交阯黎季[婺-矛+牙]肆為不靖毒痛生
靈上命征夷將軍英國公帥師往討其罪公翼贊元戎
大建勲績六年渠魁既得起陞左都督明年餘孽負固
搆亂公復征遂平西東兩都列其地為郡邑置守令撫
循其民設三司以鎮焉師還受賞八年春北鄙餘衆屢
剽我邊人為弗寧上親率六師以𠞰之公随征至玄冥
河追逐部長布尼雅實哩至紅山口靜邊鎮敵乃率衆逆
戰公獨鼓勇取勝遂亡命奔遁遷左都督十二年復征
於和林蒼厓峽衝入其陳大破約羅之衆師還是年冬
命征大同鎮守都督操軍馬守禦邊疆敵人聞風遠遁
西北以寧十五年召還十六年命鎮遼東嚴斥堠謹烽
火東徼晏然二十年復征北方公由東路兩與之遇奮
勇破敵俘獲人馬牛羊而還二十一年七月進封奉天
翊衛宣力武臣特進榮禄大夫柱國武進伯食禄一千
二百石子孫世世承襲頒賜誥命鐡劵褒封三代眷遇
日隆屢掌府事政通人和中外譽之二十二年復征北
方回還仍鎮遼東洪熙元年仁宗昭皇帝嗣位簡任老
成分涖邊鎮謂公惇實有古將才是年春遣使持征敵
前將軍印綬授公充總兵官鎮禦其地思惟付畀之重
整戎伍撫士卒期罄丹衷以無負委任詎意夏六月忽
疽𤼵背馳奏京師遣醫往治弗效竟卒凡將校士卒莫
不悲泣如喪所親距所生己亥六月九日享年六十有
七公之曾大父成大父德父原賜初皆封武進伯追封
武進侯曾祖母葉氏祖母濟氏母施氏俱已卒配楊氏
初皆封武進伯夫人追封武進侯夫人子男六長即晃
襲封武進伯正統四年命佩征西前將軍印充總兵官
鎮于大同文武兼資慈祥愷悌綽有父風娶陳氏封武
進伯夫人次黻次果次昇次昌次昱孫男十五琦瓚瑛
璡瑋璘琛璁㻞晃之子瑾瑄琰珍黻之子理昇之子璽
昌之子嗚呼予聞公之為人謙退而能容有功而不伐
運籌决勝之方素所講習每同大將東征西討摧鋒破
敵惟殱其所當誅未嘗妄戮一人恭承閫外之寄思以
遠圖不僥倖以取功徼詭而成名孜孜以安輯為務
所至兵民無不仰戴由其宅心平恕智識高明才力超
邁所施靡不咸適其宜視之古人信不多讓矣豈非治
世之勲臣中興之名將歟是用紀其本末勒諸貞石以
垂無窮焉繫以銘曰聖人御極簡拔豪英公起畎畆卓
犖峥嶸俾長卒徒殱厥南服大建竒勲乃有世禄廓清
沙塞武備游膺出守雄藩是曰大寧屠維單閼内難斯作
皇秉天戈奸回戬削遂登九五肆攬乾剛四方萬國莫
不来王公功最多官登都府贊貳戎樞闡揚威武股肱
心膂為國干城雄才遠略中外咸稱南越既平朔方亦
定伯爵進封榮膺顯名丹書鐡劵簪紱煌煌崇德報功
恩數異常鸞誥再頒光昭祖禰胙土分茅山河帶礪屢
承閫寄寵眷益隆荷德感恩誓竭其忠一疾弗瘳溘爾
云逝當宁曰噫元勛已矣追惟碩艾錫諡加封襲其冢
嫡復總兵戎賜葬京域西山之麓封築孔堅巍巍夏屋
穹碑載樹勒此銘章永利後人百世不㤀
明名臣琬琰錄卷十七
明名臣琬琰續錄卷十七
明徐紘撰
伏羌使武勇毛公傳鄧廷瓉
公諱忠字允誠姓毛氏先世蜀人曾祖始徙雍之武威
祖諱剰國初率衆歸附遂隸籍蘭州洪武丙辰殁於王
事考諱寳以雄勇選充總甲永樂癸已收捕沙州叛寇婁
逹衮加伍長甲午集衆随駕北征授昭信校尉永昌衛
百戶並贈右軍都督府都督僉事祖妣都氏妣皆氏並
贈夫人公少膂力絶人善騎射年二十代父領兵進征
寧夏至賀蘭山後擒番王額森圖罕并部衆馬駝以居
永樂甲辰復從北狩至半壁山荷賚與回衛甘州操備
宣德庚戍九月征察遜班珠爾薩竒蘇追至齊蘇擒斬索諾
木多爾濟等陞武毅將軍永昌副千戶癸丑八月征伊
伯勒山擒偽少尉藏布哲伯又擒偽知院竒徹反陞武
節將軍正千戶甲寅七月脩禦永昌考來口征哨哈喇
托歡山遇敵擒其部長旺扎勒特穆爾等陞宣武將軍等
本衛指揮僉事己邜八月策應鎮番等處九月凉州破
阿勒坦之兵於三岔河擒偽千戶圖沁十一月黑山擒其
圖羅卜岱陞指揮同知賞賚有加正統丁巳陞甘州右
衛操備戊午三月逹部多爾濟巴勒擁衆擾邊公從平北
大緫兵蔣公征勦追至烏嚕乃遇敵當先交鋒以七騎
破陣竒功陞昭毅將軍陜西行都司都指揮僉事有銀
碗文綺之賜誥追封祖考加其官壬戌九月哨廵沙州
繕脩城堡邊民賴之甲子四月廵迤北天蒼毛目等處
乙丑正月朝廷念公勲績賜敕奬諭加陞都指揮同知
仍舊操備丙寅(闕)月哈密使臣朝貢歸過齊勤沙州罕
東遇達兵被掠朝廷以公素為邊廷信服命出罕東追
撫公至大集渠魁諭以恩威衆即羅拜悔罪盡還其所
掠時聞沙州都督納木喀偕弟且琳沁潜通衛喇特將謀内
寇其弟索諾木巴勒已密受偽封祁王逸去因令公覘之廉
得其實遂擒番僧扎實琳沁并徵兵邊檄三紙械送京
師復領兵往沙州收捕諾海等千二百人招降德濟塔
布特穆爾男婦四百餘口事聞陞都指揮使且有白金
文綺之賜戊辰三月奉勅征進罕東等處至實喇哈扎爾
界夜集敵營生縳偽祁王索諾木巴勒并部下二百餘人招
降沙州等處土衆七十餘人陞右軍都督僉事尋被誥
命追贈祖考如其官己巳七月哨接將參劉震軍馬至
半截墩遇敵奪獲被擄人畜甚衆敕充右恭將鎮守甘
肅景泰庚午二月領兵繕脩高臺城堡堅完有備人甚
賴之公一日令男佺赴京奏事蒙特授佺百戶令齎勅
回諭爾父子務在同心協力盡忠報國時英廟出狩北
廷公前所獲奸僧扎實琳沁因得不死遂北投額森以
師事之適朝廷遣禮部侍郎李實為通好計至則奸僧
扎實琳沁欲圖復仇中公以竒禍因設間告李實實遣
以其言歸報公將獲罪而甘之内外守臣及其遣人俱
為公訟朝廷亦知其偽置之不問適福建賊起命公馳
往協守公居閩七年天順改元英廟復辟即日召公於
閩陞都督同知賜白金三十兩紵絲二表裏慰勞有加
時公以勤勞膺疾上遣太監賜羊酒藥物及日遣御史
醫胗視公疾愈入謝上思甘凉為西北重鎮欲得老成
練達武臣乃命公協同總兵西寧侯宋城鎮守迨行前
一日召至文華殿玉音下詢防邊之策公應對咸稱旨
上嘉勸良久從容諭之曰卿為國老成臣舊在西陲民
情土俗諳練有素此行當宣布朝廷威德加意撫輯人
民俾知感恩報國遇有朝𤼵必得其用毋致乖違有負
委任之重諭畢上親授公以玉帶明日陛辭復贈白金
五十兩金織蟒龍袍尋召至文華殿面奬丁寧賜重寳
一錠盖上在邊廷時極悉奸僧之間而益信公之忠誠
故恩遇之隆如此九月領兵昌寧等處截殺鎮番等處
提備策應凉州哨至板井敵聞公威聲皆遁去明年戊
寅上遣使就鎮賜明甲鳳趐盔綉春刀以壮軍容仍降
勑奬勵是年佺病卒公令次男儆奏辭原授百戶有旨
毛忠在邊效勞還着男毛儆做百戶公受恩感激愈深
每征伐罄竭心膂務圖成功五月永昌黃珹兒西石門
六月山丹紅寺兒甜水湖七月花寨寺溝凡三戰皆大
揵擒斬賊衆并奪獲人畜軍器不可勝紀己卯五月陛
右軍左都督仍舊鎮守公嘗護送都指揮馬雲奉使賽
瑪爾堪及程俊使土魯番賽瑪爾堪使回又護送公威
望素著中外畏服所過略無梗阻辛巳正月北部博囉
擁衆擾莊浪公與總兵宣城候衛穎分兵遣擊之擒斬
其衆奪獲戰馬軍器人畜敵勢少却隨領騎士三千於
凉州三十里舖墩安塘衆方集適敵騎數萬突至公嚴
督將士併力拒之自黎明至於日晡時士皆殊死戰凡
百餘合敵應弦墜馬者不知其數敵衆稍却其長復立
陣前宣大言以惑我軍重圍愈困公單騎往見責其不
臣之罪目皆眥裂因援兵已俱至敵遂觧去全師而還
八月又擾永昌公屢截殺或夜劫營壘以撓之斬獲首
級戰馬軍噐并奪回男婦三百餘牛羊驢騾以萬計癸
未冬總兵衛公與公訃曰巴舒巴哈等族烏扎馬吉思
冬沙思俄思格爾阿爾加倉等番姓久在莊浪凉州永
昌阻截搶劫殺害官軍不舉兵勦除深為地方患遂合
奏刻日分兵攻之公分巴哇大族阿兒加倉小族至期
拒者戮之降者撫之不旬日功成惟莊浪軍馬進功咎
咂馬吉思冬沙等族不下公又合兵攻之盡滅黨與各
族良善番官部長公與總兵撫安之按堵如故捷奏進
公爵為伏羌伯食禄一千石恊守如故成化戊子八月
陜西固原州土逹滿四叛聚衆萬餘據石城砲架山流
劫鄰境震驚關陜其山七峯險峻前此官軍追勦每失
利至是公奉勑以行遂率涼州兵馬與總督項公會行
自十月初九日𤼵哨期以軍至放炮掣軍舉烟次日至
石城前門會議適遇賊迎敵恃甘州軍馬在後遂以騎
二百餘人衝陣至炮架山截山奪險對敵後哨至賊已
大敗&KR1235;石滚木至以車輪磨石俱盡公與孫鎧督我軍
乘勝直搗七峯聞山上老稚皆號泣奔走功垂成忽昏
霧起他哨誤先舉烟掣軍賊遂乘風盡抽餘黨以死决
戰公顧孫鎧曰勢急矣我愛高爵厚禄職在滅賊勢不
與賊俱生鎧亦顧衆曰我君我祖在上寧與賊同死遂
首騎與鎧破陣以進孤軍相持自己至酉戰凡十餘合
射矢皆盡拾賊矢射亦盡公遂中流矢鎧前翼救仍奮
馬殺十餘賊賊矢鎧斷具措裂共額曰爾復能射否鎧
亦赴救死之是月十一日也夜半風起折旗拔帳營中
士卒皆聞甲馬聲幕下卒王寬夢公曰我必將滿四馬
上活活擒來既覺驚愕御史鄧公本端隔帳聞之即起
焚香祝曰公果有靈能助我擒賊當為具奏立廟祀公
未幾滿賊就擒伏誅忠義所感天固有以相之耶訃聞
上震悼輟視朝一日且曰毛忠奮勇殺賊忠義可嘉具
與葬祭給麻布一百疋齋糧一百石造營域明器錫以
鐵劵贈奉天翊衛宣力武臣特進榮禄大夫柱國伏羌
侯謚武勇食禄一千石子孫世襲伯爵公體貌雄偉器
量宏豁故人望而畏之即而愛之性仁孝事先都督公
盡色養母皆氏早喪事繼母都尤孝謹能樂友士大夫
習古之兵法料敵制勝雖古良將不能過平居不喜遊
畋不嗜貨利存心一以忠義為主其訓子孫亦如之嘗
又賜五倫書謂子孫曰忠義盡在是矣汝等奉誦之毋
忽待士卒務察其饑寒勞苦惟恐有一人不得其所故
事卒樂為之用嘗征甜水湖陣中一軍馬被賊箭而仆公
以所從馬乘之其招來遠軍新役者及幼丁無倚悉派
殷富軍家給其月粮冬布之半養之其半貯候長成為
婚娶之費凡士卒疾必與湯藥至公自省問如已子其
愛護軍士皆𩔖此軍旅所至市不易肆而農不輟耕晏
然不知有兵故喪還之日關中餽運道塗行旅之人雖
非甘凉部屬而平日威信所感動者莫不揮淚以相弔
至有迎櫬而奠望門而哭者自公卿以及偏禆將士弔
奠&KR0608;祭相屬於路越數月不絶凡荷朝廷暨親王賜祭
無不嘉其忠義之節生榮死哀可謂至矣是歲十一月
二十八日奉葬甘州城南公生洪武甲戌六月二十一
日薨以成化戊子十月十一日享年七十有五配真氏
封夫人子男四長佺錦衣百戶贈伏羌伯次曇事釋氏
次俊甘州右衛百戶又次儆甘州左衛指揮孫男九曰
銳今襲伏羌伯鋼鑑鉞鎧鑌釗鐸鋐鐸甘州左衛百戶
孫女二弘治乙卯七月朝廷賜名其坊曰忠義以表厥
宅里丁巳七月欽命所司於甘州擇地建祠賜額
曰武勇以春秋祭之公名著疆場功施社稷侯封廟
食金書鉄劵輝映當時流傳百世盖凜有生氣真宇宙
間丈夫也銳襲爵弘治元年命封平蠻將軍印充緫兵
官鎮守湖廣尋改命緫鎮兩廣信賞必罰威行惠施功
高不居詩書禮樂念念不置盖有古郤縠之風得非乃
祖積功懋德及庭訓之所致歟
都御史韓公言行錄尹直
韓雍字永熙直隸吳縣人父以閭右徙實京師占籍宛
平縣進士歴任正統成化間官至右都御史卒年五十
七
公生秀穎異常書過目輒成誦成童選補順天府學生
正統辛酉遂以詩經中京闈鄕試明年登進士第癸亥
拜湖廣道監察御史乙丑奉命錄囚有碭山縣學教諭丘
純因責膳夫祝磨兒其父領磨兒遁去乃告純箠死棄
屍他御史問勘誣伏尋屍偶於黃河旁得一支解者認
為磨兒屍遂坐極刑公疑之遣人蹤跡得磨兒純由是
得白
戊辰按治江西吉之廬陵等縣兇徒乘歲饑劫掠勢甚
熾公與廵撫侍郎楊公寧設法捕首賊二百餘人悉置
重典地方以寧己巳少保陳先生循知公之才特薦陞
都察院右僉都御史廵撫江西黜奸貪疏滯獄均徭役
平市價思威大著丙子劾奏王府及王教授違法等事
上命大臣覆實革其護衛而教授以下坐罪有差英廟
復辟調山西副使坐累致仕戊寅遷大理寺右少卿尋
復右僉都御史問决強盗十八人内二人訴被同起二
人讎指時左都御史寇公深云會問已明柰何公曰人
命至重存詞且暫留問不實决未遲二人得留餘欲行
刑公復曰若不留指者將誰與證始留四人復訴者得
白錦衣指揮劉敬因石亨連坐有謂敬曾邀亨至直房
同飯欲坐朋黨公曰律之本意謂結交朋黨紊亂朝政
者今敬與亨交而非亂政况亨得志時誰不蠅聚其門
若以一飯即坐此罪則曾赴宴會者何以罪之東漢時
以朋黨二字害盡忠良覆轍可蹈耶是冬奏勅廵撫大
同宣府陛辭召至文華殿諭遣之賜寳鈔三千貫盖異
數也至則䘏軍士繕城堡糾治貪蠧震攝敵志有古守
邊者風癸未遷議事陞兵部右侍郎有忌之者適英宗
皇帝上賓因事遷浙江右恭政
成化乙酉兩廣蠻寇弗靖上命都督趙公輔充緫兵掛
征夷將軍印兵部尚書王公竑特譽公素有雄才能幹
大事遂起公於浙拜都察院左僉都御史仍食從三品
俸贊理征夷軍務公既受命會於南京衆議欲分江西
軍從遊擊率達官由庾嶺入廣東大軍則從湖廣入廣
西以賊在廣東宜逐之在廣西宜困之公曰不然古者
仗鉞臨戎專制閫外謂可安國家利社稷雖專之可也
夫兵有聚而為正亦有分而為竒今兩廣已無完郡而
大藤峽賊巢穴不圖而趋其末未見其能濟苟全師至
彼南可以攻大藤峽援高雷廉東可以應南韶西可以
取柳慶北可以斷陽峒諸路勢如常山之蛇動無不應
舉無不克何煩於逐自古蠻夷來寇不可以禮義較惟
勝之而已叔敖云寧我薄人軍志曰先人有奪人之心
薄之也所以兵貴捷速不尚老遲又何泥於困乎於是
命將分兵諭以朝廷威福之重示以賊勢可滅之機衆
歡呼咸願死戰不逾月先破修仁荔浦次及大藤峽前
後生擒斬首奪回被擒俘獲賊屬共四萬一千七十有
竒捷聞皇上嘉喜陞公左副都御史提督兩廣軍務兼
理廵撫賜綵段六表裏叙功當蔭子公以與弟睦授錦
衣所鎮撫先是公與將士約能生擒被擄男女者准其
功故無妄殺之慘功成之日士皆斂迹無譁秋毫不漁
於衆廣人名其所甜亭曰運籌扁曰平蠻所以記其實
也戊子公以兩廣土地廣遠恐餘孽復生重貽邊患請
於朝願得文武大臣分理其事上可其奏陞公右都御
史總督兼廵撫於梧州開設總府居中調度兩廣副總
兵恭將而下悉聽節制柰何承制專决已久一以繩下
不貸大吏以故得理者喜不得理者多不悦於是有上
書言公不法事若干條皇上知公功勞遣使勘覆多虛
公即引疾再三陳乞上知其誠悃特賜愈允俾致仕時
年五十有二
公為人洞達凱爽篤於孝友與人交不為岸谷有信義
發摘奸伏如神然每存心於愛人不事苛刻秉兵權於
一方未嘗濫殺一人政務填委不忘文事摛詞文翰思
如湧泉無少凝滯嘗作江西第一樓等詩著平蠻錄多
膾炙人口(並尚書張瑄撰行状)
公聰明才辯迥出流輩按江西時適閩廣處州寇發剽
掠及境公設法擊却之當時廵撫侍郎楊寧稱於衆曰
韓繡衣聰明百倍於小子官民奏留重按一年回朝陞
廣東憲副不數月陞僉都御史年未三十民情吏治素
所諳練風裁凜然凡臨衆决事動發百餘言皆引經據
律無一語疎滯處置事務靡不允當至今官民遵守之
曰韓都例繼公廵撫者以為不及嘗念陳芳洲先生為
舉主赴鎮經泰和躬祭墓下流涕不已曰士為知己者
死何能報也(寒濟瑣綴)
公奉命以討有罪一以仁義誠信宅心師至之始即律
之曰夫兵凶器也聖人不得已而用之苟非以順正而
動不可也若等勿盡劉無辜勿濫容首惡勿遏彼之來
降勿爽我之號令斯事濟矣衆咸曰諾於是發偏師先
下荔浦脩仁西延陽峒然後移兵斷藤横石等八百餘
寨所過之地如振槁如破竹自成化乙酉冬十一月至
丙戌春正月凡五征不克者一舉而平之
公之用兵一運乎心德之微而全活擒掠之衆則公之
仁足以恊羣情矣首惡而罪必誅威震而刑不濫則公
之義足以討有罪矣撫安來降而弗畔其約則公之誠
足以化強暴矣號令必嚴賞罰必當又公之信足以及
軍旅矣
取勝之師必在速戰乃分官軍面授方略水陸並進是
歲七月一戰而克遂以七軍之在行者分為五路八月
進全州貝安凡若干戰賊大敗九月又往廣西五路發
兵進討荔浦修仁十一月師至大藤峽又釐為二十五
哨固守衝要四面夾攻賊預偹險阻牢不可破以滚石
攂木長槍毒矢抗敵公忿然曰吾受天子重託生靈命
脈在此一舉事若少緩則兵民膽喪鉅萬之衆肝腦塗
地又曰文王之師攻必緩戰必徐者欲候其革心順服
而全之也公復下令且招且撫得向化致附者一萬三
千其怙終者則天誅不可以留乃申嚴號令以身先之
肆兵前進萬衆讙呼聲搖山嶽一戰而渠魁就縳勢若
泰山之壓累卵商飊之拉枯朽羣兇失怙兔竄狐奔旬
月之間攻破寨峒五百生擒一千有竒斬首七千三百
俘獲賊屬奪回被擄男女三萬餘口燒毁賊巢得獲器
械牛馬無算乃改大藤峽為斷藤峽立石以告來世捷
報於朝仍以向化者衆反側未安乃州治其地設巡司六
所擇其夷心信服者數人授以土官而約束撫安之施
以實惠量給以田使之得各遂其生(並平蠻錄)
尹直贊曰長材大器風采桓桓贊戎執法理劇剸繁豹
變於隠鵬息如摶愛遺江右功著嶺南奉身而退繼者
維難
明名臣琬琰續錄卷十七
