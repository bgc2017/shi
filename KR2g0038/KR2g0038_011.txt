明名臣琬琰錄卷十一
明徐紘撰
恭贊軍務高巍傳失名
高巍山西遼州五指里人也性倜儻尚志節事二親以
至孝聞洪武十五年壬戍願入太學為時效用十七年
甲子詔旌表巍孝行之門尋授前軍都督府試左斷事
乙卯秋八月上䟽欲墾河南山東北平兵後荒田及抑
末技慎選舉惜名器數事太祖嘉納之是年以斷決不
稱旨當罪以議賢發貴州都司關朔嶺千戸所充軍仍
許以姪代役洪武三十一年戊寅夏五月宫軍晏駕建
文君受遺詔登位巍上表言伏聞鳳凰至而諸禽舞麒
麟出而百獸鳴物之𩔖微尚知有主而飛鳴以賀何况
人臣靈於萬物者今我皇上龍飛九五鳳歴初春謳歌
歸向四海會同臣懽忻踴躍如流水朝宗而不能自己
也於洪武三十一年六月十二日遠聞聖詔頒告臣民
於本年閏五月十六日恭依太祖皇帝遺詔嗣登寳位
以代理萬幾之榮天下士庶臣民萬口一言齊聲共賀
伏惟太祖皇帝禪位以嫡長大居正也使聖子神孫本
宗伯世為天子支庶百世為諸侯上法三代之公下洗
漢唐之陋祖訓一定後王永法繼繼繩繩於千萬年也
微臣才力疎短文詞鄙野何足以頌祝聖代宏軌之遠
末復引大雅下武之詩云昭兹來許繩其祖武於萬斯
年受天之祐受天之祐四方來賀于萬斯年不遐有佐
以寓忠愛之誠次年為建文元年巍上書陳情乞放歸
田里許之既而遼州知州王欽應詔求賢舉巍禮送京
師吏部引奏以巍為戍關朔仍發還本所先是太祖封
建諸王分封秦楚燕齊湘兖寧遼谷代慶肅諸地巍慮
地大難制上書欲弱藩王之權使下無背叛之心上無
誅伐之意經制一定而萬世無疑若曰臣借漢為喻昔
漢高帝提三尺劍起布衣摧強秦滅暴楚以定禍亂憫
秦孤弱而已遂大封同姓荆王貫楚王交代王喜齊王
肥淮南濟北分王天下之半漢高祖遠慮莫不欲禦四
夷而藩中國也豈想遺文景不可治之痼疾哉故賈誼
治安策曰今天下方病大瘇一股之大幾於要一指之
大幾於股平居不可屈伸後雖有扁鵲不能為矣故發
痛哭流涕之嘆其欲削弱六國之意不言可知矣頼文
帝寬厚長者含忍容之是以吳王不朝賜以几杖以折
強悍不臣之心厲王長謀反廢處蜀郡罰所當也而不
免有尺布斗粟之謠以累文帝之德此往事可鑑也其
後景帝寬厚不如乃考又遇晁錯恃才刻深徑削諸候
遂挑六國之禍非文帝遺命托將得人民心輔漢又遇
趙涉遮說淆渑指示之方幾危劉氏之社稷則晁錯不
能辭其責矣昔我太祖皇帝之起與漢高同而神武過
之漢高馬上居帝位者數年故不免中伏弩冒流矢危
然後定我太祖皇帝遭元運之大更羣雄並起龍飛淮
甸蔓刈羣雄東征西怨混一區宇中國既定惟有四夷
命將征討高居九重神謀聖筭所向克服海外之國三
皇五帝所不能臣者皆來臣服莫不納貢而效職焉雖
因天與人歸實頼我太祖皇帝有文王純一之德大行
皇后有后妃不妬之行則百斯男無不穆穆皇皇宜君
宜王者矣故使之本支百世為諸侯上法三代之公下
洗孤秦之陋於是體三代之封建分茅胙土先封形勢
之地陜西百二山河昔有人言一人當關萬人莫開其
人悍勇西隣土番故以藩王之長秦府王之山西表裏
山河地産良馬屈産之乘在焉其人剛壯所謂山西出
將者也地近漠北故以晉府王之其燕國雖無名山大
川之限其南冀州真定保定順德廣平大名等府所謂
桑土之野地里坦平肥沃其供賦之饒不待言而可知
其北雖曰沙漠寒凉不毛之地廣畜羊馬其土地之人
不耕不織皮衣肉食弓馬是務遼金及元藉之而各興
一代之業故以燕府王之其西川雖曰西南一隅山河
阻深劉備諸葛據之而虎視吳魏者也故以蜀府王之
其餘楚湘濟兖寧遼谷代慶肅星羅棋布比之古制雖
皆分封過當然太祖皇帝之聖意莫不欲護中國而屏
四夷也今各處親王故多驕逸不法違犯朝制者不削
則朝廷紀綱不立削之則傷親親之恩此我皇上之所
難處也賈誼欲天下之治安莫要於衆建諸侯而少其
力力少則易使以義國小則無邪心令海内之勢如身
之使臂臂之使指莫不率從真裁制諸侯之良策也當
今之勢以臣愚見莫聽晁錯削奪之策當行主父偃下
推恩之令秦晉燕蜀四府子弟分王於齊兖吳楚潭湘
對分於秦晉燕蜀其餘寧遼谷代慶肅等府比𩔖而分
王之少其地而小其城如此則藩王之權不削而自弱
矣臣又願皇上待遇親王薄其貢而厚其恩當盡親親
之禮如歲時伏臘外國所供稀罕之物并京製嘉殽美
味命使臣頒送之就問起居安否何如其賢如漢之河
間獻王與東平王蒼者下明詔褒賞之其驕逸不法如
漢之淮南濟北者初犯則容之再犯則赦之三犯而不
改者當會親王告太廟削其地而廢處之豈有不順服
者哉臣嘗以為人君之有天下亦如人之有一身也天
下之患有内外一身之疾有腹膚其四夷之患人身之
疥癬骨肉之患人身之腹心也疥癬之疾有時而搔癢
吾體命良醫而修妙藥一掃之而平復矣腹心之疾非
智識膏肓者不能也昔賈誼見漢諸侯強盛故以脛腰
指股為喻今臣以一身百體為譬今我皇上乃天君一
心也所謂具衆理而宰萬方百體之從命者也各處親
王五臟耳目口鼻手足也五臟酸甜嗜欲不同手足安
逸亦異如目好色而耳好音鼻好臭而口好甘其心天
君隨其百體之好則失主宰之道不隨則撓亂吾心而
已故醫書云智者能調和五臟五臟既和不惟無腹心
之疾而疥癬之疾亦不生矣噫五臟和而一身安一家
和而百事遂諺曰家不和而隣里欺臣亦謂國不和而
四夷窺此一理也盖自古帝王之治天下莫不以修身
齊家為先是以堯之文思安安允恭克讓者亦必先親
九族九族既睦平章百姓文王之小心翼翼亦必先刑
于寡妻至于兄弟以御于家邦則孔子所謂身修而家
齊家齊而國治國治而天下平孟子言舉斯心加諸彼
親親而仁民仁民而愛物此古今聖王治天下之軌範
也是年廷臣有因齊藩不法遂建議凡藩國所在更置
守臣太宗不自安舉兵靖難巍後上䟽言臣聞成周之
時管蔡監殷以叛成王命周公往討之以周公聖人之
全才率武王伐紂之大衆取二叔所監之小國如反掌
也而周公緩攻徐戰者非兵不利而戰不勝聖人之心
以兵凶器也戰危事也孤人之子寡人之妻獨人之父
母傷天地之和召水旱之災不至於不得已不用也故
必待三年之後而滅絶之其初豈不欲二叔武庚自悔
過而投降耶觀於東山破斧之詩可見矣今皇上命大
將率大衆而往討之其蕞爾一隅之小國固易破也今
我皇上若恐傷生靈損折軍將况彼之軍民即皇上之
軍民以皇上天地好生之仁豈忍赤子肝腦塗地乎臣
願奉明詔或咫尺之書臣當披露忠膽大陳義禮之詞
對彼明以天命曉以禍福明親親有和解之義無讎殺
之理使各罷兵而復守分王從則著我皇上英武之威
德不從當盡臣子之節義盖自古用兵(闕)
酈食其掉三寸之舌下齊七十餘城魯仲連修咫尺
之書燕之軍將見者無不涕泣雖無二子通變之口才
頗有二子破燕齊之素志惟在我皇上用與不用聽與
不聽爾䟽入差充恭贊北征大將軍曹國公李景隆軍
務巍以為可說而下也詣北軍上書言臣聞世之所謂
丈夫者盖以其能為國家排難解分上足以安國家下
可以福黎庶而無一毫邀利干譽之私爾臣樗櫟朽材
年近桑榆遨遊山野經史自娛内有飽煖之樂外無攘
竊之虞感荷皇朝之賜厚且深矣臣雖無丈夫之才頗
有丈夫之志素慕仲連子房之為人善與人排難解紛
名世而不朽也近因天下不幸我太祖高皇帝升遐遺
詔内外臣民同心輔政盖欲使聖子神孫本宗百世為
天子支庶百世為諸侯上法三代之公下洗漢唐之陋
祖訓一定萬世永頼我聖明天子欽遵遺詔嗣登寳位
龍飛之初誕布惟新之政下養老之詔天下感戴奚翅
考妣莫不願立於朝而忠於其事朝野皆曰内有聖明
君主外有骨肉親藩二帝三王之治指日可待此萬世
磐石之固也吁不意忽聞大王與朝廷有隙張皇三軍
抗禦六師竟不知其意何出今在朝諸臣文者導之以
智武者奮之以勇皆謂執言仗義以順討逆焉有不勝
取北平如反掌擒大王如拾芥正所謂徒能料事而不
能料人臣寄跡巖穴不忍坐視兵連禍結所以挺身自
投願效一策盖以為一二人之慾而傾覆百萬億之生
靈露宿風眠被堅執銳嗟咨滿野肝腦塗地孤人之子
寡人之妻獨人之父母傷天地之和召水旱之災是豈
仁智者之為哉臣以為動干戈孰若和解使帝者復帝
王者復王君臣之義大明骨肉之親愈厚乃天下萬世
之幸也臣所以得奉聖天子明詔置死度外來見大王
欲盡一言求頸血汚地者稱臣宿許太祖皇帝生當殞
首死當結草之願豈有要求於其間哉且老子云天下
神器也不可智力求之秦以智力求不能以二世守魏
以智力求不能以三世守若我太祖皇帝乘天下亂極
思治之機提一旅於鳳陽揮三尺於馬上兵不血刃席
卷長驅羣雄斂跡奄有華夏是豈智力之所能實應乎
天而順乎人也是以既即寳位立綱陳紀奠安中外分
茅胙土封建子孫欲其藩屏王室而外禦禍患其神謀
聖算為天下子孫萬年之慮也以大王之賢智躬承先
帝聖訓不為不熟矣夫何以一朝之忿遂以骨肉之親
翻為仇敵其為先帝之累為何如哉嗟夫昔周公聞流
言之謗即避位居東若使大王始知謀逆者擒其逆賊
或械送京師或戮而奏聞若聞疑謗之言或解其護衛
甲兵或質其所愛子孫釋骨肉猜忌之疑塞䜛邪離間
之口如此大王安得不與周公比隆哉大王慮不及此
遂移檄遠邇大興甲兵侵襲疆宇所以任事者得藉其
口以為殿下假誅左班文臣實欲效漢之吳王倡七國
以誅晁錯為名也臣獨以為不然殿下欲伸伊尹之志
行周公之道雖然豈不聞孟子有云家必自毁然後人
毁之國必自伐而後人伐之臣愚過慮恐有奸雄豪傑
鳩集無頼因時乘釁率衆數萬突起而横擊之萬一有
失大王獲罪於先帝不能辭其責矣今大王據北平取
密雲下永平襲雄縣掩真定擒將虜士易若建瓴雖古
之用兵若孫吳者豈能過哉但自興兵以來經今數月
尚未能出區區蕞爾一隅之地較之以天下十五而未
有一焉其用兵之計又可知矣且百戰百勝兵家不以
為竒老子又云嘉兵者不祥今計大王之將士乘戰西
伐馬無定足殆亦疲矣况朝廷驅天下無限之師大王
以一國有限之衆應之大王得心之士大約不過三十
萬衆大王與我聖天子義則君臣親則骨肉尚生離間
之疑况三十萬衆異姓之士寧可保終身困廹而死於
殿下乎盖軍將屢戰則疲疲則離離則孤大王其熟思
之以臣之計臣躬奉聖天子之旨念及大王以為帝室
最近之親何至如此未嘗不灑泣流涕今大王惟當以
表謝罪按甲休兵以待事報朝廷必寬宥大王擅興兵
甲軍民將士脅從之罪用修親親之好則天意順人心
和太祖皇帝在天之靈亦永安矣如其不驗臣願烹鼎
鑊甘無戚色不然大王執迷不回捨千乘之尊捐一國
之富輕謀淺慮爰及干戈走風塵日月霜露恃區區之
小勝忘親親之大義以寡敵衆以弱敵強而為此僥倖
不可之悖事臣又不知其孰優而孰劣也况太祖皇帝
大喪未終毒興師旅恐與伯夷叔齊太伯仲雍求仁讓
國之義有逕庭矣雖殿下有清夷朝廷之心天下臣民
以殿下不無簒奪之議幸而兵勝得成故中大王之計
後世公論之士以大王為何如哉倘有蹉跌取譏萬世
於是時也追復愚臣之言可得乎伏願大王再思而審
處焉書上弗聽巍又假周公之說援引詩書反復數千
言若曰殿下論親親最賢最長即我朝之周公也當存
周公至正之心毋惑他人流言之謗亦如周公安重自
修使無一毫驕吝之態有則改之無則加勉内輔朝廷
外屏四夷則周公制作之功不得專美矣推我朝基業
同周室太祖皇帝純德同文王大行皇后慈惠同后妃
今殿下才美同周公輔我皇上守成邁成康故以周家
始終之說言之巍白髮書生蜉蝣微命生死不懼者但
久蒙太祖皇帝教養無所補報况者朝廷勉勵風俗於
洪武十七年已旌表臣孝行之門臣竊自負既為家之
孝子不可不為國之忠臣死忠死孝臣素願也故敢披
露忠膽大陳義理之辭惟願皇上與殿下各棄流謗之
言和好親親如故罷兵息民臣之忠義既盡如果賜死
於九泉之下得見太祖皇帝在天之靈問臣所以臣亦
有以藉口矣書再上講解數四終弗聽巍復歸景隆軍
上長征四十二韻景隆兵劄駐德州出師敗績巍遂與
督餉參政鐵鉉南行道出臨邑誓酒同盟起集民丁與
徐將軍盛總兵高僉憲宋恭軍張都統王太守王府校
恊同固守濟南辛巳夏五月靖難師攻圍濟南不下越三
月圍解北兵敗而北捷聞會宴於水心亭巍為賦詠以
紀其事既而從征晉陽雁門等處北兵復長驅未幾渡
江克金川門太宗即真巍聞自經於驛舍贊曰樂毅下
齊七十餘城而安平君以一日復之魯仲連天下士也
當時諸侯皆莫能用卒蹈東海齎志以殁天下事幸不
幸焉而已雖然靖難之興天固有以啟之豈謀臣智士
所能遏耶
鐵石鼎傳宋端儀
鐵石鼎名鉉鄧州豐和鄉人幼處州校聪敏過倫既入
國學聲聞益大除禮科給事中遷五軍都督府斷高廟
每試以盤根錯節知其能喜而字之曰石鼎凡法司有
疑獄未決多屬鉉以成建文朝擢山東布政司恭政二
年乙卯秋靖難兵起建文命曹國公李景隆掛印充北
征大將軍帥師百萬往征駐劄德州命山西河南山東
三路給餉是年十月景隆進圍北平城連敗績於鄭村
壩等處明年四月師再進又敗績於白溝河北兵乘勝
追襲鉉時主餉在行與恭贊遼州人高巍並轡南奔以
夏五月五日道出臨邑誓酒同盟起集民丁同徐將軍
盛統兵高僉事宋參軍張都統王太守及檢校諸臣固
守濟南是月十六日北兵臨城欲誘降之鉉令軍民固
守堅不肯下攻圍三月時或出兵討捕互有殺傷已而
以計焚其樓幾擒獲其巨寇之尤奸者北兵知有備且
虞援兵至遂夜遁捷音既聞使使賚以金幣并誥封三
世其父仲名母薛氏年皆八十生膺寵命當世榮之時
李景隆以敗軍召還命歴城侯盛庸掛印代之鉉趨朝
謝恩蒙錫宴餽肉凡所建白皆如其言陞山東布政使
不數日拜兵部尚書恭佐盛庸凡運籌策印軍政會粮
草主將多倚藉之北兵既襲取滄州以十月晦擒帥臣
徐凱復來攻鉉專城守濟南庸帥兵往來邢博間北兵
以鉉故不敢近濟南徑趨東昌辛巳春由夾河還戰藁
城遂略彰德真定壬午春由德州取道東河汶上直抵
靈壁北兵副將陳揮平安等遂渡淮庸大軍亦連敗績
自是不踰月京師平執鉉以八月朔至京師故老相傳
云鉉俘見正言不屈令其一顧終不可(缺)時年三十七
十月十七日也男福安年十二三發充河池千戸所軍
曹國公傳宋端儀
曹國公名景隆字(闕)先世家泗州旴𣅿縣祖父禎駙
馬都尉尚曹國長公主父文忠大都督府左都督封曹
國公追封岐陽王諡武靖年四十六卒景隆洪武十九
年襲父爵初文忠以武功佐高廟成大業酷好文事景
隆少小即使之讀書友儒生而景隆亦謙讓好修禮賢
下士不為近臣貴戚之嗜好嘗手錄御書體爾禰祖忠
孝不息之訓嚴奉於居第之正堂又以春風和氣名其
燕處之室皆命方希直為文發揮之當時非惟老臣宿
將歸心而韋布士若天台林右輩皆樂與上下其論偉
然為一時儒將文廟時藩國舉靖難之師既執北平都
指揮謝貴及布政使張昺(闕)兵出近郊廷
臣齊泰黃子澄張紞等益畫興兵之策僉謂六軍宿將
親而且賢無踰景隆乃命景隆掛北征大將軍印賜通
天犀帶即日推輪送之江滸時長興侯耿炳文歴城侯
盛庸安陸侯吳傑江隂侯吳高都督楊松潘忠寗忠顧
成都指揮平安駙馬都尉李堅及徐凱李文陳暉等皆
屬景隆軍景隆帥衆濟江涉豐沛之墟進屯德州檄山
東山西河南三路供餉是年八月漸移北地前鋒將楊
松等敗績於雄縣耿秉文敗績於滹沱河吳高所統遼
東兵亦敗績於永平十月景隆圍北平城連敗績於鄭
村壩等處明年四月整師再進仍號百萬又敗績於白
溝河景隆與督餉恭政鐵鉉退保濟南時鉉備禦有策
北兵攻圍三月走襲滄州於是召景隆歸京師以盛庸
代總大兵陳暉等副之而命鉉為兵部尚書恭佐軍事
景隆既還居位如故北兵臨江急命景隆輔潭王守金
川門文廟至景隆等開門降是年九月初四日論功行
賞封奉天輔運推誠宣力武臣特進光禄大夫左柱國
太子太師曹國公增禄一千石通前四千石子孫世世
承襲賞銀四百兩綵緞四十表裏鈔四千貫尋命充重
修高廟實錄都總裁官
忠誠伯茹公言行錄失名
茹瑺字(闕)湖廣衡山縣人由國子生歴仕洪武建文
間官至兵部尚書加授奉天翊運守正文官特進榮禄
大夫柱國太子少保兼兵部尚書忠誠伯食禄一千石
致仕於家
公受制誥曰諸進士監生立志成人特以目前居官有
效者指示而激勸之如通政使蔡瑄左通政茹瑺戶部
侍郎楊靖工部侍郎秦逵皆同時由進士監生而登顯
職各官乃能率職以稱朕心其操行恪遵先聖先賢之
道故能伸於羣職之上惟夙夜在公而已所以其家税
粮不供差徭不役有司吏卒無有登門者其各家祖父
伯叔年高者朝涉田園以為樂撫兒孫以為懽或有居
市者隨其所以而遂其情上無科差之擾下無隣里相
欺之患如此指示諭之
封忠誠伯劵文曰咨爾兵部尚書茹瑺威儀山立器宇
淵深執德不回秉心無競昔受知於太祖遂列位於上
卿三至納言夙夜惟允一魁御史栢府生風既輔青宫
又領司馬二十餘年恩寵如一是以太祖有内外一人
之語朝廷有中流砥柱之褒而卿能特立自持念太祖
恩澤之在躬以社稷安危為己任非仁義不談以忠亮
自守推誠竭力品物咸熙令聞著昭於四方乃心惟在
於王室爰加爾績簡在朕心
南方以衡嶽為宗衡嶽鍾靈篤生茹公由胄監而登顯
職以文臣而封伯爵夙夜在公及其告老而歸優游衡
嶽餘十五年是固我祖宗保全功臣而亦茹公明哲保
身所致也
公幼時嘗掃書室題詩云此室此室常不掃看看遍地
生塵草丈夫焉事一室間我欲掃之天下好及謝政還
家又有詩云三十餘年喜治安兩朝深荷聖恩寬才微
愧食千鍾粟位重叨承一品官帝命歸來全出處神靈
呵護頼平安結茅衡岳依松竹晚節清風耐歲寒(並衡山鄕)
(賢錄)
國朝著令中外文武大小百職事服勤在官者賜復其
家有年矣而行能卓異簡在帝心者并其田塘園林一
切租税悉蠲之盛哉前事未有於是左通政茹瑺家衡
山若叔君美兄珍弟瑛三人者感恩不遠湖江數千里
詣闕謝焉上嘉其知德所自也温慰至再且謂爾楚有
人矣今年春正月陛辭復賜中楮為錠者十仍勑光禄
賜内法三尊筵三几偕瑺齎詣其門以飲餞之斯殊渥
也真千載其一逢哉先是茹公過予請曰瑺愧予早失
怙恃自鼓箧賢關侍從上前逮進今官曾何涓埃少補
惟先子素心教育期事揚顯訖賫志以没而故有譜牒
亦干兵燹叔父來告以厥故幸克記憶封始祖金紫光
禄大夫者其子從正令今衡山即仕為家至瑺兄弟六
世矣
茹氏諸老薰香乎儒林而餘芳所鍾在公乃羽儀乎天
朝幸哉皇上覃恩所暨美翁之來家乘記憶之得皆非
偶然者(並劉三吾文集)
少保兵部尚書茹公瑺薦公才可大用遂奪情起復(曾棨)
(撰節愍陳公治墓志銘)
惟公衡嶽英華聖朝良弼器宇淵深威儀玉立當洪武
之初年領黃門之要職受知遇於高皇端表率於百辟
烏府青宫屢著茂勛銀臺司馬益隆嘉績召輔重調燮
之寄伯爵位人臣之極非仁義而不談以忠亮而自執
令聞昭著於四方乃心惟在於王室内外一人之語既
被奬於綸音中流砥柱之褒亦見收於史筆全夀考於
令終等明哲於古昔(都御史謝綆祭文)
明名臣琬琰錄卷十一
明名臣琬琰續錄卷十一
明徐紘撰
禮部侍郎章恭毅公神道碑銘尹直
南京禮部侍郎章公既薨之四年其孤南京禮科給事
中玄應除喪來告于朝曰臣之先臣綸卒遂蒙遣官諭
祭有司營葬寵終之恩渥矣第贈若謚未荷賜焉惟陛
下哀憐嘉與之以&KR1421;寵於章氏而覆蓋其遺胤天子曰
噫兹予忠讜之臣也䘏與其可弗備乃贈南京禮部尚
書謚恭毅官其季子玄會為鴻臚寺主簿玄應兄弟既
祗謝進而言于予曰先臣幸具蒙卹典矣惟是墓道之
石未有刻詞敢以請予惟恭毅公之所以忠於朝聖天
子之所以眷於公足為忠義者勸宜有以著之初景泰
元年英宗皇帝歸自北狩尊為太上皇别居南宫今上
在儲位又明年乃易兩宫疏隔嫌隙滋萌災異薦臻人
心危懼廷臣無敢以言者時公為儀制郎中特陳修德
弭災十四事一畏天戒二任爕理三養聖躬四節幸御
五務儉約六勤論政七惇孝義八慎賞賚九重名爵十
革廵撫十一擇重臣十二辯異端十三却貢獻十四汰
沉官其畏天戒大意謂内臣不可干外政佞臣不可假
威福後宫不宜盛聲色凡為隂盛之𩔖請悉革罷其惇
孝義則謂上聖皇太后皇太后為天下母受天下養可
謂尊養之至矣然必躬修問安視膳之禮乃盡尊養之
誠太上皇帝君臨天下十有四年陛下向嘗親受冊封
為臣子是天下之父也至是以天位授陛下尊為太上
皇是天下之至尊也每月朔望及歲時節旦宜率羣臣
朝見於延安門以極尊崇之道而又復舊皇后於中宫
以正天下之母儀復舊皇儲於東宫以定天下之大本
如此則倫誼篤而和氣充天意自回災異自弭矣疏上
忤旨下公錦衣衛刑獄逼誣引大臣并南宫通謀榜掠
慘酷體無完膚濱死者數卒無一語及他為御史鍾同
先嘗有言故并逮之俱欲重坐會天大風雨黃氣四塞
刑乃少緩明年秋大理卿廖莊入朝亦以嘗請復
儲杖于闕庭因命杖公與同至百同死公幾絶復生禁
錮愈嚴公了無懟悔意越二載英宗復登寳位今上還
正儲宫首錄公忠出之獄嘉歎良深遂陞禮部右侍郎
一時自王公而下至里兒巷婦皆嘖嘖嘆頌不容口曰
天祐忠義何若是其較然也公諱綸字大經姓章温之
樂清南閣里人其先出閩王審知太傳仔鈞第七子南
唐静邊指揮使仁政之子賁徙自浦城凡幾世元湖州
德清典史諱聞宗本比閭吳氏來繼章後公之高祖也
曾祖諱新民考諱文寳字叔珍號西源世有潜德祖及
父咸以公貴贈南京禮部右侍郎祖妣妣俱贈淑人公
資禀殊常六歲失恃甫成童即刻勵好學不事生業年
十八丁父憂哀毁踰禮既冠郡守何公文淵選補郡庠
弟子員親為之講授以詩經中正統戊午鄉薦明年會
試第三人廷試賜進士出身給告畢姻時西源尚在殯
公葬畢而後娶還朝授南京禮部主事景泰初陞禮部
儀制郎中適國家多故公則知無不言言無不盡首請
增會試取士額次言太平十六事累數千言俱準議行
北敵額森索使通好公言宜暫給往來之盟以待天時
人事之至車駕欲幸大隆福寺公言以萬乘之尊臨異
端之地傳之後世誠非美事又因災異請下詔求致災
之由上示撤樂减膳之敬下推捐俸救荒之仁節濫賜
之費罷補官之奉慎差遣之擾傋義倉汰僧徒諸事皆
剴切明年遂以言及禍矣其後佐禮部益侃侃不回天
順二年山東水守臣請蠲租未允公為請得减其半宗
室有被火盜乞賑䘏該司沮以無例公言朝廷重親親
宜出特恩遂賜金五百兩南京禮部闕卿佐廷議屬公
上面諭公曰根本重地非卿不可事有當言具以來聞
賜白金貳拾兩文綺二表裏以行四年調南京吏部八
年今上嗣位有司奉遺詔百日外請行大婚禮公言山
陵尚新元朔未改百日從吉心實不安釋服公除在前
代固有常制諒隂婚娶於今日不忍随宜乞特諭禮部
來春舉行時雖迂公言識者韙之成化紀元又陳救荒
四事四年奉詔考察南京官吏與都御史高明議不恊
遂劾之并斥御史部屬十人五年以星變求避位不許
尋陞南京禮部左侍郎六年告歸展省踰歲還任十年
丁母包氏憂將起復乞休致許之家居創祀先祠及校
定時祀拜謁儀節居家雜儀為子孫規宅西構重屋
庋圖籍日坐其上觀書覽勝東構小軒闞嶼西泉石時
從賓客觴咏其中給事嘗得拜慶稱壽姻族咸集公劇
飲大醉歌吟笑呼甚樂也十九年三月二十二日疾終
于正寢先是宅前山巖崩摧聲振林谷公嘆曰吾其當
之歟至是果然配朱氏累封淑人母儀婦道閨門楷則
前九年卒與公合葬于横嶼山子男二長即玄應朱出
由進士授今職次即玄會庶出也女一孫男六嗚呼正
統之末社稷非景帝未知如何一時安撫之功卓矣
不韙者易儲一事耳使當時廷臣有能直諫以身徇之
則儲未必易後有繼公連章僉諍則必從從則儲可必
復正月十七日之變亦何自而萌奈何獨公憤發一言
遂罹楚毒豈意生全復躋顯位以功名考終而榮及後
人忠義之報如何哉蓋公孝友朴惇剛方坦易學問該
洽遇事敢言然皆政教大體匪訐匪誣厥後景帝拒絶
讒間全護兩宫其亦終有悟於公之言也夫彼棘蝇市
虎權鸞奸大之軰徒猥𤨏細故而於宗社安危綱常淪
斁略不語及者皆公之罪人也漢汲長孺之剛直宋魯
宗道之骨鯁杜祁公之勁氣直節以公方之亦奚媿哉
春秋有大美惡不厭其詞重復余即公之忠讜始終言
之其他文與行有過人者皆可略銘曰人臣事君忠讜
是攄弼違䋲正敢意全軀正統之末景泰之初疇資衆善
國幸無虞久安易玩乃惑佞諛謂儲可易斯為永圖兩
宫嫌間倫誼寖疎有列言責誰伏青蒲侃侃恭毅獨
矢厥謨曰兹孝友政教權輿矧惟國本厥位可虚請復
元良以敬天渝過不憚改庶免淪胥惟是逆耳遽罹攣
拘偹嘗楚毒屢絶而甦天久乃定雲開日舒英皇復辟
今上復儲乃釋公繫深知奬譽乃貳宗伯横金紓朱始終
一德不斵其觚衮闕是補綱常是扶南都簡佐帝命公
徂曰匪均逸庸示楷模事有可言予惟汝俞薦更兩曹益
勵廉隅功成勇退燕申泊如探竒覽勝觴咏為娛巖傾
谷震神游清都後昆繼美卹典尤殊墓道有石螭首龜
趺惟公學行宜不一書太史刻詞略其緒餘獨揭一忠
以愧鄙夫越山可夷浙水可淤恭毅之名天壤與俱
侍郎廖恭敏公言行錄尹直
廖莊字安止江西吉水人進士歴仕宣德成化間官至
刑部左侍郎卒年六十三贈尚書謚恭敏
公幼卓犖不凡弱冠中江西鄉試宣德五年林震榜進
士八年選工科庶吉士十年擢刑科給事中正統六年
陜右飢命往賑之公率以便宜從事賴以全活甚衆比
還多所建白時東里楊公當國家人有不律者公率同
列抗章論其不職或曰獨不為楊公地乎曰此所以報
公也八年大理寺官屬悉以事坐累命公署寺事踰月
擢大理寺左丞十一年陞南京大理左少卿景泰五年
上疏請朝謁南宫及加恩禮於今上大意謂仕中朝十
餘年間見上皇臨朝遣使冊命於郕邸歲時令朝臣謁
賀于東廊恩禮隆洽羣下感動上今臨居南内問安侍
養大為曠闕是非所以篤忠愛友悌之誼慰天心而召
和氣也且上皇之子猶子也宜令親近儒臣講明經義
輔成德器以端國家之本以繫天下之心由是忤旨明
年丁母憂入見命杖於廷幾死明日謫河州定羌驛丞
輿曳就道天順元年英廟復位召還為大理左少卿時
母服未闋聞外艱遂以情自陳命賜祭營葬蓋特恩也
服闋調南京大理寺五年陞南京禮部右侍郎七年調
南京刑部成化改元御史有言公於朝者公引咎請老
上獨知其故斥不聽而遷公刑部左侍郎且曰莊大節
可取公益竭誠奉職踰年以疾不起上聞悼惜遣官賜
祭有司治葬事贈刑部尚書謚恭敏公為人直易表裏
坦然性剛急詞氣激烈少不當意輙面折至不能容故
間為深機者所中率不能自易也廣廷大議刺刺不撓
及以言被罪名稱藉甚四方想聞其丰采然不孑孑為
異飭細行以取譽接對異士𩔖不見有纖毫貴勢態尤
篤於鄉里故舊營護拯拔極其力之所至賓至巵酒豆
肉輙與為歡無一食不對賓客既為法官所親或勸稍
謝往來遠嫌議公笑曰昔人有言臣門如市臣心如水
吾無愧吾心而已没之日無以為歛鬻居第供費歴時
不能售鄕之仕於朝者相與裒助假貸以佐之於是足
以先生之平生蓋賢於世之深情厚貌事邊幅者遠矣
故河東文靖薛公謂公於議論之識獨能其遠者大者
真知言哉(並彭時撰墓志)
尹直贊曰知識遠大胸次坦平早列諫垣歴贊司刑昌
言讜議人紀天經孰謂鳴陽乃致批鱗廷挺幾隕既僨
乃興大節可取天語褒榮章鍾同傳聮炳汗青
監察御史鍾公言行錄楊廉
鍾同字世京江西永豐人第進士歴仕景泰間官御史
以直諫死錦衣獄年三十二天順初追贈大理寺左丞
世京飽庭訓踐孝友培忠義之基厚矣景泰庚午領鄕
書明年登進士拜貴州道監察御史風采壁立嘗因待
漏與儀制即中章公綸期論易儲事願獻狄梁公之誠
脫受比干之慘無所憾詞氣嚴正繼之以泣綸亦慨然
以身許之某年某月某日公疏上言宗社之本在儲位
宜復不宜緩兼陳一切弊政聞者毛竦咸度事牢難破
勢重莫移韙其朝陽鳴鳳而危其手犯逆鱗既而綸疏
隨入并收下錦衣獄某年某月某日公死焉蓋知有其
國不知有其身也英宗復辟下詔謂其忠誠義氣貫于
金石追贈奉政大夫大理寺右丞官其長子啟知縣當
今皇上亦謂其死于忠義詔祿其妻羅氏官其次子通
政司知事先是世京遺骸猶在圜土啟陳情乞得歸葬
浪田之陽頻年鵲巢丘木累産白雛喙距紅而異常人
以為精神所感故名其地為忠義鄉
忠義碑詞云三綱五倫首揭道義凡厥有生罔不同具
蚩蚩衆人氣拘物蔽三五凝精惟公獲粹中兮虚靈善
兮由備載帥以志載充以氣允矣讜言天下大計訇然
雷霆弗驚弗懼猗與那與孰不有死林林總總草木萎
靡龍逢比干雖死不死於昭上帝乃眷乃顧湛恩龐洪
爰及後裔巍巍泰華中柱天地耿耿列星垂耀萬世(高明)
(撰忠義碑)
御史鍾同之死刑部侍郎林鶚之好禮其烈與嚴美矣
(名臣贊錄)
兵部尚書程襄毅公墓志銘劉文和
成化己亥秋九月二十有七日南京致仕兵部尚書兼
大理寺卿休寧程公卒于正寢有司以訃聞詔贈太子
少保謚襄毅遣官諭祭營葬朝紳或曰公一代人豪而
今已矣可惜雖然朝廷于其生加以穹秩于其休褒以
璽書于其没優以䘏典且有象賢之子昌大其業是公
雖死猶不死可謂無遺憾矣既而其子敏政慟謂予曰
先生交先君子三十餘年僕又曾聆先生一日之教兹
墓中誌銘敢以為托乃誌曰公諱信字彦實世居嶶之
休寧其先聞臣大儒載在簡冊可考高祖諱杜元至正
末用薦者起為承奉班都知不赴曾祖諱吉輔兩世妣
皆吳氏祖諱社壽國朝洪武中謫居河間考諱晟俱以
公貴贈兵部尚書兼大理卿祖妣汪氏妣張氏俱贈夫
人公以易經中正統辛酉順天府鄉試明年第進士授吏
科給事中己巳英廟北征公偕廷臣上疏諫止不報已
而師潰土木敵遂南侵京師戒嚴命公守西城上言五
事曰新號令以振軍威募勇敢以偹警急召勤王以遏
南侵設武備以防内變養銳氣以偹戰守皆見采
納額森率兵自西山一帶進薄都城都督孫鏜禦之失
利乞領衆入城公堅持不可躬督諸軍自城上以火鎗
礟石鼓譟為鏜援敵引去景泰紀元命公充副使持節
冊封華陽王妃凡王府有餽遺悉却之歸陞左給事中
辛未九月英廟還自迤北居南宫公復上中興固本十
事曰敬天求賢納諫謹災節用詳刑選將練兵尚儉隆
師而敬天一事則當時天象屢變請景泰帝隆孝友
之實以答天心之仁愛聞者壯之壬申陞山東右參政
總理遼東邊餉廵撫都御史奏倉官吏卒盗糧石以上
者死乃造新斛視舊加二寸付公公立碎而火之曰使
彼真盗死不足䘏今故為此斛置人於死地豈情也哉
遼卒至今能道其事會以憂去轉四川分廵所至問民
疾苦松潘夷人作亂公偕侍郎羅綺進攻破其黑虎諸
寨天順丁丑英廟復辟公奉表入賀時方錄景泰間上
言之人遂留公為太僕卿遼東廵撫缺員陞公都察院
左僉都御史賜勅以行守將海伯董興姻聯曹欽公一
切裁之以正又造戰車創義倉行贖罪法設月輪簿凡
百號令一新時建州人董山潜結朝鮮公使土官終成
授以成算往廉之得朝鮮授董山中樞院使制書以還
公疏曰乘其未發急遣二使問之可伐其謀朝廷廼命
一給事往朝鮮一錦衣譯者往建州兩處初不肯承出
書示之咸相顧愕然各貢馬&KR1180;罪北部博囉聚衆欲入
塞自率師廵邊營於境外者凡三月得風濕之疾自此
始都指揮夏霖事多不法與董興相結納僉事胡鼎按
其罪四十公以狀聞詔中官及錦衣郭指揮逮霖而籍
之不意中途受賂乃凑虚實相半都御史寇深因併劾
公輕聽胡僉事言調南京太僕少卿刑部缺堂上官廷
臣言非公不可召陞右侍即尋以憂還河間今上皇帝
即位起復公于兵部又轉左成化丁亥四川貴州山都
掌蠻據大壩山箐之險叛服不常陞公尚書提督軍務
與襄城伯李瑾統番漢兵討之公至永寧自督大軍入
金鵝池又分四路兵期會于大壩將士依公方略用神
銳勁弩攻賊賊不能支連破二十餘寨獲銅鼓數十斬
首五千級生擒二千餘賊復走入深洞公命軍士以土
石窟其門以兵圍之月餘賊死洞中臭十餘里又隂察
九姓土獠之附于賊者還師撲之未及載都掌悉平乂
布置衙門造事以定凱還進兼大理卿有白金綵幣襲
衣之賜前此公營大壩凡兩月淫雨不時瘴癘薦興舊恙
復作至是四上疏請老俱不允辛夘春上以雨雪不降
求言公上言兵事可更張者四兵弊可伸理者五詔下
所司執政者難之未幾三邊有事悉如公所料南京缺
參贊機務大臣廷臣交章薦公為宜上允所請公至南
京適彗出軒轅乃與六卿合議復上言興利除害三十
餘事多見諸行他若汰貪縱修舊典可書者尚多在南
京參贊已四載復疏乞休上重違志賜勑還鄉有疾若
去體其勿久安于家之語明年公還休寧里第又四年
&KR1180;世距其生則永樂丁酉閏五月十六日得壽六十有
三葬邑東南南山之原配林氏累封夫人子男三長即
敏政成化丙戍進士及第授翰林編修累陞左春坊諭
德學行為時所嘉次敏德太學生次敏行孫男三壎圻
塏嗚呼公儀觀魁偉性資剛果六籍百子無不涉獵為
詩文略不經意而雄渾可傳事親孝少時嘗力耕以養
居憂廬墓側有芝産之瑞教子弟嚴而有方待内外親
族恩義兼盡遇故人子矜恤振拔惟恐不及凡百玩物
一不以掛目為諫官知無不言言必達大體而嫉惡太
嚴佐兩藩及法司必以敬正輔長官不隠忍坐視以為
賢掌兩京兵政及征伐俱有成績又能任怨南京守臣
或欲預錢榖詞訟公曰守備機務所以謹非常若此乃
有司之事也斷不可預論者以為得體征川貴時詔以
便宜之權付公公自發兵至凱還不爵一人不殺一人
同事者以為言公曰刑賞人主之大柄懼閫外事不集
而假之人若幸而事集又竊弄之豈人臣之道也論者
又曰此古名臣之心名臣之言可以為後世法若今敏
政輩進進未已能昌大其業安知天之報公不在此耶
號晴洲釣者有晴洲集若干卷藏于家銘曰於惟襄毅
晉臣之系宋儒之裔豪傑其才剛大其氣於昭襄毅科
第高登祿位馴致兵刑聿司留鑰是寄果哉襄毅衆方
棼棼我獨易易不數言間能决大議偉哉襄毅車轍所
至吾民獲利威震蠻夷名揚當世無憂襄毅文事武備
有人承繼誕昌前烈引而弗替無憾襄毅善始令終皇
恩特異歸於南山垂休千祀
興化知府岳君墓誌銘葉盛
英宗皇帝既復辟宥密之臣累出親擢其第五人則吾
友燕山岳君正也君固竒士而王吏部忠肅公又嘗亟
稱其賢上雅重之君亦自幸魚水之遭凢所陳請所撰
述所對答竭盡忠藎多稱旨一日湯序言變異將以古
法進云奸臣未盡之故上以問君君叩首曰奸臣未聞
求之將人人自危况序術疏淺宜不足信上悅時石曹
二猾勢方張君虞其將來必不盡靖因極言於上前且
退而面開導之使為保全計二猾雖陽諾好辭中實銜
之蓋未幾君之禍作矣上猶惜君甚止出為欽州同知
既又追及逮繫責戍甘肅之夷鎮二猾尋踵敗上惻然
有思曰岳正言是也召還將復有所用而龍馭上升矣
成化初君居母憂服闋御史有言當急召用君以勸忠
詔仍元職吏部言當調南京有旨其勿調命充經筵講
官纂修本朝實錄適兵部清黃官缺部院大臣會薦君
遂以成化元年四月俾知興化府以行君在官生財惠
民民始譁而終服號賢守有司者或不知禮君君廼有
歸志歲己丑來朝請致仕家居越三載為成化八年九
月十一日疾卒得年五十五公卿以下皆往弔哭莫不
嗟悼曰岳先生亡矣君字季方别號蒙泉畿内漷縣人
曾祖德甫祖思銘父興懷遠將軍輕車都尉府軍前
衛指揮同知母太淑人劉氏君少年已能學有名二十
一領鄉薦卒業太學正統戊辰會試同考誤寘落卷中
侍講杜寧獨驚其文以為此吾輩中人遂占首選廷試
第三名授翰林編修景泰三年陞右春坊贊善兼編修
天順初元改修撰是年六月被命入内閣參預機務及
其得罪去僅一月耳居偉貌美髯言論灑灑動循矩度
居家孝弟交朋友有始終之誼平生性剛而志高抱負
經濟不輕屈下人有古豪傑之風石曹事或迂議之且
以未信為言直應之曰何得以諫官處我我道當如是
其篤於自信如此人有不可意事雖權貴人當言即言
之無宿藏而人不之察以故愛君者雖多卒不能勝夫
嫉君者之屢也配宋氏孺人側室周氏子男二增堂皆
天女六長許嫁而卒已嫁者婿朱㫤生員李經翰林編
修李東陽餘俱未行君之學精慱旁熟莊騷至方外
度數諸書無所不窺所著經解務出新意多儒先所未
發惟深衣纂誤成書文章有𩔖博稿若干卷書法晉唐
可名家嗚呼美才如君即特置華要先皇帝之明也中
間蹇連坎坷有若不堪處者然觀君今日之金緋在躬
考終牖下自非先皇帝今皇帝之明且仁則雖欲得此
難矣若是者在君其亦可以無憾哉以卒之年十一月
十一日葬祖塋之側君之兄端府軍千戸祥哀君無子
率猶子坪培均坦墉長號嚮予乞銘予為作銘慰答之
亦以慰君於地下焉爾銘曰古有李白其人亡嗣亦有
柳州擯斥以死其名之長弗繫乎此
侍郎葉文莊公言行錄楊廉
葉盛字與中直隸崑山人第進士歴仕正統成化間官
至吏部侍即卒年五十五謚文莊
公授兵科給事中己巳之變公率同列劾將臣扈從者
失律敗事請誅夷之以謝天下然後選將練兵以復不
共載天之讐如此則大綱以正大義以明時邊境未寧
大臣有奏留邊將守京師者公言今日之事邊關為急
往者獨石為營不棄則六師何以䧟于紫荆關白羊不
破則敵騎何以薄都城急宜遣固守宣府居庸為便已
而河南陳州流民扇動命公往視公即兼程以進除貪
虐賑飢寒民用安輯
景泰元年八月北兵送駕還京將入關矣有隠名具帖
言迎復事者大臣見之顧忌不敢舉公曰此野人無情
之言達于上感動必矣或沮以匿名書公不顧具疏言
之有旨令尚書胡濙封進帖雖留中而正論有不泯焉
遷山西布政司右參政協贊獨石等處軍務先是獨石
馬營入城遇敵失守殘破未復公列其利害可興革者
為八條以進次第罷行之入城既設暖舖以便行旅復
均蔬圃以給將士制度品式纖悉備既而又請官銀五
千兩買牛千餘頭摘戍卒不任戰者俾事耕稼歲課糧
于官凡軍中買馬勞功恤貧諸費皆於是乎取給自是
家給人足邊地歡洽歲亦屢登以外艱去擢右僉都
御史廵撫兩廣公乞終制不允至廣興利革弊尤盡厥
心請許鹽商計鹽多寡入米餉邊而後出境公私兩利
之
成化八年北兵出没河套為西邊患有言增兵守險者
有言大舉搜套驅出河外沿河築城堡抵東勝徙民耕
守其中者公為吏部侍即受命往議方略奏言搜河套
復東勝此皆事勢所難惟增兵守險可為遠圖宜令守
臣剷削邊墻增築城堡收新軍以實邊選土兵以助守
此不但可責近效而亦足為長便也從之公温雅簡重
崇道誼尚名節言動思跂古人居家惇孝友蒞官清慎
勤恪設施不苟與僚友論事不激不隨其取人先行檢
而後才藝終不及人之過公退手不釋卷考古辯疑殆
忘寢食而于世俗聲色財利之好澹然不以經心惜乎
大用未䆒而卒(並彭時撰神道碑)
顯允文莊萬夫之特博學宏詞忠言遠識君子焉依樂
善無斁給事青𤨏以登憲職撫綏朔南保釐勿失吏
禮之貳德音秩秩希文不相古今所惜(彭韶撰贊)
明名臣琬琰續錄卷十一
