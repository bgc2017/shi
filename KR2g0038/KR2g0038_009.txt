明名臣琬琰錄卷九
明徐紘撰
行省參政陶安傳失名
陶安字王敬姑孰人少敏悟有大志博涉經史尤深於
易元季嘗試於有司為明道院山長再調高節書院秩
滿避亂家居沉涵道藝賦咏自樂若將終身乙未夏六
月太祖起兵自和州渡江取太平路安與耆儒李習率
父老出城近安見上狀貎謂諸父老曰龍姿鳳質非常
人也我輩今有主矣上召與語時事大悦安因獻言方
今四海鼎沸豪傑並爭攻城屠邑互相長雄然其志皆
在子女玉帛取快一時非有撥亂救民安天下之心今
明公率衆渡江神武不殺人心悦服以此順天應人四
行弔伐首取金陵以圖王業天下不足平也上曰諾授
安天下興國翼元帥府令史丙申秋七月己卯朔諸將
奉上為吳國公以元御史臺為公府置江南行中書省
上兼總省事以安為員外郎晉參幕府從克金陵會丁
母夫人憂服闋授行省都事尋陞左司郎中贊畫之功
良多上既得劉基宋濓章溢葉琛四人因問四人者何
如安對曰臣謀略不及劉基學問不及宋濓治民之才
不如章溢葉琛上多其善讓癸卯黃州平上思得重臣
以鎮之曰無愈安者遂命知黃州至則寬賦税省徭役
民悦服之改桐城令尋移知饒州時方征伐急軍需安
勸諭率其民民皆樂輸而用不乏適閩寇至攻城安諭
父老率子弟固守俟援兵至擒其衆諸將以鄉民多從
賊欲屠之安曰民為所脅耳奈何殺之由是民皆得全
四境以寧上嘉其功御製詩以示褒美遣使往勞明年
入朝命復守饒州民懷其德建生祠事之吳元年初置
翰林院首召安為學士凡國家制度禮文之事多所定
擬御製門帖賜之曰國朝謀略無雙士翰使文章第一
家戊申上即皇帝位建元洪武春正月詔修大明令公
為議律官是月辛巳安與中丞劉基言於上曰適聞倣
元舊制設中丞令欲奏以太子為之上曰取法於古必
擇其善者而從之苟惟不善而一槩是從將欲望治譬
猶求登高岡而却步渡長江而迴擢豈能逹哉且吾子
年未長學未充更事未多所宜尊禮師傅講習經傳博
通古今識逹機宜他日軍國重務皆令啟問何必效彼
作中書令乎上因謂詹同等曰朕今立東宫官取廷臣
勲德老成兼其職老成舊人動有典則若新進之賢者
亦選擇恭用夫舉賢任才立國之本崇德尚齒尊賢之
道輔導得賢人各盡其職故連抱之木必以授良匠萬
金之璧不以付拙工於是以李善長等兼東宫官乃諭
曰昔周公教成王告以克誥戎兵召公教康王告以張
皇六師此居安慮危不忘武備盖繼世之君生長富貴
泥於安佚軍旅之事多忽而不務一有緩急罔知所措
二公所言不可忘也上一日御東閣安與中丞章溢等
侍因論前代興亡事上曰喪亂之源由於驕侈大抵居
高位者易驕處佚樂者易侈驕則善言不入而過不聞
侈則善道不立而行不顧如此者未有不亡卿此論深
有契於予心古者今之鑑豈不信歟上與儒臣論學術
安對曰道之不明邪說害之也上曰邪說之害道猶美
味之悦口美色之眩目鮮不為所惑自非有豪傑之士
不能决去之也戰國之時縱横捭闔之徒肆其邪說游
諸侯諸侯急於功利者多從其說往往事未就而國隨
以亡此誠何益夫邪說不去則正道不興天下烏得而
治安曰陛下所言深探其本上曰仁義治天下之本也
賈生論秦之亡不行仁義之過夫秦襲戰國之餘弊又
安得知此二月壬寅朔中書省臣李善長傅獻洎安等
進郊社宗廟議其圜丘之議若曰今當尊古制分祭天
地於南北郊冬至則祀昊天上帝於圜丘以大明夜明
星辰太歲從祀其方丘之議若曰今當以經為正擬以
今歲夏至日祀方丘以五嶽鎮四海四瀆從祀其宗廟
之議則若曰今擬四代各為一廟皆南向以四時孟月
及歲除凡五享孟春特祭於太廟孟夏孟秋孟冬歲除
則合祭於高祖廟其社稷之議若曰今宜祭以春秋二
仲月上戊日皆從之安又奏古者天子五冕祭天地社
稷諸神各有所用請製之上曰五冕禮太繁今祭天地
宗廟則服裒冕社稷等則服通天冠絳紗袍餘不用時
有御史言安隠微之過者上曰朕素知安安豈有此且
爾何由知之對曰聞之道路上曰御史但取道路之言
以毁譽人以此為盡職乎命黜之中書省臣進曰御史
職當言路言之有失乞容之上曰不然夫植佳木者必
去蟫蠧長良苗者必芟稂莠任正大者必絶邪人凡邪
人之事君必納以小信而後逞其大詐此人常有所言
朕不疑而聽之故今日乃為此讒言夫去小人當如撲
火及其未盛而撲之則易為力不然則害滋大矣竟黜
之某年還江西行省恭政汪廣洋於山東以安代之時
江西諸郡縣初下安鎮定之有法軍民帖然得恩追封
其祖父父為姑孰侯祖母母為姑孰侯夫人某年安有
疾既劇猶草時務十事上之九月戊戍卒於官上聞之
憂悼親為文遣使祭之時年五十九事載國史論曰自
古帝王之興伐暴救民以安天下雖其智勇神授動有
定略要之艱難草昧之初人心未定所以啟廸淵宸者
亦不能無頼於英雄豪傑之助若董公說高帝為義帝
發喪誅無道秦之𩔖者是已然我太祖之興比之漢高
抑又過之盖元主入統華夏百二十餘年衰亂之後我
太祖出而順天應人奠安中外當時奔走禦侮推誠效
力如徐鄧湯常李沐諸公勲業烜著然謨謀帷幄自誠
意伯劉公之外如參政陶公者亦不可多見方其避亂
家居賦詠自若樂將終身其與耕莘釣渭同一揆也及
其遇我太祖乃能審識真主首從義旗因說以弔伐安
天下為心一見之頃兩言而合不數年間削平禍亂登
斯民於袵席以立中國帝王萬世之業其視鳴條牧野
之役夫何異乎然則董公之說不足言矣曩嘗得公之
文集於當塗縣博張祐獲覩永樂間刑部侍郎劉辰所
進事蹟及銘山宫贊費先生序語因𩔖萃成篇庶幾一
覧得以仰見明良相遇之盛焉
文淵閣大學士朱公言行錄楊廉
朱善字備萬江西豐城人國初仕至文淵閣大學士卒
年七十有二先生少聰穎不好弄好讀書十歲作文通
四書五經大義祖洞雲先生嘗指以示人曰吾是孫他
日必為令器壯年以經學授徒壬辰兵變隠居鄉里養
親教子之外惟著書立言以聖賢道學之傳為己任著
述有詩經觧頥詩經輯釋史輯等書奉繼母李氏克盡
孝道壬寅亂劇扶母逃竄十餘日兩全無恙人謂孝感
所致(聶鉉撰墓誌)
皇上平定天下開設學校豐城仍舊為富州州守強侯
憲中延公訓導南昌守許方延至郡庠皆有成效大府
以名聞於朝授職教授洪武八年起取赴京師廷試第
一除授翰林修譔署院事知制誥逾年以家屬不完謫
教遼東公略無愠色方且日賦詩文有遼海集未至遼
城賜還鄉語子逢掖曰汝力耕以供賦役我取汝祖所
著皇極經世等書而考証之十七年天子思用老成驛
使召公授翰林待讀十八年奉旨校文禮闈撤棘之日
授奉議大夫文淵閣大學士是年九月遘危疾上命醫
治月餘疾增劇逢掖詣闕上訴蒙上賜告歸臨終起坐
加冠帶舉手加額曰感荷聖恩無以報效言畢而逝卒
之前鄉人望見有星如虹墜於所居之室衆咸謂文星
之墜以到家之日計之得九十日(墓誌)
國子祭酒宋先生墓誌銘劉三吾
國子祭酒宋先生卒既往哭弔居數日博士吳守德持
學正朱惟嘉所狀先生行實來曰先生嗣子麟疾在苫
次不得先以請兹將歸窆滑之永寧阡惟翰林兄長吾
於先生為同舍故懇銘焉尚憶走始來時會先生於春
坊先生曰得毋與劉長吾為晜弟耶不然何面貎之似
也相與感嘆久之嗚呼先兄以後至元丙子入監周旋
十有五年中間纔兩歸江南爾在監舍法以其同時為
晜弟以晜弟相知為世契則走於先生忍銘不忍乎按
狀先生姓宋氏諱納字仲敏世本衛之山楊人後徙滑
家焉兩世繇貤恩贈嘉議大夫禮部尚書上輕車都尉
追封京兆郡侯諱德仁其曾祖贈中奉大夫河北江南
等處行中書省恭知政事護軍追封京兆郡公諱宣其
祖官中奉大夫陜西諸道行御史臺侍御史贈推誠秉
義守正功臣通奉大夫江浙等處行中書省恭知政事
護軍追封魏郡公謚忠肅諱崇禄其父忠肅在元時敭
歴中外四十餘年五持憲節逮事七朝豐功盛德所以
燾後衍慶神道碑紀之悉矣先生濡染家教動以矩彠
雅性持重不妄言笑齒貴胄館以來所師宗工碩儒月
開日益卓然有成擢科登仕為時聞人中經繹騷乃被
褐懷寳以自韜晦皇明受祚徵詣公車召見次有言動
聽洪武之十二年也是冬除國子助教横經發難擊蔀
廓塞學如客得歸嘗同諸儒應制撰勑文畀僧道錄司
領教事者十有六通操笔立成雅稱上意超授翰林學
士奉議大夫俄陞文淵閣大學士日見親信有所補拾
會建太學成中外歲貢學徒日夥而職大司成者往往
選懦師生相訐教尼不行宸衷簡注擢為祭酒陞朝列
大夫以釐正前弊上自製誥詞至以尚父興周八百儗
之感惟眷遇所以提挈鏟磢不遺餘力師道既立皇心
載寧乙丑戊辰兩科得士大率三天下之二而龍頭魁
選恒在太學大被賞遇一日有疾上遣中使致諭其略
曰卿禀天命之性發仲尼之誠施已之幽德脩道教人
所以病不病而速差以其有神也天章下賁光輝儒紳
恒謂祭酒骨格必夀適有畫工至命繪其像肖焉喜溢
天表然終老之以其子麟主望江簿特勅召之還俾便
侍養其被遇優渥𩔖此方倚之以棟梁我道楷式諸生
也不謂得疾旬日遽不可起病也尚醫來治卒也遣官
致祭其文悉上所自製故事文臣四品無給賞費者曠
典之舉昉自先生斯皆異數也居嘗飲食恒在廂房未
始一宿於家及是疾革麟等托諸監官懇請其還勵聲
曰是何風雲氣少兒女情多况在丁社兩祭齋戒中耶
至是祭畢乃就舁歸一不口及家事及家氣絶焉二月
之三日昏暮時也嗚呼先生以八袠之年當易簀之際
而風雲為氣不少衰丁社兩祀始終齋戒是持非其平
日操存有素詎能方寸不亂若是哉可謂真大丈夫矣
取其平生所裒集先世碑銘傳紀曰紀德錄一集所自
著述曰西隠集十又七卷既號西隠復别號所居别業
曰白雲茅屋自法書名畫外他無所嗜好中朝名儒詩
若文讀一二過輒能記憶不减少時今皆已矣生以元
至大辛亥十二月四日卒以今洪武二十三年春夀八
十配康氏先卒子三人長衎祖即麟擢進士第拜監察
御史出主望江簿次復祖鄉邑訓導次安祖女一人在
室孫男三恕慧懋女孫四曾孫男女各二皆幼臨發柩
時上再遣祭舟車之費一出於官可謂生榮死哀也已
銘曰銅臺世家忠肅公挺生賢嗣遭時雍身逢堯舜接
䕫龍代言文淵掌辟廱感惟皇上倚注隆率先條約自
其躬風雲氣槩冰霜容教行六館諸生從金石文章錦
繡胸蔚為海内諸儒宗譽髦多士振文風棟梁斯道伊
誰功夫何一疾遠罹凶至尊為之惻淵衷命醫與祭恩
禮豐年登八十善考終歸定祖塋得幽宫銘阡者誰青
藜翁子孫世世其吉逢
吏部尚書陳公墓誌解縉
余奉詔纂修太祖實錄觀自歲癸卯戡定陳氏彭蠡之
戰至動星象衆庶咸見而四方豪傑之士雲合響應輻
凑而爭趣之雖湯武之得士未能如是何其盛哉至歲
甲辰即王位而浙江取次平若廣信陳公修太祖之尤
注眷者也是以首擢理官講畫律令崇寬厚而省繁苛
復倫要而黜姑息簡明正大四方翕然知有一統之制
作由此始焉繼而又謂兵刑之大者也唐世府兵之制
稍為近古而未精密乃擢公兵部郎中而所以任將帥
飬士卒得内外相維之體兵農相資之意遂為萬世之
法而公之昭顯成德益以著焉太祖初即位山東新下
念濟南重經王氏之亂民墜塗炭尤甚大將多練兵屯
田其間非公莫可治也遂權濟南知府居二年而政成
太祖嘉之以天官六曹之長而明習經制建官均職惟
公是宜權拜吏部尚書引據古典參酌時宜審地劇易
制事繁簡貴賤疎數遠近寬嚴課功覆實賞錫黜陟之
𩔖皆公啟之未幾卒於位繼之者莫能移易也予嘗謂
太祖之治天下也其事有緒而若素定於畎畆之中誠
所謂天授之者而一時勛舊臣高才碩德道全方備皆
非近世之所能髣髴其一二者也於戱盛哉今尚書公
沒四十餘年始得其子九成為之狀求為之刻辭於石
按狀陳氏自彬始有聞於信之弋陽生應隆應隆生文
光號南隠贈廸功郎生萬里字德甫號梅間任信州路
歴山長教授贈黃巖州知州生三子曰誼曰天驥曰敏
學字志仲號亦梅官至平江總管府治中生弘字仕遠
蔭韶州路乳源縣主簿公之父也母張氏公生至正辛
酉九月十九日沒於洪武辛亥七月十三日享年五十
又一葬梧桐塢夫人楊氏今年九十餘公没二年九成
奉母隠居於桂徙南寧今家於貴縣之郭門有子三人
曰鏞曰銘曰鐸鏞之子璉銘之子瓉鐸之子瓛為之詞
曰廣信之山龍虎鬱盤弋陽九華連峯巑岏篤生偉人
逢時經綸審所宜歸乘運躍鱗聖人好生明刑勑法與
定章條惟存欽恤制兵之宜因仍歴世寓農講武經久
無弊山東初下兵民雜居朱轓皂盖往來撫綏期年政
成歸掌銓衡平均四海位冠六卿我納石室用纂六經
敬服德業副其聲稱著之簡册復為此銘邦家之光閭
里之榮
戸部尚書郁公神道碑銘解縉
國朝復先王之典禮所以付任才能用長舊典裁成輔
相以全天下之士保其初終恩兼新故大小之臣咸稱
職業班班有可稱道者豈惟天祐國家而賜之多賢亦
國家深仁厚澤有以積累克稱天心也嗚呼豈不盛哉
乃洪武戊辰歲予以年少擢進士為中書舍人直翰林
日侍講華盖殿中時時引選官居前講官不避即顧問
可否輒以直對一日見鳳陽郡公於儕衆中資貎瓌偉
音吐濃暢威儀整齊知心異之上果賜名新即命戸部
度支主事度支掌内幣賜予内直所與文淵閣相邇也
會嘗與議論練逹經歴久相善也未幾公陞北平部郎
中先是戸部其屬有四是歲分為十二次有是命進階
奉議大夫二十四年超授嘉議大夫戸部侍郎每奉事
廷中玉音顧問天下地理隂陽戸口遭運之數民間利
害無巨細皆嚮應無或遺謬在廷之臣莫不以為難而
歉然每事啟度其屬能者未嘗以精敏自多名位自高
人又莫不以為難及考滿遂陞尚書益寬大得體不為
鎻屑授資善大夫喪母歸葬鳳陽賓客至者數郡盖公
平生慷慨急於義饒財而好施尊禮儒生雅喜交遊從
不為冷熟變親戚有急難不避治家有法綜理微密而
不傷於繁雖國家能曲成人才如公之才亦可謂難能
者也今永樂三年八月五日公卒於官上賜椁歛祭之
為素服輟朝一日士大夫咸以為榮公本蘇州吳縣人
曾祖和祖仲瑜父字銘本母某氏祖父以洪武初遷
鳳陽公隨而家焉公娶嚴氏尤善理家公於家事不以
為言而井然有條無不舉公生至正丙戍正月十四日
年六十子彬字孟文將奉公之柩歸葬於鳳陽臨淮公
嘗托予銘其墓而神道之碑亦不可不刻也乃序而銘
之詩曰泰運肇開賢彙生巨細咸具勲業成有奮布衣
位六卿寬欲強敏豈惟承有善不伐責已盈人道不惡
天所矜有崇斯阡其永寧
翰林學士劉三吾傳
劉三吾名如孫三吾其字也别號坦齋素以字行系出
宋楚國公之裔世為茶陵人大父平埜父芃翁皆宿學
兄長吾以上舍教宜庠存吾登庚午進士令臨武元末
俱死節三吾美鬚髯有雲鵬海鶴之姿性情警絶文藻
天縱方其未遇也以志節自厲陶寫性情自娛著表忠
𤼵微正氣諸書知非化鶴諸集流寓嶺南十有四年始
以鄉貢辟為廣右掾當壬辰癸巳流離饑饉之歲與芃
翁父子兄弟自相師友雖在擾攘不廢文墨及我太祖
高皇帝定鼎金陵大召名儒三吾幡然應聘而起日與
宋濓詹同孫蕡輩侍上左右眷顧特隆朝廷設科取士
三場四書經義論詔誥表判策三吾多所刊定因著學
業啟蒙嘗被旨考正周禮纂書傳會選及諸功臣神道
碑銘多命三吾為之屢典文衡充讀卷官某省有進嘉
禾三吾時侍經筵首進嘉禾賦其辭曰皇上以一心之
和形而為庶徵之和年穀順成靈貺昭格天人合應遠
邇騰懽蓋聞水陸草木之英為瓜為蓮所茁必駢所毓
必雙矧是嘉禾為五穀之長文者異本而同秀質者同
本而異秀是謂仁卉其莖當輝芒而森森鋒起其穎當
結實而顆顆珠明莖之森也日出瑤空漏萬頃黃金之
鎻碎穎之結也露下璇室連一色碧玉之晶熒蓋天惟
發祥故特以是兆來歲之豐稔地不愛寳故以是開萬
世之太平也兹祥也其在成周則異畆同穎于地為陶
唐其在炎漢則一莖九穗於地為洛陽信地利之所鍾
在天意之靡常往聖有德必於往聖而感應今聖有德
必於今聖而闡揚聖莫聖於大明朝之君靈莫靈於今
天子之都廬嶽效靈仙醫進劑聖躬奏效於萬安國祚
永綿於周世嶽靈假昔者而有言謂自今以往國家祥
瑞種種相繼信斯言也宜郡國所奏之禎祥前後不一
至而至皇上曰噫我兹開國不尚靈異惟民之安年之
豐乃為朝廷之盛事猗猗嘉禾惟穀之精其大盈箱恊
種禾莖昔生周朝今來明廷獻之廟堂以昭祖靈則以
是禾昭格有廟者以生民命脉之所本有國生業之所
自也既告宗廟乃敕太官飯抄雲子供入御餐所以必
熟而薦者不敢虛其賜必昭受上帝也自今以始穫之
秷秷積之栗栗其崇如墉其比如櫛以開百室此又可
見嘉禾之祥為豐年之兆而詠歌於良耜之什也抑兹
祥也其在唐宋必付書史館必繪而為圖今國家不圖
之圖而圖以九州四海一桑麻雨露之區不史之史而
德澤在人心芳馨在史冊自有千萬世口碑之紀遂為
之歌曰天心降祥兮萬宇雝和地靈效珍兮所在嘉禾
自今國其有年兮維此之瑞不厭其多斯豈不愈於漢
廷赤雁之賦芝草之歌洪武二十年二月甲辰上命儒
臣書洪範揭於御座之右朝夕觀覧欲自為註三吾時
為左春坊贊善
明名臣琬琰錄卷九
明名臣琬琰續錄卷九
明徐紘撰
吏部尚書忠肅王公言行錄楊廉
王翺字九臯直隸鹽山人進士歴仕永樂成化間官至
太子太保吏部尚書卒年八十四諡忠肅
公授大理寺正左遷行人宣德丙午廬陵楊文貞公薦
陞監察御史乙夘陞僉都御史正統丙辰奉勅鎮守江
西植良善抑奸貪風彩凜然官民畏愛
提督遼東軍務總兵以下庭謁公詰所以失機之由命
左右曳出斬之再三哀請得釋於是三軍股栗莫敢不
用命至廣寧不逾月廵邊自山海關直抵開原高牆垣
深溝塹五里為堡十里為屯烽燧斥堠珠連璧貫千里
相望簡閱行伍老弱者更之貧窮者賑給之鰥寡者婚
配之謂邊境不可以法律治詞訟無問輕重量情以布
穀粟贖罪雖人命亦以物抵償公在邊十數年間措置
積銀萬餘兩糧數萬石馬千餘匹邊用充足器械鮮利
軍士飽煖人樂於戰所舉總兵參將如施聚焦禮輩皆
自衆中拔起為敵人所憚
景泰壬申總督兩廣軍務自總兵以下悉聽節制公威
望素重蠻夷聞公至大懼公略去兵威一意推誠撫諭
參將范信有才略因事革職公奏復其官信卒以能將
名癸酉遷吏部尚書嚴考察公銓注抑倖進杜請託李
文逹公以事黜補外任欲用公公力辭薦所知上問李
賢何如人公頓首曰賢與臣處久終始如此本分人也遂
復賢于閣大見親信公之力也上每用人必詢於公公
亦以用賢報國為己任嘗言北方人老實可用故北方
進用多公推轂然未嘗使其人知為己功(姚䕫撰行狀)
辛巳曹欽反夜執李文逹于東長安砍傷其首血流滿
面奔公卧所求救賊併執公公曰朝廷何負汝汝乃反
耶殺他人寧殺我賊素畏服公因謝曰豈敢殺長者耶
遂上馬去李乃得釋(並行狀)
公出而撫治于名方岳窮邊塞南若江右廣海摧沮豪
俠寧帖蜑獠西若關陜羌戎服其令東若碣遼部長懾
其義惟西與東嘗附和北方其勢滔天而凡公之所在
屹若鉅防可遏懷襄之漸盖皇朝因公跡踐三陲而譽
逹四邊於是召正銓衡閱景泰天順成化紀年屢更而
公任遇無改然而柄雖重門無私謁禄雖厚家無濫積
可謂玉潔不汚金真不燬者焉(劉定之撰送致仕序)
公為人端方強毅清白儉約立心制行循禮守法一毫
不肯苟且事無鉅細一經涉歴終身不忘有所當行寢
食不遑坐以待旦第宅三十餘年不改於舊公餘退宿
朝房非朔望時令謁先祠未嘗歸家門無私謁苞苴不
敢近權勢嘱託婉而拒之故人畏而不怨累遭變故無
他虞公於恩讐一不介意嘗曰吏部豈報恩讐之地耶
李文逹曰臯陶言九德王公有其五亂而敬擾而毅簡
而廉剛而塞強而義又曰王公凡處事則無渗漏(行狀)
國初孔廟城隍皆木主今雖太學亦皆以塑像為常不
知其自何時始也豈亦流俗傳襲之弊然乎頗聞廣州
城隍舊設木主景泰中太子太保左都御史今冡宰王
公易塑像云(水東日記)
惟忠肅公松栢之姿鐵冠岳岳都憲攸宜三撫外服亦
理戎機晚登太宰乃位宫師淡然無欲不識姜姬而况
苞苴莫我敢施古三不惑於公見之(彭韶撰贊)
少保李文逹公言行錄楊廉
李賢字原德河南鄧州人進士歴仕宣德成化間官至
少保卒年五十九贈太師諡文逹
公美姿貌年十八始入學讀書登進士第使山西見河
津薛瑄講論淵源心悦之益學不厭始為驗封主事轉
文選郎中公餘閉戶讀書五經要義多所自得景泰即
位公進正本十策曰勤聖學顧箴警戒嗜慾絶玩好慎
舉措崇節儉畏天變勉貴近振士風結民心陳敬宗見
之以為至論
石亨薦江西處士吳與弼上問曰何如人公曰與弼儒者
之高蹈自古聖帝明王莫不好賢下士徵䀻隠逸若陛下
行此一事亦本朝盛舉上乃命行人齎勅帛聘之上厭左右
招權納賂與公言及之公謂人君之權不可下移能自攬
取則彼之勢自消上曰然無此相礙何事不順吾五更二點
起拜祖宗畢視朝循此定規定則不敢有誤退朝至文華
殿或有政事訪問大臣商確復省决章奏左右乃曰此等
奏章何必一一親覽亦不可送與閣下看奸邪不忠如此公
曰自古聖君修德勤政莫不皆然願陛下持此不衰堅如
金石可以為堯舜之君矣上一日又曰内官蔣冕雖曾效勞
其實䜛亂小人朕初復位即於太后前言曰皇后無子亦
當換朕即斥之及立東宫日復曰其母如何朕曰當為皇
貴妃乃止以此遠絶之公曰䜛說殄行自古帝王所深惡
者絶之最是禮部請東宫出閣讀書上召公謂曰先讀何
書對曰宜先大學尚書上曰書經有難讀者朕昔讀禹貢
盤庚周誥甚費力寫字亦須用心朕初習字時任意寫去
以此寫得不佳公曰二典三謨太甲伊訓說命諸篇可先講
讀字亦不必求佳但點畫不苟且率易為善上召公從
容問政治得失公因極言錦衣官校肆出提抄罪人勢
如虎狼貪財無厭有司不勝其擾左右貴近譛公多妄
言上遂疎公復密察之皆得其實尤有甚于公所言者
遂召其指揮戒之而待公如初或謂招怨公曰若除此
弊怨亦不辭先是吏部舉布政賈銓可大用上命公觀
之以貌不稱名對乃以為副都御史天順四年會試舉
子不中者奏考官校文顛倒宜正其罪上見其所言疑
而未定召賢問曰此舉子奏考官弊何以處之賢對曰
此乃私忿考官實無此弊如臣弟讓亦不中可見其公
上意方回乃命禮部會翰林院考此舉子驗其學多不
能答題意且奏其狂妄遂枷于部前以示衆羣議方息
五年四月上謂官軍一季俸闕銀十四餘萬兩賢曰自
古國家惟怕冗食今官軍有增無减如人只生無死無
處著矣自古有軍功者雖以金書鐵劵誓以永存其子
孫一再犯法即除其國豈有累犯罪惡而不革其爵者
今若因循久遠天下官多軍少民供其俸必致困窮不
可不深慮也上曰此事誠可慮當徐為之(並天順日錄)
吉祥之姪曹欽為變公被傷不出加太子少保時微有
動搖國本之意得公乃止今上即位歴陞少保華盖殿
學士尚書如故成化丙戍遭父喪乞終制不許公為人
孝友忠信謙恭嚴密居位號崇尚正學能容善𩔖得時
行志自三楊後莫能及之
河岳之英鍾為哲人體貌明粹踐履真淳潜心六籍濯
舊来新不二以止乃翕而信受知英皇忠信日親密勿
帷幄人望如神太平宰輔定策元勲(彭韶撰贊)
德足以附衆量足以容物學問則師古而通今儀度則
淵止而山屹早貳秩于銓衡遽超居于密勿聳百僚之
具瞻偉朱衣而赤黻預斷國是十有餘祀而寵恩孰得
而比肩位列三孤禄享萬鍾而富貴獨得以兩全蒼生
素望乎霖雨賢才多頼乎推遷履險如夷卒免危顛盖
惟小人之間不行而君子之論具在雖不永年抑亦奚
害(澄江文集)
刑部侍郎林公言行錄楊廉
林鶚字一鶚浙江太平人進士歴仕景泰成化間官至
刑部侍郎卒年五十四公登辛未進士第明年拜監察
御史丁丑擢鎮江知府壬午當道者以鎮江事簡而公
才長于治劇請以蘇州知府姚堂兩易其地詔如其請
公在蘇州僅一年超拜江西按察使又三年即遷右布
政使尋轉左庚寅拜南京刑部右侍郎丁憂服除召為
刑部右侍郎公始終歴六官再守大郡貳刑曹于兩京
出入中外卒稱官守其為御史時適朝方重臺諫一時
言事之臣捃摭或過其實公獨持大體略細故有所不
言言必當其實時舉以總三法司奏按士論翕然推重
嘗監京府試大臣子有不預薦者意考試官故黜落之
以沽強直名誣其取士不公邑人林挺適入試在中列
疑公有私逮挺者考訊將中公以法及調所試考卷騐
皆如格事遂得白英宗復辟凡前日言事臣過許者卒
左遷其官特召大臣擢其得大體者知大郡公得鎮江
陛辭召見諭以擢用之意賜膳太官兼給鈔為道里費
公至郡舉偏補弊凡前政之廢弛者次第興舉之未嘗
一言暴前人非惟曰必如是乃是及調蘇俗喜誇詐好
興作公一切鎮之以靜有所建革必詳審至再然後施
行蘇人以公有雅望責旦夕效於是頗有後言久而是
公所處置事一一各有深意然後帖然大服鎮江漕河
經孟瀆頗險言者請鑿河自七里港引金山上流通丹
陽以避之廵撫都憲主其議公以迂遠而多石且壊民
廬墓多言于大臣請按京口牐甘露壩故迹因而浚之
以通舟楫春夏以牐秋冬以壩則道里近而功力省從
其言果便至今人過者必指曰此林太守之功也蘇學
廟像歲久多剥落者或欲因其舊而加以修飾公奮然
曰塑像非古我太祖於太學易以木主百年陋俗乃革
彼未壊者猶當毁之幸遇其壊易以木主有何不可或
以毁聖賢像為疑公曰此土泥耳豈聖賢耶孔子生於
佛教未入中國之前烏識所謂泥像哉况古人席地而
坐政不如此也聞者莫不悚服廉憲江西一時僚貳分
廵各道者人異其見往往用已意出入於法公一正之
以律多所平反廣信民妄傳天神夏尚書等遠近驚疑
公榜諭之且戮其魁其怪遂息又嘗以歲飢奏减恒賦
十五萬石禁樂戶買良家女為娼遏嶺南洞寇不使入
境江西士大夫至今稱良方面者必歸公焉在刑部三
年罪無大小必加研審其或未當從容請于大司寇務
得其情合于法而後已故獄經公者稱咸無冤云(邱濬撰墓)
(誌)
公事事之暇輙危坐閱書史臨古帖作楷書夜分乃止
五鼓輙起率以為常聞人有異書必求之既得手自校
讐有未安者訪善本是正奉身儉薄甚簡言語嗜好待
下過嚴而于交遊不苟合事母程淑人尤極其孝敬母
性嚴終日侍立未嘗少假以辭色有所不愜意則跪請
移時雖中夜不敢離左右家事大小一以咨决焉嗚呼
若公者豈古所謂篤行君子者歟(墓志)
初林公之在刑部年未五十地望已駸駸出諸公右人
方冀其大用而遽止于是其殁也予與黃公實治其喪
圖籍之外囊槖蕭然今其子薇雖以恩補國子生而生
業僅僅噫官至三品而家無百金之積産無一畝之增
古所謂官居廉雖大臣無厚蓄者公真其人矣(謝鐸題神道碑)
(後)
吏部尚書文靖魏公墓志銘葉盛
成化七年八月戊辰上御奉天門顧禮部臣曰魏驥壽
及百齡兼有德望朕深嘉悅其勅遣行人存問賜羊酒
有司月給米三石贍之未臨浙公先以是年九月薨于
里第有司已得請如例祭葬既而其家以公遺言上臣
驥死無憾愧無以報朝廷恩恤之典乞辭免上若曰老
臣清儉固爾死尚然邪不可不以成其志其諾之哉於
乎兹兩事前所未有也夫君臣之間仁之至義之盡雖
古昔盛時聖賢相遭曾不是過盖曠千百年而一日焉
孰謂世道可誣哉公子完以公門人禮部尚書鄒君幹
所為狀請銘盛嘗辱知愛于公不敢終辭按狀公魏氏
諱驥字仲房紹興蕭山人也永樂四年會試乙榜為松
江府學訓導遷太常寺博士甲辰從征國有大事公悉
與聞遷吏部考功員外郎陞太常少卿尋為行在吏部
左侍郎以老辭調禮部又辭特改南京吏部示優待焉
九載入見乞致仕不允陞尚書景泰庚午已四乞骸始
得歸時年七十有七自承事郎累轉至資善大夫天順
甲申詔下進階榮禄大夫嘗纂修永樂大典聘考江西
鄉試者二同考會試者三奉勅廵視畿甸持節慶代府
册封郊廟耕藉諸禮典無不預公為人以端重祇慎簡
默廉動為本頗好别白君子小人嘗曰孟氏不云乎無
是非之心非人也學者可忽哉品量之下人信服之同
列有後進公事越職公面折之即止雖怨誹不恤也其
少舉于鄉聞父病不俟撤棘而回耄年事其兄教諭先
生騏愈益恭謹在學校嚴師道與諸生衣冠相對不間
寒暑莅官所至崇正抑邪務大體山川壇獲雙白兔浙
内升瑞麥皆却弗奏渪陽復漢循吏祠復立洪武望祭
北鎮碑昌平立狄梁公祠在吏部有進士未終制来欲
為考功者同官可之公曰選法下可擅又可上欺邪己
巳之變公在南都寢食靡遺率諸司條陳禦敵安民之
策多見施行法司因旱恤刑有王剛惡逆訴冤或以其
年少欲緩之公曰此婦人之仁天道不時正此謂也獄
遂决翌日而雨又戍卒四人牧馬三人互毆一人死之
有司却拷訊三人内一人當之公曰罪一人則情可矜
罪三人則律不合宜上請幸得旨二人各杖有改戍邊
他多𩔖此里居二十年無事不踰戸閾而遠邇敬禮候
問者相属於道公遇鄉人言孝友忠信遇有官者言勤
謹和緩布袍糲食不别治生其清修苦節人或難之不
忘憂國與民語及輙蹙額以為常其鄉故多水患有揚
龜山湖隄遺跡牐堰塘瀝倡率修築一方迨今頼之求
文者不絶苟可與言不為厭倦篇章之富石刊板刻幾
徧天下有南齋集若干卷松江志水利切要理學正義
等傳于世先公薨旬餘一夕大星隕其隣王文政庭中
公忽就枕口占云平生不作欺心事一點靈光直上行
既然薨而復語意不亂翛然而逝訃聞識與不識莫不
嗟悼松人士相率走弔于門制服哭奠哀感尤深云公
之先居河南五世祖宋江淮制置司制幹文昌始家臨
安常德路判官有聲元臨平務副使應其高曾也祖毅
廣東鹽課提舉父希哲上高知縣以兄伯雅無嗣命公
為後公既貴毅伯雅皆累贈正議大夫資治尹南京吏
部左侍郎妣皆淑人公配戴氏累封淑人側室邱氏子
男四(闕)完鴻臚序班女五孫男十人曾孫二人完以
某年某月某日葬公齊家塢之樂丘盛又聞公家營葬
之使既至邱氏趣其子行曰若忘而父之言乎由是完
匍匐詣闕得中輟之命又以知公之德之盛平日所以
刑于家者如何也嘗觀夫七八十年来名臣舊德所謂
三楊二王蹇夏師黃胡于諸公其于公或為舉將或延
子師或相益友皆禮重無間以至門生故吏如陳少保
循蕭宫師鎡李文達賢翰林楊君珙尹君鳳岐周君叙
劉文安定之祭酒陳君詢自餘方州學職多不勝數然
淪謝略盡知德者寡矣後生晚出景慕公者如監察御
史梁昉知縣李鞏輩不少也公未襄事李鞏復以公行
應諡法言特賜諡曰文靖於乎公孝友行于家信義重
于鄉居官為良吏典教為明師為六朝名卿為一代達
尊生軫帝思沒歴國諡銘其宜哉銘曰于嗟乎公公官
八座人不以為過于嗟乎公公壽百齡或猶以為斯人
之不久生于嗟乎公厥聲隆隆厥位崇崇實繁其衆孰
如文靖公公也何為一德初終于嗟乎公永世清風
廣西按察僉事鄭先生墓碑銘王㒜
先生姓鄭氏諱觀字允巽初字尚賓常州武進人曾祖
諱(闕)祖諱通甫考諱銘以公貴贈文林郎江西道監察
御史妣戴氏贈孺人三子先生其季也天賦敏穎甫能
言見母將食河魨魚遽止之曰兒聞此魚有毒能殺人
家人驚異知其不凡既而考妣相繼殁伯兄允孚長育
之延師教之弱以兄命居蕭田别業治隰田數百畝躬
率僮僕播種歛穫區别疆里井然有緒雖甚勤苦而學
無怠廢時郡著姓嚴斯道死有遺孤女其妻孫氏守節
求得壻能終養者聞先生賢遂詣其兄請而館焉先生
日具甘旨事孫如母暇則親賢取友以相切劘信國湯
公之孫仲光延居家塾訓廸其子遠近聞而至者先後
數百人至席不能容先生皆隨其才質造就之永樂辛
丑縣鄭溱將薦于朝懇辭弗就洪熙改元朝廷遣進士
齎勅訪文儒于常蘇松三郡郡守熊侯觀以先生應詔
同舉十一人試天曹以先生為首會仁廟上賓不果用
太傅安遠侯柳公昇遂請于朝以為子師柳公殁子溥
嗣先生上疏辭歸特旨授訓導仍館其家盖列侯之第
有訓導者自先生始無何禮部尚書胡公薦陞廣東道
御史轉江西道自冷局陟顯官如先生者亦前此不多
見也先生于是盡舉平日所存以措諸行事凡分所當
為為之一無顧忌初廵天財庫繼廵畿甸兩奉璽書整
飭西北諸關隘所至威惠並施士卒趨赴恐後事有未
便悉更張之還奏稱旨正統庚申廵南北運河兼檢關
津所輸舟船稅鈔以均給于遠歲鹽商人人稱平壬戍
出廵山東首劾藩司之正佐各一人臬司都司之長吏
之蠧政者二三人罷黜之郡邑庶僚以貪墨者去又未
可指數武弁干紀至于勢撓先生切責之不少貸疑獄
積歲未决者悉為剖斷盖一循乎公法而無恤利害魯
賢王聞之每宴必舉觴相属且親書中復堂字以賜乙
丑用太常卿蔣公薦陞廣西按察司僉事分廵蒼梧諸
郡其行事無異齊魯猺獞猖獗兩奉命參贊副總兵田
公勦平之朝廷亦兩遣使齎金豸襲衣寳鏹為賜時柳
侯方開府廣右見先生執弟子禮每事必請先生亦隨
問而答咸有規益至于饋送之禮則深拒弗納景泰庚
午入朝遂乞休致時年六十有一天順甲申援詔例進
階朝列大夫盖在途者二十年北歸林下又二十年以
成化庚寅十二月二十七日卒春秋八十有二卒之前
夕猶命諸子具酒飲至丙夜不寐飲罷命具紙筆為鄉
先達丁紬之作贊口占授冡子畏曰爾第書之吾不能
親書矣黎明命輿至中堂危坐瞑目而逝諸子始扶就
寢閱三日始歛容色儼如平時噫兹非所謂俯仰天地
間浩然無愧者乎先生為人稟性方剛識量恢宏自處
困乏以至貴顯始終一致華美之服珍玩之器皆性所
不好也既謝事即别創一室貯粟百斛名存餘倉將以
供祀謂常存其餘久之遂以周貧每歲訖無餘輙復繼
焉有假貸不責其償人有患難亟援之不待其請親友
過從欵洽無厭睦宗和族恩義逾篤然于教子孫則一
以嚴毅子三人垂白侍側不假辭色遇諸卑幼隨事箴
戒肅然栗然無不拱服見之者卒能銷沮其奢豪蕩泆
之心而即之者熏炙其温厚和平之氣嗚呼老成邈矣
典型猶存晚生後進豈不獨有聞風而興起者乎先生
祖塋故在郭北三里許塋側有田纔數十畝始自壯歲
經理開拓積五十稔至贏二頃營搆廬舍移家居之盖
舍在墓右居之左為祠堂三間其西北隅葬從姑洎外
母孫亦構堂三間匾曰雙節堂右有燕毛亭頥壽堂務
本堂大抵皆從樸素俾子孫可以世守故既植碑刻賜
勅其上復為規戒如世所謂遺言者勒之碑隂使頋諟
焉周匝墓廬環植果木竹樹動以萬計居嘗暇日曳杖
逍遥其間因自歎曰凡此墓業皆先世所有而失之者
于吾中葉僅能興復因取易復之六二中行獨復之義
自號中復學者咸稱中復先生云先生博覽經傳而尤
熟于史為詩文冲澹簡易不事刻琢所著有中復存稿
休耕閒話至于篆楷書法亦臻其妙配嚴氏妾孫氏王
氏五男畏成謹嚴出默孫出存王出二女孫男四綸經
維緯女三初先生之歸也畏方舉賢良為建寧府經歴
謹中鄉薦任贑州府通判獨成侍左右未幾畏亦謝事
歸比先生沒而謹亦致仕鄉人榮之畏敦尚古道行已
接物動必以禮人謂其綽有父風先生既卒之明年十
二月某日其諸子奉柩葬所居杜巷村先塋之次今十
年矣建寧頃持其從弟知灤州鼐所述来属銘惟吾兩
家居同里閈先君子長公一紀嘗同仕于朝同歸老于
家而予亦從其諸子遊篤世契故不辭其請而序以銘
之銘曰世降俗偷士鮮聞道與時推移出處異操維公
卓然古訓是師德義孔時窮養逹施任有偉蹟帝有寵
賚歸不待年惟義所在杜巷之圃林木茂繁相羊扶攜
亦蕃子孫亦有世禄以供滫瀡壽考令終俯仰無愧封
域隠隠其安其藏盟誓耿耿有碑其旁咨爾後人毋食
是訓嗚呼先生無窮之聞
明名臣琬琰續錄卷九
