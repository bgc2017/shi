明名臣琬琰錄卷十八
明徐紘撰
少師工部尚書追封莊平伯榮襄吳公神道碑銘
楊士竒
公諱中字司正姓吳氏世家山東之武城業儒曾祖淵
祖興仕元為任邱令考成皆以公貴累贈榮禄大夫正
治上卿少保工部尚書曾祖妣某氏祖妣某氏妣某氏皆
贈夫人公洪武戊寅自國子生授營州後屯衛經歴陞大寧都
司經歴太宗皇帝義旗所指師至大寧公以衆出迎公體
白潔豐偉應對明暢上一見拔於羣衆中賜襲衣命守
會(闕)力田南兵攻城率衆卻之移守薊州捍禦撫綏
具有方略賜衣服器物以嘉奬之遂命署北平布政司理問
陞本司經歴給饟運贊城守並效勞績陞大理寺丞是歲
旱蝗公言此由刑濫所致皆臣等之過乞法司務寬平無幾
陞少卿以發奸慝陞都察院右都御史將營北京宫殿改工部尚
書奉命取材於蜀還又命董餉運北京賜帛六百疋車駕北
征公扈從兼督餉運既還丁外艱歸起復仍命督宮殿
營繕公言營繕吉事臣喪服未除非所當預改刑部尚書
後以言事忤旨逮繫仁宗皇帝嗣位尤見信任陞少保兼
尚書賜寳帶金織衣已而坐累解少保公事三聖皆見信
任凡車駕行幸不以遐邇皆在扈從三陵之建皆公董役
竣事皆有銀幣之賜皇上嗣位以公舊老復少保重建
奉天華盖謹身三殿乾清坤寧二宮命公董之蚤暮勞
勤致疾功成公雖在告嘉念厥勞陞少師賜白金文綺
加繡麟衣無幾疾竟不起正統壬戌六月丙辰公訃聞
輟視朝一日遣禮部尚書胡濙賜祭追封莊平伯賜諡
榮襄命有司治葬官其子賢世襲錦衣衛百戶公為人
和易闓爽勤於奉公其掌刑憲寬厚平恕恒躬視獄中
命除穢惡疎桎梏時食飲戒飭吏卒以時寬恤進遷人
官職務填委規措經回條理井井心之默識雖久不忘
襟度有容雖忤不較或屈已伸謝愛護僚屬恒掩瑕疵
其佐在南京者常賦造海艘材於江西浙江竟至加數
十倍時論讙譁公聞駭愕遽奏罷賦悉給於公屬官有
器能者率奬進之尤事蓄財以應時需随用皆足未嘗
缺乏自正統来京師多大營建悉出公家有司不知百
姓不聞此本皇上之仁亦公預贊畫焉明於燭奸嘗四
鼓入朝道遇負鈔數十萬緡者公曰非寇而何命從者
悉執以奏詰之迺造鈔匠盜鈔實提舉司鈔遂置于法
邂逅以見必上聞不以出位為嫌歷事四聖皆承厚遇
所得賜賚時鮮與擬宣德中嘗賜銀章其文曰和敏詳
達盖以貺公之行云所得書詩圖畫尤多自念久病奏
乞停禄不允家居事親孝敬常迎就養京師偹極崇奉
親沒致御祭之榮永樂中命大臣之子入侍皇太孫公
推於其弟雖貴待姻戚鄉黨待相與欵洽如布素時賙
窮恤匱不問識與不識與人處謙和怡愉大官中貴皆
樂親之屬纊之日哀悼之衆無間疎戚享年七十有一
葬良鄉縣某鄉之原配劉氏封夫人子男七予與公同
朝交四十年至是賢奉少保江陵楊公所誌墓文求書
墓道之碑遂益以予所知者序之而為之銘銘曰奕奕
英公興自成均發軔伊始感會風雲英氏之服從師于
邁攄勤效謨夙夜靡懈乃進棘寺乃陟栢臺隆隆寵光
亨衢弘開正法以施秉公持平遇灾引咎帝嘉乃誠遂
掌邦禁詰奸刑暴惟欽惟恤恭帝之詔再入冬官加右
司空居民恃利飭材考工鞠躬致誠歷事四聖陟降左
右式恒厥敬廷多其績時偉其望巖巖師保六官之上
曷不憗遺而遽長歸七十高齡于古已稀夀富考終亦
既寧止史氏有銘詒厥来嗣
兵部尚書張公墓誌銘楊士竒
公諱本字致中姓張氏山東東阿人曾祖欽祖誠考從
善洪武中公自國子生擢揚州府江都知縣陞揚州知
府遂陞江西布政司左參政召為工部左侍郎坐累謫
交阯還為刑部右侍郎陞南京兵部尚書兼都察院事
召為行在兵部尚書兼太子賓客兼戶部事公少勤學
治毛氏詩為人直諒通敏有器識初在江都治其縣有法
豪猾斂肅雖上官素悍暴者不得下擾江都之民安之太宗
皇帝義兵及境衞府皆已歸附公猶率民治守其母夫人曰
此天命也可違天以禍人乎遂率民耆老詣軍門朝内難平
陞知府進參政賜白金文綺是時江西唐琮在都司劉辰在
布政司周觀政為按察使三人皆負勁氣不相下琮觀政尤縱
私無忌憚事連軍民者即各持說務已勝不復揆理有積滯
數月不决者公至齗齗持正且温辭和氣以導之久而三人者皆
惟公言之聽吏弊素甚公每事躬理吏無容奸聲譽頓起
遠郡邑民事當貳佐躬臨視者衆或憚行輒自請行所過
民多德之為工部職務叢脞旦暮在公悉心殫慮寖有條
理在刑部奉命督北京河運至濟寧而病朝廷聞之
遣中官挾醫馳視并賜藥及貂裘竣事還益持敬慎
議獄必究情疑者處之率厚數發奸擿伏竒中而經理
秩秩仁宗皇帝初嗣大位重南京根本重地曰張本特
立不阿首進公南京兵部尚書兼都察院事明年被召
入見言國家大計遂留行在兵部毅然以革弊舉廢為務
皇上嗣位知公忠直可任所言多見聽納高煦反車駕
親征罪人既得命公撫輯其衆而錄其餘黨兵政久弊
奸人以貨脱伍籍而援平民實伍者遠邇一轍公言於
上擇廷臣四出清理悉用釐正於他弊尤多賜𠡠奬諭
命兼太子賓客賜白金文綺鞍馬遂命兼戶部事戶部
政紀尤弛公夙夜不懈講求其故蠲其積弊舉其墜典
凡上利國家下利民生者靡不盡心事日益就緒宣德
六年正月六日得疾又明日訃聞上深悼惜遣禮部尚
書胡濙賜祭遣中官賜賻鈔三萬緡勅工部營喪葬戶
部復其家比葬復遣官賜祭卿大夫士之賢者皆走哭
弔致奠祭又相與歎曰一世居高位享厚禄而能任國
事如家事如張公者幾人天胡奪張公之速哉公廉介
有守其心未嘗斯須不在國事剛果嫉惡於治奸宄鮮
寬假而禮賢敬儒尤厚春秋六十有五而卒卒之日家
無餘貲亦可以親其平素矣以公貴祖若考皆贈資善
大夫兵部尚書祖妣李妣丘皆贈夫人配王封夫人子
男二璘環孫男三承祖繼宗如意保公葬以卒之歲某
月某日墓在東阿先塋之次璘等以右通政徐琦所狀
事行来請銘余與公兩京交好殆三十年又悉其江西
之政盖琦知公不若余之深也銘曰重秩重禄偉公與
卿巍冠褒衣蟬聯在庭孰如張公經國如家夙夜弗遑
勞思孔多何以益上何以益下曰予時職其敢遑暇焯
焯成績在公多有倚任方隆公止下夀廉清之操公正
之施賢人之喪善人之思
少師忠定蹇公墓誌銘楊士竒
宣德十年正月十有五日少師吏部尚書蹇公薨於位
先四日以疾聞上遣太監范弘以醫来視賜鈔萬緡明
日范太監以衆醫偕来又明日疾革范復来問所欲言
對曰陛下初嗣大寶義獨寡祐不能效分寸禆益然區
區犬馬之誠所望於聖明者惟敬守洪武成憲始終不
渝耳言已而絶訃聞上深悼歎屬時國有大事悉停諸
祀特賜鈔萬緡勅工部治喪葬贈公特進光禄大夫太
師諡忠定遣官賜祭而官其長子英英等奉櫬歸葬有
日求予為銘予與公同朝三十有五年而事仁宗皇帝
自登儲至大位始終皆陪公公國家老成人所以啟益
士竒盖多不敢辭蹇氏世家重慶之巴縣宋以来多顯
仕自公高曾以下始隠居不出曾祖繼祖妣牟祖均夀
妣雍考源武妣胡繼羅以公貴贈曾祖祖考皆榮禄大
夫少師吏部尚書曾祖妣祖妣妣皆夫人公諱義字直
之生而岐嶷長端重不好弄而嗜學弗懈始從里社師
中書左丞殷哲時為郡守一見異之引充郡學弟子員
語其師曰是兒將来遠到非吾所及當成就之而公不
煩程督日益有進洪武甲子中四川鄉試明年中禮部
會試廷試賜同進士出身擢中書舍人授徵士郎見重
太祖高皇帝每前奏事率稱旨而數見奬賚初名瑢一
日奏事畢問汝蹇叔之後乎親灑宸翰書義字賜之以
易舊名時丁羅夫人憂賜道里費且命馳馹歸盖特恩
云服闋仍舊職滿三載吏部奏當調特命終九載朝夕
左右凡機密文字必以付公而小心敬慎久而愈篤建
文中陞吏部侍郎授嘉議大夫太宗文皇帝入正大統
轉左侍郎數月陞吏部尚書授資善大夫時政令制度
有非洪武之舊者詔悉復之公從容為上言損益貴適
時宜間舉數事陳說本未文皇帝以公忠實悉從其言
小人有譖公不忘建文者賴上聖明不聽有除官不得
善地訴公者上皆斥之永樂二年冊仁宗皇帝為皇太
子命公為詹事時師傅皆以勲臣兼之而輔導責任文
臣詹事盖元僚也上欲有諭皇太子率諭詹事往導意
公亦委曲周悉皇太子尤愛重公所言靡不信用滿三
載陞資政大夫七年車駕巡狩北京命皇太子監國中
外庶務惟諸王及遠夷有奏請詣行在餘悉啟聞處分
公熟於典故達於政體孜孜無倦不動聲色而事賴以
濟賜誥以其官秩封贈二代滿九載賜勅有秉心正直
及淳良篤實禆益國家之褒數奉命兼禮部事雖職務
填委處之裕如十七年丁父喪歸上及皇太子皆遣官賜
祭皇太子贈賻尤厚有詔起復公詣北京謝上慰勞再
三賜鈔千緡遣中官護送歸南京明年從皇太子朝北
京遂命公巡撫直隸應天等府州問兵民休戚及文武
吏之賢否而升黜之謂國家多事之際悉以法繩吏人
將不勝特黜其太甚者數人餘多見寬貸而兵民吏弊
當建革者具奏行之仁宗皇帝初嗣位一切政議預者
三四人而公居首進少保兼吏部尚書二俸俱支賜冠
服象笏及玉帶二遂進少傅又進少師賜師傅之臣銀
章各一其文曰繩愆糾繆公首被賜上諭之曰朕有過
舉卿即具疏用此封識進来盖望公等匡直也繼賜誥
授榮禄大夫封贈三代及妻於公數人誥詞上特增曰
勿謂崇高而難入勿以有所從違而或怠所以望公等
者至切也又念公侍從監國舊勞製特蹇忠貞印賜之
其賜勅有以善翊君勞心焦思二十餘年夷險一致之
褒時修太宗皇帝實錄命公監修宣宗皇帝嗣位一切
政議屬公數人如仁考之初繼奉命監修仁宗皇帝實
錄書成賜白金文綺鞍馬扈從往庶人高煦還寵賚尤
厚後從巡邊既還以公年老不欲煩以有司之務賜勅
曰卿事祖宗積效勤誠朕嗣統以来尤資贊輔夙夜在
念圖善始終盖以卿春秋高尚典劇司優老待賢禮非
攸當况師保之重寅亮為職不煩庶政乃副倚毗可輟
吏部之務朝夕在朕左右相與討論至理共寧邦家卿
其專精神審思慮益致嘉猷用稱眷倚老成之意繼賜
銀章一其文曰忠厚寬宏以益褒德云賜新第於文明
門内寵錫洊加吏部言公歷少師九載降勅褒諭仍賜
宴禮部是歲生日賜白金文綺是日齋宿於公所疾越
五日竟不起享年七十有三公為人沈深質實和厚簡
静内有孝友之行事君有誠處人有量無所咈逆未嘗
輕涉一語傷物至於議法亦不苟為包含必歸中正歷
事五朝凡五十年所履坦坦無一日顛躓之憂退朝之
暇手不釋卷貴而能謙富而能約上前所言未嘗退以
語人盖天下有隂被其利者矣士奇嘗竊論之魯簡肅
之忠實不欺李文正之不為傷人害物張忠定之不飭
玩好傅獻簡之遇人以誠范忠文之不設城府公盖兼
有之矣元配劉氏繼張氏皆封夫人子男四長英次芳
次芸次荃英荃皆尚寶司丞男孫四霖震霑露公之葬
以薨之歲某月某日墓在巴縣某鄉某原先塋之次銘
曰節乎蜀山浩乎蜀川孕精毓靈挺生偉人温中穆外
履夷蹈素皇明麗天奮躍自下在帝左右秉公與誠掌
帝之制播告四方進貳天官遂職冢宰簡用俊良往興
至理帝命洊隆俾輔聖儲陳厥謀謨聖罔弗俞四紀在
廷三翼升御肅肅師臣秉王之度一念惟仁永矢不渝
寅畏小心保終猶初隂利逮人人則罔覺惟帝昭明褒詔
有數嗚呼忠定維國老成曷不憗遺翼我聖明生榮死
哀死且不朽昭德刊辭永告爾後
戶部尚書郭公墓誌銘楊士竒
宣德六年四月十一日資政大夫行在戶部尚書棠邑
郭公卒訃聞上悼歎賜祭命有司給舟歸喪且營葬事
公諱敦字仲厚姓郭氏其先自太原交城徙東昌棠邑
祖諱忠妣石氏考諱政寬妣侯氏繼馬氏郭世有善德
公自幼凝重端謹稍長游鄉校日勤講習已卓卓出倫
輩洪武癸酉以詩經中山東鄉試會試下第後擢戶部
廣西清吏司主事歲餘有賢聲陞衢州知府下車咨民
隠蠲弊興利修學政務教化崇儒術禮賢行以表勵其
民振䘏無告郡俗貧死不能葬者焚屍沈之公相城東
得廢地百餘畆榜曰義阡令民貧死者悉葬是又為約
教民有急相資助民利賴之嘗歲旱公齋沐致禱雨立
降霑足蝗入境為灾公自為文檄城隍神是夕大雨雷
電蝗盡死凡所禱輒應城西有淫祠歲四月軍民男女
聚謁祭祠下讙譁若狂公禁止之已而得風眩疾吏民
争勸罷禁弗聽疾亦瘳同僚有私取民財者公雖不面
斥而義形於色其人頓首謝改過待之如初屬邑吏争
濯磨自效公退所謀諸心發諸言未嘗不在民事所秉
正直襟宇坦明言出而民信令出而民從不俟程督庶
務畢舉舍内蠶箔嘗有叢絲𩔖織成鞶帶脩廣適度郡
人謂公仁政之應在衢七年政化大行坐累徵詣京師
耆老數百人伏闕奏乞留理官報不可耆老皆涕泣而
退後廷臣有言公廉正不阿者召為監察御史陞河南
布政司左參政無幾調陜西以公務留京師今禮部尚
書胡公言其行於太宗皇帝曰郭敦有大臣體宜在左
右即日召見以病不克入遂遣御醫視疾病愈入謝奬
勞再三賜鈔襲衣明日陞禮部右侍郎兼太僕寺卿仁
宗皇帝臨御進官戶部左侍郎兼詹事府少詹事賜誥
以其官贈祖若考而贈其祖妣妣皆淑人宣德二年陞
戶部尚書命鎮陜西歲餘召還在戶部無敢一毫干以
私者未幾得疾上聞之命太醫往視數日竟不起春秋
六十有二為人純實温雅事親愛敬兼至隆寒盛暑不
懈閨門之内儀度清肅聲色未嘗留耳目公暇手不釋
卷私居無隋容居官剛正人莫能奪所至整飭綱紀盡
誠撫恤不徐不亟吏畏民懷冰孽之操無遜古人雖列
官六卿汩然布素身沒之日家無餘貲豈非篤行君子
者乎子男五人曰祺貞禧禋祐孫男女皆六於是諸孤
奉衛府長史金實所狀事行介禮部尚書胡公求葬銘
噫行為如公銘其何愧銘曰君子之德惟正故直惟公
故碩惟澹故適于道之迪于民之則嗟乎郭公允備衆
好嗟乎斯銘無愧有道
太子少保文靖金公墓誌銘楊士竒
太子少保禮部尚書兼武英殿大學士金公以宣德六
年十二月十六日訃聞上嗟悼甚至贈榮禄大夫少保
諡文靖命禮部尚書胡公賜祭文命自喪至祥禫皆遣
官祭𠡠有司治喪葬百需所以褒寵之厚且備矣公諱
善字幼孜以字行自幼嗜學問内承家訓之篤長從前
進士聶鉉先生授春秋經得其微旨中進士乙科授戶
科給事中太宗皇帝初臨御注意文學士改翰林檢討居
無幾簡翰林之臣七人處之内閣付以密務而兩制悉
歸焉七人者廬陵解大紳胡光大永嘉黃宗豫南昌胡
若思建安楊勉仁與士竒也數月皆陞官公為侍講授
承德郎仁宗皇帝在東宫時翰林春坊司經局之臣日
講經史公專說春秋數析簡明睿旨稱善遂命纂十二
公事作春秋要旨三卷以進永樂五年陞右春坊右諭
德仍兼侍講授奉訓大夫七年車駕巡狩北京公與光
大勉仁同扈從八年扈從北征還南京陞奉直大夫十
年賜誥命贈其考守正為右春坊右諭德母陳為宜
人封母羅為太宜人贈妻孔為宜人十一年扈從巡北
京從征北方十二年復從北征陞翰林學士仍兼諭德
輯五經四書性理大全為總裁官授奉議大夫十四年
還南京明年扈從巡北京預修太祖皇帝實錄十八年
陞文淵閣大學士仍兼翰林學士二十年扈從北征二
十二年復從北征既旋師中道宫車晏駕初喪至斂皆
勉仁與公據禮行之既而勉仁先驅歸報道中之儀皆
咨公而行仁廟嗣位進戶部右侍郎兼文淵閣大學士
翰林學士踰月陞太子少保兼武英殿大學士專典内
制賜大臣五人銀圖書其文曰繩愆糾謬盖以匡直勉
之公其一也奉命持節冊封趙王妃及封梁王洪熙改
元命兼禮部尚書三俸並支大臣兼三俸者惟勉仁與
公二人賜誥命授資善大夫贈其祖仲卿及父皆太子
少保武英殿大學士祖母周母陳皆夫人進封母羅太
夫人贈故妻劉繼室屠皆夫人以法司論死罪多冤抑
命自今臨决必會大學士三人同審而公預焉詔百官
親有違離三年以上者聽給告歸省公首奏歸省母盖
前此百司職務填委無敢言私至是公首奉詔賜賚甚
厚是歲丁太夫人憂上嗣位修兩朝實錄起公為總裁
官明年奉命持節之寧夏冊封安化真寧二王妃歷河
南關東西之境弔覽周秦漢唐以来遺墟故趾悉見賦
咏所過兵民休戚既還具言於上實錄成賜金織襲衣
文綺白金鞍馬是歲扈從巡邊至宣府而還歲餘得疾
上遣太醫院官視療數月竟不起春秋六十有四公為
人簡易沉默温裕有容居家敦孝友之行既仕事上以
誠持論必正扈從北征時道中士卒有憊者太宗皇帝
知之以問羣臣羣臣未有對公直對宜遂班師凡於公
務致勤不倦處同僚能讓於人汎愛無忤其學該慱文
章和平寬厚𩔖其德性四方求者無虚日靡不酬應得
一篇一咏者皆寶重之書兼工真行嘗考會試者一讀
廷試者者四不伐善不騖名初陞學士寵賚日加即以
盛滿為戒名其燕處之居曰退菴疾革士竒勉仁問之
有何言公言受國重恩上無所益朝廷下無所益生民
何言旁或啟之請身後之澤者公正色曰君子所恥訖
終清明未嘗片語涉亂既卒自公侯六卿暨諸司之長
皆哭弔奠祭士庶賢愚皆有喪善人之嘆嗚呼儒者際
遇始終光榮如公一世其幾何人公之所存盖無忝矣
子男五長昭伯宣德三年進士次武伯堅伯文伯夀伯
孫男六公葬以卒之明年某月某日葬在某縣某鄉某
原銘曰玉笥崔嵬金川湛澄公生其間萃龢挺英賓興
賢能濟濟偕至青萍出匣淬礪初試六御乘時登庸玉
署清䆳崇嚴參與密務恪勤夙夕小心寅恭于狩于征
龍旂率從上承簡知履坦平平鵾游滄𬈑鵬翔九天歷
事三聖敬終猶始不競不絿有譽無毁方簡大冊天府
所載崇碑厚碣敷在四方謙退之存易簀不貳嗚呼文
靖可式有位
少保戶部尚書黃公神道碑銘楊士竒
自古仁人君子之明夫道者恒以天下國家為心而不
為其私計范希文言士當先天下之憂而憂後天下之
樂而樂夫天下之懷抱斯志者未嘗無人顧其志得行
與否則係於其所遇以希文之志猶不得盡行於當時
非所遇之難乎惟士之卓然有志者則不以是而或怠
然亦鮮矣三四十年間士竒所接名卿大臣若東萊黃
公其可謂有志於希文而無愧者也公禀剛毅之資持
正直之節懷忠厚之志負遠大之器風采凝重氣量弘
偉而表裏洞達博學好古篤信不疑不苟為同不矯為
異不為勢屈不為禍懾惟義之循惟道之行豈非士之卓
然者歟公諱福字如錫東萊之昌邑人自少不凡以書
經選洪武甲子鄉貢入太學初授項城縣簿改清源縣
皆有愛民之政陞金吾前衛知事改龍江左衛蚤暮勤
職而才識明敏剗剔宿弊數出意見輔翼上官陞本衛
經歷上書論國大計太祖皇帝覽而奇之超陞工部右
侍郎特見信用太宗皇帝初臨御治齊黃離間之罪李
景隆於上前并指公為奸臣公厲聲言臣罪應死但目
為奸則非上知其正直不問遷左侍郎遂陞工部尚書
授資善大夫凡所陳奏悉見嘉納歲餘天下工匠集京
師者多疫死都御史陳瑛以為公罪劾奏之又不問初
建北京置行部時北方用兵累年民敝甚首改公為行
部尚書任之撫綏公據誠盡瘁植仆濡焦而民以蘇交
阯逆命遣大將軍率師討罪命公先詣兩廣治軍實調
度有方用足而民不困交阯平郡縣其地建都指揮司
布政司按察司總之設官民如制命公以尚書兼掌布
政按察二司印章而董其治公視民如子徇其所欲革
其所惡勞之輯之訓之飭之躬勤不倦且戒郡縣邑吏
咸修撫字之政吏承公仁無敢違戾公以新造之邦新
附之民政令條畫靡間纖鉅悉盡心焉於是人益戴公
如父時中朝士大夫以遷謫至者咸以見温䘏或者有
疾病躬造視之拔其賢者與之共事及以教導其民而
悉加禮焉中官馬麒怙恩肆虐自三司以下皆縮首斂
避惟公數裁抑之麒誣奏公有異志上深照其妄曰此
君子不容於小人寢其奏公居交阯幾二十年仁宗皇
帝登極上言六事悉見采用時初建儲驛召公還璽書
有元老久勞于外篤念不忘亟欲見之之語瀕行交人扶
老擕幼送公皆號泣不忍别既至深被奬勞賜白金文
綺遂命兼詹事盖付托之重云無幾仁廟上賓公董山
陵之役宣宗皇帝嗣位馬麒激變交阯時兵部尚書陳
洽代公掌藩臬二司累奏乞還公盖以交人思公之深
公先已持節親藩冊封即日召還奉命復詣交阯時交
寇黎利據列城叛朝廷命將率師討之及公偕行將及
境交寇拒師總師者失律為寇所得并得公寇皆下馬
拜公曰公不北歸我曹不至此言已皆泣共置公於館
父事之公度寇無悔罪意即不食冀死寇謹防護不去
側竟禮送北歸既歸奉命偕平江伯陳瑄董江南饟運
公與平江協心合謀績用有成公上言足食足兵省役
三事均於時務並見嘉納宣廟念公春秋高久勞在外
改南京戶部尚書上龍飛之初以南京根本重地公先
朝老成進榮禄大夫少保仍兼尚書參贊襄城伯李景
隆南京守偹公時雖老事無巨細必周于慮而裁處適
當襄城惟公言之聽文武諸司凡有疑務咸就正焉於
時南京政肅民安盖倚公為重朝廷下璽書事關機密
者公必預焉賜誥命授光禄大夫加贈三代又上言學
校田賦鈔鹽法官俸事多見施行正統四年冬得疾日
加亟猶時強起議公務明年正月五日薨公卿以下奔
走哭弔訃聞賜祭命有司治葬賢士大夫皆傷正人之
沒以為世道惜公自小官至一品始終以國家生民為
心常取希文語名其退食之堂曰後樂臨大事决大議
衆或媕婀公獨奮斷衆辟易公獨邁往人或有善告樂
從如流斥奸闢佞無所顧忌下人有過多見優容所與
交游必輔於道憂國忘家老而彌篤所得俸賜率分姻
族屬纊之日室無百緡平生立心行事一以不昧天理
為主享年七十有八葬昌邑西新郭之原曾祖佑志祖
谷保考士中皆賜光禄大夫少保兼戶部尚書曾祖妣
倪祖妣李妣王皆贈夫人配王封夫人子男五&KR1723;琮琇
㺭玗孫男二愷□士竒與公同朝四十年晚辱公知甚
厚未薨之先歲餘予告歸江西道過南京公時有疾首
造焉躍然起執予手論國事娓娓不片語及他嗚呼言
猶在耳安得復見正直憂國如黃公也哉&KR1723;求書公墓
上之石敬叙而銘之銘曰維天之仁生賢與才上以輔
德下以康時士之高明誠道在我我祗行之其敢佚惰
萊有黃公桓桓其資于道克明行之弗疑遭逢列聖既
五十載崇爵重秩踐揚中外靡遑夙夜靡間寢興闡智
畢慮顓顓用誠益下以惠益上以德敷厥謀猷亶時正
直凡民被疾猶痛在我民既有瘳我食斯下南交初附
詔公拊循育之訓之昭其春温交人戴公曰我父母有
詔歸公如去恃怙肅肅其度内直外方不茹不吐推賢
薦能先哲所存後天下樂公實承之秉執有確國之有
公柱石在堂士之仰之如霍與衡爵圭林林疇並公志
遽不憗遺匪時之嘅
明名臣琬琰錄卷十八
明名臣琬琰續錄卷十八
明徐紘撰
脩譔羅公言行錄楊廉
羅倫字彛正江西永豐人進士第一成化間官翰林修
譔養病山間卒年四十性慷慨樂善不疑人欺遇事無
所回避有不可輒面斥人舉成化丙戌進士策對大廷
頃刻萬言中引程正叔語人主一日之間接賢士大夫
之時多親宦官官妾之時少執政欲節其下句倫不從
直聲震於時奏名第一為翰林修譔會内閣大學士李賢
遭喪去官朝廷留之臺諫皆不敢論說倫詣其私第告
以不可李公始以其言為然既數日復上䟽歴陳古今
起復之非是且曰如其不然必凖冨弼故事終喪劉珙
故事言事反復數千言一本於天理人心之不可已者
孔子曰勿欺也而犯之倫以犯顔切諫為大救時行道
為急其負荷之重未嘗一日忘天下故𤼵憤如是䟽奏
遂落軄提舉泉州市舶司倫雖見逐而士論益榮之由
是天下之士争自刮磨向之不言以養忠厚者為之一
變而終倫之世臺省未嘗有起復者矣倫雖以此為人
所知然亦以此取嫉於人明年召還復脩譔改南京尋以
疾辭歸閉門授徒日以註經為業垂十年卒於退居之
金牛山世之知倫者不過以其滂沛之文竒偉之節果
敢之氣而已至其心之所欲為而力之所未逮未必盡
知也嘗欲倣古置義田以瞻族人或助之堂食之錢謝
而不受或衣之衣行遇乞人死於途輙觧以覆之客晨
至留具飯其妻語其子曰瓶粟罄矣之旁舍干之比舉
火日已近午亦曠然不以為意提舉泉州官例應得折
薪錢其人欺之以乏告即放遣之不復問予嘗遣人訪
之山中結茅以居取給於隴畆往來共樵牧若無意於
世者時或作為文章以發其感慨之意而人亦莫之知
也
論曰倫之必為君子而不為小人較然矣如倫之才少
貶以徇人雖欲竆晦其身寧可得耶以其所學進說於
上世目之為狂何足怪也孟子稱豪傑之士雖無文王
猶興若倫者今所謂豪傑非歟無道於前而所立卓然
人莫能奪之又曰倫才大不及志其青天白日足稱云
(陳獻帝撰傳)
孤忠大節文文山者為宋一人高風直氣羅一舉者為
今一人有文山此啓故有一峯此書有一峯此書故知
文山此啓此書盖有不待駢枝縣附而自會者亦自然
也予讀前史每見文山之烈未嘗不起千古凌厲之想
但予晚生不能接見文山眉宇徒切想望而已然越人
去國期年得見似人者喜予雖不見文山得見似文山
者喜矣今之世豈無似文山者哉成化丙戍附驥一峯
之尾登第得拜一峯泰山喬嶽白日青天盖真文山者
矣不徒似也嗚呼曾幾何時而一峯謫矣及其再見又
未數月而一峯病矣又不數年而一峯卒矣嗚呼予於
一峯當何如哉一峯跋文山此啓自謂一字一涕張東
自跋一峯此書又謂一字一涕予於一峯吾道之哭世
道之哭朋友道之哭雖一字萬涕有不足以寫吾痛夫
豈止一字一涕者哉(莊㫤跋書文丞相啓)
於乎一峯為道藝先覺為仁義郛郭為士庶依托為當
世醫率為沛八表之雲而翔千仞之鸑為鼓萬物之風
而架層空之閣其心洞洞其性落落其文浩浩其行卓
卓白日青天泰山喬嶽於乎一峯九原不作吾誰與歸
吾終從子於冥漠(陳獻章撰祭文)
人心皆孔孟世道皆商周此意無人會西風吹古丘白
日金牛洞青雲丹鳳樓思君不可見新月上簾鈎(周瑛撰挽)
(詩)
侍郎楊文懿公言行錄楊廉
楊守陳字維新浙江鄞縣人中進士歴仕景泰弘治間
官至吏部右侍郎卒年六十五贈禮部尚書謚文懿公
五歲就家塾日記數百言初學詩歌輒有竒語稍長習
舉子業詞理兼優夐出倫輩四方學者往往傳錄所作
經義論策之文以為式
憲宗皇帝初開經筵公為講官多所啓迪一日講書武
成篇公進曰魯論稱舜無為而治周書稱武王垂拱而
天下治是則聖人之治皆不勞而佚也然後世人主有
祼居禁中委政内侍者乃召望夷之禍有高居無為肆
情嬖豔者乃啓禄山之變是何也盖舜之所以無為者
由其封山濬川以至舉相去凶無一不盡其道武之所
以垂拱者由其列爵分土以至崇德報功無一不究其
心皆嘗憂勞而有為乃始佚樂而無為也後世人主則
孟子所謂安其危而利其菑樂其所以㤀者耳此聖狂
治亂所分惟陸下留意時左右聽者悚然權倖有重公
欲援之者使所親諭意公謝却之私於其人曰吾猶婺
婦也守節三十年今老矣豈白首而改節邪(何辱新撰墓誌)
(銘)
詔集議桃廟禮官請桃懿祖而以德祖比宋僖祖百世
不遷公抗言禮天子七廟祖有功宗有德乃孔子之言
故凡號太祖者即始祖必事之以配天若商周之契稷
皆以功而非論其本統也宋之僖祖及我德祖可比商
周報乙周亞圉非契稷比議者徒謂大儒嘗有取於王
安石之說而不從孔子遂使七廟之間既有始祖又有
太祖太祖既以配天而不正南向之位名與實乖豈先
王之禮哉若謂降而合食為非禮則王者既立始祖之
廟又推始祖所自出之帝而祀之固無嫌也憲宗升附
請并祧德懿熙三祖自仁祖以下為七廟異時祧盡則
以太祖擬商周契稷而祧主藏於後寝祫禮行於前廟
時享則尊太祖祫祭則尊德祖各不失尊庶無悖禮議
者不能從(程敏政撰傳)
弘治元年春公上疏請上日御經筵及午朝聽政大略
謂陛下一日之間居文華殿之時多處乾清宫之時少
則心清理明聖德日隆矣優詔嘉納脩憲宗實錄以公
為副總裁仍兼禮部事公上章請辭部事專史職章再
上皆不允踰年公又疏乞致仕且曰吏部進退百官衆
怨所集聞望如尚書王恕者尚招人言况臣迂疎豈勝此
任仗望賜臣致仕養病林下以盡餘年上不許致仕命
公以吏部侍郎兼詹事府丞史館供職如故公嘗言古
人謂國可滅史不可滅我太祖定天下即命儒臣撰元
史太宗靖内難其後史臣不記建文君事遂使建文數
年朝廷政事及當時忠於所事者皆湮沒不傳及今来
輯尚可補國史之缺景皇帝已復位號而英宗實錄標
目猶言郕戾王附是宜改正舊例羣臣章䟽留中者雖
有可傳皆不得書乞以留中之奏悉付史館擇而書之
草奏欲上以病不果(墓誌)
公天性孝友與人交篤於信義居嘗退遜體若不勝衣
言若不出諸口至商確義理論事是非曲直則侃侃剛
直視義所在勇往奮發雖壮夫不逮也嘗被命教内侍
省教成多去為近侍與公同事者率因之取寵貴而公
獨無少資藉士論多之公博學多識於書無所不讀遇
有所得即為論著蚤歲嘗作五經四書私抄而詩書二
經尤為精到至其家庭授受而用以取科者則專門易
學(王㒜撰神碑)
先生志行高雅學博而才俊問學之功孜孜不懈而天
資穎敏絶人古今詩文每一過目輒為倍誦於凡事物
之觸於目感於心者未始不即之以賦咏作為詩歌以
見意(李紹撰禮闈唱和詩序)
公二子長茂元字志仁次茂仁字志道先後起家進士
茂元累官山東按察副使弘治甲寅河決張秋朝廷遣
重臣治河而武臣中貴各持有頭目縻用不貲茂元馳
疏上聞以是得罪謫長沙府同知尋謝病棄官歸屢為
當道薦起弗果弘治癸亥尚書馬文升推轂轉安慶府
知府茂仁今任刑部廣東司郎中先是委議問刑條例
兼總本部十三司章奏諳達事體士論韙之諸孫美珩
美璜美琚美瑀美瑶美環美瑜森然玉立又公之積慶
云(統志)
廣東布政陳公言行錄楊廉
陳選字士賢浙江臨海人進士歴仕天順成化間官至
廣東左布政使卒年五十八公少沈静端慤不妄言笑
從鄉先生陳璲游日坐一室誦習未嘗嬉戲敝衣糲食
人不堪其清苦而處之自如為文理致深密讀之有味
(吳寬撰傳)
出廵江西風紀大振不以刑法立威官吏相戒自不敢
犯憲宗嗣位公上疏言君子小人進退治道所係不可
不慎言甚剴切提學南畿學者競為浮華之文力欲變
其故習徧歴郡縣宿學宫默然端坐以身為教令讀小
學書暇則習禮一時諸生翕然感化
擢廣東布政使廣民疲困為除徭役罷和買偹賑濟皆
務為惠養計數洗冤獄閩人賴克哥等三十九人湧於
海舟為風漂至潮州守者獲之以通番論又邑民劉馬
住及黃福等十九人被誣為盗公察其冤悉釋之尤不
畏貴倖中官有弟昌為武職者逼娶寡婦為奪還之於
是乃有提督市舶司者倚進貢為奸利役戶苦於供需
特减三十人其後番人馬力麻與海商私通販易詭稱
蘇門答刺國使臣市舶利其貲不問公𤼵其偽時又有
賽瑪爾堪使臣泊六灣以獅子入貢浮海還國云欲往
滿刺加更市獅子公言此西域賈人為圖利耳使墮其
謀必貽安南諸夷之笑國體所關甚非細故中官既蓄
减役戶之怨且素利進貢及是每為阻抑怨益深乃誣
奏他事勘事者求事實不得必欲文致其罪竟逮公赴
京廣人數萬擁留之公在道病作行至南昌而卒
公立志以古聖賢自期待潜修默識不求人知其學以
克己求仁為要因自號克菴讀書不資於文詞遇格言
即手錄於册為力行之助平生言若不出口視所當為
者則勇於為之不顧利害其處事緩而詳御下嚴而恕
至於言動端莊雖家人見其終身然也身既貴顯燕會
惟服先人故衣帶客至瓦器疏食相對無媿色自河南
聞喪還行装蕭然車一兩而已及之官廣東騎驢出都
門而去其儉約有寒士所不及者(並傳)
嗚呼此吾友陳公士賢之墓公有天下不可奪之大節
有足以濟天下之大才有不可遏於天下之大勇國家
承平日久士夫多奄奄無氣節間有之而檢身之功或
歉焉故其發之也不耀而其持之也不恒如吾士賢則
何可議哉其學識粹然一出於正其操履恪然一出於
誠其居此官即欲盡此職其行此事即欲盡此心其視
去就升沈甚輕一在於生靈國家餘不䘏也宦轍所至
無不感動響應者廵江西江西人到今萬口一詞稱頌
為各御史南畿河南士名遮道泣送者萬計復相率立
生祠及去思碑被閹誣時兵民數萬填溢衢巷號訴於
詔使多涕泣者閹復以賂啖公所黜吏張聚者證公吏
死不從公名滿天下士大夫無問識不識論一時正人
必僉曰陳某(張元禎撰墓表)
吏部尚書康懿陳公墓誌銘王㒜
弘治元年二月二十九日太子少保南京吏部尚書致
仕莆田陳公以疾終於家訃聞命加䘏典又命舉壹惠
之制於是諭祭以文瑩葬以式具如故事而以康懿易
名又允合經禮上念公先朝舊臣所以軫不憖之悲而
施寵終之恩如此吁可謂盛矣公葬有日其家以公治
命來請予銘予感公知已不能辭乃按其鄉人工部侍
郎劉公璋状而銘之曰公諱俊字時英别號患菴自幼
聰警不凡長遊即横治書經正統丁卯試鄉闈以閩藩
第一人𤼵觧明年中進士第授戶部主事累遷員外郎
郎中成化乙酉陞南京太常少卿戊子召為戶部右侍
郎癸巳改吏部乙未陞左侍郎丁酉滿九載拜南京戶
部尚書庚子奉勑改兵部恭贊機務甲辰轉吏部丙午
尚書九載滿赴闕上嘉勞之賜以羊酒寳鈔俾還任無
何疾作抗疏乞休遂加太子少保致仕璽書馳傳還鄉
仍命有司月給廩米二斛歲供輿隸四人盖歸既逾年
而疾甚以至不起公為人負氣礪志自為主事已綽有
賢聲嘗督天津諸衛官兵採秋青草即日奏减歲增之
數三十五萬束令止輸原額蘇松諸郡折糧銀為里豪
所侵者七十五萬兩有竒公往徵之不數月悉輸内帑
尚書金公濓大賞異之自是更景泰以至天順其所任
職皆嚴辦而賢能之聲日益有聞辛巳朝廷出師征兩
廣叛寇命公往督饋餉時郡邑殘破公私匱乏百方籌
畫事克有濟大率如弛鹽商越境之禁俾得随處貿易
而引輸粟二斗於南雄梧州用是兵不乏食而民不出
賦輿論稱之是冬母喪乞守制不許明年師還始歸莆
又明年復任未幾而有太常之命先是為少卿者多不
檢一祠官缺請託紛然公至僉舉以公遂帖然服盖其
為務甚簡而公任之嘗不勞餘力識者固已知非公久
處之地矣閱歲再朞遂入朝為戶部尚書楊公鼎以剛
悍自任不稍貸於僚佐然獨重公事經公斷制者即不
復省屬時四方奏災異三邊告輸輓文移還集咨議旁
午裁决如流不淹晷刻而靡不曲當人咸服公為不可
及幸卯京師饑公奉勑發太倉粟一百萬斛减價糶以
利民權貴有乘時射利者公請於上凡糴以升十計滿
一石者閉不與其計遂沮而饑者獲濟壬辰上命將北
征特勑公總督軍餉於秦晉諸邊公倍道疾馳比至則
邊庾空竭歲且不登芻粟價湧而榆林延綏糧道險遠
輸者病之公乃𤼵金於内郡市易且修西安韓城同官
徑道以使飛輓是行所向無敵敵人授首公勞伐居多
凱旋加俸一階尋遷吏部銓綜人物號為清允比陟南
臺薦更留府剗除宿弊盖不動聲色而事皆就緒不假
威嚴而人自摺服名德老成上方倚毗而公乃引疾决
去秩增宫保而禄之終身(下缺)
明名臣琬琰續錄卷十八
