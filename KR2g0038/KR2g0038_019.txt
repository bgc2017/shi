明名臣琬琰錄卷十九
明徐紘撰
大學士文穆胡公神道碑銘楊士竒
太宗皇帝御天下二十有三年文武之臣各展其才能
達諸事功若竭誠效力始終不渝者其身雖没所以寵
眷之率有進而不衰其文臣遭遇之盛者文淵閣大學
士胡公尤著者也公初以進士第一為翰林修撰階承
直郎又明年太宗皇帝入正大統陞侍講踰月改侍讀
進承德郎永樂二年陞右春坊右庶子階奉議大夫仍
兼侍讀四年進翰林學士兼左春坊大學士階奉政大
夫進文淵閣大學士仍兼左春坊大學士又三年得疾
且劇上數命太醫集衆醫之良者往視日遣中使問疾
既卒上悼歎不已命工部具棺禮部賜祭者再贈資善
大夫禮部尚書謚文穆國朝文臣有謚自太子少師姚
公廣孝與公始也又命官給舟還其喪命有司治祠墳
時仁宗皇帝監國南京公之喪過焉遣官臨祭賜賵甚
厚葬畢其子入謝官其長子穜為翰林檢討仁宗既嗣
位追念公舊人加贈榮禄大夫少師禮部尚書遣官諭
祭且厚賜其家公遭逢二聖恩備始終何其愈久而愈
盛也公居官敬慎在上前承顧問應對必盡誠必據理
而忠厚為本未嘗及人過失事於奉旨制勅視草即有
所見必具可否以聞多見采納所譔進文字上知出公
筆輒稱善所奏對語及所治幾務退未嘗出口雖親厚
不敢私涉有問蓋自守之嚴有素事太宗皇帝十有七
年凡巡幸北京親征北方翰林率公與楊公勉仁金公
幼孜在扈從信任甚篤禮部郎中周訥建請封禪羣臣
亦多言此太平盛事上皆不聽時獨公之言與上意合
既退作却封禪頌奏之丁母憂召還上問百姓安否對
曰安但郡縣窮治姦惡外親為民厲遽詔罷之其兼春
坊也小心盡誠多所禆益故尤為儲君所厚而沈静謙
約以滿為戒未嘗干人以私人亦未嘗以私干之兩考
京畿鄉試四為廷試讀卷鑑别公明奉勅修高皇帝實
錄及五經四書性理大全書皆為總裁志於扶植名教
奬掖善𩔖果於義事於利不苟取與未嘗一比匪人所
與交必輔之於善不善去之不復顧小人有不滿公者
屢造言毁之頼上深知之不聽遽黜毁者而公自執愈
堅意度蕭散雖身處榮禄未嘗一日忘山林幽澹閒遠
之趣公退閉戶讀書賦詩而已初名廣廷試傳臚更名
靖永樂初復舊名其字光大其齋居名晃庵因以為號
公十數歲喪父己有志問學内浸漬其母訓外則日受
從祖子貞先生之教故德器不凡居家篤倫誼處鄉曲
恂恂執恭讓既冠薄遊閩中閩之前軰君子率忘年與
交歸而從黃伯器先生講論得所歸宿之地而日進焉
其學博究經史百氏下逮醫卜老釋之說亦皆旁通而
用志性命道德之旨晚益有造詣為文援筆立就頃刻
千百言沛然行雲流水之勢賦詩取適其性情近體得
盛唐之趣工書法行草之妙獨步當世四方重其文翰
求者日接踵至雖無厭倦意然非其人不苟予其卒以
永樂戊戌五月八日春秋四十有九其先自金陵徙廬
陵宋忠簡公銓其十二世祖也曾祖鼎亨祖彌高父子
祺累官延平知府母吳元進士永豐縣丞師尹之子永
樂中贈公父翰林學士封母太宜人公娶夏初封宜人
洪熙初進封夫人子男三長即穜次穆次穗孫男六所
著文章有晃庵集扈從集若干卷公與士竒同郡同官
知最深未卒前二年有後死則銘之約既卒其孤又奉
臨終之命索文刻墓石嗚呼士竒先公生五年豈謂竟
銘公墓哉盖今九年乃克成之銘曰經國所資文武并
施維武以靖維文以治巍巍太宗統御九有任武暨文
如左右手公職詞垣十有九禩秉恭執勤司帝之制玉
冊金簡天章龍文光華日星敷宣帝仁萬幾燕閒清問
前席公所入告惟帝時懌公所蓄志寬惠被下沕穆泯
焉密贊鴻化春宫輔德平直之行二聖惟明燭鑒公誠
好文之朝儒林之首人聳其瞻公視無有泊虚之府簡
肅之度彼其何心有好有惡仲尼有言善者好之善之
好公沒思不衰寵章駢蕃貫終猶始始終之全曠代其
幾金螺在左文川在右埋璧有光上貫牛斗墓道之碣
為尋有多最行琢辭來者是儀
少保忠靖夏公神道碑銘楊士竒
公姓夏氏諱原吉字維喆其先家于饒州曾祖復祖希
政元末為湖廣行省都事兵亂死之考時敏為湘隂縣
儒學教諭遂家湘隂公自幼端厚好學年十三教諭公
殁益知自勵母夫人廖守節教子公終父喪即出教里
塾取束脩以資養而率其二弟恭侍婉愉得母夫人懽
心出入鄉閭其老長皆忘年賓禮之時已負鉅人度喜
怒不形里少年嘗被酒侮慢公里人共擊之詈之曰汝
小人不知鄉有君子耶有鬼物白晝附人言禍福驚動
里中或強公往觀卒無所言他日復有言或問之故曰
夏公端人也吾不可以近公一無所動心洪武庚午歲
以詩經選鄉貢入太學遂擢戶部前四川部主事授承
直郎進承德郎曹務叢挫凡倉庫府帑之出入簡牘之
著悉有條理同官後至於事有未通者咸以質公日環
左右公雖紛冗必為之盡心盖人人德公如師陞戶部
右侍郎授嘉議大夫巡撫福建所過郡邑考察吏治咨
訪民隱公明寬大人咸悦服太宗皇帝入正大統轉左
侍郎逾月陞戶部尚書授資善大夫永樂初蘇松諸郡
大水命公往治發浙西兵民十數萬疏决壅滯自松江
黃浦東北以達于海水患乃息而撫恤曲當人不言勞
又撫綏飢民奏發廪三十餘萬石賑之散給有方民頼
以濟進資政大夫初建北京採宫殿材於東南命公自
南京抵北京督視運送給以錦衣衛官校且命有不率
命便宜行事公於號令中備矜恤之意人人效用太宗
巡狩北京公預扈從命兼行在禮部都察院事歲餘車
駕親征北方今上以皇嫡長孫留守北京命公輔導庶
事修舉京師肅然太宗還良喜賜公鈔千緡綵幣四表
裏羊酒鞍馬自是屢奉命侍今上有司奏公與吏部尚
書蹇公歴官九載皆賜勅嘉奬有淳良篤實如古名臣
之諭太宗親宴之别殿無幾賜誥命追封祖考皆為資
政大夫戶部尚書祖妣為夫人封母為太夫人重修太
宗皇帝實錄命公監修書成賜鈔織金文綺衣文綺表
裏北京宫殿成奉勅召仁宗皇帝及今上于南京二聖
喜公至賜宴勞及鈔白金鞍馬北兵復擾邊太宗皇帝
將親征公言今邊儲不足請遣將無煩六師忤旨罷官
仁宗皇帝嗣位即日復公戶部尚書公以母喪未終辭
仁宗曰國家不幸有大事正朕與卿等協心比力之時
如卿以親喪辭則朕亦未當在此公乃不敢復言遂加
少保仍兼戶部尚書賜玉帶今上正位東宫加公兼太
子少傅少保尚書二職如故賜誥命追封曾祖祖考皆
為榮禄大夫少保兼太子少傅戶部尚書曾祖妣祖妣
妣皆一品夫人賜銀章一其文曰繩愆糾繆且諭公曰
朕有過舉卿但具奏來以此識之朕不難於從善賜鈔
萬緡御用米二十石胡椒二百斤公感知遇之厚鞠躬
小心靡或不盡修太宗皇帝實錄命公監修仁宗皇帝崩時
今上監國南京至則喪禮及即位之儀皆具皆公一二人所
預定上既嗣大位公以舊輔尤重倚注公亦孜孜惟謹寵賚
日盛修仁宗皇帝實錄仍為監修庶人高煦反上親率六師
擒之公預扈從還賜白金文綺等物甚厚賜銀圖書一其文
曰含弘貞静盖褒公之德云明年扈從巡邊既還上念
少師蹇公及公等四人者皆春秌高欲優逸之賜勅嘉
勞命輟職務而仍其禄朝夕侍上備顧問謀議而恩遇
益厚兩朝實錄成賜白金織金羅衣文綺表裏鞍馬賜
宴明旦入謝暮歸第得疾遂薨宣德五年正月二十七
日也壽六十有五歲上聞訃震悼遣禮部尚書胡濙賜
祭贈特進光禄大夫太師謚忠靖賵鈔萬緡勅有司營
葬官其子瑄為尚寶司丞仍復其家朝臣自公侯貴戚
下至郎曹將校咸往弔祭衛卒巷氓亦有嘆息至流涕
者公天性至孝友其弟原啓原禮皆厚原啟沒愛其子
如子讀書鄉校時教諭史九韶雖非授業師遇之必拜
雖貴不變既貴九韶陞教國子月恒分之禄九韶將老
朝廷從公請命致仕公與人交久而敬平生故人在患
難卒賙給之遇士之貧者振之有顛躓失所者援之德
雖微必報而未嘗存怨惡心接人温然處事善善長而
惡惡短襟宇静深閎廓不見涯涘嘗有從隸汚公金織
賜衣懼欲迯者公曰汚可浣何懼為有吏壞公所寶硯
石匿不敢見公召吏諭之曰物皆有壞吾未嘗惜此慰
遣之於時卿大夫雅量推公第一知者盖比公於王子
明韓穉圭之度其在上前所言必歸仁厚臨政必酌大
體其預宥密雖泯然無跡盖有隂受其德者矣故不問
貴賤疏戚識不識皆知其為善人長者喜為詩四方士
重公名得其一篇一詠藏以為榮公配鄭氏再封皆夫
人子男三琉瑄瑾公卒之三月歸葬湘隂其家以墓碑
屬予予與公同朝三十年晚益親厚相知又嘗為予道
平生余豈意遂志公之墓耶銘曰泝夏厥初以國為氏
衍于會稽綿綿厥系太末之邑後來徙居暨唐中和復
徙于番懿夏之陞逢掖其服詩書有承德善有續轉鄂
而潭自公祖考積厚必發公奮起紹燕歌鹿鳴來與計
偕官任其賢政用其才繇司徒屬暨掌邦教寅恭小心
寬仁允蹈參决大議洊任重負不亟不徐雍容雅度如
彼喬岳嶻焉弗移其氣默運澤潤良多祗事列聖既四
十載夷險一道其舄几几國有老成堂有柱石胡不憖
遺當宁興惻既榮且哀隆隆寵光於乎忠靖沒世不忘
戶部尚書古公神道碑銘楊士竒
宣德三年二月十八日戶部尚書古公卒訃聞上遣進
士康琰賜祭命有司給舟歸其喪且營葬事既葬其子
本奉禮部尚書蔚公所述事狀走北京介少保夏公求
書神道之碑余與古公同朝三十年知其有廉清之操
諾而不辭公諱朴字文質號素軒古氏世家河南陳州
諱義甫娶王生諱安道娶程公之大父母父母也以公
貴公之大父父皆贈資善大夫戶部尚書大母母皆贈
夫人公洪武中舉鄉貢為太學生奉命清理郡縣田賦
圖籍丁父喪歸服闋隸五軍斷事理刑遂奏家貧願仕
得禄養母太祖皇帝嘉之除工部營部主事授承事郎
迎母就養京師居無幾母沒官給舟歸葬服闋改兵部
司馬部主事陞武選司員外郎授奉訓大夫再陞郎中
授奉議大夫遂陞兵部右侍郎授嘉議大夫太宗皇帝
正大統轉左侍郎授通議大夫賜文綺襲衣上巡守北
京侍仁宗皇帝監國常奉命權禮部兵部及詹事府洪
熙中改通政使是歲陞戶部尚書授資善大夫賜誥命
追賜一代遂謁告歸省墓賜鈔襲衣公事親孝非其義
一豪不苟取居官臨事蚤作夜思勤勞弗懈一志於公
無敢干以私者謹守祖宗成憲不肯踰越或言事久於
時小過不及者亦當損益就中終不為動永樂中建北
京宫殿董伐木之役於江西有愛民之心竣事時被賜
賚戶部主事劉良素行不檢滿三載公考其績下良叩
上之左右人求公最考公曰貪侈之人幸未覺露不改
行終當敗最考不可得也良遂誣奏公他事既就逮繫
太宗皇帝燭其誣竟釋公他日吏部奏授良誥命封贈
其父母仁宗皇帝曰豈弟君子福禄攸降是常誣奏大
臣罪者其得為君子乎不與良卒以贓敗衆服公之明
公所治職務退未嘗語其家人冰蘗之操確乎不移平
素不事生産華靡雕琢之玩纖毫不畜公退清坐一室
書冊自娛嘗病士竒往問之入其齋室幾案間獨有自
警編一帙可以觀其所存矣洪熙誥辭有端厚簡静操
行清潔之褒盖見知於上者深矣卒之日無銖纍之積
以遺子孫男三瑄璟李本孫男若干銘曰古有恒言曰
公生明何道而公其惟廉清廉之為行士分内事曷世
由之什靡一二士行弗貞理曷由興嗟文質甫為廉有
誠厥廉伊何冰壺玉暎迨其屬纊室𩔖縣磬紛彼貴仕
夏屋渠渠嗟文質甫歸兮焉居紛彼榮爵田亘阡陌嗟
文質甫歸兮焉食其履湜湜其心休休汚者之嫉清者
之逑相彼貪人潢潦之溢崇朝而盈涸不待夕嗟文質
甫皦乎不緇永揚休聞其在斯碑
黔國沐公定遠忠敬王神道碑銘楊士竒
正統四年三月十八日黔國沐公薨于雲南之楚雄訃
聞上悼念輟視朝加降䘏典遣官賜祭者再追封定遠
王謚忠敬親王亦再遣祭其子護喪歸南京公卿文武
羣臣及所過方岳大臣皆祭以薨之歲十一月廿六日
葬江寧縣長寧北鄉觀音山先塋之次沐氏鳳陽定遠
人其先所自具前翰林學士王景所著黔寧昭靖王神
道之碑王之高祖考曾祖考祖考以昭靖貴皆追封黔
寧王高祖妣曾祖妣祖妣妣耿皆追封黔寧王夫人昭
靖四子伯諱春襲封西平侯歿謚惠襄仲即王叔昂右
軍都督府同知季聽駙馬都尉王諱晟字景茂自少氣
宇閎厚端慤凝重聰悟過人而博學遠識恭慎寡言喜
怒不形於色高皇帝重之既冠授後軍都督府僉事夙
夜祗勤陞授特進榮禄大夫左都督時惠襄繼昭靖鎮
雲南薨王嗣封西平侯仍奉命勅鎮雲南王承父兄之
後秉誠殫慮益弘遠圖威服德懷恪勵夙夜先是麓川
不靖諸蠻逐宣慰使而分據其地王適至奏發兵平之
復奏以其地置孟養木邦孟定三府鎮沅威遠二州千
厓潞江灣甸大侯者樂五長官司而歲徵其貢賦又於
潞江之西置騰衝千戶所以控制之夷遂帖息太宗皇
帝臨御之三年八百蠻酋侵邊王遣將先率兵討之躬
率兵繼其後及蒙自縣蠻聞王來遂遁進禽其酋誅之
事聞賜璽書白金勞王四年安南叛命征夷將軍率兵
師及湖廣等都司兵討罪命王佩征夷副將軍印充左
副將軍率雲南等都司兵分道進討王率兵由蒙自經
野蒲斬木通道以入先遣偏禆攻奪猛烈棚華關隘賊
徒悉遁遂築堡駐造兵舟分遣諸將出宣光江口奪澳
沕寺沙舁舟夜出洮水陣師遂遣將引兵泝流攻賊之
富良江自旦鏖戰抵暮賊引却翼旦諸將皆欲奮擊王
曰受命弔伐所欲得凶渠數人而已縱殺非皇上好生
之心乃止遂造浮梁渡師時征夷將軍大兵亦至廼合
攻寇之多邦城柵繼擣其東西二都及盤灘困枚嚕江
仙侣等寇悉破之寇首黎季犁父子狼狽棄其衆獨挈
家屬及左右心腹遠遁于海王合征夷將軍兵追至日
南州竒羅海口禽俘無遺械送京師凡得郡四十八縣
百八十六戶三百十二萬五千九百獲象馬牛畜軍資
器仗安南平六年春班師入朝賜號顯惠輔運推誠宣
力武臣特進榮禄大夫右柱國封黔國公食禄二千石
賜誥劵玉帶金幣命子孫世襲既大宴上親製詩褒嘉
又日賜宴于便殿還鎮雲南是冬安南餘寇攜貳命王
佩征夷將軍印總兵討之王師壓境寇遁入乂安海島
追至占城之境禽寇首陳季擴阮帥鄧容等送京師誅
之師還仍鎮雲南十七年富州蠻酋積逋賦不入朝廷
命王發雲南貴州兵討之蠻據險以抗王遣兵斷其後
諸將請急攻王曰威服不若德服遂使人諭以禍福蠻
即遣子詣京師謝罪悉償所逋仁宗皇帝嗣位重王勲
德老成詔兼太傅召至恩禮加厚遂命佩征南將軍印
還鎮宣宗皇帝初嗣位遣使齎璽書及金幣勞之皇上
嗣位恩禮視宣德之初明年改元正統賜金幣加厚是
年冬四川會川棃溪蠻各㡳泊等蠻為亂奏遣弟都督
昂討平之二年冬馬龍他郎甸蠻不靖復奏遣昂平之
三年麓川思任發擾邊侵掠騰衝南甸遣人諭之不下
奏躬率兵討之兵至潞江王勉諸將曰出兵尚謀不專
恃勇且逼瘴月非用武之時令官軍已集如賊能畏威
武悔過攄誠謝罪請命赦之斯亦可也遂復遣人諭之
不下乃命弟昂及都督方政等率兵前進王尤戒其慎
重時王整兵在後政等乘夜度江破賊柵賊衆奔北官
軍乘勢追至景罕等寨斬首三千餘級獲象三十餘政
奮勇獨進賊伏兵四發政力戰死之時春已半王慮瘴
發非官軍利遂旋師將駐金齒會有旨命王還鎮王至
楚雄疾遂薨力疾革時顧弟昂曰吾父子兄弟受國家
天地罔極之恩吾不能報矣吾弟勉之吾一家子子孫
孫世堅忠誠保臣節無忝君親又顧昂曰斯役也雖偏
將失利固吾總帥之過此賊必不可貸汝勉之勉之言
訖而逝歸櫬所過道路城郭無貴賤小大迓拜哀慟盖
王在鎮久惠愛之被于下者深也王忠孝之誠本乎天
性無或弗盡與子孫言亦惓惓斯道友二弟甚厚教子
孫動以禮法家政秩然位極人臣而禮賢重士虚己聽
納寬裕有容未嘗面及人過凡文武屬治吏有過者惟
恐王知務自掩盖其因自悔徙行者亦多王明於韜略
然以仁為主蠻夷有罪未嘗輙加兵誅必諭導使改數
諭非悛乃奏發兵逮兵入境若夷能知懼罪亦曲貸之
與之更新雖臨陳必戒麾下母縱殺戮賞罰明信威愛
並行至於完城池飭武備訓將士理屯田通水利實倉
庾恒謹戒法若輕徭賦問疲瘵尤勤致意學舍敝陋具
財僦工葺之不以煩下治公有暇手不釋卷稽古明道
動師昔賢盖從容其文武之才仁義之師也配程氏追
封定遠王夫人子男一儼襲封黔國公孫男一玘至是
王之子以事狀求余書神道之碑謹按狀叙而銘之銘
曰天啓皇明于淮之右配天與地篤生帝后二聖至仁
作民父母心存萬方包含徧覆矧孤在里靡攸怙恃二
聖矜惻曰其予子鞠之誨之勞劬備周以長以成有偉
才猷帝有恩言爾復爾氏懋乃樹立華乃先祀嗚呼昭
靖盛德豐功皎日之誠持孝以忠嗚呼忠敬纘乃烈考
惟孝之執惟忠之蹈發軔都府簡在宸心夙夜弗遑秉
其慎欽往綏滇人幾五十年率考之行敷帝之恩俾食
俾衣免其寒飢重學崇師導之尊卑平其政令時其作
止人戴惠慈淪骨浹髓有或弗惠以諭以誨洊誨弗悛
式劉以戒交人悖凶披猖為狂違天毒氓軼我邊疆奉
詔出師往行天討桓桓疾馳雷驅電埽富良飛渡如履
坦途兩師窮追縳寇海隅解縱脅從宣布教條爰整師
旅凱歌歸朝飲至策勛上公錫爵嘉寵元臣龍章輝灼
滇人之思瞻望旆旌帝不忘遠申命南行祇事五朝鞠
躬小心奉國忘家志如堅金寸棘未剪躬不寧處過自
偏禆于躬引咎終于王事德善孔多顯顯華褒千歲弗
磨沐世子孫奕奕象賢篤忠與孝永光其傳
惠安伯張公壙志楊溥
公諱昇字叔暉今太皇太后季兄也世居河南永城高
祖文銘曾祖景惠祖從義世以積善相承考麒以勲戚
任指揮使追封彭城侯妣仝氏封侯夫人三代祖考皆
追封彭城侯妣皆追封夫人伯兄杲襲彭城伯卒仲再
襲仲兄旭府軍衛指揮使公初以城守功授義勇衛正
千戶永樂三年陞羽林前衛指揮僉事調府軍衛七年
授誥封昭勇將軍十七年隨駕北征二十二年陞後軍
都督同知洪熙元年陞左都督宣德元年宣宗皇帝征
武定州三年巡邊俱命公守北京四年上優禮至親命
輟左府事朔望奉朝請凡朝廷有大政事亦預議後奉
太皇太后命弗預正統五年九月封惠安伯授奉天翊
衛宣力武臣特進榮禄大夫柱國歲禄一千一百石賜
誥劵子孫世襲六年正月十三日以疾卒壽六十有三
訃聞上深嗟悼輟視朝一日遣官諭祭勅有司賵葬太
皇太后遣官致祭以是年二月某日葬宛平壽安山先
塋之次公為人端重孝友之德夙著于家閨門整肅教
諸子有方平居簡默臨事卓有定見歴事四朝公勤忠
謹未嘗有過宣廟為皇太孫時往來兩京及時侍太宗
文皇帝北征皆命公保衛出入起居深有規益退而未
嘗形於言宣宗以保衛功嘗欲加封爵固辭其居顯官
恒自謙抑每陞拜祇畏如不勝其臨政事必咨詢同官
審擇而行不恃己見與人交尚道義遇文學士必加禮
敬服食尚儉素不為富貴態而急於利人常蓄藥石以
療人疾為糜粥以濟飢歉公餘留心載籍至老不倦往
古治忽及忠臣孝子事皆能道其詳每遇事輒以訓諸
子嘗燕居諸子侍適雷雨暴至公肅然起敬曰語云迅
雷風烈必變學者不可不慎臨終召諸子語曰吾素無
功德朝廷篤念親親與高官一家禄食莫能報稱喪事
不可干朝廷宜從節儉依文公家禮無作佛事無徇世
俗為葬儀費財勞人無久停柩于家母煩費親戚朋友
葬宜深坎毋高為墳塋吾所注意者不幸長子蚤喪孤
孫數人諸子宜加保愛爾等能體我心則為孝配王氏
封夫人子男六長䡌襄府典寶次軑次輪府軍左衛指
揮使次□次軫次䡵䡌□先卒女六人長適劉濬威遠
衛指揮使次適唐彦金吾左衛指揮同知次適李純燕
山右衛指揮使次適山俊府軍前衛指揮使餘在室孫
男八人女闕人嗚呼前代勛戚賢否得失具載信史世
為勸懲若公者可謂生順死安生榮死哀者矣雖沒以
中壽而不忘者遠爰述其槩用納諸壙以示永久云
冷面寒鐵公傳彭森
公姓周初名日新在國初受知太宗文皇帝嘗獨以新
字呼之遂更名焉字志新世為南海人居郡南郭外之
高第里永樂甲申拜監察御史彈劾不避權要凡知無
不言而言無不盡雖屢犯天威公言愈懇切不少變貴
戚皆畏之目為冷面寒鐵人因稱之曰冷面寒鐵公公
初為郡庠生負入太學有時名入選授大理寺評事以
剛直著讞獄平允莫有稱屈在列咸推遜焉每有疑獄
必决之公公一言而白至是轉風憲風裁益揚人競相
畏或紿小兒曰冷面寒鐵公來皆匿己而擢雲南按察
使未及蒞任有任轉浙江有冤民逮繫數載聞命下喜
相告曰冷面寒鐵公來也吾屬無患矣公至洗其冤放
之有一巨商遠回未抵家而日暮恐孤行為人所剽掠
潜以其貲置一祠石下至家妻問之商告以故明日求
之無有也以公神明往訴焉公曰是必而妻有外遇也
覈之果然盖歸語妻時為姦人所聽而是夜先往取之
矣其燭姦如此境中暴虎嘗害人公為文告城隍湏臾
虎詣伏罪格殺之初來行道上有蠅蚋羣聚馬首尾之
見暴屍一軀無他物惟一鑰及小木私記收之及至令
人市布取入比印號不同者即發還已而得同號者鞫
之乃劫布商賊也悉以其贓召布商家人給之家人大
驚時商去已二載於是始知為盜殺也為政多𩔖此它
如辨豆獲盜人皆服之嘗巡屬縣易服色入觸縣官收
繫獄中遂知一縣疾苦明日迓公乃自獄出縣官恐懼
伏謝竟以罪去由是諸郡縣吏聞風悉股栗莫敢肆其
姦寮宷一日以鵝炙餽公公懸之後有遺者指示之無
復有以毫髮干公其寮宷有受遺者必問冷面寒鐵公
知否公未顯時配夫人嘗治褥以給及此偕來淛處如
貧日無難色同僚私屬内燕公夫人往荆釵布裙大𩔖
若田野婦各歸漸恧遂更相變為澹素公雖處家儉樸
而轉移人若此脱大柄用而侈聲樂不為之減者少矣
朝廷命錦衣千戶如浙拿贓吏郎受吏贓公時進須知
遇諸涿州捕之繫于涿獄千戶逸走詣闕奏上上怒令
馳驛縳至既至伏丹陛下猶口口歴陳其罪不已上愈
怒命肆諸市臨刑大呼曰生得為直臣死當作直鬼是
夕奏文星墜上大悔枉了好人不悦者久之問左右曰
周新何許人對曰廣東上曰廣東有此等好人自後嘗
見形于朝或見一人衣紅衣立日中上呵之問為誰對
曰臣周新也上帝以臣剛直命為浙江城隍為陛下治
姦臣貪吏言已不見天顔憮然公少鯾直勁厲姿幹高
大俊偉異常好學能文尚凌厲在童子行而氣宇凛若
成人人無犯者有小挫必奮奮不平必直之而後已在
庠校同列有過則面責至人無所容人以公為太甚輒
抗聲曰責善朋友道苟阿諛胡取友為有過者即改恒
恐公知之盖其養可知已為政尚大體問無明事斷如
神人以為生閻羅姦宄潛伏羣吏膽落民無犯令犴圄
皆空然尤愛恤小民惠澤草野雖三尺童子皆頌其美
至今閩廣父老猶解說其事公沒夫人獨挈公遺衣及
遺書數卷歸廣貧居如洗然新昌楊公信文去歲來南
巡撫時存問其家每月周之以奉嘗語人周志新當代
第一人吾黨所未及也森於公同里為叔行且蚤知於
公今公死慮歲久湮沒因暇筆其粗梗以識其為人或
為公發姦摘伏有廣漢風而宋有鐵面御史公似過之
故因當時之稱傳之曰冷面寒鐵公云
明名臣琬琰錄卷十九
明名臣琬琰續錄卷十九
明徐紘撰
刑部尚書惠安彭公行状(韶)宋端儀
公諱韶字鳳儀八世祖戍始居莆之涵口曾祖田孟德
妣(闕)氏祖休正祖妣陳氏以婦節聞父思孝卿宿儒母
林氏公幼莊重警敏讀書不倦少長識趣已端公父不
欲其汎讀以分日力惟課之舉子業公於暇日仍取古
聖賢遺文及子史諸書觀之入郡庠再試於鄉未利而
公父殁自是生業益替而弟妹皆幼母夫人以遲暮之
年夙夜懷憂公歲授徒以給用慰母心景泰丙子預鄉
薦明年丁丑會試中第七廷對賜進士出身除刑部山
西司主事既三載蒙恩贈父如其官封母為安人未幾
丁母憂服闋改廣東司陞本司署員外郎有張岐者自
外臺擢右僉都御史協管院事公以其人非才力論其
不可願朝廷而收召王竑李秉葉盛以伸公論疏入詔
獄都給事中毛弘等言公持論雖過心實懷忠因得宥
復職尋進本司郎中廣東為司繁劇多涉於難挾勢而
席寵者左撞而右突公中立不倚䇄然以定民之茹枉
抱欝失利而狂呼者則為之鋤疆剔蠧敓其有而歸之
雖罹咎戾無所悔恨外戚之臣指揮周遵與畿内民争
田願得内臣及錦衣衛官往踏勘丈量之會有旨命公
正法司官以行衆咸推公公至其地環視周匝揮筭主
捐弓尺徑歸上自劾之奏曰田本民有雖其戶報不及
管業然地有高下歲有旱淹細民頻年出賦以給公上
旱則資汚下以補高仰潦則資高仰以禆汚下安有空
門可以别給且民者國之本食者民之天食足民安民
安則國安豈可以民田給貴戚重傷國本耶復詔獄科
道交章言其無他得釋俄而復有請荒田者先帝顧左
右曰彼不見周遵之事奈何又請耶立却其奏庚寅陞
按察司副使所至平冤滯黜奸蠧敦風俗䘏民隠壬辰
冬分廵川東道至開縣有劉姓者戶先分二支一徙一
留徙者後復業與所留家人争里役而負遂隂嗾安岳
縣扈氏兄弟焚滅其家男女凡二十一人隣人訴於府
府以為事非干己且無證佐尼不行公至聞之大駭督
捕得扈氏并其徒十餘人一訊欵服寘于法明年至合
州屬邑定遠曾姓羣從兄弟數家一日聞盗出沒邑人
奔竄弟乘風入兄室掠其貲諉之他盗兄迹知所由訴於
官弟夜聚羣少殺之凡十有二人盡死乃偽為不知持状
詣公告公鞠之得凶黨七人斃於獄其𤼵奸摘伏𩔖如
此每出巡郡邑民争挽肩輿冀先至其境乙未春陞按
察使公之副憲也凡有滛祀在分司者悉去之至是以
二門外有廟祀五顯其事不經趙清獻公遺愛在蜀清
風鐵面正吾憲臣之式乃與同僚謀撤五顯像而設清
獻神主於位錄朱門問答有及時政與真希元翰官僚
之文名曰政訓以自警且以勵僚屬陳言時事宜變於
今者各王府祭葬省差内官及行人等官以免勞費從
之在蜀恩威兼著淑慝自分廉而不激明而不苛蜀人
懷而畏之至今數賢廉訪必首稱焉戊戍春陞廣東左
布政使下車首集父老百十人問民所疾苦與利病所
當興革者而施行之先是農民補吏視房分罰其直名
納公堂公日取其材而責以不貪可乎選俊秀善書者
充之其積弊遂革鎮守内臣顧恒歲有進貢之儀里胥
乘之求索多方民不勝其擾公疏言自古明王不寳遠
物廣東民力竭矣守土臣以此事上為恭不知凋傷國
本為害反大也監舶内臣韋眷請以均徭餘剰六十戶
隸舶司為造辦貢獻之需公疏言今之官民富強不及
於昔者盖國害財之多故也使及今十分愛惜加意撙
節猶恐無以為繼况又更啓他端而益以雜用其何以
善後哉願將眷所奏餘戶暫與一年以後逓年停罷臣
民幸甚有詔减其半陳公甫以學行有聲于時公薦於
朝曰國以仁賢為寳臣才德不及獻章遠甚猶且叨厚
禄顧獻章醇儒乃未及見收用誠恐國家坐失惟善之
寳至凡廣南一時名士公皆折節下之每於朔望受民
詞日至千百紙决斷如流告戒諄諄如告子弟民卒感
之至有不平輙恥見公而自去者儀門外有土神廟亦
更為恭政汪公廣洋之祠最後太監梁芳弟錦衣衛千
戶某在鄕國私採禽鳥等物進貢官民俱罹其害公復
上書言状忤旨調貴州布政使濱行之日廣之父老涕
泣雨下如去慈親追送數百里外者又若干人廵撫朱
公英贈詩有獨有羊城臨發處西風卧轍烏聲酸之句
蒞貴藩境九閱月因俗為之設施貴人安之如知廣南
先是大宰歴城尹公屢言公賢可大用先帝以是益深
知之甲辰夏遂擢都察院右副都御史廵撫蘇松嘉湖
等處公雖聲稱廪然而鎮之以静不尚擊博吏自不敢
犯科而民亦益樂其愷悌乙巳夏召為大理卿未上坐
論鎮守内外等官貢獻非宜道改右副都御史廵撫順
天等處兼整飭薊北軍務陳時政以弭天變議粮運以
便軍民滿考蒙恩贈祖考考俱嘉議大夫都察院右副
都御史祖妣妣皆淑人今上登極臣僚交章論薦召為
刑部右侍郎屬浙西不靖承詔廵視公疾馳至誅厥渠
魁數人而劾罷守臣一方晏然嗣歲之春戶部言兩浙
鹽法久壊命公以本官兼左僉都御史留治之公早夜
講究利病所在而恭伍其說以浙西通舟楫鹽之利多
於浙東而浙東停戶抑配尤甚因定兩浙價銀之重輕
處州等處課額以殺便宜事數條奏行之又憫煮海之
氓貧苦以其山埸草蕩晒淋煎熬折閱倍征之状略分
八節具圖以逹宸聦浙江憲司僉事王輔與憲使毛鸃
不相能日閧于公堂公奏二人風憲失體左遷其官既
還轉吏部左侍郎時三原王公為尚書得為貳皆不避
權貴請謁路絶人服其公庚戌冬彗星見於天津詔大
臣言軍民利病時政得失公言軍民利病曰厚根本曰减
役錢言時政得失曰正近侍曰惜官爵時左右侵權者
非一公於正近侍其略曰内臣出入左右言語輕重能
為禍福人所畏惮今軍馬錢粮人匠柴炭盡傅其手分
例相沿更相倣傚虛名實支遮掩外觀誰能詰之比見
凡有章奏無不先允而後下於該部該部承而行之不
復審聽是失政體也及至有犯多從寬免有毆人致死
者竟不提問或有提問成獄旋復宥之是失刑威也耗
財妄費不惟不禁而反助之死者或有給還葬銀八千
兩在者或有許其盖祠覓地第宅踰制服食求竒於斯
極矣聲勢移人望風震懾伏望陛下静思及此大公至正
以服其心克勤克明以折其氣上法祖宗乾剛獨斷褒良
善而親忠良遠佞媚而斥奢縱事務歸於所司威福必
由已出終篇又言朝廷一日萬幾安能勞心周溥臣願
陛下執其要焉臣獲随午朝心念日奏尋常起數於事
無補然祖宗勤政之典乞師其意可也臣願自今午朝
惟議經邦急務如吏部有陞除禮部有大災異戶部兵
部有緊急錢粮邊報工部法司有緊關工程囚犯之𩔖
許先期開具由事奏乞聖駕定日出御左順門侍衛一
如午朝之儀事該各衛門會議者各官就於衛前公同
計議如吏部陞除大臣明言某官才德堪任某官資望
未可之𩔖内閣輔臣亦同在彼詳論可否事體既定就
行口奏取旨奉行次日補本備照若係本衙門自行者
亦就御前逐一陳說有無故事兩疑情由請旨定奪若
是事體重大一時難决者聽各官先行博議於下候至
朝時再議奏行仍乞温顔俯詢曲折如此不惟世事日
熟於聖明耳目而羣臣高下邪正亦自可見有事則行
不分寒暑無事則止勿勞聖駕既不廢午朝之典又可
率羣臣興事則凡時政得失軍民利病自可次第張弛
矣上嘉其識謂公此舉有潜消默運之方壬子夏陞刑
部尚書數日命侍經筵公掌刑憲務明慎而以忠恕為
本嘗言刑以弼教使之畏威遠罪導之以善耳遇有骨
肉相殘者輒憂形於色曰是吾之刑罰不足以止姦也
謹於守法而亦嘗有法外之意公素性鯁正貴戚中官
往往為之斂手時安遠侯柳景總鎮兩廣都御史秦公
紘發其賍貨鉅萬事聞屬吏公抵景於法秦禠其爵景
挾戚畹於内降欲以破公議之是非(缺)用擠秦於危地
公執奏不易朝廷不以公為然復下大臣廷議竟亦卒
如公言其後景贓銀追及八百兩有旨免其餘欠公復
言陛下優待貴近之臣如此臣故知之陛下有所不得
已也但臣等忝列守法之官不宜阿順以圖自便景應
追贓數十未及一乃特蒙恩盡行蠲宥海内聞知貪饕
之徒窺此舉措一旦釋之其如物論何且景贓既可免
他日爵位亦可營求而復矣爵位既復又可營求出鎮
矣奸回藉口良善解體誠非國家之利也䟽入不從左
右有不樂公所為者摘公官屬細過以怵公而伸已志
公坦然由之終不為所疑沮會亢旱求言公復因事納
忠條陳四事其一以本部為荆庶人事會本覆奏今半
月有餘未奉勑旨及他奏請間有詢日方纔得旨者臣
謂今日正一日二日萬幾之時若優游少斷不惟事見
停滯亦恐志生驕惰羣臣左右安於故常不敢有所論
列矣四方傳聞甚非細故此時政之得失一也又該本
部先前問得内使内官王萌苗通高永犯該絞罪俱各
累訴冤枉荷蒙聖慈饒死發充净軍臣聞自古帝王雖
貴近必刑者所以彰天討之公若殺人不死復何所畏
憚乞自今以往勿復輕縱庶得法度均平人心悅服此
時政之得失二也伏望陛下畏天勤政守法圖治事至
物來随即予奪宫中外廷視為一體推廣他𩔖無不皆
然何患時政之不善哉本部又先前問得百戶謝原管
領隊軍何三等往昌國公墳上做工何三為脫逃不還
工錢被謝原脚踼身死臣看得世情艱難財重命輕殺
人犯法時常有之固非為此一事但聞道路傳言今修
皇親昌國公張巒墳塋兆比往年勲戚之家相去懸絶
凡百制度務為宏壮差官領軍萬數輪流上工計年不
足恐非人臣所敢當計巒在地下豈能自安是則雖曰
愛之非所以美之也上工官軍畏怕箠楚不得已出錢
雇人中間貧乏者随上随逃而管軍工官員又復請益
前後展轉不得息休豈能無怨讟者哉此軍民之利病
一也本部又問得東安等縣知縣朱葉等被神宫監官
奏其違例差役陵戶臣看得今順天府所屬州縣正役
頗易應當雜差實為浩瀚其丁多殷實之家往往投充
陵廟墳戶及勇士校尉人匠各色人役以避民差致將
見戶重叠加役富者累窮貧者逃竄村里蕭條人無生
意宜將墳陵等戶定與優免幾丁餘者仍發州縣相兼
見戶均當差使庶彼此各得其所此軍民之利病二也
伏望陛下畏天恤民思前慮後將昌國公坆塋减等工
程如式脩造俾得早完仍勅該部將陵戶等役優免事
例酌量定奪以便遵依推此及彼由近及遠何患軍民
之不安哉皆時所難言者三月充廷試讀卷官先是公
嘗以疾在告既已勿藥視事而二子濬瀚三孫定密某
相繼夭亾公疾寖加上疏乞休上勉留再三仍令支俸
在家調治公方以素餐自劾而上眷益隆近臣醫官數
命來視是年六月疏復連三上上念公情詞懇切特允
所請命乘傳以歸有司月給米二石歲撥人夫四名為
國憂賢者猶望公病已復來以卒佐聖天子太平之治
而南京監察御史宗彛嘗率同列言之於朝然公歸里
後即擇葬地於縣之文賦里石鼓山盖不復有當世之
念家居歲餘遂以乙卯正月十有三日考終距生宣德
庚戍九月二十二日享年六十有六官自承直郎九遷
而為資善大夫訃聞上命禮部諭祭工部為營葬域越
月贈太子少保謚惠安公壮歲嘗搆草亭扁曰從吾公
間自稱從吾生人遂號從吾先生元配黃氏贈淑人繼
配黃氏封淑人先公五旬卒子男二長即濬癸卯鄉貢
士元配出娶永豐令陳公裕之女次即瀚用蔭補國子
生以疾授嘉興縣縣丞側室陳氏出娶山東僉憲楊公
琅女繼娶貴州憲使卓公天錫女女一側室姜氏出議
配戶部主事余公徵之子楠孫男既夭女三人今惟濬
一子曰輔而瀚則公命猶子澧子實為之後云公天資
粹美涵養深厚其學以儒者為宗務清明其心以求聖
賢氣象色和貌温而嚴毅果敢之氣自形終日端坐非
繙閱經史則默察性情處已待人一於誠敬使人可即
而不可狎聞人片善則必紀錄服食噐用不求鮮美玩
好之物淡泊無所動於心與之居竟日卒未嘗見其私
喜愠在官守處事精明馭吏嚴整事無巨細必身親視
國事如已事視民病如在已身至誠貫徹於上下所至
如春風和氣著物隨所遇無不發生共立朝直前無所
畏縮忠義激𤼵不以禍福嬰懷讜言至訃所以開上心捄
時弊别白是非邪正排姦佞而觸貂璫務使為善者有
所恃為惡者有所懼暮年名德益尊向其自處退然而
無所有是以上則九重知之愈深下則賢士大夫望之
愈重以至行旅賤隸亦皆知其名云於弟䪧韹友于篤
至養教其子同已子葬族不能若干喪處丘里終始欲
以質儉起頽風進脩之功老而不倦未卒前數月猶向
所知云扺家半載村居寡學所存所行一故吾而已何
由可善其後而减宿咎哉所著有名臣贊錄三卷續脩莆
陽志十卷在蜀有成都志二十五卷在吏部有天曺日
記差祀恆山有北岳代行藁為尚書有秋臺錄平生雜
著詩文名滯稿緫若干卷奏議一卷嗚呼天不憗遺海
内共嘆惟公功在朝廷惠及黎庶著書滿家掦名當代
建立施設多至不可紀述謹掇其大略以俟立言之君
子擇焉謹状
僉都御史楊公言行錄楊廉
楊繼宗字承芳山西陽城人進士歴仕天順弘治間官
至左僉都御史卒年六十三公為童時性資鯁直言動
不凡第天順丁丑進士觀刑部山東司政授貴州司主
事獄中重囚動三五百計桎梏年久多死於臭腐公每
提督必給與飲食令三日一櫛沐蘇活人命無算王忠
肅公薦知嘉興郡公至止帶蒼頭家僕一人如旅寓然
御史楊公琅具公善政奏聞旌異滿九載民老幼不忍
舍去遮道留之弗得立去思碑後陞浙江按察使下車
之初憲綱一時為之振舉初藩臬諸司所用咸辦於下
鎮守中官供給日費萬錢公一切革去之軍民愛之如
父母官吏畏之如神明未幾以内艱去任將行悉以廨
舍中器物付之有司一毫不以自随篋中惟貯大明律
書數卷衣數襲而已制終詔起陞左僉都御史廵撫順
天地方外戚宦官莊田多占民間地土公悉奪而還之
權貴斂迹成化乙巳上疏左遷雲南副使弘治元年陞
湖廣按察使復陞左僉都御史廵撫雲南卒於官
公為人好善惡惡出於天性與人不苟合人多憚其方
嚴居官三十餘年其忠孝大節議論風采雖庸人孺子
皆知其名(並黎淳撰神道碑)
孔子曰吾未見剛者孟子曰至大至剛以直養而無害
則塞於天地之間孔子孟子之所謂剛者吾未見其人
矣見其似者可矣今之君子若尚書王君公度御史謝
君元吉太守楊君繼宗僉憲陳君夢祥亦庶乎其似者
非歟尚書不得其職數月去御史三上章出百日謫去
太守屢抗強武乞錢若水例致其仕去僉憲九載不遷
辟讒去(羅倫撰送陳金事序)
吾聞侯以嘉興人物莫大於陸贄名宦莫過於楊繼宗
脩志之餘皆欲大其祠字寔錄其行以萬古其人于天
下(莊㫤撰嘉興府志序)
漢楊伯起以清白著聞猶有可却之金承芳治郡久始
終無一足敢暮夜及門者蘇子卿以死為事史外猶有
餘書承芳抵官以來蕭然獨處齋閣此二者尤非夙昔
之所多見也或謂公别白太明節目太疏言論太激三
者非自全之道此盖其細者也(張寧撰送行序)
明名臣琬琰續錄卷十九
