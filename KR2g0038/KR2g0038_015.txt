明名臣琬琰錄卷十五
明徐紘撰
昌寧伯壯敏趙公墓誌銘尹直
國朝膺天御宇百二十載内安外寧豐亨熙豫固由聖
明繼作於上而亦文武夾輔於下之所致肆惟英桓果
毅之才宏偉頎碩之資入則纓冠佩玉位保傅儀百辟出
則綰章持節總師旅敵王愾使朝廷有所恃而安遠方
有所惮而不敢發者盖世有其人焉若太保兼太子太
傅昌寧伯趙公其一也乃兹已矣嗚呼惜哉公諱勝字
克功姓趙氏系出漢充國之裔世居河朔至伯父赤考
再興國初始徙家永平之遷安遂占籍焉太宗文皇帝
靖難師興赤以謀略從征有功授永平衛百戶歿于戰
陣無嗣再興襲陞千戶永樂庚寅北征大破其帥巴雅
實哩殺敗阿嚕岱餘衆陞指揮僉事洪熙改元復以征
北功陞指揮使尋卒公襲甫髫齡賴母王夫人矢節教
育底于成立恒思父遺言我生為壯士而志弗就爾長
須努力報國亢宗毋負竒男子也由是刻志勵行事母
極孝敬始終無違禮正統己巳北兵入京畿公率兵出
西直門扼其衝突躬履戰陣斬馘無等敵遂奔遁景泰
庚子擢僉都閫名以發聞英廟復辟錄公舊勞加僉前
軍都督府事佩刀侍衛天順戊寅選管三千營操辛巳
秋曹孽叛逆公擒獲居多遷都督同知時北兵深入陜
西固原公(闕)參將率師往𠞰敗之今上嗣統命兼勇
營典操推恩給誥進封榮禄大夫褒榮三代成化乙酉
重建永天門公董軍應役既訖工適山西邊徼有警命
公佩平西將軍印統軍来援次鴈門關報兵已遁乃還
明年秋往征延綏河北兵聞風渡河趨大同納欵入貢
師旋即命典操耀武營戊子夏故元兵暨海西諸夷弗
靖廷議請以公總鎮之乃佩北征前將軍印杖節以征
至則申嚴號令簡閱軍士調度有方屢奏克獲賜勅奬
諭辛夘春召回總典五軍營壬辰春調千三營是夏至
甲午秋兩奉制勅佩印總帥北征敵輒遠却丙申總督
軍士濬築京城垣塹兼葺西直門城樓陞後軍都督府
左都督戊戌冬加太子太保癸卯秋勅封昌寧伯歲食
禄千鍾丙午冬加太保兼太子太傅丁未春皇貴妃萬
氏薨奉勅董工造墳于天夀山之西南朝夕督視觸冒
寒暑遘疾輿歸遂不治是歲七月朔也訃聞當宁惻然
哭悼特賻鈔三萬貫給麻苧白布有差輟視朝一日勅
所司為造塋域遣官諭祭者屢追封昌寧侯諡壮敏䘏
典渥矣公生永樂庚子後正月之朏享年六十有八曾
祖寶山祖保父泊俱贈榮禄大夫同知都督府事曾祖
妣閻妣王及原配李繼冉俱贈夫人先卒葬昌平縣太
平鄉之原子男一瑄以舍人選侍春官詔賜冠帶先公
一年卒女二長適都指揮白壐次適定西侯蔣公仲子
騤孫男三長鑑恩授冠帶次鉞次錫女三曾女孫二俱
在室鑑卜以卒之秋八月二十日奉公柩啟夫人之封
窆焉前事具公世出行實請予銘維公早襲勲階煢孑
乃克篤志奮興閑習武略涉獵儒書累膺簡命佩符建
節東征北伐英威勇譽聳聞中外所至敵輒聞風奔遁
靡敢抗迎乃不窮追遠襲僥功啟釁所謂不戰而屈人
之兵厥功𢡟焉矧平居總操督工簡教有方䘏撫周至
士卒感悦立朝行已慎重無違縉紳推敬朝廷倚重凡
奉勅遣出辭還見有白金文綺寶鏹餼醴之錫蟒衣玉
帶歲節恩意尤多而卒也賻襚葬祭封爵加諡有隆無
殺始終榮哀何其盛哉余與公同朝久知公深去秋參
典邦政兩偕公考閱武學官舍諸生相歡竟日益見公
之忠亮端凝信為國之干城而於古之名將奚忝然則
銘於予宜銘曰皇明奠安泰山盤石曰惟文武篤棐勵
翼桓桓趙公系出充國世有聞人儲休委澤粤若公考
早世充職從我文皇勛階累積公自幼孤式克修飭武
略究通體貌軒特兵寇及郊慨然舉檄乃率虎旅乃肆
鷹擊乃僉都閫英譽炫赫先帝錄勞崇登顯陟出則總
操入則侍直今上倚毗寵恩彌益屢佩印符屢奉制勅
東征北伐所向無敵或聞風遁或受俘馘恬不邀功邊
不啟隙惠周司徒威讋遠域帝曰汝勝久樹勛績予維
汝嘉其進封伯公拜稽首曰敢忘德報德維何委身戮
力營星俄隕尚勞敦役訃聞九重良深痛惜䘏典渥優
哀榮何極太平之原鬱鬱松栢撮跡勒銘永賁窀穸昌
寧之號於昭千億
戶部尚書陳公神道碑銘王㒜
成化壬辰夏六月辛夘南京戶部尚書陳公以疾終于
位今制凡兩京文武大臣喪朝廷必遣官諭祭命有司
營葬至於勲業位望之炤灼者又益以賻贈之禮凡此
皆公所宜有而必得者南京戶部既以公訃聞其叔子
鵠遂奉柩去歸其鄉以俟命焉公諱翼字冲霄鳳陽虹
縣人其先居朱陳村宋季徙彭城今居虹縣者又徙自
國初祖敬先考鑑皆以公貴累贈資政大夫南京戶部
尚書祖妣妣皆夫人公幼有異質先考尚書公指以語
人曰吾家世農業人知吾所治者稼而不知者種德吾
兒其稼之穫乎宣德壬子中應天府鄉試宣德丙辰會
試中進士第授行在戶部主事歲己巳北兵侵邊王師
北征命往永平等處偹芻糧永平圻内郡征輸繁重民
無宿儲公百方區畫民不厲而兵饒給還奏稱旨復出
内帑金數萬兩命糴粟遼陽實邊廩竣事陞郎中尋奉
璽書督江西先是歲賦皆卒伍漕輓朝廷因用武乃復
更以民有司承望風旨嚴程趣辦民殆弗堪公曰賦無
後期足矣奚以亟為乃循行郡邑求得其富厚者俾具
舟分漕且諭之曰此一時權宜爾師還當無爾勞衆樂
從焉景泰初上崇孝敬錄忠義偹財用清贓罰申舊典
體羣臣六事未報聞尚書公訃乞歸三司御史交章留
之上命公卒事公遽已馳歸喪次聞命往督漕抵京師
乃復歸服幾終會上命廷臣舉堪任方岳者僉以公對
即其家拜山西右布政使馳𫝊赴任公問民疾苦為蠲
其逋税至十餘萬石素民利五臺山木至是有禁公弛
之樵蘇自若鴈門既設兵守禦益戍以民咸釋之使歸
農業公既厚民生謂可以役其力矣始於某暇日築忻
州城除道通平西嶺又感發其良心俾脩陽曲諸廟學
盖民不知勞而頌有德者至多不容口英廟復辟召還
拜都察院右副都御史給從二品禄巡撫寧夏時西邊
連歲用兵民罷敝甚公拊循之又籍其貧甚者計口給
食奏蠲逋租之累里正者寬兩税抵輸布帛厥貢果實
皮革諸物皆乞權罷之其地故有宣聖廟祀禮與中州
等頃歲儉行釋菜公曰其為費幾何而用以化導邊氓
其利溥矣俎豆之事吾何敢廢亟復之時西番入寇邊
將失利其勢猖獗公乃檄諸部固城堡繕器械募材武
士為土兵參以官兵守要害既而朝廷命將出師敵始
引去西師解嚴公乃上章乞省墓不允然上亦念公在
邊久思有以少休之矣未幾陞南京戶部左侍郎今上
即位勅公總督京儲及屯田諸務公始至會臺臣建議
令諸司察舉其屬公首劾罷其不事事者數輩而薦用
其才且賢者廩庾廢壊其修復之資咸取具軍役而公
有餘財則積以待敝公曰縻有用之物困無告之民吾
不能牽於吏議以隠忍於心也即日以便宜從事人謂
公一舉而能除數十年弊復因灾異上䘏民力錄囚徒
裁省鹽糧俸鈔三事丁繼母憂賜葬祭旋命起復公懇
乞終制祥禫召還京陞南京戶部尚書總督如故三年
乞奏最上以其兼領諸務止之賜誥命進階資政大夫
公至是功業既成精力向衰在他人若可以少自暇逸
而公感知遇期於盡瘁每晨興入公館治事食頃詣臺
迄日旰未休屬僚文移趣辨不少貸卒之以此成疾疾
甚猶日省署不廢嗚呼必如公而後可謂無負於委任
矣公為人嚴偉立朝稜稜有風望自為郎署人已憚其
剛直無敢有忤之者及出更藩鎮入踐臺省位叙日高
年德日茂晚生後進以得公接納為幸而小官下吏趨
走聽令有莫敢仰視者矣公生於永樂甲申夀六十九
配李氏封夫人側室樊氏朱氏五男子鳳沂州判官鸞
虹縣隂陽訓術鵬義官皆李出鵠國子生樊出鶚朱出
三女其長者嫁郭宣錢宗季在室孫男五公之卒也其
同年友南京吏部尚書崔公既經紀其喪復述公履歷
以授鵠俾持以乞文於予將立碑神道予雅辱公知愛
公之妣文夫人喪嘗忝執筆為銘今於銘公又奚辭其
葬以卒之年十一月壬寅其墓在邑西南沱河之陽銘
曰維古大臣以道事君道用於時惠利在民烈烈陳公
遭逢列聖煌煌兩疏詞嚴義正豈不公用人孰究知其
所知者公之緒餘秉德懷誠初終一節何歉於公元侯大
耋沱經夏丘爰墓其陽勒銘穹碑永永不忘
副都御史盛公墓誌銘丘濬
英廟復辟之初權臣之冒功者朋比為奸鑿空起邊釁
欲樹竒功以盖其迹率師關塞即還敵因乘之而入十
三道御史欲有言同事有洩之者彼先入愬于上誣御
史中有與被繫内臣張永同族者欲為之報復以激上
怒即逮所誣御史下獄明日衆御史章始上上御便殿
召衆入盛氣待之擲章付御史誦之至半上曰止摘章
中所條事析之令其分疏復諭之以終誦上意稍悟然
重違權臣意姑從輕典凡列名者俱謫外任其一人錫
山盛公也時掌河南道事出知保定之束鹿縣先是權
啟邊釁其勢熖可畏人無敢言者惟公首與同官涞水
張君鵬謀謂事干軍國某等官臺憲烏可畏禍不言張
公以為然即入謀之兵都給事中王鋐約以章交上機
事因之而失時聯官者皆未知也亟召入永平周公賓
倉卒誦所上章者音洪亮略無阻滯及對上之言詞直
理正天下聞而壯之而不知首啟其謀者盛公也同日
出補外者若干人其後惟盛公年最高官最顯而能以
令德終嗚呼天於忠臣之報固獨厚之耶公諱顒字時
望常之無錫人正統辛酉以尚書蔡氏傳得儁京闈在
太學十年所交皆海内知名士景泰辛未始登進士第
首擢河南道監察御史尋以老成掌道事時初經己巳
之變朝廷懲前政委靡之失稍開言路一時言事者毛
舉細故攻訐隂私以張直聲公獨顧大體惜人才掩其
疵疾不為已甚善𩔖賴之嘗兩奉命出按淮時值歲大
歉𤼵倉賑貧全活者甚衆按閩時適當大比拔賢振滯
是科得人為盛及是首謀摧折巨奸直聲凜凜聞天下
其知束鹿也邑多顯宦往往怙勢為不法聞公至相戒
曰是嘗劾奏石總兵者其人不可犯也公變摶擊以為
撫循吏畏而民安之未幾丁内艱去民留之不可俟其
服闋相率詣闕乞公公得再任不復用刑法有爭訟者
諭之以理輙叩首聽受不復辯鄰邑聞之訟多年不决
者各来請判于公公折以片言各心服而去時人有清
如水明如鏡之謠邑介真保間四境之民雖非所治亦
聞趨赴郊外有荒地自然聚以城市邑人風因目為清
官店既去任民築亭為立去思碑請文士為作記至今
存焉歲甲申推守邵武行所無事不動聲色而郡大化
既而巡撫都憲以延平民狡而事繁請于朝移公治之
延平與邵接境聞公政有聲素莫不革心向化巡按御
史錄公兩郡政績請旌異于朝進公一階封贈父母及
妻癸巳陞廣西參政專督糧餉丙申陞雲南右布政使
丁外艱服闋改陜西尋遷左時廣西殘破之餘公委曲
措注民夷賴以不擾陜西地臨三邊公在任日邊報無
虚月適歲多歉公調度有方而餽餉不缺入為刑部右
侍郎佐其長以明刑恒舉歐陽公求生不得則死無憾
之語為寮屬告有深文巧詆者輒不樂之刑用是平僅
再閱月調公南京盖當道者之鄉人有欲得公處者或
以為言公乃曰吾南人往官于南固其所也明年山東
旱飢盜賊將乘之而起廷議建遣大臣巡撫僉曰無如
盛時望者改公都察院左副都御史乘驛往命至公即
日就道甫下車禱于天雨即大至枯槁復甦公多方設
法凡前人救荒之政於今有益者次第舉而又因時之
宜條數十策行下所司民賴以賑濟䘏之餘所儲尚百
餘萬又有餘力以及於前代聖賢有功於齊魯者為之
建祠宇以報祀之公山東之政大抵以黜貪暴表忠良
除苛政以固民心為本在山東者三年齊俗翕然以變
年近七十以老疾上章乞致仕上以其情詞懇切從之
馳驛歸至徐州適所部有大獄以公知其始終有旨命
鞫之獄成後歸公自家食時家事一以付其弟頤至是
抵家伯仲怡怡友愛加篤公於家事一不問頤為之搆
方塘書院疊山鑿池蒔花植竹以為娛老之地公時静
坐一室焚香讀書以自適泊如也歲丁未以上皇太后
徽號恩進公一階家居者六閱寒暑以歲壬子正月二
十六日卒享年七十有五訃聞賜葬祭如例卜以是年
臘月六日葬於惠山之原弟頤命其子虞持狀来京師
求予銘按狀盛氏常州右族世多聞人曾大父諱茂之
大父諱子實父諱文珪俱以公貴贈都察院左副都御
史祖妣吳氏妣馬氏俱贈淑人公配三娶殷氏贈淑人
顧贈恭人何封淑人子男二唐義官龍蔭補國子生女
三人孫男二銘釗女四曾孫男一女二銘曰公為循吏
仁中自義公為憲臣義中有仁公撫邦國變荒為熟公
佐邦刑於死求生撮其功業所在烈烈曰鉅而艱摧折
大奸因銘及之補史之遺
浙江按察使楊公墓誌銘楊守陳
天順初英廟復辟時廣西道監察御史楊公印馬于畿
内民羣訴太監吉祥忠國公石亨奪其田若干頃公具
以聞併言其怙寵擅權之罪詔稱公敢言稱職命吏部
記之盖將以大任也既而還京彗孛連見祥亨二凶日
益張十三道御史謀劾之有私泄於亨者乃與祥合謀
上譛暨彈章入上震怒召諸御史詣文華殿俾誦彈章
而歷詰之某道御史周賓與公同輩且誦且讀歷陳二
凶罪狀明甚然天意入先譖莫能回悉下錦衣衛獄逼
誣引大臣刑甚慘酷數瀕死卒無一語他及有司文致
坐公死而十三道長皆坐戍餘多坐貶奏上矣會京城
大風雹拔木壊屋走正陽門下馬牌於郊外於是獄皆
從减死者戍戌者貶貶者復而公就戍遼東之鉄嶺道
遇赦還或謂公宜詣二凶謝庶免後禍公不可復謫戌
廣西南丹居五歲二凶相繼以逆誅公被特旨還里居
今上嗣位以言官奏復公舊官改陜西道尋陞浙江按
察副使居父憂起復舊治巡海後陞按察使卒于官自
古亂臣逆黨必先淫刑重法以箝羣衆之口而懾服其
心俾莫敢不從然後逞其志此二凶所以必欲寘公於
死既而公幸生全二凶卒皆誅滅而公乃復于位由天
子之明足以别忠邪智勇足以定福亂故也公姓楊諱
瑄字廷獻南昌豐城縣人其始祖曰王君權唐季相南
平王累官金紫光禄大夫居南昌之武寧𫝊十有五世
曾祖回仲猶王姓國初徙豐城占籍始訛為楊盖其方
言王楊無異音故也公祖名高不仕父子榮以鄉舉累
官蜀府左長史母周氏公以甲戌進士為御史僅兩期
而罹二凶之禍再起為御史歲餘遂副憲于浙杭州衛
指揮陳鼎父子肆凶惡海寧民管箎沈琦工詆誣皆莫
敢誰何公悉寘之法屬府造上供紙歲若干萬工估價
每張銀一兩公計量纖悉减十之九歲省銀若干萬兩
民德之其巡海道以軍官多役戌卒嚴禁之立五日一
操點之法以邊餉米糲而卒空為革勢豪攬粮之弊奏
增一通判專理以武臣多不學無諳為葺學延師教其
子弟凡城隍墩堠廨署舸艦兵甲皆以次繕葺之無遺
餘力及定海之城北捍海塘縣西走馬堤霩衢所之衷
外海塘徤跳所之海塘海塩縣之大海塘皆修築之以
奠邑居以興民利而海鹽塘踰二千三百丈工尤鉅禦
患尤大非公莫能為也在杭州以按察司卑隘逼塞廼
徹舊宇改創數百楹穹鉅偉麗闢其前衢廓然四達以
西湖舊深廣能溉諸邑田至十六萬頃今湮過半奏請
浚深之如舊防於湧金門址闢水門放湖流入城河出
清湖閘抵海寧黃灣以溉十六萬頃田復於畏吾寺前
後建三橋以通水門俾小舟常入湖取淤泥以濬深可
久不湮功雖未就慮則深遠矣公巡海數歲波恬風息
成化丁酉春忽報倭船數百犯邊公時在杭寮寀驚問
公徐曰彼果来犯吾將盡誅之乃出巡至寧波府衛已
戒嚴守令呼民壮授甲林立矣公謂曰海上甲兵自足
内地不須虞安用民壮今農事方殷亟散之至定海數
日迺方倭僅兩船入貢耳於是皆服公之智量其為按
察司以憲度久弛力振之嚴門禁察吏奸斷訟明敏無
留獄禁官署毋桑蚕以争民利諸婦女毋入寺觀以隳
風俗甫半載而病作寮寀往問尚與論築海溏之法浚
西湖之利無片言及私成化戊戌七月朔日卒年纔五
十有四耳公疏爽有志節喜建功業又才足勝之視天
下事無不可為者然賦命不永而止此無不惜之公娶
許氏封孺人生三男長源縣學生次淮次澗側生一男
澮最少卜以某年某月日葬某山原以余與公有雅持
憲副胡君濙狀請銘余讀狀至天順間二凶事為之慟
哭流涕不能已豈獨為公悲也哉嗚呼正統之末社稷
非景帝莫可保而一時竭忠殫勞者皆可謂社稷臣也
二凶于是時亦受恩不貲富貴極矣而勞蔑如逮景泰
末誠可謂惠懷無親者矣天下非英廟其誰歸而二凶
者貪天之功弁髦景帝魚肉其社稷之臣殆盡此余所
謂慟哭流涕而不能已也嗚呼二凶是舉豈但要功以
固位而已哉盖以圖改玉之兆也於是勢熖炙天孰敢
一睚眦之而公露章顯斥濱死而不易辭可謂忠讜之
臣矣曾不數年而二凶者身刑家戮遺臭無疆而公乃
高陟令終流譽千載豈直薰蕕之辨而已哉嗚呼使二
凶不自作孽則國家無釁而富貴延及于来胤未巳公
非以忠讜著則須有他表見豈能若今之焯焯後世决
不可泯哉是亦足為萬世人臣之至戒至勸矣余修國
史既嘗書之然春秋之法辭之重言之複必有大美惡
焉故因源請重書之併及其勲業之著者其他文與行
皆略之銘曰人與萬物生天地中惟厥性貴不與物同
父子之仁君臣之義是惟綱常允不可離有或離之以
肆厥欲宜兩其翅宜四其足策名委質以服事人有死
無二是名曰臣烈烈楊公事我明辟豸冠繡衣實有言
責視彼䟦扈害國殃民忍不能黜飛章奏陳彼日鴟張
志將改玉凶熖炙天莫或敢觸公草白簡以率其僚歷
數彼惡願肆諸朝尺威之嚴國典之極濱死不渝厥心
惟赤為國之故以忘其身是曰忠讜庶幾臣誠瀕死而
生入幽而顯帝心孔昭天道不遠公有巨才亦有嘉行
有學有文有繁厥詠我皆略之不書于石獨揚一忠以
勵百辟華嵩可夷滄渤可湮惟忠讜臣億載不冺
明名臣琬琰錄卷十五
明名臣琬琰續錄卷十五
明徐紘撰
懷遠伯襄毅山公神道碑銘王偉
書曰天惟純祐命則商實詩曰維獄降神生甫及申維
申及甫維周之翰是則上天眷祐人君必賚以非常之
佐然後可以成莫大之功有若故特進榮禄大夫右軍
都督山公殆所謂非常之佐者歟按行状公諱雲字(闕)
父諱青洪武初隨侍太祖高皇帝平定海内以功授
燕山左衛百戸已而從太宗文皇帝奉天征討歴陞中
軍都督僉事母(闕)氏封(闕)人永樂元年都督公以疾卒
于官公以冢嗣襲任金吾左衛指揮使節隨車駕征迤
北功為諸將先調府軍前衛掌印尋陞中軍都督僉事
宣德二年奉宣宗章皇帝制諭充總兵官掛征蠻將軍
印出鎮廣西先是廣西溪洞猺獞叛服不常數為邊患
公至鎮之以静照之以仁嚴號令公賞罰親率官軍與
叛賊韋朝列等前後十餘戰臨機應變能以身先士卒
故所向無前斬賊首凡一萬二千二百六十九降賊酋
三百七十七獲被賊抄虜男婦二千五百七十九俾各
寧家擒虎豹三百四十獻于朝築永平等九堡葺宣武
等四城剏舖舍五百二十七由是蠻夷懾伏居民按堵
天子嘉其功進公右軍都督同知賜紅織金羅衣一襲
仍下詔奬諭有廉能公正善撫軍民實副委任之語今
上皇帝嗣位念公守邊日久厥績茂著廼賜以白金綵
縀正統三年九月二十日公以疾卒于鎮有司以聞天
子嗟悼輟視朝一日遣官諭祭命工部營塜壙贈公卒
之明年二月六日歸葬先塋之次墓碑未及樹子俊以
疾不能任事白于朝以弟泉代厥官泉乃以碑文為請
嗚呼若公者可謂非常之佐者矣公姿貌魁梧善騎射
暁兵略持己以廉慮事以慎甘苦與衆共之故臨戰人
皆出死力殱強圉若拉朽腐用以保障生民其卒也西
廣之人為之立祠塑像歲時祭之其得人心可知矣公
生某年某月某日享年六十有四夫人吳氏金吾衛指
揮之女有懿行子男六人長即俊次即泉能嗣其業次
璽信義讓孫男三人嵩崟岩予雖未嘗識公然公名在
天下藉甚銘固不可辭銘曰桓桓虎臣為國之輔夙秉
忠誠動遵軌度粤嗣先秩擢長萬人侍從龍旂克清塞
塵繼握重兵出鎮西廣屹然保障下民是仰恩威并著
聲勢流聞智超百將勇冠三軍禦侮禽奸綽有竒略號
令一施聞者膽落榮祿之秩廉正之褒宸章煜煜于以
報勞西廣之人賴公之佑昕夕籲天祈公永壽天胡不
憗遽然而終訃聞于朝天子忡忡褒䘏之典特為優異
匪私于公以勸來裔公之義氣炳然丹青下則河獄上
則列星我作銘文勒諸神道百千億年永永有耀
永寧伯譚公行状尹直
公諱廣字仲寵姓譚氏丹徒河間人也父諱添四當太
祖高皇帝起義濠梁居戎籍從大夫湯克金壇常州攻
江隂又克蘇明等州遂留禦明州收捕蘭秀山以終時
公年十四補父籍繼被選入補驍騎衛復調府軍為伍
長帶刀宿衛誥授詔信校尉燕山中護衛百戶從征諾
爾巴哈轉燕山左護衛又征驢駒河黑松林諾延山等
處已而從太宗文皇帝奉天征討上知公驍勇有謀命
率百騎候東安涿州公生捕得還卒輙械以聞上益親
信遂從攻真定取永平下大寧還戰鄭村埧以功陞千
戸又取廣昌克蔚州圍大同鏖戰白溝河攻濟南陞正
千戶及破滄州戰東昌定州夾河轉藁城進攻順德皆
竒功因留守保定陞指揮同知尋陞指揮使會都督韓
觀等率兵十二萬來攻公以孤軍晝夜相拒四十餘日
糧且盡公嚙指裂背左區右畫竟以飛礟擊走其衆陞
大同都指揮僉事永樂改元營建督運殿材紫金關七
年入見留北京領神機營從上征迤北封神機驍騎將
軍由玄冥河追趕布尼雅實哩至静遠鎮殺敗阿嚕台復
征擒胡山還守大同十二年復從征九龍口敵騎數萬
憑厓而陣勢張甚公為前鋒以神箭手萬入射傷其衆
賊驚潰顛坑骨木死者殆萬計公乘勝指揮兩翼以進
夾擊之繼以步刀斫其馬足賊大敗去比還上指謂廷
臣曰廣之知勇雲長敬德不足多也陞中軍都督僉事
有白金綵段駕馬襲衣之賜且俾中貴護至其門仁宗
嗣位陞左都督制充總兵官出鎮宣府時冬寒上念公
備禦於外追賜楮幣綵縀即掛鎮朔將軍印暨于宣宗
尤加褒異勅曰念卿總戎攄忠效謀躬勤夙夜有白金
綵縀之賜逮今上皇帝既御大寳勅曰卿祗事祖宗多
歴年所出鎮邊疆厥績茂著特遣人喻意復賜白金綵
縀正統六月以征勦邊寇功詔封永寧伯七年給誥勅
意若曰爾中軍都督府左都督譚廣忠實能勤材智有
為事朕皇祖曾於藩邸翊清内難從征北方克振武威
暨事皇祖皇考至于今鎮守邊方幾二十載屹然長城
之固疆宇晏然念勞勤之既久宜恩數之渙頒今特授
爾奉天翊衛宣力武臣特進榮禄大夫柱國永寧伯食
祿一千一百石仍與爾誓除謀逆不宥外其餘雜犯死
罪免爾一死爾惟欽哉正統九年上閔公年老不忍勞
以事命武定侯郭公往代其任驛召公還未幾而告薨
上哀悼為輟朝一日遣官祭弔申勅有司治葬事王公
大臣咸有祭公為人長身玉立膂力絶人忠義之氣大
百餘戰戰必勝然未嘗妄殺愛人下士恒恐不及士卒
勤勩不啻在已寒為之衣飢為之食故公之去也人慕
之其薨也人哭之咸盡哀公初所統神機兵鮮明晃耀
進退有度人望見皆曰此譚家馬也上有所指揮亦曰
譚家馬至敵人相戒亦曰慎毋犯譚家馬迨今猶以為
號所得祿賜一不以私贏均為學舍浮屠老子之宫
之用嗚呼若公者雖古之名將何以加兹公生于元至
元某年某月某日薨于正統九年某月某日曾祖諱某
祖諱某考諱添四皆贈榮祿大夫柱國永寧伯曾祖妣
某氏祖妣某氏妣某氏皆贈太夫人配王氏封夫人子
男三人表亨襲永清衛指揮使次商次高孫男若干人
亨將以九年十月日奉公之柩歸葬保定某鄉之原泣
請予状公行實用乞銘于太史氏某為公之門下士知
公頗悉故不辭而述其槩若此云
工部尚書李公神道碑銘楊士竒
太宗祖皇帝初奉藩北京建文中廷臣有因齊藩不法
遂建議凡藩國所在更置守臣於是擢張昺為北平布
政使昺日求王府細事將為不利其史李友直密聞于
太宗義師既舉遂擢用友直友直質樸直諒知無不言
甚見嘉奬日益信任出理饟運入嚴城守率以命之殫
力竭慮事卒蚤集而咸稱上旨初授北平布政司右參
議既建北京改布政司為行部陞左侍郎時初作宫殿
繕務殷繁經度提督躬任其勤勞蚤莫弗敢懈改行在
工部侍郎仁宗皇帝臨御嘉念舊勞陞行部尚書奉命
代祀周文武成康陵及秦愍王既還言關中民瘼深
見嘉納賜誥命并追贈祖考妣請告焚黃遂立碑于墓
以侈上恩光昭先德宣宗皇帝嗣位改雲南工部尚書
嘗奉命董採殿材於蜀設施有方撫綏有成勞者不怨
自是朝廷凡有興作重役悉以付之其臨事有條理而
體䘏下情所行悉公是以人從事集訕誹不興而屢承
勞賜焉友直字居正為人坦夷闓敏雖不與物競而持
己正直不屈於物有恤人之心施濟弗惜與人言必歸
於忠厚有之官往辭公者必勉以愛民之政與人交悃
欵緩急率得其力度量有容屬司之貪詭者以公長者
數欺慢之公雖知弗校清議以是益重公春秋七十而
卒正統三年某月某日也訃聞上賜祭命工部營繕葬
禮部賜祭公卿以下皆往祭之李氏之先隴西人元季
其曾祖山徙保定清苑自是以來皆隠處不仕而篤於
善行祖彦名父人義皆贈資善大夫北京行部尚書祖
妣臧妣杜皆贈夫人先十七年卒繼劉及王皆勤内助
子男三昉暉惕孫男四曾孫男四諸子將捧□歸厝清
苑先兆昉奉吏部尚書郭公所述事狀詣予請文於神
道之碑余嘗先銘其先塋矣然與公同事四朝雅相好
相知故不辭為叙而銘之銘曰遥遥隴西李所自來徙
清苑屬元季曹穰之鄉柳莊里土剛水清毓和粹繇曾
大考暨祖禰積仁累厚襲休祉式生居正用奮起攄厥
純誠事藩邸義旅之興殫勞瘁高城浚池固根底聮車
連轞給饟餽左馳左驅效智謀乾坤既正廓氛翳煌煌
天寵峻祿位藩垣超涉冬卿貳冬卿申陟極所至守身
涖務嚴劼毖肅肅在公靡怠易心信秉仁處當義恤窮
矜鰥急施濟量度恢豁内昭晰有詭罔之弗校計恭事
四聖誠一致七十全歸行靡愧必有繼述垂後世故鄉
之墳歸率制疇其銘者太史氏
禮部左侍郎李公墓誌銘楊士竒
宣德七年十月十五日禮部左侍郎李公卒于家訃聞
上遣官賜祭師傅六卿而下皆往弔祭卜明年某月某
日葬(闕)縣某鄉某原其孤栗以治命奉翰林侍讀苗
君衷所述事状來請銘禮部尚書毘陵胡公申為之言
予與李公同事三聖凡三十年乃按状叙而銘之李之
先居平陽之臨汾大父諱仲智父諱師曾元季隨兄希
賢宦游燕都遂占籍宛平縣而公生焉公諱嘉字允堅
天資凝重不妄言笑自幼卓卓有立志事親孝稍長縣
大夫選邑學弟子員前大學士董公倫時為學教諭公
從受業旦暮自策勵所授書率誦讀數百過四書注釋
雖老不忘已而念家貧親老丐罷歸侍養為師者初惜
其去遂獻詩達意其辭懇切師憫而從之後選奉祠所
禮生事太宗文皇帝於藩邸敬恭祀事恒致其誠無幾
丁父憂哀毁動人終喪不飲酒食肉覽父手澤未嘗不
流涕而養母愛敬兼盡初世父希賢死於兵無子倉卒
藁葬公念及輙悲竟卜吉壤備禮而葬為文皇帝靖内
難預效守城勞時南兵逼城城外民有負母入城無所
依者公避舍以處之且食之粟民母子得全於急義率
類此内難平錄守城功召至南京有司奏授鴻臚寺班
數月上親擢為通政司參議且面諭之曰以爾誠實故
擢寘要地必勤必慎毋忝朕命公益盡心力職一日奏
事畢自陳臣有老母在鄉里無兄弟侍側願躬迎母就
䘵養從之既至時初建北京奉命董運木之役於河南
憚其智慮夙夜不懈後喪母哀毁如喪父詔賜棺及驛
舟歸其喪服闋仍前職遂扈從北將自是廵行皆預扈
從後坐累左遷鴻臚寺丞仁廟御極陞左通政使又坐
累左遷未行上嗣大統復通政使改北京行部侍郎念
其老不堪繁務又改禮部侍郎公雖精力日衰猶勉強
從事未嘗少間再歲以疾聞賜勅褒諭命致仕又數月
不起享年七十公持身端謹一介不苟取予剛方嚴毅
人不得干以私其任職細務必親故所歴寡合終不為
變治家整肅教子係必務學而閒暇道說國初以來北
京名賢故老流風餘韻娓娓不窮聽者忘倦蓋自是能
知而言者鮮矣其歴任散官自將仕佐郎積至通議大
夫以公貴再追封二代大父父皆至通議大夫禮部左
侍郎大母吳母榮皆淑人追封故妻蔡封繼室趙皆淑
人于男四栗直剛簡孫男四震謙泰㢲銘曰嗚呼李公
有孝有守遭逢龍興陟帝左右剛毅之資自信勿疑顓
顓以特莫之或移納言之司宗伯之貳歴年三十終始
一致白髮蒼顔鞠躬竭誠三聖在上天鑒孔明奎章龍
文奉勅歸第象笏朱衣里閭迓拜從容優游以壽考終
綸音及門寵光隆隆嗚呼李公生死榮哀勒銘其藏永
示後來
兵部尚書兼詹事金公墓碑銘楊士竒
永樂十三年四月十五日兵部尚書兼詹事府詹事金
公得疾明日強入朝退疾劇又明日卒公世鄞人自少
慷慨闊達負氣義壮遊京師遂遊齊魯趙魏以達於北
京居北京二十年上初舉義靖内難布衣入見署紀善
遂從征伐明年署長史又明年陞工部侍郎永樂二年
陞兵部尚書兼詹事府詹公事上敬慎小心每被顧問
知無不言退未嘗泄以是益見禮遇而委任益篤焉輔
導儲君以正直自特言無不盡尤見優待遇同列論事
徑情直發不肯持兩端依阿而虚已服善沛然若决江
河注之海也兵部機務繁劇公嘗推讓同官之賢能或
一事失當則必自引咎人有片善必稱之雖有素與公
異意者其有他善未嘗不稱也里人有數窘辱公公為
尚書時其人補吏來京師懼不為容公薦用之或曰彼
不於公有憾乎曰顧其才可用柰何以私故掩人之長
尤好奬掖善類士有得一官而往見公者必戒之曰國
家待士厚所望為民造福耳所至一以濟物為務聞人
出片言語涉暴刻輙艴然色變可謂公直慈厚者矣襟
懷坦夷神情灑落政務之暇朋從往來酒一壺棋一局
詠歌談謔相得也事兄世華盡恭撫兄子如子篤交誼
朋友卒其子無依公為長育之亦有長育之而為之娶
婦者其他賙貧乏恤喪葬所濟尤多慱於史學每論當
時成敗治亂之故娓娓千數百言不竭其源委曲折歴
歴如身親覩之者享年六十有三初病且革尚書蹇公
侍即盧公往候之問所欲言公曰命至此何言獨念忠
始以一夫見上歴數年位列六卿寵極貴盛而未嘗效
分寸之報忠即死能瞑目哉已而顧其襁中兒謂二公曰
忠不能報上恩矣士竒必志上所以寵我者銘我庶幾
兒長而或有知也訃聞上為文祭之有曰殫竭心膐克
勤夙夜小心慎密始終無間皇太子為文祭之有曰能
盡乃心知無不言助益多矣又曰老成忠厚方資之為
輔而遽没焉嗚呼觀公君臣之際始終一德生榮死哀
何其盛也公諱忠字世忠祖漢考文英以公貴皆贈資
政大夫兵部尚書祖妣樓氏妣馬氏皆贈夫人娶余氏
封夫人子男一達公殁時達生始六月明年二月元子
復初奉公柩歸葬鄞之某鄉某原士竒素辱公知義不
可辭故叙而銘之銘曰神龍御天雲翕從之千載之會
特惟昌期金氏之先宅於東浙世篤善仁蓄涵未發如
種必獲迨公奮興明良相逢助自北京奉天靖難公侍
帷幄寅恭慎密畀以心腹邦國載寧榮秩顯命爰貳冬
官遂掌邦政遂輔儲君宫臣之首公德多有公存孔厚
古之君臣有終不常偉公之終隆隆寵光難名如天維
帝之恩公没惓惓庶其後人鄞原之墳湖山鬱盤歸焉
期藏永永其安
新建伯榮僖李公墓志銘楊溥
公李姓諱玉孟輝字也先世居真定之曲陽至考士中
涉河間交河今為交河人高祖誠曾祖德榮志田園不
求聞達祖雄元上都萬戸士中有孝行樂賑施以醫藥
濟人所治輙效未嘗責報鄉人德之皆以公貴贈中軍
都督僉事曾祖妣祖妣皆贈夫人母趙氏封夫人公生
而英敏異常見甫成童代父戍營州洪武己夘太宗皇
帝舉兵靖難自大寧歸附從征所至皆捷若鄭村壩白
河東昌威縣夾河藁城靈璧大戰皆有功隨駕至淮度
大江入南京及扈從北征至玄冥河追殺敵人布尼雅實
哩由靜遠鎮出廣漠戍敗阿嚕台湖州草寇嘯聚奉命
率南京軍合陽所統武侯軍討平之上每北征皆扈從
嘗命總後營宣宗皇帝征武定州總軍扈從北還命守
彰德復命從征烏梁海亦預有功公起行伍以奉天將
事士由總旗陞百戸再陞指揮僉事壬午冬陞真定衛
指揮同知永樂庚寅以殺敵人功陞指揮使調府軍前
衛領功軍随侍皇太孫洪熙乙巳宣宗即位念公能陞
都指揮同知丙午陞中軍都督僉事己酉春進封奉天
翊衛宣力武臣特進榮祿大夫柱國新建伯歲祿八百
石賜券誥是冬奉命往陜西明年往湖廣改調西安武
昌護衛正統初命總禁軍公歴仕四十年小心敬畏受
知列聖金帛甲胃器皿諸物恒有賜賚而能約以自處
人以是多之辛酉夏以疾告命太醫院給醫藥疾亟自
序遭際恩榮愧無以報遺訓子孫永世無忘八月庚午
卒壽七十三訃聞上嗟悼輟視朝一日遣禮部尚書胡
公諭祭于其第勅有司給齋糧麻布治棺塋葬追封新
建侯謚榮僖配趙氏封夫人相成厥家族里稱賢子男
七長英次源先卒次海次賢次良次(闕)次(闕)女二長適
府軍衛百戶范達次在室孫男十二曰竒曰信曰佐曰
(闕)曰倫曰儼曰徤曰稱曰(闕)孫女三皆在室曾孫二曰
政曰(闕)卒之年某月某日葬懷柔縣某鄉某原英奉中
書舍人張弘所述行状請墓銘銘曰維公展也多才詡
歴事四朝勲日著厚祿榮封申眷顧貂蟬先接䕫龍武
越昔駿奔義旗舉風虎雲龍千載遇玄冥河北廣漢城
瞻言白旄奮厥武歸侍東朝司禁旅有偉其體約以處
全而歸之有遺裕爵謚褒嘉駢錫與子孫振旅保厥緒
懷柔之原良膴膴千百億年安以固
豐城侯茂國剛毅李公神道碑銘楊溥
公諱彬字文質姓李氏鳳陽定遠人父信善騎射少從太祖高
皇帝征伐以戰功累官明威將軍四川衛指揮僉事後以老疾
致仕公方弱齡補文官即知名成人上下交譽之洪武庚午率
所部兵從潁國公征北方歴諾延鴉兒諸山追襲敵人阿達實
哩至洮河兒獲人馬數十復歴黑嶺寒山諸處至熊皮
山追襲敵雙和爾罕時太宗文皇帝居潜邸聞公智勇
深嘉賞之明年公廵視宣府興河保安隆慶懷來諸邊
城尋以公父信為遼東都司都指揮使癸酉命公董率
築宣歷德倦口城廵視邊關明年復命公率兵築萬全
懷安城又明年命公率兵征哨泥河營黑松林諸處至
哈剌之地乃還敵人遠遁庚辰文皇帝舉兵靖難命公
率兵攻薊州遵化克之以功陞指揮同知又攻雄縣莫
州克之陞都指揮僉事復克大寧城又克敵於鄭村壩
克廣昌蔚州大同諸城明年夏於白溝河大戰以功陞
都指揮同知進克滄州壬午於滹沱河單橋□城諸處
克敵追至彰德出哨定州陞右軍都督僉事又於楊村
交戰被鎗止即遣醫視之賚予優厚俾還北平公辭曰
臣本戰士豈以徼傷自餒願隨軍效犬馬之力上不允
命輪世子守城癸未命公率兵護中宫至京師永樂甲
申上以四方既平乃論功行賞念公之勞居多封奉天
靖難推誠宣力武臣特進榮祿大夫柱國豐城侯食祿
一千石子孫世襲自是委托益重乙酉命鎮江西丙戌
命廵皂君山丁酉命征交阯有功加祿五百石己亥勦
平東海倭寇庚子督操江尋命往長沙討賊孝法良獲
之辛丑命捕福建海寇癸邜命佩都督前將軍邙總兵
守甘肅大振軍威邊境讋伏丁未隨駕至京命佩南征
將軍印總兵守交阯遠人莫不仰德畏威南倕晏然在
鎮六年以疾卒時永樂二十年正月十五日也交人莫
不罷市巷哭其德澤及人深矣訃聞上為之震悼輟視
朝一日加賜賻儀追封茂國公諡曰剛毅遣官諭祭復
追封三代祖考皆上公妣皆公夫人子男四人長曰賢
故嗣封豐城侯次芳次恭次禎孫男二人長曰勇今嗣
封豐城侯次鉞嗚呼公以武士遭遇龍飛之運乃能建
勛庸胙茅土東往西討迄無寧歲可謂國之勞臣矣是
豈可以不銘輒因勇之請序而銘之銘曰桓桓李公慶
時之逢奮武揚威克效其忠統其父兵所向無敵長驅
敵巢左右摶擊烟塵既清武備是營飭彼邊城大振軍
聲靖難之師惟公義勇奉戴真人不震不悚通侯之爵
帝寵是加世澤之延與國無涯公復何心憚其智力奉
命周旋曾不少息或鎮邊方或殄強梁意氣之盛泰華
軒昂終于炎荒葬於畿土史臣勒銘光昭千古
明名臣琬琰續錄卷十五
