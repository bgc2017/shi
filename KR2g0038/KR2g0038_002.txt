明名臣琬琰錄卷二
明徐紘撰
曹國李公歧陽武靖王神道碑銘(有序)董倫
洪武十有七年春三月開國輔運推誠宣力武臣特進
榮禄大夫右柱國大都督府左都督曹國公同知軍國
事李公薨於第皇上輟視朝三日親製文遣使致祭追
封歧陽王諡武靖賜葬地於鍾山之陰越三年秋有司
奏王神道碑石已具而未有刻辭明日詔臣倫為文撰
次王之勛德以寵其子孫於無窮臣倫再拜稽首而退
謹按王諱文忠字思本姓李氏世為泗州旴𣅿人父隴
西恭獻王尚曹國長公主生王十有二歲而公主薨時
元末大亂恭獻攜王走軍中幾不能存聞皇上駐兵滁
陽始來見焉皇上喜甚即自養育擇師傅以教之一日
取所業示近臣曰是亦可矣當於馬上習之歲丁酉乃
以舍人領軍策應池州偽漢陳友諒發兵寇城王奮擊
敗之戊戍春正月進攻青陽石埭太平旌德皆下二月
敗元判院鄂爾和於萬年街遂破苗獠于於潛昌化獲
其婦女輜重甚衆王恐士卒恃此富驕莫有門志因激
怒使其盡殺所獲焚其輜重曰此何足惜能努力破敵
何患不富貴乎衆咸奮厲進次淳安夜襲破偽洪元師
營降其衆千餘三月會寧河王鄧愈越國公胡大海兵
取嚴州授帳前總制親兵都指揮使司左副都指揮兼
領元帥府事守嚴州時嚴新破城壁未備而偽吳張士
誠遣其徒率苗獠水陸奄至王與戰大敗其衆復取所
斬俘馘載巨筏中乘流而下水寇見之亦遁冬十有二
月帥師攻諸暨克之壬寅春三月擢浙江等處行中書
省左丞癸卯春二月苗獠蔣英搆亂金華賊殺越國胡
公王聞亂率兵馳賊委城夏四月守將謝再興據諸暨
以叛上命築新城於諸郡之西以拒之秋九月再興誘
士誠寇東陽王自嚴將銳師破之冬十月陞右丞乙巳春
正月士誠遣偽司徒李伯昇大率其徒號二十萬寇新
城王聞之即合將士未至新城十里許有地曰龍潭立
營其上新城守將遣人由間道詣王曰衆寡莫敵姑宜
避之以俟大軍之至王曰以衆論之則我非彼敵以謀
論之則彼非我敵且八千之謝玄破八十萬之苻堅庸
非衆乎吾若未戰而退則彼勢益熾雖大軍至亦難為
攻矣莫若與戰死中求生正在今日何避之有遂下令
曰彼衆而驕我少而銳以銳當驕可一戰而擒擒彼之
後輜重皆汝等有也明日交戰王橫槊據鞍引數十騎
乘高馳下直出陣後衝其中堅敵列騎逆戰王格殺數
人出入陣中所向皆靡因督衆乘之敵遂大潰亂自相
蹂躙城中將士亦鼓譟而出呼聲動地莫不一當百斬
首數萬級擒將士七百餘人委棄鎧仗彌亘山丘自是
張不能寧矣丙午八月召還京師陞受宸算總水陸之
師下江浙冬十月師進克桐廬新城富陽至餘杭謝再
興子五人嬰城固守王合圍攻之一日而拔杭守將潘
允明聞之恐遣員外方彛詣軍門請降王曰師來臨城
而員外遠來得無以計緩我師乎彛曰大人奉命伐叛
所過秋毫無犯杭雖孤城生齒百萬擇所托而來尚有
他意乎王見其誠引入卧内歡笑欵接因命條畫入城
次第翼日遣歸允明遂封府庫籍軍數出城拜降王入
宿於城上令曰敢有擅入民居者斬有一卒下借民釜
即磔以徇由是内外帖然民皆不知有更革事就加榮
禄大夫浙江等處行中書省平章政事戊申春正月上
即皇帝位國號大明改元洪武二月閩中旣平餘燼復
合詔王討平之二年春以王為偏將軍副開平王常遇
春征進迤北由遵化度鹿兒嶺敗江文清於錦川次大
寧元將伊蘇逆戰一鼓敗之追至灣河斬其宗王慶生
遂進次大興王度其必走乃分兵千餘伏其歸路敵果
夜遁遇伏大破之斬其將鼎珠進克上都秋七月開平
王薨於軍中八月詔王領其衆接援慶陽師至太原大
將軍中山王徐達已討平之王聞大同受敵甚急因諭
衆曰吾與若等受命而來閫外之事有利於國者專之
可也若候進止吾恐大同之敵愈盛不可復制於是出
鴈門次馬邑元邏騎數千猝至王與戰擒其將劉平章
進次白陽門又擒敵中四大王前軍已去敵五十里為
營王至遽令遷之復前進五里阻水為營是夜敵果悉
銳來攻王堅壁不動委二營以待敵督令死戰自寅至
辰度其飢疲乃分軍為左右翼出擊大破之乘勝逐北
擒其將圖嚕卜降衆萬餘遂進兵至莽格展不見敵而
還三年春正月授征北左副將軍總兵北伐二月師出
野狐嶺降其守將進師察罕諾爾擒其平章祝貞夏五
月克應昌獲元孫密迪哩巴拉及后妃宫女金寶玉册
以歸元太子僅脱身走追之不及而還過中興擒元將
江唐國公進攻紅羅山其擁兵自固者皆請降冬十月
朝廷論功行賞加開國輔運推誠宣力武臣特進榮禄
大夫右柱國大都督府左都督曹國公同知軍國事食
祿三千石賜鐵券四年西蜀平詔王帥兵鎮撫五年春
詔王同中山復征迤北王總兵東道五月取和林師進
於昆至哈喇穆爾敵連遁去王曰兵貴神速千里襲人
難多重負乃留東平侯韓政駐輜重於廬車河令士卒
各持二十日糧兼程並進至圖喇河元將哈喇章曼濟
悉起營渡河列騎以待王督軍力戰敵却追至翰海敵
來益衆王據險為營示以單弱敵疑有伏遁去軍還失
故道乏水渴死者甚衆王患之至格爾瑪斯出野尋水
脈忽所乘馬以足跑地泉隨湧出三軍賴之乃刑牲以
祭六年冬十月將兵屯代縣出朔州擒元大位巴延巴
哈七年春詔總兵北征王駐兵代縣遣將各出至賽音布
拉克擒其平章陳安禮瑪蘇繙至於順寧門陽者斬其
將珍珠律至白登者俘其國公鄧博囉特穆爾秋七月
攻大寧高州大石厓克之斬其宗王托多實哩擒承旨
巴爾嘉還自是邊境肅然矣十三年詔參贊國事禆益
恒多至十六年冬十有二月王有疾明年春疾轉亟東
宫臨視明日上親幸其第撫悼良久乃還王召諸子訓
以大義翌日而薨時三月丙戍日也享年四十有六高
祖諱某贈中奉大夫浙江等處行中書省參知政事妣
林氏贈夫人曾祖諱某贈貲善大夫浙江等處行中書
省左丞護軍追封臨淮伯妣蔡氏胡氏俱贈臨淮伯夫
人祖諱某贈榮禄大夫浙江等處行中書省平章政事
柱國追封隴西侯妣陳氏贈隴西侯夫人考諱禎特進
榮禄大夫駙馬都尉右柱國曹國公追封隴西王諡恭
獻妣曹國長公主太皇太后所生皇上皇姊也繼妣陳
氏追封淑德夫人王娶畢氏累封曹國夫人子男三世
子景隆襲封曹國公次增枝次芳英皆上所賜名女長
適汪致淵次適高昂孫男順安女一王器量沉閎人莫
測其際臨陣蹈厲奮發至遇大敵膽氣益壯故有不戰
戰必勝及釋兵家居恂恂若儒生嘗師金華范祖幹胡
翰講明性理之學其處身處家一循理度惟謹及出為
詩詞皆偉壯可觀至音樂華靡泊如也嗚呼王起貴戚
際風雲之會東征西討挺立殊功名滿天下生有大國
之封死有王爵之賜夀雖不及而耿耿者固將與國相
永久非可與身同泯也臣倫故謹掇其大事有繫於世
者為之銘銘曰天生聖人篤開大業風行電指孰不震
懾時惟武靖豐頥秀頬皇親訓迪才日煜煜偎長三軍
屢奏佳捷俾奠南服民心孔惬新城之役血滔四流以
少制多歸王之謀武林之兵降其守臣市不易肆歸王
之仁先聲旣赫聞者膽落直擣其穴王公就縛彼卒如
羊我卒如熊摧陷無堅皆王之功王乃慊然曰我有成
皇上所教匪臣之能海宇載穆倚樹嘯吟王雖不言簡
在帝心錫封於曹旌王之勞金符刻誓天意彌高乃贊
國經高密是紹秉誠束禮百僚可表夀豈惟多天奪之
暴星殞砥拆伊誰控告皇上悼閔賜兹刻文百世之下
昭王崇勛
衞國鄧公寧河武順王神道碑朱夢炎
洪武十年冬十一月初九日開國輔運推誠宣力武臣
特進榮禄大夫右柱國衞國公鄧愈自河州召還至夀
春以疾薨訃聞上哭之哀為輟朝三日詔追封寧河王
諡武順其月十九日柩車至三山門車駕臨奠且親視
其葬地而舊塋在鳳臺鄉者狭隘弗稱上乃遍覽傍近
岡阜擇於城南西山之原寬平爽塏敕有司營建墓兆
仍命遷王母夫人及弟哻之喪同葬焉凡喪事所須皆
官給之恩至渥也上猶念其功不已召臣夢炎等於廷
諭之曰愈事朕二十二年東征西討勤勞至甚歴鎮八
州有功無過爾其撰文刻之石以昭不朽臣謹按公牘
所載賜名愈泗州虹縣人三世弗仕以王貴曾祖父大
公贈資善大夫中書右丞追封臨淮伯曾祖母孟氏追
封臨淮伯夫人祖父太公贈榮禄大夫中書平章政事
柱國追封南陽侯祖母戚氏追封南陽侯夫人父諱順
興贈特進榮禄大夫大都督府右都督右柱國追封衞
國公母張氏追封衞國公夫人王生而魁偉幼有大志
勇略過人元季壬辰天下雲擾王父衞國公起兵於鄉
遂戌臨濠與元兵戰死之長兄反隆代領其衆未幾友
隆病卒衆推王領軍事年方十六王出戰必挺身破敵
軍中咸服其勇歲乙未上駐師滁陽王自盱眙率所部
來附充管軍總管其年夏六月從度大江克采石取太
平繼而元將曼濟哈雅以舟師振采石陳額森合兵數
萬逼城下上親督兵禦之調王與魏國公以竒兵出其
後大敗之生擒陳額森丙申三月定金陵拔溧水破鎮
江王皆與有功陞元帥出守廣德冬十有二月長鎗謝
元帥率衆來寇王出城奮擊俘其總管武世榮及軍士
一千餘人丁酉三月轉行樞密院判移戌宣州七月領
兵取休寧績溪乘勝克徽州元將敗走十月浙江苗元
帥率衆十餘萬來攻城時徽州新附城郭未完守禦之
器未備王激厲將士明立賞罰與越國公胡大海等分
門並出奮兵力戰大敗其衆生擒部將胡辛等一百五
十八人賊衆奔潰婺源元江同僉領兵來降戊戍正月
擊破特穆爾巴哈元帥寨斬首五百餘級追至婺源東
門擒殺特穆爾巴哈獲士卒三千餘人遂克婺源三月
取嚴州四月攻淳安縣賊帥金子珍敗走獲馬一百餘
匹降其頭目軍士三千餘人遷同僉樞密院事五月浙
江苗陽復率衆屯徽州烏龍嶺拒却之九月轉僉書行
樞密院事己亥正月領兵略浙江臨安大敗張寇於閑
林寨庚子七月番陽院判于光及右丞余椿擊走偽漢
部將辛同知取饒州遂以其城來附有旨命王往鎮之
饒城彭蠡湖而偽漢主陳友諒尚據江州數遣舟師來
攻城王斂兵東門外與余椿于光等連營以拒之屢殱
其衆賊兵遂退辛丑正月除江南行省參政仍兼僉書
行樞密院事總制各翼軍馬饒之境内弄兵者尚懷疑
阻王推誠結納撫以恩信於是左丞吳宏等皆請降八
月領兵襲浮梁偽參政侯邦佐棄城遁八月取樂平擊
敗蕭總管五千餘衆擒萬戶彭夀等六十八人饒境悉
定進取江西十月駐兵於臨川之平塘時鄧克明據撫
州遣使通欵而實無獻城之志王知其情卷甲夜趨比
旦入城克明單騎遁翌日遣人以分省印來獻王號令
嚴肅秋毫無犯江右之民室家相慶爭持牛酒迎勞王
悉却而不受是時上親討偽漢主陳友諒於江州友諒
敗走遂下江西命王以步兵來會車駕至南昌有旨授
王江西行省參知政事留鎮之時壬寅正月四日也癸
夘夏四月友諒悉國内兵圍江西江水暴漲寇舟直抵
城下王與諸將恊謀固守屢挫其鋒賊勢大阻相持者
凡三月會上親率援兵至湖口友諒懼而退大戰康郎
山友諒竟死甲辰三月新涂土豪鄧青叛以卒二萬人
據永豐王調兵破之擒賊首明理問劉右丞五十一人
八月從開平王平臨江之沙坑麻嶺十洞諸山寨合兵
圍贑州降之南安南雄韶州皆送欵乙巳正月進江西
右丞加湖廣行省平章出鎮襄陽西抵巴蜀北控河洛
烽火相望新附之民未有定志王撫而鎮之民懷其惠
軍㤀其勞遐邇悦服吳元年十月擢拜御史大夫洪武
元年命大將軍經略中原而以王為征戌將軍征取江
淮未取州郡三月攻唐州克之又取南陽生擒蔡國公
史克新等一十七員軍士一千五百人馬一百五十匹
七月克隨州右丞王誠降九月進取洪山老馬劉寨夜
四鼓斬關而入擒殺甚衆冬十有一月率兵討蜀河莾
張獲之金商均房之境悉定三年命王為征北左副將
軍平隴右大敗王保保於定西招諭河州土番諸部元
帥何索諾木布哈濟汪來等皆納印請降於是河州以
西朵甘烏思藏等部來歸者甚衆冬十有二月定功行
賞特封衞國公食禄三千石賜以鐵劵五年命王為征
南將軍討灃州等處溪洞蠻夷平之九年吐蕃所部州
城邀沮烏思藏使者掠其輜重有旨命王為征西將軍
往討之十月王與副將分兵為三併力齊入覆其巢穴
窮追至崑崙山斬首不可勝計獲馬牛羊一十餘萬上
嘉其功遣使召還未至薨王以元後至元丁丑二月十
五日生享年四十有一兄弟三人長即友隆弟哻仕至
羽林衞指揮僉事先王五年卒夫人曹氏側室王氏徐
氏子男七人長鎮羽林衞鎮撫(鎮後於十三年服制既終命襲封為申國公)
次銘次鐸次銓次太平奴皆庶出女四人長女夫人曹
氏出也為秦宫妃次適河南護衛指揮周巖餘尚幼孫
女一人王之葬也以是年十有二月二日丙午惟王器
量宏偉而沉毅簡重謙恭慎密而奉公守法臨大敵而
不懼有大功而不矜又能禮賢下士寬惠愛人廣德宣
州徽嚴饒撫南昌襄陽八州之民至今猶懷其德事母
夫人能致其孝撫弟孤幼能致其愛蓋不獨將略之雄
兼有君子之德宜乎為國元勛光輔帝業而膺上眷之
隆者謹再拜稽首而為之銘曰聖皇受命地闢天開掃
清六合鼓舞羣材惟武順王雲龍風虎仗策來從誓以
身許飛渡大江奮戈前驅斧堅摧鋒何敵不除一舉姑
孰再舉建業飈馳電掣百戰百捷玉節飛雲金戈凛霜
有赫其威往征羣方乃輯浙東乃撫江右大閫煌煌厲
我城守孰謂狂堅而敢憑陵自速厥辜江漢底平帝用
有嘉平章湖廣駐節荆南爰資開蕩化仇而恩循暴而
柔以德輔刑澤及八州武功告成四海一統爵以上公
受天之寵烈烈征西極討窮追殱彼勁敵張我皇威召
還有期中道而逝九重痛悼三軍隕涕念王之忠開拓
建功念王之德無忝始終何以報之王封是錫衮衣繡
裳光賁泉宅西山之原墓門有石視此刻銘永錫無極
信國湯公東甌襄武王神道碑銘方希直
洪武三十一年九月壬辰皇帝御奉天門故東甌襄武
王之孫昱頓首言曰先臣和没已三年墓道之碑已具
而未有刻文惟陛下憫之俾史臣有述焉制曰可臣昱
至翰林以文為請臣謹以其事聞有詔俾為之銘臣乃
言曰昔元德既衰天下大亂我太祖高皇帝以神武明
聖之資哀生民之無辜奮袂一麾四方響應芟夷僭盜
蕩滌兇奸十餘年間遂濟大業雖曰天命所屬不以智
力然猛將名臣之勛著於王室有可徵者昔王之歸鳳
陽新第也高皇帝有餞賜之勅其薨也有祭誄之文帝
自謂與王同受知滁陽稱其智勇過人命勒石以紀勞
績聖情深厚矣今陛下不遺舊而賜銘其碑以寵綏湯
氏實行高皇帝之遺志臣執筆從太史後何敢卒讓謹
按故開國輔運推誠宣力武臣特進光禄大夫左都督
左柱國議軍國事信國公追諡襄武封東甌王姓湯氏
諱和字鼎臣世居鳳陽縣之東湖里曾祖五一府君祖
六一府君皆以王貴追封信國公考七一府君贈特進
光禄大夫右都督左柱國追封信國公曾祖妣(闕)氏祖
妣周氏妣謝氏俱封信國夫人王幼喪二親卓越有竒
志嬉戲常習騎射指使羣兒父老異之及長身長七尺
倜儻饒智略元至正間豪傑多起兵據郡縣王亦思自
奮拔以取富貴壬辰歲滁陽王據濠兵勢強率所厚壯
士千餘人仗劍從之滁陽王竒王驍勇置之麾下使從
諸將略地每在前行命為百戶取九灣攻濠之定遠得
兵千百五人推為千戶時高皇帝處滁陽王甥館上委
心推奉率兵從大洪山寨得兵八百陞長萬末復從攻
滁州獲其守帥以功多授管軍總管招集士卒益衆又明
年甲午帝自取和州諸將多滁陽王貴部曲顧望未盡
效臣禮惟王以所領兵聽命甚謹帝心嘉焉會敵兵元
帥陳額森復攻和州王與將士擊走之乙未六月帝渡
江下采石定太平王獲敵馬三百士卒稱是既而額森
與其將康將軍水陸分道寇城王擊其水軍矢中左臂
怒氣益奮中山王徐公達寧河王鄧公愈帥師由東門
轉戰城北破其步軍遂生擒額森以獻王分兵取溧水
句容克而守之丙申帝定建業三月王偕中山王取鎮
江一日克其城兵不血刃陞統兵元帥復同中山王取
金壇及富莊七月轉同僉樞密院事丁酉三月克常州
奉命鎮守其地攻取江陰明年偽吳張士誠兵寇常州
王力戰却之擒其卒三百十月復來寇俘甲士千餘舟
數十艘馬數十匹賊勢為之少沮壬寅偕中山王攻無
錫癸夘大破士誠兵於陽山斬其梟將獲甲首五百級
逐其别將莫將軍擄其妻子以還拜中書左丞甲辰士
誠弟偽丞相士信寇圍長興王率步將吳福興會開平
王常公遇春軍合戰士信大敗而退超遷中書平章乙
巳擊江西劇盜姚大膽斬之遂取永新州戮偽左丞周
安等籍士馬歸於京師仍出守常州丙午帝命諸將伐
士誠略太湖營於舊館降偽將吕左丞等獲其兵二千
馬八十匹轉戰湖州守將張右丞降進擊吳江州將不
能格亦降遂薄姑蘇圍之明年丁未為吳元年九月中
山開平與王益督兵力戰卒平姑蘇縛士誠以歸三吳
悉定除御史大夫兼太子諭德階榮禄大夫時方谷珍
據温台慶元三郡與士誠比境聞士誠敗固已震恐王
督諸軍征之谷珍懼乘大舶逃匿海島中王遣人持書
喻以國家威德谷珍即率昆弟子姪待罪軍門得兵㭜
舟檝以萬計所至不擾王之功居多乘勝下福州戊申
帝即大位改元洪武王略定閩中諸郡至延平主帥陳
友定怙險横甚令其副出城降觀望持兩端王擒之以
歸東南海上晏然是歲九月帝幸汴梁王實扈從既而
與宋國公馮勝取懷慶澤潞晉絳二年同中山王拔河
中渡河入潼關趨鳳翔越六盤關皆平明年與中山王
宋國公至定西襲元帥庫庫特穆爾營西北取寧夏至
察罕諾爾獲其猛將虎陳定東勝大同宣府皆以勞先
諸將九月還京師論功行賞錫以鐵劵封中山侯號開
國輔運宣力武臣階榮禄大夫勛柱國禄一千五百石
明玉珍乘中國亂僣號四川以重慶為都玉珍死其子
昇立四年詔王及德慶侯廖永忠綂諸將征之昇鎻瞿
塘峡以遏舟師王以計敗之水陸並進直擣偽都昇不
能支率其臣屬奉金寶以降五年同中山王北征窮追
和林明年甓通州外郛八年移鎮彰德甓其城是冬追
元逋臣巴延特穆爾於察罕諾爾獲馬牛羊無算十年
正月元日帝念王之功加號推誠位特進階為光禄大
夫軄為左都督勛為左柱國爵為公國於信俾議軍國
事加禄至三千石仍賜鐵劵王益恭畏不自驕盈繼與
歧陽王李公文忠練卒於鳳陽鳳陽濠之賜名也明年
巡撫西河州繕完其城郭營舍十四年偕中山王北伐
下灰山擒其平章必里克及樞密副使久通又明年詔
至四川永寧治墉壕飭士馬十八年五開山獠偽亂王
帥師討之夷其窟穴俘戮四萬人及入朝王以春秋高
思歸故鄉從容乞骸骨羣公次第以為言帝喜之賜寶
鈔五萬俾造第宅於鳳陽而謂王曰日本小夷屢擾東
海上卿雖老強為朕行視要害地築城增戍以固守備
王築海上數十城民四丁取其一為兵以守之二十一
年新第以成告率妻子陛辭賜白金以兩計者二千黃
金以兩計者二百鈔以緡計者一萬五千文綺四十端
信國夫人胡氏亦賜金錢文綺甚厚俱降手勅褒嘉之
二十三年元旦朝於京師忽被末疾且失音不能言帝
聞之大驚即命駕臨視嘆惋久之遣歸故里十月詔王
之子將命召至邸賜以安車入殿庭燕勞備至復厚賚
俾歸以俟有瘳二十七年王疾彌甚不能興帝思見之
特召輿入覲手為摩撫語及舊勞對之雪涕賜鈔六百
五十緡預為營葬之資二十八年八月七日薨於里第
之正寢至是年七十矣訃聞帝感悼為之不御朝者三
日追封定諡親為丈授使者以祭命親王咸遣祭於其
家棺椁明器冢壙皆官為之以是年十一月十二日葬
於縣曹山之原詔肖像於功臣祠配饗於太廟祥禫必
賜祭高皇帝禮遇功臣加恩於王恩禮之隆時莫與比
夫人有婦德明詔稱其賢子五人曰鼎署前軍都督府
僉事曰□太原中護衞鎮撫曰鼐曰燮皆早卒曰醴同
知左軍都督府階榮禄大夫將兵征五開卒於軍女五
人孫男十一人曰昱暹昇晟勖景昇昺昊曅晟其嫡也
孫女四人曾孫男一人女二人皆幼王沉毅質直勇而
善斷不妄發言入聞國論一語不泄於左右行師受任
有詔即行不少顧家臨敵果敢堅忍未嘗挫衂有語及
兵書者輙笑曰臨陣决機在智識敏達耳何以泥古為
家畜妾媵百餘暮年皆資遣寧家得賞賜多惠鄉黨父
老及孤貧無告者貴極公宰及歸田里見故交遺民意
驩如也厥後羣公多先物故而王獨享夀考以令名終
斯固保身之有道而始終不倦可謂盛也已今陛下追
惟創業之艱顯揚刻銘使播不朽豈獨蓋覆湯氏之子
孫蓋以昭揚先帝之功德而垂萬世也是用備著其事
而獻銘曰於昭上帝視下孔仁降聖儲才相茲兆民民
之顛隮俾聖康之復俾賢臣佐而襄之有元既衰天實厭
亂篤生高皇拯綏大難龍奮於潛八極晦冥英傑如雲
翼之以升惟東甌王既智且武灼知天命早識真主衆
方夢夢未决所從獨斷不疑委身效忠臣或擇君挾策
千里生於帝鄉其祉孰似寶劍雕戈折衝四方如虎如
貔我武維揚披淮濟江以作京邑京邑既成皇業乃集
東遏偽吳坐鎮毘陵不騫不傾仗義為城皇德日宣遠
懷遐服王率之行勢若破竹既平姑蘇元惡就誅威鎮
東南暨於海隅乃清關隴乃平幽冀萬邦來同獻其琛
貝帝曰念哉劬我元勛爰啟土疆流慶後昆中山建侯
遂公大國貂冠金劵繡裳赤舄海宇晏寕巍巍中華民
休田閭穀粟絲麻王亦白髮燕嬉甲第伊誰致之天子
之賜天子有詔共樂太平文錦兼金侑以百朋内暨夫
人亦受寵錫璽書爛然觀者動色天實生材股肱聖皇
豐其第禄俾之夀康夀考令終孰與之同天子之明式
勸有功没登王封從饗宗廟始卒無瑕其忠有耀昭哉
大明如日麗天載焯鴻勛以訓萬年
明名臣琬琰錄卷二
明名臣琬琰續錄卷二
明徐紘撰
祭酒文毅李公言行錄楊廉
李時勉名懋字時勉以字行江西安福人進士歴任永
樂正統間官至祭酒卒年七十七諡文毅先生少負大
志勤於學問窮性命道德之奥於書無所不讀永樂間
取進士第太宗皇帝銳意文學擇進士之尤者俾盡讀
中秘書學古為文辭先生與焉其文學日進有盛名以
母憂去居喪務盡禮服除授刑部主事而所治無冤人
與修高廟實錄成授翰林侍讀先生自以蒙恩厚思所
以報殊遇事有當言者輒以聞上亦多聽納雖甚忤終
不譴宣宗皇帝尤矜容之陞侍讀學士待之加厚賓興
之歲三命典文衡上臨軒策士則命讀卷人皆以為公
正統初上御經筵命先生兼經筵官每當進講必盡誠
敬冀有所感悟上亦為之傾聽聞者莫不稱善以為范
淳夫其人也時太學缺祭酒而難其選諸公皆謂莫如
先生相與言於上遂以任之諸生數千人皆習經藝先
生開導訓誨各因其才而必窮其旨趣俾有所領解如
饑者得食渴者得飲於是小大皆有所造就病者有醫
死者有歸其未娶者俾有室皆先生出資為之倡而仁
義之行成焉諸生事先生亦如子之事父有急必赴雖
危難不避賢才之盛蓋彬彬焉車駕視學行釋菜禮退
御彛倫堂祭酒當以經進講而先生久病𠻳人疑之至
是升堂愈敬慎色温氣和賜坐西南隅講尚書闡明帝
堯所以親親仁民協和萬邦之道辭旨清遠聽者忘倦
上為之喜甚賜予有加(王直撰墓表)
李時勉在翰林直言進諫仁廟怒命力士打十數瓜不
死洎宣廟即位察其忠復召入翰林拜學士自後不聞
直言矣正統時為祭酒倣胡安定教隨其器而造就之
諸生勃然興起人才遂盛於一時待諸生恩義兼盡有
病者委醫調治死者助其棺衾為文以祭之後王振怒
其持儒禮搆以罪枷於監門諸生不忍願代者甚衆獲
免未幾乞歸士林高之亦可謂明哲保身矣(古穰雜錄)
李先生為祭酒嚴毅正大極意造就人才督勵尤切夜
讀務盡二更將五更命膳夫提鈴循門喚起讀書或自
潛行察勤惰無燈者明日責罰自是燈光達旦書聲不
絶(可齋雜記)
洪熙改元文毅充講席奮忠讜動天地而感鬼神繼司
成均諸生愛之如父母晚路權璫執命文毅見辱石大
用代死諸生號救闕下者數十人(羅倫跋帖)
於乎剛士浩然正氣博文有養學自中秘危言峻行歴
事四帝臣身百折臣心不替學士司成奸驕我忌荷校
願代門徒之義歸老于田名儒風致(彭韶撰贊)
尚書文端王公神道碑銘李賢
公諱直字行儉别號抑菴系出瑯琊晉太傅𨗳之後也
𨗳輔東晉遂家金陵後數世有崇文者仕唐為吉州刺
史因家吉州又數世孫贄仕宋為戶部侍郎徙居泰和
代有顯人曾祖以道祖子興隠居不仕父伯貞仕國朝
為肇慶知府俱以公貴累贈少傅兼太子太師吏部尚
書妣皆贈一品夫人公早喪母而父以事去賴祖母李
夫人撫育自幼端重異於常兒家貧力薄刻苦讀書永
樂改元遂領鄉薦明年登進士第時太宗皇帝篤意古
學詔選進士曾棨等二十八人為翰林庶吉士俾讀中
秘書冀成遠大之學公在選中感激奮志不數年文辭
追古作者上以公卓越諸士召入内閣凡機密之政屬
執筆焉尋授翰林修撰車駕巡幸北京仁宗為皇太子
監國留務之重選任尤嚴時翰林則留黃淮楊士竒與
公三人輔𨗳公夙夜勤慎不懈中外咸倚重之及再幸
北京公在扈從遂與修太祖實錄未成以憂去服闋仍
入翰林陞侍讀仁宗即位進侍讀學士宣宗為皇太子
慎選官僚首陞公右春坊右庶子仍兼侍讀學士凡經
筵講義及文武羣臣誥敕皆以屬公又兼記注於聖政
聖訓之當書者皆錄之以備纂述進階奉議大夫宣宗
即位與修兩朝實錄成進詹事府少詹事仍兼侍讀學
士有白金綵幣襲衣寶鏹之賚進階中順大夫今上嗣
位詔修先朝實錄以公總裁書成進禮部左侍郎仍兼
學士賞賚如前久之以禮部缺人命公出涖部事宗伯
胡公大喜闔部之政悉付之公處之裕然若素習者吏
部尚書郭璡去位詔以公代之命下士𩔖皆悦進階資
善大夫歴再歲有無賴不得志者以選撥事嫁禍於公
給舍御史交章論列乃直公誣加授資德大夫正治上
卿正統己巳秋北兵犯邊境車駕欲親征公獨以為不
可率廷臣上疏止之不獲特命公留守京師加太子太
保兼吏部尚書尋進階榮祿大夫景泰初進少傅壬申
兼太子太師進階光祿大夫公累疏求退不允天順改
元皇上復位圖任舊人公艱於步履不能朝謁懇乞休
致幷辭師傅二職詔特許之賜以璽書有忠清之操簡
于朕懷之語復出白金文綺寶鏹賜之給驛舟以歸公
方面修髯器宇宏偉望之若神仙中人天性嚴重寡言
笑居家儼然及至接人和氣可掬學富才敏詩文清緻
四方求者接踵屢典春闈文衡得人最盛在翰林三十
餘年恭勤不怠如一日與王文安公齊名時稱二王又
以居第在東稱東王先生士𩔖莫不拭目海内想聞其
風采及位冢宰益加廉慎時方面官罷廷臣薦舉專屬
吏部公益留意人才委任部屬凡御史出巡歸者必令
報其高下以備拔用自是四方號得人奔競之風為之
一息居第隘陋曾不屑意一切世味安於淡薄朝廷重
公之德每優禮之免其朝謁及退休居家杜門不出日
課諸生讀書而已所著有抑菴集若干卷行于世天順
六年九月二十三日以疾終于正寢享年八十有四訃
聞上為之悼惜特贈太保諡文端遣官諭祭于其家復
令有司營葬事公配陳氏累封一品夫人先公二年卒
子男五人長□翰林檢討居母憂以卒次曰稹次曰穆
曰秱孫男十人曾孫男七人稹等卜以天順七年正月
十六葬于邑之實信鄉高坪之原乃以公所為墓誌示
賢請銘其神道賢從公遊最久公未嘗待以屬吏又引
之同升平生之知未有過於公者謹次第其事而系之
以銘銘曰國之明昌繫彼才賢有一挺生繄豈偶然侃
侃王公天賦其秀有聲煜然大江之右鸞坡鳳閣容與
翺翔惟學之富惟譽之芳遂秉鈞衡不倚不忒百司庶
府位稱其德位稱其德乂我烝民列聖汝嘉保傅師臣
公之旋歸既祿且夀國藉蓍龜士仰山斗公之云亡軫
我聖衷節惠二名錫命三公有美哀榮無然愧怍銘在
豐碑元老之墓
祭酒陳公言行錄楊廉
陳敬宗字光世浙江慈谿人進士歴任永樂天順間官
至祭酒卒年八十三
陳敬宗由翰林拜南京祭酒美鬚髯容儀端整步履有
定則望之者起敬當會食諸生稍有失儀者即待罪不
輕容也或有所稟嚴於對君之禮對客善飲襄城伯重
斯文或盛設延賓既罷必留敬宗再飲主至酩酊猶自
儼然若未嘗飲者人皆服其量(古穰雜錄)
公登永樂甲申進士第選翰林庶吉士與修高廟實錄
成授刑部主事十二年修五經四書大全成改翰林侍
讀後丁母憂宣德改元起復修兩朝實錄未成轉南京
國子司業秩滿陞祭酒為人矜嚴好禮久居太學力以
師道自任嚴立教條痛革舊習日勵諸生進學成德戶
部尚書關中楊鼎初發解于鄉試春闈不利自北京求
入南監從公卒業其為士大夫所重如此景泰元年致
仕國子祭酒四明陳先生遇僚屬諸生嚴有懷忿而訟
之者法司將覆奏就逮周文襄公其同年謂先生當具
疏申雪遂屬筆於公未免有遷就之辭先生見之驚曰
無乃誑君公笑曰在法惟奏事不實耳聞者或迂先生
而先生不亦純臣哉(水東日記)
行方而嚴學優而粹勢利紛如頽然無累抑抑德隅人
望知畏詞林重輕卜其進退師於國子身以為誨朋來
是樂不解于位時有古廉於公作配(彭韶撰贊)
副都御史吳公言行錄楊廉
吳訥字敏德直隸常熟人由薦舉歴任永樂天順間官
至右副都御史卒年八十六
公父為沅陵縣主簿常被誣繫京師公乞身代事未白
而父没公治喪如禮不用浮屠法力學尚義兼善醫術
聲聞江東郡邑薦為校官不就永樂末舉醫生至南京
上疏懇辭時仁廟監國聞之命教諸功臣子弟復拜監
察御史歴陞南京都察院右僉都左副都御史
海虞吳敏德為僉都御史持敬慎之心秉廉直之節其
議論舉措有前賢之遺風視世之隨俗變化方外而圓
内者相去遠矣(王直撰贊序)
吳思菴先生談及淺學後進曰此韻府羣玉秀才好趁
航船耳航船吳中所謂夜航船接渡往來船中羣坐多
人偶語紛紛蓋言其破碎摘裂之學祗足供談笑也(水東)
(日記)
公為人端重純明履方居約不以窮達易所守其學務
遵儒先闡經訓以正士習為文章根據義理有禆世教
不徒作也公自童卯積學有素其求端用力必由博以
入約自體而達用不事矯飾務以行檢為先至其為文
根抵則以羣經為之本波瀾則以遷固為之輔於是形
諸論著不苟同人言必以實而要其歸則一本於理公
應詔起自田里為御史為僉都御史所至皆籍籍有聲
若夫文則又公之餘事耳(魏驥撰思菴文集序)
公淵乎其學炳乎其文才識論議博達今古其在臺憲
十有餘年蹇蹇諤諤正氣凜凜其心寬厚仁恕未嘗察
察以求人過而奸贓不法之徒自然消縮摧沮不敢喘
息方將倚公恃重臺憲坐肅風紀而公力以老去非衆
人所以望于公也(陳敬宗撰贈致仕序)
古貌古心學窺性理孝義幼聞實形踐履避迹儒醫監
國所禮乃教世胄乃司風紀卒貳憲臺清德莫比獨老
劬書以忘憂喜修正遺文垂訓無已(彭韶撰贊)
諒江知府劉公言行錄尹直
劉子輔諱(闕)以字行江西廬陵人永樂宣德間歴官監
察御史廣東憲使左遷諒江知府死節
子輔自太學生擢監察御史持身謹行儉約如布衣時
而用法公平嘗按臨浙江者三年不見聲色而浙江之
人善者愛之横者畏之時憲使周新持風裁不苟許與
獨數數稱子輔為賢御史幾載考最陞廣東憲使到官
數日丁家艱去服闋坐微累左遷交阯諒江知府不鄙
夷其民撫綏如子民咸愛戴之叛寇黎利攻圍諒江城
時寇勢猖獗他郡縣城多已陷子輔與守將倡兵民效
死守數月寇增衆攻城城中食盡而人心益固又踰月
寇攻益力遂破城城中兵民盡力鬭以死無一人降者
子輔知事不支曰吾奉命守郡郡亡與亡義不可汚賊
手即自經死一子一妾皆先子輔死事聞贈子輔布政
司參政遣官賜祭復其家子輔平素恂恂若無所言少
長者且不慕交際人蓋鮮知之而其終所樹立卓卓若
此士可以其外斷之乎當時總帥如王通輩擁勁兵十
數萬不能禦賊而棄城去甚者蔡福之徒甘心從賊反
兵來攻圖苟活旦暮間卒之不逃誅於國典夫死一也
彼身戮家僨貽誚無窮視子輔蓋冰炭薰蕕之不相同
矣時戍守之將如都指揮李任等毅然奮節而死者蓋
多死民社者子輔及諒江知府易先政平知府何忠輩
亦非一人忠罵賊不絶口從容賦詩乃與其子皆死曷
嘗乏正人君子哉顧係于用之者之何如也(並楊士竒撰傳)
尹直撰贊曰嗚呼子輔志節端方觀風兩浙凜凜冰霜
乃司廣臬乃守諒江撫綏民夷愷悌循良黎孽叛寇所
在披猖獨率兵民禦遏捍防食盡力屈矢與城亡子要
先盡不汚賦戕妾義子孝忠儷許張䘏恩有腆廬陵有
光
尚書張公神道碑銘李賢
公諱鳳字子儀先世滄州鹽山人徙真定之安平曾祖
才卿祖德林俱潛德弗耀考益故為禮科給事中與德
林俱用公貴贈資政大夫戶部尚書祖母王氏母李氏
俱贈夫人初李氏有娠一夕夢大星出懷中覺而生公
人以為異三歲取父書作讀誦狀識者知有竒志隣有
病召巫治之公往觀之竟不驗扣其神曰卿相在此公
去神乃降衆驚異曰此子殆不凡者稍長從太常少卿
鄭雍言授春秋經每有講說即能問難穎悟異常已而
母病躬侍湯藥衣不解帶母卒居喪盡哀人服其孝永
樂己丑北兵犯邊文廟親征以給事君贊理戎務因主
將失利没于陣公時年十四大父母垂白在堂家道蕭
然公哀毁踰禮與兄奉祖還家竭力事養得其懽心久
之有司聞公孝友選為邑庠生公益奮力於學雖祁寒
暑雨不輟遂領薦入太學時鴻臚序班缺員例選北人
為之吏部尚書蹇忠定公義見公異之曰是生不可就
此職也宣德丁未登進士第癸丑春擢刑部江西司主
事時江西豪民為逆者千餘人繫獄未決付公理之公
一訊皆得其情獄中獲生者數百人能譽大振大司寇
嘉公之才特令總闔部章奏及錄在京逮繫者正統戊
午冬特陞本部右侍郎由主事進侍郎者自公以前未
有也己未夏以京城草場出内多弊敕公巡督之辛酉
春改南京戶部右侍郎公上疏曰南京根本重地糧不
可不素蓄宜每歲分米二百萬石遂定為令往年南京
芻粟專委之憲臣至是敕公兼督蓋以出納嚴慎故也
時人以公執法呼為張板朝廷亦知其名己巳春賜璽
書嘉勞有清勤公正之褒賚以白金文綺景泰壬申春
陞本部左侍郎未幾進尚書明年廷議謂公素有譽望
乃轉兵部尚書參贊守備機務又明年召為戶部尚書
時邊務方殷錢穀之費動以萬計多以不給為憂公至
處之裕然國用不勞而足天順改元皇上復位思南京
舊都得舊人庶可以壓衆心仍命公為南京戶部尚書
兼督糧儲辛巳春以考績赴闕上慰勞有加公以足疾
懇辭休致不允再還疾甚未抵任而卒是歲三月十八
日也距生洪武丙子九月四日享年六十六公為人正
直而心地平易遇事敢為人不敢以私干之尤篤於友
義同門蹇於仕途者必極力助之故人李恂為太常贊
禮郎母老子幼夫婦相繼而卒公惻然遂養其母以終
聘其女為子婦教養其子至於成立又急於濟人嘗渡
江偶遇一舟覆於急流公即捐白金購人救之舟中之
人賴以全活性尤真率客至即出酒殽對酌為樂不計
豐約與之接者未嘗不稱為朴實君子也歴官幾四十
年勤慎如一日曾無過舉卒之日有司以訃聞上深悼
之遣官諭祭賜以&KR0608;儀復命有司為治墳墓給官舟歸
葬于鄉公配李氏累封夫人男子三人長愷次悌次忭
孫男六人銘曰侃侃張公生也不偶大器弘才童時已
負乃承家學乃掇巍科歴躋膴仕不偏以頗不偏以頗
時呼為板愈見其操孰不嚴憚允顯天性孝友諄諄濟
物之心一何孔仁既參兵戎復總餉饋茂勣宏昭光我
士𩔖稽其終始惟忠惟勤懿此言行蔚為名臣褒典式
承存殁無間嗚呼張公全歸於善
尚書耿公神道碑銘李賢
今之公卿大夫功業文章表著天下者甚盛如司寇耿
公所存所行尤不易得蓋清潔之志如金石之不可奪
也嗚呼艱哉公諱九疇字禹範别號恒菴初母姙公時
忽夢神告曰吾自冠山來當大汝門覺而公生自幼穎
敏讀書必究義理弱冠為邑庠生登永樂甲辰進士第
宣德辛亥擢禮科給事中凡事務存大體有清操正統
改元之明年大臣言兩淮鹺政之弊必得重名檢者理
之於是推公為鹽運司同知公巡行諸鹽場盡革宿弊
公私便之復條奏數事曰均搭派節樣鹽二事遂著為
令癸亥丁母憂鹽場數千人詣闕留公從之乃進陞鹽
運使公益循法責效廉名大著嘗坐水傍一童子曰水
清不如使君之清公因號恒菴以自勵尋以詿誤逮至
京事白朝廷知公廉正特陞刑部右侍郎屢與同官辯
疑獄不為勢利所怵有婦誣其夫衆欲斷異公曰不可
杖其婦而歸之人服其當未幾有邊警乘輿出迎以公
留守京師既而鳳陽歲凶盜起復敕公往綏之公乃留
英武飛熊諸衛軍耕守以杜姦寇覬覦之心招&KR1880;流民
七萬餘戶一方晏然兩淮鹺政自公去任多廢至是復
屬公兼理之於是奏罷易米法申飭條戒有加於舊尋
復敕公巡撫江北諸郡公益盡心宣布德意凡可以惠
民者無不極力為之景泰初敕公審錄諸郡大辟囚公
曰洗冤澤物吾所願也凡以情得原者二十六人有婦
人來何菊家者既去而死其家訟菊與弟殺之菊誣服
公驗其無實而釋之後知殺者果仇人也人服其明代
還議關中重地守臣缺人僉謂非公不可特敕公以往
既至革弊黜貪威望愈振初六部卿佐使外文移不得
徑下按察司以故偃蹇不受約公首奏下之邊將請於
臨洮諸衛添取防兵朝廷下公議公上疏言邊城士卒
不為少矣在為將者馭之何如耳果能嚴紀律精練習
勤撫䘏絶侵漁以養其銳氣則一可當百加以賞罰明
信則人人自奮而邊患不足慮矣不然添兵何益徒冗
食耳遂從公議初邊民春夏就田耕作秋冬移入公疏
言邊將所以禦寇而衛民也今民自避寇而失恒産將
何為哉乞委邊將以止移入不能衛者罪之民皆稱便
朝廷以公兼理戎務宜居憲職遂轉都察院右副都御
史仍鎮其地公聞朝廷下有司買羊角以充燈費上疏
曰昔宋神宗買浙燈而蘇軾輒諫止之此忠臣愛君之
至情也今買羊角製燈無乃𩔖是書曰不矜細行終累
大德遂止繼以災異下詔求直言公復上疏曰天地間
有必然之理有或然之數理可盡而數不可泥臣願陛
下延儒碩以廣聰明公賞罰以别忠佞擇守令以惠黎
庶簡將帥以固邊疆此必然之理不可忽也優詔荅之
天順改元皇上復位思公可大用顧侍臣曰耿九疇廉
正人也即召為右都御史士𩔖皆賀臺憲得人時子裕
任給事中公言父子同在要地非宜遂改裕為翰林檢
討公自幸遭遇思圖報稱首進五事曰崇廉恥以勵士
風清刑獄以召和氣勤農桑以厚民生節糧賞以簡軍
士任臺憲以振綱紀上皆嘉納之因敕戒風憲公進御
史告曰朝廷望治於憲職至矣各宜澡滌以副任使不
然吾不汝貸衆皆悚息風紀為之肅清時邊情不寧將
臣怠命公將率諸道御史劾之事泄反為所訴置公等
於理公引咎自當朝廷察非公罪出為江西右布政使
尋陞四川左布政使明年召為南京刑部尚書先在職
者流於諧俗有乖清議公至肅然自歸于正天順四年
八月二十九日忽遘疾不語移時而逝距生洪武二十
九年四月十三日享年六十有五訃聞上深哀悼遣官
諭祭於其家復令有司為營葬事士大夫識與不識莫
不惜之公天性孝友親終追思不忘遇亡日悲痛如初
喪時事三兄恭而盡禮常修耿氏家乘以昭先德平生
慕司馬温公為人敦尚古道恥同流俗奉身節儉無他
嗜好公退居家惟焚香讀書而已交人不泛關節不至
其門雖權貴亦敬憚不敢犯凡論事是非確然不撓未
嘗詭隨於邪正之辨尤嚴坐是與衆寡合累遭讒困賴
上知其所存卒保全之公先世束鹿人有諱昉者任金
為平定軍指揮使因家平定州有諱守直者務儒業舉
進士任總帥府教授高祖復仕元為大都路知事曾祖
文大寧路推官祖承祖太常太祝考綱通經學洪武中
為河南盧氏縣學教諭卒葬金谷陀之原子孫遂為盧
氏人與太祝公俱贈通議大夫刑部右侍郎妣和氏累
贈大淑人配高氏累贈淑人子男三長智次即裕今為
泗州判官次發女六孫男七卜葬于先塋之次裕詣京
師時持鄉人左都御史軒公狀乞予為神道碑予亦鄉
人也不可辭則序而銘之銘曰麟之祥&KR1389;鳳之瑞蹠實
難其逢云誰不惜有若斯世挺生偉人玉立清修如鳳
如麟有偉耿公鉅鹿之胄一時英賢鮮出公右早登仕
版青瑣黃門直道而行邁于前聞鹺政既清疑獄既辨
乃整邊防乃正臺憲周思職務寢不邊安出領二藩之
屏之翰冰壺湛然不容少滓初志如山死而後已百煉
之剛不損毫芒南畿作士帝寵煌煌知無不言言則剴
切社稷是安既安乃悦繄父之衷士𩔖所宗譽流無窮
惟公之終
子裕歴官禮吏二部尚書性寬簡與物無忤弘治九年
卒于官
明名臣琬琰續錄卷二
