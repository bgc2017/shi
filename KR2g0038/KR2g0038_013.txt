明名臣琬琰錄卷十三
明徐紘撰
梁用之墓碣銘楊士竒
永樂十五年車駕巡狩北京仁宗皇帝在春宫監國南
京凡南方庶務惟文武除拜四夷朝獻邊警調發上請
行在若祭祀賞罰一切之務有司具成式啟聞施行事
竟則所司具本末奏達而已上既有疾兩京距隔數千
里支庶萌異志者内結嬖倖飾詐為間一二讒人助於
外於是禁近之臣侍監國者惴惴苟活朝暮間賴上聖
明終保全無事小人之計不能行然其意不已也會南
京有陳千戶者擅取民財事覺令旨謫交阯數日念其
軍功貸之召還有言於上曰上所謫罪人皇太子曲宥
之矣遂殺陳千戶事連贊善梁潜司諫周冕既逮至上
親問之潜等具實對上顧翰林學士楊榮等曰事固無
預潜他日又諭禮部尚書吕震曰事亦豈得由潜然猶
未悉陳千戶非出上命謫之也兩人者皆未釋有毁冕
者數言其佻薄放恣不可用遂併潜皆死非命十六年
九月十七日也士君子聞潜死皆嗟惋悼惜又相與出
資收殯之文明門外其妻時随在北京慟夫非命哀毁
不食數日亦死明年其家始啟殯歸而合葬於泰和縣
某鄉某原梁氏其先家長沙唐有進士曰震徙荆南又
七世曰勝用任南唐為徵仕郎徙令泰和又十七世贈
知吉州曰逢吉二子皆仕宋伯君崇累官起居舍人兵
部員外郎直史館知鳳翔府仲君傑累官同知黃州府
入為翰林院編修官君崇五世孫蕃景定三年進士太
常博士知宣州改撫州生才可才可生彦卿彦卿生不
移娶陳氏元潮州儒學教授以道之孫生男子二人長
即潜次混潜字用之自幼好學警敏嶷然有鉅人志嘗
受經於鄉先生王子啟及舅陳氏仲述入則浸漬不移
先生之教父子兄弟討論切磨無虚日故所得率出其
同輩用之甫弱冠其文章論議已馳騁頡頏諸先輩洪
武丙子選鄉試明年授四川蒼溪縣學訓導蒼溪僻遠
過使客終歲無幾人而山水可適其學者前此未嘗遇
明師用之樂得其地旦暮坐講開諭辨析必盡其說諸
生皆忻忻有嚮進意稍有暇獨行清流茂樹間吟咏自
得又明年用薦除廣東四會知縣授承事郎推誠愛民
剗宿弊崇寬政臨之以平易導之以禮讓致勤撫字稍
暇輒就學舍親授業諸生歲餘民咸悅服而争訟息學
校興流徙来歸以累千計縣有瀧橋河世傳吏有廉平
之政即河水清自用之至訖其去河水澄潔可鑑又明
年改陽江又改陽春治之一如所治四會者而陽春猺
獠環處稍不得所欲即獸怒跳蹶不可制用之待之如
子而不拘於法亦皆盡誠事縣令如父敬恭命令惟恐
不及所歷之處將去人皆遮道留之不得至有流涕者
永樂元年召脩太祖皇帝實錄書成陞翰林修撰授承
事郎賜白金五十兩織金衣一襲文幣四表裏五年命
以本官兼右春坊右贊善進儒林郎時脩永樂大典召
至四方儒學老成充纂修及繕寫之士幾二千人人衆
事殷特命太子少師姚廣孝禮部尚書鄭賜總之已而
賜卒命禮部翰林院就本院推舉文學服衆者代賜遂
舉用之用之方公明决涖事有程而惰慢放肆者有不
樂之相與誣其過於上召問具對云云上曰梁潜言是
遂抵造誣者罪於是以文事禆益皇太子尤為所重上
幸北京馹召赴行在八年南還十一年復扈從北京十
三年考禮部會試十四年南還明年復北狩將發親擇
侍從監國之臣時翰林獨留學士楊士竒特詔尚書夏
原吉吕震方賓舉一人副之遂以命用之其在皇太子
前累累進善言皆見嘉納而寵以賜賚是年考應天府
鄉試盖明年及於禍矣嗚呼用之爽闓弘毅耿介自執
其智足以燭幾其德足以及物其才足以興理其自任
之重不肯下古人凡士君子哀而惜之夫豈以私用之
也哉用之之學通諸經尤長於詩易自十五六已用意
周程張朱之學壯而益探其微為文章馳騁司馬子長
韓退之蘇子瞻亦間出莊騷為竒務去陳言出新意古
詩高處逼晉宋所著有史論若干篇碑傳記序銘頌贊
述若干篇五七言古近體詩若干篇皆可傳其與人交
藹然有相輔之義人有過面誚之不為依阿取容及其
能改歡好如初焉用之死時年五十有三娶楊氏子男
四果楘楫榆皆知務學果楘皆舉鄉貢未升孫男幾(闕)
皆秀朗可望造物者殆以是報之歟梁楊世婚姻家
余長用之一歲少學同業壮而仕於朝同官知用之孰
有深於予哉故其葬也宜予銘而予銘之亦豈出於私
哉銘曰梗楠之蒼蒼可車可梁靈芝之煌煌瑞世之章
曷其舉之又中毁之夫毁于琢曷全于璞理有瞢瞢為
善罔祐顔短蹠長從古則有從古則有善者徒傷尚有
傳者其永不忘
前右參議解公墓碣銘楊士竒
嗚呼此解公大紳之墓葬二十有二年矣其友楊士竒
始克序而銘之序曰解氏姬姓其先居鴈門唐同州刺
史琬之孫隠為蘄州司戶參軍始家廬陵之同水鄉參
軍六世孫盛遷吉水邑中世有科第至諱夢十宋太學
上舍生諱應辰元高安縣學教諭生諱子元舉進士授
安福州判官兵亂守節死生開先號筠澗娶高氏進士
若鳳之子公之父母也公諱縉字大紳自幼穎悟絶人
五歲父教之書應口成誦七歲賦詩有老成語十歲日
誦數千言終身不㤀十三盡讀四書諸經貫穿其義理
老長不能難也而文思溢發十八舉江西鄉試中第一
洪武二十二年會試禮部中第七廷試讀卷者以所對
策論過高抑寘第二甲時兄綸及女弟之夫黃金華同
登榜第太祖高皇帝喜其一家三人出仕授綸禮部祠
祭主事公與金華皆中書庶吉士日侍左右甚見愛重
閒暇語公曰爾試舉今施政所宜直述以聞即具奏大
槩言陛下得國之正非唐宋所及取天下於羣盜救生
民於塗炭徐定燕都市不易肆而女寵外戚寺人藩鎮
之患消融底定皆處之有法矣不邇聲色不殖貨利不
為遊畋皆遠過漢唐宋之君而無愧三代聖王矣惟願
喜怒一聽於天理而推誠任使不以察為明又言陛下
拳拳於畏天畏鬼神治民治強暴然畏民者畏天之本
治心者治民之本又言令不必數改數改則民疑刑不
必太繁太繁則民翫法司近有朋姦罔上倚法為姦二
條下人殆難措手足矣又言御覽之書宜集唐虞夏商
周孔及濓洛關閩之言随事𩔖别以備勸戒又言六經
殘缺莫甚禮樂宜正禮經及訪求審樂之儒作樂書又
言祀天宜復掃地之規尊祖宜備七廟之制太常非可
以肄俗樂又言僧道之壯者宜黜之使復人倫經呪之
妄者悉火之以杜誑惑斷瑜珈之教禁符式之科絶鬼
巫破淫祀以底善治又言進人當擇賢否授職常量重
輕今大誥有不為君用之罪則仕者不復擇矣又言古
者鄉鄰善惡必記今雖設申明旌善二亭而無黨庠鄉
學之教互知之法雖嚴訓告之方未備宜取古人治家
睦鄰之法若古藍氏吕氏鄉約及今義門鄭氏家範布
之天下世臣大族率先以勸旌之復之為民表率而致
治不難矣又言易曰王公設險以守其國重門擊柝以
待暴客而近世徂於宴安堕城池銷鋒鏑諱言兵事以
為天下已治一旦或有不測之虞何以為備宜勅有司
以時整葺寬之歲月守之里胥額設弓手課射教民以
農隙兼習兵且乞設武舉以收英才又言宜廣鄉校前
代多有書院有學田有貢士莊宜脩復以教養賢士又
言極刑之禁慮有遺才給配婦人恐傷節義既奏上嘉
其識正公素與兵部尚書沈溍不合溍奏公入部堂索
皂隸語嬉慢非禮上慮公優閒怠逸即除江西道監察
御史盖以繁劇玉成之也時都御史袁泰怙勢家人横
恣諸道御史欲糾之無敢執筆為章者公揮筆立就歷
舉其過章上雖曲宥泰而一時多其直上又慮公少涵
養將為衆所傾召其父至諭之曰才之生甚難而大器
者晚成其以而子歸益進其學又諭公曰朕於爾義則
君臣恩同父子其歸益盡心於古人後十年来朝朕大
用爾遂侍父歸公天分高又感上大恩歸益自勵而造
詣深矣數歲高皇帝上賓公趨赴臨權臣忌公謂赴臨
非詔旨遂謫河洲歲餘權臣黜召還以為翰林待詔太
宗皇帝入嗣大位首索公既見寘諸左右深信任之時
朝廷詔勅與凡大制作咸出公手每預密議寵賚加厚
陞侍讀學士奉訓大夫上初與武臣丘福等二三人議
建儲文臣惟金忠預皆靖難時股肱也武臣咸請皇第
二子高煦謂其有扈從功上不聽福等叩首請不已終
不聽遂召公預議事定然秘未𤼵明年冊仁宗皇帝為
皇太子封高煦為漢王進公翰林學士兼右春坊大學
士奉議大夫又明年福等初所議頗泄於外高煦素不
樂公言於上曰藩府之舊無泄者其縉泄之遂出公為
廣西布政司右參議授朝列大夫又以李至剛言公怨
望改交阯八年入奏事時車駕已出征北方至京師見
仁宗而歸車駕還高煦言解縉瞰上遠出覲儲君徑歸
無人臣禮遂徵下獄後三年以病死獄中素所交游出
資殮之外兄高建春歸其柩葬之高氏公死後家徒邊
仁宗皇帝臨御特赦還而官其從子從期為中書舍人
公仕前後不十歲為庶吉士再歲御史未滿歲為學士
四歲兩贊外藩皆席未煖初脩高皇帝實錄及永樂大
典皆為總裁考會試者一讀廷試卷者二聲名在天下
籍甚敦孝友重義輕利遇人憂患疾苦輒隠於心苟可
用力盡意為之篤於故舊及名賢世家之後喜引拔士
𩔖或誚其汎愛者終不為變襟宇闊略不屑意細故而
表裏洞達絶崖岸雖野夫稚子皆樂親之求文與書者
日輻湊率與之無厭倦意或言有不當與者笑曰雨雲
豈擇地而施哉且人孰不可與進者不畏強禦承運庫
官張興恃寵而横嘗笞擊人於左順門下公過之叱興
曰御座在此敢爾違犯禮法乎興雖忿公然不敢應一
語遽俛首退同官治軄事或有失悞公在上前率引為
已過明於知人太宗嘗與論羣臣御筆書蹇義等十人
名命各疏于下十人者皆上所信任政事之臣亦多於
公善而具以實對於義曰其資重厚而中無定見於夏
原吉曰有德有量而不遠小人於劉㒞曰雖有才幹不
知顧義於鄭賜曰可為君子頗短於才於至剛曰誕而
附勢雖才不端於黃福曰秉心易直確有執守於陳瑛
曰刻於用法好惡頗端於宋禮曰戅直而苛人怨不恤
於陳洽曰䟽通警敏亦不失正於方賓曰簿書之才駔
儈之心既奏上以授仁宗曰李至剛朕洞燭之矣餘徐
騐之仁宗因問公建文所用諸人對曰皆洪武中人才
往事不足論已遂問尹昌隆王汝玉對曰昌隆君子而
量不弘汝玉文翰不易得所惜者市心耳後十餘年仁
宗出其所奏十人者示士竒且諭之曰人率謂縉狂士
縉非狂士向所論皆定見也公之文雄勁竒古新意叠
出叙事高處逼司馬子長韓退之詩豪宕豐贍似李杜
其教學者有曰寧為有玷玉勿作無瑕石書小楷精絶
行草皆佳其卒以永樂十二年正月十三日春秋四十
有七配徐有賢德子男二禎應卒于徙所次禎亮孫男
女各二太宗皇帝初召翰林七人入山閣其三出廬陵
公與明公光大及士竒也三人相與厚而相知深今獨
士竒在胡公墓上之石士竒書之公墓石未有書其可
不書銘曰千里之足越國過都或一蹷之不虞楩楠百
尋其寸之蟊寧見損于匠輸郁乎紛紛五采承日競瞻
望以忻快何冺沒之遄疾干將地下其神不死尚有光
華天涯之涘
少詹事鄒公墓誌銘楊士竒
永樂二十二年三月初六日詹事府少詹事鄒公卒於
官公之先自檇李徙錢塘世蓄德不仕考壽之博學有
志遭元季亦晦迹不出公諱濟字汝舟蚤喪父事母以
孝稱天資穎敏好學強記稍長游縣庠才識為同軰所
服先生君子多重之餘杭令聘佐教縣學遂奉母徙家
焉而毅然師道自任振起諸生皆趨於學一新學舍自
令丞以下皆嚴敬之秩滿陞中都國子學錄又陞國子
助教一時國學之為師者皆樂與交為弟子者多樂就
其幕下無幾坐事自陳左遷西安府學教授未赴改河
間府學用薦者陞平度知州階奉訓大夫廉簡寬厚吏
民安之丁母憂服闋用翰林脩撰李貫舉脩實錄官事
摭要井井有章書成賜紗衣一襲幣表裏各四白金五
十兩陞禮部儀制郎中階奉議大夫進奉政大夫時朝
廷祭祀冊拜慶賫及儀物制度徵舊章參古典盖部一
資於公詔脩永樂大典以五人總裁而公預焉安南拒
命詔大將軍帥師征之擇朝臣有文學者往司奏記公
承命以行軍事多所助益安南平踰年餘黨復貳王師
再出公亦繼往還陞廣東布政司右參政務持大體而
而簡重寬平以率郡邑嶺海之區政化行焉坐累左遷
吏部郎中數月擢左春坊左庶子在輔導之軄言無不
從寵遇特厚奉令旨按皇孫經明於啟廸滿秩陞詹事
府少詹事階中順大夫公為人和易坦夷不見崖岸於
物無所迕自命卿下至武人庸隸皆樂親之其學長春
秋為文章不煩思索舉筆率就所居號頥菴客至必具
酒相與傾洽遇朋徒之會山水之游輒欣然從之不以
事廢兼嗜老釋之書旁通深造雖其徒尊宿者鮮或過
之盖春秋六十有八而卒娶袁氏繼薛氏子男二本幹
孫男一炳公雖歷事三十餘年數更顯任而歿之日家
無餘資惟藏書數千卷而已余與公同為史官時往還
後春坊同寮又十餘年相與益厚于是夲幹將奉公之
喪歸葬餘杭以左司直郎金寔所為事蹟請銘義不可
辭為叙而銘之銘曰繄公之興自儒師詵詵執業超臯
比表植模範懸蓍龜陡于上庠閎厥施細書石室登金
閨討論五禮宗伯資參贊戎幕文翰馳旬宣出佐南海
涯宫坊入侍騰龍輝倚公歷試罔不宜剷觚削畦和以
夷有不謂公規入矩盍視公履誰疾疵天目之趾公全
歸後欲考德徵銘詩(子幹歷官至禮部尚書)
翰林院學士王公景彰墓碑銘陳璉
翰林院學士王公卒之十有五年其子應天府儒學訓
導貫始具事狀來請曰先君棄世時貫兄弟俱幼不及
請銘當世立言君子今墓木已拱墓道之石未有刻詞
罔以昭于幽潛倘畀一言銘之存歿知感也予記洪武
季年助教國子公居翰林獲接緒論啟廸良久公自捐
館思之弗置今有貫之請烏得以不腆之文辭乎按狀
公諱景字景彰自號常齋姓王氏世為括蒼松楊人唐觀
察使明之後代有聞人宋南渡以從龍功得官者十有
三人遂為大族七世祖利政高州助教六世祖祖光大
理評事越二世諱宗儒仕至國子祭酒者曾大父也諱
可仕卓有學行鄉邑推尊者大父也父諱必莊慱極羣
書通性理之學公自幼聰敏異常而有至性十歲通尚
書十五舉業成時元鼎已沸乃闢常齋以屏世益求性
命道德仁義之說期于實踐凡經史子集涉獵殆遍𤼵
為文章高深雄健得古作者意當國朝洪武三年郡邑
交薦不就又明年由科目進其父語之曰吾家世受宋
爵暨元不競汝生命在斗箕此其兆也當思先世以儒
道顯希聖賢之迹立身行道非止於事親當移忠於君
也汝其勉之公拳拳服膺及至京除鳳陽懷遠教諭時
方兵燹後學校甫興日與諸生披荆棘建學官講明堯
舜禹湯文武周孔之道亹亹無倦士子多有成就上于
天官考為九州二十五縣最命未下而父卒聞訃哀號
頓絶復甦凡治喪悉從古制服除有旨徵天下博學之
士浙江布政使安然以公應詔既至訪以至道日直翰
林隨班朝見錫晏西序製王朝覲儀改賜藩本書作樂
章與京城鐘鼓樓記太祖皇帝皆親覽尋陞大名開州
知州𤼵其素藴以施於政寬而平明而恕不為淺功近
利民皆安之復脩學宫建壇墠勸農桑均賦役得新籍
戸三千口若干田賦稱是會以疾歸鄉里明年徵赴闕
御書姓名于策命覆檢山東諸司牘奏日給食大官亾
何授山西布政使司右參政與右布政使韓宜可俱乘
𫝊至官夙夜祗若以承流宣化為己任振紀綱恤民隠
厚風俗清吏弊善彰惡癉百司肅然上下虚心屬目冀
見真儒之用不意有以税粮撓法者按之不伏辜上章
誣以事與韓同謫居雲南臨安簞瓢屢空不以介意日
以經史自娛雖故人餽遺非義者一不受自總兵西平
侯及文武縉紳莫不禮重之仰思朝廷聲教溢于前代
撰鐃歌二十平雲南頌一鋪叙聖德以潤色鴻業以為
碑銘記序雜文又若干卷洪武季年召回入翰林會太
夫人項卒守制于家服闋回京太宗即位初授翰林侍
講未幾陞學士階奉政大夫居清華之地掌絲綸之命
日承顧問寵眷益隆及脩太祖高皇帝實錄與永樂大
典復為總裁書成賞賚優渥復督清文武官貼黃舉有
成績兩典文衡去取至公號為得人其年以疾終于官
葬江寧鳳樓鄉之原元至元丙子四月十五其生之辰
永樂戊子七月十三其卒之日享年七十三配毛氏先
卒繼李氏丈夫子五曰宏曰荆先卒曰誠曰信克承其
家曰貫癸夘貢士洪惟國家撫有萬方民物康阜宜有
博學耆俊之士詠歌德業以賁飾一代之盛而公奮由
科第累官藩臣雖暫屈復伸從躋輸死用能以弘才碩
學典司帝製黼黻皇猷潤色鴻業為當代偉人究其平
生克孝輸忠服仁履義宜享百齡乃七袠有三而止邪
其文章為當世所重在翰林為玉堂稿在黔中有南詔
稿藏于家既叙其事復係以銘銘曰有偉王公觀察之
裔自唐迄宋代有祿位宗支蕃碩蔚為名宗詩禮相承
文學是崇國家龍興顯用儒術公由科第幡然而出首
振文鐸尋部郡符教化肇興卓有令譽養痾未幾應詔
而起出參大藩政聲赫煒青蠅興謗白璧奚傷謫居黔
中不易厥常受知元戎縉紳加禮文章愈竒志節益厲
恭承召命萬里向京預職纂脩彌光以亨曾未幾時榮
陞院長寵遇日隆士𩔖敬仰論思獻納期竭厥忠胡不
憖遺翛然告終鳳棲之原是為玄宅墓石有辭適者必
式
左侍郎劉公墓誌銘胡儼
北京行部左侍郎劉公既卒其孤徵以子與公故廼寓
書奉狀來求墓銘按狀公諱辰字伯静姓劉氏其先沛
人後徙鄞遷婺之金華則自公之曾祖三顧始也三顧
仕元為明台上萬戸府經歷幼鞠于舅氏王遂因其姓
故公之祖文璜父志皆姓王氏至公復姓劉公慷慨負
氣節喜立功業以表見於世初王師親下婺州公首上
謁署為典籖奉命使方谷珍谷珍令左右飾二姬以進
公叱却之其人慚而退浙江左丞李文忠開省於嚴辟
公置幕下以資贊畫時元帥葛俊守廣信當祁寒集丁
夫浚城壕民苦之欲為變文忠檄之不聽遂怒欲臨以
兵公請往喻以大義俊即悔悟謝文忠意乃釋既而授
監辦金華茶鹽官秩滿課最以親老歸養教授鄉閭嘗
道遇故人李惟中死於逆旅具棺歛瘞之任昊母喪不
舉遺金葬之未幾二親繼歿執喪哀毁不勝衣所居室
廬僅蔽風雨饘粥或不繼處之裕如也里人劉十八懷
金入城遇二卒摑其金與飲醉之扶行水次欲加害公
見力解之獲免後以懷材抱德起為廣湖道監察御史
臨江同知陳斌受賕歿銀工盗金皆坐死公為辨之得
减死論居二年以蹇諤聞擢知鎮江府興廢舉墜勤於
其政聞宋宗忠簡公墓在丹徒荒穢墓田據於民即加
封樹復其田命墓傍寺僧收田之入以主其祀丹陽道
接句容細民任負戴者往往因日暮行劫行旅患之公
嚴為禁盗遂息郡中瀕江田八十餘頃歲久淪沒仍責
賦於民公請於朝除之京口閘廢舟楫不通東南漕運
者轉新河江隂二港以出江多為風濤阻溺公乃自京
口至吕城百二十里去於塞甃石作壩脩閘門順水勢
之出入於是公私便之然漕河源淺易涸每仰練湖以
益水湖有三斗門亦廢公又脩築立三斗門成漕運之
舟既通湖下之田益稔時浙江轉輸之民道其境上死
者為收瘞疾者給米命以小舟送出境頼以活者數百
人永樂元年夏六月以預脩國史知故實賜白金文綺
襲衣陞江西布政司左參政至則以久雨江水泥溢九
江郡水瀕江之田皆澇飢民為盗富室多罹其害公即
檄郡邑勸富民出粟以貸飢者蠲其役以當其息官為
立劵約明年償夲粟由是富者樂從飢者得食南安贑
州等九府荒田粮六萬石有司歲抑取於民民不堪公
以聞悉蠲其額後以同官坐事相連免歸永樂六年秋
命下復起為北京行部左侍郎出特恩也公以老不任
政日被顧問留京師者三年乃賜𠡠書文綺鈔錠致仕
歸踰年復驛召至京命督工武當未行疾作又賜鈔錠
遣官督醫給驛舟送還至常州毗陵驛遂卒實永樂十
年七月二十三日春秋七十有八孫祚奉柩歸葬文星
門下閣塘先塋之次是年冬十二月九日也娶陸氏董
氏董氏中書參政嘉納女陸氏有婦道子男二人徵觀
觀蚤卒女三人孫三人祚祺禧予與公舊同史館知公
為人直諒多聞而公亦以此自信有古節士風可尚已
銘曰不撓不汙而端其趨不激不隨而安以居恩榮始
終而善不虚嗚呼來禩欲知其人視此刻珉
肇慶府知府贈禮部侍郎王公神道碑楊溥
世自漢以來有道之士有碑有位之士有碑用紀德善
勲業聲名為世昭監故肇慶府知府王公以子官加贈
通議大夫禮部左侍郎有道有位宜紀述公之神道公
諱泰字伯貞晉司徒導之後其先自金陵徙泰和高祖
芳洲妣曾氏祖天隠妣劉氏祖臣則妣彭氏考竹亭先
生元福建行省照磨改吉安路治中妣陳氏繼李氏其
先也公天資瓌偉襟度豁逹自幼穎悟日記千言甫冠
羣經諸史悉通大義𤼵為文章浩大如也常從安成劉
雲章受易經盡得其藴諸父啟翁僉憲廣西公往省之
由庾嶺過蒼梧憩桂林及啟翁改知崇慶乃浮洞庭遡
三峽至西蜀復來游京師足跡半天下而山川清勝皆
在觀覽中一時賢大夫皆得與交游由是志意益恢弘
文思益閎遠鄉里老師宿儒亟稱譽之自以為不可及
其文學也公字學深得晉人書法若隂陽地理醫卜方
外之書悉得其要又餘事焉公性至孝家居時母陳夫人
病侍疾晝夜不解帶湯藥必嘗而後進後及繼母疾以
官守不及親侍抱恨終身啟翁罷歸無子公躬養之終
身撫其孤女得所歸處宗族親戚故舊咸有恩意其接
人以誠意未嘗言人過失自奉儉約義所當存恤者不
計其有無謫居安慶恬退自如所與處者無不敬愛嘗
曰吾所守者三言循天理而已其躬行之實也洪武壬
戌朝廷聘賢才講求治道有司以公應詔太宗皇帝召
問論及太極公備陳其藴時天下應詔者五百餘人上
御奉天門試經學及時務擢公第一且命公次第其餘
上以為公論授廣東按察司分廵雷州府海康縣知縣
事會罷分廵僉事召還吏部請改官上曰江西秀才王
泰頗讀書授工部主事時工部尚書趙俊特為上意所
眷注欲公與之講學公初不知之也既蒞事俊廼諭
上意如此未幾遭父喪去以家故滯於謁選坐是謫安
慶者十年戊寅膺薦瓊州知州復以母喪去服闋改知
肇慶其遭際歷履也為僉事至則詢民利害興革之故
上言振冤滯恤孤寡防海寇革海北鹽法之弊開時吕
塘廢渠灌東洋口皆切時務其移瓊州父老聞之喜曰
是先巡按雷州王公耶吾屬有父母矣守將奏崔州黎
叛請兵勦之公適至謂曰此但黎人讐殺耳兵發則禍
及無辜請以身任其事乃遣廉吏往察之已而果如公
言黎得免其兵諸洞咸服凡令下趨承無後者瓊田歲
三獲所入甚薄租皆給守土將士將士每承其乏横歛
之公令民每獲則輸其租民遂免害奸頑之徒憚公嚴
明隂擿其過竟無所得遂愧服郡民健訟一事或連十
百人吏緣為奸民不勝其擾多亾生黎中公諭以理訟
日以簡復業者萬二千餘口由是郡中無事乃脩學政
新廟宇學者興起為南最郡中嘗大旱父老巫祝禱之
終不雨公曰是吾責也乃齋沐暴露禱之烈日中明日
大雨而半舍外尚焦然公再禱之復大雨是歲郡大熟
及去官送者十餘里既去而思之不㤀其政績也改肇
慶時年七十有五以疾卒於京師永樂丙申七月九日
也配歐陽氏克相君子為中族表儀繼蕭氏子二人長
信仲直由翰林歷官拜吏部尚書女一孫男八人䆅國
子博士□□种秬稹稚穆女三人詩文遺稿千餘篇公
卒時直以翰林脩撰偕其兄奉喪南還是年十月某日
葬泰和千秋鄉新山原越五年原中有泉出乃以壬戌
十月某日改葬雲亭鄉之聶家山直屬余神道碑文余
以不敏辭重惟皆嘗得拜公其儀刑至今在目義不可
辭為之銘曰詩書世澤廊廟器宜鄉宜相普厥施乃臨
南服司憲紀乃分虎符專郡治所至故治治民心在我
有餘克攸濟矧惟利器恒歛銳天之福善庸有既不盈
其躬於其𩔖恩典駢蕃褒所自龍光自天燭幽竁谷可
稜兮山可礪允矣我銘貽永世
明名臣琬琰錄卷十三
明名臣琬琰續錄卷十三
明徐紘撰
南山黃先生墓碣銘楊守陳
山環吾郡而其南若金峨諸峯尤峻秀先生樂之故自
號南山而學者稱南山先生無異詞先生嘗仕有官階
矣皆不稱其官獨舉其號而先生之者崇其道也先生
之道性乎天而成于自得其學聖賢為一鵠以知行為
兩輪嘗曰學聖賢一分便是一分好人又曰明理務在讀
書制行要謹獨此其所㠯道而學也方其少時已負文
行之譽及其壮強益修耄老不懈德足重於衆功足昭
于時言足立于世其可謂有道而甚文者歟先生諱潤
玉字孟清世為鄞人曾祖長卿仕元蠏浦廵檢祖啟翁
隠卿授徒父良以先生貴贈文林郎行在交阯道監察
御史母嚴氏贈孺人生母史氏封太孺人先生方五歲
侍母病夜不就寝家人已稱其孝六歲就坐立屹然不
與羣兒狎書過目輙成誦師竒之十歲行道見遺金不
拾途人悉嗟異歲十二聞郡守王公璡肇舉卿飲酒禮
于郡庠往觀之默識其儀歸書于冊師愈竒之歲十有
三時改元永樂命江南富民實北京其父當行先生詣
官請代官少之對曰父去日益老兒少去日益長官異
而從之踰年抵京受㕓北城外十里所沙漠寒沍茫無
人煙先生與同役築室城北閭傾訾給徭賦墾圃鬻蔬
以為生人或不堪其勞瘁先生安之稍隙輙肆力于學
以已心為嚴師而蘄造乎聖賢擇然後語確不可易焉
揆然後動端無所苟焉京有富翁僅一女招先生寓宿
其家而同賈先生辭或問之曰瓜田不納履也其慎行
若此里中弟子多從之因教且學間為文辭不作組麗
蔪刻之語而理致淵永人喜誦味之補郡庠生京闈鄉
試擢禮經魁會試授建昌府學訓導丁文林公憂改訓
南昌府學蔚有聲績用薦拜行在交阯道監察御史出
按湖廣罪斥藩臬郡縣之不職者至百有人威望赫然
英廟即位以學政衰弛命廷臣舉有學行者為憲臣以
董之楊文貞公以先生薦遂陟廣西按察司僉事屏浮
藻奬俊賢士風丕變時寇起軍興都指揮吳某妄掠子
女萬餘口先生劾而歸之副使李公立人民死罪且數
百人亦為辯出之萬口稱快南冊衛在萬山中瘴甚戍
卒歲死或幾半為奏移于夷曠之地人感之至今丁史
孺人憂改湖廣按察司布憲亦嚴廵撫都御史李實張
甚藩臬皆折節下之先生獨無加禮而連黜墨官二人
又皆其鄉戚也故發憤誣奏先生不暗刑律先生弗辯
也左遷和州含山知縣浚麻湖以復逋租閱蘆埸革其
積弊徭均訟平民感悅之請老致仕尋以子隆貴封承
德郎南京刑部廣東司主事閒居簡出日惟玩味經義
無厭足平生著述甚富以朱子嘗欲編禮記附儀禮乃
取儀禮所為四卷而以禮記比類附之不類者附諸卷
末首亦各有意義又以五禮獨缺軍禮因取周官大田
禮補之而以禮記諸篇載田事附焉别為一卷通五卷
皆為之註釋曰儀禮戴記附註以小學四書諸經註家
或遺或悮撰經書補註以大學中庸旨皆淵粤撰學庸
通旨以禮記深衣制十有二幅鄭氏誤註為裳而玉藻
長中繼掩尺註亦誤撰考定深衣古制以四明新志蕪
撰寧波簡要志以道德經隂符經古註皆昧各為之註
嘗因安遠侯漙問古兵法為註孫子其他備論理事曰
南山錄雜著詩文曰南山稿皆藏之家居二十載壽八
十有九而卒時成化丁酉五月二日也卜某年某月某
日葬某處隆具状屬余銘嗚呼詩有之雖無老成人尚
有典刑老成人之重于典刑也尚矣吾鄞風俗自古樸
淳大里之高節董淡之純孝可徵也宋慶歷淳熙以來
諸老傑出表以馴行闡以正學既駸駸于古矣有國初
士猶修德行礪名節尚道學而文藝仕進不甚貴之逮
于今則文藝日以盛仕進日以繁而向所謂德行名節
道學者或莫知省于是老成人凋謝盡矣而先生巋然
若魯靈光之獨存後生小子有志於古者尚可憲而則
焉今亦已矣噫痛哉先生性剛介寡交游其所稱許者
四方若李文毅公時勉薛文清公瑄不過數人而鄉邦
尤鮮獨與守陳祖考棲芸先生雖顯晦不倫而以道德
相契往還間人見兩先生皆偉貌豐髯莊重嚴毅畏之
若神莫敢即所談惟法性道之淵文辭之粤未嘗一語
及世故守陳少撰杖履侍側聞緒言為多長與隆同舍
學且久逮先生歸老尚時獲親炙之故知先生為深宜
隆之以銘屬之也先生室范氏封孺人贈繼室以舒氏
五男長性永新訓導次教次道宣義即次隆以進士累
官四川按察司副使廉毅公雅政聲章甚次達國子監
生孫男廿有七曾孫男十有九先生位不滿德而年齡
之邁子孫之顯且若償之矣况又有不朽者在乎銘曰
在古聖人未始不學其學伊何道德矩矱敷為勲勞著
為言議以澤當時以覺後世譬彼天道生物為心霆雨
發育日星照臨是二道者蓋難乎備姬孔至哉程朱其
次爰及吾郡二敏(豐清憲高憲敏)四先(袁楊舒沈)深寧(王應麟)文潔(黃東)
亦各有傳晚生黃公天性孔懿自其少時克已孝義長
而好學昕夕簡編心驗躬履誓趨聖賢明理在書謹行
于獨發是二矢射彼一鵠乃齒鄉論乃作校師道遵教
洽厥聲四馳廼陟於朝六察是職茹雪嚙冰隼翔鷹擊
天子曰咨學政日靡慎簡憲臣俾振而起八桂成林丹
徼之極鴂舌卉裳在泮挾策先生不鄙示之周行沃醉
俾醒瞽豁而明徙涖湖湘專典臬事鷺車所臨風聲逾
厲彼貴方逞我守其恒哫訾慄斯則匪我能攻詆既成
用宰百里斵楹為杙大匠斯鄙素位安命何怨何尤利
興害去惠澤滂流尚丹其心遽白其髮飛不盡韓歸休
于樾有子克肖亦豸其冠孫曾蟄蟄敬恭暄寒閒居簡
游舊著是閱漬墨磨丹之死不輟儀禮為經傳惟戴記合
而註焉晦翁之志經書補注庸學指歸有刊彼誤有拾
此遺道德隂符暨孫武子亦各注之以闡厥旨深衣制
幅誤註為裳千載之謬一朝用章格言孔多厥有别錄
餘文暨詩亦溢于櫝古者不朽惟德功言先生庶乎鄕
之前賢嗟彼蚩蚩躭寵與利行朱懷金以炫于世奄其
逝矣湮滅無聞孰與先生身沒名存我銘斯立匪但焯德
且以砭愚庶其有懌
右僉都御史汪公神道碑楊守陳
都察院右僉都御史汪公被命整飭薊州山海邊備兼
廵撫順天永平二府越二載得疾請歸未及報疾已亟
輿至京師之居第卒成化十六年四月二十三日也年
纔六十有三自將佐守令下逮兵民皆悲慕不已交章
列其行治請賜葬祭以寵異之制曰可舊典凡四品以
上賜祭三品以上加祭賜葬今公官僅四品而葬同三
品實異數也非有大得乎下而深獲乎上曷克致是公
姓汪諱霖字潤夫廬之六安州人高祖富德安府同知
曾祖景道莘縣知縣有能譽嘗被賜金帛之徵祖克敬
不顯父洪麻城縣學教諭以公貴累封大理寺丞母(闕)
氏累封太恭人公承家訓起州學登進士第拜監察御
史出按雲南操已慎布憲公讞獄多所平反吏民安之
丁封寺丞公憂復職按浙江持其素益勵時錦衣衛指
揮門達方秉權熖熖其子商于浙自鎮守官以下皆曲
意悅之以公獨不禮也歸譛之達怒遣校尉偵之卒以
無罪也還掌江西道適今上嗣大統言官劾門達抵罪
薦前都御史王公竑李公秉皆復任天下稱快公預力
焉先是兩廣蠻寇出没且十載屢征不克至是命趙都
督同知輔率師征之遂命劉御史慶與公察官軍有主事
與冒功者皆寘之法公與劉恊心申令師肅然憚之自
京抵兩廣所過按堵且以策贊師擣賊巢穴如破竹既
而審首級有妄者斥之俘獲有係吾民者縱還其鄉凱
奏論功拜公大理寺丞秩滿陟本寺右少卿尋擢都憲
被飭邊撫郡之命遂乘驛徧所治戒將佐練士卒葺城
堡樓櫓簡器械軍聲用張敵莫敢犯且厲守宰俾勤恤
民隠無或迫違舊例邊軍糧餉永平府給古北口薊州
給山海關皆以車運費重而途艱然緣邊米價頗賤公
請以銀代糧分給之兵民兩便皆歡欣戴感之公性孝
友喪父哀甚迎母就養京邸逮都憲考最例進階公請
輟階進母太恭人之封及死惟以弗克終養為恨焉至
公之為人寬厚温恭臨政詳慎未知徼赫赫名然其所
治無論朔南人皆悅慕之公娶張氏封張孺人子男五
人長曰睦隂陽訓術次曰曉曰暐俱州學生又次曰昉
曰㫰孫男十有二人睦輩卜葬于其州之地既請丘祭
酒仲琛銘周侍郎堯夫表矣乃復請余碑焉余與公有
雅弗克辭系之銘曰六惟古國皋陶所封於今為州公
家其中公之高曾以逮於今三世顯榮公大厥紹奮登
甲科遂典六察威惠所加六詔兩浙兩廣麻沸帝命師
征公監以憲有聞無聲孰狼孰貪孰猛如虎孰敢干令
以犯吾斧運籌位帥師搗賊窟封豕長蛇是絶是忽矜
彼係累有我赤子從而釋之還厥宅里奏捷第勲丞于
大棘貳卿無何都憲是職驚車按邊將士用銳高城深
壕敵駾而喙督守與宰字其下民雨稿俾秀化愁為欣
胡不耄老僅耆而逝小大邇遐交傷並喟天子有詔斧
封巍巍刻石墓道過者式之
少詹事柯公傳王㒜
學士柯公諱潜字孟時别號竹嵒興化莆田人其先晉
江人五代時有諱寳者官大理評事徙莆之武盛里生
宗戸部員外即峽戸部主事長陽尉濟長陽生朝陽令
璿璿之孫贈承事郎昱再徙邑中安樂里今所居何山
是也承事生海豐令新之由海豐二世海陽尉嶨海陽
以下又六世至公高祖憲孫曾祖君寳祖德平皆不仕
父原琪用公貴累封奉訓大夫尚寳司少卿兼翰林院
修撰配戴氏累封宜人公生有竒質穎異絶人數歲能
作詩十五能為舉子程文從鄉先生林知縣庭芳方行
人澥游補邑庠生正統甲子領鄉薦當赴會試以未忍
離親未果行遂携書入蓮峯僧舍講讀不輟戊辰會試
中乙榜辭弗就教職入胄監攻苦敷淡益肆力於學景
泰辛未再至禮部遂中甲榜進對大廷賜状元及第賜
朝服冠帶公上表謝越數日授翰林修撰公丰神峻整言
動謹飭是時翰林諸老多在咸愛重之為之延譽未幾
賜五倫書正經四書尋用薦入經筵自是凡朝廷用人有
制作加恩典公皆與焉壬申四月陞右春坊右中允兼
修撰五月預修歴代君鑒書成賜白金千兩綺二表裏
甲戌二月禮部會試為同考試官五月預修寰宇通志
三載滿授勅命進階承德郎推封二親及妻戴氏繼室
俞氏丙子五月通志成陞司經局洗馬仍兼修撰加賜
白金文綺八月考應天府鄉試舟維淮揚有舉子鬻私
者暮夜投公公叱之彼固以請以所賂遺置公前公怒
命執付有司治以法是秋埸屋肅然比揭曉咸稱得人
還朝乞歸省未行英廟復辟改元天順更授公尚寳少
卿兼職如故仍許歸省己夘二月命修玉牒庚辰春命
偕吕學士原考禮部會試十二月命充東宫講讀官尋
給命進階奉直大夫加封其父母妻癸未二月復命偕
陳學士文考會試會埸屋火罷甲申今上即位以隨
侍恩陞翰林院學士三月有旨選進士年少質敏者李
東陽等十八人入翰林院庶吉士命公教以古文詞學
八月上御經筵勅兼經筵官仍賜白金三十兩寳鈔三
千貫文綺二表裏九月奉旨纂修英廟睿皇帝實錄
成化改元八月考順天府鄉試九月玉牒成賜宴兼賜
白金文綺寳襁丙戍廷試典讀卷賜鈔千貫是月再奉
旨教庶吉士林瀚等二十四人十月賜新刻貞觀政要
十二月命掌翰林院印丁亥五月實錄成陞詹事府少
詹事兼翰林院學士賜白金三十兩金織綵段三表裏
折衣羅三表裏賜宴禮部十月賜大明一統志戊子二
月命日侍經筵講讀自辛巳迄戊子凡遇午節輙賜牙
骨聚扇上有御製清暑歌解愠歌及諸家繪畫金織扇
袋五色圓壽絲縷虎頭絛畫艾虎七月有詔議慈懿太
后山陵事内閣大臣先進章公率僚屬繼進論合葬於
禮為宜明日文武羣臣復繼進未得者公復具疏期以
死請曰朝廷大事臣子大節舍是奚所用心頃之俱召
至文華殿諭可其奏衆懽呼而退十二月賜經筵儒臣
七人襲衣冠履公已聞父喪上命即其家賜之既而有
司為少卿公請祭命并與葬盖異數也公感激御哀就
道抵家不入中門寢苫枕塊不脫絰帶擇葬地于所居
東一里許和温山麓以不忍離喪次圖繪形式付其弟
通州學正江董成之時母戴宜人在堂事之逾謹備極
甘脆己丑九月季弟澍病親為調藥比卒殯殮皆厚後
朔望易期服哭失聲而後返衣衰居苫次君子謂之有
禮庚寅正月戴宜人屬疾越五日卒公哭踊絶而復甦
朝廷聞之復遣官諭祭辛邜四月有詔起復祭酒缺員
久難其人上知公剛方將用之以厭士論公聞命具疏
乞終制大略忠與孝豈有二致事君事親初無兩心使
親喪可短則他日所以事君者可知矣上覽疏許其終
制公素無疾至是以久居苫塊患在是風痺未平而寒
熱繼作公自知不起呼學正君與之訣瞑目而逝時癸
巳八月十一日也年五十一訃聞上悼惜遣官賜祭復
命工曹營葬公娶戴氏先卒繼俞氏南京禮部侍郎綱
之女子三長森次林戴出季宗文側室王氏出女二公
天性孝友事親養志友愛二弟撫育從子尤極恩意念
季氏早没悉以先公所寢室讓與其子室壁而自與學
正君别作室于都廳東西以儉陋自居人以義稱公禀
氣峭直操行取舍發為文章嚴整有法類其為人其為
詩新清微婉尤有風致其性喜遊供職之暇時偕二三
知己窮覽勝槩雅歌投壺分韻賦詩襟度豁如也既綜
院章即詞林後圃結清風亭亭下鑒池蒔蓮决渠引泉
公退宴坐其中又翛然若真登瀛洲者至于遇事感發
言論侃侃掦㩁古今較然自負如公者可謂動靜不違
守之以正者矣故雖官庶僚已繫天下之望位日通顯
望日益重雖嘗以聖賢之學啟沃聖心其平生所藴蓄
抱負蓋未及少施于天下故其殁也匪徒士君子傷之
雖天下蒼生其素所屬望者蓋不能無缺然也使天假
其年上柄用之其所經綸贊理宜何如哉予聞之宋儒
明道之卒也或有問於富韓公公曰伯淳無福天下人之
無福又不知今日之知公者有如富公之知明道與否
也㒜忝與公同年及第同官翰林二十年辱公契受為
深公易簣時其家人咨以後事公無他語第曰爾往南
京見王學士訪之噫顧予何人敢承公死生之託耶閱
月訃至予既為位哭之謹論次其平生以為傳授其子
孫宗支使傳焉
太常寺卿王公墓誌銘王㒜
公姓王氏諱獻字催臣號退菴杭州仁和人也曾祖諱
思誠元醫學提領祖諱性安冠帶醫士贈太常寺卿兼
翰林院侍讀學士祖母楊氏贈淑人考諱智初封
編修後累封贈太常寺卿兼翰林院侍讀學士妣顧氏
亦累贈淑人繼母俞氏封太淑人公天資穎異羈貫知
讀書記誦日數百言不煩熟復即終身不忘十五學通
經肄筆作舉子程文十七領鄉書明年景泰辛未登進
士第與状元柯潜等二十八人同進學東閣賜居第給
太官酒饌及膏紙費命内閣大臣典領之蓋不别立師
不出就外署一如永樂初科故事公感際遇益肆力於
學工古文詞在同年中最號敏瞻時公猶未娶吏部侍
郎淳安項公見而竒之以女妻焉癸酉授編修與修寰
宇通志陞修撰天順初乞歸省賜路費鈔逾年還朝命
入内舘授中貴人書癸未春同考會試會貢院火秋復
試復為同考是科先後兩入簾不改命者惟公一人丙
戍修撰秩且滿先公訃至即日陛辭星行抵家治喪葬
戚易兩至暇日與鄉人接恂恂厚謹無一毫早達貴侈
之態人以為難尋用薦起復之公疏乞終制服闋陞左
春坊左諭德兼修撰庚寅命充經筵日講官賜大紅織
金襲衣束帶冠履辛夘再賜大紅羅衣一襲是秋主考
順天鄉試壬辰充廷試讀卷官賜寳鏹千緡未幾陞翰
林學士癸巳賜金帶本朝學士非典密務侍日講者皆
不與是賜蓋異數也乙未復充廷試讀卷官賜寳鏹千
緡丁酉朝廷用儒臣議追崇先聖禮樂遣公祭告闕里
北還適所嘗與修宋元通鑑成陞詹事府少詹事仍兼
學士戊戍皇太子出閣命侍講讀于文華殿又命偕學
士南昌謝公教庶吉士梁儲等于玉堂外署滿三載乞
恩移封父母詔許之今後凡朝臣五品已封者即四品
不封先公既贈諭德又加贈詹事皆兼兩銜妣亦由宜
人加恭人人罕與為嫓辛丑主考會試壬寅修文華大
訓成陞今官甲辰丁未再充廷試讀卷官復賜寳鈔蓋
自擢第入翰林于今三十有七年先後握院章者十有
六年而年已五十餘後進推公為先達知己期公於大
用公雖謙不自居而亦頗自信其必至然訖不登樞筦
履要劇以少展其所抱負君子惜之所謂行止非人所
能為而天實為之也公為人性度夷坦襟宇澄霽與人
交洞見表裏為人謀不擇利害嘗有同官最厚者卒而
子幼家事為二弟所將公忿然不平乃拉二三友為之
處分不得逞遂造為無根之謗以誣公好事者從而扇
之公雖弗為辨而亦不能釋然于懷卒之以此齟齬終
身而不克永年於是識者又深惜之謂人衆勝天而不
可盡諉之命也公學春秋三傳作詩文有竒氣好論而
切於用事作字亦飄逸類其為人客至對奕終日其所
自奉雖儉而供具必豐比遭謗則罕與人接過親舊亦
寡言初拜官時年方少而癯𦕈中歲漸豐腴比年乃更
羸然如不勝衣蓋時已屬疾猶日侍朝供職相知者纔
一再晨不見而公已易簀矣成化丁未八月四日也享
年五十有四訃聞上憫惜之贈禮部左侍郎遣官諭祭
命有司營葬殁後三月兄惟貴自鄉邑來歸其喪以某
年某月某日葬某山某原因念公之子霆久廢於癎疾
慮無以紹其嗣乃請於朝以其仲子雲後公制可之併
以雲為國子生俾之有世祿焉吁哀恤之典厚矣公配
項氏贈淑人先十二年卒生男一即霆女三繼劉氏亦
卒側室生女三皆幼予曩在景泰初與公同年及第同
讀中秘書又同官翰林同居一坊交相契而往還甚欵
密一日公與童庶子大章過予大章好謔浪喜悅相談
死生之理自謂其體太魁碩當不壽公亦清修不耐老
吾二人先死銘皆於予是屬蓋予僅長大章一歲死先
後未可知若公則少予十稔我銘當以屬公皆笑而頷
之後予去官南京二十年不遷大章卒予不及銘惜其
自立大節如不附石總兵求官至挽之不去解紛二朝
士廷辱石氏之黨上怒索其人而大章不妄指以逭已
責當時稱之而後世無傳焉予深有負於大章也頃予
被召北来而公之殁甫十日謂可圖踐言於公而公家
不予知遂不嫌自售請於編修君得其所述事狀為按
而序之蓋千載之傳雖不宜託之蕪陋謭淺之詞而片
言之諾庶足以全夫朋友死生之義故不復他恤而卒
為之銘銘曰仕既逢時位亦不庳直騖横馳靡適不宜
胡嗇其施而止於斯尚永於垂刻此銘詞
戒軒先生傳楊璿
先生常郡錫邑人也諱善字擇賢姓馮氏故邑著姓高
祖亨甫曾祖達卿皆業儒大父彦嘉福建都衛經歴父
景春先生天才極高性剛果遇事不少假借故號戒軒
以自懲時學者未知所尚慕先生立言行已皆以屏斥
浮詞敦尚實行卓然為東南文學之倡年二十為州里
師摘𤼵疑義為學徒陳道諸老生無能論難者長益肆
力文學期底於實用宣德初兵科給事中陳圯左遷邑
丞察其賢以經明行修薦為本縣儒學訓導先生辭不
獲迺曰廟堂之臣恢弘事業學校之官陶冶人才人才
成則事業見卑其職豈朝廷養士意邪乃拜受之先生
雖以書經起家而博通五經其論學術則曰五經一理
也兼通而時出之始克稱儒自漢以来儒者執一經以
名家非所以博學而反約之也其論道統則曰斯道在
天下有原有統原出乎天統存乎人吾邑自俞尤諸公
得接文靖之傳於紹興嘉定間既久而晦蝕數百載之
下豈無上接其傳者乎乃建議以為聖賢乃儒教之根
源道德之脈絡學宫舊有祠多歴年所浸至蕪廢今宜
以中楹復祠文靖公以下五先生東楹則祀鄉先賢如
唐李紳輩西楹則祀有功於學校如元虞薦發輩上書
當道遂從其議蓋先生以繼往開来為己任倡明道學力
拯頽風復還於正是以士子翕然從之而先生之革俗弊
不用浮屠大為時輩詆笑縉紳間亦有毁其難行者乃取
朱子家禮質以太祖高皇帝御製孝慈錄等書并朱子後
来所行與家禮不同者逐節筆之如喪禮舊以嫡繼慈養
母斬衰三年祭祀則四代共一祝板之類皆革去家禮舊文
一遵國朝制度如深衣續袵鈎邊喪禮惟父母用哀辟領
負版與夫祭禮冬至立春不祭始祖之類一以朱子晚年
所行為主家禮原文不復載錄以至引用諸書并漢唐
宋以下諸儒居家雜議有可依據者卒為一編名之曰
家禮集說叙而習之以立修齊之本大意以為時有古
今禮有損益修而正之變而通之此家禮舊文雖少變
於今日而未始失其禮意也知禮者是之其書遂行今
江南士庶家皆遵之民風亦為之一變初先生父以詿
誤備邊母悲哭喪明先生帣鞲侍養躬自洗濯衣不解
帶者十年母目復明至是父歸卒廬於墓者三年有司欲
舉孝行先生以母老固乞近地迎養奏可復陞安慶
望江教諭先生自負甚遠恒欲章封事論天下大計
復念犯位卑言高之分則又歎曰時不我值命也奈
何一析去牙角既無所發其忠愛則以勸進後學為
事旁引曲諭務啟其聰明故出門下士隨才各足一
時登拔者獨盛於他郡嘗典江西鄉試黜浮崇實士
論多其得人景泰紀元以秩滿赴銓曹見撤民居為
巫立廟走告大宗伯胡公濙願罷其役詞氣激切胡
公壯之謂其心術正大不宜屈置閒散方將薦聞而
先生竟致政歸當是時年六十三矣又十三年而預
自為誌又三年而終得年七十有八其自誌曰昔孔
明自比管樂時人莫之許今時人許先生有匡世之
才卒靡冷官而止人皆惜之先生無悶也其教人以
倫理為本詞章次之化導諄懇能得士心故沒而
士子思之有司崇之錫山望江各崇祀於鄉賢祠
有子三人泰濟豫泰世其業領丙子鄉薦其平生
所著扶樹教道有戒軒文集若干卷宣寄性情有戒軒
詩集若干卷參訂古禮有家禮集說敦厚風俗有錫山
望江二志其門人分職中外者自郎中李灝以下餘二
十人具載先生自誌而獨以璿為合志故於其殁也既
表其墓以為天下慟復疏其事為傳俾泰附之家乘以
俟史筆
論曰余讀戒軒等集知漢儒之不好法言也道之行
廢命也先生為貧而仕非有行道之責既老不自休
抑有何也孔子云文王既没文不在兹乎安定為蘇
湖授教門人皆有可觀後世與韓范並稱立功與立
言所得有不同哉然先生非儒官亦不能著書如此
云
戒軒先生預述墓誌銘失名
戒軒先生錫人也馮其姓善其名擇賢其字父景春不
仕大父彦嘉福建都衛經歴曾祖達卿高祖亨甫皆不
仕卒戒軒平生讀聖賢之書樂聖賢之教求堯舜禹湯
文武之心志堯舜君民之志不戚戚於窮恒熙熙自足
年二十受徒州里三十九舉經明行修任錫庠師轉崇
明六十試官江西六十二致望江教諭政歸錫奉母終
老焉以父母即天地嚴加孝敬故於生事葬祭一遵於
禮不敢有違其為人性剛勁觸事易忤一毫剉人若撻
市朝故號戒軒以自抑其性氣先生天才頗高識量亦
異於衆善料事人亦借服門人即中李灝布政楊璿參
謨馮諲僉事談泰府縣職陳給王納輩學職楊盛唐旭
輩二十餘人施政立事惟楊布政合其志嘗曰天下人
才一邑人才也吾邑若此餘可類推後世不及唐虞三
代者人才為之也恒欲封事時政不敢犯位卑言高之
分吁孔明窮耕南陽自比管樂時人莫之許今時人許
先生有匡世之才望先生有匡世之佐任卒靡冷官而
止人皆惜之先生自若也使先生果能顯任其能匡濟
否乎或曰先生志堯舜君民之志得其位必行其學恐
行其學不能阿順不得久居其位寇凖韓𤦺貶斥未嘗
無也在朝見撤民居為巫立廟往告胡宗伯勸其力諫
罷其役憤切言激人笑其戅以此觀之可見其忠君愛
民之心正大矣雖然此皆空言特論心之所存而已先
生自致仕歸自以不能行道濟時恒歉於中錄醫方合
藥以拯民疾達家禮以正民俗修誌書以篤民風躬行
孝弟以敦倫理儉治家以杜華競鄉邦吉凶事咨訪而
後行奉母之餘惟琴棋適趣而已不預餘事以書經起
家教其冡子時泰登景泰丙子科吳啟榜鄉貢進授河
南涉庠教諭分俸就養于家天順六年七十五歲自感
康寧無恙安享天祿倣杜牧之生前自為墓誌越成化
乙酉六月十六日卒于正寢享年七十有八歲卜以是
年九月十六日葬于開原鄉惠巷之原從先兆也配盧
氏先卒生三子長泰娶秦叔象女次濟娶殷序賓女庶
子豫娶周信民女女一適談熙嗚呼若先生之生平出
處涉歴備至弗畔於道式克至於今日休亦百中之一
二耳懿哉乃系之以銘銘曰教官三紀歸老巖阿人以
為少我以為多存順殁寧吾末如何自吟不盡留後人
歌
明名臣琬琰續錄卷十三
