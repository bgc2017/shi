明名臣琬琰錄卷一
明徐紘撰
太祖高皇帝御製中山武寧王神道碑
大明中山武寧王姓徐氏諱達鳳陽府鳳陽縣人家世
農業王年二十有二值元末兵興歲癸巳朕集義旅王
束麾下朕視其所以周旋幾二年動靜語默悉超羣英
於是命為帥首凡有微征以代朕行又幾一載明年乙
未朕被敵所執敵之帥首亦為我軍所執明日王來以
身代朕歸朕歸縱敵帥首易王還已而從朕渡江下采
石定太平時機務浩繁姑孰之郡密邇大江况元帥首
曼濟哈雅率舟師以拒江面為朕肘腋之患不暇率兵
四征乃命王為將擇精兵數千東取溧水溧陽王兵至
守者不戰民庶咸安明年丙申春二月敗元舟師於采
石王仍屯溧水三月召王從征建業越十日庚寅師入
建業越七日丁酉命為大將浮江而下水陸並進東取
京口大破元師京口已定東探浙右時張士誠擅稱名
號遣將已據毗陵旌旗相望其守者潛遣間諜誘我斥
堠王察知遣使歸告請勒兵以討朕許之王將三萬人
逼近其壘復遣歸告賊勢少窘益兵可下朕遣戰將千
餘負甲士三萬師會合圍毗陵張士誠自姑蘇發其弟
張九六將兵數萬來援王遣兵逆戰不移時破之生擒
張九六城守猶堅朕復益新附二萬合勢共圍守者窘
甚計出多方誘我新附者二萬新附帥首密從傾營入
城助彼來戰初我軍環其城而營之因新附者叛四方
去其三獨王固守其南開平王猶營東南外一舍之餘
扼彼援兵尚未驚移間新附者叛寇迫王營王拒守且
戰開平自外來援内外夾攻大敗其衆擒其守將張德
餘軍敗入其城王復環而困之士誠自姑蘇遣將吕珍
夤夜入城督兵以守與王相抗初彼軍雖少糧且足用
戰守益堅及請降入軍多糧少戰且狐疑丁酉春守將
吕珍潛遁城下師旋復遣征寧國城圍援至王發兵扼
要而戰援者敗俘斬者衆旬日城降宣城亦附凱旋時
四方羣雄甚多朕固守江東數郡命王秣馬厲兵以觀
四方之勢又明年戊戍命王點兵固守建業朕親下淛
東金華既平二月師還未幾遣王西征皖城水陸並進
微北秋命王西征池州師抵而平陳友諒遣兵來救斬
首萬級生獲三千餘時張士誠發兵來寇宜興城陷遣
王將兵復取師抵城下不旬日城復生獲三千餘皆戰
死其年惟楊元義兵盡歸壬寅秋王從朕下潯陽陳友
諒敗潰時張士誠發兵攻長興留王守潯陽未幾召歸
師次中塗令復守潯陽比至陳兵已入城守王遣兵與
戰陳兵復潰俘斬數千獲其眷屬戰騎彼時潯陽之境
空荒棄而弗守師旋建業癸夘春正月取豫章城降命
王西取武昌不克班師中塗豫章内變王復討平張士
誠北寇夀春朕親往援王為前部張兵敗北旋師金斗
周圍其城戰間陳友諒大率兵寇豫章詔王罷金斗之
圍歸整舟師解豫章之難秋七月師次彭蠡陳友諒罷
圍逆戰王身先諸將敗陳一巨艘死者千五百人自是
彼軍勢弱我軍威振由王身先癸夘歲留王守京朕西
征武昌甲辰武昌下克陳之後其年大會兵於京師乙
巳歲命王取淮東淮陰諸州仲夏師旋歲丙午命率甲
士二十餘萬東取吳越鏖戰於吳興皂林之野生擒張
兵六萬不戮一卒盡赴京師冬十有一月師抵姑蘇明
年丁未秋九月姑蘇下兼浙左之大半詔班師命王西
略蒼梧九溪率服還軍京師洪武元年戊申春正月朕
即大位二月命王為征北大將軍銀青榮禄大夫上柱
國錄軍國重事中書左丞相兼太子少傅信國公命率
甲士二十五萬北定中原抵齊魯而民安所過輯兵守
禦規畫足食兵不民擾所得壯士帥而徂征不煩朕念
北齊旣平命渡河南兵至大梁父老壺漿以迎西下洛
陽長驅崤函直抵潼關守者拒戰王命宋國公馮勝拔
之朕命據關而守諭歸大梁北下河内由鄴下趨趙州
抵臨清其年八月三日辛未北入元都捷奏平元復命
西下晉冀如命井陘長驅晉冀以平二年春正月召渡
河西兵入關中守者皆棄全有關内之地召歸天下太
平三年冬十有一月論功行賞命王為開國輔運推誠
宣力武臣特進光禄大夫左柱國太傅中書右丞相征
北大將軍改封魏國公五年夏五月衆議北入沙漠王
至嶺北兵疵而還勅命沿邊輯守歲鎮於燕口外餘民
自是收盡海内無虞十七年甲子太陰數犯上將朕惡
之召罷北鎮勞之於家是年臘月二十有一日染疾朕
恐之星馳四召名醫咸至終疾勿瘳明年乙丑二月二
十七日己未薨特封中山王諡武寧享年五十有四爰
以是年四月十八日己酉葬於鍾山之陰生男四人世
子允恭襲封魏國公女四人長燕王妃王平昔言簡慮
精當提兵之時令出不二諸將敬若神明所至之處攻
城不屠與人不戲凡受命而出及功成而旋每不自矜
至於封姑蘇之府庫置元宫之美人財寶無所取婦女
無所愛忠志無疵昭明乎日月旣薨朕恐歲月幽遐磨
迷偉績朕特親筆生前張我武威偃兵息民混一區夏
奠安神人之勞以示子孫耿光萬世勒諸堅石樹當神
道歌曰景命昌兮天彰錫我英俊兮忠良幽韜秘略兮
神機默温温兮兼剛秉旄鉞而徂征兮既出幡幢繚繞
兮雄氣軒昂戰騎靈兮蹄疾旌旗烈烈兮前行六軍濟
濟兮甲胄礪矛燦爛兮精鋩舍之兮周廬星列屬櫜兮比
比懸傍刁斗聲頻兮令密山川妖魅兮奚藏彎弧力勁
兮射欃槍幾披星月兮秋霜奮志海内兮孰前當摧堅
撫順兮我武惟揚
臣惟古功臣之薨壙有誌墓道有碑禮也然自唐以
來皆命詞臣為之惟我聖皇芟夷羣雄混一區宇雖
股肱爪牙非止一人而中山武寧王實元勛之首南
收吳越北定中原東平齊魯西入關陜大抵皆王之
功今其薨也聖上以王豐功偉績始終本末非詞臣
所能周知故親筆之刻置墓道自古人君禮報功臣
未有若斯之盛者也臣等不敏幸得同侍經筵欽覩
御製不勝感激流涕謹拜手稽首書於碑文之左文淵
閣大學士奉議大夫臣朱善承務郎左春坊左贊善
臣劉三吾承務郎左春坊司直郎臣汪仲魯翰林院
侍詔臣沈士榮孫大雅謹書
勅賜滁陽王廟碑張來儀
洪武十六年十一月七日皇上親藁滁陽王事實召太
常司丞臣張來儀諭之曰王之恩德注在朕心今滁有
廟祀而碑刻未具甚闕典也汝其據此為文於石臣來
儀謹再拜奉詔按王諱子興姓郭氏其先曹州人王父
少好術數常從異人遊得其書年長未娶南遊定遠邑
人神其術將有為叩之必驗邑中富翁家有處女以瞽
未許稼王父過其門翁以女命來卜數成曰此貴人也
翁曰瞽目未配王父曰翁能不鄙我乎則妻之翁曰諾
既而娶不數年夫婦家日贍生子三女一王中子也始
生父卜之喜謂人曰是兒得佳兆異日非常必大吾家
旣長兄弟别業三人皆善殖產元末民間有造言者王
誤中其說信之甚篤忽不事業而妄散家財陰結賓客
至正壬辰汝潁兵起王識天下當變乃召所結賓客子
弟拔濠梁據之時皇上潛居民間為訛言所逼懼禍將
及遂挺身入濠梁抵其城為門者所執將欲加害人以
告王王親馳活之撫之麾下間召與語異之取為親兵
居數月王謂曰汝單居當為汝婚王暮歸與夫人飲食
語及斯事次夫人忽惋惜謂王曰方今兵亂正當收召
豪傑是子舉止異常若不撫於家而使為他人之親是
失智矣王悟遂以女妻之孝慈皇后是也王為人勇悍
善戰時軍師四人名位皆在王上王素剛直不屈人下
每遇事四人瞋目語難而王剖决通敏數以非語侵之
衆故含忍未幾客軍首帥彭趙以兵來駐濠二姓皆僣
稱王王等遂為所制一日衆挾趙勢拘王於獄將害之
皇上自軍馳歸或曰勿往曰再生父母有難可不赴乎
遂入王家明日彭帥聞遣人釋王以歸明年夏還故里
收元卒七百獻王王就令將之又明年夏染末疾未差
王聞元義兵欲歸將說之左右無可使特過寢門示意
趑趄因請扶疾往卒說降之得其精卒三千既而彭趙
東屯泗洲因挟王以往時皇上方駐滁陽知衆不可共
事獨堅守以待復遣人賂彭趙左右賂行王得縱歸滁
陽時王兵共四萬其麾下僅萬人皇上所部三萬有竒
明年乙未王命守和陽既而信流言親至和陽視師值
王仇人亦駐其中聞王至移軍異處皇上禮送行者俄
為所艱王聞驚懼得疾尋卒歸葬滁州夫人張氏生三
子長戰歿次為降人所陷幼與羣小陰謀伏罪次夫人
張氏生女一為妃生蜀王豫王如意王女二洪武元年
天下既一剖符行封追思更生之恩實帝業所始乃封
滁陽王建廟墓滁陽命有司歲時率滁人祭之臣來儀
伏聞自古帝王之興雖受命於天未始不因乎人蓋必
有所佑助維持而後成及其既成也其所佑助維持之
者亦得以與享其榮傳之無窮而施之罔極惟我皇上
奮布衣提一劍而起外無尺土一民之助而王能脱危
難識幾微納於貳室授以兵柄慨然不少吝惜遂肇大
業可謂有知人之鑒矣及今大統既定四海一家推本
尋源實由於王爰建顯號俾永永血食蓋非王無以開
萬世之業非皇上無以永王之名臣謹即是為銘銘曰
皇受天命發跡濠梁方其始興附於滁陽滁陽先知識
聖於微聖有大難王脱其羈取彼神龍翼之風雲浴日
咸池洗其垢氛龍騰日升伊誰之功有相自天實啟王
衷皇奮無旅王命予之皇室無嫓王命女之謀行諫從
肝胆勿疑萋斐之言終莫我離秉鉞專征付以閫外顛
強蹙驕有衆日大變生不意卒疾於驚何啟其緒勿享
其成皇明日昌旣臣萬方割符錫爵乃侯乃王爰念舊
恩極天罔報一飯必酬矧有大造乃封大郡乃建廟廷
乃復滁人護其園塋祠官孔嚴報祀春秋罍酒鉶羹黍
稷羊牛王其來歆勿曰無後王女皇妃三子挺秀王支
百世王有廟祀紛紛羣雄孰王之似小臣受詔作此銘
詩勒著貞珉以永無期
鄂國常公開平忠武王神道碑銘宋濓
洪武二年己酉秋七月七日銀青榮禄大夫上柱國中
書平章軍國重事兼太子太保鄂國常公薨於軍中二
十三日訃聞皇帝為之震悼罷朝在廷之臣莫不灑泣
越明日詔中書定議贈翊運推誠宣德靖遠功臣開府
儀同三司上柱國太保中書右丞相追封開平王諡忠
武八月朔日柩車至龍江上往臨奠慟哭而還親為擇
地於鍾山草堂之原營建宅兆及棲靈之祠凡百須之
具一給於官不以煩其家至冬十月九日始葬復推恩
及其三代皆為王爵生榮死哀可謂至矣上猶念其功
不置召臣濓於庭而謂之曰朕東撫高麗西抵吐番北
際沙漠南來交阯占城莫不稽首奉命計其開拓之功
以十分而言王蓋居其七八朕今手錄戰伐次第以授
爾尚為文勒諸豐碑以著王之功於無窮焉臣濓受詔
而退謹再拜序而銘諸幽王諱遇春姓常氏濠州懷遠
人世為農家賦性剛毅膂力絶人歲壬辰羣雄並起江
淮為之鼎沸時王年二十有三為羣盜劉聚所得聚覩
王狀貌竒偉拔於行伍而信任之王每出戰必鼓勇争
先聚深喜之王察聚所為終不能有成欲擇所依乙未
聞上駐兵和州領衆數十人棄聚來歸居兩月餘請為
前部先鋒上曰爾之來者為士卒糧絶故就食耳爾自
有主我安得而留之王請之再三至於涕泣上曰爾姑
從吾渡江俟克太平委身事吾未晚也夏六月上先抵
采石磯元兵陣於磯上而磯下巨舟如織相距僅三丈
餘猝難登岸王乘快舸相繼而至上麾之使前王即舍
舟挺戈先登衆皆披靡遂拔采石乘勝取太平從上守
禦廼始授總管府先鋒冬十月陞管軍總管丙申春二
月元中丞曼濟哈雅復以兵屯采石南北不通上慮將
士雖渡江而其父母妻帑尚留淮西勢莫可致命王綂
兵攻之王至設疑兵以分其勢而以正兵與之合及戰
别出奇兵擣敗之悉俘其精銳自是元兵扼江之勢衰
矣尋守溧陽攻建康功為諸將先三月從今大將軍右
丞相徐公達克鎮江夏四月授承信校尉領軍先鋒秋
九月再攻常州會有軍叛去與偽吳張士誠合徐公被
圍於牛塘王與諸將力戰大敗其衆擒士誠梟將張將
軍德冬十有一月陞統軍大元帥丁酉春三月遂克常
州遷中翼大元帥夏四月從徐公下寧國秋八月克馬
䭾池冬十月取池州戊戍春擢江南行中書省都督馬
步水軍大元帥冬十有二月上親取婺州己亥夏四月
轉鎮國上將軍同僉書江南等處行樞密院事守婺城
尋命攻衢州降之冬十月陞僉院十有二月攻杭州庚
子夏五月召還京師從徐公拔安慶趙普勝之水寨時
偽漢陳友諒揚言援安慶王策其必攻池州以羸弱守
城伏銳士於九華山明日友諒兵果來攻城伏兵四合
俘殺萬餘人六月友諒入太平犯龍灣王共謀擊敗之
已而上整舟師襲友諒留王守京師軍民無敢譁辛丑
春三月拜江南行中書省參知政事秋七月從上取安
慶破江州回守龍灣冬十一月張士誠出兵寇長興上
時駐九江聞報還京師命王往援士誠兵敗俘殺五千
餘人壬寅春修安慶城羅友賢搆亂據池州神山寨將
與士誠通杭歙震動命王往攻之癸夘春正月擒斬羅
友賢餘黨悉平三月張士誠遣兵圍劉福通於安豐王
從上擊之將戰王突入其陣三戰三勝敵兵大敗而去
俘獲士馬無算遂同徐公圍廬州凡三月城將下適陳
友諒攻南昌王解圍而還秋七月從上率諸將往援八
月遇友諒於彭蠡湖之康郎山王與之聫舟大戰呼聲
動天地無不一當百縱火焚偽平章舟風急火熾十里
之間湖水盡赤敵將張定邊素號梟猛奮前迎戰王射
之定邊中矢走友諒乃退保鞋山諸將以友諒兵尚強
請縱其去王獨不言及我師出湖口皆言江流湍急欲
放舟而下上知其情命以舟扼上流王應之諸將乃遡
流而上舟蔽江面控湖口者旬有五日友諒軍食乏出
江求戰王遣火舟火筏禦之敵兵奔潰追北數十里與
之酣戰自辰至未不解上所乘舟及王舟皆膠於沙王
旣脱御舟而已舟被圍復力戰而脫於是友諒中流矢
死士卒十萬皆降未幾其臣立友諒之子理於武昌冬
十月王帥師討之四面合圍甲辰春二月理銜壁出降
荆湖之地望風皆附陞中書平章政事秋七月從徐公
取廬州八月遂自將兵平臨江之沙坑麻嶺十洞牛陂
諸寨進取贑州乙巳春正月克之悉定南安南雄韶州
夏五月還兵取安陸襄陽冬十月從徐公克泰州丙午
春三月復從克高郵夏四月淮安濠泗徐宿安豐皆下
秋八月諸將攻浙西師次太湖偽萬戶尹義等逆戰王
擒之直趨湖州之毗山與敵兵水陸鏖戰敵兵大潰遂
抵城下塞其四門晝夜環攻之偽丞相張士信悉發境
中兵為援屯於舊館出我師之背王綂奇兵由大全港
入結營東阡復出敵背且填壅溝港絶其歸路士誠知
事急親出兵拒鬭王一鼓勝之士誠復遣其將徐義統
赤龍船親軍來援王復擊之敗於烏鎮冬十月舊館降
得兵六萬十有一月湖州亦下遂進圍平江丁未圍之
益急士誠收合餘燼猶背城百戰降其將士且盡秋九
月始克之縛士誠來獻籍其兵二十有五萬乃加授中
書平章軍國重事疏封鄂國進爵上公冬十月復授征
北副將軍同徐公奉命北伐戊申春正月上即皇帝位
國號大明改元洪武王與徐公下山東諸郡遂攻汴梁
守臣李景昌遁進攻河南敵兵五萬屯於洛水之北將
出迎戰王布陣既定單騎執弓矢衝入其隊敵發二十
騎攢槊刺王王一箭中其前鋒大呼殺入悉獲其衆而
河南諸城先後皆平上幸汴京謀取燕都秋七月徐公
與王渡大河河北諸郡又平八月三日燕都不戰而克
元君北奔師次太原其守將庫庫特穆爾帥衆來禦其
鋒銳甚王與徐公謀曰我騎兵雖集而步卒未至何以
能戰莫若遣精騎夜劫其營其衆可亂衆亂主將可縛
也徐公如王言庫庫特穆爾果中傷而遁己酉春正月
進攻大同竹真棄城走河東又平遂西入秦張良弼遁
李思齊迎降奉先鳳翔鞏昌臨洮又平夏五月元將伊
蘇侵通州有旨命王以所部軍東還拒之遂擣永平過
惠州獲江文清士馬以千計至大寧伊蘇遁破開平元
君又北奔追至北河俘其宗王三人及平章鼎珠等凡
得軍士萬人車萬兩馬三千牛五萬全師還燕次柳河
川得疾而薨享年僅四十耳王之為人守謙而不矜有
功而無過運籌决勝之方不學而能其從大將軍東征
西伐而能遵守節制及其自將兵則所至無不克捷由
其智識明而材力雄故施之各得其宜嗚呼若王者可
謂開國之殊勛者矣王之曾大父四三府君累贈銀青
榮禄大夫上柱國中書平章政事追封開平王諡莊簡
妣張氏追封開平王夫人大父重五府君累贈開府儀
同三司上柱國少保中書平章政事追封開平王諡安
穆妣陳氏追封開平王夫人父六六府君累贈開府儀
同三司上柱國太保中書右丞相追封開平王諡靖懿
妣高氏追封開平王夫人妻定遠藍氏封開平王夫人
子男三人曰茂曰昇曰森皆上所賜名女三人長許為
皇太子妃餘皆幼臣濓聞之昔日唐太宗起義兵而定
天下當時有尉遲恭者棄劉武周仗劍來從其後輔成
唐業而恭之功為多於是生有鄂國之封殁有忠武之
諡今王之功非恭之所可及上之所以遇王者封諡與
之雖全而其王爵之加恩數優渥揆之於唐誠又過之
史臣所謂君臣相遇千載一時者豈不異世而同符也
哉是宜銘諸貞石傳之千萬世一以昭聖天子垂念功
臣如此之至一以著王之勲烈於不朽云爾銘曰聖皇
開天豪傑四從龍興而雲虎嘯而風義旗所指山岳震
動颷馳霆舂孰不神竦維忠武王其氣至剛仗劍來從
飛渡大江無堅不摧無敵不碎席卷長驅易如拾芥平
吳定越帖荆撫淮威聲所加大小畢來齊魯既寧汴洛
亦定直指幽燕不戰而勝元君遠逝六軍倒戈本根旣
撥何有條柯乃收晉冀乃清秦隴乃徇遼海人百其勇
茫茫朔漠灤河所經誓將剗滌邊塵弗驚王之忠精上
貫天日煜其有光亘古不沒副戰百捷備殫勤勞光輔
帝業翊運之勛靖遠之威在古或罕於今見之大功垂
成王忽長逝當宁興哀如失一臂爰加恩寵用錫王封
衮衣繡裳炤耀泉宫天子曰噫未慊朕志其推爾爵上
褒三世死生哀榮孰可比焉王雖云沒生氣凛然鍾山
之陰隧道有石詞臣勒銘垂示千億
明名臣琬琰錄卷一
明名臣琬琰續錄卷一
明徐紘撰
文敏楊公墓誌銘楊士奇
正統五年二月十八日少師工部尚書兼謹身殿大學
士建安楊公奉勅歸展先墓既畢事卜日啓行病作衆
曰曷俟少間公曰君命不可稽也挾醫以行至臨安武
林驛病加遂不起是年七月二十也守臣治棺歛既馳
奏皇上嗟悼輟視朝一日賜特進光禄大夫左柱國太
師賜諡文敏遣禮部尚書胡濙涖祭遣中使護喪還葬
其鄉命有司治墳曾大父伯遜大父達鄉父伯成皆贈
榮禄大夫少傅工部尚書兼謹身殿大學士曾大母黃
大母謝繼阮母劉皆贈夫人公初名子榮字勉仁自學
諸生鄉試選第一會試第三廷對擢第二甲賜進士出
身入翰林為編修太宗皇帝入正大統更其名榮初建
内閣簡翰林之臣七人其中專典密務七人者解縉胡
廣黃淮胡儼金幼孜公及士奇也公齒最少最警敏一
日晚上出右順門召内閣諸臣公一人在出江西三司
奏章示之言吉安鄉民之嘯聚者已悉復業蓋朝廷初
有聞即遣行人許子謨齎勅撫諭子謨行將一日又遣
都督韓觀率兵繼之如撫諭不下即加兵及是奏至上
諭公曰觀不至不下其降勅褒觀公讀奏訖曰計發奏
之日觀尚在中道未足褒從之自是益重公時四方之
事方殷七人者旦夕侍左右承顧問受旨退治職務且
兼稽古纂述之事不虚寸晷上時步至閣中親閱其勞
且視其所治咸稱旨時公尤勤勵遂皆進官公進修譔
數月復進侍講明年改元永樂秋公請告歸省又明年
春七人皆賜二品金織衣且勞之曰天下事咸朕與若
等同計非若六卿之分理也無幾簡翰林之臣十數人
兼春坊官以任輔導公兼右春坊諭德授奉訓大夫日
分直進講經史四年春公得寒疾命中官以御醫來視
賜藥物五年奉命往甘肅同總兵議邊務察視守備還
奏稱旨六年夏喪父給傳歸既葬遂命起復是年冬喪
母公奏歸守制時已下詔巡守北京不許七年春内閣
胡公金公及公奉命扈從北京甘肅總兵何福奏降元
托卜輝罕等率部來歸命公往同福處置還奏上悦遂奉
命持節往額齊訥之地封福為寧遠侯八年春車駕北
征巴雅爾實喇公三人仍扈從至驢駒河命公先齎勅還
報皇太子復還北京冬扈從還南京九年春奏合母喪
遣中使護送既還皇太子命公侍諸皇孫學且命公曰
嚴則有成公盡心不怠重修高皇帝寔錄命胡廣胡儼
黃淮及公為總裁十年二月賜誥命并追贈父母妻冬
月肅守帥西寧侯宋琥奏邊人婁達罕逃居齊勤蒙古
衛將為邊患豐城侯李彬鎮陜西遂勅彬率師勦之且
命公往與彬計度十二月還奏餉道險阻今沍寒人疲
馬瘠不可行且邊地不足以煩王師遂勅彬旋師無幾
叛者復歸十一年春從狩北京十二年三月從征衛喇特
時皇太孫侍行上命胡金及公三人凡行營有暇即與
講柝理義開其聰明尚寶司官闕命公兼之既還勅翰
林修性理五經四書大全公三人皆為總裁十四年陞
翰林院學士仍兼庶子扈從南歸十五年春復扈從巡
北京十六年夏進高廟實錄賜宴賚胡公没公掌翰林
院事益見親密一時廷臣狎恩多縱忌公抗直發其私
適太學闕祭酒衆共舉之寔欲疎公上不聽公遂密言
十弊指斥五府六部都察院章留中不下十七年進文
淵閣大學士仍兼翰林學士授奉政大夫十八年扈從
北征秋還京冬將西征親藩奏建文中江西所垜集民
兵可徵用出奏示公公對云陛下命復民業二十年矣
今復徵非信上曰朕意固如此遂寢三殿灾公偕金公
陳便宜十數事皆見施行重賢愛民或䧟非辜必援之
尚書夏原吉以兵饟不給坐繋吕震言其柔姦侍讀李
勉時嘗論事亦有言其賣直者皆激上怒公悉委曲為
之辨解二十一年秋復扈從西征駐蹕萬全一切軍務
悉付公掌寧陽侯陳懋奏番王額森圖罕來歸命公往
議定降歸奏稱旨二十二年復從北征中道軍餉不繼
上聞之命公與金公總計其數遂如二公言遣使諭其
釋兵弗臣之罪下令班師浙江三司奏處州之麗水福
建之政和山寇劫掠請勅兩都司合兵討之公言愚民
為有司所苦出不得已兵出則良民先被害願遣一勅
使撫諭之不足煩兵上從之卒如公言兼事一日上從
容坐帳殿諭公二人曰東宫監國久熟政務此歸悉付
以天下事吾惟優游暮年二公共對曰皇太子孝友仁
厚天下屬心允稱陛下付託上悦師次榆木川上不豫
既上賓凡沐浴襲奠飯含棺歛一切之禮悉出二公衆
遂推公先馳歸報既至同尚書蹇公等議喪禮遂議即
位禮仁宗皇帝嗣位進公太常寺卿授嘉議大夫仍兼
兩職學士逾月進太子少傅授資善大夫兼謹身殿大
學士山陵事殷太監孟繼極言公盡心喪事上嘉歎即
升公工部尚書仍兼前二職賜勅褒諭三俸俱支尚書
一俸全給米洪熙元年賜誥贈二代考妣無幾上命範
白金為方寸印四枚其文曰繩愆糾謬以賜師傅公與
金公同受其一皆期之直言臣輔修文皇帝實錄公預
總裁仁廟上賓時皇太子監國南京遺詔召嗣位公往
迎於德州既還命公同有司相陵地宣宗皇帝嗣位修
仁廟實錄仍預總裁高煦反在廷多懷二心惟文臣三
四人勸上親征公其首也遂扈從討平之師還特受駢
蕃之賜馬騏激變交阯黎利聚衆抗王師總帥孱弱不
支輙與利和且為利請立陳氏後遂以師還奏至上以
示文武大臣皆勸發兵擊利上不聽竟偃兵息民公預
力焉是年八月車駕巡邊至遵化聞兵逼塞下以道陿
師難並進上率鐵騎數千先馳擊之文臣獨公從既還
陞少傅進榮禄大夫仍兼尚書大學士三俸俱支辭大
學士俸進兩朝實錄賜宴賚又範白金為圖書刻方直
剛正四字以賜公數月上念先朝老臣蹇義等四人皆
春秋高並賜勅褒諭命輟職務朝夕左右侍論議公預
焉賜玉帶加有御製詩畫之賜公滿三載吏部以聞賜
勅有忠言讜論禆益為多之褒賜宴禮部遂賜少傅誥
進封三代後兩扈從巡邊皆至洗馬林而還宣廟上賓
復偕有司相陵地皇上嗣位公與同官三人協志合力
以效禆益賜賚特厚修宣廟實錄皆為總裁書成進公
光禄大夫柱國少師兼尚書大學士如故賜玉帶時上
日勤聖學命公同知經筵事五年謁告省墓賜褒敕諭
加厚賚給傳遣中官護送既還京道薨春秋七十公仕
於朝四十年皆居清密考鄉試者一讀廷試卷九為人
闓疏果毅遇事當為奮前不疑於論古人必欲出新見
不肯苟同議辟率歸寬恕勤職事盛寒暑及小疾未嘗
少怠於四裔及邊徼事及邊將勇怯智愚靡不通知故
忖量事勢率豫中内篤孝友睦婣之行家故豐裕且有
厚禄能濟窮恤患無間疏戚喜賓客善交際雖貴盛無
涯岸貴賤大小皆歸心焉故聞其没也咸有嗟悼悵惜
之意所著文章有默菴集雲山小稿靜軒稿退思集北
征記訓子編藏于家元配劉贈夫人繼劉封夫人子男
六恭讓錫陽貴芳貴通女七孫男十二奏儼倫俊儉佶
儆佐倧偉伷儀孫女七曾孫女二士竒與公同僚三十
有九年同事四聖今内閣舊臣惟吾兩人未能退公又
溘先余逝公之葬其子屬少保楊公書墓上之石余銘
諸幽嗚呼凡今能文士大夫感公之德述公之行雖有
之矣若交之久知之深言之信者余兩人其庶幾可無
愧也銘曰桓桓文敏通才博識遭際聖明光奮於績承
明廷閣著作之庭以翺以翔舒葉振英北裔西垂從狩
萬里職典署文亦兼知武外蕃胸臆帥垣弱強重瞳屢
顧數奏惟明晚陟三孤二公弘化恪恭朝夕敢或遑暇
帝懷敷仁鞠躬承之民懷被福黽勉成之志存寬惠行
在果斷嘉謀讜議褒書有煥予告南旋曾幾何時上下
延竚而訃奄來越昔内閣七人同事荏苒三紀我銘其
四公夀考終哀榮寵光於乎文敏歿也不亡
少保文定楊公言行錄(溥)失名
楊溥字弘濟湖廣石首人進士歴仕洪武正統間位至
少保卒年七十五謚文定仁宗一日東宫觀漢史歎張
釋之不易得公進曰釋之誠賢然非文帝之寬仁曷得
行其志臣以為釋之漢一時不易得如文帝三代而下
不易得也退採文帝事編為事𩔖以獻仁宗甚悦賜書
褒美(名臣贊)
先生在獄中十餘年家人供食數絶糧又上命莫測日
與死為隣愈勵志讀書不輟同難者止之曰勢已如此
讀書何為曰朝聞道夕死可也五經諸子讀之數回已
而得釋晚年遭遇為閣老大儒朝廷大制作多出其手
實有頼於獄中之功蓋天玉成之如此為人謙恭小心
接吏卒亦不敢慢初入鄉試為首選胡儼典文衡批其
所刊文曰初學小子當退避三舍老夫亦讓一頭地又
曰立玉階方寸地必能為董子之正言而不效公孫弘
之阿人以儼為知人後儼為祭酒先生已在禁垣位望
益高終身執門生禮儼亦不辭人兩高之(古穰雜錄)
公祭座主胡祭酒先生曰區區昔承見許於文字之間
繼而沗同官得相從者二十餘年先生致仕以音問往
來者又二十餘年區區夙夜砥礪惟恐負先生所知有
玷於斯文而未能也(文集)
楊文定公最善王檢討張修撰一相見輙出所作就二
人評有所改易即樂從公亦喜改人文字泰和陳學士
當筆譔祭文公欲有所易陳忿然不平見於言色公即
已之(水東日記)
嘗聞楊文定公桃符有曰黎庶但教無菜色官居何必
用桃符宣德正統間名臣稱三楊文貞為西楊文敏為
東陽盖以姓同因居第以别之文貞因出江西而文定
郡望每書南郡乃因以南陽號文定焉東王則抑菴西
王則泉坡盖亦然也(同上)
宣德元年春三月既望太常卿兼翰林學士楊公弘濟
被命歸省其母太夫人於江陵時不得見者十有八年
矣先是公由翰林編修為太子洗馬侍仁廟於春宫丁
先太常府君憂詔奪起侍講經筵後屢欲歸寧而竟不
果行薦以迍晦十年不得快適大夫人年高強食益壯
教諸孫綜理家政裕如也公在羈遠念不得見母中抱
沉欝食息幾廢然聞其康強冀他日必復得見輙用自
解永樂甲辰秋公再入翰林為學士賜誥命太夫人受
五品封號未數月超拜太常卿推恩上及三代太夫人
加封三品國初江陵人有南徼之戍什伍連屬楊氏亦
隸籍焉其地在瘴鄉往戍者多不得生還追迫無虚歲
太夫人甚厭苦之至是上優詔復其家公在京師馳書
還報而加封之命適至太夫人披三品命服北向稽顙
諸婦孫皆羅拜欣躍以至感泣公今又乘傳南還日抵
舍太夫人童顔白髮雲冠霞帔坐堂上公朱衣象笏於
階下諸婦孫先後奔走奉觴上夀當此之時更不知天
壤間復有何樂可以及此也况内帑泉幣白金文綺之
錫絢爛稠疊拜墓燎黃祭畢而燕樂與父兄宗族侈上
之賜士君子效用於峕沐此光寵可謂盛矣雖然賢才
之生天固有以啓之是以明良相逢功業克建而令名
無窮焉若公之德器材識卓為一伐偉人而君臣知遇
又如此豈偶然哉(送歸省序)
自昔聲華謁輦林幾年出處嘆浮沉漢文未許馮唐老
鮑叔偏知管仲心賜食每當瓊署曉退朝長傍落花隂
眼中親舊無多在白髮相看意轉深(金實奉咏直弘文閣詩並覺非集)
正統九年春修國子監訖工楊文定公奉旨御製碑文
文定以重建太學為題具稿進呈命范太監持示楊文
貞公時文貞已卧病乃作一篇以新建廟學為題封進
用之文定不悦執用其題文貞具本論凡言重建者謂
已作之後又作之廟學雖前元所建非國朝事此不可
論今既悉徹而新作之只當云新建且廟與學二者若
只書建太學而不云廟於禮未安請通改作新建廟學
四字為宜廷議雖韙文貞之言然已刻石無及矣二公
之學識於是可見(塞亝𤨏綴)
公撰繡林讀書記曰學宫在繡林之陽與龍蓋諸峯相
望此其讀書處也子自髫齔就傅於兹者若干年讀書
之暇偕同遊登山椒盻長江望洞庭覽雲夢之墟天光
萬里逸興雲飛有不自知其樂者及出仕途歴險夷又
若干年今年七十有一追惟父祖教育於斯師友訓礪
于斯國家作養於斯而寤寐之間未嘗不在于斯也復
惟少時拙工呈璞備員翰林由編修遷洗馬以事坐廢
若干年復入翰林遷太常再還禮官忝列三少之末仰
惟聖明過蒙拔擢不敢不敬謹從事以圖報萬一况讀
書終身亦恒以禮自度不敢以夷險易心第由才識疎
庸年益衰邁而終不能無慊然於進退之節尚思以義
制之而不敢昧於所私也
公年七十乞老上䟽曰臣一介書生荷蒙國家作養出
仕四十五年歴事列聖叨享廪禄復蒙皇上厚恩擢居
顯秩日侍清光恩禮優厚臣再世再生莫能補報臣今
年七十有三筋力衰耗耳目昏瞶思慮不周事多遺忘
加以今復遘疾叨蒙聖恩命醫調治痊可然自是血氣
益衰日甚一日雖欲勉強圖報萬一而力不從心切自
思維有斃而已仰惟古昔聖帝明王斟酌人情制為致
仕之典聖朝稽古為治推廣仁心優老恤賢人臣七十
得致仕不強其所不能以全始終之誼士君子揣分知
足明於進退不敢貪禄固位以存廉耻之心維時人有
士行朝無倖位良以此也
公自贊小像云資可以為學而理或有未明時可以行
道而力有不至𬗟懷古人夙夜惟厲而莫及焉嗚呼老
矣又自贊待漏像云以一介書生居三公之貳峨峨其
冠瑲瑲其珮日近清光談仁道義將為德為民以為志
乎抑碌碌庸庸以保富貴乎聖賢之道匪知之艱而行
之不易也尚思時之所遭身之所自以報萬一庶幾於
君親無愧也
李文達公序公文集曰公早掇巍科擢官翰苑進宫僚
而輔導之功顯入内閣而論思之職修日備顧問於弘
文而經濟之略大展屢任總裁於國史而勸戒之義彌
彰平生之志於是乎伸矣則其事業豈易及哉及觀其
所為文章辭惟達意而不以富麗為工意惟主理不以
新竒為尚言必有補於世而不為無用之贅言論必有
合於道而不為無定之荒論有温柔敦厚之旨趣有嚴
重老成之規模真所謂臺閣之氣象也平生之學豈不
由是而著乎(並文集)
司寇彭文惠公贊曰江漢炳靈以發文明早居舘閣晚
踐孤卿懲艾思奮處困而亨謙虚好學保泰以貞老成
體國蓍龜典刑東里建安參合成名二十餘年光輔太
平(名臣贊)
少師楊公傳王直
公楊氏字士竒其先葉隂人南唐虞部府君輅始居廬
陵再世從吉水後至允素迺徙居太和故今為太和人
曾祖景行仕元累官以翰林侍制致仕有傳在國史祖
公榮父子將皆不仕而皆以文學行義重於時公早孤
母夫人陳氏教育之甫六七歲告以世德之詳公即感
奮力學雖甚貧親執勞事然未嘗廢卷時喪亂雖平而
苦無書四書五經皆手鈔以讀海桑陳先生夫人世父
也甚愛公早夜訓飭使咸由道年十五褎然為人師學
行日益有聞縉紳君子禮重焉郡縣交舉為學官皆不
就久之朝廷以博學徵入翰林任編纂共事者皆天下
宿儒雅公精慱未幾令吏部考第其文授以官又以公
為第一授親王府審理副然猶執筆在翰林太宗皇帝
即位遂擢為編修時方開内閣於東角門内命解縉黃
淮胡廣胡儼楊榮金幼孜及公七人處其中典機密尋
陞侍講上嘗諭公曰朕知爾文學親擢置此爾但盡心
勿自疑畏公感上知遇忠勤不解早夜孜孜以修其職
仁宗皇帝為皇太子又以本官兼左春坊左中允益見
寵任文華殿嘗講大學公呈講義於上前覽畢上曰先
儒謂堯典克明峻德章一部大學皆具公因奏曰二帝
三王所以修諸身施之國家天下皆大學之道上復曰
孟子道性善言必稱堯舜講說之際必以前古為證庶
幾易入侍講學士王逵講乾九四舉儲貳為說皇太子
疑其言問公公曰此宋儒胡瑗說也曰與常人言亦舉
此說乎公曰程子嘗言卦中六爻人人有用聖賢有聖
賢用衆人有衆人用君有君用臣有臣用無所不通王
昭素嘗為宋太祖言之矣講臣非有據豈敢妄出意見
哉皇太子嘗閱真德秀所輯文章正宗喜其有益於學
者公曰德秀道學之儒志誠甚正其著大學衍義尤有
益於朝廷君臣皆不可不知皇太子即取視且命飜刻
以賜諸子亦以賜公曰予倚卿為輔卿亦當留意也饒
州士人朱季支獻所著書斥廉洛關閩之說上覽之怒
曰此儒之賊也時禮部尚書李至剛翰林學士解縉侍
讀胡廣及公侍側上示之其書縉曰惑世誣民莫甚於
此至剛曰不罪之無以示儆宜杖之擯之四裔公曰當
盡燬所著書庶幾不誤後人廣曰聞其人已七十燬書
示儆足矣上曰謗先賢毁正道治之可拘常例耶遣行
人押季支還饒州會布政司及府州縣官與其鄉士人
明諭其罪而笞以示罰悉索其所著書焚之上復諭羣
臣曰除惡不可不盡悉毁其所著書最是廣東布政徐
竒朝京師載嶺南藤簟諸物將以遺廷臣或得其單目
以進上閱視無公名乃獨召公問故將以私交罪之公
曰竒自都給事中受命赴廣時衆皆作詩文贈之故有
此餽臣不與名者以當時病未有作不然亦不免今衆
名雖具然受否未可知且物微甚當無他上意解命中
官燬其目一無所問陞左春坊左諭德兼侍講禮部尚
書鄭賜為侍郎趙羽所間憂鬱感疾勉強奉職如平時
忽以卒告上疑其自盡召翰林諸臣問之衆未及對公
進曰臣觀賜病數日但未敢即安昨晚同立右順門下
賜忽仆地旁人怪賜無人氣臣遽命其屬官掖出午門
外上聞公言曰微汝言幾悞疑賜賜本君子顧才不足
耳命工部與棺禮部往祭之六年冬以廵狩北京詔告
天下命公視草上稱善又命與諸尚書觀之兵部尚書
劉㒞私於公曰請以有字易自字公善之衆謂二義不
相遠且上既稱善不必易公奏曰國家大體當用㒞言
上喜公能服善曰則何有敗事由是益屬意於公明年
車駕廵狩北京皇太子監國上命蹇義金忠黃淮與公
職輔導義於事多疑少斷常持兩端曰事當熟慮不然
必有後憂公曰事豈得不思但多思則惑惟當據理而
行皇太子聞而笑曰此須兼知行勇自今擇事議當理
者從之不必多思致惑也然皇太子知公誠篤惟公言
是從或初若有疑而終必見用由是少有闕失而上下
安春坊贊善王汝玉每以詩法進皇太子以問公公曰
詩以言志明良喜起之歌南薰之詩可見舜之志漢高
祖大風唐太宗雪恥酬百王除兇報千古之作所尚者
覇力非王道漢武秋風辭志氣已衰若隋煬帝陳后主
皆滛靡不足道殿下明經講道之暇娛意文事兩漢詔
令皆可觀非但文辭高古亦可禆益治道詩非所急也
皇太子曰儒者亦作詩否公曰儒者固皆作詩然儒之
品有高下有德行之儒有經濟之儒專意詞章君子謂
之俗儒人主尤當辨於此皇太子喜讀易凡决疑必用
蓍而以易斷命公取朱子本義纂其要以進名周易直
指公因進曰易固為卜筮作然文王周公孔子所繫辭
凡修齊治平之道悉具請編輯以備觀覽書成以進名
曰周易大義九年上還南京一日退朝召公問曰爾輔
東宫久果何如公以孝敬對上使言其實對曰凡有事
宗廟祭品祭器皆親閱去年將時享頭風作醫言當汗
殿下曰汗即不敢涖祭左右請遣人代斥之曰上以命
我又可遣人代乎遂親祭祭畢汗遍體勿藥疾自愈每
進御用物皆躬閱封識遣行不輕信下人車駕北征殿
下不敢寧居恒日中昃始食駕還而後能安上曰此子
道當然公曰古聖賢亦皆盡其當然者且殿下天資高
或有過未嘗不知知之未嘗不速改又其存心以愛人
為本將來必不負陛下付托之重上悦十二年正旦日
食先數日上問禮部及翰林諸臣正旦日食百官行賀
禮乎尚書吕震曰日食與朝賀不同時當賀侍郎儀智
曰終然同日宜免賀公對曰日食天變之大者也宋仁
宗時元正日食富弼請罷宴徹樂宰相吕夷簡不從弼
曰萬一契丹行之為中國羞後有自契丹還者言於是
日罷宴仁宗悔今誠宜免賀上曰君子愛人以德士竒
與智言是也遂免賀及宴十四年上在北京聞高煦有
異志還京師欲發其事疑未决獨召公問曰昨問蹇義
漢府事對曰不知若朕有未知爾軰疑有離間不敢言
今朕既知矣爾言之何害公對曰臣與義事東宫外無
敢與臣等言者但漢王始封國雲南不肯行改青州又
不肯行今知將徙都北京惟欲守南京天下皆疑其心
惟陛下善處之使早有定所全父子之恩為永世之利
上默然起還宫後數日悉得其反狀及所為戰具大怒
褫其冠帶縶之西華門内東宫力捄解乃免遂命削其
兩護衛處之樂安州曰去此北京甚邇即其作禍可朝
𤼵而夕擒也是冬周王楚王來朝謁孝陵上命東宫皇
太孫及諸皇孫陪謁問翰林諸臣拜位當何如衆疑未
有言公對曰二王尊屬當分列在前東宫稍後㞐中皇
太孫又後亦㞐中諸皇孫與太孫同班而分列兩傍上
出片楮所書位次與公言合然下有六字未書授筆命
完足之遣鴻臚寺丞周昇持赴陵俾率行之少頃復命
以宸翰上遂以與公公寳藏之至今存焉皇太孫勤於
學問上命吏部翰林舉老成正大儒者侍講讀公與蹇
義舉儀智衆以為老公曰儀智道理明執守正精神不
衰老成正大廷臣未見其比上聞之喜曰智雖老識朝
廷大體能直言不阿向言元正日食宜免賀朕知之可
謂得人矣二十二年八月太宗皇帝北征上賓學士楊
榮歸自行在以聞仁宗皇帝即遣皇太孫往迎梓宫時
京兵皆隨征在外城中空虚慮趙府兵為變因秘未𤼵
喪皇太孫然之顧急未有所與以問公公言上所用東
宫圖書今請暫假之行此一時之權歸即追納上即取
付太孫曰有啟事以此封識此亦久當歸汝汝就留之
既而謂公曰卿言誠是昔大行臨御儲位久未定浮議
喧騰吾今就以付之浮議何由興且曰朝廷事卿與蹇
義當究心吾當重用卿二人也公曰殿下嗣位事無大
小皆當盡公此收人心之機也恩之所及必先扈從征
行之臣漢文即位首進宋昌史書以為貶臣兩人不應
先及上初即位有詔減冗費而惜薪司准常例賦北京
山東棗八十萬斤為香炭之用公入奏曰詔下甫二日
而即有此雖云歲用得無過多上曰數日事叢脞此盖
急遽中荅之不暇致審耳即命減其半九月癸未尚書
吕震言於上曰今喪服已踰二十七日請如太祖倣漢
制易吉服上時未有荅震退徧語羣臣明旦易從吉公
謂震曰今未可比此例盖洪武中有遺詔且仁孝皇后
崩太宗皇帝衰服後仍素服衣冠絰帶者數月今上於
皇考可遽即吉乎震厲聲曰朝廷事爾每執異尚書蹇
義兼取二說明旦羣臣皆就衣冠黑角帶遂以聞上亦
未荅明旦上素冠麻衣麻絰出視朝文臣惟學士武臣
英國公如上所服罷朝上諭左右大臣曰吕震昨奏當
易服朕聽臣下易之梓宫在殯吾豈忍易士竒所執是也
公自左春坊大學士進禮部侍郎兼華盖殿大學士尋
陞少保翰林以公等所受誥草進呈上取筆親增二語
曰勿謂崇高而難入勿以有所從違而或怠顧謂公等
曰此實朕心卿其勉之公對聖德能容臣等敢不勉昔
富弼有言願不以同異為喜怒不以喜怒為用舍成湯
改過不吝所以為聖人願陛下常以古人為法陞少𫝊
階榮禄大夫時天下方面大臣及羣有司皆朝京師兵
部尚書李慶言於上曰民間馬畜蕃以散之軍伍尚餘
數千請今朝覲官領之少蘇民力正官領牡馬佐貳官
領牝馬太僕寺苑馬寺歲課其息有虧罰與民同公謂
慶不可慶忿不納公獨奏曰朝廷求賢任官今乃使養
馬而課責與民同豈貴畜賤賢之意乎明日復奏曰必
行此令天下賢者誰復肯仕盖虧損一馬必責陪償破
家産累子孫朝廷可為負此名於天下後世乎上許出
内批罷其事不報明日公又言兵部已督朝覲官領馬
所領多駒南人脆弱不能控制立視其奔逸號泣於道
路臣恐將來遠慮者非但不願仕亦無志學問此令之
失非小上曰吾偶忘之當即批出不爽也午刻上御思
善門召公諭曰内批豈真忘之朕聞李慶吕震軰皆忿
卿朕念孤立恐為衆所傷不欲因卿言而罷今有名矣
出示一章乃陜西按察使陳智言畜馬不便命公據此
草勑止散馬公頓首言陛下知臣臣不孤矣但馬已領
者當何如上曰已領者准洪武中官員乘例不責生息
虧損不責償未給者止勿給復謂公曰繼今令有不便
惟密與朕言李慶軰不識大體不足語也上以梓宫在
殯命禮部尚書吕震新正朝儀不用樂及鴻臚習禮儀
仍用蓋震主之公與黃淮等入䟽言前已議不用樂今
仍用不可乞𠡠禮部設而不作未報乃復進奏侍廷中
至夜漏下十刻遂有旨如公言越三日上召公等諭之
曰吕震每事誤朕卿等所奏停樂是臣以能直言為賢
如用震言今悔何及洪熙元年正月命公兼兵部尚書
公辭曰臣為少𫝊大學士已踰涯分尚書一職更不敢
當上厲色曰黃淮楊榮金幼孜皆三職卿獨二職人將
謂何卿勿辭公請辭俸上曰卿於朕勞勤二十年故賙
以此禄何用辭公曰尚書月俸六十石可飬壯士六十
人臣受二俸已過分安敢復加尚書蹇義言宜聽辭學
士俸公言辭禄當辭厚何用取虚名上曰朕成卿志乃
聽辭顧義曰廉貪之風士竒有焉於是黃淮亦辭戶部
尚書俸上監國時御史舒仲成嘗以事迕旨後已陞為
湖廣按察副使矣及即位尚書蹇義因以他事奏仲成
即命都御史逮治之公上䟽曰向來小人得罪者多陛
下即位皆宥之令追理仲成即詔書不信漢景帝為太
子召衛綰不赴即位用綰前史韙之上喜罷治仲成賜
公米及鈔幣且䧏𠡠奬諭曰卿導朕以仁助朕以德欲
朕為唐虞之君誠忠臣股肱之臣也有卿如此朕復何
憂洪熙元年二月上以田二頃賜公時蹇義先以受賜
公懇辭上曰卿事朕表裏一誠資益良多朕心不忘卿
前辭禄今又辭田何執之固也公曰臣起自寒微今受
恩踰分豈可不知止是幸少延殘喘得更事陛下三二
年獲全歸山林受賜多矣上曰汝勿憂終身吾送汝入
土身後事皆勿憂公曰聖仁在上臣復何憂遂聽辭明
日諭蹇義曰士竒真能廉使仕者皆如此世豈有贓吏
乎四月人上書頌太平者上以示公及蹇義夏原吉楊
榮義等曰陛下即位所行皆仁政百姓無科歛徭役可
謂治世矣公對曰陛下恩澤已敷但流徙尚有未歸瘡
痍尚有未復遠近猶有艱食之人湏再休息二三年庶
幾人皆得所上笑曰朕與卿軰相與出自誠心去年各
與繩愆糾繆圖書切望匡輔惟士竒曾上五章朕皆從
所言卿三人未有一言豈朝政果無闕生民果皆安乎
卿軰吾所倚任事有未當皆湏直言勿有所隐大理少
卿戈謙數言事過於矯激尚書吕震吳中都御史劉觀
侍郎吳廷用等交奏其賣直沽名上頗厭之公進曰謙
雖昧於大體盖亦感恩圖報耳古人有言主聖則臣直
惟陛下容之上以衆言猶不懌因免謙朝而使視事如
故公又進言曰陛下有詔求言言不當者不之罪今謙
因言取咎朝臣皆以為戒且四方朝覲之臣咸在豈能
盡知謙過失若傳之遠人將謂朝廷不能容直言上惕
然曰朕非惡謙言事其言自有過實者卿可以朕心諭
衆人公曰此非臣言所能言當以璽書開諭可也上遂
命公書勑引過而待謙如初令百官言事毋以謙為戒
由是天下知聖德之實上念公匡輔之力賜公璽書其
略曰朕膺監國之命而卿侍左右同心合德徇國忘身
屢歴艱虞曾不易志及朕嗣位以來嘉謨嘉猷入告於
内期予於治以惠黎元正固無二簡在朕心茲以已意
創製楊真一印一枚賜卿用藏於家傳之後世惟卿子
孫由是知卿克致顯榮不易惟艱思保守之惟朕子孫
亦由是知卿弼朕之功以保全爾與國咸休永世無斁
上嘗論科舉湏是取南北士上曰北人學問不逮南人
公曰長材大器多出北方豈但南人有文可用也上曰
然則將如何公曰試卷例緘其姓名請於外書南北二
字如當取百人則南六十北四十南北人材皆就用矣
上曰壯士得進則北方學者亦感發興起往年壯士少
自科目進故怠惰成風卿言良是往與禮部計議以議
定未上而宫車晏駕宣宗即位遂行之宣德元年高煦
反車駕親征罪人既得尚書陳山來迎見上請乘勢移
師彰德襲執趙王則朝廷永無憂矣上疑之以問楊榮
榮力贊其决又語蹇義夏原吉二人依違其間榮遂傳
旨令公草勑詰趙王公曰事當有實天地鬼神其可欺
乎今當以何為辭榮曰令逆黨言實與趙謀即是矣何
患無辭公曰如此能服人心否乎往見蹇夏反復言不
可狀蹇夏曰即如公言當若何公曰朝廷重尊屬厚待
之有疑則嚴防之當必無虞而國體正矣二人曰上今
特信榮言不係吾軰可否也公復見榮曰太宗皇帝惟
三子今上惟二叔其有罪者不可恕無罪者當加厚庶
幾仰慰皇祖之靈榮意未解曰汝不草勑則吾當以聞
時惟楊溥與公意合溥曰吾二人俱請入見明其大義
榮先趨入公二人繼之門者不内俄復召蹇夏蹇夏以
公言白之上不懌而止車駕還京師意大悟不復論彰
德事然言者猶喋喋上皆不聽特召公曰論趙王者日
益多當如何公對曰今日宗室惟趙於陛下最親當思
保全之豈可惑羣言上曰吾亦思之皇考於趙最友愛
且吾惟此一叔奈何不愛今思所以保全之道欲封羣
言示之俾自處公曰更得一璽書諭之尤好遂遣廣平
侯袁容都御史劉觀持敇書往諭且示以衆言趙王得
書喜曰吾生矣即獻護衛上表謝恩而言者頓息上待
趙王日親厚而薄陳山竟永斥之久之召公諭曰吾侍
趙叔不失親親之禮爾有力焉賜公白金文綺楮幣二
年十月黎利遣人進前安南陳王嫡孫暠表乞立為陳
氏後詞甚懇切上亦厭兵欲從之大臣有言此黎利之
譎當亦發兵誅之或以為與之無名徒爾示弱上召公
與楊榮謀之榮曰永樂中費數萬人命得此至今勞者
未息困者未蘇因其請而與之便公曰榮言當從初求
立陳氏後者太宗皇帝之心求之未得乃郡縣其地耳
數年來兵民困於交阯極矣此皆祖宗之赤子體祖宗
之初心保祖宗之赤子正陛下盛德何謂無名漢棄珠
厓前史以為美何謂示弱臣侍仁宗皇帝久聖心每憾
此事有意外之慮願陛下勿疑上意遂决五年二月上
以四方屢有水旱欲下寬恤之令獨召公議之上曰被
災之處税糧首當免民間有欠孳畜馬騾官責償甚急
民苦之亦所當恤凡爾所知者當悉為朕言公曰百姓
積欠薪芻及採買諸物官府但知督責而民不能輸官
糧額重民困無聊多有委棄逃徙者當量與減除部符
坐徵買辦諸物不問其地有無一槩趣辦民費價十倍
不能完唯當於産有處取之無者勿強也年來刑獄不
清旱潦恐由於此宜戒飭法司敦用平恕務求實情四
方工匠丁男皆徵集京師役於公者無幾受私役者十
六七身既勞困而妻孥顧未免怨歎當命官察治丁多
免其半單丁者皆免老病無丁者除其籍其本非匠誣
引為匠者察實除之今軍民若漕運而倉廋無關防姦
盗相繼恬不畏法宜命風憲官廵察上稱善即書勑明
旦行之民大感悦七年二月上諭公曰憶前下令恤民
今已再期民事不又有可恤乎公曰官田減租民間皆
感聖恩而戶部不行追如舊此循習之弊上色怫然曰
今欲再下勑寬恤必舉此為首如再格不行必罪之因
問事之當寬恤者公曰逃移之民朝廷既赦使復業而
家業盡喪又有公逋私債之擾所在官司不能恤則必
逃聚山林相結為非請下有司凡逃民願歸者郡縣善
撫恤免其征徭不願歸者聽於所在附籍給以閒田為
經營居處免徭役三年庶使得安上曰在彼在此皆吾
民但得人安足矣公又言各處課程先因鈔法不行加
倍徵納盖一時權宜今鈔法頗通宜減倍徵之額天下
課程皆納鈔惟湖廣廣西浙江商税魚課舊皆納銀請
裁為一例上命納銀一兩者折鈔百貫又言小民之不
安皆原有司貪暴請令風憲考察上曰然若有廉能者
亦令以名聞奬用之公又言方面及郡守請令京官三
品以上及布政按察薦務取公廉端厚能為國為民者
吏部審其可用奏授以官後犯贓罪併坐舉者凡因保
舉授官如有指告其罪者先逮問餘人有驗然後及之
庶不為小人所誣年來吏員太冗多有昏愚不通請令
六部都察院翰林院同考試選擇而用之軍民中有文
學才行卓然出衆智謀才勇精於武略者亦宜察舉唐
虞之世罰弗及嗣今極刑之家有賢子弟例不許進用
上曰舜殛鯀用禹聖人至公之心也今除謀反大逆外
其餘犯者子孫有文學才行並聽用公又奏臣見聞不
廣願命大臣謹厚者一人共議之得推廣仁恩徧及天
下上以胡濙謹厚命與公密議凡可行者悉以進事皆
施行今上即位之初惓惓以天下為心率其同列首言
當整肅軍政飭邊防以奠安百姓南京根本之地雖有
襄城伯李隆守備其老成忠直如尚書黃福當令參贊
軍務有事同議而後行庶幾無闕湖廣河南山東江西
去年旱災人民艱食慮有嘯聚為非者宜委文武大臣
各一人往鎮之事定而歸緣邊將士所以警備非常其
無馬者宜令於行在太僕寺苑馬寺簡用西蕃在諸處
貢馬有可充邊用亦聽留官員冗濫宜從吏部及内外
風憲官考察近詔寬恤軍民内外諸司當體朝廷之意
凡事務從減省宜令條奏事有應行者取自上裁詔如所
言公等又上䟽曰皇上肇登寳位上繼列聖下統萬邦
心明堯舜禹湯文武之道以興唐虞之治去年十月宣
宗皇帝詔臣士竒曰明年春煖東宫出文華殿讀書凡
外侍從俱用慎擇賢良廉謹之人臣謂此第一事望皇
上留心不幸大行上賓臣未敢遽言然此事至重伏望
山陵畢日早開經筵以進聖學其所條奏惟在慎擇儒
臣及左右侍御之臣其學術不正立心行已頗僻者皆
宜屏遠使不得上惑聰明宗社生民之福實關於此䟽
奏上與太皇太后皆嘉納焉太皇太后遂告諭公等專
以擇講臣為務尋陞少師特進光禄大夫柱國同知經
筵事公又念今遣御史清軍有以陜西山東河南北直
隸之人往南方極邊補伍者兩廣四川貴州雲南江西
福建湖廣浙江南直隸之人往北方極邊補伍者其水
土不相習南人死於寒凍北人死於瘴癘且去鄉或萬
里或七八千里道路遥遠困於無資多致死亡深為可
惜在祖宗時已除逃軍仍舊其餘軍丁南北各就近衛
服役之今兵部以文移煩勞憚於改𤼵不念下人之艱
苦不思兵備之無實遂與少保楊溥計議具䟽而率同
列上之且曰臣愚欲以今後清出山東山西河南陜西
北直隸軍丁皆𤼵甘肅寧夏延安大同宣府永平遼東
諸處雲南兩廣貴州四川湖廣江西福建浙江南直隸
軍丁皆𤼵四川雲南貴州兩廣及邊海衛所待補足其
缺又以填腹裏之空則兵備有實下人不困上命公侯
大臣議行之天下便焉又言堯湯之世不免水旱而堯
湯之民不至甚病者有備故也我太祖皇帝篤意飬民
其於備荒皆定制天下郡縣悉出官鈔糴榖各於四鄉
置倉貯之以時歛散又相其地宜開浚陂塘修築圩岸
閘壩以備水旱小大之民各安其業此萬世之利也歴
歲既久姦弊日滋豪猾侵漁榖盡倉毁凡諸水利亦多
堙廢或被占奪稍遇凶災民無所頼風憲不舉守令漫
不究心事雖若緩所繫甚切請令戶部擇遣京官廉幹
者往督有司凡豐稔州縣各出庫物平糴儲以備荒陂
塘閘&KR0309;皆令修復具實奏聞若有災之處則候稔歲而
後行郡縣官滿兼以此之廢舉為殿最風憲官廵歴各
務稽考仍有欺弊怠廢者具奏罪之若廵歴所至不復
問理聽其堂上官糾治庶幾官有實積荒歲人民不至
狼狽耕農無旱潦之虞仁政所施無切於此上曰此祖
宗之良法美意命戶部亟行之時有言方面官及府州
正官專用保舉即是恩出於下欲如洪武永樂故事皆
令吏部選除上命公與楊溥等議之公等上䟽曰宣德
七年以前藩憲二司及府州正官多不得人百姓受害
是以宣宗皇帝勅令大臣舉保自茲以後多得其人間
有一二非才蓋緣舉主審察不至亦或實是徇私所司
不行糾舉以致如此大抵宣宗皇帝求賢養民之心皆
上體祖宗之心非是有所更改昔堯舜禹湯文武及我
朝祖宗相承為政皆有因時損益之宜宣宗皇帝臨御
之時體祖宗之心以行仁民之政者尚多保官乃第一
事當時不聞人有異言多以得人為喜唐太宗力行仁
義命在京三品以上官舉郡守縣令後來致天下斗米
三錢之效明鑒在前可無疑也聖旨所諭保官則恩出
於下切緣衆臣舉保吏部審擇具名奏請聖意允俞然
後授官不允即不得除授恩實非出於下也近年有等
京官無人舉保造為誘語專欲隳壊先帝良法則小人
皆得升用小人日進君子日退天下何由治平伏望聖
斷只依先皇帝勑旨而行但所舉之人後有犯贓必須
明正舉主之罪則人知警畏不敢濫舉官必得人臣受
四朝大恩慚無寸補惟念用人賢否生民休戚國家治
忽所關是以竭誠盡心惟聖明裁擇詔如公議五年公
聞四方雨澤不足率其同列上䟽曰皇上臨御以來凡
百科徵一切停罷官府通欠悉皆宥免民生既安天休
當應然今猶旱災者豈刑獄或未清歟聖心惓切惟恩
施不虚恐理官奉行未至乞令三法司精選其屬清廉
仁厚公正無私者數人賜之以敇分行天下審囚錄犯
親誥州縣召集里老親隣審問實情具奏處置不令有
冤輕罪有疑者即與决斷不得淹禁致傷人命兩京法
司悉與䟽理庶幾可以回天意從之公之在朝廷處宥
密之地言動以理不苟為異同亦不惑於利害惟以忠
誠結主知而仁宗皇帝知公尤深由是太皇太后亦知
公為人宣宗皇帝嘗奉太皇太后往謁陵公與蹇義楊
榮等皆從上傳太皇太后旨命公等進見勞問慰勉加
以厚賜既數日上諭公曰太皇太后為朕言皇考往年
在宫中談卿等姓名及行事甚熟太后悉能記憶其間
才學優劣孰肯任事不任事皆有譏評言蹇重厚小心
但多思少斷卿能持正言不避迂意議事之際先帝數
不樂卿然能從卿言以不敗事嘗有小失甚悔不用卿
言太后又謂朕曰凡正直之言爾不可以為迂而不從
謹之謹之公對曰太皇太后之盛德仁宗皇帝之盛德
也願陛下常奉聖訓公處心公正論事必當大體常扶
君子而抑小人羣臣有羅譛毁而非辜者必盡誠為之
伸解有恣貪邪不悛者必正言其不可用三朝史事皆
公總裁是是非非悉徵諸實每與同列曰天下萬世之
事當以天下萬世之心處之如有一毫出於私意不論
厚薄皆當獲罪神明所舉賢才列於中外者五十餘人
皆能正已恤民蓋公取人必先德行而後才能無問識
與不識博詢於衆而信乃舉以此不得於公者怨誹忿
興不䘏也直道而行不為阿徇永樂宣德中同列有譛
公於上者皆賴上明不聽公聞之亦不為憾待其人如
初篤故舊解縉尹昌隆之死言於仁皇皆存其後公秉
謙執虚未嘗自滿薄利篤義壯老一心直嘗觀之宋歐
陽文忠公以道德文章名天下其功業之盛亦既顯於
當時若君臣相得内外無間享其福禄榮名而久於其
位蓋未之能也今公德行文學表之為四方之望議論
政事施於朝廷者四十年君明臣良志同道合軍國之
務知無不言而言無不盡典册制命皆出公手在位之
臣事有可疑者一於公决之若公者非書所謂商老成
人詩所謂王之藎臣也與公嘗以其進於上上之命於
公者備錄成書曰此列聖大德所寓也何可忘哉直從
公久其受教為多而知公亦深公之細行皆可書當别
有備載之者姑取其事有關於天下國家之大者為之
傳使後之君子有考焉
明名臣琬琰續錄卷一
