明名臣琬琰錄傳記𩔖三(總錄之屬)
提要
(臣)等謹案明名臣琬琰錄二十四卷續錄二
十二卷明徐紘編紘字朝文武進人弘治庚
戍進士以刑部郎出為廣東按察司僉事分
巡嶺東終於雲南按察司副使是書乃仿宋
杜大珪碑名臣碑傳琬琰集而作所輯自洪
武迄弘治九朝諸臣事蹟前錄所載一百十
有七人續錄所載九十五人凡碑銘誌傳以
及地志言行錄之𩔖悉具焉其中如李景隆
之喪師誤國不得謂之名臣惠安伯張昇在
戚里中雖有賢聲而始終未嘗任事亦難與
勲臣並列又如陳泰墓誌中稱寇深忌其才
名嗾人誣劾而李賢所作深墓志亦在錄中
乃極稱其持法嚴明雖自附識語調停究不
免彼此矛盾然明自成弘以前風會淳厚士
大夫之秉筆者𩔖多質直不支無緣飾夸大
之詞尚屬可以取信且其中如郁新吳夀昌
等凡數十人皆史傳所不詳考獻徵文亦足
以資證據固非小說家言掇拾傳聞搆虛無
據者比也乾隆四十六年十月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
