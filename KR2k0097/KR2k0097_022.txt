汴京遺蹟志卷二十二明李濂撰
藝文九
七言古詩
夷門唐王維
七國雄雌猶未分攻城殺將何紛紛秦兵益圍邯鄲急
魏王不救平原君公子為嬴停駟馬執轡逾恭意逾下
亥為屠肆鼓刀人嬴乃夷門抱關者非但慷慨獻竒謀
意氣兼將身命酬向風刎頭送公子七十老翁何所求
古大梁行高適
古城莽蒼饒荆棘駐馬荒城愁殺人魏王宮觀盡禾黍
信陵賓客隨灰塵憶昨雄都舊朝市軒車照耀歌鐘起
軍容帶甲三十萬國步連營五千里全盛須臾那可論
高臺曲池無復存遺墟但見狐狸跡古地空餘草木根
暮天搖落傷懷抱撫劒悲歌對秋草俠客猶傳朱亥名
行人尚識夷門道白璧黃金萬戶侯寶刀駿馬填山丘
年代淒涼不可問往來惟見水東流
梁園吟李白
我浮黃雲去京闕挂席欲進波連山天長水闊厭遠涉
訪古始及平臺間平臺為客愁思多對酒遂作梁園歌
却憶蓬池阮公詠因吟渌水揚洪波洪波浩蕩迷舊國
路遠西歸安可得人生達命豈暇愁且飲美酒登高樓
平頭奴子搖大扇五月不熱疑清秋玉盤楊梅為君設
吳鹽如花皎白雪持鹽把酒但飲之莫學夷齊事高潔
昔人豪貴信陵君今人耕種信陵墳荒城虛照碧山月
古木盡入蒼梧雲梁王宮闕今安在枚馬先歸不相待
舞影歌聲散綠池空餘汴水東流海沉吟此事淚滿衣
黃金買醉未能歸連呼五白行六博分曹賭酒酣馳輝
歌且謠意方遠東山高臥時起來欲濟蒼生未應晚
梁園歌送河南王說判官岑參
君不見梁孝王脩竹園頽墻隠轔勢仍存嬌娥曼臉成
草蔓羅帷珠簾空竹根大梁一旦人代改秋月春風不
相待池中幾度鴈新來洲上千年鶴應在(梁園中有鶴洲鴈池)梁
園三月梨花飛却似梁王雪下時當時置酒延枚叟肯
料平臺狐兔走萬事翻覆如浮雲昔人空在今人口單
父古來稱宓生秖今為政有吾兄(家兄時宰單父)輶軒若過梁
園道應傍琴臺聞政聲
梁臺古愁李賀
梁王臺沼空中立天河之水夜飛入臺前鬭玉作蛟龍
綠粉掃天愁露濕撞鐘飲酒行射天金虎蹙裘噴血鮮
朝朝暮暮愁海翻長繩繫日樂當年芙蓉凝紅得秋色
蘭臉别春啼脉脉蘆洲客鴈報春來寥落野篁秋漫白
汴州亂二首韓愈
汴州城門朝不開天狗墜地聲如雷健兒爭誇殺留後
連屋累棟燒成灰諸侯咫尺不能救孤士何者自興哀
二
母從子走者為誰大夫夫人留後兒昨日乘車騎大馬
坐者起趨乘者下廟堂不肯用干戈嗚呼奈汝母子何
按唐史汴州自大歴後多兵劉元佐死子士寧代
之無度其將李萬榮逐而代之萬榮死董晉寔代
之晉卒軍司馬陸長源總留後八日而軍亂殺長
源愈是時已從晉喪出汴四日實貞元十五年也
觀愈二詩蓋譏當時姑息之政云
會飲金明池書事宋司馬光
日華駘蕩金明春波光淨綠生魚鱗煙深草青遊人少
道路苦無車馬塵石渠諸君職事簡載酒擷花畏花晚
浮舟逐勝任所之箕踞狂歌叩舷板眼花耳熱氣愈豪
擲杯擊案聲嗷嗷驚沙颯颯繞洲渚魚龍遷去避我曹
人生大料無百歲貴賤賢愚同一致在家殽䔩餘幾何
一日風光不宜棄
汴河黃庶
汴都峩峩在平地宋恃其德為金湯先帝始初有深意
不使子孫生怠荒萬艘北來食京師汴水遂作東南吭
甲兵百萬以為命千里天下之腑腸人心愛惜此流水
不啻布帛與稻粱漢唐關中數百年木牛可以腐太倉
舟楫利今百於古奈何益見府庫瘡天心正欲醫造化
人間豈無鍼石良窟穴但去錢榖蠧此水何必求桑羊
弔故宮元杜瑛
月上觚稜椒壁濕饑烏啄碎琅玕石劫灰飛盡海揚塵
廢殿荒臺土花碧洛陽書生汴梁客一夜春風頭欲白
尊中賴有酒如泉醉倚寒窗破愁寂
信陵公子行王惲
春風獵獵吹輕裘聮鑣來作夷門遊令人遠憶魏公子
徑上吹臺臺上頭却秦存趙震九土誰憶抱關老吏能
此帷幄之良籌饑腸自古出竒策功成何害屠沽流高
皇布衣重公賢大梁城邊幾遲留一朝龍驤開漢業舉
功不復詢來由豈非慕藺承餘休嘗讀太史公今日把
酒酹墓周當時朱門滿歌舞此日野草荒山丘醉歌信
陵行碧雲日暮寫我憂英雄割據雖已矣高義凛凛横
清秋追攀逸駕那復得落日倚劒看神州
大梁行明高啓
大梁四面平如砥西去咸陽一千里魏王此地昔為都
宮闕中天碧雲起車聲輷輷夜未休帶甲十萬名蒼頭
撞鐘列鼎宴上客奉金走幣連諸侯信陵真是賢公子
富貴不驕天下士已訪侯嬴到里門復迎朱亥經屠市
傾身折節世莫同緩急竟賴斯人功邯鄲秦軍一椎破
七國震動聞英風古城重過為搔首幾度秋風落楊柳
沼上應無鴻鴈來苑中只有狐狸走立馬塵沙日欲昏
悲歌感慨向夷門豪華多少同銷歇獨有高名今尚存
題汴城八景總圖于謙
天風吹我來中州光隂荏苒春復秋民安物阜公事簡
目前景物隨冥搜梁園花月四時好日落夷山映芳草
大河滔滔湧地來騰波起浪如奔雷隋堤煙柳翠如織
鐵塔摩空數千尺隂晴晦明各異態對此令人感今昔
畫圖彷彿得真趣醉墨淋漓寫長句詩成掉筆向蒼空
滿袖天風却歸去
梁園歌李夢陽
朝發金臺門夕度博浪關黃河如絲天上來千里不見
淮南山淮南桂樹弄婆娑掛席欲進阻洪波我今亦作
梁園歌梁園昔有信陵君名與岱華爭嵳峩三千珠履
不動色屠門執轡來相過功成不顯涕滂沱青蠅白璧
一何多我為梁園客不登梁王臺錦帆揚州門一去何
時迴荒煙白草古城沒登臺望之令心哀令心哀歌且
謠迷塗富貴苦不足寧思白骨生蓬蒿人生三十無少
年積金累玉空煎熬獨立天地間長嘯視今古城隅落
落一堆土千年誰繼白與甫攬淚浮雲灑煙莽灑煙莽
風吹卷波濤沉吟投箸不暇食蹴天濁浪何滔滔君不
見昔人然諾一相許黃金斗印如秋毫
觀燈行(詳見夢華錄)李夢陽
宋家累葉全盛帝寬大實皆稱令主百姓牛馬徧阡陌
太倉米粟憂紅腐宣和以來遂多事嗚呼爛費如沙土
海石江花湧國門離宮别殿誰能數群臣諛佞秖自計
天下騷然始怨苦正月十四十五間有勑大駕觀鰲山
萬金為一燈萬燈為一山用盡工匠力不破君王顔此
時上御宣德門樂動簾開見至尊奔星忽經於御榻明
月初上堆金盆傾城呼譟聲動地可憐今夜鰲山戲窈
冥幻巧百怪聚金蛾翠管堪垂淚借問幸臣誰云是李
師師外有蔡京與蔡攸夾樓錦幄羅公侯丞相之幄當
前頭奚兒腰帶控紫騮如花少女擎綵毬但聞樓上喚
樓下黃帕籠盤賜玉羞月高鳴鞭至尊起幄中環珮如
流水爭道齊驅輦路窄寺橋窈窕塵埃白火樹龍燈又
一時千光萬焰天為赤常言晏安成禍基從來樂極還
生悲君看二帝蒙塵日數月東京荒蒺藜
大梁行何景明
朝登古城口夕藉古城草日落獨見長河流塵起遙觀
大梁道大梁自古號名區富貴繁華代不殊高樓歌舞
三千戶夾道煙花十二衢合沓輪騶交紫陌鳴鐘暮入
王侯宅紅妝不讓掌中人珠履皆為門下客片言立賜
萬黃金一笑還酬雙白璧帶甲連營殺氣寒君王推轂
將登壇彎弧自信成功易拔劒那知報怨難已見分符
連楚越更聞飛檄救邯鄲一朝運去同衰賤意氣雄豪
似驚電楊花飛入侯嬴館草色淒迷魏王殿萬騎千乘
空雲屯綺構朱甍不復存夜雨人歸朱亥里秋風客散
信陵門川原百代重回首宋寢隋宮亦何有遊鹿時銜
内苑花行人尚折繁臺柳繁臺下接古城西春深桃李
自成蹊朝來忽見東風起薄暮飛花滿故堤
梁苑歌三首王廷相
君不見梁王已破六國壘苑中便起文園臺黃金白玉
架樓閣綺榻延賓四向開清泠池上三尺雪相如新賦
傾鄒枚臨卭美人鬭花朵挑以琴心禮豈那漢庭賣賦
得千金白首遊梁計亦左今人空怍古人風抱策為儒
嘆不逢嗚呼古來文士不檢豈足病且覽詞彩如長虹
二
梁苑東連孟諸野舊國山高水彌下黃金觸斗不作樂
徒使千年笑達者君不見漢天子愛弟侈賜空大盈梁
王受之不一驚合沓金根車宛轉玻瓈軿突然馳道流
日星千乘萬騎敵鹵簿貴熖豪華傾九瀛百年之後君
為誰有酒莫惜千金揮不信試看梁王苑狐兔草馳鬼
火吹
三
黃河東來沙填海陳留十山幾山在梁王古苑九地深
歲歲龍蛇窟穴改我田在苑苑在東灌園鑿井當其中
應門兩黃鶴抱琴雙玉童行歌曳杖如遊龍前身恐是
河上公君不見七十二帝如旋蓬惟有堯舜流高風人
生百年電閃閃何必希時釣譽攀援日月獨為功子雲
草玄恒不調虞卿著書仍固窮我懷欲附沙洲鴻
夷門歌李濂
秦兵譟振長平瓦趙人肝腦塗原野邯鄲一夕陷圍中
魏軍不敢屯城下當時獨有信陵君門前劒舄多如雲
不有夷門抱關者誰知屠肆鼓刀人臥内虎符初入手
壯士胷中血一斗北救邯鄲西卻秦五霸之功今復有
平生志氣何雄豪功成刎頸如拔毛秋風弔古夷門道
惆悵荒城空綠蒿
五言律詩
晚入汴水唐崔顥
昨晚南行楚今朝北泝河客愁能幾日鄉路漸無多晴
景搖津樹春風起棹歌長淮亦已盡寧復畏潮波
汴路即事王建
千里河煙直青槐夾岸長天涯同此路人語各殊方草
市迎江貨津橋稅海商因看故宮柳憔悴不成行
汴路水驛王建
晚泊水邊驛柳塘初起風蛙鳴蒲葉下魚入稻花中去
舍已云遠問程猶向東近來雖怨别不與少年同
汴上暮秋許棠
獨立長堤上西風滿客衣日臨秋草廣山接遠天微岸
葉隨波盡沙雲與鳥飛秦城寧有素志意自知歸
汴河路有感白居易
三十年前路孤舟重往還繞身新眷屬舉目舊鄉關事
去惟留水人非但見山啼襟與愁鬢此日兩成斑
送開封盧少府韋應物
雄藩車馬地作尉有光輝滿席賓常侍闐街獨夜歸關
河征旆遠煙樹夕陽微到處無留滯梁園花欲稀
春日遊金明池宋李昭玘
日有江湖思坐無車馬塵横橋自照水啼鳥不驚人輦
路晴飛絮宮墻暗鎻春多情老園吏灑地喜相親
宜春苑王安石
宜春舊臺沼日暮一登臨解帶行蒼蘚移鞍坐綠隂樹
疎啼鳥遠水靜落花深無復增脩事君王惜費金
出善利門陳師道
十載都城客孤身冒百艱一饑非死所萬里有生還去
國吾何意歸田病不關共看雙白鬢似得半生閒
夏日汴中作陳師道
倚棹望平野低雲密未收黃鸝度高柳歸燕拂行舟濁
水不堪照清江空憶遊晚晴蒸潤劇喘月見吳牛
中書省宿齋偶作二首文彥博
齋潔奉祠事深嚴宿禁扃露盤雲表見鈞奏夢中聽慎
獨虔君命清心重禮經顧慚溫室樹忽此集鷦螟
二
鳳閣容棲集心無外慮侵夜凉秋氣早人靜禁門深大
政慚無補微才恐不任欹眠聽宮漏蘭熖照青衾
景靈宮宿齋謝雨韓琦
邃寂敞僊扃心齋物外清滂沱今應禱肹蠁此通誠月
殿栖真境風梧醒睡聲如何謝靈貺至道本難名
正月三日與廣淵同出南薰門分趨齋宮塗中
成司馬光
並轡出都門葱蘢日欲昕野寒餘宿雪樹闇濕春雲稍
望郊宮近先愁馬首分一朝猶戀戀可復久離群
同樂園元金師拓
晴日明華構繁隂蕩綠波蓬丘滄海遠春色上林多流
水時雖逝遷鶯暖自歌可憐歡樂極征鼓散雲和
登相國寺樓明釋宗泐
冬日大梁城郊原四望平雲開太行碧霜落蔡河清欲
問征西路兼懷弔古情夷門名尚在無處覓侯嬴
繁臺春望李夢陽
野曠孤煙靜高臺獨望時地殘隋氏苑天闊禹王祠晚
日雲爭白隂崖花自遲目斷南來鴈蕭然故國思
上方寺鐘樓李夢陽
臺上一鐘鳴登臺萬里平蒹葭天正遠雲氣暮還生饑
雀喧空澤黃蒿斷古城不堪臨眺屢况是感秋情
春日大梁東郭李夢陽
桃柳清沙晚悵然悲遠春葉明深坐鳥花劇轉愁人少
小追歡地乾坤放逐臣已看共如此何惜醉遊頻
繁臺歸興李夢陽
萬里竟何事三年違此都短墻殘菊在别業古臺孤冬
日低簷塔霜風靜野蕪但看頭盡白莫恡酒重沽
吹臺訪川父讀書處李夢陽
李生梁國彦少小事沉冥落日古臺上獨行楓樹青苔
侵映雪壁鳥下草玄亭野闊看無際浮雲似洞庭
吹臺酬空同子見訪之作李濂
古臺讀書處長者命車來偶踐看花約因扳聽雨杯川
原餘戰伐文藻憶鄒枚並眺平蕪迥斜陽首重回
秋日吹臺讀書酬客過訪李濂
斜日梁王苑西風古吹臺閉門秋思苦走馬故人來對
酒談丹訣哦詩步綠苔知君有高興凉夜不須迴
古臺秋望李濂
何處看秋色城南登古臺憑高一以望幽思若為裁客
昔乘雲去人今聽鴈來浮生易衰白把酒重徘徊
春遊繁塔寺二首李濂
少小曾遊地重來感慨深稚僧今老大落日更春隂廢
殿蒼苔合頽垣紫燕吟空餘舊時塔蔓草故蕭森
二
古臺白雲寺雲裏塔珠光春日停車客登遊樂未央題
詩留竹院醒酒坐松堂浪跡真堪笑招提亦醉鄉
登上方寺塔二首李濂
寶塔憑虛起登遊但幾重中天近牛斗平地涌芙蓉牖
入黃河氣簷低少室峯妙高無上境臥聽下方鐘
二
塔影午氤氳名香八面聞盤梯失白晝絶頂俯層雲外
見蓮花色中藏貝葉文髫遊今不倦為喜出塵氛
登汴故城有懷宋事李濂
無險難為國云何此帝州圖燕真失策徙洛是良謀花
石傾邦日金繒啖敵秋二龍生不返故國黍離愁
夷門李濂
不聽侯生計胡收晉鄙軍卻秦功絶世存趙譽流芬故
址留殘礎遺墳鎻暮雲千秋豪俠氣吾愛馬遷文
繁臺春望李濂
出城融雪盡觸目暖煙饒不到古臺上那知春色遙鄉
園仍節序身世且漁樵腸斷南天鴈群飛過洛橋
泛黃河陸深
淼淼望不極連天送濁流浮沈經塞外淘洗向中州鷗
弄千帆雨沙明兩岸秋靈槎頻訊問乘興欲遨遊
汴京遺蹟志卷二十二
