汴京遺蹟志卷十四明李濓撰
藝文一
奏議
上仁宗論修固京城宋范仲淹
臣危言孤立久荷聖知當此旰昃之憂豈可循默自守
雖以言而取罪亦以盡臣子之心臣先於景祐三年五
月初在開封府曾進劄子言西洛帝王之宅絶無儲備
乞聖慈以將有朝陵為名使東道有餘則運而西上西
道有餘則運而東下數年之間庶幾有備太平則居東
京舟車輻輳之地以便天下急難則守西洛山河之宅
以保中原當時臣言西洛可營者以備急難也今北事
既動營洛已晚臣今别有愚見請一一陳之竊聞修建
北京以禦大敵以臣料之可張虚聲未可為倚何哉河
朔地平去邊千里敵馬豪健晝夜兼馳不十數日可及
澶淵陛下乘輿一動千乘萬騎非數日可辦倉卒之間
敵馬已近欲進北京其可及乎此未可一也又承平已
久人不知戰聞寇大至羣情憂恐陛下引憂恐之師進
涉危地或有驚潰在瓜牙之臣誰能制之此未可二也
又北京四面盡平絶無險阨儻乘輿安然到彼而敵馬
旁過直趨河南於澶淵四面乘凍而渡京師無備將何
以支宗廟社稷宫禁府庫皇宗戚里之屬千官百辟之
家六軍萬民血屬盡在無金城湯池可恃無堅甲利兵
可禦陛下行在河朔心存京師豈無回顧之大憂乎此
未可三也假使大河未凍寇不得渡而直圍守澶淵聲
言向闕以割地會盟為請當此之時京師無備邊塵俯
逼陛下能堅守不動而拒請乎唐明皇時禄山為亂舊
將哥舒翰以四十萬兵屯守潼關請不出戰且以困賊
楊國忠促令進討一戰大敗遂䧟長安今京師無備寇
或南牧朝廷必促河朔諸將出兵截戰萬一不勝則有
天寳之患朝廷將安往乎昔煬帝盤遊淮甸違遠關中
唐祖據之隋室遂傾明皇出幸西蜀非肅宗立于朔方
天下不復為唐矣德宗欲幸益郡李晟累奏乞且幸山
南以繫人心乃知朝廷萬邦根本今陜西河北聚天下
之重兵如京師搖動違遠衆兵則姦雄奮飛禍患四起
臣聞天有九閽帝居九重是以王公法天設險以安萬
國易曰天險不可升地險山川丘陵王公設險以守其
國正在今日矣臣請陛下速修東京高城深池軍民百
萬足以為九重之備乘輿不出則聖人坐鎮四海而無
煩動之勞鑾輿或出則大臣居守九重而無回顧之憂
矣彼或謀曰邊城堅牢不可卒攻京師坦平而可深犯
我若修固京師使不可犯則伐彼之謀而沮南牧之志
矣寇入之淺則邊壘已堅寇入之深則都城已固彼請
割地我可弗許也彼請决戰我可弗出也進不能為患
退不能忘歸然後因而撓之返則追之縱有鈔掠可邀
可奪彼衰我振未必不大勝豈非陛下保社稷安四海
之全策哉或曰京師王者之居高城深池恐失其體臣
聞後唐末契丹以四十萬衆送石高祖入朝而京城無
備閔宗遂亡石晉時叛臣張彦澤引契丹犯闕而京城
無備少主乃䧟此皆無備而亡何言其失體哉臣但憂
國家之患而不暇顧其失體也若以修築城隍為失體
不猶愈於播遷之禍哉朝廷大臣百官必曉此事但懼
議者謂其失體而不敢言臣任在西陲非當請間而言
此事誠罪人也然臣子之心豈敢忘君親之憂况臣素
愚拙惟知報國不知避謗昔奉春君負販之夫勸高祖
都關中而張良贊之翌日命駕臣叨預近列而輙建言
比之奉春君之僣未甚為過至於西洛帝王之宅太祖
營修有意在子孫表裏山河接應東京之事勢連屬關
陜之形勝又河陽據大川之險當河東之會要為西洛
之北門又長安自古興王之都天下勝地皆願朝廷留
意常委才謀重臣天下幸甚(慶歴二年八月上時為陜西四路安撫沿邊招討使)
上仁宗乞罷修京城余靖
臣竊聞大臣建議内有修京城置府兵二事者伏以廟
堂謀議天下具瞻帝王言動萬世為法安危所繫舉措
非輕事之幾微不可不謹難與慮始人之常情臣願陛
下深思遠圖以安民為本臣請縷陳二事伏望陛下擇
其可否臣聞西賊僣號之初宋庠請修函谷此時關中
動搖謂朝廷棄關西而自守今無故而修京城乃是捨
天下之大而為嬰城自守之計四方聞之豈不動搖強
弱之勢正在此矣無戎而城春秋所譏守在四夷義不
如此又前歲以邊鄙之警而河北諸路揀點鄉兵其利
未集而先致其害况今北敵之賂既厚西戎之好既講
雖知信誓不可卒保嗸嗸蒼生咸望帖泰而都畿之下
先自擾之根本不寧四方何望哉昔魏侯恃險吳起以
為失詞宣王料民山甫談其害政惟是二者皆古今之
所重而安危之所起乞陛下捨此二策别議遠圖之術
(慶歴四年五月上時知諫院)
上哲宗乞罷修京城范祖禹
臣伏聞開修汴京城濠日役三四千人雖和雇夫力調
發不及民其錢不屬戸部然財出於民一也豈可不計
校愛惜而枉費用之臣聞開濠深一丈五尺闊二百五
十一步廣於汴河三倍自古未聞有此城池也新城周
世宗所築太祖因之建都于此百二十年無山川之險
可恃所恃者在修德在用人在得民心此三者累聖所
以遺後嗣子孫也神宗時宋用臣提舉修京城大興土
功版築過當小人之情惟欲廣用民力多費國財上則
徼幸爵賞次則隱盗官物故役無有不大費無有不廣
此姦臣之所利非先帝意也陛下始政散遣修城役夫
百姓皆歡呼鼓舞今欲終成前功但全之而已可也何
必廣作無益以害有益乎又京城外門正門即為方城
偏門即為甕城其外門皆用純鐡褁之此祖宗時所無
也甕城乃邊城之制非所以施於京師今東西南三面
偏門亦欲為甕城臣不知大臣何見而為此謀必以為
威北敵也使北敵果渝盟南向大臣將坐守此以受敵
乎春秋時囊瓦為令尹城郢沈尹戍曰子常必亡郢苟
不能衞城無益也古者天子守在四夷天子卑守在諸
侯諸侯卑守在四鄰四鄰卑守在四境固其四境結其
四援民狎其野三務成功民無内憂而入無外懼國焉
用城今民是懼而城於郢守已小矣卑之不獲能無亡
乎昔梁伯溝其公宫而民潰民棄其上不亡何待今大
臣不修德政而急於城池此囊瓦城郢之計也唐神龍
中張仁愿為朔方總管築三受降城不置甕門或曰邊
城無守備可乎仁愿曰兵貴攻取賤退守寇至當併力
出拒敢回望城者斬何事守備退忸其心哉後常元楷
代為總管始築甕門議者益重仁愿而輕元楷今於京
城為受矢石之備是不如張仁愿之守邊城也自修城
浚池以來議者皆以為無戎而城無寇而溝公宫此言
不可不畏其北門甕城已就改之重勞臣欲乞降指揮
東西南三面偏門止為方城其濠廣闊可减三分之二
稍正王城之體以惜民力以省國用(元祐四年五月上時為右諫議大夫)
按范文正公之奏深切事情為當時社稷之慮甚
周可謂有特見者余范二公之論亦是一說然以
靖康之禍觀之則文正之言若筮龜矣
上眞宗乞罷營玉清昭應宫王曾
臣伏聞朝廷設諫諍之官防政治之闕非其官而言者
盖表其忠况當不諱之朝復忝非常之遇苟進思之無
補懼竊禄以貽譏臣伏覩國家誕受殊祥薦膺秘籙祚
洪圖於萬葉超盛烈於百王陛下寅畏寳符陟封名岳
功垂不朽澤浸無垠奉若之心斯為至矣而清衷濬發
成命亟行就嚴城之北隅啓列眞之秘宇式昭丕應特
建嘉名自經始以來庀徒斯廣輦他山之石相屬於道
途伐豫章之材遠周於林麓累土陶甓揮鍤運斤功極
彌年費將鉅萬掩祈年之舊制踰槩日之前聞輟貴近
以董臨假使權而領護如此則國家尊奉靈文之意不
為不厚矣崇飾臺觀之規不為不壯矣然而臣之愚懇
或異於斯既有見聞安敢緘默臣以為今之興作有不
便之事五焉雖鳩僝巳行未可悉罷苟或萬一采芻蕘
之說省其功用抑其制度亦及民之大惠而憂國之遠
圖也所謂五者之目請為陛下陳之且今來所創立宫
規制宏大凡用材木莫非楩楠竊聞天下出産之處收
市至多般運赴宫尤傷人力雖云只役軍匠寧免煩擾
平民况復軍人亦是黎庶此未便之事一也邇者方畢
封崇頗煩經費今兹興造尤耗資財雖府庫之中貨寳
山積畚築之下工徒子來然内帑費積代之蓄藏百物
盡生民之膏血散之孔易歛之惟難雖極豐盈尤宜重
惜此未便之事二也夫聖人貴於謀始智者察於未形
禍起隱微危生安逸今雙闕之下萬衆畢臻暑氣方隆
作勞斯甚所役諸雜兵士多是不逞小人其或鼠竄郊
鄽狗偷都市有一於此足貽聖憂此未便之事三也王
者撫御寰區順承天地舉動必遵於時令裁成不失於
物宜靡崇奢侈之風罔悖隂陽之序臣謹按月令孟夏
無發大衆無起土功無伐大木今肇基卜築衝冐鬱蒸
俶擾厚坤乖違前訓矧復旱暵卒虐雷電迅風拔木飄
瓦温沴之氣比屋罹災得非以失承天地之明效歟此
未便之事四也臣竊聆中間符命之文有清净育民之
戒今所修宫閣盖本靈篇而乃過興剖掘之功廣務雕
鎪之巧雖屢殫於物力恐未恊於天心此未便之事五
也伏望遵祖宗之大猷察聖賢之深戒遷思回慮懲往
念來詔將作之官息勤苦之衆輯寧羣品對越高穹如
此則遐邇宅心人祗快望必若光昭大瑞須建靈宫將
相畢勞聿爰成績則臣敢效愚計亦可必行但能損彼
規模减其用度止崇樸素無取瑰竒惟將之以誠明仍
重之以嚴㓗名數之際加等是宜實費之資節儉為要
俾四海之内知陛下愛重民力之意豈不美歟昔太宗
皇帝建太一上清等宫亦不使窮極壯麗臣請陛下宜
遵而行之取為法制示不敢踰即鳴謙大德光於千古
矣奈何特欲過先帝之制作乎并覩西京造太祖影殿
東岳置會眞之宫計其工庸亦皆不啻中人百家之産
然於尊祖禮神則盛矣其於邦國大計猶未足為當時
之急務也臣料陛下必為海内承平邊隅清晏人康俗
阜時和年豐縱或築宫無損於事臣復謂其不然方今
疆場甫定敵廷有姑息之虞民俗苟安倉箱無紅腐之
積况關輔之地流亡素多近甸之氓農桑失望雖令有
司安慰亦恐未復田廬秋冬之間饑歉是懼亟經營於
神舘慮稍鬱於輿情且往古廢興之端前王得失之事
布在方冊足為商鍳者陛下覽之詳矣試觀自昔人君
崇尚土木孰若清静無為者之安全乎願陛下留神垂
聽無忽臣言則天下幸甚今雖上下之人皆知事理如
此而人人自愛莫敢輕黷冕旒至於左右大臣則慮計
之不從致見疎之悔中外百執則慮言之難達招妄動
之尤使忠讜之謀未盡良為此也惟臣出自幽隱遭遇
文明特受聖知度越流軰官為侍從身服簮裳粗識安
危之機未申補報之效捐軀思奮今也其時又安敢循
默苟容不為陛下别白而論之乎是以輙率庸妄輕冐
宸嚴感發於中無所顧避陛下寬其鼎鑊之罪矜其螻
蟻之誠深監古先試垂採擇無謂增建靈宫為一細事
而弗恤臣以為興役動衆尤繫事機不可不察也當使
鄉校之中豪奸之黨無所開竊議之口則微臣之望也
天下之幸也(大中祥符二年六月上時為知制誥)
上仁宗論玉清宫災蘇舜欽
臣聞烈士不避鈇鉞而進諫明君不諱過失而納忠是
以懷策者必吐上前蓄冤者無至腹誹則上下之情不
鬱教令之出悦隨然言之之難不如容之之難容之之
難不如行之之難有能言之則必容之容之則必行之
如此則欲治之主三代之迹也願陛下留意焉臣伏覩
今歲自春徂夏霖雨隂晦未嘗少止農田被菑者幾於
十九民情嗸嗸如昏墊焉臣謂近位之失人政令之多
僻賞罰弗公之所速也天之降災欲悟陛下陛下反謂
刑獄濫冤之致故肆赦天下以救之殊不念如此則殺
人者不死傷人者不抵罪其為濫冤則又加甚古者决
留獄斷滯訟以平水旱不聞用赦也故赦下之後隂霾
及今前志曰積冤生隂積隂生陽陽生則火災見焉乖
戾之氣發洩於玉清宫震雨雜下烈熖四起樓觀萬疊
數刻而盡誠非慢於禦備乃上天示戒也陛下當降服
减膳避正寢責躬罪已下哀痛之詔罷非業之作拯失
職之民在輔弼無禆國體者去之居左右竊弄威權者
去之精心念政刑之失虚懷收芻蕘之言庶幾變災以
答天意辰浹之間不聞有此告諭竊知陛下將計功役
再謀興修都下之人聞者駭惑往往聚首横議咸謂非
宜皆曰章聖皇帝勤儉十餘年天下富庶帑府流衍無
所貯藏乃作斯宫及其畢功而海内為之虚竭陛下即
位未及十年數歲連遭水潦雖征賦咸入而百姓困乏
若大興土木之功則費用不知紀極財賦耗于内征役
勞于下内耗下勞何以濟矣况天災而已違之是欲競
天無省已之意逆天不祥安已難任欲祈厚貺其可得
乎豈天譴告而陛下弗悟邪豈知而故為之邪豈再造
以祈天之祐邪臣不得不反覆而量也今為陛下計者
莫若來吉士去佞人姑務修德以勤至治使百姓足給
而寬其征税則可以謝天意而民情安矣賢君見變能
修道以除凶亂君無象天不譴告今幸得天見之變是
陛下修道之日豈宜忽哉昔漢宣帝三年茂陵白鶴舘
災下詔曰乃者火災降於孝武園舘朕戰栗恐懼不燭
變異罪在朕躬羣有司又不肯極言朕過以至於斯將
何悟焉夫茂陵不及上都也鶴舘不及此宫也彼尚降
詔四方以求巳過是知古帝王急治如此夫火不炎上
之罰正為是耳臣謹按前漢五行志云賢佞分别官人
有叙率由舊章禮重功勲如此則火得其性矣若信道
不篤或耀虚偽讒夫昌邪勝正則火失其性矣自上而
降濫熖妄起燔宗廟燒宫室雖興師而不能救故魯成
公三年新宫災劉向謂成公信三家子孫之讒逐父臣
之應也襄公九年春宋災劉向謂宋公聽讒逐其大夫
華弱奔魯之應也今宫災豈得亦有是乎願陛下恭默
而内省之省而既知之願陛下悔過而追革之罷再造
之勞役行古先之典法非惟大光基業亦天下之幸甚
也臣愚妄之言不足益國體之萬一陛下苟容而行之
三代兩漢之風指顧可致也
宋龔明之中吳紀聞蘇舜欽字子美易簡參政
之孫慷慨有大志工為古文聲名與歐陽公相埒
天聖七年玉清昭應宫灾子美以太廟齋郎詣登
聞上䟽謂天以此垂戒願陛下恭默自省語甚切
直時年方二十登景祐元年進士第俄有詔戒越
職言事者子美又上書極論其不可時論韙之
按宋史天聖七年六月丁未大雷雨玉清昭應
宫灾翌日太后對輔臣泣曰先帝力成此宫一
火延燔殆盡猶幸一二小殿存爾樞密副使范
雍度太后有再葺意乃抗言曰不若燔之盡也
太后詰其故雍對曰先朝以此竭天下之力遽
為灰燼非出人意如因其所存又復修葺則民
不堪命非所以祇天戒也宰相王曾吕夷簡亦
助雍言推洪範灾異以諫太后默然時舜欽年
甚少為太廟齋郎上此奏偉乎壯哉
上仁宗論京師土木勞費歐陽脩
臣近者為京師土木興作處多乞行减罷尋准勑差臣
與三司公同相度减定續具奏聞次今又聞聖旨下三
司重修慶基殿及奉先寺屋宇臣伏見近年政令乖錯
綱紀隳頽上下因循未能整緝惟務崇修祠廟廣興土
木百役興作無一日暫息方今民力困貧國用窘急小
人不識大計不思愛君但欲廣耗國財務為已利恣侵
欺於官物圖酬奬之功勞託名祖宗張大事體况諸處
神御殿當盖造之初務極崇奉棟宇堅固莫不精嚴雖
數百年未必損動近年以來不住修換昨開先殿只因
一柱損遂換一十三柱前後差官檢計朝廷並不取信
只憑最後之言遂至廣張物料盖緣廣張物料即多酬
奬恩澤竊以崇奉祖宗禮貴清净今乃頻有遷徙輕瀆
威靈要其所歸止為小人圖利臣見自古人君好興土
木者自春秋史記歷代以來並皆書為過失以示萬世
今小人圖一旦之利黷祖宗之威靈致人主於有過之
地誰忍為之臣實痛惜臣因准勑减定於三司略見大
槩開先殿初因兩條柱損今所用材植物料共一萬七
千五百有零睦親宅神御殿所用物料又八十四萬七
千又有醴泉福勝等處物料不可悉數此外軍營庫務
合行修造者又有百餘處使厚地不生他物惟産木材
亦不能供此廣費自古王者尊祖宗事神示各有典禮
不必廣興土木然後為能臣切見累年火災自玉清昭
應洞眞上清鴻慶壽寧祥源會靈七宫開寳興國兩寺
塔殿並皆焚燒蕩盡足見天意厭土木之華侈為陛下
惜國力民財譴戒丁寧前後非一陛下與其廣興土木
以事神不若畏懼天戒而脩省其已興作者既不可及
則未脩者宜速寢停况睦親神御殿於禮不宜作其事
甚明别無典禮講求乞更不下太常便行寢罷其慶基
殿如的有損漏只令三司差官整補不得理為勞績其
奉先寺乞令寺家自修今垂拱殿是陛下常坐之殿近
聞為無梁木且止未脩諸皇親自火燒居宅後至今寄
寓他所盖將良材美木俯徇小人並於不急處枉費遂
致合行脩造處却至乏材伏望陛下追思累次大火常
發於土木最盛處凡國家極力興脩者火必盡焚且天
厭土木而焚之又欲興崇土木以奉之以此福應未臻
而灾譴屢降也伏乞上思天戒下察人言人言雖狂而
實忠天戒甚明而不遠伏惟陛下聖德恭儉不樂遊畋
凡所興修皆非嗜好但以難違小人一時之請自取青
史萬世之譏實為陛下惜之伏望聖慈廣賜裁擇(至和二年)
(上時為翰林學士)
上仁宗請勿脩上清宫包拯
臣伏見十一月初二日夜上清宫火謹按春秋傳例曰
人火曰火天火曰災漢書五行志曰人火天火同為災
異皆以朝廷政令參驗得失而勸戒焉說者曰賢佞分
别官人有序則火得其性若信道不篤或耀虛偽則火
失其性自上而降濫熖妄起是為火不炎上上清宫者
乃祖宗脩建以崇無為之德今火燔之者豈焚修之人
不務精㓗以副陛下嚴奉之旨乎不然其天意垂戒於
陛下乎固宜勵精治道謹脩人事以答天變可也風聞
道路云陛下存留道衆似有繕修之意未辨虚實咸懷
危懼况天下多事調發旁午帑藏未實邊鄙未寧豈可
先不急之務舉無名之役哉且宫觀興於唐室非古制
也若謂先聖眞容理當欽奉則景靈宫會靈觀殿宇宏
壯可以奉安陛下推仁慈之德念疲敝之民且務安之
安之之方豈忍重困之也然外議紛紜頗甚惑衆欲乞
特降詔諭以安衆心
上仁宗乞罷寳相禪院剏建殿宇韓琦
臣竊聞右街寳相禪院見在移拆法堂剏盖大悲殿宇
特命中官監領其事所役兵匠數千百人假以舟車資
其輦運凡百用度悉從官給規模之盛功作甚崇臣計
其興建之因恐非陛下之意也臣伏覩近者興國寺雙
閣災延及大殿長廊俱為煨燼其寺舊安祖殿俯逼都
市衆人之慮再有脩葺而陛下亟降旨命悉令停寢任
其緣化使自營造斯所以重天戒而愛民力也稽諸載
籍事實難行戴履之倫孰不欣幸何乃遽傷治體有損
邦用起無名之役為不急之務乎所謂恐非陛下之意
斯可明矣又向者陛下崇務本之仁念維城之重即昭
應之遺址建睦親之大第諸邸之聚三千餘間常度不
充侵用南郊材植又且萬計復令出產州郡供補其闕
物役之大從可知矣今者業已成功焯為熙事何則厚
宗枝而隆孝治豈無益之所為乎當時言事者猶比上
封章願寢斯議盖亦重改作而節浮費也臣謂此役既
終即凡土木不急之事一切宜停以緩財力夫崇采椽
三等之制者唐堯之仁化也惜露臺百金之産者漢文
之儉德也煥在方牘所宜規範伏望陛下俯從愚說遠
紹前徽悟色相之非求本慈仁之足尚躋民壽域永底
太平斯乃奉順祖宗愛養元元之本也其寳相院剏盖
殿宇等臣欲乞詔下有司令悉停罷俾其營求施利得
自修崇盖此殿若成則法堂未立加之廊宇制度悉求
相稱必於間隙漸次申陳事既垂成理須從許如此則
功費之廣倍於初矣利其成而規賞典者其徒亦繁矣
且罷興國而營寳相則是休彼役而勞此功廢置雖殊
耗蠧豈異臣又慮違陛下重天戒愛民力之本意故昧
死陳述冀禆萬一(景祐三年七月上時為左司諫)
上仁宗乞罷迎開寳寺塔舍利余靖
臣伏見開寳寺塔為天火所燒五行之占本是災變朝
廷所宜戒懼以答天意尋聞遣人於塔基掘到舊瘞舍
利内庭看畢送還本寺許令士庶燒香瞻禮者道路傳
言舍利在内庭之時頗有光怪臣恐巧佞之人因此推
為靈異惑亂視聽先自内庭外及四方抄歛錢物再圖
營造臣忝備諫職見此事體不可不言臣聞帝王行事
但能勤儉脩德感動人心則雖有急難後必安濟臣觀
今天下自西陲用兵以來國帑虚竭民間十室九空陛
下若勤勞罪巳憂人之憂則四方之民咸蒙其福矣如
其不恤民病廣事浮費奉佛求福非所望於當今且佛
者方外之教理天下者所不取也割黎民之不足奉庸
僧之有餘且以侈麗崇飾甚非帝王之事或有戒臣者
曰若有營造必不出於府庫但取内庭無用之物凖其
直而與之亦不誅求於民任自僧徒化其願施之者積
歲累月而成之庸何傷哉臣應之曰天下之民皆厭賦
役之煩不聊其生至有父子夫婦携手赴井而死者其
窮至矣陛下若恤民之病取後宫無用之物内帑有餘
之幣出助邊費勿收中民一年田租明降指揮布告中
外此則陛下結天下之心感召和氣雖造百塔無以及
之若作無用浮侈之事民益怨矣又二年以來减省後
宫請給皆言内中煎迫不似往前今一旦捨施則財物
無紀何以取信四方哉切緣市井之人有知者少既見
内庭崇奉則遽相扇動傾箱竭槖為害滋深若以經火
不壞便為神異則本在土底火所不及若言舍利能出
光怪必有神靈所憑此妄言也且一塔不能自衞為火
所壞又何福可庇於民哉今朽木腐草皆有光水精及
珠之圓者夜亦有光况舍利本西方怪異之物有光亦
非今日之瑞昔梁武帝造長塔舍利亦常有光及臺城
之敗何能致福視此可以監之矣其開寳寺舍利塔伏
乞指揮更不營造上以見陛下不惑之明下以昭國家
愛民之意仍乞更不迎入内中供養且僧人軍校皆呼
舍利入宫不祥之語尤宜謹之其燃頂爛臂之人亦乞
禁絶(慶歴四年六月上時為右正言)
上仁宗乞罷脩開寳寺塔蔡襄
臣數日聞迎舍利歸開寳寺臣始疑之以為必無此事
屢以愚言乞賜寢罷不蒙聽納今又聞民間傳言皆謂
陛下欲重脩開寳寺塔伏念陛下必以邊事為憂蒼生
為意豈有枉費施於無用然慮僧徒妄引靈怪以惑聖
聰臣請悉推意而盡言之或以舍利有光引為靈驗臣
謂浮屠舍利之所居不能護惜天火所焚一夕而盡豈
可謂之神靈枯朽之物灰燼之餘或有光怪亦妖僧之
所爲也或以此塔太宗皇帝所造理須修復臣謂昭應
宫上清宫皆先朝所置天火一空已不復修孰有非議
若以禁中共出資財不費於官不擾於民臣謂一塔之
費百萬緍一錢之資皆生民膏血當此多事匱之之時
豈可虚費若施於土木果有福利以之助軍須而寬民
力此豈獨無福利哉况天火所焚大為警戒陛下當修
人事以報之今大興工役是以人力而拒天意也伏惟
陛下聖哲聰明必無此意人言不已臣實憂疑所有開
寳寺塔如有乞脩復者伏望陛下特加深罪以絶欺妄
(慶歴四年六月上時知諫院)
上仁宗乞罷修寳相寺何郯
臣伏聞朝廷近有指揮以寳相寺昨遭焚蕩許令寺僧
緣化修葺盖朝廷重糜府庫之財又不欲遂廢其寺故
有此處分以臣愚心思之其間尚有利害不可不論訪
聞寺僧主事者素豪猾善結託今既開端許其緣化彼
將假朝廷之命以脅誘民庶多求財貨則京師騷然侵
蠧盖其意不惟以修寺為事將圖財用為奉身恣縱之
資或民力不足則將因緣權倖復求朝廷出府庫之財
以畢其事此必然之理也假使民力可辦於國家雖無
所費亦不可許方今公私財力大屈凡起一事興一役
未嘗不取於民外方之民已困數歛惟京師之民幸而
未加横賦緩急有事亦將不免固不可使之輕費家貲
以奉土木不急之務朝廷頃年脩寺舍佛閣已費累巨
萬一旦遂為煨燼况外議傳云寺僧常以婦人置於佛
閣昨火發之際焚死者數人若傳者果信是朝廷廣費
財以崇奉佛事適足為羣僧淫戲之所近日主首坐遺
火罪止於奪師名紫衣寬假巳甚不可更啓其姦弊重
耗民財也臣按春秋或書災或書火其名雖殊然於變
異之兆其實同歸定哀之間兩觀桓僖宫災漢儒皆謂
天燔其所不當立今寺舍之災豈非以彫靡之過不當
立而立天命燔之亦如兩觀等災以示勸戒乎若有重
議脩之非所以畏上天之譴告伏望陛下追觀前事之
監深究異祥之來無興功以荅天戒其寺舍佛閣欲乞
一切罷脩用示聖懷抑畏之美臣以朴愚誤蒙擢進苟
有聞見不敢不陳惟聖明不以狂妄廢其言則死生幸
甚(皇祐元年上時為殿中侍御史)
乞罷修壽星觀司馬光
臣等前者伏覩陛下幸壽星觀奉安眞宗御容當是時
臣等不知事之本末未敢進言自後方知本觀舊日止
有先帝時所畫壽星近因本觀管幹内臣吳知章妄有
奏陳稱是先帝御容意欲張大事體廣有興脩自為勞
效别圖恩賞陛下天性仁孝以為崇奉祖宗重違其請
遂更畫先帝御容以易壽星之像改為崇先觀知章既
得御容倚以為名姦詐之心不知紀極乃更求開展觀
地别建更衣殿及諸屋宇將近百間制度宏侈計其所
費踰數千萬向去增益未有窮期臣等竊以祖宗神靈
之所憑依在於太廟木主而已自古帝王之孝者莫若
虞舜商之高宗周之文武未聞宗廟之外更廣為象設
然後得盡至誠也惟高宗祭祀親廟微為豐數故傅說
曰黷于祭祀時謂弗欽禮煩則亂事神則難祖已曰祀
無豐于昵盖規之也後至漢氏始為原廟當時醇儒達
禮者靡不譏之况畫御容於道宫佛寺而又為壽星之
服其為黷也甚矣且又太祖太宗御容在京師者止於
興國寺啓聖院而已眞宗御容已有數處今又益以崇
先觀是亦豐于昵也無乃失尊尊之義乎原其所來止
因知章妄希恩澤乃敢恣為誣罔興造事端致䧟朝廷
於非禮今既奉安御容難以變更若只就本觀舊來已
脩屋宇固足崇奉所有創添屋宇伏乞一切停寢止令
有司以時侍奉所有知章誣罔聖聰依託御容妄有干
請廣興力役乞下所司取勘窮治姦狀明正其罪取進
止(嘉祐七年十二月三日上)
乞罷脩感慈塔司馬光
臣伏聞感慈塔巳有聖旨坼脩五層竊以開封府界京
東京西河北河東陜西西川等路自去冬少雪今春少
雨麥田已無所收昨得五月十三日雨方種秋田自後
又經一月無雨萌芽始生隨復焦槁農民嗷嗷大率無
食棄去鄉里流離道路雇妻賣子以接餱糧縣官倉廪
素無蓄積贍給軍衆猶恐不足固無贏餘可以賑貸陛
下當此之際所宜側身刻意降服損膳以救其患而更
脩此佛塔以費國財臣竊以為失緩急先後之務矣且
此塔傾欹為日已久借使更經數年不脩於僧徒有何
大害若百姓饑窮朝不及夕而國家不能收恤則老弱
轉死溝壑壯者散為盗賊當是之時雖有千塔將安用
之夫府庫之財皆生民膏血苟非事不得已安可輕費
今有司既謟䛕苟且曾不為陛下愛惜陛下又不以介
意一皆聽之使四海蒼生將何所依仰臣愚欲望陛下
親發德音宣諭有司以今歲旱災且罷脩此塔及其餘
不急之費有似此類者皆令有司條奏以聞一切寢罷
候他年豐稔帑藏有餘然後徐議其事於聖政之初亦
足以彰愛民之意為盛美之一事也取進止(治平元年五月十五)
(日上)
乞停寢京城不急脩造司馬光
臣伏見近日以來脩造稍多只大内中自及九百餘間
以至皇城諸門并四邊行廊及南薰門之類皆非朝夕
之所急無不重脩者役人極衆費財不少此盖陛下纉
極之初禁庭之中誠有破漏不可居者陛下略命整葺
理亦宜然而左右之臣便謂陛下好興土木之工遂廣
有經度雖不至損壞之處亦毁拆重脩務以壯麗互相
誇勝外以希旨求知内以營私規利萬一陛下更因此
賞之則營造之端猝無窮已國財必竭民力必殫臣竊
惟陛下新臨天下惠澤未孚於民而以好治宫室流聞
四方非所以光益聖德也脩造勞費不可勝數臣請且
言諸州買木一事擾民甚多衙前皆厚有産業之人每
遇押竹木綱散失陪填無有不破家者先帝躬履節儉
宫室苑囿無有增飾故諸場木材皆有羡餘屢因赦恩
放免買木以寬民力自頃脩造倍多諸場材木漸就耗
减有司於外州科買百端營致尚恐不足而工匠用之
賤如糞土昔漢文帝惜十家之産罷露臺而不作今諸
場前後所積竹木何啻十家之産陛下至仁若察其所
從來得不為之愛惜乎况即今在京倉庫疎漏甚多皆
以上件數處興工占使匠人物料未暇脩葺致粟帛之
類大有損敗古者將營宫室宗廟為先厩庫為次宫室
為後今之所脩緩急先後無乃未得其宜乎又皇子生
而富貴年未及冠所宜示以樸素端其所習今聞所脩
三位規摹侈大又復過於祖宗之時皇子所居漢明帝
曰我子何得比先帝子此恐非所以納之於義方也臣
愚伏望陛下特降聖旨一應大内裏外舍屋即目不至
大段損壞之處及不至要切如南薰門之類並罷興脩
其皇子位只因舊屋夾截脩整早令畢工不得過為宏
壯且令那减匠人物料修倉庫之損壞者所司諸處監
脩之官自是本職更不與减年磨勘及轉官酬賞以塞
泰侈之源使天下皆知陛下去奢從儉仁民愛物不亦
美乎取進止(治平二年五月十一日上)
乞罷脩太乙宫文彦博
臣伏見脩建太乙宫為民祈福臣聞太乙天神之貴者
天道貴質凡所營繕理宜簡質不務雕鏤之巧不事金
碧之華不重費不太勞不日成之神明安之虔㓗之誠
内充天人之心交感神應之福其理必然臣又見累年
以來禁中營造不已般運木石鳩集丁匠殆無虚日既
有專切提舉脩内司復置都大提舉内中脩造司誠恐
所司各以宏麗取悦上心一作未畢一作復興新舊相
形不極不已國財民力豈易支供臣伏見陛下督責水
官以利農畆必思夏禹卑宫室盡力乎溝洫勵精庶政
勤恤民隱必思漢文罷露臺思百家之産臣伏願陛下
亟勑中外不急營造一切權罷即國用無窮民力稍寬
臣又見繼聖堂祖宗燕射之地今為造弩樁所運斧斤
置鑪鍜喧煩䙝瀆理恐非宜詩云維桑與梓必恭敬止
况祖宗之舊蹟乎乞將製造弩樁移置他所或歸之有
司則重明麗正之廷加之嚴㓗奉先孝思之心益以光
顯臣職在樞筦主調兵匠義當獻納區區下誠伏望采
察(熙寧四年上)
上徽宗止建火星觀以&KR1241;赤氣任伯雨
臣聞天人之交不啻影響災祥之來必有象類故格主
先正厥事而聖人惟能畏天嘗聞脩德以弭災未有因
祈禳而消變者也六經所載百世可知臣風聞近日内
臣打量太乙宫側欲建火星觀以禳赤氣之異臣始聞
之中心不信亦既累日傳者益衆臣為諫官當救其源
聞雖未詳敢不先事犬馬之心誠不能已竊惟陛下即
位以來災異屢降盖天之於人君猶父之於其子愛之
深則教之至數有災異或者欲陛下戒懼以謹厥初歟
陛下固宜小心脩德克已正事謹按洪範以五事配五
福說者謂視之不明是謂不哲時則有赤祥陛下當益
廣聰明判别賢佞攬權綱以信賞罰專威福以察功罪
使皇明赫赫事至必斷則乖異之象轉為休祥昔太戊
有桑楮之妖高宗有鼎雉之異皆能寅畏克正厥事成
中興之功延過歷之年未聞勞人費財留心土木也若
使脩德之效不及祈禳則聖人六經何獨不載又或祈
禳有感脩德不應則無私之上天顧可以私禱乎陛下
必若建此臣竊計其費不下萬金將取之有司邪則帑
藏空虚取之内庭邪則括刷巳迫河北一路物貴人饑
前年至今流移滿道與其捐所急以事無用孰若緩所
用以恤所急如此則所費有名所惠成德人人鼓舞天
下相慶皆謂陛下損已便民道光前古人心悅而天意
得矣赤氣之異豈不轉而為祥哉臣伏願陛下遠稽格
王仰測天意畏之以心謹之於事不泥世俗之論罷去
祈禳之役則人情自孚上穹昭答矣(建中靖國元年正月上)
汴京遺蹟志卷十四
