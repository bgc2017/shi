汴京遺蹟志卷二十一明李濂撰
藝文八
五言古詩
詠懷詩魏阮籍
徘徊蓬池上還顧望大梁綠水揚洪波曠野莽茫茫走
獸交横馳飛鳥相隨翔是時鶉火中日月正相望朔風
厲嚴寒隂氣下微霜羈旅無疇匹俛仰懷哀傷小人計
其功君子道其常豈惜終憔悴詠言著斯章
效阮公體梁江淹
昔余登大梁西南望洪河時寒原野曠風急霜露多仲
冬正慘切日月少光華落葉縱横起飛鳥時相過搔首
廣川隂懷歸思如何常願反初服閒步潁水阿
□遣懷唐杜甫
昔我遊宋中惟梁孝王都名今陳留亞劇則貝魏俱邑
中九萬家高棟照通衢舟車半天下主客多歡娛白刃
讎不義黃金傾有無殺人紅塵裏報答在斯須憶與高
李軰論交入酒壚兩公壯藻思得我色敷腴氣酣登吹
臺懷古視平蕪芒碭雲一去鴈鶩空相呼先帝正好武
寰海未凋枯猛將收西域長戟破林胡百萬攻一城獻
捷不云輸組練棄如泥尺土負百夫拓境功未已元和
辭大鑪亂離朋友盡合沓歲月徂吾衰將焉託存殁再
嗚呼蕭條益堪愧獨在天一隅乘黃已去矣凡馬徒區
區不復有顔鮑繋舟臥荆巫臨餐吐更食常恐違撫孤
按唐書本傳云甫嘗從李白及高適過汴州酒酣
登吹臺慷慨懷古人莫測也公作是詩時高李已
沒末句撫孤蓋謂高李之後也
宋中四首高適
梁王昔全盛賓客復多才悠悠一千年陳跡惟高臺寂
寞向秋草悲風千里來
二
朝臨孟諸上忽見芒碭間赤帝終已矣白雲長不還時
清更何有禾黍徧空山
三
梁苑白日暮梁山秋草時君王不可見脩竹令人悲九
月桑葉盡寒風鳴樹枝
四
登高臨舊國懷古對窮秋落日鴻鴈度寒城砧杵愁昔
賢不復有行矣莫淹留
大梁行唐堯客
客有成都來為我彈鳴琴前彈别鶴操後奏大梁吟大
梁傷客情荒臺對古城版築有陳跡歌吹無遺聲雄哉
魏公子疇昔好羅英秀士三千人煌煌象列星金槌奪
晉鄙白刃刎侯嬴邯鄲救趙北函谷走秦兵君王闇且
昧忠信莫之明間諜忽來及雄圖靡克成千齡萬化盡
但見秋水清舊國多狐兔夷門荆棘生蒼梧彩雲沒汳
浦綠池平聞有東山去蕭蕭班馬鳴河洲搴宿莽日夕
淚沾纓因之唁公子慷慨歌此行
汴州離亂後憶韓愈李翺孟郊
會合一時笑别離三斷腸殘花不待風春晝各飛揚歡
去收不得悲來難自防孤門清館夜獨臥明月牀忠直
血白刃道路聲倉皇食恩三千士一日為豺狼海島士
皆直夷門士非良人心既不𩔖天道亦反常自殺與彼
殺未知何者臧
寄大梁諸友韋應物
分竹守南譙弭節過梁池雄都衆君子出餞擁河湄燕
謔始云洽方舟己解維一為風水便但見山川馳昨日
次睢陽今夕宿符離雲樹愴重疊煙波念還期相敦在
勤事海内方勞師
大梁亭會李四栖梧作韋應物
梁王昔愛才千古化不泯至今蓬池上遠集八方賓車
馬平明合城郭滿埃塵逢君一相許豈要平生親入仕
三十載如何獨未伸英聲久籍籍臺閣多故人置酒發
清彈相與樂佳辰孤亭得長望白日下廣津富貴良可
求朅來西入秦秋風旦夕起安得客梁陳
汴州别韓愈孟郊
不飲濁水瀾空滯此汴河坐見遶岸冰盡為還海波四
時不在家敝服斷線多遠客獨顦顇春英落婆娑汴水
饒曲流野桑無直柯但為君子心歎息終匪他
黃河宋梅堯臣
積石導淵源沄沄瀉崑閬龍門自吞險鯨海終涵量怒
洑生萬渦驚流非一狀淺深殊可測激射無時壯常苦
事隄防何曾息波浪川氣迷遠山沙痕落秋漲槎沫夜
浮光舟人朝發唱洪梁畫鷁連古戍蒼崖向浴鳥不知
清夕陽空在望誰當大雪天走馬堅冰上
汴渠梅堯臣
我實山野人不識經濟宜聞歌汴渠勞謾綴汴渠詩汴
水源本清隨分黃河支濁流方已盛清𣲖不可推天王
居大梁龍舉雲必隨設無通舟航百貨當陸馳人肩牛
騾驢定應無完皮苟欲東南蘇要省聚歛為兵衛詎能
削乃須雄京師今來雖太平盡罷未是時願循祖宗規
勿益群息之譬竭兩川賦豈由此水施縱有三峽下率
皆麤冗資慎莫尤汴渠非渠取膏脂
劉原甫觀相國寺淨土楊惠之塑像吳道子畫
又越僧鼓琴閩僧寫真予解其詫
梅堯臣
吾儕來都下將踰三十春不聞此畫塑想子得亦新兹
寺臨大道常多車馬塵設如前日手晦昧己惑人曷分
今與古曷辨偽與真閩緇圖鳳姿越釋彈龍唇但知五
彩爛徒謂五音淳孰識商聲高孰驚眸子神不能評譜
品索玉翻成珉二君才調高言若羽翮振將令尋常工
千歲傳不泯
同次道游相國寺買得翠玉罌一枚
梅堯臣
古寺老栢下叟貨翠玉罌獸足面以立瓜腹肩而平虛
能一勺容色與藍水并我獨何為者忽見目以驚家無
半鍾畜不吝百金輕都人莫識寶白日雙眼盲
汴堤鸎梅堯臣
古堤多長榆落莢鵝眼小其下迅黃流其上鳴黃鳥安
知舟中人黑鬢日已少千里歸大梁玉笙聞䆗窕終朝
不成曲幽響在林表莫羨沙路行金鞭馳裊裊
過開封古城梅堯臣
荒城臨殘日雞犬三四家豈復古阡陌但問新桑麻頽
垣下多穴所窟狐與蛇漢兵墮銅鏃青血為土花
同江鄰幾龔輔之登吹臺有感梅堯臣
在昔梁惠王築臺聚歌吹笙簫無復聞黃土化珠翠當
時秦兵強今亦歸厚地我與諸賢良舉酒莫言醉曾誰
問孟軻空自有仁義
聞子美次道師厚登天清寺塔梅堯臣
二三君少壯走上浮圖巔何為苦思我平步猶不前苟
得從而登兩股應已攣復想下時險喘汗頭目旋不如
且安坐休用窺雲煙
送逐客王勝之不及遂至屠兒原
梅堯臣
犯霜出國門送客客已去猶意行未遠策馬過寒戍川
長不見人沙沒前岡路始聞雲木深忽逢朱亥墓金鎚
一報恩義烈垂竹素何須文學為寄語長沙傅
和公達過潘樓觀七夕市司馬光
織女雖七襄不能成報章無巧可乞汝世人空自狂帝
城秋色新滿市翠帟張偽物踰百種爛漫侵數坊誰家
油壁車金碧照面光土偶長尺餘買之珠一囊安知杼
軸勞何物為蠶桑紛華不足悅浮侈真可傷
牟駞岡閱馬江休復
牧馬散近坰閱視乘高秋駞岡似沙苑堆阜帶川洲坡
陁故梁城縈薄西南陬連棚映林樾星羅倚層丘回風
吹陣雲奔騰歘來游野性脫羈&KR0919;飲齕遂所求腹幹頗
肥張鬱怒何彪休群敺驟麋鹿逸勢凌蛟虬軍戎選輕
捷和鑾御調柔毛物有千名衆美歸驊騮梁王愁思臺
佛刹居上頭朅來一憑聎遺墟莽悠悠信陵骨已朽巖
穴誰見收當時英豪輩事逐東波流置酒臨風軒聊以
紓煩憂
介亭孫覺
真人昔未起奔鹿駭四方連延天目山兩乳百里長有
地跨江海無種生侯王中霄燎穹旻列石表壇場朱旗
大梁野英氣吞八荒寥寥百年後故物亦已亡所餘彼
巉巖峯巔屹相望主人承明老星斗工文章築亭紫霄
上坐客蒼株旁攀雲弄明月曉星生扶桑禹山隔波濤
簡書永埋藏願逢希夷使水土還故常
□朱亥墓蘇軾
昔日朱公子雄豪不可追今來遊故國大塚稱屠兒平
日輕公相千金棄若遺梁人不好事名字寄當時魯史
盜齊豹求名誰復知慎無怨世俗猶不遭仲尼
曉放汴舟黃庭堅
秋聲滿山河行李在梁宋川塗事雞鳴身亦逐群動霜
清魚下流橘柚入包貢又持三十口去作江南夢
汴河雨後呈同行馬秘書陳師道
雨霽晚虹收河堤淨如掃清隂拂人樹翠色垂流草漢
漕走王都華言雜夷䝤時方同馬生野泊聊論道
汴水斗減舟不能進因寄彦國舍人
陳師道
朝落幾寸水暮長幾寸沙深灘鰲背出淺浪龍鱗斜秋
風忽又惡越舫嗟初閣坐想掖垣人猶如在寥廓
八角井劉敞
誰鑿八角井不方亦不圓此地饒美水此井獨苦泉泉
甘常不渴泉苦更永年浪得世上名對之還慨然
信陵館金雷琯
閒過信陵館有懷信陵君君去日已遠誰憐抱關人徑
携一壺酒往酹公子墳墳科久已平其木幾為薪泉扉
鎻長夜千載不復晨昔為賢俊游今為狐兔隣豪貴竟
安在念之心如焚有生會歸盡但恐後無聞此意不可
必且醉梁園春
大梁懷古明劉基
昔有信陵君乃在大梁城親為貴介弟位冠諸侯卿傾
家待國士倒屣延豪英詣門謁朱亥虛左上侯嬴袖鎚
奪兵符救趙蜚英聲河外走蒙驁宗社賴扶傾于今不
可見寂寞傷人情
二
在昔信陵君勞謙實宏度好士天下稀賓客遠傾慕救
趙奪兵符掃清邯鄲霧歸來全大梁秦甲讋東顧魏王
木偶人朽心自成蠧讒言一以入危石不可據日落西
河隂歌章怨零露
落日汴隄上汪廣洋
落日汴隄上奄忽浮雲馳草樹遍原野茫茫天四垂上
有鳥嚶嚶下有塚纍纍世故念衰絶焉知埋者誰孤隋
昔撫運恃安忘險危乃以耳目私遂令骨肉疲骨肉日
以疲耳目日以虧平陸變滄海中途歌黍離持此鬱冲
襟涕下莫能揮
青城李禎
炎宋尚簡質郊丘布為墻九門謹闔闢萬卒嚴周防暫
置弗勞杵權施豈須隍緜延逮宣政驕盈更典章版築
易縷制墉壕固金湯衮龍狩沙磧泥馬奔錢塘奢侈諒
宜戒播辱尤所傷陶匏薦明水維馨仰前王
登大梁故城李夢陽
登高與處卑由來慮多端登高尚寡悰處卑焉能懽以
兹歴荆榛褰衣躡巑岏土壕帶隂風樓櫓危急湍崖岸
苦崩奔葭葦何漫漫周望鮮故物俯察多憂嘆潛魚葺
其鱗驚鳥無停翰雲浮誠不任淵沉諒何難終附岩穴
棲斯地非我安
艮嶽十六韻李夢陽
城北三土丘揭&KR2083;對堤口黃蘆莽瑟瑟疾風鳴衰柳云
是宋家嶽豪盛今頽朽我聞帝王富東京實罕有鑿池
通嵌竇移山媚戶牖岌嶪樓觀合歘吸風雷走崖隂翡
翠吟海窟蛟鼉吼燕趙矜麗人搜剔充妃后君臣互沉
湎斯道詎能久嗚呼花石費銖錙盡官取北風卷黃屋
此地竟誰守迢迢五國城二龍回其首向使任忠良邦
國得滅否余來值寒暮悲歌坐林藪狐狸竄古壘破瓦
沒藜莠孤城峙我前蒼蒼日將酉
正德四年七夕上方寺作李夢陽
逸人厭囂俗達士樂閒勝乃兹城中林而非車馬徑積
雨豁新霽雲石掩秋映微陽下孤塔潦水夾明鏡巳疑
塵寰隔况覩蓮方淨豈惟慕真覺亦以叩詮證玄蟬共
西夕浮雲本無定
戊寅早春上方寺李夢陽
逾年罔涉兹過之門巷疑匪畏霜露辰肯與春事期徑
蘭芊故叢苑松發新蕤陟丘念廢居升危眺回漪抱以
幽曠豁情緣悽愴移驚風遞虛塔振振空廊悲得遣復
安較勞生良爾嗤
梁臺懷古五首李濂
晨出南薰門駕言登吹臺鄒枚骨已朽梁王安在哉吁
嗟歌舞地樵牧令人哀
二
世運幾興廢宮殿皆蕪沒汴水無停波歲月去超忽不
見古時人荒臺上新月
三
梁苑久云廢梁臺亦已頽當日脩竹園寂寞狐兔馳秋
風吹禾黍異代使人悲
四
我登梁王臺臺平臨古陌夷門一夜雨秋草滿川碧不
聞歌吹聲孤遊旅愁積
五
柳色古臺煙遺宮今作田梁州三月暮楊花飛白綿載
酒登遊日猶疑賦雪天
汴京遺蹟志卷二十一
