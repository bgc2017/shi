汴京遺蹟志卷十七明李濓撰
藝文四
墓碑
清邊郡王楊燕竒碑文唐韓愈
公諱燕竒字燕竒弘農華隂人也大父知古祁州司倉
烈考文誨天寶中實為平盧衙前兵馬使位至特進檢
校太子賓客封弘農郡開國伯世掌諸蕃互市恩信著
明夷人慕之禄山之亂公年幾二十進言於其父曰大
人守官宜不得去王室在難某其行矣其父為之請於
戎帥遂率諸將校之子弟各一人間道趨闕變服詭行
日倍百里天子嘉之特拜左金吾衛大將軍員外置賜
勲上柱國寶應二年春詔從僕射田公平劉展又從下
河北大歷八年帥師納戎帥勉于滑州九年從朝于京
師建中二年城汴州功勞居多三年從攻李希烈先登
貞元二年從司徒劉公復汴州十二年與諸將執以城
叛者歸之于京師事平授御史大夫食實封百戶賜繒
綵有加十四年年六十一五月某日終于家自始命左
金吾大將軍凡十五遷為御史大夫職為節度押衙右
廂兵馬使兼馬軍先鋒兵馬使階為特進勲為上柱國
爵為清邊郡王食虚邑自三百戶至三千戶真食五百
戶終焉公結髮從軍四十餘年敵攻無堅城守必完臨
危蹈難歔欷感發乘機應會捷出神怪不畏義死不榮
幸生故其事君無疑行其事上無間言初僕射田公其
母隔於冀州公獨請往迎之經營賊城出入死地卒致
其母田公德之約為父子故公始姓田氏田公終而後
復其族焉嗣子通王屬良禎以其年十月庚寅葬公于
開封縣魯陵岡隴西郡夫人李氏祔焉夫人清夷郡太
守祐之孫漁陽郡長史獻之女柔嘉淑明先公而殂有
男四人女三人後夫人河南郡夫人雍氏某官之孫某
官之女有男一人女二人咸有至性純行夫人同仁均
養親族不知異焉君子於是知楊公之德又行於家也
銘曰
烈烈大夫逢時之虞感泣辭親從難于秦維茲爰始遂
勤其事四十餘年或禆或專攻牢保危爵位已隮既明
且慎終老無隳魯陵之岡蔡河在側烝烝孝子思顯勲
績斵石于此式垂後嗣
墓誌
故貝州司法參軍李君墓誌韓愈
貞元十七年九月丁卯隴西李翺合葬其皇祖考貝州
司法參軍楚金皇祖妣清河崔氏夫人于汴州開封縣
某里昌黎韓愈紀其世著其德行以識其葬其世曰由
梁武昭王六世至司空司空之後二世為刺史清淵侯
由侯至于貝州凡五世其德行曰事其兄如事其父其
行不敢有出焉其夫人事其姒如事其姑其於家不敢
有專焉其在貝州其刺史不悦於民將去官民相率讙
譁手瓦石胥其出擊之刺史匿不敢出州縣吏由别駕
己下不敢禁司法君奮曰是何敢爾屬小吏百餘人持
兵仗以出立木而署之曰刺史出民有敢觀者殺之木
下民聞皆驚相告散去後刺史至加擢任貝州由是大
理其葬曰翺既遷貝州君之喪于貝州殯于開封遂遷
夫人之喪于楚州八月辛亥至于開封壙于丁已墳于
九月辛酉窆于丁卯人謂李氏世家也侯之後五世仕
不遂藴必發其起而大乎四十年而其兄之子衡始至
戶部侍郎君之子四人官又卑翺其孫也有道而甚文
固於是乎在
徐文質墓誌銘宋穆脩
進士徐孝山喪其父執喪之三日以其友張生道卿所
錄父事拜且泣復授之張生并繼以語俾來請曰孝山
未即殞生尚惟喪事不可緩將卜葬以某日期日且廹
敢迹其實託銘於先生用刻而納之以光永幽穸予既
受而閱其始卒乃謂曰是葬也蓋得其禮矣比是今貴
家富族將葬其先必惑葬師說拘以歲月畏忌大至違
禮過時久而不克葬者多矣生能葬以其道正合士禮
踰月之制此獨可尚又安得拒請而勿銘也按君諱文
質字處中其先祖父嘗寓籍并土之文水逮君之考氏
既而復會朝廷以兵取太原太原平大徙并民入處之
京輔考於時與其族來至京師遂家焉自是得遊太學
為生徒治春秋經傳前後四舉有司竟不及禄而終考
始娶潁川陳氏女亡再娶清河張氏生男子二人女子
二人次子文蔚少卒獨君為前室陳氏所生二女子今
皆適京師良族由君而下始為京師里人凡并人其俗
剛厚而勤嗇能節損以立衣食諸來徙之戶初雖貧極
者居久而皆為富室矧其宿有齎者蓋可知故考亦用
是而殖其家考之歿貽其規法於君君於此益為之善
守者也君嘗念陳氏早世又傷父之不逮故事後親彌
盡其力無何數年母張氏又終初君亦嘗授經於儒官
馬龜符有慕仕進心至悼親之繼喪顧門中時無彊子
弟可任懼覆先人遺業則為不肖子因刻力事生於家
非時慶弔大事不出門如此者蓋有年天聖八年適五
十忽得疾醫累月弗愈以是年七月十七日卒於居君
凡四娶室輒有喪有四男五女初室李氏無子長子孝
山出次室李氏景山德山皆未及娶五女子亦幼在室
孝山有諸弟妹合族謀葬得其年八月之二十一日藏
君於東京之祥符縣開封鄉西韓村先墓之次以次室
李氏為合初李氏次苗氏李氏三室皆同穴而異棺斯
實禮也銘曰
惟古之葬等殺異宜日月有數舉無越斯末代不然惑
於葬師隂陽拘忌率常過時其孰警此伊徐氏子以時
而葬順禮之軌既合既祔有銘有紀如君之藏民亦鮮
矣
張子野墓誌銘歐陽脩
吾友張子野既亡之二年其弟充以書來請曰吾兄之
喪將以今年三月某日葬于開封不可以不銘銘之莫
如子宜嗚呼予雖不能銘然樂道天下之善以傳焉况
若吾子野者非獨其善可銘又有平生之舊朋友之恩
與其可哀者皆宜見於予文宜其來請於予也初天聖
九年予為西京留守推官是時陳郡謝希深南陽張堯
夫與吾子野尚皆無恙於時一府之士皆魁傑賢豪日
相往來飲酒歌呼上下角逐爭相先後以為笑樂而堯
夫子野退然其間不動聲氣衆皆指為長者予時尚少
心壮志得以為洛陽東西之衝賢豪所聚者多為適然
耳其後去洛來京師南走夷陵並江漢其行萬三四千
里山砠水厓窮居獨遊思從曩人邈不可得然雖洛人
至今皆以謂無如嚮時之盛然後知世之賢豪不常聚
而交游之難得為可惜也初在洛時已哭堯夫而銘之
其後六年又哭希深而銘之今又哭吾子野而銘於是
又知非徒相得之難而善人君子欲使幸而久在於世
亦不可得嗚呼可哀也已子野之世曰贈太子太師諱
某曾祖也宣徽北院使樞密副使累贈尚書令諱遜皇
祖也尚書比部郎中諱敏中皇考也曾祖妣李氏隴西
郡夫人祖妣宋氏昭應郡夫人孝章皇后之妹也妣李
氏永安縣太君子野家聯后姻世久貴仕而被服操履
甚於寒儒好學自力善筆札天聖二年舉進士歷漢陽
軍司理參軍開封府咸平主簿河南法曹參軍王文康
公錢思公謝希深與今參知政事宋公咸薦其能改著
作佐郎監鄭州酒税知閬州閬中縣就拜秘書丞秩滿
知亳州鹿邑縣寶元二年二月丁未以疾卒于官享年
四十有八子伸郊社掌坐次從次幼未名女五人一適
人矣妻劉氏長安縣君子野為人外雖愉怡中自刻苦
遇人渾渾不見圭角而志守端直臨事敢决平居酒半
脱冠垂頭童然秃且白矣予固已悲其早衰而遂止於
此豈其中亦有不自得者邪子野諱先其上世博州高
堂人自曾祖已來家京師而葬開封今為開封人也銘
曰
嗟夫子野質厚材良孰屯其亨孰短其長豈其中有不
自得而外物有以戕開封之原新里之鄉三世于此其
歸其藏
集賢院學士劉公墓誌銘歐陽脩
公諱敞字仲原父姓劉氏世為吉州臨江人自其皇祖
以尚書郎有聲太宗時遂為名家其後多聞人至公而
益顯公舉慶歷六年進士中甲科以大理評事通判蔡
州丁外艱服除召試學士院遷太子中允直集賢院判
登聞鼓院吏部南曹尚書考功於是夏英公既薨天子
賜謚曰文正公曰此吾職也即上疏言謚者有司之事
也且竦行不應法今百司各得守其職而陛下侵臣官
䟽凡三上天子嘉其守為更其謚曰文莊公曰姑可以
止矣權判三司開圻司又權度支判官同脩起居注至
和元年九月召試遷右正言知制誥宦者石全彬以勞
遷宫苑使領觀察使意不滿退而愠有言居三日正除
觀察使公封還詞頭不草制其命遂止二年八月奉使
契丹公素知敵山川道里敵人道自古北口回曲千餘
里至柳河公問曰自松亭趨柳河甚直而近不數日可
至中京何不道彼而道此蓋敵人常故迂其路欲以國
地險遠誇使者且謂莫習其山川不虞公之問也相與
驚顧羞媿即吐其實曰誠如公言時順州山中有異獸
如馬而食虎豹敵人不識以問公曰此所謂駮也為言
其形狀聲音皆是敵人益歎服三年使還以親嫌求知
揚州歲餘遷起居舍人徙知鄆州兼京東西路安撫使
居數月召還糺察在京刑獄脩玉牒知嘉祐四年貢舉
稱為得人是歲天子卜以孟冬祫既廷告丞相用故事
率文武官加上天子尊號公上書言尊號非古也陛下
自寶元之郊止羣臣毋得以請迨今二十年無所加天
下皆知甚盛德奈何一旦受虚名而損實美上曰我意
亦謂當如此遂不允羣臣請而禮官前祫請祔郭皇后
於廟自孝章以下四后在别廟者請毋合食事下議議
者紛然公之議曰春秋之義不薨于寝不稱夫人而郭
氏以廢薨按景祐之詔許復其號而不許其謚與祔謂
宜如詔書又曰禮於祫未毁廟之主皆合食而無帝后
之限且祖宗以來用之傳曰祭從先祖宜如故於是皆
如公言公既驟屈廷臣之議議者已多仄目既而又論
吕溱過輕而責重與臺諫異由是言事者亟攻之公知
不容于時矣會永興闕守因自請行即拜翰林侍讀學
士充永興軍路安撫使兼知永興軍府事長安多富人
右族豪猾難治猶習故都時態公方發大姓范偉事獄
未具而公召由是獄屢變連年吏不能决至其事聞制
取以付御史臺乃决而卒如公所發也公為三州皆有
善政在揚州奪發運使冒占雷塘田數百頃予民民至
今以為德其治鄆永興皆承旱歉所至必雨雪蝗輒飛
去歲用豐稔流亡來歸令行民信盗賊禁止至路不拾
遺公於學博自六經百氏古今𫝊記下至天文地理卜
醫數術浮圖老莊之說無所不通其為文章尤敏贍嘗
直紫微閣一日追封皇子公主九人公方將下直為之
立馬却坐一揮九制數千言文辭典雅各得其體公知
制誥七年當以次遷翰林學士者數矣久而不遷及居
永興歲餘遂以疾聞八年八月召還判三班院太常寺
公在朝廷遇事多所建明如古渭州可棄孟陽河不可
開樞密使狄青宜罷以保全之之類皆其語在士大夫
間者若其規切人主直言逆耳至於從容進見開導聰
明賢否人物其事不聞于外廷者其補益尤多故雖不
合於世而特被人主之知方嘉祐中嫉者衆而攻之急
其雖危而得無害者仁宗深察其忠也及侍英宗講讀
不專章句解詁而指事據經因以諷諫每見聽納故尤
竒其材己而復得驚眩疾告滿百日求便郡上曰如劉
某者豈易得也復賜以告上每宴見諸學士時時問公
少間否賜以新橙五十勞其良苦疾少間復求外補上
悵然許之出知衛州未行徙汝州治平三年召還以疾
不能朝改集賢院學士判南京留司御史臺熙寕元年
四月八日卒于官舍享年五十嗚呼以先帝之知公使
其不病其所以用之者豈一翰林學士而止哉方公以
論事忤於時也又有構為謗語以怒時相者及歸自雍
丞相韓公方欲還公學士未及而公病遂止於此豈非
其命也夫公累官至給事中階朝散大夫勲上輕車都
尉開國彭城爵公邑戶二千一百實食者三百曾祖諱
琠贈大理評事祖諱式尚書工部員外郎贈戶部尚書
考諱立之尚書主客郎中贈工部尚書公再娶論氏皆
侍御史程之女前夫人先公早卒後夫人以公貴累封
河南郡君子男四人長定國郊社掌座早卒次奉世大
理寺丞次當時大理評事次安上太常寺太祝女三人
長適大理評事韓宗直二尚幼公既卒天子推恩錄其
兩孫望旦一族子安世皆試將作監主簿公為人磊落
明白推誠自信不為防慮至其屢見侵害皆置而不較
亦不介于胷中居家不問有無喜賙宗族既卒皆無餘
財與其弟攽友愛尤篤有文集六十卷其為春秋之說
曰𫝊曰權衡曰說例曰意林合四十卷又有七經小𫝊
五卷弟子記五卷而七經小𫝊今盛行於學者二年十
月辛酉其弟攽與其子奉世等葬公於祥符縣魏陵鄉
祔于先墓乃為之銘曰
嗚呼惟仲原父學彊而博識敏而明坦其無疑一以誠
見利如畏義必爭觸機履險危不傾畜大不施奪其齡惟
其文章粲日星雖欲有毁知莫能惟古聖賢皆後亨有
如不信考斯銘
神道碑銘
馬正惠公神道碑銘王安石
推忠保順同德翊戴功臣彰德軍節度觀察留後特進
檢校太尉使持節相州刺史兼御史大夫正柱國扶風
郡開國公食邑六千六百戶食實封二千二百戶正惠
馬公以天禧三年十月戊戌葬開封祥符縣某鄉某里
至嘉祐七年公孫慶崇始來請銘以作公碑序曰馬氏
故扶風人至公高祖而徙處雲中贈太師諱某者於公
為曾祖贈太師中書令諱某者於公為祖龍捷左廂都
指揮使江州防禦使贈太師中書令尚書令蔡公諱某
者於公為父蔡公從太祖定天下力戰有功當是時雲
中已為契丹所得故馬氏又徙處浚儀今開封府祥符
縣也公諱知節字子元蔡公之終也年七歲太祖召見
禁中有司言例當補殿直特授西頭供奉官而賜以名
開寶五年年十八監彭州兵馬以嚴飭見憚如老將太
平興國三年領兵戍秦州清水姦人李飛雄乘驛稱詔
捕公及秦隴廵檢劉文裕等將繫之秦州因盗庫兵以
反公辨其詐與文裕執飛雄治殺之五年監潭州兵馬
改東頭供奉官雍熙二年又監博州兵馬劉延讓敗於
君子驛而契丹歸矣公方紏丁壮集芻糧繕城治械如
寇至吏民初不悦其生事也已而契丹果至度不可攻
乃去四年改西京作坊副使將屯于冀州端拱元年移
知定遠軍時議發河南十三州之民轉饟河北公告轉
運使樊知古此軍聚兵少而積粟多簸其腐尚可得十
七知古用此得粟五十萬斛以罷河南之役事聞朝廷
太宗嘉之二年深州新蹂於契丹城郭廬舍多壞而流
民衆乃移公知深州公至數月則壞者完流者復舉州
忘其寇戎之故而以公為能撫我會保州不治移往代
之淳化二年又移知慶州羌萬人以怨程德元來寇公
誘其渠帥諭以威信即皆引去四年遷西京作坊使知
梓州五年李順為亂於蜀之西川以公往討又以為先
鋒平劒州召還至三泉而復以公與王繼恩討賊繼恩
怒公抗直使守彭州盡收其軍而與之羸卒三百賊率
其衆至號十萬公力戰一日亡其卒大半乃夜獨出招
救兵復入賊終不能得城而以敗去除成都府兵馬鈐
轄遷洛苑使五年除蜀漢九州都廵檢使已而又兼成
都府兵馬軡轄真宗即位改内苑使蜀卒劉旰聚黨數
千人為亂所攻數州至輒取之公以卒三百追至蜀州
與戰旰走卭州而招安使上官正召公歸成都計事公
為正畫曰賊破卭州必乘勝劫掠度江薄我既息而戰
我軍雖倍未易敵也不如迎其弊急擊破之必矣遂行
次方井與正合殺旰等無噍類真宗賜書奬諭賞以錦
袍金帶咸平元年加登州刺史知秦州諸羌質子有三
十年不釋者公悉歸之諸羌德公訖公去無一人犯塞
小泉銀坑久不發掌吏盡産以償歲課而責之不已公
奏得釋而歸其産四年就除西上閤門使知成都府兼
本州兵馬軡轄有告龍騎士謀為變者所引以千數公
捕殺其首七人而置其餘無所問自乾德後歲漕蜀物
以富人為送多坐漂失籍其家公奏釋三班使臣及三
司軍大將代之而課其漕事為賞罰至今便之六年移
鄜延路駐泊兵馬都總管兼知延州蜀人於公去皆環
以泣公至延州羌方以兵覷邊會上元開門張燈示以
無為而羌卒不能為寇又移知鎮州兼本州兵馬都總
管景德元年契丹入邊民入保城公與之約盗一錢者
死有盗錢二百者公即殺之於是自澶以北城郭皆晝
閉詔使過公輒留之而募人間行送詔皆得其報以聞
又以便宜使所至受諸漕輓給邊之物故契丹欲敵掠
無所得車駕次澶州大將王超提卒數十萬逗留不赴
公屢趣之不為動移書譙讓乃始出師猶辭以中渡無
橋至則公先已度材一夕而橋就上聞手詔褒之且知
公果可以屬大事也二年移知定州又除東上閤門使
樞密院都承旨三年遂以檢校太保簽書樞密院事祥
符元年東封泰山以為行宫都總管自此行幸必以公
為都總管而皆許之專殺公部分明約束審出令肅然
而未嘗輒戮一人於是邊將言契丹近塞大臣議皆請
發兵以備公獨議使邊將移書問状從之契丹解去遷
檢校太傅四年加宣徽北院使五年除樞密副使當是
時契丹已盟中國無為大臣方言符瑞而公每不然之
獨嘗從容極言天下雖安不可忘戰去兵之意及他爭
議甚衆真宗多以公言為是七年除潁州防禦使知潞
州州之税賦常移以輸邊公為論其害自是所輸不過
鄰州而己天禧元年移知大名府兼駐泊兵馬都總管
使中貴人勞問賜白金二千兩居頃之遂以為宣徽南
院使知樞密院事檢校太尉有足疾時詔内朝别為一
班免其蹈舞二年疾病賜告求去位真宗不許而數使
中貴人勞問又幸其第賜白金三千兩已而度公實病
不可強以事乃罷以為彰德軍節度觀察留後而公固
求外鎮終不許居久之稍間入謁真宗輒使閤門祗候
二人伺公至即扶以入因掖其拜起數屏左右問事常
聽用三年又求外鎮乃以公知貝州兼本州兵馬都總
管將行矣召見又將付以政公固辭謝久之乃已而更
以公為本鎮至六月公疾作詔使公子洵美將太醫往
視而魏潞二鎮之人亦皆奔走來問為公請禱已而公
疾革真宗又使公弟之子成美馳𫝊召公歸京師而公
以八月壬寅不起矣享年六十五真宗為之震悼罷朝
詔贈侍中錄其子孫賻賜皆加等公前夫人丁氏某郡
君後夫人沈氏某郡夫人子男二人洵美終西京作坊
使英州刺史之美終内殿承制閤門祗候孫十六人其
十四人皆已卒而慶宗今為右班殿直慶崇今為文思
使知恩州公少忼慨以武力智謀自喜又能好書賓友
儒者所與善必一時豪傑有集二十卷其文長於議論
自始仕以至登用遇事謇謇未嘗有所顧憚王冀公丁
晉公用事每廷議得其不直輒面詆之真宗初或甚忤
然終以此知公而天下至今稱其正直銘曰
在浚西南誰封誰樹有宋正惠馬公之墓公當太宗真
宗之時暨暨諤諤謀行計施以羸擊強以少捕衆以賤
抗貴維公之勇雖貴雖衆雖強必克維公之敏亦維公
直帝曰直哉汝予良弼見國而已不知家室内朝十年
典掌機密暨予一心綱紀庶物元功宗謀莫汝敢匹公
曰孤臣敢曠于榮讒說不用是維帝明士或困窮莫知
其有既榮以位正或見醜公於可願兩得其尤不訖大
耄天為不謀德歉於年孰云耉老有賚後世公為夀考
刻趺篆首作此銘詩陳之隧道永矣其貽
汴京遺蹟志卷十七
