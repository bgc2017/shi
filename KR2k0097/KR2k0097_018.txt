汴京遺蹟志卷十八明李濓撰
藝文五
雜文
河隄謁者箴漢崔瑗
伊昔鴻泉浩浩滔天有夏作空(書伯禹作司空)爰奠山川導河
積石鑿于龍門䟽為砥柱率彼河滸大陸既礙播于北
野濟漯咸順沂泗從流江淮湯湯而冀宅乃州澹菑濺
濺東歸于海九野孔安四隩不殆爰及周衰夏績陵遲
導非其導堙非其堙八野填淤水高民居湓溢滂汨屢
决金堤瓠子潺湲宣房作歌使臣司水敢告執河(謂掌河渠)
(之官)
汴河銘唐皮日休
夫垂後以德者當時逸而後時美垂後以功者當時勞
而後時利若然者守道之主惟恐德不美後時逸於己
民也夸力之主帷恐功不及當時勞於己民也故天下
也不逸不足守不勞不可去故其利害生於賢愚之主
自古然邪則隋之䟽淇汴鑿太行在隋之民不勝其害
也在唐之民不勝其利也今日九河外復有淇汴北通
涿郡之漁商南運江都之轉輸其為利也博哉不勞一
夫之荷畚一卒之鑿險而先功巍巍得非天假暴隋成
我大利哉尚恐國家有淇汴太行之役因獻纖誡是為
汴河銘
惟河瀰瀰循禹之軌厥有暴隋鑿通津泗書泣疲民夜
哭溺鬼似赭流川如松貫地龍舟未故江都己弑陳迹
空存逝波不止在隋則害在唐則利嗚呼聖王守此而
已
鐡犀銘明于謙
百鍊玄金鎔為真液變幻靈犀雄威赫奕鎮厥堤防波
濤永息安若泰山固如磐石水怪潜形馮夷歛迹城府
堅完民無墊溺雨順風調男耕女織四時循序百神效
職億萬閭閻措之枕席惟天之休惟帝之力亦爾有庸
𫝊之無極
侯嬴宋鄒浩
語有之曰夏則資皮冬則資絺夫皮豈當暑之急而絺
豈禦寒之具哉蓋無事而備之者所以待有事也是以
昔之君子有竄身海濱日以漁釣為事淡若忘情於世
者及投竿而起論天下之務如此則治不如此則亂如
此則安不如此則危累數十萬言皆古今之秘策興王
之所汲汲而未獲者也故其功名卒與日月俱而莫之
朽彼侯嬴者豈亦有得於此歟何其謀奪魏兵談笑而
辦如探懷中物邪夫虎符所在至深至密所謂如姬者
亦未必知其處也况敵國國人諸大夫左右乎而嬴獨
何以知之晉鄙嚄唶宿將提十萬兵之衆於閫外功罪
未决而信陵遽以單車至其不肯授兵萬萬無疑矣顧
朱亥之賢殆非荆卿所擬固足以辦大事方且陸沉於
鼓刀之肆舉國莫知也而嬴獨何以知之嬴既無數家
射覆占候之術以探賾而索隱徒以抱關之賤謀奪其
兵以成信陵之高義有始有卒不差毫釐非其講之有
漸處之有素而能若是乎余故曰無事而備之者所以
待有事也惟其信陵之初折節下之而不以貴自驕也
久居於市不以市人竊罵為之動也引之上座不以將
相賓客改其禮也是至誠而不倦者也是真喜士者也
是可與有為者也其欲郤秦而救趙而不以平日之所
養者斷然成之則非人也嬴不為也故余嘗以謂無信
陵則亦無侯嬴雖然嬴於信陵固忠矣於魏得為忠乎
秦拔趙必移擊魏無乃賈禍於國乎是不然其為信陵
謀者乃所以為魏謀也何則秦有并吞六國之心久矣
六國不滅其心不己趙魏與國也唇亡則齒寒皮朽則
毛落其勢然也其拔趙而必擊救之者秦之虚聲也不
敢救趙而坐視其拔者魏之實禍也蓋秦伐魏趙拔亦
伐不拔亦伐拔趙而伐其伐亟其禍大不拔而伐其伐
遲其禍小由是言之殺晉鄙以奪其兵特鄙一身之不
幸而魏國之幸也然則使嬴不輕用其死王能任之或
止助信陵以相魏魏其興乎賀長雄者將不在秦而在
魏乎是又不然其輕用其死余是以知其無能為也何
則方嬴之時士知死名以為義而不知死義以為義者
紛紛自以為莫己若也非惑歟蓋可以死而死義以成
仁者也不死則無勇不可以死而不死仁以成義者也
必死則傷勇嬴於是二者不為管仲之不死而必為田
光之必死果何謂哉且士之所以不能有為於世者有
物以累之也死生亦大矣而嬴不以動其心以之有為
烏往而不暇奈何功名分止此耳嗚呼其戰國之竒士
而名教之罪人乎
擬梁惠王送衛鞅還秦文元楊維禎
將軍吾故相公孫痤之中庶子也痤嘗薦將軍於寡人
又勸寡人不用必殺之寡人不殺意有以用將軍也未
幾將軍西入秦遂忘寡人寡人將徼福於將軍而將軍
獻策伐魏豈宗國之望於將軍者乎公子卭與將軍素
昆弟交將軍遺書於卭將與卭面盟以解兩國之兵卭
信將軍將軍劫盟而執卭大破吾魏將軍亦豈竒男子
哉楚子虔重幣甘言以執蔡侯春秋疾其傾危也書誘
執以垂百世之惡將軍立丈木之信以治秦己而賣信
執卭書之史策不示惡百世乎夫馭人以欺者人亦欺
於我公子虔杜門不出者八年固將有間於將軍吾已
知將軍必反魏矣將軍反魏是將軍送府腦於寡人而
寡人不忍也納之它國它國又將軍仇仍納諸秦將軍
可以死生惟將軍自審處之魏人送鞅於秦秦人殺鞅
車裂以殉盡滅其家云
梁惠王葬議楊維禎
惠王葬有日天大雨雪至於牛目為棧道而葬羣臣多
諫沮太子不聽犀首問諸惠施施引文王更葬事太子
㢮期而葬余怪惠子通古學而不及訂諸禮春秋何也
春秋於宣公八年書已丑葬敬嬴雨不克葬庚寅日中
而克葬定公十五年書丁已葬我君定公雨不克葬戊
午日下昃乃克葬榖梁以為雨不克葬喪不以制左氏
以為雨不克葬禮也二說何從士喪禮有潦車蓑笠之
具而王制謂庶人葬不為雨止則先王亦慮及於此而
為之先備矣然或雨雪之甚泥潦之深治葬之臣子會
葬之諸侯備有所不給則豈可以遠日為拘比於庶人
而必狼籍以葬乎說禮者謂庶人不為雨止則諸侯大
夫宜為雨止而春秋書克葬者實與其以雨止而成乎
葬也梁襄之葬其父不幸天大雨雪必欲治棧道以葬
羣臣之諫不能止而止於惠施之言施所引楚山之事
以為文王之義此市井之論而施本之以為義此戰國
之士不學之陋也然其說也亦能使其君㢮期而更葬
則亦合禮於人情而以為義法文王則吾未知也
或問夷門監者楊維禎
或問夷門監者比四豪之客為何人其不臣乎天子不
友乎諸侯如薛公之所敬上客者三人乎不然何公子
虚左以迎監者上車不遜公子執轡而愈恭乎抱遺老
人曰咈哉夷門監者乃刺劫之魁耳何上客之有哉矯
令奪兵於趙則有功於魏則不忠公子師不忠之人何
以為公子余獨取信陵之客一人焉公子有自功之色
客說公子曰人有德於公子公子不可忘公子有德於
人願公子忘之吾以上客歸其人而史氏不以姓名書
惜哉
擬漢為公子無忌置守冡五家詔
明李濓
昔者武王克商封比干之墓表商容之閭所以褒賢聖
風四海也朕過大梁聞魏安釐王時有公子無忌者謙
恭禮士不耻下交執轡監門枉駕屠市卒頼士力郤秦
救趙威震于諸侯既成大伐益敦退讓而趙之君臣感
德服義口不忍言獻五城可謂一世之雄豪矣閱代寖
遠風槩猶存今冡墓荒凉鞠為茂草朕甚愍之特命郡
國為公子置守冡五家俾世世以歲時奉祠公子仍復
其家亡與它事庶得專守塋域防禁樵採以慰公子于
九原所司其欽承之勿忽
安都宋秦觀
臣聞世之議者皆謂天下之形勢莫如雍其次莫如周
至於梁則天下之衝而己非形勢之地也故漢唐定都
皆在周雍至五季已來實始都梁本朝縱未能遠觀長
安盍亦近卜於洛陽乎而安土重遷眷眷於開封之境
非所以為萬世計也臣竊以為不然何則唐漢之都必
於周雍本朝之都必於梁而後可也夫長安之地左殽
函右隴蜀襟憑終南太華之山縈帶涇渭洪河之水地
方數千里皆膏腴沃野卒有急百萬之衆可具形勢便
利下兵於諸侯如建瓴水四塞之國也故其地利守自
古號為天府開封地平四出諸道輻輳南與楚境西與
韓境北與趙境東與齊境無名山大川之限而汴蔡諸
水參貫巾車錯轂蹄踵交道軸轤銜尾千里不絶四通
五達之郊也故其地利戰自古號為戰場洛陽左瀍右
澗表裏山河扼殽澠之隘阻成臯之險直伊闕之固廣
袤六百里四面受敵以守則不如雍以戰則不如梁然
雍得之可以為重自古號為天下之咽喉凡天下之形
勢無過此三者也故彼蜀之成都吳之建業皆霸據一
方之具而楚之彭城特盗賊之窟耳易曰天險不可升
也地險山川丘陵也王公設險以守其國所謂險者豈
必山川丘陵之謂哉在天而不可升在人而不可奪則
皆為險矣夫雍為天府梁為戰場周為天下之咽喉而
臣以謂漢唐之都必於周雍本朝之都必於梁而後可
者漢唐以地為險本朝以兵為險故也漢高祖曰吾以
羽檄召天下兵莫有至者武帝曰吾初即位不欲出虎
符發兵郡國蓋漢踵秦事郡國背道材官有變則以符
檄發之京師惟有南北兩軍有期門羽林孤兒以備扈
從唐分天下為十道置兵六百三十四府其在關中者
惟二百六十有一府府兵廢始置神策為禁軍亦不過
數萬人以此見唐漢之兵皆在外也故非都四塞之國
則不足以制海内之命此所謂以地為險者也本朝懲
五季之弊舉天下之兵宿於京師名挂於籍者號百餘
萬而衣食之給一毫已上皆仰縣官又非若府兵之制
一寓之於農也非都四通五達之郊則不足以養天下
之兵此所謂以兵為險者也夫以兵為險者不可以都
周雍猶以地為險者不可以都梁也而昧者乃以梁不
如周周不如雍嗚呼亦不達於時變矣夫大農之家連
田阡陌積粟萬斛兼陂池之利并林麓之饒則其居必
卜於郊野大賈之室歛散金錢以逐什一之利出納百
貨以收倍稱之息則其居必卜於市區何則所操之術
殊則所託之地異也今梁據天下之衝歲漕東南六百
萬斛以給軍食猶恐不贍矧欲襲漢唐之迹而都周雍
之墟何異操大賈之術而欲託大農之地也由是言之
彼周雍之地者漢唐之險耳本朝何賴焉
按少游此議蓋附會本朝而為之說非中正之見
也余嘗著論駁之漫錄于左
宋都汴論明李濓
余每見世之君子喜誦吳起在德不在險之語以為千
古名言竊謂起之言信美固不可以人廢但失内外交
脩之意耳何則德與險可相有而不可偏廢也是故為
國者德為本而險次之蔑德而恃險弗可也有德而無
險亦弗可也不觀諸易與周禮乎易坎之象曰天險不
可升也地險山川丘陵也王公設險以守其國險之時
用大矣哉周禮司險掌九州之圖以周知山林川澤之
阻故自古帝王必依險以立國固常嚴乎内治之脩而
亦不少弛乎外患之慮若文王邑豐武王遷鎬成王宅
洛漢唐都關中皆為長治久安之畫者也宋因五代之
舊而建都於汴可謂失計之甚矣夫汴平原曠野無險
阻可守張儀謂其地四平無名山大川之限固戰場也
酈生說漢高亦曰陳留天下要衝四通八達之郊歷稽
往牒古無建都於此者魏本都安邑苦秦侵伐不得已
東徙大梁厥後秦使王賁引河灌城王&KR1421;就擄滿城魚
鱉矣朱全忠之簒唐也居汴不過五六年耳唐莊宗舉
兵伐之其禍烈於王&KR1421;石敬瑭因之耶律長驅少帝被
執視全忠之禍則尤烈焉藝祖英武振世創業之賢君
也覆轍如此乃不之鑒而襲周都汴遂貽子孫北狩之
耻使中原淪於金人卒不可復推厥禍原由其忽遠圖
而昧大計也尚誰咎乎末年西幸洛陽有留都之意而
羣臣弗從太宗時為晉王扈從力言其非便藝祖曰遷
洛尚未也終當居長安耳晉王引吳起在德不在險之
語以諷藝祖不答由是知藝祖之智非不知汴之不可
都也特沮於衆論少獨斷耳夫既安於都汴當思慎固
根本之地以伐外寇之謀可也矧燕薊接壤相去不遠
一旦敵馬南牧何以禦之曾不是慮而君臣上下以為
宴然無事故景德中契丹入寇朝議欲為太王避狄之
謀寇萊公力主親征郤之然猶增歲幣數十萬慶歷中
又肆無厭之求富鄭公以彊詞折之然亦增歲幣數十
萬靖康復入寇廟堂援故事請和金人不許乃括京城
内外金賂之不滿其欲青城之邀倉卒無策以應而國
勢遂不可支矣嗚呼使當時蚤從藝祖之言西遷於洛
豈有二帝蒙塵中原陸沉之禍哉憶在仁宗之朝范文
正公時為陜西安撫使上疏曰天有九關君有九重請
修京城以壮帝居營洛陽以備廵幸太平則居汴京水
陸都會之地以便天下急難則守洛陽山河表裏之宅
以保中原且關中自古興王之地百二天險亦宜留意
仁宗將從之而沮于余靖之言其議遂寝范公之高見
遠識實與藝祖合誠非在廷諸臣可及朱子稱其為宋
室第一流人物豈溢美哉或曰國之廢興天也非人之
所能為也是故天運苟在丘墟金湯天運已去何險足
恃陽九遘厄厥數否塞人欲以區區智力挽回於其間
抑難矣曰天道遠人事邇何謂天道運數是也何謂人
事脩德恤民用賢去奸凡可以壮吾國勢銷患於未萌
者皆是也苟不盡力於人事而一聽於天數則將坐俟
危亡而莫之自強矣詩曰其何能淑載胥及溺有天下
國家者其尚懋於圖治以祈天永命慎勿惑於茫不可
稽之天數哉
讀宋史何喬新
元祐初宣仁臨朝司馬光吕公著在政府蘇轍劉安世
孔文仲在諫臺蘇軾程頥范祖禹之屬居侍從羣賢恊
心取熙豐病民之法一切更之而主其法者悉從貶逐
蔡確章惇吕惠卿之徒或竄炎荒或黜散秩天下拭目
想見太平及宣仁崩章惇相熙豐羣邪唾掌而起布在
朝著於是賢人君子一日充塞嶺南而凡以正直自名
者無一得脱于禍延及宣和之末士氣消人心去外患
啓而宋事不可為矣君子曰元祐諸賢之禍蓋生於激
也水之激也覆舟矢之激也傷指天下之事過於激者
其禍必至於不可救古之君子處變故之際以忠恕之
心行寬平之政故卒免於報復之禍惜夫諸賢不審于
此也熙豐之法固多病民然其間亦有一二可行者不
問是非一切紛更之則過矣熙豐用事之臣固多狡佞
大者均逸外藩小者斥居州縣亦可以已矣而任言責
者滌瑕索瘢攻擊不少恕典制命者擿微發隱惟恐其
罪之不昭不亦甚乎孔子曰人而不仁疾之已甚亂也
諸賢之於羣小疾之亦已甚矣彼熙豐小人惴惴無所
容則其恊以謀我求逞其毒以快其忿者將無所不至
矣一旦主心既移乘隙而動諸賢欲自全於世其可得
邪夫主人攻盗也猶有怛心焉盗之攻主人也凡可以
剚刃者極其力而後已故始也陳瓘劉安世紏劾羣奸
終也楊畏來之邵掊擊善類始也蘇軾草制過於抑揚
終也林希草制極其醜詆始也貶死瘴江者蔡確一人
耳終也劉摯吕大防之屬死于嶺海不知其幾豈非禍
生於激邪賢人君子之受禍固不暇計國勢陵夷至于
不可復振不亦悲乎嗚呼世之君子當其時而遇其事
尚以元祐諸賢為監哉
汴說宋王安石
古者卜筮有常官所諏有常事若考步人生辰星宿所
次訾相人儀状色理逆斥人禍福考信於聖人無有也
不知從何許人傳宗其說者澶漫四出抵今為尤蕃舉
天下而籍之以是自名者蓋數萬不啻而汴不與焉舉
汴而籍之蓋亦以萬計予嘗眎汴之術士善挾竒而以
動人者大抵宫廬服輿食飲之華封君不如也其出也
或召焉問之某人也朝貴人也其歸也或賜焉問之某
人也朝貴人也坐其廬旁歷其人之往來肩相切踵相
籍窮一朝暮則已錯不可計竊異之且竊歎曰吾儕治
先聖人之言而脩其術張之能為天子營太平歛之猶
足以禔身正家顧未嘗有公卿徹官若是其即之勤也
或曰子知乎渴者期於漿疾者期於醫治然也子誠能
為天子營太平禔身正家彼所存勢與位爾勢不盈位
不充則熱中熱中則惑勢盈位充矣則病失之病失之
則憂惑且憂則思决以彼為能决子亦能乎不能則無
異其即彼䟽此也因寤不復異久之補吏淮南省親江
南有金華山人者率然相過自言能逆斥禍福噫今之
世子之術奚適而不遇哉因以汴說諗之
辭權知開封府劄子歐陽脩
臣伏聞内出誥勑各一道付閣門除臣兼龍圖閣學士
權知開封府臣以庸拙久塵侍從初無勞效以伸補報
日夕循省常愧心顔今者曲蒙聖慈誤加選用豈可苟
避繁劇輒希辭免蓋臣有不得已者須至縷陳臣自前
歲已來累有奏列乞一外任差遣蓋以臣久患目疾年
齒漸衰昏暗愈甚又自今年春末忽得風眩昨於韓絳
入學士院勑設日衆坐之中遽然昏踣自後往往發動
緣臣所脩唐書已見次第欲俟書成便乞補外豈期聖
造委以治繁臣素以文辭專學治民臨政既非所長加
以早衰多病精力不彊竊慮隳官敗事上誤聖知兼所
脩唐書不過三五月可畢置局多年官吏拘留糜耗供
給今已垂成若别差人轉成稽滯欲望聖慈矜臣衰病
才非所長欲乞别選才能許臣且仍舊職候唐書成日
乞一外任差遣以養衰殘取進止(嘉祐三年六月上)
翰林侍讀學士右正言馮京改翰林學士知制
誥權知開封府制王安石
勑學士職親地顯而開封典治京師非夫忠厚仁恕而
有文學政事之能孰可以任此具官某造行直方受材
博敏踐更中外休顯有稱論思禁林尹正畿甸詢謀惟
允其往懋哉可
翰林學士知制誥權知開封府馮京轉官加勲
邑制王安石
先帝以盛德成功克終天禄眇然在疚水念嗣訓非左
右之良孰與濟此哉具官某秉哲蹈義士民所望尹正
京邑善聲流聞邦有大賚當由貴始往膺榮禄無替厥
脩可
開封府羣見致辭林希
臣希等伏以聖人在上首善始於京師天下脩文貢士
興於甽畆此乃伏遇皇帝陛下仰稽古道下育人材發
明詔於多方命興賢於列郡臣等謬當詔旨輒與能書
雖為草野之臣得奉天庭之貢
代開封知府諸廟謝雨文韓琦
粤自凉秋以來嘉㴻未洽雖宸衷之在念顧穡事以為
虞式是靈祠奠茲神壤奉吉蠲而致禱冀聰直以垂休
上符宵旰之懷下慰編齊之望會風期於少女驅雲族
於太山曾未崇朝遽均和澤壤父輟耕而相賀祠官霑
服以言旋濟旱歲以作霖畢蘇民瘵兆豐年而為瑞協
助聖猷爰被詔於禁中俾涓辰而報貺用陳馨薦祗答
蕃釐諒精意之攸歆固嘉應之斯在尚饗
祭河神文二首明于謙
曩者河水為患薄近城邑脩築堤岸勞費財力建祠妥
靈水患乃息大雨時行民事當憂希神默相降祉垂休
隄防鞏固河道安流今特遣官祭以牲醴誠意感孚災
患消弭戴神之惠曷其有已
二
惟神毓秀隂陽或流或峙成象在天成形在地相順則
為生成相反則為克制惟城惟隍以屏以蔽祀典攸崇
生民依庇茲者河水為患民勞財費垂成厥功乃值乖
異水不由北而反南至意者或祀缺於事神或冒犯乎
禁忌今特遣官牲醴以祭惟神垂休除害興利北河則
順遵乎洪流南岸則增崇乎地勢民無久勞事乃克濟
萬古千秋戴神之惠
于肅愍之廵撫河南也其為吾民經畫建百世之
利者甚多而捍禦黃河厥績尤著觀祭河神文二
篇亦可見其用心之懇惻矣謹錄之以為後之君
子告
景靈宫脩蓋英宗神御殿上梁文
宋王安石
天都左界帝室中經誕惟僊聖之祠夙有神靈之宅嗣
開宏構追奉睟容方將廣舜孝於無窮豈特尚漢儀之
有舊先皇帝道該五泰德貫二儀文摛雲漢之章武布
風霆之號華夏歸仁而砥屬蠻夷馳義以駿奔清蹕甫
𫝊靈輿忽往超然姑射山無一物之疵邈矣夀丘臺有
萬人之畏已葬鼎湖之弓劔將游高廟之衣冠今皇帝
孝奉神明恩涵動植纘禹之服期成萬世之功見堯於
羹未改三年之政乃眷熏脩之吉壤載營館御之新宫
考協前彛述追先志廟廊列峙寝門可象於平居門壁
旁開輦路故存于陳迹官師肅給斤築隆施揆吉日以
庀徒舉脩梁而考室敢申善頌以相歡謠
抛梁東聖主迎陽坐禁中明似九天升曉日恩如萬國
轉春風
抛梁西瀚海兵銷太白低王母玉環方自獻大宛金馬
不須齎
抛梁南丙地星高每歲占千障滅烽開嶺徼萬艘輸賮
引江潭
抛梁北邊城自此無鳴鏑即看呼韓渭上朝休誇竇憲
燕然勒
抛梁上彷彿神遊今可想風馬雲車世世來金輿玉斝
年年享
抛梁下萬靈隤祉扶宗社天垂嘉種已豐年地産珍符
方極化
伏願上梁之後聖躬樂豫寶命靈長松茂獻兩宫之夀
椒繁占六寝之祥宗室蕃維之彦朝廷表幹之良家𫝊
慶譽代襲龍光肩一心而顯相保饋祀之無疆
開封府上梁文楊億
受三靈之眷命開百世之丕基居中土以制四方坐明
堂而朝萬國上觀玄象設路寝而闢應門下鑒黃圖定
神州而分赤縣玉帛駿奔而薦至舟車輻湊以交馳居
民最處於浩穰寰宇共瞻於表式伏遇皇帝陛下道光
上聖仁洽普天性堯舜之聰明體禹湯之勤儉垂衣裳
而布政懸法象以授時旰食視朝但精求於理本臨軒
遣使常散採於民謠物情而煦育如春王道而坦平若
砥故得五兵不試邊陲無金革之聲四序由康隴畆起
倉箱之詠敦淳反朴黎民盡致於可封獻賮輸琛異域
曾無於後至混車書而一統頒正朔於四夷卜年遠過
於成周拓土更逾於彊漢乃眷京畿之千里旁連魏闕
之九重包括諸華儀刑列郡疆理既推於廣斥閭閻最
號於便蕃豈惟俠少之場所謂帝王之宅爰求控壓實
在元良皇太子道契黃離位隆蒼震問安視膳素彰周
寝之勤主鬯承祧爰踐漢儲之貴自春宫而育德鎮天
邑以分憂誕揚慈惠之風廣布神明之政綠林屏息絶
吠犬以堪驚玉燭均調無喘牛而可問於是决斷簿書
之暇經營土木之功廣棟宇之新規集班輸之絶藝揮
斤者成市荷鍤者如雲度楩柟杞梓之材召丹雘圬墁
之匠百堵皆作不日而成梁横螮蝀以蜿蜒瓦疊鴛鴦
而迤邐堂皇有煒廳事斯嚴廊回合以四周庭清虚而
中敞制度迭彰於壮麗形容備極於巍峩足以明東朝
副貳之尊表南府鎮臨之盛今茲吉日將畢竒功爰自
抛梁式申犒勞散金錢而滿地堆餅餌以如山巵酒彘
肩盈樽滿案極量而飲應不羡於單醪實腹而飡固如
填於巨壑既醉以飽式舞且歌同承渙汗之恩共樂昇
平之化
抛梁東三韓百粤慕華風毛車遠涉浮天浪歡呼鼓舞
未央宫
抛梁西雪嶺金河路不迷萬里玉關皆我土葡萄苜蓿
徧高低
抛梁南跕鳶浪泊聖恩覃大貝明珠盈帑藏崔嵬銅柱
拂煙嵐
抛梁北匈奴逃遁空沙磧茫茫絶漠净無塵待上隂山
重刻石
抛梁上非煙顥氣何蕭爽歷歷天邊種白榆亭亭雲際
峩僊掌
抛梁下萬井繁華堪大訖家家樓閤倚晴空處處絃歌
樂皇化
伏願抛梁之後風調雨順時和年豐聖夀靈長與大椿
而難老邦家鞏固將磐石以無窮少海長浮於厚載前
星永耀於玄穹濟濟宫庭之僚屬森森天府之賓從盡
預商山之羽翼咸依儉幕之芙蓉將吏奔趨而有幸軍
民撫育以皆同悉傾心而奉上並竭節以向公路絶寇
攘夜戶而從茲不閉人無爭訟圜扉而自此常空百姓
咸躋於夀域八方悉被於仁風然後我皇帝之千秋萬
歲長端拱以居中
奏汴州得嘉禾嘉瓜状唐韓愈
右謹按符瑞圖王者德至於地則嘉禾生伏惟皇帝陛
下道合天地恩霑動植邇無不協遠無不賓神人以和
風雨咸若前件嘉禾等或兩根並植一穗連房或延蔓
敷榮異實共蔕既叶和同之慶又標豐稔之祥感自皇
恩微莖何極於造化親逢嘉瑞小臣喜遇於休明
䟦學士院題名記後宋歐陽脩
余鄉在翰林七年嘗以謂宰輔有任責之憂神僊無爵
禄之寵既都榮顯又享清閒而兼有人天之樂者惟學
士也自頃以來叨被恩私俾參政論力疲矣而勤勞不
得少息心衰矣而憂患浩乎無涯却思玉堂如在天上
偶因發篋閒覽題名不覺慨然遂書於此嘉祐八年中
秋日也
䟦夷門市㕓圖後元王惲
孫樵讀開元雜報至生恨不為太平人豈聲明文物矯
首拭目聞可喜而觀可樂乎近閱夷門市㕓圖其風物
氣習備見政和間流宕浮靡之俗然非盛極無以臻此
予生長汴梁及見百年遺老往往尚能談當時風物令
人不覺有孫氏之嘆但二帝播遷已兆朕於此所謂治
亂之迹接踵相尋也畫品則穠纖巧麗出内供奉手無
疑正可與夢華錄互為之覽耳至元丙子二月觀於平
陽寓舍夏六月重見於汴京試院中明年夏六月立秋
後一日連雨中靜坐偶書於燕東開陽坊李黃門之故
堂
䟦汴京留守兼開封尹宗澤誥後
蘇伯衡
謹按公元祐六年年三十六進士及第調館陶尉歷龍
游膠水趙城令政和二年改官知掖縣差通判登州道
士高延昭恃勢犯法公窮治之不少假延昭至京師因
林靈素訴公改建神霄宫不當公既乞祠而歸猶坐削
奪羈置鎮江實宣和元年以四年郊恩叙復就差監鎮
江酒官此則當時所被誥也六年除通判巴州事靖康
二年御史中丞趙過庭等薦公可臺職召赴闕假宗正
少卿充和議使公奏名不正改計議使議者以公剛方
難合必不屈徒死無益乃不遣行會選易河朔帥守擢
公直秘閣知磁州加河北義兵都總管就遷秘閣脩撰
高宗以親王奉使過磁公力止之朝廷即授以天下兵
馬大元帥公為副元帥暨高宗即位南京命公以龍圖
閣直學士知襄陽府俄徙知青州又用尚書左僕射李
綱薦知開封府遂以延康殿學士為京城留守兼開封
尹陞資政殿學士建炎二年秋薨於汴有旨除公門下
侍郎御營副使依舊留守而遽以訃聞詔贈觀文殿學
士謚忠簡先是公上休致之請特授朝散大夫後恤典
行累進其階由通議大夫至開府儀同三司詩不云乎
無競維人若公者非所謂命世之大材歟方公盛年置
之散地且踰三紀一忤權幸坐廢四年及河北事勢危
急始舉磁以授之公年已六十八矣其授任居守也二
帝北狩高宗南廵於斯之時岌岌乎如以一縷之線引
千鈞之石而臨萬仞之淵尚賴公雖老奮然自以身任
恢復之事夫何規模甫定功業垂成而時宰見忌遇事
輒從中沮之公不勝憂憤疽發于背而死茲非有志之
士所為太息流涕者邪公既薨而宋竟失中原矣豈人
之無禄而天不憗遺也將未欲混一而遽奪之也於戲
喪亂之來必生弭亂之材以擬其後公材略不世出天
固生之徽宗固不用之高宗雖用之又不免以小人間
之是則公之吞志以沒宋之偏安於一隅者豈天運哉
抑亦有人事焉覽是誥者未可直以為足見一代故事
也此誥行於宣和四年壬寅後二百八十二年為今洪
武六年癸丑公七世孫經重加装池且請其表兄蘇伯
衡識公削奪之由并官伐之槩以便觀者而伯衡輒以
所素慨者繫之實是歲之十月二十日也
按宗忠簡公出處實繫汴京存亡平仲之䟦是誥
也頗悉公之平生故錄之
䟦東京夢華錄後明李濓
幽蘭居士孟元老東京夢華錄一冊十卷凡宋之京城
河渠宫闕官府寺觀橋巷市井勾肆大而朝賀典禮小
而口味戲劇無不詳備可謂勤矣元老不知何人觀是
錄纂述之筆亦非長於文學者大抵是錄擬宋敏求東
京記而作東京記上中下三卷上卷為宫城周五里唐
宣武節度治所建隆三年廣城之北隅用洛陽宫殿之
制修之中卷為舊城周二十一里唐汴州城也號闕城
亦曰裏城下卷為新城周四十八里周世宗所築羅城
也號國城亦曰外城敏求嘗撰長安河南二志其學閎
博元老不逮也元老自序自徽宗崇寕二年癸未入京
師至靖康元年丙午避兵南徙蓋寓京師者二十有三
年故紀載時事極為詳備但是時艮嶽已成梁臺上方
寺㙮俱在而錄内無一言及之不知何也由是觀之則
元老之所遺漏者抑多矣嗟乎自靖康丙午迄今五百
餘年兵燹之所燔爇黃河之所衝淤都城勝蹟湮没殆
盡覽是錄者能無黍離之悲乎
䟦空同子觀燈行後李濓
宋都元夕燈火之盛至政和宣和之間極矣是時歲榖
屢登四方無事天子方樂于宴安勌于治理不復加意
于紀綱法度之間而憸夫小人務悦其君者又倡為豐
亨豫大之說以逢迎之於是縱意肆欲大起鰲山之戲
煙花火樹照耀城闕而生民膏血為之枯竭今觀東京
夢華錄暨宣和遺事所載令人驚怛惻惋不能自已嗚
呼不作無益害有益召公明訓也徽宗豈懵于此邪顧
乃優游娛嬉以坐致靖康之亂實人事舛錯為之惡可
獨歸之于天數哉空同李獻吉先生為余書其所撰觀
燈行于卷盖自喜其得意之作也竊觀空同此篇實擬
唐李嶠汾隂行而作雄渾古朴雖不逮嶠然其詞采煥
發亦一代之傑作也暇日偶展閱一過漫書其後
汴京遺蹟志卷十八
