汴京遺蹟志卷二十三明李濂撰
藝文十
七言律詩
同陳留崔司戶早春宴蓬池唐高適
同官載酒出郊圻晴日東馳鴈北飛隔岸春雲邀翰墨
傍簷垂柳報芳菲池邊轉覺虛無盡臺上偏宜酩酊歸
州縣徒勞那可度後時連騎莫相違
黃河羅隠
莫把阿膠向此傾此中天意固難明解通銀漢應須曲
纔出崑崙便不清高祖誓功衣帶小僊人占斗客槎輕
三千年後知誰在何必勞君報太平
汴河羅隠
當時天子事閒遊今日行人特地愁柳色縱饒粧故國
水聲何忍到揚州乾坤有意終難會黎庶無情豈自由
應笑秦皇用心錯謾驅神鬼海東頭
秋日汴河客舍酬友人羅隠
梁宋追遊蚤歲同偶然違别事皆空年如流水催何急
道似危途動即窮醉舞且欣連夜月狂吟還聚上樓風
煩君更枉騷人句白鳳靈蛇滿袖中
隋堤柳李山甫
曾傍龍舟拂翠華至今凝恨倚天涯但經春色還秋色
不覺楊家是李家背日古隂從此朽逐波疎影向南斜
年年只有晴風便遙為雷塘送雪花
又秦韜玉
種柳開河為勝遊堤前常使路人愁隂埋野色萬條思
翠束寒聲千里秋西日至今悲兔苑東波終不返龍舟
遠山應見繁華事不語青青對水流
下第後夷門乘舟至永城驛題薛能
秋賦春還計盡違自知身是拙求知惟思曠海為休處
忽喜孤舟似去時連浦一程兼汴宋夾堤千柳雜唐隋
從來此恨皆前達敢負吾君作楚辭
寄汴州令狐相公王建
三軍江口擁雙旌虎帳長開自教兵機鎻惡徒狂寇盡
思驅老將壯心生水門向晚茶商閙橋市通宵酒客行
秋日梁王池閣好新歌散入管絃聲
約張處士遊梁譚用之
莫學區區老一經夷門關吏舊書生晉朝滅後無中散
韓國亡來絶上卿龍變洞中千谷冷劒横天外八風清
好携長策干時去免逐漁樵度太平
送高别駕歸汴州韓翃
信陵門下識君顔驄馬輕裘正少年寒雨送歸千里外
東風沉醉百花前身隨玉帳心應愜官佐銅符勢又全
久客未知何計是參差去借汶陽田
汴河亭許渾
廣陵花盛帝東遊先擘崑崙一𣲖流百二禁兵辭象闕
三千宮女下龍舟凝雲鼓震星辰動拂浪旗開日月浮
四海義師歸有道迷樓還似景陽樓
中秋夕寄大梁劉尚書許渾
汴人迎拜洛人留虎豹旌旗擁碧油刁斗嚴更軍耳目
戈鋋長控國咽喉柳營出號風生纛蓮幕題詩月上樓
應念散郎千里外去年今夜醉蘭舟
彭門用兵後經汴路三首吳融
長亭一望一徘徊千里關河百戰來細柳舊營猶鎻月
祁連新塜已封苔霜飛綠野愁無際燒接黃雲慘不開
若比江南更牢落子山詞賦莫興哀
二
隋堤風物已淒涼堤下仍多古戰場金鏃有苔人拾得
蘆衣無土鳥銜將秋聲暗促河聲急野色遙連日色黃
獨上寒城更愁絶戍鼙驚起鴈行行
三
鐵馬雲旗夢渺茫東來無處不堪傷風吹白草人行少
月落空城鬼嘯長己見紛争驚宇宙可憐蕭索絶煙光
曾為塞北閒遊客遼水天山未斷腸
駕幸西太乙宮遇雨宋韓琦
曉蹕聲乾下九重西郊岑寂欵琳宮驕陽尚作三春旱
多稼期霑一雨豐恤物致虔歸上德應誠為答即神聰
從來聖感無旋日不在商巖傅說功
從駕過金明池韓琦
帳殿深沉壓水開幾時宸輦一遊來春留苑樹隂成幄
雨漲池波色染苔空外長橋横螮蝀城邊真境闢蓬萊
匪朝侍宴臨雕檻共看龍艘奪錦回
駕幸金明池韓琦
西池風景出塵寰春豫方乘禁座閒庶俗一令趨夀域
從官齊許宴蓬山樓臺金碧交輝外舟楫笙歌浩渺間
與衆盡歡宮漏促萬花叢裏屬車還
丙午上已瓊林苑賜筵韓琦
春光濃簇寶津樓樓下新波漲鴨頭嘉節難逢真上已
賜筵榮入小瀛洲僊園雨過花遺靨御陌風長絮滚毬
禊飲不須辭巨白清明來日尚歸休
西歸日瓊林苑賜宴即席賦此文彥博
竊禄叨榮四紀餘退思僥倖亦無如趨朝再覩新宮省
解紱還歸舊草廬報國丹心明皎皎戀軒疲足去徐徐
群公盡出都門祖盛事光於漢二疏
上元夜從駕至集禧觀文彦博
順時同樂慰邦民協氣和風應早春斗運帝車遵大路
雲從天步絶纖塵民瞻玉色欣遊豫岳峙琳宮望省巡
回御端闈張鎬飲蘭燈桂魄耀星津
赴集禧宮祈雪追憶從先皇駕幸泫然有感
歐陽脩
琳闕岧岧倚瑞煙憶陪遊豫入新年雲深曉日開宮殿
水闊春風颺管絃千騎清塵回輦路萬家明月放燈天
一朝人事淒涼改惟有靈光獨巋然
崇政殿試賢良晚歸歐陽脩
槐柳依依禁籞長初寒人意自淒涼鳳城斜日留殘照
玉闕浮雲結早霜老負漁竿貪國寵病須樽酒送年光
歸來解帶西風冷衣袖猶霑玉案香
車駕朝謁景靈宮歐陽脩
琳館清晨藹瑞氛玉旒朝罷奏韶鈞綠槐夾道飛黃蓋
翠輦鳴鞘向紫宸金闕日高猶泫露綵旌風細不驚塵
自慙白首追時彦行近儲胥忝侍臣
景靈宮致齋歐陽脩
攝事衰年力不強誰憐岑寂臥齋房青苔點點無人迹
綠葉隂隂覆砌凉玉宇清風來處遠僊家白日靜中長
却視九衢車馬客自然顔鬢易蒼蒼
景靈宮奉迎仁宗皇帝御容有感
歐陽脩
行殿峩峩出綠槐琳宮芝闕聳崔嵬管絃飄落人間去
幢節疑從天上來基業百年傳聖子黔黎四紀樂春臺
孤臣不得同鍼虎未死心先冷若灰
和王景彛學士紫宸早謁梅堯臣
朝開閶闔九重深望拜朱旒照玉簪霜氣稍迴龍陛峻
日光微轉鳳樓隂庭中綵仗穿旗脚案外薰爐對殿心
我預千官少裨補欲將歌頌播堯音
和宋次道學士紫宸早謁梅堯臣
陸生聲譽在雲間來預簪裾謁帝顔冠劒有容夔與卨
文章全盛馬兼班耽耽玉宇龍纏棟藹藹金鋪獸齧環
却出常衙殿前過戟衣風動自相攀
和宋中道觀車駕朝謁景靈宮梅堯臣
都人夾望禁槐旁閶闔初來旭日光彫玉翠鞍牽騕褭
盤龍朱輦爛文章焚香閟殿開嚴帳汲水寒溝灑廣莊
一見天顔萬人喜却迴宮禁樂聲長
和王景彛正月十六夜省宿過景靈街
梅堯臣
官街不閉東城月圓影纔虧夜色春自躍金羈來宿省
從他錦帳欲誇人燈光遠近疑爭晝歌韻高低競起塵
我老都無遊樂意似君清枕睡侵晨
愁臺王安石
頽垣斷塹有平沙老木荒榛八九家河勢東南吹地坼
天形西北倚城斜傾壺語罷還登眺岸幘詩成却嘆嗟
萬事因循今白髮一年容易卸黃花
金明池王安石
宜秋西冠碧參差憶著鄉人禊飲時斜倚水開花有思
緩隨風轉柳如癡青天白日春長好綠鬢朱顔老自悲
跂馬未堪塵滿目夕陽偷理釣魚絲
又王安國
霓旌遠遠拂樓船滿地春風錦繡筵三島路深浮閬苑
九霞觴滿奏鈞天仗歸金闕浮雲外人望瑤臺落日邊
最引平生江海趣波瀾一段草如煙
又王立之
遊絲隨絮惹行人酒肆歌樓駐畫輪鳳管遏回雲冉冉
龍舟衝破浪𥻘𥻘日斜黃繖歸馳道風約青帘認别津
朝野歡娛真有象壺中要看四時春
遊玉津園蘇軾
承平苑囿雜耕桑六聖臨民計慮長碧水東流還舊𣲖
紫壇南峙表連岡不逢遲日鶯花亂空想疎林雪月光
千畝何時窮帝耤斜陽寂歴鎖雲莊
和宋次道大慶殿上元迎駕司馬光
鳳律年華到尚新九重氣象已成春曉雲低拂羽林仗
宿雨先清紫陌塵玉殿鳴鞘傳警蹕彤庭委珮集簪紳
闕前無復魚龍戲自有驩謠億萬人
汴岸置酒贈黃十七黃庭堅
吾宗端居叢百憂長歌勸之肯出游黃流不解涴明月
碧樹為我生涼秋初平群羊置莫問叔度千頃醉即休
誰倚柁樓吹玉笛斗杓寒挂屋山頭
幸太學倡和(篇什繁多不能盡載略錄七八首耳)呂大防
清曉金輿出建章祠宮轉仗指虞庠三千逢掖裾如雪
十萬勾陳錦作行再拜新儀瞻魯聖一篇古訓贊周王
崇儒盛世無云補扈蹕空慚集論堂
蘇頌
聖主恢儒率舊章首冬鳴蹕下膠庠師生褒博趨鱣序
文武端嚴列鴈行承詔敷陳商戊甲執經環立晉袁王
三千學者多才秀定有同升孔子堂
韓忠彦
恢崇儒教頓生光天子親來幸上庠星弁煌煌環帝座
霜袍密密綴周行廟祠稽首尊先聖書義終篇勸嗣王
學道深慙非入室此辰榮事預升堂
劉奉世
聖典垂精及表章曠儀親舉自宗庠縱觀橋擁浮雲盖
待問庭充振鷺行首舉儒風隆上國增光帝業掩前王
太平榮遇慚多幸重見虞歌起廟堂
范純禮
四十餘年舊典章聖君今復幸虞庠虎賁萬騎森羅列
鴈序諸生儼綴行已見重華同舜帝不須無逸戒成王
祖宗基構隆三代統業相承是肯堂
吳安持
翰林墨客奏封章天子欣然幸國庠綵仗六龍初擁路
青衿三舍已重行隆儒共慶賢堯舜訪道誰知應帝主
附鳳騫淵皆法從獨慙由也亦升堂
豐稷
鳳幄雲開日月光九霄鳴蹕下虞庠朝元進士鴻成列
拱極名臣玉照行問道賈生稱五學乞言戴聖美三王
上心夙悟周公戒天下安危自一堂
李格非
日月天回十二章詔移清蹕幸膠庠六龍穩轉橋門曲
多士横穿錦仗行俎豆威儀瞻闕里東西風教自周王
太平誰謂初無象四海形容在一堂
過龍德故宮毛麾
萬里鑾輿去不還故宮風物尚依然四圍錦繡山河地
一片雲霞洞府天空有遺愁生落日可無佳氣起非煙
古來國破皆如此誰念經營二百年
讀靖康僉言金元好問
浚郊沙海浩茫茫河廣纔堪一葦航顛沛且當懲景德
規模何必罪朱梁滄溟不掩蛟龍窟天地同歸雀鼠鄉
三百年間幾降擄長星無用出光芒
汴堤懷古王良臣
迷僊樓觀鬱連空一日都歸鬼唾中奢則兆亡天聽邇
去而不返水流東鎻煙弱柳愁蛾綠閣雨幽花淚臉紅
總為錦帆歸不得至今啼鳥怨西風
龍德宮雷琯
紫簫吹斷碧雲歸十二樓空盡玉梯綵仗竟無金母降
僊裾猶憶化人携千年洛苑銅駝怨萬里坤維杜宇啼
莫倚危欄供極目斜陽更在露盤西
汴梁雜詩三首李汾
琪樹明霞五鳳樓夷門自古帝王州衣冠繁會文昌府
旌戟森羅部曲侯美酒名謳陳廣座凝笳咽鼓送華輈
秦州王粲何為者憔悴囂塵嘆白頭
二
樓外風煙隔紫垣樓頭客子動歸魂飄蕭蓬鬢驚秋色
狼籍麻衣涴酒痕天塹波光搖落日太行山色照中原
誰知滄海横流意獨倚牛車哭孝孫
三
寥落關山對月明客窗遙夜夢魂驚三年岐下音書絶
八月河南風露清冉冉暮愁生草色迢迢秋思入蟲聲
誰知廣武英雄嘆老却窮途阮步兵
資聖閣登眺李獻甫
高閣凌雲眼界寬野煙碧樹有無間天邊孤鳥飛無盡
陌上行人去不還魏國幾回時事改汴堤千古夕陽閒
愁來重倚欄干望崧少西頭是故山
汴梁懷古元傅與礪
汴上荒城繞故宮山頭危石墮秋風夷門市起聞嘶馬
梁苑樵歸見斷鴻鬭草尚餘殘後碧進花無復盛時紅
欲登高處腸先斷滿目閒愁賦未工
又雅勒呼
花石岡前麋鹿過中原秋色動關河欲詢故國傷心事
忍聽前朝皓齒歌蔓草有風嘶石馬荆榛無月泣銅駝
人間富貴皆如夢不獨興亡感慨多
又元明善
天荒地老禁垣低草滿丹墀徑路迷金水河枯龍已去
蓬萊島圮馬空嘶當時何處安青𤨏今日無門降紫泥
舉目山河增感慨英雄何在日還西
朝元宮留宿李準
宋家天子朝元閣南内宮中太乙壇五夜星辰金榜動
九天風露玉階寒朱衣魚鬛迎笙鶴絳節龍光引佩鸞
八駿不歸遼海月步虛空遶紫雲端
登汴梁城李準
天上曾聞玉輦過金城千里帶黃河鳳凰一去蓬萊苑
鴈鶩群飛太液波燈火樓臺空市井風雲冠蓋盡丘阿
惟餘畫角聲中調猶是流沙磧裏歌
雲驥橋湯鼎
橋頭車馬鬧喧闐橋下帆檣見畫船弦管隔花人似玉
樓臺近水柳如煙地連秦晉通三市路入淮濠接九天
獨倚闌干望宮闕翠微高映五雲邊
汴京懷古李兩山
滄海成田艮岳荒誰能行役不徬徨青城北狩隔萬里
花石南來知幾綱土暗塵昏天水碧風輕雨過女真黃
無人可語宣和事九些陳留酹一觴
登熙春閣王惲
封丘門外故宮旁天閣空餘内苑荒瀛海夢空三島沒
帝城煙慘五雲蒼石鯨照水鱗猶動金鳳凌雲勢欲翔
竒貨梁園當日盡為誰留在閱興亡
哀故宮王惲
掖庭依約粉垣丹行入荒宮重黯然華表忽驚人世換
昆明重見劫灰寒石龍委地埋秋草湖玉臨池倚暮煙
滿目悲風吹酒醒東華門外淚闌干
宿開封府後堂同陳侯話舊且及包范二公事
業予耳疾止酒談噱間暮雨大作
王惲
使軺南下入京華滿眼交親笑語譁共訝老螭蟠北海
自憐賤子宿南衙關河痛别襟期豁風雨翻空夜氣嘉
負殺清尊三百爵胡牀相對看簷花
汴上龍德故宮陳孚
書來海上勸休兵已見金輿逐火精醮絶絳樓無鶴唳
朝空丹扆有狐鳴羽袍士尚傳三洞金幘人誰報六更
一代興亡真大夢陳橋驛畔見青城
登相國寺資聖閣陳孚
大相國寺天下雄天梯縹緲凌虛空三千歌吹燈火上
五百纓縵煙雲中洛汭已掩西墜日漢津空送南飛鴻
闌干倚遍忽歸去颯颯兩鬢生秋風
又許有壬
傑閣當年瑞靄氤亂餘金碧半塵昏豈知象教移中土
猶揭雄名護國門法界冷沉梁苑月寶香難返汝陽魂
傷心五嶺騰煙語舉世從風莫與論
遇僊樓劉祁
倚天突兀聳高樓樓上人家白玉鈎落日笙歌迷汴水
春風燈火似揚州僊人已去名空在豪客同登醉未休
獨倚朱闌望明月鸞旌依約認重游
夷門
七國爭雄古戰場千年遺蹟已銷亡信陵謾有空名在
壯士猶聞俠骨香霜落大荒秋草白風生遠道暮塵黃
停車且醉夷門酒莫動悲歌易慨慷
隋堤眀釋宗泐
搔首隋堤落日斜已無遺柳可栖鴉岸傍昔道牽龍艦
河底今來走犢車曾笑陳家歌玉樹却從后土看瓊花
四方正是無虞日誰信黎陽有鼓笳
讀靖康遺事甘彦初
杜鵑啼老洛城東烽火郊畿縱犬戎廟略合收淝水戰
約盟誰定渭橋功銅駝故陌迷秋草黃屋驚塵捲朔風
一自鼎湖龍去後小臣何地泣遺弓
汴京弔古顧禄
北狩龍沙帝業空詞人猶解弔遺蹤野煙蔓草咸寧殿
秋雨荒臺艮岳峯一代已遷亡國鼎六更誰報早朝鐘
我來正值開天運真主曾經駐六龍
陳橋驛觀黃河顧祿
浩浩黃流自古今晚停征騎發孤吟水痕新漲桃花滿
河脉元通瓠子深三月魚龍爭變化四時鷗鳥任浮沉
誰能一駕僊槎去萬里靈源亦可尋
登相國寺藏經閣顧禄
金碧稜層炫曉霞梵王高閣壯中華上摩絳闕三千界
下瞰紅塵十萬家伏虎神僧翻貝葉乘鸞僊女散瑤花
何因證得無生果來向雲中駕鹿車
遊上方寺劉醇
重尋兜率路非遙柳外鳴珂散早朝鳥送好音風乍息
池添新水雪初消斷碑剥落生蒼蘚古塔峥嶸倚絳霄
珍重老僧相送遠笑談不覺度危橋
梁園于謙
自古梁園佳麗地于今寂寞減繁華日長野店聞啼鳥
春暮山城見落花綠柳兩行侵洛遠黃河一帶入淮賒
欲將尊酒舒高興錦帳風流愧党家
駐蹕堂(即布政司之圓堂)劉咸
先帝當年幸汴都六龍曾此駐鑾輿詞臣經進雲門樂
父老爭呈地理圖想像鎮旗成往事傷心遺詔載嘉謨
恭尋聖跡降臨處哭斷天涯望鼎湖
鄭門古城劉咸
乘騘偶出鄭門西一上高城四望迷千里雲霞山遠近
萬家煙火屋高低青城日落鴉爭聚白塔風高鳥亂啼
回首可憐梁苑地繁臺荒草冷淒淒
吹臺春日懷古李夢陽
廢苑迢迢入草萊百年懷古一登臺天留李杜詩篇在
地歴金元戰陣來流水浸城隋柳盡行宮為寺汴花開
白頭吟望黃鸝暮瓠子歌殘無限哀
元日繁臺寺集李夢陽
臘凍雲黃海岳愁春青日白快吾遊隂坡氣觸娟娟雪
暖澤冰分細細流晨起探梅穿野寺晚來移席傍鐘樓
無端四望風煙起燈火煌煌滿汴州
雪後上方寺集李夢陽
雪罷園林出碧梧上方樓殿靜虛無日臨曠地冰先落
雲破中天塔自孤爛漫此堂人醉散一雙何處鶴來呼
邀留更待松門月今夜同君坐玉壺
河發秋望李夢陽
七月七日河水發康王城邊秋可憐買魚沽酒此村口
打鼓鳴鑼何處船白晝蛟龍時一鬭中流日月晚雙懸
紛紛估客休回首漁子清歌會渺然
汴京懷古二首李濂
渠花堤柳舊京都九帝承平王氣徂巢鳳閣空誰駐馬
臥牛城在自啼烏金繒不博燕雲地顦顇猶傳鄭俠圖
最恨翠華南渡日春風歌舞醉西湖
二
謾指黃河說宋朝繁華都向暮煙消遷都自祖曾謀洛
問鼎何人只伐遼忍見故宮皆碧草愁聞新法是青苗
當時誰倡和戎策鳳駕徒悲五國遙
艮岳懷古二首李濂
宋帝平川起碧山綺甍瑤殿綵雲間秖矜花石來江艦
詎料金兵入漢關北狩竟隨雙鴈去中原無復二龍還
傷心一掬青城淚灑向遺宮草樹斑
二
誰言此地協堪輿詔築峯巒十里餘(宣和初道士劉混康言汴城東北地)
(協堪輿宜增築高阜當有多男之祥遂起艮嶽)朱勔自能移閬苑道君何必夢
華胥千夫石至籠黃帕萬歲山成切紫虛謾向舊都尋
舊蹟絳霄樓觀總丘墟
吹臺懷古李濂
梁王昔日築高臺鼓吹華筵動地開五岳雲煙千里見
三川風雨半空來綺羅春色今何在枚馬文章去不回
空有斷碑并廢苑秋風秋草使人哀
禹廟李濂
神禹祠堂水國潯古臺落日樹鳴禽石門自有白雲宿
輦道空餘秋草侵四載巡遊天下計九州粒食帝王心
憑高一望河流穩滿地桑麻聖澤深
春日遊大道宮二首李濂
僊闕岧嶤紫氣分洞天縹緲玉笙聞嵩山道士留丹竈
南嶽夫人駐綵雲瑤草石壇春漠漠桃花谿路水沄沄
徘徊不盡尋真意徙倚松門對鶴群
二
海上神僊十二樓中原平地有丹丘春壇風度鈞天曲
石壁雲開聚窟洲絶粒飡霞空復想吹笙騎鶴向來遊
憑君再訂花宮約莫待西城碧樹秋
春日上方寺集二首李濂
城裏招提此最幽石壇晴日似丹丘因看碧竹逢僧話
重惜青陽與客遊積雪洞門春寂寂閒雲塔院晚悠悠
淹留擊鉢成詩去慙愧文通擬惠休
二
古寺春寒花放遲春遊恐負看花期老無健足慵登塔
座有高賢喜賦詩蓮社舊容彭澤宰蒲團新識道林支
年來頗覺浮生幻欲扣旃檀細問師
秋日遊吹臺李濂
古臺落木晚蕭蕭與客登臨旅思遙白日浮雲還自散
小山叢桂許誰招且將詞賦供秋興只恐疎慵負聖朝
回首不堪人事異碧山何處有漁樵
夏遊上方寺作李濂
上方臺殿迥虛無避暑朝來坐日晡片片凉雲侵杖屨
悠悠疎梵出松梧徘徊塔院生秋思放浪乾坤有故吾
暫臥石牀聊一醉更於何地覓蓬壺
梁王臺李濂
梁王臺下春草生梁王臺上春霞明兔園積雪有詞賦
鳧渚廢榭無歌笙百花雙燕且對飲碧海黃塵空復情
落日為誰吟思苦千秋城闕暮雲平
夷門即事答童太史李濂
十年澤國嘯墟煙黃帽青鞵野興偏踏雪過村緣貰酒
隔溪遊寺為參禪信陵亭畔花爭發梁孝臺前月正圓
誰念夷門樗散客白頭猶著紫霞編
延慶觀李濂
曾聞汴水橋邊觀宋代朝元萬夀宮千樹碧桃今絶種
九光丹閣舊浮空傷心莫問飡霞事謀國誰攄捧日忠
惆悵二龍終不返三清臺殿夕陽中
秋日王别駕邀酌天王寺李濂
野寺邀賓發旆遲杖藜出郭赴幽期尊開竹院秋聲合
袂把松門暝色悲别駕功名君勿薄醉鄉日月我偏宜
相逢感慨無窮意盡付東林碧玉卮
過汴梁有感王雲鳳
霸主荒臺還突兀隋堤殘柳正蕭疎耕夫不識市朝處
野寺猶存宮殿餘士慣悲歌豪俠地土含腥血戰争墟
抱城濁浪勞宸慮漢策今慙總不如
行經隋堤有感陸深
端委猶堪致太平龍舟錦纜竟何成空餘細水緣堤曲
别有垂楊帶晚晴社燕歸來如有恨閒花開遍不知名
行人誰管興亡事但說揚州接汴京
汴京遺蹟志卷二十三
