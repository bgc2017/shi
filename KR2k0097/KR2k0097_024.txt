汴京遺蹟志卷二十四明李濂撰
藝文十一
五言排律
天章閣觀御書飛白十韻宋韓琦
内閣開清曉中天對邇臣唐虞遺典在河洛奥書陳二
聖勤勞舊千齡矩法新帝暉方咫尺宸翰復躬親鸞拂
宮綃舞花隨御筆春奎光連璧府劒影動龍津今古神
功絶頒宣上意均玉峯羅爼豆黼座拱星辰魚藻符亨
會蓬瀛寄此身流霞僊飲罷又賜一杯醇
黃河八韻寄呈聖俞歐陽脩
河水激箭險誰言航葦遊堅冰馳馬渡伏浪捲沙流樹
落新摧岸湍驚忽改洲鑿龍時退鯉漲潦不分牛萬里
通槎漢千帆下漕舟怨歌今罷築故道失難求灘急風
逾響川寒霧不收詎能窮禹迹空欲問張侯
和歐陽永叔黃河八韻梅堯臣
少本江南客今為河曲遊歲時憂漾溢日夕見奔流齧
岸侵民壤飄槎閣鴈洲峻門波作箭古郡鐵為牛目極
高飛鳥身輕不及舟寒冰狐自聽源水使嘗求密樹隨
灣轉長罾刮浪收如何貴沉玉川興是諸侯
金明池遊梅堯臣
三月天池上都人袨服多水明搖碧玉岸響集靈鼉畫
舸龍延尾長橋霓飲波苑花光粲粲女齒笑瑳瑳行袂
相朋接游肩與賤摩津樓金間采幄殿錦文窠挈榼車
旁綴歸郎馬上歌川魚應望幸幾日翠華過
七言排律
汴州令狐相公新於郡内栽竹百竿坼壁開軒
旦夕對翫偶題七言五韻唐白居易
梁王脩竹舊傳名久廢年深竹不生千畝荒涼尋未得
百竿青翠種新成墻開乍見重添興窗靜時聞别有情
煙葉蒙蘢侵夜色風枝蕭颯弄秋聲更登樓望尤堪重
十萬人家無一莖
五日蔡河廢津泛舟眀李夢陽
當年錦纜帝王州此日荒津競渡遊賓客未銷梁苑氣
江山聊寫汨羅愁流金赤日偏輸浪似蓋輕雲故翼舟
漁聽歌鐘沉復躍燕窺舞袖去還留調冰雪藕佳人並
斷艾分蒲上客酬出溜只疑天上轉泝洄真在鏡中浮
隂隂暝色鳧鷖岸嫋嫋風香杜若洲醉裏驚聞催住漿
别船追進夕筵羞
早春相國寺雪集李濂
冒雪尋幽入梵宮凍雲臺殿暫停驄飛花撲面諸天外
素影侵杯浩劫中亂點袈裟堪作畫密隨錫杖故翻風
飄殘柳絮春猶淺開遍梅花景不同郢客歌腔知獨妙
梁園賦筆許誰工寒天拉友瞻龍象塵世勞生嘆蓼蟲
酒半詼諧嘲佛印詩成匆遽和天童自憐淨社攢眉客
元是康衢鼓腹翁坐濕巾袍吟更苦起登樓閣興何窮
須臾席上雙缾盡轉覺人間萬事空清逼塔光還&KR0609;&KR0609;
潤宜麥秀定芃芃無須泛艇尋安道且聽鳴鐘謁遠公
日暮醉歸誇勝會青蓮回首玉玲瓏
五言絶句
倉頡造字臺唐岑參
野寺荒臺晚寒天古木悲空階有鳥跡猶似造書時
登相國寺閣劉商
晴日登臨好春風各望家垂楊夾城路客思逐楊花
都門路宋司馬光
紅塵晝夜飛車馬古今迹獨憐道旁柳慘淡少顔色
汴上送客梅堯臣
朝辭都城裏暮止汴堤頭滿目非相親寂默對河流
舟中夜聽汴河水聲梅堯臣
夏雨漲黃流夜鳴隣船柁乘危冒險人不識西山餓
過廢牧苑元趙子昂
一片中原地紛紛幾戰爭至今將不去留與後人耕
錄汴梁宮人語十首楊奐
一入深宮裏經今十五年長因批帖子呼到御牀前
二
歲歲逢元夜金蛾鬧簇巾見人心自怯終是女兒身
三
殿前輪值罷偷去賭金釵怕見黃昏月殷勤上玉階
四
仁聖生辰節君王進玉巵夀棚兼夀表留待北還時
五
邊奏行臺急東華夜啟封内人催步輦不候景陽鐘
六
駕前雙白鶴日日候朝回自送鑾輿去經年更不來
七
為道圍城久粧奩犒鬭軍入春魂斷絶饑苦不堪聞
八
别殿弓刀響蒼黃接鄭王尚愁宮正怒含淚強添粧
九
一向傳宣喚誰知不復還來時舊鍼線記得在窗間
十
北去遷沙漠誠心畏從行不如當日死頭白若為生
上方寺明李夢陽
飲罷塔廊坐塔深蘿葉垂欲枕石頭臥待有清風吹
繁臺書院李夢陽
書院今人蹟繁臺古代名樓花翻入燕塔樹不巢鶯
夷門懷古二首王廷相
鬭雞纏紫羅彈箏住流水不見盛時人重過繁華市
二
華園明積雪上客艷新詞何處梁王苑秋風蔓草迷
汴州懷古五首李濂
落日夷門道惟餘古堞雲猶懷抱關叟談笑卻秦軍
二
鄒枚不可見辭賦至今傳何處偏懷古梁臺日暮煙
三
出郭翠煙重遙聞野寺鐘堤邊逢父老閒說宋仁宗
四
近郭無山水春遊上吹臺平蕪猶自迥載酒獨徘徊
五
花石今何在孤城涕淚中金梁橋上月偏照宋遺宮
七言絶句
汴口懷古唐杜牧
錦纜龍舟隋煬帝平臺複道漢梁王遊人還起前朝念
折柳孤吟斷殺腸
夷門胡曾
六龍冉冉驟朝昏魏國賢才杳不存惟有侯嬴在時月
夜來猶自照夷門
汴河胡曾
千里長河一旦開亡隋波浪九天來錦帆未落干戈起
惆悵龍舟更不廻
又羅鄴
煬帝開河鬼亦悲生民不獨力云疲至今嗚咽東流水
似向清平怨昔時
又二首皮日休
萬艘龍舸綠絲閒載到揚州盡不還應是天教開汴水
一千餘里地無山
二
盡道隋亡為此河至今千里賴通波若無水殿龍舟事
共禹論功不下多
楊柳枝詞劉夢得
煬帝行宮汴水濱數枝殘柳不勝春晚來風起花如雪
飛入宮墻不見人
汴河曲李益
汴河東流無限春隋家宮闕已成塵行人莫上長堤望
風起楊花愁殺人
汴州聞角武元衡
何處金笳月裏悲悠悠遠客夢先知單于城上關山曲
今日中原總解吹
黃河宋邵雍
誰言為利多于害我謂長渾未始清西至崑崙東至海
其間多少不平聲
集禧宮謝雨歐陽脩
十里長街五鼓催泥深雨急馬行遲臥聽竹屋蕭蕭響
却憶滁州睡足時
初春登興國寺塔司馬光
雨過風清露氣勻林花變色柳條新為君作意登高處
試望皇州表裏春
九日賜宴瓊林苑作王安石
金明馳道柳參天投老重來聽管絃飽食大官還惜日
夕陽臨水意茫然
題中書壁王安石
夜開金鑰召詞臣對御抽毫布帝綸須信朝家重儒術
一時同榜用三人
樊樓(即豐樂樓汴京酒樓也在城内)劉子翬
梁園歌舞足風流美酒如刀解斷愁憶得承平多樂事
夜深燈火上樊樓
玉津園劉敞
垂楊冉冉籠清籞細草茸茸覆白沙長閉園門人不入
禁渠流出雨殘花
□過朱亥墓黃庶
枯林寒草墓丘墟等是當年一丈夫地下若知應笑死
衣冠今日有屠沽
和江鄰幾送客回同過金明池二首
梅堯臣
送别西亭車馬塵天池回傍欲迷津畫船龍尾何時發
丹杏稍頭漏泄春
二
風光猶未老於人獸口泉聲瀉碧津一洗塵襟無俗慮
柳條開眼共看春
京師逢賣梅花三首梅堯臣
北土只知看杏蘂大梁亦復賣梅花此心還似庾開府
不惜金錢買取誇
二
驛使前時走馬迴北人初識越人梅清香莫把荼&KR1048;比
只欠溪頭月下杯
三
此去吾鄉二千里不看素萼兩三年移根種子誰辛苦
上苑偷來直幾錢
過仁宗陵劉信叔
干戈消弭歲豐登邊將無功吏不能四十二年那忍說
西風吹淚過昭陵
□梁臺金完顔璹
汴水悠悠蔡水來秋風古道野花開行人驚起田間雉
飛上梁王鼓吹臺
相國寺鐘祝簡
寒雞縮頸未鳴晨已聽舂容入夢頻未必佛徒知警悟
秖能喚起利名人
龍德故宮辛愿
蛇分鹿死已無秦五十年來漢苑春問著流鶯無一語
柳條依舊拂墻新
□梁園春三首元好問
雙鳳簫聲隔綵霞宮鶯催賞玉谿花誰憐利澤門前柳
瘦倚東風望翠華
二
暖入金溝細浪添津橋楊柳綠纖纖賣花聲動天街遠
幾處春風揭繡簾
三
上苑春濃晝景閒綠雲紅雪擁三山宮墻不隔東風斷
偷送天香到世間
雪香亭雜詠八首(亭在故汴宮仁安殿西)元好問
落日青山一片愁大河東注不還流若為長得熙春在
時上高層望宋州
二
金縷歌辭金屈巵百年人事鬢成絲重來未必春風在
更為梨花住少時
三
滄海横流萬國魚茫茫神理竟何如六經管得書生下
闊劒長鎗不信渠
四
羅綺深宮二十年更持桃李向誰妍人生只合梁園死
金水河邊好墓田
五
萬戶千門盡有名眼中歴歴記經行賦家正有蕪城筆
一片傷心畫不成
六
暮雲樓閣古今情地老天荒恨未平白髮纍臣幾人在
就中愁殺庾蘭成
七
琵琶心事曲中論曾笑明妃負漢恩明日天山山下路
不須回首望都門
八
爐薰裊裊帶輕隂翠竹高梧水殿深去去旃車雪三尺
畫羅休縷麝香金
黃河元陳孚
千載金湯擁上流只今惟有荻花秋江南客子笑無語
閒看黃河繞汴州
朱僊驛陳孚
城郭重來事已非南薰不掩柳依依當時大慶蒼虬礎
留與田家夜搗衣
汴學洪焱祖
朝元競詫新宮麗相國猶存古寺雄璧水枯荷人不到
石經零落臥秋風
題萬歲山圖元明善
萬歲綱船出太湖九朝膏血一時枯阿誰種下中原禍
猶自昂藏入畫圖
徽廟走馬溝中得古銅燈盞
剥盡金銅土色如幾經溝底引鑾輿君王無復重遊幸
留與山人照讀書
汴城士人家翫小石峯
天星何代隕虚空化作玲瓏一小峯自是宣和殿中物
上頭銘刻護雙龍
觀宋徽宗宸翰
宋家宗社已丘墟萬里中原百戰餘玉輦不知何處去
人間留與瘦金書
題宋故宮郝經
國是當時已盡非強將商鞅作臯夔莫言天變渾無畏
不見雷轟黨籍碑
艮岳李孝光
一沼何堪役萬民一峯將使九州貧江山假設方成就
真箇江山已屬人
龍德宮王惲
當年陸海駭珍藏此日繁華墮渺茫春草不隨人事換
依然分翠入宮墻
汴梁故宮寒食王惲
人家賣酒繞宮池爭插青旗曲作圍簫鼓漸多寒食近
一樽先為典春衣
熙春閣王惲
傑閣當年宴御頻鼎煙未盡慘兵塵土階三尺茅茨底
人自熙熙物自春
梁園對月王惲
兒時曾住汴梁城二十年來重此行一片鳳凰池上月
向人還似舊時明
宿開封後署王惲
拂拭殘碑覽德輝千年包范見留題驚烏繞匝中庭栢
猶畏霜威不敢棲
詠鎮旗眀顧禄
按河南總志國初皇祖駐蹕開封駕回勑留大旗
卓于行宮之高臺以鎮中原
禁闕重重鎻不開當年曾駐六龍來鎮旗留在人瞻仰
高颺宮中百尺臺
黃河舟中于謙
順風吹浪片帆輕頃刻奔馳十數程舵尾吹煙猶未熟
船頭已見汴梁城
宋宮于謙
龍樓高處綵雲飛艮岳纔成事已非寂寞長門金鎻合
中州無復二龍歸
春日遊三山陂李夢陽
崔嵬艮岳他年笑寂寞三山後代思湖色春光淨滿眼
古城風暮幾人悲
登臺李夢陽
梁孝臺前白杏花眼看風落散晴沙黃鸝恰恰誰為侶
紫燕飛飛自作家
夷門十月歌李夢陽
小麥青青水半陂半落不落楊柳枝回風忽送天南鴈
恰似春江二月時
汴中元夕四首李夢陽
花燭沉沉動玉樓月明春女大堤遊空中騎吹名王過
散落天聲滿汴州
二
中山孺子倚新粧鄭女燕姬獨擅場齊唱憲王春樂府
金梁橋外月如霜
三
四海煙花逢上元中州行樂競千門大江不辨魚龍夜
珊瑚寶玦是王孫
四
細雨春燈夜色新酒樓花市不勝春和風欲動千門月
醉殺東西南北人
汴州懷古四首李濂
黃河迴繞宋神州聒耳濤聲日夜流堤柳似知朝代改
半含煙雨半含愁
二
宋室南遷王氣收千秋遺恨大河流可憐五國城頭月
一片清光照汴州
三
保甲青苗淚滿衣金陵相業竟全非傷心不見蓬萊殿
寂寞春風燕子飛
四
寒煙漠漠宜春苑孤月朧朧萬歲峯回首二龍沙塞遠
故宮無復六更鐘
登吹臺有感二首李濂
臺邊草色苑邊雲挈酒來遊白日曛富貴可憐成一夢
疎花冷雨信陵墳
二
五柳先生盡日閒登臺一醉當登山仰天長嘯無人識
苦憶夷門老抱關
遊大道宮八首李濂
塵海茫茫兩鬢霜暫依丹竈惜流光誰堪世上風波惡
獨愛壺中日月長
二
路入蓬萊紫翠多松間雙鶴舞婆娑逢碁莫看僊人著
王質當年己爛柯
三
玄都樓觀碧霞明與客登臨坐晚晴綠幘僊童歌勸酒
白頭道士臥吹笙
四
青鳥翩翩去不迴白雲寂寂鎻丹臺閒來讀罷瑤池記
始信昆明有劫灰
五
載酒尋春度石梁陶然酣臥白雲房情知鶴夢非塵夢
直把僊鄉作醉鄉
六
羽客不飡煙火食夜禮瑤壇覲宸極天風吹散步虚聲
萬里雲霞分五色
七
采藥名山志未酬偶來松院愜春遊金丹口訣真難遇
幾向風塵嘆白頭
八
出世何須躡彩虹扶桑莫問海天東人間要識真僊境
汴上來看大道宮
于少保祠李濂
使君嘉績遍三河汴土遺民墮淚多無限頌勛懷德意
春風吹入降神歌
六言四句
題西太乙宮壁二首宋王安石
楊柳鳴蜩綠暗荷花落日紅酣三十六陂春水白頭想
見江南
二
三十年前此路父兄持我東西今日重來白首欲尋陳
迹都迷
次介甫韻題西太乙宮壁二首黃庭堅
風急啼鳥未了雨來戰蟻方酣真是真非安在人間北
看成南
二
晚風池蓮香度曉日宮槐影西白下長干夢到青門紫
曲塵迷
詞
賀新郎汴京懷古明李濂
四野平如掌上荒城憑高騁望秋容蕭爽廢殿遺宮何
處是極目風煙莽蒼艮岳下牧兒來往一代興亡真大
夢恨當時京勔貪天賞興土木斥忠讜宋都往事增
悲慷更愁聞青城邀駕括金空帑二帝蒙塵沙漠去回
首中原板蕩聽滿路胡笳哀響汴水東流還似昔問鑾
輿何日還華壤悲舊蹟動遐想
沁園春艮岳弔古李濂
十里青山百道流泉艮岳巧哉羨芙蓉城闕飛亭灑雪
海棠臺榭絶壑鳴雷萬態竒峯百花窈洞一片平原錦
作堆真如畫有巖巖紫翠樹樹琪瑰東京舊事堪哀
恨誤國姦臣釀禍胎昔道君開苑毒痡四海蔡京入相
濁亂三台巢鳳樓前濯龍峽口鉦鼓喧天動地來煙塵
起慨鑾輿不返弔古徘徊
滿江紅謁于少保祠李濂
少保祠堂汴水上千秋廟食紛屢舞鐘鼓娛神英靈降
陟遺愛百年留里巷清風兩袖朝京國磨嵩山千丈翠
芙蓉書勲德日正午金輪昃彗忽見鑾輿北獨擎天
不墜伊誰之力身後寵褒公論白向來冤憤愁雲黑嘆
鷺鷥冰上索魚嗛何由得(諺云鷺鷥冰上走何處尋魚嗛)
臨江僊夷門懷古李濂
落日夷門思往事抱關白首侯嬴信陵虚左自來迎側
身親執轡賓客四筵驚臥内兵符初入手鐵椎俠客
功成邯鄲圍解鼓鼙聲卻秦馳救趙五霸與齊名
□柳稍青梁苑懷古李濂
落日平川梁王廢苑衰草寒煙羅綺香銷歌鐘聲散臺
殿春殘當年賓客駢闐賦雪地空留麗篇往事淒其
辭人亡矣風景依然
西江月汴秋懷古二首李濂
公子祠前春草屠兒墓上秋雲偶來堤口坐斜曛往事
令人悲憤執轡高風如在竊符竒策曾聞抱關老叟
信陵君百世芳名不隕
二
五代古城殘角三山廢壘寒葩南薰門外亂啼鴉暝色
秋林瀟灑艮岳遺宮荆棘繁臺斷塔雲霞傷心二帝
狩龍沙落日平原駐馬
浣溪沙汴州元夕李濂
火樹嶙峋夜放花一天星斗爛晴霞春城月出樂無涯
蕩子陌遊歌不斷諸王輦過鼓頻撾賞心誰忍負年
華
憶王孫秋日登吹臺二首李濂
魏侯城外古時臺雲澹天空載酒來登臨懷古興悠哉
醉金罍帽插黃花躍馬迴
城南霜樹晚扶疎秋滿荒臺一嘯舒坐待林稍月挂初
興何如醉墨淋漓壁上書
汴京遺蹟志卷二十四
