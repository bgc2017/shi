汴京遺蹟志卷九明李濓撰
岡堆坡陂關梁井墓
岡
牟駝岡(在城西北十五里宋天駟監牧養御馬駝騾之京所靖康時金將斡里雅布統鐡騎南馳攻圍汴)
(屯兵于此後黃河衝激坍塌平夷矣)
丘濬世史正綱靖康元年春正月癸酉女眞犯
京師兵屯牟駝岡按牟駝岡乃宋朝牧馬之所芻
豆山積往年郭藥師來朝奉命擊毬于其間至是
導金人據之資其芻豆飼馬得以久屯嗚呼後世
積蓄者盍為城守毋為大盗之資乎
鳳城岡(在城西南三里許舊有奉聖寺號奉聖寺岡後金兵犯汴燬其寺金章宗時有二鳳凰率諸鳥)
(飛落于此人遂稱為鳳城岡亦曰鳳凰岡)
望牛岡(在城西南十里汴京城形勢如卧牛狀登是岡以望之則居然可見故名)
百岡(在城東北三十里有土堆百餘世傳宋文帝元嘉中檀道濟與北魏戰糧盡而返魏軍襲之道濟夜)
(唱籌量沙積至百堆以紿之魏軍見之果退道濟全師而還)
獨樂岡(在城東十五里相傳宋時有一富翁居此男女婚嫁已畢翁不問家事日邀故舊飲酒為樂徽)
(宗微行見之羡曰斯人其獨樂哉後因而名其岡)
鷂村岡(在城南五十里宋時嘗命獵者養鷹鷂于此因名)
牛尾岡(在封丘門外東一里許俗以汴城為卧牛城而此岡則牛之尾也)
霍赤岡(在城東北二十里遼主耶律德光滅晉嘗屯兵于此)
狼城岡(在城西三十里)杏花岡(在城西南十五里一名青龍岡)
藥局岡(在城西二十里舊為朝元宫之藥局)長腰岡(在城東北二十五里一名長葉岡)
僊遊岡(在城東北二十五里一名牽牛岡)侯家岡(在城南十八里)
堠子岡(在城南六十里)井家岡(在城西南十五里)
七里岡(在城西南七里)八角岡(在城西三十里)
白墓子岡(在城南二十里)萬龍岡(在城東南五十里)
祝岡(在城東南五十五里)鍾家岡(在城東南五十里)
赤倉岡(在城東南四十五里又名關頭岡)蘇村岡(在城東南十里)
毛岡(在城東南二十五里)黑岡(在城西北二十五里)
太平岡(在城東二十里)沙窩岡(在城東北二十五里)
袁家岡(在城東北二十五里一名北神岡)南神岡(在城東北二十里)
縮頭岡(在城東二十五里)角橋岡(在城東北五里)
邊村岡(在城東五里)殷家岡(在城東十里)
白石岡(在城東二十五里)胡岡(在城東二十五里)
𫝊家岡(在城東二十里)楊子岡(在城東北二十里)
槐疙疸岡(在城東北三十里)兔白岡(在城東北四十里)
蘇家岡(在城西五里)獅子岡(在城西二十五里)
以上諸岡累經黃河衝淤存者無幾而居人猶
能指其遺址焉
堆
青堆(有二一在城東窑務保之東北一在城西南毛保之西)
申家堆(在城西永安保)大營堆(在城西八角保之東)
王家堆(在城西南南毛保之東南)
坡
幕天坡(在封丘門外宋將李綱嘗敗金兵于此後為河水淤平)
胭脂坡(在城西北東和保之西朝暮斜暉照之宛若胭脂俗呼為紅沙岡)
陂
夏侯陂好草陂(俱在城西南朱僊鎮保)
葧臍陂(在宋門外)寒陂(在城西南閙店保之北)
練子陂(在城西南閙店保之西北)牧兒陂
青頭陂(俱在城西南閙店保之西)
關
臨蔡關(在城東南赤倉保周世宗顯德中浚閘河入蔡河命水軍駕戰艦沿潁入淮以伐南唐置關于)
(此金季關廢居人仍呼此為關頭)
通津關(在城東北馬尾墻保埽頭周世宗顯德四年䟽汴水入五丈河以通齊魯舟楫于此設關元時)
(河漲淤塞)
橋梁
天漢橋(一名州橋)□金梁橋浚儀橋
龍津橋青暉橋雲驥橋
宣化橋白虎橋雷家橋
馬軍衙橋(以上諸橋在都城内外汴蔡二河故道上)
陳橋(在城東北四十五里即宋藝祖為衆擁立處也)
井
海眼井(在安遠門裏上方寺内相傳泉源通海故名元末寺燬于兵而井失其跡)
義井(在城西金梁橋之南相傳元時邑民劉道源因往來人衆造舍于上設汲水之具遇盛暑時則汲以)
(濟人故名)
三井(在鼓樓東街之北井口一石而三眼故名)八角井(在城西)
甘泉井(在徐府街洪武末河水入城水皆鹹苦飲之者多感瀉痢之疾永樂癸未夏魏國公徐達宅後)
(忽涌一泉色潔味甘甲于汴中教授滕碩有記)
府學新井(在開封府儒學内名賢祠南正德癸酉秋七月教授榮昌冷宗元開鑿井水清冽飲者甘)
(之以上二井俱非宋井也姑附于此)
冷宗元撰井記開封郡學文廟東有名賢祠祠
南有隙地東為宰牲所每歲丁祀㓗牲滌噐水必
取于他井甚艱焉是歲秋七月丙子宗元白於方
伯楊公給以脩井之直郡守賀侯乃專人以董其
役壬午宗元相隙地之西命匠氏鑿之僅仞許中
有一石揭其石遂得故井焉深可四仞其泉冽其
味甘而甃砌完整如故於是補甃井口作轆轤旁
開小渠西通神庖墻以達於泮池㓗滌牲噐者皆
資其用而池之魚藻亦藉以溉之八月丁日釋奠
于先師丙申藩臬諸公省牲咸飲而甘之嘆曰異
哉井乎其學校之徵邪是月壬戌揭榜門生中者
五人而李生濂發觧斯亦異也巳提學僉憲劉公
命宗元記其事竊聞孔氏以井喻德孟氏以井喻
學畫于易咏于詩散記于史籍盖井體有常而應
變不窮學者進德之地也然德者致用之本時者
用德之幾有其德而弗遇其時井渫之不食孔孟
是已有其德而又遇其時井收之勿幕伊周是巳
噫德之脩不脩在我也世之用不用在人也時之
遇不遇在天也君子亦惟修其在我者其在天在
人則靜俟而順受之耳何容心焉二三子來游來
歌挹斯泉而味斯味其於聖門體用之學將默有
所悟者矣豈直資夫滌溉而巳哉楊公名子噐慈
谿人劉公名玉萬安人賀侯名銳臨汾人
陵墓
倉頡墓(在城北時和保俗呼為倉王塜是也按禪通紀倉頡居陽武而葬利鄉所謂利鄉即時和保之)
(墟也)
梁王墓(在城西八角保高三丈廣百餘步無碑文可考世稱魏陵鄉地名梁固疑即魏梁王之塜也)
信陵君墓(在城東南揚州門之南公子無忌卒葬此)
朱亥墓(在城西南朱僊鎮保俗呼為屠兒墓)
扁鵲墓(在大梁門外西北菩提寺之東原在子城内唐元和十五年宣武軍節度使張弘靖徙瘞于此)
張儀墓(在城東北七里儀魏人也為秦相卒葬此)
趙王墓(在城東北母寺保乃漢趙王張耳也)
靈昭陵(在城東北四十五里馬尾墻保其地即春秋宋之黃鄉世傳漢高祖兵敗于此母因死焉後具)
(梓宫招䰟葬之有丹蛇出水中自躍入于梓宫其躍處有遺髮乃號靈昭陵其地曰小黃園因置小黃縣)
(陵寝累經河水淤平)
蔡邕墓(在城東北四十五里)
李衞公墓(在城西南閙店保唐李靖葬此)
叚志賢墓(在閙店保之王家莊)
單雄信墓(在仁和門内西北隅國初為左護衛軍營)
王文正公墓(在城東大邊村宋丞相王文正公旦葬此)
歐陽脩撰王文正公神道碑至和二年七月乙
未樞密直學士右諫議大夫王素奏事殿中已而
泣且言曰臣之先臣旦相眞宗皇帝十有八年今
臣素又得待罪侍從之臣惟是先臣之訓其遺業
餘烈臣實無似不能顯大而墓碑至今無辭以刻
惟陛下哀憐不忘先帝之臣以假寵於王氏而勖
其子孫天子曰嗚呼惟汝父旦事我文考眞宗叶
德一心克終厥位有始有卒其可謂全德元老矣
汝素以是刻于碑素拜手稽首出明日有詔史館
脩撰歐陽脩曰王旦墓碑未立汝可以銘臣脩謹
按故推誠保順同德守正翊戴功臣開府儀同三
司守太尉充玉清昭應宫使上柱國太原郡開國
公贈太師尚書令兼中書令追封魏國公謚曰文
正王公諱旦字子明大名莘人也皇曾祖諱言滑
州黎陽令追封許國公皇祖諱徹左拾遺追封魯
國公皇考諱祜尚書兵部侍郎追封晉國公皆累
贈太師尚書令兼中書令曾祖妣姚氏魯國夫人
祖妣田氏秦國夫人妣任氏徐國夫人邊氏秦國
夫人公之皇考以文章自顯漢周之際逮事太祖
太宗為名臣嘗諭杜重威使無反漢拒盧多遜害
趙普之謀以百口明符彦卿無罪故世多稱王氏
有隂德公之皇考亦自植三槐于庭曰吾之後世
必有為三公者此其所以志也公少好學有文太
平興國五年進士及第為大理評事知臨江縣監
潭州銀場再遷著作佐郎與編文苑英華遷殿中
丞通判鄭濠二州王禹偁薦其材任轉運使驛召
至京師辭不受獻其所為文章得試直史館遷右
正言知制誥知淳化三年禮部貢舉遷虞部員外
郎同判吏部流内銓知考課院右諫議大夫趙昌
言參知政事公以婿避嫌求解職太宗嘉之改禮
部郎中集賢殿脩撰昌言罷復知制誥仍兼脩撰
判院事召賜金紫久之遷兵部郎中居職眞宗即
位拜中書舍人數日召為翰林學士知審官院通
進銀臺封駮事公為人嚴重能任大事避遠權勢
不可干以私由是眞宗益知其賢錢若水名能知
人常稱公曰眞宰相噐也若水為樞密副使罷召
對苑中問誰可大用者若水言公可眞宗曰吾固
已知之矣咸平三年又知禮部貢舉居數日拜給
事中知樞密院事明年以工部侍郎參知政事再
遷刑部侍郎景德元年契丹犯邊眞宗幸澶州雍
王元份留守東京得暴疾命公馳自行在代元份
留守二年遷尚書左丞三年拜工部尚書同中書
門下平章事集賢殿大學士監脩國史是時契丹
初請盟趙德明亦納誓約願守河西故地二邊兵
罷不用眞宗遂欲以無事治天下公以謂宋興三
世祖宗之法具在故其為相務行故事慎所改作
進退能否賞罰必當眞宗久而益信之所言無不
聽雖他宰相大臣有所請必曰王某以為如何事
無大小非公所言不决公在相位十餘年外無夷
狄之虞兵革不用海内富實羣工百司各得其職
故天下至今稱為賢宰相公於用人不以名譽必
求其實苟賢且材矣必久其官衆以為宜某職然
後遷其所薦引人未嘗知寇凖為樞密使當罷使
人私公求為使相公大驚曰將相之任豈可求邪
且吾不受私請凖深恨之已而制出除凖武勝軍
節度使同中書門下平章事凖入見涕泣曰非陛
下知臣何以至此眞宗具道公所以薦凖者凖始
愧歎以為不可及故參知政事李穆子行簡有賢
行以將作監丞居于家眞宗召見慰勞之遷太子
中允初遣使者召之不知其所止眞宗命至中書
問王某然後人知行簡公所薦也公自知制誥至
為相薦士尤多其後公薨史官脩眞宗實錄得内
出奏章乃知朝廷之士多公所薦者公與人寡言
笑其語雖簡而能以理屈人默然終日莫能窺其
際及奏事上前羣臣異同公徐一言以定今上為
皇太子太子諭德某見公稱太子學書有法公曰
諭德之職止於是邪趙德明言民饑求糧百萬斛
大臣皆曰德明新納誓而敢違請以詔書責之眞
宗以問公公請勅有司具粟百萬於京師詔德明
來取眞宗大喜德明得詔書慚且拜曰朝廷有人
大中祥符中天下大蝗眞宗使人於野得死蝗以
示大臣明日它宰相有袖死蝗以進者曰蝗實死
矣請示于朝率百官賀公獨以為不可後數日方
奏事飛蝗蔽天眞宗顧公曰使百官方賀而蝗如
此豈不為天下笑耶宦官劉承規以忠謹得幸病
且死求為節度使眞宗以語公曰承規待此以瞑
目公執以為不可曰他日將有求為樞密使者奈
何至今内臣官不過留後公任事久人有謗公於
上者公輙引咎未嘗自辨至人有過失雖人主盛
怒可辨者辨之必得而後巳榮王宫火延前殿有
言非天災請置獄劾火事當坐死者百餘人公獨
請見曰始失火時陛下以罪巳詔天下而臣等皆
上章待罪今反歸咎於人何以示信且火雖有迹
寧知非天譴邪由是當坐者皆免日者上書言宫
禁事坐誅籍其家得朝士所與往還占問吉凶之
說眞宗怒欲付御史問狀公曰此人之常情且語
不及朝廷不足罪眞宗怒不解公因自取嘗所占
問之書進曰臣少賤時不免為此必以為罪願并
臣付獄眞宗曰此事已發何可免公曰臣為宰相
執國法豈可自為之幸於不發而以罪人眞宗意
解公至中書悉焚所得書既而眞宗悔復馳取之
公曰臣已焚之矣由是獲免者衆公累官至太保
以病求罷入見滋福殿眞宗曰朕方以大事託卿
而卿病如此因命皇太子拜公公言皇太子盛德
必任陛下事因薦可為大臣者十餘人其後不至
宰相者李及凌策二人而已然亦皆為名臣公屢
以疾請眞宗不得巳拜公太尉兼侍中五日一朝
視事遇軍國大事不以時入參决公益惶恐因卧
不起以疾懇辭冊拜太尉玉清昭應宫使自公病
使者存問日常三四眞宗手自和藥賜之疾亟遽
幸其第賜以白金五千两辭不受以天禧元年九
月癸酉薨于家享年六十有一眞宗臨哭輟視朝
三日發哀于苑中其子弟門人故吏皆被恩澤即
以其年十一月庚申葬公於開封府開封縣新里
鄉大邊村公娶趙氏封榮國夫人後公五年卒子
男三人長曰司封郎中雍次曰贊善大夫冲次曰
素女四人長適太子太傅韓億次適兵部員外郎
直集賢院蘇耆次適右正言范令孫次適龍圖閣
直學士兵部郎中吕公弼公事寡嫂謹與其弟旭
友悌尤篤任以家事一無所問而務以儉約率勵
子弟使在富貴不知為驕侈兄子睦欲舉進士公
曰吾常以太盛為懼其可與寒士争進至其薨也
子素猶未官遺表不求恩澤有文集二十卷乾興
元年詔配享眞宗廟庭臣脩曰景德祥符之際盛
矣觀公之所以相而先帝之所以用公者可謂至
哉是以君明臣賢德顯名尊生而俱享其榮殁而
長配於廟可謂有始有卒如明詔所褒昔者烝民
江漢推大臣下之事所以見任賢使能之功雖曰
山甫穆公之詩實歌宣王之德也臣謹考國史實
錄至於縉紳故老之傳得公終始之節而錄其可
紀者輙聲為銘詩昭示後世以彰先帝之明以稱
聖恩褒顯王氏流澤子孫與宋無極之意銘曰
烈烈魏公相我眞宗眞廟翼翼魏公配食公相眞
宗不言以躬時有大事事有大疑匪卜匪筮公為
蓍龜公在相位終日如默問其夷狄包裹兵革問
其卿士百工以職問其庶民耕織衣食相有賞罰
功當罪明相所黜升惟否惟能執其權衡萬物之
平孰不事君胡能必信孰不為相其誰有終公薨
于位太尉之崇天子孝思來薦清廟侑我聖考惟
時元老天子念公報公之隆春秋從享萬祀無窮
作為詩歌以諗廟工
洪邁容齋隨筆祥符以後凡天書禮文宫觀祭
祀廵幸祥瑞頌聲之事王文正公旦實為參政宰
相無一不預公知得罪于清議而固戀患失不能
决去及臨終乃欲削髮僧服以歛何所補哉魏野
贈詩云西祀東封今已了好來相伴赤松遊可謂
君子愛人以德矣歐陽公作神道碑悉隠而不書
盖不可書也公持身公清無一可議然獨有此者
功名之際人所難耳
李駙馬墓(在城東北南神岡宋駙馬都尉鎮國將軍節度使贈尚書令許和文公李遵勖葬此)
葉少藴石林燕語祖宗時駙馬都尉宅主薨例
皆復納入官或别賜第曹沂王宅高懷德舊第也
李和文宅亦王貽永舊第自和文始世有之宏麗
甲諸主第園池尤勝號東莊和文好賢樂士以楊
文公為師友其子孫多守家法一時名公卿率從
之遊宣和間復取以為擷芳園後改寧德宫以居
寧德皇后云
李留後墓(名端懿乃駙馬遵最之子也官至鎮潼軍節度觀察留後附葬于父遵勖墓側)
歐陽脩撰鎮潼軍節度觀察留後李公墓誌銘
嘉祐五年八月某日鎮潼軍節度觀察留後知澶
州軍州事隴西李公得暴疾薨于州之正寝其以
疾聞也上方宴禁中為止樂命中貴人馳國醫往
視未及行而以薨聞詔輟視朝一日賜其家黃金
三百兩贈公感德軍節度使巳而又贈兼侍中太
常謚曰某即以其年某月某日葬於開封府開封
縣褒親鄉先塋之次公諱端懿字元伯開封人也
右千牛衛將軍贈太師尚書令兼中書令隴西元
靖王諱崇矩之曾孫連州刺史贈太師諱繼昌之
孫鎮國軍節度使駙馬都尉贈尚書令兼中書令
許和文公諱遵勖之子母曰齊國獻穆大長公主
太宗之女眞宗之妹今天子之姑屬親而尊禮秩
崇顯其淑德美問彰于内外而和文公好學不倦
折節下士喜交名公卿一時翕然號稱賢尉故李
氏之盛受寵三朝而天下之士不侈其榮而樂道
其德公為冡子於其家法習見安行不待教告少
篤學問長而孝友喜為詩工書畫至於隂陽醫術
星經地理無所不通七歲為如京副使歴文思副
使供備庫使洛苑使新州刺史康懷二州團練使
濟州防禦使坐知冀州失捕妖人降授單州團練
使知均州未行改滑州兵馬鈐轄居歲中遷汝州
防禦使蔡州觀察使天子祀明堂推恩徙華州觀
察使獻穆大長公主薨起復為鎮國軍節度觀察
留後公泣血辭譲願終喪制上不許其譲許其終
喪給以全俸服除拜鎮潼軍節度觀察留後累階
金紫光禄大夫勲上柱國爵開國公食邑四千四
百戶實封九百戶公為兒時上在東宫眞宗命公
侍研席上尤親愛嘗解方玉𢃄賜之稍長出入宫
禁禮如家人雖燕見語不及私數為上陳朝廷闕
失開說古今治亂多所補益退而未嘗言公既薨
得其遺藁之未上者言宋室事甚詳其餘不傳公
少自勉勵見士大夫有失節廢義者輙嘆曰士起
寒苦以學行自名至牽利欲遂亡其所守况驕佚
易習而生長富貴間邪故常惕然痛自刮磨思立
名節聞一善士傾身下之而賢士大夫亦樂與之
遊以此多得名譽方大長公主在時數欲求外官
以自效不可得久之出知冀州為政循法度檢身
束下民以不擾歲滿召還初在冀捕妖人李校校
窮自經死驗得實矣後貝州妖賊王則閉城叛聲
言校在以惑衆公坐貶官巳而則誅城開無李校
者乃還公防禦使又知鄆州安撫京東之西路是
歲京東水災民饑流亡公為治室廬發倉廩而流
人至者如歸咸頼以全活置弓手馬教其馬鬭皆
如精兵治汶陽堤百餘里鄆人遂無水患又知澶
州發軍吏之姦者去之流其尤者於遠方然後明
軍籍均其勞逸軍中稱平而畏其法始下令捕盗
有登隣屋取一杓者遽寘之法以徇於市曰是固
足以信吾令由是盗賊屏息公雖以公主子自少
居京師常領職事其在三班院尤為稱職三班掌
諸使臣功過黜陟而主者皆顯官自重或貴家子
食俸廩而巳吏得因依為姦而職廢久不省至公
始躬治簿書考覈虛實賞罰必當後人多遵用其
法及出為三州又皆有治狀故雖享年不永不究
其所施而士君子皆知其非安於富貴者也及聞
其喪也莫不痛惜焉公自為鎮潼留後十年不遷
上以其久也以為寧遠軍節度使公懇辭不拜及
其薨也遂贈感德軍節度使公享年四十有八娶
郭氏封仁壽郡君先公九年卒贈太原郡夫人西
京左藏庫使昌州團練使中和之女子男五人長
曰詵供備庫副使次曰諲曰詢皆右侍禁次曰諄
曰訢尚幼女四人長適皇姪右屯衛大將軍吉州
團練使建安郡公宗保早卒次適秘書丞夏倚次
適皇姪左領軍衛大將軍宗景次適皇姪孫右監
門衛將軍世逸公平生嘗語其子弟曰吾蒙國厚
恩未有以報吾且死宜有遺言毋因以求恩澤及
其薨也其家如其言銘曰
允矣和文惟時顯人蔚有士譽匪矜帝姻賚其子
孫列爵啟國惟公承之克似其德士起寒家驕于
滿盈紛其利欲敗節隳名公生盛族赫奕高明都
尉之子天子之甥惟謹惟恭其色不懈聞善如貪
在得思戒間亦宴見忠言告猷學而從政有惠三
州享其多美獨不遐年高旌巨節以賁于泉昌又
贈之金璫附蟬寵渥榮名惟有其實刻詩同藏其
固其密
呼延贊墓(在朱僊鎮之東北原上咸寧三年贊掌護元德皇后園陵儀衛還卒葬此)
丹陽伯墓(在城西八角保大營舖南宋丹陽伯葛景先葬于此)
曹僊姑墓(在城南閙店保古之新里鄉也)
李總管墓(在城東南赤倉保元南康路總管李鐸大梁人歸柩葬此)
游平章墓(在朱僊鎮保元江淮行省平章事游顯葬此)
周令公墓陶令公墓(以上二墓俱在閙店保)
高左丞墓(在城東南史胡舖之北元河南行省左丞封梁國武定公高興葬此)
梁國公墓(在朱僊鎮保棗林莊元梁國公楊澤葬此)
程鉅夫撰楊氏先塋記邃古之初不封不樹中
古墓而不墳成周之時始以爵等為丘封之度與
其樹數設官掌之漢律列侯墳高四丈自是以降
其制益明天禄辟邪之屬亦各有差等所以辨貴
賤定民志也聖天子以仁孝治天下加惠臣鄰無
有幽顯孝子慈孫之心咸翼然以奮嗚呼教孝勸
忠之政不其美歟梁國楊文懿公之墓在大梁祥
符縣魏陵鄉伯俞村先是公之二子敬直元直遵
禮經廣兆域至於表羡道識玄堂猶有竢也二子
既受簡知至大三年秋七月詔推恩其祖禰明年
夏四月又賜碑墓道遣將作院使野訥傳旨集賢
大學士李謙為之文冬十有一月又加贈賜謚時
敬直以轉運使官两淮元直以太醫院使侍禁中
皇慶元年夏六月元直請歸脩治先人塜及樹所
賜碑不許乞聽兄離職行事乃許敬直承恩奉詔
惟謹明年春正月元直復泣請于興聖宫又不許
請至二十餘終不許曰爾為爾親吾為吾子孫也
且爾兄在豈必爾其命河南行省給費為爾成之
元直曰以公給私不可固辭從之乃賜楮幣萬五
千緡仍督行省相其役二月復遣刑部郎中楊某
賜河南丞相尚醖二壺以申敇之明年三月壬子
丞相身率僚佐共建勅賜神道碑于墓右寓公鄉
老及四方來觀者萬數莫不咨嗟歎息曰非盛德
之後能若是乎改作祠堂三楹秦國公李孟為榜
曰致嚴壙未有銘集賢侍講學士趙孟頫銘之墓
前有表參知政事賈鈞書之墓南二丈有石門刻
御史中丞郝天挺之字曰楊氏先塋塋前石人獸
如制又南去二百五十尺華表雙高國子祭酒劉
𢋫題其衡顔曰梁國公神道有碣路左書曰大司
徒梁國公墳則鄂國公史弼書也中以畆計者十
五垣以甓外以丈計者六百繚以墻樹榆柳栢松
數萬欎欝如屯雲翼翼嚴嚴遼遼極目前臨官道
過者竦瞻咸曰此非教忠之原發祥之兆乎盖是
舉也金工石工木工土工凡六千有竒其費上賜
之外竭家之有猶不足也冬敬直元直乃圖其成
請記於所知程某曰兄弟幸頼先訓歴事累朝被
遇兩宫隆恩異數顯寵若此非勒之金石何以表
君上示子孫且辱知於子餘三十年矣其為我記
之某曰余聞仲尼之言封崇矣有若堂者有若防
者有若覆厦屋者有若斧者合葬於防從若斧者
焉此足以觀聖人愼終之一節也君子不以天下
儉其親聖人亦從事之宜而巳故有其位有其財
與其時君子莫不盡心焉非以為泰也非以為觀
美也所以勸也所以事君事親也昔有身為冡宰
乃家廟之不營而祭於寢司寇劾之者有傷其生
無以為養死無以為禮聖人非之者適於宜而已
若楊氏兄弟之廉敏端惠孝友敬篤其事君也外
則于藩于宣而致其理内則夙夜在公而致其勤
其事親也生事葬祭咸致其誠則於事君事親之
禮講之亦久矣宜能位並九卿澤及三世軌物備
制遂其所俟嗚呼此忠臣孝子之事也至於啓發
人之善心使之思教子思立身以及於事君事親
之本其得於觀感羡慕者又不知其幾何人也詩
云孝子不匱永錫爾類其是之謂乎是宜有記嗟
夫楊氏之子子孫孫毋怠毋荒丕念爾先丕敬厥
德其克永世哉公諱澤字潤夫凡再被贈恩階曰
榮禄大夫官曰大司徒勲曰柱國梁國其封文懿
其謚也其行已載所賜碑敬直今為江西等處行
中書省參知政事元直昭文館大學士太醫院使
掌醫卿延祐二年十月某記
周密癸辛雜識趙松雪云北方多唐以前古塜
所謂墓誌者皆在墓中正方而上有盖豐下殺上
上書某朝某官某人墓誌此所謂書盖者盖底兩
叚用鐡局拘之後人立碑於墓道其上篆額後訛
為盖非也今世歲月志乃其家子孫為之非所謂
墓碑也古者初無歲月志之石
自李緫管而下諸墓皆宋以後人姑附于此
汴京遺蹟志卷九
