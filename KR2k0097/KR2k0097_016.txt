汴京遺蹟志卷十六明李濓撰
藝文三
碑
上清儲祥宫碑宋蘇軾
元祐六年六月丙午制詔臣軾上清儲祥宫成當書其
事於石臣軾拜手稽首言曰臣以書命待罪北門記事
之成職也然臣愚不知宫之所以廢與興凡材用之所
從出敢昧死請乃命有司具其事以詔臣軾始太宗皇
帝以聖文神武佐太祖定天下既即位盡以太祖所賜
金帛作上清宫朝陽門之内旌興王之功且為五代兵
革之餘遺民赤子請命上帝以至道元年正月宫成民
不知勞天下頌之至慶歷三年十二月有司不戒于火
一夕而燼自是為荆棘瓦礫之場凡三十七年元豐二
年二月神宗皇帝始命道士王太初居宫之故地以法
籙符水為民禳禬民趨歸之稍以其力修復祠宇詔用
日者言以宫之所在為國家子孫也乃賜名上清儲祥
宫且賜度牒與佛廟神祠之遺利為錢一千七百四十
七萬又以官田十四頃給之刻玉如漢張道陵所用印
及所被冠佩劔履以賜太初所以寵之者甚備宫未成
者十八而太初卒太皇太后聞之喟然嘆曰民不可勞
也兵不可役也大司徒錢不可發也而先帝之意不可
以不成乃敇禁中供奉之物務從約損斥賣珠玉以巨
萬計凡所謂以天下養者悉歸之儲祥積會所賜為
錢一萬七千六百二十八萬而宫乃成内出白金六千
三百餘兩以為香火瓜華之用召道士劉應真嗣行太
初之法命入内供奉官陳衍典領其事起四年之春訖
六年之秋為三門兩廡中大殿三旁小殿九鐘經樓二
石壇一建齋殿于東以待臨幸築道館于西以居其徒
凡七百餘間雄麗靚深為天下偉觀而民不知有司不
與焉嗚呼其可謂至德也己矣臣謹按道家者流本出
於黃帝老子其道以清淨無為為宗以虚明應物為用
以慈儉不爭為行合於周易何思何慮論語仁者靜夀
之說如是而己自秦漢以來始用方士言乃有飛僊變
化之術黃庭大洞之法太上天真木公金母之號延夀
赤明龍漢開皇之紀天皇太乙紫微北極之祀下至於
丹藥竒技符籙小數皆歸於道家學者不能必其有無
然臣嘗竊論之黃帝老子之道本也方士之言末也修
其本而末自應故仁義不施則韶濩之樂不能以降天
神忠信不立則射鄉之禮不能以致刑措漢興蓋公治
黃老而曹參師其言以為治道貴清靜而民自定以此
為政天下歌之曰蕭何為法講若畫一曹參代之守而
勿失載其清靜民以寕壹其後文景之治大率依本黃
老清心省事薄歛緩獄不言兵而天下富臣觀上與太
皇太后所以治天下者可謂至矣檢身以律物故不怒
而威捐利以予民故不藏而富屈已以消兵故不戰而
勝虚心以觀世故不察而明雖黃帝老子其何以加此
本既立矣則又惡衣菲食卑宫室陋器用斥其贏餘以
成此宫上以終先帝未究之志下以為子孫無疆之福
宫成之日民大和會鼓舞謳歌聲聞于天天地喜答神
祇來格祝史無求福禄自至時萬時億永作神主故曰
脩其本而末自應豈不然哉臣既書其事皇帝若曰大
哉太祖之功太宗之德神宗之志而聖母成之汝作銘
詩而朕書其首曰上清儲祥宫碑臣軾拜手稽首獻銘
曰
天之蒼蒼正色非邪其視下也亦若斯也我作上清儲
祥之宫無以來之其肯我從元祐之政媚于上下何修
何營曰是四者民懷其仁吏服其廉鬼畏其正神予其
謙帝既子民維子之視云何事帝而瘠其子允哲文母
以公滅私作宫千柱人初不知於皇祖宗在帝左右風
馬雲車從帝來狩閱視新宫察民之言佑我文母及其
孝孫孝孫來饗左右耆耉無競維人以燕我後多士為
祥文母所培我膺受之篤其成材千石之鐘萬石之簴
相以銘詩震于四海
汴梁廟學碑元姚燧
自魯哀公十六年當周敬王四十一年壬戌孔子卒歷
六國秦漢至孝武即位之年辛丑為三百四十年其聞
知者纔司馬遷一人而止耳既編其年與夫言行出處
之槩為世家又為弟子傳識其居里問對與夫經事何
君又考知其少孔子幾何歲皆孔門弟子與孟氏所未
著其有功聖門真非淺淺哉然猶有一二可疑者其說
世家弟子蓋三千焉身通六藝者七十二人而弟子𫝊
則曰孔子曰受業身通者七十有七人皆異能之士也
夫既曰身通六藝矣雖未盡合聖人為教之本然而猶
有所指名也其曰受業身通竟不發為所通何業又曰
皆異能之士聖人為教于以脩叙彛倫而容異能者于
其間乎孔子自言七十有七人則七十二人者誰後是
五人邪其為傳先顔回曾參而後無繇蒧固己戾於明
人倫其甚誤至以闞止子我為宰予又曰孔子之所嚴
事者於周則老子於衛蘧伯玉於楚老萊子於鄭子産
於齊晏平仲於魯孟公綽孔子於公綽止稱其不欲與
優為趙魏老子産有君子之道四其他不足者亦多也
老萊子書今存其為道術尚黃帝老子為聖人所與者
不經見子入太廟每事問况老子周守藏室之史問禮
則有之使及見其書曰失道而後德失德而後仁失仁
而後義失義而後禮夫仁義禮根於人心之固有而眎
為世降之不同未必不見黜於孔子况為其道乎哉惟
蘧伯玉寡過未能為不悖於聖學故與之特深至漢文
翁圖石室列之七十二人中亦可灼其非師而實弟子
云晏平仲者如遷之言足以暴其人賊聖賢之罪何也
夫人既嚴事乎己苟於學術之僻歸宿之差何害於明
告當欲封孔子尼谿之田乃說其君景公曰儒者滑稽
不可軌法倨傲自順不可為下崇喪遂哀破産厚葬不
可為俗游說乞貸不可為國盛容飾繁登降累世不能
殫其學當年不能究其禮非所以移齊俗而先細民也
報人嚴事之道者固如是乎哉先儒嘗疑晏子尚儉墨
子欲貴其道取必於晏子之言不然何為亦見墨子之
書而遷辨之不明也又自叙曰儒者不能通其學當年
不能究其理博而寡要勞而少功由是知二語者非必
一出晏子乃遷薄儒素定於胷中者也杜預春秋傳叙
曰子路欲使門人為臣孔子以為欺天而云仲尼素王
丘明素臣又非通論也其享配諸位善乎柳完元序道
州廟碑曰從於陳蔡亦各有號言出一時非盡其徒也
于後失厥所謂妄意科等坐祀十人以為哲豈夫子志
哉况祀無繇蒧鯉於庭其失至於崇子而抑父又非遷
之為傳矣夫為是學宫將以明人倫於天下而倒施錯
置於數筵之地如此奚以為訓又在在之廟皆泥像其
中北史敢以造泥人銅人者門誅則泥人固非中立為
主以祀聖人法也後世莫覺其非亦化其道而為之郡
異縣殊不一其状長短豐瘠老少美惡惟其工之巧拙
是隨就使盡善亦豈其生盛德之容甚非神而明之無
聲無臭之道也曰是溺習之己然若何而變曰人臣有
見上布是區區則可若夫議禮也制度也考文也天子
司之亦幸一旦遑於稽古之事學禮之臣必有能策其
一二得所當議者矣至元庚寅汴梁新廟成學錄劉元
佐為状以其府諸公之意求記其由故燧首之以此
河南省城脩五門碑明李夢陽
河南省城者宋之内京城也是城也起自五代至宋而
益飭神宗時則更築新城於外今曰土城者是也宋亡
入金歷元外城毁而内城存我高皇帝定天下也蹕於
汴駐焉但遣將北伐於是升汴為京設衞十有六填實
之守焉是故是城也繕之視他城堅甃皆磚也然又重
磚而城根磚若石入之地又數尺天順辛巳河灌城乃
獨其北門䧟而是城也自降而為省也置王府三司又
調十五衛去遂空其四隅斥鹵水國又今百五十年故
其城若門雖大勢巍壮而中損蝕者不少矣嘉靖元年
太監吕公來鎮茲土登城躡樓俛仰者久之乃嘅然而
嘆曰諺有之曰些小不補直至尺五是城也及今脩之
費猶省也夫門者城之喉樓者門之冕也城脩宜自門
始於是集三司長暨庶尹羣吏議城事已又謀之撫按
之臣乃僉罔恊於厥廸於是吕公則毅然任曰天子勑
憲之來也若曰城池軍馬汝飭汝覈今之舉固費省而
功倍者乃僉罔恊於厥廸僉曰動大衆者占之人舉大
事者審乎時事莫大於城城非大動衆不集今兵饉疫
癘我民未和記有之曰因天事天因地事地度時未若
占人靡和其何城之為吕公曰嗟天下不有惠而不費
勞而弗怨者乎是城也先其五門及西關土城若門計
費萬金耳今無碍帑金若干斤更稍稍益之便足矣夫
汴舊京也游食者夥饉則歸之盗兵城之役誠計日傭
之菜色可活而亡命可收也如是則不動衆而大事集
矣僉曰竊又聞之事無巨細人存則行是城也前脩之
者屢矣然上侵而下漁費倍而效寡又土木之役破除
易而稽察難吕公曰嗟利弊由人者耳苟子之不欲雖
賞之不竊予嘗奉命脩京之東門矣人無玩心工無耗
財是城也舉度不中厥惟予咎於是廵撫都御史何公
廵按御史王公清軍御史喻公暨三司長稔知吕公賢
又計帑金得十之六七會又有東寇閉城而門之樞朽
鐡葉爛脱於是僉議始同而城之役興矣是役也始於
東門程能計日經費節力奬勤黜惰勾稽有簿大持小
維工傭稱事執信布義聽其自來凡城之材礪鍛磚堊
木石槱炭膠角顔采皆公市平取官靡告困民罔知勞
一門既一門繼五門既土城若門繼行之有序匪棘匪
紓革之仍之各適厥中於是撤朽剜蝕植頽築虚凸凹
完齾濬淺䟽塞遠而望之樓櫓翬赫粉堞煥如堅者屹
屹深者鬱鬱直者嵂嵂横者翼翼廹而察之石楣鐡樞
虹梁臥衝隍塹縈輸蓋一夫當關萬夫莫前者也登而
覽之嵩行失險大河奪色俯而視之司府填委倉庫充
實旌棨甲胄周廬是嚴足以域民威暴壮氣助武然計
之則費省要之則功倍斯何也所謂事無巨細人存則
行者也廵撫王公廵按俞公清軍戴公之來頗亦異同
於斯城及見吕公賢乃亦咸相于厥成乃吕公則愈心
於城事時時出督勞之曰嗟爾官爾工爾傭毋欺毋玩
毋自阱爾躬是故一門成則盡徙其餘于他門即拳石
塊礫寸鐡尺木敝杵壞畚無妄棄者汴之為水也出城
則甘於是吕公周覽而嘆曰嗟設卒有寇至小門扄大
門鑰乘障之士瞭陴之子守麾之吏渴也奚救之矣乃
默禱於卜門穿一井五井皆甘是時布政左使劉公右
使宋公實經厥費按察使張公都指揮徐公贊畫為力
乃僉議伐石為碑樹之南薰門月城亭焉以紀實詔來
且張城大脩之本也城門故各有廟是役也亦各新之
而嚴其祀或問李子曰先王之建邦也必城焉急然孟
子則云固國不以山蹊之險何也李子曰斯惡夫專事
地者也非天不生非地不形非人不成是故先王之為
治也内外交飭本末具脩順時豫防設嶮為固人心雖
和守戰是憂故曰重門擊柝以待暴客故城者民之扞
也障内而嚴外者也雖然詩有之矣赳赳武夫公侯干
城又曰宗子維城故不天則悖不地則害不人則空故
人者本也孟子所謂地利不如人和者也善為治者本
末外内交飭而具修可也
禹廟碑李夢陽
李子游于禹廟之臺覽長河之防孤城古宫平沙四漫
遐睇故流北盡碣石九𣲖湮淤雲草浩浩於是愴然而
悲曰嗟乎予於是知王霸之功也霸之功驩久之疑王
之功忘久之思昔者禹之治水也導川為陸易&KR1142;為寕
地以之平天以之成去巢就廬而粒而耕生生至今者
固其功也所謂萬世永賴者也然問之耕者弗知粒者
弗知廬者弗知寕者弗知陸者弗知故曰王之功忘譬
之天生物而物忘之泳者忘其川栖者忘其枝民者忘
其聖人非忘之也不知之也不知自忘及其菑也號呼
而祈恤於是智者則指之所從來而廟者興矣河盟津
東也蹙曠肆悍勢猶建瓴堤堰一决數郡魚鼈於是昏
墊之民匍匐詣廟稽首號曰王在吾奚溺而防丁堰夫
樁戶草門輸築困苦則又各詣廟稽首號曰王在吾奚
役斯所謂思也故不忘不大不思不深深莫如地大莫
如天王之道也伯者非不功也然不能使之不忘而不
能使之不疑何也不忘者小小則近近則淺淺則疑如
秦穆賜食善馬肉酒是也夫天下未聞有廟桓文者也
故曰予觀禹廟而知王霸之功也或問湯文不廟李子
曰聖人各有其至堯仁舜孝禹功湯義文王之忠周公
之才孔子之學是也夫功者切乎菑者也大梁以菑故
是故獨廟禹是時監察御史澶州王子會按河南登臺
四顧乃亦愴然而悲曰嗟乎予於是而知功之言徵也
吾少也覽嘗躡州城眺滄渤南目大梁之墟乃今歷三
河攬淮泗極洪流而盡滔滔使非有神者主之桑而海
者久矣尚能粒邪耕邪廬邪能&KR1142;者寕邪川者陸邪嗟
乎予於是而知功之言徵也所謂微禹吾其魚者邪所
謂美哉勤而不德者邪於是飭所司葺其廟而屬李子
碑焉王子名溱以嘉靖元年春按河南明年秋代去乃
李子則為迎送神辭三章俾祭者歌之侑神焉其辭曰
天門兮顯闢赫赤赤兮雲吐窈黃屋兮陸離靈總總兮
上下羌若來兮儵不見不見兮奈何望美人兮徒怨苦
横四海兮怒波(右迎神)
絙絃兮鏜鼓神不來兮誰怒執河伯兮顯戮飭陽侯兮
清路靈□靄兮來至風泠泠兮堂戶舞我兮我醑尸既
飽兮顔酡惠我人兮乃土乃粒日云暮兮尸奈何(右降神)
風九河兮濤暮雲曀曀兮昏雨王駕鳳兮驂文魚龍翼
翼兮兩旟悵佳期兮難屢心有愛兮易離愛君兮思君
肴芳兮酒芬君歸來兮庇我民兮(右送神)
少保兵部尚書于公祠碑李夢陽
開封城馬軍衙橋西故有于少保祠云初公以定傾保
大之功居無何而死於是天下人聞公死咸驚而疑而
涕泣語曰鷺鷥冰上走何處尋魚嗛而公前廵撫河南
時實廨馬軍衙橋西而梁父老於是聞公死則咸涕泣
日相率潜謁公故廨為位哭奠焉會純皇帝立詔曰少
保謙冤宥其家而遣祭其墓乃梁父老則又咸涕泣相
率私起祠故廨旁祠公伏臘忌梁父老則把香曳笻趿
履若少壮咸翼如不期至稽首祠下哭填門塞戶矣會
又敬皇帝立詔曰少保謙贈特進光禄大夫柱國太傅
謚肅愍立祠歲春秋祠之而曰旌功祠於是梁父老則
又咸涕泣相率數百千人詣闕門伏訴少保謙前兵部
侍郎時廵撫功云願梁立祠如杭祠不報而梁父老歸
伏臘忌歲仍聚哭公于私祠今三十年餘矣正德十年
監察御史廵按張君清軍許君並謁公祠下見其門屋
三門僅存堂欹漏欲頽矣鴿雀擾擾栱棟鼠走鴟嘯周
垣盡圯羊猪外來於是悄然思俯而悲也已仰而欷曰
嗟斯非梁地邪宋不此都哉靖康之事千載銜焉二帝
不南矣夫定傾者世保大者食澤流者思故祠之言思
也血食使之世者也於是下令曰少保祠撤故易腐扶
欹植頽起圮新而繪堊而級而隅而榮而序備矣曰謁
者奚止也則重而堂器奚貯也則翼而廊而道士玄林
守焉西北隅其房也望之栗栗而巉巉枚枚焉嚴嚴是
使之世者之道也李夢陽曰予觀今人論肅愍公事未
嘗不酸鼻流涕焉蓋傷為臣不易云夫事莫大於君出
敵入排遷主戰四者旦夕之勢而存亡之判也乃今人
議則異是或見鮑莊事輒曰夫葵猶能衛其足然獨不
思勇士不忘喪其元乎孟子曰所欲有甚於生者故生
而有所不用也然將軍蠡留侯良功成身抽天下兩高
焉此又何焉於乎難言乎難言乎豈所謂計免者非忠
貪盛者違智歟而方額森擁太上皇大同城下勒降也大
同人登城謝曰賴天地宗社之靈國有君矣至宣府城
下宣府人登城謝曰賴天地宗社之靈國有君矣至京
城下京城人又謝曰賴天地宗社之靈國有君矣於是
公颺言曰豈不聞社稷為重君為輕斯言也事以之成
疑以之生者歟且太子之易南宫之錮二者有能為公
恕者否邪公有不如意輒拊膺忿曰此一腔血竟灑何
地聞其言孰非酸鼻流涕者而獨咎予也於乎傷乎傷
乎雖然宗澤岳飛非下於人者艱難百戰卒愠衂而死
若公者死可矣死可矣公廵撫諸所業載傳状乃今不
復述第述其終始若是亦大者云祠脩於是年春越夏
告成張君名淮南皮人許君名完丹徒人事祠事者開
封知府賀君銳也系之詩曰
於鑠旋運曷平不陂康屯傾否哲者斯利於維哲英鑒
精含貞匪時曷徵匪猷曷興靡疑靡驚厥伐用成厥育
是輕委躬於誠蛇何盤社龍何在野乾樞卼□日月易
舍惷爾乃賊乃奰國邑之亂之訌陵廟岌岌公丁其時
矢身以殉山仡排議不戁不震僉曰和宜公曰有戰四
方之事譬絲游刃帝畀弗疑公泣視師義激六軍如虎
如羆惟直斯壮人心干城肅肅我壘悠悠我旌羯奴喙
突疆埸載清載清載寕皇歸於京古曰荷難今謂曰癡
忠古爰嘉今胡嫉而何讒非名何毁非功孰讒靡和孰
毁弗同彼巧彼荏厥膚斯厲古則曰直今曲自為於乎
少保時晦時昭古誰無死死有榮褒峩峩廟祠棟隆崇
基神之遊之旆旆其旗白馬朱衣有風凄其歘其有光
若往若來即而罔見跂望漣洏茲邦哿居氓實爾思
玄帝廟碑李濓
汴城南三十八里曰陶村其地蓋曰陶令公墓云元至
正間名大張村仁夀鄉今名木魚寺緣寺建而號厥地
也寺之後故有玄帝廟土人稱其地曰廟兒岡岡存而
廟廢矣正德辛已六月鄉民張鵬募緣王守定倡率重
脩之乃築崇基起立神殿三間繚以周垣樹以嘉木左
碑右鐘兩亭翼然規制視昔加閎焉逾年告成乃屬濓
紀其事刻之樂石以垂永久夫玄帝者北方之神也傳
曰北宫黑帝其精玄武是故在天為虚危之宿在地託
龜蛇之靈在五行為水在五色為玄而其數則一也神
理不言應以象類故見其象類神可徵矣夫神之在天
下如風之嘘谷所觸皆通如水之行地無往弗逹榔梅
之蹟五龍之異非其彰彰顯著者乎濓汴人也幼聞長
老言宋天禧初有龜蛇見於繁臺之東南因建真武堂
於其地無何泉涌堂側汲之靡竭負疾疫者㪺飲輒愈
詔建祥源觀凡六百一十餘區以祠神茲地茲廟其建
於斯時邪祭法曰聖王之制祭祀也能禦大菑則祀之
能捍大患則祀之自唐貞觀以來神之禦菑捍患圖冊
不可勝紀若渥雨應姚簡之禱雪晴濟戴䕫之軍其在
國朝尤著靈響然則廟而祀之者禮也祀之孔虔者誠
也禮以逹誠誠以歆冥闔境之民將庇神之休雨暘時
若百榖歲登永躋仁夀之域則神有功於民而民非諂
於神矣乃若出貲脩廟者之姓名悉載之碑隂
河南省城重脩鼓樓碑李濓
夫樓奚以鼓稱也貯壺漏戒昏曉嚴晷度敬人時王政
之所必先者也古之聖人配天作則仰釐七曜俯順五
辰乃建日官俾典壺漏籌無停刻枹無紊舉晝夜聿分
節序靡忒是故堯欽歷象舜在璣衡周專挈壺其道一
也曾謂更鼓非王政之先務乎河南省城宋之京都也
舊有鼓樓傾圮弗治景泰庚午嘗修之適霪雨而罷天
順辛已再脩之適河决而罷人皆曰無葺鼓樓葺必有
水患故日就頽廢久無議脩之者嘉靖元年内官監太
監陽信吕公憲來鎮是邦矚樓之敝憮然而嘆曰樓以
藏鼓鼓以傳漏凡我出作入息之氓咸聽此以從事顧
可使傾圮如此哉乃咨於撫按臺臣暨藩臬郡庶尹咸
是之或有以雨潦河漲沮者公颺言於衆曰霪雨者隂
陽之愆也河决者地道之變也夫何預於樓吾苟役民
以時動民以道不侈財不妨稼則隂陽和而地道順矣
夫何雨河之慮乎於是選吏董工鳩徒獻力程藝稽勞
賞勤作怠公日臨臺趾以勸相之是故財無耗竊工無
簡略不踰年而告成亦竟無雨河之患是役也經始於
丁亥之春基築於夏臺畢於秋樓完於冬更漏分明四
境遐聞形勢岧嶤一方壮觀蓋百餘年因循未舉者而
一旦舉之非公識治體重民時得人心服衆口而能若
是乎汴之卿大夫里居者謂公排浮議以脩廢墜吾民
宜百世思之乃買石樹碑謁余文以紀其事余聿嘉厥
功之有成也輒敢原王政以為說如此嗚呼登斯樓者
其尚知所自哉
汴京遺蹟志卷十六
