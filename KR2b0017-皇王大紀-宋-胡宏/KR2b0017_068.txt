皇王大紀卷六十八宋胡宏撰
三王紀
敬王
三十七年魯用田賦初魯昭公娶于吳同姓也稱之曰
孟子孟子卒孔子與弔適季氏季氏不絻放絰而拜魯
侯會吳王于橐臯太宰嚭請尋盟公不欲使子貢對曰
盟所以周信也故心以制之玉帛以奉之言以結之明
神以要之寡君以為苟有盟焉弗可改也若猶可改日
盟何益今吾子曰必尋盟若可尋也亦可寒也乃不尋
盟吳徵會于衛衛侯會吳于鄖魯侯衛侯宋皇瑗盟而
卒辭吳盟吳人藩衛侯之舍子貢見宰嚭語及衛故太
宰曰寡君願事衛君衛君之來也緩寡君懼故將止之
子貢曰衛君之來必謀於其衆或欲或否是以緩來其
欲來者子之黨也其不欲來者子之讐也若執衛君是
墮黨而崇讐也嚭說乃舍衛侯
論曰子貢在聖門列於言語之科今觀其遺言
理暢義明使雖甚愚人亦曉然知利害之所在
此聖人之所貴也若夫縱橫捭闔不顧理義一
出而存魯亂齊破吳強晉霸越則子貢之所甚
惡也嗚呼以文王武王之將聖司馬太史尚信
以為隂修德政以傾商不宅大憂而干紂又况
聖門諸子哉愚惡夫棄聖經而祖述司馬太史
以為實錄者是以論之使後學無惑焉
宋鄭之間有隙地焉曰彌作頃丘玉暢嵒戈錫鄭子產
與宋人為成曰勿有是及宋平元之族自蕭奔鄭鄭人
為之城嵒戈錫宋向巢伐鄭取錫殺元公之孫遂圍嵒
鄭罕達救嵒圍宋師魯螽季孫問諸孔子子曰火伏而
後蟄者畢今火猶西流司歷過也經曰十有二年春用
田賦(哀公問於有若曰年饑用不足如之何有若對曰盍徹乎曰二吾猶不足如之何其徹也曰百姓足)
(君孰與不足百姓不足君孰與足古者公田九一助而不税魯自宣公初税畆後世遂以為常而不復矣至是)
(二猶不足故又以田賦也夫先王制土籍田以助而砥其遠邇賦里以入而量其有無今用田賦軍旅之征非)
(矣田以出粟為主而足食賦以出軍為主而足兵周制宅不毛者有里布無職事者征夫家漆林之税二十而)
(五則弛力薄征當以農民為急而增賦竭作不使末業者獨幸而免也今二猶不足而用田賦是重田農民而)
(削其本何以為國書曰用田賦用者不宜用也近世議弛商賈之征達於時政者欲先省國用首寬農民後及)
(商賈知春秋譏田賦之意矣)夏五月甲辰孟子卒(孟子吳女昭公之夫人其曰孟子云)
(者諱取同姓也禮取妻不取同姓買妾不知其姓則卜之厚男女之别也同姓從宗合族屬異姓主名治際會)
(名著而男女有别矣四世而緦服窮也五世而袒免殺同姓也六世親屬竭矣其庶姓别於上戚單於下昏姻)
(可以通乎綴之以姓而弗别合之以食而弗殊雖百世而昏姻不通周道然也昭公不謹於禮欲結好強吳以)
(去三家之權忍取同姓以混男女之别不命于天子以弱其配不見於廟不書於册以廢其常典禮之大本喪)
(矣其失國也宜故陳司敗問昭公知禮乎子曰知禮子退揖巫馬期而進之曰吾聞君子不黨君子亦黨乎君)
(娶於吳為同姓謂之吳孟子君而知禮孰不知禮巫馬期以告子曰丘也幸苟有過人必知之書孟子卒雖曰)
(亦為君隐而實不可揜矣)公會吳于橐臯秋公會衛侯宋皇瑗于鄖
宋向巢帥師伐鄭冬十有二月螽
三十八年宋向魋救其師鄭罕達使徇曰得桓魋者有
賞魋也逃歸遂取宋師于嵒以六邑為虚許男薨子結
嗣單子晉侯魯侯吳王會于黃池越王非其身之所種
則不食非其夫人所織則不衣十年不收於國民有三
年之食咸願一戰以雪會稽之耻越王從之大敗吳師
獲其太子友遂入吳吳人告敗王惡其聞也自剄七人
於幕下將盟與晉爭長晉人曰君言周室既卑諸侯大
夫失禮於天子今君王東海淫名聞於天下君有短垣
而自踰之况荆蠻何有於周室命圭有命固曰吳伯不
曰吳王周無二王君若無卑天子以干不祥而曰吳公
孤敢不從君命吳人不肯曰於周室我為長晉人曰於
姬姓我為伯趙鞅呼司馬寅曰日旰矣大事未成二臣
之罪也建鼔整列二臣死之長幼必可知也對曰請姑
視之反曰肉食者無墨今吳王有墨國勝乎太子死乎
且夷德輕不能忍久請少待之乃先晉魯侯歸許葬其
君魯螽吳王歸國厚幣與越平越自度未能滅吳乃與
吳平經曰十三年春鄭罕達帥師取宋師于嵒夏許男
成卒公會晉侯及吳子于黃池(黃池衛地其言及者會兩伯之詞也春秋内中)
(國而外諸夷吳人主會其先晉紀常也春秋四夷雖大皆曰子吳僭王矣其稱子正名也以會兩伯之詞而言)
(及者先吳則拂經而失序列書則冺實而傳疑特書曰及順天地之經著盟會之實又以見夷之強而抑其横)
(也定公以來晉失霸業不主夏盟夫差暴横勢傾上國自稱周室於已為長蓋太伯之後以族屬言則伯父也)
(而黃池之會聖人書法如此者則後世治中國御四夷之道也明此義則知漢宣帝待單于位在諸侯王上蕭)
(傳之議非矣唐高祖稱臣於突厥倚以為助劉文靖之策失矣况於以父事之如晉者將欲保國而免其侵暴)
(可乎或曰苟不為此至于亡國則如之何曰存亡者天也得失者人也不可逆者理也以人勝天則事有在我)
(者矣必若顛倒冠履而得天下其能一朝居乎故春秋撥亂反正之書不可以廢焉者也)楚公子申
帥師伐陳於越入吳(吳自栢舉以來馮陵中國黃池之會遂主夏盟可謂強矣而春秋繼)
(書於越入吳所謂因事屬詞垂戒後世而見親切著明之義也曾子曰戒之戒之出乎爾者反乎爾老氏曰佳)
(兵不祥之器其事好還夫以力勝人者人亦以力勝之矣吳嘗破越遂有輕楚之心及其破楚又有驕齊之志)
(既勝齊師復與晉人爭長自謂英之敵也而越已入其國都矣吳侵中國而越滅之越又不監而楚滅之楚又)
(不監而秦滅之秦又不監而漢滅之老氏曾子其言豈欺也哉春秋初書於越入吳在栢舉之後再書於越入)
(吳在黃池之後皆因事屬詞垂戒後世不待貶絶而見深切著明之義也而可廢乎)秋公至自會
晉魏曼多帥師侵衛葬許元公九月螽冬十有一月有
星孛于東方盜殺陳夏區夫十有二月螽
三十九年冬孔子筆削春秋三年矣於是魯侯西狩於
大野叔孫氏之車子鉏商獲麟以為不祥賜虞人孔子
見之喟然嘆曰麟也何為至哉然後取之聖人與天為
一感應之際惟聖人知之衆人所不識也經曰十有四
年春西狩獲麟於是絶筆焉以為春秋經成聖人之用
備矣小邾射以句繹奔魯曰使季路要我吾無盟季路
辭季孫使謂之曰千乘之國不信其盟而信子之言子
何辱焉季路曰魯有事於小邾不敢問故死其城下何
也彼不臣而濟其言是義之也由不能季氏將伐顓臾
冉有季路見於孔子曰季氏將有事於顓臾孔子曰求
無乃爾是過歟夫顓臾昔者先王以為東蒙主且在邦
域之中矣是社稷之臣也何以伐為冉有曰夫子欲之
吾二臣者皆不欲也孔子曰求周任有言曰陳力就列
不能者止危而不持顛而不扶則將焉用彼相矣且爾
言過矣虎兕出於柙龜玉毁於櫝中是誰之過歟冉有
曰今夫顓臾固而近於費今不取後世必為子孫憂孔
子曰求君子疾夫舍曰欲之而必為之辭丘也聞有國
有家者不患寡而患不均不患貧而患不安蓋均無貧
和無寡安無傾夫如是故遠人不服則修文德以來之
既來之則安之今由與求也相夫子遠人不服而不能
來也邦分崩離析而不能守也而謀動干戈於邦内吾
恐季孫之憂不在顓臾而在蕭墻之内也孔子曰天下
有道則禮樂征伐自天子出天下無道則禮樂征伐自
諸侯出自諸侯出蓋十世希不失矣自大夫出五世希
不失矣陪臣執國命三世希不失矣天下有道則政不
在大夫天下有道則庶人不議孔子曰禄之去公室五
世矣政逮於大夫四世矣故夫三桓之子孫微矣齊陳
恒與隰斯登靈臺南面為隰子之家樹所蔽恒心欲去
之隰子歸命伐之俄而止之相室請其故隰子曰亂世
以愚全身陳子將行大事而我知其微禍莫大焉三月
庚申朔日有食之齊侯使闞止為政陳恒憚之驟顧諸
朝御鞅言於公曰陳闞不可竝也君其擇焉闞止謂其
臣陳豹曰我欲盡逐陳氏立女何如對曰我遠於陳氏
矣且其違者不過數人何盡逐焉豹以告恒兄弟四乘
如公公與婦人飲酒于檀臺恒遷諸寢公怒闞止屬徒
攻闈與大門不克乃出陳氏追殺之將殺東郭賈陳逆
請而免之出雍門陳豹與之車弗受曰逆為余請豹與
余車余有私焉事人而有私於其讐何以見魯衛之士
遂奔衛恒執齊侯置于舒州公曰吾早從鞅言不及此
宋司馬向魋之寵害於公公將討之未及魋先謀公公
告司馬皇野曰余長魋也今將禍余請即救對曰必得
左師向巢而後可乃以詐召巢巢至公告之故拜不能
起公曰所難子者上有天下有先君巢乃聽命攻桓氏
魋入于曹以叛巢伐之不克遂奔魯曹人叛魋奔衛夏
四月甲午齊陳恒弑其君壬立其弟驁孔子沐浴而朝
告於魯侯曰陳恒弑其君請討之公曰告夫三子者孔
子曰以吾從大夫之後不敢不告也之三子告不可孔
子曰以吾從大夫之後不敢不告也陳恒專政言於齊
侯曰德施人之所欲君其行之刑罰人之所惡臣請行
之公曰善恒於是盡誅大臣不附已及公族之彊者威
行齊國割安平以東至于琅琊自為封邑大於齊有子
淵棲者非恒所為隐居不仕恒使劫之子淵棲曰子以
我為智乎臣弑其君而從之非智也以我為仁乎見利
而背君非仁也以我為勇乎劫我以兵懼而與子非勇
也何補於子使吾有此三者終不從子矣恒乃舍之魯
仲孫彘將圉馬於成成宰公孫宿不受彘怒何忌卒成
人奔喪彘不納宿以成叛歸于齊魯侯問社於宰我宰
我對曰夏后氏以松殷人以栢周人以栗曰使民戰栗
孔子聞之曰成事不說遂事不諫既往不咎
四十年夏楚令尹司馬帥師伐吳至于桐汭陳侯使公
孫貞子弔焉及良而卒將以尸入吳王使太宰嚭勞且
辭上介芉尹蓋對曰寡君聞楚為不道荐伐吳國滅厥
人民寡君使蓋備使弔君之下吏無禄使人逢天之戚
大命殞墜絶世于良廢日供積一日遷次今君命使人
曰無以尸造于門是我寡君之命委于草莽也且臣聞
之曰事死如事生禮也於是乎有朝聘而終以尸將事
之禮又有朝聘而遭喪之禮若不以尸將命是遭喪而
還也無乃不可乎吳人納之秋齊陳瓘過衛季路見焉
曰天或者以陳氏為斧斤既斵喪公室而他人有之未
可知也其使終饗之亦未可知也若善魯以待時不亦
可乎何必惡焉瓘歸言於恒齊及魯平子貢見公孫宿
曰人皆臣人而有背人之心况齊人雖為子役其有不
貳乎子周公之孫也多饗大利猶思不義利不可得而
剥喪宗國將焉用之宿曰善哉吾不早聞齊人歸成於
魯衛孔姬蒯瞶之姊也生悝圉卒悝為政孔姬使豎渾
良夫如戚世子請入孔姬許之良夫與世子蒙衣而乘
昏入孔氏迫悝於厠強盟之遂劫以登臺孔氏老欒寧
奉衛侯輒奔魯宰季路聞亂將入遇士師子羔子羔曰
弗及不踐其難季路曰食焉不避其難子羔遂出季路
入及門公孫敢門焉曰無入為也季子曰是公孫也求利
焉而逃其難由不然利其禄必救其患有使者出乃入
曰世子焉用孔悝蒯聵使后乞孟黶敵子路以戈擊之
斷纓季子曰君子死冠不免結纓而死悝立蒯聵子羔
嘗刖人出至郭門而遇焉謂子羔曰追其將至盍避諸
子羔從之入於其室亂定子羔曰何子之不念怨也對
曰君臨論臣愀然有哀矜之色豈私臣哉又敢誰怨孔
子聞衛亂曰柴也其來乎由也其死矣又聞是曰善哉
柴之用刑也孔子哭季路於中庭有入弔者而孔子拜
之既哭進使者而問故使者曰醢之矣遂命覆醢冬熒
惑守心心宋星也宋公憂之司星子韋曰可移於相公
曰相吾之股肱曰可移於民公曰無民誰君又曰可移
於歲公曰歲饑民困吾亦病矣子韋曰天高聽卑君有
君人之言三熒惑其將退舍候之果退魯饑公問於有
若曰年饑用不足如之何有若對曰盍徹乎曰二吾猶
不足如之何其徹也對曰百姓足君孰與不足百姓不
足君孰與足
四十一年夏四月癸未孔子蚤作負手曳杖逍遥于門
歌曰泰山其頽乎梁木其壊乎哲人其萎乎既歌而入
當戶而坐子貢聞之曰泰山其頽則吾將安仰梁木其
壞哲人其萎則吾將安放夫子殆將病也遂趨而入夫
子曰賜爾來何遲也夏后氏殯於東階之上則猶在阼
也殷人殯於兩楹之間則與賓主夾之也周人殯於西
階之上則猶賓之也丘也殷人也予疇昔之夜夢坐奠
於兩楹之間夫明王不興而天下其孰能宗予予殆將
死矣己丑孔子沒門人四方來奔喪疑所服子貢曰昔
者夫子之喪顏淵若喪子而無服喪子路亦然請喪夫
子若喪父而無服衆皆從之公赤治殯葬襲衣十一稱
佩象環而綦組綬飾棺牆置翣設披周也設崇殷也綢
練設旐夏也魯侯誄之曰旻天不弔不憖遺一老俾屏
余一人以在位煢煢余在疚嗚呼哀哉尼父無自律子
貢曰生不能用死而誄之非禮也稱一人非名也夫子
曰禮失則昏名失則愆君其不沒魯乎六月葬尼父於
闕里泗水之上於是有自燕來觀者舍於子夏氏子夏
曰聖人之葬人與人之葬聖人也子何觀焉昔者夫子
言之曰吾見封之若堂者矣見若坊者矣見若覆夏屋
者矣見若斧者矣從若斧者焉馬鬛封之謂也曾子曰夫孝置
之而塞乎天地溥之而横乎四海施諸後世而無朝夕
推而放諸東海而準推而放諸西海而準推而放諸南
海而準推而放諸北海而準曾子曰樹木以時伐焉禽
獸以時殺焉夫子曰斷一樹殺一獸不以其時非孝也
孝有三小孝用力中孝用勞大孝不匱思慈愛忘勞可
謂用力矣尊仁安義可謂用勞矣博施備物可謂不匱
矣父母愛之喜而不忘父母惡之懼而無怨父母有過
諫而不逆父母既沒必求仁者之粟以祀之此之謂禮
終衛侯賜孔悝鼎銘曰六月丁亥公假于太廟公曰叔
舅乃祖莊叔左右成公成公乃命莊叔隨難于漢陽即
宫於宗周奔走無射啓右獻公乃命成叔纂乃祖服興
舊嗜欲作率卿士躬恤衛國其勤公家夙夜不解民咸
曰休哉公曰叔舅予汝銘若纂乃考服悝拜稽首對揚
以辟之勤大命施于烝彛鼎是故鼎有銘銘者自名也自
名以稱揚論譔其先祖之有德善功烈勲勞慶賞聲名
列於天下而酌之祭器以祀其先祖者也為先祖莫不
有美焉莫不有惡焉銘之義稱美而不稱惡此孝子孫
之心也子孫守宗廟社稷其先祖無美而稱之是誣也
有善而弗知不明也知而弗傳不仁也此三者君子之
所耻也無幾何公飲悝酒於平陽醉而逐之奔宋楚公
子申欲召公勝於吳葉公沈諸梁曰不可申曰勝信而
勇使衛藩焉乃召之處吳竟為白公諸梁曰周仁之謂
信率義之謂勇勝好復言而期死又求死士殆有私乎
子必悔之勝固請伐鄭申許之未起師晉人伐鄭申救
鄭勝怒將作亂或以告申曰勝如卵余翼而長之寧有
是也秋七月勝殺申及公子結于朝諸梁在蔡方城之
外人勸之入諸梁曰吾聞之以險僥倖者其求無厭偏
重必離勝欲立平王子子閭曰王孫若安靖楚國匡正
王室而後庇焉啓之願也敢不聽從若將專利以傾王
室不顧楚國有死不能遂殺子閭及大夫齊管修劫王
如高府諸梁聞之乃入圉公陽穴宫以王如昭夫人之
宫諸梁亦至攻勝殺之諸梁兼二事國寧乃使申子寧
結子寬為令尹司馬而老於葉其顧命曰毋以小謀敗
大作毋以嬖御人疾莊后毋以嬖御士疾莊士大夫卿
士衛侯嬖人求酒於太叔遺弗獲譛而逐之遺奔晉衛
侯謂渾良夫曰吾不得先君之器奈何對曰疾與亡君
皆君子也召之而擇材焉可也若不材器可得也有豎
告太子太子劫公而盟之殺良夫吳大饑越文種請伐
吳范蠡曰從時者猶救火追亡不可緩也
四十二年春越王伐吳徇於軍曰父母耆老而無昆弟
者兄弟四五人皆在者有眩瞀之疾者皆以告王親命
之歸進至笠澤吳王禦之夾水而陳越王為左右勾卒
使夜或左或右鼔譟而進吳師分以禦之越王以三軍
潛涉衝吳中軍吳師敗績晉趙鞅使召衛侯衛侯辭以
難夏六月鞅師圍衛齊人救之鞅還白公之亂陳人侵
楚楚王問帥大師子榖曰右領差車與左史老嘗相令
尹司馬伐陳其可也沈諸梁曰師賤民慢懼不用命焉
子榖曰觀丁父鄀俘也武王以為軍率是以克州蓼服
隨君大啟羣蠻彭仲爽申俘也文王以為令尹實縣申
息朝陳蔡封畛於汝唯其任也何賤之有諸梁曰臣懼
右領左史有二俘之賤而無其令德也王乃使武城尹
公孫朝伐陳滅之冬十月晉趙鞅圍衛將入鞅曰止叔
向有言怙亂滅國者無後衛人出衛侯鞅立襄公之孫
般師而還趙鞅之臣周舍死鞅自是聽朝不樂大夫問
焉鞅曰自吾失周舍惟聞唯唯不聞諤諤是以憂也晉
人說之十一月衛侯入般師出初衛侯登城望戎州使
翦之又見己氏之妻髮美髠之以為吕姜髢公役匠久
將逐石圃石圃因匠氏攻公公走入于戎州已氏示之
璧曰活我吾與女璧已氏曰殺女璧將焉往遂殺之及
世子疾衛人復般師十二月齊人立靈公之子起
皇王大紀卷六十八
