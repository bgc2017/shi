皇王大紀卷六十一宋胡宏撰
三王紀
敬王
十一年魯侯宋之元年晉人以宋仲幾歸于京師成周
城畢歸諸侯之戍魯叔孫不敢逆其君之喪于乾侯請
見子家子子家子辭不敢使告之曰公衍公為實使羣
臣不得事君若以君弟宋主社稷則羣臣之願也凡從
君出而可以入者將惟子是聽子家氏未有後季孫願
與子從政使不敢以告對曰若立君則有卿士大夫與
守龜在羈弗敢知若從君者則貌而出者入可也寇而
出者行可也若羈也則君知其出也而未知其入也羈
將迯也喪及壊隤公子宋先入從公者皆自壊隤反夏
六月癸亥喪至公子宋立季孫意如葬其君於墓道之
南又將溝絶之榮駕鵝曰生不能事死又離之以自旌
也乃止曾子問於孔子曰祭之如何則不行旅酬之事
矣孔子曰聞之小祥者主人練祭而不旅奠酬于賓賓
弗舉禮也昔者昭公練祭而舉酬行旅非禮也孝公大
祥奠酬而弗舉亦非禮也魯大雩魯季孫意如以昭公
出故禱于煬公至是立其宫
論曰煬公伯禽之子考公之弟以弟而得國者
也喪事即遠有進而無退宫廟即遠有毁而無
立焬公至是十有九世矣是祧主也其不可立
宫明甚所以立之者季氏以少子當魯國祭祀
自專廢立自恣重賂足以結四鄰私恩足以收
百姓所懼者神怒或降之罰而已故有禱於焬
公而立宫也聖人筆之於經使後人考其世尋
其由則季氏誣神之罪著而禮制不至於遂亂
而惑人之聽矣
八月魯隕霜殺菽孔仲尼在齊喜晏嬰曰善與人交久
而敬之齊侯請置廪丘之邑於孔子以為養孔子辭謂
弟子曰君子當功受賞吾言於齊君君未之有行而賜
吾邑其不知丘亦甚矣齊侯曰若季氏則吾不能以季
孟之間待之曰吾老矣不能用也孔子遂行反於魯命
門弟子網羅天下得帝王典謨訓誥誓命之文剪截繁
詞撮其機要斷自唐虞至於秦穆凡百篇是為書帝王
隨時理物之軌範盡在是矣及吕政竊秦國蔑帝王之
道焚毁經籍仲尼八世孫鮒鮒弟之子襄藏經籍於屋
壁漢文求能治書者得濟南伏生勝所傳授裁二十餘
篇景帝子魯王餘得科斗文字於孔子屋壁乃書及論
語孝經也悉以還孔氏孝武時孔襄曾孫孔安國以伏
生之書參考文義定其可知者為五十八篇科斗書廢
已久且錯亂磨滅故餘篇弗復可知孝武以安國為博
士詔之作傳遂傳至于今世人讀是書者以為經與史
異道與事反故愚各繫其時庶人知經本史而作事本
道而成不入於清净空寂之偏以承夫子之志云於是
又得古詩三千篇其不近於禮義者刪之得存者三百
十有一篇分為周南召南弼鄘衛王鄭齊魏唐陳秦鄶
曹豳是為十五國風次之以小雅大雅周頌魯頌商頌
人之性情盡在是矣雖經焚毁亡者六篇而已愚今各
以繋其時使讀者易以攷人情去就而知天命興亡之
故也孔子謂門弟子曰小子何莫學夫詩詩可以興可
以觀可以羣可以怨邇之事父遠之事君多識於鳥獸
草木之名又曰誦詩三百授之以政不達使於四方不
能專對雖多亦奚以為謂子鯉曰不學詩無以言又謂
門弟子曰詩三百一言以蔽之曰思無邪詩書既成謂
弟子曰加我數年五十以學易可以無大過矣易之為
書也伏羲始畫卦夏后氏曰連山商人曰歸藏至周文
王始繫爻下之詞孔子讀易韋編三絶然後克贊伏羲
文王周公之義作上彖下彖上象下象文言上繫下繫
說卦序卦雜卦十篇謂之十翼上彖䷀彖曰大哉乾
元萬物資始乃統天雲行雨施品物流形大明終始六
位時成時乘六龍以御天乾道變化各正性命保合太
和乃利貞首出庶物萬國咸寧䷁彖曰至哉坤元萬
物資生乃順承天坤厚載物德合無疆含弘光大品物
咸亨牝馬地類行地無疆柔順利貞君子攸行先迷失
道後順得常西南得朋乃與類行東北喪朋乃終有慶
安貞之吉應地無疆
論曰此彖文孔子之所作也孔子極言天地之
道謂乾道變化則萬物各正性命坤順承天而
萬物生焉是故雖一物之微無非天地合而後
成其施者天也産者地也劉歆周禮曰以天産
作隂德以中禮防之以地産作陽德以和樂防
之是裂天地為二本而中和禮樂異道矣何可
以為經與易書詩春秋比乎
䷂彖曰屯剛柔始交而難生動乎險中大亨貞雷雨
之動滿盈天造草昧宜建侯而不寧䷃彖曰蒙山下
有險險而止蒙蒙亨以亨行時中也匪我求童蒙童
蒙求我志應也初筮吉以剛中也再三瀆瀆則不告瀆
蒙也蒙以飬正聖功也䷄彖曰需湏也險在前也剛
健而不䧟其義不困窮矣需有孚光亨貞吉位乎天位
以正中也利涉大川往有功也䷅彖曰訟上剛下險
險而健訟訟有孚窒惕中吉剛來而得中也終凶訟不
可長也利見大人尚中正也不利涉大川入于淵也䷆
彖曰師衆也貞正也能以衆正可以王矣剛中而應
行險而順以此毒天下而民從之吉又何咎矣䷇彖
曰比吉也比輔也下順從也原筮元永貞无咎以剛中
也不寧方來上下應也後夫凶其道窮也䷈彖曰小
畜柔得位而上下應之曰小畜健而巽剛中而志行乃
亨密雲不雨尚往也自我西郊施未行也䷉彖曰履
柔履剛也說而應乎乾是以履虎尾不咥人亨剛中正
履帝位而不疚光明也䷊彖曰泰小往大來吉亨則
是天地交而萬物通也上下交而其志同也内陽而外
隂内健而外順内君子而外小人君子道長小人道消
也䷋彖曰否之匪人不利君子貞大往小來則是天
地不交而萬物不通也上下不交而天下無邦也内隂
而外陽内柔而外剛内小人而外君子小人道長君
子道消也䷌彖曰同人柔得位得中而應乎乾曰
同人同人于野亨利涉大川乾行也文明以健中正
而應君子正也惟君子為能通天下之志䷍彖曰
大有柔得尊位大中而上下應之曰大有其德剛健
而文明應乎天而時行是以元亨䷎彖曰謙亨天
道下濟而光明地道卑而上行天道虧盈而益謙地
道變盈而流謙鬼神害盈而福謙人道惡盈而好謙
謙尊而光卑而不可踰君子之終也䷏彖曰豫剛
應而志行順以動豫豫順以動故天地如之而况建
侯行師乎天地以順動故日月不過而四時不忒聖
人以順動則刑罰清而民服豫之時義大矣哉䷐
彖曰隨剛來而下柔動而說隨大亨貞无咎而天下
隨時隨時之義大矣哉䷑彖曰蠱剛上而柔下巽
而止蠱蠱元亨而天下治也利涉大川往有事也先甲
三日後甲三日終則有始天行也䷒彖曰臨剛浸而
長說而順剛中而應大亨以正天之道也至於八月有
凶消不久也䷓彖曰大觀在上順而巽中正以觀天
下觀盥而不薦有孚顒若下觀而化也觀天之神道而
四時不忒聖人以神道設教而天下服矣䷔彖曰頥
中有物曰噬嗑噬嗑而亨剛柔分動而明雷電合而章
柔得中而上行雖不當位利用獄也䷕彖曰賁亨柔
來而文剛故亨分剛上而文柔故小利有攸往天文也
文明以止人文也觀乎天文以察時變觀乎人文以化
成天下䷖彖曰剥剥也柔變剛也不利有攸往小人
長也順而止之觀象也君子尚消息盈虛天行也䷗
彖曰復亨剛反動而以順行是以出入无疾朋來无咎
反復其道七日來復天行也利有攸往剛長也復其見
天地之心乎䷘彖曰无妄剛自外來而為主於内動
而健剛中而應大亨以正天之命也其匪正有𤯝不利
有攸往无妄之往何之矣天命不祐行矣哉䷙彖曰大
畜剛健篤實輝光日新其德剛上而尚賢能止健大
正也不家食吉飬賢也利涉大川應乎天也䷚彖曰
頥貞吉飬正則吉也觀頥觀其所養也自求口食觀其
自飬也天地養萬物聖人飬賢以及萬民頥之時大矣
哉䷛彖曰大過大者過也棟撓本末弱也剛過而中
巽而說行利有攸往乃亨大過之時大矣哉䷜彖曰
習坎重險也水流而不盈行險而不失其信維心亨乃
以剛中也行有尚往有功也天險不可升也地險山川
丘陵也王公設險以守其國險之時用大矣哉䷝彖
曰離麗也日月麗乎天百榖草木麗乎土重明以麗乎
正乃化成天下柔麗乎中正故亨是以畜牝牛吉也下
彖䷞彖曰咸感也柔上而剛下二氣感應以相與止
而說男下女是以亨利貞取女吉也天地感而萬物化
生聖人感人心而天下和平觀其所感而天地萬物之
情可見矣䷟彖曰恒久也剛上而柔下雷風相與巽
而動剛柔皆應恒恒亨无咎利貞久於其道也天地之
道恒久而不已也利有攸往終則有始也日月得天而
能久照四時變化而能久成聖人久於其道而天下化
成觀其所恒而天地萬物之情可見矣䷠豕曰遯亨
遯而亨也剛當位而應與時行也小利貞浸而長也遯
之時義大矣哉䷡彖曰大壮大者壮也剛以動故壮
大壮利貞大者正也正大而天地之情可見矣䷢彖
曰晉進也明出地上順而麗乎大明柔進而上行是以
康侯用錫馬蕃庶晝日三接也䷣彖曰明入地中明
夷内文明而外柔順以蒙大難文王以之利艱貞晦其
明也内難而能正其志箕子以之䷤彖曰家人女正
位乎内男正位乎外男女正天地之大義也家人有嚴
君焉父母之謂也父父子子兄兄弟弟夫夫婦婦而家
道正正家而天下定矣䷥彖曰睽火動而上澤動而
下二女同居其志不同行說而麗乎明柔進而上行得
中而應乎剛是以小事吉天地睽而其事同也男女睽
而其志通也萬物睽而其事順也睽之時用大矣哉䷦
彖曰蹇難也險在前也見險而能止知矣哉蹇利西
南往得中也不利東北其道窮也利見大人往有功也
當位貞吉以正邦也蹇之時用大矣哉䷧彖曰解險
以動動而免乎險解利西南往得衆也其來復吉乃得
中也有攸往夙吉往有功也天地解而雷雨作雷雨作
而百榖草木皆甲拆解之時大矣哉䷨彖曰損損下
益上其道上行損而有孚元吉无咎可貞利有攸往曷
之用二簋可用享二簋應有時損剛益柔有時損益盈
虛與時偕行䷩彖曰益損上益下民說无疆自上下
下其道大光利有攸往中正有慶利涉大川木道乃行
益動而巽日進無疆天施地生其益無方凡益之道與
時偕行䷪彖曰夬决也剛决柔也健而說决而和揚
于王庭柔乘五剛也孚號有厲其危乃光也告自邑不
利即戎所尚乃窮也利有攸往剛長乃終也䷫彖曰
姤遇也柔遇剛也勿用取女不可與長也天地相遇品
物咸章也剛遇中正天下大行也姤之時義大矣哉䷬
彖曰萃聚也順以說剛中而應故聚也王假有廟致
孝享也利見大人亨聚以正也用大牲吉利有攸往順
天命也觀其所聚而天地萬物之情可見矣䷭彖曰
柔以時升巽而順剛中而應是以大亨用見大人勿恤
有慶也南征吉志行也䷮彖曰困剛揜也險以說困
而不失其所亨其唯君子乎貞大人吉以剛中也有言
不信尚口乃窮也䷯彖曰巽乎水而上水井井養而
不窮也改邑不改井乃以剛中也汔至亦未繘井未有
功也羸其瓶是以凶也䷰彖曰革水火相息二女同
居其志不相得曰革已日乃孚革而信之文明以說大
亨以正革而當其悔乃亡天地革而四時成湯武革命
順乎天而應乎人革之時大矣哉䷱彖曰鼎象也以
木巽火亨飪也聖人亨以享上帝而大亨以養聖賢巽
而耳目聰明柔進而上行得中而應乎剛是以元亨䷲
彖曰震亨震來虩虩恐致福也笑言啞啞後有則也
震驚百里驚遠而懼邇也出可以守宗廟社稷以為祭
主也䷳彖曰艮止也時止則止時行則行動靜不失
其時其道光明艮其止止其所也上下敵應不相與也
是以不獲其身行其庭不見其人无咎也䷴彖曰漸
之進也女歸吉也進得位往有功也進以正可以正邦
也其位剛得中也止而巽動不窮也䷵彖曰歸妹天
地之大義也天地不交而萬物不興歸妹人之終始也
說以動所歸妹也征凶位不當也无攸利柔乘剛也䷶
彖曰豐大也明以動故豐王假之尚大也勿憂宜日
中宜照天下也日中則昃月盈則食天地盈虚與時消
息而况於人乎况於鬼神乎䷷彖曰旅小亨柔得中
乎外而順乎剛止而麗乎明是以小亨旅貞吉也旅之
時義大矣哉䷸彖曰重巽以申命剛巽乎中正而志
行柔皆順乎剛是以小亨利有攸往利見大人䷹彖
曰兊說也剛中而柔外說以利貞是以順乎天而應乎
人說以先民民忘其勞說以犯難民忘其死說之大民
勸矣哉䷺彖曰渙亨剛來而不窮柔得位乎外而上
同王假有廟王乃在中也利涉大川乘木有功也䷻
彖曰節亨剛柔分而剛得中苦節不可貞其道窮也說
以行險當位以節中正以通天地節而四時成節以制
度不傷財不害民䷼彖曰中孚柔在内而剛得中說
而巽孚乃化邦也豚魚吉信及豚魚也利涉大川乘木
舟虚也中孚以利貞乃應乎天也䷽彖曰小過小者
過而亨也過以利貞與時行也柔得中是以小事吉也
剛失位而不中是以不可大事也有飛鳥之象焉飛鳥
遺之音不宜上宜下大吉上逆而下順也䷾彖曰既
濟亨小者亨也利貞剛柔正而位當也初吉柔得中也
終止則亂其道窮也䷿彖曰未濟亨柔得中也小狐
汔濟未出中也濡其尾无攸利不續終也雖不當位剛
柔應也上象䷀象曰天行徤君子以自強不息潜龍
勿用陽在下也見龍在田德施普也終日乾乾反復道
也或躍在淵進无咎也飛龍在天大人造也亢龍有悔
盈不可久也用九天德不可為首也䷁象曰地勢坤
君子以厚德載物履霜堅冰隂始凝也馴致其道至堅
冰也六二之動直以方也不習無不利地道光也含章
可貞以時發也或從王事知光大也括囊无咎慎不害
也黃裳元吉文在中也龍戰於野其道窮也用六永貞
以大終也䷂象曰雲雷屯君子以經綸雖盤桓志行
正也以貴下賤大得民也六二之難乘剛也十年乃字
反常也即鹿無虞以從禽也君子舍之往吝窮也求而
往明也屯其膏施未光也泣血漣如何可長也䷃象
曰山下出泉蒙君子以果行育德利用刑人以正法也
子克家剛柔接也勿用取女行不順也困蒙之吝獨遠
實也童蒙之吉順以巽也利用禦冠上下順也䷄象
曰雲上於天需君子以飲食宴樂需于郊不犯難行也
利用恒无咎未失常也需于沙衍在中也雖小有言以
吉終也需于泥災在外也自我致寇敬慎不敗也需于
血順以聽也酒食貞吉以中正也不速之客來敬之終
吉雖不當位未大失也䷅象曰天與水違行訟君子
以作事謀始不永所事訟不可長也雖小有言其辨明
也不克訟歸逋竄也自下訟上患至掇也食舊德從上
吉也復即命渝安貞不失也訟元吉以中正也以訟受
服亦不足敬也䷆象曰地中有水師君子以容民畜
衆師出以律失律凶也在師中吉承天寵也王三錫命
懷萬邦也師或輿尸大无功也左次无咎未失常也長
子帥師以中行也弟子輿尸使不當也大君有命以正
功也小人勿用必亂邦也䷇象曰地上有水比先王
以建萬國親諸侯比之初六有它吉也比之自内不自
失也比之匪人不亦傷乎外比於賢以從上也顯比之
吉位正中也舍逆取順失前禽也邑人不誡上使中也
比之无首无所終也䷈象曰風行天上小畜君子以
懿文德復自道其義吉也牽復在中亦不自失也夫妻
反目不能正室也有孚惕出上合志也有孚攣如不獨
富也既雨既處德積載也君子征凶有所疑也䷉象
曰上天下澤履君子以辨上下定民志素履之往獨行
願也幽人貞吉中不自亂也𦕈能視不足以有明也跛
能履不足以與行也咥人之凶位不當也武人為于大
君志剛也愬愬終吉志行也夬履貞厲位正當也元吉
在上大有慶也䷊象曰天地交泰后以財成天地之
道輔相天地之宜以左右民拔茅征吉志在外也包荒
得尚于中行以光大也无往不復天地際也翩翩不富
皆失實也不戒以孚中心願也以祉元吉中以行願也
城復于隍其命亂也䷋象曰天地不交否君子以險
德辟難不可榮以禄拔茅貞吉志在君也大人否亨不
亂羣也包羞位不當也有命无咎志行也大人之吉位
正當也否終則傾何可長也䷌象曰天與火同人君
子以類族辨物出門同人又誰咎也同人于宗吝道也
伏戎于莽敵剛也三歲不興安行也乘其墉義弗克也
其吉則困而反則也同人之先以中直也大師相遇言
相克也同人于郊志未得也䷍象曰火在天上大有
君子以遏惡揚善順天休命大有初九无交害也大車
以載積中不敗也公用亨于天子小人害也匪其彭无
咎明辨晢也厥孚交如信以發志也威如之吉易而无
備也大有上吉自天祐也䷎象曰地中有山謙君子
以裒多益寡稱物平施謙謙君子卑以自牧也鳴謙貞
吉中心得也勞謙君子萬民服也无不利撝謙不違則
也利用侵伐征不服也鳴謙志未得也可用行師征邑
國也䷏象曰雷出地奮豫先王以作樂崇德殷薦之
上帝以配祖考初六鳴豫志窮凶也不終日貞吉以中
正也盱豫有悔位不當也由豫大有得志大行也六五
貞疾乘剛也恒不死中未亡也冥豫在上何可長也
䷐象曰澤中有雷隨君子以嚮晦入宴息官有渝從正
吉也出門交有功不失也係小子弗兼與也係丈夫志
舍下也隨有獲其義凶也有孚在道明功也孚于嘉吉
位正中也拘繫之上窮也䷑象曰山下有風蠱君子
以振民育德幹父之蠱意承考也幹母之蠱得中道也
幹父之蠱終无咎也裕父之蠱往未得也幹父用裕承
以德也不事王侯志可則也䷒象曰澤上有地臨君
子以教思无窮容保民无疆咸臨貞吉志行正也咸臨
吉无不利未順命也甘臨位不當也既憂之咎不長也
至臨无咎位當也大君之宜行中之謂也敦臨之吉志
在内也䷓象曰風行地上觀先王以省方觀民設教
初六童觀小人道也闚觀女貞亦可醜也觀我生進退
未失道也觀國之光尚賓也觀我生觀民也觀其生志
未平也䷔象曰雷電噬嗑先王以明罰飭法屨校滅
趾不行也噬膚滅鼻乘剛也遇毒位不當也利艱貞吉
未光也貞厲无咎得當也何校滅耳聰不明也䷕象
曰山下有火賁君子以明庶政无敢折獄舍車而徒義
弗乘也賁其須與上興也永貞之吉終莫之陵也六四
當位疑也匪寇婚媾終无尤也六五之吉有喜也白賁
无咎上得志也䷖象曰山附於地剥上以厚下安宅
剥牀以足以滅下也剥牀以辨未有與也剥之无咎失
上下也剥牀以膚切近災也以官人寵終無尤也君子
得輿民所載也小人剥廬終不可用也䷗象曰雷在
地中復先王以至日閉關商旅不行后不省方不遠之
復以修身也休復之吉以下仁也頻復之厲義无咎也
中行獨復以從道也敦復无悔中以自考也迷復之凶
反君道也䷘象曰天下雷行物與无妄先王以茂對
時育萬物无妄之往得志也不耕穫未富也行人得牛
邑人災也可貞无咎固有之也无妄之藥不可試也无
妄之行窮之災也䷙象曰天在山中大畜君子以多
識前言往行以畜其德有厲利己不犯災也輿說輹中
无尤也利有攸往上合志也六四元吉有喜也六五之
吉有慶也何天之衢道大行也䷚象曰山下有雷頤
君子以慎言語節飲食觀我朵頤亦不足貴也六二征
凶行失類也十年勿用道大悖也顛頤之吉上施光也
居貞之吉順以從上也由頤厲吉大有慶也䷛象曰
澤滅木大過君子以獨立不懼遯世无悶藉用白茅柔
在下也老夫女妻過以相與也棟橈之凶不可以有輔
也棟隆之吉不橈乎下也枯楊生華何可久也老婦士
夫亦可醜也過涉之凶不可咎也䷜象曰水洊至習
坎君子以常德行習教事習坎入坎失道凶也求小得
未出中也來之坎坎終無功也樽酒簋貳剛柔際也坎
不盈中未大也上六失道凶三歲也䷝象曰明兩作
離大人以繼明照于四方履錯之敬以辟咎也黃離元
吉得中道也日昃之離何可久也突如其來如无所容
也六五之吉離王公也王用出征以正邦也
皇王大紀卷六十一
