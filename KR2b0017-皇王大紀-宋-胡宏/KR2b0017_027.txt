皇王大紀卷二十七宋胡宏撰
三王紀
康王
祭祀曰自包羲氏教民養牲以薦神祇後聖有作為政
於天下必本諸天殽以降命命降於社之謂殽地降於
祖廟之謂仁義降於山川之謂興作降於五祀之謂制
度有天下者祭百神是故天子祭天地祭四方祭山川
祭五祀歲徧諸侯方祀祭山川祭五祀歲徧在其地則
祭之亡其地則不祭大夫祭五祀歲徧士祭其先凡祭
有其廢之莫敢舉也有其舉之莫敢廢也非其所祭而
祭之名曰淫祀淫祀無福郊聖人因天事天因地事地
因名山升中于天因吉土以饗帝于郊是故天子適四
方先柴郊之祭也迎長日之至也大報天而主日配以
月夏后氏祭其闇殷人祭其陽周人祭日以朝及闇祭
日於壇祭月於坎以别幽明以制上下祭日於東祭月
於西以别内外以端其位兆於南郊就陽位也掃地而
祭於其質也器用陶匏以象天地之性也於郊故謂之
郊牲用騂尚赤也特牲用犢貴誠也郊之用辛也周之
始郊日以至卜郊受命於祖廟作龜于禰宫尊祖親考
之義也卜之日王立於澤親聽誓命受教諫之義也孔
子曰昔三代明王皆事天地之神明無非卜筮之用不
敢以其私䙝事上帝是故不犯日月不違卜筮卜筮不
相襲也大事有時日小事無時日有筮外事用剛日内
事用柔日不違龜筮獻命庫門之内戒百官也大廟之
命戒百姓也祭之日王皮弁以聽祭報示民嚴上也喪
者不敢哭凶服者不敢入國門汜埽反道鄉為田燭弗
命而民聽上祭之日王被衮以象天戴冕藻十有二
則天數也乘素車貴其質也旂十有二旒龍章而設日
月以象天也天垂象聖人則之郊所以明天道也帝牛
不吉以為稷牛帝牛必在滌三月稷牛唯具萬物本乎
天人本乎祖此所以配上帝也郊之祭也大報本反始
也啟蟄而郊祈穀于上帝也禮之近人情者非其至者
也郊血大饗腥三獻爓一獻孰至敬不享味而貴氣臭
也是故至敬無文父黨無容祀帝於郊敬之至也至敬
不壇故掃地而祭社社祭土而主隂氣也土發而社助
時也君南鄉於北牖下答陽之義也日用甲用日之始
也天子大社必受霜露風雨以達天地之氣也是故喪
國之社屋之不受天陽也亳社北牖使隂明也社所以
神地之道也地載萬物天垂象取財於地取法於天是
以尊天而親地也故教民美報焉家主中霤而國主社
示本也唯為社事單出里唯為社田國人畢作唯社丘
乘共粢盛所以報本反始也季春出火為焚也然後簡
其車賦而歴其卒伍而君親誓社以習軍旅左之右之
坐之起之以觀其習變也而流示之禽而豔諸利以觀
其不犯命也求服其志不貪其得故以戰則克以祭則
受福天子社稷皆太牢諸侯社稷皆少牢
論曰成身莫大於禮禮莫重於祭祭祀之禮所
以立吾誠也鬼神之為物非他即吾之誠是矣
王者繼天而為之子獨主萬化故祭天於郊祭
地於社祭名山大川五祀各於其方後世禮失
其傳論者不本於性命故秦禮八神以求僊人
一曰天二曰地三曰兵四曰隂五曰陽六曰月
七曰日八曰四時漢祠太一求神僊方士曰天神
貴者太一太一佐曰五帝是皆不知鬼神之情
狀方士家妄作儒者不取也及歴攷儒者論祭
天地之禮於天則有昊天上帝有五方帝有感
生帝夫土不可以有二王而天可以有七帝乎
於地則或立方澤或立方丘或立北郊與天敵
體是猶家有二主也且子事父母父在為母齊
衰期不敢亢其父者尊無二上故也王者父事
天母事地而可崇地以抗天乎是故夫獨制義
於其家而家道正矣君獨出令於其國而天下
定矣天獨健而無息地道順承而無成而太極
立矣王者以父事天立誠而精一其德故兆於
南郊埽地而祭者昊天上帝而已天言其氣帝
言其性也社祭土所以神地道也名山大川者
寳貨財用之所出而四方之所依據也五祀者
穀與水火金木也人所日用莫過五材不是之
報而顧報行與門戸舉失輕重豈禮也哉禮之
所貴貴其義也是故王者祭天以柴燎牲使氣
上達語其精誠則謂之禋語其感格則謂之類
語其方兆則謂之郊指事異名其實一也周禮
乃專以禋祀歸之上帝以實柴歸之日月星辰
以槱燎歸之司中司命風師雨師不以日月星
辰一于天而以柴燎分為三多見其妄也又司
中司命風師雨師說者以為星也上文既曰以
實柴祀日月星辰則宜兼之矣夫日月猶可兼
於星辰豈此四星而不可兼於日月乎其文乖
次失禮之義盖劉歆(下逸)
宗廟生曰父曰母曰妻死曰考曰妣曰嬪祭王父曰皇
祖考王母曰皇祖妣父曰皇考母曰皇妣夫曰皇辟禮
有五經莫重於祭祭者自中出生於心也賢者之祭也
必受其福福者備也無所不順之謂備忠臣以事其君
孝子以事其親其本一也子之事親有三道焉養則觀
其順也喪則觀其哀也祭則觀其敬而時也天子七廟
左三昭右三穆與大祖之廟而七諸侯五廟山節藻梲
復廟重檐刮楹達鄉反坫出尊崇坫康圭疏屏天子之
廟飾也春祠夏禴秋嘗冬烝夏殷宗廟之祭春曰礿夏
曰禘禮不王不禘禘王者之大祭也王者禘其祖之所
自出時祭曰禘則亂名也於是春更曰祠夏更曰禴諸
侯祫及其太祖大夫士有大事省於君于祫及其高祖
三年一禘五年一祫大夫三廟士一廟有田則祭無田
則薦凡祭祀張旅幕張尸次祭成喪者必有尸孫為王
父尸所使為尸者於祭者子行也父北面而事之所以
明子事父之道也孫幼則使人抱之無孫則取於同姓
之適孔子曰尸冕弁而出卿大夫士皆下之君知所以
為尸者則自下之尸必式乘必以几必有前驅君與尸
行接武大夫繼武士中武徐趨皆用是疾趨則欲發而
手足毋移及時將祭君子乃齊散齊七日致齊三日齊
者不樂不弔不敢散其志也精明之至然後可以交神
明是故先期旬有一日宫宰宿夫人夫人亦散齊七日
致齊三日君子生則敬養死則敬享致愛則存致慤則
著唯聖人為能饗帝孝子為能饗親三月繫七日齊三
日宿慎之至也君致齊於外夫人致齊於内然後會於
太廟鋪筵設同几為依神也天道至教聖人至德廟堂
之上罍尊在阼犧尊在西廟堂之下縣鼓在西應鼓在
東君西酌犧象夫人東酌罍尊君衮冕立於阼夫人副
禕立於東房夫祭必夫婦親之所以備外内之官也官
備則具備水草之菹陸産之醢三牲之俎八簋之實昆
蟲之異草木之實天之所生地之所長苟可薦者莫不
咸在示盡物也外則盡物内則盡志此祭之心也君迎
牲而不迎尸别嫌也尸在廟門外則疑於臣在廟中則
全於君君在廟門外則疑於君入廟門則全於臣全於
子是故不出者明君臣之義也崇事宗廟社稷則子孫
順孝祭者教之本也是故君子之事君也必身行之所
不安於上則不以使下所惡於下則不以事上非諸人
行諸己非教之道也君執圭瓉祼尸大宗執璋瓉亞祼
及迎牲君執紖卿大夫贊幣而從士執芻宗婦執盎從
夫人奠盎薦涗水君執鸞刀羞嚌君獻尸夫人薦豆執
校執醴授之執鐙君親制祭夫人薦盎君親割牲夫人
薦酒卿大夫從君命婦從夫人尸酢夫人執柄夫人受
尸執足夫婦相授受不相襲處酢必易爵明夫婦之别
也洞洞乎其敬也屬屬乎其忠也勿勿乎其欲其饗之
也納牲詔於庭血毛詔於室羹定詔於堂三詔皆不同
位盖道求而未之得也設祭于堂為祊乎外故曰於彼
乎於此乎或曰君牽牲穆答君卿大夫序從既入廟門
麗于碑卿大夫袒而毛牛尚耳鸞刀以刲取膟膋乃退
爓祭祭腥而退敬之至也又曰玄酒在室醴醆在戸粢
醍在堂澄酒在下陳其犧牲備其鼎俎列其琴瑟管磬
鼓鐘脩其祝嘏以降上神與其先祖以正君臣以篤父
子以睦兄弟以齊上下夫婦有所是謂承天之祜作其
祝號玄酒以祭薦其血毛腥其爼孰其殽與其越席疏
布以幂衣其澣帛醴醆以獻薦其燔炙君與夫人交獻
以嘉魂魄是謂合莫然後退而合烹體其犬豕牛羊實
其簠簋籩豆鉶羹祝以孝告嘏以慈告是謂大祥此禮
之大成也又曰及入舞君執干戚就舞位君為東上冕
而總干率其羣臣以樂皇尸禮交動乎上樂交應乎下
和之至也禮也者反其所自生樂也者樂其所自成是
故聖王制禮以節事脩樂以道志夫祭有三重焉獻之
屬莫重於祼聲莫重於聲歌舞莫重於武宿夜此周道
也凡三道者所以假於外而以增君子之志也有事於
太廟則羣昭羣穆咸在凢賜爵昭為一穆為一昭與昭
齒穆與穆齒及羣有司皆以齒所以别父子遠近長幼
親疏之序而無亂也古者明君爵有德祿有功必於大
廟故祭之日一獻君降立于阼階之南南鄉所命北面
史由君右執策命之再拜稽首受書以歸而舍奠於其
廟此爵賞之施也凡為俎者以骨為主骨有貴賤殷人
貴髀周人貴肩凡前貴於後俎者所以明祭之必有惠
也是故貴者取貴骨賤者取賤骨貴者不重賤者不虛
示均也羔豚而祭百官皆足太牢而祭不必有餘惠均
則政行事成而功立矣餕者祭之末也善終者如始餕
其是已君子曰尸亦餕鬼神之餘也惠術也可以觀政
矣是故尸謖君與卿四人餕君起大夫六人餕大夫起
士八人餕士起各執其具以出陳於堂下百官進徹之
所以别貴賤之等而興施惠之象也是故以四簋黍見
其脩於廟中也廟中者竟内之象也故曰可以觀政矣
又曰尸飲三君洗玉爵獻卿尸飲七以瑶爵獻大夫尸
飲九以散爵獻士及羣有司是故貴者獻以爵(一升)賤者
獻以散(五升)尊者舉觶(三升)卑者舉角(四升)明尊卑之等也煇
胞翟閽者吏之至賤者也尸又至尊以至尊既祭之末
不忘至賤而以其餘畀之此之謂上下之際又曰有虞
氏之祭也尚用氣血腥爓祭用氣也殷人尚聲臭味未
成滌蕩其聲樂三闋然後出迎牲周人尚臭灌用鬯臭
鬱合鬯臭隂達於淵泉灌以圭璋用玉氣也既灌然後
迎牲致隂氣也蕭合黍稷臭陽達於牆屋故既奠然後
焫蕭合羶薌几祭慎諸此䰟氣歸于天形魄降于地故
祭求諸隂陽之義也殷人先求諸陽周人先求諸隂詔
祝於室坐尸於堂用牲於庭升首於室直祭祝于主索
祭祝于祊不知神之所在於彼乎於此乎或遠諸人乎
祭于祊尚曰求諸遠者歟是故詔祝於室而出于祊此
神明之道也有虞氏祭首夏后氏祭心殷祭肝周祭肺
血毛告幽全之物也貴純之道也血祭盛氣也祭肺肝
心貴氣主也祭黍稷加肺祭齊加明水報隂也取膟膋
燔燎升首報陽也明水涗齊貴新也其謂之明水也由
主人之潔著此水也縮酌用茅明酌也醆酒涗于清汁
獻涗于醆酒凡涗新之也君再拜稽首肉袒親割敬之
至也祭稱孝子孝孫以其義稱也稱曾孫某謂國家也
祭祀之相主人自致其敬盡其嘉而無與讓也腥肆爓
腍祭豈知神之所饗主人自盡其敬而已矣舉斝角詔
妥尸古者尸無事則立有事而後坐也夏立尸而卒祭
殷坐尸周旅酬六尸尸神象也祝將命也凡祭宗廟之
禮牛曰一元大武豕曰剛鬛豚曰腯肥羊曰柔毛雞曰
翰音犬曰羹獻雉曰疏趾兔曰明視脯曰尹祭槀魚曰
商祭鮮魚曰脡祭水曰清滌酒曰清酌黍曰薌合梁曰
薌萁稷曰明粢稻曰嘉蔬韭曰豐本鹽曰鹹鹺玉曰嘉
玉幣曰量幣犧尊疏布幂禪杓大路素而越席黃目鬱
氣之上尊也黃者中也目者氣之清明者也言酌於中
而清明於外也醯醢之美而煎鹽之尚貴天産也割刀
之用鸞刀之貴貴其義也聲和而後斷也酒醴之美玄
酒明水之尚貴五味之本也黼黻之美疏布之尚反女
功之始也莞簟之安而蒲越槀鞂之設明之也大羹不
和貴其質也大圭不琢美其質也丹漆雕幾之美素車
之乘尊其樸也貴其質而已矣所以交於神明者不敢
同於所安䙝之義也君子曰禮之近人情者非其至者
也郊血大饗腥三獻爓一獻孰是故君子之於禮也非
作而致其情也此有由始也是故七介以相見也不然
則已慤三辭三讓而至不然則已蹙故禮有擯詔樂有
相步温之至也禮也者反本脩古不忘其初者也故凶
事不詔朝事以樂孔子曰七日戒三日齊承一人焉以
為尸過之者趨以教敬也醴酒在室醍酒在堂澄酒在
下示民不淫也尸飲三衆賓飲一示民有上下也因其
酒肉聚其宗族教民睦也故堂上觀乎室堂下觀乎上
是故見事鬼神之道焉見君臣之義焉見父子之親焉
見夫婦之别焉見長幼之敘焉見上下之際焉見貴賤
之等焉見親疏之殺焉見爵賞之施焉見政事之均焉
是之謂十倫記曰夏后氏尚明水殷尚醴周尚酒尊有
虞氏曰泰夏后氏曰山罍殷曰著周曰犧象爵夏后氏
以琖殷以斝周以爵灌尊夏后氏以雞彛殷以斝周以
黃目勺夏后氏以龍勺殷以疏勺周以蒲勺鼓夏后氏
之鼔足殷楹鼓周縣鼔夏后氏之龍簨簴殷之崇牙周
之壁翣敦有虞氏之兩敦夏后氏之四璉殷之六瑚周
之八簋俎有虞氏以梡夏后氏以嶡殷以椇周以房豆
夏后氏揭豆殷玉豆周獻豆凡天子以犧牛諸侯以肥
牛大夫以羊豕天地之牛角繭栗宗廟之牛角握賓客
之牛角尺諸侯無故不殺牛大夫無故不殺羊士無故
不殺犬豕庶人薦於寢春薦韭夏薦麥秋薦黍冬薦稻
韭以卵麥以魚黍以豚稻以鴈庶人無故不食珍庶羞
不踰牲燕衣不踰祭服寢不踰廟祭豐年不奢凶年不
儉凡喪從死者祭從生者父為士子為天子諸侯則祭
以天子諸侯其尸服以士父為天子諸侯子為士祭以
士其尸服以士祭容貌顔色如見所祭者成廟則釁之
以羊與鷄成寢則考之而不釁凡宗廟之器其名者成
則釁之以豭豚釁者交神明之道也臨祭不惰祭服敝
則焚之祭器敝則埋之龜筴敝則埋之牲死則埋之為
人祭曰致福為已祭而致膳於君子曰膳祔練曰告凡
膳告於君子主人展之以授使者于阼階之南南面再
拜稽首送反命主人又再拜稽首其禮太牢則以牛左
肩臂臑折九箇少牢則以羊左肩七箇犆豕則以豕左
肩五箇君子將營宫室宗廟為先廐庫為次居室為後
凢家造祭器為先犧賦為次養器為後無田禄者不設
祭器有田禄者先為祭服為宫室不斬於丘木曾子問
於孔子曰天子嘗禘郊社五祀之祭簠簋既陳天子崩
后之喪則如之何孔子曰廢如當祭而日食太廟火則
如之何曰接祭而已矣如牲至未殺則廢天子崩未殯
五祀之祭不行既殯而祭其祭也尸入三飯不侑酳不
酢而已矣自啟至于反哭五祀之祭不行已葬而祭祝
畢獻而已諸侯之祭社稷俎豆既陳聞天子崩后之喪
君薨夫人之喪則廢自薨比至于殯自啟至于反哭奉
帥天子大夫之祭鼎爼既陳籩豆既設天子崩后之喪
君薨夫人之喪君之太廟火日食三年之喪齊衰大功
皆廢外喪自齊衰以下行也其齊衰之祭也尸入三飯
不侑酳不酢而已矣大功酢而已矣小功緦室中之事
而已矣士之所以異者緦不祭所祭於死者無服則祭
大夫士將與祭於公既視濯而父母死則猶是與於祭
也次於異宫既祭釋服出公門哭而歸入奔喪禮如未
視濯則使人告告者反而後哭如諸父昆弟姑姊妹之
喪既宿則與祭卒事而後歸如同宫則次于異宫卿大
夫將為尸於公受宿矣而有齊衰内喪則出舍于公館
以待事大夫冕而祭於公弁而祭於己士弁而祭於公
冠而祭於己士弁而親迎然則士弁而祭可也君子之
祭也必身親涖之有故則使人可也祭不欲數數則煩
煩則不敬祭不欲疏疏則怠怠則忘是故霜露既降君
子履之必有悽愴之心雨露既濡君子履之必有怵惕
之心君子合諸天道春禴秋嘗春饗孤子秋食耆老其
義一也凡飲養陽氣也食養隂氣也樂以迎來哀以送
往故饗禴有樂而食嘗無樂隂陽之義也禮樂曰樂者
音之所由生也凡音之起由人心之感於物也感於物
而動故形於聲聲相應故生變變成方謂之音比音而
通於倫理謂之樂是故其哀心感者其聲噍以殺其樂
心感者其聲嘽以緩其喜心感者其聲發以散其怒心
感者其聲粗以厲其敬心感者其聲直以廉其愛心感
者其聲和以柔六者非性也感於物而後動故先王慎
所以感之者故禮以道其志樂以和其聲政以一其行
刑以防其姦禮樂刑政其極一也是故治世之音安以
樂其政和亂世之音怨以怒其政乖亡國之音哀以思
其民困聲音之道與政通矣宫為君商為臣角為民徵
為事羽為物五者不亂則無怗懘之音矣宫亂則荒其
君驕商亂則陂其臣壞角亂則憂其民怨徵亂則哀其
事勤羽亂則危其財匱五者皆亂迭相陵謂之慢如此
則國之滅亡無日矣是故知聲者可與言音知音者可
與言樂知樂則幾於禮矣樂之隆非極音也食饗之禮
非致味也清廟之瑟朱弦而疏越一倡而三歎有遺音
者矣大饗之禮尚玄酒而俎腥魚大羹不和有遺味者
矣是故先王之制禮樂也非以極口腹耳目之欲也將
以教民平好惡而反人道之正也人生而靜天之性也
感物而動性之欲也物至知知然後好惡形焉好惡無
節於内知誘於外不能反躬天理滅矣於是有悖逆詐
偽之心有淫佚作亂之事是故先王制禮樂人為之節
禮節民心樂和民聲仁以愛之義以正之如此則民治
行矣樂由中出禮自外作樂由中出故靜禮自外作故
文大樂必易大禮必簡易故與天地同和簡故與天地
同節和故百物不失節故祀天祭地明則有禮樂幽則
有鬼神如此則四海之内合敬同愛矣禮者殊事合敬
者也樂者異文合愛者也禮樂之情同故明王以相沿
也故事與時並名與功偕鐘鼓管磬羽籥干戚樂之器
也屈伸俯仰綴兆舒疾樂之文也簠簋俎豆制度文章
禮之器也升降上下周旋禓襲禮之文也知禮樂之情
者能作識禮樂之文者能述樂者天地之和也禮者天
地之序也和故百物皆化序故羣物皆别樂由天作禮
以地制過制則亂過作則暴明於天地然後能興禮樂
也王者功成作樂治定制禮其功大者其樂備其治辯
者其禮具干戚之舞非備樂也孰亨而祀非達禮也五
帝殊時不相沿樂三王異世不相襲禮敦樂而無憂禮
備而不偏者其惟大聖乎天高地下萬物散殊而禮制
行矣流而不息合同而化而樂興焉春作夏長仁也秋
斂冬藏義也仁近於樂義近於禮樂者敦和率神而從
天禮者别宜居鬼而從地故聖人作樂以應天制禮以
配地禮樂明備天地官矣化不時則不生男女無辯則
亂升天地之情也樂著太始而禮居成物著不息者天
也著不動者地也一動一靜者天地之間也昔者舜作
五絃之琴以歌南風夔始制樂以賞諸侯德盛而教尊
五穀時熟然後賞之以樂故其治民勞者其舞行綴遠
其治民逸者其舞行綴短故觀其舞知其德聞其諡知
其行也故酒食者所以合歡也樂者所以象德也禮者
所以綴淫也先王有大事必有禮以哀之有大福必有
禮以樂之哀樂之分皆以禮終樂也者聖人之所樂也
而可以善民心故先王著其教焉土敝則草木不長水
煩則魚鼈不大氣衰則生物不遂世亂則禮慝而樂淫
是故其聲哀而不莊樂而不安慢易以犯節流湎以忘
本廣則容姦狹則思欲感條暢之氣而滅平和之德君
子反情以和其志比類以成其行姦聲亂色不留聰明
淫樂慝禮不接心術惰慢邪辟之氣不設於身體使耳
目鼻口心知百體皆由順正以行其義然後發以聲音
而文以琴瑟動以干戚飾以羽旄從以簫管清明象天
廣大象地終始象四時周旋象風雨五色成文而不亂
八風從律而不姦百度得數而有常小大相成終始相
生倡和清濁迭相為經故樂行而倫清耳目聰明血氣
和平移風易俗天下皆寧故曰樂者樂也君子樂得其
道小人樂得其欲以道制欲則樂而不亂以欲忘道則
惑而不樂樂者心之動也聲者樂之象也君子動其本
樂其象然後治其文采節奏是故三鼓以警戒三步以
見方再始以著往復亂以飭歸奮疾而不拔極幽而不
隱獨樂其志備舉其道樂行而民鄉方可以觀德矣夫
樂者樂也人情之所不能免也樂必發於聲音形於動
靜故先王制雅頌之聲以道之使其聲足樂而不流使
其文足論而不息使其曲直繁瘠廉肉節奏足以感動
人之善心而已矣不使放心邪氣得接焉故聽其雅頌
之聲志意得廣焉執其干戚習其俯仰詘伸容貎得莊
焉行其綴兆要其節奏行列得正焉進退得齊焉故樂
者天地之命中和之紀人情之所不能免也樂也者情
之不可變者也禮也者理之不可易者也和順積中而
英華發外者也黃鍾大吕弦歌干揚者樂之末節也故
童者舞之鋪筵席陳尊俎列籩豆以升降為禮者禮之
末節也故有司掌之樂師辨乎聲詩故北面而弦宗祝
辨乎宗廟之禮故後尸商祝辨乎喪禮故後主人是故
德成而上蓺成而下行成而先事成而後是故先王有
上有下有先有後然後可以有制於天下也君子曰禮
樂不可斯須去身致樂以治心則易直子諒之心油然
而生生則樂樂則安安則久久則天天則神天則不言
而信神則不怒而威致禮以治躬則莊敬莊敬則嚴威
心中斯須不和不樂而鄙詐之心入之矣外貎斯須不
莊不敬而慢易之心入之矣樂極和禮極順内和而外
順則民瞻其顔色而不與爭也望其容貎而衆不生慢
易焉樂也者動於内者也禮也者動於外者也故禮主
其減樂主其盈禮減而進以進為文樂盈而反以反為
文禮減而不進則銷樂盈而不反則放故禮有報而樂
有反禮得其報則樂樂得其反則安禮之報樂之反其
義一也
皇王大紀卷二十七
