皇王大紀卷十七宋胡宏撰
三王紀
周成王
周公以君人之道在正其身正身之道在得其人左右
前後皆正人也然後身正身正則有司正庶事畢正而
天下皆正矣大君親庶事而官不擇人大亂之道也於
是作立政以告于王周書叙曰周公作立政立政周公
若曰拜手稽首告嗣天子王矣用咸戒于王曰王左右
常伯常任準人綴衣虎賁周公曰嗚呼休兹知恤鮮哉
古之人迪惟有夏乃有室大競籲俊尊上帝迪知忱恂
于九德之行乃敢告教厥后曰拜手稽首后矣曰宅乃
事宅乃牧宅乃凖兹惟后矣謀面用丕訓德則乃宅人
兹乃三宅無義民桀德惟乃弗作往任是惟暴德罔後
亦越成湯陟丕釐上帝之耿命乃用三有宅克即宅曰
三有俊克即俊嚴惟丕式克用三宅三俊其在商邑用
協于厥邑其在四方用丕式見德嗚呼其在受德暋惟
羞刑暴德之人同于厥邦乃惟庶習逸德之人同于厥
政帝欽罰之乃伻我有夏式商受命奄甸萬姓亦越文
王武王克知三有宅心灼見三有俊心以敬事上帝立
民長伯立政任人準夫牧作三事虎賁綴衣趣馬小尹
左右攜僕百司庶府大都小伯藝人表臣百司太史尹
伯庶常吉士司徒司馬司空亞旅夷微盧烝三亳阪尹
文王惟克厥宅心乃克立兹常事司牧人以克俊有德
文王罔攸兼于庶言庶獄庶慎惟有司之牧夫是訓用
違庶獄庶慎文王罔敢知于兹亦越武王率惟敉功不
敢替厥義德率惟謀從容德以並受此丕丕基嗚呼孺
子王矣繼自今我其立政立事凖人牧夫我其克灼知
厥若丕乃俾亂相我受民和我庶獄庶慎時則勿有間
之自一話一言我則末惟成德之彦以乂我受民嗚呼
予旦已受人之徽言咸告孺子王矣繼自今文子文孫
其勿誤于庶獄庶慎惟正是乂之自古商人亦越我周
文王立政立事牧夫凖人則克宅之克由繹之兹乃俾
乂國則罔有立政用憸人不訓于德是罔顯在厥世繼
自今立政其勿以憸人其惟吉士用勱相我國家今文
子文孫孺子王矣其勿誤于庶獄庶慎惟有司之牧夫
其克詰爾戎兵以陟禹之迹方行天下至于海表罔有
不服以覲文王之耿光以揚武王之大烈鳴呼繼自今
後王立政其惟克用常人周公若曰太史司寇蘇公式
敬爾由獄以長我王國兹式有慎以列用中罰周公從
王東巡狩伐淮夷遂踐奄作成王政成王既踐奄將遷
其君於蒲姑周公告召公作將蒲姑五月丁亥王來自
奄至于宗周周公慮天下諸侯不知天命復有干紀亂
正自取毁滅如奄君者於是訓戒庶邦作多方周書叙
曰成王歸自奄在宗周誥庶邦作多方多方周公曰王
若曰猷告爾四國多方惟爾殷侯尹民我惟大降爾命
爾罔不知洪惟圖天之命弗永寅念于祀惟帝䧏格于
夏有夏誕厥逸不肯慼言于民乃大淫昏不克終日勸
于帝之迪乃爾攸聞厥圖帝之命不克開于民之麗乃
大降罰崇亂有夏因甲于内亂不克靈承于旅罔丕惟
進之恭洪舒于民亦惟有夏之民叨懫日欽劓割夏邑
天惟時求民主乃大降顯休命于成湯刑殄有夏惟天
不畀純乃惟以爾多方之義民不克永于多享惟夏之
恭多士大不克明保享于民乃胥惟虐于民至于百為
大不克開乃惟成湯克以爾多方簡代夏作民主慎厥
麗乃勸厥民刑用勸以至于帝乙罔不明德慎罰亦克
用勸今至于爾辟弗克以爾多方享天之命嗚呼王若
曰誥告爾多方非天庸釋有夏非天庸釋有殷乃惟爾
辟以爾多方大滛圖天之命屑有辭乃惟有夏圖厥政
不集于享天降時喪有邦間之乃惟有商後王逸厥逸
圖厥政不蠲烝天惟降時喪惟聖罔念作狂惟狂克念
作聖天惟五年須暇之子孫誕作民主罔可念聽天惟
求爾多方大動以威開厥顧天惟爾多方罔堪顧之惟
我周王靈承于旅克堪用德惟典神天天惟式教我用
休簡畀殷命尹爾多方今我曷敢多誥我惟大降爾四
國民命爾曷不帎裕之于爾多方爾曷不夾介乂我周
王享天之命今爾尚宅爾宅畋爾田爾曷不惠王熙天
之命爾乃迪屢不靜爾心未愛爾乃不大宅天命爾乃
屑播天命爾乃自作不典圖忱于正我惟時其教告之
我惟時其戰要囚之至于再至于三乃有不用我降爾
命我乃其大罰殛之非我有周秉德不康寧乃惟爾自
速辜王曰嗚呼猷告爾有方多士暨殷多士今爾奔走
臣我監五祀越惟有胥伯小大多正爾罔不克臬自作
不和爾惟和哉爾室不睦爾惟和哉爾邑克明爾惟克
勤乃事爾尚不忌于凶德亦則以穆穆在乃位王曰嗚
呼多士爾不克勸帎我命爾亦則惟不克享凡民惟曰
不享爾乃惟逸惟頗大遠王命則惟爾多方探天之威
我則致天之罰離逖爾土王曰我不惟多誥我惟祗告
爾命又曰時惟爾初不克敬于和則無我怨
論曰多士今爾又曰夏廸簡在王庭有服在百
僚予一人惟聽用德宜在爾小子乃興從爾遷
之下多方克閱于乃邑謀介爾乃自時洛邑尚
永力畋爾田天惟畀矜爾我有周惟其大介賚
爾廸簡在王庭尚爾事有服在大僚宜在多士
予一人于聽用德之下而殷革夏命宜與肆予
敢求爾于天邑商相屬也伏生耄矣口授於人
文失其次如是正之則多士多方可讀而求其
義矣
肅慎氏來賀滅奄王俾榮伯作賄肅慎之命周公位冡
宰正百工勤勞盡下一沐三握髮一飯三吐哺下白屋
之士由是盡知天下賢才之滯淹者獄訟之失情者饑
寒而無告者諸侯來朝大夫來聘各以戒之君卿士庶
皆曰明哉周公何知我之悉乎交趾之南有越裳氏重
三譯來朝䞇以白雉周公曰德澤不加君子不享其䞇
政令不施君子不臣其人譯曰遠夷荒外有凄風苦雨
之患今而無之長老曰必中國有聖人是以來也周公
乃致薦宗廟歸德于先王
七年初武王謂周公曰洛汭延于伊汭其地四平我南
望三塗北望嶽鄙顧瞻有河粤詹伊洛毋遠天室宜營
周居爾其成之於是王將宅洛邑居九鼎曰此天下中
四方入貢道里均我寧王之命也乃命太保先至于洛
卜宅作召誥周公繼之告于郊社庶殷丕作以圖及卜
獻于王作洛誥明堂成圖堯舜桀紂善惡之狀于四門
墉著興廢之戒焉孔子曰此周之所以盛也夫明鏡所
以察形往古所以知今人主襲迹於其所以安存則危
亡何從至哉周公朝諸侯于明堂歸政于王王負斧扆
南鄉而立三公中階之前北面東上諸侯之位阼階之
東西面北上諸伯之國西階之西東面北上諸子之國
門東北面東上諸男之國門西北面東上九夷之國東
門之外西面北上八蠻之國南門之外北面東上六戎
之國西門之外東面南上五狄之國北門之外南面東
上九采之國應門之外北面東上四塞世告至周書叙
召誥曰成王在豐欲宅洛邑使召公先相宅作召誥召
誥惟二月既望越六日乙未王朝步自周則至于豐惟
太保先周公相宅越若來三月惟丙午朏越三日戊申
太保朝至于洛卜宅厥既得卜則經營越三日庚戍太
保乃以庶殷攻位于洛汭越五日甲寅位成若翼日乙
卯周公朝至于洛則達觀于新邑營越三日丁巳用牲
于郊牛二越翼日戊午乃社于新邑牛一羊一豕一越
七日甲子周公乃朝用書命庶殷侯甸男邦伯厥既命
庶殷庶殷丕作太保乃以庶邦冢君出取幣復入錫周
公曰拜手稽首旅王若公誥告庶殷越自乃御事嗚呼
皇天上帝改厥元子兹大國殷之命惟王受命無疆惟
休亦無疆惟恤嗚呼曷其奈何弗敬天既遐終大邦殷
之命兹殷多先哲王在天越厥後王後民兹服厥命厥
終智藏鰥在夫知保抱攜持厥婦子以哀籲天徂厥亡
出執嗚呼天亦哀于四方民其眷命用懋王其疾敬德
相古先民有夏天迪從子保面稽天若今時既墜厥命
今相有殷天迪格保面稽天若今時既墜厥命今冲子
嗣則無遺壽耉曰其稽我古人之德矧曰其有能稽謀
自天嗚呼有王雖小元子哉其丕能誠于小民今休王
不敢後用顧畏于民碞王來紹上帝自服于上中旦曰
其作大邑其自時配皇天毖祀于上下其自時中乂王
厥有成命治民今休王先服殷御事比介于我有周御
事節性惟日其邁王敬作所不可不敬德我不可不監
于有夏亦不可不監于有殷我不敢知曰有夏服天命
惟有歴年我不敢知曰不其延惟不敬厥德乃早墜厥
命我不敢知曰有殷受天命惟有歴年我不敢知曰不
其延惟不敬厥德乃早墜厥命今王嗣受厥命我亦惟
兹二國命嗣若功王乃初服嗚呼若生子罔不在厥初
生自貽哲命今天其命哲命吉凶命歴年知今我初服
宅新邑肆惟王其疾敬德王其德之用祈天永命其惟
王勿以小民淫用非彛亦敢殄戮用乂民若有功其惟
王位在德元小民乃惟刑用于天下越王顯上下勤恤
其曰我受天命丕若有夏歴年式勿替有殷歴年欲王
以小民受天永命拜手稽首曰予小臣敢以王之讐民
百君子越友民保受王威命明德王末有成命王亦顯
我非敢勤惟恭奉幣用供王能祈天永命周書叙洛誥
曰召公既相宅周公往營成周使來告卜作洛誥洛誥
惟三月哉生魄周公初基作新大邑于東國洛四方民
大和會侯甸男邦采衛百工播民和見士于周周公咸
勤乃洪大誥治周公拜手稽首曰朕復子明辟王如弗
敢及天基命定命予乃胤保大相東土其基作民明辟
予惟乙卯朝至于洛師我卜河朔黎水我乃卜澗水東
瀍水西惟洛食我又卜瀍水東亦惟洛食伻來以圖及
獻卜王拜手稽首曰公不敢不敬天之休來相宅其作
周匹休公既定宅伻來視予卜休恒吉我二人共貞公
其以予萬億年敬天之休拜手稽首誨言周公拜手稽
首曰王命予來承保乃文祖受命民越乃光烈考武王
弘朕恭孺子來相宅其大惇典殷獻民亂為四方新辟
作周恭先曰其自時中乂萬邦咸休惟王有成績予旦
以多子越御事篤前人成烈答其師作周孚先考朕昭
子刑乃單文祖德伻來毖殷乃命寧予以秬鬯二卣曰
明禋拜手稽首休享予不敢宿則禋于文王武王惠篤
叙無有遘自疾萬年厭于乃德殷乃引考王伻殷乃承
叙萬年其永觀朕子懷德王若曰公明保于冲子公稱
丕顯德以予小子揚文武烈奉答天命和恒四方民居
師惇宗將禮稱秩元祀咸秩無文惟公德明光于上下
勤施于四方旁作穆穆迓衡不遺文武勤教予冲子夙
夜毖祀周公曰王肇稱殷禮祀於新邑咸秩無文予齊
百工伻從王于周予惟曰庶有事今王即命曰記功宗
以功作元祀惟命曰汝受命篤弼丕視功載乃汝其悉
自教工孺子其朋孺子其朋其往無若火始熖熖厥攸
灼叙弗其絶厥若彛及撫事如予惟以在周工往新邑
伻嚮即有僚明作有功惇大成裕汝永有辭王曰公功
棐迪篤罔不若時公定予往已公功肅將祗歡公無困
哉我惟無斁其康事公勿替刑四方其世享公曰已汝
惟冲子惟終汝其敬識百辟享亦識其有不享享多儀
儀不及物惟曰不享惟不役志于享凡民惟曰不享惟
事其爽侮乃惟孺子頒朕不暇聽朕教汝于棐民彛汝
乃是不蘉乃時惟不永哉篤叙乃正父罔不若予不敢
廢乃命汝往敬哉兹予其明農哉彼裕我民無遠用戾
王曰公予小子其退即辟于周命公後四方迪亂未定
于宗禮亦未克敉公功廸將其後監我士師工誕保文
武受民亂為四輔十二月戊辰王在新邑烝祭歲文王
騂牛一武王騂牛一王命作冊逸祝冊惟告周公其後
王賓殺禋咸格王入太室祼王命周公後作冊逸誥惟
周公誕保文武受命惟七年魯侯伯禽東之國王若曰
處位必敬諫者無格其言通清白塞巧侫則君道也周
公曰汝慎無以魯國驕人仰禄之士猶可驕也正身之
士不可驕也性氣高明守之以恭聰明敏達守之以愚
博聞強記守之以約土地廣大守之以儉人衆共強守
之以畏禄位尊盛守之以謙君子不施其親不使大臣
怨乎不以故舊無大故則不棄也無求備於一人作敧
器以賜之曰是器也虚則敧中則正滿則覆戒之哉魯
公置之坐側名曰宥坐之器周頌首篇曰清廟一章八
句祀文王也周公既成洛邑朝諸侯率以祀文王焉於
穆清廟肅雝顯相(於歎辭穆美也)濟濟多士秉文之德對越在
天駿奔走在廟不顯不承無射於人斯(駿長也大也射厭也)周頌
二篇曰維天之命一章八句太平告文王也維天之命
於穆不已於乎不顯文王之德之純假以溢我我其收
之駿惠我文王(假嘉溢饒衍收聚駿大惠順也)曾孫篤之(篤厚也)周公三
篇曰維清一章五句奏象舞也維清緝熙文王之典(熙光)
(明也典法也)肇禋(肇始也禋祀也)迄用有成維周之禎(迄至禎祥也)周頌
四篇曰烈文一章十三句成王即政諸侯助祭也烈文辟
公(謂文王武王也)錫兹祉福惠我無疆子孫保之無封(大也)靡(累也)
于爾邦維王其崇(立也)之念兹戎(大也)功繼序其皇(美也)之無
競(彊也)維人四方其訓(道也)之不顯維德百辟其刑之於乎
前王不忘(武王也)周頌五篇曰天作一章七句祀先王先
公也天作高山大王荒之(作生荒大也)彼作矣文王康之彼
岨矣岐有夷之行(夷易也)子孫保之周頌六篇曰昊天有
成命一章七句郊祀天地也昊天有成命二后受之成
王不敢康夙夜基命宥密(二后文武也基始命信宥寬密寧也)於緝熙單
厥心肆其靖之(緝明熙廣單厚肆固靖和也)周頌七篇曰我將一章四句
祀文王於明堂也我將我享維羊維牛維天其右之(將大享獻也)
儀式刑文王之典日靖四方伊嘏文王既右饗之(儀善刑法)
(典常靖謀受福曰嘏)我其夙夜畏天之威于時保之周頌八篇曰
時邁一章十五句廵狩告祭柴望也時邁其邦昊天其
子之實右序有周薄言震之莫不震疊懷柔百神及河
喬嶽允王維后(邁行震動疊懼也懷來柔安喬高嶽岱宗也)明昭有周式序
在位載戢干戈載櫜弓矢(戢聚櫜韜也)我求懿德肆于時夏
允王保之(夏大允信也)周頌九篇曰執競一章十四句祀武
王也執競武王無競維烈不顯成康上帝是皇(無競競也烈業)
(也)自彼成康奄有四方斤斤其明(斤斤明察也)鐘鼓喤喤磬
筦將將降福穰穰降福簡簡威儀反反既醉既飽福祿
來反(喤喤和也將將集也穰穰多也簡簡大也反反難也反復也)周頌十篇曰思文
一章八句后稷配天也思文后稷克配彼天立我烝民
莫匪爾極貽我來牟帝命率育無此疆爾界陳常于時
夏(牟麥用也)率周頌十一篇曰臣工諸侯助祭遣於廟也嗟
嗟臣工敬爾在公王釐爾成來咨來茹(嗟嗟勑之也工官也公君也)
嗟嗟保介維莫之春亦又何求如何新畬於皇來牟將
受厥明明昭上帝迄用康年(康樂也)命我衆人庤乃錢鎛
奄觀銍艾(庤具錢銚鏄鎒銍穫也)周頌十二篇曰噫嘻一章八句
春夏祈穀于上帝也噫嘻成王既昭假爾率時農夫播
厥百穀(噫歎也嘻勑也)駿發爾私終三十里亦服爾耕十千維
耦(私民田也駿疾發伐也)周頌十三篇曰振鷺一章八句二王之
後來助祭也振鷺于飛于彼西雝我客戾止亦有斯容
(振振群飛貌雝澤也客二王之後)在彼無惡在此無斁庶幾夙夜以永
終譽周頌十四篇曰豐年一章七句秋冬報也豐年多
黍多稌亦有高廩萬億及秭(豐大稌稻也)為酒為醴烝畀祖
妣以洽百禮降福孔皆(皆徧也)周頌十五篇曰有瞽一章
十三句始作樂而合乎祖也有瞽有瞽在周之庭設業
設虡崇牙樹羽應田縣鼔鞉磬柷圉(業大板也所以飾栒植者為虡衡者)
(為栒崇牙上飾卷然可以縣也樹羽置羽也應小鞞田大鼔也縣鼔周鼓也鞉小鼔也柷木椌也圉楬也)既
備乃奏簫管備舉喤喤厥聲肅雝和鳴先祖是聽我客
戾止永觀厥成周頌十六篇曰潛一章六句季冬薦魚
春獻鮪也猗歟漆沮潛有多魚有鱣有鮪鰷鱨鰋鯉(潛糝)
(也鱣大鯉也鮪鮥也鰷白鰷也鰋鮎也)以饗以祀以介景福周頌十七篇
曰雝一章十六句禘太祖也有來雝雝至止肅肅相維
辟公天子穆穆於薦廣牡相予肆祀(相助廣大也)假哉皇考
綏予孝子宣哲維人文武維后(假嘉也)燕及皇天克昌厥
後綏我眉夀介以繁祉既右烈考亦右文母(烈考武王也文母太)
(姒也)周頌十八篇曰載見一章十四句諸侯始見乎武王
廟也載見辟王曰求厥章龍旂陽陽和鈴央央鞗革有
鶬休有烈光(載始也龍旂陽陽言有文章也和在軾前鈴在旂上鞗革有鶬有法度也)率見
昭考以孝以享以介眉夀永言保之思皇多祐(昭考武王也享)
(獻也)烈文辟公綏以多福俾緝熙于純嘏(俾使純大也)周頌十
九篇曰有客一章十二句微子來見祖廟也有客有客
亦白其馬有萋有且敦琢其旅(殷尚白也萋且敬慎也)有客宿宿
有客信信言受之縶以縶其馬(一宿曰宿再宿曰信欲縶其馬而留之)薄
言追之左右綏之既有淫威降福孔夷(淫大威則夷易也)周頌
二十篇曰武一章七句奏大武也於皇武王無競維烈
允文文王克開厥後(烈業也)嗣武受之勝殷遏劉耆定爾
功(武迹劉殺耆致也)孔子曰韶盡美矣又盡善也武盡美矣未
盡善也故聞韶音不知肉味而問於賓牟賈曰夫武之
備戒之已久何也對曰病不得其衆也咏嘆之滛液之
何也對曰恐不逮事也發揚蹈厲之已蚤何也對曰及
時事也武坐致右憲左何也對曰非武坐也聲滛及商
何也對曰非武音也子曰若非武音則何音也對曰有
司失其傳也若非有司失其傳則武王之志荒矣子曰
唯丘聞諸萇弘亦若吾子之言是也賓牟賈起免席而
請曰夫武之備戒之已久則既聞命矣敢問遲之遲而
又久何也子曰居吾語女夫樂者象成者也總干而山
立武王之事也發揚蹈厲太公之志也武亂皆坐周召
之治也且夫武始而北出再成而滅商三成而南四成
而南國是疆五成而分周公左召公右六成復綴以崇
天子夾振之而駟伐盛威於中國也分夾而進事蚤濟
也久立於綴以待諸侯之至也克商偃武脩文周道四
達禮樂交通則夫武之遲久不亦宜乎周頌二十五篇
曰載芟一章三十一句春籍田而祈社稷也載芟載柞其
耕澤澤千耦其耘徂隰徂畛侯主侯伯侯亞侯旅侯彊
侯以(除草曰芟除木曰柞畛埸也主家長也伯長子也亞仲叔也旅子弟也彊強力也以用也)有嗿
其饁思媚其婦有依其士(嗿衆貌士子弟也)有略其耜俶載南
畆播厥百穀實函斯活(略利也)驛驛其達有厭其傑厭厭
其苖緜緜其麃(達射也有厭其傑言傑苗厭然特美也麃耘也)載穫濟濟有實
其積萬億及秭(濟濟難也)為酒為醴烝畀祖妣以洽百禮
飶其香邦家之光(飶芬香也)有椒其馨胡考之寧(椒猶飶也胡壽也考)
(成也)匪且有且匪今斯今振古如兹(且此振自也)周頌二十六
篇曰良耜一章二十三句秋報社稷也畟畟良耜俶載
南畆播厥百穀實函斯活(畟畟猶測測也)或來瞻女載筐及筥
其饟伊黍其笠伊糾其鏄斯趙以薅荼蓼(趙刺也蓼水草也)荼
蓼朽止黍稷茂止穫之挃挃積之栗栗其崇如墉其比
如櫛以開百室(挃挃穫聲也栗栗衆多也墉城也)百室盈止婦子寧止
殺時犉牡有捄其角以似以續續古之人(黃牛黑唇曰犉社稷之牛)
(角尺以似以續嗣前歲續往事也)周頌二十七篇曰絲衣一章九句繹
賓尸也絲衣其紑載弁俅俅自堂徂基自羊徂牛鼐鼎
及鼒(絲衣祭服也紑潔鮮貌俅俅恭順貌基門塾之基自羊徂牛言先小後大也大鼎謂之鼐小鼎謂之)
(鼒)兕觥其觩旨酒思柔不吳不敖胡考之休(柔安吳譁考成也)
周頌二十八篇曰酌一章八句告成大武也言能酌先
祖之道以飬天下也於鑠王師遵飬時晦時純熙矣是
用大介(鑠美也)我龍受之蹻蹻王之造載用有嗣(龍和也蹻蹻武)
(貌造為也)實維爾公允師(公事也)周頌二十九篇曰桓一章九
句講武類禡也桓武志也綏萬邦屢豐年天命匪解桓
桓武王保有厥士于以四方克定厥家(士事也)於昭于天
皇以間之(間代也)周頌終三十一篇曰般一章七句廵狩
而祀四嶽河海也於皇時周陟其高山嶞山喬嶽允猶
翕河(高山四嶽也嶞山山之嶞嶞小者也翕合也)敷天之下裒時之對時周
之命(裒聚也)
皇王大紀卷十七
