皇王大紀卷二十宋胡宏撰
三王紀
成王
十一年周公在豐將没作無逸用訓于王周公薨王命
君陳纘周公之任作君陳魯公來奔喪初周公欲葬成
周王葬公于畢告周公作亳姑諡曰文公孔子曰昔者
周公事文王行無專制事無由已身若不勝衣言若不
出口奉持於前洞洞焉若將失之可謂能子矣武王崩
成王幼周公承之成文武之德聽天下之政七年致政
于成王請而後為復而後行無擅志無矜色可謂能臣
矣魯公奉周公主歸國徐夷乘喪作亂魯公治兵于費
作費誓子夏問諸孔子曰三年之喪卒哭金革之事無
辟也者歟孔子曰夏后氏三年之喪既殯而致事殷人
既葬而致事記曰君子不奪人之親亦不可奪親此之
謂乎子夏曰金革之事無辟也者非歟孔子曰吾聞諸
老耼昔者魯公伯禽有為為之也今有三年之喪從其
利者則吾不知也
論曰孔子定書必有先後之義經秦焚燬聖人
之意不可盡見愚詳攷經文禹當堯時别九州
平水土而載於夏書之首者此夏后氏之所以
王天下也今雖以載於帝堯之時讀者探本索
原固未失聖人之意矣高宗惟傅說之言是聽
殷所以衰而復興禮所以廢而復起黷于祭祀
其初年時事也若不能改致有肜日之異又何
以為高宗故今載肜日之訓於說命之前以不
没高宗改過從善致中興之實也康誥叙曰成
王既伐管叔蔡叔以殷餘民封康叔謹按康叔
者成王之叔父也不應稱之曰朕其弟成王者
康叔之猶子也不應稱曰乃寡兄其曰兄曰弟
者盖武王命康叔之辭也故史記武王封康叔
於衛且康叔文王之子叔虞成王之弟也周公
東征叔虞已得封於唐王命歸周公于東豈有
康叔得封反在唐叔之後者乎故不得不舍書
叙而從經史也周公東征三年而歸明年奉王
東伐淮夷遂踐奄還歸于豐而作多方及營洛
邑成周成反政于王分正東郊而作多士以多
士在多方之前既無大義而時不可逆是以正
之也武王崩之年師尚父猶在成王二年三監
叛尚父不任征討而周公自行者是尚父已薨
矣周公不見知於成王所以敢將兵居外者恃
召父為保爾不然周公其可離成王左右乎故
君奭之作在元年而不在亂定之後也以無逸
繫於周公將没者考於君奭立政洛誥諸篇周
公於成王皆有沖孺幼小之稱而無逸獨無故
知其為最後也凡此皆本之經文非敢以胷臆
亂古書之舊或有尚論古人之君子盍試攷諸
是乎非耶又從而正之可也
周書叙無逸曰周公作無逸無逸周公曰嗚呼君子所
其無逸先知稼穡之艱難乃逸則知小人之依相小人
厥父母勤勞稼穡厥子乃不知稼穡之艱難乃逸乃諺
既誕否則侮厥父母曰昔之人無聞知周公曰嗚呼我
聞曰昔在殷王中宗嚴恭寅畏天命自度治民祇懼不
敢荒寧肆中宗之享國七十有五年其在高宗時舊勞
于外爰暨小人作其即位乃或亮隂三年不言其惟不
言言乃雍不敢荒寧嘉靖殷邦至于小大無時或怨肆
高宗之享國五十有九年其在祖甲不義惟王舊為小
人作其即位爰知小人之依能保惠于庶民不敢侮鰥
寡肆祖甲之享國三十有三年自時厥後立王生則逸
不知稼穡之艱難不聞小人之勞惟耽樂之從自時厥
後亦罔或克壽或十年或七八年或五六年或三四年
周公曰嗚呼厥亦惟我周太王王季克自抑畏文王卑
服即康功田功徽柔懿恭懷保小民惠鮮鰥寡自朝至
于日中昃不遑暇食用咸和萬民文王不敢盤于遊田
以庶邦惟正之供文王受命惟中身厥享國五十年周
公曰嗚呼繼自今嗣王則其無淫于觀于逸于遊于田
以萬民惟正之供無皇曰今日耽樂乃非民攸訓非天
攸若時人丕則有愆無若殷王受之迷亂酗于酒德哉
周公曰嗚呼我聞曰古之人猶胥訓告胥保惠胥教誨
民無或胥譸張為幻此厥不聽人乃訓之乃變亂先王
之正刑至于大小民否則厥心違怨否則厥口詛祝周
公曰嗚呼自殷王中宗及高宗及祖甲及我周文王兹
四人迪哲厥或告之曰小人怨汝詈汝則皇自敬德厥
愆曰朕之愆允若時不啻不敢含怒此厥不聽人乃或
譸張為幻曰小人怨汝詈汝則信之則若時不永念厥
辟不寬綽厥心亂罰無罪殺無辜怨有同是叢于厥身
周公曰嗚呼嗣王其監于兹周書叙君陳曰周公既没
命君陳分正東郊成周作君陳君陳王若曰君陳惟爾
令德孝恭惟孝友于兄弟克施有政命汝尹兹東郊敬
哉昔周公師保萬民民懷其德往慎乃司兹率厥常懋
昭周公之訓惟民其又我聞曰至治馨香感于神明黍
稷非馨明德惟馨爾尚式時周公之猷訓惟日孜孜無
敢逸豫凡人未見聖若不克見既見聖亦不克由聖爾
其戒哉爾惟風下民惟草圖厥政莫或不艱有廢有興
出入自爾師虞庶言同則繹爾有嘉謀嘉猷則入告爾
后于内爾乃順之于外曰斯謀斯猷惟我后之德嗚呼
臣人咸若時惟良顯哉王曰君陳爾惟弘周公丕訓無
依勢作威無倚法以削寬而有制從容以和殷民在辟
予曰辟爾惟勿辟予曰宥爾惟勿宥惟厥中有弗若于
汝政弗化于汝訓辟以止辟乃辟狃于姦宄敗常亂俗
三細不宥爾無忿疾于頑無求備于一夫必有忍其乃
有濟有容德乃大簡厥脩亦簡其或不脩進厥良以率
其或不良惟民生厚因物有遷違上所命從厥攸好爾
克敬典在德時乃罔不變允升于大猷惟予一人膺受
多福其爾之休終有辭於永世周書叙費誓曰魯使伯
禽宅曲阜徐夷並興東郊不開作費誓費誓公曰嗟人
無譁聽命徂兹淮夷徐戎並興善糓乃甲胄敽乃干無
敢不弔備乃弓矢鍛乃戈矛礪乃鋒刃無敢不善今惟
淫舍牿牛馬杜乃擭敜乃穽無敢傷牿牿之傷汝則有
常刑馬牛其風臣妾逋逃勿敢越逐祇復之我商賚汝
乃越逐不復汝則有常刑無敢寇攘踰垣牆竊馬牛誘
臣妾汝則有常刑甲戌我惟征徐戎峙乃糗糧無敢不
逮汝則有大刑魯人三郊三遂峙乃楨榦甲戌我惟築
無敢不供汝則有無餘刑非殺魯人三郊三遂峙乃芻
茭無敢不多汝則有大刑衛侯&KR0008;伯皆有馴行由是康
叔入為司寇季載入為司空有令名於天下王追念周
公有大勲勞命魯公世世祀周公以天子之禮樂得郊
禘大雩是以魯君孟春乘大輅載弧韣旂十有二旒龍
章而設日月祀帝于郊配以后稷當祫則牲用白牡尊
用犧象山罍鬱尊用黃目灌用玉瓚大圭薦用玉豆雕
篹爵用玉琖仍雕加以璧散璧角爼用梡嶡升歌清廟
下管象武朱干玉戚冕而舞大武皮弁素積裼八佾以
舞大夏此宗周禘禮也以祀周公於魯廟賜許田為魯
會東都朝宿之邑命魯公之弟食采於周舉文武勤勞
之後鬻熊曾孫熊繹以子男之田封之於楚居丹陽大
雅十五篇曰假樂四章章六句嘉成王也假樂君子顯
顯令德宜民宜人受禄于天保右命之自天申之干禄
百福子孫千億穆穆皇皇宜君宜王不愆不忘率由舊
章威儀抑抑德音秩秩(有常也)無怨無惡率由羣匹受福
無疆四方之綱之綱之紀燕及朋友(羣臣也)百辟卿士媚
于天子不解于位民之攸塈(息也)
十九年甲辰
二十九年甲寅王將崩命大臣輔太子作顧命周書叙
曰成王將崩命召公畢公率諸侯相康王作顧命顧命
惟四月哉生魄王不懌甲子王乃洮頮水相被冕服憑
玉儿乃同召太保奭芮伯彤伯畢公衛侯毛公師氏虎
臣百尹御事王曰嗚呼疾大漸惟幾病日臻既彌畱恐
不獲誓言嗣兹予審訓命汝昔君文王武王宣重光奠
麗陳教則肄肄不違用克達殷集大命在後之侗敬迓
天威嗣守文武大訓無敢昏逾今天降疾殆弗興弗悟
爾尚明時朕言用敬保元子釗弘濟于艱難柔遠能邇
安勸小大庶邦思夫人自亂于威儀爾無以釗冐貢于
非幾兹既受命還出綴衣于庭越翼日乙丑王崩太保
命仲桓南宫毛俾爰齊侯吕伋以二干戈虎賁百人逆
子釗于南門之外延入翼室恤宅宗丁卯命作冊度越
七日癸酉伯相命士須材狄設黼扆綴衣牖間南嚮敷
重篾席黼純華玉仍几西序東嚮敷重底席綴純文貝
仍几東序西嚮敷重豐席畫純雕玉仍几西夾南嚮敷
重筍席玄紛純漆仍几越玉五重陳寳赤刀大訓弘璧
琬琰在西序大玉夷玉天球河圖在東序胤之舞衣大
貝鼖鼔在西房兊之戈和之弓垂之竹矢在東房大輅
在賓階面綴輅在阼階面先輅在左塾之前次輅在右
塾之前二人雀弁執惠立于畢門之内四人綦弁執戈
上刃夾兩階戺一人冕執劉立于東堂一人冕執鉞立
于西堂一人冕執戣立于東垂一人冕執瞿立于西垂
一人冕執銳立于側階王麻冕黼裳由賓階隮卿士邦
君麻冕蟻裳入即位太保太史太宗皆麻冕彤裳太保
承介圭上宗奉同瑁由阼階隮太史秉書由賓階隮御
王冊命曰皇后憑玉儿道揚末命命汝嗣訓臨君周邦
率循大卞燮和天下用答揚文武之光訓王再拜興荅
曰眇𦕈予末小子其能而亂四方以敬忌天威乃受同
瑁王三宿三祭三咤上宗曰饗太保受同降盥以異同
秉璋以酢授宗人同拜王荅拜太保受同祭嚌宅授宗
人同拜王答拜太保䧏收諸侯出廟門侯
論曰人多以為成王中材之主也以愚觀其臨
終處斷大事不動聲色過人遠甚然後知周公
所以教之者至而成王進德之勇也成王既崩
然後逆元子於南門之外者是太子宫在南門
外也夫太子國儲宫副疾既大漸而不居中可
乎古者聖贒之君以死生為常故不與怛化小
人大命未終妻子已環而泣之者同也以大臣
為腹心故公其子而不與之私重輔弼也以天
下為家故必終於正寢公卿百官受顧命而不
没於妻子之手也後世此道不明人君牽滯於
兒女子之情而懼於死生之變以利勢亂其心
而以天下私其子故不任大臣以天下而大臣
亦不敢以天下自任於是有母后臨朝之顛制
有外戚擅權之大患有閹寺狐鼠之深害有偏
信獨任之隂謀矣此後世所以不及三代也
又曰唐虞夏商天子之服十有二章繢日月星
辰山龍華蟲於衣絺繡宗彛藻火粉米黼黻於
裳上公九章自山龍而下侯伯七章自華蟲而
下子男五章自宗彛而下卿大夫三章自粉米
而下士一章黼黻而已周天子九章士皮弁素
積天子公侯卿士五服有章矣康王受命之際
其君臣冕服非常章何也天子崩嗣君即位而
後成服者不敢重已事而輕天命也不敢後父
事而先已事也衰麻者(闕文)
周書序康王之誥曰康王既尸天子遂誥諸侯作康王
之誥康王之誥王出在應門之内太保率西方諸侯入
應門左畢公率東方諸侯入應門右皆布乘黃朱賓稱
奉圭兼幣曰一二臣衛敢執壤奠皆再拜稽首王義嗣
德答拜太保暨芮伯咸進相揖皆再拜稽首曰敢敬告
天子皇天改大邦殷之命惟周文武誕受羑若克恤西
土惟新陟王畢協賞罰戡定厥功用敷遺後人休今王
敬之哉張皇六師無壊我高祖寡命王若曰庶邦侯甸
男衛惟予一人釗報誥昔君文武丕平富不務咎底至
齊信用昭明于天下則亦有熊羆之士不二心之臣保
乂王家用端命于上帝皇天用訓厥道付畀四方乃命
建侯樹屏在我後之人今予一二伯父尚胥暨顧綏爾
先公之臣服于先王雖爾身在外乃心罔不在王室用
奉恤厥若無遺鞠子羞羣公既皆聽命相揖趨出王釋
冕反喪服冬十月葬王于畢諡曰成王
皇王大紀卷二十
