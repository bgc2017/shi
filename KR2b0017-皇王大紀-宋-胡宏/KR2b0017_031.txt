皇王大紀卷三十一宋胡宏撰
三王紀
幽王
二年涇渭洛三川震伯陽父曰天地之氣不失其序若
過其序民亂之也陽伏而不能出隂迫而不能烝於是
有地震陽失而在隂川源必塞塞必竭竭必崩夫國依
山川而崩竭亡之徵也昔伊洛竭而夏亡河竭而商亡
今周德若二代之季矣不亡何待若亡不過十年天之
紀也未幾三川竭岐山崩小雅三十七篇曰節南山十
章六章章八句四章章四句家父刺幽王也節(高峻貌)彼
南山維石巖巖(積石貌)赫赫(顯盛貌)師尹(尹氏)民具(俱也)爾瞻(視也)
憂心如惔(燔也)不敢戲談國既卒(盡也)斬(斷也)何用不監(視也)節
彼南山有實(滿也)其猗(長也)赫赫師尹不平謂何天方薦(重也)
瘥(病也)喪亂弘多民言無嘉㦧(曾)莫懲嗟尹氏大師維周
之氐(本也)秉國之均(平也)四方是維(制也持也)天子是毗(輔也)俾民
不迷不弔(至也)昊天不宜空(窮也)我師弗躬弗親庶民弗信
弗問弗仕(察也)勿罔君子式夷式已(用平則巳也)無小人殆瑣
瑣(小貌)姻亞則無膴仕(婿之父相謂曰姻兩壻曰亞膴厚也)昊天不傭(均也)降
此鞠(盈也)訩(訟也)昊天不惠䧏此大戾(乖也)君子如届(極也)俾民
心闋(息也)君子如夷(平易也)惡怒是違(則民乖爭之情去)不弔昊天
亂靡有定式月斯生(月月益甚也)俾民不寧憂心如酲(病酒曰酲)
誰秉國成(平也)不自為政卒勞百姓駕彼四牡四牡項(大也)
領我瞻四方蹙蹙(縮小貌)靡所騁(馳也)方茂(勉也)爾惡相爾矛
矣既夷既懌(服也)如相醻(酢也)矣昊天不平我王不寧不懲
其心覆怨其正(長也)家父(大夫也)作誦以究王訩式訛(化也)爾
心以畜萬邦
三年初王娶于申生太子宜臼又得褒姒王愛之甚生
子伯服有虢石父者以巧佞得幸比於褒姒而譖太子
及申后王信之廢后黜太子於申立伯服為太子以石
父為卿王之世日暈再重内赤外青中有黑畫貫上下
小雅三十八篇曰正月十二章八章章八句五章章六
句大夫刺幽王也正月(夏四月)繁(多也)霜我心憂傷民之訛
言亦孔之將(大也)念我獨兮憂心京京(憂不去也)哀我小心癙
(病也)憂以痒(亦病也)父母生我胡俾我瘉(病也)不自我先不自
我後好言自口莠(醜也)言自口憂心愈愈(憂懼也)是以有侮
憂心惸惸(憂意也)念我無祿民之無辜并其臣僕(古者有罪不入)
(于刑則役之圜上以為臣僕)哀我人斯于何從禄瞻烏爰止于誰之
屋(富人之屋烏所集也)瞻彼中林侯(維也)薪侯蒸民今方殆(危也)視天
夢夢(夢夢然亂也)既克有定靡人弗勝有皇上帝伊誰云憎
(惡也)謂山蓋卑為岡為陵(在位非君子也)民之訛言寧莫之懲召
彼故老(元老也)訊(問也)之占夢具曰予聖誰知烏之雌雄謂
天盖高不敢不局(曲也)謂地盖厚不敢不蹐(累足也)維號斯
言有倫(道也)有脊(理也)哀今之人胡為虺蜴(螈也)瞻彼阪田(﨑嶇)
(之處)有菀其特(菀然特茂)天之扤(動也)我如不我克(謂其迅疾也)彼求
我則如不我得執我仇仇(匹也類也)亦不我力心之憂矣如
或結之今茲之正(長也)胡然厲(惡也)矣燎之方揚寧或滅之
赫赫宗周褒姒烕之終其永懷又窘(困也)隂雨(喻君有難)其車
既載乃棄爾輔載輸(墮也)爾載將(請也)伯(長也)助子無棄爾輔
員(益也)于爾輻屢顧爾僕不輸爾載終踰絶險曾是不意
(不以為意)魚在于沼亦匪克樂潛雖伏矣亦孔之炤憂心慘
慘念國之為虐彼有旨酒又有嘉殽(言禮物備)洽比其鄰昏
姻孔云念我獨兮憂心慇慇(痛也)佌佌(小也)彼有屋䔩䔩(陋也)
方有穀民今之無祿天夭是㭬(夭之㭬之也)哿(可也)矣富人哀
此惸獨小雅三十九篇曰十月之交八章章八句大夫
刺幽王也十月之交朔日辛卯日有食之亦孔之醜彼
月而微此日而微(月臣道日君道)今此下民亦孔之哀日月告
凶不用其行四國無政不用其良彼月而食則維其常
此日而食于何不臧&KR0974;爗震電不寧不令百川沸騰山
冡崒崩高岸為谷深谷為陵哀今之人胡㦧莫懲皇父
卿士番維司徒家伯冢宰仲允膳夫棸子内史蹶維趣
馬楀維師氏(皇父家伯仲允皆字番棸蹶楀皆氏)豔妻(褒姒美色曰豔)煽(熾也)方處
抑此皇父豈曰不時(是也)胡為我作不即我謀徹我牆屋
田卒汙萊(下則汙高則萊)曰予不戕禮則然矣皇父孔聖(自謂聖也)
作都于向(邑名)擇三有事(侯國三卿)亶侯多藏(信維貪人多藏也)不憖
遺一老俾守我王擇有車馬以居徂向黽勉從事不敢
告勞無罪無辜讒口囂囂下民之孽匪降自天噂沓背
憎職競由人悠悠(憂也)我里(居也)亦孔之痗(病也)四方有羨我
獨居憂民莫不逸我獨不敢休天命不徹(道也通也)我不敢
傚我友自逸(親屬之臣心不能已)小雅四十篇曰雨無正七章二章章
十句二章章八句三章章六句大夫刺幽王也雨自上
下者也衆多如雨而非所以為政也浩浩昊天不駿(長也)
其德降喪饑饉(穀不熟曰饑蔬不熟曰饉)斬伐四國旻天疾威弗慮
弗圖舍(除也)彼有罪既伏其辜若此無罪淪(率也)胥(相也)以鋪
(徧也)周宗既滅靡所止戾(定也)正(長也)大夫離居莫知我勩(勞也)
三事大夫莫肯夙夜邦君諸侯莫肯朝夕庶曰式臧覆
(反也)出為惡如何昊天辟(法也)言不信如彼行邁則靡所臻
凡百君子各敬爾身胡不相畏不畏于天戎(兵也)成不退
饑成不遂(安也)曾我暬(侍也)御㦧㦧日瘁(病也)凢百君子莫肯
用訊聽言則答譖言則退哀哉不能言匪舌是出維躬
是瘁哿矣能言巧言如流(哿矣世所謂能言也巧言從俗如水轉流)俾躬處
休維曰于(往也)仕孔棘且殆云不可使得罪于天子亦云
可使怨及朋友謂爾遷于王都曰予未有室家(賢者不肯遷于)
(王都也)鼠(憂也)思泣血(無聲曰泣血)無言不疾(無所言而不見疾也)昔爾出
居誰從作爾室(遭亂世義不得去思其友而不肯反者也)小雅四十一篇曰
小旻六章三章章八句三章章七句大夫刺幽王也旻
天疾威敷于下土謀猶回(辟也)遹(辟也)何日斯沮謀臧不從
不臧覆用我視謀猶亦孔之卬(病也)潝潝訿訿亦孔之哀
謀之其臧則具是違謀之不臧則具是依我視謀猶伊
于胡底我龜既厭不我告猶謀夫孔多是用不集發言盈
庭誰敢執其咎如匪行邁謀是用不得于道哀哉為猶
匪先民是程匪大猶是經維邇言是聽維邇言是爭如
彼築室于道謀是用不潰(遂也)于成國雖靡止或聖或否
民雖靡膴或哲或謀或肅或艾如彼泉流無淪胥以敗
不敢暴虎不敢馮河人知其一莫知其他戰戰兢兢如
臨深淵如履薄冰小雅四十二篇曰小宛六章章六句
大夫刺幽王也宛(小貌)彼鳴鳩(鶻鵰)翰飛戾天(言行小人道責高明之功)
(終不可得)我心憂傷念昔先人明發(發夕至明)不寐有懷二人(文王)
(武王)人之齊聖飲酒温克彼昏不知壹醉日富各敬爾儀
天命不又中原有菽庶民采之(言采者則得之)螟蛉(桑䖝也)有子
果蠃(蒲盧也)負之(持也)教誨爾子式榖似之題(視也睇也)彼脊令
載飛載鳴(飛且鳴不能自舍君子有取節爾)我日斯邁而月斯征夙興
夜寐無忝爾所生交交(小貌)桑扈率場啄粟(竊脂也竊脂肉食今無肉)
(而循場啄粟失其食性不能自活)哀我填寡宜岸(訟也)宜獄握粟出卜自
何能榖温温恭人如集于木(恐墜也)惴惴小心如臨于谷
(恐隕也)戰戰兢兢如履薄冰小雅四十三篇曰小弁八章
章八句刺幽王也太子之傅作焉弁(樂也)彼鸒(卑居雅烏也)斯
歸飛提提(羣貌)民莫不穀我獨于罹(言遭褒姒之難)何辜于天我
罪伊何心之憂矣云如之何踧踧(平易也)周道鞠(窮也)為茂
草我心憂傷惄(思也)焉如擣(心疾也)假寐永嘆維憂用老心
之憂矣疢如疾首維桑與梓必恭敬止(父之所樹已尚不敢不恭敬)
靡瞻匪父靡依靡母不屬于毛不離于裏(毛在外陽也言父裏在内)
(隂也言母)天之生我我辰(時也)安在菀彼柳斯鳴蜩嘒嘒有漼
(深也)者淵萑葦淠淠(衆也)譬彼舟流不知所屇心之憂矣不
遑假寐鹿斯之奔維足伎伎(舒貌)雉之朝雊尚求其雌譬
彼壊木疾用無枝心之憂矣寧莫之知相彼投兔尚或
先之行有死人尚或墐之(路冢曰墐)君子秉心維其忍之心
之憂矣涕既隕之君子信讒如或醻之君子不惠不舒
究之伐木掎矣(掎其巔)析薪扡矣(隨其理)舍彼有罪予之佗
矣(加也)莫高匪山莫浚匪泉君子無易由言耳屬于垣無
逝我梁無發我笱我躬不閱遑恤我後小雅四十四篇曰
巧言六章章八句刺幽王也大夫傷於讒故作是詩也悠
悠昊天曰父母且無罪無辜亂如此憮(大也)昊天已威子慎
無罪昊天泰憮予慎無辜亂之初生僭始既涵(容也)亂之又
生君子信讒君子如怒亂庶遄沮君子如祉亂庶遄已君
子屢盟亂是用長君子信盜亂是用暴盜言孔甘亂是用
餤(進也)匪其止共維王之卬(病也)奕奕寢廟君子作之秩秩(進智)
(也)大猷聖人莫之他人有心予忖度之躍躍毚兔(狡兔也)遇
犬獲之荏染(柔意)柔木(椅桐梓漆也)君子樹之往來行言心焉
數之蛇蛇(淺意)碩言出自口矣巧言如簧顔之厚矣彼何
人斯居河之麋(水草之交)無拳(力也)無勇職為亂階既微(骭痬也)
且尰(腫足也)爾勇伊何為猶將多爾居徒幾何小雅四十
五篇曰何人斯八章章六句蘇公刺暴公也暴公為卿
士而譖蘇公焉故蘇公作是詩而絶之彼何人斯其心
孔艱胡逝我梁不入我門伊誰云從維暴之云二人從
行誰為此禍胡逝我梁不入唁我始者不如今云不我
可彼何人斯胡逝我陳(堂塗也)我聞其聲不見其身不愧
于人不畏于天彼何人斯其為飄風胡不自北胡不自
南胡逝我梁秪攪(亂也)我心爾之安行亦不遑舍爾之亟
行遑脂爾車壹者之來云何其旴爾還而入我心易(說也)
也還而不入否難知也壹者之來俾我祇(病也)也伯氏吹
壎(土曰壎)仲氏吹篪(竹曰篪)及爾如貫諒不我知出此三物
(豕犬鷄)以詛爾斯為鬼為蜮則不可得有靦(姡然也)面目視
人罔極作此好歌以極反側(不正直也)小雅四十六篇曰巷伯
七章四章章四句一章五句一章八句一章六句刺幽
王也寺人傷於讒故作是詩也萋兮斐兮成是貝錦(文章)
(相錯成餘泉餘蚳之貝文也)彼譖人者亦已太甚哆兮侈兮成是南
箕(箕星哆然踵狹而舌廣今讒人因寺人之近嫌而成言其罪猶因箕星之哆而又侈大之)彼譖人
者誰適與謀緝緝(口舌聲)翩翩(往来貌)謀欲譖人慎爾言也
謂爾不信捷捷幡幡謀欲譖言豈不爾受既其女遷驕
(讒也)人好好(喜也)勞人(憂譖者)草草(勞心也)蒼天蒼天視彼驕人
矜此勞人彼譖人者誰適與謀取彼譖人投畀豺虎豺
虎不食投畀有北有北不受投畀有昊楊園(園名)之道猗
(加也)于畆丘寺人孟子作為此詩凡百君子敬而聽之小
雅四十七篇曰谷風三章章六句刺幽王也天下俗薄
朋友道絶焉習習谷風維風及雨將恐將懼維予與女
將安將樂女轉棄予習習谷風維風及頽(頽風之焚輪者也風薄相)
(扶而上)將恐將懼寘予于懷將安將樂棄予如遺習習谷
風維山崔嵬無草不死無木不萎忘我大德思我小怨
小雅四十八篇曰蓼莪六章四章章四句二章章八句
刺幽王也民人勞苦孝子不得終養爾蓼蓼(長大貌)者莪
匪莪伊蒿哀哀父母生我劬勞蓼蓼者莪匪莪伊蔚(牡菣)
(也)哀哀父母生我勞瘁缾之罄矣(盡也)維罍之恥(缾小罍大)鮮
民之生不如死之久矣無父何怙無母何恃出則銜恤
入則靡(無也)至父兮生我母兮鞠我拊我畜我長我育我
顧我復我出入腹我(子行父母之神行)欲報之德昊天罔極南
山烈烈飄風發發民莫不榖我獨何害南山律律飄風
弗弗民莫不榖我獨不卒小雅四十九篇曰大東七章
章八句刺亂也東國困於役而傷於財譚大夫作是詩
以告病焉有饛(滿也)簋飱(熟食謂黍稷也)有捄(長貌)棘(赤心也)匕周道
如砥(平也)其直如矢(不偏也)君子所履小人所視睠(反領也)言
顧之潸焉出涕小東大東(小亦於東大亦於東也)杼柚其空糾糾
葛屨可以履霜佻佻(獨行貌)公子(譚公子)行彼周行既往既
來使我心疚有冽(寒意)氿泉(側出)無浸穫(艾也)薪契契(憂苦也)寤
歎哀我憚人(勞也)薪是穫薪尚可載也哀我憚人亦可息
也東人(譚人)之子職勞不來西人(周人也)之子粲粲衣服舟
人之子(舟楫之人)熊羆是裘(言富也)私人之子(私家也)百僚是試
(試用於百官也)或以其酒不以其漿(或醉於酒或不得漿)鞙鞙(長貌)佩璲不
以其長(不稱也)維天有漢(天河也)監亦有光(光而不明)跂彼織女
終日七襄(㐮駕也從旦至莫七辰而一移因謂之七㐮)雖則七襄不成報章
(不能反報成章)睆(明貌)彼牽牛不以服(牝服也)箱(車箱也)東有啟明西
有長庚(太白旦出東為啟明莫出西為長庚)有捄天畢載施之行(畢掩兔之器捄)
(畢貌何嘗見其可用乎鄭曰畢祭器所以助載鼎今天畢則施於行列而已)維南有箕不可
以簸揚維北有斗不可以挹(㪺也)酒漿維南有箕載翕(合也)
其舌維北有斗西柄之揭小雅五十篇曰四月八章章
四句大夫刺幽王也在位貪殘下國搆禍怨亂並興焉
四月維夏六月徂(往也或曰猶始也)暑先祖匪人胡寧忍予秋
日凄凄百卉具腓(病也)亂離瘼矣奚其適歸冬日烈烈飄
風發發民莫不穀我獨何害山有嘉卉侯栗侯梅廢(&KR1016;也)
為殘賊莫知其尤相彼泉水載清載濁我日構禍曷云
能穀滔滔江漢南國之紀盡瘁以仕寧莫我有匪鶉匪
鳶(鶉鵰也鵰鳶貪殘之烏)翰飛戾天匪鱣匪鮪潛逃于淵山有蕨
薇隰有杞(枸檵也)桋(赤棟也)君子作歌維以告哀小雅五十
一篇曰北山六章三章章六句三章章四句大夫刺幽
王也役使不均已勞於從事不得養其父母焉陟彼北
山言采其杞偕偕(強壯貌)士子朝夕從事王事靡盬(不堅固也)
憂我父母溥天之下莫非王土率土之濱莫非王臣大
夫不均我從事獨賢四牡彭彭(不得息)王事傍傍(不得已)嘉
我未老鮮(善也)我方將(壯也)旅力方剛經營四方或燕燕居
息或盡瘁事國或息偃在床或不已于行或不知呌號
(呼召也)或慘慘劬勞或棲遲偃仰或王事鞅掌(失容也)或湛
樂飲酒或慘慘畏咎或出入風議或靡事不為小雅五
十二篇曰無將大車三章章四句大夫悔將小人也無
將大車(大車小人之所將也)祇自塵兮無思百憂祇自疷(病也)兮無
將大車維塵冥冥無思百憂不出于熲(光也)無將大車維
塵雝兮(猶蔽也)無思百憂祗自重兮(猶累也)小雅五十三篇
小明五章三章章十二句二章章六句大夫悔仕於亂
世也明明上天照臨下土我征徂西至于艽野(遠荒之地)二
月初吉(朔日)載離寒暑心之憂矣其毒大苦念彼共人涕
零如雨豈不懷歸畏此罪罟(網也)昔我往矣日月方除(除陳)
(生新鄭云四月為除)曷云其還歲聿云莫念我獨兮我事孔庶心
之憂矣憚(勞也)我不暇念彼共人睠睠懷顧豈不懷歸畏
此譴怒昔我往矣日月方奥(煖也)曷云其還政事愈蹙歲
聿云莫采蕭穫菽心之憂矣自詒伊戚念彼共人興言
出宿豈不懷歸畏此反覆嗟爾君子無恒安處靖共爾
位正直(正直為正能正人之曲曰直)是與神之聽之式榖以女嗟爾
君子無恒安息靖共爾位好是正直神之聽之介(大也)爾
景(亦大也)福小雅五十四篇曰鼔鐘四章章五句刺幽王
也鼓鐘將將淮水湯湯憂心且傷淑人君子懷允不忘
鼓鐘喈喈淮水湝湝憂心且悲淑人君子其德不回鼓
鐘伐鼛(大鼓)淮有三洲憂心且妯(動也)淑人君子其德不猶
鼓鐘欽欽鼓瑟鼓琴笙磬同音(謂四縣皆同也)以雅以南以籥
不僭小雅五十五篇曰楚茨六章章十二句刺幽王也
政煩賦重田萊多荒饑饉降喪民卒流亡祭祀不饗故
君子思古焉楚楚(茨棘也)者茨言抽(除也)其棘自昔何為我
藝黍稷我黍與與我稷翼翼我倉既盈我庾(露積日庾)維億
(萬萬曰億)以為酒食以享以祀以妥(安坐也)以侑(勸也)以介景福
濟濟蹌蹌絜爾牛羊以往蒸嘗或剥或亨或肆或將祝
祭于祊祀事孔明先祖是皇(大也)神保是饗孝孫有慶報
以介福萬壽無疆執㸑踖踖為俎孔碩或燔或炙君婦
莫莫(言清靜而敬至也)為豆孔庶為賓為客獻醻交錯(東西為交邪行)
(為錯)禮儀卒度笑語卒獲神保是格報以介福萬夀攸酢
(報也)我孔熯(敬也)矣式禮莫愆工祝致告(善其事曰工)徂賚孝孫
苾芬孝祀神嗜飲食卜爾百福如幾(期也)如式(法也)既齊既
稷(疾也即也)既匡既勑永錫爾極時萬時億禮儀既備鍾鼔
既戒孝孫徂位工祝致告神具醉止皇尸載起鼓鐘送
尸神保聿歸諸宰君婦廢徹不遲諸父兄弟備言燕私
樂具入奏以綏後禄爾殽既將莫怨具慶既醉既飽小
大稽首神嗜飲食使君壽考孔惠孔時維其盡之子子
孫孫勿替引之小雅五十六篇曰信南山六章章六句
刺幽王也不能脩成王之業疆理天下以奉禹功故君
子思古焉信彼南山維禹甸(治也)之畇畇(墾辟貌)原隰曾孫
田之我疆我理南東其畆(或南或東)上天同雲雨雪雰雰益
之以霡霂(小雨也)既優既渥既霑既足生我百穀疆埸(畔也)
翼翼(讓畔也)黍稷彧彧曾孫之穡以為酒食畀我尸賓壽
考萬年中田有廬疆埸有瓜是剥是菹(剥瓜為菹也)獻之皇
祖曾孫壽考受天之祜祭以清酒從以騂牡享于祖考
執其鸞刀(刀有鸞者言割中節也)以啟其毛取其血膋是蒸(進也)是
享苾苾芬芬祀事孔明先祖是皇報以介福萬夀無疆
小雅五十七篇曰甫田四章章十句刺幽王也君子傷
今而思古焉倬(明貌)彼甫田(謂天下田也或曰甫夫也)歲取十千(一成之税)
(也)我取其陳食我農人自古有年今適南畆或耘(除草也)
或耔(雝本也)黍稷薿薿攸介攸止烝我髦士以我齊明(器實)
(曰齊在器曰盛)與我犧羊以社以方(迎四方氣於郊也)我田既臧農夫
之慶琴瑟擊鼓以御(迎也)田祖以祈甘雨以介(助也)我稷黍
以榖(善也飬也)我士女曾孫來止以其婦子饁彼南畆田畯
至喜攘其左右嘗其旨否禾易(治也)長(竟也)畝終善且有曾
孫不怒農夫克敏曾孫之稼如茨(屋也)如梁(車梁也)曾孫之
庾如坻如京(高丘也)乃求千斯倉乃求萬斯箱(車也)黍稷稻
粱農夫之慶報以介福萬夀無疆小雅五十八篇曰大
田四章二章章八句二章章九句刺幽王也言鰥寡不
能自存焉大田多稼既種既戒既備乃事以我覃(利也)耜
俶載南畝播厥百穀既庭(直也)且碩曾孫是若既方(生房也)
既皂(漸成實也)既堅既好不稂不莠(擇種之善)去其螟(食心者)螣(食葉)
(者)及其蟊(食根者)賊(食節者)無害我田穉田祖有神秉畀炎
火有渰(雲興貌)萋萋(雲行貌)興雨祁祁(徐也)雨我公田遂及我
私彼有不穫穉此有不斂穧彼有遺秉此有滯穗伊寡
婦之利曾孫來止以其婦子饁彼南畝田畯至喜來方
禋祀以其騂(牛也)黑(羊豕也)與其黍稷以享以祀以介景福
小雅五十九篇曰瞻彼洛矣三章章六句刺幽王也思
古明王能爵命諸侯賞善罰惡焉瞻彼洛矣維水泱泱
(深廣貌)君子至止福禄如茨韎韐(茅蒐染祭服之韠也合韋為之)有奭以
作六師瞻彼洛矣維水泱泱君子至止鞞琫有珌(容刀之鞞)
(也琫上飾珌下飾天子玉琫而珧珌諸侯□琫而璆珌大夫鐐琫而鏐珌士珕琫而珕珌)君子萬年
保其家室瞻彼洛矣維水泱泱君子至止福祿既同君
子萬年保其家邦晉侯費薨諡曰穆侯世子仇嗣趙叔
帶造父之七世孫也以王無道去之晉晉人受之趙氏
始建於晉荆季紃立熊渠之四世孫也聰明和協盖其
先人
四年秦莊公薨子襄公嗣秦國風二篇曰駟驖三章章
四句美襄公也始命有田狩之事園囿之樂焉駟驖(驪也)
孔阜(大也)六轡在手(四馬六轡言馬之良也)公之媚子(能以道媚于上下者)從
公于狩奉時(是也)辰(時也)牡辰牡孔碩(冬獻狼夏獻麋春秋獻鹿豕群獸)公
曰左之舍拔(矢末也)則獲遊于北園四馬既閑(習也)輶(輕也)車
鸞鑣(置鸞於鑣)載獫歇驕(田犬也長喙曰獫短喙曰歇驕)秦國風三篇曰小
戎三章章十句美襄公也備其兵甲以討西戎西戎方
強而征伐不休國人則矜其車甲婦人能閔其君子焉
小戎(兵車也)俴收(軫也)五(五束也)楘(歴錄也)梁輈(輈上句衡也一輈五束束有歴)
(錄)游環(靷環也在背上貫驂之外轡以禁其出)脅驅(脅驅者著服馬之外脅以止驂之入)隂
(揜軓也在軾前垂輈上也)靷(所以引也)鋈(白金也)續(續靷也以白金飾續引之環)文茵(虎皮)
(也)暢轂(長轂也)駕我騏(騏文也)馵(左足白也)言念君子温其如玉
在其板屋(西戎板屋)亂我心曲四牡孔阜六轡在手騏駵(赤身)
(黑鬛也)是中(中服也)騧(黃馬黑喙也)驪是驂(兩騑也)龍盾之合(盡龍其盾)
(合而載之)鋈以觼軜(軜驂内轡也繫於軾前軜之角以白金為飾也)言念君子温其
在邑(在敵邑也)方何為期胡然我念之俴駟(四介馬也)孔羣(甚和調也)
厹矛(三隅矛也)鋈錞(鐏也)蒙(雜羽也)伐(中干也)有苑(以雜羽餙中干苑然有文也)
虎韔(弓室也以虎皮飾弓室也)鏤膺(膺馬帶鏤金為餙)交韔二弓(交二弓於韔也)竹
閉(紲也)緄(繩也)縢(約也)言念君子載寢載興厭厭(安靜也)良人秩
秩(有知也)德音秦國風四篇曰蒹葭三章章八句刺襄公
也未能用周禮將無以固其國焉蒹(簾也)葭(蘆也)蒼蒼(盛也)白
露為霜(白露凝寒為霜然後歲事成國家由禮然後固)所謂伊人在水一方(在水)
(之一方難得其來也)遡洄(逆流而上也)從之道阻且長遡游(順流而涉也)從
之宛在水中央蒹葭凄凄白露未晞(未乾為霜也)所謂伊人
在水之湄(水隒也)遡洄從之道阻且躋(升也)遡游從之宛在
水中坻(水渚也)蒹葭采采白露未已(猶未止也)所謂伊人在水
之涘(水厓也)遡洄從之道阻且右(出其右也)遡游從之宛在水
中沚(亦小渚也)陳侯燮立僖公曾孫也小雅六十篇曰裳裳
者華四章章六句刺幽王也古之仕者世禄小人在位
則讒謟並進棄賢者之類絶功臣之世焉裳裳(猶堂堂也)者
華其葉湑(盛貌)兮我覯之子我心寫兮我心寫兮是以有
譽處兮裳裳者華芸(盛也)其黃矣我覯之子維其有章矣
維其有章矣是以有慶矣裳裳者華或黃或白我覯之
子乘其四駱乘其四駱六轡沃若(言世禄也)左之左之君子宜
之右之右之君子有之(左陽道朝祀事右隂道喪戎之事也)維其有之是以
似(嗣也)之小雅六十一篇曰桑扈四章章四句刺幽王也君
臣上下動無禮文焉交交(飛來往貌)桑扈有鶯其羽(鶯然有文章)君
子樂胥(皆也)受天之祜交交桑扈有鶯其領(頸也)君子樂胥
萬邦之屏(蔽也)之屏之翰(幹也)百辟為憲(法也)不戢(歛也)不難(難也)
受福不那(多也)兕觥(鄭云罰爵也)其觩(觩然陳設貌)旨酒思柔彼交
匪敖萬福來求小雅六十二篇曰鴛鴦四章章四句刺
幽王也思古明王交於萬物有道自奉養有節焉鴛鴦
于飛畢之羅之(取之以道於其飛而取之也)君子萬年福祿宜之鴛
鴦在梁戢其左翼(言休息無恐也)君子萬年宜其遐福乘馬在
廐摧之(莝也)秣之(粟也言愛國用也)君子萬年福祿艾(養也)之乘馬
在廐秣之摧之君子萬年福祿綏之小雅六十三篇曰
頍弁三章章十二句諸公刺幽王也暴戾無親不能宴
樂同姓親睦九族孤危將亡故作是詩也有頍者弁(頍弁)
(貌)實維伊何爾酒既旨爾殽既嘉豈伊異人兄弟匪他
蔦(寄生也)與女蘿(菟絲松蘿也諸公自喻也)施于松栢未見君子憂心
奕奕(奕奕然無所薄也)既見君子庶幾說懌有頍者弁實維何
期爾酒既旨爾殽既時豈伊異人兄弟具來蔦與女蘿
施于松上未見君子憂心怲怲(盛滿也)既見君子庶幾有
臧有頍者弁實維在首爾酒既旨爾殽既阜豈伊異人
兄弟甥舅如彼雨雪先集維霰死喪無日無幾相見樂
酒今夕君子維宴小雅六十四篇曰車舝五章章六句
大夫刺幽王也褒姒妬嫉無道並進讒巧敗國德澤不
加於民周人思得賢女以配君子故作是詩也間關車
之舝兮(間關設舝也)思孌季女逝兮匪饑匪渴德音來括(會也)
雖無好友式燕且喜依(茂木貌)彼平林(平地之林)有集維鷮(雉也)
辰(時也)彼碩女令德來教式燕且譽好爾無射雖無旨酒
式飲庶幾雖無嘉殽式食庶幾雖無德與女式歌且舞
陟彼高岡析其柞薪析其柞薪其葉湑兮鮮(善也)我覯爾
我心寫兮高山仰止景(大也)行行止四牡騑騑六轡如琴
覯爾新昏以慰我心小雅六十五篇曰青蠅三章章四
句大夫刺幽王也營營(往來貌)青蠅止于樊(藩也)豈弟君子
無信讒言營營青蠅止于棘讒人罔極(極猶已也)交亂四國
營營青蠅止于榛讒人罔極構(合也)我二人
皇王大紀卷三十一
