皇王大紀卷二十九宋胡宏撰
三王紀
孝王
三年甲寅惡來之後有非子者居犬丘好馬畜善養息之
王命主馬於汧渭之間馬大蕃息王邑之&KR2734;為附庸使
續伯益之後號秦王之世大雹江漢冰牛馬死
十三年甲子
十五年王崩諡曰孝王公卿諸侯立懿王太子燮
夷王
元年先王之制諸侯朝于天子天子不下堂王始下堂
而見諸侯王室浸衰諸侯相侵伐或不來朝八年甲戌
荆熊繹之五世孫曰熊渠甚得江漢民和於是西伐庸
東侵揚粤拓地至于鄂立其三子自為王居江上宋微
仲曾孫湣公共舍長子弗父何而立弟熙湣公薨熙為
君弟鮒弑之以國授弗父何弗父何弗受鮒自立衛頃
公康叔之七世孫也衞首壊王制并邶鄘之地邶國風
首篇曰柏舟五章章六句言仁而不遇也衛頃公之時
仁人不遇小人在側汎彼柏舟(柏宜為舟者汎流貌)亦汎其流(言不)
(以濟渡也)耿耿不寐如有隱憂微我無酒以遨以遊我心匪
鑒不可以茹(度也)亦有兄弟不可以據(依也)薄言往愬逢彼
之怒我心匪石不可轉也(石雖堅尚可轉)我心匪席不可卷也
(席雖平尚可卷)威儀棣棣(富而閑習也)不可選也(數也)憂心悄悄(憂貌)愠
(怒也)于羣小覯閔(病也)既多受侮不少靜言思之寤辟(拊心)有
摽(拊心之貌)日居月諸胡迭而微心之憂矣如匪澣衣(如衣之不)
(澣)靜言思之不能奮飛頃公薨子僖侯嗣
十六年王崩諡曰夷王子胡立
厲王
二年甲申
十二年甲午大雅十九篇曰民勞五章十句召穆公刺
厲王也民亦勞止汔(危也或幾也)可小康惠此中國以綏四
方無縱詭隨以謹無良(詭人之善隨人之惡慎小以懲大也)式遏寇虐憯
(曾也)不畏明柔遠能邇以定我王民亦勞止汔可小休惠
此中國以為民逑(合也聚也)無縱詭隨以謹惽怓(大亂也)式遏
寇虐無俾民憂無棄爾勞以為王休民亦勞止汔可小
息惠此京師以綏四國無縱詭隨以謹罔極式遏寇虐
無俾作慝(惡也)敬慎威儀以近有德民亦勞止汔可小愒
(息也)惠此中國俾民憂泄(去也)無縱詭隨以謹醜(衆也)厲(危也或惡)
(也)式遏寇虐無俾正敗戎(猶女也)雖小子而式(用也)弘大民
亦勞止汔可小安惠此中國國無有殘無縱詭隨以謹
繾綣(反覆也)式遏寇虐無俾正反王欲玉女是用大諫凡
伯周公之胤也入為王之卿士大雅二十篇曰板八章
章八句凡伯刺厲王也上帝(君也)板板(反也)下民卒癉(病也勞也)
出話(善言也)不然(不行也)為猶(道也)不遠靡聖管管(無所依也)不實
於亶(誠也)猶(圖也)之未遠是用大諫天之方難無然憲憲(猶欣)
(欣也)天之方蹶(動也)無然泄泄(猶沓沓也)辭之輯(和也)矣民之洽矣
(合也)辭之懌矣(說也)民之莫(定也)矣我雖異事及爾同寮我即
爾謀聽我囂囂(猶謷謷也)我言維服(事也)勿以為笑先民有言
詢于芻蕘(薪采也)天之方虐無然謔謔老夫灌灌(猶欵欵也)小
子蹻蹻(驕貌)匪我言耄(老耄也)爾用憂謔多將熇熇(熾盛也)不
可救藥天之方懠無為夸毗威儀卒迷善人載尸民之
方殿(呻吟也)屎則莫我敢葵喪亂蔑資(無財也)曾莫惠我師
天之牖(道也)民如壎如篪(相和也)如璋如圭(相合也)如取如攜
(言必從也)攜無曰益牖民孔易民之多辟無自立辟(法也)价(善也)
人維藩(屏也)大師維垣(牆也)大邦維屏大宗維翰(王者天下之大宗幹)
(也)懷德維寧宗子維城無俾城壊無獨斯畏敬天之怒
無敢戲豫(逸豫也)敬天之渝無敢馳驅(自恣也)昊天曰明及
爾出王(往也)昊天曰旦及爾游衍(游溢也)
二十二年甲辰大雅二十一篇曰蕩八章章八句召穆
公傷周室大壊也厲王無道天下蕩蕩無綱紀文章故
作是詩也蕩蕩上帝(託言王也)下民之辟(君也)疾威(疾病威罪也)上
帝其命多辟天生烝民其命匪諶(誠也)靡不有初鮮克有
終文王曰咨咨汝殷商曾是彊(強梁也)禦(奪也)曾是掊克曾
是在位(列位)曾是在服(事也)天降滔(慢也)德女興是力文王曰
咨咨汝殷商而秉義類彊禦多懟流言以對(遂也)寇攘式
内侯作侯祝(祝詛也)靡届靡究文王曰咨咨汝殷商女炰
烋(猶彭亨也)于中國斂怨以為德不明爾德時無背無側(後無)
(臣側無人也)爾德不明以無陪無卿(無陪貳無卿士也)文王曰咨咨
汝殷商天不湎爾以酒不義從式既愆爾止靡明靡晦
式號式呼俾晝作夜文王曰咨咨女殷商如蜩如螗如
沸如羹小大近喪人尚乎由行内奰(不醉而怒曰奰)于中國覃及
鬼方(遠也)文王曰咨咨女殷商匪上帝不時殷不用舊雖
無老成人尚有典刑曾是莫聽大命以傾文王曰咨咨
女殷商人亦有言顛沛(仆也拔也)之揭(見根貌)枝葉未有害本
實先撥(猶絶也)殷鍳不遠在夏后之世陳胡公四世孫幽
公寧立陳國風首篇曰宛丘三章章四句刺幽公也淫
荒昏亂游蕩無度焉子之湯(蕩也)兮宛丘(四方高中央下曰宛)之上
兮洵(信也)有情兮而無望兮坎(擊鼓聲)其擊鼓宛丘之下無
冬無夏值(持也)其鷺羽(舞者所持之翳以鷺羽為之)坎其擊缶(盡也)宛丘
之道無冬無夏值其鷺翿(翳也)陳國風二篇曰東門之枌
三章章四句疾亂也幽公淫荒風之所行男女棄其舊
業亟會於道路歌舞於市井爾東門之枌(白榆也)宛丘之
栩(杼也國之交會)子仲(陳大夫氏)之子婆娑(舞也)其下榖(善也)旦于差(擇也)
南方之原(原大夫氏)不績其麻市也婆娑榖旦于逝越以鬷
(數也)邁(行也)視爾如荍(芘芣也)貽我握椒(芬香也)
二十六年衞僖侯薨世子共伯蚤死其弟和嗣能修康
叔之政百姓安集大雅二十二篇抑十二章三章章八
句九章章十句衛武公刺厲王亦以自警也抑抑(密也審諦)
(也)威儀維德之隅(廉也)人亦有言靡哲不愚(國有道則智無道則愚)
庶人之愚亦職(主也)維疾哲人之愚亦維斯戾(罪也)無競(競也)
維人四方其訓之有覺(直也)德行四國順之訏(大也)謨定命
遠猶(道也圖也)辰(時也)告敬慎威儀維民之則其在于今興迷
亂于政顛覆厥德荒湛于酒女雖湛樂從弗念厥紹(繼也)
罔敷求先王克共明刑(共執刑法也)肆皇天弗尚如彼泉流
無淪(率也)胥以亡夙興夜寐洒掃庭内維民之章(表也)修爾
車馬弓矢戎兵用戒戎作用逷(遠也)蠻方質(成也)爾人民謹
爾侯度用戒不虞(非度也)慎爾出話(善言也)敬爾威儀無不
柔嘉白圭之玷尚可磨也斯言之玷不可為也無易由
言無曰苟矣莫捫(持也)朕舌言不可逝矣無言不讎(用也)無
德不報惠于朋友庶民小子子孫繩繩萬民靡不承視
爾友君子輯(和也)柔爾顔不遐有愆相在爾室尚不媿于
屋漏(西北隅謂之屋漏或曰屋小帳也漏隱也)無曰不顯莫予云覯神之格
(至也)思不可度思矧可射思辟(法也)爾為德俾臧俾嘉淑慎
爾止(至也)不愆于儀不僣(差也)不賊鮮不為則投我以桃報
之以李彼童而角(童羊之無角者而角自用也)實虹(潰也亂也)小子荏染
柔木(柔忍之木)言緡(被也)之絲温温恭人維德之基其維哲人
告之話言(善言也)順德之行其維愚人覆(反也)謂我僣(不信也)
民各有心於乎小子未知臧否匪手攜之言示之事匪
面命之言提其耳借(假也)曰未知亦既抱子民之靡盈誰
夙(早也)知而莫(晚也)成昊天孔昭我生靡樂視爾夢夢(亂也)我
心慘慘(不樂也)誨爾諄諄聽我藐藐(不入也)匪用為教覆用
為虐借曰未知亦聿既耄(老也)於乎小子告爾舊止聽用
我謀庶無大悔天方艱難曰喪厥國取譬不遠昊天不
忒回遹其德俾民大棘鄘國風首篇曰柏舟二章章七
句共姜自誓也衞世子共伯早死其妻守義父母欲奪
而嫁之誓而弗許故作是詩以絶之汎彼柏舟在彼中
河髧(兩髦之貌)彼兩髦(髮至眉子事父母之餙)實維我儀(匹也)之死矢靡
它(至死誓無它心)母也天(父也)只不諒(信也)人只汎彼柏舟在彼河
側髧彼兩髦實維我特(匹也)之死矢靡慝(邪也)母也天只不
諒人只
二十八年齊侯山薨哀公母弟也諡曰獻侯
二十一年王說榮夷公芮良夫曰榮夷公好專利而不
知大難夫利百物之所生也天地之所載也王人導利
而布之上下使神人百物無不得其極猶日恐懼怨之
來也今王學專利而不辟大難其可也匹夫專利猶謂
之盜王而行之其歸鮮矣王卒以榮夷公為卿士政益
暴虐大雅二十三篇曰桑柔十六章八章章八句八章
章六句芮伯刺厲王也菀(茂也)彼桑柔其下侯(大也)旬(言隂均也)
捋采其劉(殺也陳也)瘼(病也)此下民不殄(絶大除也)心憂倉(創也)兄(滋也)
填兮(塞也久也)倬(明大貌)彼昊天寧不我矜四牡騤騤(不息也)旟
旐有翩(行不息貌)亂生不夷(平也)靡國不泯(滅也)民靡有黎(齊也)具
(俱也)禍以燼(災餘也)於乎有哀國步斯頻(急也)國步蔑資(基也)天
不我將靡所止疑(定也)云徂何往君子實維秉心無競(強也)
誰生厲(惡也)階至今為梗(病也)憂心慇慇念我土宇我生不
辰逢天僤(厚也)怒自西徂東靡所定處多我覯&KR2188;孔棘我
圉(垂也)為謀為毖(慎也)亂況斯削告爾憂恤誨爾序爵誰能
執熱逝不以濯(濯所以救熱禮所以救亂)其何能淑載胥及溺如彼
遡(鄉也)風亦孔之僾(唈也不能舒息也)民有肅心荓(使也)云不逮好
是稼穡力民代食稼穡維寳代食維好天降喪亂滅我
立王降此蟊賊(虫食根曰蟊食節曰賊)稼穡卒(盡也)痒(病也)哀恫(痛也)中
國具贅(連屬也)卒荒(虛也)靡有旅力以念穹蒼維此惠君民
人所瞻秉心宣(徧也)猶(謀也)考慎其相(質也或曰輔相也)維彼不順
自獨俾臧(使人謂我善也)自有肺腸俾民卒狂瞻彼中林甡甡
(衆多成群也)其鹿朋友已譖不胥以榖(相欺背不以善相與)人亦有言
進退維谷(窮也)維此聖人瞻言百里(遠慮也)維彼愚人覆狂
以喜匪言不能胡斯畏忌維此良人弗求弗迪(進也)維彼
忍心是顧是復民之貪亂寧為荼毒大風有隧(道也)有空
大谷維此良人作為式穀維彼不順征以中垢(言闇冥也)大
風有隧貪人敗類(善也)聽言則對誦言如醉匪用其良覆
(反也)俾我悖嗟爾朋友予豈不知而作如彼飛蟲時亦弋
獲既之隂女反予來赫(炙也)民之罔極職凉(薄也)善背為民
不利如云不克民之回遹職競用力民之未戾(定也)職盜
為寇凉曰不可覆背善詈雖曰匪予既作爾歌
三十二年甲寅
三十四年時荆楚寇於南獫狁寇於北淮夷寇於東命
虢公征之不克徵斂數起虐用其民民不堪命聚議而
興謗召穆公以告王怒得衛巫使糾謗者收殺之人莫
敢言道路以目王喜曰吾能弭謗矣穆公對曰古者天
子聽政使公卿至于列士獻詩瞽獻典史獻書師箴瞍
賦矇誦百工諫庶人傳語近臣盡規親戚補察瞽史教
誨耆艾修之而後王斟酌焉是以行事而不悖民之有
口猶土之有川也川壅而潰傷人必多民亦如之是故
善為川者决之使導善為民者宣之使言今王障之其
與能幾何王不聽
二十七年京師憒憒王無所容乃流于彘在汾水之上
實河東永安天下莫與太子靜保于召穆公之宫穆公
素得民心與周公奉太子監國訓諭國人國人乃定二
伯行政謂之共和諸侯相侵伐或朝或不朝
三十八年晉虞叔六世孫司徒立是為僖公唐國風首
篇曰蟋蟀三章章八句刺晉僖公也儉不中禮故作是
詩以閔之欲其及時以禮自娱樂也此晉也而謂之唐
本其風俗憂深思遠儉而用禮有堯之遺風焉蟋蟀(蛬也)
在堂(九月)歲聿(遂也)其莫今我不樂日月其除(去也)無已(甚也)太
康(樂也)職(主也)思其居好樂無荒(大也)良士瞿瞿(瞿瞿然顧禮義也)蟋
蟀在堂歲聿其逝今我不樂日月其邁無已太康職思
其外(禮樂之外)好樂無荒良士蹶蹶(動而敏於事)蟋蟀在堂役車
其休今我不樂日月其慆(過也)無已大康職思其憂(可憂也)
好樂無荒良士休休(樂道之心)秦非子曾孫仲好賢用兵攻
奪西戎地其邑始大秦國風首篇曰車鄰美秦仲也秦
仲始大有車馬禮樂侍御之好焉有車鄰鄰(衆車聲)有馬
白顛(的顙也)未見君子寺人(内小臣)之令阪(陂者曰阪)有漆隰有
栗既見君子竝坐鼓瑟(又見其禮樂焉)今者不樂逝者其耋(老也)
阪有桑隰有楊既見君子並坐鼓簧(笙也)今者不樂逝者
其亡(喪棄也)
四十二年甲子王在彘
五十一年王死于彘諡曰厲王周召二伯知太子之有
志也遂奉太子即位是歲旱
皇王大紀卷二十九
