弔伐錄上
與宋主書(天輔七年正月己卯其已前者軍上不留)
天輔元年十二月宋主遣登州防禦使馬政來曰日
出之分寔生聖人竊聞征遼屡敗勍敵若克遼之後
五代時所取燕雲兩京地土願卑下邑二年正月乙
已宋使馬政回遣撒覩報聘與宋約夾攻燕西二京
隨得者取其地若出國所取即不在分割三年夏四
月子朔使南宋撒覩回同宋使趙良嗣及其子宏
來撒覩受宋國團練使官上命杖而削之南使回遣
孛堇厮勒曷魯等同往四年二月己亥使南宋厮勒
等回同宋使趙良嗣王暉復以祈請燕西二京地界
書來六月庚午朔遣宋使趙良嗣等回以所獲上京
(今臨黃府是也)同知蘇守吉與宋且約夾攻取燕西二京地
如約義十二月丁卯朔宋使馬政復來請燕地命如
前約六年夏四月壬寅遣徒單烏賈高信哥使于宋
七年正月己卯與宋書略曰往歲越海計議興兵夾
攻每有克獲所得者取後違此約獨乘遼勢上襄以
行侵討而乃反被追襲聞軍帥劉延慶等已坐責罰
又燕京僣號普賢女上表再三乞請稱有南兵入城
力戰破之殺戮殆盡歸命上國願爲附庸猶存大信
以先許宋命之請若彼能如元約夾攻克捷則事不
在言旣出間得而分付理應有報是以宣諭趙良嗣
等合取時貢銀絹共准一百萬貫良嗣等言奉旨并
請西京路地界若不從所請止得燕京二十萬匹兩
設猶未允更加綾二萬匹外不敢擅加今相度燕京
諸州土廣人衆今取與未决豈可輕易便行分付請
抽退臨邊士卒
荅宋主書(天輔七年二月十九日)
二月癸卯遣孛堇銀木可鐸刺爲宋使副以烏林荅
贊謀爲議事荅宋主書曰
來書云所言代稅物貨并事目所載色數價直交割
月日所與畫定界至遣使賀正旦生辰及置榷場事
並如來示所諭備悉美意外今年合交銀絹稱候到
依契丹舊交月日交割特異元書理合一就重念春
農般運不易曲從來意其銀絹請似前來與契丹物
色一般者交送所有燕城侯各立盟誓然後交割今
立草付國信使副到請依草著誓至日當議復盟春
律在中冀膺多福今差孛堇銀木可鐸刺克國信副
及贊謀充議事有少禮物具諸別幅專奉書陳逹不
宣謹白
白劄子與書同封
昨者趙良嗣到於上京軍前計議五代以後䧟入契
丹舊漢地州縣時止許燕京再差馬政更議西京回
書只請就便計度收復尋爲彼不能取致本朝自行
復定又差趙良嗣等來議稱燕西兩京巳曾計議緣
爲西京不在許限只許燕京所轄六州來書云其西
京別作一段今來又令良嗣等許議西京欲一就收
復雖貴朝不經夾攻而念兩朝通和實同一家必務
交歡篤於往日今特許與西京武應朔尉奉聖歸化
儒嬀等州并土地民戶其巳西并北一帶接連山後
州縣土地人民不在許與之限㩀所許民戶土地甚
多自來攻伐撫將帥士卒艱苦不少今來別無再索
經略請差人交割其諸事理已宣諭趙良嗣去訖來
書稱契丹出没今差人押領大軍往彼幸踏地里交
割發行月日已諭使人省會所有盟誓候交割了日
議定
南宋回書
三月戊午命馬同權管勾燕京事將以其地付宋故
也丙寅宋使盧益趙良嗣馬擴以回書來三月日
大宋皇帝致書于大金大聖皇帝闕下華緘荐至契
好增勤爰馳預政之臣共著約神之誓惟兩朝弔民
伐罪之舉振古所無而萬世講信脩睦之誠自今以
始用堅盟載永洽鄰歡來書云燕城等候各立盟誓
然後交割今立誓草付國信使副到請依車著誓至
日當議復盟銀絹請似前來與契丹物色一般者交
送並如來諭順履融和茂迎福祉今差中大夫試工
部尚書盧益龍圖直學士大中大夫趙良嗣充國信
使閤門宣贊舍人馬擴充國信副使有少禮物具諸
別幅專奉書陳逹不宣
白劄子(同書封來)
所諭西京武應朔蔚奉聖歸化儒嬀等州并土民戶
本朝撫定備荷美意已令盧益等持銀絹往軍前賞
設夏國素號狡獪唯務詐誕與昏主實甥舅唇齒之
國日近上表乞本朝勾退北邊兵馬文字内指言貴
朝仍自云與昏主累世姻親巳詢訪得知處所及稱
奉昏主之命軍州及土地人民權令守護招集無使
叛賊一向虜掠故夏國起集援兵屯於境上并據邊
臣累奏夏國見勾集重兵廣備粮食借助昏主軍聲
甚大用意非淺除已旨揮河東等路隄備禦逐外深
恐貴朝欲知其詳所有真本文字今付去人西京管
下州縣前書已言非務廣土實欲備禦昏主爲彼此
之利今若將已西并北一帶州縣土地付與夏國則
不特昏主見在天德雲内地分出没若使夏國據黃
河以東州縣必與昏主合力爲害不細夏國自去歲
已輙占據金肅河清兩軍如欲與此兩處請貴朝詳
度外其寧邊天德雲内巳西并北一帶州縣土地合
以黃河及漢地爲界漢地外以北土地如欲付與他
國並從貴朝又持到誓書其間事理並依貴朝誓草
又白劄子
兩朝交往禮儀除合依見行禮儀外傳聞已上尊號
今議特稱尊號以表交歡他日本朝如上尊號貴朝
亦合相稱近累據河北河東帥司及沿邊州軍探報
契丹昏主見在雲内地分出没已逼近應朔等州繳
到昏主招諭軍民補受官職真本文字已令宣撫司
移文貴朝照會及已指揮河東路遣發兵馬救助應
州一帶極力備禦外請貴朝早發大軍往彼掩襲因
以照應交割彂行月日貴朝所使傳聞四軍蕭亮已
即位號神聖皇帝改年天嗣如所傳是寔所當置慮
早議招捉使人銀木可等已得以厚禮用示誠意自
此使聘往來禮數彼此並依契丹舊例亦如來諭但
契丹往還舊禮有不繫事繁複者合行裁定庶彼此
爲便置榷場去處從貴朝所便交易並如契丹體例
宋主誓書(係依草再立)
維宣和五年歲次癸卯三月甲寅朔四日丁巳大宋
皇帝誓書于大金大聖皇帝闕下天之所助者順人
之所助者信履信思乎順則自天祐之吉無不利昨
以大金大聖皇帝創興併有遼國遣使計議五代以
後䧟入契丹燕地幸感好意特與燕京涿易擅順景
薊并属縣及所管民戶緣爲遼國尚爲大金所有以
自來交與契丹銀二十萬兩絹三十萬疋并燕京每
年所出税利五六分中只算一分計錢一百萬貫合
直物色常年般送南京界首交割色數已載前後往
復議定國書每年并交綠礬二千栲栳兩界側近人
戶不淂交侵盗賊逃人彼此無令停止亦不得密切
間諜誘優邊人若盗賊捉敗各依本朝法令科罪訖
贓罰雖不獲蹤跡到處便勒留償若有暴盗或因別
故合舉兵衆須得開報沿邊官司兩國強界各令防
守兩朝界内地各如舊不得遮堵道路至如將來殊
方異域人使往還無致禁阻所貴久通懽好庶保萬
世苟違此約天地鍳察神明速殃子孫不紹社稷傾
危專具披述不宣謹白
一下項物計錢九十八萬七千二百四十貫文
内除綾羅錦圈線不見分兩外計重二十五萬
九千五百斤准一萬七千三百秤
回南宋國書(夏四月壬辰復宋書癸巳以宋所增銀絹令扵燕地交付壬辰係初九日)
累交禮聘敦講世和復紆使傳之華克示載書之信
指以萬祀昭然一言兹見繼好息民之心而得親仁
善鄰之美義欲存於堅久事更具於宣陳據燕京疆
界只依兩朝差去人負同行檢視交割爲定所云交
付西京邊界并夾攻契丹皇帝事已遣近上官員押
領大軍勒於今月十一日於彼應會仍報宣撫司凡
關夾攻事件須令與差去官員計議從長施行其邊
界亦依割定領受仍已諭使人却合有回謝禮數并
報復文字送付差去軍下官員前次議取被掠并逃
去人戶雖令宣撫司交付却只推延不肯早行發遣
至今一未結絶必若邊吏徼功違約展轉如上件不
切禀從實關引惹紊亂有失將來久結歡好若是再
取如此人口亦仰所司疾速彂遣又以契丹皇帝在
隂山回离保在奚部山谷以此兩處勾當軍事令取
嶺北鴛鴦濼坐夏相度所謀雖同如或不泯後患地
里咫尺特關貴國自餘分遣别路兵馬須是當朝供
給只據分收捕奚回离保契丹皇帝兩路兵重粮食
合銷米一十萬石宜早處分取月日於檀州歸化州
兩處分路般送到佇竢回報炎歊在候保嗇是期
回賜誓書
唯信與義取天下之噐也以通神明之心以除天地
之害昨以契丹國主失道民墜塗炭肆用興師事在
除弔貴國遣使航海計議若將來併有遼國願還幽
燕故地當時曾有依允廼者親領兵馬已至全燕一
方城池不攻自下尚念始欲敦好特以燕京涿易檀
順景薊并属縣所管民戶與之如約今承來書緣以
遼國尚為大金所有以自來交與契丹銀二十萬兩
絹三十萬疋并燕京所出税利五六分中只算一分
計錢一百萬貫文合直物色常年般送南京界首交
割色數已載前後往復議定國書每年并交綠礬二
千栲栳兩界側近人戶不淂交侵盗賊逃人無令彼
此停止亦不淂密切間諜誘優邊人若盗賊并贓捉
敗各依本朝法令科罪訖贓罰雖不獲蹤跡到處便
勒留償若有暴盗或因別故合舉兵衆須得開報沿
邊官司兩國疆界各令防守兩朝界内地各如舊不
得遮堵道路至如將來殊方異域使人往來無得禁
阻所貴久通歡好庶保萬世苟違此約天地鍳察神
明速殃子孫不紹社稷傾危本朝志欲恊和萬邦大
示誠信故與燕地兼同誓約苟或違之天地鍳察神
明速殃子孫不紹社稷傾危如變渝在彼一准誓約
不以所與爲定
南宋國書(巳上並在燕國往復)
四月日大宋皇帝致書於大金大聖皇帝闕下使
車係至聘問彌式馳約載之嚴共著誓盟之重誠
参天地惠浃神人取亂侮亡遂㡳六師之績惇信明
義共圖萬世之安仍睠雲中外虞昏主併沐親仁之
好獲從恢復之心遠仞忱恂倍增感懌用傳于後永
寘于懷兩朝著誓之後所務通懽繼好以保永世末
節細故各不須較邀功生事搆造之人彼此所宜深
察所云粮食燕雲兩處無可計辦今特於内地掇那
米五萬石二萬石令河北路宣撫司於古北口外交
割三萬石今河東路宣撫司於歸化州或應州以北
道路快處交割並於七月一日以前節次輦致前去
計會貴國軍下官員般取餘事悉如來諭順綏炎律
茂履純休今孛堇楊璞等回有少禮物具諸别幅專
奉書陳謝不宣謹白
與南宋書草(係天會二年正月二十七日西南西北兩路都統所單定申今具此理索)
西南西北兩路都統并奚王府路都統撻懶南路都
統闍母等節次申前後各管處所亡去張覺李石裊
思并招過及自南京回去又張覺等邀截下郎君習
姑及援送燕京趙發統軍司所管以上逐起職官百
姓工匠及諸軍下亡去驅使人口軍人妻室并劫掠
偷遞過孳畜財物自來累具文字移牒大宋河北河
東路宣撫司河東雲中府經略安撫使等司燕山府
代應朔武等州取索度推注不爲分白憑驗伏乞朝
廷詳酌勘會兩朝誓書盗賊逃亡無令停止亦不得
密切間諜誘優邊人及約定所許州縣所管民戶其
餘色人戶並不在許與之限今據逐處奏前件因依
緣由稱見獲憑驗由自推注不爲分付係違負自彼
顯然若只以違約推延便望休止亦不誤矣所據隨
州縣因官寄客居契丹人戶并逃亡招過及上件邀
回劫掠偷遞職官百姓工匠驅使婦女孳畜財物等
如敦守誓約請依在邊帥臣所牒數目交付仍指揮
逐處禁止乞回示
報南宋獲契丹昏主書(係裏面抄白降到)
六月日大金皇帝致書于大宋皇帝闕下大寳之
尊允歸公授守不以道恕集人神故先皇啼舉問罪
之師迨眇躬盡繼恡之略尤頼仁隣之睦生獲昏主
之身人心旣以懽和天下得以治定爰馳使价庸示
披陳逖惟聞知諒同慶慰今差復州管内都孛堇李
用和朝散大夫守鴻臚卿知太常禮院騎都尉太原
縣開國伯食邑七百戶賜紫金魚袋王永福充告慶
國信使副有少禮物具諸別幅專奉書陳謝不宣謹
白
與宋閹人河北河東陜西等處宣撫使廣陽
郡王童貫書
天會三年十一月三十日大金骨盧你移賚勃極烈
左副元帥致書于大宋宣撫郡王闕下憑傳信復
沐使音未孚結絶之誠難避重煩之議領兵前去之
由已載别牒且兩朝之事若不互相容會湏至戰争
夫如是則豈唯菑危轉甚更恐生靈枉罹塗炭是用
遣人以俟雅報蓋以宣撫郡王所爲結約和會契義
最舊况承來文若謂更有可議務在通融商量伏念
宣撫郡王有輔立之功位望所必謂議以讜言扶斯
將墜與其交鋒争戰以傷生民寕若酌中兩便爲計
果能如此其于貴朝非止社稷久享安全更獲兩下
益固懽和然後郡王忠孝克保終始長守富貴民頼
其善爲天下之幸甚豈不美哉昔契丹請和之日朝
廷限以遼爲界不見聽從乃及今日所望取爲前鍳
審觀勢與差去官員評議定一律正嚴凝佇膺多
福今差昭文舘直學士王介儒孛堇撒离母專奉書
披述不宣
牒南宋宣撫司問罪(係元帥府天會三年十一月三十日前書所謂)
(領兵前去之由已載别牒)
大金元帥府牒大宋宣撫使司近差寕昌軍節度使
蕭慶孛堇撒离母專往理會所索戶口事所淮回牒
稱本朝幅員萬里人居散漫若再行根究難指有無
又據差馬擴辛興宗所說與上亦同往者大宋與遼
爲隣因爭疆場歲輸金帛不獲厭足遜辭添納百餘
年間勤於朝聘每事姑息不可殚言想其屈志實不
獲已由此而言其苦於屈辱亦以深矣幸遇我先皇
帝天縱英謨神資&KR0790;略方經營天下之初大宋遣使
請雪前恥由朝廷以恩化爲務親幸幽薊才下全燕
即時割賜此朝廷所以大造於大宋使大宋不勞而
立其功以伸祖宗之屈自此始也大宋皇帝感斯大
義遂立嚴誓卜於子孫久敦信約何期立渝盟誓手
書稱詔搆我邊臣使爲叛亂賊殺宰輔邀回戶口聖
上以含容爲德取索戶口之外一無理會尚自不知
悔過反於沿邊多方作過暫無自戢爲此依准所降
宣旨移牒回取的有無歸還却稱本朝幅員萬里
人居散漫豈期縱驕誇慢弃德負義如此之甚也酌
其所意謂我土地之廣但得戶口縱違誓約畢竟何
爲有此横暴顯然而覺其姦回容俟至今巳爲枉矣
若依前索以道理實慮空逗歲月今議聊整問罪之
師且報納土之由仍依回誓收復元賜京鎮州縣今
月二十九日起發前進須議公文牒具如前今差昭
文舘直學士王介儒孛堇撒离母等前去事須牒大
宋河東陕西等路宣撫使司到請照驗先行歸還朔
武等州陳其罪戾具一切聽命無違公文回示仍請
貴司自就相近親見商議容會結絶如或難以依應
即請尅期甚地以决勝負幸不疑惑住滯以至別議
施行謹牒
元帥府左副元帥右監軍右都監下所事跡
檄書
往者遼國運衰是生昏德自爲戎首先啓釁端朝廷
爰舉義師奉天伐罪繄爾宋人浮海計議候併遼國
願割幽燕歲納金縑自依舊例先皇帝有容爲德嘉
其來意置以不疑即時允應爾後全燕旣下割之如
約其爲恩信不謂不少於是要之以天地質之以神
明乃立誓文盗賊逃人無令停止亦不得間諜誘優
邊民俾傳之子孫守而勿失洎宸輿北返宰輔東行
不意宋人貪婪無厭稔其奸惡忽忘前施之義潜包
幸亂之謀遽瀆誓約結搆罪人使圖不軌據京爲叛
賊殺大臣邀回戶口啖以官秩反令納土仍示手詔
竊行撫諭遂使京畿之地鞠爲寇場才天兵臨境魁
首奔亡而又接引輙相保蔽更易姓名授之官爵及
至追索傳以僞首旣殺無辜又貸有罪不仁不恥於
禮何如朝廷方務含容不彰其悪但誡邊臣戶口之
外一無理辨此所欲久通懽好之故也彼尚飾以僞
辭終爲隱諱仍招納逋逃反優居民更使盗賊出没
爲過所有歲貢又多愆期背恩莫斯之甚朝廷亦不
咎之依前催索猶不聽從牒稱本朝幅員萬里人居
散漫若再行根究難指有無况事皆已往請别計議
據彼迷辭意涉誇慢至於本境行發文字輙敢指斥
朝廷言多侮謗雖累曾移文俟其改過終然不悟罔
有悛心矧又夏臺寔爲藩輔忱誠旣獻土民是賜而
彼宋人忽起無名之衆輙行侵優之事因其告援遂
降朝旨移牒解和俾復疆土仍以狂辭不爲依應反
云夏人納欵曲有陳請大金方務恩撫初附之國且
料不無曲意姑行順從既出一時私恩盡與夏人則
大金順從夏人已爲周至自今不煩干預自當以道
理所在且朝廷方隆恩造下浃群邦彼之兩國各蒙
其賜所與之地裁之在我肯以私曲以爲周至豈期
詭詐昧於道理不爲禀從如此之甚者哉斯則非止
侵凌夏國實開不懼朝廷此朝廷所以罪也盖聞古
所重慎者兵也兵而無名非三代仁義之謂也其或
仗順臨逆以直加曲斯萬世之王道焉反是則甚無
謂也今奉宣諭興師問罪東自南京以來西接夏軍
一帶諸路並進固不獲已况趙佶越自藩邸包藏禍
心隂假黃門之力賊其冢嗣盗爲元首因而熾其惡
心日甚一日昏迷不恭侮慢自賢謂已有天命作虐
無傷當其伐遼之日官軍所至有逆拒者或至傷殘
皆非我所欲爲是其自速禍敗也或有舉城舉邑以
部以伍效順歸欵者前官如舊厚恩撫立其勞績不
次錄用居民則省徭役輕刑罰各安其業諒已知悉
今亦如前宜相爲鍳昔彼納平山是圖我疆今伐汴
宋是圖彼地兹所謂出乎爾反乎爾者也若趙佶深
悔前非聽命不違則雖云無外且未深圖止以黃河
爲界聊報納叛之由是知自黃河以來皆係我民夫
人已有之物安肯自爲殘毁再念其民居無道之國
煩徭重役從来久矣况遭閹竪要功生事近歲以来
苦於飛輓流離道路曾不聊生今来若不預先曉告
切慮其間別有牽迷枉䧟討罰須議指揮右下宋國
諸路官僚僧道耆軍人百姓等指揮到日就便遞相
暁諭善爲去就擇其曲直審其強弱度其逆順各以
所部京州縣鎮村野邑社部伍寺觀蘭若山場迎軍
納欵必加恩賞所有各手下軍人百姓僧尼道士女
冠等類一切如舊更不遷徙仍具頭領見帶名銜状
申以憑依上施行如或權不在乎&KR1103;獨鰥寡以身歸
誠厚爲存恤所據隨處關市之征山澤之禁前來須
爲急務内有於民不便無名之歛仍仰所在官司開
立状申當議從便削去仍委本處就便開具文解申
報所在路分軍前照騐據巳上處分條件出自至誠
必不昧其神理亦仰子細省會兼巳旨揮南京路都
統所依上施行去訖付逐處准此天會三年十一月
日
次事目劄子(係差孛厪吳孝民等持去)
肇我大聖皇帝起義弔伐亡遼燕薊一方最爲強大
天兵一日忽至城下不血一刃順命爰念有宋
航海遣使起初結好請復幽燕舊地即時割與惟少
摘官吏強族工巧併不滿萬數徙之東行良不得已
乃常勝軍相易之故著定誓書盗賊逃人彼此無令
容納苟有違者社稷傾覆子孫不紹不踰月棄德背
惠手詔逆賊張覺隂相結搆殺我四執政大臣邀迫
我官民以歸歲交金幣罔不踰時及正旦使賀允中
御前奏逹傳語二字深涉輕易其於本國窮奢極侈
上下相蒙恣行無道不忍多言殘虐海内人怨神怒
此天奪之鍳假手於我大金前月二十九日師次邯
鄲才有使人李鄴等將到三省樞密院所奉聖旨文
牒歸罪邊臣全非當理洎審求的意方云前主自省
愆尤不敢枝負大變前月二十三日當已傳禪兩項
歸過特有不同難爲准信又柰使人悃幅辭酸懇言
本國君臣深自責恨前日之非但念人誰無過過而
能改善莫大焉兼所奉宣旨如趙主深自悔過再乞
懽和仰就便酌中施行宜加恕道用存大義若不能
誠心悔罪重乞懽盟可囚縛首先謀取平山童貫譚
稹詹度并逆賊張覺李石衛甫趙仁彦等来詣軍前
謝天下罪應自北界亂離来及南京叛亡諸職官工
匠教坊百姓續次發遣前来仍以黃河爲界先請皇
弟鄆王與太少宰科一員權且爲質亦候交割了絶
審觀情状别無猜忌即便遣還外歲輸金幣并犒賞
軍物然後計議施行如或不遇依從可預爲備捍指
日相見却冀端的回示
宋三省樞密院劄子(天會四年正月七日汴京城下受得下項)
三省樞密院據探報到大金人馬漸次前来侵近京
城欲行禦逐緣大金已差人使見到國門講和末委
上件人馬前来有何因依者右差魏康劉鎬前去直
至大金人馬見今盤泊去處取回文連申
靖康元年正月七日
回劄子
肇我大聖皇帝爲契丹主容納叛人阿合産大王不
行交送又多無道應天順人起兵弔伐是後不忍覆
滅欲與通好終不聽從直至亡國方始投降尚猶釋
罪持加王爵又燕京留守秦晉國王耶律淳遼陽渤
海高永昌奚蕭良等各賜本部地界仍以世爵例皆
執迷竟取滅亡夏國王李乾順逹靼靺鞈舌並助亡
遼犯我行陣未鼓而破爲能改過各復舊居分裂契
丹邊土以濟其地趙宋前帝航海遣使請復幽燕舊
疆當此之時分白約示同力收取爾来竟無接應形
跡一旦天兵倏至不血一刃舉土向風盖自契丹二
百餘年遠近無敢回顧爰念從初結好姑務懽和即
時割與恩義非輕著定誓書若納逃人社稷傾危子
孫不紹曾未踰月棄德背恩手詔逆賊張覺害我四
執政大臣邀我百官更易姓名公然任使歲交金幣
並不如期及正旦使賀允中御前奏逹傳語二字特
越舊例深涉輕易其於本國窮奢極侈上下相蒙閹
竪擅權竒巧尅聚民間財玩至有室家懸罄人曷聊
生往往弊源萬莫言一我今皇帝審是數端亡盟失
道上符天心爰赫斯怒大舉天師數路並進理當問
罪面奉聖旨如趙主能悔已過再乞懽盟仰就便酌
中施行當司引領大軍取幽燕一路自入貴境必謂
遣使来賫御筆改責前非縦横待命不至深入豈期
直至邯郸才有人使李鄴等却只將到省院所奉聖
旨文牒又言歸罪邊臣全非當理泊詰求的意方言
前主自省愆尤不敢枝負大變已至傳禪兩項歸責
全是不同難爲准信緣差来人使不能騎馬事致淹
留兼恐塗次别有錯失乃摘留從軍先令孛堇吳孝
民等持白劄子專去奏聞路次及城門首遮堵早不
放入今及城下猶未遣還今上年少因亂登基詳度
軍國社稷子孫禍福未能裁决新任大臣例不賢明
若能英斷其前朝作孽既爲人子未曾切諫至令據
捨崇高逃竄無地為子之罪莫大於此今可追悔往
咎卑辭改責手筆誓書乞申舊好於義爲然今執政
臣属不念前日清平姦賊同惡相濟棄之於市快天
下心止以放逐便爲太罰又使宸顔憂辱不暇亦宜
同力輔奏親詣軍前重求通好爲臣之罪復何可言
當計在久遠依應當司所請事目不但拔出生靈塗
炭抑宗廟血食園陵安寝豈非幸甚苟或不然反令
海内百姓肝膽塗地鬼神乏主後嗣零落盖臣主俱
新虚負英氣不畫遠略謀取艱難乃前朝作閗亂之
始今日成滅亡之禍其爲大過更踰前日歷觀自古
不道君臣於此爲甚兼貴朝兵將與亡遼士馬優劣
可見亡遼士馬勝負明知即日簽㨂到舊遼契丹奚
漢渤海軍衆不少其本國大軍未足稱數且當司一
路除所經州郡并余路軍兵亦約定於汴京會集安
置外見節次前来未斷頭尾雖不欲一一分白貴朝
亦必詳悉又自來邊方守傋兵衆不能禦捍侵及國
門能免其難未曾或有貴國太平積有歲年止以奢
華適意人民柔脆不習騎射創初設教以不知兵之
衆而拒我熟練征伐強勇之士望可求濟往昔無聞
更恐淺近官民聞言當司應以堅城不下求請和好
勿宜輕信緣是與大宋皇帝結好脩盟痛可哀憫宗
社傾覆子孫謝絶今皇帝正統天下高視諸邦其惟
有宋不可無主然摧滅大權已入握内又爲元奉旨
諭丁寕屢遣人使遂與安和惟求轉禍成福勿有疑
惑請准前去文字別遣使大臣將呈御筆早圖萬世
之利若大禍已成須至自取滅亡今後斷絶往来緣
大軍遠至難以停滯却請執定疾速見示
宋主書
契勘自太上皇與大聖皇帝浮海結約歲月已深遠
割燕雲恩義至厚質諸天地共著誓書使聘交馳懽
盟無間止緣姦臣誤國容納叛亡歲幣愆期物貨麄
惡遂令信誓殆成空文隣國興師職由於此重念大
聖皇帝從初講好欲卜萬年事至于今雖悔何及太
上皇深自剋責乃付神器纉服之始不遑康寧夙夜
以思宜伸舊好果蒙使价遠逹信誠結約之辭悉以
面諭自今以始傳之無窮共庇生靈永同金石緬惟
英鍳必諒兹懷今差樞密院事李梲尚書工部侍郎
鄭望之充計議使副事目具如别幅想必炤察
事目
投拜職官人口盡行發遣大金國人馬抽回議定更
不以黃河爲界地土税賦所出改添歲幣七百萬貫
今来河北河東人馬抽回賞軍銀五百萬兩絹五百
萬疋金五十萬兩
回宋書(天會四年正月九日與前文手一就發先来李鄴同去)
承計議使副知樞密院李梲尚書工部侍郎鄭望之
賫到御寶文字深悔前非再求盟好傳之無窮永同
金石仰仞至誠實爲大利雖有報復之心載惟元從
大聖皇帝結好曁我今皇帝旨諭丁寕德義寬大拯
救生靈塗炭宜舒舊憤以示新恩當開誠心與脩和
睦今差元部旋節度使寳利復州𬋩内觀察使高永
義諸軍都部署判官司農少卿張原恭與前次差人
使同去計議其諸事條具如别幅若可依從請皇弟
鄆王并太少宰科一員不踰是日来赴軍前權且爲
質更或不欲施行無煩理會伏候端的鄆王權質候
過黃河便議歸還太少宰科一員祗交撥定疆界亦
候便放還
事目(並入御筆誓書)
自新結好已後凡圖書往復並依伯姪禮體施行今
放黃河更不爲界可太原府中山府河間等一帶所
有地分畫立疆至將来撥属本朝於内城池別有變
亂貴朝應𬋩擒制交送来示改添歲幣七百萬貫除
自来巳合交送銀絹兩色外擬只歲輸二百萬貫物
貨合要賞軍兵物并書籍下項
書五監金五百萬兩銀五千萬兩
雜色表一百萬段疋裏絹一百萬段疋
馬牛騾各一萬頭疋駞一千頭
回書誓文及差康王少宰出質係正月十三日
契勘太上皇與大聖皇帝浮海結約欲卜萬年偶因
手詔平山張覺招納叛亡至使懽盟變爲兵革遂至
大金數路興師今大聖皇帝次子郎君先及京城事
至子今雖悔何及專差知樞密院事李梲尚書工部
侍郎鄭望之等趋詣軍前引過乞和正月十日承計
議使高永議等賫到文字大開容允備諒純誠拯救
生靈敦結盟好載惟高誼深劇忱悰已戒攸司悉從
定約太上皇帝與大金大聖皇帝今皇帝義同兄弟
今来國書當依契丹舊例禮從伯姪施行已許放黃
河更不爲界可大原中山河間府一帶所轄縣鎮分
畫疆至係自大金後比至立了疆界屯兵已前於内
别有變亂處所當朝自當應𬋩擒制交送至於尺土
一民不令侵犯招納若是與三府以南州軍犬牙出
入不齊去處臨時兩平兊易應自亡遼播越之時北
界流離向南并係大金叛亡諸職官工匠教坊百姓
除元不曾到并巳死亡外應見在盡數遣還在京今
隨逐前去在外接續逐處發遣一無停匿殘害錯失
除自来合交銀二十萬兩絹三十萬疋外更歲輸二
百萬貫以金銀疋帛并雜物折納决無麄弱愆期斯
言之信金石不渝有違此誓神殛無赦宗社傾覆子
孫不享所有其餘該載不盡合約事件並依前立誓
書施行遠冀英懷永同重誓今差通直郎試給事中
李鄴右武大夫康州防禦使西山閤門事高世則充
計議使副伏惟炤察謹白
事目
皇弟康王少宰科一員前去相見以示信好便請遣
回賞散河北河東路軍兵物并書籍下項
書五監金五百萬兩銀五千萬兩
雜色表一百萬段疋裏絹一百萬段疋
馬牛騾各一萬頭疋駞一千頭
右即今盡據城中所有内自宫禁係官司與士民宫
觀寺院等處已行根刷慮或不足須至稱寬期限更
於河北州縣及外路州軍起發送去
回奏宋主
大金都經略處置使兩路都統所正月十二日大宋
皇帝遣来使副李鄴高世則等降到誓文大開詳審
推見聖意勇於改悔求踐舊好叙定兄弟之義卜於
萬世更不渝變斯乃社稷生靈之福也當司深爲感
切遽解重圍收聚兵馬鈐束將校更不令駈虜殺戮
所承誓旨具載太上皇手詔平山張覺招納叛亡遂
及大金皇帝及今皇帝義同兄弟今来國書當依契
丹舊例禮從伯姪施行已許放黃河更不爲界可太
原中山河間府一帶所轄縣鎮分畫疆至係自大金
後比至立了疆界屯兵已前於内别有變亂處所當
朝自當應管擒制交送至於尺土一民不令侵犯招
納若是與三府以南州軍犬牙出入不齊去處臨時
兩平兊易應自亡遼播越之時北界流離南來併係
大金叛亡諸職官工巧教坊百姓除元不曾到并巳
死亡外應見在並盡數遣還在京今隨逐前去在外
接續逐處發遣一無停匿殘害錯失除自来合交銀
二十萬兩絹三十萬疋外更歲輸二百萬貫以金銀
疋帛并雜物折納决無麄弱愆期斯言之信金石不
移有違此盟神殛無赦宗社傾覆子孫不享所有其
餘該載不盡合約事件並依前立誓書施行既復舊
約欲成長久慮歲輸物多難以經遠施行兼奉宣命
若能悔責委酌中理會今又特减放一百萬貫常年
只許納一百萬貫折納并銀二十萬兩絹三十萬疋
仍爲今歲分撥疆至事忙直候次年正月依舊例交
納所有誓書乞早賜差遣國信使副就赴闕下告回
誓書當司亦准備具此申奏次如交割結絶之後苟
有違變神明殛之俾墜其師今差都𬋩契丹兵馬輔
國上將軍耶律度福州𬋩内觀察使隨駕教坊都提
點王汭充計議使副伏乞照騐
別上書
正月日皇子都經略處置使斡离不上書于大宋
皇帝闕下今月十三日差李鄴等賜到誓文皇弟康
王并少宰一員至仰體聖慈深增信喜事苟不然其
如社稷生靈何今旣轉禍爲福重踐舊好貴朝不失
農事早令當司兵馬無稽駐泊益彰至德當司已鈐
束逐處軍兵不令驅虜殺戮所有國書再立誓約乞
賜盡言差遣信使將擎来赴當司待憑彂遣赴闕即
日一見康王便如兄弟相次事過即時遣還願勿憂
疑更有但係亡遼契丹奚漢渤海雜類人等無令劫
掠傷殘早爲交割今月十一日夜南方天見赤氣直
至天暁詳其分野正臨都邑能盡至誠務敦大信反
身修德必㡳銷禳緣念義同一家别白奏逹謹上
報進誓書及乞約束書
靖康元年正月十五日大宋皇帝致書于大金皇子
都經略處使軍前特承書示備諒勤誠以康王少宰
至彼灼知美意深增信喜兼本朝不失農事早爲罷
兵鈐束旣明更不殺戮凡慈来諭益重懽盟所言國
書再立誓約見今差遣信使賫詣大金皇帝闕下煩
爲差人同往歲輸特承放减一百萬貫深荷恩意已
於國書具載若非惇示大信欲保萬年何以及此亡
遼契丹奚漢渤海雜類人等自當發遣豈敢傷殘天
象示戒所宜反身修德以銷去之重蒙来示尤仞不
忘近聞大兵已到太原攻圍未下和好之後義同一
家願速約欄人兵以全一城生靈之命兼恐河西兵
馬乘隙深入亦望早與約回諒惟英悟必加深察謹
白
宋主致謝書及報因便附問
大宋皇帝致問大金皇子都經略處置使軍前自承
大軍遠臨獲惇舊契永懷恩義寤寐不忘叙好之初
無以將意輒有薄禮具如别幅言念懽盟既定盡出
周旋此恩何窮眷想深甚自此每遇生辰聖節及正
旦遣使專附問許之儀想當照察雪塗寒凛更加珍
重白
别幅
真珠碾縷金鷄竿百戲人物腰帶一條黑漆匣
全真珠蹙圈夹袋子一副上有北珠三十
三顆麻調珠全真珠玉夾口笓靶子全
細色并雜物
緊絲五十疋金錦五十疋
素絲綾五十疋紅錦五十疋
鹿胎一百疋
興國茶場㨂牙小龍團一大角
建州壑源夸茶三千夸(共二百角每角一夸)
龍腦一百兩薰香二十貼
劄毬二十副(每副五事)論棒二十條
右請檢留白
回謝宋主書
大金皇子都經略處置使斡离不謹奏謝大宋皇帝
今承復降御寳文字爲問報每遇生辰聖節及正旦
遣使專附問許之儀并賜到珠玉疋段等物稠重恩
德何可勝言又言懽盟既定盡出周旋循省以來頗
多惶懼此盖皇帝英明獨斷歡好再成社稷永安生
靈頼慶斡离不依准本朝皇帝宣命施行恩從聖造
事靡已爲永念于兹難當旨意惟願兩朝久惇信義
世固和成下順人情上恊天意今既事同一家仍慮
百姓有妨農務所索牛一萬頭乞行罷去伏乞照察
向融春律加祫震襟謹謝
宋少主新立誓書
靖康元年正月十五日姪大宋皇帝桓致書于伯大
金皇帝闕下昨自太上皇帝遣使越海結約請復幽
燕舊地交割之後著定誓書不踰月手詔平山張覺
招納叛亡歲輸之物愆期正旦使賀允中致傳語二
字由此伯大金皇帝遠遣數路重兵入境問罪太上
皇帝自省前非傳付神器適有大聖皇帝次子郎君
一路兵馬先到京城之下遂專差樞密院事李梲工
部侍郎鄭望之趋詣軍前代上皇引罪自悔告和乞
盟乃承二郎君遣使賫到文字開諭恩旨如到日深
悔前非再乞懽和即委就便酌中施行今已計議定
可中山太原河間府南一帶所轄縣鎮以北州軍分
畫疆至別有地圖仍比至定了疆界屯兵巳前于内
别有變亂處所當朝自𬋩應當擒制交送已後至于
尺土一民不令侵犯招納若是三府以南犬牙出入
不齊去處臨時兩平兊易外㩀往復國書伯姪施行
并應係亡遼官吏僧道教坊工匠百姓等除元不曾
到并已後死亡外並行遣還在京今隨逐前去在外
接續逐處起彂一無停匿爲放河北河東土地每歲
輸送銀三十萬兩絹三十萬疋錢一百萬貫以金銀
疋帛并雜貨折納無依前麄弱愆期以報重恩再結
懽好斯言之信金石不渝有違此盟天地鍳察神殛
無赦宗社傾覆子孫不享所有其餘該載不盡合約
事件並依前立誓書施行伏惟聖明永同重誓倘蒙
允許佇候回音今差通直郎試給事中文安縣開國
男食邑三百戶賜紫金魚袋沈晦右武大夫康州防
禦使武功縣開國男食邑三百戶王仲通充賫誓書
國信使副有少禮物具如别幅專奉書陳逹不宣白
宋少主敕太原守臣詔
勑太原府守臣應中山河間太原府并属縣鎮及以
北州軍已於誓書中議定合交割與大金事昨者大
金以朝廷招納叛亡有渝信誓因舉大軍直至京畿
社稷爲念所繋甚大遂割三府以尋懽盟庶銷兵革
之憂以固兩朝之好其犬牙不齊去處并兩平兊易
合照誓書施行如有州軍未便聽從仰將此詔書遍
行告諭各務遵禀毋或拒違自取塗炭兩朝封疆接
畛義同一家各寕爾居用保睦其中山河間太原府
并属縣鎮及以北州軍見任寄居職官不係本土及
從内地差去者不在交割之限今差朝奉大夫充資
政殿學士簽書樞密院事充神霄玉清萬壽宫副使
文安縣開國伯食邑七百戶實封一百戶賜紫金魚
袋路元廸賫詔宣諭咨爾守臣體予至意故兹詔示
想宜知悉春暄卿等各此平安遣書指不及多七日
宋少主與左副元帥府報知
靖康元年正月十五日大宋皇帝致問大金元帥移
賫勃極列軍前頃者太上皇與大聖皇帝浮海結約
情義至重偶緣手詔平山張覺招納叛亡遂致懽盟
變爲兵革属太上皇傳位眇躬方閱旬浃皇子郎君
大軍已至京畿即遣知樞密院事李梲工部尚書鄭
望之備攄情懇復請懽盟皇子郎君惇兩朝和好之
重特爲開允許以退師本朝尋以遣宰相親王詣軍
前相見土疆歲幣並已議定兩路賞軍金帛數萬至
多尚慮元帥在遠未知的實今遣使人同皇子郎君
所差親信尋詣軍前諮白惟冀早為抽回軍馬免致
殘害生靈諒惟英懷必能洞照春首尚寒更加保愛
微物將誠具如别幅今差朝奉大夫充右文殿脩撰
廣平縣開國男食邑三百戶賜紫金魚袋宋彦通武
翼大夫成州刺史汝陽縣開國男食邑三百戶郝抃
充河東軍前報和使副白
別幅
細物五百疋
錦一百疋鹿胎一百疋金錦一百疋
緊絲一百疋青絲綾一百疋
茶五十斤
上等㨂芽小龍一十斤小團一十斤
大團三十斤
龍腦一百兩㭬燭三百條薰香三百貼
右請檢留白
回謝書
天會四年正月日大金皇子都經略處置使斡离
不謹書上于大宋皇帝闕下復沐聖私以御書見賜
諭言委曲存問稠重揣分尋涯何以勝此云大軍已
到太原抑恐河西兵馬乘隙深入願速攔約恭奉勑
旨非敢怠慢當司已准備彂遣先来計議王介儒撒
离母及在此親信人與御前差到宋彦通等同去融
會河西軍兵請元帥府就便指約次再立到誓約國
書言出至誠可傳萬世本朝興復焉敢異斯所保歡
和必深曩昔據安置定圍城兵馬今月日並勾抽
還營應在城側近者十八日亦令退去于後輜重巳
差約頓更不許過河信德真定等路駐下兵嚴行鈐
束不淂虜掠燕京知院侍中統押漢軍續次待来近
以差人指約去訖伏惟聖鍳照察謹上
宋主回書
正月十九日大宋皇帝致問大聖皇帝皇子郎君荐
示書詞備照情懇春雪寒沍匽薄近埛寝興之間諒
惟勞止所諭已准備發遣王介儒撒离母及親信人
與宋彦通等同去融會大原軍前并請元帥府就便
約回河西軍兵勾抽處所圍城兵馬還營應在城側
近亦巳退去于後輜重約回不許過河鈐束諸路劄
下軍兵不得虜掠及約去燕京知院侍中所統漢軍
載詳恩意備極周旋非誠貫金石義均一家安能復
通信好軫念生靈委曲如是感悰所集毛楮奚殫誓
約國書實盡誠意願保懽好傳之萬年更荷英仁曲
垂惠諭誓心脩睦永愜至懷白
别錄
信使王汭至承惠及人参一十秤至於多感有少微
物回荅下項
沉香山子五百兩作一匣
花犀酒杯二十隻作一合
玳瑁酒瓶二隻托裏并盖全作一合
撥花犀注椀一副二件托裏全作一合
右請檢留白
遣計議使副及回謝書
大金皇子都經略處置使斡离不謹上書于大宋皇
帝闕下差去人使李士遷等回伏承御書特加温諭
尋繹研味言悉由衷敦和懽盟益光聖德陛下既全
終始質諸天神况斡离不等永念同盟敢不祗畏近
知樞密院李梲等至懇以金銀闕數欲將寶貨折充
理當循從柰士卒軰有失元望可否之間實難于心
復蒙示諭謂膚髮可捐猶且不吝言極意切感惻倍
深静而思之兢惶交至竊緣大議巳定豈可因兹細
故不終恩意乃於金内特减一萬鋌准五十萬兩兼
爲講和已後大軍根取粮草雖經嚴切鈐束不得非
分其間不無侵耗亦合約量更减銀一十萬鋌准五
萬表裏十萬段疋上件所减物色并係合節次交送
四停之數仍於見交六停金一色内更許准一萬鋌
外者乞依所指五日賫送所在騾馬幸在京取刷肥
壮交送如或决難迭數當依駞畜例抵折起運前来
外中山河間兩府亦望差遣近上親信之臣嚴賜敕
旨令從隨少宰專行管勾交撥疆界及就便於河北
至真定府其間州軍應有係官金帛取索充填歇下
之數更或難可應迭擬准見奉御寶文字續次交送
近者猥被聖恩賜到内樂百餘人不欲使去父母之
邦尋用放還辱從所請感藏之至無任下情外據所
轄三府見在職官内不係本土之人恐有知識欲要
者樁定姓名垂示即當發遣如不見公據請不收留
内太原一路官員乞便於交割宣内分明開指亦憑
依應施行今差韶陽軍節康使耶律忠少府監充乾
文閣待制太平府充計議使副奉書奉謝
遣李梲持寳貨折兊金銀書(係二十八日)
大宋皇帝致問大金皇子郎君輙有誠意幸加聰察
兹者大軍南来再約盟好恩義之厚筆舌難言賞軍
之物又蒙减定深見委曲懽和之意叙佩不已累日
下令於民間根刷金銀告諭之法不問奴婢親戚隐
藏之罪至於籍没家貲專命大臣明諭禍福分遣庶
僚廣行歛取再得金二十餘萬兩銀二百餘萬兩通
前巳報之數金共五十一萬餘兩銀共一千四百三
十萬二千餘兩雖未足六停之數而實巳竭盡公私
之藏金銀地寳生發有時鑛淘沙漬必以銖兩自非
中都寳貨所聚太平積累之久亦何能有萬數之多
也自此朝廷宴設止有丹漆之器而市肆飲酌皆
埴之資諒惟皇子郎君通明必知此詳盡而不在多
辭今者通和大事既荷成賞軍物色豈敢計較多寡
但以力屈財殫無可求索其肯吝惜以取疑貳若蒙
仁哲深照此情伏惟大軍旋旆且無留滯又使本朝
誓言永無虧失全此二美不亦善乎窃惟皇子郎君
之意必謂既以施此惠好亦要寬假圓融以盡終始
表叚皆新好之物可及四十餘萬馬騾駞數不惟多
少類皆病瘦恐或不堪併冀寬明許以續發准折今
有府庫累世所藏珠玉犀象寳器等并金銀絲合等
物悉令知樞密院事李梲持去倘蒙容留許以准折
尤所願幸一聽裁决也其餘細瑣令李梲等面布并
少微意亦令就逹左右伏幸照察春律尚寒惟冀慎
白
又書
大宋皇帝致問于大金皇子郎君比者盟書旣定和
議方深用孚千載之期永保兩朝之好輙因使介以
物將誠今有寳物數件元係樁出送皇子郎君軍前
令差李梲就便持送左右詳具別紙惟冀檢留白
別幅
珍珠束帶一條上有北珠二十五顆
正透飛鳳犀腰帶一條花藤匣絲盒全
金稜真玉注椀一副彙全
玉酒杯一隻金托裏玳瑁盒全
細鞍轡一副烏銀間金鍍柞子架坐全
琥珀假竹鞭一條絲箱匣全
宋主爲分畫疆界
大宋皇帝致書於大金皇子郎君比嘗具書審逹清
視復承翰墨深佩勤情詞意稠重味不已心腹相
照了無疑間永同信約歡好益深所示大議已定豈
可因兹細故不終恩惠减定金銀表段數目及許折
騾馬之數比擬曲盡周逹事理尤見仁哲之用心也
金銀再取於民間根刷詳盡委無隱漏所得之數敷
足不充遂以歷世寳藏珠玉犀象珍噐等悉數持送
本朝所貴不敢愛重因物顯意可諒此誠專有一書
布叙令李梲等持逹更不再述惟幸孚察見諭中山
河間府差官分畫疆界今差官兩員付張邦昌下可
令分遣勾當三府詔書圖本更不侯分盡先持去今
邦昌允廸一依所議定犬牙不齊處兩平兊易施行
其真定府以南至黃河州軍應係官金帛巳降劄子
付邦昌并逐處照會令盡取交送先遣去女樂百餘
人本示通和一家之意今来放還自非皇子郎君行
英豪邁其誰能欽嘆欽嘆李梲回珠玉等物已承留
納聊充贐路之儀豈勝感愧賞闕數議誠以公私竭
盡無可取刷候軍回路通四方計置逐旋持送尚冀
高明有以裁處其詳累具前幅不復多叙春寒氣候
未常惟冀加衛饔寝白
上宋主書爲二月一日夜犯軍營事
大金皇子都經略處置使兩路都統斡离不等謹上
書于大宋皇帝闕下今月一日夜四更時有步騎軍
㳂孟陽河東西三處北向奪橋詰朝又大軍營西南
劫陣前来當司量差兵馬隨路禦逐曾未逾時殺傷
兵卒洎所獲器甲鞍馬其數甚多緣當司不識是甚
兵馬又從何来願示其詳李梲王汭所計議事亦望
端的垂諭日近所送元定賞軍物貨其闕甚多幸無
依前稽滯今差檀州刺史張恭禮充計議使謹奉書
宋主回書
大宋皇帝致書於大金皇子郎君比者大軍遽至京
城方懷憂恐乃承寬仁盡洗宿愆許脩新好獲安宗
社貽慶子孫恩義之重實同天地前日觀察王汭来
審所持犀玉等盡蒙留納并金銀等數亦從寬假尤
荷恩意自非敦懽好之重何以及此所諭前書所陳
未盡明白謹依来旨悉從改易并交割三鎮詔書初
二日早方欲坐朝遣来使還一併持去忽報初一日
夜有兵馬在城外作閙本朝不知事因繼聞輙至大
金軍前不勝哀駭尋遣人根問指約至暮乃知姚平
仲率亂城外諸路軍馬作過尋令勾捉稱本人未回
軍寨亦見令人擒捕候見即正典刑以戒貪功誤國
之士又執政間有素與姚平仲相善者形迹可疑恐
相恊助巳先行出責了當且本朝自度事理其不敢
輕舉妄動者有三論彼此強弱之勢則本朝兵力寡
薄難以迎敵一也前此敗盟煩大軍遠来逼近京城
惴恐失措荷恩德再造豈敢復有負約之理二也宰
相親王特遣詣軍中爲質又遣執政大臣奉使事體
至重豈忍置而不恤有傷君臣之義骨肉之愛三也
皇子郎君仗義而来聰明果斷必能察此方城外有
亂兵故當日未敢遣使人便還深愧遲滯尚冀深照
其他一如誓書所載天實臨之永永萬年罔復有渝
今差資政殿大學士宇文虚中持書布叙并賫所換
國書及三府詔書地圖等前去諒惟洞照白
又書
大宋皇帝致書問大金皇子郎君特承書翰銘感甚
深所示初一日四更有軍兵輙爾犯營寨初聞甚駭
寝食俱廢更蒙垂問但切悚惶已令根究盖是兩兵
初來貪利要功統制姚平仲妄作生事見收身不到
候捉至明正典刑李梲王汭所議事一如来意一一
當報候王汭看定文字了當同遣人附逹賞軍物亦
在書中備細陳聞和好事重既荷周還切望終始成
之白
再上書別索犯夜者
天會四年二月五日大金皇子都經略處置使斡离
不謹上書于大宋皇帝闕下昨以太上皇誣神瀆明
奉命致討正月七日大軍直抵都城方謀攻拔特承
遣知樞密院事李梲等具言上皇自省前非傳位播
越以代上皇引過求誠遂依元奉宣命酌中計議復
尋舊好盟著誓書有如皎日始者不忍貴朝宗社顛
覆生靈塗炭遂用解圍至於四面園舘屋宇都無所
毁及放黃河更不爲界元許歲輸七百萬貫仍於見
交金帛之數减免頗多本欲貴朝如此大議結以至
誠矧誓墨未乾神聽甚邇理當祗畏豈可背違何期
倏爾發兵竊犯營壘自取違禍前日之事起自上皇
今日之爲所咎安往遂使師徒疑撓別欲施行差去
人使王汭回状審皇帝召見面諭言輙流涕及承所
賜書云初聞甚駭寝食俱廢謂以執政姦臣姚平仲
等妄作生事貪功誤國反陳所不敢舉者三詞意懇
切聞之惻然當司詳認實自向誤國者不度強弱之
勢禍福之理徒以弄兵殘民欲徼一日之幸重念皇
帝即位日淺斷不自衷而宗廟社稷幾爲此軰所隕
實可傷惜乃令諸軍特罷攻取仍依已立誓書一切
爲定其造意執政姦臣及姚平仲等可日下執送軍
前以塞衆怨從來雖以康王少宰爲質决是無所顧
惜輙敢有此侵犯更以皇叔越王駙馬曹都尉同質
軍前并於太宰李邦彦樞密吴敏二人内科發遣一
員交換少宰張邦昌亦候割定疆界同時彂遣外據
歇下騾馬金帛疾速交送如或有所不從幸賜端的
垂示今差福州管内觀察使隨駕教坊都點提點王
汭安州團練使耶律寕充計議使副謹奉奏聞謹白
宋主遣報謝使副回書
大宋皇帝致書于大金皇子郎君蒙遣計議使副王
汭耶律寕同宇文虚中至伏承書翰辭情懇屈深佩
忱誠兹者大軍南来自抵京邑㪟講舊好許約盟書
宗社載安生靈寕息是皆不貲之恩懷感何已使節
往還既同絡繹和好之厚誓信彌堅豈意城外軍兵
輙敢不遵號令妄舉甲兵夜犯軍寨以卵投石自取
敗亡初聞驚駭不知所措惟恐貽怒皇子郎君来責
敗盟之咎疑似難明煩辭何益今者乃蒙仁哲深諒
此情自非曲示懽和之意何以能此愧謝之深言不
能究且強弱之形多寡之勢三尺之童可料而知以
弱敵強以寡犯衆雖甚愚者皆知不可况講脩睦今
將一月彼此相照大事已成豈忍以目前小利久遠
之計而違其初心哉此理灼然不待辨析又且心膂
之臣手足之愛爲質軍中寕不愛惜前書具白已蒙
垂照且聞軍兵聚集約日攻城嚴令一宣尋即退散
既欽約束之盟仍荷恩德之厚所諭皇叔越王駙馬
曹都尉同質軍中并於太宰李邦彦樞密吳敏二人
内科發遣一員交換少宰張邦昌亦候定疆界同時
發遣事曹都尉今謹遣行昨者城中軍民數萬伏闕
詆罵宰執殺戮官數人兩日之間輔臣罷免甚衆大
宰李邦彦已屢乞致仕門下侍郎趙野亦在假不出
中書侍郎王孝廸左丞蔡懋皆罷政事樞密李綱除
知大名王汭見止有樞密吳敏新除左丞耿南仲新
除樞密宇文虛中及李梲四人在列事至於斯惟有
誠實若皇子郎君不念孤危之迹不諒哀痛之誠雖
罄竭語言無復可望儻蒙矜念許存趙氏社稷保全
億萬生靈敢柝大恩存留見在執政官粗立朝廷稍
安衆望即欲除張邦昌大率且令前去交割地界或
更遣門下侍郎趙野爲質亦取高裁惟越王以叔父
之尊平日每所奉侍以姪遣叔情理不遑已遣弟肅
王樞前去幸依元約只在黃河所有康王却望先次
遣回以副手足之念姚平仲逆天誤國誅殛是宜比
令四遠根尋巳聞隕於鋒鏑凡爲執政事涉可欵雖
領行營之權實無結搆之迹雖自臣下違命要功亦
由眇躬有失照察慙負飲涕無以自明尚冀廓山藪
之容俾獲全君臣之義止從貶責庶免嚴誅况邯郸
軍役失守尚蒙放還在於近臣終祈衿免所諭騾馬
金帛事已納金五十一萬七千三百兩銀一千四百
三十萬二千六百兩絹一十萬疋表四十七萬疋竭
盡府庫舊積仍歛民間所藏盡數於斯無可再得只
候軍回之後道路稍通取之四方旋充元數騾巳納
六百頭馬五百四十七疋之外餘皆尫瘁瘦疲素不
飬在城中縦復有馬千餘亦乞留爲禁衛事至今日
豈敢不從荷再造則天地同功蒙一譴則社稷立隕
慎可投誠且實盟言有無幸今日之矜容觀他時之
改悔後或有違誓約不顧大恩天實臨之禍敗不悔
今遣簽書樞密院事宇文虚中知東上閤門事王球
充報謝計議使副緬惟英明必加孚照白
上書兵回差使副代辭
天會四年二月八日大金皇子都經略處置使兩路
都統斡离不等謹上書于大宋皇帝闕下昨者受命
專征以太上皇渝變盟誓靈旗南向直抵京城伏承
皇帝嗣位再請脩好遂依元奉詔旨酌中計議著定
盟約日復貴朝姦臣誤國妄起釁端于是當司實懷
疑憤乃蒙宸翰諭以孤危哀痛之誠重遣同氣近姻
之質深諒大信克保有終前日之盟非此爲比且自
大軍之來資索頗多上瀆聰明下匱民庶事不在已
固非樂爲竊惟兵火一縦收之實難自非皇帝仁明
遠略屈已愛民安能使此禍危翻然爲福今兹大計
已定而後無以舊事爲念惟祈永惇誠義共保生靈
又承所賜書内該越王以叔父之尊平日奉事姚平
仲死於鋒鏑李綱止從貶責其餘宰執近間求退罷
免者甚衆既聞兹命敢不孚聽及蒙諭城中軍民不
遵號令今實恐轉生變亂以貽聖憂當司本圖安定
貴朝社稷永固和好遂令城下諸軍退保舊寨湏是
即日班師伏念陛下即位之初必欲推恩布澤以悦
衆志特於元定賞軍物内减金一萬鋌銀一十萬鋌
表一十萬段以充振乏廣施之用外有歇下金帛頭
疋更望止於今歲逐月接續交送今方言還非不欲
詣闕展辭少叙悃愊以在軍中不克如願謹遣左金
吾衛大將軍權宣徽北院韓鼎裔桂州管内觀察使
耶律克恭充代辭使副有少禮物具如别幅謹奉書
奏辭以聞謹白
别幅
人参二十秤
宋主回謝書爲放還康王及减免金數
大宋皇帝致書于大金皇子郎君使崇義軍節度副
使高安仁隴州防禦使耶律忠来承惠書翰豈勝愧
感之情比者大軍南来獲脩盟約信義之重情愛爲
深嘗遣皇弟康王少宰張邦昌詣軍帳前以示誠懇
之實萬年之歡永以交孚不期姦臣誤國邀功生事
輙出士卒夜犯軍營初聞駭愕實恐有害盟誓且以
短書備叙誠懇伏承皇子郎君契同一家深照悃愊
具知臣下之姦非出眇躬之意解疑息怒復固懽和
既寬責問三軍之士亦罷攻圍感激之心言何可旣
承諭本不欲貴朝有蹙迫之危故更不移前定稍有
變渝新以限河爲定果能永惇大信將来別有裁酌
味讀再三深仞美意康王留軍前幾月極荷管顧今
蒙還歸其慰顒顒更承减金萬鋌兹爲厚惠益諗眷
存姑此叙謝言不究悉
又書(乞寬限送納賞物)
大宋皇帝致書于大金皇子郎君兹者危難之邦既
蒙恩於衿貸纖悉之懇敢避瀆於再三昨者李梲續
起金二十萬兩其金俱係拘刷到民間稜稻釵釧器
物之類旋行折剥鉟銷遂有折耗實起發及十九萬
四千四百兩係欠五千六百兩續起銀二百萬兩爲
金有欠數却起過銀二百八十四萬二千六百餘兩
係大起過八十四萬餘兩至於都數之中更减免外
通計所欠之數甚多又有騾馬名件不一兹審大軍
將還理當送納属以城中圍閉道路不通至於掌管
之人亦多逃匿若會見備細實數又須數日遲留敢
望矜憐許令於軍行之數逐旋筭計送納三府地圖
本合通作一本又緣中有真定府路邊疆不齊曾令
宇文虚中面懇英聽令只作三圖繪畫其分畫界至
自有里堠分明踏行之時一一可見今者城中疑阻
不保朝夕尚冀終惠俾早安寧至於纖悉曲折有應
副未至之事凢百皆望矜貸此後比至交割疆封金
帛騾馬未了之間應有往復文字當親加點閱逹于
聞伏祈照察白
謝宋主餞禮書
天會四年二月十日大金皇子都經略處置使兩路
都統斡离不等謹致書於大宋皇帝闕下比者已復
舊好佇議還師伏蒙聖慈特差開封府少尹就軍中
賜斡离不等茶果龍腦酒藥并差去使人韓鼎裔等
復回承賜犀御帶一條以隆餞別之禮仍被旨稠重
昭宣大信仰仞聖意曲殚㡳衷欽領之餘尤增感劇
當司遂促歸期今月十日已令大軍旋旆所祈陛下
社稷載寕生靈休息今差靖江軍節度使高僧奴隴
州防禦使大迎充賀少有禮物具如别幅謹奉書奏
謝以聞
别幅
人参一十秤
宋主遣計議使副書(乞免割三鎮更增歲幣等事)
大宋皇帝致書于大金王子郎君比者駐軍近境屢
致尺書旋旆踰河嘗馳信使春和屇序福履增隆既
舊好之復脩宜誠言之盡布太原中山高陽三鎮雖
限大河大遠京邑其間有遠祖陵城太宗祠宫在於
子孫忍不保守高陽一帶稅賦舊以收在納銀絹數
中今復重割疆封非敢有愛惟河外人民不安生業
其間親戚境土相隣一有往還動干盟誓所憂小事
馴致大愆今欲更增歲輸銀絹以代三鎮租賦兼前
未犒軍金銀表段騾馬等除已交過及將府庫珠玉
等並已送納向来使人回許盡充折雖行减損餘數
尚多候事平取之外郡而累年以来用度窘乏兵革
之後又益空虚若取於民必生變亂前日汗城之事
憂悸至今况自頃時歲幣麄惡皆因燕山之後民力
凋殘盗賊縱横公私勞費金若歲輸金帛雜物又復
𥙷發犒軍餘數物力不逮恐失前言所有歲輸百萬
折爲雜物名件瑣細道理阻脩每歲困竭民力終不
能足巳令使人一一回逹若許折爲綿却帛令沿邊
依舊設置榷場許通商賈販賣庶得兩便其利久長
若必能補此難定之數則力所不能釁隙常在恐非
和好之意望加照察兼昨蒙貽書訴以果能永㪟大
信將来别有裁酌使人傳言亦諭此意今若復露情
實隐忍不言雖從一時之宜恐有後来之悔况高明
英偉惟義是從想遂慨然寬其迫遽今差中大夫試
工部尚書王雲定國軍承宣使曹曚充軍前計議使
副專書爲懇尚勤保毓益介壽祺白
又乞放肅王書
大宋皇帝致書于大金皇子郎君春暄伏候福履具
宜比遣肅王餞送還師期渡大河即令先返今聞行
李巳過邢趙夙夜徯望未聞還音又聞肅王乍踐履
䟦涉寝食失時宜近藥餌手足之愛實切于心今差
使人躬詣和門懇尋前約早使還歸諒守盟言必無
留滯今遣王雲曹曚充奉迎肅王使副專書爲懇尚
冀保綏白
宋主與左副元帥書(在高平)
大宋皇帝致書于大金元帥移賫勃極列逖聞高誼
未覿英標兹再請於懽盟獲永依於鄰庇興言載戢
未易叙陳今因分地界官簽書樞密院事路允廸往
軍前親解玉帶一條真珠雙圈繋勒白一副遠將信
意并令皇弟康王亦親解玉帶玉魚一副同致謝緘
𬗟惟孚察白
回宋主書(謝宋彦通報和同韋一牒)
天會四年三月日大金骨魯你移賫勃極列左副
元帥致書于大宋皇帝闕下頃雖結釁即復尋盟爰
遣使以報成遂致書而為問更多賜遣已劇感藏所
有事理别差官賫牒三省樞密院去訖淑律正融佇
&KR0574;多福今差利州管内觀察使銀青榮禄大夫檢校
工部尚書兼侍御史上騎都尉蘭陵縣開伯男食邑
七百戶蕭仲恭朝議大夫守太僕少卿驍騎尉天水
郡縣開國男食邑三百戶賜紫金魚袋趙倫充回謝
使副謹奉書陳逹以聞不宣
元帥府與宋三省樞密院事牒
大金元帥府牒大宋三省樞密院近日簽書樞密院
路允廸右文殿脩撰宋彦通等前次賫到大宋皇帝
聖書方知河路軍已至京師割太原中山河間三府
復講歡盟許以退師者會騐其所和會之事即與當
府元奉宣意不恊然以盧河北軍前別有續奉宣命
彂自太原前来攻略至隆德府不伏招諭縱兵攻下
暁示宣命别差官員撫定了當申奏朝廷未降旨揮
難便倒移歸還尋具申奏仍留逐官依舊管勾才候
奉到朝命即當移報次湏至公文
牒具如前事湏牒大宋三省樞密院到請照驗比至
當府别有移報以来勿以隆德威勝軍府并属縣鎮
不係割數一似夜犯河北軍營多方謀害前件軍府
官員引惹生事儻有如此難保忱盟外據路樞密專
来交割太原府至界候軍回到彼從長商議亦請照
驗天會四年三月日
與南宋書爲太原府不服交割
三月十七日大金骨魯你移賫勃極列左副元帥謹
致書于大宋皇帝闕下近淮簽書樞密院事路元廸
賫書前来稱河北路軍前講和了當議定割太原中
山河間三府允廸奉差交割太原府界至今月初四
日重兵將回以道路隘窄住滯計會允廸宋彦通滕
茂實同當府差下官員先赴太原交割施行今月十
七日師次南關比有路允廸使臣談某何偉来到軍
前稱太原府今来所降詔書與先奉指揮不同不肯
出迎詔書不伏交割申議合交界至未見了絶難便
退師見於太原府并左右州縣逐有草料屯駐幸無
疑惑律正暄和願膺多福今因人使請奉書陳逹不
宣謹白
元帥府再與宋三省樞密院牒
大金元帥府牒大宋三省樞密院當府會驗自重兵
進攻招下太原府已南軍府縣鎮差下官員𬋩勾撫
定之後准大宋皇帝遣簽書樞密院事路允廸等賫
書前次報與河北路軍前講和講定割太原中山河
間三府已載誓書却爲前件州軍不在来書除申奏
外一面回書大宋報逐處差下官員依舊管勾其事
說諭報和使郝刺史非不委細近日有隆安府路戶
曹田子正儀工曹何企常等来到告稱大宋人馬入
府拏了知府姚璠通判郝伸子儀等透身前来又據
威勝軍司錄王孝悌稱探知大宋人馬待来本軍收
拏以此走来才待移文理會次今年三月二十八日
游騎來報廵到團栢鎮南不覺撞出南軍擐帶衣甲
衝突先放弓箭不免迎戰退敗捉得軍人一名問稱
隆德府官員已經拏下前来到南關駐劄者須至公
文牒勘會太原府雖承國書交割其府稱有所奉旨
揮不伏交割兼前件軍府又是官軍所到攻略下處
所並係申奏該在回書未經了絶今来如何便縱軍
兵強拏留下管勾官員及前来屯駐似属變渝誓約
况當府重兵本爲分畫之事不肯了絶久駐此地所
銷草料湏因土民洎縱人民般取其中多有無知之
人拒抗不服以至軍兵忿争又知諸處救軍前来不
免遣軍體探致有累路居民相驚作過凢此等並關
引惹生事及關分畫之事早不了絶致有如此若不
移文理會實慮不見分白事湏牒文大宋三省樞密
院到請照騐前件洲軍並係已具申奏書報見今分
畫未見如何輒縦軍兵收拏留下官員及前来屯駐
早具端的公文回示故牒
天會四年四月日
宋主回書(孫因使副蕭仲恭趙倫回并附黃絹書)
四月七日大宋皇帝致書于大金國相元帥重尋盟
好當脩往問之儀申遣使華来示交懽之意允懷信
義良用嘆嘉方此清和勉綏福祉白
黃絹間諜結搆書
大宋皇帝致書于左金吾衛上將軍元帥又都監耶
律太師昔我烈祖章聖皇啼與大遼結好于澶淵㪟
信脩睦百有餘年邊境宴然蒼生蒙福義同一家靡
有兵革闘爭之事通和之久振古所無金人不道稱
兵朔方拘縻天祚翦滅其國在于中國誓和之舊義
當興師以拯顛危而姦臣童貫等違國擅命沮遏信
使結納仇讐購以金繒分據燕土金匱之約蔵在廟
祧委棄不遵人神恫怨致金人強暴敢肆陸梁俶優
邊境逹於都畿則惟此之故道君太上皇帝深悼前
非因成内禪肆朕初即大位惟懷永圖念烈祖之遺
德思大遼舊好輟食興嘆無時暫忘凡前日大臣之
誤國搆禍者皆已竄誅思欲興亡繼絶親仁善鄰以
爲兩國無窮之福此志旣定未有能逹而使人蕭仲
恭趙倫之来能道遼國與燕雲之遺民不忘耶律氏
之德冀假中國詔令擁立耆哲衆望所属宜乎國人
無如金吾都監太師者適諧至意良用忻懌嘗聞金
吾都監太師前爲遼國將兵數有大功謀立晉王實
爲大遼宗社之計不幸事不克就避禍去國向使前
日之謀行晉王有國則天祚安享榮養耶律氏不亡
然則於天祚不害其爲忠而於耶律氏之計則至忠
矣宗室之英天人所相是宜繼有遼國克紹前脩以
慰遺民之思方今總兵於外且有西南招討大師同
姓之助雲中留守尚書碩忠之佐一德同心足以共
成大事以中國之勢竭力擁衛何有不成謀事貴斷
時不可失惟大師圖之書不盡言已令蕭仲恭趙倫
面道委曲天時蒸溽更冀保綏白
靖康元年四月日
宋主再乞免割三鎮書
靖康元年六月九日大宋皇帝致書于大金國相元
帥本朝講隣國之懽累年於此矣歲時之聘金繒之
奉所以結好於無窮者禮未嘗有闕而日加於前謂
宜共保懽盟萬世永頼比因邊方邀功生事遂致傳
疑連兵搆禍深入郊甸深惟厲階生自叛將而首開
邊隙者乃異時主兵之臣原其誤國之罪不可勝誅
旣正典刑以謝天下奚皇子郎君尋承通好以致退
師固常遣使申諭三鎮及戒所過不淂邀遏回兵而
三鎮之民以死固拒且復懷戀堅守不下大朝雖欲
令固不能使之必從再念邊隙之啓在於往年之
姦臣而兹用兵之端不自本朝之今日兩國之人披
堅執銳皆以忠孝各爲其主乃使暴露原野肝膽塗
地恐非上天好生之德亦非彼此愛民之意是以復
遣使介請以三鎮稅租納充歲幣其燕雲舊地則不
敢有愛用使南北之民各得其宜上合天德下當人
意永享長久之安利固亦仁明之用心深惟忻代之
師專從統帥想於議租之事或未詳知重使来師淹
留吾地兹用聞命專從使詳告本末想惟聰亮亦所
樂聞有少禮物具如別幅
真珠蹙結束帶一條
左副元帥回書
七月二十三日大金骨盧你移賫勃極烈左副元帥
謹致書於大宋皇帝闕下適因專介祗受緘封旣蒙
示其忱悰疊承遺以聘幣理宜復辯廼具幣章謹按
今年正月十五日誓書分畫太原中山河間一帶比
至立了疆界屯兵以来於内別有變亂當朝應管擒
制交送者今雖未服向所言出於至誠則縱此不服
亦宜自制副於前言以示篤和反云戒所過不淂邀
遏回兵當府故謂若不蒙戒嚴則想皇姪之師未克
易退乎况竊三府以死力抗而云非自本朝之今日
失信如此誠意安在燕雲之地係皇姪已言之事何
由再舉又来書再念邊釁之啓在往年之姦臣今復
不守約累遣兵衆寇援太原目下又聞人馬前来徒
使愚民遭罹孥戮此實可愍繫自于誰的非仁明之
用心也若長懷此志果爲後悔當府已具細申奏取
候旨揮次伏惟照察律啟微凉佇膺多福今因閤門
宣贊舍人張亢回謹奉書陳謝以聞謹白
兩路元帥府差官問罪書
先爲遣使人蕭仲恭趙倫報復割三鎮回授黃
絹書及三省印御寳分印結搆間諜之事至是
告發
天會四年八月十四日大金骨盧你移賫勃極烈左
副元帥皇子右副元帥同致書于大宋皇帝闕下頃
因起釁以至連兵曲直所歸彼此自見思淂尋盟之
計用申割地之言厥後事固稽留約復渝變况上皇
之鍳未遠抑亡遼之戒在前誠思再造之恩可忽輕
忘之意旣久保有成之信盍早畫元議之疆曾自爲
辭管行制送今則反假土民之固圉更張軍勢以解
圍兹事難圖昔言安在廼者差蕭仲恭趙倫等賫書
報復回日輙受間諜之語隂傳結搆之文敢蹈前非
又在今日爲此尋申過朝廷奉到宣命該據兹釁惡
更踰上皇仰就便差官問罪從長相度施行今差保
静軍節度使楊天吉昭德軍節度使王汭充問罪使
副前去若深悔前非請速令皇叔越王皇弟鄆王太
少宰一員同詣行府賫書陳謝過咎仍據元割三府
即行戒諭並令開門以待撫定苟不能此的示所圖
白
書外聞逹事件
一昨據當府領兵至高郵縣有元差去人使王介儒
撒離母與差来宋彦通郝拯等同報講和備領旨
意續允廸至脱言交割太原府請先去計會本府
官員開門仍遣郝抃復報依准施行去時尋差附
奏切以太上皇承先皇帝之恩言不盡意後因棄
德結絶信使事至于今盖邊臣與執政通連邀功
所致具此奏聞去來
一據前項報和使副此時備言上皇自省前非傳付
今上應有誤國姦臣並已貶竄顯是至誠看詳和
事未審能保願以永敦大信是爲長計亦委具此
附奏去来
一遣郝抃回領兵至太原府見依舊堅守尋問路允
廸如何不行交割却稱回到本府文字言交割朝
命在先所奉堅守朝命是後致難開門兼姦細人
等處獲得其真定府劉鞈書云李綱密奉聖旨
委令堅守隨宜措置當府爲數處議同及路允廸
告乞申覆朝廷諭以允廸上皇自省前非巳經禪
位今次决無再有渝盟定是姦臣依前邀功所致
若欲申禀請就便施行由此路允廸曾經奏審日
後更無求耗此上量摘軍馬屯駐圍守本軍還赴
西京前次太原府都統所申宋兵數路屢来援府
足仞先發釁端事不得已遣兵迎敵並皆掃滅又
於七月遣到張亢計議三府續發大兵節次前来
亦戰殺殆盡看詳来意全是穏誤敵情潜畜毒惡
欲解重圍非是誠實與當府預惻詐和先於郝抃
處所言並同
一當府切念昨以上皇禪位蓋撫邊帥臣誤國今即
屢彂大兵来援太原府亦是姦臣所造深慮蔽蒙
前後敗亡諸路軍兵巧誕奏聞不使上知
一貴朝若遇復尋舊好慮以止圖益已或不從本朝
所欲决難休和因何舉此若許貴朝謀便終歲連
兵又佀今日願不聽納姦臣乞以至誠脩睦勿虚
示甘言包蔵異心非惟貴朝大金利便兩朝各有
益國决千萬年
一若𣣔准前休和乞依差去使副所賫書内事意施
行除書事目外攻下太原續有聞逹事理
一當府依准所奉聖旨委差楊天吉王汭等充問罪
使副元限行府比到太原却𬋩回来洎到太原其
人等猶未還界稱早已牒取接伴去訖當府看詳
應是爲已密令堅守猶有謀圖復故指人使不早
過界緣太原已是割属本朝理當存惜却爲終不
從順於九月三日恩怒縱軍攻取晝時便下闔城
大小職官軍民並依軍法施行訖外張孝純并男
浹二人爲是故違再結懽好爲首柄定府人不令
依准交割殘損了太原府路生靈無數其罪並在
前人父子合要張孝純在南骨肉以此留在軍前
唯守候家属乞賜發遣更慮姦臣奏言張孝純是
爲國盡節忠臣不可分付儻或聽納終難杜絶渝
盟必難休和若是依准發遣今後姦無敢再犯須
是事出至誠使鄰國可以信重
宋遣和議國信使副書
七月日姪大宋皇帝桓謹致書于伯大金皇帝闕
下昨日告發知有絹書姦人作僞何所不至若兩國
通和帖然無事則無隙可乘姦人不利緣此搆造意
在離間頃者按治已正典刑諒惟聖朝特加洞照遣
王雲去面道其詳
王雲呈覆
雲等奉本朝皇帝口宣自今春大兵至城下荷大金
皇帝許再結懽盟皇子郎君成此恩惠社稷再安生
民休息但本朝大臣有懷姦之人致信義有虧今盡
行竄逐專遣使三番陳謝有下項事令雲等告求皇
子郎君三鎮有本朝太宗皇帝行宫祖先陵寝在内
及諸州民情愚迷顧戀若行討伐百萬生靈性命可
憫欲以稅租折爲銀絹三十萬代割三鎮通舊来歲
幣銀絹五十萬每年共計八十萬又犒賞金銀初承
示及大數當時大臣不契勘的實爲報尋以庫蔵初
有及宗廟器物又搜索民間只得已納之數已荷皇
子郎君矜察量減金銀表段及許以珠玉寳器等充
折大臣又不曾開具所折之數後来取於外郡亦以
目前姦臣用事費耗略盡今罄府庫應副犒軍之用
恐必不能如數實出窘匱若不披露又恐食言晚夕
念慮惟皇子郎若仁明裁恕减免其歸朝官昨已指
揮發遣亦緣姦臣奉行稽滯今令所在隨遠近津遣
前去自大聖皇帝通好結盟中間本朝姦臣誤國致
煩用兵来城下荷皇子郎君傳大金皇帝宣命許酌
中講和今增歲幣銀絹代割三鎮减免犒軍物數則
恩深厚珠玉幣帛不足以昭致謝之意兼此日皇子
郎君曾舉言下項禮數今惟大金皇帝開境數萬里
撫有諸國欲以皇帝車輅衮冕等物爲謝及令使人
附宰臣等表奉册寳增上尊號仍令三鎮之人遇大
金皇帝生辰齋僧十萬人祝延聖壽已上物儀候得
皇子郎君允許增歲幣代割三鎮及减免犒軍物數
書即專遣使賫詣大金皇帝闕下右謹具呈伏望皇
子郎君體亮本朝皇帝遣使三番告求和議免割三
鎮等事特賜垂允大軍早回恕貸真定等處生靈之
命乞令雲等先回奏伏候令旨
靖康元年九月日和議國信副使武翼大夫馬識
遠呈覆和議國信使太中大夫試禮部尚書王雲
宋再遣使乞免割三鎮增歲幣書
靖康元年七月日大宋皇帝致書大金國相元帥
比因專使嘗已布書具載悃誠想加通亮但以三鎮
之民懷土顧戀以死堅守雖令不從遂致宿師引日
已久重惟兵民各爲其主困于暴露深可憫傷是用
欲以三鎮歲租充歲幣既不失通和之議抑亦爲長
久之圖諒惟仁明必能矜察已遣使大金皇帝及皇
子郎君今再命單車復陳本末願加聰亮有少禮物
具諸别幅秋暑尚煩更希保護白
左副元帥回書
天會四年九月十六日大金骨盧你移賫勃極烈左
副元帥致書于大宋皇帝闕下謹按来書已别遣使
大金皇帝者竊見大朝凡有事繫于聞上者臣子之
分不得輙自施行但不知貴朝體例如何然其赴闕
人使具申奏取候指揮盖不敢擅為接引外三鎮堅
守事粗知子細今来却稱三鎮之民懷土顧戀以死
固守雖令不從誠意安在若𣣔以稅充歲幣肯於從
初議約交割以立嚴誓嚴誓才立今又别議想其用
意徒然以僞計苟望歸復縦不克遂須幣土民觀其
大原誤於前謀堅壁不降盡遭屠戮此之事節猶未
理辨况先准已降聖旨遣使問罪去訖所望諸事並
依已去書意分白垂報仍自今後似此無信事理幸
無遣使虚勞往復律正極凉佇膺多福今因太常少
卿陳之詳等回專奉陳謝以聞
宋復遣使告免割三鎮書
靖康元年七月日大宋皇帝致書大金國相元帥
間常遣使咸得及疆往布斯誠諒惟深察情義旣接
和好斯通初兩軍元帥許割地而盟聞大金皇帝有
酌中之語因知令德信是寳鄰旣而太原生民嬰城
固守雖遣大臣特詔戀土終深遂致攻圍之師不免
暴露於野守臣求救既以忠孝爲言將士請行欲展
急難之義雖非元約乃亦常情事湏改圖可令永久
願以賦租之入習以歲幣之常還守舊疆何違信誓
盡除疑梗幸不置於胸中雖有短長冀亦忘於度外
如其聞可將見平寕博易交通不乏四方之貨耕耘
自若遂安兩境之民可保千年定如一日上符天道
下順人心竊計高情實同至願有少禮物具如別幅
今差秘書少監李若水
別幅
金箱玉透犀帶一條玉酒器五件
瑠璃器一十五件瑪瑙器一十五件
玳瑁器一十五件珊瑚七枝内二枝
沉香五十兩
右謹專獻上國相元帥請檢留白
回南宋書
天會四年十月二十日大金骨魯你移賫勃極烈左
副元帥致書于大宋皇帝闕下會驗今年正月十五
日誓書三鎮比至立了疆界屯兵已前于内若有變
亂處所當朝自管應當擒制交送者今承来書守臣
求救既以忠孝爲言將士請行欲展急難之議則上
所立嚴誓大宋皇帝自爲渝變而王雲等至皇子右
副元帥軍前所承事目稱奉本朝皇帝口宣本朝大
臣有懷姦之人致信義有虧由此而言則罪歸於臣
下也豈共事之中異端若此之多因未知所言孰是
可取又来書云願以税租之入增爲歲幣之常者且
以三鎮之地土人民旣割爲我有其所出租稅必竟
何歸此雖不敏亦望粗暁况聪明者乎又王雲事目
今罄竭府庫應副犒軍之用恐不能如數實出窘匱
以此詳味特謂弊府唯貪犒賚之用且官兵所以舉
者蓋行弔伐之義也尚所見如彼是知貴朝之不知
罪已而惑之深也此中事理早遣人使入國問罪日
月淹久猶不回程幸望高懷從其弊幅微寒屇候善
保多福今因秘書少監李若水等回專奉書承謝
宋宣撫判官書
九月十五日朝議大夫充徽閣待制樞密院都承旨
河東路宣撫判官折彦質謹遣修武郎吳革脩武郎
李梲致書大金元帥國相閤下彦質聞和久而不能
信則必戰戰久而不息則必復和自簡册所載多矣
不特今也自頃兵連而不解三軍暴骨已歷三時此
亦上穹悔禍兩國結好息民之時也恭惟主上皇帝
恭儉愛人出於天性視民如傷無此疆彼界之異二
邊搆兵非其本心凡近日將相大臣弗克欽承與夫
謀國不臧爲天下生事者皆已黜之遠方永不復用
彦質亦新命来典兵戎之寄陛辭之日仰承聖旨深
念生靈蹈兹塗炭至勞寤寐惻怛之訓丁寕切至皇
天后土實鍳臨之比遣信使三軰王雲等躬詣大金
皇帝闕下遣楊節度使及燕雲中軍前且道永結歡
盟之好計其道理當巳有逹乎國都者又會闕下遣
楊節度使至威勝軍前邊吏以聞此固以契主上皇
帝聖心之所憫矣已聞臨遣官僚往迓信使又飾邊
吏日竢動息其誠意端慤亦可見矣彦質以不材謬
當斯任切料天地鬼神已有休息生靈之意故兩國
皇帝各形至誠惻怛之心棄捐細故永保大和斯民
大會可勝言哉彦質與閣下俱在疆場儻各能體國
願戒守兵之官按兵不動勿相侵優以竢盟誓之必
成和好永結則北方軍民必免鋒鏑之禍流離之苦
其受閣下隂德大賜豈有窮已伏想仁明必能垂聽
洞然而不疑也秋氣已凉伏冀善護寝餗以介福履
謹奉状布執事不宣
宋謝過書
靖康元年九月二十八日大宋皇帝致書大金國相
元帥近者李若水去想巳伏謁麾下奉書以道其略
遣使以陳其詳諒惟英明特加用察昔在潜邸講學
惟勤其於政事一不與聞忽蒙内禪驟覧萬機適當
多事之搶攘未嘗諳練不免大臣之獻納悉以聽從
無何姦邪輙生詿誤逮言章之交擊方悔悞於前非
隨加竄流使瀕於死然亦晚矣追之何及惟國相元
帥器度宏遠智略沈雄他邦之人莫不欽重回易荐
至情義藹然感憮之私言不能旣或聞統衆入至真
定嘗遣請和之使往詣闕庭當蒙從欲之仁各安疆
埸幸收兵而静謐必俟命於斯須頃被初恩更祈終
惠克符願望豈勝感銘
别錄
本朝和議使鄧紹密回日皇子郎君令舘伴蕭實導
意欲得白花蛇除巳附一合送皇子郎君外恐國相
元帥亦欲得之以一合附送
酒五十瓶果子四合茶一合
風藥一合白花蛇一合
右請檢留白
宋宣撫司牒
大宋宣撫使司牒大金國軍前契勘日近准朝旨已
與大金國講和約束諸道不令進兵及於九月中旬
大金國所遣和使赴闕去訖近又據河北路開報稱
所有大金國人兵昨曾在真定府等處日近並各未
聞抽回詳此兩朝信約固以聖明兼不住承准朝旨
惟務約束不得生事日近據汾州平陽府等處申報
各有大金國人馬抄略致人戶驚優不安深恐緣此
有害和議須至移牒者牒專差人賫牒前去請詳
此速行約束彼處人馬務在戢歛各守信約無致抄
略驚優致有害兩國請和大議謹牒
靖康元年十月三日牒
朝議大夫充徽猷閤待制樞密院都承旨河北
河東宣撫判官拆
資政殿學士銀青光禄大夫河北河東路安副
使劉
太尉鎮洮軍節度使同知樞密院河北河東路宣撫
使种都部署司回牒大金山西兵馬都部署司牒宋
宣撫司准来文云云須議回文契勘會近奉元帥
府露布左副元帥報今月十五日占鎮真定府先鋒
軍都統申汾州不伏招誘今月八日攻下當司想其
真定必不願歸蓋以大軍攻下一同汾州况近日元
帥府已遣使往貴國問罪雖知前去至今尚未回来
是致大軍未聞抽回今承来牒既與議和應是貴國
自以渝變前盟為罪添割地土請和交過本府遂致
開門引納重兵撫馴了當則其餘應合本府占守州
軍縣鎮寨關監亦宜逐旋交割接納王師益恊所請
請議和得息生靈不然則止有傷朝廷合撫人民亦
恐貴國不獲安便自兹愈深事須回牒大宋國宣撫
司到請照驗施行
天會四年十月日牒
宋宣撫判官書(此書不荅以其僣越無禮不足與論故也)
十月十日朝議大夫充徽猷閣待制樞密院都承旨
河北河東路宣撫司官折彦質謹遣脩武郎劉寳致
書于大金元帥國相閤下彦質聞古者兵交使在其
間此言小忿不廢大信也今兩國搆難逾三時矣而
信使載馳禮聘交修則知王者舉事信義爲本非若
尋常貪土地矜殺伐之流可比方也故日者輙以尺
牘具言本朝丁寕懇惻之旨竊意上天悔禍欲令兩
朝皇帝捐細故保大和其指甚明僕仁人也旣乏蘇
秦犀首之辨口以反移從約又無燕卿齊庶之誠心
以感動物蒙徒以區區之志闒瑣之論側聽逾旬無
所發明懷不能已復進強瞽夫好生者帝王之大德
也體國者人臣之至分也故上有不忍之仁則下行
愛民之政上有不貪之惠則下盡無求之節况於居
輔相弼諧之任當疆場爪牙之寄不肆欲以窮取惟
内恕而及物此固賢逹明智挺立古今之表者故閣
下胸中素定而兩地之人所望于閣下者也僕於平
昔竊欽高義幸得溝綏靖之職居顧盻之地望旌旗
而係心聞金鼓而增氣今信使入朝話言方洽惟須
遠圖以荅天意幕府所以日夜驚勵切戒吏帖焉
自戢義不當以又使北向而關弓者也今游騎駸駸
時獵於近郊細民無辜或困於劫執彷佯乎雞肋之
獲而忽眇乎丘山之重竊仰閣下之謀猷義不出此
意者偏禆未逹兩朝之大計也伏惟閣下以高世之
才居特尊之位舒慘歸其嚬笑安危係於静作號令
所留草木&KR0719;然亦何惜隼使一箭之令使兩地生靈
得以泰然歌詠閣下之功德無窮之報施者僕雖不
才願附羊陸之義惟閣下裁之不宣彦質再拜
宋復遣使謝請和使書係楊天吉等問罪回
書
靖康元年十月日大宋皇帝致書于大金國相元
帥皇子郎君累常遣使相繼奉書今已淹時必開鍳
意雖難盡言亦頗周儻爲繹思必加孚察大抵誰
人無過貴自知旣克改於前非當徐觀其後蹈昔
在東宫之日但歷覧於群書逮登寶位之初乃乍臨
於庶政姑聽徔於宰輔不億度其姦欺難掩臺評尋
加憲責静言既往雖悔何追今者惠書意皆切理但
三府乃祖宗之地况本土有陵之廟當務安寕乃
經驚優興言及此爲緒無聊雖殫累百之詞更致再
三之懇是高明之德易知愛孝之情當愠而和式
見色容之量旣取而與尤爲特逹之恩厚有被蒙終
期報稱初冬尚寒更希保護大宋陳謝請和使朝請
郎試尚書吏部侍郎武功縣開國子食邑五百戶賜
紫金魚袋王及之等
别錄
青絲綾五十疋紅錦五十疋
鹿胎五十疋合錦五十疋
藥一合龍腦二百兩
荔枝一千顆生薑五十斤
乳塘獅子一百顆棖子五十對
邠州蒲桃五十斤小龍團茶一十斤
大龍團茶一十斤夸子正焙茶一十斤
右謹專獻上國相元帥伏惟令慈俯賜容納謹具
状申聞謹状
回荅書外事件
一諭及上皇自省前非傳付今上應有誤國姦臣並
令貶竄勘會議和文字别有貶竄此亦誠如来諭
盖緣初膺傳國姦邪未見刑誅之事難以遽加然
亦不久漸逐不令在内今則或竄或誅旣已久矣
後以不明繼用吳敏李剛吳敏則爲少宰李剛則
知樞密皆居要地親執政柄不知元乃蔡京蔡攸
之黨隂相交結欲報蔡氏之恩希冀復用其所妄
作一體蔡氏其所稱密奉聖旨皆其專輙所爲承
信使面出帛書半印見之悚然豈不慚負此吳敏
李綱相恊爲之初不加察爲所詿誤昨因言章交
攻因先遣李綱在外爲宣撫使雖是總兵其實不
令在朝然吳敏猶爲少宰中外相應爲姦不已自
古將臣總兵不從中制故得自閫以外將軍制之
所以李綱在外擅自發兵若諭誤國之罪可擢二
人之髮今則吳敏李綱皆以竄逐遐裔
一見諭願不聽納姦臣至誠脩睦此乃善言見誨德
意甚美豈勝感服大抵天道昭然咫尺可畏况爲
人主臨御萬民一言一語何可不思旣許講和願
觀其後
一天下之情遠近皆一暌間則疑生和會則疑釋兩
朝搆兵初因暌間雖有使人去来書辭往返然言
不盡意未免生疑惟在聰明深加孚察
一承差信使人未至本朝聞先遣二人持牒威勝軍
界威勝軍小處不敢便申朝廷先申宣撫司是時
宣撫李綱身在懷州見牒有問罪之名知罪在已
畏懼朝廷必治其罪於是巧說遷延不以聞逹其
後威勝軍奏到即便時發遣接伴在河陽等候多
日不聞来耗朝廷再三催促方知軍前信使入界
古者兵交使在其間若非李綱挟情豈有稽留之
理
一彂遣張孝純家属垂情講好蓋亦憐無罪之民爲
首就誅宜可緩也已孤之旅使悲號而載路宜慈
惠之動懷彼微類何足以除况威名已著于遠聰
明幸察旨意無犯
一亡遼人有未發遣契勘亡遼人在此遠近有之其
有官人皆是額外添並不令管勾職事無補州縣
徒費禄廪自欲發遣非所占吝向者發遣正在優
攘之際寇盗縦横塗路艱澁多遭攘奪亦被殘害
致老幼失所深切憐憫一等生靈更無彼此只候
通和既定兩境帖然即資給逐人安穏發遣
元帥府書(以黃河爲界)
大金骨盧你移賫勃極烈左副元帥致書于大宋皇
帝闕下近日恭依宣旨遣使問罪来意雖以委任不
當爲辭然不肯服罪致領重兵河北河東兩路齊進
所經州縣軍府服者撫之拒者攻之今月十六日已
到澤州界不往前進及所遣先鋒今月十四日已過
黃河不施船栰不由渡口直涉洪水諒以洞悉載惟
大宋屢變盟言若不以黃河爲界終不能久故今議
定河北河東兩路先行收撫其中或有来自河外者
不選甚處人民並許放回請差近上官員前来並合
一例存撫然念抛鄕之人亦議定自河外見在兩路
未下州府官員兵人並許放回請差近上官員前来
交割引出俾見家小仍服罪訖一面先具凢所聽命
不違國書回示如或不見依從稍爲遷延將恐别招
悔咎律正凝寒善祈多福今差保静軍節度使楊天
吉昭德軍節度使王汭孛堇撒离母前去奉書陳逹
不宣
李若水状
大宋河東大金軍前告和副使徽猷閣學士朝奉郎
隴西縣開國男食邑三百戶賜紫金魚袋李若水
准勑再差充河東大金軍前告和副使與告和使
知樞密院事馮獬同行今月十五日起程賫奉本
國皇帝交割三鎮國書暁諭三鎮勑榜及詔路允
廸張邦昌依元約施行文字竊恐遲滯若水巳兼
程先来差使臣王深尹宣蔡松及丘吉吕青前去
軍前報信伏望令慈特賜照會施行
靖康元年十一月日大宋河東大金軍前告和
參議武翼大夫武功縣開國男食邑三百戶
王履状
大宋河東大金軍前告和副使徽猷閣學士朝
訓郎隴西院開國男食邑三百戶李若水
馮獬状
大宋告和河東大金軍前國信使中大夫知樞密院
事安西縣開國子食邑四百戶賜紫金魚袋馮獬
右獬祗承朝命恭造行臺輙犯威顔冀尋信誓赦
既往之不咎許惟新之是圖二境兵戈庶有息肩
之漸兩朝懽好無握手之期冐昩而来匍匐以
請獬年當衰邁位沗樞機得罪先朝幾死凶邪之
手受知今聖誤叨將相之權常懷欲報之心逐備
告和之役趨瞻在邇喜懼交深謹具状申大金國
相元帥伏候令旨
靖康元年十一月日大宋告和河東大金軍前國
信使中大夫知樞密院事安西縣開國子食
邑四百戶賜紫金魚袋馮獬状
宋主書告和願割三鎮
靖康元年十一月日大宋皇帝致書大金國相元
帥專馳使介遠布悃誠今春大軍俯臨郊甸尋以上
皇傳位之意引過請和承大金皇帝子元帥奉伯大
金皇帝酌中之命特脩舊好尋報知大金國相元帥
並令班師信義之重比堅金石於是宗廟再安生民
頼慶乃割三鎮以謝德惠旣而諸州民情愚執群臣
議論二三往復告求致淹時月蓋緣寡昧失不詳思
誓約之盟豈敢輒易果煩大軍来詰兹事中外震動
不遑寕居禮旣有虧追悔何及過而能改請踐斯言
其三鎮之地今並依正月所立誓書交割施行惟冀
兩路大軍早回使趙氏二百年社稷永保億萬生靈
全其性命仁恩之大山海難喻自此傾城萬世不易
上天實臨百祚在列何敢背違自取殃禍今遣知樞
密院事馮獬徽猷閣學士李若水充告和使副緬惟
英哲必惟矜從寒律方嚴倍加珍嗇白
一今来交割三鎮並依今年正月誓書已詔路允廸
依應施行其交地官就差滕茂實
一交割三鎮慮人民堅守已出勑榜告諭開門其師
臣守令以下官吏兵民及其家属財物并客旅道
僧隨行物色凢係内地人依今奉貴朝暁諭彂回
更煩詳諭所委官員如欵施行
一交割三鎮諭令開門若甲兵稍近即人心疑懼莫
敢便出須煩令旨移兵近北稍遠止令貴朝官員
好語說諭即人方安心兼若擁併而出顛沛於路
無不受斃幸不慛促令其收拾如約而歸將来發
遣北地官民敢不如是
一北地官民已委隨處提刑責知令佐隨遠近次第
盡數發遣仍給盤纏差人防護至界交割
一犒軍犒設兩軍金銀初大軍到城下庫藏所積旣
以罄竭遂取宗廟祭器及宫中器物又搜索民間
雖釵釧之類亦巳鉟銷至如宰相及百官所繋金
帶並括取不遺然止得昨来已送之數後来取於
遠方州軍亦是日前耗費盡今盡㡳搜索止有金
二萬五千兩銀三十萬兩見續次發遣自知微細
不足犒設諒惟特加矜察貸免所欠不勝慙怍
靖康元年十一月二十二日大宋皇帝致書大金國
相元帥昨自太上皇航海遣使請求幽燕特承大聖
皇帝異恩委割燕雲兩路猶爲不足手詔平山張覺
招納叛亡由此遂致興師今春河北路皇子郎君兵
馬先至城下太上皇自省前非尋行禪禮遣執政以
下屢告爲有再造之恩割以三鎮酬謝又蒙國相元
帥雖已撫定威勝隆德汾澤高平等處爲念大義已
定秋毫不犯亦便班師止以太原爲界續承使人蕭
仲恭趙倫等至報諭恩義被姦臣邀功復便聽從依
前附使間諜大金功臣及舉國動兵以援太原詔新
割州府堅守不從及承問罪不勝惶恐今蒙惠書兼
来使保静軍節度使楊天吉昭德軍節度使王汭孛
豈撒离母䟽問過惡皆有事實每進一語愧仄愈增
今日之咎自知甚明今准割黃河爲界貴國兩朝安
便所有蔡京身亡王黼童貫已誅馬擴不知所在吳
敏涪州安置李綱䕫州安置張孝純先知太平府詹
度湖南安置陳遘見知中山又係在遠及不知去處
便當根逐一依来命今遣同知樞密院事聶昌賫送
詔命令黃河東北路州府軍縣人民悉歸大金仍依
来示一一專聽從命不敢依前有違以立信書今乞
早爲班師以安社稷至願至懇白
今具下項
蔡京(責授節度副使昌化軍安置已死)童貫(責授節度副使吉陽軍安置已誅)
王黼(責授節度副使衛州安置巳誅)李綱(責授節度副使䕫州安置)
吳敏(責授節度副使涪州安置)馬擴(昨任真定州路廉訪使今不知存亡)
詹度(河南安置)陳遘(見在中山)
張孝純家属(聞在徐州或南京)
河北河東兩路州府軍縣人民(河東聶昌前去交割河北耿南仲交割)
弔伐錄上
弔伐錄下
聶昌說諭河東士民
昌啓守土之臣自合遵奉朝命令守則守令棄則棄
今旣有敕書令割與大金何必區區堅守即今若堅
守則必招大兵攻打殘破應河南官員軍人百姓商
旅旣不得南還而土人又不免屠戮之禍何可遂復
業耶况於京城危迫如此方藉交割以退師儻若稽
緩豈不誤國大事今交割兩路河北則差耿門下河
東則親賫詔書朝廷危迫之意可知矣昨者備坐聖
旨約和通以次出城面議旣不略至城外審驗是非
諭問端的輙下矢石引兵出戰殆非體認朝廷危迫
之意昨晚又遣三軰賫勑書往又復無報不知公等
意欲何爲今交割大帥亦不以城中拒守爲怪但欲
疾速交割以了國家大事開門之日秋毫一無所犯
放官兵商旅南歸皇天后土實鍳臨之幸早爲之所
無疑慮若稍遲大兵一至悔無及矣昌舊名山六月
間賜今名恐公等未知故以奉聞古者交兵使在其
間盖欲通彼巳之情也昨晩親詣城下遣使臣賫劄
子奉聞輙下矢石又再遣三介賫敕書去亦不見還
豈非所傷乎他國遣人尚不可如此况本朝皇帝遣
一樞密親行而所差去皆朝廷之人不知輒固拒何
也請深思之無貽禍
宋主與河北河東勑
敕官吏軍民等頃者有渝盟約致大金興師朕初嗣
位許割三鎮以酬前恩偶緣姦臣違誤三府不割又
閒大金功臣再致興師使河北河東之民父子兄弟
暴骨原野夙夜以思罪在朕躬念欲息生靈鋒鏑之
禍使斯民復見太平莫若割地以求和講兩國之好
是用黃河見今流行以河北河東兩路郡邑之民属
之大金朕爲民父母豈忍爲此盖不得已雖居大金
苟樂其生猶吾民也其勿懷顧戀之意應黃河見今
流行以北州府並仰開門歸于大金其州府官員兵
人即依軍前来書許令放回南地速依令敕勿復生
疑故兹示諭想宜知悉冬寒汝等各比好否遣書指
不及多勑付諸州軍下項
一河東路
岢嵐州隰州保德軍
憲州火山府忻州
遼州太原府汾州
懷州寧化州平陽府
石州平定州絳州
威勝軍澤州隆德府
代州
一河北路
濬州衛州相州
磁州洺州邢州
趙州真定府中山府
永寕軍深州析州
北平軍河間府莫州
安肅軍順安軍廣信軍
雄州保定軍信安軍
保州覇州
樞密院告諭兩路指揮
樞密院勘會昨以大遼失政興師弔伐有大宋遣使
航海請割幽燕元係五代䧟于契丹朝廷方務善鄰
才獲幽燕即割全地歸復界至此乃朝廷有大造於
宋也不料大啟貪心潜謀不軌結搆平山禍及宰輔
招納民戶接引叛亡然朝廷尚存大體敕戒邊臣惟
索人口之外一無理辨亦可謂包容之深也而彼人
猶不悔悟飾詞隱蔽譎語百端及云本朝幅員萬里
民居散漫無處根尋又於疆場多方作過去冬宣委
元帥府興兵討罪兩路並進有皇子右副元帥先到
汴城舊主奔逃竊行襌位盖亦自咎也新人嗣立哀
泣告和遂成所請惟割三鎮以贖其罪即時班師何
期誓墨未乾盟言巳變密勑居民嬰城堅守續遣大
軍寇援河東雖每遭覆敗尚不知改過再奉宣旨重
行弔伐先以黃河爲界除兩路前次攻絳州府軍縣
州先遣先鋒軍今月十四日平涉洪波昔所未聞非
夫獲罪自天豈有如此之異盖亦自作之孽故也仍
遣人使說諭此意及帥府今月二十七日駐泊永安
軍宋方致書云深悔前非聽命不違别差門下侍郎
耿南仲同知樞密院聶昌前去交割黃河以内州府
人民並歸朝廷再念彼民以其易主寕無顧戀之心
然久在薄俗早不聊生爾亦共知况今並許各居舊
鄕一無遷徙朝廷亦俟元帥府措置了日厚與存恤
應自前日煩苛科斂重役諸般巧細糴買折變香礬
塩茶之類凡爾疾苦候隨處所申到於民有害並與
蠲除或有饒利亦與興舉亦見太平之日后讐之異
當使知之合先告諭須至旨揮
河北路
濬州衛州相州
磁州洛州邢州
趙州真定州中山府
永寕軍深州祈州
北平軍河間府莫州
安肅軍順安軍廣信軍
雄州保定軍信安軍
保州覇州永静軍
冀州恩州青州
河東路
岢嵐軍隰州保德軍
憲州火山府祈州
遼州太原府汾州
懷州寧化軍平陽府
石州平定州絳州
威勝軍澤州隆德府
代州嵐州慈州
河陽府河中府
右下逐處可照驗就便及指揮所轄去處粉壁暁示
管内官僚僧道耆夀軍人百姓比至相次別行措置
規畫以来並仰向化爲業勿謂早不歸降別生疑懼
仍比至正官到任須得自相告諭各務安堵兼河内
州府人民應自来驚移自河南者見於宋國追索遣
回復業若隨處有逃散戶口亦仰逐旋招集着業今
隨處旣歸本朝宜同風俗亦仰削去項髮短巾左衽
敢有違犯即是猶懷舊國當正典刑不得錯失付逐
處准此
天會四年十一月二十九日
元帥府與宋書(兵近都城)
天會四年閏十一月三日大金骨盧你移賫勃極烈
左副元帥皇子右副元帥致書于大宋皇帝闕下近
楊天吉等回特沐華音准割黃河東北路州府軍縣
人民悉歸大金仍依来示一一專聽從命者當府照
會訖深仞美意見差官同知樞密院事聶昌分路交
割去訖今勘會有數州在河内而来書不入交割之
數所索官員及家属多有漏落係使人理會不盡来
書亦不見分明又不言後約以故兩路重兵巳近都
城期在定一今差保静軍節度使司農少卿楊貞幹
孛堇撒离母專往計議所有事宜並巳丁寕口諭前
去幸望依從以副從命之言初陽在律善履多祺專
奉書陳逹不宣
宋書乞免攻城
靖康元年閏十一月日大宋皇帝致書于大金國
相元帥比者旌旆遠来跋涉勞止嘗通音問未徹聽
聞念和議之巳成且使華之先辱再馳微物用表私
衷幸遂免於攻城仍早還於歸騎以示兩朝之信克
成萬世之懽郊野沍寒倍希保愛白
又
靖康元年閏十一月日大宋皇帝致書大金國相
元帥比者累因專使布問想皆呈徹遠来特承書示
備悉勤誠伏自今春國相元帥由懷州收兵還北敦
結和好其於眷厚極用感藏継因闇於聽任遂生嫌
隙雖自咎悔巳無所追是以王汭方行即令馮獬李
若水等如諭交割三鎮及楊天吉撒离母與汭再来
承議畫河亦便遣同知樞密院事聶昌即日就道依
諭前去所以每從来意誠欲休息戰闘全保生靈不
謂旌旆當此隆冬遠至城下重勤跋涉深所不皇載
念仁人之心必能周全少加衿察以終前惠收還兵
馬不使攻城宗社獲寕民庶安堵其爲恩念何以比
諭感幸之深言不能叙初寒在律倍冀保調白
與宋主書
天會四年閏十一月十三日大金骨盧你移賫勃極
烈左副元帥皇子右副元帥致書于大宋皇帝闕下
頃者專使人仰期親會今辱書音雖云備悉而使人
却稱大宋皇帝有懷疑惑者其所云躬親出城豈有
他意但以前後所言一無誠信遂有是議以驗禀從
今旣疑惑肯忍必也果若聽命不違據見去人使所
諭事宜並依從更有事宜仍遣親信堪議論官同何
㮚等不過此月十五日出城貴憑約喻比至結絶以
来别遣上皇越王皇子親弟爲質今再差保静軍節
度使蕭慶司農少卿楊貞幹孛堇撒离母等專去計
議式當寒律善保多祺白
取干戾人劄子
童貫(有子師楊師禮等)蔡京蔡攸
王黼李綱李彌大
劉韐王安中馬擴
詹度陳遘吳敏
徐處仁折彦實折可求
吕仲張孝純王秉
巳上干戾人數
滕茂實范直方李嗣本
蔡靖高世由
巳上本身或有兄弟在本朝取家属圓聚
趙良嗣(并衆房伯叔弟兄)元係北人折可存(係歸降逃走)
又右班殿直張觀東頭供奉官楊忠敏自身
張謙張冀特領長行軍二十餘人八月内走係
忠順軍
宋主遣士說往議
靖康元年閏十一月日大宋皇帝致書大金國相
元帥比者再承来使備見勤誠特免會盟尤佩厚意
國相元帥遂引重兵方此沍寒衝冐勤勩頓師之久
不急攻城出於寬仁良用感戢所諭欲令親信往議
事宜遣皇伯士說大臣馮獬前去載念惠好之厚更
望曲全終始冬序方深倍惟調衛白
士說等充報謝使書
靖康元年十一月二十一日大宋皇帝致書大金國
相元帥近者專使之還已有謝懇遠勤旌騎久駐郊
坰方此凝寒匽薄匪易内深慙灼良所不皇至於臨
城攻擊頗緩尤仞来意出於寬仁極於懷荷載惟通
和之久德業已深更冀始終便爲解圍永固懽好今
差皇伯士說樞密馮獬充報謝使副祈寒在律倍冀
保調白
回宋主書(係差皇叔祖漢東郡王仲温同知樞密院曹輔回書)
天會四年閏十一月二十二日大金骨盧你移賫勃
極烈左副元帥皇子右副元帥致書于大宋皇帝闕
下介使復来音書荐至詳味再三徒深披閱而来使
云一面攻城遣使有懷疑惑又云報謝通和乞好解
圍者且今之所舉盖緣渝約雖有聽命之言未有聽
命之實况以議定畫河特謂信湏差官同去交割而
彼人反謀捉拏此之無信甚於去春遂議出質割城
發送官負聽命遷都表信方許通和人使旣回一無
依從以故曾議進擊然念宗社不忍立墜且陳器備
聊示攻城之勢本俟貴朝必圖悛悔而自謝和其
安在必欲保全宗社永固懽和曷若並從巳諭表信
有實則所謂解圍肯延時刻一諾之言争忍反覆如
或執迷决無聽從敢謂安危之理灼然驗於臨時隆
寒犯律倍多祺白
宋主差李仔充請命使文字(係二十五日破)
差李仔充往大金軍前請命景王祀充使謝克家副
使李仔副使係改差
與宋主書要近上官員議事
天會四年閏十一月二十六日大金骨盧你移賫勃
極烈左副元帥皇子右副元帥致書于大宋皇帝闕
下累遣使人備陳誠懇緣以執迷未盡定一且朝廷
全付燕雲盖務善隣而貴朝不爲厭迀遂昭背德結
構逆賊招納叛亡此釁隙之所以生也去春王師到
城哀鳴請和願畫三鎮計許和好又圖不軌密令堅
守遣兵救援此釁隙之所以深也洎再舉問罪猶執
謀計不肯聽命遂致事勢及此尚慮京人驚駭昨日
遣李若水以下使臣入城以示慰諭今承遣到景王
一行洞悉悛悟然聽命事大專俟更遣執政何㮚并
近上堪與議事共同請命無以猶迷禍及平人專奉
書陳逹不宣白
宋主求哀書
靖康元年閏十一月二十六日大宋皇帝致書皇子
元帥久蒙恩惠深用感銘不過尤尚煩責數比者
大兵屡至城下危然孤壘攻擊何難及巳登臨猶存
全愛方圖請命更辱使音特俾安心仍無後慮感極
垂涕夫復何言謹遣濟王栩中書侍郎陳過庭求哀
懇告切冀收兵天雪沍寒敢祈保嗇不宣白
宋求再造
靖康元年閏十一月二十六日大宋皇致書于大國
相元帥軍前李若水等到特惠書誨及傳面諭指意
備悉寬仁感刻難弭巳依寵諭遣右僕射何㮚濟王
栩中書侍郎陳過庭前去請命更望再造保安宗社
愛全生靈不勝恐懼哀祝之至雪候沍寒倍祈珍嗇
不宣白
宋求哀請命書
靖康元年閏十一月二十七日大宋皇帝致書大金
國相元帥大金皇子元帥比者遣何㮚等奉書想已
呈澈危廹之懇必蒙矜憫言念和好之重出於薄德
聽從弗明以致召釁遠煩旌騎深所不皇然念来
師徒旣登城堞何㮚濟王相等又来回歸城内人情
惶優異常撫諭不定深憂自致生事却使不能奉承
德意敢望特加存全早賜指揮少駐兵馬以安人心
所有欲約事目一一謹即聽從便當㰱血著盟傳之
萬世其為大恩何以此謹再遣使御史中丞秦檜
徽猷閣學士朝奉郎李若水武翼大夫王履求哀請
命祈寒應候冀倍保調不宣白
元帥與宋書要上皇出質
天會四年閏十一月二十七日大金骨盧你移賫勃
極烈左副元帥皇子右副元帥致書于大宋皇帝闕
下弊章旣報美問復臻雖承懇告之言未副質親之
素再叙悃悰更煩聽覧且重兵才至屡望會盟因謂
疑惑乃從高意惟索上皇巳下爲質而巳亦不依應
遂至兵怒以至攻擊而一無他辭但云收兵其理安
在况事勢及此宜從初議早冀上皇與皇子出質别
差近上官員交割已畫定州府軍縣及北望開撫定
以来更遣逐府州長官血属執質仍使前項逐官親
戚每州各一名同交割官前去說諭俾知納土又一
面速送所索官員并家属緬惟照亮曲仞懇誠專奉
書陳逹不宣白
宋主乞上皇不出書
靖康元年閏十一月二十八日趙桓謹致書大金國
相元帥皇子元帥適何㮚等還伏領書示及已蒙約
軍兵未令下城再造之恩何以論報且蒙恩許免
親誼然欲上皇皇子出郊今城已破生死之命属在
貴朝又焉敢拒但父子之間心所不忍如何躬(一作往)
軍前求哀請命如蒙曲賜矜念更爲望行允從豈勝
至幸如其不然自惟非德(一作薄)難勝大寳若蒙更立
本宗但(一作俾)全性命存留宗廟保護生靈區區一身
受賜已厚豈勝哀祈急迫懇切之至冬序嚴倍加
珍嗇不宣白
宋主欲親詣軍前書
靖康元年閏十一月二十九日趙桓謹致書于大金
國相元帥孫傅等歸傳来旨欲得上皇出郊切以父
子之間有難言者今欲親詣軍前祈哀致謝(一作請)謹
先遣秦檜馳報不知當於甚日甚處會見如蒙賜諭
即當依從冬序凝寒倍冀珍嗇不宣謹白
送蔡駙馬書
靖康元年閏十一月三十日趙桓謹致書于大金國
相元帥皇子元帥近蒙惠書具見美意不勝感激所
需姦臣親属謹令如命但以前此誤國盡竄嶺外獨
京之子鞗見以除名勒停緣係駙馬都尉當時不曾
遠竄今令樞密都承旨王徤押送軍前餘人以方在
圍城中追究未得更俟續次根尋發遣不敢少有失
信凝寒在候倍冀珍嗇不宣謹白
宋主降表
(臣)桓言伏以今月二十五日大兵登城出郊謝罪者
長駈萬里遠勤問罪之師全芘一宗仰載隆寬之德
感深念咎俯極危衷(臣)誠惶誠懼頓首頓首猥以眇
躬奉承大統懵不更事濟以學非昧於知人動成過
舉重煩元帥来攻陋邦三里之城巳失藩維之守九
廟之祀當成煨燼之餘不圖深仁曲假殘息兹盖伏
遇伯大金皇帝乾坤之德甚博日月之照無私不怒
之威旣追蹤於湯武好生之德且&KR1275;美於唐虞弗念
一夫之辜特全萬人之命宇宙載肅宗社獲安文軌
旣同永託保存之惠雲天在望徒深鄕往之誠無任
瞻天望聖激切屏營之至謹奉表稱謝以聞(臣)桓誠
惶誠懼頓首頓首謹言
天會四年十二月日
宋告諭合交割州府官吏指揮
中書侍郎
近者大金元帥統軍親臨責以失信京師備禦曾
不踰月遽爾失守廼蒙元帥仁恩保全更不縦兵
下城止欲敦篤舊好復申前言交自河以北地界
皇帝車駕出城面會上表稱臣宗社再造惟候逐
處州郡撫定了當方欲斂軍仍要逐處官員血属
質于軍前才候交割了當便即放還其不在此間
者亦必根刷去訖更要自日用兵及誤國凢干戾
官員或有死亡仍取家属支散除竄在遠地差人
取去外駙馬都尉蔡鞗尚不能愛惜巳行交割訖
今據合割州逐一差官各賫詔書委曲告諭惟本
處官吏軍民被命之日宜即開門迎受一一遵禀
所有本土人民便得安業獲免兵革之患其河南
官員軍民寄居客旅者各許歸還則血属俱寕公
私無害在於今日愛君愛國明見事變速令約束
乃爲忠義且前此州郡所以未服盖欲區區堅守
以效臣節今者京城既破即與前日事體不同且
以京師地大人衆城池阻穏若金湯尚不能保
在爾一郡豈可拒抗儻或不從此言一旦城壁失
守則不免盡遭屠戮之禍雖悔何追至如走出定
湏追索仰仞皇帝須是交割必不隱諱復招巳往
之悔即與干戾誤國人等無異今謹宣布誠悃之
意再三播告惟本處官吏軍民互相勸諭上以安
國家宗社下以保父母妻子無或執迷自取殘戮
故兹暁喻各宜體認又准勅若係河外有係別路
所管州府軍縣不入今来交割之數者亦仰一就
交割本所全往河北交割所有河東路今差參議
官徽猷閣待制張宇發遣前去交割亦須照驗遵
依施行
宋主告收城上軍文字
先蒙恩許如親到軍前即收還城上軍兵今来既巳
出郊更望特賜約束緣見今城内民驚疑慮出城後
或生他變不免再露悃愊切冀矜從以副始終保全
之意
宋主降表(係令改定)
(臣)桓言背恩致討遠煩汗馬之勞請命求哀敢廢牽
羊之禮仰祈蠲貸俯切凌兢(臣)桓誠惶誠懼頓首頓
首竊以契丹為隣爰搆百年之好大金闢國更圖萬
世之懽航使旌絶海嶠之遥求故地割燕雲之境太
祖大聖皇帝特垂大造許復舊疆未閱歲時巳渝信
誓方獲板圖於折木遽連隂賊於平山結搆大臣邀
回戶口雖違恩義尚貸罪愆但追索其人民猶夸大
其土地致煩帥府遠抵都畿上皇引咎以播遷微臣
因時而受禪懼孤城之失守割三府以請和屢致哀
鳴亟蒙矜許官軍纔退信誓又渝密諭土人堅守不
下分遣兵將救援爲名復搆結於使人見包藏之異
意遂勞再伐並興問罪之師又議畫河實作疑兵之
計果難迯於英察卒自取於交攻尚復嬰城豈非拒
命怒極將士齊登三里之城禍延祖宗將墮七廟之
祀巳蠲銜璧之舉更叨授館之恩自知獲罪之深敢
有求生之理伏惟皇帝陛下誕膺駿命紹履鴻圖不
殺之神旣追蹤於湯武好生之德終&KR1275;美於唐虞所
望惠顧大聖肇造之恩庶以保全弊宋不絶之序雖
死無幸受賜亦多道理且脩莫致籲天之請精誠所
格徒深就日之恩謹與叔燕王俁越王偲弟鄆王楷
景王杞祈王模莘王植徐王棣沂王㮙和王棫及宰
相百僚舉國士民僧道耆夀軍人奉表出郊望闕待
罪以聞(臣)桓誠惶誠懼頓首頓首謹言
天會四年十二月日大宋皇帝(臣)趙桓上表
行府告諭兩路撫慰旨揮
行府勘會朝廷昨以大遼失政害及生民興兵伐罪
收併將還大宋遣使航海願復舊来漢地係五代所
䧟朝廷方務善隣才克燕雲即畫全地此朝廷始有
造於宋不料天方肇亂(一作禍)自爲戎首結搆逆賊謀
害宰臣招納叛亡邀回民戶朝廷不以爲咎惟索戶
口猶不悛悟乃云本朝幅員萬里民居散漫難加根
究無計可得輒以鳩集兇黨剽劫邊民侵掠畜產使
不獲安終然不悟朝廷雖欲惻隐莫由獲已乃命行
府興師問罪去春兵抵汴京上皇方知深悔亟行禪
位嗣主求哀願畫三鎮復脩舊好無何誓墨未乾盟
言巳變密令堅守遣兵救援隂搆使人潛圖禍亂遂
奉宣旨重伸弔伐雖許畫河亦不以實閏十一月初
二日大兵會於汴都猶不伏罪准備攻具填堞壕道
巳踰十餘日當月二十四日進擊攻日城拔三十日
國主出降今月初二降服上表望闕稱臣以正正朔
令依元議差官前去說諭交割河北河東州府軍縣
尚慮所在以早不歸欵爲懼或飾僞辭有緩撫定再
念自河之内天啓洪塹巨限疆場昨来大兵所至其
有迎軍納土詢省撫定其拒命者或有按以軍法或
有示以寬貸皆臨時從宜措置想必共知今河北河
東兩路纔候交割官員致彼說諭即仰逐旋燒毁樓
櫓具状納土開門以待行府别差官員就去存恤應
有前日重難徭役科歛諸般巧細糴買變折香礬茶
塩之類凢爾疾苦並爲蠲除或有利亦與興舉今除
土人外元係河南客居官員兵人商旅僧道欲願去
留並從自意敢有執迷稍勞官軍臨日必無容恕合
行告諭須議指揮
右下逐處可各照驗就便及轉行所轄去處粉
壁暁示各𬋩士民耆老僧道軍人百姓知委不
得有違付逐處准此
天會四年十二月十一日
宋主謝書
十二月日大宋皇帝桓謹致書于大金國相元帥
累日授舘禮意勤厚亦旣覯止問勞稠重再造之恩
何以圖報經夕匽薄之餘台體優𥙿謹遣使人承問
興寝不宣
宋主賀行府元日書
天會五年正月一日大宋皇帝桓謹致書于大金國
相元帥一氣逮通三陽交泰惟五兵之旣戢與萬物
以皆春茂對休辰具膺純蝦更蘄保毓母慰願言不
宣謹白
宋言許面議書
天會五年正月日大宋皇帝桓謹致書于大金國
相元帥大金皇子元帥專承使旨持示書辭慰懌之
情無以為喻金銀巳令嚴切根括接續供納所有上
徽號禮數冠冕車輅圖籍印板類謹以来日躬往面
議先此布叙幸賜照亮不宣謹白
廢國取降詔
敕趙桓省所上降表汝與叔燕王俁越王偲巳下宗
族及宰臣百僚舉國士民僧道耆夀軍人于十二月
二日出郊望闕稱臣待罪事具悉背義則天地不容
其孰與助敗盟則人神共怒非朕得私肇自先廟開
圖乃父求好我以誠待彼以詐欺浮海之使甚勤請
地之辭尤遜折木板圖第求入手平山僞詔曾不愧
心罔天罰以自干忽載書而固犯肆予纂紹猶至涵
容迄悛惡以無聞方謀師而致討猶聞汝承得位朕
望改圖如何復循父佶之覆車靡戒彼遼之禍鍳雖
去歲爲盟于城下冀今日墮我于畫中賂河外之三
城旣而不與搆軍前之二使本以間爲惟假臣權不
贖父罪自孽難逭我伐再張將臣激怒二之心戰士
增敵愾之勇息軍犯五不韙之罪喪亦宜乎晉帥有
三無報之心倍猶未也以是濟河航葦汴如毛人競
覆昏天莫悔過肯背城而借一果聞舉族以出降旣
爲待罪之人自有易姓之事所有措置條件並巳宣
諭元帥府施行故兹詔示想宜知悉
行府下前宋宰執舉一人
元帥府近以宋主降表申奏今回降聖旨劄子先皇
帝有大造于宋而宋人悖德故去年有問罪之師乃
因嗣子遣使軍前哀鳴祈請遂許自新旣而不改前
跡變渝迷執是致再討猶敢抗師洎官兵力擊京城
摧破方申待罪之禮况追尋載書有違斯約子孫不
紹社稷傾危父子敗盟其實如一今旣伏罪宜從誓
約宋之舊封頗亦廣袤旣爲我有理宜混一然念所
舉止在弔伐本非貪土宜别擇賢人爲蕃屏以王兹
土其汴京人民願隨主遷居者聽
右所降聖旨在前今請到宋宰執文武百官泊公
主之属出京仍勾集在京僧道耆壽軍人百姓遵
依聖旨共議薦舉堪爲人主者壹人不限名位高
卑所貴道德隆懋有大勲業者舊素爲衆推服閑
於治民者雖乏衆善有一於此亦合舉薦聖旨備
禮册命趙氏宗人不預此議應宋之百司並事新
君其國候得姓名隨册建號所都之地臨日共議
天會五年二月日
孫傅以下告立趙氏状
文武百寮軍民僧道耆老中大夫同知樞密院事孫
傅等
右傅等准元帥府再遣翰林承旨吳开前来指揮
選立賢人傅竊以本國前日將相多是上皇時用
事誤國之人自嗣君即位以来所任宰相亦繼以
罪竄將相率皆叛亡之餘其他臣寮類皆碌碌無
聞此元帥府備知豈敢蔽賢不以上聞若舉於草
澤之間亦非聞望素著人心必不歸向孰肯推戴
兼趙氏祖宗德澤在人至深至厚若别立他姓即
城中立致變亂非所以稱皇帝及元帥府愛惜生
靈之意若自元帥府特賜選立趙氏一人不唯恩
德有歸城中以及方外即便安帖或天命改卜曆
數有歸即非本國臣民所敢預議乞自元帥府推
擇賢人永爲藩屏傅等不勝痛切隕越惶懼之至
謹具状申國相元帥皇子元帥伏候台旨
天會五年二月八日文武百寮軍民僧道耆老
中大夫同知樞密院事孫傅等状
中大夫同知樞密院事孫傅等
右傅等准元帥府遣翰林承旨吳开来問皇太子
起發事緣自本國主往軍前議事止是皇太子監
國鎮撫今来若便起發出門城中軍民必至變亂
兼以具擇立事申禀元帥府候定議指揮到日起
發次謹具申元帥府謹状
天會五年二月八日中大夫同知樞密院事孫
傅等状
帥府再下舉人
據文武百寮軍民僧道耆老中大夫孫樞密等状申
事巳洞悉右元帥府竊謂朝廷所以必廢趙氏者
豈徒然哉盖以不守盟誓不務聽命爲罪之極也
非天命改卜豈有陸梁如此之甚也皇上猶以寬
度釋其罪負別立賢人而已真所謂伐罪弔民之
大義也聖諭丁寧而輙言及趙氏雖不忘舊其違
命之罪亦巳深矣以後不宜更復如此又状申前
日將相多是罷敗罪亡之餘其他臣寮類皆碌碌
無聞若舉於草澤之中孰肯推戴者夫運數旣有
其衰亦必有繼興者若言敗亡之世必無可旣則
三王之後迄至于今安有君臣之道人倫之序何
不詳道理之深也再請恭依巳降聖旨早舉堪爲
人主者一人當依巳去劄子施行如或必欲元帥
府推擇緣會驗在軍皆係河北漢兒若舉一人即
與混一無異實違巳降聖旨欲推擇南人其見在
軍南官亦樞密院之所共知也未審果有可舉者
否若果有則請具姓名見示亦與依應惟不許何
㮚李若水預於此議如或京内及外俱難自舉仍
請諸官各叙名銜連速具𬋩依元帥所舉推戴状
申
天會五年二月日
孫傅等状乞復立廢主
文武百寮軍民僧道耆老中大夫同知樞密院事孫
傅等
今月六日&KR1344;時准元帥府公文一道備到大金皇帝
聖旨指揮事傅等聞&KR1179;震越義當即死然念世被本
朝恩德至深至厚嗣君親政纔及朞年恭儉憂勤無
所不至若遽蒙廢絶實非臣子所敢聞知輙復忍死
須臾冐陳悲痛激切之辭仰干台聽伏望垂天地再
造之恩冀終始保全之賜傅等誓當捐軀碎首圖報
萬方謹具畫一下項
一太上皇巳下不敢有違令旨見巳起發赴軍前同
伸懇告之誠乞垂衿憫
一嗣君自即位以来脩德勤政並無虧失惟失信事
上累譴訶蓋緣親政之初偶爲謀臣所誤繼以
重竄兼檢會上皇昨違大遼信誓亦係童貫李
良嗣王黼等妄起事端並行處斬了當以此顯
見嗣君悔悞前失非有他心伏望台慈特賜矜
察
一嗣君自在東宫即有譽德著聞中外比旣即位臣
民歸仰今感戴保全恩德已厚若蒙終惠未加
廢絶尚可以歲脩臣事之儀如抛降金銀表叚
之數雖目下未能敷足將来下外路取索分歲
貢納實爲大金永久無窮之利若一旦廢棄遂
同匹夫縦有報恩之心何緣自效
一伏詳来旨令別選賢人以王兹土許汴京人民隨
主遷居具見慈仁存䘏備至竊惟臣民愛戴罔
有二心兼據今中外異姓實未有堪充選舉者
倉卒册立四方必不服從緣此兵連禍結卒無
休息之期恐非所以上嗣元帥愛惜生靈之本
意
一今日之事生之殺之予之奪之全在元帥雖大金
皇帝詔書有廢立之意然將在軍君命有所不
受則閫外之事元帥固可專行如前項所陳事
理明白更望台慈特霽威怒終賜保全
一汴京城内兩經根括取索公私各巳罄竭顯見將
来難以立國乞候班師之後退守偏方以備藩
屏如蒙大恩特許嗣君已廢復立所有稱呼位
號一聽指揮
右件如前謹具申國相元帥皇子元帥伏望特加矜
憫早賜允從伏候台旨
天會五年二月七日文武百寮軍民僧道耆老中
大夫同知樞密院事孫傅等状
孫傅等状乞立趙氏
文武百寮軍民僧道耆老中大夫同知樞密院事孫
傅等
右傅等伏覩皇帝詔書宜別擇賢人立爲藩屏許
令士庶共議以此見皇帝恩被生靈之意聖德甚
厚然傅等竊見國主自處東宫恭儉著聞若欲選
擇賢人必無出其右者兼本朝自太祖皇帝以来
累世並無失德惟太上皇聽信姦臣及國主年幼
國相元帥皇子元帥察傅等前状許其自新號稱
藩屏復立社稷容其遷避以責後效再念趙氏祖
宗德澤在民未冺或未允從前懇亦望特賜哀憫
許於國主子弟中擇一賢者立之或不欲立上皇
諸子則乞於神宗皇帝之子選擇建立使長得北
面永爲藩屏非惟不滅趙氏之祚亦使一國生靈
蒙被恩德永有攸歸傅等不勝激切懇禱之至謹
具状申國相元帥皇子元帥伏惟台旨
天會五年二月十日文武百寮軍民僧道耆老中
大夫同知樞密院事孫傅等状
孫傅等乞立趙氏
文武百寮軍民僧道耆老中大夫同知樞密院事孫
傅等
今月十九日准元帥府劄子節文再請恭依巳降
聖旨早舉堪爲人主者一人如或京内及外俱難
自舉仍請諸官各叙名銜速具𬋩依元帥府所舉
推戴状申
右傅等竊詳本國趙氏祖宗德澤深厚在人日久累
於前状瀝懇哀告今来渝盟失信旣止是上皇與前
主其子及支屬並不干預尚冀恩造更賜詳擇庶得
中外帖服不至生事若不容傅等死請必欲選擇異
姓自中及外委無其人兼實難於自舉伏乞元帥府
選擇敢不一聽台命傅等無任哀痛惶懼殞越之至
謹具状申國相元帥皇子元帥伏候台旨
天會五年二月十日文武百寮僧道耆老中大夫
同知樞密院事孫傅等状
孫傅状乞立趙氏
右傅等除巳與百寮具状申大金元帥府外尚有不
盡之意不敢自隱今更忍死泣血上干台聽伏以前
主皇帝違犯盟約旣巳屈服而舍之存亡繼絶唯在
元帥不然則有監國皇太子自前主恭命出郊以来
鎮撫軍民上下帖然或許就立以從人望若不容傅
伸臣子之情則望矜憫念趙氏祖宗並無失德内外
親賢皆可擇立若必擇立異姓天下之人必不服從
四方英雄必至雲優百姓塗炭卒未得安傅自知此
言罪在不赦然念有宋自祖宗以来德澤在人於今
九世天下之人雖匹夫匹婦未忍忘之况傅世食君
禄方主辱臣死之時上爲祖宗下爲生靈苟有可言
不敢逃死伏望台慈更賜矜察傅無任哀懇痛切惶
懼隕越之至謹具申元帥府謹状
天會五年二月十日中大夫同知樞密院事孫
傅等状
吳承旨回賫到文武百寮軍民僧道耆老孫樞密等
状二道備巳洞悉右勘會朝廷所以滅宋者盖趙
氏之罪深也况詔旨叮嚀務在恤民今来堅執迷
惑累百祈請復立趙氏甚不應理若謂廢舊立新
果難服從緣趙氏太祖孰與推戴自立尚可何况
遵依聖詔擇賢共立孰謂不可兼早有文字惟貴
道德不限名位高卑本欲利民今諸官軍民僧道
耆老乞行府選擇行府于在京官寮未堪可否但
想在京目下爲首𬋩勾者必是可舉所以行府欲
立本官請在京文武百官軍民僧道耆老照騐此
意若所指在京目下爲首𬋩勾官員可以共立早
具本官名銜状申如亦未可即依巳去文字湏得
共薦一人限不過今月十一日状申如亦未可趙
氏支属不過今日發遣出城如或此度不見薦舉
及不彂遣必當别有悔吝無得有違
天會五年二月十一日
軍民耆老等状乞立趙氏
汴京軍僧民道耆老郭鐸等
右鐸等伏聞二元帥公文備坐大金皇帝聖旨指揮
欲令選賢人以王兹土鐸等聞命震驚罔知所指竊
惟元帥擁弔民伐罪之師行應天順人之道旣破京
城斂兵不下全活在城生靈雖湯武仁義之兵未易
過今上自處春宫至即帝位恭儉脩德中外悅懷止
緣踐位之初未熟政事輔弼非人有失大信致獲罪
於大金皇帝也然今上雖失大信其於天下萬姓略
無過失士民歸嚮久矣若遽見廢絶别立異姓不惟
異姓中不見有德之人誠恐庶民皇皇無所統一姦
雄僣竊殺戮無辜如此則非所以上副大金皇帝及
元帥愛惜生靈之意也伏望元帥垂天地再造之恩
全始終生成之賜復立今上以王兹土脩享貢以報
洪恩今上感戴之誠何時而忘也如元帥府必欲以
失信廢之即今太子長立自當承嗣如更不欲立之
乞於親王中選擇賢者以承嗣位庶使太祖太宗二
百年基業不絶人心嚮慕實天下蒼生之幸也今若
别立異姓設或倉卒之間選擇非人蹈前車巳覆之
轍不免再軫大金皇帝聖慮而民傷墜於塗炭也鐸
等情動于中義不得辭仰冐威嚴無任叩頭泣血俯
伏望命之至謹賫状詣善利門投獻伏望元帥府俯
垂鍳察謹状
靖康二年二月日汴京軍民僧道耆老郭鐸等
状
復下汴舉人
今月初十日右副元帥親赴左副元帥麾下共議京
人告請復立趙氏事至晚到本營方有善利門下軍
員送到汴京軍民僧道耆老郭鐸等告乞復立趙氏
事文状并孫樞密等今月初七日八日九日三次状
五道錄白緣爲此事巳經共議差官入京湏得別薦
外善利門下人員以輙受文状嚴加懲戒訖切慮京
人猶以投状爲辭敢别推注滯住今請在京諸官孫
樞密等照會速依吳承旨學士等賫去文字日限施
行不得住滯天會五年二月日
張叔夜状乞立趙氏
簽書樞密院事張叔夜契勘累具申乞存趙氏之後
今奉令旨如無可推戴令具申元帥府𬋩依元帥府
推戴状今来欲乞檢會累申從元帥府於嗣子或軍
前近属内擇立一人所貴恩歸元帥府永爲藩服而
趙氏宗廟尚得血食右謹具申元帥府伏候台旨
天會五年二月日簽書樞密院事張叔夜状
乞命張邦昌治國状
文武百寮僧道耆老軍民同知樞密院事孫傅等准
元帥府牒湏淂共薦一人限今月十一日状申者契
勘自古受命之主必上膺圖籙下有勲德在民或權
強近臣或英豪特起有大材略因而覇有天下方爲
人所樂推今来本國臣寮如孫傅等召自外方被用
日淺率皆駑下迷誤趙氏以至亡國人皆懷怨方且
俯伏謹俟誅夷若或付之土地俾爲藩屏必爲百姓
忿疾旋致變亂上負選擇之意然今奉元帥之念備
到詔旨嚴切舉國惶恐非敢違拒實以在内官寮委
無其人伏望二元帥台慈體念乞於軍前選命張邦
昌以治國事如軍前别有道德隆懋爲天命之所歸
者賜選本國臣民敢不推戴者右謹具申元帥府伏
候台旨
天會五年二月十一日文武百寮軍民僧道耆老
同知樞密院事孫傅等状
朝散郎試御史中丞致仕秦檜准元帥府旨揮如別
有異見具状申者
右檜竊以自古建國立王非為率衆庶以奉一夫盖
欲代天致理使生靈有所依歸不墜塗炭也契勘張
邦昌在上皇時執政日久伐燕敗盟之計皆所預知
今若册立恐元帥府大兵觧嚴之後姦雄竊彂禍及
無辜將不稱元帥弔民伐罪之意若蒙元帥推天地
之心以生靈爲念於趙氏中推擇其不預前日背盟
之議者俾爲藩臣則姦雄無因而起元帥好生之德
通於天地檜雖草芥亦欲生成之數無任待罪隕越
激切懇求之至謹具状聞伏候台旨
天會五年二月十四日朝散郎試御史中丞致仕
秦檜状
元帥府要秦檜懲斷
據前宋文武百寮軍民僧道耆老状乞選命張邦昌
以治國事行府己申奏朝廷乞立為皇帝仍賜册文
不日降到册文見得事體輕重更索鐫造合先取紅
羅一十叚紅絹一十疋玉簡一匣金箔貫索應用事
數全并用册寶匣床舁應干合用物件並全請在京
官寮疾早准備應副外入京月日續有文字次所有
迎接儀仗亦請依例准備等接仍此至行禮以来應
有所行事務依舊𬋩勾又勘會先去劄子如別有異
見别具状申只不許引惹趙氏今據前中丞秦檜状
尚言乞立趙氏特係違令合要本官懲斷速請彂前
来
天會五年二月十四日
議遷都状
在京官寮吏部尚書王時雍等
右時雍等今月二十日吳幵莫儔自軍前傳奉元帥
令旨集議遷都可往是何去處伏覩前来詔書汴京
人民許隨主遷都事大未曾迎接新主非臣民所
敢輕易今舉國生靈巳荷大恩自合一聽令旨豈敢
自擇今恭承嚴命衆議所遷去處如揚州江寧府乞
賜詳酌與新主依前来台旨臨日共議施行謹具申
元帥府伏候台令
天會五年二月日在京官寮吏部尚書王時
雍等状
册大楚皇帝文
維天會五年歲次丁未二月辛酉朔二十一日辛巳
皇帝若曰先皇帝啟造區夏務安元元肆朕纂承不
敢荒怠夙夜兢兢思與萬國同格于治粤惟有宋實
廼通隣貢歲幣以交歡馳星軺而搆好期于萬世永
得無窮盖我有大造于宋也不圖變誓渝盟以怨報
德稱端搆亂反義爲仇譎詐成俗貪婪不巳加以肆
行淫虐不恤黎元號令施張紀綱弛紊况所退者非
其罪所進者非其功賄賂公行豺狼塞路天厭其德
民不聊生尚又姑務責人㒺知省巳父旣無道于前
子復無斷于後以故徵師命將伐罪弔民幸頼天高
聽卑神幽燭細旌旄一舉都邑立摧且眷命攸賜謂
之大寶苟曆數改卜未或偷安故因黜廢以昭玄鍳
今者國旣乏主民宜混同然念厥初誠非貪土遂命
帥府與衆推賢僉曰太宰張邦昌天毓疎通神咨睿
哲處位著忠良之譽居家聞孝友之名實天命之有
歸乃人情之所徯擇其賢者非子而誰是用遣使特
進尚書左僕射同知樞密院事監修國史上柱國南
陽郡開國公食邑二千戶食實封二百戶韓資政副
使榮禄大夫行尚書禮部侍郎提點大理寺護軍譙
縣開國侯食邑一千戶食實封一百戶曹說持節備
禮以璽紱册命爾爲皇帝以理斯民國號大楚都邑
金陵自黃河已外除西夏新界疆場仍舊世輔王室
永作藩臣貢禮時修爾勿疲於述職問音歲致我無
緩於誠心於戲天生烝民不能自立故立君以臨之
君不能獨理故樹官以教之乃民非后不治后非賢
不守其于有位可不慎與予懋乃德嘉乃丕績日慎
一日雖休勿休爾往欽哉其聽朕命
天會五年三月七日
押册金紫光禄大夫左散騎常侍知御史中丞上護
軍彭城縣開國公食邑一千戶食實封一百戶劉
恩
讀册樞密院吏房承旨中散大夫守衛卿上輕車都
尉清河縣開國伯食邑七伯戶賜紫金魚袋張愿
恭
押寳中大夫行中書舍人上輕車都尉太原縣開國
伯食邑七百戶賜紫金魚袋王企中
讀寳樞密院戶房主事銀青榮禄大夫檢校工部尚
書行太常少卿兼侍御史輕車都尉隴西縣開國
子食邑五百戸李忠翊
孛堇忽刺虎充傳宣
東西上閣門使韓企先充禮直官
又有各人從並樞密院差
賜勑
玉册册匣册牀行馬一對
金印(大楚皇帝之寶)寳匣寶牀行馬一對
紅羅窄襖子平面玉御帶(純金龍口束子錦箱全)
銀褐中單烏紗僕頭衣匣
衣牀(行馬全)
楚主與行府書欲親謝
天會五年三月日大楚皇帝邦昌謹致書于國相
元帥皇子元帥今月七日伏奉皇帝聖旨特降樞臣
俯加封册退循庸陋之資何以對揚休命前此固常
死避終不獲辭載惟選授之初盡出薦揚之力尋因
還使附致感悰願亟拜於光儀庶少伸於謝禮未聞
台令殊震危衷遂致從官是敷勤懇重蒙諄諭仰識
眷存然而淹目未前撫躬無措恐浸成於稽緩實深
積於兢惶伏望恩慈早容趋赴候承報示徑伏軍門
拳拳之誠併留面叙不宣謹白
賀南楚書
天會五年三月十三日骨盧你移賫勃極烈左副元
帥皇子右副元帥謹致書于大楚皇帝閤下向承明
詔擇立賢人爰及士庶之謀巳諒聰英之聽且聞天
闕優降册書禮命恭行群情胥悅未遑伸於慶祝不
圖辱於華緘幸容先導微悰繼陪高論今差榮禄大
夫兵部尚書護國軍廣陵縣開國公高慶裔彰聖軍
節度使金紫榮禄大夫檢校太保兼侍御史上騎都
尉隴西縣開國侯李士遷充慶賀使副有少禮物具
諸别幅專奉書陳賀不宣謹白
楚主謝遣使書
天會五年三月日大楚皇帝邦昌謹致書于國相
元帥皇子元帥邦昌猥以菲材誤膺聖擇但俯臨于
甸方庶瞻仰於尭雲對揚璽紱之華激切肺肝之感
懋惟選建實自薦揚願趨謝以陳誠辱賜書而贊善
情文惠厚副以儀物之多恩義並隆煩乎衮冕之貴
静言荷戴詎可名言重念授册以還甫迨彌旬之久
粤從念尚阻造前祈深察於羇悰庶早親於名範
其如懇叩曷究敷陳敏冀英聪俯垂昭鍳今因榮禄
大夫兵部尚書護軍廣陵縣開國公高慶矞等專奉
書陳謝不宣謹白
回南楚書
天會五年三月十四日大金骨盧你移賫勃極烈左
副元帥皇子右副元帥謹致書於大楚皇帝閤下比
遣使下聊申慶禮辱緘封之繼至亦悃幅之彌深其
於感藏未易敷述所云之事佇期翌日仰奉光儀專
奉書陳逹不宣謹白
楚復致書
天會五年三月十五日大楚皇帝邦昌謹致書于國
相元帥皇子元帥比緣慶問尋具謝緘備載請命之
誠實懼凟尊之咎重蒙矜容特賜允俞即祗伏於軍
門方佇瞻於台表其如吹澤曷罄欽誠謹奉書復聞
不宣謹白
行府與楚書
天會五年三月二十三日大金骨盧你移賫勃極烈
左副元帥皇子右副元帥謹致書于大楚皇帝闕下
近辱華音備詳雅意以左丞馮獬𬋩軍郎仲洵皆素
著于忠儉欲俾還于職務竊以上件官將要之定議
係于北遷既来命之克勤何弊府之敢吝簽書樞密
院事曹輔禮部侍郎譚世勣中書舍人孫覿給事中
沈晦閤門宣贊舍人李仔朝散郎汪藻閤門祗候趙
瑰給事中黃夏卿宣贊舍人趙詵右文殿修撰宋彦
通觀察使邢端彦將作少監蘇餘慶少府少監徐天
民少府監丞許汪崔亨復包師道羅公彦宋忠劉思
齊郝敏任良臣武恭孝李琦并人從家眷等或從行
廢帝或因事軍門今並遣還庶俾分任外自来所取
金帛皆係犒賞軍兵之所急用雖不能足數亦且期
大半今楚國肇造本固則安慮因徵括之急重困斯
民亦議權止又有夏國并別事宜今差保静軍節度
使蕭慶觀察使李口諭所云前去計議仰惟高亮
幸察悃愊專奉陳逹不宣白
行府告諭亡宋諸路立楚文字
元帥府勘會往者遼國運衰是生昏德先彂釁端自
爲戎首朝廷爰舉義師奉天伐罪不期宋人浮海計
議候併遼國願割燕雲歲納金縑自依舊例先皇啼
以有容爲德嘉其来意置以不疑即時允許爾後全
燕才下割之如約其爲恩德不爲不多于是要以天
地質諸神明遂立誓文盗賊迯人無令停止亦不得
密切間諜誘優邊民傳于子孫守而勿失旣而宸輿
北返宰執東行不意宋人貪婪無厭稔其姦悪忽忘
前施之義潜包幸亂之謀遽凟誓約結搆兇頑使圖
不軌據京爲叛賊殺大臣邀回戶口啖以官秩密令
納土仍示手書竊行撫諭遂使京畿之地鞠爲寇場
洎天兵臨境魁首奔亡而又接引輙相保蔽更易姓
名授之官爵及至催索傳以僞首旣殺無辜又貸有
罪不仁不恥於此可知朝廷方務含容不形其惡但
誡邊臣戶口之外一無理辨此所以必欲久通和好
之故也尚飾僞辭終爲諱招納叛亡及優民戶使
邊賊出没作過所有歲貢又多愆期背義亡恩莫此
之甚朝廷亦不咎之依前催索亦不聽從反云本朝
幅員萬里民居散漫雖欲根究難指有無况事已往
請別計議據彼迷辭意涉誇謾至于本境行彂文字
輙敢指斥朝廷言多侮謗雖累次移文俟其改過終
不悔悞罔有悛心矧又夏臺實我藩輔忱誠旣獻土
民是賜而宋人忽聚無名之師輙行侵優之事因其
告援遂降朝廷移文解和俾復疆土仍以強辭不爲
依應反云夏人納欵曲有陳請大金方務恩撫初附
之國且料不無曲意姑行順從夏人以爲周至自今
不煩干預自當以道理所在且朝廷方隆恩造下浹
群邦宋夏兩國各蒙其賜所與之地裁之所主肯致
私曲以爲周至豈其詭詐侮慢昩于道理不爲禀從
如此之甚斯則非止侵凌夏國實關不懼朝廷加以
肆行苛虐不恤黎元號令滋彰紀綱弛紊淫詞遍野
虚器盈庭所退者非其罪所進者非其功賄賂公行
豺狼塞路多端巧細聚歛無度役使百倍比屋一空
天厭其德民不聊生尚又姑務責人罔知省巳遂奉
聖詔伐罪弔民亦許夏國相應進討趙主才聞近舉
遠奔淮甸嗣子繼立聲言内禪引以父咎哀泣求和
願以三鎮復尋舊好特爲矜愍遂其所請再修盟誓
一同父約無何誓墨未乾盟言巳變官軍才退援衆
繼集密勑邊臣冀令堅守父雖無道情有可矜悔過
而去其位才復背盟理無可恕覆車而不改轍以故
再奉嚴命重伸弔伐去冬諸路兵馬才到城下累遣
使人尚冀悛改皆蔽而不通至閏月二十五日城破
二十九日少主出降上表待罪尋具申奏奉聖旨先
帝有大造于宋而宋人悖德故去年有問罪之舉乃
因嗣子遣使軍前哀鳴祈請遂許自新旣而不改前
跡變渝愈速是致再討猶敢抗師洎官兵力擊京城
摧破方申待罪之禮况追尋載書有違斯約子孫不
紹社稷傾覆父子敗盟其實如一今既服罪宜從誓
約宋之舊封頗亦廣袤既爲我有理宜混一然念所
舉止在弔伐本非貪土宜别擇賢人立爲藩屏以王
兹土趙氏宗人不預此議應宋之百司並事新君者
其宋之道君少帝妃后已下並巳北遷及委前宋文
武百官軍民僧道書老中大夫同知樞密院事孫傅
等状竊本國前日將相多是上皇時用事誤國之人
自嗣君即位巳来所任宰相亦繼以罪罷將帥率皆
敗亡之餘其他臣僚類皆碌碌無聞此元帥府之所
備知豈敢蔽賢若舉于草澤之間亦非聞望素著人
心必不歸向孰肯推戴兼祖宗德澤在人至深至厚
若別立他姓恐生變亂非所以稱皇帝爱惜生靈之
意若自元帥特選立趙氏一人不惟恩德有歸城中
及方外即便安帖或天命改卜曆數有歸即非本國
臣民所敢預議乞自元帥府推擇賢人永爲藩屏傅
等不勝痛切隕越之至尋以趙氏父子不守信誓爲
罪之深所以必廢趙氏之意往復再三乃云在京必
無其人乞于軍前選立太宰張相公治國事者行府
會驗本官乃去年同康王出質者即許尋舊好之後
少主竊發精兵夜犯禁營寨官兵接戰即時破滅以
其敗盟遂圍京城將臨進攻本官哀泣沉首曰某身
爲宰執出質軍前不意犯于不虞罪當萬死然少主
蒞事日淺盖緣姦臣所誤且乞緩其攻擊因遣使詰
之少主趍迎使人泣而謝罪及至和成洎從軍北行
以北州縣或有不降每欲進擊必自哀求往往有可
愍意及重兵再舉又乞遣使理會雖威之鋒刃不之
避也欲引南進而曰豈有大臣躬親出質不能戢兵
以致交惡而同敵人忍觀其伐主也我頭可斷我身
不可去城破之日驛召而至語及廢國之際號泣躃
踴涕泗交流告乞再造旣見不容或以腦觸柱或以
首投地幾至自絶乃知忠孝剛毅出于其倫忽聞共
戴果謂此人則得其人也然恐難奪其志洎在京百
官差到翰林學士承旨吳开翰林學士莫儔賫状勸
請切聞建邦設都必立君長制國御俗湏頼仁賢恭
以大金皇帝道奉三無化包九有不以混一中外爲
巳私忿專用全活生靈爲國大恩明下詔音曲詢群
議矜從諸夏俾建列藩共推宗公以治國事勘會雖
不許存立趙氏旣奉詔諭擇立賢人以王兹土則于
國于民爲幸亦巳深矣不可告立趙氏伏惟太宰相
公名高今古學通天人位冠冡司身兼衆美碩德偉
望早羽儀於百工嘉謀赤心每勤勞於王事敢望以
蒼生爲憂而不以小行自飾以机政爲慮而不以固
避自謙上體大金擇立存撫之恩下副國人推戴爲
主之念及別有状申行府文武僧道耆老軍民共請
太宰張相公以治國事别有勸請文字竊惟别有辭
譲伏望元帥府更賜敦諭本官早從輿望尋請知樞
密院事漢軍都統劉侍中等同詣具道其由勃然奮
怒曰國雖將破在臣子之分豈容聞此事由以先自
防傋不獲自絶然而閉目掩耳背立偃蹇終不爲聽
但罵文武官寮曰以諸公畏於兵威置我賊亂之罪
寕甘死於此不可活於彼以取後世篡奪之名也然
行府以軍國務重不可久曠尋錄申奏今降到寳册
備禮以璽紱册命爲皇帝以授斯民國號大楚都于
金陵自黃河以外除西夏新界疆埸仍舊世輔王室
永依藩臣其間志氣屹然不動雖多方勉諭以事在
巳然雖死無濟何如就册用拯生靈猶不下飲食累
日幾至滅性遂擁迫入城乃有在京官寮僧道耆老
軍民共集勸請直至今月七日方受册命合行告諭
須議旨揮
京畿路京西路南路北路
京東路東路西路陜西路
鄜延路環慶路秦鳳路熙河路
京兆府河北東路淮南東路
西路
右下逐處各可照驗應宋之舊臣或作藩鎮並事新
君軍國之務事無大小一切聽其處分敢有違誤或
妄稱舊恩輙有動衆以優軍民不獲安業者即是叛
命之人夫趙氏累世之君也猶以失道假手于我今
大楚皇帝推戴儻有拒命雖有愛惜生靈勸懲之義
當在必行則玉石俱焚豈能無之宜在所暁悉此意
一切並聽節制以副聖旨撫綏安寕之意仍仰就便
指揮暁告所轄合于去處知委具依准施行状申
天會五年三月二十六日
與楚計會陕西地書
天會五年三月二十七日大金骨盧你移賫勃極烈
左副元帥皇子元帥謹致書于大楚皇帝闕下勘會
承准朝廷降到大楚皇帝册文自黃河以外除西夏
新界疆埸仍舊并當府所奉宣命楚夏封界就便從
長分畫施行者今議定東自麟府路陽溝東㡳黃河
西岸西歷暖泉鄜延路米脂谷米脂寨大谷米谷開
元堡臨夏寨聖塔谷威戎城萬安川殄羌寨盧闍川
杏子堡鵓鴿谷萬全寨木場谷累勝寨環慶路威邊
寨麥川堡定邊軍賀家原阿原堡木苽堡九星原通
歸堡定戎堡卧山寨臺興平城巢寨谷序鷄嶺秦市
川委布谷口涇原路威川寨賀羅川賀羅口板井口
通關堡蕭關古蕭關秋川堡緩戎堡鍬钁川口中路
堡鍬钁川堡西安州山前堡水泉定戎寨亂山子北
谷川秦鳳路通懷堡打乘川征乘川征原堡古會州
自北直至㡳黃河依見今流行分熙河路盡西邊以
限楚夏之封所有地界如或指定地名城堡處所内
有出入懸邈者相度地勢各容接連兩相從便分畫
布此悃悰冀爲孚察專奉書陳逹不宣謹白
楚回書
天會五年三月日大楚皇帝邦昌謹致書于國
相元帥皇子元帥比遣使指申諭夏疆巳附致於悃
誠復勤書於誨恭聞宣命俾分畫之從長兹奉令慈
指地名而開示東自麟府路陽溝東底黃河西岸西
歷暖泉鄜延路米脂谷米脂寨大谷米谷開光堡臨
夏寨聖塔谷威戎城萬安川殄羌寨盧關川杏子堡
鵓鴿谷萬泉寨木場口累勝寨環慶路威邊寨麥川
堡定邊軍賀家原阿原堡木苽堡九星原通歸堡定
戎堡臥山臺興平城巢寨谷序鷄嶺秦市川委布川
涇原路威川寨賀羅川賀羅口板井口通關堡蕭關
古蕭關秋川堡緩戎堡鍬钁川口中路堡鍬钁川堡
西安州山前堡水泉定戎寨亂山子北谷川秦鳳路
通懷堡打乘川征乘川征原堡古會州自北直至抵
黃河見今流行分熙河路盡西邊以限楚夏之封其
間懸邈各許相度便宜以至接連兩相從便巳具遵
於定議當即接於伻圖其或未安尚容再禀仰祈英
鍳洞照微衷謹奉書復不宣謹白
與楚减免銀絹錢書
天會五年三月二十九日骨盧你移賫勃極烈左副
元帥皇子右副元帥謹致書于大楚皇帝闕下會驗
宋時除依遼國舊例歲輸銀絹五十萬兩疋外别錢
納一百萬貫物以代燕地所出今若依例輸納且念
地旣分割民有凋弊特免錢一百萬貫减放銀絹二
十萬疋每年共議納三十萬疋銀絹各半其數亦依
舊例交割布此悃悰冀爲亮察專奉陳逹不宣謹白
楚謝减銀絹錢書
天會五年四月日大楚皇帝邦昌謹致書于國
相元帥皇子元帥重勤書誨祗荷矜慈惟前朝之所
輸准定數而有舊俯念地土割裂之後方當人民凋
弊之餘曲賜寬矜悉從蠲免特免錢一百萬貫外减
放銀絹二十萬兩疋每年共議納三十萬疋兩銀絹
各半其數一依舊例交納所蒙指諭悉已遵承其於
感戴之心難盡敷陳之素仰惟聪哲深亮悃誠謹奉
書陳復不宣謹白
楚回書
天會五年四月日大楚皇帝邦昌謹致書于國相
元帥皇子元帥祗領華緘且欽隆指城破不取已歸
全度之仁軍賞姑停載荷哀矜之賜以至蠲免歲納
之數悉繫始終恩顧之私惟頂踵之所蒙雖膚髮而
可割所有三十萬兩疋纔候措置就緒請依令旨排
辨伏祈英亮垂鍳卑悰謹奉書陳復不宣謹白
元帥右監軍與楚書
天會五年七月日元帥府右監軍謹致書于大楚
皇帝闕下昨者宋人不幸趙氏敗盟由此出師至於
國都乃廢宋而造楚本以示懲勸于後来者也班師
之日定約具存貴心腹以相知凡事爲而必逹距今
累月聞無一音𬗟想其間不知何似所約陕西之地
巳属夏國之疆頃被彼人請分兹土伏冀早爲割獲
用副悃誠暌違去此旣遥動静於兹未悉回復之際
次第相聞商氣方清願膺繁戬今差朝散大夫少府
少監飛騎尉縣開國男食邑三百戶賜紫金魚
袋牛慶昌六宅使銀青榮禄大夫檢校太子賓客兼
殿中侍御史雲騎尉樂詵專奉書陳逹不宣謹白
康王與帥府通問
今月十九日准黃河南岸遣過兵士丁俊馬立等二
人賫到稱大宋皇帝奉使國相元帥通問所諜封當
府照到来牒上題寫大宋二字尋與都統所同共商
量爲國號不同不敢收留巳回牒却於元差来人處
賫回及巳具申禀元帥府施行候奉到指揮别行牒
去訖今錄白通問所元来公文粘連在前湏至申覆
者
右謹如前伏乞元帥府照驗施行
天會五年七月二十六日
康王書
建炎元年六月日大宋皇帝致書大金國相元帥
帳前盖聞天屬所繫遇患相收隣國之交行道爲福
輙披哀懇用徹聰聞顧大義之當然宜高懷之洞照
痛念本國遠通貴朝原其浮海之初各有誓山之志
事有可恨謀因不臧一變懽盟重罹禍故興言及此
雖悔何追昨爲將命之行深冀接辭之幸取道偶異
有懷弗宣逮提入衛之師承命再和之詔初謂登陴
而不下荷德何言終聞舉族以階行措躬無地便欲
自投於死所莫能終拂於輿情繼體非心抆泪盈握
巳思投告無所乃惟博逹必照幾微理有天常不多
尚人者盖識消息盈虚之數天無私覆非大亡道者
皆有扶持安全之心諒國相元帥持擴大度深矜至
衷資二帝之南遷擇六宫而偕從無留宗族併返官
聮上承天地好生之心俯慰黎元願息之意儻施恩
之出此宜圖報之何如四海流聞必服柔而慕德上
穹降鍳亦眷祐以垂休兹惟治國之遠圖不特冲人
之私幸炎蒸在候調護惟宜有二帝諸后問安表牋
併望指揮即令通逹許人進見以慰夐瞻慕之心有
少禮物具如别幅謹白
回康王書
天會五年十月四日元帥右監軍右都監同致書于
前宋康王閣下日以亡宋累違誓約故前年有城下
之盟洎成之後不務遵奉反圖不軌雖使悔之終
無悛改故今年有滅國之舉汴人旣與執迷理共夷
戮而登城不下擇之賢人蓋以罪有所歸肯多上人
而違全安之心乎至於告諭諸路不許復思趙氏亦
使後世爲人上者恡于盟信不敢放縱以爲深戒豈
是巳甚耶今閤下身旣脫網亦合守分輙竊入汴邑
僣稱亡號遣使詣府一無遜辭反求父兄宗親官聯
而隂遣軍兵頻来戰閗詳味其意全無追悔父兄之
誤特有以力抗拒之心况朝廷所立大楚皇帝不言
所在之處帥府議定割與夏國陕西諸路之地有無
巳未依從難議允聽今因人使回專奉書陳逹不宣
白
伐康王暁告諸路文字
元帥府勘會昨爲宋人不守恩義反圖不軌故天會
三年初有問罪之辭趙佶以前非罪巳棄位奔迯嗣
子桓幸釁稱君哀鳴請命割其府復講舊歡旣而誓
墨未乾叛音荐至王師才退賊衆仍集故天會四年
復興亡宋之師汴城旣克趙氏遂遷原其士民附于
昏德各宜誅戮以徇強迷然朝廷以爲罪旣有歸愚
民何咎乃立太宰張邦昌爲大楚皇帝以主斯民此
亦朝廷有大造于宋也不期蒼穹降禍汴邑更端推
戴趙構妄稱興復阻絶津路敢肆窮兵遂使武士死
於鋒刃填于溝壑居民苦于流離無有聊生猶有數
犯疆場搔優邊民且趙構雖係亡宋之餘是亦匹夫
非衆人共迷無由自立此無知之構飾巧端惑亂人
心亦惑於巧說以致如此是知罪亦係于輿人故仰
承嚴令重申大伐統領重兵諸路齊進趙佶嘗誇本
朝幅員萬里居民散漫蓋以朝廷裂全燕益其國縦
常勝增其力此其所以恃頼巳甚貪求無厭反圖不
軌之由也全燕常勝皆復歸化外并晉之地古謂雄
藩趙魏之民昔稱冨庶全此之際尚不能禦悉爲我
有况又關西隴右亦云驍銳别有圖謀之計趙氏之
所恃者汴洛殘民而已其餘不可言也以我雄師何
往不獲期在必克指日定亂此非威脅人所共知若
趙構暁悉此意親詣轅門悔罪聽命則使與父兄圓
聚復立大楚而已如張氏已遭鴆毒則別擇賢人使
斯民有主而已秋毫肯犯若或仍敢恣強終無悛悟
即許所在士民僧道齊心擒送以靖國難若亦不慎
去就稍拒官軍者不即擒送及不住優亂新邊即是
以迷固迷與亂同道自取塗炭罪宜不宥累年征討
定無蘇息今暁告示須議旨揮
右下應係亡宋諸路州府軍縣官僚僧道耆老軍
人百姓可各照會審擇長計無招後悔付逐處准
此
天會五年十二月二十三日
差劉豫節制諸路總管安撫暁告諸處文字
趙氏自結義本朝屡爲誓約重犯罪愆故於天會三
年興兵問罪父佶旣走子嗣哀鳴求好復立嚴誓要
諸天地質諸神明其于委細一如父約豈謂官軍才
退子戾佶前故於天會四年復舉師旅廢滅趙氏汴
人旣附昏德復抗官軍亦宜按以軍令原其罪本已
有所歸並蒙寬宥重念斯民本朝旣不貪土又不可
久以無主仍委亡宋臣僚選舉道德隆懋堪爲人主
者咸薦張氏綽有人望克兹重任立爲大楚皇帝繼
主其民朝廷推亡固存之義不謂不深不期趙氏遺
孽竄在彼遠潜謀不軌輒行廢立故自天會五年又
舉大兵擒捕興復所有趙氏本末罪状已具暁諭今
緣逆賊迯在江浙比候上秋再舉暫就凉陘勘會南
民久習澆訛雖丁寕說諭尚方違背况亡宋諸路前
後攻降撫定除陕西行府別有措置外京東京西淮
南等路并河北州府不少比至擒獲趙構别立新主
以来若不依行府已奉便宜行事宣旨選擇幹事官
員主領亦慮相次又被僞賊暗竊連合妄起事端枉
遭禍敗須議指揮
右下知濟南府劉豫可知東平軍府事京東東西
淮南等路安撫使兼諸路馬步軍都總管大名開
德府濮博濱棣滄德州亦在節制凢諸事體且(循宋)
舊例其徭役賦歛會驗宋時特係煩酷速宜就長
規計務使民便至於獄訟亦要寬簡刑罰臨事制
宜勿拘常法其有未經納欵州府軍縣仰差人具
說禍福利害招攜歸業免於前来再舉枉遭驚懼
其間若有勞效一心歸順公務幹辦者無問士庶
並依宋時例格摏擬合補資級就便出給公㩀候
立新君别給正行付身所有安撫使職分合得請
俸并本司合用司吏公使人力若依京東西路安
撫司已設置人數分例或有今来事體比舊重大
約量添置更於民間疾苦特行减損亦自從宜畫
定行府更慮諸路府猶有執迷不從或輙叛亂巳
留重兵分屯衝要處所仍摘留元帥左監軍分司
在此從宜措置施行若有如三事理本司力難克
制仰計會申覆左監軍取候指揮若諸州縣職員
内見有闕或不任職事至於計運勸農等事須至
設官即許便行差填替換旋報監軍照驗不得有
違慢易并下揚真楚泗泰沂海徐濱棣滄德慱淄
青恩清等州襲慶東平開德大名等府雎陽高郵
天長等軍可照驗並聽安撫使司節制不得有違
付逐處准此
天會六年二月日
天會四年冬元帥伐宋師次高平縣先遣烏
陵思謀天使入汴致書至五年二月六日廢
宋少主桓爲庶人實錄(宋中書舍人孫覿撰)
天會四年十一月十六日大金骨盧你移賫勃極烈
左副元帥自太原進兵次澤州十七日次高平先遣
使烏陵思謀致書宋少主以興師問罪之意欲割河
爲界俾分遣大臣詔諭河東北兩路兵民交割仍先
具凡所聽命不違國書還執烏陵思謀即日馳馬上
道十九日渡河河上守卒無一人在者聞天軍至悉
散去矣所過居民藉藉有語往往瞋目相視間關數
百里二十日次汴都忽遇南軍數百騎圍之數重城
門閉不得入日巳夕詔開順天門館於都亭驛越一
日入見崇政殿跪致書具申諭書意并欲干戾人蔡
京童貫王黼李剛吳敏陳通詹度馬擴張孝純家属
等九人執赴軍前宋主即日報書引咎自責祈請備
至遣門下侍郎耿南仲同知樞密院事聶昌持詔分
畫兩河四十四州軍詔意大抵謂爲人父母豈忍爲
此盖不復巳苟全汝生皆吾民也勿懷顧望抵晚陛
辭復令騎吏數百護送出關宿瓊林苑軍士相聚詬
罵通夕不敢寐遲明遂行約二十五日次河陽遇元
帥遂引兵而南河流淺涸不用舡筏策騎而渡閏十
一月二日駐都之青城三日復遣烏陵思謀同借保
静軍節度使蕭慶借司農少卿楊貞幹致書欲畫河
内州郡并前次使人所索官吏漏落之數如蔡攸徐
處仁王安中李彌大劉韐折彦實折可求吕仲王禀
及趙良嗣蔡靖高世由范直方滕茂實李嗣本家属
并約少主出城會盟以示大信烏陵思謀等持書扣
城城上皆持滿相向遂駐射又策馬前使二日復投
矢石見拒薄暮傳詔繼止都亭驛七日入見崇政殿
八日得旨詣都堂與三省長官何㮚等集議獲報書
第言始割三鎮即遣馮獬李若水如約復議畫河又
遣耿南仲聶昌分詣而會盟不從九日陞辭出安上
門復命十四日又遣烏陵思謀等致書云使還少主
以會盟爲疑可遣右僕射何㮚赴軍前計議而以上
皇皇弟越王太子爲質翌日烏陵思謀病卧館中不
能朝詔中使挟太醫馳視十七日得旨乘肩輿入對
不拜詔内侍給扶奏事畢免辭謝以皇伯保順軍節
度使開府儀同三司安康郡王士說同馮獬計議留
何㮚不遣詔烏陵思謀乘臥輿還報旣還止帳中元
帥遣數毉臨視黎日輿疾詣帥復命以歸二十四日
疾有瘳二十五日大軍自南壁登城元帥傳令不得
輙下城縦掠二十七日宋少主遣宰相何㮚中書侍
郎陳過庭皇弟濟王栩請命二十九日又遣皇叔燕
王侃越王偲皇弟鄆王楷景王𣏌濟王栩祁王模莘
王植徐王棣沂王㮙和王栻信王榛凢一十一人請
命於元帥而不淂見苐遣皇弟四人還諭少主令速
出郊三十日昧爽少主素隊出南薰門大臣侍從親
王等從者四百人烏陵思謀傳元帥旨迎勞少主畢
遂舘伴少主于青城宰執泣十二月二日少主降服
上表稱臣待罪表云長驅萬里遠勤問罪之師全庇
一宗仰戴隆寬之德感恩念咎俯極危衷臣猥以眇
躬奉承天統懵不更事濟以學非昧於知人動成過
舉重煩元帥遠止陋邦三里之城巳失藩維之守九
廟之祀幾成煨燼之餘不圖深仁曲假殘息兹蓋伏
遇伯大金皇帝乾坤之施甚慱日月之照無私不怒
之威旣追蹤於湯武好生之德且&KR1275;美於唐虞弗念
一夫之辜特全萬人之命宇廟載肅宗廟復安文軌
旣同永託保全之惠雲天在望徒深向往之誠臣謹
奉表稱謝以聞表入復令易服稱謝爲待罪云焚香
贊拜禮畢見二帥於端城殿酒三行烏陵思謀復陪
少主入城次南薰門城中官吏軍士父老持香花迎
於門内者填塞道路呼萬歲聲徹數里悲涕交下少
主泣涕不止少主還内舘烏陵思謀於都堂始括馬
幾萬疋又出内帑一千萬縑犒軍金銀表叚不能副
所須詔開封府尹自府庫洎臣寮戚里夫姓之家悉
皆蒐取而所得不及百之一少主自是不御殿惟坐
祥曦小殿見使人等五年正月九日元帥以書約少
主議事十日烏陵思謀復館伴少主於青城親王位
西廡下始取冠冕法服上所尊號玉册大駕法駕鹵
簿五輅副輅九鼎八寳國子監書板三舘秘閤四部
書太常禮物大成樂舞明堂大内圖以至乘輿服御
珍玩之物翰林醫官教坊樂工官人内侍各以百十
數少主日遣使數軰降親札督責有司輦致軍前二
月六日出大金皇帝所降詔廢宋少主素服望闕受
詔大臣親王侍從皆從禮畢還舘讀詔云既爲待罪
之人自有易姓之事廢帝抒恩良久易衣撒榻乃坐
諸王在傍流涕嗚咽元帥即遣左丞馮獬樞密曹輔
入侍廢帝大臣何㮚以下悉散從軍中薄晚元帥傳
諭廢帝親筆召太上皇太上皇后妃嬪皇姬以下悉
詣軍前翌日太上皇太上皇后鄭氏出城元帥復令
烏陵思謀出迎且辨姦詐即引入與廢帝同膳廢帝
詣上皇相持號慟上皇獨毅然不改容曰天之所廢
吾其如天何未幾諸王嬪御以下畢至親王二十八
人帝姬一十五人皇太子一人諸王男女一十六人
元帥日遣使問上皇二后廢啼起居供饋甚厚凡所
湏用悉取無禁遣馮獬曹輔出館
遼主耶律延禧降表
臣耶律延禧言今月十八日西南西北兩路都統府
差蕭愈等賫到文字該准奉詔旨招諭者伏念臣祖
宗開先順天人而建業子孫傳嗣預功德以守成家
有大遼權持正統拓土周數萬里享國餘二百年從
古以来未之或有迨臣纂紹即巳妄爲恃太平旣久
之時墮累代常行之法寖行侮易先忤交和輙無名
以行兵望有捷而張勢曲直旣顯勝負自分雖黷武
之再三曾敗績之非一往馳信使永講前懽特蒙天
地之恩許結弟兄之睦臣更爲眩惑弗克遵依以是
再引戈矛重尋釁隙民神共怒智力俱窮寳命旣歸
神噐難守宗廟傾覆甘承去國之羞骨肉見俘獨作
迯生之虜非天時之未識緣巳罪之尤深宣諭幸聞
宸恩得浃臣自知咎惡猶積兢惶伏念皇帝陛下念
上世之舊懽恕愚臣之前過許奉先人之祀留爲亡
國之餘則百姓荷再造之恩一族感聚居之義謹與
見在從官望闕俟罪
遼主謝免罪表
(臣)延禧言四月八日賫到詔書一道特免臣罪及撫
諭仍與西南西北兩路都統勃極烈同朝見者豈不
自知合被罪盈之責將何以報特蒙望外之恩欣幸
越常兢惶失次伏惟皇帝陛下仁洽萬物道配二儀
猶推不忍之心靡追旣往之咎温頒天語秩振德音
俾底安全特寬罪戾非一身甚幸免武湯問罪之威
抑舉荷唐虞好生之德今專俟都統孛極赴闕同
行次
降封遼主爲海濱王詔
勑可大遼皇帝延禧定矣廢興之數雖謂任天迹其
榮辱之来無非象德從古巳降其事皆然以爾長惡
謂之不君積釁至於亡國比讒逆直侮聖矜能烝滛
見亂於人倫驕佚不移於性本銅山属弄臣之軰金
穴藏外戚之家對之終日無話言行之當代唯亂政
淫刑以逞視妻子如豺狼典禮不修輕人臣如犬馬
旋聞中外大紊紀綱朋邪與忠正無分優倡共后妃
雜處室如懸磬猶能峻宇雕墻人之流離不輟從禽
逐獸邦之杌隉民曰怨咨方當降罰之時更稔怒隣
之意蕩搖我邊鄙招納我叛亡爰自先朝以脩武事
我師直而順動彼勢屈以自摧曾于奔背之間輙有
和成之請即為恩義許結弟兄更張美矣之辭矯示
友于之孽旣自作禍從此深骨肉見俘宗祧失守
疇昔大勢已謝徒銜去國之悲于今後事何為莫有
逃天之計自知窮蹙方以歸投然嘉来意之甚勤其
柰罪條之具在旣爲天之廢棄又爲民之仇讐加之
斧鉞則豈謂無名投諸魍魉則誰云不忍事難與恕
朕固合爲載念取亂覆昏属兵武有成繼續絶興
廢是國家非常之恩勉降新封止除舊號可封爲海
濱王其供帳安置並如典例嗚呼朕循故事無專巳
以妄爲爾有前非宜撫躬而内省祗服厥命以保乃
身故兹詔示想宜知悉
遼主謝封海濱王表
(臣)延禧言今月七日伏蒙聖慈特賜詔書一道降封
臣爲海濱王者罪當不免誠天下之公言恩反有加
見聖人之全度事来望外喜見憂中伏念臣粤自祖
宗肇有社稷山河固國開數萬里之提封功德浃民
享二百年之福禄迨臣繼統之後昧於守成之難矜
恃太平作爲多罪先絶隣好輙造釁端遂出無名之
師果爲有德者勝未更十載併失五都左右以之離
心中外以之解體漸及窘迫旋至播遷命寳已歸神
噐安在朝夕莫保骨肉見離伶俜一身凄苦萬状昔
兵連怨結幾年忤先帝之心今勢盡力窮何計迯吾
君之手伏承皇帝陛下具依遺旨明諭聖言許臣不
死之恩恕臣旣往之咎故當道聽是即歸怀今則先
廟告成中宸賜見凌兢失魄慚汗何顏即加斧鉞之
誅止爲當罪如投魑魅之處非不甘心豈謂遽易刑
章曲從禮典所幸得全性命敢希天上之恩何期不
伍公矦更賜日中之號此蓋皇帝陛下大明偏照至
德兼容取亂侮亡仗殷周之義繼絶興滅推唐虞之
仁以致此身得承先祀儻九廟之靈不昧潜亦知恩
况百口之属更生何忘報德
郭藥師拜降表(天會四年正月)
相時而動動止固未之有常順天者存存亡寕可以
不察事属巳定人難執迷伏惟皇帝陛下祗奉先猷
紹隆正統皇天所以假手而誅亂生民所以延頸而
徯蘇臣等素提一旅之師旋属百六之運自秦晉之
捐伐洎文后之擅權政教皆失其紀綱恩威不行於
咫尺十家欲叛者八九一日將死者再三在亡遼無
可事之君顧大金有難歸之路故率萬兵而附漢然
嘗三載以撫燕宋主載嘉秦官是予念感一飱之惠
尚思殞七尺之軀故窮捍禦之勞庶圖報荅之效戰
卒旣寡餘力何施矧知上帝之是依敢思因獸之猶
闘豈一身之是惜念百姓之無辜頃者東徂雖曾雷
震之敢犯今焉北面尚期天地之有容臣等謹以全
燕文武官吏將校并馬步甲兵十萬及係官斛粟錢
帛諸物等謹陳表上進以聞
賀宋畫河請和表(天會五年正月知樞密事劉彦宗上表)
我伐用張果獲師中之吉罪人斯得旋為道左之降
凡預見聞孰不呼舉竊惟有宋昔謂殊隣姑馳一介
而来請講兩朝之好推誠一待背德不恭乃父隂結
於平山旣渝海上之約厥子不割我三鎮又愆城下
之盟殆惡貫之旣盈蹈覆車而不戒聖筭先定天兵
載揚以蟻蟲蚊蚋之屯戰貙虎熊羆之士且天助者
順人助者信既弗履行雖城非不高池非不深詎能
固守彼衆狼狽而失據我軍奮躍以登陴夷門之火
始燃汴河之水皆沸臣主無捐軀之所社稷有累卵
之危問使絡繹之求哀諸弟涕淚而拜叩申致畫河
之請敢迯削地之誅且能修臣子之極恭惟所命令
是用存朝廷之大體不即滅亡巳昭討叛之形又著
服柔之義金鼓一動威德兩全此蓋皇帝陛下旋乾
轉坤開日闢月逍遥游息而廣土以定拱揖指顧而
大事聿成巍巍武功高冠百王之上煌煌國步獨尊
六合之間臣叨處鼎司出提兵柄逢千年之會徒共
快於斯時奉萬年之觴恨阻陪於列辟
皇弟諳板勃極烈果等賀俘宋主表(天會五年正月)
伏覩破汴俘獲宋主者釁生隣國宜我伐之用張佑
自皇天果罪人之斯得照臨之下抃舞攸同切以天
棄宋邦運終趙氏爲隣數載取怒兩朝佶則背先帝
之恩遽渝海上之約桓則負吾皇之義又違城下之
盟惟父子之罪同條故神人之心共棄既爲吾愾心
訖誅士王旅嘽嘽往專求於首惡虎臣矯矯思亟奏
於膚公羽檄旁飛神旗南指郡縣既下城壁俱摧全
軍徑濟於黃河王氣潜消於赤縣堅甲利兵固資義
勝高城深壘其如德何自知天網以難迯俱詣軍門
而請罪望闕虔籲天之請在郊展銜壁之儀願上板
圖乞爲臣属獲諸殷紂武王自誓於商郊紲彼秦嬰
高祖親營於㶚上未如聖代專委師臣去年獲遼國
之君遥聞捷報今日俘汴都之主坐聽降音不出戶
庭克平海宇此蓋皇帝陛下神謀獨運廟筭無遺甫
踰載稔之間繼有非常之事告成先廟振不墜之英
風傳報諸侯聳無之疆勢六合之内罔不服千古
以来未之有如臣等叨備宰司獲承聖略媿無禆贊
徒幸遭逢元會在辰式集四方之賀愚誠歸美敢揚
萬壽之休
左副元帥宗翰右副元帥宗望賀俘宋主表
(臣)等奉詔伐宋屢克城邑繼至汴京閏月二十五日
克汴三十日宋主趙桓出城今月二日率其諸王百
官國人僧道望闕稽首跪上降表者稔惡弗悛自難
迯於天網得道多助孰敢抗於王師惟宋永八世之
承平恃百年之儲積内有甲兵之備外無邊境之虞
以其隔大海之遥未嘗通先朝之問太祖大聖皇帝
誕膺歷數肇造邦家彼乃密修浮海之勤懇致復燕
之請輙憑一介遂割兩京曾未立於歲時巳遽忘於
恩造動摇我封部招納我叛亡皇帝陛下以生靈爲
心擴乾坤之量但令理辨曲示含容迄無意於改圖
方以師而問罪佶則倉皇而遜位桓惟哀泣以求存
議割三府之疆請復兩朝之好豈意我師甫退信誓
又渝兹益重於前愆累再煩於天討蓋憑成筭以㡳
全功遂令繼世之君俱為亡國之虜威靈遐暢文軌
大同(臣)等出分閫外之憂坐獲師中之吉躬齊五伐
不勞仗鉞於商郊仰祝萬年願效奉觴於漢殿
降封昏德公詔(天會六年八月太宗皇帝實錄内錄到)
制詔佶曰王者有國當親仁而善隣神明在天可忘
惠而背義以爾頃爲宋主請好先皇始通海上之盟
求復山前之壌因嘉懇切曾示允俞雖未夹擊以助
成終以一言而賜地星霜未變釁隙巳生恃邪佞爲
腹心納叛亡爲牙爪招平山之逆黨害我大臣違先
帝之誓言愆諸歲幣更邀回其戶口惟巧尚于詭辭
禍從此開孽因自作人神以之激怒天地以之不容
獨斷旣行諸道並進往馳戎旅收萬里以無遺直抵
京畿豈一城之可守旋聞巢穴俱致崩分大勢旣以
云忘舉族因而見獲悲銜去國計莫逃天雖云忍致
其刑章無奈巳盈於罪貫更欲與赦其如理何載念
與其底怒以加誅或傷至化曷若好生之悪殺别示
優恩及降新封用遵舊制可封爲昏德公其供給安
置並如典禮嗚呼事蓋稽於往古曾不妄爲過惟在
于爾躬切宜循省祗服朕命可保諸身
降封昏德侯詔
制詔桓曰視頽網以弗張維何以舉循覆轍而靡改
載或爾輸惟乃父之不君忘我朝之大造嚮因傳位
必冀改圖且無悔禍之心翻稔欺天之悪作爲多罪
矜恃姦謀背城下之戴恩不割三鎮搆軍前之二使
潜發尺書自孽難逃我伐再舉兵士奮威而南指將
臣激怒以前驅壁壘俱摧郡縣継下視井惟存乎茅
絰渡河無假於葦航豈不知徒嬰城守果爲我獲出
詣軍前尋敕帥臣使趋朝陛罪誠無赦當與正於刑
名德貴有容特優加於恩禮用循故事俯降新封可
封爲昏德侯其供給安置並如典禮嗚呼積釁自於
汝躬其誰可恕降罰本乎天意豈朕妄爲宜省前非
敬服厥命
昏德公表(天會七年八月)
(臣)佶伏奉宣命召臣女六人賜内族爲婦具表稱謝
伏蒙聖恩賜敕書奬諭者仰勤睿眷曲念孤蹤察流
寓之可憐俾宗藩之可託伏念臣棲遲一已黽勉四
遷顧齒髮以俱衰指川途而正邈獲居内地罔間流
言得攀若木之枝少慰桑榆之景此盖伏遇皇帝陛
下擴二儀之量孚九有之私用獨夫所守於偷安辨
衆情免涉於疑似臣敢不誓堅晩節力報深恩儻伏
臘稍至於蕭條頼葭莩必濟乎窘乏尚祈鴻造俯鍳
丹衷(臣)無任瞻天望聖激切屏營之至
又謝表(昏德公重昏侯經過詔遣使館之賜以幣帛酒食仍許其諸女相見昏德公上表謝)
天恩下逮巳失秋氣之寒父子相歡頓覺春光之暖
遽沐絲綸之厚仍蒙縑縳之頒感涕何言驚惶無地
竊以(臣)家属萬指流寓三年每憂餬口之難忽有聯
親之喜方虞季子之幣誰憐范叔之寒旣冐寵榮愈
加驚悸此蓋皇帝陛下唐仁及物舜孝臨人故此冥
頑曲蒙保衛天階咫尺無緣一望於清光短艇飄颻
自此回瞻於魏闕
重昏侯謝表
暫留内殿忽奉王言特許手足之相歡更被縑絪之
厚賜喜驚疊至恩旨非常伏念(臣)禀性冥頑賦資忠
實負丘山之罪天意曲全聯瓜葛之親聖恩隆大方
念無衣之卒歲遽欣挟纊之如春此蓋伏遇皇帝陛
下内恕及下勞謙損巳雖天地有無私之覆載而父
母有至誠之愛憐念報德之何時懷此心而未巳
昏德公表
(臣)佶言伏蒙宣命差官舘伴臣赴鶻里改路安置於
今月二日到彼居住者曲照煩言止從近徙仍㪟姻
好尚賜深憐大造難酬撫躬知幸竊念(臣)家属萬指
流寓連年自惟譴咎之深常務省循之效神明可質
詎敢及於非圖天地無私遂得安於愚分驚濤千里
顛躓百端幸復保於桑榆僅免葬於魚鱉此蓋伏遇
皇帝陛下垂丘山之厚德擴日月之大明非風波而
可移亦浸潤而不受回瞻象闕拜沃澤以馳心仰戴
龍光感孤情而出涕
册大齊皇帝文
皇帝若曰朕聞公於御物不以天下爲巳私職在牧
民乃知王者爲通器威罰旣以殄罪位號宜乎授能
乃者有遼運属顛危數窮否塞獲罪上帝流毒下民
太祖武元皇帝仗黃鉞而拯黔黎秉白旄而誓師旅
妖氛旣掃區宇式寕爰有宋人来從海道願輸歲幣
祈復漢疆太祖方務善隣即從来議豈意天方肇亂
自啟釁階隂結叛臣賊虐宰輔招集姦匿優亂邊陲
肆朕纂承仰承先帝姑存大體式示涵容乃復蔽慝
遁逃夸大疆域肆其貪狼起其紛争優吾外属之藩
隣取其受賜之疆土因彼告援遂與解和終莫聽從
巧爲辭拒爰命將帥敦諭盟言許以自新終然莫改
偏師傅汴首罪奔淮嗣子哀鳴請復歡好地畫三鎮
誓卜萬年凡有質要悉同父約既而官軍未退夜集
衆以犯營誓墨纔乾密傳檄而堅壁私結人使隂搆
事端以致再遣師徒詰兹敗類又起畫河之議復成
緩戰之謀旣昧明神乃昭玄鍳京城摧破鼎祚淪亡
無併爾疆以示不貪之德止遷其主用張伐罪之心
乃建新封俾守舊服庶能爲國當共息民不料懦儒
難勝重任妄爲退讓反䧟誅鋤如構者宋國罪餘趙
氏遺孽家乏孝友國乏忠勤銜命出和巳作潜身之
計提師入衛反為護巳之資忍視父兄甘為俘虜事
雖難濟人豈無情方在殷憂樂稱僣號心之幸禍于
此可知乃遣重兵連年討捕比聞遠竄越在島夷重
念斯民亂於無主久罹塗炭未獲昭蘇不委仁賢孰
能保定咨爾中奉大夫京東西淮南等路安撫使兼
諸路馬步軍都總管東平府事節制大名開德等府
濮慱濱棣德滄等州劉豫夙擅直言之譽素懷濟世
之才居于亂邦生不偶世百里雖智亦奚補于虞亡
三仁至高或願從於周仕當姦賊優攘之際愚氓去
就之間舉郡来王奮然獨斷逮乎歷試厥勲克成夫
委之安撫德化行任之牧尹獄訟絶付之總戎盗賊
悉專之節制郡國清况有定衰撥亂之謀必持拯變
扶危之策使民無事則槖弓力穡有役則釋耒荷戈
罷無名之征寝不急之務徵遺逸舉孝廉振紀綱修
制度省刑罰而去煩酷發倉廪而息螽螟神人以和
上下忻應比下明詔詢考輿情列郡同辭一心仰戴
宜即始歸之地以昭建業之元是用遣使某官高慶
裔副官韓昉備禮以璽紱寳册命爾爲皇帝國號大
齊都大名府世修子禮永貢虔誠錫爾封疆並從楚
舊更相安集自相攸居爾其上體天心下從人欲忠
以藩王室信以保邦圻惟天難諶惟命靡常常厥德
保厥位爾其勉哉無忽朕命
劉蜀王進封曹王制
制曰嚴寶册以薦鴻名既俯從於縦欲布恩書以敷
惠澤宜大渙於群生眷予異姓之王夙有同寅之德
肆頒明命孚告治朝蜀王劉豫敦大而直方高明而
寬厚早居南服以直言強諫聞於時頃在東州以智
略英資長於衆八年享國一節事君審運會之有終
識廢興之大義視去位如脫屣以還朝爲登仙向之
富國彊兵何覇王之足道今也樂天知命豈得喪而
能移爰因慶賞之行益示褒榮之異胙以陶丘之壌
昌其井絡之封於戲列土以建矦邦誓巳堅於帶礪
盡忠以藩帝室心宜炳若丹青茂對龍光永綏福禄
可進封曹王食邑一萬戶食實封一千戶令有司擇
日備禮册命主者施行
曹王劉豫謝表
禮成大册澤霈普天特例進其封階不遐遺於舊物
望闕拜命闔門感恩(臣)豫誠歡誠忭頓首頓首伏念
(臣)昔仕本朝粗歷要官昧方枘圓鑿之理竭徙薪曲
突之忠項氏將亡以范增而不用周家旣勝以箕子
而来歸試用微能援升大位辭不獲巳報當若何承
積年殘毁有餘凡百事艱難極甚辟寇賊以置朝市
披荆棘而創耕桑應機投隙以傾挫敵讐損巳便人
以招集散徙忘寝忘食必躬必親陪廣業以惟勤庶
大造之不玷俄知廢罷之議愈盡措畫之心要先時
成績於斯邦覬後日受知於上國至同混一之義不
待再三之言即隨使人往受宣命素所祗備復何遲
疑八年辛苦以經營兩手歡欣而分付帝號若釋重
負王爵尤感鴻恩自得清閑而北来未嘗徘徊而南
望久安僻地忽被改封洎捧讀於訓辭若恭聽於睿
語温其如玉暖然如春星斗輝輝䴡窈然之天道典
謨渾渾顯大哉之王言徽軫爨下之焦桐青黃溝中
之斷木光生懸磬之室榮張設羅之門此蓋伏遇皇
帝陛下德奉三無仁鈞九有敬識百辟之享獨觀萬
化之原有功而必見知無棄而常善教遂令窮悴得
頼襃嘉(臣)敢不守静致虚安時處順何以效㳙埃之
報惟不爲名器之羞
弔伐錄下終
