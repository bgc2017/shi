學史史評類
提要
(臣)等謹案學史十二卷明邵寶撰寳字國賢
無錫人成化二十年進士官至南京禮部尚
書諡文莊事蹟具明史儒林𫝊寳所著有左
觿容春堂集諸書俱别著錄此書乃其為江
西提學副使時所作為卷十有二以象月又
餘其一以象閏每卷或三十條或二十九條
以象月之有大小盡取程子今日格一物明
日格一物之義名之曰日格子巡撫吳廷舉
嘗以上之於朝書中取自周迄元史事分條
論列詞簡意該筆力頗為遒健其間如記後
漢書譙玄用弟服去官戴封用伯父喪去官
事以為辟世與人不知後漢人情淳朴其以
期功喪解官持喪者見於史冊不一而足盖
風俗使然寳疑為托故而逃未免失之不考
又論荀彧以為志似管仲心似召忽非揚雄
之比其評隲亦為過當然寳平生湛深經術
持論平正究非胡寅之刻深尹起萃之膚淺
者所可相擬固不失為儒者之言也乾隆四
十二年十月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
