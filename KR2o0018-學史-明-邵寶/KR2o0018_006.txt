學史卷六
明邵寶撰
未(凡三十章)
石奢為楚相其父殺人奢縱之而還繫請罪卒不受赦
令自刎死(史記循吏列傳)
日格子曰君子之論奢嘗謂竊負而逃舜為天子然
且可為而奢獨不可乎雖然下舜一等則奢其庶幾
矣其言曰不私其父非孝子也不奉主法非忠臣也
王赦其罪上惠也伏誅而死臣職也數言者亦豈苟
云哉
范文正公方貴顯時置負郭常稔之田千畝號曰義田
以養濟羣族之人日有食歲有衣嫁娶凶葬皆有贍擇
族之長而賢者主其計而時其出納焉日食人一升歲
衣人一縑嫁女者五十千再嫁者三十千娶婦者三十
千再娶者十五千葬者如再嫁之數葬幼者十千族之
聚者九十口歲入給稻八百斛以其所入給其所聚沛
然有餘而無窮仕而家居候代者與焉仕而居官者罷
其給(錢公輔義田記)
日格子曰程子論孀婦謂餓死事極小失節事極大
何范氏義田有再嫁之給也程子扶世教而立言范
公處世變而立法其皆有所見乎然則再嫁之給倍
再娶者何不能再娶者貧不能不再嫁者尤貧此事
勢之固然也
梁主素善鍾律欲釐正雅樂乃自制四器名之為通每
通施三絃黃鍾絃用二百七十絲長九尺應鍾絃用一
百四十二絲長四尺七寸四分差彊中間十律以是為
差因以通聲轉推月氣悉無差違而還相得中又制十
二笛黃鍾笛長三尺八寸應鍾笛長二尺三寸中間十
律以是為差以寫通聲飲古鍾玉律並皆不差於是被
以八音施以七聲莫不和韻(隋書音樂志)五季周顯德中詔
王朴考正雅樂朴以為十二律管互吹難得其真乃依
京房為律准以九尺之絃十三依管長短分寸設柱用
七聲為均樂成而和(五代史王朴傳)
日格子曰律和聲和以天也蕭梁之通王朴之凖和
以人也律之制起於竹而通與凖皆成於絲古語有
之絲不如竹其達於天人乎雖然後世又有用簫笛
和聲者簫笛亦竹也然始之刊鑿終之抑按非人而
孰為之簫笛異於律固然哉固然哉
劉子玄中宗時遷太子左庶子兼崇文館學士皇太子
將釋奠國學有司具儀從臣著衣冠乘馬子玄議古大
夫以上皆乘車今陵廟巡謁王公冊命士庶親迎則盛
服冠屨乘輅車他事無車故貴賤通乘馬韈而鐙跣而
鞍非唯不師於古亦自取笑流俗太子從之因著為定
令(唐書劉子玄傳)
日格子曰曲禮之目衆矣未有不便於人者朝服乘
馬且執笏焉於曲禮何當哉於是知子玄之議之為
當也
考錢氏之始終非有德澤施其一方百年之際虐用其
人甚矣其動於氣象者豈非其孽歟(五代史吳越世家)
日格子曰此歐陽子之論也蘇子之記表忠觀也其
論則又有異於是者盖庇民之惠虐民之令固不相
掩其服而歸于宋免民於兵革之苦者亦不可誣也
君子盍參觀之
贈其父故滄州刺史兵部尚書母夫人鄭氏梁國太夫
人得立廟祭三代曾祖都水使者府君祭初室祖安東
司馬贈襄州刺史府君祭二室兵部府君祭東室(韓文田氏)
(先廟碑)
日格子曰初室其西上乎二室次之東室又次之今
之祠堂近是盖左昭右穆異廟之制也西上東下同
堂之位也古者祫祭太祖東向戶在東也今之戶非
古之戶矣是以雖存西上之尊而穆位無所於列且
對越者難於西向故以次而東盖禮之變也自唐則
然矣且昌黎深於禮者其叙此也安然而無異詞則
唐以上盖已行之論者不考堂之異同與戶之南東
而輙欲以左右昭穆施于堂中豈其未之考歟
宋殺其大夫何以不名宋三世無大夫三世内娶也(公羊)
(傳僖公二十五年)
日格子曰諸侯不内娶說者以為不臣妻之父也如
其禮也可行於諸侯而不可行於天子乎天下莫非
王臣天子則何娶而可天子娶於諸侯古之人皆然
不以親故廢尊亦不以尊故廢親親有時乎伸尊有
時乎屈且以諸父則周公臣成王以諸兄則微子臣
紂妻之父獨胡為其不可臣也斯禮也可行於天子
而不可行於諸侯乎
從璟從莊宗戰數有功為金槍指揮使明宗軍變于魏
莊宗謂從璟曰爾父於國有大功今為亂軍所逼爾宜
自往宣朕意從璟馳至衛州為元行欽所執將殺之從
璟呼曰願歸衛天子行欽釋之莊宗憐其言賜名從璟
從莊宗如汴州將士多亡於道獨從璟不去左右或勸
其逃禍從璟不聽莊宗聞明宗已渡黎陽復欲遣從璟
通問行欽以為不可遂殺之歐陽子曰君父人倫之大
本忠孝臣子之大節豈其不相為用而又相害者乎抑
私與義而已耳盖以其私則兩害以其義則兩得其父
以兵攻其君為其子者從父乎從君乎曰身從其居志
從其義可也身居君所則從君居父所則從父其從於
君者必辭其君曰子不可以射父願無與兵焉則又號
泣而呼其父曰盍捨兵而歸我君乎君敗則死之父敗
則終喪而事君其從於父者必告之曰君不可以射也
盍捨兵而歸吾君乎君敗則死之父敗待罪於君君赦
已則終喪而事之從璟之於莊宗知所從而得其死矣
(五代史唐明宗家人傳)
日格子曰昔者鄭子蘭從晉侯伐鄭而請無與圍鄭
君子以為知義況君父之際哉身從其居志從其義
孰謂從璟者處亂且遽而能善其所處如此哉歐陽
公此論其得於禮矣
太史公曰淮南衡山親為骨肉疆土千里列為諸侯不
務遵藩臣職以承輔天子而專挾邪僻之計謀為畔逆
仍父子再亡國亦其俗薄臣下漸靡使然也夫荆楚僄
勇輕悍好作亂乃自古記之矣(史記淮南衡山列傳)
日格子曰孔子曰夷狄之有君不如諸夏之亡也太
史公叙淮南衡山列傳在東越朝鮮西南夷之後豈
亦孔子之意邪淮南衡山故荆地也春秋於楚以州
舉或人焉者不惟其地惟其道耳用夷禮則夷之盖
春秋則然吾於淮南衡山抑何異哉
太子燕會衆賓客數十人太子建議曰君父各有篤疾
有藥一丸可救一人當救君邪父邪衆人紛紜或父或
君時原在坐不與比論太子諮之原勃然對曰父也太
子亦不復難之(魏邴原傳)
日格子曰天下事之難處莫甚於此忠臣孝子亦各
自盡而已他人無與焉而問之何居得非欲假其言
以濟已私邪家國之事固非一丸藥之可喻也一彼
一此並行而相悖無足怪者抑亦豈不可求兩全之
道乎不然為棄疾(楚令尹子南子)則有君臣而無父子為子
胥則有父子而無君臣皆非君子所以處忠孝者也
或曰原為曹丕謀故曰父也云丕獨無君乎丕之無
君久矣原之言是助之也使管寧當是問也則如之
何易曰君子之道或出或處或默或語寧旣隱矣其
將默乎
含兄畿咸寧中得疾就醫自療遂死於醫家家人迎喪
旐每繞樹而不可解引喪者顛仆稱畿言曰我壽命未
死但服藥太多傷我五臟耳今當復活慎無葬也其父
祝之曰若爾有命復生豈非骨肉所願不爾葬也旐乃
解及還其婦夢之其母及家人又夢之含乃曰非常之
事古則有之乃發棺果有生驗然氣息甚微飲哺將護
累月猶不能語飲食所須託之以夢含乃絶棄人事躬
親侍養足不出戶者十有三年(晉書顔含傳)
日格子曰人死而復蘇者有之畿蘇矣能夢而不能
言久之復死何也魂魄合而為人離散則死若畿者
殆隂復而陽不復歟不然則其周旋不舍者何物也
邪
董晉為宰相時五月朔會朝天子在位公卿百執事在
廷侍中贊百僚賀中書侍郎平章事竇參攝中書令當
傳詔疾作不能事凡將大朝會當事者旣受命皆先日
習儀于時未有詔公卿相顧晉逡巡進北面言曰攝中
書令臣某病不能事臣請代某事於是南面宣致詔詞
事已復位進退甚詳(韓文董晉行狀)
日格子曰董晉代竇參宣致詔詞於習儀所而先曰
云云時公卿相顧而晉進退甚詳可為倉卒應事之
法
釐侯卒太子共伯餘立共伯弟和有寵於釐侯多予之
賂和以其賂賂士以襲攻共伯於墓上共伯入釐侯羨
自殺衛人因立和為衛侯是為武公(史記衛康叔世家)
日格子曰予觀淇澳之風抑之雅盖嘗歎武公之德
粹矣季札觀樂又盛稱其德其没也謂之睿聖武公
而史記乃有殺兄代立之說何其不類也昔者吾友
李天瑞嘗問武公孟子人品於予予以聖人之徒答
之行不義殺不辜武公豈為之哉武公豈為之哉不
然則史遷所聞誤矣
且朕旣不德無以佐百姓今崩又使人重服久臨以離
寒暑之數以重吾不德也謂天下何(史記漢文帝本紀)
日格子曰短喪之令出於漢文而行於景天下後世
言不韙不歸之景而歸之文何也文賢者也以賢者
為父且為君景烏得而違之是故責文而舍景亦春
秋之意也
居喪用喪禮除喪用吉禮因事而行乃常道也今若為
開樂張宴則是特為一喜慶之事失禮意害人情無大
於此雖曰故事祖宗亦不盡行(伊川文集論開樂御宴)
日格子曰除喪用吉禮因事而行允乎禮哉
鄒志完第進士調揚州潁昌府教授呂公著范純仁為
守皆禮遇之純仁屬撰樂語浩辭純仁曰翰林學士亦
為之浩曰翰林學士則可祭酒司業則不可純仁敬謝
(宋史鄒浩傳)
日格子曰成化初章編修懋黃編修仲昭莊檢討㫤
以史官辭撰煙火致詞盖聞志完之風而興起者歟
時無敬謝之人卒使三子上疏論列得罪以去能不
媿純仁乎
昔三代之君皆在河洛之間故嵩高為中嶽而四嶽各
如其方四瀆咸在山東至秦稱帝都咸陽則五嶽四瀆
皆并在東方自五帝以至秦軼興軼衰名山大川或在
諸侯或在天子(史記封禪書)
日格子曰名山大川曷為表也為天下表也三代命
祀位則奠矣故君有易都祀無易望偏安者望可以
通乎未能治其人而欲有事於神是誣神也其誰饗
之然則在諸侯者何如諸侯之地固天子之地也
客有見髠於梁惠王惠王屏左右獨坐而再見之終無
言也惠王怪之以讓客客以謂髠髠曰固也吾前見王
王志在驅逐後復見王王志在音聲吾是以默然客具
以報王王大駭曰嗟乎淳于先生誠聖人也前淳于先
生之来人有獻善馬者寡人未及視會先生至後先生
之来人有獻謳者未及試亦會先生来寡人雖屏人然
私心在彼有之後淳于髠見一語連三日三夜無倦惠
王欲以卿相位待之髠因謝去於是送以安車駕駟束
帛加璧黃金百鎰終身不仕(史記孟子荀卿列傳)
日格子曰孟子三見齊王而不言事髠之無言其迹
似之使其後所言者能出王道則髠亦何可訾哉雖
然髠受賜而辭位終身不仕游士之中盖亦莫之能
逮也
趙孝成王德公子之矯奪晉鄙兵存趙乃與平原君計
以五城封公子公子聞之意驕矜而有自功之色客有
說公子曰物有不可忘或有不可不忘夫人有德於公
子公子不可忘也公子有德於人願公子忘之也且矯
魏王令奪晉鄙兵以救趙於趙則有功矣於魏則未為
忠臣也公子乃自驕而功之竊為公子不取也於是公
子立自責似若無所容者(史記信陵君列傳)
日格子曰不可忘者以德報德也不可不忘者庶幾
乎無施勞矣在戰國時其言之近理者乎
虞卿欲以信陵君之存邯鄲為平原君請封公孫龍聞
之夜駕見平原君曰王舉君而相趙割東武城而
封君者非以君有功也為親戚故也今信陵君存邯鄲
而請封是親戚受城而國人計功也此甚不可平原君
遂不聽虞卿(史記平原君列傳)
日格子曰親戚不可計功乎無功而以親戚封封而
有罪可議也有功不可計也雖親戚也而封以功功
有小大猶罪有小大也罪有至於不可赦則功有至
於不可不計以是權之斯得之矣
平原君家樓臨民家民家有躄者槃散行汲平原君美
人居樓上臨見大笑之明日躄者至平原君門請願得
笑者頭平原君笑應曰諾終不殺居歲餘賓客門下舍
人稍稍引去者過半平原君怪之門下一人前對曰以
君之不殺笑躄者以君為愛色而賤士士即去耳於是
平原君乃斬笑躄者美人頭自造門進躄者因謝焉其
後門下乃復稍稍来(史記平原君列傳)
日格子曰笑躄之必戮以成好士名此戰國之習也
設有賢君當此事也奈何賢君之後宫不使見躄而
笑也然意向之輕重在心甚微而士之去就異焉可
不慎哉可不慎哉
遼西太守趙苞到官遣使迎母道經柳城值鮮卑萬餘
人入塞寇鈔劫質苞母載以擊郡苞出戰對陳賊出母
示苞苞悲號謂母曰為子無狀欲以微禄奉養朝夕不
圖為母作禍昔為母子今為王臣唯當萬死無以塞罪
母遥謂曰人各有命何得相顧以虧忠義苞即時進戰
賊悉摧破其母為賊所害苞歸葬訖嘔血而死程子曰
以君城降賊而求生其母固不可矣然亦當求所以生
母之方奈何不顧而遽戰乎必不得已身往降之可也
徐庶於此盖得之矣(後漢書趙苞傳)
日格子曰身可降城不可降然必有所託而圖為不
可破者而後可以言不降也苟身降而城隨之其與
幾何為苞計者守而不遽戰母庶其全乎或曰徐庶
何如曰庶無專城其為去也異於苞矣
夫人姜氏歸于齊惡宣公也姪娣者不孤子之意也一
人有子三人緩帶一日就賢也(穀梁傳文公十八年)
日格子曰此以情言也禮在其中矣雖然禮無二嫡
故子有非嫡而母無非子奚必娣姪哉
宋人請猛獲于衛衛人欲勿與石祁子曰不可天下之
惡一也惡於宋而保於我保之何補得一夫而失一國
與惡而棄好非謀也衛人歸之(左傳莊公十二年)
日格子曰天下之惡一也此天下之名言也石祁子
盖碏之族執喪而不肯冠冕佩玉以聽卜者其為賢
久矣其能為是言也不亦宜乎
閩人欲報仇或先食野葛而後趨仇家求鬭即死其處
以誣仇人臻辯察格鬭狀被誣者往往釋去俗為之少
變(宋史王臻傳)
日格子曰予按察兩浙時聞三衢人亦有為此者盖
衢地與建寧地邇固宜有之又聞有藥可即治為政
者不可不知也
徐鹿卿守建昌督府横取米五千斛鹿卿爭之曰守可
去米不可得民恐失鹿卿請輸之以共命鹿卿曰民為
守計則善矣守獨不為民計乎卒爭以免(宋史徐鹿卿傳)
日格子曰建昌之民心即左内史之民心也然兒寬
之逋乃所當輸者鹿卿之所見取與寬異矣爭之不
亦宜乎
公孫敖如京師不至而復丙戌奔莒(左傳文公八年)歸父如晉
還自晉至笙遂奔齊(宣公十八年)楚箴尹克黃使於齊還及
宋聞若敖氏旣滅其人曰不可以入矣箴尹曰棄君之
命獨誰受之君天也天可逃乎遂歸復命而自拘於司
敗(宣公四年)
日格子曰箴尹守經歸父達權公孫敖違禮壞法者
也同使而異道如此夫
石駘仲卒無適子有庶子六人卜所以為後者曰沐浴
佩玉則兆五人者皆沐浴佩玉石祁子曰孰有執親之
喪而沐浴佩玉者乎不沐浴佩玉石祁子兆衛人以龜
為有知也(禮記檀弓篇)
日格子曰凡卜欲其敬也故卜人言然非為執喪者
發也然則執喪而卜當奈何亦喪服而已禮固有喪
服冠者卜獨不可乎石祁子於是乎知禮
王一歲而有三年之喪二焉於是乎以喪賓宴又求彝
器樂憂甚矣且非禮也(左傳昭公十五年)
日格子曰妻之喪子未除不可以再娶古之道也故
周景王穆后薨太子壽卒叔向謂有三年之喪二
季孫有疾命正常曰無死南孺子之子男也則以告而
立之女也則肥也可季孫卒康子即位旣葬康子在朝
南氏生男正常載以如朝告曰夫子有遺言命其圉臣
曰南氏生男則以告於君與大夫而立之今生矣男也
敢告遂奔衛康子請退公使共劉視之則或殺之矣乃
討之召正常正常不反(左傳哀公三年)
日格子曰正常之告南孺子之子男也可謂不負季
桓子矣於是康子即位矣告不亦晚乎娠有期日始
卒而告請需焉固愈於旣葬而徒告也雖然康子之
立必有君命矣君將奈何因其請退而從之可也遂
俾攝焉而約反嗣於他日亦可也
學史卷六
