欽定四庫全書
北河紀卷四
明謝肇淛撰
河防紀
河之源其最微者莫若會通黃水衝之則隨而他奔而
漕不行故壩以障其入源微而支分則其流益少而漕
亦不行故壩以障其出流駛而不積則涸故閉閘以須
其盈盈而啟之以次而進漕乃可通潦溢而不洩必潰
於是有減水閘溢而減河以入湖涸而放湖以入河於
是有水櫃櫃者蓄也湖之别名也而壅水為埭謂之堰
沙澥之處謂之淺淺有鋪鋪有夫以時挑濬此則衛河
亦有之矣
由沛縣入魚臺境為閘者二曰利建即宋家口嘉靖四
十五年建月河長七十五丈迤北十八里曰南陽元至
順二年建月河長三十五丈宣德七年重脩減水閘十
四俱隆慶二年建以洩新河水入南陽湖者也壩一曰
南陽隆慶元年建淺鋪二十一湖一曰獨山即南陽湖
隆慶元年北岸築䂖隄三十餘里
舊運河在昭陽湖西為閘者三曰孟陽泊在縣治東元
大德八年建月河長十二丈迤北八里曰八里灣宣德
八年建月河長二十七丈又北八里曰榖亭元至順二
年建月河長五十八丈積水閘二壩一今皆廢淺二十
一
由魚臺而北逹於濟寧其東岸鄒縣境也為小閘一成
化十年建淺一曰埢里
由鄒而北入濟寧境自州以西則濟寧衛分地也為閘
十四曰棗林距南陽十二里元延祐五年建月河長八
十丈正德二年重脩迤北六里曰魯橋永樂十三年建
正德二年重脩月河長一千一百六十五丈在河西岸
隆慶四年改為正河又北五里曰師家莊元大德二年
建月河長四十丈又北十五里曰仲家淺宣德五年建
月河長五十一丈萬歴十二年重脩又北五里曰新閘
元至正元年建月河長五十一丈又北八里曰新店元
大德元年建月河長五十一丈嘉靖十四年重脩又北
十八里曰石佛元延祐六年建掘土中得石佛像十二
故名月河長七十九丈弘治六年重脩又北八里曰趙
村元至正七年建月河長九十八丈弘治十二年重脩
又西北三里曰在城元大德七年建弘治十二年重脩
又西北一里曰天井元至治元年建一云唐尉遲敬德
所剏也其西南曰分水元大德五年建月河閘三上下
二閘俱天順三年改建曰下新即在城月河曰中新至
上新一里成化十一年建曰上新即天井月河減水閘
六新店新閘仲家淺各一屬州五里營十里鋪安居鎮
各一屬衛萬歴十七年建壩一曰趙村月河石壩弘治
初建淺十七曰硯瓦溝曰棗林曰魯橋曰師家莊下曰
師家莊上曰仲家淺曰新閘曰新店曰花家曰石佛曰
楊灣曰趙村曰五里曰十里曰安居曰永通曰曹井橋
湖一曰馬場一名任湖在五里東周圍四十里上受獨
山湖之水
起魚臺至濟寧有舊運道焉有閘四曰廣運上弘治四
年建曰廣運曰永通下成化十一年建曰永通洪武四
年建今俱廢淺二十
由濟寧而北其左為鉅野有閘一曰通濟距天井三十
五里萬歴十六年建月河長七十二丈壩一曰蓬子山
一名彭祖上壩成化四年築淺五曰火頭灣曰梁家口
曰白嘴兒曰小長溝曰黃沙
由鉅野而北其左為嘉祥有減水閘六壩一淺四曰大
長溝曰十字河曰寺前曰孫村
由嘉祥而北為汶上境有閘五曰寺前距通濟三十五
里正德元年建迤北十五里曰南旺上一名柳林閘又
北九里曰南旺下俱成化六年建又北十五里曰開河
元至正間建永樂九年重脩月河長一百二十六丈又
北十二里曰袁家口正德元年建月河長九十九丈月
河閘二在南旺上下成化間建減水閘九曰焦欒曰盛
進曰張全曰劉玄曰孫強曰彭室曰常名曰關家大曰
兼濟壩一曰五里鋪滚水石壩在河西岸萬歴十七年
建淺十四曰南界首曰䂖口曰柳隄曰南旺曰鵝河口
曰田家口曰闞城曰開河曰劉家口曰袁家口曰關家
口曰張八老口曰步家口曰北界首湖一曰南旺在漕
河兩涯周圍百八十里中為二長隄漕渠貫其中嘉靖
二十二年重脩其中畫為三在漕渠之西者曰西湖縈
廽九十三里成化四年始砌石隄嘉靖二十二年重脩
萬歴十七年加築舊隄一萬二千餘丈添築東面子隄
一千二百餘丈其東曰蜀山湖周廽六十五里嘉靖二
十年創築東隄萬歴二十五年重脩曰馬踏湖周廽三
十四里萬歴十七年築隄三千二百丈
由汶上而北入東平境有閘三曰靳家口距袁家口十
八里正德十二年建月河長一百八十四丈迤北三十
里曰安山成化十八年建又北三十里曰戴家廟嘉靖
十六年建洩水閘一曰金線在戴家廟北景泰五年建
湖口閘二北曰似蛇溝南曰八里灣萬歴二十二年建
壩二曰戴家壩至州六十里永樂九年建曰坎河口石
壩萬歴十七年建淺十七曰沙堆曰邢家莊曰蘇家莊
曰譚家莊曰安山上曰安山下曰積水湖曰馮家莊曰
劉家莊曰李家莊曰王仲口曰果家莊曰靳家口曰戴
家廟曰韓家口曰張長口曰劉家口
由東平而北入壽張縣境有積水閘二曰沙灣閘成化
七年建曰高口閘堰一曰野豬腦縈廽三十餘里淺五
曰戴家廟下曰劉家口曰戴洋口曰沙灣曰張家莊
由壽張而北入東阿縣境有閘一曰通源在張秋城南
運河西岸即廣濟渠也景泰四年徐有貞治沙灣決河
先為䟽水之渠起張秋金隄通壽張之沙河西南至於
竹口又西南至大渚潭乃踰范暨濮而上又西北接河
沁之水命曰廣濟渠渠口為通源閘有䂖隄二道自大
感應廟起至沙灣長一百六十丈天順八年脩創自沙
灣起至荆門驛長一千九百三丈有五空橋在張秋城
南與沙灣相對即減水石壩廣袤各十五丈又於上甃
石為五竇以漕渠餘水入之小鹽河弘治四年建淺八
曰掛劒曰新添曰沙灣曰北灣曰安家口曰仲渡口曰
南浮橋曰北浮橋
由東阿而北入陽榖縣境有閘六在張秋北十里曰荆
門上又北三里曰荆門下又北十里曰阿城上又北三
里曰阿城下又北十二里曰七級上又北三里曰七級
下皆元時建永樂間脩淺十曰何家口東岸曰何家口
西岸曰館驛灣東岸曰館驛灣西岸曰張家口曰秦家
口曰劉家口曰義河口曰官窰口曰渡口
由聊城縣東岸北至博平縣境西岸北至堂邑縣境有
閘四曰周家店距七級十二里元大德四年建迤北十
二里曰李海務元元貞二年建又北二十里曰通濟橋
又北二十五里曰永通俱永樂十六年建減水閘四淺
鋪二十三曰北壩口曰徐家口曰柳行口曰房家口曰
呂家灣曰龍灣曰宋家口曰破閘口曰林家口曰于家
口曰周家店曰北壩口曰稍張閘曰柳行口曰白廟曰
雙隄曰裴家口曰方家口曰李家口曰米家口曰耿家
口曰蔡家口曰官窰口
聊城西岸南自龍灣鋪北至西北壩鋪平山東昌二衛
分地也有淺二曰中淺曰小淺
由博平縣北至清平縣境有減水閘一淺鋪六曰朱家
灣曰老隄頭曰南減水閘曰袁家灣曰朱家屯曰梭隄
由堂邑縣北至清平縣境有閘二曰梁家鄉距通濟三
十里宣德四年建迤北十五里曰土橋成化七年建減
水閘三曰函谷洞曰土橋曰梁家鄉淺七曰函谷洞曰
土橋曰中閘口曰馬家灣曰北梁家鄉曰新開口曰南
梁家鄉
由清平縣北至臨清州境有閘一曰戴家灣距土橋四
十八里成化元年建減水閘二曰魏家灣曰李家口東
岸淺鋪八曰朱家曰張家曰十里井曰趙官屯曰戴家
曰陳官屯曰趙家曰潘家橋西岸淺鋪六曰張家曰李
家曰李官屯曰王官屯曰丁家屯曰魏家灣
河自衛輝來者歴館陶縣至臨清與會通河合流而北
其淺鋪十二曰灘尚曰窩兒頭曰遷隄曰秤勾灣曰小
馬頭曰南館陶曰安靖曰黃花臺曰李家曰馬頭曰馬
攔厰曰尖冢
由臨清州東岸北至夏津縣境有閘二曰新開上距戴
家灣三十里迤北五里曰南板俱永樂十五年建淺鋪
五曰弔馬橋曰房村厰曰上口曰丁家馬頭曰下杖柳
西岸北至清河縣境有淺鋪八曰尖冢曰白廟曰羅家
曰孟家曰趙家曰郭家曰陳家曰王家南岸西至板閘
口有淺鋪六曰潘家屯曰七里墩曰潘家橋曰新莊曰
沙灣曰閘口
由清河縣西岸北至夏津縣境有淺鋪八曰二哥營曰
嚴家曰吳家曰孫家曰葡萄曰草廟曰黃家曰賈家
由夏津縣北至武城縣境有淺鋪六曰新開口曰草廟
曰郝家曰小口子曰大口子曰横河
由武城縣東岸北至恩縣境有淺鋪十三曰商家曰白
龍曰白家曰大龍曰灣頭曰柳林曰大還曰高家曰陳
家曰何家曰半邊店曰陳家曰方遷西岸北至故城縣
境有淺鋪十二曰劉家曰侯家曰周家曰南調嘴曰北
調嘴曰絶河曰西關曰小流曰孟家曰王家曰張家曰
果子
由恩縣東岸北至德州境有淺鋪七曰白馬廟曰高師
姑曰滕家口曰回龍廟曰八里堂曰新開口曰曹家口
而回龍廟之北有丁官屯一鋪德州衛地也有減水閘
一在四女樹
由故城縣西岸北至德州衛境有淺鋪四曰鄭家口曰
范家圈曰焦姑寺曰孟家灣
由德州東岸北至德州左衛境有淺鋪三曰新窰口曰
飲牛口曰耿家灣
由德州衛西岸北至德州境有淺鋪一曰南陽務
由德州西岸北至德州左衛境有淺鋪三曰上八里曰
蔡張成曰劉皮口
由德州左衛東西岸俱北至德州境有淺鋪四曰小西
門曰鄭家口曰四里屯曰下八里屯
由德州衛東岸北至吳橋縣境西岸北至景州境有淺
鋪九曰張家灣曰圓窩口曰五里莊曰降民口曰丁官
屯曰劉官屯曰四里屯曰八里屯曰高官厰
由景州西岸北至吳橋縣境有淺鋪四曰羅家口曰薄
皮口曰坡唐口曰狠家口
由吳橋縣東西岸俱北至東光縣境有淺鋪七曰降民
屯曰鐵河圈曰朱官屯曰小馬營曰郭家圈曰三里曰
王家
由東光縣東岸北至南皮縣境有淺鋪四曰下口曰李
家曰任家曰狼拾西岸北至交河縣境有淺鋪五曰古
隄曰大龍曰桑園曰油房曰白家而二縣之界有瀋陽
衛地焉
由南皮縣東岸北至天津右衛境有淺鋪五曰北下口
曰白家堰曰雙堂曰三角隄曰馮家口
由交河縣西岸北至青縣境有淺鋪五曰李道灣曰丁
家口曰大流口曰菱角窩曰白洋橋而其中三十八里
屬河間衛
由天津右衛東岸北至滄州境有淺鋪四曰小白洋橋
曰大白洋橋曰南楊家口曰北楊家口
由滄州東岸北至天津左衛境有淺鋪七曰甎河南口
曰王家圈曰寇家圈曰回回灣曰紅孩兒口曰華嚴口
曰朱家墳口
由天津左衛東岸北至興濟縣境有淺鋪九曰張家口
曰大掃灣曰高家馬頭曰安都寨曰索家馬頭曰北横
隄曰南横隄曰許家淺曰南絶隄
由興濟縣東岸北至天津衛境有淺鋪七曰安都寨口
曰王家曰流洪曰安家曰柳巷口曰李家曰八里堂
由青縣西岸北至靜海縣境有淺鋪六曰甎河曰運坊
曰李家曰留小曰流河曰新莊口而甎河之北運坊之
南天津左衛境也有淺鋪五曰流佛寺曰北絶隄曰管
莊口曰蓮花曰石堂
由天津衛東岸北至静海縣境有淺鋪九曰泊漲曰新
莊曰寨里曰東漫撒曰馬濟曰王家曰李家曰呂家曰
蔡家而新莊之北三里霸州分地也有淺曰蘇家
由静海縣東岸北至天津右衛境西岸北至武清縣境
有淺鋪八曰釣臺曰雙堂曰在城曰獨流曰沙窩曰辛
口曰楊柳青曰稍直口
創建魚臺孟陽薄石牐記略(牐即閘)
元趙文昌
聖元以神武定天下遐邇率職來享來庭而江淮漕運
商旅之轉販仕宦之往來非舟楫無以濟不通此會通
河之所以作也河功告成于今幾二十年歲月滋久霖
潦浸淫岸移谷遷不無堙塞都水監上下廵視求其利
病以沛縣之金溝沽頭魚臺之孟陽薄沙深水淺地形
峻急皆不能舟遇有官物往來必驅率瀕河之民推之
挽之者不下千餘妨農動衆民恒苦之遂條陳其事都
省委右司都事王潛都水太監馬之貞等臨視與所說
合議曰夫水積之不厚不足以負大舟蓄之不廣不足
以供下洩今莫若立堰以積水立牐以通舟堰貴長牐
貴堅漲水時至使漫流於其上如斯而已矣於是視地
之高下程廣狹量淺深繪圖計工以報都省議修之從
孟陽薄始今值歲晚先辦物料興工以春首為期用夫
匠一千二百三十二名監夫不足於近邑差雇五百七
十一名就給工價米糧一切物料官為和買給中統鈔
五萬五千緡不敷於濟寧路官錢内支選差覆實司提
舉仇銳來董是役預辦所需金石材木諸物指分工役
其堰横長一十二丈中為牐門外石内甓高一丈四尺
基縱廣八丈牐下廣五丈殺之如壇級以及於上五分
廣之三起於大德八年正月訖于五月凡用工十七萬
六千九百九十中統鈔十萬三千三百五十緡糧一千
二百四十七石落成之日鼔聲四起牐門啟鑰篙師
序次以進前旗一指通數十百艘於飲食談笑之頃乃
命謝里高立不遠千里而來請文至再予不揆因記脩
牐之歲月如此
兗州重脩金口閘記劉德智
皇元膺天命撫方夏極天地之覆載皆臣服唯謹東南
去京師萬里粟米絲枲纖縞貝錦象犀羽毛金珠琨簜
之貢視四方尤繁重車輓陸運民甚苦之至元中穿會
通河引泗汶會漳以逹于幽由是天下利于轉輸泗之
源會雩於兗之東門其東多大山水潦暴至漫為民患
職水者訪其利病隄土以防其溢束石以洩其流其一
洞歲久石摧不足以吞吐今近北改作二洞以閘啟閉
中書省以聞天子可其議命下之日當延祐四年都水
太監闊開分治山東寬勤恪恭敏於事會曹掾王元從
理薄書壕寨官李克温董工役役長張聚李林路詳宋
贇秦澤分任其事夫匠一千九十石二千五百甎三萬
灰五萬木六千四百鐵錠鐵鉤鐵環不敷取諸官錢以
買兗州知州尋敬提調州吏鹿果經始於四年閏正月
成於三月工告訖大祠玄冥釃酒割牲燔燎瘞埋吹擊
笙鼓風日清明役徒謳歌人神懽悅乃相與請辭鑱諸
石以紀其始終遂以命德智洪惟皇元起漠北以深仁
厚德奄有天下公家世鼎鼐參贊化肓今誠能實於已
而勤於官忠於上而信於下言不妄發事不輕改故民
易信而功易成雖然又豈水曹為然推此誠實以理天
下則被澤溥矣辭不獲命因書所聞以為記
重脩濟州任城東牐記俞時中
至元二十年朝廷初以江淮水運不通乃命前兵部尚
書李奥魯赤等調丁夫給庸糧自濟州任城委曲開穿
河渠導洸汶泗水由安民山至東阿三百餘里以通轉
漕然地勢有高下水流有緩急故不能無阻艱之患二
十一年有司創為石牐者八各置守卒春秋觀水之漲
落以時啟閉雖歲或亢暘而利足以濟舟楫惟是任城
閘東距師家莊袤六十里土壤䟽惡霖潦灌注承乏
歲月至是始壞時都水少監分都水監事石抹奉議適
膺其任聞之中書省易而新之陶土為甓採石於山其
材用所須不費於官不取於民率指授役夫為之不數
月厥功告成仍即其地之西偏脩飾廳事以為使者往
來休憩之所公退因錄其同事者職役姓氏俾刻諸石
以告後之來者
重脩濟寧州會源牐記揭徯斯(豐城人侍讀學士)
皇帝元年夏六月都水丞張侯改作濟州會源閘成明
年春二月具功狀遣其屬孟思敬至京師請文勒石惟
我元受命定鼎幽薊經國體民綏和四海辨方物以定
貢賦穿河渠以逸漕度乃改任城縣為濟州以臨齊魯
之交據燕吳之衝導汶泗以會其源置閘以分其流西
北至安民山入于新河逮于臨清地降九十尺為牐十
六以逹于漳南至沽頭地降百十有六尺為牐十又南
入于河北至奉符為牐一以節汶水東北至兗州為牐
一以節泗水而會源之牐制于其中歲益久政日弛弊
日滋漕度用弗時先皇帝以為憂延祐六年冬詔以侯
分治東阿始脩復舊政誕布新令嚴暴横之禁杜姦利
之門南䟽北導靡所寧處明年冬以及期請代弗許行
視濟牐峻怒狠悍歲數壞舟楫土崩石泐岌不可持乃
伐石區里之山轉木淮海之濱度工即功大改作焉明
年皇帝建元至治三月甲戌朔侯朝至于河上率徒相
宜導水東行堨其上下而竭其中以儲衆材撤故閘夷
㘭泓徙其南二十尺降七尺以為基其下植巨栗如列
星貫以長松實以白石槩視其地無有所鏬漏衡五十
尺縱百六十尺八分其縱四為門縱孫其南之三北之
一以敵水之奔突震蕩五分其衡二為門容折其三以
為兩墉四分其容去其一以為門崇廉其中而翼其外
以附于防三分門縱門于北之二以為門中夾柎䂖鑿
以納懸板五分門崇去其一以為鑿崇翼之外更為䂖
防以禦水之洄洑衡薄縱皆二百三十尺爰琢爰甃犬
牙相入苴以白麻固以石膠磨礲剷磢關以勁鐵厓削
砥平混如天成冠以飛梁偃如卧虹越六月十有三日
乙卯訖功大會羣屬宴于河上以落之工徒咸在旄倪
四集酒舉樂作揮鍤決堨艤櫂啟鑰水平舟行伐鼓讙
呼進退閒暇其稱侯之功頌侯之德者雷動雲合且拜
曰惟聖天子繼志述事不易任以成厥功惟億萬年享
天之休是役也以工計䂖百六十人木十人金五人土
五人徒千四百二十人以材計木萬一百四十有一石
五千一百二十有八其廣厚皆倍於舊甓二億一千一
百有五十以斤計鐵二萬五千五百麻二千三百石之
灰三億三萬三百三十有四以石計粟千二百有五十
視他牐三之視故牐倍之其出于縣官者鐵若麻木十
之七石五之一粟五之三餘一以便宜調度不以煩民
此其大較也初侯至之明年凡河之隘者闢之壅者滌
之決者塞之拔其藻荇使舟無所碍禁其芻牧使防有
所固隆其防而廣其址脩其石之巖阤穿漏者築其壞
之䟽惡者延袤贏七百里防之外增為長隄以閼暴漲
而河以安流潛為石竇以納積潦而瀕河三郡之田民
皆得耕種又募民采馬藺之實種之新河兩涯以錮其
潰沙北自臨清南至彭城東至於陪尾絶者通之欝者
澌之為杠九十有八為梁五十有八而挽舟之道無不
夷矣乃建分司及會源石佛師莊三牐之署以嚴官守
樹河伯龍君祠八故都水少監馬之貞兵部尚書李奥
魯赤中書斷事官忙速祠三以迎休報勞凡河之所經
歲藏水以待渴者種樹以待休者遇流殍則男女異瘞
之餓者為粥以食之死而藏饑而活者歲數千人是以
上知其忠下信其令用克果於茲役也侯亦勤且能矣
侯名仲彬河南人銘曰昔在至元惟忠武王自南還歸
請開河渠自魯涉齊以逹京師河渠既成四海率從萬
世是資朝颿夕檣垂四十年孰漫而隳翼翼張侯受命
仁宗號令風馳徵工發徒既滌既䟽濟閘攸基先雞而
興既星而休觸冐炎曦疾者藥之死者槥之奚有渴饑
拊循勞徠信賞必罰勿亟勿遲十旬之間遹績于成智
罔或遺洋洋河流中有行舟若遵大逵舳艫相銜罔敢
後先亦罔敢稽賢王才侯自北自南顧盼嗟咨曰惟京
師為天下本本隆則固惟帝世祖既有南土河渠是務
四方之共于千萬里如出跬步聖繼明承命官選材惟
侯之遇昔者舟行日不數里今以百數昔者舟行歲不
數萬今以億慮惟公乃明惟勇乃成惟廉則恕汶泗之
會有截其牐有菀其樹功在國家名在天下永世是度
都水監創建榖亭䂖閘記周汝霖
至順二年歲在辛未季夏之月會通河榖亭石閘成凡
用工九十日金石土木之工百有八十人徒八百二十
人石以塊計者二千七百三十木以株計者一萬二百
七十甓以口計者二十五萬三千灰以斤計者三十三
萬五千鐵亦以斤計者三萬一千四百其餘麻枲瓴甋
斧錯𤨏細覼縷各若干除金木糧儲出於有司他皆監
司採煉陶冶仍資傭工錢二萬五千緡閘身縱二丈又
七尺衡二丈又二尺高如之鴈翅四各亘五十尺址袤
八十尺廣百又二十尺奉直大夫都水監丞阿里公命
汝霖作文以紀之詞曰欽惟聖元混一區夏定鼎幽薊
九州内外罔不臣順航四海泛九江浮于淮入于河職
貢糧運商旅懋遷以供給京師然自東阿抵臨清二百
餘里舍舟從陸車輓以進御河每值夏秋霖雨泥淖馬
瘠車僨公私病之至元二十六年朝廷用令史邊君同
知馬公言開會通漕河自安民山引汶泗洸等水屬之
御河度其地勢穹下前後建石閘三十餘座以制蓄洩
於是川途無壅舟楫憧憧方諸陸運利相十百以故國
用充而民不匱四十年于兹矣惟棗林至孟陽薄七十
餘里湍激迅澓沙土瀢□閘再啟鑰舟方一洊嘉議大
夫都水盧公因壕寨楊溫等議宜於榖亭北郵傳西創
建石閘滙黃良艾河等泉以厚水勢則免齟齬之患詢
謀僉同乃上之省堂允請令下之日奉議大夫少監德
安帥寮屬董其事未幾會監丞阿里馳驛分治山東下
車之初首以斯閘為已任指畫夫匠親臨監督靡憚晨
久分任其事公威嚴謹恪寬以濟猛人皆獻力惟恐弗
逮故能克底厥功經始於是歲之二月訖功於六月中
樹巨闥傍羅釦砌龍鱗錯落鴈翼翬飛冠以虹梁縣以
金鉤周緻縝密混若天成於是割牲釃酒祠河伯會羣
屬於河上以落之舉酒作樂伐鼓啟鑰水平舟行颿檣
翳空舳艫相接進退閒暇莫不歡喜歌詠噫是役也始
則盧公建言之力中則德安公經營之勤終則阿里公
踵成之功於國於民永頼以濟於斯見聖朝人才之盛
守職者不苟祿而勤於效忠矣因摭其所聞而為之記
改作東大閘記略李惟明
泗别於滋陽兗道之汶支於奉符之堽城洸引之西南
會於任城會通河受之昔汶不通洸國初歲丁巳奉符
畢輔國請於嚴東平始於汶水之隂堽城之左作一斗
門堨汶水入洸至任城益泗漕以餉宿蘄戍邊之衆且
以溉濟兗間田汶由是有南入泗淮之派至元二十年
朝議以轉漕弗便迺自任城開河分汶水西北流至湏
城之安民山以入清濟故瀆通江淮漕至東阿由東阿
陸轉僅二百里抵臨清下漳御輸京師二十六年又自
安民山穿渠北至臨清引㳊絶濟直屬漳御由是江淮
之漕浮汶泗徑逹臨清而商旅懋遷游宦往來暨閩粤
交廣卭僰川蜀航海諸番凡貢篚之入莫不由是而逹
因錫河名曰會通於是汶之利被南北矣始輔國直堽
城西北隅作石斗門一後都水少監馬之貞又於其東
作雙虹懸門閘虹相連屬分受汶水既又以虹石水易
圮迺改其西虹為今閘制通謂之東閘謂國輔所作斗
門為西閘西閘後改作址高水不能入獨東閘受水汶
水盈縮不常歲常以秋分役丁夫採薪積沙於二閘左
絶汶作堰約汶水三之二入洸至春全堨餘波以入霖
潦時至慮其衝突則堅閉二閘不聽其入水至徑壞堰
而西循故道入海故汶之堰歲脩延祐五年改作䂖堰
五月堰成六月為水所壞水退亂石齟齬壅沙河底增
高自是水歲溢為害至元四年秋七月大水潰東閘突
入洸河兩河罹其害而洸亦為沙所塞非復舊河矣初
之貞為沙堰也有言作石堰可歲省勞民之貞曰漢曹
參作興原山河石堋常為漲水所壞時復脩之汶魯之
大川底沙深闊若脩石堰須高水平五尺方可行水沙
漲淤平與無堰同河底填高必溢為害况河上廣石材
不勝用縱竭力作成漲濤懸注傾敗可待晉杜預作沙
堰於宛陽竭白水溉田闕則補之雖屢勞民終無水害
固知川之不可塞也且曰後人勿聽浮議妄興石堰終
困其民壅遏漲水大為民害重脩堽城閘因自作記勒
其言于石至是果如其言若合符契閘壞岸崩碑沉於
水為土石所壓是年九月都水監馬兀公來治會通河
行視至堽城謂衆曰堽城洸汶之交會通之喉襟閘壞
河塞上源要害役有先於此者乎於是用前監丞沈溫
公闢為一大閘之議命壕寨官梁仲祥李讓計徒庸度
材用量事期以狀上中書即從其請明年二月命工入
山取石煆灰市物於有司經營揆度畫圖指示以舊址
弊於屢作改卜地於其東掘地及泉降汶河底四尺順
水性也袤其南北為尺百廣其東西為尺八十下於平
地為尺二十有二土木之工又入其下八尺上為石基
以承閘閘之崇於地平自基以上縮掘地之深一尺兩
壁直南北為身皆長五十尺其南張兩翼為鴈翅皆長
四十五尺其北矩折以東西各附於其旁亦長四十五
尺不為兩翼歛其前隘漲水也前盡基肩岸受水欲其
前也後遜基八之一疊石為岸承之出基之高五尺長
為尺二十有五五分基之廣闊其中之一為明入明三
分深之一為金口廣尺深咫板十有三方盈金口之廣
長亘明入金口兩端各盡其深上下以啟閉者十二其
一不動為閾其大石為兩臬夾制其前卻石相疊比則
以鐡沙磨其際必脗合無間後已凡用石大小以叚計
二千六十有竒自方以尺計三萬三千六百五十甓以
萬計一十有六石灰以斤計四十六萬三千瓦礫以擔
計二萬四千木大小以株計一萬三百一十鐵剛柔以
斤計三萬九百一十五麻炭諸物稱是糜錢一萬七千
餘緍役徒千人木石之工二百八十人始事於五月七
日畢役於九月十日閘既成衆合辭請公願識其事于
是屬筆于予予復之曰汶古名川昔畢公馬公用之則
為轉漕之益為漑灌之利後人用之則有横潰之憂有
墊溺之患水性非異今昔蓋用之善不善也馬公既善
用之又碑其言以示來者其慮後也深矣不有兹役曷
騐馬公之言碑仆於水豈天惡馬公𤼵其機耶將使後人
獨受其害而不蒙利耶惟是役也雨暘時若漕運無愆
天其或者悔惡於人俾憶馬公之言乎既不獲辭遂為
叙導汶始末會通源委以見堽城閘水利喉襟且表出
馬公之言以為鑒又因以識興造年月脩閘之制度用
物之會計附焉公字仲彬唐古氏
會通河黃棟林新牐記楚惟善
會通河導汶泗北絶濟合漳南復泗水故道入于河自
漳抵河袤千里分流地峻散渙不能負舟前後置牐若
沙河若榖亭者十三新店至師氏莊猶淺澀有難處每
漕船至此上下畢力終日呌號進寸退尺必資車於陸
而運始逹議立牐久不決都水監丞也先不華分治東
平之明年思緝熙前功以紓民力慨然以興作為己任
乃躬相地宜黃棟林適居二牐間遂即其地庀徒蕆事
經始於至正改元春二月己丑訖工於夏五月辛酉牐
基深常有四尺廣三其深有六尺長視廣又尋有七尺
牐身長三分基之一崇弱五寸不及身之半又於東岸
創河神祠西岸創公署為屋以間計者十有五署南為
臺構亭其上凡用石方尺長丈為塊計三千有竒木大
小以株計四千六百五十八堊以斤計二十五萬鐵以
斤計一萬六千有竒甓一十五萬二千五百麻炭等物
稱是工匠繇卒千八十有五人用糧千七百五十斛楮
幣四萬緡制度纖悉備極精緻落成之日舟無留行役
者忘勞居者聚觀往來者懽忭稱慶僚佐耆宿衆相與
謀謂不伐石以識無以彰公之勤且懼來者之功不繼
而前功遂隳也先是民役於河凡大興作率有既廩為
常制是役將興時適薦饑公因預期遣官赴都稟命冀
得請俾貧窶者得竄其身藉以有養及久未獲命不忍
坐視斯民餓且殍遂出公帑人貸錢二千緡約來春入
役還官無何糧亦至民争趨令其軫民瘼如此又初開
月河於河東岸闢地及咫礓礫錯出舉鍤無所施迨營
牐基近西數舉武黃壤及泉訖無留礙雖國家洪福所
致抑公精誠感格天地鬼神亦隂有以相之也公哈剌
乞台氏明敏果斷操守絶人讀書一過目輙不忘律學
醫方靡不精究始由近侍三轉官受今除是役也董工
於其所者令史李中壕寨官薛源政奏差韓也先不華
工師徒長不能備載具列碑陰
新建耐牢坡䂖閘記劉大昕(濟寧府同知)
大明受命皇帝即位之元年詔遣大將軍定山東平幽
冀兵不血刃而梁晉關陜大小郡邑悉皆附順分兵戍
以守阨塞浚河梁以逸漕度舳艫千里魚貫□聮貢賦
供需有程無阻後以黃河變易濟寧之南陽西暨周村
涯淤窒壅數壞舟楫迺遵師莊石佛諸閘北泝汶濟以
逹燕冀西循曹鄆以抵梁晉濟寧州城西二十里許耐
牢坡口者實西北分路之會坡有隄綿數十里以防河
決於是時遂開通焉倘失啟閉水勢散泄漕度愆期深
為職守憂洪武二年申請于山東行省注官分任其事
南䟽北導靡所寧處冬十一月省檄下委大昕相宜置
閘以為歲久計十二月朔同寅知府余芳通判胡處謙
集議率任城簿周允暨提領郭祥至於河上視其舊口
則土崩流悍不可即功行視口之北幾一里許平衍水
滙可立基焉乃伐石轉木度工改作時冰凍暫止三年
二月二日集衆材合役丁夷土隄平水降八尺以為基
樹以棗栗密如星布實以瓦甓迥若砥平然後鋪張木
枋敷嵌石板爰琢爰甃犬牙相入復固以灰膠關以鐵
錠磨礲剷削混然天成閘門東西廣十六尺有五寸崇
十尺一寸西北比東西廣加二尺焉閘之北東向有墉
縱二十三尺西向墉縱一十五尺有竒閘之南稱是翼
如也所以捍水之洄洑衝薄也兩門之中鑿渠五寸下
貫萬年枋以立懸板復於閘之南北決去壅土以殺悍
湍且濟舟以轉折入閘自兹啟閉有常舟行如素三月
二十日告成訖功計興工至休役凡五十日以工計石
工二十九人木工四人金工二人徒二百五十人以株
計木一千三百有三枋五十甓大小七百八十有四鐵
錠一百每錠重六斤四兩鐵斤重二百五十五木炭斤
重一千五百四十二石灰斤重六千三百四十四工之
食粟八石零七升若鐵粟則取給於官餘悉因沂兗二
州任城滕鄆諸縣土地所有規措給用雖少勞於民而
民樂於趨事不費於官而官亦易於成功此大較也大
昕雖董是役而主簿周允晨夕陳力勤敏不怠其功其
勞不可蓋也遂具載本末于石以垂永久焉
重脩濟寧月河閘記略廖莊(吉水人大理寺卿)
天順改元丁丑秋貴池孫公仁拜冬官主事奉命治水
于濟寧濟寧天井在城二閘舊有月河距州治南三里
許上口東密邇天井閘北對會通河二水縱横若十字
然逮天雨潦溢潺湲相持什七南注其勢猶傾舟由閘
河而西者或至沈覆遡月河而上者艱於逆輓下口去
在城閘尤邇有閘瀕於西岸啟而舟下又有衝激之虞
雖善計者末如之何先是冬官主事永豐陳公律蘄陽
陳公溱繼蒞其地議以下口舊閘移入百餘尺改上口
於迤西餘七百武棄會通河不對置兩口而梁於其上
置閘於兩口之下時水盈縮而閉縱之庶免前患議定
以聞詔許之工未舉孫公來代時巡撫都御史牟公富
尚以民貧財乏為難孫公乃計在官之料儲庫之積物
因其舊力省於人郡邑所供者苐石灰炭而已復以聞
上可其奏而鎮守平江侯陳公豫巡河御史蘇公燮王
公祥山東布政司參政李公讚按察司僉事劉公進協
謀併智贊相為多相其事者則兖州府知府郭君鑑董
其事者則推官范君雯始事于己夘之冬訖工于庚辰
之春學正陶君鼎輩咸願刻石紀成而因都督趙公輔
屬筆於予夫以天井在城二閘前人為之備矣月河上
下二口則未備焉自前迄今皆知其不便而末如之何
今二陳啟之於前孫公成之於後經營有方措置有道
官不為擾民不為勞可謂克脩前人之未備便今人之
未便者矣歐陽子有云作者未始不欲長存而繼者常
至於怠廢使其繼者恒如作者之心則天下後世豈有
遺利哉故為之記使來者尚有考而用其心也
兗州金口堰記略劉珝(壽光人大學士)
天下無不可為之事顧無可為之人此伊昔金口堰之
廢必抵于今而始成也堰距兗州東五里許以其障沂
泗二水入金口閘西逹濟寧會通河因號今名考之後
魏及隋元以來皆嘗脩築以通漕運都之建不一堰之
興廢亦不一暨我太祖高皇帝定鼎金陵無事乎堰太
宗文皇帝駐蹕北京復通漕運而堰多事矣前此堰築
以土每夏秋之交波濤洶湧即圯無餘萬夫之役不貲
之費為之蕩然自永樂以迄于成化朝廷雖數命官脩
固卒莫能底定歲庚寅都水主事宜興張盛克謙祗承
是任肆以興復為己任乃曰與其屢費以病民孰若一
勞而永逸適冬官亞卿喬公志弘催督漕運首以白之
遂䟽其實以聞上下公卿議率以為可行已而秋官亞
卿王公宗貫繼志復注意提督奬勸又得山東少參尹
公朴之僉憲王公廷言相與維持其事事駸駸乎嚮成
矣克謙結一草廬於堰側晨夕坐卧其中始終不懈財
不取于民唯以堰夫歲辦樁草折納米粟懋易一切物
料躬率夫匠採石於山伐木於林煆灰於野凡百所需
悉區畫有方復檄兗州同知徐福輩分司其事涓卜鳩
工官使畢集興于成化七年九月訖於次年六月計堰
東西長五十丈下闊三丈六尺上闊二丈八尺自地平
石計五層高七尺湫口三處眎水之消長時其啟閉横
巨石為橋以便往來堰北復作分水二鴈翅二以殺水
勢堰南北趺水石直五尺横四十丈以固堰基是役也
石以片計餘三萬樁木以根計餘八萬灰以斤計餘百
萬以至黃糯米鐵錠鐶木石灰合用諸料俱不下千萬
夫匠二千五百有竒在公之人賞勞錢數萬緡食米千
石皆克謙自所措置一毫不取于有司堰既成堅完具
美規制宏壯不惟積水可以西接漕運且俾一方行者
無病涉之虞于時衆方嘆克謙之不可及也後數月宗
貫復廵行堰上忻羨不已爰命孔廟奎文閣典籍許節
之持致仕參議劉廷振孫廷昭所所為事紀徵言夫許
景山脩蕭何故堰而成大利趙思寬脩信臣故渠而致
沃壤廣莫如海范文正築之以灌通泰深莫如洛嚴熊
穿之以溉重泉以及考亭朱子䟽脩南康召陂一舉多
得皆期於必成而行者也故卒無不成此克謙所以排
衆議而不顧斷斷乎期於必成而後已遂勒斯言于石
堽城壩記略商輅(淳安人大學士)
汶泗二水齊魯名川分流南北不相通自古浮于汶者
自兗北而止浮于泗者自兗南而止元時南方貢賦之
來至濟寧舍舟陸行數百里由衛水入都至元二十年
始自濟寧開渠抵安民山引舟入濟寧陸行二百里抵
臨清入衛二十六年復自安民山開渠至臨清乃于兗
東築金口堰障泗水西南流兗北築堽城堰障汶水南
流而二水悉歸漕渠于是舟楫往來無阻因名曰會通
河我文皇帝遷都于北爰命大臣相視舊規築堰䟽渠
漕運復通第堰皆土築每遇淋潦衝決水盡泄漕渠盡
涸隨築隨決民甚苦之成化庚寅工部尚書郎張君克
謙奉命治河歴觀舊跡嘆曰以石易土可一勞永逸何
乃因循弗為經久計乎于是督夫採石首脩金口堰不
數月告成凡應用之需以一歲樁木等折納沛然有餘
曰斯堰既脩堽城堰亦不可已方度材舉事遽以言者
召還已而廵撫牟公觀其成績騰章奏保用畢前功至
則以堽城舊址河闊沙深艱于用力乃相西南八里許
其地兩岸屹立根連河中堅石縈絡比舊址隘三之一
于此置堰事半功倍遂擇癸巳九月望日興事儲財聚
料百需咸備明年春三月命工淘沙鑿底石掌平底之
上甃石七級每級上縮八寸高十有一尺中置巨細石
煑秫米為糜加灰以固之底廣二十五尺面用石板甃
二層廣一十七尺尺袤一千二百尺開湫口七各廣十
尺高十一尺置木板啟閉遇水漲啟板聽從故道西流
水退閉板障水南流以灌運河兩端逆水鴈翅二各長
四十二尺順水鴈翅二各長二十五尺為分水各廣二
十三尺袤一百三十尺兩石際連以鐵錠石上下護以
鐵拴湫口横巨石三四長十餘尺河舊無梁民病涉堰
成遂通車輿有元舊閘引沙入洸洸淤汶水不能入兹
堰東置閘為二洞皆廣九尺高十一尺中為分水一旁
為鴈翅二亦用板啟閉以候水消漲漲則閉板以障黃
潦消則啟板以注清流洞上覆以石石之兩旁仍甃石
高一十有八尺中實以土與地平俾水患不致南侵洸
河免于沙淤閘之南新開河九里引汶通洸河口逼崖
自顛至麓皆堅鑿堰兩閱月始通肇工于九年九月訖
工于十年十一月是役所費較之金口不啻數倍而民
不擾者以前折納外所增無幾蓋處置得宜區畫有方
所以開漕運無窮之利者實在于此都憲嘉其功之成
命兗郡守錢源徵予以記往歲克謙還自東魯語及修
堰之役予心善之克謙再行予實從臾乃今績用有成
可靳於言耶昔白公穿渠民得其利歌曰衣食京師億
萬口若克謙斯堰之築漕河允頼公利兼濟視白渠之
利不尤大乎予故備書其事為記克謙名盛常之宜興
人天順庚辰進士都水員外郎
安平鎮減水䂖壩記李東陽(長沙人大學士)
弘治初河徙汴北分為二支其一東下張秋鎮入漕河
與汶水合而北行六年霖雨大溢決其東岸截流徑趨
奪汶以入於海而漕河中竭南北道阻上既命都御史
臣劉大夏治厥事復特命内官監臣李興平江伯臣陳
銳總督山東兵民夫往共治之僉議胥協䟽塞竝舉乃
於上流西岸䟽為月河三里許塞決口九十餘丈而漕
始復通又上議䟽賈魯河孫家渡塞荆隆口黃陵岡築
兩長隄蹙水南下由徐淮故道又議以為兩隄緜亘甚
遠河或失守必復至張秋為漕河憂乃相地於舊決之
南一里用近世減水壩之制植木為杙中實甎石上為
衡木著以厚板又上墁以巨石屈鐵以鍵之液糯以埴
之壩成廣袤皆十五丈又其上甃石為竇五梁而涂之
梁可引繩竇可通水俾水溢則稍殺衝齧水涸則漕河
獲存庶幾役不重費而功可保工既告畢上更命鎮名
為安平命工部伐石勑内閣臣各紀功績臣東陽當記
竊考之治水之法䟽與塞而已矣塞之說不見於經中
古以降隄堰議起往往亦以為利利與害相值必較多
寡以為重輕若敺土石當水之怒費多而利寡此古人
深戒惟水勢未廹後患尙未形周思豫制以為之備則
障之利亦不可誣况兹壩者勢若為障而實䟽之故其
䟽不至漏障不至激去水之害以成其利暫勞而永逸
費雖不能無而用則博矣揆之善溝者水潄善防者水
淫之云者不亦兼而有之乎易象財成書陳脩和君出
其令臣宣其力雖小大勞逸不同同是道也嗚乎天下
之事莫患乎可為而不為彼宦成之怠交承之諉遺智
餘力未有不貽後日之悔者獨水也哉人無於水監當
於民監斯言也可以喻大矣唐韋丹築扞江隄竇以䟽
漲詔刻碑紀功著在國史臣不文謹書此為明命復
安平鎮䂖隄記謝遷(餘姚人少傅大學士)
國家定鼎燕京凡上供之需百官六軍之餽餉大率仰
給東南舟楫轉輸以免陸地飛輓之勞與海運風濤之
險實維漕渠是賴兗之東阿張秋鎮適居漕河之路往
歲河決黃陵岡奔注張秋而渠之東隄潰決水由鹽河
以入於海越歲淋潦助虐勢益悍急決口之廣至九十
餘丈盡奪漕渠東注而南北舟楫幾至不通天子以為
憂亟命治之遣内外重臣往總其役合山東兵民夫殫
力畢作五閱月而功告成賜鎮名曰安平以示永頼於
是内外重臣皆召還而山東布政司參政晉陽張公縉
嘗與董治之任效勞為多天子知其能超擢通政使司
右通政俾專理河防公益感激思奮乃諗於衆曰兗當
河下流之衝自昔被患已劇今雖底寧而將來不測之
虞亦未可知隄必甃之以石庶可以障湍激之悍沙灣
石隄無恙此明驗也既而詢謀僉同鳩工集事先實土
以厚其址然後布&KR0891;疊石石必為廉隅灰液其縫每數
十丈内為階級以便登降隄外附土丈餘高突數尺以
防侵刷起自荆門驛之前邐迤而南至新建石壩以與
舊石隄接長以步計者二千二百八十有二高以層計
者十有四深下要害處則加石或七八層或二三層所
用木石芻灰皆出河夫歲辦工匠餼廩皆出自官不别
取辦於民經始於弘治丙辰之春迄庚辰春三月而畢
東阿知縣秦昂嘗與從事兹役具以告予謹記之以詔
其後
建堂邑縣土橋閘記略邱濬(瓊山人大學士)
皇明因勝國會通河故道而深廣之通江淮漕以實京
師餘六十年于兹矣然地勢之變天時不常盡人事者
必隨時因勢一節宣之然後盡其用而利濟於無窮焉
自河決陽武潰出張秋之後朝廷既命大臣築塞之以
復其舊矣然其間猶有所壅滯之處一時任事諸臣隨
所在而爲其防備非一所也河流經東昌府之堂邑縣
境地名曰土橋其上流之牐曰梁家鄉沿而至是十有
三里下流之牐曰戴家灣泝而至是二十有八里又四
十里抵臨清之上牐漕舟至此出會通而下漳御僅七
八十里爾輙膠淤淺而不能行日集而羣聚於土橋上
下十數里間舟人呌囂推挽力殫聲嘶望而不可至主
漕計者病焉時山東按察僉事陳善專理其境之運道
議於此建牐以積水之舟屢言於工而弗見報都憲翁
世資廵撫山東所至詢民疾苦善乃以狀上公具聞諸
朝天子可之下其議於工部仍命吏部設官如常制公
得請躬涖其處區畫事宜俾君專其事君計徒庸致才
用授其屬東昌府通判馬聰等督工即功於所謂土橋
者建石為新牐凡其規制之廣狹長短與夫䟽水之渠
祠神之宇涖事之署悉如常度經始於成化癸巳冬十
有一月之朔至明年甲午春二月告成
脩臨清州南板閘記劉夢陽(臨清人主事)
汶水發源于泰山諸泉至汶上縣南旺湖口南北分流
為漕河南至徐沛合河沁以入淮北至臨清會衛河以
逹海泉微流澁故建閘蓄縮而節用之臨清閘北流之
裔尤要焉過是則衛河承之無留行矣閘分兩河北曰
會通曰臨清則前元所建誌所謂地勢陡峻數壞舟楫
者也南曰南板曰新開則本朝所建誌所謂地勢頗平
往來船行者也南二閘相距甫三百弓舊閘草創一以
磚堰之名曰磚閘一以板障之名曰板閘繼後改為石
閘易以今名日遠閼泐舟楫告艱弘治年間司徒白昂
改脩會通閘導流而北閘底過卑便謝於前仍南閘以
行今皇帝臨御之七載冥頑弄兵水陸途絶廷議都憲
劉公總師靖醜清道通漕公抒勤脩職築亭障立保伍
士銳器精警虞削跡時京儲垂嗇運舟逄逹公於癸酉
歲春欲新南閘為利涉焉或稱截流僦功公曰詎可爾
功非數月不成何以副急餉之憂乃開北閘借便焉或
又難之公曰第為之耳以規畫授工徒䟽塞濬隘下舊
河之身若干闊舊河之身若干復於會通閘底沉杉九
板峻瀉旣殺膠涸亦除淡為安流大往小來窮晝繼夜
南板則撤其舊而創為之新開則仍其舊而易其閘之
金口與閘之底焉掄工而工良選材而材堅趨事有嚴
布力無怠歴時告成鞏如鎔冶整如截肪以是歲六月
六日工完放舟上者無號挽之勞下者無激射之險羣
吁衆異相目以嘻曰是何就績之易策算之神也蓋自
前元以至今日閘更幾作率以不能利涉為憾至是始
克免焉收效於廢變易于難識洞于隱才周於事至智
也速輸貢之程廣貨殖之用加惠兆人惠澤來裔至仁
也在昔開一渠脩一堰民興謠史載事度德量力於公
其大小久近何啻倍蓰可無紀乎用是礱石薦詞俾後
賢有考焉公名愷保定新安人
脩臨清會通閘記徐溥
昔在太宗文皇帝肇建北京以糧運仰給東南而海運
危險非長策也始改造運舟由裏河而行歲漕四百萬
石以為定制歴歲既久國用給足積其嬴餘不可勝計
然河道自臨清以南至于徐州凡千餘里地形高下不
啻數丈自前元以來置牐蓄水而舟始通在臨清境上
則有會通東西二牐蓋當時開會通河引汶水由安山
歴東昌至此以入衛河故亦以會通名之永樂間初行
漕法以東牐既壞嘗加脩治更六十餘年衛河益深牐
益高水勢衝激益險甚為行舟之患故廢其牐者三十
年于此乃弘治庚戌黃河決封邱之金龍口其流泛溢
將出運河都御史錢公廵撫山東具䟽言于朝下大臣
議僉謂宜擇人治之毋緩命刑部于左侍郎白昂以往
既至督治有法而河得無事他日行視河道于齊魯間
至臨清問知東牐之廢與錢公謀曰是州為汶衛交流
之地而運舟之所皆經者也牐雖重建其可以役大而
免乃協謀于廵按憲臣暨藩臬諸司檄東昌知府趙琮
臨清知州張增出公錢為材用人力之費而委推官戴
澄專其事若工部郎中吳珍主事陳玉按察司副使閻
仲宇皆分司其地實總督之經始于庚戍三月至六月
而工畢牐成去舊址餘百丈崇廣長闊悉如規制其深
則與河等於是水勢既平舟行上下如乘安流公私便
之夫五行皆生于天地以資人之用者也人苟不盡裁
成輔相之道則天地雖生之而亦不適於用若夫水之
潤物以行舟其用尤大者然其性本下適與土之高者
相值亦惟傾而去之而反有害於人矣故後世始置為
閘以節宣之乃能盡水之用而有利於天下國家也今
白公當治水之際其勞已甚以其餘力復為此舉易害
為利轉危為安其才真可任而不負朝廷之所託者乎
凡公治水成績别有紀載此特書建牐一事故不假及云
坎河口記略萬恭(南昌人總河都御史)
濟水伏流至泰山溢為諸泉滙為汶北入鹽河道青州
東注于海初尚書宋公壩戴村濬源穿渠百里南注之
逹于南旺以其七北會漳衛而捷于天津以其三南流
會河淮而逆諸安東皆入海青州道絶是以汶之全力
濟滕兗東臨八百里故陸地運舟而不膠然非汶之性
也其勢曷嘗一日不欲東注哉弘治中汶大溢勢不能
決戴村則潰裂而假道于坎河口坎河者入海之捷徑
也若建瓴而下南流遂微治水者議隄坎河口歲隄歲
敗莫如之何則議捐南旺兩涯膏腴數千頃為蜀山馬
踏南旺湖命曰水櫃以待運而坎河東注者日澌月流
注南旺者幾絶隆慶壬申余治水至濟上患之乃與主
事張君克文徘徊泗汶之集周覽坎河之口向張君嘆
曰獨奈何不以有源者為水囊而以無源者為水櫃乎
北有龍山焉亂石如魚鱗君取彼石灘坎河口則萬世
計也乃役丁夫七千有竒運石湮河始于壬申之仲冬
成于癸酉之孟春灘博一里袤一里而強壓河根而上
崇丈餘秋水時至則令灘踰而瀉之復青州之故道春
夏運行則令灘止而注之入安東者趨而左入天津者
趨而右灘若天成汶失故吾蓋不能自制其命矣于是
秋不雨至于春二月閘水瀰瀰運艘繩繩張君撫膺高
蹈為余言宜有記令後來者世守之余曰夫拂其性而
激之逆其流而役之使汶水鼎足以裂不得全其天然
吾過也吾過也然汶上濟隂湯湯淫淫孰與三分者以
濟社稷之急而紓百姓之煩疴則汶雖失全性而有全
名不顯汶神其將知我乎其將罪我乎張君乃刻石
守壩論略張純
漕河之有戴村譬人身之咽喉也咽喉病則元氣走泄
四肢莫得而運矣昔在創建之功歲增土以培之植柳
以護之多設夫以守之其防衛蓋甚密也後土日增柳
日固則夫議停役矣所以寬民力也然物久則壞防弛
則廢即今單薄日甚原植護柳十無一二存矣况兗地
土疎汶性湍急萬一水失其性得無慮與然則為之奈
何乘泉夫之餘力歲加脩築增鋪舍植新柳令見役之
夫力加守護則盤錯根深壩將自固壩固將無所事節
乎曰不可也彼其淜湃浩蕩之勢非有以順之則拂非
有蓄之則溢拂與溢等害耳故每遇水潦須決坎河口
以殺之殺之不足則開滚水壩又不足則開減水諸閘
或順之入海以披其勢或蓄之入湖以納其流微則盡
塞令餘波悉歸于漕是節之者固所以守之也此營衛
吐納之說也不然三汶争趨源大流長夏秋水潦怒激
奔逸豈一壩之所能支與
東平坎河口壩記于慎行(東阿人大學士)
考之水經汶水出泰山萊蕪歴奉高嬴博之境而西過
剛縣南剛縣者今之堽城又西南過章章者今之鄣城
坎河之泉注之又西南過無鹽無鹽謂之須昌今為東
平又西南徑壽張故城之北至安民亭入於濟則今運
河西濟故瀆也蓋濟之見與伏不常而汶之西流而合
於濟則所從來久矣國家永樂中尚書宋公開會通河
始築土於坎河之西謂之戴村壩以遏其西流之道而
南出之汶上以入于運其稍逸而西出者環東平而北
承濟故瀆之支流號為大小清河以入于海則所謂鹽
渠云會通河成東兗之泉皆滙放汶泗轉注漕渠一盂
一勺民間不得有焉即稍逸而西出海王之國竊借以
行鹽筴皆漕餘瀝也而濟之名賴以存焉爾豈能與漕
争哉歴歲滋久壩或圯墜時以全流漫衍而西夏秋伏
發南旺以北舟膠不行則漕渠病東原之田或苦羨溢
膏壤畝鍾化為沮洳則民亦病是左涸漕渠右蕩平陸
而以利鹽筴也海王之國歲所佐水衡少府幾何而苦
東原之民以與漕争若此乎然又有異焉障而不洩漕
亦苦溢故斟酌挹損制河渠之盈虚在汶之上流耳隆
慶中少司馬萬公謂汶至戴村勢如建瓴不可復收且
以土為壩䟽而善潰乃上就坎河口壩以積石石如累
丸沙流其下久之亦潰而坎河之功始于此萬歴丁亥
河決病漕詔簡從官行視今太僕卿常公為工科都給
事中奉璽書從事與撫臺李公北河濟汶之間脉漕所
由通乃奏書言臣居敬與都御史臣戴行汶上流令兗
郡丞東平長吏雜視畫便宜狀皆言坎河口宜為壩其
法用丈計大石夾砌如墉實細石其中塗以堊坿上銳
而下豐狀如魚背水高於壩漫而西出漕無溢也水卑
於壩順流而南漕無涸也且居民亦不害焉臣等謹與
郎中臣吳之龍主事臣蕭雍臣王元命按察使臣曹子
朝參政臣郝維喬僉事臣和震等議皆稱便大司空覆
奏制曰可會御史大夫潘公復至率諸司道往閱乃檄
郡邑吏營焉計築石壩長四十丈高三尺上博丈五尺
下益尺六之一兩翼之長視壩減五之二厥高倍之左
右為土隄丈之二百三十東岸為石隄厚一丈經始於
萬歴戊子閏六月明年三月告成費凡八千金有竒諸
公不自有也曰兹匪神休其克有濟乃為龍宫於上伐
石紀績用示永久東平守謂行郡人請勒辭焉不佞在
里中時嘗遊章城父老指示坎河及宋公廟貎覽眺嘆
息低回不去謂先臣之於國家功若此其艱也自嘉靖
乙丑以來數治河隄潘公一與大司空朱公同開夏鎮
新渠而沂泗之間通再濬黃河築高堰以達海而河淮
之間通漕渠所患獨南旺以上時或少涸則其故在坎
河世争言漕輓利病置此毋談何也一旦上用常公言
下詔興築潘公受而成之費不盈萬役不踰時而漕與
民兼利焉是宋公所剏造疏引以制河渠之盈虛者至
是有永頼也國家歲運東南粟四百萬給中都官從泰
山下阯借一綫泉水爲轉輸計不得以入濟爲解卽令
岱畝之民翦蒔蓬藿之田以爲水伯假道何辭之與敢
况兼利哉夫天下事無大小操其本則易脩其末則難
今世言漕渠便宜大者引河中者瀦水小者䟽淺不知
其本在上源源之不濬而制其末流非善算也譬漏水
之在壺一以為盈而挹之一以為涸而注之晝夜不舍
無當於漏調渴烏之吻正玉虬之咽則衝渠之水可錙
銖而稱矣何者得其本也故吾於坎河之築嘉諸公之
功而幸宋公之渠有永賴焉是歲也行鹽使者亦於大
小清河之間建五牐蓄水其議曰汶逸而西受之可也
汶遮而南讓之可也不與漕争汶故漕與居民既利而
海王之筴亦得以其全力佐少府水衡如故矣國家萬
萬年之功謨畫竝出一時豈不盛哉是役也董正考成
則兗州府同知陳君昌言建畫經費則東平州知州徐
君銘庀材鳩工則東平判官蔡忠沂州吏目何一鵬曲
阜丞邵賓滕縣丞包揚泗水典史蔡茂魚臺典史王琮
壩成使判官汪鳳翔主之法皆得書
北河紀卷四
