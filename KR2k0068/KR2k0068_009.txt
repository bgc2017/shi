欽定四庫全書
北河紀餘卷一
明謝肇淛撰
沛縣之北北河之南界也其縣為魚臺隸於兖南接夏
鎮北達南陽皆新河也黃良諸泉入之其鎮曰穀亭
魚臺春秋為魯棠邑隠公觀魚于棠即此漢為湖陵
方與至唐寶應初始改今名宋屬單州元屬濟州國
初屬濟寧府後府降為州改屬兖州府縣治在運河
西南二十里宋文天祥發魚臺詩晨炊發魚臺淬
雨飛擊面團團四野周冥冥萬象變疑是江南山烟
霧昏不見豈知此中原今古經百戰英雄化為土飛
霧灑郊甸天寒日欲短遊子淚如霰明四明陳沂
憫魚臺水灾詩黃河水決衝漕渠直入青兖連淮徐
魚臺單縣作巨浸洪流顧望茫無餘乘舟搖搖莫知
所魚鱉民居漫無處扶疎草樹向高原彷彿菰蒲今
沮洳昊天不弔降茶毒已絶來牟仍菽粟漂泊無依
生理窮婦子流離向誰告昔聞洪水遭帝堯聖皇不
讓唐虞朝九河失道有時治安忍鴻鴈聲嗷嗷中丞
聞之動嗚邑幸免田租更施及氣息已盡仍復蘇相
向歡聲皆歛泣勉強卒歲存餘生俯仰還期明年耕
治水何人任深惻各以饑溺紓皇情普暉題魚臺
詩匹馬秋風别古棠小橋流水對斜陽郁郎亭毁貔
貅去夫子堂空草木長寗母江頭雲淡淡觀魚臺上
月蒼蒼湖陵城與清凉院物換星移歲月忙
新河北自南陽南至留城凡百四十一里嘉靖四十
四年工部尚書朱衡所鑿也先是河決華山出沛縣
飛雲橋漫入昭陽湖運道湮塞自此河開水始不能
為暴詳見河工紀明歷下李攀龍呈朱司空新河
功成詩二首重華冀北再開天益作山林涉大川四
岳受成方貢日三邊仰給縣官年黃金不及隄形壯
白馬長隨練影懸轉自流言能悟主老臣知遇兩朝
偏河隄使者大司空兼領中丞節制同轉餉千年
軍國壯朝宗萬里帝圖雄春流無恙桃花水秋色依
然瓠子宫太史但裁溝洫志丈人何減漢臣功吳
郡王世貞詩二首日出烟空匹練飛大荒中劃萬流
依連山盡壓支祁鎖逼漢疑穿織女機九道徵輸寬
氣象六軍容物迥光輝甘棠欲讓金隄柳曾護司空
却蓋歸兩朝三錫璽書專自矢流言格上天功似
玄熊官百揆渠名龍首帝元年飛艘雪擁吳都稻繫
笮波穿少府錢長孺秪今稱社稷當時鉅野總茫然
吳興徐中行詩二首揚塵忽自阻神州紆策誰分
聖主憂䟽鑿九河唐伯禹轉輸三輔漢酇侯天連河
岳仍通貢地壓魚龍自穏流却笑漢皇臨瓠子負薪
投璧不曾休漂搖獨立衆言餘腁胝功成總不如
隄築千金高鄭白艫銜百里蔽青徐玄圭已告開天
績玉簡曾𫝊治水書更道史才司馬後濡毫還自紀
河渠銅梁張佳胤詩二首河溢當年警帝衷疇咨
僉屬大司空濟川元仗商臣楫沉玉徒誇漢主宫萬
竺如雲歸冀北千帆明月送江東清時何必緣封禪
受計常思轉餉功一望中原氣象新九河如帶抱
燕秦桃花水隠司津棹竹落隄餘太府薪乘橇三門
飛練影搴茭兩岸白雲屯若論璧馬千秋事長孺徒
稱社稷臣信陽王祖嫡入閘志喜詩春煖新渠静
不波夾隄楊柳映青莎錦帆三月離洪險白粲千艘
入閘多足餉漫思唐相晏轉漕今有漢廷何至尊旰
食從兹慰賑貸無勞議歲和閩中林燫經兖郡新
河詩五首治水功成後分明德可歌數州人宅土四
海貢通河兖土河新鑿春流漲接天秪疑銀漢落
來遶岱宗前種柳漸成隂他年總作林誰知築隄
者辛苦土如金且喜黃河治寧論白髮繁麒麟宫
錦在先帝解衣恩百萬軍儲足南風送去帆問誰
能若濟帝賚是商巖京山李維楨新河紀績十二
首何年玄武赤符開砥柱中流萬壑迴莫訝禹功今
可續司空原是濟川才一自澄潭鎮石犀翠屏紅
樹擁金隄榮光萬里通淮泗流向仙陵作彩霓錦
纜牙檣百萬艘波光一望接天高黃熊為解崇侯憤
白馬翻憐漢使勞千山月色浸平沙岸芷汀蘭簇
晚花銀漢迴瞻天北極仙郎從此泛仙槎匣裏寒
光躍太阿蛟龍無數匿深波只今津吏逢迎處夜聽
鳴舷鼓枻歌宛委山頭駕使車玄夷親授石函書
河清欲待千年後不似功成二載餘千尋竹箭排
雲下萬疊桃花蔽日飛却憶當年王刺史乘隄猶賜
漢金歸問俗三齊撫畫熊羔羊名節遠相同神河
似解朝宗意一夜驚濤向海東狂瀾豈借蘆灰塞
洪水翻嗟息壤堙不是司空疏鑿遍何緣貢賦接天
垠懷襄復抱儆予憂淼淼東秦十二州一向淇園
輸竹楗萬家烟火傍清流一沉白璧通神貺遂有
玄圭錫帝恩聞道黃河今似帶好從西北望崑崙
三門九曲勢如狂此日安流一葦航應笑河渠書太
史負薪却愧自宣房
黃良泉距縣東北四十五里出黃山下土中西北流
入硯瓦溝閘河元頓舉有記詳見河源紀穀亭鎮在
縣東二十里古濟泗合流之地一云寗母亭即齊桓
公盟于寗母處元改今名置閘明太和羅正穀亭
晚渡詩幽亭結構倚河流人待黃昏古渡頭萬頃碧
波迷塞鴈一川紅照落江鷗風聲蕭索分漁火晚色
凄凉起棹謳多少經過名利客不知明月上西樓
華亭沈愷次穀亭詩林靄横蘭徑孤帆落野塘雨來
山樹暝風静渚花香釣艇時能問村醪或可嘗白鷗
知我意去住欲相忘
魚臺之北其州為濟寧其河為泗為汶為洸諸泉滙焉
其鎮曰魯橋其蹟曰樊城曰邾婁城曰鄭均莊曰太白
酒樓曰南池曰浣筆泉曰宣聖墨池
濟寧州古任國也漢為任城晉為高平宋為濟州國
初置濟寧府後降為州屬之兖州府州治在運河北
岸唐李白贈任城盧主簿詩海鳥知天風竄身魯
門東臨觴不能飲矯翼思淩空鐘鼓不為樂烟霜誰
與同歸飛不忍去流泪謝鴛鴻又離濟寧汎舟北
行詩楊柳娉婷綠荷花旖旎紅魚遊華蓋底人在鑑
湖中大白拈春酒輕衣受晚風龜蒙與鳬繹只隔片
雲東宋晁端友宿濟州詩寒林殘日欲棲烏壁際
青燈乍有無小雨愔愔人不寐卧聽羸馬齕殘芻
文天祥過濟州詩借問新濟州徐鄆兄弟國昔為大
河南今為大河北雲屯四萬里平原望不極百草盡
枯死黃花自秋色時時見桑柘青青雜阡陌路上無
人行烟火渺蕭瑟車轍紛從横過者臨岐泣積潦流
交衢霜蹄破叢棘江南寒未深銅鑪獸花赤焉知行
路人鐵冷衣裳濕元朱德潤任城南門橋詩任城
南畔長隄邊橋壓丈水如犇湍閘官聚水不得過千
艘銜尾拖雙牽非時泄水法有禁關梁夜閉妨民姦
日中市貿羣物聚紅氍碧椀堆如山商人嗜利暮不
散酒樓歌館相喧闐太平風物知幾許耕桑處處增
炊烟明朝北上别旅叟叟持清尊求贈言欲圖豐駢
貞未暇為君寫作康衢篇又過濟寧詩閭井皆臨
牐郊原四望平横峰連岱嶽分水向彭城笳鼓屯千
騎舟車會兩京㳂洄不能住俱是重王程明廬陵
楊士竒望濟寧詩疎翠輕紅水岸迂漁家遠近映菰
蒲高城前望晴雲下却計行程是半途長洲吳寬
濟寧夜泊詩嗚嗚畫角語城頭暝色蒼茫倚舵樓古
戍烟生人已散長河月落水空流異鄉信美非吾土
他日重來是舊遊千里鄉心孤枕上可能今夜夢刀
州臨川聶大年濟寧懷湯參將詩閘頭塵土汚征
衫河上垂楊礙去帆玉帛梯航通薊北石田茅屋夢
江南九重魏闕心常戀十里鄉書手自緘却憶元戎
油幕下幾時捫虱接清談江寧金大車濟寧道中
詩西北風塵擁斷丘旅魂中夜鬱鄉愁漢廷未上孫
弘閣濟水頻經太白樓候鳥翩翩迷遠浦輕帆颯颯
帶春流十年來往青袍在嬴得霜華滿鬢秋李楨
濟寧夜泊詩疎星斜月在扁舟寒鼓鼕鼕出郡樓最
憶往年何處聽長安門外五更頭夀張殷雲霄題
濟寧圖詩太白樓前春水多南湖春老白蘋波白蘋
波上風還雨欲採芙蓉將柰何長洲皇甫沖暮至
濟寧詩濟州城鴉啼暮天太白樓虚楊柳烟欲解吳
鈎沽美酒無人同醉白雲邊任城靳學顔安居東
望濟城詩平楚蒼然見十里驅車西出桃花底郡中
樓閣霞作城湖上人家錦為水對此披襟宜進觴胡
為遠行自悲傷啼鶯百囀喚人醉垂楊千條拂苑長
即今已是花如霰何處春光是故鄉謝肇淛泊濟
寧城感事詩汶河南下勢憑陵一片孤城爽氣澄風
飽布帆飛度閘雨腥漁艇亂抛罾春深水族家家市
夜泊牙檣處處燈回首舊遊雲物異高樓蕭索不堪
憑
泗水出泗水縣陪尾山下泉林寺南四源並出故曰
泗水西南會諸泉水達於曲阜合沂雩二水從金口
壩入兖州出西門納闕黨蔣詡七泉通於濟寧又合
洸水至天井閘入運唐李白金口壩詩水作青龍
盤石堤桃花夾岸魯門西若教月下乘舟去何啻風
流到剡溪宋程企泗源詩泗源竒且怪聲勢各喧
豗虎豹巖邊去蛟龍窟裏來稍流烟作陣初激雪成
堆派必人疏導源應鬼鑿開乍深濤不起漸遠浪相
催可把江心比嘗將海眼猜始微纔迸玉終盛忽犇
雷澗為寒無卉丘因澗有苔已觀離竇側俄見過城
隈石勁崖難潄沙虚岸易頽邇雖逾濟漯遐亦到蓬
萊洗鉢僧常至乘槎客未廻我從原際瞰誰自谷中
推洶涌曾浮磬潺湲好泛杯狹寧容蟻穴湍可暴魚
鰓劈華非天意排淮迺力哉傍如巫女峽上類楚王
臺漏澤空神異襄陵但水灾林幽多鳥雀地僻少塵
埃重愛兹佳趣題詩愧不才明長洲徐有貞泉林
會泉亭詩靈源四出石玲瓏自與諸泉夐不同誰道
山中無水府只應地底有龍宫萬珠跳踴人聲合一
鏡澄明月影空好為導將千里去長流助我濟川功
吳寬泗河詩四源合一水古河因以名望之渺千
頃永日汪然清蕩搖鄒嶧山映帶兖州城餘波入漕
渠資國功匪輕疏濬藉水部來往勞經營欲渡免舟
楫石堰築且平臨流一縱步魚鱉不我驚即欲窮其
源何惜此數程念昔洙泗間講業皆諸生河廣豈水
然聖澤惟盈盈兹遊幸沾溉自慶非徒行浴沂效前
哲春服亦既成四明邵莊陪尾泗源詩老龍横穿
地維裂天吳移海來漏澤十派犇騰萬丈虹終古乾
坤終不竭我來司泉過魯東馬蹄踏破春山紅頻向
源頭探真趣乃知道體千年同會泉亭子聳孤秀愛
我狂歌坐清晝渚聲潄出耳底塵微甘洗却胸中垢
秋來我欲朝明光譾才無補心蒼皇把取天瓢獻天
子大瀉甘霖覃八荒張祚遊泉林次石上韻詩問
俗來山館停車憩古林蟬鳴秋樹杪龍隠石函深沬
散浮珠彩流飛潄玉琴願言滌塵垢終日坐苔隂宜
興張盛宿泉林寺詩山泉聲潄玉玲瓏到處看來
總不同一竅直通龍子穴四圍長遶梵王宫穿巖映
彩霞生漢落澗浮光月在空流入漕渠能利國就中
疏導是誰功天水胡纘宗過泉林觀泗源詩停車
獨步泗源頭一曲源泉活水流璚島翻雲爭日月銀
河遶漢歷春秋潺潺石窟珍珠涌滚滚沙潭菡蓞浮
安得結茅泉上住放歌終歲看飛鷗長洲馬玉麟
泗水諸泉詩東土多靈泉勝乃在泗水屈曲山形轉
公舍叢林枳一溪諸竅通號呼瀉清泚珠濺百斛圓
疑是驪龍趾聲吼徹林薄毋亦虎豹壘白石何巉巉
寒濤競靡靡色映羣木青光凝一潭紫玉膏澤我膚
哀響醒人耳俯竇驚蟄雷潄流知石髓道體固如斯
國脉良在此閩中黃鶴四泉林歌驪龍閒卧隂崖許
戲弄珍珠不知數婪饞黑虎口垂涎豹突前頭歘相
踞山童淘米臨清流驚見奔呼報寺主老僧洗鉢來
降龍卞莊持矛欲刺虎虎豹咆哮龍奮爭涌珠散出
成甘露血流響水紅石巔腥氣上衝天帝怒下令六
丁悉取將壓以巨石填幽阻神物精靈不可藏化為
泉水濺濺注林深地僻少人知英爽時時吼風雨水
部仙郎職運渠濟川無策心良苦旁觀林藪忽相逢
憑陵大呌得其所天生地設遺吾儕舍此不用將安
取決排壅滯力疏通導入濟漯踰淮泗汨沒多年喜
得伸奮然效用酬知遇近漕國課上京華遠達夷琛
獻天府更無冠佩混塵泥還有餘波到商賈施博功
高難自陳東馳直與東海處馮夷海若笑拍肩攜謁
龍宫共尊俎黿鼉擊鼓聲鼕鼕㢲女持觴聲楚楚醉
倒林泉卧不醒天吳紫鳳空延佇問𫝊遺事何人斯
烏有先生善言語東阿于慎行泉林歌雷澤萬頃
波澎渤如萬馬陪尾鎮之不得溢釃為龍瀆出其下
洞門噴薄瀉流泉沸珠迸玉聲潺湲天山雪花四月
落片片吹上春衣寒拍浮大白相對飲綠蘿作簟石
作枕金潭百尺映文石熒熒細濯巴江錦行盡回溪
地轉偏疑是鏡湖春水旋深林蔽虧不見日但聞雜
樹多鳴蟬樹裏泉聲百道重木根詰曲盤虬龍解衣
羅坐泛流羽天光水色何溶溶遠峰隠見烟嵐滅殘
霞飛丹手可掇此時林壑暝色來呼酒彈琴望雲月
月上青山醉若何臨流垂手揚素波且謌白石吟渌
水紅塵萬事空蹉跎日出高林送客子清風四面松
聲起石橋一出到人間武陵桃花空流水任城于
若瀛遊泉林詩泉林久約已春深纔到泉林愜素心
往往尋源逢巨石時時倚樹聽幽禽孤亭倒映空青
色曲竇翻騰太古音向夕臨流坐深壑便捐塵想欲
抽簪古吳陸化淳泗源詩靈源陪尾殆天開一脈
勾連百道迴波面吐吞驚渤澥地中傾動自風雷禹
功終古無消息元化何心任去來我欲浮槎到天漢
只疑足下是蓬萊
汶水出萊蕪縣原山之陽會泰山徂徠諸泉流于堽
城壩至南旺南下入運明太原喬宇過汶河橋詩
九峰南望碧嵳峩汶水平添一丈波渡口客來休便
過北山溪雨正滂沱長洲祝允明舟行汶上薄暮
看月詩璇蓋瑩空青飛鑑泛華艷川原邈夷曠疎木
媚寒㶑廣路斷浮鞅旅翫諧清念迹逝偕志行萬里
靡坊塹苟無忠宣持誰能勞不厭閩中鄭善夫汶
上對月聞笛作商調命船人度曲為和因賦醉歌焉
耆八月高風起鴻鴈羣飛渡淮水月下清砧愁遠人
天涯芳草思公子王郎哀時最蕭瑟萬里迢迢向南
國呼我上船設冰鱠仰天傾酒開胸臆關山茫茫何
處邊但見急管哀中天馮夷聽曲波面出楊柳亂落
西風前酒酣月落歌未巳隴思江情嗒然起未掛姓
名玉策上願添海水金樽裏人生合歡那可測有似
大海翻萍葉回首親朋各别離豈無江漢通舟楫流
光過鳥不復駐達官好爵身之蠧況迺豺狼横地軸
何限驊騮窘天步竹林諸賢皆酒徒嗣宗只願步兵
厨古來賢達一澌盡醉鄉之托今何如白水王謳
汶上泛舟詩山雨彌晦朔洪流奔巨川我來當此日
舟濟喜晴天渡口淨芳樹人家生野烟孤城隠雉堞
豐壤帶郊廛行潦及時降隂林或鬱然遥聽疊鼓發
縱目雙旌懸廩禄身徒竊閭閻風未宣古人貴達節
負弩奚稱賢又晚渡汶水詩天寒北風緊日落孤
鴻鳴汶水秋浩浩凍雲凝不行餘霞散天際古木撑
微明東來數峰秀紫草横太清歲暮此為客感物傷
遠情一麾在行役百年非久生顯晦冥有定憂喜交
相并疇昔玉京道彯塵翳冠纓今兹值山澤緬然懷
令名臨流自扼腕偏為逝者驚謝肇淛蚤渡汶河
詩霜飛月落野雞啼霧鎖長林水拍堤夾岸人家寒
未起孤舟已過汶河西上虞張文淵題泰安木頭
溝泉詩千里澄溝映碧空穿巖赴壑濺溟濛翠圍新
甫千章栢玉立徂徠幾樹松沮洳影紛虬榦亂鬱葱
隂動石根通東人莫道閒無用排決終成濟世功
毗陵薛章憲泰山泉詩泰山之溜直下五十里傾崖
赴壑成川流不知何年鬼斧鑿日下滚滚無時休鯨
呿鼇擲與石鬭琤然落磵鏗琳球銀河倒捲碧海立
駿馬下坂鷹辭鞲盤渦斗絶涵倒景貝宫珠闕藏蛟
虬飛流濺沬下噴千丈壑明珠百斛飄灑誰雕鎪先
生解衣坐其下脱帽露頂凉颼颼兩涯不復辨牛馬
手弄白日逍遥遊檇李吳鵬龍港泉詩一水平分
二水流徂徠山下更悠悠半竿釣破蒼龍影一葉凋
殘碧樹秋持節柏松空自老忘形鷗鷺解人遊當年
莫道魚龍港盡入西風古渡頭王謳舊堽城詩故
城廢閘依然在千古興亡但刧灰一種傷心何處切
西風空上釣魚臺
洸水汶之支也從堽城南官莊河入州境會沂泗二
水入運明河東薛瑄過洸河詩車轉香阿過遠山
洸河一夕漲漫漫蛟鼉出没蒼茫裏鷗鳥浮沉杳靄
間浩歎每思臨逝水雄才長憶障狂瀾龍門魚躍波
千丈便有風雲出濬湍趙弼洸水詩岱宗何巖巖
萬古奠坤元有泉出其下實維洸水源東流幾百折
經我疎籬門雨暗鳬鷖游月出蛟龍奔滔滔復混混
無間朝與昏往過來者續道體於焉存臨風佇立久
歎息無語言吳鵬洸河詩北城西下古洸河一派
寒流蘚碧螺柳拂平橋搖旆影鳥吟竒語雜笙歌波
心雲没山光出渡口舟横夕照多有客抱琴塵上卧
醒來不見釣魚艖胡纘宗飲蛇眼泉亭同張水部
孟蔣二司詩秉燭覘蛇泉泉虚星滿天溪橋通市遠亭
榭傍城偏下榻憐平子開樽對浩然更催蔣詡至歌
吹雜潺湲
魯橋鎮在州南六十里居民稠密商賈輻輳設巡檢
司以守之有南州書院祀仲子路其兆二十里為仲
家淺元周權過魯橋詩泗河汨汨流青銅魯橋突
兀横長虹驚波蕩潏石鬭怒石門空洞如弛弓風霜
剥蝕勢欲壓亂石齒齒填深洪南連淮楚九地厚東
導齊魯羣流通賈商貿易百貨阜來幡去掉紛奔衝
車輪彭輷鐸聲急馬蹄蹴躍塵影紅我遊天京偶經
此一見淳俗真堯封扁舟膠涸守連日欲去未去心
忡忡嗟予行役浪自苦颯颯吟鬢將秋蓬摩挲殘碣
討遺迹搔首躑躅斜陽中銜杯一洗胸芥蔕信歌目
送吳天鴻楊敬德詩風色今朝好揚帆上魯橋林
昏烟正積崖濕雨初消新岸緣青蔓平田長綠苖物
華紛滿眼詩思坐來超明大理吳懋詩忽見郵籖
報水程客中無限故鄉情雲連翠巘尼山近雨過平
湖汶水清季札南來聊問俗仲連東去欲逃名難乘
吾黨歸與興轉羡遲遲是此行青社陳夢鶴仲家
淺夜泊詩閘水經行處扁舟向晚通岸雲縈柳暗漁
火射波紅地說南洲近人𫝊仲子風徘徊中夜起彈
劒意無窮
故樊城在州北漢置縣屬東平國
邾婁城在州南十里春秋城邾瑕社預注任城亢父
縣北邾婁城也
鄭均莊在州南十里均仕漢為尚書辭疾不出章帝
東巡嘗幸其舍給禄終身時人號為白衣尚書今呼
東鄭莊
太白酒樓在州南城上唐李白客遊任城縣令賀知
章觴之於此後人因建樓焉并塑二公像為二賢祠
唐沈光記有唐咸通辛巳歲正月壬午吳興沈光
過任城題李白酒樓夫觸強者靦緬而不發乘險者
帖薾而不進潰毒者隠忍而不能就其鍼砭搏猛者
持疑而不能盡其膽勇而復視其強者弱之險者夷
之毒者甘之猛者柔之信乎酒之作於人也如是翰
林李公太白聰明才韻至今為天下倡首業術正學
天必賦之矣致其君如古帝王進其臣如古藥石揮
直刃以血其邪者推義轂以輦其正者豈憑酒而作
也憑酒而作者強非真勇太白既以峭直矯時之狀
不得大用流斥齊魯眼明耳聰恐貽顛踣故狎弄杯
觴沉溺麴蘖耳一滛雅目混黑白或酒醒神徤神聽
銳發振筆著紙乃以聰明移於月露風雲使之涓潔
飛動移於草木禽魚使之妍茂騫擲移於邊情閨思
使之壯氣激人離情溢目移于幽巖䆳谷使之遼歷
物外爽人精魄移於車馬弓矢悲憤酣歌使之馳騁
決發如睨幽并而失意放懷盡見窮通焉鳴虖太白
觸文之強乘文之險潰文之毒搏文之猛而作狎弄
杯觴沉溺麴蘖是真築其聰翳其明醒則移于賦咏
宜乎醉而生醉而死余徐思之使太白疏其聰決其
明移于行事強犯時忌其不得醉而死生也當時骨
鯁忠赤遞有其人收其逸才萃于太白至于齊魯結
搆凌雲者何限獨斯樓也廣不逾數席瓦缺椽蠧雖
樵兒牧䜿過亦指之曰李白嘗醉于此矣宋文天
祥太白樓詩高城蘸雲根聊可慰心跡長風萬里來
如對騎鯨客監州好事者樹此樓與石隆鼻號金仙
更長漫嗟惜元陳儼太白酒樓歌公昔去兮乘龍
窅雲氣兮蓬萊宫襟青霞兮佩明月横四海兮焉窮
濟水兮無波泰山繚兮鬱嵳峩思故園兮神游怳臨
風兮浩歌醉而生兮醉而死曩孰非兮今孰是千鍾
百榼兮彼且奚適操一瓢兮吉且止擥春風兮折瓊
芳援北斗兮㪺桂漿浩冥冥兮徙倚以望歸來歸來
兮舉我觴趙孟頫太白酒樓詩城迥當平野樓高
屬暮隂謫仙何俊逸此地昔登臨慷慨空懷古徘徊
獨賞心嶧山明望眼百里見遥岑陳剛中詩昔聞
李太白山東飲酒有酒樓今我登樓來北風吹髮寒
颼颼太白天酒仙人間不可留金光絳氣九萬里翩
然而上騎赤蚪左蹴大江濤右翻黃河流手舉北斗
招搖柄瓊田倒瀉銀灣秋銀灣吸乾日月液蟾驚兔
走黃姑愁太白方悠然掀髯送汀鷗炯如曉霞一點
映秋水紅痕微涌玉波浮太虚變化如蜉蝣仙人何
在不可求惟有胸中燦爛五色錦化為元氣包神州
我欲起仙從之遊安得羽翼飛上崑崙丘曹元用
詩太白一去不復留任城上有崔嵬樓樓頭四望渺
無際草木黃落悲清秋鳬嶧插天摩翠壁汶泗迢迢
展空碧爭竒獻秀百年態作意隨人來几席諸老高
會秋雲端金璧照耀青琅玕談笑不為禮法窘酒杯
更比乾坤寬飲酣意氣横今古玉山傾倒忘賓主謫
仙人去杳何許異代同符吾與汝誰能跨海為一呼
八表神遊共豪舉周權詩大羅仙人李太白秋水
疎蓮浮玉色笑傲玉堂金馬中詩酒猖狂天子客飄
飄豪氣秋風起登樓曾醉山東市放浪形骸宫錦袍
榮華富貴東流水酒酣揮灑翻河筆險語能令鬼神
泣至今光𦦨照塵寰一字堪償雙白璧我來懷古空
悽愴風月千年尚無恙何時相見崑崙丘汗漫從游
九天上明青田劉基詩小逕迂行客危樓舍酒星
河分洸水碧天倚嶧山青昭代空文藻斯人竟斷萍
登臨無賀老誰與共忘形王畎太白樓歌金天精
氣化長虹神遊八表無留蹤醉挽姮娥向水底騎鯨
盪倒馮夷宫吟魂浩蕩無處着散作酒星落城角城
角猶存舊酒樓碧瓦朱甍凌清秋俯瞰長河走飛練
波濤洶湧東南流老我登臨慨今古天地沈淪一坏
土前代衣冠掃電空謫仙去後吾誰與有時典却千
金裘有時牽出五花馬呼兒換取杯酒來醉睨乾坤
極瀟灑有時把酒問青天青天有月自何年有時把
酒問明月明月在天幾圓缺玉井蓮開十丈花此叚
幽閒向誰說我欲思君去不還白雲漠漠連青山七
十二峰在咫尺嶧鳬巖障相迴環左迴環右挹抱惟
有雲山頗同調脱巾爛醉夕陽西獨拍闌干發長嘯
吳門黃省曾詩浮雲引客思為我西南流酒樓春
風生逝者中泉遊今朝綠蟻杯不到黃狐丘當年若
弗飲白髮徒生愁我攜鸚鵡來笑無高陽儔鳳鳥不
銜圖皇皇棲孔丘且吟王喬篇寄興瀛臺洲華亭
莫如忠詩縹緲層樓霄漢隈南城山色鏡中開不知
仙馭遊何處長擬星辰謫上台林杪鶴巢珠樹遍日
邊鯨負海濤來秦碑魯殿俱銷歇未覺浮名勝酒杯
南海鄺堯齡詩謫仙人去已千秋河水依然盡日
流滿地濕雲生紫閣半天晴雨落滄洲名從白雪空
詞苑興到青山買酒樓遥憶賀公能醉客齊名二老
至今留信陽樊鵬詩北地深秋得並遊振衣縹緲
一登樓軒前落日江光盡榻外滄洲樹影浮萬里艱
難看逐客一身飄泊有孤舟山川人事俱今古回首
烟波極目愁休寧吳錦詩太白天下士骯髒在塵
埃萬言倚馬就豪邁振三台明主方見用羣小生嫌
猜不逢賀賓客誰識謫仙才同遊鄒魯國飲酒凌高
臺八窗遺飛樓遠眺俯城隈殘碑横蔓草文章翳綠
苔風流千載下綿邈思悠哉番禺梁有譽詩天寒
霜雪繁日没城上樓樓中謫仙人玉立娛清秋金龜
換美酒醉脱鷫鸘裘玩弄清玉麈長揖謝王侯我來
千載後萬壑風颼颼聞昔有丹鳳不與凡鳥儔朝食
玉山禾夕宿崑崙丘銜圖將獻誰鳴聲鏘琳球始知
空田雀飲啄徒啁啾營營嗤青蠅楚楚嘆蜉蝣請看
黃河水滔滔萬古流汴人田汝&KR3256;重登太白樓詩
二豪臨眺罷千古擅風流我輩同登日江山萬里秋
風烟淮海色舟楫故園愁把酒斜陽外長歌憶舊遊
南海歐大任詩狂歌采石月高卧謫仙樓珠斗當
窗見銀河拂檻流朔風飄塞色羌笛入邊愁何處思
公子蛾眉夜夜秋謝肇淛同劉郡丞登太白樓詩
醉倚高樓俯大荒憐才還共賀知章東來山色全歸
岱北去河流半入漳平楚寒烟凝睥睨中原落日動
帆檣亦知信美非吾土塞鴈關雲總斷腸華亭徐
階過賀知章宅詩汶水孤帆遠任城四望開風流賀
監宅寥落李仙杯樹色含秋冷泉聲帶雨回金龜復
何在忼慨有餘哀
南池在城東南即洸水經由停泓以入天井閘者有
池蓄荷數畆唐杜甫與許主簿泛舟遊此唐杜甫
詩秋水通溝洫城隅集小船晚凉看洗馬森木亂鳴
蟬菱熟經時雨蒲荒八月天晨朝降白露遥憶舊青
氊明武昌吳國倫南池蓮亭詩瀑水侵階上危亭
背郭開分荷移小艇取石坐深苔地迥秋隂合軒空
海色來誰能共心賞懷古正徘徊信陽何出光古
南池詩南池滄漭古城邊杜老尋幽不記年勝地一
時留翰墨高蹤千古重山川菰蒲烟擁留觴曲楊柳
風牽載酒船日暮凭闌一長望伊人宛在水中央
桐城何如寵詩堤繞層城水遶廊憑虚臺榭俯滄浪
春風桃李千門錦秋月芙蓉一院凉工部才名詩草
在水曹詞賦筆花香年來好事真成癖莫厭風流索
酒狂謝肇淛同劉郡丞遊南池詩高歌擊筑酒如
澠天末西風濟水冰候鴈一聲秋嶂月寒星數點夜
船燈池邊岸幘歸山簡草裏殘碑弔杜陵失路相憐
且沉醉坐看北斗拂觚稜
浣筆泉在州東門外相傳李太白浣筆處嘉靖五年
主事白旆築亭其上明崑山吳擴詩良夜不能寐
閒過浣筆泉獨看池上月空憶酒中仙落魄何為者
高風萬古傳臨流重搔首哀鴈下江烟陳夢鶴詩
東泉七十二不及此泉清昔浣才人筆因傳學士名
分池流桂月轉澗瀉壺冰誰識滄浪興吾今一濯纓
宣聖墨池在魯橋閘下俗名硯瓦溝其水墨色有古
碑刻云宣聖墨池明新安程敏政詩一派泉聲出
澗長千金猶帶墨華香源流色正分玄武刪述功深
仰素王湘水有魚還識字榮河無馬復呈祥稽疑欲
借圖經看斷港裵徊又夕陽
北河紀餘卷一
