欽定四庫全書史部十一
北河紀地理類四(河渠之屬)
提要
(臣)等謹案北河紀八卷紀餘四卷明謝肇淛
撰肇淛有史觹已著錄此書乃其以工部郎
中視河張秋時作明史藝文志著錄卷數與
此本同前列河道諸圖次分河程河源河工
河防河臣河政河議河靈八紀詳疏北河源
委及歷代治河利病搜採頗備條畫亦頗詳
明至山川古蹟及古今題咏之屬則别為四
卷附後名曰紀餘蓋河道之書以河為主與
州郡輿圖體例各不侔也
國朝順治中管河主事閻廷謨益以新制作北
河續紀四卷雖形勢變遷小有同異要其大
致仍皆以是書為藍本蓋其發凡起例具有
條理故續修者莫能易焉肇淛著作甚夥而
明史於文苑傳中獨載此書稱其具載河流
原委及歷代治河利病其必有以取之矣乾
隆四十六年十二月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
北河紀序
國家漕東南以輸天府浮會通河畫地而分三都水郎
以時飭其隄防近稍增置厥員乃其遡魚臺而亘天津
旁瀹乎汶泗洸沂濟漯淇衛漳洺滹沱諸水而悉節制
之以為吾用則北河之履延袤特遠奉璽書以提衡諸
路盖其任若斯之重也頼天子神聖河伯效靈使者按
故牘以時疏壅塞决而無復事矣去黃稍遠不藉其利
亦不食其害乃盱衡而尋故轍則亦有奪張秋蝕榖亭
漶南陽負薪沈璧之不暇者歲時小梗借箸尤厪藉非
涉歷深攷究覈胸中具有全河庸詎捐金錢而役徒隸
漫以填陽矦之壑為吾譬之人身凡河渠之支諸經絡
也河使引鍼石𨗳治者也已事其醫案也二百年來病
不一症治不一方案脉理而檢禁方而湯液灼熨之用
吾可以無它求矣䳘河之南北釃也豈其眀德必禹之
功戊巳築而張秋奠夏村濬而新河通蠱而後有事焉
行乎其不得不行猶之乎行所無事也蛇已成贅足焉
薪不從爛額焉不事事與太多事兩者皆譏已執其咎
而復貽囏於後之人是經絡方術之未諳而徒以人費
者也謝君在杭夙負通才華實兼茂閱歷既深成績可
紀分曹北河幸平成之多暇訪古河渠溝洫之志而更
充拓之釐為八紀信而可徵詳而有體繩繩乎有用之
文也嗣斯職者展卷而周防蓄洩之術禁圉調集之規
方程稍食之覈局以内思過半哉神而眀之即漕河全
局猶是矣或曰古今無同局奈何曰治水猶治歷也天
官者流雖有定度必時而測之禹躬腁胝豈無父書程
於舊章而周爰荒度以勤于其官又余所佇望時賢而
共期玄圭之錫者
北河紀序
北河紀者謝大夫在杭治北河之所著也其稱北河者
國家轉漕之路自維揚至天津畫而為三而此直其北
也三河皆治以部使者而北河所轄千餘里於賜履最
廣其治所在張秋即宋景德鎮眀興河屢決其地徐武
功劉忠宣先後奉命築塞費金錢無算易鎮名安平蓋
其重也自忠宣而後稍有寧宇然而汶濟之間南北建
瓴漕艘往來倚諸泉為命涓滴供之尾閭洩之土脉一
枯泉源立涸故河之患患在水少清源以北漳衛合流
注以滹沱灌以瀛海□然巨浸淫雨一零千丈立潰故
河之患患在水多以歲之而列之曰河程河源河工河
防河臣河政河議河靈事詳而不枝記繁而不濫曰吾
在河言河耳河之外非吾職也在昔為河書者始于禹
貢禹貢所敘次首九河次濟漯孟氏謂䟽之㵸之以為
禹功者大較皆大夫部内九河故道雖久已湮没而總
之倂入于衛河今不用䟽而用隄濟水自任城漯水自
東郡皆達河入海今皆逆而為漕用泗上諸泉不見于
禹貢亦濟漯之支也今雖用㵸而兼用積其治法與禹
不盡同孟氏稱禹行所無事無事云者順水之性為之
先驅以聽其所往耳非能有損益于水也今水少者欲
使多水多者欲使少禹以人為水用今以水為人用微
但人苦即水亦甚苦之由茲以談有事耶無事耶使禹
生于今日將安施耶禹之史臣而紀今日之河事其能
無意于兹編耶要于率用舊章因勢順流毋隳已成之
績毋徼難冀之功無事有事有事無事使河與人兩相
習而不相害則大夫之志也大夫自為諸生即工古文
辭所為聲詩靚深婉麗近世罕見其倫居官所至惟好
讀書頃在都門日從余借秘閣書本抄錄讐校窮日夜
不休此其人宜置石渠天禄間乃通籍二十餘年更兩
郡歷兩都皆舉其職而尚淹郎曹杜陵以工部稱何遜
以水部著造物者殆以此官重大夫著述甚多皆必傳
于世在河言河亦掌故家所不能廢者屬余謝事道安
平大夫出以相示使效一言余不習河事何以復大夫
然嘗往來河上有槩于衷故臆而論之如此亦談河渠
者之一吷也
北河紀目錄
卷首
北河全圖
安平鎮圖
卷一
河程紀
卷二
河源紀
卷三
河工紀
卷四
河防紀
卷五
河臣紀
卷六
河政紀
卷七
河議紀
卷八
河靈紀
是紀也無所取裁大率以河事為主而文附焉其它
山川往蹟以及古今志咏别為四卷命曰紀餘附於
其後蓋欲徵文以取信或未免掛一而漏萬也潤色
損益以俟後之君子晉安謝肇淛識
北河全圖
