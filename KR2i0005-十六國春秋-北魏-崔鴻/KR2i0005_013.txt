十六國春秋卷十三
後趙錄三
石勒下
趙王元年春二月勒遣左長史王修主簿劉茂獻捷於
漢劉曜遣兼司徒郭汜等持節署勒太宰領大將軍進
爵趙王增封七郡并前二十三郡加殊禮出入警蹕冕
十有二旒乘金根車駕六馬如魏武輔漢故事夫人為
王后世子為王太子拜王修及劉茂皆為將軍封列侯
修舍人曹平樂從修至粟邑因留仕漢言于曜曰大司
馬遣修等來外表至虔内覘大駕強弱俟其復命將襲
乘輿時漢兵寔殘弊懼修宣之大怒乃追汜等還斬修
於粟邑停太宰之授三月勒還至襄國劉茂逃歸言修
死狀勒大怒誅曹平樂三族贈修太常又知追停太宰
趙王之授怒甚下令曰孤兄弟之奉劉氏(一作家)於人臣
之道過矣彼之基業皆孤所為若微孤兄弟豈得南面
稱朕哉今既得志便欲相圖天不助惡使假手靳凖孤
惟事君之體當資舜事瞽䏂之義故復推崇今主修好
如初何圖長惡不悛殺奉誠之使帝王之起復何常耶
趙王趙帝孤自取之名號大小豈爾所節乎於是置太
醫尚方御府諸令命參軍鼂讚成正陽門俄而門崩勒
大怒斬讚既怒刑倉卒尋亦悔之賜以棺服贈大鴻臚
夏四月晉太山太守徐龕自稱交州刺史寇掠濟岱叛
降于勒龍驤將軍陳川以浚儀降勒晉北平將軍祖逖
攻川於蓬關勒遣虎將兵五萬救川戰于浚儀逖兵敗
績退屯梁國勒又遣桃豹將兵至蓬關逖退屯淮南虎
使揚武將軍左伏肅攻之徙川部衆五千戶于廣宗留
豹守川故城勒增置宣文宣教崇儒崇訓十餘小學於
襄國四門簡將佐豪右子弟百餘人以教之且備擊柝
之衛置挈壺署鑄豐貨錢河西鮮卑日六延叛勒虎討
之敗延于朔方斬首二萬級俘虜三萬餘人獲牛馬十
餘萬孔萇攻幽州諸郡悉取之時叚匹磾部衆饑散欲
移保上谷魏平文帝(代王諱鬱律)勒兵將擊之匹磾棄妻子
奔樂陵依邵續曹嶷遣使來聘獻其方物請以河為斷
勒許之秋九月平北將軍祖逖使督護陳超襲勒將桃
豹超敗没于陳冬十月征虜將軍虎與左長史張敬右
長史張賓左司馬張屈六右司馬程遐及諸將佐百餘
人勸勒稱尊號勒下書曰孤猥以寡德忝荷崇寵夙夜
戰惶如臨深薄豈可假尊竊號取譏四方昔周文以三
分之重猶服事殷朝小白居一匡之盛而尊崇周室況
國家道隆殷周孤德卑二伯哉其亟止斯議勿復紛紜
自今敢言刑兹無赦乃止勒又下書曰今大亂之後律
令煩滋其採集律令之要為施行條制於是命法曹令
史貫志造辛亥制度五千文施行十餘年乃用律令十
一月勒文武將佐等一百二十九人復上疏曰臣等聞
有非常之度必有非常之功有非常之功必有非常之
事是以三代陵遲五伯迭興靜難濟時續侔睿古伏惟
殿下天縦聖哲誕應符運鞭撻宇宙弼成皇業普天率
土莫不來蘇嘉瑞徵祥日月相繼物望去劉氏威懷於
明公者十分而九矣今山川夷靜星辰不孛夏海重譯
天人係仰誠應升御中壇即皇帝位使攀附之徒蒙尺
寸之潤請稱大將軍大單于領冀州牧趙王依漢昭烈
在蜀魏王在鄴故事以河内魏郡汲郡頓丘平原清河
鉅鹿常山中山長樂樂平十一郡并前趙國廣平陽平
章武渤海河間上黨定襄范陽漁陽武邑燕國樂陵十
三郡合二十四郡戶二十九萬為趙國封内依舊改為
内史凖禹貢復冀州之境南至盟津西達龍門東至于
河北至于塞垣以大單于鎮撫百蠻罷并朔司三州通
置部司以監之伏願欽若昊天垂副羣望也勒西向而
讓者五南向而讓者四百僚皆叩頭固請勒乃許之戊
寅僭即趙王位大赦境内殊死已下均百姓田租之半
賜孝弟力田死義之孤帛各有差孤老鰥寡穀人二石
大酺七日依春秋列國漢初侯王每世稱元改稱趙王
元年時晉太興二年也始建社稷立宗廟營東西公署
從事中郎裴憲參軍傅暢杜嘏並領經學祭酒理曹參
軍上黨續咸及庾景為律學祭酒任播崔濬為史學祭
酒中壘將軍支雄游擊將軍王陽並領門臣祭酒專明
胡人辭訟以張離張良劉羣劉謨等為門生主書司典
胡人出内重其法禁不得陵侮衣冠華族號胡為國人
遣使循行州郡勸課農桑朝會始用天子禮樂饗其羣
下衣冠儀物從容可觀矣加張賓大執法專總朝政位
冠僚首署虎為單于元輔都督禁衛諸軍事尋加驃騎
將軍侍中開府賜爵中山公自餘羣臣授位進爵各有
差署前將軍李寒領司兵勲教國子擊刺戰射之法命
記室佐明楷程機撰上黨國記大中大夫傅彪賈滿江
軌撰大將軍起居注參軍石泰石同石謙孔隆撰大單
于志羣臣議請論功勒下令曰自孤起軍十六年于兹
矣文武將士從孤征伐者莫不蒙犯矢石備嘗艱苦其
在葛陂之役厥功尤著宜為賞之所先若身見存爵封
輕重隨功位為差死事之孤賞加一等庶足以慰答存
亡申孤之心也勒遣使乞和於魏請為兄弟平文帝(諱鬱)
(律)斬其使以絶之是年塗中有大石二丈許自立勒命
斷之有魚羊之文於是字玄羊先是太康中有山石似
蹲狗之狀行者過輒咬之
趙王二年春正月勒下書禁國人不聽執(一作報)嫂及在
喪婚娶至於燒葬令如本俗叚末杯攻叚匹磾破之匹
磾謂平北將軍冀州刺史邵續曰吾本夷狄以慕義破
家君不忘久要請相與共擊末杯君之惠也續曰賴公
威德續得效節今公有難豈敢不俱遂共擊末杯大破
之匹磾與弟文鴦攻薊勒知續勢孤遣中山公虎將兵
乘虚圍厭次孔萇攻續别營十一皆下之二月辛未虎
至城下掠其居人續自出擊虎虎伏騎斷其後遂執續
使降續呼兄子竺等謂曰吾志欲雪國恥以報所受不
幸至此汝等努力自勉奉匹磾為主勿有二心時尚書
吏部郎劉胤聞虎攻厭次言于元帝曰北方藩鎮皆没
惟餘邵續而已如使復為石虎所制則孤義士之心阻
歸本之路愚謂宜存救援帝將遣兵救之聞續陷没而
止匹磾自薊還未至厭次知續已没衆懼而散復為虎
所遮文鴦以親兵數百力戰始得入城與續子緝兄子
存竺等嬰城固守虎送續於襄國勒使徐光讓之曰國
家應符撥亂八表宅心遺晉怖威遠竄揚越而續蟻封
海阿跋扈王命以吾為不足為君耶何無上之甚也國
有常刑於汝甘乎續對曰晉末饑亂奔控無所保合鄉
宗庶全老幼屬大王龍飛之始委命納質精誠無感不
蒙慈恕言還遺晉仍荷寵授擔節盡忠實無二心且受
彼厚榮而復二三其趣者恐亦不容于明朝矣周文王
生于東夷大禹出于西羌帝王之興蓋惟天命所屬德
之所招當何常耶伏惟大王聖武自天道隆虞夏凡在
含生孰不延首神化恥隔皇風而況囚乎使囚去真即
偽不得早叩天門者大王負囚囚不負大王也釁鼓之
刑囚之恒分天實為之謂之何哉勒曰其言慨至孤愧
之多矣夫忠於其君者乃吾之所求也命張賓延之于
館厚撫之尋以為從事中郎因下令自今尅敵獲俘必
生致之無得擅殺冀獲如續之流續既為勒所執身灌
園鬻菜以供衣食勒屢遣察之歎曰此真高人矣不如
是安足貴乎嘉其清苦數賜穀帛每臨朝嗟慨以勵羣
臣三月趙將尹安宋始宋恕趙慎四軍並據洛陽各相
疑阻莫有固志司州刺史李矩潁川太守郭默各遣千
騎至洛以鎮之安等乃同謀叛降于勒勒遣石生率騎
五千赴之矩默軍皆退安等復叛勒遣使乞降於默默
又帥步騎五百入洛陽石生以四將相謀不能自安乃
虜宋始一軍渡河而北河南之民相率歸于李矩勒親
帥大衆襲矩矩假為滎陽太守招懷離散遠近多附之
乃遣老弱入山令所在牛馬散野因設伏以待之勒軍
士爭取牛馬伏發齊呼聲動山谷勒衆大敗失首虜甚
衆勒乃還夏五月晉徐州刺史蔡豹敗徐龕于檀丘龕
帥衆叛勒復降于晉勒大怒命張敬據守要害時大雨
霖中山常山尤甚滹沱汎溢衝山陷谷巨松摧拔浮于
滹沲東至渤海原隰之間皆如山積六月孔萇攻陷匹
磾十餘營萇恃勝而不設備文鴦夜擊之大敗而歸秋
七月祖逖將韓潛與勒將桃豹分據陳川故城豹居西
臺潛居東臺豹由西門潛由東門出入相守四旬逖以
布囊盛土如米狀使千餘人運以上臺又令數人擔米
偽為疲極而息于道豹兵逐之皆棄擔而走豹兵久饑
得米以為逖士衆豐飽益懼無復膽氣勒將劉夜堂以
驢千頭運糧饋豹逖遣韓潛及别將馮鐵衛策等邀擊
于汴水盡獲之豹宵遁屯東燕城逖使潛進屯封丘以
逼之馮鐵據二臺逖鎮雍丘數遣兵要截勒兵勒屯戍
漸蹙候騎常獲濮陽人逖厚待遣歸咸感逖恩德率鄉
里五百家降逖勒又遣精騎萬人拒逖為逖所破勒鎮
戍歸逖者甚多逖將平中原善于撫綏自河以南多叛
勒歸逖勒患之不敢窺兵河南乃下書曰祖逖屢為邊
患逖北州士民望也倘有首丘之思其下幽州成皐縣
使修逖祖父墓置守冢二家冀逖如趙佗感恩撤其邊
寇逖聞之甚悦勒因與逖書求通使及互市逖不報
書而聽其互市收利十倍逖牙門將童建殺新蔡内
史周密降勒勒斬之送首于逖曰天下之惡一也叛
臣逃吏吾之深仇將軍之惡猶吾惡也逖深德之遣
參將王愉使勒贈以方物修結和好勒厚賓其使遣
左常侍董樹報聘以馬百疋金五十斤答之自是勒之
叛歸逖者逖皆不納禁諸將不得侵暴勒民兖豫之
間稍得休息八月常山崩陷千餘家勒始制軒轅之
樂八佾之舞作金根大輅黃屋左纛天子車旗自
是禮樂備矣九月勒使中山公虎率步騎四萬討
徐龕龕遣長史劉宵詣勒乞降送妻子為質納之
冬十月徐州刺史蔡豹屯於譙城虎進攻豹豹夜
遁退守下邳為徐龕所敗虎引軍城封丘而還徙
朝臣掾屬以上士族者三百戶於襄國崇仁里置
公族大夫以領之勒宫殿及諸門始就制法令甚
嚴十一月中山公虎擊託候部掘咄哪於岍北大
破之俘獲牛馬二十餘萬勒清定五品以張賓領
選後更定九品署張班為左執法郎孟卓為右執
法郎典定士族副選舉之任命公卿及州郡歲各
舉秀才至孝廉清潔賢良直言武勇之士各一人
置署都部從事各一部一州秩二千石職凖丞相司
直
趙王三年春正月勒下令曰去年水出巨材所在
山積將皇天欲孤繕修宫宇也其擬洛陽之太極
起建德殿遣從事中郎任汪帥使工匠五千採木
以供之二月黎陽人陳武妻一産三男一女武㩦其
妻子詣㐮國上書自陳勒下令曰昔周之興也四乳
八子今武妻一乳四子可為慶過姬祥美比曩日二
儀諧暢和氣所致其賜乳婢一口榖一百石雜綵四
十匹庶以肅迎嘉祥三月中山公虎攻撫軍將軍幽
州刺史叚匹磾於厭次孔萇攻拔匹磾部内諸城
匹磾召弟文鴦還厭次虎先縱騎抄掠城左右文
鴦登城臨見不勝其忿欲出擊之言于匹磾曰我
以勇聞故為民所倚仗今見民被掠而不救是怯
也民失所望誰復為我致死乎遂帥壮士數千騎
出戰殺傷甚衆馬乏伏不能起虎呼之曰大兄與
我俱是夷狄久欲與兄同為一家今天不違願於
此得相見何為復戰請釋杖鴦罵曰汝為寇賊當死
日久吾兄不用吾策故令汝得至此我寧闘死不為
汝屈遂下馬苦戰槊折執刀力戰不已自辰至申勒
兵四面觧馬羅披自鄣前捉鴦鴦力竭殺數人而
後被執城内奪氣匹磾欲單騎歸朝邵續之弟樂安
内史洎勒兵不聽洎復欲執臺使王英送扵虎匹磾
正色責之曰卿不能遵兄之志逼吾不得歸朝亦已
甚矣復欲執天子使者我雖夷狄所未聞也因謂英
曰匹磾世受重恩不忘忠孝今日事逼欲歸罪朝廷
而見逼廹忠欵不遂若得假息未死之日心不忘本遂
渡河南既而勢窮泊及兄子緝竺等輿櫬出降匹磾
朝服持節賓從出見虎曰我受晉恩志在滅汝不幸
喪國因以至此既不能死又不能為汝敬也勒與虎
素與匹磾結為兄弟虎即起拜之送之襄國勒署匹
磾為冠軍將軍文鴦為左中郎將衛麟為右中郎將
皆金章紫綬散諸流民三萬餘戶復其本業置守宰
以撫之於是冀并幽州遼西巴西諸屯結皆陷于勒
匹磾不為勒禮常著朝服戴晉冠持晉節久之與文
鴦邵續等謀于國中推為盟主事露被殺文鴦邵續
亦遇鴆死秋七月從事中郎劉奥坐營建德殿并木
斜縮斬于殿中尋悔之贈太常建德校尉王和掘得
員石銘曰律權石重四鈞同律度量衡有新氏造議
者未詳或以為瑞參軍續咸曰王莾時物也其時兵
亂之後典度堙滅遂命下禮官為凖程定式又得一
鼎容四斗中有大錢三十文曰一當百百當千千當萬
鼎銘十三字篆書不可曉藏之扵永豐倉因此令
公私行錢而人情不樂乃出公絹市錢限中絹疋一
千二百下絹八百然百姓私買中絹四千下絹二千
巧利者賤買私錢貴賣于官坐死者十數人而錢
終不行勒徙洛陽銅馬翁仲二於襄國列之永豐門
冬十月勒悉召武鄕耆舊赴襄國既至親與鄕老
齒坐歡飲語及平生因以武鄕比之豐沛萬世之後
䰟靈當歸之其復之三世十一月勒以百姓始復業其
資儲未豐於是重制禁釀郊祀宗廟皆用醴酒行之
數年無復釀者尋署虎為車騎將軍率騎三萬討
鮮卑鬱粥於離石俘獲男女及牛馬十餘萬鬱粥奔
烏丸悉降其衆城
趙王四年春二月勒世子興死立子弘為世子署為
領中領軍遣中山公虎統中外精卒四萬擊徐龕龕
堅守不戰虎築室返耕列長圍守之夏四月晉鎮北
將軍劉隗降勒拜鎮南將軍封為列侯是時祖逖已
死其弟約代兄領豫州鎮譙以術士戴洋為中典軍
庚辰禺中時忽有大風起自東南折木洋謂約曰十
月必有賊到譙城東至歷陽當嚴守以備之六月大
旱秋七月虎攻陷太山執守將徐龕送之于襄國勒
盛之以囊於百尺樓自上㩧殺之坑其降卒三千人
晉兖州刺史郄鑒為虎所逼懼自鄒山退屯下邳(一作)
(合肥)八月琅邪内史(一作太守)孫默以郡叛降扵勒冬十月
三日勒遣别將寇河南騎兵至譙城東戴洋言于祖
約曰賊必向城父可遣騎水南追之步軍于水北斷
其要路賊必自敗約竟不從乃掠城父婦女輜重而
還約將魯延請追之洋曰不可約又不聽使兄子智
與延追之勒將偽棄婦女輜重走智與延等争物復
還掩擊智延僅以身免士卒皆死遂陷城父約不能
禦退屯夀春勒將轉寇陳留拔之徐兖間壘壁多送
任請降皆就拜守宰先是清河張披為程遐長史遐
甚委昵之張賓舉為别駕引參政事遐疾披去已又
惡賓之權盛勒世子弘即遐之甥也自以有援欲收
威重於朝乃使弘之母譖之曰張披與張賓為遊俠
門客百餘乘物望皆歸之非社稷之計也宜除披以
便國家勒以為然至是急召披不時至因此殺之賓
知遐之間已遂弗敢請十二月濮陽景侯張賓卒勒
哭之慟乃以程遐為右長史總執朝政自是朝臣莫
不震懼赴于程氏矣勒征虜將軍石他敗王師於酇
西執將軍衛榮而歸境内大疫死者十有二三乃罷
徽文殿作遣將軍王陽屯扵豫州有闚𨵦之志於是
兵難日尋梁鄭之間騷然震動是年魏平文帝崩烈
帝立(諱賀傉)未親政事太后臨朝遣使與勒通和時人謂
之女國使
趙王五年春三月勒寇彭城下邳徐州刺史卞敦與征
北將軍王邃退保盱眙夏四月勒遣使結好於慕容廆
廆執送建康五月大旱佛圖澄於石井崗掘得死龍長
尺餘漬之以水良久乃蘇既而呪之祭之以酒龍騰空
而上須臾天遂晦暝雨乃大降因名龍崗秋八月勒遣
中山公虎統中外步卒(一作騎)四萬擊安東將軍青州刺
史曹嶷嶷議欲徙海中保根余山會疾疫甚計未及就
虎進圍廣固東萊太守劉巴長廣太守吕披皆以郡降
虎以石他為征東將軍擊羌胡於河西左軍將軍石挺
濟師于廣固嶷遂出降送於襄國殺之虎欲盡殺嶷衆
青州刺史劉徵曰今留徵使牧民也無民焉牧徵將歸
爾乃坑其衆三萬留男女七百口配徵使鎮廣固青州
諸郡縣壘壁盡陷勒司州刺史石生遣騎攻揚武將軍
郭誦於陽翟誦多計略輒設伏以破生騎虜掠無所得
生怒乃自率四千餘騎暴掠諸縣因攻誦壘接戰須臾
退軍堮坂誦率勁勇五百追生及於磐脂故亭生復大
敗進寇襄城俘獲千餘而還冬十一月勒以參軍樊坦
清貧擢授章武内史
趙王六年春正月勒將兵都尉石瞻寇下邳敗晉將軍
劉長遂寇蘭陵攻彭城内史劉續續敗遁走東莞太守
竺珍東海太守蕭誕以郡降勒二月朔勒親臨大小學
考諸學生經義尤高者賞帛有差勒手不能書目不識
字然雅好文學雖在軍旅之中常令儒生誦讀春秋史
漢諸𫝊而聽之皆解其意每以己意論古帝王善惡朝
賢儒士聽者莫不歸美嘗使人讀漢書聞酈食其勸立
六國後大驚曰此法當失何以遂得天下及聞留侯諫
乃曰賴有此爾其天資英達如此勒徵徐揚州兵會將
兵都尉石瞻于下邳因寇兖州兖州刺史劉遐懼自下
邳退保泗口石生攻趙河南太守尹平于新安斬之陷
壘壁十餘掠五千餘戶而歸自是劉石禍結兵戈日交
河東弘農間民不聊生矣夏四月以右常侍霍皓為勸
課大夫與典農使者朱表典勸都尉陸充等循行州郡
核定戶籍勸課農桑農桑最修者賜爵五大夫使石生
自延夀關出寇許潁俘獲萬餘降者二萬生遂進陷康
城復攻揚武將軍郭誦於陽翟誦與戰生大敗死者千
餘生收散卒退守康城勒汲郡内史石聰聞生敗馳救
之進攻潁川太守郭默俘獲男女二千餘人攻陷司州
刺史李矩勒又遣别將石良帥精騎五千掩襲矩營矩
逆戰不利執矩外甥郭誦之弟元遣元作書以遺矩曰
去年東平曹嶷西賓(猗盧直諱)矩如牛角何不歸命復遺誦
麈尾馬鞭以示慇懃因與誦書曰賓禮貴弟相同斷金
往物為信矩以示誦誦曰昔王陵之母在賊猶不改意
弟當何論不答冬十月石生屯據洛陽豫州刺史祖約
退保夀春
趙王七年春正月勒數出遊獵每亟馳騁將狩於近郊
主簿程琅諫曰劉馬刺客雜布如雲(一作林)變起倉卒帝
王亦一夫之敵爾孫策之禍可不慮乎枯木朽株盡能
為害馳騁之弊今古戒之勒勃然曰吾幹力自可足能
裁量但知卿文書事不須白此輩也馳逐自若是日逐
獸草間有木馬誤觸之即死勒亦幾殆體小不穏還宫
歎曰程琅忠臣也不用其言以至于此吾之不善追之
何及乃賜琅朝服錦絹爵關内侯於是朝臣謁見忠言
競進矣二月勒加宇文乞得歸官爵使之擊慕容廆乞
得歸為燕所敗棄軍走三月北羌王盆句除附于劉曜
勒將石他自雁門出上郡襲之俘斬三千餘落獲牛馬
羊百餘萬而歸晉都尉魯潛以許昌叛降於勒夏四月
勒將兵都尉石瞻(一作石良)寇晉兖州刺史檀斌於鄒山斌
力戰死勒西夷中郎將王騰襲殺并州刺史崔琨上黨
内史王脊據并州叛降劉曜五月石生屯洛陽寇掠河
南司州刺史李矩潁川太守郭默軍數敗又乏食乃遣
使附於趙劉曜遣將劉岳帥衆萬五千東會矩默共攻
生克孟津石梁二戍俘斬五千餘級進圍生于金城虎
帥步騎四萬入自成皋關與岳戰于洛西岳兵敗績身
中流矢退保石梁虎作塹柵環圍之遏絶内外岳衆饑
甚殺馬食之虎又擊斬其鎮東呼延謨曜自將兵救岳
虎帥騎三萬逆戰曜前軍劉黑擊破虎部將石聰于八
特阪六月虎拔石梁執岳及其將佐八十餘人氐羌三
千餘人皆送襄國坑其士卒九千餘人擊斬王騰於并
州坑其士卒七千餘人郭默復為石聰所敗棄妻子南
奔建康李矩以劉岳之敗大懼所領將士有隂欲歸勒
者矩知衆之去已乃率衆自滎陽遁歸矩長史崔宣率
衆二千降勒於是盡有司兖豫三州之地青徐濱淮諸
郡縣皆來降附勒既平朔方遂置朔州命徙洛陽晷影
於襄國列之單于庭銘佐命功臣三十九人於石函置
于建德前殿立桑梓苑於襄國
趙王八年春三月勒夜微行檢察營衛齎繒帛金銀以
賂門者求出永昌門門候王假欲收捕之從者至乃止
旦召假以為振忠都尉爵關内侯夏四月石生攻汝南
汝南人執内史祖濟以郡叛降退記室參軍徐光為牙
門尋并其妻子幽之於獄語在光𫝊冬十月勒既將營
鄴宫又欲以世子弘為鎮密與右長史程遐謀配禁兵
萬人車騎所統五十四營悉配之以驍騎將軍領門臣
祭酒王陽專統六夷以輔之中山公虎自以勲效之重
仗鄴為基雅無去意乃修構三臺遷其家室由是深恨
遐遣左右數十人夜入遐室奸其妻女掠衣物而去十
一月石聰攻夀春祖約屢表請救朝廷不為出兵聰進
寇逡遒阜陵殺掠五千餘人京師大震加司徒王導大
司馬假黃鉞都督中外征討諸軍事以禦之軍於江寧
歷陽内史蘇峻遣其將韓晃擊聰走之十二月晉濟㟭
太守劉闓將軍張闔等叛殺下邳内史夏侯嘉以下邳
降勒石瞻攻河南太守王羡於邾城拔之晉彭城内史
劉續復據蘭陵石城石瞻(瞻一作□)攻陷之勒令州郡有墳
發掘不掩覆者推勘之骸骨暴露者縣為備棺衾之具
以牙門將王波為記室參軍典定九流始立秀孝試經
之制
趙王九年春二月中山公虎率騎五千侵魏煬帝(諱紇那)
禦之於句注陘北魏兵敗績徙都大甯以避之是歲勒
復擊破趙兵涼州牧張駿聞之乃去趙官爵復從晉制
太和元年春二月荏平(勒别𫝊作莊平)令師懽獲黑兔獻之於
勒勒下令曰案記應白兔為瑞此黑兔何祥外檢舊典
程遐等以為黑兔見水德之祥往公孫臣以為漢家土
行當有黃龍為瑞後黃龍見于成紀遂從土德今大趙
龍飛革命之祥於晉以水承金夫兔隂精之獸玄為水
色黑色見以表應行以推之此示殿下宜速副天人之
望也於是以晉咸和三年改元太和大赦境内殊死已
下夏四月石堪攻宛南陽太守王國以郡降堪進攻祖
約於夀春屯師淮上晉南陽都尉董幼叛率襄陽之衆
降堪祖約諸將佐皆遣使附勒約將潁川陳光起兵攻
約約左右閻秃貌𩔖約光謂為約而擒之約踰垣免光
遂奔勒堪與石聰引兵濟淮攻夀春秋七月約衆潰奔
歷陽夀春百姓陷于堪者二萬餘戶中山公虎帥衆四
萬自軹關西入擊趙河東應之者五十餘縣進攻蒲阪
劉曜遣河間王劉述發氐羌之衆屯秦州以備張駿楊
難敵自將中外精銳水陸俱進以救蒲阪自衛關北濟
虎懼引退曜追擊之八月戰于高候虎敗石瞻死之枕
尸二百餘里失其資仗不可勝計虎奔朝那(一作朝歌)曜濟
自大陽圍石生於金墉決千金堨以灌之分遣諸將攻
汲郡河内勒滎陽太守尹矩野王太守張進等皆降于
曜襄國大震冬十一月勒欲自將救洛陽左右長史司
馬郭敖程遐等固諫曰劉曜乘勝雄盛難與爭鋒金墉
糧豐攻之未可卒拔曜懸軍千里勢不支久不可親動
動無萬全大業去矣勒大怒按劍叱遐等出乃赦徐光
召而問之曰劉曜乘高候之勢圍守洛陽庸人之情皆
謂其鋒不可當然曜帶甲十萬攻一城而百日不克師
老卒怠以我初銳擊之可一戰而擒也若洛陽不守曜
必送死冀州自河已北席卷南向吾事去矣程遐等不
欲我行卿以為何如光曰曜乘高候之勢不能進臨襄
國更守金墉此其無能為可知也懸軍三時亡攻戰之
利今以大王威略鸞旗親駕彼必望旌奔敗平定天下
在今一舉此之機會所謂天授授而弗應禍之攸集勒
笑曰光言是也以問佛圖澄澄言於勒曰昨輪鈴音云
秀支替戾岡僕谷劬秃當此羯語也秀支軍也替戾岡
出也僕谷劉曜胡位也劬秃當捉也言軍出捉曜也又
令童子潔齊七日取麻油合臙脂自研于掌中舉手示
童子粲然有輝童子驚曰有軍馬甚衆見一人長大白
晳以朱絲縛其肘澄曰此即曜也大軍若出必擒劉曜
勒甚悦乃使内外戒嚴有諫者斬留世子弘與澄共鎮
襄國命石堪石聰及豫州刺史桃豹等各統見衆會滎
陽使石虎進據石門以右衛將軍石邃都督中軍事時
石生為衛將軍領三千人鎮洛金墉城曜攻之不能下
不覺勒軍卒至天曉復來攻城勒自統中軍步騎四萬
直赴金墉濟自大堨先是流澌風猛軍至而冰泮清和
濟畢流澌大至勒以為神靈之助命曰靈昌津勒顧謂
徐光曰曜盛兵成皋關上計也阻洛水其次也坐守洛
陽此成擒爾十二月乙亥諸軍集于成皋步卒六萬騎
二萬七千勒見曜無守軍大喜舉手指天又自指額曰
天也卷甲銜枚詭道兼行出于鞏訾之間曜陳軍十餘
萬于洛西南北十餘里勒望見益喜謂左右曰可以賀
我矣乃統步騎入自宣陽門升故太極前殿己夘虎引
步卒三萬自城北而西攻其中軍石堪石聰等各以精
騎八千自城西而北擊其前鋒大戰于西陽門勒躬貫
甲胄出自閶闔門夾擊之曜軍大潰石堪執曜送之以
徇于軍斬首五萬餘級枕尸于金谷獲名馬二百疋赤
剡金銀步乂弓鞬三十具勒下令曰所欲擒者一人爾
今已獲之其勑將士抑鋒止銳縦其歸命之路乙酉勒
乃旋師使右衛將軍石遠等帥騎衛曜而北晉冠軍將
軍趙胤遣將軍甘留討祖約于歷陽約舉兵逆戰敗以
左右百餘人奔降于勒其將牽騰帥衆降于蘇峻勒使
王波讓約曰卿逆極勢窮方來歸命吾朝豈逋逃之藪
耶而卿敢有靦面目也示之以前後檄書乃赦之
太和二年春正月具禮樂朝羣后侍郎邵恭執麾不降
常侍眭洪執乂不彈皆下理官二月壬寅劉曜太子熙
聞曜被擒大懼帥百官去長安奔于上邽勒遣中山公
虎討之將軍蔣英辛恕擁衆數十萬據長安遣使降勒
勒遣石生帥洛陽之衆赴之勒巡行冀州諸郡引見高
年孝弟力田文學之士班賜穀帛有差令遠近牧守宣
告屬城諸所欲言靡有隠諱使知區區之朝虚渴讜言
也秋八月曜南陽王劉胤率衆數萬自上邽趣長安隴
東諸郡夷夏皆起兵應之胤軍于仲橋石生嬰城自守
虎率騎二萬救之九月虎大破胤兵于義渠胤奔還上
邽虎乘勝追擊枕尸千里上邽潰執太子熙南陽王胤
及王公卿校以下三千餘人皆殺之徙其臺省文武關
東流民秦雍大族九千餘人于襄國遂屠上邽盡滅劉
氏又坑五郡各五千餘人于洛陽遣主簿趙封送𫝊國
璽金璽太子玉璽各一於勒進攻集木且羌于河西尅
之俘獲數萬秦隴悉平遂置永石郡于河西國虎又攻
氐帥蒲洪羌酋姚弋仲俱降之虎表洪監六夷諸軍事
弋仲為六夷左都督徙氐羌十五萬落于司冀二州是
年勒遣使求和於魏烈帝(諱翳槐)遣弟昭成帝(諱什翼&KR1779;)如襄
國從者五千餘家
建平元年春二月勒羣臣議以勒功業既隆祥符並萃
宜時革徽號以答乾坤之望於是虎等奉皇帝璽綬上
尊號勒不許羣臣固請乃許之遂以晉咸和五年僭號
大趙天王行皇帝事尊祖邪曰宣王父周曰元王立妻
劉氏為王后世子弘為太子署子宏為持節散騎常侍
都督中外諸軍事驃騎大將軍大單于封秦王斌為左
衛將軍封太原王小子恢為輔國將軍封南陽王中山
公虎為太尉守尚書令中山王養子石生封河東王石
堪封彭城王虎子邃為冀州刺史封齊王加散騎常侍
武衛將軍宣為左將軍挺為侍中封梁王署左長史郭
敖為尚書左僕射右長史程遐為右僕射領吏部尚書
左司馬䕫安右司馬郭殷從事中郎李鳳前郎中令裴
憲皆為尚書共參軍事徐光為中書令領秘書監論功
封爵開國郡公文武二十一人侯二十四人縣公二十
六人侯二十二人其餘文武封拜各有差侍中任潘等
參議以趙承金為水德旗幟尚玄牲牡尚白子社丑臘
勒從之勒下書曰自今有疑難大事八座及委丞郎齊
詣東堂詮詳平決其有軍國要務須啟者有令僕尚書
隨局入陳勿避寒暑昏夜也勒以祖約不忠於本朝薄
其為人不見者久之右僕射程遐言于勒曰天下初定
當顯明順逆故漢高祖斬丁公赦季布也大王自起兵
以來見忠于事君者無不褒擢背叛不臣者無不誅夷
此天下所以歸伏盛德也今祖約猶存臣竊惑之且約
大引賓客又占奪先人鄉里田地地主多怒安西將軍
姚弋仲亦以為言勒從之乃詐約曰祖侯遠來未得歡
喜可集子弟一時俱會至日勒辭之以疾令遐請約及
其宗室約知禍及大飲致醉既至於市抱其外孫而泣
遂誅之并殺其親屬中外百餘人婦女妓妾班賜諸臣
夏五月勒將劉徵帥衆數千浮海抄東南諸縣殺南沙
都尉許儒進攻海虞秋八月羣臣又固請以名位不正
宜即尊號九月勒僭即皇帝位大赦境内殊死已下改
元建平自襄國都臨漳追尊高祖曰順皇曾祖曰威皇
祖曰宣皇父曰世宗元皇帝母曰元昭皇太后立妻劉
氏為皇后太子弘為皇太子自餘文武封進各有差又
定昭儀夫人位視上公貴嬪貴人視列侯員各一人三
英九華視伯淑媛淑儀視子容華美人視男務簡賢淑
不限員數其年造刀一口用五百金工用萬人頭尖長
三尺六寸銘曰建平隸書勒遣荆州監軍郭敬與南蠻
校尉董幼寇襄陽晉南中郎將周撫不能自固率所領
退歸武昌襄陽遂陷中州流民悉降于勒平北將軍魏
該弟遐等率其部衆自石城降敬敬遂毁襄陽徙其百
姓於沔北樊城以戍之署敬為荆州刺史秦州牧休屠
王羌叛勒刺史臨深遣司馬管光帥州軍討之為羌所
敗隴右大擾氐羌悉叛勒遣河東王生進據隴城王羌
兄子擢與羌有仇生乃賂擢與猗擊之羌敗奔涼州徙
秦州夷豪五千餘戶于雍州勒下書曰自今諸有處法
悉依科令吾所忿戮怒發中旨者若德位已高不宜行
(一作訓)罰或服勤死事之孤邂逅罹譴門下皆各列奏之
吾當思擇而行也堂陽人陳猪妻一産三男賜其衣帛
廩食乳婢一口復三歲勿事時高句驪肅慎致其楛矢
宇文屋孤並獻名馬涼州牧張駿遣長史馬詵奉圖送
欵入貢稱臣高昌于闐鄯善大宛遣使各獻方物晉荆
州牧陶侃遣兼長史王敷來聘致江南之珍寳竒獸秦
州送白虎白鹿荆州送白雉白兔濟隂木連理甘露降
苑鄉勒以休瑞並臻遐方慕義赦三歲(一作四歲)刑已下均
百姓去年逋調特赦涼州殊死已下涼州計吏皆拜郎
中賜絹十疋綿十斤
建平二年春正月癸巳劉徵復寇婁縣掠武進乙未司
徒郄鑒擊却之勒南郊有白氣自壇屬天勒大悦還宫
赦四歲刑遣使封張駿武威郡公食涼州諸郡勒親耕
耤田還宫赦五歲刑賜公卿以下金帛有差三月壬戌
朔日有食之勒以日蝕避正殿三日令羣公卿士各上
封事禁州郡諸祠堂非正典者皆除之其能興雲致雨
有益百姓者郡縣更立祠堂殖嘉樹凖嶽凟已下為差
等勒如鄴擬營新宫廷尉續咸上書切諫曰臣聞唐虞
之治采椽茅茨土階三尺彰美于詩書漢文惜百金不
營露臺稱之于千古迨夏商之瓊臺瑤陛楚之章華秦
之阿房資財内竭華夷外叛勒大怒曰不斬此老臣朕
宫何由得成也勑御史收之中書令徐光進曰陛下天
資聰睿超邁唐虞而更不欲聞忠臣之言豈夏癸商辛
之君耶咸言可用用之不可用亦當容之奈何一旦以
直言斬列卿乎勒歎曰為人君不得自專如是豈不識
此言之忠乎向戲之爾匹夫家資滿百匹尚欲市别宅
況有天下之富萬乘之尊乎此宫終當繕之且勑停作
以伸吾直臣之義也因賜咸絹百匹稻百斛又下書令
公卿百寮咸荐賢良方正直言秀異至孝廉清各一人
對策上第者拜議郎中第中郎下第郎中仍令舉人得
遞相荐引廣招賢之路起明堂辟雍靈臺於襄國城西
秋七月大雨霖中山西北暴水流漂巨木百餘萬根集
于堂陽勒大悦謂公卿曰諸卿知不此非為災也天意
欲吾營鄴都爾於是令少府任汪都水使者張漸等監
營鄴宫勒親授規模時蜀梓潼建平漢固三郡巴蠻來
降勒以成周土中漢晉舊京復欲有移都之意乃命洛
陽為南都置行臺治書侍御史於洛陽以太尉中山王
虎為大司馬程遐為開府儀同
建平三年春正月勒饗高句驪宇文屋孤使因大會羣
臣於建德前殿酒酣謂中書令徐光曰朕可方自古開
基何等主也對曰陛下神武謀略過于漢高雄藝卓犖
超絶魏祖自三五已來無可比者其軒轅之亞乎勒笑
曰人豈不自知卿言太過朕若遇漢高祖當北面事之
與韓彭競鞭而爭先爾若遇光武當並驅中原未知鹿
死誰手大丈夫行事當礌礌落落如日月皎然終不能
如曹孟德司馬仲達欺人(一作他)孤兒寡婦狐媚以取天
下也朕當在二劉之間爾軒轅豈所擬乎羣臣皆頓首
稱萬歲三月晉西中郎將趙胤司徒中郎匡術攻尅馬
頭塢彭城王堪遣將軍韓雍救之至則無及遂寇南沙
及海虞俘獲五千餘人初郭敬之退據樊城也晉師復
戍襄陽夏四月敬又攻陷之留戍而歸勒時斷寒食忽
暴風大雨雷震建德殿端門襄國市西門倒殺五人雹
起西河介山大者如彈丸平地水深三尺洿下丈餘行
人禽獸死者萬數歷太原樂平武鄉趙郡廣平鉅鹿千
餘里樹木摧折禾稼蕩然勒大驚正服于東堂問徐光
曰歷代已來有斯災幾也光對曰周漢魏晉皆有之雖
天地之常事然明主未始不為一變所以敬天之怒也
俗以介子推五月五日燒死世人為其忌故不舉餉食
去年禁寒食非也且介子推帝鄉之神也歷代所尊
或者以為未宜替也一人吁嗟王道尚為之虧況羣神
怨憾而不怒干上帝乎縦不能令天下同爾介山左右
晉文之所封也宜任百姓奉之勒乃下書曰寒食既并
州之舊風朕生其俗不能異也前者外議以子推諸侯
之臣王者不應為祀(一作忌字)故從其議儻或由之而致斯
災乎子推雖朕鄉之神非法食者亦不得亂也尚書其
速檢舊典定議以聞有司奏以子推歷代攸尊請普復
寒食更為植嘉樹立祠堂給戶奉祀黃門郎韋謏駁曰
按春秋藏冰失道隂氣發洩為雹自子推已前雹者復
何所致也此是隂陽乖錯所為爾且子推賢者曷為暴
虐如此求之冥趣必不其然今雖為冰室懼所藏之冰
不在固隂互寒之地多皆川池之側氣洩為雹也以子
推忠賢令緜介之間奉之為允於天下則不通矣勒從
之於是遷冰室於重隂凝寒之所并州復寒食如初勒
令太子弘省可尚書奏事使中常侍嚴震參決(一作綜)可
否惟征伐刑斷大事乃呈之自是震威權之重侔于主
相中山王虎之門可設雀羅虎愈怏怏不悦秋七月勒
荆州刺史郭敬南掠江西晉太尉陶侃遣其子平西參
軍斌及南中郎將桓宣乘虚攻拔樊城悉俘其衆敬旋
師救樊宣追戰於涅水敬軍敗績宣亦死傷大半盡收
所掠而去侃復遣兄子南陽太守臻竟陵太守李陽共
攻新野拔之敬懼遁走遂平襄陽侃因留宣戍之勒如
鄴臨虎第謂之曰功力不可並興待宫殿成後當為王
起第勿以卑小悒悒也虎免冠拜謝勒曰與王共有天
下何所謝也勒為虎名故改稱白虎幡為天鹿幡
建平四年春正月勒遣使致帛修好於晉晉下詔焚之
夏四月天靜無風而塔上一鈴獨鳴佛圖澄嘆曰鈴音
云國有大喪不出今年矣五月有流星大如象尾足似
蛇形自北極西南流五十餘丈光明燭地墜於河聲聞
九百餘里黑龍見鄴井中勒親往觀之有喜色朝羣臣
於鄴命郡國立學官每郡置博士祭酒二人弟子百五
十人三考修成顯升台府於是擢拜太學生五人為佐
著作郎錄述時事六月大旱勒親臨廷尉錄囚徒五歲
刑已下皆輕決遣之重者賜酒食聽沐浴一須秋論還
未及宫澍雨大降時淳觚白羌婦産一卵大如盂剖之
有虫如巨蟻二足立行雍州刺史石生上言西鄉行屍
蛇與鼠鬭于安定府間二日蛇死臨涇馬生角長安城
中雞鳴音皆曰基慈安定廳事前後有天神降聞誦書
聲(一作諷詠經音)求之不得七日乃止時有𫝊者並皆訛廢隕
石于肥鄉縣令韓強在長城縣西山巖谷闕中得玄璽
一枚方四寸厚二寸獻之中山王虎以為縣瑞秋七月
勒如灃水宫因寢疾而還召中山王虎與太子弘中常
侍嚴震等侍疾禁中虎矯命絶弘震及内外羣臣親戚
皆不得入疾之增損莫有知者時秦王宏彭城王堪將
兵在外又矯詔召還襄國勒疾小瘳見宏驚曰秦王何
故來耶吾使王處藩鎮正備今日有召王者耶將自來
也有召者當按誅之虎大懼曰秦王思慕暫歸爾今即
遣之仍留不遣數日復問之虎曰奉詔即遣今已半道
矣更諭宏在外遂不遣之廣阿有蝗虎密遣其子冀州
刺史邃率騎三千遊于蝗所俄而黃霧四塞人不相見
熒惑入昴星隕于鄴大如象尾東北六十里初赤黑黃
雲如幕長數十疋交錯聲如雷震墜地氣熱如火塵起
連天良久時有耕者往視之土猶燃沸見有一大石方
尺餘青色而且輕擊之其音如磬戊辰勒疾轉篤遺令
三日而葬内外百寮既葬除服無禁婚娶祭祀飲酒食
肉征鎮牧守不得輒離所司以奔喪歛以時服載以常
車無藏金寳無内器玩大雅沖幼恐非能搆荷朕志中
山已下其各司所典無違朕命大雅與斌宜善相保司
馬氏汝曹之殷鑒其務於敦睦也中山王宜深三思周
霍勿為將來口實遂以是日死時年六十在位十五年
勒死夜瘞山谷莫知其所己卯使大臣子弟六十人為
挽歌郎引錦一疋備文物儀衛虚葬於高平陵偽謚明
皇帝廟號高祖先是建平二年十一月熒惑守胃昴至
今年七月積六百餘日昴趙之分野至是勒死熒惑遂
退
十六國春秋卷十三
