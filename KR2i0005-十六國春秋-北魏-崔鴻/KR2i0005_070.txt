十六國春秋卷七十
前凉錄一
張軌
張軌字士彦安定烏氏人漢常山王耳十七世孫也家
世孝廉以儒學著聞祖烈魏外黃令父温為太官令母
隴西辛氏軌少好學明經有器量姿儀典則與同郡皇
甫謐(字士安)友善隠於宜陽女几山太始初受叔父錫官
五品中書監張華與軌論經義及政事損益甚器重之
謂安定中正為蔽善抑才乃美為之談以為二品之精
衛將軍楊珧辟為掾除太子舍人與京兆杜預以聽注
易遣之太康中為尚書郎太子洗馬中庶子累遷散騎
常侍征西將軍司馬軌以晉室多難隂圖保據河西追
竇融故事筮之遇泰之觀軌投筴大喜曰霸者之兆乃
求為凉州公卿亦舉軌才堪御遠永寧初出為持節護
羌校尉凉州刺史於時鮮卑反叛寇盗縱横軌到官即
討破之斬首萬級威著西州化行河右課農桑拔賢才
以宋配隂充汜瑗隂澹為股肱謀主置崇文祭酒位視
别駕徵九郡胄子五百人立學校以教之春秋行鄉射
之禮秘書監繆世徵少府摯虞夜觀星象相與言曰天
下方亂避難之國唯凉土耳張凉州德量不恒殆其人
乎河間成都二王之難遣兵三千東赴京師初漢末金
城人陽成遠殺太守以叛郡人馬忠赴屍號哭嘔血而
死張掖人吳詠為護羌校尉馬賢所辟後為太尉龐參
掾參賢相誣罪應死各引詠為證詠計理無兩直遂自
刎而死參賢慚悔自相和釋軌皆祭其墓而封其子孫
永興中鮮卑若羅拔能皆為寇軌遣司馬宋配擊之斬
拔能俘十餘萬口威名大振惠帝西略軌遣使貢其方
物加號安西將軍封安樂鄉侯邑千戸
光熙元年冬十一月惠帝崩軌遣長史北宮純司馬張
纂别駕隂監奉表京師是歲大城姑臧其城本匈奴所
築也南北七里東西三里地有龍形故名卧龍城漢末
博士燉煌侯瑾謂其門人曰後城西泉水當竭有雙闕
起其上與東門相望中有霸者出焉至魏嘉平中郡官
果起學舘築雙闕於泉上與東門正相望又有客相印
曰祚傳子孫長有西夏關洛傾䧟凉土獨全至是張氏
遂霸河西(今之甘州)
永嘉元年春正月東羌校尉韓稚殺秦州刺史張輔軌
少府司馬楊胤言於軌曰韓稚擅殺刺史明公杖鉞一
方宜懲不恪此亦春秋之義諸侯相滅亡桓公不能救
則桓公恥之軌從焉遣中督護汜瑗帥衆二萬討稚先
遺稚書曰今王綱紛撓牧守宜戮力勤王適得雍州檄
云卿稱兵内侮吾董任一方義在伐叛武旅三萬駱驛
繼發伐木之感心豈可言古之行師全國為上卿若单
馬軍門者當與卿共平世難也稚得書乃詣軍門降遣
太府主簿令狐亞聘南陽王司焉模模甚悦遺軌以帝
所賜劍謂軌曰自隴以西征伐斷割悉以相委如此劍
矣
永嘉二年夏五月王彌帥衆寇洛陽軌遣督護北宮純
張纂馬魴隂濬等帥州軍入衛京師純等募勇士千餘
人突陳擊彌破之又敗劉聰於河東帝嘉其忠進封西
平郡公軌辭不受時京師為之歌曰凉州大馬横行天
下凉州鴟苕寇賊消鴟苕翩翩怖殺人
永嘉三年冬十月辛酉北宮純等夜帥勇士千餘人攻
漢壁斬淵征虜將軍呼延顥
永嘉四年冬十一月黃龍出於臨羌河發水昇天身長
十餘丈張掖臨松山(後魏太和中置臨松郡故城在此山下)有石如張掖
字掖字漸磨滅粗可識而張字分明又有文曰初祚天
下西方安萬年又蘭池送玄石大如丸破之中有必字
青點白文書之又姑臧送玄石白點如星成二十八宿
嘉麥一莖九穗生於姑臧於時天下既亂所在使命莫
有至者獨軌遣使貢獻歲時不替朝廷嘉之屢降璽書
慰勞
永嘉五年軌患風疾口不能言使子茂攝州事别駕麴
晁欲專威福遣使詣長安告南陽王司馬模稱軌廢疾
不堪視事請以秦州刺史賈龕代之龕將受之其兄讓
龕曰張凉州一時名士威著西土汝何德以代之也龕
乃止隴西内史晉昌張越凉州大族䜟言張氏霸凉自
以才力應之志在凉州遂託疾歸河西隂圖代軌乃與
兄酒泉太守張鎮及西平太守曹祛謀圖為輔車之勢
密遣使詣京師鎮祛等上䟽更請刺史未報先移檄廢
軌以軍司馬杜耽攝州事使耽表越為刺史軌下令曰
吾在州八年不能靖綏區域又值中州喪亂秦隴倒懸
加以疾患委篤實思歛迹避賢但負荷重任未便輙遂
不圖諸人横興此變是不明吾心也吾視去貴州如脱
屣耳欲遣主簿尉髦奉表詣闕便速脂轄將歸老宜
陽長史王融參軍孟暢蹋折鎮檄排閣入諫曰普室多
故人神塗炭實頼明公撫寧西夏張鎮兄弟敢肆凶逆
宜聲其罪而戮之不可坐成其志也軌默然融等遂出
戒嚴武威太守張琠遣子坦馳詣京師表曰魏尚安邊
而獲戾充國盡忠而被遣皆前史之所譏今日之明鍳
也順陽之為劉陶守闕者十人刺史之蒞臣州若慈母
之於赤子百姓之愛臣軌若旱苖之得膏雨伏聞信惑
流言當有遷代民情嗷嗷如失父母今戎夷猾夏不宜
騷動一方會軌子實來自京師遂以實為中督護將兵
討鎮遣鎮外甥太府主簿令狐亞先往喻鎮曰舅何不
審安危明成敗主公河西著德兵馬如雲此猶烈火已
焚待江河之水溺於洪流望越人之助其何及哉今數
萬之軍已臨近境惟全老親存門戸輸誠歸官必保萬
全之福鎮流涕曰人誤我也乃委罪功曹魯連而斬之
詣實歸罪實南討曹祛走之朝廷得鎮䟽以侍中袁瑜
為凉州刺史治中隂澹率數十人馳詣長安皆割耳於
盤上訴軌之被誣南陽王司馬模表請停瑜會張坦至
自京師亦上表留軌朝廷優詔勞軌依模所表且命誅
曹祛軌大悦赦州内殊死已下命實帥尹員宋配步騎
三萬討祛張越奔鄴别遣從事田迥王豐帥騎八百自
姑臧西南出石驢據長寧袪遣麴晁拒之戰於黃阪實
詭道出浩亹戰於破羌斬袪及牙門田囂遣治中張閬
送義兵五千及郡國秀孝貢計器甲方物歸於京師令
有司可推詳立州已來清貞德素嘉遯遺榮高才碩學
著述經史臨危殉義殺身為君忠諫而嬰禍專對而釋
患權智雄勇為時除難謟佞誤主傷䧟忠良者具狀以
聞州中父老莫不相慶光禄大夫傅袛太常摯虞遺軌
書告以京師饑匱軌即遣參軍杜勲獻馬五百疋㲜布
三萬疋冬十一月帝遣使者進拜軌鎮西將軍都督隴
右諸軍事封霸城侯尋進車騎大將軍開府辟召儀同
三司策命未至而劉曜攻䧟長安(一作王彌遂逼洛陽)遷帝於平
陽軌遣將軍張斐北宫純郭敷等率精騎五千往衞京
師及京都䧟斐等皆沒於賊中州避難來者日月相繼
軌乃上表請合秦雍流移人於姑臧西北置武興郡統
武興大城烏支襄武晏然新鄣平狄司監等縣又分西
平界置晉興郡統晉興枹罕永固臨津臨鄣廣昌大夏
遂興罕唐左南等縣以居之
永嘉六年春三月太府主簿馬魴言於軌曰四海傾覆
乘輿未返明公以全州之力徑造平陽翼戴晉室必當
萬里風披有征無戰未審何憚不為此舉軌曰是孤心
也會聞秦王司馬業入關乃馳檄關中曰主上搆危遷
幸非所普天分崩率土喪氣秦王天挺聖德神武應期
世祖之孫王今為長凡我晉人食土之𩔖龜筮克從幽
明同欵宜簡令辰奉登皇位今遣前鋒督護宋配帥步
騎二萬徑趨長安翼衞乘輿折衝左右西中郎將實率
中軍三萬武威太守張琠帥胡騎二萬駱驛繼發仲秋
中旬會於臨晉秋九月秦王為皇太子遣使拜軌驃騎
大將軍儀同三司進位司空封西平公邑三千戸固辭
不受金城太守胡勖叛遣督護宋毅治中令狐瀏討之
濟河中流白魚入船瀏曰魚鱗物虜必解甲歸我矣勖
請降軌宥之秦州刺史裴苞東羌校尉貫興據險斷絶
使命實與宋配等擊破之西平王叔與曹袪餘黨麴儒
等劫前福禄令麴恪為主執太守趙彛東應裴苞實廽
師討之斬儒等左督護隂預復與苞戰於狭西大敗之
枹奔桑凶塢是歲枹罕令嚴羌妾産一龍一鷲鷲尋飛
去龍十五日雷雨迎之大風吹拔張掖郡大樹經宿還
立故處皇太子遣使重申前授固辭左司馬竇濤言於
軌曰曲阜周旦弗辭營丘齊望承命所以明國憲勵殊
勲天下崩亂皇輿幸遷州雖僻遠不忘匡衞故朝廷傾
懷嘉命屢集宜從朝旨以副群心軌不從初實平麴儒
徙元惡六百餘家治中令狐瀏曰夫除惡人猶農夫之
去草令絶其根勿使能滋今宜悉徙以絶後患實不納
儒黨果叛實進平之
建興元年夏四月愍帝即位於長安遣使詔軌曰朕以
寡昧纂承大統未能梟除凶逆奉迎梓宫枕戈含冤肝
心碎裂惟爾凉州刺史張軌乃心王室旌旗連絡萬里
星赴進次汧隴便當恊力濟難恢復神州故遣中常侍
蘇馬拜爾為鎮西大將軍開府儀同三司加侍中封西
平郡公軌固讓不受太府參軍索輔言於軌曰古以金
貝皮幣為貨息糓帛量度之耗二漢制五銖錢通易不
滯泰始(一作治)中河西荒廢不用錢幣裂疋以為叚數縑
布既壊市易又難徒壊女工不任衣用弊之甚也今中
州雖亂此方安全宜從五銖以濟通變之會軌納之立
制凖布用錢錢遂大行人頼其利是時西胡致金胡餅
皆弗䔉作竒狀前趙劉曜寇北地軌又遣參軍麴陶領
三千人衞長安
建興二年春二月帝遣大鴻臚辛攀拜軌侍中太尉凉
州牧西平公軌又固辭朝廷以軌年老多病拜子實為
撫軍大將軍副凉州刺史夏五月軌寢疾遺令曰吾無
德於人今疾病彌留殆將命也文武將佐咸當弘盡忠
規務安百姓上思報國下以寧家素棺薄葬無藏金玉
善相安遜以聽朝旨表立子實為世子己丑薨於正寝
年六十在位十三年撰易義十卷葬昭陵冊贈侍中太
尉賜諡曰武穆私諡武公初軌風病積年二子代行州
事閉絶音問莫能知者軌頗識天文每州内有賊輿疾
仰觀曰無能為害終如其言及祚僣號追諡武王廟號
太宗
十六國春秋卷七十
