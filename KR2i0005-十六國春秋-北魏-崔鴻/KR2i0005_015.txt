十六國春秋卷十五
後趙錄五
石虎上
石虎字季龍勒之從子也祖曰㔨邪父曰寇覓寇覓有
四子虎第四勒父曷朱幼而子之故或謂之為勒弟也
年六七歲有善相者遇之於路曰此兒貌竒有壯骨貴
不可言晉永興中與勒相失永嘉五年劉琨送勒母王
氏及虎於葛陂時年十七矣性殘忍好馳獵遊蕩無度
能左右射尤善彈數彈人為軍中患勒怒之白母王氏
曰此兒兇暴無度(一作頓)使軍人殺之聲名可惜不若自
除之勒母曰徤犢走車破轅良馬須逸鞭汎駕然後能
負重致遠且當小忍勿便殺也(一云快牛為犢子小時多能破車為復小忍勿)
(却之)至年十八稍檢攝恭謹嚴重愛士身長七尺五寸趫
捷便弓馬勇冠當時至於降城陷壘不復别斷善惡坑
斬士女鮮有遺𩔖勒雖屢加誨責而行意自若然御衆
甚嚴莫敢犯者指授攻討所向無前故勒寵信彌隆委
以專征之任所在立功將佐親戚莫不敬憚勒深嘉之
拜征虜將軍性尤酷虐所為無道軍中有勇幹策略與
已齊者因獵戲輒以事害之前後所殺甚衆勒之居襄
國劉聰以虎為魏郡太守鎮鄴三臺後封繁陽侯食邑
三千戸勒即大單于趙王位署為單于元輔都督禁衛
諸軍加侍中開府進封中山公及勒僭稱尊號授太尉
守尚書令進封中山王食邑萬戸虎自以勲高一時謂
勒即位之後大單于必在已而更以授其子弘乃深恨
之私謂其子邃曰主上自都襄國以来端拱指授以吾
身當矢石二十餘年南擒劉岳北走索頭東平齊魯西
定秦雍剋殄十有三州成大趙之業者我也大單于之
望當以授我今乃以與黃吻小(一作婢)兒每一憶此令人
氣塞不能寢食待主上晏駕之後不足復留種也
建武元年春正月虎廢勒子弘羣臣已下勸其稱尊號
虎下書曰王室多難海陽自棄四海任重故俛從推逼
朕聞道合乾坤者稱皇德協人神者稱帝皇帝之號非
所敢稱(一作聞)且可稱居攝趙天王以副天人之望于是
大赦境内殊死已下改元建武以夔安為侍中太尉守
尚書令郭殷為司空韓晞為左僕射魏槩馮莫張崇曹
顯為尚書申鍾為侍中郎闓為光禄大夫王波為中書
令自餘文武封拜各有差立子邃為太子虎以䜟文天
子當從東北來于是備法駕行自信都而還以應之分
癭陶之柳鄉立停駕縣又分司州之河南河東弘農滎
陽兖州之陳留東燕為洛州又改陳留郡為建昌郡屬
洛州虎諱言勒呼馬勒曰轡羅勒曰香菜時徐州從事
蘭陵朱縱殺刺史郭祥以彭城歸晉虎遣將軍王朗討
(一作擊)之縱奔淮南虎荒淫廢政外躭營繕使太子邃省
可尚書奏事選牧守祀郊廟惟征伐刑斷乃親覽之鸛
雀臺崩殺典匠少府任汪復使修之倍于常度夏四月
癸夘虎率衆南遊至臨江而還有游騎十餘疋至歴陽
歴陽太守袁躭甚懼表聞于晉不言騎多少京師大震
遣司徒王導加大司馬假黃鉞都督征討諸軍事以禦
之癸丑晉帝觀兵于廣莫門分命諸將遣將軍劉仕救
歴陽平西將軍趙胤屯慈湖龍驤將軍路永戍牛渚建
武將軍王允之戍蕪湖司空郄鑒使廣陵相陳光帥衆
衛京師俄聞趙騎至少又退向東陽戊午解嚴遂以桓
宣為都督江沔前鋒征討諸軍事平北將軍司州刺史
假節鎮襄陽虎後遣征虜將軍石遇率騎七千渡沔寇
中廬圍桓宣于襄陽輔國左將軍毛寳南中郎將王國
征西司馬王愆期等率荆州之衆來援屯于章山遇三
面為地窟攻城宣募精勇出其不意殺傷數百多獲鎧
馬攻守二旬遇軍饑疫不克而還宣遣步騎收南陽諸
郡百姓陷没者八千餘人詔以宣為南陽襄陽新野南
鄉四郡諸軍事梁州刺史毛寳為征虜將軍戍邾城虎
以租入殷廣轉輸勞煩令中倉歲入百萬斛餘皆儲之
水次晉將軍淳于安攻琅邪費縣俘獲數千人虎下書
令刑贖之家得以錢代財帛無錢聽以糓麥皆随時價
輸水次倉秋八月冀州八郡雨雹大傷秋稼糓價騰貴
銀一斤值米二斗下書深自咎責遣御史所在發水次
倉麥以給秋種尤甚之處差復一年鸛雀臺成賜匠各
有差九月虎遷都鄴宮尚書請太常告廟虎曰古者將
舉大事必告宗廟而不列社稷尚書可詳議以聞公卿
乃請使太尉告社稷從之時自去年至九月十一月不
雨及入鄴宮澍雨周洽虎大悅赦殊死已下始制散騎
常侍已上得乘軺軒王公郊祀乘副車駕四馬龍旂八
旒朔望朝會節乘軺軒冬十月羌薄句大猶保險未服
遣子章武王斌帥精騎二萬并秦雍二州兵討平之虎
如長樂衛國有田疇不闢桑業不修者貶其守宰而還
是年奉天竺佛圖澄於鄴城
建武二年春正月使牙門將張彌徙洛陽鍾虡九龍翁
仲銅駝飛廉于鄴虎大悅為之赦二歲刑賚百姓糓帛
百官爵一級下書曰三載考績黜陟幽明斯則先王之
令典政事之通塞魏始建九品之制三年一清定之雖
未盡弘美亦縉紳之清律人倫之明鏡從爾以来遵用
無改先帝創臨天下黃紙再定至于選舉銓為首格自
不清定三載于兹主者其更銓論務揚清激濁使九流
咸允也吏部選舉可依晉氏九班選制永為揆法選畢
經中書門下宣示三省然後施行之其著此詔書于令
銓衡不奉行者御史彈坐以聞冬十一月索頭郁鞠率
衆三萬來降虎署郁鞠等十三人為親通趙王皆封列
侯散其部衆于冀青等六州時衆役煩興軍旅不息加
以久旱糓貴百姓饑饉野無生草金一斤直米二斗銀
一兩(一作斤)直肉一斤流亡死者十有六七百姓嗷然無
所生賴或掘野鼠捕蟄鷰而食之虎使令長率丁壯随
山澤採橡(一作□)捕魚以濟老弱而復為權豪所侵人無
所得又料殷富之家配饑人以食之公卿以下出糓以
助賑給姦吏因之侵奪無已雖有貸贍之名而無其實
先是孟津河東去鄴城五里有濟北郡糓城縣糓城山
是黃石公所葬處有人登此山見崩土中有文石石文
鮮明詣鄴獻之使採取以治宮殿遂免糓城令以不奏
聞故也虎大起宮殿于鄴都遂于鄴西文昌故殿處造
東西太武二殿採糓城山文石為基一基下五百武直
宿衛屈柱跌瓦悉鑄銅為之金漆圖飾焉又徙長安雒
陽銅人置諸宮前以華其國城之西北有三臺皆因城
為基巍然崇舉其高若山又建九華宮以三三為位謂
之九華(沈約詩曰徘徊九華宮即此宮也)北建逍遥樓東北建披雲樓
城門上建玳瑁樓純用金銀裝飾懸五色珠簾白玉鈎
帶内有瑜石床以玳瑁為龜甲文鋪以十色錦繡故名
玳瑁樓其太武殿懸紫綬于梁柱綴玉璧于綬又造東
西宮鄴宮南面三門西鳳陽門高二十五丈上有層樓
向陽安金鳳凰二頭于其上鎮之其頭高一丈六尺東
城上立東明觀觀上加金博山謂之鏘天北城上有齊
午樓超出羣榭孤高特立其城東西七里南北五里飾
表以塼百步一樓凡諸宮殿門臺隅雉皆加觀榭層甍
疊宇飛檐拂雲圖以丹青色以輕素門窗戸宇朱柱白
璧未到鄴城六七十里遥望苕亭便見此門巍若仙居
鄴城東門石橋有兩石柱製作精妙柱側悉鏤雲炬上
作蟠螭甚有形勢信為巧工太武殿基高二丈八尺以
文石綷之(一作甃以文石)下穿伏室置衛士五百人于其中東
西七十五步南北六十五步皆以漆灌瓦金鐺銀楹珠
簾玉璧窮極伎巧又于太武殿前起樓高四十丈結珠
為簾垂五色玉珮風至鏗鏘和鳴清雅盛夏之時登高
樓以望四極奏金石絲竹之樂以日繼夜于樓下開馬
埒射場週迴四百步皆文石丹砂及彩畫于埒旁聚金
玉錢貝之寳以賞百戲四廂置錦幔屋柱皆隐起為龍
鳳百獸之形雕琢衆玉以飾楹柱夜中往往有光明集
諸羌氐于樓上或時亢旱舂雜寳異香為屑使數百人
于樓上吹散之名曰芳塵臺上有銅龍腹可盛數百斛
酒使胡人于樓上噀酒風至望之如露名曰粘雨臺引
以灑塵樓上戲笑之聲音震鄴中又造梁馬臺一名笑
馬臺一名戲馬臺一名閱馬臺在城中漳水之南約次
為臺基高五丈列觀其上虎常于此臺練簡騎卒武牙
宿將雲騰黑矟騎五千每月朔晦閱馬于此臺虎每講
武于其下升觀以望之乃于漳水之南張幟鳴鼔列騎
星羅虎登臺射&KR1076;箭一發(五字水經作放鳴鏑之矢)五千騎一時奔
走從漳水之南齊至于臺下隊督以下皆有班賚虎又
射一箭五千騎又一時奔走至于漳水之北其五千流
散攢促若數萬人騎皆以黑矟從事故以黑矟為號又
以介羽漆砂即名鬭鷄臺以鬭鷄為戲其北有臨漳宮
東有永樂宮西有黎園宮東南有赤橋宮西北有紫陌
宮又有御龍宣武凌霄如意四觀皆虎遊獵燕息之所
又有聖夀堂用玉珂八百具抱桂丁香末以塗壁胡桃
油以塗瓦垂金鈴萬餘箇若微風至則聲聞十餘里又
于銅雀臺更增二丈立一屋連棟接檐彌覆其上盤迴
隔之名曰命子窟又于屋上起五層樓高十五丈去地
二十丈又作銅雀于樓巔舒翼若飛南列金雀臺高八
丈有屋一百九間北曰冰井臺亦高八丈有屋百四十
間上有冰室室有數井井深十五丈冬月蔵冰三伏之
日以冰賜大臣及蔵石墨石墨可書又燃之難盡亦謂
之石炭又有粟窖及監以備不虞今窖上猶有石銘存
焉又起靈風臺九殿于顯陽殿後選百官州郡民女以
充之又于正會殿南面臨軒殿上施白玉床流蘇帳皆
竊擬禮制整法服冠通天佩玉璽玄衣纁裳畫日月火
龍黼黻華蟲粉米改車服着遠遊冠臨軒大會着丹紗
袍獵着金縷合歡袴改虎頭鞶囊為龍頭鞶囊又改直
盪冠為龍騰冠以絳幘于襄國又作金華殿殿前有白
龍鐏作金龍于東廂西向龍口又安玉盤受玉十斛又
安金博山蟬翼單紗裏服天曉行禮公執圭卿執羔大
夫執雁士執雉一如舊禮充庭車馬四月八日九龍銜
水浴太子之象太武殿前溝水注之浴時溝中先安銅
龍以疏其水相去六七步注之斷水又安銅龜飲穢水
出後脚下入諸公主第溝水亦出建春門又有皇后浴
室三間徘徊側宇櫨檘隠起雕彩刻鏤極盡粲麗室中
臨池上有石床别為浴臺有四時浴室皆用瑜石珷玞
為堤岸或以琥珀車渠為瓶杓夏則引外溝水以納于
池池中皆以紗縠為囊盛百雜香漬于水底或用葛為
囊嚴冰之時作銅屈龍數千枚各重數十斤燒如火色
投于水中則池水恒溫引浴室中名曰燋龍温池又用
文錦步障縈蔽浴所與宮人寵嬖者解媟服宴戲彌于
日夜名曰清嬉浴室浴罷洩水于宮外水流之所名温
香渠渠外之人爭来汲取得升合以歸其家人莫不怡
悅浴室中種二長生樹枝條交于棟上團團作車蓋形
冬日不凋葉大如掌至八九月乃生華花色白子赤大
如橡子不中啖也世人謂之西王母長生樹又安槃帶
十斛于二樹之間冬月施蜀(一作熟)錦流蘇斗帳又用明
光錦以白縑為裏名曰複帳帳之四角安純金銀鑿鏤
香爐爇以百和香安金蓮花以冠帳頂帳之四面皆作
十二章相采色燿爛又作沈(一作流)蘇帳帳頂亦安金蓮
花花中懸金薄織成綩囊褁受三升以沈香注帳之四
面上有十二香囊彩色亦同又安純金龍頭銜五色沈
蘇或用黃綈博山文錦或用紫綈及大小明光錦大約
春秋施錦帳表以五色絲為裌帳夏用單紗羅或綦文
單羅或縠文羅為單帳織錦羅在中尚方三署皆數百
人錦有大登高小登高大明光小明光大博山小博山
大茱萸小茱萸大交龍小交龍葡萄文錦班文錦鳳凰
錦朱雀錦韜文錦桃核文錦其御罽有豹頭文罽鹿子
罽花罽或青綈或白綈或黃綈或綠綈或紫綈或蜀綈
工巧百數不可盡名又作雲母五明金薄莫難扇此一
扇之名也薄打純金如蟬翼二面彩漆圖畫列仙竒異
鳥獸其五明方中辟方三寸或五寸随扇大小雲母帖
其中細縷縫其際雖掩盡而彩色明徹看之如謂可取
故名莫難也虎出時常以此扇挾乘輿或用象牙及桃
枝扇其上或作綠沈色或作木蘭色或作紫紺色或作
鬱金色又作金銀鈕屈膝屏風衣以白縑畫文人義士
仙人禽獸之像讚者皆三十二言高施則八尺下施則
四尺或施六尺随意所欲高下文駕有金銀輦雲母輦
數百乘皇后出乘嵩輅或乘文武玉輅或乘朱漆卧輦
以雲母代紗中外四梁皆通徹明亮虎正會上御食遊
槃兩重皆金銀參帶百二十醆彫飾竝同其參帶之間
茱萸盡微如被髮近看乃得見動遊帶則員轉也御床
獨方三丈其餘床皆局脚高下六尺後宮别妾房中有
小形玉床又有轉開床以射鳥獸其作褥周三丈用錦
緣之作席以錦雜以五香施以五彩綫編蒲皮緣之名
五彩席所以祭天御坐几悉雕漆畫皆為五彩色又有
三人臺及宮内中鏡有徑二三尺者純金蟠龍雕飾又
有大小鏡二萬餘枚又為曲鏡又以胡粉和椒塗壁名
曰椒房後庭服綺縠玩珍竒者萬餘人内置女官十有
八等教宮人星占及馬步射置女太史于靈臺仰觀災
祥以考外太史之虚實禁郡國不得私學星䜟敢有犯
者斬正會置三十部女鼓吹三十步輙置一部一部十
二人皆在平閣上去地丈餘又置女尚書官屬皆着紫
袴佩玉羽儀雜伎工巧皆與外侔正會殿前作樂高絙
龍魚鳳凰安息五案之屬莫不畢備額上緣橦至上鳥
飛左回右轉又以橦着口齒上亦如之設馬車立木橦
其車上長二尺橦頭安兩木伎兒各坐木一頭或高飛
(高一作鳥)或倒掛又依伎兒作獼猴之形走馬上或在脇或
在頭或在尾馬走如故名為猨騎有二銅駝如馬形長
一丈高一丈足如牛尾長二尺脊如馬鞍在中陽門外
夾道相向銅鐘四枚如鐸形高二丈八尺大面廣一丈
二尺小面廣七尺或作蛟龍或作鳥獸繞其上又宮妓
數千人盡着皂構頭着神弁如今之禮賢冠也虎左右
置直衛萬人皆着五色細鎧光曜奪目虎與皇后出常
以女騎一千為鹵簿冬日皆着紫綸巾織熟錦袴腰中
皆着金銀鏤帶手持雌黃宛轉角弓脚着五彩織成鞾
随時遊於戲馬臺(一作觀)虎與皇后在臺上有詔書以五
色紙着鳳凰口中鳳既銜詔侍人放數百丈緋繩轆轤
迴轉狀若飛翔飛下端門鳳以木作之五色文身脚皆
用金每年三月三日虎及皇后會公主妃主名家婦女
無不畢出臨水施設帳幔車服燦爛走馬步射飲宴終
日又令左校令成公段造庭燎于崇杠之末高十餘丈
上盤置燎下盤置人絙繳上下虎試而悅之正會殿庭
中端門外及閶闔門前設百二十枚燈以鐵為之高皆
一丈六尺是年魏烈帝(諱翳槐)出居於鄴虎奉第宅伎妾
奴婢什物
建武三年春正月庚辰太保夔安等文武五百九人勸
虎上皇帝尊號安等方入庭燎油灌下盤死者二十餘
人虎惡之腰斬成公段于閶闔門辛巳虎依殷周之制
稱大趙天王初虎衣衮冕將祀南郊照一大鏡不見其
首乃大恐怖遂不敢稱皇帝自貶為王至是又僭稱大
趙天王即位于南郊大赦境内殊死已下追尊祖㔨邪
為武皇帝父寇覓為太宗孝皇帝立后鄭氏為天王皇
后太子邃為天王皇太子諸子為王者皆貶封郡公宗
室為王者降為縣侯百官封署各有差太原徙人有(一作)
(十)五百餘戸叛入黑羌武鄉長城徙人韓強獲玄玉璽
方四寸七分龜鈕金文詣鄴獻之拜強騎都尉復其一
門使人採藥于華山上得玉版一枚其色黑文曰歲在
申酉不絶如綫歲在壬子真人乃見虎以為應符之兆
大悅夔安等又勸進曰臣等謹案大趙水德玄龜者水
之精也玉者古之寳也分之數以象七政寸之紀以凖
四極昊天成命不可久違輙下史官擇吉日具禮儀謹
昧死上皇帝尊號虎下書曰過相褒美猥見推逼覽增
恧然非所望也其亟止兹議今東作告始自非京城内
外皆不得表慶中書令王波上玄璽頌以美之虎以石
弘時造此璽強遇而獻之太子邃既總百揆淫虐無道
河間公宣樂安公韜皆有寵于虎邃疾之如仇虎又荒
躭内遊威刑失度邃以事為可呈呈之虎恚曰此小事
何足呈也時有所不聞復恚曰何以不呈誚責笞捶月
至再三邃甚恨之秋七月邃潛謀為逆乃稱疾不視事
(詳具邃𫝊)虎聞邃有疾欲往視之先遣所親任女尚書往察
邃呼前與語抽劍擊之虎聞大怒收中庶子李顔等誅
之幽邃于東宮廢為庶人其夜殺邃并其妃張氏及男
女二十六人合一棺埋之宮臣支黨二百餘人皆伏誅
廢邃母鄭氏為東海太妃立河間公宣為天王皇太子
宣母杜昭儀為天王皇后冬十一月乙丑太白犯歲星
于營室是年虎將李穆率騎五千送魏烈帝于大寗其
故部落多歸附之國人復奉烈帝為代王城盛樂而居
之以其弟昭成帝(什翼犍)為質於趙
建武四年春正月虎將伐鮮卑段遼于遼西募有勇力
者三萬人皆拜龍騰中郎會遼遣從弟段屈雲襲幽州
幽州刺史李孟退奔易京虎以桃豹為横海將軍王華
為渡遼將軍統舟師十萬出漂渝津支雄為龍驤將軍
姚弋仲為冠軍將軍統步騎十萬為前鋒以伐段遼三
月進次金臺支雄前驅入薊段遼所署漁陽太守馬鮑
代相張牧上谷相侯龕等四十餘城竝率衆來降北平
相陽裕帥其民千餘家登燕山以自固雄攻安次斬其
部大人那樓竒遼懼率妻子宗族豪大千餘家棄令支
奔密雲山遼左長史劉羣右長史盧諶司馬崔悅等封
其府庫遣使請降虎遣將軍郭泰麻秋等帥輕騎二萬
追遼及之戰于密雲獲其母妻斬級三千遼單馬竄險
保於平崗遣子乞特真送表及獻名馬虎納之遂入令
支遷其戸二萬餘于雍司兖豫四州士大夫之有才行
者皆擢敘之先是北單于乙回為鮮卑敵那所逐既平
遼西遣其將李穆擊敵那破之復立乙回而還虎入遼
宮論功封賞將士各有差陽裕詣軍門降即拜北平太
守夏四月初慕容皝與段遼有隙遣使稱藩于虎陳遼
宜伐請盡衆來會及軍至令支皝師不出虎以皝不會
兵攻遼而自專其利謀將伐之佛圖澄曰燕福德之國
未可加兵虎作色曰以此攻城何城不克以此衆戰誰
能禦之區區小豎何所逃也太史令趙攬固諫曰燕地
歲星所守行師無功必受其禍虎怒鞭之出為肥如長
虎遣使四出招誘民夷燕成周内史崔燾居就令游泓
武原内史(一作令史)常覇東夷校尉封抽護軍宋晃等皆應
之凡得三十六城戊子進逼棘城不拔壬辰引退皝遣
子恪率胡騎三千晨出挑戰諸門皆若有師出者四面
如雲虎大驚棄甲逃遁惟游擊將軍石(一作冉)閔一軍獨
全于是召趙攬復為太史令虎還自令支過易京惡其
固而毁之因謁石勒墓朝其羣臣于襄國建德前殿復
從征文武有差至鄴設飲至之禮賜俘徧于丞郎以劉
羣(一作臺)為中書令盧諶為中書侍郎蒲洪以功拜使持
節都督六夷諸軍事冠軍將軍封西平郡公石閔言于
虎曰蒲洪雄俊驍果其諸子竝非常才宜密除之虎不
納待之愈厚虎謀伐昌黎遣渡遼將軍曹伏將青州之
衆渡海戍蹋頓城無水而還因戍于海島運糓三百萬
斛以給之又以船三百艘運糓三十萬斛詣高句驪使
典農中郎將王典率衆萬餘屯田海濱又令青州造船
千艘以謀擊燕掠緣海諸縣所在殺戮五月使太子宣
率步騎二萬擊朔方鮮卑斛摩頭破之斬首四萬餘級
六月冀州八郡大蝗司隸請坐守宰虎曰此政之失和
朕之不德所致而欲委咎守宰豈禹湯罪已之義耶司
隸不進讜言佐朕不逮而欲妄陷無辜所以重吾之責
也可白衣領司隸加子司徒韜金鉦黃鉞鑾輅九旒虎
使襄城公涉歸上庸公日歸率衆戍長安二歸告鎮西
將軍石廣私樹恩澤潛謀不軌虎大怒追廣至鄴殺之
冬十二月段遼自密雲山遣使詐降虎信之使征東將
軍麻秋率衆三萬百里郊迎勅秋曰受降如待敵將軍
慎之乃以尚書左丞陽裕遼之故臣使為秋司馬遼又
遣使降于慕容皝曰胡貪而無謀吾今請降求迎彼終
不疑也若伏重軍以要之可以得志皝遣慕容恪伏精
騎七千于密雲山大敗秋于三藏口死者十六七秋步
走得免陽裕為燕所執虎聞秋敗驚怒方食吐哺削秋
官爵是時百姓因佛圖澄率多奉佛皆營造寺廟削髮
出家虎以真偽雜揉多往愆過乃下書問中書令曰佛
號世尊國家所奉閭里小人無爵秩者應得事佛與否
又沙門皆應高潔貞正行能精進然後可為道士今沙
門甚衆或有奸宄避役多非其人可料簡詳議真偽中
書著作郎王度等奏曰夫王者郊祀天地祭奉百神載
在祀典禮有常饗佛出西域外國之神功不施民非天
子諸華所應祠奉往者漢明感夢初傳其道惟聽西域
人得立寺都邑以奉其神其漢人皆不得出家魏承漢
制亦循前軌今大趙受命率由舊章華戎制異人神流
别外不同内享祭殊禮華夏服禮不宜雜錯國家可斷
漢人悉不聽詣寺燒香禮拜以遵典禮其百辟卿士下
逮衆隸例皆禁之其有犯者與淫祀同罪其趙人為沙
門者還從四民之服中書令王波同度所奏虎以澄故
下書曰度議云佛是外國之神非天子諸華所可宜奉
朕生自北鄙忝當期運君臨諸夏至于饗祀應從本俗
佛是戎神所行兼奉夫制由上行永世作則苟事允無
虧何拘前代其夷趙百姓有舍于淫祀樂事佛者悉聽
為道士于是慢戒之徒因之以勵是年魏烈帝疾病命
諸大人迎昭成立之既卒諸大人梁蓋等以新有大故
昭成在遠來未可必比至之間恐生變亂宜立長君以
鎮衆望而烈帝次弟屈剛猛多詐不如屈弟孤寬和仁
厚乃相與殺屈而立孤孤曰吾兄居長自應繼立吾安
可越次而居大業乃自詣鄴奉迎昭成請身留為質虎
義而俱遣之
十六國春秋卷十五
