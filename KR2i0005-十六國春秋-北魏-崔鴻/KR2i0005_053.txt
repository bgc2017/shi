十六國春秋卷五十三
後秦錄一
姚弋仲
姚弋仲南安赤亭羌人也其先有虞氏之苗裔昔禹封
舜少子於西戎世為羌酋其後燒當雄於洮罕之間當
七世孫填虞漢中元末寇擾西州為揚虛侯馬武所敗
徙出塞北虞九世孫遷郍率種人内附漢朝嘉之假冠
軍將軍西羌校尉歸順王處之於安南赤亭郍元孫柯
廻為魏征(晉書作鎮)西將軍助魏將絆姜維於沓水以功假
綏戎校尉西羌都督廻生弋仲少而聰猛英果雄毅不
營産業唯以收恤為務衆皆畏而親之永嘉之亂東徙
榆眉戎夏襁負隨之者數十萬人自稱雍州刺史護羌
校尉扶風公劉曜平陳安以弋仲為平西將軍封平襄
侯邑於隴上及石虎克上邽弋仲說之曰明公擁(晉書作握)
兵十萬功高一時正是行權立策之日隴上多豪秦風
猛勁道隆後服德洿先叛宜徙隴上豪強虛其心腹以
實畿甸虎納之啓勒以弋仲行安西將軍六夷左都督
後豫州刺史祖約奔勒勒禮待之弋仲上疏曰祖約殘
賊晉朝逼殺太后不忠於主而陛下寵之臣恐姦亂之
萌此其始矣勒善之後竟誅約勒死虎遂執權思弋仲
之言乃徙秦雍豪傑於關東弋仲率部衆數萬遷清河
之灄頭拜奮武將軍西羌大都督封襄平縣公虎既廢
宏自立弋仲稱疾不賀虎累召之乃至(或作赴)正色謂虎
曰奈何把臂受托而反奪之乎虎懼其強正而不之責
虎永興元年遷使持節十部六夷大都督冠軍大將軍
弋仲性清儉鯁直不修威儀屢獻讜言無所廻避虎甚
重之朝之大議靡不參决公卿以下皆憚而推下之武
城左尉虎寵姬之弟也曾入弋仲營擾其部衆弋仲執
而數之曰爾為禁衛逼脅我為大臣目所親見不可縱
也命左右斬之尉叩頭流血左右固請乃止其剛直不
回皆此𩔖也虎末年謫戍梁犢反敗李農於滎陽遂東
掠陳留諸郡虎大懼馳使召之弋仲率其衆八千餘人
屯於南郊輕騎至鄴乃求見虎虎病不時引見入領軍
省以己所食食之弋仲怒不食曰召我擊賊當面授方
略豈來覓食耶且吾不知主上存亡若一見我雖死無
恨左右言之虎引見弋仲讓之曰兒死(晉書有來字)愁耶乃
至於疾小兒(晉書作兒小)時不能使好人輔相至令相殺兒
自有過責其下人太甚故相聚反耳且汝病久所立兒
小若不差天下必亂當先憂此不煩憂賊也犢等因思
歸之心共為姦盗所行殘賊此成(晉書作或)禽耳老羌為汝
效死前鋒一舉了之弋仲性狷直人無貴賤皆汝之虎
亦不之責乃於坐授使持節侍中征西大將軍賜以鎧
馬弋仲曰汝看老羌堪破賊否遂被甲跨馬於庭中策
馬南馳不辭而出與石斌等擊犢於滎陽大破之斬犢
首而還討其餘黨盡滅之虎以功命劔履上殿入朝不
趨進封西平郡公冉閔之亂弋仲據灄頭擁衆數萬不
附於閔弋仲子曜武將軍益武衛將軍若帥禁兵數千
斬關奔灄頭弋仲率衆攻閔次於混橋隂有據關右之
志遣其子襄帥衆五萬擊蒲洪洪逆擊破之及石祗稱
尊號於襄國以弋仲為右丞相待以殊禮閔攻圍襄國
百餘日祗危急乃遣中軍將軍張春乞師於弋仲弋仲
遣子襄帥騎二萬八千救祗戒之曰冉閔棄仁背義屠
滅石氏我受人厚恩當為復仇老病不能自行汝才十
倍於閔若不梟擒以來不須復見我也自是弋仲遣使
與燕連和告於慕容儁儁遣禦難將軍悅綰將兵三萬
會襄襄擊閔於長蘆澤大破之而歸弋仲怒襄之不擒
閔也杖之一百弋仲部曲馬何羅博學有文才張豺之
輔石世也背弋仲歸豺豺以為尚書郎豺敗復歸弋仲
咸勸殺之弋仲曰正是招才納竒之日當收其力用不
足害之以為參軍其寬恕如此石祗為劉顯所殺弋仲
復與燕連和常誡諸子曰我本以晉室大亂石氏待我
厚故欲討其賊臣以報其德今石氏已滅中原無主自
古以來未有羌人作天子者我死之後汝便歸晉家當
竭力臣節無為不義之事乃遣使降晉晉永和七年拜
弋仲為使持節六夷大都督督江淮諸軍事車騎大將
軍開府儀同三司大單于封高陵郡公八年春卒年七
十三弋仲薨後柩為苻生所得生以王禮葬之於天水
冀縣及萇僣位追諡景元皇帝廟號始祖墓曰高陵寘
園邑五百家
十六國春秋卷五十三
