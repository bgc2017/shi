十六國春秋卷八十六
西秦錄二
乞伏熾磐
乞伏熾磐乾歸長子也性勇果英毅臨機能斷權略過人
初乾歸為姚興所敗熾磐質於秃髮利鹿孤後自南平逃
而降興興署為振忠將軍興晉太守又拜建武將軍行西
夷校尉畱其部衆鎮苑川及乾歸返政復立熾磐為太子
領冠軍大將軍都督中外諸軍錄尚書事後乾歸稱藩於秦
興遣使署熾磐假節鎮西將軍左賢王平昌公尋進號撫軍
大將軍乾歸死遂襲偽位自稱大將軍河南王大赦境内改
元永康九月署尚書令翟勍為相國侍中太子詹事麴景為
御史大夫段暉為中尉弟延祚為禁中錄事樊謙為司直罷
尚書令僕射尚書六卿侍中散騎常侍黃門郎等官置中左
右常侍侍郎各三人永康二年春三月熾磐遣龍驤將軍智逹
平東將軍王松夀討吐谷渾樹洛干於澆河大破之獲其將
呼那烏提虜三千餘戸而還又遣鎮東將軍曇逹與平
東將軍王松壽率騎一萬東討休官權小郎呂破胡於
白石川大破之進據白石城䧏其衆萬餘人顯親公休
官權小成呂奴迦等二萬餘戸叛據白坑負固不服曇
逹進攻克之斬小成奴迦及首級四千七百隴右休官
悉䧏秦太尉索稜以隴西來降熾磐以稜爲太傅夏四
月遣安北將軍烏地延冠軍將軍翟紹討吐谷渾别綂
句勤(一作旁)於泣勤川大破之俘虜甚衆秋七月熾磐率
諸將討吐谷渾别綂支旁於長柳川虜旁及其民五千
餘戸而還九月擊吐谷渾别綂掘逵於渴渾川大破之
俘獲男女二萬三千冬十月掘逵率其餘衆來䧏
永康三年春正月有五色雲起於南山熾磐以爲已瑞
大悅謂羣臣曰吾今年應有所定王業成矣於是繕甲
整兵以待四方之隙夏五月熾磐聞南凉秃髮傉檀西
征乙弗拔劍而起曰可以行矣羣臣咸以爲不可太府
主簿焦襲曰傉檀不顧近患而貪遠利我今伐之絶其
西路使不得還救則虎臺(傉檀子)獨守窮城可坐擒也此
天亡之時必不可失熾磐從之率步騎二萬襲樂都秃
髮虎臺憑城拒守熾磐四面攻之一句而克遂入樂都
論功行賞將士各有差遣平遠將軍犍虔率騎五千追
傉檀以鎮南將軍謙屯爲都督河右諸軍事凉州刺史
鎮樂都秃髮赴單爲西平太守鎮西平(赴單烏孤之子也)趙恢
爲廣武太守鎮廣武曜武將軍王基爲晉興太守鎮浩
亹徙虎臺與其文武及百姓萬餘戸於枹罕六月傉檀
勢屈請䧏旣至遣使郊迎待以上賓之禮秋七月署傉
檀爲驃騎大將軍左南公南凉文武隨才銓擢冬十月
熾磐旣兼傉檀兵強地廣復稱秦王署置百官十一月
立妃秃髮氏爲王后
永康四年春三月河西王沮渠蒙遜攻拔廣武郡熾磐
遣將軍魋尼寅邀於浩亹為蒙遜所擊死之又遣將軍
折斐等率騎二萬據勒姐嶺復爲蒙遜所擒夏四月熾
磐子元基(一作元方)自長安逃歸以爲尚書左僕射五月熾
磐率衆三萬攻湟河沮渠漢平遣司馬隗仁乘夜襲擊
大敗熾磐將引還先遣老弱漢平長史焦昶將軍叚景
潜召熾磐熾磐復攻之昶景因說漢平出䧏仁勒壯士
百餘據南門樓三日不下力屈擒之熾磐怒欲斬之散
騎常侍武威叚暉諫曰仁臨難不畏死忠臣也宜宥之
以勵事君乃囚之隗仁在西秦五年叚暉又爲之說熾
磐免之使還姑臧六月以左衞將軍匹逵爲湟河太守
因討乙弗窟乾䧏其三千餘戸而還署尚書右僕射出
連虔爲都督嶺北諸軍事凉州刺史以凉州刺史謙屯
爲鎮軍大將軍河州牧秋七月以秦州刺史曇逹爲尚
書令光禄勲王松壽爲秦州刺史冬十一月熾磐遣尚
書令曇逹秦州刺史王松夀等率騎一萬討南羌彌姐
康薄於赤水䧏之遂以王孟保爲略陽太守鎮赤水
永康五年春正月熾盤攻秦洮陽公彭利和於漒川次
師沓中沮渠蒙遜率衆攻石泉來援熾磐聞而引還二
月尚書令曇逹與凉州刺史出連虔率騎五千救石泉
蒙遜聞曇逹等至亦引兵去遂遣使來聘與熾磐結和
親夏四月曇逹王松壽等率騎一萬擊秦上邽進據蒲
水秦州刺史姚艾率衆來拒大戰破之艾奔上邽曇逹
進屯大利破黃石大羌二戍徙其民五千餘戸於枹罕
冬十月使秦州刺史王松夀鎮馬頭以逼秦之上邽十
二月遣使詣太尉劉裕求擊秦以自效裕拜熾磐平西
將軍河南公
永康六年春二月遣安東將軍木奕干率騎五千討吐
谷渾樹洛干於塞上破其弟阿柴於堯扞川俘獲五千
餘口而還樹洛干奔保白蘭山慚憤發疾而死熾磐聞
而喜曰此虜矯矯所謂有豕白蹢也往歲曇逹東征姚
艾敗走今年木奕干西討黠虜遠逃境宇稍清姦凶方
殄股肱惟良吾無患矣秋七月相國翟勍卒八月以尚
書令曇逹爲左丞相子左僕射元基爲右丞相御史大
夫麴景爲尚書令侍中翟紹爲左僕射冬十月遣曇逹元
基東討秦故將姚艾艾遣使稱藩熾磐以爲征東大將
軍秦州牧徵王松壽爲尚書右僕射
永康七年春正月以木奕干爲沙州刺史鎮樂都二月
乙弗鮮卑烏地延率戸二萬來䧏署爲建義將軍地延
尋死弟他子立以子軻蘭質於西平他子從弟提孤等
率戶五千以西遷叛凉州刺史出連虔遣使諭之提孤
等歸䧏熾磐以提孤姦猾終爲邊患稅其部中戎馬六
萬疋後二歲提孤等扇動部落西奔出塞他子率戸五
千入居西平冬十月姚艾叛秦䧏西河王蒙遜蒙遜率
衆迎之艾叔父儁言於衆曰秦王寬仁有雅度自可安
居事之何爲從凉主西遷衆咸以爲然相率逐艾推儁
爲主復遣使請䧏熾磐大悅徵儁爲侍中中書監征南
將軍封隴西公邑一千戶以左丞相曇逹都督洮罕以
東諸軍事征東大將軍秦州牧鎮南安冬十一月熾磐
東巡十二月徙上邽民五千餘戸於枹罕
永康八年夏四月使征西將軍他子率騎五千討吐谷
渾覓地於弱水南大破之覓地率衆五千來䧏拜弱水
護軍秋九月左衞將軍匹逵建威將軍梯君等討彭利
和於漒川大破之利和单騎奔仇池獲其妻子徙羌豪
三千戶於枹罕漒川羌三萬餘戸皆安堵如故冬十月
以尚書右僕射王松壽爲益州刺史鎮漒川
建弘元年春正月立次子暮末爲太子仍兼領撫軍大
將軍都督中外諸軍事大赦境内改元建弘其臣佐等
多所封授秋七月甲辰宋初受禪詔以熾磐爲安西大
將軍秦王九月振武將軍王基等襲河西王蒙遜胡園
戍俘二千餘戶而還
建弘二年春正月遣征北將軍木奕干輔國將軍右丞
相元基率騎攻上邽遇霖雨而還夏四月吐谷王阿柴
遣使來䧏熾磐署阿柴爲征西大將軍開府儀同三司
安州牧白蘭王秋七月河西王蒙遜率衆來伐使征北
將軍木奕干等帥步騎拒之斬首二千而還冬十二月
遣征西將軍他子等率騎二萬擊契汗秃真於羅川
建弘三年春正月征西他子等大破契汗禿真獲男女
二萬口牛羊五十餘萬頭禿真率騎數千西奔其别部
樹奚帥戶五千來䧏夏四月乙亥以折衝將軍是辰爲
西胡校尉築列渾城於汁羅以鎮之秋九月遣征北將
軍出連虔等率騎六千擊沮渠城都於五澗冬十月出
連虔與城都戰擒之十二月徵秦州牧曇逹爲左丞相
征東大將軍
建弘四年春三月熾磐謂其羣臣曰今宋雖奄有江南
夏人雄據關中皆不足與也獨魏主奕世英武賢能爲
用且䜟云恒代之北當有真人吾將舉國而事之乃遣
尚書郎莫者阿胡積弩(一作射)將軍又寅等入見於魏貢
黃金二百斤并陳伐夏方略太宗許之
建弘五年夏四月熾磐遣鎮南將軍吉毗等帥步騎一
萬南伐白苟車孚崔提旁爲四國皆來䧏附秋七月遣
太子暮末率征北將軍木奕干等步騎三萬出貂渠谷
攻河西白草嶺臨松郡皆破之徙民二萬餘口而還
建弘六年夏四月遣平遠將軍叱盧犍等襲河西戰於
臨松擒其將沮渠白蹄徙其民五千餘戶於枹罕秋七
月遣鎮南將軍吉毗等南擊黑水羌酋丘擔大破之冬
十月丘擔率衆來䧏熾磐署擔爲歸善將軍拜折衝將
軍信帝爲平羌校尉以鎮之
建弘七年春正月熾磐復遣使如魏請用師於夏秋八
月熾磐伐河西至廉川遣太子暮末等率步騎三萬攻
西安不克又攻番禾河西王沮渠蒙遜發兵來禦夏主
赫連昌遣征南大將軍呼盧古將騎二萬攻苑川車騎
大將軍韋代將騎三萬攻南安熾磐聞之引還九月徙
其境内老弱畜産於澆河及莫河仍寒川畱左丞相曇
達守枹罕韋代攻拔南安獲秦州刺史翟爽南安太守
李亮吐谷渾掘逵等帥部衆二萬餘落叛奔昴川附於
吐谷渾王慕瑰冬十月左丞相曇逹與夏呼盧古戰於
嵻㟍山曇達兵敗十一月呼盧古韋代進攻枹罕熾磐
遷保定連呼盧古入南城鎮東將軍趙壽生帥死士三
百人力戰却之呼盧古韋代又攻沙州刺史出連虔於
湟河虔遣後軍將軍萬年擊敗之又攻西平執安西將
軍庫洛干阬戰士五千餘人掠其民二萬餘戸而去十
二月征南將軍吉毗鎮南漒隴西人辛澹帥戸三千據城
逐毗毗走還枹罕澹南奔仇池
建弘八年春正月山羌率衆叛二月熾磐遣左丞相曇
逹招慰武始諸羌征南將軍吉毗招慰洮陽諸羌羌人
執曇逹送夏吉毗爲羌所擊奔還士馬死傷者什有六
七三月熾磐以輔國將軍叚暉爲凉州刺史鎮樂都平
西將軍麴景爲沙州刺史鎮西平寧朔將軍出連輔政
爲梁州刺史鎮赤水夏六月熾磐還枹罕秋七月熾磐
謂羣臣曰孤知赫連氏必無成冐險歸魏今果如孤言
八月熾磐遣叔父平遠將軍埿頭弟安遠將軍安度爲
質於魏又使中書侍郎王愷丞相從事中郎烏訥闐奉
表貢其方物九月氐王楊玄遣將軍苻白作圍梁州刺
史出連輔政於赤水城中粮盡民執輔政以䧏輔政至
&KR3508;谷逃還冬十月熾磐以驍騎將軍吳漢爲平南將軍
梁州刺史鎮南漒十二月梁州刺史吳漢爲羣羌所攻
帥戸二千奔還枹罕
建弘九年春正月商州刺史領澆河太守姚濬叛䧏河
西熾磐以尚書焦嵩代濬帥騎三千討之二月嵩爲吐
谷渾元緒所執夏五月熾磐寢疾謂太子暮末曰吾死
之後汝能保境則善矣沮渠城都爲蒙遜所親重汝宜
歸之熾磐在位八年而宋氏受禪以元嘉五年六月卒
暮末嗣立僞諡文昭王葬於武平陵廟號太祖
乞伏暮末(暮一作慕)
乞伏暮末字安石熾磐第二子也以元熙元年立爲太
子領撫軍大將軍都督中外諸軍事熾磐卒暮末即位
大赦境内改元永弘(一作洪)署右丞相元基爲侍中相國
都督中外諸軍錄尚書事鎮軍大將軍河州牧謙屯爲
驃騎大將軍徵安北將軍凉州刺史叚暉爲輔國大將
軍御史大夫叔父右禁將軍千年爲鎮北將軍凉州牧
鎮湟河以征北將軍木奕干爲尚書令車騎大將軍以
征南將軍吉毗爲尚書僕射衞大將軍秋七月河西王
沮渠蒙遜因秦喪來伐西平太守麴承謂之曰殿下若
先取樂都則西平必爲殿下之有西平苟望風請服亦
明主之所疾也蒙遜乃釋西平攻樂都相國元基帥騎
三千救之甫入城而西河兵至攻其外城剋之絶其水
道城中饑渴死者大半東羌乞提從元基救樂都隂與
河西通謀下繩引内其兵登城百有餘人鼔譟燒門元
基率左右奮擊河西兵退暮末大懼八月遣使詣蒙遜
許歸沮渠城都以求和蒙遜引還遣使入秦弔祭暮末
厚資城都遣將軍王伐送之蒙遜疑之使恢武將軍沮
渠竒珍伏兵於捫天嶺執代并其騎士三百人旣而蒙
遜遣尚書郎王杼送伐還秦并遺暮末馬千疋及錦罽
銀繒九月暮末遣記室郎中馬艾如河西報聘冬十月
凉州牧千年嗜酒殘虐不恤政事暮末遣使讓之千年
懼奔河西暮末以叔父光禄大夫沃陵爲凉州牧鎮湟
河
永弘二年春正月暮末遣征虜將軍出連輔政等守西
平政等未至蒙遜率衆拔之執太守麴承二月立妃梁
氏爲王后子萬載爲太子殺尚書隴西辛進并其五族
二十七人追恨其射傷母面也夏五月河西王蒙遜率
衆來伐暮末畱相國元基守枹罕遷保定連南安太守
翟承伯等據罕开谷以應蒙遜暮末擊破之進至冶城
西安太守莫者幼眷據汗川以叛暮末討之爲幼眷所
敗還於定連蒙遜進至枹罕遣太子興國攻定連六月
暮末逆擊興國於冶城擒之追擊蒙遜至於譚郊吐谷
渾王慕瑰遣其弟沒利延將騎五千會蒙遜來伐暮末
遣輔國大將軍叚暉邀擊之復大破之秋七月蒙遜遣
使送榖三十萬斛來贖世子興國暮末不許尋以興國
爲散騎常侍以妹平昌公主妻之冬十月暮末弟軻殊
羅烝熾磐左夫人暮末禁之因與叔父什寅謀叛暮末
收其黨與殺之并殺什寅秃髮氏十二月地震野草皆
自反
永弘三年春三月什寅母弟前將軍白飬及鎮衞將軍
去列以什寅之死頗有怨言暮末皆殺之秋九月西秦
自正月不雨至於九月兼之政刑酷濫内外崩離部民
流叛者不可勝計冬十月暮末爲河西王蒙遜所逼遣
中書侍郎王愷從事中郎烏訥闐請迎於魏世祖許以
平凉以東安定以西封之暮末乃焚城邑毁寳器帥戶
萬五千東如上邽至高田谷時給事黃門侍郎郭恒謀
劫沮渠興國以叛事覺誅之夏主赫連定聞暮末將至
發兵來拒暮末畱保南安其故地皆入於吐谷渾冬十
一月世祖遣尚書庫結率騎五千來迎暮末衞大將軍
吉毗固諫以爲不宜内徙暮末從之庫結引還南安諸
羌萬餘人謀叛推安南將軍都督八郡諸軍事廣甯太
守焦遺爲主遺不從乃劫遺族子長城護軍焦亮爲主
率衆攻南安暮末請救於氐王楊難當難當遣將軍苻
獻帥騎三千救之暮末與之合擊諸羌諸羌潰散亮奔
廣甯暮末進軍攻之以手令與焦遺使取亮十二月遺
斬亮首出降暮末進遺號鎮國將軍秦略陽太守弘農
楊顯以郡降夏
永弘四年春正月夏主赫連定擊暮末將姚獻獻敗遂
遣叔父北平公韋代率衆一萬攻南安城内大饑人相
食侍中征虜將軍出連輔政侍中右衞將軍乞伏延祚
吏部尚書乞伏䟦踰城奔夏暮末窮蹙輿櫬出䧏并沮
渠興國送於上邽夏六月夏主殺暮末及其宗族五百
人時魏神䴥四年也先是熾磐都長安端門外有一井
人常宿汲水亭之下而夜聞磕磕有聲驚起照視瓮中
如血中有丹魚長可三寸而有寸光東羌西虜共相攻
伐至是而亡國仁以孝武太元十年僣位至暮末四世
凡四十六年
十六國春秋卷八十六
