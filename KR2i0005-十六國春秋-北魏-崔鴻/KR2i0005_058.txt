十六國春秋卷五十八
後秦錄六
姚興下
弘始十三年春正月興子廣平公弼有寵於興委以朝
政天水姜紀遂傾心謟附之紀本吕氏叛臣阿諛姦詐
好間人之親戚時弼為雍州刺史權鎮安定紀密與弼
謀令傾心亊常山公顯黨樹左右以求入朝興遂徵弼
為尚書令侍中大將軍既居左右虚襟引納收結朝士
勢傾東宫國人惡之會興以勃勃乾歸作亂西北傉檀
蒙遜擅兵河右疇咨將帥之臣欲得重將鎮撫二方隴
東太守郭播言於興曰嶺北二州鎮戸皆數萬若得文
武之才以綏撫之足以靖塞姦路興曰吾每思得廉頗
李牧鎮撫四方便宜行事然任非其人恒致負敗卿試
舉之播曰清潔善撫邊則平陸子王元始雄武多竒略
則建威王煥賞罰必行臨敵不顧則奮武彭蚝興曰蚝
令行禁止則有之非綏邊之才也始煥年少吾未知其
為人播曰廣平公弼才兼文武宜督鎮一方願陛下遠
鑒前車近悟覆轍興不從乃以太常索稜為太尉領隴
西内史乞伏乾歸感而悅之遣使送所掠守宰謝罪乞
降興以勃勃之難權宜許之遣鴻臚署乾歸征西大將
軍河州牧河南王及其子熾磐鎮西將軍左賢王平昌
公興如三原顧謂羣臣曰古人有言關東出相關西出
將三秦饒雋異汝潁多竒士吾應天明命跨據中原自
流沙已東淮漢已北未嘗不傾已招求冀匡不逮然明
不照下弗感懸魚至於智效一官行著一善吾歷級而
進之不使有後門之歎卿等宜明揚側陋相助為吾舉
之可也右僕射梁喜對曰奉旨求賢弗敢休倦未見弼
亮大才王佐之器可謂世之乏賢興曰自古帝王之興
莫不將則孫吴相兼蕭鄧終不採將於往賢求相於後
哲隨時任才皆能制治卿自識拔不明旁求不至奈何
厚誣四海乎羣臣咸悅太史令任猗言於興曰白氣出
於北方東西竟天五百里當有破軍殺將流血之徵也
二月安遠將軍姚詳鎮杏城為赫連勃勃所逼糧盡矢
竭委守南奔至於大蘇勃勃平北將軍鹿奕干要之衆
盡潰散遂為所執死之興遣衛大將軍常山公顯迎詳
顯聞詳敗留屯杏城遂以顯為都督安定嶺北二鎮諸
軍事潁川太守平都自許昌來朝言於興曰劉裕敢懷
奸計屯聚芍陂有擾邊之心宜遣燒之以散其謀興曰
裕甚輕弱安敢窺吾邊疆苟有奸心不在其身其在子
孫乎召尚書楊佛嵩謂之曰吴兒不自知乃有非分之
意待至孟冬當遣卿帥精騎三萬燒其積聚嵩曰陛下
若任臣以此役者當從肥口濟淮直趨夀春舉大衆以
屯城縱輕騎以掠野使淮南蕭條兵粟俱了足令吴兒
俯仰回惶神爽飛越興大悅會客星入東井所在地震
前後一百五十六公卿抗表請罪興曰災譴之來咎在
元首近代或歸罪三公甚無謂也朕當考躬省已以思
宋景之義公等何愆宜悉冠履以復厥位
弘始十四年夏四月西秦乞伏乾歸為部下所殺其子
熾磐新立羣臣咸勸興取之興曰乾歸先已返善方當
懷撫因喪伐之非朕之本心也冬十月仇池公楊盛阻
兵謀叛侵擾祁山遣建威將軍趙琨率騎五千為前鋒
立節將軍姚伯夀統步卒為之後繼前將軍恢左將軍
文宗出自鷲峽鎮西將軍秦州刺史嵩出自羊頭峽右
衛將軍胡翼度從隂密出汧城分道討盛興將輕騎五
千自雍赴之與諸將會於隴口天水太守王松怱言於
嵩曰先王神略無方威武絶世冠軍徐洛生猛毅兼人
佐命夾輔再入仇池無功而還非楊氏智勇所能全也
直是地勢嶮固使之然耳今以趙琨之衆使君之威凖
之先朝實未見成功使君具悉形便何不表聞嵩不從
盛率衆與琨相持伯夀畏懼弗進琨衆寡不敵為盛所
敗興斬伯夀引兵而還嵩乃具陳松怱之言興善之賞
帛百疋遂以楊佛嵩為都督嶺北討虜諸軍事安遠將
軍雍州刺史率嶺北見兵討赫連勃勃發數日興謂羣
臣曰佛嵩驍猛果銳每臨敵對寇不可制抑吾每節之
配兵不過五千人今衆旅既多遇賊必敗且去已遠追
之不及吾深憂之將若之何其下咸以為不然未幾果
為勃勃所執絶吭而死
弘始十五年春正月興立昭儀齊氏為皇后下書以故
丞相緒太宰碩德太傅旻大司馬崇司徒尹緯等二十
四人配享於萇廟興以大臣屢喪令所司更詳臨赴之
制所司白興依故事東堂發哀興不從每大臣死皆親
臨之三月庚午遣使至魏復修和好夏四月太尉索稜
以隴西降西秦乞伏熾磐劉裕以西陽太守朱齡石為
益州刺史帥師討譙縱于成都秋七月平之斬縱傳首
建康
弘始十六年夏五月貳原氐羌仇常叛興遣後將軍歛
成鎮軍將軍彭白狼北中郎將洛都討之成等為常所
敗甚懼詣趙興太守姚穆歸罪穆欲送殺之成恐奔赫
連勃勃興遣東平公紹與廣平公弼率禁衛諸軍
鎮撫嶺北遼東侯彌姐亭地率其部人南居隂密劫掠
百姓弼收亭地送之殺其衆七百餘人徙二千餘戸於
鄭城興寢疾妖賊李宏反於貳原仇常復以兵應之興
輿疾往討斬常執宏而還徙常部人五百餘戸於許昌
左將軍文宗有寵於太子泓廣平公弼深嫉忌之誣文
宗有怨言以侍御史廉桃生為証興怒賜文宗死自是
羣臣累足不敢復言弼之短弼寵愛方隆所欲施行無
不信納乃以嬖人天水尹冲為給事黃門侍郎唐盛為
治書侍御史興左右機要皆其黨人漸欲廣樹爪牙彌
縫其闕右僕射梁喜侍中任謙京兆尹尹昭乘間言於
興曰父子之際人所難言然君臣之義不薄於父子臣
等理不容默並后匹嫡未始不傾國亂家廣平公弼姦
兇無狀潛有陵奪之心陛下寵之太過假其威權傾險
無頼之徒莫不輻輳其側市巷諷議皆言陛下將有廢
立之計誠如此者臣等有死而已不敢奉詔興曰安得
有此喜等復曰若無之則陛下愛弼適所以禍之願去
其左右減其威權非但弼有泰山之安社稷宗廟亦有
磐石之固矣興默然不應大司農竇温司徒左長史王
弼皆密疏勸興立弼為太子興雖不從亦不責也興疾
篤太子泓以兵屯於東華門侍疾於諮議堂廣平公弼
潛謀為亂招集黨與數千人披甲伏於其第候興死欲
殺泓自立撫軍將軍東平公紹及侍中任謙右僕射梁
喜冠軍將軍姚讃京兆尹尹昭輔國將軍歛曼嵬並典
禁兵宿衛於内姚裕遣使告上庸公懿於蒲坂并密信
諸兄在藩鎮者論弼逆狀懿流涕告將士曰上今寢疾
臣子所宜冠履不整而廣平公弼擁兵私第不忠於儲
宫正是孤徇義亡身之日諸君皆忠烈之士亦當與孤
同徇斯舉將士聞之莫不奮怒攘袂曰惟殿下所為生
死不敢有二於是盡赦囚徒散布帛數萬疋賜其將士
建牙誓衆將赴長安鎮東將軍豫州牧陳留公洸治兵
於洛陽平西將軍平原公諶治兵於雍皆欲赴長安討
弼會興疾瘳升前殿朝見羣臣征虜將軍劉羌泣言於
興曰陛下寢疾數旬奈何忽有此事興曰朕過庭無訓
使諸子不睦愧於四海卿等各陳所懷以安社稷京兆
尹尹昭曰廣平公弼恃寵不虔阻兵懷貳自宜寘之刑
書以明憲典陛下若含忍未便加法者且可削奪威權
使散居藩國以紓闚𨵦之禍全天性之恩興謂右僕射
梁喜曰卿以為何如喜曰臣之愚見如昭所陳興以弼
文武兼才未忍致法免其尚書令以將軍公就第上庸
公懿等聞興疾瘳各罷兵還鎮陳留公洸及弟平原公
諶等皆抗表罪弼請致之刑法興不許時魏遣使來聘
且請婚於興會平陽太守姚成都入朝興謂之曰卿久
處東藩與魏隣接應悉彼事形今來求婚吾已許之終
能分災共患遠相接援否成都曰魏自柴壁克捷以來
戎甲未曾損失士馬桓桓師旅充盛今修和親兼以婚
姻之好豈但分災共患而已實亦永安之福也興大悅
遣散騎常侍尚書吏部郎嚴康報聘并致方物懿洸宣
諶皆來入朝使裕言於興曰懿等今悉在外欲有所陳
興曰汝等正欲論弼事耳吾已知之不復煩見也裕曰
弼苟有可論陛下所宜垂聽若懿等言違大義便當肆
之刑辟奈何逆拒之於是引見懿等於諮議堂宣流涕
曰先帝以大聖起基陛下以神武定業方隆七百之祚
為萬世之美安可使弼謀傾社稷宜委之有司肅明刑
憲臣等敢以死請興曰吾自處之非汝等所憂也撫軍
東曹屬姜虬上疏曰廣平公弼懷奸積年謀禍有歲傾
䧟羣豎為之畫足釁成逆著取嗤戎裔昔文王之化刑
于寡妻今聖朝之亂起自愛子雖欲含忍其瑕掩蔽其
罪而逆黨猶繁扇惑不已弼之亂心何由可革宜斥散
凶徒以絶禍端興以虬表示梁喜曰天下之人莫不以
吾兒為口實將何以處之喜曰信如虬言陛下宜早裁
决一旦禍機竊發悔之晩矣興默然不忍誅弼免官而
已太子詹事王周亦虚襟引士樹黨東宫弼惡之每規
䧟害周抗志確然不為之屈興嘉其守正以為中書監
弘始十七年春二月晉荆州刺史司馬休之據江陵雍
州刺史魯宗之據襄陽與劉裕相攻遣使求援興遣征
虜將軍姚成王及建義將軍司馬國璠率騎八千赴之
成王進次南陽司馬休之等為劉裕所敗引歸休之遂
與魯宗之及譙王司馬文思新蔡王司馬道賜寧朔將
軍梁州刺史馬敬輔國將軍竟陵太守魯軌寧朔將軍
南陽太守魯範來奔三月廣平公弼恨宣之毁已遂譛
宣於興會宣司馬權丕至長安興責丕以不能匡輔將
誅之丕性傾巧因誣宣罪狀以求自免興大怒遣使就
杏城收宣下獄使弼將三萬人鎮秦州京兆尹尹昭言
於興曰廣平公與皇太子不平今擁強兵於外陛下一
旦不諱臣恐社稷必危小不忍亂大謀者陛下之謂也
興弗納復以弼為中軍大將軍配兵三千屯於渭北赫
連勃勃攻杏城興遣弼救之至冠泉而杏城䧟守將姚
逵死之興如北地弼次於三樹遣弼及輔國將軍歛曼
嵬向新平興還長安秋九月赫連勃勃遣其將赫連建
帥衆寇貳縣遂入平凉守將姚恢與建戰於五井平凉
太守姚周都為建所獲進兵新平廣平公弼討之戰於
龍尾堡大破之擒建送於長安初勃勃攻彭雙方於石
堡方力戰拒守積年不能克至是聞建敗引師而去司
馬休之等至長安興謂之曰劉裕崇奉晉帝豈便有闕
乎休之曰臣前下都琅邪王德文泣謂臣曰劉裕供御
主上克薄珍竒以事勢推之方為社稷之憂未可測也
乃署休之為鎮軍將軍揚州刺史宗之等並有拜授揚
武將軍安鄉侯康宦驅掠白鹿原氐胡數百家奔上洛
上洛太守宋林拒之商洛人黃金等起兵攻宦宦率衆
歸罪興赦之復其爵位時白虹貫日熒惑在瓠瓜星中
一夜忽然三失不知所在後八十日出於東井留守盤
旋是歲大旱赤地昆明池水竭童謠訛言國内諠擾有
術士言於興曰將有不祥之事終當自消時興藥動廣
平公弼稱疾不朝聚兵於第興聞之怒甚收弼黨殿中
侍御史唐盛孫元等殺之太子泓言於興曰臣誠不肖
不能緝諧兄弟致弼搆造是非仰慙天日此皆臣之罪
也陛下若以臣為社稷之憂除臣而國家安願賜臣死
若垂天性之恩不忍加臣刑戮者乞聽臣守藩興惨然
改容召姚讃梁喜尹昭歛曼嵬於諮議堂密謀收弼東
平公紹時屯兵雍城馳遣告之數日不决弼黨洶懼興
慮其為變乃收弼囚之中曹窮治黨與將殺之泓流涕
固請乃止興謂梁喜曰太子天性平和心少猜忌必能
容納羣賢保全吾子於是赦弼黨與蘭臺令張泉夕言
於興曰熒惑入東井旬紀而返未餘月復來守心王者
惡之宜修仁虚已以答天譴興納之冬十月壬子興遣
散騎常侍姚敞等送女西平公主於魏太宗(拓跋嗣)以后
禮納之鑄金人不成乃以為夫人而寵遇甚厚
弘始十八年春正月正旦興朝羣臣於太極前殿沙門
賀僧慟泣不能自勝衆咸怪之賀僧者莫知其所從來
言事皆有效驗興甚神禮之嘗與隠士數人預於燕會
興使魯宗之將兵寇襄陽未至而卒其子輔國將軍軌
引兵攻晉晉雍州刺史趙倫之擊敗之二月興如華隂
使太子泓監國入居西宫興疾篤遂還長安泓欲出迎
宫臣諫曰今主上疾篤奸臣在側廣平公弼希冀非常
變故難測今殿下若出進則不得見主上退則有弼等
(一作不測)之禍安所歸乎自宜深抑情理以寧社稷泓曰臣
子聞君父疾篤而端居不出何以自安對曰全身以安
社稷孝之大者也泓從之乃止迎於黃龍門樽下弼黨
見興升輿咸懷危懼黃門侍郎尹冲等先謀欲因泓出
害之尚書姚沙彌謂冲曰若太子有備不來迎侍當奉
乘輿直趨廣平公第宿衛將士聞乘輿所在自當來奔
誰與太子共守乎且吾屬以廣平公之故已䧟身於逆
節將何所自容今奉乘輿南幸因以舉事是仗大義非
但救廣平公之禍吾屬前罪亦可申雪冲等不從欲隨
興入宫作亂復未知興之存亡疑而不發興既入宫命
太子泓錄尚書事使東平公紹及右衛將軍胡翼度典
兵禁中防制内外遣殿中上將軍歛曼嵬收弼第中甲
仗納之武庫興疾轉篤其妹南安長公主問疾不應興
少子耕兒出告其兄南陽公愔曰上已崩矣宜速决計
愔即與其黨尹冲姚武伯等率甲士攻端門歛曼嵬勒
兵拒戰胡翼度率禁兵閉四門愔等遣壯士登門緣屋
而入及於馬道泓侍疾在諮議堂遣歛曼嵬率殿中兵
登武庫拒戰太子右衛率姚和都帥東宫兵入屯馬道
南愔等既不得進遂燒端門興力疾臨前殿賜弼死禁
兵見興喜躍貫甲爭進赴賊賊衆駭擾和都勒東宫兵
自後擊之愔等奔潰逃於驪山其黨建康公吕隆奔雍
尹冲及弟尹泓奔於建康興引紹及讚梁喜尹昭歛曼
嵬等入内寢受遺詔輔政明日遂卒時晉義熙十二年
也年五十一在位二十二年偽謚文桓皇帝廟號高祖
葬於偶陵
先是魏太史奏熒惑在瓠瓜中忽亡不知所在於法
當入危亡之國先為童謠妖言然後行其禍罰太宗
召名儒十餘人使與太史議熒惑所詣崔浩對曰按
春秋左氏傳神降於莘以其至之日推知其物庚午
之夕辛未之朝天有隂雲熒惑之亡當在二日庚之
與午皆主於秦辛為西夷今姚興據長安熒惑必入
秦矣衆皆怒曰天上失星人間安知所詣浩笑而不
應後八十餘日熒惑出東井留守勾已久之乃去秦
大旱昆明池竭童謠訛言國人不安間一歲而秦亡
衆乃服浩之精妙
十六國春秋卷五十八
