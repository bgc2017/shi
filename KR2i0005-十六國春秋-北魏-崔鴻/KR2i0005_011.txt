十六國春秋卷十一
後趙錄一
石勒上
石勒字世龍初名㔨(魏書作小字匐勒)上黨武鄉羯人也其先
匈奴别部羌渠之胄分散居于上黨羯室因號羯胡祖
耶奕干父周曷朱一名乞翼加並為部落小卒勒生時
赤光滿室白氣自天屬于中庭見者咸異之年十四隨
邑人行販洛陽倚嘯上東門王衍見而竒之顧謂左右
曰向者胡雛吾觀其聲視有竒志恐將為天下之患馳
遣收之會勒已去長而壯健有胆略雄武好騎射曷朱
性凶麤不為羣胡所附每使勒代已督攝部胡部胡愛
信之所居武鄉北原山下草木皆有鐵騎之象家園中
生人參花葉甚茂悉成人狀父老及相者皆曰此胡狀
貌竒異志度非常其終不可量也勸邑人厚遇之時多
嗤笑惟鄔人郭敬陽曲甯驅以為信然並加資贍勒亦
感其恩為之力耕每聞鼓角之聲或在前後勒私異之
歸以告母母曰作勞耳鳴非不祥也因於所耕地得
一刀銘曰石氏昌隷書私心自喜居與邑人李陽相
近陽性剛愎每輕勒與爭漚麻池共相打揲互有勝負
太安中并州饑亂勒與諸小胡亡散乃自鴈門還依甯
驅北澤都尉劉監欲縳賣之賴驅匿之獲免於是潛詣
納降都尉李川路逢郭敬泣拜言饑寒敬對之流涕以
帶貨鬻食之并給以衣服勒謂敬曰今者大饑不可守
窮諸胡饑甚宜誘將冀州就穀因執賣之可以兩濟敬
深然之會建威將軍閻粹說并州刺史東瀛公司馬騰
執諸胡于山東賣充軍賞(一作實)騰使將軍郭陽張隆虜
羣胡將詣冀州兩胡一枷勒時年二十餘亦在其中數
為隆所毆辱敬先以勒囑其族兄陽及兄子時是以陽
時每為解請道路饑病賴陽時而濟東至平原賣與荏
平人師懽為奴有一老父謂勒曰君魚龍髮際上四道
已成當貴為人主甲戌之歲王彭祖(浚字彭祖)可圖也勒曰
若如公言弗敢忘德忽然不見每屯耕於野常聞鞞鐸
音勒以告諸奴諸奴亦聞之因曰吾幼來在家恒聞如
是諸奴歸以告懽懽亦竒其狀貌而免之懽家隣於馬
牧勒與牧帥魏郡汲桑往來勒以能相馬自託於桑嘗
傭於武安臨水為遊軍所囚會有羣鹿旁過軍人競逐
之勒乃獲免俄而又見一老父謂勒曰向來羣鹿者我
也君應為中州主(一云列國主)故相救爾勒拜而受命遂招
集王陽䕫安支雄冀保吳豫劉膺桃豹逯明等八騎為
羣盜後郭敖劉徵劉寶張曀僕呼延莫郭黑略張越孔
豚趙鹿支屈六等又赴之號為十八騎復東如赤龍騄
驥諸苑中乘苑馬遠掠繒寶以賂汲桑永興元年成都
王司馬穎敗乘輿於蕩隂逼帝如鄴宫王浚以穎幽辱
天子使鮮卑擊之穎懼挾惠帝南奔洛陽帝復為張方
所逼遷於長安關東所在兵起皆以誅穎為名河間王
司馬顒懼東師之盛欲輯懷東夏乃奏議廢穎是歲劉
淵稱漢王於黎亭其二年穎故帳下督公孫藩樓機郝
昌等自稱將軍起兵趙魏之清河鄃縣欲以攻鄴衆至
數萬勒與汲桑帥牧人乘苑馬數百騎赴之桑始命勒
以石為姓勒為名藩拜勒為前隊督從攻掠郡縣殺二
千石長吏轉前攻平昌公司馬模于鄴模使將軍馮嵩
逆戰敗之藩濟自白馬而南模甚懼廣平太守焦國丁
邵率衆救模范陽王司馬虓又遣兖州刺史濮陽太守
苟晞救之藩衆散走勒與汲桑亡潛苑中穎之將如河
北也汲桑以勒為伏夜牙門帥牧人劫掠郡縣繫囚又
招山澤亡命多起附勒勒率以應之屯於平石
晉懷帝永嘉元年春三月公孫藩既死汲桑逃還苑中
復聚衆劫掠自稱大將軍聲言為成都王穎報仇誅東
海王越東瀛公騰為名乃出成都王棺載之車中每事
啓靈以行軍令桑以勒為前鋒屢有戰功署為掃虜將
軍忠明亭侯遂與張泓故將李豐等進攻鄴城署勒為
前鋒都督夏五月桑攻破魏郡太守馮嵩長驅至鄴時
鄴中府庫虛竭而東瀛公(晉書作新蔡王)騰資用甚饒性尤吝
嗇無所振惠臨急乃賜將士米各數升帛各丈尺是以
人不為用桑遂入鄴攻騰騰曰孤在并州七年胡圍城
不能克汲桑小賊何足憂也及勒等至騰不能守率輕
騎而走為李豐所殺騰子虞有勇力騰之被害虞逐豐
投水死是日虞及弟矯紹并鉅鹿太守崔曼車騎長史
羊桓從事中郎蔡充等又為豐餘黨所害諸名家流移
依鄴者死亡略盡遂燒鄴宫火旬日不滅殺萬餘人掠
婦女珍寶以巨萬計濟自延津南擊兖州太傅東海王
越甚懼使撫軍兖州刺史苟晞及陳留内史王讚等來
討桑勒攻幽州刺史石尠於樂陵尠與戰敗死乞活田
禋帥衆五萬救尠勒逆敗禋與晞等相持于平原陽平
間數月大小三十餘戰互有勝負晉山陽公劉秋死之
山陽公漢獻帝曾孫也秋七月己酉朔越懼進次官渡
為晞聲援以討桑勒命晞為前鋒桑素憚晞乃於城外
為柵自守晞將至頓軍休士先遣單馬示以禍福桑衆
大震八月己夘朔晞擊敗桑勒于鄴九月戊申晞追擊
桑勒于東武陽大破之陷其九壘死者萬餘人桑與勒
弃柵宵遁退保清淵嬰城固守乃收餘衆將奔劉淵冀
州刺史丁紹邀之于赤橋又大敗之桑奔馬牧勒奔樂
平胡部大張㔨督馮莫突等擁衆數千壁於上黨勒往
從之深為所昵因說㔨督等曰劉單于舉兵擊晉部大
拒而不從自度終能獨立乎曰不能勒曰如其不能者
兵馬當有所屬今部落皆已受單于賞募往往聚議欲
叛部大而歸單于矣宜早為之計㔨督等素無智略懼
部衆之貳已也從之冬十月㔨督等隨勒單騎歸于劉
淵淵署㔨督為親漢王莫突為都督部大以勒為輔(一作)
(護)漢將軍平晉王以統之勒於是命㔨督為兄賜姓石
氏名之曰會言其遇已也烏丸張伏利度有衆二千壁
於樂平淵屢招不至勒偽獲罪於淵往奔伏利度伏利
度喜結為兄弟使勒帥諸胡寇掠所向無前諸胡畏服
勒知衆心附已乃因會執伏利度謂諸胡曰今起大事
我與伏利度誰堪為主諸胡咸推勒勒於是釋伏利度
帥其部衆歸淵淵加勒督山東征討諸軍事以伏利度
之衆配之十二月戊寅并州人田蘭薄盛等起兵為東
瀛公騰復仇斬汲桑於樂陵(一云平原)棄成都王穎棺於故
井中穎故臣收葬之
永嘉二年春二月庚子勒寇常山晉安北將軍王浚出
兵擊討為浚所敗夏四月淵使劉聰攻壺關命勒率所
統七千為前鋒都督劉琨遣護軍將軍黃秀等救壺關
勒敗秀於白田秀死之壺關失據秋九月勒寇趙郡征
北將軍和郁自鄴奔于衞國晉遣車騎將軍王堪屯兵
東燕以拒勒冬十月勒與劉靈閻羆等七將帥衆三萬
寇魏郡汲郡頓丘百姓望風降附者五十餘壘皆假壘
主將軍都尉印綬簡其彊壯五萬為軍士其餘老弱安
堵如故軍無私掠百姓懷之劉淵僭稱尊號遣使授勒
持節平東大將軍校尉都督王如故己酉勒入寇鄴魏
郡太守王粹死之進寇趙郡殺冀州西部都尉馮沖攻
乞活赦亭田禋於中丘皆殺之
永嘉三年春三月淵授勒安東大將軍開府置左右長
史司馬從事中郎夏四月勒進軍攻鉅鹿常山殺二郡
守將陷冀州郡縣堡壁百餘衆至十餘萬集衣冠文物
别為君子營引趙郡張賓為謀主始署軍功曹以刁膺
張敬為股肱䕫安孔萇為爪牙支雄呼延莫王陽桃豹
逯明吳豫等為將帥使别將張斯率騎詣并州山北諸
郡縣說諸胡羯曉以安危諸胡懼勒威名多來降附秋
九月進軍常山分遣諸將攻中山博陵高陽諸縣降者
數萬人晉安北將軍王浚遣天水將軍祁弘帥鮮卑叚
務勿塵等十餘萬騎來討大敗勒於飛龍山死者萬餘
勒退屯黎陽浚因分遣諸將攻諸未下及叛者降三十
餘壁置守宰以撫之冬十一月勒寇信都陷長樂殺冀
州刺史安北將軍王斌因屠黎陽王浚自領冀州詔車
騎將軍王堪北中郎將裴憲自洛陽帥衆討勒勒燒營
并粮迴軍拒之次于黃牛壘魏郡太守劉矩以郡降勒
冀州郡縣百餘壁皆陷没勒使矩統其壘衆為中軍左
翼勒至黎陽裴憲棄軍奔淮南王堪退保倉垣十二月
淵授勒鎮東大將軍封汲郡公持節都督王如故勒固
讓公不受與閻羆攻暏圈苑市二壘皆陷之羆中流矢
死勒并統其衆潛自石橋濟河攻陷白馬坑男女三千
餘口乙亥夜洛陽有白氣如帶自地升天南北各二十
丈
永嘉四年春正月王彌以三千衆會勒攻寇徐豫兖州
二月勒東襲鄄城兖州刺史袁孚戰敗為其部下所殺
因攻倉垣襲陷白馬殺車騎將軍王堪遂北濟河攻冀
州廣宗清河平原陽平諸郡民從之者九萬餘口夏五
月勒寇汲郡執汲郡太守胡寵復南濟河滎陽太守裴
純奔建康六月幽并司冀秦雍等六州大蝗食草木牛
馬毛皆盡秋七月劉聰圍河内太守裴整勒率騎會之
攻冠軍將軍梁巨于武德懷帝遣征虜將軍宋抽救巨
勒留諸將守武德與平北大將軍王桑逆擊巨于長陵
巨懼請降勒勿許巨踰城遁走為軍士所執勒馳如武
德坑降卒萬餘數梁巨罪而殺之王師退還河北諸堡
壁大震皆請降送任九月河内人樂仰執裴整叛降於
勒時劉淵死劉聰即位授勒征東大將軍并州刺史汲
郡公持節開府都督校尉王如故勒固辭將軍乃止冬
十月漢河内王劉粲始安王劉曜及王彌率衆四萬攻
洛陽勒留長史刁膺統步卒九萬徙輜重于重門率輕
騎二萬會粲等于大陽敗晉監軍裴邈于澠池長驅入
洛川粲出轘轅掠梁陳汝潁間勒出成皐關壬寅勒圍
陳留太守王讚于倉垣為讚所敗退走河北屯汶石津
壬子東海王司馬越羽檄徵天下兵帝謂使者曰為我
語諸征鎮若今日尚可救緩則無及矣既而莫有至者
勒攻陷襄城太守崔曠于繁昌殺之將至宛北攻幽州
幽州刺史王浚遣鮮卑叚文鴦帥騎救之退還河北浚
又遣别將王甲始帥遼西鮮卑萬餘騎敗勒於汶石津
勒乃燒船棄營引兵向柏門迎重門輜重合于石門濟
河攻豫州刺史馮嵩于陳郡不克引兵而北將趣南陽
時雍州流民京兆王如舉兵反于宛殺害令長自號大
將軍領司雍二州牧大掠漢沔長安侯脱馮翊嚴嶷南
安(一作新平)龐寔等各起兵江淮間受聰官位各帥其黨攻
諸城鎮多殺令長以應之未幾衆至四五萬如等聞勒
之往懼遣衆一萬屯襄城拒勒勒擊敗之盡俘其衆進
至南陽遂屯宛北侯脱據宛王如據襄如素與脱不協
懼勒之攻襄遣使送珍寶車馬犒師結為兄弟勒亦假
其彊而納之乃說勒曰侯脱雖名漢臣其實漢賊如常
恐其來襲兄宜備之勒素怒脱貳已憚如唇齒故不攻
之及聞如言甚悦遂夜令三軍蓐食俟雞鳴而駕後出
者斬晨壓苑門攻之旬有二日而克嚴嶷率衆救脱至
則無及遂降于勒勒斬脱囚嶷送于平陽盡并其衆軍
勢彌盛南寇襄陽攻拔江西壘壁三十餘所留刁膺守
襄陽躬帥精騎三萬還攻王如憚如之盛遂趣襄城如
知之遣弟璃率騎二萬五千詐言犒師實欲襲勒勒逆
擊滅之復屯江西十一月東海王司馬越專權擅政懷
帝惡之乃詔征東大將軍青州刺史苟晞曰朕以不德
戎車屢興上懼宗祖之累下愍兆庶之困當賴方岳為
國藩鎮公威振赫然梟斬藩桑走降喬朗魏植之徒復
以誅除豈非高識明斷朕用委成加以王彌石勒為社
稷之憂故有詔委統六州而公謙分小節稽違大命非
所謂與國同憂也今復遣詔便施檄六州協同大舉剪
除國難稱朕意焉晞得詔遂移檄諸征鎮州郡曰天步
艱險禍難殷流劉元海造逆于汾隂石世龍階亂于三
魏荐食畿甸覆喪鄴都結壘近郊仍震兖豫害二刺史
殺二都督郡守官長堙没數十百姓流離肝腦塗地晞
以虛薄負荷國重是以弭節海隅援枹曹衛猥被中詔
委以關東督統諸軍欽承詔命剋今月二日當西濟黎
陽即日得滎陽太守丁嶷白事李惲陳午等救懷諸軍
與羯大戰皆見破散懷城已陷河内太守裴整為賊所
執宿衛闕乏天子蒙難宗廟之危甚于累卵承問之日
憂嘆累息晞以為先王選用明德庸以章服所以藩固
王室無俾城壊是以舟檝不固齊桓責楚襄王逼狄晉
文致討夫翼奬王家勠(一作宣)力帝室雖蹈湯火大義所
甘加諸方牧俱受榮寵義同畢力以報國恩晞雖不武
首啓秣馬裹戎糧以俟方鎮凡我同盟宜同赴救顯立
名節在此行矣勒得移檄乃大怒曰誓不與此賊共生
天壤間也十二月勒遣别將曹嶷破琅邪北攻齊地苟
純閉城自守嶷衆轉盛連營數十里苟晞還登城望之
乃有懼色與嶷連戰嶷輒破敗後簡精銳與嶷大戰會
大風揚塵晞遂敗績棄城夜走嶷追至東山部衆皆降
于嶷晞單騎奔高平收邸閣召募得數千餘人
永嘉五年春正月勒謀據江漢右長史張賓以為不可
勸勒北還勒弗從以賓為參軍都尉領記室位次司馬
專居中總事懷帝慮勒南寇使王導率衆討勒勒軍糧
不繼死疫太半納張賓之策乃焚輜重裹糧卷甲渡沔
癸酉轉寇江夏江夏太守楊岠(一作岷)棄郡奔武昌勒因
進攻夏口晉明威將軍朱伺鐵面自衛以弩的射勒大
帥數人皆被殺軍士並以磊石弓箭如雨所向摧破勒
衆抛船上岸於水邊作陳逐水上下以邀伺軍伺身被
數十箭氣色不變諸將尋至勒兵崩退皆棄船投
水死者百數勒還長沙伺追至蒲圻不及而返二月勒
北寇新蔡殺新蔡王確於南頓朗陵公何襲廣陵公陳
軫上黨太守羊綜廣平太守邵肇等率衆降勒進陷許
昌殺平東將軍王康又攻汝南汝南王祐奔建康夏四
月戊子太傅東海王越率洛陽之衆二十餘萬討勒越
薨于軍軍人推太尉王衍為主率衆東下勒輕騎追之
及於東郡苦縣甯平城衍遣將軍錢端出兵拒勒為勒
所敗端死衍軍大潰于是數十萬衆勒分騎圍而射之
相踐如山王公士庶死者十餘萬無一人得免者遂執
衍及襄陽王範任城王濟武陵王澹澹子散騎常侍哀
王喆西河王喜新野王劭梁懷王禧(一無懷字)齊王超吏部
尚書劉望廷尉諸葛銓尚書鄭豫豫州刺史劉喬太𫝊
長史庾凱等坐之幕下問以晉故衍具陳禍敗之由云
計不在已且自言少無宦情不豫世事因勸勒稱尊號
冀以自免勒曰君少壯登朝名蓋四海身居重任何得
言無宦情耶破壊天下非君而誰命左右扶出衆人畏
死多自陳說獨襄陽王範神色儼然意氣自若顧呵之
曰今日之事何復紛紜勒甚竒之謂孔萇曰吾行天下
多矣未嘗見此輩人當可存乎萇曰彼皆晉之王公終
不為吾用勒曰雖然要不可加以鋒刃於是引諸王公
卿士於外夜使人排牆填殺之剖越柩焚其屍曰此人
亂天下吾為天下報之故焚其骨以告天地王彌弟璋
焚其餘衆并食之左衛將軍何倫右衛將軍李惲聞越
之死秘不發喪奉越妃裴氏及世子毗出自洛陽從者
傾城所經暴掠勒逆毗於洧倉軍復大潰執毗及宗室
四十八王并公卿士皆斬之何倫奔下邳李惲殺妻子
奔廣宗裴妃為人所掠賣於吳氏久之渡江六月癸未
勒率精騎三萬入自成皐關會劉曜王彌同寇洛陽晉
師屢敗死者甚衆洛陽遂空勒引兵還時有田六出者
愍懷太子妃王氏進賢侍兒也勒掠進賢渡孟津欲妻
之進賢罵曰我皇太子婦司徒公女義不為逆胡所辱
胡羌小子敢干我乎言畢投河六出曰大既有之小亦
宜然復投河中劉聰署勒征東大將軍幽州牧并州刺
史勒固辭不受秋七月平陽李洪聚衆數千壘于舞陽
苟晞假洪雍州刺史勒進寇穀陽殺冠軍將軍王滋九
月勒攻王讚於陽夏擒之以為從事中郎癸亥襲破陽
夏至于蒙縣執大將軍苟晞及豫章王端鎖晞頸以為
左司馬河東太守鄧攸時亦被擒勒宿忌諸官長二千
石聞攸在營馳召將殺之攸至門門幹乃攸為郎時幹
識攸攸求紙筆作辭幹候勒和悦致之勒重其辭乃命
勿殺長史張賓先與攸比舍重攸名操因稱攸於勒勒
召至幕下與語悦之以為參軍給車馬勒每東征西伐
置攸車營中勒夜禁火犯之者死攸與胡隣轂胡夜失
火燒車吏按問胡乃誣攸攸度不可與爭遂對以弟婦
散發温酒為辭勒赦之既而胡人深感自縳詣勒以明
攸而隂遺攸馬驢諸胡莫不歎息宗敬之及勒過泗水
乃斫壊車以牛馬負妻子而逃勒與王彌外相親而内
相忌彌納劉暾之說將先誅勒東王青州乃為書使暾
徵其將曹嶷於齊且邀勒共向青州暾至東阿為勒遊
騎所獲得彌所與嶷書潛殺暾而彌不知會彌將高梁
徐邈輒引所部兵去彌兵漸弱及聞勒獲晞彌心惡之
偽卑辭使賀勒曰公獲苟晞而赦之何其神也使晞為
公左彌為公右天下不足定也勒謂張賓曰王彌位重
而言卑恐其遂成前狗意也賓曰觀王公有青州之心
桑梓本邦固人情之所樂明公獨無并州之思乎王公
遲迴未發者懼明公踵其後已有規明公之志但未獲
便爾今不圖之恐曹嶷復至共為羽翼後雖悔之其何
所及邈等既去軍勢稍弱觀其控御之懷猶盛可誘而
滅之也勒從之時勒與乞活陳午相攻于蓬關彌亦與
劉瑞相持甚急彌請救于勒勒未之許張賓進曰明公
常恐不得王公之便今天以王公授我矣陳午小豎何
能為寇王公人傑將為我害當早除之勒因迴軍擊瑞
斬之彌大悦謂勒深心推奉不復相疑勒引師攻陳午
於魯口(一作肥澤)午司馬上黨李頭說勒曰公天生神武當
平定四海四海士庶皆仰屬明公望濟於塗炭有與公
爭天下者公不早圖之而返攻我曹流人我曹鄉黨終
當奉戴何遽見逼乎勒心然之詰朝引退乃問計於張
賓賓曰英雄不並立宜早除之冬十月勒詭請王彌讌
於已營彌將行長史張嵩諫曰石公卑甚言甘不可信
也願公勿往自可保固恐有專諸孫峻之禍及爾彌曰
石勒一豎子爾何能為也不聽遂入酒酣勒手斬彌而
并其衆啓聰稱彌叛逆之狀聰大怒遣使讓勒專害公
輔有無君之心然猶加勒鎮東大將軍督并幽二州諸
軍事領并州刺史持節征討都督校尉開府幽州牧公
如故時將軍郭黑略獲天竺沙門佛圖澄以其有道術
甚尊重之略每從征伐豫剋勝負勒疑而問曰孤不覺
卿有出衆智謀而每知軍行吉凶何也略曰將軍天挺
神武幽靈所助有一沙門智術非常云將軍當略有區
夏已應為師臣前後所白皆其言也勒喜曰天賜吾也
遂召見之問曰佛道有何靈驗澄知勒不逹深理正可
以道術為徵言曰至道雖遠亦可以近事為證即取鉢
盛水燒香呪之須臾鉢中生青蓮花光彩曜日勒遂信
服澄因進曰夫王者德化洽於宇内則四靈表瑞政敝
道消則彗孛見于上恒象著見休咎隨行斯乃古今之
常徵天人之明誡也勒于是敬信甚篤苟晞王讚潛謀
叛勒勒遂攻陽夏滅王讚馳襲蒙城執苟晞及弟純月
餘殺之以將軍左伏肅為前鋒都尉十一月勒引兵攻
掠豫州諸郡臨江而還屯于葛陂降諸夷楚署將軍二
千石以下税其義穀以供軍士初勒被鬻平原與母王
氏相失劉琨得之至是遣長史張儒并其從子虎送之
于勒因遺勒書曰將軍誕稟雄姿勇略自然大呼于紛
擾之中奮臂於駭亂之際發迹河朔席捲兖豫飲馬江
淮折衝漢沔自古名將未足為諭所以攻城而不有其
民略地而不有其土聚徒百萬而莫為己用翕爾雲合
忽復星散周流天下而無容足之地百戰百勝而無尺
寸之功將軍豈知其然乎存亡決在得主成敗要在所
附得主則為義兵附逆則為賊衆義兵雖敗而功業必
成賊衆雖剋而終必殄滅者也昔赤眉盛于東海黃巾
連帶三州張昌李辰僭逆荆豫或擁衆百萬横逸宇宙
所以一旦敗亡正以兵出無名聚而為亂劉聰父子戎
狄凡才乘釁肆毒寇虐人神殺父害弟偷竊位號自古
及今豈有聰比而可以正天下者乎見將軍明鑒灼然
所宜懸了者也況附聰之弊漸以彰著資財不為己用
名位不可得守有若晨霜秋露雰霧之氣雖朝凝而夕
消暫見而尋没也今將軍附賊而望為民主不亦難乎
將軍以天挺之資(一作質)威振宇内擇有德而推崇隨時
望而歸之勲義堂堂長享遐貴背聰則禍除向主則福
至採納往誨翻然改圖天下不足定螘寇不足掃成敗
之數有似呼吸吹之則寒嘘之則温今相授侍中持節
車騎大將軍領護匈奴中郎將襄城郡公總内外之任
兼華戎之號顯封大郡以表殊能將軍其受之副遠近
之望自古以來誠無戎人而為帝王者至于名臣建功
業者則有之矣今之遲想蓋以天下大亂當須雄才遙
聞將軍攻城野戰合于神機雖不視兵書闇與孫吳同
契所謂生而知之者上學而知之者次但得精騎五千
以將軍之才何向不摧至心實事皆張儒口陳(一作所具)勒
得書報琨曰事功殊途非腐儒所聞君當效(一作逞)節本
朝吾自夷難為效遺琨名馬珍寶厚禮其使謝而絶之
是年勒復置雍州
永嘉六年春二月勒于葛陂繕宇室課農造舟將攻建
康會大雨歷三月不止勒軍中饑疫死者大半時前趙
嘉平二年也晉帝使諸將率江南之衆大集夀春以鎮
東長史紀瞻為揚威將軍都督諸軍討勒汝隂王熙為
勒所害三月癸丑鎮東大將軍琅邪王睿上尚書檄四
方以討勒檄書朝夕繼至勒集將佐議之右長史刁膺
請先送欵于帝(一作睿)求掃平河朔以自贖俟其軍退徐
更圖之勒愀然長嘯中堅將軍䕫安勸勒就高避水勒
曰將軍何怯乎孔萇支雄等三十餘人進曰及吳軍未
集萇等請各將三百步卒乘船三十餘道夜攻(一作登)夀
春斬吳將頭據城食粟要以今年破丹陽定江南盡生
縛取司馬家兒輩勒笑曰是勇將之計也各賜鎧馬一
匹顧謂張賓曰於君意何如賓曰將軍攻陷京師囚執
天子殺害王公妻略妃主擢將軍之髮不足以數將軍
之罪奈何復還相臣奉乎去年既誅王彌不宜來此營
建今天降霖雨于數百里中示將軍不應留此也鄴有
三臺之固西接平陽山河四塞有喉衿之勢宜北徙據
之伐叛懷服經營河朔河朔既定天下無處將軍之右
者矣晉之保夀春懼將軍往擊之爾彼卒聞迴軍必欣
于敵去喜於自全何暇追襲吾後為吾不利耶將軍宜
使輜重從北道先發將軍引大軍向夀春輜重既遠大
軍徐還何憂進退無地乎勒攘袂鼓髯曰張君計是也
責刁膺曰君共相輔佐當規成功業如何忽忽便相勸
孤降此計應斬然素知君怯特相宥爾於是黜膺為將
軍擢賓為右長史加中壘將軍號曰右侯勒引兵發葛
陂還河北過枋頭枋頭人夜欲斫營佛圖澄謂郭黑略
曰須臾賊至可令公知果如其言有備不敗勒遣石虎
率騎二千向夀春遇晉運船獲米布數十艘將士爭取
之不復設備晉伏兵大發為紀瞻敗于巨靈口赴水死
者五百餘人追奔百里前及勒軍軍中振擾謂王師大
至勒結陣待之瞻懼有伏兵不敢進擊退保夀春夏六
月勒自葛陂北行所過路次皆堅壁清野虜掠無獲軍
中大饑士卒相食行至東燕聞汲郡向冰聚衆數千壁
于枋頭勒將於棘津北渡恐冰邀之集諸將問計張賓
曰如聞冰船盡在瀆中未上枋内可簡壯勇者千人詭
道潛渡襲其船以濟大軍大軍既濟冰必可擒也勒從
之秋七月使支雄孔萇等自汶石津縳筏潛渡取其船
勒引兵自酸棗向棘津濟河冰聞勒軍至始欲内其船
會雄等已渡屯其壘門下船三十餘艘以濟其軍令主
簿鮮于豐挑戰設三伏以待之冰怒乃出軍將戰三伏
齊發夾擊攻之大破冰軍得其資儲軍勢復振遂長驅
至鄴晉并州刺史振威將軍劉琨(字越石)以兄子北中郎
將劉演鎮鄴口勒既濟河演保三臺以自固演部將臨
深牟穆等率衆數萬降勒勒諸將佐議欲都鄴將攻取
三臺以據之張賓曰劉演雖弱衆猶數千三臺險固急
而攻之未易猝拔舍而去之彼將自潰方今王彭祖劉
越石公之勁敵也宜及其未有備密規進據罕城廣運
糧儲西稟平陽掃定并冀桓文之業可以濟也且天下
鼎沸戰爭方始明公雖擁精兵遊行羈旅人無定志非
所以保萬全制四方也夫得地者昌失地者亡邯鄲襄
國趙之舊都依山憑險形勝之國可擇此二邑而都之
然後命將四出授以竒略推亡固存兼弱攻昧則羣凶
可除王業可圖矣勒曰右侯之計是也遂進據襄國賓
復言於勒曰今我都此越石彭祖所深忌也恐城塹未
固資儲未廣二寇交至送死于我聞廣平諸縣秋稼大
成可分遣諸將收掠野穀且遣使至平陽具陳鎮此之
意勒然之于是上表劉聰分命諸將攻冀州郡縣壁壘
多降運糧以輸襄國先是勒為郭敬客時襄國有謠曰
革在左力在右讓去言或入口至是勒始都之秋七月
劉聰署勒使持節散騎常侍都督冀幽并營四州雜夷
征討諸軍事冀州牧進封本國上黨郡公食邑五萬戶
開府幽州牧東夷校尉如故冬十二月廣平游綸張豺
擁衆數萬受冀州刺史王浚假署保據苑鄉勒使䕫安
支雄等七將攻之破其外壘浚遣督護王昌中山太守
阮豹率遼西公鮮卑務塵世子叚疾陸眷(疾陸二字一作就六)與
眷弟匹磾文鴦從弟末杯部衆五萬餘攻勒於襄國時
城隍未修乃于襄國築隔城重柵設鄣以待之疾陸眷
屯於渚陽勒分遣諸將連出挑戰頻為疾陸眷所敗勒
走南陽復帥衆攻冀州疾陸眷大造攻具將以攻勒勒
聞之甚懼顧謂諸將佐曰今城塹未固糧儲不多寇來
轉逼彼衆我寡恐攻圍不解外無救援内糧罄絶縦孫
吳重生不能固也吾將簡練將士大陳于野與之決戰
何如諸將皆曰宜固守以疲寇彼師老自退追而擊之
蔑不剋矣勒顧謂張賓孔萇曰君以為何如賓萇俱曰
聞疾陸眷剋來月上旬送死攻北城彼大衆遠來戰鬭
連日謂我軍勢寡弱不敢出戰意必懈怠今鮮卑之種
叚氏最為勇悍而末杯尤甚其卒之精銳悉在末杯所
可且勿出戰示之以弱速鑿北壘為突門二十餘道候
賊來至列守未定出其不意直衝杯帳敵必震煌計不
及設所謂迅雷不及掩耳破之必矣末杯既奔餘自摧
散擒末杯之後彭祖可指辰而定也勒笑而納之即以
孔萇為攻戰都督造突門于北城既而疾陸眷攻城勒
登城望之見其將士或釋仗而寢乃命孔萇督銳卒自
突門出擊之鼔譟于城上以助其勢萇攻末杯帳不能
克而退勒懼問于佛圖澄澄曰昨日寺鈴鳴云明旦食
時當擒末杯勒登城視末杯軍不見前後失色曰軍行
地傾杯豈可獲是公安我辭爾更遣䕫安問澄澄曰已
獲杯矣未幾末杯逐北入其壘門伏兵俱出遂生擒之
疾陸眷等衆皆奔散萇乘勝追擊枕尸三十餘里獲鎧
馬五千疋疾陸眷收其餘衆還屯渚陽勒質末杯遣間
使求和于疾陸眷疾陸眷許之文鴦諫曰今以末杯一
人之故而縦垂亡之虜得無為王彭祖所怨且有後憂
必不可許疾陸眷不從送鎧馬二百五十疋金銀各一
簏并以末杯三弟為質而請末杯諸將並勸勒殺末杯
以挫之勒曰不然遼西鮮卑健國也與我素無怨讐為
王浚所使爾今殺一人而結怨一國非計也歸之必深
德我不復為浚用矣乃納其質厚以金帛報之遣虎與
疾陸眷盟于渚陽結為兄弟疾陸眷等引歸王昌等不
能獨留亦引兵還薊勒召末杯與之讌飲誓為父子署
為使持節安北將軍北平公時佛圖澄力勸勒遣杯還
遼西杯感勒厚恩在塗日南向而拜者三由是叚氏專
心附勒王浚之勢遂衰游綸張豺請降稱藩勒將襲幽
州務養將士權宜許之皆署為將軍遣衆寇信都殺冀
州刺史王象王浚復以邵舉行冀州刺史保信都又遣
天水將軍祁弘討勒及于廣宗時大霧四塞弘引軍就
道卒與勒遇為勒所殺勒遣參軍閻宗獻捷於劉聰使
王述煮鹽於角飛城是年青州臨淄城中有阿育王寺
其形像露盤在深林巨樹下佛圖澄知之令人往取入
地二十餘丈獲之遂大興佛事
十六國春秋卷十一
