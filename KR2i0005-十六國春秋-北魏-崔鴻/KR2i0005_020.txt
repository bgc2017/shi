十六國春秋卷二十
後趙錄十
石肇
石肇勒之昆弟也勒既貴顯肇在軍中不能自達軍士
共送詣勒勒哀之拜建威將軍以肇無才力每高選參
佐輔之(輔或作補)為聘廣川劉典兄女肇甚懼之後拜長樂
太守治官每入門動稱阿劉教可爾不可爾時人以為
嗤謠
石堪
石堪本田氏子數有戰功勒養以為子冒姓石氏太和
三年封彭城王弘嗣位虎總攝朝政府僚舊佐悉居禁
要太后劉氏謂堪曰先帝甫爾晏駕丞相便相陵藉如
此恐皇祚之滅殆不復久真可謂養虎自害者也王將
何以圖之堪曰先帝舊臣皆被疎斥軍旅不復由人宮
省之内無所措籌臣請出兖州據廪丘挾南陽王恢為
盟主宣太后令于諸牧守征鎮令各率義兵同討暴逆
庶幾猶有濟也劉氏曰今事急矣便可速發恐事淹變
生堪許諾乃微服輕騎襲兖州失期不剋南奔譙城虎
遣其將郭泰追擊之獲于城父送之襄國炙而殺之
石生
石生勒之養子也為衛將軍司州刺史轉雍州刺史領
兵三千鎮洛金墉城太和三年封河東王勒死虎專擅
朝政生殺予奪悉自操之生乃起兵關中以討虎為名
自稱秦州刺史虎遣前鋒大都督石挺擊之生遣將軍
郭機帥鮮卑部衆二萬為前鋒来拒自統大軍為之後
繼進次蒲阪機與挺戰于潼關挺敗死虎退屯澠池鮮
卑密與虎通因進擊生生時據蒲阪不知挺之死也懼
單馬奔長安虎進師入關攻圍長安生不能守乃去長
安欲至隴上士卒盡散遂入雞頭山為其部下所害山
在鄠縣東
石聰
石聰本晉人也冒姓石氏仕勒為汲郡内史先是石生
攻晉將郭誦於陽翟生敗退守康城聰馳救之俘虜二
千餘人進攻夀晉不剋遂剋逡遒阜陵掠五千餘人而
還有功拜奉車都尉及弘嗣立聰與譙郡太守彭彪等
各遣使詣晉請降晉司馬孔坦與聰書曰華狄道乖南
北迥邈瞻河企宋每懷饑渴數會陽九天禍晉國姦兇
猾夏乘釁肆虐我德雖衰天命未改乾符啟再集之慶
中興應靈期之會百六之艱既過惟新之美日隆而神
州振蕩遺黎波散誓命戎狄之首跼蹐豺狼之穴朝廷
每臨寐永歎痛心疾首天罰既集罪人斯隕王旅未加
自相魚肉豈非人怨神怒天降其災蘭艾同焚賢愚共
歎矜哀勿喜我后之仁大赦曠廓惟虎是討彭譙使至
粗具動静知將軍忿疾醜𩔖翻然同舉承問欣豫慶若
在己何知幾之先覺介石之易悟哉引領來儀怪無聲
息將軍出自名族誕育洪胄遭世多故國傾家覆生離
親屬假養異𩔖雖逼偽寵將亦何賴聞之者或猶有悼
况身嬰之能不憤慨非我族𩔖其心必異誠反族歸正
之秋圖義建功之日也若將軍喻納往言宣之同盟率
關右之衆輔河南之卒申威趙魏為國前驅雖竇融之
保河西黥布之破項羽比諸古人(一作今)未足為喻聖上
寬明宰輔弘納雖射鉤之隙賞之故行雍齒之恨侯之
列國况二三子無曩人之嫌而遇天啟之會當如影嚮
有何遲疑今六軍戒嚴水陸齊進熊羆踊躍齕噬争先
鋒鏑一交玉石同碎雖復後悔嗟何及矣僕以不才世
荷國寵雖實不敏誠為行李之主區區之衷還信所具
夫機事不先鮮不後悔自求多福惟將軍圖之因遣督
護喬球將兵救聰未至虎追擊之為虎所殺
石邃
石邃字大淵小字阿鐵虎之長子母鄭氏所生也少而
雄慧及長驍勇虎深愛之勒署為左衛將軍都督中軍
事遷征東將軍轉冀州刺史加散騎常侍封齊王及弘
嗣位虎為丞相魏王拜邃為魏太子加使持節侍中大
都督督中外諸軍大將軍錄尚書事虎僭稱天王冊立
為天王皇太子使省可尚書奏事邃保母劉芝初以巫
術進既養邃有深寵通賄賂預言論權傾朝廷親貴多
出其門因封芝為宜城君虎每顧左右曰司馬家父子
兄弟自相殘滅故使朕得至此若其不然吾豈有今日
如朕當有殺阿鐵理否左右皆曰陛下父慈子孝何言
至是也邃有一子在襄國佛圖澄語邃曰小阿彌比當
得病可往迎之邃即馳信往視果已得病太醫殷騰及
外國道士自言能治澄語弟子法牙曰正使聖人復出
不愈此病况此等乎後三日而死邃信澄彌篤邃自總
百揆之後荒耽酒色驕恣無道不堪儲嗣或盤遊于田
懸管而入或夜出于宮臣家淫其妻妾粧飾宮人美婌
者斬首洗血置于盤上與賓客𫝊共視之又内諸比丘
尼有姿色者與其交䙝而殺之合牛羊肉煮而食之亦
賜左右欲以識其味嘗奏事忤旨虎笞責之邃甚愠恨
將圖篡逆私謂内豎曰和尚神通廣大倘發吾謀敗乃
事矣明日來者當先除之澄月望將入覲虎謂弟子僧
慧曰昨夜天神呼我曰明日若入還勿過人倘有所過
汝當止我澄入必過邃邃知澄入要候甚久澄將上南
臺慧引衣止之澄曰事不得止既入坐未定便起邃固
留不住所謀遂寢邃于是謂無窮長生中庶子李顔等
曰官家難稱吾欲行冒頓之事卿從我乎顔等伏不敢
對邃稱疾不視事潛與宦臣文武五百餘騎宴于顔别
舍因謂顔等曰我欲至冀州殺河間公有不從者斬顔
叩頭固諫不聽行數里騎皆逃散邃亦昏醉而歸虎聞
邃有疾將往視之佛圖澄言曰陛下不宜數往東宮虎
思澄言而止既而瞑目大言曰我為天下主父子不相
信乎乃遣所親信女尚書往覘之邃母鄭氏聞之亦私
遣中人切責邃怒皆殺之虎聞大怒收顔等詰問顔具
言始末誅顔等三十餘人幽邃于東宮既而赦之引見
于太武東堂邃朝而不謝俄頃便出虎遣使謂之曰太
子應入朝中宮何以便去邃徑出不顧虎怒益甚乃廢
邃為庶人其夜殺之并其妻張氏及男女二十六人同
埋于一棺之中誅東宮黨與二百餘人廢鄭氏為東海
太妃先是佛圖澄常歎曰太子作亂其形將成欲言難
言欲忍難忍乃因事從容箴虎虎不能解未幾事發其
言始悟
石斌
石斌虎之庶子母齊氏所生本娼也以賤故不甚寵愛
勒取以為兒愛之甚重忽暴病死三日將殯勒嘆曰朕
聞虢太子死扁鵲能生之今大和尚國中之神人可急
往告必能致福乃令人告佛圖澄澄取楊枝沾水灑而
呪之因執斌手曰可起矣斌乃蘇活有頃平復建平元
年署為左衛將軍封太原王弘嗣位徙封章武王及虎
僭稱天王諸王皆降爵為公遂為章武公累遷大司馬
都督邊郡幽州牧改封燕公斌淫酒荒獵常懸管而入
羣兇凑聚因以肆暴征北將軍張賀度以邊防宜警屢
裁諫之斌怒辱賀度虎聞大怒遣主書禮儀持節監之
斌行意自若儀持法呵禁斌怒殺之又欲殺賀度賀度
嚴衛馳白先是佛圖澄戒虎曰天神昨夜言疾收馬還
至秋齊當癰爛虎不解此語即遣諸處牧馬送還至是
賀度告斌于虎虎𠡠尚書張離持節帥騎召斌鞭之三
百殺其所生母齊氏虎彎弓稔矢自視行斌罰罰輕乃
手殺五人(一作五百)澄諫曰心不可縱死不可生禮不殺親
以傷恩也何有天子手自行罰乎乃止免官歸第誅其
親任十餘人未幾復以為使持節侍中大司馬錄尚書
事虎既誅宣議欲立斌為太子張豺諫止之乃立世為
太子進斌爵為王尋遷大都督督中外諸軍事帥精騎
一萬斬梁犢於滎陽東虎既寢疾遷丞相錄尚書事與
張豺等受遺輔政劉后懼斌之輔政將圖害世乃與張
豺謀誅之斌時在襄國不知虎疾遣使詐謂斌曰主上
疾已漸愈王須獵者可小停也斌素嗜酒耽獵遂遊畋
縱飲劉氏矯詔稱斌無忠孝之心免斌官以王歸第使
豺弟雄等率龍騰五百人守之未幾復使雄矯詔殺之
石樸(一作璞)
石樸字玄真渤海南皮人晉大司馬苞之曾孫也為人
謹厚無他材藝洛陽之亂没於石氏勒以樸與己同姓
俱出河北引為宗室寵待彌隆虎嗣立累遷侍中時虎
跨據河北士馬強盛凉州刺史張駿憚之遣别駕從事
馬詵來朝辭旨蹇傲虎大怒欲殺詵樸曰今國家所當
先除者遺晉也區區河右不足為意今靳馬詵必征張
駿則南討之師勢分為二建康君臣復延數年之命矣
勝之不為武不克為四夷所笑不如因而厚之彼若改
圖謝罪率其臣職則我又何求迷而不悟討之未晚也
乃止虎後作役非時百姓愁苦樸又上疏言今者天文
錯亂百姓凋敝而又大興苦役非明主惜民之所宜也
詞甚切直虎不納冉閔之世歴位司空羌胡之亂為軍
士所殺
勒母王氏
勒母王氏初勒被鬻於平原與王氏相失晉大將軍劉
琨得之及勒貴後琨遣使送之于勒劉聰僭位拜勒為
上黨公進封王氏為上黨國太夫人未幾病死潛窆山
谷莫詳其所勒後備九命之禮虚葬于襄國追諡元昭
皇太后
勒后劉氏
勒后劉氏侍中劉閏中妹復(一作别)部胡人也勒納之于
胡門美色有德寵張禆反于襄城后拔劍斬之勒賴后
而濟后性敏慧多幹略理國之務佐勒建功業有呂氏
輔漢之風然嚴整婉容性不妬忌尤過之也初封上黨
國夫人建平元年立為皇后勒死弘即位尊為皇太后
虎專權擅政徙居崇訓宮劉氏憂之與彭城王堪謀徵
兵討虎謀洩虎廢而殺之
鄭氏
鄭氏名櫻桃晉冗從僕射鄭世達家妓也在衆猥妓中
虎數歎其貌於太妃太妃給之甚見寵惑生太子邃及
東海王宣彭城王遵虎為魏王稱鄭氏為魏王后及即
天王位立為天王皇后太子邃既以讒暴伏誅鄭氏遂
廢為東海太妃性甚讒妬先是虎拔中山聘征北將軍
郭榮之妹為妻至相敬待無兒鄭氏讒而殺之更納清
河崔氏女鄭氏生男崔求養鄭不許一月猝病死鄭又
讒崔謂妾多養胡子虎時踞胡床于庭中大怒索弓箭
崔聞欲殺之徒跣至前訴曰公勿枉殺妾乞聽妾言虎
不聽但言促還座無預卿事崔便走去未至虎于後射
之崔中腰而死其後虎死石氏大亂遵乃廢世自立尊
鄭氏為皇太后尋為冉閔所殺
陳氏
陳氏别駕陳逵之妹也才色甚美髮長七尺虎甚嬖之
遂以為夫人寵冠後宮
十六國春秋卷二十
