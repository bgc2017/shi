十六國春秋卷五十二
後燕錄十
光祚
光祚清河人本宦者仕苻堅為冗從僕射初垂在長安
堅嘗與之交手語垂出祚言於堅曰陛下頗疑慕容垂
乎垂非久為人下者也堅以告垂及堅敗苻丕自鄴奔
晉陽祚遂奔晉晉以祚為河北郡守營於濟北之濮陽
羈屬温詳詳敗詣軍門降垂赦之撫待如舊垂見祚流
涕沾衿曰秦王待我理深吾事之亦盡淮南之敗吾效
忠節但為公猜忌懼死而負之每思疇昔之恩未嘗中
夜忘寢祚亦欷歔悲動左右因賜祚金帛祚固辭垂曰
卿猶復疑耶祚曰臣昔者惟知忠於所事不意陛下至
今懷之臣敢逃其死垂曰此乃卿之忠固吾之所求也
前言戲之耳待之彌厚以為中常侍
趙秋
趙秋字子武汲郡朝歌人也少而輕財好施隣人李玄
度母死家貧無以葬秋謂其兄曰赴死生救不足人(一作)
(仁)之本也家有二牛即以一牛與之玄度得以葬母他
年秋夜行見一老母遺秋金一餅曰子能葬我是以相
報子五十以後當富貴不可言勿忘玄度也俄而不見
後事垂為冠軍將軍行參軍事苻堅淮南之敗秋以千
餘騎奔垂仍說垂曰明公當紹復燕祚著於圖讖今天
時已至尚復何待若殺秦王據鄴都鼓行而西三秦亦
非苻氏之有也垂不從悉以兵授堅及垂至鄴苻丕聞
其北來疑欲為亂身自出迎秋勸垂於坐取丕垂亦不
納垂後發兵于鄴農亦起兵列人應之使秋說屠各及
東夷烏丸各帥步衆數千來援農以垂未至不敢行賞
秋曰軍無賞士不往今之來也皆為建功規利宜承制
封拜以廣中興之業農從之於是赴者相繼
眭邃
眭邃字懷道趙郡高邑人也父邁晉東海王司馬越軍
謀掾後沒石勒為徐州刺史邃仕垂為從事中郎農至
高邑遣邃出近違期不還長史張攀言於農曰邃目下
參佐敢欺妄不還請迴軍討之農不應勑備假板以邃
為高陽太守參佐家在趙北者悉假署遣歸退謂攀曰
君所言殊誤當今豈可使自相魚肉吾北還邃等自當
迎於道左君但觀之及垂至中山農以前驅先進邃等
皆來迎候上下如初攀乃服農之智略仕寶中書令寶
逼殺太后段氏不肯成喪邃以大義切諫(具段后錄)寶不得
已從之乃成喪
高展
高展渤海蓨人也漢太傅裒之後其父慶仕燕太子詹
事歴位司空慶生三子泰敬展展仕寶為黃門郎(泰仕於秦)
(見前秦錄)
高湖(湖弟恒恒弟韜)
高湖字大淵父泰吏部尚書中書令湖少機敏有器度
與弟(一作兄)韜俱知名於時雅為鄉人崔逞所敬異少歴
顯職為散騎常侍垂遣太子寶等伐魏湖言於垂曰魏
燕之與國世為婚姻彼有内難燕實赴之燕有所求彼
無違者其德施厚矣和好多年行人相繼間以求馬不
獲遂留其弟曲在於我非彼之失政當修敦舊好乂寧
國家奈何復令太子率衆遠伐且拓跋(魏太祖諱涉珪也)雄略
有謀險阻艱難備嘗之矣兵精馬強未易輕也皇太子
富於春秋志果氣銳輕敵好勝難可獨行兵凶戰危今
委之專征必小魏而輕之萬一不如所欲傷威毁重願
陛下深以為慮言頗切厲垂怒詔免湖官寶果敗於參
合寶立起為征虜將軍燕郡太守寶走和龍兄弟交爭
湖見其衰亂遂率戶三千降魏任為寧西右將軍
湖弟恒字叔宗仕垂鉅鹿太守率戶二千亦降於魏
恒弟韜少以英朗知名同郡封懿雅相推敬仕垂為太
尉從事中郎魏武平中山以為丞相參軍早卒(湖即北齊獻武)
(王高歡高祖也詳見北齊書)
崔蔭
崔蔭字世祿清河東武城人仕垂為長史章武王宙之
鎮滑臺也垂以蔭為宙司馬先是陳留王紹為征南將
軍太原王楷為征西將軍樂浪王温為征東將軍皆以
蔭為之參佐蔭材幹明敏強正善規諫四王皆嚴憚之
所至簡刑法輕賦役流民歸之戶口滋息
崔逞
崔逞字叔祖清河東武城人魏中尉琰之五世孫也曾
祖諒晉中書令祖遇仕石虎為特進父瑜黃門郎逞少
好學有文才遭亂孤貧躬耕於野而講誦不輟慕容暐
時郡舉上計掾補著作郎撰燕記遷黃門侍郎苻堅滅
燕以為齊郡太守堅敗仕晉歴清河平原太守為丁零
翟釗所虜授中書令及垂滅釗以為秘書監寶走和龍
為留臺吏部尚書趙王麟殺詳自立逞乃攜妻子亡歸
於魏先是張衮常與太祖言每稱逞之才可大用太祖
得之甚喜以為尚書使錄三十六曹委以政事逞兄適
字寧祖亦有名於時仕垂尚書左丞范陽昌黎二郡太
守逞亦不得其死
崔模
崔模字思範清河東武城人父遵仕垂至少府卿叔父
整廣川太守模至熙末年南渡河外為劉裕滎陽太守
戍虎牢後歸仕魏官至中尉
崔懿
崔懿字世茂博陵安平人也仕垂位秘書監子遭字景
遇位鉅鹿令其孫綽少孤學行脩明有名於世
封懿
封懿字處德渤海蓨人也曾祖釋晉東夷校尉祖悛父
放仕儁為渤海太守暐吏部尚書兄孚仕超太尉懿雋
偉有才氣能屬文與孚雖器有長短然名位略齊懿仕
秦渤海太守撫軍麟徇清河執之以歸任為本郡歴位
中書令戶部尚書寶敗歸魏魏以懿為給事黃門侍郎
都坐大官封章安侯問以燕氏舊事懿應對疎慢坐廢
於家撰燕書十卷頗行於世
封愷
封愷字思悌奕之孫也父勸仕垂位至太常卿侍中愷
給事黃門侍郎散騎常侍度支尚書坐司馬氏事死愷
妻盧玄女也愷子伯達棄母及妻李氏南奔河表改婚
房氏伯達子休傑後還祖母盧氏猶存垂百歲矣而母
李氏已先死矣
封衡
封衡字百華中書監裕之子也輕財好施年十餘歲見
一老父荷擔於路引歸問之謂其父曰宣子一飯著名
春秋斯老父也宜給宅一區奴一口日供贍以終其年
裕高其志而從之及長身長八尺有智略仕垂為右司
馬轉安東將軍垂攻鄴久不下衡請灌之以漳水垂以
為然遂拔鄴城外郛翟斌恃功驕恣要請為尚書令垂
將許之衡厲色止之曰馬能千里不免羈絆明畜生不
可以人御也斌戎狄小人遭時際會兄弟封王自驩兜
以來未有此福忽履盈忘止復有斯求魂爽錯亂必死
不出年也垂從之斌果潛通苻丕事發伏誅衡後歴位
中山尹吏部尚書
宋隠
宋隠字處道西河介休人也曾祖奭晉昌黎太守後為
廆長史祖活中書監父恭尚書令徐州刺史儁徙都於
鄴恭始家於廣平之列人隠性至孝年十三便有成人
之志專精好學不以兵難易操仕垂歴尚書郎太子中
舍人本州别駕隠叔父洽為垂尚書魏太祖圍中山洽
率所領專守北圍當洽所統魏軍士多所傷殺太祖特
深忿恨城陷被殺子順訓並下腐刑
趙思
趙思亦宦者仕寶為中黃門令寶之自龍城奔黎陽也
寶叔冀州牧范陽王德自鄴徙居滑臺稱燕王置百官
寶遣思召德弟鍾奉迎鍾本勸德稱帝聞思來惡之執
以付獄而馳白德德與羣下議奉迎事其黃門侍郎張
華等皆沮之德乃遣其將慕輿護率壯士數百隨思而
北聲言迎衞實謀弑之初寶既遣思後知德已攝位稱
制懼而北奔護至黎陽無所見執思以還德以思閑習
典故將任之思求還就寶德不許固留之思怒曰周室
衰微晉鄭夾輔漢有七國之難實賴梁王殿下親則叔
父位為上台不能率先羣后以匡王室而幸根本之傾
為趙王倫之事思雖無申胥哭楚之效尤慕龔君賓不
生莽世德怒殺之(詳具南燕錄)
李系
李系趙郡平棘人也仕垂散騎常侍東武城令治有能
名魏太祖定中原以系為平棘令年老卒於家贈寧朔
將軍趙郡太守平棘男
李先
李先字容仁中山盧奴人也祖重晉平陽太守大將軍
右司馬父樊石虎樂安太守左中郎將先少好學善占
候之術師事清河張御御竒之仕苻丕尚書左主客郎
慕容永聞其名迎為謀主勸永據長子城永遂稱制以
先為黃門郎秘書監高密侯垂滅永徙先於中山後歸
仕魏
屈遵
屈遵字子度(一作子皮)昌黎徒河人也博學多才藝為慕容
永尚書僕射武垣公永滅垂以為博陵令魏太祖南伐
軍次魯口博陵太守申永南奔河外高陽太守崔宏東
走海濱(一作渚)屬城長吏率多逃竄遵獨告其吏民曰往
年寶師大敗今兹垂征不還天之棄燕人弗支也魏主
神武命世寬仁善納御衆百萬號令若一此湯武之師
吾欲歸命爾等勉之勿遇嘉運而為禍先遂歸魏以為
中書令出納號令摠攝文誥皆信委之
賈彝
賈彝字彥倫本武威姑臧人六世祖敷魏幽州刺史廣
川都亭侯子孫因以家之遂為廣川人父為苻堅鉅鹿
太守坐訕謗繫獄彝年十歲詣長安訟父獲伸遠近嘆
之皆曰此子英俊賈誼之後莫之與京弱冠仕垂遼西
王農記室參軍魏太祖聞其名嘗遣使求之垂彌增器
重更加寵秩遷驃騎長史帶昌黎太守垂遣太子寶伐
魏敗於參合彝及從兄代郡太守潤等被執後數年遁
歸又為屈丐所執年六十卒
張蒲
張蒲字玄則河内修武人也本名謨後改為蒲漢太尉
延之後父攀仕垂御史中丞兵部尚書以清方稱蒲少
有父風頗涉文史端謹方正為寶陽平河間二郡太守
尚書左丞魏太祖定中山寶官司叙用多降品秩素聞
蒲名仍拜尚書左丞
餘崇
餘崇字子厚其父嵩仕垂光祿大夫平視叛於魯口嵩
以鎮東將軍討之軍敗見殺崇仕寶為建威將軍寶被
圍于中山清河王會表求赴難使崇為前鋒率騎五百伺
魏強弱遇魏千餘騎鼔譟直進手殺數十人魏騎潰去
崇亦引還勇冠一時衆心稍振後會使壯士襲殺高陽
王隆欲棄喪走龍城崇涕泣固諫乃聽載軍後寶嘉其
忠拜中堅將軍封潁陰公蘭汗之亂隨寶入龍城密言
於寶曰觀加難形色禍變甚逼宜留三思奈何徑前寶
不從行數里加難遂先執崇崇大呼罵曰汝家幸緣肺
腑蒙國寵榮覆宗不足以報今乃敢謀簒逆此天地所
不容計旦暮即屠滅但恨不得手膾汝曹爾加難殺之
平視
平視燕國薊人也仕垂寧朔將軍幽州刺史遷征東將
軍參合之敗視舉兵魯口以叛博陵武邑長樂三郡皆
起兵應之視弟翰亦起兵遼西從子冀州刺史喜切諫
不聽時燕兵新敗諸將討之不克垂自率軍擊之軍至
魯口視將妻子及翰等十餘人渡河而走垂引軍還視
復收合餘黨保據高唐建威將軍進擊斬之
鄭豁
鄭豁滎陽開封人也五世祖渾魏將作大匠豁仕垂至
太常卿
吕顯
吕顯字子明本東平夀張人也其先石勒時徙居幽州
顯少好學性廉直鄉人有忿爭者皆就質焉垂以為河
間太守後率郡歸魏
宇文活撥
宇文活撥河南略陽人也其先南單于之遠屬世為雄
(一曰擁)部大人活撥仕垂為唐郡内史遼東公魏平中山
活撥入魏為第一客
谷衮
谷衮昌黎人也膂力兼人彎弓三百斤勇冠當時仕垂
至廣武將軍
酈紹
酈紹范陽涿鹿人也仕寶濮陽太守魏太祖定中山以
郡迎降
盧偃
盧偃范陽涿鹿人也父諶晉司空劉琨從事中郎偃與
子邈並仕於垂偃為營丘太守邈為范陽太守皆以儒
雅見稱
盧晏
盧晏博學善隸書有名於世仕垂給事黃門侍郎營丘
成周二郡太守子夀太子洗馬燕滅入魏為魯郡太守
仇欵
仇欵馮翊重泉人也石虎末徙鄴南枋頭仕暐為烏丸
護軍長水校尉生二子長曰嵩小曰騰嵩仕垂殿中侍
御史徙居中山初嵩長女有姿色充冉閔宫闈閔破遂
入於儁轉賜盧豚生子魚後有寵於魏
韋閬
韋閬字友觀京兆杜陵人也世為三輔冠族祖楷晉建
威將軍長樂清河二郡太守父逵仕垂吏部郎大長秋
卿閬少有器望值慕容氏政亂避地薊城魏徵拜咸陽
太守轉武都太守卒於官
晁崇
晁崇字子業遼東襄平人也家世史官崇善天文術數
知名於時仕垂太史郎從寶敗於參合因留仕魏太祖
甚見親待(詳具魏書)
段乾
段乾鴈門原平人仕垂廣武令子霸魏太祖略地至鴈
門霸年幼見執因被宫刑乾乃率鄉曲歸降於魏
公孫表
公孫表字玄元燕郡廣陽人也好縱横刑名之言為慕
容沖尚書郎垂破長子隨入中山仕為從官寶走乃歸
魏為博士歴太宗時為大將被僇死(詳見魏書)
劉生
劉生頗解卜筮慕容氏嫁女于魏遂為公主家臣仍隨
入魏賜妻生子
房諶(一作湛)
房謀清河東武城人也仕垂為太尉掾隨慕容氏遷於
齊子孫因以家焉遂為清河繹幕人
王憲
王憲字顯則北海劇人祖猛為苻堅丞相父休河東太
守憲幼孤隨伯父永在鄴丕稱尊號以永為丞相永為
慕容永所殺憲奔清河匿於民家垂引為安南將軍河
州刺史
張珍
張珍字文表中山無極人仕寶度支尚書
楊結
楊結清河人也仕垂至中山相生二子珍繼皆知名於
世
許茂
許茂高陽新城人也仕垂為高陽太守
王高
王高魏郡人家貧徒有四壁夫婦二人晝則傭耕夜則
伐草燒磚以臥
陳刃
陳刃河北人仕垂失其官爵
盧副鳩
盧副鳩昌黎徒河人也仕垂為尚書令臨澤公
房堪
房堪常山人仕垂貴鄉太守
十六國春秋卷五十二
