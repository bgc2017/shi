十六國春秋卷七十二
前凉錄三
張駿
張駿字公庭(一作彦)寔之世子永嘉元年生幼而竒偉建
興四年封霸城侯十歲能属文卓越不羈而滛縱過度
常夜微行於邑里國中化之及統任年十八先是愍帝
使者黃門郎史淑侍御史王冲在姑臧左長史汜褘右
長史馬謨等諷淑冲令拜駿使持節大都督大將軍領
護羌校尉凉州牧西平公大赦境内置前後左右四率
官繕南宫劉曜又遣使拜駿上大將軍凉州牧凉王冬
十二月凉州别將隴西辛晏阻兵於枹罕不服駿讌羣
臣於閑豫堂遣武威太守竇濤等率兵討之從事劉慶
諫曰霸王不以喜怒興師不以乾沒取勝必須天時人
事相得然後乃起辛晏父子安忍凶狂其亡可待奈何
以饑年大舉猛寒攻城乎昔周武廽戈以須亡殷之期
曹公緩袁氏使自斃何獨殿下以旋兵為恥也駿納之
乃止駿遣參軍王隲聘於趙劉曜謂之曰貴州必欲追
蹤竇融欵誠和好卿能保之乎隲曰不能曜侍中徐邈
曰君來結好而云不能保何也隲曰齊桓貫澤之盟憂
心兢兢諸侯不召自至葵丘之會驕而矜誕叛者九國
趙國之化常如今日可也若政教陵遲尚未能察邇者
之變况鄙州乎曜顧謂左右曰此凉州之君子也擇使
可謂得人矣(册府元龜作此凉州高士使乎得人矣)乃厚其禮而遣之
太寧三年春正月駿猶稱建興十二年親耕藉田二月
始承元帝凶問大臨三日會有黃龍見於揖次之嘉泉
左長史汜禕言於駿曰案建興之年是少帝始起之號
帝以凶終理應改易朝廷越在江南音問隔絶宜因龍
興改號以章休徵駿不從辛晏以枹罕來降拜為護軍
復有河南之地
咸和元年冬十二月駿懼為劉曜所逼使將軍宋輯魏
纂將兵徙隴西南安二千餘戸於姑臧復遣使修好於
成主李雄
咸和二年夏五月駿聞劉曜為後趙石勒所敗乃去曜
官爵復稱晉大將軍凉州牧遣武威太守竇濤金城太
守張閬武興太守辛巖揚烈將軍宋輯等帥衆數萬東
會將軍韓璞自大夏攻掠秦州諸郡曜遣子南陽王劉
胤率步騎四萬迎擊屯於狄道枹罕護軍辛晏告急秋
七月駿使韓璞辛巖救之璞進渡沃干嶺辛巖曰我握
衆數萬藉氐羌之銳宜速戰以滅之不可以久久則變
生璞曰自夏末以來太白犯月辰星逆行白虹貫日皆
變之大者不可輕動輕動不捷為禍更深吾將久而斃
之且劉曜與石勒相攻胤必不能久與我相守也乃與
胤夾洮相持積七十餘日軍粮竭乏冬十月璞遣辛巖
督運於金城劉胤聞之大悦謂其將士曰韓璞之衆十
倍於我羌胡皆叛不為之用吾粮廩將懸難以持久今
虜分兵運粮此天授吾也若敗辛巖璞等自潰彼衆我
寡宜以死戰戰而不捷當無疋馬得還宜厲爾戈矛竭
汝智力士衆咸奮於是使冠軍將軍呼延那鷄率親御
郎三千絶其運路胤自率騎三千襲巖於沃干嶺敗之
遂潜逼璞營璞軍大潰死者二萬餘人面縛歸罪駿曰
孤之罪(一作過)也將軍何辱皆赦之胤乘勝追奔濟河攻
拔令居斬首二萬級進據振武河西大震駿遣皇甫該
禦之金城太守張閬枹罕護軍辛晏帥其衆數萬降胤
遂失河南之地
咸和三年秋九月雨水大赦境内會劉曜東討石勒長
安空虚大蒐講武將襲秦雍理曹郎中索詢諫曰曜雖
東征其子胤猶守長安險阻路遥為主人甚易胤若輕
騎憑氐羌以拒我者則奔突難測輟彼東合而逆戰者
則寇我未已頃年頻出戎馬生郊外有饑羸内資虚耗
豈是殿下子物之謂耶駿曰每患忠言不獻面從背違
吾政教缺然而莫我匡者卿盡辭規諫深副孤之望也
以羊酒禮之
咸和四年春正月趙太子熙(一作毗)聞曜為石勒所擒大
懼與南陽王胤等率衆奔上邽諸征鎮皆委城奔潰
咸和五年夏五月駿因曜之亡復收河南地至於狄道
置武衛石門侯和漒川甘松五屯護軍與石勒分境六
月勒稱天王遣鴻臚孟毅拜駿征西大將軍凉州牧加
五(一作九)錫之命駿恥為之臣不受留毅不遣初駿之立
也姑臧謠曰鴻從南來雀不驚誰謂孤雛尾翅生高舉
六翮鳳凰鳴至是復有河南之地秋休屠王羌叛趙來
奔趙河東王石生擊破之駿大懼遣孟毅還使長史馬
詵稱臣於勒兼貢方物時西域諸國獻汗血馬火浣布
犎牛孔雀巨象及諸珍異二百餘品西域長史李栢請
擊叛將趙真為真所敗議者以柏造謀致敗請誅
之駿曰吾每念漢世宗之殺王恢不如秦穆公之赦孟
明竟以減死論羣心咸悦駿觀兵新鄉狩於北野因討
軻沒虜破之下令境中曰昔鯀殛而禹興芮誅而缺進
唐帝所以殄洪災晉侯所以成五伯法律犯死罪朞親
不得在朝今盡聽之唯不宜内參宿衛耳於是刑清國
富是年駿夢一人眉髮皓白自稱子瑜曰地上之事付
汝地下之事付我駿寤問之有侯子瑜先死得其曾孫
亮以為祈連令
咸和六年春正月有彩虹五里隆隆如鐘鼓之聲又有
石隕於破胡燋而碎聲如擊鼔聞七百里其處氣上黑
如烟首如赤□(一作熒)駿少而滛佚常夜出微行姦亂邑
里少年皆化之性又貪惏以糓帛付民歲收倍利利不
充者簿賣田宅以償之
咸和七年羣僚勸駿稱凉王領秦凉二州牧署置公卿
百官如魏武晉文故事駿曰此非人臣所宜言也敢有
言此者罪在不赦然境内皆稱之為王羣僚又請立世子
駿不從中堅將軍宋輯言於駿曰禮急儲君者盖重宗
廟之故周成漢昭立於襁褓誠以國嗣不可曠儲宫當
素定也昔武王始有國元王作儲君建興之初先王在
位殿下正名統况今社稷彌崇聖躬介立大業遂殷繼
貳缺然哉臣竊以為國有累卵之危而殿下以為安踰
泰山非所謂也駿納之遂立重華為世子
咸和八年冬十二月駿初遣參軍傅穎假道於蜀通表
京師李雄弗許至是又遣治中從事張淳稱藩於蜀託
以假道雄大悦淳因雄之有憾於南氐楊初也因說雄
曰南氐無狀屢為邊害宜先討百頃次平上邽二國并
勢席捲三秦東清許洛掃氛燕趙拯二帝梓宫於平陽
返皇輿於洛邑此英霸之舉千載一時寡君所以遣下
臣冐險通誠不遠萬里者以陛下義聲遠播必能愍寡
君勤王之志天下之善一也惟陛下圖之雄怒偽許之
將使盗覆淳於東峽蜀人橋贊密以告淳淳謂雄曰寡
君使下臣行無迹之地通百蠻之域萬里表誠於建康
者誠以陛下嘉尚忠義矜戮力之臣能成人之美節故
也若欲殺臣者當顯之都市宣示衆目云凉州不忘舊
德通使琅邪為表忠誠假途於我主聖臣明發覺殺之
如此則義聲遠著天下畏威今使盗殺之江中威刑不
顯何足以揚休烈示天下乎雄大驚曰安有此耶當相
放還河右耳雄司隸校尉宣(一作景)騫言於雄曰張淳壯
士宜留任之雄曰壯士豈為人留且試以卿意觀之騫
謂淳曰卿體豐大暑熱可且遣下吏先往少住須凉淳
曰寡君以皇輿幽辱梓宫未返天下之恥未雪蒼生之
命倒懸故遣淳來表誠大國所論事重非下吏所能傳
使下吏可了則淳本亦不來雖火山湯海猶將赴之無
所辭難豈寒暑之足惮哉雄曰此人矯矯不可得用也
乃謂淳曰貴主英名盖世土險兵強何不稱帝自娛一
方淳曰寡君以乃祖乃父世篤忠貞未能雪天人之大
恥解衆庶之倒懸日昃忘食枕戈待旦以琅邪中興江
東故萬里翼戴將成桓文之事何言自娛耶雄有慚色
曰我乃祖乃父亦是晉臣往與六郡避難此都為同盟
所推遂有今日琅邪若能中興大晉於中州者亦當率
衆輔之淳還厚為之禮而遣之淳至龍鶴募兵通表卒
致命於建康朝廷嘉之初建興中燉煌計吏耿訪到長
安既而遇賊不敢進反奔漢中因東渡江以太興二年
至京都屢上書以本州未知中興宜遣天使乞為鄉導
撫慰凉州時連有難許而未行至是始以訪守治書御
史拜駿鎮西大將軍校尉刺史公如故選隴西賈陵等
十二人配之訪停梁州七年以驛道不通召還訪以詔
書付賈陵託為賈客以達之是歲陵始至凉州駿受詔
遣部曲督王豐等報謝并遣陵歸上䟽稱臣猶稱建興
二十一年而不奉正朔
咸和九年春三月詔遣耿訪王豐齎印綬授駿為大將
軍都督陜西雍秦凉州諸軍事自是每歲使者往來不
絶駿讌羣臣於閑豫堂議欲嚴刑峻制衆咸以為宜參
軍黃斌進曰臣未見其可駿問其故斌曰夫法制所以
經綸邦國篤俗齊物既立必行不可窪隆也若尊親犯
令即法不行矣駿性嚴猛乃屏几改容曰夫法惟上行
制無高下且微黃生吾不聞過矣可謂忠之至也即於
坐擢為燉煌太守是年天雨五糓于武威燉煌植之悉
生因名天麥初軌及二子寔茂雖保據河右属天下之
亂所在征伐軍旅之事無歲亡之及駿嗣位境内漸平
駿有計略於是厲操改節勤脩庶政總御文武咸得其
用遠近嘉謀多所延納號稱賢君
咸康元年夏四月寧戎校尉張瓘敗趙將王擢於三交
城駿遣西胡校尉沙州刺史楊宣率衆越流沙伐龜茲
鄯善宣以部將張植為前鋒所向風靡軍次焉耆國國
王龍熙拒戰於賁崙城為植所敗進屯鐡門未至十餘
里熙又率衆先要之於遮留谷植將至或曰漢祖畏於
栢人岑彭死於彭亡今谷名遮留殆將有伏植单騎嘗
之果有伏發植馳擊敗之進據尉犂熙率其衆四萬人
肉袒詣宣降於是西域諸國及前部于闐王並遣使詣
姑臧奉貢冬十二月鄯善王元禮(一作孟)獻女姝好號曰
美人立賓遐觀以處之是年得玉璽於河其文曰執萬
國建無極時駿盡有隴西之地分武威武興西平張掖
酒泉建康西海西郡湟河晉興廣州(廣州晉書地理志作湏武)合十
一郡為凉州以世子重華為五官中郎將凉州刺史分
金城興晉武始南安永晉大夏武城漢中八郡為河州
以寧戎校尉張瓘為刺史分燉煌晉昌高昌三郡及西
域都護戊巳校尉玉門大護軍三營為沙州以西胡校
尉楊宣為刺史駿自稱大都督將軍假凉王督攝三州
事又於姑臧城南築城起謙光殿於其中畫以五色飾
以金玉窮珍極巧殿之四面各起一殿東曰宜陽青殿
以春三月居之南曰朱陽赤殿夏三月居之西曰政刑
(一作正德)白殿秋三月居之北曰玄武黑殿冬三月居之章
服器物皆依方色其傍皆有直省内官寺署一同方色
及末年任所遊處不復依四時而居駿士馬強盛雖稱
臣於晉不行中朝正朔舞八佾建豹尾車服旌旗一如
王者置百官官號府寺皆擬天朝而微異其名始設祭
酒郎中大夫舍人謁者等官官僚莫不稱臣又有閑豫
堂前有閑豫池池中有五龍晝日見彩移時乃滅水通
變色遂鑄銅龍於其上初戊巳校尉趙真不附於駿駿
擊擒之以其地為高昌郡
咸康二年夏五月雨雪降霜駿避正殿素服命羣僚極
言得失境内大饑糓價踊貴市長譚詳請出倉糓與百
姓秋收三倍徵之從事隂據諫曰昔西門豹宰鄴積之
於人解扁蒞東封之邑計入三倍文侯以豹有罪而可
賞扁有功而可罰今詳欲因人之饑以要三倍反裘傷
皮未足喻之駿納之
咸康三年駿遣參軍麴護等上䟽曰東西隔塞踰歴年
載夙承聖德心繫本朝而江吳(一作湖)寂蔑餘波莫及雖
肆力脩塗同盟靡恤奉詔之日悲喜交并天恩光被褒
崇輝渥即以臣為大將軍都督陜西秦雍凉州諸軍事
休寵振赫萬里懷戴嘉命顯至銜感屏營伏惟陛下天
資岐嶷堂構晉室遭家不造播幸吳楚宗廟有黍離之
哀園陵有殄廢之痛普天咨嗟含氣悲傷臣專命一方
職在斧鉞遐域僻陋勢極秦隴勒雄既死人懷反正謂
季龍李期之命皆不崇朝而皆簒繼凶逆鴟目有年東
西遼曠聲援不接遂使桃蟲鼓翼四夷諠譁向義之徒
更思背誕鉛刀有干將之志螢燈希日月之光是以臣
前章懇切欲齊力時討而陛下雍容江表坐觀禍敗懷
目前之安替四祖之業馳檄布告徒設空文臣所以宵
吟荒漠痛心長路者也且兆庶離主漸冉經世先老消
落後生靡識忠良受梟懸之罰羣凶貪縱横之利懷君
戀故日月告流雖時有尚義之士畏逼首領哀歎窮廬
臣聞少康中興由於一旅光武嗣漢衆不滿百祀夏配
天不失舊物况以荆揚慓悍臣州突騎吞噬遺羯在於
掌握哉願陛下敷弘臣慮永念先績敇司空鑒征西亮
等汎舟江沔使首尾俱至也自後駿遣使多為石虎所
獲不達京師後駿又遣護羌參軍陳寓從事徐虓華馭
等至京師征西大將軍庾亮上䟽言陳寓等冐險遠至
宜蒙銓叙詔除寓西平相虓等為縣令
咸康四年
咸康五年冬十月駿以右長史任處領國子祭酒立辟
雍明堂而行禮十一月以世子重華行凉州事
咸康六年命西曹椽集閣内外事付索綏以著凉春秋
駿復遣别駕馬詵入貢於趙表辭蹇傲趙王虎大怒欲
斬詵侍中石璞切諫止之
咸康七年駿作薤露行曰在晉之二世皇道昧不明主
暗無良臣奸亂起朝廷七柄失其所權綱喪典刑愚猾
竊神器牝鷄又晨鳴哲婦逞幽虐宗祀一朝傾儲君縊
新昌帝執金墉城禍釁萌宫掖邊馬動北坰三方風塵
起玁狁竊上京義士扼素腕感慨懷憤盈誓心蕩衆寇
積誠徹昊靈又作東門行曰勾芒遇春正衡紀運玉瓊
明庶起祥風和氣翕來征慶雲蔭八極甘雨潤四坰昊
天降靈澤朝日耀華精嘉苖布原野百卉敷時榮鳩鵲
與鶖黃間關相和鳴菉萍覆靈沼香花揚芳塵春遊誠
可樂感此白日傾休否有終極落葉思本莖臨川悲逝
者節變動中情咸康八年春正月駿遣其將和驎謝艾
討南羌于闐大破之
建元元年駿田於建西䃋石縣秋九月改䃋石縣為金
澤縣置狄道縣分属凉州又以狄道縣立武始郡
建元二年秋八月天有大聲下震地孟池縣有怪夜室
如晝曉起視西北間有光明照地武威姑臧人有白興
者以女為妾其妻妒之興怒以妻為婢為女給使郡縣
以聞駿大驚曰自古所未聞也將為怪乎乃於姑臧市
轘而殺之是月沈隂昏瞑霧霾四塞
永和元年冬十月駿復遣兵伐焉耆降之
永和二年夏五月戊子駿有疾夢出遊不識其處見一
玄龜向之張口而言曰更九日當有嘉問遂經九日六
月丙戌薨於正德殿在位二十二年時年四十私謚曰
文公晉穆帝遣使册贈大司馬謚曰忠成公秋七月葬
大陵及祚僣號追尊文王廟號世祖
十六國春秋卷七十二
