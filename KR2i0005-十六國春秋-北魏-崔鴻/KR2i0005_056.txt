十六國春秋卷五十六
後秦錄四
姚興上
姚興字子略萇之長子也苻堅時為太子舍人萇在馬
牧興自長安冐難奔萇萇立為皇太子萇出征討常留
統後事及鎮長安甚有威惠與中書舍人梁喜洗馬范
勖等講論經籍不以兵難廢業時人化之晉太元十八
年冬十二月萇死興秘不發喪以叔父緒鎮安定碩德
鎮隂密弟崇守長安碩德將佐言於碩德曰公威名素
重部曲最強今易世之際朝廷必相猜疑非永安之道
也不如且奔秦州觀望事勢碩德曰太子志度寬明必
無他慮今苻登未滅而骨肉相攻所謂追二袁之蹤授
首於人吾有死而已不忍為也遂往見興興優禮而遣
之
皇初元年春正月興自稱大將軍以尹緯為長史狄伯
支為司馬率衆伐苻登咸陽太守劉忌奴據避世堡以
叛興襲擒之夏四月苻登自六陌趨廢橋始平太守姚
詳據馬嵬堡拒之登衆甚盛興慮詳不能遏乃自將精
騎廹登遣尹緯領步卒赴詳詳用緯計據廢橋以抗登
登兵争水不能得渴死者十二三因急攻緯緯將出戰
興遣狄伯支謂緯曰兵法不戰而制人者蓋為此也苻
登窮寇宜持重以待之不可輕戰緯曰先帝登遐人情
擾懼今不因思奮之力梟殄逆豎大事去矣緯敢以死
爭遂與登戰大破之其夜衆潰登單騎奔雍五月辛丑
興始發喪行服僭即皇帝位於槐里大赦境内殊死已
下改元皇初遂如安定先是苻登使弟安成王廣守雍
太子崇屯胡空堡及聞登敗皆棄城走登無所投據遂
奔平凉收集餘衆入馬毛山秋七月興自安定如涇陽
與登戰於山南斬登散其步衆使歸農業徙隂密三萬
戸於長安以登后李氏賜姚晃分大營戸為四寘四軍
以鎮之安南將軍強熙鎮遠將軍楊多叛推竇衝為盟
主所在擾亂興帥諸將討之軍次武功多兄子良國殺
多而降衝弟彰武與衝離貳衝奔強熙熙聞興將至率
戶三千奔於秦州衝復走汧川汧川氐仇高執送之衝
從弟綂率其餘衆來降冬十二月興遣使與燕結好送
太子慕容寳之子敏於燕
皇初二年春正月封叔父征虜將軍緒為晉王征西將
軍碩德為隴西王弟中軍將軍崇為齊公右將軍顯為
常山公又封叔父征南將軍靖等及功臣尹緯齊難楊
佛嵩等並為公侯其餘文武封爵各有差夏五月鮮卑
薛勃屯於貳城為魏所伐遣使請救興使弟齊公崇率
衆赴之魏軍引還薛勃復叛崇伐而執之大收其士馬
而還秋七月魏太祖(拓跋珪)因慕容寳入寇遣右司馬許
謙詣秦乞師八月興遣鎮東將軍楊佛嵩入援於魏而
佛嵩稽緩不進太祖乃命許謙為書以遺佛嵩曰夫仗
順以翦逆乘義而攻昧未有非其運而顯功無其時而
著業慕容氏無道侵我疆埸師老兵疲天亡期至是以
遣使命軍必望克赴將軍據方召之任總熊虎之師事
與機會今其時也因此而舉役不再駕千載之勲一朝
可立然後高會雲中進師三魏舉觴稱夀不亦綽乎佛
嵩乃倍道兼行及至謙與佛嵩盟曰昔殷湯有鳴條之
誓周武有河陽之盟所以藉神靈昭忠信夫親仁善鄰
古之令軌㰱血割牲以敦永穆今既盟之後言歸於好
分災恤患休戚是同有違此盟神祗斯殛寳既敗走佛
嵩乃還是月興追尊庶母孫氏為皇太后配饗太廟
皇初三年楊盛保仇池遣使請命拜使持節鎮南將軍
仇池公鮮卑越質詰歸率戶二萬叛乞伏乾歸來降興
處之成紀拜使持節鎮西將軍平襄公隴西王碩德討
平凉胡金豹於洛城克之初上邽姜乳據本州以叛自
稱秦州刺史碩德進兵討之乳率衆來降興以碩德為
秦州牧領護東羌校尉徙鎮上邽徵乳為尚書安南將
軍強熙及略陽豪族權干城帥衆三萬共圍上邽碩德
擊破之熙南奔仇池遂假道奔晉碩德西討千城於略
陽干城來降興令郡國各歲貢清行孝廉一人時慕容
永既為慕容垂所滅其所署河東太守柳恭等各阻兵
自守興遣晉王緒討之恭等依河拒守緒不得濟鎮東
將軍汾隂薛疆先據楊氏堡引緒從龍門濟河遂入蒲
坂恭勢屈請降徙新平安定新戶六千於蒲坂遂以緒
為并冀二州牧鎮蒲坂
皇初四年秋九月興母蛇氏卒鮮卑薛勃復叛奔嶺北
上郡貳川雜胡皆應之遂圍安遠將軍詳於金城興遣
齊公崇及尹緯討之薛勃自三交趨金城崇列營犄之
而租運不繼三軍大饑緯言於崇曰輔國將軍彌姐高
地建節將軍杜成等皆諸部之豪位班三品督運稽留
令三軍乏絶宜眀寘刑書以懲不肅遂斬之諸部大震
租入者五十餘萬興率步騎二萬親討薛勃勃懼棄其
餘衆奔高平公没奕干干執而送之興泫氏男買得欲
因興葬母蛇氏殺興會有告之者興未之信遣李嵩詐
往買得具以告嵩嵩還以聞興乃賜買得死誅其黨與
興下書禁百姓造錦繡及滛祀興率衆寇晉湖城晉宏
農太守陶仲山華山太守董邁皆降遂至陜城進寇上
洛拔之遣齊公崇寇洛陽晉河南太守夏侯宗之固守
金墉攻之不克乃䧟柏谷徙流民西河嚴彦河東裴岐
韓襲等二萬餘戸而還興下書令士卒戰亡者守宰所
在埋藏之求其親近為之立後武都氐屠飛啖鐡等殺
隴東太守姚廻掠三千餘家據方山以叛東平公紹等
討之斬飛鐡遣司馬狄伯支迎流民曹會牛夀萬餘戸
於漢中興留心政事包容廣納一言之善咸見禮異京
兆杜瑾馮翊吉默始平周寳等上陳時事皆擢叙美官
天水姜龕東平淳于岐馮翊郭高等皆耆儒碩德經明
行修各門徒數百教授長安諸生自遠而至者萬數千
人興每於聽政之暇引龕等於東堂講論道藝錯綜名
理給事黃門侍郎吉成詵中書侍郎王尚尚書郎馬岱
等以文章雅正參管機密於是學者咸勸儒風盛焉
皇初五年興長水校尉姚珍奔西秦是年興建南臺武
庫朝堂於長安又立西宫名宫門曰黃龍門
弘始元年秋七月遣齊公崇鎮東將軍楊佛嵩寇洛陽
晉河南太守隴西辛恭靖嬰城自守雍州刺史楊佺期
請救於魏八月魏太祖遣太尉穆崇將六萬騎救之九
月興班命郡國百姓因荒自賣為奴婢者悉免為良人
興以日月薄蝕災𤯝屢見去皇帝之號降稱天王下詔
令羣公卿士將牧守宰各降一等太尉公趙旻等五十
三人上疏諫曰伏惟陛下勲格皇天功濟四海威靈振
於殊域聲教暨於遐方雖成湯之隆殷基武王之崇周
業未足比喻方當廓靖江吴告成中岳豈宜過垂冲損
違皇天之眷命乎興曰殷湯夏禹德冠百王然猶順守
謙冲未居崇極况朕寡昧安可處之乃遣旻告於社稷
宗廟大赦境内殊死已下改元弘始賜孤獨鰥寡粟帛
有差年七十已上加衣杖簡省法令清察獄訟守令之
政績者賞之貪殘者誅之始平太守周班槐里令李&KR1207;
皆以黷貨伏誅於是遠近肅然冬十月辛恭靖固守洛
陽百餘日魏救未至崇等遂拔洛陽恭靖被執送至長
安見興不拜興謂恭靖曰朕將任卿以東南之事可乎
靖厲色曰吾寧為國家鬼不為羌賊臣興怒囚之别室
自淮南已北諸城多送任請降乃以東平公紹為都督
山東諸軍事豫州牧鎮洛陽興下書聽祖父母昆弟得
相容隠晉王緒隴西王碩德以興降號同讓王爵興弗
許京兆韋華(晉帝紀作韋禮)譙郡夏侯軌始平龐眺等率襄陽
流民一萬餘戸叛晉來奔興引見東堂謂華曰晉自南
遷承平已久今政教風化何如華曰晉主雖有南面之
尊而無總御之實宰輔執政政出多門權去公室遂成
習俗刑網峻急風俗奢宕自桓温謝安已後未見寬猛
之中興大悅拜華中書令興如河東時晉王緒鎮河東
興待以家人之禮下書封先朝舊臣姚驢磑趙惡地王
平馬萬載黃世等為五等子男命百僚舉殊才異行之
士刑政有不便於時者悉除之兵部郎金城邊熙上陳
軍令煩苛宜遵簡約興覽之稱善乃依孫吴誓衆之法
以損益之興立律學於長安召郡縣散吏以授之其通
眀者還之郡縣論决刑獄若州郡縣所不能决者讞之
廷尉興嘗臨諮議堂聽斷疑獄於時號無冤滯晉王緒
隴西王碩德固讓王位許之緒碩德威權日盛興恐姦
佞小人從中沮惑乃簡清正君子為之輔佐興以司隸
校尉郭撫扶風太守強超長安令魚佩槐里令彭明倉
部郎王年等清勤貞白下書褒美之增撫邑一百戸賜
超爵關内侯佩等進位二級
弘始二年夏五月興遣使聘魏魏遣謁者僕射張濟報
聘於興興遣征西大將軍隴西公碩德率隴右諸軍入
自南安陜伐西秦西秦王乞伏乾歸帥軍來拒次於隴
西秋七月興潛引軍赴之乾歸敗走降其部衆三萬六
千收鎧馬六萬匹軍無私掠百姓懷之興進軍枹罕乾
歸奔金城班賜王公已下徧於卒伍興之西伐高平公
沒奕干欲乘虛襲安定長史皇甫序切諫止之干自恨
失言隂欲殺序八月乾歸以窮蹙來降拜鎮遠將軍都
督河南諸軍事河州刺史歸義侯使還鎮苑川復以其
故部衆配之冬十月興下書將帥遭大喪非在疆場險
要之所皆聽奔赴及朞乃從王役臨戎遭喪聽假百日
若身為邊將家有大變交代未至敢輙去者以擅去官
罪罪之十一月興遣晉將劉暠等二百三十七人歸於
建康魏軍襲没奕干干棄其部衆率數千騎與劉勃勃
(魏書作赫連屈丏)奔於秦州興見勃勃儀貌竒之拜驍騎將軍
魏軍進次瓦亭長安大震諸城閉門固守魏平陽太守
王塵(一作貳塵)入侵河東興於是練兵講武大閱於城西幹
勇壯異者召入殿中引見羣臣於東堂大議伐魏之策
羣臣咸諫以為不可興不從司隷校尉常山公顯進曰
陛下天下之鎮不宜親行可使諸將分討授以廟算之
勝(一作策)興曰王者正以廓土靖亂為務吾焉得而辭之
弘始三年春三月連理樹生於廟庭逍遥園有葱變為
茝咸以為美瑞興令占之曰應有智人來入中國夏五
月魏安人焦朗遣使說隴西公碩德曰吕氏自武王棄
世兄弟相攻政綱不立兢為威虐百姓饑饉死者過半
今乘其簒奪之際取之易於反掌不可失也碩德言於
興遂帥步騎六萬伐凉遣乞伏乾歸率騎七千從之秋
七月碩德從金城濟河直趨廣武徑倉松至姑臧部將
姚方國言於碩德曰今授師三千後無繼援師之難也
宜曜勁鋒示其威武彼以我遠來必决死拒戰可一戰
而平也凉王吕隆遣輔國吕超龍驤吕邈等逆戰大敗
生擒邈俘斬萬計隆嬰城固守别將吕他等率衆二萬
五千以東苑來降先是吐蕃秃髮傉檀據西平沮渠蒙
遜據張掖李暠據燉煌各制方域與吕隆共相攻伐至
是各遣使修表奉獻八月凉將姜紀率數十騎來奔說
碩德曰吕隆孤城無援明公以大軍臨之其勢必請降
然彼徒文降而已未肯遂服也請給紀步騎三千與王
松怱因焦朗華純之衆伺其釁隙隆不足取也不然今
秃髮在南兵強國富若兼姑臧而據之威勢益盛沮渠
蒙遜李暠不能抗必將歸之如此則為國家之大敵矣
碩德乃表紀為武威太守配兵三千屯據晏然碩德圍
姑臧累月城中多謀外叛碩德撫納夷夏分置守宰節
食聚粟為持久之計九月吕隆遣使奉貢請降興答報
嘉美拜隆鎮西大將軍凉州刺史建康公是年河東蒲
坂阿育王寺時出光明人咸異之掘得佛骨於石凾中
照燿殊常
弘始四年春二月癸丑立子泓為太子大赦境内殊死
已下賜男子為父後者爵一級三月晉襄城太守司馬
休之中郎劉敬宣高雅之俱奔洛陽各以子弟為質并
求救於興興與之符信使於關東募兵得數千人復還
屯彭城間夏四月西秦乞伏乾歸遣其子熾磐來朝興
署為興晉太守五月興大發諸軍遣弟安北將軍義陽
公平尚書右僕射狄伯支等率步騎四萬伐魏平等軍
次河東興遣光遠將軍党娥立節將軍雷星建忠將軍
王次多等帥杏城及嶺北突騎自和寧赴援越騎校尉
唐小方積弩將軍姚梁國(一作良國)率關中勁卒為平後繼
晉公緒統河東見兵為前鋒節度東平公紹率洛東之
兵始平太守詳率朔方見騎並集平望以會於興司隷
校尉常山公顯及尚書令晃輔太子泓守長安高平公
沒奕干權鎮上邽中軍將軍廣陵公欽權鎮洛陽興帥
戎卒四萬七千自長安赴平平攻魏乾壁六十餘日壁
中衆少失井䧟之六月太祖將兵逆擊遣毘陵王順及
豫州刺史長孫肥等三軍六萬騎為先鋒秋七月太祖
躬帥將士親征八月次於永安平募遣驍將帥精騎二
百覘魏虛實長孫肥逆擊盡擒之匹馬不返平遂退走
太祖急追之乙巳及於柴壁平嬰城固守魏軍圍之興
乃悉舉其衆救平將據天渡運糧餽平太祖聞興將至
問尚書右兵中郎中山李先曰興屯天渡平據柴壁相
為表裏今欲殄之計將安出先曰臣聞兵以正合戰以
竒勝如聞姚興欲屯兵天渡利其糧道及其未到之先
遣竒兵先邀天渡柴壁左右嚴設伏兵備其表裏然後
以陛下神策觀時而動興欲進不得退又乏糧夫高者
為敵所棲深者為敵所因(一作囚)兵家所忌今秦皆犯之
可不戰而取也太祖從之乃增築重圍内以防平出外
以拒興入魏廣武將軍安同曰汾東有蒙坑東西三百
餘里蹊徑不通興來必從汾西直臨柴壁如此則虜聲
勢相接重圍雖固不能制也不如為浮梁渡汾西築圍
以拒之虜至無所施其智力矣太祖以為然遂截汾曲
為南北浮橋乘西岸築圍興至蒲坂憚魏之強久乃進
兵甲子太祖帥步騎三萬餘人渡蒙坑南四十里逆擊
興興晨行北引未及安營魏軍猝至興衆怖擾太祖遣
毘陵王順以精騎衝擊獲興甲騎數百斬首千餘級興
退南走四十餘里魏引兵還平亦不敢出但使人燒圍
數百步而已魏知興氣已挫乃分兵四據險要南絶蒙
坑之口東杜新坂之隘守天渡屯賈山令平水陸絶路
將坐甲而擒之又緣汾帶岡樹栅數十重(一作里)以衛芻
牧者使平不得近柴壁九月興從汾西北下營憑壑為
壘欲以自固又遣數千騎乘西岸闚視魏軍(一作營)乃束
柏材從汾水上流縱之欲以毁浮橋(一作梁)魏軍皆鉤取
以為薪蒸太祖度興必攻西圍乃命修塹增廣之至夜
興攻西圍梯短不及棄之塹中而還又分其衆臨汾為
壘叩逼水門與平相望魏因截水中興内外隔絶士卒
喪氣冬十月平糧盡矢竭勢甚窘急夜悉衆突西南圍
求出興列兵汾水西舉烽鼓譟為平接應太祖簡諸軍
精銳屯於汾西固守南橋絶塞水口興夜聞聲望平力
戰突免平聞外鼓望興攻圍引接故但呌呼虚相應和
莫敢逼圍平不得出計窮力盡乃將二妾帥麾下三十
騎赴汾水死興安遠將軍不蒙世揚威將軍雷重等將
士四千餘人多從平赴水太祖使善游者泅水鉤捕無
一人得免平衆三萬餘人皆歛手受縛又擒尚書右僕射
狄伯支越騎校尉唐小方積弩將軍姚梁國立節將軍
雷星建義將軍康宦北中郎將康猥興從子伯禽已下
四品將軍已上四十餘人獲先亡臣王次多靳懃等並
斬以徇興遠來赴救自觀其窮力不能救舉軍慟哭聲
振山谷數日不止頻遣使求和於魏太祖不許興乃下
書令軍士戰没者皆厚加褒贈魏軍乘勝進攻蒲坂晉
公緒固守不戰會柔然謀伐魏太祖聞之戊申引兵而
還庚戌興徙河西豪右萬餘戶於長安十二月晉輔國
將軍袁虔之寧朔將軍劉夀冠軍將軍高長慶龍驤將
軍郭恭等貳於桓玄懼而來奔興臨東堂引見謂虔之
等曰桓玄雖名晉臣其實晉賊才度定何如其父卒能
辦成大事否虔之曰玄藉世資雄據荆楚屬晉朝失政
盗竊宰衡安忍無親多忌好殺位不才授爵以愛加無
公平之度以臣觀之不如其父遠矣今已握朝權必將
簒逆既非命世之才正可為他人驅除耳此天以機便
授之陛下願速加經略廓清吴楚興大悅以虔之為大
司馬餘皆拜授有差虔之固辭請疆場自效改授假節
寕南將軍廣州刺史
十六國春秋卷五十六
