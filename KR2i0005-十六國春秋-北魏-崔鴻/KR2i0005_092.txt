十六國春秋卷九十二
西凉錄二
李歆
李歆字士業暠第二子也為撫軍將軍領護羌校尉監前
鋒諸軍事暠死左長史宋繇等上為大都督大將軍領護
羌校尉凉州牧凉公大赦境内殊死已下改元嘉興尊母尹
氏為太后以宋繇為武衛將軍廣夏太守軍諮祭酒錄三
府事索仙為征虜將軍張掖太守三月河西王沮渠蒙遜遣
張掖太守沮渠廣宗詐降於歆以誘之歆遣武衛將軍温宜
等率兵往赴親勒大軍為之後繼蒙遜率衆三萬設伏於蓼
泉歆聞之引兵還蒙遜率衆來追歆親貫甲與戰於解支澗
大破之追奔百餘里俘斬七千餘級蒙遜城建康置戍而去
嘉興二年秋九月沮渠蒙遜復率衆來伐歆將出拒之
左長史張體順固諫乃止蒙遜大芟秋麥而去是歲歆
遣使告晉嗣位冬十月晉拜歆為使持節都督七郡諸
軍事鎮西大將軍護羌校尉涼州牧酒泉公
嘉興三年夏六月歆用刑過嚴又好治宫室繕築不止
從事中郎張顗(一作顯)上疏切諫曰涼土三分勢不久立
并兼之本實在農戰懷遠之略莫如寬簡今入歲已來
隂陽失序屢有賊風暴雨犯傷和氣是宜減膳徹懸側
身修道(一作過)而更繁刑峻法宫室是務人力殘凋百姓
愁悴致災之咎實此之由昔文王以百里而興二世以
天下而亡前車之軌得失昭然太祖以天挺神姿應桓
文之運流標萬里爲西夏所推左取酒泉有易俯拾右
開西域兵不血刃實爲殿下開創崇規貽厥孫謀者也
殿下不能奉承先志混一涼土侔蹤張后將何以下見
先王乎沮渠蒙遜胡夷之傑内修政事外理英賢攻戰
之際身同(一作均)士卒百姓懷之咸樂爲用臣謂殿下非
但不能平殄蒙遜亦懼蒙遜方爲社稷之憂歆覽之不
悅主簿汜稱又上疏諫曰臣聞天之子愛人主憂勤至
矣故政之不修則垂災譴以戒告之改者雖危必昌宋
景是也其不改者雖安必亡虢公是也殿下嗣位以來
元年三月癸卯燉煌謙德堂陷八月效穀地裂二年元
日昏霧四塞四月日亦無光二旬乃復十一月狐上南
門今兹春夏地頻五震六月隕星於建康臣雖學不稽
古敏謝仲舒頗亦聞道於先師且行年五十有九請爲
殿下略言耳目之所聞見不復能遠論書𫝊之事也乃
者咸安之初西平地裂狐入謙光殿前俄而秦師奄至
都城不守梁熙旣爲涼州藉秦氏兵亂規有全涼之地
外不撫百姓内多爲聚歛尋以滅亡建元十九年姑臧
南門崩隕石於閑豫堂二十年而吕光東反子敗於前
身戮於後叚業因羣凶創亂稱制此方三年之中地震
五十餘所旣而先王龍興於瓜州蒙遜簒弑於張掖此
皆目前之成事亦殿下之所聞知效榖先王鴻漸之地
謙德即尊之室基陷地裂大凶之徵也日者太陽之精
中國之象赤而無光中國將爲外寇之所陵滅諺曰野
豕入家主人將去今狐上南門亦變異之大也又狐者
禍也天意若曰將有首禍入居於此城南面而君者也
昔春秋之世星隕於宋襄公卒爲楚所禽地者至静安
敦之象當靜而動反亂天常天意若曰有人將震動中
國中國若不修德將有宋襄之禍今蠻夷益盛中國益
微臣蒙先朝布衣之眷輒自同子弟之親是以不避忤
上之誅昧死而進愚欵願殿下親仁善隣養威觀釁罷
宫室之務止遊畋之娛宫嬪妃婌諸夷子女躬受分田
身勸蠶績以清儉素德爲榮息兹奢靡之費百姓租稅
專擬軍國虛衿下士廣招賢俊修秦氏之術以強國富
俗待國有數年之積庭盈文武之臣然後命韓白爲前
驅納子房之妙算一鼓可以平定姑臧長驅可以飲馬
涇渭方南面而爭天下豈蒙遜之足憂不然臣恐社禝
之危必不出紀歆亦不納
嘉興四年夏六月晉恭帝禪位於宋秋七月歆遣使貢
獻於宋甲辰宋詔以歆爲都督高昌等十郡諸軍事征
西大將軍酒泉公歆將謀東伐張體順切諫止之又聞
沮渠蒙遜攻秦浩亹命中外戒嚴將攻張掖尹太后以
爲不可(具太后傳)宋繇亦固諫歆怒不聽繇退而歎曰大事
去矣吾見師之出不見師之還也歆遂率步騎三萬東
出蒙遜聞之曰歆已入吾計中然聞吾旋師必不敢前
乃露布西境云已剋浩亹將進攻黃峪歆聞之喜進次
都瀆澗蒙遜自浩亹來拒戰於懷城敗績勒衆復戰敗
於蓼泉爲蒙遜所殺歆子重耳脫身奔於江左遂仕於
宋後復歸魏爲魏弘農太守歆諸弟驍騎將軍酒泉太
守翻擊虜將軍新城太守豫征西將軍燉煌太守恂領
羽林右監密左將軍眺右將軍亮等皆西奔燉煌尋棄
燉煌奔入北山蒙遜入酒泉禁兵侵掠士民安堵以宋
繇爲吏部郎中委之選舉涼之舊臣有才望者咸禮而
用之尹太后及諸女死於伊吾先是暠嘗夢爲涼公領
涼州牧代沮渠氏至是歆爲蒙遜所殺歆之未敗也有
一大蛇從南門而入至於恭德殿前又有䨇雉飛出宫
内通街大樹上有烏鵲爭巢鵲為烏所殺又燉煌父老
令狐熾家見一白頭翁衣帢而謂之曰南風動吹長木
胡桐椎不中轂言訖忽然不見歆小字桐椎至是而亡
自暠僭位元年歲在庚子至歆爲蒙遜所滅歲在庚申
凡二十一年
案唐書暠本老子之裔也暠子歆歆子重耳魏弘農
太守重耳子熙金門鎮將家于武川熙子天賜爲幢
主天賜子虎爲後周太祖宇文泰開國功臣魏賜姓
大野氏官至太尉號爲柱國宇文氏受魏禪時虎已
卒追錄佐命功封唐國公以其子昞襲封隋代周復
姓李氏昞官至隋安州總管柱國大將軍昞生子淵
襲封唐公後賴次子秦王世民之力代隋而為天子
是爲唐高祖秦王四征宼盜以壹天下是爲太宗遡
長發之祥則暠之於唐其猶周之后稷矣高祖武德
元年追謚皇高祖熙曰宣簡公皇曾祖天賜曰懿王
皇祖虎曰景皇帝廟號太祖皇考昞曰元皇帝廟號
世祖與武昭王祖父並祀以天子之禮太宗子高宗
治追號老子爲太上玄元皇帝尊宣簡公為宣皇帝
懿王爲光皇帝高宗孫玄宗隆基加宣皇帝曰獻祖
光皇帝曰懿祖尋加玄元號曰大聖祖又追號聖祖
父周大夫敬曰先天太皇遠祖咎繇曰德明皇帝西
涼武昭王曰興聖皇帝
十六國春秋卷九十二
