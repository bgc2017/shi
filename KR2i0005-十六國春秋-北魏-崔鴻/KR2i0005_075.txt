十六國春秋卷七十五
前凉錄六
張肅
張肅寔之叔父也為建威將軍西海太守劉曜逼長安
肅聞京師危迫請為先鋒入援寔以肅年老弗許肅曰
狐死首丘心不忘本鍾儀在晉楚弁南音肅受晉寵剖
符列位羯逆滔天朝廷傾覆肅晏安方裔難至不奮何
以為人臣寔曰門戸受重恩自當合族效死忠衛社稷
以申先公之志但叔父春秋已高氣力衰竭軍旅之事
非耆耄之所堪也乃止及聞長安不守愍帝蒙塵悲憤
而卒
張瓘
張瓘祚宗人也為河州刺史士衆強盛祚猜忌之密遣
兵圖瓘瓘率衆拒之殺祚於萬秋閣遂入姑臧立玄靚
為凉王自為凉州牧瓘性猜惡賞罰皆以愛憎無復綱
紀郎中殷邭陳損益諫瓘瓘曰虎生三日自能食肉不
須人教也由是人情不附莫有言者後又謀廢玄靚而
自立事未遂間與玄靚同車出城城西橋梁牢壯而三
梁忽摧折又數見祚來部從鎧甲舉手指瓘云氐奴要
當截汝頭瓘甚惡之乃日日散錢帛於人以樹私惠而
都街殺人朝夕不絶思為亂者十室而九東苑大冡上
忽有流水城北大澤地忽火燃廣延數里乃殺宿嫌牛
旋等以應水火之變刺史舊事正旦放鳥瓘所放出手
輙死有&KR1295;來巢廣夏門弹逐不去自往看之宋混遣弟
澄即於巢所害瓘瓘臨命語澄曰汝荷婚姻而反為逆
皇天后土必當照之我自可死當令汝暨我矣乃先殺
妻子三十口而自殺先是太白守輿鬼占者以為州分
當有暴兵瓘欲誅諸宋以厭之而瓘竟為澄等所殺
嚴氏
嚴氏重華之嫡母也少有志操率下嚴厲慷慨有丈夫
之節重華嗣立尊為太王太后居於永訓宫及天錫僣
位仍尊為太王太后天錫滛昏驕恣不恤民務又不朝
於永訓宫從事張慮輿櫬切諫且求大覲天錫不納太
后尋以憂卒
馬氏
馬氏重華所生母也美姿儀初為駿昭儀重華嗣位尊
為王太后居於永夀宫會重華卒遺命冊拜世子靈耀
為嗣其庶兄長寧侯祚先與馬氏蒸滛乃密說馬氏以
靈耀幼冲須立長君馬氏從之祚遂僣立滛虐不道族
人河州刺史瓘起兵誅討領軍趙長等懼罪乃入閣呼
馬氏出謙光殿立玄靚為主而殺之遂尊為太王太后
晉興元年卒
閻氏薛氏
天錫妾閻氏薛氏並不知何許人因色並有殊寵天錫
寢疾謂之曰汝二人將何以報我我死之後豈可更為
人妻乎皆曰尊若不諱妾請效死於前供掃灑於地下
耳誓無他志也疾篤二姬皆自刎及疾瘳天錫追悼之
以夫人禮葬焉
宋配(或作宋醜)
宋配字仲業燉煌人也慷慨有大志清素敦朴不好華
競形狀短小體有麟甲軌任為謀主鮮卑若羅拔能為
寇軌以配為司馬率兵擊之斬拔能俘虜十餘萬屢立
戰功及劉曜入寇京都傾䧟軌復以配為前鋒督護帥
步騎二萬徑至長安翼衛乘輿折衝左右仕至西平太
守
宋混
宋混字玄一燉煌人仕重華驍騎將軍張瓘之誅祚也
混起兵應之及瓘擅政苛虐任情乃欲謀誅諸宋廢玄
靚自立混知之與弟澄率衆誅瓘玄靚以混為驃騎大
將軍尚書令輔政混書寢見瓘從屋而下奄入柱中其
柱狀若火燒掘之則無所見乃大驚怖因而寢疾玄靚
及祖母馬氏往省之曰將軍萬一不幸寡婦孤兒將何
以託欲以林宗繼將軍可乎混曰臣子林宗幼弱不堪
大任殿下倘未棄臣臣弟澄政事頗愈於臣但恐其懦
緩機事不稱耳殿下策厲而使之可也混戒澄及諸子
曰吾家受國大恩當以死報無恃勢位以自驕人又見
朝士皆戒之以忠貞及卒行路之人為之流涕
宋澄
宋澄字玄安混之弟也混死澄代為領軍將軍輔政時
以旱祈雨帶石山澄欲登之左右曰世人云登此山者
家破身亡澄曰安有此也策馬登之馬倒傷足御史房
屋柱自燃燋折或曰柱之為字也左木右主宋字含木
木燋宋破而主存災之大也宜防之又所乘馬五疋在
厩中一夜髦尾盡秃人曰尾之為字也上尸下毛髦尾
盡秃毛去尸存絶滅之徵也澄曰吉凶在天知可如何
澄後燃燈油忽變為血二歲小兒作為老公呼曰宋澄
斫汝頭又城東水中出火未及一年司馬張邕惡澄專
擅起兵殺之盡誅宋氏先是謠曰滅宋者田土子邕一
名野至是而應焉
宋矩
宋矩字處規燉煌人也慷慨有志節仕重華為宛戍都
尉石虎遣麻秋等攻大夏大夏護軍梁彧(一作式)執太守
宋晏以城應之秋遣晏以書致矩矩既至謂秋曰辭父
事君當立功與義苟功義不立當守名節矩終不肯背
主覆宗偷生於世也乃先殺妻子自刎而死秋曰義士
也命吏人葬之重華嘉其誠節贈振威將軍
宋纖
宋纖字令文(一作艾)燉煌效糓人也少有遠操沈靜不與
世交隠居酒泉南山明究經緯弟子受業三千餘人不
應州郡辟命惟與隂顒齊好友善張祚時太守楊宣畫
其像於閣上出入視之作頌曰為枕何石為潄何流身
不可見名不可求酒泉太守馬岌高尚之士也具威儀
鳴鐃鼔造馬纖高樓(一作扄鎻)重門拒而不見岌嘆曰名可
聞而身不可見德可仰而形不可覩吾今而後知先生
人中之龍也銘詩於石壁曰丹崖百丈青壁萬尋竒木
蓊鬱蔚若鄧林其人如玉維國之琛室邇人遐實勞我
心纖明究經緯著論語及為詩頌數萬言年八十篤學
不倦祚後遣使者張興辟為太子少傅興逼喻甚切纖
喟然嘆曰德非莊生才非干木何敢稽停明命遂隨興
至姑臧祚遣太子大和以執友禮造之纖稱疾不見贈
遺一皆不受尋遷太子太傅頃之上疏曰臣受生方外
心慕太古生不喜存死不悲歿素有遺屬屬諸知識在
山投山臨水投水處澤露形在人親士聲聞書數勿告
我家今當命終乞如素願遂不食而卒時年八十二謚
曰玄虚先生
汜瑗
汜瑗字伯玉燉煌人也與同郡宋配陳琠遇相者於路
相者曰三人皆二千石然汜生腹有逆風當以兵死而
無後瑗仕軌為中督護東羌校尉韓稚殺秦州刺史張
輔舉兵謀叛瑗率衆二萬討稚乃先遺稚書令其速降
稚遂率衆迎降未幾瑗為亂兵所殺
汜勝(晉書作汜騰)
汜勝字無忌燉煌人舉孝廉除中郎值天下亂乃去官
還鄉里太守張閟造之閉門不見禮遺一無所受嘆曰
生於亂世貴而能貧乃可以免家財五十萬悉散之於
宗族柴門灌園以琴書自娛軌徵為府司馬固辭不受
曰門一杜其可開乎病兩月而卒
汜褘
汜褘字休臧燉煌人為福禄令剛直不事上府酒泉太
守馬漢遣督郵張休祖劾之休祖謂褘曰君不聞寧逢
三千頭虎不逢張休祖乎褘怒以印繫肘而就縛縛訖
發印以告事聞休祖坐不解印擅縛令長以大不敬論
褘左遷居延令後仕寔為左長史
汜昭
汜昭字嗣先燉煌人也辟州主簿志在理枉申滯有人
於夜中投昭以黃金者昭責而遣之其人大慙而退
辛攀
辛攀字懷遠隴西狄道人也父□晉尚書郎兄鑒曠弟
寳迅皆以才識著名秦雍為之諺曰三龍一門金友玉
昆攀年七歲隨父在京師北地程曉攀之親友目攀而
笑曰犁牛騂犢孺子之謂攀曰戲及人親非雅訓也曉
及賓客大竒異之建安三年為晉大鴻臚使涼遂留仕
軌
辛憑
辛憑字士彦隴西狄道人也仕茂為燉煌太守惟有一
子髦至狄道省墓遇枹罕護軍辛晏反叛為晏所執憑
勸茂討晏茂曰髦在彼如何憑曰人臣奉主豈顧子乎
茂曰子純臣也乃賜爵關内侯
辛理
辛理隴西人綝弟也美容貎軌欲奪其妻以寡妹妻之
理割鼻自誓軌不能強大怒徙為燉煌太守護羌校尉
遂以憂死
江瓊
江瓊字孟琚陳留濟川人初仕晉為馮翊太守善蟲篆
詁訓永嘉之亂棄官西奔遂仕於軌子孫因居涼土世
傳家業
王横
王横太原晉陽人仕軌為參軍晉室之亂遂奔於武威
之姑臧子孫因世居焉
張世度
張世度燉煌人也幼以孝讓著稱遊學京師遇中州大
疫鄉人宗族死於京師者十餘人世度年十六收恤殯
葬識者嘉之
索孚
索孚字國明燉煌人善射十中八九或謂之曰射有法
乎孚曰射之為法猶人主之治天下也射者弓有強弱
矢有銖兩弓不合度矢不端直主雖逢蒙不能以中才
不稱官萬務荒怠雖以堯舜之君亦無以治也駿辟為
參軍時駿議治石田孚諫曰凡為治者動不逆天機作
不破地德昔后稷之播百糓不墾磐石禹決江河不逆
流勢今欲徙石為田運土植糓計所損用畆盈百石所
收不過三石而已竊所未安駿怒出為伊吾都尉累遷
至張掖太守後河州刺史張瓘鎮枹罕士衆強盛祚猜
忌之乃以孚代鎮枹罕為瓘所殺
索襲
索襲字偉祖燉煌人虚靖好學州郡屢徵不就舉孝廉
賢良方正皆以疾辭游思隂陽之術著天文地理十餘
篇多所啟發不交當世或獨語獨笑或長嘆涕泣或請
問不言茂時燉煌太守(一作武威)隂澹造之與言終日樂而
忘反出而嘆曰索先生碩德名儒真可以諮大義澹欲
行鄉射之禮請襲為三老曰今四表寧輯將行鄉射之
禮先生年耆望重道冠一時養老之義實繫儒賢既樹
非梧桐而希鸞鳳降翼器謝曹公而冀盖公枉駕誠非
所謂也然夫子至聖有召即赴孟軻大德無聘不至盖
欲弘闡大猷敷明道化故也今之相屈遵道崇教非有
爵位意者或可然乎會病卒時年七十九澹素服會葬
贈錢二萬澹曰世人之所有餘者富貴也目之所好者
五色也耳之所玩者五音也而先生棄衆人之所收收
衆人之所棄味無味於怳惚之際兼重玄於衆妙之内
宅不彌畆而忘忽九州形居塵俗而棲心天外雖黔婁
之高遠莊光之不願蔑以過之乃謚曰玄居先生
索丞
索丞字伯夷燉煌人善鼓筝悲歌能使喜者墮淚改調
易謳能使戚者起舞當時之人號曰雍門調
索苞
索苞燉煌人有文武材藝舉孝廉除郎中每征伐尅敵
勇冠三軍時人比之關羽宋澄於金城為步羌三千人
所圍窮守孤違垂當破沒苞以車騎五千奮劍&KR0691;陣徑
入與澄對坐搥頭拊掌大笑羌皆佩楯耀刃四面直前
苞謂澄曰君但安心觀我擊之乃徐彄弓接矢繞搥射
之莫不應弦而倒皆䧟楯通中立殺三十餘人創夷者
百計羌即散走稱神
索紞
索紞字叔徹燉煌人少游京師受業太學博綜經籍遂
為通儒明隂陽天文善術數占候知中國將亂避世而
歸鄉人從紞占問吉凶門中如市紞曰攻乎異端戒在
害已無為多事多事多患遂詭言虛說無騐乃止唯以
占夢為無悔吝乃不逆問者孝廉令狐策夢立冰上與
冰下人語紞曰冰上為陽冰下為隂隂陽事也如君所
夢迨冰未泮婚姻事也君在冰上與冰下人語為陽語
隂媒介事也君當為人作媒冰泮而婚成策曰老夫耄
矣不為媒也會太守田豹因策為子求鄉人張公徵女
恰至仲春而成婚郡主簿張宅夢走馬上山還繞舍三
周但見松柏不知門處紞曰馬為離離為火火禍也人
上山為凶字但見松柏墓門像也不知門處為無門也
三周三期也君後三年必有大禍宅果與寔妻弟賈摹
謀反伏誅黃平問紞曰我昨夜夢舍中馬舞數十人向
馬拍手此何祥也紞曰馬者火也舞為火起向馬拍手
救火人也平未歸而火作郡功曹張邈常奉使晉州夢
狼噉一脚紞曰脚肉被噉為却字會東虜反遂不果行
宋桶夢内中有一人著赤衣桶一手把兩杖極打之紞占
曰内中有人是肉字也肉色赤也兩杖箸象也極打之
飽食肉也過三日過三家皆得食肉矣凡所占夢莫不
終騐太守隂澹命紞為西閣祭酒紞辭曰少無山林之
操遊學京師交結時賢希申鄙藝會中國不靖欲養志
終年老亦至矣不求聞逹又少不習勤老無吏幹濛汜
之年弗敢聞命澹以束帛禮之月致羊酒年七十五卒
於家(如君所夢一作士如歸妻)
索綏
索綏字士艾燉煌人父戢晉司徒綏家貧好學幼舉孝
廉為記室祭酒母喪去官又舉秀才為儒林祭酒駿命
西曹掾集閣内外事付綏著涼春秋五十卷又作六夷
頌命𫝊十餘篇以著述之功封平樂亭侯初綏夢東
有二角書詣綏大角朽敗小角有題韋嚢角佩一在前
一在後以問索紞紞曰大角朽敗腐棺木也小角有題
題所詣一在前前凶也一在後後背也當有凶背之問
時綏父在東居三日而凶問果至重華時讌羣臣於閑
豫堂講論經義顧問綏曰孔子婦誰家女老&KR1334;父字為
何四皓既輔太子住乎還山乎綏曰孔子婦姓丌官氏
女老&KR1334;父名乹字元泉貽則無耳一目不明孤单年七
十二無妻與隣人益夀氏老女野合懷胎八十年乃生
老子四皓還不臣尚未悉重華曰卿不知乎四皓死於
長安今長安有四皓墓為不還山也玄靚僭號五年夏
六月大旱令諸祈雨之官皆詠雲漢詩綏曰雲漢陳周
宣之美非祈旱之文昔周鼎之出漢吾丘不賀今辭與
事違恐非致澤之意也玄靚乃止
索充
索充燉煌人充夢天上有二棺落於充前以問索紞紞
曰棺者職也當有京師貴人舉君二官者頻再遷俄而
司徒書属太守使舉充太守先署守功曹既舉孝廉充
後夢見一虜脱上衣來詣充紞曰虜去上半下半男字
也又屬隂𩔖君婦當生男終如其言
隂澹
隂澹燉煌人弱冠才行忠烈州請為治中從事澹割身
訴枉軌任為股肱參與機密轉督護參軍武威太守軌
保涼州澹之力居多澹嘗從索紞求占夢書紞曰昔入
太學因一父老為主人其人無所不知又匿名姓有似
隠者紞因從父老問占夢之術審測而說實無書也卒
不與及駿嗣位澹弟鑒為鎮軍將軍駿以隂氏門宗強
盛而功多也遂忌害之乃諷其主簿魏纂誣鑒謀反逼
令自殺於是大失人情既而駿病見鑒為祟遂死其後
三年纂亦病見鑒在側亦死
張諮
張諮燉煌人也仕軌為著作郎撰涼記八卷多記軌事
張斌
張斌(一作賦文)字洪茂燉煌人作蒲蔔酒賦文致甚美初舉
孝廉夢竪竿中天以問索紞紞曰此未字也既而果停
張植
張植仕駿為西域校尉與奮威將軍牛霸蠻騎校尉張
冲從沙州刺史楊宣征西域時值六月至於流沙無水
士卒渴甚死者過半植乃剪髮肉袒徒跣升壇慟泣祈
雨俄而雲起西北雨水成川乃殺所乘馬祭天而去遂
平西域以功拜西域都尉重華時石虎使王擢麻秋等
攻武威進次金城太守張冲告急植復與奮威牛霸率
騎救之城䧟引還
李弇
李弇字子完隴西狄道人也弇本名良又妻姓梁駿乃
戲之曰卿名良妻姓梁夫妻相同稱子孫將何以目其
舅氏昔耿弇以少年立功立事吾今頼卿有同於耿氏
乃改名曰弇仕至武衛將軍天水太守封安世亭侯其
孫暠王有涼土遂為西涼王
常據(一作張璩)
常據字元琰燉煌人也年十四拜奉車都尉從梁肅征
隴右與王擢遇於邢崗相拒十餘日據銜枚密擊遂大
破之由是顯名遷寧戎校尉麻秋之攻枹罕也據固守
大城秋率衆圍城上西北隅據使宋脩等拒之短兵接
戰俘斬二百餘人秋衆乃退重華時仕為騎都尉性直
敢言見長寧侯祚與寵臣趙長等結異姓兄弟謀將為
亂心不平之重華末年有螽斯蟲集安昌門外緣壁逆
行據因諫曰螽斯是祚小字今乃逆行災之大者願請
出祚以安涼土重華曰子孫繁昌之徵何為災也吾昨
夢祚攝位方委以周八之事使輔幼子君是何言也及
重華卒祚果殺靈耀涼州大亂天錫嗣位遷為征東將
軍秦苻堅使姚萇等攻涼據率衆三萬軍洪池欲先擊
姚萇須天錫命會萇率甲士三萬為前驅與據戰於洪
池據兵敗績馬為亂兵所殺其属董儒授之以馬據曰
吾三督諸軍再秉節鉞八將禁旅十總外兵寵任極矣
今卒困於此此吾之死地也尚安之乎乃就帳免胄西
向稽首伏劍而死
馬岌
馬岌仕茂為參軍劉曜自隴上率兵來擊涼州大振岌
勸茂親出拒之乃出次石頭曜衆引退及駿嗣位轉為
涼州刺史酒泉太守岌上言酒泉南山即崑崙之體也
周穆王見西王母樂而忘歸即謂此山此山上有石室
王母堂珠璣鏤飾煥若神宫禹貢崑崙在臨江之西即
此明矣宜立西王母祠以禆朝廷無疆之福駿從之乃
為立祠祀之重華時為左長史祚既即位累遷尚書時
災異屢見而祚滛虐滋甚岌以切諫免官後祚慮秦降
將王擢反噬乃召岌復位而與之謀密遣人刺擢事竟
不克為擢所殺
張冲
張冲字長思燉煌人家財巨萬悉以散之鄉閭時人為
之謠曰推財不疑張長思趙將麻秋進軍武威冲為金
城太守衆寡不敵遂以城降秋
童巽
童巽字子舉博學有才太守京兆諒舉巽上掾歴主簿
功曹諒後卒官巽衰絰送喪道遇寇虜衆皆散走巽以
身蔽柩慟哭嘔血賊欲破棺巽叩頭救請頭破血流賊
義而釋之由是顯名
車濟
車濟字萬度燉煌人也果毅有大量仕重華為金城令
石虎將麻秋攻䧟武威金城太守張冲降之濟守節不
為秋屈秋必欲降之臨之以兵濟辭色不撓曰吾雖才
非龐德而受任同之身可殺志不可移乃伏劍而死秋
嘉其忠節以禮葬之後重華迎致其喪親臨慟哭贈宜
禾都尉
謝艾
謝艾燉煌人仕重華為主簿兼資文武明識兵略麻秋
入寇涼州艾自許破敵乃以為中堅將軍帥步騎五千
擊秋引師出振武夜有二梟鳴於牙中艾曰梟者邀也
六博得梟者勝今梟鳴牙中剋敵之兆於是進戰遂大
破之封為福禄伯既而以艾為使持節軍師將軍率步
騎三萬進次臨河逆擊麻秋艾乘軺車戴(一作冠)白帢鳴
鼓而行秋遥覩而怒曰艾年少書生冠服如此輕我也
命黑矟龍驤三千人馳擊之艾左右大擾左戰帥李偉
勸艾乘馬艾不從乃下車踞胡床指麾處分秋等以為
伏兵發也懼不敢進又遣將緣河截其後秋軍敗走艾
乘勝追擊復大破之斬秋將杜勲汲魚俘斬一萬三千
級秋单馬奔大夏以功遷太府左長史進封福禄縣侯
食邑五千戸帛八千匹麻秋復據枹罕有衆十二萬進
屯河南使王擢略地晉興艾復為持節都督征討諸軍
事率步騎二萬拒之艾建牙旗盟將士有西北風吹旌
旗東南指軍正將軍任遐曰風為號令今旌旗指敵天
所贊也破之必矣乃密令與陽初曰今遣舍人孔章持
口論要密將軍可差心腹人詣致珊瑚鞭勒一具遺王
擢使王擢狐疑於將軍父子事得施矣軍次神烏王擢
與艾前鋒戰敗退遁河南艾遂進擊秋秋遁歸金城艾
乃為表獻晉帝云登三緯地乘六御天靖掃妖氛廓清
異𩔖重華以艾枹罕之功甚寵遇之左右疾其賢共相
譖毁出為酒泉太守重華寢疾嬖臣趙長等與長寧侯
祚結異姓兄弟艾上疏言權倖用事公室將危乞聽臣
入侍且言長寧侯祚及趙長等將為亂宜盡逐長等既
而疾甚手令徵艾為衛將軍監中外諸軍事輔政長等
匿而不宣祚既僣立追恨殺之先是涼州大風拔木黃
霧下塵識者以為任非其人之象會重華信譛出艾未
幾身死嗣子見殺是其應也
張頎
張頎仕天錫為西域校尉天錫僣位元年頎以舊怨殺
麴儉儉臨刑具言取之後頎見白狗以刀斫之不中頎
便倒地不起左右見儉在傍遂暴卒
郭荷
郭荷字承休略陽人也六世祖整漢安順之世公府八
辟五徵皆不應命自整及荷世以經學致位荷明究羣
籍善史書不就州郡之命祚遣使者以安車束帛徵為
博士祭酒使者迫而致之及至署為太子友荷上疏乞
還祚許之遣安車蒲輪送還張掖東山年八十四卒謚
曰玄德先生
祁嘉
祁嘉字孔賓酒泉人也少清貧好學年二十餘夜忽聞
牎中有聲呼曰祁孔賓祁孔賓隠去來隠去來脩飾人
世間甚苦不可諧所得未毛銖所喪如山崖旦而逃去
西至燉煌依學宫誦書貧無衣食為書生厮養以自給
遂博通經傳精究大義西遊海渚教授門生百餘人重
華徵為儒林祭酒性和裕教訓不倦依孝經作二九神
經在朝卿士郡縣守令彭和正等受業獨拜床下者二
千餘人天錫謂為先生而不名之竟以夀終
張存
張存燉煌人善針存有奴好逃亡存宿行針縮奴脚不
得動欲使别更以針解之
十六國春秋卷七十五
