十六國春秋卷九十六
北涼錄三
沮渠無諱
沮渠無諱茂虔之次弟也封安彌縣侯為征西將軍沙
州刺史都督建康以西諸軍事領酒泉太守茂虔之敗
無諱擁家戸西就從弟燉煌太守唐兒魏使弋陽公元
潔守酒泉無諱使唐兒保燉煌自與弟張掖太守宜得
攻酒泉元潔輕之出城與語為無諱所執潔所部相率
固守遂攻拔之進攻張掖魏遣撫軍大將軍永昌王健
督諸將擊破之尋復率兵圍張掖不克退保臨松得四
萬餘戸還據酒泉世祖不復加討但以詔諭之是時永
昌王健鎮涼州無諱饑甚懼不自立欲引衆西行使中
尉梁偉詣健求奉酒泉又送元潔及統帥兵士於健世
祖遣兼鴻臚持節册拜無諱為征西大將軍涼州牧酒
泉王世祖以無諱終為邊患遣鎮南將軍南陽公奚眷
討酒泉無諱戰敗遂率衆萬餘家棄燉煌謀渡流沙遣
弟樂都太守安周西擊鄯善鄯善王比龍懼欲降會魏
使者至勸令拒守安周與戰連旬不克退保東城明年
無諱將萬餘家棄燉煌西就安周未至鄯善王畏之將
四千餘家西奔且末其世子乃從安周國中大亂無諱
因據鄯善其士卒經流沙渴死者大半李寶自伊吾帥
衆二千人據燉煌繕修城府安集故民初茂虔之亡也
涼州人闞爽據高昌自稱太守寶舅唐契為柔然所逼
擁衆西趣高昌欲奪其地柔然遣其將阿若追擊之契
敗死契弟和收餘衆奔車師前部王伊洛時安周屯横
截城和攻拔之又拔高寧白力二城遣使請降於魏唐
契之攻闞爽也爽遣使詐降於無諱欲與之共擊契無
諱乃留安周住鄯善自率衆從焉耆東北趣高昌比至
契已死爽遂閉門拒之無諱怒遣部將衞興奴詐誘襲
之遂屠其城爽奔蠕蠕無諱留屯高昌時前部王伊洛
世為東部落帥規欲歸魏無諱斷路伊洛與無諱連戰
破之乃遣常侍汜雋奉表詣建康貢獻方物宋主詔曰
往年狡虜縱逸侵害涼土河西王茂虔遂至不守淪陷
寇逆累世著誠以為矜悼次弟無諱克紹遺業保據方
隅外結鄰國内輯民庶係心闕庭踐修貢職宜加朝命
以褒篤勲可持節散騎常侍都督涼河沙三州諸軍事
征西大將軍領護匈奴中郎將西夷校尉涼州刺史河
西王未幾而卒其子乾夀代領部曲伊洛遣使前後招
諭乾夀率戶五百餘家奔於伊洛
沮渠宜得(魏書作儀德)
沮渠宜得茂虔之第六弟也封武興縣侯為征東將軍
秦州刺史都督丹嶺以西諸軍事領張掖太守姑臧既
陷世祖使鎮南將軍南陽公奚眷擊張掖宜得乃燒倉
庫西奔酒泉奚眷復進攻酒泉拔之宜得復收餘衆奔
晉昌就唐兒於燉煌與兄無諱伐酒泉復據之世祖遂
置守將戍張掖
沮渠安周
沮渠安周茂虔之第七弟也封屋蘭縣侯為樂都太守
初茂虔之敗魏使鎮北將軍封沓擊樂都安周南奔吐
谷渾封沓掠其民數千戸而去世祖復遣征南將軍奚
眷討之安周遂率戶五千人伐鄯善鄯善王比龍堅守
不即下安周攻之益急鄯善王西奔且末遂與其兄無
諱據鄯善及無諱卒安周乃奪其子乾夀兵規領部曲
因而自立遣使詣建康入貢宋主詔曰故征西大將軍
河西王無諱弟安周才略沈到世篤忠欵統承遺業民
衆懷歸雖亡士喪師孤立異所而能招率殘寡攘寇自
全宜加榮授垂軌先烈可使持節散騎常侍都督涼河
沙三州諸軍事領西域戊己校尉涼州刺史河西王其
後遂為蠕蠕所并
沮渠唐兒
沮渠唐兒茂虔之從弟也為燉煌太守姑臧既破無諱
收合遺民西就唐兒於燉煌唐兒拒而不納無諱乃留
從弟天周守酒泉復與宜得引兵討唐兒唐兒將萬餘
人出戰大敗為無諱所執殺之
沮渠天周
沮渠天周茂虔之從弟也為武威太守唐兒被殺天周
保據酒泉世祖遣鎮南將軍奚眷率兵圍之城中糧盡
饑甚萬餘口皆餓死天周乃殺妻以食戰士食盡城陷
為魏所執送於平城殺之俘獲男女四千餘人
沮渠萬年
沮渠萬年茂虔兄子也姑臧未破之先萬年與祖率所
領降魏及城陷沮渠宗族皆被殺惟萬年及祖以先降
獲免拜萬年張掖王祖廣武公萬年後為冀定二州刺
史復坐謀叛與祖俱賜死
沮渠秉
沮渠秉字季義蒙遜之幼子也仕魏為東雍州刺史險
詖多詐志行不端後與河東薛安都潛結異謀世祖聞
之召還付其兄弟扼而殺之
沮渠安陽侯
沮渠安陽侯者蒙遜從弟也失其名氏封為安陽縣侯
故以侯稱為人強志疎通涉略書記初曇無䜟入河西
闡弘佛法安陽侯乃銳意内典奉持五戒所讀衆經即
能諷誦常以為務學多聞大士之盛業少時常渡流沙
至于闐國於瞿摩帝大寺遇天竺法師佛䭾斯那咨問
道義斯那本學大乘天才秀發誦半億偈明了禪師故
四方諸國號為人中師子安陽從受禪秘要治病經因
其梵本口誦通利既而東歸於高昌得觀音彌勒二觀
經各一卷及還河西即譯出禪要轉為漢文及魏并吞
西涼乃南奔於宋晦志卑身不交世務常遊止塔寺以
居士自卑初出觀音彌勒二經丹陽尹孟顗見而善之
深加接賞後竹園寺慧濬尼(尼姓陳山陰人)復請出禪經安陽
既通習積久臨筆無滯旬有七日出為五卷頃之又於
鍾山定林寺譯出佛母般泥洹經一卷安陽居絶妻拏
無欲營利從容法侣宣通正法是以黑白咸敬而嘉焉
後以疾終
蒙遜母車氏
車氏不知何許人以蒙遜玄始元年立為王太后既而
寢疾蒙遜昇南景門散錢以賜百姓因下書曰孤庶憑
祖廟之靈乾坤之佑濟否剝之運會拯遺黎之毒(一作荼)
蓼上望掃清氛穢下冀保寧家福而太后不豫涉歲彌
增將刑戮有濫衆有怨乎賦役繁重時不堪乎羣望不
潔神所譴乎内省諸身未知罪之攸在可大赦殊死已
下俄而車氏卒蒙遜哀毁過禮(詳具蒙遜傳)
蒙遜妻孟氏
孟氏武威人以蒙遜玄始元年立為王后孟氏有勇力
蒙遜寢於新臺閹人王懷祖擊之傷其左足孟氏禽而
斬之夷其三族茂虔之敗隨入平城未幾而卒世祖詔
以王太妃之禮葬之
茂虔妻拓䟦氏
拓䟦氏魏世祖之妹武威公主也茂虔先娶李暠女為
婦永和五年魏遣奉常李順以公主妻之茂虔遣右相
宋繇奉表詣謝獻馬五百疋黃金五百斤繇又表請公
主及茂虔母后妃定號世祖使羣臣議之皆曰母以子
貴妻從夫爵茂虔母宜稱河西國太后公主於其國内
可稱王后於京師則稱公主世祖從之後茂虔淫於嫂
李氏兄弟三人傳嬖之李氏與茂虔姊共毒公主世祖
遣解毒醫乘𫝊救之得愈遂徵李氏茂虔不遣厚資給
之使居酒泉及姑臧潰公主同茂虔徙於平城為之築
第以居之未幾茂虔謀為叛逆詔於公主第賜死葬以
王禮及公主卒詔與茂虔合葬公主無男有女以國甥
親寵得襲母爵為武威公主
十六國春秋卷九十六
