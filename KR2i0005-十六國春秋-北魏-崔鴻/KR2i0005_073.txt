十六國春秋卷七十三
前凉錄四
張重華
張重華字泰臨(一作太林)駿之第二子也寬和懿重沉毅少
言父卒時年十六普永和二年夏六月右長史任處上
重華為使持節大都督大將軍太尉護羌校尉凉州牧
西平公假凉王大赦境内建元永樂尊嫡母嚴氏為太
王太后居永訓宫生母馬氏為王太后居永夀宫輕賦
歛除關税省園囿恤貧窮遣使奉章於石虎未幾虎遣
將軍王擢襲武街執護軍曹權胡宣等徙七千餘戸於
雍州虎又遣梁州刺史麻秋將軍孫伏都等侵寇不輟
進軍武威金城太守張冲降之縣令燉煌車濟守節不
屈伏劍而死進陷大夏大夏護軍梁式執太守宋晏以
城應之遺書誘致宛戍都尉宋矩矩乃自刎凉州振動
重華悉發境内兵使征南將軍裴恒將之以禦趙兵恒
壁於廣武久而不戰欲以時日弊之復遣宋輯為之後
繼濟河次於金城將决大戰乃有黑虹下於營中懼而
遁歸牧府相司馬張耽言於重華曰臣聞國以兵為強
以將為主主將者存亡之機吉凶所係故燕任樂毅剋
平全齊及任騎劫喪七十城之地是以古之明君靡不
慎於將相也今之所要在於軍師然議者舉將多推宿
舊未必妙盡精才也且韓信之舉非舊名也穰苴之信
非舊將也吕蒙之進非舊勲也魏延之用非舊德也蓋
明王之舉舉無常人才之所堪則授以大事今彊寇在
郊諸將不進人情騷動危機稍逼主簿謝艾兼資文武
明識兵略若授以斧鉞委以專征必能折衝禦侮殱殄
凶𩔖重華乃召艾問以討寇方略艾曰昔耿弇不欲以
賊遺君父黃權願以萬人當寇乞假臣兵七千為殿下
吞王擢麻秋等重華大悦拜艾為中堅將軍給步騎五
千(一作七千)使擊之艾進與秋戰大破之斬秋將綦母安等
俘斬萬五千級秋七月有司議遣司兵趙長迎秋於西
郊謝艾以春秋之義國有大喪省蒐狩之禮宜待踰年
别駕從事索遐議曰禮天子崩諸侯薨未殯五祀不行
既殯而行之魯宣三年天王崩不廢郊祀今王綂承大
位百揆維新宜在璿璣玉衡以齊七政立秋萬物將成
殺氣之始其於王事杖麾誓衆釁鼓禮神所以討逆除
暴成功濟務寧宗廟社稷致天下之福不可廢也重華
從之
永和三年夏四月麻秋進攻枹罕晉昌(一作陽)太守郎坦
以城大難守欲奔外城武威(一作城)太守張悛曰棄外城
則衆心動大事去矣不可以動衆心寧戎校尉張據從
悛言固守大城秋率衆八萬圍塹數重雲梯電(一作抛)車
地突百道皆通於内城中亦起雲梯電車穿地應之殺
傷秋衆數萬石虎復遣别將劉渾等率步騎二萬會之
郎坦恨言之不從教軍士李嘉潜與秋通引賊千餘人
上城西北隅據督宋脩張弘辛挹郭普等拒之短兵接
戰殺二百餘人趙兵乃退據斬李嘉以徇燒其攻具秋
退保大夏謂諸將曰我用兵於五都之間攻城略地往
無不捷及登秦隴謂有征無戰豈悟南襲仇池破軍殺
將築城長最疋馬不歸及攻此城傷兵挫銳殆天所贊
非人力也虎聞而嘆曰吾以偏師定九州今以九州之
力困於枹罕真所謂彼有人焉未可圖也乃以中書監
石寧為征西將軍帥并司州兵二萬餘人為秋等後繼
重華將宋秦等帥戸二萬降於趙復以謝艾為使持節
軍師將軍率步騎三萬進次臨河秋以三萬衆來拒事
具艾傳艾遣别將張瑁從左南緣河而截其後趙軍乃
退艾乘勝追擊復大破之斬秋將杜勲汲魚俘斬一萬
三千級秋匹馬奔大夏夏五月秋與石寧復率衆十二
萬據枹罕進屯河南遣劉寧王擢略地晉興廣武武街
越洪池嶺至於曲柳重華使將軍牛旋拒之退守枹罕
姑臧大振重華議欲親出拒之謝艾固諫以為不可别
駕從事索遐進曰賊衆甚盛漸逼京畿君者國之鎮也
不可以親動左長史謝艾文武兼資國之方召宜委以
推轂之任殿下居中作鎮授以策略小賊不足平也重
華納之乃以艾為使持節都督征討諸軍事行衛將軍
遐為軍正將軍率步騎二萬拒之别將楊康敗劉寧於
沙阜寧退屯金城秋七月石虎復遣征西將軍孫伏都
將軍劉渾率步騎二萬會麻秋軍長驅濟河來擊遂城
長最艾軍進次神烏王擢與艾前鋒戰敗退遁河南八
月戊午艾進擊秋大破之秋遁歸金城艾還討叛虜斯
國(一作骨)真等萬餘落皆破平之斬首千餘級俘擒二千
八百戸獲牛羊十餘萬頭麻秋又襲擊重華將張瑁瑁
敗失軍三千餘人枹罕護軍李逹帥衆七千奔降於趙
自河以南氐羌皆附之冬十月乙丑康獻皇后詔遣侍
御史俞歸至凉州授重華侍中大都督督隴右關中諸
軍事大將軍凉州刺史護羌校尉假節西平公歸至姑
臧重華方謀為凉王以位號未稱怒不受詔羣僚共上
重華為丞相凉王領雍秦凉三州牧使所親信人沈猛
私謂歸曰我家主公奕世忠於晉室今曾不如鮮卑何
也臺加慕容皝為燕王而主公甫授州主大將軍何以
勸有功忠義之臣乎明臺今宜移河右共勸州主為凉
王大夫出使苟利社稷專之可也歸對曰吾子失言王
者之制異姓不得稱王九州之内重爵不得過公漢高
一時分王異姓尋皆誅滅蓋權時之宜非舊體也故王
陵曰非劉氏而王者天下共伐之至於戎狄不從此例
春秋時吳楚稱王而諸侯不以為非者蓋蠻夷畜之也
假令齊魯稱王諸侯豈不四面伐之聖上以貴公忠賢
故爵以上公位以方伯寵榮極矣鮮卑北狄豈足為比
哉何子失問也且吾又聞之有殊勲絶世者亦有不世
之賞今貴公始繼世而便為王設貴公率河右之衆南
平巴蜀東掃趙魏修復舊都以迎天子返洛陽天子復
以何爵何位可以加賞乎幸三思之猛具宣歸言乃止
永和四年重華自以連破勍敵怠政事希接賓客司直
索遐諫曰殿下承四聖之業當昇平之會荷當今之重
任憂率土之塗炭宜躬親萬幾開延英乂夙夜乹乹勉
於庶政自頃内外囂然皆云去賊投誠者應即撫慰而
彌日不接國老朝賢當虛已引納詢訪政事比多經旬
積朔不留意接之文奏入内歴月不省廢替見務注情
於奕棋之間繾綣左右小臣之娛不存將相遠大之略
至使親臣不言朝吏杜口愚臣所以廻惶憂懼忘寢與
食也今王室如燬百姓倒懸正是殿下銜胆茹辛厲心
之日深願垂心朝政延納直言周爰五美以成六
德捐彼近習弭塞外聲修政聽朝使下觀化重華覽之
大悦優文荅謝然不之改也是年天竺國重譯來貢其
樂器有鳳首箜篌琵琶五絃笛銅鼓毛圓都曇銅鼔等
九種為一部工十二人歌曲有沙石疆舞曲又有天曲
永和五年秋九月凉州官屬復上重華為丞相凉王雍
秦凉三州牧重華好與羣小遊戲屢出錢帛以賜左右
寵臣又喜博奕頗廢政事從事(一作徵士)索振諫曰先王寢
不安席志平天下故繕甲兵積資實大業未就懷恨九
泉殿下遭巨寇於諒闇之中賴重餌以挫勍敵今遺燼
尚廣倉廩虛竭金帛之費所宜慎之豈可輕有虛耗以
與無功之人乎昔世祖即位躬親萬幾章奏詣闕報不
終日故能隆中興之業定萬世之功今章奏停滯動經
時月下情不得上達沈冤困於囹圄殆非明王之事也
臣竊未安重華善之
永和六年春二月重華讌羣僚於閑豫堂講論經義
永和七年冬十二月石虎西中郎將王擢屯結隴上為
秦苻雄所破率衆來奔重華厚寵之以為征虜將軍秦
州刺史假節
永和八年春二月重華遣將軍張弘宋脩(一作宗愍)等率步
騎萬五千會王擢伐秦秦苻健遣衛將軍苻碩禦之戰
於龍黎擢等大敗沒軍士三千餘虜張弘宋脩等王擢
棄秦州单騎奔還姑臧重華痛之素服為戰亡吏士舉
哀號慟各遣吊問其家夏五月重華復遣王擢率衆二
萬伐上邽秦州郡縣多應之秦將苻碩戰敗奔長安重
華因遣使上䟽請伐秦曰季龍自斃遺燼遊魂取亂侮
亡覩機則發臣今遣前鋒都督裴恒帥步騎七萬遥出
隴上以俟聖朝赫然之勢山東騷擾不足厝懷長安膏
腴宜速平蕩臣守任西荒山川悠遠大誓六軍不及聽
受之末猛將鷹揚不豫告成之次瞻雲望日孤憤義傷
弹劍慷慨中情藴結秋七月康獻皇后詔進重華為凉
州牧
永和九年秋九月重華欲誅西河相張祚厩馬四十匹
其夜悉無後尾冬十月無雲而雷聲皆東南引日暴出
如火中有三足烏形見分明五日乃止十一月己未重
華寢疾臨春坊遣左長史馬岌册拜子靈耀(一作耀靈)為世
子大赦境内殊死已下丁卯薨於平章殿年二十四(載記)
(作二十七)在位八年(載記作十一年)葬顯陵私謚曰昭公及祚僣號
追謚桓王廟號(闕)祖穆帝賜謚曰敬烈
張靈耀
張靈耀字元舒重華子也年纔十歲立為世子嗣事稱
大司馬大將軍護羌校尉凉州刺史凉州牧西平公伯
父長寧侯祚有勇力吏幹而性傾巧善承内外初與重
華寵臣右長史趙長尉緝等結異姓兄弟都尉張據及
謝艾上言權幸用事公室將危宜盡逐長等重華不納
及疾甚手令徵艾長等秘而不宣重華既卒長等矯稱
遺令以祚為使持節都督中外諸軍事撫軍大將軍輔
政長等建議以為時難未夷宜立長君靈耀冲幼請立
長寧侯祚祚先烝重華母馬氏乃密說馬氏遂從長議
廢靈耀為寧凉侯而立祚尋為宋混等所攻乃使楊秋
胡將靈耀於東苑拉其腰而殺之埋之於沙坑私諡曰
哀公
張祚
張祚字太伯小字螽斯駿之庶長子也博學雄武有政
事之才駿之二十一年拜延興太守封長寧侯重華薨
子靈耀嗣及靈耀見害祚遂自立稱大都督大將軍護
羌校尉凉州牧凉公祚既得志恣為滛虐通重華妃裴
氏自閣内媵妾及駿重華子女未嫁無不滛亂國人士
相視以目咸賦牆茨之詩
永和十年春正月祚從趙長尉緝等議僣即王位於謙
光殿(載記作帝位)立宗廟置百官郊祀天地用天子禮樂下
書曰昔金行失馭凶暴横行石羯氐羌咸懷竊璽我武
公以神武撥亂保寧西夏貢欵勤王旬朔不絶四祖承
光忠誠彌著往受晉禪天下所知謙冲遜讓四十年於
茲矣今中原喪亂華夷無主羣后僉以九州之望無所
依歸神祗岳瀆㒺所憑係逼孤攝行大綂以一四海之
心辭不獲已勉從衆議待掃穢二京蕩清周魏然後迎
帝舊都謝罪天闕思與兆庶同茲更始乃改建興四十
二年為和平元年大赦殊死已下賜鰥寡糓帛加文武
爵各一級收酒泉太守謝艾殺之追尊曾祖軌為武王
祖寔為昭王從祖茂為成王父駿為文王弟重華為桓
王立妻辛氏為王后又立妻叱干氏為王后子泰和為
太子弟天錫為長寧王子庭堅為建康王重華少子玄
靚(一作玄靖又作天靚)為凉武侯改燉煌郡為商州其夜天有光
如車蓋聲若雷霆震動城邑明日大風拔木黑氣(一作風)
晝闇災異屢見而祚滛虐愈甚尚書馬岌以切諫坐免
官郎中丁琪復諫曰自我先公累執忠節遠宗吳會持
盈守謙五十餘載蒼生所以鵠企西望四海所以注心
大凉皇天垂贊士庶效死者正以先公道高彭昆忠踰
西伯萬里通虔守節不二故能以一州之衆抗崩天之
虜師徒歲起人不告疲陛下雖以大聖雄姿纂戎鴻緒
勲德未高於先公而行革命之事臣竊未見其可華夷
所以歸繫大凉義兵所以千里嚮赴者以陛下能奉晉
室故也今既自專大高競則一隅之地何以當中國之
師城峻衝生負乘致寇惟陛下圖之祚大怒斬之於闕
下遣别將和昊伐驪靬戎於南山大敗而還冬十月晉
太尉桓温入關秦州刺史王擢時鎮隴西馳使於祚言
温善用兵勢在難測祚既震懼且慮擢之反噬乃召馬
岌復位而與之謀密遣親信人刺擢事竟不克祚益懼
遂大聚衆聲言東征實欲西保燉煌會温還而止更遣
平東將軍秦州刺史牛霸司兵張芳率三千人擊擢破
之十一月擢帥衆奔秦
永和十一年即祚和平二年也祚廢諸神祀山川枯竭
置五都尉司人姦過禁四品以下不得衣繒帛庶人不
得畜奴婢乘車馬百姓怨憤國中仲夏雨雪降霜殺苖
稼果實行人凍死祚宗人河州刺史張瓘時鎮枹罕士
衆強盛祚猜忌之遣别將易揣張玲帥步騎萬三千以
襲之又廣徵兵三十餘道入擊南山諸種夷時張掖人
王鸞頗知神道言於祚曰軍不可行出必不還凉國將
有大變并陳祚三不道祚大怒叱鸞為妖言沮衆斬之
以徇三軍乃發鸞臨刑曰我死不二十日兵敗於外王
死於内必矣祚族滅之有神降於玄武殿自稱玄冥與
人交語祚日夜祈之神言與之福利祚甚信之衆知祚
必敗而凶暴彌甚上下憤憾秋七月祚又遣張掖太守
索孚代瓘鎮枹罕使瓘討叛胡瓘聞之斬孚起兵玲等
濟河未畢又為瓘兵所破揣单騎奔走瓘兵躡之祚衆
震懼瓘遣兵傳檄州郡欲廢祚以侯還第復立靈耀先
是驍騎將軍燉煌宋混兄修素與祚有隙祚疑之至是
大懼八月混與弟澄等西奔招合夷晉衆至萬餘人遂
以應瓘還向姑臧九月次於武始大澤混等為靈耀發
哀閏月進至姑臧祚收瓘弟琚及子嵩將殺之琚嵩聞
之募市人數百揚聲言張祚無道我兄大軍已至城東
敢有舉手者夷三族祚登神雀觀琚嵩殺祚守門卒死
者四百餘人斬西門關納混等領軍將軍趙長開宫門
應之長等懼罪入閣呼重華母馬氏出謙光殿拜靈耀
庶弟玄靚為主混遂長驅入殿中大呼稱萬歲祚以長
等破混也下觀勞之見混等乃案劍殿上大呼叱左右
力戰祚素失衆心莫肯為之鬭者長奮槊刺祚中頰祚
奔入萬秋閣為厨士徐黑所殺混等梟其首宣示中外
暴尸道左城内咸稱萬歲以庶人禮葬之并殺其二子
祚立三年而亡易揣等引兵入殿收長等殺之瓘入姑
臧遂立重華少子玄靚為大都督大將軍凉王自為凉
州牧行大將軍事天錫即位備禮改葬祚於愍陵追謚
威王封子庭堅為金澤侯
十六國春秋卷七十三
