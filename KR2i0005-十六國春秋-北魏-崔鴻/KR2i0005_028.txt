十六國春秋卷二十八
前燕錄六
慕容暐上
慕容暐字景茂&KR1441;之第三子也元璽元年封為中山王
尋立為皇太子光夀四年春正月甲午&KR1441;薨羣臣欲立
太原王恪恪曰國有儲君非吾節也於是立暐遂以晉
升平四年僭即皇帝位大赦境内殊死已下改元建熙
二月尊母可足渾氏為皇太后以太原王恪為太宰錄
尚書行周公事專掌百揆上庸王評為太傅陽騖為太
保慕輿根為太師參輔朝政自餘文武諸臣拜授各有
差暐既庸弱國事皆委之於恪慕輿根自恃先朝勲舊
心不服恪潛欲為亂(詳具根𫝊)恪與評密謀奏根罪狀使右
衞將軍傅顔收根於内省誅之并其妻子黨與大赦境
内殊死已下三月己夘葬&KR1441;於龍陵時所徵郡國兵以
燕朝多難互相驚動□□擅自散歸自鄴以南道路斷
塞太宰恪以吳王垂為使持節征南將軍都督河南諸
軍事兖州牧荆州刺史鎮梁國之蠡臺孫希(泳之子也)為并
州刺史傅顔為護軍將軍帥騎二萬觀兵河南臨淮而
還境内乃安夏四月以單男為雁門太守冬十一月太
宰恪欲以李績為右僕射暐不許恪屢以為請暐曰萬
機之事皆委之叔父伯陽一人暐請獨裁出為章武太
守績遂以憂死
建熙二年春正月乙丑辰時月在危宿奄太白占之曰
天下靡散二月平陽人舉郡來降暐以建威將軍段剛
為太守遣督護韓苞將兵共守平陽方士丁進有寵於
暐欲求媚於太宰恪說恪令殺太傅評恪大怒奏收進
殺之三月&KR1441;所署寧南將軍河南太守吕護據野王潛
通於晉晉拜護為前將軍冀州刺史護欲引兵襲鄴事
覺太宰恪將兵五萬冠軍將軍皇甫真將兵萬人共討
之兵至野王護嬰城自守護軍將軍傅末波(一作顔)言於
恪曰護窮寇假合王師既臨上下喪氣曾不敢闚兵中
路展其螗螂之心此則士卒攝魂敗亡之道也殿下前
以廣固天險守易攻難故為長久之計今賊形便不與
往同宜急攻之以省大費恪曰護老賊經變多矣觀其
守備未易卒平頃攻黎陽多殺精銳卒不能拔自取困
辱今圈(一作圍)之窮城樵採路絶内無蓄積外無救援我
深溝高壘坐而守之休養將卒以重官美貨離間其黨
事淹勢窮其釁易動於我不勞而寇賊日弊不過十日
取之必矣此為兵不血刃坐以制勝也何必多殺士卒
以求旦夕之功乎乃築長圍守之夏四月桓温以其弟
黃門郎桓豁將兵取許昌破鎮南將軍塵秋七月恪圍
野王數月護遣其將張興率勁卒七千出戰傅末波擊
斬之城中日蹙皇甫真戒部將曰護勢窮奔突必擇虚
隙而投之吾所部士卒多羸器甲不精宜深為之備乃
多課櫓楯親察行夜者護食盡果夜悉精銳趨真所部
突圍不得出恪引兵擊之護衆死傷殆盡棄妻子奔滎
陽凡經六月而野王潰恪存撫降民給其廩食徙士人
將帥於鄴自餘各隨所樂以護參軍廣平梁琛為中書
著作郎并州刺史張平叛襲平陽殺叚剛韓苞又攻雁
門殺太守單男既而為秦所攻復詣燕謝罪以求救恪
以平反覆不許冬十月吕護復自滎陽叛歸於暐暐赦
之以為廣州刺史仍領寧南將軍十二月大赦
建熙三年春正月豫州刺史孫興上疏請攻洛陽曰晉
將陳祐弊卒千餘介守孤城不足取也暐從其言遣護
軍將軍傅末波(一作顔)與寧南將軍吕護率衆進據河隂
二月末波北襲敇勒大獲而還護攻陥小壘進逼洛陽
三月乙酉晉輔國將軍河南太守戴施奔於宛冠軍將
軍陳祐告急夏五月丁巳大司馬桓溫遣北中郎將庾
希及竟陵太守鄧遐率舟師三千人助祐守洛陽六月
護退守小平津中流矢卒鄧遐進屯新城庾希部將何
謙及暐將劉則戰於檀邱則衆敗還秋七月征東參軍
劉拔刺殺征東將軍冀州刺史范陽王友於信都八月
將軍叚崇收軍北渡屯於野王庾希自下邳退鎮山陽
冬十一月魏昭成帝以女妻暐暐亦納女於帝以備後
宫
建熙四年夏四月暐遣寧東將軍忠攻滎陽滎陽太守
劉遠奔魯陽癸夘忠進拔密城遠奔於江陵冬十月遣
鎮南將軍塵攻陳留太守袁披於長平汝南太守朱斌
承虚來襲許昌克之
建熙五年春正月丙辰祀於南郊大赦二月暐復遣太
傅評龍驤將軍李洪略地河南穎川太守李福戰死評
遂侵汝南汝南太守朱斌奔於夀春進圍陳郡陳郡太
守朱輔嬰城固守大司馬桓温遣江夏相劉岵來援評
等引還夏四月甲辰暐復遣李洪攻許昌敗晉兵於懸
瓠朱斌奔於淮南朱輔退保彭城洪遂拔許昌汝南陳
郡徙萬餘戸於幽冀二州暐遣鎮南將軍塵留屯許昌
秋七月遣太尉封奕侍中慕輿龍詣龍城徙宗廟及所
留百官於鄴都八月太宰恪謀取洛陽先遣人招納士
民遠近諸塢皆來歸附乃使司馬悦希軍於盟津豫州
刺史孫興分戍成皋為之聲援九月悦希引兵略河南
諸城盡取之冬十月封奕等迎神主於和龍初暐委政
太宰恪專受經於博士王歡(一作王勸)助教尚鋒秘書監(一作)
郎杜詮並以明經講論左右至是通諸經祀孔子於東
堂以歡為國子祭酒鋒國子博士詮散騎侍郎其執經
侍講者皆有拜授
建熙六年春二月太宰恪吳王垂攻逼洛陽恪謂諸將
曰卿等常患吾不攻今洛陽城高而兵弱易克也勿更
畏懦而怠惰遂進攻之三月拔金城寧朔將軍竺瑶奔
於襄陽執冠軍長史揚武將軍沈勁勁字世堅吳興武
康人父充與王敦搆逆衆敗而逃為部將吳儒所殺勁
當坐誅鄉人錢舉匿之得免後竟殺儒以報仇勁少有
節操哀父死於非命志欲立勲雪恥年三十餘以刑家
不得仕而止至是恪逼洛陽冠軍陳祐守兵不過二千
勁自表求配祐效力詔補長史令自募壯士得千餘人
以行屢以少擊衆摧破燕軍洛陽糧盡援絶祐自度不
得守乃以救許昌為名留勁五百人守之身率衆奔新
城(一作陸渾)勁喜曰吾志欲致命今其時矣為恪所執勁神
氣自若恪竒而將宥之中軍將軍慕輿虔曰勁雖竒士
觀其志度終不為人用今若赦之必為後患遂殺之恪
略地至崤&KR4258;關中大震秦苻堅自將屯陜城以備之恪
以左中郎將筑為假節征虜將軍洛州刺史鎮金墉吳
王垂為都督荆揚洛徐兖豫雍益凉秦等十州諸軍事
征南大將軍荆州牧配兵一萬鎮魯陽恪遂還鄴謂僚
屬曰吾前平廣固不能濟辟閭蔚今定洛陽使沈勁為
戮雖皆非本心然身為元帥實有愧於四海夏四月壬
午太尉武平匡公封奕卒以司空陽騖為太尉侍中光
禄大夫皇甫真為司空領中書監
建熙七年春二月時境内多水旱太宰大司馬恪太傅
司徒評並稽首歸政上章綬請遜位還第曰臣以朽闇
器非經國過荷先帝拔擢之恩又蒙陛下殊常之遇猥
以輕才竊位宰禄不能上諧隂陽下釐庶政致使水旱
愆和彝倫失序轅弱任重夕惕惟憂臣聞王者則天建
國辨方正位司必量才官惟德舉台傅之重參理三光
苟非其人則靈曜為虧尸禄貽殃負乘招悔由來常道
未之或差夫以姬旦之勲聖猶近則二公不悦遠則管
蔡流言况臣等寵緣戚榮官非才授而可久點天官塵
蔽賢路是以中年拜表披陳丹欵聖恩齒舊未忍遐棄
奄冉偷榮愆責彌厚自待罪台司歲餘辰紀沗冒宰衡
七載於兹雖乃心經略而思不周務至令二方干紀䟦
扈未庭同文之詠有慙盛漢深乖先帝付托之規甚違
陛下垂拱之義臣雖不敏竊聞君子之言敢忘虞廷避
賢之美輙循兩疏知止之分謹送太宰大司馬太傅司
徒章綬惟垂詔(一作昭)許暐曰朕以不天早傾乹覆先帝
所托惟在二公二公懿親碩德勲高魯衛翼贊王室輔
導朕躬宣慈惠和坐而待旦虔誠夕惕美亦至矣抑亦
二公之力也今關右有未賓之氐江吴有遺燼之虜方
賴謀猷混寧六合豈宜虚已謙冲以違委任之重王其
割二疏獨善之小以成公旦補衮之大恪評等固請致
政暐曰夫建德者必以終善為名位命者則以功成為
效二公與先帝開搆洪基膺天明命將廓夷羣醜紹復
隆周之業(一作迹)今災𤯝横流乾光墜曜朕以𦕈躬猥荷
大業不能上成先帝遺志致使二虜遊魂所以功未成
也豈宜冲退且古之王者不以天下為榮憂四海若荷
擔然後仁讓之風行則比屋而可封今道化未純鯨鯢
未殄宗廟之重非惟朕躬二公所憂也當思所以寧濟
兆庶靖難敦風垂美將來侔蹤周漢不宜崇餙常節以
違至公遂斷其讓表恪評乃止夏五月暐下書曰朕以
寡德蒞政多違亢陽三時光隂錯緒農植之辰而零雨
莫降其令有司徹樂大官以菜食常供祭奠既而澍雨
秋九月鎮律郎郭欽奏議以暐承石虎水為木德從之
冬十月遣撫軍將軍下邳王厲寇兖州攻晉太山太守
諸葛攸攸奔淮南拔兖魯高平諸郡置守宰而還十二
月晉南陽督護趙億叛據宛城以郡來降暐遣南中郎
將趙槃(一作盤)自魯陽戍之
建熙八年春二月撫軍將軍下邳王厲鎮北將軍宜都
王桓襲敇勒夏四月鎮南將軍塵攻竟陵太守羅崇(一作)
(宗)擊破之太宰大司馬太原王恪有疾言於暐曰吳王
垂將相之才十倍於臣先帝以長幼之次故臣得先之
臣死之後願陛下舉國以聽吳王五月壬辰恪疾篤暐
親視之囑以後事言終而卒六月晉右將軍荆州刺史
桓豁竟陵太守羅崇攻宛城拔之趙億走趙槃退歸魯
陽豁遣輕騎追槃及於雉城大戰破之槃為豁所執因
失宛城秋七月下邳王厲等破敕勒獲馬牛數萬頭初
厲兵過魏代地犯其祭田昭成帝率衆伐之暐遣平北
將軍武強公慕輿埿以幽州兵戍雲中八月昭成攻雲
中埿棄城走振威將軍慕輿賀辛戰沒冬十二月甲子
太尉陽騖卒以司空皇甫真為太尉侍中光禄大夫李
洪為司空
建熙九年春二月以車騎將軍中山王冲為大司馬冲
暐之弟也以荆州刺史吳王垂為侍中車騎大將軍儀
同三司秦苻堅將苻庾據陜城來降請兵應接時有圖
䜟曰燕馬當飲渭水堅恐暐乘釁入關大懼乃盡精銳
以守華隂暐羣下議欲遣兵救庾因圖關右太傅評素
無經略又受苻氏間貨阻其議曰秦大國也今雖有難
未易可圖朝廷雖明未如先帝吾等智略又非太宰之
比但可閉關息旅保寧疆場足矣平秦非吾事也魏尹
征南將軍范陽王德上疏曰先帝應天順時受命革代
方以文德懷遠志平六合神功未就奄忽升遐昔周文
既沒武王嗣興伏惟陛下則天比德揆聖齊功闢崇軋
基纂成先志逆氐僭據關隴號同王者惡積禍盈自相
疑戮釁起蕭墻國分為四投誠請援前後相繼豈非凶
運將終數歸有道兼弱攻昧取亂侮亡機之上也今秦
土四分可謂弱矣時來運集天贊我也天與不取反受
其殃吳越之事足以觀矣宜應天人建牧野之旗命皇
甫真引并冀之衆徑趨蒲坂吳王垂引許洛之兵馳解
庾圍太傅評總京師虎旅為二軍後繼傳檄三輔示以
禍福明立購賞獲城即侯微功必錄此則鬱槩待時之
雄抱志未伸之桀必嶽峙灞上雲屯隴下天羅既張内
外勢合區區僭豎不走則降渾一之基於此乎在願陛
下獨斷聖慮無訪二公暐覽表大悦將從之羣下又多
請救陜因圖關中者評固執不許乃止苻庾知評暐之
無遠略恐救師不至乃遺吳王垂及皇甫真牋曰苻堅
王猛皆人傑也謀為燕患久矣今不乘機取之恐異日
燕之君臣將有甬東之悔矣垂得書私於真曰方今為
人患者必在於秦主上富於春秋未能留心政事觀太
傅識度豈能及苻堅王猛乎真曰然吾雖知之如言不
用何秋八月時王公貴戚多占民為蔭戸國之戸口少
於私家倉庫空竭用度不足尚書左僕射悦綰言於暐
曰太傅政尚寬和百姓多有隱附傳曰惟有德者可以
寬臨其衆其次莫如猛今諸軍營戸三分共貫風教陵
弊威綱不舉宜悉罷軍封以實天府肅明法令以清四
海暐納之綰既定朝制朝野震懼出戸二十餘萬冬十
一月左僕射悦綰卒十二月有神降於鄴自稱相汝(一作)
(湘女)有聲與人接欵數日而去
十六國春秋卷二十八
