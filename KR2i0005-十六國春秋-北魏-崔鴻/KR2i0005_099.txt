十六國春秋卷九十九
北燕錄二
馮弘
馮弘字文通䟦之季弟也高雲簒位拜征東大將軍領
中領軍封汲郡公太平元年進位征北大將軍尚書右
僕射尋遷驃騎大將軍改封中山公仍為領軍内掌禁
衞外總朝政遷尚書令司徒錄尚書事䟦死遂僭即天
王位
太興元年春正月壬午朔大赦境内殊死已下改元太
與文武百官叩門入者遷級二等二月立夫人慕容氏
為王后
太興二年春正月立慕容后之子王仁(一無王字)為太子封
嫡妃王氏子崇為長樂公崇母弟朗為廣平公邈為樂
陵公夏五月魏世祖(諱燾)治兵南郊將謀伐燕六月有鼠
集於城西闐滿數里地中西行至水在前者銜馬尾(一作)
(矢)後者迭相銜尾而渡識者以為民遷之象又有狼夜
繞城羣嘷如是終歲庚寅世祖來伐命太子(諱晃)錄尚書
事秋七月己未世祖至濡水庚申遣安東將軍宣城公
奚斤發幽州民及密雲丁零萬餘人運攻具出南道會
於和龍南伐神高世祖至遼西弘遣侍御史崔聘奉牛
酒犒師己巳世祖至和龍石城太守李崇建德太守王
融等十郡並率衆迎降世祖發其民三萬穿圍塹以守
和龍八月甲戌弘使數萬人出城挑戰魏昌黎公邱與
河間公齊等逆擊破之死者萬餘人弘尚書高紹率萬
餘家堡羌胡以自固己卯世祖攻紹辛巳斬之平東將
軍賀多羅攻帶方太守慕容玄於猴固撫軍大將軍永
昌王健攻建德驃騎大將軍樂平王丕攻冀陽皆拔之
虜獲生口班賜將士各有差九月乙卯世祖引師西還
營丘成周遼東樂浪帶方玄莵六郡皆降世祖徙其民
四萬餘戸于幽州開倉以賑貸之尚書郭緣勸弘送欵
獻女於魏乞為附庸保守宗廟弘曰負舋(一作釁)在前忿
形已露降附取死不如守志更圖所適也冬十一月乙
巳弘黜長樂公崇使鎮肥如十二月己丑崇遣弟樂陵
公邈如魏請舉郡降世祖拜崇假節侍中都督幽平二
州東夷諸軍事車騎大將軍領護東夷校尉幽平二州
牧封遼西王弘聞之使别將封羽率衆圍崇於遼西
太興三年春正月乙卯世祖遣撫軍大將軍永昌王健
督諸軍救遼西二月崇母弟朗入朝於魏夏六月世祖
遣撫軍大將軍永昌王健左僕射安原督諸軍擊和龍
征南將軍樓勃别將五千騎圍凡城凡城守將封羽以
城迎降世祖徙其民三千餘戸於陰密秋八月崇上表
於魏請求說降其父世祖不許
太興四年春正月戊戌弘遣給事黃門侍郎伊臣請和
於魏世祖不許三月辛巳弘遣尚書高顒上表稱藩請
罪於魏乞以季女充奉掖庭世祖許之乃徵太子王仁
入朝弘送使者于什門還魏什門在燕二十一年不屈
節世祖下詔褒稱曰什門奉使和龍狂豎肆虐勇志壯
厲不為屈節雖昔蘇武何以加之夏六月弘不遣太子
王仁質魏散騎常侍劉滋(一作訓)諫曰昔劉禪有重山之
險孫皓有長江之阻皆為晉擒何則強弱之勢異也今
我弱於吳蜀而魏強於晉氏雖結婚通和而未遣侍子
不從其欲魏若大舉將有危亡之禍願亟遣太子以恭
大國之命然後修政事撫百姓收離散賑饑窮勸農桑
省賦役庶大業危而更安社稷可以永保弘大怒殺之
辛亥世祖遣撫軍大將軍永昌王健與征西大將軍司
空汝陰公長孫道生侍中安西將軍建興公古弼等督
諸軍來伐弘嬰城固守健等收其禾稼徙民數千戸於
雲中
太興五年春正月弘數為魏所攻遣使詣建康稱藩奉
貢於宋癸酉宋封弘為燕王江南謂之黃龍國三月癸
亥弘遣大將軍湯(一作渴)燭入貢於魏辭以太子王仁有
疾故未之遣夏四月弘遣右衞將軍孫德乞師於建康
六月戊申世祖遣驍騎大將軍樂平王丕鎮東大將軍
徒河屈垣等率騎四萬來伐秋七月己卯樂平王丕等
至和龍弘以牛酒犒軍獻甲三千屈垣責其不送侍子
掠男女六千餘口冬十二月魏復率衆來伐弘日就蹙
削上下危懼太常楊㟭勸弘請罪乞降速送太子入侍
弘曰吾未忍為此且姑置之若事急則東依高麗以圖
後舉㟭曰魏舉天下之衆擊一隅之地以臣愚見勢如
土崩理無不克且高麗夷狄難以信期始雖相親終恐
為變若不早裁悔將無及弘不聽密遣尚書陽伊求迎
於高麗
太興六年春二月戊子弘遣使入貢於魏請送侍子世
祖不許將舉兵討之壬辰遣使者十餘輩詣東方高麗
等諸國告諭之三月弘所居端門無故自崩辛未世祖
遣侍中安西將軍建興公古弼征南將軍東平公娥清
(一作鵝青)率精騎一萬攻白狼城平州刺史元嬰率遼西諸
軍會之夏四月古弼等克白狼城弘迫急復遣使求迎
於高麗高麗王璉遣大將葛居盧(一作葛蔓盧)孟光等率衆
數萬隨陽伊至和龍來迎高麗屯於臨川弘欲東奔民
多難之弘大臣單于右輔古泥及尚書令郭生因民心
之憚遷開城門納魏兵魏兵疑古泥譎詐不敢入城生
遂勒兵攻弘弘引高麗兵入自東門與生戰於闕下生
中流矢死葛居盧孟光既入和龍城命軍士脫其弊褐
取燕武庫精仗以給之城内皆高麗軍大肆摽掠五月
乙卯弘率和龍見戶東徙焚燒宫殿火一旬不滅令婦
人披甲居中陽伊等勒精兵居外葛居盧孟光率騎殿
後方軌而進前後八十餘里古弼部將高苟子率騎欲
追擊弘弼因酒醉拔刃止之故弘得逃去魏之將士皆
怨弼不擊世祖聞之怒檻車徵弼及娥清至平城皆黜
為門卒戊午世祖遣散騎常侍封撥使高麗諭令送弘
秋九月高麗不送弘於魏遣使奉表稱藩乞與馮弘俱
奉王化世祖以高麗故違詔旨議擊之初弘至遼東高
麗王遣使勞之曰龍城王馮君爰適野次士馬勞乎弘
慙怒稱制答讓之高麗王乃處之於平郭尋徙北豐弘
素侮高麗政刑賞罰猶如其國高麗王奪其侍人取其
太子王仁為質弘忿怒之遣使上表求迎於建康詔遣
使者王白駒等迎之并令高麗資遣高麗王不欲弘南
來遣别將孫潄高仇等殺弘於北豐子孫同時死者十
餘人偽諡弘曰昭成皇帝自馮䟦太平元年歲在己酉
至弘滅亡之歲歲在丙子凡二十八年
十六國春秋卷九十九
