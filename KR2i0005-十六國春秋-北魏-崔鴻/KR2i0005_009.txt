十六國春秋卷九
前趙錄九
王彌
王彌字子固東萊人也家世二千石祖頎魏玄莵太守
武帝時至汝南太守彌有才幹博涉書記勇略善騎射
膂力過人青州人謂之飛豹然少遊俠京師處士陳留
董養見而謂之曰君豺聲豹視好亂樂禍若天下有事
不作士大夫矣與劉淵友善後從洛陽東歸淵餞於九
曲之濱泣謂彌曰王渾李熹以鄉曲見知每相稱達讒
間因之而進深非吾願適足為吾患耳吾本無宦情惟
足下明之恐死洛陽永與子别因慷慨歔欷縱酒長嘯
聲調亮然坐者皆為之流涕惠帝末年妖賊劉伯根起
兵於東萊之惤縣彌率家童從之伯根以彌為長史伯
根死彌聚徒海渚為苟純所敗亡入長廣山遂為羣賊
彌多算計凡有所掠豫策成敗後引兵入寇青徐二州
自稱征東大將軍攻殺二千石晉太傅司馬越以公車
徵東萊麴羡為本郡太守討彌彌擊殺之兗州刺史苟
晞帥兵逆擊彌彌遂大敗遣使降淵淵拜彌鎮東大將
軍青徐二州牧都督緣海諸軍事彌收集亡散衆復大
振晞與之連戰不克彌進攻太山魯國譙梁陳郡汝南
潁川襄城諸郡遂入許昌開府庫取器杖分遣諸將攻
掠青徐兗豫四州所過陷没郡縣多殺守令有衆數萬
朝廷不能制會天下大亂進逼洛陽太傅越遣司馬王
斌帥甲士五千人來衛京師凉州牧張軌亦遣督護北
宫純來援彌入自轘轅敗官軍於伊北京師大震宫城
門晝閉彌至洛陽屯於津陽晉以司徒王衍都督征討
諸軍事衍與王斌等出戰北宫純募勇士百餘人突陳
彌兵大敗遂燒建春門而東衍遣左衛將軍王秉追之
戰於七里澗又敗之遂走渡河與其黨劉靈王桑等自
軹關如平陽歸淵淵聞而大悅遣侍中兼御史大夫郊
迎致書於彌曰以將軍有不世之功超時之德故有此
迎耳遲望將軍之至孤今親行將軍之館輒拂席洗爵
敬待將軍彌至見淵勸稱尊號淵謂彌曰孤本謂將軍
如竇周等耳今真吾孔明仲達也烈祖有云吾之有將
軍如魚之有水也署為司隷校尉加侍中特進靈為安
北將軍桑為散騎常侍彌固辭使隨劉曜寇河南又與
石勒攻臨漳永嘉初寇上黨圍壺關東海王司馬越遣
淮南内史王曠安豐太守衛乾等討之與彌戰於高都
長平間大敗之死者十六七淵拜彌侍中都督青徐兗
豫荆揚六州諸軍事征東大將軍青州牧封東萊公遂
與劉曜石勒等攻魏郡汲郡頓丘陷五十餘壁皆調為
軍士又與勒攻鄴晉安北將軍和郁棄城而走懷帝遣
北中郎將豫州刺史裴憲屯白馬討彌車騎將軍王堪
屯東燕討勒平北將軍曹武屯太陽討淵虎步將軍彭
默為劉聰所敗見害衆軍皆退聰渡黃河帝遣司隷校
尉劉暾將軍宋抽等拒之皆不能抗彌聰以萬騎至京
城焚二學宫東海王越拒戰於西明門彌等敗走歸於
平陽復以二千騎南出轘轅攻寇襄城諸郡縣東海王
越遣薄盛等率兵追擊之彌師敗績還戍平陽遣左長
史曹嶷為鎮東將軍給兵五千東徇青州且多齎金寳
還鄉里招誘亡命并迎其室淵許之嶷自大梁引兵而
東所至皆下遂克東平進攻琅邪會淵死聰即位彌與
劉曜等率衆四萬長驅入洛川復出轘轅掠梁陳汝潁
間進屯陽翟遣弟璋與石勒共寇徐兗因破越軍復與
曜寇襄城進逼京邑縱兵大掠曜禁之不從乃斬其牙
門王延以徇彌怒與曜阻兵相攻死者千餘人彌長史
張嵩勸小下之於是詣曜謝罪結分如初既而彌說曜
曰洛陽天下之中山河四塞城池宫室不假修營宜勸
主上自平陽徙都之曜以天下未定洛陽四面受敵不
可固守不從彌策焚燒而去彌怒罵曰屠各子豈有帝
王之意乎汝奈天下何引衆東屯項城曜初以彌不待
已至先入洛陽怨之至是嫌隙遂搆洛川之戰百官殱
滅殆盡惟司隷校尉劉暾以鄉里宿望得免於難因說
彌曰今羣雄競起九州幅裂有不世之功者宇内不容
將軍自興兵以來何攻不克何戰不勝而復與始安王
相失宜思文種之禍以范蠡為師且將軍可無帝王之
意東據本州徐觀事勢上可以混一天下下可以成鼎
峙之業豈失孫劉乎蒯通有言將軍宜圖之彌以為然
拜暾為大將軍封齊公初石勒惡彌驍勇外相親而内
相忌常密為之備彌破洛陽多遺勒美女寳貨以相結
納會勒擒苟晞以為左司馬彌心惡之乃以書賀勒曰
公獲苟晞而用之何其神妙使晞為公左彌為公右天
下不足定也勒愈忌欲隂圖之劉暾又勸彌使召曹嶷
藉其衆以誅勒乃為書使暾詣青州召嶷引兵會已且
詐要勒共向青州暾至東阿為勒遊騎所獲見彌與嶷
書大怒乃潛殺暾會彌將徐邈高梁輒帥所部兵數千
人去彌彌益衰弱勒右長史張賓勸勒乘彌小衰誘而
取之因請彌燕於已吾彌謂勒實親已不復疑也長史
張嵩切諫不聽勒伏兵襲殺之(已吾前作已營)
劉靈
劉靈陽平人也少貧賤年二十餘厠役於縣力制奔牛
走及馳馬時人雖異之莫能舉也嘗撫膺而歎曰天乎
何當亂也及公師藩起兵自稱將軍與王彌寇掠趙魏
進攻洛陽彌軍敗績乃言於靈曰晉兵尚強歸無所厝
劉元海昔為質子我與之周旋京師深有分契今稱漢
王將歸之可乎靈然之遂與彌俱降於淵淵署為平北
將軍與石勒帥衆三萬寇魏郡汲郡頓丘百姓望風降
附所在克捷遷安北大將軍冀州刺史屯廣宗晉王浚
遣别將祁弘襲擊殺之
張嵩(一作暠)
張嵩隴西人也事母至孝母死既葬廬於墓側哀感幽
顯歲餘而墓地自裂棺亦自破母遂蘇活嵩初為王彌
長史彌之與劉曜相攻也嵩切諫曰明公與國家共興
大事事業甫爾便相攻討何面目見主上乎平洛之功
誠在將軍然劉曜皇族宜小下之晉二王平吳之鑒其
則不遠願明將軍深以為慮縱將軍阻兵不還其若子
弟宗族何彌曰善微子吾不聞此過也於是詣曜謝罪
彌曰下官聞過乃是張長史之功曜謂嵩曰君為朱建
矣豈况范生乎各賜嵩黃金百斤及石勒已吾之讌嵩
固阻彌不行彌不能聽竟為勒所襲殺嵩遂歸仕於淵
劉殷
劉殷字長盛新興人也七歲喪父哀毁過禮服喪三年
未嘗見齒曾祖母王氏盛冬思芹而不言食不飽者一
旬矣殷怪而問之王氏言其故殷時年九歲乃詣澤中
慟哭曰殷罪釁深重幼丁艱罰王母在堂無旬月之養
殷為人子而所思無獲皇天后土願垂哀愍聲不絶者
半日於是忽若有人云止止聲殷收淚視地見有芹生
焉因得斛餘而歸食而不減及至芹生乃盡又嘗夜夢
人謂之曰西籬下有粟寤而掘之得十五鍾銘曰七年
粟百石以賜孝子劉殷自是食之七年方盡郡命主簿
州辟從事皆以供養無人辭不赴命司空齊王司馬攸
辟為掾征南將軍羊祜召參軍事皆以疾辭同郡張宣
子識達之士也勸殷就徵殷曰當今二公有晉之棟楹
也吾方希達如榱椽耳不憑之豈能立乎吾今王母在
堂既應他命無容不竭臣禮便不得就養子輿所以辭
齊大夫也良以色養無主故耳宣子曰如子所言豈庸
人所識哉而今而後吾子當為吾師矣遂以女妻之宣
子者荆州豪族家富於財其妻怒之曰我女年始十四
姿識如此何慮不得為公侯妃而遽以妻劉殷乎宣子
曰非爾所及也戒其女曰劉殷至孝冥感學識超世此
人終當遠達為世名公汝其謹事之張氏性亦婉順事
王母以孝聞奉殷如君父焉既而曾祖母死殷夫婦毁
瘠幾至滅性時柩殯在室而西隣失火風飈甚盛夫婦
叩殯號哭火越燒東家後有二白鳩巢其樹庭自是名
譽益著及為聰相不犯顔忤旨然因事進規補益甚多
聰每與羣臣議論政事殷無所是非羣臣出殷獨留後
為聰暢敷條理商確事宜聰未嘗不從之有子七人五
子各授一經一子授太史公一子授漢書一門之内七
業俱興北州之學殷門為盛嘗戒其子孫曰事君之法
當務幾諫凡人尚不可面斥其過而况萬乘乎夫幾諫
之功無異犯顔但不彰君之過所以為優耳(一云犯顔之禍將彰)
(君過)宜上思周召咨商之義下念鮑勛觸鱗之誅官至侍
中太保錄尚書事賜劍履上殿入朝不趨乘輿入殿然
殷在公卿間常恂恂有卑讓之色故能處驕暴之國保
其富貴不失令名以夀考終殷以聰嘉平二年卒追諡
曰大昌文獻公
王延
王延字元夀(一作延元)西河人也性至孝九歲喪母幾至滅
性每至忌月悲號三旬事後母卜氏以孝聞卜氏遇之
無道恒取補&KR1241;及敗麻頭與延貯衣其姑聞而問之延
知而不言供事彌謹延既孤貧晝則傭賃夜則讀書遂
究覽經史皆通大義卜氏嘗盛冬思生魚敕延求之延
求魚不獲卜氏杖之流血延尋汾河扣凌而哭忽有一
魚躍出冰上長五尺延取以饋母卜氏食之積日不盡
於是心悟撫如已子延事親色養夏則扇枕冬則以身
温被隆冬盛寒體無全衣而親極滋味後母終服喪居
於墓側非其蠶不衣非其耕不食屬天下亂隨淵遷於
平陽農蠶之暇訓誘宗族侃侃不倦年至六十方仕於
淵及聰嗣位拜金紫光祿大夫劉粲之立靳準作亂自
稱漢天王置百官以延耆德碩望謀之於延將以為左
光祿延弗從乃罵曰屠各逆奴何不速殺我以吾左目
置西陽門觀相國之入也右目置建春門觀大將軍之
入也準怒殺之
陳元達
陳元達字長宏後部人也本姓高以生月妨父故改云
陳少孤貧有志操常躬耕兼誦詩書樂道行詠忻忻如
也至年四十不與人交通淵之為左賢王聞而招之元
達不荅及淵僭號人或謂之曰往劉公相屈君蔑而不
顧今稱號㡣飛君其懼乎元達笑曰是何言邪彼人姿
度卓犖有籠羅宇宙之志吾固知之久矣然往日所以
不往者以期運未至不能無事喧喧彼自有以亮吾矣
卿但識之不過二三日驛書必至其暮果徵為黃門郎
人曰君殆聖乎既至引見淵曰卿若早來豈直為郎官
而已元達曰臣惟性之有分盈分者顛臣若早叩天門
者恐大王賜處於九卿納言之間此則非臣之分臣將
何以堪之是以抑情盤桓待分而至大王無過授之謗
小臣免招寇之禍不亦可乎淵乃大悅元達在位忠謇
屢進讜言退而削草雖子弟莫得知也聰既嗣位轉為
廷尉聰將為劉氏起鷃儀樓於後庭元達鎖腰切諫聰
大怒命左右將出斬之大司徒任顗等叩頭流血請免
劉氏亦手疏切諫聰意乃解引元達而謝之每謂元達
曰卿當畏朕而反使朕畏卿邪元達叩頭謝曰臣聞師
臣者王友臣者伯臣誠愚闇無可採也幸邀陛下垂齊
桓納九九之義故使微臣得盡愚忠昔世宗遥可汲黯
之奏故能恢隆漢道桀紂誅諫幽厲弭謗是以三代之
亡也忽焉陛下以大聖應期挺不世之量能遠捐商周
覆國之弊近模孝武光漢之美則天下幸甚遷為左司
隷聰欲立左右貴嬪為左右皇后元達以三后竝立殊
非典禮極言諫之聰不納乃轉為右光祿大夫於是太
尉范隆等皆抗表遜位請讓元達聰復以為御史大夫
儀同三司元達素與太宰河間王劉易善引之為援得
盡諫諍及聞易死哭之悲慟曰人之云亡邦國殄悴吾
既不復能言安用此默默苟生乎歸而自殺時人莫不
冤之
王廣
王廣字廣之不知何許人永嘉之亂聚族避世仕淵為
西揚州刺史魯陽侯(一作并州)及聰嗣位蠻賊梅芳扇動山
夷攻圍廣城一百二十日外救不至糧食罄絶雞犬雀
鼠靡有孑遺將士泣謂廣曰將軍忠於本朝故有今難
豈有背將軍者哉城陷被禽將士相枕而死者五十人
(一作五千)蠻囚廣將詣芳廣有女容質甚麗慷慨有丈夫之
節芳見其美色納之甚有寵入經一旬女於闇室伺芳
睡引刀擊芳不中芳驚起曰何故反邪女罵曰蠻畜我
欲誅反賊何等謂我反乎吾聞父仇不同天母仇不同
地汝反逆無狀害人父母而復以無禮陵人吾所以不
死者正欲誅汝耳今死自吾分不待汝殺我但恨不得
梟汝首於通衢以塞大耻辭氣猛厲色無變容言終自
殺芳止之不可時年十五
卜珝
卜珝字子玉匈奴後部人也少好談易郭璞見而歎曰
吾所不如也然而不免兵厄珝曰吾大厄在四十一位
為卿將當受禍耳不爾者亦為猛獸所害吾亦未見子
之令終也璞曰吾禍在江南甚營之未見免兆雖然在
南猶可延期住此不過時月珝曰子勿為公吏可以免
諸璞曰吾之不能免公吏猶子之不能免卿將也珝曰
吾此雖有帝王子終不復奉二京矣琅邪可奉卿謹奉
之主晉祀者必此人也珝遂隠於龍門山淵僭號徵拜
大司農侍中固以疾辭淵曰人各有心卜珝之欲在吾
朝何異高祖四公哉可遂其高志後復徵為光祿大夫
珝謂使者曰非吾死所也及聰嗣位徵為太常時劉琨
據并州聰問何時可平珝荅曰并州陛下之分今兹克
之必矣聰戲曰勝吾勞先生一行可也珝曰臣所以行
不及裝者正為是也聰大悅署珝使持節平北將軍將
行謂其妹曰此行也死自吾分慎勿紛紜遂從鎮北將
軍靳冲攻晉陽(一作大原)不克珝卒先降冲遽收珝斬之聰
聞之大怒曰此人朕所不得加刑冲何人哉遣御史中
丞浩衍持節斬之
趙染
趙染新豐人初為晉南陽王司馬模牙門將戍蒲坂求
馮翊太守不得而怒率衆歸聰聰以為平西將軍次於
新豐東晉將索綝率兵討之染有輕敵之意長史魯徽
諫曰困獸猶鬭况於國乎染曰綝小豎豈能汚吾馬蹄
刀劍也帥精騎逆戰於城西敗績悔曰吾不用魯徽之
言以至於是乃斬徽臨刑謂染曰將軍愎諫違謀戅而
取敗乃復忌前害勝誅戮忠良以逞過忿亦何顔面瞬
息世間哉袁紹為之於前將軍繼之於後覆亡敗喪亦
當相尋所恨不得一見大司馬而死死者無知則已若
其有知下見田豐為徒當訴將軍於黃泉使將軍不得
眠牀枕而死及死叱行刑者曰令吾面東向大司馬劉
曜聞之曰蹄涔不容尺鯉染之謂也後染寇北地夢魯
徽大怒引箭射之染驚怖而寤旦將攻城中伏弩卒
范隆
范隆字玄嵩父方魏雁門太守隆方孕十五月而生四
歲亡父既又喪母哀號之聲感動行路單孤無緦功之
親疎族范廣(册府云廣史不載官)愍而養之迎歸教書為立祠堂
隆好學修謹事廣如父博通經籍無所不覽著春秋三
傳撰三禮吉凶宗紀甚有條義惠帝時天下大亂隠迹
不應州郡辟命晝耕夜讀頗習秘歷隂陽之學知并州
將有氛祲彌不復仕與上黨朱紀友善共紀遊山見一
老父於窮澗之濱老父曰二公何為在此隆等拜之仰
視不見遂與紀依於淵淵以隆為大鴻臚紀為太常竝
封公隆後累遷尚書令儀同三司曜既僭立進為太尉
卒贈太師
崔遊
崔遊字子相上黨人少好學儒術甄明恬静謙退自少
及長口未嘗言及財利魏末察孝廉除相府舍人出為
氐池長甚有惠政以病免歸泰始初武帝錄叙文帝故
府僚屬就家拜郎中不就年七十餘篤學不倦淵師事
之從受毛詩京氏易馬氏尚書既僭偽位徵為御史大
夫固辭不受卒於家時年九十三撰喪服圖行於世
韋忠
韋忠字子節平陽人少慷慨有不可奪之志好學博通
性不虛諾閉門修已不交當世每至吉凶親喪贈遺一
無所受年十二喪父哀慕毁瘠杖而能起晉司空裴秀
弔之匍匐號訴哀感旁人秀出而語曰此子長大必為
佳器歸而命子頠造焉服闋廬於墓側家貧藜藿不充
妻子不免於饑寒及頠為僕射言之於司空張華華辟
之辭疾不赴人問其故忠曰吾茨簷賤士本無宦情且
茂先華而不實裴頠慾而無厭棄典禮而附賊后若此
豈大丈夫之所宜行邪裴常有心託我恐洪濤蕩嶽餘
波見漂况可臨尾閭而窺沃焦哉太守陳楚迫為功曹
會山羌破郡楚攜子出走賊射之中三創忠冐刃伏楚
以身捍之泣曰忠願以身代君乞諸君哀之亦遭五矢
賊相謂曰義士也舍之忠於是負楚以歸仕聰為鎮西
大將軍平羌校尉討叛羌矢盡不屈節仗劍而死
董景道
董景道字文博弘農人也少而好學晝夜誦讀博通五
經尤明春秋三傳京氏易馬氏尚書韓詩皆精究大義
三禮之義專遵鄭氏著禮通論非駁諸儒演廣鄭旨永
平中知天下將亂隠於商洛山衣木葉食樹菓彈琴歌
笑以自娛毒蛇猛獸皆繞其旁是以淵及聰屢徵皆礙
而不得進景道私以此自喜至曜光初中出山廬於渭
汭曜徵為太子少傅散騎常侍復辭曰余在萬山中草
木可以庇風雨石田可以具饘粥朝家事非山野小人
所願聞也更移窮谷中人悉不見後曜置崇文祭酒復
以明經擢景道為之亦不就竟以夀終
王育
王育字伯春京兆人也少孤貧為人傭牧羊豕每過小
學必歔欷流涕暇時拾薪以顧書生抄書板截蒲以學
書日夜不止忘失羊豕其主笞之育甚有慙色將鬻已
以償之同郡許子章敏達之士也聞而嘉之代育償羊
豕給其衣食使與子同學遂博通經史身長八尺餘鬚
長三尺容貌絶異音聲動人子章以兄女妻之别為立
宅分之家産育受之無愧色然行已任性不與俗偶妻
喪弔者不過四五人皆鄉閭名士太守杜宣命為主簿
及宣左遷萬年令杜令王攸詣宣宣不出迎攸怒曰卿
往為二千石吾所敬也今吾儕耳何故不見迎欲以小
雀遇我使吾畏死鷂邪育執刀叱攸曰主辱臣死自古
而然我府君以非罪黜降如日月之蝕耳小縣令敢輕
辱我君汝謂我刀鈍邪敢如是乎前將殺之宣懼徒跣
挽育乃止由是知名司徒王渾辟為掾除南武陽令為
政清約盜賊奔竄遷并州督護成都王司馬穎鎮鄴表
育為振武將軍拜淵為北單于參丞相軍事使鳩合義
衆以赴國難育說穎曰元海今去恐不復至臣請為殿
下促之穎以為然以育為破虜將軍使追之淵遂拘育
為右光祿大夫河瑞之末遷右僕射及聰僭位歴位大
司空太保太傅卒
劉敏元
劉敏元字道光北海人也勵已修學不以險難改心永
嘉之亂自齊西奔同縣管平年七十餘隨敏元而西行
及滎陽平為盜所劫敏元已免復還謂賊曰此公孤老
餘年無幾請以身代辭旨慷慨義形於色盜遂釋之俱
免於難仕曜為中書侍郎太尉長史
杜育
杜育字子光少從濮陽人為賊其母怒笞之育曰天下
將亂且以習膽如意望封侯不如意但不使他人斫頭
育為賊衣甲三重持戟蓬轉而出
十六國春秋卷九
