增補武林舊事卷三宋周密原本
明朱廷煥補
西湖遊幸(都人遊賞補八條)
淳熙間夀皇以天下養每奉德夀三殿遊幸湖山御大
龍舟宰執從官以至大璫應奉諸司及京府彈壓等各
乘大舫無慮數百時承平日久樂與民同凡遊觀買賣
皆無所禁畫楫輕舫旁午如織至扵果蔬羹酒關撲宜
男戲具閙竿花籃畫扇綵旗糖魚粉餌時花泥嬰等謂
之湖中土宜又有珠翠冠梳銷金綵段犀鈿髹漆織藤
窑器玩具等物無不羅列如先賢堂三賢堂四聖觀等
處最盛或有以輕橈趁逐求售者歌妓舞鬟嚴粧自衒
以待招呼謂之水仙子吹彈舞拍雜劇雜扮撮弄勝花
泥丸鼓板投壺花彈蹴踘分茶弄水踏滚水撥盆雜藝
散耍謳唱息器教水族飛禽水傀儡鬻道術烟火起輪
走線流星水爆風箏不可指數總謂之趕趁人盖耳目
不暇給焉御舟四垂珠簾錦幕懸掛七寳珠翠龍船梭
子閙竿花籃等物宫姬韶部儼如神仙天香濃郁花柳
避妍小舟時有宣喚賜予如宋五嫂魚羹嘗經御賞人
所共趨遂成富媪朱静佳六言詩云柳下白頭釣叟
不知生長何年前度君王遊幸賣魚收得金錢往往修
舊京金眀池故事以安太上之心豈特事遊觀之美哉
湖上御園南有聚景真珠南屏北有集芳延祥玉壺然
多幸聚景一日御舟經斷橋橋旁有小酒肆頗雅潔中
飾素屏風書風入松一詞於上光堯駐目稱賞久之宣
問何人所作乃太學生俞國寳醉筆也其詞云一春
長費買花錢日日醉湖邊玉驄慣識湖邊路驕嘶過沽
酒樓前紅杏香中歌舞綠楊影裏鞦韆暖風十里麗人
天花壓鬢雲偏畫船載取春歸去餘情付湖水湖烟明
日重携殘酒来尋陌上花鈿上笑曰此詞甚好但末句
未免儒酸因為改定云眀日重扶殘醉則迥不同矣即
日命解褐云
淳熙六年春車駕過宫請太上太后遊聚景園至會芳
殿降輦上及皇后翠華殿降輦兩殿至瑶津少坐並乘
步輦遍遊園中再坐瑶津西軒酒三行都管劉景供進
新製泛蘭舟曲破吳興佑舞各賜銀絹上親捧玉酒船
上夀酒斟船中人物皆動太上喜至錦壁賞花牡丹千
餘叢各有牙牌金字别採好色千朵安頓花架並水晶
玻璃天青汝窑金瓶中間放沉香卓安白玉碾花商尊
高三尺徑一尺三寸獨插照殿紅十五枝隨駕官各賜
兩面翠葉滴金牡丹沉香柄金絲御書扇各一把知
閤張掄進壺中天詞云洞天深處賞嬌紅輕玉高張雲
幕國豔天香相競秀瓊苑風光如昨露洗妖妍風傳馥
郁雲雨巫山約春光濃如酒五雲臺榭樓閣聖代道治
功成一塵不動四境無鳴柝屢有豐年天助順基業增
隆山岳兩世眀君千秋萬歲永享昇平樂東皇呈瑞更
無一片花落太上喜賜金杯盤法錦數事又至翠華登
御舟入裏湖至斷橋入真珠園太上命買湖中魚鱉放
生宣喚湖中買賣人等内侍用小旗招引各有支賜時
有賣魚羹宋五嫂東京人太上念其老宣上船賜金錢
十文銀錢百文絹十疋仍令後苑供應泛索至申時御
舟稍泊花光亭至會芳少歇太上已醉上親扶上船乘
轎都人傾城瞻嘆聖孝(西湖志)
兩宫幸聚景園夜過萬松嶺索火炬三千趙從善命取
諸瓦舍妓館蘆簾實以脂油卷而繩之繫扵夹道松樹
左右照耀如同白日(西湖志)
西湖天下景朝昏晴雨四序總宜杭人亦無時不遊而
春遊特盛承平時頭船如大綠間綠十樣錦百花寶勝
眀玉之類何翅百餘其次不計數皆華麗雅靚誇竒競
好都人凡締姻賽社會親送葬經會獻神仕宦恩賞之
經營禁省臺府之囑託貴璫要地大賈豪民買笑千金
呼盧百萬以至癡騃子密約幽期無不在焉日糜金錢
靡有紀極杭諺有銷金鍋兒之號此語不為過也
蘇子瞻守杭州春時每遇休暇必約客湖上早食於山
水佳處飯畢每客一舟令隊長一人各領數妓任其所
適晡後鳴鑼集之復會望湖樓或竹閣極歡而罷至一
二鼓夜市猶未散列燭以歸城中士女夾道雲集觀之
故其詩云遊舫巳粧吳榜穏舞衫初試越羅新又云映山
黃帽螭頭舫夾道青烟雀尾爐誠熙世樂事也(西湖志餘)
都城自過收燈貴遊巨室皆爭先出郊謂之探春至禁
烟為最盛龍舟十餘綵旗疊鼓旁午曼衍粲如織錦内
有曾經宣喚者則錦衣花帽以自别扵衆京尹為立賞
格競渡爭標内璫貴客賞犒無算都人士女兩堤駢集
幾於無置足地水面畫楫櫛比如魚鱗亦無行舟之路
歌讙簫鼓之聲振動遠近其盛可以想見若遊之次第
則先南而後北至午則盡入西泠橋裏湖其外幾無一
舸矣弁陽老人有詞云看畫船盡入西泠閒却半湖春
色蓋紀實也既而小泊斷橋千舫駢聚歌管喧奏粉黛
羅列最為繁盛橋上少年郎競縱紙鳶以相勾牽剪截
以線絶者為負此雖小伎亦有專門爆仗起輪走線之
戲多設於此至花影暗而月華生始漸散去綘紗籠燭
車馬爭門日以為常張武子詩云帖帖平湖印晚天
踏歌遊賞錦相牽都城半掩人爭路猶有胡琴落後船
最能狀此景茂陵在御略無遊幸之事離宫别館不復
增修黃洪詩云龍舟大半没西湖此是先皇節儉圖
三十六年安靜裏櫂歌一曲在康衢理宗時亦嘗製一
舟悉用香楠木搶金為之亦極華侈然終於不用至景
定間周漢國公主得旨偕駙馬都尉楊鎮汎湖一時文
物亦盛髣髴承平之舊傾城縦觀都人為之罷市然是
時先朝龍舫久已沉没小舟號小烏龍者以賜楊郡王
故尚在其舟平底有柁製度簡朴或傳此舟每出必有
風雨余嘗屢乘初無此異也
周文璞趙師秀數詩人春日薄遊湖山極飲西湖林橋
酒壚皆大醉熟睡忽有髽髻道人過睨之哂曰詩仙醉
耶顧酒家善看客我當代償酒錢索水小盂以瓢中藥
少投之入口略𠻳噀之地上皆精銀也時遊人方盛皆
環視駭歎忽失道人所在薄暮諸公始醒酒家具道所
以皆悵然自失其家持銀往市得錢止可酬所直了無
贏餘明日喧傳都下酒家圖其事於壁目為遇仙酒肆
好事者競趨之遂為湖上旗亭之甲(癸辛雜識)
林外字豈鹿泉南人瀟爽不羈在上庠暇日獨遊西湖
幽寂處得小旗亭飲焉外美丰姿角巾羽氅飄飄然神
仙中人豫市虎皮錢篋數枚藏腰間每出其一命酒家
保傾倒使視其數償酒直即藏云酒且盡復出之一篋
傾倒如初逮暮飲幾斗餘不醉而篋中錢若循環無窮
者肆人皆驚異將去索筆題壁間曰藥爐丹竈舊生
涯白雲深處是吾家江城戀酒不歸去老却碧桃無限
花明日都下盛傳某家酒肆有神仙至云(癸辛雜識)
西湖巨麗唐初未聞自相里君韓僕射輩繼作五亭而
靈竺之勝始顯白樂天搜竒索隠江山風月咸屬品題
而佳境彌章蘇子瞻昭曠玄襟追蹤遐躅南渡後英俊
叢集昕夕流連而西湖底藴表襮殆盡雖其時法禁舒
假長民者得以適性徜徉而府庫充盈羡餘可舉閭閻
康裕募化有資故寺觀日益且高僧真士又得與達官
長者倡和逍遥故妝點湖山愈加繁媚今法禁嚴眀動
有掣肘為吏兹土者上畏督察下惕誹議汨沒簿書修
職救愆猶慮不給尚敢盤桓山水之間哉至於道院禪
林日就崩廢緇黃之流服役追呼與氓隸等即有募化
無過升斗蓋盛極而衰亦循環之理也(西湖志)
宋時湖船大者一千料約長十餘丈容四五十人小者
二三百料長四五丈容三二十人賈似道車船不煩篙
櫓但用關輪脚踏而行其速如飛他若大綠間綠十樣
錦勝金羈等船皆民間物也今時湖船比宋差小而檻
牖敞豁便扵倚眺如水月樓烟水浮居湖山浪跡尤勝
童巨卿以子漢臣貴封御史行樂湖山手搆一室棟宇
略具護以箔幕小可卷舒出則携之或柳堤花塢當心
處席地布屋吟酌其中題曰雲水行亭編巨竹為桴放
湖中隨波流止渺然蓮葉也月眀風清墜露淅淅吹洞
簫蘆葦間山鳴谷應聞者冷然有出塵之想題曰煙波
釣筏一時風致良可尚也(西湖志)
湖山佳麗及遊覽之盛張文東西湖行已見其槩詩云
僑居武林城慣識西湖景佳麗冠東南清標勝松潁兩
山環遶翠屏開百雉縈紆錦帶迴對列雙峯類巫峡孤
生一嶼像蓬萊鳳凰古號龍飛地眀聖繇來顯靈異水
浸平堤十二橋雲鎻南朝四百寺珠宫迢遞碧霞鮮寶
塔崢嶸日月懸幽境行行足巖石深郊處處蓄林泉時
當上巳春之暮都人士女紛無數畫船輕載綠萍風絲
騎遍尋芳草路夏首香蓮豔碧池秋高眀月漾金陂三
冬霽雪偏堪賞四時晴雨總相宜憶昔宋皇南渡日紫
盖黃麾曾駐蹕御舟嬉水伎尤多禁園聚景名非一只
今殿闕盡銷沉秪見荆榛滿舊岑茂陵玉盌幾時出建
鄴銅臺何處尋我思先賢有遺愛白渠李井經千代逋
仙梅鶴人共傳蘇公桃柳今猶在始信繁華一旦休不
若聲名萬古流人生立功須及早何為宴遊以終老(窮)
(居集)
放春
蔣苑使有小圃不滿二畞花木匼匝亭榭竒巧春時悉
以所有書畫玩器冠花器弄之物羅列滿前戲效關撲
有珠翠冠僅大如錢者閙竿花籃之類悉皆鏤絲玉金
為之極其精妙且立標竿射垜及鞦韆梭門鬭雞蹴踘
諸戲事以娛遊客衣冠士女至者招邀杯酒往往過禁
烟乃巳盖效禁苑具體而微者也
社會(補)一(條)
二月八日為桐川張王生辰霍山行宫朝拜極盛百戲
競集如緋綠社(雜劇)齊雲社(蹴毬)遏雲社(唱賺)同文社(耍詞)角觝
社(相撲)清音社(清樂)錦標社(射弩)錦體社(花繡)英略社(使棒)雄辯社
(小說)翠錦社(行院)繪革社(影戲)淨髮社(梳剃)律華社(吟呌)雲機社(撮弄)
而七寶□馬二會為最玉山寶帶尺璧寸珠璀璨奪目
而天驥龍媒絨韉寶轡競賞神駿好竒者至剪毛為花
草人物厨行果局窮極肴核之珍有所謂意思作者悉
以通草羅(帛)雕為樓臺故事飾以珠翠極其精緻一盤
直數萬然皆浮靡無用物不過資一玩耳竒禽則紅鸚
白雀水族則銀蟹金龜高麗華山之竒松交廣海嶠之
異卉不可縷數莫非動心駭目之觀若三月三日殿司
真武會三月二十八日東嶽生辰社會之盛大率類此
不暇贅陳
三月三日俗傳為北極佑聖真君生辰佑聖觀中修崇
醮事士女拈香是日觀中有雀竿之戲樹長竿於庭高
可三丈一人攀緣而上舞蹈其顛盤旋上下有鷂子翻
身金雞獨立鍾馗抹額玉兔搗藥之類變態多方觀者
目瞪神驚汗流浃背為此技者如蝶拍鴉翻蘧蘧然自
若也男女皆戴薺花諺云三春戴薺花桃李羞繁華(西)
(湖志)
祭掃(補一條)
清眀前三日為寒食節都城人家皆插柳滿簷雖小坊
幽曲亦青青可愛大家則加棗䭅扵柳上然多取之湖
隄有詩云莫把青青都折盡眀朝更有出城人朝廷遣
臺臣中使宫人車馬朝饗諸陵原廟薦獻用麥糕稠餳
人家上塜者多用棗䭅薑豉南北兩山之間車馬紛然
野祭者尤多如大昭慶九曲等處婦人淚裝素衣提携
兒女酒壺肴疊村店山家分餕遊息至暮則花柳土宜
隨車而歸若玉津聚景御園包家山之桃關東青門之
菜市東西馬塍尼菴道院尋芳討勝極意縱遊隨處各
有買賣趕趁等人野果山花别有幽趣盖輦下驕民無
日不在春風歌舞中而遊手末伎為尤盛也
從冬至數至一百五日即其節也是日傾城上塜兩山
間車馬闐集酒尊食罍或張幕藉草並舫隨波日暮忘
返蘇堤一帶桃柳隂濃紅翠間錯走索驃騎飛錢抛鈸
踢木撒沙吞刀吐火躍圈觔斗舞盤及諸色禽蟲之戲
紛然叢集外方優妓歌吹覓錢者接踵承應又有綵粧
傀儡蓮船戰馬餳笙鼗鼓𤨏碎戲具誘悦童曹者在在
成市是夜人家貼清明嫁九娘一去不還鄉之句扵楹
壁間謂夏月無青蟲撲燈之擾僧道採揚桐葉染飯謂
之青精飯以饋施主(西湖志)
浴佛
四月八為佛誕日諸寺院各有浴佛會僧尼輩競以小
盆貯銅像浸以糖水覆以花棚鐃鈸交迎遍往邸第富
室以小杓澆灌以求施利是日西湖作放生會舟楫盛
多略如春時小舟競賣龜魚螺蚌放生高峯和尚偈
云呱聲未絶便稱尊攪得三千海嶽昏惡水一年澆一
度知他雪屈是酬恩
迎新
戶部點檢所十三酒庫例於四月初開煮九月初開清
先是提領所呈樣品嘗然後迎引至諸所隸官府而散
每庫各用疋布書庫名高品以長竿懸之謂之布牌以
木牀鐵擎為仙佛鬼神之類駕空飛動謂之臺閣雜劇
百戲諸藝外又為漁父習閑竹馬出獵八仙故事妓家
女使褁頭花巾為酒家保有花褁五熟盤架放生籠養
等各庫爭為新好庫妓琤琤者皆珠翠盛飾銷金紅背
乘繡韉寶勒駿騎各有皂衣黃號私身數對訶𨗳於前
羅扇衣笈浮浪間客隨逐於後少年狎客往往簇飣持
杯爭勸馬首金錢綵段霑及輿臺所經之地高樓邃閣
繡幕如雲累足駢肩真所謂萬人海也
端午(補一條)
先期學士院供帖子如春日禁中排當例用朔日謂之
端一或傳舊京亦然插食盤架設天師艾虎意思山子
數十座五色蒲絲百草霜以大合三層飾以珠翠葵榴
艾花蜈蚣蛇蝎蜥蜴等謂之毒蟲及作糖霜韻果糖蜜
巧粽極其精巧又以大金瓶數十遍插葵榴梔子花環
繞殿閣及分賜后妃諸閣大璫近侍翠葉五色葵榴金
絲翠扇真珠百索釵符經筒香囊軟香龍涎佩帶及紫
練白葛紅蕉之類大臣貴邸均被細葛香羅蒲絲艾朵
彩團巧粽之賜而外邸節物大率效尤焉巧粽之品不
一至結為樓臺舫輅又以青羅作赤口白舌帖子與艾
人並懸門楣以為禳禬道宫法院多送佩帶符篆而市
人門首各設大盆雜植艾蒲葵花上掛五色紙錢排飣
果粽雖貧者亦然湖中是日遊舫亦盛盖迤邐炎暑晏
遊漸稀故也俗以此日為馬本命凡御廐邸第上乘悉
用五綵為鬃尾之飾竒韉寶轡充滿道途亦可觀玩也
西湖競渡自二月八日為始端午尤盛是日畫舫齊開
遊人如蟻龍舟六隻俱裝十太尉七聖二郎神雜劇飾
以綵旗錦傘花籃閙竿鼓吹之類帥守往一清堂彈壓
立標竿於湖中挂錦綵銀碗官楮以賞捷者有一小節
級披黃衫青帽插孔雀尾乘小舟横節仗聲喏取指揮
次以舟回朝龍舟以綵旗招之諸舟鳴鑼鼓分兩翼遠
近排列成行再以綵旗引之諸舟競發先至標所者取
賞聲喏而退其餘犒錢而已吳子和賦喜遷鶯云梅
霖初歇正綘色海榴爭開佳節角黍包金香蒲切玉是
處玳筵羅列鬭巧盡輸年少玉腕綵絲雙結艤畫舫見
龍舟兩兩波心齊發竒絶難畫處激起浪花翻作湖間
雪畫鼓轟雷紅旗掣電奪罷錦標方徹望中水天日暮
猶自珠簾高揭棹歸晚載荷香十里一鈎新月(西湖志)
禁中納凉
禁中避暑多御復古選德等殿及翠寒堂長松修竹濃
翠蔽日層巒竒岫靜窈縈深寒瀑飛空下注大池可十
畝池中紅白菡蓞萬柄盖園丁以瓦盎别種分列水底
時易新者美觀又置茉莉素馨建蘭麝香藤朱槿玉桂
紅蕉闍婆薝蔔等南花數百盆於廣庭鼓以風輪清芬
滿殿御笐兩旁各設金盆數十架積雪如山紗厨後先
皆懸掛伽蘭木真蠟龍涎等香珠百餘蔗漿金盌珍果
玉壺初不知人間有塵暑也聞洪景盧學士嘗賜對於
翠寒堂當三伏中體粟戰慄不可久立上問故笑遣中
貴人以北綾半臂賜之則境界可想見矣
都人避暑
六月六日顯應觀崔府君誕辰自東都時廟食已盛是
日都人士女駢集炷香已而登舟汎湖為避暑之遊時
物則新荔枝軍庭李二果産閩奉化項里之楊梅聚景
園之秀蓮新藕蜜筒甜瓜椒核枇杷紫菱碧芡來禽金
桃蜜漬昌元梅木瓜豆兒水荔枝膏金橘水糰麻飲芥
辣白醪凉水冰雪爽口之物關撲香囊畫扇涎花珠佩
而茉莉為最盛初出之時其價甚穹婦人簇帶多至七
插所直數十劵不過供一餉之娛盖入夏則遊船不復
入裏湖多占蒲深柳密寬凉之地披襟釣水月上始還
好事者則敞大舫設蘄簟高枕取凉櫛髮快浴惟取適
意或留宿湖心竟夕而歸
乞巧
立秋日都人戴楸葉飲秋水赤小豆七夕節物多尚果
食茜雞及泥孩兒號摩㬋羅有極精巧飾以金珠者其
直不貲併以蠟印鳬雁水禽之類浮水上婦女夜對月
穿鍼餖飣杯盤飲酒為樂謂之乞巧以小蜘蛛貯合内
候結網疎密爲得巧之多少小兒女多衣荷葉半臂手
持荷葉效顰摩㬋羅
七夕前修内司例進摩㬋羅十卓每卓三十枚大者高
三尺或用象牙雕鏤或用龍涎拂手香製造悉用鏤金
珠翠衣帽金錢釵鋜佩環真珠頭鬚及手中所執戲具
皆七寶為之各護以五色鏤金紗厨制閫貴臣及京府
等處至有鑄金為貢者宫姬市娃冠花衣領皆以乞巧
時物為飾
中元(補一條)
七月十五日道家謂之中元節各有齋醮等會僧寺則
於此日作盂蘭盆齋人家亦以此日祀先例用新米新
醬冥衣時果綵段麫棋茹素者幾十八九屠門為之罷
市
中元節俗傳地官赦罪之辰人家多持齋誦經薦奠祖
考攝孤判斛屠門罷市僧家建盂蘭盆會放燈西湖及
塔上河中謂之照冥官府亦祭郡厲邑厲壇張伯雨
西湖放燈詩云共泛蘭舟燈火閙不知風露濕青冥如
今池底休鋪錦此夕槎頭直掛星爛若金蓮分夜炬空
於雲母隔秋屏却憐牛渚清狂甚苦欲燃犀走百靈
劉邦彦詩云金蓮萬朵漾中流疑是潘妃夜出遊光射
魚龍離窟宅影摇鴻鳥亂汀洲凌波未必通銀浦趁月
偏憐近綵舟忽憶少年清泛處滿身風露獨凭樓(西湖志)
中秋
禁中是夕有賞月延桂排當如倚桂閣秋暉堂碧岑皆
臨時取旨夜深天樂直徹人間御街如絨線蜜煎香鋪
皆鋪設貨物誇多競好謂之歇眼燈燭華燦竟夕乃止
此夕浙江放一點紅羊皮小水燈數十萬盞浮滿水面
爛如繁星或謂此乃江神所喜非徒事觀美也
觀潮(補八條)
浙江之潮天下之偉觀也自既望以至十八日為最盛
方其遠出海門僅如銀線既而漸近則玉城雪嶺際天
而来大聲如雷霆震撼激射吞天沃日勢極雄豪楊誠
齋詩云海闊銀為郭江横玉繫腰者是也每歲京尹出
浙江亭教閱水軍艨艟數百分列兩岸既而盡奔騰分
合五陣之勢并有乘騎弄旗標搶舞刀於水面者如履
平地倏爾黃烟四起人物略不相覩水爆轟震聲如崩
山烟消波靜則一舸無迹僅有敵舟為火所焚隨波而
逝吳兒善泅者數百皆被髮文身手持十幅大綵旗爭
先鼓勇泝迎而上出没於鯨波萬仞中騰身百變而旗
尾略不霑濕以此誇能而豪民貴宦爭賞銀綵江干上
下十餘里間珠翠羅綺溢目車馬塞途飲食百物皆倍
扵常時而僦賃看幕雖席地不容間也禁中例觀潮於
天開圖畫高臺下瞰如在指掌都民遥瞻黃繖雉扇於
九霄之上真若簫臺蓬島也
淳熙十年八月十八日駕詣德夀宫迎上皇觀潮先期
浙江亭&KR0946;縛蓆屋五十間用綵纈幕帟上皇至賜從官
酒食並免侍班聽從便觀看先是澉浦金山都綂司水
軍五千人抵下江至是又命殿司新剌防江水軍臨安
府水軍並行閱試軍船擺開西興龍山兩岸近千隻管
軍官於江面分布五陣乘騎弄旗標舞刀如履平地點
放五色烟炮滿江烟收炮息諸般皆不見自龍山以下
貴邸豪民綵幕綿亘二十餘里幾無行路西興一帶亦
縛幕次綵繡照江如鋪錦市井弄水者憎兒留住等凡
百餘人皆手持十幅綵旗踏浪爭雄直至海門迎潮又
有踏滚木水傀儡水百戲撮弄各呈伎藝上皇喜曰錢
唐形勝天下所無上起奏曰江潮亦天下所獨宣諭侍
官各賦酹江月一曲以吳琚為第一其詞云玉虹遥
挂望青山隐隐如一抹忽覺天風吹海立好似春霆初
發白馬凌空瓊鼇駕水日夜朝天闕飛龍舞鳳鬱葱環
拱吳越此景天下應無東南形勝偉觀真竒絶好是吳
兒飛綵幟蹵起一江秋雪黃屋天臨水犀雲擁看擊中
流楫晚來波靜海門飛上眀月兩宫賞賜無限至月上
始還(西湖志)
江在郡城東南登西湖諸山則大略可瞰其源發自徽
州曲折而東以入於海故名浙江亦曰浙河其潮晝夜
再上諸家立說不同宋時郡志載姚寬西溪叢語及徐
叔眀高麗錄二篇大抵皆云潮隨日而應月依隂而附
陽元時褧伯宣作浙江潮候圖說文多不載(西湖志)
白樂天看潮詩早潮纔落晚潮來一月周流六十回不
獨光隂朝復暮杭州老去被潮催羅隠江潮詩怒聲
洶洶勢悠悠羅刹江邊地欲浮謾道往来存大信也知
翻覆向平流任抛巨浸疑無地猛過西陵只有頭至竟
朝昏誰主宰好騎赤鯉問陽侯蘇子瞻中秋看潮五
絶定知玉兔十分圓已作霜風九月寒寄語重門休上
鑰夜潮留向月中看萬人鼓譟懾吳儂猶似浮江老阿
童欲識潮頭高幾許越山渾在浪花中江邊身世兩悠
悠久與滄波共白頭造物亦知人易老故教江水向西
流吳兒生長狎濤淵冒利輕生不自憐東海若知明主
意應教波浪變桑田江神河伯兩醯雞海若東來氣吐
霓安得夫差水犀手三千強弩射潮低(西湖志)
張文東江上四時歌碧水金沙麗遠天青堤翠柳染芳
烟浪泛桃花如濯錦波開萍葉類投錢赤日丹江雲氣
流蘭橈桂楫遡中洲捐珮已臨江女浦采蓮還並越人
舟秋月輸光委玉波秋江騰影接銀河斗間海客年年
至天漢僊槎歲歲過穹海玄雲晝亦昏黃風白雪遍江
村山隂豪客堪乘興南汝高人獨閉門
瀕江人好踏浪翻波名曰弄潮宋治平中郡守蔡襄作
戒弄潮文斗牛之分吳越之中惟江濤之最雄乘秋風
而益怒乃其俗習於此觀遊厥有善泅之徒競作弄潮
之戲以父母所生之遺體投魚龍不測之深淵自為矜
夸時或沉溺精魄永淪於泉下妻孥望哭於水濱生也
有涯盍終於天命死而不弔重棄於人倫推予不忍之
心伸爾無窮之戒所有今年觀潮並依常例其軍人百
姓輙敢弄潮必行科罰(西湖志)
錢唐江錢氏時為石隄隄外又植大材十餘行名曰滉
柱盖以折水之勢不與水争力故隄得無患也寳元康
定間人有獻議取滉柱者謂可得良材數十萬杭帥然
之木出皆不可用而隄為濤激寖就摧决矣後人不知前
人之用心輕變其制其患有如此者吁可戒哉(杭州府志)
浙江一名錢唐一名羅刹所謂羅刹者江心有石即秦
望山脚横截波濤中商旅船到此多值風濤傾覆遂呼
云事見吳越僧贊寧傳載中(郎瑛七修類稿)
至正壬辰癸巳間浙江潮不波其時彭和尚以妖術為
亂陷饒信杭徽等州未幾尅復又為張九四所據浙西
不復再為元有昔宋末海潮不波而宋亡元末海潮不
波而元亡亦天數之一終也盖杭州是閙潮不閙是其
變(葉子竒草木子)
重九(補一條)
禁中例於八日作重九排當於慶瑞殿分列黃菊燦然
眩眼點菊燈略如元夕内人樂部亦有隨花賞如前賞
花例盖賞燈之宴權輿於此自是日盛矣或於清燕殿
綴金亭賞橙橘遇郊祀歲則罷宴
都人是月飲新酒汎萸簪菊各以菊糕為饋以糖肉秫
麫雜糅為之上縷肉絲鴨餅綴以榴顆標以綵旗又作
蠻王獅子於上及糜栗為屑合以蜂蜜印花脱餅以為
果餌又以蘇子微漬梅滷雜和蔗霜梨橙玉榴小顆名
曰春蘭秋菊雨後新凉則已有炒銀杏梧桐子吟呌於
市矣
霜降日帥府致祭旗纛神因而張列軍器以金鼓𨗳之
遶街迎賽謂之揚兵旗幟刀戟弓矢斧鉞盔甲種種精
明有飈騎數十飛轡往来逞弄解數如雙燕綽水二鬼
爭環隔肚穿鍼枯松倒掛魁星踢斗夜乂探海八蠻進
寶四女呈妖六臂哪吒二僊傳道圯橋進履玉女穿梭
擔水救火踏梯望月之屬窮態極變難以殫名騰躍上
下不離鞍鐙間猶猿猱之寄木也(西湖志)
開爐(補二條)
是日御前供進夾羅御服臣僚服錦襖子夾公服授衣
之意也自此御爐日設火至眀年二月朔止皇后殿開
爐節排當是月遣使朝陵如寒食儀都人亦出郊拜墓
用綿毬楮衣之類
十月朔日人家祭奠祖考或舉掃松澆墓之禮十五日
為下元節俗傳水官解厄辰亦有持齋誦經者
立冬日以各色香草及菊花金銀花煎湯沐浴謂之掃
芥(西湖志)
冬至(補一條)
朝廷大朝會慶賀排當並如元正儀而都人最重一陽
賀冬車馬皆華整鮮好五鼓已填擁雜遝於九街婦人
小兒服飾華炫往來如雲嶽祠城隍諸廟炷香者尤盛
三日内店肆皆罷市垂簾飲博謂之做節享先則以餛
飩有冬餛飩年&KR3806;飥之諺貴家求竒一器凡十餘色謂
之百味餛飩
冬至謂之亞歲官府民間各相慶賀一如元日儀吳中
最盛故有肥冬瘦年之說舂粢糕以祀先祖婦女獻鞋
襪於尊長亦古人履長之義(杭州府志)
賞雪
禁中賞雪多御明遠樓(禁中稱楠木樓)後苑進大小雪獅子並
以金鈴綵縷為飾作雪花雪燈雪山滴酥為花並金盆
盛進以供賞玩并造雜煎品味如春盤餖飣羊羔兒酒
以賜併於内藏庫支撥官劵數百萬以犒諸軍令臨安
府分給貧民或皇后殿别自支犒貴家富室亦各以錢
米犒閭里之貧者
歲除(補一條)
禁中以臘月二十四為小節夜三十日為大節夜呈女
童驅儺裝六丁六甲六神之類大率如夢華所載後苑
修内司各進消夜果大合簇飣凡百餘種如蜜煎珍果
花餳箕豆以至玉杯寶器珠翠花朵犀象博戲之具銷
金斗葉諸色戲弄物無不備具皆極小巧又於其上作
玉輅高至三四尺悉以金玉等為飾護以貼金龍鳳羅
罩竒侈求勝一合之費不啻中人十家之産止以資天
顔一笑耳后妃諸閣又各進歲軸兒及珠翠百事吉利
市袋兒小樣金銀器皿并隨年金錢一百二十文旋亦
分賜親王貴邸宰臣巨璫至於爆仗有為果子人物等
類不一而殿司所進屏風外畫鍾馗捕鬼之類内藏藥
線一爇連百餘不絶簫鼓迎春雞人警唱而玉漏漸移
金門巳啟矣
除夕更深人靜或有禱竈請方抱鏡出門窺聽市人無
意之言以卜来歲休咎是日官府封印不復僉押至新
正三日始開諸行亦皆罷市往来邀飲盖杭人奢靡不
論貧富俱競市什物以慶嘉節光飾門戶塗潤婦女衣
服釵環之屬更造一新皆故都遺俗也(郡志)
歲晚節物(補一條)
臘月賜宰執親王三衙從官内侍省官并外閫前宰執
等臘藥係和劑局方造進及御藥院特旨製造銀合各
一百兩以至五十兩三十兩各有差伏日賜暑藥亦同
都下自十月以来朝天門内外競售錦裝新歷諸般大
小門神桃符鍾馗狻猊虎頭及金綵縷花春帖旛勝之
類為市甚盛八日則寺院及人家用胡桃松子乳蕈柿
栗之類作粥謂之臘八粥醫家亦多合藥劑侑以虎頭
丹八神屠蘇貯以絳囊饋遺大家謂之臘藥至於餽歲
盤合酒擔羊腔充斥道路二十四日謂之交年祀竈用
花餳米餌燒替代作糖豆粥謂之口數市井迎儺以鑼
鼓遍至人家乞求利市除夜則比屋以五色錢紙酒果
迎送六神於門至夜蕡燭籸盆紅暎霄漢爆竹鼔吹之
聲喧闐徹夜謂之聒廳小兒女終夕博戲不寐謂之守
歲又眀燈牀下謂之照虚耗及貼天行帖兒財門於楣
祀先之禮則或昏或曉各有不同如飲屠蘇百事吉膠
牙餳燒术賣懵等事率多東都遺風守歲之詞雖多極
難其選獨楊守齋一枝春最為近世所稱併書於此
竹爆驚春競喧闐夜起千門簫鼔流蘇帳暖翠鼎緩騰
香霧停杯未舉奈剛要送年新句應自賞歌字清圓未
誇上林鶯語從他歲窮日暮縱閒愁怎減劉郎風度屠
蘇辦了迤邐柳忻梅妬宫壺未曉早驕馬繡車盈路還
又把花朝自今細數
除夕先期具羊豕酒果或三牲報祀城隍百神至日致
奠祖先并懸掛影像於堂以申瞻慕及夕先炳燭炷香
於各神前焚楮幣以送舊神畢架松柴門外焚之(有齊房簷)
(者)謂之籸盆(有喪之家止焚扵堂中爐内)已而張燈熾炭合坐宴飲
謂之分歲(古有守歲之宴言為達曙飲也今至夜分而止故杭俗謂之分歲)杭俗崇尚
釋老其来已久每值相傳仙佛誕辰多往炷香設會如
正月六日南山法相寺九日城中宗陽宫玉皇殿十五
日吳山三官廟(七月十月望日同)二月十九日西山天竺寺觀
音殿三月三日城中佑聖觀二十八日古蕩東嶽廟六
月二十四日北山雷院如此類者未能悉舉(杭州府志)
增補武林舊事卷三
