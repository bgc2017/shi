增補武林舊事卷二宋周密原本
明朱廷煥補
睿藻(增)
光堯御製盤松贊墨本云天賜瑞木得自嶔岑枝蟠數
萬榦不倍尋怒騰雲勢静奏琴音凌寒鬱茂當暑隂森
封以腴壤邇以碧潯越千萬年以慰我心碑在宫中又
汪季路逵得御製祭土地文藁真蹟文云維淳熙五年
歲次戊戌十一月日太上皇帝遣(具階)張宗尹特設
牲牢旨酒珍菓香花致祭於本宫土地之神神有百職
職各不同典司草木土示是供我遊湖園乃獲竒松植
之禁苑百態千容婆娑偃盖天矯騰龍翠色凝露清音
舞風醉吟閒遣予情所鍾壅培封殖久或力窮鳥烏外
擾蟻蠧内攻神其勦絶勿使能終精邪竊據盜斧適逢
神其呵逐勿使遺蹤常令勁質坐閱隆冬堅踰五柞弱
異雙桐歴千萬年鬱鬱葱葱牲牢旨酒嗣錄汝功(周必)
(大玉堂雜記)
光堯當内修外攘之際尤以文德服遠至於宸章睿藻
日星昭垂者非一紹興二十八年將郊祀有司以太常
樂章篇序失次文義勿協請遵真宗仁宗朝故事親製
祭享樂章詔從之自郊社宗廟等共十有四章肆筆而
成睿思雅正宸文典贍所謂大哉王言也至於一時閒
適寓景而作則有漁父辭十五章又清新蕳遠備騷雅
之體其辭有曰薄晚烟林淡翠微江邊秋月已明輝
縱遠柁適天機水底閒雲片段飛青草開時己過船
錦鱗躍處浪痕圓竹葉酒柳花氊有意沙鷗伴我眠
水涵微影湛虚明小笠輕簔未易晴明鏡裏縠紋生白
鷺飛來空外聲觀此雖古騷人詞客老於江湖擅名一
時者豈能企及(廖瑩中江行雜錄)
吳郡王益憲聖太后弟也一日竹冠練衣芒鞋笻杖獨
携一童縱行三竺靈隠山中濯足冷泉盤石上遊人望
之儼如神仙邏者奏聞次日德夀以小詩召之曰趁此
一椽風月好橘香酒熟待君來令小璫持賜王遂亟往
光堯笑迎曰昨日冷泉之遊樂乎王恍然頓首謝光堯
曰朕宫中亦有此景卿欲見否盖疊石引泉象飛來香
林之勝架堂其上冷泉亭中揭一畫乃圖王野服濯足
於盤石上具御製一贊云富貴不驕戚畹稱賢掃除膏
粱放曠林泉滄浪濯足風度蕭然國之元舅人中神仙
於是盡醉而罷因舉圖賜之(西湖志)
高宗以府治為行宫題中和堂詩云六龍轉淮海萬騎
臨吳津王者本無外駕言蘇遠民瞻彼草木秀感此瘡
痍新登堂望稽山懷哉夏禹勤神功既盛大後世蒙其
仁願同越句踐焦思先吾身艱難務遵養聖賢有屈伸
高風動君子屬意種蠡臣(西湖志)
光堯雅愛湖山恐數蹕煩民鑿大池宫内引水注之疊
石為山象飛來峰有堂名冷泉孝宗賦詩云山中色秀
何佳哉一峰獨立名飛來參差翠麓儼如畫石骨蒼潤
神所開忽聞彷像來宫囿指顧已驚成列岫規模絶似
靈隠前面勢恍疑天竺後孰云人力非自然千巖萬壑
藏雲煙上有崢嶸倚空之翠壁下有潺湲潄玉之飛泉
一堂虚敞臨清沼密蔭交加森羽葆山頭草木四時春
閱盡歲寒長不老聖心仁智情優閒壺中天地非人間
蓬萊方丈渺空闊豈若坐對三神山日長雅趣超塵俗
散步逍遥快心目山光水色無盡時長將挹向杯中淥
光堯跋曰吾兒自幼岐嶷進德修業如雲升川增一日
千里吾比就寬閒之地疊石為山引湖為泉作小亭於
其旁用為娛老之具且俾吾兒萬幾之暇時来遊豫父
子杯酒相屬挹山光而聽泉流濯喧埃而發清興恍若
徜徉乎靈隠天竺之間其樂可勝紀哉吾兒乃肆筆成
章形容盡美雖吟詠之作帝王之餘事然造語用意高
出百世之上非巨儒積力可窺其粗亦有以見天縱之
多能覽之欣然老眼為之增明矣(西湖志餘)
御教(補一則)
夀皇留意武事在位凡五大閱(乾道二年四年六年淳熙四年十年)或幸
白石或幸茅灘或幸龍山一時儀文士馬戈甲旌旗之
盛雖各不同今撮其要以著於此
先一日諸軍人馬全裝執色於教場東布列軍幕宿營
至日殿前馬步諸軍先赴教場下方營并親隨軍排列
將壇之後質明三衙管軍官並全裝從駕上自祥曦殿
戎服乘馬太子親王宰執近臣並戎服乘馬以從護聖
馬軍八百騎分執鎗旗弓矢軍器前後奏隨軍番部大
樂等(詳見後御教儀衛次第)駕入教場升幄殿殿帥執撾躬奏諸
司人馬排立齊舉黃旗招諸軍向御殿梆子一鼔唱喏
一鼓呼萬歲再一鼓又呼萬歲疊鼓呼萬萬歲又一鼔
唱喏殿帥奏取聖旨鳴角發嚴上御金裝甲胄登將壇
幄殿鳴角戒嚴殿帥奏取聖旨馬步軍整隊成屯以備
教戰連三鼓馬軍上馬步軍起旗槍分東西為應敵之
勢舉白旗教方陣黃旗變圓陣皂旗變曲陣青旗變直
陣緋旗變銳陣緋心皂旗作長蛇陣緋心白旗作伏虎
陣殿帥奏取聖旨兩陣各遣勇將挑戰變八圓陣疊鼓
舉旗左馬軍戰右步軍右馬軍戰左步軍再疊鼔交旗
擊刺混戰三疊金分陣大勢馬軍四面大戰三疊金分
陣殿帥奏教陣訖取旨人馬排列當頭鳴角簇隊以俟
放教諸軍呈大刀車砲煙槍諸色武藝御前傳宣撫諭
將士射生官進獻獐鹿上更戎服賜宰臣己下對御酒
五行殿帥奏取旨謝恩如前唱喏訖駕出教場是日太
上皇於都亭驛設簾幄以觀駕至邀上入幄宣喚管軍
官賜大金碗酒於簾外都人贊歎以為盛觀時殿司旗
幟以黃馬司以緋步司以白道路隘促止用從駕軍一
萬二千四百人分為二百四十八小隊戈甲耀日旌旗
蔽天連亘二十餘里粲如錦繡都人縱觀以為前所未
有凡支犒金銀錢帛以鉅萬計悉出内庫戶部不與焉
御教儀衛次第
文物儀衛並同四孟駕出今止添入後項
彈壓前隊侍立使臣都轄
執黃龍旗使臣執繡龍旗使臣
帶弓箭汗胯豹尾使四員
帶汗胯員騎劍使臣十員
彈壓後隊侍立使臣都轄
黃羅戲珠龍旗黃繡龍旗二
豹尾使臣四員騎劍使臣十人
供進馬四疋帶甲御馬
御前全裝甲馬管押使臣幕士
内中正供馬獸醫押槽
黃繡龍傳宣旗二小龍傳宣旗十
隨逐廵視官馬院禁衛官
引馬監官二員供馬監官二員
聖駕供鞭通管二員掇梢提轄二員
日烏獨脚旗挾駕指揮四十二人
銷金龍旗二犀皮御座椅
鈐鎚刀子左匙筯刀子(右)
青氊御笠褐氊御笠
金鳳瓶絲鞵篋子
御膳篋子玉靶于闐刀
馬腦于闐刀水晶于闐刀
金洗𠻳皂白御靴
通犀于闐刀角靶于闐刀
酒鱉子(大小)白虎皮杖榼
白豹皮杖榼梳刷馬盂袋
黑漆套盤圭木套盤
銷金弓箭葫蘆虎豹皮弓袋箭葫蘆
飲水角拍板二
哨笛四番鼓二十四人
彈壓樂器使臣管押訓練官
杏黃龍旗二觱篥二
札子九大鼓十
龍笛四從駕官幸臣已下(並如常日)
臨安府彈壓官屬
隆興初孝宗銳志復古戒燕安之鴆躬御鞍馬習勞事
倣陶侃運甓意時召諸將擊鞠殿中雖風雨亦張油帟
布沙除地羣臣以宗廟之重不宜乘危交章進諫弗聽
一日上親按鞠折旋稍久馬不勝勩逸入廡間簷甚低
觸於楣挟陛驚呼失色亟奔凑馬已馳而過上手擁楣
垂立扶下神采不動顧指馬所往使逐之殿下皆稱萬
歲盖與藝祖抵城挽鬃事若合符節英武天縱固宜有
神助也(岳珂挰史)
燕射
淳熙元年九月孝宗幸玉津園講燕射禮皇太子宰執
使相侍從正任皆從輦至殿門外少駐教坊進念致語
口號作樂至麗正門繇嘉會門至玉津園賜宴酒三行
上服頭巾窄衣束帶絲鞵臨軒内侍御帶進弓箭看箭
人喝看御箭教坊樂作射垜前排立招箭班應喏皇帝
第二箭射中皇太子已下各再拜稱賀進御酒并宣勸
訖皇太子已下及臣僚射弓第四箭射中上再射第三
箭又中的傳旨不賀舍人先引皇太子當殿賜窄衣金
束帶次引射中臣僚受賜如前再進御酒奏樂用雜劇
次賜宰臣已下十兩銀碗各一隻上賦七言詩丞相曾
懷已下屬和以進上乘逍遥輦出玉津園門教坊進念
口號至祥曦殿降輦招箭班者服紫衣幞頭乂手立於
垜前御箭之來能以幞頭取勢轉𨗳入的亦絶伎也
公主下降(補一條)
南渡以来公主無及嫁者獨理宗朝周漢國公主出降
慈眀太后姪孫楊鎮禮文頗盛今摭梗槩於此
先是擇日遣天使宣召駙馬至東華門引見便殿賜玉
帶靴笏鞍馬及紅羅百疋銀器百兩衣著百疋聘財銀
一萬兩對御賜筵五盞用教坊樂俟畢謝恩訖乘塗金
御仙花鞍轡狨座馬執絲鞭張三簷傘教坊樂部五十
人前引還第謂之宣繫進財物件並照國朝會要太
常寺關報有司辦造
先一月宣宰執常服繫鞵詣後殿西廊觀看公主房奩
真珠九翬四鳳冠褕翟衣一副
真珠玉珮一副金革帶一條
玉龍冠綬玉環
北珠冠花篦環七寶冠花篦環
真珠大衣背子真珠翠領四時衣服
纍珠嵌寶金器塗金器
貼金器出從貼金銀裝擔等
錦繡銷金帳幔陳設茵褥地衣步障等物
其日駙馬常服玉帶乘馬至和寧門易冕服至東華門
用鴈幣玉馬等行親迎禮用熙寧故事
公主服九翬四鳳冠褕翟纁袖升□其前
天文官本位從物從人燭籠二十
本位使臣插釵童子八人方扇四
圓扇四引障花十提燈二十
行障坐障
皇后親送乘九龍□子皇太子乘馬圍子左右兩重其
後太師判宗正寺榮王榮王夫人及諸命婦至第賜御
筵九盞筵畢皇后太子先還公主歸位行同牢禮(用開寶禮)
然後親行盥饋舅姑之禮(開寶通禮)謁見舅姑用名紙一副
衣一襲手帕一合粧盝藻豆袋銀器三百兩衣著五百
疋餘親各有差三朝公主駙馬並入内謝恩宣賜禮物
賜宴禁中外庭奉表稱賀賜宰執親王侍從内職管軍
副都指使已上金銀錢盛包子有差(依熙寧式)駙馬家親屬
各等第推恩
周漢國公主下降諸閫及權貴各獻添房之物如珠領
寶花金銀器之類時馬天驥為平江發運使獨獻螺鈿
細柳箱籠百隻并鍍金銀鎻百具錦袱百條實以芝楮
百萬理宗為之大喜(西湖志)
唱名(補三條)
第一名承事郎第二第三名並文林郎
第一甲賜進士及第第二甲同進士及第
第三第四甲賜進士出身
第五甲同進士出身武舉第一名秉義郎
特奏第一名同進士出身
上御集英殿拆號唱進士名各賜綠襴袍白簡黃襯衫
武舉人賜紫羅袍鍍金帶牙笏賜狀元等三人酒食五
盞餘人各賜泡飯前三名各進謝恩詩一首皆重戴絲
袍絲鞭駿馬快行各持敕黃於前黃旗雜沓多至數十
百面各書詩句於上呵殿如雲皆平日交遊親舊相迓
之人或三學使令齋臧輩若執事人則繫帥漕司差到
狀元局祗應亦有術人相士輩自衒預定魁選鼓舞於
中自東華門至期集所豪家貴邸競列綵幕縱觀少年
未有室家者亦往往於此擇壻焉期集所例置局於禮
部貢院前三人主之於内遴選所長以充職事有紏彈
牋表主管題名小錄掌儀典客掌計掌器掌膳掌酒果
監門等後旬日朝謝又數日拜黃甲叙同年其儀三名
設褥於堂上東西相向四十已上立於東廊四十已下
立於西廊皆再拜拜巳擇榜中年長者一人狀元拜之
復擇少者一人拜狀元又數日赴國子監謁謝先聖
先師訖賜聞喜宴於局中侍從已上及館職皆與知舉
官押宴遂立題名石刻凡費悉出於官及諸閫饋遺云
光堯與子孝愛日隆每問安北宫間及治道時孝宗銳
志大功新進逢意務為可喜效每落落淳熙中上益眀
習國事老成鄉用矣一日躬朝德夀從容曰天下事不
必乘快要在堅忍終於有成上再拜請書紳歸而大字
揭於選德殿壁辛丑歲將廷策多士貢名者或謂時事
於朝路間聞其語而不敢形於大對即其近似或曰持
守或曰要終既御集英臚唱宰執進讀獨有卷曰天下
未嘗有難成之事人主不可無堅忍之心上覽而是之
遂為第一(岳珂桯史)
紹興間黃公度榜第三人陳修福建解試四海想中興
之美賦第五韻隔對云葱嶺金隄不日復廣輪之大泰
山玉牒何時清封禪之塵時諸郡試卷多經御覽高宗
親書此聫粘之殿壁及唱名上云卿便是陳修因誦此
聮淒然出涕問卿有子否對曰臣年六十三歲尚未娶
乃詔出内人施氏嫁之年三十三奩具甚厚時人戲為
之語曰新人若問郎年幾四十年前二十三第五人方
翥興化人解試中興日月可冀賦一聮云停觀僚屬復
光司隸之儀忍死須臾咸泣山東之詔亦經御覽唱名
特加一資(西湖志餘)
高宗孝宗在御每三年大比下詔前一日捧詔露香默
禱曰朝廷用人别無他路止有科舉願天生幾箇好人
來輔國家及進殿試策題臨軒唱名必三日前精禱於
天所以兩朝人才彬彬有聞二帝祈天之效也(西湖志)
恩澤(增)
楊和王居殿巖日建第清湖洪福橋規制甚廣自居其
中旁列子舍四皆極宏麗落成日縱人遊觀一僧善相
宅云此龜形也得水則吉失水則凶時和王方被殊眷
從容聞奏欲引湖水環其居思陵首肯曰朕無不可第
恐外庭有語宜密速為之退即督濠寨兵數百且多募
民夫夜以繼晝入自五房院出自惠利井蜿蜒縈繞凡
數百丈三晝夜竣事未幾臺臣果有疏言擅灌湖水入
私第以擬宫禁者上曉之曰南渡初敵人退而羣盜起
朕用議者羈糜之策刻印盡封之所有者止淮浙數郡
耳會諸將盡平羣盜朕因自誓除土地外凡府庫金帛
置不問故諸將有餘力給泉池園圃之費若以平盜之
功言雖盡以西湖賜之曾不為過况此役已成惟卿容
之言者遂止繼後建傑閣藏思陵御劄且揭上賜風雲
慶會四大字於上盖取大龜昂首下視西湖之象以成
僧說自此百餘年間無復火災人皆神之(癸辛雜識)
夀皇登極赦恩凡宗子不以服屬遠近人數多少其曾
獲文解兩次者並直赴殿試略通文墨者所在州量試
即補承信郎由是入仕者過千人以上淳熙十六年二
月紹熙五年七月二赦皆然故皇族得官不可以數計
(洪邁容齋隨筆)
舊傳三歲拜郊或明堂大禮所有在前誤國奸臣首級
在大理寺者必以文祭盖訛傳謂以汚穢物祭之實乃
少牢也其文云國家於三年恩霈汝雖誤國然今亦不
忘汝之舊特用以祭繆傳若此豈朝廷寬大之恩哉(李)
(有古杭雜記)
景定春詔以魏國公賈似道有再造功命有司建第宅
家廟賈固辭遂以集芳園及緡錢百萬賜之園故思陵
舊物古木夀籐多南渡以前所植者積翠四抱仰不見
日架廊疊磴幽渺逶迤極營度之巧猶以為未也則隧
地通道抗以石梁傍透湖濱架百餘楹飛樓層臺凉亭
燠館華卉精妙前揖孤山後據葛嶺兩嶺映帶一水横
陳各隨地勢搆架焉堂榭之有名曰蟠翠(古松)雪香(古梅)翠
巖(竒石)倚繡(雜花)浥露(海棠)玉蘂(瓊花荼&KR1048;)清勝(假山已上集舊物高宗御扁)西
湖一曲竒勛(理宗御書)秋壑遂初容堂(度宗御書)初陽精舍(熙然夢砌)
(臺)山坳曰無邊風月見天地心水濱曰琳琅步歸身(旱船)
通名曰後樂園四世家廟則居第左廟有記又以為未
足於第左數百步瞰湖作别墅曰光漾閣春雨觀養樂
堂嘉生堂(干頭木奴)生意瀟然生物之府通名曰養樂園其
傍則廖羣玉香月陵在焉又於西隣之外樹竹干挺架
樓臨之曰秋水觀第一春梅塢剡船亭則通謂之水竹
院落後復葺南山水樂洞賜園有聲在堂介堂愛此留
照獨喜玉淵潄石宜晚上下四方之宇諸亭據勝專竒
殆無遺策矣其後志之郡乘從而為之辭曰園圃一也
有藏歌貯舞流連光景者有曠志怡神蜉蝣塵外者有
澄想遐觀運量宇宙而游特其寄焉者意使園圃常興
而無廢天下常治而無亂非後天下之樂而樂者其誰
能嗚呼當時為此語者亦安知俯仰間遽有荒田野草
之悲哉昔陸務觀作南園記於平原極盛之時尚能勉
之以抑畏退休今賈氏當國十有六年諛之者惟恐不
極其至况敢幾微及此意乎近世以詩弔之者甚衆
吳人湯益一詩頗為人所稱云檀板歌殘陌上花過牆
荆棘刺簷牙指揮已失鐵如意賜予寧存玉辟邪(李輔國)
敗屋春歸無主燕廢池雨産在官蛙木綿庵外尤愁絶
月黑夜深聞鬼車李彭老一絶云瑶房錦樹曲相通
能幾番春事已空惆悵舊時吹笛處壊窗風雨剝青紅
(癸辛雜識)
元正
朝廷元日冬至行大朝會儀則百官冠冕朝服備法駕
設黃麾仗三千三百五十人(視東京已减三之一)用太常雅樂宫
架登歌太子上公親王宰執並赴紫宸殿立班進酒上
千萬歲夀上公致辭樞密宣答諸國使人及諸州入獻
朝賀然後奏樂進酒賜宴此禮不能常行每歲禁中止
是以三茅鐘鳴駕興上服幞頭玉帶靴袍先詣福寧殿
龍墀及聖堂炷香(用蠟沉腦子)次至天章閣祖宗神御殿行
酌獻禮次詣東朝奉賀復回福寧殿受皇后太子皇子
公主貴妃至郡夫人内官大内已下賀賀畢駕始過大
慶殿御史臺閤門分引文武百僚追班稱賀大起居十
六拜致辭上夀樞密宣答禮畢放仗是日後苑排辦御
筵於清燕殿用插食盤架午後修内司排辦晚筵於慶
瑞殿用煙火進市食賞燈並如元夕
立春
前一日臨安府進大春牛設福寧殿庭駕臨幸内官皆
用五色絲綵杖鞭牛御藥院例取牛睛以充眼藥餘屬
直閤婆(號管人都行首)掌管預造小春牛數十飾綵旛雪柳分
送殿閤巨璫各以金銀錢彩段為酬是日賜百官春旛
勝宰執親王以金餘以金褁銀及羅帛為之繫文思院
造進各垂於幞頭之左入謝後苑辦造春盤供進及分
賜貴邸宰臣巨璫翠縷紅絲金雞玉燕備極精巧每盤
直萬錢學士院撰進春帖子帝后貴妃夫人諸閤各有
定式綘羅金縷華粲可觀臨安府亦鞭春開宴邸第饋
遺則多效内庭焉
元夕(補一條)
禁中自去歲九月賞菊燈後迤邐試燈謂之預賞一入
新正燈火日盛皆修内司諸璫分主之競出新意年異
而歲不同往往於復古膺福清燕眀華等殿張掛及宣
德門梅堂三間臺等處臨時取旨起立鰲山燈之品極
多(見後燈品)以蘇燈為最圈片大者徑三四尺皆五色琉璃
所成山水人物花竹翎毛種種竒妙儼然着色便面也
其後福州所進則純用白玉晃耀奪目如清冰玉壺爽
徹心目近歲新安所進益竒雖圈骨悉皆琉璃所為號
無骨燈禁中嘗作琉璃燈山高五丈人物皆用機關活
動結大綵樓貯之又於殿堂梁棟窗戶間為涌壁作諸
色故事龍鳳噀水蜿蜒如生為諸燈之冠前後設玉柵
簾寶光花影不可正視仙韶内人迭奏新曲聲聞人間
殿上鋪連五色琉璃閤皆毬文戲龍百花小窗間垂小
水晶簾流蘇寶帶交映璀璨中設御座恍然在廣寒清
虚府中也至二鼓上乘小輦幸宣德門觀鼇山擎輦者
皆倒行以便觀賞金爐腦麝如祥雲五色熒煌炫轉照
耀天地山燈凡數千百種極其新巧怪怪竒竒無所不
有中以五色玉柵簇成皇帝萬歲四大字其上伶官奏
樂稱念口號致語其下為大露臺百藝羣工競呈竒伎
内人及小黃門百餘皆巾褁翠蛾傚街坊清樂傀儡繚
繞燈月之下既而取旨宣喚市井舞隊及市食盤架先
是京尹預擇華潔及善歌呌者謹伺於外至是歌呼競
入既經進御妃嬪内人而下亦爭買之皆數倍得直金
珠磊落有一夕至富者宫漏既深始宣放烟大百餘架
樂聲四起燭影縱横而駕始還矣大率傚宣和盛際愈
加精妙特無登樓賜宴之事人間不能詳知耳
都城自舊歲冬孟駕回則已有乘肩小女鼓吹舞綰者
數十隊以供貴邸豪家幕次之翫而天街茶肆漸已羅
列燈毬等求售謂之燈市自此以後每夕皆然三橋等
處客邸最盛舞者往来最多每夕樓燈初上則簫鼔已
紛然自獻扵下酒邊一笑所費殊不多往往至四鼓乃
還自此日盛一日姜白石有詩云燈已闌珊月氣寒
舞兒往往夜深還只應不盡婆娑意更向街心弄影看
又云南陌東城盡舞兒畫金刺繡滿羅衣也知愛惜
春遊夜舞落銀蟾不肯歸吳夢窗玉樓春云茸茸貍
帽遮梅額金蟬羅剪胡衫窄乘肩爭看小腰身倦態強
隨閒鼔笛問稱家在城東陌欲買千金應不惜歸来困
頓殢春眠猶夢婆娑斜趁拍深得其意態也至節後漸
有大隊如四國朝傀儡杵歌之類日趨於盛其多至數
十百隊天府每夕差官點視各給錢酒油燭多寡有差
且使之南至昇暘宫支酒燭北至春風樓支錢終夕天
街鼓吹不絶都民士女羅綺如雲無夕不然至五夜則
京尹乘小提轎諸舞隊次第簇擁前後連亘十餘里錦
繡填委簫鼓振作耳目不暇給吏魁以大囊貯楮劵凡
遇小經紀人必犒數十謂之買市至有黠者以小盤貯
梨藕數片騰身迭出於稠人之中支請官錢數次者亦
不禁也李篔房詩云斜陽盡處蕩輕烟輦路東風入
管絃五夜好春隨步暖一年明月打頭圓香塵掠粉翻
羅帶密炬籠綃鬭玉鈿人影漸稀花露冷踏歌吹度曉
雲邊京尹幕次例占市西坊繁閙之地蕡燭籸盆照耀
如晝其前列荷校囚數人大書犯繇云某人不合搶撲
釵環挨搪婦女繼而行遣一二謂之裝燈實皆獄囚借
此以警姦民分委府僚巡警風燭及命轄房使臣等分
任地方以緝姦盜三獄亦張燈建淨獄道場多裝獄戶
故事及陳列獄具邸第好事者如清河張府蔣御藥家
間設雅戲煙火花邊水際燈燭粲然遊人士女縱觀則
迎門酌酒而去又有幽坊靜巷好事之家多設五色琉
璃泡燈更自雅潔靚粧笑語望之如神仙白石詩云
沙河雲合無行處惆悵来遊路已迷却入靜坊燈火空
門門相似列蛾眉又云遊人歸後天街靜坊陌人家
未閉門簾裏垂燈照樽俎坐中嬉笑覺春温或戲扵小
樓以人為大影戲兒童歡呼終夕不絶此類不可遽數
也西湖諸寺惟三竺張燈最盛往往有宫禁所賜貴璫
所遺者都人好竒亦往觀焉白石詩云珠絡琉璃到
地垂鳳頭御帶玉交枝君王不賞無人進天竺堂深夜
雨時
元夕節物婦人皆帶珠翠閙蛾玉梅雪柳菩提葉燈毬
銷金合蟬貉袖項帕而衣多尚白盖月下所宜也游手
浮浪輩則以白紙為大蟬謂之夜蛾又以棗肉炭屑為
丸繫以鐵絲然之名火楊梅節食所尚則乳糖丸子䭔
□科斗粉豉湯水晶膾韭餅及南北珍果并皂兒糕宜
利少澄沙糰子滴酥鮑螺酪麵玉消膏琥珀餳輕餳生
熟灌藕諸色瓏□蜜煎蜜褁糖瓜蔞煎七寶姜豉十般
糖之類皆用鏤鍮裝花盤架車兒簇插飛蛾紅燈綵盝
歌呌喧闐幕次往往使之吟呌倍酬其直白石亦有
詩云貴客鈎簾看御街市中珍品一時来簾前花架無
行路不得金錢不肯回競以金盤鈿合簇飣饋遺謂之
市食合兒翠簾綃幕絳燭紗籠遍呈舞隊密擁歌姬脆
管清吭新聲交奏戲具粉嬰鬻歌售藝者紛然而集至
夜闌則有持小燈照路拾遺者謂之掃街遺鈿墮珥往
往得之亦東都遺風也
杭州元宵之盛自唐已然白樂天詩云歲熟人心樂朝
遊復夜遊春風来海上眀月在江頭燈火家家市笙歌
處處樓無妨思帝里不合厭杭州(西湖志)
舞隊
大小全棚傀儡
查查鬼(查大)李大口(一字口)賀豐年長瓠歛(長頭)
兔吉(兔毛大伯)吃遂大憨兒麤姐
麻婆子快活三郎黃金杏瞎判官
快活三娘沈承務一臉膜猫兒相公
洞公觜細姐河東子黑遂
王缺兒交椅夾棒屏風
男女竹馬男女杵歌大小斫刀鮑老
交衮鮑老子弟清音女童清音諸國獻寶
交國朝四國朝穿心國入貢
孫武子教女兵遏雲社緋盝社
胡女鳳阮嵇琴撲蝴蝶回陽丹
大樂瓦鼓焦鎚架兒喬三教
喬迎酒喬親事喬樂神(馬明王)喬捉蛇
喬學堂喬宅眷喬像生喬師娘
獨自喬地仙旱划船教象
裝態村田樂鼓板踏蹺
撲旗抱鑼裝鬼獅豹蠻牌十齋郎
耍和尚劉衮散錢行貨郎
打嬌惜
其品甚夥不可悉數首飾衣裝相矜侈靡珠翠錦綺炫
耀華麗如傀儡杵歌竹馬之類多至十餘隊十二十三
兩日國忌禁樂則有裝宅眷籠燈前引珠翠盛飾少年
尾其後訶殿而来卒然遇之不辨真偽及為喬經紀人
如賣蜂糖餅小八塊風子賣字本虔婆賣旗兒之類以
資一笑者尤多也
燈品
燈品至多蘇福為冠新安晚出精妙絶倫無骨燈用絹
囊貯粟為胎燒之及成去粟則混然玻璃毬也景物竒
巧前無其比又為大屏灌水轉機百物活動趙忠惠守
吳日嘗命製春雨堂五大間左為汴京御樓右為武林
燈市歌舞雜藝纖悉曲盡凡用干工外此有魫燈則刻
鏤犀珀玳瑁以飾之珠子燈則以五色珠為網下垂流
蘇或為龍船鳳輦樓臺故事羊皮燈則鏃鏤精巧五色
粧染如影戲之法羅帛燈尤多或為百花或細眼間以
紅白號萬眼羅者為最竒外此有五色蠟紙菩提葉若
沙戲影燈馬騎人物旋轉如飛又有深閨巧娃剪紙而
成尤為精妙又有絹燈剪為詩詞時寓譏笑及畫人物
藏頭隐語及舊京諢語戲弄行人有貴邸出新意以細
竹絲為之加以彩飾疎眀可愛穆陵喜之令製百盞期
限既迫勢難卒成内苑諸璫恥於不自已出思所以勝
之遂以黃草布剪縷加之點染與竹無異凡兩日百盞
已進御矣
挑菜
二月一日謂之中和節唐人最重今惟作假及進單羅
御服百官服單羅公裳而已二日宫中排辦挑菜御宴
先是預備朱綠花斛下以羅帛作小卷書品目於上繫
以紅絲上植生菜薺花諸品俟宴酬樂作自中殿以次
各以金篦挑之后妃皇子貴主婕妤及都知等皆有賞
無罰以次每斛十號五紅字為賞五黑字為罰上賞則
成號真珠玉杯金器北珠篦環珠翠領抹次亦鋌銀酒
器冠鋌翠花段帛龍涎御扇筆墨官窑定器之類罰則
唱舞吟詩念佛飲冷水吃生薑用此以資戲笑王宫貴
邸亦多傚之
進茶(補一條)
仲秋上旬福建漕司進第一綱茶名北苑試新方寸小
銙進御止百銙護以黃羅軟盝藉以青篛褁以黃羅夾
複臣封朱印外用朱漆小匣鍍金鎻又以細竹絲織笈
貯之凡數重此乃雀舌水芽所造一銙之直四十萬僅
可供數甌之啜耳或以一二賜外邸則以生線分解轉
遺好事以為竒玩茶之初進御也翰林司例有品嘗之
費皆漕司邸吏賂之間不滿欲則入鹽少許茗花為之
散漫而味亦漓矣禁中大慶會則用大鍍金&KR1812;以五色
韻果簇飣龍鳳謂之繡茶不過悦目亦有專工者外人
罕知
寶雲山産者名寶雲茶下天竺香林洞者名香林茶上
天竺白雲峯者名白雲茶蘇東坡詩有云白雲山下兩
旗新又寶嚴院垂雲亭亦産茶東坡有僧怡然以垂雲
新茶見餉報以大龍團戲作一律云妙供来香積珍
烹具大官揀芽分雀舌賜茗出龍團曉日雲庵暖春風
浴殿寒聊將試道眼莫作兩般看又嘗遊諸寺一日飲
釅茶七碗戲書云示病維摩元不病在家靈運已忘
家何須魏帝一丸藥且盡盧仝七碗茶又南屏謙師妙
於茶事自云得心應手非可以言傳學到者贈之詩云
道人曉出南屏山来試點茶三昧手怒驚午盞兔毛
班打作春甕鵝兒酒天台乳花世不見玉川風腋今安
有先生有意續茶經會使老謙名不朽盖西湖南北諸
山及諸旁邑皆産茶而龍井徑山尤馳譽也(西湖志餘)
賞花
禁中賞花非一先期後苑及修内司分任排辦凡海苑
亭榭花木粧點一新錦簾綃幕飛梭繡毬以至茵褥設
放器玩盆窠珍禽異物各務竒麗又命小璫内司列肆
關撲珠翠冠朵篦環繡段畫領花扇官窑定器孩兒戲
具閙竿龍船等物及有賣買果木酒食餅餌蔬茹之類
莫不備具悉傚西湖景物起自梅堂賞梅芳春堂賞杏
花桃源觀桃粲錦堂金林檎照粧亭海棠蘭亭修褉至
於鍾美堂大花為極盛堂前三面皆以花石為臺三層
各植名品標以象牌覆以碧幕臺後分植玉繡毬數百
株儼如鏤玉屏堂内左右各列三層雕花綵檻護以彩
色牡丹畫衣間列碾玉水晶金壺及大食玻璃官窑等
瓶各簪竒品如姚魏御衣黃照殿紅之類幾千朵别以
銀箔間貼大斛分種數千百窠分列四面至於梁棟窗
戶間亦以湘筒貯花鱗次簇插何翅萬朵堂中設牡丹
紅錦地茵自中殿妃嬪以至内官各賜翠葉牡丹分枝
鋪翠牡丹御書畫扇龍涎金合之類有差下至伶官樂
部應奉等人亦霑恩賜謂之隨花賞或天顔悦懌謝恩
賜予多至數次至春暮則稽古堂會瀛堂賞瓊花靜侣
亭紫笑淨香亭采蘭挑筍則春事已在綠隂芳草間矣
大抵内宴賞初坐再坐插金盤架者謂之排當否則但
謂之進酒
乾道三年春南内遣閤長至德夀宫奏知連日天氣甚
好欲恭邀車駕幸聚景園看花取自聖意定日太上云
傳語官家備見聖孝但頻出不惟費用又且勞人本宫
後園亦有幾株好花不若来日請官家過来閒看遂遣
提舉官同到南内奏過遵依次早車駕與皇后太子過
宫起居二殿訖先至燦錦亭進茶宣召吳郡王曾兩府
已下六員侍宴同至後苑看花兩廊並是小内侍及幕
士效學西湖鋪放珠翠花朵玩具疋帛及花籃閙竿市
食等許從内人關撲次至毬場看小内侍抛綵毬蹴鞦
韆又至射廳看百戲依例宣賜回至清妍亭看荼䕷就
登御舟繞堤閒遊亦有小舟數十隻供應雜藝嘌唱鼔
板蔬菓無異湖中太上倚闌閒看適有雙燕掠水飛過
令曾覿進詞賦遂進阮郎歸云柳隂庭院占風光呢
喃春晝長碧波新漲小池塘雙雙蹴水忙萍散漫絮飛
揚輕盈體態狂為憐流水落花香啣將歸畫梁既登舟
知閤張掄進柳梢青云柳色初濃餘寒似水纖雨如
塵一陣東風縠紋微皺碧沼鱗鱗仙娥花月精神奏鳳
筦鸞絃鬭新萬歲聲中九霞杯内長醉芳春曾覿和進
云桃靨紅勻梨腮粉薄鴛徑無塵鳳閣凌虚龍池澄
碧芳意鱗鱗清時酒聖花神看内苑風光又新一部仙
韶九重鸞仗天上長春各有宣賜次至靜樂堂看牡丹
進酒三杯太后邀太皇官家同到劉婉容奉華堂聽摘
阮奏曲罷婉容進茶訖遂奏太后云近教得二女童瓊
華綠華並能琴阮下棋寫字畫竹背誦古文欲得納與
官家則劇遂令各逞伎藝併進自製阮譜三十曲太后
遂宣賜婉容宣和殿玉軸沉香槽三峡流泉正阮一面
白玉九芝道冠北珠緣領道氅銀絹三百疋兩會子三
百萬貫是日三殿並醉酉牌還内(西湖志)
馬塍藝花如藝粟槖駞之技名天下往往發非時之品
真足以侔造化通仙靈凡花之早放者名曰堂花其法以
紙飾密室鑿地作坎緶竹置花其上糞土以牛溲硫黃
盡培溉之法然後置沸湯於坎中少候湯氣薰蒸則扇
之微風盎然融淑之氣經宿則花放矣若牡丹梅花之
類無不然獨桂花則反是盖桂必清凉而後放法當置之
石洞巖竇間暑氣不到處鼓以凉颸養以清氣竟日乃
開此雖揠而助長然必適其寒温之性而後能臻其妙
(癸辛雜識)
增補武林舊事卷二
