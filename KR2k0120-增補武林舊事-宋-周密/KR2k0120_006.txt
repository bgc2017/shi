增補武林舊事卷六宋周密原本
明朱廷煥補
湖山勝槩上(南山)(孤山)
南山路(補十九條)
自豐樂樓南至暗門錢湖門外入赤山烟霞石屋
止南高峰方家峪大小麥嶺並附於此
豐樂樓
舊為衆樂亭又改聳翠樓政和中改今名淳祐間
趙京尹與&KR0696;重建宏麗為湖山冠又甃月池立秋
千梭門植花木構數亭春時遊人繁盛舊為酒肆
後以學館致争但為朝紳同年會拜鄉會之地林
暉施北山皆有賦梢趙忠定柳梢青云水月光中
烟霞影裏湧出樓臺空外笙簫雲間笑語人在蓬
萊天香暗逐風回正十里荷花盛開買箇小舟山
南遊遍山北歸來吴夢窗嘗大書所賦鶯啼序於
壁一時為人傳誦
湖堂
舊在聳翠樓側又有集賢亭今並不存
吕洞賓祠
舊傳洞賓嘗至此
靈芝崇福寺
錢王故苑以芝生其間捨以為寺故名靈芝高宗
孝宗凡四臨幸有浮碧軒依光堂亦為新進士會
拜題名之所朱静佳有詩云黃金匝地小橋通
四面清平納遠空雲氣長扶天子座日光浮動梵
王宫殘碑幾字莓苔雨清磬一聲楊柳風沙鳥不
知行樂事背人飛過夕陽東
顯應觀
祀磁州神崔府君六月六日生朝遊人甚盛咸淳
間改昭應今歸靈芝寺舊有蕭照山水及蘇漢臣
畫壁今不復存
府君名子玉唐滏陽令卒為神靖康間高宗為康
王避金寇走鉅鹿馬斃望南獨行值路三岐莫知
所向忽有白馬導之暮至祠下有土馬赭汗如雨因
假寐廡下夢神人以杖擊地促其行白馬復導至斜
橋谷會耿南仲來迎馬忽不見及即位復夢神將
白羊饋之曰得孝子實兆孝宗由是累朝崇奉(西湖志)
楊郡王府上船亭聚景園(詳見御園門)
靈應堂(俗呼包道堂)寳蓮院
紫霄宫廨院寳成院(舊名釋伽)
興福院永隆院
慧光尼菴(張循王府)省馬院船步(内有正覺超化二院)
長橋
長橋宋誌俗名雙投橋西湖竹枝集元富春馮
士頤詞曰與郎情重得郎容南北相看只兩峰請
看雙投橋下水新開兩朵玉芙蓉註言常有情人
雙投於橋故長橋名雙投(郎寳七修類纂)
妙净院
寳德寺(楊和王重建充三衙建聖節道場)
希夷道堂
劉簔衣建於南屏園左今移於此
真珠園
有真珠泉高寒堂杏堂水心堂御港曾經臨幸今
歸張循王府
南園
中興後所剏光宗朝賜平原郡王韓侂胄陸放翁
為記後復歸御前改名慶樂賜嗣榮王與芮又改
勝景有許閒堂和容射廳寒碧臺藏春門凌風閣
西湖洞天歸耕莊清芳堂歲寒堂夾芳豁望矜春
鮮霞忘機照香堆錦遠塵幽羣紅香多稼晚節香
等亭秀石為山内作十樣錦亭并射圃流杯等處
弁陽翁詩云清芳堂下千株桂猶是韓家舊賜
園白髮老翁和淚說百年中見兩平原又云舊
事凄凉尚可尋斷碑空卧艸深深凌風閣下槎牙
樹當日人疑似水沉
雷峰顯嚴院
郡人雷氏所居故名雷峰錢王妃建寺築塔名皇
妃塔或云地産黃皮遂譌為黃皮塔山頂有通玄
亭望樓
舊名中峰穹窿迴映亦曰廻峰林逋詩中峰一
逕分盤折上幽雲夕照前村見秋濤隔岸聞長松
標古翠疎竹動微薰自愛蘇門嘯懷賢事不羣(西)
(湖志)
普寧寺(又名白蓮有鐵塔一石塔二)雲濤觀
淨相院
舊名瑞相有無盡意閣娱客軒一段竒軒幽深可
喜今皆不存
上清宫
葛仙鍊丹舊址道士胡瑩微祖築菴鄭丞相清之
曾此讀書淳祐中重建賜今額理宗御書清淨道
院
甘園
内侍甘昇園又名湖曲曾經臨幸至今有御愛松
望湖亭小蓬萊西湖一曲後歸趙觀文又歸謝節
使弁陽翁詩云小小蓬萊在水中乾淳舊賞有
遺蹤園林幾換東風主留得庭前御愛松
御船坊(理宗御舟在焉)
净慈報恩光孝禪寺
孝宗嘗臨幸山曰南屏有慧日峰舊名慧日永明
太宗賜夀寧院額孝宗御書慧日閣有千佛閣五
百羅漢堂理宗御書華嚴法界正徧知閣等額梁
貞明大鐵鍋存焉畫壁作五十三參等寺後菴宇
甚幽大抵規模與靈隠相若故二寺號南北山之
最蘇東坡詩云卧聞禪老入南山淨掃風塵五百
間其宏壮自昔巳然今益侈大矣
周顯德元年錢王俶建號慧日永明院迎衢州道
潜禪師居之潜嘗欲從王求金鑄十八阿羅漢未
白也王忽夜夢十八巨人隨行翌日道?以請王
異而許之始作羅漢堂宋建隆初禪師延夀以佛
祖大意經綸正宗撰宗鏡錄一百卷遂作宗鏡堂
太宗改賜夀寧院熙寧中郡守陳襄延禪師宗本
居之屬歲旱湖水盡涸寺西隅甘泉出有金色鰻
魚遊焉因鑿為井寺衆千餘飲之不竭名曰圓照
井南渡時燬而復興僧道容實鳩工焉(西湖志)
寺為祖宗功德院側有五百尊羅漢别創一田字
殿安頓装塑雄偉殿中有千手千眼觀音一位尤
為精製其第四百二十二位阿濕毘尊者獨設一
龕用黃羅為幕幕傍置籖筒一座其像側身偃蹇
便腹斜目覩人而笑臨安婦人祈嗣者必詣此炷
香默禱以手摩其腹云有感應日積月久汗手加
於泥粉之上其腹黑光可鑒(李有古杭雜錄)
南山昭慶院惠照寺(後為齋宫今歸净慈)
南屏御園(正對南屛又名翠芳)
南屏興教寺
舊名善慶有齊雲亭清曠樓米元章書琴臺及唐
人磨崕八分家人卦中庸樂記篇後人於石傍刊
右司馬温公書六字其實非也
廣法院(齊王功德院有清曠亭)法因院(景獻太子殯所有古鐵塔錢王井)
寳林院(莊文太子殯所舊有總持有可賦軒)
赤山殯宫
舊瑞龍寺後為安穆成恭慈懿恭淑四后殯所今
為熾盛光寺
修吉寺(舊瑞龍寺移于此有西湖竒艷)正濟寺(又名普門)
法雨寺(舊名水心又改雲龍有趙清獻楊無為題名等)
安福尼寺極樂尼寺
高麗寺
舊名惠因寺湖山間惟此寺無勅額元豐間高麗
王子僧統義天入貢學賢首教於此因施金建華
嚴閣有易菴期懴堂皇姑成國公主殯所
玉岑山
相傳其山産玉故潤媚異常孤峯秀拔層巒繚繞
中有古木倒植森翠凌冬崕上玉岑二字許采書
山門玉岑宋理宗書(西湖志)
惠因橋(秦少游龍井紀游所謂濯足于惠因澗即此)
廣果寺開化尼寺
六通慈德院(舊名惠德塔)法興寺
保福院長耳相院(舊名法相)
定光菴(有定光泉)永慶院
延長真如院延夀山
淨梵院(舊名瑞峯)崇教院
石屋洞
大仁院有石菴天成石羅漢其洞後又一洞名蝙
蝠洞
洞高敞虛朗衍迤二丈六尺状如軒榭可布筵几
其底邃窄通幽闇然密室周鐫羅漢五百十六身
仇仁近詩誰劈空青露石坳遊龍伸臂下南高
鬼神穿鑿地脉碎風雨支撐天柱牢峭壁蒼苔侵
佛髻懸崕滴乳濕僧袍伽藍聞是香山叟燈暗祠
荒沒野蒿(西湖志)
水樂洞
院名西關淨化即滿覺院山孝宗時賜李隶慈
明殿賜楊郡王後歸賈平章山石奇秀中一洞嵌
空有聲以此得名有聲在堂界堂愛此留照獨喜
玉淵潄石宜晚諸亭及金蓮池
洞在烟霞嶺下洞傍錢氏建有西關淨心院宋淳
熙六年以賜内侍李隶仍建佛宇巖石盤峙洞壑
虛窈泉味清甘聲如金石熙寧二年郡守鄭獬名
之曰水樂洞後二年蘇子瞻來為倅遂賦詩云
君不學白公引涇東注渭五斗黃泥一鍾水又不
學哥舒横行西海頭歸來羯鼓打梁州但向空山
石壁下愛此有聲無用之清流流泉無絃石無竅
強名水樂人人笑慣見山僧巳厭聽多情海月空
留照聞道磬襄東入海遺聲澗谷含宫徵聲奏未
成君獨喜不湏寫入薰風絃縦有此聲無此耳(西)
(湖志)
滿覺院
舊名圓興今在水樂洞嶺傍
石佛接待菴
烟霞洞
清修院有象鼻石佛手巖石羅漢東坡留題
歸雲菴
寧宗時水庵清禪師坐禪石窟中聞南峰鐘鳴遂
大悟今改永興菴
關真人道院小龍井(井側有龍王祠)
南高峰塔
榮國寺有白龍祠五顯祠險峻甚於北峰中有墜
石相傳云昔有道者鎮魔於此又有潁川泉
峰在南北諸山之界羊腸詰曲松篁葱蒨非芒鞋布
襪努策笻杖不可登也塔居峰頂晉天福間建宋
崇寧乾道兩度崇修元季毁舊七級今存五級塔
中四望則東瞰平蕪烟消日出盡湖山之景南頫
大江波濤洄洑舟楫隠見杳靄間西接巖竇怪石
翔舞洞穴邃密其側有瑞應泉巧若鬼工北曯陵
阜陂陁曼衍箭櫪叢出麰麥連雲山椒巨石屹如
峩冠者名先照壇相傳道者鎮壓之所峰頂有鉢
盂潭潁川泉大旱不涸大雨不盈潭側有白龍洞
龍王祠今廢(西湖志)
方家峪
自方家峪至冷泉峪慈雲嶺泥路嘉會門外至大
慈山龍山
遇真道院悟真道院
崇真道院廣教院(號小南屏)
褒親崇夀寺
在鳳凰山劉貴妃功德有鳳凰泉瑞應泉松雲亭
觀音洞筆架池偃松交枝檜壁間有陳公儲畫龍
甚竒弁陽翁詩云翟羽鸞綃事巳空奉華遺事
對高松宫斜鳳去無人見且看門前粉壁龍奉華
劉妃閤名
西蓮瑞相院(黃貴妃功德)地藏尼寺
慈光尼寺(張府功德)廣慈院(舊名廣福)
寳藏院(有烏龍井錢武肅廟碑今錢氏五王廟在焉)
寧親廣福院(陳淑妃香火院雖小而幽邃可喜)
福全尼寺廣嚴院(舊名妙嚴有徐正節墓)
淨教院(蔡貴妃殯所)安福禪院(内侍陳都知香火名小陳寺)
水月寺(路口有靈固石)崇教院(舊名薦福有珍珠泉)
華津洞
趙冀王府園水石甚竒勝有仙人棋臺
西林法惠院
舊名興慶錢王建有雪齋秦少游記東坡詩
冷水峪梯子嶺
慈雲嶺
淨眀院
郊壇齋宫有易安齋梅巖高孝兩朝御和詩滿山
皆㯶梠有江月菴笻舄亭
龍華寳乘院
本錢王瑞萼園捨建有傅大士塔并栢板門槌猶
存有温公祠堂題名
天華寺
鏡清禪師道場舊名千春龍冊有頤軒妙因樓化
生池
感業寺(舊名天龍有木觀音像)
勝相院
舊名龍興千佛有五丈觀音像二并閣釋迦丈六
金身像
大通院(舊名顯明)天真院(舊名登雲臺有靈化泂)
龍華山(有石如龍與兩石龍寺接)下石龍淨勝院
上石龍永夀院(舊名資賢石崖刻仁宗佛牙贊)
郊臺(錢王郊臺亦近焉)道林院(舊名普濟)
大慈寺般若院
寳惠院(舊名普濟)錢王墳(文穆忠獻二王墳在此)
長慶崇福院(皇祖叔太師和王功德)
窑池(一名烏菱池)聖果寺(在包家山)
真覺院(舊名奉慶有東坡瑞香花詩)
包家山桃花關
桃花甚盛舊有蒸霞二字春日遊人甚多張淶
有詩云龍飛鳳舞舊時山仙嶺桃花更作關武陵
源上流水急王母臺前日月閒霞色紛紛披絳樹
春光煜煜照紅顔若教禹錫重遊此應道玄都觀
裏還(張文東集)
法雲寺(舊名資崇)大慈山(舊有廣福金書院額)
虎跑寺
舊傳性空禪師居此無泉二虎跑地而出蘇東坡
詩云虎移泉眼趁行脚龍作浪花供撫掌
乾溪寨小楊寺
香嚴寺
小麥嶺(飲馬橋前後至龍井止九溪十八澗)
道人山(有石洞)飲馬橋(地名放馬場)
旌德顯慶教寺
咸淳甲戍冬改旌德襲慶慈明太后香火方丈有
軒曰雲扉後山有泉石甚奇曰林泉有清壑凝紫
静雲等諸亭
南山禪關(舊名龍井路今又改南天竺)
仰妃墓(吴越錢王妃)梅坡園(楊郡王園又名總秀)
靈隠觀
寧宗朝張知宫剏御書冲隠菴淳祐中道士范善
遷重建賜名今額今菴在觀右而觀改仁夀院矣
太清宫
寧宗時朱靈寳守固建楊太后書道德經石幢有
歲寒軒養性凝神二堂後為賈貴妃功德今改觀
音院
松庵(楊郡王府)
崇德顯慶院
舊名棲真章楶質夫功德後為永王祈王殯所
章司徒墓
名得象樞使楶之祖棲真院碑可考
翁五峰墓(名孟寅字賓暘)徐典章墓(名申字幹臣號青山翁)
強金紫墓
名至字幾聖今石羊虎猶存其子文憲公淵明墓
在西溪鄉諸子亦多附此
陳拾遺墓(唐人歲久莫可名字在積慶山下)
冰壑書堂
金樞密淵號冰壑嘗作書堂于此因葬焉積慶永
清二山在後平鼎山在左湖山在前凡錢塘城邑
江湖之勝皆近在几席間乃南北二峰中之最高
一山也有君子天一二泉理宗御書積慶山怡顔
藏書農圃以賜又賜功德寺名曰積慶教忠後不
及建而止
贊寧塔(天聖間葬此)靈石山
薛開府墓(名居正諡貞顯)
崇因報德院
有靈石泉又名歲寒泉甚清高宗嘗臨幸院與積
慶山後永清院皆薛開府功德此院巳廢獨靈石
塔猶存
淨林廣福院
開府楊慶菴祖墳上人呼為上楊菴有松關南泉
芳桂亭姜白石與恬朴翁等四人來遊詩云四
人松下共盤桓筆硯花壺石上安今昔興懷同此
味老仙留字在潺湲後為演福寺遂廢
無垢寺
舊名無著乃無著禪師道場舊在石人嶺慶元中
韓平原以寺為生墳遂移寺于此嘉定十一年重
修有鴉雞巖仙人臺清音軒偃松下有茯苓因名
泉為茯苓泉後為演福寺遂廢
崇恩演福教寺
寳祐丁巳重建咸淳中改禪寺德祐後復為教寺
賈貴妃殯所周漢國端孝公王祔焉舊山門有妙
莊嚴域及生清净心亭真如亭諸天閣羅漢閣
雞籠山金鐘峰
禇家坎(漢末禇盛族舊有居此者)白蓮院(相傳晉肇法師講經于此)
風篁嶺
嶺多篬筤篠簜風韻凄清至此林壑深沉迥出塵
表流淙活活自龍井而下四時不絶嶺故叢薄荒
密元豐中僧辯才淬治潔楚名曰風篁蘇子瞻訪
辯才龍井送至嶺上左右驚曰遠公過虎溪矣辯
才笑曰杜子有云與子成二老來往亦風流遂作
亭嶺上名曰過溪亦曰二老子瞻紀之詩云日
月轉雙轂古今同一丘惟此鶴骨老凛然不知秋
去住兩無家人事争挽留去如龍出水雷雨捲潭
湫來如珠還浦魚鼈争駢頭此生暫寄寓常為名
實浮我比陶令媿師為遠公優送我過虎溪溪水
常逆流聊使此山人永記二老遊大千在掌握寧
有别離憂(西湖志)
小水樂(福邸園)
二老亭
後改德威舊在風篁嶺頭東坡辯才往來於此皆
有詩今移於龍井祠下
龍井
吴赤烏中葛稚川嘗鍊丹於此在風篁嶺上巖壑
林樾幽古石竇一浤清澈翠寒甘美可愛雖久旱
不涸石上流水處其色如丹遊者視久水輙溢人
去即減其深不可測相傳與江海通有龍居之每
禱雨必應或見小蟹班魚蜥蜴之類井傍有惠濟
龍王祠
陳寺丞墓
名剛中紹興中以言事與張狀元九成連坐謫知
虔州安遠縣而卒後葬風篁嶺沙盆塢
胡侯墓(名則知杭州廟在墓前)劉菴(孝宗朝劉婉容殯所今歸龍井寺)
龍井延恩衍慶寺
辯才故地舊名報恩看經院後改夀聖東坡書額
猶存又改廣福元祐以來諸賢留題甚多及東坡
竹石廉宣仲枯木寺前有過溪橋又名歸隠橋又
名二老橋寺有方圓菴寂照閣清獻趙公閒堂訥
齋潮音堂滌心沼鏡清堂冲泉薩埵石辯才清獻
東坡三賢祠辯才塔諸天閣山有獅子峰
葉苔磯墓(元索字唐卿詩人)五雲山(中有真際院嶺上有天井大旱不竭)
九溪十八澗
大麥嶺
法空寺(舊名資慶)南資聖院(濮王墳)
花家山盧園(内侍盧允昇園景物奇秀西湖十景所謂花港)
(觀魚即此也)淨安院(内侍董宋臣香火)
崇真宫(昔為女冠今為永淨尼寺)茆家步
獨角門淨嚴廣報院(内侍董永仲功德)
隆興菴(揚寺廨院)黃泥嶺
水陸菴(楊寺廨院後名慶安院)妙心寺
水竹塢
錢塘湧金清波三門皆濱湖而湧金介其中且余家
去郭門不盈咫竹杖芒鞋尋山問水必自湧金出出
門稍南為洪襄惠公兩峰書院又南為靈芝崇福律
寺經清波門過流福水橋濱湖為夾字港折而南為
茶坊嶺西南過長橋為南屛山净慈禪寺萬工池寺
後有蓮花洞居然亭寺前之右為雷峰塔左為藕花
居倪尚書墓南屏西為九矅山法因寺今即其地為
發祥祠西南為太子灣折而南為石屋嶺石屋洞蝙
蝠洞大仁禪寺又南過烟霞嶺為水樂洞烟霞洞磴
道曲折而上為南高峰榮國禪寺太子灣西為玉岑
山其對為赤山惠因澗惠因講寺寺北為六通律寺
法相律寺赤山之隂有筲箕泉合於惠因澗山北為
三台山于肅愍公墓三台前為栗山八盤嶺周思得
真人墓三台北為小麥嶺其地宜麥故名有東嶽行
宫靈應廟永福橋即飲馬橋也嶺西支境可通大麥
嶺盖積慶山之陂陁迤邐者又西為大麥嶺傍為花家
山永福橋折而西北為靈石山元道士張伯雨及明
尚書徐公墓在焉又西北為雞籠山風篁嶺一片雲
石楊梅塢獅子峰延恩衍慶講寺龍井神運石嶺北
為棋盤山龍井上為老龍井南為九溪西為十八澗
自南屏山而南過錢糧司嶺折而西為廣澤禪寺舊
名甘露有泉甘澄可啜又西南為大慈山定惠禪寺
虎跑泉又西南為崇先襲慶禪寺真珠泉自清波門
折而南為筆架山方家峪祀宋太學徐應鑣忠節祠
褒親崇夀教寺又西南為華津洞梯雲嶺折而南為
慈雲嶺永夀禪寺嶺南為龍山上為天真禪寺登雲
臺下為天真書院天龍禪寺天華禪寺勝相禪寺龍
華禪寺宋籍田稍南為妙因山吴越國文穆忠獻兩
王墓稍北為玉厨山善惠禪寺妙因之陽為江文昭
墓自清波門折而東南為鳳凰山其麓為萬松書院
八蟠嶺留月玉壺二臺又東經鳳山門折而南過萬
松坊為報國講寺宋行宫又南折而西為梵天講寺
梵天北更折而西迴繞松磴為勝果禪寺月巖巖左
為中峰右為宋殿前司營又西為棲雲菴南為包家
山山川壇壇左為正崇菴右為三一菴又南為大慈
禪寺此南山之勝也(張淶南山名勝紀)
西湖三堤路
蘇公堤自南新路直至北新路口小新堤自麴院至
馬蝗橋
蘇公堤
元和中東坡守杭日所築起南屹北横截湖面夾
道雜植花柳中為六橋九亭坡詩云六橋横絶
天漢上北山始與南屏通忽驚二十五萬丈老葑
席捲蒼烟空後守林希榜之曰蘇公堤章子厚詩
云天面長虹一鑑痕直通南北兩山春張淶蘇
堤行樂詩云長湖開玉鏡雙堤夾彩虹氣横萬頃
上光摇一水中柳分隋岸綠桃借漢林紅路入烟
花界山圍錦繡叢淡粧西子態玉樹麗華容葉度
歌姬扇楊穿俠客弓酒依金谷飲遊與曲江同今
日樂相樂年光不易逢又觀錢塘令王龍江蘇
堤植桃柳詩云本以花為縣重將錦散堤五栽彭
澤左萬樹武陵西偶值談移玉因知氣若霓看來
無異谷行處巳成蹊每見春猶在何期路易迷攀
條言是綬執葉亦為珪霞取中流映烟從綠水棲
棠隂誰不愛寧獨有周黎(窮居集)
第一橋(港通赤山教場名映波)
旌德觀
元係定香寺舊址寳慶間京尹袁韶改建為觀有
西湖道院虛舟雲錦二亭今復為定香寺
先賢堂
名仰高祠許由以下共四十人刻石作贊具載事
迹中以寳慶初巴陵之事謂潘閬有從秦王之嫌
遂去之及節孝婦孫夫人以下五人今止三十有
九人焉中有振衣古香清風堂山亭流芳花竹縈
紓小山曲逕今歸旌德堂宇皆廢
第二橋(通赤山麥嶺路名鎖瀾)湖山堂(旁有水閣尤宏麗)
三賢堂
祠白樂天林和靖蘇東坡後有三堂曰水西雲北
月香水影晴光雨色後有小亭曰虛舟曰雲錦
第三橋(通花家山港名望仙)第四橋(通茒家步港名壓堤北新路第三橋)
施水菴(名圓通有石臺籠燈以照夜船)雪江書堂(胡賢良侊所居)
新水仙王廟(龍王祠與葛嶺者為二)
崇真道院(賈平章建後有閣今改為僧寺)
松窗(張濡别墅)第五橋(通麴院港名東浦北新路第二橋)
第六橋(通耿家步港名跨虹北新路第一橋)
孫太初詩云十里飛花送酒巵六橋兒女蹋春詞
無人會得漁翁意獨立晴湖照影時張淶蘇堤
六橋詩云湖心一徑長南北架虹梁十二中流影
三千水月塘桃分兩岸色柳接數堤芳今日平津
賞宜開杜預觴
小新堤
淳祐中趙京尹與&KR0696;自北新路第二橋至麴院築
堤以通靈竺之路中作四面堂三亭夾岸花柳比
蘇堤或名趙公堤
履泰將軍廟
有天澤井葛仙翁所植虬松將軍錢塘人姓孫名
顯忠仕吴越時淳熙中趙與懽京尹禱雨有騐奏
聞因勅封天澤侯
楊園(楊和王府)
永寧崇福院
又名小隠寺元係内侍陳源適安園近世所歌菊
花新曲破之事正係此處獻重華宫為小隠園孝
宗撥賜張貴妃寺前有澗曰雙峰又曰金沙
裴園
裴禧園誠齋詩云岸岸園亭傍水濱裴園飛入水
心横傍人莫問遊何處只揀荷花開處行
喬園(喬幼閒園)史園(史屏右徽孫)
資國園(舊名報國有東坡書隠秀齋趙令畤德麟䟦語)
淳固先生墓(斌姓宋號庸齊師晦菴先生)
馬蝗橋
孤山路
西陵橋(又名西林橋又名西泠橋又名西村)
元張輿詩云紅藕花深逸興饒一雙鸂鶒避鳴橈
曉風凉入桃花扇臘酒香分椰子瓢狂客醉欹眀月
上美人歌斷綠雲消數聲漁笛知何處疑在西泠
第一橋劉邦彦湖上花開報劉廷美詩云白鷗
遥待酒船來芳艸汀洲去復回為惜杏花寒勒住
西泠昨夜一枝開(西湖志)
孤山(舊有栢堂竹閣四照閣巢居閣林處士廬今皆不存)
孤山巋介湖中碧波環遶勝絶諸山唐宋間樓閣
参差彌布椒麓白樂天西湖晚歸回望孤山寺
贈客詩云柳湖松島蓮花寺晚動歸橈出道場盧
橘子低山雨重棕櫚葉戰水風凉烟波淡蕩摇空
碧樓閣参差倚夕陽到岸請君回首望蓬萊宫在
水中央又孤山寺遇雨詩云拂波雲色重灑葉
雨聲繁水鷺雙飛起風荷一向翻空濛連北岸蕭
颯入東軒或擬湖中宿留船在寺門林君復孤
山寺詩云低處凭欄思渺然孤山塔後閣西偏隂
沉畫軸林間寺零落棋枰葑上田秋景有時飛獨
鳥夕陽無事起寒烟遲歸更愛吾廬近祗向重來
看雪天又孤山寫望詩水墨屏風状總非作詩
除是謝元暉溪橋裊裊穿黃落樵斧丁丁隔翠微
返照未沉僧獨往長烟初淡鳥横飛南峰有客鋤
園罷閒倚林間忘却歸栢堂宋僧志銓作陳文
帝天嘉二年有植兩檜於孤山寺中至宋時猶存
其一號陳朝檜志銓作堂其側曰栢堂與竹閣連
屬蘇子瞻作詩紀之云道人手種幾生前鶴骨
龍姿尚宛然雙榦一先神物化九朝三見太平年
忽驚華厦依巖出乞與嘉名到處傳此栢未枯君
記取灰心聊伴小乘禪後孝宗嘗書此詩勒石
竹閣白樂天作在孤山寺中杭人因貌公像而祀
之今為四賢堂址其詩云晚坐松簷下宵眠竹
閣間清虛當服藥幽獨抵歸山巧未能勝拙忙應
不及閒無勞别修道只此是玄關蘇子瞻詩云海
山兜率兩茫然古寺無人竹滿軒白鶴不留歸後
語蒼龍猶是種時孫兩叢却似蕭郎筆千畝空懷
渭上村欲把新詩問遺像病維摩詰更無言僧
道?四照閣懷少游學士詩云猿鳥投林已寂然
芭蕉過雨小樓前雲移絶壁中間破月自遥峰缺
處圓照坐不湏紅炬蠟可人惟有蕙爐烟校讐御
府圖書客疇昔還同此夜禪(俱西湖志)
四聖延祥觀
有韋太后沉香四聖像小蓬萊閣瀛嶼堂金沙井
六一泉餘見御園類
宋時四聖觀前每至昏後有一燈浮水上其色青
紅自施食亭南至西陵橋復回風雨中光愈盛月
明則稍淡雷電時則與電争光閃爍此湖光也
蘇子瞻湖中夜泛詩云新月生魄迹未安纔破五
六漸盤桓今夜吐艷如半璧遊人得向三更看三
更向闌月漸垂欲落未落景特竒明朝人事誰料
得看到蒼龍西沒時蒼龍巳沒牛斗横東方芒角
升長庚漁人收筒及未曉船過惟有菰蒲聲菰蒲
無聲水茫茫荷花夜開風露香漸見燈明出遠寺
更待月黑看湖光湖光非鬼亦非仙風恬浪静光
滿川湏臾兩兩入寺去就視不見空茫然其曰湖
光豈即水燈之類歟高疎寮詩云水明一色抱
神州雨壓輕塵不敢浮山北山南人喚酒春前春
後客凭樓射熊館暗花扶屐下鵠池深柳拂舟白
髮邦人能道舊君王曾奉上皇遊(西湖志)
西太乙宫
舊四聖觀園理宗朝建今黃庭殿乃昔凉堂也兩
壁蕭照畫尚存亭觀名並見御園類弁陽詩云
蘂宫廣殿號黃庭突几浮雲最上層五福貴神留
不住水堂空照九枝燈有和靖墓瑪瑙坡陳朝栢
林逋墓在孤山之隂紹興十六年建四聖延祥觀
盡徙諸院刹及士民之墓獨逋墓詔存之勿徙咸
淳間賈似道題石曰和靖先生墓命金華王庭書
之元胡僧楊璉真伽發其墓惟端硯一枚玉簮一
枝成化十年郡守李端葺治逋嘗作梅花詩一聯
為士林羡頌而他詩亦多清逸比其卒也四壁蕭
然題詩云湖外青山對結廬墳前修竹亦蕭疎茂
陵他日求遺稿且喜曾無封禪書時人咸重其節
介而范公希文與公雅厚贈詩云巢由不願仕堯
舜豈遺人又云風俗因君厚文章到老醇其激賞
如此(西湖志)
逋仙所養鶴名鳴臯所養鹿名呦呦雖不甚竒亦
是西湖故實逋鳴臯詩云臯禽名祗有前聞孤
引圓吭夜正分一唳便驚寥泬破亦無閒意到青
雲又呦呦詩云深林槭槭分行響淺葑茸茸疊
浪痕春雪滿山人起晚數聲低呌喚籬門(茅元儀青先)
四面堂處士橋(以和靖得名)
涵碧橋菊磵墓(名九萬葬孤山後談家山)
斷橋
又名段家橋萬柳如雲望如裙帶白樂天詩云誰
開湖寺西南路草綠裙腰一道斜
增補武林舊事卷六
