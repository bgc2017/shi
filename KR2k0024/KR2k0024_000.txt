昌國州圖志地理𩔖三(都會郡縣之屬)
提要
(臣)等謹案昌國州圖志七卷元馮福京郭薦
等同撰福京潼川人官昌國州判官薦里貫
未詳官鄞縣教諭昌國州即今定海縣宋熙
寧六年置昌國縣元至元十五年始升為州
此書成扵大德二年七月凡分八門曰叙州
曰叙賦曰叙山曰叙水曰叙物産曰叙官曰
叙人曰叙祠前有福京序據序中所述始末
蓋福京求得舊志屬薦等訂輯而福京為之
審定者也其大旨在於刊削浮詞故其書簡
而有要不在康海武功志韓邦靖朝邑志下
海書邦靖書為作者盛推而此書不甚稱於
世殆年代稍遠鈔本稀傳歟據原目所載卷
首當有環山環海及普陀山三圖圖志之名
實由於是此本不載蓋傳寫者佚之矣乾隆
四十六年十一月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
昌國州圖志前序
史所以傳信傳而不信不如亡史故作史者必擅三者
之長曰學曰識曰才而後能傳信於天下蓋非學無以
通古今之世變非識無以明事理之精微非才無以措
褒貶之筆削三者闕一不敢登此職焉然而有天子之
史有諸侯之史晉之乘楚之檮杌魯之春秋是諸侯之
史也後世因之郡各有志所以備天子史官之採錄亦
豈可易為哉若昔素王刑賞二百四十二年列國之君
臣游夏且不能贊一辭司馬氏以良史才而作史記議
者猶謂十二諸侯年表為殽亂於聖經然則侯邦之志
亦以記事纂言也而可易為哉往宋末運人主好諛宰
相𨗳諛士大夫習諛内外遂以成風操史筆者多患得
患失之夫希合顧望不惟泯其實以誣公朝之是非抑
且駕其虚以騁私意之向背故光寧理三朝之史皆權
臣黨與之蕪辭而郡縣間一時之志亦侯牧誇張之誕
筆今宋史既與國偕亡惟志書之見於郡縣間者版籍
所計或以寡為多風土所宜或以無為有形勢所在或
以險為夷貢賦所出或以儉為泰評人物則多過情之
譽陳民風則少退抑之辭粧飾富麗競為美觀詳覈其
實百無一二苟上之人按其圖數其貢流毒貽害可勝
言哉昔蕭何入關收秦圖籍文書具知虚實險要用以
相漢厥功茂焉藉使今世或有踵蕭何之智信往宋所
存之記載責其實於天下郡國豈不敗乃公事余益以
悲世變之至宋獨圖籍文書一事鑿空駕偽顧不如秦
之猶為務實而且貽禍於來世蒼生也昌國中海而處
由縣陞州而州志不作此固僕厮吏不知稽古之務而
為士者亦有罪焉余來首訪圖經徒起文獻不足之歎
越歲餘始於里民搆獲其籍大率浮誇如前所云議欲
刊削且書混一以來之㳂革既以授州之文學士屬余
往吳中此事遂廢今瓜戍已踰滯留卧疾豈其機乎乃
趣學官捃摭舊載芟其蕪黜其不實定為傳信之書使州
之闕文著於所補以俟掌建邦之六典者采焉故序作
史之大略與異時文勝其質之流弊俾二三子知所治
擇而復有以告之孔子曰吾猶及史之闕文也嗚呼史
闕則綱紀將板蕩而無稽是豈斯民之幸聖人猶幸闕
文之及見者蓋逆知他日諸侯惡其籍之害己而去之
也今余於舊志得之既難本復無二二三子不亟圖之
余幸而受代則是籍之存於有司者幾矣嗚呼猶欲及
於闕文得乎大德戊戌七月朔日潼川馮福京序
