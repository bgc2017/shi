昌國州圖志卷一
元馮福京等編
敘州
沿革
州在東海西星紀之次牽牛婺女之分野昔夏后氏帝
少康所封庶子於越之地至越勾踐滅吳獲夫差欲使
居甬東君百家杜預云句章縣東海中州也國語以為
甬句東注云句章海口外州今州有甬東村是已由秦
歷漢屬鄮縣唐開元二十六年以鄮縣置明州領縣四
曰翁山今之昌國也立縣始於唐五代時改鄮為鄞則
又屬鄞往宋端拱二年始置鹽場熙寧六年部使者以
蓬萊安期富都三鄉居大海中期會不時置尉主鬭訟
之事既而創縣名為昌國意其東控日本北接登萊南
亘甌閩西通吳會實海中之巨障足以昌壯國勢焉八
年又益以定海縣之金塘鄉紹興十三年戶部員外郎
沈麟編𩔖民籍戶計萬餘而丁口再倍德祐元年丙子
三月聖朝混一今中書左丞行浙東道宣慰使哈巴岱
提師壓境遂歸附焉是為至元十三年縣仍舊至元十
五年三月朝廷謂海道險要陞縣為州以重其任時劉
思義受宣武將軍達嚕噶齊以州印來領州事當混一
之初人心帖泰實嘉賴之至元十七年復置縣隸于州
二十七年縣仍廢止單州焉
境土
州所轄四鄉一十九都與州通陸僅富都鄉九都而已
金塘四都在州之西北安期三都在州之東南蓬萊三
都在州之東北星羅棋布全賴舟楫之利以通舊志皆
以潮數約其里之遠近然海面際天未可以里計今姑
存之
東西五百里南北三百里西南至本路三百五里
東五潮至西莊石馬山與高麗國分界
南五潮至龍嶼與象山縣分界
西一潮至蛟門山與定海縣分界
北五潮至大七山與平江路分界
東南三潮至韮山與龜山縣分界
西南二潮至三山與定海縣分界
東北五潮至神前壁下與海州分界
西北三潮至灘山與嘉興路分界
風俗
壤地褊小又皆斥鹵穀粟絲枲之産雖微漁鹽舟楫之
利甚博無恒産而有恒心者惟士為能風聲氣習有於
越之俗焉
公宇
州治(坐鎮鼇山下山自北來為龍峯蜿蜒南走突而小峯州治據其麓)
州門
中門
廳
鎮鼇堂(廳後中堂)
敬簡齋(廳事後西偏)
吏目司
架閣司
吏舍
蓬萊道院(廳東偏)
愛蓮堂(州治東偏前有蓮池)
拂雲亭(州治後山)
海光亭(拂雲亭之上)
城郭
州城周廣五里
城門六所
重門擊柝以待暴客則封域之有扄鍵尚矣舊無之升
州後所創也
東江門(東隅)西門(西隅)
南門(南隅)上榮門(北隅)
舟山門(西南隅)艮門(東北隅舊名虞家橋)
坊巷
申義坊(學所從入即州學講堂扁而名)
平近坊(州治東)清晏坊(州治西)
詩禮坊(州治東)首登坊(州之東)
聯桂坊(州治北往宋嘉定間為趙時恪時慥兄弟登第立)
神童坊(上榮往宋嘉熙間為應翔孫試中童科立)
德政坊(舊名拱星州之北)德星坊(州西南)
圖南坊(南門)惠應坊(城隍廟從入)
中洲坊(正監前)教愛坊(市橋西為民救母病立)
印元坊(市橋之左)興行坊(市橋東為其民救父病立)
登朝坊(市橋之右)西上坊(西門外)
德麟坊(舊丞廳南今廢)信麟坊(舊丞廳西)
甬東坊(甬東今廢)東明坊(東江今廢)
社稷
壇在州西門外去州一百步
城隍
廟在州南世茹侯維廟之神今州有茹侯村則侯鄉人
也侯英烈忠毅至今父老能言之往宋建炎間賜惠應
廟額
倉局
永豐倉舊係往宋縣丞廳至元十七年升州遂為縣治
縣既廢改為倉專以儲本州官民田所納之租海上諸
鎮守司附州稍近者軍士於此支給月糧大德二年春
今中書左丞行浙東道宣慰使鎮遏海道到州謂倉之
四顧人戶頗疎乃理中廳五間為倉屋兩廊析為軍營
後堂以處鎮守官於是倉營雜處蓋以備不虞
倉使一人(本州設)
官鹽局至元二十七年以繫官房舍一間為之在中洲
之北
使副各一人(本州設)
昌國州圖志卷一
