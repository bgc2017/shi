杜工部詩年譜𫝊記類二(名人之屬)
提要
(臣)等謹案杜工部詩年譜一卷宋魯訔撰訔
字季欽嘉興人官至福建提點刑獄公事周必
大平園集有訔墓誌述其官階始未甚詳諸
書或云字季卿或云海鹽人或云仕至大府卿
皆誤也訔曾注杜詩今存者惟此譜篇首有
訔編次杜工部詩序末有王士禎䟦謂甫年譜
創始於吕汲公大防訔以甫生於睿宗先天元
年壬子卒於大歷五年庚戌蓋承吕譜之舊也
考甫生卒之歲諸書往往錯互舊唐書謂甫卒
於永泰二年永泰在大歷之前甫詩有大歷三
年以下諸作則舊書為誤王觀國辯之是也然
觀國云甫生於先天元年癸丑卒於大歷五年
辛亥不知癸丑乃先天之二年即開元元年辛
亥乃大歷六年則觀國亦未深考矣元禛作
甫墓誌云享年五十九王洙原叙注子美詩
序曰大歷五年甫下夾入湖南游衡山寓居
耒陽五年夏一夕醉飽卒大歷五年為庚戌
歲上距先天元年壬子適五十有九年則甫
生於壬子無疑訔此譜根據吕譜未嘗誤也
姚桐夀樂郊私語云杜少陵集自游龍門至
過洞庭詩目次第為季卿編定一循少陵平
生行蹟可以見其詩法近時滏陽張氏吴江
朱氏所注杜詩其年譜大率仿此而推拓之
知密於趙子櫟譜多矣雖間有附會又烏可
以一𤯝掩乎乾隆四十六年九月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
杜工部詩年譜原序
騷人雅士同知祖尚少陵同欲模楷聲韻同苦其意律
深嚴難讀也余謂少陵老人初不事艱澁左隠以病人
其平易處有賤夫老婦所可道者至其深純宏妙千古
不可追跡則序事穏實立意渾大遇物寫難状之景紓
情出不說之意借古的確感時深遠若江海浩溔(溔以沼切)
(大水貌)風雲蕩汩蛟龍黿鼉出沒其間而變化莫測風澄
雲霽象緯回薄錯峙偉麗細大無不可觀離而序之次
其先後時危平俗媺惡山川夷險風物明晦公之所寓
舒局皆可槩見如陪公杖屨而游四方數百年間猶對
面語何患於難讀耶名公巨儒譜敘注釋是不一家用
意率過異說如蝟余因舊集略加編次古詩近體一其
先後摘諸家之善有考於當時事實及地理歲月與古
語之的然者聊注其下若其意律乃詩之六經神會意
得隨人所到不敢易而言之敘次既倫讀之者如親罹
艱棘虎狼之慘為可驚愕目見當時甿庶被削刻轉塗
炭為可憫因感公之流徙始而適中而瘁卒至為少年
輩侮忽以訖死為可傷也紹興癸酉五月晦日丹丘冷
齋魯訔序
