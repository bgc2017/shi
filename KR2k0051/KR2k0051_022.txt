甘肅通志卷二十二
古蹟
山林藪澤舊宫故壘古人往矣其蹟猶存流風餘韻
繫人懷想或訪諸樵牧以知軼事或廣稽碑碣以讀
遺文紀其盛衰資為聞見歷世不嫌久遠考古可以
證今詳為摉採著之於篇志古蹟
臨洮府
狄道縣
狄道故城在今府西南史記匈奴傳隴西有翟䝠
之戎百官志縣有蠻夷謂之道漢因置狄道縣為
隴西郡治後漢永初五年羌亂詔隴西郡徙治襄
武延光二年還治狄道寰宇記縣在蘭州南一百
九十里晉惠帝時以狄道縣為降狄道也府志有
舊土城俗名番城在縣南一里許東西北三面與
府城濠相連即故城也
安故故城在府南漢置屬隴西郡武帝元鼎五年
西羌反攻安故圍枹罕城蓋與河州境接也前涼
錄永昌元年張茂分安故郡置定州宋白曰安故
在蘭州南州志縣在隴西郡南四十七里唐時為
安國鎮五代周廣順中自安國鎮至涼州立三州
以控扼諸羌三州臨河蘭也按此則寰宇記安國
城在五泉縣西南明一統志在蘭州西八十里舊
志在今縣西南一百六十里皆悞
武街故城在府東東晉置晉志惠帝分隴西之武
街縣屬狄道郡水經注濫水自白石山又西北逕
武階城南即武街之訛也
長樂廢縣在府西元和志天寶别置安樂縣屬臨
州舊唐志長樂縣舊曰安樂後陷吐蕃廢或曰即
宋康樂寨也
康樂廢縣在府西三十六里九域志熙州領康樂
寨宋熙寧六年置金升為縣元廢
當川廢縣在府西四十里九域志熙州領當川堡
宋熙寧六年置金升為縣元廢
水池廢縣在府西南魏收志河州有洪和郡首領
水池縣隋志枹罕郡領水池縣魏曰蕈州周改名
唐廢舊志水池城在洮州衛東北一百六十里
長城在府北三十五里史記秦始皇遣蒙恬發兵
三十萬北築長城起自臨洮唐置長城堡
吕布城在府西二里洮水東岸相傳吕布所築
鶴鳴城在府西南相近又有三足城明一統志皆
唐時吐谷渾所築
鞏令城在府西南吐蕃所築也宋熙寧六年王韶
圖武勝使德順將景思立分兵自南甲趨鞏令即
此舊志鞏令城在府西南一百五十里或曰南甲
在府南三十里
故關城在府北三十里佛兒崖今廢址尚存
洮陽城蘇林注曰地居洮水之陽也後為吐谷渾
據之周明帝逐去因立洮陽郡今謂之洪和城
通谷堡在府東三十五里一名寸金城其谷東西
僅踰百步上有竅可覩天日名曰通谷宋熙寧間
置
臨川閣在府城中唐天寶中建下臨清流為一郡
登臨之勝
超然臺在府東一里本名鳳臺宋熙寧中蔣之竒
改名明嘉靖三十年楊繼盛改建超然書院於其
上
西湖在府西南二里歲五月五日引洮水注之郡
人遊樂於此
渭源縣
首陽故城在縣東北漢置舊唐志渭源漢首陽地
西魏改首陽為渭源縣上元二年復改曰首陽復
於渭源故城置渭源縣儀鳳二年併首陽入之
渭源故城在縣東北與今城相連址存
渭源堡在縣西北岡上三百步許宋王韶屯兵於
此遺址尚存
蘭州
金城廢縣今州治漢置屬金城郡孟康曰初築城
時得金故曰金城薛瓚曰取其堅固也後魏省尋
復置子城縣兼移置金城郡來治隋志金城縣舊
縣曰子城帶金城郡其後又改縣曰五泉宋志崇
寧三年復改置蘭泉縣為倚郭縣金省入蘭州
石龜城在州城北河畔州志石龜城即州基也北
臨黃河有石如龜伏城垣下俗名大禹决河故道
允吾故城在州西漢置始元六年置金城郡治此
應劭曰允吾讀曰鉛牙水經注允吾縣在黃河之
北湟水之南通志在廣武縣西南一百五十里又
明一統志允吾縣在蘭州西南五十里州志土人
謂之西古城弘治十年重修為堡按允吾在黃河
之北今屬涼州西古在河南即金城故址非是
阿干廢縣在州西南四十里九域志元豐六年置
阿干堡元一統志金大定二十二年陞為縣屬蘭
州至元七年併入州
媪圍廢縣在州東北漢置屬武威郡水經注河水
經媪圍縣界東北流至勇士即此
嵻㟍城在州南一百四十里嵻㟍山下晉義熙四
年西秦乞伏乾歸子熾盤在苑川畏姚秦之偪築
城於此而據之後廢
石城在州西北水經注河水東經石城南謂之石
城津又梁熙攻涼河會城降之蓋在大河與湟河
會處故又名河會城
西市新城蘭州舊志在州東南七十里又大定城
在州北元豐中與夏人分界處也明嘉靖中議邊
事者謂復大定城可屯礦兵以守河北蓋其城常
為寇衝云
安西城在州南三十里天都山宋神宗時苖綬伐
夏嘗經此山
瓦川會城在州西南一百二十里馬啣山宋時李
元昊所築
定火城在州黃河北四十五里
王保保城有二一在州東東岡坡一在金城關北
王保保即元庫庫特穆爾明洪武初保保據州時
築
元昊臺在州西十五里有級數十重元昊攻阿干
駐兵於此
肅王府在州治北明太祖第十四子洪武中封肅
王三十一年自甘州移國於此
候馬亭在州西北十五里漢武帝聞大宛有天馬
遣李廣利伐之遣使候馬於此故名
望河樓在州西北二里傍黃河岸唐岑參有詩後
代名人往往題咏
鐵冶在榆谷元一統志去州五十里先代民冶故
址今跡尚存
金縣
龕谷廢縣在縣南二十里本宋之龕谷寨元祐七
年廢紹聖四年復修為堡金升為縣正大三年河
州陷河西因以龕谷為金州治所元至元七年併
縣入州明洪武初改州為金縣在蘭州東九十里
定遠廢縣在縣西北三十里宋志定遠城舊名李
諾坪种誼知蘭州時所築金升為縣元廢為鎮今
為定遠驛
勇士廢縣在縣東北漢置屬天水郡舊志在靖遠
衛西南二百里
苑川城在縣東北水經注苑川水北逕牧師苑故
漢牧苑之地羌豪迷吾等萬餘人到襄武首陽平
襄至勇士抄苑馬焚燒驛亭即此處有東西二苑
城相去七十里元和志苑城在五泉縣時未置今縣
也元一統志在蘭州西悞
平地城明一統志在縣北四十里唐戍兵所築又
有三角城在縣東十里亦唐戍兵所築又東古城
在縣東二十里亦唐時築
一條城在縣東北一百里宋狄青巡邊所築本名
龍溝堡明萬歷二十五年兵備張棟疏請改建為
一條城
河州
枹罕故城今州治漢置縣屬金城郡應劭曰故罕
羌侯邑也後漢改屬隴西郡晉張軌分屬晉興郡
咸康元年分晉興郡置河州寰宇記州東南至狄
道縣一百四十八里後陷吐蕃廢九域志宋熙寧
六年收復置河州以唐枹罕縣地置枹罕縣九年
省紹興初陷於金金志貞元二年復置縣為州治
元又省府志枹罕廢縣在縣西又有東古城在州
東二里乃唐舊城西古城在縣西二十里相傳宋
時築北古城在州北一里乃元城
大夏古城在州東南漢置屬隴西郡晉初縣廢惠
帝時張軌復置改屬晉興張駿又置大夏郡後魏
復為縣屬金城郡隋屬枹罕郡唐屬河州元和志
縣西北至州七十里宋廢又寰宇記大夏城西二
十里有金劍城一名金柳城前涼曾置金劍縣於
此
白石廢縣在州西南漢置屬金城郡後漢改屬隴
西郡晉初省十三州志曰白石縣在狄道西北二
百八十五里
鳳林廢縣在州西南本白石縣地晉惠帝時張軌
分置永固縣晉志軌置晉興郡領縣有永固是也
後入吐谷渾廢唐改置鳳林縣屬河州元和志東
北至州八十里
臨津廢縣在州西北一百二十里晉志張軌置晉
興郡領縣有臨津是也後魏省水經注河水東逕
臨津城北白土城南為緣河津渡之處
武城廢縣在州東晉時涼張氏置十六國春秋咸
康元年張軌分武城郡屬河州
寧河廢縣在州南六十里九域志熙寧七年置寧
河寨宋志本吐蕃所置香子城也崇寧四年升寨
為縣明初廢後改和政驛
定羌故城在州東南一百里即吐蕃所置阿諾城
宋熙寧七年王韶克河州破阿諾木藏城改名定
羌城元升為縣後廢
安鄉故城在州東北五十里臨河吐蕃所置城橋
關宋置安鄉關屬河州元升為縣後廢
澆河廢郡在州西古西羌所居相傳趙充國所築
水經注河水東經澆河故城北有二城東西角倚
東古城在州東二里遺址尚存近由塔寺乃唐舊
城西古城在州西三十里牆垣猶存乃宋城北古
城州北一里號番城乃元城東北去西平二百二
十里宋少帝時拜阿豺為澆河公即此城也元和
志秃髮烏孤以西平河南地為澆河郡後周建德
五年於今州理南東達化縣界澆河故城置廓州
取廓清之義詳西寧志
米川廢縣在州西唐置唐志米川本漢枹罕縣地
貞觀五年於此置米州及米川縣十年廢屬河州
永徽末移於河北屬廓州此城遂廢又見西寧府
廢積石州在州西元和志積石軍在廓州西南一
百五十里儀鳳二年置西臨大澗北枕黃河即隋
澆河郡所理宋慶歷後屬西夏其後入吐蕃名溪
哥城金升為州明初廢今為積石關出關即屬境
外
懷羌廢縣在州西南宋置金升為縣屬積石州金
志縣西至生羌界八十里
龍支城在州北一百四十里後魏名北金城隋屬
枹罕郡宋為宗哥城
平夷城在州西南元和志平夷守捉在州西南四
十里開元三年郭知運置
鹽泉城在州西開元二十六年隴右節度使杜希
望發鄯州兵奪吐蕃河橋於河左築鹽泉城置鎮
西軍在州西一百八十里又元和志有天成軍在
州西八十里開元三年哥舒翰於索磨川置又有
振武軍在天成軍西百餘里天寶十三年哥舒翰
攻吐蕃雕窠城置又有耀武軍在廓州南二百里
黑峽川亦天寶間置宋元符初俱廢為砦
循化城舊志在州西一百三十五里西至生羌界
一百里宋志循化城舊名一公城崇寧二年收復
改名金屬積石州元廢
大通城在州西北宋志舊名達南城崇寧二年收
復改名金屬積石州元廢
來羌城在州西北三十里宋志崇寧三年王厚收
復金屬積石州元廢
講米城在州西南一百里本番族所置宋志洮西
安撫使收復河南一公錯鑿當標&KR0686;撒東迎講米
六城尋棄之崇寧二年再收復金廢
歷精城在州西南宋史唃厮羅三妻喬氏有色居
歷精城府志州西南有喬家關當以喬氏得名城
當在其地
踏白城在州西北吐蕃所置宋熙寧八年王韶解
河州之圍復還熙州遶踏白城後燒賊廬帳木征
來降城在寧川驛
景古城在州東南一百三十里金志狄道縣有景
骨城即此骨古聲相近而訛也
黃沙戍在州西新唐志達化縣東有黃沙戍
河州衞在州治西
鞏昌府
隴西縣
古渭砦九域志皇祐四年以渭州地置古渭砦熙
寧五年以砦建通遠軍崇寧三年升軍為州治
䝠道城元和志隴西縣西至渭州五十里本漢䝠
道縣秦孝公元年西斬戎之䝠主漢置縣屬天水
郡後漢屬漢陽郡靈帝分置南安郡治焉晉志南
安郡置䝠道縣宋志作桓道隋改武陽縣又改隴
西後陷吐蕃縣廢
襄武城在縣東五里漢置縣屬隴西郡三國魏為
隴西郡治蜀漢延熙十六年姜維圍魏襄武不克
晉隴西郡治此隋為渭州治唐因之寶應後沒於
吐蕃縣廢宋鞏州移今治城周九里有竒環城有
濠稱為險固
中陶城在縣東北晉志南安郡領中陶縣魏眞君
八年併入新興隋志隴西舊有内陶即中陶也
長城在縣北境一百里烏龍溝北山有遺跡驀山
越澗若龍蜿蜒其土獨黑俗名長城嶺西起臨洮
經府北東至遼東延袤萬里
密艾亭在縣東北漢志䝠道縣有騎都尉治密艾
亭
赤亭在縣西三十里羌酋姚弋仲之故居弋仲之
先世居其地晉永嘉中東徙榆眉部内從之者數
萬後降晉
首陽城在縣西五十里鳥鼠山漢書渭水自首陽
東至京兆船司空入河舊志載縣西七十里為首
陽山夷齊避周採薇處舊有清聖廟二賢塚明萬
歷中復建廟立碑置田崇祀
雲下田在縣北輿地紀勝云隴西有耕天村其田
曰雲下田又古諺云郎樞女樞十馬九駒安陽大
角十牛九犢謂其地宜於畜牧也
六泉在縣東南五里西秦乞伏國仁率騎兵襲鮮
卑三部於六泉即此
五谿聚隴西記襄武有五谿楊盛分羌為五部錯
居谿傍每谿為五聚故名
玉漿泉在縣西四十里有山俗呼為高武隴其山
絶壁千尋由來乏水後周武帝時豆盧勣為渭州
刺史有惠政馬跡所踐忽飛泉湧出又有白鳥翔
山廳前乳子而後去民為謠曰我有丹陽山出玉
漿濟我人民神鳥來翔因呼其泉為玉漿
三岔堡在縣西北二十五里宋熙寧中置
武城故城在縣西六十里武城川宋章楶築
讀書堂在縣治東唐李翺建宋重建今廢
威遠樓在縣東一里東北坊宋建今廢見方輿勝
覽
烽火臺在城東五里明洪武二年平羌將軍馮勝
取鞏昌駐兵於此
熟羊城在縣西北四十里宋皇祐初築為砦金貞
祐中築亦為砦郡志為首陽鎮俗呼訛
安定縣
安西古城在縣北三十里宋志舊名汝遮堡紹聖
三年經略章楶進築金初置安西縣元至元三年
併入定西州
定西故城在縣南元豐四年置定西城在通遠軍
北一百二十里五年改定西城為定遠軍七年夏
人圍定西城熙河將秦貴拒却之元徙州治安西
縣此城遂廢
通西故城在縣南四十里本宋鞏州之通西砦元
豐六年以蘭州通西寨屬通遠軍金初置通西縣
屬鞏州貞祐四年屬定西州元省入州今隴西安
定俱有通西里宋西市貿馬之所
通渭縣
安遠古城在縣北六十里宋天禧二年置安遠寨
今為安遠鎮
甘谷城在縣東五十里宋熙寧初曹瑋置城於此
為戍守處金於此置甘谷縣屬秦州元廢入通渭
縣
甘泉城在縣東北九十五里宋元豐中置城於此
為戍守要地
鷄川城在縣東南七十五里宋治平四年置砦金
為縣元省入秦安
秦嘉村在縣西八十里渭城里嘉為郡掾其妻徐
淑歸寧於家有贈答詩
漳縣
鄣縣故城在縣西南五里本故道侯尉治後漢縣
之又有城在故城峪元置縣於此後圮於水
鹽川城即今治宋置寨金為鎮元初併入隴西至
元中置縣
會寧縣
西寧故城在縣東三十五里宋經略章楶所築三
城相連俗呼連城金為縣貞祐四年升為州元初
棄新會州移於此至元七年併入州
祖厲故城在縣北一百八十里因祖厲水而名又
為烏蘭縣今郭城驛
粟州故城在縣東北五十里
通安故城在縣東北七十里本金通安寨
武舉故城在縣北一百五十里黃川山麓本古驛
城通甘肅路
古城在縣南十五里相傳隗囂所築或云王莽時
建今廢
保川故城在縣北五十里
敷川故城在縣南三十里
伏羌縣
冀縣故城在縣南三十步今遺址尚存秦本紀武
公十年伐邽冀戎初縣之漢置冀縣王莽末天水
謠曰出吳門望緹羣吳門冀郭門緹羣山名也後
魏名當亭周為黃瓜唐為伏州
鹽泉故城在縣西二十里唐於伏羌廢城置鹽泉
縣貞觀元年改曰夷賓三年併入伏羌縣即今鹽
泉舖
永寧故城在縣西四十里即羌之大落門谷宋雍
熙中知州温仲舒發兵取之置永寧砦崇寧三年
為縣金為寨元省
平襄故城在縣西北近渭漢置為天水郡治後魏
縣省舊志云即鹽泉
寧遠縣
新興廢縣在縣西南後漢中平五年析置新興縣
屬南安郡隋廢
廣吳故城在縣西二十五里廣吳水遶其下宋置
砦
落門聚在縣西十里即今落門鎮漢建武十年來
歙又攻降隗純三國時姜維攻狄道至洛門引還
唐廣德以後吐蕃得其地置兵守之洛門即落門
避暑城在縣東三十里亦名平定府相傳為隗囂
避暑處
西和縣
白石鎮在今縣西北三里宋紹興時陜西盡陷於
金宣撫吳玠移岷州治於長道縣之白石鎮據南
山建城熙河偏將關師古率兵駐本州之白石鎮
外控強敵内為全蜀保障州遂僑治於此十二年
金人請和以岷犯金太祖嫌名改為西和州以淮
西有和州故加西字明洪武初始移今治
始昌故城在縣北晉置屬天水郡晉地道記曰始
昌縣故西縣城也
水南故城在縣北真君二年置魏收志南秦州有
天水郡真君七年置治水南縣又領平泉平原二
縣後周省入長道縣
漢源廢縣在縣北唐置以近西漢水為名寶應中
没於蕃後廢
鹽官城在縣東北九十里鹽井水與岸齊味與海
鹽同
石堡城寰宇記長道縣南十八里上有石城高一
百丈中有石井深一丈四時湛然飲之不竭
諸葛軍壘在縣西北七十里之長道鎮漢水遶其
下中突起一小山若臺武侯伐魏駐兵處
祁山軍在縣北祁山南三里有諸葛故壘壘之左
右猶有豐草蓋忠武侯所植也
酇公營在縣西北武德元年行軍元帥鄼國公竇
軌討薛舉餘黨營於此
臨洮舊治唐宣宗時築以去洮遠改建洮水之上
今遺址存
靖遠縣
會寧廢縣在縣東北西魏置會寧縣屬高平郡周
廢隋開皇十六年復置縣大業七年分置西突厥
部落於此後為李軌所滅唐武德二年平李軌置
西寧州貞觀八年以此州倉儲殷實改為粟州又
為會州廣德後陷吐蕃宋雍熙二年李繼遷破之
焚城郭而去崇寧三年置敷川縣金置保川縣明
年州陷遷治新會州城明正統二年復修廢城置
衛即今縣治
祖厲故城在縣西南一百三十里漢置縣屬安定
郡祖厲(音嗟賴)城一名馬城
鸇陰故城在縣北漢置鸇陰縣屬安定郡後漢屬
武威郡
烏蘭故城在縣西南百四十里後周置烏蘭關唐
武德末置烏蘭縣後縣廢
麥田城在縣東北
會川城在縣西南百里元符二年建築元一統志
金會州陷於河西僑治西南一百里會川城名新
會州元初又遷西寧
德威城在縣西南本名清水河宋政和六年童貫
遣秦鳳將劉仲武出會州至清水河築城屯守而
還賜名德威城屬秦鳳路西至黃河四里
新泉城在縣南四十里唐大足初郭元振置新泉
軍初屬朔方天寶中屬河西節度使宋為新泉砦
金廢
懷戎堡在縣東宋崇寧二年築
静勝堡在縣西南舊名接應堡宋政和六年賜名
達喇蘇故城在北七十里明設巡檢司成化間改
移
黃河堰在北城外唐刺史安敬忠築
砥柱石在城北五里黃河中峭壁聳峙屹立中流
方正如削俗名獨石明少卿邢崑田刻中流砥柱
四字於石上
岷州
長城在州西元和志秦始皇三十四年使蒙恬築
長城起臨洮至遼東首起溢樂縣西二十里
索西城在城東南九十里一名赤水城亦曰臨洮
東城漢明帝時燒當羌反遣將軍馬防校尉耿恭
擊平之乃築此城
龍城廢縣在州東北魏置臨洮郡及龍城縣周廢
祐川廢縣在州東南七十里本西魏同和郡地隋
以前置基城縣唐為祐川縣屬岷州後廢
和政廢縣在州東北三十二里本後周洮城郡保
定元年改同和縣又改和政縣宋廢遺址尚存
當夷廢縣在州西周置唐省縣入溢樂其城本吐
谷渾所築
宕昌城在州南一百五十里後魏書宕昌羌其先
蓋三苖之裔世為豪帥其地自仇池以西席水以
南東西千里南北八百里地多山阜世修職貢後
周高祖滅之以其地置宕州宋熙寧六年拔宕岷
二州置宕昌寨屬岷州運蜀茶市馬於此後為金
人所據
良恭廢縣在州東南一百一十里隋置唐屬宕昌
郡宋為鎮屬岷州元廢
廢鐵州在州西北九十五里吐蕃鬼章宜結所居
宋熙寧中州守种誼破鬼章於此
麴城在州東南蜀姜維率衆依麴山築二城使牙
門將苟安守之
梅川古城在州東北三十里今尚存
分疊城華嚴城俱在州西南二城唐德宗幸奉
天時淪於番又有龕谷蓮花喇荅宗哥四城并没
於番
洮州衛
洪和故城今衞治後魏置郡後入吐谷渾郡廢隋
為美相縣地唐貞觀四年移洮州於此
洮州故城在衞西南七十里即今舊洮堡晉惠帝
置洮陽縣於此周為臨潭
安西故府在臨潭縣東四十里周總管博陵公賀
蘭祥討吐谷渾築此城因置博陵郡隋為縣唐省
入臨潭又置安西府
迷和城在衛東或曰即吐谷渾之迷和城寰宇記
有鳴鶴城即此城之訛又有三足城鎮念城皆吐
谷渾所築
神策軍在衛西八十里磨禪川天寶十三載置
洮源故縣在衛西南周置旭州隋改洮源唐武德
八年廢
古疊州在衛西南一百八十里周建德六年始置
疊州大業中州廢屬洮州唐治合川縣東南至扶
州三百四十里西至吐蕃界九十里其地風景融
和産稻多果木與松茂相隣領合川樂川疊川三
縣又置安伏和同二縣處党項尋省疊樂二縣後
陷吐蕃州縣俱廢
廢芳州在衞西南即古甘松地周武成中於三交
口築城置甘松防後改為芳州以地多甘松芳草
為名領恒香深泉二郡唐置甘松府上元二年州
陷吐蕃廢
沓中在衞西南羌中即沙漒之地姜維退屯沓中
種麥於其地
漒川城晉太元中乞伏國仁置漒川郡其地西接
黃沙亦謂沙漒在衛西南
西平故里在衛西七十里唐西平忠武王李晟生
處李氏世以武功顯晟以備羌居臨潭因家焉
西固城
羌道廢縣在城西漢置縣屬隴西郡後漢改屬武
都郡晉省魏收志石門縣有羌道城即此
平涼府
平涼縣
涇陽故城在府西四十里史記秦靈公居涇陽漢
置縣魏收志鶉陰縣有涇陽城又隴東郡領涇陽
縣後漢罷晉後復西魏以後仍廢而涇陽遂移於
渭北
平涼故城在府西北東晉時苻秦置郡地形志涇
州領平涼郡治鶉陰縣有平涼城舊唐志云平涼
縣舊治陽晉川開元五年移治古塞城元和志縣
西北至原州一百六十里本漢涇陽縣地後魏為
長城郡長城縣地周建德元年割涇州平涼郡于
今理置平涼縣屬長城郡隋開皇三年屬原州開
元五年移涇水南貞元七年又移舊縣南坂上即
今縣通典平涼漢朝那縣地五代志平涼故屬涇
州唐末權於縣置渭州而縣廢唐清泰三年以故
平涼縣之安國耀武兩鎮置平涼縣府志五代置
平涼縣今府城西三十五里安國鎮西古城是也
金始移今治蓋古耀武鎮地西去安國故城三十
里
朝那故城在府西北漢地理志縣屬安定郡後漢
及晉因之後魏末移置今靈臺縣界此城遂廢括
地志朝那故城在百泉縣西北七十里元和志在
縣西四十五里胡三省曰漢朝那城在原州花石
川是也明一統志漢朝那城在府東南悞
烏氏廢縣在府西北史記涇北有烏氏之戎地理
志烏氏縣屬安定郡郡國志作烏支晉魏時徙治
涇州界故縣廢胡氏通鑑注故城在彈筝峽口
百泉廢縣在府西北八十里隋置屬平涼郡唐仍
屬原州元和志縣西至原州九十里後魏孝明帝
於今縣西南陽晉川置黃石縣隋改為百泉武德
八年移今所通典百泉漢朝那縣地舊志百泉故
城本姚秦之時黃石固赫連夏置長城護軍于此
後魏因置長城郡五代初縣廢
鶉陰廢縣在府西南九十里漢置縣在今靖遠縣
境後魏移置於此地形志平涼郡治鶉陰是也後
周併入平涼縣
潘原廢縣在府東四十里漢置陰盤縣在今長武
縣界後魏移置於此兼置平原郡隋志開皇初郡
廢縣屬安定郡舊唐志隋陰盤縣天寶元年改曰
潘原其廢縣在良原縣界新唐志潘原縣後省為
彰信堡貞元十一年復置屬涇州中和四年移武
州來治周顯德五年廢新武州以縣屬渭州元初
併入平涼縣
靖夏城在府境宋史政和六年夏人大舉攻涇原
靖夏城城陷屠之而去宋志是年賜涇原路席葦
平新城名曰靖夏未詳屬何州軍
我羅城在府北晉義熙五年赫連勃勃攻秦勅竒
堡黃石固我羅城皆拔之舊志黃石即百泉廢縣
我羅城在黃石東勅竒堡亦在府北又晉太元十
四年苻登攻安定羌于密造堡克之舊志在府西
南
聚糧坪在府境漢馬伏波征隗囂屯糧於此
會盟壇寰宇記在府西北五里唐貞元三年築渾
瑊與吐蕃會盟處新志在天壇山西
六盤砦在府西七十里唐時吐蕃入寇陷没宣宗
朝收復宋咸平中知渭州曹瑋置砦戍守
白草軍唐志白草軍在蔚茹水之西至德中曾沒
吐蕃後收復
新砦地名小盧關宋開寶中置改今名
定川砦西控六盤山一帶宋太平興國中置
勤武堂在府西北五里宋知渭州蔡挺建五日一
訓兵於此偏伍鉦鼓之法甚備儲勁卒于行間遇
用竒則别為一隊甲兵整習常若寇至
柳湖避暑閣在府北三十里宋蔡挺建柳數千株
綠陰成林湖光可掬夏月人多避暑於此旁又有
柳亭
會景亭在崆峒山又有參雲亭宋游師雄云此去
陟參雲危棧愈踧踖會景亦可喜周顧忘倦斁
水樂臺在府北郡人能為水戲宋太守王素建此
臺觀之
韓王府在府城定北門内太祖第二十子憲王松
洪武二十四年封開原傳子恭王宣德間遷國于
此
崇信縣
崇信故城即今縣治唐書貞元中隴右節度使李
元諒築城屯軍名曰崇信九域志在渭州東南八
十五里
銅城在縣西地形志安定縣有銅城即此宋志慶
歷四年陜西漕臣張奎采儀州黃銅置博濟監蓋
在此明一統志城在縣西四十里廢潘原縣銅城
山以此為名舊志黃巢之亂土人築以禦寇北枕
高山南面平原踞汭水峽口故趾尚存今南移二
里許為中原堡
赤城在縣南五十里府志相傳秦始皇田獵至此
築城駐蹕以土赤故名今為新安堡又廏城在縣
南一里唐李元諒築以畜馬
九宫城在縣東十里北山之麓初欲建城於此築
九堵而罷故又曰九工
華亭縣
儀州故城與縣城相連西抵華尖山麓東瞻儀山
後魏普泰初築城置鎮以扼蕃戍之路唐為神策
軍地後唐同光中改置義州周置華亭縣於州郭
宋太平興國間避諱改儀州熙寧中州廢
化平故城在縣西北一百二十里宋置本名安化
屬儀州西北至番界十里尋改屬渭州金大定七
年改為化平元併化平入華亭
都盧城在縣西都盧山下武王伐商不期而會者
八百國誓師牧野有曰盧人傳曰盧彭在西北是
為盧國古城
屯城在縣東唐李元諒屯兵拒吐蕃時所築也地
近崇信縣界
瓦亭砦在縣西北八十里金佛峽内控隴山一帶
即古蕭關也後漢隗囂使牛邯守瓦亭山唐肅宗
幸靈武牧馬於此
大震門舊號大震門宋慶歷中改制勝關管沿山
小砦五十五處熙寧七年改制勝關為安化縣廢
舊縣為鎮
皇甫山居在縣西黃家山山連華尖下有九龍池
相傳為皇甫氏别業今池廢九曲址存
朝陽樓在縣東四十里
鎮原縣
臨涇故城在縣西二里漢縣晉安定郡治唐屬涇
州唐書大歷九年吐蕃寇臨涇元併入鎮原州
按縣本古臨涇地歴代諸志可考唐置行原州宋
為原州明一統志謂即隋唐原州遂謂即古高平
縣悮甚
彭陽故城在縣東八十里漢縣以在彭水之陽也
屬安定郡後魏屬原州後置雲州唐置豐義縣宋
復曰彭陽元昊入寇种世衡將景泰遇于彭陽城
依山為陣
安武廢縣在縣南漢置屬安定郡後漢省後魏復
置屬西北地郡元和志臨涇縣兼有漢安武安定
彭陽撫夷四縣之地舊志安武故城在府東北
撫夷廢縣在縣北漢置屬安定郡後漢省後魏復
置屬隴東郡隋省
安定故城在縣東南漢置屬安定郡後漢省後魏
復置移於南界即今涇州也元和志安定故城在
臨涇縣
保定城在縣南唐貞元七年涇原節度使劉昌築
保定城捍青石嶺十年又請于臨涇界保定城置
陰盤縣又武亭城在縣南六十里
西城屯在縣東南九十里唐興元初李晟復西京
朱泚自涇州北走至彭原西城屯其將梁庭芬等
殺之趨涇州降
佛空坪堡古縣也宋慶歷中修捍北邊
柳泉鎮在縣西北七十里舊名鵓鴿泉宋慶歷置
西即熟戶明珠滅臧康奴等族北綏寧砦
回中宫秦時建漢武帝元封四年行幸雍通回中
道遂出蕭關應劭云回中在安定平高有險阻秦
置回中宫于此
凌雲閣在縣東玉山巔下臨萬仞常有雲氣
書臺在縣北潜夫山金大定間因書臺舊址建思
潜亭
固原州
高平故城即今州治漢置漢志武帝元鼎三年置
安定郡治高平地形志新平郡有高平縣又云大
延二年置高平鎮正光五年改置原州並置郡縣
治高平城隋志平涼郡治平高縣魏高平縣後改
為平高元和志原州治平高縣本漢高平縣九域
志鎮戎軍至道元年以故平高縣地置有高平砦
慶歷三年置嘗建州在軍北宋志高平領高平砦
元改置開城府明成化四年討平滿四陞固原所
為衛弘治十五年總督秦紘開閫固原請于固原
衛城設州遂為重鎮
開城廢縣在州西南四十里宋為開遠堡元至元
十年皇子安西王分治秦蜀遂立開城府仍視上
都號為上路至治三年降為州治開城縣明廢州
為縣成化三年縣省入州
三水故縣在州北漢置三水縣屬安定郡屬國都
尉治有鹽官晉廢今于城東北有故城城北有三
泉疑即鹽官也後魏改置於今邠州界非故縣也
他樓廢縣在州北舊唐志貞觀六年置緣州領突
厥降戶寄治平高縣界他樓城神龍元年移于地
犍縣元和志隋有他樓縣寰宇記本漢高平地水
經注太婁故城太婁即他樓之訛
䔥關廢縣在州北唐神龍三年廢他樓立蕭關大
中五年以縣置武州宋志蕭關砦崇寧四年建築
大觀二年以砦隸懷德軍金廢舊志以為在鎮原
西北通志以為在華亭西北即瓦亭驛俱悮
西川廢縣在州境三國魏郭淮傳正始中涼州休
屠降使居安定之高平其後因置西川都尉傅元
傳泰始四年疏請置一郡於高平因西川都尉募
民充之晉志安定郡有西川縣蓋即故都尉置縣
也後廢後魏時有西川侯彭文暉蓋亦即封於此
東山廢縣在州東南四十里九域志鎮戎軍有東
山砦咸平二年置金陞為縣屬鎮戎州元初改屬
鎮原州後併入鎮原至元十年安西王封守西土
立開城路改為廣安縣十五年陞為州仍隸開城
路明初廢今為東山砦
三川廢縣在州西北三十里九域志天聖八年置
三川砦屬鎮戎軍今陞縣屬鎮戎州元併入鎮原
州
西安故城在州西北二百十里宋志元符二年以
南侔會新城建金志皇統六年以西安州沿邊地
賜夏國
廢懷德軍在州東北一百五十里即細腰葫蘆硤
城通韋州靈夏諸處其路兩山相夾最為要害宋
范仲淹請築細腰葫蘆諸砦紹聖四年章楶請城
葫蘆河川據形勢以逼夏人賜名平夏城大觀二
年改懷德軍增置將兵於西安鎮戎互為聲援應
接靖康間軍廢
豫望城在州北二百二十里宋時與西夏分界處
即今平虜所明弘治十七年總督秦紘言固原迤
北地名豫望城騍子川獅子川石峽口及寧夏之
韋州延袤千里可墾田土無慮數十萬頃請築屯
堡議耕種
長城在州西北十里有遺址綱目秦滅義渠築長
城以拒敵即此
石城堡在州西北一百五里四壁削立山頂平曠
四圍石牆高二丈中有石井五各闊丈餘以貯水
惟一路可登地甚險窄明天順中土達滿四據此
以叛其旁青山洞及彗箒山皆賊巢也後遂毁其
險隘今為廢城
紅城子在州北七十里秦長城外亦曰黑城子明
官兵討滿四由此
鄂爾多在故開城西北安西王夏秋避暑居之巨
礎尚存
立馬城在州東一百四十里有遺址又陽武城在州
東南一百里圓城兒磚城兒俱在白馬城東未
詳建置天聖寨在州東北八十里宋置元廢定川
寨在州西北二十五里宋置金省平安寨在開城
東一百二十里
唐監牧在州東南唐書天寶末太子自奉天至平
涼閱牧馬得數萬匹元和志監牧在原州貞觀中
自京師東赤岸澤移馬牧于秦渭二州之北會州
之南蘭州狄道縣之西置監牧使以掌其事仍以
原州刺史為都監牧使以管四使天寶中諸使共
有五十監監牧地東西六百里南北四百里見在
馬三十一萬九千三百八十七匹州志羣牧監舊
址在開城東南三里
朝那湫舊設祠祀朝那神湫闊四十里渟水不流
冬夏不增減戰國時秦人詛楚投文于此按志朝
那湫有二一在州東十五里一在州東北三十里
土人謂之東西海泉眼
涇州
安定故城在州北漢縣在今鎮原界後漢省東晉
復置為安定郡治元和志後魏神䴥三年置涇州
因水為名隋大業末金城賊帥薛舉侵擾豳涇武
德元年太宗西討會舉死其子仁杲遂復改安定
郡為涇州治保定縣本安定至德中惡安祿山更
名保定金又改涇川縣明省入州徙治涇南之皇
甫家店即今州治
爰得廢縣在州東南漢置屬安定郡後漢省後魏
復置屬新平郡後周省
當原城在州西北後魏孝昌初万俟醜奴寇涇州
置營州西北七十里當原城崔延伯討之兵敗還
保涇州是也
折墌城在州東北十五里西魏涇州刺史乙弗貴
所築隋末薛舉屯據于此舉死仁杲復竊據武德
元年討平之明一統志薛舉城即折墌城
共邑在州北五里詩大雅密人不恭侵阮徂共鄭
氏曰共阮國地名今共池是也武王時為畿内諸
侯居涇之陽
平亭在州東五里後魏永安三年万俟醜奴走還
安定置栅于平亭即此
黃河堰在州城北唐刺史安敬忠築以捍河流旁
多斥堠路入安西張籍詩云道旁雙古堠猶記向
安西即指此
鹽倉在州西唐大歷八年涇原節度使馬璘與吐
蕃戰處時運鹽儲此以供軍故名
薄落亭在州界一名瓦亭唐肅宗幸靈武牧馬于
瓦亭川即此
長武砦在州東七十里宋范仲淹奏差宋良等部
領番漢軍馬往涇州長武砦把隘有龍馬寺在内
相傳宋太祖微時遇僧守嚴異其骨相陰使畫工
圖于寺壁今猶糢糊可辨按長武砦即邠州長武
縣原屬涇州故址故及之
王母宫在州西三里回中山下臨涇水漢武帝時
西王母乘五色雲降因立祠後改為宫宋陶穀有
記
皇甫頭在州西北二十里即皇甫和所居處有皇
甫嵩讀書臺
振履堆在州境故老相傳夸父逐日振履于此阜
上
靈臺縣
鶉觚故城在縣東北漢置袁山崧書漢末以鶉觚
置新平郡晉仍屬安定郡地形志趙平郡治鶉觚
縣唐屬涇州天寶初改靈臺周地圖記云鶉觚縣
者秦使太子扶蘇及蒙恬築長城見此地原高水
淺因欲築城遂以觚爵奠祭乃有鶉鳥飛昇觚上
以為靈異因以名縣石趙建武十年改為趙平郡
後魏大統中自故城移今所即今靈臺治
靈臺故城在縣東南五十里隋志大業初分鶉觚
置靈臺縣二年廢義寧二年復置屬麟遊郡唐省
入麟遊
陰密故城在縣西五十里古密國文王伐之為周
地左傳密須之鼓與其大輅文所以大蒐也史記
周共王遊於涇上密康公從秦置陰密縣白起遷
于此漢志安定郡領陰密縣杜預曰密須姞姓國
在陰密隋省入鶉觚唐貞元間武康郡王李元諒
築之即今百里鎮
朝那故城在縣西北九十里後魏大統元年自原
州百泉縣朝那城徙治于此縣志今居民貿易於
此為東朝那市
良原廢縣在縣西北九十里隋大業元年置唐屬
涇州李元諒傳貞元四年為隴右節度使移鎮良
原開美田數十里歲入菽粟數十萬斛自是常以
神策軍分屯於此謂之良原鎮元併入靈臺
西屯鎮在縣西三十里郭子儀遣將白元光破吐
蕃時屯兵處
靈臺相傳周文王所作按文王靈臺在今鄠縣今
縣東北有臺山或取此為名
涇臺在縣東三十里保巖山之巔可望百餘里雲
霧生於足下
料馬臺即陰密城之西山壁立千尋極巔闊平數
頃古木流泉時為攬勝者所棲止相傳李元諒曾
料馬其上因名
讀書臺在縣東北五里晉皇甫謐讀書處
牛仙客故宅在縣治西唐中和間建為勝果寺
牛僧孺别墅在縣南離山之北後改為至定寺内
有銀杏一株相傳為牛氏所植
静寧州
德順廢軍在州東宋置九域志慶歷三年以渭州
隴干城置通考德順軍漢番互市之地在六盤山
外元省
阿陽故城在州南漢置縣屬天水郡晉省後魏復
置隋省章懷太子曰阿陽故城在隴城西北即此
又寰宇記河陽城以在河之西北因名
隴干廢縣在州東宋志德順軍治隴干縣以外底
堡置宋祥符中知渭州曹瑋築城戍兵守之嘗曰
異時涇渭有警此必争之地慶歷間經略使韓琦
請建為軍
水洛故城在州東一百里水經注水洛水逕水洛
城又犢奴川水逕水洛亭南宋范仲淹曰朝那之
西秦亭之東有水洛城鄭戩曰水洛城西占隴坻
通秦川往來之路隴之二水環城西流繞帶渭河
川平土沃廣數百里又有水輪鉛銅之利慶歷三
年劉滬密使城主鐸斯那内附戩即遣滬築之以
捍西夏金升為水洛縣元併入隴干
威戎故城在州西南四十里宋志德順軍領威戎
堡金升為縣後廢
治平故城在州南八十里九域志德順軍領治平
砦治平四年置金升為縣元併入隴干
登高臺在州治東宋建于城最高處以為瞭望之
所
莊浪縣
通邊廢縣在縣東七十里九域志德順軍有通邊
砦慶歷八年置金升為縣後廢元改莊浪州明降
為縣冊說通遍堡蓋通邊之訛
静邊故城在縣西九域志德順軍領静邊寨天禧
二年置金志通邊縣領静邊寨舊為縣元廢
蓮花城在縣西南一百里即蓮花堡見關梁
望夫石在縣北三里相傳有婦望夫不至化石於
此
隆德縣
隆德故城在縣西北九十里宋砦也九域志天禧
元年置羊牧隆城慶歷三年改隆德砦雍大記地
名邪沒隴川番語訛為羊牧隆城金升為縣
長城在縣西北六十里秦所築
紅土城在縣西北四十里宋金時戍守處
月支道在縣境漢時以居月支降者
牛營砦在縣北四十里相傳漢時牛邯軍此故名
静邊砦在縣境宋曹瑋所築
祭旗坡在縣南六十里宋曹瑋禡于此
慶陽府
安化縣
不窋城括地志在弘化縣南三里元和志在州治
東南三里府志云即今府治
郁郅故城史記夏后氏衰后稷子不窋自竄於戎
狄之間又秦惠王伐義渠取郁郅漢置縣後漢廢
杜氏通典郡城今名尉李城
合水故城今縣治本漢郁郅城後漢迄晉不立州
縣後魏及周以為鎮防隋開皇十六年置合水縣
在馬嶺白馬二水口因以為名唐武德二年改為
合川後改為安化縣宋因之元併縣入府明初復
置府志有慶州城在今府城北門外周圍八里東
北高十餘丈西南高六丈又田家城在慶州城北
門外周四里高二丈四尺未詳建置
同川廢縣在縣西八十里本漢郁郅縣地隋義寧
二年分彭原縣西南十五里三泉置三泉縣唐武
德元年改為同川因同川城為名宋乾德二年併
入安化府志今為同川里
延慶廢縣在縣東北元和志慶州領延慶縣南至
州四十里本漢郁郅縣地後魏置朔州隋為合水
縣地武德六年分置白馬縣天寶元年改名延慶
寰宇記延慶縣本漢郁郅縣之柳谷城周顯德二
年併入安化府志延慶廢縣在府東北三十里後
魏嘗置延慶縣尋省入安化唐復置未知所據
歸德廢縣在縣東北漢志北地郡領歸德縣後廢
隋志弘化郡領歸德縣西魏置恒州周州廢唐縣
廢
洛源廢縣元和志縣東南至慶州二百七十五里
本漢歸德縣地隋大業初改為洛源縣因洛水所
出為名後廢唐復置宋廢為堡
懷安廢縣在縣東一百六十里居近党項蕃落唐
開元中檢逃戶所置故以懷安為名宋廢為懷安
鎮又舊唐志有芳池州都督府寄在慶州懷安縣
界管小州十曰静獯玉濮林尹位長寶寧並党項
野利氏種落至德後廢
彭原廢縣在縣西南八十里本漢彭陽縣地後魏
破赫連定于此置彭陽縣隋改曰彭原因彭池原
為名唐於此置彭州元省
富平故城在縣西南漢為北地郡治永和六年徙
馮翊縣廢魏收志西北地郡領富平縣後廢寰宇
記富平故在樂蟠縣西八十里彭原縣界
參䜌廢縣在縣西北漢置定安郡有參䜌縣主騎
都尉治後漢屬北地郡至晉廢
安化廢州在縣境舊唐志安化州都督府管小州
七曰永利州威州旭州莫州西滄州儒州琮州又
安定州都督府管小州七曰党州橋州烏州西戎
州野利州米州還州二府俱寄在慶州界新唐志
安定後更名宜定又静邊州都督府貞觀中置後
僑治慶州境皆天寶後廢
定邊故城在縣北三百里宋元符初築後改為軍
又置定邊縣為附郭金為定邊寨屬環州皇統六
年以定邊軍地賜夏人明時有官軍及巡檢司守
禦
周槃城舊志在縣南一百二十里即後魏趙平郡
東槃縣後周改曰周槃尋廢
大順城在縣西北一百五十里宋范仲淹知慶州以
西北馬舖砦當後橋川口在敵腹中欲城之度賊
必來争密遣子純祐先據其地引兵隨之至則版
築皆具旬日而成即大順城也大順既城而白豹
金湯皆不敢犯環慶寇盜漸少賜名大順
白豹城在縣東七十里宋初屬西夏地界范仲淹
建議取之築此城東接安疆寨西接東谷寨南接
柔遠寨北接勝羌堡後屬定邊軍金志慶陽府有
白豹城元廢府志大順城北四十里為白豹城
鎮安城在縣東北接延安府界宋政和六年築又
有駱駝城在縣東北一百里周圍二里高二丈即
宋綏遠砦也
業樂城在縣東北八十里宋范仲淹因蕃部内附
故築此城以容之周圍二里許
第二將城在縣東北一百二十里周圍七里高一
丈五尺宋時築相傳第二將駐師處
天固堡府志在縣西南八十里寰宇記在彭原廢
縣南甚險固
雪泥堡美泥堡在縣東北一百五十里俱宋范
仲淹所築
槐安東西谷砦東谷砦在縣東北一百七十里道
通安塞川至今稱為老砦西谷砦在縣西北一百
八十里道通環縣俱宋范仲淹所築
安疆砦在縣西北宋志本西人礓詐砦元豐五年
收復賜名元祐四年給賜夏人紹聖四年修復後
屬定邊軍
横山砦在縣北宋志地名西擦&KR1529;元符元年建築
賜名府志横山砦在縣北一百里其北即綏遠砦
又寧羌砦地本萌門三岔元符元年築賜名威邊
砦離横山砦三十五里俱廢
通塞堡在縣北宋元符元年築又勝羌堡麥川堡
威寧堡俱政和六年築賜名又懷威堡在威寧堡
北府志懷遠砦在府城東北二百里即古懷威堡
九陽堡在縣西北宋志有九陽通化觀化鷄觜神
堂五堡俱屬定邊軍金廢
綏遠砦在縣境本駱駝巷宋元符二年築賜名
車箱峽路在縣北自槐安西北入通幕川經静邊
鎮香栢砦取車箱峽路過慶州舊蕃戎地北入鹽
川約五百里此路山原川谷中行不甚艱險宋初
懷安至鹽川蕃部並内附至道中五路出師丁罕
從此路進軍至鹽川其時静邊白豹金湯復橋等
鎮並為夏境各置堡寨乃范文正公經略時修築
以備之
公劉莊在縣北三十里有腴田數畆號天子掌人
莫敢墾
牛圈去府城百里四圍沙磧惟圈所瀦水人馬足
飲章楶嘗置毒藥于此夏人入寇飲者多死
晝閒堂在縣治南唐高祖留守弘化時建有太宗
御書石刻
范仲淹宅在縣治東仲淹為環慶安撫時所居今
為慶儲庫
安化樓在府治内宋知州章楶建有記
視事堂在府城内宋范純仁帥慶陽時建
江漢堂在府廨内本安撫使宅范仲淹建其子純
粹後知慶州於廨内立是堂晁補之為記
鵝池在縣治南二百三十八步宋慶歷中經略安
撫使施昌言重修明洪武間指揮孟侃宣武復浚
柔遠亭在府城西宋建於柔遠砦山頂可以憑高
望遠
合水縣
蟠交故城今縣治唐置以城臨大小樂蟠二水交
口因以為名
略畔道故城在樂蟠廢縣東北四十里漢地理志
略畔道屬北地郡後魏大統間置蔚州於此顔師
古曰有略畔山在慶州界土俗訛曰洛盤
華池廢縣在縣東北一百二十里本漢歸德縣地
更始封岑彭于此後魏置縣後廢唐初復置又于
縣置林州宋省為鎮明設巡檢司
樂蟠故城在縣西南七十里隋置元和志義寧元
年析合水置樂蟠縣取樂蟠城為名延綏志樂蟠
城宋金以來廢為金櫃鎮
唐列代碑在縣東一百里金明昌中薛王十三世
孫李大中刻唐高祖至昭宣二十一像於上
郭子儀碑在縣東南一百二十里子儀十一世孫
訥刻其墓誌並鐵券於墓上
環縣
長城在縣北三里秦將蒙恬所築
方渠廢縣在縣南七十里漢置北地郡領方渠縣
後漢廢唐書貞元十三年以方渠當吐蕃要路命
邠寧帥楊朝晟城之五代初廢為鎮屬靈州改置
通遠縣為環州治宋天聖元年又曰方渠宋志環
州有方渠砦元省通遠縣入州明一統志方渠廢
縣即宋砦也
馬嶺廢縣在縣南一百三十里漢北地郡治馬嶺
縣後漢徙北地郡治富平而馬嶺縣廢後魏為朔
州地隋大業元年分合水縣於此置馬嶺縣五代
時廢宋范仲淹重築為鎮周三百七十五步金因
之元廢明成化間巡撫馬文升復為修築居民禦
寇便之
安塞廢縣在縣西四十里漢置縣後廢為鎮唐復
置五代晉省入通遠縣宋天禧中築為砦北控西
界九星原路
環州故城在城北一里即舊環州城後周置會州
隋改為環州唐咸亨中置安樂州大中間改威州
明始為環縣以環江流經城西委曲環抱故取名
焉
木波城在縣南四十五里唐為木波堡寧州刺史
楊朝晟城鹽州屯兵於此五代時為木波鎮屬寧
州周割屬通遠軍城周三里八十步宋范仲淹築
咸平中重修元廢明成化間巡撫馬文升修築
合道城在縣西南七十里其水自開城縣來入環
江以二水合流故名宋金皆為鎮元廢
安邊城在縣西北地名徐家臺宋崇寧五年築賜
名金為安邊砦元廢舊志城在縣西北一百二十
里明置安邊所
興平城在縣西北地名灰家嘴宋元符元年築金
為興平堡元廢
細腰城在縣西其北有二川交通西界宋慶歷五
年范仲淹議築此城以斷其路命知州种世衡董
其事晝夜興築城成自環州改隸原州即此城矣
烏崙城在縣北三十里周一里三十步東至蕃界
西接永和北接肅遠界宋范仲淹經略時置砦屬
通遠縣屯兵控烏崙一帶咸平中重修明初亦設
兵防衛
肅遠城在縣北四十里宋史咸平六年賜環州大
落漧州新砦曰肅遠其城亦范仲淹築咸平中重
修
洪德城在縣北六十里宋置砦熙寧中章楶折可
適破夏人於洪德城即此冊說紅德城西北去靈
州惠安堡一百八十里即洪德之訛今城内設官
兵駐防
平遠砦故城在縣北七十里東控大硯川入靈武
路宋天禧中築
團堡砦在縣西北五十里宋天禧中築今有團堡
里又有安化砦在縣東七十里
阿原堡在縣東北一百里又朱臺堡羅溝堡在阿
原堡北四十里俱宋政和三年建築賜名
曲子城在縣南九十里又有靈祐城在縣南一百
五十里皆明永樂初征西將軍何福築
惠丁堡在縣東北九十里又麝香堡在惠丁堡西
三十里俱宋時建築
徐家窰砦在縣北一百三里葫蘆河川上寬平可
容數百人前代鄉民嘗避兵於此今更名徐家臺
木瓜堡在縣東北一百四十里旁有木瓜原明正
德四年敵入花馬池總兵馬昂與其酋亦孛來戰
於木瓜山諸處斬獲頗衆
歸德堡在縣北宋志環州有歸德堡又有定戎堡
通歸堡流井堡俱應在今縣界金志惟有木瓜歸
德興平三堡元亦廢又有定邊砦在三店十溝宋
天聖中置
永和砦西控大硯川北接夏人界宋天禧中置
靈武臺在縣東北三里舊屬靈武郡寰宇記慶州
有靈武城在馬嶺北即此今相傳唐肅宗即位處
覽勝樓在縣西宋建於環江之湄高峻爽塏
觀兵亭在縣東六里宋种世衡建古教場也
通遠亭在縣東七里宋建為宦遊迎送之地
紅城兒在縣北九十里明成化八年重修
真寧縣
長城在縣東六十里亦秦將蒙恬所築俗謂之蒙
恬城
陽周故城在縣北三十五里一統志秦漢陽周本
屬上郡自後魏重置始屬趙興郡即今真寧唐宋
諸志皆以真寧為即古陽周然以地界考之真寧
在子午山西其東北為中部縣乃漢翟道縣屬左
馮翊又北為漢直路縣屬北地郡又東北至鄜州
始為漢上郡境陽周既屬上郡不應跨兩郡越重
山而在真寧界也據水經注古陽周在走馬水北
應在今延安府安定縣北界真寧之陽周乃後魏
僑置非故縣也橋山黃帝陵皆當入延安府相傳
在真寧縣誤
秦故道在縣東元和志在襄樂縣東八十里子午
山始皇自九原抵雲陽即此道也縣志在今縣東
九十里雕嶺上俗名聖人道詳見寧州子午山
羅川故縣本漢陽周縣地後魏於此置泥陽惠涉
二護軍後復置陽周縣隋開皇十八年改為羅川
以羅川水出羅山故名唐天寶元年改為真寧新
唐志時於縣獲真人像二十七因改名寰宇記唐
開元二十三年唐明皇夢羣仙現于羅底乃詔訪
焉於彭原羅川縣東王村堡底家在有一老人引
使者至洞口見一白兔入穴遂掘得二十七仙並
玉石之像各題姓名得道去處並老人亦一仙之
數以應二十八宿仍於本縣置觀曰通聖别塑真
容改縣為真寧
要冊靈湫在縣東六十里顯聖廟後即橋山之尾
也周一百八十步禽魚不遊萍藻不生水澄碧綠
旱則不乾澇則不溢旁有龍祠唐開元中建碑刻
甚多兵革之後存毁殆半
下馬汀在縣北三十里水濱地曠行者多憩息焉
故名下馬汀
寧州
定安廢縣今州治後魏置縣取定俗安人為義唐
置寧州治定安縣五代及宋皆因之元省入州
泥陽故城在縣東南五十里地理志縣屬北地郡
應劭曰縣在泥水之陽後漢末寄治馮翊此城遂
廢州志有泥陽里即此
義渠故城在州西北春秋時為義渠國秦起兵滅
之始置北地上郡漢置義渠道屬北地郡西魏始
置寧州府志有公劉邑在州治西一里許周之先
公劉居此謂之北豳春秋時為義渠即此元和志
夏時公劉邑地也後為義渠國地秦為北地郡地
大□故城在州東南漢志大□縣屬北地郡顔師
古曰□古要字金志真寧縣有要關鎮或以為即
古大□舊志鎮屬寧州久廢
定平廢縣在州南六十里唐置屬寧州元和志縣
北至州七十里自漢至晉並泥陽縣地後魏至周
並為定安縣地唐武德二年析置定平縣新唐志
定平縣嘗屬邠州寰宇記周顯德五年還屬寧州
宋又隸邠州元志至元七年併入寧州
襄樂廢縣在州東北六十里本漢襄洛縣屬上郡
在今延安府界後魏徙置于此改為襄樂大統十
六年置燕州因築此城皆後周廢唐屬寧州金志
仍屬寧州元志至元七年併入寧州明設巡檢司
州志舊縣在州東北燕原下今為襄樂鎮
獨樂故城在州東南漢置縣屬上郡在今延安府
界後魏移置於此屬趙興郡後漢晉罷後復尋廢
安定故城本名定安金大定七年更名旁有洛水
九陵水城在州南六十里政平里明設政平驛并
遞運所
石鼓坪在州東六十里襄樂原有石如鼓擊之有
聲其地腴可田
黃龍亭舊名高岡亭後漢建武中曹鳳為北地太
守政化尤異黃龍應於九里谷之高岡亭角長三
尺大十圍稍至十餘丈天子嘉之賜帛百疋加秩
中二千石
交城鎮金天德二年置又棗社鎮大昌鎮俱金皇
統間置
李思齊城在州南一里元將李思齊屯兵之處
安定閣在州西五十里對安定砦分竒挹秀如畫
障然見方輿勝覽巖色濃如黛石可鑴硯宋張舜
民有詩詠之
六君子堂在州西宋建舊碑毁廢名氏不存明洪
武初知州林善以隋元諧梁毗唐李勣狄仁傑宋
孔道輔李允則六人皆有德於寧州者乃重建堂
祀焉臨海詹鼎作記
九龍池在州東南十里相傳唐狄仁傑為刺史時
人有賣劍牛者議價間賣者忽失所在仁傑怪之
次日有九小兒擁水泛漲將沒州仁傑使人馳牛
而往斬小兒俱化龍形水遂消州遂保全因此名
池
梁公墮淚碑狄仁傑為寧州刺史能撫戎夏郡人
紀之碑及遷豫州會越王亂緣坐七百餘人籍沒
者五千口仁傑密表奏貸流罪人于九原郡道出
寧州父老迎而勞之曰我狄使君活汝耶相攜哭
於碑下三日而去
甘州府
張掖縣
觻得故城漢書元狩二年霍去病出隴西涉鈞耆
濟居延遂臻小月支攻祁連山揚武乎觻得地理
志張掖郡故昆邪王地太初元年開治觻得縣孟
康曰觻音鹿按漢書觻作鱳又作轢德
臨澤故城在府西北漢置昭武縣屬張掖郡晉志
張掖郡領臨澤縣本漢昭武避景帝諱改名後魏
廢
金澤廢縣在府南十六國春秋晉建元元年張駿
田於建西䃋石縣改䃋石為金澤縣吕光麟嘉元
年張掖金澤縣有麟見光以為已瑞改元
臨松故城在府南魏收志臨松郡領安平和平二
縣隋志張掖有臨松縣周廢寰宇記後魏太和中
置臨松郡在臨松山下吐蕃贊普即其郡異稱也
西安廢郡在府東南十六國春秋段業神璽二年
徙治張掖遂築西安城以臧莫孩為太守尋為吕
纂所敗沮渠蒙遜永安元年為西安太守起兵攻
張掖殺業而代之後魏郡廢
祁連廢縣在洪水堡南三十里晉志永和中張祚
置漢陽縣以守牧地張元靚改為祁連郡魏書李
寶父翻為祁連晉昌二郡太守尋廢唐開元十六
年金吾將軍杜賓客破吐蕃于祁連城下即故城
也胡氏鑑注城在祁連山旁故名
張掖故郡漢置後魏於張掖郡分置西涼州尋改
甘州以西南有甘浚山故名
居延故城括地志在張掖東北一千五百三十里
漢置武帝紀元狩二年霍去病出北地二千餘里
過居延太初三年路博德築居延澤上天漢二年
李陵出居延至浚稽山地理志居延縣屬張掖郡
為都尉治郡國志張掖居延屬國故郡都尉安帝
時别領居延一縣建安末立為西海郡新唐志張
掖河西出合黎山硤口旁河東壖屈曲東北行千
里有寧寇軍軍東北有居延海元志有亦集乃路
在甘州北一千五百里城東北有大澤西北俱接
砂磧乃漢西海郡居延故城夏國嘗立威福軍太
祖二十一年内附至元二十三年立總管府明洪
武初馮勝拔肅州進至掃林山亦集乃路即此
千秋城萬歲城二城皆光武時竇融所築
懷城縣十六國春秋沮渠蒙遜元始八年太史令
張衍曰今歲臨澤縣西當有破兵蒙遜遂西誘李
歆敗之於懷城歆退走追至臨澤斬之後魏廢
蓼泉城在府西北九十里祁連山北有建康軍軍
西北二十里有蓼泉守捉城
苕藋在府東十六國春秋禿髮傉檀嘉平四年伐
北涼五道俱進至番和苕藋掠五千餘戶而還沮
渠蒙遜元始二年西入苕藋遣兵襲卑和烏啼二
部五年祀金山西至苕藋復襲卑和一統志謂苕
藋在金山之西舊志謂在番和界誤
均石在府東十六國春秋秃髮傉檀弘昌六年伐
沮渠蒙遜於張掖入自西陜蒙遜來拒戰於均石
傉檀敗績乃率騎運穀以給西郡復為蒙遜所敗
胡氏鑑注均石在張掖之東西陜之西蓋西郡界
三門關在府東十六國春秋吕光龍飛四年遣子
紹纂討段業於張掖及南涼救至引還紹欲從三
門關挾山而東纂曰挾山示弱取敗之道不如結
陣衝之紹乃引軍而南業案兵不動
留花門山堡新唐志寧寇軍北三百里有花門山
堡又東北千里至回鶻牙帳
山丹縣
刪丹故城今縣治漢置屬張掖郡以刪丹山為名
元志甘肅行省有山丹縣本刪丹縣元至元六年
阿濟格行山丹城事刪訛為山
日勒故城在縣東南漢置屬張掖郡郡國志獻帝
分置西郡治日勒縣志云自姑臧西北出張掖度
大嶺而西西郡當其要嶺謂刪丹嶺也十六國春
秋蒙遜永安八年敗秃髮傉檀於均石進攻西郡
太守楊統於日勒拔之隋志刪丹有西郡永寧縣
西魏郡廢改縣為弱水周省入刪丹
屋蘭廢縣在縣西北漢置屬張掖郡後魏省
氐池廢縣在縣西南漢置屬張掖郡晉省後復置
十六國春秋秃髮傉檀弘昌五年伐蒙遜次於氐
池蒙遜嬰城固守芟其禾苗至赤泉而還胡氏鑑
注氐池故城在張掖縣界
仙提廢縣在縣東晉志西郡又領仙提萬歲蘭池
三縣舊唐志晉分刪丹置仙提萬歲臨松三縣煬
帝併入刪丹新志有仙堤舖在縣東十里蓋以故
縣為名
金山廢縣在山丹縣西南十六國春秋沮渠蒙遜
永安十年以從伯羅仇子成都為金山太守蓋以
近金山故名後魏省隋志刪丹有周置金山縣尋
廢
甘肅通志卷二十二
