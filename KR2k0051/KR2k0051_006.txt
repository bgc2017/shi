甘肅通志卷六
山川
甘州府
張掖縣
祁連山在縣西南二百里連亘凉肅東西延袤千
餘里又名天山西域呼天爲祁連西河舊事云祁
連山在張掖酒泉二郡界産松栢古木美水草山
中冬溫夏凉宜畜牧
馬蹄山在縣南一百里一名臨松山前凉於此置
郡巖石間有神馬足跡故名馬蹄山
合黎山在縣北四十里一名要塗山迤邐至鎮夷
所石峽口三百里按前漢地理志張掖西北有小
硤蓋弱水與流沙相合之處禹貢所謂導弱水至
於合黎是也
甘浚山在縣西南八十里山下有泉味甘冽故名
人祖山在縣東北四十里俗名快活山其山不毛
一統志東北四十五里有甘峻山即人祖山與甘
浚山别
川巖在縣西南一百五十里十六國春秋沮渠蒙
遜元始八年欲伐西凉引兵西至白岩僞南攻浩
亹潛師還屯川岩
平頂山在縣西南一百三十里産松栢木植通黑
河源河水分澆民田
鷄山按水經黑水出張掖鷄山至敦煌過三危山
南流入於南海蓋鷄山在張掖之北
弱水自縣城東北環合黎山入居延澤禹貢云導
弱水至於合黎餘波入於流沙王氏通釋弱水出
吐谷渾界窮石山自甘州删丹縣西至合黎山與
張掖河合其水力不勝芥然可以皮船渡按西域
傳弱水在條支自長安西行萬二千里又百餘日
方至其地疑别有所謂弱水也
張掖河自縣西南山中流出又名羌谷水源出擺
通河經祁連山積雪消融其流益大旁合黎山下
弱水入焉出羌谷口北入額齊納界喀巴哈巴爾
海拉蘇三海子即居延海古流沙也
黑水在縣西十三里從西南山谷間流經此有黑
河橋跨其上其下流仍合於張掖河明正德時土
魯番沁特穆爾羈寓甘州謂城南黑河可引灌城
因導叛羌謀犯邊云
千金渠在縣西又西流入高臺縣界漢書觻得縣
有千金渠西流至樂涫入澤中一綂志云即羌谷
水所引爲渠也
赤泉在縣東南十六國春秋秃髮傉檀弘昌五年
伐蒙遜次於氐池芟其禾苗至赤泉而還
蓼泉在縣西九十里沮渠蒙遜與西凉交戰之處
甘泉在縣西南八十里甘浚山下味甘又城南門
内東三十餘步亦有甘泉北流出城引以轉磑
九眼泉在縣西九十里
草湖泉在張掖河兩岸數十處多生蘆草每年收
草百餘萬束以飼馬
龍首潭縣西八十里山峽内有潭張掖河所經也
石井在縣南一百三十里普觀寺石洞佛殿内西
南角井口四面各長一丈四寸深四尺五寸水常
滿不溢冬夏汲之不竭
都瀆澗在縣西九十里蓼泉之西
山丹縣
石硤口山在縣東八十里兩峯相對下有石井
焉支山在縣東南一百二十里漢霍去病擊匈奴
過焉支山千里執渾邪王收休屠王祭天金人即
此地也山在河西郡界東西百餘里南北二十里
有松栢古木美水草宜畜牧與祁連山同一名删
丹山匈奴失二山乃歌曰亡我祁連山使我六畜
不蕃息亡我焉支山使我婦女無顔色唐哥舒翰
建神祠於山麓天寶間封山神爲寧濟公
祁連山在縣南一百五十里連亘甘肅又名窮石
山
金山隋志張掖縣有大柳谷舊志柳谷在甘州東
南一百里與山丹接界即金山也
石嘴山在縣西十里山下皆舄鹵雨後經日色白
如鹽
甘浚山在縣西北三十里延袤至甘州一名甘峻
山俗名龍頭山山陰有泉旱可禱雨
紅寺山在縣北二十五里土皆赤山上有崖深六
尺高八尺内有石佛又名紅寺洞
饅頭山在縣東北九十里形似饅頭故名
大斗拔谷元和志大斗拔谷在縣南二百里一綂
志云即今扁都口也隋伐吐谷渾經大斗拔谷山
路險隘魚貫而出唐貞觀八年李靖討吐谷渾還
上遣使勞軍於大斗拔谷
删丹河在縣西源出祁連山西流入張掖河即弱
水禹貢弱水既西是也
南草湖在縣東南一里周圍九里中多蘆草因以
爲名其下有湧泉與西草湖水相合有渠灌田四
百餘頃
西草湖在縣西一十里周圍七里中多蘆葦水泉
紅鹽池在縣北五百里池産鹽紅色明洪武中指
揮莊得採貢歲辦後以地屬境外停苹
白鹽池在居延澤之旁
暖泉在縣東南四十五里平地湧泉二穴冬寒不
凍故名有渠溉田百七十餘頃
馮勝泉在縣北二十里
邊外山川
浚稽山在府邊外漢太和二年遣趙破奴出朔方
西北二千餘里期至浚稽而還及還未至受降城
四百里敗没天漢二年詔李陵出遮虜障將步卒
五千人出居延北行三十日至浚稽山與單于戰
敗降括地志居延縣有遮虜障路博德所築長老
傳云遮虜障北百八十里直居延西北即陵敗處
三木樓山在府東北塞外後漢永平十六年討北
匈奴分遣耿秉秦起出張掖居延塞絶漠六百餘
里擊匈奴于三木樓山建初六年北匈奴三木樓
山部落欵五原塞降
居延海地理志渡張掖河行至合黎山鎮夷石硤
口旁河東壖屈曲東北行一千里有寧寇軍軍東
北有居延海元至元時總管呼都克婁請鑿合即渠
於其地屯田九十餘頃
蒲離候水在府北邊外漢書本始二年范明友出
張掖塞千二百餘里至蒲離候水
鹽池在府北邊外元和志在張掖縣九百三十里
周廻一百步其鹽潔白甘美
凉州府
武威縣
青山在縣東二百五十里上多松栢冬夏常青
松山在縣東三百一十里上多古松
天梯山在縣南八十里其山高峻路徑曲折如梯
第五山在縣西一百二十里上有清泉茂林修竹
懸崖石室昔爲隱士所居今名石佛崖
臧南山在縣西一百二十里冬夏多雪又名雪山
山水灌甘凉一帶田
西山在縣西二十里峯巒若蓮花又名蓮花峯下
有石五色成文如獸形
青巖山在縣南一百六十里下有湫甚廣人觸之
風雹立至今名青羊山
洪池嶺在縣東南凉州之大山也唐志凉州有洪
池府又姑臧有二嶺南曰洪池嶺西曰删丹嶺後
凉楊穎諫其主吕纂曰疆域未闢﨑嶇二嶺之内
謂洪池及删丹嶺也
白嶺山在縣西一百里山頂積雪望之皓然因名
今名白水嶺
祁連山在縣東南一帶聯絡甘凉延袤千餘里
浚稽山在舊武威郡北漢李陵出居延至浚稽山
金塔山在縣南五十里爲金塔寺渠水源
米臍山在縣東南一百七十里其山水自張義堡
口出爲黃羊渠水源
牛心山在縣南一百九十里山多林木
倘哥兒山在縣南九十里上有倘哥兒墩
雜木山在縣南七十里爲雜木大小二渠水源
横梁山在縣西九十里前有煤炭山
黃羊川山在縣東南一百七十里爲黃羊川渠水
之源
馬蹄溝石洞在縣南三十里山之陰中周七十步
左右二穴貫穿相通有佛壁
谷水一名沙河在縣東北五十里其源出自洪水
泉至三岔水合而爲一踰鎮番界北入白海
特默格川在縣西南七十里古爲匃奴放牧之地
蒙古語駝曰特默格言此川土肥美宜駝故名爲
安遠永昌之水源
五澗谷一名五澗水在縣東南七十里源自番禾
界出流入白海
黃羊川在縣東南一百五十里地多水草宜畜牧
故名即今張義堡川
文車澤在縣東三十里前秦苻堅遣毛盛伐凉造
機械衝車於此故名
瀦野澤在縣東北一百八十里禹貢至於瀦野即
此亦名休屠澤
靈泉池在縣南後凉吕光嘗宴羣臣于此
汪洋池在縣南一百九十里山上有池大數里其
水汪洋四散流出
魚池在縣東一里周圍有湖草樹蒙密今爲先農
壇
白亭海在縣東北境五澗谷水注之其色潔白故
名一名小澗端海子
天池在縣西南一百二十里山上四時不涸
近城泉在縣東五里又黑水林泉在縣東三十里
紅水泉在縣東五十里水色微紅海藏寺泉在縣
北十里以上四泉皆流入沙河谷水溉田甚廣
溫泉在縣西南一百里其水溫暖浴之却病
劉林湖在縣北十里又有熊兆湖在縣北五十里
永昌縣
南山在縣南二十里俗名照面山
雪山即祁連山在縣西一百八十里山廣千里連
亘數郡水草豐茂尤宜畜牧與凉州南山相連雖
炎夏積雪不消
炭山在縣東南六十里其山出石炭
青松山在縣西八十里又名大黃山焉支山蓋一
山而連跨數處
金山在縣北二十里麗水出焉
亥母洞山在縣北七十里洞有古石佛足下有泉
洞上滴水巉岩間
石燕山在縣北二十五里又名燕兒溝夜見羣燕
飛舞
托歡山在縣北四百里邊外
馬蹄山在縣東北二十五里山下巨石上有馬蹄
故名
摩天嶺在縣南七十里
庫庫水在縣西南境外又大通水在縣南境外皆
浩亹河也
考來河在縣西南八十里東北流入水磨川
蹇占口澗在縣東南五十里又名澗水源出自雪
山流入凉州界分流溉田
牧羊川在縣北四十里民資耕種
金川水在縣北二十里有水磨兼能灌田
水磨川在縣西三十里一名雲川其源出自鸞鳥
山之平羌腦兒都山口以水勢迅急能轉石磨故
名水東北流出塞入昌寧湖
白鹽池在縣北境外六百里又有青鹽池與鎮番
連界
硝池在縣北八十里
暖泉在縣西三十五里二穴湧出四時常溫東北
流入水磨川又一在城東三里一在城北一里
鹿泉在縣西北一百里
雙泉又名雙井在縣西北二百里
茅草泉在縣北六十里又有矮鹿泉在縣東北七
十里一碗泉在縣北四十里爲水無多故名
馬跑泉在縣北三百里高泉在縣北四百三十里
赤那泉在縣北五百里以上三泉俱在境外
鎮番縣
蘇武山在縣東南三十里俗傳蘇武牧羊之處舊
有蘇武廟址並碑有漢中郎將蘇武牧羝處字蹟
城内有蘇公祠
阿喇鶻山在縣南三十里東接蘇武山
黑山在縣西南六十里舊有黑山關口
紅崖山在縣南七十里山赤色故名
來伏山在縣西八十里地接塞外其山脊高首俛
遥拱城郭如拜伏狀故名
亦不喇山在縣北二百八十里境外
青山在縣東南四十里與蘇武山相連
狼跑泉山在縣東境一百里
抹山在縣東北一百二十里爲境外衝隘
高越原在縣北塞外隋時總管竇榮定出凉州與
突厥相拒于此地却之
天池湖在縣北二十里祈雨輒應俗傳有龍隱其
中
鴨兒湖在縣東五十里中多蘆葦
柳林湖在縣東北一百二十里抹山北雍正五年
試種開墾
月牙墩湖在蔡旗堡南十里中有亂泉津流四溢
大河舊志名小河城東二十五里源𣲖甚多詳見
水利
龍潭在縣東四十里一名小池
柳條灣在縣東五十里境外綠蔭長渠
昌寧湖在縣西一百二十里中有昌寧堡湖多水
草楊木明萬歴中夷人青巴圖據此後移龍首山
小海子在縣西北堡外與狼跑山相近
東海在縣東北境外爲凉州一帶河水所歸
六壩湖在縣東邊外距城三十餘里今墾爲田
青鹽池在境外二百四十餘里産青鹽
鴛鴦白鹽池又有小白鹽池在縣西北二百二十
里邊外産白鹽與姑臧接界
青土湖在縣東北二百里境外芊草最盛
石井在縣西二百里邊外
三井在縣西北二百四十里境外有泉眼三處故
名
九眼井一名沙井在縣西北二百五十里青鹽池
西境外其水甘冽可飲
亂井在縣北二百七十里境外有泉眼數處故名
古浪縣
東山在縣東二里上有在城墩
西山即古雪山在縣西五十里
黑松林山在縣東南四十五里上多松
栢林山在縣東南七十里山多栢
黃羊川山在縣南三十里羣山環峙中夾平川
鐵櫃山在縣東南七里峽内險要可設伏
古龍山在縣南里許其山蜿蜒如龍形
石門山在縣南四十里即黃羊川東山石壁相向
其狀若門故名山多松栢寺觀
不毛山在縣東南八十里環山皆林獨此山不生
草木故名在黃羊川後爲番夷住牧之處
顯化山在縣南四十里其形高聳樹林陰鬱由巔
至麓寺宇迤邐
雷峰山在縣南六十里山高風冷雷鳴起此上有
雷公祠居民祀之迤西接天梯山可可口在南
牛頭山在縣西南三十里象形而名
硯山在縣東北五十里
筆架山與硯山相連而稍高三峯並峙中峯特起
故名
烏稍嶺在縣南七十五里東西迤邐即平古分界
處
鵝頭山在縣東北九十里狀如鵝頭其山産煤炭
跌落崖在縣南十里峽内山巖突出勢如欲墜行
人不敢仰視
平頂山在縣北八里平衍可耕
古浪河其源出烏稍嶺遶縣北流入白海
龍溝河在縣東五十里其源出龍溝山北流出口
入古浪河
大羌河在縣東五十里土門城南八里明初馮勝
定河西套夷北遁以馬屉塞河變成細流今兩岸
高丈餘遺蹟猶存
響水河其源出響水厓東流三十里入古浪河
石門峽河其源從峽内流三十里滙入古浪河
柳林河在黑松驛北三里自火石岔出流入古浪
河
酸茨溝河在縣東南一百二十里發源不毛山北
流三十里出大靖峽門入川引渠灌田
鴛鴦池在縣西七十里池水四時常不涸
高崖泉在縣西二里水自崖下湧出南北分遶用
以轉磨灌田
煖泉一名漪泉土門城南八里即暖泉&KR0309;河源
湖灘泉大靖城南五里引渠灌田
香水泉在縣南七十里黃羊川東居民資飲
西川井川有河水天旱則浸入沙内不能下流民
人因鑿井引川以資飲
平番縣
東山一名青龍山在縣東一里東連松山西連鎮
岔
大小松山在縣東一百二十里接蘭州界山多大
松其北又有小松山明時議邊事者以二山控禦
邊陲爲境之要地
一撮毛山在縣東接蘭州永泰堡界
駱駝山在縣南一百三十里形似駱駝
火熖山在縣南一百五十里
平頂山在縣西南六里地勢蜿蜒中多巨蛇窟穴
堪輿家以爲一邑風氣所聚爲本處主山
仁壽山在縣西三里河水經流山巒環拱峻極
蘿蔔山在縣西北一百三十里與雪山相距狀如
蘿蔔
琵琶山在縣西北元和志在廣武縣西北一百五
十里北凉沮渠蒙遜擁衆南保琵琶山即此寰宇
記其山嶮峻曲折有似琵琶首
刀楞山在縣北三十里武勝堡南
棋子山桌子山在縣西南二百里兩山相連道險
樹密番人巢穴雍正二年番民梗化奮威將軍岳
鍾琪凉莊道蔣泂率兵攻之伐樹通道直抵其穴
西番始平
炭山在縣北一百四十里出煤炭
石佛山在縣東北二十五里崖中有石佛
分水嶺在縣西一百五十里嶺嶠有泉分流南爲
莊浪水北爲古浪水
烏稍嶺在縣北一百三十里接古浪界路通甘肅
雖盛夏飛雪寒氣砭骨
香爐山在縣西五里峯頂聳岫形若鼎鼐
萬花山在縣西大通堡二十五里
馬牙雪山在縣西北一百二十里形如馬牙北通
鎮羌堡
乾柴溝在縣東彙紀松山堡有乾柴窊秃墩子二
溝微有泉眼從南往北交流由舊打魚溝沿河引
水灌田千畆
潤水一綂志云在所西東南入蘭州界鄭伯津
逆水一綂志云在所西亦南流入蘭州界二水皆
據漢志寰宇記逆水今名麗水源出昌松縣南金
山
莊浪河在縣西門外源出分水嶺引以灌田南流
入黃河
西大通河在縣西一百二十里源出祁連山擺通
二山之川灌溉田畆居民頼之
松峽水在縣西北又北流入古浪縣界通志分水
嶺水北流者爲古浪水蓋即松硤水矣
苦水河在縣東南一百二十里其味苦因名
鹹水河與苦水河相近在縣東一百五十里味甚
鹹南流入黃河
黑川在縣東一百四十里勝景别見古蹟
庫庫川在縣西南四十里
中川在縣東一百五十里虜賊從蘆紅三眼井走
至松山草川皆由此路
塔拉圖川在縣西八十里
龍潭池在縣北三十里其池水停不流久旱不涸
久澇不溢
龍泉在縣東水經注允街縣有龍泉出允街谷泉
眼之中水紋成蛟龍或試撓破之尋平成龍牲畜
將飲者皆畏避而走下入湟水
一泓泉俗名一碗泉在縣東五里
沙泉在縣東八十里其水清潔冬夏不涸
犁耙溝水泉在縣西四十里山産雜木可爲農具
鑼鍋泉在縣北七十里
轉輪寺泉在縣南三十里官道傍有泉一眼周圍
九步深一丈冬夏水滿行人共飲
巴延湖在縣東北邊外阿&KR0309;營迤北二百八十里
東南至黑雙山七十里
金莊水在縣東二百里
大青羊水在裴家堡北一百餘里又小青羊水在
堡北二百里俱係境外
蘆井兒泉在縣東二百里又蘇克圖泉在縣東三
百里境外其水四時不絶
四眼井在縣東南七十里境外一泉四眼湧出因
名
寧夏府
寧夏寧朔二縣
賀蘭山在府西六十里陽屏西夏陰阻北番延亘
五百餘里邊境倚以爲固上有廢寺百餘多元昊
故宫遺址樹木青白望如駮馬北人呼駮爲賀蘭
故名從首至尾像月形山出鉛礬五代唐長興三
年夏州帥臣康福奏党項入寇擊敗之追至賀蘭
山慶歷四年契丹伐夏其將蕭惠濟河與元昊戰
於賀蘭山北明一綂志弘治三年督臣王越襲賀
蘭山後虜敗之舊志山麓有黃安峽赤木等口舊
皆壘石置驛
省嵬山在府東北一百四十里黃河東岸舊有省
嵬城横枕河濱爲防禦要地
峽口山古名青銅峽在府西南一百四十里兩山
相夾黃河逕行其中岸左列塔一百有八有新月
白電美女彈穿諸峯
卑移山在府西北漢志在廉縣西北五邊考衛西
北境有寧羅山其西南爲龜山松山揟次山與莊
浪衛相接皆有險塞可憑
紫金山俗名牛首山在府西南一百六十里黃
河之東岸也峰巒羅列萬叠千重最著者爲文
華武英二峯北根抵於賀蘭黃河南聯屬於金積
蠡山梵宫十餘所相傳以爲小西天山其山嶺有
池號金牛池
莎羅模山在府西南一百里近賀蘭山之靈武口
有水湧出
金積山在府西南二百里牛首山之北産文石
回軍山又名尖峯山在廣武城西北三十五里其
高不及一里有西征軍士遇大雪迷道惟見此山
一峯獨青望之而行四日得還故有此名
石嘴山在府東北二百里山石突出如嘴
黃草山在府北二百六十里其上草色多黃故名
羊首山在廣武城西南三十里長城經其下
大青山在賀蘭山後隆慶三年寧夏把總巴拜出
邊邀擊套虜於大青山敗之是也
麥垜山在府東北二百里其山出鐵山勢高聳如
麥垜
宗高谷在府西唐天祐三年靈武帥韓遜奏吐番
營於宗高谷將西擊凉州蓋在賀蘭山後
快活林在府西十里豐水草宜孳牧
黃河在府東南三十里明一綂志在衛東四十里
自中衛流入又東北入平羅縣界水經注水自薄
骨律城北逕典農城東又北逕上河城東又北逕
典農城東又東北逕廉縣故城東又北與枝津合
又東北逕渾懷障西又北至石崖山舊志有三岔
河在衛東南黃河西岸曲折處明成化中虜寇韋
州還總兵官劉聚邀擊之於三岔河即此黃河
嘗爲中國患而寧夏獨受其利引渠溉田凡數萬
頃無旱澇之災司馬遷河渠書朔方西河河西酒
泉皆引河及川谷以溉田後漢順帝從虞詡言復
朔方西河上郡使激河濬渠爲屯田省内郡費億
計
黑水河在府東九十里河套内源出邊外由闇門
入境徑府西流入黃河明一綂志番名哈喇烏蘇
河
清水河在城南三百五十里河流甚狹自固原州
流經寧夏注黃河一名葫蘆河
大鹽池在府北四百里小池在府東南一百七十
里其鹽皆不假人力自然凝結
長湖在府南十五里渟泓浩渺水光澄碧
觀音湖在府西北九十三里賀蘭山之水多聚於
賀蘭山大水口下
月湖在府北三十五里以形似月故名
沙湖在府東二十里
巽湖在府東南三十五里
三塔湖在府東北三十里
高臺寺湖在府東十五里
煖泉在府西北八十里
瑜井在廣武營水色白而甘冽迥異他水以木桿
自泉眼探之莫測其際甫釋手則桿如矢上
平羅縣
賀蘭山在縣西北六十里東抵河其抵河之處又
名乞伏山
西瓜山在縣北二十八里以形似故名
石崖山在縣東北水經注河水經石崖山西去北
地五百里崖上自然有文若戰馬之狀粲然成著
𩔖圖焉故亦謂之畫石山
老虎山在縣東北一百八十里黃河岸上九邊考
自老虎山而西爲長流水蒲草泉等險距衛境可
數百里皆可收爲外險
黑山在縣北三百里賀蘭山之尾也形似虎踞飲
河扼隘
不老山在縣東北塞外
黃河在縣東二十里
西河在縣東五里自北流入黃河
蒲草溝在縣西北二百里明弘治十一年制臣王
越分兵討賀蘭山後叛寇北哨擊賊於花果園南
哨至蒲草溝賊從沙窩遁去合兵追至大巴圖城
又追敗之於柳溝兒寇遂西遁
靈州
馬鞍山在州東北五十里以形似故名
磁窰山在州東六十里爲陶冶之所出石炭明成
化九年撫臣馬文升議築磁窰堡於此以接靈州
邊界
打狼山在州東南明一綂志狼山即此套虜由韋
州南犯鎮原平凉之道也
三山在韋州堡東一百里三峯列峙
□子山在三山南溪澗險惡豺虎所居人跡罕到
金積山在州西南一百餘里産文石山土色如金
山北崖石坂下水滴如雨旱禱有應
炭山在州南五十里
黑鷹山在韋州堡南一百五十里昔人常於此獲
黑鷹近琥八山
長樂山在州南元和志廻樂縣有長樂山舊名逹
樂山又曰鐸落山以山下有鐸落泉故名舊吐谷
渾部所居寰宇記引十道記云山近安樂川
大蠡山在韋州堡西二十五里層巒叠嶂蒼翠如
染以其峯如蠡故名始於明慶府長史劉昉舊不
知爲何名也四旁皆平地屹然獨立上多竒木異
卉良藥山北有祠雨暘輒禱之
小蠡山在大蠡山之南其脉相聯舊志在韋州西
二十里亦曰螺山套虜入寇嘗駐牧於此
琥八山在韋州堡南八十里琥八方言猶華言色
駁雜也
打剌坡山在韋州堡南四十里
峽口山一名青銅峽在州西南一百四十里兩山
壁立千仞怪石嵯峨河經其中
平山在州東北八十里以山頂平故名
囉龐山在州西乾道六年夏相任得敬脇其主仁
孝欲分夏國仁孝分西南路及靈州之囉龐嶺與
之即此
歡喜嶺在州東明成化中虜入州東永隆墩諸戍
官軍追敗之於此
黃河在州西水經注河水又北逕臨戎縣故城西
又北有枝渠東出謂之銅口東逕沃野故城南州
境田多沃饒頼黃河之灌溉
蒲草湖在州南二十里
安樂川在州南稍東一百八十里寰宇記川近於
安樂山
天麻川在州東北
東湖在韋州堡東一里
鴛鴦湖在東湖北三里
草場湖在州南三十里
滚泉在金積山東水自地湧出高丈許其沸如湯
滴水在滚泉南北崖上一石板突出下瞰水自石
板亂滴如雨
煖泉在舊寧夏所北三十里鹽池西南三十里明
萬歷四十一年總制黃嘉善檄操守盧文善拓其
基建亭鑿池爲行邊暫憩之所元和志廻樂縣有
溫泉即此
富泉在大蠡山之南引以灌田
旱海在州東南宋張洎曰自威州抵靈州有旱海
七百里斥鹵枯瀉無溪澗川谷張舜民曰今旱江
坪即旱海在清遠軍北趙珣曰鹽夏清遠軍間並
係沙磧俗謂之旱海自環州出青岡川本靈州大
路自北過美利砦漸入平夏徑旱海中至耀德清
邊鎮入靈州
沙窩井在惠安堡北五里許味清而甘美居民萬
家及四方往來人畜咸利頼之雖旱不竭
羊坊井在惠安堡北五里
中衛縣
石空寺山在縣東八十里石壁峭立中空如陶穴
宏敞可坐數百人内設佛像每夜僧燃燈遠望如
星懸天際
黑山在縣東三十里石色皆黑盛夏積雪不消
按寧夏志云沙嶺從西來綿亘起伏拱衛如屏至
衛東北三十里結爲石山名黑山又三十里至勝
金關與黃河會河自蘭靖來穿崖觸石激射而下
至衛西四十里始落平川遶城而東折而北抵勝
金關山則石峯突兀槎枒錯出水則洪波瀰漫旋
折相向兩勢緊逼中通一線斯則中衛之形勝也
香山縣之南山總名
米鉢山在縣南七十里因山有米鉢寺故名
雪山在縣西南
冷山與雪山俱在大河之南
沙山在縣西五十里元志應理州西據沙山明一
綂志在縣西五十里因沙所積故名一名沙嶺
大沙子山在縣西北七十里在舊應理州西南俗
呼扒里扒沙迤西近平番凉州諸界
啓剌八山在縣大河之西北
觀音山在縣北五十里山有觀音洞故名北即邊
界
黃河在縣南十里河自蘭靖來至縣西四十里始
落平壤縣城而東北抵勝金關行至廣武入青銅
峽靈州界
清水河在鳴沙州南距縣二百五十里古所謂葫
蘆河者是也河流甚狹自平凉界來西注黃河一
名高平水
山河自固原來至寧安堡西二十里入河
裴家川在縣西南接靖遠縣北境九邊考其地有
腴田萬頃軍民歲以寇患不得田作明隆慶時督
臣王之誥於寧夏舊堡河口等邊墩臺堡砦駐將
領於此以遏寇出入要路并築東西隘口自是裴
家川爲内地軍民頼之
洛陽川在縣西二十五里
馬槽湖在縣東三十里形似故名東南流入大河
龍潭泉在縣西二十里其水夏則瀦蓄冬不凝冰
一名煖泉禱雨有應
野馬泉在縣北二十里
蒲塘在縣北四十里塘中多産蒲草因名亦注於
河
新渠縣
黃河在縣東十五里引渠灌田
西河在縣西一里
長堤在惠農渠長一百七十里以便逼水
寶豐縣
賀蘭山在縣西四十里
石嘴山在縣北四十里
省嵬山在縣東四十里黃河東有省嵬口爲防禦
要地
居中山在縣東南
黃河在縣東二十六里
淤河在縣東十五里
西河在縣西三十里即惠農渠并衆支渠洩水處
流入黃河
西寧府
西寧縣
硤口山在縣東三十里石山對峙地極險阻爲湟
鄯往來咽喉漢時名湟陿趙充國屯田金城奏治
湟陿以西道橋水經注湟水逕東亭北東出漆峽山
唐人常修閣道宋築省章城控制要害又名綏遠
關
紅崖子山在縣東八十里其土赤因名山腰有石
洞
拔延山在縣南二百餘里隋志化隆縣有拔延山
隋書大業五年帝至西平大獵於拔延山即此
南禪山在縣西南三里有崖洞佛像
北禪山在縣西北五里有崖形如佛
積石山在縣西南一百七十里禹貢導河積石是
也水經注河逕積石而爲中國河俗謂之大積石
山河州西北七十里有積石山俗謂之小積石山
土樓山在縣西元和志在湟水縣西一百三十里
又曰鄯城縣西即土樓山水經注湟水東逕土樓
南樓北倚山原峰高三百尺有若削成
金山在縣西六十里隋紀大業五年帝度星嶺宴
羣臣於金山上有湫池旱禱有應爲郡望山
養女山在縣東北水經注養女川水出養女山北
闞駰曰長寧亭北有養女嶺即浩亹山西平之北
山也
阿剌古山在縣東北一百八十里
勒姐嶺在縣西漢時有勒姐羌居之晉義熙十一
年北凉主蒙遜敗西秦兵於浩亹西秦主熾磐遣
將折斐等據勒姐嶺邀其還路蒙遜擊擒之水經
注勒且谿出安夷縣東而北入湟水
牛心堆在縣西南唐貞觀九年李靖伐吐谷渾敗
其兵於此
雪山在縣南一百里積雪四時不消
星嶺在縣南隋紀大業五年帝自拔延山入長寧
谷度星嶺至金山舊志在龍支城西北
覆袁山煬帝幸河右征吐谷渾至此
熱水山在縣西南五百里山南出暖水流入青海
北出冷泉即古西寧河源也
西石硤在縣西七十里陡削相對爲峽
小石峽在縣東三十里石山對峙半山有風婆岩
每大風禱之則息
大石峽在縣東九十里校小石峽尤雄壯
紅崖洞在縣東北一百餘里内有空洞幽僻奥曲
人跡罕到
大小榆谷在縣西南二百里地肥饒漢西羌居此
緣山濱水以廣田畜隋唐以後屢爲吐蕃所據天
寶十二載隴右節度哥舒翰擊取之
黃河在縣南河自塞外流入河州界又東入蘭州
界水經注河水自積石山東北流逕析支之地又
東逕西海郡南又東逕允川歴大小榆谷北又東
過河關縣北又東北入西平郡界左合二川又東
逕澆河城北又東北逕黃川城又東逕石城南左合北谷
水又東北逕黃河城南又東北逕廣遠城北又東
逕邯川城南合邯川又東逕臨津城北白土城南
又東左會白土川水又東逕野亭南又東歴鳳林
北又東合灕水洮水至允吾
湟水在縣北自塞外流入又東南至蘭州界入黃
河漢志臨羌縣西北塞外有仙海鹽池北則湟水
所出東至允吾入河元和志湟水一名樂都水出
青海東北亂山中湟水左右地皆肥美漢武斥逐
諸羌不使居湟中地是也元朱思本曰湟水源自
祁連山下正東流一千餘里合浩亹水入黃河都
司志湟水今碾伯河是也一綂志城北北山之陰
有蘇木連河疑即湟水云
西寧河在縣北百步許其源自熱水山北流五百
里經伯顔川至西寧與那孩川合又東南五百里
入黃河
宗水在府境西南九十里來自青海遶府境入於
湟水水南有宗谷口又名宗哥川
浩亹水在縣西北一名閤門河源出塞外東至允
吾界入湟水朱思本曰浩亹水出删丹縣删丹山
下東南流七百里入湟水
長寧川水在縣西北水經注水出松山東南晉昌
川水注之又東南養女川水注之東南入湟
伯顔川在縣西五十里即今西川
景陽川在縣北五十里
那孩川在縣南即今南川
葱谷水在縣東水經注水有四源各出一谿北注
於湟水
廣牧川在縣北三里舊名沙塘川
安夷川水在縣東水經注水發遠山西北東入於
湟
車卜魯川在縣北五里即今北川源出壘加爾山
下流五百六十里入湟河
覆袁川隋煬帝西廵至此
邈水出西寧州宿軍谷東流五百里入黃河
西海在縣西三百餘里周圍九百里有魚無鱗
背負黑點中有一山至冬冰合遊牝馬其上言得
龍種常得波斯草馬因生騘駒故代稱青海騘龍
漢平帝時風卑禾羌獻西海之地置西海郡莽敗
郡廢俗呼青海
五泉在縣西水經注泉發西平亭北東北流至土
樓北入於湟
都龍湫泉在縣西三里康熙四十六年重濬建龍
王廟禱雨有應
白鹽池在縣西三百里
碾伯縣
雷鳴山在縣東關外延袤六七里上建雷祖廟又
名鳳凰山
南高峰在縣南過河七里與北高峰相對今俗呼
峰堆頂
北高峰在縣北八里與南高峰對俗呼瞭高頂
文筆峰在縣北三里色青
武當山在縣東北二十里勝番溝上有真武廟
艾灣嶺在縣東南巴州堡上下一十五里半山有
水自沙中出
龍泉山在縣西北四十里與大石峽北山相連因
下有龍泉故名
四望山在縣西三十里湟水經其陽漢趙充國自
金城渡河遣騎候四望陿中無寇喜曰吾知羌不
能爲軍矣使發數千人守杜四望陿中兵豈能入
哉
毡帽山在縣西南三十里以形似名土人呼馬哈
喇山遇旱雲鎻即雨延袤與雪山相連
阿剌古山在縣東北六十里與冰溝山接界頂面
可墾微有林泉中間有魯班峽
蘿蔔山在縣西北七十里高出衆山之土石崖巉
岩若蘿蔔之狀
南大山在縣東南過河六十里山路﨑嶇陡峻上
下二十里無林泉
雪山在縣南六十里聳出萬山之上四時積雪雖
盛暑不消
湟水在縣南門外又名碾伯河
龍湫在縣北一百二十里有金龍響龍黑龍三
池上下相距十餘里水光澄澈旱禱有應
娘娘池在縣東南一百七十里巴州溝腦周圍二
里其流灌田三十餘頃二月二日鑿冰開龍眼始
通遇旱求水即雨
大通衛
大雪山在城北一十五里四時積雪盛夏不消
打版山在城南七十里高峻﨑嶇山巔有泉流石
隙中其味清甘
大通河在城南五里許其源自野狐山至碾伯響
塘峽西寧河流至大通川東流入山峽出西大通
入黃河
東峽河在城東一百二十里水源出雪爾傾山流
至北武當山後入白塔河
白塔河在城西南六十里水源出鴉馬山流至武
當山下出水洞至西寧縣城北入西寧河
直隸秦州
秦州
龜山在州東四十里周五里中間突起如龜背南
臨渭水右濱清水其麓爲社樹坪有阜阜自山南
循藉水而西止於州東謂之沙隴
吳砦山在州東八十里宋吳璘復秦隴嘗置砦於
此山麓有吳鎮爲入南山採木之路有木厰又有
栢林山多産栢
石門山在州東南九十里兩峯壁立對峙如門四
圍峭削中通一路山峯有三凡十八盤而上約十
里許始至其巔
麥積山在州東南八十里三面壁立高入雲表形
如麥積爲秦地林泉之冠山之北爲雕窠峪山有
隗囂避暑宫對面瀑布下注蒼厓其南爲香積山
永川水出焉
攺龍山在州東南一百里一曰仙人岩有岩突出
兩山間其阿如屋松栢䆳密流泉入厨亦異境也
下有攺龍鎮俗稱街子口爲古上邽縣治
燕子山在州東南一百十里有燕子關地多林木
党水出焉南流入四川嘉陵江
秦嶺山在州東南一百五十里周數百里東聯鳳
嶺南界漢中又東有金門山五峯如吳嶽有棧道
通鳳縣
翠屏山在州南二里一名文峯上有文星臺其麓
爲石馬坪其右爲武峯山有古南山寺杜甫山頭
南郭寺即此
雲臺山在州南五十里下有稍子站茶引所又十
里爲東暑峽又二十里爲高橋廵檢司又三十里
爲火鑽鎮有批驗所接徽縣界
筆峯山在州南百里有五峯蒼翠如削上多鸚鵡
有薜蘿沿壁下垂如線
瓦子岔山在州南一百三十里自大門鎮南與成
縣分界自鐵衣峽抵黃渚關與徽縣分界
赤峪山在州西南十里杜甫詩晨發赤峪亭即此
嶓冡山在州西南六十里山南爲分水嶺水南流
爲西漢水北流爲赤峪河此嶓冢山漢水西源
所出禹貢嶓冢漢東源所出在梁州境非此山也
木門山在州西南九十里與西和縣接界司馬懿
遣張郃追諸葛亮至木門山蜀人設伏射死郃處
武峯山在州北二百里上有老樹其木已爲山壅
枝猶十丈凌雲即杜甫詩老樹空庭得者
黑谷山在州西南一百里峻嶺喬木連跨數縣有
黑谷關與西和連界宋時置防要衝
崦嵫山在州南五十里又二十里曰盤龍山
鐡堂山在州西七十里有石笋青翠長者丈餘小
者可為礪上有鐵爐坡即鐵堂峽其峽四山環抱
中為鐵堂莊又五里曰中峪山其下為横河
刑馬山在州西九十里中多林木路可行車迤南
為固城山藉水出焉其山連亘洮岷中為大南峪
小南峪其水皆東北流入於藉水
天靖山在州西北一里上有玉泉觀
邽山在州西北三十里北為龍馬山渭水流經其
中有石屹然名分心石北為三陽川
壽山在州北一里上有隗囂連城遺址宋吳璘嘗
置寨於此以保秦隴下有魯谷水
仙家嶺在州東南六十五里土中嘗出藥丸色黑
相傳服之可以己病下有杜甫草堂
小隴山在州東六十里其山與大隴相連俗呼丁
華嶺
秦亭山在州東南五十里左有永豐山中則東柯
谷山亘四十里上有秦亭下爲秦谷非子所封邑
蓋附庸也傍有紫金山下有馬房山
仙嶺山在州東南一百四十里巔有仙坪其平如
掌多林木猿猴鸚鵡又有麗石山其下爲麗橋麗
水出焉
皂郊堡山在州南三十里左有小龜山右有清風
山
寶峯山在州西南六十里其山挺秀高若摩空
洛峯山在州西六十里下有温泉其水逕小洛門
界寧遠
長山在州北四十里其北番里三南漢里三漢爲
宋番爲金至今名猶存
關子嶺在州西七十五里與半坡山接左右兩山
相聯若關
東柯谷在州東南六十里杜甫詩傳道東柯谷即
此
花石峽在州南九十里有石青質黑理其文儼如
畫可爲几屏
牡丹原在州西南六十里嶓冢山西廣沃宜稼岩
岫間多産牡丹花時滿山如畫
渭河在州北二十五里自伏羌縣北流經秦安縣
南流入州境三陽川又東南入鳳翔府寶鷄縣界
藉水在州南一里發源刑馬山經州城南至峽口
入渭
蘭渠水在州北三十里源自北山帶衆流經三陽
川東南流注於渭
關子水在州西七十里源出關子嶺東南流注藉
水
來峪水在州城西南仁壽山下經城西南入藉水
赤峪水在州西南五里源出嶓冢山即黃瓜水也
北流入藉水
竹嶺水在州西南三十里源出南山竹嶺東北入
藉水
三陽川在州北二十里又永川在州東南四十里
避難川在州南六十里天水川在州南九十里
清水在州東五十里自清水縣流入於渭即東亭
水也
横河水在州西南八十里源出中峪山下東北入
藉水
西漢水在州西南五十里源出嶓冢山經西和縣
北至禮縣名長道河又南至略陽縣西名犀牛江
又南流經寧羌河東而合於嘉陵江入四川廣元
縣至重慶入岷江此非大禹所導之漾水也
段谷水在州東南源出馬門溪東北流合藉水
注谷水在州東南源出西南注谷之山東北流注
於渭又東柯水出東柯谷又永川河皆北入渭
伯陽谷水在州東南出刑馬山之伯陽谷北流入
於渭又苗谷水亦出刑馬山經伯陽城南爲伯陽
川又北入渭皆以老子經此得名
資水在州西南流出資川南流注於漢
馬池水出嶓冢山傍其水西流入於漢
峽石水出苑亭西草黑谷三溪西南至峽石口合
爲一南注於漢
西谷水在州西南即楊廉川水東南流經西縣故
城北又東南流合茅城水入於漢
天水湖在州南七里其水冬夏無增减郡以此得
名
龍馬泉在州東邽山龍馬洞
馬跑泉在州東四十里
甘泉在州東南六十里
清水縣
隴山在縣東北一百里與鳳翔府隴州接界一名
隴坂又名隴坻其坂九廻不知高幾許欲上者七
日乃得越高處可容百餘家下處容十萬戶清泉
四注而下上多鸚鵡七十里始陟頂一名關山
邽山在縣東南三十里亦隴山之支麓
盤龍山在縣東五十里即大隴山之支阜形若盤
龍上有大震關
青岩山在縣東五十里與華蓋山相接
亭樂山在縣東三十里有秦亭遺跡即非子始封
處
小隴山在縣西南三十五里小隴山口爲縣境之
要隘即今分水嶺秦清二水分處
石洞山在縣東南五十里上有清崖洞洞門有巨
石懸而不墜其下有泉
筆架山在縣南七里五峯相列即邽山之支峯
牛頭山在縣西二十里縣治南諸水俱會於此名
牛頭河
天馬山在縣北三里一名集翅山
月臺山在縣北三里山形似月
卧牛山在縣北四十里即冶坊縣故址
卧虎山在縣北一百里有靈湫禱雨有應
寶蓋山在縣北一百五十里自大隴山分支而來
高聳㟏岈頂平如蓋
龍山在縣東北十五里又十五里爲玉屏山
軒轅谷在縣東南七十里相傳黃帝生於此
車糓峪在縣北五十里俗傳李廣射虎處
湯峪在縣東北三十里有湯池
南道峽在縣東南四里漢時有南道通略陽
金馬峽在縣東北五里又五十里有牛石峽有石
如牛形
小泉峽在縣西南三十里地煖禾早熟又石駝峽
在西北五十里有石形似駝
南道河在縣東三里源出南道峽西流經牛頭山
下與清水合更名牛頭河
段谷河在縣東三十里出段谷山
濛河在縣東三十里源出邽山西流入牛頭河
清水河在縣西一里一名湯峪源出小隴山西南
出龍口峽合成一水又西南入牛頭河
秦水在縣西南三十五里源發大隴山至小隴山
下合牛頭河亦曰後川河
羌水在縣西十五里北出羌谷經西城入牛頭河
金水河在縣西中城門外北流入清水
牛頭河在縣西二十里即清水總會處納左右諸
水經牛頭山下西流至秦州入於渭
段谷水在縣東南山下蜀將姜維爲鄧艾敗於段
谷
集翅河在縣北集翅山下西南流經縣西郭外入
牛頭河
金牛川在縣北四十里即冶坊川又北二十里赤
城川即弓門川又張家川甜頭川後川四合川黃
門川俱在北湯峪川閻家川漆馬銀川濁水川柳
林川俱在東□穰川貓兒川白駝石川俱在西
伐鼓潭在縣東七十里其水聲如鼓又十里有黑
水潭水色純黑
湧泉在學宫&KR0905;星門前又閔泉在西關内即秦亭
水
温泉冷泉在湯峪川其泉二脉並出相距五步一
温泉四時如滚湯浸米可熟下引一池可以浴病
一冷泉盛夏寒如冰又有煖泉在西五里
秦安縣
大隴山在縣東一百里即隴坂也去隴城東百里
即大隴極高處
九龍山在縣東一里其山九峯如龍磅礴百餘里
爲邑主山
斷山在縣東一百二十里當略陽南北之衝截然
中止不與衆山聯屬爲邑境之要口有斷山隘
長山在縣南二里其山亘八十里至縣東南而止
亦曰三陽山西連三陽川
夕山在縣西南二里岩壑廻翔夕照掩映故名
黑龍山在縣西北二十里下瞰鎻峽帶隴水
八龍山在縣西北六十里山阜有八廻合如龍
曜紫山在縣北四十里其山日出照曜晴色鮮紫
青龍山在縣東北二十里其山高聳望之若在雲
際有路可逹寧夏
太陽山在縣東北五十里
七星山在縣東北二里山不甚高七峯環峙形如
北斗
高妙山在縣東一百里其山聯大隴倚略陽
神仙嶺在縣西北四十里草木薈蔚宜於牧畜下
有神仙嶺隘
小長安嶺在縣西南一百里嶺勢修長宋置長安
寨於此
束龍峪在縣西北十里居人引水以溉稻其陰有
洞産煤
顯親峽在縣北二里山色籠聳水聲泙湃過者颯
然
玉鍾峽在縣東北四十里峽中有石如玉其形似
鍾因名
新陽崖在縣南十五里其上五峯列峙隴水出其
間岩崖蒼翠壁立爲邑之勝覽西連新陽川
渭水在縣南二十里自伏羌縣流入境又東南入
秦州界
隴水在縣西五十步東北出隴山合瓦亭水亦謂
之瓦亭川合西北山谷諸水東南入於渭
略陽川在縣東北九十里水出隴山香谷西流右
則單溪西注左則閣水入焉西經略陽故城又西
入瓦亭水
水洛川在縣東北自静寧州流入水經注水洛川
自隴山西經水洛亭西南經石門硤謂之石門水
又西南注略陽川邑志隴水自石門峽入縣境其
流九曲而水濁善崩人以比黃河即此按此則略
陽即隴水
石岩水在縣西源出北山南流注瓦亭水
陽兀河在縣西北三十里源出西北當亭川東南
流入瓦亭水
安夷水在縣東水源東出更胡谷西注瓦亭水
蓮花川在縣東七十里川多蓮花因名其水西南
流入隴水
東河在縣東二里亦曰東川源自中嶺截九龍會
西溝龍泉至縣西南入隴河
龍湫在縣東十里旱禱輒應又湫泉在九龍山之
腰冬夏不涸
可泉在縣南七里邑境之水惟此可以溉田城南
田圃頼焉
禮縣
赤土山在縣東三里土色如硃山脉自寧遠界迤
邐至此特起一峯絶頂有坪可容萬馬
祁山在縣東四十里接西和界
高陂山在縣東五里
翠峯山在縣東南十五里山峯端秀如人拱立下
有香水崖仙人洞諸勝相傳隗囂曾避暑於此
雷玉山在縣南三十里有堡
泰華山在縣南五十里縣之案山也
鸞亭山在縣北五里上有泉泉出雲即雨人以此
爲候
莫遮欄山在縣西南六十里高出衆山四時積雪
不消
岷峩山在縣西南一百里與岷州接界高聳如岷
峩因以爲名
十八盤山在縣西南寰宇記在大潭縣南一百二
十里有十八盤路
通靈山在縣西南四山環合二水縈流有清水岩
水飛落如玉繩
九泉山在縣北二十五里麓有九泉旱不涸澇不
溢居民取汲於此
麒麟山在縣南一百里其山起蜀之巴山循江而
下其形若麟
金紫山在縣西南六十里
聖湫山在縣北六十里捱城河出焉
鳳凰山在縣東北五里一名錦屏山
四角山在縣東北十里山分四向截然挺峙
鎮鳳山在縣東北二十里形如飛鳳
人頭崖在縣西南九十里以形似名
鴉鵠崖在縣南十里
西漢水在縣東三十里自西和界流入南入成縣
界一名嘉陵水郡志長道河即西漢水
武植水在縣東北三十里源發北山南經武植戍
又南流合長道河
夷水即捱城河在縣東二里源出聖湫山南流經
縣入於漢水
濁水在縣西南七十里寰宇記有濁水自長道縣
界來穿大潭舊鎮清水從蕃界來會之入階州
紅厓河在縣西南三十里源出莫遮攔山東入長
道河又東入於漢
洮坪河在縣西二十里一名西江河南流入於紅
厓河
平泉水在縣東北三十里南流合長道河
聖泉在縣南五里
徽縣
鐘樓山在縣城内其上建樓明正德六年展築城
包鐘樓山於内
天池山在縣東七十里上有河池
伶倫山在縣南十五里其山石壁盤旋如舞優狀
故名
鐵山在縣南四十里懸崖萬仞其色似鐵上多雲
雨宋劉子羽謂蜀口有鐵山棧道之隘即此其下
有虞關其山形似巾子亦名巾子山
方山在縣西北四十里接成縣界
積草山在縣北四十里杜甫經此有詩
鷄冠山在縣東南五十里爲縣境之險要土宜陶
冶居民所資
金蓮山在縣東南六十里有金蓮洞崖高數十仞
周圍有數十洞相綴明胡濚奉命訪張三丰於此
青泥嶺在縣南二十里上多雲雨行者苦泥淖嶺
上爲入蜀之路杜甫經此有詩
木皮嶺在縣西十里與成縣連杜甫發同谷取路
栗亭南入郡界歴當房村度此嶺由白水峽入蜀
有詩唐黃巢之亂王鐸置關於此以遮秦隴
銀樁崖在縣東北五十里壁立萬仞崖畔石柱如
銀其光映日旁有洞穴人莫能入
雙龍崖在縣東南七十里
殺金坪在縣東南六十里上有仙人關宋吳玠吳
璘屯兵於此
龍洞在縣南三十里洞中嘗有雲氣旱禱即應
紫金水在治北源出縣北三十里之紫金山東南
流入嘉陵江至褒城縣爲山河堰
濁水江在縣西南五十里自成縣流入東南入略
陽界即白水江也
嘉陵江在縣南七十里源出大散關嘉陵峪經鳳
縣兩當西南流入蜀
永寧河在城南即河池水出河池北谷經永寧故
城南流入嘉陵江
泉街水在縣東南南入略陽縣界後漢虞詡爲武
都太守按行川谷由沮至下辨數十里皆燒石開
水道即泉街水也
太白池在縣東二十里周五十畆衆山環繞其旁
可禱雨
九眼泉在縣東北九十里水自石穴中流出
兩當縣
鸑鷟山在縣東十五里相傳鳴岐之鳳出於此昔
張果先生夏居豆積冬居鸑鷟兩峯秀聳一名
南岐一名來儀南有登真洞高一丈深百尺有水
自頂注於石池池旁有石振之有聲俗名石鼓洞
上有朝陽亭碧桃軒
大夫山在縣東南二里唐末郡守滿任移治於此
故名
陽山在縣南一里有大陽小陽二山
故道山在縣東南二十里昔漢祖襲章邯出此其
下即故道川
天門山在縣南六十里懸崖有大石門一閤一闢
秦岡山在縣西南水經注故道水入秦岡山山南
入雲懸崖列壁上有神像世名之曰聖女神
天池山在縣西北十五里謂之西天池又一在東
北二十里曰東天池上皆有池禱雨多應
申家山在縣東北九十里與鳳縣接境
分水嶺在縣東十里一嶺而東西兩溝
石鏡峯在縣東二十里峯石晶瑩日出時光彩掩映
銀甕峽在縣東二十里杜甫詩復道珠山得銀甕
指此
魚洞在縣東四十里馮家寨每歲暮春有魚自洞
中湧出不知從來與丙穴之嘉魚同
黃崖洞在縣南七十里中有靈湫可以避難
嘉陵江在縣南三十里自鳳縣流入又西南入徽
縣境或謂即兩當水郡邑志大散嘉陵地勢險隘
相當因名
廣香水在縣東水出穆喬山南流至廣香川
紅崖河在縣東二十里源出秦州界南流入嘉陵
江
礬水在縣南七里亦南流入嘉陵江
尚婆水在縣西本名石盤水俗語音訛爲尚婆川
北出利橋山南逕尚婆川又西南至秦岡山入故
道水尚婆川中有鳥羣飛二月從北向南八月從
南向北音如簫管俗云伎兒鳥春來則種米秋來
則種麥人常以爲農候
琵琶洲在縣南三十里其地洲渚紆回人跡罕到
亦名枉渚杜甫詩鵾鷄號枉渚日色傍阡陌即此
靈應泉在縣南七里泉出石孔中旱澇祈禱皆應
俗名旱澇泉又香泉在縣北一里水廣可資灌溉
直隸階州
階州
石鶴山在州東八十里又十里有月臺山
盤堤山在州南三十里漢姜維拒鄧艾於此築盤
堤城葭蘆戍後魏置縣址猶存
仙陵山在州南三里又名仙靈山
露骨山在州南三十里峯巒森列山之南有萬象
洞洞中泥可爲硯出洞即成堅石内有煉丹井仙
人牀竈明初張三丰寓此題句猶存又有風洞内
有黃泥灘枯木橋人跡罕到
武都山在州西七十里與西固所接界州西南大
山也
卧龍山在州北一里州之鎮山
泰石山在州東北二百四十里接西和界
鐵爐山在州北二百里明嘉靖十三年回夷馬興
據此作亂廵撫黃臣討平之
米尖山在州東北一百二十五里山巔有城俗謂
之米倉城宋吳璘屯糧處
紫泥山在州東六十里舊屬福津縣地出紫泥漢
封璽書用此有紫泥集今紫泥亡集亦失傳
錦屛山在州南二里山澗有樹高百尺大十圍狀
似駝側有泉冬温夏凉
太白山在州南四十里首洮尾茂横折數千里高
峯峭壁積雪不消
翠微山在州西三里三峯秀出中有一崗勢若卧
獅
真武山在州西北五里高出羣山側有水簾洞懸
岩瀑布
鳳凰山在州治北拱若儀鳳山麓與城相接爲州
之主山
蓮花山在鳳山之陰翠峯五出望之如菡萏初吐
楊家崖在州北一百里控白水江險峻有泉
魚貫崖在州東一百二十里
蛇倒退崖在州東北五十里最險
龍帝峽在州西南宋雍熙三年福津縣有大山飛
來自龍帝峽壅白水江逆流壊民田數百里
峯貼峽在州西一百二十里與羌地相接宋置寨
於此爲戌守要地
花石峽在州北一里有石青質黑文可爲屏障
僊人峽在州北二十里山勢險峻易據難攻其北
即望城關
五仙洞在州東二十里羌水南岸溪澗幽折相傳
爲神仙棲止之地中有卧龍坪及鐵橋盧木橋諸
勝卧龍坪寬廣可容百人
白水江在城南即西傾山南所出之墊江桓水之
異名也經州南過文縣至昭化入嘉陵江
西漢水在州北二百里一名犀牛江自成縣西南
流接州界復折而東流入漢中府略陽縣界昔有
神牛出江中爲害人逐之化爲石其跡尚存
西河水在州西三十里南流入白水江
紫水在州東八十里源出故福津縣西南流注白
水江漢用紫泥出此水
平樂水在州東北四十五里東北流入西漢水謂
之會口
乳水在州東三十里出石穴中入白水江每清明
日有魚從穴中湧出
北峪水在州西門外源發南坪合赤沙水南入白
水江
成縣
鹿玉山在縣東十五里溪洞幽絶有獅子洞
方山在縣東四十里山形方正晉時武都氐屠飛
啖鐵嘗據此
兌山在縣東廢栗亭縣北方輿勝覽以爲即古和
仲所宅
寶井山在縣東南十里山旁曰紫金山即今郡治
鳳凰山在縣東南十里山腰有瀑布名并璣泉溪
中有二石雙立其形如闕漢世有鳳凰止其上故
名鳳凰臺杜詩亭亭鳳凰臺北對西康州是也其
下又有鳳村
仙掌山在縣南五里見元和志
五仙山在縣南三十里五峯連亘山半有洞五各
去谷百步舊傳公孫氏五子學仙於此
鷄頭山在縣西南十五里狀如鷄頭中有龍洞
泥功山在縣西二十里縣境之名山也唐貞元初
權置行成州於此山今址存有泥功廟其神石像
天成古怪殊甚
天井山在縣西二十里有白龍灘
仇池山在縣西一百里一名瞿堆又名百頃山三
秦記山本名仇維其上有池故曰仇池在倉洛二
谷間常爲水所衝激故下石而上土形如覆壺仇
池記上有池百頃地形四方壁立千仞自然有樓
櫓却敵分置調均竦起數丈有踰人功凡二十一
道可攀緣而上東西二門盤道下上凡七里上則
岡阜低昂泉源交灌宋氐胡傳仇池地方百頃四
面斗絶高平方二十餘里羊腸道三十六回上有
水泉煮土成鹽齊書氐人楊難當於其上平地立
宫室果園倉庫板屋土牆所治處名洛谷水經注
漢水流經瞿堆西又屈逕瞿堆南元和志仇池山
在上祿縣南八十里上有數萬人家一人守道萬
夫莫向方輿勝覽下有飛龍峽以氐楊飛龍所據
而名其東乃杜甫天寶避亂居此有詩
石船山在縣西北四十里上有靈湫
木皮嶺在縣東二十里與徽縣連界黃巢之亂王
鐸置關於此以遮秦隴路極險杜甫經此有詩
醉仙巖在縣南十里岩壁間有仙像如醉翁狀俗
呼爲道士崖
龍峽在縣南十里濁水所經峽南半山有洞曰雷
洞宋紹興初金人南侵郭執中集鄉豪守此以拒
之
魚竅峽在縣西二十里漢武都太守李翕有磨崖
頌唐吳道子有遺筆
鷲峽在縣西北晉太和中苻堅伐仇池與楊纂戰
於峽中魏將李崇攻仇池楊靈珍於鷲峽
觀音洞在縣東北兩山壁立洞在山半至爲高險
鐘乳洞在縣東北十三里產鐘乳
龍洞在縣西洞口可容十餘人直下三十丈觀者
縋而上下有湫冬夏不涸
香水洞在縣北二十五里洞水飛下如珠中有石
龍蟠其上外有茂林修竹
西漢水在縣西百餘里自西和縣流入與禮縣接
界又南與階州接界又東南入漢中府略陽縣界
洛谷水在縣西八十里源出縣西北山谷中西南
經駱谷城下西南入於漢
洛漢水亦名六漢在縣西北六十里源出西和縣
境流經縣之六漢堡又西入西漢水
濁水在縣西南亦謂之白水又名天水經舊栗亭
縣東南流過徽縣入蜀合於嘉陵江
丁令溪在縣西北東南入濁水
渥陽水在縣東五十里亦謂之泥陽水一名下辨
水一名甘泉自天水發源東南流至泥陽鎮與栗
亭水合東南入徽縣界注嘉陵江
建安川水在縣西北百里自階州流入境又東北
入西漢水
東河在縣東源出秦州南入龍峽又東南至略陽
境入嘉陵江
南河在縣南源出縣西南青渠堡東流入龍峽又
東南入徽縣界一名下辨水
萬丈潭在縣東南七里相傳曾有黑龍自潭飛出
又有黃龍潭在縣西二十里又白龍潭在縣西八
十里
裴公湖在城西南隅唐刺史裴守真所開桃柳夾
岸爲一郡之勝
鳳凰潭在縣東南鳳凰山下
金泉在縣東郭外出洞穴中清澈甘寒深二丈
玉繩泉在縣南七里飛龍峽下萬丈潭之右
十九泉在縣南四十里杜甫有常懷十九泉之句
文縣
螳螂山在縣東三里以形似故名
南山在縣南三里狀如列屏清水江遶其下
龍女山即南山之西支横擁縣城有廟可禱雨
鄧至山在縣東二十里鄧艾間道從此入蜀故名
太白山在縣南二百五十里巖谷高深常多積雪
春夏不消
天牢山在縣西北二里山勢平衍上有古城
龍頭山在縣西北其山綿亘甚遠自四川松潘衛
之叠溪所境綿延入縣境止於縣西之白馬水形
如龍頭
青塘嶺在縣東南二百八十里由此入龍州爲左
擔路即鄧艾入蜀之道
赤磨嶺在縣西南至番界八十里以赤磨嶺爲界
又西北至番界一百三十五里以大恭嶺爲界見
寰宇記有蛇倒嶺在縣西極爲險窄
滴水崖在城北亂山矗立兩峯劃開如髻對峙有
飛泉千尺如疋練居人置槽引之以資用
象山在儒學後以形似故名
將臺山在東郭外平地突起一峯南向白水
金珠山在縣西武德元年移州於白馬水西接金
珠山即此
素嶺山在縣西一百六十里高峻積雪黑水發源
於此一名露骨山
分水嶺在縣北三十里一山横亘兩水分流北流
者至尖山南流者至泮宫
八盤山在縣北四十里嘉樹菁葱人行濃陰中儼
如圖書一
尖山在縣北六十里其峯如削獨出山表
野羊崖在縣西北又貓兒崖在縣西百餘里爲階
州道路棧道倚崖極爲險峻
城平峪在縣東一百二十里又小盤峪在東一百
四十里
白馬峪在縣西南十五里
長平峪在縣東北九十里又大盤峪在縣東北一
百七十里
銀峪在縣西北七十里其山産銀又鉢峪在縣西
北一百七十里
上清洞在縣北四十里其深莫測又飛卭洞在北
一百三十里其高接天在天池傍
白水江在城南白水出臨洮西傾山水色白濁東
南流與黑水合民居水上者爲白水氐方輿紀要
白水江即禹貢之桓水源出西傾經西和成縣略
陽寧羌之界又經階州南而入文縣又南流經城
東入四川龍安府界又東流至昭化縣北而合於
嘉陵江蓋與西漢水並爲嘉陵江之上源
東維水在縣西北出西北維谷東南流經維城西
又東南入白水
白馬水在縣西南出故長松縣西南白馬溪東北
注白水
羌水在縣北三十里自階州流入境一名太白水
出塞外南至陰平入白水方輿紀要此即白龍江
黑水在縣西六十里源發羌中西南經黑水城又
西南入於白水
五渡水在縣北七十里源出洋湯番界東合天池
水至尖山隨山曲折凡五渡東流入白龍江
雍川水在縣南源出縣西南雍溪東北注白水
甘溪在縣北三十五里自林間流出清冽甘美因
名
天池在縣北一百三十里一名天魏湫在天魏山
下合衆山水凹爲大壑環百五十里水平山顙不
見畔岸池傍有洋湯龍王廟祈雨輒應
金窟在縣東麻倉谷接四川昭化縣界窟如井中
產金取之甚難
西園渠在縣南又有雪夜碧雲復古清波三關等
渠皆有灌溉之利
甘棠渠在縣西二十里引水入城灌田相近又有
東谷渠亦資溉利
流春渠在縣西亦資灌溉
直隸肅州
肅州
觀音山在州東南一百八十里與雪山相連因山
有觀音寺故名
紅山在州東南一百六十里與觀音山相連
寒水石山在州南一百五十里與紅山相連
硫黃山在州南一百五十里與寒水石山相連
九九山在州東南二百餘里接西寧地方後山有
虜路亦可通通典酒泉縣有九龍山寰宇記九龍
山在縣南一百里一統志云即今清水堡之九九
山也
青平山在州南五十五里
祁連山在州南一百五十里一名雪山峯巒高聳
四時積雪春夏消釋冰水入河以灌田畆郡人頼
之自凉州連亘至此皆曰祁連山即天山也
文殊山在州西南三十里兩山南北對峙水泉中
流昔人多鑿洞穿穴繪塑佛像
淖泥山在文殊山西南二百五十里山多水泉泥
淖又曰濫泥山
崑崙山在州西南二百五十里山嶺峻極彷彿崑
崙故名經夏積雪不消世呼雪山後凉張駿時酒
泉太守馬岌言周穆王見西王母於此宜立王母
祠駿從之崑崙山本在西域朵甘斯東北番名為
伊拉瑪博羅山此山名同或曰即禹貢之西戎崑
崙也
南山在州西南史記大宛傳張騫自大夏還並南
山欲從羌中歸又匈奴渾邪王降而金城河西西
並南山至鹽澤空無匈奴漢至西域南北有大山
其南山東出金城與漢南山屬正義南山即終南
山從終南東至華山東北過河東北連延至海即
中條山也
雪逹巴山即祁連山之别名也因其山稍卑故名
小雪逹巴
牌樓山在州西南百里卯來泉堡南形如牌樓
洞庭山在州西七十里四面懸絶人不能上遥望
燄燄如鑄銅色
嘉峪山在州西七十里山之西麓即嘉峪關一名
玉石山下有九眼泉
崆峒山在州東南六十里舊屬福禄縣
黑山在州北一百八十里屹立沙漠中黑水經其
下一名紫塞其山口在西北一百四十里
照壁山在州西北二百三十里山如壁峙故名
火石山在州東北六十里石可打火
松逹巴山在淖泥山東北離城二百二十里名松
山
孤紅山在州東北金塔寺東三百八十里凡往來
哈密北山者必聚於此
狼心山在州東北七百里亦蒙古經過之地探聽
者常至此取紅瑪瑙石爲記
大乾糧山在州東北下古城堡東北六十里一名
沙山其側有小口子
羅漢洞在州西南三十里
大草灘在嘉峪關西八十里其地廣而多草
白亭海在州東北一百四十里一名會水以衆水
所會故曰會水以北有白亭故曰白亭海
討來河在州北一百里源出祁連山下流合清水
河沙河經會水縣入張掖河
天倉河在州東北三百里即討來河之水與城東
水磨渠同𣲖東流至岔口合鎮夷黑河同向東北
流俗以黑河爲雄河天倉河爲雌河以黑河之水
能衝斷天倉之水也討來河之水在金佛寺南一
百一十里西流遶南山之後其勢甚急人馬不可
涉唯天生楚壩二橋可渡至卯來泉堡西南分𣲖
北流謂之討來河又折而東北逕州城西北合清
水紅水白水沙河又東逕下古城南折而北流出
邊爲天倉河又東逕金塔寺北三十里至岔口鎮
夷界合張掖河
額齊訥海東北一千三百餘里額齊訥城東衆水
所會處也
沙河在州東四十里源出雪山北流入討來河
清水河在州北五十里源出州西北清水泉東流
入討來河
黑水在州西北一百二十里地志云出張掖縣雞
山之下
紅水在州東南三十里源出南山谷中下流合黑
白二水至下古城東南入討來河水有紅色故名
舊志衛城南有紅水壩又分爲東洞子壩西洞子
壩昔時地高水下田不可藝明景泰間千戸曹斌
鑿崖爲碉引水由下漸上直透崖頂分流而下大
爲民利
白水在州西南二十里源出州北山谷中下與黑
紅二水合流
放驛湖在州東一里周六里餘亦名站家湖
鏵尖湖在州東南二十里有二處肅營官馬常在
此放牧
鄭家湖在州北七里鄭家堡前
蒼兒湖在州北二十五里俗謂之大湖場
花城兒湖在州北八十里大湖一處北虜常竊據於此
鴛鴦池在州東北四十里産白鹽夷人至秋每牧
於此
酒泉在州城下有泉其味如酒因以名郡
路家海子舊在城西二十五步有水汪洋不竭水
色稍黃人亦謂酒泉焉
暖泉在州東一十五里大湖一圍中有湧泉冬夏
不涸不凍時人謂之暖泉湖有一堡此水澆灌
卯來河泉在州西南二百五十里濫泥山下有泉
水向東北流
九眼泉在州西嘉峪山下水碧青不竭溉田數頃
又城北三百八十里有九眼泉近羊頭泉爲番人
必由之路亦軍夜哨賊之處
榆樹泉在州西北八十五里小鉢和寺山口西番
嘗潛匿於此入寇明嘉靖時參將崔麒修墩臺一
座以防之
羊頭泉在州北三百三十里金塔寺北一百二十
里北虜由天倉河北來者咸至此歇馬亦賊所必
由之要路
沙棗泉在州東北二百三十里北虜順天倉河西
行必至此泉歇馬又孤紅山石城兒等虜亦常至
此住歇爲衝要之地
崔家泉在州東關廂東北一里湧出清水碧澄北
流人疑以爲酒泉但色味不同因在崔家庄側地
旁故名崔家泉
高臺縣
榆木山在縣南四十里上産榆樹故名東起梨園
西盡暖泉延長百餘里
祁連山在縣南百餘里接甘州府界
白城山在縣西南八十里石磴曲折有林泉之勝
合黎山在縣北十里東接高臺西接鎮夷禹貢導
弱水至於合黎是也張掖河水經其谷今名石硤
口今案合黎山起山丹石硤口至於鎮夷延長三
百餘里其山産茶
鵝頭山都司志在鎮夷西北五十里以形似名當
北虜出入要道
黑山在鎮夷東北二十里與合黎山相接土石多
黑望之黯然
紅崖在鎮夷城西十五里其色赤形如屏障
弱水在縣北二百步即黑河自甘州流入又西入
鎮夷界一名張掖河弱水之下流也禹貢弱水餘
波入於流沙史記正義羌谷水自合弱水又西逕
合黎山折而北流逕流沙磧之西入居延海
呼蚕水自肅州西東北流入鎮夷與張掖河合漢
志福禄縣呼蚕水東北至會水入羌谷新志謂之
討來河
五壩湖在縣東十二里
大蘆灣湖在縣東北二十里
黑泉站家湖在縣東四十里
鴛鴦湖在縣西十里
七壩湖在縣西二十里
月牙湖在縣西北五里
高臺站家湖在縣西北五里
水磨湖在縣西北一十里
海底湖在縣西北一十里
葦場湖在縣西北一十五里
狼窩湖在縣西北二十里
李家湖在縣西北二十里
官軍湖在縣西北一百七十里
局匠湖在縣西北一百六十里先年止局匠牧馬
割草今軍民通牧焉
夜不收湖在縣西北臨胭脂堡離城百餘里止夜
不收牧馬取草
烏爾古訥湖鎮夷北五百里蒙古住牧之地
大湖在縣西北一百八十里居民牧畜
白鹽池在縣西北二百二十里産白鹽
安西衛
南山在城南五十里
雪山元和志在晉昌縣南一百六十里南連吐谷
渾界積雪至夏不消一統志云甘凉之山多以雪
爲名此山蓋亦祁連之西隴也按舊志晉昌縣在
瓜州北
南籍端水漢志冥安縣南籍端水出南羌中西北
入其澤應劭曰冥安冥水出入其澤元和志晉昌
縣冥水自吐谷渾界流入大澤東西二百六十里
南北六十里豐水草宜畜牧
蘇頼河在城北三里由柳溝衛西北流入又經沙
州衛西北党河南來入焉
柳溝衛
南山即雪山在衛南三百里冬夏積雪不消東西
綿亘不絶
北山在橋灣北一百里
蘇頼河發源南山由靖逆西行經柳溝入安西衛
界
三道溝在衛東九十里有微泉按柳溝自頭道起
自東而西其頭二道溝在靖逆界
四道溝在衛東七十里雪山昌馬河北流由橋灣
入蘇頼河之故道
五道溝在衛東六十里有微泉
六道溝在衛東五十五里有微泉
七道溝在衛東五十里有微泉
八道溝在衛東四十里有微泉
九道溝在衛東三十里有微泉
十道溝在衛東二里有微泉
黑水河在衛西九十里水色微黑發源迤東沙窩
流入蘆草溝
窟窿河在衛西四十里發源土葫蘆溝東南西流
經雙塔堡入蘇頼河内多大穴上小下大深䆳不
測牲畜誤入即不能出好事者或墜石試之莫竟
其底
忒不忒河在衛西九十里
布魯湖在衛東北一百二十里
沙州衛
三危山孔安國傳三危西裔之山舜竄三苗於三
危禹貢三危既宅是也隋志敦煌縣有三危山括
地志山在沙州東南三十里山有三峯故名都司
志三危爲沙州望山俗名昇雨山
鳴沙山元和志鳴沙山一名神沙山在沙州城南
七里其山積沙爲之峯巒危峭踰於山石四面皆
沙隴背有如刀刃人登之即鳴隨足頽落經宿風
吹輒復如舊有一泉水名曰沙井綿歴古今沙填
不滿水極甘美舊唐志又名沙角山天氣晴朗時
沙鳴聞於城内又五代晉高居誨記云在瓜州南
十里冬夏殷殷有聲如雷禹貢所謂流沙也未知
孰是
龍勒山沙州城東一百二十里漢龍勒縣因山以
名括地志在沙州壽昌縣南一百六十五里新唐
志又有雲雨山
天山伊吾郡有天山高十五里廣六十里冬夏積
雪不消一名雪山匈奴謂之天山過皆下馬拜焉
漢遣貳師將軍李廣利將二萬騎出酒泉擊右賢
王於天山得虜萬騎而還即此地也元和志一名
折羅漫山在伊吾縣北一百三十里出好米及金
鐵舊志天山在哈密衛北一百二十里又在土魯
番西北三百餘里一統志唐伊西二州皆有天山
蓋天山東西千里亘二州之界也
俱密山在衛西北元和志在伊州納職縣北一百
四十里又北二十里直抵蒲𩔖海
葱嶺山按漢史云西域三十六國南北有大山中
央有河東西六千餘里南北千餘里東則阸以玉
門陽關西則限以葱嶺自玉門陽關出西域有兩
道從鄯善傍南山北波河西行至莎車爲南道西
踰葱嶺則出大月支安息自車師前王庭隨北山
波河西行至䟽勒爲北道西踰葱嶺則出大宛康
居水經云葱嶺高千里行十三日可至其頂西河
舊事曰葱嶺在敦煌西八千里其山高大上悉生
葱故名
沙陀金山月支别種西突厥之苗裔本號朱邪世
居金沙山之陽蒲𩔖海之東金山形似兜鍪其俗
謂兜鍪爲突厥故名其地有大磧名曰沙陀後因
以沙陀爲號朱邪爲姓至憲宗時朱邪盡忠始見
於中國其後有朱邪赤心懿宗時賜姓李名國昌
克用其子也
白龍堆郡國記敦煌正西關外有白龍堆沙形如
土龍身無頭有尾高大者二三丈卑者丈餘東倚
三危北望蒲昌是爲極要路
流沙後周書鄯善西北有流沙數百里夏日有熱
風爲行旅之患風之將至惟老駝知之即鳴而聚
立埋其口鼻於沙中人每以爲候亦即擁蔽口鼻
其風迅駛斯須過盡若不防者必至危斃顔師古
曰流沙在敦煌西八十里明一統志流沙磧在玉
門關外有三斷石極大世謂之三隴山
高梧谷十六國春秋吕光自龜兹還至宜禾凉州
刺史梁熙謀閉境拒之高昌太守楊翰白熙以高
梧谷口險阻之要宜先守之而奪其水如以其遠
不守伊吾之關亦可拒也光初聞翰謀大懼既而
聞熙不聽乃進
羊膊山沙州城南多巖石無草木山北有一巖曰
羊膊
北塞山沙州境漢武帝時天馬朝發京師夕至敦
煌北塞山下即此
雷石磧按唐志西州之西南有南平安昌兩城一
百二十里至天山西南入谷經雷口磧二百二十
里至銀山磧
黑水禹貢導黑水至於三危入於南海括地志黑
水出伊吾縣北百二十里東南絶流三危山二千
餘里至鄯州又東南四百餘里至河州入黃河
黃河漢書西域南北有大山中央有河河有兩源
一出葱嶺一出于闐于闐在南山下其河北與葱
嶺河合東注蒲昌海潛行地下南出於積石爲中
國河云郭璞山海經注河出崑崙潛行地下至葱
嶺出于闐國復分流岐出合而東注泑澤水經注
河水一源西出身毒國葱嶺之上西去休循二百
餘里異物志曰葱嶺之水分流東西西入大海東
爲河源河水自此分源東逕岐沙谷分爲二水又
一源出于闐國南山俗謂之仇摩置自置北流逕
于闐國西又西北流注葱嶺河謂之南河屈東北
流又東逕扞彌且末諸國合且末河通爲注濱河
又東逕鄯善國又東注泑澤又一水自岐沙東分
爲北河屈東南流逕龜兹焉耆諸國又東逕注濱
城至樓蘭注於泑澤後魏書于闐國城東二十里
有大水北流號拔樹水即黃河也一名計式水又
城西五十五里亦有大水名逹利水與拔樹水合
俱北流
氐置水漢志龍勒縣有氐置水出南羌中東北入
澤溉民田元和志壽昌縣有龍勒水在縣南一百
八十里龍勒山上漢李陵發兵至遮虜障東浚稽
山南龍勒水上徘徊視虜即此水也五代史沙州
西渡都鄉河蓋即此
懸泉水在敦煌縣東一百三十里出懸泉山漢將
李廣利伐大宛還士衆渴乏引佩刀刺山飛泉湧
出即此水也其水有靈車馬大至即多出少至即
出少
蒲昌海漢書西域傳于闐河與葱嶺河合東注蒲
昌海一名鹽澤者也去玉門陽關三百餘里廣袤
三百里其水停居冬夏不增減皆以爲潛行地下
南出於積石爲中國河云括地志鹽澤一名輔日
海一名穿蘭一名臨海在沙州西北
蒲𩔖海漢遣竇固耿秉等出敦煌崑崙塞擊破白
山虜於蒲𩔖海上即此俗名婆悉厥海舊志蒲類
海在今土魯番西南漢趙充國屯田於蒲𩔖海
交河水漢西域傳車師前國交河城以河水分流
遶城下故名元和志交河出交河縣北山上分流
於城下因名又逕前庭縣西又有大沙海在柳中
縣東南九十里
渥洼水沙州境内漢元鼎四年秋天馬生渥洼水
中武帝得之作天馬之歌
柳谷水元和志柔遠縣柳谷水有東西二源出縣
東北天山南流十五里合流
白玉河在于闐國城東國人夜視月光盛處必得
美玉
綠玉河在于闐城西
烏玉河城西三河皆源出崑崙山去于闐國西一
千三百里每歲秋國人取玉於河謂之撈玉
鹽池元和志在敦煌縣東四十七里池中鹽常自
生百姓仰給又鹽池海在伊吾縣南三百里周廻
百餘里又納職縣有陸鹽池在州南六十里周廻
十餘里無魚水自生鹽月滿則鹽多而甘月虧則
鹽少而苦
党河源自南山北流繞城東西藉以溉田
色爾騰海在衛西南雪山之陰爲青海要道
月牙泉在衛南十里
藥泉在衛東南石包城味略如酒相傳飲之愈疾
靖逆衛
南山衛南一百二十里南山之陽又有雪山即古
祁連綿亘東西
昌馬河衛西南一百二十里由南山口流出東北
逕衛城又西北入柳溝衛界
赤金所
獨登山元和志在廢玉門縣北十里其山出鹽鮮
白甘美有異常鹽又玉門縣有神雨山
寬臺山在赤金峽之東嘉峪關西山寬如臺故名
金山元和志在玉門縣東六十里出金寰宇記引
十三州志云金山在延壽縣東有玉石障
齊勤山在衛西三十里即蒙古之山硤也當
北來西去之通道明參將崔麒追賊至此大捷又
遊擊和准自鉢和寺追敗賊於嘉峪關又追敗之
於齊勤山蓋襲賊之徑道也
石脂水後漢書博物記曰延壽縣南有山石出泉
水大如筥處注池爲溝其水有肥如煑肉羕羕永
永如不凝膏然之極明不可食縣人謂之石漆元
和志在玉門縣東一百八十里泉中有苔如肥肉
然之極明周武帝宣政中突厥圍酒泉取此脂然
火焚其攻具得水愈明酒泉頼以獲濟明一統志
石油出肅州南山肅鎮志嘉峪關西有石漆今按
赤金東南一百五十里有石油泉土人取以然燈
即石脂水也
金河五代晉高居誨使于闐記云肅州渡金河西
百里又西百里出玉門關是也
甘肅通志卷六
