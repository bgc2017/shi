甘肅通志卷四十五
藝文
甘省自羲皇畫卦肇啟文明千古文章孰大於是從
漢迄今或良臣謀國碩畫訏謨或學士名儒立言著
述皆足信今傳後鼔吹休明即吟詠篇什輶軒采風
亦所必錄搜輯薈萃備載簡編至於月露風雲浮詞
縟語無關治忽則不取焉志藝文
奏疏
漢趙充國上書陳兵利害臣竊見騎都尉安國前幸
賜書擇羌人可使使䍐諭告以大軍當至漢不誅䍐
以解其謀恩澤甚厚非臣下所能及臣獨私美陛下
盛德至計亡已故遣幵豪雕庫宣天子至德䍐开之
屬皆聞知明詔今先零羌楊玉此羌之首帥名王將
騎四千及煎鞏騎五千阻石山木候便為寇䍐羌未
有所犯今置先零先擊䍐釋有罪誅無辜起一難就
兩害誠非陛下本計也臣聞兵法攻不足者守有餘
又曰善戰者致人不致於人今䍐羌欲為燉煌酒泉
寇宜飭兵馬練戰士以須其至坐得致敵之術以逸
擊勞取勝之道也今恐二郡兵少不足以守而發之
行攻釋致虜之術而從為虜所致之道臣愚以為不
便先零羌虜欲為背畔故與䍐幵解仇結約然其私
心不能亡恐漢兵至而䍐幵背之也臣愚以為其計
常欲先赴䍐幵之急以堅其約先擊䍐羌先零必助
之今虜馬肥糧食方饒擊之恐不能傷害適使先零
得施德於䍐羌堅其約合其黨虜交堅黨合精兵二
萬餘人迫脇諸小種附著者稍衆莫須之屬不輕得
離也如是虜兵寖多誅之用力數倍臣恐國家憂累
繇十年數不二三歲而已臣得蒙天子厚恩父子俱
為顯列臣位至上卿爵為列侯犬馬之齒七十六為
明詔填溝壑死骨不朽亡所顧念獨思惟兵利害至
熟悉也於臣之計先誅先零已則䍐幵之屬不煩兵
而服矣先零已誅而䍐幵不服涉正月擊之得利之
理又其時也以今進兵誠不見其利唯陛下裁察
趙充國上屯田奏臣聞兵者所以明德除害也故
舉得於外則福生於内不可不慎臣所將吏士馬牛
食月用糧榖十九萬九千六百三十斛鹽千六百九
十三斛茭槀二十五萬二百八十六石難久不解繇
役不息又恐它夷卒有不虞之變相因並起為明主
憂誠非素定廟勝之册且羌虜易以計破難用兵碎
也故臣愚以為擊之不便計度臨羌東至浩亹羌虜
故田及公田民所未墾可二千頃以上其間郵亭多
壊敗者臣前部士入山伐材木大小六萬餘枚皆在
水次願罷騎兵留弛刑應募及淮陽汝南步兵與吏
士私從者合几萬二百八十一人用榖月二萬七千
三百六十三斛鹽三百八斛分屯要害處冰解漕下
繕鄉亭浚溝渠治湟陿以西道橋七十所令可至鮮
水左右田事出賦人二十畮至四月草生發郡騎及
屬國胡騎伉健各千倅馬什二就草為田者遊兵以
充入金城郡益積畜省大費今大司農所轉榖至者
足支萬人一歲食謹上田處及器用簿唯陛下裁許
趙充國復上屯田状臣聞帝王之兵以全取勝是
以貴謀而賤戰戰而百勝非善之善者也故先為不
可勝以待敵之可勝蠻夷習俗雖殊於禮義之國然
其欲避害就利愛親戚畏死亡一也今虜亡其美地
薦草愁於寄託遠遯骨肉離心人有畔志而明主般
師罷兵萬人留田順天時因地利以待可勝之虜雖
未即伏辜兵決可期月而望羌虜瓦解前後降者萬
七百餘人及受言去者凡七十輩此坐支解羌虜之
具也臣謹條不出兵留田便宜十二事步兵九校吏
士萬人留屯以為武備因田致榖威德並行一也又
因排折羌虜令不得歸肥饒之地貧破其衆以成羌
虜相畔之漸二也居民得並田作不失農業三也軍
馬一月之食度支田士一歲罷騎兵以省大費四也
至春省甲士卒循河湟漕榖至臨羌以眎羌虜揚威
武傳世折衝之具五也以閒暇時下所伐材繕治郵
亭充入金城六也兵出乘危徼幸不出令反畔之虜
竄於風寒之地離霜露疾疫瘃墮之患坐得必勝之
道七也亡經阻遠追死傷之害八也内不損威武之
重外不令虜得乘間之埶九也又亡驚動河南大幵
小幵使生它變之憂十也治湟陿中道橋令可至鮮
水以致西域信威千里從枕席上過師十一也大費
既省繇役豫息以戒不虞十二也留屯田得十二便
出兵失十二利臣充國材下犬馬齒衰不識長册唯
明詔博詳公卿議臣採擇
趙充國復奏屯田臣聞兵以計為本故多算勝少
算先零羌精兵今餘不過七八千人失地遠客分散
饑凍䍐幵莫須又頗暴略其羸弱畜産畔還者不絶
皆聞天子明令相捕斬之賞臣愚以為虜破壊可日
月冀遠在來春故曰兵決可期月而望竊見北邊自
燉煌至遼東萬一千五百餘里乘塞列隧有吏卒數
千人虜數大衆攻之而不能害今留步士萬人屯田
地埶平易多高山遠望之便部曲相保為壍壘木樵
校聯不絶便兵弩飭鬭具㷭火幸通埶及并力以逸
待勞兵之利者也臣愚以為屯田内有亡費之利外
有守禦之備騎兵雖罷虜見萬人留田為必禽之具
其土崩歸德宜不久矣從今盡三月虜馬羸瘦必不
敢捐其妻子於它種中遠涉河山而來為寇又見屯
田之士精兵萬人終不敢復將其累重還歸故地是
臣之愚計所以度虜且必瓦解其處不戰而自破之
册也至於虜小寇盗時殺人民其原未可卒禁臣聞
戰不必勝不苟接刃攻不必取不苟勞衆誠令兵出
雖不能滅先零亶能令敵絶不為小寇則出兵可也
即今同是而釋坐勝之道從乘危之埶往終不見利
空内自罷敝貶重而自損非所以示蠻夷也又大兵
一出還不可復留湟中亦未可空如是繇役復發也
且匈奴不可不備烏桓不可不憂今久轉運煩費傾
我不虞之用以澹一隅臣愚以為不便校尉臨衆幸
得承威德奉厚幣拊循衆羌諭以明詔宜皆鄉風雖
其前辭嘗曰得亡效五年宜亡他心不足以故出兵
臣竊自惟念奉詔出塞引軍遠擊窮天子之精兵散
車甲於山野雖亡尺寸之功媮得避嫌之便而亡後
咎餘責此人臣不忠之利非明主社稷之福也臣幸
得奮精兵討不義久留天誅罪當萬死陛下寬仁未
忍加誅令臣數得孰計愚臣伏計孰甚不敢避斧鉞
之誅昧死陳愚唯陛下省察
班超上書請兵臣竊見先帝欲開西域故北擊匈
奴西使外國鄯善于寘即時向化今拘彌莎車疏勒
月氐烏孫康居復願歸附欲共并力破滅龜兹平通
漢道若得龜兹則西域未服者百分之一耳臣伏自
惟念卒伍小吏實願從谷吉效命絶域庶幾張騫棄
身曠野昔魏絳列國大夫尚能和輯諸戎況臣奉大
漢之威而無鉛刀一割之用乎前世議者皆曰取三
十六國號為斷匈奴右臂今西域諸國自日之所入
莫不向化大小欣欣貢奉不絶惟焉耆龜兹獨未服
從臣前與官屬三十六人奉使絶域備遭艱戹自孤
守疏勒於今五載胡夷情數臣頗識之問其城郭大
小皆言倚漢與依天等以是效之則䓤嶺可通䓤嶺
通則龜兹可伐今宜拜龜兹侍子白覇為其國王以
步騎數百送之與諸國連兵歲月之間龜兹可禽以
外域攻外域計之善者也臣見莎車疏勒田地肥廣
草牧饒衍不比燉煌鄯善間也兵可不費中國而糧
食自足且姑墨温宿二王特為龜兹所置既非其種
更相厭苦其埶必有降反若二國來降則龜兹自破
願下臣章參考行事誠有萬分死復何恨臣超區區
特蒙神靈竊冀未便僵仆目見西域平定陛下舉萬
年之觴薦勲祖廟布大喜於天下
曹鳳請建復西海郡縣西戎為害前世所患臣不
能紀古且以近事言之自建武以來其犯法者常從
燒當種起所以然者以其居大小榆谷土地肥美又
近塞内諸種易以為非難以攻伐南得鍾存以廣其
衆北阻大河因以為固又有西海魚鹽之利緣山濱
水以廣田畜故能彊大常雄諸種恃其權勇招誘羌
胡今者衰困黨援壊沮親屬離叛餘勝兵者不過數
百逃亡棲竄遠依發羌臣愚以為宜及此時建復西
海郡縣規固二榆廣設屯田隔塞羌胡交關之路遏
絶狂狡窺欲之源又殖榖富邊省委輸之役國家可
以無西方之憂
班昭上書請兄超妾同産兄西域都護定遠侯超
幸得以微功特蒙重賞爵列通侯位二千石天恩殊
絶誠非小臣所當被蒙超之始出志捐軀命冀立微
功以自陳效會陳睦之變道路隔絶超以一身轉側
絶域曉譬諸國因其兵衆每有攻戰輙為先登身被
金夷不避死亡賴蒙陛下神靈且得延命沙漠至今
積三十年骨肉生離不復相識所與相隨時人士衆
皆已物故超年最長今且七十衰老被病頭髮無黑
兩手不仁耳目不聰明扶杖乃能行雖欲竭盡其力
以報塞天恩迫于歲暮犬馬齒索蠻夷之性悖逆侮
老而超旦暮入地久不見代恐開姦宄之源生逆亂
之心而卿大夫咸懷一切莫肯遠慮如有卒暴超之
氣力不能從心便為上損國家累世之功下棄忠臣
竭力之用誠可痛也故超萬里歸誠自陳苦急延頸
踰望三年於今未蒙省錄妾聞古者十五受兵六十
還之亦有休息不任職也緣陛下以至孝理天下得
萬國之歡心不遺小國之臣况超得備侯伯之位故
敢觸死為超求哀匄超餘年一得生還復見闕廷使
國永無勞遠之慮西域無倉卒之憂超得長蒙文王
葬骨之恩子方哀老之惠詩云民亦勞止汔可小康
惠此中國以綏四方超有書與妾生訣恐不復相見
妾誠傷超以壮年竭忠孝于沙漠疲老則便捐死于
曠野誠可哀憐如不蒙救護超後有一旦之變冀幸
超家得蒙趙母衛姬先請之貸妾愚戅不知大義觸
犯忌諱
虞詡上疏請復三郡臣聞子孫以奉祖為孝君上
以安民為明此高宗周宣所以上配湯武也禹貢雍
州之域厥田惟上且沃野千里榖稼殷積又有龜兹
鹽池以為民利水草豐美土宜産牧牛馬銜尾羣羊
塞道北阻山河乘阨據險因渠以溉水舂河漕用功
省少而軍糧饒足故孝武皇帝及光武築朔方開西
河置上郡皆為此也而遭元元無妄之災衆羌内潰
郡縣兵荒二十餘年夫棄沃壤之饒損自然之財不
可謂利離山河之阻守無險之處難以為固今三郡
未復園陵單外而公卿選懦容頭過身張解設難但
計所費不圖其安宜開聖德考行所長
段熲上言討先零東羌臣伏見先零東羌雖數叛
逆而降於皇甫規者已二萬許落善惡既分餘寇無
幾今張奐躊蹰久不進者當慮外離内合兵往必驚
且自冬踐春屯結不散人畜疲羸自亡之埶徒更招
降坐制強敵耳臣以為狼子野心難以恩納勢窮雖
服兵去復動唯當長矛挾脅白刃加頸耳計東種所
餘三萬餘落居近塞内路無險折非有燕齊秦趙從
横之埶而久亂并涼累侵三輔西河上郡已各内徙
安定北地復至單危自雲中五原西至漢陽二千餘
里匈奴種羌並擅其地是為癰疽伏疾留滯脅下如
不加誅轉就滋大今若以騎五千步萬人車三千輛
三冬二夏足以破定無慮用費為錢五十四億如此
則可令羣羌破盡匈奴長服内徙郡縣得反本土伏
計永初中諸羌反叛十有四年用二百四十億永和
之末復經七年用八十餘億費耗若此猶不誅盡餘
孽復起於兹作害今不暫疲人則永寧無期臣庶竭
駑劣伏待節度
魏刁雍鑿艾山渠表臣蒙寵出鎮奉辭西藩總統諸
軍戶口殷廣又總勒戎馬以防不虞督課諸屯以為
儲積夙夜惟憂不遑寧處以今年四月末到鎮時以
夏中不及東作念彼農夫雖復布野官渠乏水不得
廣殖乘前以來功不充課兵人口累率皆飢儉略加
檢行知此土稼穡艱難夫欲育民豐國事須大田此
土乏雨正以引河為用觀舊渠堰乃是上古所制非
近代也富平(寧夏靈州有富平廢城)西南三十里有艾山南北
二十六里東西四十五里鑿以通河似禹舊跡其兩
岸作溉田大渠廣十餘步山南引水入此渠中計昔
為之高于水不過一丈河水激急沙土漂流今日此
渠高于河水二丈三尺又河水浸射往往奔頽渠溉
高懸水不得上雖復諸處按舊引水水亦難求今艾
山北河中有洲渚水分為二西河小狹水廣百四十
步臣今求入來年正月於河西高渠之北八里分河
之下五里平地鑿渠廣十五步深五尺築其兩岸令
高一丈北行四十里還入古高渠即循高渠而北復
八十里合百二十里大有良田計用四千人四十日
功渠得成訖所欲鑿新渠口河下五尺水不得入今
求從小河東南岸斜斷到西北岸計長二百七十步
廣十步高二丈絶斷小河二十日功計得成畢合計
用功六十日小河之水盡入新渠水則充足溉官私
田四萬餘頃一旬之間則水一遍水凡四溉榖得成
實官課常充民亦豐贍
刁雍運屯榖付沃野表奉詔高平安定統萬及臣
所守四鎮出車五千乘運屯榖五十萬斛付沃野鎮
以供軍糧臣鎮去沃野八百里道多深沙輕車來往
猶以為難設令載榖不過二十石每涉深沙必致滯
陷又榖在河西轉至沃野越度大河計車五千乘運
十萬斛百餘日乃得一返大廢生民耕墾之業車牛
艱阻難可全至一歲不過二運五十萬斛乃經三年
臣前被詔有可以便國利民者動静以聞臣聞鄭白
之渠遠引淮海之粟泝流數千周年乃得一至猶稱
國有儲糧民用安樂今求於牽屯山河水之次造船
二百艘二船為一舫一船勝榖二千斛一舫十人計
須千人臣鎮内之兵率皆習水一運二十萬斛方舟
順流五日而至自沃野牽上十日還到合六十日得
一返從三月至九月三返運送六十萬斛計用人功
輕於車運十倍有餘不費牛力又不廢田
刁雍河西修城表臣聞安不忘亂先聖之政也況
綏服之外帶接邊城防守不備無以禦敵者也臣鎮
所綰河西爰在邊表常懼不虞平地積榖實難守護
兵人散居無所依恃脱有妖奸必致狼狽雖欲自固
無以得全今求造城儲榖置兵備守鎮自建立更不
煩官又於三時之隙不令廢農一歲二歲不訖三歲
必成立城之所必在水陸之次大小高下量力取辦
宋宋琪論邊事疏臣頃任延州節度判官經涉五年
雖未嘗躬造夷落然常令蕃落將和斷公事歲無虚
月藩部之事熟於聞聽大約党項吐蕃風俗相類其
帳族有生戶熟戶接連漢界入州城者謂之熟戶居
深山僻遠横過寇略者謂之生戶其族多有世讐不
相來往遇有戰鬭則同惡相濟傳箭相率其從如流
雖各有鞍甲而無魁首統攝並皆散漫山川居常不
以為患党項界東自河西銀夏西至靈鹽南距鄜延
北連豐會厥土多荒隙是前漢呼韓邪所處河南之
地幅員千里從銀夏至青白兩池地惟沙磧俗謂平
夏拓拔盖蕃姓也自鄜延以北多土山栢林謂之南
山野利盖羌族之號也從延州入平夏有三路一東
北自豐林縣葦子驛至延州縣接綏州入夏州界一
正北從金明縣入蕃界至盧關四五百里方入平夏
州南界一西北歴萬安鎮經永安城出洪門至宥州
四五百里是夏州西境我師如入夏州之境宜先招
致接界熟戶使為鄉導其強壮有馬者命去官軍三
五十里踏白先行緣此三路土山栢林溪谷相接而
復隘陿不得成列躡此鄉導可使步卒多持弓弩槍
鋸隨之以三二千人登山偵邏俟見坦途寧静可傳
號勾馬遵路而行我皆嚴備保無虞也長興四年夏
州李仁福死有男彝超擅稱留後當時詔延州安從
進與李彝超換鎮彝超據夏州固不奉詔朝廷命邠
州藥彦稠總兵五萬送從進赴任時頓兵城下議欲
攻取軍儲不繼遽命班師而振旅之時不能嚴整失
戈棄甲遂為邊人之利臣又聞党項號為小蕃非是
勍敵若得出山布陣止勞一戰便可盪除深入則饋
運艱難窮追則窟穴幽隠莫若緣邊州鎮分屯重兵
俟其入界侵漁方可隨時掩擊非惟養勇亦足安邊
凡烏合之徒勢不能久利於速鬭以騁兵鋒莫若持
重守疆以挫其銳彼無城守衆乏餱糧威賞不行部
族分散然後密令覘其保聚之處預於麟府鄜延寧
慶靈武等州約期會兵四面齊進絶其奔走之路合
勢擊之可以翦除無噍類矣仍先告語諸軍擊賊所
獲生口資畜許為己有彼為利誘則人百其勇也靈
武路自通遠軍入青岡峽五百里皆蕃部熟戶向來
使人商旅經由並在部族安泊所求賂遺無幾謂之
打當亦如漢界逆旅之家宿食之直也此時大軍或
須入其境則鄉導踏白當如夏州之法況彼靈州便
是吾土芻粟儲蓄率皆有備緣路五七程不煩供饋
止令逐都兵騎裹糧輕齎便可足用諺所謂磨鎌殺
馬劫一時之力也旬浹之餘固無闕乏矣
張齊賢上備邊疏清遠軍陷沒以來青岡砦燒棄
之後靈武一郡援隔勢孤此繼遷之所覬覦而必至
者也以事勢言之加討則不足防遏則有餘其計無
他蕃部大族首領素與繼遷有隙者若能㗖以官爵
誘以貨利結之以恩信而激之以利害則山西之蕃
部族帳靡不傾心朝廷矣臣所領十二州軍見二萬
餘人若緣邊料東本城等軍更得五萬餘人招致蕃
部其數又踰十數萬但彼出則我歸東備則西擊使
之奔走不暇何能為我患哉今靈武軍民不翅六七
萬陷於危亡之地若繼遷來春於我兵未舉之前發
兵救援靈武盡驅其衆并力攻圍則靈州孤城必難
固守萬一失陷賊勢益增縱多聚甲兵廣積財貨亦
難保必勝矣臣所以乞封潘羅支為六谷王而厚以
金帛者恐繼遷旦暮用兵斷彼賣馬之路也苟朝廷
信使得達潘羅支則泥埋等族西南遠蕃不難招集
西南既禀命而緣邊之勢張則鄜延環慶之淺蕃原
渭鎮戎之熟戶自然歸化然後使之與對替甲兵及
駐泊軍馬互為聲援則萬山聞之必不敢於靈州河
西頓兵矣萬山既退則賀蘭蕃部亦稍稍叛繼遷矣
若曰名器不可以假人爵賞不可以濫及此乃聖人
為治之常道非隨時變易之義也
張齊賢上靈州事宜疏靈州斗絶一隅當城鎮完
全磧路未梗之時中外已言合棄自繼遷為患以來
危困彌甚南去鎮戎約五百餘里東去環州僅六七
日程如此畏途不須攻奪則城中之民何由而出城
中之兵何由而歸欲全軍民理須應接為今之計莫
若增益精兵以合西邊屯駐對替之兵從以原渭鎮
戎之師率山西熟戶從東界而入嚴約師期兩路交
進設若繼遷分兵以應敵我則乘勢而易攻且奔命
道途首尾難衛千里趨利不敗則禽臣謂兵鋒未交
而靈州之圍自解然後取靈州軍民而置砦於蕭關
武延川險要處以僑寓之如此則蕃漢土人之心有
所依賴裁候平寧却歸舊貫然後從蕃漢之兵乘時
以為進退則成功不難矣
張齊賢上經制西邊疏臣在先朝常憂靈夏兩鎮
終為繼遷并吞言事者以臣所慮為太過略舉既往
之事以明本末當時臣下皆以繼遷只懷戀父祖舊
地别無他心先帝與以銀州廉察庶滿其意爾後攻
劫不已直至降麟府州界八部族蕃酋又脇制賀蘭
山下帳族言事者猶謂封奬未厚洎陛下賜以銀夏
土壤寵以節旄自此姦威愈滋逆志尤暴屢斷靈州
糧路復撓緣邊城池數年之間靈州終為吞噬當靈
池清遠軍垂欲陷沒臣方受經略之命臣思繼遷須
是得一兩處強大蕃族與之為敵如漢斷匈奴右臂
乃古今之上策也遂請以六谷名目封潘羅支俾其
展效其時近臣所見全與臣謀不同多為阻撓及繼
遷為潘羅支射死邊患謂可少息今其子德明依前
攻劫析逋遊龍鉢等盡在部下其志又似不小臣慮
德明乘大駕東幸之際去攻六谷則瓜沙甘肅于闐
諸處漸為控制矣向使潘羅支尚在則德明未足為
虞今潘羅支已亡厮鐸督恐非其敵望委大臣經制
其事
范仲淹論西事劄子臣聞兵家之事在先觀虚實
之勢實則避之虚則攻之今緣邊城寨有五七分之
備而關中之備無二三分若昊賊知我虚實必先脅
邊城不出戰則深入乘關中之虚小城可破大城可
圍或東阻潼關隔兩川貢賦緣邊懦將不能堅守則
朝廷不得高枕矣為今之計莫若且嚴邊城使之久
可守實關内使無虚可乘西則邠州鳳翔為環慶原
渭之聲援北則同州河中府扼鄜延之要害東則陜
府華州據黃河潼關之險中則永興為都會之府各
須屯兵三二萬人若寇至使邊城清野不與大戰關
中稍實豈敢深入復命五路修攻取之備張其軍聲
分彼賊勢使弓馬之勁無所施牛羊之貨無所集三
二年間彼自困弱待其衆心離叛自有間隙則行天
討此朝廷之上策也又聞邊臣多請五路入討臣竊
計之恐未可以輕舉也太宗朝以宿將精兵北伐西
討艱難歲月終未收復緣大軍之行糧車甲乘動彌
百里敵騎輕捷邀擊前後乘風揚沙一日數出進不
可前退不可息水泉不得飲沙漠無所獲此所以無
功而有患也況今承平歲久中原無宿將精兵一旦
興深入之謀擊難制之敵未可知也然則漢唐之時
能拓疆萬里者盖當時受任與今不同既委之以兵
又與之税賦而不求速效故養猛士延謀客日練月
計以待其隙進不俟朝廷之命退不關有司之責觀
變乘勝如李牧之守邊可謂善破敵者唯陛下深計
而緩圖之
蘇軾論西羌夏人事宜臣竊見近者熙河路奏生
擒鬼章百官稱賀中外同慶臣愚無知竊謂安危之
機正在今日若應之有道處之有術則安邊息民必
自是始不然將驕卒惰以勝為災亦不足怪故臣區
區欲乞陳前後致寇之由次論當今待敵之要雖狂
愚無取亦臣子之常分昔先帝用兵累年雖中國靡
敝然夏人困折亦幾於亡横山之地沿邊七八百里
不敢耕者至二百餘里歲賜既罷和市亦絶彼中疋
帛至五十餘千其餘老弱轉徙牛馬墮壊所失盖不
可勝數饑羸之餘乃始欵塞當時執政大臣謀之不
深因中國厭兵遂納其使每一使賜予貿易無慮得
絹五萬餘疋歸鬻之其民疋五六千民大悦一使所
獲率不下二十萬緡使五六至而累年所罷歲賜可
以坐復既使彼因吾資以德其民且飽而思奮又使
其窺我厭兵欲和之意以為欲戰欲和權皆在我以
故輕犯邊陲利則進否則復求和無不可者若當時
大臣因彼之請受其詞不納其使且詔邊臣與之往
返商議所獲新疆取捨在我俟其詞意屈服約束堅
明然後納之則彼雖背恩反覆亦不至如今日之速
也彼雖有易我意然不得西藩解仇結好亦未敢動
夫阿里骨董氈之賊臣也挾制其公主以弑其君之
二妻董氈死匿喪不發逾年衆定乃詐稱嗣子偽書
鬼章温溪心等名以請於朝當時執政若且令邊臣
審問鬼章等以阿里骨當立與否若朝廷從汝請遂
授節鉞阿里骨真汝主矣汝能臣之如董氈乎若此
等無詞則是諸羌心服既立之後必能統一都部吾
又何求若其不服則釁自彼生爵命未下曲不在吾
彼既一國三公則吾分其恩禮各以一近土使額命
之鬼章等各得所欲宜亦無患當時執政不深慮此
專以省事為安國因其妄請便授節鉞阿里骨自知
不當立而憂鬼章之討也故欲借力於西夏以自重
於是始有解仇結好之謀而鬼章亦不平朝廷之以
賊臣君我也故怒而盗邊夏人知諸羌之叛也故起
而和之此臣所謂前後致寇之由明主不可以不知
者也雖既往不咎然可以為方來之鑑元昊本懷大
志長於用兵亮祚天付兇狂輕用其衆故其為邊患
皆歴年而後克定今梁氏專國素與人多不協方内
自相圖其能以創殘呻吟之餘久與中國敵乎料其
姦謀盖非元昊亮祚之比矣意謂二聖在位恭默守
成仁恕之心著於遠邇必無用武之意可肆無厭之
求蘭會諸城鄜延五寨好請不獲勢挾必從猖狂之
後求無不獲計不過此耳今者竊聞朝廷降詔諸路
勅勵戰守明逆順曲直之理此固當今之急務而詔
書之中亦許夏人之自新臣竊以為開之太易納之
太速曾未一戰而厭兵欲和之意已見乎外此復蹈
前日之失矣臣甚惜之今既聞鬼章之捷或漸有欵
塞之謀必將為恭狠相半之詞而繼之以無厭之請
若朝廷復納其使則是欲戰欲和權皆在彼有求必
獲不獲必叛雖媮一時之安必起無窮之釁故臣願
明主斷之於中深詔大臣密勅諸將若夏人欵塞當
受其詞而却其使然後明勅邊臣以夏人受恩不貲
無故犯順今雖欵塞反覆難保若實心向化當且與
邊臣商議苟詞意未甚屈服約束未甚堅明則且却
之以示吾雖不逆其善意亦不汲汲求和也彼若心
服而來吾雖未納其使必不於往返商議之間遽復
盗邊若非心服則吾雖蕩然開懷待之如舊能必其
不叛乎今歲涇原之入豈吾待之不至耶但使吾兵
練士飽斥堠精明彼無大獲不過數年必自折困今
雖小勞後必堅定此臣所謂當今待敵之要亦明主
不可以不知者也今朝廷意在息民不憚屈已而臣
獻言乃欲艱難其請不急於和似與聖意異者然古
之聖賢欲行其意必有以曲成之未嘗直情而徑行
也將欲翕之必固張之將欲取之必固予之夫直情
而徑行未有獲其意者也若權其利害究其所至則
臣之愚計於安邊息民必久而固與聖意初無少異
然臣竊度朝廷之間似以畏事為無事者臣切以為
過矣夫為國不可以生事亦不可以畏事畏事之弊
與生事均譬如無病而服藥與有病而不服藥皆可
以殺人夫生事者無病而服藥也畏事者有病而不
服藥也乃者阿里骨之請人人知其不當予而朝廷
予之以求無事然事之起乃至於此不幾於有病而
不服藥乎今又欲遽納夏人之使則是病未除而藥
先止其與幾何臣於侍從之中受恩至深其於委曲
保全與衆獨異故敢出位先事而言不勝恐悚待
罪之至
元特穆爾鹽法疏近蒙委廵歴奉元東道至元元年
各州縣戶口額辦鹽課其陜西運司官不思轉運之
方每年預期差人分道齎引遍散州縣甫及旬月杖
限追鈔不問民之無有竊照諸處運司之例皆運官
召商發賣惟陜西等處鹽司近年散於民戶且如陜
西行省食鹽之戶該辦課二十萬三千一百六十四
錠有餘於内鞏昌延安等處認定課鈔一萬六千二
百七十一錠慶陽環州鳳翔興元等處歲辦課一萬
七千九百八十五錠其餘課鈔先因關陜旱饑民多
流亡准中書省咨至順三年鹽課十分為率減免四
分於今三載尚有虧負盖因戶口凋殘十亡八九縱
或有復業者家産已空邇來歲額豐收而物價甚賤
得鈔為艱本司官皆勒有司徵辦無分高下一槩給
散少者不下二三引每一引收價銀三錠富家無以
應辦貧民安能措畫糶終歲之糧不酧一引之價緩
則輸息而借貸急則典鬻妻子縱引目到手力窘不
能装運止從各處鹽商勒價收買舊債未償新引又
至民力有限官賦無窮又寧夏所産韋紅鹽池不辦
課程除鞏昌等處循例認納乾課從便食用外其池
鄰接陜西環州百餘里紅鹽味甘而價賤解鹽味苦
而價貴百姓私相販易不可禁約以此參詳河東鹽
池除撈鹽戶口食鹽外辦課引數今後宜從運官設
法募商興販但遇行鹽之處諸人毋得侵擾韋紅鹽
法運使每歲分輪官吏監視聽民採取立法抽分依
例發賣每引收價鈔三錠自黃河以西從民食用通
辦運司元額課鈔因而夾帶至黃河東南者同私鹽
法罪之陜西興販解鹽者不禁如此庶望官民兩便
而課亦無虧矣
明楊一清請復茶馬舊例疏臣於茶馬事例知聖祖
神宗睿謀英略度越前代也自唐世回紇入貢以馬
易茶至宋熙寧間乃有以茶易蕃馬之制所謂以摘
山之利而易充廄之良戎人得茶不能為我害中國
得馬足以為我利計之得者無越於此至我朝納馬
謂之差發如田之有賦身之有庸必不可少彼即納
而酬以茶斤我體既尊彼欲亦遂較之前代曰互市
曰交易得失輕重較然可知且金城之西綿亘數千
里北有狄南有番狄終不敢越番而南以番人為之
世仇恐議其後此天所以限别區域絶内外者也國
初散處降夷各分部落隨所指撥地方安置住劄授
之官秩聯絡相承以馬為科差以茶為酬價使知雖
遠外小夷皆王官王民志向中國不敢背畔且如一
背中國則不得茶無茶則病且死以是羈縻之賢於
數萬甲兵矣此制西番以控北邊之上策前代略之
而我朝獨得之者也頃自金牌制廢私販盛行雖有
撫諭廵茶之官莫之能禁坐失茶馬之利垂百六十
年豈徒邊方缺馬將意外之慮或從此生乞勅該衙
門將金牌舊額查出仍遣廷臣齎捧前來會同臣等
昭示番族使知朝廷修復舊制各當本等差發不許
違背附近番族調取原降金牌前來納馬給茶賞勞
有不受約束招調者官兵誅剿以警其餘庶幾恩威
並施番人懷畏永為藩籬之固
劉天和陳邊計疏訪得漢人歴年被驅掠在敵中
者常數萬人每敵騎南牧近邊則脱身而歸然以守
墩官軍殘忍貪功遇有到邊則偽舉火砲殺取首級
冐報功次希圖陞賞是以來歸者尚少查得舊例遇
有到邊鎮廵官查取姓名鄉貫差人伴送寧家夫彼
皆中土良民我不能衛之保安致彼被掠彼不忘我
冐死逃歸我不加恤又從而利其盗得之物此何理
也切念先年曾因邊方缺軍懸賞召募每軍一人給
銀五兩能召及百人者陞一級其所召者多老弱逋
囚之人然走回人口少小而去強壮而歸彼之伎倆
知之稔矣其耐寒暑習戰鬭猶夫彼也以此赴敵所
謂用我所長也乃縱之使歸民伍謂之何哉近來各
鎮將官亦有私蓄以備爪牙者緣未著為令故所收
者不多合無通行各該鎮廵官曉諭守墩官軍但有
敵中走回人口隨即收送鎮廵官處時刻不許遲留
除老弱婦女照舊伴送寧家其精壮男子及十四五
歲幼童若係本鎮附近軍民俱倍加撫恤編入衛所
與正軍一體食糧無妻者官為娶妻無屋者官為買
屋發遊兵部下名為先鋒軍每逢出戰用以當先使
之踴躍呼譟以倡士氣先登陷陣以挫賊鋒敵中騎
回馬匹有堪以出戰者官給時價收買不堪者聽其
自行變賣收送墩軍夜不收仍給官銀三兩以塞其
貪功妄殺之心其視用銀五兩召募不堪之人以耗
邊餉似有間矣若有貪功妄殺者下手之人扺命該
管官知情者問發充軍仍行各該撫臣出給告示發
各墩懸掛曉諭或别行召誘庶風聞塞外來歸者日
衆每鎮若得千人以上鼓譟於軍中則三軍氣勝所
向不怯而武功大振矣
楊博查處屯田計安地方疏臣以庸劣誤蒙聖明
付以邊撫重寄任事以來其於地方利弊靡不悉心
講求大要河西事體重且大者莫過於屯田一事遂
即案行守廵兵備四道各將境内荒蕪田地通行查
出或上下水利不通應該挑濬或人力牛種不敷應
該處給或從來抛荒未種應該開墾逐一議處明白
每處畫一小圖貼說其上陸續送閱果有父子兄弟
相率力田者即以姓名開呈動支官錢買辦羊酒花
紅犒賞惰農自安者各舉數人量加懲治以警其餘
去後節據分廵西寧道副使鍾鑑先將鎮城迤南荒
田開報到官如黑河木龍壩則有荒田二十餘頃洞
子渠則有荒田一十三頃馬子渠則有荒田一頃大
滿渠則有荒田四頃即鎮城一面荒蕪之田至於如
此其他十五衛所可概知矣臣即督同鍾鑑前去各
該地方逐一踏勘召人承種不見有響應者會集父
老問之咸以為往年興復屯田或種未入土名已入
冊或人已在逃糧猶如故不知虜至則不得耕牧水
淤則不能灌溉其從來抛荒之地雖節奉事例永不
起科官司一概追徵更無分别未受富饒之利先罹
剥膚之害以故寧甘貧窶不敢承認臣惟甘肅地方
與延綏事體大略相同先年河東民運皆係本色後
因輸納不便改本為折遂致二鎮漸次蕭索延綏守
臣無歲不討内帑者以其計無所出不得不仰給也
甘肅苟且支持未嘗率意陳乞者非守臣之才過於
延綏以其地土肥饒猶可耕牧故也臣自入境以來
見所至荒田不下萬頃遂極力經理期於少效乃今
備咨輿情始知其受病源委全在於催科之不法而
法令廢閣實由於勸懲之未至若不急為處分河西
生計日就窮蹙臣恐萬不得已又將如延綏之奏討
矣以内帑有限之財應諸鎮無厭之請非惟該部難
以區畫亦非臣等邊臣體國之忠也昔漢趙充國唐
郭元振在河西咸卓然著聲考其所為充國則上屯
田便益以逸待勞元振則修通河渠盡水陸之利今
時雖云異勢不甚殊倣二臣之意而不泥於其跡固
亦存乎其人焉耳如蒙乞勅該部將原奉各邊抛荒
地土聽其儘力開墾永不起科其舊曾起科荒蕪年
久仍要用力開耕應納籽粒一體蠲免事例再加申
明行臣遵守仍聽臣將在城甘州左等五衛并山丹
衛高臺所行分廵副使鍾鑑涼州鎮潘永昌莊浪古
浪五衛所行分守參政張璽肅州衛鎮夷所行兵備
副使趙得祐西寧衛行兵備副使王繼芳各會同副
參遊守等官督同衛所掌印管屯官員及兹邊警少
緩之時將一應荒田查議停當候明年春煖刻期舉
行合用錢糧人工等項并未盡事宜臣當往來調度
次第整理各官果能加意區畫有益地方事宜查上
勞勣該部一併錄叙怠惰誤事者具實論劾其衛所
官吏知數人等若仍敢將荒田作弊朦朧起科嚴行
挐問從重治罪中間如有應完籽粒亦許從實查免
不得徒事虚文庶政有條理人自樂從臣猶恐議者
必以為永不起科大便小民為疑不知損上益下藏
富於民實自古經略之長策若使民果富饒臣欲鹽
糧則鹽糧有餘臣欲銀糧則銀糧有餘臣欲清補接
年屯糧則屯糧有餘所謂投之所向無不如意不然
則民方糊口不給遑恤其他萬一虜騎充斥倉廪匱
竭河西不幾於坐困乎此臣之所以早夜圖維不能
已於有言也臣不任懇切覬望之至
楊博修築緊要城堡以弭外患疏議得本鎮地方
斗絶羌戎之中孤懸河湟之外度勢審時較之沿邊
諸鎮獨為難守而經制長策大要亦不出於趙充國
留兵屯田部曲相保塹壘木樵校聯不絶之數言盖
以静致動以逸待勞自足以坐收成算而區區攻戰
之末不與焉臣以駑劣以今歲七月之初始至鎮城
深惟積榖重農第一要務故亟將屯田事宜議擬題
請其次則繕城郭起塢堠謹烽燧良不容緩乃備行
守廵兵備四道將槩鎮城堡墩臺通行查處昨因八
月九月農工告畢已將甘州張欽等堡山丹石硤口
等堡風營等墩高臺老鴉等墩永昌明沙等墩洪冰
閻王邊等墩涼州張義等堡紅城子大紅石等墩古
浪可可等墩肅州譚家等堡應添置者次第添置應
修飭者次第修飭事涉瑣細不敢陳瀆聖聽外但惟
鎮番地方北出涼州二百餘里曠遠寥闊實與宣府
獨石馬營相類昔人謂於涼州北境磧中建置城垣
控其衝要自是寇不敢復至涼州城下即此處也乃
今風沙壅積幾與城埒萬一敵騎突至因沙乘城豈
惟涼永坐撤藩籬實甘肅全鎮安危所繫至於涼州
柔遠懷安靖邊亦皆番虜往來出沒之所垣牆低薄
壕塹淤塞雖嘗屢議修築止緣無人任事旋議旋罷
今石參政張璽欲要於鎮番添築關廂一則消除沙
患一則增置重險并將修飭柔遠等堡事宜開呈前
來謀之父老咸謂可行質之官僚殊無異議急當整
理但夫役動調衆多錢糧經費浩繁事體頗重固非
臣愚所敢擅舉如蒙乞勅該部再加查議稍待來年
春暖土脈融和容臣查照所議刻期舉行未盡事宜
竟自查處仍行參政張璽涼州副總兵蕭漢往來督
視務期一勞永逸保障地方事完將用過錢糧撥過
夫役備細造册奏繳仍行守備蔡勲往來提調刻期
完報
張倫救荒弭患疏奏為救荒弭患事切見陜西三
年雨雪愆期赤地千里饑窘枕藉流移亡數賑貸磬
倉廪之儲勸借竭富家之積誠可痛哭流涕且外控
三邊内制番夷自古用武之地俗多強悍軍民雜處
有回回土默特河西西番輝和爾拉哩諸種族雖係附
籍當差狼子野心終不能保成化四年開城縣土默特
穆蘇相聚為盗據險石城特勞大軍剿滅費出萬計
即今之患又非穆蘇之比况敵騎猖獗各邊防禦誠
恐風聞山西饑饉倉廪空虚謀大舉深入動調邊民
截殺則軍餉何以備之轉輸何以處之此可慮者一
也平慶地方盗賊蜂起誠恐勢至燎焰不可撲滅此
可慮者二也流民俱在漢中荆襄萬山患出不測又
非劉千斤比此可慮者三也王府禄米不足啼饑號
寒此可慮者四也故曰思患預防有備無患臣有一
得之愚非身家利上為朝廷下為民命内防激變外
防邊患昧死規畫條陳一曰救荒無善政興水利而
已臣見河南客船俱從黃河達淮直抵南京新河水
利莫此為便照得南京常平倉烏龍潭等倉糧米不
下數百餘萬且近年歲頗豐稔乞勅内外守備南京
戶部總督糧儲等官會議將前項倉糧借撥二十餘
萬石於南京江淮濟川二衛馬快船撥一千駕船軍
人給口糧盤纏查取應天府官銀雇民船一千載運
至河南孟津縣等處水次收貯仍勅戶部將南方折
糧銀太倉銀運至孟津縣督有司雇騾車二千運至
潼關倉并合空閑處如法堆放以賑陜西山西河南
各司府州縣官斟酌緩急難易設法運賑務在盡心
殫力俾民得實惠庶幾人心安而外患可防也二曰
浙淮長蘆存積官鹽所獲私鹽通賣銀運至南直隸
蘇松等府又各府庫銀督令有司以禮召積粟之家
依時估給米價船脚令其自行載運至前項水次有
能仗義輸米五百石者給與七品散官三百石者冠
帶榮身庶官民兩利三曰慶陽靈州鹽課司池鹽勅
陜西廵鎮等官召商納米於缺糧處上納斟酌米鹽
低昂定價如米貴糴買無出依時價納銀别行區處
糴賑四曰河州西寧等處官茶并獲私茶許客商於
缺糧去處納米領茶備賑五曰陜西司府州縣官隸
銀免徵以贓罰銀物減半支給以蘇民困待豐年簽
補六曰加意招撫復業將官銀易牛犋種子給招流
亡將拖欠糧草官物及一應不急之務暫令寬免有
司體詢民瘼曲加撫字七曰專委布政司官督有司
修理預備倉多方蓄積行問刑衙門贖罪納米備賑
八曰終南華吳山一帶深谷之中多有無藉假以僧
道潛住或聚衆為盗或造為妖言煽惑人心今飢民
流移誠恐被其誑誘謀為不軌宜出榜嚴加禁約
朱笈豁免屯糧賠累疏臣伏讀皇上登極詔書一
陜西沿邊及兩廣等處軍民田地先年被賊蹂踐抛
荒者及各處荒閑官民田地各該廵按御史勘實具
奏該徵夏秋税糧戶部悉與蠲免又各處水坍沙壓
等項民屯田地税糧負累軍民賠納曾經撫按官查
勘明白具奏者該部即與除豁欽此臣有以仰窺皇
上損上益下而軫恤民艱甚大惠也是故海内臣民
歡欣鼓舞莫不翹首拭目願太平之治謹以夏民負
累屯糧疾苦瀝情上懇照得寧夏孤懸河外逼鄰敵
境地土硝鹻膏腴絶少而當時定税遽擬一斗二升
其後因缺馬缺料加增地畝草束賦日益重又其後
河勢遷徙衝没良田遂至河坍沙壓高亢宿水荒蕪
無影等項而田不得耕矣繼又加以雜差則挑渠修
壩採草納料捲埽起塢等項而勞者弗息矣比先當
事臣工不忍前項田糧苦累節經具題未蒙豁免由
是歲無豐凶例取登足故糧有拖欠撒派包賠包賠
不過勒逼逃竄逃竄不已則又摘丁頂補派及嬰孩
年復一年以有限之丁受無窮之累馴至戶口流亡
生齒凋耗臣先任寧夏頂田軍餘見在二萬八千餘
人每衛所開報逃亡輙為踧踖自臣去大同丁憂起
復仍涖斯土距今僅四年而逃移者又不啻五千餘
矣屢經前撫臣招徠復業畢竟傷弓之鳥驚棲不定
但聞清派相繼逃移遂使市井蕭條村落荒廢有不
忍言者夫國保於民民保於食今罔念夏民貽累之
殘傷而乃攖情於催科之殿最追逋負之税者逐見
在之民撒抛荒之田者敺安堵之衆臣不佞切有條
陳民瘼之計先已行寧夏兵糧道僉事劉之蒙查報
勘過河坍沙壓高亢宿水抛荒無影等田共一千六
十頃三十五畝計征糧一萬二千一十石榖草一萬
七千五百餘束地畝銀一百一兩折糧草銀四十三
兩造册呈繳到臣覆查間忽覩邸報因該兵科給事
中劉鉉題為摘陳邊民困耗之状懇乞聖恩破格蠲
恤荷蒙皇上勅下該部查勘臣竊私憂夏鎮素有江
南之名惟恐溺於舊聞者見此蠲免必曰夏有水利
税不可免軍餉歲用額不可縮不蒙亟賜蠲恤輙復
不識忌諱為皇上陳之夫夏方何為而敝也以糧差
繁重之累也糧差何為而累也以塞北江南之稱也
諺曰耳聞不如目見彼擬寧夏於江南者果經歴其
地而灼見乎亦使夏人冒魚米之虚名受征斂之實
禍乎且江南財賦之地泉貨所通寧夏戎馬之區較
於陸海本相霄壤而顧有聲於寰宇之内自有小江
南之名故夏鎮鹽引曾議增淮減浙而計部亦謂地
饒糧賤藉口滋駁故淮引不添浙引不減請給内帑
亦不肯多發也臣先任撫夏思為邊氓告哀今奉查
勘據該道勘實造册前來并勘實各項賠糧田地文
册一本進呈御覽㐲望聖明勅該部通將包賠糧草
原額悉與開除其高亢等項量為減徵流民復業官
助開墾待後地闢財豐漸次補復舊額一以盡損上
益下之愛一以昭聚人導利之公庶脱之於湯火之
中而登之於袵席之上無事必謹惟正之供有事必
攄敵愾之志臣所謂固護人心而保安地方者此之
謂也
雒遵請墾屯田疏恭惟皇上念邊人之疾苦也計
多得良司牧頃言官部臣請增科額即可其奏盖廣
羅才儁重邊牧甚至德也臣竊惟得可用之人即為
可為於可為之時今時可為莫急於九邊之屯田而
其廢舉係司牧焉敬為皇上陳之西起燉煌東距遼
海邊陲延袤萬餘里者初立軍衛時軍各予屯田雖
坐落地方遠近不一其數相當不至少缺相沿至今
邊軍多缺伍而田以屯征課者每每告匱不能餉什
之二三夫度田非益寡而計兵未加益以口量地視
昔猶有餘而食之甚不足者無乃屯田之失其初也
近來議復屯田者不知有幾訖未見效而復其舊者
其說固多大較不過有二焉一則戎馬之出入無常
邊人畏而不敢耕一則佃屯之頂補多差邊人苦而
不肯耕時敵釋桀心未有騷於邊境失此不復後難
為力今復屯田相近而實不同田以屯名豈非以屯
兵而名耶見屯見佃者依舊辦課不容復議比訪之
邊人及經彼守令皆云沿邊舊田今多荒棄間有願
自開墾者禁之何未食新田之粒先有頂軍之苦是
能棄良田為荒蕪不能舍荒田而許耕耘執此籌邊
臣愚竊謂非計也然與其額征而禁民之耕孰若弛
禁以盡益窮卒乎臣反復永思必須重望科甲之人
布列沿邊州縣方可藉以舉行但往年議者重惜科
甲多畏邊地孤危授官稀鮮豈知志士垂勛念不異
遠忠臣報主義不辭難況入官一時之苦易邊塞萬
姓之福而先試諸難又作成人才之一要機也有識
之士伊誰憚而不救耶伏願皇上勿忘邊備之單弱
推廣臨軒之德意勅吏部遵照欽依查將沿邊一帶
州縣每遇選期先儘進士相應者選授正官如員缺
太多間從見例擇年力精健舉人稍填補之分符專
牧廣托民社之寄星列棋布密堅捍禦之司其前項
傍邊近地逃絶抛荒凡可田去處悉令各正官聽督
撫委用親自履行相度地里得便宜懸令不論官軍
土著流民各色人等願佃者許其開墾即以所墾田
為永業不起科復其他徭量給租種或相險阨以結
團堡或挑溝畛以遏衝突諸可備邊安百姓者任設
方略互為永圖不必屑屑然數日計功則荒塞餘民
困弊可蘇又况耒耜之農夫即皆保障之力士不數
年間邊食既豐兵下亦足萬一有警呼吸成聚家自
為守人自為戰可恃紓宵旰之憂者策未出此也再
乞仍勅兵部速咨各邊督撫責令司道官不許沿襲
故套聽委軍職槩隠見屯巧作抛荒惟許專令州縣
正官分區畫域親踏荒地急為開墾毋令後時其寬
課如議不得分毫科擾統待三年考績奏報酬以異
格不次超擢倘督責於上者發文移為了事奉行於
下者呈文移而報完不求實效壊我邊事許各該廵
按御史的查參奏重治不少貸則皇上增額之德意
流溢塞下而墾田之實政可及時振舉矣
戴才議處極邊地方兵將疏臣惟甘肅一鎮最為
孤懸而防範機宜尤當嚴密所以然者何也盖各邊
止知防秋而甘肅四時皆防各邊止防一處而甘肅
則又防番防回兵馬奔馳殆無虚日凡可權宜裁處
者皆次第舉行外竊照高臺所設在甘州之西相去
二百餘里土壤肥饒軍民庶富猾回素所垂涎賊番
不時窺伺先年議設操守一員管領馬步官軍一千
餘員名在彼防禦緣官卑兵寡番回易玩每遇大敵
侵犯動發兵馬設伏不惟徒勞軍士亦且糜費芻糧
且居住之民多係四外流移姦偽百出難以制馭又
照西寧巴暖三川介於山溪之中東接蘭州南抵河
州西連碾伯尤為曠遠且土漢雜居番回環峙中間
膏腴相望棃棗成林少有不足則肆剽掠此時雖設
防守官一員摘撥西寧官軍二百餘員名并彼處屯
長土兵相兼防範每遇有警去西寧頗遠加以蘭河
逃逋之民附於其中相誘為非動倡悖逆此二處實
不容不處也然欲為處必須增置兵將而增置兵將
又當會計錢糧當此極邊困乏之時如之何其可也
臣查得甘州既設總兵官一員統領正兵三千及標
下前鋒家丁勇士一千居中調度已足捍衛又設協
守左副總兵一員統領竒兵三千共駐一城似將有
制之兵置於無用之地中間裒多益寡移彼駐此要
必有道以通之也及質諸守廵二道李敏德張廷槐
等會同總督三邊軍務右侍郎郭乾及廵按御史雷
稽古議照高臺與巴暖三川地方俱係富饒要害之
處無事則彈壓軍民有事則防禦番回誠不可缺人
也酌量已久故敢冒昧上陳伏望皇上軫念河西極
邊重地乞勅兵部再加詳議如果臣言不謬合無將
高臺操守裁革左副總兵移駐高臺就將竒兵官軍
摘撥一千員名與高臺所見在官軍共合二千之數
付之本官統領防禦其東而平川守備西而鎮夷操
守勢相聯屬亦聽本官管轄調度應援截殺高臺既
議裁革却於巴暖三川地方比照碾伯添設操守一
員再於西寧遊兵下班軍内撥發二三百名或召募
一二百名與前軍士付之統領防守臣等又思作事
貴於謀始選將尤在得人查得甘肅坐營都司莫倦
宅心勤謹生長西寧彼中土俗民情山水險易素所
稔知若將本官改授巴暖三川操守添設之初凡一
應防禦事宜必能有濟如此庶兵將增重番回讋服
軍民既有所頼地方可保無虞矣
鄭洛收復蕃族疏據西寧兵備道按察使石檟呈
會同贊畫主事梁雲龍僉事萬世德議照西寧古湟
中地也乃甘肅凉莊之右臂河州洮岷之前戶萬山
廻合二千餘里諸蕃羅列奚啻數萬顧附近境内而
歲納茶馬者謂之曰屬蕃其散出山外而易茶屬蕃
者謂之生蕃種類不一遠近攸分要之皆為中國之
藩籬向未欵之先松套諸部遠莫敢犯間有海邊諸
寇諸蕃兵力既足相抗又畏漢兵之尾其後步𢷬其
巢穴以故忽來忽去未為大害苐自數年以來敵借
中國之欵不獨海上而延寧松套諸部會盟蟻聚長
驅大進始而搶山外之蕃矣在該鎮則曰此生蕃也
非吾族𩔖坐視荼毒恬不為異以故生蕃俛首歸順
歲納添巴願為部落如紅帽兒姑古只等不知其幾
已繼而搶境内之蕃矣在該鎮則曰此雖屬蕃非吾
百姓也曲為隠忍莫之一救以故屬蕃甘心順從亦
歲納添巴而招中漸廢如俺官阿落受等族又不知
其幾已諸蕃既順又因而搶土漢之民矣隂實劫奪
陽為誤及在將領亦曰蕃漢雜處原無分别互相容
隠量為些須罰服粉飾塘報以邀重賞細梭等物利
不止於數倍故土民無依亦倣效諸蕃添巴之例而
歲納不缺甚至有土官為土民而賞給有差者亦添
巴之别名也年復一年剥削日甚以麥豆青稞口食
取之蕃也褐疋毛布輕煖取之蕃也迨其搶掠或令
為嚮導或驅為前鋒兵力亦取之蕃也且往年該路
將領既不能保蕃又能害衆如以鼠竊小事輙率兵
攻打堡帳希圖牛羊資財之利其偷赶番子馬匹本
為報復則又代為追還倍加罰服内困於法外困於
敵諸蕃蹙額之情誠仰天而莫訴矣然敵黨日增則
敵謀叵測漸生不軌之心故一犯而西寧殺副總兵
李魁等再犯而洮州殺副將李聯芳又犯而河州殺
遊擊李芳長驅洮渭騷動三秦擄掠之慘道路痛心
今特令大臣經略贊畫司道分猷創敵招蕃招回生
屬蕃人共一百六十族部落該七萬四千七百一十
餘名傾心歸順各無異詞等因到臣議得兩河皆蕃
而河西為甚河西四郡皆蕃而西寧為甚盖緣遠連
青海近接河湟古先零䍐幵遺種在焉其於匈奴種
類既殊住居各異故甘肅一鎮北則匈奴南則羌蕃
漢稱河西五郡斷匈奴右臂者以敵不能越此而南
牧也祖宗略地西陲緣俗立教加意諸羌故大建梵
宇特賜專勅蕃僧為衆推服者大者國師小者禪師
其諸豪有力者或指揮千戶百戶各授有差各寺崇
奉勅書及原領金玉印章在焉又以諸蕃資茶為命
故許納馬中茶以示羈縻屬蕃無異編民生蕃雖不
敢内嚮而所資茶篦則轉資於屬蕃二百年來分方
住牧内外相安若時有跳梁或撫或剿旋即安定其
松套諸部雖嘗垂涎搶掠然以甘鎮斥堠聯絡彼即
潰牆而南畏我乘之旋即宵遯且彼敢掠蕃蕃亦殺
之利害得失亦略相當故蕃人為我保疆無敢異志
自欵貢以來其王南牧許之借途因而收蕃此後敵
騎因仍不為禁制遂致敵縱蹂躪蕃失憑藉子女牛
羊皆彼所有生死予奪惟彼所制日招月引蕃安得
不盡歸之敵也以故竟舍故巢率趨西海豈獨水草
豐美實以諸蕃可利初尚利蕃之財物繼則利蕃為
爪牙久之則利為心腹矣盖敵驅蕃以掠漢而其禍
本胚胎則漢為敵而驅蕃也臣細問積弛皆謂蕃回
交通大防已潰西海四郡何地非蕃何地非回驅之
不能招之不可盖驅蕃則明以予敵招蕃又恐隂為
敵應即地方官員亦謂此輩浸淫日久必不可招招
則引賊入室難與共居將付之無可奈何而已臣竊
謂蕃回之勢不分則心腹之患無已故欲蕩兩川須
清西海欲清西海須鼓諸蕃乃大修播告廣詢羣策
乘其極困誘以真情略其往愆開之新路乃各蕃遠
近傳聞風勢感動始而爾加七族自敵逃回既而紅
帽一族賓妻送返臣至西寧凡蕃首投見者皆進之
臺階撫之善語慰其苦楚賞以口食各蕃無不感激
泣下願歸故巢奮勇殺虜者臣益加鼓舞乃守備祁
德遍歴蕃巢遊擊曾光祖多方樹幟按察使石檟悉
心區畫主事梁雲龍僉事萬世德極力經營且條分
縷析部落有數中馬有額安插有所保護有方不惟
屬蕃復歸即生蕃亦附不惟蕃慕義而逃歸即敵亦
畏威而速返千里之藩籬既撤而復附數萬之戎羌
既叛而復歸從此土宇如常邊疆無改戎羌安堵敵
騎不侵張天朝之靈寵擅國家之盛事盖收此羌戎
有六利焉蕃不附敵敵必讐蕃敵既讐蕃蕃益叛敵
其約既解其勢即分敵既難侵蕃亦易制利一也敵
越甘凉惟蕃是掠今我保蕃蕃氣自壮或偷赶馬畜
或竊殺敵級使敵不寧居流寇自息利二也羌富畜
牧觔角皮革可供軍需利三也牛羊氈酪繹絡來市
邊民財貨日通閭閻無匱連年殘壊可以甦息利四
也山林通道樵牧來往蕃漢無猜小而薪爨大而材
木源源資給利五也我既示恩蕃必懷感日與土人
相親相睦不出五六十年與西納等族俱可化為良
蕃利六也而其安危喫緊猶在於彼此勢分敵難深
入者此皆事理易見土俗之人俱能言之然臣之所
以皇皇為善後之慮故不在今日安插之妥而特為
後日紛更之慮也
甘肅通志卷四十五
