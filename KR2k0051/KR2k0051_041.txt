甘肅通志卷四十一
仙釋方伎
羽流緇素宿植靈根養道林泉棲心物外餐芝吸露
息盡塵機勸善戒惡有裨世教至於方伎之士或醫
藥治疾或卜筮指迷皆有益於民生均當傳其姓氏
毋令湮没不彰志仙釋方伎
仙釋
上古廣成子昇仙記云混沌開闢有廣成子先天地而
生後天地而終在崆峒之上修真養道黃帝往見之
問以治身之道答曰至道之精窈窈冥冥至道之極
昏昏默默無視無聽抱神以靜形將自正必靜必清
無勞爾形無搖爾精乃可長生慎内閉外多知為敗
我守其一以處其和故千三百歲而形未嘗衰黃帝
再拜稽首今崆峒山有廣成子洞為神仙之奥宅人
迹所罕到
漢盧真人秦州人號鐵馬大仙漢時與成紀令觀燈廣
陵飛騰俄頃今玉泉觀有仙室遺蹟
魏封衡隴西東鄉人幼學道術服黃連五十年入山
採藥百餘年復還鄉里如二十者常乘青牛故號青
牛道士聞有病死者輒探腰間竹管中藥與服之立應
魏武帝召問養性大略衡曰減思慮節飲食著有養
氣法衛生經數十餘卷
晉石垣字洪孫居無定所不娶婦不營産業食不求
美衣必粗敝或遺之衣受而施人人有喪葬輒杖策
弔之路無遠近時無寒暑必在其中或同日共時人
咸見焉又能闇中取物如晝無差姚萇之亂不知所
終
檀時師名惠豐居凉州飲酒啖肉語默無常逆論來
事後皆如言
法成凉州人十六出家學經律不餌五穀唯食慈
脂居山巖穴習禪後有小疾乃告人曰我死矣明日
合掌而卒
曇無䜟北凉沮渠世於姑臧譯大方等集經三十卷
慧嵩北凉沮渠時與曇無䜟於姑臧譯大般若涅
槃經四十卷
曇霍秃髮傉檀時從河南來持一錫杖令人跪曰
此波若眼奉之可得道或遺之衣服受而投之河後
日以還其主衣無所汚行步如風雲言人死生貴賤
無毫釐之差或藏其杖曇霍輒閉目須臾起而取之
咸竒其神異莫能測也
法護月支人年八歲出家隨師至西域諸國遂曉
外國語其餘三十六種亦無不曉晉武帝末隱居深
山山有清泉恒取澡潄後有樵者穢其水側俄頃水
涸護徘徊歎曰人之無德清泉流輟水若永竭無以
自給我當移去耳言訖而清泉湧出滿澗
單道開敦煌人常衣粗褐不畏寒暑晝夜不卧恒服
細石子一吞數枚好山居山樹諸神見異形試之初
無懼色石季龍時從西平來一日行七百里其一沙
彌年十四行亦及之至秦州表送到鄴季龍令佛圖
澄與語不能屈也季龍資給甚厚道開皆以施人人
或來問者都不答佛圖澄曰此道士觀國興衰若去
者當有大亂及季龍末道開南渡許昌尋而鄴中大
亂後至南海入羅浮山年百餘歲卒勅弟子置屍石
穴中陳郡袁宏為南海太守登羅浮山至石室見道
開形骸如生香火瓦器猶存曰法師業行殊羣正當
如蟬蛻耳
王嘉字子年隴西安陽人外醜形貌而聰睿内明
滑稽語笑不食五穀清虛服氣不與世人交遊隱於
東陽谷鑿崖穴居弟子亦穴處石季龍之末隱於終
南山苻堅累徵不起公侯以下咸躬往參詣問其當
世事者皆好為譬喻狀如戲調言未然之事辭如䜟
記事過皆驗堅將南征遣使問之嘉乃乘使者馬正
衣冠東行數百步而策馬馳返脫衣服棄冠履而歸
下馬踞牀一無所言使者還告堅不悟復遣問世祚
云何嘉曰未央咸以為吉明年癸未敗于淮南所謂
未年有殃也人候之者不至心則隠形不見衣服在
架履杖猶存或欲取其衣者跂而取之衣架踰高而
屋亦不大履杖諸物亦如之姚萇入長安與苻登相
持問嘉曰吾得殺苻登否嘉曰略得之萇怒曰得當
云得何略之有遂斬之先此釋道安謂嘉曰世故方
殷可以行矣嘉答曰卿其先行吾負債未果去俄而
道安亡至是而嘉戮死所謂負債者也萇子興字子
略方殺登略得之謂也嘉之死日人有隴上見之
曇猷或云法猷敦煌人少苦行習禪定後遊江左
太元中有妖星現帝普下諸國有德沙門精勤佛事
令懴禳災猷乃祈誠冥感至六日旦見青衣小兒來
悔過云搆勞法師是夕星退太和末卒于天台石室
舉體綠色其後人入山登巖見猷屍不朽
妙道真人王本豫景留人世居三河年八十有五鶴
髮童顔行不策杖忽召弟子曰吾將逝矣於是齋戒
沐浴端坐談笑頌曰勞苦生涯蕭條活計九九餘年
超凡脱世頌畢而化時中統建元初
齊元暢狄道人少為寇獲其帥曰此兒目光外射非
凡童也遂釋乃往凉州出家復避於揚州洞曉經律
深入禪要占記吉凶無不驗遊成都止大石寺入齊
後山結草為庵弟子見神人乘馬繞山一匝指示造
塔之處乃建塔焉齊太子遣使徵迎曰吾數盡矣至
京而卒
北周無名僧武帝天和二年勅為夏州三藏尋欲官之
冢宰宇文護以書勉之答以收迹巖中攝心塵外此
本志也安能憒憒久住閻浮地乎因著寳人銘曰法
界中有如意寶人焉緘其身銘其膺曰多知多事不
如息意多慮多失不如守一慮多志散知多心亂心
亂生惱志散妨道英賢才藝是為愚蔽
梁寶誌金城狄道人七歲出家長修禪業止江東道
林寺言若䜟記或一身三處宿梁武帝即位下詔誌
公神遊冥寂勿禁出入常與白鶴道人爭得潜山麓
武帝以二人俱靈通各以物識其地已而鶴飛去至
麓忽聞空中錫聲遂卓於山麓鶴止他所皇子生誌
曰冤家亦生後知與侯景同日生天監十三年無疾
而終累代加號道林真覺禪師
唐佛光道悟姓寇氏蘭州人生而有齒年十六自欲出
家父母不聽數日不食乃許之後二年自臨洮歸灣
子店夜夢梵僧喚覺聞馬嘶豁然大悟將遊諸方鄉
人求頌有水流須到海鶴出白雲頭之句至熊耳果
遇白雲禪師海公先是人問海何不擇法嗣亦有芝
蘭秀發獨出西秦之語比師至夜聞空中有言來日
接郭相公黎明海呼僧令持香花接我關西弟子寺
乃唐郭子儀建既至一言相契徑付衣鉢寺前常有
剽而殺人者來告急師呼衆擒之曰即汝是賊尋得
其巢穴衆請命師諭釋之其後路不拾遺或以師前
身為汾陽王云泰和五年結厦於臨洮之大勢寺開
圓覺經一日早盥潄畢呼侍者曰我病也尋藥去侍
者足未及門師已卧遊方丈有五色雲如寶蓋中有
紅光如日者三年五十有五
殷道筌不知何許人亦不測其年壽行遊天下無常
名自稱七七賣藥涇州時病疫甚多得藥即愈驚為
神所酬錢輒施於人周寶先於長安識之尋為涇州
節度延之禮重
雷牛成紀人煉丹于長道縣之南山唐明皇時宮
中有疾召至長安調治即愈封雷王今山上藥臼尚
存有古槐一株液出似酒飲之去病人謂雷峯仙酒
劉道通學仙術居徽州金蓮洞修煉兼曉符籙法治
病效至德間元帥田守璋薦賜號曰清淨真人
惠印徽州人幼出家通經律文宗召至京師授榮
禄大夫司徒銀印賜號真惠國師
僧伽大師西域人姓何唐龍翔初遊方至泗州臨淮
縣建寺頗示神異景龍二年中宗遣使迎入尊為國
師頂上有一穴以絮窒之夜則去絮香從穴中出非
常芬馥及曉香還頂中仍以絮窒之師嘗濯足人取
其水飲之痼疾皆愈時京邑無雨師將瓶水汎灑俄
頃隂雲驟起甘雨大降中宗大喜詔賜所修寺額為
普光王寺御筆親書至四年三月二日端坐而終
喬真人郭真人俱雪山鳳林人同遇呂仙示以神
仙之道修煉之方排五色石以象五行後期年復遇
仍各賜火棗令食之遺烏兔海蟾四字了然頓悟能
見吉凶知禍福後昇化於玉泉觀有碑記
詹道人慶陽羣牧所軍採藥賀蘭山隂遇神人授學
久之悟出言成文唱咏有佳趣修復普照寺人從牖
窺見護法泥神起立聽道人計畫明日緣事應答如
響工竣辭官民告去異日坐化有人從數百里來見
道人南去相與立語莫知其終
宋秦志通李志亨俱金縣人自幼聰敏能讀書即知慕
道兩人各相規勉元宗内外二典無不精研得遇太
虛真人授以金液大丹五行生尅七返九還之道遂
耑心烹煉數足功完於政和二年白日拔宅昇天今
興龍山乃遊覽處清虚觀其故里也
徐神翁鎮原人修煉飛昇之術居潛夫山今山後有
神翁洞嘗遺詩數首後宋南渡翁口占絶句送高宗
卒如其言
宋披雲宋時人少遊大梁後訪道入陜至於太白山
五陵遇純陽真人授以金丹了道于崆峒山著書行
世號披雲真人
朱友祥符間人修真養性于回山西真宮數年絶
烟火粒食餐松栢葉以為常行履如飛世傳其得道
後隱太和山不知所終
元澄陽真人姓何氏枹䍐人生有仙風道骨弱齡即慕
道一日汲水遇異人就飲一見竒之相與言方外事
咸解悟隱顯林中動有金光覆映至正三年五月十
四日雙鶴來空彩雲繞室須臾飛昇今城西有大隱
庵
程守善素有道行居萬壽觀内有槐僵死二十餘年
守善居此其槐復蘇枝葉暢茂咸以為異常應召賜
號通真子
馮真人修煉總真觀有道術凡祈晴禱雨靡不騐有
一石枕黃潤似玉人有疾者以枕捫之即愈
黃居士元時人家巨富好道棄家入崆峒不與人交
接一日感純陽真人得修道口訣持煉子飲月華午
餐日精後蝉蛻而化
梁誌通山西介休人號達元子生至元丙子間慕道
來秦終於玉泉觀時或遇之長安灞橋與使客傳鑰
封煙霞無為真人
趙野雲元季道士自號趙野雲由慶陽來簪栢朵插
佑德觀中倏不見竟成參霄之材人以為神翁復來
云有碑
明張三丰遼東懿州人名全一一名君寶三丰其號也
以其不修邊幅又號張邋遢頎而偉大耳修髯一衲
一蓑所啖升斗輒盡或數月不食或處窮山或遊市
井能一日千里嬉笑諧謔旁若無人洪武初居武當
山中二十三年雲遊長安繼至隴上遍遊多方冬春
不履又號赤脚張常寓岷州楊永吉家遺一小鼔雖
擊大鏞莫能混音成祖遣官于四方尋訪未見封通
微顯化真人又平凉紫極觀道士朱元貞修築道院
塑雲房純陽留侯洎三丰像於中獨三丰像結胎已
就不能肖忽一日有羽衣至蒲團杖履蕭然塵外散
步道院見未成像問之元貞對以故羽衣曰此何難
知吾嘗會其人於崆峒西崖其人身可七尺餘面目
頎偉長鬚修眉彷彿與貧道同然坐位如此有所未
安元貞問故曰雲房純陽皆師也可並坐乎衆然之
工人依其言經營出像少焉羽衣竟失所在乃知三
丰示現也洪武二十四年雲遊甘州寓張指揮家寓
十年去莫知所之舍之老嫗嘗伺其出竊葫蘆藥一
丸㗖之三丰歸覺謂嫗曰汝竊食此藥益壽太多奈
所享不繼後嫗壽百餘舍内嘗遺中袖一葫蘆一居
人患疫者借中袖覆之即愈童稚患瘡疾者翦少許
貼服之即愈天順中鎮守甘肅總兵王敬患中滿疾
火化中袖節服之遂愈成化初定西侯蔣琬會宴守
臣以葫蘆搬三度雜劇其葫蘆即席自碎
慧達肅州人姓劉名窣和自幼出家為僧洪武間
遊至凉州閉關靜坐一日謂凉州人曰明日肅州遭
水患吾當救之明寅西向已時至肅討來河水漲泛
勢將逼城慧達至西峯離城一里許用手一指水向
北潰遂不近城因遂圓寂於此建有寺塔人以手迹
崖為古蹟
白雲道人俗姓黃洪永間嘗依於凉州魯氏人莫測
其迹夏坐烈日中毫無汗濕冬立風雪暖氣如蒸與
之食則食不與亦不食問其事悶悶不答否則以隱
語一二示之其休咎立見年九十九立化
瑞竹領占狄道人姓石氏自幼為本郡寶塔寺僧永
樂四年以屢使絶域宣布王化功陞蘇州府僧綱司
都綱二十一年奉命招降陞僧錄司右闡教二十二
年陞左善世賜誥命金圖書服器宣德元年陞灌頂
圓妙廣智大國師二年奉使烏思藏公幹陞號清修
靜覺崇善慈應輔教闡範灌頂圓妙廣智大國師八
年正月内圓寂天順七年追封西天佛子成化二十
二年追封大敏法王
賀蘭二老洪武二十七年中衛人張秋童入賀蘭山
伐木見二老坐石上問曰秋童何為對曰伐木二老
乃呼秋童與錢盈掬童歸尋往視之則二老莫知所
之其錢猶存
孫碧雲馮翊人幼即慕道年十三入華山明太祖召
赴京與語甚悦所賜之物辭不受肅莊王迎居金天
觀環室接引徒衆語多奥旨後還少華山永樂中賜
號虛宣子年七十三羽化於武當山
邵道人蜀人至慶陽年七十餘道人嘗不言凡所欲
言頤指色授館于鐘樓街築土被衲無晝夜露坐郡
中子弟爭禮事之能治病令病者張目噓氣即可活
居十餘年一日謂諸弟子曰吾將逝矣時夜半屋脊
隱隱有霹靂聲若金戈鐵馬狀諸弟子震懾伏地天
明起眎則道人死矣
清然河南通許人自幼為僧戒行精嚴正德初遊
入合水子午山樂其地僻人樸遂久隱焉常修環山
寺及興教寺或謂其得黃白術云
如和尚不知何許人身軀頎偉髠首銅篐破衲跣足
神光煥發每遊靜寧州市間無定處值暑則寒氣逼
人嚴冬則裸體仆雪或入冰水以浴終日常笑了無
一言人問齋否則點首與之食一飯斗米時人呼為
如瓜子云一日忽號於市曰我去也我去也連號數
日羣小兒尾之乃趺跏端坐而化衆白於州牧建塔
龕焉會萬歷間天旱訛傳塔中有聲衆怪之乃以火
焚後聞有遇於蜀者
趙仙美姿容善談論周濟貧乏施財不匱然入其
室無他囊槖衾枕而已慶陽人咸怪之稱為趙仙時
兵部侍郎陳震方為諸生聞而往見未至趙避去謂
主人曰明日慶陽陳生來善待之勿令入吾室震至
不見趙求入其室而返明日趙至恚曰吾囑汝勿令
陳入吾室乃令入焉吾弗可以居矣遂辭主人而行
素厚者挽留之不可竟莫知所之
樊讓階州所舍人幼博羣書工於詞翰常雲遊遇
異人授竒門遁法及吐納之術年九十二無疾作贊
而逝詞曰九九之九元門立久混合乾坤斡旋星斗
保精氣以息神思無中而生有無無無天地原來一
虚窟有有有天地能長而且久吾今返本含真道朗
朗明明元不朽咦赤身無罣礙飛上白雲頭
牧羊女成化間不知姓氏誓不適人每入山牧羊念
佛一聲拾羊糞一粒投於眢井數十年山谷坑塹處
盡為念佛所投之糞粒一日口吐青氣若蓮花之狀
端坐而逝鄉人遂於凉州南關廂建閣移其身飾以
泥至今稱為肉身菩薩
巴爾斯梵僧僧焚修於巴爾斯寺夷目供養已久明萬歷
二十六年田樂達雲恢復松山驅丙吉入寺見僧端
坐令斬之血出如乳操刃者立斃後改巴爾斯為大靖
寺被回禄卜者以為枉殺高僧之故乃立祠塑像火
災遂息像存有碑記其事
張清肅州中右所人行履篤實寡言笑好誦經靜
坐瞑目後年六十餘隱於寺至七十常言未來事人
問何以先知清曰夜有夢故先知當時以為神異及
卒人塑其像於文殊寺側
方伎
上古岐伯北地人生而神明精醫術通脉理黃帝以
師事之有素問難經行於世
漢楊子阿成紀人善相馬馬援傳援好騎善别名馬於
交阯得銅乃鑄為馬式還上之因表曰近世有西河
子輿亦明相法子輿傳西河儀長孺長孺傳茂陵丁
君都君都傳成紀楊子阿臣援嘗師事子阿受相馬
骨法考之於行事輒有驗效
晉郭黁西平人少明老易仕郡主簿張天錫末年苻
氏每有西伐之問太守趙凝使黁筮之黁曰若郡内
二月十五日失囚者東軍當至凉祚必終凝乃申約
屬縣至十五日鮮卑折掘送馬於凝凝怒其非駿幽
之内廏鮮卑懼而夜遁凝以告黁黁曰是也國家將
亡不可復振苻堅末當陽門震刺史梁熙問黁黁曰
當有外國二王來朝一當返國一死此城歲餘而鄯
善及前部王朝于苻堅西歸鄯善王死于姑臧呂光
之王河西也將伐乞伏乾歸黁諫曰今太白未出不
宜行師往必無功太史令賈曜以為必有秦隴之地
及克金城光使曜詰黁黁謂光曰昨有流星東墜雖
得此城憂在不守正月上旬河冰將解若不早渡恐
有大變後二日而敗問至光引軍渡河訖冰泮時人
服其神驗
明康永惠萬壽宮高士也遇異人授以雷法其術最秘
歲旱祈雨立應兼精於醫
張好問字希明其先高郵人始祖仁以醫事韓遂家
平凉好問尤精祖業常不拘古方唯濬病源弗問貧
富校業禮官為良醫正診視神驗所著有張氏醫精
太素集時巢鑑由浙寓華亭為隴西王侍醫又劉聰
本府人皆能療治竒應擅名一時
張仙童安化人少從羅理凡繪畫人物皆稱神妙今
興教寺有羅漢十八幅并寒山拾得之像儼然如生
禁神寧州人精呪法能禁瘡毒及蛇虫諸害每旦
持水向四方呪祝願十里之内人畜不罹瘡毒蛇虫
之害積年漸加多至百里凡人求呪瘡毒隔山應氣
而愈遠近以法師尊之後坐化人立廟祀之其廟中
土至今取而傅瘡亦有愈者
蔡嘉善字建陽武威人世傳醫業純以濟世為心活
人甚多没後人立祠於三皇廟側以祀之
張琦寧夏人精太素脉斷疾病生死踰二十年必
驗
張皐寧夏人精太素脉可生則藥不可生斷以時
日百無一失窮通夭壽以脉推之亦無不驗所著有
難經直解
吳通寧夏人精脉理本草素問三書妙鍼法治病
輒效時稱儒醫
甘肅通志卷四十一
