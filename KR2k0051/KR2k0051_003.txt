甘肅通志卷三上
建置沿革
甘肅疆域最廣東接關中西控邊徼自古以來分合
遷徙因革損益名隨代易制與地殊爰考建置知所
自始歷稽沿革知所由更從今溯昔具載簡編我
朝因時定制河西衞所改設郡縣善政宜民規模遠已
志建置沿革
甘肅布政司
禹貢黑水西河惟雍州周舊邦在雍之西陲周孝王
封非子為附庸邑之秦甘肅謂之秦自此始及平王
東遷封秦襄公為諸侯賜之岐以西之地春秋戰國
時涇汭之北為朝那為義渠河湟秦隴間羌戎居之
秦併天下置郡縣為北地隴西郡漢置凉州部刺史
領隴西金城天水安定北地武帝闢河西置張掖酒
泉武威燉煌四郡新莽時盧芳據安定隗囂據天水
竇融據河西光武次第翦除其時凉治隴安帝又置
張掖居延郡三國魏復分河西為凉州治天水析隴
西置秦州治上邽又置西平(今西寧)漢陽(今秦州)郡以隴
西(臨洮)祁山(西和)漢陽(伏羌)為重鎮晉置秦州治上邽領隴
西南安天水武都陰平略陽六郡以凉州置武威領
金城西平武威張掖西郡酒泉燉煌西海八郡建興
以後相繼割據陷没為戰國者一百三十有六載南
北戰争州縣錯雜增損離合疆境屢易隋大業初改
州為郡置司隸刺史相統治後羣雄競起割土分疆
梁師都據朔方稱梁李軌據武威稱凉薛舉據金城
天水稱秦唐滅凉并秦討梁師成盡平隴右河西地
唐初分天下為十道置隴右道領二十一州秦渭蘭
河洮岷成武疊宕鄯廓凉甘肅瓜沙伊西庭臨其涇
寧慶原靈會威武八州屬關内道開元中又分十五
道關内隴右道如故天寳間於邊境置安西北庭河
西朔方隴右諸節度使貞元以後隴右諸州盡陷於
吐蕃止餘威涇二州五代相沿宋初置陜西路常以
環慶原渭為重鎮慶歷初置沿邊四路曰熙河秦鳳
涇原環慶各置經略制置司領之而朔方河西為西
夏所據金置慶原臨洮二路元至元十八年分置甘
肅行中書省及河西隴北道肅政廉訪使於甘州明
置承宣布政使司於西安統各府州縣設行都指揮
使司於甘州領各衛所
皇清初因之康熙二年以右布政司分管臨洮鞏昌平凉
慶陽四府駐劄鞏昌府裁衞所八十五康熙五年改
為甘肅布政使司移駐蘭州行都御史臺治焉領四
府九州二十八縣雍正三年裁行都司及衛所改增
四府曰甘州凉州寧夏西寧又分鞏昌州縣置直隸
州二曰秦州階州又改肅州為直隸州改衞所設州
縣甘州府領縣二曰張掖山丹凉州府領縣五曰武
威永昌鎮番古浪平番寧夏府領州一曰靈州縣六
曰寧夏寧朔平羅中衞新渠寳豐西寧府領縣二曰
西寧碾伯肅州領縣一曰高臺又改岷州衛為州改
靖遠衛為縣併洮州衛俱隸鞏昌府新設大通衛隸
西寧府安西衛沙州衛柳溝衛隸安西廳靖逆衛赤
金所隸靖逆廳今領府八直隸州三又州八縣四十
五衛所八
臨洮府
禹貢雍州之域周初為西羌地春秋屬秦(韓安國傳秦穆公併)
(國十四闢地千里隴西北地是也)戰國秦昭王置隴西郡(史記昭王二十七年)
(司馬錯發隴西因蜀攻楚水經注二十八年置郡有隴坂在東故名)漢仍曰隴西郡治
狄道三國魏為隴西郡地(時郡復移治襄武)晉初因之惠帝
分置狄道郡前凉張駿又改置武始郡隋開皇初郡
廢為金城郡地唐初為蘭州地天寳三載始分金城
置狄道郡乾元元年改曰臨州都督府屬隴右道寳
應元年陷於吐蕃號武勝軍宋熙寧五年收復王韶
敗羌人遂城武勝以為鎮洮軍節度屬秦鳳路是年
置熙河路改鎮洮軍為熙州金皇統二年改熙州為
臨洮府(因洮水經流城下故名)後又改名臨洮路元復曰臨洮
府屬鞏昌路明亦曰臨洮府隸陜西布政司
皇清初因之康熙二年分設左右布政使司以府隸甘肅
布政司領州二縣三
狄道縣(附郭)
漢置狄道縣為隴西郡治(其地有狄種故云狄道)三國魏屬隴
西郡治晉惠帝改置狄道郡前凉張駿改置武始郡
改縣曰降狄道後魏屬武始郡隋開皇初郡廢仍為
狄道縣屬金城郡唐初屬蘭州天寳三載復於縣置
狄道郡乾元初為臨州治寳應初陷於吐蕃廢宋熙
寧五年收復復置狄道縣為熙州治九年省元豐二
年復置屬熙河路金改熙州為臨洮府治狄道元仍
舊明因之為臨洮府附郭
皇清因之
渭源縣
秦屬隴西郡地漢置首陽縣屬隴西郡後漢晉魏因
之後魏大統十七年改渭源縣(因渭水發源於縣之鳥鼠山)隋仍
屬隴西郡唐屬渭州高宗上元二年復名首陽别置
渭源縣儀鳳三年省首陽入渭源縣屬渭州寳應後
陷於吐蕃宋熙寧收復置渭源堡屬熙州金屬臨洮
府元至元十三年陞堡為縣屬臨洮府明仍為渭源
縣屬臨洮府
皇清因之
蘭州
秦屬隴西郡漢昭帝始元六年分置金城郡治允吾
領金城榆中後漢建武十三年省入隴西郡晉初屬
金城郡東晉時為郡治後魏移置金城郡治金城隋
開皇初廢郡置蘭州總管府(因州南有臯蘭山故名)大業初府
廢尋復為金城郡唐武德二年平薛舉復曰蘭州治
五泉縣天寳元年復為金城郡乾元初復為蘭州屬
隴右道寳應初陷吐蕃宋元豐四年收復仍為蘭州
金城郡屬熙河路崇寧三年置蘭泉縣為州治金為
蘭州刺史省縣入之屬臨洮路元屬鞏昌路明洪武
初降為蘭縣又置蘭州衛成化十三年復升為蘭州
隸臨洮府
皇清因之康熙五年甘肅廵撫移駐遂為省會
金縣
秦屬隴西郡漢置榆中縣屬金城郡後漢因之晉移
金城郡來治魏復移郡治金城(在今蘭州)省縣入焉唐為
五泉縣地宋置龕谷寨屬蘭州金大定間陞為縣至
大間置金州領龕谷定遠二縣元至元七年併縣入
州屬鞏昌路明洪武二年降州為縣隸臨洮府成化
七年又隸蘭州
皇清仍隸臨洮府
河州
古西羌地秦屬隴西郡漢置枹䍐縣屬金城郡後漢
改屬隴西郡晉初廢惠帝時復置前凉張軌分屬晉
興郡咸康初是地為凉張駿所有分置河州宋入吐
谷渾後魏復置河州周置枹䍐郡隋開皇初郡廢大
業初復置枹䍐郡唐復為河州天寳初改為安鄉郡
乾元初復曰河州屬隴右道後陷於吐蕃宋熙寧六
年收復仍為河州安鄉郡置枹䍐縣為州治屬熙河
路金亦曰河州貞元二年復置枹䍐縣為州治貞祐
四年置平西軍節度屬臨洮路元為河州路省枹䍐
縣入之初屬鞏昌路至元六年置吐蕃宣慰司治此
明洪武三年置河州衛五年又設河州府十二年省
為河州衛成化十二年置河州隸臨洮府
皇清因之
歸德所
明以前為番夷駐牧之地洪武三年征西將軍鄧愈
統兵至莽賚川始置歸德所取番夷向化之義屬河
州衛并隸陜西行都司
皇清因之雍正四年裁河州衛改隸臨洮府
鞏昌府
禹貢雍州之域春秋時為羌戎地秦置隴西郡漢為
隴西郡地(時郡治狄道為今臨洮府東北置天水郡兼為安定郡地南境得武都郡地)後
漢因之靈帝分置南安郡三國魏晉仍為隴西南安
二郡地元魏為隴西南安陽二郡地隸渭州後周為
南安郡隋初郡廢大業初復為隴西郡唐武德初置
渭州天寳初復曰隴西郡寳應後陷于吐蕃大中五
年收復五代時為羈縻之地宋熙寧五年置通遠軍
屬秦鳳路崇寧三年升為鞏州屬熙河路金仍曰鞏
州皇統三年改通遠軍屬臨洮路元初置鞏昌路都
總帥府統鞏昌平凉臨洮慶陽隆慶五府及秦隴會
蘭等二十七州明洪武三年為鞏昌府屬陜西布政
司領三州十四縣
皇清初因之康熙四年隸甘肅布政司雍正七年分置直
隸秦階二州以清水秦安禮縣徽縣兩當分隸秦州
以成縣文縣分隸階州又改岷州衛為岷州靖遠衛
為縣領縣九州一衛一城一
隴西縣(附郭)
古䝠戎地漢置䝠道縣屬天水郡後漢屬漢陽郡中
平五年分置南安郡縣隸焉三國魏始置中陶縣屬
南安郡晉因之後魏屬南安陽郡後改縣為内陶後
周為南安郡治隋開皇初郡廢改縣為武陽屬渭州
十年又改曰隴西大業初屬隴西郡唐武德二年縣
屬伏州八年還屬渭州寳應以後没於吐蕃宋熙寧
五年為通遠軍治元祐五年改隴西縣仍為通遠軍
治崇寧三年為鞏州治金仍之元為鞏昌路治明為
鞏昌府附郭
皇清因之
安定縣
漢天水郡勇士縣地後漢為䝠道縣地唐渭州地為
西市貿馬之所寳應中陷於吐蕃宋築定西安西二
城屬通遠軍金改定西縣屬鞏州尋升定西為州以
安西屬之又置安西通西二縣並隸州元省二縣隸
鞏昌路後因地震改為安定州明改州為縣隸鞏昌
府
皇清因之
通渭縣
漢置平襄縣元鼎三年兼置天水郡治焉後漢屬漢
陽郡晉屬略陽郡隋唐為隴西縣地唐寳應中没于
吐蕃宋元豐中置通渭縣崇寧五年廢金復置縣元
屬鞏昌路明仍之隸鞏昌府
皇清因之雍正八年移縣治于安定監
漳縣
漢隴西郡襄武縣地後漢分置鄣縣俱屬隴西郡晉
廢後魏復置彰縣屬廣寧郡西魏於縣置廣安郡後
周郡廢隋曰障縣屬隴西郡唐天授二年改武陽縣
神龍元年復故屬渭州廣德以後陷于吐蕃宋置鹽
川寨屬鞏州金為鹽川鎮屬定西州元至正十七年
復鄣縣屬鞏昌路明更為漳縣隸鞏昌府
皇清因之
會寧縣
漢安定郡祖厲縣地後漢屬武威郡晉後荒廢西魏
以後為會州地金置西寧縣屬秦州貞祐四年升為
西寧州元初會州地震城圮移治西寧縣屬鞏昌路
至元七年省縣入州仍屬鞏昌路明改為會寧縣隸
鞏昌府
皇清因之
伏羌縣
古冀戎地秦武公伐冀始置冀縣漢屬天水郡東漢
明帝永平十七年改郡曰漢陽治冀晉仍為冀縣屬
天水郡後省後魏改當亭縣又改為冀城縣後周省
入黃瓜縣隋大業二年復改冀城縣隸天水郡唐武
德三年改置伏羌縣又于縣置伏州八年州廢縣屬
秦州至德以後陷于吐蕃宋建隆三年置伏羌砦屬
秦州熙寧三年改為伏羌城金屬秦州秦安縣元至
元十三年升為縣屬鞏昌路明仍為伏羌縣隸鞏昌
府
皇清因之
寧遠縣
漢隴西郡襄武縣地後漢中平五年析置新興縣屬
南安郡晉如之元魏屬廣寧郡後周廢唐寳應初陷
于吐蕃咸通中收復宋初置寧遠砦崇寧三年升為
縣屬鞏州金廢為砦元至元中復置寧遠縣屬鞏昌
路明仍之隸鞏昌府
皇清因之
西和縣
漢隴西郡西縣及武都郡地晉改置始昌縣屬天水
郡後廢後魏置水南縣又于縣置天水郡後周郡縣
皆廢入漢陽隋為長道縣屬漢陽郡唐屬成州天寳
末廢咸通十三年復置屬秦州宋熙寧三年改屬岷
州紹興十二年徙岷州治長道縣之白石鎮改為西
和州元至元七年省長道縣入西和州明洪武二年
改西和縣隸鞏昌府
皇清因之
靖遠縣
古雍州西羌地秦屬隴西郡漢屬金城安定二郡地
後漢屬武威郡地西魏置會州後周廢隋開皇十六
年置會寧縣屬平凉郡唐武德二年平李軌置西會
州貞觀八年以足食故改粟州尋復舊廣德後没于
吐蕃宋初亦曰會州天聖後屬西夏元符二年收復
仍置會州崇寧三年置倚郭曰敷川縣建炎四年没
于金仍會州大定十二年改為保川縣尋陷于河西
僑治會川城名新會州元初徙治西寧縣(即今會寧縣)明
正統二年於故會州地置靖虜衛隸陜西都司
皇清曰靖遠衛仍屬陜西行都司雍正八年改衛為縣隸
鞏昌府
岷州
古西羌地秦置臨洮縣屬隴西郡漢魏及晉因之並
為隴西郡地西魏置溢樂縣并置岷州及同和郡隋
開皇二年郡廢大業初州廢改縣曰臨洮屬臨洮郡
義寧二年復曰溢樂於郡置岷州唐天寳初改和政
郡乾元初復為岷州治溢樂祐川和政三縣上元二
年陷吐蕃宋熙寧六年收復仍曰岷州崇寧三年又
置祐川縣為岷州治屬秦鳳路紹興初入金尋復改
為西和州移治長道縣(即今西和縣)以祐川縣屬焉寧宗
時復入於金元復置岷州屬鞏昌路至元八年割屬
吐蕃等處宣慰司明洪武十一年廢州置岷州衛隸
陜西行都司
皇清因之雍正八年改衛為州隸鞏昌府
洮州衛
秦漢為臨洮縣地東晉後為吐谷渾所據後周逐吐
谷渾置洮陽郡及洮州又置美相縣為州郡治隋為
臨洮郡唐貞觀五年改置臨潭縣尋為洮州治天寳
初復曰臨洮郡乾元初復曰洮州廣德中陷于吐蕃
後唐長興四年置保順軍為塞外十鎮之一尋復陷
宋至道中邈川大首領唃厮囉欵塞為臣康定中命
為保順軍節度以羈縻之大觀二年收復仍曰洮州
屬秦鳳路金屬臨洮路元初屬鞏昌路後屬吐蕃宣
慰司明洪武四年廢州改置洮州衛軍民指揮使司
隸陜西都司
皇清因之雍正八年裁都司隸鞏昌府
西固城
漢隴西郡羌道縣地後漢改屬武都郡三國時為蜀
地鄧艾伐蜀與其子忠從宕州連橋而渡即此元至
正二十六年置西固軍民所明洪武四年改置西固
城軍民千戸所屬陜西都司十五年改屬岷州衛
皇清初因之雍正七年裁守禦所歸併階州州同管轄番
人慕化編里為民設撫夷同知隸鞏昌府
平凉府
禹貢雍州地春秋為朝那故地秦為北地郡地漢置
安定郡東南境為北地郡地西南境為天水郡地後
漢因之東晉太元中苻秦始分置平凉郡東境為安
定郡後魏置涇州原州後周改置平凉縣隋置平凉
郡東境仍為安定郡唐初為原州地貞元十九年徙
原州治平凉元和三年州徙臨涇四年於故平凉縣
置行渭州屬關内道廣明初陷吐蕃中和四年復置
五代襲唐制宋曰渭州隴西郡慶歷元年分置涇原
路政和七年升平凉軍節度使金始立平凉府屬鳳
翔路元隸鞏昌路明洪武初為平凉府隸陜西布政
司
皇清初因之康熙四年分隸甘肅布政司雍正五年裁平
凉固原二衛地併入州縣領州三縣七
平凉縣(附郭)
漢置涇陽朝那二縣屬安定郡後漢廢涇陽朝那如
故後魏復置涇陽縣屬隴東郡朝那仍屬安定郡後
廢後周置平凉縣屬長城郡隋屬平凉郡唐屬原州
廣德後没於吐蕃貞元四年復置廣明初復入吐蕃
中和四年又為渭州治唐末廢五代唐復置平凉縣
屬涇州宋仍為渭州治金為平凉府治元明仍舊
皇清因之
崇信縣
秦屬北地郡漢為涇陽縣地屬安定郡唐貞元中置
崇信軍宋建隆四年置崇信縣隸鳳翔府淳化間改
屬儀州熙寧五年屬渭州金仍為崇信縣隸平凉府
元明不改
皇清因之
華亭縣
秦屬隴西郡漢為涇陽縣地後魏普泰二年立華亭
鎮以扼蕃戎隋大業元年始置華亭縣屬安定郡義
寧二年析華亭屬隴州唐垂拱間改亭川縣神龍初
復故廣德元年陷吐蕃永泰中收復大歷中置義寧
軍元和三年省縣入汧源為神策軍地五代唐同光
初改置義州周顯德中復置華亭縣宋太平興國初
避諱改儀州熙寧間以縣屬渭州金屬平凉府元以
化平縣省入明不改
皇清因之
鎮原縣
秦屬北地郡漢置臨涇縣屬安定郡晉因之後魏於
縣置涇州尋廢隨大業初復曰臨涇唐乾元初曰原
州廣德初為吐蕃所陷元和三年於縣權置原州大
中三年收復廣明後復為原州治名曰行原州五代
因之宋曰原州平凉郡金曰原州屬慶原路元改曰
鎮原州屬鞏昌路至元七年省州治臨涇縣入州明
洪武初降州為鎮原縣屬慶陽府後改隸平凉府
皇清因之
固原州
漢置高平縣元鼎初於縣置安定郡後漢復為高平
縣屬安定郡晉永嘉以後没於氐羌後魏仍曰高平
縣屬新平郡太延二年置鎮於此正光五年改置原
州並置高平郡治焉周改郡縣曰平高隋廢郡大業
初改置平凉郡唐復曰原州廣德初没於吐蕃大中
三年收復廣明後復没吐蕃宋至道初建鎮戎軍隸
秦鳳路金大定二十二年升為鎮戎州隸鳳翔路元
初復曰原州至元十年改立開成府治開成縣至治
三年降為州仍隸鳳翔路明洪武初降州為開成縣
屬平凉府成化中寇燬廢徙縣於北四十里之固原
即舊原州鎮戎軍五年添設固原衛弘治十五年改
置固原州仍隸平凉府
皇清因之
涇州
秦屬北地郡漢晉並屬安定郡後魏始置涇州取涇
水為名隋大業初復改安定郡治安定縣唐武德初
復曰涇州至德初改保定郡治保定縣乾元初復曰
涇州屬關内道廣德元年没吐蕃大歷三年復因置
涇原節度治此乾寧初改彰義軍節度宋仍曰涇州
安定郡太平興國元年改彰化軍節度金復為涇州
治涇川縣屬慶原路元曰涇州為平凉府治明洪武
二年省縣入州隸平凉府領靈臺縣
皇清因之不領縣
靈臺縣
古雍州地漢為鶉孤縣屬北地郡後漢曰鶉孤屬安
定郡晉因之後魏置隨平郡隸涇州後周廢隋仍屬
安定郡大業元年分置靈臺縣取文王伐密作靈臺
之義二年廢唐天寳初復改鶉觚曰靈臺縣唐末李
茂貞以州置靈臺軍五代周廢軍仍屬涇州宋建炎
四年没金元至元七年併入涇川縣後復立以良原
縣省入明仍名靈臺縣屬平凉府涇州
皇清因之順治九年直隸府
静寧州
漢置阿陽縣屬天水郡後漢因之屬漢陽郡晉省西
魏屬會州唐屬渭州中陷吐蕃大中間收復五代宋
俱因之宋景德元年知渭州曹瑋始於隴山外之隴
干川剙築隴干城以控西夏慶歷三年經略使韓琦
建德順軍隸秦鳳路元祐八年置隴干縣為軍治金
大定二十七年改德順州屬鳳翔路元省隴干縣改
静寧州屬鞏昌路明洪武初降鳳翔之莊浪州為縣
來屬并領隆德為二縣隸平凉府嘉靖中以隆德隸
府惟領莊浪
皇清因之不領縣
莊浪縣
隋華亭縣地唐為原州地宋初屬渭州慶歷八年置
通邊砦屬德順軍金升為縣仍屬德順州元初置莊
浪路大德八年改為州屬鳳翔路明仍為州屬鳳翔
府尋降為縣屬静寧州
皇清因之順治五年直隸府
隆德縣
漢涇陽縣地宋天禧元年置羊收隆城慶歷三年改
隆德砦屬德順軍金升砦為縣屬德順州元屬静寧
州明嘉靖三十八年直隸平凉府
皇清因之
慶陽府
禹貢雍州之域春秋時為義渠戎國秦滅義渠以其
地置北地郡漢為北地郡郁郅略畔馬嶺泥陽四縣
地後漢末郡縣俱廢西魏置朔州後周廢隋開皇十
六年復置慶州大業間改弘化郡唐武德元年復為
慶州六年置總管府天寳元年改安化郡至德元載
改順化郡乾元初復為慶州南境為寧州屬關内道
五代梁改武静軍後唐莊宗復為州宋建隆元年置
慶州團練屬陜西路乾德初復為慶州慶歷元年分
置環慶路經略安撫使政和七年陞慶陽軍節度宣
和七年改為慶陽府金初改置安國軍又改定安軍
節度皇統二年置慶原路總管府元復為慶陽府屬
鞏昌路明仍為慶陽府隸陜西布政司增置慶陽衛
皇清因之康熙四年分隸甘肅布政司雍正五年裁衛歸
併州縣領州一縣四
安化縣(附郭)
漢置郁郅縣屬北地郡後漢末廢後魏周皆為鎮隋
開皇十六年置合水縣為慶州治大業初為弘化郡
治唐武德六年置弘化縣改合水曰合川並為慶州
治貞觀元年併合川入弘化神龍元年改弘化曰安
化(新唐志天寳元年改)至德元載又改順化縣五代因之宋乾
德二年復曰安化縣仍為慶州治宣和中為慶陽府
治金因之元至元七年省縣入府明復置縣為府附
郭
皇清因之
合水縣
漢曰略畔道屬北地郡後漢末廢後魏為襄樂縣地
西魏僑置蔚州後周廢州置北地郡隋開皇初郡廢
仁壽初置華池縣屬弘化郡義寧元年析合水置樂
蟠縣唐屬慶州武德六年分置蟠交縣貞觀初省華
池縣天寳元年改蟠交曰合水皆屬慶州五代周省
合水入樂蟠宋熙寧四年省樂蟠復置合水縣屬慶
州金元明俱屬慶陽府
皇清因之
環縣
秦屬北地郡漢置馬嶺縣為郡治兼領方渠縣後漢
廢隋大業元年復置馬嶺縣屬弘化郡唐屬慶州神
龍元年分馬嶺置方渠縣亦屬慶州五代縣廢為鎮
晉天福四年於鎮置威州又置通遠縣周廣順二年
改曰環州顯德四年州廢為通遠軍宋淳化五年復
為環州隸環慶路仍置通遠縣為州治金屬慶原路
元省通遠縣入州屬鞏昌路明改為環縣屬慶陽府
皇清因之
真寧縣
秦屬北地郡漢陽周縣地屬上郡後漢省後魏復置
陽周縣屬趙興郡西魏置顯州後周州廢隋開皇中
改羅川縣屬北地郡唐天寳元年因獲玉真人像於
羅山遂改為真寧縣屬寧州五代宋金元因之明萬
歷二十九年改屬慶陽府
皇清因之
寧州
春秋戰國為義渠戎國秦為北地郡漢置泥陽縣仍
屬北地後漢末廢後魏太平真君二年置定安縣皇
興二年置華州太和十一年改班州十四年改邠州
二十年又改豳州兼置趙興郡西魏始改寧州又合
之曰邠寧隋大業初改州為北地郡唐武德初復曰
寧州貞觀元年置都督府四年府廢天寳初改置彭
原郡乾元初復曰寧州屬關内道宋初為寧州彭原
郡屬永興路宣和元年陞興寧軍節度屬環慶路金
皇統二年罷軍屬慶原路大定七年改縣曰安定元
復為寧州領真寧縣屬鞏昌路明初改屬慶陽府仍
領真寧縣萬歷二十二年改真寧縣隸府
皇清因之
甘州府
戰國時為月支戎地漢初為匈奴休屠昆邪二王所
據武帝元鼎六年分武威酒泉之地置張掖燉煌郡
張掖郡領十縣(□得昭武删丹氐池屋蘭日勒驪靬番和居延顯美)晉因之隆
安中北凉沮渠蒙遜都此西魏置西凉州更名甘州
取州西甘浚山泉味甘冽為名後周復置張掖郡隋
開皇初郡廢大業初復置張掖郡十三年李軌起兵
河西自稱凉王盡有河西之地唐武德二年復曰甘
州景雲元年始置河西節度使天寳初仍為張掖郡
乾元初復曰甘州屬河西道永泰二年陷於吐蕃大
中五年張義潮以州來歸授歸義軍節度使尋為回
鶻所據宋天聖六年元昊襲回鶻取甘州僭國號夏
改鎮夷郡立宣化府理宗寳慶元年蒙古取夏甘肅
西凉府元至元元年置甘肅路總管府八年去肅改
甘州路十八年立甘肅等處行中書省治此以控河
西諸郡明洪武五年宋國公馮勝定河西二十四年
置甘肅衛二十五年分置甘州左右中前後五衛二
十六年置陜西行都司
皇清順治七年裁前後二衛十四年復裁中衛止存左右
二衛康熙(原闕)年移行都司於蘭州改置鞏昌分府
統甘州衛雍正三年裁行都司升甘州衛為府隸甘
肅布政司統張掖山丹高臺三縣八年以高臺分隸
肅州領縣二曰張掖山丹
張掖縣(附郭)
漢武帝開置張掖郡治□得縣晉仍曰張掖郡治永
平隆安中北凉沮渠蒙遜都此西魏置甘州周仍置
張掖郡隋初郡廢改酒泉縣大業二年復置張掖郡
治張掖縣唐仍為張掖郡又改甘州尋陷於吐蕃宋
為西夏所據元置甘州路為行省治明改置甘州衛
隸陜西行都司
皇清雍正三年置張掖縣隸甘州府
山丹縣
漢武帝始置删丹縣屬張掖郡後漢因之獻帝時分
屬西郡晉因之後魏改删丹曰山丹西魏郡廢改縣
為弱水後周省弱水縣入山丹隋大業初復曰删丹
屬張掖郡唐屬甘州宋為西夏所據置甘肅軍元至
元二十二年升為山丹州屬甘肅行省明初廢洪武
二十四年置山丹衛隸陜西行都司
皇清雍正三年改為縣隸甘州府
甘肅通志卷三上
甘肅通志卷三下
凉州府
凉州府
秦為月支國後為渾邪休屠王右地漢武帝元狩二
年命霍去病出隴西擊敗之來降以其地為武威郡
領十縣(姑臧武威張掖休屠揟次鸞鳥樸□媪圍蒼松宣威)元封五年置凉州
部刺史以統之其地勢西北斜出在南山之間南隔
西羌西通西域號為斷匈奴右臂三國魏文帝分置
凉州晉仍其名東晉為張軌所都居姑臧稱凉王是
為前凉繼為吕光所據都姑臧號後凉又據於秃髮
烏孤號南凉李暠據敦煌自稱西凉公遷酒泉號西
凉沮渠蒙遜初據張掖尋徙姑臧又為北凉元魏平
北凉改州為鎮太和十四年復置凉州周因之置總
管府隋開皇初郡廢大業初府廢尋復為武威郡唐
初為李軌所據武德二年復置凉州總管府景雲初
置河西節度使二年分隴右為河西道天寳元年復
曰武威郡乾元元年復曰凉州廣德二年陷於吐蕃
宣宗復河湟宋初置西凉府屬陜西路景德中為西
夏元昊所據元滅夏降為西凉州屬永昌路明洪武
九年改置凉州衛屬陜西行都司
皇清因之雍正三年陞為凉州府隸甘肅布政司領縣五
武威縣(附郭)
漢武帝開置武威郡治姑臧縣魏晉因之前凉張軌
後凉吕光北凉沮渠蒙遜皆都於此後魏改林中縣
後周復故名隋因之唐貞觀初曰凉州亦為武威郡
開元中置河西節度使治武威廣德初陷於吐蕃宋
為西凉府地後陷西夏元屬永昌路明為凉州衛地
皇清初因之雍正三年改凉州衛為武威縣隸凉州府
永昌縣
漢置番和縣屬張掖縣晉改屬武威郡後魏置番和
郡後周廢郡置鎮隋開皇中復為縣仍屬武威郡唐
初曰番和開元十六年改置大斗軍屬凉州後陷吐
蕃宋為西凉府景德中為元昊所據元置永昌路明
洪武三年改置永昌衛屬陜西行都司
皇清初因之雍正三年改衛為永昌縣
鎮番縣
漢置武威宣威二縣屬武威郡後漢因之晉以後為
後凉吕氏將楊軌所據後魏改置武安郡西魏郡縣
皆省入姑臧唐郭元振為凉州都督置白亭軍後陷
於吐蕃宋為西夏所據元為小河灘城明洪武二十
九年分置鎮番衛屬陜西行都司
皇清初因之雍正三年改衛為鎮番縣
古浪縣
漢置蒼松縣屬武威郡後漢改為倉松晉因之東晉
太元中呂光改置昌松郡後魏仍舊周廢郡為昌松
縣隋開皇初改縣為永世後復故名屬武威郡唐嗣
聖十八年郭元振為凉州都督始於武威東南境石
峽築和戎城五代相沿宋為西夏所據元屬永昌路
明洪武五年平定河西開設凉州衛十年因舊水名
改為古浪築城於今治所正統三年置古浪守禦千
戶所屬陜西行都司
皇清初因之雍正三年改所為古浪縣
平番縣
漢金城郡地晉建興中前凉分置廣武郡後魏置廣
武縣為郡治後周因之隋開皇初郡廢為廣武縣大
業初改為允吾屬武威郡唐武德三年復為廣武屬
蘭州後陷於吐蕃宋為西夏所據元屬永昌路明洪
武十年置莊浪衛後廢為莊浪守禦千戶所永樂元
年復為莊浪衛屬陜西行都司
皇清康熙二年復降為所雍正三年改莊浪所為平番縣
寧夏府
禹貢雍州渠搜之地春秋時羌戎所居秦取河南之
北千里地築城徙民居之號曰新秦屬北地郡漢仍
為北地郡武帝元朔二年收河南地置朔方郡隸并
州刺史東漢因之晉亂為赫連氏所據築統萬城曰
夏州又曰忻都在河套中黑水之南去今鎮城二百
餘里所謂黑水故城是也後魏置弘化郡領巖綠縣
隸夏州西魏曰弘化郡後周始置懷遠郡及帶普樂
郡隋開皇三年郡廢又置朔方靈武二郡唐以夏州
朔方郡領朔方静德寧朔三縣而靈州靈武郡領廻
樂靈武懷遠保静四縣更以統萬城為定難節度使
治均屬關内道唐末拓拔思恭鎮夏州其弟思謙代
之遂世有其地歷五代迄宋其孫繼捧入朝獻地景
德間復據靈州傳子德明城懷遠鎮為興州居之即
今鎮城其子元昊僭號陞興州為興慶府又改中興
府遂為西夏國都疆域與宋延慶熙河分昇宋寳慶
中元滅夏置寧夏路立總管府以靈州鳴沙州應理
州隸焉明初設寧夏府洪武五年府廢徙其民九年
改置寧夏衛遷五方之人實之又增前中左右共五
屯衛隸陜西行都司
皇清初因其舊順治十五年以前屯衛併入寧夏衛以中
屯衛併入右衛隸寧夏道雍正三年陞為寧夏府領
州一縣六
寧夏縣(附郭)
漢北地郡富平縣地魏置六鎮三戍于此後周置懷
遠縣屬懷遠郡隋屬靈武郡唐屬靈州宋初廢為鎮
乾興二年西夏德明城之元屬寧夏路明置寧夏五
衛
皇清順治十五年併前衛入寧夏衛雍正三年裁衛改寧
夏縣附郭
寧朔縣(附郭)
漢富平縣地後周置寧朔縣隋屬朔方郡唐隸夏州
朔方郡宋為懷遠鎮入西夏元屬寧夏路明為寧夏
右衛
皇清順治十五年併中衛入右衛雍正三年裁衛改寧朔
縣附郭
平羅縣
漢北地郡北境唐為靈州定遠城北境明洪武初置
平虜千戶所屬寧夏衛
皇清為平羅所雍正三年裁所改平羅縣
靈州
秦北地郡地漢惠帝四年置靈洲縣屬北地郡以洲
在河渚之中隨水上下未嘗淪没故號曰靈洲後漢
徙廢後魏太延二年置薄骨律鎮孝昌中改置靈州
西魏又為鹽州地後周置帶普樂郡及迴樂縣隋初
郡廢大業三年改為靈武郡唐為靈州又為靈武郡
置大都督府屬關内道開元中置朔方節度使天寳
初復改州為靈武郡十五載肅宗即位于靈武五代
仍為朔方軍治宋咸平時李繼遷叛據改為西平府
又名翔慶軍元復曰靈州屬寧夏路明初州廢弘治
十五年置守禦千戶所正德元年改寧夏後衛仍以
所千總攝之屬寧夏道
皇清因之雍正三年改為州並省寧夏守禦所附入
中衛縣
秦北地郡地漢置眴卷縣屬安定郡後魏為靈州地
隋為靈武郡地唐靈州鳴沙縣地宋没于西夏元置
應理州屬寧夏路明洪武初州廢三十二年建寧夏
中衛屬陜西行都司
皇清因之雍正三年裁衛改為中衛縣
新渠縣
漢北地郡北境唐定遠城(元和志靈州有定遠城在州東北二百里漢北地方)
(渠縣之地)又名警州(新唐志警州本定遠城)宋初置定州西夏因之
元廢明寧夏衛地(明志定州城在衛北六十里又曰有田州城在衛北六十里今縣在)
(田州塔南田州蓋定遠之訛也)
皇清因之雍正四年建縣曰新渠(其地近名察罕托和)
寳豐縣
漢北地郡方渠縣地宋定州地西夏築省嵬城於此
後廢明寧夏衛地
皇清因之雍正四年建縣曰寳豐(其地在省嵬城西近名察罕托和府北河側之)
(灘也土地膏腴舊未開墾時為寧夏民樵牧之所康熙三十六年套夷渡河漸徙而南去舊鎮城僅半舍)
(四十八年鎮臣始令徙出)
西寧府
古西羌所居謂之湟中漢武帝逐諸羌築龍居寨宣
帝時趙充國伐先零諸羌以其地開屯田置破羌縣
屬金城郡後漢建安中分置西平郡治西都縣晉初
因之東晉末南凉秃髮烏孤據為國都後魏孝昌二
年置鄯州改破羌縣為西都周改置樂都郡隋開皇
初郡廢十八年改縣曰湟水大業初復為西平郡唐
武德二年復曰鄯州儀鳳二年置都督府開元二十
一年置隴右節度使天寳初曰西平郡乾元初復曰
鄯州屬隴右道寳應元年没入吐蕃宋初屬西夏後
為吐蕃所據號青唐城元符二年收復復置鄯州隴
右節度三年棄之崇寧三年收復建隴右都護府改
鄯州為西寧州後復屬西夏元至元中仍曰西寧州
屬甘肅行省明洪武十九年改為西寧衛隸陜西行
都司
皇清初因之雍正三年改衛為府領縣二衛一
西寧縣(附郭)
東漢置西都縣為西平郡治魏晉因之後魏廢為鄯
善鎮周為樂都郡地隋為湟水縣地唐儀鳳三年分
置鄯城縣後陷廢宋元皆為西寧州治明為衛治
皇清雍正三年設西寧府置西寧縣
碾伯縣
古湟中地漢神爵二年置破羌縣屬金城郡魏因之
晉廢為樂都郡地後魏孝昌二年改曰西都縣後廢
屬鄯州周復屬樂都郡隋開皇十八年置縣曰湟水
屬西平郡唐復改屬鄯州寳應初陷吐蕃宋元符初
收復置湟州建中靖國三年改西平郡為西寧州樂
都為碾伯明初立衛洪武十九年移衛於西寧州碾
伯為右所
皇清初裁所設衛雍正三年置碾伯縣屬西寧府
大通衛
向係西番羌回之地路通甘凉西寧逼近喇嘛各寺
皇清雍正三年設大通衛建築衛城及白塔城徹爾圖城
總兵鎮守分設參將遊擊守備千把馬步戰守兵丁
遂為沿邊重鎮
直隸秦州
古成紀地周封非子於秦亭因名秦秦為隴西郡地
漢曰上邽縣屬隴西郡後隗囂據其地東漢屬漢陽
郡治冀三國魏置秦州治上邽蜀漢建興六年屬蜀
魏甘露元年屬魏晉改漢陽為天水郡亦治上邽尋
廢復置秦州建興以後前趙後趙前秦後秦相繼割
據義熙十三年劉裕滅秦歸宋後魏避諱改曰上封
仍為州郡治隋開皇初廢大業初復置改縣曰上邽
唐復為秦州開元間徒治成紀天寳初還治上邽改
天水郡乾元初復曰秦州大歷中陷於吐蕃大中三
年收復景福初為李茂貞所據五代初没於蜀後唐
平蜀歷唐晉漢周郡俱仍舊宋仍曰秦州天水郡雄
武軍節度屬秦鳳路金為鎮遠軍治成紀元復為秦
州隸鞏昌路明洪武初省縣入州隸鞏昌府領縣三
清水秦安禮縣
皇清初因之雍正七年升為直隸州領縣五
清水縣
秦隴西郡地漢置清水縣屬天水郡後漢廢為隴縣
地晉復置屬略陽郡後魏因之隋屬天水郡唐武德
四年於縣置邽州六年州廢縣屬秦州大歷以後陷
於吐蕃大中間收復隸鳳翔府仍屬秦州宋因之金
置冶坊縣元以冶坊併入明如之隸鞏昌府
皇清初因之雍正七年改屬直隸秦州
秦安縣
漢置成紀縣屬天水郡為凉州治東漢屬漢陽郡晉
屬天水郡後没於氐羌隋仍屬天水郡唐開元中移
秦州來治屬秦州天水郡宋為納甲城金始置秦安
縣屬秦州元為秦安縣至正七年併雞川隴城二縣
入焉屬秦州明因之隸鞏昌府
皇清初因之雍正七年改屬直隸秦州
禮縣
漢嘉陵道地後漢為上禄縣地三國屬蜀漢元魏置
漢陽郡治蘭倉縣西魏改為長道郡治漢陽縣後周
改為天水郡隋為長道縣屬漢陽郡唐屬成州寳應
中陷廢咸通中復置長道縣改屬秦州五代因之宋
熙寧中改屬岷州南宋屬西和州後割於金元置禮
店軍民府明初置禮店千戶所屬岷州洪武十五年
改屬秦州衛成化九年廵撫馬文升奏設禮縣隸秦
州屬鞏昌府
皇清初因之雍正七年改屬直隸秦州
徽縣
秦隴西郡地漢河池縣屬武都郡後漢因之三國時
屬蜀漢晉永嘉後没於氐羌元魏置廣化縣于縣置
廣化郡隋初郡廢仁壽初改縣曰河池屬河池郡唐
屬鳳州五代因之宋開寳五年移治固鎮屬鳳州元
置南鳳州於河池又分置永寧縣至元初改曰徽州
七年併省縣入州屬鞏昌路明仍曰徽州領縣一曰
兩當隸鞏昌府
皇清初因之雍正七年改州為縣屬直隸秦州
兩當縣
秦隴西郡地漢故道縣屬武都郡後漢因之晉永嘉
後没於氐羌元魏析置兩當縣兼置兩當郡隋初郡
廢屬鳳州大業初屬河池郡唐屬鳳州五代因之宋
徙治廣鄉鎮屬鳳州元初屬南鳳州至元中改屬徽
州明仍屬徽州隸鞏昌府
皇清初因之雍正七年改屬直隸秦州
直隸階州
禹貢梁州之域春秋時白馬氐居之秦為隴西郡地
漢置武都郡後漢因之三國時屬于蜀漢晉初因之
永嘉後為氐楊茂搜所據後魏置武都鎮西魏置武
階郡尋改為武州後周又改曰永都隋初郡廢後復
為武都郡唐復為武州治將利縣屬隴右道天寳初
曰武都郡乾元初復為武州大歷後陷于吐蕃大中
三年收復景福初始名階州因其地陡峻由城門而
上如升階然宋仍曰階州武都郡治福津縣屬秦鳳
路建炎後屬利州路元移治柳城至元七年以福津
將利二縣省入為階州屬鞏昌路明洪武二年改為
階縣十年復為州隸鞏昌府領文縣
皇清初因之雍正七年改為直隸州領縣二成縣文縣
成縣
春秋時為白馬氐國秦屬隴西郡漢置武都郡治武
都領下辨嘉陵上禄等縣後漢為武都郡治下辨界
于武都隴右二郡之間晉永嘉後没于楊氐太元中
楊定稱蕃表置仇池郡宋元嘉十九年平仇池尋入
魏後魏改置仇池鎮尋置仇池郡太和十二年置梁
州正始初改南秦州西魏改成州初置同谷縣隋為
漢陽郡治上禄縣唐為成州天寳初改同谷郡乾元
初復故皆治上禄寳應初没於吐蕃咸通中復置成
州五代梁改曰汶州貞明初地入于蜀後唐復曰成
州治同谷縣宋仍曰成州同谷郡屬秦鳳路南宋紹
興中屬利州路寳應初以理宗舊邸升為同慶府元
復曰成州屬鞏昌路明洪武二年改州為成縣屬鞏
昌府
皇清初因之雍正七年改屬直隸階州
文縣
古氐羌地漢置隂平道屬廣漢郡為北部都尉治後
漢屬廣漢屬國三國時屬于蜀晉置隂平郡永嘉後
没于氐西魏改置曲水縣後周始置文州隋廢州郡
仍曲水縣屬武都郡唐初復為文州天寳初改曰隂
平郡乾元初復曰文州屬劍南道宋仍曰文州隂平
郡屬利州路元仍置文州屬圖沙瑪路明洪武四年
改州為縣屬階州二十三年裁縣歸所省入階州二
十八年改置文縣守禦軍民千戶所成化九年復置
文縣隸階州屬鞏昌府
皇清初因之順治十六年裁所歸縣雍正七年改屬直隸
階州
直隸肅州
古西戎地秦為月支國漢初為匈奴昆邪王地武帝
元狩二年開置酒泉郡治禄福縣以通西域隔絶匈
奴與西羌通路名曰斷匈奴右臂東漢因之三國屬
魏仍為郡隸凉州晉為前凉張軌所有繼為西凉李
暠所都後歸於北凉沮渠蒙遜元魏平北凉改為軍
屬敦煌郡孝昌中復置酒泉郡隋初郡廢仁壽二年
分置肅州大業初省入張掖郡義寧兀年改縣曰酒
泉唐武德二年復置肅州八年置都督府貞觀元年
府罷天寳初復曰酒泉郡乾元初復曰肅州屬隴右
道大歷元年陷於吐蕃宋為回鶻所據景祐中屬西
夏元至元七年置肅州路總管府隸甘肅行中書省
明洪武二十八年開設肅州衛隸陜西行都司
皇清初因之雍正三年改肅州為直隸州七年以高臺縣
改隸肅州
高臺縣
漢樂涫縣地屬酒泉郡晉因之前凉分置建康郡後
周復置樂涫縣尋省入福禄縣唐初於故樂涫地置
福禄縣屬肅州後入於吐蕃宋為西夏所據元屬甘
州路明洪武初為高臺站以其地形高西有臺子寺
為名隸甘州中衛景泰七年始置高臺守禦千戶所
屬陜西行都司
皇清雍正三年裁高臺鎮夷二所改設高臺縣隸甘州府
七年改屬直隸肅州
安西廳
春秋戰國時為西戎地秦月支戎居之漢為敦煌郡
地有縣六曰敦煌冥安效榖淵泉廣至龍勒晉分敦
煌之宜禾伊吾冥安淵泉廣至五縣分酒泉之沙頭
縣又别立會稽新鄉凡八縣為晉昌郡後魏置敦煌
常樂二郡後周併敦煌鳴沙平康效榖東鄉龍勒六
縣為鳴沙縣又併凉興廣至冥安淵泉為凉興縣隋
開皇初敦煌常樂二郡俱廢改凉興為常樂大業復
置敦煌郡改鳴沙為敦煌唐置瓜沙二州屬河西道
大歷元年陷于吐蕃大中五年張義潮以瓜沙州來
歸置歸義軍以義潮為歸義節度使貞元後盡没吐
蕃宋初仍為回鶻所據景祐中元昊襲回鶻取瓜沙
盡有河西之地元初立瓜州屬沙州路隸甘肅行中
書省明為齊勤蒙古沙州二衛地(布朗吉爾以東柳溝堡尚屬齊勤蒙古)
(衛)成化後土魯番侵掠正德中徙肅州塞内嘉靖三
年閉嘉峪關其地遂為土魯番所有
皇清定鼎西夷嚮化瓜沙以西盡入版圖雍正元年置安
西同知治布隆吉領安西衛沙州所三年升沙州為
衛又改靖逆通判所屬之柳溝所隸安西廳五年升
衛六年另建安西鎮城于大灣移治安西新城領衛
三曰安西柳溝沙州
安西衛
漢敦煌郡冥安縣地晉曰宜安(即冥安)屬敦煌郡又分
置晉昌郡周併入凉興縣唐置瓜州尋没于吐蕃五
代時瓜州與吐蕃雜處曹義金遣使入貢于後唐以
義金為歸義節度使宋入于西夏元至元十四年立
瓜州二十八年徙居民于肅州僅存其名明為沙州
衛地正德後避土魯番内徙肅州塞下嘉靖後盡棄
其地
皇清雍正元年置安西衛于布隆吉六年移治安西鎮城
隸安西同知
沙州衛
古三危地羌戎所居春秋時謂之瓜州左傳允姓之
戎居於瓜州是也秦及漢初為月支匈奴所據武帝
後元年分酒泉置敦煌郡晉因之元帝時張駿分敦
煌晉昌高昌三郡西域都護戊巳校尉玉門大護軍
三營為沙州張祚又以敦煌郡置商州其後李暠據
敦煌稱西凉公後魏置敦煌郡周置鳴沙縣(水經注敦煌南)
(七里有鳴沙山故亦曰沙州)隋大業初復置敦煌郡改鳴沙為敦
煌唐武德五年置西沙州貞觀七年曰沙州領敦煌
壽昌二縣神龍元年置豆盧軍貞元後盡没于吐蕃
宋初為回鶻所據太宗時曹元忠以州歸于宋景祐
中為元昊所據元復取之至元十四年復立沙州十
七年升為沙州路明永樂二年置沙州衛以酋長昆
濟楞為指揮使賜誥印正德十年為哈密衞喇特二部
侵逼走附塞下正統中沙州久為罕都指揮巴特瑪吹
戬駐牧昆濟楞子納古爾謀奔衞喇特甘肅鎮將任禮勒
兵收其全部入塞居之甘州時土魯番侵據哈密巴
特瑪吹戬孫嘉克請自立一衛與相抗朝命于沙州故
城立罕都左衛正德十一年嘉克子竒塔特衰弱不振
徙肅州塞内其部下服屬土魯番沙州遂廢
皇清雍正元年置沙州所三年升衛隸安西同知
柳溝衛
漢敦煌郡淵泉縣地晉曰深泉(即淵泉)屬敦煌郡又分
置晉昌郡周併入凉興縣唐屬沙州地隨陷於吐蕃
宋入西夏元時為瓜州地屬沙州路明為齊勤蒙古
衛地成化中哈密為土魯番所據築苦峪城移哈密
及寄居齊勤者以居之(按苦峪東至肅州四百里當在今柳溝堡境内)正德
中土魯番益張遣兵分掠苦峪嘉靖三年閉嘉峪關
部衆屬土魯番其地多檉柳有水泉東則十道柳溝
西則布朗吉爾河
皇清康熙五十六年置柳溝所於四道柳溝治柳溝堡隸
柳溝通判雍正三年改隸安西同知五年升衛移治
布隆吉
靖逆廳
周西戎地秦月支居之漢酒泉敦煌二郡地酒泉領
縣曰玉門曰延壽(師古曰闞駰云漢罷玉門關屯徙其人於此置縣元和志縣東至州)
(二百二十里五代晉高居誨使于闐記云肅州渡金河西百里又西百里出玉門關即故玉門縣按玉門)
(關在龍勒縣西北一百十八里龍勒東至沙州尚一百五十里漢班超願生入玉門關者乃指玉門縣而)
(言以離酒泉郡尚遠也今齊勤所去肅州二百三十里與古玉門縣道里相彷寰宇記延壽縣在酒泉郡)
(西按古延壽縣地在今齊勤境内自齊勤以西方屬古敦煌郡地)晉因之玉門以西
屬晉昌郡後為西凉李暠所據隋屬敦煌郡地唐屬
瓜肅二州地(玉門屬肅州以西屬瓜州)隸隴右道貞元後盡陷吐
蕃宋初仍為回鶻所據景祐中元昊襲回鶻取之元
屬肅州沙州二路隸甘肅行中書省(按元肅州即漢酒泉郡)明
為齊勤蒙古衛地(按永樂二年置齊勤蒙古在嘉峪關西二百四十里今在靖逆衛東)
(六十里靖逆所屬俱齊勤蒙古地無疑又一統志肅州界西四百三十里為齊勤蒙古衛本故瓜州地以)
(道里計之又在今布隆吉東八十里按明苦峪衛在肅州西四百里弘治八年命哈密及寄居齊勤者盡)
(赴苦峪是齊勤猶在苦峪之外兩說並存之)正德中土魯番侵擾無寧歲
乃内徙肅州嘉靖三年閉嘉峪關絶貢其地盡廢
皇清定鼎番夷内附康熙五十七年置靖逆同知雍正三
年以柳溝通判改調靖逆領靖逆衛齊勤所
靖逆衛
漢敦煌郡地(按靖逆在齊勤西一百一十里又西三十里至柳溝去古玉門已遠當屬敦煌)
晉敦煌郡地又分屬晉昌郡唐屬瓜州後陷吐蕃宋
入于西夏元屬沙州路明齊勤蒙古衛地正德後避
土魯番徙民于塞内
皇清康熙五十七年置靖逆衛隸靖逆同知雍正三年隸
靖逆通判
齊勤所
漢酒泉郡玉門縣地後漢延壽縣地晉因之後魏置
會稽郡後周廢郡併會稽新鄉延興為會稽縣(延興即延)
(壽)隋開皇中改為玉門併得魏玉門郡地唐屬肅州
開元中没於吐蕃因其地置玉門軍天寳十四載廢
軍為縣貞元後隨州陷廢宋入于西夏元時屬肅州
路明永樂二年有塔爾尼稱丞相庫珠卜齊率所部來
降建齊勤蒙古衛以塔爾尼為千戶所賜誥印八年
升衛屢進都督僉事正德八年土魯番遣將據哈密
大掠齊勤奪其印而去彭澤經略西域始以印來歸
齊勤衰弱不能自存乃内徒肅州之南山其城遂空
衛印屬都督鎻南束掌管嘉靖後閉關絶貢嘉峪以
西不復經理(按今所與明齊勤道里不合當是古衛地其舊城基址無考)
皇清康熙五十七年置齊勤衛隸靖逆同知雍正五年裁
衛改所隸靖逆通判
甘肅通志卷三下
