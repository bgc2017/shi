甘肅通志卷四十二
列女
兩河内外風土剛勁婦女知重氣節或盡孝懷忠能
識大義或茹荼畢世殉節崇朝或強暴侵凌捐生蹈
刃自古已多於今更烈深閨卓行固屬可傳蓬戶貞
操尤堪勵俗紀其姓氏彰往勸來博採輿論寧詳毋
略志列女
臨洮府
晉羊躭妻辛氏字憲英狄道人魏侍中毗之女也聰慧
有才鑒初魏文帝得立為太子抱毗項曰辛君知我
喜否毗歸告憲英歎曰太子代君主宗廟社稷者代
君不可以不戚主國不可以不懼宜戚而喜何以能
久魏其不昌乎弟敞為曹爽參軍司馬懿將誅爽閉
城門敞懼問憲英憲英曰事有不可知然以我度之
此舉不過以誅爽耳敞曰然則敞可無出乎曰安可
以不出職守人之大義也為人執鞭而棄其事不祥
也汝從衆而已敞遂出事定敞嘆曰吾不謀於姊幾
不獲於義鍾會為征西將軍將滅蜀憲英謂躭從子
祜曰會在事縱恣非持久處下之道吾慮其有他志
也及會將行請其子琇為參軍憲英曰行矣戒之古
之君子入則致孝於親出則致節於國在職思其所
司在義思其所立不貽父母憂患而已軍旅之間可
以濟者其惟仁恕乎會至蜀果反琇竟全歸辛之識
見𩔖如此
散騎常侍梁緯妻辛氏狄道人緯為散騎常侍西都
陷沒為劉曜所害辛氏有殊色曜將取之辛氏據地
大哭仰謂曜曰妾聞女不再醮妾夫已死理無獨全
乞就死地下事舅姑遂號泣不止曜曰貞婦也任之
乃自縊而死曜以禮葬之
隋渭源令裴倫妻柳氏薛舉之亂倫遇害柳氏有二女
及兒婦皆有色柳氏謂曰我輩遭逢禍亂若辱於賊
其若汝父之死義何女婦垂涕曰惟母所命柳氏自
投於井其女婦相繼而下皆死於井中
明曹友妻王氏狄道人友為廣東瓊山縣丞卒於官一
子復夭氏撫育幼孫始終完節洪武中旌表
董守中妻毛氏狄道人毛芾女守中舉賢良任四川
布政司都事卒於官毛聞訃慟哭曰夫死獨存犬豕
弗若吾與俱死遂自縊而死
王紹春妻魏氏狄道人春卒氏年十九其姑尚存有
幼子曰宗道以貧故自負土築夫墳既葬惟勤紡績
奉姑撫子年七十餘卒永樂中旌表
生員張通妻王氏狄道人年二十六通卒子世安甫
一歲夫亡時即欲自盡親族止之曰有姑有子何苦
如此乃奉姑撫子備歴艱辛富豪聞其賢欲謀而醮
之氏奮罵以砒霜自隨人莫敢犯守節四十餘年嘉
靖間旌表
魏太信妻任氏狄道人大信病且革任泣告諸親曰
吾必與夫俱死大信卒任自縊以殉
張賓妻王氏臨洮衛人年二十七賓亡無子乃曰聞
古有貞烈女吾當效之乃勤紡績以養孀姑取夫姪
以承後嗣有司表之
司偉妻王氏狄道人年十六夫亡舅姑尚存遺腹生
一子誓不再醮勤紡績以治生始終無玷夀六十卒
張銓妻司氏狄道人年二十三而夫亡遺二孤俱在
襁褓司誓無他志廿貧紡績苦節四十餘年撫孤成
立
張紀妻王氏狄道人夫病篤焚香龥天願以身代及
卒哀毁幾絶紡績教子五十餘年卒
文載道妻魏氏狄道人載道赴選卒於京氏年二十
有六遺男來鳳甫七歲貧不能歸襯稱貸於鄉之寓
京者母子徒步扶柩而歸營葬訖勤女紅教子讀書
有司表之
劉澤妻曹氏狄道人年二十澤卒哀痛幾絶竭力襄
事撫孤於舅姑喪葬殫盡心力夀六十有六廵撫表
其閭
李奉元聘妻張喜英狄道人許字邑人李奉元未娶
而歿訃聞父母往弔英悲痛縊於家廵方上其事奉
旨立祠旌表
趙鏜妻滕氏狄道人夫卒即欲身殉因有姑在及姑
亡氏曰姑亡我安忍獨存哭不絶聲飲食不入口浹
旬而卒年止二十一
生員張建中妻趙氏狄道人夫死遺一女方在襁褓
顧其女曰我無復存之理但為汝勉活耳遂撫成立
及適人饌女畢即鍵門焚香再拜自縊女發嫁時衣
箱已有齊衰一襲始知從前勉活之言非虚也萬歴
間旌表
田俊妻尚氏狄道人夫亡時年二十八寡姑垂老家
極貧無可依者尚誓死守節勤女工事姑生養死葬
悉有禮撫遺孤業儒兼撫夫二姪與子無異
趙鶴齡妻王氏狄道人適趙四年夫亡有惜其年幼
勸之嫁者王以死自誓惟孝以事姑慈以撫子守節
三十餘年卒
方瑄妻袁氏狄道人瑄病龥天願以身代瑄卒袁年
二十有四水漿不入口哀毁幾絶以翁姑在勉活奉
事及撫幼孤未幾亦亡有勸其再醮者袁翦髮杜門
撫養夫姪夀六十二而卒
雍不敏妻魏氏狄道人年二十九不敏卒守節撫孤
紡績自贍四十餘年廵按表其門
百戶蒋汝勤妻李氏狄道人夫卒氏年二十四遺孤
申甫八歲氏甘心奉姑撫子成立襲父職年六十四
卒御史表其門
潘榮妻趙氏狄道人榮卒氏甘貧苦節撫子成立襲
父職未幾子亦早逝遺婦劉氏年二十有五時有以
家事艱難勸之再適者劉叱之曰上有孀母孰與事
下有遺孤孰與撫乃守節終身人稱為兩世雙節云
邢福妻閔氏狄道人福嬰重疾氏脱簪珥迎醫調理
及疾革福與之訣令其再適氏誓不易節竭力襄葬
鞠二孤至成立孀居五十年夀八十有六卒
王寧妻馮氏狄道人夫亡氏年二十四歲子衡生八
月家無治生具紡績為資非大故不出戶庭苦節終
身
王守山妻魯氏狄道人年二十九山卒誓以死殉家
人以撫孤勸乃毁容紡績課子宗舜讀書補郡庠生
夀六十有三廵按旌其門
姚登明妻郝氏狄道人年二十四夫亡遺孤二郝哀
痛幾殞喪葬畢乃日夜拮据耕織以奉翁姑兼撫二
孤及孤長命就外傅時誡之曰子之所以不死者為
姚氏門庭計耳名弗就奚以追休前人未幾長子俊
遊庠廪貢孫之珵登鄉舉一門衣冠不絶夀九十有
七
陳懋妻楊氏狄道人懋卒楊年二十有三遺孤三無
戚可依氏號泣卧地姑慰之稍息乃曰夫死矣予無
生理如姑衰子幼何乃矢志靡他備嘗艱辛未幾姑
亡喪葬如禮季子業儒補弟子員孫膺明經年八十
有七卒
生員劉遷妻王氏狄道人明末遷被流寇執不屈而
死遺子二尚幼王誓死守節撫養二孤備歴艱辛終
至成立為邑名士太守表其門
生員甄鼐妻韓氏渭源人正德中兵亂執鼐及韓氏
欲辱之氏大罵不屈遂遇害
張斌妻朱氏渭源人夫亡於京憂泣不食誓欲殉節
數日而卒廵按表其閭
徐仁得妻孟氏蘭州人年二十九夫亡遺子思温甫
八歲氏紡績教養由鄉舉任湖廣藍田縣丞思温復
故遺子友諒孟又撫養成立永樂中旌表其門
鍾昇妻邢氏蘭州人年二十九夫亡姑陳氏性至嚴
邢承顔順志四十餘年姑亡邢以禮葬之享夀八十
九卒
吳彦高妻萬氏蘭州人其姑病劇萬稽首北辰割股
作羹以進尋病愈後彦高卒哀毁踰常孀居六十年
夀九十三卒
曹洪妻吳氏蘭州人成化間洪商遊蜀病卒時吳年
二十七守節甘貧孝事翁姑當道奬之
金鐄妻馮氏蘭州人適鐄四載夫亡馮年二十二遺
孤瑞甫月餘馮孝事孀姑撫孤子入庠苦節七十餘
年而終
譚宗良妻梁氏蘭州人于歸二載宗良行商三十餘
年不歸别娶生子梁紡績自甘操守不渝良邸卒梁
取夫庶子歸家撫養成立内外肅然年六十卒
蔡寧妻于氏蘭州人寧於天順間從征賊刃斷左股
輿至家卒母老子幼于紡績以勤孝養孀居五十年
鄉人未嘗覩面
郭盛妻相氏蘭州人年二十三夫卒遺子尚幼守節
不渝年六十八卒
指揮陳溥妻滕氏蘭州人自幼貞淑寡言笑溥卒滕
年少無子女可依孀居自勵素衣疏食苦節四十年
殁
監生李達妻高氏蘭州人達卒高少寡遺孤芝甫四
歲孤苦自守時有通媒妁者高斥之遂決意以禮自
防教子成立補郡庠生
黃珍妻楊氏蘭州人年一十七歲許黃珍為婚未及
合卺珍商遊江南不歸楊父母相繼殁貧苦特甚躬
勤紡績不出中門寡言笑以死自誓鄉人服其志越
三十年珍始歸以禮迎娶人皆以完節稱之
高英妻樹氏蘭州人適英七載而英亡時樹年二十
七遺孤源四歲守節奉親家貧舅姑屢欲奪其志樹
度不能争乃自白於州司誓死苦守越五十年夀七
十有七
監生金志妻劉氏蘭州人夫亡年二十六歲姻戚憫
其幼且無出勸令再醮劉終不從奉養舅姑生事死
葬竭力盡禮家貧無告依母家四十年卒
滕倫妻宋氏蘭州人年二十四倫亡遺孤連七歲家
貧如洗甘心紡績撫孤就學底於成立年八十一弘
治間旌表
蔡瑄妻滕氏蘭州人適瑄方五月夫業賈旅卒滕悲
痛求死不得即立志孀居遺孕三月生子諒撫育成
立
貢生蘇源妻石氏蘭州人源入監旅卒無子四女俱
幼石紡績撫養出嫁三女相繼而亡季女適沈訓者
迎養石獨居一小樓如處子然夀七十四而終
義官龔振妻顧氏蘭州人事翁姑以孝聞姑嘗病氏
竭誠龥天割股和藥而疾愈年七十三卒邑人聊讓
銘諸墓極著其孝
趙剛妻戴氏蘭州人年二十而夫亡事姑守志撫子
有成年六十三卒郡人彭澤嘗書雙節以表之
王寧妻馮氏蘭州人夫卒年二十四子衡生一月家
甚貧攻苦撫養充州學生
文晉妻陳氏蘭州人晉以郡吏給由赴京陳從之晉
卒哀毁幾絶其族弟冀托親以歸陳佯許之是夕自
縊死郡人公治棺買地合葬燕邸
吳淑乾女吳氏蘭州人孝愛性生年十四值父病割
股和藥以進傷重危甚有一老人遺藥敷之患愈不
知老人為誰後適指揮劉麟
鉛山王繼妃楊氏蘭州人省祭官楊桐女年十六選
鉛山王繼妃未娶王薨矢志守節遂留宫闈撫媵子
如已出廵方吳楷上其事萬歴二十八年建坊旌表
曰貞心天植苦志霜嚴勅封繼妃
高懷義妻陶氏蘭州人年十七而夫亡子女俱無坐
卧一小樓以女紅自養者五十餘年鄉里公鳴當道
肅藩矜其節歲給米薪布帛旌曰完節維風
劉應舉妻高氏蘭州人年二十夫亡並無子女隻身
苦節凡七十年本道奬之夀八十九歲終
生員陸永福妻唐氏蘭州人年二十九夫亡孝事孀
姑教育二子同時遊庠直指具題旌表
庠生楊名顯妻朱氏蘭州人年二十夫亡撫幼子幼
姪恩愛篤至不分異體廵方旌表
戴文光妻楊氏蘭州人夫早殁泣血三年服闋之日
絶飲食自盡肅藩旌表賜祭
肅王嬪楊氏田氏蘭州人明末流寇薄城二嬪盥沐
簪服從容投繯宫人從死者二百餘人
生員楊鴻妻鍾氏金縣人鴻早卒鍾年二十生子二
長三歲次彌月即欲自盡以舅姑老子幼止之後舅
姑欲奪其志氏痛哭自縊賴侍女救活守節七十年
知縣表其門
生員陳師䕫妻邵氏金縣人寡言笑善治家䕫卒二
日後縊死於柩前鄉人莫不哀痛
金鰲妻漢氏金縣人于歸二載夫卒氏年二十遺孤
在褓欲以死殉衆慰乃止甘貧撫孤卒年九十萬歴
中表其門
金國宗妻陳氏金縣人夫卒氏年一十八歲寝食俱
廢至七日以首擊柱未死抵暮自縊
吳華妻熊氏河州人華死氏年二十有四遺孤七歲
一貧如洗以死自誓父母不能奪其志乃紡績孝姑
養子守節八十有一而卒正統間旌表
吳昺妻倪氏河州人年二十歲夫死子幼舅姑勸其
再醮誓死守節夀七十有六天順五年旌表
朱顯妻張氏河州人夫死無子氏時年十九舅姑欲
令再醮氏以死誓恪執孝道守節終身天順八年旌
表
張侃妻李氏河州人侃卒氏有姿色父母欲奪其志
氏以藥瞽其一目事舅姑終養撫子女婚嫁夀五十
卒嘉靖間旌表
生員李時郁妻陳氏河州人年二十四生一子一女
夫卒氏次日自縊死
雷玘妻丘氏河州人玘卒丘年三十撫孤守節七十
五卒嘉靖間旌表
生員王約妻李氏河州人年二十七約卒李哀毁幾
絶撫孤守節夀六十五卒
徐理妻王氏河州人夫亡氏年二十二姑欲奪其志
氏曰姑老子幼何所依恃於是勤織絍事姑教子至
七十七卒嘉靖間旌表
王錦繡妻謝氏河州人夫亡氏年二十六甘貧守節
年七十有五嘉靖間旌表
指揮姚寧妻金氏河州人寧故金年二十二撫養幼
子承襲父職氏苦節終身年八十三卒
姚憲妻雷氏河州人憲寧弟也憲取雷甫一年生子
七月憲病篤語氏曰我死之後願養孤子雷聞之哀
痛幾死用艾自灸其面杜門守節始終不渝嘉靖三
十九年與嫂金氏事聞旌表曰雙節
雷得時妻楊氏河州人得時病故楊年二十四甘貧
守節織紝為事年七十五卒察院給扁旌之
馬廷鳳妻羅氏河州人生男未及週而鳳故氏年二
十五屏服飾養幼子四十餘年始終一節事聞旌表
生員劉濂妻周氏河州人濂病故周年二十五歲號
泣不絶七日而亡
監生金崑妻黃氏河州人崑故黃年二十遺子朴尚
在襁褓黃哀痛幾絶誓不出戶庭撫子成立年七十
卒
劉秋喜河州民思信女年十七許義官任璉子國卿
未合卺國卿病死秋喜欲往弔之母不允痛哭不食
次日平旦整衣裳母不知所為投井死事聞奉旨旌
表給塋田與國卿合葬
朱麟妻李氏河州人生男二夫亡氏年二十八歲母
舅欲奪其志於夫死三週日祭畢以二子托之於伯
飲藥而亡有司表其門曰節烈維風
捏貞女河州指揮女未嫁而婿亡女遂自縊死有墓
在河灘關水渠小橋之北
皇清生員雷從龍妻趙氏狄道人康熙十三年吳逆之變
郡城失守氏年方二十遇難以刀自刎未死後從龍
故氏二十九歲一子鳴夏甫五歲姑年七十四歲氏
飲冰茹檗奉姑教子鳴夏後為貢生
把總周文禮妻沈氏狄道人康熙十八年文禮隨征
吳逆至四川陣亡氏年二十九歲遺孤甫二歲氏聞
變以死自誓親隣以奉親育子勸乃勉強進食上奉
舅姑下撫孤兒凡三十二載
田啟蘭妻趙氏狄道人年二十二歲夫故翁姑俱老
長子方三歲次子甫數月氏號哭自縊數次以生母
解救方甦家貧紡織度日奉舅姑生養死葬悉盡禮
子亦成立年六十有五而終
杜尚智妻寇氏狄道人夫故時年二十七歲姑老子
幼家貧姑憐之私議欲令他適氏聞自縊賴救得免
誓不再醮研磨賣餅織紝紡績為活計奉姑撫子苦
節三十年
盧蔚妻王氏狄道人蔚死氏年二十六歲子甫二歲
痛不欲生其姑曉之氏立志守節紡績度日奉姑生
養死葬悉盡禮子亦成立苦節凡四十八年
生員牟采妻張氏牟䅿妻蘇氏俱狄道人康熙四十
一年兄弟同故時張氏年二十八歲有子名繼祖方
二歲蘇氏少張四歲有娠三月張氏謂蘇氏汝若生
男與吾同守後果生男二人遂身親農業協力共濟
繼祖得列庠生蘇氏先卒子亦成立
生員王弘祚妻盧氏狄道人弘祚故氏年二十三歲
子方二歲祖姑年八十餘舅亦衰邁舅姑憐其少艾
欲嫁之氏痛哭自矢守節撫孤孝養祖姑舅姑生死
盡禮年五十四而卒
回民馬有驥繼妻張氏狄道人夫病故氏年二十二
歲前子一氏子一女一氏撫養之誓不再適閱一載
姑以家貧屢次勸嫁氏不從姑暗通媒妁約日令人
偷娶及期氏早起研磨忽聞此信哄前子出縛子女
手足自縊死
程翺妻李氏蘭州人二十九歲喪夫立志守節撫孤
成立夀一百一歲召親族訣别沐浴端坐而逝雍正
三年具題
旌表
百戶范淐妻吳氏蘭州人年二十七淐陣亡吳孕甫
七月後生一子家貧親族勸令再醮氏毁容矢死撫
孤四十餘年
張友科妻駱氏蘭州人科早亡值回變氏攜其婦及
已嫁女張氏同投河而沒闔門殉難
生員韓陛寵妻周氏蘭州人年十九寵病卒氏即絶
食母及諸親以氏有遺腹為勸少進飲食及産弗存
氏遂不食死
武舉楊智妻李氏蘭州人守備李必因女智會試北
上卒於道櫬將歸先一日氏始知夜半整衣自縊死
遂與夫合葬
楊鍾淑妻陳氏蘭州人夫亡氏年十七歲有遺孕後
生子倫生孫光甫三歲而倫又亡撫其孫生曾孫先
後六十年歴盡危險及耄而卒
周國璧女周烈女蘭州人年十四歲值戊子回變避
難東灘為賊所掠女度不能脱泣向母曰我誓不辱
身為父母羞渡至黃河中流猝躍赴水撁賊俱下賊
拉馬尾以出女竟溺死
張希堯妻顔氏蘭州人十九歲適戍者張希堯順治
戊子逆回據河州攻城夫中砲而亡顔聞痛哭自縊
生員王學文妻韓氏蘭州人戊子回變文被害氏聞
即日自縊其翁收尸合葬焉遺子譽甫四歲
生員方策妻陳氏蘭州人年二十六策亡家貧苦守
凍餒自甘後三子俱歿撫幼孫五十餘年夀七十八
而卒
于養鯤妻陳氏蘭州人年十九歲適鯤甫四年鯤病
卒氏水不下咽者三日一夕自縊柩旁
王三問妻張氏蘭州人年二十二夫故氏對屍泣曰
俟我同去是日暮潛投黃河死
王承禮妻周氏蘭州人年二十喪夫子甫三歲家貧
苦節自守其後子亡撫孫年九十卒
孔啟忠妻楊氏蘭州人夫早亡伯叔勒嫁氏撫孤無
二志後復遭族人逼氏慮不能遂志遂自縊死
翟麒妻王氏渭源人麒早亡氏年十九歲有遺孕生
子氏上事舅姑下撫弱息歷十六年子芾遊庠舅姑
以夀終
張善猷妻張氏渭源人夫早亡氏敬奉孀姑畊織經
營每食粗糲自養甘旨供姑黽勉二十餘年及姑亡
竭力葬祭皆有禮
周弘祚妻安氏金縣人十八歲于歸又六年而夫亡
上奉翁姑下撫幼子守節五十一年雍正十年具題
旌表
生員王顯猷妻陳氏金縣人夫故氏二十一歲無子
猷弟顯謨有子三人氏求一子立嗣矢志守節歴數
載嗣子亦亡氏志堅金石又向叔求將次子承繼撫
養成立
楊兆奎妻梁氏河州人奎亡遺孤二歲氏年二十二
矢志守節葬夫後即持家事一切不以累舅姑舅姑
或感傷則抱遺孤以解之以是舅姑感悦俱以夀終
王起鳳妻王氏河州人鳳卒氏年二十八撫孤成立
事舅姑始終一節
韓萬才妻辛氏河州人家貧無子氏夫疾藥餌湯粥
典賣什物供給及夫病故氏即於是日投井死時年
三十歲
柴門興妻吳氏河州人門興為柬房吏迎新刺史至
華隂道上中暑斃氏聞訃晝夜哭不食者數日女伴
勸諭遂少食強起脱簪珥衣物作搬柩計至九月櫬
歸停山莊是夜氏即縊死柩前
賈興祖妻朱氏河州人生子麟甫三歲次子僅一月
氏年十九守節撫二孤日夜飲泣麟入泮次子亦成
立
生員朱衡妻楊氏河州人衡卒氏二十九歲欲以身
殉親姻以撫孤勸乃勉事姑嫜教育二子後二子同
時入泮孫入泮者三人享夀八十四歲
王大元妻何氏河州人元病故氏年二十五歲矢志
不茹葷酒不御環珥惟閉戶教子三子皆得成立享
年八十而卒
鞏昌府
魏姜叙母楊氏冀人楊阜之姑叙為撫夷將軍屯歴城
寨建安中馬超攻冀殺刺史韋康阜至歴城候叙母
具言冀中事歔欷悲甚母慨然謂叙曰韋使君遇難
豈一州之恥亦汝之負汝無顧我人誰不死死國忠
義之大者但當速發我自為汝當之不以餘年累汝
也因勅叙與阜參議阜乃與趙昂梁寬等合謀舉兵
攻超超自出攻叙寬等閉冀門超失據因進至歴城
執叙母母怒罵超遂殺叙母及其子而去阜上状魏
王手令褒揚
趙昂妻王氏名異天水人昂為羌道令留異在西會
同郡梁雙反攻破西城害異二子異獨與六歲女英
在城中異見二子已死引刀欲自刎顧英曰爾當誰
恃哉乃以溷糞涅麻而被之尠食瘠形自春至冬異
竟免昂遣迎之未至三十里止謂英曰婦人無符信
保傅不出房帷吾遭亂不能死惟憐汝耳今官舍已
近吾去汝死矣遂飲毒而絶適有解毒藥灌之得甦
建安中昂以參軍徙居冀會馬超攻冀異躬著布鞲
佐昂守備又悉脱所佩環繡以賞戰士超攻急刺史
韋康與超和超害康劫昂質其子月以要昂超妻楊
聞異節行請與讌終日遂重相結昂得免於禍及昂
與楊阜等結謀討超告異曰當奈月何異厲聲應曰
忠義立於身雪君父之大恥喪元不足為重況一子
哉遂共閉門逐超超奔漢中從張魯得兵還異復與
昂保祁山超圍三十日救到乃解超卒殺異子月自
冀城之難至祁山昂出九竒異輙參焉
晉李暠妻尹氏天水冀人幼而好學才辨有氣節暠之
創業謀謨經略毗贊為多
齊略陽垣曇深妻鄭氏字獻英滎陽人劉楷為交州辟
曇深同行未至而卒時鄭年二十子文凝始生仍隨
楷到鎮晝夜紡織旁無親援年盛美自厲冰操無敢
望其門者居一年私装盡乃告楷求還楷愴然許之
厚為之送於是間關危險至鄉葬畢親教文凝經禮
訓以義方
元張忠妻劉氏伏羌人忠亡劉年二十守節終身至元
二年旌表
明百戶王璵妻石氏鞏昌人璵卒石誓不二適奉舅嫜
撫幼子終身無失
百戶汪溶妻白氏鞏昌衛人溶卒白年二十有七蓬
髮垢面晝織夜紝以鞠孤鐸鐸長能孝以奉節母
指揮趙誥妻閻氏鞏昌衛人誥卒閻年二十七三日
不食欲以死殉縊將絶家人救之甦諭曰殉夫固高
節奈二孤弱小將誰依因絶迹人事撫孤成立雖至
親不能見一面
百戶胡鑑妻韓氏鞏昌衛人鑑卒子方七歲茹苦守
節鄉人稱之
指揮閻橘妻陸氏鞏昌衛人橘亡陸年二十有五誓
以死殉人謹防之不果守志六十五年未嘗見其踰
戶
指揮汪川妻張氏鞏昌衛人川故張年十六奉養孀
姑撫子成立守志五十餘年
王愛妻朱氏鞏昌衛人朱年二十八而愛卒茹苦守
節
生員王彤妻李氏鞏昌衛人彤亡氏年二十四歲誓
不欲生一日縊於室家人覺而救之他日送母喪歸
縊於室郡守與衛守聞而弔之
指揮汪福妻葛氏鞏昌衛人年十九福亡孝事舅姑
誓不再適舅姑殁葬祭盡禮詔旌表其門
指揮董諒妻雷氏鞏昌衛人諒早卒誓不再適遺腹
一子撫育成立襲父職以功陞都指揮詔旌其門
米烈女名鳳安定人米金女年十七許聘王生而未
歸王卒鳳欲往弔父母不許乘間至王生柩所慟哭
而返遂自縊宣德間旌表
王廷貞妻郭氏名二英安定人正德中寇亂破堡欲
汚之二英大罵披其頰寇刺其兩目而死
生員王經妻方氏安定人經遇寇被害方氏聞之號
慟投崖死時年二十四
趙全妻張氏安定人全墜馬死張至死所欲投崖親
黨防之不果遂自縊
賈時宜妻張氏安定人賈客死於淮張年二十有六
痛夫客死偕女伴扶櫬歸里孀居四十年邑令表其
事
楊璿妻郭氏名順英安定人璿卒英年二十舅姑早
喪守寡撫孤孀居六十年年八十終
監生王應槐妻張氏安定人夫死遺妾二子幼有白
金六百張埋之甚密及二子長有室乃集親黨出金
均畀曰吾事畢矣年八十一終
生員張嘉相妻李氏安定人年二十四相客死於外
遺子襁褓慟哭欲絶舅姑憐之撫子裒以文行知名
事聞旌表
王虞封妻劉氏安定人年二十三封殁生子烈方兩
月劉毅然守節烈後成立萬歷中旌表
張某妻薛氏安定人年十七夫殁子勲始生氏撫育
成立為諸生有聲有司上其事旌表
王某妻南氏安定人夫殁南年十九誕子方三月足
不踰閫垢面蓬髮守節六十餘年
梢藻妻石氏安定人藻亡氏年二十一歲遺子方三
歲水漿不入口欲從夫地下戚黨諭以翁老孤幼廼
弗死終養無闕儀子凌雲亦讀書成立廵方表之
生員陳周典妻張氏安定人年二十夫殁子炳方在
抱矢志求死自縊者數自是數十年語不謔笑容不
膏沐
杜時茂妻安氏安定人年二十一夫殁守志自矢嚙
指血誓之撫二子成立縣令上其事旌表闖賊破城
聞而義之一門免禍年七十七終
生員李培妻楊氏安定人歸培僅朞年培殁年始十
七誕遺腹子氏撫之舅姑每欲奪其志氏終不渝子
如松癸未冬賊殺如松妻傅氏罵賊不受辱與夫同
死
康汝善妻陳氏安定人年二十五夫故氏守節子姓
繁衍知縣應昌士上其事旌表
生員賈學誼妻安氏安定人夫死殮畢密行縊死帷
側
舉人景彦和妻陳氏安定人彦和卒陳年二十三矢
死守節侍舅姑動循禮度孀處六十年卒
生員張大器妻李氏安定人大器亡氏痛哭不食七
日而殂
李珩妻禮氏安定人珩亡氏自縊而死
張大韶母杜氏安定人闖賊陷西安杜先期數日不
食及城破杜義不受辱觸階而死
貢生張國鋐妻楊氏安定人崇禎十六年冬賊賀錦
攻安定城急鋐與里紳劉耀龍議丁壮禦賊女子運
石接濟楊與劉之婦首運石闤闠女子因共運石及
城陷楊抱石死於壕事定家人跡獲屍兩手猶抱石
不脱生員張國維妻安氏張國穎妻彭氏俱以運石
擊賊死於賊手
石傳璽妻張氏安定人癸未闖賊克城掠張至兄大
韶家繯其首死於窗櫺之下時年三十餘
生員楊清妻王氏王三爵妻謝氏楊復階妻石氏安
定人俱從夫自縊廵方命建祠東關
生員李鶴妻郭氏通渭人鶴遘疾不起氏憑尸悲號
氣絶者三家人防少懈乃付其女於伯氏梳櫛整容
蒙被而卧以綾帕繫頸家人救蘇蒙袂覆面不復食
越三日而殁年二十有五時嘉靖丁未
生員楊必暢妻王氏通渭人必暢死氏年甫二十日
夜號泣不食而死
劉大俊妻金氏通渭人年十六適俊甫三載俊病風
痺甚浴於邑温泉遇暴風雨山水陡發不能動氏在
傍扶俊俊使急走氏號泣堅持不肯去與夫並溺死
屍流數里兩屍始出氏猶挽夫不釋以微寠無後湮
滅二十餘年萬歷四十二年知縣劉世綸上其事廵
按彙題旌表
宋棨妻張氏伏羌人夫卒氏年二十有九守節終身
弘治中奉旨旌表
謝子顯妻張氏伏羌人夫卒氏年二十有七守節終
身弘治中旌表按縣志二氏俱經歴張珏之女珏
妻王氏性嚴謹有家範故二女同節悉蒙旌表
會寧縣丞彭珏妻王氏河南鄢陵人正德七年二月
珏解糧入京會流賊破城突入縣衙欲擄氏去氏大
罵曰犬賊何敢汚我衣冠家賊怒斧破其腦死事聞
旌表
任琦妻王氏寧遠人琦卒氏年二十守節撫孤上聞
旌表
生員周溥妻張氏寧遠人溥卒氏二十三誓死不二
守節五十年勅賜旌表
訓導魏文訓妻韓氏通渭人夫卒於官氏年二十五
扶柩攜幼男還鄉甘貧守節訓子成立任撫寧衛經
歴年八十五卒
李辰妻趙氏通渭人年二十夫卒氏方孕欲死以殉
勺水不入者數日諸親苦勸始進饘粥後舉子貧甚
備嘗艱辛撫子成立廵按表其門
生員吳秉禮妻賈氏通渭人秉禮卒氏年二十餘守
節撫孤雖内閫亦不輕出終日不舉火亦不向隣覓
取二子俱成立鄉人高之知縣劉世綸因公舉旌表
廪生王大賓妻馮氏會寧人年十七歸賓逾歲賓亡
氏哭泣不食求死家人防之甚密越旬餘稍懈就靈
帷前縊死有司旌匾
生員陳嘉賓聘妻張烈女名招姐會寧人幼字于靖
遠衛生員陳嘉賓既而賓家甚貧值歲饑餓死女聞
之痛哭三日不食其母叱詈之居頃有鄉人約其父
母趨避以馬迎強娶之女持刀堅拒娶者懼策馬而
回父母還責罵之女遂自縊
何烈女名武英伏羌人何景元女也母早喪事父至
孝嘉靖甲午流賊作亂入其家欲汚之武英怒罵力
拒賊遂刺武英方刺時忽黃犬從傍嚙賊右股拽七
八步隣人楊景和聞喊恃勇赴救賊並景和與犬撲
殺之邑人為立烈女祠
舉人楊安妻賈氏伏羌人安卒賈年尚少守節堅苦
年七十有七始卒安子景陞妻趙氏陞卒趙年二十
二歲以死自誓事姑賈曲謹終身無間言景陞子俊
妻任氏俊亦早卒任年二十五守節不二俊子時濟
妻康氏濟亦早卒康年二十二姑媳甘貧伶仃孤苦
楊氏一門四世栢節鄉人景仰旌典未及
鄭得時妻吕氏伏羌人夫死翁姑欲嫁之吕氏負幼
女投水而亡
生員王加鼎妻王氏伏羌人夫亡悲哭淚乾繼之以
血因而喪明
生員魏成謨妻李氏伏羌人夫早亡哀毁成疾未及
兩月亦死
生員盧瀛妻李氏伏羌人夫早亡時李年二十五保
恤二孤事姑至九十餘始終如一
張震妻王氏伏羌人自二十歲守節夀至六十撫前
妻之孤視如己子始終無二
黃栢妻馮氏伏羌人少年守節撫姪為子至于成立
馮以夀終
生員蒲輪妻楊氏伏羌人夫卒無子誓不改適孀居
五十年清苦終身
李萱妻王氏伏羌人萱卒無子守節年幼至老不改
涿州同知馮雲龍妻黃氏伏羌人早年守節賢聲茂
著
瀘州同知鞏養重妻杜氏伏羌人孀居三十餘年撫
子成立清苦自持
蒋毅妻李氏伏羌人夫亡堅志守節以養舅姑享年
八十五卒
盧志會妻安氏伏羌人合巹甫三月會卒安年十九
誓死與夫同穴家人防之不果後守節六十二年
王本義妻趙氏伏羌人夫亡趙年二十有二甘貧守
節晝夜號泣絶而甦者三族人救之始得不死後六
十九而卒
陳嘉諫妻武氏伏羌人孀居從子者殆五十年足不
履門鄉人頌之
周某妻謝氏寧遠人夫亡氏年二十有六父母欲其
别適氏曰遺腹在身何忍言此紡績自給不復至母
家苦節五十餘年事聞旌表
西和知縣耿桂芳子婦王氏嚴氏女五姐蠡縣人冡
婦王次婦嚴與女五姐皆殊色崇禎八年賊夜破城
三人懼為所辱同室縊死明日賊首搖天動見之亦
為嘆惜邑人莫不高其節
生員張斗南妻張氏西和人年二十一流賊入城逼
之行氏義不受辱紿賊前行率二子甲寅庚午投火
焚死羣賊駭散
王繼忠妻李氏西和人年二十四夫亡母姚孀居病
垂危李傷母痛夫遂飲藥死
田烈女靖遠人許字生員張廷表未娶廷表卒女悲
泣奔喪父母阻焉抑鬱不食而死
申大亨妻楊氏岷州人家極貧夫遘疾不能供湯藥
氏以裙覆其夫乞米于隣及歸而夫已亡氏痛哭仆
地即死知州李僑表其門
蕭正遺妻李氏洮州衛人明末流寇遍野氏少有姿
色奔逃入山遇賊逼之氏持斧砍殺其賊乃被賊害
千總劉三樂妻張氏西固所人天啟八年三樂故氏
年甫十八欲以身殉或勸之曰幸有遺腹安忍盡節
而絶夫後越七日果生一子命名弘聲撫育成立仍
掌西固所印務題請旌表
皇清駱元圖妻包氏隴西人年二十九夫故遺孤三人氏
矢志撫孤遭荒典鬻度日長伯二伯相繼逝二婦亦
皆去帷悉竭力如禮殯葬教誨諸孤以至成立雍正
七年具題
旌表
李炳妻陳氏隴西人年二十一夫故僅遺一女矢志
奉養翁姑家貧勤女工以易薪米翁姑亡喪葬盡禮
伯嫂繼逝遺孤週歲氏撫至成立無異己子鄉隣皆
稱孝慈雍正七年具題
旌表
杜嶢妻石氏隴西人年二十一夫亡以奉翁姑育弱
子自任翁司訓興安未幾卒氏攜孤兒廷璋䟦涉千
里扶櫬歸葬氏拮据課子為庠生守節五十五年雍
正七年具題
旌表
生員景俊妻張氏隴西人性孝姑王氏患背疽氏吮
膿中毒幾絶復甦年二十九夫亡誓以身殉妯娌勸
之撫孤以延夫脈孤學聖成立娶媳王氏
景學聖妻王氏年二十五歲學聖又亡姑媳相依一
門雙節張年登八十苦守五十餘年王亦三十餘年
雍正七年具題
旌表
劉俊妻馬氏隴西人夫故氏年二十七矢志養姑撫
子子亦入庠雍正七年具題
旌表
張雄妻宋氏隴西人年二十七夫死遂引刀斷髮誓
不改醮遺孤大經甫四歲家貧撫子守節四十餘年
雍正八年具題
旌表
劉斌妻趙氏隴西人二十三歲喪夫孝事翁姑生養
死葬盡禮事夫叔如翁撫夫九歲幼弟及長代為婚
娶氏有遺腹一子教育成立守節三十五年雍正十
年具題
旌表
石盤妻郭氏隴西人年十八夫亡遺孤未滿三月氏
事翁姑育幼子守節四十五年雍正十年具題
旌表
守備楊承綬妻司氏四川潼川州人夫承綬休致回
岷州病故氏年二十一歲守節撫孤四十三年雍正
十年具題
旌表
李中梅妾張氏隴西人氏事夫與嫡室俱小心盡禮
中梅亡氏年二十五歲嫡室楊氏亦故嫡子甫三歲
氏愛如己出養而兼教歷三十餘年如一日雍正十
年具題
旌表
杜暢盛妻周氏隴西人年二十四夫亡上事翁姑下
撫子女孝慈勤儉守節三十一年雍正十年具題
旌表
楊興妻趙氏隴西人夫亡翁姑老孤子幼氏守節三
十餘年備嘗艱苦雍正十年具題
旌表
彭天修妻王氏隴西人年二十六歲夫亡之後翁姑
繼殁喪葬盡禮教訓孤子守節三十餘年雍正十年
旌表
李大綸妻楊氏隴西人年二十五歲夫殁翁姑繼亡
喪葬俱竭力盡禮家貧紡績度日苦節四十餘年雍
正十年具題
旌表
李璉妻孫氏隴西人年二十七歲夫亡氏事姑育子
晝耕夜績矢志苦守已三十四年雍正十年具題
旌表
生員趙之英妻王氏隴西人英故王年二十五歲三
日不食自縊殉夫
鄧楫妻嚴氏隴西人楫亡遺孤良材六歲氏年二十
有二守志不渝養親撫孤良材為邑庠生無何亦故
遺孤彩氏復撫之婚娶生子鄧氏得延一脈
生員羅在堂妻馬氏隴西人在堂逝事翁撫孤以孝
慈稱康熙十四年吳逆叛偽將陳元經等竊據隴西
搜括士民氏留子萬錦於翁側攜媳李氏女瑞蘭避
居斗底山六月賊至氏手挽媳女墜崖下死同時避
亂山中者有貢生陳文言媳陳氏邑增生李國祥妻
史氏郡庠生王家駒妻謝氏女二姐聞氏死亦墜崖
死
生員張傑妻李氏隴西人傑為賊殺掠其婦送紅旗
白四氏好言哄四他出及歸而氏已自縊
生員董鎮妻杜氏隴西人年十六歸鎮二十二歲夫
亡翁老子幼家貧矢志守節
張嵋妻楊氏名慕潔安定人嵋死氏年二十四有遺
腹及生男痛絶復甦親操井臼事舅至九十餘孤之
翰為庠生雍正十年具題
旌表
岳存虎妻王氏安定人年二十一歲夫於康熙二十
年五月初六日病故氏號慟終日於初七日自縊柩
前康熙二十一年具題
旌表
高必達妻袁氏安定人十四歲適高未踰月高遠遊
雲貴氏竭力孝養其姑姑殁夫亦客死於外氏慟哭
投繯家人救之得甦誓不復醮苦守五十餘年
張嵐妻蘇氏安定人年十九夫死以女工給菽水事
姑終身
生員陳鵬翔妻曹氏安定人年二十三夫亡有遺娠
母家欲奪其志氏決意不從數月後生子躬親女作
教子以嚴子晨遂入泮以夀終
卜元吉妻高氏安定人夫亡年二十三舅欲嫁之聘
者至門氏即剪髮擲地掣其耳環血淋漓滿頰姑素
賢相抱而泣少頃高紿入厠急趨投崖鄉隣救之得
免
安汝衡妻張氏安定人夫死年二十二水漿不入口
者十餘日家人勸以撫孤大義始漸食後備歴艱辛
訓子成立
王延夀妻左氏安定人夫殁時年二十三歲上事翁
姑撫育幼子克盡婦道三十年如一日雍正十年
旌表
生員王心一妻陳氏安定人年二十六夫故哀毁不
欲生姑老子幼歴盡艱辛事姑終身子亦成立
趙之璧妻魏氏安定人氏有殊色夫久病遂垢面蓬
頭家貧無子賣屋密具二棺不使夫知夫死之夜遂
自縊親友義而並葬焉
會寧縣典史汪玉虹妻陳氏隨夫在任康熙十四年
玉虹赴南安陳氏竭力事姑既而姑殁陳氏獨守靈
幃六月逆賊破城賊兵入署百般拷打氏罵賊不屈
遂投井而亡本年十二月具題建坊
旌表
高近明妻何氏會寧人近明貧苦夫妻子女雇工於
東嶽廟僧甯應貞康熙四十三年十一月十三日應
貞強姦何氏不從將何氏中衣扯破氏罵詈奔出白
知近明欲行控告至十二月二十七日又求行姦氏
復拒罵和尚持棒擊氏氏女見母被毆用斧救護和
尚奪斧砍死又入室砍傷何氏至次年正月初八日
殞命和尚擬斬何氏殞身全節不受汚辱康熙四十
四年具題
旌表
王有君妻王氏會寧人有君出外賣柴未回有王守
本夙羨王氏少艾潛入卧室強逼求通王氏不從赶
罵守本慮人知遂拔場門所植之椽連擊王氏頂心
殞命王氏村莊少婦舍生殉節不為強暴所汚康熙
三十七年具題
旌表
柳懋倫妻王氏會寧人懋倫病亡氏撫屍悲慟絶粒
不食晝夜求死家人防甚力越三日含殮畢是夜遂
以白練自經靈前
生員吳友古妻王氏會寧人夫亡遺孤甫三歲氏年
二十有一課子成立苦節五十年
王琮妻尚氏會寧人夫亡氏年二十五遺子二齡事
翁姑以孝慈著聞守節六十餘年
趙國璧妻王氏會寧人氏年二十三夫亡艱苦育子
子入泮
童生丁居南妻吳氏會寧人年二十五夫故遺孤丁
中俊甫六月家貧立志守節教子中俊入泮年七十
餘
丁建南妻康氏會寧人建南故氏年二十一翁老子
幼守節歴五十年
吳禹鼎妻梁氏會寧人夫故時氏年十九遺腹生子
苦守成立
梁任弘妻李氏會寧人年二十夫亡無子撫姪若己
出鄰邑富室欲以百金奪其節氏聞之遂攜子獨居
困饑寒者歴四十年
王佐妻武氏會寧人佐死氏年十八歲舅姑老遺子
穉家甚貧與弟輔同炊未幾輔夫妻亦亡遺孤亦在
襁褓氏拮据盡瘁奉親鞠孤子姪成立苦節四十餘
年
生員吳其蘂妻李氏會寧人逆寇破城家人奔竄氏
以弱質懷七月孕賊至恐辱自投井中時年十七歲
武體泰妻杜氏會寧人于歸時方十四齡夫貧甚或
採薪拾荼婦必隨之不少離夫死氏易櫬含殮撫棺
而哭遂閉戶自經死
趙福禄妻栗氏通渭人福禄病亟遂絶粒不食及卒
氏號慟三朝隨柩出乘間投崖而死
學生王憲妻侯氏寧遠人憲亡氏年二十二子方四
歲家最貧氏拮据奉舅教子有成
郭材妻王氏寧遠人年二十餘而寡子才五歲撫之
成立年八十四而終
學生張熙妻李氏年二十一夫亡遺子燦斗始在襁
褓拮据井臼燦斗長隸學宫鄉隣感嘆議將聞於當
事氏知力辭年七十餘
生員孔嗣昌妻董氏寧遠人昌早亡遺子甫二歲家
計蕭條父母勸之改適氏堅不從
魏烈女寧遠民魏有禄女生長田間年十七有姿色
父早亡獨母相伴家貧康熙三十四年七月間同里
奸民窺其母他往直入室逼之女怒罵不從隣里聞
女喧呼聲往瞰其人倉皇逸去女已自刎於室
王麻狗妻吕氏寧遠人年及笄歸麻狗康熙四十八
年七月間生一女甫數日麻狗病亡痛哭自投於地
值家人皆往送葬吕以新産獨留遂縊於室時年十
九
任濟民妻郭氏伏羌人濟民故氏年十八抱屍號慟
遂自縊死
舉人鞏敬緝妻蒲氏秦州人適伏羌縣舉人鞏敬緝
翰林鞏建豐之長子雍正四年冬建豐督學滇南敬
緝隨之任道卒訃至氏一慟氣絶妯娌撫慰誓不獨
生乃奮身墜樓不死手足俱折家人防圍甚嚴乘間
投繯自盡
生員楊蒙妻樊氏漳縣人夫亡年二十四遺子僅週
歲撫棺悲悼欲以身殉親屬勸撫孤成立以至入泮
守節四十餘年雍正十年具題
旌表
生員李定世妻趙氏漳縣人事翁姑生養死葬備極
誠敬年二十八夫故遺孤八歲煢煢獨立教子遊庠
守節四十二年雍正十年具題
旌表
生員楊孚妻李氏漳縣人二十歲夫亡遺子三氏立
志守節女工度日艱辛萬状三十餘年人無間言
生員汪漢宗妻包氏漳縣人年二十六夫亡遺子二
長七歲幼五歲又孤姪甫十歲矢志撫育甘貧茹苦
三子成立
王氏漳縣庠生趙世基母氏夫故年二十七歲世基
方八歲氏矢志守節誨子讀書冬月燈火弗繼氏拾
乾糞煨火令以香頭映字卒列學宫
生員侯天錫妻杜氏靖遠人順治四年年二十七天
錫亡號痛幾絶遺孤三子俱幼家貧立志守節閱四
十餘年如一日康熙三十二年題請
旌表
馬海妻楊氏靖遠人年二十海亡氏悲號絶粒自縊
而死康熙十年具題
旌表
陳啟堯妻王氏靖遠人康熙二十四年夫亡王氏年
三十一歲引刀自刎家人救解得生復吞金簪頭不
死日夜號泣絶食家人勸解隄防復自縊救解堯葬
後二日防範稍疎遂縊死康熙二十六年具題
旌表
副將趙率倫妻王氏靖遠人總兵光瑞之繼母年十
六歸夫光瑞甫三齡撫育若己出至二十七歲率倫
故守節撫子年七十三以子光瑞受封
路守愈妻陳氏靖遠人年二十七夫亡家貧晝夜績
紡以奉雙親喪葬俱如禮教子届遠讀書時值饑饉
氏自咽糠粃以好食食子後氏面浮腫届遠疑每食
必欲與母俱母誑使先食届遠堅不獨食氏遂泣下
母子相抱而泣後届遠為監生曲盡孝道
生員盧潢妻張氏靖遠人年二十三夫亡苦志守節
年七十八終
鄭治安妻席氏靖遠人年二十七夫亡守節事親遺
腹生男撫之成立孝慈兼全
馬興妻馮氏靖遠人年二十二夫亡遺一子苦志撫
孤孝養翁姑子年三十又亡孫僅八齡氏復撫育成
人卒年八十餘
張成妻占氏靖遠人成亡時氏年十九生子僅三月
苦志撫孤孝養翁姑
韓有德妻楊氏靖遠人年二十夫死苦節奉姑遺子
二歲撫至成立
王天水妻張氏靖遠人年十八夫亡遺孤週歲家貧
苦守撫子成立
杜槐妻劉氏靖遠人夫死氏年二十八遺腹生一子
芝蘅立志撫孤事翁姑以孝聞
張宷妻王氏靖遠人年二十而宷夭舅老失明奉侍
維謹没則苴麻盡哀撫孤茹苦
陳文耀妻張氏靖遠人夫亡氏年二十三事翁與繼
姑敬養交至及終葬祭以禮
武舉趙率泰妻葉氏靖遠人泰亡氏二十九歲無子
撫姪光璧以延泰祀苦節五十餘年
路寅妻郭氏靖遠人事翁姑孝謹家貧菽水不繼年
二十六夫亡四日即絶粒投繯以死
韓育惠妻黑氏靖遠人夫死年二十三遺子甚幼氏
傭績以哺孤兒方至成立
營兵楊暢茂妻展氏靖遠人暢征川陣亡氏時年二
十八苦節撫孤
傅良棟妻左氏靖遠人年二十七夫亡奉養舅姑喪
祭盡禮教子光俊入泮
王德元妻劉氏靖遠人年二十三夫故遺孤道昌撫
教完娶道昌復早逝遺孫五人鞠育成人氏年百有
二歲曾孫林立
營兵李國昺妻張氏靖遠人昺陣亡氏年十九甘守
苦節事養翁姑殯葬以禮撫二子成立享年七十有
一
豆生桂妻陳氏靖遠人夫死氏年二十一二子俱幼
貧無所倚撚毛線度活二子俱成立
劉爵妻馬氏靖遠人爵征川陣亡氏年十八並無子
女甘貧苦節女工自給
吕元聲妻王氏岷州人夫亡年二十七歲家貧矢志
守節養翁姑撫孤兒歷四十五年雍正十年具題
旌表
楊桂齡妻閔氏岷州人二十四歲夫故無子止有一
女氏斷髮誓守針指自給撫育弱女成人婚嫁守節
五十八年雍正十年具題
旌表
生員徐永清妻虎氏岷州人年二十三而寡苦節四
十年撫孤成立
楊佳棟妻張氏岷州人年二十四夫亡苦節四十餘
年撫孤成立
徐添順妻陳氏岷州人添順以牆崩壓死氏痛哭三
晝夜勺水不入口誓欲從夫地下家人防之稍疎遂
自縊死
王旦召妻周氏洮州衛人年二十三歲夫故遺孤承
堯未周歲氏苦節撫子及長性至孝飲食起居必親
焉氏夀一百一十三歲承堯九十歲人以為節孝夀
考並出一門
馬體元妻張氏洮州衛人年二十一歲夫亡遺孤甫
周歲家極貧無翁姑兄弟族之伯叔逼之改嫁氏誓
死不從以針指撫孤成立以夀終
劉世華母談氏西固人夫在日賠納屯糧十餘石夫
亡年始二十遺孤始生志勵冰霜身任耕織招佃墾
田糧無賠累家漸饒裕遺子成立夀八十有竒
平涼府
後漢皇甫規妻安定人不知何氏女妻善屬文能草書
時為規答書記衆人怪其工及規卒時妻年猶盛而
容色美後董卓為相國承其名聘以軿輜百乘馬二
十匹奴婢錢帛充路妻乃輕服詣卓門跪自陳請辭
甚酸愴卓使傅奴侍者悉拔刃圍之而謂曰孤之威
教欲令四海風靡何有不行於一婦人乎妻知不免
乃立罵卓曰君羌胡之種毒害天下猶未足耶妾之
先人清德奕世皇甫氏文武上才為漢忠臣君親非
其趣使走吏乎敢欲行非禮於爾君夫人耶卓乃引
車庭中以其頭懸軶鞭撲交下妻謂持杖者曰何不
重乎速盡為惠遂死車下後人圖畫號曰禮宗云
北魏貞女兕先氏涇州女許彭老生為妻聘幣既畢未
及成禮兕先率行貞淑常自舂汲以養父母老生輒
往逼之女曰與君禮命雖畢二門多故未及相見何
由不禀命父母擅見陵辱若苟行非禮止可身死耳
遂不肯從老生怒而刺殺之取其衣服臨死謂老生
曰我所以執節自固者正欲奉給君耳今反為君所
殺若魂靈有知自當相報言終而絶老生持女珠瓔
至其叔宅以告叔叔曰此是汝婦奈何殺之天不祐
汝遂執送官太和七年有司劾以死罪詔曰老生不
仁侵陵貞淑便可戮之女守禮履節没身不改宜賜
美名以顯風操其標墓旌善號曰貞女
明指揮僉事甘忠妾彭氏平涼衛人正統八年忠死氏
哀戚不絶自縊於室事聞旌表
張經妻劉氏華亭縣人有二子平康德隆女春姐正
德十年敵入寇掠劉氏及春姐執赴北驅以刃氏及
女咸大罵承刃死之後二子俱仕
魯烈女涇州人年二十嘉靖元年春寇掠婦女皆脅
以從氏獨冐刃罵賊而死廵按俞茂堅立碑表其墓
趙廷璧妻彭氏平涼縣人年二十三生子雲漢即寡
翦髮納於璧棺雲漢稍長亦薄遊客死氏撫幼孫守
敗屋常空腹年八十餘嘉靖丙辰年饑餓而死
生員梁思聰妻張氏平涼人聰早卒氏年二十一家
極貧二子俱幼氏誓不他適立志守節女紅自給日
不再食初志彌篤苦節貞操五十年萬歷中廵按徐
喬遷題請旌表
生員張化龍妻謝氏平涼縣人夫痼疾氏侍湯餌唯
謹至溺矢狼藉牀褥間日為拭浣三年終無倦色夫
久病多恚稍不慊意即大詬氏婉詞謝之夫死三日
歛畢是夕縊死於柩前
朱朗釿妻孫氏平涼縣人夫亡遺子海山方數歲氏
託之翁姑七日不食未死以刀自剄遂同穴葬
生員朱復初妻張氏平涼縣人夫亡氏守節撫子璟
□入庠李自成攻陷城大肆劫掠氏自度孤孀恐或
見逼遂投井死其子璟□亦從死烈婦孝子人皆哀
之
楊自有女孝姐平涼縣人明末流賊猝至父母俱逃
散孝姐以汚泥塗其面匿薔薇叢中賊搜得脅之行
大罵不從而死
教諭黃錦妻李氏崇信人錦卒氏二十六歲撫遺孤
彦相守志涇州何某從其父求婚氏告父曰生則與
夫配死當全節擲以熾湯何愧遁靈臺李某亦聞其
賢從其兄求婚適歲凶兄以餓死懼之對曰死則死
耳涕泣峻辭閉門不納其兄鄉黨聞之莫不肅敬
學生黃彦相妻李氏崇信人夫死守節亦如其姑督
學姜表其賢曰一門雙節
教諭梁自立妻蒲氏崇信人遇難避匿山窟賊攻執
之氏不受辱賊持刃脅從氏罵不絶口遂遇害
貢生梁毓龍妻關氏崇信人蒲氏之媳也寇至病不
及避方著禮服持繩自縊為賊所阻賊惜其姿色不
忍加害怒罵不休堅意求死賊殺之
趙存謨妻關氏崇信人謨卒霜操自矢遺子國掄訓
誨備至卒底成名
劉三重妻劉氏崇信人三重遘篤疾病不可忍暗投
崖下氏覺亦號泣投崖夫婦同死觀者如堵
庠生馬若豸妻關氏崇信人豸卒甘貧守節撫子成
立
張國珍妻朱氏崇信人國珍被寇掠三年未還氏茹
苦自守母與叔謀令他適已與某姓定聘氏泣曰媳
去誰事姑且兒歸奈何況子尚孩提耶執不應母迫
促之氏度不可回乃紿母曰母命不敢違然嫁時衣
裳須檢點也遂入室縊死
生員薛銓妻閻氏華亭人隴州鴻臚閻仲容女也識
古訓有家風事姑甚執婦道銓早死氏年二十九哀
毁甚誓不他適家室匱乏艱辛撫孤成立年七十餘
卒
柴安慶妻李氏華亭縣人安慶早死無子氏孤苦守
志食貧五十餘年夀八十卒
辛永康妻劉氏華亭人生子女各一永康家貧典史
冷霖困楚之歸匿窖中自縊氏甘貧守節撫養子女
雖昆弟未嘗言笑每耕耘使子伺道無行人乃適田
紀言妻李氏華亭人産未彌月流寇陷城一賊入其
家欲汚之氏紿賊近牀以切麫刀斫死後數賊入殺
氏碎其尸
知縣石起鳳妻趙氏華亭人流賊陷城恐為所汚潛
入南察院自縊死
生員潘雲霄女潘烈女華亭人未出閨流賊逼之投
井而死賊見者並為垂涕
王永紹女王烈女華亭人甫笄未出閨寇陷城執之
女大罵不絶賊怒加捶楚女罵愈厲以首觸石尋見
殺
知縣馬選魁妻陳氏華亭縣人崇禎七年魁赴京謁
選氏聞賊警攜幼子與侍兒匿石渠山谷中賊尋陷
城執其僕問主母所在脅與至匿所索數日甚急陳
氏知不免乃以子付侍兒藏短刃出紿賊曰若欲吾
從幸勿傷吾子行至蕭氏莊逼之陳氏瞋目厲罵遂
出刃自刎而死賊相顧駭愕去事聞勅旌其節贈孺
人
李廷璧妻張氏鎮原人年二十喪夫守志撫孤卒年
八十
李時暢妻黃氏鎮原人夫應貢卒於京氏年二十攜
子扶柩歸守節四十餘年
生員范孟堅妻王氏鎮原人少年喪夫無子守志終
身廵按表其門
段應試妻張氏鎮原人年二十孀居家極貧親黨屢
逼改適氏輒以死拒之守志撫孤二子俱成立年七
十餘終
生員段大章妻董氏鎮原人年三十夫亡哭泣殞身
廵按范立朝上聞建坊旌表
張世龍妻戴氏鎮原人年二十四孀居守節不渝卒
年八十
生員段徽妻張氏鎮原人年二十餘夫故晝夜哀泣
水粥不下咽者五日食苦杏仁數粒而死
馮宣妻趙氏固原州人年二十三而寡家貧守節撫
育幼子夀八十四
彭珏妻楊氏固原衛人年二十四而寡家貧誓死自
守夀七十七
黃淮妻夏氏固原衛人年二十四生二子未周月淮
亡氏撫遺子養舅姑姑憫其孤窮欲嫁之氏以死自
誓為女工以給養夀七十三
梁輔妻王氏固原衛人年二十三輔亡有二子在襁
褓備歴艱苦勤女工以養姑育子凡五十餘年鄉人
重之夀八十三
生員趙欽妻葉氏固原人年二十五欽卒遺二子甫
三歲氏撫養劬勞備歴艱辛雖親戚邀請亦不往
百戶陳琮妻郭氏固原衛人琮戰没氏年二十四撫
孤源嗣官夀八十三旌表其門
生員翟元妻白氏固原衛人年二十五元亡貧苦撫
遺孤成立鄉里稱賢夀六十三
生員周繼妻張氏固原人繼没氏年二十五撫育幼
子有司表之
生員徐效妻張氏固原人效殁氏年二十七鞠育二
子咸成立夀八十有四有司表之
李子友妻温氏固原州人子友殁氏慷慨以殉時年
二十四天啟中旌表
景可樂妻李氏固原州人可樂以疾卒氏哀傷死
單養棟妾趙氏固原州人養棟死氏方十有九歲夜
殉柩前
韓杞聘妻徐貞女固原州人受應襲韓杞聘未合卺
而杞殤女聞之潛自經死
生員魏宗一妻趙氏涇州人氏年十八生子僅三月
夫亡誓與夫同死或勸之撫遺孤卒成人寡居四十
餘年
雷秀貞涇州人年十八家貧採蔬於野惡少辛添禮
方鋤逼而求通女叱號力拒以蔬刃刺禮禮反鋤擊
女頸垂絶而逃女父執禮聞廵按吉澄論禮死而表
女門
進士楊重妻毛氏靈臺人重早喪氏方盛年育一男
一女撫養教訓有方女適解元劉鉞男森為廪生皆
先氏而卒艱難辛苦節操愈勵年八十一歲卒人無
間言
舉人史詳妻閭氏靈臺人詳亡時氏年二十餘守節
終身人常曰父死於忠女終於節父子皆無悔焉
習文妻楊氏靈臺人夫故氏方二十歲守節事舅姑
朝夕匪懈撫遺孤耕讀繼業甘貧固守年七十有五
艱苦備歴
張企和妻姚氏靈臺人年二十三歲夫故孀居六十
四年善事舅姑撫育幼子享夀九十卒事聞旌表
習良民妻陳氏靈臺人年二十夫故家貧有求娶者
輒縊幾死事姑楊氏躬持巾櫛及殁氏哀痛泣血殯
葬盡禮撫孤子成立年七十有三艱難苦楚老而彌
堅按院題請旌表
生員盧閣妻王氏靈臺人夫卒氏二十一歲事翁姑
育幼子饑寒備經始終無渝
生員苟士元妻胡氏靈臺人士元以應鄉試暴卒氏
號泣日夜不息親隣勸諭方進飲食遺二子長亦卒
其翁姑垂白晨昏侍養無少怠及殁哀毁切痛聞者
稱嘆事聞旌表
吕九功妻李氏靈臺人嫁踰年夫故遺腹三月氏即
矢志誓不再適撫養孤子奉侍老姑年八十視膳問
寝日夕不懈嘗涕泣祝曰姑幸無恙兒長為吕家後
夫其有知庶暝目乎
彭水令姚惟兢妻李氏靈臺人氏及笄于歸遂值姑
喪孝謹盡禮前室遺子氏撫養愛逾己出相夫宦所
聞有鞭扑之聲氏即温言勸之夫卒氏方盛年矢志
苦守閨閫矜式
王氏靈臺人王養貴女適隴州民未一月因元宵節
歸寧被流賊掠去執刀挾制之氏涕泣罵詈強奪賊
刀並撲崖求斃賊感其節烈釋之氏歸父家以為身
雖全節手已受辱適其夫至氏佯慰之即於是夜自
縊
貢生李思芳妻董氏隆德人芳卒氏誓必死遂不食
七日卒
多烈女靈臺庠生多藎臣之女因父早卒未及聘嫁
明末流寇攻掠城邑女避於隠形山北窰窨内被賊
搜山獲之見其姿艾舁之馬上女不從躍投地下者
三次賊以美言誘之女兩手遮面罵不絶口賊怒遂
斷其手而殺之
曹椒葉静寧州人曹福女生而端莊不輕言笑工女
紅暇則其父教以列女傳許配王守正未嫁而守正
死曹氏聞之懼再婚不食而死
生員吳應正妻党氏静寧州人為女時父党禮病目
痛不能忍欲自盡氏多方防救哀毁幾絶延醫調治
有人謂曰欲目明須以人肉食之氏潛入室舉刀割
股烹羹以進父食之其目果愈人咸以為至孝所感
知縣馬應麟妻婁氏静寧州人年二十五夫亡守志
每撫二子泣曰非汝輩我當從爾父於地下矣後子
成立夀八十六
監生周塘妻沐氏静寧州人年二十二夫故氏毁形
自誓茹苦守志每撫孤泣曰須爾成立爾父始瞑目
九原矣後子成人氏夀八十
監生張琔妻陳氏静寧州人年二十四守節孝事翁
姑遺孤甫三齡鞠育成立卒年八十三
貢生方向妻唐氏静寧州人向卒遺四子氏年二十
七守節教子常泣責諸子曰爾等無成我何顔見爾
父地下子皆悲憤勵志鄉貢者二人長應規知楚雄
縣事仲應矩任崞縣簿卒年八十有六
學博李淳妻王氏静寧州人居水洛城值寇變賊入
其室挾氏欲亂氏怒罵拒之賊益逼氏投井而死
生員邵騰鳳妻霍氏静寧州人崇禎七年流賊突入
莊舍氏被執忿罵頭觸石死
監生杜汝楫妻朱氏莊浪縣人年十九楫亡舅姑在
堂遺孤良琨幼氏哀毁幾絶尋悟托孤重於死節乃
矢志養親撫子後琨為崞縣簿甚孝守節五十餘年
貢生楊文英妻岳氏莊浪人英卒氏年二十有五嫠
居逾五十年撫孤從學官典膳
蒙冠妻蒋氏莊浪人冠亡氏年二十一誓不獨生時
姑尚在遺孤在抱諸親勸諭至再方起乃竭力奉姑
撫孤成立孀居五十餘年年七十六卒
杜繼美妻崔氏莊浪人明末流寇入其莊舍欲犯之
抗節不屈罵不絶口竟遇害
王篤妻莊浪人失氏明末流寇入莊欲汚之氏遂假
事誑賊稍寬竟投崖死
進士齊廷珪妻張氏隆德人珪卒氏産一子在襁褓
中時年十九常慮為家人所逼防禦甚固卒撫孤成
立終其身
同知楊文奎妾劉氏隆德人文奎卒氏年二十七家
人勸以更適氏以死自誓遂撫孤終身年八十三卒
同知齊恩妾張氏隆德人恩戰死氏年二十六痛其
夫没於王事而孤未成立遂以死自守撫其子終身
生員剡英妻王氏隆德人英亡氏年二十六泣曰吾
誼當從死但無如遺孤何耳遂撫子就學後子亦成
諸生鄉人畢賀王感鬱成疾泣曰吾極知可喜顧恫
廼父不見以此鬱鬱不能自解耳疾遂不起卒
生員劉鉞妻靳氏隆德人鉞亡氏年二十八遺孤甫
一歲貧甚靳撫其孤艱苦五十餘年
生員劉棟妻辛氏隆德人棟卒氏年十八棟上有父
母遺孤二在襁褓中氏泣曰父母饑寒嗣續存滅盡
在我身遂矢死自守奉養翁姑撫育二子人無間言
後二子俱成立氏年九十卒
生員李成梁妻閻氏隆德人梁卒氏年十九遺一女
哀毁殆將滅性遂成疾父母致醫藥不肯服曰苐恐
不得死耳臨絶瞪目顧家人曰得死所矣語訖目瞑
生員閻汝化妻王氏隆德人夫卒氏哭泣晝夜不絶
兩目遂瞽成疾積數月病革氏有一子呼之曰吾今
得從爾父地下遂卒時年二十
生員趙應科妻范氏隆德人夫卒遺孤年十三氏哀
毁不食家人勸曰此子與爾為存亡者也撫孤與殉
死孰重氏悟遂強飯卒撫其子獲成立
許登海妻張氏隆德人家甚貧登海死氏年二十九
採薪拾馬矢炊糠覈而啖之夏日冬夜不免凍餒煢
居三十餘年卒
閻榮妻董氏隆德人榮卒氏年二十九無子寡居四
十年備嘗艱辛苦節
生員雍學易妻孫氏隆德人易卒有老母遺子纔三
歲氏備極艱難事姑色養撫成其子年七十八卒
武生王信妻董氏隆德人信卒氏年二十五奉翁姑
育幼子翁姑殁質衣市殯葬物遺孤獲成立氏年踰
七十卒
杜老女隆德人杜曰山女曰山老無子家甚貧同縣
民梁宰求聘女為妻父將許之女曰父母老無子止
一女女嫁父母曷依自誓終身不嫁拮据力作以養
父母父卒營葬畢復竭力養母越十八年母卒營葬
畢女遂曰吾已許父母不嫁矣今復嫁是渝言也且
父母墳墓何託乎終不嫁煢苦自守年踰七十卒鄉
人感其孝呼曰老女
真陽令董三秦妻于氏隆德人三秦為宰多有惠政
氏多從内贊成之三秦卒氏寡居四十年撫教三子
俱以明經入仕有司疏其節行詔縣給米歲十二石
綿布歲十二斤終其身
王歷妻董氏隆德人真陽令三秦女崇禎七年賊犯
隆德城破氏率二女同赴池溺死三日尸浮出顔面
如生
段烈女隆德人父遇科字同縣李氏崇禎八年為賊
所執堅守不可犯賊逼之嚙其左擘力拒之賊怒刃
殺之時年十六
雍烈女隆德人父鳳鳴賊克縣獲之女堅執不從賊
手刃殺之
監生方大儒妻雍氏隆德人儒卒氏持節自守賊犯
隆德城陷自縊死
生員張士俊妻齊氏隆德人明末賊克城氏從士俊
並三子俱赴井溺死
何自新妻仇氏静寧人賊至自縊死
賈德友妻陳氏静寧人寇掠罵賊剖腹而死
皇清姚永福聘妻何氏平涼縣人同鄰婦採苦於野田進
禮見氏少艾乘其空野強拉求姦何氏堅拒呌罵&KR0946;
裂進禮面貌進禮用掀把擊何氏頂心仆地殞命何
氏因強姦不從被殺康熙三十七年具題
旌表
王應亨妻沈氏平涼縣人應亨遠出有生員郭鍾者
排入其室戲誘之沈變色正詞叱之郭懼出氏遂自
縊死雍正二年具題
旌表
紀成妻閻氏平涼人甫婚娶王輔臣叛為賊逼投崖
落崖半樹稍未墜賊退援之三日始甦年二十一夫
死遺腹八月生子辛苦鞠育成立夀七十八
祁化普妻崔氏平涼人年二十五夫死歴盡辛苦背
糞壅田養姑撫子普係庶出兄屢逼嫁暗通媒妁欲
強娶氏以死相拒而免
貢生連泰拔妻王氏平涼人明末流寇犯境拔中矢
斃氏年十八子甫週歲苦節自廿流離顛沛無渝志
年八十餘而終
生員陳志妻王氏平涼人志故王年二十三歲産遺
腹子勛備極艱辛撫養成人年八十二而終
生員賈文煐妻張氏鎮原人年二十八歲夫故守節
事姑養生送死無憾撫遺腹子成立雍正二年具題
旌表
生員段淑古妻賈氏鎮原人二十五歲夫亡未有子
女氏守節奉姑曲盡孝道歴二十八年姑殁喪葬盡
禮雍正十年具題
旌表
脱海龍妻趙氏鎮原人遇兵避趨崖窟海龍後奔氏
遥望見夫為追兵手刃仆地遂投崖而絶土人憐之
立石碣於道旁
王弘綱妻柴氏固原州人年二十二夫亡撫孤守節
歲遇荒歉日不舉火以死自守守節三十一年孝養
翁姑撫二孤成立康熙十六年具題
旌表
生員趙國寧妻尚氏固原州人夫亡氏年二十八孝
養翁姑後相繼逝喪葬盡禮撫子成立夀九十三歲
康熙五十年具題
旌表
馬志啟妻李氏固原州人啟故氏年二十二欲自絶
念翁姑在堂堅志毁形守節雍正三年具題
旌表
段氏固原州人因夫兄陳大年自外醉歸見其弟在
書館歇宿逕奔段氏卧房求合段氏拒罵大年掌擊
棍毆殞命投屍井中將陳大年擬斬段氏強姦不從
以致身死雍正九年十二月具題
旌表
黎天禄妻吳氏固原州人天禄亡氏年二十六持刀
自刎官立石表之曰白刃明心殺身成仁
吳承恩妻韓氏固原營守備韓寧女姑病刲股和藥
以進疾竟瘥
功加守備文理妻王氏固原州人文理於雍正七年
出征巴里坤至十年七月二十七日在軍營病故十
一月攜骨回里王氏聞訃悲號即欲捐生因防守嚴
密於是月二十三日賺母歸爨投繯自盡
生員楊嘉玥妻柳氏固原州人玥疾篤氏以死許玥
及卒家人共防之氏衣麻衣三日悲戚不甚防稍疎
氏潛自縊年未滿二十
生員李瀛妻于氏涇州人年二十四喪夫守節撫孤
成立
儒童李永蓁妻閭氏涇州人氏年二十五蓁亡撫週
歲孤兒苦節六十餘年
蘇氏涇州民婦王輔臣叛逆平涼氏與李氏俱被兵
虜臨崖遇水投河而死
李氏涇州民婦與蘇氏被兵掠相繼溺水死州牧閻
豎碑表二氏墓
莊邑生員劉琯妻夏氏静寧州人夫卒無子氏年二
十六歸母家守節會父兄繼逝養母撫姪終身無二
志
生員王傅妻王氏静寧州人與張氏同被兵掠拘於
一室經一索死
常能妻張氏静寧州人同王氏死時被拘者尚多惟
二氏懼汚自經
莊浪縣庠生張標妻楊氏静寧州人王輔臣之亂氏
被兵獲欲汚之堅拒不從自刎而死
賈德友妻陳氏静寧州人罵賊剖腹
生員楊盛業妻李氏莊浪人盛業死氏年十九欲殉
之因前妻遺二幼子撫孤守節至老不改
生員張爾紳妻齊氏隆德人年二十七夫亡遺二幼
子家貧翁老荒歲絶糧旬日不能舉火以豆渣充饑
族人欲奪其節死争得免葬翁教子歴盡艱苦年七
十五歲
杜偉妻程氏隆德人年十八夫亡泣欲從死遺腹三
月後生子食貧撫誨年六十一
董福妻高氏靈臺人二十喪夫孝養翁姑值逆賊為
寇兼歲饑能以禮送葬子方週歲撫訓成立
生員張大倫妻吳氏鹽茶廳人上事孀姑極盡孝養
氏年十九甫生一子未朞夫殁家道貧寒勤苦紡織
撫子長成屏跡家居並不出外守節五十餘年始終
如一雍正三年具題
旌表
甘肅通志卷四十二
