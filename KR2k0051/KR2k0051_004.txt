甘肅通志卷四
疆域(附形勝)
甘肅地處上游禹貢以黑水西河為界三危弱水流
沙皆極其遠而言版宇遼闊四塞為固河西衛所近
改設郡邑同於内地控引崇山聯絡河渭畫界分疆
廣袤遠近按籍可稽志疆域
甘肅布政司(駐劄蘭州)
治在
京師西南四千四十里東至邠州長武縣界一千里西
至河州闇門界一千一百二十里南至四川龍安府
平武縣界一千三百七十里北至亦不剌山一千四
十里東南至漢中府略陽縣界一千二百三十里西
南至洮州衛番界九百三十里東北至延安府保安
縣界一千四百三十里西北至沙州衛外境二千四
百四十里
喬峯四阻繚以大河(趙時春忠烈碑)捍禦秦雍聯絡西域襟
帶萬里控制強敵(同上)北接沙漠西控戎羌為四方根
本要樞之地(楊一清察院題名碑)渭河襟帶青海為瀆(發難九篇)北
跨沙漠之險南吞巴蜀之雄山奔突而若馳水旋繞
而如環(曹璉朔方賦)
臨洮府
治在布政司南二百一十里東至鞏昌府隴西縣界
一百三十五里西至闇門番界一千九十里南至鞏
昌府岷州界一百二十里北至涼州府平番縣界六
百九十里東南至鞏昌府岷州界二百四十五里西
南至鞏昌府洮州衛界一百四十里東北至鞏昌府
靖遠縣界三百四十里西北至涼州府平番縣界二
百六十里距
京師四千一百九十里
中原迤西山川扼塞(明太祖諭徐達文)境接巴巂之襟裔(宋張)
(舜民收復熙河頌)據隴首撩西傾襟帶關河長城之險雄峙
一郡抗衡三邊古形勝之地
按府襟帶河湟為西陲之保障自秦築長城起臨
洮而邊境大斥無南牧之患蜀姜維數出狄道以
撓關隴魏人建為重鎮維不能得志晉之衰也河
西擾亂大約據狄道則足以侵隴西狄道失而河
西有唇齒之慮矣拓跋魏兼有秦涼以狄道為咽
喉之地列置郡縣恃為藩蔽唐拒吐蕃臨州其控
扼之地也寶應初臨州不守而隴右遂成荒外矣
宋承五季之敝王官所蒞不越秦成熙寧以後邊
功漸啟議者謂欲圖西夏必先有事熙河及熙河
路建而湟鄯之域次第收復志曰郡土田膏腴引
渠灌漑為利甚溥其民皆番漢雜處好勇喜獵故
徐達亦云臨洮西通蕃落北界河湟得其地足以
給軍儲得其人足以資戰鬭也
狄道縣(附郭)
治在府城内東至馬扎舖渭源縣界一百六十里西
至魏家寨鞏昌府岷州界一百四十里南至橋道舖
岷州界一百二十里北至摩雲驛蘭州界一百五十
里東南至文家坪渭源縣界四十里西南至弘道峪
岷州界三十里東北至普家寺金縣界八十里西北
至弘濟橋蘭州界一百五十里
蘭州
治在府北二百一十里東至車道嶺鞏昌府安定縣
界一百四十里西至張家河灣西寧府西寧縣界一
百里南至摩雲驛狄道縣界六十里北至紅水堡涼
州府平番縣界四百三十里東南至新營金縣渭源
二縣界一百三十里西南至馬蓮灘河州界一百里
東北至一條城鞏昌府靖遠縣界一百一十里西北
至沙井堡平番縣界四十里
一峯崔巍兩翼拱護(舊志)地勢蜿蜒有長城之險馬銜
阻其東榆谷抵其西臯蘭峙其南黃河經其北(明一統志)
為束帶之形要衝之地(舊志)臯蘭雄鎮峙乎前九州之
臺障乎後巒嶠阜陵環左右(金城賦)
按州控河為險隔閡戎羌自漢以來河西雄郡金
城為最豈非以介戎夏之間隴右安危常係此地
哉晉元康而後河隴多事金城左右歲無寧宇隋
唐盛時馳逐河湟未嘗不以蘭州為要害及廣德
以後州沒吐蕃而西涼不復為王土大中間雖嘗
收復亦僅同羈縻矣宋元豐四年李憲敗夏人始
復城蘭州元祐初夏人求復得此地朝議欲割以
畀之孫路言自通遠至熙州總通一徑熙之北已
接夏境今自北關瀕大河城蘭州然後可以扞蔽
若捐以與敵則一道危矣穆衍言蘭州棄則熙州
危熙州危則關中震動唐失河湟西邊一有不順
則警及京都今若委蘭州悔將無及遂不果棄明
時自州以北常為寇衝往往設重兵駐此為府治
北門之鎖鑰焉
渭源縣
治在府東南一百二十里東至鍬家舖鞏昌府隴西
縣界一十五里西至翠巖舖狄道縣界六十里南至
露骨山鞏昌府洮州衛界七十里北至常家碑鞏昌
府安定縣界七十里東南至潘家岔隴西縣界一十
五里西南至過那山狄道縣界六十里東北至林子
溝隴西縣界四十里西北至連二灣狄道縣界七十里
襟山帶河千峯環擁列嶂重圍(縣志)南接西傾東連朱圉
西迤鳥鼠北枕鳳凰諸山環峙兩水合流(一統志)
金縣
治在府東北一百八十里東至車道嶺鞏昌府安定
縣界七十里西至煤洞山蘭州界三十里南至清水
溝口狄道縣界五十里北至一條城蘭州界一百七
十里東南至劉家嘴狄道縣界七十里西南至新營
蘭州界四十里東北至韋家堡營安定縣界一百三
十里西北至豬嘴嶺蘭州界四十五里
遠峯争秀大峽分流豬嘴馬銜既如揖而如拱浩亹
神濟亦若帶而若環地接兩驛之衝治介萬山之會
(舊志)西枕馬鞍北據天塹三山拱翠二水分流(縣志)
河州
治在府西少北一百九十里東至弘濟橋狄道縣界
一百一十里西至積石關口外循化營界一百二十
里南至三渡水狄道縣界一百六十里北至鮑家嶺
西寧府西寧縣界一百五十里東南至党川舖狄道
縣界一百五十里西南至蓮花山鞏昌府洮州衛界
二百四十里東北至毛籠硤蘭州界一百二十里西
北至三川黃河沿西寧府界一百五十里
南得鍾存北阻大河(漢曹鳳議)洮水遶於東積石峙於西
南盤雪嶺北距黃河(舊志)乃中國之咽喉實西陲之藩
籬(州志)界接羌戎其山峻聳(元城隍廟記)
按州控扼番戎山川盤錯自昔西陲多釁枹罕嘗為
戰地蓋犄角河西肘腋隴右州亦中外之要防矣明
初置茶馬司於此以制番命資國用其後漸弛弘治
末都御史楊一清言唐時回紇入貢即以馬易茶宋
熙寧間行之所謂摘山之産易廏之良無害而有利
者也我朝納馬謂之差發因納馬而酬茶體尊名順
非互市交易之比且西番為中國藩籬其人非孝子
順孫徒以資茶於我絶之則死故俛首服從此制番
控夷之上策請申明舊制使番族各供差發蓋河洮
二州實為西番之襟要故茶馬二司特設於此
歸德所
治在府西北八百五十里東至爾剛哇沙思定循化
營界三百二十里西至沙溝察罕諾木罕界一百三
十里南至揣咱都受一百五十里北至黃河一里東
南至上下籠布河州界三百七十里西南至草地上
喇安扎薩克喇嘛察罕諾木罕界一百一十里東北
至南川番族阿失工界四十里西北至黃河籠羊硤
果密番族界七十里
鞏昌府
治在布政司南四百二十里東至槐樹嶺秦州界二
百二十里西至臨洮府渭源縣界七十五里南至殺
賊驛階州界五百三十里北至靖遠縣松山邊牆七
百里東南至小川驛階州界四百五十里西南至舊
洮州番界三百二十五里東北至西安州平涼府固
原州界七百四十里西北至臨洮府渭源縣界七十
五里距
京師三千九百八十里
山川險阻襟帶隴蜀用武要地(廣輿記)黃河清渭前帶
後環軒谷羲臺左遮右拱遠眺岷嶓秀啟西傾(鞏昌府題)
(名記)鳥鼠盤紆渭河經緯(姚鏌崇羲書院記)江分番境階文洮
固為之藩河限邊防安會蘭靖張其掖雲棧扼三巴
之喉金城拊五涼之背(府志)
按府翼蔽秦隴控扼羌戎東漢初隗囂據隴西動
搖三輔諸葛亮伐魏欲先取隴右結連羌戎以圖
關中隴右不下卒以無功魏亦以為重鎮鄧艾嘗
云狄道(今臨洮)隴西南安祁山各當有守蓋其地山
谷糾紛川原圍繞其俗尚氣力修戰備好田獵勤
稼穡自古用武之國東上秦隴而雍岐之肩背竦
南下階成而梁益之咽喉壞西指蘭會而河湟之
要領舉是故唐初入長安即遣軍安撫隴右而秦
涼之藩籬以次摧壞天寶以後吐蕃竊有其地窺
伺畿輔大為唐患宋人議復河湟置通遠軍以經
略之熙河遂為内地元併有鞏昌南窺蜀口而宋
之西邊不支夫欲保關中先固隴右欲固隴右鞏
昌豈非都會之所哉
隴西縣(附郭)
治在府城内東至寧遠縣界四十五里西至臨洮府
渭源縣界七十五里南至漳縣界六十里北至安定
縣界九十里東南至漳縣界六十里西南至岷州界
一百里東北至通渭縣界七十里西北至安定縣界
七十里
首陽西峙筆架東屹南闢石門北羅重澗馬鹿之東
千山列障貆道之險一夫當關渭上名邦洮陽雄鎮
(縣志)
安定縣
治在府北一百六十里東至會寧縣界一百里西至
臨洮府狄道縣界一百里南至隴西縣界七十里北
至臨洮府金縣界一百二十里東南至隴西縣界七
十里西南至臨洮府渭源縣界二百里東北至靖遠
縣界三百三十里西北至臨洮府蘭州界一百八十
里
東聯靖會西控臨蘭北倚羣峯南臨雙峪(舊志)渭北之
形援河西之保障(府志)
通渭縣
治安定監在府東北一百六十里東至王家舖秦州
秦安縣界一百三十里西至牛營會寧縣界二十里
南至里辛鎮伏羌縣界一百一十里北至蒸餅山會
寧縣界三十里東南至土橋子伏羌縣界一百六十
里西南至杜家堡隴西縣界六十里東北至佟家堡
平涼府静寧州界一百里西北至腰食峴會寧縣界
三十里
一十八盤山天成之險二十四渡水地效之竒邊隘
迫隣金湯永壯(縣志)
漳縣
治在府西南七十里東至寧遠縣界七十里西至岷
州界四十五里南至岷州界一百四十里北至隴西
縣界十里東南至寧遠縣界九十二里西南至岷州
界八十五里東北至隴西縣界三十里西北至岷州
界四十里
三台崒嵂漳水瀠迴遠則西傾青陽猶捍衛近而青
厓鹽山若拱揖彈丸之地扼番障鞏(郡志)
會寧縣
治在府北二百八十里東至平涼府静寧州界一百
二十里西至安定縣界二十里南至通渭縣界六十
里北至靖遠縣界一百八十里東南至平涼府隆德
縣界一百里西南至隴西縣界一百里東北至平涼
府固原州界二百五十里西北至黃河界二百八十
里
地控三邊縣居四塞層巒列峙衆水合流(舊縣志)近而
式虎龍頭遠而烏蘭鐵木當鞏臨之右臂為秦隴之
北門(一統志)
伏羌縣
治在府東一百九十里東至秦州界三十里西至寧
遠縣界五十里南至秦州禮縣界六十里北至通渭
縣界二十里東南至秦州界三十里西南至寧遠縣
界六十里東北至秦州秦安縣界四十里西北至隴
西縣界八十里
關嶺東峙朱圉西倚天門南蔽渭水北環(郡志)灘高流
急不通舟楫居秦隴間為運轂要區(縣志)
寧遠縣
治在府東九十里東至伏羌縣界五十里西至隴西
縣界四十五里南至岷州界七十里北至通渭縣界
六十里東南至秦州禮縣界九十里西南至漳縣界
五十里東北至通渭縣界八十里西北至隴西縣界
四十五里
東通三輔西控五涼渭水環城南山瞰邑落門扼其
前路廣吴捍于上游當四衝要害之區具一夫當關
之勢(縣志)
西和縣
治在府東南三百一十里東至秦州界一百里西至
秦州禮縣界三十里南至階州成縣界六十里北至
禮縣界三十里東南至階州成縣界七十里西南至
階州界一百一十里東北至禮縣界六十里西北至
禮縣界二十里
西值青海之塞東連白馬之氐仇池峙於前祁山擁
於後(一統志)豐阜龍盤紫金虎踞屏藩秦隴控扼羌戎
(府志)
靖遠縣
治在府北四百八十里東至西安州平涼府固原州
界一百五十里西至車路溝峴臨洮府蘭州界一百
二十里南至韓家山會寧縣界一百三十里北至松
山邊牆二百二十五里東南至鎖家河會寧縣界一
百二十里西南至黑莊安定縣界一百三十里東北
至大澇壩寧夏府中衛縣界二百一十里西北至青
崖兒蘭州界八十里
面山背河地勢險阻(明一統志)西襟甘涼南引隴岷北控
朔漠東接寧固密邇遐荒頗號巗邑(縣新志)
按縣面山背河地勢險阻九邊攷云靖遠去敵最
近北面濱河遇冬凍合一望平地千里寇若從賀
蘭山後蹈冰馳踔勢如風雨未易禦也沿河置戍
固不可緩而徐斌水以西舊邊一帶冬防可倚不
若山後之間道出我不意猝難應敵耳縣西百里
有烏蘭津嘗跨河為橋以通往來曰烏蘭橋橋絶
則寇不能渡唐時吐蕃入寇每欲作此橋朔方輙
潜遣人投其材於河元和八年帥臣受賂不禁遂
併力成橋而朔方無寧宇矣故山後惟虞凍合而
河津之防則一日不可少疎也
岷州
治在府西南二百四十里東至新寺鎮寧遠縣界一
百三十里西至西灣壕洮州衛界六十里南至乾江
頭西固&KR0550;界一百八十里北至橋道舖臨洮府狄道
縣界一百八十里東南至馬塢鎮秦州禮縣界二百
四十里西南至疊州天生寨生番界二百五里東北
至石關漳縣界一百三十五里西北至把截闇門洮
州土司番界一百二十里
東連熙鞏西並洮疊南臨白馬之氐北亘青海之戎
屏翰蜀門控制邊境為西陲要地(舊洮志)孤懸絶塞與
氐羌雜處南接西固階文為古陰平入蜀之要道西
連洮堡長城直通海上祝囊誠為隴右屏障(州志)
按州東連秦隴西達河湟北阻臨鞏南控階文雖
僻在一隅而道路四通一縱一横形援河洮實為
西偏之翼蔽
洮州衛
治在府西南三百六十里東至西濠灣岷州界六十
里西至邊牆番界九十里南至土司番界五十里北
至臨洮府狄道縣界一百四十里東南至番界五十
里西南至番界六十里東北至岷州界七十里西北
至臨洮府河州界一百二十里
西控番戎東蔽湟隴(明洪武中勅李景隆文)黑石關距其東白
石門峙其西南接生番北抵石嶺險阻之地(明一統志)洮
水環其前黃河繞其後誠秦隴之保障(衛志)據高臨深
控扼要害人性勁悍善憑險阻西邊保障(方輿記)
西固城
治在府南五百一十里東至階州界七十里西至新
歸番地三十里南至柳樹城階州界六十里北至三
眼泉大石崖三里東南至階州界五十里西南至土
司番界一百三十里東北至羅家峪三里西北至岷
州界五里
一線通路三面臨番洮岷文階間左控右犄之地(府志)
平涼府
治在布政司東七百六十里東至邠州長武縣界二
百四十里西至鞏昌府會寧縣界二百九十里南至
鳳翔府隴州界二百二十里北至慶陽府環縣界一
百二十里東南至鳳翔府麟遊縣界三百六十里西
南至秦州秦安縣界三百一十里東北至環縣界二
百二十里西北至寧夏府靈州界四百七十里距
京師三千二百八十里
安定山谷之間昆夷舊壤(漢楊惲書)秦隴之地以山立郭
山川最為秀拔(圖經)水土雜于河西人煙接於北地(寰宇)
(記)控制西陲實為要地(金胥鼎云)高嶺崆峒山川險阻雄
視三關控制五原扼塞夷落之地(崆峒志)據雍涼之交
兵馬戎狄芻牧之鄉四通交馳西秦都會(府舊志)西據
可藍崆峒東接涇原山川雄秀(一統志)
按府山川險阻控扼羌戎屹為要會漢以安定名
郡說者曰郡外阻河朔内當隴口襟帶秦涼擁衛
畿輔關中安定繫于此也唐自廣德以後西陲盡
為異域而涇原之備日疎貞元七年詔以平涼當
要會之衝居北地之要命涇原節度劉昌築平涼
故地扼彈筝峽口浹旬而畢廓地二百里(即今郡城)此
平涼置州列郡之權輿也說者曰隴口之要在平
涼而平涼之要尤在原州(今鎮原縣)唐大歷中元載嘗
為西州刺史知河西隴右山川形勢因言于上曰
四鎮北庭旣理涇州(時馬璘為四鎮北庭節度使治涇州)無險要可
守隴山高峻南連秦嶺北抵大河今國家西境盡
潘原而吐蕃戍摧沙堡原州居其中間當隴山之
口其西皆監牧故地草肥水美平涼在其東獨耕
一縣可給軍食故壘尚存吐蕃棄而不居若乘間
築之一旬可畢移軍戍原州涇州為之根本分守
石門木峽漸開隴右稍置嗚沙戍(見寧夏中衛)豐安軍
(見靈州所)為羽翼北帶靈武五城為形勢進達安西據
吐蕃腹心則朝廷可安枕矣議格不用(時載并圖地形以獻)
(會載罷相不果及建中初楊炎為相復議城之亦不果)後吐蕃城故原州而
屯之隴右淪于異域者殆五十年宋咸平四年陜
西漕臣劉綜言鎮戎軍為古原州地沃衍歲輸芻
糧四十五萬石請置屯田務因開田五百餘頃以
贍邊
平涼縣(附郭)
治在府城内東至土垢舖涇州界一百一十里西至
白楊林華亭縣界六十里南至馬舖嶺關華亭縣四
十里北至龍王廟鎮原縣界六十里東南至崇信縣
界八十里西南至華亭縣界四十里東北至鎮原縣
界四十里西北至固原州界六十里
崇信縣
治在府東南一百一十里東至野雀溝平涼縣界二
十里西至硤口華亭縣界四十里南至靈臺縣界三
十里北至趙家寨平涼縣界二十里東南至王家嘴
靈臺縣界五十里西南至三鄉關華亭縣界八十里
東北至曲壇溝涇州界三十里西北至黃頭寺平涼
縣界四十里
東西為川南北皆山(一統志)地僻徑狹不通周道(縣志)錦
屏峻拔汭水經流(新志)
華亭縣
治在府南九十里東至斷萬山崇信縣界五十五里
西至焦韓集静寧州界七十里南至三鄉關崇信縣
界五十里北至馬舖嶺平涼縣界五十里東南至白
崖嶺鳳翔府隴州界五十里西南至麻菴硤秦州清
水縣界六十里東北至武安監平涼縣界二十里西
北至六盤山頂隆德縣界二百一十里
馬舖鎮北豐臺拱南東臨汭水西峙湫頭(一統志)
鎮原縣
治在府東北二百里東至慶陽府安化縣界八十里
西至平涼縣界九十里南至涇州界六十里北至固
原州界一百二十里東南至慶陽府寧州界一百三
十里西南至平涼縣界七十里東北至慶陽府環縣
界八十里西北至固原州界八十里
南趨臨涇絶澗崇岡北抵環慶地稱旱海(一統志)東阻
蒲川西據隴阜高平經其南伏潛亘其北(縣志)
固原州
治在府西北一百七十里東至慶陽府環縣界二百
八十里西至鞏昌府會寧縣界二百四十里南至華
亭縣界八十里北至寧夏府靈州界二百四十里東
南至鎮原縣界二百六十里西南至張義堡鹽茶廳
界七十里東北至下馬關鹽茶廳界二百八十里西
北至西安所邊界二百三十里
山川險阻旁扼夷落為中華襟帶(文獻通考)襟帶西涼咽
喉靈武(宋鄭文寶城蕭關議)左控五原右帶蘭會黃河繞其北
崆峒阻其南(元開城志)
按州據八郡之肩背綰三鎮之要膂元開城志云
左控五原右帶蘭會黃河遶北崆峒阻南稱為形
勝今自州以東則翼慶延自州以西則衛臨鞏自
州而南則瞰三輔矣乃其邊境則東接榆林西連
甘肅北負寧夏延袤蓋千有餘里三鎮者其固原
之門牆固原者其三鎮之堂奥與至者花馬池一
帶固原與寧夏分險處也往者套内充斥常為固
原門戶之禍故守禦於此急焉其西路徐斌水至
黃河岸六百餘里地勢遼遠難以保障明嘉靖中
邊臣請築新邊于徐斌水東北直接鳴沙州黃河
岸撤兵内守舍六百里平漫之地守二百二十里
易據之險林木暢茂水泉不乏耕屯數百頃可省
餽餉惟至河凍則復守舊邊此為固原西路計利
至厚也而議者以棄地擾民沮之誤矣州本漢高
平縣安定郡治也州東有高平第一城以險固名
王應麟曰原州當隴道之要光武取隴右先降高
峻而後可以蹙隗囂赫連勃勃據高平乘間以窺
隴東嶺北得以病姚興宇文泰軍於高平因而規
定關隴誠要害之地也
涇州
治在府東一百四十里東至窰店邠州長武縣界七
十里西至土垢舖平涼縣界四十五里南至盤口靈
臺縣界三十里北至槐賓舖鎮原縣界四十五里東
南至宋家莊靈臺縣界七十五里西南至棗林子崇
信縣界三十五里東北至蘇家莊慶陽府寧州界七
十五里西北至樊家寨鎮原縣界四十五里
羣山環萃涇汭合流盤礴雄遠邠寧之藩蔽(一統志)
按州本漢安定縣山谷之間昆夷舊壤嶺北有事
州實為孔道晉大元中姚萇起于嶺北以安定為
根本其後遂為重鎮梁喜謂若無安定戎馬必至
于&KR1307;是也赫連勃勃因劉裕滅秦先據安定盡取
嶺北郡縣及裕東還南下長安勢若建瓴矣夏人
之衰安定亦降于魏赫連定復舉安定遂長驅而
入長安魏人力與之争然後關中復定唐自至德
以後吐蕃内侵恒以涇州為節鎮遮蔽邠岐宋以
夏人跳梁涇州亦為重地慶歷中范仲淹請駐涇
州漸復横山以斷賊臂尋命韓琦及仲淹開府涇
州總四路之事為攻討聲援蓋涇州聮絡中外翼
帶東西誠關中之襟要也
靈臺縣
治在府東南二百五十里東至邠州長武縣界五十
里西至鳳翔府隴州界二百一十里南至鳳翔府麟
遊縣界一百三十里北至涇州界一百里東南至邠
州界一百五十里西南至鳳翔府汧陽縣界一百四
十里東北至長武縣界五十里西北至崇信縣界一
百五十里
四山鵠峙兩江夾流其他龍蟠蛇繞者無非靈秀所
鍾(一統志)
静寧州
治在府西二百三十里東至亂柴舖隆德縣界二十
里西至界石舖鞏昌府會寧縣界六十里南至通遠
鎮華亭界一百二十里北至單家集固原州界四十
五里東南至秦州清水縣界一百八十里西南至温
家川鞏昌府通渭縣界六十里東北至隆德縣界七
十里西北至鞏昌府會寧縣界一百一十里
隴水環流繞帶河渭(元德順州志)據蘭會之肩通河隴之
道(舊志)左枕六盤右跨安會前控秦隴後距蕭關(一統志)
按州隴坂環峙河渭瀠流宋天禧中曹瑋築隴干
城曰異時涇渭有警此必争之地隆興中吴璘復
秦隴諸州朝議棄還虞允文言恢復莫先陜西陜
西新復州郡係德順之存亡一旦棄之則窺蜀之
路愈多西和階成利害至重不可不審蓋静寧為
隴口要地自隴以西保據所當先也
莊浪縣
治在府西南二百三十里東至馬家寺静寧州界十
里西至雷晚莊静寧州界一百一十里南至徐家城
秦州秦安縣界九十里北至朱莊溝隆德縣界三十
里東南至秦安縣界七十二里西南至静寧州界四
十里東北至隆德縣界六十里西北至静寧州界五
十里
居隴山之陰層山峻嶺溪澗﨑嶇(舊志)
隆德縣
治在府西一百四十里東至六盤山頂華亭縣界二
十五里西至亂柴舖静寧州界七十里南至曹務舖
莊浪縣界四十五里北至張義堡鹽茶&KR0550;界五十里
東南至美高山華亭縣界二十里西南至李家店子
莊浪縣界四十五里東北至觀音殿鹽茶廳界二十
里西北至單家集固原州界八十里
隴坂北垂山川秀拔土風爽塏壤接崑崙太華之竒
源通涇渭百泉之勝實四塞咽喉扼要之區(舊志)
鹽茶廳
治在固原州城内距府一百七十里東至鎮原縣界
二百里西至鞏昌府會寧縣界二百四十里南至隆
德縣界二百三十里北至寧夏府同心城界三百四
十里東南至華亭縣界九十里西南至隆德縣界二
百三十里東北至固原州界二百里西北至鞏昌府
靖遠縣界三百八十里
慶陽府
治在布政司東北一千一百八十里東至延安府甘
泉縣界一百八十里西至平涼府鎮原縣界一百三
十里南至邠州界二百二十里北至榆林府界三百
八十里東南至邠州三水縣界二百九十里西南至
平涼府涇州界二百一十里東北至延安府保安縣
界二百五十里西北至寧夏府靈州花馬池界三百
八十里距
京師三千七十里
襟帶兩川拱揖羣峯北控羌人南藩關陜(府志)城高如
山池深如泉(宋張載大順城記)原阜列峙溝澗輻輳(宋慶州志)高
城深池關輔保障(廣輿記)二水合流羣峯環峙龍蟠鳳
翥金城湯池襟帶延綏屏藩關輔(安化縣志)
按府南衛關輔北禦羌戎秦置北地郡以隔閡匈
奴漢人所謂緣邊諸郡也嶺塞高卬下臨三輔有
建瓴之勢其地山川險阻風俗勁勇漢武拓境開
邊北地良家子軍功嘗最東漢以後沒于戎狄至
晉日以多事及赫連奮臂益肆馮陵唐時以邠寧
為重鎮宋亦以環慶為極衝(賈耽曰慶州以北地形曼衍直抵沙漠寇)
(入最易是也)明自河套有事花馬池嘗為重地寇入靈
韋掠環慶犯平固皆以花馬池為捷徑故恒以重
兵戍守又西為小鹽池則慶陽至寧夏之要道也
由安化環縣而北無居民亦無樹木水草皆絶少
至靈州始有之中間地勢荒瘠屯戍者每患無所
資以為固此籌邊之務比他郡為倍急也
安化縣(附郭)
治在府城内東至冉家河合水縣界二十里西至孟
八寺平涼府鎮原縣界一百五十里南至平涼府涇
州界一百五十里北至白豹鎮延安府定邊縣界二
百里東南至北岔子合水縣界六十里西南至平涼
府涇州治二百二十里東北至黑水坡延安府保安
縣界二百八十里西北至曲子鎮環縣界七十里
合水縣
治在府東七十里東至鄜州界一百二十里西至安
化縣界五十里南至寧州界六十里北至延安府保
安縣界一百里東南至鄜州中部縣治三百里西南
至寧州治一百四十里東北至延安府甘泉縣治二
百五十里西北至環縣治二百五十里
東連子午西挹珊瑚原阜盤旋澗溪輻輳(舊縣志)
環縣
治在府西北二百一十里東至鐵角城延安府保安
縣界一百二十里西至半個城平涼府固原州界一
百里南至曲子鎮安化縣界九十里北至甜水堡寧
夏府靈州花馬池界二百一十里東南至八珠原安
化縣界八十里西南至大方山平涼府鎮原縣界二
百里東北至五個掌榆林府定邊縣界一百二十里
西北至朱家堡平涼府固原州界八十五里
倚關為城控制邊境(舊環州志)
按縣古為極邊之地秦長城在其北一里許漢為
郡治唐以後為州為軍為路與靈慶二州分合不
一唐楊朝晟築方渠合道木波三城于南境宋范
仲淹置烏崙肅遠洪德諸砦于北界蓋地處衝要
昔人措置經營不憚詳密也至明始廢為縣然其
地西北與固原寧夏唇齒東北一帶則花馬池定
邊之要路自靈武而南至慶陽由固原迤東至延
綏相距各四百餘里其中惟此一縣襟帶四方實
銀夏之門戶豳寧之鎖鑰也
真寧縣
治在府東南二百四十里東至劉家店鄜州宜君縣
界一百一十里西至宫河鎮寧州界二十里南至石
碑凹邠州三水縣界五里北至平子鎮寧州界三十
里東南至文家川三水縣界二十里西南至公家川
寧州界三十里東北至馮家堡寧州界五十里西北
至龍門川寧州界四十里
山接横嶺川連分水勢踞上游險阻可恃(縣志)
寧州
治在府南一百五十里東至米家峪真寧縣界七十
里西至石家店平涼府涇州界四十里南至亞店河
邠州界七十里北至黃家寨合水縣界六十里東南
至真寧縣界五十里西南至白吉塬邠州長武縣界
八十里東北至子午嶺鄜州宜君縣界一百二十里
西北至安化縣界六十里
山川高深險固易守而難攻為關輔之保障(舊州志)一
統志曰聯絡關隴襟帶邠岐川谷高深地形險固嶺
北有事州每當其衝秦并義渠漸啟榆中之塞唐保
豳寧卒挫吐蕃之鋒志稱易守而難攻信矣
甘州府
治在布政司西北一千四十里東至定羌廟涼州府
永昌縣界二百二十里西至雙泉堡肅州高臺縣界
一百二十里南至祁連山一百九十里北至合黎山
一百六十里東南至大黃山二百五十里西南至紅
崖堡高臺縣界二百四十里東北至轉嘴墩一百里
西北至鎮夷堡高臺縣界二百三十里距
京師五千八十里
列四郡據兩關(漢西域傳)帶河為固足以自守(東漢竇融傳)東界黃
河西阻弱水南跨青海北據居延(鎮志)環以祁連合黎之山
浸以居延鮮卑之水控制羌戎用武之地(雍大記)地勢西北
斜出在南山之間隔絶西羌西域為斷匈奴右臂(元和志)
按甘州府本漢河西五郡之地涼州刺史部也東
界黃河西阻弱水南跨青海北據居延懸隔數千
里通西域界羌狄張全秦之臂掖水草豐美畜牧
孳息穀糴常賤民殷富可以立國故竇融嘗謂河
西殷富帶河為固張掖屬國精兵萬騎一旦緩急
杜絶河津足以自守此遺種處卒保有五郡挈以
歸漢晉張氏世有河西併于苻秦其後張掖為段
業沮渠蒙遜所都豈非以山川扼塞負隅易固哉
唐垂拱時甘州積穀至四十萬斛瓜沙以西皆仰
其餫唐貞元中河西盡䧟于吐蕃自是隴坂以西
皆為異域宋時為西夏所據國以富強元置行省
于甘州以制西域明初馮勝下河西取額齊訥路
抵瓜沙州分布戍守而還外通哈密内接關輔甘
州實為邊陲之鎖鑰
張掖縣(附郭)
治在府城内東至樂定堡山丹縣界九十里西至撫
彝驛肅州高臺縣界一百二十里南至祁連山一百
九十里北至合黎山一百六十里東南至永固城山
丹縣界一百六十里西南至紅崖堡高臺縣界二百
四十里東北至轉嘴墩一百里西北至鎮夷堡高臺
縣界二百三十里
左人祖右甘浚如飛鳥之張翼南祁連北合黎若雄
虎之對蹲控制羌戎用武之地(衛志)斷匈奴之臂張中
國之掖土壤肥饒耕牧為宜(一統志)
山丹縣
治在府東一百二十里東至定羌廟涼州府永昌縣
界一百里西至樂定堡張掖縣界三十里南至祁連
山一百五十里北至邊牆二里東南至白石崖口一
百八十里西南至祁連山一百五十里東北至玉泉
墩一百二十里西北至甘浚山三十里
居雜羌戎地兼瘠卤龍山高峙於丹城之北虎衛環
拱于通衢之東四山屹立三門洞通(朱夢臣賦)密邇張掖
連屬諸城南扼番戎北控沙漠(舊志)甘浚鎮其右焉支
峙其左兩山縈峙四澤泉充(雍大記)
涼州府
治在布政司西北五百六十里東至沙井堡臨洮府
蘭州界五百二十里西至定羌廟甘州府山丹縣界
二百六十里南至野馬川西寧府界二百里北至亦
不剌山四百八十里東南至連城土司界五百二十
里西南至白石崖甘州府山丹縣界三百四十里東
北至口外魚海子四百八十里西北至山丹縣界三
百五十里距
京師四千六百里
東控寧夏南距黃河西連番部北際沙漠實陜西之
屏障河西之要衝(一統志)地土饒沃萬山環拱(廣輿記)天
梯亘其前沙河遶其後左有古浪之險右倚西山之
固(涼州鎮志)枕天山而瞰沙漠跨鸞鳥而帶伊吾一線巖
疆三邊重鎮(新志)
武威縣(附郭)
治在府城内東至雙塔堡古浪縣界一百里西至柔
遠堡永昌縣界九十里南至南把截堡三十里北至
三岔堡鎮番縣界六十里東南至沙溝東山壕古浪
縣界一百三十里西南至炭山堡西山小口永昌縣
界一百三十里東北二路一路至圓墩子接古浪縣
界一百里一路至邊牆接鎮番縣界一百里西北至
陳重沙河堡永昌鎮番二縣界五十里
永昌縣
治在府西一百六十里東至柔遠驛武威縣界七十
里西至定羌廟甘州府山丹縣界一百里南至雪山
西番界一百八十里北至昌寧湖鎮番縣界一百九
十里東南至炭山堡武威縣界七十里西南至白石
崖山丹縣界九十里東北至蔡旗堡鎮番縣界一百
八十里西北至石峽口山丹縣界一百一十里
東抵涼州西接山丹北連塞漠南距西番(衛舊志)面雪
嶺之峰枕金川之水雲川經其西澗水遶其東控扼
甘涼屹為雄鎮(雍大記)
按永昌縣東抵涼州西接山丹北連大漠南距番
族控山帶水戰守有資河西一線縣其東西孔道
也
鎮番縣
治在府東北二百里東至沙河寧夏府界六百里西
至昌寧堡永昌縣界一百里南至三岔河武威縣界
一百四十里北至亦不剌山界二百八十里東南至
大靖古浪縣界四百九十里西南至蔡旗堡永昌縣
界三百二十里東北至魚海子二百八十里西北至
亦集乃一千二百五十五里
東連寧夏南接涼州西距昌寧北界沙漠(舊志)南蔽姑
臧西援張掖翼帶河隴控臨絶塞地形陡絶戎馬之
場(方輿紀要)西北拱來伏之岫東南跨蘇武之峯左帶小
河右連永昌實西陲之要地涼州之籓籬(鎮志)控制北
狄富饒西土(衛志)
古浪縣
治在府東南一百三十里東至大靖石河平番縣界
一百六十五里西至番城臺武威縣界四十里南至
烏稍嶺平番縣界七十五里北至圓墩邊武威縣界
六十里東南至擡車嶺古浪平番二縣界一百五十
里西南至可可口八十里東北至大靖邊牆一百七
十里西北至雙塔三十里
東至扒沙西連武威南界烏嶺北抵暖泉(舊志)南枕烏
稍嶺西連高崖泉古浪流繞關城險隘(鎮志)峻嶺環其
南巖邊固其北峽路一線扼甘肅之咽喉河水分流
資田土之灌溉近而千峯俱峙遠則一望無涯(縣志)
平番縣
治在府南三百四十里東至古浪大靖界二百七十
里西至冰溝堡西寧府碾伯縣界一百五十里南至
臨洮府沙井堡蘭州界一百九十里北至安遠堡古
浪縣界一百五十里東南至鎮虜堡蘭州界一百四
十里西南至紅谷城連城土司界一百九十里東北
至紅水蘭州界二百四十里西北至連城一百四十
里
北枕烏稍南接黃河松山峙其左分水居其右為河
西要害之地(總志)烏稍枕其北黃流繞其南邊牆界其
東冰溝峙其西為金城之鎖鑰實五郡之衝衢(縣志)
按平番東連寧夏西控青唐南達金城北距古浪
廣七百六十里長四百七十五里被山帶河河西
之肘腋也五邊考云莊浪衛東一百二十里有大
小二松山東扼黃河南綴蘭靖北阻賀蘭延袤千
餘里號為沃壤隆萬間番酋賓兔盤踞其中時肆
侵掠内地削棄僅存一綫萬歷二十六年撫臣田
樂克復其地建堡築城屯戍相望乃割蘆塘等處
屬固原紅水河三眼井等處屬臨洮阿壩嶺大靖
城土門兒等處屬甘肅自靖遠衞界黃河索橋起
至土門山其長四百里而蘭靖莊浪千四百里之
衝邊始安苐蘆塘三眼井等處土疏易圮時費修
葺若按初年舊址自鎮番直接寧夏中衛通樹長
邊則外鑰尤壯矣
寧夏府
治在布政司東北九百四十里東至榆林府定邊縣
界三百七十里西至賀蘭山外額魯特一百六十里
南至李旺堡平涼府固原州界三百七十里北至西
瓜山外翁布扎賽二百九十里東南至甜水堡慶陽
府環縣界三百六十里西南至固原州界四百里東
北至白塔山外額爾多斯三百里西北至賀蘭山邊
牆外額魯特二百二十里距
京師三千六百四十里
背名山而面洪流左河津而石重塞(夏京都頌)左距豐勝
右帶蘭會(舊志)黃河繞其東賀蘭聳其西西北以山為
固東南以河為險(一統志)東起鹽場西盡中衛(三大征攷)帶
河渠之重阻奠屯戍之基張(曹璉朔方形勢賦)
按寧夏之境賀蘭環于西北黃河遶于東南地方
五百里山川險固土田肥美溝渠數十處皆引河
水以資灌溉歲用豐穰而烏白花馬等池出鹽甚
多度支收糶其利又足以佐軍儲誠用武之要會
雄邊之保障也漢瀕河置戍關輔緩急視此地之
安危晉邊備不修巖疆盡成戎藪故涇渭以北訖
無寧宇後魏既并赫連緣邊列鎮薄骨律與高平
沃野相為形援而後關隴無禍患者幾百年西魏
以迄周隋亦以靈州為關中之捍蔽唐開元中建
朔方節度于此士馬強盛甲于諸鎮肅宗中興實
賴此為根本迄于唐之末造朔方猶列版圖至宋
咸平五年靈州始䧟于趙保吉自是西夏遂成強
敵天聖以後涇原環慶關内不啟而東至鄜延西
至秦鳳亦皆殘耗蓋靈州據諸路上游縱横四出
關中且不知所備也元太祖滅夏始置寧夏路總
管府明初改建寧夏衛亦以為重鎮即有寇鈔不
過河西一帶自正統以後駐牧套内而患乃更在
河東其禍切備急者則尤在花馬池必花馬池之
備密而寧夏之肩背始可稍息何也河西所當備
者若洪廣若玉泉若廣武若中衛雖皆為窺伺之
所而猶山谿隔礙有險可憑花馬池則川原平曠
北騎馳突於此最易由花馬池而西則興武營興
武營而西北則為靈州靈州居寧夏之中迫近大
河其南與固原邊相接靈州者實南北之喉舌而
花馬池則靈州之門戶也備可一日緩乎哉若夫
賀蘭山盤峙寧夏西套寇闌入河東往往取道於
此而徐斌水在寧夏西南又為固原西路之險河
凍則守舊邊春融則守新邊此前人之成筭也夫
恃河為險實非遠猷明萬歷中嘗得松山之地說
者謂自索橋而上直接鎮番增築保障廣布耕屯
則賀蘭以西皆為内境而黃河之險我不與敵共
將莊浪蘭靖以迄固原之間皆可安枕而卧矣
寧夏縣(附郭)
治在府城内東至臨河堡靈州界三十里西至豐盈
堡寧朔縣界十五里南至林臯堡寧朔縣界九十里
北至謝保堡寧朔縣界二十里東南至黃河東岸河
忠堡靈州界八十五里西南至唐鐸堡寧朔縣界五
十里東北至通澄堡新渠縣界三十五里西北至豐
登堡寧朔縣界十五里
寧朔縣(附郭)
治在府城内東至紅花渠寧夏縣界一里西至賀蘭
山邊牆九十里南至大壩堡南中衛縣界一百六十
里北至張亮堡平羅縣界三十五里東南至李俊堡
寧夏縣界五十里西南至玉泉營邊牆一百里東北
至王澄堡寧朔縣界三十五里西北至張亮堡平羅
縣界三十五里
平羅縣
治在府西北一百二十里東至西河新渠縣邊界五
里西至賀蘭山六十里南至張亮堡寧朔縣界七十
里北至通惠橋寶豐縣界五里東南至西河新渠縣
界三十里西南至豐登堡寧朔縣界九十里東北至
通濟橋新渠縣界十里西北至闇門寳豐縣界十五
里
黃河流于東南賀蘭峙于西北地當北面之衝鎮遠
關黑山營洪廣營實為外險(九邊考)
靈州
治在府東南九十里東至榆林府定邊縣界二百八
十里西至寧夏縣界三十里南至李旺堡平涼府固
原州界二百八十里北至横城邊牆七十里東南至
甜水堡慶陽府環縣界二百九十里西南至廣武營
中衞縣界一百二十里東北至興武營一百四十里
西北至河西寨寧夏縣界七十里
西陲巨屏(朔方志)北控河朔南引慶涼黃河為帶金積
如礪他如峽口螺追遙峙西南馬鞍東山環抱東北
舟車駢會壤接平慶誠寧鎮之控扼實關陜之襟喉
(舊志)
中衛縣
治在府西南三百六十里東至廣武分守嶺寧朔縣
界二百二十里西至營盤水臨洮府蘭州界二百一
十里南至香山南平涼府固原州界二百里北至邊
牆十里東南至大風溝靈州界二百里西南至柴薪
梁鞏昌府靖遠縣界二百里東北至張恩堡牛首山
靈州界二百里西北至邊牆外境二十里
左聯寧夏右通莊浪東阻大河西㩀沙山前有大河
之險後接賀蘭之固(元史)邊陲要路(朔方志)
按中衛倚賀蘭之險面洪河之阻左聯寧夏右接
莊浪誠邊陲要地也說者曰賀蘭雖稱天險而通
城隘口甚多自鎮關墩至勝金關之九十餘里俱
敵騎出沒之處若備觀音口鎮關墩至黃河百八
十里之邊則内而廣武玉泉大壩亦得所捍禦矣
新渠縣
治在府北六十里東至黃河十五里西至堤埂平羅
縣界一里南至南通橋寧夏縣界一百里北至通惠
橋寶豐縣界五十里東南至黃河十五里西南至李
祥堡寧夏縣界八十里東北至紅岡堡寶豐縣界六
十里西北至威鎮橋平羅縣界五十里
南接寧夏北連寶豐西近平羅東逼黃河備外夷最
險要(新渠縣記)
寶豐縣
治在府東北一百六十里東至黃河十五里西至賀
蘭山四十里南至西永惠堡新渠縣界三十里北至
石嘴子山四十里東南至東永惠堡新渠縣界三十
里西南至威鎮橋平羅縣界二十五里東北至黃河
長堤二十里西北至鎮遠關五十里
地勢平曠土脈蜿蜒係賀蘭之盡幹背山面河瀠洄
環抱高關聳峙于河北昌潤繚繞於城南(寶豐縣記)
按舊志河自南來入青銅峽與山相會出峽口北
流三百餘里又與山會而夏地包絡其中可謂四
塞險固矣西夏㩀此二百餘年雖經韓范經營不
能恢復雖曰繼遷元昊梟雄難制亦以所憑恃者
險也有明中葉河套盡失而黃河以西賀蘭以東
屹然保障此亦據險以守之明驗也
西寧府
治在布政司西六百四十里東至涼州府平番縣界
三百九十里西至丹噶爾青海番夷界九十里南至
南山後黃河沿臨洮府歸德所界一百六十里北至
大雪山二百三十五里係荒山後接連涼州府界東
南至三川黃河沿界五百里西南至上郭密番夷界
二百三十里東北至冰溝山番居寫爾定族界二百
八十里西北至哈爾蓋界五百八十里係加布加薩
夷人住牧接連西海地界距
京師四千六百四十里
萬山環抱三峽重圍紅崖峙左青海瀦右(明一統志)首峙
崑崙背倚黃河(舊志)其隘則水抱西北其險則山阻東
南(鎮志)
西寧縣(附郭)
治在府城内東至平戎堡碾伯縣界七十里西至西
川口外丹噶爾青海番夷界九十里南至南山後黃
河沿臨洮府歸德所界一百六十里北至永安堡大
通衞界八十里東南至南山後掩達赤哈碾伯所屬
擺羊戎界二百四十里西南至上郭密番夷界二百
三十里東北至祐寧寺番夷界一百二十里西北至
西川癿迭溝腦娘娘山大通衞界八十里
碾伯縣
治在府東北一百三十里東至涼州府平番縣界二
百六十里西至羊起舖西寧縣界四十五里南至臨
洮府河州界三百九十里北至西番溝腦番居倉家
族界一百六十里東南至三川黃河沿界三百七十
里西南至高店溝腦雪山根八十里東北至冰溝山
番居寫爾定族界一百五十里西北至上水磨溝腦
番居鈕作族界一百七十里
松山後踞雪嶺前臨峯巒環境上羅立萬仞雕牆湟
水抱城流掩映一條玉帶峽關分布如門周道中通
若線(新志)
大通衛
治在府北二百二十里東至嘉爾多寺一百五十里
係番人住牧地方接連涼州府界西至徹爾圖一百
三十里南至北川營闇門邊牆一百六十里接連西
寧縣界北至大雪山一十五里係荒山後接連涼州
府界東南至威遠營闇門邊牆一百六十里接連西
寧縣界西南至波洛沖口三百四十里係羅卜藏察
罕夷人住牧接連西海地界東北至大雪山二十里
係荒山接連涼州府界西北至哈爾蓋三百六十里
係加卜加薩夷人住牧接連西海地界
直隸秦州
治在布政司東南七百三十里東至茶川舖鳳翔府
隴州界二百里西至鞏昌府伏羌縣界九十里南至
大石碑漢中府略陽縣界三百四十里北至平涼府
莊浪縣界二百一十里東南至常家河略陽縣界五
百里西南至階州界三百一十里東北至龍口峪平
涼府華亭縣界二百五十里西北至伏羌縣界九十
里距
京師三千七百一十里
本州境東至硤口舖清水縣界一百一十五里西至
鞏昌府伏羌縣界九十里南至黑林溝徽縣界九十
里北至秦安縣界六十里東南至禮縣界七十里西
南至鞏昌府西和縣界八十里東北至清水縣界一
百里西北至鞏昌府伏羌縣界九十里
天水名郡秦地重鎮(天水志)西倚天門東扼隴坻南連
嶓&KR1815;北接鳳凰為蘭河中堅關隴重鎮(州志)東雄關隴
西障鞏蘭(州志)
秦安縣
治在州北八十里東至清水縣界一百三十里西至
鞏昌府伏羌縣界四十里南至秦州界二十里北至
平涼府莊浪縣界三十里東南至魏家灣清水縣界
三十里西南至余家峽秦州界四十里東北至蓮花
鎮平涼府莊浪縣界六十里西北至王家舖鞏昌府
通渭縣界八十里
東連汧鳳西控鞏臨隴右要衝關西首障(州志)牙錯於
静會角犄于秦邽有静會之畜牧無其患有秦邽之
膏腴無其衝(郡志)
清水縣
治在州東一百三十里東至茶川舖鳳翔府隴州界
七十里西至硤口舖秦州界一十五里南至磨兒硤
秦州界十五里北至平涼府静寧州界一百二十里
東南至漢中府鳳縣界八十里西南至小泉硤秦州
界三十里東北至龍口峪平涼府華亭縣界一百二
十里西北至秦安縣界八十里
負山帶河諸流滙聚(舊志)峻坂九迴飛湍四下襟束清
渭鎖鑰西涼(州志)山林岑蔚道途險隘扼吭隴右藩蔽
關西(縣志)
禮縣
治在州西南一百六十里東至秦州界八十里西至
鞏昌府岷州界一百二十里南至鞏昌府西和縣界
五十里北至鞏昌府寧遠縣界六十里東南至秦州
界一百三十里西南至階州界一百五十里東北至
鞏昌府伏羌縣界八十里西北至岷州界七十里
羣山拱峙衆水環流雖彈九之地實五達之衝(郡志)
徽縣
治在州南二百八十里東至簸箕灣兩當縣界七十
里西至横川鎮階州成縣界五十里南至大石碑漢
中府略陽縣界六十里北至黑林溝秦州界一百九
十里東南至砂壩略陽縣界五十里西南至成縣界
九十里東北至高橋關秦州界一百里西北至木黎
川秦州界八十里
巖山環峙江水合流東接連雲西盤百頃關隘扼喉
溪谷張翼秦隴屏障巴蜀門戶(州志)
按徽縣接壤秦隴本漢武都郡河池故道二縣地
西控天水南連漢中稱為要害隴蜀有事河池在
所必争公孫述并漢中據河池以拒漢軍來歙克
之而蜀人大震五代梁貞明初岐蜀相攻蜀人出
河池遂兼秦鳳宋保蜀口亦置戍河池以絶北邊
窺伺之路元兵入蜀河池降而鳳州以南次第淪
沒河池介秦鳳間未可以散地視之矣
兩當縣
治在州東南三百七十里東至單河舖漢中府鳳縣
界三十里西至簸箕灣徽縣界三十里南至常家河
漢中府略陽縣界一百二十里北至毛家莊秦州界
八十里東南至藍家關漢中府鳳縣界四十里西南
至火崖坡徽縣界五十里東北至龐家河鳳縣界五
十里西北至駙馬廟徽縣界三十里
羣峰錯列萬壑分流介徽鳳之間為唇齒之勢(郡志)
直隸階州
治在布政司東南一千七十里東至漢中府略陽縣
界三百二十里西至鞏昌府西固廳界九十里南至
松坪寨四川龍安府平武縣界三百里北至秦州禮
縣界二百五十里東南至漢中府寧羌州界五百二
十里西南至番界四十里東北至毛嘴山漢中府略
陽縣界四百一十里西北至西固廳界一百六十里
距
京師三千九百四十里
本州境東至文縣界一百三十里西至鞏昌府西固
廳界九十里南至番界二十里北至秦州禮縣界二
百五十里東南至文縣界一百二十里西南至番界
四十里東北至成縣界二百二十里西北至西固廳
界一百五十里
東接梓潼西接天水北接始平土地險阻(舊志)壤接羌
戎地通隴蜀(宋鄭玠知階州制)武都舊郡將利雄藩山川雲
遶列戍星羅允扼羌之要地(州志)
文縣
治在州東南二百七十里東至漢中府寧羌州界一
百五十里西至松坪寨四川龍安府界一百八十里
南至龍安府平武縣界一百八十里北至階州界一
百三十里東南至寧羌州界二百五十里西南至古
扶州番界二百里東北至漢中府略陽縣界二百里
西北至階州界一百五十里
東接漢中西通隴右左山右江控據深險若出景谷
達江油又蜀地之噤喉也(元文州志)南隣巴蜀西接隴西
北有臨江關以達武都東有玉壘關以通蜀漢江邊
線路皆斷崖絶壁插木鑿山棧道之險有四塞之固
焉(縣志)
成縣
治在州東北三百二十里東至横川鎮秦州徽縣界
四十里西至太石山階州界九十里南至譚家河階
州界九十里北至鞏昌府西和縣界六十里東南至
毛嘴山漢中府略陽縣界九十里西南至階州界一
百一十里東北至秦州界一百里西北至鞏昌府西
和縣界一百里
左枕瀑布泉右倚仙人岫鳳嶺插前鷄山峙後水瀠
六漢為襟帶山繞羣峯為護送仇池遠眺於西北雲
棧遙望于東南羊腸盤道窈窕紆迴寶井張翼石盤
昂首真用武之國(縣志)成州得兩界山河之首古為用
武之國(同志)谷内保蜀口外接秦隴山川險阻嘗為襟
要(宋王應璘云)北控仇池羊腸盤曲南連雲棧鳥道紆回
(舊志)
直隸肅州
治在布政司西北一千四百七十里東至撫夷驛甘
州府張掖縣界三百一十里西至嘉峪關外雙井子
赤金所界九十里南至金佛寺南山一百二十里北
至邊牆三十里東南至紅崖堡張掖縣界一百八十
里西南至夘來泉堡七十里東北至張掖縣界二百
八十里西北至野麻灣堡六十里距
京師五千五百一十里
本州境東至雙井堡高臺縣界一百里西至嘉峪關
外雙井子赤金所界九十里南至金佛寺南山一百
二十里北至兩山口邊牆三十里東南至清水堡高
臺縣界一百四十里西南至夘來泉堡七十里東北
至金塔寺一百里西北至野麻灣邊牆四十里
河山襟帶為羌人通驛之路(元志)南有雪山嵯峨萬仞
北有紫塞延袤千里羌番入貢之要路河西保障之
咽喉(通志)
高臺縣
治在州東南二百七十里東至撫夷驛甘州府張掖
縣界四十里西至雙井堡肅州界一百七十里南至
紅崖堡雪山界一百二十里北至六壩邊牆五里東
南至新墩子張掖縣界一百四十里西南至河清營
肅州界一百八十里東北至四壩堡張掖縣界二十
里西北至鎮夷堡肅州界一百一十里
祁連遠拱合黎近峙白城山顧于前黑河水遶于後
可謂屯田用武控扼戎番之要地(舊志)黑山峙于東北
河水經于西南山嶺崔巍石峽險隘實屯守要地(所志)
泉水環繞河山襟帶為甘肅通驛要路三秦鎖鑰五
郡咽喉(高臺志)
安西廳
安西衛
治在布政司西北二千一百四十里東至小灣柳溝
衛雙塔堡界七十里西至火燒林沙州衛百齊堡界
七十里南至八楞墩柳溝衞踏實堡界四十里北至
白墩子九十里接連外境東南至石溝三十五里西
南至瓜州六十里東北至石坂墩一百里西北至紅
柳泉一百二十里距
京師六千一百八十里
沙州衞
治在安西廳西北二百六十里東至塔兒泉柳溝衛
踏實堡界一百七十里西至古營盤四十里接連外
境南至千佛洞三十里北至青墩硤一百九十里東
南至三危山三十里西南至沙棗墩三十里東北至
甜水井子安西衛界一百六十里西北至鹽池四十
里
國當乾位地列艮墟水有懸泉之神山有鳴沙之異
川無蛇虺澤無兕虎華戎所支一都會也(漢敦煌郡地理志)
雪山為城青海為池鳴沙為環黨河為帶前陽關而
後玉門控伊西而制漠北全陜之咽喉極邊之鎖鑰
(新志)
柳溝衛
治在安西廳東一百六十里東至三道溝東岸靖逆
衛界八十五里西至蘇賴河岸安西衞界四十里南
至踏實堡紅柳邊沙州衛界一百四十里北至橋灣
四十里東南至六道溝五十里西南至黑水河九十
里東北至古邊跡布魯湖墩一百一十里西北至空
心墩八里
靖逆廳
靖逆衛
治在布政司西北一千八百四十里東至高見灘果
璧齊勤所界五十里西至三道溝東岸柳溝衛界四
十里南至果璧十里北至花海子湖二十里東南至
果璧十里西南至昌馬河一百二十里東北至納蘇
圖七十里西北至布魯湖布魯墩三十里自衛東至
嘉峪關二百九十里至蘭州一千八百三十里至
京師五千八百八十里
齊勤所
治在靖逆廳東一百一十里東至雙井子界牌肅州
界一百二十里西至高見灘靖逆衛界六十里南至
雪山一百里北至亂山子五里東南至鴉兒河四十
里西南至野馬兔一百一十里東北至後柳灣六十
里西北至旱硤五十里
甘肅通志卷四
