甘肅通志卷十
關梁
山林川澤憑高臨深界分壤接周禮司險設有專官
達其道路甘屬巖疆險阻扼塞置亭列障申畫郊圻
除道成梁資民利涉王政所先志關梁
臨洮府
狄道縣
摩雲嶺關在縣北一百五十里摩雲嶺上明置最
為高險乃通蘭州要路舊設巡司
南關堡在縣南二十里宋熙寧六年置北關堡在
縣北二十里宋熙寧五年置三坌關在縣西三十
里打璧峪關在縣北三十五里皆臨洮戌卒防守
以保障近郊
湼家關在縣西三十里西南通河州二十四關要
口又明一統志下襯關在縣南一百里八角關在
縣南一百一十里十八盤關在縣南一百二十里
臨洮堡在縣北七十里宋置明洪武二年改築大
城周五百七十丈有竒高三丈六尺北築郭東西
北三門今塌損
通谷堡在縣東二十五里宋熙寧五年置又南川
堡在縣南三十里宋熙寧六年置結河堡在縣北
二十里宋熙寧七年置
永寧橋舊在縣西洮河上宋熙寧中熙州梁承建
賜名永通明初移建于縣西三里造船十二兩岸
置木柱十二維以鐵䌫草䌫各二更名永寧康熙
十三年靖逆侯張勇因用兵輓運芻糧仍移建城
西北五里至今續修往来通利
宏濟橋在縣西北一百三十里洞子溝洮河上為
蘭河二州通道明萬歴中建用船十二闊四十餘
丈冬撤春建今廢但用舟以渡
長濟橋在縣東五里明萬歷三年剏建
渭源縣
分水嶺關在縣西十五里分水嶺上自嶺以西之
水悉入洮河以東之水悉入渭河置關于此入府
孔道為縣境之襟要
慶平堡在縣西北三十里宋熙寧五年置金改為
鎮府志在縣西北有垣墻常繕治之可以避兵
乞神平堡在縣西南宋熙寧五年王韶擊降番部
城渭源堡及乞神平堡
鍬谷河橋在縣東十五里
清源河橋在縣南門外
通順橋在縣西十里
渭河橋在縣北五里
蘭州
金城關在州北二里黃河西北山要隘處倚山臨
河乃通甘肅要路周武帝置金城津隋開皇十八
年改津為關明設巡司于河南岸萬歴二十五年
易土以磚
京玉關在州西北四十五里本名把拶橋宋置關
賜今名元廢
東關堡在州東十八里宋元豐四年置本名鞏哥
關後改為東關堡
西關堡在州西二十里宋置關逼臨黃河與夏人
接界元廢
臯蘭堡在州東南九十五里宋元豐四年置明宏
治十八年重修
質孤堡在州東五十里宋元豐二年置勝如質孤
二堡買子堡在州東五十里又把石溝堡在州東
六十里十字川堡在州東北一百三十里一條城
堡在州東北一百五十里五堡皆在河南
西古城堡在州西南四十里又積積灘堡在州西
南八十里皆在河南
安寧堡在州西北三十里又鹽場堡在州東北十
里皆在河北明萬歷三十三年置守備駐防今廢
鐵古城堡在州北八十里即定火城亦明置
紅水河堡在州北五百四十里堡城周一百二十
丈高三丈一尺濠深一丈五尺明萬歷二十七年
平松山兵備副使荆州俊建又三眼井堡在州北
五百里亦是年建城池高闊如紅水册說紅水營
堡在州北三百三十里三眼井堡在州北二百九
十里城皆周二里五分又萬歷二十六年以松山
平定議築新邊府同知馮詢等踏看得松山雙墩
子以東至紅水河西四十里有水可以築墻紅水
河以東三十里俱石山無土不堪挑築應砌石墻
自鹻灘墩至永安堡索橋三十里川險間斷或築
墻或挑濠各相便宜又五邊考新邊自靖虜衛界
黃河索橋起至莊浪界土門山共長四百里而蘭
靖莊浪千四百里之衝邊始安第蘆塘三眼井等
處土疎易圮時費修築若按明初舊址自鎮番直
接寧夏中衛通樹長邊則外鑰尤壯矣
永泰城堡在州東北三百七十里明萬歷三十二
年建府志永泰城在紅水迤南一百二十里周四
百八十丈高四丈又保定堡在天池水永泰迤南
一百五十里鎮虜堡在滚巴川保定迤南一百二
十里二堡與紅水相唇齒
鎮遠橋在州西北二里黃河上明洪武五年宋國
公馮勝建於城西七里以濟師越四年移建於州
西十里名曰鎮遠十八年又移建於城西北二里
金城關用巨舟二十四艘横亘黃河上架以木梁
棚以木板圍以楯欄南北兩岸為鐵柱四繫鐵纜
二各長一百二十丈冬河凍則拆春冰泮復建以
通河西甘肅等路宏治初馬文升言陜西之路可
通甘凉者惟蘭州浮橋一道敵若據此橋則河西
隔絶餉援難通矣
通濟橋在州東二十里黃河上今廢
西津橋在州西二里以木架空俗名卧橋跨阿干
水
金縣
把石堡在縣西北四十里又買女堡在縣西北五
十里接蘭州
十字川堡在縣東北八十里東二十里為一條城
定遠鎮在縣西北四十里豬嘴山下一名豬嘴堡
清水鎮在縣東三十里
浩亹橋在縣南郊外
神濟橋在縣北郭外
河州
積石關在州西北一百二十里東去積石山五十
里明置茶馬司于河州此為市易之處有官軍戌
守
崔家峽關在州西一百五十里石榨一道
樊家峽關在州西一百二十里石榨一道
大峽關在州西八十里石榨一道
五台關在州西九十里石榨一道
紅崖關在州西九十里石榨一道闇門一座
癿藏關在州西七十里
老鴉關在州西九十里癿藏之南
莫泥關在州西七十里
土門關在州西南九十里闇門一座
石嘴關在州西六十里邊榨一道闇門一座
朵只巴關在州西七十里石榨一道
舡板嶺關在州南六十里
槐樹關在州南七十里闇門一座
西兒關在州南九十里
喬家岔關在州南八十里
牙塘關在州東南七十里
沙麻關在州西南八十里林麓控隘足以守禦自
此而西舉足侵高又行一日至嶺西其地益高與
西域相出入處元遣都寔訪河源路出於此迤東
為思巴思關
思巴思關在州南八十里
陡石關在州南八十里邊榨一道
大馬家灘關在州南七十里邊榨一道
小馬家灘關在州南四十里
麻山關在州南一百四十里
俺隴關在州南二百里以上二十四關明俱設官
分守今裁以塘丁把守
歸德堡册說州西至老鴉關九十里又西至起臺
堡一百五十里又西至保安堡二百八十里又西
至歸德堡三百里又西至闇門番帳草地界八十
里
南川寨九域志熙寧七年置在州南四十里宋志
初置南山堡尋改為砦元符二年羌酋鬼章城洮
州以居引兵攻宋之南川寨即此金因之元廢舊
志在州西南七十里又寧河寨在縣東南府志明
河州衛轄十里屯水泉坪安遠坡古城等四寨又
歸德所轄周鑑王源劉慶李釗康泰楊鑾等六寨
安疆砦在州西宋志舊當標城崇寧二年收復改
名東至来同堡三十五里西至通津堡五十里南
至循化城一百一十里北至黃河十里金廢
東谷堡在州東南唐會昌四年吐蕃叛將論恐熱
攻鄯州為尚婢婢所拒退保東谷婢婢為木柵圍
之絶其水源恐熱突圍走保薄寒山衆皆降于婢
婢九域志熙寧七年置東谷堡在州東南十五里
金廢
来同堡在州西宋志舊名甘樸堡崇寧三年築賜
名東至南川砦九十里西至安疆砦三十五里南
至懷羌城三十五里北至来羌城三十里金屬積
石州元廢
闊精堡九域志熙寧八年置在州西南十五里宋
志作閻精堡又元豐三年置西原北河二堡皆金
廢
通津堡在州南宋志舊名南達堡崇寧三年賜名
東至安疆砦五十里西至大通城界二十五里南
至循化城一百三十里北至大通城界五十里金
屬積石州元廢舊志在州西一百六十里
臨灘堡在州西北宋志東至安鄉關四十里西至
古雞山二十里南至南川砦界二十里北至黃河
四十里金屬積石州元廢
順通堡在州西宋志屬積石軍宋置東至臨淞堡
十二里西至本軍十八里南至臨淞堡界二十五
里北至樂州懷和砦界十二里又臨淞堡東至廓
州界五十里西至順通堡界十二里南至把拶公
原界約六十里北至黃河十五里以上諸堡皆金
廢
保安堡在州西三百五十里明置保安站及保安
操守所
起臺堡在州西一百五十里有城明萬歷中修築
周一百六十丈高三丈五尺設守備駐防
大通堡在州北一百八十里河北面有邊墻自大
通河起至迭遜溝止長八十里又景古城在州東
南一百三十里明萬歴十八年火酋内犯常添設
守備于此三十三年移駐蘭州
雙城堡在州南龍溝堡在州西南及馬灘陡吹麻
千臺觀等共十堡皆轄河州參將營
俺哥堡在州北五十里又定羌堡在州北一百里
及和政寧川長寧韓家尹家吹麻黑石山高陵山
紅土坡等共十堡皆轄于河州
摺橋在州東十里大夏河上兩岸禹鑿石蹟尚存
洩湖橋在州東三十里大夏河上相傳禹未疏鑿
時州境皆湖自禹導水入黃河因名
寧河橋在寧河城下今廢歲修木橋
大夏橋在州南三里共五十六空
永濟橋在州西十里
銀川橋在州西四十里今廢
宏濟橋在州東九十里囤子溝口下通蘭州路久
廢康熙四十三年河廳郭朝佐知州王全臣設船
一隻
黃河上渡在州積石關通西寧路明設官船二隻
水夫二十名後船廢
黃河下渡在州剌麻川蓮花寨通莊浪路明設官
船二隻水夫六名後船廢康熙四十五年知州王
全臣復設
歸德所
官田墩在所東十里又二十里至馬厰墩俱撥兵
防汛
石坡墩在所西三里又五里至上河墩又四里至
山平墩又三里至煖泉墩又十五里至烟洞墩又
二十里至撒通墩俱撥兵防汛
寺角嘴墩在所南五里又十五里至王屯墩又二
十里至周屯墩俱撥兵防汛
邊墻一道自煖泉溝至黃河岸止長八里中設闇
門二座明洪武七年建上闇門通煖泉腦一百二
十里至巴斯塘係夷人地界下闇門通薩敦山一
百五十里至沙溝亦係夷人地界俱撥兵駐防
鞏昌府
隴西縣
首陽關在縣西南四十里首陽山上與渭源縣接
界今曰首陽鎮又府南有赤水三關又西南有後
川藥舗二關
錦布隘在縣北六十里其地有錦布峪因名有錦
布鎮逓運所又境内有沙灣口截道深安烏龍等
隘皆在縣北
天衢鎮在縣東四十五里接寧遠縣界
熟羊寨在縣西四十里後為鎮又縣北二十五里
有三坌堡俱宋熙寧年置
五谿聚在縣東後漢志襄武有五谿聚楊盛分羌
為五部錯居谿旁每谿為五聚
甸子川在縣西四十里有遞運所
古渭橋在縣城北
便民橋在城北七十里其地跨深安溝亦曰便民
一橋又有二橋在縣北三十里跨烏龍溝三橋在
縣北五十里跨錦布峪
安定縣
巉口關在縣北四十里路通甘肅宋置關于此明
置巡司今革舊志有關川在西北七十里西通蘭
州北通靖遠為要隘之區
烏龍關在縣南東西兩河間亦宋置南接隴西縣
今亦曰烏龍隘又有晴嵐峪口大西口雙峪口峽
口四隘
西鞏鎮在縣東六十里又東有龜兒嘴鎮又西北
六十里有秤鈎灣鎮秤鈎驛
内官營堡在縣西北明肅府置府志縣有堡共二
十
平西砦在縣北宋志地名青石峽紹聖中築元豐
中又置榆木岔熨斗坪二砦
永安營砦在縣西北又北有九條岔砦又東有撻
子岔砦秦儀岔砦又東北有泉子砦又有姚家烽
火小南岔北岔四砦
廣濟橋三一在縣東三里一在三十里一在四十
里皆深澗險巇康熙十四年靖逆侯張勇建又廣
惠橋在縣東一里永濟橋在縣東六十里
利物橋在縣北一里又鎮遠橋在縣北六十里西
土橋在縣西二十里跨西河
通順橋在縣南十里又永安橋在縣北三十里便
民橋在縣南九十里
通渭縣
華川關在縣西八十里華川水上又東南有閉門
關又北有石門關
田家峽隘在縣東五里又東北二十里為砥石峽
又北二十里為談家峽又西二十里為石嘴峽又
有袁家藺家金帶三峽隘
安遠鎮在縣東南六十里九域志天裕二年置安
遠砦即今鎮也接伏羌界邑志北寺子鎮東雞川
鎮西義岡鎮西北舗路鎮又有蔡家白塔等鎮
渭陽堡在縣南又府志縣有山砦堅雞四羅坡龍
共五砦
者達堡在縣西南宋志通渭縣領者達本當七麻
三堡府志縣有中林中峴等堡共二十
朝陽橋在縣東百步
溉橋在縣東十五里一名苦水橋
漳縣
箭筈山砦在縣東南箭筈山上居民築以禦寇
鹽厰鎮在縣南五里又三十里有三岔鎮
烟波堡在縣西五十里又有紅崖鳳臺二堡
砥柱橋在縣南半里又西南五里為鹽井橋又有
噎虎鳳凰安峪龍馬四橋
會寧縣
青家關在縣東九十里明置巡司今裁
烏蘭關在縣北五十里
翟家鎮在縣東四十五里又北八十里為乾溝鎮
郭城鎮府志縣境又有陡城水泉二鎮
舊羊營在縣西北又北有新羊營
金龍峪堡在縣北縣志其環縣境土堡凡三十一
座明時俱有欽降式樣器械備守禦
西寧橋在縣東三十里又東十里為後川橋俱跨
松樹堡河又東北一百二十里為界首橋跨響河
西津橋在縣西二里又西北五里為范家灣橋
伏羌縣
槐樹關在縣東三十里槐樹嶺與秦州接界
天門隘在縣南天門山下
落門聚在縣西五十里即落門鎮府志有小落門
永寧禮辛三鎮
安遠堡在縣北十里接通渭界
見龍堡在縣西南四十五里永寧鎮西一面倚山
三面懸厓又黃羊堡在東南二十五里九域志達
隆堡在縣西北慶歷五年置
石峽堡在縣東北三十里一面倚山三面阻水天
成險峻又延泉洞堡在縣西二十里水新洞堡在
縣西三十里皆在石厓之半九域志伏羌城領得
勝榆林等十一堡
&KR1361;底上橋在縣東北五里渡渭通秦安路又&KR1361;底
下橋在北三里渡渭通通渭路
朱圉上橋在縣西二十五里又朱圉下橋在縣西
二十八里俱渡渭通寧遠路
中川渡在縣西五十里
寧遠縣
大木樹關在縣東南九十里分水嶺下與禮縣接
界
馬務關在縣西南箭竿山下亦曰馬務鎮縣境又
有水關文盈二關
太陽山隘在縣南一百二十里又魯班山隘石門
山隘花厓山口木林峽四隘俱在縣東北又硯石
峽隘在縣東南
来遠鎮在縣西南三十里又威遠鎮在縣東南與
伏羌接界俱宋置
榆盤鎮在縣北六十里縣志又有天衢鴛鴦山丹
賀家洛河四門永安樂善楊家馬力坡凡十一鎮
納泥鎮在縣西四十里接隴西縣界又名燕峯川
廣吳堡在縣西三十里廣吳山下縣志縣境有花
厓沙團等二十二堡
卧龍橋在縣西郭外有卧龍石形跡俱全故名今
橋已廢置船以渡渭又西三十里有廣濟橋又虹
渡橋在西四十里又西南有峽口橋
小高橋在縣東二十里又大高橋在南八十里又
南河橋在東三十里又水關橋在東南四十里
焦家渡在縣西二十里渡漳通府
西和縣
青陽峽隘在縣東南五十里又府志有屏風土橋
二隘皆設險處
長道鎮在縣西北六十里接禮縣界九域志長道
縣有長道故城又府志縣境東北九十里有白石
鹽官永寧大潭四鎮
湫池堡在縣東南宋置
卧龍橋在縣北九十里又白水橋在縣北大水橋
在縣南又有紅嶺橋三渡橋
靖遠縣
會寧關在縣西南一百二十里烏蘭山上宋元符
元年建築初賜名通會後改會寧金大定八年改
為會安今稱烏蘭關
永安堡在縣東北一百二十里明隆慶五年建城
周三里三面距山一面臨河河以外即邊徼為邊
防極衝要地所管隘口十有二處有墻邊五十里
無墻斬坡邊一百餘里康熙三十三年總督佛倫
題請丈量應修一萬二百八十四丈康熙四十一
年黃河泛漲衝壊邊墻三百一十八丈按年修築
蘆溝堡在縣東一百八十里明萬歷二十四年建
城周三里與寧夏中衛比鄰至邊五十里隘口七
處邊墻一十八里
蘆塘堡在縣北二百二十里黃河外新疆内城周
二里本松部着力兔牧地萬歷二十七年築新邊
墻欄墩柵創建大小蘆塘二堡設參將屯兵千餘
隘口二十一處邊墻五十里小蘆塘堡在縣北二
百一十里城周一百八十步北至邊墻三里隘口
二處邊墻二十里
平灘堡在縣西九十里明正統年建黃河自此入
境城周一里三分舊為蘭州地萬歷五年改隸靖
遠衛臨河踞勝四面天險東西沿河五十里俱無
邊塹止斬土石作坡坂而已
達喇蘇堡在縣北七十里萬歷年築城周三百五
十步有邊墻七十里明初設巡司戌兵防守又水
泉堡在縣北九十里萬歷四十年修城周一里二
百步堡築山嘴四面天險又陡城堡在縣北五十
里有邊墻十里
哈齊濟堡在縣北一百七十里明隆慶六年建城
周一里三面徒峻東連永安北達蘆塘控制之要
衝有隘口三處無墻邊三十里又索橋堡在哈齊
濟西十五里萬歷二十九年建於河東名為鐵鎻
關又河西之堡萬歷四十二年建
沙古堆堡在縣北一百三十里因山厓斬削成城
周一百六十丈明嘉靖四年建有隘口二處邊墻
三十里
大廟堡在縣北一百五十里萬歷三年建大廟塔
兒灣為永安之門戶其博囉溝馬尾溝羊房窩舖
西接劉家寺東連喜鵲溝榆樹峴在在皆險隘要
害之地所管有隘口七處邊墻十里無墻斬坡邊
六十里
達喇齊堡在縣東七十里宋崇寧元年建城周三
里其地本名大麻川三面沙河一面天險係邊境
大路東達固鎮西通靖遠
乾鹽池堡在縣東一百二十里即宋之定戎堡崇
寧間建城周四里堡係邊境建在通衢最為衝要
邊防要路一路自花馬池過邊由鎻黃川至達喇
齊青沙峴入安會地方一路自定邊乾溝梁家泉
入鎻黃川一路自塔兒灣乘冰渡河由鎻黃川入
環固地方由青沙峴入安會堡寨一路自達喇蘇
老龍灣乘冰渡河由旱平川白厓子達喇蘇入安
會地方
索橋在縣西黃河上又烏蘭橋在縣西南
岷州
石關在州東一百三十里有關城東維秦隴西控
番族天然鎻鑰
荔川寨九域志熙寧六年置在州東八十里又七
年置&KR1291;川寨在州東二十里閭川寨在州東一百
二十里
臨江寨在州東南九域志雍熙二年屬秦州熙寧
六年改屬岷州在州南一百四十里又七年置宕
昌寨在州南一百二十里即古宕昌城
遮陽堡九域志熙寧七年置在州東一百里又置
穀藏堡在州西四十里十年置鐵城堡在州東八
十里元祐中种誼等擊鬼章夜濟邦金川至鐵城
黎明大破之明洪武初李文忠討西番從洮州鐵
城取道而出即此
茶埠峪寨在州東一十五里自是而東有冷落山
永寧堡弄松堡三寨
鴉山寨在州東南三十五里又東南有紅土坡寨
在州東南二十里荅竜溝等七寨在東南三十里
野人溝寨在東南四十五里各路山寨在東南六
十里中都寨在東南八十里磚塔寺寨在東南一
百里紅崖寨在東南一百二十里
栗林寨明一統志在州南一十五里又南有凌兀
赤分水嶺哈荅川賞家族脚力高樓舖何家舗顛
角宕昌老鼠川十砦衛志又有叠藏路砦在南二
十五里怕石寨在南五十里西固口寨在南六十
里峪剛都砦在南七十五里師師□溝砦在南八
十五里白楊林砦在南一百里白水川寨在南一
百二十里新城砦在南一百四十五里
木昔寨明一統志在州西南十五里又西南有吳
麻溝鹿兒&KR0309;栢木植鎮羌三岔五砦衛志又有章
哈溝砦在西南二十里
曹家寨明一統志在州西十五里又西有中砦野
狐橋冷地岔三砦衛志又有大溝砦在西十八里
駱駝巷寨在西二十里溝深寨在西三十五里砍
卜他砦在西四十六里西灣濠砦在西五十八里
永寧堡寨在西六十里
水磨溝砦明一統志在州北五十里又馬崖子砦
在北七十里衛志又有須須溝砦在北三十里湫
子溝寨在北一百里鎮平堡寨在北一百二十里
梅川寨明一統志在州東北三十里又東北有酒
店子普魯嶺二砦以上諸砦皆有官軍防守衛志
普魯砦一名木欄寨
荔川鎮在州東三十里又紅崖鎮在州東一百里
又良恭鎮在州南二百八十里又馬塢鎮在州東
南二百四十里
邊防要路岷熟番七十餘族生番一百七十餘族
一路關惡占藏等族生番去城四百里由着古灘
素子溝入至莫遮攔洮平諸處一路剌答等十餘
族生番由肚兒山溝入至紅崖寨板橋兒班哈等
堡一路烟剌勿杓等族生番去城一百五十里由
中寨駱駝巷大溝山後通本州西路鐵窠門等堡
一路鐵占等七族生番去城一百餘里由馬葉倉
鹿兒&KR0309;入至鹿兒&KR0309;等寨一路麻子川屬番勾引
打喇等族生番自分水嶺通本州一路自西灣寨
西通海東通臨鞏一路官洛惡藏等族屬番自着
古灘鎻溝潛入為盗
疊藏長橋在州東二里明成化二年建康熙三十
六年重修又茶埠峪橋在州東十五里又有梅川
橋在州東北三十里
野狐橋在州西四十里由洮入岷之路明宏治十
四年建
城北渡在州北一里又龍王台渡在州東五里
洮州衛
松嶺關在衛東三十里黑松嶺上又黑石嘴關在
衛東北四十里
石嶺關在衛北十五里石嶺山下又羊撒關在衛
北六十里大嶺關在衛北九十里八角關在衛北
一百四十里明時俱有官軍防守又有三岔高樓
二關皆廢為堡
南路駝竜隘口納郎隘口答扎隘口答峪溝隘口
麻兒隘口喇力溝隘口哈占溝隘口共七隘南通
四川叠州界
西路扯巴隘口截古哈隘口迭當隘口峪古墩隘
口七什小隘口些藏小隘口共六隘西南通四川
叠州青海路
北路官洛小隘口烏藏小隘口甘不他小隘口俱
通西海又邊古壕口無邊墻有木閘通青海路上
八角口無邊墻有木閘通火兒藏番族又通黃河
渡口最緊要
通岷砦在衛東北宋置
舊洮州堡在衛西七十里即舊州治自移衛而東
以其地為堡南接生番西隣川部明正德時額布
勒竊據西海頻年内犯嘉靖十八年由官洛直犯
臨洮自此洮視諸邊為首衝萬歷元年重修周二
里門二又古爾占堡在堡西十里惡藏堡在堡西
二十里官洛堡在堡西二十五里又有甘不他土
門等堡皆番入要路迤東有楊昇等十二堡雖小
俱係要衝
定秦堡在衛東北吐蕃所築明成化時番族常攻
此
劄龍溝堡在衛西番界
茶馬司在衛治西南
邊墻自舊洮堡南峪口石崖起至荅家闇門三十
里荅家至甘卜他闇門三十里甘卜他至官洛闇
門十五里官洛至惡藏闇門十五里惡藏至土橋
闇門六十里土橋至邊古壕七十餘里邊古壕至
上八角山頂石墩河州交界三十里
東路堡寨扁都上店過關黑松山岔濟洮高樓黑
石嘴巴截共八處東至岷州界
南路堡寨琵琶新堡楊花舊橋張雄石旗温旗鄭
旗納郎資付秦百戶共十一處南至岷州界
西路堡寨水磨劉順白土楊永千家太平土門丁
河官洛舊洮李剛楊昇古兒占共十三處西至邊
墻生番界
北路堡寨白松羊撒小嶺雙堠石廟石八角茄兒
羊共八處北至河州界
邊防要路一路自丹巴川由扎竜三坌至榨堵墻
透官洛惡藏通本衛一路自西邊挖墻填塹渡朵
的河通本衛一路自九條嶺通本衛一路自馬連
灘透馬旗堡入犯衛窺岷一路自黑石嘴透遭接
寺通岷州一路自搭連川透土門堡通臨洮一路
自白松嶺大草灘大山口通臨洮皆極衝要害
鳳山橋在衛北四十里又舊橋在衛東南四十里
又新橋在衛西南四十里明時皆有關官軍防守
又楊花橋在衛南三十里又仁和橋在城内
西固城
武都關在城西二十里又久遠關去城三十里内
漢外番
平定關在城西北三十里宋志福津縣有平定關
即此
化石關在城北九十里
牛圈關在城東九十里明正德年築
閣棧澇木閣棧去城五里化馬閣棧觀音閣棧去
城八十里
邊防要寨西寨平定黃水灣靖邊埡頭横岩沙川
南峪新興平羌兩河口殺賊橋消冰溝安家堎鹿
川沙&KR0309;共十五寨最為要害
邊防要路一路自消冰溝通兩河口沙川寨等處
一路山後坡平道兒等族生番自核桃坡通横岩
近郊一路自黃水灣錯落坪透澗溪溝通平定寨
等處一路自西坡寨有邊墻一道堵之一路自柳
&KR0309;通西禮階岷
南薰橋在城内東南又近化橋在城内東北又濟
川橋在城東四十里雍正九年重建殺賊橋在東
六十里南峪橋在東南二十里又鄧鄧橋在東北
九十里以鄧艾經此故名
永寧橋在城南門外康熙五年建沙川橋在西南
十里又种家橋去城五十里康熙五十年建新橋
頭去城六十里
平凉府
平凉縣
通稍關在縣東五里明時平凉衛軍戍守
硤石鎮在縣西相近又有歸化堡唐貞元十四年
歸化堡軍亂涇原節度使劉昌討定之元和中涇
原節度使王潛自原州踰硤石鎮敗敵軍築歸化
潘原二壘是也舊志歸化堡在府西冊說今府北
六十里有潘原澗近時守禦處蓋即故潘原壘矣
安國鎮在縣西三十五里唐貞元七年劉昌築胡
谷堡改名彰義堡九域志平凉縣有安國耀武二
鎮金屬化平縣通志安國鎮在府西三十里鎮西
有古城疑即彰義舊堡後改為安國或曰安國即
胡谷之訛四達衝途實為要鎮
虎山墩在縣北五里下瞰府城最為要隘又交龍
口墩在大蘆河原上南去虎山十五里施家峴墩
在小蘆河原上皆為要隘
太平橋在縣東關跨壕池
乘風橋在縣東三里跨湫谷水又名湫谷橋宋太
守蔡挺建
通濟橋在縣東五十里郿現鎮
涇河橋在縣西五里跨涇水
横河橋在縣西三十里跨横水
崇信縣
三鄉關在縣西南與華亭安東衛相間係華隴孔
道
九工堡在縣東十里北山之麓即故九工城初欲
建城於此築九堵而罷故名
新安堡在縣南四十里即故赤城昔秦始皇獵至
此築城駐蹕城高溝深可以避兵今作堡
崇遠堡界隴州為衝地
汭水橋在縣北一里跨汭水
華亭縣
制勝關在縣西北即古安化縣治新唐志原州有
制勝關為七關之一控帶隴山以西之路舊號大
振門宋慶歷中改為關管沿坡小砦二十五處
瓦亭關在縣西北一百八十里瓦亭山西麓接固
原州界詳見固原
六盤關在縣西北六盤山上唐原州七關之一也
又見固原
䔥關在縣西北東接鎮原北通固原今曰牛營山
詳見固原
三鄉鎮在縣東南八十里其地有三鄉川故名又
九域志華亭縣有黃石河一鎮又有鐵冶銅場鹽
場茶場
白岩河鎮在縣西北九域志安化縣有安化白岩
河二鎮安化即宋初故縣金因之後魏于今縣西
北六十里置大會鎮即今大會坡
策底鎮堡在縣北十五里古名柴底
南河橋在縣東二里跨南河
北河橋在縣北三里跨北河
鎮原縣
䔥關在縣西一百四十五里雍州四關之一北曰
䔥關是也詳見固原
木峽關在縣西南並石門驛藏制勝石峽木峽六
盤皆唐時置之以禦吐蕃者詳見固原
開邊寨在縣西南二十里宋咸平元年置熙寧二
年廢新門寨入之又安平寨在縣西八十里天聖
五年置後因之
新城鎮在縣西九域志乾興元年以慶州柳泉新
城二鎮隸原州熙寧三年廢截原砦入之新志新
城鎮控大盧川路
柳泉鎮在縣西北七十里舊名鵓鴿原宋慶歷中
置西即熟戶明珠滅藏康奴等族北綏寧砦
佛空坪堡在縣西北宋慶歷中修築捍北邊戎馬
来路
固原州
䔥關在州東南漢書文帝十四年匃奴入朝那䔥
關殺北地都尉至彭陽使竒兵燒回中宫候騎至
雍甘泉景帝三年吴王濞反書言燕王北定代雲
中搏胡衆入䔥關走長安元鼎間武帝幸雍踰隴
登崆峝出䔥關獵新秦中元豐四年復幸雍通回
中道遂出䔥關唐久視初以魏元忠為䔥關道大
總管以備突厥天寶十五載太子按軍平凉議出
䔥關趨豐安曰靈州我之關中也大中三年吐蕃
以秦原安樂三州及原州之䔥關石門驛藏制勝
石峽木峽六盤等七關来降五年白敏中帥邠寧
平党項乃規䔥關通靈威道舊唐志高宗時嘗置
地犍縣於此神龍初别置䔥關縣而地犍縣廢元
和志䔥關故城在平高縣東南三十里即漢䔥關
城也史記正義䔥關今曰隴山關明初徐達由靜
寧隆德至蕭關遂取平凉舊志蕭關關中四關之
一也自秦漢以来為華戎之大限襟帶西凉咽喉
靈武北面之險也
瓦亭關在州南後漢建武八年隗囂悉衆攻来歙
於略陽使牛邯軍瓦亭以拒援軍郡國志烏氏縣
有瓦亭晉太元十二年符登與姚萇相持軍於瓦
亭元興初魏主珪遣拓跋遵襲没奕干於高平没
奕干奔秦州魏軍追至瓦亭而還唐至德元年肅
宗幸靈武牧馬於瓦亭元和志瓦亭故關在平高
縣南七十里即隴山北陲隗囂使牛邯守處宋建
炎四年金人䧟涇原經略使劉錡退屯瓦亭金人
遂取渭州鎮戎軍吴玠與金兵戰於瓦亭皆此州
志關在州南九十里冊說有牛營子在州南六十
里即牛邯營處
木峽關在州西南亦隴山之口也北史後魏永熙
二年宇文泰討侯莫陳悅於水洛城至原州衆軍
畢集遂引兵上隴出木峽關隋書開皇二年突厥
縱兵出木峽石門兩道入寇武威天水金城上郡
宏化咸安六畜咸盡元和志木峽關在平高縣西
南四十里寰宇記關在平高縣西南頽沙山上
石門關在州北隋開皇二年突厥自木峽石門兩
道入寇唐元和三年沙陀朱邪執宜自甘州謀歸
唐循烏德犍山而東吐蕃追之沙陀自洮水轉戰
至石門詣靈州降宋志懷德軍有石門堡故石門
峽東塔子嘴元符元年建築賜名明成化四年固
原所土達滿四據石城叛發三鎮兵討平之遂夷
石城即此州志州北九十里須彌山上有古寺松
柏鬱然即古石門關遺址又石峽關在州境當隴
山之口新唐志原州境有石門驛藏制勝石峽木
靖等關並木峽六盤為七關
六盤關在州西南大六盤山上與隆德縣接界唐
宣宗時破吐蕃於此見華亭
西安所在州西北二百一十里即故西安州明楚
藩牧地土城周六里高三丈明成化五年巡撫馬
文升建守禦千戶所轄墩臺二十一座境外有鎻
黃川長流水為要隘之區
鎮戎所在州北一百三十里即葫蘆峽土城周三
里高三丈成化九年馬文升重修嘉靖三年增築
轄墩臺十九座
平遠所在州東北二百二十里即故豫望城土城
周五里高三丈明宏治十四年總督秦竑題設千
戶所轄墩臺二十四座山産煤炭民以為利地無
井泉惟蓄潦水供飲東北八十里有甜水堡屬環
縣與寧夏中衛接界
羣牧所在州西二十里明置屬行太僕寺成化三
年寇犯固原官軍拒之不克寇遂屯牧所城外進
䧟開城縣殺掠甚衆是也
定川砦在州西北二十五里九域志鎮戎軍有定
川砦慶歷二年置宋史慶歷二年趙元昊寇鎮戎
軍渭州葛懷敏禦之於定川砦賊毀橋斷其歸路
四面圍之懷敏突圍走至城壕路已斷死之元昊
遂乘勝直抵渭州是也
懷遠砦在州南亦曰懷遠城宋史明道三年鎮戎
軍新修赤藁城賜名懷遠慶歷初趙元昊寇渭州
逼懷遠城是也宋志懷遠砦後屬德順州
摧沙堡在州西北唐書廣德二年僕固懷恩合回
紇吐蕃自朔方南犯河西節度使楊志烈遣監軍
柏文達攻靈武以救京師文達擊摧沙堡靈武皆
下之進攻靈州懷恩聞之引還朔方大歷中元載
言吐蕃戌摧沙堡蓋原州要地也貞元二年李晟
又遣野詩良輔自鳳翔襲破吐蕃于此
土梨樹堡在州東南貞元二年吐蕃將劫盟先請
盟於土梨樹神策將馬有麟奏土梨樹多險阻恐
吐蕃設伏兵不如平凉川坦夷因定盟取平凉川
是也
開遠堡在州東南六十里宋熙寧四年置明為開
成堡屬固原衛
白馬城堡在州東九十里古撒都地土城周五里
高三丈明嘉靖四年總督楊一清築城東北塹山
增築關城轄民堡五墩臺一十九座
大灣川堡在州西南三十里明肅藩牧地萬歷四
十年建築土城周三里高二丈設防守官軍
黑水苑堡在州西北一百里亦謂之黑水口明嘉
靖十九年套寇犯固原引還邊將周尚文邀敗之
於此
哈喇圖堡在州西北一百七十里土城周四里高
三丈明成化四年巡撫馬文升建七年增修屬堡
一十有七墩臺三十六座昔寇犯固原由此而入
會寧靜寧之道也
紅古城堡在州北二百二十里土城周四里高三
丈明宏治十七年總督秦紘建嘉靖五年總制王
憲增築外關轄墩臺一十四座堡西南十里有印
子山甚高峻
下馬關堡在州北二百四十里州志作三百里城
周五里高三丈外甃以磚明嘉靖五年總督王憲
築轄墩臺一十四座其地密邇河套明時每秋防
總兵移師駐焉實為扼要之區
響石溝堡在州北下馬關東其北為萌城驛與寧
夏境韋州鹽池接界固原東北之門戶也
徐斌水堡在州西安所北一百餘里舊邊在堡西
南新邊在堡東北為固原西路之要
乾鹽池堡在西安所西與靖遠分界為州境設險
處
李俊堡在州西一百七十里其地亦曰李俊溝亦
曰酸棗溝相近有莽金佛溝木頭溝皆明天順中
官軍討滿四時分道進兵處也
永安橋在州南門外二百步
按州境邊隘北自下馬關左右剷削險隘修築大
邊東西長五百餘里明宏治十八年總督楊一清
創修四十餘里唐龍接修四十里王瓊修一百三
十里王憲繼修五十七里嘉靖十六年總督劉天
和修乾溝乾澗六十餘里挑柴壕堤各一道謂之
横城大邊復自徐斌水迄鳴沙州黃河岸修一百
二十五里增葺女墻險峻謂之梁家泉新邊總督
張珩添修敵臺墩舖防禦益固其境東接榆林西
連甘肅北負寧夏延袤千有餘里守禦於此急云
涇州
圪㙮關在州東十里一名金家凹
路承堡在州東南晉太元十六年符登自新平攻
安定為姚萇所敗登退據路承堡胡氏通鑑注路
承人姓名喪亂時創築此堡因名
連雲堡在州西舊唐吐蕃傳貞元三年攻連雲堡
䧟之堡之三面頗峻峭惟北面連原以濠為固涇
州西要地也四年戌將劉昌始修復之
高家凹堡在州東四十里土城周二里高二丈東
西二門又三十里為榆林堡舊志自榆林堡至高
家凹嘉靖中調平凉衛軍防守
瓦雲堡在州東五十里城周二里高二丈明置驛
於此
窰店鎮堡在州東七十里土城周九十丈高二丈
與長武縣接界為甘省東来之首鎮
王村堡在州西三十里城周一里五分高一丈五
尺東西孔道
盤口鎮在州南三十里盤口河北岸有市
汭水橋在州西北三里木橋也名曰官橋每年夏
水發拆去霜降後重修
渰水橋在州西南一里許久廢今修復如故
靈臺縣
邵寨鎮在縣東五十里金志靈臺縣有邵砦鎮自
邠州割屬
百里鎮在縣西亦曰百里城唐大歷八年吐蕃入
寇郭子儀使渾城將兵趨朝那吐蕃至百里城而
還即此
良原鎮在縣西北隋志安定郡領良原縣大業初
置唐屬涇州李元諒傳貞元四年為隴右節度使
移鎮良原開美田數十里歲入粟菽數十萬斛自
是常以神策軍分屯於此謂之良原鎮
西屯鎮在縣北三十里一名西屯堡縣志唐郭子
儀遣將白元光破吐蕃屯兵處遺址尚存
来薰橋在縣南
棲鳳橋在縣西五十五里細川水經其下南接麟
遊縣境
仰彌橋在縣西北五十里
靜寧州
得勝砦在州東北九域志天聖六年置得勝砦在
軍西北八十里領開遠一堡宋史康定二年趙元
昊謀寇渭州韓琦使任福將兵自懷遠城趨得勝
砦至羊牧隆城出敵後城砦相間纔四十里道近
餉便據險設伏待其惰歸邀擊之是也
中安堡九域志在州西三十五里慶歷三年置金
志屬水洛縣又宋志水洛城領王家城石門堡又
治平砦領牧龍堡
高家堡在州西四十五里舊為戌守處今置遞運
所於此明成化五年知州靳善令州民屯軍復修
古堡五十一宏治十四年知州閻重增修五十七
州境之堡總一百有八
甜水橋在州西南四里跨甜水
苦水橋在州西五里跨苦水
若有河橋在州北五里
莊浪縣
達舍堡在縣東二十里又張川堡在縣西三十里
皆宋金時舊置也
蓮花堡在縣西南一百里即古蓮花城宋經略使
鄭戩行邊至蓮花堡天寒與將佐置酒會暮塵起
有報敵騎至者戩曰此必三川將按邊回非敵騎
也已而果然即此
隆德縣
六盤關在縣東北詳見華亭縣固原州
瓦亭關在縣東詳見固原
神林堡在縣西四十里古設大使今置遞運所
牛營堡在縣北四十里縣志相傳漢時牛邯軍此
故名
清水橋在縣東三里跨清水
賀貴橋在縣東三里
底堡河橋在縣西南三里跨底堡水
慶陽府
安化縣
驛馬關在縣西南九十里東西深溝南北城各長
一百四十步高一丈五尺明初張良臣據慶陽徐
達攻之遣馮宗異等守驛馬關以當原州之衝慶
陽旋下宏治中置巡司以斷各通私鹽路後裁
槐安鎮在縣北一百五十里即唐懷安縣後訛為
槐安道路寬平最為要害明成化中巡撫馬文升
增築周六里通定邊花馬池相為應援
五交鎮在縣東北一百十里城周二里宋范仲淹
築
業樂鎮在縣東北八十里城周二里二十步
馬嶺鎮在縣西北七十里
董志鎮在縣西南一百二十里四達通衢貿易輻
輳之所有堡明嘉靖中築
走馬城堡在縣北一百八十里走馬嶺城周二里
柔遠砦在縣北一百四十里城周二里宋范仲淹
築明馬文升增修通定邊安邊諸路儲糧屯兵倍
於他砦
白豹砦在縣東北三百里即宋白豹城范仲淹所
築明改為砦
永和砦在縣西北一百里宋范仲淹築
荔原砦在縣東北一百二十里宋治平間知州蔡
挺築
阜城砦在縣西北五十里明置遞運所
寡阜砦在縣北三十里明成化間知府王貴築更
名義安堡嘉靖間改名富砦
金湯砦在縣東北二百里宋范仲淹築北接榆林
寧塞自此分路東南入延安西南入慶陽為邊關
要路慶陽東路入犯有三自清平鎮靖寧塞犯保
安金湯第二將荔原以達慶陽自金湯分路東南
犯延安洛川等處一自走馬城定邊槐安五交業
樂等鎮直達慶陽抵於涇邠要害為最
第二將營在縣東北一百二十里城周七里高一
丈五尺
膠泥崾嶮在縣東三十五里又大崾嶮在縣西十
五里又瓦崾嶮在縣西四十里又石頭崾嶮在縣
西六十里又土橋崾嶮在縣北二百里
張官兒砦在縣西南一百十里秦覇嶺
東河橋在縣城東南又西河橋在縣城南
清溪橋在縣南五里又三溪橋在縣南十里又通
寧橋在縣南十五里
北澗橋在縣北五里又帶橋在縣北六十里
同川橋在縣西八十里其石天生不假人為下通
乾流水
合水縣
華池鎮在縣東北一百二十里此為東華池又有
西華池鎮在縣西南六十里宋熙寧七年俱改為
砦
鳳川鎮在縣東北五十里宋范仲淹築控子午嶺
入西夏界
平戎鎮在縣東北一百六十里范仲淹築路通鄜
坊
太白鎮在縣東一百二十里
白牛砦在縣東三十里
張皮崾嶮在縣東南五十里又菴䕡崾嶮在縣西
南四十里
合水橋在縣東十里又乾溝橋在縣東五里
清水橋在縣西二里又西十里有華嚴橋又西十
里有圈洞橋又十里有板橋
環縣
清平關在縣西北六十五里地名之字平宋元符
三年築明嘉靖中移慶陽中路遊擊駐此為安邊
花馬池要路正德以前實為衝衢自大邊既築之
後此路之警無聞矣今遊擊改駐洪德城
木鉢鎮在縣南五十里城周三里高三丈宋范仲
淹築明巡撫馬文升增築
石昌鎮在縣西三十里宋范仲淹築西接寧夏界
平遠砦在縣東三十里控大硯川
團堡砦在縣北一百五十里
安邊砦在縣西北一百二十里
安塞堡在縣西七十里
甜水堡在縣北二百里有泉水甘自洪德城以北
四百里無草木人烟稀水鹹苦不可食行旅至此
必汲水飲以療渴以上鎮砦堡俱宋范仲淹築
環江橋在縣北二里
陡溝橋在縣南八十里又南十里有曲子橋
真寧縣
雕嶺砦在縣東一百里雕嶺上明初置巡司萬歷
中裁
橋山砦在縣東北十五里縣志曰安典堡
平子鎮在縣北三十里
山河鎮在縣東北六十里
龍門川橋在縣西十里
寧州
定安故關在州西北三里
襄樂鎮在州東北明洪武四年置巡司嘉靖間築
城萬歷間增修
政平鎮在州東南六十里即故定平縣南接邠州
界
早社鎮在州南三十里為商賈輻輳之地
焦村鎮在州西三十里又大昌鎮在州西四十里
又新庄鎮在州西五十里
南義井鎮在州北三十里又鳳凰鎮在州北五十
里
九龍橋在州東跨九龍河
亞店橋在州南寧江又政平橋在州南政平鎮
馬蓮橋在州西馬蓮河又城北橋在州城北
甘州府
張掖縣
山南關在縣東北四十里人祖山口内通瓦窰太
平草湖諸砦外連硯瓦孤山木架諸墩兩峯夾峙
殆若紫荆居庸然敵襲甘州率由此入張掖衝要
處也明嘉靖二十七年巡撫楊博議建關城相度
形勢于石井迤南半山有原如掌改築關城四面
凡二十丈有竒高一丈七尺城壕三面凡三十丈
有竒近關更作疊水一道重險可恃
仁夀堡在縣東四十里又東樂堡在縣東七十里
皆明置并置驛於此都司志又有太平堡在縣東
二十里拒敵堡在縣東四十里又六&KR0309;堡黑山堡
皆在縣東南九十里
洪水堡在縣東南一百四十里明嘉靖年置堡在
大草灘之口有市番人出入之路今官兵戌守
永固城堡在縣東南一百八十里近大草灘有番
人游牧順治八年築堡城周四里官兵戌守
馬營墩在縣東南二百里城周一里餘扁都口在
堡西南五十里凡甘凉往来於青海西寧者皆由
口而行路雖踰山實為捷徑
黑城堡在縣東南二百里明嘉靖中築城周五里
現有官兵防守
大馬營堡在縣東南二百二十里明置城周二里
設官兵戌守堡亦在大草灘之中
梨園堡在縣西一百里明置城周二里設官兵防
汛
古城堡在縣南一百里明置城周二里設兵防守
寧番山口在古城堡東南八十里大都麻小都麻
口皆在縣東南九十里酥油口在縣南十五里明
於酥油口散岔道溝山塞斷要路甃砌短城黑番
在大都麻口者曰囊素在小都麻口者曰七慶喀
在酥油口者曰黃牛家番子又有野馬兒等口口
外黑番曰黑羅漢
龍首堡在縣西南都司志有下龍首堡上龍首堡
俱在西南五十里因地近磁窰板答等口番帳民
苦劫掠田𤱔漸廢明嘉靖二十六年巡撫楊博重
開舊木龍&KR0309;為龍首渠遂墾田募兵以張欽城展
築為堡以渠為名既而人漸繁衍居者苦狹復以
劉杲城展築為上龍首堡謂舊堡為下龍首堡今
略惟有一龍首堡東南去花砦四十里即上龍首
堡也板答口在南二十里其外黑番曰白道人又
平頂堡在南四十里馬蹄寺之巔其外黃番曰格
家張掖河在堡西二里
甘浚堡在縣西南八十里東至龍首堡四十里明
置今略堡在黑河之西州南界山凡循黑河而東
皆黑番住牧河西皆黃番住牧也有西洞子堡磁
窰堡皆在東二十里西洞磁窰之南有山曰大磁
窰口小磁窰口
哱囉口在梨園堡五里俗謂之波羅口黑河所逕
也其口外之路東通野馬川巴絲墩諸處西通紅
崖以至肅州口外黃番曰滚卜又有古木澗之黃
番曰白頭家牛毛山之黃番曰多力幹俱呼為八
個家云又威敵堡俗呼為葦子城在堡西四十里
又沙河堡在西北七十里撫彛堡在西北一百里
皆明置今置驛於此瓦窰堡在縣北二十里東至
人祖山口二十里新城堡在縣西北四十里東至
瓦窰堡三十里南至黑河五里明置曰靖安堡今
改名西二十里有明沙堡亦明置板橋堡在縣西
北八十里東至新城堡四十里西至平川堡四十
里明置有羊臺口在北三十里西十五里至仙姑
廟又西十五里有柳樹堡亦明置
斜濠口在縣東北六十五里東南至東樂堡十五
里沿邊東南至山丹縣七十里即古灰溝口也烟
墩溝在口北五里溝西自靖安至此皆以山為固
溝東山勢漸平乃築長城直接山丹而東矣甲子
墩在東南十里大路間明季所置
觀音山口在縣東六十里極為衝要
東樂大口子在縣東一百里
石打喇口在縣南一百二十里
馬蹄口在縣南一百二十里
大尾馬龍口在縣西南一百三十里
小尾馬龍口在縣南一百里
按舊志府城西北東南四路板橋堡起至明沙堡
止邊墻壕榨二千八百一十二丈計一十五里二
百二十四步明都御史廖逢節題修
迎恩橋在東關門外
南石橋在南門外
南津橋在南門之東
沙渠橋在縣南十里
北津橋在縣北二十里跨弱水
大滿渠橋在縣南四十里
来賓橋在西門外
黑河橋在縣西十三里
通局橋在城内軍器局西
新建橋在城内通局橋南長七尺
山丹縣
紅寺山關在縣北三十里舊曰紅寺山口明嘉靖
中新修石關一道住歇塘哨夜不收
石人石馬關在縣北一百五十里
東頭溝口青羊口俱在縣東北四十里又紅羊圈
口在東北六十五里扇馬湖在東北七十里赤山
東小口在東北八十里石井口在東北九十里小
關兒口在東北一百里
玉泉口在縣東北一百一十里又木槽兒口在東
北一百二十里團湖兒口在東北一百八十里靈
羊山口在北三十里獨峯山口青山口皆在北三
十里剌答口在北六十里鷄冠小口在北一百八
十里青苔泉口在北三百里白土口在西北二十
里龍頭山口在西北二十五里白路兒山口大口
子皆在西北三十里明嘉靖二十七年巡撫楊博
自玉泉口起至大口子皆浚築墻濠
扁都兒山口在縣南一百里明時凡甘凉往来于
青海西寧者率皆由口而行路雖踰山實為捷徑
也又寧靜山口在南一百二十里和寧山口在南
一百三十里無虞山口在南一百四十里白石崖
口在東南二百里
新河堡在縣東四十里東至石峽口四十里南至
馬營墩百四十里北至邊城五里兼置驛于此康
熙八年移堡兵于馬營墩又寧邊堡在東十里
石峽口堡在縣東八十里城周三里設兵戌守峽
口路僅里許皆亂石高低曲折人馬皆艱又東二
十里有定羌廟在古城窊之阜都司志有范家營
堡在東南五十里大黃山堡在東南九十里永興
堡在南二十七里暖泉堡在南四十里楊家壩堡
在南九十里俱明宏治中置
按舊志東路教場起古城窊界牌止墻壕崖榨疊
水石梯疊木一萬九千九百九十五丈計一百一
十一里三十步明都御史廖逢節題修
甘橋在縣西關外
觀音橋在縣西關外
石嘴橋在縣西十二里
大橋在縣西二十五里
永安橋在縣北二十里舊名北津橋弱水經流處
也
甘肅通志卷十
