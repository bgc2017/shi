甘肅通志卷五
山川
郡邑城市時有變更山川形勢終古不易紀其高深
詳其險易體國經野所宜講也兩河形勝奥區高山
擁衛於邊塞羣川縈繞於境中近接遠拱𣲖别支分
山經水牒具載可考志山川
臨洮府
狄道縣
嶽麓山在縣東二里宋時建東岳廟於上故名
崆峒山在縣東北五十里府志云俗名空頭山非
平凉之崆峒也
白石山在縣東南水經注云壠水自隴坻西北至
白石山抵狄道按水經注云山在縣東南界
抹邦山在縣南三十里宋神宗時羌人屯兵於此
一統志云熙寧五年王韶引兵趨抹邦山逆擊破
羌於此
十八盤山在縣東南一百里其路﨑嶇有石級一
十八盤一統志云古有驛遞通岷州
碧井山在縣東南二十里一名玉井峯峯頭有井
峯後有洞
翠屏山在縣南六十里林木森鬱儼若翠屏
煤山在縣南八十里明楊繼盛始開居民賴之
蓮花山在縣西南一百五十里山聳數峯宛如蓮
花故名
珠翠山在縣西南五十里俗名花架山
幞頭山在縣西南三十里以形似名
常家山在縣西南六十里與西傾山相連一統志
宋元祐二年夏人寇邊羌酋鬼章駐兵於此為宋
將游師雄所破上有龍湫深廣凡九曲十八灣
西傾山在縣西南一百五十里謂即禹貢之西傾
非也蓋隴右諸山多以西傾名
西平山在縣西五里通志云唐西平王李晟所封
其地為西平里之蘭家灣上有坪地百頃
寳鼎山在縣西十里以峯似爐鼎故名
卧龍山在縣西北二十里山勢蜿蜒如龍偃卧有
泉遇旱禱雨於此
夏牟山在縣西三十里與寳鼎山相連下產牟麥
故名
龜山在縣西北五十里以形似名
黎紫山在縣西北八十里
黑石山在縣西北一百里
翠微山在縣北六十里
馬銜山在縣北九十里史謂馬銜俗誤為寒接蘭
州金縣界其山綿亘數百里勢極高峻雖炎夏冰
雪不消
青重山在縣東北三十五里
竹牛嶺在縣東一統志云宋熙寧中王韶引兵度
竹牛嶺破蕃酋於此
胭脂嶺一統志云在縣西三十里下有胭脂川
摩雲嶺在縣北一百五十里與蘭州接界雄峻參
天上有關
胡麻嶺在縣東北一百二十里路通安定
玉井峯在縣東南三十里以峯頭有井而名
伏冰巖在縣東五里谷中幽䆳雖炎夏猶有伏冰
焉
阿姑山在縣西南八十里
亥母山在縣西南四十里上有亥母洞
滴水巖在縣西十里水自石竇中出
隴坻在縣東應劭曰隴西郡有隴坻在其東水經
注隴水西經隴坻其山岸崩落者聲聞數百里揚
雄稱響如頽坻是也
麝香坡在縣西南與夏牟山近中產麝香
高峯坡在縣東北十五里
新道坪在縣南三十里或謂新為辛以辛氏多居
於此
嵐關坪在縣南二十七里一名南關關口險隘坪
上高敞延袤可十餘里
墓塜坪在縣東北三里中多古墓
故關原在縣北三十里魏正元中王經與姜維戰
於故關不利即此相近有太平原上有平地百頃
可以屯軍
鎻林峽在縣南六十里洮水所經兩崖聳峭如削
林木森森宛似封固故名
石井峽在縣北一百二十里中有泉四時不竭
木婆谷在縣東三十里
東谷在縣東八十里一統志云宋王韶自東谷徑
趨武勝克之即此
南峪在縣東南八十里
贊嘉谷在縣南七十里中有龍湫池
紅道谷在縣西南三十里一統志云明嘉靖十八
年敵首火落赤入寇由紅道谷潛入遊擊劉子都
戰於此
十公谷在縣西南四十五里
通谷在縣西六十里一統志云其谷東入西出往
來不踰數十步中可容千百人上有竅見天日宋
熙寧初嘗於谷口置堡
打壁谷在縣北三十里
東巖在縣東一里山如兩屏中建蘭若層樓飛閣
登陟其上可覽一邑之勝
西巖在縣西三里上倚寳鼎下瞰洮流中建蘭若
高閣危樓視東岩為尤佳
丁龍谷在縣東南二十五里内有贍學田百頃志
府文廟碑隂
水簾洞在縣西三十里
超然臺在縣東一里嶽麓山上古名鳳臺後宋蔣
之竒登臺眺望易名曰超然有超然臺詩明楊繼
盛謫狄道典史建書院於上
洮河在縣西二里一統志云自洮州衛東北流經
岷州流入又北入蘭州界水經注洮水自步和亭
北出門峽歴求厥川蕈川水注之又北歴峽徑偏
橋出夷始梁右合蕈塏川水又東北經桑城東又
北會藍川水又北經外羌城西又北經和博城東
左合和博川水又北經安故縣故城西又北經降
狄道故城西又北隴水注之又右合二水又右會
大夏川北流入黃河明一統志洮河在府城西南
源出番地流入本境盤束山峽中千數百里始經
府城南浩然奔放聲如萬雷府志洮河在城西三
里由深溝兒至府城可灌田園百餘頃年久淤塞
明萬歷乙巳知縣閻士望疏通之雍大記桓水源
出西傾山吐谷渾界禹貢西傾因桓是來注云在
隴西郡臨洮縣西書本作桓水經臨洮謂之洮水
又謂之桓水
蕈川水在縣南水經注出桑嵐西谿東流歴桑嵐
川又東經蕈川北又東入洮水
蕈塏川在縣南一統志云出東南石底嶺下北流
注於洮
藍川在縣南水經注源出來歴川西北谿南流歴
川東北流經藍川歴水池城北又東入洮水
和博川在縣南水經注源出和博城西南山下東
北流經和博城南又東北注洮水
邦金川在縣南六十里一統志云宋元祐中种誼
等擊鬼章夜渡邦金川即此
抺邦河在縣南三十里一統志云由岷山會大小
南川松樹溝水成河北流入洮河
南川水在縣南九十里山水雄秀有大南川小南
川一統志云源出渭源舊志源出蓮花山流經抺
邦山册說源出黃香溝北流入洮
隴水在縣東一統志云即水經注所謂藍水也出
鳥鼠山西北歴白石山下又西北經降狄道故城
東昔漢馬援為隴西太守為狄道開渠引水而郡
中樂業即此水也又西北入洮河
東峪河在縣東三里一統志云源出渭源縣界分
水嶺會馬兒藏南峪水成河西流狄道入洮河
小河溝在縣北五里
三岔河在縣西北十里東流入洮一統志云馬家
灘在縣西八十里册說三岔水源出麻山關大馬
家灘火石界内經縣西北又東北入洮蓋即水經
注所謂洮水右合二水是也
打壁川在縣北三十里源出石井峽西流入於洮
結河川在縣北六十里有三帶水交結流入洮河
一統志云册說源出馬銜山西流入洮
柳林溝在縣北四十里由縣北七十里之好水溝
灌地一頃二十五畝入洮河
西湖在縣西南二里引洮水注之每年午日郡人
競遊於此
玉潤泉在縣東三里清冷可掬
唐古泉在縣南二十五里由清水渠至番城灌地
二百餘頃源出石岩瀑布水甚甘
石井泉在縣北一百二十里自山硤中湧出
柳林溝在縣北五十里内產碧色洮石可作硯
佛溝在縣南十五里山形聳翠石罅中有寺
渭源縣
鳥鼠山在縣西二十里即禹貢導渭自鳥鼠同穴
渭水經其下爾雅其鳥名鵌其鼠名鼵孔安國書
傳鳥鼠共為雌雄同穴處此山遂名漢地理志首
陽縣有鳥鼠同穴山郭璞曰鵌似鵽而小黃黑色
鼵如人家鼠而短尾穴入地三四尺鼠在内鳥在
外括地志山在縣西二十六里今名青雀山
廟坡山在縣南二里為縣屏障以形似名
露骨山在縣南五十里與平頂山相連宋王韶穿
道入洮州即此山
平頂山在縣南七十里其山高平昔人避兵於此
五竹山在縣西南三十里即青雀山之支與露骨
山相連盛夏積雪不消產五色細竹有岩曰秀峯
木耳山在縣西南三十五里
南谷山在縣西二十五里與鳥鼠山相連水經注
渭水出南谷唐大中三年吐蕃落門將論孔熱遣
兵界西鄙鄯州將尙婢婢遣拓䟦懷光擊破之於
南谷即此
高城嶺在縣西三國姜維圍狄道魏將陳泰度高
城嶺至狄道東南山維解去水經注南谷山有高
城嶺嶺上有城號渭源城渭水出焉明一統志有
分水嶺在縣西十五里其水流東者入渭流西者
入洮即高城嶺也
鳳凰山在縣北五十里以形似名山上有白馬龍
池
七聖山在縣東北五里即七峯山有七峯錯峙故
名
白樺嶺在縣南九十里路通岷州
鍬峪在縣南五里
銀溝峪近五竹山内有三峯
慶平山在縣西三十里
渭河在縣東流入鞏昌府隴西縣界禹貢導渭自
鳥鼠同穴漢志首陽縣鳥鼠同穴山渭水所出泉
眼周圍七尺四時流注東至船司空入河過郡西
行千八百七十里經西安府咸陽臨潼渭南朝邑
等縣而入黃河明一統志渭河在縣北二里源出
南谷至鳥鼠山轉而東流府志在縣西北一里二
百步有渭泉在縣西二十里即渭水源也
清源河源出五竹山一名五竹水東北流經縣東
門又東北入渭其水甚清因名
鍬峪河在縣南七里東北流入渭
南川河在縣南三十五里源出露骨山西流入於
洮
東峪河在縣西二十里源出分水嶺西北流入狄
道縣界又西南入洮河水經注隴水出鳥鼠山西
北高城嶺即此
通濟泉在縣南十五里
息家泉在縣西五里旱亦不涸
蘭州
臯蘭山州之主山也在州南五里元和志蘭州以
臯蘭山為名九域志州南至臯蘭山四里元一統
志山在州南五里下有五眼龍泉漢霍去病擊
奴至臯蘭山下即此又有龍尾山在州南三里山
形如龍尾落河壖府志臯蘭山高峻渾厚左右蜿
蜒如張兩翼東西環拱州城延袤二十餘里其東
麓為紅山土色皆赤龍尾乃其西支也
龍尾山州志即臯蘭西支也
馬寒山在州境綿亘數百里勢極高峻雖夏冰雪
不消一名馬啣山
柳溝山在州東南四十里有黃坡下有磁窰又州
西南三十里有山亦名柳溝
白石山在州東南八十里
天都山在州南三十里一統志彭澤溥惠渠記阿
干水出此
樺林山在州南三十里與馬寒臯蘭並峙
尖山在州南四十里通河州路
嵻㟍山在州南一百七十里一名可㟍山俗名熱
薄汗山普義熙四年西秦乞伏熾磐招結諸部築
城於此而據之八年乞伏公府殺乾歸奔嵻㟍南
山熾磐討殺之宋元嘉三年夏將呼盧古敗西秦
將曇逹於嵻㟍進攻枹罕
瓦埠山在州西南十里其東麓為古峰山林泉之
勝為州竒觀
石門山在州西南水經云灕水東北經石門口山
高峻絶對岸如門
第一原山在州西南十五里脉連瓦埠宜藝五榖
黃峪山在州西南二十五里
九州臺山在州北黃河北五里其形峭扳直上如
臺登之可以遠望
白塔寺山在州北黃河北臯蘭如屏黃河如帶明
太監劉永成建白塔寺於上拱繞三關
米哈山在州北二百餘里即大小松山番人謂肉
為米哈言此山多禽獸可資肉食也北羌犯鎮番
凉州莊浪中衛靖遠蘭州等地方必由此山以覘
虛實
摩雲嶺在州南六十里接狄道縣界馬銜支山也
高峻如在雲中
沃干嶺在州西南三國魏正元二年陳泰救王經
於狄道時凉州軍亦從金城南至沃干坡咸和二
年張駿遣兵攻劉曜曜遣子穎屯狄道駿遣韓璞
赴救度沃干嶺而軍劉穎襲敗之於沃干嶺舊志
嶺在大夏縣東南洮水西北自凉州濟河必度此
嶺乃至狄道
捫天嶺在州西南宋元嘉六年北凉蒙遜使沮渠
竒珍伏兵捫天嶺執沮渠成以歸
琵琶山在州西一百三十里險峻曲折如琵琶首
因名杜佑云廣武縣有琵琶山是也
平頂峯在州東二十五里
夜雨巖在臯蘭山後有泉自山巔而下夜深籟靜
泉溜潺湲聽之如雨聲其水亦資灌溉俗名後五
泉
東岡坡在州東二十五里相傳唐太宗為秦王時
獲禇亮於此
石嶮峽在州東二十五里兩崖懸立黃河經此東
流入金縣界
女遮峪在州東三十五里宋李憲與苖綬城蘭州
敗夏人於此
阿干峪在州南四十里其土宜陶器經火不裂居
民取以治窰冶
煤炭山在州南四十里阿干鎮環山俱出煤炭州
人取資利賴無窮
李麻峪在州西四十里路通甘州
碙砂洞在阿干里内產碙砂
榆谷在州西一百里有大小二榆谷漢時西羌居
此緣山濱水以廣田畜故致強大
黃河在州城北自河州流入又東流入金縣界水
經注河水自枹罕赤岸又東洮水注之又東過允
吾縣南又東湟水注之又東經金城縣故城北有
梁泉注之又東過榆中縣北苑川水注之黃河至
金城謂之金城河有馬蓮灘在州西南九十里有
夾河灘二一在州西十五里草木叢雜一在州東
十里可藝五榖又蘇家灘在州東北四十里引河
灌溉甚為民利後漢光和六年金城河水溢出二
十餘里即今州境
洮水在州南三十里自狄道界北流入河水經注
洮水自狄道會大夏川水又北翼帶三水亂流北
入河
湟水在州西自西寧大小榆谷東流入境又東與
浩亹河合而注於黃河明一統志湟水在州西一
百八十里又金志狄道有浩亹河明一統志源出
馬啣山
潤水在州西北自莊浪衛流入湟一名澗水明一
統志在州西一百九十里
逆水在州西北自莊浪流入湟水經注潤水自令
居南經永登亭西歴黑石谷南流注鄭伯津逆水
自廣武城又東經枝陽縣故城南又東南入湟明
一統志湟在今州西一百九十里逆水在今州西
二百五十里
筍籮河在州西南六里北流入河
阿干河府志在州南三里源出馬銜山自分水嶺
分為二𣲖東入金縣為閤門河北入州界阿干峪
為阿干河自峽奔流至州城沿河居民多為水磨
又謂之水磨河灌地幾百頃北入黃河
浩亹河在州西一百九十里源出塞北又名閤門
河經燉煌酒泉等郡東流浩亹縣南又東至允吾
縣入湟水又東北入鄭伯津與潤水合又東經允
街縣故城南又東經枝陽逆水注之又東注於金
城河即黃河亹者水流夾山岸深若門也
臯蘭水在州西南三里
梁泉在州東白石山下後周將梁暉至此為羣羌
圍廹無水以青羊禱於山神飛泉湧出今呼梁泉
水北流入於河
五眼泉在州南臯蘭山麓相傳霍去病擊匈奴至
此以鞭卓地而泉出飛流瀑布滙流成溪灌溉州
南園圃與阿干河並利州志東西四泉俱懸崖飛
瀑冠蓋時為游觀園圃賴以灌溉
紅泥泉在州東南十五里出臯蘭山下五泉東側
甘泉在州南三十里味甚甘美
獅跑泉在州西五里傍黃河遇旱取水又名神泉
曲柳泉在州東三十里其水流為東柳溝北入河
西柳溝在州西五十里
萬眼泉在州東北三十里濱河諸山岩間泉湧甚
多可資灌溉
蓮花池在州西七里明肅藩令瀦神泉水為池周
數十里花木暢茂魚鱉充牣為遊賞地
龍池在州西南四十里瓦埠山後
方家泉在州東南亦資灌溉
金溝在州南二十里
黃峪溝在州西三十里出尖山北流入河
東川在州東廣袤二十餘里沃土平衍可耕
西川在州西廣袤百里川水從七里河水磨溝北
流入河
金縣
駝頂山在縣南三十里以形似名
龕山在縣南三十里縣志昔神農採藥於此石上
有古跡宋元豐四年置寨於其上
興隆山在縣東南十里林麓聳翠竒峰插天一邑
勝境
尖山在縣南三十里與馬銜山相連
馬寒山在縣西南三十里一名馬啣山盤亘深遠
與狄道蘭州接界炎夏積雪不消
棲雲山仙人洞在縣南二十五里昔秦致通李致
亨二仙人修煉於此題詩朱跡尚存
豬嘴山在縣西北四十里金於此置鎮
亂山在縣東北五十里其山相連數百里峰巒參
差亂如列戟黃河經其中
北巒山俗名百葉山即列戟山
車道嶺在縣東南七十里接鞏昌府安定界
小龕峽在縣南二十里兩山相對自南抵北約十
里形勢巉巖
大峽在縣西南十里浩亹神濟二河自此分流夾
城南曰浩亹北曰神濟
白草原在縣南二十里草地廣闊俗謂之百草原
黃石坪在縣南四十五里
黃猴洞在縣南三十里
千佛洞在縣南四十里洞中繪佛千餘
煤洞在縣西北四十里居民利賴之
黃河在縣北六十里自蘭州石嶮峽東北入金縣
亂山二百餘里始瀉落巨川如瀑布然土人沿山
引水溉田甚多
浩亹水通志在縣南門外源出馬寒山一名閤門
水東流入黃河有閤門河橋在縣南門外
苑川水在縣東十五里通志源出馬寒山東流與
浩亹水合
小龕水在縣南十五里通志源出龕山東流與浩
亹水合
二十八渡水在縣東水經注出勇士縣南山東北
流溪澗瀠曲途出其中經二十八渡因名又北經
其縣而下注於河
清水河在縣東北三十五里
卧龍川在縣西三十里
金縣川在縣東南七十里
溫泉二一在縣西十里一在縣東十五里
簧眼泉在縣西北六十里
萬眼泉在縣北五十里
河州
鳳凰山在州東十二里通志形如鳳凰古號河州
為鳳林郡以此
積石山府志禹貢導河自積石至龍門兩山如削
河流經其中外臨番界金城要地俗所謂小積石
也在州西北百二十里括地志大積石山在吐谷
渾中隋立河源郡命刺史劉權鎮之唐李靖伐吐
蕃經積石行二千餘里宋元立積石州明洪武改
為關上有神禹廟又山海經積石之山其下有石
門河水冐以西南流吐蕃傳武后時論欽陵謂郭
元振曰甘凉距積石道二千里按積石本在徼外
自唐以靜遠城置積石軍始移其名於内地
唐述山在州西北水經注黃河北有層山山甚靈
秀山峰之上立石數百丈亭亭傑豎競勢爭高其
下層岩峭舉壁岸無階中多石室室中若有積卷
而世士罕有津逮者因謂之積書巖巖堂之内每
見神人往還俗人不悟其仙乃謂之神鬼彼羌目
鬼曰唐述因名為唐述山指其堂密之居謂之唐
述窟下有水南注河謂之唐述水元和志積石山
一名唐述山今名小積石山括地志在枹罕縣西
北七十里
雞窠山在州西北一百四十里屹立霄漢
梨子山在州東五十里多有酸梨其東即洮河渡
金劍山在州東南隋志大夏縣有金鈕山元和志
金劍山在大夏縣二十里蓋即金鈕山也
紅山在州南十里
牛脊山在州南二十里以形似名
喬家山在州南六十里
雪山在州西南一百五十里通志接洮州番界四
時積雪石如露骨一名露骨山宋熙寧六年木征
據河州王韶克之穿露骨山南入洮州境山徑陡
峻狹隘釋馬徒行
白石山在州西南應劭曰白石縣有白石山在東
水經注灕水經白石山北即今雪山也
石門山在州西北二十里舊鳳林縣
鳳林山在州北三十五里五巒俱峙相傳昔有鳳
鳥飛遊於此故名秦州記曰枹罕原北有鳳林川
川中則河水東流隋志枹罕縣有鳳林山
冰壺山在州北六十里
驚驄嶺在州南五十里御史態爵建坊
焦紅嶺在州西北一百里路通西寧
分水嶺在州北二百里黃河外接西寧界番部所
出没
黑茨嶺在州北九十里
當川坡在州東南一百六十五里路通臨洮
安遠坡在州東南四十里驛路所通
廣大坡在州西北二里州志在枹罕縣西北罕井
在焉昔吐谷渾創居於此一名廣大原四望寬平
居民稠密東西相距八十里南北相距四十里又
名萬頃原昔時番漢所駐牧地也又萬頃原上有
原周圍百里謂之重臺原
他剌坪在州北百里黃河外接莊浪界
榆谷在州西建武中滇良擊破先零奪居大小榆
谷地章和元年迷吾復據大小榆谷侵擾河湟鄧
訓發兵擊之乃去後漢永元十四年隃麋相曹鳳
上言西羌為寇常居大小榆谷土地肥美有西海
魚鹽之利北阻大河以為固緣山濱水可廣田畜
請及時規固二榆屯田積榖隔塞羌夷交關之路
從之大小榆谷即唐之九曲去積石軍三百里
葵谷在州東晉太和二年凉主張天錫擊叛將李
儼於隴西别將掌據敗李儼兵於葵谷即此
松明巖在州西一百里林木葱秀峰巒聳翠遇旱
禱雨於此
黃河州志禹貢曰導河自積石至龍門九域志州
北州西北至黃河皆四十里元志黃河自歸德州
又四五日至積石州即禹貢積石又五日至河州
安鄉關又東北行一日合洮河又一日至蘭州明
一統志黃河上渡直州西北一百二十里之積石
關路通西寧謂之積石渡黃河下渡直州東北六
十里之剌麻川路通莊浪謂之剌麻川渡
大夏河通志在州南三里一名白水河東北流入
狄道界入洮水按大夏河去州五里源出關外由
土門槐樹老鴉三關入境經州南折北流入河有
大夏橋在州西三里跨水上
洮河河東屬狄道界河西屬本州界形勝曰東繞
洮河
銀川河在州西北六十里
樣卑河在州北一百里
灕水在州南漢地理志云白石縣有灕水出西塞
外東至枹罕入河水經注水自塞外羌中出東北
經榆城東榆水注之又東北經石門至臯蘭山水
左右翼注之又東白石山水注之又東北羅溪注
之又東北故城川水注之又東北出峽北注於河
元和志水在鳳林縣西明一統志訛為大夏河
牛脊河在州南二十里
洪水河在州南門外二里
廣通河在州東南六十里寧河城東俱合大夏河
入於黃河
槐樹關河在州西南六十里
老鴉關河在州西南六十里
把撒川歸德守禦千戶所去州六百里西番出没
之處
俺哥川在州北五十里黃河外土膏腴五榖茂盛
胖哥川在州東北八十里黃河外
囤子溝在州東二十里又名洞子溝洮水支流深
數十丈長二十里路通蘭州
大通河在州東北八十里
銀川在州西六十里續綱目宋治平元年瞎氊二
子長曰木征居河州少曰瞎吳叱居銀川有衆數
萬内附
撒剌川在州西積石關外二百里番回五族土官
所居
剌麻川在州北五十里
馬厰溝在州北九十里
河夾岸在州東北水經注云河水經赤岸北即河
夾岸也秦州記曰枹罕有河夾岸廣四十丈義熙
中乞伏於此河上作飛橋高五十丈三年乃就
顯神池在州西北積石關西八十里周圍三十里
萬木森列向著靈異土人稱為顯神池
龍湫在州西北六十里遇旱祈雨即應即湫池也
又州東三十里有淺湖橋相傳上古時州地皆湖
禹疏鑿入於河湖始為陸今州東十里有摺橋開
鑿之迹猶存
九眼泉在州東十里泉有九竅
河州川在州東東西二里南北十五里即舊湖地
云
歸德所
東山在城東三十里
郭兔山在城東二十里與東山相連
郎纏山在城西一百里番夷雜處之地
汃泇山在城西十里黃河經其下
哈兒澗山在城北一里亦黃河經流
黃河在城北一里
三岔河在城東三里自巴撒川三岔塘果喇溝山
硤流入黃河
羔楞河在城西四里自西南扎哈兒山硤流入黃
河
熱水泉在城西南三十里汃泇山水自地湧出性
如沸湯故名
龍王池在城南一百里地名都受在叢山之中
鞏昌府
隴西縣
赤山在縣東十里山色正赤渭水經其下
樺林山在縣東南四十里峯巒秀扳多產樺木
仁壽山在縣南一里自漳縣來綿延百餘里其右
為盤龍山
鎻峪山在縣南五里下為烽火臺有馮將軍遺壘
翠屏山在縣南四十二里五峯錯列郡之案山也
西秦乞伏國仁襲鮮卑三部於此
藥舖山在縣南六十里山多藥草與漳縣分界
布雲山在縣西南五十里一名黃石坪與月岩山
相接
石門山在縣西南八十里兩峰相對如門又五里
曰翠峰山在縣西南六十里上有黑池
八角山在縣西北九十里峻峭㟏岈有八角又有
懸溜從石厓飛灑一竒觀也
蓮峰山在縣西南九十里四圍石厓峭險有五峯
亦名西五臺俗名馬鹿山岩壑峻險古松參天為
郡城勝境其傍有老君山有二仙洞壁立千仞
首陽山在縣西南一百里其上有關府志相傳夷
齊採薇處麓有二聖墓墓傍有祠其左有露骨山
高峰峻絶盛暑積雪
薄寒山在縣西南唐會昌四年吐蕃將論恐熱攻
鄯州為鎮將尚婢婢所敗走保薄寒山山近岷州
境
三嵒山在縣西七里俗名安家山脉自岷嶺來其
上寬平可耕山腹有三巨石參列如品字又謂之
三品石二河交會其前縣之主山也山麓有岐路
西北通臨洮西南通岷洮
將軍峪在縣西北四十里宋名將王德故址今墓
存
安都山在縣北上有堡甚險
桃花山在縣東北三十里色紅潤如桃花有魯班
峽蟒洞深不可測
赤亭山在府西二十里赤亭水出焉昔姚弋仲居
此
宋板坡在縣南三十里栗水出此
河浦坡在縣北一里渭水之陽蘭靜通衢
白土坡在縣東北三里通通渭馬營路
渭河在縣北一里自臨洮府渭源縣流入境又東
歴通渭寧遠伏羌縣界入秦州境府志渭水入城
分東西南北四池前後濬引以資汲取宋熙寧八
年秦鳳提點鄭民憲自通遠軍導渭河至軍溉田
又有頭渠在縣西十五里二渠在縣西教場三渠
在縣西三里岳家墩皆引渭水澆圃轉磨下流仍
入渭
廣陽河源出府西九十里之西山二源合注東北
流遶縣西一里注於渭
科羊河在縣西二十五里東北入渭明萬歷間開
永利渠引科羊河水入府城以資汲取至今為民
利
荆頭川水在縣南一里源出荆谷經鎖峪之烽火
臺下北流入于渭
赤亭水在縣東北亦名赤水經䝠道城北南入渭
水
武城川在縣西九十里源出鹿部西山東北入於
渭
栗水在縣東南出宋板坡由南門引入城以給民
用
六泉在縣東南五里西秦乞伏國仁破鮮卑於此
泉源有六故名
西泉在縣西一里味甚甘美冬夏不涸
靈湫池在縣東南三十里
聖母池在縣西南五十里禱雨即應
安定縣
照城山在縣東五里與西巖山脉皆自馬苑來又
東有鳳凰山亦名照城山二山對峙邑中諸山之
綱紀也又有興雲山照城山之支阜
温泉山在縣東南七十里其山雄峻温泉出焉
南安山在縣南一里山脉自岷洮來
西巖山在縣西二里與鳳凰山對
亂山在縣北八十里接金縣界其山形錯出稠叠
難狀
雙峪嶺在縣南四十五里
胡麻嶺在縣西八十里接臨洮府金縣界甘河水
出焉相傳張騫自西域還種胡麻於此因名
車道嶺在縣西北六十五里接金縣界亦曰車道
峴明初徐逹敗王保保於此
青嵐峪在縣東三十里山多嵐氣
錦雞原在縣西四十里
東河在縣東源出麻子川北流遶城東北合西河
入會寧縣界
西河在縣西源出甸子川東北流遶城西又東會
於東河東河味苦西河味甘
甸子川在縣西四十里土物阜盛商賈叢集明肅
府置内官營於此
得羅川在縣西南二十里田約千畝土脉肥饒
關川在縣北八十里西通蘭州北通靖遠俱入黃
河
煖河在縣西五十里隆冬不冰俗名横河
雙泉在縣東南四十里一邑之水惟此獨甘
温泉在縣東南三十里從山石間湧出如沸浴之
可愈疾俗名王家泉
通渭縣
東山在縣東五里俗名峽口山
斗底山在縣東八十里形如覆斗
秦仙山在縣東五十里石峯高峻下有仙洞洞前
有獨木橋人罕過者唐有秦仙修煉於此
屏風山在縣南二里
衙頭山在縣南十五里有元總帥汪世顯行臺遺
跡
發雲山在縣西南二里山高峻可瞰城市
十八盤山在縣西南五十里徑險仄凡十八盤始
得至頂為縣境控扼之處
筆架山在縣西北一里山自平凉府來綿亘百餘
里有五峯峙城北縣之主山也即照城山
玉狼山在縣東北三十里元時有白狼遊此
煉銅坪在縣南六十里其上產煤
尖崗山在縣西六十里有孫真人塜
藺家硤在縣南八十里有二十四渡水行人苦之
渭水在城北自隴西縣流入境又折而東南入寧
遠縣界
西河在縣西二里源發華川南流入于渭
華川在縣西七十里接隴西界其川四圍平坦水
草清茂明苑馬寺芻牧地
東河在縣東二里源出筆架山流逕縣南入西河
又北河在東五里又東十五里為中川水又東三
十里為海子水俱南流入西河
甜水河在縣西七里舊引水入城由西北出灌溉
取汲民賴其利又西二十里為錦鷄峽水又南十
里有龍尾溝水俱資灌溉
悠江在縣北五十里形如半月月夜臨之水天一
色
靈湫池在縣西北十五里中林山太白祠下懸石
如臼水從中出取以祈雨輙應
九眼泉在縣東南七十里其出九孔狀若聚星
温泉在縣西南十五里隆冬若沸浴之可已病
海子川在縣東北三十里其水滙為潭如海子然
漳縣
箭筈山在縣東南四十里山有兩峰高險插天因
名
南山在縣南五里一名汪古山上有汪總帥墓
三岔山在縣西三十里東連縣境西抵洮岷北接
秦隴故名
鳳凰山在縣西北五里山下有泉有橋跨漳河西
接露骨山
西傾山在縣西北七十里山跨隴蜀界番漢俯洮
岷郡邑諸山多其支阜積雪不消俗名露骨山即
隴西之小雪山西傾山在洮州此山同名
馬舖山在縣西北十里四圍石崖居民避兵處
烟波山在縣西北五十里與三岔山相連下有紅
崖洞
藥舖山在縣北八里其上産藥
青霧山在縣東南三十里峯巒聳翠林木蓊蔚與
寧遠縣之斗底山相連
文峯山在縣南五里亦名三台山三峯如筆架
獨秀峯在縣西南三十五里一石突起平地峙於
漳濱翠秀如畫
漳河在縣南二里源出岷州東木寨嶺東流經縣
南又東北至寧遠界合廣吳河入渭
鹽厰河在縣西南五里源出十八盤山東北流入
於漳
小鹽井河在縣南三里源出鷹架山東北流入漳
河宋鹽川寨得名以此
温泉在縣西二十里泉蒸有孔望之若星
鹽井在縣西南五里水澄清熬之成鹽
會寧縣
鴉岔山在縣東二里自雪山來縣之主山
桃花山在縣東南三里其山脉自靜寧州六盤山
來映日如桃花因名傍有神泉前有黑池其支麓
為式虎山
式虎山在縣南七里
牧馬原山在縣西二里其上平廣週百餘里形圓
如餅明太僕寺牧馬之地又名蒸餅山
古堆平山在鴉岔山右五峯森列參差雲表
鐡木山在縣西北百里山色如鐡又十八盤山九
泉出焉
龍頭山在縣北二里下有元式水遶城北
紫微山在縣北五里有稍岔水出焉
紅山在縣北九十里山形壁立上有五洞
烏蘭山在縣北二百里下有烏蘭關
雪山在縣北三百七十里盛暑積雪峯如玉山
屈吳山在縣東北百里峯巒森聳多産獐鹿居民
射獵於此
白玉峯在縣南十里産五色土可資藻繢又有青
玉峯
華家嶺在縣東南一百里路通郡城又小嶺在縣
南四十里為逹府小路
硝崖在縣北百里産芒硝其土赤粉青
小白草原在縣北二百二十里又東北有大白草
原平曠肥饒多白草
沙石原在縣北四十里周四十里
峨峒峪在縣南十里又有車輪峪在北十里迤遞
峪在北九十里湼麥峪在東三十里索托峪在南
八十里
南河在縣南二里源出保川諸澗流經式虎山苦
水注之經縣西南又北經郭城驛入祖厲河又北
經靖遠衛入於黃河
黃河在縣北二百七十里其河自金城經縣界入
靖遠縣
什字河在縣東北二十里源出隆德之隱山谷中
入十字川因名又北入□岔河
南峪川在縣南三十里地頗腴古城川在縣南二
十五里後川在縣東十里大川在縣北五十五里
周八十里紅崖川在縣北一百四十里二川三川
五川十字川俱在縣東北志云縣境之水悉北流
經靖遠境入於大河
響水在縣東一百里水出懸厓下潺急觸石聲聞
數里北流入於黃河
松樹岔河在縣東三十里東流合於響河
米家峽河在縣南五里源出蒸餅山北流入於黃
河
黑龍湫在縣西南四十里俗傳中有黑龍禱雨多
應
紅柳泉在縣北二百里可以沃田
懷戎泉在縣北四百二十里出懷戎堡為池為渠
可以沃又有法泉亦可沃
天泉在縣北五十里其泉大湧隆冬不冰
伏羌縣
鼉山在縣東二十里山形如鼉渭水經其下
天門山在縣南里許縣之主山三峰聳峙有兩穴
如門中有湫池
朱圉山在縣西南二十里即禹貢所載之朱圉也
俗呼白岩山
錦鏡山在縣西三十里朱圉之支峰有一石如鏡
色鮮赤映日如錦故名
大像山在縣西南三里石崖有大佛像長八丈宋
嘉祐四年鑿上覆以樓左側有洞有閣道可登上
有隗囂歇凉亭
麥垜山在縣西二十五里與朱圉山相連形若麥
垜渭水經其下暴漲則阻行旅懸崖設棧道以便
行人明知縣趙守成命匠鑿山通道始免水患
木梅山在縣西二十里南倚朱圉北臨渭水
狐盤谷在縣東即漢叛羌敗漢陽長史蓋勲處
三都谷在縣西宋知秦州曹瑋敗西番於此
大將山在縣西南六里山下石形似人高五十尺
如大將然故名
無畏山在縣西五十里高險竒秀突出雲霄其顛
雲飛即兆雨中有靈泉
石鼓山在縣南四十里有石長丈三尺廣厚如之
其形如鼓不擊自鳴鳴則兵起
石臼山在縣南八十里昔有人就此舂藥後人至
此者若無意履之其臼即響有心則無聲
緹羣山在縣北五里平巒叠翠勢若旗鼓昔漢通
西域以緹騎三千憩此見後漢書
渭河在縣北一里自寧遠縣流入邑北東流入秦
安縣境縣西有陸田通濟廣濟惠民四渠皆引渭
水之流溉田數十里
永寧河在縣西四十里源出南山北流入渭
落門河在縣西五十里源出落門山北流入渭即
來歙破隗純處
半博水在縣西南源出半博山谷中北流入渭又
天門水出天門山東流入渭
散渡河在縣東北五里即通渭之西河合中川水
經十八盤山至縣境南流入於渭
藉水在縣南源出西山百澗齊流總成一川東流
入秦州界
龍馬泉源出縣西北平地下渥洼沙作龍馬之狀
相傳每春夜放牝馬飲此泉自能生駒
寧遠縣
翠屏山在城内學宫前為學宫之屏
老君山在縣南五十步屹然聳峙縣之案山俗名
南山山脉自岷州來上有湫池仙洞
斗底山在縣西南七十里狀如覆斗上有堡可以
避兵與漳縣青霧山相接
董墨山在縣南三十里中有湫池水黑如墨故名
太陽山在縣南一百二十里有隘可守曰太陽山
口在禮縣界産鐡舊置鐡冶於此
瓜牛山在縣西南二十里高五百餘丈周圍四里
上有日月空日月未出其光先照
箭杆山在縣西南四十里以山峰挺峙而名上有
石洞高深可以避兵下有馬務鎮
栢林山在縣西南六十里内有水泉流通又十里
有水箕山高二百餘丈皆古避兵之所
武城山在縣西南三國魏鄧艾拒姜維於此武城
古縣名山以此名
九龍山在縣西北二十里為邑名山
魯班山在縣北四十里上有洞俗傳魯班鑿此名
魯班洞山下又有大佛峽
石門山在縣東北五十里四圍皆峽中有一門險
峻可以避兵下有洞光映如月名夜月洞
分水嶺在縣東南九十里與禮接界
桃花山在縣北二十五里中有溪又名桃花峽有
石似玉
研石峽在縣南四十里又東南為木林峽
銀觀峪在縣南三十里舊有銀礦鐡冶酒井鹽池
渭河在城北自隴西沙灣入縣境東北至伏羌界
縣西路有十四渠東路有十三渠皆引渭溉田民
賴其利
廣吳河在縣西三十里自漳縣東北入境至折羊
口與漳水合又東北入渭
山丹河在縣西十五里源出岷州城兒谷東北流
經山丹川因名山丹河又經灘閣川東北流入渭
馬成龍川在縣西南七十里源出鹿部西山東北
流注武城
南峪河在縣東三十里自禮縣大木樹關流為楊
家河經落門入渭
古靈泉二一在縣東一里山石中瀉出為瀉泉一
在縣西南百步平地湧出為湧泉俱資灌汲北注
於渭
温泉二俱在東南五十里之内其一即南峪河也
龍頭泉在縣東北三十里狀如龍頭泉流三𣲖可
溉民田
八海泉在縣東四十里常滿不溢又東北有龍泉
亦名霧罩泉
西和縣
豐臺山在縣東二里帶水環山松竹蓊鬱墨峪水
經其下
太祖山在縣東南山岩聳秀下瞰數州歴歴可辨
横嶺山在縣南三十里其山連十八盤下有横嶺
水
祁山在縣西北七十五里其上有城諸葛亮伐魏
攻圍祁山魏司馬懿救祁山亮糧盡退軍張郃追
至青封被殺城南有諸葛故疊山高巖險天下竒
峻為隴右襟要
寳泉山在縣北二十里其峭如劍背有泉不盈不
涸旱禱輙應唐寶應間吐蕃䧟天水邑人保聚於
此
鷄峯山在縣東北十五里連塔山山形如圭亦名
圭峯山
獨頭嶺在縣南宋將李好義大敗金兵遂復西和
處
塞峽在縣東宋將魯尚期逐楊難當至此左側有
石穴洞人言潜通下辨云
清崖峽在縣東北五十里
屏風峽在縣西北四十里宋郭思作祁山神廟碑
以此峽為正祁山
朝陽觀山在縣東一里嶺有泉清見底煑茗味甘
雲霧山在縣東南二十里霧鎖雲横嵐氣逼人
西高山在縣東南百里山盡可田民居盤旋
通靈山在縣東南百里有清泉自岩竇飛落
塔子山在縣東北二十里孤峻插天
卧龍立龍崖在縣南五十里道傍鱗甲蹤跡宛然
八佛崖在縣南七十里峭壁危峯
飛龍峽在仇池山下氐人楊飛龍據此唐杜甫寓
焉
神魚洞在仇池山下每年清明前後魚自洞連貫
而出居民取之杜詩神魚人不見即此
千佛洞在縣南五十里岩嵌壁立磴道險仄洞口
一泓瀑布輕雲時覆
西漢江在縣西北七十里源出嶓冡山自秦州舊
天水縣界流入西南經祁山城南流入成縣
鹽官水在縣北九十里自秦州界流入東南入漢
水經注在嶓冡西五十里許相傳營煑味與海鹽
同
横水河在縣南二里源出横嶺經縣東北合鹽官
河入漢
白水江在縣北二里從西番界東流經階州城南
二里過縣入蜀合嘉陵江
濁水在邑境從長道縣界穿大潭舊鎮合清水入
階州
鹽井在縣東北六十里煑水成鹽民資其利
九龍泉在長道鎮西三里四時湛清夏凉冬温可
引以灌溉
煖泉出豐臺山下今名湯峪
靖遠縣
紅山在縣東十五里石崖有泉曰法泉禱雨多應
屈吳山在縣東七十里古懷戎堡南岩壑多泉林
密獸多資人獵取南接六盤山西連大白草原上
有顯聖廟可祈雨
烏蘭山在縣西南一百二十里南接崆峒東連屈
吳唐置烏蘭縣舊有烏蘭關
紅嘴山在縣西北五里山半有懸厓左黃河右祖
厲二水交流其下上置斥堠眺望河北安會實要
隘也
雪山在縣北一百二十里西距黃河南接分水嶺
松栢叢茂山勢高峻積雪不消
尖山在縣北一百三十里孤峯高峻岩壑多泉叢
林茂樹
韋精山在縣北一百三十里西連雪山東臨黃河
河水自上垂流數十丈轉折而東入寧夏界
腰玉山在城南里許山勢峍屼聳拔每天將明有
白氣環繞山半日出方散故名
妥神山在縣北三十里南接法泉東接屈吳北連
蒯團下多泉源可以灌溉
分水嶺山在縣北一百里西距黃河北接雪山水
分南北素稱天險
神木山在縣東九十里山多茂林澗多甘泉
蒯團山在縣東北九十里山下多泉又七里青石
厓下有泉曰渦子水相傳其地每黎明時晴嵐曉
障若城郭重樓女牆煥然可觀日出則没
寶積山在縣東北一百一十里下有泉水出石炭
産鐡後有大小石溝産金東北接蒯團山
松山在永安堡東南十里山多松栢多泉水嘉木
地亦肥饒
金山在平灘堡西五里上有聖母祠祈雨有應
黃河在城北一里其間山峽險隘垂流直下高數
十丈自蘭州金縣經平灘堡流入東北至蘆溝堡
入寧夏中衛界河北即為塞外
袓厲河在縣西五里源出舊袓厲縣南山下北逕
會寧縣入大河一名苦水河
麥田水在縣北源出麥田城西北西南流注於河
裴家川在縣東北一百三十里自莊浪衛流入明
嘉靖中舊有臺堡相接以斷北寇西行之路
鎖黃川在縣東北一百八十里明時套寇每由此
入犯
法泉水在縣東十五里懸厓滴泉清澈甘冽
紅柳泉在縣北三十里又北七十里萬馬泉皆可
沃
河池在縣東一百二十里其地春夏因雨水生鹽
雨多鹽少雨少鹽多遠望似河故名河池舊志乾
鹽川即此
東泉在打剌赤堡東二里清冽可灌田西泉亦清
冽近鹽池入池亦能生鹽
岷州
東山在城東二里叠水經其下北流入於洮
冷落山在州東五十里山形孤聳盛夏隂晦即雨
雪故名
遮陽山在州東北一百二十里山臨官道以日影
為山所蔽故名其右為夷門山
貴清山在州東一百五十里頂平衍可耕種
岷山在城北江水所出洮水經其下土色純黑四
時有雪不生草木其西麓接四川界
金童山在城南半里下瞰城市
崆峒山在州東十里
氆氌山在州東北七十五里明置寨於此為岷鞏
之衝要俗名木寨嶺
分水嶺在州東南四十里山南為岷山即大禹導
江處山北入疊藏河
西山在州西二十五里上有五臺寺觀音湫禱雨
輙應
隱賢山在州南一百里舊有三閣昔姚太師結庵
讀書於此
摩雲嶺在州東南一百五十里下臨江水宋有臨
江砦
穿山洞在州東北一百三十里其洞自山東穿石
而入約二里許至山西而出中有溪水流出土人
以木板覆其上遂為入山通徑人行洞中木上水
在木下石勢巉巖水聲潺湲洞西為鞏岷通衢洞
東為一大川土沃民庶彷彿桃源境界俗名朱古
洞
洮河在州北一里由洮州衛東北流至此又東北
流入臨洮府界北入黃河
岷江在州東南四十里分水嶺下南流為岷江由
階文入四川界
疊藏河在州東一里源出古疊州番境經城東而
北流入洮河即禹貢桓水
荔川河在州東南九十里宋有荔川寨以此名
遮陽河在州東南九十里源出氆氌山東至遮陽
會金溝河至三岔為漳河上源
閭井河在州東一百四十里源出莫遮攔山流入
馬淳河東北入漳
臨江河在州南一百四十里源出吐谷渾至西固
入白水江
良恭河在城南二百八十里宋有良恭鎮故名俱
南流入岷江
西川在城南洮水之南延袤五十里土脉肥饒居
民耕植
南川在城南叠藏河西岸地可樹萟
靈泉在州北一里可禱雨布和天泉在西郭又卧
龍泉在西南五里平泉在東二十里
金紫池在城東一百二十里州人禱雨處又金龍
池廟坪池白龍池俱在東黑松澤池在城南二十
五里
千丈潭在州東北一百二十里遮陽山之西南
三丰井在城西北角仙人張三丰寓楊氏宅所掘
以栢木為底後建祠於井北繪像祀之
洮州衛(邊外山水附内)
葫蘆山在城中以形似故名
鳳凰山半在城外半在城中有五峯中若伸頸傍
若舒翼故以形得名
東隴山在衛東南一里明沐英討叛番築城於山
之南川
石門山在衛西南六十里兩峯壁立中闢一門山
南即古疊州之地
石嶺山在衛西北十里山勢峭拔多林木唐置石
嶺關於此
玉笋山在衛西北五里山皆白石最中上挺一石
宛如玉笋登之可望數百里
黑松嶺在衛東北三十里土黑而多松
石峽山在衛東北五十里兩峽中洮河流焉俗名
石門口
觀音洞在衛東北五十里洞之中頂滴水如磬聲
其下一圓石承之水滴上浮而旁無溢泛每冬結
為冰柱歲旱祈禱多應
蓮花山在衛北七十里山形似蓮
九條嶺在衛西一百里地當險要有丹巴川為番
部之路
西傾山在衛西南三百五十里又名嵹臺山延袤
千里外跨諸羌内連列郡洮水出焉為西南之祖
山
素嶺山在衛西南番界即西傾傍支春夏常多積
雪
石鏡山在衛西南番界山石皎潔可鑑形體故名
中有銅窟隋代常采鑄之
南河在南門外源出石嶺山經衛南入洮
洮河在衛南三十里源出西傾山之東即嵹臺山
東北流經吐谷渾中三百里至衛城南又東流至
野狐橋入岷州界又東流至岷州東境北流折而
復西至本衛境又東北流過臨洮狄道而入大河
其流湍急每冬不及凍結珠蔽河而下故謂洮河
流珠
羊撒河在衛北六十里又六十里有冶木河
常山池在衛北一百二十里池夾兩山中盤蜒十
餘里值冬冰凍平合不溢
黃河在衛西九百里番界東北流入河州界
莫河川在西傾山北晉義熙初吐谷渾為乞伏乾
歸所敗其王大孩走死樹洛干嗣立帥衆奔此川
沙漒諸戎悉附之
朵的河在衛西三百里源出朵的番族南流入洮
河
納憐河在衛西七百里哈藏族西北流入黃河舊
志有野厖河源出西傾山北流五百餘里入黃河
墊江在衛西南番界一名羌水一名白水江源出
西傾山南一曰西嵹山東流逕仇池出宕渠至巴
郡入江
藥水在衛西南番境源出古合川縣東北平地有
患冷者煎水服之立愈
度周川在西番界晉隆安二年乞伏乾歸弟益州
敗吐谷渾王視態於此川
長柳川在西番界晉義熙九年乞伏熾磐擊吐谷
渾支旁于長柳川又擊破别部於泣勒川又十三
年熾磐遣其子安樂擊破樹洛干之弟阿子干于
堯扞川二川俱在衛西南
西固城
東山在城東五里地土寬平里民多居其上固人
田庄大半在焉路通階文
筆架山在城南二里接悉界
武都山在城西二十里山高峻為一方巨瞻
孔函谷在城南姜維欲斷魏軍後自沓中從此谷
入北道
仙人山在城東三十里昔有馬仙人尸解於此故
名
朝陽山在城西三十里
翠峰山在城北十里極聳峻
天門山在城北二十里四時積雪不生草木值旱
入穴取水祈雨多應
露骨山在城北三十里亦曰雪山積雪不消東連
階文北極河洮宋王韶穿露骨山道隘險釋馬而
行即此
魯班崖在城北九十里兩崖懸絶有二靈柯插入
岩隙間以棧覆土以通往來
中流底柱石在城南二十里紫水江中其石巉峻
波浪衝激非人所到
白水江在城南自岷州界東南流入階州亦名羌
水
岷江在城東四十里源發分水嶺南流入四川界
三眼泉在城北三里於石厓孔中湧出衝激浩瀚
穿城而過有水門二入白水江近城田土賴此灌
溉
南麓飛泉在城南五里懸厓瀑布如千尺白練灑
空而下
平凉府
平凉縣
崆峒山在府西三十里一名笄頭山廣成子學道
崆峒山黃帝西至山問道上有問道宫絶頂有香
山有廣成子洞峯之最高者為翠屏峰山有圓石
纍纍如珠者名垂珠峯巨石上平下銳者名香爐
峯有峯如柱當路矗立者名蠟燭峯層崖䆳密踞
絶岩間者名雷神峯巨石横亘兩峯之間名仙人
橋有石棋盤名仙人弈處東臺下有巖洞名皂鶴
洞又有青龍洞雨後將晴雲輙歸洞中亦謂之歸
雲洞山之西北為望駕山下有撒寶岩西岩有泉
又有琉璃泉俱甘
笄頭山在縣西四十里以形名涇水所出黃帝西
至於崆峒登笄頭與崆峒山連
翠屏山在縣南一里
銅城山在縣南寰宇記在潘原縣西南三十里
壽星山在縣南六十里
石馬山在縣東南二十里北麓抵涇川有水入之
東與馬嶺山對峙而最高者為箭括嶺子山
可藍山在縣西南二十里元和志一名都盧山十
六國春秋赫連定勝光二年畋於隂槃登岢藍山
屯兵于此寰宇記可藍山亦涇水源與笄頭山連
亘又為分水嶺山
大統山在縣西南二十里與可藍山相接
天壇山在縣北五里一名卧虎山下有全真洞元
道士賀志貞所居其西為會盟壇唐貞元三年吐
蕃詐請盟因築壇于此使渾瑊與吐蕃會盟被劫
處也
馬屯山在縣西晉太元十九年苻登奔平凉收集
遺衆入山姚興率衆攻之其山南北二十里東西
三十里
雕窠峽在縣南三十里兩山深險為羣雕出入往
來之路因名馬嶺石馬之水道流入于涇
金佛峽在縣西六十里峽長二十里峭壁層峙不
見天日中有金裝佛明嘉靖十九年於峽口築城
復建潰水紅沙二石墩于山上以增戍守為河西
險要
彈筝峽在縣西一百里涇水南流經都盧山中風
吹流水常如彈筝之聲行旅因謂之彈筝峽魏宇
文泰在夏州馳赴平凉令杜朔周先據此唐突厥
入犯詔李藝屯華亭及此峽以備之建中三年鳳
翔隴右節度與吐蕃盟以涇州西至彈筝峽為唐
界貞元七年劉昌城平凉開地三百里扼峽口
孫丘谷在縣東南晉苻秦平凉太守金熙與姚秦
將姚方成戰於此敗之又甲積谷在東南二十里
苟頭原在縣東晉時苻登自平凉進據此逼姚萇
於安定又有葉平原在縣東南十里自原而東五
十里以暨涇州之回中皆謂之南山其水皆北流
入涇又虎山西二十里曰杏原又虎山北十里有
小蘆河原又北十里曰大蘆河原又北十里曰淺
澗原佛堂原在縣北三十里草峰原在縣東北五
十里卓村原在縣東北二十里以上諸原皆平曠
可耕植
涇河在縣西北笄頭山發源有二支南支出崆峒
峽中曰前峽北支出老山曰後峽合流至府城西
北一里疏為渠以分流溉田東入涇州界
横河在縣西五十里源出華亭縣與湫峪諸水俱
入涇
清水河在縣東五里成化末疏為利民渠凡南來
水咸滙之以溉民田
太平水在縣東郭舊志源出小谷亦曰後谷谷高
數丈縣南諸山泉流滙焉三十里許北折入涇東
西溉田各里許明嘉靖六年水暴漲漂没東郭溺
居民又東二里曰岨谷東西山泉所滙流八里入
涇暴水視後稍减自此以東南北山谷之水咸入
涇民以利灌汲多負水以居
湫峪水在縣東三里源出翠屏山又大岔水在府
東南十里源出壽星山皆北流入涇水
潘谷水在縣東寰宇記在潘原縣東三十里流入涇
柳湖在縣北三十里湖畔柳數千株
胡盧水在縣西源出鎮原縣頽沙山下流入涇本
名蔚茹水唐志白草軍在蔚茹之西即此
湫池在縣東北五十里其水四時常溢旱禱有應
蘇林曰湫淵在安定朝那縣方四十里停水不流
冬夏不增不减不生草木
暖泉在縣北二里其水湧出四時温然潭深數尋
蒲荷甚盛東流溉田三里
崇信縣
錦屏山在縣治南城據其麓上列雉堞繁花木三
時絢爛如屏然一曰花山
閉銀山在縣南赤城右山特峻拔
五馬山在縣西南四十里狀如五馬故名
玉京山在縣西南九十里
烽臺山在縣西五里山最高盤折數十層始至其
頂昔時烽堠之所今為砦可備兵
斷萬山在縣西四十里險絶難登與武安監接壤
其左有三姑山
文筆山在縣西四十里峽口北岸竒峯秀削狀若
芙蕖
五龍山在縣西四十里距峽口之陽峰嶺蜿蜒林
木蓊蘙相傳為唐時禦戎故壘
鳳山在縣北三十里形如鳳翥巔作柱石峯與文
壁映其下為芮谷懸飛泉南流入汭
迎駕坡在縣西南三十里昔太王遊畋至此居民
簞食壺漿以迎之
箭筈山在縣赤城南
文壁峯在縣東三里巔高四丈五尺
唐毛山在縣境自唐林木叢生如毛可以取材故
名
峽口在縣西北四十里神禹疏鑿故跡兩崖峻削
羣峯巑岏汭水自華亭南北二源合流出此雪浪
噴湧每瞻風雨望雲物昔為西戎咽喉要地唐人
屯兵塞險有勒石遺跡
拽兵原在縣北唐李元諒破吐蕃兵於此故名
汭水在縣北八十步縣西北四十里有峽口汭水
自華亭縣東出峽口流入縣境流四十里經縣城
北東入涇州界又有汭水渠在縣北一里唐李元
諒疏渠引汭水蒔荷畜魚民享其利今渠尚存
白石川在縣南六十里源出五馬山東流入靈臺
縣境為逹溪川即長武黑水之上源也東至邠之
停口入於涇
赤城川在縣南四十里至靈臺縣東北入於黑水
以滙於涇
左峪水在縣西四十里銅城西南流入汭
五馬峪水在縣西南五馬山下通汭峪水在縣北
臨汭堡右紅土峪水在縣西南迎駕坡左西寺峪
水在縣南二里俱北流入汭
城東峪水在縣東門折而西環城之西北以入汭
四峪水在縣南縣志赤城之南三十里有龍峪水
西南八十里有神峪水又十里有九峪水又新窰
二水之交曰對峪水水滙而成川於赤城川之南
白石川之北謂之四峪水可資灌溉
湫峪水在縣北鳳山右南流入汭内有湫深廣里
許
散化峪水在縣北鳳山左南流入汭殿子坡峪水
在縣北鳳山下聚貫珠濃露諸泉之水由滙口而
南流入汭
新柳灘在縣西北一里汭水之濱傍有稻畦順治
間知縣武全文溉植
暖泉有二一在縣東五里為上暖泉一在縣北十
里為下暖泉
康王井在縣西北郭昔李武康王元諒所鑿以城
中水鹹汲汭稍遠濬深一丈徑五尺得甘泉
華亭縣
隴山在縣西三十里北接大漠南界汧隴高五十
里冬夏有雪縣西境之山皆隴山東麓其支峰别
阜隨地異名元和志小隴山在縣西四十里寰宇
記接崆峒山界
儀山在縣東二里古儀州以此名通志一名義山
俗名回頭山
石堡山在縣東至窰頭土咸堊石為炭以埴器
華尖山在縣北明一統志在縣西北二里縣居山
之麓
斷萬山在縣東北五十里府志自斷萬山極於五
馬山號為汭水東峽
樺嶺山在縣東五十里中多樺樹
王母山在縣南一里山巔有古王母宫因名
海龍山在縣西南十五里有泉東南流入汧水深
入曰寶蓋山火燄山鬼門關接靜寧州水洛川絶
人跡
仙姑山在縣西十里
齊山在縣西十三里與仙姑山連汭水南源出此
望仙山在縣西北二十里
皛然山在縣西北七十里
朝那山在縣西七十五里漢朝那縣以此名
湫頭山在縣北六十里汭水北源出此即朝那山
山有湫池二其深莫測遇旱禱雨多應
白崖山在縣西北笄頭山南涇水别源出此
龍馬山在縣西北
高山在縣西北山海經涇水出高山府志笄頭西
北曰高山即山海經所稱也亦名老山
瓦亭山在縣西北一百八十里即隗囂使將牛邯
所守之地瓦亭關在其西麓東二十里即彈筝峽
飛鳳山在縣西北一百里形如飛鳳故名
爛柯山在縣北十五里見寰宇記
馬嶺山在縣東北與平凉縣接界
見子巖在縣東四十里世傳人失其子數載至此
見之因名
石香爐峽在縣西北四十里其北又有松子峽
馬舖嶺在縣西北四十里
支磨原在縣境東北郭汾陽家傳大歷十年吐蕃
界潘原西至小石門白草川又下朝那川至百里
城支磨原而入華亭子儀遣渾瑊破走之于故平
凉城今縣西南有水磨川或以為支磨原也
龍門洞在縣南四十里
涇水在縣西北八十里自笄頭山發源流經此入
平凉界
汭水在縣東三里縣志汭水遶流城南有惠民渠
引經城中而北出以溉田
北水在縣北一里東流與汭水合流入涇
柴底水在縣北三十里明一統志有策底水即柴
底窮汭記柴底水出朝那湫山之陽其北即涇水
相去甚近
胭脂川在縣西北一百一十里東流入涇水
武村川在縣南十里武村縣西南十八盤諸泉為
木賊溝延官溝水磨川武村川東至斷萬山滙於
汭
暖泉在縣西南六里
鎮原縣
東山在縣東二里極高峻其下為舊東山縣
玉山在縣東十里山多白石隂雨之後明豔如玉
嶺有凌雲閣下臨萬仞
雉頭山在縣西三十里狀如雉頭秦始皇二十三
年巡隴西北地至雉頭山即此
鷄頭山在縣西五十里隗囂嘗使其將王孟塞鷄
頭山道以拒漢兵
潜夫山在縣内北東漢王符高隱於此著潜夫論
上有讀書臺
桃坡在縣西八十里其地有桃萬株
風堆在縣西十里獨阜上有故臺臺側有風伯壇
俗呼為風堆
和戎原在縣南二十五里見寰宇記
陽晉水在縣南平凉縣界流入寰宇記陽晉水在
臨涇縣南十五里入涇即涇州横河之上源也
原州川水在縣北自固原州流入寰宇記自番界
來
高平川水在縣南二百步源出舊縣之大隴山
石門峽水在縣西大隴山北有水逕流謂之峽水
自延水在縣西石竇出泉汲焉
次水在縣東北六十里與苦水東水亂流參差合
而為一下流入高平川
蓮花池在縣西一里許旱不涸冬不沍舊植蓮花
故名
太陽湫即太洋湫在縣東六十里半山中環五里
餘水澄澈深不可測旱禱多應又有任湫在縣西
新城里
石泉在縣西一里許水從石孔中出四時不涸夏
凉冬温民皆汲用
温泉在縣境冬夏常温
聖井在縣東九十里宋紹聖初竅石為龕建石窟
寺室内可容數百人内有井
九龍井在縣西二十里一井九孔
固原州
六盤山在州西南七十里曲折險仄盤旋而上元
世祖自和林有事陜蜀恒屯兵於此宋史紹定三
年蒙古主特穆津殂於六盤山寶祐六年蒙古主
蒙格侵宋次於六盤山開慶元年蒙古入蜀使琿
塔罕守六盤景定元年呼必賚立琿塔罕以六盤
軍叛走甘州廉希憲使汪良臣擊平之元元貞二
年自六盤至黃河立屯田置兵萬人明初徐逹定
關中屢敗元兵于六盤蓋州境之險要也上有清
暑樓元安西王所建
臺山在州南四十里
馬麾山在州西南四十里臺山之西宋元嘉五年
夏王昌被擒其弟平原公定奔平凉郡魏兵追之
敗於馬麾嶺蓋平凉之險要郡國志作馬屯山誤
砲架山在州西北一百二十里石城堡前四壁峭
立極為峻險明成化五年滿四反據此其相連者
又有照壁山
天都山在州西北百五十里宋元豐四年伐夏李
憲自熙河進營于天都山焚夏人南牟内殿并其
館庫元祐二年夏人與西羌相結聚兵天都山元
昊臣野利常守天都山號天都大王
印子山在紅古城西南十里絶頂有印跡如篆刻
狀故名
須彌山在州北九十里上有古石門關遺趾又為
逄義山後漢建義初叚熲討先零叛羌自彭陽直
指高平戰于逄義山大破之
掃竹嶺在州西北百餘里其山高峰陡峻危橋深
洞過者不敢逼視為州險境土人借以備寇祠真
武神俗稱西武當云
青羊山在州北四十里山頂有泉
清水河在州西南四十里發源六盤山下東北流
遶城東北下流亦謂之葫蘆河至鳴沙入黃河
高平水在州西源出州西南北流入寧夏中衛界
大黑水源出隴山在州北一百十里流入清水河
又有小黑水在州北八十里流入大黑水又有須
都滅河在州北九十里流入小黑水又有硝河在
州西北一百里流入須都滅河又有海子河在州
西南三十里流入硝河所謂水有五源咸出隴山
左會右水總為一川也並入於黃河
南川有二在州東南六十里為大南川在州東南
五十里為小南川舊志下流至平凉縣境入于涇
又有乾川在州東北一百六十里
朝那湫二一在州東南十五里泉流有聲廣五里
闊一里餘波入清水河即古朝那湫秦投詛楚文
于此一在州西南四十里六盤之隂山腰有泉眼
東西闊一里南北長三里舊傳祭龍神潤澤侯處
二水相合方四十里水停不流冬夏不增减兩岸
不生草木旱即祀之以壺挹水置之于所在則雨
雨水不止反水於泉俗以為恒今周廻七里蓋近
代耗减明正德間因城中井水苦鹹難飲導入城
泮池由西門入環流出東門公私便之土人謂之
東海西海
甜水在紅古城西門外味甘可飲居民引之以種
稻紅古城二十里入清水河
北亂池在州西南七十里闊一百七十丈莫測其
深歲旱禱雨輙應
養魚池在舊開城三里元安西王養魚處又名蓮
花池
暖泉在州北五里隆冬不凍流入清水河一統志
以為即龍泉水
青羊山泉在州西四十里泉在山頂
涇州
兼山在州北五里有重山之義州之主山也
弇耳山在州西南一里形如龍尾
筆峰山在州南五里峰頂峭拔樹林隂密有水流
涇州曰朝那溝
回中山在州西北二里上有王母宫下臨涇水俗
名宫山
米麫山在州東南五里二峰峭絶南北朝盧祖遷
為涇大將指二邱為米麫寇遂遁還因名
青石嶺在州西北亦曰青石岸青石原晉義熙三
年赫連勃勃敗姚秦將張佛於青石原六年勃勃
又南攻安定破姚秦將揚佛嵩於青石北原進攻
東鄉下之唐大歷七年吐蕃下青石嶺軍於朝那
城郭子儀諭却之十二年吐蕃下青石嶺逼涇州
子儀復擊却之又貞元三年吐蕃入寇分屯潘口
及青石嶺七年涇原節度使劉昌築保定城捍青
石嶺皆即此
青溪嶺在州西南宋建炎三年金羅索侵涇原經
略使曲端遣將吳玠逆擊於青溪嶺敗之紹興中
薩里哈自鳳翔趨邠州涇州將田盛遣兵擊之于
青溪嶺寇引去
馬鞍坂在州西北晉義寧十二年後秦將姚紹自
安定擊赫連勃勃于馬鞍阪破之
安仁谷在州東南四十里古長城砦宋范仲淹嘗
遣宋良等控守於此地
碧泉洞在州東北兼山之左其水青色長流味甘
涇水在州北自平凉縣流入又東南入邠州長武
縣界州志涇河自邠以上灘淺流急故濁自邠以
下灘深流緩故清至入渭處則涇清而渭濁也又
曰涇河水石湍急故不能引以為利至涇陽則就
平且蓄矣
汭水在州東南二里自崇信縣流入境東南流入
長武界合於涇水
閣川水在州南三里州西山谷諸水會流成河下
流入於涇水
渰水在州西南一名閣子溝源出州南二十里支
家舖有暖泉瀠流西北入汭味甘利煑豆與朝那
溝皆嘗暴漲為居民害
後川河在州北四十里發源交龍口亦曰横河自
鎮原縣流入經東北三十五里由淺河川至長武
縣界入涇州北諸谷水陽皆入涇隂皆入横河
盤口河在州南三十里與靈臺縣接界又東流至
長武縣停口入涇
共池在州北五里華巖海印禪寺内水泉從地湧
出流溢成池兩池相連故名密人侵阮徂共即此
百泉在州西三十五里泉眼百餘四時不涸民資
灌溉亦名百泉溝下流入涇州志涇汭灘高流駛
宣洩不能為利民間所資以灌溉者乃在陂澤源
泉其溝渠共有六十四道
暖泉在州西五里宫山之陽水從石出四時温暖
瑶池在州西宫山之陽竇石而出俗傳為王母瑶
池
靈臺縣
蒼山在縣東二里其山松栢蒼翠因名山之東有
白雲洞丹壑萬仞綿延漸低如龍延頸狀謂之龍
灣崖元清虚子煉丹處
保巖山在縣東南三十里山勢峭拔廽旋百折嶺
有涇臺登之望見百里外其下常有雲霧出入有
九峯環匝一名九頂峯巖下臨南河有温泉瀑布
離山在縣西南二里狀如象形
虎山在縣西北一里許
兼山在縣西九十里為縣主山其山兩重因名
書臺山在縣東北五里多竒木異獸甘泉秀石頂
平如臺因名隋皇甫元晏讀書處又明一統志曰
臺山府志縣枕臺山東西亘百里荆花尤茂一名
荆山
鳳山在縣北十里其狀如鳳俗謂之上山鳳
隱形山在縣東北二里許孤峯突起日中無影蒼
松古栢連抱参天圖經云其色蒼翠而地深奥故
名
卧龍原在縣東十里見寰宇記
白石原在縣西北首起舊良原縣西南三十里東
下三十里分為二原一良原一杜原
望兒原在舊良原縣東三十里
范家溝在縣西北流入逹溪其水亦足一方之養
汭水在縣北自崇信縣流入
逹溪川在縣南二里縣之西川源發隴州五馬山
至邠梁山入涇邠志謂梁山黑水即此
妲己川在縣西七十里舊傳妲己生於此即逹溪
之訛也
蒲川縣之南川也自鳳翔府分水嶺發源夾蒼離
而出與逹溪合
細川舊志細川水源出鳳翔府麟遊縣細川谷流
入縣境合於三交川新志細川水在縣東南二里
上流與蒲川合後魏高平賊万俟醜奴屯安定聞
魏軍未進乃散衆耕於細川唐初涇州鎮將劉感
自高墌引還涇薛仁杲自南原馳下與感戰於百
里細川感為所擒
二香水在縣東十五里源出麟遊縣東亦名三交
水入於蒲川
香水在縣東北隱形山麓味甘氣馨因名
小庵川在縣南二十里自麟遊而來與蒲川合
後溝源自景村經縣東北流入逹溪其水甚甘一
邑食之靈邑四境皆山有此甘泉信屬地德
三女川在縣西九十里即密康公受三女奔處因
名
懸泉在縣西一百三十里横渠鎮石崖數仞上覆
如幕有泉下注如簾為邑竒勝
温冷泉在保巖山之陰半温半冷疾者洗滌即愈
靜寧州
隴山在州東一百五十里舊水洛縣乃水洛川及
犢奴水所出以近隴州之地因名
主山在州南一百五十里山勢獨高其中峰嶺廽
環溪流縈帶沃野千頃
旗鼓山在州東二里以形似名宋劉將軍滬屯兵
防西夏處
翠屏山在州南五里
武山在州南七十里多産竒花異草四五月之間
絢爛奪目
石門山在州南四十里兩峽平分斬截若門即隴
山北垂宋劉滬破氐羌於此
孫家山在州南一百五十里脉接秦隴諸山號稱
陸海林藪淵澤深不可測
宋家山在州西南八十里昔産牡丹色種艷絶
横山在州北十里山勢横亘舊為番部所居
東山在州東五里宋吳璘命子挺築堡東山以拒
金即此
魚嘴山在州東四十里六盤湫頭之支林樹葱鬱
樵徑出入
西峰五叠號五臺峰山麓有靈湫建龍君祠
雲臺山在州南一百二十里連峰羾青長河遶碧
四時烟景縱目可收
石馬坪在州西俗傳夜靜見羣馬食田衆以百矢
射之遂冺迹次日視之皆石馬也因名
邵家坪在州境有古槐二株大十餘圍陰數十畝
相傳為漢晉間物
陳家洞在州東南一百五十里幽林鳥道峭壁插
天深洞層樓下臨絶澗稱為奥區
西巖山在州西七里有甘泉五
馬圈山在州北八里宋二吳將牧馬處也
隴水在州南一里源發六盤之陰按六盤為隴山
尾故水為隴水味甘美俗名甜水河
威戎川明一統志在州南四十里或以為即水經
注之燕無方城諸水也
陽三川府志在州南九十里自莊浪縣流入苦水
水經注受渠水東出大隴山西經受渠亭北又西
南入瓦亭川或曰即此
水洛川在州南一百五十里源發隴山流合犢奴
川經石峽西南入秦州界
高家堡川在州西四十里發源會寧青家驛之山
中東流與甜苦二水滙焉
抛龍川在州西宋任福輕騎趨懷遠捺龍川即此
長源河在州西三里源發固原湏彌山北味苦俗
名苦水河
門扇川在州東八十里源出六盤西流至威戎川
滙焉
底店川在州東南一百一十里源出華亭之林家
硤西流逕都記川過莊浪入磨石峽以逹於合河
頭
通遍川在州東南一百二十里源出隴山逕林家
硤過佛崖灣西流至野照凉野二店滙章麻川
治平川在州西南八十里一從鞍子山經通渭之
蔡家堡一經郭家岔至鳳龍之麓二水合流逹合
河頭
温泉在州南五十里隆冬不冰又府志州東三十
里曰乾磑川有温泉
莊浪縣
隴山在縣東府志靜寧州東南一百五十里皆隴
山也又曰自隴州至清水縣綿亘而來縣居山之
陰今東暨華亭其間有鬼門關有火燄寶蓋麻庵
大小十八盤湫頭笄頭龍家峽等山以及美高六
盤南北二百里東西七十里皆隴山也
盤龍山在縣南四十里山勢回伏狀如盤龍即隴
山之異名
杏花岡即太白山在縣東三里高岡峻嶺上建太
白行祠樹木森鬱祭禱有應
櫻桃原在縣西三十里花發時其地如雪
牡丹岔在縣西一十五里舊傳多産牡丹
屛風山在縣南三里即邑對山如屛
北寺山在縣東北二里即遊龍山樹木森茂登其
巔山川風景瞭然在目
筆架峯在縣南三里狀如筆架因名
磨石峽在縣西南一十五里
崔家峽在縣西南五十里傳有石炭山狹水深不
可挖
青土坡在縣西南六十里産白土
東溝水在縣東冊說源出隴山經縣西南流入靜
寧州境注於苦水
西溝水在縣西半里源出隆德縣之襟山西南流
入東溝水
東河源自龍家峽來遶縣城東故名東河
西河源自賈家岔來遶縣城西故名西河灣過城
南會東河從磨石峽出
陽三川在縣西南七十里山陽有三川合流故名
府志流入靜寧州即古受渠水
苦水川在縣西九十里自靜寧州流入境又北流
入鎮原縣界味苦不可飲故名
通邊川在縣東北三十里明一統志在縣東北一
百五十里以道路四通而名府志在隆德縣南六
十里蓋接界也通邊縣以此名
隆德縣
六盤山在縣東二十五里縣城鎮其西麓即隴山
之支峰也通志山路險仄古謂之絡盤道
美高山在縣東南二十里山高聳秀多産松竹藥
草底堡水出焉二山與華亭接界
龜山在縣南二里
狀元山在縣南四里峯巔秀麗迥出羣山相者以
為有狀元氣故名
襟山在縣南十里狀如衣襟
鶯架山在縣西南三十里
筆架山在縣西二里一名燕家山
旗山在縣西三里
鼓山在縣西五里
鳳山在縣西北一十五里
象山在縣北一里
飽馬嶺在縣南十里
湯羊嶺在縣西北十五里
祭旗坡在縣南六十里相傳宋曹瑋征吐蕃祭旗
於此
得勝坡在縣南二十里明馬文升敗敵處
凉殿峽在縣南七十里元太弟避暑處
隴水在縣北西南流入靜寧州界水經注隴水東
北出隴山其水西流又經瓦亭南合瓦亭水其後
謂之好水
好水川在縣西二里源出六盤山西流合苦水宋
任福違韓琦節制敗於夏人即此大隴左右水皆
鹹苦不可飲間有味甘可飲者土人遂相率名之
曰好水或曰甜水正不可以一處拘也
底堡水在縣南二里源出美高山西南流入六盤
水
清流河在縣東三里
孤樹川在縣北三十里傍有孤樹因名
馬藺川在縣西三十里多生馬藺
瓦亭水在縣西北亦西南流入靜寧州界水經注
其水亦出隴山東南流歴瓦亭北又西南與隴水
合
武延川在縣西北七十里宋史曹瑋知渭州與陳
興秦翰破党項章悝族于武延川即此明一統志
武延川昔有姓武名延者居此故名縣志謂之苦
水河西南流入靜寧州境會於甜水河冊說苦水
河源出固原之大六盤山諸水皆南道靜寧而東
入渭
各道水在縣北二十里北亂湫之流也湫在縣東
北四十里周三里深不可測旱禱輙應亦謂之靈
湫
紅城河在縣西四十里亦出靈湫即各道河下流
曹務河在縣西南四十里與莊浪縣接界
南源河在縣南一里源出美高山西流入於六盤
水
蓮花池在縣東一里
官泉在縣治東儒學南深丈餘味甘冽四時不涸
小水泉在城内儒學西其水瑩澈居民資以灌溉
温泉在縣城東石穴隆冬不冰又有温泉在舊隆
德堡
龍泉在得勝坡下又有湧泉在神林堡内
線泉在湯羊嶺西出山崖中高丈餘飛瀑下流如
線
慶陽府
安化縣
景山在縣西一百一十里山多竒木怪石及産猿
猱獐鹿之屬
馬嶺山在縣西北七十五里一名箭括左右帶川
相傳漢牧地有果實猿鳥之屬巖洞幽䆳莫窮所
止唐置馬嶺縣蓋以山名
寡婦山在縣北十五里五代史慶州北十五里有
寡婦山番部野雞族居之後周廣順二年拒命環
慶二州帥討平之又舊府志城北三十里有寡阜
砦
太白山在縣北一百五十里黑水河發源於此
第二將山在縣東北一百二十里峯巒高聳林木
茂盛其地居民富庶
鐡邊山在縣北三百二十里頂平麓險川流縈遶
宋范仲淹置寨於上
白於山在縣東北元和志白於山一名女郎山在
故洛源縣北三十里
秦霸嶺在縣西南一百二十里舊名安花原俗傳
秦穆公會西戎之地故名又金鷄嶺在縣西南一
百六十里與秦霸嶺相接
横嶺在縣北十八里產鐡形如蠐螬製為小刀極
鋒利
走馬嶺在縣北二百二十里其嶺聳拔其麓平衍
相傳唐李靖大捷於此走馬還朝故名走馬嶺
白城子嶺在縣北二百三十里東西綿亘二三里
上有白城
節義峰在縣西北宋史景祐元年夏人侵慶州伏
兵節義峰
藥地峪在縣南二十五里
西姬峪在縣西南三里相傳為公劉子姓之居又
葉胡峪一名野狐溝在縣西北十里
黑泉峪在縣城北十里東川之東其水流入東河
又嘉樂峪在縣北二十五里又葫蘆峪在縣北一
百里
東原在縣東其脉自合水來凡溝澗皆西流又西
原在縣西自景山來溝澗皆東流為城左右之護
彭原在縣西南九十里其原廣袤六十里有彭原
縣城舊址城内浮屠尚存
二谷原在縣北五里一名慶原為郡城來脉又八
珠原在縣東北二百八十里與環縣接古為明珠
番族之地
花坡在縣東十里地名花木為郡人遊覽處相傳
不窋遺園
花村原在縣西二十里
洛河在縣東北二百五十里源出白於山經延安
府保安縣界至中部縣東南流入西安界漢志洛
水出歸德縣北蠻夷中府志在府北一百七十里
有蘆草溝即洛河之源又曰府北有白豹西羊横
水諸川合流至保安縣界入洛河
按禹貢導洛自熊耳洛水發源商州冡嶺山經河
南新安縣至鞏縣入河今此洛河源出白於山經
延安府流入西安界是另有洛河名同實異非伊
洛瀍澗之洛也
東河在縣東來自沙漠白馬懷安柔遠川及延慶
靈溝水南流至縣城東南會於西河南流至合水
縣界為馬蓮河
西河在縣西來自環河合馬嶺川楊集澗水谷溝
下馬汀諸水南流遶城轉而東南會於東河府北
三十里有下馬汀水濱地平經行者常憩於此蓋
即東西兩河之濱也
馬嶺水在縣西北二十五里自環縣來東南流為
西河
泥水一統志在縣北東南流入合水縣界漢志郁
郅縣有泥水出北方蠻夷中
白馬川源出縣北一百二十里南流入東河相傳
古有乘白馬者至此馬跑泉出涓流不竭里人神
之立白馬祠於此
懷安川源出縣東北二百里西南流入東河
柔遠川源出縣東北一百八十里西南流入東河
延慶溝在縣北三十里西流入東河
靈溝在縣北五十里西流入東河
楊集澗在縣北八十里東流入西河
太樂澗在縣南五十里南流入珊瑚水至寧州界
水峪溝在縣西北七十里東南流入西河
三合水在縣西南一百三十里東流至合水縣界
入馬蓮河
珊瑚水在縣西自環縣來合黑水蒲川太樂澗南
流入寧州界
北岔水在縣東七十里自白豹川來南流至合水
縣會建水
白塔水源出縣東北二百里南流入合水縣界
白豹川在縣東北二百里東流過保安縣界又東
南入洛
教子川在縣西四十里諸山環如駐馬其水東注
過城南又名底卜河流入縣河
同川在縣西八十里即故同川縣地其水南流入
珊瑚水
黑水川在縣西一百二十里源出太白山東流與
蒲川合
牛圈池在縣西北二百里四旁皆石磧中有圈瀦
水人馬給飲宋章楶嘗置毒於此夏人來犯飲者
多斃
蓮花池在縣南三里東西二河合流縈而為池舊
多植蓮
鵝池在縣署後東城隈唐末從事李克新濬宋慶
歷中經略安撫使施昌言重修暗通東河以汲水
鹽池在縣北五十里有大小二池大池在定邊周
圍八十里小池在惠安堡周圍二十七里又有花
馬池紅柳池俱産鹽今屬寧夏府
清水泉在縣西泉水澄澈冬温夏凉
龍泉在縣西三十里水甘冽舖名以此
聖水泉在縣西北三十里水清冽上有龍堂禱雨
輙應
麻家煖泉在縣北五里其水清甘隆冬不凍
十二澇池俱宋知州孫長卿浚鑿以備旱澇池底
俱有石炭
合水縣
子午山在縣東五十里南連耀州北抵鹽州東接
延安綿亘八百餘里括地志秦始皇通直道故道
在華池縣西四十五里子午山寰宇記子午山一
名雞山山長千餘里北入大漠南盡分水其東水
皆東南流為延安界其西水皆西南流為慶陽界
直南直北皆隨地而異名
南山在縣南一里許巍然屹立林木茂盛
豐峙山在縣東南五十里故城川上多林木八稜
山在故城川北
錦屏山在縣西四十里狀如圍屏
長厚原在縣西南七十里
漢城原在縣西九十里
麻峪在縣南七十里故城川東
馬蓮河在縣西南四十里來自安化縣合冉家河
水南流入寧州界
合水在縣東一里與建水北岔水合縣以此名西
南流四十里入馬蓮河
建水在縣東一里源出子午山合北岔川為合水
又西南入馬蓮河
北川在縣東一里即北岔水來自安化縣與建水
合為合水
樂蟠水在縣西南六十里南流入馬蓮河
清水溝在縣西一里源出田家里南流入合水其
水清澈大雨霶沛不濁
神靈溝在縣西六十里溝中央有山特起矗峻雄
峙上平坦寬闊至正間居民避亂於此兵至溝口
忽風電大作若有神靈擁護故名
故城川在縣南五十里源出子午山南流入寧州
界為大延川亦名寨子河有蘆荻烏藥諸産又小
川出子午山東流入合水
華池水在縣東七十里來自保安縣至此合豹子
川平戎川苖村溝諸水東南流入鄜州界
豹子川在縣東北一百二十里源出安化縣界西
流入華池水
平戎川在縣東北八十里源出保安縣界南流入
華池水唐韓遊瓌敗吐蕃於平戎川即此
玉梅川在縣東七十里源出子午山東流入華池
水
鳳川在縣東七十里源出子午山東流入華池水
清澈多鷗鷺春月人皆遊賞於此
厮坡川在縣東八十里源出子午山東流入華池
水
苗村溝在縣東七十里源出子午山東流入厮坡
川
延鳩川在縣東九十里源出子午山東流入華池
水
錫蠟溝在縣東六十里入建水
慕原溝在縣西十里
冉家河溝在縣西五十里源出安化縣界南流入
馬蓮河
聖公泉在縣南五十步昔有修道於巖壑者以杖
卓地泉出能愈百病遇旱不涸禱雨每應故名
暖水泉在縣南四里水性温燠邑人修禊之地
玉泉在縣西南七十里
寶泉在縣北二十里寶泉寺泉歕出如貫珠
柳池在縣西五十里漢城原之東
環縣
尖山在縣東一百里山形聳拔因名
大方山在縣西南相近有小方山其形皆方
五子山在縣西鴛鴦溝上
青山在縣西劉昭曰北地參䜌縣有青山章懷太
子曰青山在馬嶺縣西北
牛家山在縣西一百里牛訛奴族所居黑水河出
此一名火燄山
烏崙山在縣北三十里山甚高峻頂闊根狹難於
登陟為險要之所宋於此置寨防守
青岡峽在縣北亦曰青岡嶺宋史至道二年李繼
遷圍靈武詔遣兵五路救之李繼隆以環州路迂
由青岡峽繞靈武趨平夏行數日不見敵而還青
岡川本靈州大路自此過美利寨入靈州自過美
利寨後漸入平夏經旱海難得水泉
天池原在縣南九十里
板谷在縣南唐大歷十二年吐蕃入寇軍於原州
北長澤澗進破方渠入板谷郭子儀遣將李懷光
救却之
石臺谷在故方渠縣境唐貞元十三年楊朝晟築
方渠三城發軍次石臺谷蓋慶州之要道也
環河古名環江在縣西十里源出城北七十里水
源舖南經城西委曲環抱石橋交跨小港分流南
入安化縣界
甜水溝在縣西三里源出固原州界東南流入環
河又鴛鴦溝在縣西十八里有南北二山對峙形
如鴛鴦故名又趙大夫溝一名城西溝在縣西十
里皆流入環河
七里溝在縣東七里流入環河又安塞川在縣東
四十里西南流入環河又木鉢溝在縣東四十里
源出安化縣界流入環河
合道川在縣西八十里自固原州來二水相合故
名流入環河又蒼耳川在縣西九十里東流入環
河又馬嶺溝在縣東一百里西流入安化縣界入
環河又三岔溝在縣南一百里東流入環河溝旁
山分三岔又佛堂谷水在縣西一百里東流入環
河
馬坊溝在縣西北二十里為固原州要路源自州
界來流入環河又肅遠溝在城北四十里東南流
入環河又清平溝在縣西八十里清平所東流曲
折七十里入環河
黑水河在縣西南一百里源出牛家山東南流入
安化縣境其水色黑
鹹河在縣北寰宇記從土橋歸德川同家谷三處
發源水鹹苦不可食
天池在縣南九十里池形如盤水溢不出
葫蘆泉在縣西舊有蕃部居之宋范仲淹謀城平
定寨於此明一統志泉在縣西鎮戎東
石泉在縣南五里
真寧縣
羅山在縣東二十里縣舊名羅川相傳唐天寶初
得玉真人像於此因改縣名
橋山在縣東七十里黃帝葬衣冠處即子午山史
記封禪書武帝巡朔方還祭黃帝塜魏收志陽周
縣橋山有黃帝塜
撫琴山在縣南一里山畔有洞風過如琴音故名
雲寂山在縣南十五里蒼翠干霄為縣屏障
泰山在縣西南一里上有青帝廟
黎陽山在縣西南三里
五掌山在縣東北二里山有五峯其形如掌
雕嶺在縣東五十里即子午山之别阜上有秦馳
道迤南為橋山
羅水在縣南城下元和志隋羅川縣以羅水為名
即真寧河源出横嶺合小川南溝二水西流又寧
州界入涇水又小河水在縣東一里東南流入羅
水
龍門川在縣西十里自寧州來經縣西北四十里
南流入於羅水縣志南逹豐鎬北通銀夏又長溝
水在縣西十里南入羅水
于莊溝在縣東二十里南流入淳化縣界又南溝
在縣南二里南流入淳化縣界
馬槽溝在縣西北二十里相傳馬伏波將軍過此
要冊湫在縣東六十里橋山之尾周圍九畝旁有
龍祠唐開元中建歴代皆加封號寰宇記宋太平
興國二年封要冊湫普濟王為顯聖王其水無禽
魚萍草茂林陰翳旱澇不涸亦不溢祈禱立應碑
刻甚多
聖水泉在要冊湫廟後
蓮花池在縣東二十里舊産蓮花
温泉在縣西二里有三池皆夏凉冬煖
寧州
高山在州東發自横嶺迤邐而西至此豐隆特峙
為州來脉即因山形築為郭城稍東為安定縣故
址
鳳凰山在州東六十里發自横嶺突起如鳳故名
西山在州西馬蓮河岸列峙城西
畫石山在州西十五里珊瑚川上其石有文燦然
如畫圖
南山在州南二里拱護州城前列如屛巖半寺廟
幽䆳内有金沙泉過客多登覽山上有元將李思
齊故址
北山即北坡逹府之路距州一里其下即公劉舊
邑
横嶺在州東一百五十里州志即子午山横亘南
北故曰子午其脊為鄜寧二州之界明一統志横
嶺在襄樂縣東一百里即子午山之别阜
燕原在州東北六十里襄樂鎮後燕太子丹為質
於此故名後魏置燕州於此
安定巖在州西十五里巖如潑墨石可䥴硯
涇河在州南三十里自涇州來至政平驛與馬蓮
河合流入邠州界
馬蓮河在州西二里自合水縣流入與九龍川合
流經政平鎮入於涇河
九陵水在州東一百二十里川中有九堆似陵故
名九陵自合水縣界流入合奢延川西南入馬蓮
河一名九龍川
大延川水在州東其源有二一自横嶺白羊溪北
流至羅山務一自武亭寨西南流至羅山務二水
合流為大延川至襄樂與小延川合至寨子口與
故城川合又名寨子河南流過州城北名城北河
又逹城西與九陵川合南入馬蓮河
小延川水一名奢延川在州東一百里自横嶺盧
保兒鎮發源西流至襄武城合大延川
珊瑚水在州西十五里自安化縣來東南流入馬
蓮河川中有紫阿石可作硯川口有湫名順利泉
白羊水在州東一百里一名白谷川源出白羊溪
流經横嶺西北至羅山務入奢延川
走馬水在州東三十里源出橋山東北流入長城
又東北注奢延川
寧水在州東七十里一名寧江自真寧縣流入即
羅水也亦名亞谷河流入真寧界
濫泥溝在州東二十五里源出太安原下西南流
至谷堆城入馬蓮河
柳葉溝水在州北二十里源發早社原下西南流
入馬蓮河
天池在西郭城下明萬歷初知州馬彦卿鑿暗導
河水於城内後寧夏孛逆變城門戒嚴郡人賴以
濟飲上有亭榭可遊憩
冰波湫在州南四十里舊有祠禱雨應
金沙泉在州南一里沙色如金有泉懸崖而下入
九龍河
石溝泉在州東北百步許味甘冽
暖泉在州東南五里其水冬温
甘肅通志卷五
