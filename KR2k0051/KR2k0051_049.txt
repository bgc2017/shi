甘肅通志卷四十九
藝文
詩
漢武帝馬生渥洼水中作太乙況天馬下霑赤汗沫
流赭志俶儻精權竒籋浮雲晻上馳體容與迣萬里
今安匹龍為友
獲宛馬作天馬徠從西極涉流沙九有服天馬徠
出泉水虎脊兩化若鬼天馬來歴無草徑千里循東
道天馬徠執徐時將搖舉誰與期天馬徠開遠門竦
予身逝昆侖天馬徠龍之媒游閶闔觀玉臺
朝隴首歌朝隴首覽西垠雷電尞獲白麟爰五止
顯黃德圖匈虐熏鬻殛闢流離抑不祥賓百僚山河
饗掩回轅鬗長馳騰雨師洒路陂流星隕感惟風籋
歸雲撫懷心
古樂府飲馬長城窟行青青河邊草綿綿思遠道
遠道不可思宿昔夢見之夢見在我旁忽覺在他鄉
他鄉各異縣展轉不相見枯桑知天風海水知天寒
入門各自媚誰肯相為言客從遠方來遺我雙鯉魚
呼童烹鯉魚中有尺素書長跪讀素書書中竟何如
上有加餐食下有長相憶
隴頭吟隴頭流水鳴聲嗚咽遙望秦川肝腸斷絶
朝發欣城暮宿隴頭寒不能語舌卷入喉
晉傅玄秦女休行龐氏有烈婦義聲馳雍凉父母家
有重怨仇人暴且彊雖有男兄弟志弱不能當烈女
念此痛丹心為寸傷外若無意者内潛思無方白日
入都市怨家如平常匿劒藏白刃一奮尋身僵身首
為之異處伏尸列肆旁肉與土合成泥灑血濺飛梁
猛氣上干雲霓仇黨失守為披攘一市稱烈義觀者
收淚並慨忼百男何當益不如一女良烈女直造縣
門云父不幸遭禍殃今仇身以分裂雖死情益傷殺
人當伏法義不苟活隳舊章縣令解印綬令我傷心
不忍聽刑部垂頭塞耳令我更舉不能成烈著希代
之績義立無窮之名夫家同受其祚子子孫孫咸享
其榮今我作歌吟詠高風激揚壯發悲且清
梁車&KR1780;隴山詩隴頭征人别隴水流聲咽只為感君
恩甘心從苦節雪凍弓弦斷風吹旂竿折獨有孤雄
劒龍泉字不滅
唐王勃隴西行隴西多名家子弟復豪華千金買駿
馬蹀躞長安斜彫弓侍羽林寳劍照期門南來射猛
虎西去獵平原既夕罷朝參薄暮入終南田間遭罵
詈低語示乘驂入被鑾輿寵出視轅門勇無勞豪吏
猜常侍當無恐充國出上邽李廣出天水門第倚崆
峝家世垂金紫麟閣圖良將六郡名居上天子重開
邊龍雲壘相向烽火照臨洮榆塞馬蕭蕭先鋒秦子
弟大將霍嫖姚開壁左賢敗夾戰樓蘭潰獻捷上明
光揚鞭歌入塞更欲奏屯田不必勒燕然古人薄軍
旅千載謹邊關少婦經年别開簾知禮客門戶爾能
持歸來笑投策
宿長城詩隂雲凝朔氣隴上正飛雪四月草不生
北風勁如割朝來羽書急夜宿長城窟道隘行不前
相呼抱鞍歇人寒指欲墮馬凍蹄皆裂射鴈旋充飢
斧冰還止渴寧辭解圍鬭但恐乘波沒早晚邊候空
歸來事耕作
散關晨渡詩關山淩旦開石路無塵埃白馬高譚
去青牛真氣來重門臨巨壑畫棟起崇隈即今楊策
度非是棄繻回
隴上行負羽到邊州鳴笳度隴頭雲黃知塞近草
白見邊秋
盧照鄰隴山詩隴山飛落葉隴雁度寒天愁見三
秋水分為兩地泉西流入羌郡東下向秦川行客頻
回首肝腸空自憐
入秦川界隴坂長無極蒼然望不窮石徑縈疑斷
回流暎似空花開綠野霧鶯囀紫巖風春芳勿遽盡
留賞故人同
蚤度關山分水嶺詩十年遊蜀道萬里向長安徒
費周王粟空彈漢吏冠馬蹄穿欲盡貂裘敝轉寒層
冰横九折積石凌七盤重谿既下漱峻峯亦上干隴
頭聞戍鼓嶺外咽飛湍瑟瑟松風急蒼蒼山月團傳
語後來者行路誠獨難
駱賓王隴山詩隴坂高無極征人一望鄉關河别
去水沙塞斷歸腸馬繫千年樹旌懸九月霜從來共
嗚咽皆是為勤王
晚泊蒲類二庭歸望斷萬里客心愁山路猶南屬
河源自北流晚風連朔氣新月照邊秋竈火通軍壁
烽烟上戍樓龍庭但苦戰燕頷會封侯莫作蘭山下
空令漢國羞
邊城詩紫塞流沙北黃圖灞水東一朝辭俎豆萬
里逐沙蓬候月恒持滿尋源屢鑿空野昏邊氣合烽
迥戍烟通膂力風塵倦疆場歲月窮河流控積石山
路遠崆峝壯志凌蒼兕精誠貫白虹君恩如可報龍
劍有雌雄
李嶠奉和幸望春宫送朔方軍大總管張仁亶玉
塞懲驕子金符命老臣三軍張武旆萬乘餞行輪猛
氣凌玄朔崇恩降紫宸投醪還饗士辭第本忘身露
下鷹初擊風高雁欲賓方銷塞北祲還静漠南塵
杜審言贈蘇綰書記知君書記本翩翩為許從戎
赴朔邊紅粉樓中應計日燕支山下莫經年
沈佺期出塞十年通大漠萬里出長平寒日生戈
劒隂雲拂旆旌飢烏啼舊壘疲馬戀空城辛苦臯蘭
北胡塵損漢兵
李乂奉和幸望春宫送朔方大總管張仁亶邊郊
草具腓河塞有兵機上宰調梅寄元戎細柳威虎貔
東道出鷹隼北庭飛玉匣謀中野金輿下太微投醪
銜酌餞緝衮事征衣勿謂公孫老行聞獻凱歸
鄭愔塞外三首陽鳥南飛夜隂山北地寒漢家征
戍客年歲在樓蘭玉塞朔風起金河秋月團邊聲入
鼓吹霜氣下旌竿海外歸書斷天涯旅鬢殘子卿猶
奉使恒向節旄看塞外蕭條望征人此路賒邊聲
亂朔馬秋色引胡笳遙嶂侵歸日長城帶晚霞斷蓬
飛古戍連雁聚寒沙海暗雲無葉山春雪作花丈夫
期報主萬里獨辭家荒壘三秋夕窮郊萬里平海
隂凝獨樹日氣下連營戎旆霜旋重邊裘夜更輕將
軍猶轉戰都尉不成名折柳悲春曲吹笳斷夜聲明
年漢使返須築受降城
蘇頲奉和聖製幸望春宫送朔方大總管張仁亶
北風吹早雁日夕渡河飛氣冷膠應折霜明草正腓
老臣帷幄算元宰廟堂機餞飲迴仙蹕臨戎解御衣
軍装乘曉發師律候春歸方佇勲庸盛天詞降紫微
張說和餞王晙巡邊六月歌周雅三邊諗夏卿欲
施攻戰法先作簡稽行禮樂知謀帥春秋識用兵一
勞堪定國萬里即長城策布和戎利威傳破虜名軍
前雨灑道樓上月臨營别藻瑤華降同衣錦襮榮關
山由義近戈甲為恩輕絲竹路傍散風雲馬上生朝
廷謂吉甫邦國望君平
將赴朔方軍應制禮樂逢明主韜鈐用老臣恭憑
神武策遠静鬼方人供帳榮恩餞山川喜詔巡天文
日月麗朝賦管絃新幼志傳三略衰材謝六鈞膽由
忠作伴心故道為隣漢保河南地胡清塞北塵連年
大軍後不日小康辰劍舞輕離别歌酣忘苦辛從來
思博望許國不謀身
王翰凉州詞蒲桃美酒夜光杯欲飲琵琶馬上催
醉卧沙場君莫笑古來征戰幾人回
崔顥贈凉州張都督聞君為漢將敵騎罷南侵出
塞清沙漠還家拜羽林風霜臣節苦歲月主恩深為
語西河使知余報國心
送單于裴都護赴西河征馬出翩翩城秋月正圓
單于莫近塞都護欲臨邊漢驛通烟火湖沙乏井泉
功成須獻捷未必去經年
崔融西征軍行遇風北風卷塵沙左右不相識颯
颯吹萬里昏昏同一色馬煩不敢進人急未遑食草
木春更悲天景晝相匿夙齡慕忠勇雅尚存孤直覽
史懷寖驕讀詩歎孔棘及兹戎旅地忝從書記職兵
氣騰北荒軍聲振西極坐覺威靈遠行看氛祲息愚
臣何以報倚馬申微力
李白塞下曲三首五月天山雪無花祇有寒笛中
聞折柳春色未曾看曉戰隨金鼔宵眠抱玉鞍願將
腰下劍直為斬樓蘭駿馬似風飈鳴鞭出渭橋彎
弓辭漢月插羽破天驕陣解星芒盡營空海霧消功
成畫麟閣獨有霍嫖姚塞虜乘秋下天兵出漢家
將軍分虎竹戰士卧龍沙邊月隨弓影胡霜拂劍花
玉關殊未入少婦莫長嗟
杜甫高都護驄馬行安西都護胡青驄聲價欻然
來向東此馬臨陣久無敵與人一心成大功功成惠
養隨所致飄飄遠自流沙至雄姿未受伏櫪恩猛氣
猶思戰場利腕促蹄高如踣鐵交河幾蹴層冰裂五
花散作雲滿身萬里方看汗流血長安壯兒不敢騎
走過掣電傾城知青絲絡頭為君老何由却出横門
道
送韋書記赴安西夫子歘通貴雲泥相望懸白頭
無籍在朱紱有哀憐書記赴三捷公車留二年欲浮
江海去此别意茫然
投贈哥舒開府翰二十韻今代麒麟閣何人第一
功君王自神武駕馭必英雄開府當朝傑論兵邁古
風先鋒百勝在略地兩隅空青海無傳箭天山早挂
弓廉頗仍走敵魏絳已和戎每惜河湟棄新兼節制
通智謀垂睿想出入冠諸公日月低秦樹乾坤繞漢
宫胡人愁逐北宛馬又從東受命邊沙遠歸來御席
同軒墀曾寵鶴畋獵舊非熊茅土加名數山河誓始
終策行遺戰伐契合動昭融勲業青冥上交親氣概
中未為珠履客已見白頭翁壯節初題柱生涯獨轉
蓬幾年春草歇今日暮途窮軍事留孫楚行間識吕
蒙防身一長劍將欲倚崆峝
寄高三十五書記歎息高生老新詩日又多美名
人不及佳句法如何主將收才子崆峝足凱歌聞君
已朱紱且得慰蹉跎
送蔡希曾都尉還隴右因寄高三十五書記蔡子
勇成癖彎弓西射胡健兒寧鬭死壯士恥為儒官是
先鋒得材緣挑戰須身輕一鳥過槍急萬人呼雲幕
隨開府春城赴上都馬頭金匼匝駝背錦糢糊咫尺
雪山路歸飛青海隅上公獨寵錫突將且前驅漢使
黃河遠凉州白麥枯因君問消息好在阮元瑜
贈田九判官梁丘崆峝使節上青霄河隴降王欵
聖朝宛馬總肥春苜蓿將軍只數漢嫖姚陳留阮瑀
誰争長京兆田郎早見招麾下頼君才並入獨能無
意向漁樵
赤谷西崦人家躋險不自安出郊已清目溪迴日
氣暖逕轉山田熟鳥雀依茅茨藩籬帶松菊如行武
陵暮欲問桃源宿
秦州雜詩二十首滿目悲生事因人作遠遊遲迴
度隴怯浩蕩及關愁水落魚龍夜山空鳥鼠秋西征
問烽火心折此淹留秦州城北寺傳是隗囂宫苔
蘚山門古丹青野殿空月明垂葉露雲逐度溪風清
渭無情極愁時獨向東州圖領同谷驛道出流沙
降虜兼千帳居人有萬家馬驕朱汗落胡舞白題斜
年少臨洮子西來亦自誇鼓角緣邊郡川原欲夜
時秋聽殷地發風散入雲悲抱葉寒蟬静歸山獨鳥
遲萬方聲一槩吾道竟何之南使宜天馬由來萬
匹強浮雲連陣沒秋草徧山長聞說真龍種仍殘老
驌驦哀鳴思戰鬭迥立向蒼蒼城上胡笳奏山邊
漢節歸防河赴滄海奉詔發金微士苦形骸黑林疎
鳥獸稀那堪往來戍恨解鄴城圍莽莽萬重山孤
城山谷間無風雲出塞不夜月臨關屬國歸何晚樓
蘭斬未還烟塵獨長望衰颯正摧顔聞道尋源使
從天此路迴牽牛去幾許宛馬至今來一望幽燕隔
何時郡國開東征健兒盡羌笛暮吹哀今日明人
眼臨池好驛亭叢篁低地碧高柳半天青稠疊多幽
事喧呼閱使星老夫如有此不異在郊坰雲氣接
崑崙涔涔塞雨繁羌童看渭水使客向河源烟火軍
中幕牛羊嶺上村所居秋草淨正閉小蓬門蕭蕭
古塞冷漠漠秋雲低黃鵠翅垂雨蒼鷹飢啄泥薊門
誰自北漢將獨征西不意書生耳臨衰厭鼔鞞山
頭南郭寺水號北流泉老樹空庭得清渠一邑傳秋
花危石底晚景卧鐘邊俛仰悲身世溪風為颯然
傳道東柯谷深藏數十家對門藤蓋瓦映竹水穿沙
瘦地翻宜粟陽坡可種瓜船人近相報但恐失桃花
萬古仇池穴潛通小有天神魚人不見福地語真
傳近接西南境長懷十九泉何時一茅屋送老白雲
邊未暇泛滄海悠悠兵馬間塞門風落木客舍雨
連山阮籍行多興龐公隠不還東柯遂疎懶休鑷鬢
毛斑東柯好崖谷不與衆峯羣落日邀雙鳥晴天
卷片雲野人吟險絶水竹會平分採藥吾將老兒童
未遣聞邊秋隂易久不復辨晨光簷雨亂淋幔山
雲低度牆鸕鷀窺淺井蚯蚓上深堂車馬何蕭索門
前百草長地僻秋將盡山高客未歸塞雲多斷續
邊日少光輝警急烽常報傳聞檄屢飛西戎外甥國
何得迕天威鳳林戈未息魚海路常難候火雲峯
峻懸軍幕井乾風連西極動月過北庭寒故老思飛
將何時議築壇唐堯真自聖野老復何知曬藥能
無婦應門亦有兒藏書聞禹穴讀記憶仇池為報鴛
行舊鷦鷯在一枝
西枝村尋置草堂地夜宿贊公土室二首出郭眄
細岑披榛得微路溪行一流水曲折方屢渡贊公湯
休徒好静心迹素昨枉霞上作盛論巖中趣怡然共
攜手恣意同遠步捫蘿澀先登陟巘眩反顧要求陽
岡暖苦陟隂嶺沍惆悵老大藤沉吟屈蟠樹卜居意
未展杖策迴且暮層巔餘落日草蔓已多露天寒
鳥已歸月出山更静土室延白光松門耿疎影躋攀
倦日短語樂寄夜永明燃林中薪暗汲石底井大師
京國舊德業天機秉從來支許遊興趣江湖迥數竒
謫關塞道廣存箕潁何知戎馬間復接塵事屏幽尋
豈一路遠色有諸嶺晨光稍曚曨更越西南頂
送人從軍弱水應無地陽關已近天今君渡沙磧
累月斷人烟好武寧論命封侯不計年馬寒防失道
雪沒錦鞍韉
發秦州我衰更懶拙生事不自謀無食問樂土無
衣思南州漢源十月交天氣凉如秋草木未黃落況
聞山水幽栗亭名更佳下有良田疇充腸多薯蕷崖
蜜亦易求密竹復冬笋清池可方舟雖傷旅寓遠庶
遂平生遊此邦俯要衝實恐人事稠應接非本性登
臨未銷憂谿谷無異石塞田始微收豈復慰老夫惘
然難久留日色隠孤戍烏啼滿城頭中宵驅車去飲
馬寒塘流磊落星月高蒼茫雲霧浮大哉乾坤内吾
道長悠悠
赤谷天寒霜雪繁遊子有所之豈但歲月暮重來
未有期晨發赤谷亭險艱方自兹亂石無改轍我車
已載脂山深苦多風落日童稚飢悄然村墟迥烟火
何由追貧病轉零落故鄉不可思常恐死道路永為
高人嗤
鐵堂峽山風吹遊子縹緲乘險絶硤形藏堂隍壁
色立積鐵徑摩穹蒼蟠石與厚地裂修纖無限竹嵌
空太始雪威遲哀壑底徒旅慘不悅水寒長冰横我
馬骨正折生涯抵弧矢盜賊殊未滅飄蓬踰三年迴
首肝肺熱
鹽井鹵中草木白青者官鹽烟官作既有程煮鹽
烟在川汲井歲搰搰出車日連連自公斗三百轉致
斛六千君子慎止足小人苦喧闐我何長嘆嗟物理
固自然
積草嶺連峯積長隂白日遞隠見颼颼林響交慘
慘石狀變山分積草嶺路異明水縣旅泊吾道窮衰
年歲時倦卜居尚百里休駕投諸彥邑有佳主人情
如已會面來書語絶妙遠客驚深眷食蕨不願餘茅
茨眼中見
泥功山朝行青泥上暮在青泥中泥濘非一時版
築勞人功不畏道途永乃將汩沒同白馬為鐵驪小
兒成老翁哀猿透却墜死鹿力所窮寄語北來人後
來莫怱怱
鳳凰臺亭亭鳳凰臺北對西康州西伯今寂寞鳳
聲亦悠悠山峻路絶蹤石林氣高浮安得萬丈梯為
君上上頭恐有無母雛飢寒日啾啾我能剖心血飲
啄慰孤愁心以當竹實炯然無外求血以當醴泉豈
徒比清流所重王者瑞敢辭微命休坐看綵翮長舉
意八極周自天銜瑞圖飛下十二樓圖以奉至尊鳳
以垂鴻猷再光中興業一洗蒼生憂深衷正為此羣
盜何淹留
萬丈潭青溪含冥寞神物有顯晦龍依積水蟠窟
壓萬丈内跼步凌垠堮側身下烟靄前臨洪濤寬卻
立蒼石大山危一徑盡崖絶兩壁對削成根虚無倒
影垂澹瀕黑如灣澴底清見光炯碎孤雲倒來深飛
鳥不在外高蘿成帷幄寒木壘旌旆遠川曲通流嵌
竇潛洩瀨造幽無人境發興自我輩告歸遺恨多將
老斯遊最閉藏修鱗蟄出入巨石礙何事暑天過快
意風雨會
發同谷縣賢有不黔突聖有不暖席況我飢愚人
焉能尚安宅始來兹山中休駕喜地僻奈何迫物累
一歲四行役忡忡去絶境杳杳更遠適停驂龍潭雲
迴首虎崖石臨岐别數子握手淚再滴交情無舊深
窮老多慘慼平生嬾拙意偶值棲遁跡去住與願違
仰慙林間翮
木皮嶺首路栗亭西尚想鳳凰村季冬攜童稚辛
苦赴蜀門南登木皮嶺艱險不易論汗流被我體祁
寒為之暄遠岫争輔佐千巖自崩奔始知五嶽外别
有他山尊仰干塞大明俯入裂厚坤再聞虎豹鬭屢
跼風水昏高有廢閣道摧折如短轅下有冬青林石
上走長根西崖特秀發煥若靈芝繁潤聚金碧氣清
無沙土痕憶觀崑崙圖目擊懸圃存對此欲何適默
傷垂老魂
王維燕支行漢家天將才且雄時來謁帝明光宫
萬乘親推雙闕下千官出餞五陵東誓將甲第金門
裏身作長城玉塞中衛霍纔堪一騎將朝廷不數貳
師功趙魏韓燕多勁卒關西俠少何咆勃報讎只是
聞嘗膽飲酒不曾妨刮骨畫戟雕戈白日寒連旗大
旆黃塵沒疊鼓遙翻瀚海波鳴笳亂動天山月麒麟
錦帶佩吳鈎颯沓青驪躍紫騮拔劍已斷天驕臂歸
鞍共飲月支頭漢兵大呼一當百虜騎相看哭且愁
教戰須令赴湯火終知上將先伐謀
隴頭吟長安少年游俠客夜上戍樓看太白隴頭
明月迥臨關隴上行人夜吹笛關西老將不勝愁駐
馬聽之雙淚流身經大小百餘戰麾下偏裨萬戸侯
蘇武纔為典屬國節旄空盡海西頭
送劉司直赴安西絶域陽關道胡烟與塞塵三春
時有鴈萬里少行人苜蓿隨天馬葡萄逐漢臣當令
外國懼不敢覓和親
送平淡然判官不識陽關路新從定遠侯黃雲斷
春色畫角起邊愁瀚海經年别交河出塞流須令外
國使知飲月支頭
使至塞上單車欲問邊屬國過居延征蓬出漢塞
歸鴈入胡天大漠孤烟直長河落日圓蕭關逢候騎
都護在燕然
送張判官赴河西單車曾出塞報國敢邀勲見逐
張征虜今思霍冠軍沙平連白雪蓬卷入黃雲慷慨
倚長劍高歌一送君
出塞作居延城外獵天驕白草連天野火燒暮雲
空磧時驅馬秋日平原好射鵰護羌校尉朝乘障破
虜將軍夜度遼玉靶角弓珠勒馬漢家將賜霍嫖姚
送元二使安西渭城朝雨裛輕塵客舍青青柳色
新勸君更盡一杯酒西出陽關無故人
送韋評事欲逐將軍取右賢沙場走馬向居延遙
知漢使蕭關外愁見孤城落日邊
王昌齡塞下曲蟬鳴空桑林八月蕭關道出塞復
入塞處處黃蘆草從來幽并客皆共塵沙老莫學游
俠兒矜誇紫騮好飲馬渡秋水水寒風似刀平沙
日未沒黯黯見臨洮昔日長城戰咸言意氣高黃塵
足今古白骨亂蓬蒿
從軍行烽火城西百尺樓黃昏獨上海風秋更吹
羌笛關山月無那金閨萬里愁琵琶起舞換新聲
總是關山離别情撩亂邊愁聽不盡高高秋月照長
城青海長雲暗雪山孤城遙望玉門關黃沙百戰
穿金甲不破樓蘭終不還秦時明月漢時關萬里
長征人未還但使龍城飛將在不教胡馬度隂山
大漠風塵日色昏紅旗半卷出轅門前軍夜戰洮河
北已報生擒吐谷渾
儲光羲彈筝峽鳥雀知天雨羣飛息復鳴原田無
遺粟日暮滿空城達士憂世務鄙夫念王程晨過彈
筝峽馬足凌兢行雙壁隠靈曜莫能知晦明皚皚堅
冰色漫漫隂雲平始信古人言苦節不可貞
關山月一雁過連營繁霜覆古城胡笳在何處半
夜起邊聲
高適從哥舒大夫破洪濟城迴登積石軍多福七級
浮圖塞口連濁河轅門對山寺寧知鞍馬上獨有
登臨事七級凌太清千崖列蒼翠飄飄方寓目想像
見深意高興殊未平凉風颯然至拔城陣雲合轉旆
妖星墜大將何英靈官軍動天地君懷生羽翼本欲
附騏驥欵段苦不前青冥信難致一歌陽春後三歎
終自愧
登隴詩隴頭遠行客隴上分流水流水無盡期行
人去未巳淺才登一命孤劍通萬里豈不思故鄉從
來感知已山股逗飛泉泓澄傍岩石亂垂寒玉條
碎洒珍珠滴澄波涵萬象明鏡瀉天色有時乘月來
賞詠還自適
送劉評事充朔方判官征馬向邊州蕭蕭嘶未休
思深應帶别聲斷為兼秋岐路風將遠關山月共愁
贈君從此去何日大刀頭
送李侍御赴安西行子對飛蓬金鞭指鐵驄功名
萬里外心事一杯中虜障燕支北秦城太白東離魂
莫惆悵看取寳刀雄
送白少府之隴右踐更登隴首遠别指臨洮為問
關中事何如州縣勞軍容隨赤羽樹色引青袍誰斷
單于臂今年太白高
送蹇秀才赴臨洮悵望目千里如何今二毛猶思
陽谷去莫厭隴山高倚馬見雄筆隨身惟寳刀料君
終自致勳業在臨洮
九曲詞鐵騎横行鐵嶺頭西看邏逤取封侯青海
只今將飲馬黃河不用更防秋
塞上聽吹笛雪淨胡天牧馬還月明羌笛戍樓間
借問梅花何處落風吹一夜滿關山
岑參酒泉太守席上作琵琶長笛曲相和羌兒胡
雛齊唱歌渾灸犛牛烹野駝交河美酒歸叵羅三更
醉後軍中寢無奈秦山歸夢何
白雪歌送武判官歸北風卷地白草折胡天八月
即飛雪忽如一夜春風來千樹萬樹梨花開散入珠
簾濕羅幕狐裘不暖錦衾薄將軍角弓不得控都護
銕衣冷難著瀚海闌千百丈冰愁雲慘淡萬里凝中
軍置酒飲歸客胡琴琵琶與羌笛紛紛暮雪下轅門
風掣紅旗凍不翻輪臺東門送君去去時雪滿天山
路山迴路轉不見君雪上空留馬行處
輪臺歌奉送封大夫出師西征輪臺城頭夜吹角
輪臺城北旄頭落羽書昨夜過渠黎單于已在金山
西戍樓西望烟塵黑漢兵屯在輪臺北上將擁旄西
出征平明吹笛大軍行四邊伐鼔雪海湧三軍大呼
隂山動虜塞兵氣連雲屯戰場白骨纏草根劍河風
急雪片闊沙口石凍馬蹄脫亞相勤王甘苦辛誓
將報主静邊塵古來青史誰不見今見功名勝古人
胡笳歌送顔真卿使赴河隴君不聞胡笳聲最悲
紫髯綠眼胡人吹吹之一曲猶未了愁殺樓蘭征戍
兒凉秋八月蕭關道北風吹斷天山草崑崙山南月
欲斜胡人向月吹胡笳胡笳怨兮將送君秦山遙望
隴山雲邊城夜夜多愁夢向月胡笳誰喜聞
玉門關與蓋將軍歌蓋將軍真丈夫行年三十執
金吾身長七尺頗有鬚玉門關城迥且孤黃沙萬里
白草枯南鄰吐蕃北伊吾將軍到來備不虞五千甲
兵膽力麤軍中無事但歡娛暖屋繡簾紅地爐織成
壁衣花氍毺燈前侍婢瀉玉壺金鐺亂點野駝酥紫
綬金章左右趨問著只是蒼頭奴美人一雙閑且都
朱唇翠眉暎明眸清歌一曲世所無今日喜聞鳳將
雛可憐絶勝秦羅敷使君五馬謾踟蹰野草繡窠紫
羅襦紅牙鏤金對樗蒲玉盤纖手撒作盧衆中誇道
不曾輸櫪上昂昂皆駿駒桃花叱撥價最殊騎將獵
向城南隅臘日射殺千年狐我來塞外接邊儲為君
取醉酒剩沽醉争酒盞相喧呼忽憶咸陽舊酒徒
送李副使赴磧石官軍火山六月應更熱赤亭道
口行人絶知君慣度祁連城豈能愁見輪臺月解鞍
暫入酒家爐送君萬里西擊胡功名祇向馬上取真
是人間一丈夫
發臨洮將赴北庭留别聞說輪臺路連年見雪飛
春風曾不到漢使亦應稀白草通疏勒青山過武威
勤王敢道遠私向夢中歸
金城關古戍依重險高樓接五凉山根盤驛道河
水浸城牆庭樹巢鸚鵡園花隠麝香忽如江浦上憶
作捕魚郎
武威暮春聞宇文判官西使還已到晉昌片雨過
城頭黃鸝上戍樓塞花飄客淚邊柳挂鄉愁白髮悲
明鏡青春換敝裘君從萬里使聞已到瓜州
送李别將攝伊吾令充使赴武威便寄崔員外詞
賦滿書嚢胡為在戰場行間脫寳劍邑里挂銅章馬
疾飛千里鳬翔向五凉遙知竹林下星使對星郎
送張都尉東歸白羽綠弓弦年年只在邊還家劍
鋒盡出塞馬蹄穿逐虜西踰海平胡北到天封侯應
不遠燕頷豈徒然
送人到安西上馬帶吳鈎翩翩度隴頭小來思報
國不是愛封侯萬里鄉為夢三邊月伴愁早須清黠
虜無事莫經秋
首秋輪臺異域隂山外孤城雪海邊秋來惟有雁
夏盡不聞蟬雨拂氊牆濕風搖毳幕羶輪臺萬里地
無事歴三年
隴水隴水何年有潺潺逼路傍東西流不歇曾斷
幾人腸
見渭水思秦川渭水東流去何時到雍州憑添兩
行淚寄向故園流
封大夫破播仙凱歌漢將承恩西破戎捷書先奏
未央宫天子預開麟閣待秪今誰數貳師功日落
轅門鼔角鳴千羣面縛出蕃城洗兵魚海雲迎陣秣
馬龍堆月照營
赴北庭度隴思家西向輪臺萬里餘也知鄉信日
應疎隴山鸚鵡能言語為報家人數寄書
玉關寄長安李主簿東去長安萬里餘故人那惜
一行書玉關西望腸堪斷況復明朝是歲除
磧中作走馬西來欲到天辭家見月兩回圓今夜
不知何處宿平沙萬里絶人烟
酒泉太守席上醉後作酒泉太守能劍舞高堂置
酒夜擊鼔胡笳一曲斷人腸坐客相看淚如雨
送人還京匹馬西從天外歸揚鞭只共鳥争飛送
君九月交河北雪裏題詩淚滿衣
送劉判官赴磧西火山五月行人少看君馬去疾
如鳥都護行營太白西角聲一動胡天曉
苜蓿峯寄家人苜蓿峯邊逢立春葫蘆河上淚沾
巾閨中只是空相憶不見沙場愁殺人
逢入京使故園東望路漫漫雙袖龍鍾淚不乾馬
上相逢無紙筆憑君傳語報平安
盧象送趙都護赴安西結髮候旌麾元戎復在斯
門開都護府兵動羽林兒黠寇多翻覆謀臣有别離
智同天所授恩共日相隨漢使開賓幕胡笳送酒巵
風霜迎馬首雨雪事魚麗上策應無戰深情屬載馳
不應行萬里明主寄安危
王之渙凉州詞黃河遠上白雲間一片孤城萬仞
山羌笛何須怨楊柳春風不度玉門關
張謂送人使河源故人行役向邊州匹馬今朝不
少留長路關山何日盡滿堂絲竹為君愁
常建塞下曲玉帛朝回望帝鄉烏孫歸去不稱王
天涯静處無征戰兵氣銷為日月光
劉長卿送南特進赴行營聞道軍書至揚鞭不問
家朔雲連白草漢月對黃沙汗馬河源飲燒羌隴底
遮翩翩新結束去逐李輕車
平蕃曲渺渺戍烟孤茫茫塞草枯隴頭那用閉萬
里不防胡絶漠大軍還平沙獨戍閑空留一片石
萬古在燕山
錢起送張將軍西征長安少年惟好武金殿承恩
争破虜沙場烽火隔天山銕騎西征幾歲還戰處黑
雲霾瀚海愁中明月度陽關玉笛聲悲離酌晚金方
路極行人遠計日霜戈盡敵歸回首戎城空落暉始
笑子卿心計失徒看海上節旄稀
盧綸送韓都護還邊好勇知名早争雄上將間戰
多春入塞獵慣夜燒山陣合龍蛇動軍移草木閑今
來部曲盡白首過蕭關
和張僕射塞下曲月黑雁飛高單于遠遁逃欲將
輕騎逐大雪滿弓刀
戴叔倫關山月出照關山秋風人未還清光無遠
近鄉淚半書間
楊巨源觀征人回兩河戰罷萬方清原上軍回識
舊營立馬望營秋塞静射鵰臨水晚天晴戍閒部伍
分岐路地遠家鄉寄旆旌聖代止戈資廟略諸侯不
復更長征
李益鹽州過飲馬泉綠楊著水草如烟舊是胡兒
飲馬泉幾處吹笳明月夜何人倚劍白雲天從來凍
合關山路今日分流漢使前莫遣行人照容鬢恐驚
憔悴入新年
夜上受降城聞笛回樂峯前沙似雪受降城外月
如霜不知何處吹蘆管一夜征人盡望鄉
從軍北征過凉州天山雪後海風寒横笛偏吹行
路難磧裏征人三十萬一時回首月中看
夜上西城聽梁州曲鴻雁新從北地來聞聲一半
却飛回金河戍客腸應斷更在秋風百尺臺
張籍涇州塞行到涇州塞惟聞羌戍鼙道邊雙古
&KR1380;猶記向安西
王建隴頭流水隴水何年隴頭别不在山中亦嗚
咽征人塞耳馬不行未到隴頭聞水聲謂是西流入
蒲海還聞北去繞龍城隴東隴西多屈曲野麋飲水
長簇簇收兵夜回水旁住憶著來時磨劍處向前無
井復無泉飲馬回看隴頭樹
薛逢送靈州田尚書隂風獵獵滿旗竿白草颼颼
劍氣攢九姓羌渾隨漢節六州蕃落從戎鞍霜中入
塞琱弓硬月下翻營玉帳寒今日路傍誰不指穰苴
門戶慣登壇
白居易城鹽州城鹽州城鹽州城在五原原上頭
蕃東節度鉢闡布忽見新城當要路金烏飛傳贊普
聞建牙傳箭集羣臣君臣赭面有憂色皆言勿謂唐
無人自築鹽州十餘載左袵氊裘不犯塞晝牧牛羊
夜捉生長去新城百里外諸邊急警勞戍人惟此一
道無烟塵靈夏潛安誰復辨秦原暗通何處見鄜州
驛路好馬來長安藥肆黃蓍賤城鹽州鹽州未城天
子憂德宗按圖自定計非關將略與廟謀吾聞高宗
中宗世北虜猖獗最難制韓公創築受降城三城鼎
峙屯漢兵東西亘絶數千里耳冷不聞胡馬聲如今
邊將非無策心笑韓公築城壁相看養寇為身謀各
握強兵固恩澤願分今日邊將恩褒贈韓公封子孫
誰能將此鹽州曲翻作歌詞聞至尊
李商隱安定城樓迢遞高城百尺樓綠楊枝外盡
汀州賈生年少虚垂泪王粲春來更遠遊永憶江湖
歸白髮欲迴天地入扁舟不知腐鼠成滋味猜意鵷
雛竟未休
杜牧河湟諸郡次第歸降捷書皆應睿謀期十萬
曾無一鏃遺漢武慚誇朔方地宣王休道太原師威
加塞外寒來早恩入河源凍合遲聽取滿城歌舞曲
凉州聲韻喜參差
温庭筠蘇武廟蘇武魂消漢使前古祠高樹兩茫
然雲邊雁斷胡天月隴上羊歸塞草烟回日樓臺非
甲帳去時冠劍是丁年茂陵不見封侯印空向秋波
哭逝川
曹唐送康祭酒赴輪臺灞水橋邊酒一杯送君千
里赴輪臺霜黏海眼旗聲凍風射犀文甲縫開斷
磧簇烟山似米野營軒地鼔如雷分明會得將軍意
不斬樓蘭不擬回
羅隠隴頭水借問隴頭水年年恨何事全疑嗚咽聲
中有征人淚自古無長策況我非深智何計謝潺湲
一宵空不寐
登夏州城樓寒聲獵獵戍旗風獨倚危樓悵望中
萬里山河唐土地千年魂魄晉英雄離心不忍聽邊
馬往事應須問塞鴻好脫儒冠從校尉一枝長戟六
鈞弓
胡曾交河塞下曲交河冰薄日遲遲漢將思家感
别離塞北草生蘇武泣隴西雲起李陵悲曉侵雉堞
烏先覺春入關山雁獨知何處疲兵心最苦夕陽樓
上笛聲時
居延海漠漠平沙際碧天問人云此是居延停驂
一顧猶魂斷蘇武争禁十九年
胡宿金城感舊千里青雲未致身馬蹄空踏幾年
塵曾迷玉洞花光老欲過金城柳眼新粉壁已沉題
鳳字酒壚猶記姓黃人塢中横笛偏多感一涕闌干
白角巾
塞上漢家神箭定天山烟火相望萬里間頡利請
盟金七酒將軍歸卧玉門關雲沉老上妖氛斷雪照
回中探騎閒五餌已行王道勝絶無刁斗至闐顔
盧弼邊庭冬怨朔風吹雪透刀瘢飲馬長城窟更
寒夜半火來知有敵一時齊保賀蘭山
韋蟾送盧潘之朔方賀蘭山下果園成塞北江南
舊有名水木萬家朱戶暗弓刀千隊鐵衣鳴心源落
落堪為將膽氣堂堂合用兵却使六蕃諸子弟馬前
不信是書生
張喬宴邊將一曲凉州金石清邊風蕭颯動江城
坐中有老沙場客横笛休吹塞上聲
楊凝送客往夏州憐君此去過居延古塞黃雲共
渺然沙闊獨尋邊馬迹路迷遙指戍樓烟夜投孤店
愁吟笛朝望行塵喜控弦聞有故交今從騎何須著
論更言錢
張敬忠邊詞五原春色舊來遲二月垂楊未挂絲
即今河畔冰開日正是長安花落時
宋范仲淹勸農烹葵剥棗古年豐莫管時殊俗自同
太守勸農農勉聽從今再願誦豳風
蘇軾送范純粹知慶州才大古難用論高常近迂
君看趙魏老乃為滕大夫浮雲無根蔕黃潦能須臾
知經幾成敗得見正賢愚羽旄照城闕談笑安邊隅
當年老使君赤手降於菟諸郎更何事折箠鞭其雛
吾知鄧平叔不鬭月支胡
游師雄崆峝山崆峝一何高崛起乾坤闢峻極倚
杳冥崢嶸亘今昔勢將玉繩齊位據金野窄
馬跑泉清甘一派古祠邊昨日親烹小鳳團却恨
竟陵無品目煩君精鑒為嘗看
擒鬼章王師一舉病於雷頃刻俄聞破敵回且喜
將門還出將檻車生致鬼章來
李師中麥積山路入青松翠靄間斜陽倒影下溪
灣此中猿鶴休相笑謝傅東歸自有山
趙抃青泥嶺老杜休誇蜀道難我聞天險不同山
青泥嶺上青雲路二十年來七往還
文紳儀遊靈巖一入靈巖寺凭欄望眼遙山深雲
障日江闊夜生潮古洞遺仙跡流泉傍石橋醉來搔
首咏得句興偏饒
魯百能鷄山鷲嶺何年闢鷄巢此地傳松聲長似
雨巒氣自成烟夢散疎鐘外心清古佛前欲從仙吏
隠結宇共棲禪
劉景文登正洞鸑鷟山前古洞深蒼崖老木共隂
森遊人看取溪中水只此無塵是道心
王膺登王母宫霧幄雲屏迤邐開霓旌仙仗下瑤
臺碧桃留贈成何事飈馭空中候爾迴
梅詢登王母宫西母輜軿下碧空漢皇簫鼓幸回
中青鸞消息沉桑海目斷金鼇第一峰
明王越過韋州停驂憑眺舊韋州古往今來恨未休
有酒不澆元昊骨無詩可弔仲淹愁秦川形勢通西
夏河朔襟喉控上流借問蠡山山下路幾人從此覓
封侯
王瓊九日登花馬池城白池青草古鹽州倚嘯高
城豁望眸河朔氈廬千里迥涇原旌節隔年留轅門
菊酒生豪興雁塞風雲愜壯遊諸將祗今多衛霍佇
看露布上龍樓
張鵬烏稍嶺烏稍雨霽亂雲飛漢使旌旗繞翠微
沙鳥遠從關口渡離人獨向古浪歸天邊萬木依玄
洞山上孤城對夕暉想到酒泉應駐馬無勞西去問
支機
王竑鳳凰山十年不見鳳凰山今喜承恩得暫還
快覩朝陽丹鳳翥争如出岫白雲閒河源來自崑崙
境地勢遙連積石關寄語吾鄉鍾秀者好臨絶頂共
躋攀
馬文升遊崆峒偶上崆峒萬仞山恍疑身在碧雲
端遙看華嶽峯三垤視秦川彈一丸雨後蒼龍歸
石洞夜深玄鶴下瑤壇何須更問蓬萊島此地令人
欲掛冠
靖遠懷古陡絶孤城古會州防邊設險幾經秋地
連紫塞通西夏勢扼黃河控上游雉堞尚遺前代制
危樓想見舊時籌巖邊鞏固如磐石永使羌戎職
貢修
秦隴道中問俗曾來過隴山西征今復出秦關雄
聲叫日迷寒渚楓樹經霜帶醉顔世路羊腸千里曲
功名蝸角幾人閒林間鸚鵡能言語笑我年來兩髩
斑
楊一清邊城詩漠漠窮邊路迢迢一騎塵四時長
見雪五月未知春宵旰求賢意馳驅報主身逢時今
老大羞作素飱人
過河州四面峯巒鎖翠帷萬家花柳及春栽纜横
河岸桴為渡磨引溪流水自推漢將屯田閑虎帳羌
兒交市獻龍媒便宜有疏憑誰上聖代邊功久不開
固原鼓樓三首西閣風高鼓角雄南來形勝倚崆
峒青圍睥睨諸山繞綠引潺湲一水通擊壤有歌農
事足折衝多暇塞塵空登樓不盡籌邊意渺渺龍沙
一望中設險真成虎豹關層樓百尺枕高寒重城
列戍通三鎮萬堞緣雲俯六盤絃誦早聞周禮樂羌
胡今著漢衣冠分符授鉞知多少誰有勲名後代看
千里關河入望微四山烟雨翠成圍蒹葭淺水孤
鴻盡苜蓿秋風萬馬肥聖主不教勤遠略書生敢謂
識戎機狂胡已撤穹廬遯體國初心幸不違
李夢陽從軍詩久處行伍間漸知苦樂情能蟠丈
八鎗徒御不我輕府帖昨夜下燒荒有我名秣馬待
天曙肅肅寒霜零左鞬插雕羽雄劒躍且鳴日高渡
黃河東過受降城生繫五單于歸來獻天庭
送仲副使赴陜西驄馬白玉鞍長鳴下雲端今朝
發汴水何日到長安孝王臺前雪如山垂楊掃地春
風還使君不帶冰霜色却帶春風入漢關相思明月
樓西望古秦州河南咫尺不可見何況千山萬水頭
西望秦州是我鄉隴樹秦雲空斷腸褰帷仗鉞經行
地欲寄雙魚到慶陽
秋懷慶陽亦是先王地城對東山不窋墳白豹寨
頭惟皎月野狐川北盡黃雲天清障塞收禾黍日落
谿山散馬羣回首可憐鼙鼓急幾時重起郭將軍
寧州狄梁公廟狄相昔為州刺史於今伏臘土人
思向來伊水瞻遺墓此處寧江拜古祠鸚鵡夢中天
地轉太行山上旆旌遲稔知忠孝平生事更讀希文
萬古碑
韓范祠范公人物方三代韓相元勲定兩朝延慶
曾連唐節度平生不數漢嫖姚一封攻守安邊策千
歲威名破膽謠郡府城南雙廟貌異時追慕此情遙
夏城漫興行盡沙陲又見河賀蘭西望碧嵯峨名
存異代唐渠古雲鎖空山夏寺多萬里君恩勞饋餉
三邊封事重干戈朔方今難汾陽老誰向軍門奏凱
歌
唐龍紅石峽歌黃河十月風獵獵天光黯淡水聲
咽蛟鼉攣拳縮如蝟波濤震蕩湧為雪牛心山前百
草腓羊圈津口冰山結胡人十萬聲雄虓赤睛黃鬚
呼天驕竿頭直指武花月革帳斜捲狼山飈踏冰渡
河如走坂須臾千里騰腥臊黃沙熒熒獵火發皂鵰
矯矯陣雲歊千騎萬騎馳且突長兵短兵相摩擊口
吹牛角生捉軍頭插鷸毛死攻壁將軍忙解黃金印
半夜開門傳羽檄老幼抽身匿草間壯丁守埤無顔
色奏書朝達明光宫天子特命司馬龍提兵早向玉
塞中震慴沙漠斯爾功微臣敢不奮孤忠彭彭十乘
當元戎分合疊張貔虎陣出入不避豺狼鋒健兒鼓
行一當百猛將横槊氣如虹再接再厲敵膽落屢戰
屢克邊塵空紅石峽對駱駝峯朱巖丹嶂凌蒼穹雲
屯密結細柳營日出高掛扶桑弓中侍矍鑠冠峩貂
中丞慷慨車蟠熊佛閣神壇列虎帳從來樽俎能折
衝玉關&KR2664;岝天險設雪瀾澎湃軍聲洪塞草青青六
馬秣耕牛渴飲長城窟禾黍萬頃連秋雲邊頭三月
狼煙滅直欲上取一丸泥應弦落閉隂山穴單于大
旆不敢東年年沙場息戰伐
劉憲過摩雲嶺九月秋初到千山雪已深石危妨
去馬林晚怯栖禽草沒平沙黯雲涵䆳谷隂誰言邊
塞苦今日屬登臨
和政驛行行和政驛下馬夕陽初官路依山轉人
家傍水居地寒幽草短風細落花疎試問西番事於
今正晏如
薛瑄送陳御史出鎮關中九重深念及西人出鎮
還須老大臣憲節入關隨爽氣璽書行部布陽春山
連玉井晴飛雨地接金城迥絶塵經濟本為儒者事
功成還擬畫麒麟
楊繼盛遊卧龍山寺出門已覺精神爽況復陽回
宇宙清野樹含烟迷寺迥晴山披雪倚雲明
楊守禮夏城巡邊曉發寂寞邊城道春深不見花
山頭堆白雪風裏捲黃沙計拙心惟赤愁長鬢已華
晉雲連塞草回首各天涯
抵靖遠黃沙撲面急烽火覺心摧萬馬衝雲入孤
臣待月來遠紓明主慮還仗濟時才碌碌慚無補壯
心未許灰
入平虜城黃風吹遠塞暝色入荒城門掩鐘初度
人喧鷄亂鳴胡笳如在耳軍餉倍關情惆悵渾無寐
隔簾山月明
宿平羌堡駐節平羌堡殘霞入照多寒烟浮土屋
衰草藉山阿立馬傳新令張燈奏凱歌明朝應出塞
鼙鼓萬聲和
大澇池大澇池邊十數家土牆茅屋傍黃沙開樽
遣興分春色擊節吟詩對月華夷夏有天皆雨露郊
原何日足桑麻籌邊許國心猶壯回首長安入望賒
石茂華駐節乾鹽池道路何傾側僕夫苦難馳山
盡利平曠遙見古鹽池中途積行潦南風胡不吹高
臺存舊址短牆委水涯經營自何代云是宋人遺成
毁恒相共達者能解題躊躇策馬去原上草離離
防秋過八營牧兒苑萬騎如雲野徑微驚鴻遙過
塞垣飛那堪朔氣侵征幰更際秋風上客衣牧馬苑
中思騄耳硤城門外敞牙旗壯心直逐伊吾北駐節
郵亭對晚暉
復登長城關擁傳提兵兩歲過朔城戎幕動鳴珂
茫茫大野飛鴻度漠漠平沙晚照多萬古塞愁沉戍
壘千年征怨付烟蘿而今已報欃槍掃飲馬遙看瀚
海波
陳講登卦臺詩落日登平臺周道循荆棘摳衣入
玄宫百拜心翼翼不見卦爻文但見莓苔色南山揖
其前渭水環其北突出復紆迴龍為羲皇翊立極俯
九寰羣聖仰遺則古廟已塵土新垣猶稼穡殿閣瓦
零亂軒墀石傾側想像天彌高瞻依日未昃斯文付
草萊遲回空太息
謁太昊宫大塊傾西北土厚水復深岷嶓何峻極
河漢亦渾淪崑崙跨鳥鼠支委猶未繁羲皇毓成紀
觀察開乾坤周公衍其流文王敷其源乃知卦爻理
斯文今古存
伍福過鐵山詩曉發河池郡日薄風色寒霜乾馬
蹄疾步步躋層巒﨑嶇遶澗谷鳥道多折盤危橋架
懸崖深溝瀉飛湍登眺六十里巇嶮千萬般行行至
絶頂積雪駭竒觀鐵山古所稱壁立出雲端仰接霄
漢近俯視輿圖寬屏障扼劍閣形勝壯秦關衆山在
其下勢絶邈可攀伊昔宋良將義烈何桓桓衂賊曾
藉此舊壘榛莽間善戰貴得地孰謂兵法難經過感
遺跡拊膺每長嘆揮毫挹靈秀題詩刻孱顔
胡纘宗入塞詩擁騎搗祁連叩馬勒燕然六軍齊
奏凱野中紛割鮮今日漢宫花昨夕羌地雪賜酒灑
征袍回看戰時血
出塞詩帶劍侍吾皇彈冠入建章酒泉奏烽火簡
命下河湟策馬塞門高揚鞭塞門遠薄伐破居延窮
追收大宛
入東川鳩杖入東川鸞迎小有天梧桐三徑月楊
柳一溪烟呼鶴崆峝外餐霞鳥鼠邊奚嚢投五色初
咏白雲篇
毛伯温將入寧州羣山如列戟忽爾見孤城冰解
春流細雲開夕照明飛塵迷宿莽過鳥拂行旌百里
渾忘倦微吟興轉清
宋賢瞻少陵祠九日成州道千年杜甫祠松留雲
覆屋菊帶雨垂籬秋老歸鴻急山迴去馬遲能無薦
蘋藻吟眺有餘思
孟霦寧夏吟賀蘭山連北海頭河水西來出塞流
邊城盡是披甲士滿眼旌旗拂戍樓健卒登高望胡
騎將軍倚馬防熢燧角聲入耳暮雲愁殺氣凌空飛
鳥避秦皇逐虜至今談揮劍曾將虎穴探當時拓地
稱荒遠今望長城更在南
邊樓關樓大風號古木樓外連天荒草綠降虜時
騎白馬來胡營只在黃河曲百戰沙場鳥不飛朔雲
羌笛晚凄微長城戍卒鳴刁斗夜夜清霜上鐵衣
楊汝業渾瑊廟次高適韻渾邪部曲素稱強有唐
再造忠武王祠宇森森生青野英風凜凜千載下林
響疑是寳刀鳴巖嘯猶如嘶戰馬娟娟新月肖彎弧
想像揚鞭赴帝都立意從知超衛霍勒勛故不讓孫
吳翠華西幸散緹騎奉天賴有將軍至師出每聽刁
斗聲凱奏常聞朱鷺鳴鐵勒三千皆壯士蛇矛丈八
敢横行迄今血食豐于後異代仰之若山斗階下清
泉萬古鳴門前蓊鬱數株柳繞朝贈策今伊誰遊人
共說鷹揚時我固醉狂無賴客婆娑浪和達夫詩
丁晉莊浪詩金城天險控邊關有客憑高落照間
粉堞鴉啼風滿樹碧潭魚躍水平灘乘槎博望何年
去握節中郎此路還怪底渡頭人影亂琵琶山上月
如環
傅振商環縣懷古閒倚東風眼界開烏崙山色自
崔嵬牛羊共踏長城窟鳥雀空啼靈武臺事去千秋
餘感慨春歸一騎故徘徊愁看直北銀州路日暮笳
聲鼓角哀
王遴西夏遠眺孤客三春暮登樓四望開崆峝横
地出星海接天來節鉞資文武恩威洽草萊左賢已
疑附何處有塵埃載酒倚危堞春風坐夕陽泉流
通渭曲野色盡秦疆看劍悲時事長歌戀故鄉誰知
班定遠勲烈在殊方
李文金天觀琳宫尋羽客野服過仙家溪合雙流
水桃開一片霞午香燒栢子春釀壓松花歸路重回
首雲横石徑斜
白塔層巒隔水紅塵斷凌空寳刹幽龍歸山月曉
鶴唳海天秋白塔凌雲起黃河帶雨流倚欄凝望久
烟樹晚悠悠金城關外寺殿宇枕巖阿地僻飛塵
少山高怪石多鐘聲聞紫塞塔影浸黃河最愛談禪
處何妨載酒過
李中行宿伏羌詩西來曙色鬱蒼蒼獨宿孤城刻
漏長雲盡千峯山似戟天開萬里月如霜人家漁火
明沙溆井樹風烟鎖夕陽何事欲眠愁不穏無端羌
笛到繩牀
顧其志登鎮邊樓二首黃河自昔重防秋此日憑
高古戍樓忽憶當年班定遠等閒手斬郅支頭千
家砧杵又驚秋戰士思歸月滿樓遙聽數聲南去雁
擬教傳札隴山頭
劉崙鳥鼠山六月驅車塞外行洮雲渭水不勝情
晚來更上層樓望羌笛一聲山月明
張瀚出塞五首涇原北望塞門秋漠漠沙塵暗戍
樓羽檄不來氊帳遠前軍夜獵海西頭邊城夜月
聽胡笳戍卒寒眠萬里沙征馬驕嘶飛將出晶晶劍
甲凜霜花被甲鞮鞪控驌驦霓旌羽纛奮干將分
麾百道蕭關下何處飛來赤白囊賀蘭山後騎如
雲接地風塵慘不分觱栗聲隨征雁過烏氏獨夜夢
中聞已散長圍赤水灣秦雲漢月滿關山翩翩羽
騎歡聲近麾下偏裨較獵還
皇清宋琬杜子美草堂二首最愛溪山好因成秉燭遊
碧潭春響亂紅樹晚香浮橡栗遺歌在蘋蘩過客修
先生如可起為我聽吳謳少陵棲隠處古屋鎖莓
苔峭壁星辰上驚濤風雨來人從三峽去地入七歌
哀欲作招魂賦臨流首重回
許孫荃題甘泉寺甘州城南甘泉寺檻泉觱沸流
雲氣散作千家宛轉溪滙為絶塞清凉地我來寺下
俯流泉歴歴游魚併在淵秋高潦水寒潭盡繪出天
山雪後天
郭朝佐積石詩嘗讀大禹書導河始積石神功洵
巨哉兩山如削壁疑是鬼斧鑿疑是巨靈擘余來千
載後山勢猶如昔烟嵐欝不開與天常咫尺下瞰黃
河流風翻昔浪白濤聲如怒雷奔騰何迅疾我欲溯
其源星宿杳難即我欲登崑崙舉頭惟暝色君不見
此地當年吐谷渾漢魏以來常反側而今四海頌昇
平羌戎稽顙烽烟息車書一統盡朝宗此山此水亘
西域
朱軾書王司馬渠圖碑隂後奔騰浩瀚出毫端唐
漢新渠次第安三閘平分均水力長堤突兀挽狂瀾
城依東壁知靈武雲鎖西山識賀蘭自是韓陵石一
片行人莫作畫圖看
蔡升元題大清渠二首為憐膏壤棄邊荒七日功
成百里塘引入河流沙磧裏鑿開夾口賀蘭旁支分
九堡通溝澮鼎峙三渠並漢唐作吏盡如君任事不
難到處樂豐穰兩渠中劃大清渠畚築無勞民力
紓心畫萬家溝洫志胸藏一卷水經書嵐光樹色晴
川外鴻影鷗波夕照餘渾似江南好風景豈惟灌溉
徧村墟
通智惠農渠工竣恭頌四首竭盡駑駘力為臣分
所宜自從膺使
命惟欲答
昌期渠水非容易民生實在兹規模初就緒
聖主是明師疏濬路三百蟠延波浪高渠心分暗洞龍
尾架飛槽閘水開來湧餘波退去豪自然灌溉利翻
覺桔橰勞邊庭諸父老常幸戴
堯天豐熟年年慶
恩波世世傳一方成樂土二萬是良田無限風光好都由
鳳詔宣四十幾回役勞勞踏塞塵燉煌會計遍恒水繪
圖頻疏鑿蘭峯下經營黃水濱借兹工告竣稍致事
君身
昌潤渠工竣恭紀黃河别𣲖六羊通石閘巍然跨
彩虹激起衆流增浪力引開曲水灌田功川輝原潤
千村聚野綠禾青一望同從此遐荒歡鼓腹羣歌大
有慰
宸衷作甘稼穡
軫黎民西陜年來奉使頻力竭駑駘酬
主德普沾雨露戴
皇仁昭回人物山川舊吐納洪波氣象新共慶
恩膏貽樂利銀疆北鄙萬年春
單疇書昌潤渠工竣恭紀水利勞
宸衷恩膏洽朔方
九重親指授羣力共劻勷疏濬因川澤經營駕漢唐碧雲
輝半月綠柳卧横塘星宿來千里隂精劈六羊支條
各滚滚挹注盡洋洋原隰初成界南東細畫疆篝車
盈畎畝士女樂倉箱
睿慮周荒服斯民迪永康敢言如史白豐豫賴
天王
惠農渠工竣恭紀長歌黃河之水來星宿江永漢
廣共湯湯達乎秦晉豫兖之境奔放直抵夫淮與楊
夏伏而秋汛處處固堤防安其就下性獨利在銀疆
昔人相勢而利導兩渠並濬漢與唐用以資灌溉歲
歲誌農祥水澤不到處沃土膏壤棄為牧畜場我
朝幅&KR0695;廣
睿慮更周詳欽承
天子命經營此一方率彼羣工力竭力共劻勷洪流劈一
𣲖灌注萬頃荒爰採石以為閘兮更架木以為梁往
來通乎行旅兮其蓄洩則有良方棟宇凌霄漢廟貌
更堂皇渠堤三百里沿湃植垂楊綠樹隂濃處渠水
恣汪洋昔也荆榛之地今也樂利之鄉兩城建百雉
章設邑宰遴賢良招徠幾萬戶
恩膏發國帑渙汗來
北闕
天語更煌煌紳士首倡率子孫世業常翳彼南畝欝欝蒼
蒼西成東作千倉萬箱士女樂乃積之殷阜軍國溢
歲取於紅倉兹惟
聖天子在上邇不泄而遠不忘創此城郭田墅貽萬年有
道之長
汪漋城工告成四首化被流沙萬里清燉煌境闢
建岩城使臣祇肅銜
恩命邊士辛勤集庶氓基厚山川開蘊蓄地靈草木備經
營帑金優給儲糧足力役歡趨喜氣盈塞垣堅築
勢隆崇造作紛紜督百工事倚羣曹分效職期逾一
載告成功雲巒翠列層樓外城郭烟環四望中疆宇
新開增氣象邊民輻輳往來通牙旗幕府建高
標雉堞光騰絶域遙屋宇環連排繡壤樓臺聳出逼
丹霄春融沙境千禽集膏沃郊原百糓饒弓矢載櫜
逢暇日清風遍野塞塵消鳴沙興作萃元元五堡
新營接鎮垣鞏固藩屏依險設周防士馬比雲屯月
明野水通蒲海風接巖疆控玉門盛世安攘弘締造
金湯千載紀
皇恩
登沙州城樓出郊看千佛洞墩臺二首燉煌地拓
極西邊縱步高城望渺然遠磧荒烟連異域廢垣古
塔建何年流沙環疊千峰岫党水遙通萬頃田婦子
芸芸編戶盛秋成麥熟樂
堯天塞垣清暇柳營開為覓邊郊策騎來峯指三危尋
徑僻洞藏千佛半塵堆穿幽忽入溪岩路望遠同登
斥候臺萬里秋澄天宇闊陽關絶域任徘徊
惠回堡地起邊關第一程燉煌從此賦西征荒原
猶指番回塜化宇今屯甲騎營山擁曉烟村店集風
吹沙逕野泉清昇平萬里遊蹤遠車馬轔轔過堡城
黃燉堡郊原四望盡平疇壁壘新增聳雉樓浩淼
河源來党水嶙峋山色見沙州營開甲帳風清晝戍
靖烽烟月照秋五堡邊疆推險隘伊吾北去是咽喉
遊千佛洞古郡燉煌遠幽崖佛洞傳建垣新日月
訪勝舊山川竇啟琳宫現沙凝法象懸神功勞劈劃
匠手巧雕鐫排列雲迢遞嵌空境接連金身騰百丈
碧影肅諸天貝葉雙林展維摩一榻眠威尊龍象伏
慧照寳珠懸大地形容盛靈光繪畫宣莊嚴揮四壁
妙善寫重巔門擁層層塔岩盤朵朵蓮恒河難指數
法界詎云千側立衣冠偉分行劍佩聯炫竒疑異域
締造自何年宗子唐家計西凉李氏延但誇祇樹景
不惜水衡錢霜雪時頻易兵戈代屢遷汗塵迷淨土
戰血染流泉閴寂憑誰顧摧頹實可憐兹逢清塞暇
閒眺化城邊色相嗟多毁丹青訝尚鮮問禪無釋侣
稽首冷香烟字落殘碑在叢深蔓草纏徘徊荒刹外
懷往意悠然
姚培和沙州六月連得時雨
聖主精誠格萬方如膏時雨遍燉煌點來沙磧絲絲密聲
入渠流脉脉長一帶瓜綿齊引蔓千塍麥秀盡舒芒
由來涓滴皆
天賜拜手巖城切頌颺靉靆雲容向晚低楊枝灑盡列
邊隄旁聽戍鼓三更濕遙望烽臺一路迷匪懈農官
舒勸稼服勤田父罷澆畦城南煙景堪行樂泥滑偏
愁碍馬蹄
萬夀聖節奉使沙州恭同叩祝紅雲一朵日曈曨
聖夀齊天拜舞同渥水隄長聞說澤鳴沙山近效呼嵩投
醪挾纊涵濡内鑿井耕田胞與中軍士歡騰農父樂
家家頂祝矢愚衷威儀猶是漢唐前一點葵心向
日懸蕢缶聲諠諧舜樂土階班肅頌堯年望中紫氣
關山滿到處瑤花奎璧連鵷鷺兩行齊拜手恍疑身
在五雲邊萬年有道樂鴻鈞陽月暄和大地春葉
滿楓林邊景麗香凝玉案瑞烟新由來北斗尊
皇極恰遇西方祝
聖人聞得崑崙縹緲處祠開王母頌聲頻南極呈祥
紫殿高曾趨
鳳掖慶殊遭玉盤廣賚安期棗綵袖榮攜方朔桃禮洽百
神司祝嘏疇陳五福羨詞曹于今塞上頻追憶似海
君恩豈易叨
王全臣漢渠之下舊有三暗洞洩各渠餘水歲久寖
廢余重為修葺且易以石夏秋之交竟免泛濫詩以
紀之河流分瀉漢唐中並拖白練如雙虹唐來西繞
蘭山麓漢延綿亘唐之東中間萬頃紛挹注餘波
總向湖中聚羣湖宛轉東歸河漢延堤高截去路古
人立法妙有餘地底鑽穴透漢渠就下能消羣湖水
彷彿滄溟洩尾閭慨自河遷唐口咽蓄之烏有焉用
洩雖然古洞迹猶存一任泥沙久埋滅大清渠開水
洋洋迎水堤成勢更狂田間水滿翻為虐到處泛溢
嗟懷襄尋得古洞皆木植支撐渠底苦無力經營
石甃洞惟三奥若蛟宫不可測石梁潛架䆳且幽堅牢
穏載漢渠流任他灌溉盈溝澮暗把狂瀾細細收老
農欣欣喜相告年來鳴蛙產釡竈三洞賴我使君修
夏不旱兮秋不澇曾聞河源來自天一曲伏流路幾
千可是天吳聊小試暫移鰌穴到銀川紛紛行客頻
過此驚看渠底水瀰瀰道是策馬歴東陽一𣲖宫商
清人耳使君政暇可郊行洞側清凉好駐旌為聽澶
湉河中去盡是三渠擊壤聲予也聞之深愧謝功以
幸成勞奬借開渠修洞踵先賢但願歲歲宜禾稼
題大清渠落成二首規模直與漢唐同甃石浮杠
落彩虹遠近縈紆分上下縱横挹注任西東惟知順
水行無事敢謂開渠輙有功最是亭成臨孔道喜聞
過客話年豐順導洪河入地中漢唐得助益浺瀜
羣氓久失千秋利此日新添一溉功沙際隄環春草
綠橋頭額暎晚霞紅閒來徙倚虚亭下翻愛旁流筧
向東
甘肅通志卷四十九
