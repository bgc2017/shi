甘肅通志卷二十一
風俗
剛柔緩急氣感於人奢儉淳漓俗由於習風俗醇疵
實關政治西北邊境水土之氣剛樸居多
聲教漸摩草野之民皆知向義還金美事時見閭閻革
薄從忠移風易俗信而有徵志風俗
甘肅布政司
山多林木民以板為屋迫近西戎修習戰備高尚氣
力以射獵為先以兵馬為務酒禮之會上下通焉吏
民相親是以風雨時節穀糴常賤少盗賊甲于内郡
(漢書)人性直尚儉約習仁義勤于耕稼多畜牧無復寇
盗並有金方之氣(隋書)秦風獵野務農(圖經)雍州土厚水
深其民厚重質直無驕惰浮靡之習以善導之則易
以興起而篤于仁義以猛驅之其彊毅果敢之資亦
足強兵力農而成富彊之業(朱子詩傳)土本膏腴民事耕
植(元一統志)民俗質樸風土壯猛人性堅剛慷慨穴居野
處採獵為生以織毛毼為業崇尚釋教荷戈執戟防
奸禦侮之功居多(明志)
臨洮府
民以鞍馬射獵為事勁悍而質木(宋志)民俗質樸尚武
務農(元志)番漢雜處敬鬼神畏法令崇氣節忌脂韋板
屋韋服樂與俗同(府舊志)洮土勁燥民多愿慤尚儉朴
喜耕織不騖商賈技藝士質直醇謹不事曠逹不修
華飾(狄道志)山高苦寒盛夏不釋裘毼(府志)渭據山壤人
直朴力農以勤儉相傚士多坦率兼耕讀歴宦一如
寒素(渭源志)民物阜繁風俗醇厚尚禮義務耕織(州志)蘭
土柔澤人多秀逸好修飾美服居嗜草卉諸玩家營
紡織有南土風士重氣誼禮度彬雅斐郁(蘭州志)重婚
喪崇墓祭善末業精工萟文雅頗盛漸尚浮靡(舊志)金
處山峪民朴力農家習儉素士亦愿謹不競浮華(金縣)
(志)習尚樸實急公樂輸婚姻輕財喪尚佛事(金縣新志)河
境諸番襍處風俗不純附城居民敦忠信尚恭謹羌
回諸種舊詭譎健訟近革心向化漸與中土無殊(河州)
(志)
鞏昌府
高尚氣力(漢書)尚儉約習仁義(隋志)獵野務農(圖經)厚重質
直(宋史)婚葬之儀多循古制(元志)地連四郡(隴西天水武都廣漢)俗
雜五方(明一統志)民性惇篤而氣勁悍務耕織習弓馬事
浮屠士耻奔競抑浮華婚喪有禮(府志)人尚争戰而武
藝精四民樂業無澆浮之俗古為用武之國(翰墨大全)力
學力農(明成化志)民務耕織鮮末作冠婚喪祭多循古制
(隴西志)俗勤耕牧家有蓋藏貧不走險餓不乞丐(安定志)
士勤詩書民號質實無華麗之飾多禮讓之風然信
巫尚鬼習俗難移猾吏奸胥催科不易(明一統志)尚義輕
生患難一心有忠君親上之風(通渭志)務本力農訟稀
事簡(漳縣志)土瘠民貧風強俗悍業勤耕牧性喜鬭爭
而崇禮義尚儒雅猶有儉陋深思之意(明一統志)性質實
尚賙務獵士紳習儒雅崇禮度鄉遠之民足跡鮮及
城郭(會寧志)士絶浮夸民崇儉樸然負氣好訟積習相
沿未變(明一統志)川原平衍風土深厚有物産之饒淳龐
好禮仕宦者慷慨磊落與人信厚無城府(伏羌志)生聚
頗繁物産亦盛士鮮緣飾民習樸茂無遊閒之習多
禮教之風(寧遠志)邑居隴蜀之交有鹽井之利君子性
質直小人樂田畝庶幾淳厚渾樸之風(西和志)人習武
藝不憚攻殺(明靖遠志)負剛勁尚氣節雖身冐矢石而捍
衞牧圉若性生(靖遠志)其人勁悍而質木好習弓馬以
田獵為生高尚氣力山居板屋(岷州舊志)地瘠氣寒饒林
木之利士人修飾文行略有可觀(岷州志)習弓馬好射
獵尚儉約衣毼食麤崇尚巫覡(洮州衛志)山峻水激俗勁
悍而樸直士鮮佻逹無浮麗(西固志)
平凉府
人勤稼穡修習戰備(漢志)地接隴山節氣常晚仲夏花
木始開不産絲蠶惟與西戎博易為利地多牛馬宜
於畜牧人以騎射為事(寰宇記)民俗醇樸不尚侈靡專
事耕種不為寇盗婚姻喪葬頗近古風(明一統志)地接邊
荒多尚武節五方輻輳商賈競利不事文學亦鮮浮
靡馬牛夜牧道不亡失(府舊志)俗信鬼神士無浮靡(平凉)
(志)民質實不善訟力農字牧無他技業(崇信志)山高地
冷早霜薄收民居多板屋(華亭舊志)人以騎射為事(寰宇志)
俗安簡陋鮮詣公衙(華亭志)民質而愚勤稼穡而罕末
作(鎮原舊志)野多穴處耕牧為業(鎮原志)地廣人稀質木不
寇盗(寰宇記固原州)水土雜於河西人烟接於北地迫近羌
戎修習武備士則高尚氣略人以騎射為先(寰宇記涇州)
土瘠民貧家無餘積知本務農不爭捷巧(靈臺志)民雜
番夷土饒畜牧便騎射尚氣力(静寧志)好獵務農民淳
易化(一統志静寧州)民風淳質力農不諳技藝士無偽習(莊浪)
(志)僻處山谷地瘠民貧居多陶穴女鮮織絍人性樸
率崇簡務本(隆德志)
慶陽府
好稼穡務本業有先王遺風陶復陶穴以為居于貉
為裘以禦寒婚喪倣古禮不惑于釋道異教(舊志)民淳
而不爭士篤慤而有文(宋章楶安化樓記)務耕作事樵採人
無逐末依然古風(合水舊志)習武備尚文學地瘠人勤淳
朴少訟(環縣志)賦性樸拙男不事賈販女不知織紡(真寧)
(志)人性勇健不尚浮華頗勤學問婚喪相濟(寧州圖册)
甘州府
民俗質樸(漢竇融傳)風土壯猛便習兵事(晉載記)人性堅剛
慷慨(寰宇記)土人穴居野處採獵為生(明一統志)頼雪消之
水為灌溉之利(甘州志)士風朴茂人知稼穡(山丹志)
涼州府
人事慷慨(方輿勝覽)烈士武臣多出涼州(虞詡論)雖居戎域
然自張氏以来號有華風(北史胡叟傳)人襍羌戎習俗剛
勁或土屋而居或穹廬而處以孳牧為生(地里志)崇節
儉敦禮讓質而不野尚武興文(武威志)人性多慷慨質
直尚武少文(永昌志)土沃澤饒可耕可漁人勇而知義
俗朴而風淳(鎮番志)土磽風寒人性剛勇以騎射為能
孳牧為業(古浪志)俗寡文教武尚韜鈐争氣節崇釋老
(平番志)
寧夏府
強梗尚氣重然諾敢戰鬭(金史)性勇銳尚畜牧信釋重
巫明初徙五方之民於此風俗不純(明一統志)人以技藝
趨利畜牧為資(同上)工騎射信禨鬼富強日倍禮義日
新(寧夏志靈州)人性勇悍以耕獵為事以畜牧為生(寧夏志中)
(衛)昔也荆榛之地今也樂利之鄉(惠農渠記新渠寳豐)
西寧府
俗崇釋教士業儒術人專孳牧童習彎弧衣被毳毛
饔飱湩酥(西平賦)夏秋少暑冬春多寒毳皮為衣酥湩
為飲番人以皮馬為禮畜牧為業(舊志)風氣漸燠物力
滋豐力農務學有衣冠文物之化(西域志)民勤儉士謹
愿得醇樸遺意(碾伯志)
直隸秦州
地本膏腴民事耕植(元一統志)山林蕃屏原隰敷衍尚直
習讓勤于耕讀(明一統志)度汧隴無蠶桑五月乃凍解八
月乃麥(秦州記)重然諾負氣節朴茂質實勁直強毅猶
存古風而流弊或懻忮忿爭耗財廢業(州志)川原寥廓
物産豐饒民無末作士重德行然猓人羣聚奸宄易
藏馴擾為亟(清水志)勤稼穡廣畜牧民勞而儉俗樸而
淳賙䘏成習而薄華靡(秦安志)地僻一隅閭閻樂耕牧
尚儉約然壤接羌戎性多強悍(禮縣志)人性質直俗尚
儉約習禮義勤稼穡四民安業舊稱樂土(舊徽縣志)寒燠
得中物産略備居水陸之通商賈輻輳四民樂業(徽縣)
(志)舟楫不通商賈不至故民務本業而無羡心(舊兩當志)
徽山鳳水間民不見竒衺務本力農(兩當志)
直隸階州
地雜氐羌民俗樸魯而勁悍尚鬼重巫力田而外倚
樵採為生士尚禮法駸駸有文物之風(階州志)土瘠民
貧力於農事士勤絃誦即武夫市井家咸知重學(文縣)
(志)川原平衍田土沃饒以耕織為業而儉約自持然
而人多獷悍俗號囂凌撫循非易(成縣志)
直隸肅州
織毛毼勤耕牧務本業尚釋教風土淳厚氣習剛
勇好騎射循禮讓(並肅州志)土腴氣正稻麥兼宜(高臺志)
西域
人性獷悍居有土房衣服異制飲食異宜山川景物
頗𩔖中國(陳城西域記)寒暑應候民物繁庶種五穀葡萄
諸果不食豚肉齋戒拜天(晉安志)
甘肅通志卷二十一
