甘肅通志卷三十二
名宦
慶陽府
漢杜延年字幼公杜陵人為人安和明法律宣帝時召
拜北地太守選用良吏捕擊豪強郡中清静居歲餘
帝使謁者賜延年璽書黃金二十斤
谷永字子雲長安人元延元年為北地太守時灾異
尤數永當之官上使衛尉淳于長受永所欲言永奏
對天子感其言永所居任職歲餘徵入為大司農
夏育北地太守熹平三年鮮卑入寇育率休屠追擊
大破之
馮異潁川父城人建武中領北地太守事靑山賊率
萬餘人降異又擊盧芳將及薁鞬日逐王破之上郡
安定皆降
隋李充成紀人開皇中拜朔州總管甚有威名為敵所
憚
元諧河南洛陽人寧州刺史有威惠時吐谷渾渡河
連結党項諧率兵出鄯州趣青海邀其歸路相遇於
豐利山擊走之在州數年百姓德之然性剛不能取
媚於左右嘗言於上曰臣一心事主不曲取人意帝
曰宜終此言
柳儉字道約河東解人居官以仁明著稱大業初徵
拜弘化太守清節逾勵五年入朝郡國畢集帝謂納
言蘇威吏部尚書牛弘曰其中清名天下第一者為
誰威等以儉對帝賜儉帛二百匹令天下朝集使送
至郡邸以旌異焉及大業末盜賊蜂起數被攻逼儉
撫結人夷卒無離叛竟以保全
唐李勣曹州人寧州防禦使威名大振
狄仁傑字懷英太原人高宗時為寧州刺史撫和戎
落得其歡心郡人勒碑以頌後遷豫州時越王兵敗
支黨餘二千人坐死仁傑密表其詿誤有詔悉謫戍
邊囚出寧州父老迎勞曰狄使君活汝耶羣哭碑下
齋三日乃去垂拱中建廟城西宋范仲淹撰碑頌其
德
郭翰以御史巡察隴右多所按劾次寧州時狄仁傑
為刺史爭言有異政翰謂僚屬曰入其境其政可知
願薦使君美於朝母久留即命駕去
趙縱守慶州與党項戰死杜牧以詩哭之
楊朝晟字叔明夏州朔方人貞元間代張獻甫為邠
寧節度使朝晟請城方渠合道木波以遏吐蕃師次
方渠水乏有靑蛇降巖下走視其跡水從而流朝晟
使築防環之遂為停淵士飲仰足圖其事以聞有詔
置祠命泉曰應聖己城吐蕃悉衆至度不能害乃引
去復城馬嶺而歸開地三百里
韓遊瓌靈州靈武人始為郭子儀禆將累進邠寧節
度留後奉天之狩遊瓌興慶州刺史論惟明以兵三
千赴奉天朱泚兵躡攻之戰不利泚兵奪門遊瓌殊
死戰乃解推赴難功第一拜邠寧節度使
畢諴邠寧節度使河西安撫使諴到軍遣吏懷諭羌
人皆順向時戍兵常苦餽餉乏絶諴募士置屯田歲
收穀三十萬斛以省度支經費詔書嘉美
宋董遵誨涿州范陽人乾德六年以西夏近邊授通遠
軍使既至召諸酋長諭以朝廷威德刲羊釃酒宴犒
甚至衆皆悦服後數月復來擾邊遵誨率兵深入其
境擊走之俘獲甚衆太宗即位兼領靈州路廵檢在
通遠軍凡十四年安撫一面夏人悦服
姚内斌平州盧龍人宋初為慶州刺史在郡十數年
西夏畏服不敢犯塞以其武猛號為姚大蟲
田仁朗元城人開寶中知慶州西人寇邊仁朗率麾
下擊之前鋒稍却仁朗斬指揮使二人軍中震恐爭
乞效命遂大破之其酋長相率請和璽書褒美
田紹斌汾州人真宗初調環慶靈州清遠軍部署慶
州有野鷄族數為寇掠道路患之紹斌召其酋率三
人斷臂馘劓放還寇感化帖服
范廷召冀州棗強人淳化二年環慶路都部署至道
中副李繼隆討李繼遷廷召出延州與賊遇白池大
小數十戰屢克捷真宗嘉之
曹瑋彬之子真宗時為環慶路都鈐轄瑋嘗上涇原
環慶兩道圖至是帝以示左右曰山川城郭險固出
入戰守之要在是矣因勅别繪二圖以一留樞密院
一付本道俾諸將按圖計事天禧中以瑋為環慶緣
邊巡檢安撫使委乞骨咩等族聞瑋至歸附者千餘
部落
趙振字仲威雄州歸信人景德中為慶州都巡檢使
時金湯李欽等三族難制振募降羌㗖以利令相攻
破十餘堡欽等詣振自歸振為置酒共射欽等百發
不中振十矢皆貫欽等皆誓不敢犯
范仲淹吳縣人仁宗時為環慶路經略安撫使建戰
守之策待諸蕃以誠威信大洽慶人為立廟祀之
張凝無棣人知慶州西蕃族難制凝襲破之土羌雜
居頗為患凝誘至分水嶺降其族各四千戶邊境獲
安
种世衡字仲平洛陽人知環州蕃部有牛家奴訛者
素倔強未嘗出謁郡守聞世衡至遽郊迎世衡與約
明日當至其帳往勞部落是夕雪深三尺奴訛方卧
帳中謂世衡必不能至世衡蹵而起之奴訛驚且喜
率其族羅拜聽命諸部有貳者使討之無不克其後
百餘帳皆自歸率羌兵以援涇原無敢後者嘗課吏
民射有過失射中則釋其罪人人自厲皆精於射由
是數年敵不敢近環境遷環慶路兵馬鈐轄范仲淹
檄令築細腰城晝夜興築有功及卒環人畫像祠之
杜把字偉長無錫人仁宗時知慶州蕃酋孟香率部
落内附夏人以兵來索香詔還之把言彼違約舉兵
香不可與因移檄問罪夏人讋服
孔道輔字原魯孔子四十五代孫為寧州軍事推官
數與州將爭事有蛇出天慶觀真武殿中一郡以為
神州將率官屬往奠拜欲上其事道輔徑前以笏擊
蛇碎其首觀者大驚後莫不嘆服遷大理寺丞
安俊仁宗時環州都監破元昊吃□井那等諸砦安
撫使韓琦上其功遷環慶路都監
劉越大名人知慶州上言朝廷既授范仲淹韓琦
四路經略安撫招討使而諸路亦帶招討稱號非宜
詔罷之
景泰普州人通判慶州上言元昊雖稱臣包藏禍心
當選將練卒修城儲糧以備不虞三疏不報俄元昊
反又上邊臣要略二十卷會有薦泰知兵者召對稱
旨使知寧州
任福開封人咸平中知慶州兼環慶路副總管上言
慶州去蕃族不遠願勒兵境上按亭堡謹斥堠因經
度所過山川道路以為緩急攻守之備仁宗善之聽
便宜從事夏人寇保安鎮戎軍福部分諸將攻白豹
城四面合擊破其城平骨咩等四十一族以功拜龍
神衛都指揮使
孫長卿字次公揚州人知慶州州險峻乏水長卿鑿
百井皆及泉泥陽有羅川馬嶺上搆危棧過者惴恐
長卿訪得唐故道闢為通途人皆便之
史方字正臣開封人知環州兼環慶路兵馬都監先
是磨媚等六族内寇方諭以恩信乃傳箭牽羊乞和
減禁兵五千徙内地以省邊費
劉几字伯夀洛陽人知寧州處官清約政務便民州
俗喜巫軍校有挾妖法結其徒為亂者几使他兵伏
壘門以伺夜半盡擒之
孫沔字元規會稽人仁宗時知慶州元昊死諸將欲
乘隙大舉沔以乘危伐喪非體止之戰亡遺骸聚而
葬祭之軍中感泣几三知是州邊人服其能
韓絳字子華雍丘人以翰林侍讀學士知慶州夏人
犯環慶絳請行郡縣治兵大破之又熟羌據堡為亂
即日討平之加端明殿學士
李允則字垂範謙溥子為寧州防禦使允則不事威
嚴間或步出遇民有可語者延坐與語以是洞知人
情訟至無大小面訊立斷善撫恤士卒皆得其用盜
發輒獲人莫知所由身無兼衣食無重饈不畜資財
後人作六君子堂允則其一也
蔡挺字子政宋城人治平初知慶州上書論攻守大
計夏人寇大順城挺盡斂邊戶入堡戒諸砦無出戰
密布鐵蒺藜城旁水中賊渡水馬多躓夜斫夏營夏
人潰去又築荔原堡分屬羌三千人守之
傅求字命之考城人知慶州環之定邊砦蕃官蘇恩
以小過疑懼而遁將佐議攻討涇原既出師境上求
謂恩非素㩦貳者乘以兵必起邊患但遣禆將扣其
帳開以禍福恩感還砦如初
張守約字希參濮州人神宗時知環州慕家族黠狠
難制搖動種落勒兵討擒之餘遁入夏國守約駐師
境上檄取不置居數日械以來斬於市進為環慶都
鈐轄知邠州夏人十萬屯南牟畏其名引去守約典
七州皆有惠愛可紀
俞充字公達鄞縣人熙寧中知慶州慶陽兵驕小繩
治輒肆悖充嚴約束斬妄言者五人於軍門聞有病
苦則巡撫勞餉死不能舉者周之以故莫不畏而懷
焉
蕭注字巖夫臨江新喻人熙寧初知寧州有膽氣環
慶李信之敗列城皆堅壁注獨啟關夜宴如平時
賈嵓字民瞻開封人神宗時為慶州荔原堡都監紹
聖中夏兵數萬圍麟州神堂砦嵓以數百騎往援一
矢殪其酋衆駭潰
錢即字中道臨安人知慶州築安邊城歸德堡開地
萬頃縱耕其中歲得粟數十萬斛
張舜民字芸叟邠州人為襄樂令王安石倡新法舜
民上書言人君不可與小民爭利時人壯之元豐中
環慶帥高遵裕辟掌機宜文字
范純仁字堯夫仲淹子神宗時知慶州帝曰卿父在
慶著威名今可謂世職純仁揣帝有功名心對曰臣
未嘗學兵陛下使臣治城壘養百姓不敢辭既至歲
方饑擅發常平粟賑貸全活者甚衆或謗其不實遣
使按視會秋大稔民讙曰公實活我忍累公耶晝夜
爭輸還之
范純粹字德儒仲淹子元祐中代兄純仁知慶州請
修諸路策應救援之法朝廷是之及夏侵涇原純粹
遣將曲珍救之曰本道首建應援牽制之策臣子之
義忘軀殉國無謂鄰路被寇非我職也珍即日疾馳
三百里破之於曲律𢷬横山夏衆遁去
章楶浦城人哲宗時知慶州夏人入寇楶先用間知
之遣驍將折可適伏兵鼓噪而出斬獲甚衆又預置
毒於牛圈瀦水賊馬飲者多死遂破其衆
高遵裕字公綽瓊之孫環慶路經略安撫使兼知慶
州神宗命統涇原兵討夏國師渡旱海賊騎驟至遵
裕出精兵與戰斬首千餘級
耿戡元祐間為真寧令建學教人既去人思之為豎
碑頌德
趙卨字公才卭州依政人知慶州夏人欲襲取新壘
大治攻械卨具上撓夏計及夏侵蘭州卨遣將間道
出敵砦後邀其歸路斬馘甚衆遷龍圖閣直學士
曲珍字君玉隴干人元祐初為環慶副總管夏人寇
涇原號四十萬珍𢷬虚馳三百里破之曲律山俘斬
千八百人
吕由誠字子明誨之季子知合水縣王中立种諤征
靈州由誠部運隨軍天寒食盡他邑役夫多潰去惟
由誠善撫字所部分無失者
鄭僅字彦能徐州彭城人知寧州諸軍多殺老弱持
首級要賞僅下令非強壯而能生致者賞半之有内
附羌追寇得老人不忍殺擒之乃其父也相持哭一
軍感動諸路爭進討奏捷僅獨保境不生事寇亦不
犯
种師中字端孺世衡之孫歴知環秦州又知慶陽府
老成持重為時名將榆次劉韐言師中聞命即行奮
不顧身雖古忠臣不過
強霓自金歸宋知環州兼環慶路統制軍馬沿邊安
撫使隆興間金兵圍環霓與其弟環慶路統領沿邊
忠義軍馬震堅守孤城招降不屈城陷死之詔立旌
忠廟
金龐迪延安人天眷中為慶陽尹歴三考不易以治最
聞詔書褒美西人榮之
楊仲武保安軍人皇統初知寧州關中薦饑境内盜
賊縱横仲武悉平之
馬諷字良弼大興漷隂人天德初為寧州刺史民有
告謀不軌者株連數十百人諷察其無狀乃究問告
者告者具伏其誣衆歡呼感泣
元何布哈至大三年慶陽路兵馬都總管訓練士卒增
濬城塹政通人和百廢俱興
李真奉元路人至順中任合水主簿博學儒雅惠愛
及民
陳政奉元路人至正中慶陽府同知涖政公勤興舉
廢墜
明陳林洪武初知慶陽府創造之始百務聿興事有成
規才猷可觀
何敦善淳安人洪武間以人才調慶陽府同知持身
廉謹政績有聲秩滿以績最賜衣一襲陞撫州府知
府
李仕銘徐州人永樂間知寧州修創壇祠驛舍諸工
興作不一多傭無業貧民償其功而餼廩焉人不告
勞事亦稱辦
劉綱河南禹州人宣德間知寧州廉勤公恕百廢俱
興久任三十年規模整肅州人觀感莫忍違令累加
爵增參議俸比考績入覲賜宴禮部以旌寵之列祀
六君子堂
馬傑利津人成化間知慶陽府尚禮讓惜人材至折
民訟洞察隠微且為開市興利招集遠商一郡始稱
富庶云
郝鎰字廷重河間人知慶陽府郡民多穴處不知桑
麻鎰至革奸胥清徵輸之弊招工陶瓦甓治屋廬教
樹藝暇則飾公署學校民有殺人報父仇者鎰據法
當原憲司不從後臺議卒是之治為諸郡第一
段紳蘭陽人弘治間知寧州立市集開官街凡便民
者無不力行之且訊刑明允有循良風
楊寬涿州人弘治間任管糧通判廉介自持禁約倉
厰不得妄取且以糧芻積羨扣補失業之數由是民
力寬省軍儲不乏
馬湘徐州人弘治間任管糧通判時屬邑負税十數
萬湘曰民寧有食土而不輸賦者乎此必有過額侵
漁之擾乃長事者之過也為定限革弊良者有所遵
循奸猾不得規避賦税漸完築環縣城郭鑿鹽池井
得甘泉民利賴之及歸行囊莫辦士民深服其廉
龍相慶陽衛指揮僉事驍勇善騎射正德中敵人入
寇督軍戰於箭竿嶺身中二十餘矢力竭而死
晁瀛山西平陸人正德中知合水縣居心慈惠恩及
黎庶性尤剛毅縣有豪強者輒為懲誡威行境内肅
然向化
田大有字豫甫東平人嘉靖中知慶陽府興學治戎
賢聲大著北寇攻圍郡城出竒制勝威震西邊
馬彦卿内江人萬歷中知寧州在任十五年增修内
城及郭城雉堞凡鳳凰堡焦村太昌新庄襄樂城皆
屬創築初設北關通商利民立遺愛祠
阮自華安慶人萬歷末知慶陽府博雅名儒尤以天
象預知慶地有兵創修武備城賴以全
宋雲霄山東淄川人天啟七年慶陽府同知秉性清
簡居官明恕時櫃夫馬夫舗兵等役俱係僉報里甲
民産多蕩雲霄署縣篆一切革去乃設處工食招募
應役民受其賜
周日強蠡縣人舉人崇禎間知寧州值合水為賊所
陷州城危在旦夕聞督師楊鶴赴省已次永夀日強
軍書日三上督師返節駐寧民喜更生鶴嘉其經畫
有方特䟽題擢分守河西道
唐萬齡贛榆人知寧州簡民間壯者編為遊兵城頭
設八陣陣立哨官用是習於技擊後賊圍城卒能固
圉遊兵之力也
馬一荀雲南建水人明末慶陽府推官忠厚存心用
刑惟寬及流寇圍城晝夜戒嚴多方設法守禦賴以
保全
郭之麟威遠人崇楨間知真寧縣好賢禮士省刑薄
税時流寇猖獗麟練鄉勇躬擐甲胄卒保孤城父老
謂百年來循良之最尋倅江州卒死賊難
袁繼登江南人崇禎間知安化縣明隆萬以還戶口
凋耗地荒糧重民不堪命繼登履畝踏勘備陳賠累
申請院司題請蠲除荒糧官民便之癸未城陷被執
不屈而死
靳聖居長治人崇禎末慶陽府推官闖賊至即不言
不食以死自矢及城陷不屈死
周嘉彦明末慶陽城守都司少年驍勇號周小將闖
賊攻城分守城西北一帶極為戒嚴殺賊甚衆賊登
東城嘉彦率親丁五六人巷戰手殺數百人所向披
靡或勸出城彦仰天大呼曰我恨不能殺盡此賊報
國恩也何走為復撲殺數十人乃自刎
皇清沈加顯河南河内人順治二年任慶陽道時值闖
寇之後空城瓦礫閴無居人郭外尚為賊據加顯設
法招徠遺民日漸來集更請兵駐防激勵將士除賊
首三十三人脅從皆散凡被虜男婦皆綏戢安業五
年陞涼州參政潔己愛民和平寬厚請免丁徭兩地
皆感恩不忘
杜霽遠永年人順治九年知安化縣招撫逃亡回籍
八百餘戶墾屯地七百餘頃捐貲修城樓築垣墉俱
堅固可垂永久設立鄉城社學八所淘浚城内外湮
塞舊井收殮明末死難骸骨葬於高原
甘州府
漢路博德西河平州人武帝時以右北平太守從驃騎
將軍有功封邳離侯驃騎卒後博德以衛尉為伏波
將軍出塞築遮虜障益封其後坐法失侯為強弩都
尉屯居延卒
郭忠昭帝時為張掖太守屬國都尉元鳳三年單于
使犁汗王窺邊天子詔邊警備後無幾右賢王犁汗
王以騎四千分三隊自日勒屋蘭番和入寇忠發兵
擊之射殺犂汗王大破之得脱者數百人自是匈奴
不敢犯張掖忠以功封成安侯
辛慶忌狄道人元帝初舉茂才為張掖太守徙酒泉
所在著名
蕭咸字仲為蘭陵人望之之子初為好畤令遷張掖
太守有政績數增秩賜金後復為中郎將官至大司
農
傅育北地人章和初叛羌出塞依迷吾育請發隴西
張掖酒泉各五千人諸郡太守將之育自領漢陽金
城五千人尅期擊之令隴西兵據河南張掖酒泉兵
遮其西未及會育獨進兵迷吾聞之徙廬落去育選
精騎三千窮追之夜至建威三兜谷遇伏兵育下馬
手戰殺十餘人而死諸郡兵到羌遂去肅宗下詔褒
美封其子毅為明進侯
史苞始為張掖都尉及竇融行河西五郡將軍事以
苞為張掖太守及融决策東向遂與融砥厲兵馬光
武西征隗囂融率苞等會高平後封苞為褒義侯
馬賢元初間領征西校尉事永寧元年羌寇張掖賢
將萬人擊破之斬獲萬數餘寇悉降羌復寇張掖殺
長吏賢率兵擊其種皆亡出塞璽書封賢安亭侯
馬續永寧間為張掖太守代韓皓為校尉兩河間羌
以屯田近之恐必見圖乃解仇詛盟各自儆備續欲
先示恩信乃上移屯田還湟中羌意乃安永和元年
遷度遼將軍
第五訪字仲謀長陵人為張掖太守歲饑粟石數千
錢訪乃開倉賑給以救其敝吏懼譴爭欲上言訪曰
若上須報是棄民也太守樂以一身救百姓遂出穀
賑人順帝璽書嘉之由是一郡得全歲餘官民並豐
界無姦盜拜護羌校尉邊境服其威信
隋楊恭仁仁夀中甘州刺史臨事不苛細邊人安之文
帝謂其父雄曰匪特朕得人乃卿善教子矣
隂世師武威人煬帝初拜張掖太守深為戎狄所憚
及唐師至世師以世荷隋恩遂勒兵拒守月餘不下
被殺
裴矩字弘大聞喜人高祖時為吏部侍郎煬帝大業
三年西域諸蕃多至張掖交市帝使矩掌其事諸商
胡至者矩誘令言其國山川風俗人物儀形服飾撰
西域圖記三卷合四十四國奏之仍别造地里圖窮
其要害從西傾以去至西海將二萬里為三道北道
從伊吾中道從高昌南道從鄯善總凑敦煌帝欲收
西域以矩為黃門侍郎令往張掖引至諸蕃自是西
域往來相繼大業五年帝西巡至焉支山伊吾獻西
域數千里之地置西海河源等郡大開屯田以通西
域之路以矩有綏懷之略進位銀青光禄大夫
唐李漢長安時甘州刺史時郭元振都督涼州命漢通
闢屯田盡水陸之利稻收豐衍舊涼州粟斛售數千
至是歲數登至匹縑易數十斛積軍糧餘十年牛羊
被野
宋曹元忠歸義節度使太宗時以州歸於宋
明宋晟洪武中討哈密有功永樂中又遣都指揮史昭
出兵擒火者厮通西域貢道封西寧侯鎮守甘肅
莊得洪武二十四年以都指揮開設山丹衛治督農
講武是年麥秀一莖兩穗者四次年一莖兩穗者十
人以為德政所致
蔣貴正統初西兵犯邊貴充總兵至甘肅擊敗賊衆
以功封定西伯鎮守甘肅邊境寧謐
彭智山丹衛都指揮僉事守禦善撫士卒學校公宇
多所增置
涼州府
漢任延字長孫南陽宛人拜武威太守光武親見戒之
曰善事上官無失名譽延對曰履正奉公臣子之節
善事上官臣不敢奉詔帝歎息曰卿言是也既之武
威時將兵長史田紺郡之大姓其子弟賓客為人暴
害延收紺繫之父子賓客伏法者五六人自是威行
境内吏民累息郡北當邊塞南接種羌民畏寇抄多
廢田業延選集武略之士千人明其賞罰屯據要害
有警追討敵遂不敢出河西舊少雨澤乃置督水官
吏修理溝渠人蒙其利又立校官自掾吏子孫皆令
詣學受業郡遂有儒雅之士
梁統字仲寧安定烏氏人初為酒泉太守更始敗竇
融起兵保境更以統為武威太守為政嚴猛威行鄰
郡詔加宣德將軍光武自征隗囂統與竇融等將兵
會車駕及囂敗封統為成義侯更封高山侯拜大中
大夫
孔奮字君魚茂陵人武建五年為姑臧長時天下擾
亂唯河西獨安而姑臧稱為富邑每居縣者不盈數
月輒致豐積奮在郡四年財産無所增力行清潔或
以為身處脂膏不能自潤徒益苦辛耳被徵日單車
就路姑臧吏民及羌人相謂曰孔君清廉仁賢舉縣
蒙恩如何今去不共報德遂相賦斂牛馬器物追送
數百里奮一無所受既至京師除武都郡丞旋拜太
守為政明斷甄善疾非郡中稱為清平
牛邯光武建武九年司徒掾班彪上言今涼州部皆
有降羌與漢人雜處數為小吏黠人所見侵奪窮恚
無聊故致反叛舊置護羌校尉持節領護理其怨結
歲時巡行問所疾苦今宜復舊以明威防帝從之以
邯為護羌校尉
趙冲順帝時為武威太守永和六年擊鞏唐羌降二
千餘人詔冲督河西四郡兵為節度漢安元年以冲
為護羌校尉冲招懷叛羌多詣冲降唯燒河種三千
餘落據參䜌北界三年冲擊諸羌斬首四千餘級詔
冲一子為郎冲復追擊于河陽斬首八百級于是諸
羌前後三萬餘戶詣涼州降建康元年復追叛羌于
建威鸇隂河遇羌伏兵與戰殁冲雖身死而前後多
所斬獲羌由是衰耗
蘇正和靈帝光和間為涼州從事時武威太守倚恃
權埶恣行貪横正和案致其罪刺史梁鵠畏懼貴戚
欲殺正和以自觧訪之漢陽長史盖勲勲素與正和
有隙或勸勲因此報之勲曰謀事殺良非忠也乘人
之危非仁也乃諫止之
張奐字然明燉煌酒泉人延熹中拜武威太守平均
徭賦率厲散敗常為諸郡最河西由是而全其俗多
妖忌凡二月五月産子及與父母同月生者悉殺之
奐示以義方嚴加賞罰風俗遂改百姓為立祠
三國魏張既字德容高陵人文帝初涼州盧水寇反河
西大擾帝曰非既莫能安涼州乃以既為刺史既至
金城遂渡河賊拒軍于鸇隂口既揚聲軍從鸇隂潛
由且次出至武威寇以為神引還顯美既據武威遂
前軍顯美寇騎數千因大風欲放火燒營既夜藏精
卒三千為伏使餘騎挑戰陽退誘敵因發伏兵首尾
進擊大破之封西鄉侯酒泉蘇衡反攻邊縣既擊降
之遂上䟽請治左城築障塞置烽候邸閣以備邊後
西平麴光殺其郡守既曰光等造反郡人未必悉同
乃檄告諭諸羌黨斬送光首其餘安堵既臨二州十
餘年惠政著聞卒諡肅侯
徐邈字景山燕國薊人明帝時為涼州刺史護羌校
尉河右少雨常苦乏穀邈上修武威酒泉鹽池以收
虜穀又廣開水田募貧民佃之家家豐足倉廩盈溢
乃支度州界軍用之餘以市金帛犬馬通供中國之
費立學明訓禁厚葬斷淫祀進善黜惡風化大行西
域流通荒戎入貢賞賜散與將士與西羌從事不問
小過若犯大罪先告部帥乃斬以徇由是州界清肅
晉馬隆字孝興東平平陸人武帝咸寧五年涼州刺史
楊欣為樹機能所沒河西斷絶帝每有西顧之憂臨
朝歎曰誰能為我討此通凉州隆進曰臣能平之請
募勇士三千人率之鼓行而西賊不足滅也許之乃
以為武威太守隆募能引弩三十六鈞弓四鈞者立
標簡試得三千五百人帝又給其三年軍資隆西渡
温水樹機能等以衆萬計乘險設伏隆依八陣圖作
偏箱車地廣則為鹿角列營地狹則為木屋施于車
上且戰且行弓矢所及應絃而倒竒謀間發出敵不
意賊以為神轉戰千里音問斷絶或謂已殁後隆使
夜到帝撫掌歡笑詰旦召羣臣謂曰若從諸卿言無
凉州矣詔假節宣威將軍隆到武威鮮卑歸附涼州
遂平
張軌字士彦安定烏氏人永寧初軌以時方多難隂
有保據河西之志求為涼州刺史時鮮卑入寇軌討
破之威著西州時天下既亂所在使命莫有至者軌
遣使貢獻歲時不替進拜鎮西將軍都督隴右諸軍
事封霸城侯
張寔字安遜軌之子建興初除西中郎將領護羌校
尉軌卒長史張璽等表寔攝父位詔為都督涼州刺
史西平公涼州軍士得璽文曰皇帝行璽獻於寔僚
屬皆賀寔曰是非人臣所得留因送于京師
隋樊子盖字華宗廬江人煬帝時為武威太守莅官明
察下莫敢欺以善政聞五年車駕西巡將入吐谷渾
子盖獻青木香以禦瘴氣及帝還謂曰人道公清定
如此否子盖謝曰臣安敢清止是小心不敢納賄耳
加右光禄大夫子盖曰願奉丹陛帝曰公侍朕側一
人而已委以西方則萬人之敵宜識此心六年除戶
部尚書是歲處羅可汗及高昌王欵塞復以子盖檢
校武威太守應接二蕃後以疾卒於東京武威吏民
聞其死莫不嗟痛立碑頌德
宋丁惟清太宗時以殿直往涼州市馬惟清至而境大
豐稔因為西人請留命知西涼府事咸平六年李繼
遷陷凉州府惟清死之
明濮英涼州衛指揮使洪武初修葺城樓倉庫措置有
方士卒不勞而事集郡稱智能以擒叛賊功陞右軍
都督僉事掌行都司事
劉林涼州衛百戶洪武時土官逃叛攻掠涼州林擊
賊至城西土臺力戰而没事聞上喜其忠勇遣祭於
臺下
江亨洪武十年以涼州衛千戶防守古浪繕城陴創
驛傳始立莊浪衛屯住之所
張傑洪武中任永昌指揮僉事開設衛治修築城池
建學宫興文教措置有方
馬昭遵化人鎮番守備累功陞都閫成化間展城開
學修衛治建鐘鼓樓一切規制創造居多勇而善戰
入陣有飛撾能掣寇於百步外人呼為馬撾陣亡勅
封鎮國將軍
王孟顔神木人崇禎九年任大靖營參將招壯丁汰
老弱購備戰馬三百餘匹修築邊牆百餘丈開墾酸
茨溝荒地本城及夾山堡廂井造窖以便民汲皆有
益於地方十年套虜入寇提兵堵截斬級奪馬自是
不敢犯境
寧夏府
唐裴識聞喜人度之子為靈武節度使靈武斥鹵識禱
神而鑿之果得泉
路嗣恭京兆人朔方節度使靈武初復戎落未安思
恭披荆棘立軍府威令大行
崔知温字禮仁許州鄢陵人仕為左千牛遷靈州司
馬境有渾斛薩萬帳數擾齊民知温表請徙河北疏
十五上始得請自是人得就耕渾斛薩至徙地顧善
水草亦忘遷後入朝過州謝曰初徙且怨公今地膏
腴衆孳夥更荷公恩皆再拜
五代張希崇薊州人後唐明宗時靈武節度使靈武接
邊境戍兵餉道常苦抄掠希崇乃開屯田教士耕種
軍以足食而省轉饋明宗下詔褒美希崇撫養士卒
招輯部落自回鶻瓜沙皆遣使入貢尋鎮邠寧晉高
祖入立復拜靈武節度為將不喜聲色好讀書知星
歴天福三年月掩畢口大星希崇嘆曰此邊將亡兆
我其當之明年正月卒贈太師
馮暉魏州人靈武節度使靈武自唐明宗以來市馬
糴粟招來部族給賜軍士歲用度支錢六千萬自關
以西轉輸供給民不堪役青岡土橋氐羌剽掠商旅
暉至推以恩信止息爭奪廣屯田以省轉餉出俸錢
治倉庫亭舘民不加賦管内大治
段思恭澤州晉城人天福中馮繼業自靈州舉家來
朝帝以思恭代知州事思恭下車矯繼業之失綏撫
部落訪求民病悉條奏免之
宋董遵誨涿州范陽人太宗即位以通遠軍使兼領靈
州路巡檢夏人有剽掠靈武進奉使者遵誨部署帳
下欲討之夏人懼盡歸所掠伏罪遵誨慰撫令去自
是各謹封界秋毫不敢犯
安守忠字信臣晉陽人太平興國初知靈州在官凡
七年雍熙二年知夏州每西羌犯邊戰無不捷
侯贇太原人太平興國中知靈州按視蕃落宴犒以
時得邊士心部内大治遷左衛在朔方凡十餘年帝
念其久次求可代者而難其人
田紹斌汾州人至道元年充靈州馬步軍都部署入
番討賊斬獲無算以馬給諸軍之缺者捷聞手詔嘉
諭之
王昭遠冀州阜城人至道中李繼遷擾西鄙絶靈武
糧道太宗命昭遠為靈州路都部署護二十五州芻
粟徑達靈武繼遷不敢犯
郭密貝州經城人淳化中夏人寇邊以密有武略擢
靈州兵馬都部署訓練士卒號令嚴肅夏人畏服邊
境寧謐
楊瓊汾州西河人至道初為靈慶路副都部署河外
都巡檢使賊累寇疆瓊固捍有功導黃河溉民田數
千頃敗賊於合河鎮北又破賊於城下追北三十里
賜詔嘉諭充靈環十州軍副都部署兼安撫使
曹燦字韜光靈夀人至道初知靈州徙河西鈐轄善
撫士卒威愛兼著
元郭守敬字若思郉臺人至元元年從張文謙行省西
夏提舉河渠先是古渠在中興者一名唐來長四百
里一名漢延長二百五十里他州正渠十皆長二百
里支渠大小六十八灌田九萬餘頃兵亂以來廢壊
淤淺守敬更立牐堰皆復其舊夏人賴之遂立生祠
以祀
張文謙字仲謙郉州沙河人至元初以中書左丞行
省西夏中興等路羌俗素無統紀文謙得蜀士陷俘
中者數人理而出之使習吏事旬月間簿書有品式
子弟亦知讀書俗為一變浚唐來漢延二渠及夏靈
應理鳴沙四州正渠十支渠大小共六十八溉田十
數萬頃人蒙其利
董文用字彦材槀城人至元初為中興等路行省郎
中自渾塔罕之亂民間相恐動竄匿山谷文用鎮之
以靜民乃安始開唐來漢延秦家等渠墾水田若干
於是民之歸者戶四五萬悉授田種頒農具更造舟
置黃河中受諸部落及潰叛之來降者
袁裕洛陽人至元八年以御史授西夏中興等路安
撫副使時徙鄂民萬餘於西夏裕與安撫使獨吉請
於朝計丁給地立三屯使耕以自養官民便之
明盧茂成化間以都指揮守備靈州驍勇兼人到任之
二日敵以百騎來犯茂單騎馳突之俄敵漸衆而茂
兵亦至奮呼一擊斬其犯陣一將餘遁去數歲不敢
近靈州邊
吳福鄞縣人寧夏參政寧夏鹽池禁嚴民食鹽甚艱
福奏許民納鹽課官為量給民甚便焉秩滿陞福建
布政使
袁旦大名府人隆慶五年任西路通判涖政清勤建
議築邊垣濬渠壩
王三錫翼城人萬歷三十五年任寕夏理刑同知案
無留牘尤加意水利請於巡撫崔景榮石甃張政堡
暗洞
蕭如薰延安人任平羅參將劉東暘之反起於倉卒
熊國臣等棄城匿河西望風而靡獨如薰堅守力拒
偽將哱雲引着力兔來攻如薰伏兵射雲死九月八
日如薰與李如松等以銳卒擊南關雲梯攀緣而上
城遂下以功加都督同知歴官總兵貞亮不渝更多
修創之功
杜希伏由延綏入籍寧夏世承武功歴興武遊擊平
羅參將寧夏中協副將恢復四城擒斬六王屢獲竒
捷廉勇著聞興武平羅至今皆建有生祠陞湖廣安
陸府總兵
韓洪珍四川人天啟七年任西路同知威寧舊有七
星渠歲久荒淤洪珍與屯田守備王光先條列疏築
之法上諸巡撫焦馨以百戶李國柱劉宰分督之而
專任洪珍綜其事
靳桂香靈州參將明季無為教稱居士作亂夜入城
殺河東道曹孟吉時桂香已謝事乃率衆守城門使
賊不得出盡攻殺之
劉謹身河南人明末任西路同知督修渠工剔除奸
弊招選義勇保障城池
皇清黎士弘字愧曾長汀人時吳逆煽亂西秦震動擢洮
岷道副使署甘山道事王輔臣叛諸鎮會𠞰及復蘭
州攝臬篆分别失守官吏罪號為平允會寧夏營弁
謀逆殺提帥改授寧夏道佐提督張勇贊畫軍機申
嚴守禦綏靖反側又密請免衛所逋糧七萬五千石
寇平叙功陞右參政
丹達禮滿州人康熙二十七年任寧夏道時大兵駐
防在城民心惶惑逹禮多方慰諭更詳督撫割城中
一隅安置大兵勿與民間雜處嚴立教條以免滋累
其後大兵駐寧者六悉如舊制兵民相安皆逹禮之
力也當兵馬雲集時需草甚多逹禮親督人夫採於
湖灘不事科歛調度有方亦省公費軍馬亦給又督
濬渠工修理廟學皆著善政去二十年後士民猶思
之
西寧府
漢任尚安帝元初間任中郎將屢破西羌先零狼莫零
昌又降西河虔人種羌萬餘口平隴右
晉馬隆字孝興東平平陸人太康初朝廷以西平荒毁
除隆為太守時南虜成奚為邊患隆至虜據險拒守
隆令軍士皆負農器若將田者虜備稍怠因進兵擊
破之畢隆之政不敢為寇積十餘年威信振於隴右
隋梁毗字景和安定烏氏人文帝仁夀元年為西寧州
刺史先是蠻夷舊俗酋長皆服金冠以金多者為豪
儁遞相陵奪略無寧歲毗患之後因諸酋長相率以
金遺毗毗置金坐側而謂之曰此物飢不可食寒不
可衣汝等以此相滅不可勝數今將此來欲殺我耶
一無所納于是蠻夷感悟遂不相攻在州十一年帝
聞而喜之徵為大理寺卿
唐黑齒常之百濟西部人高宗儀鳳時以功擢河源軍
副使調露中吐蕃使贊婆等入寇屯良非川李敬玄
之敗常之引精騎三千夜襲其軍贊婆等單騎遁即
拜經略大使常之因建言河源當賊衝宜增兵鎮守
而運饟須廣乃斥地置烽七十所開田五千頃歲收
粟斛百餘萬由是食衍士精戍邏有備凡蒞軍十年
吐蕃憚畏不敢窺邊
杜希望萬年人開元間拜鄯州都督破烏莽城鎮西
威震吐蕃時軍屢興府庫虚寡希望居數歲芻粟金
帛豐裕
皇清楊宗仁字天爵奉天正白旗人由湖廣藍山知縣卓
異擢知階州州近生羌出沒晝劫行旅宗仁抵任連
堡塞謹斥堠嚴緝捕羌夷斂跡商賈安行遷同知臨
洮府事監收蘭州鎮遠橋商税時值歲歉請發倉廩
以賑飢民減税額恤商賈招流亡實戶口循良之譽
著於遠近上官有疑獄輒委治發奸摘伏民頌神明
雍梁多盗老瓜隂賊尤為民害因讞他獄發案百餘
皆為窮治又慮有司失察被譴取百餘事彙為十案
悉置諸法盗風頓息而有司亦全遷知臨洮府率屬
安民政績尤著尋擢西寧道寧古湟中地西陲要衝
振頽剔弊賢聲著聞陞浙江按察使歴仕至湖廣總
督晉太子少傅卒贈少保諡清端
直隸秦州
漢馬成南陽人世祖封平舒侯從世祖征破隗囂以成
為天水太守明年代來歙守中郎將率劉尚等下河
池遂平武都
陳立臨卭人為天水太守勸民農桑為天下最賜金
四十斤入為左曹衛將軍護軍都尉
晉陳安隴上人懷帝永嘉五年為中軍都尉守上邽有
膂力左揮八尺大刀右揮丈八蛇矛後與將軍平先
戰大雨泥深三尺奪其刀矛被執於澗曲殺之安善
撫將士與同甘苦及死隴上思之為作壮士歌以悼
之
胡烈字武元臨涇人泰始中為秦州刺史初鄧艾納
鮮卑降者數萬雜居雍梁間傅玄上疏言艾不慮後
患使散居山谷此必為害胡烈素有恩信於西方令
往必且消弭然獸心難保不可必久安若東入安定
西赴武威此二郡非烈所制宜幷屬秦州令烈得專
御邊之宜及涼州叛烈屯於萬斛堆為虜所圍無援
遇害
杜預字元凱京兆杜陵人時虜寇隴右除預秦州刺
史領東羌校尉輕車將軍假節屬虜兵強盛安西將
軍石鑒使預出兵擊之預以虜乘勝馬肥而官軍懸
乏宜并力大運須春進討陳五不可四不須鑒怒劾
奏徵詣廷尉論贖其後隴右之事卒如預策
南北朝王子直字孝正杜陵人正光中為秦州總管司
馬以德政化人西土悦附
劉藻字彦光廣平易陽人魏太和中為秦州刺史秦
人率恃險拒課輸或害長吏前守宰皆依州遙領不
入郡縣藻開示恩信誅鋤豪横羌氐憚之守宰於是
始得居舊治車駕南伐以藻為東道都督秦人紛擾
詔藻還州人情乃定
裴䆳字深明河東人為秦州刺史大開屯田數千頃
倉廩盈實省息邊運人吏獲安乃相率遺䆳絹千餘
匹䆳從容曰汝等不應爾吾又不可逆止納其二匹
張彛字慶賓清河人宣武中除安西將軍秦州刺史
羌人憚其威一方肅静號為良牧
邢巒字洪賓河間人有文才幹略拜持節梁秦二州
刺史拓地定境東西七百里南北千里獲郡十四及
諸縣戍
北齊韓軌字伯年太安人齊神武時為秦州刺史甚得
民神武巡秦州欲軌還京師賜秦州城戶人絹布二
疋州人皆辭不受惟乞留軌神武嘉歎許留
南齊王玄邈字彦遠太原祁人昇明中為秦州刺史齊建
元初李烏奴作亂襲州城玄邈率兵破之高帝聞之
曰玄邈果不負吾
周獨孤信雲中人大統中除隴右大都督秦州刺史先
是守宰闇弱政令乖方人有冤訟歴年不能斷决及
信在州事無壅滯示以禮教勸以耕桑數年中公私
富實流人願附者數萬家周文以其信著遐邇賜名
為信岷州刺史梁企定反及涼州刺史宇文仲和據
州不受代信皆破平之以功增封
宇文導顥仲子獨孤信東下令導代信為秦州刺史
導性寬明善撫御文帝每出征導恒居守深為吏人
所附朝廷重之薨於上邽朝議以導撫和西土威恩
顯著欲令世鎮隴右以彰厥德乃葬上邽城西中外
會葬者萬餘人
唐蕭瑀後梁明帝子徙長安為河池郡守有鈔賊萬人
吏不能制瑀募勇敢士擊降之又擊走薛舉衆數萬
高祖授光禄大夫封宋國公
姜謩上邽人武德初擢秦州刺史帝曰昔人稱衣錦
還故鄉今以本州相授所以賞功涼州荒梗宜有以
靖之謩至撫邊俗以恩信盜賊衰息人喜曰不意復
見太平官府
郝廷玉李光弼將累為秦州刺史善訓練羌人不敢
犯
五代崔繼勲字成績長社人後晉天福中為秦州觀察
使推恩信設方略以招誘諸部羌人相率奉牛酒請
盟邊境以安
宋劉熙古字義淳寧陵人乾德中知秦州州境與羌接
熙古至諭以朝廷恩信取蕃部酋豪子弟為質邊鄙
以寧
宋璫字寳臣華州人太宗時知秦州有善政就拜監
察御史充陜西轉運使以韋亶代之璫去州未百日
亶坐事繫獄上念璫治績命再知州事安集諸羌部
内清肅
馮伉雍熙中州推官州民李益饒于財恣横不法賂
權貴為庇護長吏而下皆畏之獨伉不從益遣僕數
輩毁辱伉伉屢表其事為邸吏所匿後因市馬驛者
附表以聞帝怒詔知州吳元載逮捕具得其狀誅之
温仲舒字秉陽河南人淳化四年知秦州州雜羌戎
有兩馬家朵藏梟波等部唐末以來居於渭河南大
洛門小洛門砦多産良木為其所據歲調卒采伐給
京師必以貲假道於羌戶猶不免攘奪甚至殺掠為
平民患仲舒至部兵歴按諸砦諭其酋以威信諸部
獻地内屬既而悉徙其部落於渭北立堡砦以限之
民感其惠為畫像祠之
曹瑋彬之子知秦州有德澤於民秦人立碑紀功
曹琮字寳章彬之子知秦州度羨材為倉廩大積穀
於渭冀城以恩信懷生羌多請内屬寳元中元昊反
復知秦州上攻守禦三策
馬知節字子元薊人咸平初知秦州州嘗質羌酋支
屬二十餘人踰二紀矣知節曰羌亦人耳豈不懷歸
悉遣之羌懷其德訖任更不犯塞時州有銀坑歲久
鑛竭課額弗除主吏破産償之不足知節請蠲之章
三上得允
文彦博汾州介休人知秦州有威名夏人不敢犯
王隨字子正河南人乾興中知秦州秦卒有負罪逃
入蕃部者戎人輒奴畜之小不如意復執出求賞前
此坐法多死隨下教能自歸者免死聽復隸軍籍由
是來歸者衆又建請增蕃落卒給廢陷馬地募民耕
種
梁適字仲賢東平人知秦州古渭初建砦間為屬羌
所抄益兵拒守羌復驚疑適召諭其種人且罷所益
兵羌人不為患
吕公綽字仲祐夀州人知秦州安遠砦古渭州諸羌來
獻地公綽顧其屬曰天下之大豈利區落尺寸地耶
時弓箭手馬多闕公綽諭諸寨戶凡十丁為社秋成
募出金帛市馬馬少則先後給之
唐肅字叔元錢塘人秦州司理參軍有商人遇逆旅
而同宿者殺人亡去商人夜聞人聲往視之血濺其
衣捕吏執赴州獄已具肅為伸其冤後數月果得殺人者
韓琦安陽人知秦州兼秦鳳路經略招討使增廣州
城招集屬戶厲兵討賊訖琦去賊不敢犯
王拱辰字君貺咸平人帥秦州威恩並用羌人信服
尹洙字師魯河南人韓琦知秦州辟洙通判州事薦
其才可用加直集賢院上奏命令數更恩寵過濫賜
與不節三事仁宗嘉納
余靖字安道曲江人知秦州教條分明以治最聞
薛奎絳州人知秦州州宿重兵經費常不足奎務為
儉約教民水耕歲中得芻粟數十萬徙知益州秦民
與夷落數千人列奎治狀請留璽書褒諭不許
李參字清臣鄆州須城人以樞密直學士知秦州藥
家族作亂討平之得良田五百頃以募弓箭手居鎮
閱歲未嘗以邊事聞英宗遣使問故對曰將在邊期
於無事而已不敢妄以寇貽主憂參剛果嚴毅事至
即決雖簿書纖悉不遺稱才能吏
孫永字曼叔長社人知秦州王韶以布衣入募府建
取熙河策永折之曰邊陲方安靜無故騷動恐變生
不測會新築劉家堡失利衆請戮偏禆以塞責永曰
居敵必爭之地軍孤援絶兵法所謂不得已而守者
也尤人以自免於我安乎
李及字幼幾鄭州人知秦州議者以及謹厚非守邊
才及至州州將吏亦頗易之會有禁卒白晝攫婦人
金釵於市吏執以來及方坐觀書召前詰問其人服
罪及亟命斬之觀書如故將士驚服
王令圖太原人至和中以殿中丞為河池令時值開
河會議河去縣四十餘里部屬陜西移文令圖通幹
其事自秋七月至八月路已通功告訖下詔旌之
李周字純之馮翊人嘉祐五年知河池公正嚴毅沉
晦自匿未嘗私謁執政
李師中字誠之楚丘人知秦州以持重總大體自處
前此多屯重兵於境寇至則戰而内無以遏其入師
中簡善守者列塞上而使善戰者居中令寇至堅壁
固守須其去出戰士尾襲之約束既熟常以取勝
張詵字樞言建州浦城人知秦州號令嚴肅前此將
吏貪功多從羌地射獵因起邊患詵至申令毋得犯
得一犯者斬諸境上羣羌感悦
吕大忠字進伯藍田人元祐初知秦州時郡糴民粟
豪家因之制操縱之柄大忠選寮寀自旦入倉雖升
斗亦受不使有所壅閼民喜爭運粟於倉負錢而去
得百餘萬斛馬涓以進士舉首入幕府自稱狀元大
忠謂曰狀元云者及第未除官之稱也既為判官則
不可今科舉之習既無用修身為已之學不可不勉
又教以臨政治民之要涓自以為得師焉
謝良佐上蔡人秦州教授州守吕大忠每過之聽講
論語必正襟歛容曰聖人言行在焉不敢不肅
何常字德固京兆人知秦州諜告夏人多築堡栅朝
議欲出兵牽制常言羌人生長射獵今困於版築違
其所長而用其所短可拱手以待其敝也從之
羅拯知秦州築東西二城
姚祐字伯受長興人知秦州或請調熙河弓箭士徙
邊以省更戍祐謂人情懷土重遷丐以二年為更發
之期滿歲樂業而願留者乃聽且請擇熙秦富民分
丁授地蠲役借糧以勸耕植益廣秦之東西川建城
壁嚴保障以控熙河涇原皆從之
葉康直字景溫建州人元祐中知秦州時築丼谷城
成夏人侵之康直戒諸將設伏以待殱其二酋自是
不敢犯境
張浚廣漢人紹興初以川陜宣撫使置幕府于秦州
至即出行關陜訪問風俗罷斥姦贓以搜攬豪傑為
先務
劉韐字仲偃崇安人知隴城以廉稱後使金死節子
子羽參議張浚軍事駐秦州有方略
狄訷元祐間知隴城寨綽有聲績
趙鼎聞喜人徽宗時為兩當尉自筮仕時立志遠大
後為中興賢相
陳佃簡州人紹興二十二年自朝奉大夫知河池不
為煩苛有古循良風常盛暑遣囚歸各感恩如期而
至
董彦威紹興中河池尉愷悌愛民一日盜至邑人大
震彦威不恐懾徐遣兵盡捕之
元田守璋大德二年徽州管軍元帥副使以驍勇見稱
洞悉民艱軍民依賴
張仲文大德中徽州管軍參議元帥善騎射務廣恩
信勸民農桑建倉備荒軍民懷德
明邵毅河南中牟人洪武中知清水剛果無私吏畏民
服擢御史祀名宦
劉德直隸人知清水重修城池創建縣治學校廟宇
公署舖舍正經界編里甲
廖森兩當主簿元末縣内衙舍廢弛洪武七年森于
舊基創建縣治公署始備又同訓導蔣慶于縣治東
創建儒學諸生肄業始得其所士民稱頌
傅鼐字天和直隸新河人成化間秦州知州嚴以涖
政平以近民除滛祀戒遊食重農申教祛災弭盗凡
學校館舍壇壝橋梁以次修葺常上疏言救荒弭亂
二十事言皆剴切得旨如議行秦人便之
宋珍字廷瑤深州人成化間知秦安性最孝母嘗怒
杖珍珍跪而受邑人感嘆一日有風過堂下不去珍
謂曰若有事白我盍我前風前就席至夜方寐如有
前聲冤者于是遍境内體之果得殺人者寘於理人
以為廉明所致學校堂齋多所修建任五載曾不受
囑人或有所贈遺略不省視却之後卒于官
荆琨猗氏人嘉靖間清水縣訓導凡五載教士禔躬
如出一日雖雨雪晏晦未嘗不整襟危坐捐所得俸
補葺廟學治爼豆爵罍始倡明道之學萃諸生于官
舍講習之清士始彬彬可觀天旱琨出米數十石賙
貧士之不給者
王忠顯山西澤州人萬歷十七年知清水甘淡薄注
意民瘼興利除害嘗以息訟諭民兩造庭質唯決是
非而已百姓戴如父母陞南京戶部主事
朱廷彰晉藩宗室明末鞏昌判官署秦州事廉介剛
直頗有聲政李賊至被執擁見賊帥叱之跪廷彰正
色曰我天朝宗室可拜賊乎頭可斷膝不可屈賊猶
欲生之大呼曰今日此來只須一死正襟危坐神色
自若遂見殺
朱呈瓘宗室明末知秦安邑處邊衝城守無具賊陷
城縶至伏羌脅令賺城呈瓘呼告伏羌令曰諸君宜
堅守勿降吾忍辱至此盖欲知死所耳言訖罵賊連
呼速殺我賊遂殺之伏羌卒嚴守不得下
向永鳳禮店所副千戶嘉靖甲午階州鐵甲山賊肆
劫永鳳與戰追至麒麟山賊曰我貽若金帛盍兩生
之永鳳叱曰何物賊敢以金帛餌我殱賊我分也因
奮擊之射二賊死將復射弓忽弛軍曰可少却永鳳
曰戰而却畏死耶復與力戰死之事聞擢其子元吉
為正千戶元吉忠勇有父風
直隸階州
漢孔奮字君魚茂陵人建武中以守姑臧清廉仁賢召
除武都郡丞時隴西餘賊隗茂等夜攻府舍殘殺郡
守畏奮追擊執奮妻子欲以為質奮惟有一子終不
顧遂窮力討之吏民感義用命又率厲氐豪齊鍾留
等共相遮擊賊窘懼逼急乃推奮妻子置軍前冀奮
退却奮擊之愈厲遂擒滅茂等奮妻子亦為其所殺
世祖下詔褒美拜武都大守為政明斷甄善疾非見
有美德愛之如親其無行者忿之如讐郡中稱為清
平
虞詡字升卿陳國武平人永初間羌寇武都鄧太后
以詡有將帥略自懷令遷武都太守羌衆遮詡於崤
谷詡宣言請兵須到當發羌聞之乃分抄旁縣詡因
日夜兼行令吏士各作兩竈日增之羌不敢逼或問
之詡曰孫臏昔示弱吾今示彊勢固不同既到郡兵
不滿三千羌衆萬餘攻圍赤亭詡乃令軍中使彊弩
勿發而潛發小弩羌以為矢弱并兵急攻詡於是使
強弩迸射發無不中羌退詡因奮擊之明日陳兵令
出東郭入北郭易衣數周羌恐動乃潛伏兵於淺水
候其走因揜擊大破之詡乃築營壁招流亡假貸貧
乏郡遂以安先是運道艱險詡案行川谷由沮至下
辯數十里燒石翦木開漕船道於是水運通利歲省
四千餘萬詡始到郡戶裁盈萬二年遂增至四萬餘
戶
趙沖順帝永和六年以沖為武都太守時唐羌内侵
沖破之領西河四郡兵
李翕字伯都漢陽阿陽人靈帝時仕武都太守屢致
嘉瑞建寧四年開天井道西狹石路民為磨崖刊頌
於魚竅峽
三國魏楊阜字義山天水冀人建安中遷武都太守阜
威信素著徙郡小槐里百姓襁負隨之為政舉大綱
而已下不忍欺也在郡十餘年徵拜城門校尉
南北朝魏高允渤海人為中書侍郎從征楊難當禁暴
止殺秦人更生
隋楊文思字溫才華隂人周天和初行武都太守歴平
十姓党項羌及東山獠并破之
五代郭瓊平州盧龍人後唐清泰初刺史階州城壘未
葺蜀人屢寇瓊徙城保險民乃無患受詔攻文州拔
二十餘砦生擒數百人晉天福中為朔方部署將兵
平羌渾
王弘贄太原人後唐時階州刺史到任增戶二千餘
復請置將利福津二邑詔褒之
宋牛逄源淳化初知同谷簡靖自持治民敦尚禮教
李公璹祥符中知階州州東北峪河水為患公璹命
工鑿臥龍岡回河勢使東南流導水入江
宇文之邵字公南綿竹人為文州曲水令歲饑轉運
使以布絹高其價使鬻於民之邵言地狹民貧耕者
亡幾况歲方儉羌數入寇不可重困之以求利因忤
運使遂乞致仕神宗即位求言上疏不報遂致仕司馬
光曰志不行顧禄仕如錙銖道不同視富貴如草芥
於之邵見之
家愿字處厚眉山人崇寧初以元祐黨人謫監華州
西嶽廟禁錮十年大觀間禁解通判文州郡守鄭行
純凴内侍勢自恣罷互市啟邊釁愿爭之不從徑下
令復其舊守怒交章互奏俱報罷
蒲卣字君錫閬州人通判文州有獻議者欲開文州
徑路達陜西卣言洮岷積石至文為甚邇自文出江
油鄧艾取蜀故道也異時鬼章欲從此窺蜀為其阻
隘而止夏人覘此久矣可為之通道乎議遂塞
蘇宷字公佐滏陽人為利路轉運使文州歲市羌馬
羌轉買蜀貨猾駔上下物價肆為姦漁寀議置折博
務平貨值以易馬宿弊頓絶
劉銳知文州嘉熙元年元兵來攻銳與通判趙汝曏
乘城固守率軍民晝夜搏戰殺傷甚多拒守兩月餘
援兵不至城中無水取汲於江敵知虚實遂增兵攻
城甚急一夕移江流數里外銳度不免乃盡飲家人
以藥幼子同哥才六歲飲藥時猶下拜受之銳聚屍
及告命焚之銳及二子登文王臺自刎死軍民死者
數萬
趙汝曏宣城人通判文州北兵圍城與劉銳相誓死
守更迭出戰及被圍旬有六日汲道絶兵民水不入
口者半月至吮妻子之血卒無叛志城垂陷汝曏猶
提雙刀入陣中十六矢被執汝曏善射敵先斷其兩
臂而後臠殺之
明陸弘洪武初為階縣令時兵燹後創建之績居多凡
公署壇宇橋梁舖舍煥然改觀
簡原輔四川人洪武十年任階州建磚城招撫流亡
審徭編戶無不均平大有造於階
張竒河南商水人自望江縣遷知階州廉介正直政
事聿修階有巨豪數人悉繩之以法及歸囊橐蕭然
惟圖書數卷而已
崔尚義直隸長垣人嘉靖十六年知階州雅尚儉素
取予不苟尤嫻刑名凡有勘斷援筆立就未嘗假手
于人陞臨洮同知復攝州事
鮑德字子慎雁門人嘉靖二十七年知階州邊警方
殷歲復大旱調兵食起餓莩全活者衆龍江暴漲捐
俸修橋民免墊溺
田輔西安衛人嘉靖二十九年守備文縣創立堡寨
謹烽火嚴邊禁申軍法募勇敢時訓練在任二年番
人不敢犯邊
蔡思和湖廣攸縣人萬歷間知階州通水利開山壕
凡強弁豪猾必置以法孤寒貧弱則撫翼之惟恐不
盡力陞叙州府同知州人立祠豎碑
謝鏞字禹銘順天良鄉人崇禎九年知成縣值兵燹
之餘官無宅舍民多流亡殘垣危堞整頓無資鏞設
法防禦率民人上城繕城池建廨宇撫殘復業督耕
勸墾暇則訓士習射有警即佩劍巡緝更募壮丁以
習戰儲火器以設防戊寅巳夘間萬賊壓境率民固
守賊不敢犯又倉卒定計以解徽危而徽亦無虞兩
署徽州皆綏戢得所
皇清毛洪麟山西夏縣人吳逆之變以軍功授秦州知
州改授階州康熙十五年階州復陷退守階西之岡
旗寨征繕扞圉不憚勞苦十八年冬大兵入境糧草
甚亟居民遠竄多方措處供應不匱招流移通商賈
旋以夫驢之役約費萬金力請豁免又請蠲免荒糧
三千八百餘石民屯亡丁一千有餘胥幸更生有頌
德碑
直隸肅州
漢辛武賢狄道人宣帝神爵中為酒泉太守時先零羌
楊玉等反趙充國至金城欲俟虜疲極乃擊之武賢
奏言郡兵皆屯備南山北邊虚空勢不可久可益馬
食以七月上旬分兵並出張掖酒泉合擊䍐开在鮮
水上者天子下其書公卿議以為是上乃拜武賢為
破羌將軍賜璽書嘉納其策子慶忌亦徙酒泉太守
戴宏字元襄濟北剛縣人吳祐遷膠東侯相時宏父
為縣丞宏從在舍祐每行園嘗聞諷誦之音竒而厚
之遂與為友卒成儒宗知名東夏官至酒泉太守
翟酺字子超廣漢雒縣人延光三年出為酒泉太守
叛羌千餘騎徙敦煌來抄郡界酺赴擊斬首九百級
羌衆幾盡威名大震後遷京兆尹
三國蘇則字文師扶風人少以學行聞舉孝廉茂才起
家為酒泉太守轉安定武都所在有威名
唐公孫武逹京兆櫟陽人貞觀初為肅州刺史突厥入
寇謀南趨吐谷渾武逹以精兵二千人與戰敵稍却
復殊死鬭薄之張掖河潛命上流渡兵俟半渡乃兩
岸夾擊斬溺略盡璽書勞之遷左監門將軍
明曹贇任肅州衛千戶本衛城旱地千餘頃贇於洪武
二十七年創開溝渠遠引河水灌溉居人咸獲其利
至今賴之
鍾振任肅州指揮使正統二年北兵犯邊赴敵而死
西域
漢張騫漢中人武帝建元中以郎應募使月支十餘歲
騫持漢節不失因得窮河源還拜大中大夫由是西
國遂通封騫博望侯元狩四年騫使西域是時匈奴
渾邪王降漢元鼎六年分酒泉武威之地置張掖敦
煌為河西四郡隸涼州部
崔不意濟南人元封六年為魚澤尉教力田以勤效
得穀因即魚澤障立縣名為效穀
鄭吉會稽人以卒伍從軍數出西域由是為郎宣帝
時吉以侍郎田渠黎積穀因發諸國兵攻破車師遷
衛司馬護鄯善以西南道神爵中匃奴乖亂日逐王
欲降漢吉發渠黎龜兹諸國五萬人迎之詣京師封
日逐為歸德侯吉既破車師降日逐威振西域遂并
護車師以西北道故號都護都護之置自吉始於是
中西域立幕府治烏壘城都察烏孫康居等三十六
國漢之號令始得頒西域
馮奉世字子明上黨潞人元康初烏孫有擊匈奴功
而西域諸國新輯帝欲安之以奉世為衛侯使持節
送大宛諸國客至伊修城會莎車叛漢從鄯善以西
皆絶不通奉世遂以節諭告諸國王因發其兵南北
道合萬五千人擊莎車攻拔其城莎車王自殺傳其
首詣長安諸國悉平威振西域奉世至大宛大宛聞
其斬莎車王敬之異於他使得其名馬象龍而還上
甚悦以為光禄大夫
陳湯字子公山陽瑕丘人元帝建昭元年湯為西域
副校尉為人沉勇有大慮多策謀喜竒功時郅支自
以大國又乘勝驕不為康居王禮困辱漢使者湯乃
矯制發兵與都護甘延夀襲擊斬之傳首至京師懸
槀街十日竟寧元年封湯爵關内侯
竇固字孟孫平陵人永平十五年以固嘗從其父融
在河西明習邊事乃以固為奉車都尉同駙馬都尉
耿秉將兵屯涼州十六年分道出擊羌夷固與耿忠
率張掖酒泉敦煌甲卒及盧水羌人出酒泉塞至天
山擊呼衍王斬首千餘級追至蒲𩔖海取伊吾廬地
置宜禾都尉留吏士屯田十七年復與耿秉及騎都
尉劉張擊車師降之復置西域都護戊巳校尉
班超字仲升平陵人永平十六年竇固擊匈奴超為
假司馬超與從事郭恂俱使西域鄯善王廣奉超禮
甚備後忽懈超疑必有北使詰侍者具服遂與吏士
三十六人夜犇虜營順風縱火寇衆驚亂超格殺三
人吏兵斬其使及從事三十餘級餘百人悉燒死明
日以寇使首示廣廣遂納子為質復遣使于闐其王
廣德禮意甚疎且信巫言求漢使騧馬以祠巫神令
其相私來求馬超令巫自來乃斬巫而鞭其相廣德
懼斬其寇使以降西域與漢絶六十五載至是復通
十七年復與竇固執疏勒王兜題更立其故王子忠
章帝建初元年留屯疏勒五年以平陵徐幹為假司
馬將弛刑義從就超平西域八年復拜為西域將兵
長史章和元年超發諸國兵擊莎車降之龜兹等兵
各退散自是威震西域和帝永元二年遣兵至月支
伏兵殺之月支由是遣使奉獻三年以為西域都護
騎都尉六年討焉耆斬其王廣於是西域五十餘國
俱納質内屬十四年以老乞歸
耿恭字伯宗永平十七年恭以司馬為戊巳校尉屯
後王部金蒲城恭至部示漢威德昆彌遣子入侍明
年北單于擊殺車師後王安得遂攻恭恭以毒藥傅
矢語匈奴曰漢家箭神其中瘡者必有異寇中矢者
視瘡皆沸遂大驚會暴風雨隨雨擊之殺傷甚衆匈
奴震怖相謂漢兵神乃解去恭引兵據疏勒城匈奴
復來攻壅絶澗水恭於城中穿井向井拜禱有頃水
泉奔出乃令揚水示虜遂引去十一月車師叛復與
匈奴共圍之恭率勵士衆禦之數月食盡煮鎧弩食
其筋革與士卒推誠同死生故皆無二心初關寵上
書求救乃詔酒泉太守段彭等將兵救之章帝建初
元年擊車師匈奴走車師復降軍吏范羌固請迎恭
歸拜騎都尉
三國魏倉慈字孝仁淮南人魏太和中敦煌太守抑挫
權右撫恤貧羸民翕然稱其德惠數年卒於官吏民
悲感圖畫其形
南北朝令狐整字延保敦煌人魏大統十二年涼州作
亂瓜州民張保殺刺史晉昌民呂興殺太守以應涼
州整時為瓜州主簿保欲殺之以其人望恐失衆心
雖外相敬内實忌之整陽為親附因使人說保使整
將兵備東兵保從之整及玉門召豪傑述保罪狀馳
還襲斬呂興進擊瓜州保奔吐谷渾衆議推整為刺
史曰吾屬以張保肆逆亂恐闔州之人俱陷不義故
相與討誅之乃復見推是效尤也乃推魏使者張道
義行州事具以狀聞而帥宗族鄉里二千餘人入朝
累遷侍中
申徽字世儀魏郡人先是元康為沙州刺史劉彦殺
康而奪其位魏不能討因以為刺史屢徵不至大統
十一年宇文泰以徽為河西大使密令圖彦徽以五
十騎行既至止於賓館彦入謁徽執之因宣召慰諭
吏民且云大軍續至城中無敢動者
唐侯君集三水人貞觀四年為磧石道總管討吐谷渾
約齎深入追及其衆於庫山大戰破之進會李靖大
非川平其國十三年為交河大總管將兵擊高昌拔
其城降之分兵略定二十二地太宗以其地為西州
置安西都護府
郭孝恪許州人太宗時為安西都護貞觀十六年西
兵來寇伊州孝恪擊敗之後復擊焉耆執其主而還
蘇定方高宗顯慶二年定方為前軍總管擊西突厥
至曳咥河西敗沙鉢羅兵冐雪兼行至其牙帳縱兵
擊之斬獲又數萬沙鉢羅脱走趨石國定方於是息
兵諸部各歸所居通道路置郵驛掩骸骨問辛苦畫
疆埸復生業凡為沙鉢羅所掠者悉括還之百姓安
堵如故乃命蕭嗣業將兵追沙鉢羅獲之分其地置
崑陵濛池二都護府
楊胄高宗顯慶三年遣左領軍郎將雷文成送龜兹
王布矢畢歸國龜兹大將羯獵顛發衆拒不納詔左
屯衛大將軍楊胄發兵討擒誅之乃徙安西都護府
於其國焉
王孝傑新豐人初與劉審理擊吐蕃皆没於吐蕃後
竟得歸由是知吐蕃虚實會西州都督唐休璟請復
取龜兹等四鎮中宗嗣聖九年乃敕孝傑及阿史那
忠節將兵擊破之復取四鎮置安西都護於龜兹兵
戍之後為總管與契丹決戰而死
張孝嵩初為監察御史奉使廓州拔汗那者古烏孫
也内附歲久吐蕃攻之其王奔安西求救孝嵩率旁
側戍落出龜兹西數千里下數百城傳檄諸國威振
西域大食等八國請降勒石紀功而還
杜暹濮陽人開元四年以監察御史按事至突騎施
突騎施饋金暹固辭左右曰君寄身異域不宜逆其
情乃受之埋於幕下已出境乃移狀令取之突厥大
驚度磧追不及及開元十二年安西都護闕或言暹
往使安西虜伏其清今猶慕思遂拜黃門侍郎安西
副大都護守邊四年撫戎練士能自勤勵為夷夏所
樂
張守珪陜州河北人開元十五年為瓜州刺史時瓜
州為吐蕃所毁守珪帥餘衆築故城板幹裁立吐蕃
奄至衆失色守珪於城上置酒作樂虜疑有備不敢
攻而退守珪縱兵擊之虜敗走於是乃修復城市招
合流散使皆復故業朝廷嘉其功詔以瓜州為都督
府即以守珪為都督
高仙芝本高麗人從事安西驍勇善騎射累官四鎮
都知兵馬使天寶六載小勃律王及其旁二十餘國皆
附吐蕃貢獻不入詔以仙芝為行營節度使討之仙
芝遣將軍席元慶將千騎前行縛其大臣密諭之曰
若酋領逃者第出詔書呼之賜以繒綵至皆縛以待
我元慶如言仙芝繼至悉斬之又遣元慶斷娑夷橋
仙芝虜小勃律王及其吐蕃公主自赤佛道而還上
以為安西四鎮節度使
袁光庭天寳末為伊州刺史伊州本漢伊吾廬地在
敦煌大磧外唐置伊州吐蕃攻之累年不下糧竭兵
盡自焚死時不達音問者十五年德宗建中二年郭
昕至朝廷始知之秋七月贈工部尚書
郭昕子儀之弟為四鎮留後舊安西節度撫寧西域
統龜兹于闐焉耆疏勒四國故謂之四鎮唐自吐蕃
陷河隴伊西昕帥將士閉境拒守數遣使奉表皆不
達德宗建中二年昕遣使間道自回紇中來上嘉之
賜昕武威郡王
張義潮沙州首領攝州事繕甲兵耕且戰略定其旁
瓜伊西甘肅蘭鄯河岷廓等州宣宗大中五年遣其
兄義澤奉十一州圖籍以獻於是河湟之地復入於
唐詔置歸義軍於沙州以義潮為歸義節度使鎮之
至懿宗咸通四年克復凉州八年入朝
甘肅通志卷三十二
