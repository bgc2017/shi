甘肅通志卷二十四
祥異
春秋書災異不書事應漢儒作五行傳後人頗議其
拘
盛世多瑞格天育物甘省近年慶雲河清瑞穀瑞麥嘉
祥屢見野慶豐收民歌樂歲往古罕覯志祥異
上古伏羲時龍馬負圖出於河在秦州三陽川
周孝王十三年大雨雹牛羊凍死江漢冰幽王二年
西周三川皆震涇渭洛竭襄王四年十二月星隕
於秦有聲考王六年六月秦雨雪顯王八年彗
星見於西方
秦始皇二十六年有大人長五丈足履六尺凡十二見
於臨洮三十三年彗星見
漢高帝元年十月五星聚於東井惠帝二年正月隴
西地震吕后二年正月地震羌道武都山頽文
帝十五年春黃龍見成紀後四年四月丙辰晦日食
在東井十三度後六年四月己巳辰星熒惑歲星三
合於東井景帝中三年秋七月天狗下六年冬十
二月雷霖雨武帝建元六年五月丁丑晦日食在
東井二十三度元封元年五月有星孛於東井太初
元年夏關東蝗飛至燉煌昭帝始元二年冬亡冰
宣帝地節元年正月有星孛於西方元帝初元
二年二月戊午隴西地震成帝建始元年十二月
乙卯月食鎮星星不見時在輿鬼河平元年四月己
亥晦日食不盡如鈎在東井六度三年五月乙亥天
水南山大石鳴如雷聞三百里野鷄皆鳴元延元年
七月辛未有星孛於東井哀帝建平元年正月隕
石於北地十六平帝元始元年五月丁巳朔日食
在東井
後漢光武皇帝建武二十二年五月乙未晦日食在柳
七度近輿鬼二十九年四月武威酒泉蝗三十一年
七月客星見軒轅芒長三尺至次年二月二十二日
在輿鬼東北凡百三十日乃滅明帝永平四年酒
泉大蝗從塞外入章帝建初五年二月庚辰朔日
食在東壁八度和帝永元五年二月戊午隴西地
震九年三月庚辰隴西地震十五年四月甲子晦日
食在東井二十二度安帝永初元年八月戊申客
星在東井弧星西南二年四月甲寅漢陽城中火燒
殺三千五百七十人三年冬涼州饑七年四月丙申
晦日食在東井一度順帝永建三年正月丙子漢
陽地䧟裂六年二月甲申彗星在東井永和三年二
月金城隴西地震裂壊城郭室屋殺人五年五月己
丑晦日食在東井三十三度近輿鬼建康元年正月
涼州都郡六地震從漢安二年九月至四月凡百八
十日乃止山谷坼裂壊敗城寺傷害人物桓帝建
和三年四月丁卯晦日食在東井二十三度元嘉二
年金城言黃龍見允街延熹四年六月右扶風及涼
州地震永康元年五月壬子晦日食在輿鬼一度
靈帝光和六年秋金城河溢五原山岸圮興平九年
十一月有星孛於東井獻帝初平九年十一月有
星孛於東井十七年十二月有星孛於五諸侯二十
四年八月大霖雨漢水溢
三國魏明帝青龍三年張掖柳谷口水溢涌寳石負圖
狀象靈龜立於川西有文曰大討曹詔頒天下又有
石馬七鳳麒麟白虎犧牛璜玦八卦列宿孛彗之象
三年三月辛卯月犯輿鬼齊王芳正始二年十一
月南安郡地震三年七月甲申南安郡地震六年二
月丁卯南安郡地震陳留王奐咸熙二年八月有
長人見於襄武長三丈餘足長三尺二寸白髮黃衣
拄杖呼民王始曰今當太平
晉武帝泰始二年正月辛丑白虎見天水西咸寧四年
四月蚩尤旗見於東井太康九年四月隴西隕霜安
定旱傷麥惠帝元康五年六月金城地震七年七
月秦雍二州旱疫隕霜殺秋稼米斛萬錢懷帝永
嘉四年五月枹罕羌妓産蛇夏蝗食草木牛馬毛皆
盡
東晉元帝大興元年四月西平地震二年五月祁山地
震成帝咸和二年五月甲午朔日食在東井九年
正月隕石於涼州咸康三年八月甲戍月犯東井距
星穆帝永和元年五月辛巳太白晝見在東井三
年六月月犯東井距星七年三月己卯涼州大風拔
木黃霧下塵十二年六月庚子太白晝見東井升平
元年二月涼州城東池中有火四年四月姑臧澤中
有火丁亥月掩井南轅西頭第二星十二月甲午月
犯東井五年八月涼州地震帝奕太和元年二月
涼州地震水湧楊樹生松夏四月浩亹山隤簡文
帝咸安元年西平地震孝武帝寧康元年彗星見
自箕尾掃東井四月及冬不滅二年七月甲午涼州
地震太元十一年三月戊申太白晝見東井六月甲
申見輿鬼十二年冬涼州大饑人相食安帝隆安
元年四月丁丑太白晝見東井五月龍見於長寧川
麒麟游於綏羌是年武都郡前水中白龍升天義熙
八年七月己未月犯井鉞九年三月壬辰歲星熒惑
鎮星太白聚於東井十年日没東井有白虹十餘丈
在南千日災在秦分十一年秋熒惑不見八十餘日
後出東井秦地大旱恭帝元熙元年四月西涼地
震星隕
南北朝宋文帝元嘉六年西秦地震草木皆自反七年
西秦自正月不雨至於九月十二年正月涼有神投
書於燉煌東門曰涼王三十年若七年求之不獲
北魏高祖延興五年二月秦州地震六年五月癸未秦
州地震有聲甲午復震有聲如雷十年二月丙午秦
州地震世宗景明元年六月庚午秦州地震四年
正月辛酉涼州地震六月丁亥秦州地震正始三年
七月己丑涼州地震有聲城圮永平元年正月庚寅
秦州地震延昌元年十月壬申秦州地震有聲肅
宗熙平元年十二月乙巳秦州地震有聲正光二年
六月秦州地震有聲東北引八月始平郡地開成井
齊後主天統四年六月彗星見於東井
後周武帝建德三年涼州地震壊城郭地裂涌泉出
隋文帝開皇二十年十一月大風發屋拔木秦隴壓死
者千餘仁壽元年十月蘭州楊樹生松二年四月隴
西地震煬帝大業三年二月己丑彗星見於東井
掃帝座百餘日乃止四年張掖獲黑狐
唐高祖武德元年冬涼州大饑六年秋夏州蝗九年五
月太白晝見六月丁巳經天己未又經天太宗貞
觀二年六月天狗隕於夏州城中八年七月隴右山
摧十七年六月己卯朔日食在東井十六度八月涼
州鴻池谷有石青質白文成字二十三年四月靈州
河清高宗顯慶五年六月庚午朔日食在東井二
十七度龍朔元年五月甲子晦日食在東井二十七
度總章二年六月戊申朔日食在東井二十九度咸
亨元年六月壬寅朔日食在東井十八度上元三年
七月丁亥彗星見於東井儀鳳三年四月涇州獻二
小兒連心異體調露元年八月邠慶寧涇原五州霜
十一月壬午秦州神亭治北霧開如日初曜武后
垂拱三年武威郡石化為麫四年六月丁亥朔日食
在東井二十七度長安三年六月寧州大水中宗
嗣聖元年四月丁亥寧州大風拔木景龍元年六月
丁卯朔日食在東井二十八度二年六月癸巳太白
晝見東井明皇開元二十二年二月壬寅秦州地
震壊廬舍殆盡壓死四千餘人天寳十三載六月乙
丑朔日食不盡如鈎在東井十九度肅宗至德元
載十一月辛亥朔河西地震裂有聲陷廬舍張掖酒
泉尤甚至二載三月癸亥乃止乾元二年四月丁巳
彗見東方疾行歴東井輿鬼柳凡五旬餘不見代
宗大歷十年十二月丙子月出東方上有十餘道如
匹練貫井鬼柳十三年六月隴右獻猫鼠同乳德
宗貞元元年春旱夏蝗西盡河隴羣飛蔽天旬日不
息草木葉及畜毛皆盡餓殣枕道十年正月涼州奏
甘露降十七年五月壬戍朔日食在東井十度憲
宗元和十三年六月癸丑朔日食在輿鬼一度穆
宗長慶二年冬夏州大風飛沙為堆高及城堞四年
三月庚午太白晝見經天七年九月靈州奏黃河清
從陜至定遠界二百五十里見底懿宗咸通元年
六月壬寅朔日食在東井十八度七年渭州有人生
角昭宗天復元年自五月丁酉至於己亥太白晝
見經天在東井度八月己亥西方有白雲如履底出
白氣如疋練長五丈上衝天分為三彗形下垂
五代晉高祖天福七年四月關西諸郡皆蝗大飢死者
十有七八
宋太祖建隆三年七月己卯夜西方起蒼白雲長五丈
貫天亘井宿乾德四年八月渭州范裕獻蓮一莖二
花開寳元年關西大旱饑太宗太平興國二年五
月白龍見於寧州要冊龍廟池中三年四月秦嶺南
石洞自開得丹砂千二百粒獸形六八月涇州民田
産嘉禾雍熙二年正月壬戍有星出東井其大倍於
金星至輿鬼沒三年階州青龍峽山圮壅白江水逆
流高十丈許壊民田數百里至道二年十月靈夏環
慶等州地震城郭廬舍多壊真宗咸平三年三月
辛丑夜秦州大澤縣三陽寨大雨崖摧壓死六十二
人四年正月秦州成紀縣山摧壓死六十餘人七月
戊戌白氣如陣貫東井九月戊戍有星千數入輿鬼
至中台凡一大星偕小星數十隨之其間兩星如升
器大至狼星一至南斗没六年十一月甲寅有星孛
於東井大如杯景德四年七月秦州成紀縣崖圯壓
死居民大中祥符三年十二月夏州饑仁宗景祐
元年九月己丑有星出東井如太白赤黃色尾迹向
東速行至柳至和二年九月壬午有星出東井如太
白赤黃色向北速行至文昌没嘉祐五年三月甲午
月掩熒惑在井七度半英宗治平元年二月乙未
夜蒼黑雲起西北方長五丈許貫東井四年十二月
庚戍夜蒼黑雲起南方長三丈闊二丈貫東井五諸
侯神宗熙寧二年正月丙戍月入東井七年六月
熙州大雨洮河泛溢八年夏涇州大雨雹十年夏秦
州大雨雹哲宗元祐七年九月蘭州地震十月庚
戍朔環州鎮戎軍地再震徽宗政和七年六月熙
河環慶涇原地震經旬城砦關堡官私廬舍並皆摧
塌居民覆壓死傷甚衆宣和七年七月己亥熙河路
地震有裂數十丈者蘭州尤甚高宗紹興四年十
二月庚寅望月食於井十一年三月庚申涇州雨黃
沙十二年七月丙午彗見東北井宿内十二月陜西
大旱涇渭㶚滻皆竭民多飢死十五年六月乙亥朔
日食在東井二十六年七月丙午彗星見東井孝
宗隆興元年六月庚戍朔日食在東井九年五月壬
辰朔日食在東井淳熙八年十一月丁亥望月食於
井九年十一月辛巳望月食於井十年階成西和人
乏食十六年夏成州亡麥冬階成西和洊飢光宗
紹熙二年階成西和亡麥寧宗嘉定五年夏陜西
大饑十二月壬子月食於井十二年十一月丙午望
月食於井
元世祖至元二十二年二月太隂犯東井成宗元貞
元年閏四月蘭州河清三日上下三百餘里六月環
州伏羌通渭等縣旱饑大德五年八月庚辰彗出東
井歴紫微垣天市垣自八月庚辰至九月乙丑凡四
十六日而滅十月癸未太隂犯東井十年八月開成
路地震壊王宫及官民廬舍壓死五千餘人武宗
至大元年六月丁酉隴西地震四年三月己亥寧夏
地震裂仁宗延祐元年六月六盤山隕霜殺稼五
百餘頃二年夏五月乙丑成紀縣山移是夜疾風雷
電北山南移至夕川河次日再移平地突出土阜高
者二三丈陷没民居四年六月己丑成紀縣山隤五
年二月丁酉秦安縣山隤五月隴西縣山頽七月戊
子寧遠縣山摧六年八月伏羌縣山隤英宗至治
元年五月太白犯鬼宿積尸氣泰定帝泰定元年
五月隴西縣大雨漂死者五百餘家二年四月伏羌
縣山摧四年九月壬寅寧夏地震致和元年七月辛
酉寧夏地震文宗天歷二年正月鞏昌蘭州定西
州大旱饑至順元年八月隴西地震順帝元統元
年八月鞏昌徽州山摧至元三年三月河州大雪十
日深八尺馬駝牛羊凍死者十九民大飢六年六月
成紀山摧地坼至正三年三月鞏昌成紀寧遠伏羌
等縣山摧水涌出人溺死者無算十二年三月隴西
地震百餘日莊浪定西静寧會州尤甚會州公廨牆
圮得弩五百餘張長者丈餘短者九尺人莫能挽十
三年莊浪定西静寧會州復地震二十三年六月太
白晝見犯井
明太祖洪武二年陜西大旱饑指揮徐呆厮出兵河套
一日午間有火星墜於河中火發延及岸上營中有
被傷者成祖永樂三年寧夏産兩岐麥數莖五年
二月戊午西和地震八年五月金州大水宣宗宣
德三年隴右大旱饑英宗正統十二年寧夏産異
馬白色拳毛夜行則火光見天順五年七月蘭州河
水漲河州南山摧壅大夏河水數日不流憲宗成
化二年四月臨洮屬河州大旱饑人相食八年八月
漢水漲溢高數十丈城郭民舍俱淹没十三年七月
鞏昌平涼諸州縣隕霜殺稼十八年寧夏白鼠晝遊
二十年寧夏豬生子如象羊生一羔八足二十一年
平涼鞏昌饑二十三年冬平涼鞏昌又饑孝宗弘
治十四年正月朔平涼慶陽地震有聲如雷地裂湧
水自朔至望未已十八年臨洮府金縣産瑞麥一莖
兩穗者十餘本武宗正德七年平涼有女化為男
生鬚後生二子十二年金縣白燕遍於城野十六年
四月涼州衛忽見一星紅光如火隕於西南隨生白
氣天鼓即鳴世宗嘉靖元年夏寧夏地震有聲如
雷二年正月陜西地震三年九月會寧河州地震四
年臨洮獲兔二首四目七年慶陽平涼鞏昌大旱人
相食八年飛蝗蔽天臨洮莊浪固原秦州清水秦安
禮縣俱大饑九年六月鞏昌府雨雹傷禾十一年夏
慶陽大旱蝗飛蔽天八月彗星見東井十二年三月
肅州衛星隕有聲十三年閏三月洮岷地震五月慶
陽寧州大水溺死人畜無數十四年六月河州大雨
洪水河溢十數丈東西六十里渰溺軍民房屋人畜
無數二十三年秋八月秦州雞鳴山摧塞雞川水經
年不流二十五年夏清水縣弓門山裂深二百丈二
十八年臨洮饑七月慶陽大水夾河兩岸二百里許
廬屋貨市盡成沙磧溺死者萬餘人十月朔慶陽大
雷電三十二年三月陜西大饑三十四年冬十二月
陜西諸郡地震聲如雷山移地裂郡邑皆陷慶陽尤
甚壓死無數三十五年五月慶陽黑眚見自山西漸
至慶陽夜捕人作害民各鳴金逐之乃息三十六年
慶陽民馮天福妻一産三男三十七年七月平涼慶
陽霪雨秋禾盡損城垣廬舍傾圮殆盡死者甚衆四
十年寧夏固原地震裂逾月乃止穆宗隆慶元年
十二月西寧衛星隕有光從正北起往西南墜地二
年三月陜西地震四月又震慶陽饑神宗萬歷十
年平涼鞏昌臨洮慶陽俱大旱饑十一年四月漢水
溢十四年平慶臨鞏大旱十五年春大疫十九年慶
陽大饑人相食二十七年七月臨洮鸚哥山摧三十
年三月臨洮黃河水竭自歸德千戶所至河州凡二
十七日大夏河水渾黑四月二十四日大夏河水又
清三十一年河州麥穗有一本五十莖一莖三四穗
者三十六年八月寧夏地震三十九年慶陽大饑四
十一年慶陽晝晦如夜無風飛沙竟日七月涇水暴
溢高數十丈漂没民居商貨無算四十四年合省大
旱七月莊浪縣雷雨大作四十六年清水地震四十
餘日熹宗天啟元年正月初一日夜半寧夏地震
如雷初九日又震二年九月隆德崇信鎮原静寧真
寧地大震四年五月莊浪縣地大震凡十四晝夜山
摧地裂會寧有生子一身兩頭者關川里牛産雙麟
將獻之京師至西安城外死瘞之今城南有雙麟冡
七年慶陽荒人有饑死者莊烈帝崇禎元年階州
靜寧州旱二年鎮原靈臺靜寧俱大饑人死甚衆十
一月天鼓鳴如雷四年冬至夜五鼓天震一聲如砲
火光迸裂落華亭縣如弓曲狀移時方没五年三月
西和大風自北而南晝晦屋瓦皆飛六年冬十一月
西和地震七年二月文縣雨泥三月朔晝晦秋全省
蝗大饑冬全省地大震壊屋傷人無數九年三月寧
遠地震十年七月寧夏平涼大旱蝗飛蔽天禾穀立
盡十一年靈臺莊浪環縣等處蝗蝻食禾靜寧州黑
鼠傷稼十三年全陜大饑人民十死八九慶陽飛蝗
蔽天落地如岡阜十四年四月階州地震十五年正
月朔階州雨土泥四月靈州鎮原莊浪等處田鼠食
禾幾盡五月静寧州夜雨次日曉蝦蟆滿城十六年
二月中夜半天鼓鳴如雷有星西流八月地震
皇清順治二年春太白經天見秦分廣武營等堡麥秀兩
岐三年正月太白經天見秦分八年十二月鎮原縣
梨生花九年三月莊浪縣見瓠瓜星芒耀西方歲大
稔七月秦隴大水十年五月臨洮雨雹八月莊浪衛
果樹生花禮縣地震十一年静寧州西河澄清六月
臨鞏平慶等處地震有聲如雷壊房舍壓死人民十
二年二月初旬大雨六十餘日平涼天雨蕎麥豌豆
煮之皆成紅水四月慶陽雪秦州降黑霜静寧州有
異獸遊於西北野白質黑文時謂騶虞十四年三月
鞏昌雨雪中有穀荍種之成苗十五年慶陽稔十六
年慶陽大稔冬十一月莊浪縣杏生花結子如梅十
八年成縣生員王榜地内大麥有一莖三穗及四五
穗不等
康熙元年七月静寧州大水三年六月秦州地震四
年莊浪縣大有年五年秋涼州隂雨時行次年大稔
斗米三分六年臨洮鞏昌西寧慶陽静寧州莊浪縣
旱饑十一月二十五日西寧沙塘川河冰夜忽兩分
人咸謂麒麟行七年古浪大稔斗米三分九月階州
桃生花冬至後二日雷鳴八年徽州夏麥雙穗九月
階州桃生花九年寧夏黃河水溢淹靈州南關居民
十年階州鼷鼠嚙牛羊十一月清水縣有星墜於西
北空中有聲十一年西和縣地震木門里數村滙為
巨浸徽州地亦震十三年五月寧遠有聲如雷墜一
星為紅石十五年階州地震十六年秦州南湖開並
蒂蓮數枝六月禮縣黑峪里麥秀三岐八月臨洮府
天鼓鳴於西方聲如雷階州地震牆宇傾頽壓死人
畜數月乃止十七年階州地震雨雹十八年惠安堡
生員張璧家豬生八子皆有肉角四目三目五足者
旋死十九年十一月朔臨洮見白氣自西指東後漸
高下有小星月餘乃滅二十年六月秦州水月寺池
開並頭蓮仙鶴至階州地震七月大雨江水漲溢衝
决堤岸入城傾屋千餘間二十一年秦州關帝廟生
五色靈芝二十二年寧州旱二十三年三月寧夏天
鼓鳴於西南寧州旱七月暴雨大作河水漲溢漂没
田園城不没者數版二十四年平涼静寧莊浪大稔
冬平涼縣梨生花二十五年春涼州大雪連月是年
大稔二十六年六月寧夏地震成縣冰雹大如鷄子
二十九年靖遠饑三十年崇信大稔三十三年靈州
民王邦産妻一産四男三十四年平涼府地震六月
西寧寧夏大雨水溢三十六年平涼縣朱橋松家園
産靈芝一本高尺餘大如盤盂五色俱備三十七年
階州城南麥秀兩岐間有四五穗者三十九年鎮番
白亭海水潮丈餘井水泛溢四十年臨洮屬及靖遠
衛旱饑西寧民賈文舉妻一産三男四十一年六月
涼州大雨雹傷稼四十二年靖遠鎻黃川麥秀兩岐
秦州老民李剛年一百四歲寧夏老民莫進忠年一
百二歲肅州老民于國良年一百歲高臺所民李自
友妻一産三男四十三年平涼府地震七月寧遠地
震山丹衛馬營墩兵杜養真妻一産三男八月真寧
地震九月安化環縣地震四十五年静寧州通邊鎮
白楊開花狀類紅蓮四十七年三月甘州民邢掌妻
一産三男夏靈州井中龍見古浪靈臺大稔寧遠有
星隕四十八年九月十二日涼州西寧固原寧夏等
處地震靈臺縣大稔四十九年正月朔靖遠地震靈
臺縣稔五十年靈臺縣生員孟鐸妻一産三男五十
一年古浪所饑五十二年平涼崇信旱饑五十四年
臨洮靖遠固原旱華亭縣稔五十六年四月固原州
安寧堡等處黃河清五十七年五月二十一日臨洮
鞏昌秦州平涼慶陽寧夏等處地震五十八年崇信
隆德旱五十九年臨洮旱至六十年五月乃雨平涼
慶陽等處俱旱饑六十年崇信靈臺旱涇州莊浪稔
安化縣城東雨蕎麥秋大稔六十一年涼州旱
雍正二年狄道老民祁增願年一百二歲秦州老民
丁守會平涼老民陳守諫並年一百一歲臨洮衛老
民周隨安鹽茶廳老民張友並年一百歲四年十二
月黃河澄清二千里五年環縣獻雙岐瑞麥五莖蘭
州耤田産瑞榖自三穗至六穗共十三莖武威耤田
産瑞榖自三穗以至七穗共一百七莖六年古浪大
稔麥穗長五寸許七年西寧榖穗兩岐八年六月寧
夏麥秀雙岐壬寅河州慶雲見歴午未申三時七月
壬申河州積石關上下黃河清三日凡百八十里是
歲大有年寧夏産瑞榖一莖九穗九年七月固原鹽
茶廳民吳丕妻史氏一産三男
甘肅通志卷二十四
