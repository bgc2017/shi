欽定四庫全書
廣西通志卷十三
山川(關梁附)
百粤阻五嶺而粤西擅五之三曰騎田曰萌渚曰
越城山皆拔地而起峭崿玲瓏奇詭萬狀寧獨勾
漏都嶠標名神宅耶川之大者厥惟三江縈紆漩
洑擊雪奔雷顧擬諸灧澦瞿唐則夷險殊焉夫扶
輿磅礴之氣必鍾魁岸奇偉之人樹鴻業而贊
皇猷丹砂金錫楩楠孔翠之屬謂足以揚其光氣乎乃
若山之扼塞為關關以詰奸水之平津有梁梁以
利濟亦為政者所不可忽也志山川附關梁
桂林府
臨桂縣(附郭)
獨秀山在城東北峭立五十餘丈端嚴秀整側視
如卓筆較諸峰為特秀宋太守顔延之讀書巖下
有詩云未若獨秀者峩峩郛邑間唐大歷中李昌
巙建學於山之麓後為報恩寺又名鐵牛寺宋元
祐間郡守孫覽鐫曰顔公讀書巖刻五君詠於石
構堂曰五詠元順帝以太子謫静江居寺中明洪
武二年卜其陽為靖江藩邸
國朝即其址建貢院
桂山在城内東北隅三峰連屬前拔起次宛轉後
巃嵸相傳山多桂樹故名舊號越王山有石壇五
代時馬殷所築有馬王臺三字遺蹟宋張栻於山
北置堯山灕水二壇歲時致祭今遺址尚存
七星山在城東三里七峰駢列狀如北斗旁有小
峰若輔星然山半曰七星巖緣磴而上遠近在目
洞寬平可宴數十人頂有鶴形如畫忽隐忽現洞
中有石柱石檻石櫺石榻其他或蹲或踞肖物象
者未能指數巖壁鐫刻甚盛行可數十步為棲霞
洞唐時土人祀老子於此宋經略李彌大更名仙
李洞有二路一從西行兩壁石液凝沍玉雪晶瑩
頂高數丈闊一二丈秉炬而入如履通衢頓足曳
杖鏗然有聲云洞之下又有洞焉一從北行蜿蜒
曲折結構天成世傳洞中有穴通九疑山昔有人
裹糧而入還計其所歴已及東河河上彷彿聞掉
檝激湍之聲唐鄭冠卿遇日華月華君於此宋范
成大紀其事於石遶徑二里許即曾公巖舊名冷
水巖也山根石門澗水流於下宋元豐中曾布帥
桂跨澗為石橋其左則元風洞石穴低下颼颼襲
人盛夏凛冽宋柳開有銘刻石張孝祥有應憐桂
海長炎熱乞與清凉萬竅風之句更有碧虛飛仙
彈子省春留春諸巖朝雲等洞詳於棲霞寺志兹
不具述自唐迄明官斯土者多構亭閣為覽勝之
具今所存者惟棲霞寺云
四望山在疊綵巖之右石上刻四望山三篆字其
下亂石縱橫排突山腹皆逕梁危磴由西而北有
石門約三十步唐元晦曾建銷憂亭今廢
于越山一作於越在疊綵巖左石上橫列于越山
三大字自左而右山下有棲真閣及洞元晦記吳
遣步隲征南克有于越山名以此
華景山在府城西北一名寳華其山中斷續以雉
堞下有重門為西清寳積自南来交扼其口山勢
下廣上銳直矗雲漢宋李師中有詩
寳積山與華景對峙上有武侯祠號卧龍山世傳
馬賨曾建亭於山之東南舊有老榕樹生半崖間
虬枝密葉如垂翠幄石壇鐫榕臺二字宋嘉定癸
酉陳膚仲書小坡鐫桂嶺二字宋經略吕源書下
有唐都督王晙祠廢
彈丸山在城東二里山下有巖出乳石圓如彈丸
宋人名曰彈子後曰省春淳熙間劉焞帥桂繕亭
造梁遊宴其側提刑梁安世為之記
堯山在城東北十五里隔江與舜祠相望高廣磅
礴延袤竟百里環桂山皆石此獨積土天將雨則
雲霧四起農民占之上有碧桃仙館館前平田曰
天子因堯以名後訛曰天賜中有石穴泉湧曰玉
泉池其最高處為白鹿禪師故棲地山下有堯廟
四時奠饗不絶唐軒轅彌明宋張栻俱有謁廟詞
刻於石元吕思誠有詩明靖江諸王墓在其下
伏坡山在城東北突起千尺西跨城中東枕灕水
上有蒙亭遺址亭詩與記并鐫山壁又有癸水光
月兩亭今俱廢惟漢伏波將軍馬援祠及羽人所
棲觀宇在焉
虞山在城北一里又名舜山灕水漾其左黃潭縈
其後下有韶音洞南薰亭宋淳熙初張栻所闢洞
南有舜祠黃潭一名皇澤灣即宋王祖道穿為長
池引潭灌注作癸水以達隱山之湖者
隠山在城西三里本名盤龍岡中有六洞洞皆有
水唐李渤出鎮来遊乃搜剔巖穴石林磴道若天
造靈府不可窮極因名隠山六洞各鐫篆書曰朝
陽夕陽南華北牖白雀嘉蓮又引溪為湖環浸山
下亭榭湖山之勝具吳武陵韋宗卿記中
南溪山在城南七里白龍洞下俯瞰南溪故名聳
拔千尺諸峰廻合烟翠着衣如染
雉山在城南三里一名灕山又名沈水高五百餘
尺周迴二里有洞深百餘步内多蝙蝠宋僧棲顒
居此有雉来集因以名山江畔舊有青羅亭張南
軒重建禊亭久廢
西山在隠山西三峰連屬曰石魚曰觀音曰西峰
舊有西慶林寺後名延齡寺今廢内有古像舊云
盧舍那佛緣磴而上絶頂羣山如瑶簮玉筍森然
在目唐人登高於此
穿山在城東五里下枕流水即彈丸溪来合灕水
處山勢昂聳若與西岸鬭雞山相持状山巔有穴
通透望之如輪月掛空或題曰空明宋胡槻號曰
月巖
辰山在城北東渡三里俗名虎山有三巖下巖石
室幽曠中巖多怪石上巖有小亭高插雲表遊者
謂桂林諸山之冠宋嘉泰初士人劉升之家其下
經略李大異謂久晦弗彰疑為神物所居名曰蟄
龍巖
中隠山在城西五里一作鍾隠俗名佛子巖廣平
高敞宋紹興間吕愿中来遊題曰吕公巖後張維
與張孝祥構亭於前又題曰張公洞
普安山在城南三十里山勢蜿蜒迴繞有泉湧於
山頂寺名龍泉張孝祥請封每歲春秋祀之
清秀山在城西北三里唐曰清巖一名新巖岡連
隴凑盤紆岪鬱長可里許下瞰塘水清彩映發巖
有兩門東西對闢迴朗爽豁宋呂愿中建樓閣今
廢乾道間邑士朱元順隠此桂帥張孝祥勒石
象鼻山在訾家洲之西突起水濱形類象故名下
有洞上有小石塔唐元晦改曰宜山宋方信孺建
雲崖軒明邑令邵以仁重建因祀方公及范公成
大於中今俱廢
鬭雞山在雉山之東兩山在左右岸騰昂如欲鬭
狀
净瓶山在城南十餘里山如頽雲西面襟江波淪
迴旋中有小洲浮起如印又如鏡因名鏡子洲山
北有真妃廟有亭曰梳粧亭廟後有洞石如華蓋
垂垂下覆色紺碧似秋池蓮葉故名蓮葉洞從下
再穿一洞坦平爽塏又一洞曰仙蔗頂垂石筍可
三丈餘離地僅尺許
駮鹿山在城東五十里舊名陽龍山高六十丈廣
四十里山腰有小寺寺後奇石環列絶頂有峰危
立俯視羣山合沓蒼翠襲人二池水色紺碧有蓮
開五色謂之飛来蓮舊圖經唐玄宗以異國所貢
白鹿賜僧元康騎歸此山故又名白鹿後漢地理
志始安郡東有駮樂山後人以樂為鹿故亦名駮
鹿
侯山在城西十里高聳如公侯端冕状絶頂有金
鉤巖攀援曲折而上俯視諸峰如培塿然
光明山在城西十里山勢峭拔有一穴通明下有
水可灌田
琴潭山在城西六里山下空洞淵然成潭水流琮
琤如琴聲因名其水溉田數千畝前有小巖中有
石榻石琴旁有茘枝巖石門不甚高中則曠然深
百餘尺多滴乳垂綴如茘枝
巾子山在城西十里有巨石峙其巔如巾冠状
駟馬山在巾子山前四山攢立如馬驤首俗呼大
馬山
七寳山在城南十餘里又名七寳巖下有塘水
大塘山在城南十里形如覆釡山有滑石江遶其
前
寳髻山在城西山巔有石如髻舊志易名獅子山
天柱山在小東江中突起高峰八九丈其形如柱
半際鐫云大宋崇寧五年丙戌歲六月二十九日
大水泛至此二十字云
蘆田山在城東六十里衆山聫絡産鐵礦
大江源山在城東一百三十里接恭城縣界山出
鉛礦
小江源山在城東一百二十八里接恭城界出産
鉛礦
卧石山在城南六十里山下有隙通水即南渠源
頭分派處
望夫山在城北五里
伏牛山在城西二里
鐵山在城東二十里
鎮南峰在城北朝京門外旁有石崖唐大歷中刻
平蠻頌宋狄青平儂智高勒碑巖左
烏嶺在城東二十里按舊圖志隋有僧攜經舍止
羣烏隨飛因名後僧道銓開鑿砌石磴千餘級疏
山泉注於路隅以便渴者嶺巔有小寺
五嶺在七星山後五嶺分峙李白詩云桂水之五
嶺衡山朝九疑此蓋不同秦之所謂五嶺者
盤古嶺在城東六十里綿接靈川縣界
始安嶺在城西一里圖冊云秦時開五嶺此其一
也
望城嶺在城東五里往来可望城郭因名
游江嶺在城東二十里舊名牛岡邑人張騰霄有
詩
銅岡嶺在城東四十里高數百丈長可數十里
百丈嶺在城東五十里高險難登又名雲伏嶺
半雲嶺在城西半塘村西北十五里
驛嶺在城東五十里路通陽朔平樂
憶嶺接連百丈嶺
土城岡在城東一百四十里界連恭城縣産鉛礦
劉仙巖在南溪山之南邑人劉仲遠居此羽化故
名下則穿雲巖由穿雲東北行曰仙跡巖相傳仲
遠禮斗處今石上足跡尚存山麓建亭閣道觀巖
門刻升真古洞四大字
龍隠巖在城東二里小東江遶其下洞門踞江水
中遊者鼓棹而入仰視洞頂龍跡夭矯長可數丈
由洞門登岸緣麓十數武有大巖或題曰龍騰有
滴玉泉泉從巖頂滴墜石穴琤然作清響舊有釋
迦寺環翠閣宋范成大建驂鸞亭後改怡雲今皆
廢元祐黨籍碑及崇寧奬諭敕書尚存遊客鐫題
最多壁無完石他巖未之有
月牙巖在龍隠巖北石巔一峰端直峭拔若劍状
目為劍山半山之間石室寬平形如初月故名有
佛刹題詠亦盛
疊綵巖在桂山之東唐元晦記云圖經謂石文層
疊如錯彩故名枕壓灕水巖扉南向好事者就基
搆樓由石磴而上凭欄周覽萬象歴歴可數中有
寺寺後有穴直透山北故名北牖洞石壁皆鐫佛
像故又名福真洞旁有仙鶴巖下有混沌巖又有
棲真洞諸巖互經皆其輔也巖後有越亭及拱辰
望江二亭元晦於此多建臺榭最稱勝境今俱廢
會仙巖在城東五里屹立平坡洞門北向寬平爽
塏可容數十人前有小塘冬夏不涸世傳昔人曾
遇吕仙於此故名舊有亭榭今廢
屏風巖在城東五里深八十餘丈地漸高起上有
石如鐘覆地兩壁瑩潔如玉屏由石磴而上有穴
通明透漏山川城郭恍在玉壺宋范成大題曰空
明建壺天觀鐫銘與序於石明弘治間建壺天寺
今廢石壁左有李彦弼為程鄰作建築兌州記故
一名程公巖
靈秀巖在城西十里有大石室三面虚明穿透左
右兩旁可通皆頫臨曠野
玉乳巖在城北五里山坡崎峻極深䆳石乳瑩如
冰玉郡人戴秀隠於此亦名戴秀巖
明月巖在城北五里一山角立空明瑩潔又名明
月洞中有僧舍
四字巖在城西清塘後
聖水巖在城東三十里俗名潮水巖夜半潮上日
中潮下略不愆期水經注所謂朝夕塘也
湘水巖在城東南鬭雞山下
雪洞在獨秀山西石壁垂乳潔白如雪旁有雙鳳
石唐人有詩刻今漫滅惟存雪洞二字
南潛洞在西湖中羅家山上中空乳穗纍然地有
跡如龍爪所劃俗名龍田
北潛洞在隠山之北有石室石臺又有石果如荔
桃棗栗状宋范成大有石刻
水月洞在灕山之北洞門踞江透徹山背高數十
丈圓如滿月江流貫其中汎舟而入如行大橋下
一統志濱江三洞惟水月最佳宋張孝祥改曰朝
陽巖構亭曰朝陽亭乾道間范成大復名曰水月
有銘并序勒於石
虛秀洞去城差遠石室而平野左右皆徑隧數十
百步穿透兩旁
白龍洞在南溪山下五代末南漢謀并静江地湖
南遣兵屯龍洞以拒之即此石室深廣可數楹洞
前溪水澄碧中有泉曰新泉西北曰元巖唐李渤
命為蔭巖後避宋太祖諱易今名渤多所建築今
惟詩銘序文石刻存焉
還珠洞在伏波山下俯瞰灕水中可容二十榻有
懸石如柱去地一線不合俗云馬伏波試劍石上
有巨人跡紋理如刻復有紫白二蛟形長數丈蜿
蜒相向有圓暈值其首如珠状舊名玩珠相傳漁
父得珠故名宋張維易曰還珠張孝祥大書於石
華景洞在寳積山之北華景山下巖扉東向空明
軒豁有穴直通山後由石逕循雉堞南行竟達武
侯祠洞内多前人遺刻有石棋局爛柯石前有塘
深廣唐元晦建亭於此名曰巖光今廢
迴龍洞在府城西山頂有龍跡蜿蜒而上
壽佛洞在棲霞寺後洞有古壽佛石像
木龍洞在城東北郭下瞰灕水明天啓間督學曹
學佺為木龍二懸於洞頂今廢
朝陽洞在地西即隠山六洞之一其他五洞皆蒼
秀可觀
韶音洞在虞山後石竇初入甚窄有眠石似人状
一徑虚明達於皇澤灣水石相激有聲
乳洞在龍隠巖後
烟竹岐在城東一百里産銅礦
灕江源出興安縣海陽山至渼潭與衆流滙乃分
湘灕二流南流為灕水由靈渠經靈川縣會衆水
以至桂林繞城之東北南流至廣信入鬱江行九
百八十里又名桂江漢書所謂戈船將軍出零陵
下灕水是也按水經云湘水出零陵始安縣陽海
山註云即陽朔山也應劭曰湘出零陵山漢書於
零陵縣載陽朔山湘水出今考桂林所屬陽朔縣
有陽朔山並無湘灕水源之說且相去甚遠何也
按吳孫皓甘露元年以零陵南部立始安郡陽朔
山在始安縣北唐高祖時分始安縣地置臨源縣
代宗改為全義宋太宗又改全義為興安縣是今
之興安即吳之始安吳之始安即漢之零陵也應
劭云湘出零陵山者出零陵郡之山即陽朔山也
陽朔興安二縣皆零陵地古之山川郡邑名少而
所該之地廣後世增置既多而古名或偏存一處
至滋疑義如秦之桂林該今數郡地而後世獨以
名始安皆此類也陽朔轉為陽海今又倒為海陽
矣歴世久而異辭多稽古之所以難也
彈丸江在府北十里源出堯山西南流經彈丸山
下合靈建江遶七星巖會小東江經月牙龍隠至
穿山入灕江水經注云彈丸山有湧泉奔流衝激
注於灕江即此
小東江即灕水支流也自木龍洞東南流至穿山
復注於灕江
相思江源出卧石山下闊十丈唐地理志臨桂縣
有相思埭長壽元年築以分水名曰南渠今為分
水塘一東流注灕江一西流灣折引入鰱魚陡下
大灣經蘇橋會白石水入永福
陽江源出靈川縣之維羅嶺經分界山出馬公嶺
環繞五十餘里沿府城之西南復東流至雉山合
灕江
靈建江自堯山發源經彈子巖與小東江合入灕
江
遶江在城西古安里發源至安田西入銅鼓墟與
永福江合
浪石江在城南七十里歴涼風合南渠水入相思
江至灕江
癸水即灕水以從北方来故名古䜟云癸水遶東
城永不見刀兵宋德祐二年水忽轉城南未幾果
受兵
白石水在城西六十里發源於義寧丁嶺下會衆
水南流至永福東流合灕江
丁秉水在城東三十里南流合灕江
驛水在城西二十里東南流入灕江
黃源水在城西一百二十里源出永寧州湧石山
下經臨桂界合白石水而東
南溪在白龍洞前源出琴潭山下東流入灕江又
名曰金蓮港夏秋間其花盛發搖漾水面金色粲
然
蒙溪在隠山下李渤闢隠山名其水曰蒙泉疏泉
出山名曰蒙溪引溪為湖成巨浸名曰西湖環滙
隱山六洞闊七百餘畝後廢宋乾道間張維築斗
門復舊觀淳熙間張栻用為放生池元季改為田
今僅餘綫水出注陽江
馬溪在城東四十里東流合灕江
臨溪在城東南五十里南流合灕江
金龜潭在城西隠山下
龍潭在灕山下之水月洞西相傳龍朔中天使投
金龍於此今歲旱請雨多應
貴楓潭在城南一里灕水之最深者
曲斗潭在白龍洞西迴旋數曲東合南溪因名
雉山潭在雉山下
訾家洲在城東南先是訾氏所居因以名之水大
不能浸古以為浮洲唐元和中裴行立建亭軒其上柳宗元為之記
北亭洲在城北舊有遊江廟
春濤池在宣成書院
寳賢池在桂林書院
聖母池在城西明孝穆后入京曾盥此後封因名
月明池在府城北
洗馬池在府城北隅水車巷
流杯池在府東北疊綵山前有泉出其麓唐元晦
於此建流杯亭因以為名
龍池在府東北歲旱禱雨屢應宋張維重浚甃以
石
科甲泉舊在府學西隅膳堂前有兩井東西相望
明永樂時西井堙塞科第久乏成化元年布政胡
拱辰疏之明年劉策兄弟同登進士
國朝巡撫馬雄鎮建學開泮池掘得科甲泉舊石碑
因甃於泮池中
獨秀泉在獨秀山下明靖江王因其泉為月牙池
冷水泉在府城東
龍泉在府城西
揭帝塘在府城北伏波巖獨秀峰對峙其傍宋時
有八桂堂泛綠閣熙春臺今廢李彦弼有八桂堂
記
陽橋塘在郡廨前東西薄城中帶麗譙有紆餘婉
委之態夏月荷花甚盛香風滿城
西湖塘在郡廨西與隠山湖同名
朝宗渠在安定門外宋王祖道於城北當道穿渠
為長池引潭灌注東接灕江西入西湖達於陽江
大觀二年桂士得舉者衆范成大又復修之方信
孺更加繕築閘二石堰一今堙塞殆盡半為廛廬
回濤堤在府城東南桂江西岸唐貞元中刺史王
拱築堤長五百五十四步以捍水勢
黃泥井在府治北
義井一在壩頭巷下一在軍需庫前水皆甘冽
靈川縣
雙蓋山縣西北十里兩峰圓峙如張蓋然俗名涼
傘山山下有巖内供雷神遇又旱鄉人竊以禱屢
應
掛榜山縣西北十里高聳與西峰相埒列雙蓋山
前如張榜状
東屏山縣東五里與西峰山對峙
西峰山在縣西三里高數百丈四面峭拔中坦夷
有威靈顯震廟石龍長數十丈從山腰盤旋直至
廟後傍有龍泉方廣二尺許深不滿丈每日三漲
三落亦名潮泉
吕仙山縣西四里世傳吕仙曾遊於此故名
舜山縣西南六里山多峰岫如冠如笏儼若朝拜
象南與堯山相望故名舜山下有池曰舜池
金瓶山縣西十五里状類金瓶傍有小巒形類覆
杯故名
馬鞍山縣東三十五里與香爐山並矗
香爐山縣東北四十里高千仞旁分一小山状類
香爐故名産銀又名銀礦山
鳳凰山縣北五十里唐初有鳳来巢
北障山又名百丈山在縣北十五里縣倚此山為
屏障故名北障山山極高與堯山相望而峙嚴冬
盛寒時山峰先雪土人以此預卜豐年水泉四出
皆資溉田畝昔人鑿石得泉以龍首注之山之西
麓五里許即如佛嶺僧全用誠受仙術結菴於此
化去
文筆山縣東北十里高數百丈兀峙銀江之上其
氣清淑如秋故又名千秋峽
龍巖山一作靈巖縣西三十里高數十丈突起平
地唐龍朔二年山忽晦冥者六七日大雷雨龍昇
而晴山腹遂空高離水二丈許寬倍之深不可測
遥望山根橫光一線迫之乃知巖在山底舟入仰
視正中平如華蓋聲發山水皆應東西流風三江
合從此出
月華山縣西十五里山素無知名因明進士全賜
未第時搬土為基置小軒讀書其中交遊往来山
遂名焉有巖如月窟潔白如玉中有石柱長丈許
石蟾伏其下每月出則虛受其光瑩故名月華
堯山縣東南三十五里與臨桂接界詳前
高鎮山在縣西南二里古名大象峰一名大藏宋
寳祐間胡穎更名高鎮元至正間大藏山崩復名
其崖為赤壁巖下有潭横浸山腹名象潭其形三
折又名之潭山巔有諸葛祠水濱有周瑜廟今俱
廢
獅子山縣東南四里昂立如獅古志云黃岡獅拱
即此
千佛樓山在縣西三十里山内有菴菴内有樓樓
上下有大小佛像幾四百餘尊故名千佛樓
金山縣西三十五里上有無量夀佛道場四山環
抱竹木參天每年二月初八日土人朝參者不下
萬人絶頂有泉僧人通竹引水以飲
筆架山縣東南四十里山峰平聳中峰獨高状如
筆架秀拔可愛
石磯山在城東十五里
五圈山在縣西南五十里
盤古嶺縣西三十里嶺巔有盤古祠如遇災祲遠
近之人咸接其神以禳之
仙隠巖縣西五里西峰山後洞門高廣内通明垂
石乳纍纍旁有石堰滴以垂乳俗名仙人堰堰下
田數畝俗名仙人田田有石米形體百状遊人取
之不竭俗名仙人米過數十步燭火方可入有深
潭投之石聲若鳴鐘俗傳神仙棲隠之所故名
龍田巖縣西南三里巖内深曲白晝如暝燒炬乃
可入中有石田
真仙巖縣西南四里路徑﨑嶇婉轉而上内有石
樓文采可玩登樓遠矚無際
棲鳳巖縣東一百里峻拔可愛水泉環繞唐初傳
鳳棲於此宋建炎間秦氏昆仲以進士次第舉者
秦方秦言秦時立輩皆讀書巖中
飛水巖縣東四十里巖有小菴巖頂田數畝可供
僧耕泉水下蓋洞口如晶簾長垂四時不涸旁有
石竇菴僧由此出入
布巖縣西三十里巖内有菴士人喜其幽僻嘗讀
書於中
龍泉巖在城東一里
甘棠江在縣南十里與小融江同源分流為東帶
融西帶融歷龍巖又東南經甘棠墟出白石湫合
灕江
海陽江在縣東四十里水源發於興安海陽山出
田心寺下流至白龍橋出分水塘即湘灕之源也
銀江在縣東北千秋峰側有峽通灕水
靈江在縣東北二十里發源興安之海陽入三里
陡下靈渠折旋而流至靈江口與黃柏六峝川江
合是為大融江復有小融江與靈江左右相望合
流故曰灕江
大融江在縣東北即古潙水水經注潙水自越城
又東南注灕水
小融江在縣北二十里源出興靈界之陽高山東
過焦林塘由小黃田白茅至山口會灕水於大埠
頭歴窑門小心二灘再過千秋峽至邑之東北會
路江
路江在縣西十里發源陽高山之南出密嶺遶蘇
村西下流之南堰至邑東北會灕江為東帶融下
皇亭門灘遶赤壁會淦江
淦江在縣東五里源發於縣香爐山之麓由莫家
庄下流至曲潭會灕江歷脚盆鰱子二灘至老墟
村合湴湴水
神江在縣東南二十里源發縣一都之林江出董
家村下流至秦田會靈巖水
流風江在縣西南六十里水源發於縣龍潭山出
流風洞由黃田村下流至清水潭會東西二江
東江在縣東南四十里水源發於柘寨之梅田由
汀江下流至梭子田合西江
西江在縣西南五十里水源發於縣甕江由壘底
下流至梭子田會東江出唐田尾與流風江合流
由前宅至陶家村會灕江是為西帶融
社江在縣西三十里水源發密嶺出龍潛潭由田
尾洲下流至粟家村會龍巖水
五圈橋江在縣南五十里水源發於縣悋峝堡出
巖山由板屋經青眉山下流至五圈橋逹會城合
南門水
秋陂江在縣東五十里發源縣之大界嶺出沙田
至丑陂經臨桂大墟會灕江
秋田江在縣東四十里水源發於縣螳螂山出路
底至秋田過列村背合秋陂江水
道堰水在縣東北三十里水源發於縣香爐山之
西出為陽堰為道堰至大埠頭會灕江而下
湴湴水在縣東南十五里水源發於縣東嶺之南
出矮嶺至老墟村會灕水下楊洲灘至鸕鷀洲合
三百源
白石湫在縣南三十五里又名白石潭
龍隠泉在縣北十五里上有巖斵為龍首引注其
水舊名滑石泉
三百源在縣東南二十五里水源發於縣堯山之
北由崔家墟至鸕鷀洲會灕江出甘尾洲合甘棠
江
興安縣
全義山在縣東三里秦史祿通渠開此嶺
黃華山在縣東五里中有泉
龍山在縣東四十里唐質肅公先墳在焉
九星山在縣東南二十里羣峰聳秀連綴如珠宋
侍郎唐則家於其旁鄉人以則父子相繼登科因
名狀元峰
龍蟠山在縣東十五里有洞門數重中潭産魶魚
四足有角今無
海陽山在縣南九十里漢志零陵縣有陽海山即
此岡巒連亘東北接灌陽西南界靈川湘灕二水
所自出也下有巖幽深行數百丈至水泉處闊不
盈尺其深叵測
點燈山在縣西三里有巖昔傳陶處士讀書於此
夜有燈光因名
鳳鳴山在縣西北三十七里宋淳熙間邑人蒋来
叟登甲科縣令羅震以蒋所居近此山故名
馬鞍山在縣西二十里
黃柏山在縣西六十里
六峝山在縣西北六十里
始安嶺在縣治前百餘步民多居其上
東嶺在縣東二十里地名錦水嶺有二峰如卓筆
越城嶺在縣北三里水經注云越城嶠水南出越
城之嶠嶠即五嶺之西嶺也秦置五嶺之戍是其
一焉路史謂即桂陽嶺
龍鳳巖在縣東北二十五里乳石凝結如龍鳳状
有泉出巖中即龍鳳水
吕巖在縣東二十五里石成吕字故名
石門巖在縣西北二十里有石如幕扣之有聲
鹽砂巖在縣南六里有砂與鹽相似入湯復化鬻
鹽者或取以襍之
草聖巖在縣西十五里月山之西前有寺唐僧雲
嶠習草書有雲嶠書堂並滌硯池
寳峰巖在縣西北二十里與石門巖接
白石洞在縣東南五十里石色朗耀如玉
乳洞在縣西南十里上中下三洞宋李邦彦名其
洞下曰噴雷中曰駐雲上曰飛霞下洞有泉流石
壁間田壟溝塍如鑿中洞有三石柱及石室石床
左盤至上洞行八十步得平地有五色石橫亘其
上乾道間張孝祥書曰上清山洞范成大有詩刻
洞前有明真寺藏塔院李邦彦書玉溪橋三字
鳴玉洞在縣西南十里距岸不遠内有石牀石筍
石盤諸状泉聲清潺舊名梵因縣令羅震易今名
金雞洞在縣西南四里週圍有山延袤前江
中江湘灕二水之中即海陽之舊江鏵觜雖分其
派餘波流而成江至學前北折合於湘水
黃柏江在縣西北源出西延眠羊寨山由彭家寨
茶園約七十里至六峝巡司與川江合
六峝江在縣西北源出城步白洞界經三地三殿
三江龍灣約百餘里至六峝與川江黃柏合
川江源出鳳凰山經七十餘里至六峝三江總會
舟楫不通
融江源出黃龍山義寧界經帶雲山中峝堰田
鳳源水在縣南半里合於南渠為灕江
零水在縣西南五十里源出鬱金山下南流合灕
水
餌潭又名餌江在縣東十五里石壁上下有犀牛
蹟又有二石穴遇旱鄉民具舟作樂驅水牛百數
下潭攪之投虎頭骨及朱書雨澤立應
渼潭在鏵觜之上蓋海陽與衆流滙而為潭湘灕
之分始此
桃花源亦名潙源在縣南六十里水並出南鄉合
海陽江
靈渠在縣西十里秦將戍五嶺命史祿鑿之漢馬
援討徵側復治以通餉唐寳歷初觀察使李渤浚
斗門十八咸通九年刺史魚孟威以石為鏵隄亘
四十里宋初漕臣邊珝嘉祐憲臣李師中乾道帥
臣李浩相繼修浚紹熙甲寅帥朱晞顔等重修紹
興二十九年臣僚言廣西靈渠接全州大江其渠
僅百餘里詔漕臣修復以通漕運
雙女井在縣南七里其源不竭流出南渠合灕江
廖家井在縣南門外百餘步其水清濁中分抱朴
子云廖扶家丹井一族數百口飲之多壽至百歲
者
陽朔縣
龍頭山在縣治東北有石似龍頭故名唐曹祠部
鄴讀書於此山下有巖名讀書巖碑碣尚存
都利山在縣治西北隅與天鵝山脈絡相連三峰
排闥為縣諸山之總
陽朔山在縣北門外隋時以此名縣俗呼解元峰
西郎山在縣西半里許有石似人形西向拱立唐
曹鄴有詩
白鶴山在縣南三里江濱如鳥舒翼相傳有白鶴
翔集因名舊有白鶴觀
東郎山在縣東南十里有石似人東向拱立山下
平廣可容數百家舊有東人村宋時進士莫知微
等寓此
天馬山在縣西十五里山形如馬前有二小山狀
如執御者下有甘將軍祠今廢
威南山在縣西十五里以下有吳威南將軍薛翊
墓故名
金泉山在縣西二十五里山腹有泉秋冬不涸中
有壽聖祠今廢
古羅山在縣南三十里又名都樂山高數百丈山
頂有池十八
石銀山在縣北四十里左右層巒疊巘峭拔不可
名状獨此山居中光榮如銀故名
寳山在縣北四十里有飛泉瀑布下注桂江
畫山在縣北五十里桂江之濱九峰屹立千仞丹
崖翠壁望之如畫
寳峰山在縣東北七十里聯接湖廣道州界興平
零陵二水出焉即水經注所謂龍山也
白面山在縣南二十五里有明府江道僉事茅坤
石刻
明月山在縣南二十里其形崆峒宛如蛾眉月
折山在縣東接恭城界巖岫崚嶒綿亘數百里猺
人多聚居山中山腰直裂似折故名其高崖隂風
襲面盛暑必挾纊振衣而上衡岳湘江可俯視焉
塘山在縣西十六里
浮㘬山在縣東南十五里尤為高絶
雲源山在縣西北七十里一名靈源山一名源頭
山廣數百里縣境羣山發派處
壽陽山在縣正南嵯峨拔起東瞰大江舊名鑑山
有觀音閣八景鑑寺僧鐘即此布政洪公書碧蓮
峰三字於石壁崇禎間兵備陳起龍篆江山鎖鑰
今更名壽陽山
鹿山在縣治正北與龍頭山聫絡山畔有北宸觀
為儒學主山
都峨山在縣治北比諸峰獨聳林木潤秀為縣主
山一名天鵝山
獨秀山在縣西門外平地突兀獨立故名其形似
笏又呼為頓笏山
屏風山在縣西門外西北聫西郎獨秀諸峰西南
聯膏澤馬山諸峰形如屏風色如碧玉日暮樵牧
由此而歸八景西山晚照即此
筆架山在縣東八里三峰卓立中峰獨高
展誥山在縣東南十里伏荔市前又名香爐山
龍母山在縣西十六里山半有龍母祠下有湧泉
山巔之氣與威南相接則雨
東華山在東嶺後一峰傑峙灕江環流為邑鉅觀
書童山在縣南三里田家渡對面兩水會處孤峰
壁立秀色可觀
玉欄山在縣東北三里兩山連絡状如欄干故名
掛榜山在縣治東四里廣化村
九龍山在仁興里山勢最高上有泉水傾注冬夏
不涸
麒麟山在九龍山旁形似麟下立村寨
甑山在思明仁興界上有龍巖鄉人遇旱禱雨輙
應
丫髻山在鉛寳塘前形如髻故名
一字山去縣五十里大冲村後山勢最高而巔平
面闊土人名為一字文星云
金寳山在縣治西六十里徑路深險林木蓊蔚獞
人恃為巢穴古稱要害
雲翁峰在縣南峰巒秀聳群峰環繞若子孫列侍
然
卓筆峰在縣東三里一峰秀聳如卓筆又名文筆
峰
膏澤峰在縣西南隅天將雨則雲
碧蓮峰在縣西十五里山峰叢立如蓮舊縣治在
其下雲收雨霽望之一碧又名連碧峰唐沈彬有
詩
秀峰在縣治南群峰羅立此峰翠聳故名
芙蓉峰在縣治萬山環列奇崛蒼鬱宛如朵朵芙
蓉
東嶺在縣東對江其嶺迢邐數里至白沙灣一帶
皆魚船所泊水色山光一日數變故八景曰東嶺
朝霞白沙漁火
神龕嶺在縣北五十里萬岫駢羅一峰聳峙巉巖
刺天超出物表
棋盤巖即棋子巖舊名豹隠洞世傳為夏相公宅
基竅開三洞捫蘿而上洞有石似棋盤下洞平坦
列坐可二十餘人有小竅通于後洞光朗别是一
境明進士胡鳳有詩
東明巖在縣東十五里桂江旁舊有棧道通平樂
獨秀巖在縣南十里南北二巖南巖屈曲轉折北
巖面江流水昔傳云内有魑魅狄宣撫駐師山下
因驅逐之
廣福巖在縣南二十里一名羅漢洞石門天成其
中虚朗可容百餘人巖中創觀音閣兩旁石壁層
龕列五百羅漢閣前巖澑滴成石乳其形如獅象
如鸚鵡天然竒特為八桂巖洞之偉觀宋邑令周
志行重修唐曹鄴有詩
翠屏巖在縣西北四十里後立翠屏堡石門三五
俯若圖畫
冠巖在縣北七十里灕江之濱形如戴冠故名又
名甘巖石穴泉甘流溢不竭可掉小艇明提學僉
事王宗沐有詩
騰蛟巖在縣北興平墟下近水舊名螺螄巖邑令
童大成所開改今名
龍隠巖在縣西四十里旁有三石盤其水泓然
粉巖在縣西北六十里深十餘丈乳石如粉
龍巖在縣西關外里許巖内有石龍鱗甲水流不
竭歲旱禱此祈雨汲泉而去輙應故八景曰龍洞
仙泉
龍躍巖在龍巖左邑人莫之先有詩
穿山巖在縣西南十五里山腰有洞屈曲透出山
背望之嵌空玲瓏蓋異境也
来鶴洞縣令王之臣有詩
十六洞南北縱廣三十里
龍鱗洞在縣西十五里中有小江江上石如龍鱗
又曰白龍洞又曰金雞洞
小有洞在韓山渡南里許嵌空玲瓏四面望之隙
光穿透
乳洞在縣西十五里巖穴滲滴結為乳石大者高
丈許空靈可玩
鑼鼓石在思明里古羅山下有石鼓山高數百丈
中少紆又有石鑼山壁立雲中每隂雨則聞山中
有鑼鼓聲云
桂江源出興安自桂林而下由南亭驛經縣城至
平樂入蒼梧為兩粤左右江水路通衢山海經云
靈渠以南繚繞於桂名灕江又名桂江
西湖在縣西關内四山之水滙而為湖引入城濠
因名西湖
興平水在縣北三十里源出寳峰南流者與灕江
合北流者為零陵水出道州
歸義水在縣西二里發源古歸義縣由田家渡合
桂水東注
東暉水在縣西北五里發源東暉村逹於桂江
安樂水在縣西南二里
雙月溪在縣南三十步中建長橋縣民居集貿易
立橋視之左右皆月也八景市橋雙月即此
西溪在縣西一里源出雲源山曲折流逹珠明洞
前唐曹鄴有詩
觀源溪在縣西十五里出乳洞下
龍潭在縣治東南五十步雙月橋旁闊四十餘丈
深泓莫測内出金魚或云有竅通海時或潮溢朱
鸞有詩
碧峰潭在縣東南碧蓮峰下幽深可愛秋月光耀
澄清萬頃
犀潭在縣南三十里龍躋松江二水合處有石穴
父老傳云有犀藏焉岸旁細草茸碧俗呼為犀草
五龍潭在縣北十里悠長而深昔傳有五龍居之
故名
龜潭在縣西北五十里有龜群出則其年大稔
東洲在縣城對江平廣百餘丈江水分流
芙蓉池在縣西雙柏書院後約數十丈周圍皆芙
蓉邑令沈文旻有詩
龍母池在縣南
清泉在縣治西南二十步湧出石渠之崖冬溫夏
涼通邑皆汲以煎茶
金泉在縣西二十里
飛泉在縣西五十里泉湧出山腰百級飛注而下
如瀉銀河
趙源泉在縣北二十里昔傳鄉民夜見金雞燈於
林莽間禱以禳之復有幢幡出厓患水遠再禱忽
一夕飛泉湧出至今名焉
蜻蚨泉在北極宫旁明萬歷間蜻蚨湧出流于溪
石之上父老以卜豐登其後果應
聖水泉在縣北十五里楊梅庄金龍山古廟前泉
從石眼浸溢秋冬則涸民或祀廟無泉禱之輙湧
出盈坎而止祀事畢仍涸人呼為聖水
異魚塘在縣西十五里内産五色雜鱗魚投以餌
則出然不可食禁民勿網
清白塘在縣西四十里翠屛山之西麓兩湫相去
尺許清濁自分遇春漲流溢亦分二色故云
石渠在縣城外高數仞下有洞泉深百尺
東石渠在縣獅子山下有兩石甕注水泓深
珠明井在縣治西百餘步道旁其源清潔自然而
溢不由濬鑿行人多飲之
報恩井在縣治北報恩寺前泉源清潔從石竅而
出
六井在縣西十五里有石數級下有六竅溢水四
時不竭
翠屏石井在崇教寺後傳聞井中或有巨響如鼓
鄉民遇旱汲水祈禱即雨
犀牛井在縣西十里犀牛嵅山下有巖古傳内有
犀牛天將雨巖内水湧出其聲如雷
潮水井在屈家村其水日輙三潮或云有竅通海
永寧州
禾倉山在州西一里山頂有雲生雨即隨至可兆
豐稔又云舊人民築倉其上故名
銀瓶山在州東北三里高聳秀峻江流經其下
會仙山在州西北三里昔有仙會於此
覆釡山在州南門外象形而名又曰矮山旁有小
洞可入今人家環住其下
偃月山在州南半里新墟對面形斜倚如半月
馬鞍山在州桐木鎮東南隔五里兩頭隆起中低
下村落人民聚居
鳳凰山在州南五十里﨑嶇險隘昔巨寇韋銀豹
據為巢
穿巖山在城南俗傳楊文廣妹征柳救兄所開有
碑記
黃源山在城北五十里亦名黃源嶺黃源水出焉
天馬山在州堂左側形如天馬回頭
潮水山去城一百里高百餘丈明時獞賊據為險
要
翠眉峰在州北三里
文筆峰在州東一里高聳插天有石屹然在峰絶
頂尖聳秀穎望如筆端羣山環拱或名觀音山
天柱峰在州西南八里
都狼嶺在城東北五十里險峻陡絶舊稱天險巡
道郭宗磐稍鑿平之上有小菴距菴數步清泉出
焉
三隘嶺城北二十里崎嶇阻險踰嶺脊凡三故曰
三厄副總兵馬俊被襲於此又曰落馬嶺一線孔
道左壁高崗右臨深澗見者色變郭宗磐鑿平之
雞冠嶺在新興里古滿村
火嶺在新興里底塘村峰如火熖
總甫嶺在新興里永福交界
大晏嶺在州北三里有水入大江
龍坑嶺在新安里
古望嶺在新安里
大博嶺在新安里
百壽巖在州東百步許舊名夫子巖宋紹定己丑
知縣史渭刻百壽於後壁今尚存俗呼壽字巖
將軍巖在州西五里入洞若將軍踞坐秉炬行可
半里許上下如砥洞口懸溜若金芝掛網天成景
象
金釵巖在州西三里其形似釵中可坐數十人俯
瞷州城瞭然在目
道姑巖地名古滿舊有寺基尚存
銅掌巖在州南六十里寬敞可容數百人居民多
於此禱雨
石盆巖在州南七十里中多石如盆状
虎踞巖在州東
金竹巖去州六里許深邃寬敞有水一泓凝碧其
上滴乳成物象環竒列怪兩洞口相通
獅子巖去州半里東南隅石乳溜結竒怪萬状非
多炬不可入舊名老虎巖
鷓鴣巖在州南四十里
雙瑞巖在州南八十里形如伏獅而巖在其口乃
六祖修煉之所環山拱伏巖内直入深數十丈有
石佛像為石乳凝結在宋為永福縣所轄至明隆
慶六年改縣陞州因割隸永寧
鐘鼓巖在金竹巖對面内有石龜石瓶石獅又有
石鐘石鼓叩之則響中空洞可容數百人通後山
約數百步
東江在州城東源出大晏嶺合上流四源之水而
滙為大江渟泓于此
大巖江鳳凰山更進十餘里曰大巖其下有穴出
泉經行數十里至舊縣而會於大江
迴龍江在新興里舊縣村會三江之流直至州東
城下
白馬江在州西一里白馬村旁山下有一潭轉東
流會於江
大長江源出州北都狼嶺下約三里會大江循北
而東流入永福名曰太和江而總灕江以逹於海
黃源江在州西二十里發源於黃源嶺下
洞源江在州南二十里從洞源山中流出漸於江
與黃源江合
茫洞江在州北自茫洞村出東流會于大江
小江在州東北一里從文筆山隘下流出經九頂
村逹大江
西江在州北源出沙牛隘流徑安息營前入大江
施龍江在州北三隘營之前兩峰巉削巖中水湧
橫出衝入大江深不可測
里旺江在州東北牛河營之五里里旺村流出入
大江
富河江源在桐木鎮西一二里外流為大江經鎮
前行十里入地伏流又十里至融縣界始出
山旱潭在州南二里山旱村前其水深碧中有大
魚罟網不能得
水頭泉在州西三十里水頭村從山下石穴流出
口大於甕聲嚮若雷奔流迅疾可溉田數百畝
府前井在參府照壁前甘冽可食
永福縣
鳳巢山在縣城後即邑之主山亭亭如華蓋舊名
華蓋山崛起獨秀上圓下廣而縣治建其下隋大
業間雙鳳来巢百鳥環集宋建隆間復来巢於其
巔因改名鳳巢山事聞於朝遣使鑿石得玉窟巨
成池池水四季不涸澄清如鑑名曰玉液池上有
湧珠祠祀宋忠州防禦使邑人李珙祠左有澄心
寺僧人居之以奉李公香火
永福山在縣南五里又名福子山隋大業間建縣
永福之名因此
靈壽山在縣東三十里昔有靈壽寺在其麓
神山即羅秀山縣東北三十五里有池不竭山高
數百仞挺出衆山之表又名獨秀山
登雲山在縣西十五里重岡疊巘雲霧常興於上
冬月天寒雨雪衆山未雪而此山先白可兆年豐
俗傳昔有明覺祖師結菴焚修遺址尚存土人就
菴奉香火號青苖和尚水旱禱之則應山最高盡
日力始登其巔風氣嚴冽雖暑亦寒
太和山在縣南六十里廢理定城後崖谷盤紆有
水自古田出流經山麓
金山在縣西南七里高百餘丈上銳下廣状如金
字故名滙三江六源水滀為重淵與馬芒山夾大
江對峙驛路盤山脚而行山半有金山祠土人祀
此山之神
螺山在金山之西離縣十八里峩然右顧縈紆盤
折迥若螺狀懸崖絶壁上有地步武建有飛来祠
土人祀所為廣福神者凡有旱癘禱之屢多靈騐
蘭麻山在縣西南四十里峭絶險隘舊有蘭麻驛
明一綂志即名蘭蠻山宋陶弼有詩
茅彙山在縣北十五里茅彙村後
獨秀山在縣東三十里高百餘丈因名
馬芒山在螺山之南羣峰列如屏障當大江有堵
截勢山麓昔有秧清書舍遺址尚存
七星界山在縣西十二里車元村後
天馬山離縣十里状若天馬形故名
席帽山在縣南與天馬山不遠状若席帽
瑶山在縣西南十二里與金山隔江對峙山足臨
水有文明塔以鎮去流
雲頭山在縣東十三里形如雲頭上有一石上青
下赤遠望絶似人形衣裙飄展倚石而立傍有石
盆貯水若盥沐状俗名紅裙女石
蓮花峰在縣東南俗呼為榮山界峰巒攅集形似
芙渠傍有一峰插天學宫遠對此峰據形家以為
文筆之象
東嶺在縣東郊外二里山有甘泉每春漲水惡即
汲飲此泉
獅子嶺在縣東十里俯臨大江石形如獅
靈巖在山尾村後俗謂秀才巖巖内有三秀才像
不知何代人亦不知其姓氏石壁有朱書吾本象
州人五字土人禱雨甚騐巖口有靈泉流出可溉
田數十畝
月山巖在錦橋里羅錦墟離縣東南四十里空洞
明敞如月之明土人塑佛像於内祀之
太平巖在星岡村後幽深廣豁邑人多遊焉有題
咏刻于石
河陂巖在板塘里河陂村洞内深邃相傳有六十
餘岔
龍巖在理定里南鄉龍巖村後離縣百餘里岡陵
獨秀突出一峰廣敞如樓臺上可容百餘人
蛟龍巖在縣東六七里巖近大江石窟滀有深潭
相傳有蛟龍騰伏于内烟霧常興
西江發源永寧州石山下西南流至縣西北會銀
峝江水合流經鳳巢山後至縣城西合大江水西
南下雒容
木皮江源出永寧州古底東流遶蘭麻入大江
丹竹江源出下邊山
大江乃湘灕分流至臨桂蘇橋與義寧珠江合流
經縣城南又與西江水會西南下雒容
毛江發源毛峝里黃源中下六阧西出至縣治東
滙大江水經縣治右會西江水合流下雒容
石流江在縣南鄉源出荔浦縣由瓦窑大湖葛塘
入大江
護火水在縣西北十里自豸嶺東流合白石水逹
柳江
銀峝水在縣西北自登雲山發源石壁崆峒水自
洞中流出飛揚澎湃其色如銀奔流而下溉民田
無算會護火水直抵縣西江每春波江漲此水會
流清而不濁
白石水在縣東北四十五里經縣東又西南入理
定
常寧水在縣東三十里西流合白石水
大榮水在縣西北合白石水
金山水縣西十里合白石水
桐古水一出源頭一出亮底至松明塘合流北至
桐古鵝江入大江
太和水在縣南六十里出太和山流逹理定入大
江
張峡水在縣東源出含丹嶺下西流至張峡村入
大江
都濟江水在縣西一名亭子門水一出大蛤一出
車元一出大茅至大叚平嶺合流入大江
馬芒水源自白崖古栗北流入大江
下陋水源自蘭麻入大江
舟渡水由䥥刀灘入大江
古桑水在縣南鄉源自官江遶沙灘古羅入大江
洛容水出古田上宋遶江口入大江
龍溪在縣西南十里源自小江頭陂来渟滀十餘
里螺峰環於右金山列於左溪上村烟稠密夕陽
西下江水娟媚魚舟出没於蘆荻烟水間為永一
景
天井潭在縣東十里潘村門口深數十餘丈網魚
者每得大魚
白鶴池又名鶴沼縣城西郊外相傳當年池中忽
産並蒂金色蓮數本時有雙鶴集於池上建有仙
鶴坊今址尚存
鳳凰池在鳳巢山西北山腰有池二四季澄泓一
名鳳池一名凰池山僧汲飲於此並以灌山田雖
大旱亦不竭
甘泉在縣之東嶺
玉泉在鳳巢山頂即玉液池
義寧縣
靈鷲山在縣西南十五里峭拔高聳上有瀑泉如
練山半有白馬寺
登高山在縣東南里許山勢平曠登之可以望遠
智惠山在縣西北十五里萬山中特出蜿蜒秀麗
下有廣福王祠歲旱禱雨遠近皆應
歐山在縣西五里
九十九厄山在縣北六十里高大深䆳樹木叢密
不通大道
靈秀山在縣東五里山勢高峻雲起即雨歲旱禱
之輙應
鷄籠山在縣東北七十里與靈川縣接界㴩江發
源於此
華巖山在縣西南二十里下有華巖菴泉遶洞前
世傳有桃花片從洞中流出石壁有吕純陽詩二
絶字跡剝落不可盡識
青梅山在城東五里
牛路山在縣西五十二里近開鉛礦
大玉山在縣西北四十五里亦有礦可開未見成
效
桑山在縣南五里
鳳凰山即在對嶺前隔嶺望之如鳳凰飛舞
觀風嶺在縣東北二里高聳獨立為縣主山
丁嶺在縣北七十里峻峭秀拔諸山莫及義江水
源出其下
對嶺在縣西北十五里自西山下田十里突起秀
峰蹲峙於田中上有盤古廟
古東巖在縣西十五里民間採石燒灰壅田農民
賴之
義江在縣西門外寬處十餘丈發源縣北丁嶺下
南流曲折至臨桂蘇橋分為二一入永福江一東
流合相思水入灕江漲涸不常難通舟楫
石濠江在縣東南三里寬三四丈源出毛皮界流
合義江不通舟楫
智惠江在縣西北二十里發源牛路山流經智惠
山下合義江
桑江在縣北七十里發源丁嶺山下西流合石門
江逹懷遠縣不通舟揖
山末江在縣西南流逹蘇橋會永福而合大江
㴩江在縣東北二十五里發源雞籠山下流合義
江
石門江在縣西北二百一十里發源貝子嶺滙桑
江諸水合流直達懷遠縣不通舟楫
義江洲一名浮洲洲上有塔寺唐郡倅為盧道者
建
全州
湘山在城西二里有飛来石東鎮泉又東為玉虹
泉下為無量壽佛光孝寺其巔有甲亭眺覽如在
圖畫宋林岊詩江入甲亭幽是也
三華山在州治南山峰形如華蓋
柳山在城北二里宋刺史柳開築室讀書又名書
堂山山半有泉穴地而出味甚甘冽名曰達泉一
曰應泉林岊建清湘書院
覆釡山在城西八十里七十二峰森插霄漢絶頂
石如覆釡有巖名聖水水出巖下有石盤承之
完山在州治合江門外舊名鉢盂山明州守顧璘
状山形完整易今名
隆城山在城東一里
黃華山在城東六十里橫亘道左晚霞嵐氣流映
若翠屏按郡國志州有黃山即此迤西一嶺亦曰
黃華相傳昔有仙人騎鹿至焉
倚石山在城南六十里
石人山在城東南五十里一
羅氏山在城西一百里有泉
湧泉山在城西南八十里巖泉湧地而出
鍾石山在城西一百里鍾樂之水出焉
文山在城北三十里昔有文家村故名山穴出泉
注為洮水
筆山在州北五十里一峰峭削卓立江潯宋陶學
士有詩
五山在州西六十里五峰高低環峙相聫如五指
故名
六山在州之東七十里山列六峰吞吐烟雲變態
時異
飛山在城北七十五里俗傳西域飛来
禮山在城西七十里高聳數千仞橫亘數十里羅
列如屏障於大江以南
盤石山在城西三里兩峡壁立千尋下臨寒潭澄
澈無底壁上有泉數道一曰盤石一曰玉&KR1329;跳玉
濺珠飛流注江
聖禪山在湘山對岸中有石像跏趺儼然如生
靈家山在覆釡東上高四十里重岡疊嶂遊者下
輿馬緩步以入仰視七十二峰如在天半
八十里山在城西北八十里
九十里山在州北九十里新寧界
船山在州西一百二十里状如樓船故名
將軍山在州北五十里形如大將冠帶巍峩倚劍
天外
玉屏山在州西十五里發脈八十里山盤礴蜿蜒
綿亘而下橫出一枝蒼碧繡錯環列如屏
仙奕山在玉屏之後平衍曼延突起一岡袤廣尋
丈中橫方石旁簇八小峰四面拱峙如對奕因名
鳳凰山由柳山蝘蜒而南起伏竒秀形如鳳飛山
陽今為學宫
五台山大輿之北五里五峰秀峙參差如蓮瓣然
蜿蜒十餘里有五台菴湘山佛嘗飛錫其頂旁聳
一峰高插天表其下有巖日照之紅黃燦然曰朝
陽洞
仙馬山即三舉案山也石壁峭拔橫亘當道相傳
有許羅鄧三仙常策陟其嶺至今磴道蹄跡猶存
旗山在州北五十里山勢高峻四面壁立萬仞不
可攀緣其東則微低望之如展旗然
鼓山在州北五十里山形甚圓高數百丈上廣下
小懸梯以登扳藤盤旋而上昔有隠於此者題首
陽二字詩於壁今詩字滅没其題宛然在焉
馬鞍山形似馬鞍下有一巖外敞内狹流泉環繞
常有雲氣往来為雷神出没之所因祀雷帝
謝花峰層巒竒矗高出衆山登絶頂則祝融九疑
覆釡諸峰隐然在目歲旱禱雨以此峰為騐諺云
謝花頂上雲隂隂旱風作怪農人嗔謝花頂上明
淨淨三日即雨農人慶
馬家嶺在城南五里鑿山為徑下逼深溪宋人蒋
用卿兄弟始開之
金峰嶺在州北五十里即西黃華山峰頂三小峰
鼎峙直矗雲端父老相傳此山常有金光燭天或
數十年一見因名
牛壓嶺在州西北十五里有泉下湧以資灌溉
西嶺去治三十里形勢清竒與黃華相對
石壁嶺在州西北五十里有泉自虎巖流出可灌
溉
屋柱嶺在州西五十里由覆釡山迢遞北来迥出
天表
雞子嶺在州西五十里有泉溉田五十畝南流與
江合
白水嶺在州南五十里泉流出白鶴菴山田多頼
之
紫草嶺在州西五十里有泉北流與江合
潮水嶺在州四都下有寒泉四時不涸時漲時消
如潮信然
丫頭嶺在州西七十里山形峻險不可攀陟望之
如螺髻
雙亞嶺去州治八十里源泉北流二十里溉田百
餘畝復流一里許至蘭村廟與聖水巖江相合
大茅嶺去州九十里下有江流四合資溉甚多
阿白嶺在州四都通萬鄉嶺三里許有阿白菴
佛步嶺在州一都俗傳無量壽佛回衡陽雁峰五
百年一度徒步過此留遺跡焉
石燕岡玉屏之左腋也産石燕遇雨則飛
龍隐巖在城西十五里接石燕岡高敞空闊石筍
下垂状如瓔絡石牀迴環宛印鱗甲
神仙巖在城北六十里崖有古刻幽徑二字相傳
神仙嘗奏樂於此
波斯巖在城南四十里前後有龍潭二
龍潛巖在城西南六十里左右有石龍頭角宛然
讀書巖在城南四十里羅隠士讀書處有大清小
清二水
青田巖在城南三十五里深數十丈
獅子巖在城西四里巖内石田數疊如階磴然
觀音巖在獅子巖西大石巉巖形如屋覆
望母巖在城東南為孝子唐儼名也
迴龍巖在城北二十里
龍雲巖在城西隔岸傳有漁人入見一人兀坐鬚
鬢皤然再入化為骨持出視之乃龍骨也故名
礲巖在州北十五里泉從中来廣如大厦深數百
丈内有石田石米石乳石果蓮花臺旁有小洞秉
燭可入宋州守黃伸改名潄日林岊有詩
聖水巖在覆釡峰頂水出巖穴下有石為盤以瀦
之州守章復鐫聖水字於石
聖柴巖在城西四十里石山大寨之西中有崕壑
竒勝
虎嶺巖在城西七十里中有清泉流石盤上淙淙
如潄玉聲
泰山巖在城西南七十里氣象巖巖如泰山然故
名
浮山巖在州治三都下有水北出會舜河可以溉
田
大巖在州二都洞臺高廣深䆳莫測
傅巖在州治四都竒葩茂樹翠錯巖前舊亦名虎
巖
梅子巖在州西南九十里有石臺石仙石果遊者
秉炬乃入
丰玉巖在州西南九十里禮山之右有石臺奇跡
苦竹巖在州北五十里馬鞍山下洞門深小曲折
以入江流清淺秋冬不涸
虎潛巖在玉屏山之北三里許石壁蹲踞如虎洞
門在半山之上瀑水奔注有水簾洞天四大篆字
石版擊之作磬聲其内曲折幽䆳伏流為潭者三
相距各半里潭皆湛湛如墨深不可測每旱禱取
水出雷雨隨至
虎巖在州北五十里大路巖前高敞入内數十步
則寬平如數間屋石田石牀宛然布列
龍巖與虎巖相近外險中空可容數千人下有深
潭凉風颼颼自水面撲人里人曾避兵其中名小
桃源
元通洞在露勝亭西洞口虚明内深舊名隠巖州
守顧璘易今名
合江在完山下湘水灌水羅水至此滙流入楚故
名合江
湘水源出興安縣海陽山羅灌二江經州境達荆
州
洮水在城北五十里源出文山南流入湘北曰洮
陽舊嘗置縣以洮陽名
灌水源出灌陽縣北流抵城東會入湘江
羅水出羅氏山經飛鸞橋東流入湘江
鍾樂水在城西一百里源出鍾石山東流入湘水
建安水發源城西南九十里倚石山西北流入湘
江
宜湘水源出州北九十里山東流三十里入湘江
方輿記云湘源湘鄉湘潭謂之三湘
凍清水出州西南八十里清泉山西北流二十里
入湘江
東溪出莱子嶺西溪出灣山嶺又竹溪出湘山源
鈷鉧潭在州西七里唐柳宗元有記
雷潭在湘山之濱深不可測潭心月印皎若冰壺
相傳雷隠翁得道飛昇後乘槎遊此故名
捲烟閣泉在州西三里興善寺
義泉在善果寺泉甘冽四時不竭
應泉在柳山之半峰穴地而出味甚甘冽舊名逹
泉州守顧璘興復書院以泉久涸即日浚得之故
名曰應泉
東鎮泉在飛来巖下有石如盤瀦水冬夏不竭
法華泉在寺西平地淫雨不盈天旱不涸
玉虹泉在湘山之東巖泉出巖穴昔人因石鑿渠
道流入寺厨舊名湧泉州守顧璘易今名
盤泉在盤石山之下巖泉寒冽不涸因石鑿盤以
瀦之又名玉髓
卓錫泉在仙奕之前玉屏之後相傳湘山佛卓錫
於此趺坐遺跡猶存泉眼之小者一石如蠏大者
一石如馬鞍
湋井去州六十里井有石臺中起泉竇波泛為巖
下龍潭不竭不溢有禱輙應
灌陽縣
麒麟山縣東離城一里
馬鞍山縣北三里
峡山縣北峡口去城十里兩峰夾峙一水貫注其
中
連珠山縣北二十里赤板堡峰巒聫綴故名
抱子山在縣北五十里峰勢重疊如褓抱然
石子山在縣東北五十里查塘高出衆山
臺山縣西北一里有真武龜蛇跡
海山在縣西復順里一峰直立四圍涵水故名
華山在縣西南七里縣志入景華山雪霽峰巒秀
迥下臨灌水明顧璘有詩
獅子山在縣西南二十里
俊山在縣西四十里一峰從平田突起如筆干霄
舊名櫓山
梔子山峭拔秀麗去縣東南二十五里
王樓山在縣西三里有望風巖下為王樓渡有小
磐石棧道
三峰山在縣南二十里秀削芙蓉最宜煙雨為八
景之一
風吹羅帶山在縣西一百里一復順里
牙笏山在縣南二十五里縣雖與湖廣永明接界
南去皆青山絶險無路可通
文峰山在縣西二十里舊學址前
白面山縣北離城三里
牛山在縣北十二里峡内
帽兒山在縣北五十里望月嶺有巖曰白竹巖縣
志巖内溫煖時有巨人跡
印山縣北塘文堡離城六十里
七星山在縣北相接抱子山上有犁陂洞
掛榜山縣北官庄離城五十里
大人山縣北望月嶺離城六十里
馬頭山在縣北七十里交全州界
火星山縣東仁壽里離城三十里
薊魚山縣北七里
判官山縣西南二十五里
爬子山縣城西八十里
馬山一在縣西南二十里状如二馬驤首並馳一
在縣北五十里五家灣
凉傘山縣西猺山離城三十里飛空儼如鶴蓋
獅山即獅山寨離城四十五里
五馬山縣西猺山離城五十里
觀音山縣北三十里沙羅源
高椅山縣西三里羅家坪
迥頭山縣西八十里鹽塘
寳頂山縣西猺山北江離城八十里
香爐山縣南五十五里老史巢
平頂山在縣西十五里
葛背嶺縣北七十里會湘橋側
雷嶺縣北四十五里下坪田
虎尾嶺縣北五家灣離城五十里
龍岡縣西十里
通真巖縣西二里巖洞深敞上有通真巖三篆字
又名靈巖涵貯秋月景色最佳
九龍巖縣西十五里中有沙河水通别澗石圻九
條盤屈如龍状
師姑巖在縣北十五里蒋家村
玉珠巖在縣北二十里中有泉穴噴白如珠
花石巖在縣北六十里昭義關有仙跡柳子厚曾
遊此有詩
桂巖在縣北五十五里即巨巖一水穿巖石而出
有石龍洞甚深䆳可容數百人
波斯巖縣南五十里
賚予巖縣西大茶源離城五十里興安縣交界巖
特壯聳俗呼為賚子巖
飛鼠巖縣西三里
蓮花巖縣西二十里
柳子巖縣北十里仙源洞中有蒋道人故棲石
雞公巖縣西半里
寧江巖一作寧家縣西十五里
仙人巖在縣北二十里
赤巖縣北五十五里
小水巖即秀江巖離城五十八里
蓮花石在縣北六十里
印石縣西八十里
潢潭磐石在縣北五十五里石卓立潭左深處體
方頂平望若印浮水面有級可登
馬渡江縣北自大源猺山興安界發源由赤巖流
入灌江
澥江一名頭道水源出縣西南判官山遶經三峰
流入灌江
東江縣西八十里自興安界流入灌江
灌水縣南源自興安界流經全州入湘水
吳川水縣南自水明界流入灌江
鹽川水縣西自興安界出泉接連鹽田源流入灌
江
安樂源水縣南自永明界流入灌江
大溪水縣西南六十里永明界發源接溪流入灌
江
龍川水縣北沙羅源猺山自興安界發源由三里
橋流入灌江
峽水縣東自道州界流入灌江
鍾家水縣東南自道州界流入灌江
飛江水縣東南自永明界發源由秀江堡入灌江
巖淨水縣西雞公巖流入灌江
文峰水自縣北出寧江橋流入灌江
石塘水自縣西丁塘流入灌江
烈溪水縣西自興安界發源通鄧家橋流入灌江
牛江水縣西自恭城界古子嶺出源流入灌江
清溪水縣南自大荆源流入灌江
泡江水縣東自猺山小水流入灌江
朋江水縣東其水自道州界發源由大營開德嶺
出水車流入灌江
賓家水縣東水流秀水巖出賓家橋通五家灣流
入灌江
三企牛巖水縣北自小河通五家灣馬山流入灌
江
龜溪水縣東自桂巖出源由龜溪橋流入灌江
唐安水自縣東水催村巖内出水由唐安橋流入
灌江
小富水自縣北立安發源由響水巖至登瀛橋流
入灌江
會湘水縣北七十里自全州猺山通流入灌江而
會於湘故名
市溪縣南自永明界經獅子寨入灌江
瑞溪縣南自永明界發源入灌江
九龍泉在縣西十五里旁有九龍聖水廟有禱即
應
黑石源縣南自永明界發源接連灌江
沙羅源縣北自興安界發源接連龍川水入灌江
馬山源縣南自永明界流入灌江
廣西通志卷十三
