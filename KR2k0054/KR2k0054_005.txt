欽定四庫全書
廣西通志卷四
圖經
山經地志非圖無以辨方位而昭形勝非經則支
條綿亘脉絡分合不能劃然於方幅間粤西東錯
廣東西際滇黔南界交阯北連永寶幅員之廣輪
延袤何止數千里其間萬山戟立三江帶盤郡邑
星羅諸蠻窟宅於中土為屛障於交夷為關鎖所
繫不綦重哉我
國家聲教遐宣仁漸義摩唐宋羈縻諸州久置郡邑
泗城鎮安亦改土歸流化椎髻而尚衣冠矣譜其
山川而析其形勢猶得目為窮荒邊徼耶固圉諴
民安封疆而佐昇平則於官斯土者有厚望焉志
輿地
廣西總圖經
廣西楚越之交在京師南春秋時越并有吳地北
伐齊西伐楚自荆以南皆屬於越周顯王時楚滅
越吳起相楚悼王南并蠻越遂有洞庭蒼梧越諸
邊疆皆屬楚其後越人散處江南海上各為君長
有甌越駱越之屬甚蕃故曰百粤以揚州南境故
曰揚粵王翦定楚南地秦始皇利粤之犀象珠璣
欲乘勝進攻粤使尉屠睢綂五軍郡監史禄鑿渠
以通糧道殺西甌君譯吁宋越人皆入叢薄中與
禽獸處莫肯為秦者隂置桀駿以為將夜攻秦人
殺睢秦乃大發兵略取陸梁地為南海桂林象郡
以適遣戍粵以東屬南海郡粤以西屬桂林郡而
慶遠思恩太平以達交州俱屬象郡焉漢武平南
越趙佗孫光降以其地為蒼梧鬱林合浦郡屬交
阯部三國吳析合浦以北蒼梧鬱林郡屬廣州晉
以始安臨賀屬湘州梁分湘廣之交屬桂州唐以
其地隸嶺南道後開拓諸蠻峒落置羈縻州郡數
十五代時入南漢宋平南漢以屬廣南西路元改
為嶺南廣西道肅政廉訪明改為廣西布政
本朝因之東至湖廣道州界西至雲南特磨界南至
廣東高州界北至湖廣武岡界横袤萬餘里山勢
迴環衡湘扼其背九疑五嶺介其肘腋水合夜郎
牂牁滙邕柳下潯梧合灕水入於海雖石稜竹箐
之間田賦若不足而山川險要雄峙西南為中州
捍禦焉
廣西總圖說(明)楊芳
粵之西三江環抱錯編戶於蠻獠不當十四五𤇺
警時聞左右二江土蠻最桀黠時治兵相攻窺及
内地自韓襄毅翦定藤峽始稍稍面革未幾而遺
孽滋蔓嘉靖戊子己亥間凡再尋師焉當府江之
道既梗十寨煽虐古田懷遠雒容諸邑沒於夷者
數十年今採羣議特設重臣開府於是督撫同心
武功丕振遂恢復古田而州之懷遠雒容還其故
邑嗣雖間有小醜或厪當事之憂然簡率繕兵受
㕓履畝已不遺餘策顧法久而蠧人習而玩耰鋤
之卒寖亡營壘之防頓弛官目里胥憑其勢稜以
朘削恫喝於谿峝兼之墨吏因緣為市極目痛心
蓋不止府江是已柳屬諸獞多托跡豪右名謂佃
主實則逋淵及一旦盜兵尚為左袒此豈可獨咎
於狐兔軰哉邕麗改土為流諸斤斤奉法足為交
南扞蔽武靖部落既散苖裔亦斬絶歸我版圖正
惟其會不可不早為計也惟是慶遠諸蠻剥膚為
甚忻城已淪異類永順永定侵及近郊而南丹肆
行剽掠於往年竟釋不問迨勤封事聽其謾詞謝
罪取偽蠻以獻荔波洊遭荼毒其民義不背漢令
長歲入其地輙環泣挽留曰獨何以遐棄我則增
城置戍實慰引領雲霓乃牽制鄰疆悠悠歲月義
膽灰落封豕轉滋彼其不為懷遠為洛容且將為
程縣之續矣夫粵西之蠻獠固亦能投戈負耒輸
我貢賦土司恃符章為重其尊寵廢辱亦惟我之
視是尚可以化誨懷服也結以忠信鎮以威略使
無困於繁網無苦於多求豪猾怵誘之謀不得生
窺伺攘竊之奸不得逞是皆可以卵翼字而鞭箠
使者昔人謂邊方之官非才不足任事非守不足
服人有封疆之責者其尚加之意云
桂林府圖經
桂林府為廣西省治東至湖廣永州府道州界六
百里西至柳州府雒容縣界二百六十里南至平
樂府荔浦縣界二百一十里北至湖廣寶慶府武
岡州界三百八十里自府治至京師七千四百六
十里領州二縣七其山桂嶺其水桂江故附郭曰
臨桂縣北一百三十里曰興安縣有海陽山其下
湘灕之水出焉西北五十二里曰靈川縣南一百
四十里曰陽朔縣有興平水南流入灕西南一百
里曰永福縣有鳳巢山鳳嘗棲之其上有池西北
八十里曰義寧縣有靈鷲山其上有瀑泉義江南
流入永福又鑿渠東引入於灕西一百五十里曰
永寧州東北二百五十里曰全州有文山洮水出
焉三百四十里曰灌陽縣灌水出焉灕水經興安
者本秦史禄所鑿號靈渠經臨桂者為桂江東至
梧會黔鬱合江而入海北流為湘水合洮灌於全
州至零陵滙瀟水入洞庭湖世謂桂嶺摩天灕波
經地水環湘桂山類蓬瀛其山水誠竒瓌甲天下
靈川以北陽朔以南山峝多猺獞永寧尤深阻明
殷俞諸公肆力蒐鋤古田克靖民乃獲有寧宇今
蠻風丕變弦誦日興而人文盛矣
桂林府圖說楊芳
桂林帶江襟山控制蠻荒千里蓋西南一都會也
湘與灕互流横奔逆折勢難飛渡則平樂其門戶
云陸則陽朔為東南衝而金寶頂之村猺獞最叢
永福捍其西南四隘雲聯薄於修荔又一要害也
義寧靈川興安全灌為西北屏藩而義寧之六隘
靈川之七都灌陽之各源興安全州之澗峝時相
侵噬蓋彼之勾引為害非一日矣所幸古田蕩平
漸歸撫化間或夷性自起讐殺然窺伺之心未萌
惟是偷人不無潛發而營衛堡隘之設固不可疎
也今計兵之在郡者七千八百有竒在諸屬者六
千八百有竒兵衆餉煩典蔵者能無匱乎嘗考舊
所編派於民與民之所以自為計者而未始不深
為疆圍慮也夫山多則地磽民拙則策短偷安而
坐食則生不衆而為不疾是以其郡恒貧重以田
不自耕而招佃於猺獞是藉寇糧也習則招主為
猺獞摹畫轉㗖吾民是資盜謀也又習則彼不以
為我主而反乘之視招主若杌上肉是始以為利
而終以為禍也郡貧矣而民又自為尾閭以自匱
兵食其何以資無論桂林凡粤郡皆然易稱豶豕
之牙詩營桑土之戶招主罔禁而為豕以礪牙引
寇而内之戶欲民寧處弗可得已
平樂府圖經
平樂府在省治東南東至廣東連州連山縣界五
百六十里南至梧州府蒼梧縣界二百六十里西
至桂林府陽朔縣界六十里北至桂林府灌陽縣
界一百四十里自府治至京師七千六百四十里
領州一縣七附郭曰平樂縣山之竒者有目巖誕
江出其東荔水出其西合流入於灕江西北一百
里曰恭城縣有雲殿山白雲所興有平川有西水
有葛溪分流而合於樂水東北二百六十里曰富
川縣有富江東二百八十里曰賀縣嶺曰臨賀水
曰臨水曰賀水西一百三十里曰荔浦縣有蒙山
蒙水出其下西南一百里曰修仁縣荔水經流入
於灕南一百二十里曰昭平縣山則北陀五指水
有龍門天池又西南二百里曰永安州激江東流
與蒙江合入於海府居梧桂中與清湘九疑鬱相
繆焉環以縈密諸山滙以灕樂二水勝槩天出嶺
表要領也自梧而北灕瀧險惡至是始平故曰平
樂江水近府始迤演故曰府江宋明時猺獞嘯險
為亂去城不二里輒嗃矢鏦矛禦人而魚肉之今
沿江置汛哨堡森如即危灘孤嶼昏夜亦可停橈
何治亂懸殊若是也臨賀為五嶺之一地近楚大
源山實逋逃淵藪今設廳營並駐麥嶺永安萬山
深阻明始設州治荒陋不免然拊循振作何地不
可為鄒魯是在長民者之責也夫
平樂府圖說楊芳
平樂境内猺獞十居七八自濱江至昭平夾岸置
堡數百里聯綴以銷亂人出沒之患北陀故稱夷
窟今盡覆其巢業已剏城屯兵而勢江諸源猶然
窺竊今於平樂縣地曰田沖者為西岸要害置禆
將營劄焉永修荔自殄韋蠻增兵分戍民將帖席
然此兵名備三邑實鎮荔浦永安在深谷中猺獞
順軌固亦無虞而修之梁羅二族生齒繁夥漢民
僅二三戶良獞類漢者僅九十戶荔鎮既遠尾大
能無隠憂頃雖設有堡守而形單力薄未足以濟
况南界柳象常苦讎殺勢不得不增兵增兵即益
餉而郡實窶人餉將焉出舊取給於梧梧又取給
於東粵兹中使𣙜酤梧與東粵恐無望矣以兵之
不得不增而苦於餉之無所從益故昭郡今雖堂
處而十年之後事未可知曲思逆計誠所蒿目而
不能寐者
梧州府圖經
梧州府在省治東南東至廣東肇慶府封川縣界
四十里西至潯州府平南縣界一百九十里南至
廣東高州府信宜縣界四百二十里北至平樂府
賀縣界二百一十五里自府治至京師八千里原
領州一縣九雍正三年改鬱林為直隸州析博白
北流陸川興業隸之今領縣五附郭曰蒼梧縣有
繫龍洲屹然中浮三江砥柱也有銅鑊山石壁嶙
峋登望大江如帶西六十里曰藤縣有鐔江繡江
會黔鬱合江入於南海又西三百二十里曰容縣
有大容山有都嶠洞天西南一百八十里曰岑溪
縣有皇華江東北三百六十里曰懷集縣有四門
巖朝巖燕巖最竒懷溪滙諸水經廣東四會縣入
於南海史稱梧州地總百粵山連五嶺蓋二廣上
游八桂門戶明成化間於此建節鎮南控容邕西
顧桂柳東應廣肇於以坐制陽峝諸蠻而東南無
宿憂今聲教誕敷萑苻無警蠻夷風俗日以丕變
較諸唐宋元明之世不亦善乎因天然險隘設關
以扼海涯商檣賈艘風指雲集誠炎徼之赤郡云
梧州府圖說
梧踞五嶺之中囊九疑三江之槩為粵東西咽喉
西枕藤峽八寨諸蠻出沒無時東南接封川信宜
鼠竊狼吞窟穴其間曩屢勤師征旋服旋叛開府
總制或以勲臣内臣鎮之迄今百有餘載山防江
哨棋布星列總一郡十屬所戍守軍兵凡一萬有
餘蓋屹然稱重鎮矣苐頃來帑蔵寖耗内地虛曠
歲登物産不供或半需於鄰或半需於商小大坐
食卒惰而將驕客兵多不用命識者謂此非細故
也然則申法令汰老弱来商賈廣樹藝秉廉敦素
在吾黨當有以身率之者
潯州府圖經
潯州府在省治南東至梧州府藤縣界一百九十
里西至南寧府横州界二百二十里南至直隸鬱
林州界一百九十里北至柳州府象州界三百三
十里至京師八千七百二十五里領縣四附郭曰
桂平縣有白石山與勾漏洞通巖巒秀絶仙靈棲
焉黔水鬱水合為潯江經藤梧入於南海東一百
三十里曰平南縣有鷰石山龔江水東會潯江入
海西一百四十里曰貴縣南山峭拔秀色千里而
浮水沉水合流入於鬱江有紫泉其出不恒北二
百四十里曰武宣縣有隂江新江滙洛清紅水諸
巨川南注於潯江縣舊隸柳改隸賓雍正七年始
改屬西二十五里曰武靖州今改為鎮大藤之水
出焉是為峽江會黔水合潯江入於南海夫潯水
國也北黔南鬱環以二江大隍瀠廻中開沃野封
域廣袤實有古三州之地兹又增之以武宣眡他
郡蓋不為小雖山水竒秀映帶城郭連數百里勢
如游龍然蠻溪獠峝鴆虺易叢撫涖者思昔五山
藤峽鋌而走險實盜藪夷錯今皆革心而不復怙
亂驅民之善是在威德並行
潯州府圖說
潯襟喉兩江隠然天塹而叢巖複嶺環峙蓋西南
要區也第地廣山深猺狼錯雜沙田藤峽山心羅
運九懷等巢所在難以一二計狼子野心叛服無
常雖鎮廵星羅營堡棋置羈縻化誨駸駸漸洗夙
習然衣袽之戒固未可以一日忘也
南寧府圖經
南寧府在省治西南東至潯州府貴縣界三百四
十里西至太平府羅陽縣界九十里南至廣東廉
州府欽州界二百七十里北至思恩府武緣縣界
六十五里自府治至京師八千三百十二里領州
三縣三土州四寨一峝一附郭曰宣化縣有馬退
山馳奔雲矗亘數百里諸山來朝勢若星拱崑崙
山因險設關以扼蠻峝關前水曰大沖江在府東
北邕水在府西北八尺水在府南俱入鬱江東二
百八十里曰横州灘曰烏蠻有横槎江有月江州
西二百里曰永淳縣東班之水入於鬱江西南二
百里曰上思州有十萬山為明江之源經交阯至
太南為左江西七十里曰新寧州西北二百四十
里曰隆安縣二百六十里曰歸德州四百二十里
曰果化州五百二十里曰下雷州五百五十里曰
湖潤寨雍正十年與下雷並改隸鎮安西南一百
九十里曰忠州二百四十里曰遷隆峝南寧昔之
邕管也與桂林嘗並稱大府水陸交衝原隰平曠
控制狼土三十六峝永平横山二寨尤險要南連
交阯西接滇黔全粵屏翰至所屬上思横永襟帶
欽連籓籬肘腋左江誠重鎮矣
南寧府圖說
南寧為粵西壯郡雖叢錯三十六峝顧其地廣幾
千里而横山永平尤稱要害昔唐宋咸建牙置帥
以與桂州埒蓋視諸郡獨遼曠屯可容數萬人云
自猺蠻不靖仗力於狼用致諸狼稍驕難盡束以
法守邕者在深察夷情之向背而低昂伸縮恩與
威兼焉邕庶幾其永奠乎
太平府圖經
太平府在省治西南東至南寧府新寧縣界二百
里西至交阯高平府界二百五十里南至南寧府
忠州界七十里北至鎮安府向武州界三百里自
府治至京師八千七百四十二里領州四縣一土
州一十有八縣二司二附郭曰崇善縣東北曰左
州曰養利州曰永康州南曰寧明州皆流屬也至
於江州思州在其南羅白縣在其東南思陵州憑
祥州上石西州下石西州在其西南太平州安平
州上下凍州上龍司下龍司恩城州龍英州鎮遠
州佶倫州在其西北茗盈州全茗州在其北結安
州萬承州都結州羅陽縣在其東北皆土屬也城
據麗江西岸江源一自交阯高平府經上下龍司
一自上思州經遷隆峝俱會郡西繞城三面而東
下後山一線展而為城於東咽處作垣以截之曰
壺關與柳絶相似左右各擅其勝也設治於兹而
新改之寧明則以同知兼轄土屬之下龍則以通
判駐攝臂指聯屬内以防察土官外以控制交阯
誠左江之鎖鑰邊陲之藩屏矣比復欽承
諭旨查按通交各徑路添設汛防固圉寧民至意何周
暨也疊嶂拱護者以青蓮為最麗江至合江鎮滙
右江下南潯東入於南海
太平府圖說
太平據青蓮山之陽麗水旋折四交若壺因號壺
城城後諸山聯絡隠約類蠶叢蓋五嶺以西一重
嶂也遶郡皆土蠻雖始多逆命倔強然既改土為
流虎符朝至而夕即赴焉無敢後先與内郡無以
異况無猺獞諸種之雜百姓自耕自守無所謂召
募之兵而實亦無所事於兵也庶幾壺城之以太
平名其有自耶獨養利孤懸於土蠻中四無唇齒
之附時罹侵掠不得不早為之備而上下凍及安
平之古鐙等隘則境與交阯鄰即邇来未嘗有虞
而防周於意外其可以漫自委耶
鎮安府圖經高輯
鎮安府在省治西東至思恩府田州界一百六十
里西至歸順州茶嶺接交阯高平夷府界三百六
十八里南至太平府龍英州界一百五十三里北
至田州界九十里自府治至京師九千五百九十
里故土府改流隸思恩通判雍正七年裁通判而
設知府以思恩所屬之六土州隸之其地包絡雲
山為金湯東南曰崇山文筆峰標然樓櫓之外歸
順䭾命兩江左右瀠廻黑巖蓮塘幽滕天成而明
暗異焉東北一百五十里為奉議州地濱右江改
土設流官州判南一百六十里為向武州水有勢
溪渰江山有武城北感南一百九十里為都康州
廣袤十四五里西南一百四十八里為歸順州方
三百里鵝泉流珠水澄流而滃湧又西南一百六
十八里為上映州地稍倍於都康西北一百五里
為小鎮安地與歸順等皆西連交阯而泥丸封谷
安内攘外實西陲藩垣要郡又南一百六十里為
下雷州南一百八十五里為湖潤寨舊皆屬南寧
雍正十年以地界與府差近改屬焉
鎮安府圖說
鎮安北枕牂牁東南襟帶思太西南則雲南交阯
壤繡錯焉宋設宣撫司元路明府要皆羈縻之
本朝因其故絶改流設通判隸思恩府四面環蠻官
多寄治雍正七年裁通判始設知府以思屬之奉
議諸州隸之小鎮安居府西北界滇南接交阯保
樂州為粵極邊永樂間始置分土府官男治之故
别其名曰小非其地小也歸順在府西南雍正九
年改設流官知州界連交阯高平保樂兩州境均
稱要區今以遊擊鎮歸順守備防小鎮安千總防
府犄角星羅至森密矣然而漢土殊情親疎異好
是在保障者誠求而審察之也
柳州府圖經
柳州府在省治西南東至平樂府修仁縣界二百
六十五里西至慶遠府宜山縣界一百六十里南
至潯州府貴縣界二百七十里北至湖廣靖州綏
寧縣界五百六十里自府治至京師七千八百三
十里原領州二縣十附郭曰馬平縣有駕鶴之山
其下柳江繞焉經潯梧入於南海東北六十里曰
雒容縣有雒清江入於柳江西北一百九十里曰
羅城縣離縣東北二百餘里為通道鎮塘頭峝馬
峝冷諸村萬山盤錯土蠻倚為巢窟今設千總扼
隘分防北八十里曰柳城縣又北三百一十里曰
懷遠縣有水曰融江溯流而上經梅寨以達古州
都江為通黔水道近時糧運資之西北二百五十
里曰融縣有真仙巖石峝玲瓏流泉觸之清如環
珮是為靈壽溪其東北為融水經柳城入於柳江
東南一百三十里曰象州西有象山其上多雲南
一百里曰来賓縣大江繞城下曰紅泥夏秋常翻
濁浪舊領賓州雍正三年改直隸州割來賓遷江
上林武宣四縣轄焉嗣以武宣改屬潯州雍正十
二年改賓州及遷江上林隸思恩府而以來賓仍
歸屬府昔稱山水清曠石峰多竒秀峭拔仙靈遺
蹟往往而在其民亦多聰穎東北連昭桂西南接
思邕衆流逶迤與牂牁會邊於夜郎為駱越要害
提督駐節足以鎮壓諸蠻屹然中堅踞西粵勝勢
然在前明皆伏莽區也因時裒益可無審厥控制
以專寄重者歟
柳州府圖說
柳之屬凡十有二循隙選隘連亘幾二千餘里郭
以外繞地率猺獞矣然邇多向化禀約束惟一二
三四五都撫獞間作不靖柳城兩江盤廻左右四
達灘瀧險惡道路顛危而民多狡諸巢頃雖略定
未可忘虞心融之大難小源諸蠻剽掠時作来賓
之北三北五諸獞反側亦靡常遷江民少而獞多
與八寨連若負嵎之虎迨天未雨計當何如上林
邇於八寨出沒難羈又有猺曰長峝鵝頭既剪之
後遺孽猶未熄也象俗差淳而大洞梁羅等猺時
聞擄殺狂恣武宣民與獞雜南入桂林又南過大
藤馬陋諸猺林立繡錯向背莫料所賴在事者審
度地勢慎固封守則十二屬屏翰豫矣
慶遠府圖經
慶遠府在省治西東至柳州府柳城縣界四十里
西至貴州豐寧下司界四百三十二里北至貴州
都勻府荔波縣界三百二十里南至思恩府安定
司界一百六十里自府治至京師八千三十二里
領州二縣四土州三土縣一土司三附郭曰宜山
縣北有會仙之山多靈草嘉禾舊府所轄清潭南
鄉功德窰灰四里乃永定忻城土司地割屬今以
宜山縣丞改理苗分駐楞村矣又北九十里曰天
河縣龍江之水出焉會落蒙小江東流與融水合
經潯藤入於南海西一百五十里曰思恩縣西二
百十五里曰河池州西南四百二十里曰東蘭州
危峰疊嶂列峙如戟雍正七年改流州治經營百
度伊始若廼被荒裔於禮讓亦良牧之責也南一
百十里曰忻城縣烏泥之水出焉西三百四十二
里曰南丹州西北一百八十里曰荔波縣雍正十
年改屬黔省西南二百四十里曰那地州永定司
永順正副司皆在府西大都土壤遐僻江灘險峻
雖有竒境人跡罕至猺獠巢穴較柳為多西北控
牂牁昆明十五部地最為嶺南要害南北西三巢
曩時猺獞出沒今移同知於德勝鎮貼近彈壓并
添設龍門廵檢而移德勝之守備於東蘭駐防東
院内六哨其他控制聯絡戍守森密奸宄咸知斂
戢夷習日以䆮變自馮當世起於宋文風蓋卓然
傑出焉
慶遠府圖說楊芳
慶遠越在西北極境環繞土夷惟東北與柳城接
地遼闊蓋右江一藩蔽也石壁巉巖江流迅急兩
岸無路中深不可測舟則捫石而上以故商旅罕
通郭以外民之家一而猺獞之穴九柄事者未始
不以備禦為難今查沿途所設堡舍非不星列哨
守之官非不分領要害而兵非漢種將不知兵蓋
將舊時剿沒田土即屬伊布種因令隨地戍守雖
迹若不費而兵足然非我族類心與面殊一城孤
懸四面皆敵不可謂無虞也兵既不足匪但谿峝
不逞之徒得以肆其出沒而土蠻亦且妄自恣睢
轉萌他志郡蓋難之難矣
思恩府圖經
思恩軍民府在省治西南東至柳州府來賓縣界
二百八十五里西至雲南廣南府土富州界七百
一十里南至南寧府宣化縣界一百三十里北至
慶遠府永定司界二百四十里自府治至京師八
千六百六十里明以土州陞府宏治間岑濬作亂
誅滅改流置鳳化縣尋廢設九土司割南寧武緣
縣隸之并轄諸土府州縣地袤延幾二千里泗城
鎮安皆府屬割立舊疆之廣殆半省焉舊自武緣
外皆土屬雍正十二年增轄賓州及上林遷江二
縣賓地層山峻嶺上林東西撫即八寨餘孽故時
相仍煽惡延接九土司桀黠捍網者每恃為逋逃
藪裒益宜有更置也南五十里曰武緣縣山水清
曠而奥折風土與瘴鄉差異東南一百五十里曰
賓州有山曰領方昔嘗取以名郡矣崑崙絶險以
界賓邕東北一百八十里曰上林縣思鄰大明之
山綿接武綠多仙靈蹟二百八十里曰遷江縣武
郎之水出焉西南二百九十里曰土上林縣西二
百十里曰下旺司四百五十里曰土田州附田州
之百色市以同知移駐右江鎮扼制上游為由滇
入粵要衝也西北五十里曰那馬司九十里曰定
羅司一百五十里曰舊城司二百里曰都陽司東
北八十里曰白山司北六十里曰興隆司一百六
十里曰安定司東北八十里曰古零司土蠻宿勾
連啟釁裁改潯州通判駐劄其地勢與土田州埒
府治舊自寨城山徙喬利再徙荒田山勢蜿蜒敷
為平原兩水夾繞環抱涵畜合流入武緣江達南
寧地闢土腴商通貨集審其形勢而聯絡指臂駸
駸乎富庶日增人文蔚起矣
思恩軍民府圖說
思恩始定寨城遷喬利又以瘴霧移荒田驛疏兩
水繞山以合巨浸居重之勢成矣顧荒鹵厥田為
下下百物罕生一日之間寒燠互換迅風疾雷暴
雨恒什之九而三面環夷獨東南一面聯武緣南
寧蓋職方絶徼也江流淺窄商賈跡希雖八寨柴
池蕩平而郡治孤懸左右顧無羽翼所恃城外東
西置二哨别募兵控守兵雖少然勤訓練嚴稽覈
足以自固况所轄九司皆兵緩急又足藉也惟壤
接土州逋逃為藪鼠竊歲無虛日且閭閻積憊風
化寢淪撫柔諭教其在良二千石乎
泗城府圖經
泗城府在省治西東至慶遠府東蘭州界二百里
西至貴州普安州界四百五十里南至思恩府田
州界一百五十三里北至貴州永豐州界三百七
十五里自府治至京師九千三百六十里本思恩
屬土府因土官不職懼誅繳印改流設知府割直
隸一州及一縣屬之其地四面懸崖兩關扃鑰靈
洞一水中貫凌江波而建治垣塹實天造焉府西
北四百里曰西隆州居萬山中山峻瘴深議移治
扁牙距府僅二百里紅水江繞其西北入柳江府
西南三百四十里曰西林縣山有木龍獨旺水則
䭾悶河源自滇南挾剥䭾西洋諸水入右江而達
海府州舊疆遼闊以黔粵争界劃紅水江北地盡
隸貴州江南提封猶千里焉然而絶巘㟏岈求其
衍沃可田者殆鄒滕之不逮也
泗城府圖說
泗城居萬山中絶壁參天鮮平壤紅水牂牁南北
夾繞廣遠雄視諸郡雖峝起於唐州置於宋而所
謂谿峝羈縻史無稱焉殆非唐宋元之所得而羈
縻者已明洪武五年周德興平婪鳳安田諸峝遂
克泗城始入版圖永樂間分安隆上林兩峝各置
司以泗城岑善忠兩子為長官隸思恩雖曰推恩
及其子弟意實削弱之迨正綂而程縣利州併於
岑豹兩長官司正德間仍據於岑接明未嘗一問
桀驁有自來矣
本朝緣岑繼禄從征滇黔功升府進𠞰吳逆又身為
向導兵力之銳甲兩江然其子孫卒以盜弄罹罪
改革豹接之報不亦宜乎康熙五年改安隆長官
司為西隆州北接黔上林長官司為西林縣南接
滇皆設流官雍正四年以州直隸領縣五年劃隆
泗紅水江北地七百里隸黔改泗城為流府遂以
州縣改屬水土瘴毒民為土官積威所刦咸兢兢
奉法邊吏益加之拊循足為西徼重藩矣
直隸鬱林州圖經
直隸鬱林州在省東南東至梧州府容縣界六十
里西至廣東廉州府合浦縣界一百九十里南至
廣東高州府化州界一百七十里北至潯州府桂
平縣界一百二十里自州治至京師八千四百三
十里原屬梧州府雍正三年改直隸州領縣四川
原平遠有南流水過羅望江會定川江至廣東高
州入於海州西南七十里曰博白縣有大荒山其
上有池雙角山下有江東四十五里曰北流縣有
勾漏山鬱紆突起為寶靈之臺石湫玉田風雲生
焉其北有綠藍山水繞城下北流入藤會鬱江南
七十里曰陸川縣有鳴石之山崑崙之水北六十
里曰興業縣有鐵圍山羅列障蔽鬱林於古稱郡
顧介延嶺海之間密邇猺蠻往之荷戟負劍盜弄
而竊發者數矣今則安恬豐阜沃野廣衍農田之
利為粵徼先凡厥庶民既富方穀亦庶幾登兹治
理哉
直隸鬱林州圖說
鬱林當梧西腋斜接潯黔襟帶廣東之高廉二郡
介嶺負海地廣山叢亦西粵要區矣
國家設立專營以參將駐轄聯絡汛防姦宄不作百
年疆場晏然又改置直隸環領四縣誠審乎控馭
之宜也北流勾漏擅美地靈而藤釐瑞泉斯啟祐
我農田謂非天之協應歟勤撫循而敦化理吏治
蒸蒸隆古寧獨使廉石風流臺存景陸已乎
廣西通志卷四
