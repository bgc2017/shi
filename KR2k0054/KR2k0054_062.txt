欽定四庫全書
廣西通志卷六十一
土司
南寧府
果化州在府治西北宋始開置隸邕州元屬田州
路明洪武初仍隸田州至弘治中為田州所侵轢
因改隸南寧其先趙氏者山東博興人宋仁宗皇
祐中隨狄青征夷有功立果化州於太平思恩隆
安上林之間俾之世襲宋元時世系莫考明洪武
二年知州趙榮(土官底簿作趙永全)歸附仍舊職榮死傳子
榮宗永樂中隨征交阯死難子英襲亦死於難子
勉襲又死傳子勝勝傳子吳吳傳子仁仁傳子真
寳真寳傳子祖銘祖銘傳子繼先繼先傳子雲霄
雲霄傳子國鼎
國朝予舊職康熙八年國鼎死傳子天禄天禄傳子
永清永清傳子常茂常茂死子應龍襲(參舊志)
歸德州在府治西宋神宗熙寧中置隸邕州元屬
田州路明初仍隸田州弘治中改隸南寧其先黃
氏者山東青州人宋時調征交阯有功立歸德州
於思恩隆安之界迄元世系無考洪武二年授隍
城為知州俾世襲隍城死子智隆襲智隆傳子勝
安勝安死子碧幼弟勝聰襲勝聰棄職弟勝全署
理未幾仍歸碧碧傳子高高傳子宗宗傳子通通
傳子克顯克顯傳子文政文政傳子佛佛傳子誠
誠傳子朝朝傳子繼芳繼芳傳子道
國朝兵下廣西率衆投誠予舊職道死無嗣從子龍
襲龍死亦無嗣以文政次子之孫麟襲麟死弟彪
襲彪傳子國珩(訂舊志)
忠州宋置隸邕州元屬思明路明改隸南寧其先
黃氏者由宋迄元世系莫考明洪武二年土官黃
威慶率子中瑾投誠授威慶江州中瑾忠州各予
世襲設流官同知吏目佐之威慶死長子中立襲
中立絶以中瑾管二州中瑾死子智勝襲智勝傳
子能文能文傳子溥溥傳子璤璤傳子瑚瑚傳子
廷寳廷寳死其弟廷器謀殺廷寳子賢相而奪其
職因興兵攻圍州治當事討斬之仍以賢相襲先
是有四峝者介於南寧思明忠江兩州之間思明
忠州歲構兵爭其地嘉靖間副使翁萬達議改峝
名四都隸南寧地方稍定隆慶三年思明土官黃
承祖奏取四都地賢相遂爭之擅立總管諸名目
分兵數千拒守縱令剽掠時永康縣典史李材者
有謀略適署遷隆寨巡檢鄰忠州僉事譚惟鼎屬
之間賢相材因令寨人覃惠内及其子夢辰潛入
州中數往來貿易盡得其狀知賢相部下頭目傲
思蒙裕輩苦賢相虐願内應惟鼎密為手書諭二
十四村及四寨頭目程秀等令擒賢相諸所蓄積
悉聽自取計既定惟鼎令材等集兵擁入近地州
人遥望之盡爭取其財物四散遁去賢相勢窮挈
印奔四寨四寨村老就賢相語曰官府逮主甚急
當詣官聽理賢相欷歔泣下自取孔雀血入酒飲
不死材督諸鄉兵追至遂擒賢相以督備指揮吳
世勲鎮四都賢相斃於獄議設流官不果以賢相
子有翰襲有翰傳子尚中尚中傳子安國安國死
無嗣庶兄安邦襲安邦傳子繼先繼先死無嗣叔
安智襲安智死無嗣弟安信襲安信傳子光聖
國朝與舊職光聖傳子隆基隆基傳子紹宗紹宗死
子鑑襲(訂舊志)
遷隆峒古交阯地在府治南地接安南界宋始開
置州歴元所屬無考入明隸南寧其先黃勝竒山
東益都人宋皇祐中從狄青征夷有功俾世襲土
知州勝竒死十傳至威鋆襲明洪武元年為上思
州土官黃英傑刦掠奪印去二年詔收天下流土
官舊印換新印遷隆以印失廢為峒降巡檢司威
鋆死子世榮襲世榮傳子永華永華傳子武堅武
堅傳子愷愷傳子添貴添貴傳子綏綏傳子一元
一元傳子兆基兆基傳子鎮隆鎮隆傳子嘉祚嘉
祚傳子元吉
國朝投誠予舊職順治十五年元吉有疾子國運襲
康熙十九年給印二十四年國運為其族人國璽
所殺以國運子鉞襲鉞傳子震中(訂舊志)
太平府
上下凍州在府治西地接龍州安南界宋始置凍
州屬邕州元分凍州為上凍下凍二州隸太平路
明隸太平府至正二十年先世有趙帖從者出自
龍州土官之裔以平上下凍土官有功復合為上
下凍州命帖從知州事洪武元年帖從舉州歸附
給印世襲死子福瑀襲永樂四年征交阯死於軍
子慶昌襲慶昌無嗣弟元禮襲元禮傳子廣勝廣
勝傳子世珍世珍傳子文興文興傳子元恩元恩
傳子繼英繼英傳子廷璽廷璽死無嗣弟廷美襲
廷美傳子顯忠無嗣死以族人趙鄧襲鄧傳子邦
麟邦麟傳子夢璧夢璧傳子應錩
國朝順治十六年予舊職死子秉禄襲秉禄被害庶
兄秉桓襲秉桓傳子東相(訂舊志)
思明州宋始開置屬太平寨元屬思明路明初仍
屬思明萬歷中改隸太平府其土官黃姓與思明
府同族數為思明府所侵奪成化間思明土知府
黃&KR1781;與其子震震子紹紹子文昌四世煽亂大為
邊患至弘治中相繼伏誅亂稍定至萬歷中土知
州恩隆死子拱極當襲其庶弟拱聖謀之思明府
黃承祖弑拱極并其母巡撫劉繼文捕誅拱聖以
思明府助逆乃改隸太平府以恩隆子世廷襲二
傳至河龍入
國朝仍予舊職又三傳至而芸貪殘不法康熙五十
八年參革改設流官同知歸太平府管轄(刪訂舊志)
太平州在府治西北地接左州養利崇善安平界
舊名瓠陽為西原農峒地唐為波州地宋置州隸
太平寨元隸太平路明仍屬太平其先李茂山東
益都人宋仁宗時為邕州牙將守兩江地屢立邊
功英宗治平間桂州守陸詵召閱兩江峒首值太
平安平峒首廢闕遂開置二州舉茂為知州請印
給之俾世襲元成宗時知州李興隆從征上思州
黃勝許有功遷太平路總管卒子維屏襲尤多善
政死子郭輔襲時有上思賊黃英衍即勝許孽族
襲城奪印自行總管事郭輔無援與弟祐退保太
平安平地及明初子以忠歸附乃給印世襲太平
州知州洪武四年以忠得罪削職子泰襲死子鐸
襲鐸於永樂間坐殺安平州知州李顯事充南寧
衛軍以其子穀襲穀傳子瑶瑶傳子珖珖妻岑氏
生子琛璿妾王氏生子丹王欲立己子因譖於珖
遂誣琛以不孝逼走安平珖死以璿攝州事後琛
冤既雪分當襲璿稱兵以拒知府胡世寧正璿罪
琛得襲琛死長子松未襲死松子芳襲芳傳子大
經大經無嗣死琛次子栢襲栢傳子應春應春傳
子萬秋萬秋傳子國長死無嗣以叔萬季襲萬季
傳子恩祖恩祖傳子繼堯繼堯傳子開先尋以罪
廢弟開錦襲
國朝順治十六年予舊職死子元翰襲元翰傳子蕃
蕃以疾乞休子璋襲(訂舊志)
安平州在府治西北地接龍州恩城安南界舊名
安山為西原農峒地唐置波州宋仁宗皇祐間析
置安平隸太平寨元隸太平路明改路為府亦屬
焉其先李郭祐太平州知州郭輔弟也為上思州
賊黃英衍所襲退保太平安平地明洪武初郭祐
與郭輔子以忠歸附授安平土知州使守交阯各
隘給印世襲郭祐傳子賽都賽都傳子文貴永樂
四年從征安南死於軍傳子顯顯為太平州土官
李鐸所殺無嗣弟華襲華傳子森森傳子齊(土官底簿
作孫璘襲)齊傳子貞貞傳子源源傳子樽樽傳子天爌
天爌傳子承宗承宗傳子明岱明岱無嗣傳弟明
巒明巒傳子長泰長泰無嗣傳弟長亨
國朝順治十六年與舊職死子子定襲子定傳子&KR3658;
(訂舊志)
恩城州在府西北接養利太平安平下雷界亦西
原農峒地唐隸邕州宋分上下二州隸太平寨元
至正間併為一隸太平路明屬太平府其先趙仁
夀山東益都人宋及元傳次莫考明洪武初知州
趙斗清歸附給印改號恩城斗清傳子雄威雄威
傳弟雄傑雄傑傳子智輝智輝無嗣傳兄子福惠
福惠傳子存宣存宣傳子忠順忠順傳子明明傳
子鑑鑑傳子彭年彭年傳子繼英繼英子朝縉初
為郡庠生後襲職有善政以耆德著朝縉傳子芳
聲芳聲傳子應機應機傳子應極應極傳子貴炫
國朝順治十六年貴炫子東垣投誠予舊職東垣傳
子康祚康祚主使頭目農穗輝等謀殺親叔配垣
題參以州事委崇善知縣馮瑚署理雍正十一年
裁土州添設崇善縣丞管轄(參粤西文載訂舊志)
萬承州在府東北接養利龍英思同陀陵縣界舊
名萬陽唐置萬承萬形二州宋省萬形入焉隸太
平寨元隸太平路明隸太平府其先許祖俊明洪
武二年舉州歸附授世襲知州祖俊傳子郭安永
樂間征交阯死於軍子永誠襲永誠傳子奎奎傳
子榮宗榮宗傳子瑩瑩無嗣以榮宗孫世忠襲世
忠死傳子文昌文昌死於軍傳弟文茂文茂無嗣
其族人文鈺襲(按土官底簿作瑢死弟瑜未授官死以子世雍襲亦死無嗣以榮宗
孫世忽襲無文昌文茂文鈺之名與此互異)文鈺傳子國璉屢立軍功
傳子大政大政傳子祖興祖興傳子嘉鎮嘉鎮入
國朝順治十六年予舊職傳子鴻業鴻業傳子嗣玿
嗣玿無子傳弟嗣麒(訂舊志)
茗盈州在府治北地接全茗養利萬承州界宋時
開置隸邕州元隸太平路明隸太平府其先李德
卿山東青州人宋皇祐五年隨狄青平儂智高有
功分立州治授知州世襲明初土知州李鐵釘歸
附(按土官底簿作洪武二年知州李正英歸附死子福茂襲福茂死子斌襲斌死李復初子子實
襲無李鐵釘之名舊志似有誤)給印予世襲鐵釘傳子復復傳子
子實子實傳子懋齡懋齡傳子東東無嗣傳弟華
華傳子萬青萬青無嗣弟萬榮襲萬榮無嗣以弟
萬和子顯竒襲顯竒傳子世興世興傳子時嬌時
嬌傳子伯椿伯椿傳子長青長青傳子承基承基
傳子應芳
國朝順治十六年仍予世職傳子纘鼎纘鼎傳子天
裔以罪死無嗣叔縯鼎襲縯鼎傳子天蔭(訂舊志)
全茗州在府治北地接茗盈龍英龍州萬承界舊
名連岡為西原地宋時開置隸邕州元隸太平路
明亦屬太平其先許文傑山東青州人宋皇祐間
隨征儂寇有功分立州治為土知州明初土官許
添慶舉州歸附授知州給印世襲(按土官底簿作洪武二年土官
許武興歸附死弟武明襲武明死無子以叔添慶襲似三傳而至添慶與志異)添慶傳子
武學武學傳子誠誠傳子均玉均玉傳子勝安勝
安無嗣以姪榮高襲榮高子德瑛未襲死以其子
金襲金傳子福海福海傳子國豐國豐傳子萬晃
萬晃傳子家麟
國朝順治十六年予舊職家麟死以孫邦顯襲邦顯
傳子以桓以桓傳子述章(訂舊志)
龍英州在府治北地接養利上映并向武安南界
舊名英山宋為峒元為州隸太平路明亦隸太平
其先趙氏宋時世系莫考元時有趙斗南元齡忠
順世全世堅相繼襲洪武二十八年元齡子世賢
與奉議向武都康等州作亂朝命都督楊文師征
之十月世賢率衆納欸乃給印授世襲割上懷州
地益之世賢無嗣傳弟世忠世忠傳子武威武威
傳子崇彬崇彬傳子文榮文榮傳子萬寧未襲死
以其子元□襲元□無嗣傳弟元瓚元瓚亦無嗣
傳弟元瑶元瑶生三子長彥澄次彥麒季彥麟元
瑶先已立彥澄既而廢之立彥麒彥澄忿怨據管
懷峒元瑶以兵攻之為彥澄所敗彥澄遂入州治
事元瑶以恚死彥麒愬於督府坐彥澄以幽父致
死刑彥麒亦以爭襲啟釁下獄死而以彥麟襲彥
麟有軍功及死傳子邦興邦興亦有軍功無嗣傳
弟邦定死子政立襲政立無嗣傳弟政舉政舉子
繼宗未襲死其子蔭昌襲蔭昌為族人繼祖所殺
國朝順治十六年誅繼祖蔭昌無嗣以邦興季弟邦
顯子延耀襲傳子有鼎有鼎傳子振綱振綱傳子
炳炳傳子作晉作晉死無嗣弟作梁襲(訂舊志)
結安州在府東北地接都結鎮遠龍英佶倫界舊
名營周為西原農峒地宋置結安峒元為州隸太
平路明隸太平府其先山東青州人宋時隨征有
功俾世襲土知州至明初土官張仕榮舉州歸附
授職給印世襲(土官底簿作洪武元年張仕泰歸附死弟仕榮襲)仕榮傳
孫伯綱伯綱無嗣傳弟伯通伯通傳子文貴文貴
傳子威顯威顯傳子世忠世忠無嗣傳弟世瑚世
瑚子淳保當襲為奸目所殺州民舉族人惠聰襲
又為族人所殺乃以張貴子圖襲圖傳子紹宗紹
宗無嗣其支庶張護襲護傳子倍倍傳子瑚瑚傳
子墩寳墩寳傳子鈺鈺傳子現現傳子鵬鵬傳子
國輔國輔傳子邦泰邦泰無嗣傳弟邦興
國朝順治十六年予舊職傳子天祚天祚傳子廷翰
(訂舊志)
佶倫州在府東北地接都結鎮遠結安界舊名那
兜為西原農峒地宋置安峒隸太平寨元改為州
隸太平路明亦屬太平其先馮氏宋元時世系無
考明洪武元年知州馮萬傑歸附二年授知州給
印世襲萬傑傳子志威志威傳子永高永高有罪
廢以其子崇富襲崇富傳子紹&KR1781;紹&KR1781;傳子奎奎
傳子萬禧萬禧無嗣傳姪晏晏子珣未襲死以珣
子日翺襲日翺為晏庶子璣所殺目民抱日翺子
夀慶愬於司府乃得襲傳子承恩承恩傳子夢龍
夢龍傳子有光有光傳子天寳天寳傳子嘉猷
國朝順治十六年予舊職傳子德蔭德蔭傳子世英
世英傳子朝憲朝憲傳子時昌(訂舊志)
鎮遠州在府東北地接佶倫向武結安果化界舊
名古隴宋置州隸邕州元隸太平路明亦屬太平
其先趙氏失名宋仁宗皇祐五年隨征有功授知
州俾世襲明初知州趙昂昇歸附給印與舊職昂
昇傳子勝昌勝昌傳子得茂得茂傳子德興德興
傳子富穀富穀傳子暹暹襲未久傳孫廷鈺廷鈺
傳孫大庸大庸傳子君相君相傳子人偉人偉傳
子秉基秉基傳子匡寧匡寧無嗣秉基兄秉業襲
國朝順治十六年予舊職有子永祚永昌俱未襲死
弟秉恭繼理州事傳子永康永康傳子長通長通
傳子昌齡(訂舊志)
都結州在府東北宋隸太平寨元隸太平路明亦
屬太平其先農姓宋元時世系無考元末有農應
廣任都結知州死子武高明初歸附洪武三年授
職傳子威斌為佶倫州馮萬傑所殺弟威烈襲威
烈傳子永隆永隆傳子得安得安傳子富穀富穀
傳子廣寧廣寧傳子惠忠惠忠無嗣以姪福高襲
福高傳子萬真萬真傳子希文希文傳子國寳國
寳無嗣叔希孔襲希孔傳子國琦國琦傳子廷爵
廷爵無嗣傳弟廷禄廷禄無嗣傳弟廷封
國朝順治十六年予舊職傳子應倫應倫傳子天雄
天雄傳子建業(舊志)
羅陽縣在府東接陀陵新寧宣化界舊名福利為
西原農峒地宋置隸遷隆寨元隸太平路明隸太
平府其先黃東堂山東青州人宋仁宗皇祐五年
隨征有功授土知縣傳及明初黃谷保舉地歸附
乃給印授職後以罪竄死以谷保姪宣襲(土官宗圖黃東
堂知逍嶺峒生大治九傳至宣武明洪武初給印改縣)宣傳子廣通廣通無
子弟廣海襲廣海傳子宗愈宗愈傳子敬仁敬仁
傳子景純景純傳子鈺麟鈺麟傳子昂昂懦未死
子金彪奪襲金彪以罪下獄死子瓛襲瓛死兄珮
襲珮傳子志高志高傳天爵天爵傳子啓祚入
國朝順治十六年予舊職傳子運興運興傳子世康
世康死以叔運昌子世璸襲世璸死兄世瑾襲死
子恩憲襲(訂舊志)
思明府古百粤地接思陵江州廣東欽州及安南
夷界漢屬交阯郡唐置思明州隸邕州宋隸太平
寨元改思明路明為府其先黃氏失名宋仁宗時
狄青奏充路分官以鎮邊陲元時有黃克順仕武
毅將軍兼南寧路總管死傳子萬山生子六長武
勝思明路總管次武宗兩江宣慰司武勝子忽都
洪武元年歸附二年給印授世襲知府設同知流
官佐之忽都傳子廣平廣平無嗣傳弟廣成廣成
傳子&KR1215;因風疾乞休以庶子鈞襲其嫡子銶怨失
位謀於&KR1215;庶兄&KR1781;時&KR1781;亦以捍禦功遷都指揮使
守潯州欲因釁奪之乃遣其子震(名宦志作灝)偽徵兵
於思明夜襲殺&KR1215;鈞滅其家&KR1215;有僕福童訴於巡
撫李棠棠以屬參政曾翬副使劉仁宅治其事&KR1781;
欲以賄行且約其子得知府當盡納其所有翬佯
許之而與仁宅誘執其二子及&KR1781;下獄思明人共
請立鈞之子道&KR1781;知事敗乃遣人走京師賄當道
上疏倡易儲議迎代宗意遂遷&KR1781;都督府&KR1781;既得
志且益横會英宗復辟乃窮治之&KR1781;自殺總督韓
雍捕其子震伏誅震子紹遂與其子文昌文盛文
華大興兵破思明及上下石西等州遣趙保安刺
道死鴆殺道子光據據府治弘治十八年大發兵
征之紹自殺文昌等築城保况村數出寇患恩城
土官趙忠順計擒文昌伏誅以光□子暘襲無嗣
以崇□之子旻襲亦無嗣以鈞次子逗之子澤襲
澤傳子世興世興傳子承祖承祖傳子應雷以罪
廢弟應聘襲應聘死子戴乾入
國朝投誠順治十六年予舊職死子維基維屏以爭
襲構兵乃以戴乾三子維珽襲維珽無嗣傳弟維
章維章亦無嗣傳弟維鼎維鼎傳子晟晟以疾乞
休子觀珠襲以安馬洞郎等五十村改流隸寧明
降府為州移治伯江哨雍正十年五十村目怨觀
珠殺觀珠嬖人欲因以謀不靖太平知府屠嘉正
新太協副將崔善元安定之觀珠以罪參革(訂舊志)
思陵州古百粤地宋置州隸永平寨元隸思明路
明初省入思明府後復建改直隸州尋復隸太平
其先宋元時世系皆無考洪武二十一年土官韋
延夀奏請建州以捍邊境詔從之次年給印授世
襲知州延夀傳子成成傳子常常傳子昌昌傳子
宣宣傳子仙保仙保傳子祐祐傳子三才三才無
嗣傳弟思蒙思蒙傳子紹宗紹宗傳子懋烈懋烈
傳子恩紹恩紹無子紹宗之弟紹保子懋選襲
國朝順治十六年予舊職懋選有子恩耀未襲死以
弟懋連子榮耀襲榮耀傳子世芳世芳無嗣弟世
華襲(訂舊志)
上龍司本龍州地漢屬交阯唐始置龍州屬安南
都護府宋屬邕州元成宗大德中改為萬戶府明
初屬太平洪武八年改直隸州尋復改隸太平其
先世趙姓失名及明洪武初土官趙帖堅歸附給
印授世襲知州以流官吏目佐之帖堅無嗣傳姪
宗夀宗夀傳子景昇景昇無嗣以叔仁政襲仁政
傳子南傑南傑傳子源源無子庶兄溥有二子長
相次楷相當立楷欲奪之謀於岑氏以僕韋隊子
璋詭云遺腹而岑氏兄子猛方熾楷遂奏言璋實
源子當立為相所篡復賂鎮守太監傅倫詭云有
制立璋猛偽檄調兵二萬人送璋入龍州左江大
震相攜印奔况村都御史楊旦討璋殺之相乃歸
相二子長燧次寳相以寳肖已絶愛之欲立寳而
猛以寳去髠為奴相死州人立燧楷殺之州人立
其族弟煖有岑伯高者出入提督幕頗用事楷賄
伯高隂為言煖非趙氏裔當立者楷因以印畀楷
楷遂殺煖大亂州目黃安等潛往田州購得寳言
之督府遂令楷以印還寳寳又隂賂楷金五千益
以腴田三十一村乃聽命楷復求得韋璋之子應
育之令往來寳所以伺間寳妻黃氏思明府土官
黃朝女也貳於寳而與應通寳日荒悍楷結其嬖
近王良為内應夜以兵千人襲寳殺之以他盜聞
應遂據州治並結黃朝自援都御史蔡經與副使
翁萬達謀圖之萬達行部至太平使人以他事召
朝諭之計獲應論死時諸言楷事者萬達故不理
詭愈厚楷楷信之遂統兵千人詣萬達言狀並以
三十一村地獻萬達與處旬日楷弛不為備所部
兵亦以乏糧遣歸萬達乃召楷入伏兵勒楷書諭
州人勿為亂杖殺之以其子匡時襲一州悉定乃
以十三村還龍州十八村隸崇善匡時傳子英英
傳子元璧元璧傳子有濬有濬無嗣傳弟有涇為
庶兄有濤所殺涇子國梁愬父冤有濤逃入交阯
國朝平廣西更名禄竒投誠仍予舊職死傳子廷楠
時國梁父冤既白應襲而廷楠拒之國梁復出奔
適雲南煽動國梁率賊兵破州城殺廷楠未幾撲
滅而廷楠無子乃以庶支趙元基孫國桓襲國桓
傳子殿灴雍正三年以貪殘參革析其地為上龍
司下龍司改設兩巡檢以趙陞為上龍司巡檢趙
墉為下龍司巡檢陞死子宏烈襲(訂舊志)
下龍司(建置詳上龍司)土巡檢趙墉雍正七年以貪劣巡
撫金鉷題參審擬地歸太平府通判兼攝
江州地接忠州龍州思明太平府界漢屬交阯號
江陽宋置江州隸古萬寨元屬思明路明因之其
先黃勝竒山東青州人宋仁宗皇祐間隨征有功
至黃孟温元時為州長四傳至黃威慶明洪武初
歸附授世襲知州威慶傳子中立中立傳子智賢
被殺弟智斌襲智斌死姪能政襲能政死無嗣弟
能廣襲能廣傳子海海傳子永欽永欽無嗣傳弟
永鉛永鉛傳子恩恩傳子河漢河漢傳子紹箕紹
箕傳子廷傑入
國朝順治十六年予舊職廷傑死傳子世藩世藩無
嗣從弟緒藩襲緒藩傳子裔隆裔隆無嗣傳弟裔
芳裔芳傳子錫璋錫璋死兄錫珪襲(訂舊志)
上石西州唐置石西州屬邕州宋析為二屬永平
寨元屬思明路明初因之後改屬太平洪武初以
土官趙姓者領州事趙氏絶土目何士宏自立亦
絶思明府土官黃&KR1215;弟黃瑢攝之死亦無嗣遂改
流官銓知州州治荒蕪前後莅州者率寄家太平
府間入州視事萬歷十九年知州孫繼先始新州
治攜家人以從建壇修祠拓城甃井州治始改觀
崇禎間併歸本府通判管理
本朝因之雍正十二年改隸明江同知(訂舊志)
下石西州在思明西其先閉鴻宋時有守禦功治
平間桂州守陸詵至邕集兩江峒首補置將吏鴻
始為知州傳至閉賢元時授峒兵千戶因知州亡
絶明初授職治州事給印世襲賢傳子聰聰傳子
瑀瑀傳子高高傳子遇遇傳子芳芳傳子建極建
極傳子廷環廷環無嗣以芳弟秋之子文經繼之
文經傳子國藩國藩傳子璋璋傳子在明在明傳
子承恩入
國朝予舊職傳子圖擴圖擴死以孫有光襲(訂舊志)
憑祥州宋為憑祥峒屬永平寨元屬思明路其先
自宋迄元世系皆無考明洪武初峒長李昇内附
改為鎮給巡檢司印俾世襲傳子應清永樂二年
改鎮為縣以應清知縣事傳子誠誠傳子夀祥夀
祥傳子廣寧成化十八年以憑祥當交阯鎮南關
為左江要害改為州以廣寧知州事鎮一關三隘
設流官吏目佐之廣寧死諸子爭立搆亂數年以
其孫珠襲珠死無嗣傳弟珍其弟珏爭立珍以印
奔况村况村土舍黃泰妻以妹州目李清李滿趙
琪蘇寄枝等謀納珍說思明土官黃朝曰李珍失
守宗祧以君之靈得復入願以州屬朝喜為納珍
珍尋悔約蘇寄枝爭之不得遂隂比於朝朝有外
婦子王金寳更名時芳詭云廣寧孫以兵納諸憑
祥弗克珍日荒淫無度州人患之廣寧庶子寰謀
廢立遂約李滿蘇寄枝為亂頃之寄枝巡儌偽驚
呼寰等擁兵入殺珍據州會安南莫登庸反厚賂
寰為嚮道變聞都御史蔡經以屬副使翁萬達萬
達遣人諭寰曰天子將討交南邊圉之臣有用命
者尊官可立取寰願自效萬達益厚與之復隂遣
人諭黃泰令擒寰乃委指揮錢希賢詣泰勒兵若
行邊者至憑祥擒李寰李滿蘇寄枝等論死李珏
與時芳復爭立萬達論時芳死黜珏而以珍弟琪
之子佛襲時芳逃之思陵州興兵攻入州治佛竄
山中死以子德勝襲德勝傳子慶慶傳子上龍上
龍傳子如璋如璋傳子維藩
國朝順治十六年予舊職傳子國棟國棟傳子天鍾
天鍾無嗣傳弟天銓天銓無嗣以叔國檉子天錦
襲天錦傳子滋澤(訂舊志)
羅白縣宋建隸遷隆寨元屬江州明因之其先梁
氏山東青州人宋時從征有功授土縣歴傳至梁
敬賓明洪武初歸附予舊職敬賓傳子復昌復昌
傳子福里福里傳子德容德容傳子鳳鳳傳子廷
政廷政無嗣傳弟廷真廷真傳子國英國英無嗣
傳弟國賢國賢傳子天送天送傳子慶遠慶遠傳
子徽鼒為江州土官所殺無嗣弟徽鼐襲
國朝順治十六年予舊職徽鼐傳子光福被土民鄧
父云等殺死子金麟襲(訂舊志)
鎮安府
鎮安府在省西宋時於鎮安峒建右江軍民宣撫
司元改鎮安路明洪武元年歸附改為府以舊治
僻遠移建廢凍州隸思恩府授土官岑天保知府
事世襲二十年天保貢方物并賀元正三十五年
向武州知州黃世鐵侵奪鎮安高寨等地朝廷遣
兵討平之以其地屬鎮安永樂九年岑永夀襲職
遣叔榮堅貢馬謝恩成化八年永夀姪宗紹糾集
土兵攻破府治都指揮岑瑛擒之坐斬弘治六年
岑金入貢正德三年土官應襲男岑&KR2252;遣官族岑
賢朝貢賜予如例嘉靖五年田州土目盧蘇作亂
糾歸順土官岑瓛攻燬鎮安目兵遇害者以萬計
巡按曾守約以聞帝命都御史王守仁治之時蘇
倡亂田州無主鎮安官男岑眞寳說岑邦佐入田
州因以兵納邦佐歸順州岑瓛向武州黃仲金皆
與真寳有隙及真寳入田州蘇遣瓛及仲金襲鎮
安破之真寳聞亂走還蘇會目兵圍之武陵寨瓛
等遂發真寳父母墓焚其骸分兵占據諸洞寨久
之乃解瓛與真寳互告訐巡按言土蠻自相讐非
有所侵犯宜從末減蘇瓛仲金各降罰有差真寳
亦革冠帶許其立功自贖二十二年免真寳諸土
官等來朝以猺獞作亂留防禦故也四十一年土
官男岑緣萬歷間岑竒鳳相繼入朝貢
國朝順治間土官故絶沈文崇叛據其地十八年發
兵撲滅之康熙二年改置流官通判雍正十年改
設知府陞流府(節舊志)
都康州地接龍英向武州界古百粤地漢屬交阯
宋置州隸横山寨元屬田州路明隸思恩府
本朝仍因明舊雍正七年鎮安議設知府以州改隸
鎮安府其先馮氏失名明洪武初蠻獠作亂州為
富勞縣土官黃世威所據土知州馮原保出奔死
原保子進福流落鎮安後官軍征𠞰開置奉議
衛乃召還進福以安集其民後復置州以進福子
斌世襲知州(案思恩舊志作馮旵崆宋德祐間襲土知州旵崆子嵩元貞元年襲傳子
紹龍紹龍傳子德藝德藝傳元和元和傳鳳鳳傳麟麟傳斌永樂初襲)設流官吏目
佐之斌死傳子智洪智洪傳子哲哲無嗣智洪弟
智海襲智海傳子皓皓傳子壹壹傳子文頡文頡
傳子大貴大貴無嗣傳弟大全大全傳子竒越竒
越傳子紀紀傳子廷栢廷栢傳子朝元朝元傳子
宗箕宗箕傳子太一
國朝順治九年予舊職太一傳子覲宸覲宸死子御
綬襲御綬傳子錩(訂舊志)
向武州地接田州鎮遠界古百粤地漢屬交阯郡
宋置州隸横山寨元隸田州路明隸思恩府
本朝因明舊雍正七年與都康等五州俱改隸鎮安
府土知州黃氏其先世宋元時傳次無考明洪武
初土官黃志威歸附授世職七年志威隨征來安
岺郎廣有功又招撫奉議等州一百一十七村以
志威兼轄奉議向武二州及富勞縣事二十八年
志威死子世鐵與子嗣隆以逆誅改為軍民千戶
所三十三年復置州授世鐵弟世彧知州事世彧
傳子嗣謙嗣謙無子傳姪宗蔭宗蔭傳子文昶文
昶傳子文顯文顯傳姪瑛瑛傳子彥夀彥夀傳子
仲金仲金傳子九霄九霄傳子瑾瑾無嗣傳弟琳
琳故亦無嗣傳弟珊珊傳子九澤九澤傳子瑚瑚
庶子紹宗弑父冒襲誅死以瑚嫡子紹倫襲紹倫
傳子天爵天爵死無嗣傳弟天祥天祥傳子嘉正
國朝順治初予舊職以疾傳子玉極玉極傳子道煇
道煇死無嗣弟道遠襲道遠傳子扆(參舊志)
上映州宋仁宗皇祐間開置元時無考明初廢為
峒崇禎時復為州隸思恩府
本朝因之雍正七年改屬鎮安府其先許公順福建
福清人宋時從征有功授世襲知州公順死子光
業襲光業死子國忠襲歴數傳至威祐明洪武二
年歸附傳子朝宗朝宗傳子雲程襲未定為叔朝
華所逐因失印廢為峒以朝宗季弟朝卿理峒事
朝卿傳子郎才郎才傳子廷榮廷榮傳子元璜元
璜傳子書書傳子勝安勝安傳子世興世興傳子
尚惠從軍死於途弟尚爵襲隨征有功復知州職
傳子福承福承傳子桂芳桂芳傳子國泰
國朝順治初予舊職傳子宏祚宏祚傳子英儒
英儒傳子文運文運傳子錫侯(訂舊志)
歸順州舊為峝元時隸鎮安路明初因之弘治九
年改隸思恩府
本朝仍因明舊雍正七年與都康等州俱隸鎮安府
其先峝長姓名世系皆無考明永樂間鎮安知府
岑志綱分其第二子永福領峝事傳子瑛屢率兵
報效弘治九年都御史鄧廷瓚上其功陞為州增
設流官吏目一員佐之瑛傳子璋係田州土官岑
猛婦翁也猛叛璋紿猛敗走歸順偽為草奏促猛
印因知其印所在遂鴆殺猛斬其首并印送之官
璋傳子瓛瓛傳子天錫天錫傳子嘉嘉無嗣以族
人進寳次子瑾襲瑾傳子琅琯琅琯傳子大倫大
倫傳子繼綱
國朝順治初予舊職死傳子承乾承乾傳子蔭宗蔭
宗傳子佐祚雍正八年巡撫金鉷廉其不法狀題
參革職改流州(參舊志)
奉議州宋置初屬靜江軍後屬廣西經略安撫司
元屬廣西兩江道宣慰司洪武初土官黃志威舊
為田州府總管來歸附六年招撫奉議等州百十
七處人民皆來欵附帝嘉志威功命以安州侯州
陽縣屬之七年以志威為奉議州知州兼守禦直
隸廣西行省二十六年知州黃嗣隆遣人貢馬及
方物賜以鈔錠二十八年八月廣西布政司言奉
議南丹等處蠻人梗化時都督楊文討龍州土官
趙宗夀伏罪帝命移兵奉議等處𠞰賊文督諸將
分兵擒捕復調參將劉真等領兵分道攻南丹叛
寇初文等駐師奉議州之東南分兵追捕賊黨且
遣人招降其脅從者賊皆焚廬舍入山谷憑險阻
立柵自固文督將士屢攻破之賊衆潰散左副將
軍韓觀等遂分兵追討都康向武富勞上林諸州
縣破其更吾蓮花大藤峽等寨招降蠻民復業者
六百四十八戶徙置象州武仙縣蠻寇遂平時兵
部尚書致仕唐鐸參議軍事以朝廷嘗命征進畢
日置衛守之乃會諸將相度形勢置奉議等衛并
向武河池懷集武宣賀縣等處守禦千戶所設官
軍鎮之詔從其言宣德二年署州事土官黃宗蔭
遣頭目貢馬正統五年宗蔭科斂劫殺僉事鄧義
奏其事帝敕總兵官柳溥及三司按驗以聞嘉靖
四年田州岑猛叛奉議土官嘗助猛攻泗城州至
是提督盛應期言許其自新令出兵討賊以功贖
罪後土官故絶改置流官州判隸思恩軍民府
國朝因之雍正十年改屬鎮安府(舊志)
小鎮安岑氏世襲鎮安府明時分其後裔析置統
轄於思恩府
本朝因之雍正七年改屬鎮安府其先岑志英鎮安
土知府岑天寳次子明永樂間分管小鎮安地亦
世繼焉志英傳子祖德祖德傳子應宗應宗傳子
承智承智傳子善經善經傳子國御國御傳子旭
旭傳子勇勇傳子大經
國朝順治十四年大經故傳子縝玉縝玉傳子宏漢
宏漢傳子池鳳(舊志)
下雷州地接安平州湖潤寨及安南界元屬鎮安
路明嘉靖中改屬南寧府
本朝因之雍正十年改隸鎮安府其先許天全山東
青州人宋仁宗皇祐中隨狄青征夷有功授知州
世襲天全無子弟天傑襲天傑傳子元福元福傳
子泰賢泰賢傳子志高志高傳子福海福海傳子
永通明初以印失降州為峒降知州為巡檢永通
調征有戰功給冠帶死子順忠襲順忠傳子世烈
世烈傳子國仁國仁傳子宗蔭調征廣東惠州倭
寇多斬獲錫賚有差死子應珪襲萬歷三十二年
與征思明叛目陸祐復知州職死子太元襲太元
傳子光祖天啓三年以援黔功授守備死子文明
襲
國朝予世職文明傳子紹武紹武傳子定勲定勲無
嗣以弟定烈襲定烈傳子乾毓雍正八年於勾結
匪黨案
題參以土州事委養利州知州陳嘉穀帶理雍正十
年奉准開復(舊志)
湖潤寨地接下雷歸順州及安南界明初屬鎮安
府後改隸南寧
本朝因之雍正十年改隸鎮安府其先岑氏(土官宗圖作彭)
浙江餘姚人宋時隨征有功知河潤州事俾世襲
數傳至元全元全傳子釲釲傳子金金傳子壆為
族人岑真寳所殺奪州印乃廢州為寨降巡檢司
以壆之子穏襲穏傳子夀松夀松傳子應寳應寳
死子志威襲志威死有子宗熙
國朝康熙九年給巡檢司印仍予世襲宗熙死傳子
參極參極無嗣死以弟參岱襲參岱傳子英俊(舊志)
慶遠府
那地州在府治西南地接泗城河池東蘭南丹界
古百粤地唐為撫水州所轄歸化縣西境名曰那
地世以蒙氏為酋長宋真宗大中祥符間討平之
至神宗熙寧初土人羅世念來降因授官世襲徽
宗崇寧五年諸蠻納土遂置地州那州以羅氏世
知地州大觀初析地州建隆縣置孚州宣和中孚
州廢復為地那二州元仍宋制屬思州軍民安撫
司明初省那州併入地州改隸慶遠府其先羅黃
貌者明洪武元年歸附給印授世襲知州黃貌傳
子明寳明寳傳子程達程達傳子志通志通傳子
文愈文愈傳子武傑武傑傳子世爵世爵傳子廷
楚廷楚無子傳弟廷鳳廷鳳傳子忠輔忠輔從征
有功賜冠帶傳子謙端謙端傳子振芳振芳傳子
道棋道棋傳子德惠德惠從征有功加參將無嗣
傳弟德象德象為羅振明所殺子明臣襲明臣又
為振明所殺振芳弟振茂之孫德夀襲
國朝順治九年予舊職德夀死傳弟德全德全死子
明經早逝以族人德忠襲德忠傳子明緒明緒傳
子會禧(訂舊志)
南丹州在府治西北唐為羈縻州宋太祖開寳初
酋長莫洪□内附神宗元豐三年始置州管轄諸
峒蠻徽宗大觀元年廣西經略使王祖道殺土官
莫公佞改南丹為觀州公佞弟公晟結溪峒圖報
復焚寳積監尋廢觀州以公晟知南丹州兼溪峒
都巡檢使與世襲元世祖至元十四年莫國麒納
土襲舊職成宗大德二年改慶遠南丹溪峒軍民
安撫司明初歸附復置南丹州以永鸞福延四州
省入尋改南丹衛又以地多瘴癘遷之賓州後又
復設州仍隸慶遠府其先莫氏世為酋長宋元時
傳次莫考明洪武初莫金納土授知州以流官吏
目佐之未幾金叛詔征南將軍楊文率師討之因
廢州改南丹衛既而夷民數亂乃復置州以金子
禄為知州撫治之禄傳子繼正正統間以軍功加
慶遠府同知繼正傳子必昇必昇無嗣傳弟必勝
成化十六年率衆攻荔波縣總鎮諸臣畏懦姑息
置不問必勝傳子揚興兵侵思恩縣之茆灘界築
二堡於普又六傳川山三疃復築四堡當事諉官
逐退揚桀驁不服嘉靖元年巡撫張嵿委知府王
顯高都指揮戚繼綱詣堡諭以威令揚始懼撤目
兵毁其堡後調征田州卒於軍無嗣以禄次子繼
華子振享襲復縱目兵莫人蠻等越界築堡官兵
𠞰退振享傳子維武維武傳子從時從時傳子之
厚之厚故桀黠時出剽寇萬歷四年土豪秦廷廣
等又將荔波縣地私與之厚隨以兵侵掠督臣劉
堯誨撫臣張任以聞兵部議還其地萬歷八年之
厚燬董界官堡據喇立喇歌董界翁隆吉利喇離
上下七村督臣委指揮戚秉忠立牌定界後始帖
然之厚傳子應麟應麟傳子儁儁無嗣傳弟伋伋
傳子自乾
國朝仍予舊職傳子與嶐與嶐傳子大經大經傳子
我謙(訂舊志)
忻城縣在府南地接馬平賓州宜山永順界古百
粤地唐置芝州天寳初改為忻城郡屬嶺南道後
復為芝州宋仁宗慶歷間廢州以芝忻歸䊸恩等
州併入置忻城縣改隸宜州元仍舊以土官莫保
為八仙屯千戶明洪武初設流官知縣罷管兵官
籍其屯兵為民莫氏遂徙居忻城界宣正以後猺
獞屢亂知縣蘇寬不事事而獞老韋公泰等舉莫
保之元孫敬誠為土官蘇寬為申監司具奏授敬
誠世襲知縣時一邑二令權不相統流官徒擁虚
名寬去繼寬者益不振猺夷為梗諸錢穀甲兵盡
入土官掌握流官知縣恒佩印僦居府城而土官
長子孫世有其地敬誠死孫魯襲弘治間總督鄧
廷瓚奏革流官而土人韋涓為内監官用事隂主
之始獨任土官以印授之仍屬慶遠府魯傳子繼
清繼清傳子廷臣廷臣傳子應朝應朝傳子鎮威
鎮威傳子志明志明傳子恩光恩光無嗣傳弟恩
輝恩輝為叛目所殺弟恩達襲恩達傳子猛
國朝順治九年予舊職傳子宗紹宗紹有目疾子元
相襲元相傳子振國振國死子景隆襲(舊志)
永順正土司在府西南舊為宜山縣古陽述昆等
鄉永泰外里吉利中里夷江端簡緣河思農等里
之地明正統六年豪民黃祖記與思恩土官岑瑛
交結謀割地歸之思恩遂以謀告知縣朱斌備瑛
方雄兩江大將多右之斌備亦欲藉以自固為具
奏將地改撥瑛管轄土人不服韋萬秀以復地為
名因而倡亂成化二十二年覃召管等復亂屢征
不靖弘治間委官撫之各賊願取前地别立長官
司以治都御史鄧廷瓉為聞之朝置永順永定二
司設長官司二以鄧文茂為永順正長官司文茂
傳子經經傳子秀秀傳子承印承印傳子德揚德
揚無子傳弟德威德威傳子宗聖宗聖以擒賊功
加千總傳子國斌國斌傳子世禄世禄死宗聖弟
宗賢襲宗賢傳子國興國興傳子世廣
國朝順治九年授職仍予世襲傳子天柱天柱傳子
啓明啓明傳子朝宸朝宸以罪革弟朝輔襲(參舊志)
永順副土司(建置沿革見正土司)明成化二十二年以彭訪
為副長官司訪傳孫錡錡傳子大武從征有功加
千總傳子瓏瓏傳子希聖
國朝順治九年希聖疾傳子澄澄傳子志韜志韜傳
子陞(訂舊志)
永定土司在府治東南舊為宜山縣歸善洛三等
鄉洛南洛富洛東洛西下里及莫往峒洛分洛一
都博等里之地明成化二十二年因土人韋萬秀
等求復故地請於朝以韋槐為永定長官司與世
襲槐傳子寳寳傳子繼祖繼祖與子啓邦皆驍捷
過人嘉靖中嘗夜率衆刦慶遠府庫殺數人攜帑
金數千去知府閔旦以上計去郡事遂寢由是繼
祖父子益無忌肆惡無虛日知府秦檉受巡撫意
至郡不動聲色各土司承檄來謁必待以禮貌啓
邦心易之出見檉檉佯厚待既䁥謂曰聞爾能於
馬上飛鎗掣劍盍試之喜令傳讌且曰爾挾此技
能苟為國用何患不富貴啓邦亦欲得檉心每令
擒他盜輒應手獲忽一日密呼啓邦至懷遠候檉
來分都亮地檉至先伏壯士於兩廂啓邦入突出
縛斬之隨行者皆斬即下令啓邦妻莫氏代理永
定帖然後子萌發襲萌發傳子世興世興傳子英
英傳子盛春
國朝順治九年予舊職盛春死國相襲國相傳子廷
璧(參名宦志)
東蘭州在府西南古百粤地唐為羈縻州隸邕州
都督府宋置蘭州元改東蘭州明因之隸慶遠府
其先宋有韋君朝者居文蘭峒為土夷長依綏南
砦家焉傳子宴閙崇寧五年内附因置州以宴閙
知州事俾世其官明洪武十二年韋富撓遣其家
人韋錢保詣闕上故元所授印貢方物錢保匿富
撓名以為己物因以錢保知東蘭州設流官吏目
佐之既而錢保徵斂暴急民不堪命擁富撓以作
亂廣西都司執錢保除官代之永樂九年韋萬目
襲萬目死子質襲傳子濟民無嗣以萬目弟萬喜
之子爵襲爵死子翫襲翫傳子興宗興宗傳子祖
鋐弘治十二年祖鋐集衆五千從思恩府岑濬攻
田州大肆殺掠南丹州土官莫繼恒奏祖鋐擅調
人馬強占地方上命兩廣鎮巡官勘之岑濬伏誅
祖鋐獲倖免子正寳襲征廣東九連山亡於軍子
虎臣襲虎臣死子起雲尚幼以叔虎林借襲虎林
頗知文墨由是官族兵目有漢人衣冠嘉靖十年
虎林有疾乃以起雲襲起雲傳子應龍應龍以老
告休立幼子文韜應龍弟應虬糾南那鄰兵攻之
萬歷十四年文韜死頭目陳星陳蒙等欲立其幼
子文略圖專擅乃囚應龍於武篆殺家丁執官男
文煃藏匿州印參議陳性學計取應龍文煃收其
印信星蒙遂據寨叛因調兵擒陳星等戮之以文
煃襲文煃被殺以叔應虬之子文燦襲文燦傳子
繼宗繼宗傳子光祚
國朝順治九年予舊職生三子兆虎兆象兆麟俱幼
以從子兆羆代襲兆羆傳子國忠國忠無嗣以光
祚次子兆象襲兆象傳子國棟國棟死子朝輔襲
朝輔族人韋咬自其先私據届里仇殺相尋積年
所雍正七年知府徐嘉賓設法離咬羽黨購親信
開誠勸諭咬父子翻然悔悟投欵請於督撫分别
安插之以東院内六哨改設流官知州降朝輔為
州同分轄鳳山外六哨朝輔死弟朝佐襲(參舊志)
思恩府
田州地接南寧泗城東蘭奉議界古百粤地漢屬
交阯唐玄宗天寳元年改為横山郡肅宗乾元元
年復為田州隸邕州宋屬邕州横山寨元置田州
路軍民總管府屬湖廣行省明改為田州府省來
安府入焉尋復為州其先岑氏明洪武元年土官
岑伯顏以二路歸附因錫印授世襲伯顔傳子永
通永通傳子祥祥傳子紹紹老傳嫡子鏞頭目吕
趙挾庶長子鑑拒紹逐鏞當事者令鏞寄住省城
以鑑襲趙遂縱兵掠隣縣殺鑑既而鑑子玹亦故
趙以幼孫吕嬰冒襲都御史葉盛討趙斬之鏞仍
掌府事鏞傳子溥溥二子長猇次猛猇以失愛殺
溥土目黃驥李蠻殺猇猛方四歲驥護之赴梧州
告襲歸至南寧李蠻遣兵來迎驥恐蠻分已權誣
蠻為變比至田州李蠻拒不納驥復以猛奔思恩
弘治十一年都御史鄧廷瓚檄濬歸猛濬不從尋
以兵徵之濬始釋猛督府納之田州猛與濬由是
搆釁濬集泗城東蘭州兵陷田州猛走免都御史
潘蕃討濬誅之改流官降猛福建平海千戶正德
初猛賂太監劉瑾矯詔以猛為田州府同知猛撫
遺民兵威復振會以從討江西華林峒賊功稍遷
指揮同知十三年襲破龍州十六年襲泗城州殺
土官岑接嘉靖初思恩府頭目劉召叛參將李璋
調猛合攻猛子邦彥逗遛後期以致兵敗都御史
盛應期請征之未報應期去都御史姚鏌代之亦
請征猛遂發兵八萬分道並進猛長子邦彥守工
堯隘指揮沈希儀擊斬之諸軍繼入猛懼謀出奔
而歸順知州岑璋猛婦翁也其女失愛屏居璋欲
藉此報猛乃誘猛走歸順鴆殺之先是猛三子邦
彥敗死邦佐出後其族武靖知州邦相亡走邦彥
側室子芝褓匿民間姚鏌見岑氏單弱計田州可
遂滅乃陳疏請流官治田州從之未幾田州土目
盧蘇糾思恩土目王受等挾邦相反兩江皆震乃
起王守仁總制軍務時諸夷聞守仁先聲皆股慄
聽命守仁顧益韜晦以明年至南寧使人約降蘇
受蘇受許諾比入軍門守仁數之論杖一百乃上
疏言治田州非岑氏不可請降田州府為田州以
岑邦相為判官分設土巡檢以盧蘇等為之以殺
其勢朝議許之以岑邦相為判官分設十八土巡
檢司以張祐充副總兵鎮思田盧蘇自矜興復岑
氏功威行部中邦相擁虚位遂與盧蘇有隙祐亦
以他事憾邦相時邦彦之子芝髫齔矣祐搜得之
育之别室邦相欲購殺芝賴祐潛挈之至梧得免
十三年盧蘇遣人刺邦相弗克邦相遂與土目羅
玉戴慶謀伐蘇蘇覺之以計執玉慶斬之因刦諸
土目弑邦相乃賂都御史陶諧言邦相病死無後
芝當立諧遂縱芝歸田州於是猛仲子邦佐爭立
而鎮安府泗城州東蘭州那地州諸土舍咸憤盧
蘇以僕弑主助邦佐攻田州入之殺掠萬人盧蘇
僅以身免兩江大駭會諧憂去都御史潘旦蔡經
相繼代之咸不欲反諧前議遂言邦相不孝奪母
贍田虐部下盧蘇因衆怨而殺之朝議果置蘇不
問以芝襲知州事芝傳子太夀太夀傳弟太禄太
禄死子懋仁襲萬歷三十四年安南夷寇下雷歸
順等州懋仁督兵堵禦有功加參將懋仁傳子廷
鐸時流賊猖獗屢赴征調著勤勞授右都督管州
事
國朝順治初廷鐸有疾遣庶長子漢貴歸誠予舊職
漢貴死兄漢隆襲漢隆無嗣傳弟漢華漢華傳子
應裕應裕傳弟應祺應祺招集流亡開墾田野請
建文廟置義倉貯榖以備荒頗勤於職(節舊志)
上林縣在田州東宋置隸横山寨元屬田州路明
初仍屬田州世宗嘉靖初改隸思恩軍民府其先
黃氏失名明洪武二年土官黃嵩歸附授世襲知
縣佐以流官典史(按土官底簿作元末黃京襲知縣京死子自誠幼其弟廓署縣
事洪武十年自誠襲自誠傳子嵩)嵩傳子伯福(一作慶)伯福傳子淵
淵傳子燧燧傳子順順傳子文瓉文瓉傳子廷倫
廷倫傳子允璋允璋傳子德勲德勲傳子祚耀祚
耀無嗣傳弟祚芝祚芝死無嗣傳德勲之弟應願
子國安襲
國朝順治初予舊職傳子玉奎玉奎傳子爵泰爵泰
傳子瑞麒(訂舊志)
白山司在府東北其先王青江南上元人宋皇祐
間隨狄青征邕有功撥丹良堡蔭世襲土舍二十
四傳至王受明嘉靖七年與盧蘇等搆亂思恩都
御史王守仁曲貸之授以土巡檢職俾世襲受傳
弟珍珍傳子對隨征懷遠陣亡無嗣傳弟吳吳傳
子觀觀傳子回回傳子龍光龍光傳子萬化萬化
傳子如綸
國朝予舊職如綸傳子一璋一璋傳子維翰維翰以
疾休子之純襲(訂舊志)
興隆司在府北明置其先韋貴山東鄒縣人明嘉
靖初隨王守仁征𠞰岑猛有功受冠帶舍人七年
與世襲土巡檢職貴傳子盧盧傳子觀觀傳子應
材應材無嗣傳弟陸恩子大任大任傳子承業承
業傳子萬安
國朝順治十七年予舊職傳子忠耀忠耀死遺腹子
世伯尚未生以弟忠顯襲忠顯死仍以忠耀子世
伯襲世伯傳子紹徽(訂舊志)
那馬司在府西明置其先黃理江南定遠人嘉靖
初隨王守仁征𠞰有功會那馬司蘇關故絶以理
管司事世襲土巡檢理死傳子暘暘傳子如金如
金傳子中通中通傳子大賢大賢傳子天倫
國朝予舊職天倫有子俱未襲死以中通孫天元襲
天元傳子廷玉廷玉傳子君尚君尚傳子宏緯(舊志)
定羅司在府西北明置其先徐伍江南崑山人嘉
靖七年隨王守仁征𠞰有功授職土巡檢世襲伍
傳子浩浩傳子善孟善孟傳子號號子承印襲故
無嗣以善孟弟善金襲善金傳子國國傳子勝勝
傳子道亨道亨傳子士煥士煥傳子朝佐
國朝予舊職朝佐傳子天相天相早故無嗣以士煥
族弟士珍襲士珍有子國璽未襲死傳弟士賢士
賢傳子國丞(參舊志)
舊城司在府西明置其先黃集讀江南無錫人嘉
靖七年隨王守仁征𠞰有功授職世襲土巡檢傳
子宗石宗石傳子慶元慶元傳子政攻傳子如坤
如坤故無嗣弟如乾襲如乾傳子璽璽傳子世勲
國朝投誠予舊職世勲死無子以叔寧之子
世忠襲世忠傳子永安(訂舊志)
下旺司在府西北明置其先韋良保東蘭州人明
嘉靖七年隨征王受有功授世襲土巡檢職良保
傳子德載德載傳子文明文明傳子明揚明揚傳
子顯威顯威傳子天慶天慶傳子隆基隆基傳子
聖恩聖恩無嗣養聖還之子際絃為子襲
國朝予舊職際絃傳子廷傑廷傑傳子漢統漢統傳
子仕秀(參舊志)
安定司在府北明置其先潘良嘉靖七年隨王守
仁征岑猛授職世襲土巡檢良傳子寳寳傳子廷
紀廷紀傳子玉玉傳子應奎應奎無嗣故弟應璧
襲
國朝予舊職傳子如禄如禄傳子宗藩宗藩傳子宏
武(參舊志)
都陽司在府西北明嘉靖初置其先黃留湖廣漢
陽人隨王守仁征𠞰有功授職世襲土巡檢留死
無嗣弟羅襲羅傳子光崇光崇傳子成成傳子福
福傳子承祖承祖傳子河清河清傳子忠蔭忠蔭
傳子祐祐無嗣以忠蔭之弟忠輔襲忠輔傳子宏
恩宏恩為興隆土官韋承業謀殺無嗣弟宏義襲
未幾故亦無嗣以忠蔭季弟忠佐子宏會襲宏會
無嗣
國朝順治初忠蔭庶兄忠國之孫周襲周傳子金鼎
金鼎傳子玉璠玉璠傳子宗保(訂舊志)
古零司在府東環接上林武緣界明置其先覃益
山東益都人明弘治間從征交阯授土舍嘉靖初
隨王守仁𠞰平叛亂授世襲土巡檢職益傳子文
顯調征大藤峽有功加授千總文顯傳子桂桂傳
子大欽大欽傳子達道達道傳子應爵應爵傳子
恩錫
國朝予舊職恩錫傳子鼎翰鼎翰傳子懋勲懋勲傳
子績成(舊志)
泗城府
泗城府在省西古百粤地宋置泗城州隸邕州横
山寨元隸田州路明隸思恩府始祖岑仲淑浙之
餘姚人善岐軒術宋仁宗朝從狄武襄征儂寇克
柳城破邕州智高既平朝議以仲淑鎮其地都督
桂林象郡三江諸州兵馬仲淑死子自亭襲自亭
死子翺襲翺死無嗣弟翔襲翔死子英襲英尤多
防禦功祀思恩名宦英傳子雄雄傳子世興世興
傳子怒木罕怒木罕傳子福廣福廣傳子善忠明
洪武初善忠以地歸附授世襲知州設流官吏目
佐之善忠生三子長子振次子成三子德善忠死
長子振襲子成管上林峝子德管安隆峝子振時
寇利州官軍討平之子振死子均襲均生二子長
瑄次琮均死瑄襲瑄死無嗣妻盧氏署州事永樂
二十二年詔授女官知州宣德亡年以琮之子豹
襲豹與盧氏有隙仍攻奪利州岑顔地互相訐奏
總兵柳溥勘議將泗城州古那地易利州利甲莊
屢曉諭豹不悛仍逐程縣流官知縣攻殺上林長
官司岑志傑盡據其地豹死子應襲應又與思城
州土官岑欽連兵攻掠田州欽為官兵所敗應復
援之入城弘治四年都御史秦紘暴其罪狀奏乞
𠞰捕不果應無嗣弟接圖攘位潛謀思城土官岑
欽殺應接恃富強凌轢諸州擅殺安隆土官岑文
瓊及其弟文昂誘上林長官司黃瑶鴆之嘉靖元
年田州岑猛糾諸州攻入泗城殺接俘掠不可勝
計接子璋未襲死以璋子施襲施傳子紹勲紹勲
傳子雲漢雲漢傳子兆禧兆禧無嗣以雲漢嫡孫
繼禄襲
國朝順治十五年隨征滇黔有功改為泗城軍民府
土知府添設流官同知經歴教授等官繼禄死子
齊岱襲齊岱傳子映宸雍正五年映宸以罪參革
改設流官知府(節舊志)
廣西通志卷六十一
