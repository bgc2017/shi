欽定四庫全書
廣西通志卷九十八
藝文
歴朝
詔
漢文帝賜南粤王趙佗
皇帝謹問南粤王甚苦心勞意朕高皇帝側室之
子棄外奉北藩於代道里遼遠壅蔽樸愚未嘗致
書高皇帝棄羣臣孝惠皇帝即世高后自臨事不
幸有疾日進不衰以故誖暴乎治諸吕為變故亂
法不能獨制迺取它姓子為孝惠皇帝嗣頼宗廟
之靈功臣之力誅之已畢朕以王侯吏不釋之故
不得不立今即位乃者聞王遺將軍隆慮侯書求
親昆弟請罷長沙兩將軍朕以王書罷將軍博陽
侯親昆弟在真定者已遣人存問修治先人冢前
日聞王發兵於邊為寇災不止當其時長沙苦之
南郡尤甚雖王之國庸獨利乎必多殺士卒傷良
將吏寡人之妻孤人之子獨人父母得一亡十朕
不忍為也朕欲定地犬牙相入者以問吏吏曰高
皇帝所以介長沙土也朕不能擅變焉吏曰得王
之地不足以為大得王之財不足以為富服嶺以
南王自治之雖然王之號為帝兩帝並立亡一乘
之使以通其道是爭也爭而不譲仁者不為也願
與王分棄前患終今以來通使如故故使賈馳諭
告王朕意王亦受之毋為寇災矣上褚五十衣中
褚三十衣下褚二十衣遺王願王聽樂娱憂存問
鄰國
賜吕興督交州諸軍事詔(咸熙魏元年)陳留王
吳賊政刑暴虐賦斂無極孫休遣使鄧句敕交阯
太守鎻送其民發以為兵吳將吕興因民心憤怒
又承王師平定巴蜀即糾合豪傑誅除句等驅逐
太守長吏撫和吏民以待國命九真日南郡聞興
去逆即順亦齊心響應與興協同興移書日南州
郡開示大計兵臨合浦告以禍福遣都尉唐譜等
詣馮乘縣因南中都督護軍霍弋上表自陳又交
阯將吏各上表言興創造事業大小承命郡有山
寇入連諸郡懼其計異各有攜貳權時之宜以興
為督交阯諸軍事上大將軍定安縣侯乞賜褒奬
以慰邊荒乃心欵誠形於辭旨昔儀父朝魯春秋
所美竇融歸漢待以殊禮今國威遠震撫懷六合
方包舉殊裔混一四表興首向王化舉衆稽服萬
里馳義請吏帥職宜加寵遇崇其爵位既使興等
懷忠感悦遠人聞之必且競勸其以興為使持節
都督交州諸軍事南中大將軍封定安縣侯得以
便宜從事先行後上
制
唐懿宗潭桂兩道賜錢制
咸通四年五月丁酉制朕以寡昧獲承高祖太宗
之丕構六載於茲矣罔畋遊是娱罔聲色是縱罔
刑戮是濫罔邪佞是惑夙夜悚惕以憂以勤庶幾
乎八表用康兆人以泰而西戎款附北狄懷柔獨
惟南蠻姦宄不率侵陷交阯突犯朗寧爰及嶲州
亦用攘寇勞我士卒興我甲兵騷動黎元役力飛
輓每一軫念閔然疚懷顧惟生人罹此愁苦宜布
自天之澤俾垂及物之仁稔聞湖南桂州是嶺路
係口諸道兵馬綱運無不經過頓遞供承動多差
配凋傷轉甚宜有特恩潭桂兩道各賜錢三萬貫
文以助軍錢亦以充館驛息利本錢其江陵江西
鄂州三道比於潭桂經配稍簡宜令本道觀察使
詳其閒劇准此例興置本錢邕州以西黎嶲界内
昨因蠻寇互有殺傷宜令本道收拾葬瘞量設祭
酧
嚴謨可桂管觀察使制(唐)白居易
敕漢置部刺史掌奉詔條糺吏理蓋今觀察使職
耳桂林秦郡也東控海嶺右扼蠻荒自隋迄今不
改戎府地遠則權重俗殊則理難馴而化之非才
不可朝議大夫前守祕書監驍騎尉賜紫金魚袋
嚴謨嘗守商洛刺黔巫州部縣道謐然安理是能
用寬猛相濟之政撫夷夏雜居之人故也跡其往
效式是南邦况爾操行端和文學精茂賓寺書府
善於其官勉副前言佇申後命可使持節都督桂
林諸軍事守桂州刺史兼御史中丞桂州本管都
防禦觀察處置等使散官勲封如故
宣慰嶺南制常袞
敕理天下者先務於遠安本人情者必令其上達
或刑罰不中德信未孚則生怨咨是有申喻朕以
服嶺之表方隅之大南盡百越專制萬里擇將置
守常亦難之至於臨遣屢有明誡俾施惠政以恤
疲人而長吏議法不平作威以逞因其猜阻陷我
忠良馮季康何如瑛等南方右族累代純臣協其
義烈之心積有艱危之效惑於所譖虐用其刑無
狀致辟遂生邊患朕自託人上每勞日昃法天地
之生成宏父母之慈愛聞此濫罰惕然疚懷尋亦
辯明特令昭雪如聞溪峒尚有紛擾哀我庶士勞
於甲兵豈不求安良有以也所以更謀良師先用
舊德兼御史大夫徐浩歷典中外長於撫綏素所
親信俾其政輯元冬之首當至彼方必能大布風
化永清麾管仍命尚書比部員外郎莫藏用往嶺
南宣慰問以疾苦弔其死喪其季康等遇害之家
躬自存撫切加贍恤務令得所以慰遺孤其軍州
所有結聚明申中旨懸示大信但能歸附即是平
人豈惟復業安居亦當隨才命職兼至桂州宣慰
應水旱所損或須蠲免宜與觀察使商量處置勉
膺朝寄以慰朕懷
授李鐬邕州節度使制鄭璘
門下漢之上將或委登壇古之萬夫用期觀政所
以典拂素難於方面僉諧遂舉於寵章有我勲勞
豈恡恩擢某官秉節持重抱器謙明既熟戎韜兼
通軍志拂青萍之出匣百鍊無前整紫鷰之追風
千金莫對感激而雷霆助順訓齊而貔武增雄爰
自先朝薦逢多難功烈昭著金石無渝且聞宿衛
之忠亦著載馳之效每稽功秩盡瘁十年爰用陟
明嘉於一志乃睠邕部實為舊藩接服嶺之要衝
連駱越之奥壤付茲重寄繄爾雄才爾當清以臨
人和而馭衆善施條教勸慰蒸黎蘇我疲封佇成
樂土仍峻保安之秩式崇鎮撫之名往惟欽哉勿
怠丕訓
軍事推官龔待問可桂州觀察推官制
(宋)歐陽修
敕具官龔待問捕盜之格有功者賞而吏能應書
者少非吾有所愛焉苟有其勞豈不甄錄今有司
言爾於格當遷方茲多盜之時用勸不能之者可
皇城使漢州刺史廣南西路兵馬鈐轄張整等降
官添差監當制劉攽
中國之所以臨撫戎蠻常以威位結服其心豈其
夸於殺人見小利而起後害乎爾等咸以選擢見
任邊徼貪於首功輕肆翦戮無辜横死近二十人
文書自營謾不以實覆案究極惻然傷嗟宜正典
刑以慰遐僻差奪官秩用懲無狀尚體寬恩思自
悔咎
京西轉運按察使虞部員外郎杜把可刑部員外
郎直集賢院充廣西轉運使制歐陽修
敕具官杜把自一隅用兵而調發輸役之繁無遠
不及况廣東西之路於東南尤為遠者而吏多不
良吾之疲民既有賦斂之勞而今又罹盜賊之患
吾一慮及為之惻然凡與吾憂國者豈遑暇於安
居哉汝為吾往其可憚勞吾又嘉汝名臣之後好
學博文尚有榮名以為汝寵凡吾寄汝之事繄汝
之材吾惟責成爾可自勉
廣西轉運使制曾鞏
自既開百粤而地盡南海提封萬里莫不内屬本
朝之制始分桂林以為西部非獨鎮撫吾民亦以
綏馭山居谷聚並海之蠻夷故將命而使其選常
重爾嘗試而可用是用任屬夫柔遠則能邇其務
宣布上恩輯寧異土無失朕指往欽厥司
李杲卿可京西轉運副使張公庠可廣東轉運副
使楚潛可廣西轉運副使吳革可廣東轉運判官
制蘇軾
敕某官某朕即位以來發號施令務求厥中而寬
者喜縱忘先帝之約束急者樂刻襲文吏之故態
汝以才能治狀達於朕聽其往視之夫治民如牧
羊然視其後者而鞭之可
智誠知宜州制蘇軾
敕智誠蠢爾裔夷譬之蜂蟻勝之不武不勝為患
惟爾守臣威信兩立勝之以不戰消患於未萌則
民受其賜予惟汝嘉可
黃祹知賓州錢師孟知横州制蘇轍
敕具官某等嶺南諸郡土曠民希而密邇夷落以
疆場之政為重故守土之吏常選於右府以爾祹
仕至通籍而帥臣任以軍政以爾師孟雖為勇爵
而習於文法之治安城寧浦有民有兵其先為安
靖以防汝侮知予所以命爾之意可
明太祖衛中所世襲副千戶高義制
制曰昔者聖王之治天下也必資威武以安黔黎
未嘗專修文而不演武朕特倣古制設武職以衛
治功受斯任者必忠以立身仁以撫衆智以察微
防奸禦侮幾無暇時能此則榮及前人福延後嗣
而身家永昌矣敬之勿怠
明太祖昭信校尉管軍百戶朱正制
國家以武定天下命將出師所向無敵雖我勳舊
大臣奉天明威以克有功亦繇汝衆士同心齊力
而成也以爾朱正鷙勇有謀驍雄善戰從予將帥
屢效戎行擢於師表之中授以百夫之長夫均勞
逸善訓練則衆心不令而從嚴紀律布恩威則堅
城不戰而克今之長列衛而佐戎府者多汝衆士
之有功者也汝能建非常之勲予則有不次之賞
膺茲寵命尚有懋哉
誥
方國珍除廣西行省右丞誥(明)王禕
自元政既微乃有智勇之士乘時而興思建功業
及天下兵起遂角立一隅以為民人之保障其後
果得所歸以全富貴是亦可謂豪傑者矣以爾方
國珍材器雄毅識慮深遠知世道將不可為乃奮
於東海之濱二十年間與其兄弟子姪分守三郡
而威行於海上得非一時之豪乎然奉貢於我蓋
亦有年終能知幾達變舉族來歸富貴功名保而
不失始終自全如此朕甚嘉之是用擢居左轄列
名外省食其祿秩綴於朝班以示朕優崇之意爾
其恭慎以自飭暇豫以自安益勉令名庶圖報稱
敕
唐懿宗分嶺南東西道敕
敕嶺南分為五管誠已多年居常之時同資禦捍
有事之時要别改張邕州西接南蠻深據黃峒控
兩江之獷俗居數道之游民比以委人太輕軍威
不振境連内地不並海南宜分嶺南為東西道節
度觀察處置等使以廣州為嶺南東道邕州為嶺
南西道别擇良吏付以節鉞其所管八州俗無耕
桑地極邊遠近罹盜擾尤甚凋殘將盛藩垣宜添
州縣可割桂州管内龔州象州容州管内藤州巖
州並隸嶺南西道牧管
敕牓交阯(宋)王安石
敕交阯管内谿峒軍民官吏等眷惟安南世受王
爵撫納之厚實自先朝含容厥愆以至今日而乃
攻犯城邑殺傷吏民千國之紀刑兹無赦致天之
討師則有名已差吏部員外郎充天章閣待制趙
卨充安南道行營馬步軍都總管經略安撫招討
使兼廣南安撫使昭宜使嘉州防禦使入内侍省
都押班李憲充副使龍衛四廂都總管指揮使忠
州刺史燕達充副都總管順時興師水陸兼進天
示助順已兆布新之詳人知侮亡咸懷敵愾之氣
然王師所至勿迓克奔咨爾士庶久淪塗炭如能
諭王内附率衆自歸爵祿賞賜當倍常科舊惡宿
負一皆原滌乾德幼稚政非己出造廷之日待遇
如初朕言不渝衆聽無惑比聞編戶極困誅求已
戒使人具宣恩旨暴征横賦到即蠲除冀我一方
永為樂土
宋徽宗封柳州靈文廟文惠侯敕
崇寧三年月日敕文章在册功德在民昔有其人
是為不朽生而昭爽後且不忘惠我一方是宜崇
顯柳州靈文廟唐刺史柳公仕於唐室卓有才名
厲志精顓記覽浩博貫穿經史溢為詞華覽其遺
編灼見志學龍城雖遠不鄙其民爰出教條動以
禮法家富有業經學有師風行俗成田里喜悦自
言將死館我羅池今數百年英靈猶在祈禳禱祀
如響應聲水旱疾憂咸有歸頼啓封侯爵因民之
情尚其知歆永庇南土
宋高宗加封文惠昭靈侯敕
敕柳州靈文廟文惠侯生傳道學文章百世之師
沒以神靈福祐一方之庇是有功德於人者其於
爵號何愛焉惟神望冠河東名高唐室其才足以
命世其政足以裕民出守柳城終享廟食焄蒿之
際肹蠁必通屬者春秋之交雨暘愆候禱焉即應
歲以是豐故邦人願請諸朝而使者遂上其事朕
嘉神孚惠爰益褒封尚赫光靈保有常享欽哉如
牒
宋孝宗封靜江府海陽山靈澤廟敕
淳熙十一年二月十九日敕靜江府靈川縣海陽
山靈澤廟神朕承熙洽之基作神明之主潛通肹
蠁靡遠勿孚顯錫褒崇維貺斯答爾依於正直聽
以蠲明佑我遐甿降之甘露歲兹無歉功孰與偕
其進侯封之華式增廟食之重尚歆於渥永底於
休可特封惠濟侯
宋寧宗封昭州龍平縣靈濟廟五侯敕
開禧元年九月二十三日敕昭州龍平縣靈濟廟
神君以民為本民以食為天國有水旱則時以無
年民斯苦病桂嶺之南維昭州之屬縣叢祠其神
有五顧自紹興季年嘗錫廟稱凡旱乾禱祈暨民
有癘疫率蒙休答一方攸頼部使者以聞爰嘉侯
封珠連厥次號殊而應均以示休寵尚嘉惠乎有
氓斯為克稱可依前件奉敕如右牒到奉行第一
位神可特封金殿嘉應侯第二位神可特封銀殿
顯應侯第三位神可特封梅殿昭應侯第四位神
可特封劉殿惠應侯第五位神可特封柴殿通應
侯欽哉
宋理宗加封昭州靈濟廟五侯敕
端平元年三月一日敕昭州龍平縣靈濟廟嘉應
侯等朕惟有位咸秩百神非有功於民不居祀典
爾屹彼靈祠奠於侯位山川之能致雨皆汝之功
舟楫以濟不通皆汝之佑是用嘉乃丕績申命徹
侯於戲神苟能益懋乃功則封崇之典實未艾也
可依前件奉敕如右劄到奉行敕告嘉應侯等茲
特封金殿嘉應仁濟侯銀殿顯應仁祐侯梅殿昭
應仁澤侯劉殿惠應仁順侯柴殿通應仁茂侯欽
哉
宋理宗封融縣梁熹吳輔為神敕
嘉熙四年三月二十九日敕曰玉融為郡僻處嶠
南昔在天禧猺蠻為梗爾熹爾輔奮起遐裔鏖擊
以斃魂強魄毅為鬼之旌大庇其民如生之日自
疏侯爵三被徽稱國家於爾神褒賚之渥亦惟遠
俗艱窶寇竊水旱之不常非神無以為託也祗服
休命益介祉祥可特封梁為助信靈應忠祐侯吳
為助順靈濟顯祐侯欽哉故諭
明世宗諭廵按廣西監察御史劉穎敕
敕巡按廣西監察御史劉穎得總鎮兩廣太監鄭
潤提督軍務都御史姚鏌鎮守總兵官撫寧侯朱
麒與爾各奏逆賊岑猛父子搆難一方糾合叛目
殺官奪印仍煽誘斷藤等峽賊徒共相為亂地方
殘害姦謀莫測爾等乃能申嚴號令飭勵官軍分
哨統兵倂力夾攻破其巢寨擒斬首惡其功可嘉
且岑猛逞梟雄之志背恩拒命已十餘年爾等奉
命征討接戰之間遂能殱厥渠魁餘黨潰散若非
謀斷素定紀律嚴明安能有此今特降敕奬勵以
旌其勞但伊子岑邦彦及叛目韋好等未獲爾等
尤宜殫心竭慮奬帥各哨官兵多方設法乘勝攻
剿務期盡絶以安地方俟奏捷至日分别等第重
加陞賞决不爾吝勿以一勝自生驕怠以致遺孽
滋蔓有隳前功亦不得貪功妄殺濫及無辜斯稱
朕委任之重其欽承之故敕
表
南粤王謝上表(漢)趙佗
臣佗昧死再拜上書皇帝陛下老夫故粤吏也高
皇帝幸賜臣佗璽以為南粤王使為外臣時内貢
職孝惠皇帝即位義不忍絶所以賜老夫者厚甚
高后自臨用事近細士信䜛臣别異蠻夷出令曰
毋予蠻夷外粤金鐵田器馬牛羊即予予牡毋與
牝老夫處辟馬牛羊齒已長自以祭祀不修有死
罪使内史藩中尉高御史平凡三輩上書謝過皆
不反又風聞老夫父母墳墓已壊削兄弟宗族已
誅論吏相與議曰今内不得振於漢外亡以自高
異故更號為帝自帝其國非敢有害於天下也高
皇后聞之大怒削去南粤之籍使使不通老夫竊
疑長沙王䜛臣故敢發兵以伐其邊且南方卑濕
蠻夷中西有西甌其衆半羸南面稱王東有閩粤
其衆數千人亦稱王西北有長沙其半蠻夷亦稱
王老夫故敢妄竊帝號聊以自娛老夫身定百邑
之地東西南北數千萬里帶甲百萬有餘然北面
而臣事漢何也不敢背先人之故老夫處粤四十
九年於今抱孫焉然夙興夜寐寢不安席食不甘
味目不視靡曼之色耳不聽鐘鼓之音者以不得
事漢也今陛下幸哀憐復故號通使漢如故老夫
死骨不腐改號不敢為帝矣謹北面因使者獻白
璧一䨇翠鳥千犀角十紫貝五百桂蠧一器生翠
四十雙孔雀二雙昧死再拜以聞
譲容州表(唐)元結
臣結言臣伏奉今月二十二日敕授臣使持節都
督容州諸軍事守容州刺史中丞充本管經略守
捉使四月十六日敕到二十一日發付本道行營
臣實愚弱謬當寄任奉詔之日不任憂懼臣結(中
謝)臣聞孝於家者忠於國以事君者無所隠臣有
至切不敢不言臣實一身奉養老母醫藥飲食非
臣不喜臣暫違離則憂悸成疾臣又多疾近日加
劇前在道州黽勉六歲實無政理多是假名頻請
停官使司不許今臣所屬之州陷賊歲久頽城古
木遠在炎荒管内諸州多未賓伏行營野次向十
餘年在臣一身為國展效死當不避敢憚艱危但
以老母念臣疾疹日久時方大暑南逾火山舉家
漂泊寄在湖上單車將命赴於賊庭臣將就路老
母悲泣聞者悽愴臣心可知臣欲扶持版輿南之
合浦則老母氣力難於遠行臣欲奮不顧家則母
子之情禽畜猶有臣欲久辭老母則又汚辱名教
臣欲便不之官又恐稽違詔命在臣肝腸如煎如
燭昔徐庶心亂先主不逼令伯陳情晉武允許君
臣國家萬代為規伏惟陛下以孝理萬姓慈育生
類在臣情志實堪矜愍臣每讀前史見吳起遊官
噬臂不歸温嶠奉使絶裾而去常恨不逢斯人使
之殊死臣所以冐犯聖旨乞停今授待罪私門長
得奉養供給井税臣之懇願塵黷天威不勝惶恐
謹遣某官奉表陳譲以聞
再譲容州表元結
草土臣結言伏奉四月十三日敕以臣前在容州
殊有理政使司乞留以遂人望起復臣守金吾衛
將軍員外置同正員兼御史中丞使持節都督容
州諸軍事兼容州刺史充本管經略守捉使賜紫
金魚袋忽奉恩詔心魂驚悸哀慕悲感不任憂懼
臣某(中謝)臣聞苟傷禮法妄蒙寄任古人所畏臣
敢不懼國家近年切惡薄俗文官憂免許終喪制
臣素非戰士曾忝臺省墨縗戎旅實傷禮法且容
府䧟沒十二三年管諸内州多在賊境臣前行營
日月甚淺宣布聖澤遠人未知有何政能得在人
口使司過聽誤有請留遂令朝廷隳紊法禁至使
愚弱穢汚禮教臣實不敢踐古人可畏之跡辱聖
朝委任之命敢以死請乞追恩詔前者陛下授臣
容州臣正任道州刺史臣身病母老不敢辭謝實
為道州地安數年祿養容州破䧟不宜辭避臣以
為安食其禄蹈危不免此乃人臣之節其時臣便
奉表陳乞以母老地遠請解職任陛下察臣懇至
追臣入朝臣以為不貽憂歎榮及膝下人子之分
不圖恩勑未到臣丁酷罰哀號冤怨無所迨及今
陛下又奪臣情禮授容州臣遂行則亡母旅櫬歸
葬無日几筵漂寄奠祀無主捧讀詔書不勝悲懼
臣舊患風疾近轉增劇荒忽迷忘不自知覺餘生
殘喘朝夕殞滅豈堪金革能伏叛人特乞聖慈允
臣所請收臣新授官誥令臣終喪制免生死羞愧
是臣懇願臣今寄住永州請敕刺史王庭璬為臣
進表陳乞以聞
為柳州鄭郎中謝上表于邵
臣某言臣伏奉某月日制書授臣某官即以今月
日到任上訖臣某(中謝)臣緒承舊族師事通儒萬
里成功雖無壯志九夷不陋庶纂前蹤二紀蠻陬
三提郡印惟貞苦節以奉休辰牙管一雙未嘗關
慮(集作日)竹書兼兩何敢經懷渭水之隂敝廬斯託
每還初服常慊上農今者又即殊方復臨雜俗固
蒙聲教終遠文明謹當宣舉詔書撫安縣道媒官
學舍畢納於人倫畜蠱帶牛盡移於地利至於因
遐弄法挾遠生情縱漏嚴科必貽隂責山兼象縣
江帶龍城撫已跼天敢忘元造舉頭望日何處皇
居憑宵夢以銜誠託歸飛而結懇無任瞻天戀闕
之至
柳州刺史謝上表柳宗元
臣宗元言臣伏奉三月十三日制除臣使持節柳
州諸軍事守柳州刺史以六月二十七日到州任
上訖臣宗元誠惶誠恐頓首頓首早以文律參於
士林德宗皇帝選於衆流擢列御史陛下嗣登寳
位微臣官在禮司百僚稱賀皆臣草奏臣以不慎
交友旋及禍訩(集作誣)聖恩宏貸謫在善地累更大
赦獲奉詔追遠離十年一見宫闕親受朝命牧人
遠方漸輕不宥之辜特奉分憂之寄銘心鏤骨無
報上天謹當宣布詔條竭盡駑蹇皇風不異於遐
邇聖澤無間於華夷庶答鴻恩以塞餘罪
代容州刺史謝上表(時在朗州相逢因以見託)劉禹錫
臣某言伏奉某月日制授臣容州刺史兼御史中
丞充本路經略招討等使臣發開州日已差某官
某奉表陳謝伏以道途遐阻水陸縈紆臣以今月
某日到本任上訖謹宣聖旨慰諭遠人臣某(中謝)
臣本書生素無吏術頃因多辜賁自邱園累沐聖
慈驟居清貴識昧通變動乖事宜慚無善狀以塞
公責伏惟睿聖文武皇帝陛下凝旒穆清洞照寰
海恕臣本性樸愚賜以恩輝拔(一作被)於廢棄遠辭
偏郡重鎮方隅捧印綬而為榮望闕庭而增戀雖
到官之始惠未及人而率下之誠務先克己凡施
政教皆禀詔條參以土宜遂其物性可行必守有
弊必除使(集作便)蠻夷生梗之風慕臣子盡忠之道
力誠不足心實在茲伏乞聖明俯賜照鑒
為榮陽公桂州謝上表李商𨼆
臣某言臣奉違禁掖祗役遐陬雖懸就日之誠懼
曠宣風之寄柔轡載揚於永路輕舠利濟於大川
即以今月九日到任上訖臣某(中謝)臣系承儒訓
生屬昌期初掛弁髦即親筐箧嘉樹無忘於封殖
青氊不落於寇偷再擢詞科一登冊府徂遷歲律
浮泛軍裝忽彯華纓俄列通籍極望郎於南省備
給事於左曹中間帖掌臺綱分修國史旋值孽童
拒詔(集作召)狂寇亂華副中憲以急宣佐威城而遥
護督晉氏遷延之後絶戎人偵邏之奸敢伐善以
攘羭固盡誠於養棟伏惟皇帝陛下武推時夏文
號欽明方將虔奉紫泥恭拜青璅豈意遽分專席
叨賜再麾首南服以稱藩控西原而遏寇褰帷廉
部猶恐墜於斯文横槊令軍實致憂於不武雖期
竭力終懼敗官况俗雜華夷地兼縣道文身椎髻
漸尉佗南越之餘叩鼓鳴鐘傳士燮交州之態網
疎則魚漏繩急則麏驚欲經緯以合宜顧韋弦而
匪易伏願陛下務修儉德廣扇廉風拾翠採珠不
勤異物驅犀逐(集作返)象用示深仁始於問俗之時
便獲稱君之美臣亦當求規水薤取戒脂膏冀少
息於羣(集作疲)黎庶免拘於司敗三梁路阻九嶠山
(集作封)遥浮江遇楚澤之萍望國隔番禺之桂遐思
白鳥鎮颺音於周囿之中遠羡仙蓂永固本於堯
階之上
代宜州黨皇城遺表(宋)黃庭堅
惟孝惟忠生則縻於榮禄立功立事沒猶戀於聖
朝伏念臣本以書生起從戎旅孝經論語承習於
家傳三略六韜講聞於軍幕略知事君之義漸識
用兵之機無路進身占名小校日逐裨佐稍達聽
聞大臣薦論謂其了得邊事敕書戒諭許以臨敵
制宜強虜在前矢石如雨羣蠻坌入戈盾成林至
於萬死一生不敢瞻前顧後遂因將領委以郡符
感極命輕功微禄過重念臣稟生河曲老在嶺南
顧齒髮之凋零因土風之弊惡闔家瘴癘終歲號
呼老母終堂墨衰猶在少孫殞命薪火未寒臣之
衰殘逮茲殞越將成異物猶仰清光伏願皇帝陛
下千年膺撫世之期百禄受宜民之慶永錫蒼生
之福尚推枯骨之仁
賀平交阯表(明)解縉
聖人得位寰宇同春宏敷濟衆之深仁克廣普天
之鴻業華夷一統海岳均安恭惟皇帝陛下德合
重華功高神禹萬里救民於水火六師致討於渠
魁肅清嶺徼之餘風光復唐堯之舊境實有同於
開天闢地之功啓運肇基之盛也臣某職守南邦
功逢盛事同懽情於億兆祝聖壽於萬年
賀交阯平定表黃福
天地以生物為心四時順序聖人以安民為德一
視同仁干戈櫜戢而海宇清平禮樂修明而神人
歡慶恭惟皇帝陛下與天同運如日方中齊虞舜
之文明重華協帝邁周武之功烈廣大如天顧德
威之所加惟遐邇之咸服聲為律而身為度車同
軌而書同文夫何交阯之炎荒敢外中華之聲教
爰稽厥土實古頑夷在漢唐僅能羈縻至宋元尤
為叛服逮乎黎醜仍踵弊風負井蛙之見而自尊
致涸魚之禍而莫悔柰何簡定之餘孽復效前尤
繼而季擴之狡童再循覆轍逞狐鼠之威而蹂踐
疆域恣蛇虺之毒而吞噬邦人邊塵瀰漫蟻聚蜂
屯之是覩田里蕭索雞鳴犬吠之不聞䀌傷造物
之心憤激神人之怒皇上每垂戒諭屢擴至仁彼
乃愈肆跳梁恣為不道爰興睿算用命偏師天戈
一指而蟻穴盡空風帆再舉而鯨濤頓息渠魁既
殄遺孽悉除共惟拯救之勤式慰徯蘇之望班師
振旅喜文德之誕敷行賞錫封覩武功之載戢郡
邑有守令以懷保衛所有士馬以隄防千年草莽
之區變為禾黍之地累世雕題之衆化為衣冠之
民衣食足以養生絃歌足以易俗輿圖舊物於以
光復山川精彩於以發舒賦列九州不止金人之
貢化均萬里遠踰銅柱之功氛祲廓清雨暘時若
實由懋先之盛德冠古之隆功致今日之太平雪
前代之遺恨也臣顧慚微賤幸遇聖明垂憫愚蒙
有罪特加寬宥位階卿輔受恩實荷深洪始詔開
百粤之新藩遂令掌二司之重寄拜命惟謹懼德
弗堪易俗移風勉承流而宣化彰善癉惡誓激濁
以揚清遠慕臯䕫之良尚隆唐虞之治然遐陬之
地雖異而感報之心悉同凡霑雨露之民室家相
慶獲際風雲之士冠冕增輝咸欲覩照臨之清光
於以謝生成之大德臣心感激未能率領以來朝
天闕遥深徒切仰瞻而下拜敢效華封之三祝恭
祈聖壽於萬年
廣西通志卷九十八
