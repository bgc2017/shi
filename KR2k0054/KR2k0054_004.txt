欽定四庫全書
廣西通志卷三
禨祥
漢
武帝元鼎中熒惑守南斗越分也其後越相吕嘉
殺王及太后漢兵誅之滅其國(漢書)
平帝元始元年正月越裳重譯獻白雉一黑雉二
(符瑞志)
光武建武十三年九月南越獻白兔(符瑞志)
章帝建初四年甘露降零陵洮陽二縣(後漢書)
安帝元初元年三月己卯日南地坼長百八十二
里其後三年正月蒼梧鬱林盗賊羣起刦掠吏民
(後漢書)
桓帝延熹七年八月庚戍熒惑犯輿鬼質星占有
誅戮明年零陵桂陽蠻叛交阯刺史葛祗為賊所
拘略桂陽太守任印背敵走皆棄市是其應也(後漢
書)
三國
吳孫氏黃武五年蒼梧鳳凰見
孫休永安四年布山白龍見
晉
武帝太康九年九月臨賀地震十二月又震(晉書五行
志)
成帝咸和四年五月甲子白鹿見零陵洮陽獲以
獻(宋書符瑞志)
咸康二年三月甘露降鬱林(冊府元龜)
宋
文帝元嘉元年十二月丙辰白象見零陵洮陽(宋書
符瑞志)
孝武帝大明七年正月己酉珊瑚連理生鬱林太
守劉勔以聞(宋書符瑞志)
梁
武帝天監四年十一月天清朗西南有電光若雷
聲二近鼓妖也是歲交州刺史李凱舉兵宼亂(梁書)
大同五年十月辛丑彗星出南斗長一尺餘東南
指漸長一丈餘至十一月沒占曰天下有謀王者
七年交阯豪李賁聚衆亂九年賁僭稱帝於交州
(參隋書天文志)
唐
太宗貞觀二年三月宜州言白狼見十七年閏六
月柳州言慶雲見二十二年八月慶雲見昭州(冊府
元龜)
高宗龍朔二年靈川縣大水有龍出時縣西山風
雨雷電七晝夜既霽山腹洞貫成巖廣百餘尺巖
中石壁皆印龍鱗溪水從巖流出可通舟楫而舊
溪為平陸(舊志)
玄宗開元四年安南都護府江中有大蛇首尾横
出兩岸經日而腐寸寸自斷數日江魚盡死蔽江
而下十十五五相附著江水為臭(唐書五行志)開元中
嶺南桂管竹生華結實如麥後竹並枯是歲饑人
採食之(舊志訂五行志)
代宗大歷六年十一月湘源縣芝草生同根三莖
合成一蓋(冊府元龜)
憲宗元和三年廣南山南東西皆旱(文獻通考)元和十
四年八月丁丑歲星太白辰星聚於軫占曰兵喪
在楚分與南方夷貊之國(唐書天文志)
敬宗寶歷元年秋七月慶雲見於西方自卯及酉
桂管觀察使李渤圖以獻
文宗太和四年慶雲見於賀縣之丹甑山五彩氤
氲旬日不散因更山名曰瑞雲
武宗會昌元年四月桂州有馬生駒三足能隨羣
牧(唐書五行志)會昌中有黑螭見邕州鼓江流壞北岸
覆舟害人久乃去(粵西叢載)
五代
南漢劉晟二年邕州鳳凰見時王弘澤鎮邕州有
善政晟怒使人酖之
宋
太祖建隆中有雙鳳巢於永福縣之華蓋山因改
山名曰鳳巢(永福縣志)
乾德三年二月全州大雨水(宋史五行志)
太宗太平興國七年秋九月梧州江漲入城壊倉
庫及民舍九年白州颶風壞𪠘宇民舍(宋史五行志)太
平興國間象州文廟産芝二莖五色俱備(舊志)
淳化元年冬十月桂州虎傷人詔命捕之二年八
月藤州江水漲十餘丈入州城壞官署民田(宋史)
真宗咸平元年夏昭州大霖雨水害民田溺人二
年廣南西路旱甘露降潯州五年春二月甘露降
桂州(宋史五行志)
景德元年五月白州有三鳳飛集萬夀寺甘露降
義寧縣二年春正月甘露降鬱林州四年秋八月
横州江漲壞營舍象州民圃芥生蓮花(舊志兼訂宋史)
大中祥符元年春正月桂州甲仗庫災三年甘露
降柳州七月昭州嘉禾多穗異畝同穎四年秋八
月邕州雲封寺柏樹生芝五本知州劉知誥以獻
五年夏五月藤州鐔津縣野蠶成繭州人異之織
絲以獻六月潯州六祖院紫芝雙秀知州高志寧
以聞六年邕州麥秀兩岐或三穗是冬昭州龍嶽
山資壽寺芝草生潯州廨舍生芝一本上分為二
其上又生二本凡三重(舊志參五行志)
天禧元年春正月甘露降貴州天慶觀十二月又
降於昭州(宋史)
至道二年秋閏七月廣南諸州並大水(宋史)
仁宗慶歷四年春正月甘露降貴州(宋史)五年秋七
月戊申昭州地震(舊志)
神宗熙寧九年五月全州黑蟲食苗有黃雀來食
之盡(舊志)
元豐元年秋八月邕州火焚官署民舍千三百四
十六區諸軍衣萬餘裝榖帛軍器百五十萬二年
十一月全州生芝十二本十二月桂州甘露降四
年夏六月邕州颶風壞城樓官私廬舍八年濱州
領方縣地陷(宋史)元豐中大理丞横州梁世基家生
連理荔枝(舊志)
哲宗元祐七年柳州禾合穗(宋史)
紹聖間賀縣甑山下産芝(舊志)
徽宗政和六年全州木有連理
高宗紹興五年廣西市馬多疫死(宋史五行志)七年廣
西大饑李實變為桃(本紀)十六年静江府城北有奔
犢以角觸人於墻腸胃出牛狂奔兩日不可執卒
以射死十七年十二月辛亥静江火燔民舍甚衆
二十二年夏五月容州野蠶成繭(五行志)
孝宗淳熙元年廣西饑昭賀尤劇四年秋昭州螟
五年昭州洊有螟七年秋潯州旱十一年邕賓象
諸州皆旱饑十二年廣東西饑(宋史)十六年鬱林紫
泉出(舊志)
寧宗開禧元年二廣諸州旱振之(通鑑)
理宗端平三年昭州大水(宋史)
寶祐元年昭州旱(舊志)
度宗咸淳十年昭州蒼梧雨血著衣皆赤(梧州府志)
元
世祖至元二十九年芝生賀州(元史五行志)
成宗元貞元年賀州旱二年七月廣西兩江道饑
(元史)
大德九年象融柳三州旱十年三月四月柳州民
饑給糧(元史)
仁宗延祐二年秋七月全州江水溢害稼(元史五行志)
英宗至治元年十月昭州大水(舊志)十二月慶遠路
饑(五行志)
泰定帝元年八月全州饑二年四月潯州饑三年
六月梧州路屬縣水旱八月廣西兩江饑十一月
慶遠安撫司及静江象州諸路饑(元史)
致和元年秋七月廣西兩江諸州水(元史)
文宗至順三年宜山縣民饑疫死者衆(慶遠府志)
順帝元綂二年二月太白經天未幾猺宼陷賀州
(粵西叢載)
至元三年夏五月賀州大水害稼(元史)
至正三年夏六月梧州青蟲食稼八年五月庚子
廣西山崩水湧灕江溢平地水深二丈餘屋宇人
畜漂沒九年秋七月靈川縣臨江石崖崩十年六
月戊申臨桂縣無雲而雷震死邑民廖廣達秋七
月静江荔浦縣大水害稼十一年秋七月静江路
大水決南北二陡渠十三年夏五月乙丑潯州颶
風壞官舍民廬十四年廣西梧州大旱静江等郡
大饑人相食十七年冬十月静江路東門地陷城
東石山崩十八年廣西四縣賀州皆大水十九年
梧州象州皆大旱二十年賓州旱閏五月不雨至
八月二十三年春正月甲辰貴州江中有物登岸
蛇首四足青色長四尺許軍民聚觀而殺之乙卯
夜貴州火同知州事韓帖木不花判官高萬章及
家人九口俱死焉居民死者三百餘人公署倉庫
案牘燒燬殆盡是歲賀州大旱二十七年靈川縣
大蔵山石崖崩(元史)至正間興業縣南十里村民見
一馬從石中出食草遂撲殺分食之惟一老婦子
婦三人不食是夜雷雨大作電光中人見蒼龍從
空下其嫗驚仆覺有人喝曰急出毋顧家母子遂
出上小山其村遂為大池人呼曰馬塘蒼梧縣吕
仙像指間芝生(梧州府志)
明
太祖洪武元年冬十一月己未鬱江之旁有泉出
溢流於江其色深紫光潔可染時葉琛敕諭交阯
州守鄒天竒為之頌又云水有兩派其出不常出
則有異應自縣門流下者必擢賢守令或出英俊
縣上流下者應在僚屬其水長而狹色如紫練(一綂
志)二年三月太平府有白鼠渡江自南而北晝夜
不絶未幾頒降各衙門印信(舊志)十七年梧州府大
雪(梧州府志)十八年太平府十萬山象出害稼命南通
侯率兵二萬驅捕立馴象衛於郡(太平府志)
成祖永樂元年平樂大旱二年夏五月陽朔大水
蛇龍競出山谷成淵六年秋七月太平大水渰塌
城垣四百三十六丈串樓三百四十六間永樂中
宋村嘉禾生賀縣産芝先是洪武末縣産芝至是
復生人以為周張發解之兆(舊志)
宣宗宣德九年田州旱夏五月南寧府不雨郡守
李晟偕鎮將等虔禱於天寧寺五日雷電大作雨
如注雨霽後殿前甎上有明月識三字非墨非粉
傍有巨人足跡微濕人咸異之有碑記(舊志)
英宗正綂二年太平府文廟災(舊志)
代宗景泰四年冬柳州大雪(粵西叢載)五年上思州雞
鵝生四翼飛空去牛生馬駒六年鬱林州大水人
民流散知州余用訥奏准停徵米五千餘石民賴
復業(舊志)
英宗天順六年太平饑斗米千錢賀縣桂嶺鄉大
龍塘水流盡紫光輝照耀上下經旬不變是歲大
兵征其鄉俘斬獞寇數千流水盡赤人皆指為泉
應孰知是時明孝穆皇太后紀氏方十歲帥臣以
幼女津送京師選入大内實誕孝宗始知紫泉之
兆故有在云七年秋七月乙未象州地震八年大
饑田州旱(舊志)
憲宗成化七年冬十二月初五日蒼梧縣天鼓鳴
起自東南止於西北(梧州府志)十一年田州旱自五月
不雨至八月明年復旱十三年全州文廟右楹生
芝十八年春陽朔大水壞城屋二十一年平樂大
水蒼梧城陴幾沒漂流民居萬餘(舊志訂粵西叢載)
孝宗弘治二年春三月二十日巳時賓州忽晦冥
風大作尋驟雨迅雷雨雹破屋害稼傷牛馬未時
止三年陽朔縣龍潭水潮一日三湧五年太平饑
八年春太平府雨雹(舊志)九年夏四月賓州暴雨水
山崩地陷漂沒田禾民舍(粤西叢載)十年陽朔縣大水
十三年秋八月十一夜融縣大星長丈餘自西南
隕於西北又鼠殺稼十四年融縣地日炎如暑夜
寒如冬疫癘大行秋八月河水陡紅濁如黃河太
平大水灌陽縣竹生豆角楓結棃實十五年陽朔
縣饑(舊志)
武宗正德五年春太平府地震夏蒼梧縣地震地
長白毛三四寸七年夏六月北流縣地震冬十一
月灕江冰合八年北流縣蝗大饑秋八月宣化縣
田州地震聲隠如雷九年北流縣旱仍饑十年甘
露降梧州府學宫秋九月富川縣雷震西山崩七
處冬十二月夜蒼梧天鼔鳴十一年蒼梧博白二
縣皆大水自夏歴秋霪雨淹人畜公署民居多傾
頹二旬乃霽大平府大旱饑越明年仍饑十二年
夏四月十二日来賓縣遷江縣晝晦大雨雹破屋
折木殺鳥雀冬十二月十五日太平府地震是歲
慶遠府虎入城為害十三年武緣縣田州旱饑民
食薇蕨死者甚衆十四年桂林柳州大饑融縣尤
甚十五年陽朔縣饑富川縣楓結梨實雞生四翼
夏六月二十七日夜平樂蒼梧二縣地震十六年
夏五月慶遠府西北有星隕長五六丈蜿蜒如龍
光如電須臾滅秋九月太平府四更地震起於東
南止於西北有聲次夜又震(舊志)
世祖嘉靖元年春三足白鹿見於懷集花石洞里
人逐至燕嶺失之夏五月全州萬鄉四都山崩水
湧壞田數百頃蒼梧縣漂民廬舍陽朔縣大水五
日不退溺死人畜三年田州地震冬十月慶遠府
天鼓鳴四年己酉秋太平大水象州大風雨官署
城樓民舍多傾壞漂沒行舟冬十二月桂林府都
司地陷大門左旗纛廟前皆有聲如雷陷地一穴
闊二丈五尺深一丈次日離前穴三丈許復陷一
穴闊二丈深二丈有青氣一道上衝良久始散五
年春二月容縣大水冬十二月十一十二日慶遠
府大霜池水皆冰人以為瑞六年虎入武緣縣城
七年宣化縣龍見八年陽朔縣邑山崩白面山崩
壓死民人張鳳銀妻女三口屋宇牛羊俱碎九年
隕石於上思州之西鄉枯羅村沒入地十年春二
月全州雨雹自辰至巳十一年太平旱饑虎入梧
州府城伏豫備倉尋捕殺之(舊志)十四年春三月容
縣雨雹(粤西叢載)夏四月容縣地大震者二蒼梧大水
漂廬舍城垣容縣及懷集饑太平府五月五日虎
入城民殺之嗣後越十日凡二虎相繼入城民俱
殺之十五年秋八月興業縣有虎患民禱於城隍
七虎俱斃十六年夏四月全州平樂蒼梧皆大水
十七年全州大疫秋武緣縣大水十九年春富川
縣雷震學宫門是年毛熙擢魁二十一年夏四月
全州暴風雨有飛石隕柳山應泉池冬武緣縣雨
雪二十三年富川縣竹結實如米民採食之二十
四年富川縣鼠食稼二十六年春二月夜雷震全
州學宫松傷戟門梁柱二十七年夏六月全州萬
鄉四都山裂水湧三道汎衝民屋土田成河二十
九年夏六月富川縣白日忽聞有聲如洪濤移時
雨如注後大旱三十年春正月朔夜半雷震太平
府署時南寧府同知余光署府事宣化縣飛龍見
三十一年懷集縣饑融縣大疫三十三年太平府
有聲如巨礟從地中出三十四年春三月初七日
太平府地震自晨至夕北流縣石界里春夏民大
疫梧州府靈芝産於梧山書院(舊志)三十五年夏彗
星見桂林秋七月十四夕有星隕於太平府西南
光燭戶庭(粤西叢載)三十六年春横州大雨雹是日未
時州北三十里交椅銀水六村長寨等處忽震雷
暴雨雹大者如升小者如雞卵有柄有三角至七
八角者傷村民牧䜿十餘人殺牲畜屋瓦飄散竹
木枝葉如削野草糜爛室中雹積約二寸許三十
七年宣化縣竹生連理四十年冬十月十六日陸
川縣火焚公署民居幾盡四十二年夏六月十四
夜有流星如雨自桂林東南至西北秋七月熊入
太平府郭内居民格殺之冬十月靈川縣日未出
地浮白光既出見青輪高一丈旋復常明(舊志)四十
三年龍隠山崩(粤西叢載)四十四年夏六月武緣縣大
水四十五年春正月荔浦縣野鹿入城秋九月荔
浦縣火城内外官署民居悉燬(舊志)
穆宗隆慶元年夏四月富川縣大水奉溪山崩七
處四年恭城縣城中獲鹿五年夏五月大水太平
府城淹頹三百餘丈思明平樂賀縣皆大水六月
桂林龍隐山白晝獲虎是歲獨秀山崩石一丈餘
布政司地陷梧州饑六年容縣饑夏五月大水堯
山崩武緣縣田州地震(舊志)隆慶間懷集縣有墨文
白虎見於天馬巖案召南詩註騶虞白虎墨文仁
獸也(縣志)
神宗萬歷元年融縣虎為害二年懷遠縣虎為害
猺獞村大疫秋七月朔懷集縣地震望日又震三
年懷集縣大旱民饑六年春正月臨桂縣東鄉冷
水村地震聲如雷陷周廣約十丈深不可測七年
荔浦縣牛生二犢夏五月北流縣大水漂沒城垣
民舍秋懷集縣禾二穗九年賀縣三乘寺後一柿
木大尺餘僧斧之忽兩開中有用力不同四字兩
邊俱有字跡衆異之白縣貯之庫十二年正月朔
荔浦縣大雷電雨雹(舊志)梧州府大旱蠲免蒼梧災
米(蒼梧雜記)冬十二月朔武緣縣大雪後連年有秋(舊志)
十四年春三月懷集縣古城大水岳山麓崩秋七
月梧州大水廬舍田禾盡淹沒藤縣鬱林博白北
流皆水官發榖賑之(梧州府志)冬十二月十八日平樂
府地震(平樂志)十五年融縣饑十七年桂林地震如
雷陽朔邑山崩壓死二人十九年夏五月博白縣
登高嶺左小河流紫水七日二十年冬十月懷遠
縣鵲巢文廟殿中大如蓋二十二年甲午夏昭平
縣蛟起明源江化為龍懷集縣春雹秋旱二十三
年二月容縣雨雹如飛石是年秋旱歲饑二十四
年八月初九日賀縣闔邑池塘忽湧城中為甚是
日知縣翁懋勲遷湧泉庫於縣堂之東人以為應
云二十五年丁酉春雷震昭平縣學櫺星門是年
廖蕭領鄉薦懷集縣饑二十六年冬十二月二十
九日永淳縣地震二十九年夏四月十五日容縣
大雨雹(舊志)三十二年夏五月二十八日夜桂林地
震六月初四日又震八月二十六日又震十一月
又震(粤西叢載)三十三年夏五月六月秋八月陸川縣
連震(梧州志)三十九年春三月邕州雹大如斗城中
屋瓦皆盡(嶠南𤨏記)四十一年融縣大疫(舊志)四十二年
春昭平縣雨雹(粤西叢載)四十三年秋七月恭城縣勢
江山崩出蛟平樂縣河水暴漲魚死蔽江水不可
飲民掘泉取水四十五年秋八月初四日恭城縣
大雨如注山澗水湧連崩一十三嶺樹木拔折沿
江鱗介多死巨木散材河干山積是歲柳州大旱
融縣尤甚人民死亡相繼鬻賣男女不下數千人
鐵爐廂及上郭拱辰坊北城脚烟火之地盡為坵
墟明年未復業知縣應懋璜代輸糧賦四十六年
全省大旱民饑南寧尤甚慶遠府多疫癘夏六月
恭城縣諸溪不雨而漲山洞間𫝊有龍鬭山水若
決土多泥淖濱江多徒手拾魚八月至於十月桂
林及梧州每夜有巨星見東方長丈餘有白氣如
矛如匹練自北而南是歲梧州大火燔官民衙舍
死者數十人惟府内清軍廳獨存四十七年容縣
虎入城(舊志)
光宗泰昌元年秋九月梧州府火燔八百餘家知
府陳鑑同知陳熙韶捐俸恤之丙申夜天鼓鳴天
裂閃光如晝聲如雷(蒼梧雜記)
熹宗天啓元年夏五月平樂梧州大水二年春二
月平樂縣雷大震鳳凰山大松偃夏四月大雷雨
龍池井龍出四年陽朔縣旱饑民變(舊志)
懷宗崇禎元年懷集縣大雨雹旱三年冬慶遠府
大雪明年大熟六年秋七月平樂梧州南寧思恩
大水宣化縣水灌入城漂流近河民舍八年融縣
大水入城五月平樂縣地震河山聲如雷吼十年
正月元日平樂聞雷冬懷集縣大霜十一年恭城
縣禾二穗十三年恭城縣鄉民獻白兔十六年夏
五月賀縣城内陳侯祠前榕樹大十餘圍忽枝上
發紅蘭花二朵大如掌是年冬土寇破城奪印後
三省兵剿平之十七年興業縣蔡山崩百餘丈慶
遠府饑饉相繼民不聊生盜賊蠭起龍州初建土
署時採木為梁名橯木運至河忽自竄入水至時
木忽浮出及明年土官趙有涇為庶兄有濤襲殺
後龍州有亂木即先起(舊志)
國朝
順治二年春三月平樂縣雨雹大如鵝卵小如雞
子中六畜皆死人民亦被傷是夕月下見黑氣如
鎗自丫髻山乘雲而来衆共駭之(平樂志)蒼梧縣旱
二月不雨至八月歲不收三年復大旱宣化縣地
震四年夏五月岑溪縣雨雹大如碗六月梧州平
樂大水(舊志)五年梧州桃李實如瓜(蒼梧縣志)夏五月平
樂水(平樂志)冬懷集大雨雪(懷集縣志)七年大平府有黑
斑乳虎白晝噬人尋自斃山中(太平府志)十年春二月
壬戌梧州大雨雹風拔文廟松饑六月大疫思德
安平二鄉尤甚(蒼梧縣志)十一年冬十一月南寧府大
雪積數寸明年大豐十三年土江州近城有池廣
一畝水忽變赤如血未幾忠州思明土官以兵破
州殺土官黃廷傑(舊志)
康熙二年秋九月初八日灌陽縣山崩水湧衝壞
民田經
題報豁免七年春正月昭平縣城西北隅有白氣一
道下垂經月不散夏五月太平府大水自交阯来
沿河村落房舍漂流八月崇善縣獄中火燔縣治
及參將公署延及民房十年春三月雷震河池州
故址地裂出死蚯蚓數石太平府城連内外八日
火每日夜數發前一月郡民葬父於府南岡署崇
善縣諳堪輿謂葬動前山火星令别葬火遂息十
三年春桂林府龍隠山崩安定門外山亦崩冬十
月初九日東南天鼓鳴有聲如雷有火如箒横空
而過是時孫延齡作亂十四年慶遠土司有小馬
頭生兩肉角刷之遍身炎熖後為提督取去十七
年秋八月南寧府城内外火焚二千餘家次日城
外復燔數百家十八年夏六月鬱林疫二十年太
平府思明府等處旱饑知府詳報運米賑濟施粥
於三清觀民賴全活二十一年春三月慶遠田州
雨雹秋八月河池州田禾焦燬芋苗葉盡生烟二
十二年田州蝗慶遠春夏不雨知府白啓明禱於
神清滯獄釋無辜甘澍立沛是歲豐二十七年春
正月麗江蚌産明珠自瀨灘以上䭾綿以下夜間
珠光映徹水上沿江村民採蚌剖珠小舟絡繹不
絶至四月止三月桂林大雨雹大者如碗城西南
尤甚二十八年思明府見白氣一道自東南起直
衝數丈月餘始息二十九年冬懷集縣大雨雪三
十一年田州火有物狀如人見屋上所見之家即
災四十一年田州武龍甲山中生芝四十六年秋
平樂疫冬十二月十八日荔浦縣署後居民失火
北風大作熖及衙舍知縣許之豫祈天反風火熄
四十八年春二月己酉懷集縣大雨雹戊午又大
雨雹五十年平樂縣除夕大震電驟雨達旦五十
二年雷震田州夏五月平樂大水濱江田宅衝壞
米價騰貴六十年歲旱無收次年洊饑鬻男女者
甚衆廵撫檄各縣平糶倉榖民賴以甦(舊志)
雍正元年春三月融縣雨雹是年大有二年秋八
月陽朔縣興坪墟火一墟皆燼知縣侯靖捐榖恤
之六年冬十二月永福縣雨雪明年大豐七年春
正月永福縣雨雪是歲及明年俱大豐八年桂林
府各屬嘉禾生永福縣耤田及九里有一莖雙穗
至五六穗者九年五月二十九日南寧府申言慶
雲見祥光五色形如苞鳳篆成山字擁護日邊自
卯初至辰巳經歴三時十年藩司署自春及夏芝
草叢生六月初四日午時臨貴縣等見日麗中天
輝如華蓋五色環匝光明勝常初十日午刻復見
如前為時更久廵撫金鉷繪圖以進十一年鬱林
州之富民鄉藤釐坡瑞泉出自平坡天然湧流泉
穴圓廣一六尺許一四尺餘味甘色清資利灌溉
巡撫金鉷具奏奉
敕建祀泉源神廟以荅靈貺三月桂林府廨木筆一枝
變玉蘭色香俱異夏藩司署芝生九本蟬聯五色
備狀十二年夏四月八日鬱林瑞泉祠興工祥雲
捧日更歴巳午二時有若鸞鳳花藻狀繽紛圍繞
五色光華廵撫金鉷繪圖上之秋七月二十四日
慶雲見柳州五色映日自午至未光彩異常提督
張應宗巡撫金鉷並以
聞
廣西通志卷三
