欽定四庫全書
廣西通志卷六十四
名宦
唐
馮盎字明達高州良德人也世為本部大首領隋
開皇中討平潮成等五處叛獠除漢陽太守唐初
廣新二州賊帥高法澄洗寳徹等殺隋官吏附林
士宏盎擊破之又破寳徹兄子智臣於新州嶺外
遂定時隋季擾亂或有以趙佗之業說盎者盎拒
不納武德五年以其地降高祖析為高羅白崖等
八州授盎上柱國高羅總管越國公拜其子智戴
為春州刺史智或為東合州刺史盎徙封耿國公
貞觀初有告盎叛者太宗將發兵討魏徵諫盎無
反狀乃遣散騎常侍韋叔諧喻盎盎遣智戴入侍
五年来朝燕賜甚厚會羅竇諸峝獠叛詔盎率衆
為諸軍先鋒賊據險不可攻盎持弩發七矢連斃
七人賊退走因乘之斬首千餘級太宗命智戴還
慰省之盎所居地方二千里勤於為治閱簿最摘
奸伏得民歡心(唐書本傳)
李襲志字重光金州人仕隋為始安郡丞隋末盜
起襲志傾産募士乘城拒盜蕭銑林士宏屢攻之
不下聞煬帝遇害乃與士民縞素臨三日或勸以
效尉佗故事襲志曰吾寧蹈忠而死不為逆節以
生拒不納固守二年力窮援絶為銑所陷武德初
高祖命其子元嗣召之襲志說嶺南酋永平郡守
李光度潛圖歸國帝復以書諭曰公朕之宗不可
與異姓比宜及子弟並豫宗正屬籍襲志招致嶺
南六十餘州皆送欵五年入朝進柱國封始安郡
公江州都督後討輔公祏為水軍總管轉桂州都
督在州二十八年政尚清簡南荒便之(本傳)
丘和河南洛陽人仕隋累官左禦衛大將軍大業
末海南苦吏侵數怨叛帝以和所莅稱淳良而黃
門侍郎裴矩亦薦之遂拜交阯太守撫接盡情荒
憬安之煬帝遇害蕭銑林士弘各遣使招之不從
銑命甯長真攻交阯和遣長史高士廉擊走之武
德四年蕭銑平和以海南之地歸國詔李道裕授
交州大總管譚國公和遣士廉奉表請入朝詔許
之拜左武侯大將軍貞觀十一年卒諡曰襄(本傳)
李孝恭高祖從兄子武德三年進封趙郡王拜總
管伐蕭銑克之拜荆州大總管孝恭為置屯田立
銅冶百姓利之六年遷襄州道行臺時荆襄雖定
嶺表未平乃分遣使者綏輯其欵附者四十有九
州朝廷號令暢於南海貞觀初改王河間卒贈司
空(本傳)
李靖字藥師雍州三原人武德中攝孝恭行軍長
史擊破蕭銑乃度嶺至桂州遣人分道招撫其大
首領馮盎李光度甯長真等皆遣子弟来謁靖承
制授其官爵凡懷輯九十六州戶六十餘萬詔書
勞勉授嶺南道撫慰大使檢校桂州總管靖以嶺
海陋遠非震威武示禮義無以變風俗乃率兵南
巡所過問疾苦延見父老宣布德意遠近懽服(本傳)
李瓌河間王孝恭弟也封漢陽郡王高祖時代兄
為荆州都督政務清静嶺外酋豪數相攻殺瓌使
諭以威德皆受約束不敢亂(本傳)
張士貴虢州盧氏人高祖時授虢州刺史謂曰令
卿衣錦晝游耳貞觀七年為龔州道行軍總管時
峝獠寇亂士貴督兵征討冒矢石先登所至悉平
諸寇解散南土遂寧太宗勞之曰嘗聞以忠報國
者不顧於身於公見之累遷左領軍大將軍(粤西文載
參本傳)
李嶠字巨山趙州贊皇人早孤事母以孝聞二十
舉進士累遷監察御史時邕巖二州首領反叛發
兵討擊高宗命嶠往監軍事嶠乃宣朝旨特赦其
罪親入獠峝以招諭之叛者盡降遂罷兵而還(本傳)
唐臨字本德京兆長安人為侍御史持節按交州
刺史李道彦等伸理冤繫三千餘人累遷大理卿
(舊志引廣東志)
宋慶禮洛州永年人(本傳作洺州永平人)武后時充嶺南採
訪使時崖振等州首領更相侵掠民苦兵前使人
至輒懼炎瘴莫敢往慶禮躬至其境詢問風俗示
以禍福首領皆釋仇相親州境以安罷戍卒五千
人(舊志引本傳)
裴懷古夀州夀春人武后聖歷中始安賊歐陽倩
擁徒數萬剽陷州縣授懷古桂州都督招慰討擊
使未踰嶺飛書招誘示以禍福賊徒迎降自陳為
吏人侵逼乃舉兵耳懷古知其誠乃輕騎赴之左
右曰夷獠難親未可信也懷古曰我仗忠信可上
通於神明况人乎身至壁撫諭倩等大喜悉歸所
掠出降諸峝酋長素翻覆者亦来欵附嶺外悉定
(本傳)
裴伷先絳州聞喜人宰相炎從子武后時炎坐誣
死伷先流嶺南中宗復位求炎後授伷先太子詹
事丞遷都督桂州開元中復遷廣州都督政務清
簡百姓愛之(舊志)
王晙滄州景城人景龍末為桂州都督桂州舊有
屯兵常仰餉衡永晙至築羅郛奏罷屯兵又堰江
水開屯田數千頃以息轉漕百姓賴之尋上疏請
歸鄕拜墓州人詣闕請留乃下敕曰彼州往緣寇
盜戶口凋殘委任失材乃令至此卿處事強濟遠
邇寧静築城務農利益已廣隱招綏輯復業者多
宜須政成安此黎庶百姓又有表請不須来也晙
在桂又踰朞年州人刻石以頌其德後累官尚書
朔方節度開元中卒諡忠烈(節本傳)
李尚隠京兆萬年人開元十三年以河南尹出為
桂州都督尋遷廣州都督仍充五府經略使性剛
亮與人披心示誠人多德之及去任有懷金以贈
者尚隠不受曰吾自性分不可改易非為慎四知
也歴官太子賓客卒諡曰貞(節本傳)
李朝隠字光國京兆三原人開元二十一年以御
史大夫出為嶺南採訪處置使在官軫恤民隠屢
有建議公直廉潔輿論稱之(舊志)
張九齡字子夀曲江人自洪州刺史徙桂州兼嶺
南按察選補使有才鑒不事苛察巡按之外惟文
史自娱後為中書令天下稱曲江公而不名焉(舊志)
盧奐滑州靈昌人少修整為吏有清白稱天寳初
以兵部侍郎出為南海太守兼五府經略使清節
自持貪吏斂跡中使市舶亦不敢干法邊俗咸安
(廣東通志)
敬超先天寳間為昭州刺史有善政嘗鑿井得泉
郡人感其德即名為敬公井以誌不忘(參一統志)
宇文審京兆萬年人擢進士第累遷大理評事楊
國忠顓政殺嶺南流人以中使傳口敕行刑議者
嫉其酷乃以審為嶺南監法處置等使全活甚衆
(舊志)
元結字次山瀼州人乾元初為道州刺史時嶺南
諸州寇盜未靖結請免百姓所負租稅及租庸使
和市雜物營舍給田流亡歸者萬餘進容管經略
使身諭蠻豪綏定八州民樂其教立石頌德(節本傳)
宗仲字羲仲南陽人安史之亂仲以戰功遷遊擊
將軍廣德初廣州市舶使宦官吕太一作亂詔以
楊慎微為嶺南節度使而以仲為節度判官參其
軍與江西觀察使李勉共討之犄角相援者三年
仲潛軍間道克復廣南始通貢獻以功授大理少
卿(舊志)
李曉庭大歷初任藤州刺史時蠻酋梁崇牽據容
州曉庭與經略使王翃進討克復容州民賴以安
(舊志)
杜佑字君卿以工部郎中為容管經略使綏懷兵
民盜賊不犯多惠政又遷嶺南節度使為開大衢
疏析廛閈以息火災召拜尚書右丞(參本傳舊志)
李勉字元卿鄭王元懿曾孫也大歷四年拜嶺南
節度使時番禺賊帥馮崇道桂州叛將朱濟時負
險為亂前後累歲陷十餘州勉至遣將李觀與容
州刺史王翃并力進討悉斬之五嶺平勉性廉潔
蕃舶歲至禁絶賄索居官久器用車服一無增飾
及代歸舟至石門悉搜家人所匿犀珍諸物投江
中部人請立石頌德代宗許之進工部尚書封汧
國公卒諡貞簡(本傳)
王翃字宏肱晉陽人大歷中拜容管經略使初安
禄山亂徵發嶺南兵隸南陽魯炅炅敗衆奔潰谿
峝夷獠乘間作亂夷酋梁崇牽自號平南都統與
別帥覃問合又與西原賊張侯夏永攻陷城邑據
容州前經略使陳仁琇元結長孫全緒等皆僑治
藤梧翃至曰吾容州刺史安可寄理他邑乃出私
財募士有功者許署吏於是人自奮不數月斬賊
帥歐陽珪因馳至廣州請節度使李勉出兵併力
勉不許曰容陷賊久獠方強今速攻祗自敗耳翃
曰大夫即不出師請檄州縣揚言以兵為助冀藉
聲勢成萬一功勉然之翃乃移書義州刺史陳仁
瓘藤州刺史李曉庭約皆進討引兵三千與賊鏖
戰日數遇勉檄止之輒匿不發戰愈力卒破賊擒
崇牽悉復容州地又表置順州以定餘亂翃凡百
餘戰生擒首領七十餘人覃問遁去又遣將李寔
等分討西原平鬱林等諸州累兼御史中丞招討
處置使會哥舒晃反殺節度使吕崇賁嶺南復亂
翃命李寔悉師赴廣州覃問復乘虛来襲翃設伏
擊之生擒問嶺表平代宗遣使慰勞加金紫光禄
大夫(本傳)
路嗣恭字懿範京兆三原人累官江西觀察使大
歷八年嶺南牙將哥舒晃殺節度使吕崇賁五嶺
大擾詔加嗣恭嶺南節度使嗣恭募勇敢士八千
人以流人孟瑶敬冕為才擢任之使瑶督大軍當
其衝冕率輕騎由間道出不意遂斬晃及支黨萬
餘聚為京觀俚峝魁宿為惡者皆族誅之五嶺平
拜檢校兵部尚書子恕字體仁哥舒晃之平恕功
居多(本傳)
伊慎兖州人路嗣恭之討哥舒晃以慎為先鋒直
逼賊壘疾戰破之斬首三千級由是復始興之地
復與諸將追斬晃於泔溪函首獻闕下嗣恭上其
功授連州長史(本傳)
李昌巙大歷間以御史中丞出為桂州刺史兼桂
管觀察御史討平西原賊潘長安刻平蠻頌於鎮
南山下嘗修舜祠立虞山碑建學宫大興絃誦(舊志)
戴叔倫字幼公潤州人累官撫州刺史惠民化俗
詔書褒美貞元初遷容管經略使綏来蠻俗威名
甚著其治政清明仁恕多方略故所至稱最代還
卒於道(節本傳)
李復字初陽淮安王神通孫歴饒蘇二州刺史貞
元初遷容州刺史充本管招討使先是西原亂吏
獲反者沒為奴婢長役之復至使訪親戚一皆原
縱在容三年人頼以安轉嶺南節度使會安南經
略使高正平張應相次卒其佐李元度胡懷義等
阻兵脅州縣肆為奸贓復誘懷義杖死流李元度
南裔肅然所在稱治徵拜宗正卿(本傳)
韋丹字文明萬年人歴殿中侍御史元和初為容
州刺史教民耕織禁游隋興學校民貧自鬻者贖
歸之禁吏不得掠為隸始城州周十三里開屯田
二十四所仁化大行後遷江南西道觀察使築隄
捍江十二里為竇以疏漲凡為陂塘五百九十八
所以資灌溉有吏盜倉糧三千斛召而讓之期以
一月還得免吏及期無敢違會解官卒後宣宗讀
元和實錄見丹治行卓然與宰相語周墀對曰韋
丹有大功德被八州沒四十年民思之不忘乃詔
觀察使上丹功狀勒於碑(本傳)
韓佽字相之京兆長安人性清簡元和初由殿中
侍御史累遷桂管觀察使所部二十餘州自參軍
至縣令無慮三百員由吏部補者什一他皆觀察
使商才補職佽下車悉来謁一吏持籍請補缺員
佽下教曰居官治吾不奪其不奉法無望縦舍缺
者須按籍取可任者任之會春服使至鄉有豪猾
厚賄使者求為縣令使為之請佽許之使去坐以
撓法笞其背自是豪右畏戢時詔置五管監兵盡
一境賦不足充費佽處以儉約遂為定制妖賊封
盈以術亂州中佽擒滅之桂境晏然後卒於官(參本
傳及舊志)
馬總字會元扶風人元和中以虔州刺史遷安南
都護廉清不撓用儒術教其俗政事嘉美獠夷安
之建二銅柱於漢故處刻宣唐德以繼伏波之迹
徙桂管經略觀察使入為刑部侍郎(本傳)
李渤字濬之元和初以山人召起右拾遺奮發敢
言後出為桂管觀察使桂有靈渠肇自史禄馬援
繼復疏之後為江水潰毁渠遂廞淺每轉餉役數
十戶濟一艘渤釃浚舊道鄣泄有宜舟楫灌溉咸
利焉又為奏請設常平民便之踰年以病歸(參本傳舊
志)
柳宗元字子厚河東人元和十年由永州司馬移
為柳州刺史時劉禹錫得播州宗元曰播非人所
居禹錫有老母在若不偕行便為母子永訣欲以
柳易播會裴度亦為禹錫請乃改連州柳州土俗
以男女質錢過期則沒為奴婢宗元設方計悉贖
歸之尤貧者令傭書視直足相當還其質已沒者
出已錢助贖江嶺間為進士者走數千里從宗元
遊經指授者為文辭皆有法元和十四年卒於官
子幼觀察使裴行立營護其喪妻子得還(本傳)
徐申字維降京兆人由景州刺史節度副使遷邕
管經略使邕自黃峝蠻亂經略使路恕韋悅連擊
破之境内粗安然間有叛服申至黃峝納質供賦
不敢桀驁時黃氏儂氏韋氏周氏並為首領而儂
黃最強盛申厚撫之三部二十九州蠻皆定踰年
進嶺南節度使前使死吏盜印署府職百餘員懼
事泄謀作亂申殺之詿悮一不問後卒於官諡曰
平(參本傳及舊志)
崔方實元和十年為容州兵馬使破蠻賊黃探平
其黨與獻俘以聞憲宗嘉之(舊志)
孔戣字君嚴冀州人登進士第元和十二年嶺南
節度使崔詠卒當置帥帝謂裴度曰嘗論罷蚶菜
者誰歟今安在是可往為朕求之度以戣對即拜
嶺南節度使既至免屬州逋負緡米及黃金税倍
屬刺史俸約不得為貪暴禁掠人為奴婢士之斥
南不能歸及有罪之後百餘族才可用用之貧者
存恤婚嫁之除蕃舶宴餉禁絶僕隸無所求索先
是貞元中黃峝諸蠻叛久不平容桂二管利虜掠
幸有功請合兵討之戣固言不可帝不聽而士卒
多被瘴毒死桂管裴行立容管楊旻皆無功憂死
獨戣不邀一旦功交廣晏然大治穆宗立召為吏
部侍郎(本傳)
桂仲武元和中為唐州刺史十四年安南酋楊清
殺都護李象古初象古貪縦人心不附又惡清之
強自驩州召為牙將會黃峝賊叛詔象古發兵討
之象古命清率兵三千赴焉清與其子智烈及所
親杜士交回戈夜襲安南殺象古及妻子朝廷命
仲武為都護至清不納仲武使人諭其豪酋来歸
者七千餘人乃收其城斬清及其子智貞籍其家
智烈與士交敗保於長州之鑿溪尋降(舊志)
李邰延唐人時劉蕡對策切直為時宰所抑邰與
裴休杜牧等登第邰曰劉蕡下第我輩登科能無
厚顔因上疏乞回所授以旌蕡直不報為賀州刺
史賀人愛之(舊志)
蕭倣貞褊公瑀之後太和元年登進士第自集賢
學士拜嶺南節度使南方珍賄叢夥不以入門家
人病取槁梅於公廚以和劑倣知趣市還之(本傳)
李憲洮州臨潭人西平忠武王晟子也太和初由
江西觀察使遷嶺南節度使憲勲伐家子有吏治
才政績暴著性明恕善律令詳正大獄活無罪者
數百人(本傳)
崔珙博陵人有威重精吏治累官泗州刺史由太
府卿為嶺南節度使文宗訪治撫後先珙對精亮
有理識帝為嗟賞甫至鎮帝以徐州軍驕數犯法
非珙不可乃改武寧節度使(本傳)
盧鈞字子和范陽人太和九年由華州刺史擢嶺
南節度使海道商舶始至舊帥争先往賤售其珍
鈞一不取蕃獠與土人錯居相婚嫁占田宅吏或
撓之相誘為亂鈞下令蕃土不得通婚禁占田宅
闔部肅壹無敢犯貞元後衣冠得罪流放嶺表者
因而物故其子姓窮弱不能自還則為營棺槥還
葬有疾若喪則經紀醫藥殯斂孤兒弱女為之婚
嫁廩助凡數百家又除采金稅南方服其德不嚴
而化遷戶部侍郎(本傳)
王式宰相播子也由晉州刺史遷安南都護式有
才略至交阯市艻木為柵周十二里浚壕繚柵外
植刺竹寇不能攻後蠻兵入掠錦田步式遣人開
諭之一夕引去安南都校羅行恭久專府政式至
黜於邊徼初忠武戍卒以黃冒首號黃頭軍天下
銳卒也交阯數有變懼式威不自安譁曰黃頭軍
將渡海襲我矣相率夜圍城請都護北歸我須此
城禦黃頭軍式方食或勸出避之式曰吾足一動
則城潰矣徐被甲引左右乘城責之叛者走翼日
盡捕斬之有杜守澄者據谿峝不可制式離間其
親黨守澄走死初容管災歉停貢賦式始上輸占
城真臘咸慕義入獻會寧國劇賊裘甫作亂徵式
討之代去(本傳)
韋宙江西觀察丹子也宣宗時以循吏子擢侍御
史出為永州刺史州負嶺寡聚蓄宙始築常平收
榖羡餘以賑乏俚俗婚會喪葬條約使如禮民遂
化歴遷嶺南節度使南詔陷交阯宙撫兵積備招
徠流移嶺表種落莫不信悅以幹理聞加檢校尚
書左僕射(參舊志本傳)
鄭從讜字正求鄭州滎陽人咸通中累官宣武節
度使以善最聞改嶺南東道節度先是林邑蠻内
侵召天下兵進援會龐勛亂不可遣而鎮兵寡弱
從讜募土豪署其酋右職為約束使相捍禦交廣
晏然僖宗立召為刑部尚書(本傳)
魚孟威咸通中自黔南移鎮桂州時李渤所浚水
道盡廢孟威大為經理功成而民不擾又有李仁
者為邕州司馬以鬱水横溢為害乃引渠分流用
洩水勢民賴奠安(舊志)
鄭畋字台文滎陽人為翰林學士知制誥宰相劉
瞻以諫忤懿宗賜罷畋草制書多褒言韋保衡等
論其附下㒺上貶梧州刺史初交廣邕南兵歲運
嶺北五道米往餉之舟多覆敗及畋為中書平章
事奏請以嶺南鹽鐵委之廣州節度使韋荷歲煮
海取鹽直四十萬緡市虔吉米以贍安南而罷荆
湖等漕役軍食遂饒(節本傳)
鄭愚番禺人咸通初為桂管觀察使廉察吏弊闔
境肅然時嶺南西道節度使蔡京苛慘淫刑為邕
州軍士所逐詔愚代之瘡痏嗷嗷拊循不暇會南
詔入寇安南都護蔡襲告急敕發荆南湖南兩道
兵二千桂管義征子弟兵三千受愚節度而嶺南
東道又奏蠻兵必向邕州宜先保護未可馳赴敕
愚分兵備禦時諸道兵竟不進而襲又求益兵愚
支扞半載邕州得保無虞朝廷復督責之愚自以
弗勝將略請解還乃詔義武節度使康承訓代之
承訓上言愚在鎮善守狀朝廷始知愚功召為禮
部侍郎(舊志)
薛堅石乾符中桂管觀察使李瓚失政堅石為支
使屢規正之瓚不能從被逐堅石攝留務移牒鄰
道禁遏亂兵一方以安(通鑑)
辛讜蘭州金城人乾符中為嶺南西道節度使自
宣宗以来南詔寇邊中國為之虚耗至是其君驃
信遣使来請和讜奏以為諸道兵戍邕州歲久饋
餉疲敝請許其和使羸瘵息肩詔許之讜先後遣
使至南詔相繼道卒復慰諭攝巡官徐雲虔往雲
虔至善闡見驃信諭之曰順祖考孝也事大國義
也息戰征仁也審名分禮也四者皆令德也可不
勉乎驃信從之待雲虔甚厚留十七日而還自是
蠻不為寇讜既和南詔以管内儂峝黃峝素結南
詔復招撫其酋儂金勒等與之通歡持牛酒音樂
賚之并遺其母衣服母賢者誚讓其子金勒感悟
始罷兵邕遂成樂土(參舊志唐書西原蠻傳)
謝肇廣明元年為容管經略使討平叛卒上狀詔
答云朕以容南寄重隆恩遂行果能治彼兇妖全
活黎庶布威令於一方息蠻氛於千里(舊志)
周元静為桂管經略使唐末所在兵起元静約部
内守令將校廣農輯兵四境信服安州防禦使家
晟與指揮使劉士政等馳襲桂詭奪其軍元静率
兵以戰不勝死之部衆咸就死無棄去者(舊志)
龐巨昭僖宗時為容管觀察留後會黃巢寇嶺南
巨昭與高州刺史劉昌魯率羣蠻據險以拒之巢
衆不敢入境朝廷嘉其功乾寧四年置寧遠軍於
容州旋以巨昭為節度使以昌魯為高州防禦使
劉隠據嶺南二州不從隱遣其弟龑攻之皆不克
昌魯自度終非隠敵乃自歸於楚楚王馬殷遣横
州刺史姚彦章將兵迎之巨昭亦歸楚(舊志)
宋
潘美字仲詢大名人少倜儻有大志初事周世宗
以功遷西上閣門副使先是太祖遇美素厚及即
位以功歴進潭州防禦使時嶺南劉鋹數寇桂陽
江華美擊走之谿峝蠻獠自唐以来不時侵略頗
為民患美窮其巢穴多所殺獲餘加慰撫夷落遂
定開寳三年征嶺南以美為行營諸軍都部署朗
州團練使尹崇珂副之進克富川鋹遣將率衆萬
餘来援遇戰大破之遂克賀州十月又下昭桂連
三州西江諸州以次降進次韶州韶廣之北門也
賊衆十餘萬聚焉美揮兵進乘之韶州遂拔斬獲
數萬計鋹窮蹙四年二月遣其臣王珪詣軍門求
通好又遣其左僕射蕭漼中舍人卓惟休奉表乞
降美因諭以上意以為彼能戰則與之戰不能戰
則勸之守不能守則諭之降不能降則死不能死
則亡非此五者他不得受美即令殿直冉彦袞部
送漼等赴闕鋹復遣其弟保興率衆拒戰美即率
厲士卒倍道趨柵頭距廣州百二十里鋹兵十五
萬依山谷堅壁以待美因築壘休士與諸將計曰
彼編竹木為柵若攻之以火彼必潰亂因以銳師
夾攻之萬全策也遂分遣丁夫數千人人持二炬
間道造其柵及夜萬炬俱發會天大風火勢甚熾
鋹衆驚擾来犯美揮兵急擊之鋹衆大敗斬數萬
計長驅至廣州鋹盡焚其府庫遂克之擒鋹送京
師露布以聞即日命美與尹崇珂同知廣州兼市
舶使五月拜山南東道節度兼嶺南道轉運使土
豪周思瓊聚衆負海為亂美討平之嶺表遂安後
贈中書令諡武惠(節宋史本傳)
樂繼能全州刺史權知桂州從潘美下昭桂二州
有功(粤西文載)
尹崇珂秦州天水人累遷殿前都指揮使乾德中
征嶺表以從珂為行營馬步軍副都署克廣西擒
劉鋹即日詔與潘美同知廣州兼市舶轉運等使
錄功遷保信軍節度未幾南漢開府樂範容州都
指揮使鄧存忠韶州賊帥周思瓊春恩道都指揮
使麥漢瓊等據五州之地以叛崇珂討之太祖遣
中使李神佑督戰數月盡平其黨還治所六年卒
贈侍中遣中使護其喪歸葬洛陽(廣東通志)
王明字如晦成安人太祖開寳三年大舉南征以
明為隨軍轉運使供億不缺賀州未下明與主帥
計曰當急攻之恐援兵至則我師勝負未可知諸
將頗猶豫明乃督丁夫數千堙其濠塹直抵城門
城中懼遂下(粤西文載)
范旻字貴參知邕州兼水陸轉運使俗好淫祀輕
醫藥重鬼神旻下令禁之割俸市藥以給病者愈
者千計後刻方書於石鄧存忠劫土人二萬衆攻
州城七十餘日旻屢出戰矢集於胸猶激勵將卒
殊死戰賊乃少卻堅壁固守援兵至而圍解賜璽
書奬之所著有邕管記三卷(舊志)
侯仁寳汾州平遥人父益封齊國公仁寳以蔭遷
太子中允為趙普妺婿盧多遜與普有隙普罷相
即以仁寳知邕州州之右江生毒藥樹宣化縣人
常採貨之仁寳以聞詔盡伐去九年不代太平興
國中上書陳取交州之策太宗大喜令馳驛召歸
多遜遽奏曰若召仁寳其謀必泄蠻夷增備未易
取也不如授仁寳飛輓之任且經度之别遣偏將
發荆湖士卒一二萬人長驅而往勢必萬全帝以
為然遂以仁寳為交州水陸計度轉運使前軍發
遇賊鋒甚盛援兵不繼遇害死江中太宗聞之甚
悼惜特贈工部侍郎錄其子延齡延世並為齋郎
(節宋史本傳)
王繼勲開寳間從王師伐南漢繼勲為賀州道馬
步軍都監有武勇在軍陣以鐵鞭鐵槊鐡撾自隨
軍中目為王三鐵云(粤西文載)
楊居政開寳中知賓州始創州治建城衛民設策
禦寇民賴保障前守蒙延永為賊所害居政撫其
二子創田宅以居其惇厚如此後延永之孫世濟
其美居政有力焉(舊志)
許仲宣字希粲青州人開寳中為廣西轉運使會
征交州值炎瘴士卒死者十二三大將孫全興等
失律仲宣因奏罷其兵不待報即以兵分屯諸州
開庫賞賜草檄諭交州交州送欵内附遣使修貢
仲宣復上書待罪太宗嘉之初仲宣之遣兵也人
或難之仲宣曰若待報將積屍横野矣誅一族活
萬夫吾何恨哉(舊志)
柳開字仲塗大名人開寳六年舉進士雍熙中為
崇儀使知寧遠軍徙全州全西延峝有粟氏聚族
五百餘人常鈔劫民口糧畜開為作衣帶巾帽選
牙吏勇辯者得三輩使入諭之曰爾能歸我即有
厚賞給田為屋處之不然發兵深入滅爾類矣粟
氏懼留二吏為質率其酋四人與一吏偕来開厚
其犒賜吏民争以鼔吹飲之居數日遣還如期擕
老幼悉至開即安其居業作時鑑一篇刻石戒之
遣其酋入朝授本州上佐賜開錢三十萬淳化初
移知桂州初開在全州嘗於城北得泉石之勝築
室山椒率士人講讀其間邦人名其山曰柳山以
志遺愛云(參舊志)
邊珝字待價華州鄭人太宗即位充廣南西路轉
運使初至桂州會張頌卒藁葬城外僕人分匿其
家財珝召官吏悉追取之部送其柩歸濰州又屬
郡守與護軍有忿隙者但奏令易地不致之罪釁
太平興國五年代歸拜右諫議大夫(舊志)
魏廷式字君憲大名人以吏部員外郎知桂州所
至以嚴明稱(粤西文載)
洪湛字惟清昇州上元人累官右拾遺端拱初伏
闕上書請立許王元禧為儲貳太宗怒黜知容州
容有戍卒謀竊發者湛偵得其實亟斬之容賴以
安遷比部員外郎(舊志)
姚坦淳化初知潯州卓有異政盜息民安(州志)
陳堯叟字唐夫閬州人累遷工部員外郎廣南西
路轉運使嶺南風俗病者禱神不服藥堯叟有集
驗方刻石桂州驛又以地氣蒸暑為植樹鑿井每
二三十里置亭舍具飲器人免暍死會加恩黎桓
為交州國信使初將命者必獲贈遺數千緡桓責
賦斂於民不堪其苦堯叟知之遂奏召桓子授以
朝命而却其私覿又捕諸亡命来奔者歸桓桓感
恩亦捕海賊為謝先是歲調雷化高藤容白諸州
兵使輦軍糧給瓊州其兵不習水利率多沈溺咸
苦之海北岸有遞角場正與瓊對伺風便一日可
達堯叟因規度移四州民租米輸於場地令瓊州
遣蜑兵具舟自取人以為便咸平初詔諸路課民
種桑棗堯叟上言其略以五嶺之俗田多山石地
少桑蠶惟麻苧之利所種與桑柘殊易又國家軍
須所急布帛為先因先時勸諭部民杼柚滋廣歲
以鹽錢折變收市充溢至三十餘萬匹請自今許
以所種麻苧頃畆折桑棗之數依例為課於公私
交濟詔從之尋代還未幾會撫水蠻酋蒙令國殺
使臣擾動命堯叟為廣南東西兩路安撫使事平
遷兵部後至右僕射卒諡文忠(本傳)
郎簡字叔廉杭州臨安人進士及第真宗時特改
秘書省著作郎知分宜縣徙知藤州惟以宣上德
救民患為意興學養士一變其俗(舊志參浙江通志)
恭輔咸平中判龔州敦尚愷悌民孚政肅有循吏
風(粤西文載)
胡則字子正永康人果敢有才真宗時為廣西轉
運使按宜州重辟十九人為辨活者九人(粤西文載)
宋師卨咸平初羅蠻率衆内寇據土堡寨師卨領
兵戡定不踰月而俘馘無遺類以功辟知宜山縣
再遷知宜州四境安堵(粤西文載)
陳執中南昌人咸平中出知梧州不鄙薄其民陶
以豈弟上復古要道三篇真宗異而召之後為平
章事(舊志)
曹利用字用之趙州寧晉人累宫忠州刺史景德
四年知宜州劉永規馭下殘酷軍校陳進乘衆怨
殺永規叛陷柳城縣圍象州嶺南騷動上以利用
曉方略盡心於事授利用為廣南安撫使利用辟
監涔陽酒稅孫繼鄴與俱南遇賊武仙賊持健鏢
蒙采盾衣甲堅利鋒鏑不能入利用使士持巨斧
破盾遂敗賊引兵趨象州復破之大烏嶺斬陳進
撫安其黨嶺南平以功遷引進使官至尚書左僕
射兼侍中武寧軍節度使(參舊志)
曹克明字堯卿雅州人景德中蠻寇邕州改供備
庫副使知邕州左右江蠻峝二十六克明召其酋
長諭以恩信是歲承天節相率来集克明慰拊出
衣服遺之感泣而去獨如洪峝恃險不至克明諭
兩江防遏使黃衆盈引兵攻之斬其首領陸木前
梟於市宜州澄海軍校陳進叛時鬱江暴漲州城
崩摧克明率丁夫伐木為連舫維之水涯狀如郛
郭又多張旗幟浮巨栰陳兵其上為守禦備募谿
峝兵三千而黃衆盈亦濟兵千五百將趣象州會
安撫使曹利用約克明會兵行次貴州遇賊大敗
之斬首四百餘級賊平代還會撫水蠻叛徙宜融
昭桂柳象邕欽廉白十州都巡檢使兼安撫使既
至蠻酋進藥一器曰谿峝藥藥箭中人以是解之
可不死克明曰何以試之曰請試以雞犬克明曰
當試以人乃取藥箭刺酋股而飲以藥即死羣蠻
慚懼而去是年冬安撫都監王文慶馬玉出天河
砦東克明與中人楊守珍出桂嶺西磴道危絶林
木深阻蠻多伏弩以待玉所向力戰屢敗蠻軍是
時朝廷意在招附數詔諭克明克明乃至撫水州
與知州林承貴等約盟而還未幾知桂州兼管勾
谿峝公事始置谿峝司代還知滁州徙鼎州會交
阯李公藴寇邕州以文思使復知邕州既至遣人
入交阯諭以利害公藴拜表謝罪遷西上閤門使
歴知登舒邵三州(參舊志)
周輔成道州人真宗時歴官賀州桂嶺令有惠政
明嘉靖間提學僉事黃佐謂公實生濓溪啓宋道
學之源以德以功宜入祀典而郡乘有闕甚非所
以旌名宦崇道本也桂嶺雖廢賀志不泯特表章
之(舊志)
廣西通志卷六十四
