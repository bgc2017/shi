欽定四庫全書
廣西通志卷七十九
鄉賢
明
高嵩字世瞻宜山人弘治己酉魁鄉薦教諭保昌
後伴讀興府陞審理正世宗即位累遷太僕寺少
卿遣行視京營諸處操騎及順保河三郡馬政會
大禮議成有上言乞遷顯陵者嵩極論其不可以
為松林一山龍虎盤踞皇上入承大統雖由天啓
未必不原於此今欲起萬載不搖之壙䟦涉數千
里之險非惟陛下暨臣等之心不安雖行道之人
亦有所不忍者上意乃止不數年以卿領太僕上
言馬政便宜數事卒於官賜祭葬廕其孫璽(舊志)
李高字仰之灌陽人正德八年舉人嘉靖二年進
士為南臺御史時元城令張好古收泰和伯陳萬
言家屬治之萬言藉寵白之上因遣官校逮好古
下獄高率諸御史為奏其略曰昔漢馬廖慮美業
之難終三致意於宫中四方勸成明德號稱賢戚
光武不以姊湖陽公主之故加怒洛陽令董宣史
臣稱之願陛下釋好古復其官誡諭萬言追蹤馬
廖不失賢戚之名不但元城人式歌且舞天下必
傳誦無窮已奏入下法司人以高一疏婉切有體
云(舊志)
馬文祥字時明桂平人與弟文竒博洽善文詞文
竒魁於鄉文祥由歲薦授文昌知縣會採珠議省
珠池無益費界多海寇計圖綏靖未幾遭内艱復
補宜城縣上知其才擢南京戶部主事出理鳳陽
諸倉奏最荷封典以疾告歸所著有西園傳羡集
(縣志)
蒙詢賓州人嘉靖壬午舉人授湖廣承天府推官
遷知歸州申減茶税歲饑為粥以賑陞撫州同知
楚人思之立祠以祀(舊志)
蔣恩全州舉人嘉靖五年令惠來時縣治初立百
度未備恩至寄寓村落始相度基址建城郭公署
畫街市以奠民居雖工役皆興民不告勞暇則躬
行田野課以農桑復請設學校使人知文教在任
六年卒士民至今德之(廣東名宦志)
李允簡字可大融縣人嘉靖壬午舉人除夷陵學
正攝荆門州陞知内江所至公廉自持大旱齋沐
祈禱三日霖雨四沛嘗於通津治石梁御史題之
曰壽溪壽溪者李所自號御史以旌其能得民也
遷守茶陵州内江民留之不得為立石允簡至茶
陵均徭賦别奸蠧豪民為之斂迹最上當遷茶陵
人願得展一年俟黃籍成民受十年之賜陞雲南
同知攝守澂江治更精練斷獄平允豪有奪民田
者勒令歸主不服再訴於朝下法司皆如所論任
滿去滇民立石如内江尋陞思州知府貴州麻陽
苖為亂入城殺掠允簡巷戰不勝與其孫文炳皆
被執出盤山關允簡遂自投崖下賊驚共拽出棄
之途思人舁還至清浪衞卒事聞贈貴州按察司
副使廕一子命按察司僉事戴楩諭祭於家賜葬
融縣之高沙昌八嶺初允簡以孤城寇多遣其孥
歸里獨與孫文炳居後文炳以重賄贖還(縣志)
潘嗣冕字宗周靈川人嘉靖壬午舉於鄉授湖廣
城步知縣調繁長沙三被薦剡轉嚴州府通判職
錢穀常例羡餘歲計千金嗣冕歴五年秋毫無染
署淳安民被其澤進趙州同知丁未歲旱徒跣求
禱有蛇迎於前大雨如注是歲大稔其入三倍禾
有雙穗者御史李中谿記其事家居為士林所推
稱堯峰先生(縣志)
吕璋字古愚臨桂人以明經授廣東徐聞令為政
不事鞭扑教民如家人父子未期年邑敦禮讓幾
至無訟臺使者連章薦會俸滿報最聞其子大魁
遂乞休及卒邑人立祠祀之後以子貴贈少傅兼
太子太傅吏部尚書建極殿大學士天啓甲子其
孫大英任惠州别駕遣人至徐聞訪祠猶尸祝云
(縣志)
宋瑬字德中賓州人登嘉靖乙酉鄉試授揭陽教
諭陞銅梁知縣專尚德化釋李方等九人之冤酉
陽永順十四司搆怨上官命招撫之衆皆輯化時
有馴鶴嘉禾之異邑人建集鶴亭進儋州知州鋤
豪強寬徭役弭昌江水患復榕莊公田化生黎為
編民奏立順黎附黎二圖鄉人安業未幾卒於官
民為巷哭後祀於東坡祠(舊志)
董德明字汝哲臨桂人嘉靖壬辰進士授南雄推
官歴戶曹出知處州有遺愛整飭曹濮兵備有擒
賊首施尚詔功以河南參政致仕抵家日與閭里
欵洽有屬以官事者德明不應招行酒者酌滿語
曰月色清佳止宜縱飲何得預人家事其人語塞
有故人辭别之官德明載酒追送伏波山下臨發
戀戀曰子行矣愧無以贈贈子以不貪耳故人拜
受而去德明素行廉潔家無餘貲卒之日幾不能
殮其子貸於姻黨乃克舉喪(縣志)
楊際熙字惺中容縣人嘉靖戊午舉人任松滋令
築隄障江邑人賴之召入拜御史居南臺直言敢
諫不避權貴萬歷初通行錢法松江豪強梗法聚
市井無賴倡饑民撓命勢甚猖獗疏言朝廷恤饑
民不宥亂民稱旨辛巳兩畿大察屬甄别淑慝不
憚大吏忌者中之遷雲南僉憲以終養歸子允京
亦登鄉魁令温縣廉介有父風時稱楊氏世家(舊志)
經希伋全州人嘉靖壬午舉人知陜西城固縣興
學愛民有令名(州志)
陳邦修字德卿邦偁從弟少孤究心經史天文地
理律歷諸書無所不博登嘉靖乙未進士初授行
人改刑科給事中歴戶禮兩科劾翊國公郭勛尚
書嚴嵩張瓚都御史胡守忠等不職又極論楚世
子逆悖乞敕定東宫出閣往還儀節陳清牙牌等
疏上皆嘉納内艱歸廬墓三年復補工科陞南太
僕寺少卿致仕(舊志)
陳統字道傳懷集人嘉靖甲午舉於鄉授從化訓
導遷閩縣教諭性醇雅嚴條教造就人士甚多尋
轉寧化令愛民如子以疾歸好學不輟(縣志)
梁壯懷集人由明經丞南海歴署南海三水從化
縣事政寬平所至與士夫講求民瘼興利除弊值
攢造請免絶戶數千口民多頌之然鯁直以事忤
上官挂冠歸隆慶間尚書潘思銘其墓(縣志)
王銅昭平人全州衞指揮使王鰲弟庚午大征古
田改縣為州凡百煩劇皆屬綜理削平四十年鼎
沸之亂招撫數千百家總督軍門劉薦銅功第一
陞牛河欽依把總未任坐事丙子征上下四屯復
破五指三叉白帽等巢奉委鎮守昭平督造城池
捐貲三百兩闢思勤江金田腦二大路架木橋四
十餘處以便往來撫按叙功保薦昭平守備未幾
殁槖無遺貲當道支官銀以殮(舊志)
徐養正字吉夫馬平人嘉靖辛丑進士改庶吉士
授給事中論罷大學士嚴嵩黨府尹戴某者嵩銜
之已而發嵩子世蕃奸狀嵩怒甚擬旨杖養正謫
通海典史量移肇慶推官歴陞貴州提學僉事以
喪歸復起領雲南學政教條嚴肅集諸生於五華
書院兼課文行前布政使死於沅江罪人未得養
正行部將至沅江廉得其賊黨購殺之人莫不多
其謀略已遷南京光祿少卿改尚寳時世蕃方行
尚寳事養正不欲與同列請告歸嚴氏敗養正始
召入歴遷南京工部尚書丁内艱甫服闋卒之夕
自云真西山先生至起迎之為揖遜狀須臾而逝
(舊志)
殷從儉字汝中臨桂人嘉靖甲辰進士願就博士
官教授廣州陞國學擢駕部主事陞廣東屯鹽僉
事攝嶺東兵務倭奴猖獗提孤兵當一面勞勩萬
狀偶與制府議軍事相左遂引疾歸尋起為福建
僉事歴南太僕少卿廷議討古田擢開府南贑復
改福建所至務守便宜非太甚無輕舉尤不喜苛
細初倭發難時籍民丁田為成饟名曰丁四糧六
每易一撫臣輒增數千金至四增而九六增而十
三即歲大祲猶取贏焉民倍稱輸餉閭里蕭然乃
為汰虛籍裁冗費復丁四糧六舊賦民困以甦甫
以内臺簡召疾三日卒民思之不置為耑祠祀之
(縣志)
余勉學字行甫柳州人登嘉靖癸未進士授錢塘
知縣黠吏猾民相戒不敢犯性甘清苦門無私餽
士民敬且愛之擢監察御史遇事敢言太宰汪鋐
秉銓不法列其狀以聞上怒下詔獄尋以汪敗得
釋左遷連州判官回翔州縣凡十餘年陞知徽州
府歲大旱發倉賑濟民賴全活甚衆徽俗健訟每
以理諭遣幾空囹圄丁内艱起補常州進天津兵
備副使嚴世蕃嫉之甚嗾言官劾之事白補貴州
視獄多平反轉福建參政進按察使仍以觸時忌
致政歸歴官三十餘年清節著聞不增田宅柳人
稱鄉先生可法者必推勉學云(舊志)
拱時字道軒臨桂人嘉靖丙戌進士廷臣之子也
少負雄略不事儒業惟習武經嫻弓馬田武科登
嘉靖壬戌武進士署本省正千戶奉調征古田率
所部南丹目兵奮勇前驅多所擒馘叙功准實授
復征平樂府江及昭平四屯所至皆能破賊直抵
巢壘屢以功歴指揮同知後乞休時喜讀書有儒
將風且御下以恩士卒樂為效死故每戰輒有成
功(縣志)
王寵融縣人嘉靖鄉貢進士初授國子監博士陞
永淳知縣甫莅任毁汚寺杖淫僧大振風裁居鄉
黨飲席過六豆則望望然去之(舊志)
文章桂林人嘉靖間以鄉薦知增城性廉靜門無
私謁里胥徵收者強索耗例以媚令輒侵牟其半
章禁絶之學校壇宇莫不增修遷欽州守歴處州
同知所至有遺愛云(廣東名宦志)
劉凱字少川桂林人嘉靖己酉舉人知臨湘清介
自持周悉民隠時有民謠云劉少川不要錢百姓
有飯官無鹽(湖廣名宦志)
李桂字廷芳全州人嘉靖十七年以舉人擢大埔
令沉毅善决獄縣多僧田例以給軍餉歲苦重徵
桂為申省之並革三河壩税節用愛人崇文造士
有古良吏風以憂去囊無餘積諸生為助費獲治
裝百姓遮道哀送繪像祀焉(廣東名宦志)
侯嘉祥横州人嘉靖十三年舉人任當陽知縣民
有羅仲仁者夜殺其二弟詰朝以盜殺告嘉祥察
其辭色有異輒叱曰汝殺人當復誰捕竟抵其罪
邑人稱為神明(湖廣名宦志)
蔣時行全州人嘉靖丁酉解元知桂陽州大橋猺
賊蜂起州邑騷然當事議討之時行躬詣賊巢諭
以禍福賊悉就撫州境帖然(湖廣名宦志)
洪經興安人嘉靖間知臨高縣廉明果斷軫恤民
瘼興利革弊務竭其誠覲還將歸士民相率保留
至瓊迎者數百人為上官所忌掛冠去民泣送之
(廣東名宦志)
戴希灝柳州舉人嘉靖二十一年為永昌同知愷
悌廉明絶請託郤夷金興水利勤講課在任八載
遷長史去之日行李蕭然士民泣留遮道(舊志)
項邦柱桂林中衞人嘉靖甲午舉人知感恩縣賑
恤凶荒視民如子值黎亂躬詣諸峝多方撫諭以
勞瘁卒(廣東名宦志)
周賢柳州舉人嘉靖中任知縣推誠愛民民不忍
欺官至大理寺丞(舊志)
田鎛字龍湖永淳人嘉靖癸夘登鄉書杜門養母
足不至公庭遭歲歉靈竹鄉韋師聚衆三百人剽
掠時議剿之鎛急白縣令請無用兵單騎造其壘
諭以禍福衆環聽泣下鎛率三百人詣縣謝罪復
為良民謁選倅岳州岳臨洞庭湖寇出没鎛以計
擒渠魁餘黨解散適三殿大工興取材於楚鎛督
木赴京卒於途萬歷三十七年祀鄉賢知縣童時
明為立傳(縣志)
鄧繼科字瑩臺宣化人登嘉靖癸夘賢書任廣東
惠州府司李時海氛弗靖繼科有退賊功陞雲南
府同知致仕歸素行端方鄉黨欽重當事交相矜
式天啓間督學魯請祀鄉賢(縣志)
易元貞字正之桂林人嘉靖己酉自崇陽令調平
江縣清介自持遇事不苟恤孤弱禁強禦暇日延
諸生論道談文當道交章薦之報至卒囊無餘物
殮葬皆出於士民遐邇哀痛為之罷市崇之士民
亦至平江泣弔(舊志)
王化字汝贊馬平人父尚學職方郎中化登鄉薦
嘉靖四十年新置平遠縣授化知縣以擊賊檀嶺
有知兵名田坑賊梁國相既降復叛約三圖賊葛
鼎榮等分寇江西福建初縣城櫓未立化寄妻子
會昌而身率鄉兵往擊賊連敗乃縱反間會昌言
化已殁化妻計氏慟哭自刎化怒追賊益急獲國
相於石子嶺遷潮州府同知仍署縣事計被旌官
為立祠化舉卓異超擢廣東副使(舊志)
張言字拙逸臨桂人策之子也登嘉靖丁未進士
初知江西永豐縣減刑恤賦興學教民治行課最
擢禮部郎中陞知尋甸府惠政益敷尋致仕卒祀
永豐名宦本縣鄉賢(縣志)
曾曙桂林人嘉靖乙酉舉人為平湖令豈弟慈祥
清介絶俗時五月不雨秋大饑曙力請開厰設粥
以賑之寬其逋税咸使歸業民免轉徙(參浙江名宦志)
管惟乾柳州舉人嘉靖間為饒平令時土寇張璉
叛三省會剿惟乾築營堡練鄉勇饋餉不匱賊就
擒復興學立社招集逃亡窮庶樂生饒民思之(舊志)
吕天恩灌陽人嘉靖二十六年以鄉薦知從化才
識過人敏於剖決吏民畏之上官知其能屢檄署
篆視事南海政績懋著六年擢判肇慶民有去後
之思歴官韶州知府(廣東名宦志)
劉日乾字體易蒼梧人舉嘉靖進士善真草諸書
初授廷評擢通政司參議慷慨仗義以讞獄持正
奪官去(縣志)
黎聰陸川人嘉靖間任武寧簿寬愛得民催科不
擾值旱荒捐俸作糜粥民賴全活歲運期迫民窮
無措聰力補及額九年遷崇仁丞武寧民遮道留
之祀名宦(舊志)
周希正宣化人嘉靖己酉鄉薦任知縣存心愛民
事上以直事多掣肘遂拂袖歸後以郡人推舉祀
鄉賢(舊志)
劉宗武貴縣人嘉靖己酉舉於鄉任福建漳州同
知以廉明稱歲荒盡出家資賑濟(縣志)
李恒横州舉人任江西安仁令為政有體不屑瑣
細務賞善罰姦政聲洋溢丁艱歸民咸思之祀名
宦(舊志)
何以尚字仁甫興業人父世錦以孝行聞以尚讀
父書錚錚有竒節嘉靖壬子舉於鄉授建昌教諭
入成均晉戶部司務會戶部郎海瑞上封事觸忌
諱世宗震怒下詔獄旋取讀感動太息帝有疾召
閣臣議内禪稱海瑞言以尚以帝無殺瑞意疏請
釋之帝怒命杖一百俱繫之獄遺詔得釋穆廟登
極起光祿寺丞以尚感知遇益慷慨論列不避權
貴劾輔臣高拱比之蔡京拱銜甚卒坐謫遂辭疾
歸及拱罷言官薦擢雷州司理歴南戶部主事尚
寳光祿少卿南大理寺丞鴻臚寺卿性故恬澹屢
辭乞休上嘉之詔晉太僕寺卿致仕歸及卒遣官
諭祭(梧州府志)
張守約永福人嘉靖乙丑進士陜西道御史巡按
直隸發奸摘伏復巡按廣東直聲振天下有西臺
奏議行於世(縣志)
吕調陽字和卿號豫所桂林人母夢巨蟒入室而
生七歲就外傅自指千文律吕句曰兹吾名也因
名之少長受易博觀史傳為文竒恣可喜嘉靖甲
午舉於鄉登二十九年進士廷試一甲第二授編
修歴官武英殿大學士少保兼太子太保事父母
極孝居喪哀毁骨立親暱罕見其面立朝重名義
門無私謁時分宜柄政多附其黨調陽獨固謝不
往兩主會闈一分校三任成均率以身教先德而
後藝右愿慤而左智巧侍講經筵先期齋沐冀以
精誠悟君進講則引經據古切規時政諸藩王外
戚及中官有以踰制請者必議罷而諸曹郎吏亦
各凛凛奉職兩朝實錄悉其纂修一切典禮多所
釐定其經國文章更有垂諸不朽者以疾乞歸帝
遣御醫視藥命其子祠部郎興周侍以行賜帑金
百兩文綺二襲卒贈太保諡文簡(舊志)
陳學䕫字宜峰宜山人生而穎慧過目成誦年十
九舉嘉靖丁酉鄉試丁未第進士授江夏令政績
卓異徵拜福建監察御史益著風采權貴憚之奉
命巡按陜西禦賊有功陞六品俸事竣復按雲南
以骨鯁廉直得罪沐府左遷河南歸德守擢湖廣
按察副使整飭常岳兵備致政歸詩酒自娛一鄉
無間云(舊志)
施懋字克昭横州人嘉靖辛酉舉人授長壽教諭
陞吳川令未任丁艱復補大埔縣以政聲調程鄉
縣清廉惠愛擢南京陜西道御史曾疏儲教當急
轉雲南僉事平丁苴白盜欽賞軍功癸巳回籍本
州苦差馬役條議另招頂役人咸德之(舊志)
蕭棟宣化人嘉靖乙夘舉於鄉為高要令廉而能
明刑清政理創建縣城興學造士後以憂去士民
泣送謂高邑二百年來長吏莫與嫓美後補平江
倅衡州所至以賢聲著(參廣東名宦志)
陶守訓平樂人嘉靖壬子舉人性孝友官望江諭
聞父喪哀毁特甚諸生有江亭遺履記撫幼弟守
調極其友愛陞三水令邑有抽分厰商苦之即力
為申罷議添里圖革冗員裁吏役防倭寇立千戶
所悉乃心力邑西二十五里為竈岡圍計田數十
萬畝民居數千家介西北江間潦溢堤頽親履經
畫築之視故堤高數尺厚倍之人呼陶公堤邑之
良岡鎮在高要壤内時苦寧浪流賊守訓議築土
城請縉紳董成之舊於城外東偏築二臺一祀山
川一祀社稷二壇並列於禮弗稱守訓乃改立壇
壝祀社稷於西南祀山川於東南立三江書院以
淑人士又以邑編役太重舖兵率皆冗設申議裁
其冗者減編以寬民民壯五十名守胥江巖石營
後巡按蔡公謂介屬上游地墟無衞復增民壯五
十名加編愈重里排苦之申議撤回裁其新增分
胥江司弓兵二十名守界牌民有鬻子完税者贖
還之加意士類篤行鄉約集庠士輯縣志六年擢
南曹民立碑思之歴南戶部郎守鎮遠府撫苖夷
通商旅建橋梁乞休家居蕭然壁立(舊志)
李冠字世瞻横州人授四川銅梁縣有惠政及去
邑人祀之(舊志)
秦煒字後明容縣人以歲薦入監初授湖廣黃安
縣耿直狷介恥媚上官邑常饑疫道殣滿目捐俸
請賑不遺餘力存活者三萬餘會與楚撫齟齬左
遷民聚壘祝之耿定向重其清白贈以金歸長子
時懋成進士(縣志)
唐延燦字振東全州人嘉靖甲子舉人任石城知
縣多仁政民甚德之家居樂善惠及鄰境祖孫父
子兄弟相繼登賢書凡十三人蟬聯勿替人以為
世德之報(州志)
王貽德全州人嘉靖乙丑進士由部曹為嘉興知
府介節自持時屬令多貪悉力罷之一郡稱快陞
河南副使歴滇臬晉藩每逢銓部計吏清名為天
下第一加太僕寺卿卒祀鄉賢子孫五代皆登鄉
薦(州志)
歐陽經字時用恭城人嘉靖甲子歲薦授閩都司
經歴任九載有賢聲秩滿陞蜀威州知州甫莅任
革里甲夙弊殆盡民歌廉愛生番亂魚肉其民率
熟番平之民賴安堵(縣志)
高瓊字藍田宜山人嘉靖間歲薦任饒州府經歴
清愼有才能時淮府奪民湖利屢訟弗決瓊奉委
處之帖然饒故多盜皆湖濱惡少串合勾通瓊廉
得其實擒治按法盜賊屏息子應暘字貞所嘉靖
壬子舉人博雅多才史學尤邃初任浙江龍游教
諭課士有賢聲陞奉化知縣剔奸摘伏丰采嚴峻
人不敢干以私後以艱歸士民思之為祠以祀所
著有青鳥山人集(舊志)
侯嘉祐字吉甫横州人嘉靖乙夘鄉薦敦清節不
入公門干請及任長泰縣知縣清惠公敏尤善折
獄萬歷二十五年入長泰名宦次年舉祀鄉賢(舊志)
楊表字子儀藤縣人嘉靖壬子舉人令如臯左遷
潮州府教授因行役為海寇過天星所刦臨以威
武不為動飲噉如常寇憚其量且懈於防遂誘巨
魁為反間得脱尋陞瓊州别駕清風介節聲溢海
上晉知南安遂致仕歸家居十餘年蕭然簡淡蓋
禀於天性云(舊志)
蔣焞字子厚全州人嘉靖癸丑進士授御史方入
臺遣監刑見楊員外繼盛在刑中焞即為具奏曰
楊繼盛越職妄言自取重辟其妻哀懇願以身代
匹婦何知一死非易繼盛既不能將順聖明又何
能儀刑寡妻此必中有激而然也繼盛就刑妻必
並命恐傷陛下好生之仁反令匹婦立義千古願
陛下將繼盛暫緩其死奏上不報繼盛死於市焞
内不自安未幾移病歸卒(舊志)
舒應龍字中陽全州人嘉靖壬戌會魁初任廣東
東莞縣發奸摘伏如神擢銓司主政歴官至漕運
工部尚書修河有功後致仕歸卒祀鄉賢子宏志
萬歷丙戌探花(舊志)
楊繼文字猷國容縣人嘉靖戊午舉人初令海豐
惟持廉節轉武昌别駕守沔陽益飭簠簋有惠政
同知瓊州督戎海防招降巨寇李茂會有忌功者
改秩去祀名宦父禮封瓊州府同知(縣志)
文體義全州舉人嘉靖四十二年知大庾縣先是
流寇再窺邑城體義請築六城於水南新田鳳凰
山等處民恃保障(州志)
張翀字子儀柳州人嘉靖三十二年進士授刑部
主事疾嚴嵩父子專政抗章劾之大略謂嵩招權
納賄樹黨營私軍政叙遷率由販鬻而將吏養驕
壞祖宗防邊之計度支輸餉半作餽遺而邊戍窮
餒弱祖宗豢養之軍假借名器蠱惑無恥而絡繹
奔走靡然成風有如狂瘍敗祖宗培養之人才詞
甚切直書奏逮下詔獄拷訊謫戍都勻穆宗嗣位
召為吏部主事再遷大理少卿隆慶二年春以右
僉都御史巡撫南贛剿平萬羊山及南雄劇賊猺
獞為西粤梗疏請先剿古田次及八寨上是之移
撫湖廣召拜大理卿進兵部右侍郎以侍養歸後
卒於家天啓初贈兵部尚書諡忠簡(節舊志)
梁國相賓州人隆慶庚午舉人歴任雲南楚雄知
府從征有功為政以卓異著績(舊志)
張大亨全州人弱冠領鄉薦謁選長安值嚴嵩當
國嵩以世誼厚相延接大亨遽引疾歸越二十餘
年嵩罷相始出判端州隆慶戊辰擢楚雄郡丞擕
一蒼頭一稚子洒然自適於吏事迎刃而解芟除
九場巨憝郡民依之若父母比入覲以經費不給
中道徑歸其家(州志)
鄧文學馬平人隆慶中以舉人知清遠縣改建學
校士林稱之尋撫剿猺獞有池水之捷及卒士民
舉祀名宦(舊志)
周希尹宜山人嘉靖甲子舉人隆慶六年知衡陽
縣剖決如流邑無滯事汰冗役民不煩擾公庭肅
然五年陞廣州同知後陞姚安知府持大體簡煩
苛所屬禮貌不少假借土官奉法惟謹建尊經魁
星諸閣修中南書院甃大石淜諸閘士民德之(縣志)
蔣藴善全州人嘉靖乙夘舉人隆慶間知海康縣
事清介自持愛民如子常祿外毫無苟取剖决案
牘吏不敢欺隆慶四年海賊突至衆心震恐藴善
便服登城督兵守禦時參將某坐視不出往諭之
曰安有身為將而賊至巽縮者干城之謂何參將
愧悚甫逾年以憂去士民思之(州志)
牟春華字萬林鬱林人隆慶丁夘舉於鄉授儋州
牧孝友性成居官廉惠崇禎十四年祀鄉賢(州志)
劉元相字我忠全州人隆慶丁夘舉人事繼母以
孝聞初授華容諭洎令嘉魚倅肇慶俱有聲陞高
州府同知羅旁始平督臣議建封門函口南鄉富
林四所防盜重元相才令專董其事元相經營有
法不踰月完版築時參將楊照守函口病卒士卒
死於瘴疫者半代楊照者黃允中憚行議遷其地
當路許可元相力爭曰函口西接巨峝南界高凉
實猺獠出入之險無函口是無西山也人臣為國
守封疆允中不往請以身居之議遂寢其後西山
諸境宴然無事皆元相之功後竟以勞瘁卒(舊志)
張孫繩字約齋臨桂人隆慶戊辰進士授信州司
李以卓異徵入歴吏戶禮刑給事中正直立朝屢
疏張江陵奪情專政語甚峻出為陜右觀察尋引
疾歸江陵敗起浙憲轉蜀晉閩滇臬藩擢應天府
尹擊暴鋤強豪鷙斂跡興利除害銳意便民閱五
載致仕終養卒贈正議大夫工部右侍郎賜祭葬
廕一子(縣志)
曹學參字惟齋全州人弱冠領隆慶丁夘鄉薦初
署長葛教諭陞連山知縣有異政調新會令縣近
海多盜募壯士緝之寇聞名相戒曰無犯曹使君
境遂引去以德感人民間凡舉子皆以參命名考
最為天下第一常捐俸修陳白沙先生祠為置祭
田尋以疾乞歸民塞道遮留肖像於三賢祠祀之
時以吳隠之方其清操云著有梅巖詩集卒祀鄉
賢子正經萬歷丁酉經魁和平知縣克守清白(州志)
歐陽州字汝行恭城人性篤實事繼母孝領隆慶
壬申歲薦選東莞縣丞有能績署邑篆一載清愼
得民尋致仕歸合邑立碑年八十終(舊志)
蔣資乾字天秩恭城人幼聰慧日記萬言隆慶丁
夘年十七舉於鄉署臨桂教諭以當事薦陞助教
遷南刑部主事累遷郎中治獄持平於大憝不少
假貸却巨豪賄金聲望蔚然未幾以疾卒於官弟
資坤領戊子鄉薦署肥城教諭分校京闈所拔悉
名士陞都勻推官值黔民凋疲一意恩恤之解官
歸人稱二難(舊志)
張文熙字念華臨桂人廣記博聞中隆慶丁夘鄉
舉丁丑成進士讀書中秘改御史暨巡鹽巡漕巡
京畿刷卷纂修實錄按陜西復按浙江壬午科浙
文武考文熙兼董之居官寬猛並濟值兵民兩變
為解紛爭頃刻撫定越人服其英决建祠祀之擢
應天府丞歴太僕卿致仕歸以著述自娛戚里貧
乏者周之著有壬癸艸雲巖集罔䆡山房全集按
浙錄敉寧錄生子三玉輅衡皆以青年同舉鄉試
(縣志)
廣西通志卷七十九
