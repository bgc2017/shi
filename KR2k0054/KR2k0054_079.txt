欽定四庫全書
廣西通志卷七十八
鄉賢
明
秦宏桂林人景泰癸酉舉人成化初知興寧縣明
逹剛介豪猾斂迹奏立城池至今賴之(縣志)
宋瑚崇善人性警敏博極羣書成化戊子舉於鄉
知樂昌縣多善政歲饑民絶食瑚立法賑濟度其
地可藝麻菜令家人取種數斗給民種之菜熟活
甚衆縣人德之呼為宋公菜案舊志作蒙城令
今依府志改正
陳宣字廷實義寧人以國子監生授南京中城兵
馬副指揮陞西城兵馬指揮才敏志剛防禦甚嚴
奸慝遁迹勲宦皆為懾服(舊志)
唐博字文溥全州人成化戊子鄉薦授四川巴縣
令開誠布惠凖法原情民有兄弟争産者責以大
義遂相讓而去或貧不能婚給以金又訟竊衣者
訪之廹於寒給衣遣之戒勿犯相地築塘堰凡百
有七十所巴人賴之(州志)
邵思讓(舊志作姓王名讓)字伯禮宣化監生悃愊無華敦
宗族崇行誼任廣東番禺丞弼成邑政能辦累年
未决之獄縣令重之撫按諸司破格奬異致仕歸
歲舉鄉飲大賓者二十餘年夀百歲子儒儻儀咸
恪承庭訓夀皆九十餘一門德夀鄉閭稱為百歲
第云(舊志)
程瑄字汝玉藤縣人博學能文尤工書法景泰間
應貢入胄監嘗以文章見稱歴事南臺咸見器重
成化改元中丞高某薦補臺中力辭不就其恬退
如此選武緣縣知縣調石城所在皆有善政人懷
其德(縣志)
陶魯字自強鬱林人以父成死事廕授新會丞年
二十猺賊流刦高廉惠肇諸郡將及新會魯集父
老子弟築堡砦練技勇繕甲兵復建郭掘壕布鐵
蒺藜刺竹於城外賊來犯輙擊破之巡撫葉盛上
其績就遷知縣尋以破賊功進廣州同知仍知縣
事成化二年從總督韓雍征大藤峽有功擢僉事
專治新會陽江陽春瀧水新興諸縣兵其冬會合
參將王瑛破劇賊廖㜑保等於欽化明年偕參將
夏鑑破賊首黃公漢等於思恩潯州未幾賊䧟石
康執知縣羅紳復偕鑑追擊至六菊山敗之魯以
兩廣寇盜不息奏請建總制府於梧州秩滿考課
進副使兵部尚書余子俊奏其撫輯勞勩賚金幣
二十年以征荔浦猺功增俸一級九載課最進湖
廣按察使治兵兩廣如故鬱林陸川賊黃公定胡
公明等為亂與參將歐磐五路進討大破之毁賊
巢一百三十弘治四年總督秦紘遣平德慶猺進
湖廣左布政使兼廣東按察副使奉勅撫治兩廣
地方賊悉遁去人稱為三廣公十一年卒授其子
荆民襲錦衣副千戶魯善撫士多智計密謀迅發
動無不中歴官四十五年大小四十戰凡斬馘二
萬一千四百有竒奪還被掠及撫安復業者十三
萬七千有竒兩廣倚之如長城少丞新會知縣事
王重故老儒勉之學每晨授經史講觧而後視事
重卒魯執喪盡弟子禮且資其二子又敬事陳獻
章獻章亦重之嘉靖初魯殁三十載矣新會人思
其德頌於朝賜祠祀之(梧州府志)
楊護象州人成化間任臨高知縣承累任苛虐之
後政尚寬簡然能明燭下情民以訟至先得其誠
偽善惡審無大害者諭歸自思民感其言中止者
多閱數年民安訟簡以謗累去職新任梁儉來代
之日百姓如戀慈母贐者絡繹護堅拒之不去梁
曰此無所為而為者吾當一屈楊君以慰吾民乃
置一帙於門下命贐者書名湏臾帙滿持以示楊
勸納所贐已而行就車老稚追送三十里梁嘆服
倣其政而行(舊志參廣東名宦志)
宋珊字宗器崇善人幼失父事母以孝聞仲兄璉
性偏急珊克恭無怠意由太學生授蒙城縣丞志
勵名節一介不苟會江北大饑奉檄賑濟區畫周
悉活饑民以萬計已而流賊四起練民兵拒敵蒙
城得全小河灣盜復熾上司檄珊帥兵討之斬首
百餘級賊遂退馳驅兵荒間以疾卒於官蒙民莫
不悲涕祀名宦案舊志列入補遺又疑即宋瑚
今照府志訂正
謝謙羅城人成化戊子舉人初任廣東韶州司李
治獄多所平反歴陞浙江寧波太守尤有惠政致
仕歸一如布素士林咸推為清白(舊志)
熊鑾字器之宣化人成化辛卯舉於鄉持身端謹
任寧波府同知恪守官箴不激不隨奸慝盡戢歸
里後鄉族奉為儀型(舊志)
張興字俊民靈川人成化辛卯舉人初任安定知
縣陞河南布政司經歴時逆瑾索賄興隨表詣京
朝賀無所與以老勒致仕瑾敗詔起諸受䧟者得
奉例賜進階一級興賦性端慤取與不苟歸家守
貧如未仕時鄉人見之斂容起敬夀八十四歲(縣志)
陶瑄平樂人登成化賢書官四川井研令有惠政
捐俸造下關橋井研人誦焉(縣志)
唐勲字本孩全州人成化丁酉舉人任監利知縣
持已嚴正馭衆精詳窮鄉細民一見後再至輙呼
其姓名未嘗誤居官五年增城浚壕修儒學立社
倉清理田糧百廢俱舉冬一裘夏一葛未嘗新制
(參舊志)
黃濟横州人成化丁酉舉於鄉任廉州府教授能
端師範創修横州治舉祀鄉賢子文黼弘治乙卯
鄉薦任河南西華令興利革弊蜚聲遠近陞長沙
府判(舊志)
包裕字好問臨桂人成化戊戌進士由撫州推官
徵授御史有謇諤風巡按貴州後為雲南按察僉
事踰年遭喪歸復僉河南陞雲南按察副使會邊
夷叛督兵討之有功賜金鏹區畫地方事宜遺利
甚廣滇人賴之後以疾自陳致仕歸嘯歌娛志於
勢利泊如吳廷舉戍雁門寄詩贈之所著有拙菴
稿(舊志)
陳琬字仲廉全州人成化戊戌進士清介勤敏歴
官工部右侍郎嘗疏經理國用寬恤民隠十事以
進管易州厰革除柴夫贏餘銀不以自私卒於官
賜祭葬(州志)
任榖字生之横州人成化壬辰進士為南京戶部
主事歴郎中擢福建布政司參議先是治中歲采
銀久之礦絶采無所得而參議專督所入甚至攤
償流亡者衆榖到官行視諸礦具得其狀慨然嘆
曰民困至此尚復督辦以為功耶獨上章請罷之
得報如所請以是為同官忌調廣東憫五羊至麟
山七驛差役浩繁增置站船十七艘有干以私者
不允遂譖於巡按以考察致仕歸郡守黃守濓嘗
稱之曰學如武庫思若湧泉士林推重晚節愈堅
嘉靖間舉祀鄉賢(舊志)
陳瑶字仲華全州人成化壬辰進士事繼母孝為
蕭山萬載二縣令陞監察御史彈劾不避權要巡
按川陜大著風裁遷通政參議尋遷右通政轉僉
都御史巡撫遼東歲荒發賑賴全活者數萬以事
忤當路謫叙州知府尋致仕(州志)
陳璲字仲和瑶弟也成化間舉人任思明同知故
事土官襲職必餽金璲峻却之又受牒𣙜梧州鹽
木前官率以賍敗璲獨持清謹税倍而商悦及卒
幾不能殮(州志)
張澯字仲湜平南人廷綸子也年十七登成化戊
戌進士改翰林庶吉士洊歴侍讀學士侍武廟春
宫講讀上登極晉學士再遷國子祭酒禮部侍郎
尋陞南京禮部尚書改戶部吏部又改兵部時言
者詆澯曾與逆瑾有舊好澯不之辯惟引疾請歸
疏十餘上始得加太子少傅賜書給驛歸仍諭有
司月給廩米輿隸並廕其子澯之任講官也每進
講必齋戒致敬敷陳啓沃不忘規正及為祭酒毅
然以師道自任課諸生不輟迨累居各部建議儲
位參贊機務皆社稷至計他如革貪横逐遊僧及
不收南戶部所發無名窖金多以寡合為人忌後
卒於家賜祭葬(潯州府志)
唐濙字文煥全州人其先人遺田四十畆供子姓
讀書濙曰讀書分内事何以田為盡以賙宗族登
成化甲午鄉榜授廣東番禺令時山賊連年肆掠
至則遣諭之盗悔過境内遂安鄰邑黃馬二姓搆
訟十二年不决濙為白之考最入京道卒(州志)
朗清字温泉象州人成化間舉鄉試除教授遷南
京都察院司務轉工部司務因劾逆瑾被譴後奉
敕命褒奬歴任兩京績著清勤(舊志)
甘思召蒼梧人成化十六年舉人知大庾縣清慎
愛民人樂其平易致仕歸無一長物尚書吳獻臣
表其墓曰處存善退之風出有循良之績(縣志)
張翺字鵬舉宣化人登成化鄉舉任龍門知縣崇
學校增田畆士民孚洽會逆瑾羅織天下郡縣官
遣使至龍門買藥索金翺廉無所與有富民議貸
出金者翺堅拒不聽遂忤其意觧組歸家居杜門
課兒孫教鄉子弟多所成就鄉人月旦推重焉龍
門志稱其有守有為不畏強禦政平治簡民咸德
之(舊志)
李純桂林人成化間知鎮南州潔已恤民恥為阿
私後陞南昌知府(舊志)
吳永平樂人成化間任黑鹽井提舉司井有蛟為
民患永於北門作石壩鑄鐵牛鐵索各七鎮之害
遂息(縣志)
蔡䕫字彦章宣化人成化十六年舉人授寧都令
决繁獄釋冤民毁滛祠門絶私謁綽有清聲以艱
歸吳廷舉餞之詩曰有匾旌仁政無貲復故鄉服
闋補知安遠清介如前居鄉授徒所造士登甲科
甚衆燕居獨處衣冠儼肅里中多傚之(舊志)
蔣智興安人以鄉舉授德慶州同知成化十八年
署開建縣事嚴而不苛寬而有制吏畏民服興學
校修城池士民勒石紀其功(廣東名宦志)
胡倬字用晦臨桂人成化二十年進士莅事警敏
任戶部員外郎累抗中官下錦衣獄事白尋復官
同時稱其勁直後擢陜西僉事轉固原副使(縣志)
萬祥藤縣人成化進士以御史官江西僉事明允
激揚有聞於時識喻漢於童年禮劉節於落魄人
稱為知人云(舊志)
甘泉桂平人成化庚子舉人授常州推官以憂歸
復補蘇州清刑愼獄人無冤者征崇明海寇有功
當道交薦會勘徐府庄田觸逆瑾意遂免官養高
林壑士大夫推重之所著有東津手藁(舊志)
龐經陸川人成化庚子舉人授邵武府通判署府
篆檄選所屬士子設舘培植先後成進士者十人
愛民若子一郡德之後家居卒祀鄉賢邵武祀名
宦(舊志)
李藩字建爵宣化人成化丙午登鄉薦任分宜學
教諭陞廣東布政司經歴改四川純厚謹默俱有
善績子洙字宗魯中戊子鄉試任惠安教諭勤於
教育得士心擢萍鄉縣令除蠧惠窮恬淡自守人
以為有父風(縣志)
李嘉言桂平人成化間舉人歴官蘇州同知郡屬
糧長多逋負率賂官以免有賂嘉言千餘金者即
發之重其罪以前金償所逋負糧長慴服争輸恐
後積弊遂清擢江西僉事見寧濠有逆志遂移疾
歸(潯州府志)
曹穆字德容全州人成化庚子鄉薦授南豐訓導
令諸生悉就齋舍寢讀夜分作粥飼之貧而來學
者捐俸為助擢荆門州同知操守益勵清荆南戎
事得漏伍幾四百戶遷夷陵州守至陵見城圯立
為完固明年巴東流賊起與民習戰守具賊不敢
犯境賴以安引疾歸鄉井歲饑謀於蔣太傅冕捐
資易粟就湘山大雲二寺作粥飼饑者富民從而
傚之全活無算子鶚列賢書後科甲不絶(舊志)
申端(舊志作瑞)字廷晃容縣人成化十九年舉人幼孤
性孝友受業於舅讀書過目成誦以穎異聞弱冠
應南宫除知增城縣植弱鋤強百廢具舉撫按交
薦之擢吉安同知未赴卒增城老稚哀泣如所親
扶襯至容者數十人(梧州府志)
蔣昪字誠之别號梅軒全州人成化辛夘舉於鄉
丁未成進士授廣東南海知縣以卓異擢南京福
建道御史累遷戶部尚書以老乞休給廩米輿隸
如舊制馳驛以歸家居四年卒訃聞諭祭葬昪天
性純誠不事機械至於莅政折獄往往燭照如神
官郡縣保民如子入司臺憲鋤奸薙惡不遺餘力
事無難易一切揆之以理雖小節末務不肯或苟
議者以其言行政事無愧古人云(州志)
蔣冕字敬之全州人成化丁酉鄉試第一丁未同
兄昪成進士選庶吉士授編修累官少傅兼太子
太傅戶部尚書謹身殿大學士冕清謹有器識雅
負時望近倖冐邊功大行陞賞冕及梁儲亦廕錦
衣千戶兩人力辭乃改文廕帝之以威武大將軍
行邊也冕上書力諫請治左右引導者罪不報十
四年扈帝南征倖臣請御寳空頭敕自隨冕奏格
之帝至揚州欲於南都郊天力諫乃止帝崩與楊
廷和協誅江彬世宗即位推定策功加伯爵固辭
會議大禮(全疏載藝文志)帝不悦遂乞休上念冕定策勲
令馳傳歸給月廪歲夫如制冕歴事兩朝持正匡
弼論者謂有古大臣風卒賜祭葬諡文定(州志)
吳廷舉字獻臣蒼梧人成化丁未進士知廣東順
德縣刻意恤民毁滛祠二百二十五所時兩廣都
御史屠滽屬修中官先祠不可滽恚甚市舶中官
市葛以二葛與之曰非産也中官大怒為縣十年
乃得遷成都同知以憂去服除補松江尚書馬文
升劉大夏交薦擢廣東僉事從總督潘蕃討平南
海清遠諸盗歴陞廣東參議副使條奏中官潘忠
二十罪詞侵劉瑾忠亦誣以他事逮繫詔獄劉瑾
矯旨枷於吏部前十餘日幾死戍雁門旋赦免瑾
誅復官副使擢江西參政敗華林賊丁連河又從
陳金討桃源賊平之進廣東布政以副都御史賑
湖廣饑所至皆有治績察知宸濠有異志陳江西
軍政六事為預防計及為兵部侍郎未浹旬劾諸
輔臣改南京工部隨改戶部復以右都御史巡撫
應天折豪強植貧弱禁私驛止妄費畿甸肅清尋
改南京工部尚書致仕及卒貧不能葬總督姚鏌
庀其喪隆慶中追諡清惠(梧州府志)
計宗道字惟仲馬平人其先有名仲政者洪武間
縣令張霖薦其才略足制諸蠻以諸生官巡檢谿
峒反者多所擒滅諸蠻皆畏之至宗道遂以文章
起未冠鄉試第一成弘治進士知常熟公正敏逹
上官意見或異必争執得當乃已嘗議常熟應蠲
減者郡守以為不可宗道曰令誠非才安敢違農
時而忽萬人之命竟緩徵民賴以甦後轉延平同
知入為戶部郎出守衡州卒初常熟桑悦自長沙
改判柳州宗道相與往來質疑桑罷歸貧亡子宗
道迎養於廨及没親視歛葬之穿山篤於情誼若
此(舊志)
楊霖字宗說藤縣人弘治二年以易領鄉薦授松
江司訓歴大名府通判陞德州知州嘗核管糧主
政貪墨及改用鎮守大璫不避權要時論重之轉
建昌府同知卒於官祀鄉賢(縣志)
喻江字潮之藤縣人弘治五年舉人授浙江餘杭
知縣調奉化縣鎮守市舶以和買土物為名誅求
甚急江為報罷約已裕民凡相告訐誨諭而遣之
所莅兩邑歴四考施澤於民最久稱循良焉竪碑
致去思祀名宦(舊志)
喻漢字宗之號桂泉藤縣人以儒士發觧正德戊
辰成進士一時知名之士無不願與之交初授行
人擢御史清戎中州有獲盗功陞浙江僉憲以卓
異聞七膺薦剡轉江右憲副與李崆峒友善尋命
提督廣東學政未任卒所至執法嚴明冰檗矢操
卒時殮具不給漢兄弟四人江淮河俱舉鄉書江
為浙江兩邑循吏正德間河為大理府通判治洱
河自乘舟探淺處卓木為城以草障瀾疏洩之著
令三年一濬民德之祀名宦與江漢俱祀鄉賢(梧州
府志)
龍天瑞字國貞恭城人少穎異力學不輟事父母
以孝稱領歲薦授廣東南雄照磨莅政有聲從征
安南以功受賞攝連山始興縣篆清白自持歸無
餘槖後里居見學宫不利於科第願捐私第改立
遠近服其義行後曾孫時躍舉於鄉瑞年七十四
猶及見之(舊志)
蒙惠蒼梧人登弘治進士知新興縣巡阡陌勸農
桑興學校勵髦士士民懷之累官興化知府(縣志)
陳禄懷集人少穎異結茅齋於曲沙溪岸嘗夜讀
聞水神呼陳進士弘治庚戌登第分符劇縣擢比
部主政聽斷明决勵操守由郎中出守撫州值宸
濠之變設策相機與王文成共圖勦逆謝政家居
捐金造書舍訓後進鄉人德之(縣志)
陳邦傅全州人弘治戊午舉人仕至順天府治中
丈草場奪還勲戚貂璫侵地遷雷州府同知弟邦
俸正德癸酉舉人任貴州鎮寧同知制置有方招
降普安永寧蠻多政聲(州志)
莫普興業人弘治間由太學生判四川重慶府為
政勤恪務持大體尤長於謀畫捕盜有方擢知雲
南劒川倜儻不羣見者稱能吏(舊志)
傅獻策馬平人舉人弘治中為肇慶通判廉潔自
守遷本府同知居郡最久其清操始終如一後勘
權貴子弟不屈法竟坐罷官輿論惜之(廣東名宦志)
覃彬馬平人弘治初為南平主簿性剛明勇於為
義雖勢豪不避延平守沈棨雅善彬嘗作對旌之
曰清愼持身與百姓秋毫無犯公勤敏政以一人
數事常兼蓋實錄云(舊志)
翟觀臨桂人弘治二年以舉人知瀧水縣縣苦盜
觀開誠撫綏盜用觧散民賴以安三年父喪歸士
民愬於朝遷肇慶通判盜尋歛迹久之以同知領
縣事建東西兩營分縣兵居守建五十九砦籍其
人為砦兵闢荒田九百頃鑿水圳四十八處縣人
頌之(舊志)
韋鑾字君用横州人弘治乙夘鄉薦歴大庾秀水
訓導陞寧鄉令愛民育士恤獄緩刑民間謠曰韋
明府治有理不要錢不罰紙致政歸祀鄉賢(舊志)
梁高字俯之武宣人早孤性敏異領弘治乙夘鄉
薦知廣東臨高縣為政清廉憲司薦其才冠十邑
尋辭歸甘貧隠居以終祀名宦(舊志)
蔣曙字景明全州人弘治丙辰進士知贑縣政尚
清簡務與民休息轉南京戶部主事改浙江道監
察御史未幾出知保定郡多中人第宅事屬姻連
輙為牽制曙廉得其狀黥其強梗數人榜揭通衢
自後諸豪稍稍引去時流寇薄城圍六日督兵城
守示無戰意潛以兵要其歸路賊驚遁陞山東按
察副使備兵天津上興革利弊八事悉報可秩滿
調廣東按察副使陞布政司左參政會樊家屯賊
倡亂募鄉道引至賊營宣諭禍福從間道搗諸賊
巢穴内外夾攻斬獲首從賊千餘級前後紀功超
擢江西右布政使轉湖廣左轄晉都察院右副撫
治鄖陽時賊首倪道眞廉欽等聚無賴子弟鑄刻
符印偽署職官攻掠郡邑曙分遣游兵潛伏要路
盡獲首領而還晉工部右侍郎特疏乞休自登第
後先世遺業悉讓諸昆季所餘禄入增置祭田采
輯諸禮為家乘所著有竹塘集(州志)
莫相字廷佐興業人弘治戊午舉人任雲南知縣
累遷廣東僉事所至有聲時海寇許折桂猖獗相
躬詣撫諭賊歸欵後居林下數年見之者無貴賤
賢愚皆愛敬焉起為四川僉事以年老告歸(舊志)
鍾英字世傑陽朔人成化戊子首舉於鄉弘治間
任儋州知州公廉簡肅興利除害崇學校增田畆
民蒙其利莅政八年不以妻子自隨卒於官囊槖
蕭然(縣志)
李信平樂人弘治甲子舉人官德安同知清介通
敏一時郡寮莫能及考績荷璽書褒寵居鄉有行
誼祀鄉賢(縣志)
莫鈍字茂實荔浦人少穎敏登弘治辛酉鄉薦初
授浦江司訓遷知均州在任八年清愼如一日後
丁父憂服闋補眉州尋卒於官貧幾不能殮子碔
登正德丙子鄉科人謂廉吏之報云(縣志)
石瓏字美中蒼梧人領弘治鄉書性至孝以母老
不欲遠違授靈山教諭九載左遷南通州司訓尋
陞國子學正出知順德以教養惠民有冰檗聲弟
瓚領鄉書仕亦有惠政(舊志)
朱&KR2252;字孔貴陽朔人弘治間進士授比部主事卓
異有聲拜雲南巡按御史雪冤剔弊臨事敢為逆
瑾竊柄&KR2252;持正不阿尋陞密雲副使卒於任官屬
入視槖無遺資至今稱廉能必曰朱御史(縣志)
莫懼字義之横州人弘治乙卯鄉薦授饒州府判
居官清謹時萬年縣新立推懼往署綜理周密恩
威並用吏畏民服尋以艱歸復授福州判革攬戶
却常例讞獄明允引疾歸居鄉落落不苟合少孤
家業統於伯兄終其身不忍分邦人重之(舊志)
石邦柱字安國蒼梧人弘治壬戌進士知南海遭
喪歸士民走督府白其治行乞畱服闋知蕭縣盜
王浩者健猾莫可得邦柱設法擒之遷知郴州時
猺與流賊間比為亂邦柱撫諭猺使各安業賊勢
孤發兵往捕多所斬獲移丞長沙清王府占田擒
巨盜徐紹等陞南京戶部郎丁憂復補工部郎忤
執政意出守瑞州尋以疾罷歸建龍泉書院教族
人與鄉子弟置田院中年八十卒鄉人營景賢祠
祀之(縣志)
劉天麒字仁徵臨桂人弘治壬戌進士為工部都
水主事分司吕梁正德初閹人擅勢有自南都詣
北者舟經吕梁天麒不為禮及横索頗裁抑之其
人怒詬去入奏上遣官校往逮繫錦衣獄搒掠備
至卒不服乃謫安莊驛丞未幾主事王守仁亦以
事謫龍場驛丞至則與天麒定交後天麒病卒守
仁為文祭之嘉靖初詔復其官仍賜諭祭(縣志)
郭興儒平南人弘治間任澄邁主簿政多惠澤值
黎寇亂率民協征以首功蒙上賞秩滿去任泣送
者載道(潯州府志)
唐䕫全州人弘治庚戌進士知新昌每聽訟洞燭
幽隠時稱神明(浙江名宦志)
李喬木字惟遷蒼梧人正德二年舉人授潮州推
官治獄明允擒歸善及石硯盤古等寇督撫王守
仁薦為南寧同知歴官工部員外(縣志)
龍璿容縣人正德五年丞博羅時洪溪諸峒賊搆
亂璿主捕詰單騎詣賊砦賊驚因堅壁鼓譟以恐
之璿不為動諭以禍福賊開門迎降自後無敢肆
掠者又嘗主催科一無所私卒於官無以為歸計
(舊志)
覃德玉容縣人本千戶所諳逹軍務正德間妖賊
李通寳作亂捕斬之嗣以征永安西融功陞指揮
僉事嘉靖間剿七山征黑四多出竒謀以殄元兇
遠邇膽落鄉人立廟以祀(縣志)
毛鵷賀縣人領鄉薦正德六年授湖廣瀏陽知縣
賦重民梗鵷至釐宿弊定差徭清匿税建龜山書
院擒卜易巨兇陞廣東高州通判巡撫都御史楊
旦委征連陽擒斬賊首王貴等千餘名陞俸一級
征恩平擒斬賊首蘇萬里等尋陞儋州知州編高
雷瓊三府均徭及議瓊州十三州縣里甲直錢軍
需則例清儋州無徵米一千七百石有竒辛巳都
御史蕭翀委征開建上下銅針及賀縣都閵石牛
等寨獲百餘功嘉靖初都御史張嵿取赴軍門尋
薦之領兵抵蒼梧滑水巢奪回擄去男婦頭畜征
陽江那乾那岳斗門等寨擒斬賊首戚仙攻新寧
黃蛇圃水新興雲扶等巢斬獲皆以千計三年提
督二陽高恩寧電六縣兵事陞雷州府同知仍提
督四年御史盛應期委修哨船二百艘哨岑溪肇
慶平樂上自府江下至官窑江道肅清進階從四
品致仕歸夀七十終(節舊志)
潘海字伯川武緣人正德十四年以監生知封川
縣廉平不苛節用愛民撫綏流亡民賴安集未幾
致仕士民乞留家居崇儉約寬洪待人公庭罕至
鄉閭以為儀表(思恩府志)
沈希儀字唐佐貴縣人嗣世職為奉議衛指揮使
機警有膽勇智計絶人正德十二年調征永安以
數百人𢷬陳村砦馬䧟淖中騰而上連馘三酋破
其餘衆進署指揮僉事義寧賊寇臨桂希儀追之
巢有兩隘賊伏兵其一使熟猺紿官兵入希儀策
其詐急從别隘直抵賊巢賊倉卒還救遂大破之
駐白面砦待其歸砦去蛟龍滑石兩灘各數里希
儀以滑石灘狹雖衆可薄欲誘致之乃樹旗蛟龍
灘守以羸卒燃柴以疑之賊果趨滑石希儀預以
小艦載勁卒伏葭葦中賊渡且半乘瀧急衝之兩
岸軍譟而前賊衆多墜水死收所掠而還從副總
兵張祐連破臨桂灌陽古田賊進署指揮同知掌
都使司事嘉靖五年總督姚鏌討田州岑猛分兵
五哨進攻堯賊要地聚衆守之希儀夜遣軍三百
人緣山上繞出其背比明合戰則所遣軍已立幟
山巔賊大潰敗猛走歸順希儀先用計間岑璋使
執猛田州平希儀功最隨改右江柳慶參將駐柳
州柳在萬山中官軍素罷賊耳目徧官府閨闥動
静無不知希儀請於制府調那地狼兵二千來戍
兵稍振乃求得與猺通販易者數十人持其罪而
厚撫之使詗賊賊動静希儀亦無不知每寇他所
必先至設伏要擊無不巧中希儀得賊巢婦女畜
産果鄰巢者悉還之惟取隂助賊者諸猺盡讋伏
無敢向賊希儀每於風雨晦冥夜偵賊所止宿分
遣人齎銃潛伏舍旁中夜銃舉賊大駭曰老沈來
矣咸挈妻子匍匐上山或寒凍觸厓石死争怨悔
至曉下山則寂無人聲他巢亦然潛遣人入城探
則希儀故居城中不出也賊膽落多易面為熟猺
其渠魁宿猾先後𢷬巢斬馘捕誅殆盡會謝病柳
人祀之山雲祠二十六年為廣東副總兵從總督
張岳大破賀縣賊倪仲亮等瓊州五指山熟黎其
酋那燕結崖州感恩昌化諸黎為亂總督歐陽必
進議討希儀請罪止黨惡三道分兵以進乃偕參
將武鸞等直入五指山下斬那燕及其黨餘衆俘
獲招降捷聞進都督同知改貴州總兵官復從岳
平銅仁叛苖龍許保吳黑苗又以病歸希儀為人
坦率及臨敵應變出竒人莫測尤善撫士卒常染
危病卒多自戕以禱於神其得士心如此(節舊志)
蔣淦字汝潔全州人正德辛未進士授兵部車駕
主事有清節嘉靖初轉武選司郎中掌選軸杜絶
請托人服其公出知嚴州興利革奸四境靖肅政
暇則進弟子員辨析經義有不合親為論定嚴之
士大夫刻石記其政會遭母喪歸起補惠州政績
與治嚴同十二年陞河南左參政值歲祲議策賑
救全活者甚衆遷廣東按察使辨冤獄懲貪暴囹
圄一空十七年改江西右布政尋轉浙江左布政
擢順天府尹特疏上四事議編審以均州縣議優
免以恤凋敝議偏累以阜邦畿議修理以省民力
上嘉納以次舉行聲譽振起陞工部右侍郎以疾
卒於官(州志)
陳瑀字伯玉宣化人正德癸酉登鄉書任興國教
諭以節儉行慈惠士有貧者助以已齋夫銀知永
春縣夙稱巖邑寇盜滋蔓瑀捍禦有方疆圉寧謐
吏部考天下清官最上聞判長沙府歲凶曲為賑
濟民立湘水瀠思碑以誌德陞雲南五司提舉界
有舜塘井淡不成鹽瑀至取井水煎之復成鹽近
井民感其孚格水神立祠祀之樹碑紀其事及歸
送者無不垂涕(舊志)
楊喬蒼梧人舉正德鄉書令衡陽勵節清苦改南
雄諭著有静觀錄學道堂稿吳清惠極為稱賞(縣志)
曹鶚字盤泉全州人正德癸酉鄉薦任廣東瓊州
推官政多平允郡無冤民立祠祀之遷貴州安順
知州撫蠻綏民尤多惠政(舊志)
蔣彬全州人正德甲戌進士剛毅有為自刑部郎
出守廣平當事交薦其才晉秩去憲司為刻卓異
數事以風列郡仕至雲南右布政使歴官藩臬皆
有惠政鄉人稱其行誼仰之若山斗云(舊志)
周昌齡字夀夫恭城人正德間明經舉鄉薦授湖
廣永州推官歴陞雲南曲靖知府以忤上官致政
歸昌齡性公直鄉人有訟多方勸諭率感化猺獞
寇掠鄉村統民兵護禦民得耕牧當道以保障鄉
閭旌之(舊志)
徐乾字健夫臨桂人正德間進士知新會撫定儋
州諸黎因與約世世納稅歴廣東參政為福建按
察使以忤直指不列薦書朝議紛然擢福建右轄
隨擢湖廣左轄用快公議云乾性行直亮多與世
忤坐靖藩親格於令甲不得内遷屢移疾乞歸湖
廣廵撫顧璘獨薦其才器可大用屬駕南狩乾竟
以忤貴人逮至京獄具罷官歸(縣志)
張星字子陽臨桂人正德丁丑進士由庶吉士為
檢討編修十餘載不肯獵取聲華蔣相國冕最器
之後徙司業歴陞太常少卿遭母喪歸卒於家星
事母孝事二兄恭嘗議罷本縣役馬民甚德之(縣志)
劉存仁懷集人正德己卯領鄉薦知湖廣武陵縣
有卓異才保民蕩寇百廢俱興三載薦剡丁内艱
歸課士勸農化行閭里邑人仰為模楷(縣志)
何鳴鳳字如岐懷集人正德庚午歲貢初丞潮州
捕盜有功民德而祀之遷雩都令尋歸隠厚德懿
行人咸敬信(縣志)
屠楷字良植號直齋臨桂人正德庚午觧元嘉靖
癸未進士性孝友聞母病以部使便歸生侍湯藥
殁送含斂服除補駕部主事清廉勤慎調吏部驗
封司歴文選司郎中凡官職繁簡人才優絀得於
見聞者咸紀之於冊而高下其任先節行後才藝
抑奔競奬廉能每注選因才授職勢權請托抗論
不從陞右通政南京太僕太常卿逾年累遷南工
吏兵三部尚書考察京官去留允當參贊軍務咸
中機宜賜正二品誥命癸丑辭歸孝事繼母友愛
諸弟子姪有過必諄諄誨之勵志問學不事産業
居第僅蔽風雨撫按相繼薦之不報訃聞贈太子
少保諡恭簡諭祭遣官營葬如制所著有西隠漫
藁(縣志)
范輅柳州人正德間拜御史以直言謫龍州經歴
修學宫葬枯骨授生徒舉業(四川名宦志)
蕭淮字東之臨桂人正德進士由行人授御史時
逆濠將作難自胡世寧范輅以疏濠狀相繼得罪
無敢言者淮具奏謂寧藩惡貫已盈後毒方潰賊
臣逆子鱗集左右往往潛詣輦轂不知何謀宜繫
治之以翦其萌並復胡世寧鄭岳官爵使之并力
討賊庶賊不久自滅奏上不數日反書聞世宗嗣
位疏論寧彬及中侍谷大用世宗雅納之時錦衣
冗員不下數千淮承旨清刷梳剔陞光禄少卿會
大同卒叛殺總兵逐代王廷議簡淮往至則謁代
王故與鎮巡逐日高宴卒果來窺乃麾之入入可
二百人厲聲堵立淮不為動慷慨數語二百人者
受指麾聽操閱如故拜淮僉都御史巡撫廷綏嚴
攻守謹斥堠方大用之而訃至矣所著有麗川集
(舊志)
何世綸字伯起興業人舉正德己卯賢書嘗從吳
清惠湛文簡遊自號心齋知英德縣有惠政祀名
宦改知古田縣調度銀礦民甚德之尋以病歸(舊志)
戴欽字時亮馬平人登正德進士為刑部主事歴
郎中林見素為大司寇每有大典禮大獄訟屬欽
創藁援筆立就無不允當司寇甚重之後坐議大
禮廷杖殁所著有鹿原集玉溪存藁行於世(舊志)
雷顯字時新永福人弘治間貢生任廣東連州吏
目性醇厚與物無競官箴自守從征有功上官重
之以内艱歸引疾不復仕林下三十餘年動遵理
法非公不至官署卒年八十有餘(參縣志)
鄧祥龍崇善人幼孤貧二十一歲以糧役為邑令
所笞發憤就學析薪汲水以代束脩嘗於巖穴幽
僻處終歲誦讀正德間舉孝廉知寧州有惠政寧
人立祠祀之(太平府志)
陽寅桂林人正德丙子舉人知臨武縣守已甚嚴
嘗書天地鬼神鍳察於座右在任二年豪右仄足
吏民不敢干法(湖廣名宦志)
廣西通志卷七十八
