欽定四庫全書
廣西通志卷八十九
列女
國朝
貞烈婦
國朝順治七年
王師下平樂婦手携二子倉惶出避難為亂兵所執
婦紿曰二子累我不便行次第投二子於城下隨
以身墮母子斃於一處知縣黃大成表之曰貞烈
婦以慰幽魂
陳氏平樂人廪生祝紹煐妻紹煐籍本浙江山隂
從兄紹炳任廣東饒平令後紹炳告老紹煐遂僑
寓於平樂年三十八而殁子宏壇甫半歲氏撫育
成立年二十四娶妻李氏次年宏壇復殁二日生
子華李亦矢志撫孤知縣黃大成給匾曰雙節存
孤置田給租贍之
陸氏九姑荔浦人幼許字劉門年及笄猶未婚也
一日刺繡後圃忽有雙鳩環頂而鳴氏祝曰汝報
喜即高飛若報凶再鳴一匝鳩果三鳴翼日而劉
之凶聞至氏肩輿歸劉經營喪葬事事盡禮誓不
改適撫姪女柔嘉為女贅李壻以養老氏諳詩書
通義禮貞白操持纖塵不染
黃氏荔浦武生黃甲鼎之妹適雷萬春萬春死子
幼氏年僅十九守志不二後病其子割股療治母
節子孝遠近敬慕之
徐氏荔浦人文鳳竒妻早年喪夫僅生一子撫之
誓不再適甘貧守寂歴年五十有九事姑孝謹如
一日
莫氏荔浦廪生何龍光母年二十五夫死遺二子
二女悉幼穉守先人餘業訓子讀書操持刻苦子
龍光應歲薦有司旌之
陸氏昭平閉家婦
國朝康熙三年甲辰氏已百三十歲矣里人舉報謁
見省郡諸當事俱加優禮給米帛匾額曰清朝人
瑞一時省郡男婦競觀間有以銀簪綺縠易其荆
釵練布珍藏以為夀兆者越三年百三十三歲卒
鄭氏全州人唐武成妻武成死於亂氏年二十二
帶娠奔逃育子三艱辛撫養足不踰閾者歴三十
餘年州守表其門曰檗節裕榮
胡氏全州人庠生曹國瓚妻惠州司馬從道女孫
也明末兵變國瓚携避山莊未一載病卒遺三女
及子一湛皆幼值歲大饑加之干戈擾攘氏偕子
女深入萬山中不舉火者七日卒獲保全後兵擄
其子去百計贖歸留先人一脉鄉里服其能家貧
課子讀書弗少懈又拮据婚嫁飲冰茹檗者四十
餘年一湛登
國朝康熙丁卯鄉舉孫亦補弟子員三女皆適郡名
士氏年八十猶嚴督家教人方之柳仲郢母云
梁氏鬱林州貴平鄉人幼聰慧知書年十八于歸
文秉世事舅姑克盡婦道
國朝順治十一年逆賊李定國剽掠州境氏與夫偕
逃失散州南賊見氏姿色執而逼之乘馬氏哭倒
於地厲聲罵賊賊欲挾氏上馬氏奮爪破賊面遂
遭暴殺越二日秉世覓得氏屍兩目猶怒突不合
為之收殮始瞑雍正九年遵
旨旌表
文氏名兆祥灌陽庠生王卿女年十八未字順治
十一年李定國亂恣搶掠兆祥與其嫂陸氏庠生
文樞妻同避火星山箐中見摉山勢逼各手刃自
剄時稱雙烈
唐氏全州人蔣持世妻年二十七夫故遺孤鵾矢
志撫養後入泮甲寅之變鵾及長孫同日為賊所
害氏復撫次孫成立卒年七十有三
唐氏全州人生員蔣瑞瑚妻瑞瑚死氏年十九遺
腹開照撫育成人尋亦故止遺幼孫三氏復訓以
義方不少懈年八十有七州守表其門曰操貞福
裕
何氏昭平孟坤女年甫十六順治十一年大兵進
𠞰逆寇女避兵至思庇冲有犯之者追之幾及遂
赴水死
經氏全州人蔣之颺妻之颺故氏年十九矢志守
節訓遺子元超入黌序州守表其門曰貞節
黎氏蒼梧人廪生李良幹妻良幹病無藥氏割股
療之而愈後數年良幹死氏年二十有七栢舟自
矢撫孤長成夀八十有七巡按田昇龍表額曰婦
道干城總制于時躍表額曰節義維風
李氏蒼梧人張經倫妻年二十經倫死遺子始週
氏守節不渝紡績自給教子成人七十七歲而終
文氏鬱林人父孝廉文宗軾自幼訓以女史曉大
義適關于衮年二十三歲于衮殁哀痛幾絶遺孤
在襁褓冰操自矢無叔伯兄弟可依乃與父同爨
辛勤訓子
國朝康熙甲子科子梁朝領鄉書氏年六十一康熙
二十六年題准建坊旌奬
王氏三烈博白農家女也父母俱殁未嫁庚申夏
依其親族避寇於宴石巖六月寇攻之急守禦者
皆哭三烈度不能免出訣所親相繼投崖而死知
縣程鑣立三烈祠於巖下為之記氏一名亥娘一
名竹姑一名酉娘
鍾氏鬱林人年二十二歸孝廉牟春華之孫起隆
伉儷僅數月而夫死遺腹生子憲夫撫孤誓守冰
操無玷夀八十有一憲夫已五十八歲領歲薦白
頭子母聚順一堂
胡氏荔浦人武生姚裔舜妻生員表之母也年二
十三裔舜亡表猶襁褓氏啜葅餐糲課表業儒遊
泮
向氏荔浦人蔣焕璧母二十三歲守節焕璧死其
妻曹氏年二十六誓不再適持家訓子以成姑志
人稱為一門兩節
邱氏荔浦人武生葉惠元妻年二十五惠元卒撫
孤守節事姑盡禮鄉人以孝節稱
徐氏荔浦人朱錦菲妻年二十四錦菲死守遺腹
子玉潔冰清咸稱賢婦
羅氏荔浦獞婦年二十二夫死誓不易志獞之俗
少閨範尚聲歌人或以歌誘之必正色不為動事
姑盡孝撫子成立歴五十餘年能以女節著於獞
俗尤不易得
朱氏臨桂人舉人蔣士逹妻年及笄歸士逹時舅
姑已殁家計蕭然嘗脱簪珥佐膏火崇禎庚午士
逹領鄉薦後卒三子俱在襁褓氏年二十四觸棺
欲以死相從隣婦勸之乃止矢志守節值兵燹歲
歉氏備歴艱險撫三子成立長璨食廪縣庠次瓚
次璋皆有聞譽
國朝康熙二十五年氏年六十九猶強健士民公舉
題請表揚
朱氏臨桂人庠生蕭騰雲妻蕭卒氏年二十六三
子俱幼家計如洗姑亡舅垂髦人有勸氏改適者
氏嚼磁器吞之以示不二紡績資生訓子成立雖
經兵燹流離其節不改年五十餘卒
陽氏靈川人年二十適唐之訒子國慶纔五月之
訒死氏哀痛幾絶時翁老既哭其子又懼媳不得
生惘惘竟日氏乃節哀誓守節育孤甘茹荼苦足
不出戶者三十載事翁撫孤孝慈兼盡康熙七年
兩院疏請給銀建坊旌曰寵錫貞懿
宣氏全州人年十四適府庠生梁新甫夫死子敦
峻方七歲孤苦伶丁諸艱備歴年逾七十紡績猶
不衰教敦峻勤學舉於鄉
王氏全州庠生王鼎新女適同郡生廖必榮夫死
氏年二十一遺腹子之茂撫孤守節足不履堂對
妯娌不苟言笑課之茂讀書弱冠入州庠娶鄧氏
生子二之茂及鄧復相繼死氏鞠二孫成立年七
十一猶事操作
鍾氏陸川人莫子聰妻家貧如洗事其姑朝夕惟
謹夫病思食肉湯氏割股炙湯以進鄉隣以其事
聞於官康熙七年巡撫金光祖旌之曰克敦婦道
陳氏興業人譚汝試側室年二十二孀居矢志撫
孤母勸其他適氏泣曰姑十八守節予寧二十喪
志耶坐臥一室六十餘年聲不逹戶步不踰閾稱
姑媳雙節焉
高氏宜山人庠生陳子陛妻性貞順閨範整肅女
紅尤工年二十無子孀居以針線糊口或併日一
炊或終日不食人曰何自苦乃爾氏曰苟延殘喘
何忍飽口腹年七十餘始終如一
覃氏慶遠人年二十歸郡人高翀為次室從夫游
宦後僑寓岑溪嫡吳氏與夫相繼卒家人盡亡散
遺二孤長甫十二次六歲氏時年二十八甘貧守
節燃薪紡績伴子讀書每至夜分長子熊徵庚子
副薦氏年六十三卒
李氏昭平人黃九英妻康熙十七年二月遭吳逆
兵變氏走避至淮灘石磢突有逆兵欲逼而汚之
氏襁負幼女紿之曰願莫驚吾女因解襁負乘間
躍投石磢身首碎裂而死
朱氏臨桂人庠生劉翊妻年二十四翊卒家貧子
幼矢志不二教子成立補弟子員康熙二十四年
氏夀七十士民公舉詳請建坊
王氏臨桂人拔貢朱旦如妻旦如卒氏年二十六
遺四子俱幼且家計貧乏氏勵志守節治家勤儉
教子甚嚴躬自紡績以資膏火後四子成立仲叔
補弟子員食餼兩庠伯季皆業儒康熙二十四年
詳請建坊
盛氏貴縣人康熙初適夫黃某染惡疾醫不能愈
姑與母勸之别居或任他適皆不從服事終身誓
同生死
黎氏陽朔人庠生蘇淑順妻淑順故氏年二十二
念姑老缺侍誓以苦節養姑痛夫未有子乞撫姪
藉承嗣後入學生孫孀居三十餘載以完節終
黎氏陽朔人徐悟二妻年二十九喪夫矢志存孤
奉舅姑盡孝長子雲鳳食餼邑庠次子雲鴻登武
科
畢氏陽朔人管子善妻年二十子善死公姑在堂
氏任養生送死之重撫育一子守志四十餘年
莫氏永安人龍騰雲妻年二十六夫亡子起淵方
九歲時值亂離携孤避難山中寇平而歸廬舍灰
燼備嘗荼苦買書教子得列衣冠知州丁亮工旌
之曰百粤無雙
莫氏永安人監生姚承業妻有子而夭氏勸夫娶
妾陸氏逾年氏生元高陸生元凱俱幼夫亡氏年
二十九陸年二十五同室堅守耕績撫孤二子俱
列宫牆知州丁亮工匾曰雙節
甘氏蒼梧人生員蘇祚灝妻二十五歲喪夫栢舟
自矢孝事舅姑撫教孤子艱苦備嘗者三十九年
康熙二十一年具題建坊
徐氏昭平人董永煌妻夫早喪遺子二長大聰四
齡次大聘二齡氏年二十一矢志苦守躬親耒耜
撫養二孤皆成立氏年逾七十
宋氏昭平宋襄明次女王大楷妻年二十五産一
子仕輝并一女大楷卒氏誓天截髮課子讀書為
女擇壻茹荼數十年而卒
劉氏興安劉維棟女適庠生蕭齊審年二十六夫
亡氏苦志守節值兵燹流離避難撫其子成立長
元炳諸生次元燦舉人康熙二十五年具題建坊
黃氏昭平人諸生王仕煃妻年二十仕煃卒遺孤
初長止週歲氏誓不再適撫孤成人娶媳産一女
孫而初長又卒氏死而復蘇者再家貧且值亂離
身經百難節操逾固以夀終
楊氏鬱林人適廪生秦昌祺舉一子年二十二昌
祺以秋闈卒於桂林訃聞氏水漿不入口戚屬咸
以姑與祖姑在勸之始復食明年姑亡毁簪珥營
葬事祖姑年八十餘病牀褥氏侍湯藥死之日亦
如姑喪撫子璉成立年五十有八卒
謝氏全州人字昇鄉石岡蔣氏夫死守節翁姑疾
病氏每禱輒愈奉院旌表貞孝格天
蔣氏蓮姑全州蔣起虬次女父母早喪弟甫四歲
氏以弟孤苦誓不字人撫弟成立擇配胡氏弟卒
於甲寅無子氏復續繼以接宗嗣飲冰茹檗數十
年以夀終
丁氏懷遠人曹應魁妻應魁死氏年十六堅志守
貞撫其子維崙遊泮為明經孝事翁姑治家勤儉
子孫蕃盛人以為節義之報云
劉氏横州人莫汝良長子之妻汝良病篤醫藥無
效或言人肉可愈氏割左臂肉烹而薦之翁病遂
愈時稱孝格天心
覃氏永淳人生員顔于彝妻年二十六夫故撫遺
腹子色煒食廪餼奉公姑孝謹喪葬有禮夀六十
孀居三十餘年子卒晚節愈苦邑人哀之康熙五
十七年詳請建坊旌表
雷氏全州人蔣彦宷妻明季兵亂舅姑挈家避山
谷氏於奔竄流離中曲盡婦道後遘疫癘舅姑與
夫相繼殁氏拮据葬祭欲自殉因遺孤幼穉強留
一息辛苦督課賴以有成
王氏全州監生王開運女幼字舉人鄧三英之子
植萼三英秉鐸潯州植萼省親中途溺水死氏年
十九聞訃奔喪歸鄧守志孝事舅姑動合禮節撫
猶子承祧後亦早殁復鞠幼孫以延宗祀康熙五
十五年題請建坊旌表
龍氏北流人李朝瓚妻年二十四夫病且篤謂婦
曰我旦暮死矣汝年少而貧不可以我累汝雖然
如二老何氏泣曰君如不幸我分必死死僅畢我
志耳今聞命矣無以為念於是矢志奉舅姑生事
死葬無不盡禮撫育二子極愛且勞長文熛康熙
己酉登賢書次文煌亦貢成均有文譽氏苦節四
十餘年年七十二卒
蘇氏灌陽生員蘇以霈之女史可傳妻也灌俗里
戶輪運兵糧值可傳糧多折耗乃借營兵銀補之
閱月計子母銀七十餘兩貧無以償時氏年二十
八織紝度日每以逋負為憂一日可傳外出突有
營兵至誘氏曰爾夫負我銀曾以爾抵算氏婉辭
曰吾實不知願少待隨脱耳環沽酒欵之有間投
環自縊兵方縱飲不見氏出入其室氏已死矣兵
衆倉卒去聞者傷之
謝氏全州人庠生鄧裔琦妻年二十九夫亡遺孤
斯縯纔四歲勵志孀守值兵燹時能保其令名訓
子補郡學生年七十卒孫嘉植康熙乙丑進士
張氏湖廣祁陽人生員熊伯虎妻順治間隨夫僑
寓博白氏美而賢通詩書時陸川盗蘇大史聞而
豔之伺伯虎往北流使其黨殺於路欲奪氏為妻
氏嚙指瀝血將訴於官以孑身遠寄恐終為盗所
挾乃付其二子於夫之友周今易遂自經梁折復
甦二子牽衣哀號卒不顧易梁而殞其侍女亦赴
火死觀者數百人無不泣下
歐陽氏恭城人吳逆亂避跡山林夫陳詩與翁良
策叔言相繼亡氏身自負姑倉皇窘迫中甘旨不
缺亂定撫三月遺孤憲祖及幼叔書皆成立憲祖
早入泮書死有幼子三悉氏所撫長憲烈補諸生
氏守節四十三載夀八十内外無間言康熙五十
九年具題旌表建坊
陶氏鬱林生員陶坤女適儒童楊作屏生子名嶷
翁姑相繼亡作屏亦殁連遭三喪家貧甚依父母
以居食苦撫孤嶷長亦感母恩勤學補弟子員康
熙五十九年詳請核題建坊
羅氏賀縣人陳聖敬妻年二十六夫亡家素貧奉
翁姑盡孝姑病告天乞以身代及殁喪葬有禮撫
子孔良成立孫祖軾舉康熙丁酉鄉薦餘俱有文
名守節四十五載殁康熙五十九年詳請旌表
朱氏臨桂人父朱履□許字舉人陳昇子坦德坦
德未婚遽殁氏決意往夫家守節衆不能阻越十
日托言盥浴閉戶自縊康熙六十年公舉請旌
潘氏天河人居右黎里新村年二十適夫某二十
五歲夫故生子數月撫孤守節三十餘年如一日
楊氏天河人庠生李良正妻生二子二十四歲夫
亡家甚貧紡績育子不容廢儒業嘗痛哭流涕望
子成才膏火之資悉出十指長子元煌得入泮
顧氏天河人年十七歸邑庠生韋衍易二十五歲
夫亡遺腹生一子守節自勵撫孤成立
潘氏天河人年十八適邑庠生韋聖勤歴十年聖
勤殁清苦自堅撫孤子繼孟入泮
齊氏臨桂人年十六歸李佳實二十八夫亡生子
二長三歲次甫數月翁姑相繼殁殯葬合禮祭祀
必敬教子讀書督課甚嚴俱有文名雍正三年公
舉請旌四年奉
旨旌表建坊
張氏臨桂庠生張居增女適本縣庠生蕭良梓年
二十二夫亡子俱幼氏矢志守節以不及事翁姑
為恨每逄祭祀必哀毁撫二子成立族黨饑寒周
恤恐後雍正三年公舉請旌建坊
藍氏永安人唐美烜妻于歸後事姑瘋疾割股作
羹孝傳閭里洎隨夫避亂以乳養姑後姑亡時夫
遠出不知所之氏拮据殯殮撫養夫弟姪美燦元
儒為婚娶一如己子雍正三年以孝婦請旌表
陳氏横州人生員葉煜妻年十六于歸二十四夫
亡翁姑皆高年奉養維謹殁則變衣飾備棺殮訓
子讀書扶植幼叔俱成立雍正三年題請旌表
李氏陸川人守備李安國女自幼流離困苦年十
九適嘉魚令龐穎為側室穎病禱於天願身代及
殁後撫孤兒□力學早食餼閫範嚴肅殁年五十
有三雍正三年具題四年奉
旨建坊旌奬
張氏北流人劉昌言妻生二子昌言卒季子傳忠
遺腹未生氏年二十五誓不再醮食貧訓子後傳
忠入泮氏年七十餘神明不衰紡績以供衣食
朱氏臨桂朱德珮女許字阮家子未嫁而阮子溺
死凶聞至女慟哭數日不食經歲餘父母議改適
力拒之欲自經父母懼乃止一日阮母來女願同
歸阮母不許女不勝號泣自是怏怏絶笑語閱數
年其母卒殯葬畢遂投井死處士王佐為著貞烈
傳
鄧十妹臨桂鄧蒼長女年十六許配同里韓勝仲
子未嫁而夫卒哀慟幾絶遂截髮誓不再適父母
嘉之俾行其志未幾父母兄弟相繼殁益堅厥操
撫其兄弟之子女長養婚嫁俱有條理守貞幾五
十年乃卒
衛氏臨桂人王永聯妻年二十五永聯卒家酷貧
姑老子幼氏躬操稼穯孝養其姑終身不二
劉氏臨桂人吕象高妻年二十二象高死無嗣氏
守志不再適撫其孤姪順夀如己子處貧困無怨
悔意
劉氏臨桂人朱嘉會妻年十九嘉會死氏守志事
舅姑盡孝姑病氏禱於神祈以身代鄉里稱之
吕氏全州吕爾吉女四歲同里羅氏撫之為其子
帶弟妻未幾翁死姑嫁帶弟甫十四未成婚為偽
逆所擄氏轉徙無依冰操自凛後乃歸依其母紡
績自給終無二志年六十卒
李氏臨桂人廖文英妻年十九文英卒無嗣舅姑
憐其少勸改適氏斷髮明志曰夫死無後吾苟延
歲月者以二老在也忍言嫁乎家貧無以為食有
戚屬王應繼欽其節孝偕舅姑迎至其家俾終養
舅姑殁氏哀痛盡誠居喪有禮年未四十卒
張氏臨桂人十九歸賀永貴孝事其姑夫殁氏年
二十五拮据殯殮冰霜自矢撫子女婚嫁守節三
十七載雍正四年奉
旨旌奬建坊
周氏臨桂人歐昇琦妻夫死遺子五歲毁容守節
妯娌勸改嫁氏以死自誓雍正三年公舉題請建
坊
趙氏臨桂人曹世貴妻年十九夫殁以養姑撫子
自勵姑亡送死事情文肫摯子維瀚弱冠膺選拔
氏年六十六歲猶躬親織紝雍正四年奉
旨旌奬建坊
曹氏全州人謝元柱妻夫死無後氏青年守節撫
從子為嗣
黃氏臨桂人盧懋瑛妻懋瑛客死氏年二十竭心
力經營夫喪乃獲歸葬事舅姑盡孝教子力學年
九十乃卒
陽氏臨桂人楊榮貴妻年二十五榮貴卒子茂芝
俱幼氏守節不嫁雍正二年隣居失火左右皆灰
燼惟氏所居獨存人以為貞節之報
曹氏臨桂人熊世仁妻年二十一世仁卒氏奉養
舅姑撫育幼子終身不二
龍氏臨桂人蔣允惇妻夫死氏年十九事太姑及
姑備盡孝敬皆得歡心一子幼瞽擇貧家女聘為
婦蔣嗣因賴以不絶
熊氏臨桂舉人潘宏澍女年十八適舉人黃之梅
康熙二十八年之梅齎
詔往思恩府卒於途氏年二十八以赤貧扶櫬營葬未
幾姑亡殯祭悉如禮三子繼書香長正焕康熙乙
酉舉人次正煜雍正丙午舉人三正焞康熙庚子
舉人雍正三年奉
旨旌表建坊
李氏臨桂進士李棠女生員吕一鷺妻年二十一
夫亡事孀姑孝侍疾無倦姑殁令其子一遵家禮
弟死遺母方氏迎歸奉養二十四年人稱至孝雍
正三年具題請旌建坊表揚
李氏横州人年十六歸楊鏤越二年夫亡遺腹一
子茂浦善病氏多方調護幸成立先是姑亡時遺
幼叔三人年皆數歲氏撫之如子以女工資其膏
火得列黌序雍正三年題請旌表建坊
楊氏横州人夫鍾士璠死氏年二十九方自縊姑
救之奉養翁姑存殁悉盡禮恒自食粗糲荒年減
餐以濟親隣長子家駒癸酉舉人次子貢生雍正
三年題請旌表建坊
江氏全州生員鄧成綺母年二十五夫死守節無
玷始終如一
蔣氏全州人譚士廉妻二十九歲夫亡守志不嫁
劉氏全州人鄧愈亮妻年二十六夫死無子撫姪
繼嗣清操不易
張氏臨桂人武舉朱昌祚妻年二十八夫死子幼
守志撫孤
劉氏全州人謝用卿妻夫早卒子幼守節不嫁
陳氏北流人蒙用黼妻年二十五夫卒子王琯甫
三歲氏守志不二事姑盡孝
石氏靈川人歸邑民湯成用年二十八夫亡家貧
撫其子讀書有端人風次孫應求中庚子科舉人
氏年九十雍正三年公舉建坊
仇氏北流人年十六適廪生羅文滔越七年夫亡
孀居紡績孝養其姑喪葬如禮周窮隣鬻女之急
為人所難撫五歲子上錦中武科守節三十五年
題請旌表
盧氏北流人年十八適何士逢伉儷五年士逢殁
生子數月翁姑相繼亡拮据殯葬守志四十餘年
子文中廪生甲午中武科雍正三年公舉建坊
鄒氏北流生員鄒謨女年十七適生員李天樞二
十五歲夫亡孝事孀姑殁則哀慟中禮自奉粗糲
親黨有饑寒者必周恤之守節三十七年撫二子
潤濟皆成立雍正三年公舉題請旌表
黃氏北流舉人黃文位女監生李文煒妻年十六
于歸二十五夫殁栢舟自矢侍姑疾晨夕不離側
營葬盡禮祭祀必誠守節三十餘載子孟芬中武
科雍正三年題請建坊旌表
陳氏陸川人年十八歸廪生吕繹如二十六歲夫
殁以節自勵敬祭祀慎出入遇無衣食者必恤之
守節五十九年夀八十有八長子若稷領鄉薦雍
正三年題請旌表建坊
李氏陸川人即節婦陳氏次媳也年十七適監生
吕若契二十五若契殁事姑盡孝教子正齊勤學
列宫牆氏疾篤時以姑老囑其子及殁已四日兩
目猶有淚流姑扶杖出而拭之淚乃止雍正三年
與姑同請旌表
陳氏北流人年十七適生員謝朝薦二十一歲夫
亡事姑克盡孝道撫三歲子廷獻列宫牆以紡績
所入周人之急年七十一猶操作不倦雍正三年
題請旌表
周氏富川人馬平教諭何鈴妻未嫁時吳逆作亂
父髦母病族人皆逃難氏侍父母守死勿去逆黨
感其孝相戒勿驚于歸後翁姑已逝遇忌辰輒焚
香悲泣撫妾子若已出一室雍和隣婦化之年七
十有六益強健雍正三年詳請給匾旌奬
張氏懷遠人吳起龍妻屢遭歲荒翁與夫相繼殁
姑老且病不離牀褥氏服事維謹家極貧常忍餓
以供養隣人失火延及氏室氏棄其幼子衝燄負
姑出須臾子亦至共慶更生姑年九十有八氏亦
近七十及姑死貧無以葬氏哭之哀鄉隣賻之乃
克葬雍正三年合邑士民以孝請旌建坊
韋氏天河人一兄兩女兄弟氏居次長幼俱適人
父母與兄食菌中毒同日死氏幼許字顧姓以死
自誓願終身供祀父母顧姓亦不強撫一子繼韋
氏後始終如一
朱氏臨桂人廖挺傑妻年十六于歸越十三年夫
逝孝事舅姑撫教孤兒孀居五十一載食貧作苦
鄉評重之
楊氏臨桂人年十七嫁朱文彩越十年夫殁氏屢
欲身殉以姑在乃止紡紝自給守節五十年撫諸
子成立次子昌祚領康熙壬午鄉舉季子亨祚邑
庠生雍正五年奉
旨旌表建坊
謝氏桂平人生員黃毓英妻十九于歸甫二載夫
亡無子敬事翁姑清操自勵以孝敬聞年七十七
而終公請旌表
鄧氏灌陽人生員唐之靖妻二十四歲夫亡氏號
泣不欲生時有遺腹踰二十日乃生四歲而殀氏
痛夫絶嗣以夫姪咸仁育之甘貧茹苦課之成立
康熙甲午咸仁領鄉薦氏年六十二而卒呈請旌
表祀桂林節婦祠
鄧氏全州人灌陽蔣經任妻年二十八經任死家
貧姑老遺子甫四歲氏躬操井臼紡績以供養姑
殁喪葬盡禮課子成立孫廷樞廷機皆入泮曾孫
林立氏年九十有七而終公請旌表祀桂林節婦
祠
鄧氏全州人唐之澄妻歸三載而之澄卒逾月遺
腹生一女氏即以守自誓姑憐其年少不許更四
歲其志愈堅乃取姪為嗣茹素操女工數十年如
一日
陸氏灌陽人何愻妻二十一歲適愻未九月愻以
疾殞氏矢志靡他孝事翁姑婦道閨箴終身無玷
年五十六而卒
鄧氏全州人灌陽生員文應昌妻年十九歸應昌
四載應昌故無出撫姪宏謙為嗣紡績養舅姑至
老不怠
唐氏臨桂人王尊德妾也尊德之妻悍而妬不能
同居處乃挈舍於平樂之昭潭驛時尊德年八十
矣病已劇隣舍火氏負之再終不能動火且至尊
德曰吾老矣死不足惜汝急避之氏曰君死妾豈
敢獨存遂以身翼蔽之立焚死尊德復呻吟一晝
夜乃死惟云我負此人道路聞之莫不隕涕
曹氏全州庠生曹國瓚之女丁卯舉人一湛之姊
也性至孝幼失恃事繼母如所生父病思食肉值
兵荒不能致氏焚香告天割股以進父病頓愈年
及笄歸金谿令謝希濂恪遵婦道知書適禮綽有
大家風子元棟孫之光之炅相繼登賢書
龐氏博白人陳仁道妻康熙十九年吳逆餘氛程
可任所至擄掠氏年二十六與夫訣曰吾家焚燬
殆盡而寇勢方熾倘不測欲死不得矣不如早自
全也仁道曰逆寇流毒衆人皆惡當共謀以拒之
方集衆竟為程黨徐巴子所害氏聞變遂投繯家
人救之甦恨曰既不能死須為夫報仇乃購夫骸
葬焉復盡變其産募壯士生擒仇賊搏殺於夫之
墓前以祭自是茹荼紡績年七十餘卒
文氏博白人黃之璠妻年二十四夫亡翁燦然被
土寇李高所殺氏往賊巢痛泣收殮歸葬携幼子
鍾存避外家鍾存亦早世遺幼孫三氏百端撫育
延師訓讀列黌序皆有聲次雲錦領歲薦氏年九
十四而卒
劉氏博白人秦儒璿妻家甚貧事翁極孝年二十
翁與夫相繼殁子勳臣甫數月拮据撫育備嘗艱
瘁而勳臣又殁氏復撫幼孫二人皆成立能讀父
書
關氏蒼梧人何子瀚妻年二十六夫喪無子立誓
守節紡績奉姑不少懈屇六十而殁有遺産十畆
捨入太平廟鄉人憐之置氏主於廟東廊名其産
為節婦田
李氏陸川人吕應璜妻年二十一夫死無子翁姑
憐之令他適氏堅志不從朝夕哭泣哀毁而殁
陳氏陸川人盧起宜妻年二十起宜死生二子長
一歲次方娠矢志守節家貧甚日耕夜績事翁姑
以孝聞孀居三十餘年人無間言
龐氏陸川人袁仲卿妻年二十四夫死止一女五
歲無依舍於父家守節三十八年夀六十有二
梁氏陸川人生員龐順妻二十八歲順卒閉門自
經力救乃活自是毁容縞素孝事姑姑殁值歲饑
盡鬻奩具營葬事撫一歲孤子騆并夫幼弟顃頔
俱成立頔與子騆皆入泮雍正三年題請表揚
歐氏陸川人温統英妻年二十七夫喪撫孤子孀
居五十餘年歴盡艱苦
阮氏臨桂人朱灼妻未嫁而灼亡氏聞訃衰服奔
喪矢志不二事舅姑極孝年未四十卒
趙氏全州人舉人劉士彝妻青年夫喪子懋第甫
五歲氏撫孤成立苦節四十餘年而殁
蔣氏全州人鄧生松妻年二十八夫死無子撫姪
欽珮為子娶媳伍氏歲已未僞逆搆亂欽珮為亂
兵所擄遺孫三歲恩勤課讀登康熙己卯鄉書氏
夀八十有一
伍氏全州人即蔣氏媳鄧欽珮妻也生子三歲欽
珮為亂兵擄去氏上奉孀姑下撫弱息清操苦節
年七十而殁
余氏永寧人貢生文嘉謨母年二十四夫亡嘉謨
甫五月氏矢志守節服闋後有勸以他適者正言
叱之奉姑克盡孝道紡績課子得見成立年七十
有六
王氏全州人鄧章甫妻愈凱母年二十五夫亡栢
舟誓守娶媳劉氏五載而愈凱又亡遺腹一孫氏
與劉孤苦相倚冰雪同操鄉黨起敬氏年五十七
而卒
程氏全州人諸生易彪妻彪事親孝及彪殁氏承
夫志委曲侍養撫幼孤國輔長登賢書娶媳廖氏
未幾國輔又卒嫠姑寡媳冰操凛然
鄧氏全州人孝廉謝鼎鎮妻年二十四夫卒生二
子長三歲幼僅半齡且值兵荒艱苦備至撫孤成
立俱列庠序孫領己卯鄉薦守節五十年
蔣氏全州人生員陳大志妻夫死撫育三子暨幼
姪教訓嚴肅長子應龍季子紹堯同登己卯賢書
諸孫林立夀至九十餘
曹氏全州人唐鎮雝妻于歸五載而夫亡無子撫
姪為子方一歲恩勤顧復督課完婚以承夫祀苦
守四十年而殁
胡氏全州人謝鳴玉妻二十九歲夫亡生於農家
而曉大義撫三子食苦守節年七十三而殁
胡氏全州人唐希章妻夫殁年二十九撫三幼子
家極貧嘗採薇蕨以充食冰操不改躬自紡績課
子力農
吳氏北流人陳所進妻年二十四而寡撫孤守節
艱苦幾五十年年七十有一
蔣氏全州人唐鎮畿妻子任藩甫三歲康熙己未
逆寇方亂氏夫婦避兵山中為賊所執過大殿嶺
氏度不能脱乘間謂夫曰妾義不受汚願與君續
來世緣耳言訖即奮身投巖下賊執其夫至黃沙
河鎮畿亦投水死賊去久氏復甦坐巖下三日夜
其弟過聞泣聲似救之歸氏痛夫之亡又念姑老
子幼艱苦自守供養其姑訓子成學任藩舉康熙
戊子鄉試氏年七十五卒
唐氏全州人蔣振魁妻年二十九夫死無後守節
不嫁撫從子繼嗣年四十五卒
劉氏臨桂人舉人黃裳度妻年二十二裳度卒氏
守志奉養舅姑盡孝敬撫諸姪皆有恩義弟如晏
任睢寧今或勸之同往氏曰吾豈資人生活者哉
終其身艱苦備嘗略無怨悔
萬氏臨桂人儒生張盛鐈妻年二十六盛鐈卒遺
腹生子寬溱氏守志撫育貧窶終身不易其志雍
正九年遵
旨旌表建坊
周氏臨桂人吳國祥妻年二十二國祥卒子世賢
方二歲氏守志不二年五十五卒
蔣氏全州人謝士標妻士標卒二子幼氏年二十
五奉事舅姑撫弱子苦節三十年五十五歲卒
督氏全州人鄧汝揚妻年二十九夫死無後氏奉
養舅姑盡孝撫從子繼嗣年七十九卒
陳氏全州人伍士楷妻年二十七士楷卒氏守志
教子啓能成學應雍正二年歲貢
蔣氏全州人唐在治妻年二十六子僅三月而在
治殁氏矢志撫孤年七十有七
王氏全州人丁啟宗妻夫亡時氏年二十七守節
不二
諸氏平樂人陳廷禮妻年二十八廷禮卒氏守節
不二年五十一卒長子齊孟聘林氏未婚而齊孟
卒林年二十聞訃衰絰奔喪與其母訣誓不復還
既葬其母及姑再四勸慰終以死自誓屏絶鉛華
布衣蔬食養姑極盡孝敬一日迎其母至家歡侍
數日忽整衣肅拜曰兒氣數已盡死在旦夕矣所
長抱恨者未遂孝養之志耳言畢入室其夕端坐
而逝距其夫死八年矣及葬櫬至夫墓墓忽自崩
坼遂合窆焉
莫氏平樂人浙江文學張鏏側室也鏏早卒妻王
氏撫遺孤十人家徒四壁氏年二十一即封髮跣
足凡樵蘇汲爨曉織夜舂罔不躬親薄田所入不
足充終歲之計益自奮厲以女紅佐焉糊口則推
其精腆奉女君及諸孤而自甘糠籺歴三十年如
一日
張氏全州人監生方㞾甫妻年二十四夫死子幼
守志不二事姑盡孝教子成學卒年五十有一
陳氏臨桂人丁文焕妻年二十七夫死無子誓不
再適撫其甥正美為後年八十二無病而卒孫膺
策食廪府庠
王氏臨桂人儒士盛如陵妻年二十八夫死無子
一女方幼姑鄧氏年踰六旬氏矢志守節供養老
姑歴十五年孝敬如一日年六十八卒
林槐妹永福生員林光岫養女性和順勤謹年十
八未字與光岫從子婦梁氏同往大冲洲拾菜梁
去稍遠光嵃僕進福適至欲犯之不從裂其衣槐
妹怒罵進福擊以挺罵益厲進福恚又懼訴其主
也取腰鐮砍死梁聞聲趨至進福併殺梁其家以
二人日暮不歸求之見二屍而梁被創未死負歸
復活述其事進福逸尋捕得送縣署縣事某倅穉
闇寢其獄進福復逸雍正三年秋巡撫李紱廉得
其實責倅購獲進福杖殺之封樹槐妹墓題其碣
曰烈女林槐妹之墓置主入節孝祠
蔡氏臨桂人劉肇嶧妻年二十六夫卒長子阜機
甫三歲幼阜正甫一歲氏守節不二紡績織紝供
養繼姑陳氏姑臥病十三年氏侍奉湯藥寒暑晨
暮未嘗少倦安葬其夫及姑妯等前後凡六喪情
文兼備夫兄肇崘夫婦繼殁遺一幼子三女氏撫
育之長為婚嫁不啻所生子阜機食餼柳州府庠
唐氏全州人王作楫妻年二十三夫死子生僅六
月守志撫孤終身不二
謝氏全州人曹增麾妻增麾卒無子氏年二十二
守志不易撫從子繼嗣
蔣氏全州人唐啓甲妻年二十四啓甲死無嗣氏
守志不二立從子為後
曹氏全州人舉人鄧章纓繼室年二十九章纓卒
氏守節不易教其子成學
雷氏臨桂人湯成章妻生二女無子成章卒氏年
二十一舅姑以其年少欲改嫁之氏不從曰吾猶
有二女視無出者不亦愈乎紡績織紝供養舅姑
舅殁奉其姑歴三十餘年孝養不衰
舒氏全州人蔣時登妻年二十七子甫六月時登
卒家極貧苦守志不二
趙氏全州趙有美女年十九適同里唐内文未期
月而内文卒氏守志不再適奉養舅姑盡孝撫從
子為後
經氏全州人唐之瑜妻年二十七夫亡矢志守節
孝事翁姑勤儉自持義方課子一傑一份俱中武
舉一傅食餼府庠
唐氏全州人蔣則坤妻年二十四則坤卒子尚虬
幼氏守志不二孝養舅姑教子成學尚虬以歲貢
任武宣學博
蔣氏全州人庠生曹增燦妻年二十七夫故子幼
氏守節不二教三子俱成名
劉氏臨桂人曹塤妻年二十八夫死無嗣氏守志
不二撫從子錀為夫後事姑盡孝教子成學食餼
縣庠
謝氏全州人庠生曹樹屏妻年二十八樹屏卒生
子甫兩月守志不二事舅姑盡孝
滕氏全州人唐裔烜妻于歸半月而夫卒氏年二
十守志不二撫姪為後
高氏粲娘岑溪副榜高熊徵女適同里李蕃春年
二十二蕃春卒無子生一女氏守志不二惡衣粗
食至老無怨悔
范氏柳州人龍應貴妻年二十八夫卒守志不二
鄧氏崇善人知州祥龍姊適邑民程澤澤死氏年
二十有五子方邦甫三歲氏苦守清操四十餘年
教子成立督學旌表
吕氏象州耆民吕鉞女適州民唐濬濬卒氏年二
十有三子世賢尚在襁褓尋亦卒氏哀慟不止因
以喪明孀居數十年寡言笑甘貧苦守族黨咸重
之知州表其門曰貞節
何氏崇善人廂民鄧桷妻桷死氏年二十有八無
子為夫立後孀居四十餘年人無間言
劉氏崇善庠生劉焜女郡廩生鄧汝明妻年二十
八夫亡一子懋林纔數歲氏以紡績營活子長百
計完娶值兵變懋林為賊所擄氏哭幾絶康熙壬
戌歲大荒餓莩遍野當事發米作粥以給饑民時
氏年七十一枵腹五日隣人邀氏歠粥氏三出門
而三退曰吾生平未嘗外出今若此何面目見吾
夫吾父於地下耶因投於河漁人救之乃潛身水
邊俟漁人去復投河死聞者泣歎
程氏馬平人提標右營隊長程起蛟女嫻禮教年
二十適生員青承恩十年而寡提携兩孤復相繼
夭殁煢煢孑立矢志栢舟奉事舅姑以婦代子已
而遭舅喪經營殯葬皆合禮制老姑叠遭悲惨淚
盡而盲支離牀褥氏以紡紝供甘旨者二十餘年
節孝兼盡
歐氏思恩人崖峘妻二十二歲夫死三年服闋舅
姑私議欲令改適氏潛聞之奔哭於夫墓食飲不
入者三晝夜姑赴墓慰解誓不奪其志泣携之歸
已而姑病貧不能治氏禱於神解所帶命圈為藥
餌資土俗男女生週歲皆帶銀圈於項至老不解
解輒有殃名曰命圈隣右諷止之氏曰姑死而我
獨生生何為姑竟以此獲愈氏亦無恙自夫死後
足不踰閾親族化之婦女無復有至墟市者
陸氏武緣人韋俊廉妻于歸七年俊廉死氏年二
十四姑已七十哀痛幾絶氏跪且泣曰婦所以不
死者冀遺腹得子延韋姓宗祀姑或過哀傷體婦
亦難存矣姑哀乃節逾四月果生子順治十四年
土寇張常作亂横擾鄉邑氏先載姑潛匿已復出
携幼子為賊所逼氏擲身厠中乃得免遭亂後家
無宿糧以紡績供姑且分其餘給蘇氏蘇氏者俊
廉之從兄嫂也嫠居數十年貧不能自存氏常周
之以堅其志尤為人所難苦節六十五年夀至八
十有九
劉氏永福人年十九適林之楫越七年之楫死上
事老姑下撫弱子不敢以身殉有巨賊劉冲霄欲
奪娶之氏聞持刀引繩閉戶欲自絶家人趣救之
潛寄舅氏乃得免孤子早喪而一孫復盲三世一
身其節尤苦
張氏桂林進士張汝賢女全州監生鄧方華妻也
結髮五年夫死慟絶姑文氏苦勸之遂銜哀守志
冬温夏凊盡孝於姑畫荻丸熊善教其子邑人為
之語曰事姑如張孝子不亡張能教子嚴父不死
初方華殁長子植學甫五歲次子植黌甫三歲後
皆蜚聲庠序間
胡氏藤縣人儒士蘇嗣隆妻夫亡氏年二十四律
身嚴潔内外肅然親織紝以養舅姑典裙釵而延
師傅事親教子有禮有法撫姪藐孤如已出雁行
庠序間鄉黨嘆羨氏苦節三十五年
莫氏思恩人陳雄妻年二十一夫死矢志靡他舅
姑慮其不終謂之曰吾家故甚貧汝欲守志如衣
食何氏泣曰婦死且不顧遑恤饑寒飲冰茹檗固
所甘也每飯必侍夫靈側且食且泣以義方教其
子邑庠生天賜綽有文名年八十四殁
蘇氏妹赤岑溪人年二十適庠生羅二酉二酉故
寒士勵志於學氏以紡紝佐膏火越四年二酉卒
無子氏茹荼集蓼孝事舅姑生死無間家貧衣食
於十指自夫殁後雖菜羹蔬食每旦必携至墓祭
而哭哭而歸鄉人感之咸敦伉儷晚年依其姪孫
甘澍殁時六十有八
李氏宣化人黃甫月之媳秉性端重言動不苟雍
正二年春歸自母家途遇強暴李王觀見其獨行
欲逼而汚之氏叱拒逼漸近且脅之以梃氏怒罵
益甚遂以梃擊墮水死隔嶺樵者睨見述於所親
出而瘞之白於官雪其冤
鍾氏原籍廣東適江西人何士兆流寓馬平而氏
之父母亦遷於馬平遂為馬平人士兆死氏年二
十九依於父母父母將改嫁之氏以死誓不得奪
紝鍼補綴自為衣食已而父母相繼死氏竭蹶殯
葬教子極嚴子有貴已成人稍越禮輒懸其父像
率有貴跪於下泣訓之曰我所以不從而父於地
下者以汝故也今汝不肖我固不如死死亦無以
見而父有貴號慟自責悔乃止苦節四十餘年以
疊遭大喪哭泣過哀雙目皆瞽
莫氏馬平人虞宏温妻年十七結褵二十六歲而
寡家素貧又遭水患蕩析殆盡氏一身支持喪祭
冠婚無缺長子熹弱冠入泮次子燈學亦有成皆
母教也
胡氏全州人年二十嫁蔣天錫即貞女蓮姑弟也
于歸甫三年夫殁氏與蓮姑冰玉相倚門内事悉
請於蓮姑而後行而勞苦力作則必躬必親歴五
十餘年未嘗一日暇逸撫其子若孫恩勤倍至咸
有文譽孫人杰已登賢書氏每謂之曰汝家無蓮
姑漂搖風雨毁敗久矣今稍能成立寧我之力歟
其善讓又如此
顧氏靈川人崔克贊妻年十五而嫁十七而寡夫
亡有遺腹及彌月乃得女哀毁不欲生舅姑慰解
之而又憐其少也苦諭其改適氏以死誓越一年
舅亦死姑更慮其無所依復申前諭氏泣謝曰曩
與翁言若何寧死而背之婦與姑同存亡耳因撫
姪為嗣以養以教如其所生四十年備嘗艱苦曾
無怨咨
梁氏鬱林人陳世瓚妻二十三夫死投環自縊家
人急解之哀呼不應抱兩兒繞哭之亦不應迨老
姑號慟而至乃甦於是寂處一室蓬首垢面惟周
旋老姑之側克盡孝養課其二子聖清聖廉相繼
入泮
秦氏臨桂人王家彦妻年二十八夫死家徒壁立
上奉七十老姑下育數月孤子孝慈兼盡有寡姒
貧不能存舍四歲孤女而去氏收養之不殊已出
長而擇配俾得所歸氏秉性剛方不妄言笑所居
僅一㕓聊蔽風雨懼夜露之濡臥榻常懸一利刃
三十年未嘗解去
粟氏靈川人年十四適蘇挺健三年而夫死姑力
勸之曰以婦代子以母兼父非易事汝其熟審之
氏乃斷其髮曰婦年方少倘有不諒之言視此髮
矣乃堅守冰霜養姑訓子四十年勿怠子學禮遊
庠有端方之譽
莫氏平樂人廩生陶唐妻唐殁父母皆老病弟妹
俱幼冲氏上事舅姑中撫孤叔下育子女備極勞
瘁康熙辛卯子時任登賢書時化時儀與其叔庚
叔度叔先後入泮皆氏善教之力也守節四十年
恒濟貧乏鄉里尤德之
廖氏臨桂人衛枝蘭妻枝蘭死截髮以誓淡泊自
甘禮法自守見宗黨戚屬不妄言笑三十年如一
日
王氏臨桂人生員張寬澄妻寬澄義姑之後也年
二十五死棺衾之費皆出稱貸族人有以氏年少
無嗣且貧疑其不能守者氏曰婦苟有他志不且
愧義姑乎撫姪存祀禮也苦節三十七年十指所
入半以奉舅姑半以償稱貸曰吾不忍吾夫憂其
親之菽水於地下而猶不欲吾夫以身後累人也
吳氏賓州人陳所約妻年十八而寡以遺腹未生
千鈞一綫且舅姑在不敢死踰六月生子紹元恩
勤顧復以養以教未弱冠即入思恩學為後起之
秀舅姑皆享長年供養無缺三十年來孝慈兼盡
李氏臨桂人陳維䕫妻年二十五夫死號慟幾絶
已而曰老姑將誰委且腹遺一脉我殉陳氏之鬼
餒矣乃強進飦粥勤女紅以供菽水及彌月果生
子雖篤愛之而訓誨極嚴苦節二十餘年冰閭凜
然過者起敬
徐氏臨桂人儒士朱亨歎妻幼通詩書嫻習禮法
桂郡咸奉為女宗年三十夫死氏荼蓼自甘親課
二子若奐若顒及長次第授室復相繼殞殁氏撫
其兩媳暨孤孫辛勤倍至孫復成立年八十五神
明不衰
陶氏臨桂人朱若奐妻即徐氏之冢婦也年二十
九喪夫守志不二上事孀姑盡婉順之道氏止生
孤子霞而以寡娣關氏無所出恒推其子以親附
之古所謂兒無常母於今見之苦節三十六年如
一日
關氏臨桂人即徐氏次子朱若顒妻也年二十三
夫亡不忍以老姑獨委於寡姒乃共守節凡問安
視膳以及澣濯操作之事必與陶氏争先之彼此
相依三十餘年無間撫愛孤姪更逾於其母一門
之内婦姑三節而孝慈和睦尤為巾幗所難
冷氏臨桂人秦振宗妻振宗死苦節自守遺孤國
鼎僅四歲教養成人門庭肅然惟聞機杼聲隣婦
有入其室者相對晏坐不敢妄有言說或有反唇
相閧者輒戒曰慎勿令秦家婦知之
韋氏思恩人曾省三妻年二十三夫死家惟一㕓
停柩於左偏不令舉曰我所以不死者為腹中有
一綫耳倘生非男子期少待我閱數月竟得子曰
今而後吾責重矣初省三與弟分爨迨其死弟憐
嫂寡將獨膳其母氏艴然曰聞古人有乳姑者我
獨非人乎仍分任之竭力供甘旨焉
章氏平樂吳家婦也夫習儒勤學佐以女紅夫竟
以攻苦死氏茹荼集蓼竭蹶甘旨姑不以喪子悲
失養課五齡之孤夜分誦讀不輟克盡母教
謝氏北流人梁照華妻本農家女能知禮義年二
十三喪夫守節尊嫜皆年七十餘供養無缺所生
唯二女以女訓訓之紡績自食者四十七年年七
十無疾端坐而逝
甘氏平樂庠生蕭式榖之母聫珪之妻也善事其
夫時有孟光之目年二十四夫死奉姑教子曲盡
孝慈動静語默皆合禮法垂四十年如一日
唐氏富川人熊夢弼妻年二十七夫喪家極貧鬻
奩具以殮葬葬畢投環自縊母奔救之得不死苦
節三十餘年孤子璋受母教有文名
陶氏永寧人蔣國成妻嫁十年舅姑與夫相繼殁
殯葬之後室如縣磬女紅不足兼以灌園自給孀
居三十餘年撫育三幼孤皆成立克興其家
張氏武宣人庠生黎伯燿妻伉儷僅三年而伯燿
亡姑憐其年少無子苦勸之嫁氏以死誓食貧攻
苦以奉姑姑亡殯葬盡禮守節四十餘年
劉氏馬平人提標中營把總楊剛母本江西吉安
人隨父母來粤贅壻名標亦南昌人充伍於提標
康熙四十一年名標隨征八排師還死於路携骸
歸氏號慟幾絶時年二十八冰雪自矢翁姑早殁
而父母衰老無所依竭蹶以佐菽水子賢剛皆有
才且有孝友之稱由母教也
尋氏全州人提標營兵鄭雲母年十八歸鄭事翁
姑以孝聞未幾夫病經年臥牀褥氏以針黹供藥
餌卒不起四壁蕭然附身無辦乃抱尸而哭聲淚
并絶聞者憐之助其棺殮鄭故寒族無朞功之親
三年後有勸之改適者氏苦守霜節歴久彌堅雖
詩禮家無愧焉
全氏明經歴全臯謨女性柔順知書適庠生梁夢
鏊生三子年二十六夫亡艱苦守節教子讀書雖
際凶荒寇亂督課不輟子汝建食餼領歲薦汝選
作判秦州氏年八十有六
王氏臨桂人指揮王可大女農民廖應正妻年十
九歸應正事姑以孝相夫以敬二十九歲夫亡姑
在堂子女俱幼氏仰事俯育艱苦備嘗歴今三十
餘年冰玉堅操為鄉里姆儀最雍正四年題請建
坊子鈺娶媳陽氏十七歲歸於廖年二十六鈺亡
苦節二十六年矢志如姑範雍正八年題請建坊
黃氏臨桂貢生黃凝道女許配靈川廩生李兆榮
年十九兆榮卒氏即絶食願以身殉父母苦勸之
語父母曰兒終無所歸父母只當兒病死可耳遷
延數月换素服閤戶自經隣人悲感憐泣時雍正
八年三月二日也鄉約黃咸昌等合詞請表
李氏臨桂人熊文宣妻持身端嚴言笑不苟年十
六歸文宣事姑極盡孝道二十六歲夫亡子襁褓
姑憐其寡且愛其賢家道赤貧以紡績事甘旨姑
年八十餘卒氏營葬盡禮盡哀教子讀書辛勤拮
据守節二十六年常如一日雍正九年遵
旨建坊表節
朱氏臨桂指揮朱中和女生員鄧一洪妻年十七
歸一洪孝事翁姑不以妯娌而冀分任家貧無擔
儲常脱簪珥給甘旨自咽藜藿年二十八夫亡悲
痛不欲生以二子故抑情守節廬夫墓旁有數賊
抄掠其室氏且泣且訴賊感嘆而去撫二孤親為
課誦中夜篝燈命二子曰余績爾讀余幾縷爾弟
兄幾行課不中程不得息長子其位早入縣庠氏
茹荼食檗歴艱辛凡二十五年雍正九年公舉旌
表
李氏臨桂候補縣丞李之棟女副榜貢生周熾妻
性穎慧通曉内則女箴年十八歸熾事公姑飲食
起居罔不備具後事繼姑亦曲加孝敬婦儀壼範
冠乎鄉里年二十八夫殁長子三歲次子甫五月
家徒壁立氏紡績以供食歲癸巳遭荒米價騰踴
并日一食臥牀不得起而志彌堅二子恪遵母教
長子瑞登雍正壬子賢書鄉黨交推母氏之賢苦
節冰霜歴今二十餘載雍正九年公舉請表建坊
徐氏臨桂人朱啟瑞妻年十六歸啟瑞勤儉操家
克敦婦道啟瑞早世子齊賢婚配未幾又卒遺孫
若竒尚幼穉氏撫媳育孫恩勤顧復辛苦支持者
歴六十餘年操同冰雪夀躋期頥雍正九年遵
旨建坊用彰人瑞
陳氏臨桂人舉人朱依雯妻年十七適朱孝事舅
姑克盡婦道飲食供奉必親執以獻有疾則晝夜
侍立湯藥親嘗甫十稔依雯卒三子皆幼穉氏撫
育教誨寬嚴適中咸得成立矢志二十四載謹守
閨訓雖至親罕識其面雍正九年遵
旨建坊表節
陳氏臨桂人趙鋐繼室年二十四歸鋐甫八月鋐
卒前妻張氏二子皆幼姑病牀氏侍湯藥晝夜弗
懈姑臨危囑氏改適氏曰張氏有子即氏子也氏
若嫁如二子何姑殁竭心力營喪葬饑寒交逼毫
無怨意撫二子得成立各為婚配苦節二十九年
松筠勁節人人敬仰雍正九年奉
旨建坊
周氏臨桂人農民周朝選妻言笑不苟年十六歸
朝選敬事舅姑鄉黨推重二十四歲夫亡氏上念
舅姑中憐幼叔下顧二齡弱子誼不得死乃節哀
盡禮辛苦持家舅姑咸得上夀以終子世英幾盲
於目氏哀禱竟復明以世英多疾病恩養一子引
孫為之及時婚娶不異所生母家故貧母殁伊弟
無力營葬氏減饔飱變服飾助終其事同鄉駱孝
廉慕氏懿範以女妻世英世英雖務農耕種暇輒
事書史皆氏善教之力氏年六十餘鄉黨公舉請
題建坊
王氏雙節婦俱臨桂人一為儒士譚順富妻年十
八歸富二十五歲夫亡無子一為儒士譚順貴妻
年十六歸貴二十六歲夫亡生子三以次子爾泰
為伯氏後二氏異族同源妯娌和順宛若同胞共
爨者三十餘年無忤色孝事舅姑盡誠敬舅殁殯
葬如禮姑夀至九十餘二氏能以婦道而兼子職
其課子紡績勿怠以給膏火俱有聲士林雍正十
年援例請旌雙節
周氏臨桂人農民唐世輔妻性端正年甫十五歸
世輔歲未五週世輔卒子一僅數月涕泣幾絶痛
念堂上翁姑無人孝養茹荼飲檗願代子職以終
身其母屢謀改適氏矢志不二艱歴三十餘載雍
正十年公舉表節
陳氏臨桂人粟如昇妻年十六歸如昇奉事孀姑
以孝聞年二十四夫亡遺腹一子家赤貧氏以針
指度日盡禮髦姑撫字幼子全節全孝閭里共推
守節四十八年年踰七旬而卒雍正十一年公舉
請表建坊
秦氏臨桂人陽光照妻年二十二歸光照親操井
臼潔甘旨奉侍翁姑猶子秉煜失所恃氏保抱携
持愛養一如己子年二十九夫亡生子三勉從堂
上諭以養親立孤為已任翁姑殁衣衾棺槨拮据
支持不以諉諸伯氏氏兄若弟相繼遭變遺孤姪
保仔甫襁褓竭心力撫存家業及長歸之絲毫不
染於鄉里之貧而無告者憐恤倍摯子秉煊遊庠
秉燔秉熾亦皆成立守節三十餘年年六十有二
雍正十一年公舉表揚
廣西通志卷八十九
