欽定四庫全書
廣西通志卷一百二十
藝文
歴朝
四言古詩
喻猛歌(漢和帝時蒼梧太守喻猛以清白為治郡人頌之)
於惟蒼梧交阯之域禹貢厥人島夷皮服大漢維
宗廸以仁德出自中臺鎮於外國鳩集以禮南人
入服簡於帝廷功化畢植
淳熙四年二月既望静江守臣張某奉詔勸農於
郊乃作熙熙陽春之詩二十四章章四句以示父
老俾告於其鄉之人而歌之(宋)張栻
熙熙陽春既發既舒翼翼南畝是展是圖
嗟爾農夫各敬乃事往利爾器誡爾父子
惟生在勤勤則及時惟時之趨時不爾違
祁祁甘雨膏我下土習習谷風和澤乃普
往即爾耕惟力之深往蒔爾苖勿倦其耘
于日于夕自遂自達爾心勿忘彼生孰遏
惟天之心矜我下民民不違天使爾有成
既穟既實既堅既好爾穫既周先養爾老
保爾家室撫爾幼穉既迄有年復思嗣歲
嗟爾父老其訓其誡俾務於本惟土物愛
不念其本則越其思所思既越害斯百罹
嗟爾父老其告其喻爾之有生君實覆汝
尊君親上其篤勿忘小心畏忌率於憲章
嗟爾父老教之孝悌孰無父母與其同氣
反於爾心孰無愛敬即是而推烏往不順
嗟爾父老勿替諄諄其未率從警厲其身
告以禍患其使知懼無俾蹉跌以蹈罪罟
惟國之法&KR1385;&KR1385;其垂使爾知避豈欲爾施
爾或自䧟予疚予恫曷使予懷寘于爾衷
於赫聖王敷德流澤布宣弗厪時予之責
咨爾父老助予念兹豈予之助報國是宜
粤以今日勸相於郊乃作此詩以懋爾勞
咨爾父老尚演厥義其諷其歌於鄕於里
俾一其心服我訓言擊鼔坎坎自古有年
題水月洞(元)陳孚
鐵崖萬仞鬼斧所鑿長嘯一聲白雲驚躍
張總戎凱旋詩(并序明)潘恩
皇帝統極布昭文武薄於嶺海罔不咸賓惟古田
之夷負山保塹歴有歲年敢扇梟風以張寇虐未
馴聲教廼十有五年春正月總戎三峯張君請於
督府率旅徂征申命誓師冞入險阻斬獲六十餘
人賊退守諸巢分命偏裨乘夜夾攻批亢𢷬虛燔
燒積聚聲震林木賊廼奔竄悉稽顙面縳願紓殘
喘以比編氓君廼諭國德威解縳還俘諸酋感泣
要質明神永為外附於是籍其丁壯凡七千有竒
分隸邑堡刊崖填谷道里通行夏四月癸卯旋師
藩臬諸大夫咸嘉君績屬恩載筆紀其事廼撰詩
一篇詞義淺末不足揄揚厥美聊續凱章云爾
有梟萃止於此叢棘晝伏宵鳴形也斯慝蠢兹苖
民稔於惡德亦共戴天爾心靡極厥心維何饕敓
是宣黑齒髮椎執弩張拳登山遡嶺猿接鳥旋掠
我子女肆彼冥頑黃源之西嘯聚淵藪積釁彌彰
歴年滋久彼美將軍志殱戎首率我征夫風神赳
赳玄幕雲起素甲日輝爰整輕銳授以成規稜威
遐奮電發飈飛諸嵓失據視險如夷廼剪荆榛廼
焚巢穴震懾蠻酋請纓羈紲皦日中天矢言弗越
進比諸華嶺外有截在昔孔明七縱與擒庸蜀臣
附實惟攻心張侯舉職曰敬曰諶愼厥終始允矣
國琛
五言古詩
將遊湘水尋句溪(晉)謝朓
既從陵陽釣桂鱗驂赤螭方尋桂水原謁帝蒼山
陲辰哉且未會乘景弄清漪瑟汨瀉長淀潺湲赴
兩岐輕蘋上靡靡雜石下離離寒草分花映戲鮪
乘空移興以暮秋月清霜落素枝魚鳥余方翫纓
緌君自縻及兹暢懷抱山川長若斯
酌修仁水賦詩(梁)范雲
三楓何習習五渡何悠悠且飲修仁水不挹背邪
流
詠桂樹
南中有八樹繁華無四時不識風霜苦安知零落
期
安輯嶺表事平罷歸(唐)李嶠
雲端想京縣帝鄕如可見天涯望越臺海路幾悠
哉六月飛鵬去三年瑞雉來境遙銅柱出山險石
門開自我違瀍洛瞻途屢揮霍朝朝寒露多夜夜
征衣薄白簡承朝憲朱方撫夷落既宏天覆廣且
諭皇恩博皇恩溢外區憬俗詠來蘇正朔臣天子
擅場拜老夫絳宫韜將略黃石寢兵符返旆收龍
虎空營集鳥烏日落澄氛靄憑高視襟帶東甌抗
於越南斗臨吳會春色遶邊陲飛花出荒外卉服
紛如積長川思遊客風生丹桂晚雲起蒼梧夕去
舳艤清江歸軒趨紫陌衣裳會百蠻琛賮委重關
不學金刀使空持寶劍還
始安秋日宋之問
桂林風景異秋似洛陽春晚霽江天好分明愁殺
人卷雲山&KR0766;&KR0766;碎石水𥻘𥻘世業事黃老妙年孤
隐淪歸歟卧滄海何物貴吾身
下桂江縣黎壁
放溜覿前漵連山分上干江回雲壁轉天小霧峰
攅吼沫跳急浪合流環峻灘欹雜出漩劃繚繞避
渦盤舟子怯桂水最云斯路難吾生抱忠信吟嘯
自安閒旦别已千歲夜愁勞萬端企予見夜月委
曲破林巒潭曠竹烟盡洲香橘露團豈傲夙所好
對之與俱歡思君罷琴酌泣此夜漫漫
桂林黃潭舜祠
虞帝廵百越相傳葬九疑精靈遊此地祠樹日光
輝禋祭忽羣望丹青圖二妃神來獸率舞仙去鳳
還飛日暝山氣落江空潭靄微帝鄕三萬里乘彼
白雲歸
廵按自灕水南行張九齡
理棹雖云遠飲水寧有惜况乃佳山川怡然傲潭
石竒峯岌前轉茂樹隈中積猿鳥聲自呼風泉氣
相激目因詭容逆心與清暉滌紛吾謬執簡行部
將移檄即事聊獨歡素懷豈兼適悠悠詠靡盬庶
以窮日夕
湘川新曲二首杜易簡
昭潭深無底橘洲淺而浮本欲凌波去翻為目成
留願君稍弭檝無令賤妾羞
二八相招携採菱渡前谿弱腕隨橈起纖腰向舸
低自解看花笑憎聞染竹啼
蠻子歌劉禹錫
蠻語鈎輈音蠻衣斑斕布熏狸掘沙鼠時節祖盤
瓠忽逢乘馬起恍若驚麕兔腰斧上高山竟行無
舊路
南溪李渤
元巖麗南溪新泉發幽色巖泉孕靈秀雲烟紛崖
壁斜峯信天插竒洞固神闢窈窕去未窮環廻勢
難極玉池似無水元井昏不測仙戶掩復開乳膏
凝更滴丹砂有遺址石徑無留跡南眺蒼梧雲北
望洞庭客蕭條風烟外爽朗形神寂若值浮丘翁
從此謝塵役
越亭二十韻元晦
乏才叨八使徇禄非三顧南服頒詔條東林證迷
誤未聞述職效偶脫囂煩趣激水濬坳塘緣崖欹
磴步西巖煥朝旭深壑囊宿霧顥氣爽衣巾凉颸
輕杖屨臨高神慮寂遠眺川原布孤帆逗汀烟翻
鴉集江樹獨探洞府静怳若偓佺遇一瞬契真宗
百年成妄故孱顔石戸啟杳靄溪雲度松籟韻宫
商鴛甍勢翔遡津梁危彴架濟物虛舟渡環流馳
羽觴金英妒妝嫭笳吟塞壘迥鳥噪空山暮悵望
麋鹿心低徊車馬路懸冠謝陶令褫珮懷疏傅遐
想蛻纓緌徒慙䘏𥜗袴福盈禍之倚權勝道所惡
何必棲禪關無言自冥悟
南獠詩(宋)歐陽修
洪宋區夏廣恢張際四維狂孽久不聳民物含春
熙耆稚適所尚游泳光華時遽然攝提歲南獠掠
邊陲余因叩村叟此事曷如斯初似却人問未語
先涕垂收涕謝客問為客陳始基撫水有上源水
淺山嶮巇生民三千室聚此天一涯狠勇復輕脱
性若鹿與麋男夫不耕鑿刀兵動相隨宜融兩境
上殺人取其貲因斯赳赳来此寇易為羈鼠竊及
蟻聚近裏焉敢窺勢亦不久住官軍來即馳景德
祥符後時移事亦移四輔哲且善天子仁又慈將
軍稱招安兵非羽林兒龍江一牧拙邏騎材亦非
威惠不兼深徒以官力欺智略仍復短從此難羈
縻引兵卸甲嶺部陳自參差鋒鏑殊未接士卒心
先離奔走六吏死(初在懷遠軍卸甲嶺殺傷范禮賓王崇班等六人落陣死)明
知國挫威自兹賊聲震直寇融州湄縣宇及民廬
燬蕩無孑遺利鏃淬諸毒中膚無藥醫長刀斷人
股横屍滿通逵婦人及孳産驅負足始歸堂堂過
城戍何人敢正窺外計削奏疏一一聞宸闈赫爾
天斯怒選將興王師精兵二萬餘猛毅如虎貔劍
戟凜秋霜旌棨閃朝曦八營與七萃豈得多於兹
外統三路進小敵胡能為前驅已壓境後軍猶未
知逶迤至蠻域但見空稻畦搜羅一月餘不戰師
自罷荷戈莫言苦負糧深可悲哀哉都督郵無辜
遭屠糜(昭州都曹皇甫僅三人部糧入峝遭蠻賊掩殺及害夫力千餘)咤咋計不
出還出招安辭半降半來拒蠻意猶狐疑厚以繒
錦贈狙心詐為卑戎帳草草起賊戈躡背揮我聆
老叟言不覺顰雙眉吮毫兼疊簡占作南獠詩願
值采詩官一敷於彤墀
龍隠巖李師中
春波飽微綠斗柄涵虚明方舟貫巖腹鵝鸛相酬
鳴仰窺穹窿頂宛轉百怪呈僅餘鱗甲碎不見頭
角獰下闖清泠淵演迤萬頃澄但同魚鳥參勿遣
蛟龍驚抉苔撫竒篆倚棹看題名三將標殊勲自
與山不傾誰歟贅小築政恐山靈嗔南洞更幽絶
仙佛依峥嶸太虛可為室豈復資欒楹乳泉助茗
椀中有冰雪清何須驂鸞去此即白玉京鼎來不
速客抱琴忽逢迎愛此無絃曲巖溜同一聲為君
洗塵耳喚我詩魂醒祗恐白衣至好句無由成
藤州江上夜起對月贈邵道士蘇軾
江月照我心江水洗我肝端如徑寸珠墮此白玉
盤我心本如此月滿江水湍起舞者誰與莫作三
人看嶠南瘴癘地有此江月寒乃知天壤間何人
不清安牀頭有白酒盎若白露團獨醉還獨醒夜
氣清漫漫乃呼邵道士取琴月下彈相與乘一葉
夜下蒼梧灘
仙宫嶺鄒浩
曉雲生嶺端遮日成清隂炎氛遽辟易興逸安能
禁仙宫風塵表高高百千尋石路上曲折健足猶
難任綽約兩仙子雙鬟坐沉吟巫覡意何許門忩
藤蔓深樵叟向我言自古傳至今去州五十里有
洞鬱森森陶家李家女年各勝巾衿恍惚若逢遇
相與登﨑崯一朝作蟬蛻英魂不墜沉鄕人共祠
之髣髴來顧歆水旱禱輒應民吏同所欽此宫乃
行宫春秋薦誠諶言已叟仙去四望祛煩襟滎山
直南聳龍嶽山朝壬越王連佛子密山秀孤岑回
環萬峰巒插雲皆玉簪滔滔兩川流會合通梧潯
漁舟糝木葉城郭幾突黔虛徐韻長松飛鳴集珍
禽須臾烟靄青遐邇浮祲䘲變化紛見門飲酒時
一斟我罪貸五鼎我軀重千金雖居瘴癘鄕肯使
瘴癘侵囊衣完舊裾匣劍存新鐔氣聽謝耳力誰
到無絃琴子期久冥漠天地為知音中和王度新
祈招詠愔愔賜環諒匪朝聊以寫我心
飲桂州酒示柄
好酒如好人雖久略不變炎涼互推移氣味愈可
見豈若茅柴漿多為衆所賤舉杯吾得師足以警
閒燕
獨秀山讀書巖沈晦
老鶴下遼天昂昂在林表霜毛臨野人逸氣秋天
杳矯矯顔始安不受冠帶繞清真自嵇阮一醉萬
事了讀書空谷中生芻白駒皎神仙問㟏岈弓彎
天宇小豈無素心人幽眺共清曉佻逹在城闕鐘
磬出林杪試令栽桃李照海清嫋嫋長哦五君咏
極目送飛鳥
題容州學育材堂李綱
治世崇儒術膠庠萬宇臨自從馳羽檄誰復念青
衿賢守來南紀宏規肇泮林飛翬開講席鼓箧拂
書蟫採藻繡江水撫絃都嶠岑潛消戎馬氣有懷
飛鴞音洙泗道非遠朱張賢至今大器在東序追
琢且南金常衮閩風變文翁蜀化深願來遊學者
仰副育材心
題勾漏洞
抱病卧雲海夙夕負深恐寬恩聽旋歸何啻丘嶽
重問津勾漏山散策寶圭洞羣峯羅翠屛環合無
缺空石盤與丹竈遺迹可捫弄仙遊感初心幽賞
協清夢却來窺宸章寶氣横螮蝀真行雜草隸筆
勢極翔動大小飛白書飄灑縈舞鳳共惟睿知姿
多能本天縱妙蹟藏名山俾與萬世共林巒增炳
煥神物各護擁惜無深巖屋蔭覆示崇奉何當鳩
良材為葺傾壓棟妖氛不指狼中原戎馬閧九廟
未奠居臣子咸憤痛豈知炎荒中奎畫得瞻諷至
哉博大言粟麥固異種天帝及諸佛百神共妙供
竊于翰藻間窺見神心用源流此中來基岑自興
宋稽首歸琅圅斐然成善頌
屏風巖張孝祥
高崖劃天開仄徑通乳穴隈堆青螺髻嵽嵲白玉
闕外有虎豹蹲中恐蛟蜃蟄東縈俯雷電西出挾
日月萬壑來悲風六月不知熱但覺駭心目未易
記筆舌平生山水趣嶺海最竒絶洞府二十四未
厭屐齒折晚乃遊此嵓餘地比僕妾同來六七士
嗜好頗相埒舉酒酹山神慰汝久湮滅
八桂堂孫覿
橘中隐商顔桑下蔭羽葆古人日已遠遺跡今未
掃英英八桂林屹立表衆草名隨五柳傳夀待三
松倒南堂駐金節仗劍收蠻獠駪駪立萬馬獵獵
卷千纛元戎領客來小摘羞澗藻醉纈亂繁花移
來插晴昊
七星巖
十載汙修門簮橐侍帝垣五雲深莫窺衆星拱以
繁一坐犢背書身落海上村山川發餘想鐘鼔眩
昔聞星圖煥斗極兩兩錯地文今日復何日乘槎
造天閽日月起可挾參井立能捫誰當揭其柄為
我酌瀛尊
題象守坐嘯堂
治國如烹鮮馭民如牧羊薰狐廬自焚投鼠器必
傷曹侯百世師獄市寄全齊天下本無事庸人勿
擾之危機蹈潛弩惡吏冠虓虎飛走豈不高搖足
墮網罟使君古大丘妙割無全牛班春千騎曉長
嘯萬壑秋棠隂日轉午風簷翠蛟舞問道舍盖公
誦詩選何武渭水占熊羆萬里笞羌夷試磨南山
石更草中興碑
冰井任詔
驅車出東門弭節訪冰井寺古棟宇傾碑折苔蘚
屏源泉池中生瑩净可鑑影命僧旋汲之入口勝
霜冷試烹白雲茶碗面雪花映清泠滌煩襟潤澤
勞瓶綆可以濯我纓悠悠脫塵境
興安乳洞有上中下三巖妙絶南州率同僚餞别
者二十一人遊之范成大
山水敦夙好烟霞痼竒懷向聞乳洞勝出洞更徘
徊雪林縞萬里東風知我來華裾繡高原故人紛
後陪繫馬玉溪橋嵌根豁崔嵬蕩蕩碧瑶宫冰泉
潄牆隈芝田溉石液深畦龍所開匄我一掬慳頮
此炎州埃仍呼輪袍舞醉倒瑞露杯但恐驚山靈
腰鼓轟春雷薪翁雜餉婦圜視歡以咍兹巖何時
鑿閱世幾劫灰始有此客狂後會真悠哉南遊冠
平生已去首猶回歲月可無紀三洞俱磨崖會有
好事者摩挲讀蒼苔
鏵觜(在興安縣秦史禄所作也迎海陽水壘石為壇前銳如鏵衝水分南北下為湘灕二江功
用竒偉余交代李德遠嘗修之)
導江自海陽至縣廼瀰迤狂瀾既奔傾中流遇鏵
觜分為兩道開南灕北湘水至今舟楫利楚粤徑
萬里人謀敓天造史禄所經始無謂秦無人虎鼠
用否耳紫藤纏老蒼白石溜清泚是間可作社牲
酒百世祀修廢者誰歟配以臨川李
七月旦日晚登湘南樓張栻
文書稍去眼日夕進微涼高樓一徙倚清風為我
長漁父蔭深樾歸人度浮梁仰看河漢明俯視羣
山蒼平生會心處於此故難忘舊聞水東勝巖巒
發天藏豈無一日暇勇往聊徜徉民瘼未渠補况
敢懷樂康天邊雲物佳似復為雨祥秋成倘可期
歲晚或自強當從農家鼓一歴水雲鄉
八月既望要祥刑護漕游水東早飯碧虚徧觀棲
霞程曾龍隠諸巖晚酌松關放舟過水月洞月
色佳甚逼夜分乃歸賦此紀遊
灕江即湘江濈濈清見石其東列羣峯秋色碧復
碧日出霧露收草徑上逼側憑欄揩望眼已足慰
疇昔更窺嵓穴勝創見爲驚惕如何數里間竒觀
相接迹寬同厦屋深劃若巨靈擘日月遞光景風
雲變朝夕石橋幾年成乳竇時一滴神龍舊隐處
仰視多辟易蛻迹凛猶存隠隐印霜脊下有澄湫
深餘波潄蒼壁往者已仙去來者此其宅薄晚扣
松關風過聲索索聊麾車騎退容我且散策却望
訾家洲輕舫度前磧回首烟樹林已復挂蟾魄宇
曠淨餘滓羣物被光澤河洲寄遐思空巖皎虚白
清輝可一窺水色相激射天邊與川上亭亭如合
璧居然廣寒遊不用假六翮班坐衣微瀾晤賞共
佳客因之想千載詎有今古隔簫鼓歸夜闌觀者
粲城陌往往羅杯柈班班見殽核諒因年歲豐人
意少舒適視爾意少舒於予亦忻懌
次韻南軒先生榕溪閣(閣山谷所名)吳儆
紹聖用事臣黨與紛相樛當代幾忠良一朝咸黜
幽太史坐直筆愈黜名愈休消長關否泰天意匪
人謀纍臣誰司城獨為景物留當時西復南萬里
不停輈誰知百年定欲起九京遊積莽新陳迹寒
泉薦冰甌想當千騎臨水木寒蕭颼我公今伊傅
兹焉少夷猶炎方凋瘵餘公來今已瘳榕溪兩甘
棠千載誰劣優太史後凋松公如巨川舟
題壺天觀梁安世
宣政喜邊功隆兌築州縣程公自名巖刻石記所
建得既不償費中興棄不繕誕謾磨崖辭當日妄
誇衒英英石湖仙改作壺天觀壁間三大字莊重
如峩弁詩文鸞鶴音筆勢龍蛇變登高瞰洞戸灕
水澄如練勝槩聳靈臺遐觀起三歎玲瓏二十四
妙墨鐫題徧我來為拂塵端若侍顔面邦人頌遺
愛夀骨癯且健今坐玉麟堂安得使之見
曾公巖劉克莊
廣室内嵌空層峯外崔嵬仰視駭懸石俯踐愁滑
苔古竇風肅肅隂澗泉洄洄飛梁跨其間上可陳
樽罍愛凉復畏濕當暑重裘來名巖者誰歟兄固
弟子開憶昔建中初國論幾一廻惜也祖荆施卒
為清議排至今出牧地姓字留蒼崖躊躇增慨歎
日日禽聲哀
慈氏閣
建閣五季時丹碧見層累吾行半區中鉅麗莫能
比想方營綜時伯心極雄侈但思窮耳目寧論竭
膏髓一朝陵谷變飛電掃僭壘湘波日夜流不洗
爭簒耻惟存浮屠居願力久未毁夕陽弔陳跡危
檻聊徙倚遥憐下界熱高處凉如水若非逼嚴鑰
坐待鐘聲起
伏波巖
懸崖萬仞餘江流繞其趾仰視不見天森秀拔地
起中洞既深豁旁竇皆竒詭惜哉題識多蒼玉半
鑱毁安得巨靈鑿永削崖谷恥緬懷兩伏波往事
可追紀銅柱戍浪泊樓船下湟水時異非一朝地
去亦萬里山頭博德廟今為文淵矣謂予詩弗信
君請訂諸史
書堂山
子厚文章宗仲塗豈後身不肯作崑體寧來牧湘
濱誅茅翠麓巔日與書卷親剗去五季衰挽回六
籍醇歐尹相繼出孤唱由伊人風流喟已遠尚喜
棟宇新千峯高叢叢一江碧𥻘𥻘禽鳥暨草樹纖
悉几案陳澗泉既可汲山木亦可薪熟讀壁間藏
痛掃毫端塵勖哉山中友勿厭泉石貧
中秋湘南樓餞張昭州
臺使選良牧詔下帝曰俞高牙植華艦餞者來傾
郛明月滿麗譙寒光映尊壺桂人願少畱昭人望
疾驅一室可為政况乃有國都嶺民日以耗丁口
強半無洋洋紫雲詔侯其勒座隅道鄕游息處暇
日披榛蕪鄙拙添投分臨風獨踟蹰頗念友離索
寧論鬼揶揄何由叩鈴閣百榼傾兵厨
龍隠洞
先賢評桂山推爾居第一豁然碧瑶戸夾以雙玉
壁中有無底淵黑浪常蕩潏諒當剖判初倍費造
化力雷嗔斧山開龍怒裂石出至今絶頂上千丈
留尾脊寧論兒女子壯夫股為栗我來欲題名腕
弱墨不食摩挲狄李碑文字尚簡質今人未知貴
後代加寶惜洑流上駭舟久遊學蕭瑟巖室寬如
家迴櫂聊愒息(狄武襄公平蠻碑李師中待制宋頌在焉)
全州觀風樓陳峴
江源發蠻荒來與湘灌遇交流趨城隅清映日東
注羣山半楚越馳驟若競赴譙門百步南樓堞此
雄踞觀風久標名棟宇初改故極目渺塞嶺蔚起
矗雲霧千里聳翠碧衆水横練素古寺帶林薄漁
艇依野渡村墟互隠見風烟自朝暮東西亘井絡
碁分雜營戍偶值豐登年樂此保生聚秋風黃花
天良集盛簮屨肴觴固匪虔藉此山水具登臨方
興深諸君幸少駐
送來賓宰戴復古
君作來賓宰聽我說來賓蠻俗無王化當為行化
人有民無租賦租賦出商旅逐利遭重徵商旅亦
良苦能放一分寬可減十分怨不愛資囊槖但愛
了支遣民窮賴撫摩官貧俸不多但得百姓安俸
薄其奈何勿謂朝廷遠官職易遷轉律己貴廉勤
御事要明斷自縣辟為州指日為太守須知早歸
來瘴鄉不可久
十一月九日携二竪子邀單秀才步出古觀之西
北求鄒侍郎忠公寓舍於拾青閣故基
徐俯
履霜頗強健晨興恣所適兩兒休籃輿呼客同蠟
屐危橋出隘巷憑高聊物色蒿然但林莽蕪廢長
荆棘井竈那復遺江山依舊碧要知千載下懷賢
求所歴
虞山方信儒
西風攪桂樹落日明楓林遊子懷歸期予悲渺登
臨虞山一何高湘水一何深英皇僅枯塜寂寞薰
風琴我欲奏古曲俗耳更哇滛古器不可見聊作
相思吟相思長相思相思無古今一歌衆鳥聽再
歌萬籟喑推手君勿歌有酒且孤斟落落此時意
寥寥千載心五絃毋容絶四海誰知音
癸水亭曾宏正
危亭倚嵓隈聲名叶地䜟時浮桂藕香永絶戈甲
䘲敗柳裊烟絲枯荷立霜柄呼童理吳榜日月數
乘興
贈邕州趙守崔與之
大厦䦕朱明物態豐且碩薰絃發新奏生意轉無
極間氣清而和融結賦有德碧梧挺幽榦曠度漫
九澤富哉學古胸仁義供服食渾樸希世珍外温
而内直驊騮開道路聲光日斯赫九關通籍初南
來墜雙舄片心清徹底杯水餞泥軾京兆入幕賓
去天不盈尺佳最入聰纊行行陟文石邕為五管
雄地控西南域專閫難其人弄印無以易袖却經
綸手天邊樹牙戟猩獠叢篁中深棲而屏息夜月
照銅柱警囊聲寂寂邊人解帶卧危地成樂國屏
風御墨鮮早晚來召驛媿我樸&KR0554;才潦霧甘遠役
題坐遇知己孤根費培植崧高生申甫好語諠井
陌碧油塞雲端阻莫陪賀客歌詠淇澳詩清修如
圭璧他年玉班頭蒼髯而赤黻
賓州(元)陳孚
賓州大如斗青林掩蒼靄亂石熊豹蹲纍纍潄江
瀨野嫗碧裠襦聚墟擁野外青篛羅米鹽飄飄雙
繡帶日晚投古驛酸風不可奈綠竹亂生枝離披
影如蓋瘴雨飛為塵鵂鶹聲噦噦府僚跪庭前對
我各一慨濁酒強爲飲旅魂如可酹故園何日還
白雲繞吳會
過清湘作李巖
昨經衡永間田野多荒蕪居民竄山谷所至皆虛
廬山深聞賊鼓警戒憂不虞今朝抵湘城眼明人
意紓風烟接村落川原散耕夫青紅間花柳山色
開畫圖胡為百里外治亂乃爾殊桓桓翟將軍年
高雪生鬚文功與武續歴歴皆可書王君人中龍
及瓜初此趨石侯復李侯經綸材有餘古稱治在
人比言良不虛我從日邊來遠使天一隅名藩閱
人多公齋曉星疎惜無薦賢書弗得分龍魚作詩
紀佳政庶可聞上都
送普顔子夀赴廣西憲幕(明)劉基
離維荆衡南迤邐走蠻徼民風雜猺蜑地勢帶蒙
詔迢迢商周前風水絶纖竅後王務廣土懷柔倚
攻剽羈縻非本情疲疴復誰療大明侔日月幽裔
靡不照化育之所加欣榮及蓬藋憲府䋲百司選
擇自廊廟偏方異習俗賦性實同調培養自殊途
激揚貴知要願言崇令業以繼南國召
藤江諸勝富禮
峽口漲晴嵐秀色渥如赭天寒山鳥啼月白林猿
下仙人讀書臺石磴哀湍瀉
斷崖如削鐵開闢自太古江風西北來斑斑濕秋
雨扁舟晚經過中流欲掀舞
東山夜鴻濛夜色白如晝明月斗牛間江動金波
澑步歸松徑深清露濕衣袖
江流島嶼孤亭亭聳高髻螺堆晚霧濃翠滑春雲
細徘徊顧清影澄江去無際
書黃賀州平蠻事後胡翰
荆楚綿百越襟帶極遐裔連山限車轍外薄海無
際風氣何紛龐羣蠢動相噬古雖郡縣置畫地出
租稅負險恒自固犬牙植形勢聚若蜂螘來散如
鳥鼠逝堯仁不能覆往往思一薙懸兵萬里外暴
露蒙瘴癘亦有内齊民詿誤混狂猘巢穴牢弗破
根本先自殪天遺槃瓠種出入民患害聖哲戒不
虞窮討諒非計皇靈冐下土赫赫火俱厲日月所
出入有生盡懷徠賓賀﨑嶇間苞蘖久聯締遣吏
得黃侯為國開信誓王師不血刃緩頰下椎髻列
功奏天子璽書遠頒賚賜以大銀盌副之金帛對
嶺海數十城安得百其喙我聞范史言此屬非難
制力弱校弄薄非可羌戎例漢廷慎擇守祝良復
誰繼侯今鬚盡白侯心甚豈弟分符浙水上應念
東人勩蠻猺尚有知東人敢忘惠作詩勸不隕庶
以示來世
全州道中(夾道松栢千株前守章復所植)王偁
全南走百里碧澗緣幽岑躋險屢得勝曠望清煩
襟道旁菀菀松誰是甘棠隂聞有章大夫昔年兹
撫臨政循俗丕變世遠澤尚深顧兹千植繁蓊沃
猶至今天長日色薄風静雲满林我行念徒侣苦
被名跡侵畏影且息蔭避喧聊洗心據牀久睨傲
思奏伯牙琴知音何寥哉猿鶴空哀吟
河池險路藍智
連峯入河池險路猺人村喬木盡參天白日為之
昏上有高石厓下有清水源蕭蕭篁竹叢落日聞
哀猿職當觀民風載驅隰與原瘦馬嘶不動瘠童
行似奔山川秋氣高鷹隼宜飛騫俯念遠人思仰
慙父母恩東郊有茆屋時稼繞衡門攬轡倦行役
徘徊思故園
太平謁先師廟黃福
聯銜昌秋雨出郭行晨香禮竟尼父廟延登庠序
堂白髮論經史青衿羅酒漿我雖不嗜飲荷茲來
意長文談有益友仁化推虞唐雲山崒嵂翠霜橘
纍垂黃顧茲嶺外俗思我齊東鄕歸來坐精舍一
詠聲琅琅
寓憑祥縣有懷
憑祥山縣幽環抱多溪嶺原草通行階庭梧蔭金
井魚出清溪綸獸來曠墅穽廳罔事喧囂門不接
馳騁日邊使遠來海外星雙耿青牛邑宰迎白髮
縣君請共寓倏經旬所話咸骨鯁入夜皆忘眠坐
對青燈影黎蠻何不臣虎旅今爰整動如風雨聲
止如山嶽静擬看弔伐師壓破兇殘境納欵多渠
魁徯蘇咸引領不聞士卒勞唯知糧餉省捷書報
須臾天顔開俄頃偉哉開拓功絶勝彬與猛伊誰
之力歟妙算有所秉
燕清八詠(錄四并序)李棠
余至廣西之明年視公署後一小軒頽然將壓欲
葺之以便燕息之所時寇起歲祲轍環四方無虚
日故未暇及越壬申秋寇平且得歲民用乂康余
樂甚因命工葺之揭其楣曰燕清公事之餘日徜
徉其間軒前植物八品玩之為樂嗚呼民未安居
樂此得乎民既安矣而猶戚戚焉亦非予之所安
故物各賦一詩以寫其樂
松
質性本巖壑何年植軒墀栽培豈人力亦荷乾坤
私昔聞出蕭艾今已干雲霄嗟彼蒲與柳經秋忽
先萎顧惟堅貞操青青閱四時願言託幽契歲晚
相因依
竹
種竹我來初森森已成叢悵焉感時序浪迹慙飛
蓬所賴天降康豐年及罷農移牀坐層隂匝地光
玲瓏高歌激商灝習習來清風邊氓既云樂久客
何憂冲
桂
何人得仙種來自清虛府植我庭階前繁隂滿忩
戸我適無事時開軒日容與清秋𤼵天香盈盈金
粟吐媚學來俊髦平步可掇取昏蒙起瞻思迢遥
隔風雨
菊
種菊滿籬落杖策時一行匪徒事遊豫愛此秋氣
清引觴注&KR0812;醁泛泛黃金英取醉亦有適豈必制
頽齡有懷時激烈長歌振林坰𬗟思靖節翁悠然
千古情
桂山詩韓雍
桂山何竒哉峰巒起平地星羅數百里像物非一
類列柱擎空高圍屏障天翠尖分筆格巧稜削劍
鋒利海螺争獻新玉筍並呈瑞重巖垂萬象深洞
容百騎河變梁猶存關陡門未閟還多怪異狀物
類無可譬石罅瀉寒泉清響更幽致丹青筆雖妙
圖畫良不易想當開闢時清濁各奠位精華妙凝
結磅礴隠深粹洪水滔天流壅土日消墜巋然不
可動參雜如布置儒先歴覽多載籍有題識仙都
雁蕩景角勝須在次始知寰中山竒絶更無二所
惜在荒遠世人少瞻視我慙本書生承乏當閫寄
提兵靖百越黽勉幸成事性愛山水遊羈絆弗能
遂故兹佳勝境六載始一至駭目驚心神欲去還
默記豈徒玩物理亦欲長仁智况逢休明時德化
廣漸被九州安耕鑿四海息烽燧乘間此遊觀冠
盖總賢使相與片時樂感激知所自走筆題新詩
磨崖刻深字非追浯溪頌聊補桂林志
題行臺喜雨堂
提兵靖南蠻三載兵始收吾民尚凋弊所事惟田
疇如何耕植時未見雨澤流地坼苖漸槁比屋聲
啾啾且聞中原地旱亦傷來牟中原流徙多北寇
懷奸謀一或歲大凶所在生百憂我忝大夫後與
國同戚休德凉召時災恐懼當禱求聖主重民命
祀神禮先修詔未臨海邦氣已潛通幽果然賜甘
澤旬日遍九州枯槁咸回蘇百榖定有秋酷暑亦
淨洗炎荒凉颼颼聖德與天通民亦知所由兒童
競鼓舞父老齊歌謳小堂適苟完懽感惟我尤羣
公携酒至且有新詩投扁以喜雨名酌以黃金甌
我愧不能當題詩紀皇猷
成化七年秋八月自梧州出廵至平樂歴諸險灘
憫舟子勞甚感歎有作手書於郡學示知音者
樓船發蒼梧江水何湯湯清灣不時轉石灘險非
常顯伏羅虎兕參錯森劍鋩砰轟地出雷沸騰釜
揚湯夾岸山壁立澗谷緣其傍深陡力難為無路
兼無梁引䌫既弗能操槳亦有妨篙師極力進羣
呌如發狂道甫逾半千灘數百十長繼旬始能逹
疲憊已莫當僱直僅足食曷有贏餘糧所幸得無
虞勞損不自傷長江有巨賈連舟豎危檣開帆趁
好風破浪飛汪洋無煩役心力倏至千里疆得售
重利還里閭誇富強一時或不戒傾摧見災殃乃
知覆載間人事誠渺茫淹速雖靡同夷險未易量
因之𤼵警悟省已益不遑盡瘁固所甘幸至非所
望循理聽自然終始永不忘
哀平南為司訓郭君妻作陳政
平南古封邑山水天下竒誰知山水間訪故有餘
悲結髮事君子燕婉及兹時君領平南訓妾當從
所之嘉合諒不偶偕老復奚疑詎意方盛年世途
生嶮巇胡藍哄豺虎咆哮薄城池鴛鴦忽驚散倉
皇各東西孩提在中懷&KR0561;&KR0561;益凄其鋒刃轉陵脅
死生從此辭白璧苟以汙雖生亦奚爲厲聲叱兇
暴濺血沾裳衣秋霜讓凛栗烈日同光輝哀哉若
女英展也烈士規聖朝重化理激薄良在斯綸綍
出中禁龍光賁天涯一死安足惜千載芳名垂
慶遠南山孔儒
古粤宜山郡孤城豁洞中封疆至荒遠物理還雷
同水出千蟠澗山羅萬疊峰南山尤秀麗佳氣常
鬱葱峻壁岧嶤起幽巖曲徑通蟄通臥石窟野鶴
巢雲松巖底軒宏處炯然神仙宫吟詩萃墨客携
酒來山翁榕烟落硯沼涼吹入荷筒林麓民居衆
田疇稼穡豐梵宫起微翠金相凌虛空一望景無
盡千迴興不窮我来守斯土禦寇時興戎民憂常
切切人事更匆匆二載始一翫寸心方從容剜苔
看古刻遊覽皆明公遺興尚灑然筆力多豪雄覽
畢坐石牀分明古崆峒酒盡應忘醉詩成愧未工
山僧愛佳客脫粟烹早菘歸來日云暮玉兔生山
東
自龍州至憑祥道中湛若水
癸酉王正月望舒忽已圓登望憑祥陸暫辭龍州
船杭葦始斷港前旌出回巒隐見萬山中初翳疑
無門轉忽或有通上與青空連灑落觀羣山芙蓉
秀晴烟烟與山俱淡心與境相關倏然若有得殊
土元同天
送胡汝重廣西散賞李貽教限韻魯鐸
行賞下南服揮指三萬舸遠别何足云離亭笑方
瑳君才文武兼所投無不可南師亦有言何以衣
食我惠賞容未沾乃復望驍果垂槖向使君揚眉
趨道左時雨均皇仁沛然非𤨏𤨏行須使三陲皆
令静烽火
行縣出入賊巢感懷桑悦
投荒幾萬里歎羡太寥廓龍城真小垤半刺等飄
泊壘延隘峝險慓猘猺獞惡偏駕高□頭利鏃
淬毒藥深箐工埋藏起搪專剽掠我恒廵邊鄙誰道
勝沙漠過處屢潼關登時幾劍閣廻廻起驚疑在
在饒螫蠚尋常水若石盡是溝與壑淺寨足汙濊
空城殊落寞腰慣負湛盧手亦便繁弱昏眠目睹
刃静坐耳聞柝隂寒晴閃煥宇宙如病瘧尖峯堆
艾炷炙地野火灼苦奈氣候異因兹瘴癘虐世棄
人何尤百感付一噱憶昔少年日六經供咀嚼至
味稍染指斗柄易斟酌小試乏近效俯仰多愧怍
承前尋墜緒啟後敢妄作探宋衍淵源補漢平穿
鑿星纏任羅胸月窟且著脚欲駕瑤池驥稳跨揚
州鶴鈞天覿重華契稷相唯諾銀漢濯琅玕薇垣
植蘭葯咳唾墮虛空萬象俱洗瀹那知老將至自
量學不落誰能亮初心許國忍獨樂
那演村陳璦
四境無人烟有者在巖谷忽見相驚顧來前還欲
縮匍匐不敢起吚啞訴且哭連年兵亂間五回遭
殺逐有妻今屬誰有子還處獨逃形竟無所得此
稍温燠何時天日䦕英華發槁木掩淚不能答慙
我司民牧
桂門行易宗周
南行度桂門山路多巉岏况復帶修嶺四顧皆雲
烟樹木嘉以繁石磴莓苔鮮山鳥夾路啼野雉飛
過前谿谷少人家僕夫難息肩驅車發長歎將行
復留連翻思太行險更憶蜀道難河内有人去巴
川有人還桂門雖云遠較此未為艱惜苦多風雨
陽光不照山陽光照有時吾且開笑顔
贈龍道亨之平樂鄒守益
敬義昭前楹在子已聞命毫釐察臧否天壤分殃
慶請看檻前花誰是歲寒勁相期朱陵峯層雲發
青磬
坐嘯籌邊樓長吟天繪閣華夷皆赤子未用勤遠
略聖王師放勲魚鱉且咸若贈子長江水萬里騰
寥廓
初至全州顧璘
跋涉既累月始聞及清湘長風捲舟幕忽見湘山
蒼黃髮數老叟迎予具壺漿面色頗黧瘦草際各
蹌蹌拜起問生理輙言困兵荒云望使君至冀免
溝壑殃我聞老叟言垂涕意彷徨比歲牧梁宋兵
戈劇流亡逮此越萬里民瘼乃同方憶昔始觀國
徒行不齎糧皇輿非改轍惠澤恒汪洋閔兹豐儉
故所罪吏非良噬膚遂及髓割肉救瘡瘍天高不
能愬仰失日月光矧予既朽廢豈有仁風揚登途
入城府惻惻心自傷
至灌陽平賦作
我聞黃虞民罔識官師名老翁被素髮壤歌如孩
嬰季世廣法令民心始忡□馬牛急租稅雞犬紛
鬭争兹邑苦窮僻層巘紆荒城山深吏治猛里胥
日縱横執熱不以濯煎膏難及明府帖增新役賦
籍何由平水枯網罟亂孰使魚不驚投筆坐長歎
淚下霑緌纓
俟賢亭
古人不可作高亭復誰俟赭衣供井稅寂寞循良
事白日照閭閻憑高墮清淚春風雜花㡳何因見
馴雉
登春臺
高臺倚青嶂下顧城郭間茆居散花竹雨餘春意
閒相將理農務朝耕暮來還寄言長民者勿使惠
愛慳
濬柳山泉
清湘有寒泉乃在北山頭靈竅本神鑿化原乘氣
浮昨日泉水涸今晨泉水流借問通塞故云屬無
人謀所以大易旨蒙者貴敏求願言鑒兹泉夙夜
勤厥修
弔宋刺史柳仲塗書院廢址
昔賢政多暇學道恒山居遺構儼像設流風激鄕
閭時代屢遷易勝觀鞠為墟居人伐嘉樹野火灰
堂廬有作不肯述益歎今人疎始聞慕芳躅既來
乃重歔指顧亭臺迹歎息經營初林澗有餘羵曲
水有空渠誓將理荒穢心逹力不如勖哉同官客
勿俾初願虚
考胡致堂先生流寓吾全歲月景仰不已遂形於
詩蔣冕
先賢經歴處草木有輝光偉然千載士况為吾致
堂任重且道遠抑隂更扶陽危言數十上惓惓為
三綱忠直不少徇遠謫甘炎荒中年奉父命省家
來清湘嘗遊潄玉洞一飲累數觴酒半逸興多揮
毫掃琳琅至今木天上遺書尚秘藏手抄還口誦
焄蒿見羹牆翹首仰名德寤寐耿不忘何當奉公
神爼豆臨郡庠
出鎮南關(關外即安南境)潘希曾
崔嵬分茅嶺鎮南扼雄關持節始入交山路何鬱
盤喬林映前旌鳴騶歴層巒綸命自天下恩光回
日南道路盡膜拜冠帶争駿奔語言雖假譯文物
亦可觀藐兹溟海壖聲教古所漸
勸古田諸生歸學詩唐胄
依依古田縣叢莽萬山麓金甲初洗腥瘡痍嗟未
復莩圃學久鞠省寄空廩禄轡馭勞直指驕頑聊
踡局適有良師來統歸振新鐸懷居久便利驅之
魚上竹念險業寧棄有懷痛欲哭感予甚不忍禁
法難回曲治理政教併神聖貽猷畫趨避情可任
尹尉辜何獨勞戒助騎衛窮乏假館榖且勉為一
行氣壯心自豁劍仗氛妖開文光魍魎縮趨丈趁
經横歸告時休沐嗟唐吉安丞歡笑入夷落清歌
與籥吹蠻俗為變革化予夷未幾遣子再入學藍
衫舞春風酋父側笑躍今去大絃歌刁斗聲應伏
遶垣擺嶺平取徑都狼速笑歌長去來忠信無蠻
貊憂戚天汝成居夷孔亦欲
粤右督餉汪必東
永日勞不息中夜鬱以思三旬攝吏篆六月逢王
師議禮甫罷訟談兵復弈棋折衝讓才彦飛輓敢
復辭所嗟錢榖理口舌難空施况引諸州糴遙供
萬竈炊較量悉升斗負荷窮耄倪火輪正驕亢羽
檄仍紛馳經營一失理緩急將何裨號令苟不信
焉能措鞭箠但知憂國急未暇軫農時反心良戚
戚欲語復期期安得凱歌速燕喜續周詩
靈巖杜瓊
廣右百粤地勝概惟西融千峯連萬嶺一一摩蒼
穹聞有真仙巖境界如崆峝周圍五六里其中嵌
而空中高二十丈天造由洪濛仰視儼雲漢石色
羅青紅源溜從中來激響何玲瓏清甘更冷冽一
飲蘇疲癃巖前列奇觀特立仙人峯高高凡幾仞
冠服如真容相傳有所自化身鯉猶龍亘古不改
色直與天地終所以張孝祥品第名益崇後來磨
崖石刻字勞鐫工邑令有賢佐裔出濓溪翁撫綏
多惠政政暇尋幽蹤覽此𤼵驚嘆採入圖經中鋟
梓布遐邇寄我來江東惜哉萬里遥此境誠難通
作詩刻巖下我欲凌飛鴻
過馮當世祠詩(并序)潘恩
宋三元馮當世先生産於宜之龍水天門拜相山
祖墓在焉幼流寓入藤有讀書故址後貫籍武昌
𤼵觧慶歴間與羣士計偕禮部賦無逸為元龜廷
試賦盖軫象天地皆第一歴知樞密院載我明一
統志中好事者高其名行轉相𫝊致私以為邦邑
重遂紊其世焉或曰藤人或曰江夏人或曰鄂人
廣西通志因藤志誤書曰藤人矣慶遠楊子梁之
辨特詳余行部感而賦詩俾刻諸祠壁以識
三元瑚璉士穎異况無倫探竒抱荆璞聲律薄蒼
旻鍾靈自龍水混迹入鐔津弱冠遊武昌奏賦歴
承明掄文邁時彦躧步振楓宸數齡秉樞要樹立
亦璘璘長才奄物化榮名代所珍誰謂千年下閭
里亂其真世儒一夕死詰旦委蒿塵緬懷曠今昔
寤寐揖風神公亦何嘗居東西南北人
陽朔試諸生賦五仄五平詩袁袠
振鐸試粤壤升堂趨文儒角藝自古昔揚言由唐
虞赫赫列聖典循循先師謨孰謂此遠僻皇風同
疆隅朔邑壯以麗山川雄京都豈乏雋異士思齊
游商徒絶谷産豫梓幽渠生蠙珠細物固若此何
云吾人殊袠也甕牖子樗櫟慚疎迂一貫昧孔訓
多岐悲楊朱永嘆道喪久誰當開迷途所貴造士
者同心希蘇湖
遊勾漏洞程文德
昔聞勾漏令求之不可得我今謫居來緣何過斯
國攢峯儼樓臺還衛森戈戟或如象馬驂或似神
人立紛紜盡物形纖巧狀難悉披榛至洞門日午
雲猶墨登臨邈漢宋隠見多遺跡更履探虛岈列
炬穿深黑仰視怵鬼神左右争嗟咋暗堂目通牖
滴乳盡成石幡幢何繽紛鐘鼓堪轟擊恍惚非人
世梯緣甘跼蹐前驅忽阻水尋源未許入踟蹰還
舊路洞口忽見日稚川竟何處烟霞自狼籍庶以
慰竒觀所志非黃白
七星井(上有心泉二大字)鄺元樂
一鑿始涓涓再鑿功乃完工人汲獻我入口沉疴
痊可以奉天子可以分百官鬱民渴易飲且為解
拳拳泠泠得我心孰測其淵源我心無所寄聊以
寄兹泉
烏蠻灘田汝成
百粤信多險兹山復魁岸飛崿杳崚嶒懸流激湍
涆嘈嘈驚沫紆齒齒元磯燦征帆卷不舒鼓枻理
猶斷臨深絶手援習坎發顚汗已傷千里心焉假
百年觀汔濟暢餘歡回眸永前歎居易如有常僥
倖非所翫澘然臨長川誰能寫幽痯
永福感懷錢薇
羣山環周遭一水自渟泓坤輿迥盤薄秀拔由天
成東障桂林郡南屏邕管城材官相森羅汗馬嘶
秋雲禦剽逞刀斧城頭殷旆旌日暮風塵暗衝林
聞血腥怪兹山水區而乏絃誦聲興起在教化撫
循亮由人干戈豈難變南國本文明願言解刀劍
毋負此鍾靈
登粤山謁諸葛廟陳暹
諸葛龍卧時聞逹非所志三顧勞賢主出門答高
誼恢復雖未竟忠誠貫天地千載出師表何人不
垂涕王公斯文宗今古若神契開山擬南陽廟建
風化係伊余謁遺像維時適清霽躡崖縱遐眺長
風吹衣袂衡嶽青冥中洞庭一何細落日散餘霞
長空一鳥逝回輿下山阪惆悵白雲際
柳山書院徐鏞
宏教靈秀區泉石帶城郭雲影與天光鳶飛共魚
躍道體嘆無息陽春愧有脚公餘適登覽晴霧飛
華箔肅容銀臺仙醇鮮自繹絡西垂有豺狼洶洶
猶憶昨指揮賴時英兇醜今盡縛時和民物熙兹
遊亦後樂
韓中丞征蠻董傳策
嶺表古夷隩秦漢拓山河中代更叛服攻收兩伏
波宋弱屢搖扇狄青勝算多我朝大一統内𣢾開
牂牁蠻醜近弗靖戎壘鬱蹉蛇嵐岡吼兕象瀧窟
鳴黿鼉皇命整厥部卷甲提天戈賊據大藤峽全
師搗其窠先入奪人氣迅速凌浮艖錯谷竄佚豕
叢篁上下坡飭罰士用命一鼓奮追呼疾驅出荔
浦斷藤衝盤渦陣似蟠蛇去鋒如破竹過烈火燎
柔毛撲滅無幾何惟戰威勝愛惟師克在和掠氓
無妄殺殘孽堪撫摩蠢兹蜂蟻屯椎跣同么麽匪
邀萬里伐赤子傷薦瘥乘銳振皇靈宣慈起宿疴
坐鎮帖不譁戡亂藉廟謨且上平蠻略無徒奏凱
歌安邊在擇吏秉公罔偏頗近習私不逞服宷誡
漁苛推恩衆可結申法令無佗將士氣自倍虎豹
在山阿諸蠻懾且懷功偉守嵯峨剿撫倘無術調
集誰能那願終覃文德永清秩南訛
遊風洞蘇濬
高臺受和風層雲錯如綺身在城闉中心在雲林
裏北顧燦晨星南望長江沚山花紛欲然村童歌
於止衆鳥飛相呼清聲入人耳歸徑渾欲迷塗窮
意未已
斥金歌(并序)王泳
頃聞士民喜談石梁郡伯郤金者蒙則曰謂郤非
也作斥金詩以見志
赫赫玉麟符節制綏四疆諸夷外作藩縻之以犬
羊嶺西數千里經畫歸職方一民一尺地莫敢越
侵傷郡守古諸侯威德何可當奈何自納侮潰此
中外防蛇豕俟隙動法行不及強狡狡豈無懼所
恃金滿筐堂堂足以臨所失寵賂章割我赤子肉
還以噉我腸來獻千里金未損彼毫芒嗟嗟邊鄙
民不如中州龐戶口籍郡國身家委豺狼草木亦
涕淚山溪皆疣瘡仁者心惻惻無力拯氈鄕司牧
秦越民無乃大不祥漢德昭版圖王道嚴紀綱葛
伯殺童子征師饗壺漿朝廷甚神武忍此民命戕
竊聞父老言何事須張皇得良二千石飛纓繫其
羌天心甚仁愛撫我漢循良循良者誰歟岳牧莅
黃堂金章明日月玉節凛冰霜關西四畏知尼父
一見剛褰帷布政令五馬五龍驤貪泉不敢流越
石見晶光諸酋蠢不悟如故包金嘗自謂最珍重
不屑此粃糠塵翳凂碔砆不得及珪璋泥滓溷行
潦清河自汪洋至人所為寶不在白與黃一笑揮
斥之狐媚奪魄藏歸而戒生事自今慎無將小范
初籌邊西戎心膽惶昌黎著直節鱷魚潜遁忙邊
民今有天漸次復耕桑藩籬拱堂奥鱗介奉冠裳
廼知廉生威不怒以斧斨野人為此詩刻石山之
陽
廣西通志卷一百二十
