欽定四庫全書
廣西通志卷三十一
物産
菽粟麻枲農圃之業生民衣食所尚也若夫鳥獸
草木蟲魚六經咸載多識其名而箋釋其品彙之
各殊亦學士大夫所有事矣粵西自昔稱炎州厥
産之贏菽粟麻枲外如黃蕉如丹茘如勾漏之砂
湘灕之草雜見於百家傳記寧苐足以補埤雅資
博物耶爰分部十一府所産類次於編大都皆物
土所宜均須異適罔敢侈談竒瓌者用識
聖人在上不貴異物云爾志物産
桂林府
銀出臨桂水槽野雞義寧牛路山
銅出臨桂陽朔
硝各州縣出
石全州湘江者佳案雲林石譜云湘岸狹處有土
石山懸石如鍾乳嵌空巉巖萬狀扣之清越以長
其色若靈璧青翠可喜
鍾乳臨桂興安陽朔者佳案范成大云凡石脈湧
處乳狀融結下垂其端輕薄中空如鵝管水乳且
滴且結以竹管仰承之乃最精者
滑石乃石之脂膏也臨桂出案本草綱目色正白
初取軟如泥久漸堅強以滑膩無硬者為良
玉米白如雪圓如珠品之最貴者
八方粘靈川出
馬皮禾灌陽出
八月鮮灌陽出
黑節穤陽朔出
□似黍而穗異生三四岐若手指然以耐旱故高
亢之地多種之
小粟各縣出
菽俗名豆有紅黃黑白等種
紅豆色並珊瑚圓轉如珠出永寧灌陽
陳豆即蠶豆海寧陳公元龍攜種遺民民乃得食
因名
白菜色味俱佳
若蕒即芑能解蟲毒
藤菜一名紫果見東坡詩
薹心菜俗名油菜味與江南不殊而氣候差别每
秋九月即採食訖春三月迺已
甕菜種水口攀藤而生
茼蒿以滚湯煑之乃有味
玉枕藷出深山䆳谷有重數十觔者
水韭出野塘中葉似韭長可二三尺五六兩月堪
食不葷而脆
筍各州縣出有甜苦二種
金瓜即番冬瓜永寧出者佳
木瓜永寧出
荔枝色黃味甘雖差小於粤東殊不減挂綠牟尼
光
石榴有紅白二種
葡萄有紫青水晶三種
九層皮各州縣出
梅子各州縣出案北戶錄云嶺南之梅小於江左
居人採之雜以朱槿花和鹽曝之其色為槿花所
染鮮妍悦目
特乃子狀類榧而圓長端正
芡即雞頭菱
古米子殼黃中有仁如米粒
茶各州縣出而臨桂之劉仙巖興安之六峝全州
之清湘特佳
木綿即班枝花案羣芳譜云樹大可合抱高四五
丈葉黃花紅如山茶而瓣極厚
赤蔴出永福義寧
紙各州縣出又竹紙出六峝近設官厰製頗光潔
蠟各州縣出有黃白二種
桂酒臨桂出
竹器靈川出
瓦缶灌陽出
斑布各州縣出案南越志云古終藤結實如鵝毳
核如珠治出核紡如絲綿染為斑布
鳳眼布全州出
土布義寧出
白茅香種出交趾用以合諸名香甚竒妙尤勝舶
上來者案本草綱目云草根色白狀如細柳
排草香狀如白茅芬烈如麝香
零陵香全州出葉酷似杜若紅白相間又名千步
草
桐油子樹類梧桐而不甚高大三月花開色白瓣
上界一紅絲子如核桃七八月取其子作油為用
甚廣
斑竹永福出紋細黑如羅紋如龜貝以沙磨濯其
花始見
夀竹各州縣出
猫竹大者可屋嫩者可紙
箭幹竹節疎肉厚
筀竹可為蔑以織器
沙麻竹大如眢厚而中空堪為椽梁種者每截二
寸許釘入土中即生根葉明年長筍不三載而成
林蓋土地所宜也
松全州者較古宋楊文廣所植
無患木俗名苦珠子可去垢兼愈箭瘡
杉義寧出者佳
穀木皮可為紙
桂各州縣出其大者至十圍終年蔥蒨秋風花發
四遠香聞至冬結子枝頭如小蓮子狀又四季桂
冬花尤盛
桃花發於正月節
蘭各州縣出而灌陽之種尤夥
賽蘭全州出
牡丹出靈川灌陽
石竹即錦竹各州縣出
佛桑樹即朱槿花案嶺表錄異云高袛四五尺枝
葉婆娑自二月開花至於冬中其花深紅五出如
大蜀葵有蘂一條長於花葉上綴金屑日光所爍
疑有燄生一叢之上日開數百朵
石榴有紅白二種四時花開不絶亦有千葉者春
花夏盛
紅荳䓻花與草荳䓻異案虞衡志云此花叢生葉
瘦如碧蘆春末始花開時先抽一幹一大籜包之
籜解花見一穗數十蘂淡紅鮮妍如桃杏色蘂重
下垂如葡萄每蘂有心兩瓣相並詞人比之比目
連理
梔子花形似小蓮花色純白瓣極厚而香甚韻
仙人掌草味微苦澁無毒貼石壁而生如人掌故
名與甘草浸酒服可治腸痔瀉血
薯良形如柚子蔓生以之浸酒色微紅其香味久
而不變
龍鬚草全州出者可為蓆
五折草全州出
睡草一名醉草案述異記桂林有睡草見之則令
人睡即此亦呼懶婦箴
翡翠各州縣出案異物志形似燕而翡差大翡赤
翠青其羽可以為飾
山鳳凰即錦雞
交趾鴨臨桂出紅喙翠掌白羽
長鳴雞各州縣出長距善鬭而鳴則不拘時刻因
名
馬出陽朔永寧永福
猴陽朔出
黃羊深褐色黑花白斑而與鹿相近
竹鼠即竹䶉形似鼠大於猫而身微短善穿穴性
嗜竹故名
石麟各州縣出又名山蛤味佳
蟋蟀春深夏淺即長鳴
水蛙味可食案嶺南雜記石蛤一名坐魚即蛙之
大者耳重者觔許土人連皮食之
蛤蚧雌雄皆可入藥
鯽魚出象鼻山下其形微圓味極甘美
魶魚靈川出四足有角聲如小兒
乳穴魚出興安盤龍山魚皆四足修尾丹腹人莫
敢犯
龜有水龜神龜二種神龜一名神屋大如拳而色
如金上甲兩邊如鋸齒爪甚利能緣木
穿山甲即鯪鯉可入藥
石菖蒲永寧有九節者
薏苡仁各州縣出
倚待草各州縣出葉圓高二三尺八月始采案本
草綱目味甘温無毒主治血氣
案舊志載白貘龐降諸物産祗以𫝊疑今不敢傅
會而菽粟瓜菹等類與各省同産而節候不甚懸
殊者亦槩從其略他若傷生及害物者八條特附
篇末以俟參考
附天蛇出幽隂地遇雨後則生其大如筯而匾長
三四尺色黃赤澆之以醋則消或以石灰糝之
亦死人遭其螫而為露水所濡則徧身潰爛惟
以秦皮煮汁一斗令其恣飲乃無患
胡蔓草出山溪間葉似茶而尾尖每依日為向
背人服之旋飲溪水毒即發心腹腫痛面青腸
斷而斃若未飲水猶可解用人糞汁灌之吐出
此草再殺生雞雛擂漿水乘熱灌治可活
斷腸草一名苦蔓藤即周禮所謂地慝是也形
似黃精其花姣好似芙蓉太白詩云昔作芙蓉
花今為斷腸草本此羊食此草而肥故人中其
毒者用羊血灌治或以伏卵未生雛者細研之
和香油灌治或以狗屎調水灌治必令吐出方
愈
杭藥出深山中鳥不敢棲其上案赤雅形似獨
窠蒜人中毒就其生處採煎忌雞犬聲用蘸弩
矢試之法以鍼刺臂血仍用拇指緊按刺孔令
人蘸粟許趕血血縮倒回者方可用不先按其
刺孔血縮入肉其人立死如不縮者雞犬聲敗
之也
菌毒案朝野僉載云食冶葛而死埋之土堆上
生菌子其正當腹上者食之立死手足額上生
者當日死旁自外者數日死漸遠者或一月兩
月全遠者或二年三年無得活者復案草木狀
以蓊菜汁滴其苗當日即萎世𫝊魏武能噉冶
葛至一尺云先食此菜
毒蜂菌毒所化案酉陽雜俎云毒菌夜明經雨
而腐化為巨蜂黑色喙若鋸長三分餘夜入人
耳鼻中斷人心繫
山豬即毫豬案方輿勝覽云身有棘刺能振發
以禦人或二三百為羣以害禾稼
火旺草毒魚立死
平樂府
銀出賀縣蕉木山尖山茘浦茶谿山
錫出賀縣富川案嶠南瑣記云粵中多産錫以賀
出者為最
鵝掌粟一名剗子
龍爪豆各州縣出
虎斑豆各州縣出
皂角豆昭平出
野韭出平樂東亭村北石林
蔊菜出府江
猴菜各州縣出色赤生石上案天祿識餘謂之鹿
角菜
莙薘汁可洗衣白如玉色
眢豆菜各州縣出
金瓜各州縣出
葡萄各州縣出
佛手柑出昭平案本草綱目似朱欒而葉尖長植
之近水乃生其實狀如人手有指因名
柚有紅白二種
菩提子狀如沙果香甜適口其核可為經珠
黏子一名逃軍糧味酸甜可食八九月熟色紅子
細而多趙炯詩云枝生榦挺葉花厚四月之中花
欲然思駕海棠渾不睡魂隨荳䓻好相憐落霞片
片明如繡結實垂垂黑正圓何有逃軍堪採食時
平無那佐炊烟
筍出茘浦者佳馬援所稱苞笱即此
芡各州縣出
榛似栗而小俗呼為錐子
茶恭城出
芭蕉莎可為雨衣
白藤各州縣出頗利結束
吉貝即木綿各州縣出案文昌雜錄閩嶺以南多
木綿土人競植之其花成對如鵝毳採花作布與
苧不異即方勺泊宅編所謂白疊布也
猺布各猺峝出甚鮮新兼能耐久
臥蓆富川出工緻精密其草則産自湖廣
藍靛出修仁昭平
陵零香修仁出
大竹出賀縣東山其節大者受一斛小者數升
莓綠竹茘浦出抽筍解籜時便生莓苔周遭於花
紋之上迨既老採取用泥沙滌去而花紋乃見故
名
䈥竹長可二丈許圍則數寸至堅利可為矛
猫竹各州縣出
鹽漿木質類石鹽平樂出
荆昭平出有三種詳見南寧府
杻木平樂出葉似杏而尖白色皮正赤其理多曲
而少直可為弓弩之榦
桐各州縣出有雞桐水桐二種
桑各州縣出
珍珠蘭平樂出花極香而根微有毒蒸花露者宜
忌
千葉榴各州縣出
牡丹平樂出
合包花一名半年紅茘浦出
桂花有白色者
翠瑶草出茘江邊
蔞昭平出
接骨草即土牛膝又名四季花莖綠而圓葉長而
尖跌傷骨節搗爛敷之立效
紅頂鶴昭平出
山鳳凰各州縣出
鷓鴣其鳴則自號而飛長向日案古今注鷓鴣畏
霜露早晚稀出時而夜飛以樹葉覆其背上
竹鼠恭城出
山羊各州縣出其血治跌撲傷損及諸血症以分
許和酒飲之立效土人云見人則決驟而去跳躍
如飛非足力所及須密布繩草以罥其足始能生
致
蠶修仁出
水蛙各州縣出
金背有尖圓二種可為釵飾
遊風魚出恭城石盆山味甘滑
蟹賀縣出
肥兒草能治小兒諸疾且療痧脹
桑寄生各州縣出案東方朔𫝊在樹為寄生在地
為窶藪
縮砂苗似薑形似白豆䓻出足灘以下者不減羅
浮所産
黃精各州縣出俗名野仙薑
三七恭城出其莖七葉三根故名形似白及有節
味微甘以末摻豬血中化為水者真
附墨茘出平樂修仁茘浦賀縣皮肉核俱黑如墨
味臭而苦辣有毒不可食悞食之令人心腐腸
爛而死嗟乎墨茘者墨吏也而元歐陽玄詠詩
反似揚之何耶詩曰當年千里騎塵紅生色羅
襦濕翠濃今日似嫌妃子涴蕭然翻有墨君風
鴆黑身赤目頸長七八寸毛羽則紫綠色雄曰
運日雌曰隂諧以其毛瀝飲食則殺人
蛇毒草各州縣出案虞衡志蠻人製箭取其汁
濡之中者立死
斷腸草各州縣出
梧州府
金出蒼梧芋莢山今封
銀出懷集鐡屎坪將軍山汶廣山
旱稻猺人多植於山近民亦效之
鵝眉豆即匾豆白者佳
紅豆藤縣出
東風菜味如酪香氣似馬蘭
鵝腸菜似鵝腸而脆各縣出
鴨舌菜出容縣者佳
白金瓜出蒼梧長洲春花夏實秋熟九蒸九曬用
以浸酒能潤肺
龍眼枝葉差小於茘枝殼青黃色形圓肉白其甘
如蜜一朵五六十顆作穗如葡萄然茘枝實後則
龍眼熟故謂之茘奴
六旺即九層皮色黑其實如栗
櫻桃一名含桃
羊桃俗呼五斂子瓣五出如田家碌碡狀以蜜漬
之甘酸而美
蚺蛇藤各縣出案廣州志凡有蚺蛇處即有此捕
蛇者以圈牽之輒不敢動
藤白藤外又有黃藤膠藤黃則熬汁為膏可充眼
藥膠則取其汁和沙土甚堅
絡布以絡麻績成因名各縣出
蕉布較絡布略粗而能經久取芭蕉皮為質
竹簟懷集出
靛即藍草各縣出
藤合屈藤盤繞成榼以漆護之各縣出
龜甲香神屋緣木用以合泥香能成温黁之氣
方文竹皮有斑文如篆畫竿方若矩懷集出
簕竹為籓籬鞏固於磚
釣絲竹蒼梧出狀類簜竹而枝極柔軟當風如細
柳
&KR1217;簩竹質甚澁可礪指甲本産思牢國李商隠射
魚曲思牢弩箭磨青石繡額蠻渠三虎力謂此
鐵力木一名石鹽一名鐵稜文理堅緻藤容出案
嶠南瑣記謂木力僅可百餘年亦未足信
雞翅木各縣出白質黑章身如雞翅而多結癭又
名癭子木作素珠可雜伽楠
荆紫色者佳
桃花十二月開且結子
木指甲似木穉而色稍白
瓊枝樹即木綿春初著花爛然奪目
鐡線梅蒼梧出
樹蘭高可丈餘花似魚子蘭而香味則過之五葉
者貴
雞爪蘭即魚子蘭
甘蕉葉長丈許花大如酒杯形色如芙蓉每花一
闔各有六子先後相次子不俱生花不俱落
暹羅菊蒼梧出來自暹羅因名
苓香草各縣出
大蒿各縣出案虞衡志云於無霜雪處年深滋長
大者可作屋柱小亦中肩輿之杠
翡翠各縣出
比翼鳥一眼一翼雌雄相合乃能飛
秋風鳥出蒼藤江狀類麻雀當秋八月而魚秧化
生者
鹿懷集出
山馬似馬而有角毛似牛肉味美皮可為臥具能
禦濕
蚺蛇可辟不祥膽入藥畏葛藤案嶺表錄異云大
者五六丈圍四五尺次者不下三四丈圍亦稱是
身有斑文如錦又酉陽雜俎其膽護身隨擊而聚
取䍘許置水上旋行極速者真
烏蛇浸酒可治風藤縣出
鱘魚近戎墟江穴中大可數百觔者
嘉魚出火山丙穴如小鰣魚魚多脂煎不假油
鯖魚出藤縣者佳
玳瑁魚色如玳瑁斑文甚細
塘虱魚各縣出
半邊魚出懷集花石洞釣磯潭其魚左邊具目腮
鱗翅右邊則止薄皮相傳昔有仙人斫生魚鱠洗
脱半邊因化生
天蝦天蛤隨雨而至人取鹵之不取亦化蓋為海
風攝至者
鯖魚膽藤縣出性涼味苦主療火眼其枕骨刮磨
光潔老人用以拭目
石羊血能療趺打損傷案羅浮記云石羊色黑類
人家羊而蹻捷其角燒紙為火罐能收頭風其皮
作褥可愈筋骨疼痛
桑寄生出蒼梧長洲者佳
艾出容縣烏石潭
九里明作飲可解熱毒瘳目疾
澤蘭蒼梧出一名水香又名都梁香花帶紫白色
萼通紫色根名地筍可食紫黑色
附藍蛇出陳家洞首有大毒尾能解毒土人以首
合藥謂之藍藥毒人立死取尾為腊即可解
十二時蟲案嶺南異物志容州有蟲如守宫身
圓而頸長頭有冠色隨時變土人不能名呼為
十二時蟲齧之則不可療
若刎草葉似茶花黃而小一葉入口腸如刀刎
案本草綱目即鉤吻係冶葛之苗
羊角紐一名苦蔓藤一名三跳藤即斷腸草各
縣出
潯州府
玉米各縣出
蟬鳴稻六十日熟
坎菜至冬乃出有紅白二種中實性辣能驅寒
匾菜長可一二尺細莖葉匾如薤菜
茘枝平南出南漢梁嵩有橘柚遠慙登貢籍鹽梅
應合共和羹之句
甘蔗各縣出
餘甘子形味類橄欖初入口澁而酸餘水乃甘案
羣芳譜一名菴摩勒
蠶絲色黃似繭綢出羅秀一二里
西山茶出桂平西山
龍山茶出貴縣龍山
葛布貴縣者佳俗呼為潯州葛
苓香出平南朋化里内猺山
夀竹各縣出
方竹出貴縣西山詳見鎮安府
桄榔竹一榦挺出高可數丈身直如杉上著花每
數十穗綠色
釣絲竹各縣出
娑羅樹一名七葉樹案花木考枝甚巨每枝上有
七葉花穗甚長色黃如栗秋後結實味亦如之
漆木各縣出
水松一名㮨葉似檜而細長多植水中
觀音蘭葉如芭蕉花似蘭又有觀音蓮亦以花之
似者而名其葉極大可禦雨
仙人掌草各縣出
糖牛性嗜鹽其角如玉俗呼為明角牛各縣出
蚺蛇出平南大同里
桂蠧生桂樹間色紫辛香有味治痰疾
蠶各縣出
魚出貴縣南澗者佳味甘美即名南澗魚
蛇黃出平南廂一里蛇黃嶺
桂心出紫荆山即桂皮根上厚皮内之肉其稍薄
者名桂皮樹之小枝名桂枝案本草綱目分三等
用
附苦蔓草貴縣出
悶陀羅人食之則顛悶軟弱急用水噴面乃解
土人呼為顛茄
南寧府
鉛砂出宣化紅花嶺沿井淥鳳凰山獅子嶺
自然銅即石髓鉛出山之巖石間方員不定其色
青黃如銅
雄黃出果化土州定西山
茄有紫白二種宿根及二三年枝榦乃如大樹每
夏秋熟則梯取之其根燒灰可以煨香
雷菌出横州雷後即生須急取稍遲非腐則老不
堪用矣作羹甚美與雞㙡並珍
李有珍珠麥黃苦郁素門五種各州縣及各土州
俱出
黃皮果横州出狀如練子及小棗而味略酸
橘有火燄金蜜繡四種各州縣出案本草綱目金
橘為冠
牛柑子一名牛肝子永淳出
波斯橄欖宣化出案羣芳譜云生邕州者核作兩
瓣蜜漬鹽浸皆可經久
芭蕉子永淳出心抽一莖叢生一二十筴形如肥
皂而三稜剖之肉爛而甘
波羅蜜宣化出不花而實實生枝間及根上案本
草綱目樹高五六丈類冬青而黑潤倍之圍可斗
大方結實外有厚皮裹之其肉如橘味一實凡數
百核核大於棗
茶出宣化都茗山土忠州
鵝毛被出南溪山峝案北戸錄云溪峝酋長以鵝
毛為被取頭頸細軟之毛如稻畦衲之暖甚
蟲絲即野蠶絲與東省程鄉文昌等繭相類横州
出
白蠟各州縣出
慈浮竹出宣化永淳每二竹必一俯一仰可以代
瓦
猫竹俗呼茅竹各土州俱出
棘竹支上有刺土人用以堵牆牢不可破
箭竹節密肉厚案禹貢云細者為篠
荆各州縣出有三種金荆可作枕紫荆可作牀白
荆可作履與他處牡荆蔓荆全異
鐡力木各土州俱出而永淳司中山者佳
茘枝木横州出
黃連木各州縣出最能經久即嶠南瑣記所謂勝
鐵力者是
線木宣化出枝葉似棗及㯽榔而葉下有鬚如粗
馬尾土人採之以織巾子
樟出横州東山
茉莉瓣皆重臺案晉書都人簪柰花即此又有千
葉者紅色者而單臺則名素馨
木槿一名佛桑有紅白紫黃數色純白者名舜英
其紅者又名裹梅花
蘭出上思東香山
鐵樹花宣化出樹高祇二三尺榦葉皆黑色葉小
類石楠質理細厚遇丁夘年則開花四瓣紫白色
如瑞香略小而圓數月不凋諺語謂鐵樹開花即
此
虎耳草一名石荷葉一莖一葉如荷蓋狀
馬鞭草穗類鞭鞘故名
長命草一名龍牙葉厚而圓花黃而久
孔雀各州縣出
山鳳具五彩出横州六麽山
秦吉了各州縣出紺黑色夾腦有黃肉冠如人耳
丹咮黃距舌目皆如人目下連頸有深黃文頂尾
有分縫能效人言亦有白色者
鸜鵒黑色黃口黃足亦能效人言
天雞宣化出案赤雅云朱冠錦尾其飛也翔弄暒對
舞天雞鳴而潮雞鳴潮雞鳴而家雞鳴謝康樂詩
天雞弄和風
倒掛即么鳳宣化隆安永淳出綠衣黃裏色甚都
麗傍晩則雙足鈎勒架上體屈如環東坡詞云倒
掛綠毛么鳳
綠鳩永淳出似斑鳩而色綠歲九月黃魚化出
紅翠各土州俱出每更則鳴響徹山谷白樂天紅
翠數聲瑶室靜即此
山鶘色青紫鐵脚赤眼者善鬭臆毛帶黑色圓小
而長者善鳴各土州俱出
風母一名風貍各州縣出案本草綱目似兔而短
棲息於高樹下候風而吹至他樹食果子其屎如
乳人取養之乃可得
馬各土州俱出
天蠶各州縣出楓始生時蟲多食其葉狀類蠶而
赤間黑四月始熟抽絲亦如蠶狀色甚光明蜑人
鬻之以作釣緡
蛤蚧横州出蓋偶蟲也首如蟾蜍背綠色上有黃
斑文若古錦長尺餘尾絶短居木竅間牝牡乃自
呼其名採之入藥治肺疾
水蛙各州縣俱出
魿魚各州縣出案異物志云南方魚多不肥美味
魿魚為上大者長三尺作膾炙香而美
蟹出横州平塘江鮮美勝粵東
天蝦天蛤出宣化永淳
桂心種出交阯各州縣及各土州俱出
黑白牽牛各州縣出案本草綱目白者貴
箭頭風花似箭鏃可治風各州縣出
紅果草有大小二種小者圓葉邊花其梗有軟刺
可治牙痛
附蜮魚各州縣出能含沙射人人莫敢近
杭藥各土州俱出
太平府
硃砂出恩城土州
芝麻黑者良出崇善上龍司及各土州土司
生菜形似萵苣而香
雷公菜出上龍司樹本狀類楝木每三月採其嫩
葉及花作羹味清而甘圃中蔬遠不逮也
柚各土司俱出
優曇鉢即無花果案方輿志狀如枇杷不花而實
六旺崇善出俗呼為羅旺子
跳子出上下凍土州色紫黃不花而實越三四年
結一次性滑味淡凡採掇者拍樹呼其名殼自裂
而子跳出故名
山龍眼各土司出案虞衡志云夏月熟色青肉如
龍眼亦龍眼之野生者
銀杏俗呼為鴨脚子
方欖土州土司俱出亦橄欖類而三角四角
布衲子形似李實而色微黃
蘇木出永康者佳樹似槐而葉微圓枝葉兩兩相
對正赤色開花結實如皂莢能行血及染布帛等
類
刺蜜蓋草蜜也左州出案李延夀北史羊刺草生
蜜味甘美
猺布出諸猺谿峝
排草香出各州縣及土州土司
白膠香楓樹脂膠案梵書謂之薩闍羅婆香
簜竹案虞衡志葉大且密略似蘆葦
屋竹即油梧竹
人面竹虞衡志節密而凸宛如人面人采為拄杖
今太平州峝中多有
桃竹出各土司枝長葉纖肌青皮薄又格古要論
㯶竹出廣西葉如㯶閭身似竹堅且實亦名桃竹
弩丹都管村出
金汗木出思州土州
檀各州縣出有黃白紫三種樹葉皆似茘枝皮色
潤澤而香案羣芳譜檀香一名㫋檀一名真檀
泡花出羅陽土縣似柚而花較大色白如珠風味
與茉莉素馨差近而清濁相懸
翦紅紗花莖高三尺葉旋覆夏秋開花狀如石竹
而稍大四圍如翦紅鮮可愛各土州出
龍鬚草各州縣出
金盞草即長春花狀如盞子四時不絶其葉可治
腸痔血症
鶴出崇善盟猿洞
相思鳥各州縣出紅喙綠衣顔色鮮好雌雄不相
離籠其一放其一飛翔左右無遠去者
烏鳳谿峝出案爾雅翼云如鵲而紺碧&KR1058;頭似鳳
尾垂二弱骨各長尺四五寸其末始有毛羽亦似
鳳聲清越能為百蟲音
孔雀各州縣出土人謂之鳴鳳
秦吉了各州縣及各土司俱出
虎出各土州土司
馬憑祥土州出
木狗寧明州出案翁太古冀越集云形如黑狗能
登木其皮為衣褥能運動血氣
螌蝥即斑蚝斑言其色蝥則言其毒如矛刺也秋
食豆花因名而羽則似玳瑁
香魚崇善出詳山川
鯿魚出崇善龍門江
七星魚即黑鱧紫黑色首有七星形如蛇各州縣
出
金楛欖安平土州出藤本葉大而尖面青色背灰
色生根底土中春夏間土人掘取狀如橄欖内白
外黃遇烈日暴乾治咽喉齒口等症亦解嵐瘴
山豆根萬承土州者佳苗蔓如豆葉青經冬不凋
根解熱毒
金不換各土州俱出木本生於石罅高不過三尺
葉厚而三义性涼味苦筋骨閃挫熱酒濃磨敷之
立瘥其治喉牙功齊楛欖
附蝍蛆亦名蜈蚣狀若水蝦小至一寸大至一丈
其尾閃閃有光山中修蛇無故死者皆其所傷
蛇腐後又復化此
人面蛇案江湖紀聞云能呼人姓名以害人惟
畏蜈蚣
兩頭蛇如小指大長尺許腹下鮮紅背錯錦紋
一頭有口眼一頭似有口眼而兩頭俱能進退
案博物志馬鱉食牛血所化
鎮安府
硫磺出黃泥坡巡撫金鉷奏明開採足備通省各
營所需并可接濟鄰省
米出鎮安者粒大味勝於常
大麥各州及各土州俱出
薏苡米猺人多種之以為糧
咘巴出湖潤寨歲歉則土民食之
雞骨菜即枸杞芽
油菜各州俱出
桃出歸順州都康土州
柑子歸順出
波斯橄欖各州俱出
李出上映土州
緂各土州出案虞衡志云如線羅上有徧地小方
勝紋
綀子各州及各土州俱出略似苧布其有花紋者
謂之花綀土人亦自貴重
桐油子各土州俱出
方竹出歸順奉議二州體如削成勁節直上用以
作拄杖甚佳
青皮竹即蒲竹奉議出
簕竹各土州俱出
鐵力木各土州俱出
線木下雷土州出
甘蕉花一名紅蘭花如石榴日拆一兩葉自春及
秋鮮綠可愛
吐綬雞奉議出綬常時不見每春夏晴明則向日
擺之故名案禽經謂之避株古今注謂之錦囊述
異記謂之錦帶功曹皆是
綠鳩出下雷土州湖潤寨
野鳥各土州出
肉翅虎出谿峝最深處案赤雅云出石抱山晨伏
宵出比凡虎差小翅如蝙蝠眼閃閃如隂燐渾身
斑紋飾其皮可辟百鬼
猫上映土州出皆柔毛利齒尾長腰短者
蟹出歸順奉議二州
錦地羅歸順出案本草綱目云根似萆薢及括樓
狀人頗重之以充方物
附黃金茄各州及各土州土寨俱出狀若㯽榔(闕)
而色黃人誤食之立死案廣州志蝦醬可解
柳州府
爐甘石融縣出爐火所重其味甘故名案本草綱
目乃金銀之苗也其塊大小不一狀似羊腦鬆如
石脂亦粘舌産於金坑者其色微黃為上産於銀
坑者其色白或帶青或帶綠或粉紅
紅白稻象州出者第一五月種九月熟
茼禾米雒容出
陸肆禾晩陸禾俱以熟之先後為名各州縣出
薑出象州東鄉里
蘘荷俗呼為甘露子根如蠶蛹莖葉如薄荷能治
蠱味極甘脆唐柳子厚任柳時種此有詩
菉豆象州出有夏秋二種三月種而五月熟名曰
夏菉豆七月種而九月熟名曰秋菉豆
西瓜各州縣出
番瓜懷遠出
梨出懷遠者佳有重及觔餘者
楊梅案北戶錄名朹子各州縣出
葡萄柳城出
李象州出者味甜美案虞衡志云綿李勝常品擘
之開如離核桃
柑子馬平出
茶油樹各州縣出
漆來賓出
木綿雒容出
皮布懷遠出
絨花被柳城出
鬱金香羅城出案本草綱目生大秦國二三月有
花狀如紅藍四五月採花即香也古樂府所云鬱
金蘇合香即此
丹竹各州縣出高四五丈圍二尺許節闊葉大狀
如甘竹皮赤
大頭竹即桄榔竹懷遠出
桃枝竹各州縣出案虞衡志云生石上葉如小㯶
櫚人以大者為杖
臙脂木各州縣出木堅緻色似臙脂案本草綱目
種有四而此則開花似蓼者
黑木即烏木融縣出
月桂懷遠出圍可合抱四季著花其香馥郁
牡丹柳城出
不死草即苴草馬平出高一二尺狀如茅食之令
人益夀俗呼為不死草夏月置盤筵中蚊蠅俱不
敢近物亦不速朽
書帶草懷遠出
猗蘭草懷遠出
八哥雒容出
秋風鳥柳城出
海南鳥即子規各州縣出
山羊出羅城柳城
山馬羅城出
馬雒容出
玉鈎魚出柳江鱗脊文理皆似鯉狀而首獨異上
唇寬三寸許曲如鈎白如玉因名
武陽魚俗呼為武陽小魚大如針有味
鱸魚懷遠出
艾葉羅城來賓出
豬腰子出馬平羅城案本草綱目云蔓生筴内子
若豬腎狀長三四寸色紫而肉厚能解諸毒
五加皮一名文章草五葉者良出柳城雒容案煮
石經云金鹽母可以得長夀金鹽即五加也
附豬米象州出種植易生亦有紅白二種八月實
者曰早粘九月實者曰晚粘人久食體疲民俗
俱以養畜
苦蔓草各州縣出
醉葡萄即悶陀羅子生刺如雞卵各州縣出
報冤蛇案朝野僉載嶺南有報冤蛇人觸之即
三五里隨身而至若殺其一則諸蛇皆集惟取
蜈蚣佩之乃免柳州出此另詳雜記
慶遠府
銀出河池州蔡村南丹土州掛紅山
銅出南丹響水厰
錫南丹土州出
丹砂宜山出案虞衡志云出砂處與湖北大牙山
相連北為辰砂南為宜砂老者白色有牆壁如鏡
生白石牀上
赤石脂案本草綱目云宜州諸山出以色理鮮膩
為佳
香稻色味香美勝餘米天河出
杉菌各州縣出生積年杉木上色青者甘平無毒
不減桑耳
鹿角菜各州縣出
石栗各州縣出案南方草木狀云樹與栗同但生
於山之石罅間殼厚而肉少味類核桃仁
鳥章即土絹案赤雅云集鳥毳之精織成文章者
謂之鎖袱粗者布於獞狑謂之鵝罽
苧麻各州縣出
赤麻各土州俱出
甘露藤那地土州出案本草綱目藤蔓如(闕)人服
之得肥一名肥藤
觀音竹即㯶竹可為扇歲久者佳南丹土州永定
土司出
朱竹出各州土司深峝
沙麻竹各州縣及各土州俱出
穀木各州縣出
虎斑木河池出文理似虎斑猶勝黎山鳳眼龍膽
等木
杉木出思恩茘波案月山叢談二縣西北界與貴
州爛土黎平接壤有美杉生山下或云諸葛武侯
伐而埋之夷人每候其地有紫氣上騰則羣聚穿
土輒得堅類牛角入水即沈
風蘭各州縣出案廣州志云花從葉心抽出雙朵
懸於簷前不著水土自然繁茂
蘳花河池出側垂高巖下似小金蓮節間另行枝
葉俗呼屈子花
雁來紅莖葉穗子並與雞冠同九月鮮紅望之如
花又有六月葉紅者名十樣錦各州縣出
史君子花出各土州土司案虞衡志云花蔓生作
架值之夏開一簇一二十葩輕盈似海棠
草犀那地土州出獨莖對葉形若燈臺根若細辛
解毒則功若犀角
都管草各州縣出案本草綱目葉似土當歸有重
臺根似羌活長一節苗高一尺許
蚊母鳥即吐蚊鳥各土州出案異物志五嶺溪山
深處有大鳥如鶬鸛捕魚而食嘗鳴蚊輒從口中
飛出謂之吐蚊鳥俗傳採其羽為扇可辟蚊
烏鳳永順土司出
山羊南丹那地土州出以常食三七葉取其血更
佳
地蠶一名無頭酢形如蠶生深山僻處獠人得之
以為酢食之可禦寒
斑猫各州縣出
三七南丹那地并各土司俱出
鵝抱出宜山河池案本草綱目蔓似大豆附石而
生其根形似萊菔大者如三升器小者如拳能解
蠻箭藥毒
山豆根宜山出
錦地羅宜山出
無名異案本草綱目産宜州每生於石上形似石
灰嚼之如餳大者如彈丸小者如黑石子收濕氣
消腫毒&KR1012;疽
附羊角紐各土司俱出
蚊子樹案嶺南錄異云樹如冬青實如枇杷熟
即坼裂蚊子羣飛惟存皮殼
思恩府
咘巴遷江上林出
種禾各州縣及土屬俱出顆大而香味長九十月
收穫連草逐莖摘之盈把終歲不脱
三角粟狗尾粟九土司出
山薯一名玉延各州縣及土州土司俱出
山韭一名藿出遷江上林根白葉如燈心苗案陳
直奉親養老書有藿菜羹即此
山薑本出交阯案嶺表錄異云莖葉皆薑也但根
不堪食而微小爾花生葉間作穗如麥粒嫩紅色
俗呼含胎花
雷公菜出各土司
竹筍方竹者肉厚而味甘案宋僧煮竹譜云凡食
筍譬如治藥得法則益人採時先宜避風日見風
則本堅入水則肉硬脱殼煮則失味生著刃則失
柔煮之宜久生必損人
佛手柑賓州遷江上林出
茘枝武緣及土州土司俱出
龍眼賓州出小而佳
橄欖一名青果各縣俱出案嶺表錄異云樹枝皆
高聳其子深秋方熟南方爭重生咀嚼之味雖苦
澁而芬香勝於含雞舌香
山韶子各縣出案虞衡志夏熟色紅肉如茘枝
偏桃田州土州出樹扶疎直上枝葉秋冬不凋每
二月另抽嫩枝細花叢生色淡黃結實五月熟大
如桃黃色味甘香
鬱金香州縣俱出
茶出上林茶山
漆武緣遷江及土州土司俱出
穀紙田州土州各土司出以穀木為之因名
草紙舊城土司出
綿武緣及土州土司俱出
斑布遷江上林出
葛布出賓州者佳
藤可作器
篾簟九土司出
麻有油麻黑麻二種
丹竹武緣縣田州土州者佳
紫竹田州土州出
紫檀出賓州上林案格古要論木性堅新者色紅
舊者色紫有蟹爪紋新者以水浸之可染物
黃楊木各縣出案酉陽雜俎凡取此木必以隂晦
泗城府
水銀出泗城生熟二種
三角栗西隆出
附藍蛇各縣俱出
廣西通志卷三十一
