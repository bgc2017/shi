欽定四庫全書
廣西通志卷六
沿革
秦定揚越置桂林象郡而後歴代建置各不相襲
或地舊而新其名或名仍而增損其地
皇朝綂一區夏式廓疆土縣分府合如網在綱比者泗
城鎮安東蘭歸順寧明諸府州皆改土為流政教
之敷施人民之安土於萬斯年慶鞏固矣今為表
以次歴代建置之大凡俾覽者有所考鏡至於因
革損益随時變易之緣起稽之往牒按之當世據
事直書聊備蒐討志沿革
沿革表
京師之南七千五百里曰廣西州郡分錯東環郴
廣西徼滇黔北倚衡湘南臨交阯五嶺盤亘三江
鬱紆南北二千里東西三千里蓋揚越極邊中州
之重藩也五帝之世遠莫能詳司馬氏紀顓頊曰
北至幽陵南至交阯唐虞亦然書曰申命羲叔宅
南交南交南方交阯之地也禹奠九土殷周仍之
周官職方氏掌辨九州之國東南曰揚州正南曰
荆州交阯在荆揚徼外禹跡之所不至周成王時
交阯南有越裳國以三象重譯而獻白雉周公以
薦宗廟越裳唐驩州也春秋之時越始著司馬遷
謂其先禹之苖裔帝少康之庶子封於會稽以守
禹祀或曰越芈姓與楚同祖故國語曰芈姓䕫越
云勾踐既霸滅吳并有其地後七世至王無疆為
楚所滅諸族子分散江南海上各稱君長號為百
粵秦始皇帝二十五年使王翦定荆江南地降越
君置會稽郡明年分天下為三十六郡三十三年
發逋亡贅壻賈人略取陸梁地為桂林象南海三
郡以適遣戍及治獄吏不直者凡五十萬人築南
越地守五嶺别置南海尉以典之當是時秦地東
至海西至臨洮羌中北並隂山至於遼東南至北
嚮戸北戸嚮日言極南也尉佗者姓趙氏故真定
人時為龍川令二世末天下並起畔秦南海尉任
囂知佗能病且死召佗攝尉事囂死佗聚兵據有
南越擊并桂林象郡自王其地漢初以嶺南三郡
及長沙豫章封吳芮為長沙王時佗已據三郡彊
盛而高帝初定天下厭用兵故釋佗弗誅即捐三
郡地遣陸賈立佗為南越王與剖符通使俾和輯
百越百越有閩越甌越駱越甌駱今思恩武緣地
是時佗同姓趙光亦為蒼梧王佗卒後五世至武
帝元鼎五年相呂嘉作亂遂大興師誅滅南越置
蒼梧鬱林南海交阯九真日南等九郡以交阯刺
史領焉置零陵郡屬荆州哀平之季乾綱解紐四
裔不賓光武中興海内彫耗邊境蕭條凡併省郡
邑四百餘交阯所綂雖置郡縣而習俗殊異語言
不通時以錫光為交阯任延守九真教之耕稼禮
制建武十二年九真徼外蠻里張游率種人内屬
封為歸漢里君十六年麊泠女子徵側徵貳反九
真日南合浦諸蠻悉平之凡略六十五城自立為
王十八年遣伏波將軍馬援樓船將軍段志討滅
之嶺表平章帝元和間日南徼外蠻究不事人獻
生犀白象安帝初九真徼外夜郎蠻舉土内屬開
境千八百里靈帝建寧三年鬱林太守谷永招降
烏滸十餘萬人内屬開置七縣即今潯州地獻帝
建安八年刺史張津太守士爕表立交阯為州十
五年自廣信徙治番禺先是交阯治羸&KR1454;元封中
移治廣信廣信今蒼梧縣也詔以邊州使持節郡
給鼓吹以重城鎮云建安十三年魏武盡有荆州
之地及敗於赤壁南郡以南皆屬吳吳與蜀分荆
州於是零陵諸郡屬蜀及昭烈沒諸郡悉復屬吳
孫權黃武五年分蒼梧立臨賀郡又分南海蒼梧
鬱林三郡置廣州交阯日南九真合浦四郡為交
州尋復舊孫休永安七年復分三郡置廣州孫皓
甘露元年以零陵南郡為始安郡鳳凰三年分鬱
林置桂林郡其零陵臨賀始安等十五郡悉綂於
荆州晉平吳以始安臨賀屬廣州懷帝永嘉元年
又以臨賀始安為湘州元帝分鬱林立晉興郡成
帝以始安臨賀還屬荆州穆帝分蒼梧立晉康新
寧永平三郡又分零陵立營陽郡又立義陽郡以
廣州之臨賀始安屬焉安帝義熙十三年省湘州
復置零陵等郡還入荆州晉自太康元年平孫氏
天下一綂至永嘉南渡而幅員蹙矣江左荆湘之
間倏合倏離惟交廣最大迨至劉宋分荆為司分
廣為越名號乍易境土屢更内史侯相參差變易
文帝元嘉十三年立綏建太守析四會之銀屯鄉
立懷集令二十九年改荆州臨賀始安二郡屬廣
州三十年復改屬湘州武帝分日南立宋平縣後
改為郡明帝更名臨賀曰臨慶始安曰始建泰始
中西江督護陳伯紹獵合浦北界見二青牛驚走
入草使人逐之不得乃誌其處曰此地當有竒祥
泰始七年遂啓立為越州置百梁隴蘇永寧安昌
富昌南流六郡南齊高帝改始建内史復為始安
郡建元二年於交州置宋壽郡割鬱林之新邑建
初二縣置齊寧郡武帝永明六年置北流郡吳春
俚郡明帝永泰間置齊隆郡並隸越州梁武帝平
俚洞破牂牁拓閩越奄有舊吳以州郡遐闊多所
析置天監六年分廣州置桂州普通四年分交州
置愛州又分廣州置成州南定州合州建州大同
六年置桂州於湘州始安郡省南桂林等二十四
郡悉改屬桂州陳高祖發跡嶺南受禪之後享國
日淺歐陽頠父子世典廣州光大間華皎歐陽紇
之亂至宣帝始定故湘廣郡縣鮮所更易所置者
始安之逍遥郡賀川之建陵綏越蒼梧永建諸郡
而已隋高祖初廢諸郡開皇間廓定嶺表以戸口
滋多析置州縣改零陵郡為永州蒼梧郡為封州
永平郡為藤州鬱林郡為尹州合浦郡為禄州尋
改為合州日南郡為驩州煬帝即位併省諸州大
業三年改州為郡又平林邑更置蕩農冲三州尋
改為比景海隂林邑三郡隋唐之際蕭銑竊據江
陵嶺南諸州悉歸於銑唐興改郡為州緣邊置總
管府以綂軍戎高祖因隋季羣盗初附權置州郡
倍於開皇大業之間太宗貞觀元年悉令併省因
山川形便分為十道十曰嶺南道開元中置五府
都督經略使綏静蠻獠而嶺南西道有桂邕容三
管經略使安南都護節度使桂管治桂州綂桂昭
富梧蒙龔潯鬱林平琴賓澄繡象柳融諸州邕管
治邕州綂邕貴黨横田嚴巒羅潘諸州容管治容
州綂容辨牢白欽禺瀼巖古等州安南之州則為
武峩粵芝愛福禄驩林峰籠環於嶺南東道又有
賀藤義三州武德中置永州於零陵屬江南西道
他羈縻州不列於是自武德罷郡貞觀併省至開
元以來州縣多有改易訖於乾符之後唐室寖衰
分崩離析五季迭興嶺南最後亂於是馬殷據潭
州劉隱據南海桂州劉士政容州龐巨昭軰分裂
諸管而楚南漢最為雄劉隱卒弟龔立與馬氏争
容桂時馬殷虜士政取桂管龑逐巨昭取容管又
取邕管殷率兵攻嶺南取昭賀梧蒙龔富等州殷
卒其子希範又略取溪州立銅柱於是南寧酋長
莫彦殊率所部十八州來歸其他都雲牂牁諸酋
率以地附於希範希範於零陵置全州以灌陽為
屬而治清湘漢乾祐間希範卒弟希廣立希萼攻
之國亂龑子晟以兵悉取賀桂等州周廣順初希
萼等為南唐遷之金陵而馬氏國絶其後楚故吏
劉言王進逵周行逢軰相繼據楚州郡自立惟行
逢稍久傳子保權自歸於宋劉晟卒子鋹立後降
宋宋太祖建隆四年平湖南得州十五開寳四年
平廣南得州六十太宗分天下為十五路仁宗析
為十八神宗又析為二十四在楚者曰荆湖南北
在越者曰廣南東西徽宗大觀元年割柳融宜平
允從庭孚觀九州置黔南路三年并入廣西名曰
廣西黔南四年革黔南仍稱廣南西路領州二十
五桂容邕融象昭梧藤龔潯柳貴宜賓横化高雷
欽白鬱林廉瓊平觀軍五南寧昌化萬安吉陽朱
崖縣六十五邕融宜所領羈縻州縣峝砦堡場不
與焉南渡後桂州以高宗潛邸升静江府宜州以
度宗潛邸升慶遠府其化高雷欽廉瓊六州暨五
軍今屬廣南東路東路之賀州南渡後始屬西路
懷集縣時隸廣州亦東路全州屬荆湖南路元世
祖至元十四年廣南西路諸州皆降全州西溪峝
猺蠻二十所悉内附十六年改廣西諸州並為路
設中書省於中都外設行中書省十有一以綂諸
路路府州縣凡四等嶺表之地悉屬湖廣行中書
省嶺南廣西道為府一平樂路十静江南寧梧州
潯州柳州思明太平田州來安鎮安州九鬱林容
象賓横融藤賀貴安撫司一慶遠南丹溪峝軍民
全州路屬嶺北湖南道廣州之懷集縣至元十五
年割屬賀州封州隸海北廣東道至元十四年廣
西宣慰司以兵定亂遂改隸西道十六年立封州
路後降為散州仍隸東道其雷化高欽廉瓊六州
洎南寧吉陽等軍屬海北海南道古州八萬地忠
文天三旺等州入於思州軍民安撫司龍州白州
淪於番民總管漢所置交阯九真日南九德諸郡
在隋唐為愛驩演諸州者大半屬安南城邑其仙
州即漢龍編也明太祖洪武元年命楊璟廖永忠
平定廣西九年改各行中書省為承宣布政使司
改路為府府綂州縣以嶺南廣西道為廣西承宣
布政使司以静江路為桂林府二十八年以湖廣
之全州來隸割賓象融三州為柳州府仍立慶遠
南丹軍民安撫司尋復為府以南丹州屬焉以賀
州及桂林之荔浦修仁屬平樂府又析置永安州
改容藤二州為縣及鬱林州并賀州之懷集縣隸
梧州府以貴横二州及永淳縣屬潯州府後改貴
州為貴縣又以横州及永淳縣改屬南寧府太平
鎮安來安思明諸路悉改為府又以田州路為府
省來安入焉思恩舊隸田州正綂間土知州岑瑛
有邊功乃升為府以瑛知府事後又改為軍民府
𫝊至孫濬弘治間構亂再攻破田州總督調三廣
兵討之濬誅改流官嘉靖中諸蠻復叛命新建伯
王守仁招撫之置白山那馬等九土司以荒田地
爽塏徙郡治萬歷間又割南寧之武緣隸之由是
思恩稱巨鎮降田州府為州隸於思恩太平思明
為左右二江溪峝元升為路洪武元年征南將軍
廖永忠兵下左江太平土官黃英衍賫印詣平章
楊璟降太祖復降詔遣官往諭兩江軍民二年英
衍奉表貢馬乃改為太平府命英衍世襲知府職
思明南隣交阯常與交阯争銅柱界洪武初土司
黃忽都遣使貢馬及土物詔以為知府世襲至正
綂後以争襲内亂自相屠者數世萬歷間乃改屬
太平以所領忠州割隸南寧
本朝綂一區宇廣西郡邑初皆仍舊順治十五年泗
城土官岑繼禄以從征鎮黔功升為軍民府鎮安
土官岑姓故絶沈文崇據其地順治十八年討平
之康熙二年改置流官通判康熙五年改安隆長
官司為西隆州上林長官司為西林縣雍正三年
以梧柳二府所轄壤地遼闊改鬱賓二州為直隸
州以北流博白陸川興業四縣屬鬱林來賓遷江
上林武宣四縣歸賓州屬焉改龍州為上下龍二
土廵檢司雍正五年泗城府土官以罪參革改流
官以西隆州為直隸州轄西林縣雍正七年改思
明州為寧明州歸思明同知管理省鎮安府通判
設知府以思恩之奉議州及歸順向武上映都康
小鎮安諸土州來屬東蘭土州改流降土官為州
同聽知州節制於東院蘭木等六哨設東蘭州治
仍屬慶遠府雍正八年以武宣縣屬潯州府以西
隆州及西林縣屬泗城軍民府雍正九年改歸順
土州設流官理之思明土府改土州以五十村分
隸寧明實設寧明知州雍正十年以南寧之下雷
土州湖潤寨改隸鎮安雍正十二年以直隸賓州
並屬縣之上林遷江改隸思恩以來賓歸屬柳兩
江諸土司自昔為羈縻州者今皆嚮風慕義知遵
守法度其民多編籍輸租變易蠻風熙熙皥皥
皇輿所綂乃軼顓頊唐虞之舊蓋
聖聖相承盛德洋溢蟠天際地治化之隆古所未有也爰
考郡國建置上下數千年間可述而志者作沿革
表廣西布政使司領府十一直隸州一屬州十七
縣四十六司一土州二十七土縣四土司十三寨
一峝一
桂林府
桂林府為廣西省地當楚粤之交踞衡湘蒼梧之
上游桂嶺盤聳灕江駛發建瓴而下扼左右兩江
之吭蓋西南一大都會也唐地理志云江源多桂
不生薪木故秦時立為桂林郡然秦之桂林今平
樂暨梧潯南柳數郡皆是今之桂林在禹貢荆州
之域秦屬長沙郡地漢為零陵郡東漢為始安侯
國三國始隸蜀後入吳吳分零陵為始安郡兩晉
宋齊因之梁置桂州沿及隋唐五代馬氏據有湖
南置全州宋高宗升桂州為静江府元改為路明
更號桂林府
本朝建置仍明之舊領州二縣七
臨桂縣靈川縣興安縣陽朔縣永寧州
永福縣義寧縣全州灌陽縣
桂林府
臨桂縣(附郭)
靈川縣
興安縣
陽朔縣
永寧州
永福縣
義寧縣
全州
灌陽縣
平樂府
省東南百八十里曰平樂府東北壤接於楚為五
嶺之一山川鬱紆東南入梧州林樾溪峝綿亘峭
崿桂梧之間一雄郡也禹貢為荆州南境秦為桂
林漢屬蒼梧三國吳置平樂等縣屬始安郡晉宋
齊梁陳之世為始安臨賀地隋屬桂州唐置樂州
旋改為昭州又為桂賀富蒙諸州地五代仍之宋
為昭州賀州元始以昭州為平樂府盖自桂林而
下灕水至是始平與樂水合故曰平樂灕樂二水
滙而為潭曰昭潭故又曰昭州自州改為府遂名
其江曰府江云明改賀州為縣并富川來屬又置
永安州以永安及桂之荔浦修仁來屬
本朝因之領州一縣七
平樂縣恭城縣富川縣賀縣荔浦縣
修仁縣昭平縣永安州
平樂府
平樂縣(附郭)
恭城縣
富川縣
賀縣
荔浦縣
修仁縣
昭平縣
永安州
廣西通志卷六
