欽定四庫全書
廣西通志卷三十七
學校(書院附)
學校育材之地也
聖朝重熙累洽棫樸菁莪之化遍被陬澨無在非夏絃
春誦矣我
皇上御極以來尊崇先聖禮隆亘古
訓飭多士篤摰周詳尊所聞行所知三江五嶺間當不
乏四科之選出而翊贊昌時不負
朝廷風厲學宫意也寧僅陟降陳獻春秋修釋奠釋
菜已乎書院昉自石鼓既稱鹿洞粵地如宣成柳
山相沿創置今特奉
敕於省會建興學舍酌籌膏火資蔵修其地者惟實之
務而不徒矜其名則於人文化成之道益新矣志
學校
桂林府
府學舊在獨秀山下唐大歷中觀察使李昌巙因
顔延之讀書堂址建宋熙寧中遷城東南隅乾道
二年燬教授江文叔請於經略使張維遷於城西
故始安郡址張栻為記淳熙中栻知靜江府始擴
大之朱熹記嘉定十年提刑吳純臣刻釋奠牲弊
器服圖有記元至元十三年燬於兵嶺南帥史格
定海隅還重建大德初魯師道復以釋奠圖墨本
鋟石樹於明倫堂臧夢解記至大三年副使余璉
置大成樂器四年總管梁國棟闢殿之東地為節
和堂以習樂天歷元年教授辛龍應於堂之前復
葺肅容堂為更衣所延祐七年廉訪使薛元直于
思何德嚴建奎文閣以藏書籍至元四年副使别
多喇卜丹總管馮夢弼等議新殿宇之圯壊者廉訪
使托音等相繼來任遂建禮殿戟門兩廡更先聖
先師十哲從祀像王庭弼記補祭器益禮服明年
復建東西齋梁遺記至正元年春廉訪使多爾濟巴
勒副使趙天綱都帥章巴延撤而新之十三年冬
十月副使額爾吉納重修殿廡堂宇閣舍茶陵劉
三吾記季年漸就圯毁舊有七先生祠在戟門西
初扁曰三先生祠祀濓溪明道伊川大德三年副
使臧夢解重修增祀晦菴横渠南軒東萊因易其
額并列鄉賢於左右史格祠建在肅容堂之東至
是亦敝於風雨明洪武八年撤肅容節和二堂及
教授堂更衣亭建察院署十四年始創東西四齋
十五年布政使李延中重修禮殿兩廡二十四年
監察御史李默與藩臬僉議重建明倫堂增置膳
堂號房教授陳璉記二十六年冬頒雅樂加六佾
之舞陳璉作大成樂賦三十一年春重修東西廡
嚴聖賢像宣德中漸頽知府孫鼎修葺正綂九年
知府吳惠重修譚夀海記十二年御史曾蒙簡建
立本省登科題名碑弘治十三年巡按御史袁佐
重建明倫堂彭甫記正德十二年巡按御史謝天
錫重修大成殿嘉靖十年奉制始易文宣王曰至
聖先師易大成殿曰先師廟易神像為木主建啟
聖祠於先師廟後陳伯獻記建敬一亭於明倫堂
前植御製敬一箴及視聽言動心箴凡七碑又立
名宦鄉賢二祠列於左右萬歷九年督學袁昌祚
重修甬道丹墀俱砌以石
國朝康熙十一年巡撫都御史馬雄鎮移建迤西廟
宇祠閣堂廡泮池咸鼎新之地兼縣學舊址邑人
李棠記孫逆叛學宫為兵舍殿廡頽圯二十一年
教授高熊徵詳請巡撫都御史郝浴布政使顔敏
按察使黃元驥提學道王如辰右江道簡上知府
徐鳳鳴捐貲重修有記二十五年
聖祖仁皇帝御書萬世師表頒行州縣懸額廟中四十一
年
御製訓飭士子文鑴石建亭於大成殿月臺之東
御製四配贊頒行各學鑴石明倫堂六十一年巡撫孔毓
珣捐貲備造祭器悉依闕里規制雍正元年奉
旨追封孔子五世祖木金父公為肇聖王高祖祈父公
為裕聖王曾祖防叔公為詒聖王祖伯夏公為昌
聖王父叔梁公為啟聖王改啓聖祠為崇聖祠按
昭穆位次安設神牌每年春秋致祭其牲牢酒醴
籩豆簠簋每神位前各照啟聖王例陳設三年
御書生民未有匾音頒行各學懸額廟庭四年巡撫汪
漋布政黃叔琬按察甘汝來驛鹽道張若霈各捐
俸改建明倫堂並修東廡及東廡神牌六年巡撫
金鉷重修殿廡戟門及名宦鄉賢二祠九年巡撫
金鉷布政元展成署按察事耿鱗竒桂林知府錢
元昌詳議重建大成殿覆以綠瓦門廡宫牆之屬
率皆鼎新
學田原額一頃零四分九釐有零除荒外實徵九
十四畝零額徵租米三十石零二斗零
宣城書院舊在今府學之西宋景定三年經略使
朱禩孫建祀南軒張宣公栻東萊吕成公祖謙理
宗敕賜匾額後燬元元貞中重建至正三年重修
明初改為臨桂縣學正綂五年御史劉雋復建於
縣學西弘治十七年提學姚鏌移建府縣二學之
間正德中右布政使翁茂南按察使宗璽參政黃
衷副使傅習張祐各捐俸重修置祭田三十畝陳
伯獻有重修立田記明末復廢
國朝康熙二十一年教授高熊徵具詳巡撫郝浴以
譙樓右線伯花園故址改建書院奉祀宣成二公
召集各屬諸生肄業其中督學王如辰改名華掌
以後遞有修葺雍正二年巡撫李紱復題曰宣成
書院捐俸給餼延師課士
棲霞書院即阜成書院在東江門外
國朝康熙五十六年巡撫陳元龍建雍正九年巡撫
金鉷率屬鳩貲重修更名棲霞布政使元展成書
額
秀峰書院雍正十一年奉
旨令各省會建造書院俾士子為肄業所并賞銀一千
兩籌息以資膏火乃擇地於城東傅叠綵面秀峰
之勝中為書廳最後為寢室前為講堂五間東西
廂學舍各十五間
愛日書院在鳳凰街中康熙五十八年士民為巡
撫陳元龍建
流恩書院在府學宫之東雍正十年通省士民為
總督鄂爾泰建
桂林書院在府治西明嘉靖三年巡按御史汪淵
建今廢
灕江書院在文昌門外明天啓間督學曹學佺建
今廢
(附)武學在城西麗澤門内明嘉靖九年提學僉事
黃佐因舊武學廢址狹隘遷建於此蔣冕記今廢
射圃在麗澤門外依城為之今廢
臨桂縣學元以宋貢院改建皇慶間縣令劉鼎遷
於郡城南隅明洪武二十八年遷府學右宋宣成
書院故址正綂十年巡按御史周紀重修有記十
三年巡按御史曾蒙簡檄建兩廡御史尹鋐復檄
修建兩齋有記正德元年提學僉事姚鏌重建大
成殿及堂齋邑人包裕記萬歷二十四年遷古田
縣講堂舊址明末廢
國初春秋二祭附於府學康熙二十四年改建於府
治南譙樓西本前靖江王宗室故宅後為線伯衙
署知府黃良驥知縣張遴教授高熊徵詳請改為
縣學形勢聳秀正殿巍然兩廡及戟門櫺星門次
第修舉雍正元年知縣湯大瑜奉文改換崇聖祠
額添設神牌祭器
忠義祠
國朝雍正元年知縣湯大瑜建於學宫内
節孝祠在十字街即舊天主堂知縣湯大瑜詳署
巡撫韓良輔改建
學田原額一十一頃七十六畝二分七釐零除荒
外實徵八頃三十畝一分零
(附)義學在寧遠門内康熙二十四年知縣張遴建
五十四年巡撫陳元龍檄創義學十七處有記事
詩雍正九年巡撫金鉷檄知縣駱為香於東南西
各圖增復義館二十處延塾師聚童子教讀歲給
脩脯十年檄桂林同知徐德秩在拱辰門外增立
義學一所
社學一在寧遠門外富義橋下一在西鄉兩江口
明萬歷間建今廢
靈川縣學舊在縣西一里宋建炎間建後圯元至
元二十一年知縣羅嬴遷於縣東南大象山尋燬
於兵二十九年廉訪副使趙天綱命知縣岳璋遷
建於縣東街明洪武三年知縣劉延重建十八年
知縣吕資增置東西齋及堂膳厨庫造祭器塑聖
賢像永樂乙酉知縣劉正言復修宣德己酉知縣
陳繼廣其基重建明倫堂講堂正統甲子知縣包
至道重建大成殿兩廡修祭器成化元年知縣曾
鐸擴地為門十八年知縣沈溥重修嘉靖三年知
縣秦有重修十三年教諭陳璇請改建廟學巡按
御史曾守約發公帑檄通判伍重董其役十九年
知縣成世遠加修殿廡門舍
國朝康熙二十一年知縣黃士垐訓導毛文燦重修
五十年知縣李天榮因通邑諸生議學宫地勢卑
濕請改建城南門外始遷高峰有碑記五十五年
知縣樓儼續建櫺星諸門雍正元年通學公修禮
門義路以磚易之知縣鄭采宣奉文改換崇聖祠
額添設神牌祭器並修殿廡五年知縣牟泰齡捐
俸重修殿廡祠宇並置鐘鼓有碑記
明倫堂在東街舊學址東元至元二十九年知縣
岳璋建
國朝雍正三年訓導劉世瑛修並圍牆頭門
忠義節孝二祠知縣鄭采宣奉文建於學宫内外
學田共三頃三十五畝零
(附)義學一所在北街
國朝康熙五十五年知縣樓儼創建有記
興安縣學舊在縣北門右宋嘉泰間遷於縣北朝
天門歲久漸頽景定五年縣令蒲應龍修葺之增
學田置貢士莊李應春記元至元間遷於縣治東
門外至正間縣令劉俟得陡江空地置學稼新莊
唐光記明成化間都御史韓雍遷於城内方昇記
弘治四年知縣鄭普修萬歷九年守道彭富二十
二年知縣吳彰俱重修
國朝康熙二十一年知縣栢嵩琪訓導蕭露融五十
五年知縣任天宿教諭何器訓導蘇廷章俱各重
修雍正元年奉文改換崇聖祠額添設神牌祭器
九年知縣王勍捐貲倡率通邑紳士度地於縣署
西正殿兩廡崇聖名宦鄉賢祠明倫堂悉皆鼎建
忠義節孝二祠在城東門内雍正三年知縣楊朝
璘建
學田四頃二十畝零在四鄉額徵租銀二十二兩
七錢三分
(附)義學在振武門内
國朝康熙五十六年知縣任天宿建雍正九年知縣
王勍重修
陽朔縣學舊在縣西宋淳熙十四年遷於縣東即
今址元延祐乙未邑宰嚴敬重修廟宇廊廡齋舍
學左創立文會堂明洪武十三年訓導龍騰修建
大成殿戟門堂廡齋舍又搆讀書樓正綂四年教
諭蕭文郁建鄉貢題名碑十年知縣萬霽重修殿
廡櫺星門及觀德亭會饌堂號房吳惠記天順甲
申水圯成化十五年知縣楊綱重建明倫堂讀書
樓鄉賢名宦祠弘治十七年巡按御史顔頤夀提
學僉事姚鏌知縣黃祐重修嘉靖二十一年知縣
王時中修殿廡門堂三十六年府同知張冕以審
戸口至縣重修四十三年知縣吳國用修廟廡堂
祠又於讀書樓改建五雲樓萬歷九年府推官李
道先署縣事修造殿廡戟門及進德修業齋二十
三年知縣李栻造明倫堂崇禎十三年知縣朱奉
鑲重修殿廡戟門櫺星門及明倫堂敬一亭立卧
碑鄉貢題名碑
國朝康熙九年知縣陳洪疇重修正殿戟門兩廡明
倫堂啟聖祠二十年知縣韓述曾重修六十一年
知縣胡式瑗捐俸修葺正殿中建暖閣蔽以帷帳
雍正元年教諭胡榮改換崇聖祠額添設神牌祭
器五年知縣李符恭重修
忠義節孝二祠在縣城東
國朝雍正四年署縣事王廷獻建
學租額解銀四十六兩零二分四釐
曹公書院在縣治北鹿山下本曹祠部故宅後即
其址立書院尋廢為慈光寺明洪武初復建於寺
内正統間重割寺三分之一至成化辛夘知縣楊
綱盡撤寺宇前建行臺後造書院教諭黃璋記後
廢
(附)義學六間在明倫堂前雍正二年知縣侯靖建
永寧州學在州治北舊古田縣學址在州南宋紹
興間縣令高登闢而新之明洪武間重建成化初
縣治没於猺獞諸生從司牧建講堂於會城後改
為臨桂縣學隆慶四年巡撫都御史殷正茂奉詔
大征恢復古田縣尋改為州學增廩增各十人以
待本地入學者五年知州唐執中始建廟於城東
南陬萬歷五年知州鄭應齡議建堂廡齋舍八年
知州尹廷俊上其議於院司府乃相吉於城西北
新擴基址規制始備陳一洙記二十五年漸圯知
州徐來聘復請新之有記三十一年知州林裕陽
重修天啓元年知州萬建元造祭器重加修葺羅
之鼎記明末頽圯
國朝康熙二年知州白意上狀院司捐資重建鄉人
李棠記十一年城内外火延燬啟聖祠是年冬知
州朱王造重建復繚垣牆二十二年知州郭大琦
二十四年知州遲炘四十五年知州朱瑛俱重修
雍正元年知州崔傑奉文改換崇聖祠額添設神
牌祭器
學田額徵學租銀一十八兩五錢
(附)義學在城内西北
國朝康熙二十四年知州遲炘建雍正七年知州陳
嘉榖重修
永福縣學舊在縣前儀鳳舖宋淳熙六年遷於縣
東北鳳巢山下即狀元王世則故宅明洪武二年
縣丞康孝良重修永樂十四年知縣鄭曦景泰四
年知縣黃瓊教諭葉轍俱經重修後毁成化十六
年知縣夏忠重建大成殿復圯嘉靖二十一年知
縣林天榮重建聖殿兩廡戟門櫺星門東名宦西
鄉賢祠後明倫堂又建敬一亭東西時習日新齋
興賢儒學二門教諭訓導廨舍及卧碑敬一六箴
皆備萬歷十五年知縣吳立東重修增建啟聖祠
國朝康熙二年知縣黃朱勖重建二十五年知縣陳
以遠三十八年署縣事桂林通判吳中朗各重修
雍正元年奉文更換崇聖祠額添設神牌祭器
忠義節孝兩祠雍正四年知縣張夢白建
(附)義學縣舊未建設
國朝康熙三十八年署縣事通判吳中朗於城中擇
地創建瓦屋三楹
義寧縣學先在縣南宋經略使張栻大書門扁刻
於石咸淳庚午以地僻遷香林寺東元元貞元年
知縣臧仲璧遷縣西明洪武四年縣丞丁勝重修
天順中燬越五年知縣鄭勝復修正德十六年知
縣梁順重修萬歷二十四年知府洪澄源檄縣重
修兵燹後祠廡堂閣齋舍俱毁止存正殿
國朝雍正元年奉文改換崇聖祠額添設神牌祭器
三年知縣袁宗佺草創兩廡戟門七年知縣許建
同儒學紳士次第捐建櫺星門泮池宫牆八年捐
造明倫堂
忠義節孝兩祠
國朝雍正三年署知縣鄭登瀛建
學田二十六畝九分額徵租銀四兩五錢六分
全州學始於宋慶歷四年舊基在州城東北隅紹
興十三年郡守高楫創建於鳳凰山之陽即今地
劉岑有記嘉定間教授黃學行建登科題名碑有
記元至正八年燬於獠十年郡守石亨祖重建揭
徯斯記明洪武六年郡守章復以舊明倫堂狹隘
徙創於大成殿後堂齋射圃一新宣德九年知州
周健復修又創尊經閣以貯書籍改鑿泮池於戟
門前作步雲橋於學之南吳伯璋瑞芝記正德癸
酉知州顧璘重修又因全寧樓故址建翔鳳樓後
按察副使劉節建名宦鄉賢祠於學之西南俱蔣
冕記嘉靖九年奉詔建啟聖祠於學西又建敬一
箴亭於學北萬歷以後屢圯屢修泰昌元年知州
邵穎達修
國朝順治十八年知州高一治重修尋圯康熙二十
年知州徐泌倡紳士捐修巡撫都御史郝浴入境
謁廟捐資助修二十六年署知州魏錫曾修五十
一年大成殿圯知州沈元佐重修逾年復頽雍正
二年知州張學林詳請修建捐俸以倡紳士三年
七月殿廡戟門及崇聖祠俱皆落成復添設神牌
祭器督學陸紹琦記
忠義節孝二祠雍正三年知州張學林就學宫内
外隙地建
學田九十四畝三分有零徵租銀一十四兩零七
分五釐有零
清湘書院在北門外二里柳山即宋刺史柳開讀
書故址嘉定八年郡守林岊增置講堂齋舍寳慶
元年郡守程榆奏請賜額三年郡守趙必愿創率
性堂燕居樓於柳侯祠北魏了翁記元初毁於兵
至元貞間總管耿大節重建元統癸酉郡守柳宗
監復新之有記明永樂九年指揮彭舉知州韓忠
修孔子燕居堂柳侯祠設杏壇建育德詠歸二亭
宣德癸丑藩臬檄建講堂天順甲申僉事袁凱重
修仍訪遺跡作亭宇十為士子游息之所年久圯
壊成化間州守汪鏞重葺有記正德間又圯州守
顧璘再新之益增亭榭張燦記厥後仍廢
國朝康熙二十六年知州崔廷瑜因故址隙地重建
屋舍更名柳山
璜谿書院在恩鄉元至正七年建有先師遺像碑
存焉明正德九年重修今廢
湘山書院在湘山寺東堂曰培桂明嘉靖九年督
學黃佐建今廢
明經書院在建鄉
鳳坡書院在州署右西坡明末邑人建以祠去牧
王國相者兵燹後久圯
國朝康熙五十七年邑紳蔣芾倡修雍正三年知州
張學林即其處設社學延師課授
灌陽縣學隋大業十三年建在縣治東宋崇寧中
以其地隘遷於西門外去城一里許建炎三年司
教范昂仍遷於縣治東熊詢有記淳熙九年縣令
趙永以崇寧舊址厥土爽塏襟抱環密復遷而西
余元一記嘉定辛巳癸未間郡守蕭一致楊若縣
令洪若水節次重修陳德一記元泰定四年達嚕
噶齊輝圖縣尹董貞重修趙文蔚記至正十七年
達嚕噶齊兼勸農使巴雅爾氏玖珠重修孔思坦
記明洪武元年知縣王友裕重修袁誠仲記正統
二年知縣馬驥重修張蕤記成化二十三年知縣
劉篪重修陳瑶記嘉靖二年副使楊必進行部謁
廟以學在城外荒僻卑隘委知縣周應祿典史柳
端和監生張鑑耆老吕釗等仍遷於縣治東舊址
創建聖殿兩廡戟門櫺星門泮池橋規制始備蔣
冕有記萬歷二十七年知縣夏之時重修天啓二
年知縣梁鏤重修蔣士忠記
國朝順治十八年知縣陳登瀛重建明倫堂康熙二
十一年署訓導朱雲倡修聖殿檢蓋塗飾督學王
如辰為記二十三年署縣事布政司照磨趙光勖
重修兩廡戟門唐納牖記二十四年知縣陳一朋
重建啓聖祠雍正元年改換崇聖祠額添設神位
祭器
忠義節孝兩祠在東城内
國朝雍正四年知縣張舜緒建
學田一頃零九畝一分額徵租銀八兩六錢一分
零
(附)義學在東門内
國朝康熙五十八年知縣趙成章建并置義田五十
畝以資膏火
社學四所東為文昌南為義和西為興賢北為朝
元今俱廢
平樂府
府學宋舊址在城東二里考槃澗之西宣和間知
州嚴以諷徙城内州治東淳熙中太守王光祖復
徙舊址元初燬於兵前至元己夘郡監劉懷遠知
州孫武德經營創始越壬午武德之子夢德再知
州事乃繼成之後圮至正二十四年攝政拓跋元
善重建又立進士題名碑常挺記明洪武間知府
李誼增建厨庫宣德十年知府唐復增新殿堂蔡
雲翰記正德十年知府張愷重修嘉靖四年知府
李彦徙建城西鳳凰山麓萬歷七年參政陳應春
擴學前後地建敬一亭鑿泮池十九年知府黃文
炳重修正殿前為戟門櫺星門後為明倫堂堂西
為啓聖祠兩翼為齋最後為尊經閣名宦鄉賢祠
分附於東西廡前崇禎末盡燬
國朝順治十六年知府王延祹始建明倫堂十八年
建大成殿悉出草創康熙九年知府楊榮蔭知縣
陳光龍捐俸倡修并建兩廡櫺星門戟門廟貌庶
幾復古甲寅後兵燹荒圯二十年署知府婁倣舜
修建明倫堂啓聖祠并殿廡門垣葺而新之巡撫
麻勒吉記三十年知府陸鍾吕重修五十年知府
柯鄧牧增置祭器五十七年知府慕國琠修理殿
廡及兩門并全備祭器祭桌雍正元年奉文改崇
聖祠額添設追封五世王爵牌位并祭器
學田七頃一十九畝共徵租銀七十三兩九錢八
分有竒
道鄉書院在北關外嘉靖六年兵備副使李如圭
於途中得井欄石視之乃道鄉書院斷碑不知建
於何地廢自何年爰以此石貯之學宫作詩紀焉
九年提學道黃佐屬知府龍大有重建以祀鄒浩
贊善張治有記萬歷間改為七賢祠
國朝康熙六年巡道胡朝賓改為訪賢書院通政袁
景星有記今仍為七賢祠
新道鄉書院在北門内鳳凰山麓
國朝康熙四十九年知縣黃大成以舊道鄉書院既
改為七賢祠乃擇地創書院專祀道鄉先生兼設
義學五十六年知府慕國琠捐貲修葺
三渠書院在北門外康熙三十一年建
敬業書院在塘背菴旁今廢
明賢書院在府前今廢
平樂縣學址在城北明洪武四年知縣高忠創立
永樂二年知縣陳應文重修二十年推官鄒寧復
修楊懋記正統元年知府唐復重建弘治間為水
衝圯知府謝瑚改附府學合祀正德間生徒亦隸
郡庠萬歷三十四年知縣陳御墀詳允改南門内
明賢書院建復之唐世堯記崇禎末仍附府學自
後兵燹頻仍未遑修創營弁改造衙署
國朝康熙四十二年知縣孫成已同教諭唐櫮於舊
基重建殿廡戟門櫺星門及祠宇四十四年知縣
彭象晉修建大成門敬一亭宫牆五十年知縣黃
大成開浚泮池建芹香橋製造祭器雍正元年奉
文改換崇聖祠額添設神牌祭器四年知縣吳元
鉽修
忠義節孝兩祠一在學宫右一在北城外
國朝雍正三年知府胡醇仁通判吕成章知縣吳元
鉽同建
學田四頃二十四畝九分零租銀四十七兩八錢
六分有竒
(附)義學在城内北新道鄉書院内康熙四十九年
知縣黃大成建
社學二一在西門外塔街一在府儒學左今俱廢
恭城縣學舊在縣治東南鳳凰山明永樂八年建
成化十三年遷縣治知縣夏瑋改建於縣治西學
後山有澤滃流知府楊冠鑿池引水入焉名曰洗
硯池正德九年參政蔚春知縣陳猷闢基重建十
三年兵副使張祐建騰蛟起鳳二坊於東西櫺
星門外嘉靖三十九年知縣楊鈞遷於縣西南隅
殿堂齋廡歲久圯廢萬歷二十年知縣任思申請
修建啓聖祠明倫堂堂左右建進德修業二齋及
泮池戟門諸制皆備然俱用蓽織易圯三十年知
縣陳朝策重修盡易以磚天啓五年知縣張汝醇
重修經兵燹荒毁
國朝康熙九年知縣曹林韻修建聖殿兩廡啓聖祠
尋復圯僅存聖殿二十年知縣揭宗本修建兩廡
戟門啓聖祠三十九年知縣田慕芳重修殿廡四
十五年教諭封安邦增修櫺星門濬泮池並建尊
經閣於殿右雍正元年奉文改換崇聖祠額添設
神牌祭器
忠義祠在櫺星門右節孝祠在梓潼觀左雍正三
年知縣方顯建
學田二頃六十三畝每畝折租不等該銀二十一
兩八錢一分
(附)義學在明倫堂左側康熙五十七年知縣王汧
建
社學舊在北鄉常家村後為鎮峽寨巡檢司康熙
五十九年知縣王汧建於縣東
富川縣學初在縣治西南隅一里明洪武二十九
年建成化四年知縣韋忠重建袁衷記弘治二年
知縣劉時雍復修周孟中記正德元年督學姚鏌
徙建城北隅迎恩坊以知縣張冕董其事嘉靖間
通判鄧輅易櫺星門以石教諭徐一瀚鳩工鑿泮
池邑人張惠記二十二年知縣陳東重修萬歷九
年知縣周篤棐重建汪若水記三十五年知縣張
文燿教諭張翊捐置學舖學田
國朝順治十四年知縣雍恭重建康熙四年知縣張
鵬翼修十一年知縣劉欽隣教諭顔以莊重修五
十二年知縣梁子豹五十三年署知縣王汧五十
五年知縣王淑京各重修殿廡門池及啓聖鄉賢
祠明倫堂雍正元年知縣韓三善奉文改換崇聖
祠額添設神牌祭器
忠義節孝二祠在城北門内
國朝雍正三年知縣韓三善建
學田七十七畝一分零徵租銀一十一兩五錢五
分有竒
江東書院在城北六十里宋嘉定十四年澹然居
士毛基建有記
賀縣學舊在縣治東宋郡守鄧璧建元至正初郡
守劉晉修十六年燬郡守孫逢辰再創殿廡門堂
明洪武十年因舊增飾永樂十三年主簿傅岳教
諭李滋重修成化四年知縣蔣智訓導馬超撤而
新之知府袁衷有記嘉靖二十三年知府姜樑教
諭李文貴遷南門内玉虛觀地二十六年教諭毛
純砌泮池三十六年縣丞石汝蠣磚砌櫺星門萬
歷甲午知縣翁懋勲大修殿廡堂齋培土增高地
基三十一年邑紳毛翊修名宦鄉賢祠三十四年
署縣事推官周伯遜修復歲久傾圯崇禎元年知
縣鄭伯龍修有碑記
國朝康熙九年知縣何標教諭劉懋沛建復齋署二
十四年知縣趙璧三十四年知縣翟鴻儀俱重修
雍正元年奉文改換崇聖祠額添設神牌祭器七
年知縣史凌修殿廡十年復修崇聖祠建明倫堂
忠義祠在學宫前節孝祠在縣治前
國朝雍正二年知縣黃為漢建
學田四頃九十六畝六分五釐額徵租銀三十七
兩三錢九分零又水東學舖五間原額租銀一十
一兩九錢三分後圯存舖地召佃自結茅宇徵租
銀二兩五錢
(附)義學在城外水東亭子
國朝康熙二十四年知縣趙璧捐俸建
社學二一在城東一在信都鄉
茘浦縣學舊在縣東南宋徙縣西元至正己丑主
簿石天岳重修明洪武初知縣馬宥重建景泰六
年知縣伍繪改遷縣城移建於城内西萬歷十二
年知縣吕文峰重建殿祠堂齋兵燹頽毁唯明倫
堂尚存
國朝康熙四年知縣錢周鼒重修甲寅孫逆變燬於
兵二十二年知縣王友䕫改遷於縣城之南廂建
大成殿啓聖祠櫺星門殿依城城址高學址稍下
每雨則積水當殿而出歴年既久漸就傾塌四十
二年知縣馮千英捐修倡率生童鳩工庀材培圯
增闕開溝洫鑿泮池甃甬道拜臺建禮門義路尋
又傾塌四十八年知縣許之豫修葺五十八年教
諭馬振先遷建於縣東南濱江舊址捐貲建造大
成殿兩廡戟門櫺星門開泮池築宫牆建啓聖祠
及名宦鄉賢祠明倫堂規模大備雍正元年奉文
改換崇聖祠額添設神牌祭器
忠義節孝二祠在城南
國朝雍正三年知縣姜濟泰建
學田二百畝每畝租銀七分二釐共徵銀一十四
兩四錢
(附)義學在城南康熙四十七年知縣許之豫捐建
修仁縣學舊在縣東關外明成化間築城遷於城
内縣治東後再遷南門外明末知縣朱晉明遷於
城南郭外初創聖殿一座值兵燹尋圯
國朝順治十二年署縣事高際運仍遷建城内舊址
康熙八年知縣李子實建啓聖祠築土牆鑿泮池
十一年知縣陳錫疇復修十三年後毁於兵十九
年署縣事王用諏署訓導莫顯璋修建殿祠櫺星
門宫牆儀門二十五年知縣金之桂建明倫堂三
十六年知縣劉灝捐貲重建櫺星門又鐫
御製顔曾思孟四子讚立石儀門四十三年署縣事茘浦
知縣馮千英訓導鄭奕履典史秦得璽倡率重修
東西兩廡復建名宦鄉賢祠雍正元年奉文改換
崇聖祠額添造神牌祭器二年知縣傅峻修名宦
鄉賢祠七年署知縣金澤茂修大成殿戟門
學田八畝八分四釐每畝租銀五錢二分零共徵
租銀四兩六錢五分有竒
昭平縣學明萬歷三十四年知縣冷茂松修四十
四年知縣柯夀愷復修
國朝康熙元年知縣陳定國始移建於縣治西二十
二年知縣趙金章重修五十六年知縣馬尹移建
南門外五十八年知縣錢兆灃繼修雍正元年奉
文改換崇聖祠額添造神牌祭器
忠義節孝兩祠一在學宫内一在昇平街雍正三
年知縣錢兆灃建
學田一頃二十一畝五分三釐零每畝租銀一錢
共徵銀一十二兩一錢五分有竒
永安州學舊在城内州治西明成化間都御史朱
英委參議謝綬創立陳獻章記嘉靖間燬知州楊
鈞重建萬歷四年遷南門外三十七年知州王汝
服重修唐世堯記明末被兵毁
國朝康熙五年知州鄧林尹重建聖殿啓聖祠兩廡
戟門櫺星門自為記十一年知州何呈秀修建明
倫堂文昌閣後遭逆變傾圯殆盡十九年知州丁
亮工重建王如辰記雍正元年奉文改換崇聖祠
額添造神牌祭器
忠義節孝兩祠在學宫東
國朝雍正三年知州任琳建
學田二十九畝額徵租銀四兩零六分
(附)義學
國朝康熙二十年知州丁亮工即尊經閣下創設四
十八年知州陳大輦擇隙地於州署右重建自為
記祀徽國文公於中顔曰眉江書院雍正二年知
州吳琦九年知州陸埰俱重修
梧州府
府學在府城外東宋元祐中知州張唐輔建於冰
井泉北建炎三年知州文彦明遷於放生池南紹
興二十二年知州任詔以神霄宫廢址改創洪邁
記元至元二十四年總管馬麟重建明成化十年
都御史韓雍營創中為文廟東為啓聖祠前為兩
廡又為戟門外為泮池跨以石梁左為神厨右為
神庫東西各有碑亭又前為櫺星門舊府縣學各
有文廟乃併而一之正殿左為府學明倫堂下為
四齋東進德日新西修業時習前為儀門外東為
教授署西為諭訓二署前為儒學門正殿後為縣
學明倫堂下為二齋東致知西力行前為儀門外
為諭導二署前為儒學門丘濬記弘治十年都御
史鄧廷瓚以門地卑潦輦土築高六尺許石甃其
外又易櫺星門以石柱廟宇堂齋悉因舊制益修
之李東陽陳獻章記正德十年建名宦鄉賢祠嘉
靖八年敕建敬一亭於學宫十二年都御史陶諧
復新之二十年都御史蔡經交南功成以學宫振
旅獻馘宜壯麗始建尊經閣購書籍與敬一箴並
藏毛伯温記萬歷八年知府陸萬垓十五年知府
林喬楠相繼重修四十七年知府陳鑑復修天啓
二年蒼梧知縣梁子璠修縣學明倫堂
國朝順治四年總兵李成棟自粵東發兵入梧城廟
宇祭器悉燬十三年知府張繼曾率紳衿創建十
五年推官閻玫建戟門康熙二年知府黃龍建兩
廡修櫺星門十一年知府楊彦溶重修正殿撤舊
柱易以杉材建尊經閣於殿後舊址甲寅兵燬十
九年知府藺佳蔭捐貲重修建設神主龕座殿東
建啓聖祠有東西廊舍祠之左為明倫堂堂儀門
之右為敬一亭闢土繚垣殿閣門堂丹雘一新二
十一年冬署知府事何炯署教授黃裳吉續工捐
修王如辰記二十二年知府彭騰翓知縣尹維旆
重修戟門二十四年知府陳天植修櫺星門四十
六年知府李亨時重修宫牆五十七年知府范大
士修櫺星門啓聖祠尊經閣明倫堂雍正元年知
府徐嘉賓奉文改啓聖祠為崇聖祠添造追封五
世王爵神牌並祭器八年知府袁璣修明倫堂本
年知府吳士鯤倡修兩廡鄉賢祠尊經閣十一年
署府徐德秩倡捐修建崇聖名宦二祠并遷建明
倫堂於學宫東南
學田原額四頃五十畝共租銀一十兩零五錢九
分零懷集縣徵解又原額店舖八間共租銀七兩
四錢今除傾頽四間實徵銀二兩零二分本學徵
解
迴瀾書院在東門内因蒼梧縣舊義學基址
國朝康熙三十五年知縣劉以貴改建為茶山書院
四十六年知府李亨時於内建緇林閣四十九年
知府李世孝復建文昌祠魁星樓講堂學舍更名
迴瀾置田税米一十五石有竒永為士子費給雍
正三年知府徐嘉賓捐俸修葺延師講學巡撫李
紱更題曰傳經有記尋圯八年知府吳士鯤重修
緇林閣十二年知府徐德秩於閣旁興建學舍三
十餘間重建文昌閣仍更今名
觀瀾書院在南薰門外係陳公祠舊址為營兵所
據
國朝傅將軍修作住宅後復轉售康熙二十五年知
府陳天植捐俸買復改建為諸生肄業所
菉漪書院在桂江西岸白鶴觀前明成化間都御
史韓雍建今廢
東湖書院在府城東門外漫泉亭東郡人吳廷舉
建今廢
梧山書院在儒學右明嘉靖六年都御史姚鏌巡
按石金建黃芳記今廢
嶺表書院在府治東南明嘉靖十一年都御史陶
諧因總鎮府舊署改建霍韜記今廢
梧陽書院在城外東南明萬歷四十八年知府陳
鑑建今廢
龍泉書院在桂江西岸山麓郡人石邦柱建今廢
蒼梧縣學舊在府學右後圯合祀府學
國朝康熙三十九年知縣潘名世教諭安自治訓導
黎民表合紳士各捐貲建於城東門内城隍廟西
規制未備五十八年知縣劉國臣捐俸率紳士重
建啓聖祠明倫堂雍正元年建兩廡戟門櫺星門
名宦鄉賢祠又奉文改換崇聖祠額添造神牌祭
器七年知縣李振宗修櫺星門及明倫堂
忠義祠在縣學宫内節孝祠在大南門外
國朝雍正元年知縣劉國臣如式建造
學田原額三頃三十五畝六分有竒共徵租銀一
十七兩六錢九分有竒又店舖十一間徵租銀七
兩七錢四分零
(附)義學在大南門外西原係府義學舊址康熙五
十七年知縣劉國臣修建邑人李世瑞建尊文閣
於其後
藤縣學在縣南門外學嶺之麓元至順三年知州
文魁建元統二年建書樓三間至正七年置祭器
明洪武七年州同知金文仲重建正統十二年知
縣馮哲修天順六年知縣謝鉉重建弘治十年知
縣廖佐重修又建兩廡戟門十七年提學僉事姚
鏌委官增修堂宇齋舍嘉靖六年典史孫懋重修
二十三年知縣顔參修明倫堂隆慶四年知縣司
鑑增置祭器書籍萬歷二十八年知縣劉炅改建
於舊址西五十步四十三年知縣李廷幹從諸生
請遷復舊址天啓五年知縣曾鳳彩建文昌閣於
學東崇禎三年署縣事經歷葉大紳修戟門八年
知縣梁昌重修明倫堂文昌閣
國朝康熙四十一年署縣事本府通判張一祥重修
明倫堂四十四年知縣潘明祚修明倫堂大門儀
門四十八年知縣張純重修聖殿五十八年知縣
陳士修重修戟門啓聖祠鄉賢祠雍正元年知縣
李文炎奉文改換崇聖祠額添設神牌祭器八年
知縣李郁芬修兩廡教諭吕德懋訓導梁松修櫺
星門宫牆
忠義節孝二祠在縣南
國朝雍正二年知縣李文炎建
學田四頃四十八畝七分零在古仙埇共租銀三
十五兩内除荒田二頃一十二畝八分零實徵收
熟田租銀一十八兩三錢七分有零
三元書院在城西宋馮京讀書處明景泰元年僉
事湯性方草創三年知縣唐禮重建並買旁地以
廣之弘治七年知縣廖佐復建樓堂以祀文簡公
教諭周琳記萬歷九年奉勘合鬻為民居别建永
安門内今改為義學
解元書院在仁封鄉赤水鎮原為三界祠舊址明
嘉靖元年提學劉節改建有記今廢
南麓書院在縣學東北隅明嘉靖九年典史孫懋
建萬歷六年知縣陳雅言重修萬歷間火崇禎九
年知縣梁昌重建今圯
(附)義學即三元書院舊址改創
容縣學唐貞觀元年建於駱駝橋西宋自紹興以
來遷徙無常開禧間教授梁汝翼修葺有記元遷
縣治西南明洪武二年州同知王清因舊址重建
正統間訓導蕭成建興賢育才二坊景泰五年知
縣黃佐重修殿廡戟門厨庫泮池成化十六年知
縣林廷輝建櫺星門饌堂明倫堂及東西二齋弘
治間知縣程哲文重修嘉靖十年知縣蔡雨改建
學宫規制復新知縣秦行賓嚴春化相繼修建名
宦鄉賢啓聖祠萬歷四年知縣萬一龍七年知縣
伍可受重修鍾繼英記四十八年知縣區龍正復
修嘉靖萬歷間訓導梁佩陳心學增置祭器
國朝康熙五十四年知縣蘇霖泓重修殿廡門牆啓
聖名宦鄉賢三祠及明倫堂雍正元年知縣楊肖
億奉文改換崇聖祠額添造神牌祭器
忠義祠在明倫堂側節孝祠在學宫西
國朝雍正三年知縣周釋建六年知縣王澂霞補建
學田六頃三十畝零在波辛水三里租銀一十六
兩三錢五分零除荒四頃二畝六分零現徵熟田
租銀九兩二錢八分零
繡江書院在縣治西久圯
國朝康熙二十九年知縣李瑞徵改創兼設義學
勾漏書院在縣治東邑人公建以祀宋安撫機宜
吳元美今廢
南山書院在儒學左即思賢堂舊址明萬歷四十
六年知縣侯應遴改建今廢
(附)義學即繡江書院康熙二十九年知縣李瑞徵
改設
社學城鄉共五十所
岑溪縣學原在舊縣治東唐武德五年建宋元因
之明洪武十二年教諭何進重建弘治三年知縣
勞雍遷建今縣治東北隅教諭蔣聰續成之正德
十六年知縣石希介訓導劉材義遷於子城城隍
廟西嗣後遷建無常嘉靖十七年知縣熊垚復遷
城内四十年火署知縣張子翼修復萬歷二十二
年知縣徐一文改建於城東二十八年知縣曾莘
重修三十三年以地震圯知縣吳繼禧修復天啓
元年知縣詹子忠復自外徙城内縣治後營建殿
廡堂祠亭池門舍規制如初崇禎十二年知縣盧
日就建啓聖祠
國朝順治十五年知縣劉廣國修建明倫堂康熙八
年知縣劉昌言重修殿廡鄉賢祠明倫堂四十三
年知縣張義修殿廡鄉賢祠雍正元年知縣富鴻
業奉文改換崇聖祠額添造神牌祭器
忠義節孝二祠在學宫側
國朝雍正二年知縣劉信嘉建
學田二頃二十三畝四分零徵租銀四十九兩零
文昌書院在學宫後明崇禎十二年知縣盧日就
建
國朝康熙四十三年知縣張義修
文公書舍在大洞福隆圍縣中士人公建祀昌黎
韓公高熊徵記
(附)社學六一在城北五在鄉村
廣西通志卷三十七
