欽定四庫全書
廣西通志卷六十七
名宦
明
熊繡字汝明寧遠人正德元年擢右都御史總督
兩廣既抵鎮盡裁幕府供億秋毫無所取禁番舶
抽稅絶中官饋送討平賀縣獞劉瑾嫉之伺察無
所得乃召掌南京都察院尋罷之卒於家巡撫秦
金頌其清節於朝贈刑部尚書諡莊簡(獻徵錄)
張鐸字振大江西泰和人正德元年授鬱林州同
知民有兄弟争訟者鐸諭以大義使退而自思輒
不忍終訟州南有廢地鐸教旁近民使耕墾不取
其稅荒蕪盡闢境内幾無餘利田州人争地相仇
殺藩省大臣委鐸同往平之鐸宣朝廷恩德與不
忍加兵之意按圖籍考故實各循其舊衆皆悅服
(舊志)
張鳳字應時宜春人正德元年以左參政掌思恩
府事時兵變之餘百姓流移庶務草創土目縱横
鳳撫輯流亡修舉廢墜給官田以贍生徒選智勇
以嚴捍衛一切因革咸得其宜在任六年惠孚威
協擢南京太常卿思恩九司兵民袝祭王陽明祠
(舊志)
陳軾大理人正德初官平樂教授時學政久廢軾
立條約日與諸生講論經史課其藝行事母至孝
母病虔禱請以身代後軾卒於任諸生悼慟相率
至江濱祭送肖像祀之(舊志)
鄭岳字汝華莆田人正德三年任兵備副使時諸
猺乍叛乍服情態叵測岳謂治外當自治内始於
是視郡城樓櫓圯壞者亟葺完之次及旁邑府江
廣運足灘二堡亭障畢具保固隠若金湯(舊志)
羅鏞福建建寧人正德間知武緣愛民好士興利
除弊建社學延社師武緣有社學自鏞始邑人感
其德祀於祠(舊志)
胡世寧字永清仁和人正德三年遷廣西太平知
府太平所領十五州縣皆土官異時守率利其貨
賂否即輕易擾亂之世寧絶其私賄以禮接率馴
服如長吏暇則過其幄閱騎射數教其民譬以利
害民皆凛於法土官子弟應承襲者俾生歲即以
聞府既十歲朔望攜入謁具識其年貌土官死即
與保襲勿令展轉飽吏槖土官悅服大平知州李
璿素撓法無敢詰世寧密授計龍英土知州趙元
瑤立擒濬以獻思明叛族黃文昌等四世為逆殺
其知府占三府二十七村累敗官軍總兵康泰與
世寧入思明城執文昌兄弟三人既泰恐見劫夜
委世寧去世寧所屬土官預伏兵張旗鼓護世寧
還文昌懼歸所侵地降未幾以母喪去諸土官泣
送數百里後至兵部尚書諡端敏(參名山藏)
符觀字衍觀江西新喻人正德己巳擢廣西按察
僉事分巡左江會藍賊搆亂一日諜報賊衆分攻
平南貴桂三邑觀即督兵馳至平南江伺賊半渡
擊之斫其渠魁中流渰没不計其數潯衛將與卒
訟田久不決以危言脅觀不為動竟質平焉潯民
訴田少稅多期得減觀曰使田浮則欺上使稅浮
則損下當驗實兩平已而田不少衆帖服(節獻徵錄)
鄭寳字時珍福建莆田人正德間同知鬱林州署
北流縣事時妖賊李通寳倡亂逼縣城寳與子宗
珪率兵出禦殺賊二十餘人賊稍却乘勝逐之父
子皆死事聞加贈本州知州廕一子入國學立忠
孝祠以祀(州志)
丁襄莆田人正德間同知平樂造就士類尤達治
體所釐剔舉行皆因俗而利導之秩滿劉大夏薦
其才擢廣南守(舊志)
蒙宗遠番禺人正德六年任靈川典史縣故多猺
獞募驍民防守名曰打手皆捕官綂之宗遠至戒
毋餽獻毋偷安約會練習人咸思奮時有賊號沖
天將犯城率兵逐至周家灘斬之獲賊甚衆自是
諸蠻屏息城堞久圯捐俸募役或時抱石為部民
倡不旬月而告成至今賴焉(舊志)
曹琚字仲玉郴州桂陽人正德六年由廣州知府
調知梧州時都御史陳金總制七省調狼兵征江
西寇惠潮又方有事總督林廷選難之以問琚琚
曰江西寇株連閩廣功過與有歸矣宜速遣及江
西平惠潮亦奏捷林受賚以是知琚能妖賊李通
寳竊發檄琚巡諸邑會北流已陷殺鬱林署印官
擒巡捕通判以去林促琚歸引入問計琚請選梧
兵之壯銳者追之而留其老弱居守又曰從征江
西狼兵在河下出賞格以為梧兵助萬全之計也
林因屬琚督軍遂偕諸將行聞賊在陸川冒險追
之連戰皆克諜知賊必遁黃山即抽兵伏黃山下
夜半賊果至伏發擊斬五十餘師駐鬱林林令大
軍為援通寳來攻狼兵又敗之賊黨逃散獲通寳
於廢圃中斬之餘黨悉平出令招民之脅從者給
牛俾耕選其子弟入學時學宮城郭官舍焚毁殆
盡琚隨命工繕治未幾竣功民不知費又建議復
鬱林守備林從之(節舊志)
徐錦字章甫正德間按廣西靖江藩府諸人怙勢
為虐錦疏奏裁之以法屏跡不敢肆(舊志)
薛金字子純江隂人正德間官僉事定妖人李通
寳連結猺獞之亂又贊畫招集岑溪北流諸邑民
全活無算(江南通志)
施震常州人幼習韜鈐襲本衛僉事正德七年征
北流野俚等處十三年征永安以功陞同知嘉靖
四年綂督後哨官兵征田州斬級三百餘歴陞廣
東都司僉事(舊志)
劉敔雲南太和人正德七年知永福縣罷府倉之
運免虛耗之徵省冗費清兵籍嚴立保伍撫諭諄
切民甦盜息擢賓州守(粤西文載)
孫懋字德夫慈谿人正德間以論朱彬謫尉藤縣
創南麓書院藤人尸祝之嘉靖中累官廣西右布
政力剗宿蠧汰冗費而涵容敦大人服其雅量(舊志)
李守經汝陽人正德間知平樂府以愛民禮士稱
民有訟善諭遣之獄庭常空(舊志)
顧璘字華玉上元人正德間初守開封忤逆璫謫
知全州才質朗快然政在平恕尤以興賢育才為
首務重建柳侯祠增置亭宇俾士子游息風俗日
興歲旱嘗徒跣詣禱覆釡山雨隨至歴官南京兵
部尚書(舊志)
張祐鉛山人正德十年任兵備副使會茘浦寇起
親部兵督戰俘馘以數百計乃修恭城縣城建富
川守禦所築鍾山鎮城葺廣運足灘二堡飭邊固
圉郡邑賴之(舊志)
方良永字夀卿莆田人性至孝正德間忤劉瑾罷
職瑾誅復起歴陞廣西按察使風采峻整不嚴而
肅(舊志)
黎磐電白人正德中知上思州修理城池鼎建學
校優於才能以薦調知横州尋以親老乞致仕(舊志)
屠堯字文治平湖人正德間巡按廣西猺寇方熾
歲饑特甚堯設法轉運增價招商多所全活(浙江通志)
章諍太湖人正德間知全州清節自持和平無擾
得士民心轉廉州同知送者塞於途(舊志)
宗璽字朝用建平人正德間為按察使練習文法
吏不容奸訟獄至前數語而決(舊志)
黃衷字子和南海人正德間以胡世寧薦遷參政
督糧嚴法繩奸部内警肅大征古田衷率師由洛
容斬級二千餘論功賜金綺晉一階(廣東通志)
張祐字天祐廣州人正德中進署都督僉事鎮守
廣西督都指揮沈希儀等討臨桂灌陽諸猺又連
破古田賊俘斬甚多已復討平洛容肇慶平樂諸
蠻上思州土目黃鏐作亂祐購其黨黃廷寳縛獻
之後王守仁至粤詢以撫𠞰之宜祐曰以夷治夷
可不煩兵而下守仁納之蘇受果效順因命祐部
分其衆事寧守仁言思田初定宜設一副總兵鎮
之請即以命祐報可祐通識古今馭軍有節制能
與同甘苦不營私産每載書以隨嘗謁伏波祠太
息謂没當俎豆其間及卒田州人立祠槿山祀之
(節明史藁)
王啓字景昭黃巖人正德間為逆瑾誣謫知容縣
後陞布政使世宗登極與右參政黃衷奏言廣西
稅糧初四十二萬有竒頃以人民逃散及土官不
服輸納歲實徵止二十三萬有竒而宗藩及官軍
禄糧且過三十五萬將何以支上命發鹽銀五萬
兩濟之初中官鎮廣西歲以零陵香進上雖詔却
諸獻而廣西徵貢如故至是啓請罷之仕終副都
御史(舊志)
石希介成都人正德十四年令岑溪性慈惠勞心
撫字築外城以奠民居嘗欲鑿瀧水以通舟楫因
改任未果百姓思之(舊志)
吳子堅潮陽人為宣化教諭每升堂論學首嚴義
利之辨多正言格論以啓悟諸生遇貧寒分俸以
周䘏之疾則親為餽藥嘗植松於東西齋日夕自
灌以種樹為種心授學者以勿忘勿助之法嘉靖
中遷慶遠教授宣士建植松亭鐫石以識去思(舊志)
楊必進字抑之吉水人正德間出為廣西按察僉
事遷副使先是猺獞居險阻多賄吏士為耳目合
兩廣聚兵攻古田鳳凰寨三月不下必進猝至其
地閱獄出囚之壯者二百人許其自效隂部勒之
夜分篝燈火自間道入斧木仰登出寨後焚其巢
諸司夜見寨火争踴躍相賀及明見諸囚出詢故
始媿謝不及盖必進未嘗與軍事也都御史蕭翀
因以府江兵備薦必進謂府江箐密道遠不可驟
以兵入首以恩信結其心始諸猺疑其言間出數
十人嘗試之必進召之堂下言語煦煦比遣歸遺
之醪肉或巾幘其後稍稍率諸猺婦來見其夫人
夫人又食以糈餌以少針線女紅分給之諸猺婦
出其夫咸感激誓死不敢背德(獻徵錄)
張嵿字時俊蕭山人正德十六年以右都御史總
督兩廣軍務上思州賊黃鏐殘破州縣討擒之嵿
賞罰明信尤痛懲貪墨吏後掌南京都察院事(節舊
志)
王濟字伯雨烏程人正德十六年授廣西横州判
官比莅州州方缺守既攝篆視事盡得其俗之習
尚政之利弊召父老庭下集議可否而從革之於
是民知嚮方盜亦潛息俗用丕變其風土物産之
尤異者輯錄一編曰日詢手鏡後以養母乞歸(州志)
柯良晉湘隂人嘉靖元年知武緣縣操守廉潔禄
俸外秋毫不私入疑訟一訊立辨又加意育才士
知嚮學(參舊志)
胡堯元字廷獻蒲圻人嘉靖元年以預平宸濠功
授廣西右參政洛容邑為賊陷幾廢堯元復之建
桂林書院買田擇師以董諸生田州酋岑猛怙亂
為暴其黨劉召誘謀復思恩土官岑權巡撫張嵿
命兵備副使鄧炳等討之不利執都指揮孫震曰
必復土目退官兵乃還鎮衆議釋召堯元曰若是
召必擁震而入思恩計晚矣乃條酋罪狀白當道
諸帥難之不從召果以震去巡撫盛應期乃以討
賊事屬堯元堯元進兵擒賊將李隆禮陸利廣脫
其縛結以恩信使執召贖罪自是餘賊多附堯元
乃深入東蘭那地金城經畫疆理宣布朝廷威德
還是年巡撫姚鏌疏請討猛鏌問計堯元曰岑施
王達為猛失其職守怨猛深今若許其立功還故
職則二人樂用且使人聲言兵十萬取田州猛必
專意泗城乃使思恩堅壁别以遊兵劫其村落令
猛左顧以禦思恩南寧武緣各整兵旅待湖兵至
夾攻之三面受敵賊必窮蹙歸順者猛之南屏也
所親在焉猛急必循歸順趨交阯若隂使人以啗
吭之事必集鏌遂檄堯元監軍賊將陸綬猛子邦
彦素驍勇堯元帥兵進攻截斬陸綬走邦彦猛謀
出奔猛婦翁歸順知州岑璋先是堯元令沈希儀
等察千戶趙栕雅善璋遣栕抵璋因得與猛相仇
狀說璋擒猛自效及猛敗璋乃使人招之曰事急
矣願主君走歸順三四夕可至交阯猛從之堯元
以兵萬人壓歸順璋紿知猛印所在即酖死猛而
斬其首并佩印送軍門所分兵復斬賊將王林等
事平堯元冒瘴死復蘇猶口授諸將兵事一十三
條疾遂篤至横州卒巡按石金疏其死國事乞贈
官立祠以祭從之(節舊志)
高友璣字肅政樂清人嘉靖初以廣西參政管田
州府事田故夷方險地土官岑猛者坐與族類搆
争削秩詔以漢官撫之衆以蠻性叵測為友璣危
友璣曰臣子委身之日也單車入境宣朝廷威德
示以順逆利害猛遂聽命友璣立學訓士置堡伍
聯其衆歸被虜男女以數百計田人帖服不煩兵
而寇寢事平活千萬人之命聞於朝宥猛且復其
官(獻徵錄)
李中字子庸吉水人嘉靖初任提學副使守官廉
以身為教擇諸生高等聚五經書院講難不輟(舊志)
汪淵江西上饒人嘉靖間巡按廣西會有猺獞之
變淵至行鵰𠞰法擇嚮道授之機宜一鼔搗桑江
十三寨巢穴盡斬其首惡餘黨悉定乃諭以威信
修洛容縣以治之猺獞各感泣争致材木助役人
以為得其死力擢大理寺丞後姚鏌奏岑猛之捷
謂淵按廣西時首發其奸又詔賜白金文綺(舊志)
黃澣字德新廣東澄邁人嘉靖二年知北流縣剛
介不避權要邑為弊政所苦民多流徙澣招徠安
集復業者無算卒於官篋笥蕭然(舊志)
周墨太倉人初官刑曹以忤劉瑾謫譴嘉靖三年
遷左州知州州環介諸谿峝蠻獠復值田州岑猛
縱亂流害郡邑凋敝特甚墨加意撫循開田鑿井
築城建學立祠祀馬援張柬之蘇緘鄒浩諸賢以
風厲土俗州嘗有虎患墨告誓於神越日虎自投
城下格殺之後卒於官州人追思不忘(府志參一綂志)
姚鏌字英之慈谿人廣西提學僉事創宣成書院
延經師以造士子桂人祀山魈卓旺鏌毁其像俗
遂變嘉靖五年復以右都御史提督兩廣軍務兼
巡撫田州土官岑猛叛鏌令都指揮沈希儀等綂
兵八萬分道討而鏌與總兵官朱麒等攻破定羅
丹梁復破猛子邦彦於工堯隘猛奔歸順岑璋誘
而酖之斬首以獻鏌請改設流官陳善政七事制
可乃命參議汪必東僉事申惠與參將張經以兵
鎮其地甫至猛黨盧蘇王受等詐言猛不死借交
阯兵二十萬且至夷民信之蘇等薄城經突圍走
城遂陷王受亦攻入思恩府鏌將大討之會廷議
起王守仁督兩廣軍令鏌與同事鏌引疾乞罷許
馳驛歸鏌方候代千夫長韋貫徐伍攻復思恩鏌
上狀詔先賞貫等而以撫𠞰事屬守仁處置家居
數年卒(舊志節明史藁)
劉穎字時秀臨川人嘉靖初命盤查湖廣廣東西
時田州土官岑猛殺官奪印降璽書委穎督𠞰以
都御史姚鏌提督軍務穎慮數十文員無以克敵
疏請分領騎將如所奏時岑猛與韋好周俊綂目
兵駐田州猛子邦彦等駐兵工堯岑理駐歸迎其
他賊將分駐各要害以拒敵嘉靖五年五月穎同
總鎮中官鄭潤都御史姚鏌總兵撫寧侯朱麒集
兵十萬餘為五大哨以副總兵王偉參將張經李
璋都指揮沈希儀指揮施震等分領其軍六月擊
工堯斬陸綬邦彦遁去猛聞乃自將銳甲陳於馬
平官軍奮擊賊大潰猛棄城遁欲走交阯歸順州
土官岑璋誘猛殺之函首軍門仍分兵掃捕餘黨
俱授首併獲猛第三子邦輔四子邦相而邦彦亦
竄死於齊村破巢砦九十五處斬首四千八百餘
級生擒賊屬男婦一千七百餘人穎上疏報捷復
陳處置事宜四事一專設守備一存立城頭一興
復學校一酌處奉議降敇旌奬時諸將議欲撤兵
穎與姚鏌書條列其不可狀言甚悉(載藝文志)穎後復
陳撫恤瘡痍八事俱報可尋以母病乞歸(節舊志)
陳堯恩吳江人任永安知州嘉靖五年攝横州時
有思田之師都御史姚鏌駐節横州三省官屬供
費繁冗堯恩出庫銀大小作數百封鈐印親給譁
擾不作民心稍安省里甲科派革吏書弊修學圯
廢助士之貧者州人至今思之(舊志)
林富字守仁莆田人嘉靖中任廣西參政廣西糧
儲素乏富勾稽審覆盡釐宿弊後陞廣東布政使
為忌者所中調廣西時岑猛麾下盧蘇輩結思恩
遺孽王受仍為亂王受掠至膺墟將進逼武緣富
決策部分諸將且覘知受空城出密遣將徑趨思
恩先克其穴賊勢既挫乃議撫王守仁至論事頗
合遂下命撤兵蘇受率衆七萬來降田役罷朝議
欲改土設流富謂思恩仍流官田州土官必不可
廢遂行其議(舊志)
王守仁字伯安餘姚人嘉靖六年思恩田州土酋
盧蘇王受反總督姚鏌久不克乃詔守仁以原官
兼左都御史總督兩廣兼巡撫守仁在道疏陳用
兵之非且言設流官之誤及至南寧蘇受遣使乞
降守仁令詣軍門諭二人薄杖而釋之親入營撫
其衆七萬奏聞於朝陳用兵十害招撫十善因請
復設流官量割田州地别立一州以岑猛次子邦
相為吏目署州事而於田州置九巡檢司以蘇受
等任之并受約束於流官知府帝皆從之斷藤峽
猺賊上連八寨下通仙臺花相諸峝蠻盤亘三百
餘里郡邑罹害者數十年守仁欲討之故留南寧
罷湖廣兵示不再用伺賊不備進破牛腸六寺等
十餘寨峽賊悉平遂循横石江而下攻克仙臺花
相白石古陶羅鳳諸賊令布政司林富率蘇受兵
直抵八寨破石門副將沈希儀邀斬逸賊盡平八
寨條陳八寨五屯善後諸策守仁去後猶見施行
隆慶初贈新建伯諡文成賜葬祭(明史藁)
蔣山卿字子雲儀真人知潯州時會征思田南寧
為襟喉官兵四集饋鑲亟劇調知南寧張約束調
轉輸居民安堵軍需克濟及事寧制臣議設思田
為流府欲割思龍以附之山卿力沮之曰此割肉
補瘡也是其議改思龍為隆安縣陞本省參政(舊志)
華愛字仁卿鄞縣人由南京兵部職方郎中出知
桂林府桂林獷而好訟充斥於獄有久繋不決者
愛聽微折疑窮日力不懈浹旬囹圄為空時田州
岑猛梗王化督兵征𠞰迅檄趣軍餉而桂林逋負
以百萬計愛早夜區畫與民裁省輸餽每為鄰壤
先(獻徵錄)
李如圭澧州人嘉靖初府江兵備副使以名節風
勵邊俗振綱肅紀吏治為之澄清時猺賊猖獗征
𠞰之暇加意學校(舊志)
鍾天爵武平人嘉靖間任平樂推官自桂梧路梗
條上八議當道採用之又領兵破斬賊千餘級署
富賀二縣立屯堡練鄉兵昭州以寧(福建通志)
陳煥字子文餘姚人歴官曹郎陞廣西右參議分
守柳州猺獞出没為患參將沈希儀領兵界上欲
誅之煥謂之曰猺不可盡不如以恩信撫之遂與
希儀入其境召諸酋長更為約不犯則賞之諸酋
長大悅聽令竟不犯柳州(獻徵錄)
劉士竒字邦正順德人嘉靖七年知梧州仁明廉
恕庭無留獄字民惟恐傷郡故多竹舍連歲罹火
患出帑金為民築牆垣以避火吏收支多侵牟者
為較正法馬後遂按為格嘗刻定性書揭理學本
源以變化多士民有盜庫銀者訊不服立命搜出
之發奸摘伏合郡肅然累官山東布政使(舊志)
甘秉倫廣東博羅人嘉靖初任賀縣教諭因才責
成士樂其教間有從師講學者必津送而助給之
手植雙桂於明倫堂之前合抱盛開人目之曰甘
桂(舊志)
桂鏊字傳之貴池人嘉靖間任柳州府同知尋擢
守思恩府有文武才王守仁奏遷府治於荒田驛
經營開創半賴於鏊郡人祠祀守仁鏊配焉(舊志)
李寅字敬之縉雲人清廉鯁直歴官多治績嘉靖
間任布政使時應得羨餘一十三萬悉以解部及
歸行槖蕭然(浙江通志)
方紀達字行可歙縣人嘉靖八年遷廣西僉事既
至值田寧用兵之後出謀發慮動合機宜如思恩
之徙治荒田思龍之不割附田州皆有力焉加意
撫恤民賴以生及卒無殯殮貲僚屬合賵收之(舊志)
王顯高四川綿州人嘉靖初為慶遠知府剛介嚴
明積弊冗費一切裁之奸宄斂跡境内肅清南丹
等州猺蠻桀驁痛懲之而復其侵地土目韋正西
盜三寨巡檢司印計擒誅之尤加意士類新學宮
復書院擢本省兵備副使(舊志)
黃佐字才伯香山人嘉靖中提督廣西學政修書
院撤淫祠行射禮舉節孝立鄉社擇土民及猺獞
之子弟教之風化大行以舊通志闕略發凡舉例
為圖經為表為志為列傳為外志總六十卷佐學
以程朱為宗惟理氣之說獨持一論平生譔述至
二百六十餘卷所著樂典自謂洩造化之秘穆宗
詔贈禮部右侍郎諡文裕(舊志)
宋子平字衡甫建寧人嘉靖間官南丹衛經歴地
近苖多盜弭禦有方署賓州篆不俟報發倉賑饑
擢賓州判值水災請停徵以甦民困(福建通志)
顧遂字德伸餘姚人嘉靖庚寅遷廣西副使兵備
賓州等路賓地錯猺犵剽掠出没民甚苦之遂至
親歴險峻知崕谷委曲狀遣兵授方略縱火焚其
林薄又多築城堡據扼要害賓氓以寧遷右參政
分守思恩方土目為亂勢甚猖獗遂親督行陣斬
獲酋首又與諸同事議者曰使賊畏我而退不若
悅我而服也乃單騎之界上招其餘黨諭以利害
結以恩信皆羅拜歡呼願聽約束撫按論功以聞
賜金帛勞之遷貴州按察使(舊志)
陳璇字治之廣東揭陽人嘉靖中任靈川教諭立
教以身率先登堂課士無一日少輟貧者則助給
之修學校毁淫祠常捐俸築牆於明倫堂前自遷
學後科第始盛(舊志)
唐胄字平侯瓊山人嘉靖初遷廣西提學僉事令
土官及猺蠻悉遣子入學屢遷廣西左布政使官
軍討古田賊久無功胄遣使撫之其魁曰是前唐
使君令吾子入學者即解甲(舊志)
方鵬字時舉懷寧人戶部郎中嘉靖十四年謫任
永淳縣廉毅有為留心撫集政暇親課諸士修學
宮闢書院教化以興(舊志)
錢嶫字君望江南通州人嘉靖間巡按廣西諸所
收治不旁寄耳目間屏騶從或之倉庫或竟入獄
閱其弊孔即日披抉舉快人意靖江侍衛軍校熒
惑王聽嶫捕而斃之獄國人帖然(舊志)
沈垣字子定清溪人嘉靖中奉璽書錄囚廣西出
冤民劉榮等七十餘人不為法縛亦不刓法(舊志)
蔡經字廷彝侯官人嘉靖十七年進兵部右侍郎
總督兩廣軍務斷藤峽賊侯公丁據弩灘為亂經
與御史鄒堯臣等定計誘執公丁參議田汝成請
乘勢進討命副總兵張經將三萬五千人為左軍
翁萬達監之指揮王良輔等六將分六道會南寧
都指揮高乾將萬六千人為右軍副使梁廷振監
之指揮馬文傑等四將分四道會賓州抵賊巢夾
擊賊奔林峝良輔等邀之賊中斷復西奔斬首千
二百級其東者遁入羅運山萬達等移師攻之檄
右軍沿江而東繞出其背右軍愆期田州土酋盧
回乃縱賊去俘其衆四百五十招降者二千九百
有竒又平思恩九土司進兵部尚書(明史藁)
翁萬達字仁夫揭陽人嘉靖中為梧州知府仇鸞
鎮兩廣縱部卒為虐萬達縛其尤横者杖之鸞為
斂戢閱四年聲績大著會朝議將討安南擢萬達
廣西副使專辦安南事萬達請於總督蔡經曰莫
登庸大言中國不能正土官弑逆之罪安能問我
今憑祥州土舍李寰殺其土官珍思恩府土目盧
回煽九司亂龍州土舍趙楷殺從子燧煖又結田
州人韋應殺燧弟寳斷藤峽猺侯公丁負固此曹
同惡共濟一旦約為内應我且不自保曷先擒此
數人問罪安南易下耳經然之於是誅寰擒回招
還九司誘殺楷佯繫訟公丁者紿公丁執諸座以
兩軍破平其巢又議降峝豪黃賢相登庸始懼會
獲安南諜者丁南傑萬達解其縛厚遣之怵以天
朝兵威登庸大懼詣鎮南關乞降毛伯温等承制
許之萬達功最賞不逾常格然帝知其能兩為軍
務尚書隆慶中追諡襄毅(舊志)
田汝成字叔禾錢塘人嘉靖中分守右江龍州土
酋趙楷憑祥州土酋李寰皆弑主自立與副使翁
萬達密討誅之弩灘賊侯公丁與斷藤峽羣賊相
應汝成復偕萬達設策擒公丁而進兵討峽賊大
破之又與萬達建善後七事一方遂靖凡有兵事
皆萬達謀而汝成決之績甚著汝成居官公餘必
展書史嘗語人曰對此佳思自集雖聽斷有檢式
非但多聞而已尋遷福建提學副使(舊志)
陸銓字選之鄞縣人任廣西按察使時弩灘猺賊
雜處胡藍二姓間相助為寇或議大舉兵盡殱之
銓曰不若討渠魁而釋其餘戎帥是其言弩灘果
平(獻徵錄)
江一桂字白石新安人嘉靖間任太平守諭降莫
登庸築受降城建昭德臺於鎮南關以壯邊防及
卒諸夷創桄榔祠於關内祀之(舊志)
曾存仁字懋遠吉水人嘉靖間以參政典糧餉交
南罷役會計所費廣西應償廣東金穀若干東徵
乃甚支吾強輸其半存仁密白之軍府請緩征用
䘏西困為便從之兩江數經兵火田棄不耕者萬
餘畝存仁行視其處督附近官吏及時召募開墾
又為指示左右溪澗可疏引及陂塘可修復者以
次舉行後稍徵入佐給征戍焉(舊志)
萬潮字汝信進賢人嘉靖間為左布政使整肅有
度諸郡縣所遣輸金至者令各操金以次當前執
法馬以自較報曰已如數乃目司庫覆視無異即
給批遣之去吏白批過期久請治潮曰此中山徑
水道恒苦諸蠻朝嵐暮靄足生瘴癘安知來者不
以此中阻乎但所輸不虧足矣潮禁司庫官吏勿
得輒離庫時遣視違必撻治之遭喪去右使夏邦
謨代行藩事悉循潮法或曰盍少寬邦謨曰財幣
之府何可不慎吾見萬公寬非嚴也卒與萬齊名
(舊志)
朱鴻漸吳縣人嘉靖十八年知梧州出納必親奸
胥不得售其蠧輸羨餘以資公帑修葺學舍躬勤
課講時征交南兵過境注措有方民不知兵累官
福建布政使(舊志)
李義壯字稚夫番禺人嘉靖初為廣西提學嘗攝
臬事革藩府守衛之骩法者明慎持憲獄多平反
時稱廉明(舊志)
吳世澤連江人嘉靖間以副使分飭府江風裁廉
潔剔吏蠧端士習復流移通商賈諸蠻賊隸府江
者故多桀驁為患世澤整兵耀武嚴為之備而以
德懷之不數月猺蠻相戒無敢犯境諸鄰峝復業
者千餘家江道肅清(舊志)
李文貴嘉靖間為賀縣教諭勤以勵已嚴以教人
以舊學不利科目捐金遷建於南門内賀士遂連
魁其鄉(舊志)
郭顯文江西泰和人嘉靖間方士獻修煉術營建
道宮顯文抗疏極諫謫吳川典史二十二年遷北
流知縣釐正宿弊行保甲盜賊屏息(舊志)
潘鑑字希古婺源人嘉靖二十三年總督兩廣性
平易而耿介不可以私干治官如家廉慎之操始
終一致卒贈太子少保(舊志)
張岳字維喬惠安人嘉靖初提學廣西時行選貢
法相張璁主其議選無論廪次輒取年少有文者
岳謂邊遠士雜夷風縣久不科目予貢使其以衣
冠人物别於夷所以漸變之也絀不如璁指璁因
黜廣西選貢七人謫岳廣東鹽課提舉遷知廉州
府久之進右副都御史總督兩廣軍務兼巡撫平
馬平諸縣猺賊先後俘斬四千招撫二萬餘人誅
賊魁韋金田等又連山賊李金與賀縣賊倪仲亮
等出没衡永郴桂積三十年不能平岳大合兵討
之賊渠授首莅鎮四年巨寇悉平召拜兵部侍郎
尋陞右都御史卒贈太子少保諡襄惠岳博覽工
文章經術湛深不喜王守仁學以程朱為宗(舊志)
吳源字宗乾錢塘人嘉靖中累遷廣西按察司僉
事時總督張岳負才望寮吏少當意及見源獨折
節下之入參謀畫出董師旅屬郡劇寇掠人妻以
邀厚贖官兵不能制源用間擒之并滅其黨民賴
以安改江西副使陞按察使(舊志)
翁世經字可直福清人嘉靖二十四年知梧州治
尚節簡約已裕人加意學校平衢道修府庫立三
關寨百廢俱舉秩满去闔郡思之(參舊志)
王時中字執之閩縣人嘉靖二十六年任横州存
心愷悌政尚廉平斷獄多從寬恕愛惜民財簡於
承奉振興士類每月給膏火率以為常後乞養歸
(參舊志)
歐陽必進江西安福人嘉靖二十七年總督兩廣
軍務故事軍餉解軍門必進令入梧州庫移文動
支以謹出納時南丹州官之族偽稱岑葦串田州
土目逐主母瓦氏乃發兵誅斬田州以寧(舊志)
王宗沐字新甫臨海人嘉靖間任督學行部徧試
歸檄諸生會宣成書院論學不徒校課文藝且令
反求本心士多啓悟(舊志)
郭時斗字文起蘭谿人嘉靖間擢潯州府推官多
所平反潯錯猺盜窟宅武弁冒功縛良民二十四
人為盜制府梟其二斃於獄者四時斗廉實其枉
白之監司申請盡釋其餘五指山剗賊韋公廩結
連諸峝入寇時斗密募忠勇授以方略盡行破滅
(浙江通志)
徐南金字體乾豐城人嘉靖間按粤西廉知靖江
諸軍校熒惑王聽惡氛甚熾遣官卒就府中縛出
以狀列奏逮治如法自後無敢指稱侍御親近陵
暴其國人者(江西志)
劉陶廬陵人嘉靖二十九年知蒼梧縣廉潔而嚴
時民任館庫里甲之役蒼梧當孔道措辦無休日
陶獨毅然絶交際即歲時於上官無私覿聽斷明
允不以權勢骩法遇攢造躬較版圖盡剔諸弊民
賴以蘇(舊志)
魏一恭字道莊莆田人嘉靖間督廣西學政歴轉
左布政知民積苦向時科出顧役金錢者汰其半
如均徭榜數不則收治之州郡奉令謹察諸役無
敢倍取後有同官隂詆於御史謂一恭營私亡何
一恭卒御史弔畢突入檢視裝篋一無所有問其
家童對以俸錢並在庫隨呌主藏官吏至具對如
前御史嗟嘆乃書其治行檄郡為主奉祀名宦(舊志)
應檟字儆我遂昌人嘉靖三十年以兵部侍郎總
督兩廣軍務時桂平諸猺恣為剽寇而莊頭鬼子
等巢諸賊為甚檟密委僉事茅坤以討賊事不旬
日破十五巢斬獲二百有竒府江少戢(舊志)
茅坤字順甫歸安人屢遷廣西兵備僉事轄府江
道坤雅好談兵猺賊據鬼子諸巖殺陽朔令朝議
大征總督應檟以問坤坤曰大征非兵十萬不可
餉稱之今猝不能集而賊已據險為備矣計莫若
鵰𠞰倏入殱其魁他人必讋謀自全此便計也檟
善之悉以兵事委坤連破十七巖晉秩二等民立
祠祀之(舊志)
潘恩字子仁上海人嘉靖中提督廣西學政增益
藝文所先者啓之而其要歸在於敦本實貴器識
時靖江王勒其衛卒之子弟毋得充諸生而試者
必以賄恩移文長史諸生乃獲試又嘗署按察篆
勾捕王所匿大猾必得乃已考最進四川布政司
左參議後以左都御史致仕萬歷初賜存問卒年
八十七贈太子少保諡恭定(舊志)
張元藩浙江山隂人嘉靖中知平樂府時江南苦
倭徵發連數省而郡境猺獞竊發兵餉不支𠞰撫
無定議元藩與僉事茅坤謀曰今朝廷方有東顧
憂何暇及此惟公便宜除其首惡餘黨自平坤乃
定鵰𠞰之策賊首莫良三藍孟乾等次第受縛闔
郡晏然(參府志)
許應元字子春錢塘人嘉靖中累遷廣西按察副
使獞夷數侵惡應元為上三議曰責田主嚴罰格
更旗軍大略主守隘護田使蠻無所奪食以自困
也又攝兵府江巨獞莫氏兄弟三人以驍勇時嘯
聚為鄉邑害應元設方略誅之江道底寧(參舊志)
秦檉知慶遠府嘉靖中有永定土司韋繼祖及其
子啓邦皆驍捷過人嘗率賊三百餘夜入府署殺
數人劫官帑數千金出人衆莫敢攖知府閔旦以
上計去郡事遂寢自是粤西暨鄰省往往盜藏庫
獲賊鞫訊咸列啓邦父子姓名歴任守皆不敢發
會檉至謁軍門首以是委之檉不動聲色各土司
承檄來謁多待以禮貌啓邦莫測檉意又以歲久
事已守新任不能遽察遂挺身出檉一見大喜奬
勞訊其技能益佯喜厚犒且許薦之啓邦出望外
由是往來頗數一日檉密計召啓邦至懷遠候分
都亮地先伏壯士於兩廂啓邦入突出縛數前罪
斬之並斬其隨行五十人檉恐餘黨震動即下令
安插檄啓邦妻莫氏代理永定帖然(訂府志)
譚大初字宗元始興人任廣西參政桂林澇米價
騰貴請督撫開倉發糴便宜賑恤存活以十餘萬
計子音以貢歴上石西州知州亦有廉直聲(節獻徵錄)
金傑浙江湯溪人嘉靖三十二年知富川縣潔清
自持勤恤民隠會澇溪寇起傑定計𠞰之賊大挫
而遁嗣是諸峝巢不敢動境賴以寧(舊志)
劉教字道夫廬陵人嘉靖三十三年知梧州府有
清操裁一切供億冗費以行義見重於時魏一恭
譚大初雅尚風節亟稱之(舊志)
章美中字道華常熟人累遷廣西參議盜陷太平
諸郡美中先諸道兵收其衝捕虜酋百餘設伏夜
搗賓利猺降之土兵當調發禦倭美中戒毋後期
後期有法又戒吏毋尋前例受賕受賕有戮兵吏
交惕息無敢違嶺東譚大初與美中治廣西後先
得代廣西士民謳思之曰譚公為政若霜日章公
嗣之守畫一其見服於人實相類也(獻徵錄)
陸敷錫字得承嘉善人嘉靖中判柳州署象州事
象有安仁土舍何公思等聲言花蘆古陳諸賊稔
亂殃民願效死力為朝廷除害其實隂肆殺掠洛
田陸弄間良民率被魚肉乃各聚衆相攻殺敷錫
請往諭之至則獨坐公思開釁罪餘黨悉解去象
州以平又王守仁所復斷藤八寨多為逋逃藪敷
錫相度要害上當道移置衛所凡十九由是盜賊
失據尋以將母乞歸(粤西文載)
周于德字南墩淮安人襲大河指揮嘉靖間軍功
歴陞廣西鎮守精勤明肅值猺獞久亂撫𠞰多功
地方感之祀崇報祠(江南通志)
章熙字世曜海陽人嘉靖中以按察司僉事分巡
蒼梧多所釐舉白馬三洲故險道也江道逶迤林
木深阻諸蠻久窟為患熙至下令調集諸路營兵
綂以偏裨而躬履其地度其地勢高下而隨刊之
盡伐其樹赭其山分兵守焉自是諸蠻不敢復出
(參舊志)
陳堯字敬甫通州人嘉靖中轉廣西督糧參政廣
儲倉弊孔故多悉廉得其狀逮諸骩法者置之理
不踰月弊清後為左布政使務從大體不事繁苛
有司間挂一𤯝輒念遐方卑秩良苦寬之使自新
司帑度支條為會計書犂然可按無敢有闌出扞
文罔者靖藩諸宗率不請名封已食采禄堯一切
劑以甲令格不予後入為刑部侍郎母老乞歸(舊志)
楊鈞雲南人嘉靖三十五年任恭城縣政尚公平
見學宮不利於科名乃捐俸申請遷建縣治之西
南隅嗣後人才蔚起申禁通關以免供應并詳豁
本色胖䐿改折皮張銀兩勒三大興革事於石(舊志)
王鈁字子宣會稽人嘉靖三十六年總督兩廣兼
巡撫緝盜安民地方寧謐先是督撫自置賞功所
凡金錢出入無敢覈者鈁改貯梧州每有犒賞移
文給之出納有稽嫌疑不作而軍儲亦漸盈雄梧
二府稅錢舊資軍餉及是皆罷輸之北邊(獻徵錄)
張冕字莊甫晉江人嘉靖間為桂林同知時宗藩
暴横殺僕圖賴冕力折之又覈陽朔糧額清詭没
以盡復舊全州差役以吏承冒免者歲數百人而
役歸貧民冕嚴為之裁賦役為均查梧州倉糧舊
額倉儲五萬皆輸自東粤事屬兩省難稽奸徒藉
此為市冕悉廉得之而酌其所侵之久近以論罪
輕重人服其明後擢撫夷僉事桂林城故有敵臺
冕補以望樓而徙窩舖以便巡守築石關以護居
人擇諸要害設堡戍兵俾哨守相望覈二衛軍與
募卒選丁壯者編隊教練而時自抽閱兵備以肅
(節舊志)
趙塤字平仲餘姚人性故清介人不敢干以私號
趙鐵面嘉靖間為廣西僉事分巡桂林不事檢攝
其門閴若無人者及聽兩造率以情斷經其庭者
無冤民(舊志)
陳道基字以中同安人嘉靖間巡按廣西時邊徼
諸吏類多闒茸道基下車按其尤無良者墨吏望
風解綬去行部所至詢民疾苦銳為興革尤加意
造士後為布政司參政拊循益力會城西南河流
舊故横溢為築横橋而東之與灕江會公私交賴
猺蠻聞其名咸相戒無犯(舊志)
李鵬舉歸善人嘉靖三十九年判梧州政務嚴明
人不敢欺革釐倉弊解戶無虧公暇進諸生講心
性之學署容縣懷集縣增置學田造士養民多善
政(舊志)
陳進字德輝閩縣人嘉靖間為參政恬淡有守曾
攝藩事司庫以羨餘進暹署字封識貯存為司公
費及陞去以前金贐卒不受(舊志)
翟宗魯字一東博羅人嘉靖間知融縣剛毅有守
緩征輸節財用復廢學地租每日必告天而出聽
訟片言立剖十二峝猺來寇設師禦諸郊賊以牛
前行忽震死懼而退宗魯乃身詣賊營諭以禍福
咸聽撫又奉檄轉饟中道賊百艘遮迎諜知翟縣
君亦投戈而去宗魯擇諸猺子弟稍慧者被之青
衿鉦鼓導歸諸猺以為寵率皆嚮化人謂一賢令
勝十萬師考最乞歸(廣東通志)
黎民衷從化人嘉靖間官參政代藩使篆古田賊
韋銀豹等夜越城劫庫衆莫敢格民衷升堂就坐
銀豹等直前害之追贈如典(舊志)
鄭一龍字于田惠安人嘉靖間為按察司撫夷僉
事時古田不靖作撫夷通論一曰嚴緝事二曰别
蠻情三曰禁招主四曰誅賊脚五曰謹巡哨六曰
明賞罰七曰防寇有時八曰𠞰賊有引著為功令
施行自是盜賊斂跡後為副使兵備右江至則申
約束嚴科沠偷安騷擾賣放通夷諸弊而密陳制
府以遷江之東歐來賓之北三北五柳城之上油
宜山之清潭都亮賓州之淥里横行流劫收捕宜
先制府檄守備輩聽一龍指揮分以疆域責令鵰
𠞰賊甫離巢隨即捕獲羣盜屏息(舊志)
吳桂芳字子實新建人嘉靖間分守嶺西以作養
人材為任四十二年總督兩廣時廣西古田賊方
熾桂芳度其時未可輕舉遣典史廖元持文告諭
之諸獞聽撫請以元入縣守其地桂芳奏陞元為
本縣主簿設鎮守廣西總兵官以都督同知俞大
猷充之後古田成功與有力焉所著有兩廣疏議
師暇裒言(舊志)
段雲鴻嵩明人嘉靖四十三年知賀縣治尚仁慈
民有訟必開誠勸諭曉以利害捐貲修學建橋士
之貧而有文行者量資助之(舊志)
李遷字子安新建人嘉靖中由湖廣布政司右參
議擢廣西按察使時靖江王與諸宗人相訐事下
臺臺以屬遷翌日遷往見王王蓄怒而待遷曰大
王之有國於此乃悼僖王之賢而高皇帝復之也
今大王挾貴以陵諸宗人諸宗人亦挾衆以抗大
王舉甘心有司約束而裹足不入王門大王能忍
是徒擁虛器不忍則與諸宗人之訐無已也一旦
天子赫怒大王豈獨晏然遷故非為諸宗人也為
大王也王色動求教遷乃曰大王幸聽遷遷等請
分諸宗人為十餘房房擇一篤行長者長之以懲
訓其不率重則付之有司月朔必朝見祭必從請
名請婚則以屬大王大王之貴在而諸宗人亦服
矣王具如遷議事以解隆慶中累遷兵部左侍郎
提督兩廣諸軍請平古田之亂上便宜八事報可
乃調狼土兵十三萬七千人分七哨進攻以總兵
俞大猷及副參遊諸將軍綂之而參將柴淶副使
邵惟中等監其軍檄湖廣將士固守東安黎平隘
防奔逸申飭軍令嚴賞罰仍戒毋妄殺毋擄財物
兵進蕩其寨柵六十五黃朝猛戰死韋銀豹窮竄
餘酋二十二以次就縛斬首萬餘降餘衆二萬請
改古田為永寧州使監司鎮之其他增將卒置學
宮選良吏疏上具報可以功進右都御史後以南
刑部尚書致仕歸卒諡恭介(明史藁)
莊朝賓字於觀惠安人嘉靖間歴按察副使駐賓
州去州一舍為賊巢時出剽掠乃議戍守事宜次
第行之又以八寨賊鴟張已久土官韋起雲沈勇
可任即屬以兵復思恩九司巡檢分鎮焉八寨聽
命唯謹人呼為莊菩薩(福建通志)
亦孔昭江都人先襲馴象衛百戶嘉靖間軍功歴
陞指揮僉事從總兵李錫殱破懷遠賊巢又奉令
討洛容獞斬賊首陶浪金等擢思恩參將(舊志)
廣西通志卷六十七
