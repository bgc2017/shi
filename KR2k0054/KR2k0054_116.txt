欽定四庫全書
廣西通志卷一百十五
藝文
國朝
記
重修北流縣學記安九埏
學建於唐貞觀初歴宋元明數遷數毁不一其處
其營置城内兹所也自崇禎辛未迄
今上嗣服辛丑越三十有一年中值鼎革罹兵燹子衿
寥落而廟貌亦頽然就廢壬寅春九埏捧上官檄
視篆勾漏秋與乎上丁之祭掃地為壇質明行事
風滅燭塵颺簋大典弗光懼無以崇聖教而示廣
勵也進諸弟子員謀修復之詢兹邑之黃髮盧荆
楚等咸謂舊基湫隘兩廡泮池逼近櫺星階前地
不數武袒割登降率有弗便去之相地於明倫堂
之右一舍而近審勢高敞表圭正向背乎乾體剛
健之德面乎巽大文明之象厥址稱善共為狀上
之州牧賈公郡伯黃公守憲某公咸下令曰可乃
庀厥材而鳩工焉經始於秋八月至十月以農務
息役會部選保德胡公求亦慨然捐俸共成之越
明年癸卯春督學使者閔公校士蒼梧復列其狀
下令如前指俾竭蹶以竣乃事為聖殿兩廡櫺星
戟門啓聖祠明倫堂尊經閣名宦鄉賢祠各區其
事諸生分任之財取諸均輸工取諸樂趨不數月
而告成矣是役也事雖鼎新義惟由舊締搆未加
廣而規模稍闊庶春秋有事陳牲醴設爼豆考鐘
伐鼓以上副乎
聖天子崇儒重道作人訓俗之意亦事之可𫝊者也因
備舉其故而勒之石
河池州文廟碑記王玉麐
丕冐海隅萬物無不各遂其生曰天道參贊化育
萬物無不被其澤曰聖人然王者有迹熄之時而
聖學無遠邇之間夫子賢於堯舜事愈遠而功愈
著終古豈不益信河池僻處荒服天南萬里僕奉
天子命承乏斯邦者四十有二越月見諸士醇而厚諸
民質而樸盖天地龐鴻之氣不若中土之多雕繪
也諸士因而沐浴聖斆者專諸民因而耳目諸士
者近猶龍氏云不見可欲使心不亂風俗之美者
以此少陵云小兒學問止論語非為諸民之童子
誌喜乎益信夫子之德業無遠弗屆盖如此大成
殿昔止茅楹三近且隣於兵燹之墟予自下車来
心切恧曾揖諸士而詰其故一日諸士進曰學宫
舊居湫隘何如鼎興岡陵且德水流清智山浮白
屏風左擁臺&KR2121;右旋筆峰南峙馬鞍北㢠廻頫矙則
人烟燈火櫛比相依遐矚而梅峝蘭江蠃華帶繞
一事而數美備焉僕曰若是乎其不可以已耶於
焉鳩工興築建大成殿於山椒開泮池於麓下兩
廡少移近上東西啓聖明倫以次就理若拮据羞
澀不暇計也翳北阯舊有玄帝宫僕意欲為尊經
閣而躋帝於閣上盖有志而未逮畱俟後賢庶幾
蘧伯玉耻獨為君子之意云落成而記以詩曰於
惟宣聖久而彌肅東周海邦罔分穜稑遠人翳池
禮樂是篤咸曰遷只卜南山□經營相度二三子
功畚築栽榦江邊之氓瓴甋棟榱里匠楚工不日
成之甲第漸鴻創始仲春迄於秋孟漆堊丹青愧
不克竟素質堅樸彌久而盛璧藻盈盈聿維初濬
孔祀南海昌黎哀勤人去其陋柳州書文浥彼注
兹險易攸分遥遥河池皇唐並勲
創建桂平縣學記盧易
古者自國至於鄉皆有學奠先聖先師於學而無
廟古也後代廟事孔子而無學非古也宋慶歷中
始詔天下徧立學奠孔子於其中而古制始復一
以課督生徒絃誦成風相與論道藝而升其俊秀
一以宫牆仰止爼豆趨蹌春秋朔望祭菜釋奠俾
四民之觀聽者摩揉遷化而不自知是則廟事孔
子者以崇報也學事孔子者以立教也以興化也
我
朝文德覃敷加意學校尊經重道屢申
勅諭余叨衡西粵下車之日馳檄各郡即以葺建學宫
為首事私心以為讀聖人之書學聖人之道而使
為士者為民者有血氣者有心知者不得一見聖
人之宫而瞻拜起敬是將使聖人之道升堂而入
室者待之何人也既而思之而深有感於蘇公之
作陽榖學記也蘇公之言曰學宫之興廢是皆簿
書之所不責而陽榖尹之亟亟於此者誠可謂有
志之士也蘇公殆亦有感而為是言也夫簿書之
與教化孰緩孰急而世俗以為簿書之所不責非
有志者其誰念及此今夏歴左江潯扼其要桂平
者潯巖邑也舊有廟以事夫子有學以集書生背
城面江規模敞偉為衣冠文物奥藪嚮者文廟俱
灾學宫悉燬吏兹土者咸蒿目傷神而因循至今
每諉而姑俟諸無他以其簿書之不責故也甲辰
孫君奉
簡書来宰是邑不以𫝊舍視官不以處錞視事不惜一
日之費而圖千秋之舉奮然以學宫為志而亟求
所以復之於是爰諮爰詢羣情懽愉謀之郡伯請
報允可遂捐俸資相土程材舍其舊址於郊之外
而新其基於城之内文廟先作兩廡翼如以至啓
聖祠鄉賢名宦明倫講舍樸斵丹艧次第告成夫
非蘇公所謂有志者而能之乎陽榖尹之行蹟書
史不槩見而孫君之政治嘖嘖人耳士民愛而戴
之余之言愧不及蘇公而蘇公之樂為陽榖記之
與余之樂為桂平記之之心則一也夫亦曰美斯
愛愛斯𫝊𫝊斯久且以告吏兹土者無以簿書為
急而以教化為緩則斯志也先聖先師之在天者
實式臨之而士君子之藉以立身藉以報
國藉以克紹聖人之道者皆此物此志也是則孫君
建學之心而亦余作記之心也付之貞珉以示来
兹
重建桂林府儒學記李棠
廣右古百粤地去京師萬里而遥其山川險阻其
林箐深密其俗椎魯而少文自昔大吏善為政者
大率疎節闊目使足以供貢賦給徭役保障疆隅
而已我
朝削平禍亂聲教四訖自近暨遠莫不蒸蒸向化桂
林為西南都會尤宜興起文教以克昭
聖治而數十年来司憲大臣往往以簿書期會為急務
未有加意於學宫者襄平馬公由學士以御史中
丞建節是邦興利除弊布德申威三年之間民用
大和一旦謁孔廟而喟曰為政莫大於移風移風
莫要於興學今廟鄰院治塵囂湫隘上不足以妥
先師下不足以育多士其何由聳觀瞻而興斯民
於善乃命官屬桂林太守諸葛鼎更擇爽塏之地
蠲日祭告庀材鳩工大成有殿啓聖有宫明倫有
堂尊經有閣配食有廡處士有齋以至戟門泮池
廩舍庖湢莫不備具各中法程繚以垣墉飭以丹
堊煥乎炳如視昔加倍工出於募不徵調於夫家
貲出於捐不支費於公帑經始於辛亥年十二月
訖事壬子年十二月釋菜禮成觀者如堵於是鄉
之人士走使京師具以白棠曰宜有記以永其事
棠曰願有記棠惟王教之興則士之所志在道德
仁義而學校為實功王教之衰則士之所志在聲
利榮名而學校為文具故同是學校也而世之升
降係之矣今
天子日御經筵非聖賢之書不以進讀又崇奉孔子之
祀比於郊社修闕里廟庭而加禮其宗子顔曾思
孟仲氏及程朱諸賢之裔皆官為博士其隆儒重
道有如此者宜遐陬撫馭之臣有以體
上心率羣牧加意學宫而冀治化之大成也豈非一時
之盛哉雖然廟學既新而大之矣凡學於斯者其
可尚仍舊習而不從事於實功乎從事於實功奈
何曰亦惟明其經修其行而已求之易以立本趨
時求之書以執中廸哲求之詩以理性怡情求之
禮以養中導和求之春秋以正名定分此明經之
實也嚴禮義之辨慎理欲之防化剛柔氣質之偏
敦忠信廉讓之節秩親疎貴賤之倫此修身之實
也若經不明行不修而徒綴輯程試之文眯眩主
司之目以擢科名苟利禄而已則豈惟近負
朝廷之恩遠負先師之教抑寧不有負於中丞新廟
學以新士習之意哉夫春秋常事不書故僖公修
泮宫載於魯頌如此赫奕而獨不見於聖人之筆
今桂學之記無乃非典也然馬公篤意於廟學以
振興實功以助宣
王教亦事之非常者也不可以不特書棠叨居是郡喜
我鄉之人得沐浴
聖化而頌中丞公於無窮也故奮筆而為之記
永寧州學記李棠
永寧故古田邑也舊有學在城之東南城勢湫隘
堂舍未備明萬歷中州守尹公始移建於州之北
遭明末兵燹城邑蕭條學宫僅存聖殿復椽拆瓦
裂每風雨則其下如窪自區宇肇造吏兹土者率
因仍簡陋革故鼎新多謙讓未遑也癸卯夏關西
白公由安邑令擢守是邦甫下車奠謁心甚惄爰
進諸生而語曰學校為風化之首今黌序荒廢若
此守土之責也且朝廷有教化而後士庶有心術
士庶有心術而後天下有風俗吾輩讀聖賢書幸
得為羣黎表率可聽其荒廢已乎維時士民觀者
莫不以手加額恨公来之暮焉閱明年果上學宫
狀院司捐俸三百金米二百石庀材鳩工建正殿
三楹東西廡啓聖祠明倫堂各三楹名宦鄉賢祠
各一楹且繚垣以牆樹門以屏經始於甲辰季秋
落成於乙巳仲春凡六閱月而雅雅堪觀矣寧士
欲勒石以誌公德言狀於予為記予曰夫石以誌
德也公之德在學宫固已與斯宫俱垂不朽矣何
必記寧士曰吾邑之士鄙民頑非得廉能愷悌如
我公者風教其何頼乎今
天子仁聖文德誕敷天下邑郡之學皆嫓美前休惟寧
兵燼公大懼人材放失儒術鮮效不惜費而力為
營建公前令安邑以興起學校作養人材為先莅
吾寧復惓惓以風化人文為念視世之修緇龕營
黃榻何啻雲泥從来建學固屬美談然或重苦吾
民如湘宫功德皆百姓賣兒貼婦錢亦何足貴公
於一石一木悉給價市買興非常之功而桑麻不
擾創曠代之舉而市井無驚不與吏民同聲謂之
不煩者一轍耶寧賦不盈二千公單車就任玉潔
冰操民咸以所得薪水不足供日用為慮公悉以
修墜興廢即蔬食啜飲怡如也方之匹馬入蜀一
琴一鶴自隨者清節何多遜焉公之是舉翼綱常
扶名教變嵐烟瘴雨之鄉而為禮樂文物之俗裨
益於世道人心豈渺小哉公之政行將
璽書内召以化寧者大化天下五馬之榮不能以久煩
我公安得不勒之石以若南人之思召也予聞斯
言遂欣然書之為記
重修平樂郡學記麻勒吉
古帝王之平治天下者莫不重學三代以前尚已
迨於漢唐明帝之環橋聽講太宗之增創學舍炳
烺史冊洎夫宋明諸誼辟咸詔州縣立學良以學
校之盛衰關政治之得失學校興則士敦名節尚
禮讓風俗日進於古學校弛則人不知義寡廉鮮
耻而風俗日趨於敝粤西僻處天末自秦漢始置
郡邑迄今學宫子弟與十五國等如蔣少傅敬之
吕少傅和卿皆以文章科名為時賢相我
朝定鼎聲教益隆多士彙興賢才輩出乃者吳逆變
亂學校廢弛民䧟塗炭弦誦無聞
上十六年軫粤西受害獨深赫然整旅予奉
敕督師十八年冬復膺
特命兼署巡撫廣西都察院事惟時柳州再叛羽檄交
馳籌兵足餉所爰究而爰度者殆無暇晷亦安能
投戈而講藝息馬而論道乎越朞年諸政漸有成
緒馬承廕旋亦悔禍来歸大師四路進勦滇黔民
稍奠安十九年春釋奠桂學先師廟予躬詣瞻拜
顧宫庠茂草心怦怦然動負諐不遑爰檄所屬有
司凡學宫頽敝蕪穢亟為修葺滌除桂林功用告
成平樂郡守婁君倣舜承予檄亟董治之鳩工庀
材仍其舊址大成有殿櫺星有門啓聖有宫明倫
有堂東西兩廡名宦鄉賢無不畢舉仍仍登登噩
噩采采平之文廟煥然改觀資以捐而不費於公
力以倩而不病於民師生具鼓鐘之慶百姓致閟
宫之歌商賈頌於市行旅往来之人嘆息咨嗟咸
稱婁郡守為治之知所先也而郡守請記於予以
鐫諸石予嘗督師平江觀其東縈山一帶翠峰朝
聳如畫如屏正當聖廟之前且考其舊志天繪有
亭籌邊有樓山川秀異為嶺表襟喉如胡澹菴鄒
志完亦嘗流寓斯土若毛經之剖決周渭之節操
代不乏人今
聖天子崇儒重道既有四書日講之頒又有博學宏辭
之舉求士必得軼漢唐宋元明諸君而上之將咸
五登三以躋於古帝王之隆盛而婁君克知所重
煥巍其郡之庠序諸生居息其中當必有名世之
儒應時而出以副乎山川人文之秀如蔣吕諸公
其人者雖然學非直此也將以明道而繼聖也道
莫大於五倫五倫莫首於忠孝爾諸生日講明而
實踐之達則尊主而庇民為名公卿賢宰執窮則
安貧而守道恂恂粥粥亦不失為聖人之徒倘徒
事佔畢以苟功名不能守身而徇世俗則豈惟非
予與婁郡守修學之意其亦非爾諸生誦法聖賢
之志也已得因所請而并以規之
重修桂林府儒學碑記王如辰
皇帝御極之二十載既已掃除羣逆底定南服自東甌
百粤滇黔之境復合車書武功既揚文教斯啓時
余奉
命督學粤西而大中丞中山郝公適巡撫是邦戢兵撫
民之暇首議興學以明倫廣教為撥亂反正之第
一義廼進藩臬郡縣吏博士於庭謀即郡學之故
而修之制增於舊而役不擾民盖自是全粤之郡
縣學聞風而創者修者接踵告成功矣按桂林府
儒學在始安故郡之墟宋淳熙中知静江府張宣
公栻始廓其制元嶺南帥史公格重修明初又遷
縣學於郡庠西隙地為唐狀元趙觀文宅提學僉
事姚公鏌重建大成殿及堂齋
本朝康熙十一年巡撫都御史馬公雄鎮移建迤西
實兼縣學地基而一之會孫延齡叛以學宫為牧
圉博士弟子逃死於山谷教用不彰民用不臧夫
亂之起由人心生也人心之壊由學不明也學之
為道其倫君臣父子夫婦昆弟朋友其教禮樂詩
書易象春秋其目格物致知誠意正心修身凡以
變習歸性消其柔懦頑桀之氣而納於仁義中正
之途歴觀往古治教之綂理亂之源大率由此桂
林去京師七千里而遥然自唐以来節帥司牧之
所過化名人傑士之所挺生蒸蒸文物之盛幾與
古中國侔矣迺撤藩之役滇南一呼而延齡響應
甚者一郡之地五年之間反者數起而土蠻豪獞
阻兵攻刦者所在都有夫非教化之不明人心之
不正以致此與大中丞郝公之訓諸司曰吾欲使
九郡之秀民皆入于庠序如文翁之化蜀常袞之
變閩惟藩臬諸道大吏是倡是式吾欲使孔孟之
道漸漬於椎髻卉裳之民復七先生之祠示莫敢
廢惟郡縣諸長吏是率是修吾欲嚴課督之法如
胡安定之在蘇湖范文正之在南京將以桂為權
輿惟督學使者其帥博士師生是訓是勖我
清文德誕敷重臣祗命其曷敢不承時則布政使顔
公敏按察使黃公元驥右江參議道簡公上桂林
知府徐鳳鳴儒學教授高熊徵一心同力鳩工庀
材不數月而缺者補圯者宅漫漶者鮮頽撓者聳
以直人士之散者復聚書籍之購而蔵者日增以
長然則有謂人之不樂於學而習之不可為性也
豈篤論哉功已訖謹勒其始末於石以觀德教之
成以無忘大中丞之志
永安州修學記王如辰
余嘗披覽輿圖歴考前誌永之為州居深谷之中
界潯梧之壤昔韓襄毅公平藤峡每於此經營盖
以其地既遠教化鮮及五屯修荔之間獞狼錯處
地方小有烽警則往往煽之為亂如明季土鎮竊
踞永盖後服即邇者吳逆搆變此州之揭竿者尤
多武競方熾文教未敷學宫頽敝良非一日兹幸
本朝光復州守丁君亮工奉檄刺斯土覩宫庠鞠草
懼儒效闊疎與其州學博人士勉力倡捐修廢舉
墜木主之遺失者亟為設立明倫堂之久圯者更
為創建正殿兩廡巍然煥然適署撫憲麻公有肅
清文廟之行而永安之學早已報竣於是朔望之
期招集闔州紳士鄉老人民取憲頒鄉約全書
上諭十六條講解其處環橋門而聽者盖數千人余校
士平樂而州守遣人丐記於余余思夫興學育才
督學事也敢謝不敏爰作記以告其州人士曰惟
天生民若有恒性十室之邑忠信豈無棄而不教
則鄒魯之民間有畸行勤而教之則吳越之俗實
多俊民盖君臣父子之倫疇忍自外惟是教化不
先容或鋌而走險今爾州守重新聖廟修復明倫
堂朔望講約所以奉行常事者至矣爾諸子弟當
知所以自勵讀聖賢之書必身聖賢之行毛經周
渭豈異郡人學術既端風俗自上興賢舉能國有
令典余雖未能躬歴其地見其輪焉奐焉者幾何
楹蔵焉修焉者幾何士而喜其州之知有學也故
稽其往事勖以今修而并以為學之大意告之云
柳城縣學記王如辰
嘗考輿圖柳居嶺嶠之表山水清曠意必有竒才
偉士鍾其秀異者乘時間出乃詳諸人物唯上林
韋旻象州謝洪何寥寥也柳城古號龍城在郡之
上游水有龍江之美山有文筆之秀而文獻無聞
焉豈山川徒擅其勝而不鍾靈於人耶良由地處
西偏庠序廢弛人不知學故也況滇黔搆亂柳州
再叛再服百姓囷倉盡於轉輸筋骨疲於道路尚
一菽不飽其何能勵於學耶
上十九年秋余膺簡命督學粤西二十年春始克莅任
時恐秋棘伊邇由柳而賓不數日而抵邕其於柳
之各學未能遍歴備示所以立教之法為學之道
以曉其人士且於時滇南正在用師黃明猶然梗
命羽檄交馳軍需孔亟龍城令駱君斯才乃能獨
以學宫修復為己任丐序於余以告士民不數月
而貲具鳩工庀材又不數月而工竣殿廡庖湢巍
巍煥煥當斯時則滇南業已蕩平黃明業已授首
多士賓興綸渙疊至而駱君復遣使求記於余謂
龍城自明迄今鮮有科目兹學宫既新而庠士葉
生嘉猷即得雋誠非修學之功不及此余思夫學
宫為育才之地士之得雋自必由兹但古人設學
之意豈專在此夫學所以繼往聖而開来學也本
三達德行五達道以馴致乎聖人功化之極由誠
意正心以修其身而推於家國天下之遠為臣盡
忠為子盡孝無非學也即無非學宫之所為教也
若夫博科第成功名則固學者之餘事耳余重嘉
駱君之能興學又喜葉子之得雋而邑人有所觀
感也因述其圖誌原其廢興而舉國家立學之意
與為學之大端以告之俾諸士有以自勉將見韋
謝諸君子不得專美於前也是為記
重修梧州府儒學記王如辰
嘗稽圖經梧襟三江連五嶺為百粤總滙舟車之
聚貨物充積異時聲教文物之盛殆與中國等然
地界兩粤明開督府以總制之自是用兵遂為必
争之地乃者孫延齡之叛兩圍梧州十六年欣逢
光復吳世琮復圍之故其民膏鋒鏑困轉輸兵燹
頻仍昔時積貨之區盡為瓦礫之地而況夫子廟
在東南門外一望荒涼鞠為茂草謁朔望祠春秋
有司皆瞻拜荆棘中盖有年矣十九年秋予膺
簡命督學粤西始至即檄各屬有司修葺破者補廢者
建梧郡守藺君佳蔭首以興復為己任鳩工庀材
親董理之自正殿櫺星門明倫堂啓聖宫兩廡鄉
賢名宦祠敬一亭罔不輪焉奐焉翬飛鳥革而又
繚以垣牆塗以丹雘盖比往日盛時之學宫尤改
觀矣復得進士黃裳吉為教授欣然捐資共襄厥
事召弟子員講習其中師師濟濟彬彬然可謂盛
矣二十一年補行辛酉鄉試梧郡得雋者五人僉
謂非藺守修學之功不及此予歲試校士抵梧循
故事釋奠於先師諸生環集橋門丐予言記之予
按梧學自宋元祐元至正間幾為遷改明成化中
都御史韓雍始建於斯面大江枕雲嶺浮出一砥
萬壑皆宗苟際昇平無事郡有司不專急簿書而
以教化為務俾多士藏焉修焉息焉游焉講明聖
賢之學措身仁義之途出可以致君澤民處亦可
以淑身善俗如長孫氏用經學顯於漢清惠公以
亮節聞於明也如士彦威之保障吳廷弼之友恭
皆梧産也若夫科第之盛代有其人亦不獨五子
之得雋而已今
天子仁聖往年有四書日講之頒近又有博學宏辭之
選留心文治崇禮樂以靖干戈爾梧當永享承平
之福諸生苟念郡守修學之勤而盡心於為己之
學勉為君子儒毋近小人事將必有顯大名𫝊當
世如長孫清惠其人者豈但區區科第而已哉諸
生咸唯唯學博黃子遂以其言鐫石而為記
灌陽縣修學記王如辰
灌邑古零陵地灌水出焉自全隸於桂而灌陽人
士後先頡頏文風之盛殆與中國等矣乃邑邊於
楚地遠而巖經大鼎革兵馬繹騷以故學校廢弛
絃歌聲輟
國家定鼎三十餘年雖多士升庸不可指屈而時事
方艱夫子廟未遑修葺繼以吳逆搆變湖南為戰
場者數年灌邑壤接干戈日尋邑之人士救死弗
贍奚暇治禮義康熙十八年春
本朝光復諸逆鎮電火飛奔民稍肩息訓導朱雲以
歸正功奉撫檄還原職目擊頽圯日甚身任其事
約諸紳士醵資重修鳩工庀材於康熙十九年三
月二十四日經始越今年八月正殿戟門厥工告
竣兩廡明倫堂相繼修舉完舊益新落成於某年
月日木石之費若干磚甃之費若干合計共若干
金巍然煥然無僿無侈而遣人請記於余余稽夫
灌邑文廟原建於關外之西有明萬歷丁亥始遷
於邑治之東其時規模尚爾湫隘天啓庚申廼為
之增修而擴大之規模於焉始備然自庚申至壬
戌歴三年而後工竣迄於今六十有餘年矣苟非
繼起有人則何以光前啓後乎然而建學之意則
不可不舉以告也夫諸生亦知學何為乎天以隂
陽五行化生萬物人得之而為健順五常之德無
有異也迨夫習染既殊風俗遂别至於賞罰刑威
而莫得若其恒性者聖王知其然故設為庠序學
校以教之由家而國由國而天下使其民無不入
乎其中而受學焉俾其明之於心修之於身行之
於父子兄弟夫婦之間而推之以達於君臣上下
人民事物之際莫不盡其分焉者及其學之既成
而又興其賢能者列於庶位是以當是之時義理
休明風俗醇厚而公卿大夫列士之選無不得其
人焉迨於後世學校徒存其名師儒置而不講當
誦法聖賢之時即以為弋取功名之計况乎佔畢
八股弁髦倫常忠孝滿紙全無實用功名雖或倖
成事業終於何有道學不明風俗日敝職是故也
今爾諸生於學宫既成之日當以聖賢自期必為
君子之儒無志小人之事夫風俗與教化移易士
為四民之首諸生勉乎哉若夫掇巍科登顯要分
内事也亦奚用余之置喙為
重建全州文廟記陸紹𤦺
禮始立學者必先釋奠於先聖先師後世文廟
之制實昉諸此廟歴久不能無傾頽其有起而
更新之且不徒新之而必務為永世不拔之計
令規模繩尺動合典禮而經費所出不屑不潔
者介乎其間以之質至聖妥神明此非忠信強
力異乎俗吏者不能而後之莅斯土者所宜矜
式焉知全州事張君學林甲辰四月始下車瞻
謁文廟謂州踞湘漢上流人文鼎盛而學宫傾
圯若此其何以造士爰首捐俸入為州人倡以
是年十月經始越明年乙巳七月落成仲秋舍
菜堂廡金雘蹌蹌駿奔秩其有容邦人士頌君
嘉績乃疏其營建始末謁予文為之記夫世鮮
任事之人患在苟且目前而不為經久計今全
之文廟上雨旁風䙝越已甚然棟宇榱桷之屬
螙穴其中而膚立其外因陋就簡未始不足塗
耳目君必盡撤其舊而新是謀伐木於山取鍛
於冶治旊於陶選工匠於楚鴻材博植實實枚
枚務俾勿壊而後止斯其計深慮遠匪直緣飾
文具以博名高矣漢文翁私置學宫於成都宋
胡瑗創為齋舍當時下其法於都邑著為令今
者
聖天子誕布文德追王先師五世易祠為宫
命禮臣考古廟制祭秩彛器繪圖式頒示中外
命儒臣博議從祀諸賢自周季迄
本朝得二十有六人悉附兩廡凡所為嚴師敬學
者盛美而大備如此有其舉之而不慎不詳非
制也予觀君所改作九房八闥三門六戟宜舊
制崇聖新宫宜易制陪祀東西栗主宜序毋淆
毋闕名宦鄉賢宜異室毋合享舉向之弗協於
度者次第釐正且將以餘材搆明倫堂而增置
樂舞祭器積日併力不敢告勞豈非所謂式禮
莫愆者歟翼翼廟庭靈爽攸寄所以成此廟者安
可不謹顧近世有司或奉上官嚴檄或下迫公議
黽勉塞責輙索諸富家大賈甚者佐以罰贖之鍰
贓私之籍是直跖之所築告虔告潔懼勿稱其德
也君舉是役𤼵於至誠資以廉禄成畫既定始申
諸臺使比得請百度咸集邦人士義激誠感争樂
輸勿倦而無以盜泉之水汚我璧池者雖尋常修
廢舉墜之事猶不可無記而况嚴師敬學之大乎
全之明經謝之炯賢而有幹略君以營建事悉委
之程工授材各適其職昔魯侯既作頖宫詩人頌
之曰無小無大從公於邁又曰濟濟多士克廣德
心今
聖治堯醲舜熏文軌四訖全州為百粵冠冕又得賢有
司張君與為感發興起固宜成之若是其速而制
之盡合於禮也予既嘉君之治行能異於俗而又
嘆全之大夫士庶相與有成為不媿粤之文獻邦
爰並誌名氏於碑隂用諗後來者
土田州新建文廟記陸紹琦
至治之世人無異俗雖遐陬僻壤無自外於聲教
者固在上之風化殊哉亦以人性皆善明聖人之
道以風示之天下無不可移之俗也是故教莫重
於明倫禮莫隆於尊聖惟至聖孔子自京都至於
郡邑莫不有廟春秋時祭守土主之祀典通行由
來舊已
國朝肇造鴻圖綂一中夏尊崇聖教典禮有加迨
聖祖仁皇帝御極
大書萬世師表匾額宣示天下六十年來涵濡教育至
於山陬海澨莫不戸習詩書家敦禮樂豈非尊聖
之明效歟
皇上纘承丕緒光顯前謨復頒
御書生民未有匾額
宸翰天章後先輝映又追封五代王爵闕里則大舉重
新太學則
親詣行禮尊聖之典皇哉蔑以尚矣粵西為古邊徼地
自沐浴我
朝德化以來人文蔚起駸駸乎與中土比隆年來如
太平思恩一二隸籍之土州縣以次題請建學俱
已奉
旨允行余奉
命初莅粵西土田州知州事岑應祺特詳請建立文廟
余甚韙之亟會督撫允其請越二年而厥功告成
殿堂門廡悉如規制樽彛罍洗器物具備既告成
事復具詳請記於余余於此益信人性皆善被聖
人之教無不感發而興起者仰見我
皇上崇儒尊聖之誠深入人心無遠弗届則兹廟祀之
設非獨肇邊鄙一時之盛典實足以揚
聖朝之文治於無窮也可無紀歟岑君之治州催科撫
字善政實多而講
聖諭設義塾尤汲汲以教化為先可謂循吏故上計以
卓異特聞是役也貲皆已出工不勞民祀典聿新
人心胥悦亦其卓卓可紀者君固世守兹土從此
克勤厥職不懈益虔使教化行而人才日盛學
校之興可竢已余重其事而樂觀其成且欲久
於其道也爰盥手而為之記俾勒諸石以示來
兹
創建尊經閣記丁亮工
六經之昭著於天下也如日月之亘於中天而諸
子百家殆如列宿即有矇昧之人或不能辨别星
辰未有不見日月經之所以常尊也自昔聖賢立
教汲汲於刪述表章以誘掖萬世而為化民成俗
之本顧經也者常道也常恐匪玩則棄目為童習
之言涉獵訓詁之用而經不尊予承乏永安五年
於兹適當逆寇蹂躪灰燼之後每謁先師緬懷爼
豆絃歌之遺風揖諸生進之討論然每及帖括詞
章猶能娓娓問以漆書石經未免茫然莫知所對
揣其故非子弟之率不謹良由明經之學未之講
也辛酉分闈為請於學使者王公可其事爰不惜
鳩貲庀材卜於聖殿之後創尊經閣搆五經蔵其
上其下則為義學禮延端謹之儒尊為塾師使成
才者得明尊經之義而小子因之有造雖精粗上
下義藴攸分登堂入室寧有岐哉吾願永之士子
朝於斯夕於斯懋修勤業日就月將於易得隂陽
天地之情於書得恢宏治道之理於詩得温厚和
平之旨於春秋得扶天理絶人欲之權於戴禮得
謹節文辨等威之數於樂律得歆天地洽神人之
原融乎一心應乎萬變六經奥義揭日月而應休
明於以一洗蠻鄉烟雨焉斯則不虛兹閣之建也
夫
創建華掌書院碑記王如辰
大中丞郝公撫粤之明年為康熙壬戌四方既平
罷兵休息業循舊典補行粤西鄉試貢士僅三十
人公乃慨然曰九郡之中十年纔一試耳而英才
嚮學域於郡縣有玉不琢有美不揚士奚由勸爰
考舊志桂林有宣成書院實祀南軒張公東莱吕
公又有桂林書院代更久湮學廢不講乃相地勢
擇西雝前後池塘翼以巍樓形勝既佳大工斯舉
公及藩司崔公維雅臬司黃公元驥參議簡公上
皆捐資以倡命教授高熊徵董其役鼛鼓初集羣
心競趨材不庀而良工不鳩而聚門堂齋舍亭閣
厨汲煥然備具又捐資多購經史及四子百家之
文延有道宿儒為之師諸生至者月有廩費以為
常科歲兩試所取皆才拔其竒尤集於斯院於是
馳檄九郡所屬州縣名儁来赴濟濟森森咸以後
至為辱焉嗚呼可謂盛矣予惟聖道之大視王化
通塞前此延齡煽亂五嶺以南幾為異域今蕩平
甫奏而率履周行性善可徵教行則復况三江濯
秀碩德相望能自得師何必在遠堯舜之道孝弟
而已一貫之旨忠恕匪他倣鹿洞嶽麓之成規採
安定蘇湖之教法以立誠主敬為要以正誼明道
為歸聖之作賢之述師之教弟子之學舍斯奚從
是則公之志也公既樂粤士之可與進於道而又
慮無以經久乃議以全省學租為多士佐讀之資
而崔公維雅樂公是舉復置魚塘二區用贍諸生
期永久而無廢顔曰華掌書院從公志示仰止也
公平生盛德大業卓識鴻文史不勝書予幸得親
炙公之丰采言論窺其用心以知其學而樂為從
事斯院者告也因勒其事於石而為之記
思明書院祀解先生記高熊徵
徵按省志先生諱縉字大紳吉水人洪武戊辰進
士上封事論時政剴切萬言改御史永樂間為翰
林學士直文淵閣時上方用兵交阯先生力言交
阯古羈縻國通正朔時賓貢而已得其地不足郡
縣上遂疎之出為廣西參議尚書李正剛奏先生
怨望改交阯嘉靖間袁公袠字永之吳縣人以僉
事督學粵西初視學首問名宦祠有解先生縉乎
衆對曰無有袁公愕然即檄郡祀先生云徵嘗讀
先生洪武間陳王道一疏曰陛下取天下於羣盜
救生民於塗炭此帝王之功也絶女寵寺人之患
無聲色遊畋之娛此帝王之略也乃國初至今二
十餘載無幾時不變之法無一日無過之人陛下
嘗云世不絶賢又曰民不畏死奈何以死愳之陛
下好善而善不顯惡惡而惡日滋良由誠信有間
而用刑太繁也嘗聞陛下震怒誅鋤奸逆矣未聞
詔出褒一大善賞延於世者也或朝賞而暮戮或
忽罪而忽赦陛下每多自悔之時輙有無及之歎
陛下又好觀道德心經說苑韻府諸書臣竊謂劉
向學不純師隂氏韻府寒士叢說臣願陛下上溯
唐虞夏商周紀之奥下及關閩濓洛之傳令臣執
筆而隨其後又曰痛懲法外之刑永革京城之役
婦女帷簿不修方令逮繫大臣過惡當誅且勿加
刑倣古藍田吕氏今義門鄭氏家範布之天下率
先以旌勸之行授田均田之制舉常平義倉之法
古時書院學田興復而廣益之此化原所由始也
又曰粢盛之潔衣服之舉儀文之備此畏天之末
也簿書之期訟獄之斷鉤距之巧此治民之末也
上稱竒才云徵不禁喟然歎興曰先生真竒才也
歟哉其學似董江都其直似汲長孺其文似賈太
傅其正似韓昌黎遭際開創之英君而不得一行
其夙志謫廣西不已又謫安南李至剛之奏胡為
乎使成祖以任三楊者任之其勲業治效當不止
如斯而已也及徵改調思明遍詢古蹟遺文棄帙
斷簡殘碑無不手錄考太子一泉舊為土府書院
永樂八年先生謫交阯參議嘗寓於此與其郡守
黃君廣成尋芳咏詩結歡歲餘而先生始還今其
長老尚能指其所過之處所題之景歴歴言之不
置也而交夷沐先生之化漸染華風迄今其俗喜
購書甚於中土春秋釋奠稱為先師如朝鮮之有
箕子也非其德盛感深何以得此乎徵因之有感
矣當時正剛一劾交阯再謫盖逢迎上意以排擠
先生也然使至剛不劾交阯不謫先生在吾粤不
過祀於名宦已耳安能使交人奉為先師懷其德
教嫓休箕子至於今不替哉然則士惟患無其德
無其才斯所至皆窒苟有其才有其德則安往而
不利昔蘇子瞻謫惠州有詩曰為報先生春睡足
道人輕撞五更鐘章惇聞之笑曰蘇子尚爾快活
耶復貶海南子瞻至儋州僦官舍以居有司不可
買地築室儋人運石畚土助之日與幼子過讀書
自娛又何嘗不快活耶惇亦末如之何也已矣嗟
哉先生惟數竒故不能安身朝廷行其所學以大
庇天下蒼生然千百世之下觀其議論而想望丰
采讀其文章而如見其為人孰得孰失孰賢孰不
肖必有能辨之者彼至剛之劾非所以擠先生乃
所以成先生耳姑置弗深論第書院之設原以助
學校之不及如白鹿洞以朱子講學而名吾粤之
宣成以張宣公之建節吕成公之誕生而名其他
如嶽麓嵩陽以昔賢得名者類有崇奉今思明僻
隅名賢罕至文教之興始自先生春秋爼豆微先
生其孰能當之爾諸生肄業於斯誠能尊崇而效
法焉將見學為醇儒直能匡主文可名世正不阿
時出而仕也則足以致君而澤民伏而處也亦足
以淑身而善俗庶無負誦法聖賢之意諸生咸曰
有是哉敢不唯命是聽因遂書之以為記
永安州義學碑記陳大輦
永安僻在平郡之南明成化間乃有是州人物自
先朝一二乙科及明經博士弟子員外遂不槩見
或謂自古廢置不常俗連谿峝地使然也余以去
年夏奉
命来牧由荔浦江上頻陟壠坂忽得平衍曠然見左右
山開兩水清淺夾州城從旁竹木掩映雞犬桑麻
依然樂土也及受事之明日諸生童以次進見亦
復温文有禮似盡可教資然後嘆風土如是人物
寥寥豈非以僻在一隅詩書之澤少乎因思所以
振興而鼓舞之者肅謁學宫傾圮頽壊方圖補葺
而庠地偪隘又在城外無以容衆爰共諸紳士謀
擇署右舊址捐創義塾一區為門為講堂為寢廟
各三楹廟祀朱子盖孔子先聖祀於學而朱子上
接孔孟為吾道之大宗也復為左右廡舍各十楹
以四十七年十二月起工迄今年二月凡三閱月
而落成爰率諸生童而詔之曰爾亦知兹塾之所
以名義乎義宜也人生天地大則綱常小則飲食
細故以至一行之率一辭之修莫不各有當然之
理學者必朝乾夕惕以無悖乎當然而後各得其
宜所謂行而宜之也義又利也學者率之為行修
之為辭無往不得其宜則推之身心家國無往不
盡其利由是本其所學作為文章發為事業所謂
利用賓於王家也諸生其勉乎哉勿謂地有所偏
俗有所域人性皆善毋論服疇食德即山居谷處
之民或猺或獞苟知自向於學亦宜多方引導使
知為善之樂焉自今以往毋怠志毋越思毋分區
别畛以相衡蒸蒸向上日新月盛俾聞風者僉謂
永陽片席雖區區義塾固宛然一嵩陽嶽麓遠峙
眉江也於是諸生皆踴躍生喜謂余言為當請勒
諸石因記其年月起止材料工作之費與有成勞
姓名俾踵事者益作而興之以無忘作始意云
創建義學育嬰堂煢獨院記陳元龍
西粤遠在嶺表下之人狃於積習苟且荒略而在
上者有宜興舉之政缺焉未備予以白髮儒臣奉
命撫此一方已歴四載伏念我
皇上大德深仁無遠弗届邊方生齒日蕃耕鑿漸滿已
蒸蒸乎有既庶且富之象矣而絃歌之聲未聞佚
居可慮爰設義學十有七延貧士為之師集閭里
之童子而教之秀者可造樸者亦使知親遜禮義
也至育嬰堂奉
旨通行已久因擇東郊官地建堂兼施藥餌今日無棄
嬰異日增戶口矣又念鰥寡孤獨文王行政所首
先者迺於城北創屋一區以收養之庶無告得所
歸也省會守令事繁而郡丞稍暇黃丞名之孝者
勤敏實心遂專以委之不數月而里巷書聲不絶
於耳矣遺棄嬰兒失母而有母矣煢獨者不憂凍
餒矣予喜而嘉之郡丞又進而請曰此三事歲需
官錢若干緡創之難守之不易不圖經費無以善
後也予瞿然率先倡捐藩臬及在城郡邑官吏樂
善争輸共得白鏹三千金令有司權其子母以供
三事之公用有鹽賈余聖言願效轉運輸息於官
以襄善事迺告諸神明召集耆庶而付託之典守
責成有專司上下案牘昭然不可泯自此月給歲
供無虞匱乏也已予才短力絀規模草創殊慙狹
隘所望後賢之官斯土者與此邦之士大夫相與
擴充而潤色之則風移俗易瘠土之民真勝於沃
土矣
廣西通志卷一百十五
