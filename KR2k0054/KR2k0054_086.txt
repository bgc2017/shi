欽定四庫全書
廣西通志卷八十五
隠逸
無可見而泉石鳴高以隠自文也非隠也有所感
而與世相遺以逸寓憤也非逸也夫抱䕫龍之大
猷遭堯舜之盛世而甘以薖軸終世有斯人乎彼
巢許者蓋自知不能與䕫龍比績故以箕山潁水
寄高躅焉稍欲與亮天工者分道揚鑣耳省志例
為隠逸立小傳取其恬淡之風可為貪鄙者勵也
粤西從漢迄今如牟子諸人或恣意嘯歌或怡情
邱壑無所釣亦無所激視以終南為捷徑者不侔
矣潛德幽光秉筆者其可略乎志隠逸
漢
牟子者蒼梧人名字無可考當東漢末年天下擾
亂牟子將母避世交阯時中原士人咸來兹土多
為神仙辟榖之術而牟子獨以經學鳴蒼梧太守
聞其賢檄署吏不就州牧辟之復稱疾不起嘗曰
老子絶聖棄智修身保真萬物不干其志天下不
易其樂故可貴也於是銳志樂道研老子五千文
後竟不知所終(節梧州府志)
宋
韓迥昭平人初仕為太子中舍嘉祐中引疾歸里
號東山野叟時士大夫遭際承平咸懷登進迥獨
於勢利澹然無所營嘯傲林泉有出塵之致轉運
使李師中高其風槩以詩贈之(舊志)
元光昭平人家貧隠巖谷有薖軸之致性嗜飲自
種秫釀酒引滿獨酌醉後輒為詩詩頗豪放時晉
陵鄒浩以抗疏劾章惇蔡京得罪貶昭州聞光名
而訪之光亦日造浩所嘯談不輟(舊志)
張雲字立之平樂人鄒浩謫居昭閉門謝客惟一
二高隠相與往來而雲為最厚(舊志)
林通字達夫富川人其學初不流枯寂有明通之
思仁宗時官御史已而棄歸隠於縣之豹山人因
名其山曰隠山巖曰潜德時往來郎山穿石巖(舊志)
韋旻上林人坐卧一樓聚書充其上盡夜探覽元
祐間應舉不第隠於羅洪洞自稱白雲閒叟學士
許德言常造其室與論盡心知性養氣之學坐對
終日悠然忘返(舊志)
韋充來賓人性質素以耕為業常手執一卷秉耒
之暇即田間誦讀之教養子孫族漸蕃衍今邑中
以韋為著姓皆其後裔云(縣志)
權度字靜山來賓人探花權鳳之孫也有才辨議
論今古口如懸河屢舉不第即隠居課子與郡城
諸前輩詩酒往來為雲霞之友性淡素與人無競
以上壽終(縣志)
李清來賓人少好學屏絶人事讀書白雲洞不樂
仕進年逾七十猶手不釋卷葛巾野服望之如神
仙(縣志)
劉晞字升之臨桂人家近辰山日就山巖棲託格
韻高邁有詩名先是桂帥吕愿中賦秦城王氣詩
欲以媚檜邀晞共賦晞託疾不與後帥李大異聞
而敬之題其所居巖曰蟄龍(舊志)
郭顯者不知何所人居桂南溪之劉仙巖一稱住
山道民一稱南溪郭顯然卒無可蹤跡之者獨有
南溪卜居銘首言士大夫以金人之故多南遷似
避地中言志在神仙似方士末言榜揭歸去又似
棄官入山者(舊志)
俞處士失其名貴縣人性冲和澹於榮利棲巖飲
壑與麋鹿為伍間發為古近體詩氣韻清遠鄉人
咸稱為處士云(參府志)
明
胡嵉臨桂人博學能文章高尚其志永樂丁亥詔
徵至京師與修永樂大典書成將授館職以老辭
不拜仍歸舊隠所居林木翳薈搆一小樓棲其上
當春夏之交葱蒨撲人眉宇因顔其樓曰環翠(縣志)
陸南金桂平人籍本河南之祥符父任别駕潯州
遂家焉南金天姿明敏學行過人著述自娛不求
祿仕一門子姓皆身為督課後悉以文章顯名於
時而逵浚淮燦為最著云(粤西通載)
黎廣德蒼梧人少以孝友聞有志操善頤養壽百
有三歲天順間寇攻梧城城陷廣德危坐堂上白
鬚眉衣紅褐衣賊環視不敢害乃撫其背曰翁何
壽若此願得翁紅褐衣壽我廣德遂解付賊賊皆
羅拜且遺之牛肩米粟而去郡人皆呼之為百歲
翁(府志)
謝仲仁容縣人博習詩書不求聞達日探攬名勝
坐高巖發聲長嘯逌然與林木響答日暮而後返
有四子咸教以隠居獨善鄉人有忤己者輒和顔
以解甚或杜門不出終無所校横逆者久而慚謝
里黨皆化(舊志)
陳愚字孟濓其先浙之山陰人洪武初戍慶遠遂
籍宜山愚長於詩詞嘯歌盤澗高節自矜不尚佛
老頗究軒岐術仁心為質人稱其多隠德焉(參粤西通
載)
龐贅北流人賦性高邁動以古自期嘗筮得天山
遯遂韜才屏跡隠於白馬灣與鄉里相周旋以方
正礪俗或比之管寧王烈郡縣錄其實行聞於朝
徵聘不就賜敕旌之(府志)
梁本武緣人少以文學稱性耽泉石嘗手錄嵇康
高士傳終日披對喜吟詩多松喬之想子廷器亦
懷曠達本誡之曰我已放情人外汝不得復爾後
舉成化乙酉孝廉(舊志)
秧清永福人少工文章有聲譽景泰庚午舉鄉薦
即棄去故業築精舍於龍溪之馬芒山下安貧樂
道有吟風嘯月之致人共仰之(粤西通載)
李善字性初宜山人性廉靜無他嗜好惟以讀書
窮理為務披覽之暇輒臨池學書結茅巖谷嘯傲
煙霞都指揮彭英特敬禮之(舊志)
李仲錫武緣人幼業儒賦性簡默澄懷觀道淡然
自足每為人推薦必遜謝不敏鄉飲屢舉大賓(舊志)
張尚文武緣人少有孝行動合禮儀閉戶窮經不
樂仕進或謂之曰世際昌期奈何埋光終老曰惟
堯舜在上巢許乃得遂其曠懷耳(舊志)
梁昌御懷集人敏悟好學一目十行俱下少食餼
上庠志趣閒澹遂隠於青壁讀書談道為名山之
業(縣志)
王佐臨桂人幼列庠序食餼二十餘年一旦忽棄
去慕陶靖節風築五柳書屋所著詩古文如白雲
卷舒自見真素多達生家言(參舊志)
蔣山字靜叟恭城人未冠為諸生有聲屢舉不第
即棄舉子業徜徉山水間食貧居賤溷跡漁樵性
喜讀書非沉疴不廢吟咏(節府志)
應贇字正素横州人性高邁不諧時俗少工舉子
業已而厭棄塵務徧遊南華羅浮白石諸勝得頥
養之術歸隠雄龍山年八十四自號三元子(舊志)
梁以恭武緣人躬耕蔓山足跡不入城市課晴問
雨而外一無所營教育子孫敦睦族黨和光善俗
人愛敬之縣令聞其賢給以冠帶辭不受卒年百
有三歲(舊志)
國朝
蘇泰亨陽朔人言笑不苟舉止有度恤鄰睦族閉
門讀書自壯至老言必顧行歴舉大賓不赴(舊志)
吳鏞永福人性耿介尚恬淡恥與俗競人有非理
相干輒諭而頷之寄嘯泉石卒年八十有二(舊志)
李文彧字簡齋清流白馬人少從粤東舉人殷弼
游不求仕進好吟咏屐齒所歴興到筆隨晩年號
壽溪野人所著有壽溪草五卷(舊志)
廣西通志卷八十五
