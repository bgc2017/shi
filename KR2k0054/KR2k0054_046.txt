欽定四庫全書
廣西通志卷四十五
古蹟
潯州府
桂平縣(附郭)
皇化縣在府治東本漢鬱林郡阿林地隋置宋省
入桂平
陵江縣在縣治崇姜里唐武德十年置十二年省
大賓縣在縣治東南隋置屬藤州唐改屬潯州
羅繡縣在縣治南八十里今為羅秀里城隍廟猶
存
常臨縣在常臨鄉遺址尚存
武靖州在府城西二十五里地名碧灘明成化三
年總督韓雍置尋廢為鎮
玉泉臺在府城外
觀風樓在府城南門上宋廖德明有詩
思古樓在府城東門上
捲雨樓在府城西門上
平遠樓在府城北門上
振遠樓在城中明正德間參將房潤建
四穿樓在城中街高三層四面洞闢久廢今創復
淨練閣在城北平遠樓西
澄濟閣在府城東
寒亭在城西五里下有泉出自石罅清冷異常冬
夏不竭宋姚嗣宗有詩
永新亭明成化間都御史韓雍建參將房潤重修
今其地莫考
湧金亭在府城江岸
望雁亭在西山寺旁
國朝康熙二十三年知府金世濟建
涵碧亭在城東三江口
春風亭在府學内又有射圃亭今皆廢
東塔在城東三里白沙隔岸與賓山對峙明豫章
劉萬安為桂令建塔其上僅成二層尋卒邑人立
遺愛碑於其下崇禎間御史李仲熊郡守葛元正
增高九層而塔成布山八景之一
馬平場在城西北七十里爐戶採取砂寶烹煉黑
鉛
古銅鼓漢馬援有銅鼓二沉於水一為白石山所
獲置於觀風樓一為銅鼓灘所獲置於文廟後俱
失
南海白石記石刻南漢乾和三年乙酉奉勅鑴石
有玉皇儀像侍衞九軀并修金籙齋慶讚記吳可
一撰
平南縣
郭縣古城一在縣治羅陵里郭縣村一在縣治大
烏里古城村
隋建縣在縣治東北建烏里隋開皇九年置宋開
寶五年省
龔州在縣治龔江唐貞觀中置宋紹興間廢
武平縣在縣治武平里
思明州在縣治西北唐永隆初置思唐州領武郎
思和二縣宋開寶四年改思明以思和入武郎嘉
祐間省
武林縣在縣治東南劉宋文帝置宋開寶五年省
今為武林鄉
大同縣在縣治東北五十里唐貞觀七年置宋開
寶五年省今為大同鄉
陽川縣在縣治西北六十里陽川里唐貞觀七年
置西平縣屬龔州天寶元年改陽川宋開寶五年
省
秦川縣在縣治東北唐貞觀初置屬鷰州七年屬
龔州十三年省
歸政縣在縣治西唐貞觀七年置十三年省今為
歸政里
武郎縣在縣治北前臨駝禮江唐永隆初置宋嘉
祐二年省
平原縣在縣治西北唐置長慶三年更名思和宋
開寶四年省
凌波閣載一綂志今莫考
率正堂在縣治
濯纓亭在縣西宋折彦質詩澄練正縈檻高屏近
擁門張南軒詩芙蓉豈不好濯濯清漣漪
龍街里在縣南南漢時梁嵩中狀元因改其鄉曰
鵬化里曰龍街
魚洲瑞鴈在縣大江中之沙洲形如遊魚鴈鴻飛
集邑人以此為科第徵故名瑞鴈明張廷綸詩瑞
應年年俱不爽等閒莫道是虛談
南漢翰林院學士梁嵩墓在麒麟山餘詳本傳
明李廸功郎墓舊志俱云在縣境今莫考
貴縣
鬱林郡隋志鬱林郡治鬱林縣大業初改鬱州尋
復為郡唐曰貴州元大德九年省縣入貴州城在
縣治江南三里相傳吳陸績為太守時所築遺址
尚存
南尹州在縣治南本南定州鬱林郡唐武德四年
置貞觀八年省
懷澤縣在縣治一百五十里劉宋置隋廢入鬱林
縣唐武德四年復置屬貴州宋開寶五年省今為
懷澤驛
義山縣在縣治西北八十里唐天寶元年置屬貴
州五年省入鬱林
馬嶺縣在縣治西六十里唐武德四年置天寶元
年廢
潮水縣在縣治西唐武德四年置屬貴州宋開寶
五年省
鬱平縣在縣治東南晉太康元年置唐屬貴州後
改屬鬱林州宋初省
布山縣在縣治東漢元鼎六年置屬鬱林郡隋大
業初廢
龍山縣在縣治北隋志鬱林有故龍山縣大業初
廢
奉議衞在縣西北明正統十一年自奉議州移置
今廢
向武千戶所在北門外明正統間自向武州徙置
屬奉議衞萬歷二十三年又徙於謝村鎮今廢
勅書樓在縣北一里明時建
懷澤樓在舊州城北今廢
愛蓮閣在縣署内
雙清閣在縣學南宋劉汶有詩
薰風亭在縣東郭宋梁詔讀書樓蘇軾南遷詔使
三子往謁軾留語為署今名
南澗亭在縣西二里嘉魚井井上卷石刻宋蘇軾
南澗二字陶弼有詩
蓮巢亭在縣治蓮池北有蘇軾書帖石刻
紫江亭在縣北里許石洲上
龍田在南山之陽宋人詩有龍田尚有耕痕在及
耕餘龍躍雲津去之句
石羊在縣西山南巖相傳神仙騎羊入山仙去羊
遂化石
金牛石在縣北十里龍山口周穆王時九月九日
天上金牛星飛墜即亢旱人物多瘴疫求禱於石
乃愈邑人立廟祀之今廟圯而石存明李知微有
詩
石鐘在縣南山石形如鐘擊則風雨立至
甘羅墳在縣北山下今地缺一隅藤縣志載在甘
村案羅秦時下蔡人而粤之墓凡再見或姓氏
之同抑亦傳流之訛也
明副總兵沈希儀墓在縣北一里北山廟前事詳
本傳
烈婦朱茉莉墓在縣北二里事詳烈女傳
武宣縣
武仙故城唐武德四年析桂林縣置明初改曰武
宣在縣治東下水二十里洪武三年築土城三十
年增拓之宣德六年移今治
中留縣漢置屬鬱林郡劉宋為桂林郡治隋開皇
十一年省案水經注中留在柳江之西都坭江
之南為今縣治西南界
桂林縣在縣治東北漢置吳孫皓置桂林郡以縣
為小桂晉書陶侃傳執劉沈於小桂是也唐初屬
象州乾封元年省入武仙
陽寧縣在縣治西北隋開皇十八年因故淮陽縣
改置大業初省入武仙
南寧府
宣化縣(附郭)
古邕州城在府治南二里唐武德四年本隋鬱林
郡之宣化置宋皇祐中始移江北濱江基址尚在
今名為古城口宋陶弼有詩
晉興郡在縣治北晉大興初置隋開皇時廢
思籠縣在府治西唐乾元後開山峒置宋開寶中
省入宣化今為思籠鄉又見隆安縣
懷化州在府境本邕州懷化峒宋皇祐中置
朗寧縣在縣治西北本漢增食縣地唐武德五年
置宋開寶五年省
横山縣在縣治東近横山故名唐武德五年置乾
元後省
如和縣在縣治太平鄉因如和山故名廢置詳新
寧州
崑崙臺在府城東北崑崙山下
南城臺在府南宋陶弼有詩
月臺在府治中宋安撫顔敏德建
清風臺在府東宋安撫任忠建為避暑之所案
王大經清風館記即臺故址明鄭豫夫有詩
最高臺在城西地勢突兀俯視一城傳係梯雲閣
舊址明同知張貫改建更名兵備徐浦增修有記
後圯
籌邊樓在府治子城上舊名荷思堂宋安撫任忠
易今名
矗雲樓在舊府城西北隅明崇禎元年兵備張元
芳重建
雙梅堂在府治内舊有梅二株枝生連理
安政堂在府城東宋安撫顔敏德建
瑞文堂在清風臺後堂前有池歲生並頭蓮故名
錦雲亭在府城上宋顔德敏建
三公亭在望仙坡上三公蓋宋狄青余靖孫沔於
此破儂賊處
迎春亭在城東二里舊名春野宋陶弼有詩明嘉
靖五年知府蔣山卿重建十五年知府郭楠重修
更今名
去思亭在府東明嘉靖壬戌為知府郭應聘建
董泉亭在縣東青秀山明嘉靖中董傳策謫遊邕
地與兵備徐浦郡守郭楠登臨此山為建二亭遂
以董名其一曰洞虛皆有倡和詩并序
孤鶴亭在兵備署中明嘉靖初王守仁征思田時
構亭演射扁曰射圃後徐浦因舊址增葺更名孤
鶴自為記
元風圃明宗室雪窗别墅許應元謝少南俱有詩
銀甕在芝山九域志云仙人煉丹既成而遺此上
山視之則失其處下瞻望宛然在目
銅鼓相傳漢伏波將軍馬援所製形如坐墩而空
其下滿腹皆蒼紋細花極工緻四角有小蟾蜍擊
之其聲清潤今失
邕州刻壁在府廳宋初范丞相質之子旻知邕州
為撰邕管雜記三卷並刻療病方書於其上天
威經新鑿海𣲖唐咸通九年静海營書記裴釧
撰碑在邕州
大宋平蠻碑安撫使余靖撰
宋安撫使石鑑墓在那石宋村
明德慶州判官陳琚墓在縣東北歸仁舖
明桂王妃墓在合江来村
京觀在歸仁舖側宋狄武襄所築有碑銘
横州
簡陽城晉太康七年置屬寧浦郡阮放殺陶侃故
將高寶寶衆擊放放敗走保簡陽城是也梁於此
置郡隋廢今州治西南六十里陳埠江口城基尚
存
寧浦縣在州治西南吳昌平縣晉為寧浦唐武德
四年於縣置南簡州貞觀八年改為横州領寧浦
明初省
從化縣在州治東北從化鄉唐武德四年析寧浦
地置淳風永貞元年改曰從化宋開寶五年省
蒙澤縣在州治西北蒙村唐武德四年置貞觀十
二年省
嶺山縣在州治西北梁置郡隋改為縣屬鬱林宋
開寶五年省入寧浦
樂山縣在州治東南五十里樂山鄉城址尚存本
漢廣鬱縣地梁置樂陽郡隋改置樂山縣宋廢
平山縣在州治北吳置為合浦北部都尉治梁時
省今州治東北從化鄉有平山村蓋因舊縣得名
興道縣在州治東南宋志晉太康元年以合浦之
連道置梁時省
馴象衞明洪武十九年置於思明府二十年遷南
寧二十二年又遷於州在今治東北
觀德臺在州舊學射圃内
月江樓在西城上宋守陳大紀重建秦觀詩九天
雨露蟄蛟龍琅玕長憑清虛府又名横浦樓
東曙樓在州署中署州事陳光恩建
望雲樓在州署中今廢
清華樓在舊州城上又名瑞錦樓
昭回閣在舊州學内宋靖康初州守曹袞建
天機閣在州南十里
浮槎館舊在州西南宋秦觀有書事詩後廢明正
德間知州黃琮再建於淮海堂後
淮海堂在海棠亭後明正德間知州黃琮建嘉靖
中知州馮伸高士楠俱重修
仙槎亭在城西北登高嶺相傳晉元帝時董京避
地居横遇一仙秋夜横槎於浦宋紹定間州守張
垓建亭因名韋鑾詩幾點翠雲排雁字一溪流水
映芙蓉
懷古亭在城西海棠橋宋守蔡光祖建有記
海棠亭在海棠橋畔宋守向友䕫建舊多海棠因
名
綺川亭在城南臨鬱江
連理亭在州江南岸宋梁世基舊宅産連理荔枝
一枝神宗賜以詩
春色亭在州東城上
半山亭在城北古鉢山腰明弘治十年建
得山亭在城東北烏石嶺上明嘉靖四十一年兵
備徐浦為吳時来建
醉鄉亭在海棠亭畔
寄水亭在城水門外龍池小洲上明嘉靖間左江
道僉事徐浦與吳悟齋登遊其地命指揮范儒建
亭以配得山亭云
夫子小影石四十六代孫孔宗壽家蔵小影乃唐
人吳道子筆夫子憑几而坐從以弟子見者莫不
竦然宋紹興間州判何先覺刻置於寧浦縣學有
記
晁無咎小影石宋建炎元年無咎壻李植命工繪
像弟挽之題讃明正德間知州黃琮獲之置於海
棠亭内案宋史晁鉅野人曾知泗州紹聖四年
與秦少游同貶李植泗州臨淮人無咎以女妻之
後歴知數州植子汝士隨任横州以其家傳舊像
刻石摹搨
吳時来小影石在烏石書院
劉子試小影石在崇報里
戒石銘宋黃庭堅書舊在州甬道上覆之以亭明
嘉靖癸巳知州曹儲撤亭移置座右
宋僉判李師顔墓在州東北二十里金龜嶺北
宋進士李會龍墓在州東四里
明郎中樂章祖墓在州西南三十里龍母灣高山
頂
明總兵范信墓在州北五里蒙村
明參議任榖祖墓在州東三十里楊村
明教授黃濟墓在州東三十里漂竹村
明教授陸嘉鯉墓在州南二十里沙田村六梅嶺
上思州
故城在州南隔江新唐志邕州都督府有羈縻上
思州明初屬土官黃氏弘治間因爭襲紏遷隆峒
為亂太平知府謝瑚討平之遷治江北改流官
瀼州在州治南隋大將劉方始開此路置鎮守尋
廢唐貞觀十二年李宏節遣首領甯師京尋故道
開置以達交阯因州界有瀼水故名後廢
新寧州
西原州在州治西南唐安南都護府有羈縻西原
州領羅和古林羅淡三縣又有黃峒一名黃澄峒
在州西亦西原屬其蠻為黃氏長慶二年邕州刺
史李元宗懼罪奔黃峒蓋蠻中也又申峒在州南
宋嘉祐五年交阯與申峒蠻寇邕州經略使余靖
討平之即此
如和縣在州治東唐武德五年析南賓安京二縣
置宋景祐二年省入宣化明隆慶六年割屬今為
隆化一二三都地
武黎縣唐為羈縻州元改置縣屬思明路明初廢
為峒曰武黎華陽沙水吳從後武華以功授縣兼
領沙吳二峒華陽尋絶併入武黎隆慶中改設今
州治武黎故址在州治西今為武黎都又華陽故
址在州治西南今為華陽都
鳳凰城在州治西永福村周圍半里許四山壁立
人不能越前後二山洞洞門湧泉長流如帶黃
巢城在州治東豐村隴拱山環抱層疊中有一
巖四面徑穿
隆安縣
思籠縣在縣治南唐置宋開寶五年入宣化明嘉
靖間分屬
陽明洞天在縣西北四十里懸崖峭壁中開一洞
可容數百人明新建伯王陽明征田泊舟於此額
曰陽明洞天并鑴征田功績文於其上後左江使
者王毓賢續題曰神武不殺邑令盛國俊題曰干
羽流徽
含輝洞在縣東七十里馬村後入洞約三丈許有
二石焉一如懸磬一如懸鐘引石叩之其音越如
明馬瓊漢題詩於上洞之右太傅蕭元圃有和韻
詩
龍牀石橋在縣東二十里明嘉靖間創建舊蹟猶
存
永淳縣
巒州本秦桂林郡地唐武德四年置為淳州永貞
元年改巒州宋初廢
永定縣在縣治北唐置淳州領永定縣宋熙寧間
省入寧浦元祐三年復置改為永淳元至正十二
年遷縣於江之南學校故址尚存
武羅城在縣治北六十里唐武德間置屬淳州宋
廢今為武羅巡檢司
靈竹縣在縣治東北五十里唐置屬淳州城隍廟
至今猶存其鄉名靈竹鄉
承露塔在縣西五里明萬歴間知縣童時明創建
以鎮水口其碑文磨滅其石匾額及石柱對聯砌
塔上
太平府
崇善縣(附郭)
故城在府治西北六十里古地名崇山宋置明宣
德八年改流官十七年徙入府郭遺址猶存
太平寨在縣治東北三十里宋屬邕州元置太平
路明洪武元年改為府正德間廢故址猶存
黃巢故城在府治東二里石壁峭立四面皆山中
鑿一門下瞰江流相傳巢兵敗南奔屯駐處
銀窖山石峒在城東四十五里當半山間封塞完
密相傳黃巢蔵金處
遠景樓即府治大門
國朝康熙元年知府馬正午建高不矜繼修有記
鐘樓舊在府城安遠街明正德十五年知府鄧炳
改建於府東隅自為記
桂香閣在府學後明崇禎間知府陳爰謀建
國朝康熙三十三年署府事同知傅澤深重建
感義亭在府城下郭街南為通判鄭策立有記
達觀亭在城外黃坭嶺上明嘉靖間知府徐師臯
建
銅鼓在城隍廟相傳漢伏波將軍馬援所置
古銅鐘上刻大漢乾和四年辛亥鑄於東禪院
飛来鐘相傳自交阯思琅州飛来明指揮沈希儀
遣舍人劉勲往相之欲搥取其銅以造軍器未至
數百步忽仆地
左州
故城在州治東十五里地名龍村唐邕州都督羈
縻州明屬土官黃勝爵地成化十三年改流遷思
崖村正德十五年知州李欽承又遷古攬村即今
州治
古寺臺在州北金山上諸峰聯絡四望空靈
養利州
故州在州治北宋置古名歷陽明洪武初授土官
趙日泰知州事宣德七年改流案故州一係舊
州村在州治北上甲一係通域村在州治西北接
龍英州界一係弄豆村在州治東北下甲各有故
址
舊學在州北城外二里
觀魚亭在州西城外明萬歷間知州許時謙建有
詩
萃綠亭在州西門外知州許時謙建有詩
簮花亭在州東門外
懸崖杖在州南五里其山峭絶壁立人跡不可到
中間横亘一杖長尋餘相傳為數千年物
永康州
故縣在州治北古地名康山明洪武初授土官楊
榮賢知縣事成化八年改流
思同州在州治西南唐為羈縻州明萬歷二十七
年併入永康今為思同村
陀陵縣在州治西南六十里古地名駱駝宋置明
為土官黃氏世襲
國朝康熙二十八年併入永康
涼風亭在州南十里
寧明州
况村城在州治東明成化中土酋庶孽黃紹治兵
况村戕寇思明弘治十八年討平之紹子文昌復
肆惡築城拒命尋就擒迺定
將臺在州治東南元鎮南王托歡征交阯還即地
竪旗二令軍士各培以土遂成臺又相傳漢伏波
將軍時所築
臨清樓在州治東北明永樂三年知府黃廣成建
解縉有記
公正堂在舊土府署中明成化中知府黃道建倪
謙記
忠顯堂在州東明宣德五年都指揮黃&KR1781;建
英武堂在明江城西明成化十一年知府黃道建
徐溥有記
太平土州
明烈女李氏墓土官李琛之女因夫岑瑶為弟所
殺矢志而殁其地莫考
萬承土州
萬形州在州治東北唐邕州都督羈縻州宋省今
為下州村
龍英土州
上懷恩州在州治西南宋時置元省入龍英今舊
州村即其遺址
思州土州
黃遠縣故址在州東北即今峙岜村
鹿場在州東洞楞每臨年節調衆圍鹿於此土官
及族目各戎服馳射中者獲賞今春秋丁祭鹿戶
猶供應焉
江州土州
銀甕在州山上石巖中一統志相傳仙人煉丹所
遺舟人往来可望見登山尋之則失蹤跡
上石西土州
受降城在州治北五里明成化間征交阯置受降
所
下石西土州
故州在州治東南凌鸞二村間唐為羈縻石西州
宋元豐後分置明萬歷間徙
憑祥土州
昭德臺在鎮南關内明嘉靖間建此以接見交阯
貢使者今僅存基址
銅柱在州治東南接交阯界漢伏波將軍馬援所
立又唐馬總為安南都護復建二銅柱於漢故處
西事珥一在憑祥州一在欽州分茅嶺有銅柱折
交人滅之語至今往来疊石於下者不絶
下龍司
龍州故城唐置羈縻州屬安南都護府宋屬太平
寨元初築在司東北遺址猶存
上龍土司
鄧勒甲在司治南明永樂中遣將軍朱能討安南
舟抵龍州卒於鄧勒甲即此
鎮安府
故城在府治西元泰定初為鎮安路明洪武初改
府移今治
歸順州
故城在州治南十里元置後廢為峒明弘治九年
復設州築城周一里為門四後燬
計峒即計甲今為州治禄峒在州治西十四里元
皇慶二年交阯犯鎮安歸順二州陷禄峒計峒尋
引去即此
奉議州
故城在州治東十五里宋置明洪武中省入來安
尋復置二十八年改為衞尋又復置案故城元
大德間築明洪武初遷於砦林村遺址尚存
向武土州
故城在州治西北五里宋置元初築城延祐間遷
於岜捧村故址尚存
富勞縣在州治北三十里元置明洪武間没於夷
獠尋復置後併入向武今為勞甲
武林縣在州治東十里元置明永樂初省入富勞
向武千戶所明洪武初置正統中徙貴縣
上映土州
上映峒即今州治宋皇祐中置州許公順以平儂
智高功授知州世襲明洪武五年廢為峒萬歷三
十二年復置
小鎮安
鎮安峒明永樂中即峒分置州更名小鎮安在府
治西感䭾巖側
柳州府
馬平縣(附郭)
故城隋開皇十一年析桂林置屬象州唐始為柳
州在府北雙山間
龍城郡城即今府治唐武德四年以始安郡之馬
平置通志相傳有八龍見於江中故名移置詳見
柳城
潭中縣在府治東南駕鶴山間漢置晉為桂林郡
治隋開皇十一年縣廢
新平縣在縣治南唐武德四年析置貞觀十二年
省入馬平即今新興鎮地
常安縣在縣治南沈約太康地志屬桂林郡今為
常安堡
將臺在城北舊傳宋狄青征儂智高時所築
鎮粤樓在北門外明嘉靖間總督張岳平馬平猺
築柳北郭城建樓名鎮粤後人即以祀襄惠公於
其上駱日升有記刻石
待蘇樓在府治後宋州守許申建取杜詩春生南
國瘴氣待北風蘇之句自為記
羅池館在城東羅池旁明景泰三年建
柑子堂在府城西唐柳宗元於城西隅種黃柑樹
有手種黃柑二百株春来新葉徧城隅一詩刻於
石宋陶弼柑子堂詩子厚才名甲有唐謫官分得
荔枝鄉羅池水盡黃柑死獨有空碑在畫堂
雲錦亭在朝京門外宋關庚建
三相亭在駕鶴山麓宋丞相王安中汪應辰吳敏
謫宦嘗寓此趙師邈有碑記
羅池亭在羅池上宋守朱軌建刻柳宗元像於其
中後遷郡龍江復鑿池建亭新廟之左
東亭在城東南唐守柳宗元建并記
思柳亭在城東宋陶弼有詩
秀野亭在北關外明成化間參將歐磐建
楊文廣峒在江東北俗傳儂智高幽楊文廣於此
又一峒在大堂西峒有門有鎻用生鐵封錮人持
燈燭照之輒為風所滅於門隙中隠隠見盔甲軍
器狀土人言此峒由城外河底直通隔江之峒仙
人跡在天馬山麓一石自平地拔起上有足跡
相傳為鍾吕二仙所留者一統志載入柳城
斷碑在柳侯祠内唐韓昌黎詩宋蘇子瞻大書刻
石遺柳民歌以祀侯者俗稱韓詩蘇字柳侯碑是
也後築外城軍士拾得碑一角以砌城城輒崩因
取還與原碑復合
乾明寺碑唐柳子厚来刺是邦建寺立碑今廢又
柳侯遺碑舊在夫子廟蓋子厚親筆久仆無聞宋
淳熙己酉太守趙彦禮復得斷碑於學宫草莽間
遂龕於郡治之明秀堂
老子像在城南五里老君洞内鍾乳所成
古栢在柳侯祠前東西二樹搖其一則彼樹亦動
大葉榕在水南上寨葉生則暖葉落則寒唐柳子
厚有榕葉滿庭鶯亂啼之句明末為兵所伐
唐柳州司戶劉蕡墓在府城西五里
唐柳州刺史柳宗元墓在羅池街後
雒容縣
洛容故城在縣治東北洛清鄉唐置明萬歷三年
省以其地為平樂鎮
象縣在縣治南陳置象郡隋開皇九年改置縣宋
嘉祐六年廢入洛容
石鐘在縣西白象巖石洞玲瓏中有一鐘擊之鏗
然
羅城縣
故城在縣治北宋崇寧元年置羅城堡屬融州二
年廢明初始置縣在西羅鄉
武陽縣在縣治西北平西里巴台村隋開皇十一
年析置臨牂縣唐初廢龍朔二年重置改名武陽
宋熙寧七年省為鎮入融水即今武陽鎮
黃水縣在縣治西北唐武德四年本隋黃水郡地
析置屬融州天寶初併入武陽
安修縣在縣治西北唐武德初置屬融州貞觀十
三年省入臨牂
樂善州在縣治北唐融州管羈縻州宋崇寧二年
置樂善砦即此今縣安祥樂善二里分立四堡
柳城縣
龍城故城在龍江南岸梁置宋咸淳元年移府城
於龍江因移縣於江北元至大間仍各徙還而江
北之城廢明初又改龍江東岸即今縣治而江南
之城亦廢置南陽衞尋廢衞設南盪堡今土城尚
存
柳嶺縣在縣治西唐武德四年置貞觀七年省入
龍城
千蔓城明設參將鎮守後廢接馬平縣界城址尚
存
潭中亭在縣南關外
泥橋在城東六十里大河堤邊長可丈餘廣四尺
厚二尺鄉人恐水漲衝塌以巨石填其上水至石
盡漂去而橋如故傍有虞帝祠
落米灘在田村塘離城二十五里石壁一穴如雞
子大日落米一升足養一僧其僧貪而不饜引匠
鑿闊其穴米遂絶
融縣
融水縣在縣治西唐武德六年置屬融州明洪武
四年廢入州尋改州為縣
東寧州城在縣治江東梁大同中本蕭齊齊熙縣
置隋大業初廢
將臺在城西門外宋清遠軍節度使岳飛建今舊
基尚存
風雩臺在靈巖絶頂
祖師臺在縣西二里獨秀山
會一閣在城東五里真仙巖旁宋寶慶三年建唐
麟有詩
望仙閣在縣城内前揖仙巖故名
真仙亭在真仙巖宋守鮑粹然重建易祓有賦
御書碑在真仙巖内凡四面各高三尺横六尺一
刻西江二字一刻頤堂二字一刻瑞雲二字一刻
精忠二字每面篆御璽一小圖書一蓋宋太宗真
跡也
黨籍碑在真仙巖内
貢士碑在真仙巖内宋守劉繼祖立
勸農碑在香山之麓宋守李興時出郊勸農邑宰
張錡立碣
平猺碑在真仙巖内
平蠻石刻唐久視元年立
畫鶻行磨崖宋韓琦手書在靈巖石壁字可五寸
許
卦辭磨崖宋司馬光手書家人卦彖爻全辭在靈
巖峭壁高不可攀
鎮蠻書在背江戥潭兩岸懸崖壁立横江砥石平
鋪自東岸石上刊字一行直透江心轉達西岸字
如斗大非篆非隸漫不可識世傳諸葛武侯製以
鎮蠻者
宋銀青光禄大夫覃光佃墓在太平鄉滲尾村
宋御史大夫覃慶圓墓在太平鄉浮石村
宋李仙墓在縣西十六里康田村
元義兵萬戶何先甫墓在拱北坊鐵坑廂
明按察副使李允簡墓在高錫村諭祭葬
京觀在西城外一里明萬歷間猺蠻宼縣擒斬千
餘人築此儆蠻
懷遠縣
故城在縣治北相傳即宋初所置懷安軍治後廢
為王口砦崇寧四年知桂州王祖道誘致諸峒納
土開邑於砦建懷遠軍尋改為平州兼置懷遠縣
政和元年州縣俱廢紹興十四年復置縣明洪武
初廢為三江鎮尋復置萬歷中議舊城難治移建
丹陽
允州在縣治西北安口砦宋崇寧中置允州及安
口縣又於中古州置格州及樂古縣尋改從州政
和元年廢州為樂古砦屬允州尋又廢允州入平
州
諸葛營在大融江亮寨下相傳七擒孟獲時所築
至今臺基尚在濠塹依然
象州
陽壽縣即州治本漢中留縣地隋開皇十一年析
桂林縣置唐於縣置象州明洪武二年省入州
長風故城在州治東九域志象州有古長風城廢
置詳見来賓
武德縣在州治西北唐置仍於縣重置象州天寶
元年省入陽壽
西寧縣在州治南隋大業初併入桂林唐武德中
復析置屬象州貞觀十二年省入武德
象臺在州南三十里舊志云平地崛起巋然若臺
四望平遠
拱辰樓在州城北門上
瑤光樓在州西門上俯溪山面長江晴嵐烟靄景
物殊勝後更名西峰
瑞蓮亭在惠澤街方池中
寒光亭在扶疎堂側宋孫覿有詩
謝家園在州南門外宋進士謝氏兄弟所營内扶
疎堂竹木深䆳王安中南遷嘗寓此
韋厥碑在智誠洞蓋厥所隠之洞也碑乃刺史韋
敬辨立
来賓縣
循德縣在縣治東唐置五代時廢舊志縣古郎山
下有古郎城即故縣址
嚴州在縣治西二十里白面村唐乾封間於廢昆
州樂沙縣置嚴州今村即其故址
歸化縣在縣治南唐乾封二年置屬嚴州宋廢
武化縣在縣治南唐初析建陵縣南界置屬安州
後屬象州宋熙寧中省入来賓元祐初復置南渡
後省
長風故城在縣治西唐武德四年析陽壽縣置屬
象州大歷十一年省入武化
慶遠府
宜山縣(附郭)
龍水縣唐貞觀五年置宋改曰宜山舊有土城在
今縣治北江北岸
崖山縣在府治南唐貞觀間置南漢時省
洛曹縣唐置因近洛曹山故名宋嘉祐七年省入
龍水在今縣治東四十里即大曹驛
東璽縣在縣治西唐置南漢時省
蕃州在縣治南唐置屬桂州宋屬宜州領蕃水都
伊思寮三縣
琳州在縣治西宋初置熙寧八年廢為懷遠砦入
龍水今為古陽鄉
鐵城在府治北三里宋寶祐間築黃應德有記明
梁益有詩
慶遠衞舊址在府新城
寶積監在城西二百二十里宋置
富安監在城南一百八十里宋置以採硃砂
玉田場在城西南一百二十里宋置
来薰臺在府城内
瘞鶴臺在府城南龍塘
籌邊樓在府治後舊名望仙規模壯麗甲於諸樓
元劉懷遠明秦山竺俱有詩
南樓在府城上宋黃庭堅所書范滂傳刻石於中
嘉熙三年樓燬
惠慈樓在北城上
明辰樓在子城上
齊雲閣在府城北北山頂
東閣在城北白龍峒
御書閣在城南六里南山之畔宋崇寧三年重建
郭良翰有記
宜山堂在府城東
披錦亭在城西北又有巖桂梅坡都郡諸亭
宜布亭在城南六十里宋慶元六年知州耿明建
寶慶五年知州黃䕫修
放鶴亭在府城南大號山上宋趙抃判宜州時建
阜民亭在府城外香山關之右汪溥有記
宋馮京祖墓在府城北拜相山麓相傳三元馮京
祖葬此
宋刺史張自明墓在城西南九龍山丹霞巖内
明太僕寺卿高嵩墓在府北山麓諭祭葬
明右副都御史馮俊墓在九龍山北麓
河池州
故城在州東一里許屏風山南宋大觀元年以河
池縣置庭州倚郭曰懷德四年州廢復為縣明洪
武初改為亭州永樂初改今名嘉靖四年遷今治
又舊志宋懷德故城在今州治西四圍高岡是其
故址
金城州宋初置今州治東北有金城堡又思恩縣
界有金城鄉皆故州境
智州在州治東宋初仍唐置治英羅領縣四富力
智本蘭江平林治平二年省富力縣入河池故址
在今惟建里案舊志英羅里在州治東十里智
本里在州治東三十里蘭江里在州治西南十里
平林里在州治東南三十里皆宋故縣
石盆在盧村山尖四時水皆不涸水中遊魚可翫
視不可術取
天河縣
故城在縣治北思農鎮江滸唐初置宋嘉熙元年
遷於高寨明洪武二年遷蘭石村正統七年遷甘
場村正德十二年始營土垣嘉靖十三年又遷福
禄鎮改築土城尋燬
澄海城在縣治東南宋初置戍守處景德四年澄
海軍校陳進作亂據宜州既而轉攻天河砦官軍
至敗之即此
思恩縣
故縣在縣治南唐貞觀十二年置屬環州宋改為
州治熙寧九年改屬宜州徙帶溪砦元豐六年復
還舊地元徙趙村明末又徙譚村
環州在縣治西北唐置天寶初改正平郡乾元初
復改環州案寰宇記在遊盧山南整水西是諸
峒要衝故以環名
鎮寧州宋置割福零縣屬州又領禮丹縣熙寧八
年省鎮寧州禮丹縣入思恩今縣治西為鎮寧鄉
即故州
溪州在縣治北即宋故帶溪砦熙寧八年移思恩
縣治此元豐六年縣還故治復為帶溪砦大觀元
年於砦置溪州四年廢今為大溪里
撫水州在縣治北唐黔州都督府下羈縻州領撫
水古勞多蓬京水四縣宋大中祥符九年撫水州
蠻為亂轉運使俞獻可討破之改為安化軍縣為
歸仁縣宋志安化州領四縣即此元廢相傳即今
縣治東北中洲之地
都亮縣在縣治東宋置今為都亮鄉
文漪亭在縣東望峰之上
東蘭州
故蘭州在州治東南宋宜州管羈縻州崇寧五年
以文蘭峒韋君朝子知蘭州事世襲其官
文州唐貞觀初置本漢交阯日南二郡界地明洪
武十二年省入東蘭故址在州治西南二百四十
里
安息州忠文州俱唐貞觀初置明洪武十二年省
入東蘭安息故址在武篆哨忠文故址在蘭陽哨
綏南砦在州治東宋大觀初置紹興四年廢
靖遠砦在州治東南宋政和四年置兑州兼置萬
松縣宣和三年並廢改為砦元初砦亦廢
威遠砦在州治南宋政和四年置隆州兼置縣曰
興隆宣和三年並廢改為砦元初砦亦廢
荔波縣(改隸黔省)
故城在縣治東南宋置羈縻荔波州明洪武初廢
入思恩十七年復置改為縣萬歷中始編地為十
六埲建城於窮来之喇軫村山麓
那地土州
廢那州在州治南今為那周里宋熙寧中土酋羅
世念等歸附崇寧五年置那地二州明洪武元年
省入地州改今名地州故址即今州治
孚州在州治東十里宋大觀元年以地州建隆縣
置領縣曰歸仁四年俱廢政和七年復置宣和三
年又廢故址在今翁羅里
南丹土州
故州在州治東北唐為羈縻蠻峒地宋開寶中土
酋莫洪普内附置州管轄大觀元年改觀州尋復
舊元為安撫司大德元年併入慶遠路明洪武初
仍為州後廢為衞
觀州在州治東宋大觀元年仍以南丹屬莫公晟
於高峰砦置觀州紹興四年復廢為砦
永州鸞州福州延州皆宋羈縻州明洪武初廢入
南丹永州故址在州治西北岜峩哨鸞州故址在
州治北移周哨福州故址在州治西南羅富哨延
州未詳
中平縣在州治北宋置羈縻縣大觀元年於縣置
靖南砦屬庭州後移孚州政和七年復還中平今
州有中平村即故縣地
南丹衞明洪武二十八年改置永樂初移衞於賓
州故址在州治東二里
忻城土縣
紆州在縣治東唐置桂州都督府下羈縻州宋慶
歷三年入忻城
歸恩州在縣治東唐置羈縻州屬桂州都督府領
履博羅遵都恩吉南許水五縣宋慶歷三年並廢
入忻城
平西縣在縣治南唐置芝州忻城郡領忻城富川
平西樂光樂艷多雲思龍七縣宋慶歷中並廢入
忻城
永定土司
洛富縣在司東五十里唐置屬温泉州後廢為洛
富里
永順土司
述昆州唐置屬桂州都督府後廢為縣宋熙寧中
并廢縣今為述昆鄉分屬正土司
思恩府
鳳化縣在府治東北明正德七年置嘉靖八年廢
武緣縣
樂昌縣在縣治南蘇村晉為晉興縣地後省宋開
寶五年改置樂昌景祐三年併入武緣今為樂昌
鄉
封陵縣在縣治南唐乾元間開山峒所置宋開寶
中省
故縣在縣治東南隋書嶺山縣有舊武緣縣大業
初併入
羅城石城在縣治東四十里羅坡潭側明正統中
土官岑瑛築又東二十里為鏌鎁石城今皆廢
瑞蓮亭在縣舊學址
儂智高營壘一在暗山頂一在紫金嶺上皆屬縣
境林木隂靄石壘攢聚人遊其地凜凜有殺伐氣
發金井在縣南二十里紫金嶺上相傳昔有發井
得古遺金者
石鐘在縣西江水中以其石形似鐘故名相傳擊
之則風雨作好事者試之果然
韋公墓在縣東北一百里相傳韋將軍征蠻終此
鄉人斂骨瘞之
周師慶遺蜕在縣南伊嶺山相傳師慶坐化於此
後人名曰望仙巖
賓州
古賓州在州治南十里唐置今為賓化鄉
領方縣在州治西漢置屬鬱林郡梁於縣置領方
郡唐仍為縣貞觀五年復於縣置賓州宋開寶初
遷於舊城北二十里縣廢
安城故城在州治東七十里梁置隋平陳郡廢唐
屬賓州又改曰保城宋開寶間廢入領方即今安
城鎮
思干縣在州治西南唐置貞觀十二年省入領方
琅琊故城在州治東二十里唐武德中析領方縣
置宋開寶間省
環江樓在州城中舊名凌霄又名觀風
雅歌樓在州城北
紫雲樓在城北三里
清風樓在州城南
北樓在州城北
翠中樓在城外
閱武堂在州城中宋陶弼有詩
澄碧亭在城東
桂亭在州城外一里
領方山石碑在城東一里又宋元祐中進士題名
碑今設學宫處
遷江縣
故縣在縣治西十里瓦山巖下
文輝塔在縣東北六里依紅水砌七級鎻清江二
水口係明指揮黃文輝所建故名向有佛像廟宇
今燬
上林縣
澄州唐置初名南方州貞觀八年改曰澄州宋開
寶中廢去賓州西北七十五里
無虞縣在縣治東唐置屬澄州宋開寶五年省入
上林今為無虞鄉
止戈縣在縣治西唐武德四年析領方縣置宋開
寶中省入上林
賀水縣在縣治東北唐澄州領賀水縣宋開寶中
省入上林
迎春樓在縣城南門
廣惠樓在縣城東門
富寧樓在縣城東
得月樓在城西明知縣馮德讓建
望江樓在城東隅明指揮孫壽建
大明山仙跡在縣後層巒蒼鬱險道山梯人跡罕
到相傳盧六化身之地每遇亢旱禱之立應
田州土州
故城唐邕管有田州天寶初改為横山郡乾元初
復故名貞元中廢後復置元移於州治東南三十
里今上下田州甲有舊州墟又有武龍甲在州治
西即故武龍縣
来安路在州治西元置屬右江明洪武七年省入
田州
婪鳳州在州治東寰宇記邕州右江道有羈縻婪
鳳州元廢明置巡司今為婪鳳塘
上隆州在州治北十里宋置明成化三年廢
恩城州在州治北一百五十里唐置明弘治中土
知州岑桂佩黨於岑濬官軍討誅之州廢
買馬市在州東平馬塘宋紹興間設横山寨及買
馬市於此
上林土縣
故城宋皇祐間置屬横山寨在今縣東十里余甲
對岸
白山土司
喬利故城在司西南三十里明正統七年岑瑛於
此建思恩府治四圍皆山峭壁攢叢如處戈矛戟
劍中嘉靖間王守仁奏移府治廢為司境
興隆土司
故司在司西五里明嘉靖間置有石墻周七十丈
開設北門一面後燬
那馬土司
周鹿城即今司治明正統間土官岑瑛嘗圍獵守
鹿於此因名守鹿後訛為周鹿嘉靖間置司
定羅土司
故司在司東宋為田州武顒里明嘉靖間分置後
徙
岑瑛城在司東二十里明正統間土知府岑瑛壘
石築城中無人居止有瑛廟甚靈騐又一城在下
旺司地
舊城土司
思恩故城本唐思恩州地四圍皆山環列如城又
名砦城明正統間岑瑛遷治喬利城遂廢嘉靖間
於此置司
下旺土司
故司在司東北相傳宋為下旺原明嘉靖間分置
司後徙
都陽土司
十八砦在司境明弘治中土酋岑濬作亂乃甃都
陽等砦石城十八所嘉靖間置司
古零土司
古零堡在司東下勞山下遺址猶存
泗城府
故城在府治西南宋皇祐間置明洪武六年改移
古磡峒即今府治
唐興州在府治南元置為来安路延祐六年總管
岑世興叛據唐興州是也明初廢
利州在府治西南六十里宋置屬邕州横山寨明
正統中土官岑顔為岑豹所殺乃以流官州判管
州事嘉靖初省入泗城
程縣在府治東北三百二十里舊名程丑莊明洪
武二十一年置縣正統中為岑豹竊據後廢
西隆州
安隆長官司即今州治明永樂中置
舊州治在扁牙寨之埧樓山
國朝康熙六年建
西林縣
上林長官司明永樂中置
國朝康熙五年改置縣治故司地在縣治東南今為
上林塘
直隸鬱林州
南流縣劉宋置郡梁改為定川隋廢唐武德四年
析置縣貞觀中於縣徙牢州宋開寶間州廢縣屬
鬱林州尋為州治
定川縣在州治西南三十里定川下渡隋置尋廢
唐初析南流地復置屬牢州宋開寶中廢
容山縣在州治西北唐置永淳元年析置平琴州
治焉建中初州廢以縣屬黨州宋開寶七年省入
南流
善勞縣在州治北七十里唐初為鬱林州地永淳
元年開古黨峒置黨州寧仁郡領善勞兼領撫安
善文寧仁宋州廢縣皆併入南流又東為撫安縣
唐至德初改曰撫康後省今為撫康巡司
馬援營在州城南三里漢馬援南征經此立有石
柱高三尺又名石柱坡
景陸臺在州治内今廢其後堂仍題名景陸
鼔角樓在州城上宋陶弼有詩
四川樓在州城西古建
國朝康熙二十三年知州賈有福重修
瑞泉亭在州城南一里宋嘉熙中建
駐節亭在州治舊名圓通閣明嘉靖間改建
賞心亭在州城西
銅船郡國志載漢馬援鑄造銅船濟海後沉於江
渚天霽水澄往往見之一名越王船
坭牛石在州東五里廣州記云鬱林郡東有池池
有石牛歲旱殺牛祀之取血和泥以塗其背即雨
養奮碑奮字叔高鬱林人後漢和帝時舉方正碑
以獻帝初平四年八月立
鬱林觀文在東巖壁上唐崔逸八分書并撰開元
七年正月立
元集賢院學士文陞墓在城西十里
明國子監學正曾才魯墓在城東三十里
明按察使陶成墓在城西三十里三山下諭祭葬
明湖廣左布政兼廣東按察使陶魯墓在三山下
明奉議衞經歴文旭墓在城西十里
明徐聞教諭文桂墓在城西十里
明新會縣丞關鎮南墓在城西十里新定山
明湖廣監察御史唐之䕫墓在城西三十里
明瓊州同知晏景鄉墓在湘漢塘
明儋州知州牟春華墓在城西三十里羅㜑山
博白縣
白州城在縣治南唐初置南州尋改為白州宋併
入縣
南昌縣在縣治南十五里隋置唐初屬潘州貞觀
中改屬白州宋開寶五年廢
周羅縣在縣治東南百里唐初置宋廢今為周羅
寨巡檢司地
建寧縣在縣治東十五里唐武德四年置宋開寶
間省舊址猶存
朗平縣在縣治西北十五里唐初置貞觀十二年
省
淳良縣在縣治東南百里唐初置貞觀十二年省
今為安仁鄉
大都縣在縣治南唐初置屬廉州貞觀六年改屬
白州十二年省入博白
海門鎮在縣東南百五十里舊為入安南之道唐
咸通六年高駢治兵海門鎮進復安南石晉天福
二年交州亂南漢劉龑乘機圖取其地屯兵於海
門是也
尋山堂在縣東十五里洞房山中宋劉子羽謫居
於此建
若水亭在縣北明萬歷五年知縣林瑄建
澄清亭在縣北一里江南埠明萬歷六年知縣林
瑄建
馬門灘碑在縣西南唐咸通末安南都護高駢平
蠻獠詔使歸闕就海道由合浦經是灘湍險石伏
舟不可行因留俸錢遺海門防遏使楊俊營治之
乾符中工竣立碑以紀
唐總管龐孝泰墓在飛雲山
宋寺丞徐噩墓在凝霧山
宋散騎常侍兼御史大夫李時亮墓在鳳凰山麓
北流縣
銅州在縣治東一里金龜山南唐武德四年置後
徙治普寧故址猶存
勾漏縣在縣治東北十五里勾漏山前晉置葛洪
求為令即此
扶莱縣在縣治南百里唐武德中置宋初廢今為
扶萊里
峨石縣在縣治東南唐總章元年置宋開寶間併
入北流
陵城縣在縣治東南唐武德中置宋開寶五年省
石寨在勾漏山隠然天成中有牙纛干櫓之狀環
州一十二峰故又名巫山寨
寶圭驛在東門外縣自此遵陸指鬱林元范椁有
詩又縣南百里有大洞驛
得月臺在縣南門外
會仙臺在縣東十三里高百餘丈上有亭
登龍亭在縣東登龍橋上
通仙亭在縣東北通仙橋上
獨石亭在獨石山上明嘉靖二十六年知縣蕭遴建
十洞記在勾漏山宋吳元美撰
陸川縣
繡州在縣治東五十里唐初為林州後改繡州尋廢
龍化縣在縣治東南五十里唐武德中置大歷間
又析禺羅白諸州地置順州宋開寶五年並省入
陸川今有龍化鄉
温水縣在縣治南十里唐置宋開寶間廢
南河縣在縣治東南一百二十里唐武德五年置
宋初廢今縣有南河鄉疑即是
龍豪縣在縣治西北唐武德四年置宋開寶中省
譙樓舊在縣治明嘉靖間知縣張子翼移建南門
上
摩雲閣在城東東山巖頂邑人龐穎重修
温泉亭在城南二里温泉井
修竹亭在城東七里東山巖右
羅侯墓在縣東六里相傳異人姓羅飛昇遺骸瘞
此
卜氏墓即貞烈卜夫人在城南三里萬丈坡旁
興業縣
石南縣在縣治南十里陳置石南郡領石南縣隋
廢郡以縣屬尹州唐建中二年省
潭粟縣在縣治東二十里唐置屬鬱林宋廢
興德縣在縣治南唐析置宋開寶五年省今為興
德鄉
鬱平縣在縣治西北四十里今為蔚平鄉改置詳
見貴縣
古城唐建中間移鬱林州治興業宋初復遷州於
南流遂廢今縣治東有古城村
讀書樓在舊學地明天順間改為文奎閣
飛泉亭在縣東山
觀德亭在舊學射圃内明宣德間知縣胡綱建
廣西通志卷四十五
