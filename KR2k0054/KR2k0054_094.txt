欽定四庫全書
廣西通志卷九十三
諸蠻
蠻疆分隸
桂林府為粤西省會控制百蠻東北起於全州帶
灌陽與湖南零陵蠻夷錯壤南則陽朔西則永福
永寧崇崗叠嶂號稱蠻窟而附郭之臨桂西北之
靈川興安義寧大抵皆民夷雜處
國朝休養涵濡卉衣鴃舌之俗漸化為衣冠文物其
醇龐之風有足觀者然舊志所載亦當存之以見
今之非昔云
臨桂縣率皆熟猺居三鄉男女挽髻青衣緣繡嫁
娶喪葬頗近土民有平地大良高山過山之别平
地猺散處村落佃田傭耕大良猺習漢文字與民
雜作或通婚姻高山猺架竹木葺茅而栖種粟芋
荳薯有蜂密黃蠟香箘山笋貨以易食過山猺數
年此山數年又别嶺無定居也獞俗丈夫尺帛繚
頭婦人髻綰木梳短衣長裙俱貫耳跣足西南二
鄉界連陽永多有之性好剽竊出没兩邑間然近
省地畏法故無大患云
靈川縣六都多猺七都多獞居服與臨桂略同猺
自謂盤古之裔有先有猺後有朝之諺所在耕山
擇土宜而遷徙人莫敢阻然未嘗為盜以六月六
日為小年蓋所種有粘禾早熟六月六日則穫也
祭田祖召同類相慶賀劇飲窮日夜而散獞俗亦
如之性較猺人頗獷悍
興安縣猺居五排七地六峒及融江穿江黃栢江
與民雜處男女俱青衣短袴女無裙加布幅蔽下
體坐則兜之耕山為活獞人居富江俗亦與臨桂
同而不事剽竊蠻俗之醇在九屬為最
陽朔縣東北曰崇富里邃崖絶巘人跡罕到之處
猺人居焉偃樹為杠攀蘿結巢種□粟黍子掘鼠
獵獸而食男子四時喜戴笠以蔽日雨曰笠頭猺
婦人作竹簪貫髻長二尺許似箭曰箭桿猺老嫗
髮上覆木版膠以黃蠟終歲乃一梳櫛梳則以髮
偎火蠟融而版卸窮一日之力曰戴版猺然實止
一種彼此易名相呼以相矜勝非别有語言衣服
也又有大源猺以所居山寨為號云諸猺性樸略
耕山作苦有終身不鹽食老死不至城市者婚娶
以偕老宜子者為媒妁鰥而嫠及再配無出不與
焉尚齒貴德有所爭不決則推其鄉高年衆所嚴
事者往直之謂之叫老老人以為不直則罰酒食
分饗謝罷故猺人之訟鮮至官府無契書各出衣
帶一條均長短而割之半付所約半自執謂之立
脉蓋猶結繩之遺風獞人有二種來自零陵者曰
南獞來自永福者曰北獞各里所在皆有之南獞
頗知畏法北獞最為頑梗初逐佔民田已而就撫
遂給之號獞田輸税獨輕歲久田盡鬻歸里民仍
獞佃種曰賣田不賣耕買者惡其逋租則更議給
值曰鍬口錢鍬口者賴耕糊口募他人耕而以錢
易之也歲凶輒出為盜或掠人畜入山聽贖今縣
治西南有金寶堡莊頭鬼子擂鼓巖塘陽朔峒諸
巢悉北獞盤踞明時數歲征剿乃平更名其里曰
永寧里
永寧州僻在山谷有狼獞二種州故為古田縣明
嘉靖間没於獞賊隆慶初募那地丹州狼人助討
克復遂給田使耕俗與獞同獞人之俗皆編茅作
屋或窖地而居婚訂先書男女年庚置甕中釀酒
酒好乃娶女家聚族吹蘆笛送之歌飲達旦輒挾
女而返踰數年女長更為治粧如初嫁禮葬不擇
兆以錢擲地筮之筮吉則瘞性頑悍而頗聽約束
自古田定亂獞人誓不再犯故改縣置永寧州(古田
事詳馭蠻)
永福縣白猺散居毛峒理定二里深倚山谷俗頗
近獞而不與獞往來衣縞素以錫飾笠頂望之皆
白故曰白猺嘗出貨其山間麋鹿皮及木菌陵香
又大良猺耕織納賦與臨桂同獞亦有南獞北獞
自明正統間由黎平慶遠入居毛峒與猺角立其
俗婦人椎髻差圓絡珠為飾裙拖十幅刺花紋供
養父母視良猺為近之後為北獞占逐今存者數
村而已北獞者湖北獞也來自靖州父子異居衰
老始收養之有病不事醫藥信巫畏鬼有不平則
椎牛糾衆仇殺數年不解刻木通信事廹用火灼
之以示急種類蕃息記稱永福民三獞七實錄也
義寧縣編戶有獞里本柳州狑人元至正間募入
墾田善勁弩藥鏃分遣守隘但納賦復其差故别
置獞里亦其俗類獞云縣治西北邊分上中下三
寨則皆獞人所居性慳鄙山田瘠埆歲不再熟一
歲所收窖而貯之計口授食客至其家既飯客則
已自忍饑慮妨明日食也然能蓄藏凶年不出為
患極北則七十二團向為苗蠻巢窟今設頭目以
約束之屬諸桑江巡司雖皆懾服然接湖南之城
步蠻山險巢深亦不可忘戒心焉
全州有西延洞蠻今置西延司皆猺人聚處以布
繚頭紅布者曰隘猺青布者曰令勾猺績木皮為
鎧曰狗猺而令勾猺最獷悍又建恩二鄉亦雜猺
人風俗與民無異男着冠履女工機杼有遣子就
學列博士弟子者
灌陽縣舊隸全州民七猺三散處歸化上下二里
性樸易馴土民募使佃作嘗役屬之謂之佃丁
平樂府府江兩岸故猺獞淵藪也恭城而北昭平
以南介處桂梧為粤西重鎮比年羣夷嚮化窮陬
奥谷靡不蒸蒸顧前明三峒諸巢之亂富賀煽搖
而修茘永安承其敝豈非以山多豁峒地雜頑苗
憑依險阻夙號難治者耶
平樂縣諸猺内連樂山外通府江深冲複嶺不易
窮詰其種皆散處林麓貯粟巖竇男女服飾與桂
林獞同夜宿短衾露足不欲酣寢恐人之謀已也
好鬭狠或誤殺人者以牛畜為償至數十頭曰人
頭錢又性能耐饑啖鹽數顆草木皆可食
恭城縣附縣八村民獞雜處民村十猺村三十五
獞村五皆遠鄉也各設頭目鎮之
富川縣有三猺曰七都猺上九都猺一六都猺本
來自黔中五溪散處三十六源田占沃饒每田四
畝僅輸民税一畝賦而不役多種綿花豆麥苧麻
及燒灰炭以市利縣之屋宇薪爨待鬻焉猜忍仇
殺男女答歌相配犯姦者罰銀謂之挂紅
賀縣猺與平樂同或謂來自五溪言語嗜欲與民
異山坳水埇間為巢居冬寒少用布絮採枯柴爇
以薰炙故多黧黑每年迎春出城市婦女操猺音
男擊土鼔以和之官府犒魚鹽以歸獞初亦谿峒
野氓就編戶者謂之熟性稍馴遠者謂之生慓悍
難制
茘浦縣猺所居皆山谷疾病惟事巫覡吹牛角喪
葬用長鼓以手擊之截竹筒而炊獵山獸以續食
獞則來自柳慶古田散居於咸亨通津四里其狀
貌衣服俗尚頗與獞同但獞婦裙長有七八幅而
猺婦之裙短只三幅按縣治三百村獞猺得十之
九焉然畏法重信約無甚狡猾猶為可制云
修仁縣正東自曉村而南俱猺所居不通舟楫又
有秀里金峒等猺悉高山叢叠不與土民往來正
西老縣村至寨堡為石牆汛去汛五里曰頭排至
五排十排峯巒險僻自石牆西而南曰九排七排
八排六排則皆獞人性頗悍愚類北獞修於府為
下邑故蠻俗猶不盡變焉
昭平縣東北有南峒猺西北有古皂猺嶺阻猺立
龍猺而西南有花州猺皆以山寨命名耕山採樵
為業地多險隘各置猺丁守之諸鄉則民獞雜處
思來里北陀四十里一峯陡立左九冲右鹽山至
峽口而會於江四圍如列劍戟原為獞藪其諺曰
寧食粥稀不見官司亦可想其淳樸也
永安州民居三猺獞居七猺居深峒中不供税役
婦人椎跣斑衣交手為禮不識拜跪獞則與民雜
處男女唱歌婚聘用梹榔病則屠牛賽鬼
梧州府史稱吳起相楚南併蠻越遂有洞庭蒼梧
是諸蠻之内屬未有先於梧者也今其地為二廣
交會襟山帶河梯航所通無不賓服然而懷岑藤
容之間叢巖盤澗故夷獠之所宅處遡厥風尚又
多可譜
蒼梧縣猺居大山中遷徙無常伐木為業謂之刀
耕性醇樸獞則自為一種俗輕悍獷戾椎髻炙蹠
刻木為契不事詩書男女裙衫多以絨繡居外峒
者與民雜居深山者與猺雜按縣治連接西寧封
開岑賀等地其長行須羅鄉諸猺設七山大營以
鎮之又石硯九山十二峒老君峒六寨諸猺設大
塘營以鎮之而北陀東岸西岸則皆獞人也明初
叛服不常近皆斂戢向化不復為患
藤縣瀕河者曰漁蜑操舟獵魚為業在山者曰猺
獞耕作採樵性悍嗜利猺在永順鄉之二十一二
都及永化鄉二十五二十八都地至於大黎里楊
峒里大任里皆獞人也明成化十三年就撫輸編
戸
容縣猺獞椎髻短襦穿耳炙蹠婦人跣足入市與
男子貿遷性好流徙家無蓋藏人死則焚其骸收
燼置甕中隨地瘞之謂之火葬大約猺與獞雜處
風俗亦同所居曰六便六青曰龍墳山雞籠山東
葉山東瓜山石羊山横山各有酋目隸屬而石羊
山獨蕃盛山巢﨑險明時有駱廷鳳曾廷旺劉德
厚等倚山剽掠萬歴六年始招服
岑溪縣連城鄉上里為平河等二十村中里為大
峒等四村下里為佛子等五村皆猺人所居椎髻
文身言語拗僻嗜冷食山棲露宿不畏嵐瘴惟畏
痘疹中者輒徙家避去有事則折箭斫錢以為約
誓豪民募使耕山謂之招主官府勾攝不聽命招
主諭之則往又六十三山幽僻阻險皆諸猺蟠據
時為民害萬歴九年設連城北科等營鎮之
懷集縣犬牙東粤而北接連州之八排昔苦流刦
實蠻藪也銅鐘古城金鵝松栢為賊之門戸三山
石田為諸山適中各巢穴出没之所萬歴十二年
獞目嚴秀珠煽亂討平之田盡入官設兵耕守
潯州府治襟帶兩江向為諸蠻窟巢藤峽之役於
今為烈蓋百粤中一天塹也東跨平南無峻嶺絶
巘故其俗馴西控貴陽則五山盤折自昔負固故
其俗悍扼險而治是在得其要領
桂平縣狼猺雜處多狡悍語言鴃舌衣短衣尚青
藍蓬頭跣足婦人則以紅緣兩截作裙男女喜謳
歌唱和好戲謔其婚姻不知漢禮又一種號為山
子皆姓槃闢山種植揜取禽獸而食嘗其土淡則
遷去之
平南縣一川三里俱民猺雜處烏路里民猺狼雜
處歸政里民狼雜處力耕節用不憂凍餒又大同
里多猺獞朋化里皆猺人其性尤馴但接連象州
永安藤縣密箐深林逋逃亡命者常依之設兵彈
壓又有猺目為之巡管皆務農守分云
貴縣五山九懷狼獞雜居性淳頑不一男子椎髻
箕踞出入佩利刃女不髻不履短衣繡裙婚姻多
索肉為聘送迎以答歌為歡猺人則名山子居深
山不賦不役砍山而食善射獵伏弩搏虎得虎則
輸之官
武宣縣東鄉之峽江花靈花周花樊等村皆猺人
西鄉之平畚新田漁埠金雞等村皆犽人南鄉之
分嶺峒嶺等村接貴縣界北鄉之盤古牛欄等村
接來賓界皆獞人也獞頗輕悍猺次之犽最樸謹
斑衣鳥言導滛尚鬼則槩相似
南寧府為嶺南一都會俗雜多賈司馬遷所謂珠
璣瑇瑁果布之凑非裸國也顧史稱嶺度而西横
袤千里與夷獠錯壤者三十六峒達於海外羅殿
諸蠻今所部十有二屬而土州峒寨得半焉然咸
受冠帶輸職貢齒於中州蓋其地昔稱邕管夷裔
嚮化與桂郡實相伯仲
宣化縣猺一名輋客有四姓槃藍雷鍾男女皆椎
髻跣足結茆為居刀耕火種獞俗男子髠髮留大
髻以笠空其中覆頂史記所謂尉佗魋結者也男
女衣皆尚青盛服則錦兜花裙綴以古銅錢丁當
自喜少者倚歌擇配歌意洽乃歸告父母倩媒以
蘇木染㯽榔為聘婚之日女家作汲桶竹杖給女
往送之既至則其夫擊女背者三女乃出桶杖擔
水供炊旋回母家閱數歲始歸為夫婦蜑人有五
姓麥濮吳蘇何以舟為居無土著唯捕魚裝載以
供食
横州民一獞三獞俗佃田與民雜處山子則散居
震龍六磨諸山無版籍定居惟斫山種畬鏇木器
射獸而食之男女皆徒跣婦人大髻重可數斤
上思州那懶墟及那標上下洒三村猺獞雜處好
剽竊往往多事今亦漸革焉
新寧州舊為諸苗地語言侏&KR0867;少諳漢語男括髮
以布女椎髻垂額俱跣足不履飲食則盤膝就地
啜泠咽生婚姻多同姓疾病禳鬼歌舞屠狗罄食
而散所祀鬼或曰即婆娑樂神也
隆安縣猺謂之峒人猶他縣之稱山子也無版籍
穴處巖竇耕樵獵獸而食性愿謹風俗與民無大
異先時避寇者常依之
永淳縣獞人居皆茅屋短簷中架竹木上居男女
下飼牛羊飲食不擇毛腥風俗通云百粤之民以
蛙為上味是也
歸德土州有隴版猺耕山種畬男女喜歌唱無音
樂各出巾帕蹁躚而舞又明正德間募狼人殺賊
以賊田給之世世為業設狼目總焉惟應調遣不
供雜役
果化土州土猺架木為屋曰欄房裹頭跣足短衣
長裙男耕女樵言語拗僻不可辯
忠州土州剝咘淥燕郝章郝佐等村多猺男女趁
墟不知禮義
太平府古駱越地蠻獠居之唐以來為羈縻州峒
改府置流官自明始今牧令之司世職強半焉說
者謂之夷治夷非也昔之酋長大都故絶或坐法
削除其存者則皆征蠻時江淮齊魯間從戎之士
大小各以邊功受賞邑故能役屬其土著盡如中
國之教云
崇善縣三廂十屯六十三村土狼雜處居亦欄房
椎髻徒跣婚葬炙牲鳴鑼以召戚屬疾病不藥惟
事巫覡佃耕郡中豪者田謂之田丁征調則為土
兵改流以來奉約惟謹
左州土狼椎髻蠻音多處山峒誅茅為屋掘鼠為
餚繩樵甕汲率皆婦女訟牒少聞税無逋負
養利州土狼架屋兩層上居下牧支石作竈操剪
以割截竹為筒以汲水春夏採薇蕨野菜作食男
子尺帛束頭穿革履婚姻擇曠野宴會喪用鼔樂
病鮮求醫
永康州狼俗與左養二州頗同城東郭有墟市婦
女挾粟布貿遷男子襁負而隨按太平比年應貢
士永康為最狼人間有習漢文書者
寧明州新設流官民皆土猺男子初婚别欄另爨
俗多樸鄙
太平土州分三街七甲皆土狼也密邇府城人知
畏法
安平土州西接交阯舊為莫夷蠶食今存者四十
四村皆狼人習弩善擊刺頗能自衞
恩城土州治有二廂亦狼人在内廂者俗淳在外
廂者俗鄙男耕女樵尚鬼畏誓
萬承土州地僻土饒狼人僇力田作
茗盈土州與全茗土州相距二里許皆狼人風俗
狹陋性情慤謹
龍英土州所部有二峒四季二皈及陸地等村皆
狼人設狼目統焉人多悍頑喜鬭
結安土州亦狼人壤地褊小種山而食瘠苦多貧
佶倫土州與結安接界風俗亦同
都結土州猺狼雜處樸馴畏法
江州土州界府之南民猺雜處男則力耕女反逐
末蠻俗相沿未能化也
思州土州有猺狼㺜三種婚以踏青為媒葬亦歌
舞而送
上下凍土州古地名凍江壤接交夷人多愚獷
下石西土州與上石西州相距不數里戶皆狼人
地接交夷風俗荒陋
憑祥土州所統皆狼兵也人習弓弩戶多蓋藏
羅陽土縣地多狼人火種刀耕暇則獵較
羅白土縣境壤促狹元明俱隸屬江州土風沿染
荒陋多頑粗知耕作
鎮安軍民府本轄於思恩斗絶孤城靡有屬邑而
隸以世襲土州者五東曰奉議西曰歸順南曰上
映向武都康廣袤亦數百里枕雲南俯交夷蓋去
省會益險遠矣苗疆重地無踰於此守臣改置流
官其深有得於鎻鑰西陲之義乎
歸順州無鹽常瀝灰取水以代男巾布裸足必潔
飾其裙而後敢見長上女衣短裙以茜草染齒令
紅以示麗父母死闔室子女以杵舂臼閙擊成聲
名為化者舂行糧每遇節慶用葉裹米為粽相獻
餽其粽之大有裹米數觔中藏猪雞鴨肉者
奉議州諸苗皆稱土人僻處林谷種旱稻及靛多
以染為業好蓄藏每歲終作窖於山隅或水滸貯
禾以備歉收
都康土州猓人苗人男子以布繚頭暑猶被毡大
領短裙女則出戴箬笠衫短齊腰裙長委地不諳
漢語婚葬輒殺牛為宴祭
向武土州猺人稻田無幾種水芋山薯以佐食男
婦草履竹笠短衣長裙元旦互攜酒肉至親隣家
謳歌十日乃已冬日焚山晝夜不息謂之火耕
上映土州多狼人種山獵獸食生飲血取牛腸渣
滓以為美汁然性頗馴不事竊掠服役輸賦謂之
熟狼
下雷土州男子裹頭婦人戴笠言語土音衣服樸
質結茅而居酸糟作味不慣食鹽喜種作春夏男
婦偶而耕秋則斗酒隻雞親戚相勞苦稱淳俗焉
柳州府居粤右之中諸蠻要害故建提鎮駐節於
此為能控制兩江以舒南顧厥制善矣今考融雒
象州以東交錯桂平固多猺獞而羅城懷遠以北
界接黔中亦雜苗狼馬平則附郭而柳城即柳州
故治也唐柳宗元曰嶺南夷落於柳若棄壤謫者
先之夫風俗與化移易烏知今大異於古所云而
惜子厚之不及見也
馬平縣去城十里則有獞百里外則有猺然耕田
輸賦皆熟猺熟獞也又二種狑犽風俗陋簡種山
捕野獸時至墟市貨賣
雒容縣獞人與狑狼雜居性剽悍距永寧常安鎮
僅隔一水明時數與賊通俗好刦掠屢征乃平今
頗知向化
羅城縣東一西一西七西九東五平東上里咸狑
種平西布政高懸里咸獞種郡那等四堡咸狼種
獞俗較狑狼為頑悍又通道鎮有苗猺男子衣服
與漢無異婦人衣左袵至腹裙有殺至膝用五色
彩絨織繡邊繫古銅錢步行有聲伐山火食名為
自在
柳城縣上油峒諸巢皆蠻窟也其種有㺜猺&KR2628;犽
言語各不相通而其俗尚鬼導滛大概相似
融縣猺獞甚夥有獞村猺村或分地而居或彼此
相錯猺有紅黑白三種乃諸葛武侯征孟獲流入
背江居者其山中多虎豹猿猴有啞泉在水冷峒
融之竹木俱産此焉
懷遠縣夷有猺獞狪狑狚苗六種耕田納賦謂之
住猺種山而食去來無常謂之流猺獞人則男女
皆斑衣長僅至臍裙不過膝好樓居甑爨俱在樓
上如北果等村是也苗人則男女俱穿耳男頭插
白雉尾以銀篐圍額銀圈飾頸手戴銀鐲裙用六
幅青布不縫掛於下體其長過足即用為脚纏不
識文字或賣田地以木刻記之飯無碗箸手按作
團和以魚酢則為上食宴客殺牲用剪不用刀砧
如大營峒梅寨等村是也狪狑亦如之如永吉三
峒等村是也狚人居山谷種植山禾每日薄暮始
舂粟無隔宿之炊單衣不利於寒長袴不利於走
較諸種最為愚弱近日開通都江河道梅寨等村
為古州要路協運兵糧更番防戌經其地者絡繹
不絶苗民率皆恭順村落之間時有塾舍書聲則
豈猶雉尾插頭青裙過足之舊習哉
象州東界修仁茘浦南界武宣桂平西界來賓馬
平北界雒容諸邑各有猺獞故州之各鄉多其種
類男女椎髻徒跣截竹筒而炊待雨而耕每歲十
月屠牛置酒召同類以降神醉則舞刀劍為戲睚
眦結怨報復不已其天性也今亦漸化其舊俗矣
來賓縣近城皆居民出郭十數里外則皆獞人矣
男子繚頭跣足婦人短衣長裙性好仇殺官司勘
報無虛歲捕逮至中途則集衆刦奪而去相坐伏
法不悔也往往此獄未能奏當而他獄又起稱巖
邑焉
慶遠府處粤西偏自昔用武之地附郭宜山而外
北為天河地盡猺西則思恩河池亦號蠻藪而西
北之茘波極西之東蘭尤諸夷奥區其他谿峒長
官附庸州縣者相望也舊志稱其石壁巉巖關隘
險阻於嶺南為最雖營汛星列而虎狼環在四郊
未雨而深綢繆之慮有以哉
宜山縣獞人男衣短狹色尚青老者衣細褐婦女
則小袂長裙繡刺花紋其長曳地歲首祭先祖擊
銅鼔跳躍為樂仲春男女成列入山谷中相悦者
負之而去遂婚媾焉狑則另為一種性習居處服
食及婚葬略與獞同編入版籍供賦役亦如熟獞
但語言差異耳
河池州猺獞十居八九婚姻以牛為禮視貧富自
一頭至三四頭不等嫁時不置衣被其女過宿即
回母家七月十四日謂目連節備物祀先老幼皆
閉門不出路無行人名曰躱鬼嘗以山中老樹高
蔭處所為天神廟土人非潔齋不敢入交易刻木
為齒作劵謂之打木格買田不立戶名但買某戶
田畝即充某戶田丁輸賦其力作及走墟市大半
皆由婦人謂之坐男使女
天河縣多夷種而散處四境者又各不同東則為
狑獠名曰姆姥南則狼種性稍淳朴北則略與華
同呼為百姓婦人服飾無老少色尚紅裙作細摺
厚累五層重數觔婚禮媒妁議允男家先擔酒肉
置路傍女族少長經過截留而飲食之以所餘者
攜歸卜日女族亦荷酒肉置前路所答復名曰會
親娶則以牛為聘獠性嗇諸多簡陋力耕作獨喜
浮屠蔬食三年謂之血盆齋言為母報恩云先時
蓬首跣足成化間知縣袁瑢禁之始巾幘草履
思恩縣五十二峒及儀鳳茅灘上中下疃皆猺獞
居之俗亦與宜山同狑人則謂之苦藚狑山田磽
确時時苦饑每採藥負薪易粟而食
東蘭州轄四埲十三哨多苗猺改流以來敬官畏
法習俗漸馴
茘波縣有&KR2628;𦍕狑狪猺獞六種椎跣烙蹠貫甲佩
刀粤中悍蠻無有右之者順治初知縣胡啓睿赴
任離縣治僅十五里諸苗不容信宿鳴鼓糾黨並
其僕隸盡屠殺之後官畏不敢入皆僑寓府城遥
領縣事而已康熙八年典史余子位竟抵其任苗
皆詫異云蒙夜結勤刀蒙刀過客麻利料利料譯
其意蓋言汝從何處來汝來作何事好笑好笑也
子位善撫諸苗在職三年卒無梗者自是遂知嚮
化
那地土州亦狼人徵調則為狼兵前明沈希儀賴
以破賊
南丹土州土狼設狼目總之性頗輕悍
忻城土縣猺狼雜處地貧俗陋
思恩軍民府古雕題地初為土州繼陞土府復改
置流官隸以武緣一縣而土司之屬有九移駐府
倅於古零俾彈壓焉郡治凡數遷而後定志所謂
職方絶徼瘴雨蠻烟愚獞頑苗在在皆是者也
武緣縣雜民夷其俗尚鬼焚骴重財輕殺諺云樂
昌喜詞訟永寧尚干戈蓋夷俗云
賓州柳屬邑也柳之為郡獞七民三而賓州以南
厥類實夥尤稱獷悍郡守遠在數百里外兼顧為
難故割來遷上林等邑隸賓州而陞賓州為直隸
焉今改隸思恩案賓之蠻曰猺獠&KR2628;犽好殺喜鬭
俗皆相似春秋二社男女畢集未婚嫁者和歌擇
配兩意既洽各以所執扇帕相博為戲謂之博扇
歸而父母即與成禮
遷江縣編戶上下二里悉係狼猺獞三種雜屬下
里屬東南山坡平坦民亦頗淳上里屬西北層巒
叠嶂三種每依山為勢頑梗不馴
上林縣東北鄉順業里猺獞雜處又東西撫上下
一二三等圖有秀馬清水刁博猪婆各隘崇崗叠
嶂狼獠憑依昔嘗跳梁今亦嚮化
田州土州唐時為横山郡延接鎮安東蘭相距交
阯古夷壤也迤西北曰百色市開設右江鎮實介
滇黔孔道曩時瘴烟蠻箐商賈行轍所不至土性
陸梁喜鬭握刀出入家無蓄積以多牛為富錙銖
睚眦讐殺不休
上林土縣元時附屬田州路壤狹土瘠架木作欄
房人蓄並處其下凡遇歲時彼此以紅飯粉糍作
餽蠻風鄙僿止知耕作不事詩書
白山土司鑿山而種歲止一收婦女衫短袖大繡
刺領緣徒跣無履拖細摺長裙子女數歲即為婚
配味嗜酸醩素少鹽食
興隆土司猺苗雜居鋤畬種粟每歲正月男女聚
墟市聮歌歡洽各以㯽榔致贈疾病巫禱罄産勿
惜每食爛飯辣椒作鹽
那馬土司元旦以舂臼覆地用木杵敲之交擊成
聲以為樂除夕以葉裹米為粽以祀家神婚娶最
早有子甫離襁褓輒為畢姻者視他猺為粗知法
紀
定羅土司猺蠻雜處上元節以杵舂槽交擊成聲
為樂
舊城土司男無頂帽綿布纏頭女無長衣夾裙拖
足
下旺土司男以青白布纏頭女以竹絲為笠吉凶
不易服色飲食常帶血腥家無積糧晨興杵聲喧
里巷止足一日之需暇則聚歌為樂
安定土司女衣短不掩臍下曳長裙每不相續中
露肌膚一圍似肉帶焉凡宴會無杯箸盤几惟以
大木葉鋪地散半熟牛肉於上富者以蕉葉盛椒
鹽作調和老幼席地羣飲飲酣則唱歌飲散多鬭
毆外夷江六甲則多頑悍矣
都陽土司延緣接白山舊城興隆界前明甃十八
砦城為巖險民猺共處鑿山依水居止無定
古零土司多狼苗謂之土人性悍喜鬭出入佩刀
泗城軍民府唐宋以來皆羈縻谿峒也明置土府
世撫其衆近以岑氏貪虐易以流官諸夷懾服割
西隆西林屏障其間蔚為南徼巨鎮焉郡之蠻曰
猺曰狼所居深谷耕山獵獸有酋長每歲首以篠
荷麋鹿獐狐雉兔之類率所部百數十人投獻官
府曰拜年酋長緯纓冬帽如時制而服則圓領大
袖補刺海馬自謂先祖所遺又著草屨甚弗稱也
見郡守俯伏不敢仰視其拜袖長委地拱而左再
拜拱而右如是拱伏八拜乃已以示抃舞漢人莫
不笑之犒以餚酒及□餅跪飲盡酣袖所餘餚餅
而去明歲乃再來
西隆州去府治四百餘里民有四種曰㺜曰猍曰
猓玀曰狆家風俗大抵相類村舍俱在山巔名之
曰寨男女無冬夏俱尺帛裹頭狹衣短裙暑則婦
女亦祼體跣足宴會必歌唱聲音紇那不曉其詞
好疑尚鬼病惟祈禳死則火葬
西林縣土猺散處林谷所種山稻□子野芋待雨
而耕旱而移就泉源疏溝架槽引以灌溉終年一
收
直隸鬱林州為梧之右臂割北興隆博四邑使自
領之亦臂之使指也然今鬱林即古桂林稱大郡
云梧多猺獞而鬱之蠻曰土狼俗頗近猺而不出
為患在州東北四十里抵大容山按州治平原廣
澤民居八九狼處一焉明正德間苦流寇募充戍
兵其後授田輸編戶謂之熟狼
博白縣猺自明成化間平藤峽後來縣治謂之山
子無戶籍散居各堡設猺總以總之狼人善用銅
礟健守石梯界牌諸隘設狼目總之皆佃田輸租
與民無異斑人有二種其一青衣長裙一則斑衣
短裙白質而靛章採樵易粟女子出嫁給琢刀一
兩副以索帶為粧具
廣西通志卷九十三
