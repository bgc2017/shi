欽定四庫全書
廣西通志卷七十七
鄉賢
明
吳文字尚質桂林人洪武乙丑進士是年始選進
士入翰林文在選中官檢討後出為湖廣右參議
與湖廣右參政王景範左參議鄭暘同日陛辭上
親諭以典藩之法曰卿等所學常懷致君澤民朕
今簡用特冀儒術之異於常人也勉之文到官具
錄聖諭置廳事中或有追悔則曰得無負聖諭耶
立取其事更審覈之必當乃已以政聲聞(舊志)
王溥字士淵桂林人洪武間進士由郎中陞廣東
右參議興學校理冤獄時匠藝之家以勢要占役
多失業溥禁止之部檄徵舵木使者立期逼取故
格以不中民苦之溥親臨簡閱十取八九運由海
道風水漂没民不勝困溥臨庾嶺遍觀險易鑿石
填澗修葺橋道教民造車運之具後率踰嶺浮江
以達免漂沒患又議罷番禺南海兩縣歲時供帳
民便之時起無糧無籍軍都司咨取甚亟溥曰一
概起取賦役從何出耶得奏聞止起無籍餘皆獲
免弟信來廣適承差何秀同舟知溥弟送以布衣
弟至以告溥曰一衣雖微不可不愼此汚行辱身
之漸也命還之遣弟歸及獻績父老遮道留不能
去歴官數年笥無重衣及為胥吏龐庸誣被逮下
獄行李蕭然寮屬餽贐皆辭不受曰吾豈以患難
易其心哉比至得白歸卒年三十有六廣人哀之
(參廣東通志)
侯禮臨桂人洪武間舉人官江西僉事坐事左遷
連州判官會猺獞刦鄉村經年不能制禮躬抵賊
巢諭以禍福賊率衆向化未幾復叛踞高良鄉欲
攻州城禮又招徠之悉為編氓秩陞本州知州九
載考績民詣闕保畱復任九年(縣志)
于中字子正全州人以學行稱洪武初太守章復
舉任本府儒學訓導十五年詔有司幣聘詣闕太
祖親試授監察御史内直賦詩有太液暖風扶御
柳瀛州春日醉仙桃之句為時傳誦立朝别忠佞
不少假後以彈劾忤旨謫雲南歸化丞尋陞臨安
判放歸未半載復召詣闕廷臣交薦可大用上語
薦者曰天下平定近臣易選民牧難得當仍任有
司乃補柳州同知久之移南雄益勤撫恤隨在民
皆戴之所著有黃華山樵詩集(州志)
龍淵桂平人洪武中任良鄉令以才能見推擢監
察御史陞懷慶府知府(舊志)
魏塤藤縣人洪武二十四年進士歴戶刑二部主
事調桂林通判持身謹厚和易近民有善政聞於
時(縣志)
莫敬山蒼梧人洪武中以明經司訓蒼梧博學善
誘掖有治才以卓異累官雲南參政(舊志)
黃景信宣化人洪武中掄才不拘資格景信由監
生莅官躬簿書㒺敢暇逸凡吏治民情裁處允當
官至山西右布政(舊志)
王顯中桂平人洪武中遊太學有聲擢交阯諒江
府同知在任以勤慎著尋陞新平府知府卒於官
吏民思之(潯州府志)
陳莘横州人洪武癸酉舉人初任湖廣隨州知州
修學勸士務本愛民闢田四百餘頃利及百姓後
陞交阯三江府同知(舊志)
覃衡平南人由洪武丙子鄉舉為御史以直得名
奏事觸怒時同奏者七人並執赴市曹衡在第二
臨斬爭先曰奏自我為之他無與也人稱為忠烈
云(舊志)
王敏宣化人監生洪武中擢御史克振風紀進交
阯左參議(舊志)
黎天禄横州人(一作永淳人)從父戍馴象衛洪武十七
年開科首中鄉試任工部營繕司主事有政聲奉
敕封安南賜一品服陞兩淮運使後致仕居鄉勸
化風俗務以耕讀為業(舊志)
油鳳陸川人洪武二十年鄉薦授肇慶府同知永
樂中改知交阯諒江府仁惠廉明所至有政聲卒
於官(舊志)
陳汝器字用之容縣人洪武中以人材授本州訓
導陶淑有方士獲造就知州王清薦其賢累官福
建按察司僉事卓有政聲(縣志)
王惟道容縣人洪武間進士令黃岡學問該博政
事廉明莅任六年廢修墜舉累官參政請告家居
禔躬範俗一禀先程弟惟輿領鄉書刑部主事清
慎明允獄無冤滯晉本部員外有政聲以親老乞
歸屏絶干謁周賑鄉黨邑人士雅重之卒與兄惟
道並祀鄉賢(縣志)
黃驥字致遠全州人品行端方洪武丙子科與臨
桂唐耕陽朔諸葛平並領鄉薦皆為名賢驥初授
沙縣教諭永樂時擢禮科給事中嘗三使西域仁
宗初上疏言西域貢使多商人假託無賴小人投
為從者乘驛傳役人運貢物至京師賞賚優厚番
人慕利貢無虛月致軍民失業妨農比其使還多
齎貨物車運至百餘輛丁男不足役及婦女所至
辱驛官鞭夫隸無敢與較者乞敕陜西行都司惟
哈密諸國王遣使入貢者許令來京止正副使得
乘驛馬陜人庶少甦至西域碙砂梧桐鹻之類皆
無益國用惟馬切邊需其餘一切勿受則来者自
稀浮費益省帝以示尚書吕震且讓之曰驥嘗奉
使悉西事卿西人顧不悉邪驥言是其即議行後
遷右通政與李琦羅汝敬撫諭交阯不辱命使還
尋卒著有黃門奏草(州志)
唐耕字廣耘臨桂人與黃驥諸葛平並以才名領
洪武丙子鄕薦耕由訓導擢知河源以廉能陞監
察御史遷國子司業與修永樂大典卒於官有河
池守禦所修城記人競傳之(縣志)
諸葛平陽朔人授應山縣令清徭賦後調樂會請
罷縣丞簿員樂會人曰安得慮擾民如諸葛公哉
以治行異等擢吏部主事陞郎中出為湖廣參議
(縣志)
陸昇字彦昇靈川人洪武中舉於鄉受分水縣丞
永樂間改臨高有循良聲時久旱焚香祝天夜夢
老嫗訴冤厥明獲詐稱牙兵者至詰之永寧鄉符
儂也因得其殺伯母狀寘之獄天大雨觧學士縉
過臨高為題雪冤致雨卷及吟松詩贈之轉興隆
經歴卒(縣志)
蔣穏宜山人洪武末歲貢知懷安廉介嚴謹政尚
寬簡吏弊則痛懲之嘗置三等冊立循環簿凡有
科差量圖里高下審業産輕重錙銖不爽尤畱意
學校以崇風化(舊志)
陳新臨桂人洪武間任會同知縣居官公勤稍暇
召生徒講授居處蕭然不以介意縣人思之(縣志)
上官謙繼陳新令會同公勤與新前後一轍衆大
悦秩滿父老請畱之後遷知夀州(舊志)
岳敏字敏學臨桂人洪武庚午舉於鄉授河南道
御史陞河南副使永樂元年陞四川按察使居官
廉介卒之日家無餘物(縣志)
龍韜字君略臨桂人建文己卯舉人授浙江嘉興
推官政平訟理擢山東道監察御史激揚有聲不
避權要後陞雲南按察司僉事所至著丰裁以此
招忌引疾歸尋蒙恩進階(舊志)
黃安宣化人建文己卯舉人永樂間奉使交阯有
功陞交阯宣化府知府後赴部考績為交道羣長
吏第一尋陞湖廣參政後交人復叛安督餉道卒
縣志載永樂間授常州府知府入覲奉使云(舊志)
楊寧遠容縣人建文己夘舉於鄉署廣東興寧縣
教諭歴陞戶部員外郎交阯參議清慎方嚴始終
如一致仕歸田課子孫不履公署邑之世科相繼
推楊氏云(舊志)
莫卿平樂人永樂甲午舉人官廣東樂會縣知縣
救荒恤民修學重士卓有政聲(縣志)
莫愚臨桂人永樂丁酉舉人以工部郎中出知常
州府令嚴肅吏不敢欺從侍郎周忱(舊志作周恂)重濬
蔡涇人獲水利奏請減宜興歲進茶時使者在外
勢横愚奏言守令親民之官黜陟臧否出自朝廷
奉使者倚勢相傲且曰賢否在我儻若而言將必
有以廉謹者為貪汚諛佞者為正直名實一淆吏
治大壊請亟禁止報下吏部嚴禁愚以故安其職
秩滿郡民乞留巡撫以聞進二階復任(縣志)
楊清永淳人永樂癸卯鄉薦任四川布政司理問
陞雅州知州俱有政績致仕歸專以訓誨子弟為
事子訊中式任縣宰亦有惠政人以為清之教云
(縣志)
周鼎岑溪人永樂辛卯舉人任南京大理評事轉
北京評事兩任刑官多所平反民以不冤稱官至
山東副使(舊志)
李養博白人舉永樂鄉書授廣濟主簿寬平仁恕
秩滿邑民愛戴乞留加七品俸再任(縣志)
楊宣字均政蒼梧人永樂二年進士授翰林院庶
吉士出知宜興縣廉静勤敏利興弊革民多戴之
事母孝疾篤籲天祈以身代(舊志)
龔箎蒼梧人永樂甲申進士授嘉定知縣課最擢
兵部郎中中外以循卓見稱歴陞廣東布政司參
政(舊志)
李宏北流人永樂乙未進士任四川道監察御史
性剛毅有風裁嘗建言時政十事皆經國正論名
重一時(梧州府志)
劉湛字嗣澄桂林人永樂十二年舉人正統間任
潮州知府時漳寇林烏鐵擁衆擾郡之三饒勢甚
猖獗湛躬統民兵剿捕殆盡郡苦荒歉二年糧稅
不能輸湛奏免民德之(縣志)
龍歸荔浦人永樂中任南雄知事署始興招集流
民令各復業豁賦累三千六十餘石(廣東名宦志)
傅敬象州人永樂戊戌進士善屬文任監察御史
彈劾中貴風采凛然以直見忤遂引疾歸杜門不
出人不敢干以私(舊志)
陶成字孔恩鬱林人永樂甲午舉於鄉授交阯鳳
山典史為尚書黃福所知亟薦之累官浙江按察
司僉事九載考績民詣闕乞留陞本司副使為人
嚴恕明直遇事敢為正統七年倭寇東海守邊三
司多懼罪自縊朝命推成整練邊務成量海寇來
風時月預布鐵蒺藜於泥中賊艤舟躍岸盡被刺
仆伏兵四合殱而焚之又奏減運京儲糧米二十
五萬石以運兵八千人沿海守禦倭由是不復寇
十三年處州賊葉宗留陳鑑胡等為變將逼金華
之蘭谿蘭谿者浙門戶同官推成往成至彌月間
執渠魁戮黨與數百人威聲遠震乃分遣招撫降
二千餘人宗畱等還遁入處及温台山谷間時總
兵官都督徐泰尚書石璞久屯無功復共推成成
扺巢諭之畱七日皆感悔出降獨餘黨陶得二者
竄不受招成計誘其數百人殺之生擒百餘人來
降者三千餘人得二與四十餘賊更遁入山谷久
之復出猖獗來攻武義武義故無城植木為柵得
二以緼束薪使人先匿入柵中而自率衆外攻柵
成與都指揮崔源驅兵出戰自卯至申勝負未决
賊從中燒柵為内應力戰不支遂遇害時景泰元
年五月也事聞遣官祭誥贈浙江布政司左參政
官子魯新會縣丞嘉靖間從曾孫世職指揮鳳儀
請立祠廣州祀成并魯(梧州府志)
李素字崇文蒼梧人永樂進士以給事中使交阯
改授贑縣知縣秩滿民詣闕乞畱者二千人復任
尋改番禺縣拊循不減於贑擢光禄卿(舊志)
秦應字思敬融縣人舉永樂庚子鄉試卒業太學
授江西都司斷事有富民毆人致死者撫按知應
廉明屬訊卒正其罪進刑部浙江司郎中與堂官
論刑或牴牾趨出次日復以舊牘進必行乃已故
獄多平反出知廣平府奏罷積弊以内艱去時融
田為賊據久荒民賠納租役如故服闋赴京具疏
奏蠲之補浙江嘉興府政尚嚴明奸慝屏息擢浙
江大參檄甫至卒(舊志)
徐子善梧州人永樂中以太學生知保昌縣政崇
簡易不尚刑刻修學校課農桑恤鰥寡利民之事
咸竭力為之(廣東名宦志)
廖仕能(縣志作士能)字國卿岑溪人永樂十八年舉人
知宣城縣遠讒佞革吏弊修塘堰簡詞訟政令不
擾一境以安陞吉安通判宣人思之不忘(舊志)
陸忠永淳人永樂癸卯鄉薦任福清縣丞教民開
渠灌溉得以力田年老告歸鄉人小利亦賴以興
至今稱之(縣志)
閉貞横州人監生永樂間任福建惠安縣主簿廉
正賢能愛民革弊邑人赴部使者請畱遂陞本縣
知縣在邑久深知民間情偽及吏案宿弊不事鞭
扑而令自行九年致仕民為樹德政碑又作琴堂
四美詩遺之(舊志)
李觀智字克明蒼梧人永樂二十一年鄉薦入太
學授都察院司務陞山東僉事改廣東分廵嶺西
道清遠盜發捕戮之德威交著景泰四年廣東寇
起督撫王翺以觀智諳土俗委之撫諭大藤五屯
龍山諸寇悉降子廷麟廷鳳廷彪咸領鄉薦(梧州府志)
廖時英藤縣人永樂間貢生學問該博制行端方
任禮部郎中居官清愼為時所重(縣志)
徐賢字遂良臨桂人永樂辛卯舉人登邢寬榜進
士歴刑部郎陞廣東按察副使綽有政聲年未六
十即引疾致仕鄉人高之(縣志)
李通臨桂人舉人永樂十二年知陽春縣事丰采
端厚聽斷公平民深德之(縣志)
陳敏陸川人由監生司李韶州擢知儋州寬厚得
民以憂歸民遮道乞畱仍任如故九年改知泗州
儋人祀名宦(舊志)
黃賢相藤縣人永樂間入太學後擢監察御史數
言時政稱旨褒賞(舊志)
陶秀昭平人會昌令事親孝禀命惟謹友其弟盡
以家産付之及居官或以賄入輙峻却決獄無畱
滯民以不冤故其子孫多顯者(縣志)
莫彦樸懷集人永樂歲貢操履清慎敷政公明官
至饒州司馬(縣志)
馬聰字馴良臨桂人登永樂鄉舉正綂間任九江
德化縣莅事勤敏首以學校農桑為務郡有甘棠
堤唐刺史李渤所築久且壊行旅畏阻一日見男
女裸體而渡聰惻然念曰此令過也遂率民往築
甃以巨石兩旁植柳護之上有煙水亭宋濓溪祠
久圯復修葺之後陞工部主事卒於官柩還道經
故治民懷其德遂迎葬於廬山之麓留其妻與子
居焉(舊志)
李奉蒼梧人宣德間以舉人為鎮江通判專視馬
政愍牧者苦償不支曲為調劑以蘇其困又請減
水患租稅擢徽州同知值歲䘲奉請改折漕米三
萬石士庶感之嘗恐秩滿去後被讒歸賊䧟蒼梧
惟奉居不敢犯(縣志)
劉琚字宗正臨桂人宣德七年舉人為松江推官
行部使者薦其清恕召授監察御史廵視京畿摘
諸權貴不法保河兩郡戚姓閹豎望風斂跡鎮守
大臣為大書桂林秋月栢府春風以贈之尚書倪
敬記其事久之出為陜西按察副使為怨家中傷
謫雲南景東衛經歴以老疾求去(舊志)
蘇忞號眉山懷集人宣德七年鄉試第一入太學
正統六年知湖廣靖州嘗興水利修學宫視民如
子不忍以事勞之十四年廣貴苗賊流劫至七里
坡將襲州城忞率民兵五百人奮力與戰賊益衆
不敵死之州民思哀不置弘治元年靖州知州伍
璣具奏立祠懷邑祀鄉賢(縣志)
羽尚忠岑溪人宣德間歲貢任漢中府推官補任
潮州用刑明慎獄無冤滯(縣志)
羅寧岑溪人宣德間歲貢任交阯義寧府同知廉
慎有為民夷懷服(舊志)
楊棨陸川人宣德舉人補瓊州府同知廉明决獄
仁惠拊民累官廣東參議復按瓊州州民祀於名
宦(舊志)
伍星會字聚奎義寧人宣德十年舉人歴官陜西
道御史以敢言為時貴所嫉遂擠之外轉湖廣按
察僉事氣節凛然執法不骫尋乞歸(舊志)
唐榮全州人宣德乙卯舉人正綂中知仁化時縣
治燬於兵榮奏徙今治創造城垣壇廟往來道路
百廢俱興規畫咸當至今賴之(州志)
阮敬蒼梧人舉宣德鄉書任太僕丞以直諫出為
平樂丞韓襄毅開府兩粤威名藉甚敬謁以禮不
少屈韓壯之薦其能擢郎署服官久清節益著(縣志)
梁潔岑溪人舉宣德鄉書為普安州丞器局凝重
才識精敏從征安南有功擢守雲南多善政一時
推其治行(舊志)
黃瑜字仲美臨桂人正統九年舉於鄉授兖州府
同知時歲歉亟令所屬發粟賑且值水患築堤禦
之陞本府知府遭喪歸適兩廣猺寇猖獗都御史
葉盛請以瑜知肇慶至則剔蠧剗弊百廢漸興化
所屬諸蠻聽詣郡自行首服且諭郡縣德威並濟
都御史韓雍嘉其治行奏請加秩以布政司參政
掌府事先後歴十五年郡人感之(縣志)
賓繼學平南人學問優贍品行端方正統戊午觧
元任文選司主事公明勤慎廉介不阿銓法為之
一清尚書王鏊最器重之署其考曰名魁鄉榜行
卓士林丁内艱歸卒於家(舊志)
蕭九成字子韶修仁人(舊志作義寧人正統戊辰進士)穎悟俊拔
下筆成章正統戊午鄉薦第二庚辰登進士授戶
部主事在部敏慎利弊多所建白旋掛冠歸人益
重之(舊志)
唐蔭字德盛全州人正統丁卯鄉薦歴官郴州守
治行平恕能得民報政當遷郴人請借留之尋乞
休歸盤桓松菊時論高其風概(參粵西通載)
李昺永福人登正統間鄉試會求直言疏上稱旨
擢湖廣道御史有直聲官至浙江僉事(舊志)
秦進字廷玉象州人正綂戊午舉人幼孤服母教
性嗜學不事嬉遊初為瑞州推官訊獄明允請託
不行人咸憚之歴高肇二府通判嘗因猺寇請益
軍儲盡革宿弊不畏權貴以疾歸訓二子銳欽相
繼登鄉薦(舊志)
鄧洪字光大宣化人倜儻不羈童丱時為邑弟子
員以英敏稱初學宫在城北科第湮鬱洪白於督
學使者徙置城南正綂戊午貢太學及謁選吏部
以優等拜南京山西道御史廉謹自持舉劾務存
大體嘗奉命賚軍鳳陽人頌其公既而按直隸威
惠並行踰年卒内閣彭時銘其墓(舊志)
閉悌横州人正統中進士知桂陽專意撫循民懷
其德後左遷蕭縣丞律己厚下蕭民德之奏請為
令後晉潮州府同知(舊志)
萬顯字世舉藤縣人景泰元年鄉魁授封川訓導
負應變才時地方寇起都御史韓雍檄領民兵防
禦保障有功薦陞本縣知縣清節自堅政事克舉
董築城垣盡心區畫民賴以寧(縣志)
閉魯横州人景泰四年舉人任桂林府推官時平
樂猺獞跳梁當道檄魯招撫向化者萬餘人都憲
朱英開置永安州奏魯為知州任七載以守制歸
民思之不置服闋補知石屏州正德間其子克歲
薦過永安民爭相問遺送至桂林(舊志)
黎暹蒼梧人景泰中舉人歴官桂林同知清簡自
立不屈於人韓督府雍初至桂誅指揮李英等四
人以警失機藩憲見之莫不長跪免冠請罪暹獨
不然雍識其能雍離桂暹亦觧去(縣志)
李簡(舊志作李簡中)宣化人景泰癸酉舉人少剛敏任將
樂縣令三年丁外艱朝夕哀毁既葬廬墓至服闋
補高明令在任六年民懷吏畏為上官所重以考
滿歸遇宗族有争者悉化之祀高明名宦(縣志)
黎禧陽朔人景泰丙子舉人知增城縣有治才冰
檗自厲時劇賊殘破諸邑禧獻議僉憲陶魯討平
之修城興學實心實政班班可考後判瓊州(縣志)
郭本字道充融縣人景泰辛未進士為監察御史
巡按浙江時奄宦恣横本糾彈不避致中傷謫雲
南永平主簿剛直廉介拓縣治綏流夷未幾移太
平府同知久乃擢為守後以疾辭歸(舊志)
費廣字隱之横州人景泰癸酉舉人歴賓連二州
學正遷銅鼓衛教授陞南雍助教成均諸士服其
講觧進修職佐郎尋致仕所至稱模楷年八十餘
卒祀鄉賢(舊志)
伍璣字子玉藤縣人景泰七年舉人判福建鹽運
司尋知靖州剛直廉明興廢舉墜革除煩苛教育
英才後以不獲當道去民咸惜之(縣志)
李時敏平樂人景泰癸酉舉人成化間知廣東信
宜縣寬厚廉潔卓有實政陞化州知州民苦歲祲
上官責輸甚急時敏曰使我以催科稱能如民力
何疏災狀聞於上民得更生九載擢長蘆鹽運同
知以目疾乞休歴官二十年家無餘貲人服其廉
化州立祠奉之平樂祀鄉賢(舊志)
鄧璩宣化人景泰丙子舉於鄉任浙江衢州同知
九載矢冰檗詰奸宄吏畏民懷聲播遠近陞雷州
知府(舊志)
李芳字本春融縣人景泰甲戌進士知夷陵州時
州士久乏計偕芳拓州廨東建舘舍取所試高等
陳銘軰會文其中親為講授以次選舉教育實多
律巳清嚴而臨民平易州人歴今稱賢守以芳為
最遷貴州參議累官雲南左右布政謝病歸囊無
長物居室卑隘率子孫向學鄉里服其清德(舊志參湖
廣通志)
焦霖字景霖靈川人年十七景泰丙子領鄉薦授
廣東布政司理問時盜賊竊發江海阨塞諸司檄
霖領視凡所獲盜情輕者宥之令聽差遣有警則
密發覘伺擒賊數百人郡境肅然陞池州丞未任
卒(縣志)
蘇潤桂林人景泰中惠州府同知郡治前有交衢
雨集淖深潤出官錢甃以石達之郭外民便之博
羅長樂諸學宫久圯捐俸修葺為之一新如長沙
港蘇村堤尤為堅固其盡心勤事與民興利類如
此(舊志)
歐陽伸馬平人景泰四年舉人成化中為鎮江府
推官廉潔無私讞獄平允郡有盜剽刦巡吏誣富
民若干繫獄伸歎曰為民父母忍視無辜逮死耶
遂白當道率民兵掩捕果得眞盜百人民遂得釋
(舊志)
邢正字直夫宜山人天順間進士從戶部郎出守
廉州時廉罹兵火廬舍盡燬田土鞠為茂草正招
還流亡無算諸盗聞其恩信相率來降正區别人
數多寡給以田宅衆頼以生嘗奏革冗官豁逃絶
田糧甦困便民官至雲南參政(舊志)
傅鑑藤縣人舉天順鄉書第一知欽州調靖州進
階四品操守冰檗各著惠政尤善庭訓子三皆領
鄉薦著有藤縣志祀鄉賢又專祀赤水鎮觧元書
院(梧州府志)
蔣良字希玉全州舉人天順間任河西知縣政務
長厚不樂聞人過有訟者即諭以孝弟忠信民咸
感動(州志)
梁繼本字顯宗蒼梧人天順三年鄉薦判池州府
耿介不避權勢觧官去甘貧約不事干謁(縣志)
陳瓚永淳人監生直隸趙州判官天順間劇寇攻
破縣治燒燬版籍瓚招撫逃民復業修築城垣民
賴保障(舊志)
張廷綸平南人天順四年進士時兩廣弗靖諜報
某村落附賊參將范信列村落名欲屠者識一白
圈否者黑圈當死者無慮數千人廷綸以進士家
居有奔告者即夜叩軍門告變信出見廷綸曰聞
欲剪屠村落耶曰然廷綸曰不可民實不附賊公
過聽且公奉天子命將弭寇以安民今乃誣民以
為寇民不死寇即死於兵等死耳且將從賊以苟
活是驅民於賊也亂且弗戢信曰公敢保此曹果
不從賊乎廷綸曰願以家族百口保之信大屈服
立下令已其事且拜曰數千人死命賴公而生信
有死罪頼公而免敢拜公賜後為南京戶部主事
(潯州府志)
鄧綸灌陽人天順己夘鄉薦授湖廣湘鄉令作興
學校勸課農桑縣遇荒旱綸教民築塞陂堰創造
水車四境沾溉湘鄉之民永利頼焉以親老乞歸
民不能舍立生祠復入名宦奉祀(縣志)
馮俊字士彦宜山人天順庚辰進士初授刑部主
事歴員外郎中折獄明信成化乙未擢福建按察
副使指揮楊燁恣横民苦之上官以其東楊之孫
多庇焉民訴於俊俊自臨訊具獄論死以外艱去
服闋除湖廣辰沅兵備鑿沅溪以通運道作浮橋
以通往來遷廣東布政尋陞副都御史巡撫四川
兼提督松潘諸軍事時松潘總兵恃勢不戢兵俊
劾罷之馬湖土知府安鰲殘虐一方撫按慮激變
莫敢治俊授計僉事曲銳捕鰲寘之法請更立流
官馬湖改流自俊始弘治丙辰以疾卒於官俊天
性剛毅遇事敢為在廣東時夫人吳氏為置妾俊
不内召其父母以女遣還并其奩餙與之其父母
感泣而去在蜀有知州某故人子獻徽墨數笏俊
怪其重試之乃墨塗黃金也即擲還亦不以語人
卒之日一無所有訃聞諭祭令有司營葬(舊志)
宋廸字吉之賓州人天性至孝親有不悦肅衣冠
立寢門待罪必俟釋乃退天順己卯舉於鄉授雲
南廣南通判盡心民事丁父憂居喪一遵文公家
禮不尚浮屠服闋補判順寧府時甸州有大獄撫
軍檄廸决之撈獲十二屍立辨其冤咸頌神明又
卻景東土官餽金稱廉吏云(舊志)
廣西通志卷七十七
