欽定四庫全書
廣西通志卷一
星野
周禮保章氏以星土辯九州所封之域其後星經
散軼惟漢地理志載分野始詳而鄭康成十二次
之分因之歴世屢變言人人殊惟兹百粤或以為
星紀牛女或以為鶉尾翼軫至一行以粵西之西
北當屬翼軫東南當屬牛女蔡戡主以立論而聚
訟始息我
皇上崇效卑法兩大合撰斯三辰式序粵雖邊徼莫不
仰光華而歌糺縵豈猶局星官分野之見乎然氣
候參差本於躔次禨祥徵應各殊封域亦敬授人
時之不可不講求者志天文
牛宿考
牛宿六星内二星一即路二聚火中星主犧牲外
三星主南越距外星去極百十度半入牛初凡七
度赤道七度二十分黃道七度五十分位丑次於
分吳越於野揚州(李世瑞天文考下同)
附牛宿所屬十星
天田九星在牛宿外距右内星去極百十六度半
入斗二十二度
九坎九星在天田左外距右去極百四十一度半
入牛初度
左右旗各九星右旗在河鼓右距外端去極八十
八度入斗十五度左旗在河鼔左距外端去極七
十三度入牛初度左旗又曰文旗右旗又曰武旗
天桴四星在牛之上東西列距左星去極九十四
度入斗二十四度半
河鼓三星在天桴上兩旗之中南北列距中星外
去極八十三度入斗二十二度又曰牽牛星
漸臺四星在漢旁值織女右足距左外去極五十
八度入斗十度
輦道五星在織女左足距左去極四十七度半入
斗十一度半
羅堰三星在牛左距右星去極百九度入牛四度
織女三星在河上天紀端距大星去極五十二度
半入斗五度右足值漸臺左足值輦道
女宿考
女宿四星又名須女水星也距右外星去極百四
度半入女初下為中道赤道十一度五分黃道十
一度十二分凡十一度自南斗十二度至須女七
度為星紀於辰在丑吳越之分野而僧一行則曰
初南斗九度中南斗二十四度終女四度然按唐
書曰南斗在雲漢下流當淮海間為吳分牽牛去
南河寖遠自豫章迄會稽南逾嶺徼為越分似斗
宿於越無涉也故置而不錄
附女宿所屬諸星
十二國十六星在女外最右外越一星去極百二十
七度入牛四度次内趙二星去極百二十三度入牛四
度又外齊一星去極百二十八度入牛六度内周二
星去極百二十一度入牛六度秦二星去極百十度
入牛七度鄭一星去極百二十六度入女一度楚一星
去極百二十三度入女二度燕一星去極百二十七
度入女四度魏一星去極百二十一度入女四度代二
星去極百十一度入女六度韓一星去極百二十三
度入女八度晉一星去極百二十八度入女八度
離珠五星在須女北去極九十五度入牛六度半
匏瓜五星在離珠北去極七十九度入女初度
敗瓜五星在匏瓜下去極八十二度半入牛六度
天津九星在女上横河中距右星去極四十七度
半入斗二十三度
翼宿考
翼宿二十二星為朱雀翼土星也距中右第二星
去極百四度入翼初度凡十九度上為中道赤道
十九度九十分黃道十九度六十五分位在己次
於分為楚於野荆州
附翼所屬一星
東甌五星在翼右南距西星去極百二十九度入
張七度主東越閩廣越裳
軫宿考
軫宿四星名天車距右内星去極百三度半入軫
初度凡十七度赤道十九度三分黃道十九度五
分起張中翼終軫十一度為鶉尾於辰在己分野
屬荆州
附軫宿所屬諸星
長沙一星在軫中去極百五度入軫二度
軍門二星在軫右前距西星去極百十二度半入
翼十三度
土司空四星在軍門之南距南星去極百二十度
入翼十四度
器府三十二星在土司空之南距右星去極百三
十七度半入翼十八度
右轄一星去極百十度半入翼十六度半
左轄一星去極百一度半入軫六度
青丘七星去極百二十三度入軫五度
翼軫鶉尾之次於辰在巳楚分野屬荆州
劉歆三統歷起張十三度至軫五度漢書律歷志
初張十八度中翼十五度終軫十一度費直說周
易初張十三度至軫十七度蔡邕月令章句起張
十二度至軫六度陳卓景初歷起張十七度至軫
十一度皇甫謐帝王世紀起張十八度至軫十一
度一行大衍歷起張十五度中翼十二度終軫九
度明大統歷起張十五度終軫九度
斗牽牛須女星紀之次於辰在丑吳越分野屬揚
州
劉歆三統歷起斗五度至女二度漢書律歷志起
斗二度終女七度費直說周易起斗五度至女二
度蔡邕月令章句起斗六度至女二度陳卓景初
歷起斗七度至女四度皇甫謐帝王世紀起斗十
一度至女七度一行大衍歷初斗九度中斗二十
四度終女四度明大統歷起斗三度至女二度
桂林府軫宿十一度
平樂府軫宿六度
梧州府軫宿六度(大江以南繡江以東入於女)
潯州府軫宿十一度
南寧府軫宿十三度
太平府軫宿十三度(思明鄰於女)
鎮安府軫宿
柳州府軫宿三度
慶遠府軫宿十一度
思恩府軫宿
泗城府軫宿
鬱林州軫宿十一度(南流江東入於女)
右二十八舍廣西分星
北斗為帝車運乎天中臨制四方以建四時而均
五行也一至四為魁五至七為杓魁第二星曰璇
主楚第四星曰權主吳(晉書天文志)
三台六星兩兩而居西近文昌二星曰上台為司
命上台上星主兗豫下星主荆揚(宋史天文志)
五車五星在畢宿北五帝座也次東南一星曰司
空主填星楚分荆州(文獻通考)
天市垣二十二星東蕃十一星南六曰吳越西蕃
十一星南二曰楚(宋史天文志)
東甌五星在翼南蠻夷星也
青丘七星在軫東南蠻夷之國號
十二國十六星在牛女南鄭北一星曰越魏西一
星曰楚陶隱居曰越星在婺女南楚一星在魏西
南
右列宿
史記天官書吳楚之疆候在熒惑占於鳥衡案鳥
南方朱鳥七宿也衡太微垣之十一星
熒惑主楚越丙主楚戍主吳越(天文書)
星紀鶉尾以負南海其神主於衡山熒惑位焉(唐書
天文志)
熒惑為南方為夏為火主揚荆交州楚吳越以南
(宋史天文志)
右五緯
翼軫楚荆州南陽入翼六度南郡入翼十度江夏
入翼十二度零陵入軫十一度桂陽入軫六度武
陵入軫十度長沙入軫十六度(晉書天文志)
牽牛六星次三星主南越(隋書天文志)
唐一行兩戒之說自江源循嶺徼南東及海為蠻
越又升陽進踰天關純乾之位故鶉尾直建巳之
月内列太微為天廷其分野自南河以負海亦純
陽地也又斗杓謂之外廷陽精之所布也斗魁謂
之會府陽精之所復也杓以治外故鶉尾為南方
負海之國自房陵白帝而東盡漢之南郡江夏東
達廬江南部濱彭蠡之西得長沙武陵又逾南紀
盡鬱林合浦之地自沅湘上流西達黔安之左皆
全楚之分自富昭象龔繡容白廉州以西亦鶉尾
之墟又曰在吳越東南斗牽牛星紀也初南斗九
度中南斗二十四度終女四度逾南河得漢丹陽
會稽豫章西濱彭蠡南涉越門訖蒼梧南海逾嶺
表自韶廣以西珠崖以東為星紀之分古吳越郡
舒廬桐六蓼及東南百越之國
宋蔡戡曰分野之說肇自黃帝星文之學源於甘
石其所從来遠矣遷固范曄之說以斗女為吳越
分而翼軫為荆楚分凡欲知星文之所係先考郡
國之所屬可也方少康庶子之始封而為越國也
都於會稽其後勾踐又以會稽而霸閩王搖趙佗
尉之王也一都東甌一都番禺其地皆北接吳之
境土故前代多以吳越並稱而史或謂之揚粵以
越亦揚州之分也凡遷固以來謂斗牛女為吳越
之分野並屬揚州者皆指越之東界以累世立國
之地言之至於兩漢地理志遂併以鬱林蒼梧所
屬之郡在越之西界者盡為牛女之分野則差之
毫釐而謬以千里矣所以杜佑之作通典歐陽文
忠公之志唐書東坡先生之圖指掌皆以為前史
之誤也且史記趙佗帝制之時東西萬餘里而一
行三河兩界圖之說則以為自江源循嶺嶠南東
及海皆蠻越之地蓋粵之疆場最廣自古謂之百
粤雖東極於會稽西則抵西南之界其東北界雖
接吳而其西北實抵楚列宿在天所主之分野隨
方所向皆當逾海際天而後止周禮東南為揚州
正南為荆州其接吳者為揚州則星紀之分並在
東南方也固不應罄折而西轉以抵正南之方荆
楚之界而并為星紀之分野也且翼軫所向正南
之方亦不應至始安而終止而始安以南遽屬斗
牛之分也通典之說曰按荆州南境至衡山之陽
若五嶺之南在九州封域則以鄰接宜屬荆州豈
有舍荆而屬揚斯不然矣此則近史之誤也其大
槩以為嶺南之地分野所屬其西界當屬荆州翼
軫之次耳唐書天文志曰後世之言星分者據漢
書地理推之是守甘石之遺術而不知變通之數
東坡指掌圖中其天象分野圖亦援唐志之說以
為証而唐書地理志則以韶廣康端封梧藤羅雷
崖以東為星紀分桂鬱林富昭蒙龔繡容白羅以
西為鶉尾分又一行禪師用李淳風之說以分野
圖云自韶廣康封梧藤羅雷州南及珠崖自北以
東為星紀其西北屬鶉尾之次以此參訂則越之
東界其北接吳者屬星紀實斗牛女之分野而越
之西界其北抵楚者屬鶉尾實翼軫之分野前史
之差謬至是而後較然明甚雖然静江在唐為桂
州屬嶺南道在漢為始安屬零陵郡今支邑之荔
浦漢屬蒼梧郡桂林新舊志不盡考諸家之說遂
以始安屬荆為翼軫之分荔浦以南屬越遽以為
牛女分蓋承前史之誤耳按史記勾踐滅吳併有
其地與中國會盟逮王無疆時北伐齊西伐楚與
中國争彊其境土之廣可知矣又按史記楚世家
當夷王時楚王熊渠伐庸揚粤至於鄂揚粵即趙
佗傳中所謂揚越也西漢亦如史記之通用越粵
兩字而互見之也又云封其子為越章王皆在江
上楚蠻之地則揚粵之舊疆不復可以西漢郡縣
所分為正矣故翰林承旨宋公白等七人之續通
典亦以桂州為禹貢荆州之域春秋時越地七國
時復為楚戰國時為楚國及越之交境此蓋歴考
前載而其說進退可據若然則静江府在漢雖屬
零陵郡其實古之越地於星文則皆屬鶉尾荆州
之分固不當以始安荔浦一時之所屬為别也晉
志以零陵為入軫十一度而始安屬零陵郡静江
當軫之十一度矣且軫四星之中别有一星名長
沙而禮記正義所引緯書考靈耀云一度二千九
百三十二里有竒軫星共十七度今長沙去此纔
一千餘二十里則静江當軫之十一度斷可識矣
且天文二十八宿之外其星有專主下土者不特
長沙也
明劉基星躔分野以翼軫為楚粵全境而平梧當
軫之六度
其域荆其星翼軫其地百粵(明一統志)
國朝周天易覽以順治乙未十一月冬至為歷元而
軫三度至十七度為廣西分野
元象易覽以軫三度至十三度二分為廣西布政
司所轄分野(張莊愚著)
大清時憲歷經緯度云考廣西經度距春分一百零
六度五十分汰廣西緯度二十五度(緯度即元郭守敬所測北
極出地度也湯若望著)
分野總論
天以九野分地以九州畫粵西或以為荆或以為
揚考之禹貢其志揚之境曰淮海惟揚州是西北
接徐豫之境東南則循海而南抵梧藤而止耳不
應奄百粵而皆屬於揚也其志荆州則曰荆及衡
陽惟荆州粵西之去衡不過千里而湘江與灕江
同源異流則其屬荆州也明甚然今之畫疆分隸
豈得復泥禹迹之舊哉分野之說言人人殊惟一
行宗李淳風之說以越之東界自韶廣康封梧藤
羅雷州珠崖自北以東為星紀其西北屬鶉尾之
次則在西北抵楚者當屬鶉尾而為翼軫之分野
在東北接吳者當屬星紀而為牛女之分野宋蔡
戡亦以為然即按其氣候近西者寒燠平中田禾
歲止一收其近東者燠多寒少田禾歲有兩熟氣
候既殊則分野亦當各别夫淳風一行皆所謂專
門名家者其言疑非臆斷也洎明一統志劉基之
星躔分野其說具在而
本朝之周天易覽元象易覽天星分野諸書皆本之
時憲歷其測之最精考之最詳求天文者無以過
之矣因備述諸說以備參考
廣西通志卷一
