欽定四庫全書
廣西通志卷八十四
儒林(文苑附)
通三才之謂儒儒非易言也藴之為德行發之為
事業伊臯顔閔理一遇殊舉能恢廓乎儒之實者
也然道大而博不能徧觀盡識則得其性之所近
講學窮理固不失為儒者事而抽華擢秀澤躬爾
雅要亦見重於著作之林焉粤西自東漢而還通
經志古之士彬彬迭出才固未可以疆圉限獨可
以後先間乎我
聖朝治軼唐虞道崇洙泗文教盛而經術明涵濡藴鬱
無不丕被服儒服而行儒行於以鼓吹休明有駕
陳曹諸人而上之者景行不遠庶幾旦暮遇哉志
儒林附文苑
漢
陳欽蒼梧廣信人少事黎陽賈護習左氏春秋與
劉歆同時而理解别出各自名家三輔決錄謂左
氏遠在蒼梧蓋指欽也子元孫堅卿世習左氏春
秋元既議立左氏學已而復廢堅卿能承先志殫
精卒業工文章有名當世(節梧州志)
宋
唐則字世範興安人少博學砥行舉進士歴官侍
郎晩歸林泉築室授徒以身率後進横經談道雖
隆寒盛暑不少倦經傳皆為訓詁成一家言子叔
夏叔獻相繼登第(縣志)
覃昌融縣人家世業儒祖父以宦績顯昌澹泊寧
靜閉門講學以求道為己任其文章風格峻整原
本六經啟迪後進嘉祐六年登王俊民榜進士官
至國子祭酒有文集行世(節舊志)
何浚字巨源宜州人宣和七年貢赴辟雍上適幸
學問春秋疑難浚博引三傳辨晰同異上稱善即
賜進士出身(節慶遠志)
粟大用武宣人年九歲大中祥符間以兼通五經
應童子舉至都真宗親召問之奏對稱旨特補登
仕郎(舊志)
王應辰興安人九歲能誦五經作春秋語孟義講
子史貢於禮部慶元四年赴國子監試中書省覆
試並通免文解三次從弟應申亦九歲能通九經
作周禮語孟義并語孟講說貢於禮部嘉泰元年
赴國子監試中書省覆試並通免文解三次(舊志)
盧桐昭州人性朴誠不事雕飾以蔡挺薦至京授
國子直講高世邁俗謝絶交遊惟與孫莘老相友
善莘老嘗就桐講易悉發京房秘旨迥非時俗所
學大相歎服(平樂府志)
蔣公順字成父清湘人少研精理學既而從鶴山
魏了翁遊所得益進歴七年辭去築室湘源顔曰
鷦寄鶴山發其義為之銘公順坐卧其中日以誦
讀為事後劉之傑制置兩淮公順應辟以解安豐
圍補官監施州清江税尋授桃源令未任而卒(粤西
通載)
元
王念九容縣人博學多通尤精易理至元間以明
經舉例就近銓注授本州同知操持廉介見元祚
寖衰引疾棄職時謂念九進退得宜一身是易(舊志)
唐朝字用大興安人刻志厲學有幹濟才試鄂省
不利擕書笈遊西湖從西疇劉先生請益丁亥選
授辰溪教諭時湖湘道阻舊立鹽鈔法官民交病
朝條救弊之策上大府不用遂歸授徒家塾一以
濂洛關閩為宗且以學貴存心乃剖析其義為心
法纂圖使學者知所趨向又櫽括小學作訓蒙詩
五十餘篇以為聖功所由始遠近學者翕然從之
時鄂省移桂行省平章遂舉朝領桂林路教事未
幾丁父憂終隠不復仕(舊志)
鄧雲翔臨桂人生平好讀書敦守禮節以闢異端
衞正學為己任桂俗素尚鬼即士大夫家多延僧
道及巫師雲翔太息曰生則誦聖言以邀名死則
誦偽經以求福豈幽明有二道乎非其鬼而祭之
諂也吾惟知遵吾教而已病革誡家人毋妄禱葬
祭一凖文公家禮焉(縣志)
明
梁經北流人洪武甲子舉孝廉授東莞教諭性恬
淡不尚浮華閉戶窮經講求心性之學其訓課生
徒務以誠實為本教施所被士風為之一變(梧州府志)
陳伯魁興業人洪武朝以經明行修舉授本縣訓
導集生徒朝夕講解難詰不窮時有便便腹笥孝
先再世之譽旋擢南海教諭卒於官著有五經訓
義至今猶傳(粤西通載)
陳朴字處實全州人洪武初有陳南賓者應賢士
聘侍經筵講洪範九疇太祖喜其詳辨御書天下
會講書陳南賓八字於殿柱命相蜀獻王有古師
傅風卒賜祭葬朴乃其後也年十四入蜀省伯氏
民獻因見之於王王喜曰長史今有孫矣遂留侍
世子從師講學及歸事母有孝行郡守韓忠薦於
朝授閩縣尉以公事赴闕就應天鄉試中式旋丁
母喪不復仕湖湘之士多從之遊其學悉本於經
術尤以省身克己為務鄉黨化之無復忿爭者孫
琬瑶璲瑛琦皆有名(舊志)
蔣賙靈川人少孤貧與母相倚為命力耕奉養暇
即讀書根抵六經旁通子史永樂初奉檄修邑志
求博聞之士無敢應者鄉里咸舉賙遂屬賙裁定
紀載詳核有信史之稱(粤西通載)
賈魯宜山人領永樂辛夘鄉薦初授崖州學正旋
轉瀘州教本蘇湖課士有法尤能矯正時俗力闢
浮屠訓子綱絢輩以經明行修為務世其家學(舊志)
鍾逢辰横州人永樂間由明經授房縣訓導律身
整飭課士端嚴人謂其一笑一嚬具有師範學者
咸敬憚之(舊志)
任信字宗慤别號夕惕横州人精易象兼通春秋
正統戊午舉於鄉公車至京師以春秋就正於内
閣彭時大見稱賞戊辰試禮部中副榜除德慶州
訓導教習士子端嚴有法致仕歸一經課子有司
不得見其面所著夕惕齋詩集五卷臨終出以付
其子曰吾生平根柢盡見於此汝慎藏之後子糓
登進士能承先志剞劂以傳世(舊志)
陳宣全州人孝廉朴之子也正統甲子領鄉薦任
揚州教授以文行砥礪多士士咸有成居親喪三
年廬墓著有禮經意旨續貂集等書(舊志)
徐容藤縣人天順己夘舉孝廉司訓興寧慨然曰
政教誕敷首先學校誰謂廣文為冷官散秩乎遂
殫心造士以經術相摩厲士皆肅然從之服其有
守教四子二孫先後登鄉薦卒祀鄉賢(舊志)
陸堅横州人天順己夘舉孝廉授蒲城教諭從中
州閻禹錫講性命之學得伊洛正傳纂輯性理近
思錄等書朝夕諷覽以檢身為事終身無遺行子
嘉鯉字汝龍傳家學舉弘治五年鄉薦累陞廣州
府教授誘子衿循循有規矩有弗率者雖貴介子
弟不少假嘗受撫按命諭後山賊數百人歸附賊
以賄謝嘉鯉郤之初進士霍韜弟有過嘉鯉執教
規必扑乃已韜始而疑既知其賢遂定交焉卒於
官囊無餘貲韜以詩哀之(州志)
唐瑄字德潤陽朔人少勤敏好學工文章成化辛
夘舉於鄉除四川都司經歴或謂之曰以君之才
奈何任此散秩瑄曰民社之寄非吾所堪參軍官
雖閒無簿書之擾猶不廢我詠歌於是益加博覽
討論古今著有大學中庸直講詩經說意及怡情
雜詠詞林切要闢諺錄等書(粤西通載)
璩綸宜山人登成化戊子鄉薦授平樂教諭召諸
生講習明倫堂終日不倦夜繼以燭每至三鼓乃
罷凡六經諸子皆經口授手畫由是文風大振累
歲科名相繼士林感其教化立祠以祀(慶遠府志)
周琦字廷璽馬平人成化辛丑進士邃於問學嘗
謂堯舜禹湯文武周公孔孟道之凖的周程張朱
道之羽鏃不審視其羽鏃安求凖的因著東溪日
談十八卷又著儒正篇論薛河東之學為心印濂
洛神合洙泗蓋學於河南閻禹錫其所傳有自來
矣成化間獞賊猖獗琦時為南京戶部員外土疏
指陳時弊時論韙之同郡有簡弼者登弘治鄉舉
通判肇慶起居語默俱中程度同以道學稱(舊志)
莫正懷集人弘治壬子登賢書授祁門教諭學識
茂敏有經濟才其教督諸生必期明體達用不屑
為章句儒尋丁外艱厥施未竟而殁人咸惜之(府志)
吕景蒙字希正象州人舉弘治甲子孝廉歴官監
察御史以直言謫外任旋累擢至大理評事俱不
就時周琦簡弼皆柳郡先輩倡明理學景蒙互為
切劘其所論說粹然一出於正制府張岳重其望
有事於柳過象州造廬請見流連竟日而去表其
宅曰理學名儒所著有定性發蒙象郡學的二書
及柳州府志十六卷(舊志)
李璧字白夫武緣人幼穎悟長益肆力於學弘治
乙夘舉於鄉慨然有經世之志從楓山章懋講學
金陵充然有得因顔其齋曰琢玉以誌磨切之意
謂儒者治身淑世必先禮樂而古今制作互異鮮
所折衷爰蒐輯三禮註疏詣太常考訂鐘律及鄉
射冠婚儀節彙成一編為學者凖的歴仕仁和蘭
谿教諭旋擢知劍州當兵燹後悉意拊循以甦民
困政教所被路不拾遺尤好與諸生討論經史為
稽古之學嘉靖乙酉以戶部郎召赴闕卒於道所
著有名儒錄劍門新志樂譜諸書(節舊志)
陳邦偁字宋卿全州人正德甲戌進士歴官祠部
主客郎提督會同館時憸人胡士紳賄通閹監邦
偁具疏裁抑之遂落職歸里杜門講心性之學弟
邦修及後進有聲者皆出其門垂四十年不與聞
戶外事内外臺省疏薦凡二十上卒不起所著有
太極圖辨解率性編靜齋漫稿等集二十餘卷學
使殷武卿顔其堂曰正學清操卒祀鄉賢(粤西通載)
張憲字志綱荔浦人正德十四年貢入太學歴官
安遠令以老致仕學精三禮言動交際咸具典儀
習俗為之一變啟迪後進邑人士多出其門(平樂府志)
莫遺賢字賓廷平樂人(一作蒼梧人)少以孝聞䆳精易
學嘉靖辛夘舉於鄉授武緣教諭日與諸生講求
象數於吉凶消長尤致意焉擢上海令以母老不
赴(節舊志)
尹尚賓(一作尚賢)臨桂人嘉靖丙午登賢書任臨高學
博性磊落有風概日校典籍手不釋卷其教士子
務以名節相勖時捐俸助貧生膏火後擢國子助
教(縣志)
吳廷憲思恩歲貢生萬歷間官博羅教諭每與士
子講論文藝必以六經子史探究其原本學者始
蒸蒸向古後致仕歸復教其家塾子孫掇科第者
相踵邑人追慕之祀鄉賢(舊志)
張廷瑶字鳳齋懷集人萬歷辛巳選貢初任潯州
司訓轉天河教諭再轉辰州教授所至悉心造士
經其陶淑者文品皆煥然一新而踐履篤實首重
明倫風教流傳殊得崇本抑末之意(參縣志)
張所藴字壯猷恭城人性嗜古宗西銘之學初以
明經訓導靈川遷東安教諭再遷横州教授兩入
薦剡例轉别駕時年四十七以祖母春秋高請歸
養晨昏定省垂二十年著圖南會心編闡明正學
置有祭義二田以祀先睦族優游林泉七舉鄉飲
里中慕其懿行舉祀鄉賢(舊志)
曾以誠字惟豫蒼梧人性嚴毅讀書博涉講業不
倦萬歷歲薦授平樂府訓以造就人才為任選諸
生英俊者闢别館處之月分俸資其膏火程士先
德行後文藝講業課文寒暑不輟偶一生素無學
行歲試倖列優等白督學竟不准餼以是人知砥
礪五年遷象州學正造士一如平樂如袁鳴泰歐
國儁皆所首拔士後皆登堂致祭其感人如此(舊志
參府志)
歐璉思恩人萬歷間膺歲貢除韶州教授才識通
敏殫精經學教育士子有人已兼成之益韶俗文
風漸盛至今猶沐其餘澤焉(舊志)
袁時亨懷集歲貢生任保昌訓導轉融縣教諭律
身嚴飭足跡不履公門學古窮經以詩禮相授受
孫國祥登萬歷戊午鄉薦(參府志)
吳邦佐(舊志作邦柱)字殿卿上林人少有孝行為宗黨
所推弱冠有聲庠序間以選貢除萬載訓導轉保
昌教諭念親老道遠遂乞休歸執親喪一秉家禮
不用浮屠所著有尊孔錄專排斥二氏訓子孫以
敬恕謂持身接物無過於此即以此顔其堂(節舊志)
張昌廕全州人尚書澯曾孫也髫年聰穎天啟辛
酉年十五舉於鄉官翰林庶吉士與金聲劉之綸
輩倡明理學以王陽明良知為宗所著立志辯志
諸篇盡發先儒秘鑰卒年僅二十人咸惜之(舊志)
龐人統字三陽北流歲貢生事母至孝舉優行為
薦紳所推重安貧授徒其學以誠意正心為本明
末亂起避居波得里峩冠徐步賊黨皆稱為龐先
生無敢犯者(舊志)
趙㻾字國重崇善人賦性剛方行履端嚴由歲貢
授桂林司訓以師道自持督學重之常念麗江喪
祭過侈乃取考亭家禮酌以俗宜編次為書名曰
喪禮儀節發梓以遺鄉閭鄉人翕然從之以終養
乞歸祀府學鄉賢(府志)
蒙克悌字恭先别號柱流北流人少有文譽崇禎
丁夘副榜性和雅多丰儀舉止冲容為邑人望閉
門息影講求周易潜見之理當事仰其風範每造
門請見政有所興革必從而諮訪焉縣令尚國正
待以師禮舉鄉飲大賓卒年八十三(節府志)
梁方圖懷集人年十六而孤廬墓三年哀毁骨立
崇禎間以明經歴象左二州教諭轉平樂教授課
士嚴肅提命不倦督學黃景明嘉奬之曰吾道在
子矣粤俗惑於堪輿親喪累數十年不舉方圖力
白上官刻期督葬一時營葬者以萬計人初怨之
已而兵亂所在焚燬乃始頌德焉又嘗兼攝太平
學篆俗尚火葬禁之不可乃刊家禮四訓約要以
勸諭舊俗遂化著有五經要旨忠孝廉節等傳卒
年八十四(縣志)
國朝
曾士揚蒼梧人性聰穎過目不忘年十八舉於鄉
潜心程朱之學訓迪後進肅然有規矩雖燕居必
盛服端坐嘗謂欲學聖賢當先主敬隆冬酷暑手
不停披郡邑乘多其手輯(舊志)
高翀字翼生慶遠人以貢生任廣東信宜知縣旋
致政僑寓岑溪討論經籍取濂洛關閩以來諸儒
之說而聯貫之著為四書會解後學宗之(舊志)
黃嗣憲字異度臨桂人性明敏潛心理學弱冠入
郡庠每試輒前列邑士請業者先德行而後文藝
順治己亥督學黃鼎以嗣憲文行兼優且食餼日
久詳授懷集教諭邑當兵燹之餘人文凋敝嗣憲
為設條規殷勤訓課一時士習翕然丕變(縣志)
謝明英字子千全州人生平以孝敬自矢言笑不
苟好讀書經史百家靡不誦習學醇行方凡子弟
及門者一經甄陶悉有規度康熙辛酉舉鄉薦第
一授永康州學正陞柳州教授調思恩殫心課士
無間寒暑於孝子節婦尤加意採訪請旌不遺餘
力郡縣或以事委勘研究務得其情所至皆有聲
(州志)
文苑
唐
曹唐字堯賓臨桂人初為道士有詩名太和中舉
進士累為諸府從事及仕諸幕頗多贈答其大小
游仙諸篇語尤清麗在三唐中又别裁一體焉(縣志)
宋
王元字文元臨桂人樂道安貧苦吟風月妻黃氏
亦有雅操元每中夜得句黃必先起燃燭具紙筆
俟脱稿擊節吟賞酌酒相勸後徧採幽勝終於長
沙(舊志)
翁宏字大舉臨桂人性恬淡不樂仕進常寓居韶
賀間以咏歌寄意同時富川林楚才亦以詩名與
宏相伯仲(舊志)
唐仁傑全州人少有才思尤工於詩嘗入金陵朝
士集於升元寺酒行仁傑賦登閣詩立談而成有
雲散便宜千里望日長斜占半城陰之句為時所
稱(舊志)
區革宜山人登慶元己未進士性僻躭吟咏落落
寡合黃庭堅謫居宜獨相友善歌詩贈荅(舊志)
張亞卿洛容人種學好文瀕老不衰郡守鮑安丘
竒其才以遺佚薦尋登鄭獬榜進士官至朝議郎
廉州通判同郡有王之才文筆與亞卿齊名慶歷
間登進士歴官工部侍郎(舊志)
謝洪象州人與弟澤皆博學能文時稱二鳳宣和
間相繼出仕雅遊薦紳間以氣節自負南遷之客
多館於其家(舊志)
石安民字惠叔臨桂人少穎銳不凡登紹興乙丑
進士為象州判官累決冤獄及分教廉藤二州士
皆有所興起晩知吉陽未赴而卒生平喜為詩初
以竒麗見推於同軰已乃復歸平淡二弟安行安
持皆與兄齊名人號為三石有文集行世(節縣志)
張仲宇字德儀臨桂人紹興間以詞翰名於世與
同郡石安民相引重桂帥張栻張孝祥范成大咸
賓禮之所著有桂林盛事記(縣志)
廖䆳明全州人博學能文尤工樂府性磊落不羈
以氣節自負陳瓘折彦質先後南遷與䆳明邂逅
相契稱其才品(舊志)
張茂良臨桂人嗜古能文語氣超潔於宋末諸家
外卓然一體仕止潭州善儀主簿才高位詘識者
惜之(參縣志)
謝士䕫全州人少有詩名舉淳祐甲辰進士值賈
似道當國不樂仕退歸林泉修孝弟之行間擕一
小童負錦囊尋歴山水意有所得輒形為咏歌陶
然太和與人無忤且以隠德昌其後(舊志)
元
熊天錫岑溪人博學多才文譽籍甚當宋淳寳時
賈似道秉政天錫喟然曰非士君子行道之秋也
乃放浪山水以詩酒自樂迨至元時始出應試一
舉登進士第仕有政聲(縣志)
陳國質興業人至正間舉經明行修除瑞金教諭
旋擢太僕寺丞洪武定鼎金陵遂致仕潜心古學
自號節庵著有節菴集行世(舊志)
明
蔣楫字濟之全州人博綜經籍尤長於詩而散失
寡傳人寳惜之洪武初太守章復以學行薦於朝
召赴京師歴官衞府紀善時興安唐朝與楫同被
召而朝力辭不仕人兩賢之(舊志)
楊宗盛賓州人幼穎悟博聞強識作為詩文輒驚
其長老洪武庚午舉於鄉肄業成均讀書晝夜不
輟上聞其勤敏命學士宋訥試其藝稱善特授翰
林院編修自是益加淬勵著名於時(舊志)
陸蟾藤州鐔津人也負詩名好探攬名勝時往來
楚越生平蹤跡所至登臨憑弔之作皆宕逸有竒
氣(粤西通載)
傅惟宗字肇本藤縣人幼英敏好學解縉謫交阯
過藤寓水月巖惟宗從而受業焉永樂癸夘舉孝
廉授茶陵訓導年二十四即棄職歸逍遥林居吟
咏自適與其弟惟慶友愛塤篪相荅終身無間凡
族人不能婚嫁者咸資給之(參府志)
秦謙靈川人少聰穎博涉多通宣德己酉領省解
而鄉里草木一時皆凋枯謙以其兆凶不欲仕己
乃為祿養授寳慶訓導誘迪庠士文行咸可觀及
丁外艱服闋不補探竒攬勝以詩酒終其身篇什
甚多後皆散逸世所傳誦者惟靈川八景焉(粤西通載)
毛麒修仁人天順庚辰進士性通敏博覽多識文
以古雅為宗不屑卑偶流俗居身謹飭以載籍自
娛為鄉里推重(舊志)
陳欽桂平人穎悟夙成一目十行俱下嘗與里人
浴没水得碑以手摩而識之登岸錄出不遺一字
詩文操筆立就具有漢唐風格天順己夘登賢書
未及見用而卒(粤西通載)
吳淵字希顔宜山人博學能文尤殫精於義理領
景泰癸酉省解司訓靈山已而引年歸以造就後
進為事經其指授者咸中法程遠近接踵而來皆
稱為吳門弟子云(粤西通載)
李棠貴縣人少好讀書家貧不能就學每往來鄉
塾輒徘徊竊聽久不去年二十八始得精心肄習
卓然名家成化乙酉鄉試領解官襄陽甫仕而卒
(舊志)
李麟字成經陽朔人成化辛夘登賢書授應城令
愛民禮士邑化於絃歌致政歸以琴書自樂蕭然
高寄晩尤好讀易一經課子子墉秉訓義方敦行
孝弟正德間亦舉於鄉(粤西通載)
張策字獻可臨桂人正德丙子膺鄉薦任歸州學
正州當水道之衝常為民患策深懷憫惻轉武平
令尤寬厚得民邑有牛軛金雞二嶺最陡峻行人
病於登陟策命夾道樹青松經年而茂往來者得
隨地休息乃比之於棠陰策長於詩歌吚哦不輟
(舊志)
陸舜臣字師臯横州人廣州教授嘉鯉子也正德
丙子舉鄉魁除德慶州牧旋轉雷州司馬罷官歸
以著述為事曾輯横州志雖未及梓文獻有徵(舊志)
唐元殊字同卿臨桂人父淳為汀州司馬元殊甫
九歲過太守署觀牡丹索筆為賦語甚工正德丙
子年十四舉鄉試第一性任達好飲酒酣授之以
筆雲飛泉湧若有神助時里中任唐以詩自負見
元殊作輒歎服然元殊亦亟稱唐以為雅健不可
及云(節縣志)
張烜宜山人弱冠舉正德己夘鄉薦授溧陽教諭
甚得士心調松之華亭以詩文為孫宗伯承恩徐
太史階所推重嘉靖己丑登進士歴官四十餘年
懋績日著所著有吉山漫集(舊志)
張騰霄字子翀臨桂人於書無所不窺尤潜心於
易嘉靖壬午以易魁其鄉授鄧州學正講心性之
學先德行而後文章士皆有所造就譽望日盛忌
者讒之遂挂冠歸里集邑中才俊開帳講易自故
相吕文簡而下咸北面稱弟子暇則與諸公尋幽
選勝意有所得輒披襟舉杓行吟而歸於詩則力
追三唐書法尤得二王筆意所著有古穰漫稿楚
客吟草等集(縣志)
李文鳳字廷儀宜山人嘉靖乙酉省解壬辰進士
歴官雲南僉事以疾歸文鳳簡亮自任不藉聲當
世博識書傳更勤咨訪從入京師及乘傳所至載
筆自隨一有所得輒欣然錄記歸而輯次成書曰
月山叢譚(舊志)
李廣圃懷集人少好學工詞章舉嘉靖戊午孝廉
任普寧令廉介禔躬治尚慈惠以禮樂化民時與
士子講論詩書人稱文學之吏(府志)
尹志蒼梧人性廉靜博學能文工篆隸嘉靖己夘
登賢書屢試春官不第選授縣令不就歸著書有
三吳雜記吳越遊草行世(縣志)
謝啓翰字屏南全州人萬歷戊午登賢書授永康
令治尚廉平以潔清自守簿書之暇雅好經籍手
執一編常至夜分不倦歸裝别無長物惟圖書數
笈而已居鄉恂恂謹厚後進咸遵法之(舊志)
莫魯字省菴懷集人以選貢授肇慶司訓旋轉雷
州教授師道端嚴訓課有法博綜今古尤長於詩
有刻集行世後遭兵亂散失今惟存邑乘數篇(縣志)
蕭雲舉字允升宣化人年十九薦於鄉登萬歷丙
戌進士選翰林歴官吏部左侍郎主會試拔韓敬
等三百人晉禮部尚書平生氣節文章有過人者
廕子四人卒贈太子太傅諡文端諭祭葬祀鄉賢
所著書有青羅集行世(舊志)
黃養正字童聖臨桂人少有名諸生膺歲貢司訓
馬平課士有法薦除柳州教授復以才堪民社薦
擢東安令因母老乞歸終養既丁艱服闋不補講
學伏波山堂桂人士多出其門性謙厚以禮自持
所著有多口箴學者奉之為座右銘(縣志)
唐之䕫字贊一鬱林人萬歷丁酉解元甲辰進士
選翰林院庶吉士尋改湖廣監察御史文學著稱
言事亢直萬歷四十六年舉祀鄉賢(舊志)
馬鏊全州人學務博覽工於詩少無宦情以嘯歌
寄意飭躬厲行卓有風裁訓二子仲芳叔芳先後
掇科第鄉黨重之(舊志)
李叢字德馨蒼梧人以歲薦司訓雒容秩滿貧不
能赴部歸擁臯比引掖後進環堵蕭然輒嘯歌自
得年高德劭守令咸敬禮之卒年八十有五(府志)
國朝
袁啟翼平樂人居昭平銅鼓峽閉戶讀書著隠居
志恒言五卷詩論序記二卷葩經約旨歌一卷教
子景星康熙甲辰進士官翰林院提督四譯館太
常少卿贈啟翼如其官(府志參舊志)
廣西通志卷八十四
