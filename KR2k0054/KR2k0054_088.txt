欽定四庫全書
廣西通志卷八十七
方伎(仙釋附)
農圃醫卜聖人不廢其為道雖小猶切於民生日
用而非虛無怪迂之說可例也粤西如蕭時亨之
醫盧道者之卜謂與倉跗管郭有間乎人即不能
務為明體適用之學而一藝成名寧得以無用目
之至若勾漏丹砂服之尸解慧師委蜕長寄湘山
粤中仙釋亦有指不勝屈者志方伎附仙釋
盧道者精於卜後唐同光二年有郡倅因婦孕歲
餘不産求盧卜之書一醋字不踰月二旬有一日
酉時娩倅以為神建塔居之及宋乾德間坐化遺
詩云三十年前賣卜化得一間茅屋末云撒手永
超三界一去定無反復寺塔在義寧縣明崇禎元
年重修
雷隐翁名本宋時馮翊人先世客湖湘因家於全
翁嘗登進士棄去終日默坐或曰癡甚答曰癡猶
勝黠作詩妙發元音一日以醫術授其子國伸曰
汝盍盡心於此遂出遊不返元祐間有朝士關姓
者遊羅浮見一人坐松下神宇軒秀異之問何許
人答姓名則翁也且曰他日過湘源可訪吾子孫
有詩百篇味之當有得乃指以歸路俄頃至家後
為廣西計官道全訪之得曾孫鑑錄詩三十首因
白於帥用鑑為廉州醫官
賓公逸其名宋時嘗遇異人授白鶴青鳥術尋龍
穴砂水若犀照然留記示後世往往奇中雖載籍
失考而各處記地皆賓公所遺楊松筠過昭州見
賓公曰粤有人矣遂度嶺而去蓋地術中之有道
眼者
韓生桂林人性嗜酒自云有道術人初不聽一日
欲自桂入閩同行者俱止郊外僧寺韓生夜不睡
抱一籃持匏杓出就庭下衆往視之則以杓酌取
月光作傾瀉入籃状咸戲之曰子何為乎韓生曰
今夕月色殊難得我懼他夕之風雨儻夜黑留此
待緩急爾衆笑焉詰朝諦視空籃敝杓如故衆益
哂其妄及舟至邵平坐江亭上各命僕辦治殽膳
多市酒期醉會大風至日暮益亟燈燭不得張坐
中不辨眉目衆悶甚一客忽憶前事戲謂韓生曰
子所貯月光今安在不可用乎韓生撫掌曰我幾
忘之即狼狽走於舟中取籃及杓一揮則月色燎
焉見於梁棟間連數十揮直如秋中晴夜月色㶑
灔毫髮皆鑒衆乃大呼痛飲逹四鼓韓生復以杓
取而收之籃夜黑如故一時嗟異
梁大用蒼梧人嘗遇異人授以三鐵針并針灸書
法遂為名醫明永樂中郡守羅觀訪其家止存一
針進於朝
藤縣程二者谷山土著得異術坐一鳬以渡鬱水
遇孕婦其術不神遂沉溺屍逆流附岸坊人立祠
祀之
黎鯨藤縣人少補學官弟子不屑與世競名隱於
醫状若不勝衣蹈履循循如婦人女子至切衇五
臟癥結無不洞見時有副使召視疾見鯨状少之
鯨乍按即得其實乃大驚起謝不再劑而疾愈他
皆類此年踰六十始得子八十後步履猶不減少
時蓋深得養生之術者
余道人不詳其氏家劍峯石下自幼入道士巖事
黃庭經精巫術嘗以口呪桃符治病病立愈禱雨
逐疫咸應如響年九十餘無病而逝
黎兆選廣東德慶人好遊咏山水賀縣三峯委徑
石形像蛇能祟人過之常被噬選題詩蛇舌云徑
名雖委實平亨鳥道今堪駟馬横不是武城偏捷
路青天白日任君行蛇怪遂息居聶峯塘塘有一
井形似蟹眼水高於塘水者二尺味甘美人咸稱
其有神術云
文繡字仲著武緣人讀書高尚有隱德寓意岐黃
濟人頗衆族里重之
蕭時亨字如步臨桂人初業儒每以濟人為念遂
棄舉子業攻岐軒術素問靈樞諸書實能精研其
奥凡遠近求藥者不計利與之藥立瘥庭訓最嚴
其弟及子若姪登鄉榜者三人年九十四無疾而
終
常義遠恭城人性厚重不假緣餙精醫術多活人
不索謝及歿之日童叟無不涕零後子孫相繼掇
元魁人以為隐德之報
何侯者相傳堯時人隱蒼梧山至夏時巳二百餘
歲上帝賜藥一器家人三百餘口拔宅上昇為太
極真人今疑山有何侯廟
張道陵字輔漢漢留侯八世孫光武十年生會稽
天目山善以符治病隱於富川之白霞修煉至桓
帝永壽元年往雲臺峯白日飛昇人即其地祠之
曰丹霞觀丹竈藥臼至今存焉宋范純仁謫賀縣
東坡與書云丹霞觀張道陵遺蹟果有良藥異事
乎蓋指此
滇媪漢時人幼寡煉丹都嶠山採薇以充食日久
坐化於巖歴歲月骨皮尚存因名婆巖同時有陀
嫗者好施齋久亦坐化於巖二巖因以得名
董奉字君異侯官人居廬山得仙術蒼梧士爕病
死巳三日奉以藥一丸用水調灌之并搖其首少
頃目即開手足漸能動半日起坐四日遂言語如
常
董京字威輦晉元帝時避居横州登高嶺秋夜泛
舟於江滸一仙乘槎而来枝榦扶疎黑光照人京
謁之賜以血食宋紹定間郡守張垓因搆仙槎亭
於上
葛洪字稚川句容人家貧好學伐薪貿紙筆且抄
且誦以儒學名尤好神仙導養之法吳時洪從祖
元學道得仙號葛仙翁以術授弟子鄭隱洪就隱
學悉其法又師事南海太守上黨鮑元妻以女授
内養術太安中石冰作亂吳興太守顧祕檄為都
尉討破之遷伏波將軍洪見天下已亂乃參廣州
刺史嵇含軍事含遇害始還鄉里元帝召為丞相
掾以平賊功賜爵關内侯不拜咸和初選散騎常
侍領國史洪固辭聞交阯出丹砂求為勾漏令帝
以洪資高不許洪曰非欲為榮以有丹砂耳帝從
之乃入羅浮山著書自號抱朴子世以為尸觧成
仙云
羅秀不知何許人好談玄嘗曰天下有長生不死
之藥何不修之時聞葛洪寓羅浮山即棄家往久
之慨丹不成復於宣化青山峝巖中修煉一日危
坐尸解而去後人名其巖曰丹巖閱數年人有見
秀於龜石上與一仙人笑且語遺四足迹於石僉
事鄔閱為刻其石曰駐仙石
何尊師不知何許人唐龍朔中居衡嶽不顯名氏
其顔若四十歲人行步如風往来蒼梧五嶺間来
無所慕去無所斁至百數十年人嘗見之状貌不
改人問氏族但云何何或詰其鄉里及修煉亦云
何何時人因號曰何尊師
尹氏女全州人性不事鉛餙居一小洞煉丹大歷
二年上升後人於所居紫潭上建尹氏觀至今丹
竈存焉
蕭靈護字天祐廬陵人也年十五好道術遇至人
傳金液丹胎息周訪名山唐貞觀五年泝瀟湘居
招仙觀創尋真閣於桂州鑄銅鐘一口重五百觔
歸觀凡五更不敢叩擊恐驚地神故也後選幽勝
煉丹尸解去宋太宗端拱末觀中於五更初忽聞
鐘聲衆皆驚訝起視之鐘破裂不旬日有道人以
掌心鎔銅汁就其裂處模之起紅𦦨視者方敬憚
道人入溪洗手忽失所在其鐘至今有模迹
日華君月華君唐乾寧中臨賀令鄭冠卿赴調止
桂林步棲霞洞遇二道士揖俱入坐石上相與對
飲奏樂飲巳將辭去各贈以詩詩成道士曰方今
四海鬭争諸雄角立重斂贍兵蓋亦天數王喬許
遜之徒皆棄官即升道果汝其勉之出見二樵問
洞中酒樂何如汝識之乎乃日華月華君也行數
步已失所在冠卿遂絶名利退依馮乘壽至一百
四歲
衡山道士軒轅彌明者不知何許人在衡湘間九
十餘年善捕鬼物囚縶蛟螭虎豹人莫知其壽嘗
過八桂堯廟有題墨在焉後人刻諸石
陸禹臣字服休河東人避黃巢之亂入南嶽遇道
士軒轅彌明授以仙術且謂曰子得道當在山窮
水絶處乃跋涉隐宜之北山嘗過吳生家生每往
謁輙與語塵外理贈生以詩曰世俗風波險人情
巧智長要知安分處修性本真常又贈云露下瑤
簪濕雲生石室寒星壇鸞鶴舞丹竈虎龍蟠塵世
人情窄壺中景界寬憑君高著眼物外試回觀因
與登覽遍大小巖穴凡二十所遂居巖修煉不復
出嘗手植異桃靈藥至今不凋山上有井水色紺
碧異常禹臣在時時聞仙樂一日仙昇吳生拜泣
求度禹臣曰汝仙籍無名未可也
緱仙姑長沙人也入道居衡山年八十餘容色甚
少徙居湘南唐相國文昭鄭公畋自承旨學士左
遷梧州特遇姑姑謂文昭曰此後四海多難人間
不可久居吾將卜隱九疑矣言訖遂去
女道姑唐時人於永寧䨇瑞巖修煉巖有石釡每
日出米三升適有老僧至以米不敷鑿其釡得米
三十六升後不復出道姑饑餓死忽一棺漂至侍
女扛入棺内覆以石獞民疑有異物欲開之倏然
雷雨大作因止其棺半覆於石石牀石釡猶存
監殿仙師陶克忠宋時平樂人其妹適譚氏生二
女白日飛昇克忠躬耕望雨甚切二女忽至曰飯
我即雨飯畢果雨克忠隨亦羽化洪武間立廟祀
之
譚氏二仙女平樂人端平間(一作五代時)家於樂山里
鮓塘村之誕山繼母不惠備極苦楚因修黃老術
一旦羽化嘗飛矛於誕山之原人立祠以祀每歲
旱有禱輙應
甘陸象州人有志略時柳州為南漢所據詔陸出
征每以術得捷拜護國將軍及歸里禍福處先知
如神州人立廟祀之
甘佃象州人家富好施貧而告者未嘗少吝性靈
異決禍福無不竒中一日聚鄰里告曰吾厭世矣
示衆以修身事言訖瞑目而逝鄉人設廟像祀之
後封惠濟感應侯元加封孚應惠濟聖公明加封
王號
何鄰不知何許人五代時壽百餘歲有道術隱思
恩之思鄰山後不知所適
黃道人五代時隱思恩山中修煉山因之得名曰
黃道山
莫公失其名後周時人也别號爽朗道人家居昭
州之富川縣七歲辭母入石巖中跏趺静坐卒莫
窺其所為年二十自謂能空明寂滅居人相率伺
巖外一夕俄不見皆以為翀舉云
于道士象州人宋乾德間隱西山巖修道白日飛
昇
獨傲仙女象州六村人宋乾德間傲氏與嫂獨孤
氏赴天蓋山採葛飲泉見䨇鯉戲水取之墮泉中
獨孤氏救之亦墮經月餘乃於空中呼父母曰吾
仙女也有過謫人間數滿當還象人因名其山曰
獨傲山
七仙女不知何代人隱於興隆土司七首山學道
後仙去
石仲元桂人號桂華子為道士住七星山工詩宋
天禧中將歿謂門人曰昨夢得句云地連錦野東
西去水接朱川次第来此吾有生之患榮謝當然
未喪之文子其嗣之盡出平生所作詩三百餘篇
授之曰凡吾所得子之所知必傳之浹旬而歿有
桂華集
馬知章藤州鐔津人也為道士獨持道德南華兩
經曰真宗在此同邑契嵩重之嘗銘其所贈硯目
為道交
安昌期恭城人少舉進士皇祐間為横州永定縣
尉以事去遂不復仕遇海豐令胡濟餘結紙為數
紐覆之以器因叱之其器遂動徐啓其覆俱化為
鼠飼以飯咀嚼如真鼠既又叱之復覆以器而紙
結如舊常上山採藥食之吐出其津膠葉如膏治
平乙己携一童往峡山廣慶寺謂寺僧曰久聞此
山有和光洞故来一遊遂與俱往凡數日不返僧
求之莫知所在惟石室間有詩云蕙帳將辭去猿
猱不忍啼琴書自為樂朋友孰相携丹竈非無藥
青雲别有梯峽山余暫隱人莫擬夷齊後題前横
州永定縣尉安昌期筆
武志士来賓人修煉於武神山每出赴齋供即架
青布幕為橋去五七里遠至市㕓人見而奇之越
數年道成宋元祐初白日上昇
鼇山道人明道中嘗卧州學士人叱之曰莫欺閒
客也會作詩士人授紙筆吟曰家住鼇頭最上山
偶將蹤跡到塵寰不妨名利場中客忙者自忙閒
自閒出門不知所之案鼇山在慶遠府城東南
二里
棲霞洞道士宋嘉祐時桂州一人入棲霞洞燭滅
不得出明年乃與遊人俱還自言嘗見數道士相
謂曰知至道者天不殺服元氣者地不滅因誦此
故生衆方驚異後輕舉莫知所在
劉景字仲逹桂州人初為屠後為商嘗販私鹽遇
方士與劇飲授以片鉛能制銅鐵為金詰朝失方
士所在景自是遊方外至京師館賈相昌朝家二
十年冬夏一裘終日不食飲酒大笑旁若無人所
談老莊周易皆臻玄妙皇祐中還家容色如少年
而妻巳皓首人皆異之乃棲南溪山石室中妻孥
往省至則有毒蛇猛獸不能進嘉祐時運使李師
中訪之贈以詩元豐八年九月召其子謂曰死便
火我其夜無疾而卒年一百十八歲舉火燃棺時
棺忽自啓中惟布袍絛履存焉後百餘日廉州合
浦還珠驛得其所致家書乃知景羽化里人名所
居曰劉仙巖
歸真子真仙觀之道人也桂州唐子正讀書觀中
與道人善授方書宋治平初子正領薦赴京至全
州僕病不能行忽遇黃冠乃道人也笑謂曰吾為
先生僕可乎遂荷擔行如飛别去月餘子正卧病
湖陽驛道人留書驛吏視其緘題云呈桂州唐秀
才歸真子謹封發書則惟一詩云元山相見又之
全不遇先生道未緣大抵有心求富貴到頭無分
學神仙箧中靈藥宜頻施鼎内丹砂莫妄傳待得
角龍為燕會好来黃壁卧林泉子正大驚而結語
未能喻後為邕管機宜攝倅事熙寧丙辰交賊䧟
城遇害死於州治黃壁亭角龍蓋指丙辰也歐陽
闢為撰唐少卿遇仙記
卲道士字彦甫蘇軾送卲道士歸都嶠洞天詩云
乞得紛紛擾擾身結茅都嶠與仙鄰少能寡欲顔
長好老不求名語益真許邁有時還學道陶潛無
酒亦隨人相從十日還歸去萬刦千由結此因又
耳如芭蕉心如蓮花百節疏通萬竅玲瓏来時一
去時八萬四千此義出楞嚴世未有知之者也元
符三年九月二十一日書贈都嶠卲道士
羅隱江西泰和人宋時常隱於興隆之都陽旗強
二山後仙去今猶有題刻遺跡
羅仙宜山人嘗牧牛於會仙山下一日遇一老翁
以水一勺飲之覺身輕舉步如飛後遂仙去
賀州道人為顏持約客持約名博文建炎中謫官
賀州好延方士道人敝衣大冠數過顏顏輙出酒
飲之他日邀顏於城外十里許入深山同坐石上
謂顏曰偶獲名酒同公一醉袖出瓢取兩杯共酌
各飲十四五計瓢纔受升餘而終日不竭顏異之
起再拜道人曰子可教即取書一編授顏乃圭峯
所註周易參同契也
梁賢植梁之德容州西南隅望山坊人賢植年二
十三之德則長一歲隆興甲申四月同遊都嶠山
攀蘿而上抵山巔梵宇三楹閴無僧尼惟神像鐘
魚而已山泉清洌樹有一桃如人食其半者取而
分啗之味異常凡氣頓減比歸不復粒食容色紅
潤大異昔年惟背微傴僂鎮帥程召置空室扃其
戶數日如故始信而禮之辭家遊蜀莫知所終
周師慶五羊人宋開禧中煉丹於邕之伊嶺巖中
後人名曰望仙巖石刻碑銘尚存邕州安撫王侃
有詩
陳楠字南木號翠虛惠州博羅人以盤櫳篐桶為
生浮沉世俗莫有知者後得異術嘗之蒼梧適遇
郡禱旱人憂暍死翠虛乃執鐵鞭下淵潭驅龍起
須臾隂雲四合雷雨交作境内霑濡遂為豐年又
行欽管道中遇羣盜拉殺瘞之後三日盜散復甦
遊長沙衝帥節執拘送邕州去數夕又回長沙其
靈異如此寧宗嘉定六年尸解去
吳優字世遠宜山人初業儒後為州吏遇異人授
一杖欲有所往携之頃刻即至家居疊石村去郡
治三十餘里每日昏暮歸家昧爽在郡人皆異焉
一日郡守因事訶之拂袖謝去逾夕而終時宣和
間也葬之日舁櫬至桃源山扛索忽斷舉之不動
俄頃螻蟻皆銜土蓋棺成一巨塜且露一角百餘
年尚完好如新鄉人因立廟祀之賜額曰顯應後
時著靈迹紹定五年又上其事加奬靈正侯
盧仙宋時人失其名偶之﨑嶺樵採遇一仙盤桓
片時出山已三歲矣後遊都嶠不還時有見之者
童顏如昨邑人為之立望仙坊
盧六者上林人性不食肉一日往樵大明山見二
白衣童子變幻可駭因謂曰汝且去更十日可来
授汝道如期而往端坐石上無言而化鄉人以為
尸解又有莫四者亦傳坐化於大明山峝
崔莫二仙姑不知何許人宜州城北有會仙山由
丹流閣而上崖百尺石峝一區其半是二仙煉丹
處中有丹竈石蓬皆作金碧色光彩燦然蓋丹火
燻爍也竈後即二仙卧所頭臂股脛兩形畢現深
入石寸許崖峭深人罕躡者至必香楮默禱之力
方能緣焉不則惟望歎而已
居思娥住思巖山在貴縣南七十里人入山恒見
之不知名姓世代問之則曰此山中人人號之曰
思巖異人山多竒花異果味與常别取懷之輙迷
不得出
杜應然宋武林人隨父宦遊流寓廣西專心慕道
寄迹黃冠中遍遊天下名山嘉定間始来融州
張自明建昌人宜州教授攝州事後授知州風流
文雅宦蹟多可紀者一日集士民謂曰吾將入關
矣士民隨之詣九龍山入一洞奇香絪靄光景殊
别有石碑題云宋刺史丹霞張公之墓鎸磨宿搆
公飄然而入浮雲乍擁洞口漸合今其洞門僅容
一人側身可進又案府志九龍山註云刺史張自
明卒舁棺過此石開自合
蒋暉全州道士志行高卓洞賓謁之適蒋他出題
詩於壁曰醉舞高歌海上山天瓢承露浴金丹夜
深鶴透秋空碧萬里西風一劍寒後書無上宫主
訪蒋暉作遂去蒋歸大驚曰宫字無上此吕翁也
追之不復得矣
莫道人者容州人居石峝入山不知幾年問之亦
自不言歲數山下父老有八九十歲者言自小巳
見其丰姿容貌鬚鬢不異於昔精力甚健登山如
飛不避寒暑蕭然一菴傍無侍者嘗夜坐於飛雲
頂石巖間有虎侍傍逹旦乃去貴宦遊山求見之
多不遇遺之詩者不一宋理宗末年猶在
吕仙即吕純陽嘗憩梧山郡人因搆吕仙亭元天
歷間疫大作有張彥才者夢一道士入其家求庭
前樟樹為吕仙像彥才許之明旦風拔樹置亭下
疫遂息元末像左指間生靈芝一本状如蓮花馨
香襲人明嘉靖間芝又生於亭磚
李龍者元至正間興業大李村人事修煉術偶携
妻訪外家酣飲還途中謂妻曰體中燥痒不可忍
會須過前溪一浴而姑待於此有頃風雨驟作妻
趨視之則遍身鱗甲矣囑曰我歲一来歸當以米
糕祀我遂化龍去每歲果一還還則雨足稼豐鄉
人呼其居曰李龍宅
龍道人元末結廬平樂走馬坪環植以竹明洪武
二年通判夏天啓訪之贈詩云竹木森森畫不如
懸崖峭壁一茅廬人生若識玄機妙須向禪關覓
太虛後六年積薪自化
姚道士號清溪賓州人明洪武十三年於龍虎山
學道常騎虎遇旱禱雨如注南寧孽龍作祟當事
馳迎頃刻而至斬孽龍太守廟蛇精食人復殺之
後白日飛昇
歐陽碧潭平南秦川里人永樂初遊江西龍虎山
求道張真人鑑其誠慤授以祕術能役神鬼風雷
貴縣旱縣尹命歐陽至澍雨大沛尹所錫賚辭不
受遇事能前知後仙去有廟祀之
何璘賓州人恬淡輕名利採藥茹芝至天順年二
百三十餘歲飄然不知所適人咸稱為羽化
鄧清字子真明正統間羽士也居岑溪習瑜珈教
得異傳一日雷擊物遇穢墮地清為呪灑水淨之
雷遂飛昇遷居善村常遊聚仙峯頂羽化之日棺
為風雨飄去置石中鄉人立祠祈禱輙應
文志矩紫極宫道士先以採藥為業年四十一歲
始出家遊武當龍虎諸名山妙契符籙之術其應
如響天順間無病卒次日有見志矩者謂其人曰
吾宫今日奏醮可送麵至今晨失一拄杖在某處
亦可令人送来其人詣宫果然始知志矩乃尸解
去
全用誠靈川人少隨父入蜀娶於蜀生二子一日
遇異人授以仙術會父卒即扶櫬歸事母最孝及
母死即傾家所有卑妻子令歸母家結菴於北障
山中名如佛嶺嘗夜行山頂誦經虎豹皆伏客来
尋訪所遺物自某地来悉能知之持行二十餘年
立化不仆弟子葬北源山中
宋真人宣化宋村人也嘗駕一龍頃刻取生椒為
魚膾書符呪能逐疫激電道家之靈寳懴書傳言
皆其創筆
王真人不知何許人明景泰間謫戍馴象衛有道
術能致雷雨以手書符篆於人掌中人握之行數
步望其方開手則雷轟然而起歲旱有司祈雨連
日弗應真人曰開屠撤壇某日某時請迎雨至期
日益酷烈真人書符篆焚之向空叱咤擊令木雷
雨交作平地水深三尺有衛姓者家有妖魅往治
之妖忽啼竄急書符焚之震雷忽起則妖為老猴
已擊死於登高嶺矣後羽化去
李子長懷集人遨遊羊城間放浪不羈師新會陳
白沙及歸白沙送以詩云春櫂去江門泝流焉汲
汲點筆烟外山歸来看懷集又勸其謁張太守詩
云不聞端别駕敬士如子長問道蒼梧下登歌刺
史堂其後或往或来蹤跡奇幻相傳以為仙去
李賤子融縣人(舊志作永淳人)幼孤育於陽氏長傭於龍
家性善卧田野不治龍氏責之賤子結草為人為
牛置田間一日而耕犂蒔插俱遍龍懼遣歸為人
却邪祛疫不假符呪立騐年八十餘卒葬時舉棺
甚輕妻覃氏亦有異術後二載卒遺有草書數十
字類符篆邑人奉之者不食牛肉
馮克利貴縣東壆村人嘗往北山採香遇八仙對
奕分得仙衣一襲無縫線㾗及回則子孫易世矣
聞之官赴省勘問將克利與僕馮遠覆洪鐘内繞
以薪焚之及啓則克利坐而馮遠已灰化矣遂信
為仙表聞勅封遊天得道三界比回至蒼梧江口
遂羽化
蒋興灌陽人早中鄉試不仕隱於仙源洞修煉不
知所終太守顧璘嘗訪其洞得興故棲石題詩云
水曲桃花岸靈巖信有仙蟲書留古洞鶴駕去何
年白犬眠金竈蒼龍飲玉泉媿非嵇叔夜来此竟
空還
池道澄朝元觀道士年十九一日晩飲酒數壺語
其徒曰吾當今夜丑時一刻别人間矣沐浴衣冠
至丑而逝
黃德環武宣落庫村人嘗上䨇髻山採香遇神授
一斧回即神通騎一黃牛出入邑里俱為立廟
姚二仔崇禎間人生不茹葷年十五登火熖巔架
片蓬種菜芋充腹所居有池畜二鯉旁有桃熟而
取啖值旱司李唐邦教延至印山亭禱雨不食烟
火著人立表河邊限以尺水坐至次日果雨三日
河水盈尺即止謝以金不受還山後數日覓之則
僅片篷而已
明末有樵者嘗入藤帽山得異境儼如洞府歸語
里人咸曰此必仙人居也丙子旱魃為災里人就
之求雨立致滂沱一時傳聞郡邑凡附近鄉村及
鄰邑来禱無不應詢其所禱何神則曰石盆洗臉
仙姑
馮吉貴縣人克利九代孫
國朝順治己亥得道後不知所之鄉人為之立祠
道林唐調露中桂州人薛甲嘗供一僧法號道林
道德甚高瞻敬尤切如是供給十有餘年忽一日
辭去云貧道在此撓凟多年更無所酬今有舊經
一函且寄宅中一周年不回即可開展經歲餘開
鎖見有金數千兩後賣一半買地造菩提寺并建
道林真身供養至今見存薛甲有孫禹賓在桂林
效職見桂林風土記
惠能禪師謁黃梅五祖祖囑速去曰逢懷則止遇
曹則藏唐武則天朝說法講經於永寧州南䨇瑞
巖永福知縣叩其行止答曰僧修於此不知花甲
但覺時寒時暑草木盛而復衰惟記入山之年乃
某年某月也數其歲次已四十年矣武后徵召不
赴後往曹溪世稱六祖又嘗往懷集上愛嶺峯頂
石室棲遲人稱六祖巖
全真姓周氏號宗慧柳州人父鼎尚書母熊氏唐
開元十六年生幼參徑山禪師即自立禪關昕夕
跏趺不間寒暑遊羅浮歸省其母母設雞黍食竟
趨至江滸出腸洗之至德初遊湘源創居湘山一
日謂徒衆曰大刦將至可易衣冠未幾武宗詔汰
緇流無漏網者惟其徒獲免永州刺史韋宙遣使
迎四門各見其入莫知孰為真者其他變幻不可
殫述咸通八年二月十日端坐逝年一百四十歲
遺蜕在湘山寺妙明㙮歴代諡為慈祐寂照妙應
禪師又謂無量壽佛
白鹿禪師桂人姓張名元康襁褓巳能合掌趺坐
長祝髮龍泉寺嘗歸省親登陽龍山頂樂之自號
陽龍野人住京兆大興寺開元初明皇幸安國寺
召利涉法師修經時緇徒雲集勅内侍諭衆有明
上乘者闡揚無隱師前奏曰臣願演玄旨命與利
涉對問旨意詳明明皇嘉嘆賜住持安國寺明年
駕復幸時集沙門凡五百人以外國所貢白鹿示
之鹿到師前跪伏遂以鹿賜之號白鹿大師開元
末丐歸復居陽龍大興佛刹名其寺曰白鹿
信天大師桂人姓胡名法壽始出家為頭陀能飲
油雖巨鉢引滿無苦也俗呼為喫油道者時有中
貴南使見而異之還奏僖宗詔詣京師入見不肯
削髮以為受之於親不忍去從之忽云天下將有
叛者起惟蜀可避再奏不納師乃自往俄黃巢反
僖宗西狩遂以為神從駕還京賜號鎮國屢辭不
受復賜信天大師
楊岐乘廣者容州人張氏子七歲學書十三慕道
至衡陽依天柱入洛謁荷澤會契真乘由是南反
中經楊岐一見峯巒賞其奇秀謂可開築遂成道
場踰嶺以北涉湘而南法侣望山如趨鷲嶺
虎鹿二禪師寓居横州寳華山寺修道聚徒甚衆
一僧騎花虎一僧騎白鹿往来山間人常見之
朱僧名逸於河池所壽山寺打坐後脱化
石霜慈明禪師全州人姓李名楚圓大中祥符二
年出家湘山静隱寺其母遣之遠遊聞汾陽道昭
因往謁焉見即蒙器異經二年未許入室一夕泣
訴汾陽汾陽舉杖逐之明擬伸救遂掩明口乃大
悟曰是知臨濟道出常情復留侍七年辭去依唐
明嵩禪師念母老南歸既又復出遊至瑞州留居
洞山依聰禪師三年乃遊仰山宜春太守黃宗旦
請開法南源三年棄去久之定居石霜嗣汾陽昭
禪師
洪禪師宋時人少持齋好誦釋家言寓崇善寺危
坐常如泥塑竟日不飲食壽九十餘尸解去
定慧超信者桂州人性敏悟師事瑯琊覺禪師說
法於蘇州之定慧院為覺嫡嗣
法演桂州人志慕禪宗久無所得聞黃龍慧南風
旨超峻曰是吾師也遂往從之紹其法後以大衆
推主蘄州四祖山法席
開先行瑛桂州永福人毛氏子受業本州菩提寺
長後出游至吉州隆慶院謁慶閑多所開悟次參
照覺頓息諸疑出世廬山之開先瑛材器廣大果
於立事任人役物如轉石於千仞之蹊無不如意
有照覺遺風在開先幾二十年初苦痰癖屢求去
未得卧病者三年一旦起將梵刹鼎新之九年乃
成見者駭歎黃太史魯直嘗戲謂瑛為如来藏中
之說客菩提場中之游俠云
萬杉紹慈桂州人趙氏子年十九振策踰衡嶽抵
豫章觀馬祖遺迹聞廬山東林常總道席甚盛遂
委心焉一日語次總舉拂子擊慈者再慈遽奪拂
子總云汝何敢爾對曰拂子今屬慈矣總云三十
年老將今被小卒摧折自此聲名藉甚推為東林
上首隨出世
德山慧初静江府人初見善財廣參事奮衣而起
遂浮湘而下徧經東南所至諮詢名宿少所降挹
乃見黃龍震言下契合因得嗣其法主常德之德
山
契嵩字仲靈藤州鐔津縣人姓李七歲出家通經
史志行修潔熙寧初觀察李謹欽其名奏賜紫方
袍以昭寵異尋抱所著書遊京師府尹龍國王仲
儀上其書仁宗覽之詔付傳法院編次仍賜號明
教自韓丞相而下莫不尊禮所著有嘉祐治平二
集共六十餘萬言其甥沙門法燈藏之案府志
作慶歷初遊汴及所著有鐔津集此云熙寧疑誤
景淳桂人工詩規模淵源出於與可元豐初居豫
章乾明寺終日閉門不置侍者聞鄰寺齋鐘即造
焉諸刹皆敬愛之或隂雨為送食二十年如一日
淳詩意艱深不可遽解如夜色中旬後虛堂坐幾
更隔溪猿不呌當檻月初生又後夜客来稀幽齋
獨掩扉月中無傍立草際一螢飛之類
齊曉桂州人碧瀾坊蕭氏子依護國寺出家既具
戒遊湖湘依雲峯悦禪師數年悦謝世乃渡江遊
祖山愛黃梅小招提葺為社邂逅得楊次公針芥
相投叙雲峯錄行於世既南還舊隱道俗来謁者
常數百人繼住寧壽寺風規凜然復還護國寺臨
終之日四衆圍繞至中夜轟然一喝衆急趨之巳
不應矣危坐三日儀采不變来瞻者踵相接
佛日禪師来賓縣金華峯第一代祖有戒行紹興
中於獅子山文殊菴端坐而逝留偈云落落托托
上無把捉出沒太虛無繫無縛鐵馬倒地誰人摸
索
盧僧名德洪宣州人自幼棲南山廣化寺一旦不
知所之郡守張自明寓京師一僧来謁曰小僧宜
州人住廣化寺姓盧名德洪聞君任吾州故来謁
遂留談出一履為符自明至宜遊南山問德洪所
在衆僧愕然云本僧别去不知所向久矣自明因
焚香祝曰汝有靈引我以香已而香拂山左石室
中隨往觀之有竅逗燈光德洪坐化於内一履在
前與昔所遺者無二始知其異云
能仁者宋賜號曰紫衣禪師初悟道居勝全山後
因建能仁寺明正德末移寺於全州南岸
鹿苑圭者桂州人嗣德山遠開法潭州鹿苑寺
寧壽善資桂人聞道寳峯導揚南土法無遠近皆
流布一日上堂有僧問如何是廣南境師云地連
南嶽千峯秀水接西川一𣲖清問如何是境中人
師云腰間曾墜石心上本無塵問上宗乘事如何
師云一棒一㾗分痛癢獨許泥牛木馬知又問如
何是祖師西来意師以手反覆示之僧云不會師
云若喻此如鴉啄鐵牛無下口處
善慶宋時清涼寺僧也勤戒行得悟嘗遊富川大
小洞天卒不見人以為羽化云
爽菴真者得一切觀知遠遊匿跡或有問其里姓
但曰廣西人以故不知何州縣問所師授搖首不
答有固問者但云吾師觀世音而已去就無常莫
知所終
鳥焚僧正統間住衡山雁峯寺過全州謁無量禪
師遂至懷集寓蓮花巖内年九十餘峝氓日施蔬
食天順改元冬天火降於峝僧移蒲團巖外坐化
未幾飛鳥羣集以萬計各摘羽覆之一日如墓二
日如廪三日如邱陵最後一鳥大如鸛摘毫俱盡
赤肉啼於巖壁旬日枯茅叢中火起燃及羽堆大
鳥墜火與僧同焚隨有人見一小兒騎一長尾鳥
飛向讜山絶頂而沒
融盧禪師名真宗四川定遠人壮年雲遊至永篤
志修行明心見性傳不二妙法首闢湘山寺大振
宗風人咸欽信及坐化諸僧誦經舉火火及胸猶
誦大乘經不息諸僧稽首曰乞留遺衣鉢以示後
人師始擲魚子下壇瞑目而逝時年八十有奇
廣西通志卷八十七
