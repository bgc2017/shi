欽定四庫全書
廣西通志卷八十八
列女
自劉向范曄而下史家類傳列女而閫德著焉其
最不朽者尤推節烈顧慷慨捐軀無分富貴貧賤
而冰霜自勵撫遺孤養白髮則食貧之難甚於履
豐編戶之貞光於閥閱粤西懿範見稱前乘者數
矣比年
旌門綽楔更復所在多有蓋
聖朝大化旁敷無遠弗届窮陬僻壤咸知尚倫紀而敦
苦節也芣苢采蘋進風人咏歌以彰二南之化於
粵西益徵之哉志列女
晉
綠珠博白人晉石崇妓也美而豔善吹笛崇監鎮
徐州時孫秀使人求之崇盡出其婢妾數十人以
示之曰在所擇使者曰受命指索綠珠不識孰是
崇勃然怒曰綠珠吾所愛不可得也使者出而又
反崇竟不許秀怒乃勸趙王倫誅崇遂矯詔收崇
崇謂綠珠曰我今為爾得罪綠珠泣曰當效死於
官前因自投於樓下而死
南北朝
譙國夫人洗氏者高涼人也世為南越首領部落
十餘萬家夫人幼賢明多籌略在父母家撫循部
衆能壓服諸越夫人兄南梁州刺史挺恃其富強
侵掠旁郡嶺表苦之夫人多所規諫由是怨隙止
息海南儋耳歸附者千餘峝梁大通初羅州刺史
馮融聞夫人有志行為其子高梁太守寳聘以為
妻融本北燕苗裔雖世為守牧而他鄉羈旅號令
不行夫人誡約本宗使從百姓禮每與夫寳參决
詞訟首領有犯法者雖親族無所縱自此政令有
序人莫敢違會侯景反廣州都督蕭勃徵兵援臺
高州刺史李遷仕據大臯口召寳寳欲往夫人疑
其反止之數日遷仕果反遣主帥杜平虜率兵入
灨石寳以告夫人曰平虜入灨石與官兵相拒勢
未得還遷仕在州無能為也宜遣使詐之云自未
敢出欲遣婦往參彼必無防慮我將千餘人步擔
雜物倡言輸賧得至柵下賊亦可圖從之遷仕果
大喜覘夫人衆皆擔物不設備夫人擊之大捷因
總兵與長城侯陳霸先會於灨石還謂寳曰陳都
督極得衆心必能平賊君厚資給之寳卒嶺表大
亂夫人懷集百越數州晏然至陳永定二年其子
僕年九歲遣帥諸首領朝於丹楊拜陽春郡守後
廣州刺史歐陽紇謀反召僕至高安誘與為亂僕
遣使歸告夫人曰我兩代忠貞不能偕汝負國遂
發兵拒境帥百越酋長迎章昭逹内外逼之紇徒
潰散僕以夫人功封信都侯加平越中郎將轉石
龍太守詔使持節冊夫人為太夫人齎繡幰油絡
四馬安車一乘鼓吹一部並麾幢旌節一如刺史
儀至德中僕卒後陳國亡隋文帝遣總管韋洸安
撫嶺外陳將徐璒以南康拒守洸不敢進初夫人
以扶南犀杖獻陳主至此晉王廣遣陳主遺夫人
書諭以國亡命其歸化并以犀杖及兵將符為信
夫人見杖驗知陳亡集首領數千人盡日痛哭遣
其孫魂帥衆迎洸洸至廣州嶺南悉定表魂為儀
同三司冊夫人為宋康郡夫人未幾番禺人王仲
宣反圍洸進兵屯衡嶺夫人遣其孫暄帥師援洸
時暄與逆黨陳佛智素相友善故遲留不進夫人
大怒遣使執暄繫州獄又遣孫盎討佛智斬之進
兵至南海與鹿愿軍會共敗仲宣夫人親披甲乘
介馬張錦傘領彀騎衛詔使裴矩循撫諸州諸州
首領皆來參謁還令統其部落嶺南遂定帝拜盎
為高州刺史仍赦出暄拜羅州刺史追贈寳為廣
州總管譙國公冊夫人為譙國夫人開譙國夫人
幕府置長史以下官屬給印章聽發部落六州兵
馬若有機急便宜行事降勅書褒美賜物五千段
皇后以首飾及宴服一襲賜之夫人並盛於金篋
并梁陳賜物各藏於一庫每歲時大會皆陳於庭
以示子孫曰汝等宜盡赤心向天子我事三代主
惟用一好心今賜物俱存此忠孝之報也時番州
總管趙訥貪虐諸獠多有亡叛夫人遣長史張融
上封事論安撫之宜并言訥罪狀上遣推訥得其
贓竟置於法勅委夫人招慰亡叛夫人親載詔書
自稱使者歴十餘州宣述上意諭諸狸獠所至皆
降文帝賜夫人臨振縣湯沐邑一千五百戶贈僕
為崖州總管平原郡公仁夀初卒諡為誠敬夫人
鍾士雄母蔣氏臨賀人士雄仕陳為伏波將軍陳
主以士雄嶺南酋帥慮其反覆留蔣氏於都下及
晉王廣平江南以士雄在嶺表欲以恩義致之遣
蔣氏歸臨賀既而同郡虞子茂鍾文華等作亂攻
城遣人召士雄士雄將應之蔣氏謂曰汝若背德
忘義我當自殺於汝前士雄遂止蔣氏復為書與
子茂等諭以禍福子茂不從尋為官軍所敗上聞
蔣氏甚異之封安樂縣君時尹州寡婦胡氏者不
知何氏妻也甚有志節為邦族所重江南之亂諷
諭宗黨守節不從叛逆封為密陵郡君
唐
全氏柳城人父亡無嗣誓不適人竭力養母母偶
出遭虎害氏痛哭逐虎奪回母骸備棺以殮停柩
未葬比隣失火延燒氏屋氏抱柩不去焚死里人
憫而葬其母并葬氏於側越日虎至墓前呌號躑
躅脱爪牙而死人咸異之
宋
莫荃恭城人同縣周渭妻渭苦劉鋹政賦繁重避
地北走倉卒不暇與荃訣二子孩幼荃尚少父母
欲嫁之荃泣誓曰渭非久困者今違難遠適必能
自奮於是親蠶績碓舂以給朝夕二子皆婚娶凡
二十六年及渭為廣南諸州轉運副使始與荃相
見時人異之朱昂為作莫節婦傳紀其事
馬氏全州馬脉女也在室時脉病女晝夜侍藥不
效割股進父疾瘥隣里聞於官淳祐十年太守朱
朝散為之立孝忱坊
元
托克托沁潯州路逹嚕噶齊伊伯哈納武德女也逹
嚕噶齊桑烏遜官貴州聘托克托沁為室年甫十八
桑烏遜病篤親供湯藥夙夜皇皇及死盡鬻奩具
買棺而殮誓以同死飲清水旬日餓死奏聞立碑
表之
文氏興安進士文少質女唐斗輔妻大德中斗輔
任賓州幕官卒氏年二十餘哀慟幾絶執義自誓
孝養舅姑殯葬盡禮至治中詔旌其門順帝在潛
邸時大書節婦二字賜之
周氏田州路總管岑野先妻生子巴延氏事姑盡
孝相夫有禮年二十六野先為庶母黃氏所害并
欲謀殺氏母子時巴延方七歲氏携之竄匿流離
播遷十有四載後岑福廣假靖亂為名遂奪田州
復欲購害巴延氏多方調護令巴延出見福廣以
集人心又預規趨避以遠禍卒能拒福廣復世職
及巴延知田州綽有政聲皆氏之教也年六十九
以完節終
龍氏柳城人寇至殺其夫將汚之氏毅然曰甘與
夫同死豈肯被賊辱乎罵不絶口賊怒射之貫胸
而死
明
孝穆紀太后憲宗妃孝宗生母也賀縣人本蠻土
官女成化中征蠻俘入掖庭受女史性警敏通文
墨命守内藏時萬貴妃顓寵而妬後宫有娠者皆
治使墮栢賢妃生悼恭太子亦為所害帝行内藏
妃應對稱旨悦之一幸有娠萬貴妃知而恚甚令
婢鈎治之婢謬報曰病痞乃謫居安樂堂久之生
孝宗使門監張敏溺焉敏曰上未有子奈何棄之
為哺粉餌藏之他室貴妃日伺無所得至五六歲
未敢剪胎髮時吳后廢居西内近安樂堂密知其
事護持惟謹帝不知也帝自悼恭太子薨數數視
影躑躅中外羣臣皆知以貴妃故恐皇嗣不可復
望私為帝憂成化十一年帝一日召敏櫛髮照鏡
嘆曰老將至而無子敏伏地曰死罪萬歲己有子
也帝愕然問安在對曰奴言即死萬歲當為子主
於是太監懷恩頓首曰敏言是皇子潛養西内今
已六載矣匿不敢聞帝大喜即日幸西内遣使往
迎皇子使至宣詔妃抱皇子泣曰兒去吾不得生
兒見黃袍有鬚者即兒父也皇子衣小緋袍乘小
輿擁至階下髮披地走投帝懷帝置之膝撫視久
之悲喜泣下曰我子也類我使懷恩赴内閣具道
其故羣臣皆大喜明日入賀頒詔天下移妃居永
夀宫數召見貴妃日夜泣怨曰羣小紿我是年六
月妃暴薨或曰貴妃使使賜妃死或曰自縊也賜
諡恭恪莊僖淑妃敏懼亦吞金死敏同安人孝宗
既立為皇太子時孝肅皇太后居仁夀宫語帝曰
以兒付我太子遂居仁夀一日貴妃召太子食孝
肅謂太子曰兒去無食也太子至貴妃賜食曰巳
飽進羹曰羹疑有毒貴妃大恚曰是兒數歲即如
是他日魚肉我矣因恚而成疾孝宗即位追封淑
妃皇太后諡孝穆慈慧恭恪莊僖崇天承聖純皇
后遷葬茂陵别祀奉慈殿封后父推誠宣力武臣
特進光禄大夫柱國慶元伯諡端僖后母伯夫人
立祠桂林府有司歲祀大學士尹直撰哀冊有云
覩漢家堯母之門增宋室仁宗之慟帝燕閒念誦
輒欷歔流涕也
莫氏平樂人王子敬妻年二十五歲寡居有子三
撫視咸成立子善為諸生洪武中旌表
蔣氏大姑二姑俱全州蔣文德女父卒後見弟景
潮年幼遂同心矢志不嫁扶弟成立終老於家勤
於紡績置有田産蒸嘗罔替後四世孫蔣璧明以
明經任浙江秀水縣主簿贊曰冰潔閨門二祖姑
同心不嫁世間無立宗扶弟興家業遐邇咸欽女
丈夫十一世孫舉人蔣鵬贊曰滄海有珠荆山有
玉不雕不琢守貞抱璞兩姑有焉青史足錄女中
丈夫古今有躅
蔣氏三姑全州蔣文紹女文德姪女也母老多疾
無兄弟氏夫志養母終不適人至老而卒後蔣璧
明贊曰不容冰語說良人固守香閨一點貞織絍
組紃惟自處素娥青女共精神十世孫舉人蔣宗
芝贊曰旗山之陽有竒女焉如珠隠淵如玉藏璞
如芝蘭之幽秀如松栢之勁骨繡閣香閨終身獨
賢矣哉克家為令子撫弟即賢兄亘千秋而萬世
孰與我姑而争榮
蔣氏四姑全州蔣□譽女□譽生一子一女女見
弟弱悲父老病守志養父不肯適人力紡績以終
養蔣璧明贊曰謹遵父命撫弟持家貞心一點與
月光華舉人蔣鵬贊曰粤我四姑聞風興起不願
有家惟知青史
龍氏藤縣人妻王克讓克讓早卒氏孝養舅姑舅
殁既葬姑憐其少勸改適氏泣對曰舅姑一也且
此身既為王氏婦矣敢有他志永樂間旌之
蕭氏横州人同知蕭珪女適州民楊端時年十八
端病卒哀毁欲絶服闋姑憐其少欲嫁之氏曰夫
死姑在願事終身若再醮不孝不義非人類也守
節五十一年而殁有司奏請旌表
李氏桂平人甘坦然妻結褵半載夫殞事姑盡孝
敬父母欲奪其志斷髮自誓年十八守節至七十
而殁表聞旌表
徐氏武宣人黎金妻夫卒撫遺子臯教之讀書領
永樂鄉薦臯卒妻張氏妾王氏俱堅志守節
覃氏永淳人甘長夀妻善事舅姑勤紡績年二十
三寡居屏去服飾終身無二志初長夀殁覃方娠
生子昆昆娶數年又殁氏撫二孫成立正統間旌
之
袁氏全州陳學顔妻學顔早卒子處厚方數歲氏
守志不渝姑憫其年少隂使人諷之氏泣曰烈女
不更二夫姑脱不諒此心當一死以從夫地下議
遂寢孝養不衰永樂間旌表
佘氏全州陳士妻士即學顔弟生子樸未彌月士
卒氏年二十五矢志不二及樸成立族黨將以聞
氏命樸辭且曰吾待亡於此焉用名為嫂袁既受
旌表一門有輝苟復為此是逐名也聞者益重之
後建雙節坊
蔣氏懷集人靖州知州蘇忞妻宣德間忞從征死
於寇無子氏年二十六矢志終身夫忠婦節世稱
雙美
李氏博白人秦健妻年二十健亡哀幾喪明父母憫
其無子諷再適氏不從孀居五十餘年人無間
言
劉氏宣化劉裕女年十九歸黃聰生子正甫朞月
而聰卒氏哀毁幾絶事姑撫幼誓不二志正甫後
領鄉貢任嵩明州同知廉能有聲人以為賢訓所
致孀居六十餘年至八十二卒
王氏陽朔人全溥妾景泰閒溥隨父任娶氏歸經
灕江遇賊僕輩皆赴水溥將隨之氏牢執溥手賊
舉刃向溥氏以手遮溥項創輕得不死抵家衆嗟
嘆曰無此手則無此項矣氏生五子皆以科第顯
夀六十九乃終
大同里婦正統間參將范信兵既入潯州平南縣
大同里俘獲甚衆旗牌官人給賊婦一二人拘繫
一室中每多自經者又有一婦年尚少負一小兒
過嶺忽不行曰吾欲乳兒兵從之婦乘間投嶺下
死
羅氏永淳人龍居德妻景泰三年盗刦摶塘村男
婦多被擄得氏驅以行氏伺間投水涯賊出之傷
其目賊猶未即舍繫其頸固不肯行罵曰我必不
受賊辱賊怒支解之
盧氏泗城土知州岑瑄妻瑄故無嗣目民推盧氏
權攝州印天順六年奉調征貴州苗賊有功封正
夀夫人卒女妙定衆推管理州事天順八年復奉
調出征貴州苗賊有功封鎮國夫人
唐氏臨桂人趙存質妻夫亡時二十五歲姑老子
幼氏養姑撫子五十餘年守節不變成化十三年
旌表
陶氏臨桂縣舍人徐駿妻駿卒於龍州氏聞訃哀
毁即刺血自寫云無兒難留婦烈女不二夫夫死
無子不如一死藏之篋笥以衣奩悉付舅姑遂縊
死三日遺夢女姪曰吾心事盡在篋中啓之得氏
手筆事聞旌之
丁氏臨桂人劉鼐妻鼐亡氏年十九子淳方三歲
姑萬氏諷之嫁氏曰吾命在姑與子矣不知有他
堅志五十七歲成化中旌表
李氏馬平人簡文妾文有女曰元贅婿陶君智文
為福建布政司經歴婿隨之官文與妻邵氏皆殁
氏率二孤輔弼扶喪歸經永福深定灘遇賊君智
禦之不勝墮水死氏出所有服餙啖賊且曰此外
惟身一死可表但乞不驚兩幼子足矣語畢遂投
水賊嗟惋而去氏漂附岸得不死收君智屍并載
歸撫養二孤元亦願相依不他適後輔成正德辛
未進士弼鄉舉給事中徐文溥為作簡門雙節傳
覃氏北流人李以弼妻年二十四以弼卒姑憫其
少欲令再醮氏以死自矢事舅姑撫幼子閨門正
肅始終弗渝
楊氏靈川人崔毅妻年二十歸毅毅競渡溺水死
氏痛哭欲自盡念夫無嗣以方娠冀生子及娩廼
女族人咸勸曰女何足恃汝年少服闋更適可也
氏曰世固有無息而義不悖夫者伊何人哉况夫
死顛沛無一言訣今欲再適惟起九泉與語爾自
是族人無敢言者女長適庾門生子登仕籍氏夀
八十而終
蔣氏名妙慶宜山民蔣廷璉女歸莫朝宣朝宣領
景泰癸酉鄉薦卒氏年二十二翁姑哀其寡將嫁
之氏義不許以女工自給訓子驕業儒應貢亦卒
氏率其婦甘淡薄躬勤苦撫育三孫自滿自廣自
矜皆有成年七十終
侯氏百戶膺之女適計璉璉以會試卒於京長子
七歲次子甫六月氏堅志苦守撫孤成立年七十
卒
譚氏蒼梧人舉人歐良妻良死氏年二十二無子
以死自誓孀居四十餘年以完節終
鍾氏蒼梧人阮應福妻年二十喪夫家貧甚力撫
遺孤守節不二
陸氏思明府頭目陸祥女適土知府黃鈞生子道
甫七歲土寇作亂鈞與其父&KR1215;俱被害氏携道避
難上思州水漿不入口者三日或強之食答曰為
保遺孤苟存性命尚靦顔對人飲食耶其父祥為
赴愬左江各當事仇得復乃回思明及道長襲職
氏嘗述艱苦狀勉之曰毋忘此也闔郡咸稱貞淑
蕭氏宣化蕭瞻女適南寧衛左所舍餘陳剛之子
夫亡氏年十九矢志不移坐臥一樓足不履地者
數年以完節終有司奏旌其門
譚氏全州人曹森妻年十四守節夀至九十七歲
成化間題請旌表
蔣氏全州人進士陳珩妻夫殁無子氏年二十五
誓死守志六十八歲終
張氏全州人蔣哻妻年二十八守節七十一歲終
宋氏全州人張徵妻年二十三守節六十七歲終
周氏恭城周良彪女年十六適常有德越二年有
德死無子家故貧姑強之改適氏泣曰姑有叔可
奉餘年乃盡以簪珥遺其姑獨與母相依歲時則
返拜姑於堂如此者五十年始終無間
黃氏恭城人周祐之妻隨夫任廣東龍門學諭因
姑徐氏年老請於夫願回侍養至白沙冲口羣賊
刦舟欲汚之斷臂不屈罵賊竟與妾李氏義婦阿
曾遇難其子郡被擄入巢後贖出憫母陳情當道
旌之
徐氏博白人李啓東妻成化間龍山賊攻䧟縣城
被執欲汚之氏厲聲罵不絶口賊怒磔之
阮氏蒼梧人廖紹禄妻年二十三而寡子襁褓誓
不二志家貧勤紡績以撫孤隣舍遭火延燒其居
時夫柩未殯募人遷徙至中門棺紼斷烟燄蔽門
幾及於柩氏撫膺慟哭願與俱焚天忽返風火及
中門而滅時人嗟異之
張義姑者桂林衛鎮撫張禮女禮征安南卒子福
赴承襲亦道卒義姑時年十五福妻劉有子輝方
六歲家貧甚義姑察劉難久留一日語劉曰嫂嫁
則孤不能存孤不存則張祀絶矣吾張氏女義當
為張存孤敢復累嫂長貧居哉已而劉遂改適義
姑備歴苦辛撫輝成立為娶婦生子五且誡輝曰
爾祖爾父俱以世禄故死道路吾拮据萬狀撫汝
不欲令嗣宗職以蹈不測宜習耕讀玉生策簡節
策節並應鄉舉簡三子亦繼鄉舉奉旨立坊旌其
門特祠所居旁署其名曰義姑祠
蔣氏全州蔣希敏女十歲母死十七父又死家貧
二弟幼且疾誓不嫁以撫二弟舅氏為之謀婚氏
曰我嫁而使弟失所萬一不幸父絶嗣何忍也吾
志已定毋多言舅為之泣氏起居謹嚴憂勤自勵
日操井臼夜業女工弟長皆為娶婦後諸姪林立
家業日裕皆氏力也
李氏平樂人陶舜相妻舜相父瑄官四川井研令
及歸休與子舜相樂相俱被荔浦猺難氏計全宗
祀以被褁七歲子銀置重賄於其内擲下水樓氏
亦從之下賊利財物因得釋徙石面山巖口居焉
銀生四子四世為明經子孫在庠食餼者日益衆
人謂氏節義所遺云
劉氏上思州人其夫黃旻以州兵從軍古田死軍
中氏聞之哀不自勝恪守婦道操履冰霜誨二子
日和日曙勤學曰兵凶戰危汝父遭厄即前鑒也
後二子相次殁復教孫德裕士民公舉正德六年
建坊旌表曰節耀南天
常氏恭城常汝敬女年十八適尹監賢未幾監賢
卒父與其舅憐之謀奪氏志不可得乃隂許人舁
者至門促之行氏竊負其子之監賢葬所欲自殺
隣嫗奔救之乃免自是父不敢復言饑寒入骨人
不能堪而志操愈勵
黃氏博白黃仕慶女年十八歸秦思諍舉一子三
歲思諍卒氏年二十一哀毁骨立矢志不易弘治
三年督府秦紘旌其門
陳氏永淳人李序妻年二十七序卒於京邸氏哭
幾絶葬祭如禮煢煢獨處者三十年雖至親不能
一見弘治十三年知縣王淵旌以匾
梁氏武宣所舍人王炳妻舉人梁高女也炳卒氏
甫十八家貧苦誓死守節晝夜紡績自給育遺腹
孤用賢補縣學弟子員又卒孫肇伯尚幼氏又育
之襲祖千戶職氏年七十有五人無間言
蕭氏富川蕭能女年十八歸余晨越二年晨卒舅
姑亦相繼亡氏殯殮如禮無子家甚貧惟以女工
給朝夕年踰七十人無間言正德十六年賊入南
關氏遇害聞者悲惋
雷氏四會人歸陳仲鑑居賀之封陽墟正德間上
下峝諸猺大肆焚刦見氏有美色擁之以行至五
顯廟欲汚之氏伏地罵不絶口賊脅以刃罵愈厲
賊怒殺之
張氏藤縣人李可信妻可信殁氏守苦節六十年
如一日弘治間督學姚鏌旌之
梁氏蒼梧人舉人李實妻十九而孀遺腹一子辛
勤撫鞠事姑以孝聞姑死或諷其再醮輒以義斥
之貧甚節益謹其子娶婦舉一孫而子復夭婦又
他適氏撫孤孫備極艱苦督學周孟中旌之
石氏蒼梧人尹世雍妻知縣石瓏女歸九載世雍
卒無子家貧甚或勸氏毋自苦氏叱之姑亦早孀
性嚴厲日紡績奉甘旨相依始終不少間時人稱
為雙節
麥氏蒼梧人劉濟邦妻濟邦病篤氏知其不起預
設二棺濟邦死氏即自經
劉氏興業人楊四妻年二十四楊卒有富商欲奪
之㗖以財氏矢志不二乃百計懾誘強以必從氏
服毒死
李氏名妙容岑溪人年二十適舉人羅章章赴南
宫卒於途氏哀慟瀕死姑耄事之曲謹里人嚴定
求伉儷氏大恚服毒幾死力救乃免知縣陳琦賑
以粟帛
傅氏懷集人潘聰妻聰客死同客者以其骸歸氏
抱之號哀幾絶及葬誓曰吾必從夫地下遂縊於
後圃鄰婦力護之不得死乃潛縊於寢室所親買
棺殮之與夫骸合葬御史李良臣為立碑致祭
李氏懷集人莫瓊妻年二十四而瓊卒生子源貧
甚氏守節撫源源長娶婦甫成立而又卒氏抱鞠
幼孫更相為命終始無間
陳氏融縣人進士李序妻年二十七序官吏科給
事卒於京氏哭絶復甦扶柩還獨守一室歴三十
載至親莫見其面弘治十三年有司上其事旌表
有卓節坊
彭氏博白舉人秦夢虞母事姑至孝年二十五孀
居家極貧撫夢虞成立詔准建坊旌表
謝氏陸川人朱文盛妻正德七年妖賊李通寳犯
城獲文盛縛寘木上索其金贖氏度無措語姑曰
夫在可撫幼兒不若以婦易夫姑兩難之氏毅然
往紿賊曰夫所寳藏妾不知所願以身代夫取銀
贖妾賊利其財且將漁其色遂許焉久不至賊欲
汚之氏大罵曰癡奴吾誑出夫耳賊怒醢之
下陋女永福人逸其姓名正德間女將嫁適獞賊
夜掠其村為所得自度難脱遂紿獞曰有首餙若
干在某所當取與俱獞信其言因挾之往適道旁
焚廪火烈遂投入以死
覃氏陳氏俱融縣人夫死守節建坊旌表
林閨善富川人林棟女年十六色端麗未嫁遭賊
剽掠所居閨善出走賊蹤跡擁之去閨善泣不行
賊負之背因嚙負者乃棄之地欲汚之隨脅以刃
曰不將斷頭閨善罵曰賊奴身從汝碎不從汝汚
何論斷頭賊憤甚刃亂下竟支解焉
易氏義寧易華女居大塘村賊突刦本村掠氏與
諸婦女將去氏恐遭賊汚堅不行或有勸者氏曰
吾必死死他處不如吾村賊無以強因害之
謝氏羅城太學生謝榮女正德初蠻寇刦其里見
氏有殊色争輿以行欲汚之罵曰我何人家女肯
從爾輩耶即取刀自殺
龔氏永福龔澄女也有殊姿正德十五年古田賊
刦其村擄婦女五六人及牛畜而去至河氏語賊
曰吾不能行願得騎牛而渡賊從之乃策牛入龍
潭自沈死
曹氏全州人孝廉袁具體妻年十七守節至八十
餘卒巡按御史題請旌表曰偉節貞操
投河女賀縣人正德初霜降日縣祭軍牙六纛神
畢方享胙邏卒報賊破民寨見一女子服新服從
崖上投於河浮至灘下父老以舟救之得不死墜
崖投河懼為賊汚也幸不死殆天有以相之惜姓
名不傳
袁氏全州人生員廖必懋妻年十七守節至七十
六歲人無間言巡按御史題准旌表
廖氏全州人舉人唐汾妻年二十六夫亡無子家
貧守節至八十歲卒巡按御史題准旌表
陳氏名夀姑全州舉人陳雲鷊女年十二隨父任
曲江教諭父病危篤醫藥罔效女泣血不已默禱
於天割股救父父疾頓痊尋疾復作卒於官事上
院司給匾旌奬曰閨秀流芳曰湘灕孝女
李氏全州人陳良佐妻年十七守節至八十三歲
卒巡按御史題准旌表
容氏陽朔人庠生王昆妻昆卒氏年二十誓不更
適孀居四十年杜門苦節正德間巡按御史旌其
門
劉氏辰秀貴州銅仁人父劉仁次正德辛巳倅梧
州辰秀偕庶母張氏郭氏弟時舉幼妹祈秀堂兄
時復族兄時澄隨父之任仁次卒於途舟泊昭平
堡聞莞藤諸巷灘有寇舟人皆恐辰秀聞之指江
曰萬一不免死此而已二庶母亦曰不幸誠如爾
言相抱而哭無何賊至辰秀曰敢辱先人乎獨恨
此櫬無歸耳亟投緹囊㗖賊乘間赴水死張氏抱
祈秀繼之郭踵繼之俱死辰秀年十六張年二十
郭年二十八賊怒盡斬其僕婢縶時舉入巢時澄
病偃舵隅時復隠瞑枕側得不死愬於守臣沿洄
索尸藁葬昭平江上金谿張賓禄與仁次有舊及
至知狀乃以金錢遣諜計出時舉當事給傳俾載
槥車與其孤還久之得旨旌表建三烈祠於昭州
後時舉以孝廉為平樂司馬正其遇難處
陳氏懷集人梁可珍妻年二十三夫死守節始終
不渝
宋氏南丹衛舍人禮女適舍人甘誠生子甫晬誠
卒家貧織紝自給母強之改嫁氏抱姑大哭曰婦
人之義從一而終况吾為世禄之家適他姓何以
見先人焚香告天誓死不二後撫子霖成立任柳
慶參將正德十三年旌表
黃氏陽朔人通判黎禧之妾禧任新淦令時妖人
作亂聚衆刦縣取印氏卧禧身上大罵賊挺刃砍
其面流血滿地賊退得不死撫按交章御賜珠冠
不受而讓其正室夀七十終
李氏懷集人袁暐妻年十八子方一歲暐死守節
甘貧親隣交慮之氏曰命也更復何適苦節六十
餘年夀至八十六乃卒
駱氏尚書吳廷舉之母處士英之妻英早世哭幾
絶闔扉屛處廷舉遘暴疾羣叔意其必死欲具槥
禁母為禱藥氏勿聽晝夜不少瞬諸嫗番休更視
疾竟瘳少長督之學曰若不逐晷自策勵日與鄉
人俱而母將何歸耶時家索莫甚歲連祲而師賓
問遺率如常已則澣滌紉綴性不喜紛華嫁時衣
三十年尚襜如也花晨燈夕蒼梧以遊觀為俗酷
惡之俗有化之者年五十而卒
張氏梧州守元春女也歸方指揮使能順事舅姑
指揮與姚源盜戰死氏年二十二有娠即默禱曰
男也吾與俱女則俱殉矣踰月而舉子恩指揮家
故涼茹荼履棘朝夕不保奉其姑戴與恩相依為
命者四十年恩就外傳氏督之甚劬時時語以父
死國事勖其勵志成立嘉靖初䘏死事授恩都指
揮僉事既以氏貞節聞復詔旌閭而恩得僉書江
西都司氏曰兒一旦蒙國恩名位抗藩臬諸拜跪
受事者固乃父輩儕人也少有瑕指摘者競起敗
矣須勉為之已而恩擢漕運參將氏身留養姑姑
殁以毁瘁卒
彭氏宜山人王尚忠妻尚忠母孫氏老而瞽氏事
之曲謹姑甚安之尚忠為都司承差携氏偕往居
廨僅四月每思其姑輒垂涕未幾尚忠得檄遣之
京送氏西還舟經洛黃灘遭獞賊遮刦尚忠與之
鬭不勝而死賊拽氏登岸令數人守之隨入舟取
其貲氏投水死越數日二屍並浮水上顔色如生
梁氏武緣人梁容女嘉靖間年十七未嫁會八砦
賊四出流刦犯其家擄之行且欲奪氏耳金環氏
潛取置握中賊笑曰爾身已屬吾何祗環也行至
村前木綿樹下抱木號呼賊曰爾不畏死乎氏曰
死即死父母鄉土不從賊賊刃之數日面如生手
執金環如故
梁氏新鬱林民梁英女年十七嘉靖乙丑流賊王
道通剽掠鄉邑入氏村被執欲汚之氏曰首可碎
不可辱也強扶乘馬盤足不就厲聲罵賊折其齒
復罵不絶口即被害死越宿其容如生所聘夫至
撫屍大慟然後瞑目聞者莫不哀之隆慶初旌表
鄭氏懷集人陸滿妻年二十四滿卒堅志終身
蔡氏三妹四妹者雒容蔡瑶女也三適褚本紀夫
亡歸依瑶四許嫁潘仁尚未婚嘉靖中以征田州
調永順保靖兵所經過輒恣淫虐姊妹出走避匿
兵望見逐之兩人計不得脱相携墜崖姊即死妹
舁至家踰日卒
劉氏宣化人陳清妻清死於水子琚幼氏大慟曰
本期偕死奈若孤何因督琚力學琚益自厲以貢
為德慶判官感奮立功與賊戰死之琚子大經登
鄉舉大綸成進士孫起耕亦領鄉薦為邕著姓邕
人稱氏為女宗
鄭氏臨桂人適曾璋璋有一妾氏處之坦然璋仕
卒於官子三省方四歲氏語妾曰家貧子幼吾當
為夫養子汝意云何妾曰官既不幸夫人即所天
生死以之豈有他意氏遂與妾同謢喪還舟經全
州三省偶墜水氏即赴水救之妾忙挽以上並得
不死比歸兩人勤女紅教三省學稱雙節云
李氏藤縣人庠生霍文諫妻文諫卒氏年二十有
四誓不再適事瞽姑撫二幼穉艱苦不渝姑目復
明人稱孝感所致子有菁庠生有蔁歲薦夀七十
八終嘉靖間知縣林傑旌其門
程氏劉氏崇善人嘉靖時本府孝廉黃子顔媳也
子顔生子三人長佶次億次侃佶娶程氏億娶劉
氏佶與億相繼早亡程年十九無子劉年二十一
止一女父母憐其少欲為改嫁二人以死自誓同
處一室併力女工上事翁姑下撫弱女數十年如
一日有司以聞詔加旌表後侃亦舉孝廉時人稱
之曰一門雙守節二代兩登科
王氏馬平人庠生范維式妻割股救夫夫死守節
教子次子應芳舉鄉薦
吕氏馬平人諸生劉濟仁妻年二十濟仁卒時氏
方娠其長子猶在襁褓中家貧甚里貴有欲娶者
兄弟更勸改適氏怒曰人各有志何用相逼以頭
觸柱血流被體兄弟不敢強守節六十餘年
劉氏宜山人彭諫妻諫出經商遭賊死氏聞哭謂
妯娌曰夫亡義不獨存幸善事姑兼撫視汝女姪
吾死足矣即閉門自縊妯娌往救氣未絶從旁護
視者密氏乃不飲食亡何諫喪至氏往迎且行且
哭因齧舌而死
蔣玉真全州蔣三畏女年十七適伍守規二年夫
死無子玉真謀欲死舅姑憂之使守規之弟婦將
其子寘玉真懷曰子之祀伯父可乎隨拜曰幸甚
乃卜吉迎為子舅姑安其養
王氏宣化生員王煦女適舉人鄧繼魁繼魁赴試
病亡氏年二十有八無子聞訃痛絶逮輿櫬歸葬
潛縊壙所親屬救甦平居足不踰戶外守志終身
嘉靖間旌其門
唐氏全州人蔣大韶妻大韶卒無子孝事舅姑誓
不易志八十有五卒
劉氏臨桂人舉人魏希儒妻年十五于歸於魏魏
上春官卒訃至痛哭幾絶誓以身殉家人屢諭之
弗能止哭七日絶飲食不進臨死謂父綱曰以孝
衣殮我則瞑目矣
秦氏臨桂人唐承宗妻年二十二承宗卒哀慟幾
絶指天自誓孀居六十餘年始終如一
楊氏馴象衛處士楊芳女適衛人徐銓三載銓卒
生一子名澋甫五月氏年十九誓不再嫁甘貧食
苦撫孤成立年六十五卒子澋哀毁逾禮人謂母
節子孝云
黃氏馴象衛耆士黃洪女適陸教授子堯臣甫七
月堯臣送父赴部卒於南安氏朝夕哀毁誓不再
嫁所親或勸之氏曰死生易志豈人哉撫姪為嗣
年五十餘卒
汪氏慶遠衛舍人王覬妻年二十二覬罹大咎被
箠創深肉盡腐氏飲泣以口吮朝夕供湯藥不離
側既劇甚度不能療乃告公姑曰夫死不幸妾不
忍獨生相違泉下也幼女幸善撫之俄頃撫牀扼
吭而卒
袁氏全州人蔣文妻年十七歸將尋寡遂屏膏沐
矢志守貞年至八十又馬氏適蔣輔即文從弟歸
未十稔夫死無子孀居五十七年與袁並以完節
終都憲周詠以詩有要識忠貞無二道采薇詞並
栢舟詩又有争似寒閨雙女婦隠然桑濮一長城
之句
馬氏靈川人詹廷玉妻廷玉偕父母相繼死遺二
孤朝不謀夕氏勤紡績自給教男習學長子忠補
邑庠生未幾亦死氏守志如一夀九十
瓦氏田州人指揮同知岑猛妻生子邦彦見夫所
行事違於正義必委曲陳諫諫不聽至於流涕嘉
靖六年夫與子相繼喪亡氏年三十刻苦勵節孫
名芝方乳善護之後襲知州氏朝夕語以朝廷恩
德宜撫循遺民勤修厥職二十九年芝從征南海
殁於王事氏撫曾孫太夀太夀夭復撫太禄凡州
之利害躬為規畫内外凛然三十三年倭寇南畿
并浙江朝議徵廣西狼兵督府以檄至氏以太禄
幼不能任兵事請於督府願身往督府壯之題授
女官參將總兵赴南畿明年四月至蘇州寇方據
州沙窪枯木為巢勢甚熾聞狼兵至分衆數千過
金山衛總兵俞大猷遣氏同遊擊白泫邀之頗有
斬獲移兵漕涇戰不利頭目鍾富黃維等十四人
死於陣五月賊犯嘉興從參將盧鏜攻之大敗賊
於石塘灣自後從征多著勞績嗣以疾告歸抵家
未幾卒年五十有九
陸氏馬平人殷傑妻傑死氏年二十二未有子鄉
人聞其賢有將委禽者父母許之氏曰父母使為
殷家婦有年矣何忍奪而之他惟有自盡而已父
母不敢強後以從子轍為嗣夀八十餘
扈女容縣扈&KR2252;女也年十六受甘禮聘未嫁而禮
亡父母又相繼死氏抗節守貞朝夕紡績不離臥
房以女終奉詔旌其門曰冰霜婦節
豐氏武緣人年十三適諸生王旒旒早亡氏年二
十二謝鉛華養姑撫幼苦節自甘親屬勸之改適
氏正詞拒之巡按朱炳如題准旌表子一元武科
第一
楊氏鬱林人孝廉曾才魯之母年十六孀居撫孤
始終不渝按察使王凱旌表
文氏名淑環鬱林人鄉賢旭之女適生員廖錦年
二十三無子錦應試卒於途氏矢志守節時有鄉
貴遣媒議婚者氏峻拒之泣而言曰安有忠烈之
孫孝廉之女肯事二夫耶自是蓬頭赤足蔬食縞
衣卒年八十嘉靖二年州守旌其閭曰清圭白璧
廖氏賓州人吳道應妻十六歲歸吳逾年生子能
甫三月道應卒氏哀毁幾絶舅姑諭以存孤為重
始勉自抑矢志守節歴八十五歲奏表其門
陸氏桂平人受聘未筓而夫卒氏悲慟久之父母
欲别議婚氏泣對曰古人解劍懸墓特以明此心
矧夫婦大倫可生死易心乎以終身誓竟不能奪
年八十人號曰貞姑
朱茉莉貴縣故長史朱澄妾澄卒茉莉年僅二十
欲自絶以從有邑豪計奪之且倚宦勢相逼茉莉
度不能免泣訴之嫡母彭氏遂縊而死
李氏土官李琛女適歸順州土官長子岑瑶瑶為
其弟所殺氏年二十七復於父母家父母強之改
適不聽氏婢四十五人馭之甚嚴晝常鎖外戶不
使與僮僕相見夜明燈坐中堂羣婢環之紡績至
雞鳴乃鎖門而寢晚年操守益嚴
吳氏興業人黎文明妻嘉靖間文明知雲南赤佐
縣卒於官六載不能歸櫬佐人葬邑旁氏撫遺孤
日夜號泣鬻簪環衣服不憚萬里往文明葬處奉
棺以歸會憲司李文鳳哀其志厚恤之始獲畢事
直指朱按部旌以匾直指黃亦給粟帛焉
莫氏蒼梧人舉人劉思聰妻思聰授程鄉縣教諭
赴府為賊所執氏聞撫膺嘔血死邑人士憐之為
立貞烈坊於程鄉學前
李氏懷集人梁允珩妻允珩少警敏病卒氏年二
十七矢志栢舟和熊訓子其子杲司訓寧化文行
優裕為閩人所宗氏性整肅至耄年諸媳有稍不
檢約立杖之年九十七一日呼子孫數十人齊集
訓諭曰我守節七十年始終如一今且厭世矣可
熱水潔身以行入房浴畢飾服命椅坐而逝世人
異之
李氏宣化人南寧衛舍人椿之女舉人白采妻年
二十二夫亡無子誓不他適操志自堅嘉靖二十
六年巡按御史徐南金檄府優賚禮幣旌其門
王氏永淳人何燦妻年二十七燦殁無子氏誓守
節家貧力食始終如一内外無間言事舅姑以孝
聞年七十五終
萬氏藤縣人諸生林俊妻年二十六俊卒有議改
適者氏每闔戶求自盡姑為備得不死議亦寢而
勵志愈堅年八十餘嘉靖己亥有司以事聞旌表
其門
吕氏馬平庠生劉生知妻劉死氏撫遺腹子勵志
完節年九十三卒嘉靖中賜貞節上夀坊
文氏全州人伍彦銘妻年十九守節至七十八歲
卒
張氏灌陽貢生張鑑女庠生唐應星妻也隆慶五
年古田猺賊肆刦全灌氏年二十一歲為賊所獲
厲罵不屈賊怒揮刀腰斷之崇禎六年巡按畢佐
周疏聞詔旌其閭曰烈節
許氏博白人程萬昌妻年二十一萬昌死遺腹一
子家貧守節豪有力者欲奪志咸拒絶之年八十
以完節終當事數旌奬有詔竪坊
甘氏横州人歸永淳陸紹科紹科年十九中嘉靖
壬午舉人後五年卒氏二十五歲矢志守節撫孤
子傑入成均夀至八十隆慶六年知縣張治核實
表揚
陳氏賓州人舒錦妻年二十二夫亡遺子泰方二
歲家貧以女紅自活孀居二十餘載隣人不識其
面母強其改嫁氏堅拒之泰長力學以明經任長
樂教諭迎母禄養年八十四卒萬歷元年旌表
李氏義寧人石崇安妻年十九歲夫亡氏自矢不
再醮堅貞不渝年八十終
蔣氏全州人探花舒宏志妻光禄卿遵箴女夫亡
守節奉旨旌表建坊曰詞臣貞配
謝四姑全州謝椿女許配灌陽吕茂正年十七未
嫁茂正殁謝聞一慟而絶救甦明日縞衣白父母
請得詣其家持喪不許遂遥為位薰沐哭臨朝夕
上奠不數月竟以哀毁卒司李連繼芳旌其門曰
全節
李氏宣化人蕭相妻相登萬歷己卯鄉薦任貴州
司李卒於官訃聞氏誓不獨生引刀自刎以救免
時年二十五事聞建坊表其門曰冰霜表烈孀居
五十餘年夀七十有七御史吕圖南贈以匾曰完
節天留
毛氏賀縣毛健女歸劉玉明年二十六夫亡誓不
再適撫二子天祚天祐及長補邑諸生相繼卒天
祚妻羅年二十五天祐妻吳年二十六咸不嫁與
姑相守終身無間言知縣曾一誠表其廬曰一門
三節萬歷二十三年建坊旌表
唐氏全州人蔣季選妻季選早卒氏孝事舅姑訓
子獻竒成名仕新興州知州兩廣總督旌其門曰
冰操榮夀年八十三卒
伍氏全州人庠生蔣季印妻藍山知縣守恭母季
印二十而卒氏青年守節教子成名諸孫雋發皆
氏内教所貽夀八十有八
朱氏臨桂人何與晉妻年二十二夫死氏痛絶再
四時長子僅三歲次猶未娩家甚貧矢志守節事
翁姑克盡孝道人無間言夀六十有三
方氏永福人舉人秦照妻年十六適秦生子嘉穀
甫四歲而照卒氏哀毁欲自盡父鏞慰之曰汝秦
門冢婦親老子幼死不如生也氏勉從父命事翁
姑以孝聞撫幼子成立孀居四十餘年内外無間
言撫按上其事奉旨建貞節坊以旌之
彭氏平樂縣百戶徐時溥妻年二十四夫亡無子
三年内日哭夜止及五旬餘每遇生死二日哭泣
盡哀不稍間府江道翁汝進奏之朝旌表其門歲
給米二石帛二疋夀七十五而終
何氏興業人譚賁妻年十八賁卒氏號泣幾絶及
殯憑棺大慟以死殉衆救獲免誓不再適念夫無
後請於舅姑立幼姪汝試為夫後撫養教訓得領
鄉書第一萬歷二十二年詔旌表直指以文祭其
墓
朱氏平樂人廪生莫婁妻年二十三寡居一子弘
勛教育成人中萬歷戊午鄉榜年及六旬公舉奏
聞建貞節坊
蔣氏恭城明經蔣敬軒女適庠生張懋生生二子
夫死敬軒間以意試之氏泣曰女以二孤在襁莫
能殉夫地下命之不淑乃至於斯安有身出禮義
之門曾不能一姓終也屏膏沐斂笑言辟纑撫孤
數十年如一日夀七十六而終
舒氏桂林中衛舍人舒檜之女年十六歸於本所
應襲千戶劉宷宷卒氏方二十一歲一子國泰在
襁褓氏慟哭幾絶或弔之曰夫人甚少胡自苦若
是氏厲聲曰氏所以不即逝者以繼姑幼男在也
生為劉婦死為劉鬼而已獨處一室惟勤紡績撫
孤而教之雖諸娣姒非大故不相見事繼姑以孝
聞年六十有四志節皦如
劉氏名顯姑賀縣劉政女年及笄父兄為擇壻無
中選者顯姑曰吾命也願終身不嫁閨壼嚴肅凜
然如烈丈夫夀七十有六人呼為貞女
林氏懷集人梁起潛妻起潛卒氏年二十四父母
以家窶勸其再醮氏紡績撫孤誓死不從次子儲
英有聲黌序諸孫林立人欽其苦節之報夀八十
有七
袁氏賀縣百戶鶚女年十七歸千戶房繼先生子
毓嘉靖三十一年繼先死氏年二十六撫子成立
志節不渝萬歷三十年題准立坊旌表
毛氏賀縣毛顯逹女年十七嫁於車軾生子獻孫
僅週歲而夫死氏年二十四自矢靡他苦節以終
萬歷三十一年撫按道咸題額旌奬
陸氏賀縣陸儀女年十八歸生員江中耀七年夫
死無子氏誓不他適節凛冰霜院司表奬
李氏思恩千戶所總旗虞汴妻年十七歸汴家徒
四壁晝夜紡績姑性嚴氏恒勸汴愉婉順親志汴
殁年二十四欲以死殉姑勸之乃止孀居五十餘
年巡按御史朱炳如旌表
李氏藤縣人胡英妻英死氏年二十五無子誓不
再適事姑以孝稱姑殁殯葬如禮萬歷間督學黃
佐旌其門
林氏容縣人覃泰妻年十八歸泰泰卒誓不再嫁
家甚貧紡績自給前後直指使者四旌其門
吳氏鬱林人舉人陳所藴妻年二十二所藴會試
道亡氏聞訃旬日不食欲以死殉姑諭止之事姑
三年姑憐其少無子欲嫁之氏引刀自毁其貎姑
死拮据以葬屢膺旌表有詔建坊
潘氏容縣潘龍駿女年十六適生員楊允齊甫七
日而夫死氏矢志孀守閨範肅然萬歷四十五年
三院旌之
陶氏鬱林人生員鄧日孚妻日孚鄉試還灕江舟
覆死訃聞氏吞金絶粒半月不死遂盡焚服餙葬
穿二穴志在相殉又為妯娌所阻不果乃衣素食
蔬杜親戚寢處一室以終後建坊旌表
鄧氏懷集人徐葵妻葵死誓志守節年二十有四
有子二和熊丸訓之長應坤以萬歷選貢判嘉定
州夀九十餘知縣謝君惠旌其門曰貞慈裕後
于氏懷集人張雲祥妻萬歷初峝猺嚴秀珠反雲
祥從堂兄百戶大經進𠞰陣亡氏年二十三舅姑
垂老子中美僅三齡氏日紡績以養親夜則燃薪
課子既而舅姑連喪悲苦彌深霜操益勵督孤子
勤業有聲黌序孫應璧登己卯賢書氏猶及見之
夀八十知縣旌其門曰貞操餘慶
何氏懷集人莫亭宗妻年十七適莫甫一載而亭
宗殁有遺腹子炫霍氏上奉孀姑下撫弱子家貧
惟一婢種芋代餐姑夀至八十餘炫霍遊庠序氏
卒年七十有四知縣李盤旌其門曰節炳懷陽
潘氏容縣潘泓女封仁廉妻年二十五夫死守節
操擬冰霜萬歷三十年遇例勘舉三院交揚登節
婦錄
鄧氏宣化生員朱璵妻蔣氏宣化生員張羲妻李
氏宣化民劉琸妻夫亡皆青年守節郡守方胥旌
表其門焉
錢氏横州人歸永淳廪生張子麟為繼室時年十
八踰二年子麟卒氏撫孤應斗課以讀書尋入泮
夀六十卒萬歷四十二年知縣童時明詳請具題
建坊旌表并為立傳
譚氏興業人何震妻年十九震卒欲以死殉不可
得矢志不再適孝事舅姑白首完節鄉評重之先
後直指兩旌其門䘏以金帛天啓二年奉詔建坊
旌表
潘氏隆安人黎善明妻年十六適善明止生一女
善明卒氏年二十八家貧茹苦日織以供衣食人
常諷以改行號泣拒之守節四十四年而終
黃氏隆安人李秀款妻生子二氏年二十有五秀
款病卒家徒壁立衣食常不周長子又卒撫育次
孤成立夀六十有九
李氏桂平人周節妻節死無子氏事公姑盡孝潔
操自勵郭參戎聞其色麗欲娶之毁容以拒年二
十守節至五十四而終事上撫軍嘉奬
鄒氏馬平人許聘莫姓未嫁夫卒親欲奪其志不
從遂服莫之聘衣自縊
計氏馬平人適副使王化化先令平遠以家寄會
昌會田坑賊起化督兵𠞰賊大敗賊於黃沙賊懼
遣間至會昌詐謂化亡氏聞而信之即沐浴更衣
以六歲子納妾懷中遂自刎賜有坊祠
計氏馬平人王化妻之女姪適戶部主事陳原道
夫殁觸棺求死遂不食逾二日卒孫司徒上其事
賜坊祠旌奬
董氏馬平人俞璇妻年二十六守節育子暨孫夀
六十三卒有節撫兩世坊
蔣氏灌陽人年十九適庠生唐東昇生子照纔三
月東昇卒氏矢志守節毁粧服躬操井臼奉養舅
姑延師訓子課讀常逹旦後照登賢書以名宦著
天啟五年伏闕陳情詔旌其門曰貞節
歐陽氏威州守歐陽經女適平樂郡庠生莫希䕫
希䕫死氏方二十一歲孝事繼姑郡孝廉慕其賢
以聘禮進氏怫然盡擲之堅志若守繼姑終所餘
産屋盡為族人侵占氏結茅以棲紡績自活茹荼
幾六十年乃終
蔣氏賀縣蔣悦女年十六歸於吳僎生子勉仁夫
卒氏年二十一矢節撫子以完節終院司表奬
黃氏荔浦縣哨軍黃銳女適劉鸞劉早逝氏年二
十五撫幼孤誓不改適有無賴子戲之氏厲聲曰
汝能保而之不死乎汝死欲人之淫而妻乎撫膺
大慟其人愧而逸去夀七十八乃終
覃氏博白人李日新妻日新殁氏年二十二矢志
自守遺孤甫週歲撫育成立奉題建坊
胡氏北流人龐穆妻年二十七而寡撫子省身年
甫七歲及長娶媳李氏未數載省身復矢李年二
十五與姑共矢栢舟撫二孤紡績自給教之讀書
知縣楊林芳具額旌奬
李氏昭平人世襲土巡檢龍在淵妻年二十六在
淵亡子象乾甫四齡家業蕭然親族有欲奪其志
者氏輒拒曰妾良人雖微末土官亦受一命之榮
其妻豈肯再醮乎矢死栢舟撫孤象乾長襲職家
世復振氏終天啓壬戌年五十有三
盧氏馬平人教諭唐良傑妻文燿母也明末文燿
奉旨撫賊被執後賊破城氏罵賊投池死
王氏春姑祖姑柳城王士魁女未字因土寇作亂
同服斷腸草以死
李氏馬平人許聘朱純未嫁而夫亡氏以處女守
節至五十六歲終
計氏馬平人鄭良棟妻年二十六良棟卒甘貧守
節撫遺孤永祚為娶吳氏永祚卒吳亦守節值姑
病割股以奉一門節孝
謝氏淑端全州人龍安太守謝天命女適庠生滕
愈淛年二十二明末為亂兵所執不受辱携二子
一女投昭平江中
周氏全州人儒士曹學禹妻年十八夫亡矢志守
節夀八十五崇禎七年奉旨旌其貞節
唐氏全州人舉人蔣拯世妻己酉舉人鵬之母明
季變亂為郝賊所掠當渡河賊挾氏馬上同渡氏
躍入河賊隨入氏顧賊所佩刀奪以自刎不受賊
汚死
彭氏臨桂人關輔宗妻夫亡氏二十歲家甚貧姑
老子幼氏誓守節勤女工以贍養姑病割股煮粥
以進姑遂愈撫其子讀書成立崇禎十二年題准
建坊旌曰節孝無雙夀九十八無疾而終
湯氏馬平人庠生莫弛妻年十六適莫十八歲夫
亡撫遺腹子睿以明經任推官夀八十有五崇禎
中建坊旌表
伍氏全州人蔣維蕃妻夫卒氏青年守節且值寇
亂流離顛沛中皆拒侮守志撫孤成立年六十八
卒
周氏恭城周裔輔女適費循規夫死氏方二十哀
慟欲以死相從姑暨母勸曰若如此其如五十日
之孤何始強起飲食孝翁姑和丸課子苦節三十
年終子而章領丙子鄉薦孫如天登
國朝順治庚子科鄉薦逹天順治丙申恩貢
常氏恭城常有文女年十八適周興璽越六年夫
卒生一女舅姑憐其少強之改適氏不從堅志守
節孝事舅姑撫幼女四十年内外無間言
譚氏女名顯姑懷集人值山寇刦掠一家避難女
年十七有姿色私言於嫂曰我斷不受賊辱有死
而已嫂慰之愈涕淚過石橋乘空跳下寇見死矣
携嫂去未幾家人贖嫂回詳言其死狀尋屍得之
女本農家子不知書天性節烈有如此
梁氏懷集生員梁敏女嫁李洪嗣事姑孝會賊破
寨氏被擄寇携之行氏曰我父祖詩書禮義之家
豈從爾賊求生乎大罵不屈賊怒甚將殺之氏伸
頭迎刃曰予得死所矣邑人咸稱其烈
梁氏陸川人生員龐維甸妻鬱林梁景朱女也年
十九失偶誓志守節繼母張氏逼嫁不從服毒死
有死節行狀
蕭氏北流人黃紹遜妻年二十三守寡撫訓孤子
焕遊泮早逝焕婦黎氏與姑共矢栢舟
宋氏宣化人鄧遵素妻年二十七避亂羅陽土縣
遵素先出城賊勢漸逼氏度夫必為賊害及城破
嚼舌而死後三日遵素歸瘞之顔色如生
夏氏横州夏曰校女適指揮弟錢象龍生子有自
甫三歲象龍卒氏撫孤子成立為娶媳黃氏無何
有自又卒遺一子姑媳孀居撫孤孫萬歷中承襲
指揮崇禎元年道府旌額曰姑媳雙貞
蕭氏宣化蕭尚書雲舉女適隆安舉人馬之騶之
騶亡氏年二十六無子自備衾棺絶食七日死於
夫柩旁鄉人聞之流涕詔賜旌曰貞篤
谷氏隆安人陳肇幹妻年二十六夫死守節夀至
百歲無病而終
吳氏賓州人庠生謝應軫妻應軫亡無子氏堅志
守節孝事舅姑崇禎三年巡按請建坊旌其門
余氏馬平人徐保泰之母也年二十四夫死侍姑
曹氏守節六十三歲崇禎中賜有雙節坊
廖氏馬平人庠生葛若愚妻崇禎末土賊破城氏
被掠投河死
王氏馬平人孫章林妻明末夫婦俱為兵執夫被
殺氏即抱子投河死
鄔氏馬平人龍偕熊妻明末避亂雷村獞佃作叛
偕熊投潭死氏聞之亦投潭死
秦氏馬平生員秦聘瑜女年十五歲明末為亂兵
擄及渡河罵賊投水死
戴氏馬平人庠生計于京妻丁亥避亂居五都鳳
山村于京被叛丁所殺氏亦持鐮刀自剄死
何氏灌陽人廪生蔣學典之妻生三子長維藻娶
唐氏季維薦娶廖氏值兵亂逃散氏偕季媳廖至
拱橋頭見兵追之急呼曰婦人義不辱緩則難免
廖曰死吾志也惟姑是從遂相投水中其長媳唐
走長頭山兵將近以首觸樹不死兵執之詈罵不
屈兵怒斷其右臂而死明日得唐尸於樹下氏與
廖之存亡不知也後里中被擄者歸言其事維藻
痛極哭於橋二尸並出顔面如生時稱一門三烈
縣志唐氏世燾女謂與維藻俱被擄唐死橋下維
藻亦就溺者
鄧氏妹全州人兄廉維有二妹一適灌陽庠生唐
納俞一適庠生唐之䕫明末被亂兵所擄閉之倉
中後驅衆婦行鄧氏二人誓不與偕相持慟哭罵
詈投崖下兵怒揮刀兩刃之
趙氏全州人幼字於蔣夫亡守志兩院旌其貞
彭氏臨桂人梁萬鍾妻年二十二萬鍾卒子宗晉
方三歲氏訓迪有道常泣謂曰梁氏四世單傳吾
不即死者以汝故也汝其勉之後宗晉領癸酉鄉
薦氏年七十有八
鄧氏宜山人頗能詩嫁為同邑吳某妻吳以罪被
逮氏以衣寄之而侑以一絶云欲寄寒衣上帝都
連宵裁剪眼糢糊可憐寬窄無人試淚逐西風灑
去途又題畫菊云良工妙手恁安排筆底移來紙
上栽葉綠花黃長自媚等閒不許蝶蜂來苦志守
貞以殁
卜氏瓊海人張子翼妻子翼為陸川令會分校入
闈流寇犯城氏躬率哨兵分布守禦城䧟賊衆擁
入衙氏登樓罵賊援兵不至墜樓而死藁葬於萬
丈坡
國朝雍正三年知縣謝錫侯修其墓并作記以旌之
莫氏昭平莫若德長女歸府庠生廖梗梗卒氏年
二十三矢志勵節茹苦食貧撫孤成立至五十四
歲終
林氏隆安林正康女生員趙祖鉉妻年二十二夫
亡無子誓不再適縣尹屢給匾旌揚年七十有五
終
黃氏隆安鄉官黃守正孫女生員郭之棟妻年二
十四夫亡孀居無子抱辛含苦志操不渝夀七十
有七
譚氏閻氏昭平人黃詮黃聰妻詮兄弟早喪二婦
年皆少並誓守節親絍績以營喪葬事正静持家
閨箴完潔詮子長文亦亡撫孫克嗣明經黃鐘其
曾孫也
鄧氏灌陽人庠生唐允隆妻年二十一允隆死子
祚任方四十日氏哀慟幾不欲生既而曰妾不惜
死其如呱呱何唐氏之鬼未可餒也為營祭葬如
禮兒漸長出就外傅夜歸必焚膏督誦躬織紝課
家僮力耕祚任補弟子員氏年七十有九兩院疏
題旌奬
梁氏姊妹柳城人梁世燿女長年十九次年十七
俱未適人五都寇猝至刦二女豔其姿欲汚之二
女怒罵曰賊奴暴虐鄉里乃犬豕不若也吾寧為
汝辱耶奮起觸石死賊退顔色如生世燿殮葬於
古帶坪邑人為立雙烈碑表之
鄧氏全州舉人鄧一鼎女適灌陽廪生時正煜未
十年煜卒遺三子長甫八歲兩弟皆襁褓時流寇
氛熾粤兵四出無寧日且歲數大歉氏拮据家計
保撫諸孤皆得成立
國朝康熙辛酉子樞登賢書氏年八十猶健飯巡撫
題請旌表
董氏宜山人舉人余猶龍妻猶龍卒遺二孤俱幼
氏矢志守節食貧訓子數十年人無間言卒年六
十有五子心孺
國朝康熙辛酉舉於鄉
趙氏臨桂人周之卿妻子命新甫五歲之卿病篤
謂氏曰吾病殆莫能興雖親老子幼有叔可棲汝
年少家貧宜改適氏曰吾聞女不二夫倘不幸當
守子以繼祀未幾之卿卒氏年二十三慟絶復甦
事舅姑撫孤子咸盡婦道克見其孫補弟子員夀
八十有一
黎氏靈川人趙元傑妻元傑死氏年二十哀毁欲
絶隣媪慰之氏曰使有子可以無死今孑然一身
何為也待營葬畢遂自縊里人憐之
張氏梧州所千戶王大坤妻年二十五夫死無子
同官指揮百戶知其賢欲聘之強委禽焉氏矢志
不從寡居四十八年淡泊自甘始終如一日夀七
十三而卒
嚴氏岑溪人廪生梁觀政妻年二十八夫卒號慟
殞絶救之得甦復引繩自縊姑慰之曰吾子已亡
老身恃以生者若也若苟死老身不足惜二孤誰
撫奈宗祀何慰之再三始勉從家甚貧日親井臼
夜勤紡績教二子讀書有成時有太學生求為繼
室使人餂之氏叱之曰爾以死迫我耶人見其志
確不可犯乃止苦節終身巡按涂宗濬旌異之鄧
氏岑溪人節婦嚴氏仲子梁葵妻也年二十四
夫卒誓不再醮苦節自甘鄉閭有年少失偶者求
為匹斥不從年踰六十有司具狀匾其門曰雙節
吳氏貴縣人適湯時用八月夫喪守節事姑終其
身邑人撰文表墓
傅氏貴縣人未嫁夫喪矢志堅守居父母兄弟家
終其世有司聞之特加優奬
孫氏平樂人唐鍾祚妻明季鍾祚死於流賊之難
氏偕妾馬氏突入賊中收屍被執欲汚之氏曰吾
夫為地方正言諫汝反遭汝殺吾寧同夫死不受
汝辱也賊怒二氏死之
龍氏融縣人吳振元妻明末潛蹤寺厄巖土弁龍
韜標龔瑞擄氏至棠隂橋抱女投水死其夫聞之
不食而死妻死夫亡節義相匹聞者太息
王氏全州人壬午舉人鄧元禧妻明末為亂兵所
困不受屈辱厲罵剪髮自縊而死
童氏臨桂人征蠻將軍童葵午女年十四適舉人
張五衡相夫早歲成名生子二長賡明甫六歲次
襄明甫二歲五衡病卒氏年二十二矢志守節撫
子成立伯仲俱補弟子員崇禎間巡撫于元熠觀
察井濟嘉其操旌曰汎栢孤貞年七十終
張氏臨桂人俸秉澹妻舉人張五衡女性静慧通
内則列女傳諸書年十三歸秉澹秉澹領庚午鄉
薦任江西臨江司李氏因已無所出先嘗勸納妾
至是秉澹娶李氏生一子名養聖尚在襁褓秉澹
卒氏躬自鞠育保愛甚謹時明末兵荒洊至氏拮
据家計延師課子為邑庠生娶婦陳氏生孫自申
甫二歲養聖復殂陳年二十一亦矢志不二
國朝康熙二十一年自申補弟子員氏語之曰汝祖
早逝汝父復天吾辛苦半生今得汝成立可以對
汝祖父於地下矣年七十九無病而終
何氏平樂廪生何遵女許配劉氏未嫁而夫亡氏
甫十六竟詣夫家朝夕奠食葬事畢歸家誓不更
適年五十鄉閭公舉奏聞旌表給與米帛至七十
巡按田用坤匾其門曰流芳不字又每年加米二
石布二疋夀八十四終
鄧氏懷集人生員梁昌御妻年二十四夫死守節
撫孤艱苦備嘗幸得成立年五十七而殁
水中二烈女興安人崇禎末其地遭大水死者甚
衆有結筏自救者隣里多附之忽聞波中呼救聲
漸近見二女子附一朽木倏浮倏没引筏救之年
皆十六七問其姓氏不答二女見筏上男子有裸
者嘆曰吾姊妹倚木不死冀有善地可存也今若
此何用生為携手躍入波中死
趙氏崇善人百戶魏蘭妻蘭死氏年二十餘子龍
甫數歲氏日勤紡績撫孤長成為之婚娶襲父職
孀居四十餘年以完節終
蔣氏臨桂人朱紫震妻夫病危篤氏朝夕祈禱願
以身代年二十九夫亡矢志守節事姑教子克全
夫志夀八十九猶康健
廣西通志卷八十八
