欽定四庫全書
廣西通志卷一百十
藝文
歴朝
序
桂林送前使判官蘇侍御歸上都序
(唐)任華
桂林秦所置郡也南臨天池東枕滄溟西馳牂牁
北走洞庭地方三千里帶甲數萬卒實五府一都
會矣連帥之任朝廷難其人往年命御史中丞張
公公號為稱職去年又命我以佐之初張公受命
之日以為五嶺荒服不同於他邦百蠻獷俗不可
以獨理乃薦武功蘇澣自秘省校書郎除金吾掾
攝監察御史以佐焉澣在幕中多所匡輔洎張公
家艱去職澣統其留務凜其正色操持紀綱而十
州之地晏如也洎如(疑衍)我公至止觀其迹而美其
政將表請焉澣辭以久辭墳墓不見兄弟已六年
願得生入武關一到闕下足矣公從之或筵於西
堂或尊於東樓或饌於亭皋凡飲餞之盛未有若
此之綢繆者也且予有善公為揚之且予有功公
為叙之予有患公為排之予有屈公為伸之亦何
異脫騏驥於鹽車擲秋鷹於天畔乃騰騁難料擊
搏在即亦足以快意矣且爾兄吾兄也爾身吾身
也雖萬里為别何别之哉雖然不能不愴恨儻見
二相國當為深陳江嶺安危之體焉料子必見潘
庶子因登高把酒南望千峰白雲離披横在山畔
與我疇昔所見豈有異乎由是益令人思北歸
送王及之容州序元結
乾元初漫叟浪家於濓溪之濱以耕釣自全而已
九江之人未相喜愛其意似懼叟衣食之不足耳
叟亦不促促而從之有王及者異夫鄉人焉以文
學相求不以羇旅見懼以相安為意不以可否自
擇及於叟也如是之多叟在舂陵及能相遊歲餘
而去將行規之曰叟愛及者也無惑叟言及方壯
可強藝業勿以遊方為意人生若不能師表朝廷
即當老死山谷彼區區於財貨之末局局於權勢
之門縱得鐘鼎亦胡顔受納行矣自愛耿容州歡
於叟者及見(集作到)容州為叟謝主人聞幕府野次
久矣正宜收擇謀夫引信才士有如及也能收引
乎二三子賦送遠之什以系此云
檢校右散騎常侍容州刺史李公去思頌并序
于邵
維貞元二年秋八月天子以郡國二千石之高第
者曰隴西李某利澤及於裔土美化被乎遐甿是
用遵虞書陟明之義參周官進律之典俾之由檢
校右散騎常侍兼御史中丞容州刺史本管經略
守捉招討處置等使為御史大夫嶺南節度經略
觀察處置等使實授兵符加擁使節某月自合浦
如南海於是縣道谿谷鰥寡孤老洎於士吏相與
懷思𨼆然不去乎心森然不離乎目願所以昭明
其德光視於後嶺南經略使判官權知容州留後
事監察御史裏行同郡李牢始以文學居辟選之
首遂參帷席復以謀能當器任之重留總軍府美
公之政大備感公之禮有加因其人之請而上之
上可其奏夫其郡之四封濱於百粤外則有山寇
海孽比境雜處之虞内則有勤戍勞師流散轉死
之弊親帥其下以撫吾人慰薦傷痍安集疲耗懼
貨貢之闕至助之以家財憫徭事之繁至代之以
私屬選武藝歸老疾罷減塞卒四千餘人以趨農
時率游惰闢汙萊開置屯田五百餘頃以足軍實
察寇賊之為縲囚者釋而遣之以除其怨而狙獷
以順禁人民之相擄賣者執而誅之以去其害而
童昏以安常歲有災濫炎而連燒於廬舍公創其
制以禦其鬱攸而邑居以葺舊俗多怨睚眦而致
毒於飲食公立其防以解其悁忿而鄉黨以和樹
枝幹而啓閉畢修列亭燧而厄害斯控差重輕以
行徵令無不均之議量遠近以納貢職無不供之
責人用富庶家有儲峙敦之以禮懷之以仁潔已
而不汚未嘗有貰貸勤負而不怠未嘗有懈弛明
足以照遁情𨼆慝而不為察威足以制猾人暴吏
而不為苛古之良能何以加此惟我公有唐室枝
屬之選監州刺史諱孝詵府君之曾孫宏農郡太
守諱璟府君之孫太子太傅贈司徒諱齊物府君
之子洪緒丕績之餘裕宏休純懿之下鍾寬博而
柔良高明而疎達根於經義飾以藝文故其仕王
畿宰京邑累執憲簡且登軺車備重臣賓介之職
居大府綱紀之任三亞京尹兼中司之貴復為宫
相在常伯之位歴饒州刺史而後至是州恩結於
人功加於物必聞理效而興頌聲且夫有美焉有
刺焉詩人之義也善善而褒之惡惡而詘之春秋
之事也使賢士大夫之業不没於後太史公之制
也以余之嘗修史記而為訓辭緣人之懷心而頌
之曰帝念南方迫界蠻夷人新被寇歲或勞師屬
之於公俾養牧之匪直勤身亦帥其屬贍我貧匱
字我惸獨息人便農墾田積粟修其教化被以威
德賊害既除禍災斯息完我廬舍親我骨肉咸保
其生且易其俗蚩蚩羣族孰不蒙福播為頌聲公
受百禄彤弓玈矢以長諸侯人之懷德刊石垂休
同吳武陵送前桂州杜留後序柳宗元
觀室者觀其隅隅之巍然直方以固則其中必端
莊宏達可居者也人孰異夫是今若杜君之隅可
觀而中可居居之者德也贊南方之理理是以大
總留府之政政是以光其道不撓好古書百家言
洋洋滿車行則與俱止則相對積為義府溢為高
文慤而和肆而信豈詩所謂抑抑威儀惟德之隅
者耶今往也有以其道聞於天子天子惟士之求
為急杜君欲辭爭臣侍從之位其可得乎濮陽吳
武陵直而甚文樂杜君之道作詩以言余猶吳也
故於是乎序焉(集無焉字)
送李才叔之柳州序(宋)曾鞏
談者謂南越偏且遠其風氣與中州異故官者皆
不欲久居往往車船未行輒已屈指計歸日又咸
小其官以為不足事其逆自為慮如此故其至皆
傾搖解弛其憂且勤之心其習俗從古而爾不然
何自越與中國通已千餘年而名能撫循其民者
不過數人邪故越與閩蜀始俱為夷閩蜀皆已變
而越獨尚陋豈其俗不可更與蓋吏者莫致其治
教之意也意亦其民之不幸也已彼不知繇京師
而之越水陸之道皆安行非若閩溪峽江蜀棧之
不測則均之吏於遠此非獨優歟其風氣吾所諳
之與中州亦不甚異起居不違其節未嘗有疾苟
違節雖中州寧能不生疾邪其物產之美果有荔
子龍眼蕉柑橄欖花有素馨山丹含笑之屬食有
海之百物累歲之酒醋皆絶於天下人少鬭訟喜
嬉樂吏者唯其無久居之心故謂之不可如其有
久居之心奚不可邪古之人為一鄉一縣其德義
惠愛尚足以薰蒸漸澤今大者專州豈當小其官
而不事邪令其得吾說而思之人咸有久居之心
又不小其官為越人滌其陋俗而敺於治居閩蜀
上無不幸之歎其事出千餘年之表則其美之巨
細可知也然非其材之穎然邁於衆人者不能也
官於南者多矣予知其材之穎然邁於衆人能行
吾說者李才叔而已才叔久與其兄公翊仕同年
同用薦者為縣入秘書省為著作佐郎今才叔為
柳州公翊為象州皆同時材又相若也則二州交
相致其政其施之速勢之便可勝道也夫其越人
之幸也夫其可賀也夫
送祝蕃遠赴潯州經歴序(元)李存
至正三年秋八月上饒祝君由湖廣省掾史經歴
廣西潯州路之總管府其門人曾某請夫能詩者
皆賦之以重其行而命存序其卷之首曰嶺海之
間其土地沃肥其物產蕃侈其民愿而顓其風悍
以輕古今必擇才有德者以臨莅之略小過而尚
大體因其俗而為之理也苟以為要荒之服而鄙
夷之則非矣夫熊虎之猛也柙而調之可使與人
搏而嬉也禽蟲至蠢也食而教之可使為人役也
況我朝禮樂教化之所漸被殆百年於此而其地
之名人秀士亦往往輩出今祝君又以詩書之習
任一邦案牘之長然頗聞案牘之間情文不相稱
者有焉夫情文不相稱則誣誣則民玩民玩則易
犯法易犯法則獄訟繁獄訟繁則聽斷或有所不
詳聽斷或有所不詳則人不服是故春秋之義在
於刑當得其當焉而俗理矣祝君蓋有學之士為
同門之先達毅然願用力於當世者而朋友則又
有相贈處之道故輒因是序焉而以規
送李參政之官廣西序(明)方孝孺
丈夫生而遇聖神之主承信任之隆而居方伯之
位得施賞罰號令於千里之内亦榮矣哉信榮矣
然君子不敢以為樂也君聖則望其臣者深君之
信任者隆則後世責吾者重所居者高而所治者
廣則斯民議吾者衆議吾者曰承君之任如是之
大也而敷君之德以澤吾民者猶有未至也後世
責吾者曰彼之得君如此之隆也而其事業若斯
之隘也吾之君如堯舜矣吾猶未及古之賢臣吾
可不自省歟合三者而思之上恐負吾君中恐負
吾民下恐不免後世之求備將日夜憂之之不暇
奚所樂乎雖然吾才苟不足居乎位固不敢樂也
誠有才焉斯民有未安也吾告於君而圖安之斯
民未入乎善也奉吾君之道而教之大而國家之
法有未著也吾以所得者告吾君為後世慮者或
未至也吾將為之贊助焉則吾可以不愧吾之職
矣吾之職不負愧則吾之心樂矣豈若無能者而
戚戚為哉天台李君守恒以美才為上所拔擢任
内廷承遇者三年今繇左通政為廣西布政司右
參政余知李君才甚充者也有方伯之樂而無其
憂者也於其往道其榮且樂之故以告使致思焉
送張用禮赴京考滿序解縉
予觀嶺表民生之艱難與其山川之險惡風氣之
暄鬱憫其習俗之乖離察其本性之善而治化之
不難也蓋其田少而土瘠拙於生事而習於傲惰
敢於鬭爭而易於刦奪蟲蛇毒螫草木蔽翳寒暄
不時而不知節適也故病者多枉死而生者多貧
難其好尚淫祀宴樂歌舞供其豪戸惟謹至於猺
獞苗獠號為好亂生事叛服不常者無不皆然間
有得中州人士教之以識字者不以久近遇之於
道輒拜跪盡恭然則孰謂其性之不善哉予嘗以
為若猺獞苗獠者擇其豪戸之良因而管束之而
以古者家塾黨庠之制立之師以教之順其俗而
習之以射御田獵祭祀燕享率而歸之於正寬其
賦役而漸摩之以禮樂也則朝廷有司之力足以
制其豪戸豪戸之積威素足以服其土人比於中
州尤易也雖然未盡若予言而數十年來良法美
意亦漸施行矣何其尚有梗者抑往往有司者之
未得其道歟桂林屬縣有陽朔襄陽張用禮為其
縣官三年矣將赴天官而陽朔之人士頌之予問
用禮曰陽朔之民易治也先是用禮由太學生出
為縣於義寧義寧與陽朔接境也義寧之民至今
識之猶曰吾縣父母也予問用禮又曰義寧之民
易治也然則非可謂之得其道也歟予之所見誠
是歟他日相見兩縣之民欣欣然而相告語者政
成而化洽益知官於嶺表者果不難於中州而必
以中州之治治之也
送方伯沈公赴廣西序何喬新
余與錢塘沈公克勤相知舊矣始余舉進士公已
為夏官郎中賢聲奕奕聞於搢紳間當是時士大
夫所推以為端重老成練達治體者公居其一焉
余意公昕夕且大用未幾公遘憂患淪滯者殆十
年今天子嗣位首還公舊職尋陞河南布政司參
政駸駸嚮用矣一時巧於進取而受知當道者或
未一考而遷甚者一歲中屢遷而公恬然居汝藩
踰六載未嘗一毫妄意於義命之外惟夙夜祗慎
以修其職業而已成化丁酉秋七月廣西缺布政
使詔以公往踐其任公既拜命將行凡與公好者
竊相語曰方今岳牧之才且良如公者蓋無幾登
之臺閣可也使之宣撫一方可也顧乃任旬宣之
寄於炎烟瘴雨荒遠之陬豈公短於求知而宰相
不足以知公耶余解之曰公之不妄求知則有之
矣至於宰相以甄拔人物為職豈誠不知公耶顧
欲屈公以撫遐裔之疲氓耳廣右比年以來峝蠻
谿獠竊弄干戈戰骴横於野草玄鳥巢於林木禾
黍之場鞠為榛莽之區八桂之間蕭然者十有餘
歲矣鳴騶擁蓋往莅其地者不知其幾奏大藤之
捷上平蠻之頌赫然耳目之觀者蓋有之矣而蠻
獠益横吾民之病滋甚聖天子賢宰相惻然傷之
思得老成人以綏靖之以屬公焉是蓋為吾氓計
而不暇為公計也孰謂秉鈞者不知公耶公行矣
登桂山之巔泛灕江之濱低徊瞻眺追想九齡之
所以安嶺嶠南軒之所以撫荒殘而思嫓美焉異
時氛祲既豁烽燧不驚帶牛佩犢者轉而緣南畮
椎䯰卉裳者稽首以服皇化而昔之疲瘵者謳歌
至治於素馨刺桐之間吾知廟堂之上益信老成
練達者果可用也臺閣之選舍公而誰哉遂書以
為公贈
贈柳州太守李君邦輔序靳貴
余讀韓昌黎享羅池文嘗嘆民之易使不獨内地
然也夫子嚴父詔婦順姑指此齊魯之民之所難
者而柳民能之雖子厚政善所及而其民俗之美
亦不可誣已及考其郡志則自子厚以還稱良守
者才二三人而止夫彼所居者子厚之位所食者
子厚之禄所臨者子厚之舊邦也寥寥數百年其
繼子厚者才二三人而止則瘝官者多矣柳民固
不負守而其為守者獨不負柳民哉夫柳去京師
幾萬里在西嶺間風氣之陋與内地殊故為吏部
者夷其地不以賢者署其守為其守者夷其民不
以善政理其官吏部曰此遐方僻郡也不可以居
賢者而不知遐方僻郡非賢者則莫能理而安也
其守曰吾已斥而官遐方領僻郡矣盡心於民誰
吾知而不知君子之愛民本非以求知也朝廷子
育萬國一視同仁未嘗以遠近殊而顧如此可乎
冢宰屠公為吏部之三月會柳闕守以戸部郎中
李君邦輔薦於上命既下朝士之知邦輔者咸譁
然邦輔方且延賓客會故舊日講畫治柳事不輟
侍御黃君鳴玉邦輔鄉人也間過予求言為贈且
道屠公用君之意在憐柳州之赤子不得字於慈
母也謂邦輔賢者與流俗不同故屈邦輔以活柳
人蓋簡而授之非斥而遠之也予聞今天下之藩
郡莫敝於兩廣弄潢池之兵肆跳梁之侮者在在
有之意者守令之不賢致之乎今邦輔以賢者往
誠是也然此一邦輔耳使繼是而為守於他郡者
亦以賢者往自守而上者亦以賢者往自守而下
者亦以賢者往則兩廣之民有不盡安其生而易
使如柳之昔時乎雖然屠公之所以賢邦輔者特
以其舊占之亦以其名收之也因其舊以圖其新
顧其名以謹其實使公薦賢之意不衰而遐方僻
郡之皆得賢也不無有望於兹行以為之肇
送太平府江君序唐順之
嘉靖中交人篡其君貢獻不通天子議將用師於
是命廷臣推擇諸臣中才望尤異者使為廣東西
雲南三省撫臣而三省之吏自藩臬至於州郡縣
必精其人有不稱者更而置之而廣西之太平與
廣東之欽廉雲南之廣南諸郡實綰三省之口為
中國出兵之戸其地與交南相齒錯故其選人尤
重於他郡而江君適以戸部郎出守太平君練達
而沈毅氣偉而志雄士大夫以是賀太平之得其
人而知君之能勇於立功名以自見也會余以省
父至南郡君之僚某君輩因求余文以為君贈余
惟交南距中國萬里許且夫以北土能寒之人而
爭騖於暑濕瘴癘之域以轉餉之艱而當自食其
地之逸以不習地形之勢而當當關拒險陡崖深
溝之塞此兵家之忌罪人未可以必得而中國且
騷然敝矣故征交之議士夫多難之雖然固有不
煩兵不費糧而可以有功者則漢人所謂州郡足
任者也今廣東西雲南諸郡所轄諸土兵其長技
固與交人無以異其巢窟於陡崖深箐之中固與
出入於交人之地無以異也往時徼上之甿多竊
出與交人相市近以通夷禁之夫此正不必禁也
貴在因而用之耳誠欲刺其隂事而疑散其黨則
足以備間諜欲奪其險阨則足以供鄉導何不可
哉且莫氏以篡得國交人雖蠻夷固未必盡肯甘
心為篡人役也其左右之劫於兇虐欲自拔而不
能者計亦多矣聞故王子孫尚有據國之半而爭
之者而占城壓交人之胷世仇國也此皆可借其
報怨之憤而資其夾攻之力顧為計者未知出此
誠使此諸郡迭相臂指潛形蓄銳蹈瑕而動用其
長技與熟於地形之兵加之以間諜鄉導之便因
其故王子孫與左右欲自拔之人以為内間因其
仇國以為外犄使彼備多而力寡然後陽壁於其
所備而隂襲其所不備其國中固宜有嚮應者然
則兵不必傅其都而篡賊之首可以懸而馘之矣
其與勞師匱糧以犯兵家之忌者不亦遠乎故以
為天子苟赦而不誅則已誅之則宜委其責於州
郡而毋出内兵苟委其責於州郡則太平其宜率
先諸郡者也嗟乎士患不遇時彼慷慨躍馬策勲
銅柱之外者世固不可無若人吾將以君之行觀
之
行邊紀聞序顧名儒
國家皇稜四抗統一寰宇際天所覆悉主悉臣溪
山嶺海之區凡圓顱方阯編髮椎髻者以億萬計
莫不稽首奉琛歸命天府皇祖各仍其舊而君長
之俾世厥土二百年來請𫝊襲守職貢供調發奔
走從事幾曰臣矣顧豺狼之性易怒而難馴豕突
鴟張間歲竊發當事者恩威劑量少失機宜即剽
掠四出流毒千里以至下殄民生上厪宵旰憂國
之士未嘗不撫膺興歎焉古杭田先生汝成者當
世大儒也由進士出官廣右受寄雄藩適當思田
之變馳驅兵間周旋贊畫凡兩閱歲而後定迺以
耳目之所親經畫之所具者以次錄之命曰行邊
紀聞君子曰是足以宜今而善後矣夫紀地利則
負險者失其憑紀宗系則考世者得其據紀狡偽
則羈靮之防宜慎紀禍亂則疆圉之守當嚴紀撫
臣之建立則勸懲備紀羣工之贊議則衆策舉紀
將士之戡定則示威遠紀幅員之寧謐則為慮大
觀者不待考圖按籍而制變防微之策固已了了
於目中矣夫廣右之夷思田為最大斷藤峽為最
險雲貴之夷安氏為最驕持勦議者固已難之矣
然奪其險隘離其黨與植其宗以爭之官其貳以
疑之扼其要以疲之擾其耕以饑之多方以誤之
迭肆以撓之設官鳩衆以臨之嚴兵肅令以懾之
先生之策具在也按而行之彼固無所用其大雖
有崇山密箐吾將袵席之何用驕哉昔太史公之
紀漢事南越東甌備列紀𫝊矣至西南夷之叛服
尤致詳焉而皆為論著矣趙充國受命平羌不希
功於旦夕也審形便計利害守便宜循而行之終
底厥績蓋戰勝之形定於未戰固老成之長慮哉
先生綜聖學具史才值隆熾之會受贊閫之責遭
時遘變功成於指顧之間退而述太史之意以光
令圖纘充國之術以虞後變其為國家長久之慮
至深遠也顧當與稗官野史槩論哉予為諸生時
喜經濟大略得兹帙於十載之前據為私寳將持
此以贊廟堂之末議今守一官無足為計矣迺出
而梓之以公於天下俾籌邊之士永有鑒焉則雖
請纓繫組何必為古人之盛事哉區區越俎之餘
忠世必有諒余之心者矣遂述其意而僭叙諸簡
廣右戰功序唐順之
紫江沈公自襲指揮使時未弱冠已能馳馬手搏
賊賊憚之未幾調征永安嘗以數百人擣陳村寨
賊牆立山上公一人拍馬而登賊却下山誘公入
淖中馬陷以吻拄淖中而騰其足及於陸三酋前
趨淖刦公一酋鏢而左一酋刀而右夾馬一酋彀
弩十步外公捩頸以過鏢而挑右足以讓刀鏢離
頸寸而過刃著於鐙鞺然斷鐵公射鏢者中缺項
殪左拄弓而右掣刀斫刀酋於鐙間斷其頰車折
齒殪弩者恟失弩僂而手行上山公又射之中膂
既連斃三酋後騎至找其首公以二酋讓後騎而
囊斷頰者自為功餘賊靡而入箐追兵戰於箐中
斬酋若干級毒弩中公膊整軍而還騐功或以斷
頰者非全首難之監軍吳布政怒曰賊豈伸頸而
待斫乎命紀之以功遷都指揮僉事義寧賊寇臨
桂掠而還巢公追之巢有兩隘賊伏兵丁嶺隘以
伺使熟猺以某隘閉告而導公入丁嶺公策之斬
所閉隘而入果無兵守於路擒獲者數人以丁嶺
之賊告遂牽以導巢而熟猺亦以公斬閉隘告丁
嶺之賊賊還趨巢大破之賊奔公獨逐一酋酋騎
而走厓窘釋騎跳而下澗公騎跳而下澗澗深没
顛馬浮而岸毛盡濕束濕馬於樹緣澗而求酋酋
泅而逃矚水中影射之血縷水上入水斬之後騎
相屬至厓望見公提人頭立水中厓竣不可跳乃
尋路從公則賊遁已遠公乘濕馬與諸騎追之猶
斬數十級而還荔浦賊八千餘渡江而東寇諜者
告公倉卒率五百人待於江岸駐白面寨去蛟龍
滑石兩灘各數里諜者又告賊飽而歸將及江公
以為滑石灘狹牽線而濟雖衆可薄也蛟龍灘闊
成列而濟衆難圖矣吾欲奪其闊而致之狹令製
旗軍中無尺布伐岸竹揭竿而編篾以為縿頃刻
成數百旗插之蛟龍灘令羸卒數十人守之燃柴
烟以疑賊賊至果避蛟龍趨滑石公分兵兩岸而
潛以小艦載勁卒數十伏葭葦中賊營於中洲以
護濟濟且半公以艦乘瀧急衝之兩岸軍譟而前
有酋騎而水立挺鏢當艦公舍艦跳水斬鏢酋人
騎皆踣洲上賊辟易賊濟者西奔巢未濟者却東
走上山而復潛趨蛟龍灘以濟洲賊孤艦軍攻洲
兩岸軍始至下水夾攻之洲賊後行擠墮淵溺死
無算其前行盡俘之得生口首級若干收賊所掠
牛畜之在兩岸者是役也以五百人破八千餘賊
公用奇往往如是復以功遷都司同知嘉靖六年
岑猛叛聚兵數萬人督府奏誅之一日督府召公
計曰歸順岑璋猛婦翁也取猛奈何公素能得土
官隂事曰璋女失寵而璋心恨猛徒貌合耳公復
密語督府云云如此可使璋擒猛督府復曰猛乘
上流之勢擁兵建瓴而下則邕梧諸郡危矣奈何
曰此不足憂土官大率飽富貴戀巢穴所以叛者
懼誅耳非有他志也猛離田州而子女玉帛皆在
彼或乘虛襲之猛安得不慮乎督府又慮猛且走
交阯曰猛走交阯則閉不能歸矣猛安得不慮乎
猛果如公所料而岑璋雅敬公公潛使人於璋於
是督府進兵分五哨入猛勁兵盡在工堯諸將死
讓無敢當者公自請將中哨當工堯去工堯五里
而軍進攻隘隘堅復退營五里而糧且盡湖兵五
千人請於公願得一飽而死敵公時僅有自齎家
糧五十石與湖兵人給之升而官軍縮腹張目以
觀湖兵分米不敢言公無以為計時左哨將與公
隔江而軍公潛濟江就左哨將乞糧而請并兵攻
工堯左哨將以分地拒公公笑而還曰兵糧吾自
有之姑試公耳左哨將慚公還軍乃夜分軍三百
人緣山而右走間道三百人緣江而左上山並繞
出工堯背插旗為號煑餘糧為稀糜食而遣之黎
明合戰賊殊死鬭我軍却麾而進又却公親斬却
者一人而提其頭以令軍復麾而進先所遣間道
卒皆已至登山插旗初岑璋既與公為約而遣兵
二千人陽為助猛守工堯遣精卒千人以護女為
名居猛左右璋兵在陣後望見山上旗大囂曰天
兵得工堯矣潰而却猛軍見後陣却亦囂而却我
軍乘之斬猛子邦彥於陣中蹂尸數里遂入隘得
其積粟軍始飽乘勝攻田州猛聞工堯破窘急欲
走交阯而璋卒五百人護猛妻以歸五百人獨守
隘指猛所欲走紿之曰此路皆天兵也不如且走
歸順為後圖猛不得已從之璋待於境相見因相
抱哭璋以子女歌舞飲食恣猛圈留之而潛遣其
子報公於田州公入田州五日而諸哨始至璋所
使報猛所在者事頗洩左哨將移軍壓歸順境索
猛欲破敗公事自為功璋以二十牛百甕酒犒軍
而謂左哨將曰猛誠有之公無急也於是醉猛而
斬其首亟送督府斬他囚首貫猛尸而以與左哨
將左哨將喜於得猛而抽軍獻猛首督府則猛首
已梟一日矣猛死田州平安置猛子邦相於福建
而議設流官公曰思恩設流官反側至今未慗田
州復然兩賊且合從起矣督府不聽且調公守田
州公請以他將假守三月而待希儀治裝他將守
之一月而田州酋盧蘇果與思恩酋王受連兵刦
城他將狼狽歸田州復為賊巢公又言於督府曰
兩酋能用其衆以復故主為名今若返岑邦相於
福建而置之南寧此奇貨也可使兩酋坐受縛矣
督府復不聽而徵兵數十萬征之既而失利督府
以罪罷新督府餘姚王公至其所以撫定兩酋公
多與其謀因薦公右江參將右江故治柳州柳在
萬山中城外皆賊巢軍民至無地可田而室廬妻
子數被焚刦知府劉璉殪於賊知府鄧鋐間出城
弩中其膊自是諸軍民官必甲而後敢出城城兵
又疲不足仗公為參將始議勦五都五都去城五
六里而巢最險賊又最獗所擄獲人畜最富巢中
不聞官兵者百餘年公乃以五百兵付百戸蔣紹
宗使擣其巢賊蜂出裹我兵殺數十人而隘其入
路使不得返我兵即賊巢為營固守而因賊糧以
為食然氣奪不能戰賊亦欲坐踣之於是百戸潛
遣人茇而告急於公公即上馬復聚兵得五百人
入巢為援即至聲銃者三因奮擊賊百戸兵聞銃
聲亦出奮擊賊賊分兵為二腹背戰我兵鼓譟斬
級賊不支然尚横鯁兩陣中守隘不肯散公使人
茇而以勝告百戸百戸亦使人茇而以勝告公公
因謂百戶曰汝且據巢毋出待賊服乃已不服更
夾攻之可盡擒也賊素怯柳州兵最易與至是詗
曰汝誰也敢入吾巢公使人紿曰是新參將老沈
所率藤峽軍耳兩江賊熟老沈名而憚藤峽軍因
咋舌曰吾固知柳州兵不及此相持數曰賊不退
然心懼因熟猺為解熟猺者界漢人生猺獞間陽
附官軍而隂附賊或官軍勢盛附官軍賊勢盛附
賊以為常於是熟猺間說於公曰請為兩家解鬭
公度賊尚勁乃且聽其說而謂熟猺曰返我生口
牛馬我兵乃去賊以所虜生口二十牛馬百四十
為獻賊收衆奔山頂而空隘以通百戸兵公兵與
百戸兵牽連行至城城中人讙始知柳州兵之能
戰也公以為欲大破賊非狼兵不可右江狼兵惟
那地最勁乃請於軍門以那地兵二千戍柳州柳
之有戍狼兵自公始先是賊勢張甚而熟猺及城
中黠吏民多為賊詗者賊耳目徧官府左右動色
情性賊在溪峝千百里外輒知凡議大征或鵰剿
口語沓沓未及聚兵而手足盡露以是賊得隂為
備或伏巖藪伺官兵殪之或先徙妻子畜聚於鄰
巢而自空巢以待官兵官兵至徒手無所得甚者
我所任為鄉導往往為賊誤我入死地崩墜厓谷
不戰而糜爛者過半而賊以耳目故益知官兵虛
實與民積聚少多乘虛掠多所入無不當而所噬
齧不飽我兵築堡增戍則益紛然如刻穴守鼠而
賊活脫不可蹤跡公以為圖勝算莫如得賊情得
賊情則莫如諜而使官府人為諜則賊生疑於是
隂求得素與猺人商販者數十人假以賈物召至
府密謂之曰吾素知君輩通猺吾不罪若更與若
銀為販本若試為我詗賊衆感諾乃人給銀五兩
使益買物散入諸峝中諸猺雖凶暴樂殺人然販
者至則寨寨𫝊送護衞飲食恐損一販者則諸販
不至是以雖絶棧深箐販者無所不歴每有動靜
販者輒先知奔走報公公厚賞販者而秘其事雖
肘腋親近絶不得聞至期鳴銃者三則諸兵皆聚
第謂之曰今日出某門而遣心腹人為旗頭引諸
軍諸軍貿貿行問旗頭旗頭不知曰然則汝何引
我曰公強我往我漫往耳軍行千萬人其所往獨
公與旗頭兩人知之而已頃之劄營設伏賊果至
遇伏奔追殪之已而賊寇他所則公軍又已先在
或絶遠村聚賊度官軍所必不至而潛寇則公軍
又已先在賊始驚以為神而我軍亦不知公自何
得之也公始至柳令諸猺得出入買賣游嬉城中
無禁諸猺時入府見公公兒女撫之久之稍稍擇
其巧便曉事者結以厚賞使詗賊而間謂諸猺曰
若見我若妻子何不來見夫人諸猺叩頭不敢公
曰試令其來已而猺婦五六人來夫人好言慰勞
賞之針線包帕諸物以銀簪簪其頭又命諸妾婢
灌之以酒人數大碗察羣婦中其夫嘗以賊事報
者則又隂摘之他所勞苦之曰若夫為吾大人盡
力良苦私賞之包帕銀簪諸物倍於人前所賞者
而益以珍果美物塞其袖中又隂戒之勿令人知
也諸猺婦既多得賞又酒醉踉蹌舞手出府門猺
夫望見之歡喜爭前掖而歸巢自是諸猺婦來者
至數百人夫人傾筐篋針頭線尾皆盡猶不能給
而猺婦相戒以勿令人知者猺婦又洩之以所獨
得珍果美物誇諸猺婦以為夫人愛已諸猺婦皆
怏怏心羨嗾其夫使報賊冀已入府得珍果美物
而公間使人往諸巢中隂以夫人之命賜物諸猺
婦自是賊中消息或諸猺不肯言則猺婦嗾之使
言或諸猺竟不肯言者則諸猺婦自以使人至巢
賜物時附耳語云云若勿向我老公語也公用兵
風來雨去既得賊時率輕騎剿其尤劇者一二人
兵至巢以管為繩繞記劇賊家示諸軍所捕繩之
内老弱婦女牛畜無一免者繩之外老弱婦女牛
畜無一及者遂出巢數里遇平地度賊援所不至
則停軍審究其為劇賊家婦女牛畜者收之其雖
獲於劇賊家而係鄰家與鄰巢者還之諸猺得完
室家與見還者皆喜以為往時官軍入巢見人輒
殺或賊遁則搜斬不為賊者以充級故賊詈我輩
我雖為賊時得脫或保孥貲汝輩雖不為賊時見
殺或孥貲為擄自今我輩乃有顔面詈賊矣公入
巢有助賊戰者既還軍遣熟猺檄之曰若奈何助
賊戰吾剿若無赦頃之擣其巢盡殱之自是凡所
鵰剿歴數百巢竟無一人敢助賊戰者鵰剿所過
他巢或刀弩而門瞷既還軍則檄曰若奈何刀弩
而門瞷今罰若五牛不者且剿自是所歴百數巢
竟無一人敢刀弩而門瞷者所獲劇賊多不殺剜
兩目刵兩耳賞銀數兩而還之巢自是他賊有所
擄掠多不遣兵而用剜目者騎而一人牽以詣賊
使徵所擄掠賊見之驚曰某巢某也震懾不敢隠
盡還所擄掠而剜目者索不已賊至出自所有與
之公以給被擄者而以其餘給剜目者剜目者每
一入巢則利益多而為賊者所獲每不補所償則
益無利在柳州所剜目七人其六人皆為官用其
還巢而復為賊者覃萬星一人而已公竟以計擒
殺之功始議發兵故制欲發兵必請督府檄下乃
發公以為吾治文書吾掾史知之文書上府府檄
下我府掾史知之多人知則洩又柳去督府千里
待報踰時坐失機會而書檄往來水陸諸巢絡繹
能保不為賊得於是凡率兵入巢未嘗先請既勝
則上首虜督府而以邂逅追賊至巢為解於是督
府不能以文法詰而兵謀得無洩公嘗欲剿一巢
而恐其洩也乃佯病所部入問病公曰吾病思鳥
獸肉若輩能從我獵乎因起出獵去賊二里而止
營軍中始知其非獵也公耳目多賊不能蔽率走
之他巢他巢人又嚇之曰公且剿汝則又走之他
巢他巢嚇之則又走跰血瘇以死或餒槁崖谷公
又每以甚雨凄凍風冥之夜察賊所止宿處四散
遣人齎火銃以筒貯火衣毯衣毳帽與草同色潛
至賊所夜聲銃者三賊盡驚老沈至矣挈妻子裸
而匍伏上山頂兒啼女叫往往寒凍死或觸崖石
死不者且為虎咬諸妻子更相嗟怨汝為賊之利
至此黎明下山詗之則寂無人隂使其黨至城詗
之時公所遣衣毯者四散諸巢同夜舉銃明日諸
巢所使為詗者亦同會於城旁西巢人謂東巢人
曰老沈昨夜來吾巢東巢人謂西巢人曰老沈昨
夜來吾巢則固已更相怪駭已而詗之城中人則
老沈固安坐城中不出也益怪駭曰昨聲銃者誰
耶鬼耶諸猺又自相嚇曰虎咬人者老沈所使也
自此賊益膽落或易面為好猺獞而柳城四旁一
童子牽牛行深山數百里無敢訶者其軍民往往
寄牛於猺家以耕或索雞酒於猺猺不敢不與公
在柳先後十三年名賊宿猾幾盡而韋扶諫者馬
平四都猺賊弩中知府膊者也兇猾甚先是嘗七
捕之不能得至公亦七捕之不能得會有報扶諫
逃鄰巢三層巢者公潛率兵剿之至巢則扶諫又
已與三層賊往刦他所而三層賊妻子獨在公盡
俘以歸計七十餘人平時公所俘賊妻子盡以與
狼兵為賞至是獨不與而閉之空室中善飲食之
公又隂使狼兵數百人怒而挺刃猙獰入室恐諸
婦女作欲搶狀公佯執鞭痛鞭狼兵使退如是者
三欲以深德諸婦女而潛使諸猺聞之以繫其心
公又使熟猺謂諸猺之亡妻者曰吾不害汝但得
韋扶諫則還汝妻子矣諸猺四五人來投公公令
入空室視其妻夫妻相持哭其小子牽其父哭妻
曰非沈公吾為狼兵殺且搶久矣已而怨相詈曰
咄扶諫非汝爹非汝娘何不縛以贖我諸猺心割
而别復見公公曰欲得扶諫耳諸猺曰扶諫已逃
他巢圖之實難雖然願公切勿以吾妻子與狼兵
也吾且為公緩圖之公曰諾因殺牛犒諸猺而去
之諸猺蹤跡扶諫所在遂往以言惱扶諫曰還我
妻子扶諫不應諸猺因曰我輩失妻子計窮惟有
更隨汝作賊耳扶諫喜諸猺乃跪相與計曰今官
府擄吾妻子而穿山驛與守堡百戸與巡司俱在
山中今往刦之三印可必得也官府懼失三印得
重罪以易吾妻子可必得也扶諫曰善扶諫既離
巢則黨益孤諸猺因醉扶諫與其黨而縛之置巖
峝中而使熟猺報公曰得扶諫矣恐見賣可遣吾
妻子於三十里外相易公以為吾不遣諸猺且謂
吾怯於是鎖諸猺妻刃挾之以行至三十里使熟
猺諭諸猺曰諸猺且刦妻子者先殺妻子然後戰
諸猺請於公曰吾獻扶諫懼讐公可遣三十人至
巖峝自取之公慮諸猺有變乃選健卒十五人賞
而遣之曰得扶諫吾且賞汝若諸猺殺汝者吾且
重賞汝家又以十五人付之熟猺而質熟猺妻子
曰十五人者損一人汝妻子虀粉矣至巖峝中果
得扶諫而出諸猺閉之五里外懼扶諫往而妻子
不至復要公曰必相易於此公又曰吾不往諸猺
且謂吾怯於是先遣諸猺中妻女四五人往言刃
挾諸婦女狀諸猺吐舌懼殺妻子帖息不敢動遂
易扶諫以歸剜扶諫目截耳剔心手足斬之而四
懸諸城門諸猺出入城者見之無不股慄諸猺既
熟公威信公嘗調一巢往征他巢雖懼讐然不敢
不往牛畜盡俘以歸獨首擄生口視狼兵為少耳
公亦盡以所俘牛畜賞諸猺其後復調而與之期
會天大雨諸猺懼失期乘雨泅溪水没者六人公
勞苦之命没者人三牛付其家其餘皆遣還之自
廣西為將如韓觀山雲惟能使猺人不作賊至公
能使猺攻猺則廣西所未有也十六年而有思恩
岑金之變初思恩府土官岑濬叛被誅而立流官
以其酋二人徐伍韋貴為土巡檢令掌其兵各萬
餘人而聽於流官然夷民獷悍不樂漢法數十年
間凡數叛則數舉兵誅之而亦不能定也當破岑
濬時調兵鎮安鎮安掠思恩生口以歸已而其中
一人長大而姣因託言岑濬子而名之曰金夷民
益思亂鎮安乃潛召其酋長出金而與之盟曰汝
小主也諸酋感泣擁金以歸鎮安因要之曰金立
與我某地幾百里遂盟金而遣之諸酋聚兵五千
人以奉金將攻城郭復故地諸夷多欲為響應者
勢恟恟而先時濬既誅其酋楊留者無所歸乃率
其黨千餘人詣賓州應募為打手賓州兵素弱故
倚打手至是留欲往投金以逞時公與兵備皆在
賓州留入言於公曰留小主人在請往公方慮岑
金之危思恩未暇慮留之在肘腋也聞留言獨心
駭以為金去賓州數百里而留應之表裏相扇賓
州危矣賓州危則咽喉哽咽喉哽則廣右盡騷而
何有於思恩此事大不可急圖宜以計𣢾之乃婉
色好語謂留曰汝苐往我曩征田州調兵鎮安時
已聞有岑金在是岑濬第九子也留聞是言固已
刺心公因叩留曰聞鎮安縶金甚堅何因出乎留
詭曰百計逃耳公低聲作自語狀曰岑氏其復乎
欲以深動留而呼留至密所曰為我一言語金若
欲官必毋殺人刦城若欲殺人刦城任汝自為之
金能聽我言可以狀訴我及諸上司留唯唯公遂
與留銀十兩而以花紵方摺之納留懷中為我寄
金得官後為衣衣之可常念我也公復紿留曰金
欲官非賂我萬金不可留曰金誠當盡力然金方
倥偬安能辦此公笑曰吾豈遽責金耶且欲得一
帖為信耳自是益信公無他腸矣留出公又呼還
謂之曰我幾忘之韋貴徐伍素仇汝亦仇金可善
備之無墮彼計也留詣金具如公言金大喜直謂
倚公可得官矣因率其兵五千人詣賓見公至城
門門者懼而報公請無内金公怒罵曰金非賊奈
何不内覘者以告金金心益安率其衆散入城而
與留及其親信二十人皆裹甲見公公曰金來乎
留曰來矣金叩頭潛以萬金帖子奉公公復笑曰
若窮鬼安得此乎金曰賴公力得官不窮矣賴公
力誠不敢忘報公子孫公戲曰汝土官多不知恩
汝得官且忘我況子孫乎金唯唯不敢公乃令其
姪出見金曰金汝兄弟也金得官他日每一出征
乞金賜功與汝公復為金計曰汝賂我兵備公獨
無賂乎金對不敢公曰苐寫帖子吾為汝致公以
兩帖子示兵備笑而火之於是遣金詣兵備始金
叛而留且往兵備甚懼公潛與兵備計此事大禍
叵測公夷情未熟一語蹉跌敗矣不若一以聽我
兵備唯唯及見金但言吾視金有福相以微動之
且曰此事一聽沈公明日公詣金營犒之五牛酒
五十尊又明日兵備犒之如公公復召留與金謂
曰倘兵馬殺金是吾殺金倘暗箭刺客殺金是貴
伍殺金非關我事今一以付留可無賺金也留乃
日夜甲而擁金為備公復遣其姪至金營與金同
飲食卧起金自是心死於公矣公欲縛金而憚其
衆時巡按在南寧將誘金至南寧乃縛之乃請兵
備先往密語巡按以故公謂金曰吾挈汝訴巡公
吾代汝詞公為金作訴稿塗抹四五次以示忠於
金復謂金曰吾與汝往南寧倘貴伍伏人於路暗
箭射汝不若易汝土官裝衣青衣雜掾史中而先
我馬令五千人後行金如公言路中飲食公與金
同席語金曰貴伍以重賂賂吾庖使毒汝則奈何
自今以後吾所食汝亦食吾所勿食汝亦勿食可
也金如公言而益以公為愛已行七十里至思龍
驛公晨起耳語金曰今往南寧南寧人皆言汝叛
聲甚惡以五千人往則人益疑汝不若散遣三千
人而選心腹從卒二千人以往是汝不撤衞而坐
息人言也金以為然選二千人往復行一日去南
寧百里公謂金曰汝至南寧久候而諸從人衣糧
懼不給不若以千人營於此而以千人從為便金
亦以為然從金至南寧者纔千人金入見巡按巡
按好語慰之曰吾為汝奏明日巡按遣人至金營
犒其衆而留金以待奏居五六日公度金衆衣糧
且盡復謂金曰思去南寧近耳何不遣其半取衣
糧而坐待糧盡衆且散矣金復遣其半衆行金所
遣千人營百里外者久之亦以衣糧乏稍稍散去
而獨五百人尚散處城中公欲縛金而又以為五
百人者迫死而狠鬭則殺傷幾何更欲為計而金
所遣取衣糧者適至則從金者又千人矣公知金
未可動間請於巡按公且往南寧而以金從可於
路圖金也至思龍驛忽報韋徐將萬人在陽以迎
巡按而隂襲金金驚而逃公與兵備巡按聞之曰
禍矣公謂巡按且陽為不知而聽希儀徐圖之公
出呼韋徐罵曰汝安得擅兵至此金得官與不得
官唯朝廷所命汝安得私讐之是時金尚駐近地
覘伺而韋徐部中亦有為金耳目者金聞公言復
還公行三十里金道伏候公公曰岑金耶汝尚不
知死貴伍兵至矣可疾入賓州匿吾參將府則貴
伍無如汝何矣金馳馬入賓州公復於巡按曰金
入賓州矣巡按兵備至是始有面色自金往南寧
返賓州飲食起居無不隨公居數日韋徐復私公
曰請甘心於金公又怒罵韋徐亦莫測公計所出
也公密請於巡按散遣貴伍衆而後圖金然是時
金衆尚千餘人與楊留所統殺手千人皆在賓州
内外公與兵備計公可遣楊留殺手百人護巡按
往柳州公間謂金曰楊留殺手百人護巡按往柳
州矣汝盍將百人護送四五十里以自結乎至五
十里金欲返公又拉之行百餘里金又欲返公曰
汝獨返勢弱倘貴伍伏人待汝奈何今去柳且近
汝何不與留偕至柳而偕返金遂以百人至柳其
酋長十餘人皆金死黨驍健會金於路躍馬而墜
公以機責其酋五六人曰何不護金而令至此痛
抶之五六人皆病創臥然尚以公愛金故被抶不
敢恚公金至柳入參將府公命夫人見金曰金我
兒子也金得官聽調往來貴縣吾縱不在汝必見
之金益喜置酒勞金與其酋是時諸大酋其五六
人既病抶臥獨四五人從金而留所部打手百人
與金兵百人皆營於城外柳城故有狼兵二千人
足以虞變公將縛金先以狼兵三百人護巡按三
百人護兵備而以三百人入參將府待事謀既定
因酒中戲謂金曰痴兒子汝往時懼誅又懼貴伍
逼意常不樂今無事矣何不痛飲金與諸酋皆盡
飲至醉其夜遣狼兵縛之黎明遣人召留於城外
狼兵夾墀左右立留與其黨三十人見公公大言
曰非楊留忠不能成我事以銀十兩勞留取紅紵
挂留留愕然公曰汝為之而汝不知乎金國賊也
非汝與吾同心誘金至此吾安得縛之留大駭泣
下曰留小主人也公曰汝為之而欲誑衆乎公意
又欲以疑留於其黨也留懼不能言其黨三十人
皆股慄公復曰吾且為留奏功矣因見留於巡按
巡按勞賞之如公見兵備兵備勞賞之如公勞城
外二百人牛酒而令留率之還賓州遂令留齎牌
散遣金衆之在賓州者曰所誅止金一人留既惶
恐見紿又虞同行者猜已賣金相讐見殺於路中
日夜跼蹐為備奔歸頃之遂發病死金兵聞金縛
皆散去公乃以金與其酋之疾抶者醉而縛者解
巡按府而撲殺之思恩復安當是時使公不先𣢾
留則金必不至而且攻城殺人使公在南寧賓州
縛金則困獸之鬭何所不噬使公聽韋徐甘心於
金則兩客相閧而主受其釁惟公緩之又緩以漸
脫金於五千人之手若剝筍然待其為一夫而後
縛之人以是益多公之算而韋徐諸土酋亦益謂
公不可測也公見督府於梧時鹽船八十餘阻峽
賊不能前左江孫參將千人送之不能督府以命
公先時泝峽峽中大酋侯公丁嘗謁公公寄六羊
令公丁牧養至是遣人取羊於公丁公丁奉羊至
潯公命諸鹽船牛酒犒公丁與其從人謂公丁護
船上峽公丁身居公舟尾命其黨乘小舟護船囑
曰吾以身質於沈公護不謹吾碎矣公因命班首
一人與公丁從人護船至武宣未返時孫參將與
左江兵備聞公丁在公舟欲乘間捕之而密言於
公公曰此斷不可人信我而我詐之不祥招而縛
之不武且獲一人以疑諸夷將焉用之此斷不可
公居常有所徵召雖其深谿絶峝未嘗不來其來
雖桀猾宿惡未嘗輒殺其可諭者諭之其不悛者
必遣還巢而後捕之故公以此語兩人兩人猶豫
未決公乃摘公丁告之故曰可亟歸矣公丁大感
泣去而公所遣班首護鹽船上峽者亦至不失升
斗公以報督府督府笑曰孫參將千人乃不如沈
參將一班首十八年七山之役奪兩參將於虎口
功尤奇公膽勇機警善撫士其私財與所得俸禄
賞賜半以給諸人為耳目者其出兵多齎私財以
行有先登與斬首者就陳給賞不失頃刻故人爭
盡死力公嘗笑曰人以貲財積賄賂而博官吾以
貲財積首級而博官豈為非計哉其征陳村時染
危疾所部皆自戕於神前以禱公刀穿手矛剚股
鈎刺脊頸繫鐵鎖為之代毒諸體皆徧最後至者
一人無所施乃箭貫喉為禱其得士心如此蓋余
宦游而得當世名將數人北則馬永梁震西則何
卿南則公震與卿余未之識而識公與永永魁瓌
長貌而氣特沈毅見人頫首下視寡言笑公短而
精悍目炯炯燭人議論磊落激發皆所謂偉男子
也公與余稍談及廣西事余是以得撰次之公戰
功尚多余不盡聞也公為余言當世固多良將患
在牽掣齪齪不能展噫嘻若公者猶為未盡其用
哉
戡定古田序吕調陽
御史中丞殷公平古田捷書至天子嘉悅晉公兵
部右侍郎仍撫其地賜胄廕金幣甚渥詔陞古田
為永寧州吾粤父老子弟得免剝牀之害室家胥
慶介書京師謀所以頌德予方檢校國史見成化
初年大藤峽賊猖獗入梧州城執縛憲臣越宿而
去朝廷震怒命襄毅韓公開府蒼梧討平之嘉靖
初年思田餘孽糾八寨賊為應囚其守吏兩江煽
動先皇帝詔起新建伯王公於家討平之二公勲
烈勒在芸閣光昭無極嶺南人口其行事尚津津
乎其言之也迨今古田之師稱得志嶺外者三舉
矣夫古田桂林屬邑去會城百五十里而近數十
年來獞獠據為巢穴吞食旁近諸邑過半卒未有
抗然持論為討罪計者則懲噎之過也蓋二廣在
弘治正德時兵甲雄他鎮又帑積充溢大司農嘗
請輸以佐北邊及貸他省供費者率鉅萬計當其
時挾兩省全力臨古田直探取囊中物乃一舉而
殞衆覆軍再舉而師老財費說者比之喉癭不敢
不治而必不可去者也陵遲至嘉靖末遂越會城
刦藩帑戕殺方面大吏禍更酷於曩日鄉薦紳兩
中丞張公殷公侍御劉君先後建議奏請設重臣
為必討計是時東粤並海諸郡倭寇内難棼糾不
可卒解兩江土司兵疲於奔命益桀驁難使軍儲
匱竭不足奉戰士至請内帑給之時論咸謂二廣
兵食視昔大詘顧欲為昔所不能為非計也予謂
兩粤輔車之勢必東事已而後西圖奚獨失古田
即義寧永福且淪胥以没誠得其人任之何憂兵
食因謀之太宰楊公謂欲設重臣無如殷公者楊
公然余言乃以為請天子遂命公專西事開府桂
林公至則請徵還川浙舊貸檄兩江土司整兵待
報狼兵故多虚籍濫餉且後期莫可究詰至是憚
公威名率相誡如約兵既集公下令賊中曰諸獠
黨賊舊矣然未從攻刦藩帑者其悉貰勿誅即從
攻刦藩帑矣能計獻首惡為贖者貰勿誅仍給賞
如額賊素怯狼兵及聞狼兵如期至益喪膽俄而
賊中有潛至帳下謀以渠首來貿賞者公厚遣之
不數日果有函黃渠首獻者又數日有偽以韋渠
首獻者公給賞不疑於是諸巢賊聞二渠授首頗
棄險匿去無鬭志我軍偵其情氣益壯一鼓遂擣
其穴真韋渠隨亦檻繫闕下正典刑是舉也用兵
十有四萬銀未滿十萬計期凡三閱月先後斬馘
七千四百有奇俘賊屬及創病走匿死崖谷者勿
算全勝大捷費省功倍近代稀遘已故嘗謂藤峽
之役韓公處其難八寨之捷王公擅其奇然襄毅
當開府之初受便宜之命兵衆財給而事得專決
文成捲四省之甲挾兩宣慰之兵本討思田而掩
八寨之不備例以今日蓋難之尤難奇之尤奇者
也予授簡鄉人久未以復誠欲竢覈者審評者定
奏上論功之典而以館局所紀錄者播聞於人令
天下考信焉故特敘其事之本末不槩及公之他
云
奇功膺錫序孫成名
萬歷六年春大慶禮成粤右馳奏捷音適以其期
抵闕下懷柔震疊皇靈丕赫鑠哉盛矣中丞吳公
握算授畫坐收全勝殊偉踔絶余奉命按粤柳慶
之墟覩其生聚蕭然輒為之頓轡慨息蓋北三諸
巢獷悍恣睢為右江積患已百有餘年於兹矣異
時秉鉞者非不欲決策殱之顧疊嶂攢巒懸崖峭
壁元兇大憝蟠結株連必什圍伍攻始足以制其
死命而粤自比歲甫舉古田旋戡懷洛不無事矣
瘡痍未瘳輒勤徵發力疲費詘民胡以堪矧諸巢
距邑治密邇胥正吏卒什九為耳目少露其謀俾
得先期為備無論扼阻憑危急不擇死即力不能
支挈妻孥槖糗糒屏跡潛蹤而以空巢委我將徒
勞與費而竟無益於滅賊賈勇之夫矢謀之士所
為逡巡而卻盻也公初延衆諸老於其土者率以
為落落難合禁莫發一語公曰調瑟者不膠柱起
疴者不泥方賊誠未易圖然恃險不吾虞正可計
破耳時諸州土兵例當更戍公方為數哨東撲咘
咳西撲河池賊偵聞兵集頗戒嚴繼聞兵勢分又
業有所動度必不能以弩末穿縞遂嬉不為戒我
兵乘勝疾趨窮晝夜馳數百里抵巢始相顧愕駭
皇窘莫知所竄束手就殱靡有遺者蓋公曩歲平
府江其所為籌略亦類此府江之役以羅旁為先
聲而出其不虞以入五指右江之役以河池咘咳
為先聲而出其不虞以取北三其未發也如鷙鳥
之將擊而匿其形其方發也如迅雷之震而不及
掩耳其發之必效也如卻批窾導而奏刀騞然莫
不中者嗟嗟亦奇矣由昔西粤用兵宋邕州國朝
斷藤峽其最著者邕州兵二十萬斷藤兵十六萬
皆竭數道之力靡累歲之積誅鋤雖無算而所損
亦僅相償是役也獲功千計搗巢百計而兵不滿
萬餘費不踰千金壑薙林蒐傾摧搖撼而耕饁貿
遷自業於㕓肆阡陌難易勞逸相遠奚啻什百也
公在鎮三載黜浮沈蠲逋負拊疲摩瘵嘉惠元元
其厪念注思惟急於調護元氣培養命脈不得已
而用兵規便擇利計出萬全非僥倖博勝蘄以聲
稱自衒者也奏捷一疏詞簡事核不欲少有所浮
以誇詡沖懷雅度岳負海涵世所須社稷器公非
其人耶聖天子頒殊渥荅元勲錫典駢蕃寵光舃
奕結知託契亦千載一時矣行將入贊左右對揚
王休以宣令聞於不已區區邊鄙何足久煩經略
哉余不佞敬歌遄歸之雅以俟
廣西通志舊序周孟中
大明一統志所以紀天下之事也次而各藩省有
志所以紀一方之事也又次而各郡邑有志所以
紀郡若邑之事也所紀有廣狹所書有詳略其勢
不得不然也竊觀一統志嘗經英宗皇帝御裁凡
宇宙之大古今之迹靡不備載要皆祖述帝王而
作誠萬世不刊之典臣民所當遵守而不倍焉者
廣西舊無志督憲吳興閔公珪方欲修纂適侍御
山隂祁公司員來按歴所至悉取郡邑志付孟中
謹遵一統志纂焉辭不敏弗獲於是率桂林庠生
朱鏞等據郡邑志纂集可去者去之可存者存之
未備者缺之首書布政司都司按察司以見三司
並治而統乎諸屬次列郡邑衛所以見百職聯屬
而隸乎三司自餘山川藩府宫室關梁壇壝祠廟
學校科目以至人物名宦列女悉依例書之然其
間亦時加詳焉蓋一統志紀天下之事視藩省宜
略是志紀一方之事視一統志差詳視郡邑志差
略勢不得不然非敢有所倍也總郡邑為四卷自
漢唐以來凡賢人君子或觸景而發為詩章或因
事而見於文字分為詩志一卷文志二卷其議論
有關於施設政蹟可𫝊為法則者别為經略志一
卷非關於世教者弗敢錄也雖然所書之目固博
皆所以示勸懲而已故人物名宦流寓惟書其可
法者譬猶山川紀其望而邱垤溝澮不暇書矣凡
生於斯與游於斯者仰其望而思效焉是方將益
丕變而與中州等矣志成桂林守梁鐸請鋟梓遂
書此引其端云
贈左江鄔兵憲東歸序錢薇
兩伏波將軍奉漢天子尺寸詔駕樓船控材官蕩
掃百粤肅清三江於是創邕管鬱林諸城選良吏
授金章樹干旌使以華夏禮樂文物惠嘉其地而
卉服垂髫烏啄鼠奔嗤嗤泯泯不齒皇風之民乃
一變越唐有高駢氏宋有余靖氏相繼來吏於兹
土其間又抽江浙湖湘中土負材多智自能雄大
族姓遷居左江各平衍沃饒之處使自食力以漸
化兹民而民又一變入國朝費兩將軍之力勞數
十萬之師下東甌路潯南諸郡仰震皇威虔奉正
朔獻寳輸鬐莫敢後踵乃敕天部舉良有司來兹
歲月講求變化之方而民熙熙陶陶樂恩澤歌咏
帝力而民又一變及斷藤峽諸寇玩視天朝無外
之仁負山谷弄戈矛殘賓旅干法度於是姑蘇韓
公率三十二萬之兵拉山填壑如雷如霆羣凶授
首蜑烟蠻霧頓然廓清而民又一變及我皇統天
而土官八寨又自外生成乘時跳梁於是陽明王
公以新建伯捧黃麻役文武諸力不數月咸棄去
刀劍以就縛轅門乃改左江分巡憲司兼兵備糾
察醜類剪鋤狐謀使民得以保其父母妻子倚賴
之身不横朝露皆兵備力也於是民益大變水之
民以漁以釣山之民以耕以灌戍之民以飽以哨
役之民以時以來至於庠序青衿各無盜警詩書
禮樂以為民則三年舉於有司貢於朝以邇日月
之光若此者誰之力哉問於民民不知問於士士
不知予乃進士民而詰之曰往時不有兵備有此
哉咸曰未之聞也今兵備為誰曰鄔公士民乃曰
是則鄔公之力也今公以恩命歸其鄉瑞州行李
蕭然人或色難之公曰吾聞白沙氏云歸來乎青
山還我白雲滿座予嘉其意興而書送之
崇善縣規則序蔡迎恩
世之為士者當平居未遇之時涵濡礱礪而記憶
古今事遂抱膝撫髀以談世務孰為天下利之當
興孰為天下弊之當革激切咨嗟思得一職以自
建明也及薦於鄉揚於廷為民社司牧之寄顧嘆
曰家之殊政國之異俗勢難齊一如是乎其為孰
興孰革茫然不能一言以及之間有所言也或阻
於勢或奪於貨終無可言之日矣宋儒程伯子之
言曰孔子曰古之學者為己今之學者為人吾以
謂古之仕者為人今之仕者為己其學也為己則
其仕也必為人其學也為人則其仕也必為己余
讀其說而有感焉蓋以為苟不自利必能利人苟
不為己必能為人也今夫以小民之困敝有司莫
以告而不以有司之浚我以有司之濫費小民莫
敢言而不以小民之怨我何也其來之久而習之
熟恬然莫之怪也此程伯子所謂今人為己之學
也有志於學古用時者其於積習承久之弊必有
刷濯袪除而名言不已敢負初心而漫不加意哉
今崇善尹何君宰兹土四載矣其積學於平居者
深則見於官守者確有惠愛之政有強教之仁利
之孰興害之孰革審之定而言之中也固宜於是
請裁於上大參朱公兵憲李公每以軫念邊氓加
惠疲邑得君所請咸樂共成焉蓋恐久而更易謀
梓用傳以垂永久或謂君曰君則可矣得無病後
來者君曰吾知自盡而已遑恤其後乎且後來者
賢必不非我不賢吾亦安能為不賢者地乎君為
人貌古而氣凝恬淡而寡欲其居官苦約體悉民
之隠憂敷之欵議數千言誠得時艱之急務矣余
以君之志有成始而其言有善終者可知己以君
之仕能為人而其學必為己者又可知己謂非素
養之豫豈其然耶余叨守兹郡而崇善尤近轄也
當余莅任之初得君所職而深喜之蓋占叙於首
不能辭也噫斯舉也余之志也君之才而先之故
及為士者始終人已之說雖為君語實為自勖云
桂林圖志序王宗沐
國家大一統已盡有天地幬載之地而廣以西負
湘楚連滇黔際海澨而面屬交阯蓋一門戸也嘉
靖庚戌余受命司教事兹土頗聞諸大夫學士與
紀籍所載固謂盜劇民病若喉有癭必不可去而
不敢不治心竊志之既而抵廣西居三載餘徧按
歴諸部時承乏兼署撫夷事始略覩其端末大都
如昔所聞是肩終不可得息日也凡事之起其必
有源而救之之術當圖其始今山間諸夷非有部
曲號令若攻城野戰之技也其所操持兵械非素
淬礪犀銛也其人皆衣食草木鳥言夷習即狡非
有智謀斷略也其所恃者山之險與易於合爾然
其險可潛而奪而其合可駭而散也而率未能震
讋而服之非惟不服而其勢更日熾而月長焉非
夫謀之不素定而慮之有遺策與顧嘗思之夫民
繄有司是賴自有司之不得其職也則招徠之術
寡賦於官者率不得其凖而豪長隸書又從而蛆
蠧其間以相倚伏一分之正嘗九其供力不能具
則其勢至於棄妻子妻子棄則無復顧係而輕去
其里居與盜為羣矣一里之間一室而逃則其遺
賦責償於留者彼九者是加其一也加之而逃者
三四焉則將盡一里胥而遁矣夫貢戸有籍非不
可覈也然有司不及按搖撼窒縮不敢舉手彼其
不純於夷者生長於深山大澤之中見輿皂則頭
搶地其勢不敢控而惟為魚肉之其憤不得平貧
而挾憤宜其入於盜也所以仇吾民者豈有量哉
比其告亟勢不得坐視然戈甲所指若焚燎焉首
虜之多用兵之始謀也夫盜弱而豪嚙之盜強而
豪私之比誅不當罪殺有枉濫彼其竄者之父子
兄弟不甘其心而不直於官大竄大聚小竄小聚
官力方窮則不得不出於招招出於力之竭則不
以為恩其旁觀者固得執其詞以嗾其黨矣夫夷
雖獷其好生惡死則同也誠有以安之可使為編
氓今夷則已矣又驅民而使為盜其山川虛實皆
民教之已而加誅焉則又不當其罪也則誰為畏
且服哉故兵之不可戢與其動而或敗也起於有
司有司之失也起於賦役而豪民隸書又從而去
其籍以舞其智余之所謂謀之不素定而慮之失
策者此也余嘗謂是為廣右禦寇之長策而戍堡
屯營不與焉間以語人則有合不合至總兵張侯
方鎮桂林時余嘗質之則若石投水莫余逆也侯
固鄉人固熟知其道里情俗又先後在鎮凡十有
五年故所為桂林圖志首載地形沿革縣里額賦
之常與夫兵戍消長之態往事失得一覽若在目
睫侯嘗以智勇為時名將今且謝事而直以不忘
桑梓為是書使按籍酌時鑿鑿可見行事嗟夫民
不激盜賦不朘民而於時猶狂而跳者以兵加其
頸彼善有安生而惡有戮死也雖賞之使盜其將
能耶夫其技械智略本不足與敵驅而納之湯火
之中以為功焉而不問其罪之由然夫豈非仁人
之所痛與故談兵者行陣擊刺非所以語大將大
將者不戰而可收成功侯言得售廣右里戸婦子
迄有寧宇且朝廷亦不厪南顧若按是圖悉籌其
山林沮澤道路扼其險要潛襲攻圍若禽獮而草
薙之則余所謂痛焉而於策為後也憂時者其倘
有擇乎
廣西通志卷一百十
