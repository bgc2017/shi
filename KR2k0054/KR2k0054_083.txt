欽定四庫全書
廣西通志卷八十二
孝友(卓行附)
愛敬之良因心而發油然達於至順是以其政不
嚴而治聖人因嚴因親教蓋專此粤西之民樸遫
少文而孝子悌弟漢宋以還接踵相企率皆敦至
性而無所緣假超卓於服勞奉養終事之常即或
毁肌滅性道異中庸顧里閭之旌猶為嘉予所必
及者行非立名則教先風世誠尚之也若夫睦婣
任䘏與孝友同稱六行苟知整躬利物而返淳革
薄於觀型胥有助焉然則興明發而篤友恭被諸
風俗溢乎紀載上以徵
聖天子孝治之隆而昭至德於靡涯書曰若有恒性惟
恒斯道達矣志孝友附卓行
漢
丁密字靖公岑溪人居貧餽贈一無所受耕而食
織而衣量腹度形惟力是視而事親備孝養之禮
遭父喪廬墓三年有雙鳬飛集墓旁小池見人馴
伏後喪母廬墓雙鳬復至南齊時范雲為刺史遣
使祭密及頓琦墓(縣志)
頓琦字孝異蒼梧人居母喪哀毁幾滅性獨身負
土歴年成墳雜植松杉有飛鳬白鳩棲息隨琦去
留(縣志)
五代
梁嵩平南人劉龑據有廣南建國稱漢乾亨四年
春置選部貢舉舉進士明經十數人如唐故事白
龍改元歲乙酉嵩舉進士第一歴官翰林學士因
母老乞歸作倚門望子賦以獻龑憐而許之賜賚
皆不受惟請蠲本郡丁賦從之郡人戴其德立祠
以祀(縣志)
宋
朱道誠字信中全州人少失怙孝事其母俞俞故
多病道誠截髮延醫尋山採藥不憚勞苦屢以獲
瘳後居喪力營葬於景德寺左結廬墓側有瑞竹
冬筍之異景祐四年有司以狀聞詔賜絹十疋米
一斛勅本州以時存問及卒郡守趙昕表其墓曰
朱孝子墓(州志)
朱冕字德甫道誠子也元符中王鞏坐司馬光黨
謫全州冕與弟袞從之遊鞏嘗目之曰冕真純不
苟袞開爽有文黃庭堅南遷過湘贈以詩其為名
流器重如此後冕居喪廬墓亦以孝聞於朝至和
二年賜粟帛如父故事尋以恩授宣教郎子浩侍
母胡病頃刻不忍離左右誓不飲不葷不娶以禱
母壽自道誠以來祖孫父子累世以孝行稱考之
前史指不再屈(州志)
蔣舉字時舉全州人少為諸生久在太學一日忽
辭其友黃無悔曰學者所以學為忠與孝也忠既
未立孝焉可忘我其歸矣無悔以歌送之及歸奉
親朝夕不離母喪廬墓産靈芝有司以狀聞詔賜
旌表(州志)
梁詔貴縣人少孤事母盡色養以孝廉舉元豐中
任廣東提刑司幹官後遭母喪哀毁骨立既葬廬
於墓手蒔松栢鬱然成林芝草叢生甘露時降事
聞旌表蘇軾南遷遇詔一見投契詔有子三人咸
遣詣軾軾勉以力學署所讀書處曰薰風(潯州府志)
蔣瑞可全州人秉性肫摯事親以孝聞父年六十
四患篤疾百藥罔效瑞可號哭不知所為乃密禱
於天刲股作羹以進父病遂愈壽至九十三刺史
朱子恭建孝子坊并歌一章勒諸石(舊志)
毛倫陽朔人少讀書有志節紹興間與弟汀俱以
良家子從捕曹成有功得官倫事母至孝勉其弟
以致身而已獨辭官養母及母死哀毁骨立每一
慟血淚交下既葬執汀手曰吾弟勉之君恩不可
負也二親已亡泉下闕定省吾將往事焉言訖而
卒閱四十九日神色不變(縣志)
蔣一鳴全州人與弟一䕫等六人皆有至性誼不
私蓄友于輯睦白首無間言子孫遵守其教凡五
世無異㸑郡守鄧均表其閭為文以勸後(舊志)
唐德柄全州人以經術傳家與弟德銳德祥自相
師友教諸子姪世不分㸑每食必同席脱近行未
至必待其還然後食郡守聞而歎曰此北魏楊椿
故事也今再見於唐氏矣因顔其齋曰明經堂曰
和順(州志)
倪文舉全州人景定間以孝行聞父章甫病篤文
舉割臂肉以和藥父遂瘥後母病亦如之鄉黨每
指其瘢痕以相風示郡守表其閭曰興行(州志)
明
李文選臨桂人早喪父事母莫氏候寒温具甘旨
起居飲食必得母歡心母或不樂則長跪問故婉
詞以解必俟母解顔乃起尤篤愛其兄弟一門之
内和氣藹然洪武十八年以孝行旌(舊志)
陳大本陽朔人事母孝母死未葬會鄰家失火倉
卒不能遷火勢熏灼延及榱桷大本伏棺號慟妻
孥牽之不肯出天忽返風火竟滅(縣志)
魯成者衞卒也生不讀書而有孝行父早殁獨與
母相依定省晨昏未嘗一日離凡蔬果初熟必多
方營購以進曰母老矣不知明年尚能嘗此否迨
母亡成已踰五十哀痛躃踊屢絶復甦終三年哭
聲常徹晝夜聞者莫不感動(舊志)
鄧敏象州人十歲喪父事母陳至孝母常患篤疾
敏禱天願以身代號泣稽顙血流被面母病隨愈
後居喪哀毁骨立及葬廬墓三年如一日有司匾
其家曰思本堂洪武丁卯登賢書官禮部儀制司
主事(舊志)
曾才魯鬱林人襁褓而孤母楊氏年甫十六孀居
教育領洪武丙子鄉舉由新泰教諭擢授國子學
正未幾乞終養歸曲盡誠敬母卒號慟輒氣絶或
規諫奈何蹈滅性之譏才魯曰人皆有二天我獨
一天云胡不痛宣德間觀察使王凱旌表之祀鄉
賢(州志)
施堯工天河邑庠生家素貧孝事父母雖不備甘
脆而先意承志能得其歡心父先亡母吳多病積
年沉疴堯工抑搔扶掖未嘗頃刻離晝夜飲泣目
不交睫醫云欲知差劇但嘗糞甜苦堯工遂陰取
嘗之味漸苦澀心乃喜已而病果愈壽踰七十至
今里人傳其事稱施孝子而不名(舊志)
楊名字彦實横州人力學能文領永樂甲午鄉薦
性至孝少喪母每歲時祭奠陳設其母遺物悲泣
不能已後遭父喪一慟幾絶既葬廬於墓旁終三
年不離一夕有白龜出於廬次時人比之蔡邕馴
兔云(舊志)
唐傚全州人幼有至性與弟伊修侃三人同居盈
縮與共衣服器皿悉貯於公槖中無一錢私蓄四
十餘年友愛如一日(舊志)
梁霖興業人家貧力學為諸生祭酒母嘗病痢三
年中帬虎子霖身自澣洒未嘗假手奴婢或謂之
曰君欲效石建乎對曰此人子分内事何敢希蹤
古人邀名後世耶後貢入太學歴官知巨津州清
慎自持歸裝無一物邑人重之祀鄉賢(舊志)
甘思忠字秉直蒼梧人性純篤孝事其母母卒營
葬將窆之夕有虎蹣跚而來銜一豕委於穴以去
總兵毛銳親詣葬所視之嘆其為孝感云(縣志)
余全藤縣人父玠為邑宰母李氏全弱冠籍諸生
有孝行峽寇鄭昂作亂劫掠至藤執全母去全傾
資追贖寇益索賄無厭全恐母終不能脱乃謂寇
曰家有藏金母慮我年少游冶不告其處縱母歸
當盡取以來以身為質賊信之久而不至詰其故
乃瞋目大叱曰咄我紿汝耳吾家故廉吏安得有
藏金賊怒遂殺之時年二十藤人皆為之揮淚祀
鄉賢(縣志)
王國象永福人性誠篤不輕言諾歴官八年卓有
政績歸里以勤儉訓子姓事父怡顔順志年九十
五歲而卒子吕濱事父盡孝道年亦九十餘人以
為孝行之報云(舊志)
唐儼字時望全州歲貢生父蔭知彬州以老乞歸
驟得危疾醫不能療時儼甫十二皇遽不知所出
忽攘臂拭淚曰此非藥石所能愈乃割股以進父
啜之瘥已而從兄宦於亳儼妻鄧氏留奉嫡母於
家嫡母蒙病篤鄧亦割股以療學使姚鏌廉其狀
遂拔儼食餼於庠後儼生母宋氏没葬於金盆山
儼廬墓三年哭泣備禮州守顧璘慕而訪之賦詩
以贈題其山壁曰望母巖後州守章諍聞於朝榜
其門曰孝行雙美(舊志)
竇桂全州人世業農能孝事父母情文兼備有過
儒者父母嘗同時染疾桂沐浴禱天願以身代病
勢轉劇乃痛哭呼籲剜左臂肉密為羹以進父母
食之甘疾皆愈後母復病不起桂廬墓三年動合
禮則學使黃佐召見桂樸野一無所言乃集諸生
明倫堂用鼓樂迎桂至待以殊禮示風勵焉(州志)
毛錦臨桂人六歲喪父以不知祖母墓為恨每至
春秋墓祭時輒望空痛哭一日行山間恍若有物
前導趨逐之披草而卧碑見焉即其祖母墓也時
孟御史洋謫桂林教授聞其事以詩贈之(縣志)
全存義字終之靈川人性端慤敦睦族黨内外無
間事父母尤謹初兄弟六人分析田産存義獨取
其瘠薄迨父卒父妾以遺腹生存德子母無倚存
義割己產以給之每朔望皆同堂聚食事有可否
絶無忤言鄉鄰或忿爭者往諭之無不解其孝友
感人有素云(縣志)
莫秉倫陽朔人少?心好學研窮經史已而歎曰
典冊所垂無非教以孝弟吾得其本矣辟舉皆不
就曰秉倫母在堂身未可許人也及母殁哀毁不
能起既葬終身廬墓瑞竹叢生凌冬出筍人咸異
之(縣志)
劉本臨桂人成化丙戌進士授刑部主事少時舉
措必禀命父母每讞獄輒遲徊久之而後決曰得
毋隣於刻而違親訓乎後廬墓感白蓮芝草之瑞
有司聞于朝旌其門曰孝行張駿有比部劉孝子
歌(舊志)
高雲厚字農隐宜山人生而穎悟能詩文敦尚孝
友每侍父母疾刻不離左右兄弟感其勞苦欲分
任之則曰㒺極之恩無分於衆獨安得以兄弟故
自諉乎父母年皆八十餘雲厚孺慕老而彌篤郡
守給匾旌奬卒祀鄉賢(舊志)
文旭字熹旦鬱林人宋信國公九世孫弘治時以
歲薦授奉議衛經歴父早殁事母至孝母病湯藥
必親嘗手滌溺器旦夕稽顙祝天願以身延母壽
母卒哀慟幾殞嘗訓其子曰人生出處兩端出則
事君以忠處則事親以孝吾家歴世相傳幸無墜
其家聲也嘉靖四年學使覈奬祀鄉賢(舊志)
彭晟字子昇橫州人少失怙孝養其母朝夕侍側
弘治戊午舉於鄉授寧國訓導依違不忍就母曰
汝嫌官冷乎抑憚我老難遠出耳我當勉行以慰
汝意乃欣然就道奉養於官署出入必告母喪終
身哀慕後司李叙州以循卓稱(舊志)
張拱辰富川人性純孝朝夕定省不少缺弘治辛
酉舉鄉薦公車至衡陽心忽驚悸立返轡比至家
父病已篤拱辰中夜飲泣欲割股父揣知其意諭
之曰孟氏有云獸相食且人惡之世有割股療親
者縱因此得愈以父食子陷親不義拱辰乃止逾
年父殁哀毁不欲生服闋授交河教諭迎母就養
會母疾拱辰籲天請代病愈遂疏以母老乞近地
得改授龍川尋陞汀州教授造士悉有成後以母
喪哀痛成疾殁於汀(舊志)
龍時吟恭城人父日昇積善好施與人無忤父殁
居喪盡禮三年如一日母病劇籲天請代母遂甦
曰神以我子誠禱延壽一紀矣兄死姪尚幼以遺
產悉推與之凡賑饑救患必曰此吾父遺命也憲
司屢加旌賞謂有善則歸親之義(平樂府志)
濮惟璋恭城人(一作平樂人)父邦德病竭力湯藥久不
痊乃割臂以進父病頓愈覺有異他肉怪而問之
璋匿不以告嗣後雖盛暑裏衣長不解恐父見之
傷心也父母俱年過八十璋亦七十餘而終有司
為建孝子坊(舊志)
吳廷弼字藎臣侍郎廷舉弟也弘治辛酉舉孝廉
少從廷舉學以節義相規及廷舉為廣東副使坐
劾中貴人語侵劉瑾被逮廷弼聞之追及嶺偕至
京廷舉既下錦衣獄禁勿通飲食廷弼著舉人衣
冠擕蔬飯泣詣獄門飲食之瑾矯詔枷廷舉吏部
前廷弼日操飯飯廷舉夜則卧其下如是者九日
刑部主事宿進見而憤甚即上書白廷舉冤冢宰
張綵以為言瑾乃釋枷論戍雁門廷弼負廷舉詣
都督府領戍牒汗與淚交墮見者莫不感嘆廷舉
示以詩有顛危九死過蘇軾患難相扶賴子由之
句後廷弼會試卒於道梁景行為撰友于傳以紀
其事(梧州府志)
陳志堯桂平人母病篤醫藥弗效志堯破指血作
書告天願以身代情詞懇摯書至累幅十指悉破
壞母病尋愈事聞旌表(舊志)
黃聚字朝會藤縣人弘治進士歴官大理評事寺
正性廉慎讞獄明允純孝之行信於族黨親疾嘗
便溺侍奉無不至居喪廬墓哀泣盡禮殁祀鄉賢
(縣志)
唐應禮全州人善事親言動不苟每日昏定後讀
孝經曲禮讀已默坐自省苟有微憾終夜不寐州
守顔其門曰孝著湘源(州志)
陳正孔全州人母唐氏病醫者謂需人乳和藥以
血氣相感乃得效正孔曰血氣相感莫親於子矣
何藉他人乳遂剜臂肉寸許滴血投藥母果飲而
愈學使旌其門曰竭力盡孝每直指按粤必賜粟
帛以褒之(州志)
岑孝子失其名貴縣人家赤貧傭力鄰家以其直
養親日必三省親殁棺衾無辦鄉人助費以殮孝
子迭為傭力計費而償既葬每日至墓前稽顙哭
有司聞其事月給米旌表其門(縣志)
陳九鼎容縣人父璋任光祿監事病亟思肉汁九
鼎割左股作羹以進終夜稽顙禱於天顙破血流
被面數日父果愈直指廉知其狀特旌奬之(舊志)
莫駿平樂人少為諸生時猺賊焚掠其村母齊氏
遇害駿誓以必報請兵於軍門挺身先入俘其酋
以獻兄有遺孤撫若己子後以正德丙子舉孝廉
歴官南京戶部員外郎歴仕二十餘年廉介如一
日乞休歸囊無長物(平樂府志)
宋淳字顥卿宜山人慶遠衞百戶宋忠後也性謙
謹重然諾母李早喪事父鑑及繼母陳敬愛備至
少習儒已乃棄去業賈以贍家衆於是兄清弟澍
乃得?心讀書應試入仕皆淳資之及後遭兩喪
淳皆獨任營葬朱嘗責助於昆季其葬父也歲值
大祲寇亂交作又久雨連月不止淳齋沐旦夕號
泣禱於天至期大霽鄉人感其誠皆戈甲以衞先
後郡守咸敬禮之(舊志)
黎艮字以時蒼梧人正德庚午與兄震同舉於鄉
任龍溪令兄司訓翁源夫婦皆卒官署遺子女各
二咸在齠齔艮撫育備至比長為之婚嫁過於所
生弟兑亦癸酉舉人為徐聞令罷官歸貧甚艮惟
竹屋數椽割以居之兑夫婦亦相繼卒艮皆殯葬
如禮艮明敏好學以書籍自娛不問家人生産卒
之日幾不能殮鄉人咸重之(縣志)
蘇美義寧庠生志行醇篤侍母病湯藥非親嘗不
敢進中夜露禱願以身代及母殁哀痛骨立既葬
廬於墓所每攀樹號哭鳥雀輒羣聚呌噪期年竟
以憂死人謂之死孝云(舊志)
梁寳永福人少孤專精力學事母惟謹母病篤醫
不能治寳割股和藥以進母遂愈嘉靖間御史榜
其門曰篤孝後其子旦亦割股以療母御史重榜
其門曰世篤孝行(舊志)
文?字時顯鬱林人文旭子也少禀父訓以修身
力學為務事親盡愛敬雖暑月必冠服侍側家庭
之中嚴若朝典及遭兩喪咸廬墓三年士類推為
篤孝嘉靖四年學使重其名給以冠帶(州志)
何埕崇善人工文章敦孝弟少遊上庠為諸生領
袖嘉靖初詔天下選拔鄉貢埕赴省就試前一夕
得家信知父疾即踉蹌歸省父病漸劇埕衣不解
帶者數月迨居喪號哭徹晝夜鄰人為之罷餐有
司以聞詔加旌奬(太平府志)
彭述恭城人少有文譽以選貢入太學早喪父事
母至孝朔望必齋沐焚香望空拜禱同舍生尾而
聽之則備陳母苦節願減祿算以益母壽乃交推
重之及母殁三年不御酒肉哀至輒慟絶性好施
舍田租所入必分給親族嘉靖間部使監司並加
旌奬(舊志)
謝汝言全州人父早殁哀毁骨立廬墓三年事母
蔣氏備盡色養朝夕在左右母病藥弗效汝言引
刀割股手顫不能絶乃齒嚙而落之為糜以進母
遂愈嘉靖十二年州守林元旌其閭曰孝子第(州志)
李獻忠蒼梧人甫冠時父為文昌令卒於官獻忠
扶櫬歸水漿不入口羸瘠幾不起既葬廬墓復承
祖母重旋又居母喪數年中叠遭大故哀毁如一
日永康程文德主嶺表書院聞其名招致之甚見
器重嘉靖間由選貢為茶陵丞以清慎著(縣志)
文桂字仲芳鬱林人旭之孫?之姪也少孤事母
梁氏極孝謹撫幼弟尤友愛嘉靖戊子舉於鄉後
居母喪泣血三年未嘗見齒祭葬一循古禮會值
大比黔省聘為同考試官卒於棘闈隆慶二年舉
祀鄉賢(州志)
李資仁李資深俱宜山人家貧力學兄弟互為師
友誦讀之暇相對織屨以奉母嘉靖丁酉同舉於
鄉皆由教職擢縣令又同在閩省相去僅數百里
迎養母氏歲三四往來時人榮之居官咸砥礪名
節以廉潔相高(舊志)
關鎮南字午林鬱林人幼有至性事親能先意承
志嘉靖間由明經為新會縣佐惠愛有實政值歲
饑捐俸賑濟多所全活旋以母老乞終養周旋膝
下備盡服勤之道居喪廬於墓側哭必嘔血竟以
憂卒崇禎五年祀鄉賢(州志)
黎琳藤縣人天性謹厚尤以孝弟為本母病綿延
三載琳朝夕侍床第未嘗一刻離推遺産以讓兄
兄死復育其孤姪嘉靖初由歲薦歴官兩淮鹽運
使廉潔自矢任六載歸不減寒素有負郭田數頃
歲入輒以分恤族黨士林益稱其賢(舊志)
陳乾字健之藤縣人天姿穎異十歲通詩書能文
章母病疽躬自拂拭毒久不得淨日以口吮之父
所遺産悉推與諸弟嘉靖辛卯領鄉書任通山知
縣清慎自矢後以病歸(舊志)
胡清恭城人為儒掾省察以母王氏老不願謁選
母責之曰幸際昌時不仕無祿得為孝養乎清承
親旨勉強就道初授驛丞旋陞倉大使祿薄不得
迎養復乞休歸晨夕事母旁每食必致甘脆自膳
則藜藿不充副使上之於臺旌奬之(舊志)
蔣廷祿全州人世家力農禀性朴實少喪母惟父
是依凡力所能為無不竭盡父殁結草廬於墓旁
人因其獨暮夜嘗作鬼聲遶廬而嘯或蒙虎皮跳
擲左右廷祿信以為實嘆曰我一身不足惜幸勿
驚先靈終不去先是其父病噎廷祿割股以愈已
而復病廷祿又將割股夜夢神告曰咽通於肺唯
肺可醫廷祿驚起即引刀剖腹以手探肺出截寸
許急熟以㗖父父果愈而廷祿亦無恙嘉靖甲寅
馬平徐養正督學滇南道經其地為文以紀之題
其門曰至孝格天
國朝州守吳銓大書純孝以表其墓(舊志)
周友用恭城人嘉靖間東寨寇暴劫殺其父相友
用義不共戴天屢泣陳當事請兵勦殺不許遂流
蕩于外求報讐幾二十年不變志上官憫其孝為
發兵平東寨邑賴以寧鄉人咸頌之(舊志)
甘用世賓州人少孤事母甚孝登嘉靖己酉鄉薦
授龍游令政多惠愛百姓比之杜母用世曰衆以
我為母抑知我固秉母教乎每晨起必冠服焚香
告天祈母壽畢然後視事母病請以身代即日乞
休歸養母殁哀毁嘔血不一月卒於苫塊鄉賢名
宦兩地崇祀之(舊志)
王熙字元穆臨桂人少機警跌宕不羈既冠補博
士弟子乃折節向學事母敬謹無違晨昏必衣冠
定省有事則長跪以請兄素好飲博多敗檢熙每
飯必與兄同食兄脱不至雖夜分不獨食也兄感
之卒化於善(縣志)
何世錦興業人初喪父哀毁過禮水漿不入者踰
七日母謂之曰我已抱未亡之痛汝更以孝死貽
我戚乎乃強起飲食後任南雄府照磨以母老乞
歸養定省不少缺有司以聞隆慶二年為建孝行
坊邑祀鄉賢(舊志)
黎世臯永淳人孝事父母定省無失每出必限時
刻雖疾風甚雨不少違依依膝下終身如一日(縣志)
陳性永淳邑庠生父早殁孝事其母未嘗少懈自
生養死葬及歲時祭奠必誠必敬悉凖文公家禮
時人為之語曰孝行未盡羞見陳性(縣志)
陳一簡永淳人少嘗刺股血和藥以療親鄉閭稱
其孝輒改容遜謝曰此出於不得已耳豈敢以是
為名乎聞者感之咸敦門内之行屢舉鄉賓壽八
十(舊志)
韋一竒平南人隆慶時官教授事親奉養惟謹每
雞鳴必衣冠拱立牀下問父母安然後出後遭兩
喪殯葬皆獨任曰古人云願為人兄供養之日長
也今父母早世不克盡烏鳥之私尚忍以此分任
弱弟乎遺産悉給與諸弟其未受室者復為之婚
娶巡方學使屢嘉奬之(縣志)
譚汝試字惟譽興業人以仲父賁早喪無子出為
其後事繼母何氏孝謹何每哭汝試輒嗚咽不食
何哀憐之飲泣不使見幼與從弟汝講同受學汝
講先舉鄉薦萬歷壬午乃與兄汝誠同舉於鄉後
丁母艱羸瘠殆不起已而歎曰母節未顯不可以
身殉乃陳情得旨旌表時人為作孝子傳(舊志)
吕嗣簡字希夷臨桂人文簡長孫京兆長子也兒
時岐嶷不凡其學必本於孝弟曰孔門以德行為
先無徒以詩書取科第也父患痢嗣簡聞病可治
其糞必苦遂取嘗既病愈乃已後母病篤痛不能
終養發聲一慟嘔血升餘病瘵不起卒年五十二
祀鄉賢(縣志)
葉汝鑰字淑凖横州人年十四補博士弟子試輒
高等萬歷乙夘登鄉薦以嫡母年老生母又善病
遂不與計偕日侍二母側備極色養咸得其歡心
歲大饑道殣相望汝鑰為粥以待饑者閱數月全
活甚多卒年四十人惜之祀鄉賢子澍登賢書官
兵部武庫司員外(舊志)
晏景卿鬱林人領萬歷壬午鄉薦知青陽縣事尋
轉瓊州同知有惠政親病躬藥餌忘寢食兩目幾
失明念兄無子以次子嗣祭無田捐己産立之宦
成後與緦服之親共高曾者同居一畆之宅邑人
咸羡祀鄉賢(州志)
劉學倫賀縣儒學生甘貧力學曲盡孝道父殁事
祖母繼母惟謹以舌耕為供養祖母嘗泣謂之曰
汝父先我死汝能朝夕在我側雖啜菽飲水吾所
樂也萬歷間舉順孫撫按旌其門學使者給以粟
帛(平樂府志)
黎伯寬陸川人萬歷間以歲薦任西安主簿事親
至孝能曲承親志及親殁三年廬墓每哀號攀樹
淚點所漬樹為之枯(梧州府志)
曹正儒全州庠生父學程官侍御史萬歷朝建言
封倭易儲諸大政忤旨論死正儒朝夕不離犴狴
見父憔悴骨立嘔血仆地久之乃甦刺血三上章
乞以身代不許後遣戍熹廟初叩閽訟父冤得贈
官賜祭崇禎五年特旨旌孝子(節州志)
謝日昇號九如全州人萬歷己酉舉人仕至中憲
大夫前為福州郡丞值海寇亂監軍嚴肅僉推其
能俸入皆以均分兩弟太守王國相額其堂曰孝
友祀鄉賢(州志)
王一卿昭平人增廣生動履謙和與人無忤父早
殁每諱辰輒痛哭不食母善病一卿朝夕在側湯
藥必嘗而後進偶讀詩至無父何怙無母何恃慨
然嘆曰幸有老母不能健飯而終日牀褥安能復
事筆硯乎遂棄舉子業服勤自矢鄉閭稱為王孝
子學使奬其行旌曰孝敦百行之原(平樂府志)
楊汝名永淳人父病目以舌餂之目疾復明父卒
廬墓三年由歲貢任陸川縣訓導歴荔浦教諭羅
定學正陞太平教授署邑篆饋遺常例盡革遠近
稱廉吏居母喪哀毁骨立兄弟子頼以造就周鄉
黨之急惟恐不贍萬歷末祀鄉賢(舊志)
雷洪威荔浦人三歲而孤母黃氏劬勞鞠育備極
艱辛洪威稍長聞母中夜紡織聲即痛哭自傷貧
不能奉養也母病篤禱天割左臂作羹以進病果
愈(平樂府志)
石若玉荔浦人少失恃保抱於繼母十歲父又殁
若玉毁瘠備禮如成人以早喪親故終身哀慕事
繼母曲盡孝道年五十三病革命其子曰堂有白
髮不能終養死且目不瞑汝軰當善體我志無使
老人有喪子之痛言訖而殁(平樂府志)
謝天命字魯生全州人天啟辛酉舉人事親孝旦
暮飲食必躬奉侍與弟震命互相師友嘗謂讀書
必以躬行實踐為本尤喜奬進後學掌教閩中諸
生為之立祠歴官戶部清吏司郎中清慎自持陞
龍安太守未任卒祀鄉賢(州志)
晏然文鬱林人少以孝友聞天啟丁夘登賢書嘗
事父疾目不交睫者累月涕淚過節幾至失明後
以喪母滅性不能終三年毁瘁而卒(州志)
張茂植字培林臨桂人天啟朝恩貢以繼母老不
謁選母病醫不能治茂植慨然歎曰為人子者不
可以不知醫因博研方書遂精岐黃術以藥濟人
沉疴立起及母殁服闋始出任高州教授後以子
貴贈承德郎(舊志)
江一淳全州人守身事親至性醇謹父病一淳卜
醫不吉默禱於城隍之神歸引刀刲臂肉和藥以
進父遂愈天啟時州守表其門(州志)
李廷松荔浦人七歲喪父家無一椽僦鄰之倉底
以居母莫氏目瞽廷松行乞以養稍長為人牧牛
每日必裹飯以奉母母死無以殮遂典身備棺祭
葬頗如禮年七十餘每念及父母涕淚交墮鄉人
咸重之(舊志)
劉光業橫州人家素貧養親不能備甘旨每視膳
輒墮淚母莫氏病篤光業無所措割左股為粥飼
之母遂愈越三年又病光業禱於天斷左指滴血
投藥鐺中病復愈後母殁一慟幾不起以父在逾
七日乃稍進水漿事在崇禎十三年州人士請於
憲司給匾以奬(舊志)
羅竒杰懷集邑庠生少孤事母至孝每雞鳴入省
必冠服立牀下長跪問安否而後退母善病竒杰
躬侍湯藥寢食俱忘凡浣衣滌器皆身親之母卒
年九十三竒杰號泣有逾孺慕廬墓三載未嘗一
日離前後憲司屢行嘉奬崇禎時直指李仲能表
其居曰孝行可風(梧州府志)
李舒清義寧人自其先名志聚者至舒清凡五世
子姓三十餘人皆同居合㸑式好無間家貧以耕
漁為業所得錢榖悉家長主之先完公賦後充家
用内外長幼不私蓄一錢有司題其居曰義門(舊志)
李弟上林人年十四隨父出行路遇盜圍殺其父
弟奮不顧身奪刀連殺三賊力盡被害縣令憫其
孝聞於臺奬其門曰孝勇之門(舊志)
國朝
張宗璠字瑞之恭城庠生事親以孝聞父病嘗糞
及父殁停柩在堂值偽逆兵至鄉人逃匿宗璠守
喪不去兵欲毁棺以身蔽之刀刃交加幾死不避
逆兵亦為感動棺得全康熙二十年士民公舉表
揚其閭(平樂府志)
楊嗣秉鬱林廪生性最孝其父早喪母周氏心痛
咳血因廢舉業而攻醫賣田園以供湯藥侍奉承
歡不離左右十七載周氏得以壽終嗣秉泣血三
年學使陸祚蕃旌其閭(州志)
歐日榮字樂崖平樂人幼失父兄家貲盡為無賴
子所奪及長貧甚母死不能厚葬每過墓哀號不
忍去雖當燕會一念及親輒復流涕撫其幼弟倍
至嘗著勉學三十餘則以垂家訓(舊志)
孟應元恭城人家貧母病割股以救母病獲痊康
熙二十一年學使王旌以匾曰孝本性成(舊志)
覃石長懷集人康熙己未歲虎噬人至數百其母
賓氏亦為所攫石長奮擊虎虎棄去復回顧石長
蔽以身母子遂得全(梧州府志)
朱子慶蒼梧人郡庠生母司氏病狂醫藥罔效子
慶割股以救母病獲痊後以壽終巡按田總制于
有竒孝回天敦本立誠之奬(舊志)
何昌儒灌陽人力圃供甘旨父應智患足疾經年
不瘳幾就斃昌儒籲於天一夕夢神示以膚血調
藥可治既覺即潛割其左臂和藥傅之少止遂三
割臂以治不旬日而父患竟愈族鄰欲舉於官昌
儒固止曰虧體療親疾愚計也敢藉以沽名乎(縣志)
李維藩字介人博白人幼穎異閱經書過目不忘
年十四補弟子員既冠喪父家甚貧躬耕以奉母
阮同母弟五人分甘共食互相師友康熙丙午維
藩以春秋魁鄉薦力行仁讓訓宗族子弟有貧寒
者收恤之(縣志)
麥士竒崇善人領康熙己酉鄉舉性至孝家貧親
老以舌耕供甘旨時狼兵蹂躙合境皆逃士竒母
老不能行乃躬負母夜走四十里入那寅山中以
避母亡哀毁骨立生平好讀書博學洽聞尚秦漢
古文詞性理諸書設教三十年遊其門者多名雋
死之日不能殮門人殯葬之(太平府志)
劉懋藻全州人性孝友事親色養備至明末遭亂
田園荒蕪舌耕以供菽水親殁哀毁骨立飦粥三
年兄弟翕和藹然一室兄卒後遺産悉畀諸姪與
人交然諾不苟康熙己酉領鄉薦初任河南光山
令有善政擢監察御史旋轉江南漕運使(舊志)
梁敦峻字也千全州人七齡失怙事母盡子職稍
長發憤讀書下帷之所距家數里每日必歸省母
病侍湯藥廢寢食壬子登賢書未幾值吳逆變偽
黨慕名相招敦峻奉母遠避深山後為延長令恐
道遠不能迎養欲棄官友人以恩封勸乃勉之任
繼邀覃恩即請歸養晨昏奉侍未嘗一夕宿於外
十餘年如一日母年九十三以壽終敦峻年亦六
十九矣注目痛哭三晝夜不絶聲母既殮旋亦卒
(州志)
曾一懋臨桂人八歲喪父獨與母俱家故貧母以
鍼黹作生計為鍼傷一懋輒流涕性純孝娶婦後
益先意以承兼能刑及妻子歲辛未母病河魚汚
衣裳命其子週壽澣濯誤溺於水家人奔告一懋
持刃止之曰母病方劇一聞必痛絶子可再生母
難再得倘有不測當自刎以殉密遣戚友殮之已
而病瘥呼週壽以遠地讀書為辭母固問其妻含
淚而避終母身竟未及知生平未嘗疾言遽色或
以非理干置不校其母姨老而孀居無子媳迎養
於家事如己母鄉黨有稱貸者必竭力周之年七
十有六乃卒雍正八年
恩准建坊表其閭
王泰斌臨桂人性孝友務農力學家業以興年二
十一娶韓女為室韓善事舅姑和於妯娌泰斌雅
敬重之甫六載以疾卒子二俱在襁褓泰斌誓不
再娶父母及外父母勸慰續娶而泰斌堅執不從
外父母殁為之殯葬悉盡禮盡情凡推恩加惠三
黨必有次第又能敬士尊賢延名師以課子姪昆
弟三人子姪男女計五十餘口四世合㸑從無間
言年七十有四而卒姪宗羲癸夘舉人臨桂庠生
治坤乃其嫡孫也
廣西通志卷八十二
