欽定四庫全書
廣西通志卷一百五
藝文
歴朝
記
平西原蠻碑記(唐)韓雲卿
惟大歷十二年桂林象郡之外有西原賊帥潘長
安稱安南王誘脇夷蠻連跨州邑鼠伏蟻聚賊害
平人南距雕題交阯西控昆明夜郎北洎黔巫衡
湘彌亘萬里人不解甲天子命我隴西縣男昌巙
領桂州都督兼御史中丞持節招討斬首二百餘
級擒獲元惡并其下將八十四人生獻闕下其餘
逼逐俘虜二十餘萬并給耕牛令還舊居統外一
十八牧守羈縻反覆歴代不賓皆頫首請罪願為
臣妾嘉其自新俾守厥舊商農漁樵俱各復其業
悼耋鰥寡各安其宅變氛沴為陽煦化險阻為坦
途五嶺之人若出玄泉而觀白日如蹈烈火而蒙
清泉書上聞優詔嘉焉公卿百辟將校耆艾咸願
歌頌勲烈以銘於石辭曰皇帝即位十有五載淳
風横流聲教無外蠢兹蠻夷肆其蜂螫恃衆怙險
為人蟊賊爰命隴西持節討綏訓我師徒如虎如
貔卷旗釋甲先喻德澤稔惡弗懲含蠆弗息矯矯
隴西礪爾矛鋋鼓奮重泉兵揚九天出其不意億
萬踣顛來者面縛亡者染鍔搜洞索厓覆其巢穴
若鼓洪鑪燎彼毛毳若振飄風摧乎朽脆海宇朦
朦再開天光俾祲作和化戎為農三軍卧鼓四鄙
罷柝原野蕭條萬里澄廓明主是嘉罷人是康銘
之嶺門用垂無疆
平蠻碑記(宋)余靖
聖宋體天法道欽文聰武聖神孝德皇帝在位三
十一年天宇之内海渚之外氊裘卉服罔不率俾
越五月蠻賊儂智高寇邕州䧟其城郭賊虐衣冠
驅擄稚艾遂沿鬱江東下所過郡縣素無壁壘猝
然寇至吏民棄走因得焚蕩剽鈔無所畏憚乃攻
圍廣州五十餘日不克大掠其民而去所存者官
舍倉庫而已百年生聚異域珍玩掃地無遺矣國
家於嶺南不宿重兵故賊起三月而後師集蔣偕
張忠素號驍將相繼而覆没由是畏懦者望風潰
走賊益熾逼連賀毁昭賓再穴於邕驛騎繼聞上
甚憂之樞密副使狄公青以為將帥之任古難其
才若再命偏裨事一不集則二廣之地患熾而不
解矣亟自請行天子韙之遂改宣徽南院兼荆湖
南北路宣撫使都大提舉廣南東西路經制賊盜
事九月拜命既受禁旅仍啓以舊鎮騎兵及荆湖
銳卒從行十二月至桂林督部伍親金鼓然後兵
知節制矣明年正月甲辰至賓州先是鈐轄陳曙
領兵八千潰於崑崙關公推其罪首斬曙及佐吏
以下三十一人然後人知賞罸矣兵將股慄咸思
用命是月己未引師至邕一舍賊悉其徒以逆戰
公之行師雖倉卒道途皆有行列賊至駐先鋒以
接之公憑高望撝騎兵以翼焉賊徒大敗追奔十
五里斬首二千二百餘級生擒五百人尸甲如山
積於道路偽署將相死者五十七人是夕智高焚
營自遁復入於蠻中先是命湖廣江西路安撫使
樞密直學士孫沔入内押班石全彬過嶺與廣西
經略使余靖同經制東西路盜賊故命公都大提
舉然孫石贊謀而軍中悉稟公節制賊再據邕也
農者輟耕商者輟行遠邇惶惶不聊其生及公之
拜命也朝野之論中外懽然以方召之才兼機軸
之重出剪狂蠻無噍類矣賊之巢曰廣源州交阯
之附庸也父為交阯所戮遂棄其州奔南蠻界中
悖傲以僭稱號自名其居曰雲南道又曰南天國
再名其年曰景瑞曰啓歴雜名其左右之人自侍
中開府以下署之其主謀黃師宓儂建侯儂智忠
等戰沒於陣未有剪其羽翼而能飛刳其心腹而
能全者也故宵遁矣嗚呼智高之謀十餘年間招
納亡叛共圖舉事十餘月間連破十二郡所向無
前夫豈自知破碎奔走直頃刻間乃知名將攻取
真自有體哉二月甲戌乃改乘轅其月丁亥至桂
州詔徙護國置節度復以樞密使召仍曲赦嶺南
民得休息矣遂磨桂林崖石以書其勲辭曰有宋
之大天覆地載四海正朔百蠻冠帶蠢兹狂寇起
乎徼外父戮於交逃死獠界招納亡命浸淫邊害
邊臣罔上失職以懈猝臨邕郛乘流東邁志圖全
越肆其蜂蠆廣城言言梯衝附焉攻之五旬掠民
而旋賊鋒一至千里無烟還據於邕五嶺騷然天
生狄公輔聖惟忠情存義烈志疾頑兇請纓即路
仗節臨戎英材雲集猛將風從賊之敢鬭實惟天
誘來迓於郊奄喪羣醜當我摧鋒易如拉朽僭補
偽署叢然授首羽翼既剪心腹既刳雖欲再舉人
誰與圖焚廬而去回巢以逋六親不保曰獻其俘
厥惟邕邊南國之紀九峒襟帶列城唇齒險固一
失兵糧無峙庶民蚩蚩鳥驚獸疐我公之來電掃
雲開叛蠻斗破綱領重恢師成廟算民得春臺天
聲遠振繄公之才
京觀記狄青
大宋皇祐四年夏五月廣源州賊犯邕州䧟之江
流瀑漲東䧟九城薄廣州廣人怯戰登城自固賊
攻五旬雲梯土山極肆其巧城堅不能下乃還經
途復殘二郡覆四將再入邕凡害將佐三十餘人
楚越騷然矣朝廷憂之樞密副使狄青抗章請行
願授成算上重其誠從之先是命樞密直學士孫
沔入内押班石全彬同本路經略使余靖經制賊
盜命青以宣徽使總節制明年正月己未青帥三
將兵至邕州歸仁舖賊出拒戰大敗之騎兵追奔
十五里計殺蠻衆二千二百餘人偽署侍中黃師
宓等腹心將領五十七人死於戰賊首儂智高夜
焚城自遁詰朝引兵入城俾供奉官賈榮就戰所
歛賊屍而殣之塜於歸仁舖之側又遣郴縣尉歐
有鄰聚衆傷還城而死并活擒而戮及奔而蹂踐
燔灼者三千三百二十有八瘞之城北三月詔築
其地為京觀乃命立石以志銘曰庸臣司邊率職
不虔盜起其間蠢爾異類藏亡納叛以輔狡頑窺
兹無備乘虛襲怠遂肆兇奸順流而東列城皆空
嶺表騷然師徒桓桓失勁摧完天下惻然帝命樞
臣握節屬鞬拯墜綏殘師行以律賞罸貴必其謀
乃專兵家之勢動靜有制所擊無堅吁嗟羣醜狃
於常勝敢當其前驅彼犬羊敵此熊羆血膏於原
棄甲如山遺骸草野百里腥膻武功外楊仁心内
憫念及幽泉肩䯗之葬京觀之封銅柱齊天大聲
遠振皇澤重宣永鎮羣蠻
融州平猺記(元)盧讓
泰定乙丑秋僕假守融州倉皇下車瘝曠是懼慮
融在萬山間民受猺害顧甲子冬寇貴州乙丑春
寇柳城夏踰潯寇平南寇藤之赤水頃之寇鬱林
盜開府庫剽掠元寳罪在不赦天顔震怒廷臣僉
俞特命資政大夫湖廣等處行中書省左丞竒珠
公佩印分省平蠻統御各司褒寵有秩凡馬步軍
二萬人屬之公以為西廣路府州治一十有六而
靜江柳慶賓融猺寇為甚合謀定計審勢分征命
元帥萬努正奉往靜江之西山親王烏爾圖罕董
之元帥伊喇正奉往慶遠兵部尚書李大成萬戶
鄭昂霄董之副帥張昭毅往賓中書舍人瑪魯董
之若柳重險之要衝而融羣猺之淵藪公獨先之
柳而期諸將皆後會於融將為百道並攻之勢以
伸三軍奏凱之威長驅而前席捲遺孽直抵大塘
楓木林絞峒等團奏俘奏馘焚蕩殆盡不踰月柳
寇悉平諸帥未奏功而公獨先期以泰定丙寅正
月十一日至融乘勝克敵十六日抵長安黃石周
村督戰甚急敗獲者墨江等凡六團欽承温詔嘉
與維新公曰噫嘻好生之德洽於海隅余敢不對
揚聖天子之休命乃撫山川之形勢按義兵之丁
欵命萬戶哈喇布哈抵鵝頸嶺武陽扶竹圑宣上
德意當雷霆霹靂之餘而沐雨露沾濡之澤莫不
欵甲兵降帳下萬死無懷異志乃示威福遣以安
居王師凱旋撫循之道責在司牧明張公榜諭以
休息喜融之寇革心革面凡大搔等來降者二十
八團有與民交易之樂融免征役皆公力也僕衰
老之蹤力疲供役轉輸給餉幸免於罪而斯民耆
耋屢請石以記公功僕慨爾歎曰惟公金貂元勲
碩德良輔忠顯於國孝型於家府君八十餘以山
東宣慰致政公則抗章乞歸欲供子職浮雲軒冕
孝道盡矣加以愛君憂國所至有聲沐雨櫛風身
先士卒故曩歲克叛寇於江西今則奏平猺於嶺
右忠職至矣袞歸薇省爵秩是崇實未足以報公
之忠孝八荒一霖豈獨玉融之幸哉僕昔侍公而
知公之德敢因民思而勒之石焉若夫承流宣化
老守之責勉焉趨事用不敢辭維時分省掾吏趙
忠索正贊畫居多知印達實哈雅宣使紐斡哩李肅
顔必博囉馳驅王事咸有功焉融州達嚕噶齊善
通州判馬瑛隨軍帳下同知張阿勒坦布哈供給軍
需宣力以抵於平故為之頌頌曰於戲皇元君明
臣賢混一無前禮度有文法制有型萬邦來臣維
兹嶺南地險俗頑叢生百蠻瞻天之高勢若可逃
雨嘯風號疾呼其徒如鼪如鼯以速天誅王人遠
臨相臣專征帥將協心長披餘鋒笑剪渠兇後及
玉融赫然雷霆熙然陽春仰瞻德音蕞爾遺黎再
造於兹萬死無為凡此武功左相式隆克孝克忠
融山之巔民頌石焉期萬斯年
平蠻碑記(明)王臣
今天子即祚之明年守臣言粤管柳慶獞寇四出
剽掠益横狡昏狂奔以干大刑弗戢將蔓愈蔓愈
難圖也惟聖天子天造神斷克清大憝以武定南
服詔三府元僚率兵徂征時元戎伏羌伯毛公適
有總漕之命不果行總鎮御馬監太監潘公忠總
督都察院右都御史陳公金並奉節鉞共往視師
而總戎之責總督公實兼領之犀甲熊旂錫盾雕
戈舳艫蔽江旌麾遍野以鎮守司設監太監蔡君
昭副總兵都指揮同知康君泰兩廣左右參將署
都督同知馬君澄都指揮僉事金君堂官君纓分
前後左右哨以兩廣左右參議林君璿錢君灝羅
君榮僉事王君秩蔡君鍊暨余監諸軍事以副使
陳君宗德及桂林知府汪金恩理餉事仍悉統於
中軍由是兩廣之官軍及兩江之目兵雲合蝟集
亡慮十萬之衆而廵按御史盧君翊實專閱功糾
弊之任上下同心彼此戮力罸既不貸賞亦無吝
是以所向無前以戰必克自冬徂春用兵十有一
旬搗巢掃穴斬首幾千級其為蠻所脅從及願聽
招徠者並釋之仍屬分守右參政楊君茂元輩處
分嗚呼偉哉余聞古者天子之牧四邊也其義羈
縻勿絶而已我國家聖神相繼威武彰大湛恩汪
濊風之所被罔不披靡顧兹蠻獞乃敢跳梁山澤
殺人掠貨結巢據寨重為疆場之擾何耶蓋蠻獞
異類者也其暴虎其貪狼而其捷猿㹨也惟在乎
治之者得其要禦之者有其備斯則疥癬之患有
不足為吾患矣蓋天下之事莫難於兵天下之才
莫難於將夫統十萬熊羆之士貙虎之力制之一
非其道則若奔馬之轡不為吾用矣况使之觸白
刃冐流矢赴死如赴生趨勞如趨逸非仁不能以
懷非威不能以戢非斷不能以行非智不能以謀
非信不能以服又必如珠之走盤如環之無端不
膠於一定不狃於一偏則兵未戰而先勝矣惟吾
總督公具文武全材行事適機宜而風采足畏愛
凡軍中事無大小諸軍必諮而後行文移山積日
復旁午公則批荅如流尤長於用兵所謂一衆人
心力耳目使所至如時雨者公實有之出竒制勝
決策料敵雖古之名將何以加焉總鎮公鎮静有
容不立町畦事之出於總督公者若自己出未始
嫌於逼己所謂事成於同者非耶噫斯舉也鏗鍧
炳耀盪人耳目吾不知南仲山甫之在當時亦若
是乎烈耶其事固無可紀耶於是柳州知府劉璉
進而述父老之詞謂馬平在國初本十有八里永
樂三年獞寇起有韓總兵者督兵捕之而蕪其田
乃為慶遠宜山河池之獞所奪遂併十八里而為
七宣德三年有山總兵者調兵勦之而反為寇所
襲置横羅歸安堡以守禦之景泰初元羣寇蠭起
聚至萬餘圍柳州城幾䧟賊勢益熾遂併七里而
僅存一里之半嗣是以還曠誅數紀蓋羣兇猾寇
不謂復有兵能壓其境者矣今兹乃若摧枯拉朽
之易而又奮餘勇出異謀開峽道以通襟喉置哨
堡以示保障七八十年兇悖之氣一旦銷沮殆盡
戶口賦役復歸版圖見百年之所僅見為前人之
所未為有功於生人大矣非托諸文字之雅烏足
以眎近而𫝊遠余誠儒生闊略不適於用謬承臺
檄躬在戎行雖獲寸尺之功亦猶豐山之鐘霜既
降則鏗然鳴蓋氣之感非自能鳴也聽於下風竊
自增氣故不辭而書之亦欲效蒼蠅之附驥用垂
斯名於不朽故特強顔為之
平思田蠻記王守仁
嘉靖丙戌夏官兵伐田隨與思恩之人相比復煽
集軍四省汹汹連年於時皇帝憂憫元元容有無
辜而死者乎廼命新建伯王守仁曷往視師其以
德綏勿以兵虔乃興師振旅信義大宣諸蠻咸慕
旬日之間自縛來歸者七萬一千悉放之還農兩
省以安昔有苖徂征七旬來格今不期月而諸蠻
率服綏之斯來速於郵𫝊舞干之化何以加焉爰
告思田毋忘永德爰勒山石昭此赫赫文武聖神
率土之濱凡有血氣莫不尊親嘉靖戊子年春臣
守仁拜手稽首書臣林富張祐刻石
平定安南碑記羅欽順
安南黎氏受命天朝以有其土六𫝊而至於譓權
移身竄不復能國其臣莫登庸者因而據之踵襲
故常妄自尊大兩廣暨雲南撫臣廉得其實具以
狀聞皇上赫然震怒謂黠酋敢爾悖逆法所當討
遂允廷臣之議將興問罪之師兵部左侍郎兼都
察院右副都御史蔡公經方提督兩廣軍務首被
命調集兵糧相機撫剿公博謀精慮規畫皆以時
定遂檄諭登庸父子使知大義所在迷復必凶復
榜諭其國中士民俾各倡義輸忠以轉禍為福賊
黨聞而惴恐然猶時出譎計既卒不得遂乃具降
表悉以其土地人民之數來獻伏聽天朝處分公
於是為通其表於朝僉謂夷情叵測且臣禮未純
不可許上以為然乃申命咸寧侯仇公鸞總督征
討諸軍兵部尚書兼都察院右都御史毛公伯温
參贊機務璽書敦遣授以便宜之權二公乘傳至
梧聞賊計尚懷猶豫毛公曰是制之在我乃更檄
問登庸乞降之誠何以表見度其未即應遂指示
諸將佐分領精兵十餘萬列屯界上將尅期進取
賊益恐亟以書來願束身聽命削僭號奉正朔歸
侵疆土地人民悉聽處分者一如前章而哀懇加
切二公乃以便宜許受其降直關城之北為壇至
日昧爽設龍亭於上覆以黃幄旗纛儀衛以次畢
陳文武官僚分班拱侍門既闢登庸繋頸以組令
其姪文明奉表前進躬率諸小目及耆老人士跣
而趨至壇下俯伏以俟執事者宣布朝廷威德莫
不竦聽乃受其降表登諸案而釋其縛登庸仰瞻
黃幄拜稽益恭其國人遥列關外者亦皆北向稽
首無慮數萬少頃登庸遂趨詣軍門俯首再拜跽
聽訓辭總戎為言自非皇仁如天汝安得復有今
日其歸俟命於國中復再拜而出喜浮顔面嘉靖
十九年十有一月三日也於是閉關徹衛申固封
守公私上下皆相與事事如平時懽呼之聲不踰
旬而徧於四境流聞海内莫不熙熙如也降表聞
皇上察其誠至特矜而宥之復念其士民表請之
勤授登庸安南都統使仍許世襲論功酬勞毛公
加太子太保蔡公陞右都御史仍舊鎮暨仇公均
受上賞其餘陞賞有差於是廣中諸士夫相與言
曰自古制御蠻夷固非一策然或傾天下之力而
後濟其亦憊矣今兹之役師集而未行糧具而未
裹而登庸悔罪乞降皇皇焉如弗及是豈偶然也
哉良由我皇上神武聖文聲光暢達於無外故綏
之即來二三大臣一以尊主庇民為心而不為身
謀故誠無不動信可謂無前之偉績已然非託諸文詞
施之金石將何以垂示萬世乃具書幣遣梧庠訓導
劉鐸來謁余文飲順卧病山廬既愚且耄然事端初發
未嘗不與衆同憂及兹側聽懽聲又不能不與衆同
樂雖文辭萎弱竊以為晩年之幸殆無以加此諸君有
請其又奚辭顧兹役之預有勞者武列自總兵副參
下至千百夫之長文列自撫按藩臬下至庫筦廵邏
之微不能盡載官爵名氏謂宜著在碑陰並垂不朽
若參政翁君萬達則勤勞最著衆論攸歸又不容不
表而出之也其事既備遂聲之以詩詩曰虞有頑苖
迷帝之則師弗窮征終然來格兹事遼闊累代無聞
不圖今日見此殊勲逖彼安南世修職貢黎裔寖微
賊臣乃縱涓涓莫禦遂至湯湯逞其詐力亂我天常
命將徂征皇威有赫將則元侯上卿贊畫撫臨重鎮
亦既得人萬全之舉屬此三臣調度既周詢謀亦廣
文告之辭明如指掌白旄旆旆虎旅桓桓先聲所震
&KR0837;甚驚湍企仰軍門輸誠恐後函表囊書戴星而
驟重關夙啓黃幄高張素衣委地長組縻肮土地
人民天朝所有腰領獲全死甘速朽羣公上請天
子曰嘻涸鱗窮獸忍弗生之悔悟方新惟新是用
俾為都統以輯其衆交人驚喜有隕自天百拜稽
首天子萬年思昔舞干文德何盛嫓美重華惟皇
明聖除兇有命大義聿彰包荒有裕祖訓彌光亦
有忠良齊驅并力動必應機謀無容隙陽開陰闔
默契皇衷何頑不感何塞不通南徼既寧萬邦胥
慶正德厚生式符嘉靖洪纖咸遂飛走攸同勒辭
貞石以詔無窮
平蠻碑記張岳
嘉靖乙巳春詔提督兩廣軍務都察院右副都御
史張岳總兵官征蠻將軍平江伯陳珪征剿馬平
縣五都諸蠻蠻據危險為巢以十數大者五六百
人小亦不下二三百多儲蓄藏以防征秋八月徵
兵悉會龍城分為三道右參政鄭絅監參將戚振
統南丹兵由中道以向魚窩雷巖同銀北岸左參
議趙崇信監參將孫繼武統那地兵由東道以向
馬鞍平田北冊洛滿南團口巢副使魏良輔監都
指揮李霽統東蘭兵由西道以向都博高桅龍船
九月丁夘諸軍按道分攻雷巖北岸平田北冊洛
滿都博克之遂進圍魚窩馬鞍高桅諸巢冬十一
月幕府至自蒼梧廣東右參政張烜從留參謀畫
又檄副總兵程鑒馳入兼統諸軍晝夜督戰攻技
並設無遺巧賊亦隨方為備明年丙午春三月僉
謀緩攻以弛賊備撤圍若去之而旋復乘之各募
敢死士緣石壁夜登奪其險陿據之諸軍以楯相
擁翼繼登戰於陿中又戰於支頂且登遂至絶頂
火砲矢刃迅激交發呼聲震山谷夏四月甲午馬
鞍破丙午魚窩破魚窩者尤險惡自國初以來凡
四攻弗克至是與馬鞍俱破蠻中震恐因撫輯餘
黨分兵屯守護旁近居民耕種遂班師是役自秋
徂夏嶺外行師未有若是久者而將士效命謀猷
壯武異論莫能譁久益奮厲迄用有成功以仰副
聖天子詔命是月幕府移駐柳城既又至千蔓周
觀營壘閱諸將功最叙刻於崖石山可平石可砥
惟聖天子威靈彰播遐邇億萬斯年永永無已
吳中丞平嶺西前後功記王世貞
前是吳公以御史中丞撫嶺西而嶺東西無不被
寇者當是時御史大夫凌公以十萬衆蕩平諸巢
穴而獨以西寇屬公公練卒蒐乘廣儲蓄申賞罸
轉怯令勇因形為勢寇已歴歴墮股掌間而會諜
得昭平三屯最強而孽最甚即勵將士捲甲而趨
大破之窮追出其背擄斬渠酋以下千三百七十
餘級俘血屬三百有竒牛馬糧仗稱是捷上加祿
一等錫金幣優奬已北三河池咘咳諸寇復叢起
公議先其急者選將士分道襲擊復大破之刜其
腑擄斬渠酋以下四千八百餘級俘血屬三千二
百有竒牛馬糧仗倍蓰於前捷上詔錄一子入胄
監錫金幣差次之而公已入為右司徒矣未得代
丁内艱去當公之破賊時輒行視要害立城邑民
人其良者而儲胥之俾專精其力終南畝畫賦給
役比於中土天子時時心念一卿士能寬我南顧
憂今者安在蓋甫服除而太宰以全嶺之大帥請
即進公御史大夫盡護嶺東西諸將吏民一切得
便宜從事於是嶺西之諸將吏民懽忻鼓舞若離
乳之赤子復歸父母之懷而其威德之所流聞則
嶺東之人望公亦若望歲公至而士飽馬騰將吏
覬勲唯敵是求公曰不穀拜天子之命綏靖若曹
不可究武姑與時消息久之府江之大桐江猺起
與平樂昭平永安茘浦猺媾而抄略行旅剽虔廬
畜浸淫及遠衆議大征公曰大征費鉅莫措也且
示之聲廹使匿也潛分兵為四哨屬文武大吏將
之凡十餘戰躙其穴百十餘處擄斬渠酋以下千
餘級俘血屬百有竒撫而即業者五百餘家而亡
何金鵝松栢深埇等寇復繼起公即移師合嶺東
之勁為五哨分道掩擊復破之擄斬渠酋以下八
百餘級俘血屬二百有竒先後捷上詔錄一子入
胄監錫金幣如前蓋聞之嶺東之地沃饒而其三
垂廹於閩粤及西南諸水國無所不通道是故利
在海而害亦在海嶺西之地墝埆深巖大壑箐棘
毒瘴往往而是自職方之圖益闢而與猺獠接其
人皆喜亂不憂死勝則蝟集敗則鳥竄是故利不
在山而害在山嶺東之害故驟發驟定且無論國
家之於猺獠取羈縻而已間不勝其擾一搜捕之
然亦僅僅取懲艾雖以韓襄毅之果王文成翁襄
敏之算亦不能盡快其志自隆萬之間執政者始
務以威勝之決筴除剿於是凌公與前後大帥殷
劉諸公皆極其兵力不避鏌鎁之憯而賊之授首
於鋒鎩者十已八九矣公之佐諸公當右臂時其
兵力不踰賊勝乃能鼓其所不足而擄斬恒過當
及其繼諸公為大帥其兵力數倍賊矣顧必抑其
所有餘而擄斬若稍不稱捷亦不時上公豈不愛
肘金横玉之報顧上以節縣官之帑而下以惜生
人之命其愛有甚於肘金横玉故也語云霜雪之
後必有陽春吾兹為嶺右稱休矣召穆公之詩曰
矢其文德洽此四國公豈不亦仁人長者哉公故
與余知交而中表陸生某銜公德自嶺歸而以事
狀授余余為之叙其略如此陸生倘以示公則為
我併告公公今政成且入輔矣即有代者願以班
定遠之語任都護者語之也公吳姓名文華嘗視
學其地有賢聲當二千石吏治時為天下最拜璽
書金帛之賜云不獨以武功顯
平古田大功記張翀
隆慶四年皇帝念廣西地方近為諸峝蠻所蟠據
縣日以削乃下廷議諸大臣議曰廣西南制交阯
西控滇貴北連荆楚蓋天子所以藩翰邊陲之國
也誠不可委之不治然非專敕撫臣特有才望者
以開府其間殆不能有成功乃簡石汀殷公某以
都御史授節鉞而來維時兵部左侍即蟠峰李公
某為總督素與公志同道合公既至即檄諸司議
所宜先適今都御史華溪郭公某為左轄力贊公
先平古田蓋古田自弘治以後官兵敗績縣治湮
沒甚至越會城戕命吏罪莫有加焉者公意遂決
七月徵各司兵凡十萬人總兵官俞君大猷總其
事以參政柴君淶參議龔君大器副使鄭君一龍
應君存卓卲君維中僉事金君柱等各為監軍督
餉以副總兵門崇文參將王世科黃應甲遊擊丁
山都司錢鳳翔董龍魯國賢等各為督哨分七道
進凡三閱月破巢六十有二斬首級七千四百有
竒俘獲賊屬牛馬器械以數萬計我兵無一摧折
者生擒首惡韋銀豹等械送闕下皇帝稱賞焉各
晉秩有差公又疏復縣治改為永寧州即其下六
里最頑梗者立為三鎮以分其勢而扼其背焉可
謂經略之全能矣即今桂林以西民猺樂業豈非
廣右用兵以來二百年之偉績歟廣之父老子弟
及卿士大夫莫不感公之德思以銘之百世某里
人也胡能贊一辭哉因不揣僭為之言曰同一古
田也在先朝之初則以三省之力而不能救諸將
之倒戈在當今之時則以八十年之險而不能保
數旬之破竹豈其時有難易抑亦事有優劣歟嘗
推其故有三三者何天子保治留心四夷而碩輔
元老銳意安攘之烈故公得以無内顧而展其才
此成功之始也公又以豪傑之才光明之度壯猷
多算不奪於羣議而一時文武諸賢同心戮力此
成功之中也收兵之後不事虛文必分勢立鎮以
堅其無反側之心此成功之終也非始不足以乘
事機非中不足以決大策非終不足以保長治然
則是功之成也不亦有然哉雖然某猶有說焉漢
趙充國經略先零之時兩將軍與中郎將出擊降
斬萬餘人詔罷兵矣充國獨留屯田明年五月又
降斬三萬有竒乃請罷兵屯古人經略長久之計
不可見乎是故廣西之寇亦多矣如古田者不暇
悉數古稱唐虞之仁不能柔秦漢之勇不能威信
未易言也所深幸者有石汀殷公為之於前而又
得華溪郭公繼之於後二公皆當代豪傑其所樹
立皆非尋常可同日語者則吾父老子弟享太平
之澤寧有窮歟寧有窮歟某不敏敢以是刻石告
之將來
平府江大功記張翀
維廣右崇山大谷逶迤數千里蠻生其間負險易
亂自秦以來教化所不能行恩信所不能結唯在
乎威之而已威之為道小之則剿大之則征豈不
存乎其人哉諸蠻自蕩平古田之後稍事斂戢唯
府江猺獞當全省襟喉之會由正德己夘以迄於
今幾六十年矣其間負固阻塞刦掠占據使一州
五縣之内行旅官民田糧府庫受害有不可勝言
者雖仁人慈士猶且奮臂况以豪傑之才總文武
之寄者哉維時巡撫廣西副都御史莆陽郭公某
適膺其任公蓋憂民之深策事之熟者會提督兩
廣兵部侍郎兼僉都御史古歙殷公某當古田戡
定之餘有蕩平全粤之志乃各疏其狀於朝朝議
以為稔惡不討無以固招徠者之心不如征之便
而以先後巡按御史李公某唐公某紀察之二公
極留意地方者命下之日公遂調計兵食發左右
兩江之卒凡六萬人以兵備副使鄭君某分巡副
使金君某僉事夏君某為監督官以右江參將王
世科都司錢鳳翔王承恩原任都指揮使董龍為
統督官總理糧餉則以參政胡君某紀驗功次則
以副使劉君某至於總統一切軍事又皆屬之總
兵官李君某於是分布既定謀猷載同諸君罔不
矢心戮力驅馳乎師旅之間兵進於隆慶六年之
冬止於萬歴元年之春正月賊來迎戰者隨戈而
倒各退保堅巢即分兵攻之戰愈力賊各墮崖而
下無不克者凡斬首五千級俘獲數萬頭招降者
不計其數何其偉哉報至天子嘉之恩賚各有優
渥公又以大征甫畢善後宜圖爰酌六事上之六
事者復土司設專將通水陸處兵費定縣治分田
糧而以兵備副使徐君某參將王承恩終其事至
今三峝兩岸之間謐然稱順治之境矣嗟乎一府
江也未征之前商旅日阻州縣日危田糧日損兵
費日繁既征之後阻者通矣危者安矣損者增矣
繁者減矣何旬日之間而先後頓異如此耶譬之
居室然千金之家久而不治日為風雨侵愈支愈
敗矣善居室者不以一勞為憚即其敝而新之有
不煥然改觀者乎是故因循遷就者養亂之原也
任事憂民者地方之利也故曰存乎其人而已某
里人也抱桑梓之憂昔嘗鳴之闕下久矣乃客歲
聞古田平今又府江平寧不大有懽快乎睹淮蔡
之豐功乏昌黎之健筆爰效厥義用附里銘銘曰
險彼府江蠻負為限幾六十年咽喉之患帝命方
叔爰整其旅睠焉南顧施此時雨維此方叔王命
是膺謀似泉默斷若雷聲乃秉天戈深入其穴電
掃烟清霜飛塵絶我猺我民我峝我谿何以善之
屯田便宜膚功既奏帝曰孔嘉恩賚有渥光於邦
家父老曰嘻覩此洪造願言根除百年是保
平北三大功記張翀
廣西之寇在桂林蒼梧則有古田府江為最在柳
慶之間則有懷遠八寨北三為最古田府江懷遠
諸賊先是都御史巡撫殷公暨華溪郭公次第平
之矣唯北三八寨至今未平瘡痍未起加以蠻性
變詐巢穴險阻當事者慎重之也萬歴五年小江
吳公適開府廣右訏謨勝算武緯文經乃檄地方
諸執事者曰惟廣右僻在南疆猺蠻為害梗化久
矣其議所宜先加兵者執事議曰今之寇莫憂於
八寨北三其八寨業已招撫徐觀其後而北三者
則跳梁已極且立赤幟於諸蠻之間使北三不懲
則諸蠻不懾諸蠻不懾則八寨之撫不堅宜先加
兵無愈於此者吳公曰善會柳慶守巡各以遷職
去公遂檄永寧兵憲吳君善來經略其事焉吳君
行公戒之曰兵貴潛機使敵莫測近而示之遠者
法也君其先聲指咘咳河池乎吳君曰敬聞命矣
公遂徵兵於各土州司會守巡該道陳君俊尹君
校各次第抵任二君素沉幾諳練加以受成於公
而又合謀於吳君其猷益壯矣乃以右江參將倪
君中化統柳慶諸兵而遷來三哨則屬之永寧參
將王君瑞焉兵果先從便道故為聲影於河池咘
咳之間賊不以疑也不數日則兵趨北三諸賊以
為從天而墜已不及掩耳矣兵進凡三十日克破
巢寨一百有竒擒斬四千八百名顆而俘獲賊屬
視擒斬倍之牛馬器械視俘獲又倍之自廣右用
兵以來神速稱快未之有也公又疆理土田分兵
屯種益為善後計凡八寨以南河池以西靡不聯
絡待命恐恐焉不保旦暮豈有縱横出没如昔日
態耶績上上嘉之晉公大司徒郡中鄉大夫及父
老子弟各置酒為地方慶且詣守巡使君請記使
君轉以屬僕嗟乎翀胡能為公記耶昔石汀殷公
平古田僕書於桂林華溪郭公平府江僕書於蒼
梧今桂林蒼梧之間頌二公之功者尚浮於僕之
文是其文不足而其功常有餘也况公之北三又
事倍於古田府江而他日頌公之功者豈不益浮
於桂林蒼梧耶卉服椎髻鳥語狼心不示其威則
不憚也平禍定亂昭德垂信不假諸勒則不𫝊也
南山之石玉屏仙變風雨不來千載一日此非公
之碑如有待耶於是父老子弟争趨而磨懸崖而
書諸峝猺獞莫不相率來視以手加額曰南蠻何
敢反乎何敢反乎張翀聞之乃從前數廣西之寇
幾已殆盡遂援筆為記
平懷集峝蠻碑記管大勲
兩廣故百粤地國家並建兩省剖土分疆若犬牙
然懷集介封開陽賀間蠻獠錯居而金鵝松栢古
城水細黃沙等峝皆賊巨窟聯絡深埇湴峝諸巢
每一出沒兩省騷動&KR0616;事亡論已隆慶初劇賊陳
龍洲夥衆流刦百戶朱裳死之萬歴以來肆劫獨
週越劫西水攻䧟坊郭里殺新民羅廷朝阻截知
縣江道罪亡赦歲甲申冬賊首嚴秀珠車廷惠劉
高萬徐廷𨼆鄭明端歐福正吳朝海等糾黨三百
餘剽寧峝抵下埠衝寨門掠開建蔡村封川文德
鄉戮居民黎世通等擄男婦財帛勢猖獗官兵不
能克總旗史二死焉當是時我西粤方大舉府江
賊乘虛至梧肇兩郡震駭總督連江吳公赫然曰
懷賀封開吾重鎮肘腋豈堪此鴟獍譸張&KR1373;獸咆
哮邪夫主上授節總制正以兩省卒警兵力牽制
便調發撲滅爾廼會廵撫龍溪吳公巡按姑蘇黃
公馳奏闕下檄蒼梧兵巡僉事來經濟暨嶺西兵
巡副使王泮府江兵備參政葉朝陽決策議剿密
行廣東巡海副使陸萬鍾羅定兵備僉事鄭人逵
挑總兵標下東西兩山精銳三千名發潯梧參將
部兵併歸順都庫二土州戍兵三千五百名分五
哨選將轅門咸會梧蓋若聲援西討者賊不為備
以乙酉歲二月二日癸夘啣枚齊發參將戴應麟
領伏虎哨克松栢埇七金鵝三峝斬嚴秀珠原任
參將王如澄領蘭峝哨克古城上下二峝斬鄭明
端原任參將魏宗瀚領石牛哨攻深埇佛萎龐埇
諸巢克之斬劉高萬原任遊擊沈茂領會珠哨攻
水細白蓮黃沙龍塘諸巢克之生擒徐廷穏原任
守備楊壽甫領仇峝哨攻大灣磨刀企埇諸巢又
克之生擒歐福正賊奔崇崖據險結陣拒敵諸將
士奮勇併力仰攻甲辰擣青水尾丙午奔鐵帽山
戊申破飯甑埇庚午掃大灣山賊披靡俘斬有差
懷集縣知縣林春茂督兵把截燕嶺三妹等山生
擒吳朝海殘黨竄匿巖谷中甲寅下令摉捕悉殱
之撫銅鐘牛欄良猺四百餘墾田立營留兵屯守
己巳班師是役也擒斬首從賊總八百有竒俘獲
賊屬男婦二百餘馬牛器械稱是師行僅逾兩旬
衆不滿七千兵無加餉神謀妙算悉稟於督府而
批擣之竒戡定之速蓋有莫測其幾微者猗歟休
矣上聞併錄府江功賜璽書出金帛爵督府吳公
子一人晉巡撫吳公祿一級餘將吏次第叙賚於
是梧郡太守林喬楠同知鄒通通判李先春劉學
恂推官莊敦義請紀其事勒之懷山俾百蠻凜凜
永永向化云
平妖懋績碑記陳瑶
思郡自文成遷化以來士民安堵刁斗無聞迄今
被其休者士頌於庠民歌於野嬉嬉然共享康泰
無事之福烏覩所謂潢池弄兵山林嘯聚睥睨神
器狡焉造反也乎何隆安縣賊馬日仙者身挾妖
魔愚惑衆庶自擬齊天擅以天爺自號謂能駕天
驥遣神兵通上帝所至愚民奉若神明遂建號太
平元年頒建已歴日立將相設官僚納叛招亡聚
徒滿山張牙布爪犯我疆域閱兵於膺舊之墟旗
鼓若雷聲震天地四野流離萬民惶懼勢亦急矣
斯時也急剿則根蒂易拔觀望則滋蔓難圖是非
運籌帷幄決勝千里焉能掃蕩妖氛保全庶類也
乎朱公諱國玘浙之嚴陵人起家文學更諳韜鈐
平時而政若春温有事則令嚴秋肅畫計如神見
機獨蚤遣官兵以扼其咽喉調土兵以破其胸腹
加之縣兵扼絶於前道兵轟列於後四面交攻羣
兇喪魄餘黨散亡渠魁分析遂爾揚威摧陳探穴
擒虎其令司官徐士煥哨總楊玉保蒙思堯擒陸
士宗林才等於定羅之疆者公以竒兵用也其令
經歴胡湜父子不避九死躬冐矢石擒馬日仙於
楊墟之界者公以正兵用也其令富賀邑侯親督
鄉兵擒陸應宇於隴建之巖者公以完策勝也公
夙夜籌謀卒致元兇獻馘魍魎潛形疆圉清寧中
外禔福其所保護者宏其所奏績者大僅僅一石
詎能揄揚其美也哉乃薦紳黃玉鉉孝廉蒙凌雲
明經張鵬翮等惓惓問言於予以勒其私予言不
文因質叙其勲伐以鐫於石俾萬世而下咸知公
之盛績謹為書石永記
歸化圖記田汝成
太平歸化圖者龍州僯宜䭾窖宜陽諸十八村也
故為左州屬左州土官黃仁之謀立也使人私於
龍州趙奎曰仁不忍宗祧之故而有䦧牆之争四
顧寡援仁又素貧願以君之靈定之使仁得奉其
祭祀惟是先人之土田不敢愛其以腴沃若僯宜
十八村者為君供湯沐具四十年奎欲毋聽或說
之曰左龍隣也緩急人之時有恤隣周急仁義事
也奈何勿聽夫彼與其弟争欲以賄朦不愛其土
地而求貨於我事濟是我有大造於左州弗濟則
十八村者自在也君何恡焉奎許諾假四千金卒
定仁位後四十年而奎子帖堅嗣左州以十八村
請帖堅怒曰我生髮未燥固知十八村我屬也弗
與後仁孫昱以罪誅左州置流官龍州喜曰莫予
奪也已帖堅六𫝊而至趙源源死而有韋應之禍
龍州亂無主都御史林富令趙楷以官譲其兄子
寳而令寳厚貲酬楷豢雞之稅十八村與焉楷素
狙詐多黨與兇弑兩主亂龍州者垂三十年得田
愈恣州人畏之於是雖左州不敢頰十八村矣然
左州太平府屬龍州則否而十八村環太平府郭
又太平故無附縣故十八村為左州則太平不以
為逼為龍州則太平孤立土酋重大懼不能自存
正德間知府胡世寧詳督府請追奪龍州十八村
環太平置附縣視他府時不主其議寳賂楷時亦
有言於督府者督府方幸楷還寳官不暇省嘉靖
十六年楷復弑寳而朝議有交南之師太平當交
人首壤於是府人訴單弱愈急且曰即有警是無
太平也督府憂之屬兵備副使翁萬達為計翁曰
太平以十室居土酋中何異肉處虎口承平無以
自存矧此軍興夫楷三弑主而自立一旦慮誅合
謀交虜囊太平以提我搖動非小請先誅楷楷誅
則村復村復則縣立縣立則府實乃可有争設計
擒楷𫝊翁擒楷諭以立其子不絶趙宗因曰汝子
三尺之嬰必立之者以趙氏世有龍州所謂定分
也龍州亂垂三十年一旦待襁褓而定者以簒奪
必討罔可逃刑所謂天憲也汝不死不足以明憲
十八村不出不足以嚴分楷涕泗請死曰即是所
以生楷也手條列十八村籍上之翁廼徙崇善縣
附太平府而以十八村為崇善縣歸化圖編戶十
里檄知縣徐錡指揮王良輔經理其詳錡良輔來
言曰新民多偶語疑有變於是翁曰督府下令以
十三事撫新民内二事定賦稅二事均役力一事
言立社學教弟子事畢而楷妻黃氏亦時時向州
目農賢輩流涕曰今天官定我家十八村故左州
屬若輩無觀望搖煽禍趙宗也新民大定遂徙崇
善諭曰魯頌有言戎狄是膺荆舒是懲孟子亦曰
用夏變夷未聞變於夷者也夫有苖弗格文德是
勤鬼方三年遠役未憚何者區域有殊含生則一
則聖人内夏外夷仁至義備法天資始體地含宏
内寧之餘外顧不廢以故人文日開聲教遠被四
峝十八村者穴蟻轍鱗何所輕重歴年既富遂啓
戎心嬰情金玉徘徊雞肋彼狂何知日尋禍亂是
故忠州之酋宜撫而四峝之富不可繼也龍州之
孤宜恤而十八村之約不可寒也於赫翁公執我
天憲戡亂以正刑拔餌以信憤繼絶以廣仁徵盟
以崇信膺懲協謀變易合道不其偉歟說者謂龍
憑之變為始條理事南太此舉為終條理事豈不
以龍憑之事折衝樽爼屠剪鯨鯢勞徵裹甲功崇
止戈決策為難運籌居上此特開誠布公驅逆效
順較之於彼似為雍容爾乎於戲輪轅既飾或摧
於碕楫柁備施或洄於波收彼粗悍如捕犇翔置
我藩籬飲啄無擾而且反側悉心覬覦絶計孰謂
終條理者為易易耶智者知之可為道也
廣西通志卷一百五
