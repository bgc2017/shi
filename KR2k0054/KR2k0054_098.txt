欽定四庫全書
廣西通志卷九十七
藝文
文者載道之器所以比事紀時而形美諷德者胥
此尚矣粤西雖介荒服顧淵源述作文雅之𫝊亦
有可以備蒐討者况
昭代
綸綍煥乎若日月照臨瘴烟豁而毒霧消允宜矩矱百
代冠冕羣言矣他如籌邊經國之奏議疏通而知
遠山川風土之紀述典核而不誣下至學士羈人
一歌一咏苟於政治風俗有關採而志之易曰觀
乎人文以化成天下所謂人文者豈鞶帨藻繢之
謂哉志藝文
本朝
詔
康熙二十年十二月
皇帝詔曰朕纘承丕緒統御寰區仰惟
天地眷佑之庥
祖宗付托之重
聖祖母太皇太后慈訓之殷蚤夜孜孜勤求化理期於兵
革寖息海㝢乂安不意逆賊吳三桂負國深恩倡為
變亂隂結奸黨同惡相援抗違詔令竊據疆土滇黔
閩浙楚蜀關隴兩粤豫章之間所在驛騷肆騁痡毒
三桂僭稱偽號逆熖彌滋負罪尤甚朕恭行天討分
命六師𠞰撫並施德威互濟或縶頸於闕下或駢戮
於師中擒捕誅鋤以次收服乃三桂既膺神殛逆孫
世璠猶復鴟張距六詔之一隅延殘喘以拒命朕惟
賊患一日不除則民生一日不靖策厲將士屢趣師
期於是虎旅協心進逼城下賊衆計窮勢蹙通欵軍
門約日獻城兇渠授首師克之日市肆不擾邊境晏
如捷書既至上慰
宗
廟
社稷之靈下抒中外臣民之憤神人胥悦遐邇騰歡念自
變亂以来軍民荼苦如在水火披堅執銳卒歲靡寧
行賫居送千里相望被兵之地既罹於鋒刃供億之
衆復困於徵輸朕閔恤民艱不忍輒加額賦間施權
宜之令用濟征繕之需意在除殘事非獲已而身處
宮寝之内厪懷閭閻之依中夜屢興旰食不暇惄焉
思治八載於兹今羣逆削平疆圉底定悉翦歴年之
蟊賊永消異日之隱憂用是蕩滌煩苛惟新庶政大
沛寬和之澤冀臻熙皥之風
上諭
康熙十七年
上諭吏戸兵三部朕統御寰區孜孜圖治期於朝野安
恬民生樂業共享昇平乃副朕宵旰勵精之願不意
逆賊吳三桂背恩煽亂各處用兵禁旅征𠞰供應浩
繁念及百姓困苦不忍加派科斂因允諸臣節次條
奏如裁減驛站官俸工食及存留各項錢糧改折漕
白二糧顔料各物增添鹽課鹽丁房田税契牙行襍
税宦戶田地錢糧奏銷浮冒𨼆漏田畆嚴行定例處
分用過軍需未經報部不准銷算以上新定各例不
無過嚴但為籌畫軍需早滅逆賊以安百姓之故事
平之日自有裁酌各省督撫提鎮大小文武各官俱
宜上體朕意下念民生潔已奉公愛惜物力務期早
奏蕩平與民休息以稱朕乂安海宇至意爾三部即
通行𫝊諭遵行
康熙二十四年
上諭戶部原任廣西巡撫郝浴前差兩淮巡鹽潔已奉
公恤商裕課後經簡任鎮撫粤西清廉愛民克稱厥
職其所動錢糧非係入已從寬悉免追取以昭朕優
恤廉吏至意爾部即遵諭行
康熙三十三年
上諭戶部朕撫馭寰宇早夜孜孜惟以實惠及民俾登
康阜為念廣西四川貴州雲南四省俱屬邊地土壤
磽瘠民生艱苦與腹内舟車輻輳得以廣資生計者
不同朕時切軫懷歴歲以来屢施恩恤廣西省康熙
十六年通省錢糧十七年十八年民欠錢糧貴州省
二十二年秋冬二十三年春夏地丁錢糧又貴州四
川二省二十五年未完及二十六年應徵錢糧雲南
省二十七年以前屯地積欠錢糧俱經次第蠲豁兹
念育民之道無如寬賦矧邊省地方非再沛優恤之
恩則閭閻無由充裕所有康熙三十三年四省應徵
地丁銀米著通行蠲免仍行文該督撫徧加曉諭令
人霑實澤以稱朕加惠遠省民生至意如有不肖有
司借端朦混私自徵收者該督撫指名奏劾從重治
罪爾部即遵諭行
康熙四十二年奉
旨湖南紅苖自明朝以来負固不服今仍刦掠我人民
牲畜生事多端其附近彼處人民亦搶奪人畜及事
發之後諉罪於紅苗者有之紅苗人等不可令在三
省接壤之地以為民害著照招撫廣東八排猺人之
例遣在京大臣前往帶荆州駐防滿洲兵一千並酌
帶廣西貴州湖南三省兵乘此冬月直逼苗穴勒令
歸誠設立州縣庶幾民生不致若此之擾害矣
康熙四十九年
上諭先因雲南貴州廣西四川四省補授官員一時不
能到任懸缺甚多預先發人備用近見此等官員但
知希圖即陞無一居官好者地方關係甚屬緊要此
例不佳嗣後四省著停其預先發往仍照舊例歸月
分銓選將得缺之人嚴勒限期即速發往任所庶員
缺不致久懸地方亦有裨益
康熙四十九年
上諭戸部朕恭膺
天眷祗承
烈祖鴻庥統御萬方子育兆庶厪懷至治宵旰靡寧幸際
海宇同風邊隅嚮化遐邇中外帖然袵席之安者皆
仰荷
天地
祖宗福祐之所致也方朕八齡踐阼之初
太皇太后問朕何欲朕對臣無他欲惟願天下治安生民
樂業共享太平之福而已迄今五十年矣惓惓此心
未嘗一日少釋每思民為邦本勤恤為先政在養民
蠲租為急數十年以来除水旱災傷例應豁免外其
直省錢糧次第通蠲一年者屢經舉行更有一年蠲
及數省一省連蠲數年者前後蠲除之數據戶部奏
稱通共會計已逾萬萬朕一無所顧惜百姓足君孰
與不足朝廷恩澤不施及於百姓將安施乎朕每歲
供御所需概從儉約各項奏銷浮冒亦漸次清釐外
無師旅饟饋之煩内無工役興作之費因以歴年節
損之儲蓄為頻歲渙解之恩膏朕之蠲免屢行而無
國計不足之慮亦恃此經畫之有素也比来省方時
邁已歴七省南北人民風俗及日用生計靡不周知
而生民所以未盡殷阜者良由承平既久戶口日蕃
地不加增産不加益日用不給理有必然朕洞矚此
隱時深軫念爰不靳敷仁用甦民力明年為康熙五
十年思再沛大恩以及吾民原欲將天下錢糧一概
蠲免因衆大臣集議恐各處需用兵餉撥觧之際兵
民驛遞益致煩苦細加籌畫悉以奏聞故自明年始
於三年以内通免一周俾遠近均霑德澤直隸奉天
浙江福建廣東廣西四川雲南貴州各巡撫及府尹
所屬除漕項錢糧外康熙五十年應徵地畆銀共七
百二十二萬六千一百兩有竒應徵人丁銀共一百
一十五萬一千兩有竒俱著察明全免並歴年舊欠
共一百一十八萬五千四百兩有竒亦俱著免徵其
五十一年五十二年應蠲省分至期候旨行民間舊
欠既經豁免嗣後每年額徵錢糧務如數全完倘完
不及額或别有虧空託稱民欠則負國甚矣即責令
督撫以下官員償補仍從重治罪夫地方大吏以及
監司守令皆與吾民誼切休戚者也誠克體朕孳孳
保赤之懷實心愛養力杜侵牟朘削則閭閻咸得衣
食滋殖無有失所而為官吏者亦身名俱泰豈非昇
平樂利之盛事歟爾部移文各督撫諭旨到日即刊
刻頒布徧示窮簷令咸知悉
文
廣西巡撫加贈太子少保兵部尚書諡文毅馬雄
鎮碑(康熙二十一年正月二十六日)
朕惟臣子之誼大節為重然平居無事之時人人侈談
忠義一旦臨事而為國捐軀確乎不奪者蓋寡則所
稱成仁取義之士國家得之宜何如褒崇焉爾馬雄
鎮洊歴禁近簡授節旄恪共之譽有聞綏輯之功斯
著豈意叛藩逆命怙惡弄兵急變起蕭牆之中孤城
介桂嶺之外聲阻援絶形絀勢危爾則以死自持抗
詞罵賊遂觸兇怒横致幽囚然猶志切輸忠力圖滅
寇間關遣子萬里来歸慷慨上書一心罔二丹誠既
通於王室闔門咸殉於巖疆節挺冰霜歴四年而益
厲操堅金石經百折而不撓可云烈矣嗚呼惟見危
乃知授命之不易疾風勁草繄爾一身實荷綱常之
鉅朝廷養士數十年有臣如此庶無負焉朕用既憫
且嘉特考彛憲賜諡文毅躋以崇階爰勒貞珉昭示
来世凡屬臣僚聞風興起咸思自勵爾之為功世道
豈淺歟
上諭
雍正元年五月十一日廣西巡撫孔毓珣摺奏請
將捐助軍需銀兩觧送西安奉
上諭凡地方官捐助軍需應先行奏聞否則或致分派
屬員科斂民間亦未可定孔毓珣捐助銀兩既經觧
送則已該部可行文孔毓珣知之
雍正二年五月初九日
諭禮部兵部兩廣總督孔毓珣奏稱安南國王黎維祹
遣陪臣范謙益等賀登大寳貢獻方物並三年歲貢
於閏四月初三日從廣西桂林府起身由水路進京
等語朕因向来驛遞供應差遣多有騷擾曾降諭旨
定例供給之外不許溢額應付今安南國王慶賀大
禮遣使遠来長途勞瘁應加恩恤其經過地方一切
供給食用之物酌量增加令其充足以示朕嘉惠遠
人之至意
雍正二年五月十九日
諭四川陕西湖廣廣東廣西雲南貴州督撫提鎮朕聞
各處土司鮮知法紀所屬土民每年科派較之有司
徵收正供不啻倍蓰甚至取其馬牛奪其子女生殺
任情土民受其魚肉敢怒而不敢言莫非朕之赤子
天下共享樂利而土民獨使向隅朕心深為不忍然
土司之敢於恣肆者大率皆漢奸為之指使或緣事
犯法避罪藏身或積惡生奸依勢横行此輩粗知文
義為之主文辦事教之為非無所不至誠可痛恨嗣
後督撫提鎮宜嚴飭所屬土官愛恤土民毋得視為
魚肉毋得濫行科派如申飭之後不改前非一有事
犯土司參革從重究擬漢奸立置重典切勿姑容寬
縱以副朕子惠元元遐邇一體之至意
雍正二年九月二十三日
諭兵部各省副將以下遊擊以上官員輪流来京引見
者朕念伊等遠来故皆賞給銀兩其雲南貴州四川
廣東廣西福建六省路途甚遠尤與别省不同俱著
令馳驛前来爾部按其官員品級酌量給與驛馬仍
只須照常計程行走不必因令馳驛過於急速如有
欲自備夫馬不願馳驛者各隨其便
雍正二年十一月十二日
諭大學士等聞得廣西猺獞雜處匪類不時竊發踰山
越嶺難以擒挐汛兵各守地界不敢擅自越境嗣後
分防各弁不論何標何汛凡係附近地方毋分彼此
互相接應庶匪類無可潛藏矣設兵原以衛民地方
若有匪類自當彼此策應協力擒挐著廣東廣西督
撫提鎮公同酌議嚴飭各營汛一體遵行並𫝊諭直
省督撫提鎮等凡地方有此等事當同心協力互相
照應不可托言限於疆界而分彼此也
雍正三年正月二十九日
諭兩廣總督孔毓珣廣西蕉木山場常有礦徒騷擾雖
屢經驅禁而巢窟尚在廣東終難安靖聞蕉木山路
共有四汛在廣西者三在廣東者一兩省汛兵各宜
盡心防緝不得坐視推諉嗣後將該管文武分地查
核以專責任或礦徒從某地来不能稽察或已至某
地不能擒逐或逃入某地不能堵截各就本地官弁
題參議處庶兩省同心協力務期盜息民安以副朕
意
雍正三年三月十五日
諭各省督撫周禮稱惟王建國體國經野孟子亦言仁
政必自經界始疆界所關誠為至重從来兩省交壤
之地其界址多有不清雲貴川廣等處為尤甚間有
一省之内各州縣地界亦有不清者每遇命盜等事
則互相推諉礦厰鹽茶等有利之事則互相争競甚
非息事寧民之意朕深知此弊今特降諭旨與各省
督撫其共矢公心勿存私見詳細清查如與鄰省地
界有不清者則兩省各委賢員公同勘定若本省内
地界有不清者即委本省賢員勘定地皆朕土人皆
朕臣此盈彼絀悉在朕版圖之内無容分視也雖地
界或間有難定之處但平心勘畫即使稍有不協然
一定之後久遠得以遵據永無推諉争競之處於地
方大有裨益矣其舉行此事宜於農隙之時所派官
員不得私受請囑收取餽遺及科派百姓騷擾經過
地方如有發覺定行重治其罪諸督撫各慎為之
雍正三年九月二十三日
上諭古者視歲之上中為儲蓄之節蓋官民經畫久遠
不為一時苟且之計積之於豐年用之於歉歲所謂
有備無患法良而意美也朕自臨御以来宵旰勤求
無刻不以民依為念乃重農積粟之詔屢下而閭閻
卒少蓋藏官倉亦多虧缺即如直隸保定等府去歲
頗稱有秋今春二麥亦熟乃以夏秋雨水過多田禾
被澇而民間遂有饑色幾至流離若非多方賑恤窮
民必至失所此皆草野無知食不以時用不以禮但
快目前之有餘罔計異日之不足一遭旱澇追悔無
從至於常平通倉原為備荒而設乃有司奉行不力
多致缺額罪何可逭兹據江南浙江江西湖廣福建
河南山西陜西廣東廣西雲南貴州等省督撫報稱
今歲秋成八九十分不等朕覽奏不勝慰悦又重為
吾民計及長久宜及此時講求儲蓄之道以備將来
該督撫等可轉飭有司徧行曉諭務須撙節愛惜各
留餘地預為他時緩急之需社倉之法亦宜趁此豐
年努力行之勿但視為虚文故事朕為吾民籌畫養
贍之道惓惓於懷無時或釋而吾民自謀其身家若
但苟且因循不復長顧遠慮則重負朕軫念元元之
意矣至於州縣倉儲向有虧缺者若不趁此豐收之
時速行買補將来發覺斷不姑貸慎之慎之
雍正四年四月二十二日
上諭弭盜之法莫良於保甲朕自御極以来屢頒諭旨
必期實力奉行乃地方官憚其繁難視為故套奉行
不實稽查不嚴又有藉稱村落畸零難編排甲至各
邊省更藉稱土苖雜處不便比照内地者此甚不然
村落雖小即數家亦可編為一甲熟苗熟獞即可編
入齊民苟有實心自有實效嗣後督撫及州縣以上
各官不實力奉行者作何嚴加處分保正甲長及同
甲之人能據實舉首者作何奬賞𨼆匿者作何分别
治罪其各省通行文到半年以内被舉盜犯可否照
家長自首之例暫治以輕罪舉首之盜倘有從前未
經發覺之案地方官可否從輕處分以免瞻循畏縮
著九卿詳議具奏再盜案疎防文武各有處分雖著
有成例但中間事情尚有分别凡山海大盜聚衆多
人土獞苖蠻成羣劫奪及響馬老瓜等賊聚有窩穴
勢難擒捕者當責之弁兵如久無緝獲則文武一例
處分情罪俱當若盜止十人以下蹤跡散處者則捕
役力能擒制雖事𤼵潛逃亦能躧探而營汛弁兵各
有職守勢難遠緝此等盜犯似當專責州縣武職處
分可否酌量從輕庶情法得平中無枉抑著九卿一
併確議具奏
雍正四年九月二十五日
上諭向来邊省要缺題請調補乃督撫提鎮拔用私員
之捷徑其中多有委用非人且有題補後並不身履
其地而因邊俸遂得速陞者此天下之所共知所以
康熙六十一年
聖祖仁皇帝曾下特旨以督撫提鎮題補太多此習相沿
日久大有關係著九卿議奏經九卿以停止題補議
准遵行在案朕思邊省地方蓋因烟瘴難居或苖蠻
頑桀官斯土者與内地不同是以邊俸較腹俸之陞
遷為速耳今太平日久亦有烟瘴漸消風俗漸淳之
處其地居極遠瘴癘未除者在任官員若照内地陞
遷誠為偏抑至瘴癘已消俗漸轉移者仍照舊例題
補陞轉亦覺太濫著九卿將各邊俸之缺或係瘴癘
未除宜令督撫等題補或係風氣已轉可照内地選
用一一分晰議奏至文武原屬一例武職官員亦應
照文職官員令督撫提鎮等題補其遷轉之處亦論
邊俸較俸為宜著一併議奏
雍正四年十月二十日
上諭直省地方官辦理欽部案件皆有定限其不依限
完結者例有處分惟邊省苗疆間有督撫自行歸結
之案地方官因無限期遂生怠玩以致案件稽遲民
人受其拖累如廣西西隆州古障地方土目王尚義
等與貴州普安州捧鮓地方之苗目阿九等互控一
案曾經高其倬李紱各委員會勘任其遲延聞至今
尚未完結地方各官所司何事此案著鄂爾泰會同
貴州廣西巡撫另委賢能大員速行審結嗣後遇有
民苖争訟事件該督撫嚴飭該管各官作速查審完
結如地界兩省或有關提之人或有會勘之處兩省
大吏務須和衷辦理不得互相推諉其有不肖有司
託故稽遲巧為推卸者亦當指名題參不可徇庇本
省屬員任其遲延如經朕訪聞督撫徒自取愧耳
雍正四年十月二十六日
上諭上年廣西省補行大計撫臣曾將所屬土司薦舉
卓異彼時部議以土司薦舉卓異之處應行停止朕
允從部議今聞廣西所屬安平田州二土司愛養土
民輕徭薄賦實他處土司所不能及朕甚嘉之其應
作何加恩賞賚之處著該部議奏其各省所屬土司
果有奉法稱職裨益地方者該督撫不必拘三年大
計之例隨時薦舉朕當酌加恩奬以昭鼔勵
雍正五年二月初三日
諭雲南貴州四川廣西督撫提鎮等狆苖素稱兇悍加
以漢奸販棍潛藏其中引誘為惡以致燒殺刦掠毒
害善良居民深受其擾今督臣鄂爾泰等奉旨𠞰撫
業已擒獲兇苗販棍正在撫恤地方籌畫久遠之計
朕聞滇黔蜀粤四省接壤之區猺猓雜處不時統衆
越境讐殺攪害鄰封地方文武官員往往以責任不
專彼此推諉苟且因循以致塵案莫結者甚多此天
下之共知共聞者如廣西西隆州古障地方土目王
尚義等與貴州普安州捧鮓地方之苗目阿九等互
控一案遷延數年之久尚未審理朕已降旨督責此
即其明証也况各省所設汛防在於腹内而猺猓則
環居腹外防範難週遇有殺掠必待事主稟報始行
追捕往返躭延兇徒已遠遁矣四省督撫提鎮宜各
委賢員於四省接壤之地勘明界址凡猺猓販棍往
来要路設立營汛派撥遊守等官帶領弁兵駐防稽
察倘有越境讐殺刦掠之事即時擒解不使漏網其
委防弁兵以一年為期即於四省附近營伍内輪流
撥換如一年之内無越境生事之人有而能逐名挐
獲者四省督撫提鎮會同保題從優議叙兵丁量加
賞賚倘有貪功生事騷擾地方者立即題參從重治
罪朕意如此於地方有益與否其如何分界設汛派
撥弁兵經理妥協之處著四省督撫提鎮悉心商酌
定議具奏
雍正五年二月二十八日
上諭閩廣兩省督撫常稱本省産米甚少不足以敷民
食總督高其倬亦曾具奏巡撫楊文乾則云廣東所
産之米即年歲豐收亦僅足供半年之食朕思本省
之米不足供本省之食在歉歲則有之若云每歲如
此即豐收亦然恐無此理或田疇荒廢未盡地力或
耕耘怠惰未用人功或奸民希圖重價私賣海洋三
者均未可定昨曾面諭九卿今廣西巡撫韓良輔奏
稱廣東地廣人稠專仰給於廣西之米在廣東本處
之人惟知貪射重利將地土多種龍眼甘蔗烟葉青
靛之屬以致民富而米少廣西地瘠人稀豈能以所
産供鄰省多人之販運等語此奏與朕前旨相符可
知閩廣民食之不敷有由来矣著二省總督巡撫等
悉心勸導俾人人知食乃民天各務本業盡力南畆
不得貪利而廢農功之大不得逐末而忘稼穡之艱
至於園圃果木之類當俟有餘地餘力而後為之豈
可圖目前一時之利益而不籌畫於養命之原以致
緩急無所倚頼而待濟於鄰省哉假若鄰省或亦歉
收則又將何如哉該督撫等務須諄切曉諭善為化
導俾愚民豁然醒悟踴躍趨事則地方不致虚耗而
米穀不致匱乏矣每見各省督撫大吏皆各私其所
轄之地方而於鄰省之休戚膜外視之如高其倬則
請運江南之米於福建而陳時夏又欲留貯於江南
楊文乾則欲運廣西之米於廣東而韓良輔又欲留
貯於廣西伊等各從疆界起見甚屬褊小朕君臨萬
方普天率土皆吾赤子一省米穀不敷自然接濟於
鄰省有無相通古今之義若封疆大吏各據本地實
情奏聞則朕易於辦理倘各存偏向本省之見不肯
通融接濟則朕辦理甚難若開捐納以積穀則地方
米價必致高昂若截漕米以濟民則天庾所關更為
緊要輾轉思維實無善策是在凡為督撫者體朕一
視同仁之意酌地方之緩急為有無相通之道勿以
彼此隔屬有心區别如此方不愧大臣公忠之誼而
於國家懷保小民之治大有裨益也
雍正五年二月二十九日
上諭前鄂爾泰曾密奏稱廣西泗城土司甚屬不法素
為民害請勅令廣西巡撫提督懲治朕曾降旨詢問
韓良輔據韓良輔奏請欲往雲南與鄂爾泰面加商
酌朕思此事甚有關係自然非韓良輔與鄂爾泰面
議不可昨都察院啓奏原任廣西州判程旦控告羅
文剛一案羅文剛統衆肆惡吞噬十一處村落竟敢
與官兵相抗不容設立塘汛李紱身為封疆大臣逡
巡畏縮苟且彌縫但為掩飾一時之計而於地方之
利害民生之休戚毫不關心甘汝来時為臬司亦因
循怠忽不能整頓昨令廷臣詢問二人俱俯首無詞
即此一節則李紱之在廣西不能實心辦事專務虚
名養奸貽患而兇惡之土司皆不能整理約束可知
矣李紱甘汝来相繼為廣西巡撫彼地情形素所熟
悉著二人前往廣西辦理土司之事從前疎縱之兇
徒羅文剛等著即交與李紱甘汝来速行擒挐不得
容其兔脱韓良輔前往雲南與鄂爾泰會商時著李
紱一同前往將副將張傑調至省城署理廣西提督
印務李紱一到同韓良輔即起身赴滇韓良輔起身
後巡撫印務著甘汝来署理前朕准給韓良輔假期
送其母櫬回籍著俟公事定議後伊酌量起身李紱
甘汝来負朕擢用深恩今加寬宥容其效力贖罪務
將廣西境内不法之苗夷與地方不法之奸民悉心
料理俾盡革兇頑遵奉國憲以安良善以靖地方倘
目前疎縱之羅文剛等不能擒獲及伊等料理土司
之事虛文掩飾以卸目前之責將来仍有兇苗妄行
干犯王章者定將李紱甘汝来在廣西地方正法程
旦著交與田畯或於擒挐羅文剛案内有可差遣識
認之處在田畯酌量韓良輔奏稱廣西要缺需人著
吏部揀選引見又如礦賊盤踞於兩廣之間而兩省
官員互相推諉以致宵小肆行良民時受其擾著李
紱甘汝来會同阿克敦將兩省疆界一一清查如何
分别防範管理酌定規制使汛地各有專責匪類無
計潛藏倘李紱甘汝来仍復怠忽將来發覺定行重
治其罪若泗城土司怙惡不悛有應行用兵之處交
與鄂爾泰調度廣西巡撫提督總兵官俱聽鄂爾泰
節制
雍正五年三月初三日
上諭自古帝王致治諴民莫不以重農為首務書陳無
逸先知稼穡之艱難詩載豳風備叙田家之力作論
語云百姓足君孰與不足孟子云民事不可緩也蓋
國以民為本民以食為天農事者帝王所以承天養
人久安長治之本也我國家撫綏寰宇
聖祖仁皇帝臨御六十餘年深仁厚澤休養生息戸口日
增生齒益繁而直省之内地不加廣近年以来各處
皆有收成其被水歉收者不過州縣數處耳而米價
遂覺漸貴閩廣之間頗有不敷之慮望濟於鄰省良
由地土之所産如舊而民間之食指愈多所入不足
以供所出是以米少而價昂此亦理勢之必然者也
夫米穀為養命之寳人既頼之以生則當加意愛惜
而不可存輕棄之心且資之者衆尤當隨時撙節而
不可縱口腹之欲每人能省一勺在我不覺其少而
積少成多便可多養數人若人人如此則所積豈不
更多所養豈不更衆乎養生家以食少為要訣固所
以頥神養和亦所以節用惜福也况脾主於信習慣
便成自然每見食少之人其精神氣體未嘗不壯此
顯而可見者至於各省地土其不可以種植五穀之
處則不妨種他物以取利其可以種植五穀之處則
當視之如寳勤加墾治樹藝菽粟安可舍本而逐末
棄膏腴之沃壤而變為果木之場廢饔飱之恒産以
倖圖贏餘之利乎至於烟葉一種於生人日用毫無
裨益而種植必擇肥饒善地尤為妨農之甚者也小
民較量錙銖且但顧目前而不為久遠之計故當圖
利之時若令其舍多取寡移重就輕必非其情之所
願而地方官遽然繩之以法則勢有所難行轉滋紛
擾惟在良有司懃懃懇懇諄切勸諭俾小民豁然醒
悟知稼穡為身命之所關非此不能生活而其他皆
不足恃則羣情踴躍不待督課而皆盡力於南畆矣
朕聞江南江西湖廣粤東數省有一歲再熟之稻風
土如此而仍至於乏食者是地土之力有餘而播植
之功不足豈非小民習於怠惰而有司之化導者有
未至邪或者曰米穀太多則價賤而難於糶賣昔人
有穀賤傷農之說諺語所謂熟荒者此則不必過慮
假若小民勤於耕作收穫豐盈致於價賤而難於出
糶朕必多𤼵官價以糴買之使重農務本之良民獲
利而有餘貲也朕生平愛惜米穀每食之時雖顆粒
不肯抛棄以朕玉食萬方豈慮天庾之不給而所以
如此撙節愛惜者實出於天性自然之敬慎並不由
於勉強且以米穀乃
上天所賜以生養萬民者朕為天下生民主惟有敬謹寳
重仰冀
天心默祐雨暘時若歲獲有秋俾小民家有蓋藏人歌樂
土朕既為億萬生民計不敢輕忽
天貺爾等紳衿百姓獨不自為一身一家之計乎朝夕生
養之需既受
上天之賜若果加意愛惜隨時撙節則
天必頻加錫賚長享盈寧之福若恣情縱欲暴殄天物則
必上干
天怒不蒙眷賚而水旱災祲之事皆所不免其理豈或爽
哉又聞江西廣西地方竟有以米穀飼養豚豕者試
思穀食之與肉食孰重孰輕孰緩孰急而乃以
上天之所賜小民終歲勤苦之所獲者為豢養物類之用
豈不干
天和而輕民命乎朕所以惓惓訓諭者惟期天下之人專
務本業以杜浮靡愛惜物力以圖久遠共體朕敬迓
天庥勤恤民隱之意則爾等家室必益至於豐饒爾等子
孫必永綿其福澤思之思之毋忽朕言著將此曉諭
内外官民人等並通行遠鄉僻壤咸使聞知
雍正五年三月初三日
上諭上年八月内貴州安籠總兵官蔡成貴摺奏廣西
西隆州古障地方王尚義等與貴州普安州捧鮓地
方之苗目阿九等歴年互争歪染烏舍壩犁魯磉等
寨於雍正二年正月控告焚擄無休及臣抵任時嚴
飭各目不許妄動隨通咨飭查蒙雲貴總督高其倬
照准粤撫咨移行臣將阿九等設法擒𠞰臣思歪染
等寨未經審勘屬粤屬黔不便遽然用兵請轉咨粤
省撫提各委賢員於交界之地嚴審踏勘並查歪染
各寨錢糧現納何處定案清理果係何目強梁再行
擒治雖督臣高其倬行委普安知州廣西撫臣李紱
行委西隆知州訂期會勘無如托故遲延至今未結
推原其故因土苗自相仇殺俱係外結例無考成是
以頻年膜視伏懇勅下黔粤撫臣另委廉能大員秉
公審斷以杜争端嗣後審理兩省交界土苗案件請
勅部議定限期完結於邊方似有禆益等語朕隨將
蔡成貴奏摺發與鄂爾泰令其定議奏聞今據鄂爾
泰摺奏查得廣西西隆州古障地方土目王尚義等
與貴州普安州捧鮓地方苖目阿九等歴年互争歪
染烏舍壩犁魯磉等案於雍正二年正月控告焚擄
無休兩年以来自前督臣高其倬並貴州巡撫提鎮
諸臣移行粤省撫提諸臣屢經咨催即何世璂到任
後咨檄交馳無如西隆地多烟瘴該牧寄寓省城一
歲中惟冬季暫駐其地而一切催徵事務又復倥傯
遂致任催罔應則愆期之咎多在粤省今准部咨奉
旨令臣與何世璂委大員會勘隨委貴西道吳應龍
前往並咨催粤撫遴委大員速集會審俟審定詳報
到日臣等再當會議竊思鄰邊地方苗民雜處搶擄
為常刧奪不已姑息因循釀成此習其故多由外結
此至當不易之論臣經將分别流土考成使各有專
責不致互相推諉遲延不結之處繕摺具題奉旨勅
部議覆在案至於黔粤之交原有大江為界祗因犬
牙相錯以致彼此相争今若劃江而理江以南屬之
粤江以北屬之黔則界限井然防守稽察皆易為力
庶幾兩省之紛争永絶又不獨完結目前案件等語
鄂爾泰既稱黔粤二省當以大江分界使各加防守
稽查則争端可以永息今韓良輔李紱前往雲南與
鄂爾泰面商苗地事宜著將黔粤分界事情一併會
商妥議具奏其土苗争訟案件例由外結者應如何
定限之處亦著鄂爾泰韓良輔李紱議奏並將此交
與九卿詢問李紱甘汝来如何推諉遲延令伊等明
白回奏
雍正五年四月初六日
上諭雲南貴州廣東廣西四川福建六省道路甚遠命
往試用舉人俱係揀選引見之員嗣後各員經該督
撫題補者不必令其来京著具題補授
雍正五年十二月初九日
上諭戸部泗城前係土府是以有三年土貢之例今既
改土歸流自有應納賦税韓良輔何得復以三年土
貢品物歸於正項為請殊屬不合嗣後悉照例徵輸
錢糧不許借土貢名色重累小民著將土貢等物豁
免
雍正五年十二月十八日
上諭向来雲貴川廣以及楚省各土司僻在邊隅肆為
不法擾害地方剽掠行旅且彼此互相仇殺争奪不
休而於所轄苗蠻尤復任意殘害草菅民命罪惡多
端不可悉數是以朕命各省督撫等悉心籌畫可否
令其改土歸流共遵王化此朕念邊地窮民皆吾赤
子欲令永除困苦咸樂安全並非以烟瘴荒陋之區
尚有土地人民之可利因之開拓疆宇增益版圖而
為此舉也今幸承平日久國家聲教遠敷而任事大
臣又能宣布朕意𠞰撫兼施所在土司俱已望風歸
向並未重煩兵力而願為内屬者數省皆然自此土
司所屬之夷民即我内地之編氓土司所轄之頭目
即我内地之黎獻民胞物與一視同仁所當加意撫
綏安輯使人人得所共登袵席而後可副朕懷也但
地方遼闊文武官弁需員甚多其間未必盡屬賢良
之輩且恐官弁等之意以為土民昔在水火今既内
附已脱從前之暴虐即略有需索亦屬無傷此等意
見則萬萬不可著該督撫提鎮等嚴切曉諭不妨至
再至三且須時時留心訪察稍覺其人不宜苖疆之
任即時調換並嚴禁兵丁胥役之生事滋擾務俾政
事清明地方寧謐安居樂業共享昇平倘有不遵朕
旨絲毫苛索於土民地方者著該上司立即參劾重
治其罪即係平日保舉之人亦不可為之容隱果能
據實糾參朕必宥其失察之愆嘉其公忠之誼該督
撫提鎮等可共體朕心各盡懷保邊民之道
雍正六年十月初十日
上諭廣西八達寨兇苖素行不法從前提督田畯意欲
用兵征𠞰一面具奏一面即行發兵朕比時諭令慎
重籌畫不可輕舉總督孔毓珣亦據田畯知會具摺
奏聞田畯既欲舉行此事若果遴選兵弁調度有方
何難計日安帖乃田畯遣弁失宜臨事疎忽以此極
小苗寨相持日久致令兇苗設備不能迅速成功及
黔省兵至鼓勇向前竟被損傷或黔兵急於成功輕
敵受損或粤西兵丁坐視不救其情事俱未可定粤
西自韓良輔李紱甘汝来等數人辦事習為惰玩既
不能操練兵丁又不能撫綏苗衆兵力懦弱諸事廢
弛相沿日久而田畯又係中平之才以致兇苗公然
肆惡迨雲貴總督鄂爾泰調發滇黔之兵甫至其地
逆㺜即行授首黨衆悉皆嚮化鄂爾泰辦理甚屬可
嘉查廣西地方離廣東總督駐劄之處較遠而與滇
黔兩省相近著鄂爾泰總督雲貴廣西三省一應軍
民事務俱照總督之例管轄滇黔兵丁甚為用命年
来𠞰撫所到成功不獨官兵奮勇即土兵亦極效力
著動正項銀十萬兩交與鄂爾泰酌量分别賞給其
征𠞰八達寨之官弁兵丁中有陣亡受傷者已令加
恩優恤仍照例給與䘏典賞賚凡屬征𠞰蠻夷不但
官兵損傷者朕心深為軫惻即苗民被害亦深可憫
此番總兵段宗岳雖統兵失利但伊到任未久又所
用者乃廣西懦弱之兵或有不得已之處田畯係總
統調度之員難辭其責其間功罪輕重俱著鄂爾泰
詳查分别定議具奏又鄂爾泰奏稱今年冬間前往
貴州辦理公事著與廣西巡撫金鉷知會日期屇期
金鉷親赴貴州將粤省地方一應事宜與鄂爾泰面
共講論悉心妥議經理自有裨益
雍正六年十一月二十四日奉
上諭梧潯二厰税課雍正四年四月以前各官所收贏
餘銀兩俱從寬免其追賠廣西地方錢糧無多各官
養廉未免不敷是以雍正五年降旨將税課贏餘之
項賞給一萬五千餘兩為巡撫司道養廉之資今查
每年尚有贏餘銀三萬一千四百餘兩著將此交與
巡撫金鉷計算府州縣及佐貳官若干員酌量官職
大小地方繁簡均勻賞給以為養廉具摺奏聞每年
將收用數目造册報部
雍正六年十一月二十八日
上諭據編纂一統志總裁官大學士蔣廷錫等奏稱本
朝名宦人物各省志書既多缺略即有採錄又不無
冒濫必得詳查確核採其行義事跡卓然可𫝊者方
足以勵俗維風信今𫝊後請勅諭各該督撫將本省
名宦鄉賢孝子節婦一應事實詳細查核無闕無濫
務於一年之内保送到館以便細加核實詳慎增載
等語朕惟志書與史𫝊相表裏其登載一代名宦人
物較之山川風土尤為緊要必詳細確查慎重採錄
至公至當使偉績懿行逾久彌光乃稱不朽盛事今
若以一年為期恐時日太促或不免草率從事即如
李紱修廣西通志率意徇情瞻顧桑梓將江西仕粤
之人不論優劣概行濫入遠近之人皆𫝊為笑談如
此志書豈堪垂世著各省督撫將本省通志重加修
輯務期考據詳明採摭精當既無闕略亦無冒濫以
成完善之書如一年未能竣事或寬至二三年内纂
成具奏如所纂之書果能精詳公當而又速成著將
督撫等官俱交部議叙倘時日既延而所纂之書又
草率濫略或至有如李紱之徇情率意者亦即從重
處分至於書中各項分類條目仍照例排纂其本朝
人物一項著照所請將各省所有名宦鄉賢孝子節
婦一應事實即詳查確核先行彙送一統志館以便
增輯成書
雍正七年二月二十日
上諭金鉷請將太平府通判等缺俸滿推陞之員再留
三年照陞銜陞用該撫身在地方必有所見部議水
土惡劣不便久留雖據情理而言但推陞之員既已
熟悉風土非初到者可比或本人情願再留原任以
圖上進亦未可定惟是再留三年之後果能稱職或
格外加恩或令該督撫於本省要缺保題優陞以示
奬勵著該部另議具奏
雍正七年五月十六日
上諭凡遠省烟瘴之地及沿邊沿海之區因其險阻荒
涼或民情難治是以有司缺出或揀選補授或將内
地之員保題調補該員到任之後有歴俸三年即陞
者亦有五年即陞者所以恤其苦而賞其勞加恩於
常格之外也乃向来督撫等徇情受託往往庇護私
人以保題烟瘴邊缺為名俾得速於陞遷仍將其人
委署近地展轉留滯而本任竟屬虚懸是以緊要之
缺轉成閒曠之所矣此向日之積習衆所共知者近
年以来雖州縣正印官不敢仍蹈故轍而同知通判
等員則聞尚有借委署他處之名不到本任延至數
年俸滿居然得以陞遷者此等弊端甚有關係嗣後
著嚴行禁止倘有應行署理之處著該督撫就近差
委不得使屬員巧為規避之計以致要缺有閒曠之
時倘有仍前營私作弊者經朕查出定將該督撫及
本員一併從重議處
雍正七年六月初十日
上諭據廣西學政衛昌績奏稱粤西民情大抵嗜利而
無恥尋仇而輕生健訟而喜妄作一切姦淫偷盜忿
争刧殺干名犯分之事皆悍然行之而不顧而倡之
者實自強横之紳士始粤處邊陲民愚而陋井蛙夏
虫識見不廣畏鄉紳如虎畏士子如狼故俗有舉人
閣老秀才尚書之語其畏官長也不如畏紳士故俗
有官如河水流紳衿石頭在之語彼見姦淫偷盜忿
争刧殺干名犯分之事紳士一一為之無怪其漸染
成風寖以惡薄也且愚民無事之日畏強横之勢力
甘聽指揮奸民有事之時仗紳士之神通曲加黨庇
其積害不可勝言臣竊願欽命觀風整俗使一員以
整齊而約束之祗恐小臣識淺未敢瀆陳近見閩省
業蒙俞旨伏思天下一家萬物一體瘴江烟島悉土
悉臣誠得被蒙聖恩一例添設俾之勤宣德教力返
淳風於地方宜有裨益等語朕思謹厚為風俗之本
紳士乃庶民之倡故欲化民成俗使閭閻共敦仁讓
之風必頼本鄉之紳衿領袖身體力行為庶民坊表
則觀感興起朝夕漸摩風俗可歸於淳厚若紳士肆
行不法作奸犯科是以不善倡率鄉里也彼為民者
見紳士之身通仕籍名列膠庠而所行尚然如此則
相率效尤愈趨愈下無所底止在紳士貪一時之勢
利而不知風俗日至於澆漓今見此本不識伊等亦
自覺赧顔否著將廣西在京官員及進士舉貢等之
候選候補者通行𫝊集一一詢問令其明白回奏
雍正七年六月十二日
上諭朕愛養黎元遐邇一體而邊遠之地小民家計不
及近省尤朕心之所繫念數年以来甘肅四川雲南
貴州廣西五省有用兵西藏及𠞰撫苗蠻等事其一
應軍需皆動用公帑備辦秋毫不派及於民間而糧
餉轉輸亦有資於民力今藏地苗疆俱已寧謐朕心
嘉慰特沛恩膏著將庚戌年甘肅額徵地丁銀二十
七萬七千六百八十四兩零四川額徵地丁銀三十
一萬六千三百兩零雲南額徵地丁銀一十四萬一
千六百兩零貴州額徵地丁銀七萬四千二百兩零
廣西額徵地丁銀三十五萬三千九百兩零悉行蠲
免其西安各屬地方近日亦有預備軍需之事朕心
軫念著將庚戌年額徵錢糧蠲免十分之三共計銀
四十七萬九千九百兩零此六省督撫大吏宜仰體
朕心轉飭所屬有司敬謹奉行務使閭閻均霑實惠
如有奉行不力被不肖有司暗飽私囊或被奸胥土
棍強紳劣衿包攬侵蝕者朕若訪聞必將通省大小
官員分别從重治罪至於國家設官本以理民官有
恤下之責民有奉上之義若設官而不為計及養廉
之資則有司之賢者將窘迫而莫能支不肖者又將
横取而無所檢束矣是以酌定以錢糧耗羨均給各
官為養廉之資此揆情度理上下相安之道但思加
恩百姓豁免正賦若將耗羨一并蠲除是民雖邀額
外之恩而官員轉有拮据之苦上司或因此稍有寬
假則必致巧取苛索於民流弊種種轉多於耗羨之
數於吏治民生均無裨益常見庸劣之地方官每以
蠲免錢糧為不便於已心懷悵怏即此意也著於庚
戌年為始凡遇特恩蠲免錢糧者其耗羨仍舊輸納
諒必民所樂從若因水旱蠲免者不得徵收耗羨將
此永著為例
雍正七年六月二十九日
諭廣西省在京官員生監據廣西學政衛昌績奏稱粤
省風俗澆漓而紳士實為倡首即該省鄉紳之在京
居官候補者亦稱本地紳士庶民湔洗積習未能驟
除應設觀風整俗使以司化導等語朕觀廣西乃邊
遠小省通籍於朝者本不多人而其中即有謝濟世
陸生楠者狂悖囂凌目無法紀則該省風俗之薄劣
即此可見矣今御史陳宏謀等請照衛昌績所奏設
立觀風整俗使獨不思爾等紳士乃兆庶之觀瞻閭
閻之坊表若爾等果能於忠孝禮讓之道身體力行
以為衆人之模楷而又各教訓其子弟各規勸其鄉
黨則小民慕義嚮風觀感興起風俗自日歸於淳厚
若不能端本澄源躬先表率而望秉鐸司教之官家
喻戸曉使之改過遷善易俗移風所謂逐末而忘其
本也爾等各思嘉惠桑梓貽福子孫當於已身自求
之
雍正七年閏七月二十四日
上諭凡遠省烟瘴地方文武官員之缺例將本省熟悉
風土之人調補朕思烟瘴地方大半係邊遠簡僻之
缺若概行調補不令陞補未免強幹之員轉駐簡僻
之所止圖挨俸無所表見而才具可用有志上進之
人或生苟且因循之念亦未可定嗣後凡遇烟瘴地
方文武官員缺出向例調補者著該撫提鎮等於屬
員内秉公酌量若有可以題陞之員即具題請旨陞
授若係應調之員仍照舊調補陞調兼行不拘一格
總期人地相宜材職相當以副朕鼓舞裁成之至意
倘有應行調補之人不願前往而該管上司聽其規
避者或有不應題陞之人而該管上司徇情題陞者
經朕察出定行從重議處
雍正九年八月初二日
上諭廣西道通交阯聞該地方常有無知愚民希圖意
外之利抛棄家業潛往交阯地方開礦其所去之人
有資本用盡乞食而回者有僥倖獲利而回者有一
去而永不回者地方官雖禁諭稽查伊等總以出外
貿易為辭亦難究其所往何處更有奸匪之徒行兇
犯罪潛逃異域以致追緝無蹤懸案莫結似此違禁
妄行之風漸不可長著廣西巡撫提鎮悉心商酌於
往来隘口及僻路可通之處酌量撥兵添汛飭令該
管官弁加謹巡查倘有私行出口之人務令押觧原
籍照例治罪如弁兵偷安稽查不力或有受賄賣放
等弊日後𤼵覺一併按律治罪將該管官嚴加議處
庶愚民不致輕去其鄉流離異地而奸匪之徒亦不
致遠颺漏網
雍正十年六月初五日
上諭收買場竈餘鹽以清私販之源金鉷所奏甚是但
私既歸官而官或又行私其間收數之多寡運銷之
先後定價之寬刻報課之虚實惟視奉行者何如謂
立法以除弊恐弊即因法生亦正未足恃也其廣西
通省可否專銷廉州鹽及廉場餘鹽作何收買動何
欵項並如何撥運如何交領能否遍行土司有無關
礙引課之處著鄂彌達楊永斌會同金鉷一併虛衷
熟籌妥議具奏
雍正十一年三月初九日
上諭雲南貴州廣東廣西四川福建六省舉人赴京會
試路程遙遠非近省可比朕意欲於落卷中擇其文
尚可觀而人材可用者添取數人候旨錄用以昭朕
格外加恩之意著傳諭主考官於六省試卷遵旨取
中外其次等可取之卷不拘數目秉公選出俟發榜
後朕另派大臣會同主考官騐看人材再加遴選奏
聞請旨再六省落第舉子内除願於下科會試者不
必報名外若有情願小就以圖即行錄用者著在禮
部報名一並交與派出之大臣主考官揀選奏聞請
旨該部預行出示曉諭六省舉子知之
雍正十一年六月十九日
上諭據廣西巡撫金鉷奏稱鬱林州地方現在開墾之
時而富民鄉藤釐坡忽湧瑞泉二穴味甘色清足灌
三千餘畆等語朕從来不言祥瑞今蒙
上天福佑邊氓顯賜甘泉廣潤之大澤朕心不勝感慶著
該撫選擇善地建立祠宇奉祀泉源之
神以答靈貺該部知道
雍正十二年十月十六日奉
上諭向以浙江吏治營伍俱須整理而浙閩總督駐劄
閩省未免隔越是以特授李衛為浙江總督兼管巡
撫事務此係因時制宜隨材任使一時變通之政事
並未永著為例也今浙江事務經李衛辦理以来已
漸整頓而程元章又切以伊之才力難兼總督巡撫
鹽政三重任恐致曠悞為辭頃郝玉麟来京陛見朕
看其才具精神足以貫注兩省著仍照舊制命郝玉
麟為浙閩總督程元章以總督銜專管浙江巡撫並
兩浙鹽政事務又從前降旨將廣西一省暫隸雲貴
總督管轄者因廣西與貴州接壤俱有苗疆應辦事
務若非該督總統節制恐文武官弁呼應不靈今苗
疆用兵事竣諸凡就緒而年来内外臣工有多人奏
稱廣西距雲南路遠距廣東路近不若仍舊為妥便
等語滇黔兩粤情形本是如此即朕之初念亦不過
暫令雲貴總督管轄俟苗疆事竣仍可照舊非謂尹
繼善不能兼管三省而前後互異也其應否仍隸廣
東之處著九卿會議具奏
廣西通志卷九十七
