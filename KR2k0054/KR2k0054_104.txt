欽定四庫全書
廣西通志卷一百三
藝文
歴朝
記
柳州文宣王新修廟碑記(唐)柳宗元
仲尼之道與王化遠邇惟柳州古爲南夷椎髻卉
裳攻刦鬭暴雖唐虞之仁不能柔秦漢之勇不能
威至於有國始循法度置吏奉貢咸若采衛冠帶
憲令進用文事學者道堯舜孔子如取諸左右執
經書引仁義旋辟唯喏中州之士或病焉然後知
唐之德大以遐孔氏之道尊而明元和十年八月
州之廟屋壊幾毁神位刺史柳宗元始至大懼不
任以墜教基丁未奠薦法齊時事禮不克施乃合
初亞終獻三官衣布洎於贏財取土木金石徵工
僦功完舊益新十月乙丑王宫正室成乃安神棲
乃正法庭祗會羣吏卜日之吉告於王靈曰昔者
夫子嘗欲居九夷其時門人猶有惑聖言今夫子
代千有餘載其教始行至於是邦人去其陋而本
於儒孝父忠君言及禮義又况巍然炳然臨而炙
之乎惟夫子以神道設教我今罔敢知欽若兹教
以寧其神追思告誨如在於前苟神之在曷敢不
虔居而無陋罔貳昔言申陳嚴祀永永是尊麗牲
有碑刻在廟門
重建灌陽儒學大成殿記(宋)熊詢
灌陽爲全之支邑在州西南踰百里不當郵傳顯
塗山突然而大峭卓如簪水漻乎其清縈紆似帶
木拔疑攙天石怪類蹲虎清淑之氣多萃于此故
士人衆多而賢肄業於學者蓋十數而未止也然
其俗以耕耨爲業不汲汲於營利齠齓之童皆善
誦書雖負販者莫不能舉筆具字故民閒而性淳
事簡而訟少盜賊希有囹圄常空爲令尉者督賦
役之外無他適日至學評論古今較略人物且聽
其議善否以爲已師也往時學在縣東崇寧間以
舍法養士謂其地道隘遂遷於西邑置丞乃以舊
學易爲廨宇厥後舍法及丞職相繼而罷進士范
昂乃請教廳仍復為學書齋講堂升處自適獨未
有殿以居夫子像庭廡虚曠若非學效者余建炎
改元之明年冬以漕檄姑置湘潭簿書權攝兹邑
范侯以余舊嘗應詞賦舉朝晚過余以資講習余
亦喜其勤嘗至於學聽其誦詠之聲若出金石觀
其餙繪之文如鋪繡錦愛玩無斁每至志歸因謂
范侯曰羽衣緇裳之流爲觀與寺必雄建殿堂嚴
設像貌以崇奉其教非特務爲觀美也且使人知
欽畏而嚮懼罪福焉今有學而無殿夫子之像闕
然未有所覩何以使人瞻仰是將爲釋老羞范侯
躩然而起曰吾徒居此皆贏糧而相從非資於官
也舊學有殿請以餘貲徙於此可乎余唯而諾之
請助於後乃鳩工集徒不旬日而徙置焉輪奐一
新丹碧相照聳動人之觀聽又命匠人重飭聖像
繪羣弟子於壁間纁裳元衣秉圭端冕乃左乃右
若趨若揖燦然可觀既成適當仲春上丁恭循舊
制釋奠而奉安之籩豆簠簋陳列於前觀者如堵
後至無地跂踵而望以不獲覩爲歉祀事云畢升
堂而坐范侯領其徒進而請曰禮殿既成聖像是
設願得文以記其緒余應之曰論吾夫子之道如
天焉不可階而升如日月焉不可得而踰仰高鑽
堅瞻前在後不可以心期而智索無像可也何以
殿爲然學非殿則學之制不顯殿非像則殿之名
莫立像設而道寓於其中學者觀像目注心存殆
將達其所以言與其所以行期底於道豈特嚮懼
罪福而已哉范侯之心知所本矣請爲之記
重建梧州府學記洪邁
服嶺而南以千里名州者三十七繚以大海其山
則羅浮桂林陽朔韶石諸峯皆扶輿嶄秀有仙者
窟宅水則昭潭武溪潯灘真湟淪漣清瀉可鑒毛
髮至於光靈紆餘發爲草木之祥如水沉都梁素
馨之葩薌氣郁烈象犀玳瑁珠琲之凑窮天下之
産不足以掩之都會蓋如此獨人物效竒闇然弗
章由唐至今五六百年之間卓然於時者曲江張
文獻公余襄公日南姜公而已爾是豈山川炳靈
精采盪於異物使魁竒偉麗之氣不淑諸人耶何
其略無而僅有也余嘗遊南方私爲其人太息蓋
閩蜀與粤是三者均所謂斗絶不毛之區而蜀移
於文翁閩變於常袞今言多士者指二部爲甲乙
惟粤獨不幸無良二千石心乎教化者尸盟之至
環地萬里而漠然自外於上國蒼梧自漢爲郡入
本朝有陳公恭梁莊肅爲之守其風聲氣俗直出
他郡顧學校褊陋不常厥居於山之巔於冰井於
鱷魚池其後逼於縣舍科詔取士又不於其鄉而
於潯於容最後葺於僧房白袍紛紛移徙之不暇
奚暇誦詩讀書以倡其心今任侯爲州獨齊魯其
民顧瞻校宫以爲當遷爲諸生相攸宜而得神霄
宫之舊址高明有亢龜食其墨禮殿齋廬閎嚴静
深廂廡門庖秩秩井井又作議道堂以待三歲角
材之地并之爲八十一楹經始於舊年之仲冬斷
手於今兹之仲春木出於山賈人不知費出於公
而樂助者四十一鄉民不知工出於鄰邦州兵不
知規模奕然粤中無足與比既成侯作書請記余
謂士者自修於窮閭之間而待舉於朝廷之上雖
羹藜飯糗顓顓於寂寞之濱固有窮乏其身而安
之者此其志豈一朝一夕之爲哉有屋以居有粟
而食用其藏修游息之暇以求夫存心養性之道
聖賢閫奥直階而升爾一第常也何足以慁我爲
哉諸士子其勉之必有不期然者侯名詔眉山人
嘗令豫章之進賢余行其塗得謌謠於田里間又
嘗過侯清江之居而爲之賦凌風閣者然則記學
之成所不得辭也
重修桂林府學記張栻
國朝學校徧天下秦漢以來所未有也桂林之學
有唐大歷中觀察使李昌巙經始於郊而熙寧中
徙於郡城東南隅乾道二年知府事張侯維又以
其地堙陋更相爽塏得浮屠廢宫實始安故址請
於朝而遷焉侯以書來曰願有以告於桂之士栻
惟古人所以從事於學者何所爲而然哉天生斯
民則有常性人立於天地間則有常事在身有一
身之事在家有一家之事在國有一國之事皆性
之所有也夫弗勝其事則弗有其性弗有其性則
弗克若天矣克保其性而不悖其事所以順天也
然則舍講學其能之哉凡天下之事皆人所當為
君臣父子兄弟夫婦朋友之際人事之大者以至
於視聽言動周旋食息至纖至悉何莫非事學所
以明萬事而奉天職也雖然事有其理而具於吾
心心也者萬事之宗也人惟喪其良心故事失其
統紀學也者所以收其放而存其良也夏葛而冬
裘飢食而渴飲理之所固有而事之所當然者凡
吾於萬事皆見其若是也而後爲當其可學者求
乎此而已嘗竊怪今世之學者其所從事往往異
乎是鼓篋入學抑亦思我所謂學者果何事乎聖
人之立教者果何在乎而朝廷建學羣聚而教養
者又果何爲乎嗟夫此獨未之思而已矣使其知
所思則必悚然動乎中而其朝夕所接君臣父子
兄弟夫婦朋友之際視聽言動之間必有不得而
遺者庶乎可以知入德之門矣栻也不敏何足以
啟告於人辱侯盛意勉爲之言
宜山縣修學記張栻
淳熙四年栻備位廣右帥事以經略司主管機宜
文字韓璧聞於朝曰璧清介愷悌願假守符俾牧
遠民詔使爲宜州便道之官宜爲州被邊所控制
非一前此為州者日夜䆒切備禦繕治財賦之
不暇莫遑他議韓侯至官既舉其職則慨然念學
校委廢議所以修復者蓋積累而後成廟宫既嚴
講肄有堂師生有舍門廡庖湢悉具合境人士歎
息頌詠來請記方韓侯之爲是舉也或者竊笑以
爲在邊州乃不急之務且曰宜固寡士亦何必汲
汲爲栻獨以爲不然蓋爼豆之修則軍旅之事斯
循序而不忒教化興行則禍難之氣坐銷於冥冥
之中詩曰既作泮宫淮夷攸服是有實理非虛言
也建學於此使爲士者知名教之重禮義之尊修
興孝弟忠信則其細民亦將風動胥勸尊君親上
恊力一心守固攻克又孰禦焉近而吾民既已和
輯則夫境外聚落聞吾風者亦豈不感動有以服
其心志束其肌膚其孰有不順况乎秉彛之心人
皆有之竒才之出何問遠近邊方固曰寡士然如
唐之張公九齡出於曲江姜公公輔出於日南皆
裒然著見於後世宜之士由是而作興安知異日
不有繼二公而出者乎又安知其所成就不有過
之者乎然則可以寡士而忽諸故於其學之成樂
爲書之
重修静江府學記朱熹
古者聖王設爲學校以教其民由家及國大小有
序使民無不入乎其中而受學焉而其所以教人
之方則皆因其天賦之秉彛而爲之品節以開導
而勸勉之使其明諸心修諸身行於父子兄弟夫
婦朋友之間而推以達於君臣上下人民事物之
際必無不盡其分焉者及其學之既成而又興其
賢且能者寘之列位是以當是之時義理休明風
俗醇厚而公卿大夫列士之選無不得其人焉此
先王學校之官所以爲政事之本道德之歸而不
可一日廢焉者也至於後世學校之設不異先王
然其師之所以教弟子之所以學則皆忘本逐末
懷利去義而無復先王之意以故學校之名雖在
而其實不舉其後至於風俗日弊人材日衰雖以
漢唐之盛隆而無以彷彿乎三代之叔季然猶莫
有察其所以然者顧遂以學校為虚文而無所與
於道德政理之實於是爲士者求道於老氏釋氏
之門爲吏者責治乎簿書期會之最蓋學校之僅
存而不至於遂廢者亦無幾耳乃者聖上慨然憫
其如此親屈鑾輅臨幸學宫𤼵詔諸生厲之以爲
君子之儒而無慕乎人爵者德意既甚美矣而静
江守臣廣漢張侯栻適以斯時一新其府之學亦
既畢事則命其屬具圖與書使人於武夷山間謁
熹文以記之顧非其人欲謝不敏而惟侯之意不
可以虛辱乃按圖考書以訂其事則皆曰静江之
學自唐觀察使隴西李侯昌巙始立於牙城之西
北其後又徙於東南歴時既久士以卑庳堙鬱爲
病有宋乾道三年知府延平張侯維乃撤而遷於
始安故郡之墟蓋其地自郡廢而為浮屠之室者
三始議易置而部使者有惑異教持不可者既乃
僅得其一遂因故材而亟徙焉以故規模偏陋復
易摧圮至於今侯然後乃得并斥左右佛舍置他
所度材鳩匠合其地而一新焉殿廡崇䆳堂宇廣
深師生之舍環列廡外隆隆翼翼不侈不陋其為
諸侯之學所以宣布天子命教者甚實且稱熹於
是喟然起而歎曰夫遠非鬼崇本教以侈前人之
功侯之為是則既可書已抑熹聞之侯之所以教
於是者莫非明義反本以遵先王斆學之遺意而
欲使其學者皆知所以不慕人爵為君子儒如明
詔之所謂者則其可書又豈徒以一時興作之盛
為功哉故特具論其指意所出者為詳而并書其
本末如此
重建灌陽縣儒學記余元一
灌陽令趙君永始至之日躬謁先聖覩其學庳陋
湫隘愀然言曰是非為政者所當先耶武城絃歌
風馨億齡吾雖不逮古人敢不盡心乎兹邑也介
楚粤之間山拔而竒水清而駛魁竒秀異之民豈
無生其間者獨未聞顯然見於世何也於越夷貊
之子生而同聲長而異俗教使之然也文武之道
未墜於地在人賢者識其大者不賢者識其小者
今講肄無所雖有美玉不礱不錯非為政者之罪
耶治之西厥土爽塏襟抱環密廼度廼營廼基廼
築聞者相與觀焉有耆儒曰此崇寧間之故址也
後雖更徙不常而莫宜其地抑天將昌吾邑而畱
之以俟今乎趙君聞而益喜之縣之士相勵而趣
成之財不賦而羡工不召而集期月告成先聖之
宫從祭之士貌像顯肅講道有堂棲士有舍門序
庖廩無不畢備時淳熙九年十二月也夫庠序廢
而不興為政者之責也庠序興而學不講為士者
之責也趙君之為是舉也知為政之先務矣士之
學豈惟習陳腐以應有司程尺為利禄梯媒而已
哉夫人之生與太極同體天地之心鬼神之會五
行之秀萬物之靈也故旦晝之梏亡而良心苖裔
未嘗不發見去聖賢於千載之遠而方册所存有
默契而自得者秉彛在人未嘗冺也故曰學問之
道無他求其放心而已矣放心求則良心存矣君
臣父子兄弟夫婦朋友必思有以盡其分視聽言
動洒掃應對進退必思有以循其則持敬以居之
致知以精之二者不可偏廢也後之學者務外而
不由内計利而不明義文華之趨而操履之不顧
記問之矜而大原之不䆒隨流而堙半塗而止非
力不足也志不立也昔有問孟子以士何尚孟子
告以尚志舜為法於天下可傳於後世我猶未免
為鄉人也孟子之志蓋如是宛彼鳴鳩翰飛戾天
源泉混混放於四海君子察於此可有志於學矣
窮則獨善其身達則兼善天下窮達於我何加損
哉元一既樂趙君之有成而望學者之有立於是
乎言
重修全州學記(元)揭徯斯
皇元治法周孔荒徼絶壤必謹學校以為教基泰
定元年春郭侯履以長史移貳於全全居湖南九
郡之極地小而巖風氣啙窳郡西湘山又稱無量
壽佛入滅之所世奉遺骸奔走萬姓而夫子廟荒
圯穿漏曾莫顧者講誦不興薦祼無所侯至會缺
太守侯總學事教授黃潤以爲請於是侯率僚佐
於上士民勸於下明年即工前清湘長法哈進拜
元侯知邑士鄧桂能狀命董其事遂斬木伐石食
工傭力民不知役太守何公潤繼至朝勸夕勞休
威並行及期而廟成乃易夫子十哲像分祠先儒
及賢哲於講堂之左右門序軒陛以次咸畢又闢
廟南廢地爲杏壇以擬闕里建明倫堂四楹以舘
諸生既告成於廟教授請予紀其事且俾告於有
衆昔全之鄙爲羣獠劫以自附者八百餘家數自
詣吏吏不能討而王賦之共不敢怠遑及郭侯為
守天子使督兵討之八百餘家咸在誅滅侯以死
争乃去刑書復為齊民侯非力能生之也以其民
恪遵魏文靖公之教知有君臣之分身雖附獠而
王共不缺故也全之四境盡為中邦又密邇周元
公之里父傳子習皆聖人之道民之情性豈獨異
乎夫殫才盡力以奉無益未必蒙福耕田鑿井以
服聖賢之教得遂養生送死使父子知親君臣知
義夫婦知别長幼知序朋友知信君子登於俊選
小人免於刑戮果何憚而不爲哉亦教化使之然
耳爲民上者曷敢不敬學在鳳凰山之陽宋紹興
十三年遷也東南諸山秀麗竒絶湘灌二水合流
其下蓋為一郡之勝云
平樂府學記常挺
廣右嶺南重鎮槩管十六州平樂古昭州後陞爲
府禮義之習風化所被前代科目得人甲於諸郡
故家餘俗猶有存者府學去城可二里許居考槃
澗之西國初燹於兵火前至元己卯郡監劉懷遠
知州孫武德經營創始歲次壬午武德之子夢得
再知州事力加修理規模益宏壯然官政有通塞
或興或廢其可稱述者蓋無幾至正二十有三年
平章榮禄公總制軍旅開署省事其明年以昭郡
重地控制梧賀選本省理問官托卜元善攝郡監
兼義兵萬戶勸農防禦事以鎮撫之君以是年六
月莅事前政多廢弛君乃正身帥下早晚以思寢
食弗遑發號施令與民更始威惠兼施寬猛得宜
自郡城達於四境吏民爲之改觀朔望視學見其
上漏旁穿震風凌雨日益傾圮喟然嘆曰興崇學
校守令責也予敢不夙夜祗懼恪勤厥職鼎建祠
廟以奉祀事郡博士趙顯祖文學掾尹龍恊力贊
成之廼考覈學租之没於某者得粟一百九十八
石某氏儒士之義助者一十錠公與學官各捐已
俸共得數千緡選匠具徒購木於昭賀之境至正
二十四年冬建立大成殿舊殿湫隘不足以奉儿
筵則擴而充之應門兩廡講堂齋舘煥然一新材
木之良工匠之巧規矩凖䋲深廣如法川流山峙
前拱後揖聖容穆穆侑坐肅然祭祀以時洋洋如
在春夏詩書之教朝夕絃誦之聲使民沐浴乎膏
澤被服先王之道元善可謂知為政之本矣恭惟
我國家列聖相承漸民以仁摩民以義太平且百
年士大夫以名節相尚變故以來仗節忠義者無
慮數千人漢唐有愧焉下至閭閻窮巷匹夫匹婦
與析圭儋爵之君子同一貞節不爲利回不爲威
屈皎然如日星之光耀國家仁厚之澤於此可見
天理之在人心有非強暴所可奪者學校有功於
世道豈小補哉昔衛文公當春秋時敷教勸學國
以富強爲時賢諸侯漢文翁守蜀郡率民子弟教
以經術蜀文之盛自文翁始元善監是郡不朞年
而政化大行吏畏其威民懷其德庠序之興明倫
育俊化民成俗有古君子風事既落成來謂曰願
有以記之吾聞古者大事書之於策小事書之於
簡作而不記後嗣何觀建學大事也不可以不書
重建博白儒學記(明)鄒鳳
博白古爲白州宋開寳中易稱縣南去縣一里許
而學建焉迄紹興間再徙於縣治東深得其地東
有衛公嶺之聳立南有蟠龍山之鬱結文星橋之
横乎西登高嶺之振乎北挹抱據夫古今之勝精
神凝聚産乎賢俊擢高科登顯仕而蜚英傑出者
非一二計若龐孝泰之忠節李時亮之異政徐噩
之忠勇秦懷忠之文學豐功偉績照耀千載皆由
是學而顯苐以學之設立年代久遠日炙雨淋棟
摧梁朽莫有舉志克而新之正統紀元春嘉禾張
公本忠來簿是邑未幾吾章貢朱公勖亦以貳縣
至覩夫講堂圯毁師席莫安其所齋舍傾頽弟子
莫安其業文廟廊廡弗壯觀瞻欣然同捐已俸交
相規畫鳩木命工以鼎修爲己任既而新興李公
銘拜命宰白同寅恊恭早作夜思率力以完始於
正統丙辰十月吉日逮二年丁巳十二月一日明
倫堂舍先成高深方廣如度黝麗丹漆如法師得
以講學而安位弟子得以聽受而安業鍾鼓東西
各有其序圖書左右咸獲其列師生有舍庖廩有
次煥然壯觀誠不勞力咄嗟而集事廼命邑士張
源深氏束書走幣禮余記期勒石以圖不朽嗟夫
爲政之道貴知所先蓋先莫先於親賢養賢莫先
於學校禮樂詩書之府仁義道德之場教化之所
由施綱常之所由明盖古今聖賢之所由相承養
賢輔治莫不以爲首務有司爲政克知以是爲先
者鮮矣今觀博邑自宰而丞而簿來有先後心無
町畦庀材捐俸鳩木命工同寅恊恭慨然以鼎新
儒學為己任誠可謂知所先矣雖然學校興則教
化美師道立則善人多將見英才樂育彬彬軰出
闡揚聖道明如日月之麗霄漢發為文章沛若江
河之湧波濤擢科折桂登金門步玉階盡忠君澤
民之道致國家太平之盛當復超乎龐李徐秦羣
傑之軰以著聲光之隆則是碑之立也不惟有以
昭今日諸君子爲政之美績抑亦以歴傳悠遠爲
千萬世爲政者勸是爲記
重修臨桂縣學記周紀
孔子之道天地之道也國家生民不可一日無者
伏羲神農黃帝堯舜禹湯文武行斯道於上孔子
明斯道於下所謂繼往聖開來學者孔子也我朝
聖聖相承尊信孔子之道内而京師外而郡邑皆
崇廟祀冕旒而南面一視王者春秋有事與社稷
等甚盛典也正統甲子冬予奉命廵歴廣右拜謁
孔子於臨桂縣學宫顧瞻廟庭石碑具存稽之始
末蓋縣學初建於城東南再遷於城南舊縣治之
旁逮國朝始移置於此實宋宣成書院之故基也
洪武乙亥重加修葺距今餘五十載梁棟牆壁日
就毁壊予慨欲新之然未敢妄作勞民會有詔修
飭祀典祠宇於是布政使旴江揭公稽富州孫公
曰良按察使金華章公聰參政上虞謝公澤雲中
武公逵憲副會稽胡公智參議新昌甄公完天台
侯公臣僉憲五羊湯公性方文江王公驥玉山王
公受潮陽蕭公鑾毘陵鄭公觀湘鄉江公玉琳偕
郡守姑蘇吳公惠僉謀合志各捐已俸爲之倡于
時同寅安成萬公節按節繼至觀而喜曰吾軰讀
聖賢書敢忘所自哉廼相與襄其成縣令陳鼒又
勸邑之好義者出資補其缺市材募工綽有餘饒
經始於乙丑仲夏落成於是歲仲冬工善材良既
堅且美巍然煥然不浮于度廟之制高二十五尺
廣四丈有竒袤五丈有半視舊蓋增焉再逾月而
櫺星戟門之仆者以立欹者以正腐者以更規模
宏遠矣先是御史三司朔望行禮皆止府學至是
定議朔日從府學望日從縣學已而衆心懽悦咸
以爲當教諭三山劉和訓導番禺吳貞仙城陳遺
請曰是廟更修式稱瞻仰矣宜有記以示於後予
惟孔子後天地而生知天地之所以爲始先天地
而沒知天地之所以爲終默運於冥冥之中而有
以裁成輔相於昭昭之際謂其道非天地之道可
乎諸生游泳於斯㴠養於斯瞻拜起跪於斯宛然
聖人之在心目宜其於家爲孝子於國為忠臣庶
幾上不負朝廷建學育才之意下不負藩臬董事
之勤斯廟之修豈小補哉書以記之使後爲賢有
司者皆知所先務云
慶遠府學記陳文
學校者王政之先務所以明人倫厚風俗也故自
唐虞三代之盛下至漢唐宋元其間願治之君莫
不以是爲急蓋國之賢才由此而作養造就以底
於成用之以致君澤民宏其化理於天下而成雍
熙太和之治者良以此也我朝學校之設内而兩
京國子監外而府州縣莫不有之其教養之法甚
詳且備超越於前而化理之效亦過於漢唐宋元
遠矣然所在有學以育生徒必有廟以祀先師孔
子朔望春秋釋菜釋奠之禮所由行生徒之育於
斯者皆知明君親之大倫以修其身以䆒其理以
致其用以達其道者未有不由於學校也然所在
奉行德意或有勤怠而學校之廢興攸係廣西慶
遠府古粤地秦漢以後淪於荒服唐及五代爲粤
州宋咸淳始爲慶遠府元改府爲路爲安撫司迨
今洪武初定爲府領三州六縣其江山險峻人風
獷戾宋始建郡學張栻記之自宋至今人物科甲
之載於郡志者亦有也皆非所謂由教而入者歟
天順壬午季春天台周君一清來守是邦下車之
初即釋菜先師孔子遍視學宫慨其敝陋曰何以
興教時隣郡寇攘弗靖君綏輯其民皆安生樂業
乃重建大成殿及旁爲兩廡前爲櫺星戟門復修
明倫堂并會堂後饌堂志道據德依仁游藝四齋
以至庖庫牆垣亦莫不完葺而廟學煥然維新其
南復侵地仍爲泮池表以二坊又以宋馮京皇祐
初隨父寓武昌登觧省廷試皆居第一立祠肖像
以祀之廨宇舖舍驛傳城樓無不修葺又立預備
倉儲粟石以濟民蓋守是郡能遍治其事而獲乎
上而安乎民使聚有養而習有學周君之績亦盛
矣哉於是郡學訓導閩中陳箎興國鍾淵暨諸士
子目覩其盛敬述其槩因刑部主事馮俊屬予為
記因記其鼎創與夫爲治之槩俾勒諸石以爲方
來者勸云
重建梧州府學碑記邱濬
梧郡界兩廣間實爲嶺南要地上以邊徼弗靖命
御馬監太監陳公都察院右都御史韓公平江伯
陳公畀以節鉞專征之柄以總鎮兩廣地未幾前
總兵江公以召去而平江伯陳公實來繼之武功
告成邊鄙肅清於時韓公實任總督之寄諭於衆
曰武雖可以遏亂然非聖人之所尚也柔人心而
融其強梗之氣莫若修文教修文教莫若興學校
總鎮太監陳公是之爰主其意而前後兩總戎公
皆議允合一時兩廣藩臬諸公以事在梧者咸與
焉於是庀材鳩工拓其基撤其舊材足而工良都
憲視事之暇躬為督視心齊力殫未踰時而規制
咸備中爲禮殿翼以兩廡繚以周垣廣庭重門一
一如制郡學峙其左邑學峙其右講誦之堂齋祭
之室會集休宿之所以至庖湢庾廥皆備閎麗静
深爲兩粤學校之冠議者謂非特嶺以南所未有
雖中州亦不多見也父老相與議於鄉曰嚮也室
家之不保何有學校士民相與議於塗曰嚮也奔
走之不暇何有誦讀呻吟之聲化為絃歌棘荆之
所變爲爼豆伊誰之功歟是不可不知所自於是
廣西按察司副使范君布政司參議黃君因衆心
之所願求予文刻諸石以垂永久竊惟有虞舞干
羽而有苗格魯僖作泮宫而淮南服孔子亦云遠
人不服則修文德以來之則用文德以服遠其來
尚矣雖然文德之敷必在徂征之後蓋先有以折
其氣而後有以服其心苟非大禹先有徂征之師
則兩階之間七旬之舞豈能格有苖於萬里之遠
哉是故文德武功必相為用又必有定所有常時
而後可行之久遠焉學校者文德之所從出也於
此明倫於此議道於此同風於此造人材出征於
此受成振旅於此獻馘鄉則於此飲酒射則於此
比耦歲時率民讀法之類咸於此焉行之開人心
忠孝之天立國家紀綱之地扶世教於不墜廣材
用於無窮此先王立教之大端也若夫作士氣於
委靡之餘折奸謀於萌芽之始斂強悍之氣以囿
之道義之區斯又其微意所在焉公建學立廟之
意其有見於斯乎
太平府學記邱濬
國家受天休命克相上帝以治以教際天所覆之
地凡具人形居地之上者咸有以安其生復其性
廣西左右兩江在嶺嶠以南之極處唐宋以來固
已州縣之然至今其守宰猶襲用其土官學校尚
未遑立惟太平一府其守特出朝命常調且立學
設官俾以教焉两江州郡前此所未有也成化丙
申番禺何侯楚英來知府事慨然以教化爲意凡
可以爲一郡之人變化其習奠安其居者無乎不
用其心大要欲其民風土俗一旦與中土等夷任
未期年政行化施民猺胥彧乃與其佐同知韓廷
彧通判蔡顒推官陳宣等謀曰左右兩江皆無學
而吾太平獨有學太平之支郡屬邑皆無學而獨
府有學是則兹學之建其標凖之所示者廣風化
之所及者衆非内地他學校比也絃歌爼豆之地
師生之所涖止民人之所瞻仰爲政首務莫此爲
急乃鳩工庀材重加修葺規制宏壯藻飾華麗視
舊蓋有加焉既成適生員陳鼎趙馳應貢春官教
授羅順具事跡以記來徵惟天在上其形穹然而
下覆乎地地所至之處極乎海而止凡在寰海之
内莫非天王之地惟其化之所及者有先後故其
人之歸化者有遲速苟有介然蹊徑可通聖人在
上推其教化而馴及之則無有不可化之理原夫
二帝三王之聖其所治之地四方相距亦不甚遠
觀成周之故疆而質以後世之職方可見也洛陽
爲王城而臯落氏陸渾戎密邇乎其境東之萊牟
介莒皆夷地也淮南爲舒徐西戎河北真定中山
之境乃鮮虞肥鼓國河東之域而有赤狄甲氏此
外荆楚吳越閩蜀又皆在荒服之遠中國所有者
僅宋晉齊魯衛鄭通不過今數十郡焉耳自時厥
後疆界日拓而遠向之荆楚吳越閩蜀遂皆爲内
地其聲名文物之盛顧若反有浮於宋晉齊魯鄭
衛之舊者蓋天旋地轉氣運隨之而遷移則夫左
右兩江之間其轉移通變之機安知其不本於今
日兹學之設乎何侯雖於一郡立學然所關係甚
大而遠後之繼侯芳躅以治以教於兹者尚當體
侯之心汲汲然皆以教化爲心而士之生於兹地
受侯之教養者皆從事於學孜孜不已與凡支屬
之邑接近之壤聞其風者相與感發慕好學周公
仲尼之道亦如今日荆楚吳越閩蜀之區出而與
北方之士相後先其將自此始耶何侯興此學其
關係之大且遠如此不專爲一郡也其不負聖天
子所委任而克相之於是乎見焉
潯州府遷建文廟學記錢溥
嘗讀詩至大雅江漢之篇知召穆公平淮南歸覲
天子而乃言矢其文德洽此四國不以武功忘文
教也又讀魯頌泮水之篇知僖公修泮宫以復教
化而乃言淮夷攸服在泮獻馘獻功者有文事必
有武備也三代文武之道所以交修並舉而人材
以盛治功以成非若後世舉一而廢百者比我朝
列聖相承交重文武之道凡府州縣及軍衛皆設
學以育俊秀習射以修武備故百有餘年間人材
出爲世用者多文武兼資隆國勢而服海宇求振
斯道於上亦惟待其人而後興焉潯有儒學本宋
州學元爲路學洪武初改升府學在郡城小南門
外恒病斷藤峽寇爲害正綂間守土者徙入城西
隅南向成化丙戌秋峽寇竊入燬及學舍而殿廡
僅存然歲久亂餘圖是役者殆難其人總督兼廵
撫都御史姑蘇韓公雍特舉武林孫侯暲由博白
縣令來守是邦侯方崇武靖寇賑卹饑殍招撫流
亡不暇而未暇斯舉既而韓公與鎮守太監陳公
宣總兵平江伯陳公銳請建總府於梧州控禦两
廣命參將夏公鑑憲副范公鏞分鎮是邦寇患稍
戢民漸休復侯乃嘆曰古者軍旅之中不忘爼豆
况學校教化之本而不加之意乎於是率諸生父
老周覽其郡山川盤鬱風氣攸聚惟東爲最盍順
其勢而向之何如衆曰諾乃掄材庀工俟農隙而
興役拓其舊址復其所侵地首建大成殿明倫堂
兩廡戟門東西齋櫺星學門以次而立復肖聖像
規模宏偉煥然一新使諸士子瞻仰知歸游歌得
所自嶺以南蓋罕儷也非待其人而後興乎夫古
昔帝王之御天下身君師之位民自融於禮樂法
度之中無有自外其化者周之衰治教衰微孔子
出而任道德之宗師上知立教於既庶既富之後
民知死信於去兵去食之餘宅天中而立人極亘
萬古而莫易矧潯當瘡痍甫定民心皇皇侯首舉
學校使知尊君親長之道效死而弗去又何教化
不興人材不成寇不畏威遠遁乎此魯僖公所以
見頌於史克也嶺南列郡聞其風者皆興起於學
明教以復性所謂洽文德于四國則韓公之功又
豈無吉甫作詩以美其歸哉是役也經始於成化
壬辰秋而落成於乙未春越三載侯日坐學雖一
木一石必經其目而後用不傷財病民勸率有道
而底厥功贊其事某始終董其役某而余乃以紀
其成
重遷貴縣學記張燦
貴之有學自宋慶歴間始其地在縣東城外其後
一遷於城西再遷於下郭又再遷於中郭歴元入
我朝兵燹洊至士以出入爲難成化辛丑巡撫都
御史桂陽朱公英以斧鉞征木峝諸猺實會于兹
停驂入學顧見廟宇不飭堂舍傾圮嘆曰此非風
化之地也盍遷之遷之城内既以戒於吏則發官
帑七百金以爲之資取材於山鑿石于崖工庸匠
隸百湏之務各以次舉軍暇輙親往指授經畫凡
三月始班師而規模大具未就緒也越明年都憲
被召還朝吏以兹懈弘治改元按察副使廬陵周
孟中奉命來督學政釋菜之餘愀然不樂遂趣吏
僝工責以程限於是丹漆依棟黝堊附牆殿廡堂
齋厨廩庫舍之置罔不法式踰年而落成蓋即興
賢坊以爲永基自宋迄今凡四遷而始在城内也
既而憲副謂兹事不可無傳乃遣庠生張瓚走幣
千里而屬記於予嗚呼古之善教者四郊多壘而
絃誦不廢此豈虚文強忍而已哉蓋知五常之根
於人心五典之係於世道者不可一日而懈也故
漢高常欲屠魯至城下猶聞絃誦之聲謂其守禮
義之國爲主死節乃釋不誅由此觀之學校何負
於人顧士之無成者乃有負於學校耳方都憲於
戎馬劻勷之際而獨能注意學校以勵士風可謂
知所重矣老成人之謀國固如是哉然則爾貴庠
士當銘彛鼎以無忘都臺之舊德尚敦行𢡟學以
無負憲副之盛心使他日攷事覈實有所稱指曰
自兹學之遷而士之立於本朝與宦於四方者往
往有風操政事可觀如此則兹學之遷可謂有遭
而二公之於遷學可謂有功也已不爾則爲徒遷
斯文之病也嗚呼可不勉哉可不懼哉
重修北流縣學記周孟中
北流縣儒學先後遷者數矣按志學唐貞觀三年
肇建於登龍橋西元大德二年遷於寳圭驛東延
祐四年遷於寳圭驛西附縣治國朝因之天順間
燬于兵成化七年遷於縣治之東北歲久汚壊且
地勢逼隘弗稱育材衆議亟欲遷改會知縣事羅
嵩至因衆之欲圖所以遷者相地得城東一里所
即寳圭驛西舊縣基相傳有䜟云金在後水在前
學橋連出狀元䜟雖未足信要亦善地也都御史
閔公遷之羅令亦捐俸爲倡禮勸鄉宦耆彦各助
工費置籍稽其出入無少滲漏任官督役而令紀
綱弘治五年臘月朔日興工次年正月二十二日
首建講堂文廟次東西齋两廡以及戟門大約爲
屋三十餘間櫺星門三座俱用石以圖久遠聖賢
肖像師生庖廩與夫鐘鼓器用靡不煥然一新落
成之日謁廟瞻拜升堂講誦邑人父兄嘖嘖稱嘆
作興者之有道然則為諸生者可不知所自勵耶
勵之當何如亦曰居敬以持已窮理以修身本之
四書以求其端參之羣經以會其全博之于史以
盡其變入則孝親出則忠君時平則建功立業時
危則伏節仗義隨其所遭求無媿而已諸生知此
而勉焉斯上不負聖天子養育之恩下不負都臺
作興之意若屑屑以地勢之美惡爲辭而不反求
其本則亦末矣非余所以命於諸生也是爲記
懷集縣學記張詡
懷集縣廟學既聿新邑令區君走使幣出縣博李
公瀚手狀白予請記按狀懷集古屬南海郡元屬
賀州今隸蒼梧號爲富庶獨廟學在縣治東壊於
歲久至輯茅編竹以障風雨爲弗稱先是長民者
才困於簿書識短於教化視此端本澄源之地漫
不能少加之意爲可慨嘆自我區侯來令兹邑既
視篆之三日謁廟徘徊瞻顧仰首太息固勵然以
爲己任矣未幾政令大行上下敬服爲諸邑令首
稱乃肆力於廟學甲寅秋七月公𪠘成乙卯秋七
月明倫堂成丙辰秋七月櫺星門成戊午春正月
大成殿成於是乎廟貌之煒煌學制之整備聖賢
像位之嚴飭俾夫往來部使者與凡士庶得以具
瞻而起敬爲師弟子得以冠裳從容磬折譚道於
廣厦細氊之上非吾侯之才之識卓有以出於尋
常其克建此偉功哉固宜穹碑大刻以昭示將來
而文字之托敢以累執事予閱狀既嘆曰嗟夫學
所以求造乎聖域也中庸所謂博學審問慎思明
辨篤行者皆所以爲學也所謂上天之載無聲無
臭者則聖域也然自夢楹之後承其正緒僅僅孟
氏一人而已孟氏之後寥寥數千載僅僅周程朱
張三四人而已然去聖人已爲有間此固元氣之
難會而亦豈非講學不究之罪乎况奪之以詞章
記誦功利之紛紛乎人性本天道學得其門無遠
弗至我欲仁斯仁至者吾敢薄望吾人哉所願爲
師者知所以教爲弟子者知所以學而首風化者
又知所以躬行以表率之吾見懷集其鄒魯乎奚
富庶之足云重區君之舉輙敢論其大者
重修梧州府學碑記李東陽
廣西梧州府附郭曰蒼梧縣舊各有學在東南門
外學各有廟中限山川壇成化初右都御史韓公
雍開置帥閫特新學制徙壇他所并廟爲一次府
縣二學左右附之規度甚偉而未甚備且門地卑
湫爲雨潦所困諸公繼帥屢欲修之未暇也比左
都御史鄧公總督于兹謂總鎮王公總兵毛公曰
學校風化之原也不可以武事廢不可以遐服忽
盍相與圖之皆曰如議乃簡於郡屬命知府張吉
同知謝瑚凡諸執事以其意示之皆曰如令於是
鳩工度地會其材物卜日興事輦土爲堤周百二
十步高六尺廣三倍之又鑿石以甃其外又建石
爲櫺星門三造甓爲垣爲丈百堂有分齋殿有翼
廡祭有庖庫居有房室其故皆因而新之廟樂始
於韓公祭器始於元教授吳熙修於前知府陳棫
歲久皆敝於是延師募工補葺肄習舉無遺缺而
學之事始傋經始於弘治之丁巳十月至戊午五
月而成教授鍾琪軰具書請紀成績以示來世予
惟古者文武一道然禹定綏服則分文教武衛而
爲之制蓋所以綏服者文以治内武以治外雖其
勢不可偏廢而輕重之叙有不容紊者周以六師
統於司馬而受成獻馘皆於學行之則文之該乎
武可見爲政者亦宜知所重矣今之司民社者往
往以期會簿書爲急置教化於不足爲其或有疆
場之事斥堠之警震撼衝擊應接之不暇則其治
内非但不容於不略蓋必有廢而不舉者梧爲郡
當二廣之衝營陣所集戎馬所聚宜無急乎鉛槧
卷册之間然帷幄之籌兵食之計以至於望助保
障之心親上死長之節凡所謂武胄之英土著之
舊者皆其所有事也况其大者或與於科目之選
出而爲臺諫侍從公卿輔相之臣所以輔德宣力
參天地贊化育者由此焉出然則其學校之方懲
勸之法振起磨厲之風不於此始亦奚以施哉夫
秉彛之性人所同初不以遠邇疏戚間惟狃於氣
習然後失之學之制所以明道善俗風化天下於
皇極之歸義蓋如此或者蔑視其地鄙夷其人不
屑乎所謂教而姑諉曰緩文而急武詳外而略内
則斯土之不歸於極不用於世也亦豈特爲士者
之責哉鄧公名廷瓚岳之巴陵人起名進士稱賢
守令明逹政體以興學作人爲己任折衝禦侮之
略於此蓋有餘力焉固其爲士者之幸而亦斯地
之遭逢也嗣是以後安知嶺海之徼無勃然而興
以副公之意者哉願爲師弟子者共勉之姑記其
歲月於碑張謝皆進士有善政予聞之鄧公云
重修梧州府學記陳獻章
兩廣之區幾千里東望五羊西通八桂蒼梧介其
間皆古之名郡也成化改元都御史韓公始於梧
州開設三府病學宫不稱亟選於府城之東南里
許遷焉弘治丁巳秋鄧公來總督兩廣軍務謂不
可以軍旅之事先爼豆於是因前人之舊規而益
修之凡韓公所欲爲而未暇及者至是大備蓋昔
之薄者厚之卑者起之表柱石以壯闕門榜化龍
而儕起鳳神厨神庫交映乎前禮堂膳堂并立於
後齋舍廊廡登降階級莫不煥然一新盛矣哉夫
人之去聖人也遠矣其可望以至聖人者亦在乎
修之而已苟能修之無有不至修之云者治而去
之之謂去其不如聖人者求其如聖人者日日修
之修之於身修之於國家修之於天下不可一日
而不修焉者也明道先生言於朝曰治天下以正
風俗得賢才爲本彼學政之不修師道之難立後
生無所興起無以成造就之方然則風俗何由而
正賢才何由而得耶因時而立教即物以顯義意
者督府所望於蒼梧之士寧不在於斯乎嗟夫有
開厥先有成厥後喜二美之駢臻超八荒而獨立
然後見夫子之門廓然洞開可望而不可即况於
廣大尊嚴端凝灑落默契乎人心正大之所存與
山嶽而並峙顯著乎烟霞歲月之所積與大化而
同流不可動搖不可束縛也哉此則鄧公所望於
蒼梧人士者也州别駕謝君承督府命董兹役至
是訖工復以教授鍾君偕生員陶荆民來徵記章
於督府舊也義不可辭故書
重修荔浦儒學記吳梁棟
縣治舊在今城之南地勢淺薄僻連猺獞景泰丙
子歲移城于兹學亦隨以遷迄于今六十有餘年
而殿堂齋廡倒塌殆甚生員蘇澄等始具呈請諸
當道咸曰學校爲政首務允宜新之會應山楊侯
以遷任去周侯適繼知縣事下車初即引爲己任
凡其徒庸之計財用之湏皆侯之操心也維時備
司裴公綱雅重斯文力致贊襄巡司林君夙夜敦
匠期於必濟今皆結砌塈茨赭堊一新棟宇甲第
深宏規模豁開視昔大有輝煌矣計用在官銀二
百五十九兩二錢外有油烟册及磚瓦等項估計
不敷者共銀六十四兩侯皆捐俸充之若夫神像
之装修泮池之甃砌置卧碑著殿扁共銀四十兩
遣生員王輔莫磷等賫簿勸題又所以畢未竟之
功也肇工於正德庚午歲仲冬之吉落成於正德
壬申春之二月僉謂余宜有記故不揣固陋謹按
經營規畫所預知者詳悉僭書以垂諸石其樂出
已資助成厥功者姓氏咸次于碑隂焉
全州修學記蔣冕
全古洮陽縣也地當楚粤之衝山水竒秀風氣清
淑學則肇遷於宋中更於元入我朝百四十餘年
修葺不常勢漸圯敝正德癸酉姑蘇顧侯自開封
守謫知州事既至首謁夫子廟周覽徘徊延見師
生知前此學正楊葦常備以學圯宜修事目遍請
于撫巡藩憲諸司已皆報可遂卜日釋奠以告於
廟庀材鳩工屬吏目邵濓董其役凡殿廡堂齋以
及尊經閣立教廳與夫庫庾門墉之類或易以梁
棟桷榱或加以黝堊丹漆次第修飾無弗完者又
因學後城垣之上又全寧樓故址剙樓三間更名
曰翔鳳以學宫在鳳凰山之陽據一郡之勝樓又
據學宫之勝有如鳳凰翔於千仞之上也始事于
是歲十二月訖工于甲戌七月侯以予舊學於此
屬予記予喜侯之爲政知所先也諾之因以告全
之士曰吾全去九疑甚近南望蒼梧僅數日程帝
舜南巡漸被聲教及周子挺生濓溪倡明孔孟絶
學以開程朱之源吾全於濓溪尤爲密邇不異曲
阜之視滕嶧爾諸士生長斯地爲郡秀民而來遊
來歌於庠校一新之初豈徒逸居坐食誦說於其
間哉夙夜孜孜思所以講明聖賢之學以求無負
焉庸非爾諸士之志乎吾州自柳仲塗來刺郡以
古文教學者士知文章之重而已自許待問唐固
言先後以進士舉士知科目之榮而已其於聖賢
之學槩未之有聞今幸際聖明之世表章六經自
宋以來未有過於今日者爾諸士夙夜孜孜講明
聖賢之學兹維其時矣居則修齊以化導鄉閭出
則治平以利濟民物隨所器使務盡其所當爲則
庠校之新豈徒爲四方觀美已耶昔歐陽文忠公
記其鄉郡吉州新學謂幸予他日歸榮故鄉因得
以謁學宫問民俗頌國家太平詠守長遺愛予於
文忠無能爲役而其心則固無以異也故因記輙
以致予惓惓之意侯名璘字華玉以風節聞於世
今守台州時望甚屬之斯學之修也始終其事者
楊葦卲濓同知朱富訓導范軾曾輪亦皆能體侯
之心例得並書
新建灌陽縣廟學記蔣冕
灌陽有縣自吳始吳既得蜀零陵等四郡地遂分
泉陵等十一縣綂於零陵郡而灌陽居其一自置
縣至今千有餘年其隸全州爲屬縣自石晉天福
初至今垂六百年縣之有學在宋慶歴後始創於
縣治之東崇寧中遷縣治西惠明寺右其後更復
不常淳熙十年縣令趙永始即崇寧故地建置廟
學教授余元一記之嘉定間全州守蕭一致楊若
先後修葺楊守又給田於學以養士學制既備自
是士風民俗皆有可觀歴元至皇明學皆建於城
外地既荒僻規制卑隘無以仰稱累朝興學養賢
之典又縣之南境與昭州接其吉寧灌合二鄉舊
自昭之恭城割而隸灌二鄉旁近恭城之蠻往往
來肆剽刦學宫既居城外蠻來輙恣意踐躙殿堂
焚圮荆榛彌望乃嘉靖二年癸未廣西按察副使
楊君必進行部至灌祗謁先聖周覽慨歎倡議遷
復謀於提學副使李君中且請於巡按監察御史
汪君淵議皆克恊爰檄知縣周應禄任其事以其
年十二月十八日肇工廟自大成殿以至東西兩
廡戟門櫺星門學自明倫堂以至左右二齋號房
射圃及儒學門與夫庫庾庖湢百爾咸備明年四
月周令率師生釋奠於廟以竣事告適予得謝歸
教諭黎獻太學生張監等詣予請記諾之予聞淮
夷病杞及鄫而魯爲之懼興學崇化其患始息故
其詩曰既作泮宫淮夷攸服其獻馘獻囚之在泮
且致其懷好音而獻琛於庭詩人頌之吾夫子取
焉今嶺外諸蠻其獰獷狡悍未必過於淮夷而乃
憑恃險阻頻年弗靖擾我疆場戕我黎庶聖天子
既先後簡命總理戎務重臣次第草薙而禽獮之
今日之歌頌聖明視魯人之於僖公蓋不啻逕庭
矣興學崇化以息邊患今豈異於古哉灌自肇新
學宫以後凡學於斯者宜何如其用力也孝弟忠
信禮義廉耻以修其身頌詩讀書求師取友以窮
其理二者交盡一出而效用於時俾國計民生有
所倚頼潛而未用亦必謹言慎行有所不爲使宗
族隣里稱爲一鄉善士或出或處而皆不失乎道
義之正士風由是而盛民俗由是而美不但僅有
可觀如在宋時而已司憲三君子所爲惓惓焉求
以祗承朝廷興學養賢之意寧外此乎予故丁寧
以爲爾灌之士告其相與勉之
重修富川縣文廟記汪若水
富川爲古昭郡屬其山川風物枕八桂而袤蒼梧
士生其間恂恂悃愊無一切浮靡之觀迨我皇明
熙洽百年文教釀蔚蒸蒸稱盛富庠舊在西南郭
正德初徙營兹地稱抱形勢一時有司相與宣力
寢廟森嚴足歆士類景仰歲久繕修弗繼甍宇斯
傾庚辰夏郡丞莆陽鄭公以缺署臨部周視學宫
建議修葺未幾以還郡行嶺潮周侯適令予邑輙
舉而新之惟時工浩役繁議費不給復請益當道
又逾年始克鳩工經始于辛巳十一月訖成于壬
午春二月朽堅頽葺湫隘爽塏殿廟門廡煥然改
觀視昔誠倍之矣夫二公一時人望慨然加意於
斯文以故後先相繼不謀而合式成厥功學博蕭
君自柳郡之上林擢掌邑庠教事樂觀成典爰命
庠彦諸君問記於余余不佞乃敢言曰歴萬世而
不毁者吾夫子之宫墻也何修乎修之云者崇先
聖以詔後學意至殷也竊嘗論之國家廣厲學宫
恢宏澤泮爲髦雋瞻依顧責專於職牧者是有國
之尊王公之貴欲進諸生以聖賢之學不能不假
手於人而後濟也若士之修所學也亦由人乎哉
致知爲入門踐履爲實地廉耻爲防畛經術爲戶
牖仁廣居也禮正位也義大道也其要至簡取諸
已而自足其用至博措諸用而罔不該三代之學
學此也其士貴貴此也嘗考其人處則闡性命道
德之微言出則建儁偉光明之大業勲成名立節
著焉天下莫能及非誣也彼誠學得其道而用不
窮也古今人豈甚相遠哉顧吾志趨何如學術何
如耳矧兹有作興教育於其間者耶多士際聖道
大明之時值文教維新之會有不慷慨奮勵以古
人自期待求無愧於聖賢之門者非夫也尚相與
闢乃門拓乃地植乃防檢新乃戶墉毋曠爾居毋
出爾位毋茅塞爾道俾異日者出為國家用綱常
繫以不墜世道頼以維持樹竒殫赤種種不謬於
古人則學術事功具舉之矣即使避謝聲華其人
亦足以淑人而範俗庶聖代興學育材之典少禆
萬一哉脱或因循苟簡悖棄師說徒以徼利達則
數仞宫墻自若也殆顓孫氏所謂焉能爲有無者
與噫有司不負士士負有司也無乃非諸賢自待
意乎無乃非賢侯屬望意乎若水無似因紀學績
而輙舉所愧以告人尤冀與同志君子共勖之也
願幸毋忽侯諱篤棐號完初潮陽世家學博諱伯
鯤號仁山義寧世家若縣尉陳君茂萱吏目王君
言則董役甚勤而其功尤著宜書之云
建思恩軍民府儒學碑記張翀
思恩有學自岑瑛始瑛土官也故習各酋長皆以
征戰爲務不知尚學坐是土俗鄙陋人性獷悍違
羽毛類不遠矣瑛獨耻之而瑛之後曰濬者乃背
違瑛之志遂以驕縱滅矧曰學乎弘治十八年誅
濬改流復設學校然皆事出草創因陋就簡爲學
校諸生者不過聊具巾服以稍肖流屬而已至於
講明禮義之教誦法孔子之道或未必然也萬歴
元年侯君國治來守是邦急以教化爲務每課耕
暇即進諸生與之講授經義尊聖人之道邦人士
有興起焉者先是學宫建在府治外簡陋荒蕪不
足以安先聖侯君每詣學與諸生談必越溪河漲
則諸生病涉焉廼議遷於府治中然又乏備因檢
貯得四十餘金皆侯君禄也牒聞於撫按藩臬諸
公諸公曰可爰即城内舊基改造之舊基有陽明
書院建自濬黨平治後似不可廢然以文廟視書
院則有緩急矣遂即其院而大之爲殿爲廡爲門
爲祠爲堂舍公𪠘較他郡更新焉侯君可不謂留
意化民者歟嘗讀漢史至文翁傳未嘗不嘆世人
無不可化而俗無不可變也夫蜀在西漢前於思
恩亦無異文翁憫僻陋變夷風乃修起學宫於成
都市中招下縣子弟以爲學官卒之經明行修蜀
地大化比齊魯焉蠻夷之風云乎哉文翁行之於
前侯君效之於後安知思恩不蜀郡若也工既成
思恩諸生造張子請記張子進諸生與之譚皆能
稱說仁義有中州風是其騐矣柳宗元書孔子廟
碑謂秦漢之勇不能威唐虞之仁不能柔由今言
之又奚必威秦漢之威而柔唐虞之柔哉遂爲記
是舉也本府同知鄭一濓經歴趙復亨教授藍田
學蔣國貞武緣縣知縣陳一厚皆贊襄文教有裨
是邦者例得附書
養利州學記謝杰
教化之於風俗猶隄防之於水然水性善動不有
以瀦而蓄之則四潰決囓不可收拾是獨水罪哉
亦不善隄防者之過也民生之初顓蒙鄙樸有如
標枝野鹿而耳目之嗜好者又從而敺之隨化而
染矣古先哲王深鑑其然是以維之以禮教而陶
之以學宫有詩書六藝以定其業有講習辯說以
明其誼有端冔衿纓紳鞞觿礪宫羽以束其形有
籩豆簠簋罇罍琖斝盤盂几杖以習其度有賁鏞
絃縵管籥柷敔以和其聲有珩珮琚瑀采齊肆夏
和鸞勺象以諧其節有夏楚扑作移左移右移郊
與遠方以收其威以故秀民之肄於斯者朝游夕
息日去不善而趨於善真若冰之必寒火之必熱
騶虞之不殺竊脂之不榖焉漸摩既久人自爲教
家自爲學馴致閭閻之下絃誦相聞駸駸乎有比
屋可封之俗何其盛也嗟乎逹於此者可與之語
葉大夫之政矣大夫玉融之儁儒以茂才異等入
太學出倅江州尋擢養利守大夫可謂用違其材
顧大夫安之日惟化理以圖稱塞養利粤西之僻
壤去神京不啻萬里而遙夷甿之與居&KR1725;猊之與
隣官斯土者率世其土近雖易土而流然亦以土
眎之因陋就簡蓋非一日州學舍遠州治二里許
博士棄之不居鞠爲茂草蠻人直儲胥目之去則
牧䜿飯牛扣角其間有司弗能詰也大夫至始議
更之易遠而近易故而新易湫隘而爽塏拓城以
爲衛引水以爲辟雍以丈計者三百四十有竒版
築取諸力役不鳩其材辟雍爲池從百二十尺衡
殺從什之三深殺衡八之七會時苦魃大夫導水
之源注諸池池溢令力役者得疏其餘潤以溉田
民咸欣欣然色喜忘其爲泮宫役也不踰時而功
告竣門堂殿廡齋祠舍宇暨於亭庖廐庫靡不種
種具備毋論蠻無從入即牧豎亦罔窺其門得優
游於斯者非眎學之薦紳則就學之章縫爾言言
翼翼濟濟蹌蹌宛若與成均並都者大夫既落成
乃走介萬里告其友人謝杰且屬之記謝杰曰大
夫可謂古循吏矣嘗讀史至文翁治蜀每亟嘆其
知所重者大夫修起學宫業已無媿於成都矧數
捐薪俸以助工役又適與減省少府用度者相類
自今諸生有成就者亦嘗除更繇(讀徭)補孝弟力田
乎招下縣子弟以爲學官弟子乎選學官僮子使
在便坐受事乎余知大夫必有合也他年諸生出
行縣吏民見而榮之豈無如司馬長卿張寬王褒
者出於其間藉令之賦子虚大夫頌金馬碧鷄吾
道亦愉快也且上方隆洽文治薄海内外罔不率
俾粤西雖遐孰非聲教所及漸濡淪浹以躋於古
哲王之化夫何難者大夫治養利善狀甚具余簡
不勝書姑述其所教化者若是亦班史傳文翁意
爾
廣西通志卷一百三
