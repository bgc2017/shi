欽定四庫全書
廣西通志卷六十六
名宦
明
楊璟合肥人洪武元年率左丞周德興參政張彬
將武昌諸軍取廣西克永州而征南將軍廖永忠
參政朱亮祖自廣東取梧州定潯貴鬱林以兵來
會進攻靖江不下璟謂諸將曰彼所恃西壕水耳
若決其隄岸破之必矣乃遣指揮丘廣攻插口關
殺守隄兵因盡決壕水築土隄五道傅城城中猶
固守急攻二月克之執平章額爾吉納先是張彬
攻南關為守城者所詬怒欲屠其城璟入立禁止
之民乃安復移師徇郴州降其兩江土官黃英岑
伯顔等而永忠亦定南寧象州廣西悉平封營陽
侯卒贈芮國公諡武信(節明史藁)
廖永忠廬州巢縣人洪武元年以征南將軍平廣
東遂進征廣西五月同副將軍朱亮祖等兵至梧
州元達嚕噶齊拜珠降潯貴容鬱等州縣以次降
師至南寧元上浪屯田千戶宋真執其守將平章
約爾珠參政諾海遣使詣降永忠悉收諸司印章命
真守其城使副將軍與楊璟合圍静江克之元平
章阿爾斯蘭敗於全州率其餘將退保象州及永忠
兵至元人勢廹降廣西平封德慶侯(節明史藁)
周德興濠人洪武元年同楊璟討廣西攻永州元
平章阿斯蘭及周文貴自全州來援德興再擊敗
之斬朱院判追奔至全州遂克之復進克武岡州
分兵據險絶靖江聲援廣西以次平後復副鄧愈
為征南左將軍分道出南寧平婪鳳安田諸州蠻
克泗城州三年封江夏侯(舊志)
蘭以權襄陽人洪武元年初平廣西遣以權齎詔
往諭兩江谿峝廣西衛鎮撫彭宗萬戶劉惟善以
兵護送將抵兩江會來賓峝人潘宗富寇掠楊家
寨以權謂奉詔遠來欲以安民可見賊不擊聽其
蹂横耶急督宗等擊之宗富敗走遂安輯其衆兩
江之民由是懾服(舊志)
朱亮祖六安人以參軍佐廖永忠平廣東師次梧
州追元尚書布延特穆爾張翔於鬱林死之潯貴
諸州皆降亮祖以蒼梧之師與平章楊璟合破靖
江師旋封為永嘉侯(舊志參名山藏)
左君弼廬州人洪武元年命為廣西衛指揮僉事
時左江上思州蠻賊黃英傑聚衆萬餘寇鬱林知
州趙天鑑同知王彬集民兵拒守半月廣西海北
等衛官軍來援賊夜遁追至上思州境破之賊走
還仍聚黨不解事聞上命君弼為副總兵討捕英
傑與其弟英覽逃之十萬山七峝口君弼追及之
英傑就死英覽就俘餘衆撫安之自是兩江獞酋
皆膽落(節獻徵錄)
胡海字海洋定遠人從平章楊璟征廣西夜抵靖
江與守兵戰南門生得萬戶二人四鼔自北門八
角亭先登功最多𠞰平左江上思蠻後累立戰功
封東川侯(明史藁)
章復字彦復江西鄱陽人洪武元年湘粤平慎擇
守今以復同知全州全民不事農復編農圃通諭
一卷凡地利可興者分時月别品類若栽蒔斂蓄
及諸禳法療方纖悉具述家給之興學校重師儒
再歲值旱蝗徒跣詣覆釡山禱輒應民勒石頌功
全故闕守六年即陞復為守先後得專理有成效
嘗樹松亘百里以憩行人行者呼章公松尋改全
為州移知保寧府(節舊志)
李習淮安人洪武元年僉判全州尋陞同知與守
章復協恭治郡興利除弊始建驛舖以均力役與
章同植松樹人憩其蔭比於甘棠(舊志)
蘇銓洪武初為柳州衛指揮僉事謀略過人創公
署整軍實賊攻劫融縣銓帥兵奮擊賊敗散後復
聚衆剽掠銓設法擒之民賴以安(一綂志)
蔡仙(粤西文載作遷)廣西行中書省參知政事兼静江王
相時諸蠻叛者相繼殄滅仙為將十五年綏輯兵
民每戰輒奮勇獨出敵皆披靡既還而金瘡滿體
人視之不堪仙略不為意卒贈安遠侯謚武襄(舊志)
丁玉洪武初任廣西行中書省參政以仁惠為政
軍民悅服(粤西文載)
韓政甫陜西人洪武元年任陽朔縣縣當初建政
甫廉潔自持愛民如子治邑事如家事百度修整
尤加意造士選延師儒以訓迪之時妖人謝保珠
等謀不軌政甫密報上官隨督兵追捕邑賴以寧
(舊志)
馬宥山東人洪武元年知茘浦時天下初定宥加
意新附之衆經制立法以規久安創縣治建儒學
立城隍社稷置四鄉八都十七里諸廢備舉(舊志)
張信河南人洪武二年丞平樂政務大體時當安
輯之後屬意拊循勤農桑興學校六年以課最擢
平樂守政尚寬平終始如一士民稱之(府志)
尋适洪武三年為殿中侍御史廣西初平簡臺臣
出任監司以适為廣西按察使廉謹清恪風節凝
峻獄訟剖決如流民無冤者(舊志)
劉鎮浙江人洪武三年知岑溪先是民苦虐政流
移者衆鎮獨尚寬大懷柔安輯教養兼施始作城
池為保障岑民賴之(縣志)
胡壽昌字子祺江西吉水人洪武中遷廣西按察
司僉事屢平冤獄凡祠廟不載祀典者悉令毁撤
聞元祐黨人碑在融州山谷舁出碎之(節明史藁)
王佑字子啓江西泰和人洪武三年官廣西僉事
時與胡壽昌同官按察使尋适嘗咨兩人政體壽
昌曰刑新國用輕典宜静以莅之佑曰不然廣右
與諸蠻錯壤習俗不馴不及此時明禮法示勸懲
後將難制适從佑言廣西稱治(節明史藁)
趙天鑑洪武三年知鬱林州清介自持愛民如子
擢知太平府政績益著(府志)
吳良定遠人洪武五年廣西蠻叛以良輔征南將
軍鄧愈分道討之數月盡平左右兩江及五溪之
地移兵入銅鼔五開收潭溪開太平殱清洞崖山
之衆於銅關鐵寨古州八萬蠻皆震慴内附粤西
遂平卒贈江國公諡襄烈(節明史藁)
潘長壽長興人洪武初由僉都御史出知潯州府
為政寬平勤於撫字雖谿峝猺蠻亦皆感化(參舊志)
趙惟清洪武七年知博白縣以禮為教士知向學
民樂生業盜賊屏息一時有中土風(舊志)
趙探夫蘇州人洪武七年任岑溪主簿廉慎勤敏
撫輯流離城務修舉百姓思之(舊志)
趙文字夢得錢塘人洪武時舉賢良七年知藤州
廉以自持誠以待物政尚仁恕秩滿去民言及輒
有流涕者(舊志)
何源字幼澄吳江人洪武十年知梧州歲饑僚屬
議請賑於上源曰若請而後賑民其死且徙矣乃
捐俸以拯全活甚衆(舊志)
韓觀字彦賓虹人初任桂林右衛指揮僉事洪武
十九年柳州融縣蠻叛與參政耿文彬討平之累
遷廣西都指揮使二十二年富川蠻殺知縣剽數
城觀進討斬二百餘人二十五年平賓州上林蠻
二十七年全州灌陽諸猺叛會湖廣兵斬千四百
餘人明年捕宜山諸縣蠻擒二千八百餘人斬偽
王韋召及萬戶以下傳首京師拜征南左副將軍
從都督楊文問罪龍州比至伏罪乃移兵征奉議
蠻屢戰破之𠞰都康向武高勞上林蠻破更吾蓮
花大藤峽諸寨斬酋黃世鐵并其支黨略盡討思
恩都亮蠻平之觀得賊必處以極刑間縱一二告
諸蠻諸蠻膽落由是境内得安二十九年召還成
祖即位命佩征南將軍印鎮廣西節制兩廣官軍
觀至鎮羣蠻皆叛帝遣員外郎李宗輔齎勅招之
觀乃大陳兵示將發狀而遣使與宗輔俱桂林蠻
復業者六千家惟思恩蠻未附而慶遠柳潯諸蠻
方殺掠吏民乃上章請討復與指揮葛森等擊殺
理定諸縣山賊擒其酋黃仲等五十餘人斬以徇
還所掠男女於民而撫輯其逃散者明年遣都指
揮朱輝諭降宜山忻城諸山寨茘波猺震恐上書
言願為編戶帝以屬觀撫之八十餘峝皆附四年
大發兵討安南詔觀畫方略轉粟餉軍觀發太平
以所部營坡壘關下治橋梁修道攢運間出兵遊
徼安南平命措置交阯緣途諸堡而柳潯諸蠻乘
觀出復叛五年兵抵柳州賊望風遁觀請俟秋涼
深入且請濟師帝使發湖廣廣東貴州三都司兵
又勅新城侯張輔以征南軍協討别遣將將三萬
人由他道進十月諸軍皆集觀令都指揮朱廣方
政以湖廣兵攻慶遠宜山忻城河池而自以貴州
兩廣兵由柳州攻馬平來賓遷江賓州上林羅城
融縣皆破之會兵象州分𠞰武宣東鄉桂林桂平
永福斬首萬餘級獲其黨黃南等萬三千餘人羣
蠻復定捷聞帝嘉勞之(明史藁)
常仕昭洪武十五年知北流縣以廉幹稱剔弊興
利民被其德卒之日僅餘一氊聞者嗟嘆(舊志)
王清洪武初為容州同知寇盜蔓衍民不聊生清
繕城隍立學校撫綏百姓勸課農桑民賴蘇息陞
本州知州(府志)
李復原字陳善雩都人洪武中任平南主簿時兵
荒之後民多流亡復原招還數百戶度荒田教之
墾遷縣丞會猺寇猖獗居民失所復原奮而起曰
食君之禄當恤君赤子選邑勇者為義夫長集民
壯數十禦寇蛇岡躍馬摧鋒羣賊披靡後中藥弩
死人為之立祠載入祀典(府志)
周三傑潯州衛指揮使鎮守平南猺賊出掠奮不
顧身𠞰禦有功後中藥矢亡與李復原同祀(府志)
孔性善保昌人洪武間任馬平縣主簿上言谿峝
猺獞恃險竊發殺掠吏民及官軍討捕率不能獲
兇頑自恣為患益深然此雖盜賊豈無良心昔者
陳景文為知縣猺獞皆應差役厥後長吏撫字乖
方乃復反側誠使守令得人示以恩信諭以禍福
彼雖兇頑豈不革心向化為良民乎帝嘉納其言
(舊志)
陳璉字廷器東筦人洪武中桂林教授嚴立教條
痛革舊習日屬諸生進學修德皆有成效武臣子
弟習禮於學者璉隨事誨誘咸知自檢都督韓觀
亦審其行誼獨禮重之(舊志)
沈忠洪武中知潯州府時猺賊出劫忠率土兵多
方招撫民賴以安(舊志)
于海洪武中為柳州衛指揮僉事性氣剛勇守大
藤峽峝蠻聚衆攻劫海率兵奮厲出擊賊潰散搜
𠞰殆盡一方遂安(一綂志)
張霖洪武中知馬平縣愛民如子有虎噬人霖告
於城隍設檻以捕明日即獲二虎峝賊為患都督
韓觀綂兵撫之賊據險不服曰若張知縣來即投
順霖乃衣冠入峝賊皆感泣出降(舊志)
蘇恭則樂昌人洪武中官廣西左參政猺蠻故多
反側恭則寬恤柔服率從約束征南將軍韓觀性
躁好殺恭則數諫止之全活甚衆(舊志)
齊遜洪武中知平南縣為政嚴密吏胥不得肆其
奸邑人畏而且愛(府志)
李健洪武中知貴縣政尚清簡争訟自息學校農
桑莫不興舉治行稱最(舊志)
張禮興化人洪武時任桂林右衛鎮撫素性忠勇
每願以身報國值安南亂奉令提師征𠞰英銳為
士卒先竟入重圍力竭帶傷回陣卒裹屍歸葬䘏
贈武德將軍(舊志)
余顯宗辰溪人洪武二十二年以太學生知興業
縣事值蝗旱與民同疾苦發粟賑貸多所存活(舊志)
嚴震直字子敏烏程人洪武中以工部尚書使安
南還條奏利弊稱旨尋命修廣西興安靈渠審度
地勢導湘灕二江浚渠五千餘丈築渼潭及龍母
祠土堤五百餘文又增高中江石堤治陡閘三十
有六鑿去灘石之礙舟者漕運悉通復疏言廣東
舊運鹽八十五萬餘引於廣西召商中買今終年
所運纔十之一請分三十萬八千餘引貯廣東别
募商入粟廣西乏糧衛所支鹽廣東鬻之江西南
安贑州吉安臨江四府便帝從之廣鹽行於江西
自此始(節明史藁)
唐鐸字振之虹縣人洪武中遣鐸招諭龍州趙宗
壽先是鄭國公常茂以罪責龍州安置會卒有告
茂不死匿龍州帝召宗壽不即至帝怒命楊文綂
大軍討之鐸廉得其實言茂實病卒宗壽伏罪來
朝乞罷兵乃命文移兵征奉議諸州叛蠻而以鐸
參議軍事逾月斬賊首黃世鐵破其蓮花大藤峽
等寨諸蠻平鐸相度形勢請設奉議衛及向武河
池懷集武宣賀縣等處守禦千尸所鎮以官軍皆
從之卒贈太子太傅諡敬安(舊志)
周慎字仲謹新喻人洪武中以會副業成均太祖
一見竒其貌召拜御史陞僉都都督楊文討龍州
土官趙宗壽已伏罪而奉議等蠻梗化帝即命文
移兵𠞰賊慎與督師斬其酋黃世鐵平之奏立奉
議南丹二衛(參舊志)
王膴父得全椒人自滁州從高皇帝屢立功洪武
初授世襲敕命已從太傅徐達北征没陣膴襲鳳
陽留守司右所百戶歴軍功授龍驤衛中所世襲
副千戶二十八年調廣西從都督楊文征奉議南
丹等處以勞績遷南寧衛武緣守禦千戶所又從
討平青水蠻及慶遠賊永樂四年征安南馬平忻
城等處奮勇率為諸將先戰功懋焉卒子瓛襲(節舊
志)
宋晟字景陽定遠人洪武二十八年拜征南右副
將軍討廣西帡幪諸寨擒斬七千餘人明年總羽
林八衛兵討平五開龍里十三峝(舊志)
葉砥字道周上虞人洪武中授廣西按察司僉事
用法平恕獄無冤滯吏畏而民愛之嘗兼綰三道
印出按部至遷江會峝獠數出沒為害勢銳甚或
請宜少避其鋒砥曰我去縣官吏必遁民何恃以
安即命料丁壯立堡伍寇來併力禦之寇亦卒不
敢至(舊志)
蕭用道字坦行泰和人建文初擢靖江府直史時
靖江悼僖王好學得用道雅敬重之所言多見聽
用永樂元年陞右長史從王之國桂林初至凡國
中祭祀所需下有司備後凡祭祀府寮屬皆勸王
下有司備之用道曰初至倉猝不能自備可一行
之不可以再祀神在誠况未請於朝而擅使民非
制乃止(舊志)
蔡誠建文二年知鬱林州歲饑發倉以賑不俟報
民賴以活後卒於官(州志)
余存諒高要人永樂三年知容縣綏流民撫猺獞
時王師征交阯存諒率其部伍運糧民被其德無
逃亡者(舊志)
呂毅河南項城人沈深有勇略累官都督僉事鎮
守廣西永樂四年命同黃中以兵送安南王孫陳
天平歸國至雞陵黎季犂伏兵殺天平毅等引兵
還仍充鷹揚將軍從大軍進討交阯平以功遷掌
交阯都司事後賊簡定復作亂深入陷陣死之(舊志)
方政全椒人永樂四年從張輔平交阯還與都指
揮朱廣移師廣西會都督韓觀討平柳潯諸蠻斬
獲萬計累功進右都督尋戰死於麓川贈威遠伯
諡忠毅(節明史藁)
龔鐩字子課南昌人永樂間官廣西僉事性行耿
介持法無少徇情或可原必反覆詳讞會蠻酋煽
亂親率官軍進討生縶兇渠追還被掠男女數千
口(節舊志)
陳駿字仲良河源人永樂中官柳州知府時馬平
宜山寇起駿抵郡寇猝至圍城人情洶洶駿從容
榜投城下示以禍福許其自新寇乃狀白其情而
退駿躬歴各壘開誠諭之皆投戈去凡城池學校
靡不修葺值歲饑野多流移駿倡屬出貲計口賑
之全活甚衆(節舊志)
鄭曦福建人永樂十年知永福縣先時蠻賊燒燬
縣治曦重建之又築土為城增修學校立堡建驛
時當擾攘事無巨細悉殫心經畫工集而民不知
煩(舊志)
翟迪山東淄川人永樂間知慶遠以寬簡得衆心
在郡九年秩滿之京士民率相隨伏闕請還報如
所請(舊志)
林興祖字伯貞潮陽人永樂中舉孝廉歴官廣西
右參議時朝廷議討安南興祖馳詣邊境周視險
易繪圖以進且獻所規畫又請罪止叛逆禁將士
俘獲生口用慰來蘇(舊志)
劉銘吉安人永樂間判梧州誠信廉明藤縣有殺
繼母者獄久不決忽有蛇蜿蜒來庭下如有所訴
劉曰非繼母冤求伸耶蛇俯首去卒正其法(府志)
蕭嘉祐新會人永樂間知恭城推情與物民皆信
服山谷猺氓片紙招之依期而至無有後者暇則
集諸生講學士風以振(舊志)
侯璡字廷玉澤州人永樂時廣西諸土官争地有
累年不決者朝廷以命璡璡至按圖志考故實召
諸父老咨訪之開誠布公智力貨賂不可移由是
皆悅服(節舊志)
王愷字時舉蒲圻人仁宗時補廣西僉事泗城土
官盧氏與岑豹争爵田州蠻奴黃文佑強横逼主
岑紹奔南寧一時獞猺騷起為亂乃遣征南將軍
山雲御史韓緯陳汭同愷往撫愷至宣諭威德土
酋悉效順宣德九年征大藤峽襄翊有功正統四
年轉廣東左參議(獻徵錄)
唐復字永亨毘陵人宣德初知平樂府勤恤民隠
剔刷吏弊葺郡治建文廟尊經閣又於明倫堂後
建書樓繪古勤學者於四壁以風諸生巡按御史
何自學題曰昭文樓(舊志)
山雲徐州人宣德中命佩征蠻將軍印充總兵官
鎮廣西破柳慶蠻韋朝烈擒忻城蠻譚團討平柳
潯洛容平樂桂平宜山思恩諸蠻初雲以廣西兵
少留貴州兵之來助者至是又言慶遠鬱林諸蠻
非大創不服請濟師乃發廣東千五百人益雲分
兵捕潯柳思恩餘寇復攻大藤峽破之雲前後大
戰十餘馘斬以萬計奪還男女二千五百八十降
賊酋領三百七十築堡九城四舖舍五百餘區谿
峝猺獞桀猾者望風竄匿居民始復業所駐節處
咨里老撫善良原詿誤察誣枉人益感愛之英宗
即位進右都督上言潯州與大藤峽諸山相錯猺
寇出没占耕旁近土田惟狼兵素勇為賊所畏若
量撥田州諸府土兵分界耕守斷賊出路不過數
年賊必坐困報可後東南有急輒用狼兵自雲始
也雲謀勇鷙發而端潔平恕不苟取不妄殺賞罸
號令公嚴有制與士卒同甘苦往時鎮帥初至土
官率饋獻帥一受之即為所持卒以敗雲至盡却
鐀獻嚴馭之土官皆服調發奉法畏罪無敢違者
正綂三年卒贈懷遠伯諡襄毅(節明史藁)
李本河南人宣德七年知梧州秉正嫉邪不畏權
勢時中貴督貢方物多妄索輒挫辱守令本至中
使不敢肆人服其丰裁(舊志)
周健錢塘人宣德八年知全州勤慎有為任滿民
詣闕請留乃進奉直大夫還治少師楊東里贈詩
有歸到清湘三月暮郭南騎馬看春耕之句(舊志)
萬霽字季丙江西安福人宣德進士知陽朔縣令
民墾土田藝麻粟春時具酒脯躬自勸勞又新學
校選俊秀躬為訓誨嫁娶葬祭各有品節民立祠
祀之(舊志)
范信字子誠宣德中以義勇前衛指揮隨征蠻將
軍山雲來鎮廣西調任馴象衛後陞都司屢平猺
賊進秩都指揮使正綂己巳兩廣蠻寇猖獗信躬
率精銳斬俘招徠威德並施邊境底寧陞左參將
鎮守潯州景泰甲戍征瀧水猺親斬首惡趙旺俘
虜不可勝計後陞廣東副總兵都憲王翺韓雍皆
重之卒於官信多智略有容人量嘗對客飯中得
蚯蚓恐庖人獲罪輒掩之見者詰之答曰此物可
治疾終不究衣食必以分士卒故能得人之死心
所向克捷(舊志)
胡綱望江人宣德間知興業剛介端方恤民瘼崇
禮教革弊除奸九年如一士民悅服(縣志)
蕭鑾字景和潮陽人宣德中以御史出僉廣西提
學事躬率諸生先行後藝士風丕變歴官歸囊無
長物韜跡養素不履公府桂林生徒過潮者多摳
衣稟教鑾尊嚴自重有不合即庭讓之(舊志)
李濬海康人正綂二年知懷集縣時經蠻寇田野
荒穢濬招集流亡民皆復業尋擢御史(舊志)
胡濟字孟時南海人正綂三年僉事王愷以廉介
薦知理定縣招徠流民復調平南縣界藤峽猺獞
不時侵掠移竄者多濟築城衛之民始奠居及總
兵韓觀征𠞰藤峽大同鵬化二里民多就俘者濟
力為辯釋蒙活者二千餘人(舊志)
何自學字思學金谿人正綂三年官廣西按察僉
事於所分巡地大示威信猺獞畏服因得減征輸
之擾其編氓亦雜夷獠寡識道理每搆訟輒為譸
張其詞不可究詰動引百十人連歲不已自學至
即審錄所部繫囚積年久滯之獄咸得伸理(刪舊志)
李齡字景齡潮陽人正綂中授賓州學正教士子
敦本尚實言動不苟一時士風卓然歸正直指使
者薦其古道古心實學實誨陞國學正(舊志)
衡嶽字世瞻西平人正綂四年以吏部尚書何文
淵薦知桂林府廉慎愷悌始終如一(刪舊志)
胡智字宗愚會稽人正綂間官按察副使龍州與
交阯思郎州連歲交兵争地智定以公議交人不
敢復争民賴以安後陞左布政使(舊志)
楊禧雲南太和人正綂間知慶遠清廉著聲任滿
當去郡民復上章援迪故事請留因擢禧廣西左
參政仍領郡事(舊志)
陳觀湖廣人正統六年知梧州性寬宏崇尚文雅
民有小過犯者多所輕貸豪強玩法奸吏舞文則
痛懲之歲少有水旱即憂形於色(舊志)
黃潤玉字孟清鄞縣人正綂初以楊士竒薦擢廣
西僉事提督學政時寇起軍興有都指揮妄掠子
女萬餘口潤玉劾而歸之副使李立入民死罪至
數百人亦為辯釋南丹衛處萬山中瘴甚戍卒多
死為奏徙平曠地尋以母憂歸(節明史藁)
章聰字俊民金華人正綂間官按察使奏徙南丹
衛於賓州奉議衛於貴縣士卒免烟瘴苦議置巡
司於潯梧柳慶要害之地民免團軍之擾陞右布
政使(浙江通志)
張昊海康人正綂中知平樂縣愛民如子嘗奏復
軍營侵地建堂宇學舍民立祠祀之(府志)
柳溥安遠侯升之子出鎮廣西廉慎過寬於是猺
獞相扇為亂初征大藤峽斬賊帥楊容拾等已討
柳州蠻破石門諸寨討思恩蠻破擒韋萬川等景
泰初召還掌右府神機營再出鎮廣西禁軍以溥
有威惠乞留之不果累進太傅卒諡武肅柳世有
戰功於粤溥孫景嗣成化末鎮兩廣討破叛蠻(詳雜
傳)景卒子文嗣正德初鎮兩廣平廣西樂昌賊又
與都御史林廷選平懷賀連山諸猺破其巢二百
擒斬六千文卒子珣嗣復鎮兩廣討平斷藤峽弩
灘諸猺又與侍郎蔡經會兵討定思恩九巡司加
少保卒諡武襄(明史藁)
錢奐字文煥鄞縣人正綂間任廣西參政會遣兵
討義寧蠻所司患運道艱阻奐謂彼中多榖輦銀
就糴於事兩便主者用之卒得其利潯州藍寇起
奐請往諭寇隨解散後為左布政使時軍興餉急
奐調度有法餉足而人不擾奐子瓉亦按察副使
蒼梧有王姓獄歲久不決一夕夢婦人訴姪毆其
夫死是時獄經多官無能辯之者瓉如夢訊決人
稱神明(舊志)
劉仁宅字廣居華容人正綂中擢廣西按察副使
時嶺賊蠭起柳慶路絶仁宅率先撫順羣黨乃平
景泰二年守潯州都指揮黃竑殺其異母兄思明
知府&KR1215;及其家七百人以滅口仁宅與參政曾翬
往治之居月餘盡得其迹竑乃使人持千金私仁
宅與翬且約事定後其子可得府政則盡輸府藏
仁宅陽許之乃留翬於潯為約而去至南寧竑二
子來迓仁宅伏甲士縛之翬亦誘執竑於潯以歸
論死竑窮蹙乃隂遣人上京師造姦謀請易皇太
子以邀恩澤果得釋罪且進位都督既益横隂使
人捃摭他事中仁宅以報憾仁宅亦上疏自陳事
下有司未報遂委政去天順初竑死其子皆伏誅
事得白(獻徵錄)
雷復字景暘湖廣寧遠人正綂中歴官廣西副使
藤縣民胡趙成搆猺獞陷縣城復與參將范信討
斬之成化間累遷右副都御史巡撫山西後卒於
官(舊志)
張金陵字承翰吉水人正綂間授河南道監察御
史風裁嚴峻劾都御史周銓不法左遷柳州雷塘
驛丞時象州屢為猺獞侵擾民無寧居乃議起金
陵署州事既至為立信設法揭榜撫諭猺獞解散
民安生業景泰甲戌交章薦知太平府事而金陵
已因母喪去官矣(獻徵錄)
李棠字宗楷縉雲人景泰間巡撫廣西所部多寇
以次討平之整已率下令行政舉方治黃竑獄而
竑以易儲擢都督棠謝病歸不攜嶺表一物以清
節顯(節明史藁)
曾翬字時升江西泰和人景泰間由刑部郎中擢
廣西布政司參政廣西租賦多逋徵督苛急民不
堪命戎伍逃亡而冒支糧餉如故翬乃稽諸逋籍
諭令漸輸核戎伍實數停其冐給由是邊儲稍充
思明土知府黃&KR1215;既致仕子鈞嗣潯州都指揮黃
竑令其子灝襲殺鈞父子滅其家以代而偽報他
盜為亂鈞僕愬於官巡撫李棠檄翬及副使劉仁
宅往治之(事詳仁宅傳)太平府與交阯鄰永樂中運鹽
以餉征交之師及兵罷鹽留太平者歲撥民丁看
守民苦之翬具奏以鹽折俸而罷遣守者民皆歡
呼尋以憂解官翬操行廉謹所至有聲及歸里生
計蕭然人以為難(節明史藁)
周鑑字仲倫江西奉新人歴官四川長寧酆都知
縣正已愛人專務德化景泰二年考最陞鬱林知
州州人聞其官蜀多惠政輒額手相慶及莅任教
士養民一如治蜀時卒於官人甚惜之(舊志)
王增祐字永吉貴溪人景泰間官按察使論奏總
兵田真贓罪寘於法土官黃竑奪嫡殺本支七人
增祐以聞收竑繫之獄竑度不可免潜結近侍以
請易儲合上意即命馳傳赴闕擢僉都督增祐撫
膺歎曰既不能誅此逆賊復可與同列於朝乎致
政歸(江西通志)
王翺字九皋鹽山人累官左都御史景泰三年潯
梧猺亂命翺總督兩廣軍務翺素有威望且建節
督師乃一意推誠撫諭所至猺民率欵服參將范
信有材略因事革職奏復其官信卒以能將名歴
官數年清風凜然民甚德之卒贈太保諡忠肅(節明
史藁)
馬昂字景高滄州人景泰四年以右都御史代王
翺總督兩廣時蠻寇猖獗昂懲土酋之跋扈厲民
者將校不職輒劾罷之兩廣以寧(廣東通志)
龔遂字文昌番禺人景泰四年擢柳州知府柳當
廣右極邊遂悉心整理及考績巡撫葉盛薦其熟
知民情持身端諒陞授職俸仍領郡事田州土官
岑鏞請遂撰祠堂記遂為作文牖其天性之孝而
却其贄贈鏞大畏服後致仕歸道遇劫啓鑰則簏
中皆書籍也賊委之去(節舊志)
潘文浩黃梅人景泰間任灌陽知縣至誠惻怛薄
斂省役有虎噬人為文禱於城隍越三日虎自伏
廟門死嶺獠奸點為民患横不可制乃以恩誘其
黨而術縛之遂降疆圉寧静(湖廣通志)
鄭觀字允巽武進人由訓導累官至廣西按察司
僉事分巡蒼梧諸郡猺獞猖獗兩奉命參贊副總
悉𠞰平之朝廷兩遣使齎金豸龍衣寳鏹為賜景
泰庚午入朝遂乞休(獻徵錄)
吳惠字孟仁吳縣人景泰間知桂林府時義寧峝
蠻因武岡湘苖欲結連為亂三司議征將請於朝
惠亟止之曰義寧吾屬也請自往撫不聽而征之
未晚乃從十餘人入峝告之曰吾若屬父母欲來
相活無他衆唯唯因反覆陳順逆諭其魁楊文伯
使相傳曉毋聽叛苖誑誘文伯感泣留數日歴觀
屯堡形勢遂歸報三司釋不問明年武岡州盜起
宣言推義寧峝主為帥三司咸罪惠惠曰吾主撫
蠻夷反覆吾任其咎復遣人至義寧義寧猺從山
頂覘得太守使即延入具明武岡之誣武岡盜終
不得義寧助因以不振義寧人德惠如父母終惠
任無敢有騷竊境土者尚書于謙劾總兵武毅推
諉不任討賊惠即上言毅功過相當黜似太甚謙
怒劾惠惠略無懼色但曰百聞不如一見司馬雖
賢高坐署中安知馳驅瘴鄉苦哉既得報貰不治
在郡十年囹圄空虛草滿公庭獄吏無事吏部考
天下太守第一(舊志)
伍繪廣東四會人景泰六年任茘浦令値殘破之
後民鮮室家繪至悉心拊循改遷城邑建文廟學
舍民得安堵盜賊屏跡(舊志)
余用訥番禺人景泰六年知鬱林州留心民瘼時
大雨壅沙田皆斥鹵居民流散者甚衆用訥具請
準停徵米五千餘石民乃復業陞知潯州府進階
參政(舊志)
區昌新會人景泰間任岑溪典史清慎勤敏時猺
寇猖獗地方殘破昌詣潯南召土狼屯連永二鄉
耕守其土為邑保障民甚德之(舊志)
吳讓字克讓南海人景泰進士知臨桂縣以清慎
名天順己夘陞慶遠知府所轄三州皆土官各餽
白金三百兩為贄悉却不受南丹知州莫必善倍
前數力懇讓讓以句遺之曰貪泉酌爽吾何敢暮
夜懷金豈不知寄語南丹賢太守原封回贈莫相
疑居一月卒民泣慕之(參廣東志)
和勇初名托克托博囉和寧王阿嚕台孫也阿嚕台
既為威喇特托歡所殺子鄂博察罕窮蹙款塞來歸
宣宗授以左都督卒勇襲指揮使天順元年以兩
廣多盜命充遊擊將軍綂降夷千人出討賊成化
初趙輔韓雍征大藤峽賊詔勇以所部從征其冬
賊大破輔還京餘賊復叛勇親搗賊巢縶賊魁誅
其黨與還被掠男女四千人以功封靖安伯卒謚
武敏勇性廉謹在兩廣時諸將多營私漁利勇獨
無所取時論稱之(節明史藁)
葉盛字與中崑山人天順二年以僉都御史巡撫
兩廣平徭役抑豪右風裁峻肅執法無所阿時兩
廣流賊獞蠻縱恣仇殺所在猖獗守將多以不相
綂攝師輒無功盛請於梧州帥府總鎮征蠻兩廣
各設副總兵及參將分守要害悉受節制遂檄都
督顔彪等協力討賊凡破賊砦八百所擒斬數百
人疏請許鹽商計鹽入粟為邊餉公私利之會朝
士有言彪圍大藤峽多殺降冒濫因以譛盛者取
還改巡撫宣府成化中入為吏部左侍郎盛清修
積學敦尚名檢薄嗜好生平慕范仲淹志在君民
不為身計有古大臣風卒諡文莊(參明史藁廣東通志)
歐信世職金吾衛指揮使天順初充廣東參將會
廣西猺賊劫永安信領兵擊敗之巡撫葉盛薦信
廉勇歴陞都督同知移鎮廣西潯梧猺寇復流剽
英德諸縣信討斬五百餘人奪還生口成化元年
韓雍督師征大藤峽信等綂諸軍分五哨攻破之
斬俘甚衆(舊志)
何楚英字邦佐歴官陜西道監察御史天順初劾
逆臣曹吉祥得罪下錦衣獄謫貴縣主簿歴陞柳
州知府捐俸修學城舊土壘易以石弭盜庇民郡
人倚以為安秩滿陞廣西參政(舊志)
袁凱字舜舉華亭人天順間以按察僉事治兵潯
梧凱善兵每督戰輒疾馳為士卒先賊屯長洲村
官兵遥望有懼色凱麾兵前賊驚引去屬阻水還
戰諸兵奮擊悉俘斬以歸超遷按察使其在蒼梧
收上海人周昇孤兒長壽載之歸及長妻以甥女
里人莫不高其行誼(舊志)
葉正字夢吉高要人居官廉介歴遷慶遠同知時
蠻賊横暴守吏畏懦不發正毅然自任乃條郡中
便宜事上督撫增括丁壯什伍其人立長目分領
正日訓練之諭以保衛鄉井之意人咸奮厲峝酋
韋父強者積年劇賊也數敗官軍時或跳梁城下
正以計生擒之取還所擄子女産畜自是賊稍戢
其徒黨狃常勝益憤恥必甘心正屢出攻劫正禦
之殺傷相當卒以賊衆盛兵無救援子公榮死於
旗山遲日正復與賊遇於柳青舖賊突出攅矢向
之身被數創猶手殺賊與從子官慶民壯璩用和
等三百人皆死之天順六年都御史葉盛聞於朝
制下贈參議守臣為立廟祀之(參舊志)
陳俊字時英莆田人正綂十三年進士除戶部主
事歴郎中天順五年兩廣用兵命俊督餉時州縣
殘破帑蔵殫虚俊請弛鹽商越境令引加米二斗
軍興賴以無乏母喪不聽歸蠻平始還累官兵部
尚書參贊機務加太子少保卒諡康懿(節明史藁)
周一清浙江臨海人天順間任慶遠知府政尚嚴
明人莫敢欺時猺賊甚熾乃募壯士籍民兵協官
軍撫捕之賊漸却當道聞其才檄管慶遠衛事以
征藤峽功陞正二品尋以憂去(舊志)
韓雍字永熙長洲人正綂進士授御史天順四年
右僉都御史巡撫宣大進兵部右侍郎成化元年
以事出為浙江參政會兩廣賊寇流剽議大發兵
拜都督趙輔為總兵官以太監盧永陳瑄監其軍
兵部尚書王竑薦雍才氣無雙平賊非雍莫可乃
授雍左僉都御史贊理軍務雍馳至南京集諸將
計方略議者有謂賊在廣東宜驅在廣西宜困諸
將猶豫欲請令遊擊將軍和勇率番騎趨廣東大
軍趨廣西分兵撲滅雍曰賊已蔓延數千里而所
至與戰是自敝也今賊據大藤峽以修仁荔浦為
羽翼若先收二縣以孤賊勢大軍直搗其巢勢無
不克巢既傾餘迎刃解耳舍此不圖而分兵四出
賊益奔突郡邑益殘所謂救火而嘘之也遂倍道
趨全州陽峝苗掠興安擊破之至桂林斬失機指
揮李英等四人以徇乃率兵先破修仁茘浦亦定
十月至潯州延問父老皆言峽天險不可攻宜以
計困雍曰峽廣六百餘里安能困之兵分則力弱
師老則財匱吾計決矣遂長驅至峽口令總兵官
歐信等為五哨自象州武宣攻其北身與都督趙
輔指揮白全等為八哨自桂平平南攻其南參將
孫震等為二哨從水路入而别遣禆將分兵守諸隘
口賊魁侯大狗等大懼先移其累重於桂州横石
塘而立柵山南多置滚木礧石鏢槍藥弩拒官軍
十二月朔雍等督諸軍水陸齊進擁團牌登山鏖
戰連破石門林峝沙田右營諸巢焚其室廬積聚
賊皆奔潰伐木開道直抵横石塘及九層樓諸山
賊復立柵數重憑高以拒雍等誘賊發矢石度且
盡躬督諸軍緣木攀藤而上别遣壯士從間道直
上山頂舉礟賊不能支遂大敗先後破賊三百二
十四砦生擒賊首侯大狗及其黨七百餘人斬首
三千餘級峽有大藤如虹横亘兩崖間雍斧斷之
改名斷藤峽勒石紀功而還分兵擊餘黨鬱林陽
江洛容博白次第皆定帝大喜賜敕嘉勞召輔等
還遷雍左副都御史總督兩廣軍務雍以兩廣地
大事殷請東西各設巡撫帝可之命陳濓撫廣東
張鵬撫廣西而雍專理軍事尋以憂歸明年兩廣
盜復起僉事陶魯言兩廣地勢錯互當如臂指相
使不可離析近賊犯廣西臣與廣東三司議調兵
匝月未決賊益無所憚乞仍命大臣總督便乃罷
兩巡撫而起復雍右都御史總督如故雍遣參將
張壽遊擊馮昇分道討忻州八砦蠻及諸山猺獞
掠州縣者皆摧破之蠻民素懾雍威寇盜寢息九
年柳潯諸蠻復叛參將楊廣等俘斬九百人方更
進而賊破懷集兵部劾雍奏報不實廣西鎮守中
官黃沁素憾雍而布政使何宜副使張斆皆銜雍
素輕已共醖釀其罪竟致仕去雍洞達闓爽有雄
略善斷動中事機每戰嘗躬親矢石不目瞬尊嚴
示威無少假借兩地鎮守宦官素驕恣亦惕息無
敢肆故能令行禁止而謗議中起卒為中官齮齕
兩廣人念雍功尤惜其去為立祠祀焉家居五年
卒諡襄毅(節明史藁)
蔡蒙字時仲吳縣人成化間知南寧府南寧華夷
雜揉易養難教蒙治郡三年俗成如中邦宣化縣
民競渡誤死被逮入故殺律連七人蒙得情盡釋
之田州土知府岑浦驕悖不法與其族争襲弄兵
相攻蒙自至其地以理曉諭皆感服釋仇久之疏
乞致仕弘治癸丑卒(舊志)
范鏞字彦聲豐城人成化間官按察副使潯梧鬱
林等處寇虐奉督師韓雍檄親抵賊巢諭諸酋長
以逆順望風畏服有流賊猝至鏞督官兵捕殺之
巡至博羅陸川岑溪等縣築城衛民藉以無警改
分巡桂平道未幾潯鬱賊起總督朱英檄鏞往討
賊聞鏞再至驚惶請罪事平遷按察使(江西通志)
向珍字子席湖廣大冶人成化初知鬱林州興學
校勸農桑浚濠塹築欄垣禁貪暴民賴以安(舊志)
葉淇字本清淮安人成化初為廣西按察司僉事
時南丹土官侵掠州邑淇撫定柳城洛容以遏流
賊蓄水通粟以濟饑民賊據南寧奉敕督捕擒其
首惡攻茘浦率兵𠞰之賊遂平(舊志)
龍韜曲江人成化間知容縣閱險設備嚴督戍捕
遊剽以息邑自洪永間屢經兵變民病額輸多鬻
妻孥填溝壑者韜甚哀之率里老赴闕奏請下鎮
臣韓雍勘議檄柳州府同知金廷璽梧州府推官
鄭義履畝覈實得停徵糧米五千六百七十餘石
比舊額蠲五之三自是民以不困征斂多復故業
(舊志)
許潛詔安人成化中令平樂孳孳拊循時峝猺竊
發徵調煩苦潛躬詣諸峝諭以恩信峝猺為之斂
戢民獲息肩時有訟田數年不決饋金求直者潛
憮然曰以某之門而猶有賄是行不信於民也閉
閣自責者累日其人惶懼伏罪在任三年卒於官
囊無留貲郡太守為經紀其喪(舊志)
劉信四川南溪人歴官廣西參政有廉名獠人叛
信討之親冒矢石死於陣(四川通志)
吳中字時中樂平人成化間知梧州時韓襄毅初
開府軍需旁午處之裕然百廢俱興民不見擾(舊志)
吳伯璋福建閩縣人成化庚寅任全州訓導勤於
教人見士之質美而可進者汲汲造就惟恐其不
能成也性甘淡薄一毫非分不以干人一時藩臬
皆禮重之修桂林府志及全州志取舍謹嚴秩滿
陞浙江樂清教諭(舊志)
孔鏞字韶文長洲人知廣東連山縣葉盛征廣西
以鏞從所至招徠賊多降附諸將妄殺者鏞輒力
争多所全活成化元年用盛等薦試知高州五年
擢按察副使分巡高雷遭喪服除改廣西猺獞聞
鏞名相率安業十四年兵部上其綏輯功賚銀幣
尋進按察使茘浦賊來寇總督朱英以兵屬鏞擊
平之進食二品禄歴陞巡撫貴州鏞居官廉仕三
十餘年皆在邊陲觸瘴成疾乞骸骨不許弘治二
年召為工部右侍郎道卒(節明史藁)
劉琯海陽人成化八年任横州學正持身端謹訓
誨有方督士入號舍每日授書講解不怠至夜鎖
舍暗察其惰者而警之時州守何堯中修學親至
視工諸生曰盍迎之琯曰修學有司職也講學吾
職也各盡其職何迎焉坐講不輟諸生贄禮不苟
受歲久則齎至廣州市銅錫祭器置於學在任八
年歸(府志)
何堯中四川銅梁人成化八年補横州知州廉平
簡易新學校修壇壝賑荒恤孤抑強扶善奏革雲
表巡司民甚便之(州志)
賀元忠字澤民吳縣人成化壬辰進士按廣西剔
奸振滯黜汙崇良風紀大肅(舊志)
劉滄巴陵人成化間知蒼梧縣時兵荒流徙撫循
安集俾各得所至今頌之(舊志)
桂山字本寧成都人成化中歴陞廣西參政分守
左江時大藤峽猺獞寇南寧亟山一日馳至選土
兵據要害以禦之烽火相望寇懼遁去民賴安堵
蠻畏其威不敢肆(四川通志)
羅明字元亮崇仁人出按廣西以才力著稱陞按
察僉事奉敕專理軍務時蠻獠寇賓州總戎畏縮
不進明率所募民兵格戰俘馘甚衆未幾賊首韋
諫誠恃大藤峽險復倡亂明生獲之捷聞賜敇奬
諭秩滿陞本司副使未拜命卒(舊志)
謝綬字維章樂安人成化十一年官廣西參議適
茘浦猺獞叢起綬乘機率師圍於桂山巖同事欲
屠之賴綬以全活者萬計請設永安州事聞奬賞
(舊志)
朱英字時傑桂陽人成化十二年命總督兩廣兩
廣自韓雍大征以來將帥喜邀功利俘掠英至鎮
以寧静招撫猺獞效順者定為編戶給復三年於
是馬平陽朔蒼梧諸縣蠻悉聞風來歸而茘浦賊
李公主有衆數萬久負固亦遣子納款為置永安
州處之俾其子孫世吏目自是歸附日衆英淳厚
然持法無所假與市舶中官韋春不協遂摭奏英
專權玩賊按無驗十六年交阯攻老撾議者恐其
内寇詔問英處置之宜對言彼不過争甌脫耳諭
之當自悔懼帝從其言果上表謝潯梧高廉賊起
偕總兵陳政等分道擊之俘斬甚衆十九年桂林
平樂蠻叛復分兵討平之尋召入掌都察院事英
在鎮清約威望不及雍而惠澤過之積軍儲四十
餘萬不以聞或問之答曰此邊臣常分何足言卒
贈太子太保諡恭簡(參舊志)
章律字鳴鳳常熟人成化間以廣西左參政遷右
布政茘浦獞賊竊發律受命監督率泗城兵由象
武路扼陳村口當賊要衝號令明肅士衆帖然遂
擒渠魁而悉散其脇從者捷聞賜敕奬勵進秩正
二品(舊志)
楊冠廣東欽州人成化間知平樂府惠愛宜民以
廉能稱尤加意學校建明賢書院創東西學舍比
年文教大行捐貲造祭器供祀事既去士民立祠
祀之(府志)
夏瑋湖廣人成化十三年知恭城縣遷縣治築城
垣百度具舉愛民節用有古循吏風去後民思(縣志)
歐磐滁州人襲世職指揮使成化中總督朱英薦
充廣西右參將分守柳州慶遠與左參將馬義討
融縣八砦猺克之師旋餘賊復出掠磐募死士夜
入賊巢斬渠魁胡公返二十三年鬱林陸川賊黃
公定胡公明等猖獗磐偕按察使陶魯等分五道
攻破之弘治八年府江永安諸獞亂磐自象州修
仁直搗六峝所向摧破復偕諸軍連破寨百八十
斬首六千有竒十五年命佩征蠻將軍印鎮守湖
廣磐為將廉能得士久鎮南邦蠻人畏服十八年
請老尋卒祭葬如制(舊志)
吳孟俅廣東定安人成化中知賓州州有八寨蠻
屢為寇亂孟俅單騎入寨撫諭皆羅拜願受約束
許入城貿易禁帶刀劍弓箭由是蠻人信服州以
無事(舊志)
尹浦成化中為平樂府同知平樂皆巉山深箐猺
憑險出没剽掠浦乃間行巖谷得其形勢縱火悉
焚林薄猺失藉潰散乃盡築城堡據守要害自是
平樂遂為安土(府志)
熊景字開甫南昌人官廣西按察司僉事所轄道
犴狴一空時潯梧諸猺居山峝動輒嘯集静則跧
伏景約兵不得移壁隂遣間衣商人服負鹽抵猺
所居為潛竄貿易者猺來詗虛實則曰方治攻具
常用破大藤峽者將大興師猺懼白酋酋即日降
不旬日降猺及獞獠數十姓尋以母老乞歸(舊志)
羅珦字用誠臨安衛人成化二十年出守桂林值
西延陽峝諸蠻時出掠為興全害珦檄州縣簡練
民兵并召靈川六峝丁以備一日諜報蠻五百餘
將謀渡湘珦至靈川將諸民兵會所召獞丁馳往
破之賊欲歸巢有兩道珦密遣土人唐全紿以從
山徑便蠻信為然珦引兵潛山口蠻争逸去遂自
後躡殺幾盡蠻有别屯空王寺者乘勝與戰破之
又追至角山復大破之諸蠻斂迹自是無敢窺興
全者(舊志)
王坦平原人成化二十一年以給諫謫北流主簿
時縣猶全設官坦以邑小員冗為民蠧疏裁丞簿
猺賊出没民輒流亡設策防禦練民兵巡守寇盜
屏息(舊志)
胡高江西安福人成化間知象州恤民愛士建州
治修學校時賊渠法慶梗亂單騎諭以禍福慴服
就撫不敢動境賴以安(舊志)
馬鉉字孔任永新人成化間歴遷儀制司郎中上
章糾斥汪直李孜省輩忤旨逮獄大學士劉珝申
救還職未幾遷廣西參議適古田賊勢告急鉉矢
志勘亂不避險阻初與賊遇斬獲過半窮追遇伏
死之提學副使周孟中親為求屍七日乃得身無
完膚事聞敇賜祭葬錄一子入國學詔桂林府建
忠臣廟歲時致祭(江西通志)
屠滽鄞縣人弘治元年總督兩廣猺獞為寇斬獲
奏捷賜銀緞柳州諸戎軍舊番調不習風土歲多
死亡滽為區處分守多所全活(舊志)
周孟中字時可廬陵人弘治元年提學廣西嶺表
縫掖稀少孟中振興有道士愈知學所歴郡縣凡
吏治之臧否閭閻之利病夷情之向背山川之險
易兵糧之虛實靡不究知有問即答問者驚服廣
西舊志皆所裁定著述尤多云(舊志)
黃璉江西廣昌人弘治初知賀縣在任九年有惠
政成梁除道及建江東津亭廢墜咸整後為保勘
皇親事坐謫民至今思之(舊志)
秦紘字世纓單縣人弘治三年以右都御史總制
兩廣軍務奏言中官武將總鎮兩廣者率縱私人
擾商賈高居私家擅理公事賊殺不辜交通土官
為奸利而天下鎮守官皆得擅執軍職受民訟非
制請嚴禁絶總鎮府故有賞功所歲儲金錢數萬
費出無經宜從減省廣湖南韶多盜當設義學編
保甲教誨而要束之俾絶盜源帝悉從其請思恩
知府岑欽攻逐田州知府岑溥與泗城知府岑應
分據其地紘入田州逐走欽還溥於府留官軍戍
之亂遂定十四年戶部尚書兼都御史總制三邊
十七年致仕卒贈少保諡襄毅(節明史藁)
梁魚順德人弘治間知平樂縣先是猺賊屢梗軍
旅數興阡陌半為蒿萊而賦無少減魚奏蠲樂山
津平二里浮糧五百餘石民甚德之(節廣東通志)
閔珪字朝瑛烏程人天順進士授御史以風力聞
成化中出廣西按察孝宗嗣位擢右副都御史總
督兩廣軍務與總兵官毛銳討古田獞珪進兵連
破七寨他賊悉就撫遷左都御史及劉瑾用事屢
疏乞休加少保卒贈太保諡莊懿(節明史藁)
余玉(舊志作金)内江人弘治間知平樂府草寇為亂玉
增鑿後山為二塹築土垣立排柵為外衛城下闢
為路令軍士周旋巡警賊聞風不敢近諸鄉落有
竊發者設竒捕截漸次皆平民賴安堵(舊志)
姜洪字希範廣德人官御史孝宗即位陳時政八
事多指斥近倖貶夏縣知縣復遷桂林知府猺獞
侵擾古田請兵討平之擢雲南參政七年巡撫山
西天啓初追諡莊介(舊志)
區昌廣東順德人弘治六年令懷集慈祥廉謹纂
邑乘修城池更文廟建明倫堂廢墜畢舉吏畏其
明民懷其德治行稱第一(舊志)
唐珣字廷貴華亭人弘治七年累官右都御史總
督兩廣府江盜起督副將歐磐等討之斬首六千
級賜敇嘉勞焉(節明史藁)
舒清字木直德興人弘治八年為廣西布政使廉
平仁恕事有不可必極力拯護朝廷遣中使取古
琴玩物清抗疏止之民得不擾蒼梧吳廷舉自負
氣節於人少所推遜會災異疏陳時政獨薦清謂
其遺愛在民近子産外和内剛近胡宿清不求人
知近胡質急流勇退近錢若水其為名流所推重
如此(舊志)
彭甫字原嶽莆田人弘治八年官提學尚志節端
表儀正已率物時稱為篤實君子(舊志)
鄧廷瓉字宗器巴陵人弘治八年總督兩廣軍務
時田州知州岑溥子猇弑溥其土目黃驥李蠻殺
猇以溥次子猛奔思恩廷瓚檄思恩知府岑濬歸
猛濬不從以兵徵之乃歸猛又討平鬱林雲罏大
桂諸蠻廷瓉寬中有度所設施動中機宜結諸蠻
務以恩信不輕用兵於吏治總大綱而簡賢汰冗
弗少徇也十三年復召掌南院未行卒諡襄敏(參廣
東通志)
程廷珙字獻之浮梁人弘治間官參政進布政使
時蠻寇甚猖獗渠魁黃鑑成等廷珙𠞰擒殆盡又
東蘭吞併往諭禍福隨解土官争長以法定之毋
敢議謝以金二甕卻不受所著有廣西省志八卷
(江西通志)
劉大夏字時雍華容人弘治二年為廣東右布政
使田州泗城不靖大夏往諭遂順命後山賊起承
檄討之令獲賊必生致驗實乃坐生者過半遷左
僉都御史理宣府兵餉未幾移疾歸復起為右都
御史總制兩廣軍務清吏治捐供億禁内外鎮守
官私役軍士法嚴令具盜賊衰止後入為兵部尚
書以忠直憾劉瑾焦芳輩又數嫉譖之遂假大夏
先時處置田州岑猛事詔發邊遠充軍瑾誅復官
致仕卒諡忠宣(節舊志)
姜綰字玉卿江西弋陽人弘治中官慶遠知府時
述昆鄉韋七旋天河韋萬妙皆酋賊世亂邊綰悉
以計斬之七旋之黨合諸峝賊來攻城綰部署官
吏還城守之賊悉衆穴城城將潰綰急徇於衆擊
殺賊數十人稍定會四鄉兵至賊引退縱兵合擊
之追奔數十里諸蠻懾服東蘭等州皆歸侵地近
賊者多願編為民總制劉大夏亟薦之擢副使整
飭右江兵備柳慶間羣賊出没悉斬定之又平思
恩知府岑濬之亂請設流官附縣分州漸化其俗
庶邊民底靖廷議悉從之(節舊志)
張吉字克修餘干人弘治中知梧州省繁費不均
之徭隨時釐正崇尚正學政教並行民有徙者皆
相率而歸尋遷廣西按察副使備兵府江申教令
嚴武備察奸吏擇將領次第兼舉推誠御下以意
創鴛鴦鋴偏架弩教士練習沿江山盤林翳設謀
控治使賊不得蔵伏又以府江東西二賊為犄角
而東賊慓悍尤甚遂併力於東數月之間斬獲甚
衆由是西賊聞之亦皆自戢府江以寧(參江西通志)
羅漢豐城人弘治間通判平樂一幼子一僕自隨
苦心勵節總督潘蕃廉其名委抽鹽貨持介不撓
商賈亦不敢欺卒於官囊橐蕭然(舊志)
潘蕃字廷芳崇德人弘治十四年進右都御史總
督兩廣時思恩知府岑濬與田州知府岑猛相讐
殺攻陷田州猛窮乞援蕃諭濬罷兵不從乃與鎮
守太監韋經總兵官伏羌伯毛銳討斬之盡平其
地蕃奏思恩宜設流官猛搆兵失地宜降同知俾
還守舊土而兵部尚書劉大夏議猛世濟兇惡請
降為千戶徙之福建帝從之岑猛據田州不肯徙
知府謝湖畏猛悍亦逗遛事聞逮湖詔獄湖委罪
蕃經銳且辭連大夏劉瑾方惡大夏遂并逮之俱
謫戍肅州瑾誅蕃以原官致仕(明史藁)
顔頤壽字天和巴陵人弘治庚戌進士奉命按廣
西昭憲考度霜稜肅然桂林南寧猺賊竊發申飭
戒兵收捕隨定思恩土官岑濬負險謀叛諸郡繹
騷敕總鎮太監韋經等討之而命頤壽監攝指授
方略先聲震燿叛賊就擒賊平乃廉功罪定賞罰
撫殘傷輯流徙嶺民賴以安堵(節獻徵錄)
毛銳陜西人伏羌伯忠之孫弘治初鎮兩廣平蠻
賊累有功賜璽書奬勵思恩土官岑濬反與總督
潘蕃討平之既又討平賀縣獞賊正德中劉瑾欲
殺劉大夏并逮銳下詔獄革其加官并歲禄世宗
即位復起鎮湖廣三年卒諡威襄(節明史藁)
劉璉字子玉江西鄱陽人弘治間知柳州豈弟近
民正直帥屬柳在萬山中城外皆賊巢占掠民田
焚其室廬質其妻子璉奮然以討賊為己任屢征
諸蠻有功都御史陳金優薦之魚峰賊周鑒復相
煽為亂璉率兵數百禦賊賊敗走璉追之賊偵援
兵不繼還戰獲璉剖腹實草焚其尸郡人哀之(舊志)
吳原正字復明湖廣人弘治初知博白縣剛介仁
愛廉明果決莅任一僕自隨時遭兵變民皆離散
原正還定安集悉復舊業尋龍山寇數千為亂便
宜經略卒討平之(舊志)
郭鈜字彦和合肥人弘治中充副總兵鎮廣西永
安諸路獞賊流劫府江鈜首議用兵分路進𠞰俘
斬甚衆事母謹孝養而自奉簡約澹然有寒素風
(舊志)
羅環字廷賓新喻人弘治十七年由慶遠推官遷
知上思州上思舊係土州始設流官環建議當事
一曰易風俗教士子二曰蘇民困革土兵三曰通
傳遞設舖舍四曰别土流革土吏多從之(粤西文載)
談一鳳字文瑞無錫人弘治乙丑任桂林訓導嘗
承委纂修孝廟實錄督學姚鏌謂有史才深器重
之時建宣成書院延師分教推一鳳總理其事乃
嚴立教條析疑義正文體每勵諸生以明體達用
之學綽有蘇湖遺風以外艱歸(舊志)
曾昺南海掾也弘治十八年以衛經歴薦陞上思
州同知先是州以世襲讐占土地兵戈連搆昺乃
率民奏土改流建立州治築土城立木柵招殘民
千人復業給田資種凡得為者次第為之民誦不
置(州志)
馮琚字良珮順天人以戰功累遷都指揮弘治中
守備永福時古田賊韋酋約靈川七都賊聚黨千
人待琚於險薄暮猝遇琚佯疾走諸部伍悉委其
仗賊覘之大喜以為怯不足畏恣飲村落中琚偵
知之天未曙賊方酣寢琚奮戟大呼響震山谷披
靡辟易自蹂踐死者無算賊由是畏之不敢肆(粤西
文載)
廣西通志卷六十六
