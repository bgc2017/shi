欽定四庫全書
廣西通志卷六十二
封建
封建制因時異漢晉而下諸王建國以及五等酬
庸大率分土食封僅有名號又或時為贈爵資於
變通何多論焉顧與粤西分地有涉者考綴其略
表次如左其自粤尉佗諸人列傳可詳者附紀於
後非徒尚封爵崇也原夫所以封與夫所以廢亦
足以資鏡得失用存往躅之一云爾志封建
以上漢封爵王三人王子侯一人附南粤小王一
人
以上晉封爵郡公二人縣公一人縣侯一人
以上宋封爵諸王三人侯一人縣子一人
以上南齊封爵王二人
以上梁封爵王二人縣公一人縣侯一人子男各
一人
以上陳封爵王二人郡公二人縣侯一人
以上唐封爵王四人小王子王二人郡公二人縣
侯縣男各一人
以上五代封爵梁王三人唐王一人附南漢小王
以上宋封爵見宗室表共五人
以上明封爵宗室王一人諸藩小王五人勲封伯
三人
封建列傳
漢
南越王趙佗真定人也秦定揚粤置桂林南海象
郡以適徙民與粤雜處二世時佗為龍川令南海
尉任囂病且死被佗書行尉事囂死佗即移檄告
横浦陽山湟谿關曰盜兵且至急絶道聚兵自守
因稍以法誅秦所置吏以其黨為守假秦已滅佗
即擊并桂林象郡自立為南粤武王高帝已定天
下為中國勞苦故釋佗不誅十一年遣陸賈立佗
為南粤王授璽綬與剖符通使使和輯百粤毋為
南邊害越地與長沙接境高后時有司請禁粤關
市鐵器佗曰高皇帝立我通使物今高后聽䜛臣
别異蠻夷隔絶器物此必長沙王計欲倚中國擊
滅南海并王之自為功也於是佗乃自尊號為南
粤武帝發兵攻長沙邊敗數縣高后遣將軍隆慮
侯竈擊之會暑濕士卒大疫兵不能隃嶺歲餘高
后崩即罷兵佗因此以兵威財物賂遺閩粤西甌
駱役屬焉東西萬餘里迺乘黃屋左纛稱制與中
國侔文帝元年初鎮撫天下使告諸侯四夷從代
來即位意諭盛德焉迺為佗親冢在真定置守邑
歲時奉祀召其從昆弟尊官厚賜寵之詔丞相平
舉可使粤者平言陸賈先帝時使粤上召賈為太
中大夫謁者一人為副使賜佗書賈至南粤王恐
乃頓首謝願奉明詔長為藩臣奉貢職於是下令
國中去帝制黃屋左纛因為書稱臣謝陸賈還報
文帝大悦遂至孝景時稱臣遣使入朝請武帝建
元四年卒佗孫胡立十餘歲薨諡曰文子嬰齊立
薨諡曰明子興立其丞相吕嘉反謀殺漢使者及
興立明王長男越妻子建德為王元鼎六年樓船
將軍楊僕等攻破粤人獲建德國除(節漢書)
長沙王吳芮秦時番陽令也甚得江湖間民心號
曰番君沛公攻南陽遇芮之將梅鋗與偕攻析酈
降之及項羽相王以芮率百越佐諸侯從入關故
立芮為衡山王都邾其將梅鋗功多封十萬戶為
列侯項籍死漢王以鋗有功從入武關故德芮徙
王長沙五年詔曰故衡山王吳芮與子二人兄子
一人從百粤之兵以佐諸侯誅暴秦有大功諸侯
立以為王項羽侵奪之地謂之番君其以長沙象
郡桂林南海立番君芮為長沙王都臨湘一年薨
諡曰文王子成王臣嗣薨子哀王回嗣薨子共王
右嗣薨子靖王羌嗣羌無子薨國絶(史記)
五代
楚王馬殷字霸圖許州鄢陵人初為孫儒裨將楊
行密據宣州儒以兵圍之久不克遣殷與劉建峯
掠食旁縣儒死乃推建峯為帥殷為先鋒有衆數
萬乾寧元年入湖南次澧陵潭州刺史鄧處訥發
邵州兵戍龍回關建峯等至關降其戍將蔣勲直
趨潭州殺處訥僖宗授建峯湖南節度使殷為馬
步軍都指揮使建峯為其下所殺軍中推行軍司
馬張佶為帥佶語諸將曰馬公英勇可共立之乃
遣姚彥章迎殷於邵州殷至謁佶於府庭佶下率
將吏北面再拜以位與之時乾寧三年也唐拜殷
潭州刺史殷遣其將秦彥暉李瓊等攻連邵郴衡
道永六州皆下之桂管劉士政懼遣其將陳可璠
王建武等率兵守全義嶺殷遣使聘於士政使者
至境上可璠等不納殷怒遣瓊等以兵七千攻之
擒可璠等及其兵二千餘人悉阬之遂圍桂管虜
士政盡取其屬州殷表瓊桂管觀察使四年拜殷
武安軍節度使初殷弟賨為楊行密所執賨從行
密攻戰數有功行密愛之問賨誰家子賨曰馬殷
弟也行密乃厚禮遣賨歸殷大喜表賨節度副使
梁太祖即位殷遣使修貢太祖拜殷侍中兼中書
令封楚王袁州刺史吕師周勇健豪俠通緯候行
密疑之使使詗其動靜師周懼謂裨將綦母章曰
吾與楚人為敵境常望其營雲氣甚佳且聞馬公
仁者待士有禮欲逃死於楚可乎章曰公自圖之
章舌可斷語不泄也師周以兵獵境上乃奔於楚
綦母章縱其家屬隨之殷聞師周至大喜曰吾方
南圖嶺表而得此人足矣以為馬步軍都指揮使
率兵攻嶺南取昭賀梧蒙龔富等州殷表師周昭
州刺史朗州雷彥恭攻平江許德勲擊敗之殷遣
秦彥暉攻朗州彥恭奔吳執其弟彥雄等七人送
於梁於是澧州向瓌辰州宋鄴溆州昌師益等率
溪峒諸蠻皆附於殷殷乃請依唐太宗故事開天
册府置官屬太祖拜殷天册上將軍末帝時加殷
武安武昌靜江寧遠等軍節度使洪鄂四面行營
都統唐莊宗滅梁殷遣其子希範修貢京師上梁
所授都統印莊宗問洞庭廣狹希範對曰車駕南
巡纔堪飲馬爾莊宗嘉之莊宗平蜀殷大懼表求
致仕莊宗下璽書慰勞之明宗即位遣使修貢并
賀殷初兵力尚寡與楊行密成汭劉龑等為敵國
殷患之問策於其將高郁郁曰成汭地狹兵寡不
足為吾患劉龑志在五管而已楊行密孫儒之仇
雖以萬金交之不能得其歡心然尊王伏順霸者
之業也今宜内奉朝廷以求封爵而外誘鄰敵然
後退修兵農畜力而有待爾於是殷始修貢京師
郁又諷殷鑄鉛鐵錢以十當銅錢一又令民自造
茶以通商旅而收其算歲入萬計由是地大力完
數邀封爵天成二年明宗封殷楚國王有司言無
封國王禮請如三公用竹册乃遣尚書右丞李序
持節以竹册封之殷以潭州為長沙府建國承制
自置官屬以弟賨為靜江軍節度使子希振武順
軍節度使次子希聲判内外諸軍事諡其曾祖筠
曰文肅祖正曰莊穆父元豐曰景莊立三廟長興
元年殷卒諡曰武穆子希聲立三年卒弟希範立
開運四年卒諡文昭同母弟希廣立為兄希萼所
害乾祐三年希萼自立其弟希崇與楚舊將徐威
等謀作亂囚希萼於衡山亦自立請臣李景(節五代史)
南海王劉隠其祖安仁上蔡人父謙為廣州牙將
唐乾符五年黃巢攻破廣州去略湖湘間廣州表
謙封州刺史賀州鎮遏使以禦梧桂以西歲餘有
兵萬人戰艦百餘艘謙三子曰隠台巖謙卒廣州
表隠代謙封州刺史乾寧中節度使劉崇龜死嗣
薛王知柔代為帥行至湖南廣州將盧琚覃玘作
亂知柔不敢進隠以封州兵攻殺琚玘迎知柔知
柔辟隠行軍司馬其後徐彥若代知柔表隠節度
副使委以軍政彥若卒軍中推隠為留後天祐二
年拜隠節度使梁開平元年加檢校太尉兼侍中
二年兼靜海軍節度安南都護三年加檢校太師
兼中書令封南平王隠父子起封州遭世多故數
有功於嶺南遂有南海隠復好賢士是時天下已
亂中朝人士以嶺外最遠可以避多游焉唐世名
臣謫死南方者往往有子孫或當時仕宦遭亂不
得還者皆客嶺表王定保倪曙劉濬李衡周傑楊
洞潛之徒隠皆招禮之及龑僭號為陳吉凶禮法
為國制度略有次序皆用此數人焉乾化元年進
封隠南海王是歲卒年三十八弟龑立初名巖母
段氏生龑外舍謙妻韋氏素妬殺段氏養為已子
及長善騎射辟薛王府諮議參軍乾化二年除清
海軍節度使檢校太保同平章事三年加檢校太
傅末帝即位悉以隠官爵授龑襲封南海王唐末
南海最後亂僖宗以後大臣出鎮者天下皆亂無
所之惟除南海而已自隠始亦自立是時交州曲
顥桂州劉士政邕州葉廣略容州龐巨昭分據諸
管盧光稠據虔州以攻嶺上其弟光睦據潮州子
延昌據韶州高州刺史劉潛及江東七十餘寨皆
不能制隠攻韶州龑曰韶州所賴者光稠擊之虔
人必應應則首尾受敵此不宜直攻而可以計取
隠不聽果敗而歸因盡以兵事付龑龑悉平諸寨
遂殺昌魯等更置刺史卒出兵攻敗盧氏取潮韶
又西與馬殷爭容桂殷取桂管虜士政龑取容管
逐巨昭又取邕管隠龑自梁初受封爵禀上朔而
已貞明三年龑即皇帝位國號大越改元曰乾亨
立三廟置百官龑性聰悟而苛酷每視殺人不覺
朵頤垂涎人以為真蛟蜃也又好奢侈悉聚南海
珍寳以為玉堂珠殿二年祀天南郊大赦境内改
國號漢三年册越國夫人馬氏為皇后馬氏楚王
殷女也四年春置選部貢舉放進士明經十餘人
如唐故事歲以為常七年唐莊宗入汴龑懼遣宫
苑使何詞入詢中國虛實詞還言唐必亂不足憂
龑大喜九年白龍見南宫三清殿改元白龍更名
龑以應龍見之祥有胡僧言䜟書滅劉氏者龑也
龑乃採周易飛龍在天之義為龑字音儼以名焉
四年楚人以舟師攻封州封州兵敗於賀江龑懼
以周易筮之遇大有遂赦境内改元曰大有遣將
蘇章以神弩軍三千救封州章以兩鐵索沈賀江
中為巨輪於岸上築堤以隠之因輕舟迎戰陽敗
而奔楚人逐之章舉巨輪挽索鎖楚舟以強弩夾
江射之盡殺楚人三年遣將李守鄘梁克貞攻交
阯擒曲承美承美至南海龑登儀鳳樓受俘謂承
美曰公常以我為偽廷今反面縛何也承美頓首
伏罪乃赦之承美顥子也克貞又攻占城掠其寳
貨而歸五年封王諸子九年遣將軍孫德成攻蒙
州不克十年交州牙將皎公羡殺楊廷藝故將吳
權攻交州公羡來乞師龑封子洪操交王出兵白
藤以攻之龑以兵駐海門權殺公羡逆戰海口植
鐵橛海中權兵乘潮而進洪操逐之潮退舟還轢
橛者皆覆之洪操戰死龑收餘衆而還十五年龑
卒子玢立初名洪度荒恣無政為其下所殺弟晟
立晟初名洪熙封晉王既弑玢遂自立改元曰應
乾晟立不順懼衆不服乃益峻刑法以威衆已而
洪杲屢請討賊隂勸晟誅思潮等以止外議晟大
怒使者夜召洪杲洪杲知不免涕泣與家人訣别
至則殺之冬晟祀天南郊改元曰乾和二年夏遣
洪昌祠隠陵於海曲至昌華宫晟使盜刺殺之洪
昌最賢龑素所欲立者晟尤忌之故先及害諸弟
相次皆見殺六年遣工部郎中知制誥鍾允章聘
楚以求婚楚不許允章還晟曰馬公復能經略南
土乎是時馬希廣新立希萼起兵武陵湖南大亂
允章具言楚可攻之狀歲乃遣巨象指揮使吳珣
内侍吳懷恩攻賀州已克之楚人來救珣鑿大阱
於城下覆箔於上以土傅之楚兵逼城悉陷阱中
死者數千楚人皆走珣等攻桂州及連宜嚴梧蒙
五州皆克之掠全州而還九年冬又遣内侍潘崇
徹攻郴州李景兵亦在與景徹等遇戰大敗景兵
於宜章遂取郴州故時劉氏有南宫大明昌華甘
泉玩華秀華玉清太微諸宫凡數百不可悉紀宦
者林延遇宫人盧瓊仙内外專恣為殺戮晟不復
省嘗夜飲大醉以瓜置伶人尚玉樓項拔劍斬之
以試劍因并斬其首明日酒醒復召玉樓侍飲左
右白已殺之晟歎息而已十年湖南王進逵以兵
五萬率溪峒蠻攻郴州潘崇徹敗逵於蠔石斬首
萬餘級交州吳昌濬遣使稱臣求節鉞昌濬者權
子也權自龑時據交州龑遣洪操攻之洪操戰死
遂棄不復攻權死子昌岌立昌岌卒弟昌濬立始
稱臣於晟晟遣給事中李璵以旌節招之璵至白
州昌濬使人止璵曰海賊為亂道路不通璵不果
行顯德三年世宗平江北晟始惶恐遣使修貢於
京師為楚人所隔使者不得行晟憂形於色又嘗
自言知星末年月食牛女間出書占之歎曰吾當
之矣因為長夜之飲十六年卜葬域於城北運甓
為壙晟親臨視之是秋卒子鋹立鋹尤愚而虐不
修國事開寳四年俘入宋降封恩赦侯(節五代史)
明
靖江王守謙少名鐵柱又名煒高皇帝長兄南昌
王之孫大都督文正子也文正守南昌數慢高帝
令以罪謫死洪武三年封鐵柱為靖江王更名守
謙命耆儒趙壎為長史傅之既長之國桂林守謙
表謝帝覽之淚下沾襟敕其文武從臣曰從孫幼
而遠鎮西南善導之為著昭鑒錄守謙知書而性
特戾狎比小人肆為淫虐帝不忍置之法召還京
師誡諭守謙不知悔復作詩怨望乃廢為庶人七
年復其爵使鎮雲南貪暴如故召還安置鳳陽復
不悛帝乃召至京師撻而錮之二十五年卒命其
子贊儀為世子留京師贊儀恭慎好學能書三十
年春使省視晉燕周楚齊蜀湘代肅遼慶谷秦諸
王叔父周覽天下山川風土以廣其意永樂初之
國成祖使蕭用道為其府長史用道佐王以善王
亦敬禮之他日問用道曰古今人何多好名也用
道曰名之與實猶形影也豈在好哉王第好其實
東平河間非有其實能有令名乎王薨諡悼僖子
佐敬嗣薨諡崇簡長子相承先王卒子規裕嗣進
封長子為悼順王規裕薨諡昭和子約期嗣以孝
謹聞然病癎薨諡端懿子經扶嗣好學問嘗為敦
義箴薨諡安肅子邦薴嗣薨諡恭惠子任昌嗣薨
諡康僖子履燾嗣薨諡温裕亡子康僖王弟任晟
以輔國將軍進封為王(節名山蔵)
廣西通志卷六十二
