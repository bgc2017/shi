欽定四庫全書
廣西通志卷四十六
兵制
粤西介荆交二州間地廣山深藏奸煽誘諸蠻讐
殺相尋有明二百七十餘年用兵無虛日自我
聖祖仁皇帝威靖逆氛之後誕敷文德向之獷野難馴者
皆伏首帖耳喁喁嚮風而武備修明未嘗少懈提
鎮協營如星之羅壁壘旌旗森然煥然立法之善
至矣盡矣夫籌邊之策莫要於兵馭兵之方全視
乎將勤蒐閱嚴紀律倡勇敢作忠義繄誰人責耶
爰輯歷代兵制及攻守戰陣諸方略以為司兵柄
者資焉志兵制
秦始皇三十三年發諸嘗逋亡人贅壻賈人略取
南越陸梁地為桂林象郡南海以適遣戍五嶺五
十餘萬置南海尉典百越兵(參史記漢書)
漢武帝元鼎五年發罪人及江淮以南樓船十萬
師討南越以路博德為伏波將軍楊僕為樓船將
軍故歸義越侯為戈船下瀨將軍及平遂以其地
為蒼梧鬱林等郡設交阯部刺史總治之(參史記漢書)
和帝永元十二年日南象林蠻寇掠郡縣發兵討
擊降其衆初置象林將兵長史官(後漢書)
凡郡有尉因秦制典兵禁備盜賊景帝中二年更
名都尉民年二十三為正一歲為衛二歲為材官
騎士習射御馳陣八月太守都尉令長等會都試
課殿最水軍為樓船亦習戰射年五十六老衰乃
得免為民光武建武六年省諸郡都尉并職太守
無都試之役每有劇賊則郡臨時置都尉事訖罷
(通考)
魏黃初三年始置都督諸州軍事或領刺史(通典)
吳多舟師而兵有解煩敢死兩部及交州義士健
兒武射之名(吳志)
晉太康中詔天下罷軍役示海内大安州郡悉去
兵大郡置武吏百人小郡五十人交州牧陶璜上
言交州之人好為禍亂又廣州南岸周旋六千餘
里不賓屬者五萬餘戶及桂林不羈之輩復當萬
戶至於服從才五千餘家二州唇齒唯兵是鎮又
寧州興古接據上流水陸並通互相維衛州兵未
宜約損從之(晉書)
晉迄南朝刺史任重者為使持節都督輕者為持
節而蒼梧桂林分屬湖廣其刺史皆加平越中郎
將及平南將軍等號刺史無將軍號者謂之單車
刺史有督揚荆江湘交廣六州諸軍事有督交廣
二州諸軍事亦有止督廣州或湘州諸軍事者委
任權力各不同也諸軍府之名曰任威府曰揚烈
府曰綏寧府之類置兵曹及中兵外兵騎兵參軍
行軍司馬及督護以統之雖沿漢魏置縣尉惟理
民事不掌兵梁陳始開都督府於廣州所督至二
十州蒼梧桂林屬焉(舊志)
宋齊之際刺史多不領南蠻别以重人居之惟豫
章王嶷為南蠻校尉荆湘二州刺史(南齊書)
隋制大抵因後周之舊諸府兵有郎將副將坊主
團主以相統治平陳後設嶺南安撫大使桂廣二
州俱設總管節制諸州軍事復有行軍總管則專
督所道討伐事(參隋書)
唐初兵之戍邊者大曰軍小曰守捉曰城鎮而總
之者曰道太宗貞觀中分天下為十道廣東西曰
嶺南道玄宗天寳初置嶺南五府經略使統經略
清海二軍及桂容邕交四管後或兼兵馬討擊使
肅宗至德元載升五府經略討擊使為嶺南節度
使(唐書)
憲宗元和元年邕州管内都防禦觀察經略使增
領懷遠軍以巖州隸容管十四年夏四月詔諸道
節度都團練防禦經略使所統郡兵馬並令刺史
領之(唐書)
懿宗咸通二年廣桂容三道先是共發兵三千人
戍邕州三年一代經略使段文楚請以三道衣糧
自募土軍以代許之後經略使李蒙悉罷遣三道
戍卒止以所募兵守左右江比舊十減七八南詔
乘虛入寇三年五月分嶺南為兩道節度以廣州
為東道邕州為西道從蔡京請也又割桂管龔象
二州容管藤巖二州隸邕管十一月安南都護蔡
襲告急敕發荆南湖南兵二千桂管義征子弟兵
三千詣邕州受鄭愚節度四年五月乙亥廢容管
隸嶺南西道復以龔象二州隸桂管六月廢安南
都護府置行交州於海門鎮以右監門將軍宋戎
為行交州刺史以康承訓兼領安南及諸軍行營
秋七月復置安南都護府於行交州以宋戎為經
略使發山東兵萬人鎮之時諸道兵援安南者屯
聚嶺南江西湖南餽運者皆泝湘江入澪渠灕水
勞費艱澁諸軍乏食潤州人陳磻石上言請造千
斛大舟自福建運米泛海不一月至廣州從之軍
食以尺然有司以和僱為名奪商人舟委其貨於
岸側舟入海或遇風濤沒溺有司囚繫綱吏舟人
使償其米人頗苦之八月嶺南東道節度使韋宙
奏蠻必向邕州請分兵屯容藤二州(參通鑑)
唐制嶺南經略軍管鎮兵五千四百人桂州經略
軍管戍兵一千人邕州經略軍管戍兵一千五百
人容州經略軍管鎮兵一千一百人安南都護管
兵四千二百人衣糧税本管自給(通典)
五代沿唐制於桂州設静江軍節度使於容州設
寧遠軍邕州設建武軍(五代史)
宋真宗景德四年八月己酉頒宜州立功將士賞
格詔廣南步軍騎軍並號曰清化詔約勒宜州亂
軍時朝廷恐宜融谿峒因緣侵擾因降詔約勒酋
領皆奉詔部分種族無敢輒動(宋史)
大中祥符二年四月詔曰江南廣東西路流配人
等皆以自抵憲章久從配隸其遠地每用軫懷特
差内使與本路轉運使同勾抽諸州雜犯配軍揀
選移配淮南州軍牢城及本城有少壯可披帶者
即部送赴闕當議近上軍分安排如不願量移及
赴闕者亦聽若地里遠處即與轉運使乘傳就彼
依此㨂選九年詔南丹州莫淮辿約勒谿峒勿從
誘脅時撫水州蠻叛恐誘脅谿峒因詔莫淮辿約
勒之(宋史)
仁宗景祐二年詔廣桂州置雄略一營與歸遠軍
更戍嶺外三年詔廣南民家毋得置博刀犯者并
鍜人以私有禁兵律論先是嶺南為盜者多持博
刀以罪輕不能禁轉運使以為言故有是令(宋史)
慶歷六年詔廣南方春瘴病戍兵在邊者權休善
地其自嶺外戍回軍士予休兩月(通鑑)
皇祐二年兩廣益募雄略四年五月詔廣西戍兵
及二年而未得代者罷歸鈐轄司以土兵歲一代
之自儂智高之亂戍兵踰二萬四千至是聽還而
令土兵代戍五年王堯臣為樞密副使會儂智高
反請析廣西宜容邕州三路以融柳象隸宜州白
高竇雷化鬱林儀藤梧龔瓊隸容州欽賓廉横潯
貴隸邕州其三州並選武臣為安撫都監兼知州
事以統支郡若蠻人入寇三路率支郡並力掩擊
之知桂州以兩制以上仍帶經略安撫使以統制
三路鈐轄二員迭戍於邕州仍置走馬承受二員
季入奏事益募澄海忠敢雄略等軍以四千人屯
邕州二千人屯宜州千人屯賓州五百人屯貴州
廣西江南湖南益以北兵歲一替月給添支錢三
百給鞋錢千荆湖南北廣東西路兵二歲一替運
全永道三州米以饋軍食其城壁之制當高二丈
廣八尺令本路轉運使判官提舉修築官吏有能
完城壁廨宇營舍倉庫及招復戶口者計其功遷
一官其左右江廵檢及管界巡檢寨主與指使一
員兵三百人常閱之詔狄青詳酌以為便遂施行
詔廣南捕蠻諸軍歲滿歸營人賜錢二千月增俸
錢二百度嶺陣亡及瘴癘物故者子孫或弟姪不
以等樣收一人隸本營者支衣廩之半(宋史)
至和二年廣桂邕州置馬雄略(通鑑)
嘉祐七年籍稅戶應常役外五丁點一為兵得三
萬九千八百人分隊伍行陣習槍鏢排冬初集州
按閱後逓歲州縣迭教察視兵械以防收刈改用
十一月教一月罷禁軍月俸五百以上皆日習武
藝三百以下或給役或習技其後别募鄉兵亦閱
習武技號教閱廂軍戍川廣者舊不訓練嘉祐以
後稍習焉(宋史)
英宗治平二年廣南西路安撫司調集左右兩江
四十五谿峒知州峒將各占鄰近迭為救應仍籍
壯丁補校長給以旗號峒以三十人為一甲置節
級五甲置都頭十甲置指揮使五十甲置都指揮
使以四萬四千五百人為定額各給戎械遇警召
集之二年一閱察視戎械有老病者選少壯填之
三歲一上其籍詔廣南教閱忠敢澄海一營者即
本營逓遷兩營以上者營三百人補五人二百至
三百人補三人二百人以下補二人百人以下補
一人止於副指揮使凡逓遷滿三歲五階闕二三
階闕一即補三年詔頃以東兵戍嶺南冐犯瘴癘
得還者十無五六自今歲滿以江淮教閱忠節威
果代之(參宋史通鑑)
神宗熙寧中王安石言募兵未可全罷民兵則可
漸復至於二廣尤不可緩今中國募禁軍往戍南
方多死陛下誠移軍職所得官十二三鼓舞百姓
豪傑使趨為兵則事甚易成於是蘇緘請訓練二
廣峒丁舊制一歲教兩月安石曰訓練之法當什
伍其人拔其材武之士以為什百長自首領以下
各以禄利勸奬使自勤於閱習即事藝可成部分
可立緩急可用熙寧二年以古勿峒效順酋儂智
會為右千牛衛大將軍三年十二月樞密使文彦
博等上在京及外兵禁軍數帝亦參以治平中兵
數而討論焉廣南東西千二百人為額四年樞密
院言不教閱廂軍撥併各帶舊請外今後招到者
並乞依本指揮新定請受河北崇勝河東雄猛陜
西保寧京東奉化京西壯武淮南寧淮各醬菜錢
一百月糧二石春衣絹二匹布半匹錢一千冬衣
絹二匹錢一千綿十二兩廣東西清化除醬菜錢
不支外餘如六路從之六年周士隆上疏論廣西
交阯事請為車以禦象陣文彦博非之王安石以
為士隆策可用因論自古車戰法甚辯請以車騎
相當試以觀其孰利帝亦謂北邊地平可用車為
營乃詔試車法令沿河採車材三千兩軍器監定
法式造戰車以進廣南西路經略沈起言邕州五
十一郡峒丁凡四萬五千二百請行保甲給戎械
教陣隊藝出衆者依府界推恩補授奏可七年更
制將兵先是太祖懲藩鎮之弊分遣禁旅戍守邊
城立更戍法使往來道路以習勞苦後議者以為
使兵不知將將不知兵緩急恐不足恃神宗乃部
分諸路將兵總隸禁旅平居訓厲有事調遣元豐
中又詔團結東南路諸軍共十三將荆湖北路為
第七南路潭州為第八全邵永州應援廣西為第
九福建路為第十廣南東路為第十一西路桂州
為第十二邕州為第十三總天下為九十二將凡
諸路將各置副一人東南兵三千人以下惟置單
將凡將副皆選内殿崇班嘗歴戰陣者各以所將
兵多少置部將隊將押隊使臣各有差又置訓練
官春秋都試擇武力士凡千人選十人皆以名聞
而待旨解發其願留鄉里者勿彊遣此將兵之法
也知桂州劉彛言舊制宜融桂邕欽五郡土丁成
丁巳上者皆籍之既接蠻徼自懼寇掠守禦應援
不待驅策而近制主戶自第四等以上三取一以
為土丁而旁塞多非四等以上若三丁籍一則减
舊丁十之七餘三分以為保丁保丁多處内地又
俟其益習武事則當蠲上丁之籍恐邊備有闕請
如舊制便奏可八年廣西經略使詔皆番戍諸路
有事即以征討九年趙卨征交阯入辭帝諭以用
峒丁之法當先誘以實利然後可以使人甘言虛
辭豈能責其效命比鄜延集教番兵賴卿有以制
之使輕罪可决重罪可誅違西夏則其禍遠違帥
臣則其禍速合於兵法畏我不畏敵之議故能責
其效命王師之南卿宜選募勁兵數千擇梟將領
之以脅諸峒諭以大兵將至從我者有賞其不從
者按族誅之兵威既振先脅右江右江既附復脅
左江兩江附則諸蠻無不附者然後以攻交人𠞰
絶巢穴甚非難也郭逵性吝嗇卿宜諭以朝廷兵
費無所惜逵復事崖岸不通下情將佐莫敢言者
卿至彼以朕語詔之十年樞密院請邕欽峒丁委
經略司提舉同巡檢總莅訓練之事歲終上藝優
者與其酋首第受賞五人為保五保為隊第為三
等軍功武藝出衆為上蠲其徭役人材矯捷為中
蠲其科配餘為下邊盜發則酋長相報率族衆以
捍盗十二月詔邕欽丁壯自備戎械貧者假以官
錢金鼔旗幟官給間歲大閱詔安南道死戰沒者
所假衣奉咸蠲除之弓箭手民兵義勇等有貸於
官者展償限一年(宋史)
元豐元年經略司請集兩江峒丁為指揮權補將
校奏可二年廣西經略司言團結邕欽峒丁為指
揮一百七十五籍武藝上等一萬三千六百十人
詔下諸臣獻議措置峒丁事付曾布參酌捐益創
為規畫務令詳盡便於施行布乃請令鎮砦監押
砦主同營轄兵甲使臣與巡檢等分定州峒總制
立賞罰懲勸增置都巡檢使兩員分提舉及增首
領丁壯歲閱之以武藝絶倫者聞量材補授詔增
都巡檢使一員餘下熊本擇其可者施行之五年
詔廣南保甲如戎瀘故事自置裹頭無刃槍竹標
排木弓刀蒿矢等習武技遇捕盜則官給器械六
年詔樞密承旨司議廣西峒丁如開封府界保甲
集教團教法提點廣西路刑獄彭次雲言邕苦瘴
癘請量留兵更戍餘用峒丁以季月番上給禁軍
錢糧詔許彦先度之彦先等言若盡以代正兵恐
妨農請計戍兵三之一代以峒丁季輪二千赴邕
州隸習武事從之廣西經略使熊本言欲令所屬
編排分作都分除防盜外緣邊有警聽會合掩捕
從之元豐中或請遣陜西路騎兵五七百戍桂林
者詔遣在京軍馬以戍之(宋史)
元祐元年十月樞密院言均定出戍路分除廣南
東西兩路駐劄三將只充本路守禦差使虔州第
六將全永州第九將凖備廣南東西路緩急勾抽
策應並不差戍他路十二月廣西經略安撫使都
鈐轄司乞宜融欽廉州係將不係將馬步軍輪差
赴邕州極邊水土惡砦鎮監柵及巡防并都同巡
檢等處並乞依邕州條例一年一替其餘諸州差
往邕州永平古萬太平横山遷隆砦鎮及左右江
谿峒巡檢并欽州如昔峒駐劄抵掉砦並二年一
替其諸州巡檢下一年一替從之(宋史)
哲宗元符二年詔河北沿邊州城壁樓櫓器械各
務修治有不治者罪之先是二廣路土丁令依熙
寧指揮修置器械三年知端州蕭刓上䟽極言傷
財害民其弊非一乞住買搶手器械䟽奏不省廣
西察訪司言桂宜融等用土丁緣邊防守差及單
丁乞差兩丁以上之家從之(宋史)
徽宗崇寧四年十一月廣西路置刀牌手三千人
於切要州軍更戍以寧海名(通鑑)
大觀二年詔熙寧團集左右江峒丁十餘萬衆自
廣以西賴以防守今又二十萬衆來歸已令張莊
依左右江例相度聞奏尚慮有司不知先務措置
滅裂今條畫行下其所修法入熙河蘭湟秦鳳路
敕遵行之(宋史)
宣和七年三月詔廣南東西路地遠山險盜賊竊
發内郡戍兵往彼屯守多緣瘴癘疾病不任追捕
又不諳山川道里林壑曲折故盜不能絶可令每
巡檢下招置土人健勇輕捷者參戍兵之半互相
關防易於擒捕令樞密院行之(宋史)
欽宗靖康元年詔廣西宜融二州實為極邊舊制
馬軍難議减省且依元降指揮招置(宋史)
高宗建炎元年十二月乙酉增置廣西弓手以備
邊三年七月乙巳詔閩廣諸路團教峒丁搶杖手
建炎後砦兵荆湖路全州四砦上軍魚口吉寧平
塘廣西路賀州二砦臨賀富川昭州四砦昭平雲
峒西嶺立山(宋史)
紹興元年詔議處置諸州隘砦時監察御史明槖
言湖南邊郡及二廣之地舊置谿峒歸明官比年
寖廣宜令二廣湖南帥臣處置適宜無啓邊禍詔
下其議七年正月癸未詔廣西帥臣訓練土丁保
丁十年全州建議立屯其略云本州密邇谿峒谿
谷山徑非止一途如静江興安之大通墟武岡軍
之新寧盆溪及八十里山永州之東安皆可以徑
達谿峒其地綿亘郡邑非一州得專約束故遊民
惡少之棄本者商旅之避征税者盜賊之亡命者
往往由之以入萃為淵藪交相鼔扇深為邊患為
今計者宜徙閒地巡檢兵及分遣士卒屯諸谿谷
山徑間俾湖南北廣西帥憲總其役庶幾事權有
所歸而號令可行也十五年詔禁騷擾谿峒猺人
知全州高楫言猺人今皆微弱不敢先侵省地砦
官每縱人深入掠其財物遂致乘間竊發宜詔禁
谿峒接壤州郡毋擾猺人庶使邊民安業以廣陛
下柔遠好生之德帝納其言詔守臣一遵成法務
在撫綏(宋史)
孝宗乾道四年詔湖南北四川二廣州軍應有谿
峒處務先恩信綏懷毋弛防閑毋襲科擾毋貪功
啓釁委各路帥臣監司常加覺察又詔禁沿邊姦
人毋越逸谿峒誘致蠻獠侵内地違者論如律其
不能防閑致越逸者亦罪之(宋史)
淳熙七年詔撥廣西兵校五百人隸提刑司(宋史)
光宗紹熙元年三月丁夘增廣州摧鋒軍三百人
(通鑑)
寧宗嘉定三年知静江府章戡議請廣西所部二
十五處三方臨谿峒與蠻猺黎蜑雜處跳梁負固
無時無之西南最為重地邕欽之外羈縻州七十
有二地里綿邈鎮戍非一請增置雄邊軍二百人
及調憲司甲軍二百隸帥司知静江府兼廣西經
略安撫趙崇憲謂部内郡邑有警輒移統兵戍之
根本單虛非所以窒奸萌上屯戍議請於其地略
置兵如戍兵之例從之十一年臣僚上言宜於嶺
南要地增築城堡籍其民兵歲時練習定賞罰格
以示懲勸如此則號令嚴明守禦完固民習戰鬭
可息猺蠻侵掠之患詔從之(宋史)
理宗寳祐六年十二月丙戌詔置横山屯辛丑詔
李曾伯城築關隘訓練民兵峒丁申嚴防遏(宋史)
景定三年五月己巳詔廣西静江兵屯田諸州守
臣任事措置經略安撫以課殿最(宋史)
屯戍之制凡遣上軍軍頭司引對賜以裝錢代還
亦入見犒以飲食簡拔精銳退其癃老凡戍更有
程京東西河北河東陜西江淮兩浙荆湖川峽廣
南東路三年廣南西路二年(宋史)
廂兵諸州之鎮兵雖無更戍然罕教閱類多給役
而已後樞密院言請以教閱廂軍為一額不教閱
者為一額從之遂下詔諸路轉運使以州大小高
下為序每指揮毋過五百人河北曰崇勝河東曰
雄猛陜西曰保寧京東曰奉化京西曰勁武淮南
曰寧淮兩浙曰崇節江南曰效勇荆湖曰宣節福
建曰保節廣南曰清化川四路曰克寧(宋史)
鄉兵選自戶籍或土兵應募在所團結訓練以為
防守之兵荆湖南北有弩手土丁廣南東西有搶
手土丁邕州有谿峒壯丁土丁廣南東西有壯丁
(宋史)
宋制兵官有廣南東西路體量安撫經制賊盗宣
撫荆湖南北路經制廣南盗賊事廣桂融宜柳州
招安捉賊使邕桂等十州安撫都監宜融桂等十
州都巡檢桂州道行營都部署權荆湖東路安撫
都總管大率因事設官事已而罷然儒臣多領軍
事武臣或知州縣縣必置尉鎮砦必置官兵廣南
西路經略安撫使以知桂州兼亦兼廣西兵馬鈐
轄統帥一路其或加建武寧遠清遠静江諸軍節
度及團練防禦之屬徒領使銜而已(節通考)
荆湖路騎軍之額自騎射而下三步軍之額自左
衙而下二十改號曰宣節凡四十四指揮一萬一
千三百人(宋史)
廣南路騎軍之額自静山而下二步軍之額自水
軍而下十號曰清化凡八十二指揮一萬二千七
百人(宋史)
元世祖混一海宇淮江以南地盡南海各以漢軍
及新附等軍戍焉置湖廣等處行中書省於卾州
兼領嶺南廣西道開宣慰司元帥府於静江自萬
戶鎮撫等員率聽調用省調十九翼軍分邊防守
二年更代置屯軍於隘口募兵耕種廣西隘口凡
一百二十八處獞寨十八處屯田九處合頭屯軍
一萬八千三百二十六名千戶十六所百戶一百
一十六所於賓州立萬戶府以總之(舊志)
成宗元貞元年併左右兩江宣慰司都元帥府為
廣西兩江道宣慰司都元帥府仍分司邕州(元史)
大德元年九月罷南丹州安撫司立慶遠南丹谿
峒等處軍民安撫司詔邊遠官已嘗優陞而託他
事不赴者奪其所陞官二年九月命廣海左右江
戍軍依舊制以二年或三年更代(元史)
仁宗皇慶元年命廣西静江融縣州軍民官鎮守
三載無虞者民官減一資軍官陞一階著為令(元史)
順帝至正十年七月中書奏准於廣西平樂等古
城竹山院桑江隘尊化鄉刺場嶺湖南道州等路
置義兵千戶所募土人為軍討賊守禦每所置千
戶一員彈壓一員百戶十員仍於義兵内推選才
勇功能者充職從本道帥府節制(元史)
考元設宣慰使司都元帥府統諸路總管猶宋帥
府各州惟設義兵萬戶府以握兵視宋頗簡要焉
明洪武二年正月湖廣行省臣言慶遠府地接八
番谿峒所轄南丹宜山等處宋元皆用其酋為安
撫使以統之天兵下廣西安撫使莫天護首來欵
附宜如宋元制錄用以統其民上從之慶遠南丹
軍民安撫司置安撫使同知副使經歴各一員以
天護為同知王毅為副使三年設南寧柳州二衛
立民兵萬戶簡民間武勇教之技擊編隊伍時操
練有事用以征伐無事為民十二年設梧州守禦
千戶所用桂林左衛正千戶李興掌所事統旗軍
一千五百七十四名立所於元安撫司舊址有千
百戶所印五年一推選軍政廣西都使司推選各
指揮千百戶上後軍都督府題准領之五屯容縣
懷集鬱林各設守禦所亦如之十四年調桂林衛
百戶楊遇劉榮領軍守備鬱林初籍郡縣民數十
八年初立屯田用祭酒宋訥言每衛所官軍以十
分計之七分守城三分留屯每軍一名承田二十
畆二十年六月潯州知府沈信言府境接連柳容
梧藤等州山谿險峻猺賊出沒不常實為民患臣
愚以為桂平平南二縣舊附猺民皆便習弓弩慣
歴險阻若選其少壯千餘人免其差徭給以軍器
衣裝俾各團村寨置烽火與巡檢司民兵相為聲
援協同捕逐可以殱之上曰蠻夷梗化彼習然也
使守土之官能招徠之何用殺戮若無事但當謹
其防禦使不為患耳苟其為寇不已民有不堪則
發兵討之何必團寨(明史藁)
永樂初調湖廣貴州軍征廣西蠻遂留戍其地後
貴州軍以征麓川撤回獨留楚軍萬人分戍桂林
柳州平樂諸州邑有萬戶及禆將統之閱歲踐更
然水土不習多至病死間有逃亡不赴者法不能
盡繩也其戍守梧州則粤東軍原以萬數今减為
三千云永樂二十一年廣西備禦用湖廣官軍五
千不足復添五千分班輪戍(參百粵風土記)
宣德元年以伍籍空虛籍民兵編保甲有民欵土
丁民壯之名鞍馬器械官給之蠲役免丁而役其
力(舊志)
正統十四年苖寇蝟起廣東則命侍郎揭稽廣西
則命侍郎李棠各巡撫之然二廣地勢犬牙賊東
西豕突來往不測而武臣自守便利不相策應天
子用兵部尚書于謙言命太子太保左都御史王
翺總督兩廣軍務總兵以下悉聽節制一切便宜
從事初募民壯本地官司率領操練鞍馬器械悉
從官給免本戶糧五石丁二丁事故不許勾補(明史
藁)
天順五年總督御史葉盛請設參將於各府分守
梧潯二府參將一員屬廣西總兵官節制各衛所
皆受約束(舊志)
嘉靖二十五年六月巡按廣西御史馮彬言廣西
之患莫甚猺獞與其召募以防賊不若召募以剿
賊擄其巢耕其土凡賊之美田肥土我兵無不願
得之者因其願而令之蔑不勝矣部議廣西一省
狼人居其半其三猺人其二居民以區區二分之
民介蠻夷之中事難猝舉且免差應調土狼積習
今日應募以平之者安知他日不各據其他轉而
為賊乎宜下撫按議從之(舊志)
隆慶五年廣西府江右江諸猺獞作亂巡撫郭應
聘請給兵餉剿除之給事中梁問孟以賊黨甚衆
不可盡滅宜令守臣熟計兵部覆言府江自正德
十二年都御史陳金征討之後且六十年而右江
北三北五等巢素未懲創生齒日煩遂肆猖獗頃
者大征古田各巢咸畏威斂戢獨府江右江恃險
為亂若復縱之非惟無以固八寨懷遠之招亦恐
以啓古田擕貳之漸剿之便但兵在萬全宜即以
科臣所慮備行提督殷正茂及廣西撫按郭應聘
等相機行事毋貽後患其調兵給餉諸務悉聽便
宜上是之六年府江猺復作亂都御史郭應聘徵
漢土官兵六萬討平之又上善後之策改土司置
參將通水陸處兵費設縣治分田糧六事詔從之
(舊志)
明初未定天下之先諸軍在外者謂之翼洪武中
改翼曰衛有指揮使等官後乃設廣西等處行中
書省參知政事及都衛指揮使嘗以參知政事丁
玉兼都衛指揮使洪武四年始設廣西都指揮使
司以統各衛百戶楊文嘗從高僉事征南寧有功
積陞至右軍都督僉事二十八年命充總兵官率
馬步官軍征討廣西廣西總兵官始此癸未命潭
州衛指揮同知邱廣為總兵官寳慶衛指揮僉事
胡海廣西衛指揮僉事左君弼副之率兵討左江
上思州蠻賊廣西副總兵始此然皆用以征討未
嘗鎮守也其後都督韓觀始掛征蠻將軍印充總
兵官鎮守廣西自後兼用侯伯都督成化中左副
都御史韓雍征大藤峽設總府於梧州以總督兩
廣兵權時雍守制奪情起雍為右都御史總督兩
廣軍務兼理巡撫於是平江伯陳銳以征蠻將軍
總兵至復以署都督僉事夏正充廣西副總兵鎮
守桂林而總兩廣兵者始專用侯伯矣嘉靖初總
制都御史新建伯王守仁奏用副總兵張祐協守
思田事寧即已非常制也兩江各設參將興安設
督備永福平樂俱設守備各以都指揮為之皆始
自韓雍奏設其後督備守備或用指揮又其後慶
遠思恩鬱林亦設守備梧州設坐營則以廣西都
指揮為之凡在軍門司號令曰旗牌官又有軍門
贊畫官嘉靖元年兵部題允於武舉中式者量其
年力咨送邊方軍門贊畫以五年為期期滿送部
叙用(舊志)
土司兵故精勁每遇警輒徵召大者數千小者百
計行之既久兵日驕恣民且苦兵總督尚書王守
仁以徵召頻數人不堪命因議更番戍守之法戍
省者三千戍梧者四千戍柳者二千地方小警以
戍兵鵰之魚書不煩而足禆緩急其制良善然窮
年外處月餉無幾武夫悍卒多不樂役第以老憊
充數到伍以後潛歸相續名存實亡警報一聞又
不得不議徵兵矣萬歷十六年督府劉繼文以地
方寧謐議减戍卒之數但兵額既减而虛名如故
也然土兵入内地窺我虛實且易搆鬭故不至者
亦不取盈云(百粤風土記)
廣西額設指揮使司左右中前後五千戶都司鎮
守總兵官(永樂中設)兩江參將府衛所旗軍哨隊召募
等兵一千一百十二名(嘉靖初年添設)軍門標下四哨官
教師隊兵三百零六名總府親兵雜流共二百四
十九名東南二營官兵三百四十九名標營界牌
營兵二百零九名老營哨兵五十四名(舊志)
桂林府中右衛指揮守禦千戶所官七十三員旗
軍二千六百三十七名(舊志)
臨桂縣聽撥兵一百六十名(嘉靖間添募)守各堡兵一
百六十一名打手三十名目兵七十名(縣志)
靈川縣守城打手一百三十六名守各堡隘兵九
十九名(縣志)
興安縣旗軍一百二十八名守城打手五十八名
守城民款五十八名縣後漢兵二十名守各堡隘
打手三十八名(縣志)
陽朔縣守城打手六十名守城民欵五十名守各
堡隘兵三百三十四名(縣志)
永福縣守理定牛擺江道打手三十五名目兵七
十名守各堡隘兵四百一十六名(舊志)
義寧縣守城民欵二十八名守石門堡民□二十
名(舊志)
永寧州守禦千戶所旗軍二百六十七名哨長二
十六名隊長八十三名守各營堡兵一千一百八
十名守庫打手十二名(舊志)
全州守禦千戶所官二十員旗軍二百七十八名
打手二百零六名守城民欵十六名守各堡兵二
百零六名(州志)
灌陽縣守禦千戶所官二十員旗軍一百八十六
名守城打手七十二名守各堡打手二十八名狼
兵三十二名(縣志)
平樂府守禦千戶所官二十三員旗軍三百零八
名哨隊官兵共六百二十五名兵道聽用兵健三
十七名參將府隨補兵五十八名守各營堡哨長
十七名守各營堡隊長教師五十九名守各營堡
兵八百九十八名各哨船兵三百九十一名(府志)
恭城縣守城民欵十名守各堡隊兵一百四十五
名勢江源土舍一名土兵十三名(舊志)
富川縣守禦千戶所官一十六員旗軍二百名守
城民兵四十名守各堡兵一百四十七名(縣志)
賀縣守禦千戶所官一十七員旗軍一百三十七
名守城民兵三十名守營哨長隊長共九名守各
營堡兵三百五十五名(舊志)
荔浦縣旗軍一百二十八名守城兵二十八名守
各堡兵七十一名(舊志)
修仁縣旗軍五十八名守庫兵八名守各營堡兵
三百四十七名(舊志)
昭平縣守各營堡哨長八名守各營堡隊長二十
名守各營堡兵五百五十六名(縣志)
永安州守西街堡目兵三十六名守舊縣堡兵三
十五名守各堡寨兵二百四十八名(舊志)
梧州府總督府(成化元年設)守禦千戶所官二十三員
調桂林左前所旗軍一百名募兵四百名(府志)
蒼梧縣民欵八十九名古攬堡打手二十五名守
各鎮營兵一千六百四十八名哨兵十七名(縣志)
藤縣五屯屯田千戶所官七員五屯田軍八百五
十七名守各營兵一百零六名(縣志)
容縣守禦千戶所官二十員旗軍一百三十五名
守城民欵二十五名巡江哨兵二十名守各營堡
兵二百三十六名(縣志)
岑溪縣守城民欵七十八名北科鎮兵七百七十
一名守右營兵七百零三名(舊志)
懷集縣守禦千戸所官一十九員旗軍二百四十
八名守城民兵一百名五里鎮打手一百八十二
名金鵝營哨隊兵二百八十四名馬練打手二十
名守各營兵二百二十名(縣志)
鬱林州守禦千戶所官一十四員旗軍一百五十
五名守城民兵七十一名守外城兵三十八名守
庫樓民兵三十名守營哨長三名守各營兵一百
一十二名(舊志)
博白縣守城兵三十八名守城民欵七十一名守
各營兵一百五十七名守坡心營民兵十三名(舊志)
北流縣護觧錢糧六狼總目兵七十名三營哨隊
兵一百零一名守陸静營兵七十一名守大車堡
兵十七名(舊志)
陸川縣中左右哨官兵共一百九十八名四賀山
口閘兵二十名(舊志)
興業縣守城民欵九十九名興平營哨兵三十名
守各營兵四十一名(舊志)
潯州府守禦千戸所官一百零五員奉議衛并向
武千戶所官共一百三十八員旗軍二百四十四
名各營堡募兵三百二十名鐘樓兵九名(府志)
桂平縣守各堡兵九十三名(府志)
平南縣奉議千戶所官守城民欵十五名守城關
兵一百名守各營堡民欵四十一名守各堡兵五
十名(舊志)
貴縣守城民欵六十名守城兵五十四名守堡寨
民欵十六名守堡寨兵二百八十六名(舊志)
南寧府守禦四千衛所官一百五十二員旗軍四
百四十五名守堂庫兵九名守分巡道門兵二十
九名總舖營民欵八名守各營兵一百七十名(舊志)
宣化縣哨長八名守庫兵十七名堡兵共九十名
(舊志)
横州馴象衛并五千戶所官九十員旗軍三百二
十六名守城庫民欵一百一十三名守關營兵一
百三十四名哨長二十名兵一百六十三名哨兵
八十六名雲表公館兵八名(舊志)
上思州守城民欵三十二名(州志)
新寧州守城兵一百名守城民欵二十四名守堡
兵三十名(舊志)
隆安縣守城兵九十名守堂巡捕民欵三十四名
哨兵四十八名守隘兵二十二名(舊志)
永淳縣守城兵五十六名守城民欵八十九名守
西北角兵十三名哨兵十名守堡兵三十名(縣志)
太平府所屬土州縣點撥守城土兵七十名(府志)
左州守城兵九十名守隘兵二十二名(舊志)
養利州守城兵三十名守城民兵三十八名守城
目兵三百零報效兵五十名哨兵一百名(舊志)
柳州府衛所并守禦千戶所官共一百五十六員
旗軍七百零一名内撥守羅城柳城共二十五名
守城民欵七十九名募兵三百五十一名(舊志)
馬平縣守庫民欵二十五名守各堡兵三百四十
名(舊志)
雒容縣守城隊長六名守城兵六十一名車營隊
長六名車營兵九十六名民欵八十名守各營堡
兵一百三十五名(舊志)
羅城縣旗軍十三名守城兵四十名民□八十名
守各堡兵一百零三名(縣志)
柳城縣旗軍五十四名守城民欵一百六十九名
守各堡兵二百一十三名(舊志)
融縣守禦千戶所官守城民欵七十六名守城堡
兵三十七名守各堡兵二百二十名(舊志)
懷遠縣守營堡哨長二十四名守營堡隊長一百
二十名守營堡兵五百零九名(縣志)
象州守禦千戶官旗軍一百八十七名守城民欵
六十五名守各堡兵一百三十三名(舊志)
賓州南丹衛官二百零二員旗軍一百六十六名
參將親兵四十名守城倉庫民欵一百零八名兵
道聽用兵欵二十三名守各營堡兵一千一百九
十九名(舊志)
來賓縣守禦千戶所官旗軍六十七名守城民欵
二十名守各營堡兵二百八十四名(舊志)
武宣縣守禦千戶所官旗軍一百六十八名募兵
九十六名(舊志)
遷江縣屯田千戶所官二十七員旗軍九名兵五
百四十四名守庫兵五十二名守南營兵七十名
(縣志)
上林縣守城民款一百五十八名(舊志)
慶遠府衛軍民指揮使司并守禦河池千戶所官
共一百七十五員衛旗軍七百五十六名河池天
河荔波思恩俱本衛撥發守各堡隘募兵一千零
六十一名(舊志)
天河縣旗軍十五名守各隘獞兵七十六名(舊志)
河池州守禦千戶所旗軍三百四十八名三旺打
手十八名守城募兵二十名守各堡兵一百九十
五名(舊志)
思恩縣守城民兵三十名守各堡兵九十名(舊志)
荔波縣防守民欵十七名標兵十五名(舊志)
思恩府九土司按月輪守守城土兵七十名(舊志)
武緣縣旗軍二百三十三名募兵一百六十四名
(舊志)
廣西通志卷四十六
