欽定四庫全書
廣西通志卷六十九
名宦
國朝
孔有德性忠勇有謀略
本朝定鼎初隨征累功晉封定南王順治六年綂師
下粤西敗朱由榔所置守將於全州七年入嚴關
偽兵將多潰乞降乘勝破桂林獲畱守瞿式耜督
師張同敞殺之有德軍令嚴肅所至禁兵戢暴以
安撫為任百姓皆歸心焉時餘黨未平有德以總
兵線國安全節等分部南寧柳州梧州各郡而自
居桂林節制九年偽將李定國由寶慶新寧突至
廣西戰於嚴關桂城兵寡不敵賊以象坐開北門
有德慷慨太息曰身受
國恩重且深未能翦除逆賊城破不守一死有餘憾矣
亟闔宫自焚與妻白氏同死於難粤人感其忠因
所建定粤寺設主奉之(桂林雜記)
線國安字為山奉天人順治七年從定藩右翼總
兵征廣西下桂林入柳州進逼南寧充先鋒功甚
多九年偽安西李定國陷桂城國安鎮南寧提師
赴桂定國聞之遁走衡州國安復桂收集藩兵次
第歸伍慰勞之皆願出死力十年定國由肇至梧
擁賊數萬復犯桂驅象小西門國安令諸將士亟
運木石塞其門賊復穴地道欲陷城國安與巡撫
陳維新計敗之賊潰去十七年討雲南國安從東
路進會師鐵鎖橋黔土司路最險惡乃伐木堙道
合满漢官兵如期進搗賊潰退緬明緒以絶捷聞
晉伯爵仍鎮廣西掛將軍印二十餘年不擾民間
絲粒及卒士民哀之弔者數萬人葬於城南三十
里之楓林村(舊志)
周永緒江南盱眙人丙戌進士順治八年以副使
分守平樂時地方初闢流離載道永緒拊循備至
民賴安輯臺使者交薦於朝無何偽安西李定國
犯桂林陷平樂永緒不屈死之(舊志)
沈倫湖廣天門人己丑進士順治八年知梧州府
慈惠温良操持剛介時梧疆初闢百姓逃匿瘡痍
未起倫多方招徠民漸安集未幾六師征討倫悉
心經理不累民間一粟一絲又時時為鎮將開誠
婉諭調劑輯和故地方即甫定而百姓安堵皆倫
之力也政事暇輒進諸生課藝奬勸多士翕然向
風偽安西寇梧籌畫勞瘁力竭城陷不屈而死(舊志)
涂起鵬潛江人順治四年歲薦八年官平樂知縣
會賊衆犯城起鵬衝鋒力戰孤危援絶被執不屈
死
勑贈按察僉事予祭廕一子入監(湖廣通志)
尹明廷江南吳縣人順治己丑進士知平樂府有
惠政壬辰李定國陷桂林下平樂執明廷去惜其
才明廷不為之用潛逸回賊敗走巡撫陳維新仍
令守平樂明廷星夜馳至曰百姓久不聊生急來
安集盡出其資以賑恤貧乏之被難者癸巳七月
定國復攻城執之遂遇害逆平
詔贈太僕寺卿廕一子入監(舊志)
劉日襄字放雲武昌人順治初以貢授賓州守士
寇反城陷不屈而死事
聞贈廣西參議(湖廣通志)
許鴻儒字象垣浙江太平人順治四年歲貢授羅
城知縣隨征四載緣兵燹城荒土司叛亂桂林又
屢為偽黨竊據羅城孤立無援被執不屈罵賊而
死弟男五人俱遇害後事
聞贈按察僉事卹廕如典(浙江通志)
車君乘浙江德清人由歲貢順治六年選知武宣
縣時草寇未平縣治殘毁君乘赴任甫兩月率弟
君稷捍禦力盡城陷被執罵賊不屈同死之妾陸
氏幼子不二僮僕數人俱被難雍正六年
恩旨旌表(浙江通志)
李率泰奉天人順治十年以都御史總督兩廣時
廣東平靖兩藩徵令煩苛其將吏復巧為關市𣙜
估百計朘民率泰下車不閱月悉釐革之偽安西
李定國陷廣西領賊兵十餘萬趨梧圍肇急攻新
會縣以蹙五羊莫有攖其鋒者率泰躬提勁卒襲
其營會合藩兵滿帥大敗之定國宵遁窮追至南
寧始還兩藩將士欲掠高雷潯南諸州郡率泰偵
知馳令禁遏兩藩素憚率泰遂中止在任數年興
利除害激濁揚清著有政績後遷浙閩總督去之
日百姓遮道攀轅不絶者數百里(舊志)
陳維新號燦宇奉天人順治十年由浙江右布政
陞右副都御史巡撫廣西六月抵任七月偽安西
李定國復犯桂林驅象衝小西門維新偕廣西將
軍線國安亟命諸將士壘木石塞門奪其象賊不
敢近因穴城西地道實硝磺其中守城者恐維新
令掘城内地深丈餘勅兵士囊土以伺偽右軍王
鎮邦率所部逼近射火箭入穴藥大發城震崩鎮
邦及所部死者百餘人隨取土囊壘築須臾成城
賊既沮遂遁去事平念粤民屢罹兵火疏請蠲免
十年十一年租賦士民感德立石以記(舊志)
于時躍號龍洲奉天廣寧人由阜城令歴湖廣左
布政使順治十二年陞僉都御史巡撫廣西時桂
林初復逆賊李定國尚擁衆盤踞南太六郡時躍
籌兵畫餉緩急得濟六郡以平交阯黎莫二夷搆
争相讎殺時躍宣布德威莫夷畏懷率先内附未
幾黎亦奉表入貢十八年陞本省總督卒於任士
民思之(舊志)
焦勤陜西武功人順治十一年由舉人知臨桂縣
臺使常以大獄發訊一經剖折人誦神明里甲陋
規槩行禁革大軍過省時軍需告急而本省錢糧
題蠲二年帑無餘金勤竭蹶轉貸四應無乏纖毫
不以累民民甚德之屢薦擢刑部主事歴陞郎中
恤刑兩廣(舊志)
江楨直隸寧晉人順治十二年由明經授灌陽令
當李定國亂後鄰兵藉奉調為名掠民子女楨力
請代贖有誣陷貧民為盜者楨堅持審辯悉釋之
全活甚衆遇事果斷獄無冤繫每輸糧令納戶照
平自兊不假吏手收米則斛平而止及接見紳士
輒以民間疾苦諮詢可因革即舉行性甘淡泊日
食蔬麵勿顧也後卒以介性見忤解任去邑人泣
送立石以記(舊志)
馮瑾直隸保定人由舉人授宗人府經歴陞桂林
府知府清介平恕常以體認天理四字見之施行
聽獄片言立折多所平反後陞浙江副使轉按察
使(舊志)
張繼曾貴州舉人順治十三年以儀制司郎出守
梧州練達有為冰檗自矢凡屬寮餽獻槩擯絶之
是時兵戈未靖差務殷繁繼曾詳請優免雜派減
省差役民困得甦任三載卒於官僕從僅二人有
司檢其囊篋蕭然無長物士民思之(舊志)
田昇龍奉天人順治十四年以監察御史巡按廣
西未至先微行各屬得民間疾苦狀甫下車即疏
陳粤民重困凡包攬鹽埠勒抑土官營債准折諸
大弊立除之勒石以禁時旗弁有強佔民田奪人
子女者力為查還不畏強禦藩鎮兵皆目為鐵御
史素性淡泊食無兼味巡歴所至從人不過數人
民有訴必召令面陳平易無厲容人得罄其始末
惟糾彈貪墨不少貸郡邑都憚之風清弊絶民困
頓蘇自李定國亂後貢院盡圯昇龍振興文教疏
請即舊藩邸改建開科取士
國朝粤西賓興始此(舊志)
閻玟直隸真定人壬辰進士順治十四年任梧州
司理言動謹恂風裁峻整興學敦教明刑勅法上
下肅然嚴示署門凡歲時一切餽獻不許通刺巡
按田昇龍行部知玟剛正檄與俱按逮積蠧五人
論如律又署縣事馬自定貪汚狼籍玟具揭題參
當事有欲曲庇之者玟不為屈如其罪遣戍之鎮
標占據城中民屋玟詳懇巡按疏請給還悍將猶
有難色玟毅然出示民得復業署府篆革去錢糧
重耗出納惟允胥吏不敢欺罔在任四年興利革
弊必中民隱擢戶部郎去闔郡百姓攀轅泣送(舊志)
陸翔華浙江進士順治十四年任鬱林州知州偽
安西李定國當屢經剉衂猶擁衆盤踞南太諸郡
其餘孽之竄伏於鬱者偵知參將卜雲英出𠞰賊
守備單弱潛來圍城翔華率兵登陴竭力守禦賊
旋退城賴以全而官兵之駐陸川者糧餉不繼人
心惶懼翔華又設法饋餉運米至陸潭濟軍食士
飽馬騰鼓舞滅寇翔華力也時疊遭兵燹百姓大
半流亡田土荒蕪翔華悉心安集捐己俸給之牛
種勸導墾闢禁革雜派以甦凋瘵民藉復業而尤
加意士類雖軍興之後學者彬彬(舊志)
劉廣國字竇生湖廣潛江人己丑進士順治十四
年知岑溪縣時地方屢遭土鎮殘害頻年不耕民
採蕨根充食多餓死者廣國至買米以賑給牛種
俾墾荒田闔邑熟糧不滿五百石而逋者皆鳩形
鵠面惻然曰吾何忍復以催科累此窮黎遣家人
歸取數百金代償之士子應考悉給卷資路費莅
岑二載士民懷之(舊志)
金漢蕙字湘鄰浙江金華人順治己丑進士任廣
西參議分守右江單騎之官馳驅榛莽中招集流
亡勸農課學不以地方凋敝稍挫意無何反側起
挈印趨會城者趾錯漢蕙獨親率士民守禦孤城
援絶遂陷脅降不屈遇害(浙江通志)
許重華河南太康人壬辰進士順治十五年令懷
集果決明敏聽訟片言立折其馭下甚嚴而撫民
極慈時猺獞出劫親𠞰捕之凡公務詣府單騎往
唯一二僕從自隨莅任三載不用民間一夫懷人
至今思之(舊志)
賈漢誼山西曲沃人以任子知鬱林廉介有守當
兵燹之餘田地荒蕪躬親履丈勸教農事釐正賦
役民甚賴之復愛才禮士捐建學宫擇諸生之英
俊者肄業其中文教大興(舊志)
陳上年字祺公清苑人順治己丑進士歴官廣西
參議奉繼母孝友於兄居無私蓄逆寇破梧州迫
以官毅不屈困以死事
聞優䘏(畿輔志)
楊榮蔭字半嵋山西陽城人進士順治十七年守
桂林多惠政以艱去康熙七年補平樂守負性廉
介接寮屬紳士輒以廉隅相砥礪人不敢干以私
每訊獄戚戚者累日先是奸猾輩見猺獞易啖者
多借人命盜奸肆行羅織一經准理必吞噬殆盡
猺獞鋌而走險激成大獄榮蔭廉得其情力剔積
弊累官參政會猺獞蠢動挺身𠞰之慷慨先登深
入重地被圍度不免引佩刀自剄卒(舊志)
黃朱勖泉州舉人康熙二年授永福知縣地方初
定凋疲荒蕪朱勖甫至即竭力勞來安集民漸復
業立學校修教化時劇賊莫扶豹等恃險刦掠數
為州縣害方議大興師創之朱勖曰今首禍者不
過數人餘皆脅從耳若師旅一興不但勞費無算
且無辜受害者必多凋瘵之民瘡痍未起休息拊
循之不暇顧可重困之乎乃固請於軍門曰力能
辦賊願無矜張自擾為也遂單騎至賊巢開誠慰
諭結以恩信賊黨皆感泣羅拜立為解散渠魁亦
以勢孤就擒地方悉平後以憂當去憲司為之籲
請於
朝特畱二年致仕去民懷其德立石縣署前(縣志)
張泰階字徵平四川鹽亭人康熙二年以舉人選
授恭城知縣時邑東伸家猺賊目黃天貴姪公輔
踞叢木寨聚衆刦掠為地方害泰階謂不治則勢
益蔓延不懾以兵威而勤招諭凶頑罔知順逆仍
必負固怙終良民何由寧輯乃歴狀賊情勢申總
督屈盡美移咨廣東湖廣合師三路進𠞰泰階親
隨行營審察其實未從賊者請勿牽連受誅以示
勸於是大兵掃蕩賊巢立擒賊首天貴公輔正法
其餘與賊鄰接北峝鳳凰各村堡復再四籲懇願
身以安輯為任親歴撫諭全活無辜甚衆先是唐
黃猺有戶唐宗保狡而善逋累及東九甲陳鐸通
族代輸巡撫金光祖欲并𠞰治之泰階為請集諸
猺頭人曉諭懇摯皆心動泣請命乃立唐宗保戶
為東九甲輸糧事遂定在任七年息盜安民興學
明教周恤煢獨捐修城垣陞直隸深州知州恭民
感激追誦不衰
莊振徽字世慎福清人順治甲午舉人康熙三年
知武緣縣民多峝處以刦掠為事告冤者月以百
數振徽姑置不問閱半載總其詞得渠魁二十三
人名窩藏者邑諸生某也佯托考課擒之督兵校
五十人分十隊令生前導星夜擒賊十九人次日
皆斃杖下邑境以寧武地無斥鹵人艱食鹽課不
及辦乃招商賈運於廣東陞高郵州民立碑圖像
以祀(福建人物志)
楊廷耀奉天人康熙四年任梧州通判時盜風肆
熾官餉往往被刦廷耀密訪計擒土賊唐三蠻等
俱就戮盜患遂息分𣙜梧關刊定税貨則例按往
來船戶人給一紙吏役乃不敢苛索署容縣事省
刑薄斂興復學宫與士民更始偽安西李定國餘
黨竄竊大容山連結猺獞出沒不常廷耀復以計
擒逐遠近帖然逃氓復業者如歸市
劉昌言字禹度江南山陽人己亥進士康熙七年
任岑溪令寬恕愛民催科有法作四單輸糧吏胥
不得為奸革重耗免雜派禁服毒息訟寧人妖賊
彭竒馮四為亂輒討平之陞宛平京尹未赴卒士
民懷之(舊志)
唐鳳字羽雲廣東潮陽人康熙七年以都司僉書
守賀縣軍法嚴明桂嶺諸猺獞憚之孫延齡附吳
逆叛鳳詣督府陳破賊方略督府令以援𠞰遊擊
鎮岑溪時偽檄紛馳土鎮蠭起鳳破斬其偽總兵
林萬勝孫雲客於藤縣義昌鄉敗其偽總兵王邦
相張宏等於容縣坡里民賴以安鳳素得士心且
平易近人鄉人來見者與之酒食衣服訊所在形
勢故敵情每先知之所向輒勝後卒於官(舊志)
李愫文山西沁水人進士康熙九年任永福知縣
以實心行實政民不忍欺化導獞民惡習漸改修
學校建衙署皆捐俸以成之後離任去民為之泣
愫文亦泣依依不舍若家人父子然立石縣署前
以志遺愛云(縣志)
馬雄鎮字錫蕃奉天左衛人起家任子歴官僉都
陞國史院學士
特簡巡撫廣西甫莅任值羣寇煽亂於左右江平梧諸
郡擁衆數萬雄鎮𠞰撫並行計斬渠寇楊其清等
賊衆瓦解首清鹽課蠲𣙜税建學勤民剔奸薅蠧
九郡晏然康熙十二年冬滇逆搆禍孫延齡殺其
都綂佐領以附逆雄鎮密檄提督馬雄潛師會𠞰
雄遷延不至因蠟疏具狀遣子世濟世永間道入
京乞師延齡詗知一夜發兵圍撫署脅以死啗以
爵皆不為動因羈繫以邀其從後逆賊吳世琮趨
桂林執之詣賊營雄鎮詈罵不屈遂遇害闔門死
者百餘人
勅贈太子少保兵部尚書賜祭葬諡文毅後巡撫都御
史郝浴疏請建雙忠祠祀之其幕中賓客同與難
者有朱昉李子燮一為江南人一為江西人又陳
文煥上虞人與大興孫成亦同在幕當雄鎮幽困
時文煥等義不忍去甘心械繫患難相周旋者四
載康熙十七年
王師下蒼梧文煥脱奔白其事於巡撫傅宏烈據情
入
告奉
旨嘉其忠藎從優議叙授安丘知縣(舊志)
朱王造字矯士平和人康熙十年任永寧知州吳
三桂變亂王造義不從賊全家被繫三年竟死獄
中(福建人物志)
熊飛渭字漁濱江西南昌人甲辰進士康熙十二
年除融令值柳州降帥馬承廕叛誘執傅將軍宏
烈我師退舍州郡震驚奸民蘇際盛曾亞池乘變
鈎賊殺牛盟衆糾永寧土司刦擄思管鎮鎮民驚
竄至融融城小兵稀人情危懼飛渭命巡司請兵
於府而自置牛酒集附城三十里居民與文武職
官暨融之縉紳諸生輩大會於演武場誓以死守
而部署其二十四團之長申明約束各給信牌以
領其事又出諭以散賊黨給錢以募民夫增窩舖
集堡目而守於是融無重兵而有固志時柳城警
急無暇救融然賊亦知其有備卒不敢攻而城賴
以全(舊志)
劉浩奉天人由治中擢知潯州康熙十三年孫延
齡以桂林叛附吳逆徇諸郡縣浩攖城拒守偽總
兵緱成德陷平南殺知縣周岱生及典史武佐鼎
等復助兵攻潯勢熾甚副將蔣秉鑑獻城内應執
浩送賊營父子五人暴烈日中抗節不屈同時殞
命家口百餘被害事
聞贈太僕寺卿(舊志)
周岱生江西德化人有膂力兼饒智略知平南聞
延齡附逆黨衆四出侵掠岱生亟修城堞繕兵器
以備癸丑七月賊趨平南岱生偕典史武佐鼎迎
戰於大峽口斬賊弁歐陽等數十人又戰於武令
峽復斬賊千總吳飛龍等賊總兵緱成德大忿麾
火具轟之岱生無炮衆潰遂被執殺於潯官橋下
妻楊氏自刎子儒暨佐鼎等被殺者十六人(舊志)
劉欽鄰江南儀真人進士知富川縣康熙十三年
孫延齡已附逆欽鄰募義勇為戰守具會防守把
總楊虎奸民蔣吉士等私受偽劄執欽鄰送桂林
啗以高位不許囚之自縊死事
聞贈太僕寺少卿諡忠節(舊志)
張應勝江西進士知北流縣康熙十三年十月孫
延齡擁衆數千攻擊城池應勝調集鄉勇固守三
日勢危計急分兵拒禦有常守備者潛出奔降於
賊城遂潰應勝怒率鄉勇出戰力孤不敵為賊所
害家丁五人工書何涵皆殊死戰被殺(舊志)
羅文舉永定人初任廣東千總累立戰功擢廣西
梧州守備康熙十四年寇犯藤縣奉調應援奮勇
殺賊陷陣而亡事
聞贈官予祭給葬銀三百兩官其子一人(福建人物志)
傅宏烈字仲謀江西進賢人擢守慶陽逆藩吳三
桂潛謀不軌宏烈探知狀首發之鞫訊者阿三桂
竟誣坐以辟繫獄尋蒙
恩宥得減死戍蒼梧無何三桂叛閩越湖南相繼淪陷
宏烈召募義兵出龍南庾嶺東迎
王師諸反側聞風歸正
上嘉宏烈忠悃
特簡巡撫廣西佩撫蠻滅寇將軍印宏烈智計泉湧分
兵四出遂復梧潯郡縣數十城晉秩太子太保己
未秋全粤底定猶以雲貴未平誓滅渠魁三疏辭
撫篆選甲厲兵進討取道柳州柳降將馬承廕驚
悸邀計機宜諸將校知承廕叵測力阻其往宏烈
曰吾素撫柳帥厚柳帥既許我前驅倘蓄疑大事
不集我推心置渠腹中渠忍有是乎竟單騎往為
所執械送桂陽作絶命詞絶粒詈罵遂遇害宏烈
前後請畱中密疏如預陳尚逆反情布置投誠官
兵及籌畫剿撫機宜皆洞中肯要殁後特奉
温綸昭示忠悃盡下其前後諸疏布諸中外
勅贈太子太師予祭葬諡忠毅巡撫都御史郝浴因紳
士公籲大忠疏請建雙忠祠偕馬文毅同祀(舊志)
吳錫綬浙江山陰人武進士康熙十七年為羅定
都司時平樂久為賊據錫綬率所部從撫南將軍
傅宏烈集兵恢復賊將吳世琮擁兵猝至錫綬同
千總謝得功譚英把總翟應麟百隊雷振何華楊
昌梁太等出戰誓不俱生盡皆死之瘞於城西南
更鼓灘上號萬人塚事
聞卹贈有差(舊志)
蟒吉圖滿洲人沈毅有智略以副都統分鎮粤東
旋以援南康功拜鎮南將軍時吳逆黨衆淪陷郡
縣圖帥師度嶺克復南雄還復韶州叛鎮張星耀
不戰而竄星耀遺一妾良家子也有殊色圖召其
父歸之所至秋毫不犯及抵南寧力疾視師擊賊帥
吳世琮盡殱其衆軍威益振顧染瘴日深竟不起卒
之日異香滿室兵民繞署而哭咸驚為神爰肖像
於郡山之五公祠因更名六公祠百姓有禱必應
王如辰山東鼇山人進士康熙十九年由戶部郎
中提督廣西學政僉事時經吳逆變亂學宫鞠為
茂草士子久絶絃誦如辰力振興之諭諸生以道
德性命之理憂粤西文風陵替乃刊行前輩傳文
俾之誦習效法允桂林府學教授高熊徵之請建
華掌書院以館來學者粤西文學日興實如辰始
之(舊志)
黃元驥字德臣福建晉江人康熙十九年任廣西
按察使會大兵由粤西進復雲南將軍賴塔素知
元驥前守南昌時猝應軍胥才移書總督金光祖
檄以轉餉即兼程趨南寧是時苖蠻多阻險延望
元驥宣布
朝廷威德開誠化導率響應建議就地募夫充運諸
内郡民得免侵冒瘴癘遠役之苦又行圜轉遞運
法自竹洲塘直接滇省計里設塘計塘設汛分設
目長以砲為信逐塘遞接按程交替更番休息先
至者别出賞以旌之前後運糧數百萬日用夫六
千六百名於口糧外加賞二分且給以禦寒止舍
具人心踴躍叢山疊嶺間輓役不勞而餉饋日充
師歌騰飽以至凱捷元驥實總其役也端廉律已
而遇物寬和慎理刑獄興修學校康熙二十二年
陞任山東布政(舊志)
郝浴字雪海直隸定州人順治己丑進士康熙二
十年巡撫廣西釐剔諸弊藩旗奉撤嘖有煩言百
姓惴惴慮有不測浴區處得宜民不知擾時冗兵
太多縻餉無算嶺表炎熱馬多倒斃浴為奏請汰
冗兵減營馬慎簡精銳屹若金湯復建書院延師
授業暇則至院親為講解後卒於官(舊志)
江臯字磊齋江南桐城人順治辛丑進士初為瑞
昌令康熙二十一年知柳州府當偽逆初平流亡
載道臯殫心綏輯使復其業他方之被掠在柳者
資送之修學宫飭關津通商旅撫猺獞薄斂省刑
與民休息嘗新柳侯祠以志景仰柳人為進士業
者多奉以為師後遷四川提學(舊志)
白啓明字見晨奉天人康熙二十一年知慶遠府
時初經兵燹瘡痍未復田畝蒿萊啓明竭力拊循
勸民墾闢無力者給之牛種民賴復業二十二年
自春徂夏數月不雨啓明禱於神清滯獄釋無辜
發常平倉穀賑之甘霖旋沛復以時修舉廢墜建
學宫葺城垣之頽闕者皆捐俸成之不以擾民(府志)
賈有福字鶴翔錦州人由廕生初授太平令康熙
二十三年知鬱林州值土寇猖獗潯梧各路進兵
會剿有福匹馬從行兵不擾民諸盜相繼就擒而
兵燹之後積年逋欠甚夥有福設法填補請免逋
糧七千餘兩復修學宫建橋梁揚節烈在任綽有
政聲後改調上思州鬱人立祠祀之(舊志)
張仲璜字半玉漢陽人由歲貢生康熙二十七年
授梧州府同知潔己愛民尤加意於弭盜時古雍
塘大容山巨盜陸亢登等憑險出沒數為民害仲
璜甫至密計擒其渠魁置之法餘黨悉散民賴以
寧未幾以父憂歸
郭景儀直隸宣化人舉人康熙二十九年由鬱林
州知州調横州知州横久罹兵燹戶口逃亡景儀
勞來安定至者如歸捐貲營建學宫凡殿廡祠宇
明倫堂櫺星門之屬皆修葺完整尤加意弭盜於
盜賊出没之所捐造營房撥兵防禦民得安枕
余鑲浙江紹興人任容縣大峝司巡檢康熙丁丑
廣東賊禾倉二烏肉蛇嘯聚岑溪六垢山兩縣約
期會𠞰而賊刦該司古例村擄其民鑲率兵勇即
追至六垢與戰殺四賊乘勝追之賊設伏山間鑲
力戰而死狼總黃秀榮與狼兵弓兵五人奮勇救
護皆戰死村民歲時祀焉
彭鵬字奮斯福建莆田人順治庚子舉人康熙三
十九年由貴州按察使晉巡撫廣西先聲所至貪
墨股栗有急請休致者有翻然改過者不俟察吏
而已著澄清之效及下車省刑布德減税輕徭請
復武科汲引後進粤西舊有魚膠鐵葉之供而非
本省所産每年派費赴粤東購買鵬具疏請免百
姓戴德後調任廣東(舊志)
吕猶龍字雨邨正紅旗人康熙三十九年任岑溪
令岑接壤粤東流匪往往逋藏煽訟地小而稱難
治猶龍潔己愛民四境胥悦會母疾詳乞歸養巡
撫彭鵬重其才有豹見一斑及不愧為民父母之
語為具疏以請調知博白博邑多陋規民雖重病
而因仍供億莫敢言猶龍莅任甫兩月訪悉民隱
凡現辦換票拆引加耗諸弊政列欵具詳禁革鎮
以廉示以信惠威交摯一如岑溪治行為一時最
晉秩去兩邑士民至今懷思不置
鄭昱字方南湖廣黃岡人進士知建陽縣有廉能
聲累官江西糧道康熙四十一年遷廣西按察使
持法平允民無冤獄於豪強奸惡執法無所寬假
弊孔盡革政肅風清修復宣城書院集諸生課其
行藝而進退之嘗巡閱郊甸耕者賞勤飭惰教令
沿江作車壩灌溉粤民至今倣效水旱無虞陞安
徽布政使
李濤字述齋山東德州人康熙丙辰進士歴官浙
江轉運使四十一年陞廣西藩司未幾以終養告
歸越五年復補廣西馭吏恤民禮賢愛士修復書
院集諸生肄業給以膏火買臨桂興安田二頃九
十三畝以為講學經久計時有虧官帑者株連他
族或漫指民屋為己物追索嚴急濤廉知其偽勘
請咨豁安業者不下萬家後晉太常粤民攀輿泣
送(舊志)
潘明祚山東進士康熙四十一年為藤縣令教養
兼修清白自矢縣舊例有納糧外索二分之費吏
役承管公堂之需又有供應柴炭查封民船挨點
戶冊取辦祭品以及蜑戶魚税民夫幫錢種種苛
累明祚之任概行詳革勒石永禁民困以蘇
張綏遠奉天人康熙四十二年由部曹出守思恩
府愛民若子偶遇歲歉即捐貲賑濟遠近均沾民
無菜色疾疫即延醫設局普施病者又常令家人
徧歴郊野凡有暴露之棺無主者出貲掩埋有主
者勸令速葬郡治半屬土司淫陋相沿未能悉化
綏遠乃廣建義學延師訓導不分漢土皆令誦習
其中由是漢土之民咸知禮義即狆㺜猍猓亦間
有讀書識字者
梁鳳翔陜西咸寧人康熙癸丑進士初任江南吳
縣令有政聲四十二年陞上思州知州手書訓語
四條正男女内外之别嚴師巫邪術之禁廣闢荒
田重懲私販自是風移俗易歲稔時和有禾生兩
岐之瑞百姓稱為真父母
張義雲南新興人康熙丁卯鄉薦四十三年授岑
溪令莅任後即詮釋
聖諭十六條按日詣鄉集士民親為宣講農夫牧豎無
不領悟操守廉介處事明決革排門月夫諸陋規
以除民累有告訴者即日剖斷勿令伺於縣門胥
役無間可乘故貧民之冤易白而訟師不能逞其
奸生平自奉止於一飯一蔬衣履非極敝不易卒
於官邑人醵貲以助旅襯乃歸
張維遠字德侯奉天人康熙四十三年任分巡右
江道右江蠻獠雜處夙稱難治猺獞憑險出没素
為民害維遠至以為若輩亦有人心不忍不教而
誅因多方開導務令家喻戶曉由是民風丕變寇
盜寢息以其俸入之餘設義學賑饑民尋遷驛鹽
道剔除奸弊禁絶私販商有餘貲引不壅滯本實
心行實政民免淡食之苦茹蘗飲冰清操益厲表
率屬員皆勉為廉吏云
陳大輦字子京黃岡人康熙四十五年進士授永
安州知州永安處萬山中土著者皆猺獞不知禮
義廉恥風俗最乖大輦為定婚嫁喪葬之制俾習
而行之建學以興文教俗用丕變調任西隆州革
頑戢暴漢土悦服後遷福建鹽運使分司去
劉楚河南人以行伍補梧協陸路把總善騎射忼
慨有智略防守岑溪二十餘年康熙戊戌二月朔
晨起見賊刦嬰村楚憤恨盡出城内兵得六人令
以兵少止之楚曰嬰村去城不二里白日盜刦目
中豈尚有官乎我誓不與賊俱生矣遂毅然往賊
列陣村外百總劉得勝挺鎗直前賊殱之楚吼怒
矢連發不中一賊飛鎗至楚奪鎗賊倒撞田坎下
楚方欲馳刃一賊從旁刺楚墜馬跌賊躍起支解
之隨丁聶義至急發炮擊殺楚者不中即舉砲棓
賊終不能突圍而死義子甫十齡驚遽掬土塊擊
賊賊逐之旁觀者拉走乃號泣去賊亦返越五日
副將劉沛追至連城殺賊五得賊魁快子筒首祭
楚云
張若霈桐城舉人康熙六十年由嚴州府同歴治
中遷知梧州府梧郡商賈輻輳東省不逞之徒每
潛入為盜捕之急則逋還東省隔屬關提每致聞
風遠遁若霈至專意團練鄉勇申明賞罰以鼓勵
之嚴飭保甲守望相助有自首改悔者收作撫丁
分隸卒伍中既約束有人又有月糧以餬其口本
地無勾引之人而東省胠篋者亦屏跡梧厰為本
省公費所由出利源所在往往因緣為奸若霈處
膏不潤商賈稱便税課以充報最遷驛鹽道值鹽
政敝壊
詔令詳議善策遂改為官運官銷當創制立法之初頭
緒繁多若霈悉心經畫條分縷析盡中機宜國課
無虧東西便之至今食其德焉其他有利於民者
行之惟恐後以積勞成疾卒於官
胡醇仁字令遠江南山陽人雍正二年選柳州改
知平樂府平屬八州縣民狼猺獞雜處刁頑每恃
穴竄智弱肉強食以狎侮鄉曲醇仁懲暴矜愚寬
嚴得理修復書院重文士之有行者以勸俗府江
民病涉修浮橋以濟人服其惠後奉調督兵八達
醇仁兼馳赴軍前涉歷諸險隘懸料賊情往往建
畫輒中苗疆軍食饟運合宜賊平并檄辦理善後
事醇仁益奮厲願酬
國恩周旋巖谿瘴箐間不避勞險今八達八陽所設
章程皆其創議也旋以疾故奉
恩旨嘉奬給公用銀一千兩為歸櫬費
劉德健奉天錦州人進士雍正五年知西隆州西
隆畛接黔省苗獞村寨連錯率多性悍輕生錙銖
睚眦讐盜塵積稱難治德健彊毅有為每折獄必
實心開諭示以曲直民皆漸次受約束八達為州
巖境逆㺜顔光色及兇黨蘇文斌黃顯達等恃險
怙終横肆刦掠德健謂此非可以包荒長惡也首
發劣欵請兵進𠞰奮身隨辦苗疆軍務直前蹈險
冒瘴癘不顧積勞成瘁卒於官奏
聞恩奬給賞歸櫬費五百兩
趙君良雍正五年任提標後營遊擊居官醇謹六
年師𠞰八達逆㺜顔光色君良奉檄調軍前賊衆
狼拒相巖險四設砲臺君良攻奪平寨嶺前鋒突
入中擂石死賊平奏
聞論䘏如典
羅文光右江鎮標左營千總隨討八達文光破賊
心雄憤恨率兵赴東嶺砲臺賊狡猾嵎負潛發鎗
砲文光力戰負重傷殞於陣賊平叙奏奉
恩旨卹賚
吳正一字向亭浙江錢塘人雍正五年由舉人揀
選引
見授知天河縣地荒瘠蠻獠錯處谿谷尋仇構釁閱日
無虛正一著論獨謂凡此非無天良惟愚罔知法
度使平吾心以聽政迎機開導而善啓其良服馴
當不與内郡民異奈何草菅馭焉踰年撫治果稱
最兇黨莫東旺案纍纍逋逃久不獲正一蒙府檄
授機宜親入寨跡捕草止露宿者浹旬始得之黔
省古州苖梗會粵西兵進𠞰需米餉軍陸行涉險
負重恐不繼正一奉委兼運事偵知由懷遠小江
道梅寨泝流可直達古州時方慮生苗情叵測正
一毅然乘舸犯險曲折而前苗人來役者輒勞以
煙鹽皆踴躍願為導糧運徑而費約省今古州接
濟兵米水道便利乃其剏始功也八年陞任東蘭
州東蘭改土歸流百度伊始會盛暑正一不避瘴
癘經紀州事無少休遂以勞疾故
廣西通志卷六十九
