欽定四庫全書
廣西通志卷九十五
諸蠻
黃英衍
明史太祖洪武元年五月征南將軍廖永忠下廣
西左江太平路土官黃英衍及右江田州路土官
岑伯顏皆賫印降十一月遣中書照磨蘭以權齎
詔諭廣西兩江谿峝官民曰朕惟武功以戡亂文
德以來遠頃者平定八閩睠兹兩江地遠民樸岑
黃夙稱著姓率先歸順良足嘉與用免兵威宜昭
恩錫英衍伯顏等其奉職如故尚慎乃心克承休
命宣布朕意輯我居民由是兩江懾服明年改路
為府以英衍等知府事許世襲
黃英傑
初黃英衍之來附也諸蠻酋皆納欵獨其族曰黃
英傑弗順洪武二年聚衆萬餘寇鬱林州命總兵
丘廣討之廣未至同知王彬等集民丁拒守賊圍
半月不下會潯州經歴徐承祖亦以民丁千人來
援賊夜遁追擊破之廣至則擒斬英傑廣西行省
言廣右地接雲南交阯所治皆谿峒苖蠻性多畔
戾府兵遠在數百里外卒有警難援乞立衛置兵
以鎮又言英傑寇鬱林皆借民丁破賊是土兵未
始不可用也乞令邊境籍民丁之壯者置衣甲器
械隸之有司有事捕賊無事務農俱報可乃議置
南寧柳州二衛增兵防守
莫天護
慶遠蠻酋莫天護洪武初納欵廣西行省言慶遠
地接八番谿峝宋元皆以莫氏為安撫使宜如舊
制錄用則蠻情易服制曰可已而改慶遠安撫司
為慶遠府置南丹那地等州縣於是更置田州泗
城二衛亦以土酋岑氏領之而以廣西布政司領
長官司三隸兵部武選凡設土官知府四人土知
州三十二人土知縣六人土巡檢十三人皆隸吏
部騐封
梁公竦
梁公竦柳州馬平獞也柳州西北界於楚黔諸蠻
而與桂平等郡連岡扼險互相盤結永樂間公竦
等作亂都督韓觀剿擒凡斬首萬餘級縣民逃亡
十室而九存者數十戶耳沃壤荒蕪往往募獞人
耕種獞日繁而剽掠滋甚宣宗宣德四年公竦餘
黨復搆洛容諸蠻出刦指揮王綸縱兵剿之良民
多被屠戮山雲以聞上命逮治已而山雲上征柳
州蠻賊首功上謂尚書張本曰蠻寇害民譬之蟊
賊害稼不可不去然殺戮已甚朕實憫焉其令雲
善撫之且瘴癘之鄉損師勞費致變之由緣邊臣
綏馭乖方煩兹血刃奈何復以為功弘正以後寇
起多不上聞馬平三都五都結洛容獞嘯聚如故
柳州守劉璉率兵堵截賊敗走追至百里援兵不
至賊還戰剖璉腹實草焚其尸督臣匿之而諸蠻
益肆民田皆没於獞縣官擁空籍而已
侯大狗
侯大狗大藤峽蠻也峽在潯州萬山中山有水名
府江發源柳慶至潯經象州永安修仁茘浦平樂
諸境夾江兩山㟔□嶻業峽有藤大如斗延亘兩
崖勢如徒杠蠻衆蟻渡號大藤峽最險惡地尤高
陟巔則數百里外軍旅聚散往來歴歴在目諸蠻
倚為奥區桂平大宣鄉為前庭象州東鄉武宣北
鄉為後戶藤縣五屯障其左貴縣龍山據其右峽
北巖峝以百計最著者曰仙女關九層臺而南則
牛腸大岵諸村緣江立寨其中為力山力山之險
倍藤峽焉週遭六百餘里冥巖邃谷壁立千仞十
步九折失足殞身中産猺人藍侯胡盤四姓自洪
武間嘗出剽掠殺參議楊敬恭官軍討不利永樂
中復結桂平蠻為寇總兵韓觀請討不許宣德而
後數刦城邑總兵山雲擊斬其從黨千餘人正統
初更糾潯柳諸賊攻陷州郡山雲奏請撥田州等
府狼兵協剿誘擒蠻酋藍受貳等梟以徇而賊首
侯大狗遁去仍嘯聚倡亂修茘平樂諸蠻皆響應
守吏不能制率以招撫縻之而已英宗天順七年
大狗刦上林縣攻梧州城時總兵泰寧侯陳涇駐
兵城中會太監朱祥巡按吳璘副使周璹參議陸
貞都指揮杜衡等方議調兵而賊夜駕梯踰城啓
門刦官庫放獄囚大掠城中執副使周璹為質殺
訓導任璩而涇等擁軍自衛不敢發一矢黎明賊
聲言毋動動即殺周副使涇等乃遣使與賊講解
晡時縦之出城既去縱璹還時官軍數千賊僅七
百耳自後奏報刦掠殺越城市無虛日總兵顏彪
都御史葉盛嘗與戰頗報斬獲及軍迴而賊復集
於是御史王朝遠編修丘濬俱條上兩廣用兵機
宜詔有能捕侯大狗予千金爵一級卒無應者兵
部尚書王竑奏言峽賊稱亂久矣皆由守臣以招
撫為功致釀大患非大創不止也浙江參政韓雍
有文武才都督同知趙輔勇略可任上乃拜雍為
都御史輔為征蠻將軍以僉事和勇為遊擊太監
盧康監軍事而一以便宜屬之雍憲宗成化元年
雍集諸將議討賊方略曰藤峽盤據要害而修仁
茘浦為賊羽翼當先翦之乃兼程趣桂林以漢土
兵十六萬人破修仁窮追至力山大敗之斬俘凡
八千五百有奇師次潯州延父老問計皆曰藤峽
天險一夫守隘千人莫當莫若屯守以待其敝雍
曰峽山遼闊六百里安可圍也夫師老則氣惰賊
且睥睨衝&KR0691;猝難悉防兵法有先聲奪人之勢我
軍既破府江賊已喪魄乘勝而取何堅不克乃署
其部為左右軍右軍以六萬八千人分五哨攻其
北左軍以九萬二千人分八道攻其南而自與趙
輔和勇開府於高振嶺以督諸軍十二月朔諸道
并發賊大懼置婦女積聚於桂州横石寺塘據險
堅壁守而悉力出捍挾鏢鎗藥鏃下如雨注雍督
戰益急官軍用團牌扒山虎等器仗魚貫以進皆
殊死戰呼聲裂山谷賊氣奪歴破山南石門大信
道袍屋厦紫荆竹踏梁腦老鼠林峒沙田古營牛
腸大岵等寨焚其屋廬積聚賊既奔潰督兵追躡
伐山通道賊皆上九層崖抗戰立大柵數重置千
觔礧石從絶頂而下弩矢交發不可當雍誘使抛
擲幾盡别遣人從間道登絶頂舉炮賊大驚雍麾
死士以大斧刊木扳蘿而升前後不絶如蟻漫山
奮擊然後發火箭焚栅遂生擒侯大狗並其酋目
七百八十餘人斬首三千二百七級獲賊屬婦子
二千七百一十八人餘戰溺死者無算磨崖石紀
歲月而還土人謂自國初用兵未有窮巢破賊如
此甚者於是斬峽藤斷之更名曰斷藤峽所斷藤
幹老而中空截其兩端蒙以牛皮作大鼓置軍門
蓬蓬然聲聞十餘里其後移於兵備行臺扣之無
聲歸即如舊以為神是役也輔知雍才軍事一聽
雍節制而身自督戰故所向有功捷聞上降敕褒
嘉命雍輔等議善後策雍言諸猺之性憚見官吏
驟攝流官終致畔離請復上隆土州岑鐸職更多
置土巡檢移駐要害以所部土人李昇等領之設
千戶所以李慶等領之而疏薦從征將士孫震等
宜加擢用上俱允納自是潯州之民始獲寧宇云
侯公丁
斷藤賊自韓雍平後武宗正德間稍有横江禦人
者峽以南尤甚都御史陳金曰諸蠻所嗜者魚鹽
耳可委而㗖也乃令商船入峽載魚鹽諸蠻就水
滸受去如税𣙜然江道稍疏金自以為功疏其事
請名曰永通峽久之蠻征商無厭稍不愜輒掠殺
之必賂乃免潯人為之語曰昔永通今求通求不
獲葬江中誰其作者噫陳公世宗嘉靖五年總制
王守仁平思田土州亂還至潯江峽賊皆遁乃密
署部伍四面夾攻賊走險負固不出官兵攀木緣
崖遍搜山峒擒斬一千餘名峽南復平已而守仁
還峽以北賊時復出猖獗十五年春蠻酋侯勝海
者侯大狗之族也會武靖州土目黃貴韋香與勝
海爭田愬之指揮潘翰臣誘殺勝海勝海弟曰公
丁糾黨噪城下殺廂民二人去僉事鄔閱參議孫
繼祖馳報都御史潘旦請討參將沈希儀以為宜
需春江漲順流下乃可破賊不聽遂以千人往擊
賊遁斬一病狑還漫言賊退請置堡堡成即以黃
貴韋香帥三百人戍之於是諸猺大恚公丁鳩衆
得二千人夜寇堡戍卒死者二百人貴香走免事
聞詔罷閱與繼祖而以侍郎蔡經代旦十六年經
與安遠侯柳珣副使翁萬達決策發兵萬達廉得
百戶許雄素通賊狀詰之雄懼請效力自贖萬達
佯庇公丁捕繫訟公丁者數人公丁果遣人自列
萬達許諾更令雄假稱貸為賄公丁喜益信雄會
萬達巡他郡乃以事密屬參議田汝成汝成召雄
紿公丁自詣白事且令誡之曰寇由諸猺無與汝
事幸勿以兵自隨則不汝疑也公丁至汝成陽為
勞遣而隂令廂民被殺者家出毆公丁譁於市遂
逮毆者及公丁并繫獄遣雄諭其黨曰廂民言寇
堡由公丁而公丁誘罪若等如公丁言將窮剿若
屬不則獨坐首禍者毋以一公丁苦諸猺為也諸
猺皆争言公丁倡亂請共棄之乃出之獄而磔於
市十七年冬汝成言於督府謂首惡既除急議鵰
剿失此不討實非長策許之遂以副總兵張經將
左軍翁萬達監之以都指揮高乾將右軍梁廷振
監之十二年二月左軍三萬五千人分六道攻紫
荆石門梅嶺諸巢右軍萬六千人分四道攻碧灘
羅淥上中下峝諸巢南北夾擊賊大窘遂擁衆走
林峝而東王良輔邀擊之中斷復西奔諸軍合擊
斬千二百級時生擒黠桀者數人鞫之對曰往年
據險結砦官兵圍剿無孑遺者今不復立砦惟漫
走山谷間令官兵疲於追逐曠日持久費餽饟則
當自退耳萬達等乃益分兵沿江繞出賊背盡發
諸賊隘所設蒺藜菰簽及礧石滚木等物追斬數
百級於是藤峽賊殆盡萬達汝成獻議督府凡七
事曰編保甲以置新民立營堡以通江道設備禦
以控上游清狼田以正疆界改州治以建屯所處
款兵以慎邊防𣙜商稅以資公費督撫多採納行之
韋銀豹
韋銀豹桂林古田獞也獞種甚繁其最強者曰韋
曰閉曰白而皆并於韋景泰間韋朝威據古田縣
官竄會城遣典史入縣撫諭烹食之弘治間大征
殺副總兵馬俊參議馬鋐正德初再征殺通判知
縣指揮等官嘉靖初又再征殺指揮舒松等時銀
豹與其從父朝猛攻陷洛容縣還據古田分其地
為上下六里銀豹出掠惟下六里人從行而上六
里不與焉嘉靖四十五年提督吳桂芳因以其間
遣典史廖元入上六里撫諭之諸獞復業者二千
人銀豹度勢孤請降桂芳乃奏言古田自弘正來
知縣未嘗入城今典史廖元能撫賊有功宜量陞
主簿而徐擢為縣且本省總兵止以都指揮統之
不兼制柳慶權輕位下凡事輒為撫夷道所持今
諸獞雖納款犬豕之性難保其終莫若稍重將權
别選材勇堪任者居之部議加都督銜兼制柳慶
廖元陞擢皆如議而銀豹愈猖獗嘗挾其五子據
鳳凰連水二寨襲殺漳平知縣魏文瑞更自永福
入桂林刦布政司庫銀四萬餘兩金珠若干殺署
事參政黎民衷縋城而去官軍追不及久之臨桂
永福各縣兵羣起捕賊始得賊黨扶嫩土婆顯等
三十餘人於各山寨中然首惡未獲也隆慶三年
朝議以廣西專設巡撫推江西按察殷正茂以僉
都往正茂至奏請剿賊合土漢兵十萬集衆會議
時八寨助逆衆議先剿敕書亦原有先平八寨徐
圖古田之語正茂獨不可謂兵法攻瑕者堅况首
從自分不見上六里已事乎先給榜諭八寨八寨
聽命然後分兵七哨以總兵俞大猷統之而使副
總兵門崇文參將王世科黃應甲都司董龍魯國
賢遊擊丁山等各領一哨布政郭應聘與副使邵
惟中為之監視乃令各哨所屬復分土兵為二隊
更番清道必先清數里而後行數里及至信地則
合營而攻之步伍嚴整生擒朝猛梟於軍陣斬七
千四百六十餘級俘獲男女一千餘口撫其不為
寇者六百六十餘村銀豹窮蹙隂覓肖已者斬首
以獻時主簿廖元把總王綱認之以為是相與証
明捷聞既而稍稍傳銀豹不死正茂令僉事金柱
蹤跡之銀豹兄銀站乃生縳銀豹并其子扶枝膠
致戲下正茂乃疏請引罪以檻車獻俘正法古田
悉平因并八寨與龍哈咘咳為十寨立長官司并
設守備練兵坐鎮守禦以黃昌等為之而敕蕭紳
陸雲騰充土舍名目聽守禦調度更陞古田縣為
永寧州
韋金田
嘉靖二十四年馬平獞韋金田作亂占據水陸二
路都御史張岳檄總兵陳圭調漢土兵七萬討之
攻拔雷巖平田同艮落滿等寨進圍魚窩巢魚窩
石壁削立拔地數千丈四周傾仄不可置足山頂
繩懸礧石兵一臨寨飛石交擊我軍進而輒却諸
將以為難岳曰魚窩不破即他寨破無為也督攻
愈力賊悉衆固守晝夜不徹岳佯令解圍寨中賊
稍遁去於是移鎮柳城召諸將授方略皆曰不如
罷兵徐圖岳度諸將不足與計事乃召副總兵程
鑒令選精銳備親軍鑒選三千餘人請所用岳曰
吾欲得死士任吾指揮死且優䘏其家於是願從
者七十人屬鑒刦寨鑒有難色岳顧左右酌酒灑
地誓必滅賊出袖中二紙示之曰此吾疏草也寨
破薦爾首功不破則爾養寇為首罪惟君所擇耳
鑒泣曰願為公死時賊巢苦乏水每日瓶水計口
而分一日五賊守險逕爭飲奪瓶瓶覆皆大喧欲
散去比夜堅卧不巡警而鑒將七十人至寨下未
敢發也先令五死士揉木而上五賊熟睡弗覺因
斬之代為巡警而召六十五人者冒險夜登聲喧
寨中賊大驚併力出戰山下兵復乘之砲刃交發
遂破魚窩韋金田及其衆皆自焚死俘斬凡四千
餘級撫戢其餘黨而還
楊公滿
楊公滿平樂府江酋長也府江有兩岸三峝諸獞
上接灕水下達蒼梧綿亘千有餘里巖險灘湧諸
獞依憑出没剽掠東岸連富賀抵恭城西岸連修
茘抵永安而三峝上下中大小凡七十三巢互為
羽翼其最強者通藤峽縱横郡邑間穆宗隆慶初
公滿與其黨公奉公東等攻茘浦城破莫大家等
堡及平樂峰門源諸村復圍永安州執知州楊惟
執掠其印邀厚贖始得出兵民屠戮無算當是時
道途梗塞城門晝閉永安修茘幾至陸沉庚午古
田師興議者曰府江兩粤咽喉患與古田等宜借
兵威并及之都御史殷正茂是其議迨師旋則春
深水漲兵不可舉而彪灘龍頭磯諸賊益肆殺指
揮胡潮千戶李可久周濂土舍岑文諸傷人寇貨
狀不可枚舉事聞兵備副使陳其樂坐貶官是秋
正茂遷總督郭應聘代巡撫事正茂過府江嘆曰
蠢爾異類所謂仁弗能懷威弗能讋者也乃與應
聘決計討之會疏上言惟粤西蠻獠所在充斥頃
古田既復國威大伸諸夷稍知斂戢惟是府江兩
岸三峝賊之淵藪不盡根株且為後患用宜乘勝
剿除部議報可乃徵漢土官兵六萬以六年十月
水陸分為四哨擒斬賊首楊公滿及其屬五千一
百有奇俘獲四千餘名牛馬器仗稱是神宗萬歷
元年春師還文武軍吏士陞賞各有差役凡三閱
月費餉僅二萬計事平應聘疏善後策凡六事俱
如議行(善後諸策詳見藝文)
廖金濫
廖金濫者陽朔永寧里獞也朔山多崇岡複嶺而
永寧里為最有莊頭鬼仔石嶷擂鼓碎江諸巢西
連永福之理定邊山海灣黃源五斗諸隘而茘浦
接其南古田倚其北為府江要會古田之亂金濫
乘隙剽掠入縣城殺知縣張士毅執百戶曹恩刦
帑金以去時都御史應檟謀於兵備茅坤設計剿
平之金濫亡命走茘浦居南源隆慶五年古田賊
平未幾餘黨韋狼要復嘯聚金濫糾衆起南源應
之攻土舍莫棟營襲古西巖口進據山灣而金馬
沙田三峝賊酋周公樓王公來楊元倡楊立昌等
皆附焉萬歷元年冬都御史郭應聘檄副使莊國
貞參將王承恩王瑞指揮徐明千戶張世勲等調
向武都康田州兵萬人擊捕承恩曰山灣永安障
蔽也今為賊據是未與人鬭而先斷吾右臂永一
失漫延賀昭則府江危矣急引兵分道并進遂破
山灣誘擒韋狼要奪復峰門下南源又破榕峝諸
賊周公樓楊立昌等皆詣降而金濫夜遁入大水
田堡收殘衆得千人更為保聚結永福邊山理定
及洛斗托定賊襲殺洛容尉會懷遠諸猺叛勢尤
張應聘召總兵李錫參將王世科等集議將督師
大征而分兵萬人戍陽永府江參政吳一介曰陽
永密邇省地輟西師以事此固不可然緩之亦非
計今賊聞主帥西行必不吾備誠假一介精銳數
千便宜剿之一鼓可滅也應聘許諾竟予兵萬人
聽一介調發乃先事陽朔一介盡撤諸戍兵簡較
閱月為持久狀因而得死士二千五百人次者亦
二千五百人又次二千人再次者二千二百人羸
弱者乃八百人先以弱卒治軍裝齎糧由常安抵
板橋驛望懷遠進發而密以死士分五哨間道銜
枚束甲趨雞籠雷公白馬江口龍口等巢皆披蘿
陟磴而升搗其穴以其次分三道由紅蓮鳳凰遇
龍等堡扼其險以其又次分四隊由刁山芒隘白
面暗源諸村聲其援更以其再次抵馬蹄涼亭楓
木德勝各隘防其逸部署既定以三年八月朔日
起事方是時賊方寇洛容偵官軍往懷遠者繹絡
於道而意陽永棄弗問也韋銀花謂金濫曰夫官
軍戍府江號萬人今聞盡撤而西而行者皆老稚
不足千人其他安往乎陽朔碎江諸巢吾之腹心
而金寶咽喉也萬一失守奈何金濫貪而少謀曰
吾得融洛則北可以援懷遠而東足以翼古田何
慮朔也已而洛容諸村寨老併力拒賊圍十餘日
不下金濫乃稍稍復走大水田堡甫及界牌各道
兵火銃皆發三面遮擊賊驚疾馳奔金寳堡而四
隊兵齊會戲下匝遶數重金濫大駭謂銀花曰官
軍得吾寨乎悔不用若言乃為所賣因與其屬八
千餘人衝突而前殊死戰揮鏢奮擊我軍為却者
三而五哨兵則已乘虛盡破碎江右隘巖塘涼境
廟門猺山諸巢火其廬俘獲老少婦女一千二百
五十有奇哀號振山谷金濫亦泣遂與其屬廖金
盞金線韋狼化銀花等皆就擒乃悉梟以徇三軍
餘黨俘獲殆盡
潘積善
神宗萬歷三年潘積善自稱平天王積善岑溪蠻
酋也岑之西北曰上下七山有平田黎峝白板等
三十七巢東南曰六十三山有孔亮陀田桑園古
欖等百餘巢與粤東羅旁相聯絡賊據峻嶺高可
摩天望我軍如燭照數計山徑周遭僅容側足賊
上下若走丸或伏藥弩中人立斃我軍望之輒次
且而却弘治嘉靖間數征不克賊謂官有萬兵我
有萬山兵來我去兵去我還二百年來未有搗其
虚者時粤東羅旁賊方熾積善實為羽翼横江截
人益鴟張督臣凌雲翼發兩粤勁卒凡十餘萬盡
平羅旁地且移師臨六十三山六山七山諸猺而
先以檄曉譬積善積善懼且喜願歸田輸賦得比
編戶納器甲數百事雲翼令岑溪知縣葉詩馳積
善所積善繫組單騎為嚮導遍歴谿峝覈其田皆
實然後詣軍門降於是諸猺斂戢因立五大營曰
大峝連城北科平河六雲等鎮以其酋目韋月領
耕兵三百名教之耕守而統以參將指揮千百戶
焉時募兵三千人皆廣東勁卒頗驕恣諸營偏裨
與縣官争道返攻縣治事聞戮其首惡九人乃議
罷客兵用土著土著皆田家子也岑人故脆弱不
習擊刺所守營汎距其家數百武而近往往潛回
不肯直宿壘則星列兵則鳥散存空籍而已而參
將吳顯忠時朘削諸偏裨偏裨索之部伍部伍多
謝退或亡去二十三年冬大祲粵東浪賊數百潛
入七山謂岑無備禦誘諸猺刦掠是時積善死諸
猺有所與讎者曰乾廂村獞人嘗占奪猺人欲甘
心焉浪賊曰請為若復讎乃先以數人偽作材官
持官文書往投參府者會薄暮入乾廂而假宿焉
獞人弗疑且飲食之夜半諸浪賊四起内外交攻
盡殺獞人屠其村而去於是乘勢遂反剽掠旁村
邑殺獞目韋月燬大峝參將府民一日四五驚縣
官告急督臣陳大科檄調兩粵漢土兵凡萬八千
人以總兵童元鎮侯國弼參將吳廣李鳳守備黃
鐘等分路進剿賊伐大木塞道環布箛簽我軍佯
督諸役開道而隂從間道登孔亮山賊據高悉力
以拒弩矢迅發我軍將前而却參將吳廣斬一卒
以徇諸兵大奮火銃齊發賊扶傷走諸將分道追
之所至披靡初賊謂六十三山王師所不加不虞
今日之涉其地也遂大潰窮追至車灘溺死者無
算遂大破之斬賊首一千一百三級俘獲四百有
奇撫其餘黨八百餘人乃班師還因從兵備張文
耀議刊山開道募戍卒置汎守諸善後策次第舉矣
韋朝義
韋朝義者韋狼要餘黨也狼要被執朝義竄上油
峝尋入洛容與洛斗托定諸獞覃金鉢覃明威陶
狼金羅顯陽等深相結納謀出剽掠而未敢發萬
歷初知縣邵廷臣議築洛容城於白龍巖未果以
憂去縣尉謝漳行縣事適土商販瓢入獞村獞爭
取之日久未償值商以愬漳漳執二獞杖而繫之
諸獞大恚會上元夜漳單騎出遊遇朝義勿避從
者叱之朝義欺其人寡約諸獞曰此可禽也跡之
至城城僅六丈許居民數十戶乃從隙垣緣入得
前所繫二獞釋之直趨漳所遂殺漳掠其印而出
於是糾黨嘯聚報聞都御史郭應聘集諸司議皆
曰急發兵詣洛容副使沈子木曰洛容之變上油
峝賊實根柢置此弗問是舍本而齊末也急擊勿
失應聘然之遂調總兵李錫移師趨洛容而遣指
揮楊照分兵攻上油約期並舉錫兵連破托定洛
斗古龍黃塘諸巢擒斬賊黨覃明威羅顯陽等共
六百四十有奇而朝義果遁上油照既至麾各路
兵夾擊連破板橋姚峝青鳥黃泥常安滿巖諸巢
賊潰走盡匿里廂下良山澗中里廂下良共一山
長數里為上油之障中有大潭我兵緣石磴捫蘿
而上復乘竹筏渡潭則窅谷冥巖非持炬不能一
移足賊從暗中見火光即矢石交下諸軍相顧駭
愕子木與照先令作長炬數千載竹筏選敢死士
出賊不意於黑處乘筏架梯緣巖而上炬皆插山
巔以受矢石矢石且盡而炬照耀如晝賊驚走倉
皇投潭中溺死無算遂掩擊大破之裨將文俊獲
朝義朝義乞命請自效貸死不許遂斬之及其屬
韋混皇覃三官覃金鉢覃金倒陶狼金等悉梟以
徇凡斬俘二千八百三十有奇書籍五册縣印一
顆捷上自殷正茂以下詔賜各有差
隆扶羊
隆扶羊懷遠蠻酋也懷居右江上游界連黔楚故
為夷落隆慶中古田大捷知縣馬希武乘間請城
縣報可乃召猺老加仲才諭之且約以金日擊牛
酒為犒久之城工及半諸猺請牛酒弗與因以令
為食言皆怏怏已而諸猺易米至城下諸役夫曰
以若等先時攻破城乃勞我築即城成必盡殺若
等諸猺疑之希武曰城成非大壯漢官儀無以彈
壓乃徵戍兵數十騎為衛士出入僭鼓吹節旄諸
猺益駭愕稍稍謀叛於是隆扶羊集諸猺計曰父
老苦令興築久矣令前已欺我今更厲兵秣馬其
意叵測且築城則募官兵置戍守異時鞭箠使我
奪吾田索我餉不者誘而屠吾屬矣吾聞先發制
人後發為人所制莫如殺令求賢有恩者共輔毋
徒為所魚肉也諸猺猶豫不決會希武巡城怒猺
人執而笞之斃杖下猺弗能堪乃大譟而起共推
扶羊為寨主糾衆得千餘人露齒瞋目環攻希武
希武與經歴余冕縣尉陸錦等出禦敵皆被殺督
臣殷正茂請剿遣總兵李錫參將王世科統官兵
會常安鎮扶羊乃治舳艫百餘艘入石碁傘頭諸
村村人與戰於平琴洲扶羊敗奔列柵堅壁以拒
錫等兵次板江會大雨雪我兵水行則逆流陸行
則猿徑崎嶇險不可陟屯月餘不進扶羊聲言阿
猺但守家漢當奈我何忽村人朱萬世得縣印來
獻願為嚮導且曰諸猺獨畏永順鈎刀手及狼兵
耳正茂乃羽書移楚黔及浙徵鈎刀手三千鳥銃
手五千狼兵十萬而撫臣郭應聘先已遣使招白
果黃土大梅青旗諸猺皆歸降錫等會各道兵鼓
行而進連拔丹陽焦花等二十餘巢斬其黨賊吳
金田榮才富等賊棄旗遁追至大稂天鵝二嶺更
破七團四寨生擒扶羊及其酋王伯牛爺等械軍
門伏法奪獲風紀輯覽諸書鶴頂榆木黑花帶皮
印囊諸物前後捕斬凡三千餘俘獲男婦及牛馬
無算捷聞議設兵立萬石宜良丹陽三土巡司防守
韋王朋
韋王朋者馬平獞也先是平馬平時因建營堡使
土舍韋志隆提兵往屯其地王朋視堡兵如仇讎
常率東歐大産諸酋要挾營堡分守彭應時兵備
周浩使千總往撫竟殺千總會縣官度田王朋復
無忌反為阻撓甚至白晝刦村落官軍相視不敢
捕萬歷八年總兵王尚文請於制撫劉堯誨郭應
聘統兵攻剿大斬獲盡俘其男女牛馬器械而後
返初馬平獞常請鄉大夫之託以佃丁莊戶浮沉
閭閈而鄉大夫亦親入寨峝交錢財課租責息出
入縣庭以致生變至是兵部尚書梁夢龍請著為
令令監門各立門籍加譏察所與猺獞通因而致
富者即以其財産没官詔可之
嚴秀珠
嚴秀珠懷集獞也少時任俠使酒殺人報讎里中
諸健兒高雁高庫等嘗與把總羅定朝博博不勝
索貲急以告秀珠秀珠為鬻田宅盡給之賀縣羊
橋賊楊乳與李用生盜牛用生亡匿懷集百戶朱
裳所為傭保而乳被逮鞫之得實乳引捕者跡至
裳家裳出用生就繫秀珠曰人以窮蹙來歸奈何
出之且乳非用生友也追而格殺乳及捕者縱用
生逸去還乃並殺裳久之秀珠更失牛為封川寧
峝賊所竊知為秀珠牛謝過請還秀珠義而釋之
既去復為開建蔡村賊所奪秀珠乃擊鮮造釀聚
黨數百人走蔡村掠其耕牛二十五頭殺九人擄
七人還是時懷集有金鵝松栢龍塘埇七諸酋皆
慕秀珠義推為渠長凡據十五寨周匝二百餘里
公行剽刦居民苦之萬歷初懷集令林春茂開建
知縣范調元蒼梧知縣李曰巽守巡管大勲來經
濟等會牒報聞都御史吳善檄總兵戚繼光呼良
朋徵漢土兵二萬五千人分為五道一出伏虎營
一出蘭峝山一出石牛營一出仇峝營一出會珠
營期以二月二日並舉連破金鵝松栢古城深埇
水細大灣等共六十餘巢擒斬秀珠其屬韋胡通
黃遂梁韋亞養謝生歐福正歐世奇等凡二百四
人皆自殺懷集平於是銅鐘牛欄丁口約數百人
俱踵懷集縣庭中叩頭言諸偷中傷死及殺戮無
算我等故良家子願充戍伍比編戶事聞詔餘黨
悉貸誅論功賞諸將士而安輯各寨復業者二千
八百餘家初逸賊李用生久匿羊橋峝不出至是
峒老識之亦縛獻軍門梟示無有逸者
黃朝田
黃朝田北陀撫獞也萬歷二十六年副使林廷陞
出巡適把總曾唯與朝田有隙中以蜚語遂下朝
田于獄其部落數千人率中懷不安遂鼓譟圍城
越月而桐亮猺盤花㜑乘機寇龍塘營擄指揮朱
元慶家口又越月而横溪石狗等猺唐則㜑寇平
西下陂殺生員莫汝賢等十餘人擄掠人畜無算
指揮張懋功死之亡何荔浦賊首韋扶仲復糾大
小兩江賊攻陷下峝土司城于是平邑之巖頭猺
恭城之站面猺各乘釁倡亂流刦郡邑推官江中
楠署府事擁孤城竭力防禦七月巡撫戴燿移鎮
平樂調漢土官兵六萬人以都督僉事童元鎮為
總統孟宗文侯國弼李應陽為副率參將楊元都
司甘霖遊擊郭酉科統兵六萬分道並進復檄參
政陸長庚參議朱東光監軍督餉首克北陀九冲
府江一帶次破站面猺初巖頭諸賊恃站面為天
險據以抗燿命諸將以所製火器攻之賊衆舉潰
散時韋扶仲猶嵎拒燿用長庚議佯緩師以示懈
而密令元鎮夜率兵攻白馬冲獲扶仲孥蓄旋伏
兵誘扶仲出刦并就擒先後共斬首二千餘級諸
賊悉平乃議北陀設撫夷同知又募東兵千餘分
戍本城及田冲修茘要地疏上從之
八排
八排延袤二十餘里而軍寮油嶺界於其中勢若
長蛇首尾相應内五排隸連山縣離城僅五六里
可望而見一曰大掌嶺一曰火燒坪一曰里八峝
一曰馬箭一曰軍寮獨軍寮強悍兼高紫流寇竄
入千人為其羽翼連山縣内七峝鄉民宜善司外
七峝獞民皆五排蠶食之地西抵賀縣昭平富川
南抵懷集北抵湖廣之藍山縣錦田所皆五排流
刦之地外三排隸連州離城三十里一曰油嶺一
曰行牆又曰南岡一曰横坑獨油嶺強悍楚寇竄入
亦繁有徒猺山背抵陽山縣蕭陀白芒一帶皆三排
蠶食之地南抵懷集東南至清遠北至連州通星子
司西抵湖廣臨武達宜章界乳源皆三排流刦之
地
十寨
十寨舊稱八寨曰思吉周安古卯古蓬古鉢都者
羅墨剝丁後益以龍哈咘咳為十其地東接柳州
西連東蘭南界思恩北抵慶遠周環五百里故遷
江八所屯及上林三里民地賊寨各千餘人四山
環合共據一險鷙悍難制嘉靖七年新建伯王守
仁討思田以降賊盧蘇王受願自效遂潛師分道
進擣八寨諸巢破石門賊始驚覺大奔潰乘勢追
躡俘斬二千餘級因議移衛置寨未果而守仁卒
賊猖獗如初隆慶四年都御史殷正茂征古田賈
人蕭紳久販十寨中知地利正茂購之令賫文往
諭諸蠻願輸賦為編民遂議置長官司巡檢以黃
暘韋觀黃昌領兵分守諸蠻稍戢萬歷二年龍哈
獞樊尚復糾黨為亂撫臣郭應聘密令黃暘等襲
尚斬之已而黃昌貪滛失衆心應聘暴昌罪按如
律由是土司寖弱不振諸蠻益恣攻逐黃暘子如
金占其地剗馬長弩横行四出七年督臣劉堯誨
撫臣張任請征之調土漢兵十萬分道並進直搗
諸巢賊俱披靡又以北五諸聚落習與賊通移師
破之共擒斬九千一百三級俘獲無算捷聞陞賞
有差堯誨與任上善後事宜一曰設三鎮以重彈
壓二曰屯三里以樹聲援三曰分信地以重責成
四曰遷衛所以振武威五曰議屯田以示優恤六
曰開道路以通險阻七曰議錢糧以裕經費制曰
可會張任卒復起郭應聘於家應聘至乃議分八
寨為三鎮仍使土官族目韋應鰲韋顯能黃馮各
授巡檢部兵千人戍之而以思恩參將統焉建參
將署於三里龍哈咘咳各募兵立堡又遷南丹衛
以實邊地遠近碁置隠然一長城矣(八寨善後諸策詳藝文)
本朝馭蠻
洪惟我
朝膺圖受歷以來海宇澄清蠻疆服化生齒安恬太
平休養之風超越前古矣顧苗性獷悍間有小梗
草薙禽獮毋使蔓延孳畜以滋害種者可略敘次
以彰馭蠻善術焉粤西自順治初年
王師下桂梧追由榔入安籠既平李定國諸猺獞土
酋咸望風懾服康熙三年恭城縣伸家猺賊目黃
天貴姪黃公輔踞叢木寨聚衆刦掠村民重罹其
害知縣張泰階之任察賊勢流毒狀具詳總督屈
盡美移咨湖廣廣東分三路進剿親率本省兵由
勢江源入掃蕩賊巢天貴公輔就擒十三年孫延
齡叛從吳逆梧州都司王邦相潛通款於延齡據
潯州招結土賊陳士龍周君道李梅友等聚衆抄
略五山狼目韋國棟陷岑溪掠戎墟藤縣賊林萬
勝據義昌鄉殺解餉官其時諸州邑雖騷然而義
師迭倡上藉
國威奮揚旋皆鋤滅吳逆平偽將王明遁匿古州八
萬蠻地俘斬其黨邵化龍等二十三年容縣鬱林
賊崔玉枝賴晚作亂總督吳興祚檄梧州副將朱
起龍剿平之三十八年王明復造偽劄煽惑夷衆
散布滇黔楚粤柳慶協弁潛入古州擒明送長沙
棄市事遂解四十一年八排猺殺廣東三江口副
將
朝命東軍進討而地界懷集富賀間廣西提督張旺
以兵進扼宜善司蓮花汎各隘猺懼伏罪五十三
年都結土州革目農几咸與萬承搆釁糾集猺衆
韋佩李良等於多禮諸村佔奪人畜迫近州城新
太參將王起雲馳赴剿斬猺黨十數人餘賊退屯
山谷間起雲復率兵搜圍几咸等意其兵出萬承
合衆援擊起雲與土目許鴻綱等俱被害已而知
誤傷官兵衆驚潰被殺及自淹死者二百餘獲首
亂者寘之法遂定
皇上雍正元年雒容縣東塘獞為盜窟巡撫孔毓珣署
提督過雒容遣將討之開路設驛以成坦道三年
修仁縣十排猺糾衆焚掠總督孔毓珣巡撫李&KR0807;
檄剿擒賊魁寘諸法脅從而逃匿者招復業并酌
於三排木料各要隘設塘汎守哨相望天河縣福
祿里上中下三疃獞蠻所居山峝險隘賊酋覃貴
翁與莫東旺等窩藏煽誘宵小聞聲依附抄掠殆
無虛日督撫提咨商檄剿慶遠知府徐嘉賓設謀
遣諜調撥土兵擒獲莫東旺父子及兇黨十數人
餘皆開予自新獞賊斂跡六年西隆八達寨崇山
峻嶺㺜苗錯居土目倚恃為奸顏光色顏光東等
勾合匪類蘇文斌攻刦流熾至是復統衆千餘借
送黨目岑顛岑扭歸寨為名連破弄忙之者莫者
岡猍東弄匣普䭾之西宜各寨督提會咨征剿總
兵叚宗岳屯師八陽下嶺賊憑險抗敵閱數月未
下巡撫金鉷復咨商督提檄平樂副將胡灝平樂
知府胡醇仁帶領弁兵協助提督田畯安籠總兵
蔡成貴先奉督檄分兵會剿於是俱赴軍前益兵
三路督攻土民抱金等畏罪倒戈斬光色光東首
級出獻其餘顏賊黨羽負固藏匿大兵連戰克捷
夜復縱火焚破賊巢八達蕩平設遊擊與西隆州
同駐於八達八陽二寨間設營扼守七年上林縣
之東西二撫即八寨餘孽前明王守仁平思田後
潛師討破六寨而撫其二寨置其人於順業里之
東西岸故謂之東西二撫民多頑獷其六便村峝
蠻樊匡料樊李王者尤為西撫積惡肆行刦掠附
近莊民並罹其害巡撫金鉷提督張溥商檄官弁
剿捕攻破賊巢鎗死匡料於渌村山崖村民臠分
其肉古零土司與上林壤錯樊賊素相勾引及勢
迫遂展轉兔逸於弄六窮蟲各巢險賓州知州王
琠於龍霸地方計獲樊李王樊國珦等解讞兩撫
以安八年馬平三都之里高皂嶺曹顏都樂四堡
錢糧舊於遷江徵納即遇仇刦命盜刁匪往往兩
地竄匿遲延抗玩柳州知府錢元昌廉悉其情具
請巡撫金鉷檄堡目韋光夏黃振等諭宥前罪自
出首服報吐欺𨼆糧數割歸馬平額徵三都安輯
宜山縣之南北西三巢及龍門等處最為險隘猺
獞每出剽掠知府徐嘉賓訪擒魁惡藍明寬藍朝
若等殱之又請調南丹那地東蘭三土州土兵三
百名分守於德勝鎮添設巡檢弓兵兼移慶遠同
知駐轄龍門革去土舍亦增設巡檢互相緝防羅
城縣通道鎮塘頭諸村延袤北界黔省西山古州
夾山鳥道峝民藏險不出每為逋逃淵藪時議設
營汎提督張溥遣參將劉成往視見山巖險阻遽
還請非發兵不可知府錢元昌力言兵一發即多
擾且土蠻莫測官意將謂剿除勢必鋌而走險速
之亂矣乃籌度情形密申巡撫金鉷開誠檄諭曉
以禍福村獞黃光直黃發顯等初甚疑懼繼皆捧
檄感泣匍匐到官稱蠻等生處巖峝今幸為
聖世良民恩實再生率各峝頭人伐木斬竹起築營舍
甫半月告竣復以山徑陡窄凡近村應納秋米令
移輸通道兵防賴之寧明州屬之鄧横寨路徑紆
盤深濠密竹田埂狀如魚脊可側足單行蠻賊狡
獪勾附雷蓬安馬那練江諸村寨出没不時横行
刦擄每隨招隨梗百餘年莫可誰何總督鄂爾泰
先後檄思恩副將尚清左江總兵齊元輔撥漢土
官兵三千餘名進剿遷延不克復委替右江總兵
蔡成貴總統一切軍務九年四月督兵攻破九甲
又遣土練暗入四甲沿寨舉火餘衆潰散竄入六
甲併力死拒官兵奮勇合攻六甲隨破擒斬叛惡
俘獲男婦無遺逆寨迺平非夫掉尾之魚遊於沸
釡愍不知死而自取屠滅者乎總之㺜獞猺狼亢
暴接跡非由性殊亦緣習錮撫馭者識因勢利導
之宜惠威並飭一發即治一治必清勿以姑息養
奸勿使株連流毒殺以止殺其生實多若夫被仁風
於蠻錯不鄙夷其民而教先平日澤以詩書馴其桀
驁將不惟櫜弓戢矢千百年之邊徼安寧而宫牆絃
誦孝秀成風人人皆化為善良其在善長民者共颺
聖化也哉
舊志論曰蠻俗雖殊而大都尚鬼古稱要服惟要
約之耳漢武開西南而牂牁之蠻始通中國東京
時零陵長沙九真日南諸蠻嘯呼山海而蒼梧象
郡亦罹荼毒然稍更易郡守馭以恩威終無梗者
唐天寶中邊臣鮮于仲通等挑邊釁而西南諸蠻
騷然發動矣貞元中黃峝首領黃少卿者攻陷邕
管經略使陽旻請兵捕擊徼幸有功没傷疾疫死
者八九乾符中邕管節度使辛讜遣使持牛酒齎
美貨啖二峒首領與之通驩并遺其母衣服母賢
者也讓其子始罷兵宋時有儂智高之亂命狄青
為宣撫使督諸軍討之逾年乃平乾道間范成大
帥廣西以恩信結諸猺諸猺納狀云某等充山職
當鈐束家丁男持棒女把麻任從出入上有太陽
下有地宿不得對好翻非偷寒送煖上山同路下
水同船男兒帶刀同隨盜賊不用此款者並依山
例山例者殺戮也自是帥事一年猺無叛者明洪
武中命韓觀為桂林衛都指揮象州等處叛賊方
熾觀敗之掩而殱焉自是警報漸稀永樂初潯桂
柳蠻寇為亂特遣郎中徐子良齎勅撫安復業者
二百六十四戶而命韓觀討其不率者觀用師嚴
明諸蠻震懼觀没後繼之者為顧興祖時宜山諸
賊攻刦州縣殺御史諸璞奪其印二年之間叛者
四起興祖分兵敗之終不能制也自永樂間征安
南歲徵發廣西從征健卒殁行間者相續有告急
輒請徵召踐更卒不耐其水土又多物故於是營
伍益弱宣德初富川忻城諸猺不靖旋討旋叛因
勅都督山雲代興祖雲至申明號令大小十餘戰
皆以身先士卒其馭諸將尤嚴故每戰輒克諸蠻
震慴自雲而後諸將官養安而已正統成化間兩
江桂平諸處無日不被兵而藤峽尤劇梧潯郡邑
被其蹂躙民幾為墟後因從廷臣議設總督開府
梧州都御史韓雍特受推轂卒殱巨魁厥功爛焉
然粤東西各有内官鎮守内臣與督臣勳臣更相
持衡若鼎足然意見參商賢者無所施其才而愚
者益與之為市報者未必功功者未必報而諸郡
益以多事矣嘉靖初田州煽亂起新建伯王守仁
於家命總兩粤軍事守仁故尚奇略赦田州罪不
問而藉其力以破藤峽八寨諸巢穴遂令郡蠻少
戢守仁去後賊益䲭張據古田入會城剽藩藏而
奪之金文武大吏為其所戕後乃從廷臣議罷鎮
守諸臣再罷勲臣而制府之權始重隆慶初以粤
西多警增設巡撫自是督撫二臣各一乃心文臣
協策武臣宣力古田府江以及十寨諸藪悉以次
蕩平
本朝定鼎數十年間卧鼓櫜弓間有小醜旋即撲滅
籌西疆者當知輕重之所在矣
廣西通志卷九十五
