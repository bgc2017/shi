欽定四庫全書
廣西通志卷一百十七
藝文
國朝
記
重修湘山寺碑記孔有德
全陽古清湘地錯壤楚粤山川融結形勢環抱擅
西南粤區之勝距治二里許名湘山巍峩崒嵂秀
削天半為無量夀佛道場攷之𫝊錄云自唐至德
年間駐錫此地咸通八年示寂湼槃跏趺古塔中
至宋元祐年啟塔現身莊嚴色相終不變滅隨建
妙明寳塔居之宏起法界續光大乘福地洞天直
甲寰海不獨横絶湘州已也亘千百年水火旱澇
疫癘兵戈幾經變革每現無量化身呵護辛夘
今上御極八載余誕將
皇威拓有南服戎車暇豫顧瞻勝概舊之翬革碧紺忽
蕩而為荒榛蔓草瓦礫塵垢灰劫淪寂道固有時
而或晦因復愴然於懷乃捐貲修葺命協守全陽
副總兵官于文科往董其事土木肆興百役兼舉
於浮屠前楹創構伽藍殿三山門外另監鐘鼓二
樓壯增厥勝外自山門以迄廊廡禪堂圯者整之
蠧者易之敝者新之瑕者堅之剝落者飾之堆砌
而蒙茸者剪之薙之由是沿流以来清淨名域神
通殊壤煥然改觀從此慈雲慧日再開其祥象教
法門重闢其美上之使靈光智果有山屹峙億載永
建千年之茂中之俾赤縣神州
誕夀聖躬奠育蒼黎有茀禄爾康之長次之猶陋前辟
之投戈息馬講藝論道終未逃乎眉睫而余或庶
幾希等覺之觀川原靈爽神聖化功共作証盟
余弗文聊記其歲月剷石堅垣而為之碑
分水廟記陳聶恒
分水廟祀龍神及馬伏波岸西斷碑萬歷己丑建
上鐫伏波遺蹟四大字源出海陽山在縣南九十
里接壤靈川至此分二道南灕江北湘江也廟前
古堤俗呼天平石秦時戍五嶺命史禄鑿渠即此
地故有秦城及始皇廟遺址伏波交阯之役疏之
以通餉道唐李渤為觀察使作鏵隄陡門防禦使
魚孟威增修之靈濟祠即史禄以下四賢祠也(按伏
波祠亦呼靈濟祠封號自宋)宋元以来代有興築河身皆犖角
大石勢如建瓴以余所經自平樂四百里至興安
逆灘而上高下二三尺不等是已在二三百丈之
上矣唯清水口支流合并安得不涸計縣城至馬
頭山不及二十里舟行幾四十里紆其途所以蓄
水余詩左旋右旋磨行蟻身作蠃紋首銜尾經始
者具有苦心也舟師呼號肩負顛蹶流血使人心
怛余日行兩厓間草屩穿裂平沙細草婦孺亦緩
步延緣于役之勞至此而極丁亥春聞臨桂曹生
曾與王參議畫地陳治陡之策余欲叩其說而未
果計束版之利盡如蝦蟇陡以上於前人經始之
意未必無當介在山椒無支流可資灌注恐舍是
亦無良策耳半里觀音閣閣前灣陡隔岸望飛来
石不過數十步盖又順流而南也三里北陡三十
六陡止此
重建海陽神廟記金鉷
皇帝御極之十一年湛恩濊被協氣横流時和物豐民
用康阜懷柔于神肸蠁昭答以妥以靈夫域中之
觀封内之望禮于山川秩祀尊嚴為能時出雲雨
以蘇民物也矧夫一綫石落伏乎涓蒙暨乎潺湲
浩瀚涵江注海包竒孕靈澤潤萬禩而不息者乎
興安海陽山湘灕二水自出漢書所謂始安陽朔
山也自海陽流逕九十里至渼潭派湘流而北達
巴邱派灕之流而南出零渠入鬱林廣信非具神
力旋斡雖建陡築隄水即溢旱即乾曷克繼於後
考神廟之建宋乾道間經略使范成大請之朝敕
封賜額歲以九月九日為致祭期年久頽廢僅存
故址望祭河干不足展重明禋八年春會奉
恩命修築陡河役不費而功有成踰年報竣自七年至
九年楠木三過陡河宜雨而雨宜暘而暘安流直
下牽輓不勞交相慶悦惟我
皇上康懋其績利及億兆人而神之格歆協于有德用
能默顯其助應猗歟休哉顧念治明治幽其不可
瘝于位一也今神克矢職于幽源遠澤長相我
天子以儲福于粤土乃為
天子吏者隱食其福而不為之聞章明休績且靈爽所
憑任其頽落無以昭
朝廷酬德報功意為祀典光竊未獲所安于是相地
擇吉鳩工庀材經始於九年冬十月及明年二月
乃落成門廊殿廡丹艧金碧輪焉奐焉赫然神明
增觀矣廟既新并以神之奉職效靈狀入告
天子
敕封號曰安流襄績之神
御書題額曰陽朔靈源臣鉷於三月九日謹詣神廟恭
懸中殿仰覩
天翰輝煌光符日月維時神靈協應水鏡澄瀾祁祁而
來灑然和風凝然靈雨非夫遐邇同瞻者乎而我
皇上至諴之感罔不昭被凡所以
褒崇錫號不惜發帑出金以虔其廟祀者寧惟神之是
欽直以川流之被澤廣遠而特為民命祈福是尤
不可以無述乃鐫石為記其銘曰海陽之穹西南
是宗肇開靈府作始鴻濛含宏應地育德於蒙湘
灕二派泝源厥同六六陡門長隄環固怒雪圓珠
建瓴直注膏沃農田流行商賈襟喉楚粤澤潤斯
溥
皇心昭格被及遐陬香楠生海運以方舟川途徑濟式
慶安流馨香薦祉懋答神庥廟構孔虔載頒
宸翰鳳翥龍騰雲宫日觀隂陽協和水旱無患於昭神
功萬年永煥
重修陳侯祠記范周
今夫生而稟聰明正直殁而顯赫聲濯靈者其為
神乎神之用一本於誠之體是故上而天下而地
中而河嶽無不有神之精氣流行剛大充塞而隨
舉一州一郡一鄉一邑莫不有神靈呵護其間非
存攝於天地河嶽者大而散見於州郡鄉邑者小
也何也神之理一也誠故也賀邑有陳侯祠其来
遠矣攷諸誌乘侯生於唐代世居邑之慶江九州
城自幼倜儻不凡有聲黌序人俱稱為陳秀才云
落落負正氣不偶儕俗殁顯神力禦大災捍大患
禱之立應賀賴以庇盖侯自宋孝宗乾道中里人
立廟血食兹土寧宗慶元二年丙辰始賜廟額繼
以郤李陳之寇拯夏秋之旱始拜顯應之封者嘉
泰元年辛酉也又以郤廣東叛卒之寇再拜靈祐
之封者理宗嘉熙二年戊戌也至淳祐二年壬寅
三拜廣惠之封淳祐五年乙巳四拜靈濟之封逮
勝國武宗時大盜猝起劫庫賀令曹瓛禱於侯賊
旋就殱無一脱者事聞於朝正德十二年賜諭祭
文一道春秋專祀以闡懾宼庇民之功嗚呼侯生
而聰明正直殁而赫聲濯靈無非至誠之所藴結
自唐而宋而明以迄於我
朝英氣震動熠熠在人心目間千百年有如一日若
夫巨寇望風而膽落枯苗待潤而雲興俾民無瘴
癘物不夭札侯之神皆侯之誠也江東建有行祠
歲久傾圮父老謀所以新之賁其棟桷加諸丹艧
適余謫官昭州之明年来監賀税因里人之請於
是為之作記
重建八賢祠記阿琳
從来稱不朽者太上立德其次立功立德者探性
命之原所以風世率物立功者抱經綸之略所以
勘亂安民存則景仰殁而追思凡夫祠廟烝嘗莫
非崇德報功以昭將享也潯郡舊有八賢祠載在
祀典癸酉歲奉
命守是邦以丁日往祭而蒿莱滿目堂構無存視其位
總書八賢姓氏不列噫是可異己聞之禮經云法
施於民則祀之以勞定國則祀之八賢者必其經
天緯地大有功德於潯者也以故春秋奉祀奕禩
勿衰若祠既圮毁而名復湮没牲醴陳設徒為具
文亦安必神靈之我享耶因謀重建詢之郡吏故
老竟莫有指其姓與氏者用是不果戊寅春修郡
志博採舊文乃知八賢盖宋周濂溪先生二程夫
子明總兵韓公雍王公守仁蔡公經都御史毛公
伯温觀察翁公萬達也攷周濂溪先生慶歷中遊
西粤寓於潯至皇祐間二程夫子隨父龔州任遂
受業焉講學暢巖流風廣被爰有三先生祠韓公
王公蔡公翁公於成化嘉靖間先後平定藤峡弩
灘有造潯郡毛公經理安南莫夷震讋粤嶺無用
兵擾其與四公並祀則有五公祠迨萬歷時以王
公守仁增入三先生祠則仍改五公祠為四公祠
後兩祠俱毁合建一祠崇祀此八賢祠之所由来
也夫向之欲建八賢祠而不果者以未悉其人之
姓與氏耳今既覈得其詳可不亟令堂構聿新位
次秩然乎遂為捐貲鳩工庀材經始於二月望落
成於四月朔恭制神牌薰沐拜手設周濂溪先生
程明道先生程伊川先生王公守仁位於左韓公
雍蔡公經毛公伯温翁公萬達位於右存兩祠合
建意今而後庶其薦馨香而隆爼豆用垂永久矣
乎嗚呼兹八賢者或以德而𫝊或以功而顯光明
正大如日月之經天如江河之行地自克垂千百
世而不朽此一祠也寧足為八賢重獨是後之登
斯祠者仰其名論其世師其人流連景慕以為某
也風世率物某也戡亂安民則懋德豐功永流峙
於潯山潯水之間未必不由此也爰為記
三賢祠碑記孫勷
粤西古禹服要荒地漢時道始闢以屬荆交二州
山深野莽風土厲惡唐宋之際多以遷謫者官之
今
國家承平聲教四暨跕鳶毒瘴豁為坦途然曩者蠢
兹大醜憑藉險隅蕩搖為宼勤我師旅戕我人民
庚申辛酉之間稍稍恢復官兹土者非果決剛毅
才守異人不能以夷其險而生其民非敦教勵學
務崇教化不能以導之善而變其俗盖亦難其人
矣而其時撫綏保障有若郝公佐佑士民有若王
公率下附上有若高公位雖不同道則一轍並大
有造於粤西粤人德其遺澤不忘廟而祀之三公
之烈可以百世矣郝公初巡按蜀中遏巨賊劉文
秀於保率諸將士登陴守禦日破賊士民以安吳
三桂隂蓄異志公逆折其鋒為三桂中傷瀕九死
而不悔及三桂叛其言有徵
上嘉念之起用巡撫粤西正已率屬力清積弊請汰虚
糜之馬裁添設之兵預防要害簡練精銳皆切中
機宜又請重兵控御交南增梧州防禦常萃良將
勁卒於省會以資驅策雖充國金城之議伯紀江
淮之畫無以復過尤加意文治培育人才特疏補
行鄉試至於遏滇中歸師之假道以免供億民困
用蘇苟利於國不顧其身苟利於民不屈於勢郝
公真其人哉卒之日五嶺以南莫不痛悼凡所設
施至今賴之王公之為廣西提學也三藩甫定兵
戈餘喘士學未修公首倡建桂平梧潯各郡邑學
舍又請於巡撫郝公建華掌書院檄取通省高才
生詣院讀書給以廩餼而粤西荒僻獞猺雜處公
令與民一體就試使知絃誦禮義焉先是甲寅之
變三桂煽亂迫脅紳士其守正者多逃竄山谷公
廉知其人悉給匾額以旌異之搶攘之後文物廢
缺公力為丕變凡遇祭祀迎送諸生冠帶蹌濟皆
如禮法教化以興猗與美矣若高公以明經起家
當戊申之歲土寇彭竒破容城潛入藤縣古道村
襲岑邑公以儒服率衆禦擊賊乃遁三桂叛逆公
又建策草檄練兵保境馘斬賊魁岑溪兩經蹂躪
而晏然安堵公有力焉梧屬既被寇掠流離𤨏尾
公請於巡撫麻公查贖難民皆得完聚筮仕桂林
府學教授干戈甫息文事荒蕪公多方勸課郝公
王公建華掌書院公實贊成之為請月給膏火時
時至書院講課士氣益盛其試於布政使之裒然
舉首者皆公所造士也後歴陞至兩浙江南都轉
運使事具鄉賢錄中兹特載其犖犖大節與郝王
二公相助為理有功粤西者如此嗚呼地無遠近
時無險易位無大小惟材賢足以濟而垂功名於
不朽若三公者不其信歟彼踵唐宋之陋見以毒
霧煙瘴為畏途以外任卑官為𫝊舍諉於一無可
為者覩三公之所成就亦可以慨然興也已粤之
人以三公之德乎我也既時祭之又願勒於金石
以告来者走京師徵文於勷勷熟聞三公之遺烈
乃大書以慰其人時方伯李述齋先生復修葺其
祠三公之所為不朽者日星之與麗而山岳之與
高繼繼承承爼豆於粤雖石有時而泐吾知其祀
不廢也
王氏三烈祠記程鑣
祠建於康熙辛卯春表烈女也庚申夏頓穀王氏
遇寇燹避於宴石巖聚族而居憑險以守六月晦
盜亟攻之蟻附而登飛矢錐沙利刃抉石勢如狂
兕突窮山厓上人大臨守禦者皆哭王氏亥孃竹
姑酉孃出訣所親呼天呼父母相繼墜厓有聲如
雷天酸然雨羣盜趨睨之虩虩然驚於是苐掠其
穀帛雞豚以去頓榖民知其事者至今尚能言之
知縣程鑣聞而嘉之曰是真能取義捐生不畏強
禦者矣曩者劇盜跳梁探丸走鋌官軍莫敢誰何
三烈女絶裾下投百丈之崖捷如飛鳥使盜之兇
鋒狂焰一時銷鑠勇哉生而娟秀殁也流芳直與
青陵臺黃絹祠比烈己人夀無百年彼偷生瞬息
者或凄為冷風或蕩為寒煙莫不沙蟲並化草木
同腐耳孰有如三烈女毅然以死死而不亡鬚眉
其媿矣哉迄於今春煙寒食秋風暮雲春秋禋祀
行將與山之高川之深俱永矣爰建祠於南流江
濱宴石巖下以為三烈女棲神之所其祠前枕清
流後倚翠麓飛泉挂壁石梁卧波朝暮足舟車之
遊風月據江山之勝登斯巖也謁斯祠也當必有
慷慨欷歔徘徊不忍去者
綠珠祠記程鑣
銅臺既廢金谷初開近接蘭亭之遊遠慕柏梁之
宴宛雒衣冠之地孟津歌舞之場當時海上竒珍
多歸衛尉寰中麗質盡屬齊奴綠珠則蘭香未嫁
碧玉初笄絲布罷縫珍珠待聘美人天上響玉佩
之雙清少女風前度香塵而無跡如意以珊瑚作
屑步障以錦繡成圍已極豪侈何堪銷鑠袁大受
之粧臺玉容寂寞蘇小鸞之畫閣粉黛飄零佳人
南國續河女之歌主君東市繼夏侯之色青春代
謝白首同歸遠遊萬里空啼蜀道之鵑少别千年
不返遼城之鶴重訪綠楊古渡来尋黃葉孤村問
桃葉於江津弔莫愁於湖畔一雙鴉髻難尋雲雨
之蹤百尺寒泉永覆鉛華之水禮魂兮春蘭秋菊
荒涼聖女之祠懷古兮白月清風冷落香心之寺
石籩瓦豆留彤史之褒羅袖玉釵匪冶容之誨誰
言妾媵雅善風流似此㛹娟允宜禋祀不羨霓羽
佳人繫羅衣於環上應同色絲少女題錦字於碑
前銘曰綠羅之山珠江之水千秋萬古山輝川媚
平樂府重建三賢祠記陳希芳
凡物之成而不毁者雖以觀遊覽勝之末猶且愛
其名而善繼焉矧夫先賢靈宇懷馨襲芬忠義足
感人心而風流所示足輝映殊域者乎平樂三賢
祠祀宋龍圖學士范公祖禹寳文學士鄒忠公浩
工部侍郎胡忠簡公銓祠舊在龍興觀東久廢明
嘉靖丙戌鄒忠公十五世孫輗官右參朱轓行部
搜佚剔遺為重建祠於鳳凰山麓左參政祝君鑾
為記載於平樂舊志矣夫美蹟之易湮官其土而
闒茸棄者無論即有勤勉為政之心補偏救敝顧
往往于兹獨後務焉謂非于民有實禆也豈知綱
維世宇頑廉懦立風教所關當先務之為急乎歲
壬子希芳承乏守樂川凡於政理之敷施事事秉
大中丞公訓迪雖懼庸陋弗承而莫敢或後維兹
三賢祠宇廢不即復斯亦政之闕如也今得奉大
中丞公命而修補之爰度吉地於城内分司街構
木聚陶選日授工不數月而祠落成繼自今有修
勿墜庶幾春秋禋祀尚賢有典三公之靈實憑矣
豈惟高楹飛甍收一亭一閣之勝哉展也君子德
音不已三賢諒迹直心言出譴從後先一轍而偶
然寄躅之地儀型爼豆夫且弗諼休光與昭潭仙
嶺並峙也若居官而能被德於兹土則惠心之孚
美名不世其澤潤而山仰者又當何如耶其亦可
以風世也耶用不辭蕪鄙而記修舉之顛末
修節烈卜氏墓記謝錫侯
去城南三里許曰萬丈坡節烈卜氏之墓宅於是
竹樹叢侵樵牧踐踏墓傾為坪而將忘其所址孝
廉龐子驤重為公事也造宰室而告焉乃募工斬
伐簣土而封其壟鐫石以表之事竣晨往祭拜墓
下且與居民約去卜氏之墓傍而樵牧者罰無赦
明日龐進而謝曰卜孺人遺事父老猶能言之未
幾而貞骨芳塜將與荒煙蔓草同盡今君以碑以
封墓乃巍然是卜孺人未始有墓墓於是乎始雖
然君盍一言以裕諸後予曰世之居顯要擅威福
氣高趾揚輙自詡為鬚眉男子衣冠丈夫一旦臨
大難决大疑利害横胸是非違心呢呢喁喁若妾
婦焉嗟乎衣冠鬚眉中豈少巾幗哉聞卜氏之慷
慨罵賊捐軀全節則亦可愧矣若夫卜氏之墓滅
而幸存子之惠也後之君子涖斯土者護而理之
則一坏千載豈惟卜氏受賜
太平府遠景樓記高不矜
樓即府治大門久為兵火斷爛惟基尚存歲丙午
郡守馬當時正午當草昧經營之後謀及州縣諸
屬因其基而崇大之於時棟楹既立樑桷板檻瓦
磚之屬除治亦漸垂成矣忽左遷以去厥工遂罷
是冬十月予承乏兹土初困於水土之不習既病
於簿書之繁劇越七月餘不遑他務而兹樓之工
未竟時有風雨飄搖之懼夫前之人能舉之而後
之人不能終之是非有志者之恥與因復慨然謀
諸闔屬鳩工庀材者踴躍趨赴倍甚昔時兩閱月
而樓成自堂上坐而觀之初無足異也從旁仰視
有若奮起在霄漢間者盖以太郡城垣即山也府
治尤居山之極巔樓距城闉僅咫尺疊石層壘其
勢益峻憑眺其上望甚遠城外江洄江外山遶千
峰萬壑燦然近列几簟亦足樂矣遂以遠景顔之
忽憶及蘇文忠公眉州遠景樓記悵然自失為其
近於襲也將更之既旬日復恍然曰凡物之有會
于心者古今人不相謀也彼之命是名也自眉州
得之余之命是名也乃自太平得之各名所見非
強為同也亦何必故為異也哉且吾亦正樂其同
焉耳夫文忠之記為美其風俗之醇古與其太守
之賢良而作也兹郡雖僻遠而俗尚樸茂庶其近
之余即迂拙無為倘後之来守斯土者登高望遠
釋去國懷鄉之悲效先憂後樂之志相率而為賢
師帥將與史冊所載循良之績輝映後先又何眉
州之足云遂仍之因勒石以記
八桂堂記耿鱗竒
非有瑰竒幽渺之觀俯山川雲物之勝勢而軒構
所垂風流輝映𫝊之愈久而不替者豈惟以其名
哉名者實之賓也夫亦以其人與其政矣桂林府
治八桂堂者考舊志始自宋紹聖時鄱陽程公節
安撫来粤政成修隙野治蕪原築圃為堂顔曰八
桂時則尚有流桂泉知魚閣洎熙春臺諸景今觀
李彦弼所紀一時賓從之喧咽人物之豐繁猶可
想見其盛云八桂之名實肇於此至明成化中鄭
陽羅公用誠守桂日因郡署之傾圮而興築焉工
役既竣植桂樹於東西兩階建額於後堂盖八桂
之遷徙者屢矣然命名則故襲而弗替也鱗竒自
今上御極之四年被
命佐郡思恩六年謬膺薦承乏夫桂林為嶺西首郡
皇上甚重其選鱗竒以何人得忝斯任念
君恩之重思報稱之難夙夜冰兢勉修職業幸無隕越
狀庭廡之不治則小葺之而八桂之堂固日憩息
於斯矣夫桂於西粤引衡湘而控交廣郵𫝊所經
絡繹而不絶峒谿之猺市郭雜處之民殊習而異
理守者恒汲汲乎案牘獄訟之繁而承接指使之
不暇也以余遭際
清時伏覩
聖天子寧民求莫之盛心風行草偃無遠不肅大法小
廉官守無失時和物豐宵小不作撫芳枝之封植
攬秋光之獻爽凡燕閒於斯堂者誠樂其安而有
以鳴其豫矣寧敢玩物喪志而為是惓惓卉木乎
夫志稱羅公修舉政事有古良二千石風彥弼作
記亦盛推程公能達夫先憂後樂之誠且以桂比
於甘棠之憩則是二公之為此固非流連光景耽
玩物華者余亦豈敢冒乎名而遂忘其實歟將飭
躬以自勵鑒物以垂箴俾夫登是堂者臨民出政
之餘後之視今毋若今之視昔企踵前人而若失
也其可哉或曰桂林多桂物土宜而布之順其性
不以違其生乃堂之所以植於桂也是說也亦足
通政本焉並記之
梧桐書屋記張鉞
余至桂林之明年於勤德堂西偏構屋三楹有梧
桐一本高數十尺蔭可廣畝司署移建於明嘉靖
間而樹先於署盖二百年物矣桂林太守錢君野
堂書其額曰梧桐書屋而主人日坐其中治文書
接賓客諮詢利弊因革所宜不遑暇逸事粗畢隨
手取架上書讀之所謂開卷有益直與古人晤對
不遠遇晴窗天朗或小雨新涼洒然命簡夜則一
燈熒熒匣劍囊琴摩挲而已有時露坐桐間靜念
生平服官中外竭其心力不覺歲月之既深而六
十之年已至矣卜子夏曰百工居肆以成其事君
子學以致其道盖耳目心思嘗聚於此而後可以
責其事與學之成然則余之朝而暮暮而夜周旋
於一室之中所以盡吾分而報
主知者未敢為外人道也若夫微雲河漢心境空明然
後可以應萬事而無遺古之人借物以相資盖不
少也豈獨梧桐也哉
韓泉記高熊徵
文公書舍成將秋嘗夕而散步明月在天山空樹
靜四望如畫水聲㶁㶁然而獨峻嶺懸崖無從取
汲久而樂之已而嘆曰清溪在望而取汲無從豈
非憾乎翼日乃與門人羅印義黃瓊楊楚生楊爾
恒斬刈蓬蒿將取於前溪狭徑陡削及溪而已倦
倦少憩始旋步於書舍之左得小溪荆棘蕪翳莫
見其源予曰闢之爾恒披而取道芟草至泉少焉
荆棘開而嘉禾植蕪翳去而細流響滌之滮如視
之漣如聽之潺如濯之清如掬而烹之香如甘如
而去書舍無遠也不逮息而及明日遂取以嘗僉
曰是泉之在此邇矣昔人之處此衆且久矣無有
得之者今一旦而得之以祭雖無竒然非文公之
賜不及此請名之曰韓泉乃為頌曰文公書舍負
圍面溪水聲潺潺取汲惟遲匪伊遲之山陡而峻
路絶而﨑溪雖在前至水已疲有溪難得猶之無
溪以兹慨嘆胡然圖之書舍之左細流似瑳荆蓁
叢穢莫得其所予曰闢之衆皆云可蔦蘿惡木蟻
穴蜾臝刈之修之拔之抽之既滌流之又潔澄之
叢穢既盡逝者如斯微公之錫何以獲兹清泉洌
兮北流括兮嗟前之人胡弗得兮淪漪漣漪美且
甘兮當其未治鬱然荒兮今惟治之抑若芳兮濯
兮湘兮以秋嘗兮或烹或煮莫不臧兮頌以紀之
俾無疆兮
遊温泉池記王權
白石之巖有芽峰焉蔚然深秀一渠如練潺潺而
下者温泉池也泉奚以温或曰此地脈之藴隆也
或曰山川鬱結之氣流而溢者也是二說者庶幾
近之然博物如朱紫陽其於魯城南猶以為或然
而未定也丙申客於青雲館距池八里夏四月諸
子請與偕遊穉子亦隨其後相與登岡脊涉野田
踰山麓麓皆石石下四室巖巖齒齒厥乳丁丁厥
泉泠泠欲窮其餘蝙蝠歷亂不能前也返而登崖
班荆列坐俄而聲從地出鏜鏜然而噌吰若函胡
清越枹止而響騰焉竦然而聽之人曰此擊石鼓
者也此擊石鐘者也遊於池池草繽紛炎氣若烝
浮煙欲動試其泉息如殱磺揚之而熱愈揚則愈
熱浴之而身心快焉以此知泉温者地為之亦人
為之也於時而絲者竹者採透瘦者指顧而談地
理者相對樂甚日之夕矣咏歌而歸歌曰池水如
沸兮其流湯湯濯纓冠兮勝彼滄浪洗吾心兮潔
吾足長嘯一聲兮暮山綠歸去来兮沂泉之浴又
奚慕兮繡嶺之瀆
遊勾漏洞後記安九埏
余署北流半載耳食勾漏之勝未暇一往解組後
亦未能即辦遊山事越明年春風日晴和乃約同
志四五人驅馬出城東北行數里皆平原蔓草忽
羣峰峭起環拱合抱遠而望之蒼翠欲滴同遊者
指謂此勾漏山也道傍廢祠中塑大士像左伏魔
而以葛真人配其右余謂同遊者曰兹山以稚川
得名葛宜專祠不宜神佛同居令尋山者無所景
仰衆唯唯由祠右北行半里許石巖高敞中可坐
百餘人碑或立或仆詩文亦有苔蘚剝落不可辨
識者左掖為寳圭洞深杳邃祕秉炬而入石牀丹
竈故跡猶存經一小石門魚貫而入臨石崖深丈
許鑿石僅可承履援手而下地盡平沙水浸浸欲
出飛蝠往来鍾乳着人衣盡濕前行有水若方塘
深莫測無筏不可渡遂返止乎石室之上客曰兹
洞大槩睹矣白沙之勝為十洞稱首吾子能復遊
乎余踴躍而起扶笻履亂石豐草間尋徑得達洞
門高懸山腰攀躡而上入洞凡歴數洞每一洞盡
有石罅匍伏而過則又一洞天離竒光怪百態萬
狀誠有如十記所云者出洞更詢他洞無有知者
復返乎石室坐而行酒客因問余曰勾漏之境佳
乎曰然曰佳何在曰在山客曰然則吾子何為遊
洞余曰洞之幽深離竒入而後知之山之氤氲明
秀不必入而始知之也且夫入名園觀竒葩異卉
聽鳥語蟲聲然使秉燭而遊孰與夫暖日和風足
以暢人雅懷哉故夫知山之佳者知洞矣客唯唯
又問抱樸采煉丹砂之事信有之乎余曰此昔人
有託之言也少伯遯跡五湖留侯辟穀從赤松遊
皆所謂見幾而作不俟終日當晉之世中原多故
衣冠士夫鮮有能自全者洪故遠求勾漏托為丹
砂此亦留侯辟穀之意耳余嘗謂晉有陶潛人高
其隠不知洪亦晉之隱君子而非方士丹客之流
也客曰然則學仙飛昇之說無乃妄耶余曰書固
有之他𫝊洪求為勾漏令而卒於羅浮此亦足證
其誣矣客曰吾子之言甚辯請浮一大白余受而
卒飲驅馬看山色而返
湘山勝境圖記曹雲路
湘山為楚南勝景寂照祖師禪林也寺中開士命
畫工備畫江山之勝且硎於梓俾遊觀者覽焉余
援筆以記之曰環我桂林萬峰竒矗千巖崒嵂而
獨于桂林象郡中鬱然森秀者湘山也其蕩漾澄
清瀠洄曲折瀲灔抹西子之容漣漪濯素娥之縠
者湘江也其淵泓如鏡紆緬如帶裊然雙鳬之凌
煙矯然一龍之披霧者羅江也其波光湧月潭影
涵空春夏則綠蕪漲岸秋冬則紅蓼浮汀者灌水
也諸水環繞臨江獨亘迤邐而蜿蜒者為湘城距
城西二里許别闢一洞天金碧輝映鈴鐸鐘磬聲
聞十里者即湘寺也寺側有忠孝碑隂即明御史
先伯曾祖心洛公祠前有世大夫坊即先高曾故
第遠眺諸山有三峰對峙倚空卓立晴靄没髻煙
黛横眉曰三華山有一巘亭立如僧入定學達磨
面壁狀曰聖禪山中突一山跏趺而坐如現大光
明蔵曰聖佛嶺旁聳一岡類鉢魚相覆時有曇雲
結盖其頂曰鉢盂山寺左則柳山翠繞如屏羅列
如障其突兀處有亭俯瞰湘水如一鈎新月倒懸
曰寸月亭寺右石如盤峭壁峻削倒影寒潭其奥
折處有閣捲舒嵐氣曰捲煙閣閣外澗水潺湲一
泓清沁有亭臨於澗上曰濯纓亭寺中兩壁或臺
或榭或亭或池或築為桃李谿或創為聯璧館為
諸薦紳家别墅其四圍或菴或室或建為大悲閣
或敞為羅漢堂或構為天台院淨土院雨華林協
天宫映水堂選佛場種種名刹為衆闍黎蘭若其
中有大雄殿最上有布金樓後有浮屠崢嶸卓立
嵌空玲瓏四角礙日七級摩穹曰妙明塔即寂照
祖師真身處登臨者從磴道入躡其巔湘源八景
盡括目中恍惚此身如在天半俯視河山平如一
掌相𫝊謂袈裟片地奚羨祇樹園哉塔畔飛来石
嵯峨盤踞孤雲往来如窺色相石上巖名轉身入
巖深數丈中有巨人跡或曰此佛迹也巖上有泉
其深䆳處往往見潛龍焉名龍藏泉又有石髓泉
法華泉洗鉢泉味香且冽氣冷以清雖曹溪一派
不是過矣更有石塔一座題曰古塔乃祖師當年
修行舊蹟石塔東北循嶺而上半里許有雲歸菴
鎖白雲於翠微隨清風而来去再上里餘有慈慧
菴竹逕排雲林隂繞壑更上二三里有獅子巖呀
然成谷吐茹煙霞谷口松濤震撼恍聞獅子吼聲
凡来遊者直從大夢呼覺是則湘山之大觀也惜
乎僻處西陲高賢名士来遊者稀即遊者未必為
山水知音間有一二知音者賦詩留韻對境留連
離境皆成虚幻每取湘山圖以歸然圖能寫山水
之形不能曲盡山水之奥甚矣有圖不可以無記
也余是以記之使天下未遊者閱之不勞遠躡而
湘山勝槩了然心目中即已遊者閱之不禁神往
猶憶舊曾遊處也
遊覆釡山記曹一湛
覆釡山去州城西八十里無量主人修真處也以
形似覆釡故名余莊居長樂北望若咫尺間每思
登覽其勝以時多戒不暇理此丙寅仲秋黃花吐
䅥新雁篆空悠然起鸞鶴之想亟命僮束裝偕二
三子往西行三里許過巖泉泉出石罅瑩晶可愛
又數里羣峰對峙中夹小澗渹然有聲若雷又如
鐵騎突出刀鎗戛擊響振林谷盖大石磊磊卧澗
中水不得直下則躍舞飛鳴與山爭勝人行其間
如履仄徑委蛇盤迴曲折仰視白日跳而西東古
木蒼藤含煙凝霧出門不半日已與塵世懸殊矣
十餘里至楓木嶺同行者有倦色少憩石上對瞰
哪吒白雲諸峰摩霄插雲森如列戟覆釡峩然其
中宛若老衲面壁俯睨山下邨落稻畦林屋伏倚
淺塢饁婦牧子往来綠疇間恍如畫圖於時頹陽
挂林亂蟬噪樹落霞與輕靄相薄山中晚景更復
快人心目遂從嶺西下止山莊宿焉越晨步出定
光寺由山麓循小溪以行約六七里曰靈家山過
此則岌嶪陡絶傴僂而前寸寸焉如弱夫之挽勁
弩山半有水簾數疊挂於石壁垂若越女浣紗霏
若良工削玉夫飛泉瀑布春夏間在在有之兹更
竒於秋也經數里至苦煉菴四山環障左右兩澗
瀜滙于前菴後崇㟲翻青疊翠蜒蜿飛舞如蒼虬
行天而百靈景從亦勝地也度石橋穿竹徑菴僧
延客廊下既坐山風颯然而至衣薄不能勝初上
山著暑衫尚汗出沾袂相間不十里何寒燠之異
乃爾少焉雲縷縷生崖下飛布榱楹返觀此身如
坐海島中乃不克前遂留於菴晨興凭窗風竹敲
翠煙樹含紅鳥啼猿嘯山籟水潺皆若梵唄意頗
冷之飯罷披雲而上遠望石磴如梯懸倚山畔空
翠滴衣青靄滿目每經其處皆竹石清流可坐可
濯予與二三子坐幽篁下取石鑽火酌泉為茗落
葉蕭蕭金風飈飈秋山之容慘澹而寂寥而予之
懷淒然興愴浩然逍遙然後知兹山之行貴乎秋
也於是褰裳奮武屢登屢息凡數十至一天門石
鐫白雲洞天字筆力遒勁復經數盤兩石巉峭一
徑中虛若排闥然為二天門得太守顧璘詩於石
壁下讀竟菴僧来迎時正午相與登白雲菴整衣
謁無量主人過未凂僧為導南折百餘步夹道古
樹高五六尺大僅一圍而枝榦屈曲婆娑如盖相
𫝊佛嘗曝袈裟於上予意萬物待陽而舒兹山隂
寒特甚故若此衲子借以神其說耳路稍下石脊
若梁廣纔盈尺長亘數丈左右皆深壑曰定心橋
至此心悸目眩能定則真神定矣前巖削立如壁
舉步石不受履微風至搖搖欲墜導者以手垂援
乃登立崖下視攀者如猱緣者如鼯伏者如蝙蝠
山之嶻㠔乃至此復臂引杖扶趦趄度聖水巖巖
石如屋僅容數人中有臺今圯云佛嘗演經於此
水從巖出注於石盆澄澈如鏡予盥頮清寒透骨
緣巖斗折而西不百武懸崖萬仞不可著足伏而
窺之毛髮聳然昔東野登閣尚稱脚脚踏墜魂今
足未躡而魂已先墜矣僧云此舍身崖予謂昔佛
不從此捨身而乃駐錫湘山耶然踰頂必經此險
予甚難之乃命儇疾者先度予閉聽壹視匍匐而
寸進之自笑不復為人態矣凡人能行托於足兹
則席石以腹寄力於手而足無容焉嗟乎世無章
子厚此崖徒虛千古既登頂觀主人趺坐飛錫處
石痕儼然嘗聞踏石成泥此一證也凡山以草木
勝而覆釜童然一山無尺蔭寸菁環山一石圓若
蒼璧赤若丹砂雲霞烟雨曉夕萬變誠湘南之傑
出者也袁中郎云華山表裏純骨天水煙雪雜然
綴壁為古今偉觀惜兹山限於僻壤不獲與名山
爭竒海内亦物之有遇有不遇也或者曰斯造化
之秘而不欲彰歟然天下之物體同而顯晦異者
豈獨兹山也哉予縱目四顧渺焉無極蒼梧九疑
隱隱雲際黃華白寳諸山攢簇伏地悉如培塿湘
洮羅灌衆水縈絡引繩曳練合而東流徘徊久之
心曠神怡瀟然忘返時日落半規朱光返耀西山
化碧萬峰盡紫二三子促歸復下至白雲夜宿方
丈啓窗玩之大月點空滿天皆青火色曠覽數百
里外第山高風勁不克久待遂寢曉起看雲在絶
壑下白淨如綿奔騰若浪大地作琉璃海吾輩踞
山之巔飄然物外更疑身在青霄上也顧二三子
曰兹遊豈易獲哉吾嘗念得志之士上之出入廟
廊次亦不失民牧而牽情得失之故奔走利禄之
途曾不得一放懷於煙雲山水間而煙雲之變幻
山水之幽奥惟遺逸不偶之人兼而有之故子長
之文得山川而益竒是知嶙峋雄偉之處天所以
資才人而宕其心胸抒其窮愁者也使予獲奉毛
檄安能偕二三子優游俛仰於其間哉二三子領
此竒峰夹壑之秀歸而發為文章異日採風者徵
而獻之於
廷始嘆深有得於升高眺遠之益也二三子曰諾請
記之
銅鼓記金鉷
聖天子御宇之八年春粤西北流縣農民獲銅鼓一完
好無剝蝕翡翠丹砂古色斑駁非人間所宜私寳
者敬進
闕下蒙
恩加賚耕民懽呼稱謝是年秋潯江銅鼓灘之下銜波
齧浪有隱隱欲躍者漁人糾衆力舉之鏗然又一
銅鼓也舁以来告諦眎審量高廣輕重文理色澤
雖皆不逮所獻而宏壯之模縝密之文綠沈之色
要非秦漢以下物也權之得一千六百五十一兩
絜之高一尺六寸而稍縮面徑二尺六寸有竒周
三其徑腰微束僅六尺九寸餘底如其面而空面
有蟾蜍疊踞大小各六重之為數十二意取律吕
相生而應十二月盈虛之象與中邊圓紋亦十二
道疎密相間内皆細文不一其狀旁有兩耳如環
用以舁通體完整不缺不窳似有呵護之者按舊
志載伏波將軍南征交阯舟載駱越二銅鼓躍入
八桂江中後有得之者旋失去殆神物通靈抑隱
見無常將以待有德也吾嘗聞之𫝊曰鼓鼙之聲
讙讙以立動動以進衆君子聽鼓鼙之聲則思將
帥之臣銅鼓之製非以作三軍之氣而懾百蠻之
心者乎恭逢
聖德光昌
皇威遠播從古不毛之地莫不奉正朔輸貢賦銅鼓之
出一歲再見固其宜也爰慎諏度紀大略位銅鼓
於院署之右列旗纛左昭德宣威柔遠能邇以鎮
邊徼垂奕禩當有式憑之者豈獨壯軍門觀已哉
序
恭釋
聖祖御製訓飭士子文序李紱
嘗攷教化之行莫盛於唐虞當其時既立之司徒
以敷五教又必重之以在寬之訓申之以勞来匡
直輔翼自得而且振德之詞何其旁皇周浃諄諄
乎略不憚煩至於如是盖教民之道出於聖謨則
其理不易加之天語則其勢易行也康熙四十二
年我
聖祖皇帝親製訓飭士子文勒在學宫朔望宣講士風丕
變二十年于兹矣盖聖人繼天立極化民成俗之
意一見之唐虞者乃再見於今日廣西僻壤聲教
訖暨視内地稍後臣紱奉
命来撫是邦首飭師儒勤宣
聖訓永淳儒學教諭臣唐榦請於學臣恭加註釋来請閱
定竊惟我
皇上善繼善述
御製
聖諭廣訓頒行天下盖
聖以繼
聖而又聖不自聖欲使天下臣民率由舊章以無忘
聖祖之教今教諭唐榦所註雖甚膚淺不足仰窺
聖訓之高深要亦
聖衷之所許也遂令刻行頒之多士焉
恭釋
聖祖御製訓飭士子文序甘汝来
自古神靈首出之聖作君作師所以垂教天下萬
世者不能無文章之事是故羲有畫文有彖及典
謨誓誥諸篇皆古大聖人之作書曰皇極之敷言
是彝是訓者於是乎在焉凡厥庶民所由是訓是
行以共適於蕩平正直之道者恃有此具也然聖
人豈能家至戶說哉是故於國有學於黨有庠於
術有序於教有師以時其講習而董勸之書曰工
以納言時而颺之盖其職也其不率教者乃有郊
遂之移寄棘之屏甚則理之於士故又曰明於五
刑以弼五教凡以懲其不率使之悉協於中而已
是盖刑期無刑一皆聖人之所以教天下之具也
我
聖祖仁皇帝以神靈首出之聖作君作師六十餘年薄海
内外道一風同矣猶慮士習未幾於古
特製訓飭士子文頒之學宫嚴義利之防示勸懲之典大
哉
王言直與羲畫文彖及典謨諸書並炳日星矣廣西僻處
遐陬古稱荒服素沐
聖化風氣漸開惟是積玩之餘或狃於舊習而毁方躍
冶者時復不免守土諸臣一心一意董率師儒勤
宣
聖訓不敢怠惰永淳教諭臣唐榦恭加詮釋用資日夕講
貫董戒多士書成請閱將授諸梓臣惟
聖謨洋洋義藴宏深章句之儒豈易窺測萬一然揆諸古
者時颺納言之義亦不可謂非恪恭率職之工也
今以
皇極敷言之彝訓日往来於諸生心目間使之悚然知懼
爭自濯磨以求進於有猷有為有守上應家國天
下之用下亦不罹於咎不犯於有司以共適於蕩
平正直之道大化之成其必由此矣臣職司弼教
將藉手以觀厥成焉
廣西通志舊序吳興祚
今天子於武功告成之後聿修文治念方輿版圖周以
隸之職方漢以登之太史若唐若宋莫不郡邑有
志以備國史之採至明而裒集兩京十三省之成
書纂為一志名曰一統歴代既然掌故所存誠不
可闕於是
詔禮部稽直省有通志未上者其亟以上爰及廣西興
祚適忝督廣東西兩省有督成之責因檄諸司詳
加採輯而西省自罹逆亂舊志多已殘毁徵求散
軼實惟藩司是任乃夙夜從事且集思衆寮禮聘
材儁旁搜博討由舊益新為工兩月得四十卷稿
成而来請訂正於興祚披閱卒業慨然而作因思
從古疆域廣大車書混同誠未有盛於我
皇清者夫唐虞至治之世所稱中夏者在禹貢不踰兖
冀青豫數州之境遞及三代雖封建天下為千百
國若今世奉文教輸税糧之土則咸以荒服置之
謂治以不治幅員亦僅僅矣及秦兼併列國建置
郡縣號能恢廓而所開庸蜀交廣之區僅能通達
未幾復閉關隘自守其地終不為中朝所有迨漢
唐宋以降代寖遠拓然如甌閩南越六詔金齒諸
方時尋干戈久焉後定諸荒徼之域亦未盡朝覲
會同置吏貢賦如他郡縣終為闕然求其胞與八
荒一戎衣而有天下薄海内外即罔不率廸實惟
我
世祖章皇帝振古及今所未有也載稽明代既得天下至
數十年後尚未能偃武修文蠻蜑之鄉反側時起
即若廣西一省雜處猺獠狑獞諸種馴服不易最
後為韓襄毅王文成數公奏戡亂之績著平成之
勲要亦止以文法約束用羈縻之不能禁其絶無
稍稍侵軼獨我
朝定鼎從入版圖垂三十年一方晏然迨自叛藩煽
惑荼毒郡邑諸蠻不能不為所刦然一經
大師入境不特我赤子稽角恐後即大而安南小而
至於各屬土司皆能不動聲色畏威服教如初非
由
國家德化漸摩入人至深至遠安能俾馴頑雜糅之
地其柔且順焉若此是又從古治平之神以純亦
未有過於我
皇清者此大一統之所以特盛於萬禩也今四海穢濁
既除永清大定由廣西一志以測天下雖若豹窺
一斑而
朝廷大同長治之規模實於此略覩矣若夫盛極而
有持盈之道化成而圖保泰之謨是在
聖天子覽一統志告成而勤勤於無倦者遐荒之臣庶
父老且長跽扶杖而觀焉爰志數言簡端用附不
朽
廣西通志卷一百十七
