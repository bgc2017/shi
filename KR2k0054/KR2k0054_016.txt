欽定四庫全書
廣西通志卷十五
山川
潯州府
桂平縣(附郭)
思陵山在城西五里一作思靈一名西山上有三
清巖三寶觀觀下左側有清泉名曰乳泉相傳唐
時李御史明遠公登巖觀景遂隠形為神潯人祈
求甚驗宋時奏聞朝廷勅封西山郡主傍有一洞
曰吏隠洞即明遠公所憩處也又因宋姚坦遊於
斯續呼為姚翁巖
白石山在城南七十里自大容山發脈頓起雙峯
高聳百餘丈又一小山名曰鵝頸峯道書白石山
作二十一洞天半山中有石巖一穴名曰會仙巖
昔勾漏令葛洪在此煉丹有丹竈煉丹泉潄玉泉
初流微細擊動鐘鼓則泉湧而出遊者攀藤躡磴
而上約一里許至巖前多竒花瑞草左有元珠池
其水自山巔而出四時不絶聲如環珮右有石巖
曰三清巖内有一洞曰勾漏洞潛通鬱林
閬石山在城北一百一十里矗立巉巖峰巒競秀
如列旌旗五代時狀元梁嵩讀書巖中
寶子山在城南三十里即寶嶺山水磊落如聚寶
玉
鳳巢山在城西南五十里下有龍潭祈雨多應
羅叢山即羅叢巖在城西南六十里平地突起大
巖上下四圍石壁羅列神像東有碧虛洞南有靈
源洞最深者曰水月洞内有石獅石鐘石磬又有
鯉魚巖通大江中多鱗集禱雨以鵝撲水其水即
長每歲九日邑人登高於此有二程讀書舊址存
焉
大容山在城南一百九十里詳見梧州容縣
羅影山在城西北七十里
石鹿山在城北五十里
紫荆山在城北七十里
石梯山在城西八十里峭直如梯路通容縣
碁石山在城西北七十五里
屋厦山在城西北一百一十里
南山在城南八十里又南十里為横嶺
竹踏山在城東北八十里
水表山在城東五十里
雞棲山在城北八十里又十里為吉盤山
賓山在城東五里
羅渌山在城北一百八十里即羅渌洞
獨秀峰在城南七十里白石山側孤翠插天
雲合嶺在城南八十里高聳而秀雲合則雨
金珠嶺在城東五十五里
山鼎嶺在城東六十五里又城東北三十里有三
鼎嶺
稜層嶺在城西南七十五里路極險峻又名崚嶒
嶺
南頓嶺在城南一百二十五里
獅子岡在城西五十里又西十里有石羊山
崑崙岡即崑山在城西北七十里
大藤峽在城北隅三十里宏石磯之下弩灘之上
北通羅渌三洞紫荆羅運等三十六巢中有七層
樓下有三妹洞武宣象州平南藤縣永安之山環
繞其外峽岸有藤大十餘圍横生過江日沉水底
夜浮水面渡賊而南以通龍山八寨成化間韓襄
毅公雍統兵勦之砍其藤夜復生用穢物制之方
斷遂服其黨易為斷藤峽立武靖州弩碧二堡以
鎮之後又不靖都御史陳金以魚鹽㗖之稍稍受
約束乃改為永通峽至嘉靖間諸猺又據險為亂
王文成公守仁合師征之賴以安戢
潯江在府東黔水自城北鬱水自城南合流而東
下蒼梧入於南海
繡江在城西南五十里因繡州為名即羅越水一
名靈溪水湛碧如繡流入鬱江
蓬浪江在城西南三十里源出石梯羅叢二山
相思江在城東六十五里居桂平平南之界
大黃江在城東北五十里經柳州武宣弩灘而東
流合潯江又與都耶思陵二水合亦名大隍水
南湖在城南長三里俗名結塘湖上有洲洲上舊
有平波亭臨岸又有南浦亭郡人時乘綵舟遊賞
其間
羅葉水在城南十里源出南頓嶺流入潯江
㳮水在城東南十五里天然怪石甃其旁有巨魚
生焉
横眉水在城西南七十里源出鬱林州北底界流
入鬱江與貴縣分界
木瀨水在城西北九十里源出貴縣界流入鬱江
綠水在城南十五里流入鬱江
銅鼓灘在城東一里黔鬱二水合流處水如鼓聲
或轟轟如雷游魚皆驚懼
弩灘在縣西北當大藤峽口水湧而迅勢如發弩
因名
碧灘在縣西北勒馬之下明成化初平藤峽於此
置武靖州舊志府境有思傍砍石并弩灘銅鼓為
五灘水石險隘行者戒心
白沙灣相對塔脚三合嘴鬱水黔水至此合流
乳泉在城西門外思靈山三清巖下泉出石穴寬
可三四尺深二尺許一泓澄清不溢不竭味淡而
甘又名劉公泉
康濟泉在城西門外思靈山洗石菴有銘云泠泠
聖泉渟滀迤瀰温潔如玉芳甘如醴鮒涸可蘇疾
病可洗
平南縣
思巖山在縣南九十里峯巒峻拔樹木蔚森連亘
數十里山巔有石室及石臺棋局故老相傳常見
異人遊憩鄉人禱雨輙應
燕石山在縣東南十二里山有石燕懸崖而立唐
置鷰州以此
閬石山在縣北七十里近鵬化里接桂平縣界平
疇突起石峯如筍卓屏立浮丹耀碧噏霧呼雲週
圍峭壁惟脚下一道可達山巔巔上另闢天地四
顧蒼然呼吸可通
大峽山在縣東北十五里
鳳凰山在縣東四十里岡巒挺秀頭翅崢嶸儼然
飛鳳左右兩腋有古井名龍隠廣七尺深無底四
時澄湛泉甘而冽
摩雲山在縣南一百里山頂常有雲霧
暢巖山在縣西路三里離城二十里中有石門姚
郡守遊此名曰姚公巖後二程先生同遊復舊名
有二程讀書處
羅運山在縣北七十餘里舊時猺巢
麒麟山在縣西七十里山岡逼肖麟形
天井山即馬鞍山在縣東北四十里井有雙魚
幞頭山在縣西南四十里
甕山在城西六十里
大水山在縣東南六十里與藤縣平羅村交界其
山綿亘百餘里接連三縣密林深箐重巖䆳谷為
邑要害
古崘山在縣北四十里近接天井山
邦相山在縣南勞四里離城一百二十里
伏虎山在縣南九十里又南為五馬山
蛇黃嶺在縣北二里嶺勢盤紆舊出蛇黃每歲九
月邑人掘深七八尺始得之大者如雞子小者類
彈丸其色紫以清水磨之可消腫毒今莫覯
撫羊嶺在縣東三十里
高妙嶺在縣西北八十里
天堂嶺在縣東北二里
飛鳳崖在縣東二十五里又東為狀元山
高陽巖在縣南三十里高爽明豁前瞰平野與思
鵝巖對峙其陰又有胡叟巖
思鵝巖舊經謂之思鵝石或謂之鵝山狀若八角
樓明天啟末賊胡抉紀據此官軍討平之
仙臺峒在縣北一百餘里相近有花相白竹古陶
羅鳳等峒迴環相屬皆故明斷藤峽賊連結煽亂
處
烏江即縣西半里驛側小江用小舟溯流可三四
十里至古城土人以車載貨交易於此船不能進
其源直透至烏路里八峒猺山地面
白馬江在縣東六十里其源出狀元等山散流雞
頭全村等峒遇旱築塞灌溉田畝不則放下滙龔
江順流入梧江
相思江在縣西四十里江有小洲即名相思洲源
出麒麟山自官塘堡分港而入直通朋化内猺春
夏水漲小船可到冲塘等村
龔江在縣南門前有洲在江中曰遊魚洲上接桂
平貴縣之上流邕宜二江下經藤梧會灕江入東
粤唐龔州以之名
白沙江在縣治東南大烏里離城四十里由武林
江口小港溯流而入小船直通烏飯墟六陳墟接
容縣界冬月水乾不能行
大同江在縣東北八十里江源發自内猺灘高水
湧石齒崚嶒深處有潭萬丈淺者濡足可涉舟楫
所不能施土人每以木為舟或編竹筏網魚順流
出至藤縣濛江口滙合潯梧大江
武林江在縣東三十里源出大烏里滙合潯梧
秦川河在縣東三十五里源出大桂山自川一等
里流入川四里歸龔江
淥水潭在城東南三十里源出龍潭方圓十餘丈
其底全石北流入江遇旱禱雨輙應
鷓鴣灘在縣西二十一里
古雍灘在縣西十五里
乾洲在縣西十里
龍隠井在縣東四十里鳳凰山麓遇旱不涸居民
往汲以資日用
貴縣
東山在縣東十五里峯巒秀峙唐時何履何光隠
此山頂有石狀如二人並立傳為何氏兄弟仙化
其西北一峯望之如婦人俗呼為新婦巖左酒瓶
右鳳凰
南山在縣南十里錯綜二十四峯間蒼翠鬱映上
有巖洞三門仰視垂乳萬象奇瑰旁多石竇洞中
有石佛石獅石象石鯉丹竈出米洞飛來鐘諸勝
由東門宛轉捫蘿上絶頂有石室方丈即宜仙洞
傳為葛洪煉丹處洞後又有白雲居振衣巖指顧
四際青山綠水碁布雙舄之下
西山在縣西二十里峯巒奇特石筍插天上有七
星巖仙女寨產方竹多躑躅花旁兩石巖如人相
對而坐值風月夜每聞答歌聲後土人琢石去嘴
遂息
北山在縣北二十里一名宜貴山又名北覽山瀑
布千仞上盤武宣下連潯郡延袤數百里又呼龍
山有茶樹土人賴之地道記曰龍山合水所出即
此馮三界嘗往此山採香遇仙成道其絶頂名平
天中有巨潭昔一老採香山中偶於潭所見石壁
峭立花果新鮮須臾一白龍戲水蟠繞古樹波浪
騰沸遂回復尋莫得
文筆山在縣南與南山並峙
龍巖山一名龍安巖在縣東五十里上有巨洞東
西二門虛明爽塏竒花怪狀不可勝記唐宋俱有
石刻字久難辨明縣尹林朝鑰刻古怪第一山於
石門又邑人曾光國題東方巨觀於石
上龍巖山在縣北八十里洞口開敞中多竒石亦
南山之亞
銀山在縣東北二里有石函望之如銀俗呼為仙
人函
龍影山在縣南石壁五色如龍影
鍾馗山在縣西五十里有洞石門清流環繞其下
雞笑山在縣東北六十里東接石梯西接北覽一
作鴉笑山
石貴山在縣西北四十里
馬嶺山在縣西北七十里一名龍馬山又名馬度
山唐以前有馬嶺縣
厚禄山在縣東北九十里
銅鼓嶺縣南五十里平地突兀上有層岡人依避
寇
仙女嶺在縣北七十里旁有石崖曰登仙
顯廟岡在縣北二十里吳陸績為守時嘗登此岡
制渾天圖
金雞峽在縣西六十里相連石山直至賓州相近
有獅子峽
懸象峽在縣西一百四十里
鬱江在縣南城下亦曰南江上有牛皮下有白鶴
又名紫泉如遇人才出縣尹賢則中有紫水兩派
溢流映耀如金縣人嘗候以為祥云
寶江在縣西一里一名浮江自來賓入於鬱
汎江在縣南三里又名道冲江近州城舊址下流
入鬱江
沙江在縣東七里源出龍山謝井流入於鬱
武思江在縣西六十里自合浦來流入於鬱
思徼江在縣南三十里源出興業縣即西江下流
北入鬱江
横眉江在縣東六十里自鬱林大容山來與桂平
分界入鬱江
東津江在縣東三十里即沙江分流南入鬱江
乾河在縣北四十里源出北山夏月則大水汎濫
秋冬即涸
鷓鴣溪在潯江中
將軍灘在潯江中漢馬援帥兵渡此因名
銅鼓灘在潯江中昔人於此得銅鼓因以名灘
謝公池在縣北城下唐守謝雕所鑿今名井塘上
有嵯石横嶠旁有山洲石坦如龜形
潮水泉在縣西六十里或日三四潮盈涸不時唐
潮水縣以此名南漢封其神為澄瀾公
藤梨塘在縣東山後廣數里水極深往來船渡中
有小山突兀可居
廖家井在縣城北一里池中有石洲平坦其上有
紫江亭今墟
谷公井在縣治東北漢刺史谷永所鑿
陸公井在縣南三里近古鬱林城怪石清流吳郡
守陸績所鑿南漢乾和中劉傳古種橘井旁因名
橘井明正德間提學劉節建亭其上
瑞松井在縣東一里宋孝子梁詔居其旁廬父母
墓側樹之以松時有甘露降瑞草生故名後建甘
露亭
連理石井在縣南一里兩穴相連不竭不溢
嘉魚井在縣西門外泉通江出嘉魚因名今塞
司命井在縣西北半甘半淡潛通大江四時不竭
合境汲飲人多耆年若竭則旱
南澗井在縣西門外東有一卷石蘇東坡大書南
澗二字刻石又陶商翁詩云伏泉地脈能通海叠
玉山峯喜近城產魚最甘美
東井在縣東一里怪石湧出水流石底井口刻東
坡書東潮二字
龍腹井又名龍床井在縣北數里井旁有石洲狀
如龍如床夏月邑人常於此避暑水可深數尺歲
旱禱雨輙應南漢封其神為清源公
武宣縣
高立山又名獨秀山在縣北郊平阡一峯獨秀為
縣治主山上有土主廟
三台山在縣南隔河尖峯連屬叠翠凌空聳若
三台為學宫前案
魁山在儒學前隔河與三台並峙
石羊山在西鄉簀村上大河邊西岸壁上有草字
六行並有石影似羊形故名
僊巖山在武賴上里巖内生有石僊人八景中所
名僊巖留跡即此
雙髻山在東鄉上里金龍山左山下有巖巖内有
二謝石書案常有雲霧遶其巔二謝乃宋謝洪謝
澤詳鄉賢
金龍山與雙髻山並列上有飛來古廟蒼松蓊鬱
下有石峝常有霧遮其巔
文筆山在縣南峯銳上聳秀於諸山
仙人山在縣西十里唐賈山人居此上有石形如
仙人
挂榜山在縣西隔河
璞玉山在縣東
恩照山在縣南舊名相思山明萬歷中知縣衷時
敕改名
馬鞍山在縣東一里一名雙獅山兩山相連如獅
故名有巖深無底人不敢下巖門一石鐘懸壁即
名鐘巖
斷藤峽在勒馬宏石磯下詳見前桂平縣
潭江在縣西一名潯江一名柳江自象州流入東
南下桂平水經注潭水自潭中東南與剛水合又
東南經中留縣東阿林縣西入鬱水
都泥江在縣西北五十里即古剛水亦名大江自
來賓縣流入合潭江
新江在縣東源出北鄉小村南流八十里出口入
潭江又東為陰江口源出東鄉大流村南流百餘
里又東為東鄉江口源出東鄉里猺地西南流經
一百二十里並入潭江
古豪江在縣西南源出縣西二十里古豪里東南
流入潭江又有武賴水水狹而黃源出縣西南六
十里武賴里東流合焉
靈湖在左廂縣東靈河村由大河伏流民間採魚
不禁
桂村水在縣北二里源出縣東北桂村入潭江
南寧府
宣化縣(附郭)
崑崙山在城東北一百二十里孤撑巉峻設關以
扼蠻峝關上有臺宋皇祐間為儂智高所據安撫
使狄青破其壘大敗之
武號山在城南十里山勢雄峻拱向城郭為邕江
之砥障今名五象嶺
羅山在城北二十里高擁南城低瞰北湖上有龍
潭遇旱祈禱輙應飛瀑從山嶺來寺之前有澗石
畔有泉亭有飛來鐘石上有羅大仙足跡旭日朝
霞閃灼於蒼松古樹相傳晉羅秀修道於此宋陶
弼有詩
青秀山一名泰青峯在城東二十里嵯峨秀拔障
邕之水口拱揖望仙白塔古有三寺頂曰白雲石
佛石爐猶存上有仙人插劍石山腹曰萬夀臨江
曰獨孤旁有擷青巖鐫陽明先生過化之地
馬退山在城北十五里勢如馬退故名舊有結茅
亭立其上唐柳宗元有碑記今圯廢
横山在城東八十里其山高險横截江河宋置横
山寨市馬久廢陶弼詩句云恩浹黃農族師還左
右溪
石燕山在城東九十里傳上有石燕天將雨則飛
石魚山在城西南六十里瀕左江灘下有石壁儼
如魚形
聖嶺山在城西五十里峯巒秀拔雲生則雨居人
每以為驗
道人山在城東北十里形似道冠昔有人修煉於
此故名
苦竹山在城北三十里山多產苦竹
都茗山在城東六十里產茶因名又有都石山亦
在城東六十里滿山皆石下產竹木
鐃鈸山在城西北二十五里山下有龍潭流出大
江時有烈風大雨俗傳龍歸祖
都龍山在城西北六十里蜿蜒起伏若龍狀諸山
連帶隨之
公母山在城東永平寨寨今廢
思玉山在城東北六十里跨柳賓來賓界險峻難
越寰宇記其山有石似玉因名思乃似之訛
五花嶺自望仙坡分支突起五堆昂伏城内外脈
絡融結有如五花故名
高峯嶺在城北三十里高二百餘丈遠一十五里
北界武緣縣
回龍巖在城西一百里下有龍潭巖中水甚清冽
歲旱取水祈雨輙應
望仙坡在城東北一里與青羅二山相對宋狄青
孫沔余靖征儂賊駐師於此陶弼建三公亭後人
又益以馬援譚必為五公祠後因懷忠祠圯將蘇
緘并附焉崇禎初年同知劉光宇於祠後建玉皇
閣文昌魁星樓高聳甲於諸山
豹子石在城南十里形似豹
大江在城西南左右兩江合流左江出廣源州右
江出莪利州至合江鎮合為一江過邕流入横州
號為鬱江順流歴蒼梧至五羊城入於海
八尺江在城東南六十里源出交趾歴欽州界北
流合於鬱江
邕江在城西南六十里源出如禾山北流入大江
又名如禾水
星盈江在城西北十里
可攄江在城西九十里源自大明山流歴武緣至
隆安曲流村合大江
太冲江在城東六十里流入大江寶蓋諸山村水
多出於此
北湖在城北十里從銅鼔陂滙而為湖宋安撫使
顏敏德於湖作亭曰綉衣廳曰機宜今廢惟湖存
靈犀水在鬱江上流名曰靈灣傳有犀牛出其中
鬱水一名駱越水在城西八十里合八尺邕水流
入鬱江是為夜郎豚水與温水合流入江
伶俐水在城東八十里源自崑崙山流入大江經
永淳横州與鬱江合金城諸山竹木皆自此出
邕溪在城北十里源出四方嶺馬退山夾古邕州
前流入大江
龍溪源出銅鼓陂滙北湖諸水夾府治上游流入
大江
五花洲在城北湖内水中宋聶安撫築亭於上扁
曰南州壯觀又有繁陰亭梅亭愛蓮亭熙春臺諸
勝
馬跑泉在城東十里相傳宋狄青駐師以征儂智
高馬渴跑地泉湧故名
柳塘在城北八里内有龍窟
白龍塘城北一里在望仙坡下狄青駐師坡上見
白羊如龍在塘故名
五花井在府治五花舘下
雙井在南寧衛内
甘泉井在府治北水味甘有寺宋陶商翁立亭於
其側扁曰思泉
沙井在朝京門左水味甘凉清湛邕泉之最上者
右亦有泉稍不及此
高井在城東北三十里由石巖出清冽不竭
横州
鳳凰山即鳳凰巖在州東北四十里石壁臨江洞
門瞰水入必以舟巖半有翠房前有臺中有柱如
鰲足陳大綸書曰迎仙洞
古鉢山在城北七里山頂突而圓其形如鉢盂上
有慈感廟腰有半山亭宋守徐安國有詩
六麽山在城北四十二里有山鳳具五彩飛則衆
鳥隨之
九鳳山在城北五里古鉢山右九峯飛翥如鳳因
名
天臺山在城北八十里石頂方平羅列如臺
長寨山在城東二十里形如頓笏一名將軍山
空籠山在城東十里山半有竅東西通明昔人獲
異禽欲獻之郡至此山禽脫籠飛去故名
天窟山在城東三十里一名月林山山有二巖多
怪石鍾乳有窟通日光洞口有潭冬月出嘉魚
青旗山在城東五十里樹色蒼茂形如植旗與烏
蠻山隔江相對
龍牙山在城南五十里山有石如龍牙狀
寶華山在城南二十里時有寶氣現山巔因名泉
自山頂石槽中直下名瀑布泉山上有朝烟閣山
半有應天禪寺昔建文帝雲遊寓此山中數十年
人不識題寺門匾額曰萬山第一
鳴石山在城西五里山海經云長石之山洪水出
焉山多鳴石即以為名
飛龍山在城西一百二十里昔有白龍自山飛去
因名下有飛龍水
九珠山在城西五里古鉢山左九峯聯絡如珠故
名
綠礬山在城西六十里江北多產綠石下有綠礬
泉
羅蠶山在城東北二十里平地突起如蠶形
震龍山在城東北一百里崷崪入雲為横淳賓貴
諸山之望頂有潭山水湧出相傳蛟龍所居
東山在城東南八十里障州下流綿亘百里多樟
木武流水出此
秀林山在城西南十里以林木鬱秀而名一名盛
山並峙者曰筆架山
大路山在城西二十里盤鬱萬丈多竹木路通永
淳
聖山在城西北四十里大路山北一名大瓠山其
旁為仙女山盤鬱數百丈
米岵山在城北四十里俗名尖谷稍北為六麽山
魚梁山在城東二十里
母珠山在城東四十里有十二靈泉
長旗山在城東二十里
定祥山在城東五十里石峯森列又東為暗羅山
又東為雲表山又南五里為大嵐山重巒磅礴三
十餘里至古江口
那陽山在城東十里
烏蠻山在城東北六十里下為烏蠻灘其麓有伏
波廟
逗口山在城西南一百里與靈山接界兩崖逗合
中通一路僅容一人經行以山產荳&KR1740;又名荳&KR1740;
山其相連者曰茶山皆林木稠密
北山在城北負郭如扆舊有報恩寺
天馬山在城南二十里與寶華並峙
獨石山在城西四十里四山皆土此山獨石
大屏山在城北八十里高聳插漢形若屏風
天堂山在城西南一百里又名大王山與靈山相
峙舊有石橋可通為雷震折
登高嶺在州治西北隅州城跨其上有亭曰仙槎
州人九日登高處今於嶺上建魁星樓
漁翁嶺在城東三里
雷公嶺在城南五里
分界嶺在城西南一百十里接廣東靈山縣界其
麓有大墟為横靈民貿易處
烏石嶺距城東北一里石色純黑故名
白象嶺在城南五里
駱駝嶺在城西六里
馬嶺在城北三十里其右曰濆塘有汎泉焉其左
曰羊嶺在城東北三十五里
蔴沙嶺在城東南三十里
金龜嶺在城東北二十里形如伏龜
獨鎮嶺在城南二十里靈山大路跨其上左水出
平南江右水出鹿江
洪崖嶺在城南五十里一統志云漢谷永招烏蠻
七十萬即此地山麓有伏波祠其下為烏蠻灘
崆峒巖在州東三十里石室玲瓏層層有洞知州
曹儲名為五星巖吳悟齋董幼海遊此更今名
牛皮石在州西七里形如牛皮上刻有横州二字
米貴則見相傳仙人所書
鬱江即左江在城南州學前源出廣源山形環如
月又名月江上通永淳下達貴縣
方水江在城北二十里源出六麽山有石魚古諺
石魚生羽翼為州出才傑之驗
古江在城東五十里源出震龍山九十里至烏蠻
驛流入鬱江
鰐江即鹿江在城東五里源出靈山入州界四十
里入鬱江郡志云有鰐魚穴
武流江在城南二十里源出靈山縣界北流經州
入鬱江
清江在城東十里源出米岵山七十里入鬱江
横槎江在城西源出山谷入鬱江晉董京泛江見
一枯槎枝幹扶疎堅如鐵石其色類漆横於灘上
又名槎浦
陳埠江在州西南六十里源出廣東欽州界經靈
山入州境
平塘江在城西南五十里源出欽州經靈山入州
界五十里入鬱江
紫水在學西北六里源出駱駝嶺一里入香稻溪
大比年以水流長短占中式數屢驗
西竺水在城西南十里源出寶華山十里入鬱江
冷水在城西南二十里源出大麓山五里入鬱江
苦竹水在城東南二十五里源出博合墟洞三十
里入鬱江
香稻溪在城西五里源出古鉢山旁產香稻有西
來海棠二橋水流入鬱江
震龍潭在震龍山頂山水湧出分為九溪明時傳
有客龍來鬭崩石倒樹云
鯉魚潭在城西北六十里源出陂壠村流出米埠
烏蠻灘在州東六十里極險上有伏波祠因改為
起敬灘水道又有龍門
冶春灣即飛龍水在城西八十里源出靈山經州
界八十里入鬱江
月林洲在城東三十里俗傳水底有鐵船大風輒
浮水面係馬援征交阯用鐵船開道遺於此
龍池在城水門外開於唐貞觀時宋徐安國有詩
瀑布泉在州南三十里寶華山背雷公嶺泉自頂
直下形如掛練寒凓徹骨
石泉在城東五十里源出天窟山南巖洞口從石
罅而出瀺灂清泠注於鬱江多嘉魚九十月有穴
可捕一統志一名天窟潭又謂之神江
廕龍泉在古鉢山頂四時不竭歲旱禱雨輙應
古辣泉桂海虞衡志云古辣乃賓横間墟名以墟
中泉釀酒既熟不煮但埋之土中日足取出色淺
紅味甘而致遠行暴日中不亟壤南州珍之
六嘉井在博合墟泉水噴出沙泥中色味清冽環
村數百家取汲隨足用以釀酒尤佳土人呼為酒
泉
井頭井在那陽村後填塞泉水仍自噴出取飲色
味亦佳
上思州
十萬山環州東南西三面離城八十里峯嶂嶙峋
聯絡延袤直至安南國禄州地方皆曰十萬山為
交夷界限沿山有八隘附列
棟銅山在州東二十里其山北拱列翠巒晴雨可
玩
大吉山在州東八十里其勢巍峩巒頭圓淨視羣
山尤特出焉
朝拜山在州南十里其形俯前如拜狀
獨秀山在州東南二十里山尖如卓筆與諸山異
明時遷學宫向之以為文峯云
鳳凰山在州西四十里其形迴展有若鳳翔
王侯山在鳳凰山之北
柳槐山在王侯山東一里許昔多柳槐故名
三台山一名文嶺在州北離城二里三峯聯絡排
列形如覆釜
思山在州北二里州以之名山首東側蹲踞如獅
形又名獅山
東香山在州西北四十里山勢高險下有弄懷巖
怪石層叠深莫可測遊人執火而入湍流清泉芳
蘭異卉四時有焉
北梯山在州北三十里山背石叠成級若梯
東曉山在州東三十里其峯聳特較勝曉日初出
羣山映麗
蕾西山在州東二十里土人呼山曰蕾呼螺曰西
其山形勢尖圓若螺故名
幞帳山在州東七十八里山勢高聳與大吉相表
裏巒頭則上圓下方故名
達追山在州東三十里山下有溪環抱成潭有石
穴土民立壇於上祈雨
架梁山在州東四十里山脊勢矗如架梁
望州山在城北十五里山形聳拔俯瞰州治
弄樸山在州西六十五里
蕾林山在州西六十里明嘉靖初官兵討黃鏐屯
營於上
淥王山在州北一十八里下有淥王村故名
獨秀峯在州東南五里羣山糾紛左右相峙
排陽嶺在州東三十里山多峭壁
迴車嶺在州東十二里與恃武嶺對峙
四方嶺在州西六十里嶺勢嵬拔四面方正其巔
有潭名天池
恃武嶺在州前左高百丈上有土城世傳漢馬援
征交阯所築
美麗巖在州西二十里巖口向東中有石如蓮座
明時知州周璞刻美麗巖三字於巔
甘燕巖在州南一十里恃武嶺下
東麗峽在州西二十五里兩山相峙江水中流東
山林木茂麗峽鎖明江水口故名
明江在州南半里江水環抱州治發源自十萬山
至那板溪合淥浪等溪隨山勢瀠迴曲折二百餘
里達州由州西流至遷隆水口滙合下達思明太
平為左江東入於海
上思江在州西南八十五里源自十萬山合小江
水北流入明江
冲榜溪在州南八十里源自十萬山北流注於明
江
淰圭溪在州西二十五里源自鳳凰山北流下明
江
波急溪在州西南九十五里源自十萬山西流合
於明江水口因山勢陡狹水流湍激下注故名
䭾龍溪在州北十五里源自北梯嶺南注獅山下
合淥盎溪南流入於明江
淰弄溪在州西與淰圭溪皆自鳳凰山發源北流
注明江
淥鬱溪在州南八十里源自十萬山北流注於明
江
䭾桃溪在州南十五里源自蕾門北流入明江土
人呼河曰䭾傍有桃樹故名
剝鄧溪在州西六十里自弄樸山南流注那渠寨
下合明江溪邊有剝鄧村故名
那卯溪在州西六十里源自十萬山西流合䭾樸
溪滙於明江水口溪邊有那卯村故名
阮郎溪在州西南九十五里源自十萬山西流合
䭾樸溪滙明江水口溪邊有阮山故名
金印潭在州南十里即明江水明成化間土裔爭
襲棄印於潭因名
獅子潭在州南三十里即明江來水潭中一石昂
首如獅子
葫蘆潭在州西六十里明江去水形如葫蘆世傳
江側有村陷成潭
汪盟潭在州南六十里舊志謂潭畔之山有宋時
黃平章墓時有變則如鼓樂聲鳴於潭之石崖
汪水潭在州南四十里一名龍潭去獅子潭一里
祈雨輙應
龍跳灘在州西六十里灘石陡瀉丈許上平下銳
巖谷數口春水汎漾魚集穴内土民以卜豐歉
天池在州西六十里四方嶺巔
蓮陂池在郭東城隍廟前夏月種荷芬芳可挹
東陂池在城東門外上下二池相連可畜魚水則
灌田
透温泉在州北三台山之陰五里其水冬温夏涼
剝甘泉在剝山石内湧出
福泉井在州城外西北坎下澄湧官民汲之沾溉
田疇故名福泉
新寧州
青雲山城西北三里隔江周四十餘里壁立巍峩
為州巨鎮峯巒巖壑互呈奇峭其最勝者筆架諸
峯
獬廌山卓戟山右峯首仰天類廌傍一峯稍欹而
大又曰獨角麒麟
鬭雞山在城東五里一峙江右一峙江左二山臨
水如鬭雞其左一名飛鳳山中有小峯平列為印
山
錦屏山城北端峙為學宫後屏
岜旺山在城東十里峙竦蹲踞絶頂平坦有泉不
乾不溢禱雨最應名曰普望聖泉
聚霞山在城西七里山周廣十餘里高與青雲山
齊日夕有霞氣聚於其上
玉屏山在城東二十里端立如屏
大王山在獨秀山左方正秀媚山有一孔與六合
山大江相通
六合山在城東三十里山有巖巖壁有形家言
畫山在城東三十里靈異變現有仙人形
搢笏山在城西五十里清秀儼如笏山右有狀元
峯
芭蕉山在州西四十五里頻江絶頂嵯峨可望而
不可登
金印山在州南沙村後五里土名隴髻秀麗高廣
山頂凸一方石似印故名
聚樂山在州南五十里容村後土名岜容山中一
巖光明平正可列廣筵故名
蓮花山在州西南六十里一巖寬大中則陰凉可
憩
廣寨山在永興村邊四山秀麗山内出泉
烏風山在州西南離永福村十里巖内高大可藏
千人
判筆山在城西五里尖銳如筆
獨秀山在玉屏山左
屏峯山在城南十五里
圍屏山在那何村圍遶村邊
羅圍山在渠隆村
清竒山在城南五十里
天螺山在城南十五里渠茤村似田螺樣
清屏山在城南二十里
四柱山在城南七十里定村前山下一峒社神所
棲村民祈福著靈
印山在夀村古有一陵官田獵經過落印在於小
溪潭内今山上顯神有石絶峭如印遂名為印山
月山在李村似月形
筆架峯青雲山中面水特秀頂峙三尖儼然筆架
神童峯在左丹誥峯在右望斗峯在後
三寶嶺四圖祿富村去城南二十里三峯秀拔穎
異
三台嶺在馬鞍山左
金雞巖在筆架峯腰昔傳有金雞出入其間
古陽巖在青雲山内寬可五里
獅子巖在城北三里巖開洞門一石蹲踞如獅稍
入空隙透天光下有釣魚臺注水一泓其深莫測
州守鄧石陽題曰元天洞馬鞍與卓戟二山連峙
其右
甲午巖在州西渠蒔村半里巖内七竅通頂有仙
人二掌遺跡
姑妹巖在州西隴紐村峒門高廣巖内又生一巖
共作兩層玲瓏特異
鄧近巖在州西岜桑村後山形如屛巖方圓一丈
中一大石平可布席有泉水不竭通出大江
渠巖在渠盧村中週圍四山如城前後山門出入
巖中寬朗巖下一大塘四季不竭
鴛鴦巖在州南六十里人跡罕到巖上石筍竒峭
迥異又有二石絶似鴛鴦故名又名天仙勝巖
犀牛洞在城西三十里諸峯環立中一石似牛形
聳立高一丈稍入深䆳有石池似蓮花瓣常注水
於池中
仙降洞在鄧村岜巖山中有一巖内玲瓏七竅石
筍倒垂
慈烏石城東一里州龍過脈黑石星布於野如烏
聚止
迴瀾石城西江畔石形類獅横漲江流漁父晒網
時憩其上
太平石在隴寨山脚下石如天篷樣一巖甚高大
石筍倒垂於巖門左右
聚樂石在新村隴巖山脚下高四丈可遠觀故名
定祿江在城西發源自交南經思明龍州二江合
麗江西下環抱州城
文字水在定禄江埠頭波流瀠遶如文字與筆架
峯相映帶故曰筆山文字水
那模水在州東三十里
響水在州西南百里江涯有石嵯岈水由石罅出
其響如雷
淥瀇水在州南十里
魚影灘在石人堡江畔石出肖魚影故名
龍頭灣在新庄下江流九曲若龍蜿蜒故名
石龍洲在筆架山下江中横露石脊出水不盈尺
長數十丈似龍
長沙洲在州北獅子巖下横欄江中
渠樂洲在州東鬭雞山下江中突出
龍灣洲在龍頭灣下水
金竹洲在大江中龍頭灣下
金帶沙在新江村日映沙光其色如金
玉帶沙在城西環抱江滸明媚可人
隆安縣
三台山縣東岸二里其來脈自歸德三峯秀異聯
屬如筆架學宫向之
金榜山在縣東十里傍有尖峯層級而上豁開一
洞洞中有一泉清雅竒觀别開境界
逍遙山在縣東六十里上有靈池不溢不涸常結
雲霧過者或聞其中有鼓樂聲則年豐土人以此
卜歲
蓋橋山在縣南三十里巖有古木横架俗傳自神
農時至今不朽
石人山在縣東二十里突起一石坐山巔絶似人
形隔江有一石似馬仰首向人
獨秀山在縣東五里獨立平地翠聳如削亦名東
獨秀山又有西獨秀山在縣六里
火燄山一名夜光嶺在縣東北三十里山麓出泉
極清每至黃昏常有火光騰耀
白馬山在縣西南十里山峯秀麗中有神廟二古
傳其神自青州白馬驛因軍功至此没而為神居
民因奉祀靈應如響
岜猫山在縣東十二里其狀似猫故名
猪槽山在縣西三十五里上有槽旁數石似猪
岜幞山在縣南四十里上有一石突出狀似幞頭
故名
隴雅山在縣東六十里有石巖高廣十餘丈巖内
生石塔二座八仙形像
龍山在縣東南六十里峯嶂盤曲如龍下通一孔
春流不竭
朝霞山在縣東七十里思龍馬村前其山蟠亘數
里高欲參天多產野䔩以資饑饉左為九波右名
八仙中一溪天將雨則落霞氤氲屈曲如龍灌溉
田疇思龍一五兩圖均資其利
將軍山在縣西二十里石山聳秀甲於羣峯巔有
石窩蓄水常潛菩薩魚一雙下又有深潭為鱗潛
之藪人有臨涯羨賞則羣魚逐隊鼔浪而出
那岑山在縣西南二十里石上鐫隆安界三字
岜桑山在縣東三十里山腰通一穴深不可測
多柄山在縣西南三十里古鐫字於石記隆安萬
承界又名鑿字山
影容山在縣南三十里山上石壁有影宛肖人形
並立竒巧異常俗因名之
龍囊山在縣南三十五里
梅龜嶺在縣東南五十里聳秀居九曲上流為縣
關鎻前設堡於此
馬晚嶺在縣南二十里叠嶂盤旋為縣下關
那龍嶺在縣南半里千嶂如驂下有泉甘冽遇旱
登此祈雨
雲樓嶺在縣西北二十里三台聳秀雄冠一方枕
近十餘村祈雨輒應時有雲霧生其巔即為雨兆
清珠崖在縣西南二十里明嘉靖戊午冬晉江姚
南涯鐫清珠崖三字於石
感陽巖土名更盤在縣東六十里内有靈神鄉民
以春秋祈榖
龍翔巖在縣東二十五里濱江直對淥水江口巖
内有石如床石壁上有痕如龍下有潭產藍魚
三清巖在縣西南十里山腰有巖平正光明竅通
山背下有澗水瀠繞宋元祐間一夕烈風大雨香
爐忽自移巖内因塑像奉祀
感昭巖在縣西三十里巖一石居中形如獮猴上
下洞徹今又名仙巖
白鶴巖在縣西二里巖中有石宛肖鶴形引石擊
之戞然有聲俗號為鶴鳴九臯
青燈巖在縣南三十五里巖中坦平前人常講學
於此下有一橋石鐫蓮花一朵名曰浪花橋
陽明洞在縣西北明王守仁征撫思田舟次於此
刻曰陽明洞天
釣魚石在縣東七十里江畔一石狀如老翁垂釣
水中一石宛如魚欲餌因義取之
鏡面石在縣西北二十八里其石圓平如鏡豎起
倚斜如開鏡狀傍列二小坡如兩梳然
息耕石在縣西南五十里耕者困憊常憩息於此
明嘉靖間縣令姚居易刻息耕二字於此
何瀘江在縣東六十里曲水村發源自武緣南入
江可通舟楫
大江水發源自雲南歴泗城田州從縣後紆迴而
去遶下十五里灣成九曲合武緣縣江一折流而
南下與太平麗水會合東往邕郡朝宗於海
九曲水在縣東五十里灣環九折為一邑關鎖
䭾良溪在縣西十里發源自萬承州流於大江
清水潭在縣東十五里寬十餘丈碧波潺泓為魚
之藪
龍床潭在縣東南水清冽多產藍魚祈雨亦應
那龍泉在縣南半里泉出嶺下清潔異他水
觀井在縣南門四時不竭
永淳縣
掛榜山在縣西北城環其上石壁臨江形如掛榜
亦名屏風山
鳳凰山在縣南十里近三州村
司中山在縣北五十里舊時多產鐵力樟楠諸木
陸離山在縣北八十里山畔有飛來寺
魚流山在縣西六十里中有溪潦漲灘急魚自順
流而下
龍章山即震龍山在縣北四十里相傳有龍出入
文彩炳然
丫髻山在縣北四十里
高尖山在縣西北六十里
北墨山在縣北六十里
登高嶺在縣西一里九月九日邑人登嶺放風箏
為樂昔有亭今廢
雷峯嶺在縣北岸二里頂周圍蹊徑圓繞舊傳雷
震而成因立雷廟
林公嶺在縣西南五十里昔有林姓𨼆此
大人嶺在縣北六十里峯高聳上有古寨鄉人避
寇處
黃殼嶺在縣北五十里
白象嶺在縣西南八里
大鹿嶺東門對河一里
獅子嶺西門外二里
香爐嶺在縣東南二十五里
聚仙巖舊名衆妙巖又名龍𨼆去縣二十里滕村
洞門巨敞旁通一徑始入殊隘行數步漸寬秉炬
以遊有天門三中間瓊臺玉龕寶鏡龍床儼入蓬
萊方丈泉流分濺夾道泠然水乳皆滴成鐘鼔狀
明御史董傳策大學士蕭雲舉有記
雷破巖在城東三十里石崖如壁下有劉大王廟
遊魚石在掛榜山下江水涸則見形若遊魚又有
石圓而浮名曰珠巖相傳有紫水出焉有詩勒壁
頭巾石在雷破巖對岸形如儒巾故名
大江在縣城外環繞東南北三方即鬱江經横州
為槎江經潯州與黔水合經梧州會灕水入於海
永東江一左源出梁雞逕滑石一右源出石灰浪
二水會於青灘合入縣鬱江東岸
東班江在縣西北五里自震龍山經急水露墟甘
塘石嶺入於大江
秋風江在縣西南三十里源出靈山縣界
靈犀水即珠巖前之水舊傳水底石窟有犀牛潛
焉
龍潭在縣南六十里潭深無底下有伏龍值天旱
官往祭禱土人備樂草置潭中龍急忿起遂興雲
雨民多賴之更有巨魚無數隨之而起争以為利
俗因號打龍潭云
野鶴灘在高村下縣西五里有亂石水漲難行下
一石洞其深無底號曰龍門
流魚灘在縣西四十里澇漲灘急魚順而下不能
復上
火烟灘在縣西五十里横石大江中如雞頭舟行
險阻
梁傘灘在火烟灘上亂石夾路横踞似屋梁傘蓋
凡十二處為往來舟楫所苦
牛練灘即三洲灘在縣南二十里險急有石形如
牛
燕子灘在縣西八里
石洲灘在縣西二十里
泊灘在縣西二十五里
淥境漩在縣西十里澇漲湍急其聲如雷
雷破磯在城東三十里水險急
古辣泉在古辣墟旁舊傳泉水釀酒色美詳横州
牛澗泉在縣南五里相傳以水煮飯飯上寸許如
桃花色
龍泉在縣西十五里有石洞洞有石竇通大江
果化土州
青秀山在州南三里
獨秀山在州西八里
龍床山在州西
大江在州北自思恩府上林流入又東南入隆安
界
歸德土州
九兒山在州西十五里高於諸山
歸峯山在州西北二十里峯巒秀起石壁陡峻無
林木
大河在州西三十里馬頭村
忠州土州
岜仙巖在州北三里巖深䆳闊約十丈餘登眺則
遠峯如帶天氣晴和彷彿聞琴棋絲竹聲相傳仙
人曾奕於此
水源一從淥削諸嶺下流出至新寧州一從那如
峻嶺流出至江州一從通貞高嶺流出至明江入
大河
遷隆峒
那馬嶺在東南三十里
上碎嶺在東北三十里
峙内嶺在西十里
把迍嶺在北三十里
小河在城南源自上思州十萬山横遶峒城下流
思州土州不通舟楫
太平府
崇善縣(附郭)
白雲山在城東北四里下有澗水形如玉屏壁立
峯頭常有白雲繚繞故名麓有七洞怪石嶙峋洞
前懸石擊之有聲如磬世傳晉葛洪之勾漏息此
煉丹今竈跡尚存夜静猶或有光自巖中出
文奎山在城東二里麗水遶其下山勢聳立學宫
向之舊名將軍山魯鐸使安南易今名
幞頭山在城南一里形如幞頭一名紗帽山
金櫃山在城東一里石壁百尋麗水經其下山腰
有小徑闊三尺許可以横渡明都御史毛伯温討
安南還勒元老壯猷平交偉績八字於其上今字
猶存中一巖亦曰金櫃
筆架山在城西二里三峯聳秀形如筆架
青連山在城北十里太平之鎮山也青壁相連故
名其山發源將軍嶺溯麗江而上至崇善江口綿
亘三百里分擘數千峯中多曲洞靈泉奇材碩果
珍禽異獸絶壁之上每有仙跡
鰲頭山在城東北四里矻立江心明隆慶辛未水
泛山巔推出方石長八尺四圍花闌中有錦紋花
樹後太守李友梅建塔三層於上
國朝康熙三十七年太守徐越續建四層至今崔巍
改觀
蛾眉山在城北離壺關十里烟雨晴霽遠望如蛾
眉
燈架山在城北二里高聳尖秀望之巍然
僧燈山在縣治三里世傳有一仙造寺於此至今
巖内猶有横樑木一株夜静佛燈常現
盤馬山在盤溪上離縣治四十里四面平坡惟此
山形如天馬盤旋故名
鳳凰山古名鷓鴣山在城北五里山巔竒石卓立
如鳳展翅狀
大&KR2126;山在城北十五里土官趙暹甃石成階為通
諸土司孔道山之開鑿自暹始去山半里有狐掘
泉
連元山在文廟對江即學宫前案高壓羣峰巔有
三層如磨盤皆巉石環繞上鑿連元二字
淨瓶山在城西北二里形如瓶
銀山在城對岸有洞深黑昔有人秉炬方入未數
步氣悶極遂返
崇官山在舊縣北二里其山空洞如室
䭾夾山在崇官山北土官趙暹曾結菴於此
玲山在城北十里山峯峻峭石壑玲瓏故名與螺
山相去三里
環山在城東十里許與龍井相去三里石徑盤旋
璧山在城東五里山下有池其後一小溪春雨水
漲瀠迴如璧色故名
五廩山在城東四里山多羊桃俗呼為五廩子故
名
龜公山在城北五里山有巖二層如樓閣然石筍
參差列於巖壁
隴口嶺在城北六里與關城為唇齒
佛子嶺在府城南門對河十里與江州分界處
盤環嶺在城北五十里其嶺純土可耕大路經其
嶺即見太平安平二土州又名望州嶺一統志作
環嶺
感谷巖在城西北一里上有進寶石下瞰江流形
如石闕石壁鐫感谷二大字上下有洞呼聲相應
故名
鄧巖在城東北郡人鄧祥龍讀書於此刻鄧巖二
字記之
回陽洞在城南五里舊名和尚巖昔有老僧神定
洞中久之趺坐而化知府江一桂同周璞遊此至
夕見燭照洞中因改今名
鐘鳴洞去城六里俯瞰麗江可容數十人有懸石
擊之鳴如鐘磬明總督張岳書鐘鳴洞三大字於
石壁
碧雲洞在城北十里峭壁插天一洞深䆳旁有石
門遶山麓而行雲烟繚繞洞門一石臺可以觀眺
前人遊覽有詩
盟猿洞在城北三十里洞有二層迂迴曲折幽深
不可測洞口古木參天猿鶴常居其中
麗江在城南發源於廣源分流於憑祥歴龍州明
江經府治遶城西南東三面合邕江下潯梧東入
於南海
龍門江在城西十里江心怪石嶙峋奔濤擊石錚
錚如琴筑每歲春雨南風起鯿魚數萬溯流聚此
墨水江一名崇善江去城六十里發源交阯歴下
雷合安平恩城太平果化諸水通於麗江相傳江
心有香水潭出香魚味甚美他江不及
龍馬泉在城南岸近江三穴相通有古榕十數根
覆其上天將雨樹蔭下每見鰍魚數萬遊躍世傳
有龍化馬於此因名
白雲泉在白雲洞上下有孔通天下一穴世傳有
龍潛伏歲旱祈雨輒應
廣濟泉在城北二十里青連山陰
龍井泉在城東北十里深二百尺其泉通於麗江
明太守徐師臯甃石建亭作記
顯靈泉在城東五里歲旱祈雨於此
狐掘泉在大&KR2126;山旁狐掘乃名樹盤蔭泉上
螺泉在螺山下泉外池池上列植修竹蒼翠掩映
環山泉源出環山清潔甘美上多林木夏日晴明
猿聲烏語自覺可人
玲山泉源出玲山石洞中春夏雨霽泉聲歴歴靜
聽如笙琴聲
馨泉在馨山盟猿洞下春夏水發聲如琴瑟太守
高不矜名曰馨泉
玉井在下郭玉皇閣前明萬歷初年開鑿
龍竅井在府後千戶所公廨
左州
金山在州治北一里上有寺聯絡三十六峯旁有
一壁峭立上鐫龍光在望山勢空靈洞闢軒敞外
有孤峯獨峙倒插如雲
麒麟山在城西二十五里挺特蒼秀為州龍之脈
天登山在城東南八里兩山峙立其高插天因名
博感山在城東南八里一水中流奇峯對列旁通
幽巖秉炬而入洞中形狀詭怪天然入妙不可方
物
九峯山在城南四十里山峯聯屬不斷故名
銀甕山在新村其山臨江起伏如甕晴霞映之色
如銀
芙蓉山在城西南五十里初日照之鮮妍可玩
獅子山在城東南五里
龍泉山在城東三里
獨山在城西南八里
華父山在城西南十五里有瀦澤四面環繞石牙
盤錯竅通穹嶐
跨龍山在城西二十里
崑山在城西二十里
馬鞍山在城西五里又五里為天高山
雷嶺在城西南二十五里
角勢嶺在州城西門外
感國嶺在城北五里
紅泥嶺在城西南三十里
雲巖在城西南二十里一峯擁峙有巖二層遠眺
叠翠如雲
伏龍巖在城東八里
淋巖在模村入巖二十步幽窈深黑古傳有野龍
潛伏
墨山巖舊圖志即栢嶺在州南三里其中虛敞曲
折盤旋可容百人
鶴洞在城西南十五里山巖聳峭傍有陂塘春夏
雨水漲溢多生魚菰野鶴常聚於此一統志謂之
通明巖今又作呌鶴巖
潭洞在城南五十里
橋江在城東門外發源自陀陵三清山合諸流而
入於州界
淥江在城東五十里
龍潭在城南一石若虬龍狀石下泉湧冬夏不涸
味洞泉在城西南四十里
龍泉在城東三里湧出不竭滙而為池北流合橋
江
養利州
古嵩山在州南四里形如屏風
勝竒山在七村離城南三十里州之門戶
金馬山在州西
帽山在州北一里形如幞頭州之後屏
小印山在州西一里平地突起狀如印有巖空洞
玲瓏穿透
武陽山在州東南四里孤峯危峙四面水遶下有
雷壇遇旱祈即應有武安洞洞中水滴成溪
隴幔山在州北十五里萬山環列僅通一路中有
水穴竒勝一起一伏莫測其源
養山在州西北三十里蒼翠蓊鬱綿亘甚遠州蓋
以此山及利水為名
雞公嶺在城東六十里嶺甚高峻登望萬山如壁
立與故陀陵縣接界
散花嶺在城西三十里昔傳土官追吕仙至此見
白馬騰空天花落墜因名
觀音巖在城東四十里其巖離平地十餘丈平廣
可坐百人石壁有菩提大士像巖下有弄月鏡臺
二石
榜冕峒在城東二十里各村環繞樹木蔚茂舊設
有峒官今廢
武能洞在州東三十里二山夾水極為扼塞
通利江發源筆架山經龍英至州界入左江
州前江發源自萬承西流經那岜那造等村至州
前合通利江
潤江在州西北自龍英經叩村出合恩城江
石巖泉在城内深徹無底泉出石罅與城外潭水
相通
武陽溪亦曰洞溪源出武安洞西南流至州南入
通利江
呼水泉在城西三里石巖中舊傳童牧過此呼之
即湧出尺餘飲訖如故
靈陂自茗盈經隴幔至州治北水出石中與城内
泉通
永康州
淨瓶山在州東南三里平地突起一峯如瓶
白面山在州東北十里舊圖志作白虎山
天馬山在州南五里峯巒層峭勢如天馬行空
文筆山在城西三十里
展誥山在州西與文筆山相連尖峯秀麗為州學
向山
横榜山州治南三里横峙數十丈其形如榜舊圖
經作横石山
岜兜山州治南六里兩山互向其形如門俗號為
兜
明山在州南故思同州東巖穴相通
淥空山在故陀陵縣南十五里綠甕江水出其下
駱駝山在陀陵北二十里古縣名駱陀以此
蛇嶺在陀陵東三十里路通羅陽
將軍嶺在陀陵西三十里
岜横巖在州北七里上下有巖巖中有水俗號為
田塘内有一石特立每年三月修禊士民以兆豐
年
巄崆峒州治西三十里四圍高山中有一峒蜿蜒
窈窕通人來往
綠甕江水自淥空山發源東北流遶州南合思同
州水又東入羅陽界入大江淺窄不通舟楫水味
清甘無毒飲濯皆資之
淥零水在州南故思同州西南入大江
寧明州
逐象山在州治北三十里
猪峽山在州北近江因形而名為關鎖州治鎮山
回團嶺在明江城西南十二里自十萬山來脈層
巒疉嶂清翠可愛狀若盤龍回顧故又名龍蟠
蕾蘭嶺在明江城東南二十四里嶺高而大有兩
石相對中通岐陽號曰石門傍有土檀香可採
蕾略嶺在州東四十五里
風門嶺在明江城北二十五里乃南太孔道
仙奕嶺在明江城南十里菁葱秀麗頂上有泉一
大石寬平方正傳昔有樵者上山遇數老奕棋歸
已數月
象伏嶺在明江城西南十里石下有象跡傍有泉
白馬峒在州治西三十里山石突起中穿一峒峒
有水從中出約深十餘丈即六月寒氣逼人石壁
雲花燦爛彷彿如白馬狀
交椅石在明江城東十二里石形如椅故名
明江源出自十萬山由遷隆峒西流經思州土州
至城東南曰明江又北流至州治一百八十里合
龍州龍江
交阯河即小溪在明江城西南十里出交阯高樓
夷州經六團四寨而下合州界
東湖係大池在街旁横亘數十畝中有土堆上建
西竺菴
汪龍潭在明江城東十二里深約六七丈捕魚其
中輒興風浪
巡檢泉在明江城南門外泉有三五孔汲之不竭
咘蒙泉在明江城南六里咘埋泉在明江城北十
四里舊傳二泉相通嘗騰沸土人驚畏將牛羊鐵
器穢物窒之乃不為害
咘吳峒泉在吳峒石崖間中產魚蝦多則年必豐
夏流如江冬即涸其山有神峒人歲一祭之
咘饒泉在水口峒
馬跑清泉即太子井在明江城西北二里元鎮南
王托歡及右丞索多太子討占城士卒飲明江水
而病禱於神馬跑地忽湧泉故名水清美汲貯罌
中旬日而味不改能消瘴毒
咘王井在明江城東五十餘步夏極凉而味略酸
太平土州
龍蟠山在州西二里以山勢盤繞而名
九峯山在州東五里
板棧山在州南二里
&KR2126;潤山連峯峭壁一水中流頗足怡目
普媚山在州西北二十里
澗水一自恩城安平一自養利萬承流經州地曰
邏水又東南經崇善出大河
安平土州
秀貌山在州北一里
仰山在州西一里
通山在州東一里
會仙巖在州西一洞天然石門開敞
小澗水一源西北自交阯高平流入一自下雷土
州二水合流繞州前曰隴水又東南入太平土州
界
恩城土州
龍級山在州東二里盤旋高峻層級而上
隴馬山在州南五里
呌唵山在州東二十里與養利州接界近有呌唵
村
隴育山在州西北五十里有隴育村與安平土州
接界
教水源出養利州西流入境繞州南分二水又西
南入安平州界合隴水
憑祥土州
白馬山相傳班氏夫人歿厝於此忽夜沉柩山於
䭾盧峭壁山上遂化為白馬形故名
翠屛山在州後峯巒插立樾蔭層層為州治鎮山
蓬島巖山形峭壁巖在半山昔有羣仙臨此遊人
多賦詩於上
小水在州北三十里與上石西州接界詳後
龍井在州前其水春冬則温秋夏則凉
萬承土州
香夀山在州東北半里有峯十餘皆高峻秀出為
州之後屏山半有靈泉上有飛來寺香爐
金童山在州東北半里相連一山曰玉女
天馬山在金童山之左形狀如馬為州治出脈之
山
麒麟山在州西南二里似麒麟回首
三台山在州東南二里三峯秀列雲霧常集
蓮花山在州西北形如新荷欲放舊名連山
翠壁山在州東北蒼翠異於諸山下有潮泉
雲門紫洞在州西南外勢嶙峋内寬敞北廣南狹
為往來孔道
文秀水在州北一里
玉帶水在州東古名淥洚水源出玉屏山下環繞
州前與文秀連珠二水合流出雲門紫洞
連珠水在州北一里古名咘黎水源自州西北來
歴星潭穿山而出與玉帶水合
□咘水在州北三十里皆小澗注泉不通舟楫
茗盈土州
獅山在州南五里
帽山在州北一里
觀音巖在州東十里
咘顯水在州西自全茗流入又南入養利州界
小澗水源出觀音巖穿洞而出直抵州南
全茗土州
端坐山在州南二里
印山在州前
獅子山在州東一里
財江在州西流出龍英州界
利江在州南與咘顯水合流茗盈州界
咘顯水環繞州治與咘壤水會於泓鱷橋東南流
出茗盈界
龍英土州
八仙山在州治南為州之後屏
牛角山在州東峯頭尖銳如牛角
筆架山在州北三峯並列
咘瑞山在州西叠峯萬仞峭壁千層養利全茗恩
城連界
通利江自上映州流入州境屈曲經州前東下養
利州
巖亮潭在州治東八里潭水清凉夏月人多垂釣
避暑其間
佶倫土州
竒主山在州南山勢連亘為州後山
高峙山在州東峯巒直聳
兜鰲山在州西北
下權嶺在州西接鎮遠州界
咘吝水出澗中流遶州前下穿山洞入上林土縣
春夏長流秋冬淺涸
結安土州
峒段山在州東北四里
多趕山在州東
城門山在州北壁立如城
石人山在州北十里
咘水二小澗一流鎮遠州一流都結州
鎮遠土州
筆架山在州南六里
楊山在州北十里
隴角山在州南
天馬山在州西五里
巖磨水在州南水泉清冽州人皆取汲焉
都結土州
坤山在州南
印山在州治前為州之向山
青雲山在州北高聳入雲故名
咘水自山澗湧出北流隆安縣界
小河水出黎念山咘村下流隆安河入右江
江州土州
弄俸山四圍峭絶一逕入山内皆平地中有村名
弄俸即分界處
掛榜山在州治右
鷓鴣山在州治後
雞籠山與鷓鴣山相連
子母山接雞籠山
波漢山在州後山勢起伏狀如波濤萬頃故名
獨山在州治十里一峯獨立如筆
咘巖山去州半里泉自巖中流出巖前盡栽青松
丹荔傍有長塘旋繞夏日荷花盛開香聞數里
淥微水在州治南流入左江
歸安水來自上思州流經本州注於左江
北門泉在門橋下泉自江心湧出冬夏不竭世傳
此泉水清濁可卜世盛衰
上石西土州
古望山在州南五里高百餘丈山巔平廣四旁泉
遶相傳漢征交阯屯兵於上山之西五里有通天
檜亦征安南駐營地
石乳山在州東二十里其中巖峒瑩靜深廣石乳
凝結秀異天然案一統志即白石山
咘隴巖在州北二十里深數十丈村民貯粟於中
以備不虞
透天巖在州東
小水源出交阯文淵州界與憑祥水會於州南又
東入下石西界流經思州入明江皆石磧小溪不
通舟楫
下石西土州
弄花山在州東與寧明州界
馬鞍山在州東
白樂山在州治北峯巒聳秀林木蒼翠
汪山在州南
獨山在州西南與上石西州界
小水在州南詳上石西州
上下凍土州
青連山在州北一里自交阯廣源州發脈東達府
境綿延峻聳為州後嶂
八峯山在州西八峯相連
白馬山在州西二里
拱天嶺在州南十里山峻而長綿亘百餘里東南
接交阯界其峯皆拱北因名
新橋川在州南一里
䭾孟川一名倫村川出拱天嶺下數里達州前小
河
大源發自交夷廣源州由龍州水口關下入境遶
州前順流至龍州滙合下流入左江
思陵土州
公母山北接交南山勢高峻廣闊密箐叢林秀色
可觀
連珠山南接交阯祿州山勢雄偉
寶蓋山在州之東
東陵山在州之北
天馬山在舊治之西山不甚高中有石徑古道小
澗旋流
紀牟山在州治東十里
角硬山在州南二十里
風門嶺在州之北
淰削水在州治前流入思州界
角硬水源出角硬山北流三十里與淰削水合
白玉泉在州治東泉水潺湲聲聞遠近
思州土州
公母山在州西南一百四十里山勢嶐嵸盤雲霧
則晴逗清光則雨
藏旦山在州東高五十餘丈相傳昔有勇士被追
逐策馬造巔而死至今土民祈禱頗有驗
掛榜山即摩天山在州西南八十里層巒叠翠環
接明江
花山在州西一百里怪石嵯峨狀若人形馬象執
戈矛旗鼓之類過者驚畏
曹爛山在州西六十里四面高山中有平峝田可
耕泉可飲人可容百餘
飯包嶺在州西南九十里與明江接界舊傳越裳
來侵中土至此嶺飯包化石懼而還
飛仙巖在州西六十里山高林茂昔有飛仙居此
軍人坐化巖在州西南二百里相傳元時萬戶府
軍人拾草巖内坐化後土人因而祠焉
三清峒舊名百最洞在州西二百里元時鎮南王
托歡征交阯還遊峒中愛其清雅命工塑三清像
因名今其像猶存
龜石在州西三十五里江中有石形若羣龜泛水
因名
明江在州東北詳見寧明州
淰漢水在州西水流五里許入寧明州界
汪婁潭在州西五十五里深約十丈常有風波盪
擊
蕾黎泉在州東味甘而夏極凉人多飲之
洞蓬泉在州西泉有三五孔穴自岸頭流出味清
甘冬温夏凉土官黃道環以竹木為遊觀所
羅陽土縣
巖全山在縣東北
仙人山在縣南
白鶴山在縣西
權州山在縣西北
岜提巖在縣東南
䭾排水自永康州來經那黃村出新寧合大河
羅白土縣
羅高山在縣南為諸山之冠
那儉山在縣西南
小溪自山中出流過縣南至江州清水河會瀨湍
響水入大河
隴東泉流入左江
下龍司
馬傾山在司治西
呌抱山在司治南
獨山在司治東五里獨峙平原形如卓筆
獅子山在司治南九里山勢起伏如獅舞狀壯山在司治西四里
秀嶺在司治南九十里近交阯高平府七源州界
仙巖在東門外里許石山突起巖窟清幽
紫霞洞在司南三十里大江水經其下
龍江在司南十里源出交阯經上下凍州流入繞
州前而出江口合明江入崇善界
龍泉發源上龍之古甑流入司北水清多魚一灌
入仙巖東流出青龍橋合龍江
上龍土司
花山在司治南
武德山在司治北
觀音巖在司治東
龍泉在司治西
鎮安府
文筆山在府城東學宫前秀聳如筆
東山在府東四十里奇峯絶壁高峻插天有石屹
立如人狀
扶蘇山在府治東二十五里其巔可望見日出處
崇山在府東四十里層巒叠翠高出雲表一郡竒
景山設有隘名隴桑接連奉議州界
西山在府西二十三里山峯若屏夕陽返照觀之
爛然奪目
鑒山在府西七十八里峯巒秀麗林木幽深石洞
流泉不竭羣資灌溉原設鑒隘接連歸順州界
馬鞍山在府西三里山有神異土俗遇水旱祈禱
輒靈
倫山在府南八十里山巒叠障衆山之宗樹木深
密人跡罕行舊設有隘連接向武州界
馬凉山在府北九十五里山設有隘兩山相對接
連土田州界
雲山在府城内衙署東峯巒秀拔層叠如雲
梅山在府西三十五里山有水源春盈冬涸
得䭾山在府西北八十里山形若駝背有鞍如負
重舊設有隘接連歸順州界
天保山在府北三十里山有泉穴春夏淙淙秋冬
絶流
雷高嶺在府南八十里峯巒高聳跨連上映儼如
界限
感䭾巖在城西四百五十里周迴二十餘丈内有
石柱大如盤故又名盤石巖其側有鎮安洞
黑巖在府南一里石室幽深暗如長夜
䭾命江在府城南東流徑奉議州界入右江
歸順江在城西歸順洞側
黑洞水在城南三百餘步洞中水長流
咘桑泉在城西一百八十里
蓮花塘在城南澄波渟泓四時不涸
那盎陂在城東三里
歸順州
照陽山在州西北羣峯聯絡惟此山高聳無路可
通中開石穴虚敞清幽可坐百人外一小徑直達
小鎮安界名照陽關
嶺衛山在州西高聳綿亘攔隔交阯為一州之衛
獅子山在州南二里横卧江心二水分流其旁形
如獅子鎖一州水勢
騰烟山在州西十里山勢突兀峭壁環三面舊志
下有瀦水深數十丈流分三𣲖各長一二里藏伏
蛟龍水發則流沙漂石居民必沉銅鐵屑以鎮之
排磨山在州南三十里
魁嵩山在州北層巒聳拔
巖巖山在州東北嶺下有巖與府界
鵝泉水在州西南十五里相傳有異鵝攪溝水為
潭深十數丈清流環碧中多遊魚舉網不常得
流珠水在州東南下峒路旁水循山崖漰湃而下
望若白練垂空即視則水沫流濺如珠因名
龍潭水在城東北一里水自山下石穴湧出遶城
而南霪雨亢暘不甚盈涸
奉議州
高更山在州西四面山巒聯接東西穿徑
老坡山在州西與府連界
怕律山在州北與田州分界
蓮花山在州北形如蓮花南北路通
更梯山在州西石徑峭壁登者必架梯棧以行
破山在州南上有一徑中分山脊接土田州界
三齊山在州南接田州界
連珠嶺在州治後迤邐四十餘里
綠略嶺在州西南與府界
右江經城北流至南寧合江鎮與左江合
都康土州
隆滿山在州後蒼翠如屏樹木陰翳
岜望山在城東石峯嵯峨人跡罕至
妙訣山在州北聳插霄漢高出羣山下有觀音閣
鼎獨山在州治西北一山獨立
鞏佛山在州治西山脚即聯仙橋
鵶咋山在州西北
懷恩山在州治東
仙橋水在州西界連上映橋右有田涔水涓涓流
出過仙橋下曲遶州前旁滙咘灘伏店二泉注全
茗土州
伏店水出自山穴過恒建橋共注仙橋溪
咘灘水山下有潭碧澄莫測相傳有蛟龍游泳其
間逶迤經里許合仙橋溪水
鵶咋泉出鵶咋山下石穴亦名龍潭漰湃之聲不
可諦聽土民不敢汲飲鳥跡亦不至
多恐泉在城南六里相傳昔有犀牛遊此居民殺
之忽雷雨交作遂陷為池中多鯉魚人不敢捕
劄空陂在城西自爐泉水湧流築為陂與黎塘俱
有灌田之利
向武土州
獨嶐山在州治前有三巖層次懸梯而上各塑神
像於内名萬福寺
馬鞍山在州東形如馬鞍
武城山在州治東尖峯峭石下有小巖
塘濱山在故富勞縣西五里山勢縈紆聳秀遇朔
望山峒常聞鼓吹聲下有泉流入上林土縣水中
魚不可食
坡州山在故富勞縣北三里山形如虎又名虎山
蒼盂嶺在城東四時烟霞不散
枯榕江在城南源出鎮安流經故上林縣入右江
大旱溪在上旱村山脚流入鎮安東峒經奉議吉
權城頭入右江
上映土州
上莊山在州西南三十里
南嶽山在州西南三十里昔有南嶽祠每禱必應
今圯
□哮山在州東南二十五里
軒山在州南四十五里
岜風山在州東城内
咘底山在州西城内
个能嶺在州東二十五里高峻矗天冠冕一州登
之蒼翠滿目空闊無碍
岜風泉在城東岜風山下泉自穴出涓涓微湧不
絶
秀泉在州西咘底山下水色澄清與岜風合流而
南州中灌溉賴之
印塘在州衙前其塘四方如印中有一埧如印之
有紐
下雷土州
筆架山在城東一里
地軸山在城東南一里
崇夀山在城西一里石峯特起為州之主山
天關山在城北一里
小河一在城西北發源湖潤寨流至州前一在城
西出上下珢夷州與湖潤水合流下安平州
小鎮安
大魁山在西北五十里崔嵬高聳衆山以此為魁
故名
末山在西三十里山勢綿亘山外即雲南界故以
末名
勞山在東北一百里
吉烈冰在北四十里從山穴湧出流經數里合大
魁水穿山而出與諸水同下
大魁水亦從山穴湧出
勞山水由山底而出與末山水對流
末山水由山根石穴湧出曲滙古雞隘出高平一
分流出雲南富州界
湖潤寨
岜露山在寨東北十五里
寺曉山在寨南三里少西有弄仰山
弄增山在寨西北十里
扣滿山在寨北十里
小河在寨西詳下雷土州
廣西通志卷十五
