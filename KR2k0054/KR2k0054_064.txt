欽定四庫全書
廣西通志卷六十三
名宦
利澤施於民而後名聲著於時名固不可倖得也
一介之士存心利物於人有濟宦又不在大小也
粤稽往昔任延奠交州徐申靖邕管陸績載石柳
宗元種柑宫牆俎豆史乘贊美下至黃童白叟亦
莫不艷稱之惠心之孚不疾而至後之視今亦猶
今之視昔有位君子仰思先哲内省治行其各知
所以自勗也夫志名宦
秦
史禄始皇時以史禄監郡始皇伐百粤史禄轉餉
鑿渠通糧道自海陽山疏水源以湘水北入於楚
而融江為牂牁下流南入於海遠不相謀為磯以
激水於砂磕中疉石作鏵派湘之流而注之融激
行六十里置陡門三十六使水積漸進故能循崖
而上建瓴而下既通舟楫又利灌溉號為靈渠及
漢馬援征徵側繼䟽之以濟師徒引饋運皆禄之
遺蹟有功於粤首祀海陽靈濟祠(舊志)
任囂始皇將也始皇滅楚始遣王翦平百粤用屠
睢為尉統五軍討不服粤人遁入叢薄而隂置雄
傑將攻睢殺之始皇大怒發兵拜囂南海郡尉略
定揚粤置桂林南海象郡以謫戍人五十萬戍五
嶺囂又能和輯粤衆遂定粤亂後諸侯兵起知揚
粤必有偏霸者乃築關隘以遏寇虐保障其民至
二世時囂病且死召龍川令趙佗語曰聞陳勝等
作亂豪傑蠭起南海僻遠恐盜兵侵此吾欲興兵
絶新道自備待諸侯變且番禺負山阻險南北東
西數千里頗有中國人相輔此亦一州之主可為
國郡中長吏無足與語者故召公即被佗書行南
海尉事佗因得雄據揚粤秦末四方干戈相尋獨
南海晏然囂實遺之今瀧口有任將軍廟云(舊志參趙
佗傳)
漢
路博德西河平州人元鼎五年下詔討南越博德
以衛尉授伏波將軍出桂陽下湟水主爵都尉楊
僕為樓船將軍出豫章下横浦(漢書作湞水)歸義越侯
鄭嚴為戈船將軍出零陵下灕水田甲為下瀨將
軍下蒼梧使馳義侯何遺别將巴蜀罪人發夜郎
兵下牂牁江會番禺建德吕嘉皆城守博德軍西
北會日暮樓船攻敗越人越素聞伏波名乃為營
遣使招降者賜印綬復縱令相招遲旦城中皆降
伏波吕嘉建德夜與其屬亡入海伏波因問所得
降者知其處追獲之其蒼梧王趙光桂林監居翁
等皆降遂以其地為儋耳珠崖南海蒼梧鬱林合
浦交阯九真日南九郡今蒼梧鬱林博德所開也
(參史記及前漢書)
郭孚太原人武帝時為光禄大夫元鼎中帝之遣
安國少季終軍等諭南粤也命孚為偏將軍副伏
波將軍屯桂陽待使者南粵王興與太后摎氏將
行其相吕嘉不從反殺太后及王并殺漢使者以
兵擊漢將韓千秋等滅之於是伏波將軍帥師下
湟水而留孚守桂陽撫輯其民極有惠愛南粤平
孚以無戰功不得侯比卒桂陽民感其德建廟祀
之(廣東通志)
来漢南陽新野人武帝時為光禄大夫元鼎中命
副樓船將軍楊僕伐粤出豫章下横浦僕性酷烈
所至民苦鋒鏑漢以寬厚濟之粤人多藉全活嘗
自謂吾志在活人人食我德後昆其庶有興乎及
光武時征羌侯歙為中興勲臣其裔孫也(舊志)
羅宏荆州長沙人元封五年初置交阯部刺史察
所部郡國治蒼梧郡往刺史多以荒遠行部罕遍
部吏因得恣其貪殘宏為刺史春行冬息遍歴所
部問詢疾苦太守多解綬請罪宏廉實舉發一時
貪殘為之斂迹(舊志)
召信臣字翁卿九江夀春人以明經甲科為郎出
補榖陽長舉高第遷上蔡長視民如子所居見稱
述超拜零陵太守後遷南陽太守其治如上蔡善
政及民為循吏最(舊志參漢書)
錫光漢中人平帝時為交阯太守教導民夷漸以
禮義化王莾末閉境拒守建武初遣使貢獻封鹽
水侯嶺南華風實光始之云(漢書)
馬援字文淵扶風茂陵人其先趙奢為趙將號馬
服君子孫因為氏建武十七年交阯女子徵側徵
貳反攻沒其郡九真日南合浦蠻夷皆應之寇略
嶺外六十餘城側自立為王乃拜援為伏波將軍
以扶樂侯劉隆為副督樓船將軍段志等擊之遂
緣海而進隨山刊道千餘里十八年春軍至浪泊
上與賊戰破之斬首數千級降者萬餘人援追徵
側等至禁溪數敗之賊遂散走明年正月斬徵側
徵貳傳首洛陽封援為新息侯復將樓船大小二
千餘艘戰士二萬餘人擊九真賊徵側餘黨都羌
等自無功至居風斬獲五千餘人嶠南悉平援所
過輒為郡縣治城郭穿渠灌溉以利其民條奏越
律與漢律駮者十餘事與越人申明舊制以約束
之自後駱越奉行馬將軍故事二十年秋振旅還
京師援善别名馬於交阯得駱越銅鼔乃鑄為馬
式以上之初援在交阯常餌薏苡實愛其實大欲
傳其種軍還載一車援卒後有譖之者誣以為明
珠文犀帝怒妻子惶懼不敢以喪還舊塋至肅宗
建初三年追諡忠成侯(節後漢書本傳)
劉隆字元伯南陽安衆侯宗室也建武十七年封
扶樂鄉侯以中郎將副伏波將軍馬援擊交阯徵
側等隆别於禁溪口破之獲其帥徵貳斬首千餘
級降者二萬人以功更封長平侯(本傳)
李善字次孫南陽人本同縣李元蒼頭也建武中
元家相繼疫殁惟孤兒續始生數旬諸奴婢欲謀
殺續而分其貲善潛負續逃隠瑕丘親自哺養乳
為生湩雖在孩抱奉之不異長君續年十歲與俱
歸訟之官收諸奴婢悉置法瑕丘令鍾離意上書
薦善行状光武詔拜善及續並為太子舍人顯宗
時辟為公府以能理劇再遷日南太守到官以惠
愛為政懷来異俗遷九江太守未至道病卒(節舊志引
後漢書)
任延字長孫南陽宛人也年十二為諸生學於長
安明詩易春秋顯名太學建武初詔徵為九真太
守九真俗以射獵為業不知牛耕民常告糴交阯
每致困乏延乃令鑄作田器教之墾闢田疇歲歲
開廣百姓充給又駱越之民無嫁娶禮法不識父
子夫婦之倫延乃移書屬縣各使男年二十至五
十女年十五至四十皆以年齒相配其貧無禮聘
令長吏以下各省奉禄以賑助之同時相娶者二
千餘人然後産子者始知種姓咸曰使我有是子
者任君也多名子為任於是徼外蠻夷夜郎等慕
義保塞延遂止罷偵候戍卒九真人生為立祠(舊志
引後漢書循吏傳)
谷朗耒陽人事繼母以孝聞建武中仕至大中大
夫值交阯叛遣朗征之經番禺牂牁威聲大著事
平遷九真太守(舊志)
胡貢(一名寵)南郡華容人和帝永元元年辟為交阯
都尉南撫桂陽東綏番禺延見將吏禮洽法行軍
旅大治在郡六年枹鼔頓息民夷歸附上下安之
(舊志)
喻猛字驕孫豫章人和帝時為蒼梧太守以清白
為治郡人歌之(西江志)
綦毋俊會稽上虞人安帝時為交阯刺史元初三
年合浦蠻反遣御史任逴督州郡兵討之俊以蒼
梧當合浦下蠻或流劫猝難回顧乃先保障蒼梧
後往合浦所向摧靡功當封賞上書歸功於逴詔
下美之(廣東通志)
陳臨字子然南海人郡舉孝廉永建中官蒼梧太
守推誠而理導人以孝弟民有遺腹子為父報怨
殺人為吏所獲臨知其無嗣令其妻侍獄中後産
一男郡人歌其德建安中徵為廷尉(節舊志)
張喬南陽人順帝永和二年日南象林徼外蠻夷
糾數千人攻象林燒城寺殺長吏交阯刺史樊演
發交阯九真兵萬餘人救之賊勢轉盛會侍御史
賈昌使日南即與州郡并力討之不利帝以為憂
召公卿百官及四府掾屬問方略大將軍從事中
郎李固謂喬前在益州有破虜功可任用平賊帝
即拜喬為交阯刺史喬至開誠撫諭並皆解散嶺
外復平(舊志)
周敞汝南人順帝時為交阯刺史懷柔民夷甚有
威惠(舊志)
祝良字邵卿長沙臨湘鄉人順帝永建中為湞陽
令永和中遷九真太守嶺南徼外蠻犯合浦象林
等郡殺刺史良單車入蠻中設方略招以威信降
者數萬人皆為良築起府寺嶺外遂定(後漢書)
陳茂字君惠汝南人仕為交阯别駕舊時刺史行
部不涉漲海永和中盜賊起日南九真海濱皆震
刺史周敞涉海遇風船欲覆茂拔劍呵水神風即
息人望之以為神明後為荆州刺史(廣東通志)
唐頌字德雅番禺人為布山令縣屬鬱林民夷雜
居號難治頌寬和為理不事威讋民感其政無梗
化者及卒百姓祀之(舊志)
陳稚升東漢時為蒼梧太守治尚清静民咸化之
囹圄常空(舊志)
陳球字伯真下邳淮浦人也少涉儒學善律令陽
嘉中舉孝廉稍遷繁陽令復辟公府舉高第拜侍
御史是時桂陽黠賊李研等羣聚寇鈔陸梁荆部
州郡懦弱不能制太尉楊秉表球為零陵太守球
到設方略朞月間賊虜消散而州兵朱蓋等反與
桂陽賊胡蘭數萬人轉攻零陵零陵下濕編木為
城不可守禦郡中惶恐掾吏白遣家避寇球怒曰
太守分國虎符受任一邦豈顧妻孥而損國威重
乎復言者斬乃悉内吏人老弱與共守城弦大木
為弓羽矛為矢引機發之遠射千餘步多所殺傷
賊復激流灌城球輒於内因地勢反決水淹賊相
拒十餘日不能下會中郎將度尚將救兵至球募
士卒與尚共破斬朱蓋等賜錢五十萬拜子一人
為郎遷魏郡太守(後漢書)
夏方九江人建康元年為交阯刺史時日南蠻夷
千餘人攻縣邑煽動九真與相連結方開誠招諭
賊皆降服以功遷桂陽守延熹三年居風人朱達
為亂屯據益盛復拜方交阯刺史方威惠素著日
南宿賊聞之二萬餘人相率詣降(後漢書)
魏朗字少英會稽上虞人也少為縣吏為兄報讐
殺人亡命到陳國從博士卻仲信學春秋圖緯又
詣太學授五經初碎司徒府再遷彭城令永夀三
年九真蠻相聚攻殺太守兒式戰死詔賜錢官其
子以朗為九真都尉到官奬厲吏兵討破羣賊斬
首二千級桓帝嘉其功徵拜議郎累官至尚書被
黨議免歸(後漢書本傳)
沈景桓帝時為交阯都尉屯兵圉馬新厥政令馭
蠻有功交部以寧(舊志)
張磐字子石丹陽人為交州刺史延熹五年長沙
零陵賊起攻入桂陽南走蒼梧時荆州刺史度尚
廣募蠻夷明設購賞破其渠帥降者數萬人其餘
黨入梧者磐自將擊之斬捕幾盡尚徵還京餘黨
復熾尚恐磐上狀先誣奏磐乃徵磐下廷尉會赦
磐不肯出獄吏曰天恩曠然而君不出何也磐曰
前長沙賊胡蘭作亂荆州餘黨散入交阯磐身膺
甲胄涉危履險討擊凶患馘斬渠帥餘賊鳥竄荆
州刺史度尚畏罪誣奏受罪牢獄磐實不辜赦無
所除忍以苟免磐不能也乞傳尚詣廷尉面對曲
直足明真偽倘尚不徵磐寧埋骨牢檻終不虛出
廷尉以其狀上乃徵尚詣廷尉辭窮抵罪以先有
功得原磐在官以清白聞(後漢書)
蔣晉荆州泉陵人靈帝時舉孝廉為汝南太守後
遷交阯刺史入奏事應對不滯拜尚書在位清直
(廣東通志)
楊璇字機平會稽烏傷人也父扶交阯刺史有理
能名璇初舉孝廉靈帝時為零陵太守是時蒼梧
桂陽猾賊相聚攻郡縣賊衆多而璇力弱吏人憂
恐璇乃特制馬車數十乘以排囊盛石灰於車上
繫布索於馬尾又為兵車專彀弓弩剋期會戰乃
令馬車居前順風鼓灰賊不得視因火燒布索布
然馬驚奔突賊陣因使後車弓弩亂發鉦鼔鳴震
羣盜波駭破散追逐傷斬無數梟其渠帥郡境以
清荆州刺史趙凱以璇冒功誣奏檻車徵璇防禁
嚴密璇乃噬臂出血書衣為章具陳破賊形勢又
言凱所誣狀潛令親屬詣闕上之詔書原璇拜議
郎抵凱罪璇三遷為渤海太守所在有異政仕至
尚書僕射(後漢書)
賈琮字孟堅東郡聊城人舉孝廉再遷為京兆令
有政績舊交阯土多珍産明璣翠羽犀象瑇瑁異
香美木之屬莫不自出前後刺史率多無清行上
承權貴下積私賂財既盈給輒復求見遷代故吏
民怨叛中平元年交阯屯兵反執刺史及合浦太
守自稱柱天將軍靈帝特勅三府精選能吏舉琮
為交阯刺史琮到部詢其反狀咸言賦斂過重百
姓莫不空竭京師遥遠告冤無所民不聊生故聚
為盜賊琮即移書告示各使安其資業招撫流散
蠲復徭役誅斬渠帥為大害者簡選良吏試守諸
縣歲間蕩定百姓以安為之歌曰賈父来晩使我
先反今見清平吏不敢犯在事三年為十三州最
徵拜議郎後為度遼將軍(舊志)
谷永建寧中為鬱林太守以恩信招降烏滸人十
餘萬内屬開置七縣(即今潯州府地)郡人立祠祀之(節漢書)
朱&KR1471;字公偉會稽上虞人也少孤以孝養致名太
守徐珪舉為孝廉除蘭陵令政有異能為東海相
所表會交阯部羣賊並起牧守不能制又渠賊梁
龍等與南海太守孔芝反攻破郡縣光和元年拜
&KR1471;交阯刺史令過本郡簡募家兵及所調分兩道
入既到州界按甲不前先遣使觀賊虛實宣揚威
德以震動其心既而與七郡兵俱進逼之遂斬梁
龍降者數萬人旬月盡定以功封都亭侯(後漢書本傳)
周乘字子居安城人建安中以侍御史為交州刺
史上書云交州絶域習於貪濁強宗聚奸長吏肆
虐侵漁萬民今為聖朝掃清一方時屬城解綬者
三十餘人(舊志參廣東志)
蜀漢
李恢字德昂俞元人昭烈入益州恢為庲降都督
持節交州刺史昭烈崩高定恣睢於越嶲雍闓跋
扈於建寧朱裒反叛於牂牁惟恢鎮南土與諸葛
亮聲勢相倚以功封漢興亭侯加安漢將軍建興
七年詔以交州屬吴乃徵恢還(三國志)
魏
霍弋字紹先南郡枝江人初仕蜀漢累官南安將
軍入魏拜南中都督後領交州刺史以援吕興平
交阯九真日南三郡功封列侯(舊志)
楊稷犍為人景元四年吴將吕興以交阯叛歸魏
魏以南中監軍霍弋遥領交州刺史弋表遣稷率
牙將董元毛炅等往戍交阯吴交州刺史劉俊大
都督修則將軍顧容前後三攻交阯稷皆拒破之
鬱林九真皆降稷遣毛炅董元攻合浦戰於古城
大破吴兵殺修則劉俊晉太始五年吴復遣將軍
薛珝監軍虞汜蒼梧太守陶璜等率兵十萬攻交
阯時霍弋已死外援不至城中食盡死亡者半將
軍王約反降吴吴兵入城獲稷囚送入都稷至合
浦嘔血死晉追贈交州刺史(通鑑華陽國志)
毛炅建寧人從楊稷戍交阯古城之戰炅殺吴大
都督修則稷表炅欝林太守及交阯城陷炅為吴
所獲陶璜愛炅勇健欲活之炅謀欲殺璜璜乃戮
之修則之子允生剖其腹割其肝炅厲罵而死(通鑑
華陽國志)
吳
步隲字子山臨淮淮隂人為孫權主記累遷車騎
將軍東曹掾建安十五年徙交州刺史立武中郎
將領武射吏千人便道南行時劉表所置蒼梧太
守吴巨隂懷異心外附内違隲降意懷誘請與相
見因斬徇之威聲大震於是交阯太守士燮兄弟
相率奉命南土之賓自兹始也延康元年權遣吕
岱代隲會昭烈東下武陵蠻夷蠢動權命隲上益
陽以備蜀昭烈既敗績而零桂諸郡猶相驚擾處
處阻兵隲周旋征討皆平之黃武二年遷右將軍
左護軍改封臨湘侯至赤烏九年代陸遜為相(節三
國志本傳)
吕岱字定公廣陵海陵人孫權統事岱詣幕府歴
官廬陵太守延康元年代步隲為交州刺史到州
高凉賊帥錢博乞降岱承制以博為高凉西郡都
尉又鬱林夷賊攻圍郡縣岱討破之是時桂陽湞
陽賊王金合衆於南海界上首亂為害權又詔岱
討之生縛金傳送詣都伏誅生獲萬餘人遷安南
將軍假節封都鄉侯交阯太守士燮卒權以燮子
徽為安遠將軍領九真太守以校尉陳時代燮岱
表分海南三郡為交州以將軍戴良為刺史而自
領廣州海東四郡遣良與時南入徽不承命舉兵
戍海口以拒良等於是上疏請討徽罪督兵三千
人晨夜赴海或謂岱曰徽藉累世之積為一州所
附未易輕也岱曰今徽雖懷逆計未虞我之猝至
若我潛軍輕舉掩其無備破之必矣稽留不進使
得生心嬰城固守七郡百蠻雲合響應雖有智者
誰能圖之遂行過合浦與良俱進徽聞岱至果大
震怖不知所出即率兄弟六人肉袒以迎岱岱皆
斬之其將甘醴桓治等率吏民攻岱岱奮擊大破
之既定交州復進討九真斬獲以萬數又遣從事
南宣國化暨徼外扶南林邑堂明諸王各遣使奉
貢權嘉其功進拜鎮南將軍代潘濬領荆州赤烏
二年將軍蒋秘南討夷賊其都督廖式作亂殺臨
賀太守嚴綱等自稱平南將軍與弟潛共攻零陵
桂陽及搖動交州蒼梧鬱林諸郡衆數萬人岱自
表輒行星夜兼路權遣使追拜交州牧復遣將唐
咨等絡繹相繼攻討一年破之斬式及所偽署臨
賀太守費楊等并其支黨郡縣悉平乃還武昌岱
在交州歴年不餉家妻子饑乏權聞之太息青讓
羣臣於是加賜錢米布絹孫亮即位拜大司馬(節本
傳)
陸蔭字敬宗吴郡人始為御史尚書選曹郎後為
衡陽督軍都尉赤烏十一年交阯九真夷賊攻沒
城邑交部騷動以蔭為交州刺史安南校尉蔭入
南界諭以恩信務崇招納高凉賊帥黃吴等三千
餘家皆出降引軍而南重宣至誠遺以財幣賊帥
百餘人民五萬餘家幽深不羈莫不稽顙交域清
泰就加安南將軍復討蒼梧建陵賊破之永安元
年徵為西陵督封都亭侯後轉左虎林中書丞華
覈以蔭在交威德虎林選督未盡其才特表薦之
(參三國志)
陸績字公紀吴郡人博學多才孫權辟為奏曹掾
以直道見憚出為欝林太守加偏將軍俗不知學
績迪以詩書士慕其風皆舍里居而受學焉秩滿
歸舟輕取石&KR1062;之人因號為廉石績意在儒雅雖
有軍事著述不廢作渾天圖注(舊志參本傳)
黃蓋南海人仕吳為始安太守時郡治初建蓋多所
規拓加以嚴飭下不容奸於時吏治最稱能理(舊志)
晉
陶璜字世英丹陽秣陵人父基為吳交州刺史孫
皓時交阯太守孫諝貪黷暴虐為百姓患會察戰
鄧荀至擅調孔雀三千頭遣送秣陵民苦遠役咸
思為亂郡吏吕興因殺諝及荀以郡叛附晉即拜
興交阯太守尋為其功曹李統所殺武帝乃遣爨
谷馬融相繼為交阯太守皆病卒因命霍弋遙領
之而遣楊稷董元等自蜀出交阯破吳軍吳遣虞
汜為監軍薛珝為威南將軍大都督璜為蒼梧太
守與稷戰於分水璜敗退保合浦亡其二將珝怒
曰若自表討賊而喪二帥其責安在璜曰下官不
得行意諸軍不相順故致敗耳璜夜以數百兵襲
董元獲其寳物船載以歸遂從海道徑至交阯元
拒之諸將將戰璜疑斷牆内有伏兵列長戟於其
後兵纔接元偽退璜追之伏兵果出長戟逆之大
破元等以前所獲寳物厚遺扶嚴賊帥梁竒竒將
萬餘人助璜元有勇將解系同在城内璜誘其弟
象使為書與系又使象乘璜軺車鼔吹導從而行
元等曰象尚若此系必有去志乃就殺之遂陷交
阯吴因用璜為交州刺史璜有謀策周窮好施能
得人心復助滕脩討南賊破之惟九真郡功曹李
祚猶保郡附晉璜遣將攻之不克祚舅黎晃隨軍
勸祚令降祚答曰舅自吴將祚自晉臣惟力是視
耳踰時乃拔皓以璜為使持節都督交州諸軍事
前將軍璜又開置武平九德新昌三郡及九真屬
國三十餘縣皓既降晉手書遺璜璜不得已歸晉
晉改為冠軍將軍封宛陵侯晉既平吴減州郡兵
璜上言交土荒裔州兵未宜約損示單虛從之
(疏全載藝文志)璜在南三十年恩威著於殊俗後卒於
官璜子威亦為交州刺史甚得百姓心威弟淑
子綏相繼為交州自基至綏四世為交州者五
人(本傳)
滕脩字顯先南陽西鄂人孫皓時為廣州刺史甚
有威惠徵為執金吾廣州部曲督郭馬等為亂皓
以脩夙望為嶺表所服使持節鎮南將軍廣州牧
以討之未克而晉師伐吳脩率衆赴難至巴丘而
皓已降乃縞素流涕而還與廣州刺史閭豐蒼梧
太守王毅俱歸晉詔使持節都督如故封武當侯
加鼓吹委以南方事在南積年為邊夷所附子含
亦為廣州刺史威惠甚著(節舊志參晉書)
陶侃字士行潯陽人忤王敦左遷廣州刺史時王
機乞交州杜宏據臨賀與温邵及交州秀才劉沈
等俱謀反侃擊杜宏破之執劉沈於小桂又遣部
將許高討機斬之太興初交州賊梁碩陷刺史王
諒侃復遣將高寳擊平之以侃領交州刺史(節本傳)
干寳字令升新蔡人以才器為著作郎家貧求補
山隂令遷始安太守治尚清静公退即務著述(本傳)
孫處字季高會稽永興人以字行少任氣樂義從
劉裕征妖賊孫恩及定京邑元興二年恩死衆推
其妺夫盧循為主復作亂裕遣季高率衆三千汎
海襲番禺克之循父嘏長史孫建之司馬虞尫夫
等輕舟奔始興即分遣振武將軍沈田子等討平
始興南康臨賀始安嶺表諸郡循自嶺道還襲廣
州季高拒戰敗之追奔至鬱林會病不得窮討義
熙七年卒贈南海太守裕為太尉表其功復贈交
州刺史(節本傳)
杜瑗字道言交阯朱䳒人仕州府為日南九德交
阯太守初九真太守李遜父子勇壯有權力威制
交土聞刺史滕遯之當至分遣二子斷遏水陸津
要瑗收衆斬遜州境獲寧遯之在州十餘年將北
還林邑王范吳達攻破日南九德九真三郡遂圍
州城時遯之已去瑗與第三子玄之悉力固守多
設權策累戰大破之乃以瑗為龍驤將軍交州刺
史元興末進冠軍將軍盧循竊據廣州遣使通好
瑗斬之義熙六年卒(參舊志本傳)
宋
顔延之字延年琅琊臨沂人高祖時仕至太子中
舍人少帝即位遷始安太守領軍將軍及至始安
構讀書堂於獨秀山(作五君詠)元嘉三年徵還(節舊志引本傳)
杜慧度瑗第五子義熙七年除交州刺史詔書未
到盧循襲合浦寇交州慧度率衆拒循於石碕破
之時李遜子李奕李脱等奔竄石碕盤結俚獠
各有部曲循知奕等與杜氏有怨遣使招之奕等
受循節度六月庚子循晨造南津令三軍入城乃
食慧度悉出宗族私財以充勸賞弟交阯太守慧
期九真太守章民並督率水步軍慧度自登高艦
合戰放火箭雉尾炬步軍夹兩岸射之循衆艦俱
燃一時散潰循中箭赴水死斬循及父嘏并循二
子並傳首建業封龍編縣侯武帝受禪進號輔國
將軍其年南討林邑窮蹵乞降輸生口大象南金
古貝乃釋之遣長史江攸獻捷慧度儉樸質素布
衣蔬食在州禁斷淫祀崇修學校歲饑則以私禄
賑給為政纖密有如居家由是威惠霑洽奸盜不
起少帝景平元年卒(參舊志本傳)
杜宏文慧度長子初為員外散騎侍郎父卒就拜
振威將軍繼父為交州刺史亦以寬和得衆元嘉
四年文帝以廷尉王徽之為刺史宏文被徵時得
重疾乃扶病即路至廣州卒遣弟宏猷詣京朝廷
甚哀之(參舊志本傳)
檀和之高平金鄉人元嘉二十年冬為交州刺史
留意足民乃更練武會林邑王陽邁寇盜不已乃
以和之為龍驤將軍及振武將軍宗慤伐之和之
遣司馬蕭景憲為前鋒克其區粟城乘勝入象浦
和之與慤共克林邑陽邁奔竄獲其珍異和之既
克遠夷益自謙慎以餘財頒及交廣軍士捷聞召
還封雲社縣子以景憲代之(舊志)
宗慤字元幹南陽人任氣好武隨江夏王義恭鎮
廣陵元嘉中伐林邑慤自奮請行乃以為振武將
軍隨檀和之進討既克區粟城至象浦陽邁以具
裝被象来拒慤制獅子形禦之象果驚奔遂克林
邑獲珍寳不可勝計慤一毫不取衣櫛蕭然文帝
甚嘉之(參本傳)
陳伯紹吴興人泰始四年妖人劉思道作亂進攻
廣州殺刺史羊希嶺海大震太守蕭惠徽與戰敗
死詔伯紹領西江兵討思道誅之為西江都護伯
紹以合浦北界夷獠叢居編戶乃帥兵二千人獵
於北地見二青牛驚走入草逐之不得謂此地當
有異祥啟立為越州明帝命為交州刺史使經營
焉始置百梁龍蘇永寧安昌富昌南流大郡割廣
交朱䳒三郡来屬元徽二年以伯紹為刺史督交
越二州事始立州鎮穿山為城門以保邊境俗呼
青牛城伯紹惠及士民威服里獠民甚德之及卒
民為立祠(參舊志)
劉勔字伯猷彭城上里人仕宋為龍驤將軍先是
遣費沈伐陳檀不克仍除勔西江督護鬱林太守
勔既至率軍進討隨宜翦定大致名馬并獻珊瑚
連理樹上甚悅(節本傳)
齊
裴昭明河東聞喜人仕齊為祠部通直郎永明三
年使魏還遷始安内史郡民龔元宣詭云神人與
之玉印玉板書不須筆吹紙便成字自稱龔聖人
以此惑衆前後太守敬事之昭明付獄案罪及還
貧罄至無宅歴郡皆清勤嘗謂人曰人生何事須
聚蓄一身之外亦復何需子孫若不才我聚彼散
若能自立則不如一經故終身不治産業中興二
年卒(參本傳)
梁
柳惲字文暢河東解人仕齊為冠軍將軍入梁除
長史兼侍中天監八年持節都督廣交桂越四州
諸軍事仁武將軍平越中郎將廣州刺史為政清
静吏民懷之(舊志)
裴䆳字深明河東聞喜人歴守盧江廣陵被讒左
遷始安太守䆳志欲立功邊陲沈深有思略為政
寬明能得士心其勲名後著淮肥間(舊志)
王琳字子珩會稽山隂人元帝素親厚之少好武
遂為將帥拜湘州刺史使拒武陵王紀紀平授衡
州刺史元帝性多忌以琳所部甚盛又得衆心故
出之嶺外都督廣州刺史時友人主書李膺見知
於帝琳謂膺曰琳蒙擢拔常欲畢命報國今天下
未平遷琳嶺外倘有不虞安得效力何不以琳為
雍州刺史使鎮武寧為國捍禦警急可赴膺然其
言而不敢啓遂率其衆鎮嶺南元帝為魏攻逼徵
琳赴援至蒸城聞江陵已陷為帝發喪三軍縞素
遣別將侯平攻梁王詧於江陵琳屯兵長沙然已
無及矣(舊志)
王勱字公濟臨沂人恬静清簡未嘗以利欲干懷
武帝大同末拜冠軍將軍南海太守行廣州府事
越中饒沃前後守宰例多貪縦勱獨以清白自持
政績大著(舊志)
陳
章昭達字伯通吴興武康人天嘉元年封欣樂侯
高宗即位進車騎大將軍歐陽紇據嶺南反詔昭
達都督衆軍征之紇聞昭達奄至乃出頓洭口聚
沙石乘以竹籠置於水柵之外用遏舟艦昭達居
其上流裝艦以臨賊柵又令人銜刀潛行水中以
斫竹籠籠篾皆解因縦大艦突之紇大敗擒之廣
州平(節本傳)
沈恪字子恭吴興武康人梁新渝侯蕭映遷廣州
以恪兼府中兵參軍常領軍討伐俚峝盧子略之
亂以功除員外散騎侍郎大建元年以恪都督廣
衡交越等十八州諸軍事時章昭達初平歐陽紇
兵荒之後所在殘毁恪綏懷安輯被以恩惠嶺表
賴之(舊志引廣東通志)
阮卓陳留尉氏人天嘉元年累官晉安王府記室
時歐陽紇雖平而交阯夷獠往往相聚為寇卓奉
使招慰交阯通日南象郡多金翠珠貝珍怪之産
前後使者皆致之惟卓潔身而還衣裝無他人服
其廉(舊志引本傳)
王猛字世雄大建中歴官東衡州刺史加平越中
郎將大都督發廣桂等二十州兵討嶺外荒梗所
至皆平後主二年詔授鎮南大將軍都督二十四
州諸軍事尋徙鎮廣州未之鎮而隋師濟江猛總
督所部赴援時廣州刺史臨汝侯方慶西衡州刺
史衡陽王伯信各觀望不至猛遣別將斬之而發
其兵及聞臺城已陷即勒兵緣江拒守又審後主
不死乃遣部將辛昉歸欵於隋文帝即詔猛與行
軍總管韋洸便留嶺表經略猛討平山越馳驛奏
聞文帝大悅降璽書褒賞尋卒於廣州(節舊志引本傳)
隋
蘇孝慈扶風人仕周官至工部上大夫入隋累遷
工部尚書出為湘州刺史仁夀初遷洪州總管俱
有惠政其後桂林山越聚衆為亂詔孝慈為行軍
總管擊平之(參隋史本傳)
乞伏慧字令和馬邑鮮卑人仕周官至開府儀同
大將軍入隋累遷荆州總管又領潭桂二州總管
三十一州諸軍事其俗輕剽慧躬樸素以矯之風
化大洽(參隋史本傳)
侯莫陳穎字遵道代人少有器量仕周拜昌州刺
史入隋為邢州刺史時朝廷以嶺南刺史縣令多
貪鄙蠻夷怨叛妙簡清吏以鎮撫之乃徵穎入朝
拜桂州總管十七州諸軍事到官大崇恩信民夷
悅服谿峝生越多歸附煬帝即位召還而嶺南閩
越又多不附復拜南海太守卒於官諡曰定(參本傳)
周法尚字德邁汝南安成人初仕陳復歸周及隋
平陳以永州總管安集嶺南復轉桂州總管數年
徵還朝宿衛未幾桂州人李光仕反令法尚往桂
州發嶺南兵上柱國王世積出岳州徵嶺北兵俱
會尹州光仕逆戰擊走之世積所部多遇瘴不能
進法尚獨討之捕得其弟光略光度招降其黨遣
兵列陣以當光仕親率竒兵蔽林設伏馳破其柵
追斬光仕以功進右光禄大夫(參本傳)
韋洸字世穆京兆杜陵人隋平陳拜江州總管略
定九江豫章高凉女子冼氏率衆迎洸遂至廣州
說渝州都督王猛下之綏定二十四州嶺表悉平
拜廣州總管後討番禺夷王仲宣中流矢卒(參本傳)
劉方京兆人仕周為上儀同入隋進位大將軍仁
夀中交州俚人李佛子作亂據越王故城詔以方
為交州道行軍總管統二十七營而進法令嚴肅
然仁而愛士論者多稱為良將至都隆嶺遇賊方
遣營主宋纂何貴等破之進兵臨佛子先諭以禍
福佛子乃降送於京師其有桀黠者恐於後為亂
皆斬之尋授驩州道行軍總管經略林邑方率大
將軍張愻司馬李綱舟師趨北境至海口連戰皆
克遂濟區粟進大緣江經馬援銅柱南行八日至
其國林邑王梵志棄城走刻石紀功而還然士卒
病脚腫死者十四五方亦道病卒(參本傳)
令狐熙字長熙敦煌人累官汴州刺史時嶺南蠻
數起為亂乃徵拜桂州總管十七州諸軍事熙至
部大宏恩信諸谿峝渠帥相謂曰前總管皆以兵
威相脅今乃以手教相諭我輩其可違乎於是相
率歸附先是長吏坐路梗多不得之官至是悉遣
之為建城邑開學校蠻獠感化焉時有甯猛力者
在陳時已據南海平陳後文帝因而撫之即拜安
州刺史然倨傲恃險未嘗參謁熙手書諭之申以
交分其母有疾復遺以藥猛力感之詣府請謁不
敢為非熙以州縣多有同名乃奏改安州為欽州
黃州為峯州利州為智州德州為驩州東寧州為
融州皆從之會有訟其受李佛子賂不即遣入朝
以致反者帝怒逮之行至永州憂憤病卒及劉方
擒佛子至京乃得白(參本傳)
權武字武子鞏昌人(本傳作天水人)桂州李世賢作亂以
行軍總管與大將軍虞慶則共討平之武常以南
越邊遠治從其略務適便宜後坐事除名仁夀中
復拜桂州刺史(參本傳)
何稠字桂林西城人開皇中累遷太府丞會桂州
俚李光仕為亂詔稠召募討之稠先遣使招其渠
帥峝主莫崇解兵降欵桂州長史王文同械崇詣
稠所稠詐宣言曰州縣不能綏養致邊民擾叛非
崇之罪命釋之引與共坐從者四人皆設酒食遣
之崇大悅歸峝不設備稠至五更掩入其峝悉發
俚兵以臨餘賊象州賊帥杜條遼羅州龐靖等相
繼降欵分遣梁昵討叛夷羅夀馮暄討賊帥李大
檀盡平之承制署首領為州縣官而還衆皆悅服
欽州刺史甯猛力亦惶懼率衆迎軍請入朝稠以
其疾篤示無猜貳遣還約八九月詣京師稠還奏
狀其年十月猛力卒上謂稠曰汝前不將猛力来
今竟死矣稠曰猛力共臣約假令身死必遣子入
侍猛力將終果誡其子長真入朝已而長真至上
曰何稠著信蠻夷乃至此以功授開府(本傳)
慕容三藏燕人開皇中奉詔持節涼州道黜陟大
使會嶺南酋長王仲宣反圍廣州命副柱國將軍
韋洸討之洸中流矢卒詔三藏檢校廣州道行軍
事賊衆四面攻圍三藏固守月餘以糧少矢盡不
可持久乃率驍銳夜出突圍擊之賊衆敗散廣州
獲全以功授大將軍(參本傳)
廣西通志卷六十三
