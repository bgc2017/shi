周書卷十六
唐令狐德棻等撰
列傳第八
趙貴
獨孤信
侯莫陳崇(弟瓊)(凱)
趙貴字元貴天水南安人也曾祖逹魏庫部尚書臨晉
子祖仁以良家子鎮武川因家焉貴少穎悟有節槩魏
孝昌中天下兵起貴率鄉里避難南遷屬葛榮陷中山
遂被拘逼榮敗爾朱榮以貴為别將從討元顥有功賜
爵燕樂縣子授伏波將軍武賁中郎將從賀拔岳平關
中賜爵魏平縣伯邑五百戶累遷鎮北將軍光祿大夫
都督及岳為侯莫陳悦所害將吏奔散莫有守者貴謂
其黨曰吾聞仁義豈有常哉行之則為君子違之則為
小人朱伯厚王叔治感意氣微恩尚能蹈履名節况吾
等荷賀拔公國士之遇寧可自同衆人乎涕泣歔欷於
是從之者五十人乃詣悦詐降悦信之因請收葬岳言
辭慷慨悦壮而許之貴乃收岳屍還與宼洛等糾合其
衆奔平凉共圖拒悦貴首議迎太祖語在太祖紀太祖
至以貴為大都督領府司馬悦平以本將軍持節行秦
州事當州大都督為政清静民吏懷之齊神武舉兵向
洛使其都督韓軌進據蒲坂太祖以貴為行臺與梁禦
等討之未濟河而魏孝武已西入關拜車騎大將軍儀
同三司兼右衛將軍時曹泥據靈州拒守以貴為大都
督與李弼等率衆討之進爵為侯增邑五百戶又以預
立魏文帝勲進爵為公增邑通前一千五百戶尋授岐
州刺史時以軍國多務藉貴力用遂不之部仍領大丞
相府左長史加散騎常侍梁企定稱亂河右以貴為隴
西行臺率衆討破之從太祖復弘農戰沙苑拜侍中驃
騎大將軍開府儀同三司進爵中山郡公除雍州刺史
從戰河橋貴與怡峯為左軍戰不利先還又從援玉壁
齊神武遁去高仲密以北豫州降太祖率師迎之與東
魏人戰於邙山貴為左軍失律諸軍因此竝潰坐免官
以驃騎大都督領本軍尋復官爵拜御史中尉加大將
軍東魏將高岳慕容紹宗等圍王思政於潁川貴率軍
援之東南諸州兵亦受貴節度東魏人遏洧水灌城軍
不得至思政遂没貴乃班師尋拜柱國將軍賜姓乙弗
氏茹茹宼廣武貴擊破之斬首數千級收其輜重振旅
而還六官建以貴為太保大宗伯改封南陽郡公孝閔
帝踐阼遷太傅大冢宰進封楚國公邑萬戶初貴與獨
孤信等皆與太祖等夷及孝閔帝即位晉公護攝政貴
自以元勲佐命每懷怏怏有不平之色乃與信謀殺護
及期貴欲發信止之尋為開府宇文盛所告被誅
獨孤信雲中人也本名如願魏氏之初有三十六部其
先伏留屯者為部落大人與魏俱起祖俟尼和平中以
良家子自雲中鎮武川因家焉父庫者為領民酋長少
雄豪有節義北州咸敬服之信美容儀善騎射正光末
與賀拔度等同斬衛可孤由是知名以北邊喪亂避地
中山為葛榮所獲信既少年好自修飾服章有殊於衆
軍中號為獨孤郎及爾朱氏破葛榮以信為别將從征
韓婁信疋馬挑戰擒賊漁陽王袁肆周以功拜員外散
騎侍郎尋轉驍騎將軍因鎮滏口元顥入洛榮以信為
前驅與顥黨戰於河北破之拜安南將軍賜爵爰德縣
侯建明初出為荆州新野鎮將帶新野郡守尋遷荆州
防城大都督帶南鄉守頻典二部皆有聲績賀拔勝出
鎮荆州乃表信為大都督從勝攻梁下溠戍破之遷武
衛將軍及勝弟岳為侯莫陳悦所害勝乃令信入關撫
岳餘衆屬太祖已統岳兵信與太祖鄉里少相友善相
見甚歡因令信入洛請事至雍州大使元毗又遣信還
荆州尋徵信入朝魏孝武雅相委任及孝武西遷事起
倉卒信單騎及之於瀍澗孝武歎曰武衛遂能辭父母
捐妻子遠來從我世亂識忠良豈虚言哉即賜信御馬
一疋進爵浮陽郡公邑一千戶時荆州雖陥東魏民心
猶戀本朝乃以信為衛大將軍都督三荆州諸軍事兼
尚書右僕射東南道行臺大都督荆州刺史以招懷之
信至武陶東魏遣其弘農郡守田八能率蠻左之衆拒
信於浙陽又遣其都督張齊民以步騎三千出信之後
信謂其衆曰今我士卒不滿千人而首尾受敵若却擊
齊民則敵人謂為退走必來要截未若先破八能遂奮
擊八能敗而齊民亦潰信乘勝襲荆州東魏刺史辛纂
勒兵出戰士庶既懷信遺惠信臨陣喻之莫不解體因
而縱兵擊之纂大敗奔城趨門未及闔信都督楊忠等
前驅斬纂語在忠傳於是三荆遂定就拜車騎大將軍
儀同三司東魏又遣其將高敖曹侯景等率衆奄至信
以衆寡不敵遂率麾下奔梁居三載梁武帝方始許信
還北信父母既在山東梁武帝問信所往信答以事君
無二梁武帝深義之禮送甚厚大統三年秋至長安自
以虧損國威上書謝罪魏文帝付尚書議之七兵尚書
陳郡王王言等議以為邊將董戎龔行天罰喪師敗績
國刑無捨荆州刺史獨孤如願任當推轂遠襲襄宛斬
賊帥辛纂傳首京師論功語效實合嘉賞但庸績不終
旋致淪没責成之義朝寄有違然孤軍數千後援未接
賊衆我寡難以自固既經恩降理絶刑書昔秦宥孟明
漢捨廣利卒能改過立功垂芳竹帛以今方古抑有成
規臣等參議請赦罪復其舊職魏文帝詔曰如願荆㐮
之役實展功效既屬強宼力屈道窮歸賊不可還朝路
絶適事求宜未足稱過違難勾吳誠貫夷險義全終始
良可嘉歎復情存謙退款心謝責寧容議及恩降止云
免咎斯則事失權宜理乖通變可轉驃騎大將軍加侍
中開府其使持節儀同三司浮陽郡公悉如故尋拜領
軍仍從太祖復弘農破沙苑改封河内郡公增邑二千
戶時俘虜中有信親屬始得父凶問乃發喪行服尋起
為大都督率衆與馮翊王元季海入洛陽潁豫襄廣陳
留之地竝相繼欵附四年東魏將侯景等率衆圍洛陽
信據金墉城隨方拒守旬有餘日及太祖至瀍東景等
退走信與李遠為右軍戰不利東魏遂有洛陽六年侯
景宼荆州太祖令信與李弼出武關景退以信為大使
慰撫三荆尋除隴右十州大都督秦州刺史先是守宰
闇弱政令乖方民有冤訟歴年不能斷決及信在州事
無壅滯示以禮教勸以耕桑數年之中公私富實流民
願附者數萬家太祖以其信著遐邇故賜名為信七年
岷州刺史赤水蕃王梁企定舉兵反詔信討之企定尋
為其部下所殺而企定子弟仍收其餘衆信乃勒兵向
萬年頓三交口賊併力拒守信因詭道趨稠松嶺賊不
虞信兵之至望風奔潰乘勝逐北徑至城下賊竝出降
加授太子太保邙山之戰大軍不利信與于謹收散卒
自後擊之齊神武追騎驚擾諸軍因此得全十二年涼
州刺史宇文仲和據州不受代太祖令信率開府怡峯
討之仲和嬰城固守信夜令諸將以衝梯攻其東北信
親帥壮士襲其西南值明剋之擒仲和虜其民六千戶
送於長安拜大司馬十三年大軍東討時以茹茹為宼
令信移鎮河陽十四年進位柱國大將軍錄剋下溠守
洛陽破岷州平涼州等功增封聽回授諸子於是第二
子善封魏寧縣公第三子穆文侯縣侯第四子藏義寧
縣侯邑各一千戸第五子順項城縣伯第六子陁建忠
縣伯邑各五百戶信在隴右歲久啟求還朝太祖不許
或有自東魏來者又告其母凶問信發喪行服屬魏太
子與世祖廵北邊因至河陽弔信信陳哀苦請終禮制
又不許於是追贈信父庫者司空公追封信母費連氏
常山郡君十六年大軍東討信率隴右數萬人從軍至
崤坂而還遷尚書令六官建拜大司馬孝閔帝踐阼遷
太保大宗伯進封魏國公邑萬戶趙貴誅後信以同謀
坐免居無幾晉公護又欲殺之以其名望素重不欲顯
其罪逼令自盡於家時年五十五信風度弘雅有竒謀
大略太祖初啟覇業唯有關中之地以隴右形勝故委
信鎮之既為百姓所懷聲振鄰國東魏將侯景之南奔
梁也魏收為檄梁文矯稱信據隴右不從宇文氏仍云
無關西之憂欲以威梁人也又信在秦州嘗因獵日暮
馳馬入城其帽微側詰旦而吏民有戴帽者咸慕信而
側帽焉其為鄰境及士庶所重如此子羅先在東魏乃
以次子善為嗣及齊平羅至善卒又以羅為嗣羅字羅
仁大象元年除楚安郡守授儀同大將軍善字伏陁幼
聰慧善騎射以父勲封魏寧縣公魏廢帝元年又以父
勲授驃騎大將軍開府儀同三司加侍中進爵長安郡
公孝閔帝踐阼除河州刺史以父負舋久廢於家保定
三年乃授龍州刺史天和六年襲爵河内郡公邑二千
戶從高祖東討以功授上開府尋除兗州刺史政存簡
惠百姓安之卒於位年三十八贈使持節柱國定趙恒
滄瀛五州諸軍事定州刺史信長女周明敬后第四女
元貞皇后第七女隋文獻后周隋及皇家三代皆為外
戚自古以來未之有也隋文帝踐極乃下詔曰褒德累
行往代通規追遠慎終前王盛典故使持節柱國河内
郡開國公信風宇高曠獨秀生人睿哲居宗清猷映世
宏謨長策道著於弼諧緯義經仁事深於拯濟方當宣
風廊廟亮采台階而世屬艱危功高弗賞眷言令範事
切於心今景運初開椒闈肅建載懷塗山之義無忘褒
紀之典可贈太師上柱國冀定相滄瀛趙恒洺貝十州
諸軍事冀州刺史趙國公邑一萬戶諡曰景追贈信父
庫者使持節太尉上柱國定恒滄瀛平燕六州諸軍事
定州刺史封趙國公邑一萬戶諡曰恭信母費連氏贈
太尉恭公夫人
侯莫陳崇字尚樂代郡武川人其先魏之别部居庫斛
真水五世祖曰太骨都侯其後世為渠帥祖允以良家
子鎮武川因家焉父興殿中將軍羽林監崇少驍勇善
馳射謹慤少言年十五隨賀拔岳與爾朱榮征葛榮又
從元天穆討邢杲平之以功除建威將軍别從岳破元
顥於洛陽遷直寝後從岳入關破赤水蜀時万俟醜奴
圍岐州遣其將李尉遲菩薩將兵向武功崇從岳力戰
破之乘勝逐北解岐州圍又赴百里細川破賊帥侯伏
侯元進柵醜奴率其餘衆奔高平崇與輕騎逐北至涇
州長坑及之賊未成列崇單騎入賊中於馬上生擒醜
奴於是大呼衆悉披靡莫敢當之後騎益集賊徒因悉
逃散遂大破之岳以醜奴所乘馬及寳劍金帶賞崇除
安北將軍大中大夫都督封臨涇縣侯邑八百戶及岳
為侯莫陳悦所害崇與諸將同謀迎太祖太祖至軍原
州刺史史歸猶為悦守太祖遣崇襲歸崇潛軍夜往輕
將七騎直到城下餘衆皆伏於近路歸見騎少遂不設
備崇即入據城門時李遠兄弟在城内先知崇來於是
中外鼓噪伏兵悉起遂擒歸斬之以崇行原州事仍從
平悦轉征西將軍又遣崇慰撫秦州别封廣武縣伯邑
七百戶大統元年除涇州刺史加散騎常侍大都督進
爵為公累遷車騎大將軍儀同三司驃騎大將軍開府
儀同三司改封彭城郡公邑三千戶三年從擒竇泰復
弘農破沙苑增邑二千戶四年從戰河橋崇功居多七
年稽胡反崇率衆討平之尋除雍州刺史兼太子詹事
十五年進位柱國大將軍轉少傅魏恭帝元年出為寧
州刺史遷尚書令六官建拜大司空孝閔帝踐阼進封
梁國公邑萬戶加太保歴大宗伯大司徒保定二年崇
從高祖幸原州高祖夜還京師竊怪其故崇謂所親人
常昇曰吾昔聞卜筮者言晉公今年不利車駕今忽夜
還不過是晉公死耳於是衆皆傳之或有𤼵其事者高
祖召諸公卿於大德殿責崇崇惶恐謝罪其夜護遣使
將兵就崇宅逼令自殺禮葬如常儀諡曰躁護誅後改
諡曰莊閔子芮嗣拜大將軍進位柱國從高祖東伐率
衆守太行道并州平授上柱國仍從平鄴拜大司馬崇
弟瓊字世樂年八歲喪父飬母至孝善事諸兄内外莫
不敬之以軍功封靈丘縣男邑三百戶從魏孝武入關
為太祖直盪都督大統三年遷尚藥典御三年拜太子
右衛率進爵為侯從獨孤信征梁企定累遷北秦州刺
史十四年拜車騎大將軍儀同三司孝閔帝踐阼進爵
武安縣公增邑并前二千戶出為郢州刺史武成二年
遷金州總管六州諸軍事金州刺史保定元年拜大將
軍天和四年轉荆州總管十四州八防諸軍事荆州刺
史尋進位柱國進爵同昌郡公建德二年拜大宗伯出
為秦州總管四年從高祖東伐為後二軍總管尋改封
武威郡公大象二年加上柱國瓊弟凱字敬樂性剛正
頗好經史隨兄崇以軍功賜爵下蔡縣男大統元年為
東宫侍書從太祖擒竇泰破沙苑陣以功拜寧遠將軍
累遷羽林監東宫洗馬太子庶子進授都督十四年兄
崇以平原州功賜爵靈武縣侯詔聽轉授凱累遷東宫
武衛率尚書右丞轉左丞進位車騎大將軍儀同三司
六官建授司門下大夫孝閔帝踐阼拜工部中大夫進
位開府儀同三司轉司憲中大夫進爵為公復除工部
中大夫世宗初出為宜州刺史武成二年入為禮部中
大夫保定中復為陵州刺史轉丹州刺史所在頗有政
績天和中入為司會中大夫建德二年為聘齊使主
史臣曰蕭何文吏自愛懼秦法誅戮乃推奉漢高李通
家傳䜟術知劉氏當興遂翊戴光武終而白水復禹中
陽纂堯方策以為美談功臣仰其徽烈趙貴志懷忠義
首倡大謀爰啟聖明克復讐恥關中全百二之險周室
定三分之業彼此一時足為連類獨孤信威申南服化
洽西州信著遐方光照鄰國侯莫陳崇以勇悍之氣當
戰争之利輕騎啟高平之扉疋馬得長坑之捷竝以宏
材遠略附鳳攀龍績著元勲位居上衮而識慙明悊咸
以凶终惜哉信雖不免其身慶延於後三代外戚何其
盛歟
初魏孝莊帝以爾朱榮有翊戴之功拜榮柱國大將軍
位在丞相上榮敗後此官遂廢大統三年魏文帝復以
太祖建中興之業始命為之其後功參佐命望實俱重
者亦居此職自大統十六年以前任者凡有八人太祖
位總百揆督中外軍魏廣陵王欣元氏懿戚從容禁闈
而已此外六人各督二大將軍分掌禁旅當爪牙禦侮
之寄當時榮盛莫與為比故今之稱門閥者咸推八柱
國家云今并十二大將軍錄之於左
使持節太尉柱國大將軍大都督尚書左僕射隴右行
臺少師隴西郡開國公李虎
使持節太傅柱國大將軍大宗伯大司徒廣陵王元欣
使持節太保柱國大將軍大都督大宗伯趙郡開國公
李弼
使持節柱國大將軍大都督大司馬河内郡開國公獨
孤信
使持節柱國大將軍大都督大司宼南陽郡開國公趙
貴
使持節柱國大將軍大都督大司空常山郡開國公于
謹
使持節柱國大將軍大都督少傅彭城郡開國公侯莫
陳崇
右與太祖為八柱國(後竝改封此竝大祖時爵)
使持節大將軍大都督少保廣平王元贊
使持節大將軍大都督淮王元育
使持節大將軍大都督齊王元廓
使持節大將軍大都督秦七州諸軍事秦州刺史章武
郡開國公宇文導
使持節大將軍大都督平原郡開國公侯莫陳順
使持節大將軍大都督雍七州諸軍事雍州刺史高陽
郡開國公逹奚武
使持節大將軍大都督陽平公李遠
使持節大將軍大都督范陽郡開國公豆盧寧
使持節大將軍大都督化政郡開國公宇文貴
使持節大將軍大都督荆州諸軍事荆州刺史博陵郡
開國公賀蘭祥
使持節大將軍大都督陳留郡開國公楊忠
使持節大將軍大都督岐州諸軍事岐州刺史武威郡
開國公王雄
右十二大將軍又各統開府二人每一開府
領一軍兵是為二十四軍自大統十六年以
前十二大將軍外念賢及王思政亦作大將
軍然賢作牧隴右思政出鎮河南竝不在領
兵之限此後功臣位至柱國及大將軍者衆
矣咸是散秩無所統御六柱國十二大將軍
之後有以位次嗣掌其事者而德望素在諸
公之下不得預於此列
周書卷十六
周書卷十六考證
趙貴傳趙貴字元貴北史作字元寳
獨孤信傳陳郡王王元等北史作陳郡王玄等為是
第三子穆文侯縣侯北史作必要縣侯
侯莫陳崇傳遣其將李尉遲菩薩將兵向武功李字
下有脱字
周書卷十六考證
