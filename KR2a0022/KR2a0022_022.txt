周書卷二十二
唐令狐德棻等撰
列傳第十四
周惠逹
馮景
楊寬(兄穆)(儉)
柳慶(子璣帶宏鷟子韋)(兄鷟)
周惠逹字懷文章武文安人也父信少仕州郡歴樂鄉
平舒平成三縣令皆以廉能稱惠逹幼有志操好讀書
美容貎進退可觀見者莫不重之魏齊王蕭寳夤為瀛
州刺史召惠達及河間馮景同在閤中甚禮之及寳夤
還朝惠逹随入洛陽領軍元义勢傾海内惠逹嘗因寳
夤與义言論义歎重之於座遺惠逹衣物孝昌初魏臨
淮王彧北討以惠逹為府長流參軍及万俟醜奴等搆
亂蕭寳夤西征惠逹復随入關寳夤後與賊戰不利退
還仍除雍州刺史令惠逹使洛陽未還而寳夤反謀聞
於京師有司以惠逹是其行人將執之乃私馳還至潼
關遇大使楊侃侃謂惠逹曰蕭氏逆謀已成何為故入
獸口惠逹曰蕭王為左右所誤今往庶其改圖及至寳
夤反形已露不可彌縫遂用惠逹為光祿勲中書舍人
寳夤既敗人悉逃散唯惠逹等數人從之寳夤語惠逹
曰人生富貴左右咸言盡節及遭厄難乃知歲寒也賀
拔岳獲寳夤送洛留惠逹為府祭酒給其衣馬即與參
議岳為關中大行臺以惠逹為從事中郎嘗使至洛魏
孝武與惠逹語及世難惠逹陳天下事勢述岳有誠節
唯以憂國定亂為事言辭激切帝甚嘉之及還具以白
岳岳曰人生於天受命於君豈有利人榮祿而不憂其
禍難卿之所奏實𫉬吾心自是更被親禮岳每征討恒
命惠逹居守又轉岳府屬岳為侯莫陳悦所害悦得惠
逹欲官之惠逹辭以疾不見許乃遁入漢陽之麥積崖
悦平惠逹歸於太祖即用秦州司馬安輯隴右及太祖
為大都督總管兵起雍復以惠逹為府司馬便委任焉
魏孝武詔太祖尚馮翊長公主以惠逹為長史赴洛陽
奉迎至潼關遇孝武已西即令惠逹先太祖謂惠逹曰
昔周之東遷晉鄭是依今乘輿播越降臨關右吾雖猥
當其任而才愧昔人卿宜勠力共成功業以取富貴也
對曰惠逹宦遊有年屬明公一匡之運富貴之事非所
敢望但願明公威德加於天下惠逹得效其尺寸則志
願畢矣太祖為大將軍大行臺以惠逹為行臺尚書大
將軍府司馬封文安縣子邑三百戶太祖出鎮華州留
惠逹知後事于時既承喪亂庶事多闕惠逹營造戎仗
儲積食糧簡閱士馬以濟軍國之務時甚賴焉為安東
將軍拜太子少傅進爵為伯增邑三百戶尋除中書令
進爵為公增邑通前九百戶加衛大將軍左光祿大夫
四年兼尚書右僕射其年太祖與魏文帝東征惠逹輔
魏太子居守總留臺事惠逹前後辭譲帝手詔答曰西
顧無憂唯公是屬蕭寇之重深所寄懷及邙山失律人
情駭動趙青雀率東人據長安子城反惠逹奉太子出
渭橋北以禦之軍還青雀等伏誅拜吏部尚書久之復
為右僕射自關右草創禮樂缺然惠逹與禮官損益舊
章至是儀軌稍備魏文帝因朝奏樂顧謂惠逹曰此卿
之功也尋拜儀同三司惠逹雖居顯職性謙退善下人
盡心勤公進拔良士以此人皆敬而附之十年薨子題
嗣隋開皇初以惠逹著績前代追封蕭國公
馮景字長明少與惠逹同志相友延景中梁人寇抄徐
揚景謂蕭寳夤曰今梁寇憑凌朝廷思靖邊之將王若
能先驅效命非唯雪家國之恥亦是保身之長策也寳
夤深然之及寳夤為大都督以景為功曹參軍後為右
僕射引景入省領尚書都令史正光中寳夤為關西大
行臺又假景陵江將軍領大行臺都令史從寳夤征討
寳夤將舉兵反景固諫不從寳夤敗後景還洛朝廷先
聞景有諫言故免之除奉車都尉汝陽王元叔昭為隴
右大行臺啓景為行臺郎中賀拔岳為大都督又以景
為從事中郎太祖平侯莫陳悦除景洛陽郡守尋兼行
臺左丞留守原州魏孝武西遷封高陽縣伯邑三百戶
遷散騎常侍行臺尚書加瀛州刺史大統初行涇州事
後以疾卒
揚寬字景仁弘農華隂人也祖恩魏鎮遠將軍河間内
史父鈞博學彊識舉秀才拜大理平轉廷尉正累遷歴
洛陽令在中郎將軍華州大中正河南尹廷尉卿安北
將軍七兵尚書北道大行臺恒州刺史懷朔鎮將軍卒
於鎮贈侍中司空公追封臨貞縣伯諡曰恭寬少有大
志每與諸兒童遊處必擇高大之物而坐之見者咸異
焉及長頗解屬文尤尚武藝弱冠除奉朝請屬鈞出鎮
恒州請從展效乃改授將軍高闕戍主時茹茹既亂其
主阿那瓌來奔魏帝遣使納之詔鈞率兵衛送寬亦從
以功拜行臺郎中時北邊賊攻圍鎮城鈞卒城民等推
寬守禦尋而城陷寬乃北走茹茹後討鎮賊破之寬始
得還朝魏廣陽王深與寬素相委昵深犯法得罪寬被
逮捕魏孝莊時為侍中與寬有舊藏之於宅遇赦得免
除宗正丞北海王顥少相器重時為大行臺北征葛榮
欲啓寬為左右丞與參謀議寬辭以孝莊厚恩未報義
不見利而動顥未之許顥妹婿李神軌謂顥曰揚寬義
士也匹夫猶不可奪志况義士乎王今彊之以行亦恐
不為人用顥乃止孝莊踐阼拜通直散騎侍郎領河南
尹丞行洛陽令邢杲反寬以都督從太宰上黨王元天
穆討平之就拜通直散騎常侍師未還屬元顥自梁入
洛孝莊出居河内天穆懼計無所出集諸將謀之寬曰
吳人輕跳非王之敵况懸軍深入師老兵疲彊弩之末
何能為也願徑取成臯會兵伊洛戮帶定襄於是乎在
此事易同摧朽王何疑焉天穆然之乃引軍趣成臯令
寬與爾朱能為後拒尋以衆議不可乃回赴石濟寬夜
行失道後期諸將咸言寬少與北海周旋今不來矣天
穆答曰揚寬非輕於去就者也其所逗留必有他故吾
當為諸君保明之語訖候騎白寬至天穆撫髀而笑曰
吾固知其必來遽出帳迎之握其手曰是所望也即給
牛三十頭車五乘綿絹一十五車羊五十口與天穆俱
謁孝莊於太行拜散騎常侍安東將軍仍為都督從平
河内進圍北中時梁將陳慶之為顥兵守北門天穆駐
馬圍外遣寬至城下說慶之寬先自稱姓名然後與語
備陳利害勸令早降慶之不答久之乃曰賢兄撫軍在
此頗欲相見寬答曰僕兄既力屈凶威迹淪逆黨人臣
之理何煩相見向所以先申姓名者豈不知兄在彼乎
直以信不見疑忠為令德耳僕之昆季幸不待言但當
議良圖自求多福天穆聞之謂左右曰揚寬大異人何
至不惜形便如此自是彌敬重之孝莊反正拜中軍將
軍太府卿華州大中正封澄城縣伯邑三百戶爾朱榮
被誅其從弟世隆等擁部曲燒城門出據河橋還逼京
師進寬鎮北將軍使持節大都督随機扞禦世隆謂寬
曰豈忘太宰相知之深也寬答曰太宰見愛以禮人臣
之交耳今日之事事君常節世隆北走寬追至河内俄
而爾朱兆陷洛陽囚執孝莊帝寬還洛不可遂自成臯
奔梁至建業聞孝莊帝弑崩寬發哀盡禮梁武義之待
之甚厚尋而禮送還朝至下邳爾朱仲遠啓復寬官爵
留為大行臺吏部尚書孝武初改授散騎常侍驃騎將
軍給事黃門侍郎監内典書事時夏州戍兵數千人據
兗州反詔寬兼侍中節度諸軍討平之中尉綦擕與寬
有宿憾誣以他罪劾之孝武謂侍臣等曰揚寬清直朕
極知其無罪但不能杜法官之奏耳事下廷尉尋得申
釋又除黃門侍郎兼武衛將軍孝武與齊神武有隙遂
召募騎勇廣增宿衛以寬為閤内大都督專總禁旅從
孝武入關兼吏部尚書錄從駕勲進爵華山郡公邑一
千二百戶大統初遷車騎大將軍太子太傅儀同三司
三年使茹茹迎魏文悼后還拜侍中都督涇州諸軍事
涇州刺史五年除驃騎大將軍開府儀同三司都督東
雍州諸軍事東雍州刺史即本州也十年轉河州刺史
十六年兼大丞相府司馬朝議欲經略漢川而梁宜豐
侯蕭循固守南鄭十七年寬從大將軍逹奚武討之梁
武陵王蕭紀遣將楊乾運率兵萬餘人救循武令寬督
開府王傑賀蘭願德等邀擊之軍至白馬與乾運合戰
破之俘斬數千人軍還除南豳州刺史魏廢帝初入為
尚書左僕射將作大監坐事免魏恭帝二年除廷尉卿
世宗初拜大將軍增邑一千二百戶從賀蘭祥討吐谷
渾破之别封宜陽縣公邑一千戶除小冡宰轉御正中
大夫武成二年詔寬與麟趾學士參定經籍寬性通敏
有器識頻牧數州號為清簡歴居臺閤有當官之譽然
與柳慶不協欲按成其罪時論頗以此譏之保定元年
除總管梁興等十九州諸軍事梁州刺史其年薨於州
贈華陜虞上潞五州刺史諡曰元子紀嗣大象末官至
上儀同大將軍虞部下大夫寬二兄穆儉穆字紹叔魏
永安中除華州别駕孝武末寬請以澄城縣伯讓穆詔
許之仍拜中軍將軍金紫光祿大夫除車騎將軍都督
并州諸軍事并州刺史卒於家贈驃騎大將軍開府儀
同三司華州刺史儉字景則偉容儀有才行魏正始中
起家侍御史加奉朝請遷員外散騎侍郎孝昌中除鎮
遠將軍頓邱太守未及述職元顥啓請随軍建義初兼
給事黃門侍郎左將軍太府少卿元顥入洛授撫軍將
軍孝莊反正廢於家尋拜散騎常侍都督潁州諸軍事
潁州刺史建明中加征南將軍金紫光祿大夫孝武初
除衛將軍北雍州刺史政尚寬惠夷夏安之孝武西遷
除侍中驃騎將軍大統初以本官行東秦州事加使持
節當州大都督從破齊神武於沙苑封夏陽縣侯邑八
百戶七年領大丞相府諮議參軍出為都督東雍華二
州諸軍事驃騎大將軍開府儀同三司華州刺史八年
卒於家贈本官諡曰靜
柳慶字更興解人也五世祖恭仕後趙為河東郡守後
以秦趙喪亂乃率民南徙居於汝潁之間故世仕江表
祖縃宋同州别駕宋安郡守父僧習齊奉朝請魏景明
中與豫州刺史裴叔業據州歸魏歴北地潁川二郡守
揚州大中正慶幼聰敏有器量博涉羣書不治章句好
飲酒閑於占對年十三因曝書僧習謂慶曰汝雖聰敏
吾未經特試乃令慶於雜賦集中取賦一篇千有餘言
慶立讀三徧便即誦之無所遺漏時僧習為潁川郡地
接都畿民多豪右將選鄉官皆依倚貴勢競來請託選
用未定僧習謂諸子曰權貴請託吾並不用其使欲還
皆須有答汝等各以意為吾作書也慶乃具書草云下
官受委大邦選吏之日有能者進不肖者退此乃朝廷
恒典僧習讀書歎曰此兒有意氣丈夫理當如是即依
慶所草以報起家奉朝請慶出後第四叔及遭父憂議
者不許為服重慶泣而言曰禮者盖緣人情若於出後
之家更有苴斬之服可奪此從彼今四叔薨背已久情
事不追豈容奪禮乖違天性時論不能抑遂以苫凷終
喪既葬乃與諸兄負土成墳服闋除中堅將軍魏孝武
將西還除慶散騎侍郎馳𫝊入關慶至高平見太祖共
論時事太祖即請奉迎輿駕仍命慶先還復命時賀拔
勝在荆州帝屏左右謂慶曰高歡已屯河北關中兵既
未至朕欲往荆州卿意何如慶對曰關中金城千里天
下之彊國也宇文泰忠誠奮發朝廷之良臣也以陛下
之聖明仗宇文泰之力用進可以東向而制羣雄退可
以閉關而固天府此萬全之計也荆州地非要害衆又
寡弱外迫梁寇内拒歡黨斯乃危亡是懼寧足以固鴻
基以臣斷之未見其可帝深納之及帝西遷慶以母老
不從獨孤信之鎮洛陽乃得入關除相府東閤祭酒領
記室轉戶曹參軍八年遷大行臺郎中領北華州長史
十年除尚書都兵郎中如故并領記室時北雍州獻白
鹿羣臣欲草表陳賀尚書蘇綽謂慶曰近代以來文章
華靡逮於江左彌復輕薄洛陽後進祖述不已相公柄
民軌物君職典文房宜製此表以革前弊慶操筆立成
辭兼文質綽讀而笑曰枳橘猶自可移况才子也尋以
本官兼雍州别駕廣陵王元欣魏之懿親其甥孟氏屢
為匈横或有告其盗牛慶捕推得實趣令就禁孟氏殊
無懼容乃謂慶曰今若加以桎梏後復何以脱之欣亦
遣使辨其無罪孟氏由此益驕慶於是大集僚吏盛言
孟氏依倚權戚侵虐之状言畢便令笞殺之此後貴戚
歛手不敢侵暴有賈人持金二十斤詣京師交易寄人
停止每欲出行常自執管鑰無何緘閉不異而失之謂
主人所竊郡縣訊問主人遂自誣服慶聞而歎之乃召
問賈人曰卿鑰恒置何處對曰恒自帶之慶曰頗與人
同宿乎曰無與人同飲乎曰日者曾與一沙門再度酣
宴醉而晝寝慶曰主人特以痛自誣非盗也彼沙門乃
真盗耳即遣吏逮捕沙門乃懷金逃匿後捕得盡獲所
失之金十二年改三十六曹為十二部詔以慶為計部
郎中别駕如故有胡家被劫郡縣按察莫知賊所隣近
被囚繫者甚多慶以賊徒既衆似是烏合既非舊交必
相疑阻可以詐求之乃作匿名書多牓官門曰我等共
劫胡家徒侣混雜終恐泄露今欲首懼不免誅若聽先
首免罪便欲來告慶乃復施免罪之牓居二日廣陽王
欣家奴面縛自告牓下因此推窮盡獲黨與慶之守正
明察皆此類也每歎曰昔于公斷獄無私闢高門可以
待封儻斯言有驗吾其庶幾乎十三年封清河縣男邑
二百戶兼尚書右丞攝計部十四年正右丞太祖嘗怒
安定國臣王茂將殺之而非其罪朝臣咸知而莫敢諫
慶乃進曰王茂無罪奈何殺之太祖愈怒聲色甚厲謂
慶曰王茂當死卿若明其無罪亦須坐之乃執慶於前
慶辭氣不撓抗聲曰竊聞君有不逹者為不明臣有不
爭者為不忠慶謹竭愚誠實不敢愛死但懼公為不明
之君耳願深察之太祖乃悟而赦茂已不及矣太祖默
然明日謂慶曰吾不用卿言遂令王茂冤死可賜茂家
錢帛以旌吾過尋進爵為子增邑三百戶十五年加平
南將軍十六年太祖東討以慶為大行臺右丞加撫軍
將軍還轉尚書右丞加通直散騎常侍魏廢帝初除民
部尚書慶威儀端肅樞機明辨太祖每發號令常使慶
宣之天性抗直無所回避太祖亦以此深委仗焉二年
授車騎大將軍儀同三司魏恭帝初進位驃騎大將軍
開府儀同三司尚書右僕射轉左僕射領著作六官建
拜司會中大夫孝閔帝踐祚賜姓宇文氏進爵平齊縣
公增邑通前一千五百戶晉公護初攝政欲引為腹心
慶辭之頗忤旨又與楊寬有隙及寬參知政事慶遂見
疎忌出為萬州刺史世宗尋悟留為雍州别駕領京兆
尹武成二年除宜州刺史慶自為郎迄於司會府庫倉
儲並其職也及在宜州寬為小冡宰乃囚慶故吏求其
罪失按驗積六十餘日吏或有死於獄者終無所言唯
得剰錦數匹時人服其廉慎保定三年又入為司會先
是慶兄檜為魏興郡守為賊黃寳所害檜子三人皆幼
弱慶撫養甚篤後寳率衆歸朝朝廷待以優禮居數年
檜次子雄亮白日手刃寳於長安城中晉公護聞而大
怒執慶及諸子姪皆囚之譲慶曰國家憲綱皆君等所
為雖有私怨寧得擅殺人也對曰慶聞父母之讐不同
天兄弟之讐不同國明公以孝治天下何乃責於此乎
護愈怒慶辭色無所屈卒以此免天和元年十二月薨
時年五十贈鄜綏丹三州刺史諡曰景子機嗣
機字匡時少有令譽風儀辭令為當世所推歴小納言
開府儀同三司司宗中大夫大象中御正上大夫華州
刺史機弟弘字匡道少聰穎亦善草隸博涉群書辭彩
雅贍與弘農楊素為莫逆之交解巾中外府記室參軍
建德初除内史上士歷小宫尹御正上士陳遣王偃民
來聘高祖令弘勞之偃民謂弘曰來日至於藍田正逢
滋水暴長所齎國信溺而從流今所進者假之從吏請
勒下流人見為追尋此物也弘曰昔淳于之獻空籠前
史稱以為美足下假物而進詎是陳君之命乎偃民慙
不能對高祖聞而嘉之盡以偃民所進之物賜弘乃令
報聘占對詳敏見稱於時使還拜内史都上士遷御正
下大夫尋卒於官時年三十一高祖甚惜之贈晉州刺
史楊素誄之曰山陽王弼風流長逝潁川荀粲零落無
時修竹夾池永絶梁園之賦長楊映沼無復洛川之文
其為士友所痛惜如此有文集行於世慶三兄鷟虯檜
虯檜並自有𫝊鷟好學善屬文魏臨淮王記室參軍事
早卒子帶韋字孝孫深沉有度量少好學身長八尺三
寸美風儀善占對韓賢素為洛州刺史召為主簿後與
諸父歸朝太祖辟為參軍時侯景作亂江右太祖令帶
韋使江郢二州與梁邵陵南平二王通好行至安州值
假寳等反帶韋乃矯為太祖書以撫定之並即降伏既
至郢見邵陵具申太祖意邵陵即時随帶韋報命以奉
使稱旨授轉輔國將軍中散大夫十七年太祖遣大將
軍逹奚武經略漢川以帶韋為治行臺左丞從軍南討
時梁宜豊侯蕭循守南鄭武攻之未拔乃令帶韋入城
說循曰足下所固者險所恃者援所守者民今王師深
入棧道長驅漢川此則所憑之險不足固也武興陷沒
於前白馬破亡於後自餘川谷酋豪路阻而不敢進此
則所望之援不可恃也夫顧親戚懼誅夷貪榮慕利此
生人常也今大兵總至長圍四合戮逃亡以勸安居賞
先降以招後服人人懷轉禍之計家家圖安堵之謀此
則所部之民不可守也且足下本朝喪亂社稷無主盡
忠將何所託死節不足成名竊為足下不取也僕聞賢
者相時而動智者因變立功當今為足下計者莫若肉
袒軍門歸命下吏免生民於塗炭全髮膚於孝道必當
紆青拖紫裂土分珪名重當時業光後嗣豈若進退無
據身名俱滅者哉循然之後乃降魏廢帝元年出為解
縣令二年加授驃騎將軍左光祿大夫明年轉汾隂令
𤼵摘姦伏百姓畏而懷之世宗初入為地官上士武成
元年授帥都督治御伯下大夫遷武藏下大夫保定三
年授大都督四年加儀同三司中外府掾天和六年封
康城縣男邑五百戶轉職方中大夫三年授兵部中大
夫雖頻徙職仍領武藏尋丁母憂起為職方中大夫五
年轉武藏中大夫俄遷驃騎大將軍開府儀同三司凡
居劇職十有餘年處斷無滯官曹清肅時譙王儉為益
州總管漢王贊為益州刺史高祖乃以帶韋為益州總
管府長史領益州别駕輔弼二王總知軍民事建德中
大軍東討徵帶韋為前軍總管齊王憲府長史齊平以
功授上開府儀同大將軍進爵為公增邑一千戶陳王
純出并州以帶韋為并州司會并州總管府長史六年
卒於位時年五十五諡曰愷子祚嗣少有名譽大象末
宣納上士
史臣曰周惠達見禮於寳夤揚寬荷恩於晉泰既而蕭
氏𫉬罪莊帝出居遂能契闊寇戎不以興王革慮﨑嶇
危難不以夷險易心斯固篤終之士柳慶束帶立朝懷
匪躬之節蒞官從政著清白之美並遭逢興運各展志
能譽重搢紳望隆端揆非虛云也然慶畏避權寵違忤
宰臣雖取詘於一時實獲申於千載矣
周書卷二十二
周書卷二十二考證
揚寬𫝊子紀嗣北史作子文紀嗣
穆字紹叔穆與儉係寬之兄自此以下至華州刺史
句當另自成𫝊
柳慶𫝊今欲首懼不免誅首字下脫一伏字
周書卷二十二考證
