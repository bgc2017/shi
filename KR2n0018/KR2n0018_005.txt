隸續卷五
宋洪适撰
右樊敏碑兩獸蟠其上就為圭首若今所謂贔屭者其
有一鱗猶龍然篆額兩行偏其右文在穿下凡十八行
行三十九字空一行刻亂曰二行又空一行低十三字
刻歲月及書造人姓名其云石工劉盛息懆書者劉刻
其石而厥子落筆也陳球碑隂書其二故吏之子亦曰
息漢刻惟此碑及武斑與羊竇道碑有書人姓名宣和
殿藏碑錄以揚厥碑為黽漢疆者考其碑云五官掾南
鄭趙邵屬裒中黽漢疆書佐西成王戒主蓋三人主其
事書佐則王戒之職非漢疆書書之也歐陽叔弼以袁
逢華廟碑為郭香察書考其碑云敕都水掾杜遷市石
遣書佐郭香察書蓋一人市其石一人察其書非郭君
書之也張稚圭據圖經以孔廟卒吏碑為鍾繇書按此
碑以永興元年立繇以魏太和四年卒相去亦七十餘
年謂之繇書者非也天下碑錄以周公禮殿記為鍾會
書按此碑以初平五年立魏書云會以正始中為尚書
郎注謂之弱冠登朝蓋已在初平四十年之後矣謂之
會所書者非也北史江式云魏邯鄲淳以書教皇子建
三字石經於漢碑西按此碑以正始三年立漢書云元
嘉元年度尚命邯鄲淳作曹娥碑時淳已弱冠自元嘉
至正始亦九十餘年式以三字為魏碑則是謂之邯鄲
所書則非也其它雜書指劉熊(王建詩)老子(周越法書苑)范式(李嗣真書品)
州輔(汝帖)夏承(臨汝帖)魯峻譙敏(並碑錄)等碑皆云蔡中郎所書或字
體之不類或時代之遼絶蓋不辨而自決至若魏受禪勸進
碑或以為鍾繇或以為梁鵠凡非出於本碑者皆不足信也
右廣漢屬國造橋碑有二人坐於上若賓主之容蓋辛
李二君也中有一器其後各有使令者一人上有題字
已磨滅所餘府卿明府四字畫像之下横刻二君官氏
凡二十六字其下有文十七行行三十七字明君明府
皆平闕我君高遷之句君字亦平闕其後有題名五行
右費鳳碑篆額三行在穿之右其左有物如螭垂其首
者三文九行行三十五字中分其石此銘居其半其餘
則低三字載施業戚忠之事又七行行四十四字題名
五行行二人碑陰二十二行行二十七字
右陳球碑篆額二行黑字圭首甚大一暈䨱
右復有二暈文在穿下凡十九行後有裂者
下斷所存者行二十四字碑陰穿暈皆同縱横亦有裂
文前兩行書二人之事餘存二十行行二人復有一碑
篆額二行穿暈略同文二十行行三十七字其下亦有
斷者
右山陽麟鳳瑞像右鳳而左麟其下各刻一贊碑陰又
刻銘辭皆小篆兩旁有隸字其篆云永建元年季秋七
月饗時山陽太守河内孫君見碑不合禮掾夔造新刻
瑞像麟鳳其銘辭曰漢盛德中興即政二年辛酉之蔀
首歷六十□青龍起蟬嫣三月季春爰易立碑石順禮
典文九九應度數萬世常存爾雅注單閼音丹遏一音
蟬嫣永建二年歲在丁卯故此碑用蟬嫣字米元章畫
史云此圖半篆半隸麟一角上高如足翹如惡馬鳳高
冠尾長甚可怪也以詩題之曰非篆非科璞已雕形容
振振與蕭蕭曾因忠厚方周德坐想訏謨覽舜韶漢德
已衰還應孽魯邦既弱不為妖虚齋自是驚人玩不勝
雄狐遂怒鵰漢碑有麟鳳者不特此一碑元章特未之
見耳
右劉寬神道二刻隸字各二行其上皆有螭左右相向其
下有一獸之面兩旁頗不具或是打碑人所損
右王稚子二闕其右則騎而西者二人其左則乘車而
東者二人挽之者橐佗也王君平生官簿互見於兩闕
之上
隸續卷五
