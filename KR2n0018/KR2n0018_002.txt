隸續卷二
宋洪适撰
新莽候鉦
候鉦重五十來斤新始建國地皇上戊二&KR1013;右上上晦
造□夫放守史凡掾大夫左丞守令嘉掌共工大夫(闕二)
右候鉦四十二字闕二字王莽地皇二年所作紹興
中出於金州今在毗陵胡承公家漢器如館陶釜甘
泉内者鐙之類雖非彝鼎間古文蓋猶是篆體獨此
器所書有波畫字尤清勁與漢末筆法無異孰謂西
都隸字皆古拙乎范史祭祀志東夷傳俱有建武中
元之文與此所謂始建國地皇相類語在何君閣道
碑說文桼象形如水滴而下賈山云桼塗其外是也
而漆枲絺紵椅桐梓漆之類經傳已多借用至今反
以桼為古字漆沮之漆却有省其水者韓勑碑書漆
作□此云重五十來斤者隸法小變而借用作七也
吳天璽年國山碑云神女告徵表祥者世有桼唐裵
談司刑寺佛跡碑云長安貳□漆□夫豈無據乎惟
北齊文宣以七為漆而誅上黨王渙則冤哉虐也數
自壹貳至於玖拾莫非假借獨㭍字鄙俗無它訓若
倣古而用漆桼豈不韻勝莽本傳云莽自以土行故
令太傅府置戊曹以戊子代甲子為六旬之首冠用
戊子為元日昏以戊寅之旬為忌日令太史推三萬
六千歷紀六歲一改元遂改元為地皇其所下書有
上戊六年之文孟康注云上戊者莽所作歷名故此
云上戊二年也趙氏有居攝墳壇刻石其一曰上谷府
卿墳壇一曰祝其卿墳壇皆居攝二年造趙云上谷
郡名祝其縣名王莽時官名日易史家不能盡紀不
知府卿祝其卿為何官予嘗於廣漢屬國造橋碑論
之矣應劭所云大縣有丞左右尉所謂命卿三人漢
隸有吳郡府丞武開明碑而武榮碑中稱之曰吳郡
府卿又沈子琚緜竹江堰碑云縣丞王卿則居攝墳
壇刻乃上谷府丞祝其丞也予未獲此二碑因說王
莽候鉦故并及之
耿氏鐙
延光四&KR1013;二月耿氏作鐙比二工張□造
右耿氏鐙安帝延光四年所作見於錢唐薛尚功彝
器款識碑比二者言如此器之比有二也兩漢器物
銘存于今者皆是篆文獨此一鐙用隸第薛君酷好
篆古不習隸法模勒不精頗失其精未知此器今藏
於誰氏也
五君桮柈文
大老君
西海君
東海君
真人君
仙人君
右五君桮柈文十五字子所見者已裝治成帙不得
詳其形製五君之旁有棬各三徑三寸餘其中者圓
若碑碣之穿上下二棬則&KR2330;褊不勻亦有闕其一者
藏碑若歐趙皆所無有復不見於諸家雜說中殆莫
知其為何物獨武陽黃伯思長睿作洛陽九詠其瞻
上清一篇中云窪柈五兮石桮九饗西后兮腏東后
所注甚詳今并錄其詞云睠邙阜兮北睇眇璿題兮
雲際羌胡為兮斯宫肇先唐兮六世(唐初北邙有老子廟)
(開元末廟北别建玄微觀後曰上清宫)蕊殿兮穹崇桂棟兮椒墉綺
疏晃兮杲日瑶鐸韻兮曾空峨雲冠兮紛羽袂飇為
車兮鶴為驥瞹羣眞兮飛軿悉雲從兮仙李日旂兮
霞旆騰玉虯兮沛艾穀祖祀兮肅祗堟瓊章兮綷䌨
(唐明皇朝謁齋宿斯宫有詩石存焉)焕妙繪兮秀發五龍儼兮千鷺列
悼兩駮兮壒蒙隨一埽兮煙滅(宫壁有吳玄玄畫即杜甫稱五聖聯龍衮千)
(官列雁行本朝祥符中府吏以其故暗剗而更畫森羅妙絶之跡一旦埽地矣李西臺建中得數像□齋)
(壁後為大水所没)鬱梁子兮翠枝樛藏史西兮麗紺牛度函
關兮代邈木何為兮此留(殿有古木相傳名梁子木老子以繫青牛蓋後人假)
(託明甚)窪柈五兮石桮九饗西后兮腏東后若胚渾兮
自然差眇茫兮難究(宫中有石上列圓穴五橢穴九俗謂之九卯石側谷有題記曰)
(大老君真人君仙人君東海君西海君字與漢人隷法同其穴殊無刊刻之跡乃漢世所作以祠真仙耳)
(圓者代柈橢者代桮就石為之若窪尊之類或謂晉世仙人白仲理作此鍊丹非也蓋字畫類漢世隸不)
(類晉體)柏翠兮棃紅金井露兮玉橙風思少陵兮不可
再得吾獨吟乎山之側又東觀餘論載政和中黃君
瞻上清跋語云此碑帙有五君桮柈文故書於右且
云欲考桮柈所以者觀此可知也宣和殿藏碑錄以
為漢碑面名之曰真人君石樽刻與四老神祚机刻
石同帙良由此石就其上有器物之狀以祀五君故
或謂之桮柈或謂之石樽而黃君之詞可據始知是
洛陽上清宫中之物其文惟大老君三字最大蓋尊
老子也西海真人六字却似晉人筆札豈鐫刻有工
拙乎六經無真字獨於諸子見之延熹中蔡邕作王
子喬碑及仙人唐公房碑皆有真人之稱矣
征南將軍劉君神道
有漢征南將軍劉君神道
右征南將軍劉君神道十字大小與王稚子闕相類
而剛勁過之惟後兩字刓損兩漢雜號將軍掌征伐
背叛事訖則罷不常置也唐杜佑云四征興於漢代
四安起於魏初四鎮通於柔遠四正止於喪亂在光
武時岑彭嘗建征南之號矣牛僧孺玄怪錄載盧公
渙為明州刺史時有盜發漢征南劉將軍墓者蓋在
明之翁山縣其官氏偶同非此劉君也
司農劉夫人碑
漢故(下闕)
右司農夫人碑漢太尉許馘之室也首行有標題之
文石已刓剝所存數十百字其漫漶者強半惟次行
獨全故知其姓劉氏而為山陰之人其辭惟數句可
讀如云體性純淑非禮不行及孫息盈房而已其云
德配古列任似者以姒為似也字畫多雜篆體所書
以字全類孔宙碑其它偏旁多與故民吳公碑中山
相薛君題額相類應劭漢官儀所載三公孝靈時有
吳郡陽羡許馘季軼范紀光和四年馘以衛尉代劉
寬為太尉今許氏兩墓皆在宜興而此碑猶在夫人
冢旁吳處厚青箱雜記云義興有許馘廟其碑許邵
所作唐開元諸孫重刻碑陰有八字云談馬礪畢王
田數七徐延休讀之曰談馬即言午言午許字礪畢
必石卑石卑碑字王田乃千里千里重字數七是六
一六一是立字今其殘碑纔有數十字其間載許君
自司農遷衛尉此又稱劉氏為司農夫人則銘墓時
許猶未為衛尉也其碑在光和之前無疑建康王厚
之云其友陽羡邵偉嘗泛舟過許氏叢冢見水濱一
石舉而察之則許君殘碑也邵遂載以歸厚之字順
伯樂古多聞山陰石臺卿亦佳士搜奇抉怪埤助此
書為多
任君殘碑陰
(上闕三)四&KR1013;九月十日五官掾(闕十)令君(闕三)主(闕七)何治(闕五)
先桓守史景(闕二十五)故官石官二(闕十四)屮(闕二)七(闕四)四千木
(闕二)直千二百(闕二)鼎縛官(闕二)直九百(闕三)屮二三千百
君殘官石&KR0708;校見左石廟&KR0556;時主事(闕十)掾杜峻□珍史
何□又(下闕)
右任君殘碑蜀人謂之武帝先生任君碑陰所謂先
生似若玄儒先生婁夀之類第武帝二字必有譌也
此碑可辨者不盈百字惟掾杜峻孟珍姓名獨存何
孟二史僅有其姓前有四年九月十日五官掾字而
紀年及名氏皆闕中有直千二百直九百及四千三
千字又有石屮木莋及廟就字蓋是計繕脩所費豈
任君有祠于彼而邦人尊事之乎
舉吏張玄殘題名碑
舉吏汝南細陽張玄(下闕)魏郡内黃(下闕)千故吏河内林慮
(闕四)二千(上闕)薛令寧陽(闕四)千門生濟南郡平(闕二)文千門
生濟南梁鄒虞升仲遷二千門生東郡范夏(闕二)二千門
生東郡東(闕六)門生東郡(闕七)千門生平(下闕)安德(下闕)千門生
南(下闕)門(下闕)千門生任城(下闕)門生(下闕)千(上闕)和五百門生
(下闕)五百門生(下闕)門生(下闕)
右舉吏汝南張玄殘題名其可見者故吏河内一人
門生東郡三人門生濟南二人門生平原任城各一
人薛令有其官而亡其姓名惟虞升一人郡邑名字
及所出錢無一字闕者漢碑稱舉將者有二外黃令
高彪碑稱潁川太守文君為舉將三公山碑元氏尉
樊子義稱常山相馮君為舉將其自稱舉吏者獨於
此碑見之
公乘伯喬殘題名
(上闕)廣都公乘伯喬(上闕)曹守長郫審叔雍
右公乘伯喬殘題名所存者一列二人廣都及郫皆
蜀郡之邑而所題者乃其蓋字西州之殘碑也
雒陽稚子六字
先置雒陽稚子
右雒陽稚子六字其大小與王稚子二(闕)相若而波
磔不越乎規矩之外亦刻於稚子闕上但殘闕不具
無先後之序
平陽府君六字
平陽府君紂神
右平陽府君六字蓋漢神道所刻者石缺不全莫知
為何人漢字存于今鮮矣譬之麒麟一毛虯龍片甲
皆可貴也
隸續卷二
