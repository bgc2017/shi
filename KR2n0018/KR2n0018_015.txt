隸續卷十五
宋洪适撰
石經儀禮殘碑
(上闕)郊請反(闕七十一字)以君命聘于(闕六十八字)善乎授上介幣
(闕六十九字)賜使者幣使者(闕六十八字)上介至亦如之(闕六十八字)
練冠以受聘(闕七十字)哭出袒(闕七十一字)食歸(下闕)
(上闕)取(闕七十四字)嘗(闕七十二字)佐食(闕四字)于(闕六十七字)卒(闕四字)相
(闕六十五字)取(闕)坐(闕三字)興(闕二字)俎(闕六十五字)堂復位至婦(闕)
足(闕)于(闕六十五字)爵(闕六字)儀(下闕)
右石經儀禮殘碑一段八行上下皆糜碎行多者六
字少者二字聘禮之文也前五行乃使還反命之儀
後三行乃出聘遭喪之儀一段十行二十字士虞禮
之文也漫滅泰甚僅有數字隱隱可認非板本尋繹
安能得之因知此碑每行七十三字鴻都遺刻獨此
最為難辨聘禮曰使者歸及郊請反命朝服載旜&KR1241;
乃入陳幣于朝西上上賓之公幣私幣皆陳上介公
幣陳他介皆否束帛各加其庭實皮左公南鄉卿進
使者使者執圭垂繅北面上介執璋屈繅立于其左
反命曰以君命聘于某君某君受幣于某官某君再
拜以享某君某君再拜宰自公左受玉受上介璋致
命亦如之執賄幣以告曰某君使某子賄授宰禮玉
亦如之執禮幣以盡言賜禮公曰然而不善乎授上
介幣再拜稽首公荅再拜私幣不告君勞之再拜稽
首君荅再拜若有獻則曰某君之賜也君其以賜乎
上介徒以公賜告如上賓之禮君勞之再拜稽首君
荅拜勞士介亦如之君使宰賜使者幣使者再拜稽
首賜介介皆再拜稽首乃退成周之時朝覲廢而盟
會講列國相聘結轍於道往反禮容骫曲僃具靖康
建炎間邊馬南牧己酉年先公張旜請和抵雲中聽
命於其帥尼堪繼徙冷山十有五年然後歸紹興之
季金人犯廣陵其明年壬午仲弟往尋盟隆興之季
復入淮壖其明年乙酉予銜命至燕館其邸十日四
見其君燕射訖禮到闕與上介便服對内殿再拜升
階奏使事賜坐飲茶而退既弛擔件所得之物以聞
駭步就賜以所點一二物隨以獻得告三日涖職如
初古禮病於太煩今日之儀無乃太簡乎
成臯令任伯嗣碑
(上闕三字)字伯嗣南郡編人也其先蓋任座之苖胄君少履
岐嶷純懿之(闕五字)仁而有威仕極州郡舉孝廉除郎中
蜀郡府丞江州令以服去官辟(闕二字)茿陽侯相延熹五
年七月遷來臨縣正身帥下賞恭罰否存恤寒苦(闕三字)
右官朝家靜姦軌撿手繇賦平均黔庶不擾基月有成
政由豹産□(闕三字)七州□闕衢路委蛇郏河阻凶崩阤
虧齧峻峭危難君發弘謀慮斯(闕三字)南移北徙俠就寬
直柱(枉字)匹曲以險為安隤高夷窊顯敞平端功業廣(闕三)
(字)悦懽然後乃探(闕)索隱厲貞禮孝興文偃武脩序畔
校菩著□消頑(闕二字)易撡威恩並行(闕十四字)南蠻拔扈荆
部(闕三字)周遷君桂陽銜(闕十五字)夫織妾仿偟道(闕一字)予何
英追送隨慕君未到郡先騰檄告諭以信義繩以憲度
狂校醜類(闕二字)畏怖或豫降服或走逃竄居民安業商
旅通濟不戰而宼息罰未加如(闕二字)斯可謂德應神祗
獲水(闕)之助垂曜於旡窮者已是以都邑謠詠慕昔(闕二)
(字)甄勒勛績永昭于後乃作頌曰
(闕)惟任君政不世出慈寬惠恕剛猛桀掘應期濟時來
牧我國□仁垂義種(闕二字)德伸屈潤槀理冤省結受施
既浹升輿南翔西征東怨萬民攸望䥴表(闕)頌億載彌
彰
右任伯嗣碑其文云延熹五年以筑陽相遷來臨縣
存恤寒苦姦軌斂手繇賦平均黔庶不擾移徙衢路
脩序畔校遷守桂陽都邑詠慕甄勒勛績蓋去思碑
也碑之中鑿方為竅廣四寸長五之疑曾用之為碑
趺趙云碑今在汜水乃漢之成臯也帝紀延熹八年
桂陽胡蘭復反太守任胤背敵畏懦弃市胤即伯嗣
之名碑言君未到郡先騰檄告醜類畏怖或降或竄
不戰宼息則先聲亦可嘉矣不旋踵而難作夫以銅
章課最進把州麾夙盗盤結罹此酷刑禍福倚伏惜
哉(以軌為宄檢為歛墓為暮由為猶郟為夾匹即正字)
漢安長陳君閣道碑
永建五年孟春下□漢安長蜀郡青衣陳君到官(闕五字)
約垂意惠民施無為之政行不言之教德化流行盜賊
(闕)少五榖豐茂百姓晏然各得其所君思所以利民大
小悉備此道本有根閣二百餘支(闕三字)□(穿字)陷壊絶車
馬疆頓常以農時發民(闕)治歲歲造雯直世餘萬君躬
自案行以眇思省去□閣令就土著長無勞費為萬世
基百姓行人驩悦歌咏郵亭掾尹厚(闕二字)臣有述君之
義故勒此石以示後賢其辭曰
惟此故道險阻危難□閣阸(闕)臨江緣山秋雨水(水字)&KR1369;
(闕二字)陷□車馬疆頓□隧隕顛行旅創苦發賦加民乃
至于今遭我陳君舍道施德蹈義履仁治合中和化行
若神清過夷齊行同參騫以身率下非禮不言思惟儉
約所以利民追哺(闕)飯露宿草(闕)百姓安樂不勞不煩
又省此閣就乎平便民無經賦行人離患時丞馮卿廉
約勤勤好施樂(闕)欽承奉宣掾史遵憲各建忠(闕)咸(闕)
百福子子孫孫(闕)時道福掾董(闕二字)
右漢安長陳君閣道碑漢安舊屬犍為今為資州内
江縣□字未見所出所謂□閣者猶李翕郙閣何君
尊楗閣之比碑載陳君到官年豐盜息思欲利民此
道有根閣二百餘丈臨江緣山險阻危戹秋雨水潦
穿陷壊絶車馬僵頓行旅苦之歲歲發民脩治費三
十餘萬陳君躬自案行省閣就土行人驩咏郵亭掾
尹厚勒石作頌頌後又稱邑丞馮君與掾史欽承遵
憲之美末有道橋掾董君姓名順帝永建五年造(碑以)
(疆為僵隧為墜參為參眇為妙)(下闕數頁)
(前闕)闕然字畫有東都氣象非魏晉筆法校官掾者東都
郡縣之吏屬公乘者漢爵第八級東都紀元有熹平
延熹光熹亦有書光熹為光喜者漢人作隸好假借
或是借憙作熹作喜又作熙光字恐史策之誤但弘
農王四月即位改中平為光熹是年二月猶是中平
西晉惠帝雖有永熙而改元亦是四月此碑非光熹
永熙明矣俟博古者剖判之
交阯刾史石羊五字
(闕)阯刾史(闕)君羊
右刾史羊五字今在郴州二十里外荆榛中第一行
有阯刾史三字上滅其一當是交字第二行有君羊
二字上滅其一土人謂之鄧君家闕文乃其姓也此
蓋墓道石羊膊上所刻如州輔天禄辟邪之比漢武
帝置交趾刾史在十三州數中東都因之杜佑通典
云獻帝時以交趾刾史張津交趾大守士爕有請改
刺史為州牧至建安十八年復禹貢九州省交州入
荆益帝紀自靈帝以前屢書交趾刾史事迹傳中載
交趾事却多作交州蓋是要其終而言之但郡國志
自中興以來直云交州不載廢置本末可謂闕文此
獸乃建安以前之物
永初官墼文
永初七年作官□
右永初官墼七字數十年來眉州人掘武陽故城時
或得之范至能在蜀得其二分其一相贈二墼惟七
及官字文有反背不同重有十八斤
隸續卷十五
