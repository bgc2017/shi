隸續目錄類二(金石之屬)
提要
(臣)等謹案隸續二十一卷宋洪适撰适既為
隸釋又輯錄續得諸碑依前例釋之以成是
編乾道戊子始刻十卷于越淳熙丁酉范成
大又為刻四卷于蜀其後二年己亥德清李
彦穎又為增刻五卷明年庚子尤袤又為刻
二卷于江東倉臺輦其板歸之越前後合為
二十一卷越明年辛丑适復合前隸釋為一
書屬越帥刊行然辛丑所刻世無傳本隸釋
尚有明萬歷戊子所刻隸續遂幾希散佚朱
彛尊曝書亭集有是書跋曰范氏天一閣曹
氏古林徐氏傳是樓含經堂所藏皆止七卷
近客吳訪得琴川毛氏舊抄本雖殘闕過半
而七卷之外增多一百一十七翻蓋自彛尊
始合兩家之殘帙參校成編後刊本于揚州
即此本也計其書當亦如隸釋之體專載碑
文此本乃第五卷六卷忽載碑圖第七卷載
碑式第八卷又為碑圖第九卷十卷闕第十
一卷至二十卷又皆載碑文第二十一卷殘
闕不完而适自跋乃在第二十一卷首蓋前
後參錯已非當日原書之舊矣考彛尊所云
七卷之本乃元泰定乙丑寧國路儒學所刻
較今所行揚州本訛誤差少然殘闕太甚今
仍錄揚州之本而以泰定本詳校異同其殘
闕者無可考補則姑仍之焉乾隆四十六年
十二月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
