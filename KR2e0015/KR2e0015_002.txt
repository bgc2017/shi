咸淳遺事卷下
四年(戊辰)春正月
閏月戊辰大風雷雨是日楊淑妃降生皇子上乃降德
音告中外曰朕以菲質嗣宅綿區天地祐我邦家實兆
無疆之業祖宗施于孫子永垂有道之基每寅念於繼
承曷克臻於蕃衍乃歲當豐茂時屬泰亨先鳦至以應
禖繄熊占之叶夢積善必有餘慶夙著天庭命吉在厥
初生是膺帝祉維詔王居門之月後烈祖流虹之辰居
然誕彌允也顯相(缺)太后之樂將侈愛於綠車聳國人
之觀竚備儀於朱芾夫重嗣續者禮必具舉輯榮懷者
澤必旁流豐水貽謀仁已深於數世孟春行慶惠斯德
於兆民式契驩心肆頒宥典以篤非常之祜以覃大賚
之恩降誕皇子依典禮可降德音云云於戲華封之請
祝者三胥有多男子之望皇極之錫數維五是亦作父
母之心聿同浹洽之霑共慶延洪之盛
元兵圍襄陽守臣呂文煥告急於朝詔遣高達赴援賜
奬諭曰朕惟總士卒之重護九重之嚴非有重望孰寄
心膂卿以忠義見稱督勵將士往捍上流敵愾為多兹
乃委以此任卿其亟往勿替朕命
賈似道上表乞廵邊上不之許降御筆曰朕以凉菲統
理萬方率惟師相一乃心德力任天下重用底于治兹
覧來䟽遽以上流之行為請師相一忠體國靡殚於勤
圖乂思艱尤見大節然師相豈可一日而輕朝廷經制
西事當在廟堂自泉流瀕以感於天下今軍國大務叢
於師相之身坐運勝籌用師袵席師相平日計之熟矣
謝太傅指授未嘗臨邊處置得宜千里之外應之何以
踰度遠計為辭况我朝制度未聞以辨章廵邊正不可
以裴度出使比也師相其深長思之雖跬步之近亦不
可舍去謹勿復請以重朕憂
葉夢鼎上表乞歸田里不允賜御筆曰師文王之大國
五年必為政於天下朕臨御願治於今五年此正天命
至難諶之日民心㒺常懷之時君子小人消長之機中
朝外敵盛衰之候一念及此凛如淵冰丞相受先帝之
殊知有大臣之雅量爰自舊學登於上台儀刑百僚簫
勺群慝辨章元老總提宏綱二三股肱叶規同力延英
盛夏方欲講天下之事科𤨏防秋尤宜先天下之憂舍
而去之誰與領此趨進有度精神煜然何嫌何疑欲解
機政畏天命而悲人窮聚君子以強中國盡展所學弼
予一人不但為政於五年亦永右弼於萬世幸孚隆睠
勿復再陳
詔行科舉曰國家用儒之效與三代比隆朕紹休聖緒
於今五年粤若恭默之時亦既選士未遑親策兹將進
於庭而問焉恭惟仁祖臨軒之初太史奏雲瑞名臣軰
出施之事業碩大光明朕甚慕之先帝道久仁洽凡今
宗工獻臣莫非豐水涵濡之澤燕貽我後頋惟天下之
才無窮長育而新美之亦有無窮之用思昔敷納以言
明庶以功興賢舉能出長入治所取皆有用之實爰自
以文設科視古寖異然經術詞章所以覘濟時之藴徒
文乎哉學問粹而器識宏其文渾厚雅正實用於是乎
見朕既臨雍表章儒先首崇善化以風四方矧景運維
新叶於五緯聚奎之歲爾多士其必躍然興起矣盍飭
操履以培其本明理義以浚其源勿事穿鑿以稱作人
之實意羣有司尚亦公爾考擇明爾鑒裁俾抱負器能
之士惟朕時舉庶得賢立太平之基式克廸前人之光
其率朕志無斁
冬十月上臨軒親策試進士其試題曰天下之生久矣
䆳古之初紹天闡繹由皇而帝由帝而王豈不同條共
貫歟而其大經大本率惟自身而家自家而國其事可
得聞歟人有常言天下雖大治之在道四海雖廣治之
任心夫自道心一語舜以命禹實為千萬世人主之心
法根於其心發於其政仁義禮樂皆其具也當此之時
則至治已𫝊曰善為化者其道密庸其功同大大道為
公其是之謂同歟三代令王同得其全治之所由粹漢
唐諸君同得其偏治之所由駁或粹或駁吾將安考道
不行千載無善治道不明百世無真儒而群聖人之道
僅載之空言豈心法不𫝊而治法隨之歟惟我藝祖以
何物最大質之元臣上接三聖𫝊心之印洞開諸門正
如我心用肇造區夏丕式於後之人朕獲承至尊休德
廼念為君之難望道未見顧惟萬𣲖一宗異情同理思
與宇内共臻斯治然志洽而未治躬化而未孚其故安
在欲省賦斂而官與胥為蠧民是上澤壅於下流而莫
之省憂也何以厚民生姦者舞法貪者壊法便文自營
非為公家忠計者也何以飭吏治見大夫無可使者深
詔執事非不薦人才也應令者多序績者鮮抑徼幸之
門戢浮競之俗非不正士習也而一私纏繞攘攘熙熙
利往利來朕獨安取非不尊&KR0839;屏惡也今或以隨聲是
非為公論以縱釋有罪為可喜非不賤貨貴德也今或
隂事於牟擷或嘗試於貢奉是人心獨未嘗古也關楮
本以權錢也弊輕多姦是奉吾詔不謹也今或官涎益
饞有因之以為利者矣推排本以平賦也旦暮吏來吾
鄉並緣為姦今或強宗巨室有不可問者矣興言在兹
未燭厥理朕所為祗祗兢兢夙興晨慮於今五年每下
詔書凡以為民而未有恩志豈朕之心然而千萬人之
心未之或然歟心猶慊於道故未能措時於理歟昔孝
祖龍飛策士首及於循堯之道期於不下堂而治欿然
於古之弗及必於綜核名實為大務此朕家法也繄欲
立治以道立道以心舉事事物物一是為實之歸以庶
幾乎二祖之道德風烈何若而可今朕詳延四方之士
始策於廷子大夫其據古以對靡有所隠用宏理本朕
將親覧焉是歲廷對之士五百三名擢陳文龍為第一
各賜出身有差
上以邊患召沿江安撫使朱禩孫赴闕引見禩孫上殿
奏事上曰卿此來專欲以蜀事付卿禩孫奏臣職在馳
驅敢不東西惟命上曰當今財用甚為可憂禩孫奏曰
祖宗時以全天下事力備西北二邊渡江以後半天下
事力備三邊今日又以東南一隅之地備四邊事力可
知上首肯復問曰蜀中境土如何禩孫奏曰六十餘州
今止有二十餘州所謂二十餘州者又皆荒殘或一州
而存一縣或一縣而存一鄉古人雖一成一旅尚能祀
夏未嘗有不可為之事然曰兵曰財一無所出内則仰
望朝廷科降外則仰荆閫應援内外脉絡相通臣方展
布上曰然朕甚以蜀為憂欲復版圖得以無負先帝付
託須卿一行禩孫曰陛下率寧人疆土憂顧如此臣敢
不鞠躬盡瘁盡力以為報塞至於成敗利鈍雖諸葛亮
尚謂不能逆睹臣亦豈能自必惟知盡忠而已上曰雲
項清居如何禩孫奏曰項已䧟併入成都今惟清居最
緊要須是清居寇去然後渠廣無憂夔路方可捍蔽上
首肯曰卿為朕一行旦晩便出命凡有申請卿可禀平
章奏來朕當從行
五年己巳春正月皇子賜名降制曰受祉(缺)於子莫先
名爵之榮立愛始於家莫大宫闈之慶荷皇穹之錫羡
肆上聖之發祥屬逢歲籥之周爰廸邦彛之懿其頒贊
冊以告昕庭皇子賜名昰體性茂淳識知岐嶷金相玉
質早占碩大之祥絡襁綺齠日奉怡愉之樂惟禮有冊
名於外寝更宜屏植於勝衣暨考我朝之彛昉自神祖
之盛初帶韣而祝式應於宫及在襁而封廼授以節盖
履常之兆載夙建侯之儀斯皇朕思宗廟之尊培本根
之輔是用差穀旦錫嘉名言纁斯裳親秩杓星之位有
鞗斯革陳儀夀軫之都封國若予之初與邑介爾之禄
繄累聖之澤太母之慈衍厥慶源裒時茂渥於戲親親
之重社稷兹率厥常幼幼以御家邦必授之職有俶宗
廟之建尚加德器之成祗對榮懷永綏福履可授檢校
太尉武安軍節度使益國公食邑三千戸實封一千戶
丙子葉夢鼎去國
已夘以江萬里為左丞相其制曰國家所以興尊師而
重傅冡宰所以立佐王而經邦聞昔上公廸予明訓曰
若稽於祖則胥對秉於國成猗我泰陵號稱盛際三賢
謀政推重德以總宏綱二人同心維名臣而居左輔睠
時求舊視昔承休聿符考卜之謀暨登厥典之望誕揚
贊冊敷告大庭具官江某高卲而懷忠魁宏而廸哲其
為人好善有憂天下之風將以道覺民有思匹夫之志
克篤賢人之藴簡在聖考之知貽厥孫謀訪予落止尚
記衣冠從遊之偉再陪帷幄决勝之籌爾有嘉謀嘉猷
我其立政立事上下勤恤夙夜浚明告孺子以微言皆
無逸七月之戒詔長者以理效猶神爵五鳳之時用則
有成灼知厥若豈予㒺克謂督弗忘成湯初年盖已得
仲氏吕尚既老盍入相有周矧元勲嘗暨於乃僚而國
人亦望其來相體特勤於加旅式遄其歸義有頼於同
舟實相以濟維大人之能文乃平生之素志德無朋比
無援其矯哉不倚政為師教為友其休焉如容旨哉乃
言觀其所麗是用登之端揆贊我辨章次乃分隸於治
機總持乎樞柄爰陟文階之峻同陪表海之封丕紹前
聞允副兹選於戲太平之輔常思為國以持盈有道之
君能使樂用而忘老氣𩔖合則元祐之業可大識慮定
則紹聖之禍不萌欲至萬年以遇交修之日各秉大節
務培長治之基往奮厥庸同底於道可特授金紫光禄
大夫左丞相兼樞密使依前南康郡開國公加食邑一
千戶實封四百戶
馬廷鸞右丞相其制曰星辰象官也輔弼所以佐北斗
之政君臣同體也股肱所以成元首之功爰立聽朝率
作興事咸有一德既主善以為師篤棐二人尚敷心而
悉命繄汝惟允於右實宜載布明綸敡於拱著具官馬
某行應世表德茂儒宗仁義與王言皆本朝忠厚之懿
經術斷國論有前人淳灝之風蚤迪令猷式符昌歷祗
遹文考化成以觀乎丈敷遺後人輔翼以歸諸道暨予
小毖服在大僚共濟時艱用乂厥辟風雲之會得再時
幾之𠡠奚窮惟予立武四鄙用寧豈忘綢繆之計惟予
立政三隅用穆奚謹鬷假之求廼貳籌帷廼参政本職
近則委寄彌大望隆故畀付甚嚴今春秋尊上公亦既
任重朝夕輔台德尚頼協恭思皇我家莫盛元祐咨師
巖以大事分宰輔以繁機惟我有臣兹率厥典若時元
老稱汝曰賢惟周公惟君陳所期同底於道之治舉臯
陶舉伊尹兹為不仁者遠之懲非正毋干其間相遜乃
和之至爰登次輔兼總本兵以增秩益封以同德度義
於戲開忱而布公道既會君子之真元謀政而階太平
是陪國家之夀脉爾其穆穆乃位贊贊曰襄惟德之明
彰有常之吉惟識之裕受無疆之休勉思古人以稱朕
意可特授正議大夫右丞相兼樞密使依前鄱陽郡開
國公
三月庚申上既命並相乃賜賈似道御筆曰今朕為師
相已命並相分理機務師相可自今六日一朝一月兩
赴經筵此即師相所謂留而逸者也
陳緯直秘閣
九月辛酉有事於明堂升陪理宗配享禮畢上易服御
紫宸殿受百官賀黎明肆赦
賈似道等奏恭奉御筆朕恭薦初禋升陪烈考袛奉慈
極愈當尊崇合加上夀和皇太后尊號可令有司討論
典禮以聞臣等恭惟夀和皇太后殿下克諧内治密贊
中興多夀多福膺萬年之至養極和極順為六合之太
平方犧牲玉帛之薦陳格神祗祖考之安樂况心存雝
肅所以聖詠於詩德備正中於其福著於易考二經之
言論并四美以推崇今恭擬增聖福二字為尊號更合
取自聖裁於是命有司奉玉冊金寳加上尊號曰夀和
聖福皇太后
楊棟侍讀學士
夏貴上表辭免㳂江制置副使上不之允賜詔曰充國
之為漢將已老而自謂亡踰廉頗之思趙人雖老而亦
稱可用卿結髮百戰賈勇三軍夙負壮猷屡收多績輙
從蜀右往鎮江干護數處風寒可無索裘之慮第二層
門戶兹為擊柝之防亡踰老成奚用多遜
賈似道奏乞廵邊上不許賜手詔曰朕倚師相如左右
手豈可輕去載覧親疏所請以三月相期機務之重雖
一日不可曠况三月乎師相疇昔宣力四方至今邊陲
之民諸大將已下固已惮威服德制勝雖身在内其敢
有越厥志况内外孰輕孰重朕惟内撫則外寧一身而
二任則擇其重者且士大夫布滿中外詩書謀帥若縠
也可師相一指顧間是矣何必遠役耶勿復重陳以副
朕懷
冬十月己丑呂文德除少傅寧武保康軍節度使進封
崇國公其制曰周以宗祀來四方之儀漢以明堂受諸
神之祀迺者躬飭厥典著定其常饗帝饗親允恊孝思
之則盡情盡物迄臻熙事之成惟元祐有以分邊閫而
均釐紹興有以督諸將而朌餕肆敡奬策用洽舊彛具
官呂某忠毅沉雄耆龐福艾王事靡盬天地可對此心
我武惟揚戎狄頓落其膽于蕃四國兹曰三孤屬以季
秋禋於路寝皇矣上帝溥臨中壇戎有良翰越在外服
予閱庶旄翠旌之仗則思秉節鉞之勞予登錫鸞和鈴
之車則思紀旂常之績肆敵王愾簡在朕心治外可告
神明敢忘加勞除封斯致孝享疇實曰多用肇錫於國
封仍申陪於邑采誕敷貺施特重褒康於戲有事於文
武而賜齊侯爰受之胙來甸於江漢而賜召虎載揚於
休上公於五列最崇師干以三命維吉思荅景貺益展
壮猶可依前少傳寧武保康軍節度使京湖安撫制置
大使兼屯田大使兼四川策應大使兼判鄂州軍州事
兼管内勸農營田使兼湖廣總領兼侍衞馬軍都指揮
使進封崇國公加食邑八千六百戶食實封二千九百
戶文德拜表辭曰臣叨承聖恩分閫十載力綿任重福
過災生一病七月顧惟上流保障之重調度方殷實非
可以卧治所合罄瀝忱悃仰干天聽乞賜終惠時髦俾
臣俯遂休致使便醫藥以畢餘生實拜天地隆厚之賜
十有一月丁夘吕文德特除少師依舊武寧保康軍節
度使進封衛國公依所乞致仕其制曰經營江漢允懷
召虎之勞圖定荆襄俄告呂蒙之病若將革矣良用惕
然垂車之請莫回進律之恩宜厚其頒言綍以諗廷紳
具官呂某忠義本於天資智勇謂之人傑蚤從在渭符
非熊非彲非虎非羆之占亦既歸周負有馮有翼有孝
有德之望曩自大將之召拜許先帝以驅馳險阻備嘗
緩急可任戰城濮次於城濮克虎牢戍於虎牢八千捷
淮淝餘衆棄甲五月渡瀘水深入不毛今則畫郊圻固
封守於方城漢水之間執鞭弭屬櫜鞬於夏口武昌之
上掎角此寇折衝如神用勣賢長城惟天助順取闢告
廟社不日成功朕每動鼓鼙之思深念旂常之績黃河
如帶顧申誓之莫窮神武掛冠胡抗章之太遽營星未
艾卓地若何是用遂爾雅懷緩其佚景孤卿之位陞以
亞師列爵之封改而大夏以旌其節以介其年於戲定
邊事而角巾與歸東里納侯印而加紼果瘉博陽尚體
眷勤勉親醫藥可特授少師依舊武寧保康軍節度使
進封衛國公致仕食邑食實封如故
十有二月壬申朔吕文德卒遺表上上為之慟奉旨贈
太傅依條與致仕遺表恩澤仍令戶部支賜&KR0608;贈銀絹
一千兩疋戊戌降制書曰問將無踰老臣云倚幹方之
略遺奏不及家事無忘納書之忠宜厚恤章誕攽恩綍
具官呂某一身是膽束髮從戎計多兵權應獵遇渭濱
之兆口占牋疏有撫定荆州之勞生聚十年守衛中國
士卒同其甘苦草木知其威名錫盾琱戈雙節掌總軍
旅篆車絺冕貳公是為孤卿居然護江面之風寒俄爾
告營中之星隕良翰凋謝我心䀌傷以功名自終死且
不朽而禭贈加厚禮亦宜然進之正一品之崇於以為
九京之賁噫熟知疾状莫如前代之視衛公名堕淚碑
徒使故人之思羊祐諒其英爽歆此寵靈可特贈太傅
餘如故
六年(庚午)春正月詔曰繼今謹擇慈良分命牧養其有才
堪選使各表章以聞内而侍從給舍外而制總監司各
舉所知務撫其實有缺則選所舉縣令於民最近詎宜
闕官比比皆然為病甚矣監司其亟選辟苟非其人議
各官舉者罪
甲寅呂文德賜謚武忠誥曰秉節鉞制軍事久宣維翰
之勞聽鼓鼙思帥臣遽覧告終之奏蔽自朕志錫以美
名具官呂某結髮從戎奮身許國入探虎穴盛年吳下
之蒙出展龍韜晚歲渭濱之望營壘信其號令草木知
其威名梯棧半空捫参歴井舳艫千里據水斷橋在洞
庭則有掩虜之功在夏口則有益城之助扞我南國之
紀寬吾西顧之憂惟能護數處之風寒於是有十年之
生聚每思相度督戰授李愬入蔡州之方猶望汾陽果
存庶回鶻知懷恩之詐將星俄隕予日慨思既疏之以
公圭之封復遂之以帝傅之秩厥推節惠可後渙頒曰
武者謂禦侮以折衝曰忠者謂忘家而慮國合是二美
賁於九原噫李繼隆之北伐有功始膺顯號韓世忠之
中興佐命乃副徽稱尚其爽靈歆此休寵尋又進封和
義郡王誥詞曰安邊在良將適中外之多艱封爵勸有
功舉國家之盛典丕昭眷注㒺間幽明具位吕某沉毅
有謀忠勇無敵挽天河而洗甲乃其夙心專方面而建
麾次有威績間關於百戰之際從容乎萬全之謀簡在
先朝書於太史既草木之威名尚在豈山河之盟誓可
忘功大難酬禮有闕典爰進王封之秩以隆上郡之名
和以表其全師保勝之功義以明其殉國忘家之節萃
兹二美賁於九原噫撫髀以思廉頗雖莫追於既往圖
形而頌充國克懋勸於方來英爽猶存寵光未艾
三月詔禁珠翠銷金其文曰羣臣之言崇儉者屢矣朕
聽其言而行之者亦屢矣其言尤不置是不容不周思
熟慮求以置身於無過之地也然必自宫掖始斯可以
息人言其珠翠銷金之飾實崇儉之大者遠而藝祖以
至列聖家法可考一越乎此皆禍所伏近而先帝率而
從之尤表表在人耳目朕烏可不仰遵詒謀其自宫禁
敢以珠翠銷金為首飾服用必罰無貸臣庶之家亦宜
體悉工匠犯者一如景祐之制定從重典
江萬里罷相
重修成天歷成太史局序其事上奏曰咸淳六年王正
月詔太史局重修新歷成賜名成天歷重授時也聖宋
繼天立極寳歷無疆自建隆應天歷之造距至於今日
凡更歷十有九列聖紹承是正歷紀若稽乾象為之捐
益迎送消息㒺有差忒夫歷者天施地生人事之紀也
治歷者以氣朔為本立紀而推其復觀天而順其應定
閏而歸其餘諏經稽𫝊千載可推漢志曰至朔同日謂
之章至朔同在日首謂之蔀蔀盡六旬謂之紀歲朔又
復謂之元凡十九歲曰章為閏者七四章歲七十六曰
蔀為閏二十有八蔀歲一千五百二十曰紀三紀歲四
千五百六十曰元四分歷以八十章為紀太初歷以八
十一章為紀曰統曰紀增减不同為章則一自遠古以
來章而蔀蔀而紀紀而元而歲月日時俱復循環無窮
必究其所起而後可言歷律起黃鍾歷起甲子歲冬十
一月甲子夜半朔旦冬至無大餘無小餘日月閏餘皆
從所起章主於天九地十之合故十九章章數始於一
故歷必起於三紀畢盡無大餘小餘之末由下而推上
之數以極其初起於三紀畢盡之終由上而推下之數
亦必起於三紀畢盡之始漢志曰以前歷一元太初四
千六百二十歲至於元封七年復得閼逢攝提之歲仲
冬十一月甲子朔旦冬至日月在建星是由元之始推
而至於元之再建也歷數求於太遠則失之迂太近則
失之淺盡十九章之一又四其章而蔀又二十而蔀者
三於四千五百六十年究章蔀元之初與復不失之淺
亦不失之迂矣章蔀紀元餘分之所積以千百年計猶
可運之掌上久則非巧歷所能計分至啟閉之遲速始
也差於𦕈忽之際久則積日累月而不能正必觀天象
稽中星順其所應以求氣候之正章至十九年七閏當
畢蔀紀與元皆章之積二十四氣有節有中中朔相承
其月為常有節無中其月當閏自一起數天之元也因
天之歷天之則也以閏歸餘天之成也天道不遠人事
相貫恭惟聖上聰明憲天一似帝堯景緯清明隂陽和
理迺迎日推策調歷式序以前民用其年庚午當閏日
官以歷來上屬以秘書省備前泰州通判臧元震言歷
以無中為閏中在月初則前月閏是歲閏當十月越十
有一月則至朔同日始與一章七閏之法合於是命局
官鄧宗文譚玉章元德劉茂祖審訂而釐正之君子以
治歷明時取其革而當也故名成天實自庚午始為將
千萬年與天地相為無窮矣臣嘗謂歷天地人之紀聖
人又天地人之宗主也堯考星定閏在執中舜察文齊
政在審已孔子作春秋係年係月係日紀二百四十二
年之行事其意以天道乃人事之應不可不謹也如此
臣待罪北門承詔為之序序所以更歷之意臣不佞謹
再拜稽首裁瀝愚忠以備一覧
夏六月賈似道以疾上表乞閑上不允奏凡四上賜御
筆曰天生師相助朕𦕈躬師相當以國家為家天下為
身以安社稷為悦藥餌有間時遊廟堂家居之樂無以
異此若必釋辨章之(缺)而遂内祠之奉則朕與國人何
所恃頼一日二日萬幾寧無曠弛之慮師相其念之重
念之丞相馬廷鸞樞密趙順孫給事中章鑑臺諫侍從
宗室檢校少保節度使與(缺)等三十六員皆上奏乞留平
章似道乃止
七年(辛未)春正月詔曰朕欲耆夀俊在厥服寤寐以之湯
漢洪天錫屢召不至頻以老以瞶辭朕亦諒其德矣聽
之輿論迺其未能諒朕之德也年高而德愈卲聽重而
心實聰奚其病疾驅以副朕藥石之意仍令郡守臣以
禮勉諭俾勿固辭
皇子昰進封建國公制曰發祥帝武毓秀天支日角珠
庭挺生嶷嶷之質畫堂甲觀時奉愉愉之懽若稽剪鬌
之辰宜有植旄之典子授之職乃遲越於累年父尚於
慈寧小卑於品秩惟名以德命為義道以謙尊而光美
哉始基詒爾多福是用遠法祥符之正式近取紹興之
徽章太微鈎陳之庭周廬以翼星紀須女之分燾後攸
宜迺分金仗之班乃畀環圭之寵與之采邑實以租腴
以成王室之強以表人倫之厚於戲天被爾禄(缺三字)廸
之蕃蒙養聖功遹觀育德之茂欽承猷訓益迓恩榮可
特授左衛上將軍進封建國公
秋九月上官渙上封事曰臣聞天下之患莫大於玩敵
夫敵情叵測變詐不常彼之為謀何嘗一日忘我哉時
出以相困多方以見撓以伺吾可乘之隙夫苟幸其乍
退而不思方來之憂熟於習見而姑為苟安之計防慮
疎略備禦單虛一旦出我不意潰裂四出使吾左支右
吾之不暇而天下事去矣隋人取陳其為計曰量彼收
穫之際微集士馬聲言掩襲廢其農時彼既聚兵我便
解甲再三若此彼以為常猶豫之頃我乃濟師後周謀
吳議臣獻策亦謂江北可撓之地二千里備東則撓西
備西則撓東但以輕兵撓之彼必大發以來應數大發
則民困而國竭一不大發則我獲其利今之敵情何必
異此其可玩而視之乎大抵事變之來出於創見則人
情易以警接於習熟則人情易於玩警則操心危而慮
患深玩則安其危而利其菑此勢之所必至也敵欲致
吾之玩而不可得一或玩焉是墮其計中矣自洛師言
旋敵警始烈破蕩荆襄蹂踐淮蜀江面震動國勢阽危
此時此意凛凜乎朝不謀夕之憂矣我是以修浚城池
申嚴備禦攻守之具多出新意而又堅壁清野以待之
故近年邊城僅僅自保然非泰山四維長城萬里之勢
也朝廷之上但見邊烽雖警未幾而自息敵騎雖來未
幾而自退遂謂黔驢之技僅止此耳而不知彼計愈深
後憂方大前年縱横於安黃之境去春盤旋乎舒蘄之
郊曾不踰時襄又告警來則如入無人之境去則曾無
後顧之憂我之將帥方以敗而為功待其去而奏捷最
是間諜不明探報不的賊已入境猶未知其所向往往
探聽於避敵之人况望其知軍戎萬里情乎疆場風寒
蕩無限隔關隘險阻視若坦途邊民困於流離事力窘
於酬應揆今事勢正如厝火積薪之下遇風中流之時
苟非日夜警惕殚智畢力以為拓裏撐表之計則隋周
之謀彼將逞於我可不念哉今日守邊之務固非一端
而其大者有三焉一曰固江防長江國之門戶也天限
南北頼有此險每歲哨騎之來徑至江濱江北諸路閉
門自守無復藩籬之衛幸而敵謀止是刦掠萬一果有
它志重兵臨江内地寧不震恐乎如京口如龍灣如采
石舟師粗整尚堪調用池陽而上大槩疎鹵每隘不過
二三千人船三四隻見之使人寒心卒有警急能拒敵
乎近令上下三流措置遊擊一軍固得古人遊兵循江
上下勦擊之意漢陽池口漸成規模然地分闊遠赴援
良難兵船單寡且慮抽調謂宜將沿江閑慢隘口人船
併歸緊要隘分俾之防託一處有警則令旁近隘分併
力救禦更宜行下制閫相度上流事體不可苟簡塞責
如或人船欠闕作急區處務要緩急可恃庶幾三流氣
勢增壮首尾掎角而江面可保矣二曰強兵力兵者國
之爪牙也本朝恃兵立國東南財賦大半耗於養兵尺
籍伍符其數非不多也姑以兩淮言之官兵不下十七
八萬每年防邊又調江上諸軍以赴之而常有敷布不
周之慮盖緣嘉定以來州縣往往增築城壁自謂備禦
密於先朝而不知備多力分反貽後患而况冗占既多
虛籍不補終歲役使不休平時無以養銳一旦有警乃
欲責其先登䧟陣之勇可乎宜嚴督制閫招填缺額痛
革役占精於簡練撫以恩意仍於中選一二萬人作一
大屯專為策應之用至如諸地流民亦可團結強壮以
助聲勢庶幾兵力稍震而攻守可恃矣三曰儲帥才帥
閫國之藩翰也故將軍之遣禮重推轂良將之擇恃以
安邊其責可謂重矣非有文武全材之望志慮忠純之
人不在兹選是故有光弼以代子儀則氣色為之精明
有仲淹以代范雍則西賊為之破膽用得其人則必能
討軍實厲將士必能運帷籌必能護保障一或非才寧
不敗迺公事耶今之分閫於外者固不乏人而二矛重
弓之備不可不早圖也謂宜平居無事預思儲㣥内而
侍從臺諫外而藩臣各許薦舉如得深沉有謀之士曉
暢軍事之人或置在上流或使鎮江面付以事任試其
材能以為登壇授鉞之備庶幾緩急有人為上所使亦
不至仰勤拊髀之思矣江防固則根本安兵力強則聲
勢壮帥才得則事功集外治之事莫切於此皆今日之
所當加意者也恭惟藝祖皇帝躬攬甲胄肇造區夏高
宗皇帝匹馬渡江克濟中興訪籌策於風雪盛寒之時
閱邊報於夜分已寝之後艱難辛苦以為子孫萬世之
計其所望於陛下者深矣可不焦心勞思慄慄危懼以
保有金甌之業哉今日君臣上下非不以憂邊為職而
未免視為常程喜聽有内長江之言而幸以自寬厭聞
事勢危廹之語而詆以譽敵樞庭本兵之地屬掾久而
不除除而未至是豈祖宗别置廳事以議邊事之意乎
二三大臣每日上殿不過對細事數條而退是豈祖宗
開天章召問禦邊大略之意乎幸苟安之歲月無靠實
之規模日玩一日歲玩一歲竊恐他日之患或出於防
慮之所不及豈不大可畏哉臣願陛下日與二三大臣
留意邊事共惜分隂如立課程亟圖實政常若禍至之
無日凛然大敵之在前念念在兹事事有偹敵雖強不
足為吾患矣
是歲上試進士張鎮孫以下賜出身有差御製詩賜之
詩曰臨軒再策匪虛文要語詒謀敢勿遵昭假天心惟
致敬封培邦本在深仁詳延喜見洋洋對來譽知為蹇
蹇臣始進便當思遠到會須華國有儒珍
九月己巳全皇后降生皇子羣臣稱賀
詔淮西催造戰船上又以襄圍未解遣殿前指揮使范
文虎帥師赴援
十有二月夫人俞氏降生皇子
八年(壬申)春詔曰朕惟有虞之時明功實以定德公執量
以程能官於其職者盖終身不易而考察之法必於三
載之後又積而三之至九載始進其有功者而其不能
者退之兹萬世不易之典漢之為吏者長子孫亦有遺
意朕既未能法於古而博聚賢雋制官授職甚有望焉
比年吏習日偷人懷一切怠忽荒政乃㒺畏畏豈獨無
一心勞職不懈於位如古之人哉咎在夫計日待遷而
任事之日淺也夫任事日淺則功不能成計日待遷則
人無固心以無固心之人而乏功能之可紀博觀内外
胡可謂治天下之情樂進陟而苦留滯僅習其事乃未
克究則又望而之他於是吏胥習玩益得以執其柄而
復有取足於願欲惟引去之為急私爾忘公既不可以
訓雖欲任之其能久乎終亦相率而為偽也若稽祖武
自藝祖有罷歲月序遷之制列聖相承一是不越如任
中丞者十二年班尚書者十年典誥命者二十餘年居
經筵三司者各十餘年守齊州者十七年前後守西山
者二十餘年守河北者亦如之盖不可一二數也嘉祐
有察能久其官者元祐有再任乃陞一職資序之法以
至紹興九年隆興元年之詔可謂深切著明當是時人
無固滯之歎國享得人之效何其盛也兹當正歲率作
興事繼今内而郎曹外而牧守以上更不數易以隳實
政厥有治状昭著自宜奬異固無嫌於久也凡未顯擢
者固不以此限咨爾有位咸知朕意
夏馬廷鸞罷相
秋九月祀明堂詔曰崇節儉而國用猶屈斥貪殘而民
瘼未蘇堅壁相持蟣虱生於介胄連營久戍牛馬疲於
轉輸深惻於懷未燭厥理匪藉高穹之祐曷臻廣宇之
安卜用辛之吉既有典常戒先甲之期㒺不祗肅我將
我享亦惟治内外而始憂勤有報有祈庶幾去災害而
來福祉朕以今年九月有事於明堂咨爾攸司各揚乃
職相予肆祀毋或不恭
是歲賈似道為大禮使胡美人之兄胡顯祖帶御器械
為太常理直駕宿太廟之翌日壬戌質明上將升玉輅
大雨如注顯祖檢討開禧登輅遇雨乘逍遥子典故上
聞上於是冐雨乘逍遥子直入和寧門百官愕然莫知
所以禮成肆赦似道奏臣充大禮使而陛下舉動不得
預聞乞罷政即出嘉會門待罪於浙江亭上遣中使降
御筆勉留之曰迺者用辛大報款原廟祼大室氣景晏
温神祗祖考之安樂於此可驗暨將事於總章質明而
雨俄即開霽至躬執圭幣以展孝思星月明潔天宇肅
清神既介享端闈昕御澤霈霶流朕方歸福東朝以奉
怡愉之樂忽覧奏牘師相乃以遇雨引咎翩然出關駭
愕傍徨㒺知所措乃若避法駕而不御此朕所以盡寅
畏之實而不害其為熙成矣師相豈可借此以言去耶
其勉為朕留似道乞去不已三降御筆勉留仍鐫罷胡
顯祖官及出其妺胡美人付妙净寺為尼似道乃還朝
次日羣臣稱賀上曰合宮蕆事上天孚佑此皆二三大
臣顯相之功似道奏曰熙事告成兹盖陛下聖德格天
所致臣使領失職禮合引去陛下不惟赦之復使之留
上曰朕為小人所誤今幸師相肯留似道復奏曰臣深
慮累犯天威之不可貸又以恩眷有加強顔就列糜捐
以報實惟素心保全末路更祈勿替最是赫然天斷勇
决無疑遂使却輅之譏轉而為合辭之贊臣以為懷姦
㒺上之誅正於一時去䜛遠色之德垂於萬世有君若
此誰忍負之上亦再三遜謝而罷
咸淳遺事卷下
