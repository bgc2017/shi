崑崙河源考地理類四(河渠之屬)
提要
(臣)等謹案崑崙河源考一卷
國朝萬斯同撰斯同有廟制圖考已著錄是書
以元篤什言河源崑崙與史記漢書不合水
經所載亦有謬誤因歷引禹貢禹本紀爾雅
淮南子及各史之文以攷證之考張騫言河
源出鹽澤司馬遷又言河源出于闐天子案
古圖書名河所出山曰崑崙後來諸書都無
異說唐書吐谷渾傳始有李靖望積石山覽
觀河源之言而亦未確有所指迨至篤什奉
命行求稱得之朵甘思西鄙潘昂霄等妄為
附會經傳音譯舛訛遂以鄂敦塔拉之潛行
復見者指為河源以阿木尼瑪勒占木遜山
即古積石山者指為崑崙元史因而採入地
理志中耳食相沿混淆益甚我
國家德威遐播天山兩道盡入版圖月竁以西
皆我戶闥案圖考索知河有重源篤什所訪
僅及其伏地再出者而河水之出葱嶺于闐
注鹽澤潛行至積石者則篤什皆未之見伏
讀
御批通鑑輯覽攷辨精詳河源始確有定論斯同
此書作於康熙之初核以今所目驗亦尚不
盡脗合然其時西域未通尚未得其實據而
斯同穿穴古書參稽同異即能灼知張騫所
說之不誣而極論潘昂霄等之背馳瞀亂凡
所指陳俱不甚相遠亦可謂工於考證不汨
沒於舊說者矣錄存其書益以見
睿鑒折衷超軼萬古也乾隆四十六年十月恭校
上
總纂官(臣)紀昀(臣)陸錫熊(臣)孫士毅
總校官(臣)陸費墀
崑崙河源考原序
河之患為日久矣至於今而挾清淮之勢以震撼
揚州環數千里潰決衝突岌岌有崩城壊郭之虞
上煩
萬乘之荒度下厪公卿百執事之腁胝迄無奏績之期
於是抵掌而談河防者各挾一必勝之策至源委
利弊之所以然或未必得其詳也季野萬先生留
心經世之學於前代治河開塞修防之策犁然有
會於心顧未嘗肯輕言于人即雅重先生者亦未
知其用心之勤有如此也一日先生出崑崙考一
帙示予竊服其徵引之博辨証之精顧或以為不
究治河之流而徒探其源似非今日急務不知天
下事當其任者可言之可行之尚且有牽制之形
游移之見而書生抱杞人之憂據紙上之談於國
家大計何當焉惟是讀書論古辨畛畫疆上下於
古今得失之林斯誠博雅之所有事况河之源雖
荒遠其載於史傳旁見於他書者皆一一可徵先
生據諸說而折衷之俾世之談治河者言流而不
昧源於立言之旨又何傷乎設荷
天子寵靈河伯效若不日錫圭告功將有事於崑崙則
一介之使挾先生是書過積石踰䀋澤馳騁絶域
以求所謂真崑崙者一洗千古之惑豈不偉哉雖
然吾願世之人毋徒以是求先生也康熙庚辰夏
六月十有一日侯官林佶序於京師琉璃厰西柳
巷之寓舍
