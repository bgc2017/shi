政和五禮新儀卷一百二十三
吉禮
辟廱釋菜儀
時日
齋戒
陳設
行事
時日
前期太常寺具元日釋菜至聖文宣王散告
齋戒
釋菜前一日質明應行事執事官赴祠所致齋惟釋菜
事得行其餘悉禁官給酒饌釋菜官已齋而闕者通攝
行事
陳設
前釋菜一日儀鸞司設行事執事次于本學大晟設登
歌之樂于殿上前楹閒稍南北向釋菜日丑前五刻禮
直官贊者諸司職掌各服其服太常設祝版於正配神
位之右置于坫次設祭器皆藉以席光禄實之每位各
左一籩(實以鹿脯)右一豆(實以芹菹筍菹葵菹韭菹)設犧尊一于殿上東
南隅北向有坫加勺幂(實以泛齊代以祠祭法酒)太常設燭于神位
前洗二于東階之東北向(盥洗在東爵洗在西)罍在洗東加勺篚
在洗西南肆實以巾(若爵洗之篚則又實以爵加坫)執罍篚者位于其
後北上又設獻官席位于殿下東階之東西向分奠官
位于其後北上太樂令太祝太官令席位于殿庭之南
應貢士位于其後俱北向西上又設太祝位于殿上西
向大樂令于樂虡北太官令干酌尊所俱北向
行事
釋菜日丑前五刻(行事用丑時七刻)獻官以下常服就次太官
令帥其属實饌具畢次引獻官升殿點閱陳設次貢士
等先入就位次引大樂令先入就殿下席位立贊者曰
再拜升殿就位次引獻官分獻官太祝太官令各入殿
下席位立定凝安之樂作三成止贊者曰再拜在位者
皆再拜次引太祝太官令俱升殿各就位立定次引獻
官詣盥洗位同安之樂作(獻官升降行止皆作同安之樂)至洗位北向
立搢笏盥手帨手執笏詣爵洗位北向立搢笏洗爵拭
爵以授執事者執笏升詣酌尊所西向立樂止成安之
樂作執事者以爵授獻官獻官搢笏執爵執尊者舉幂
太官令酌犧尊之泛齊獻官以爵授執事者執笏詣文
宣王神位前北向立搢笏跪執事者以爵授獻官獻官
三祭酒奠爵執笏俛伏興少立樂止次引太祝詣神
位前東向搢笏跪讀祝文讀訖執笏興先詣兖國公神
位前東向立獻官再拜次詣配位行禮並如上儀太祝
復位獻官將降階樂作復位樂止初獻官既酌獻配位
次引分奠官詣盥洗搢笏盥手帨手執笏詣從祀神位
前搢笏跪執爵三祭酒奠爵執笏俛伏興冄拜分奠訖
俱退復位送神凝安之樂作一成止次引獻官以下詣
望瘞位有司各詣神位前取祝版置于坎禮直官曰可
瘞置土半坎獻官以下以次出
政和五禮新儀卷一百二十三
