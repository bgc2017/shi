政和五禮新儀卷二百十九
凶禮
庶人喪儀中
弔賻
弔者至掌事者引之次素服(若主人未成服吊者不變服)贊者入告
引主人以下立哭於東階下婦人升哭於殯西弔者入
立於庭北面西上為首者進當主人前云如何不淑主人
哭再拜稽顙為首者復位弔者俱哭十餘聲乃出少頃
主人以下各還次若哭殯俱升就殯堂哭尊者坐(若賓敵體)
(以上賓出入則起賓坐亦坐賓起亦起)贊者引親賓入升堂立於賓東西
面南上尊者坐哭盡哀乃出卑者再拜訖乃就主人前
慰訖贊者引以次出少頃還次如初若追遣使致&KR0608;使
者至於大門外之西東面從者以箱奉元纁束帛立於
使者之側(凡&KR0608;通以貨財不限以元纁采帛)贊者入告主人立哭贊者
出引使者入立於門内之西東面從者以箱授使者主
人哭止使者奉箱少進面曰某封若某官使&KR0608;(無官曰某人)
主人哭再拜使者又少進坐委之興復位掌事者進坐
舉之興少東使出主人拜送(若使者致物不以器掌事者迓受之不委於地餘賻)
(物者從者執之立於使者之側掌事者受之以東藏之)
啟殯
墓地葬日皆前期擇之葬有期前一日之夕掌事者除
葦障偹饌於東階下(如大歛)設賓次於大門外之右南向
内外夕哭如常儀啟之日夙興内外縗服主人及諸子
去冠絰以袤巾帕頭皆升就位哭(尊行者坐)贊者縗服執功
布(長三尺)升自西階詣殯南北向内外止哭祝三聲噫嘻
乃曰謹以吉辰啟殯既告内外皆哭盡哀各還次執饌
者升徹夕奠如常祝移銘旌重北建之掌事者升徹殯
塗訖設席於柩東升柩於席上贊者以功布拂柩覆用
夷衾降出設帷東面開如主人以下升哭於帷東西面
妻妾女子子哭於帷西東面俱南上宗親尊行丈夫以下帷
東北壁下南面東上外姻丈夫帷東北面西上婦人帷
西北面東上(尊行者坐)執饌者以饌升奠於柩東降出贊者
以酒奠之主人以下哭踊無算内外俱哭於位(如未成服之禮)
(以親疎代哭晝夜不絶聲)若賓親致奠於主人啟奠之後諸奠者以
次入於寢門内東向(謂卑幼者有故則遣使)祭饌陳於前贊者入
告内外卑者皆興立哭於位執饌者以饌升設訖降出
奠者以次入詣柩前西向南上為首者進以醆跪奠酒
俛伏興少退内外哭止尊者曰某位伯叔將歸幽宅謹
奉奠(若異姓各從其稱若使者云某官封若某姓位聞某人將歸幽宅使某奉辭)尊卑應拜
者再拜内外皆哭主人拜稽顙奠者哭盡哀乃出掌事
者以次徹饌而退
葬
啟之日掌事者納柩車於大門内當門南向設靈車於
右内外所乘之車陳於大門外(丈夫之車門西婦人之車門東)先於宿
所張吉凶帷凶帷西吉帷東設靈座於吉帷下如常儀
啟之夕未發前一日引靈車於内門外南向祝詣靈座
前西向跪昭告曰孤子某(母曰哀子)謹用吉辰奉歸先城(若為)
(新墓則曰奉歸幽宅)靈車就引神道紆廻惟以荒蓼無任梗絶興
立少頃柩動降就階間主人以下以次從柩哭而降主婦
又次之柩至庭(庭内先設床席以居柩)主人以下於柩東西立哭
(丈夫在東婦人在西以服之輕重為序)内外之際障以行帷庭位既定祝
帥執饌者設祖奠於柩東(如啟奠)祝以酒奠訖詣饌南北
面跪曰永遷之禮靈辰不留謹奉旋車式遵祖道尚享
興少頃徹饌親賓致賻之禮(其詞曰某人將歸幽宅敢致賵辭畢哭盡哀奠幣於)
(柩東)柩動旌先之主人以下以次從哭柩至柩車設帷帳
於後遂升柩於車内外哭位如在庭之儀乃設遣奠如
祖奠祝奠酒訖少頃徹饌靈車動餘以次設靈車後次
明器輿次下帷輿次米輿次酒脯醢輿次食輿(食器具)次
柩車主人及諸子俱絰杖縗服(秃者袤巾巾皆絰)跣哭從丈夫
婦人皆依服輕重為序從哭出門内外尊行者皆乘車
馬哭不絶聲出郭外若親賓還者權停柩車乘者皆下
立哭親賓向柩立哭盡哀卑者再拜而退婦人亦如之
賓既還乘車馬如初靈車至吉帷門外廻南向遂薦常
食於靈座前若食頃徹之(每於停宿之所皆設靈座薦食)柩車至入凶
帷停於西廂南向至宿次内外皆就柩車所主人以下
分東西立哭如初凡停宿薦酒脯之奠於柩車至墓乘
馬者卑行見墳而下尊行及塋而下靈車至帷門外(掌事)
(者先於墓門内道南張吉帷設靈座薦食)廻車南向遂設酒脯之奠柩車至
壙前廻南向哭位如在庭掌事者陳明器於壙東南西
向北上設床席於柩車之後張帷舉柩於席上丈夫柩
東婦人柩西次以憑哭盡哀各退伏位内外卑者再拜
辭訣贊者引主人以下哭於羡道東西面北上妻及女
子哭於羡道西東面北上踊旡算(婦人設帷)設席於墳内遂
下柩於壙内席上覆以夷衾遂以下帷張於柩東南向
米酒鋪陳設於帳東北食器設於下帳前酼醢於食器
南藉以板明器設壙内左右主人拜稽顙哭盡哀内外
俱就靈所哭乃祭后土具别儀饌者徹酒脯之奠設靈
車於帷外少頃靈車發行内外從哭如初出墓門尊行
者乘車馬去墓百步許卑行者乃乘靈車至宅内外乘
者皆下行靈車入至西階前廻南向少頃靈車退主人
以下升立哭於靈座東西面南上内外以次升妻及女
子子以下哭於靈座西東面南上祖父以下哭於帷東
南面西上祖母以下哭于帷西南面東上外姻丈夫帷
東北面西上婦人帷西北面東上親賓弔如初弔于
庭者稱痛當柰何哭盡哀主人以下還次沐浴以俟
虞
祭后土
掌事者先於墓左除地為祭所柩車至祝吉服鋪后土
神席北方南向饌者偹饌於其側既復土告者吉服(以親)
(賓為告者)贊者引告者及祝俱立於神席東南立定俱再拜
掌饌者以饌入設於席位乃出贊者引告者盥手詣神
席前以琖跪奠酒俛伏興少退北向立祝於神座右西
面跪讀祝文曰維某年某月朔日辰姓名敢昭告於后
土之神某人定兹幽宅神其保佑俾無後艱謹以清酌
庶羞明薦於后土之神尚享訖興告者再拜贊者引告
者復位俱再拜以次出少頃乃徹席饌
政和五禮新儀卷二百十九
