政和五禮新儀卷一百六十四
軍禮
合朔伐鼓儀
齋戒
陳設
祭器
伐鼓
齋戒
前一日質明行事執事官赴祠所請齊集告官齋所肄
儀太祝習讀祝文眡禮饌玉幣訖退
陳設
前二日儀鸞司設行事執事官次於祠所告日前三刻
禮直官贊者諸司職掌各服其服太常設神位席太史
設神位版於壇上南方北向太常陳幣篚於神位之左
禮神之玉奠於神前瘞玉加於輦(玉以兩圭有邸幣以黑)設祝版
於神位之右置於坫香爐并合置於案上(以御封香)次設祭
器藉以席光禄實之每位各左一籩(實以鹿脯)右一豆(實以鹿臡)
犧尊一置於坫加勺幂在壇上西北隅南向(實以供内法酒)太
常設燭於神位前洗二於夘階之東北向罍在洗東加
勺篚在洗西南肆實以巾(若爵洗之篚則又實以爵加坫)執罍篚者位
於其後開瘞坎於子階之西北設望瘞位於瘞坎之南
告官在南北向監察御史在東西向奉禮郎太祝太官
令在西東向南上設告官席位於北墉下光祿卿位於
壇之北監察御史位於告官之西奉禮郎太祝太官令
位於其後俱南向東上又設監察御史位於壇上之東
西向奉禮郎太祝位在西東向南上太官令於尊所南
向社之四門并壇下近北各置鼓一並植以麾旒四門
各依方色壇下以黃(麾杠長一丈旒長八尺)
祭告
其日時前太官令帥其屬實饌具畢贊者引光祿卿入
詣壇下位南向(凡告官行事禮直官引餘官贊者引)贊者曰再拜光祿卿
再拜升自夘階(凡行事執事官升降凖此)點視禮饌畢退餘官各服
祭服次引監察御史奉禮郎太祝太官令先入就位次
引告官入就位禮直官稍前贊有司謹具請行事贊者
曰再拜在位者皆再拜次引監察御史奉禮郎太祝太
官令升就位(太官令就酌尊所)立定次引告官詣盥洗位南向
立搢笏盥手帨手執笏升詣太社神位前搢笏跪三上
香次引奉禮郎搢笏西向跪執事者以玉幣授奉禮郎
奉禮郎以玉幣授告官訖執笏興復位告官受玉幣奠
訖執笏俯伏興再拜降復位少頃引告官再詣盥洗位
南向立搢笏盥手帨手詣爵洗位南向立搢笏洗爵拭
爵以爵授執事者執笏升詣酒尊所東向立執事者以
爵授告官搢笏執爵執事者舉幂太官令酌酒告官以
爵授執事者執笏詣太社神位前搢笏跪執事者以爵
授告官告官執爵三祭酒奠爵執笏俯伏興少立引太
祝詣神位前西向搢笏跪讀祝文訖執笏興復位告官
再拜降復位次引告官詣望瘞位有司詣神位前取玉
幣祝版置於瘞坎次引監察御史奉禮郎太祝詣望瘞
位立定禮直官曰可瘞窴土半坎禮直官贊禮畢引告
官以下退
伐鼓
其日時前太史局官一員立於壇下視日鼓吹令帥工
人二十人依色服分置於鼓之左右以俟日有變太史
曰祥有變工人齊伐鼓明復太史稱北工人即罷其日
廢物百司守職
政和五禮新儀卷一百六十四
