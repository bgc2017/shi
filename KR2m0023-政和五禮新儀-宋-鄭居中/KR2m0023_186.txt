政和五禮新儀卷一百八十
嘉禮
皇太子冠儀上
奏告
陳設
皇帝御文德殿行禮
朝見皇后
謁太廟
謁别廟
皇帝受羣臣賀
羣臣上禮
皇帝會羣臣
奏告
前期太史局擇日差官奏告昊天上帝皇地祗太廟别
廟太社太稷景靈東宮景靈西宮中太乙宮祐神觀醴
泉觀上清儲祥宮太清儲慶宮九成宮永安陵永熙陵
永定陵永昭陵永昌陵永厚陵永裕陵永泰陵並如常
告之儀
陳設
前期殿中監帥其屬尚舍張設垂拱文德殿門之内設
御座于文德殿當中南向東西房于御座之左右稍北
東西閤于殿後之左右殿上前楹施簾設香案於殿下
螭陛間又為房于東朵殿大晟展宮架之樂於殿庭横
街之南設協律舉麾位于宮架西北東向大司樂押樂位
於宮架之前北向儀鸞司設文武朝參官及掌冠贊冠
(掌冠以禮部尚書贊官以鴻臚卿)應行禮官東宮官次于朝堂之内外
其日尚輦陳大輦于殿西階下東向列御馬於殿門外
東廂西向尚書兵部帥其屬列黃麾細仗於殿庭典儀
設皇太子朝見位于橫街南北向又設掌冠贊冠者受
制位于皇太子位稍北東上又設左輔承制位于御座
之東又設左輔宣制位于皇太子位之東北並西向又
設掌冠贊冠者及應行禮官位于東階下東宮官又位
于後並西向北上太常設皇太子冠席于東階下稍北
西向設褥位陳服于席南東領北上衮冕垂白珠九旋
紅絲組為纓青纊充耳犀簮導青衣朱裳九章(五章在衣山龍)
(華蟲火宗彛四章在裳藻粉米黼)白紗中單青褾&KR1638;裾革帶塗金銀鉤
䚢蔽膝(随裳色火山二章)瑜玉雙佩四采織成大綬間施二玉
環白韈朱履桓圭遠遊冠十八梁(金塗銀花飾)博山附蟬紅
絲組為纓犀簮導朱明服紅裳白紗中單方心曲領絳
紗蔽膝(餘同衮冕)白韈黑舄折上巾公服遠遊冠簮導衮冕
簮導同箱在服南設罍洗于阼階東罍在洗東篚在洗
西實巾一加勺羃光禄實側尊在席南饌設于席加羃
執事者並公服立于罍洗酒饌之所九旒冕遠遊冠折
上巾各一奉禮郎三人執以待于東階之東西面北
上設典儀位于宮架東北贊者二人在南少退俱西向
皇帝御文德殿行禮
其日質明闢文德殿門文武朝參官及掌冠贊冠應行
禮官東宮官入就次服朝服大樂正帥樂工先入就位
協律郎入就舉麾位大司樂入就押樂位典儀帥贊者
先入就位入引掌冠贊冠者入立于文德殿門外道東
西向東宮官以下自東宮導從皇太子至殿門外禮直
官通事舍人太常博士引皇太子詣文德朵殿東房訖
皇帝將出宮東上閤門引知樞密院事以下詣垂拱殿
立班如常儀東上閤門附内侍進班齊牌垂拱殿簾降
皇帝乘輦出至殿上少駐輦官迎駕自贊常起居宣輦
官上殿簾卷鳴鞭行門禁衞諸班親從迎駕自贊常起
居次舍人先贊知内侍省官以下常起居次樞密以下
通班常起居贊祇候引駕樞密知客省事以下至簽書
東上閤門官分左右立六尚局應奉官祗候武功大夫
以下並先退管軍臣僚窄衣執杖子宣名常起居贊祇
候引駕並分左右前導輦降東階垂拱殿門外禁衞諸
班親從自贊常起居訖至文德殿後管軍臣僚易公服
執杖于殿階下分東西侍立皇帝降輦入西閤前導官
易朝服詣御座前分左右侍立知樞密院簽書樞密院
知客省事以下至簽書東上閤門官在東同知樞密院
在西閤門舍人以下各詣兩朵殿上不當祇應舍人並
殿下西向立諸軍將校先入分立殿門内左右内外符寶
郎俱詣閣奉迎御史臺引殿中侍御史一員先入就位
次東上閤門御史臺太常寺分引三公以下文武百僚
入詣文德殿立班東西相向如月朔視朝之儀禮直官
通事舍人引左輔版奏中嚴内外符寶郎奉寶先出少
頃又引左輔版奏外辦皇帝服通天冠絳紗袍簾卷大
樂正令撞黃鍾之鐘右五鐘皆應殿上鳴鞭禁衞諸班
親從自贊常起居皇帝出西閣乘輦協律郎俛伏跪舉
麾興(凡樂皆協律郎舉麾工鼔柷而後作偃麾戛敔而后止)工鼔柷奏乾安之樂
禮直官太常博士引禮儀使前導皇帝出自西房内侍
承旨索扇扇合皇帝降輦即御座簾卷内侍又贊扇扇
開殿下鳴鞭戛敔樂止爐煙升禮直官太常博士禮儀
使立于御座前稍東西向符實郎奉八寶陳于御座之
左右分立如儀禮直官通事舍人太常博士引掌冠贊
冠者初入門肅安之樂作至位樂止立定典儀曰再拜
贊者承傳在位官皆再拜左輔詣御座前承制降東階
詣掌冠者前稍東西向稱有制典儀曰再拜贊者承傳
在位官皆再拜訖左輔宣制曰皇太子冠命卿等行禮
宣制訖掌冠贊冠者再拜左輔復位文臣侍從官宗室
武臣節度使以上升殿分東西侍立禮直官通事舍人
太常博士引掌冠贊冠者及應行禮官詣東階下位立
定東宮官入詣皇太子東房次禮直官通事舍人太常
博士詣太子東房引皇太子内侍二人夾侍東宮官後
從(自後准此)皇太子初行欽安之樂作即席西向坐樂止禮
直官通事舍人太常博士引掌冠贊冠者以次詣罍洗
樂作搢笏盥手帨手訖執笏升樂止執折上巾者升掌
冠者降一等受之右執項左執前進皇太子席前北向
立祝曰咨爾元子肇冠於阼階筮日擇賓德成禮具於
萬斯年成天之祐乃跪冠順安之樂作掌冠者興席南
北面立贊冠者進席前北面跪正冠興立于掌冠者之
後皇太子興内侍跪進服服訖樂止掌冠者揖皇太子
復坐禮直官通事舍人太常博士引掌冠贊冠者降詣
罍洗樂作搢笏盥手帨手訖執笏升樂止贊冠者進席
前北面跪脱折上巾置于篚興内侍跪受服興置于席
執遠遊冠者升掌冠者降二等受之右執項左執前進
皇太子席前北向立祝曰爰即今辰申加玄服崇學以
齒三善皆得副于一人受天百福乃跪冠懿安之樂作
掌冠者興席南北面立贊者者進席前北面跪簮結紞
興立于掌冠者之後皇太子興内侍跪進服服訖樂止
掌冠者揖皇太子復坐禮直官通事舍人太常博士引
掌冠贊冠者降詣罍洗樂作搢笏盥手帨手執笏升樂
止贊冠者進席前北向跪脱遠遊冠置于篚興内侍跪
受服置于席執衮冕者升掌冠者降三等受之右執項
左執前進皇太子席前北向立祝曰三加彌尊國本以
正無彊惟休有室大競懋昭厥德保兹永命乃跪冠成
安之樂作掌冠者興席南北面立贊冠者進席前北面
跪簮結紞興立于掌冠者之後皇太子興内侍跪進取
服服訖樂止禮直官通事舍人太常博士引皇太子降
自東階樂作由西階升即醴席南向坐樂止禮直官通
事舍人太常博士引掌冠者詣罍洗樂作搢笏盥手帨
手訖執笏升西階樂止贊冠者跪取爵内侍以酒注于
爵掌冠者受爵跪進皇太子席前北向立祝曰旨酒嘉
薦有飶其香拜受制文以定爾祥令德壽考日進無彊
皇太子搢圭跪受爵正安之樂作飲訖奠爵執圭太官
令奉饌設于皇太子席前皇太子搢圭食訖樂止執圭
興太官令徹饌及爵禮直官通事舍人太常博士引皇
太子降自西階詣朵殿東房易朝服皇太子初行樂作
至次樂止禮直官通事舍人太常博士引皇太子降立
于橫街南北向位東宮官復東階下西向位皇太子初
行樂作至位立定樂止禮直官通事舍人太常博士引掌
掌冠贊冠者詣皇太子位前稍東西向掌冠者少進字
之曰始生為名而實之賓既冠而字以蓋厥文永受保
之承天之慶奉勅字某太常博士請再拜皇太子再拜
訖搢笏舞蹈再拜奏聖躬萬福又再拜訖掌冠者贊冠
者復東階下位左輔詣御座前承旨降自東階詣皇太
子前稍東西向宣曰有勅太常博士請再拜皇太子再
拜左輔宣勅戒曰事親以孝接下以仁遠接近儀禄賢
使能古訓是式大猷是經宣訖左輔退復位太常博士
請再拜皇太子再拜訖禮直官通事舍人太常博士引
皇太子進前俛伏跪奏稱臣雖不敏敢不祗奉奏訖俛
伏興復位立太常博士請再拜皇太子再拜訖禮直官
通事舍人太常博士前引太子出殿門皇太子初行樂
作出門樂止文武侍從官以上武臣節度使以上及侍
立官並降復位立定典儀曰再拜贊者承傳在位官皆
再拜訖禮直官太常博士引禮儀使詣御座前俛伏跪
奏禮儀使具官臣某言禮畢俛伏興復位内傳承旨索
扇扇合簾降鳴鞭大樂正令撞蕤賓之鐘左五鐘皆應
乾安之樂作皇帝降座入自東房内侍入贊扇扇開樂
止禮直官通事舍人引左輔版奏解嚴所司承旨放仗
應在位官皆再拜訖以次出
朝見皇后
皇太子朝見皇帝訖入内朝見皇后如宮中之儀
政和五禮新儀卷一百八十
