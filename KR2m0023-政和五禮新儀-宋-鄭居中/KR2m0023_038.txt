政和五禮新儀卷三十二
吉禮
皇帝宗祀上帝儀三
進熟
祀日有司陳鼎六於神厨各在鑊右太官令帥進饌者
詣厨以匕升牛於鑊實於一鼎(肩臂臑肫胳正眷一直脊一横脊一長眷一短)
(脅一代脅一皆二脅以並)次升羊如牛實於一鼎次升豕如羊實於
一鼎(每位牛羊豕各一鼎)皆設扃幂祝史對舉入陳於饌幔内重
行以北為上光禄實籩豆簠簋於饌幔内(籩實以粉食豆實以糁食)
(簠實以粱簋實以稷)次引禮部侍郎詣饌所視腥熟之節俟皇帝
升奠玉幣訖還位樂止引禮部尚書詣饌所執籩豆簠
簋以入戶部兵部工部尚書詣饌所奉爼以入(戸部奉牛兵部)
(奉羊工部奉豕)太官令引入正門宫架僖安之樂作陳於西階
下北向北上奉牲者在南祝史抽扃委於鼎右陳幂初
鼎序入有司執七及爼以從至西階下各設於鼎北七
加於鼎太官令以七升牛載於一爼(肩臂臑在上端肫胳在下端脊脅在)
(中)次升羊及豕各於一爼其載如牛(每位牛羊豕各一爼)鼎先退
祝史進徹毛血槃以次出引禮部尚書搢笏執籩豆簠
簋戶部兵部工部尚書奉爼以升執事者各迎於堂上
禮部尚書奉籩豆簠簋詣上帝神位前北向跪奠啓蓋
於下執笏俛伏興有司設於豆右腸胃膚之前(皆牛在左羊在)
(中豕在右)次詣神宗皇帝神位前東向跪奠並如上儀樂止
俱降復位太祝取菹擩於醢祭於豆間三又取黍稷肺
祭如初皆藉用茅各還退尊所次引太宰左丞詣上帝
神位前西向立以北為上次引吏部侍郎詣爵洗位東
向立禮儀使前導皇帝升堂宫架樂作至阼階下樂止
升自阼階登歌樂作至堂上樂止登歌慶安之樂作吏
部侍郎奉爵詣正位酌尊所西向立執尊者舉幂良醖
令酌大尊之泛齊訖先詣配位酌尊所北向立禮儀使
前導皇帝詣上帝神位前北向立禮儀使奏請搢大圭
跪吏部侍郎以爵授左丞左丞授太宰西向跪以進禮
儀使奏請執爵祭酒(三祭於茅苴)奠爵執大圭俛伏興又奏
請皇帝少立樂止太宰左丞俱詣神宗皇帝神位前北
向立以俟舉冊官舉祝册進於上帝神位之右讀冊官
搢笏東向跪讀祝文讀訖執笏興先詣神宗皇帝神位
前南向立禮儀使奏請再拜皇帝再拜有司奠冊於上
帝神位前禮儀使前導皇帝詣神宗皇帝神位前酌獻
並如上儀(惟登歌作孝安之樂)太宰以下俱復位禮儀使前導皇
帝還版位登歌樂作至版位西向立樂止文舞退武舞
進宫架穆安之樂作舞者立定樂止禮直官太常博士
引亞獻詣盥洗位北向立搢笏盥手帨手執笏詣爵洗
位北向立搢笏洗爵拭爵以授執事者執笏升堂詣正
位酌尊所西向立宫架作穆安之樂成功盛德之舞執
事者以爵授亞獻亞獻搢笏執爵執尊者舉幂太官令
酌山尊之醴齊酌訖先詣配位酌尊所北向立亞獻以
爵授執事者執笏詣上帝神位前北向搢笏跪執事以
爵授亞獻亞獻執爵祭酒三祭於茅苴奠爵執笏俛伏
興少退北向再拜次詣神宗皇帝神位前酌獻並如上
儀樂止降復位初亞獻行禮將畢次禮直官太常寺博
士引終獻詣洗及升堂酌獻並如亞獻之儀降復位初
皇帝既奠玉幣光禄以牛左臂一骨及長脅短脅俱二
骨以並載於胙爼升設於堂上俟終獻既升獻次引戸
部尚書搏黍太祝太官令升詣飲福位東向立奉爼豆
爵酒者各位於其後禮儀使奏請詣飲福位前導皇帝
詣飲福位登歌樂作將至位樂止登歌胙安之樂作皇
帝至飲福位北向立尚醖典御執尊詣酌尊所良醖令
酌上尊福酒合置一尊典御奉尊詣飲福位以授殿中
少監尚醖奉御執爵殿中少監酌之奉御以爵酒授殿
中監殿中監西向捧以立禮儀使奏請再拜皇帝再拜
殿中監跪以爵酒進禮儀使奏請搢大圭跪受爵祭酒
三祭於地啐酒奠爵殿中監跪受爵以興諸太祝帥執
事者持胙進减神位前正脊二骨横脊二骨加於爼上
内侍受爼以授戶部尚書戶部尚書西向跪以進皇帝
受爼奠之戶部尚書仍受以興降復位太官令取黍於
簋摶以授太祝太祝受以豆東向跪以進皇帝受訖奠
之太祝受豆以興降復位次殿中監再跪以爵酒進禮
儀使奏請受爵飲福酒奠爵殿中監受虚爵興以授典
御奉御執事者俱降復位禮儀使奏請執大圭俛伏興
又奏請再拜皇帝再拜樂止禮儀使前導皇帝還版位
登歌樂作至位西向立樂止次引禮部尚書升堂徹籩
豆戶部兵部工部尚書升堂徹爼(籩豆及牛羊豕各一俱少移故處)登
歌歆安之樂作卒徹樂止禮部戶部兵部工部尚書降
復位禮直官曰賜胙行事陪祠官拜贊者承𫝊曰賜胙
再拜在位者皆再拜送神宫架誠安之樂作一成止
望燎
誠安之樂畢禮儀使奏請詣望燎位前導皇帝降阼階
登歌樂作至堂下樂止宫架樂作至位南向立樂止初
賜胙再拜訖郊社令以黍稷肺祭藉以白茅束之吏部
侍郎帥太祝執篚進詣神位取玉幣祝冊藉以茅又以
爼載牲體黍稷飯爵酒俱降自西階南行詣柴壇自南
陛升以玉幣祝冊牲體饌物置於燎柴禮直官曰可燎
東向各以炬燎半柴禮儀使奏禮畢前導皇帝還大次
宫架憩安之樂作出明堂東門外禮儀使奏請釋大圭
殿中監跪受大圭以還有司侍衛如常儀皇帝至大次
樂止禮部郎中奏解嚴引大禮使以下詣東偏門外揖
位立禮直官贊禮畢揖訖退通事舍人引陪祠文武官
及宗室客使以次出將士不得輙離部伍
政和五禮新儀卷三十二
