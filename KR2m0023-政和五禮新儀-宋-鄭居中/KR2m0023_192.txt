政和五禮新儀卷一百八十六
嘉禮
庶人庶子冠儀
告禰
行事
告禰
將冠主人諏日擇賓告于禰為位於廳事南面主人北
面再拜乃告曰某子某年若干矣卜以某甲子冠吉乃
速賓其以始卒冠事庶幾臨之謹告(凡廳事如非南面並各因所向陳設)
(後准此)
行事
前期主人戒賓曰某日將加冠于子某首願吾子涖之
賓許諾其日夙興張帷為房于廳事之東陳服其中(謂每)
(加所易之服)東領北上席一在南酒饌在服北帽一折上巾
一各一箱陳于西階之西為賓主位如常儀設冠者席
於房戶外之西南面將冠者待於房中賓至主人出迎
肅而入坐定冠者出自房執事者曰請行事主人曰敢
勞吾子賓揖將冠者即席坐執帽者升賓降受之進冠
者席前跪加帽興復位賓揖冠者適房服出房南面立
賓主俱興執事者以酒注于醆賓受醆進席前北面立
祝曰涓吉戒賓初加首服旨酒嘉薦用綏爾服飭行謹
身毋俾作慝冠者再拜受爵賓北面答拜執事者薦饌
冠者即座坐食飲訖執徹者徹酒饌于房中賓跪脱帽
執折上巾者升賓降受之進冠席前跪加折上巾興復
位賓揖冠者適房服出房南面立賓主俱興執事者以
酒注于醆賓受醆進席前北向立祝曰旨酒既清嘉薦
亶時乃申爾服成爾令儀綏受多福永言保之冠者再
拜受爵賓北面答拜執事者薦饌冠者即席坐飲食訖
執事者徹酒饌于房中冠者興離席立于東階之西南
向賓少進字之曰容服既莊禮儀有序茂爾成德爰告
爾字鐸言禮嘉尚克是似冠者拜賓答拜冠者廟見如
常儀拜父父為起拜母母為起拜諸父羣從之尊者主
人享賓出主人送于門外(孤子冠即諸父諸兄為主如上儀戒賓若主人有故聽以)
(函書)
政和五禮新儀卷一百八十六
