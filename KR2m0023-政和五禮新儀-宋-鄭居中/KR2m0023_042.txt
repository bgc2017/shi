政和五禮新儀卷三十六
吉禮
皇帝祈穀祀上帝儀中
車駕自大慶殿詣青城
前祀一日陪祠文武官先詣祈穀壇齋宫其日導駕官
以下就次各服其服尚輦奉御進輿于大慶殿乘黃令
進玉輅于宣德門内南向設千牛將軍一員位于輅前
北向門下侍郎一員位於左輔之前贊者二人位又於
其前少頃東上閤門御史臺太常寺分引左輔門下侍
郎太僕卿乘黃令詣大慶殿西階下立北向東上(乘黃令位)
(其後)次引導駕官在其後東西相向立以俟奉迎前導次
管軍臣僚次行宫使御营廵檢等又在其後禮直官通
事舍人引禮部侍郎奏請中嚴(凡左輔門下侍郎禮官部侍郎奏請皆禮直)
(通事舍人引)少頃又奏外辦皇帝服通天冠絳紗袍乘輿以
出降自西階稱警蹕如常儀宣贊舍人贊左輔以下常
起居次導駕官常起居(已起居者止奏聖躬萬福)次管軍臣僚次行
宫使御营廵檢等常起居(該宣名者即宣名)太僕卿出詣玉輦
所攝衣而升正立執轡導駕官導皇帝出大慶殿門外
至玉輅所千牛將軍前跪執轡左輔進當輿前俛伏跪
奏左輔具官臣某言請皇帝降輿升輅奏訖俛伏興退
復位(凡左輔奏請准此)乘黃令稍前東向進玉輅皇帝降輿升
輅太僕卿立授綏導駕官分左右步導門下侍郎進當
輅前俛伏奏門下侍郎具官臣某言請車駕進發奏訖
俛伏興退復位(凡門下侍郎奏請准此)車駕動稱警蹕左輔先詣
宣德門内以俟門下侍郎及贊者夾侍以出千牛將軍
夾輅而趨車駕將及宣德門至侍臣上馬所門下侍郎
奏請車駕少駐勅侍臣上馬左輔前承旨退稱曰制可
門下侍郎𫝊制稱侍臣上馬贊者承𫝊勅侍臣上馬諸
侍御衞之官各督其屬左右翊駕在黃麾内符寳郎奉
八寳前導殿中監後部從導駕官夾侍於前贊者在左
輔門下侍郎之前侍臣上馬畢次大内留守於宣德門
外再拜奏辭門下侍郎奏請車駕進發車駕動稱警蹕
不鳴鼓吹大駕鹵簿前導詣青城車駕將至青城東上
閤門御史臺分引陪祠文武官宗室客使禮直官贊者
引行事執事官俱詣泰禋門外立班再拜奉迎訖退(内已)
(起居者止奏聖躬萬福)車駕及門少駐文武侍臣皆下馬導駕官
步導入門車駕動千牛將軍夾輅而趨至端誠殿前廻
路南向千牛將軍立於輅右左輔奏請皇帝降輅乘輿
尚輦奉御進輿於輅後皇帝降輅乘輿入齋殿侍衞
如常儀導駕官步導至殿前皇帝降輿歸殿後閣簾降
通事舍人承旨勅羣官各還次學士院以祝册授通進
司進御書訖付尚書禮部(如朝獻朝享即並如冬祀大禮車駕自太廟詣青城儀)
省牲器
省牲之日午後十刻去壇三百步禁行者未後二刻郊
社令帥其屬掃除壇之上下司尊彛帥府史及執事者
以祭器入設於位(凡設祭器皆藉以席籩豆又加巾蓋)太府卿少府監陳
幣於篚(告潔畢權徹)未後三刻禮直官贊者引大禮使以下
詣東壝門外省牲位立定光禄卿丞與執事者牽牲就
位禮直官贊者引大司樂入行樂架(凡亞終獻行事皆禮直官太常博士)
(引大禮使太宰左丞行事皆禮直官引餘官皆贊者引)次引禮部尚書升自卯階
視滌濯(凡行事執事者升降皆自卯階)次又引太宰申視滌濯執事者
皆舉冪曰㓗俱復位禮直官稍前曰告㓗畢請省牲次
引禮部尚書侍郎稍前省牲訖退復位次引光禄卿出
班廵牲一匝西向躬曰充曰備次引光禄卿出班廵牲
一匝西向躬曰腯俱復位禮直官稍前曰省牲畢請就
省饌位贊揖訖引大禮使以下各就位立定禮直官贊
揖所司省饌具畢禮直官省饌畢贊揖訖俱還齋所光
禄卿丞及執事者以次牽牲詣厨授太官令次禮部尚
書詣厨省鼎鑊視滌溉恊律郎展視樂器乃還齋所晡
後一刻太官令帥宰人以鸞刀割牲祝史各取毛血實
于槃俱置饌所遂烹牲郊社令帥其屬掃除壇之上下
奠玉幣
祀日丑前五刻(行事日丑時七刻)諸祠官及陪祠之官各服其
服郊社令與太史官屬入設神位版太府卿少府監入
陳玉幣光禄卿入陳籩豆簠簋太官令入實爼良醖令
入實尊樂正帥工人二舞以次入與執尊罍篚冪者各
就位次通事舍人等分引陪祠文武官及宗室客使各
入就位次禮直官贊者分引大禮使以下行事執事官
就卯階内壝門外揖位立定禮直官贊揖次引監察御
史次引大禮使以下入就位次引監察御史按視壇之
上下糾察不如儀者退復位尚輦奉御進輿於齋殿皇
帝服通天冠絳紗袍乘輿以出近侍及扈從之官導從
至大次門外皇帝降輿入次簾降禮儀使樞密院官太
常卿東上閤門官太常博士禮直官分立於大次外之
左右次引禮部侍郎詣前奏請中嚴少頃又奏外辦符
寳郎奉寳郎陳於宫架之北禮儀使當次前俛伏跪奏
禮儀使具官臣某言請皇帝行事奏訖俛伏興還侍位
(禮儀使奏禮畢准此)簾捲皇帝服衮冕以出侍衛如常儀禮儀使
以下前導至中壝門外殿中監跪進大圭殿中少監副
之(凡殿中監進圭受圭皆少監副之)禮儀使奏請執大圭前導皇帝入
自正門(侍衛不應入者止於門外)協律郎跪俛伏舉麾興(凡行禮執事者取物)
(奠物皆跪俛伏興)工鼓柷宫架儀安之樂作(皇帝升降行止皆作此樂)至午
階版位西向立偃麾戞敔樂止(凡樂皆協律郎跪俛伏舉麾興工鼓柷而後作)
(偃麾戞敔而後止)禮儀使以下分左右侍立(凡行禮皆禮儀使樞密院官太常卿)
(東上閤門官太常博士禮直官前導至位則分立于左右)禮儀使前奏有司謹具請
行事宫架作景安之樂帝臨降康之舞六成止太常升
煙燔牲首禮儀使奏請再拜皇帝再拜贊者曰再拜在
位官皆再拜内侍取玉幣于篚立於尊所次引太宰吏
部尚書侍郎升詣上帝神位前立太宰吏部尚書俱西
向北上侍郎東向禮儀使前導皇帝詣盥洗位宮架樂作
至洗位北向立樂止内侍酌水以進禮儀使奏請搢大
圭盥手内侍跪取巾於篚興以進皇帝帨手内侍受巾
跪奠於篚禮儀使奏請執大圭前導皇帝升壇大禮使
從(皇帝升降大禮使皆從左右侍衛量人數升)宫架樂作至壇下樂止升自
午階登歌樂作至壇下樂止登歌嘉安之樂作殿中監
跪進鎮圭禮儀使奏請搢大圭執鎮圭前導皇帝詣上
帝神位前北向立内侍先設繅藉於地禮儀使請跪奠
鎮圭於繅藉執大圭俛伏興又奏請搢大圭跪内侍加
玉於幣以授吏部尚書吏部尚書以授太宰太宰西向
跪以進禮儀使奏請受玉幣皇帝受奠訖吏部侍郎東
向跪受以興進奠于上帝神位前太宰吏部尚書侍郎
俱詣太宗皇帝神位前以俟禮儀使奏請執大圭俛伏
興内侍取鎮圭繅藉詣太宗皇帝神位前先設繅藉於
地禮儀使奏請再拜皇帝再拜訖樂止禮儀司前導皇
帝詣太宗皇帝神位前東向奠幣並如上儀(惟登歌作仁安之樂)
太宰以下俱復位禮儀使前導皇帝還版位登歌樂作
内侍舉鎮圭繅藉以鎮圭授殿中監以還有司皇帝降
階樂止宫架樂作至版位西向立樂止祝史奉毛血槃
立於壝門外由其階升太祝迎於壇上俱進奠于神位
前太祝與執事者退立於尊所
政和五禮新儀卷三十六
