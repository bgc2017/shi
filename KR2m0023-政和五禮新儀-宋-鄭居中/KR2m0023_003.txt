政和御製冠禮卷三
冠儀
周制
儀禮士冠禮筮於廟門主人玄冠朝服緇帶素韠即位
於門東西面有司如主人服即位於西方東面北上筮
與席所卦者具饌於西塾布席於門中闑西閾外西面
筮人執筴抽上韇兼執之進受命於主人宰自右少退
贊命筮人許諾右還即席坐西面卦者在左卒筮書卦
執以示主人主人受眡反之筮人還東面旅占卒進告
吉若不吉則筮遠日如初儀徹筮席宗人告事畢主人
戒賓賓禮辭許主人再拜賓答拜主人退賓拜送前期
三日筮賓如求日之儀乃宿賓賓如主人服出門左西
面再拜主人東面答拜乃宿賓賓許主人再拜賓答拜
主人退賓拜送宿贊冠者一人亦如之厥明夕為期於
廟門之外主人立於門東兄弟在其南少退西面北上
有司皆如宿服立於西方東面北上擯者請期宰告曰
質明行事告兄弟及有司告事畢擯者告期於賓之家
夙興設洗直於東榮南北以堂深水在洗東陳服於房
中西墉下東領北上爵弁服纁裳純衣緇帶韎韐皮弁
服素積緇帶素韠玄端玄裳黃裳雜裳可也緇帶爵韠
緇布冠缺項青組纓屬於缺緇纚廣終幅長六尺皮弁
笄爵弁笄緇組紘纁邊同篋櫛實於簞蒲筵二在南側
尊一甒醴在服北有篚實勺觶角柶脯醢南上爵弁皮
弁緇布冠各一匴執以待於西坫南南面東上賓升則
東面主人玄端爵韠立於阼階下直東序西面兄弟畢
袗玄立於洗東西面北上擯者玄端負東塾將冠者采
衣紒在房中南面賓如主人服贊者玄端從之立於外
門之外擯者告主人迎出門左西面再拜賓答拜主人
揖贊者與賓揖先入每曲揖至於廟門揖入三揖至於
階三讓主人升立於序端西面賓西序東面贊者盥於
洗西升立於房中西面南上主人之贊者筵於東序少
北西面將冠者出房南面贊者奠纚笄櫛於筵南端賓
揖將冠者將冠者即筵坐贊者坐櫛設纚賓降主人降
賓辭主人對賓盥卒一揖一讓升主人升復初位賓筵
前坐正纚興降西階一等執冠者升一等東面授賓賓
右手執項左手執前進容乃祝坐如初乃冠興復位贊
者卒冠者興賓揖之適房服玄端爵韠出房南面賓揖
之即筵坐櫛設笄賓盥正纚如初降二等受皮弁右執
項左執前進祝加之如初復位贊者卒紘興賓揖之適
房服素積素韠容出房南面賓降三等受爵弁加之服
纁裳韎韐其他如加皮弁之儀徹皮弁冠櫛筵入於房
筵於戶西南面贊者洗於房中側酌醴加柶覆之面葉
賓揖冠者就筵筵西南面賓受醴於戶東加柶面枋筵
前北面冠者筵西拜受觶賓東面答拜薦脯醢冠者即
筵坐左執觶右祭脯醢以柶祭醴三興筵末坐啐醴捷
柶興降筵坐奠觶拜執觶興賓答拜冠者奠觶於薦東
降筵北面坐取脯降自西階適東壁北面見於母母拜
受子拜送母又拜賓降直西序東面主人降復初位冠
者立於西階東南面賓字之冠者對賓出主人送於廟
門外請醴賓賓禮辭許賓就次冠者見於兄弟兄弟再
拜冠者答拜見贊者西面拜亦如之入見姑姊如見母
乃易服服玄冠玄端爵韠奠摯見於君遂以摯見於鄉
大夫鄉先生乃醴賓以一獻之禮主人酬賓束帛纚皮
贊者皆與贊冠者為介賓出主人送於外門外再拜歸
賓俎若不醴則醮用酒尊於房戶之間兩甒有禁元酒
在西加勺南枋洗有篚在西南順始加醮用脯醢賓降
取爵於篚辭降如初卒洗升酌冠者拜受賓答拜如初
冠者升筵坐左執爵右祭脯醢祭酒興筵末坐啐酒降
筵拜賓答拜冠者奠爵於薦東立於筵西徹薦爵筵尊
不徹加皮弁如初儀再醮攝酒其他皆如初加爵弁如
初儀三醮有乾肉折俎嚌之其他如初北面取脯見於
母若殺則特豚載合升離肺實於鼎設扃鼏始醮如初
再醮兩豆葵菹蠃醢兩籩栗脯三醮攝酒如再醮加俎
嚌之皆如初嚌肺卒醮取籩脯以降如初若孤子則父
兄戒宿冠之日主人紒而迎賓拜揖讓立於序端皆如
冠主禮於阼凡拜北面於阼階上賓亦北面於西階上
答拜若殺則舉鼎陳於門外直東塾北面若庶子則冠
於房外南面遂醮焉冠者母不在則使人受脯於西階
下戒賓曰某有子某將加布於其首願吾子之教之也
賓對曰某不敏恐不能共事以病吾子敢辭主人曰某
猶願吾子之終教之也賓對曰吾子重有命某敢不從
宿曰某將加布於某之首吾子將莅之敢宿賓對曰某
敢不夙興始加祝曰令月吉日始加元服棄爾幼志順
爾成德夀考維祺介爾景福再加曰吉月令辰乃申爾
服敬爾威儀淑慎爾德眉夀萬年永受胡福三加曰以
歲之正以月之令咸加爾服兄弟具在以成厥德黃耉
無疆受天之慶醴辭曰甘醴惟厚嘉薦令芳拜受祭之
以定爾祥承天之休夀考不忘醮辭曰旨酒既清嘉薦
亶時始加元服兄弟具來孝友時格永乃保之再醮曰
旨酒既湑嘉薦伊脯乃申爾服禮儀有序祭此嘉爵承
天之祜三醮曰旨酒令芳籩豆有楚咸加爾服肴升折
俎承天之慶受福無疆字辭曰禮儀既備令月吉日昭
告爾字爰字孔嘉髦士攸宜宜之于假永受保之曰伯
某甫仲叔季唯其所當屨夏用葛玄端黑屨青絇繶純
純博寸素積白屨以魁祔之緇絇繶純純博寸爵弁纁
屨黑絇繶純純博寸冬皮屨可也不屨繐屨
記冠義始冠緇布之冠也大古冠布齊則緇之其緌也
孔子曰吾未之聞也冠而敝之可也適子冠於阼以著
代也醮於客位加有成也三加彌尊喻其志也冠而字
之敬其名也委貌周道也章甫殷道也毋追夏后氏之
道也周弁殷冔夏收三王共皮弁素積無大夫冠禮而
有其昏禮古者五十而後爵何大夫冠禮之有公侯之
有冠禮也夏之末造也天子之元子猶士也天下無生
而貴者也繼世以立諸侯象賢也以官爵人德之殺也
死而謚今也古者生無爵死無謚
天子(周晉)(前漢後魏)(後漢北齊)(魏唐)
周
成王年十有三而嗣立周公居冡宰攝政以治天下明
年夏六月冠成王而朝於祖以見諸侯周公命祝雍作
頌曰辭達而勿多也祝雍辭曰使王近於民遠於年嗇
于時惠于財親賢而任能其頌曰令月吉日王始初加
元服去王幼志思洪衮職欽若昊天六合是式率爾祖
考永永無極此周公之制也
前漢
漢改皇帝冠為加元服用正月甲子若丙子為吉惠帝
四年三月甲子冠赦天下孝昭元鳳四年正月丁未帝
加元服辭曰陛下摛著先帝之光輝以承皇天之嘉祐
欽奉仲秋之吉辰普尊大道之邦域秉率萬福之休靈
始加昭明之元服推遠沖孺之幼志藴積文武之就德
肅勤高祖之清廟六合之内靡不蒙福承天無極
後漢
後漢制正月甲子若丙子為吉日可加元服儀從冠禮
乘輿初加緇布進賢次爵弁次武弁次通天冠訖皆於
高廟如禮謁見和帝永元三年正月甲子加冠服乘金
根車駕六玄虯至廟成禮乃逥軫反宫朝服以饗宴撞
太簇之庭鍾咸獻夀焉黃香頌云惟永元之盛代仰皇
德之茂純躬烝烝之至孝崇欽順以奉天以三載之孟
春建寅月之上旬皇帝時加玄冕簡甲子之元辰皇輿
幸夫金根駕玄虯之連蜷建螭龍以為旂鳴節路之和
鸞既臻廟以成禮乃迴軫而反宫正朝服以饗宴撞太
簇之庭鍾祚藩屏與鼎輔暨夷蠻之君王咸進爵于金
罍獻萬夀之玉觴是時賜諸侯王公將軍特進中二千
石列侯宗室子孫在京師奉朝請者黃金將大夫郎吏
從官帛賜民爵及粟帛各有差大酺五日郡國中都官
繫囚死罪贖縑至司寇作及亡命各有差安帝永初三
年春正月庚子加元服大赦天下賜王主貴人六卿以
下金帛各有差男子為父後及三老孝悌力田爵人二
級流民欲占者人一級
順帝永建四年正月丙子加元服賜王主貴人公卿以
下金帛各有差賜男子爵及流民欲占者人一級為父
後三老孝弟力田人二級鰥寡孤獨篤癃不能自存者
帛一匹時兼用曹褒新禮乘輿初加緇布進賢次爵弁
武弁次通天皆於高廟以禮謁見世祖廟王公已下初
加進賢而已按此文始冠緇布從古制也冠於宗廟是
也獻帝興平元年正月甲子加元服司徒淳于嘉為賓
加賜玄纁駟馬賜貴人公主卿司隸校尉城門五校侍
中尚書給事黃門侍郎各一人為太子舍人
魏
魏氏天子一加以謂天子諸侯無加數之文將以踐阼
臨下尊極德備豈得與士同也又舊禮皆冠於廟自魏
已來始於正殿行事别卜日謁廟侯太尉奠獻九室已
下帝衮服執鎮圭入再拜乃出會羣臣
政和御製冠禮卷三
政和五禮新儀卷三
序例
神位下
仲春仲秋朝獻聖祖天尊大帝扵坊州以有熊氏相風
后后土力牧配享歷代帝王帝女媧氏扵晉州無配帝
太昊氏扵陳州以金提勾芒配帝神農氏扵衡州以祝
融配帝高陽氏扵澶州以玄冥配帝高辛氏扵應天府
無配帝陶唐氏扵濮州以唐司徒卨配帝有虞氏扵道
州以虞相庭堅配夏王大禹扵越州以夏相伯益配商
王成湯扵慶成軍以商相伊尹配商王中宗扵大名府
以商相伊陟臣扈配周文王扵永興軍以周師鬻熊配
(以下至漢宣帝並永興軍享祭)武王以周太保召康公配成王以冡宰
周文公唐侯太叔配康王以周太師畢公配秦始皇帝以
丞相李斯内史蒙恬將軍王翦配漢高皇帝以相國酇
文終侯蕭何配太宗孝文皇帝以丞相曲逆獻侯陳平
太尉絳武侯周勃衛將軍宋昌城陽景王劉章配孝景
皇帝以丞相魏其侯竇嬰丞相故安節侯申屠嘉配世
宗孝武皇帝以丞相平津侯公孫弘大將軍長平烈侯
衛青驃騎將軍冠軍景桓侯霍去病車騎將軍秺侯金
日磾配中宗孝宣皇帝以丞相博陽定侯丙吉丞相高
新憲侯魏相大司馬大將軍博陸宣成侯霍光大司馬
衛將軍富平侯張安世配後漢世祖光武皇帝扵河南
府以太傅高密元侯鄧禹大司馬廣平忠侯吳漢左將
軍膠東剛侯賈復建威大將軍好畤愍侯耿弇配魏文
皇帝扵河南府以太尉魏夀鄉蕭侯賈詡司徒藺陵成
侯王景興大司馬邵陵元侯曹真衛尉潁鄉蕭侯辛毗
配後周太祖文皇帝扵耀州以大冡宰上柱國齊煬王
憲行臺尚書邳國公蘇綽太傅燕國文公于謹大將軍
范陽公盧辨配隋高祖文皇帝扵鳳翔府以右光禄大
夫竒章憲公牛里仁左僕射上柱國高熲右武侯大將
軍宋公賀若弼配唐高祖神堯皇帝扵耀州以贈司空
揚州都督府河間元王孝恭贈右僕射鄖國節公殷開
山民部尚書邢國襄公劉政會贈司空淮安靖王神通
配太宗文皇帝扵永興軍以太尉趙公長孫無忌贈太
尉梁國文昭公房喬贈司徒衛國景武公李靖配明皇
帝扵華州以贈太師燕國文正公張說贈太子少保代
公郭元振配肅宗宣孝皇帝扵永興軍以贈太尉冀公
裴冕配憲宗章武皇帝扵華州以中書令晉公裴度贈
太傅岐國安簡公杜佑贈太尉凉國武公李愬配宣宗
憲文皇帝扵耀州以門下侍郎平章事夏侯孜中書令
贈太尉白敏中中書侍郎平章事馬植配後唐莊宗皇
帝扵河南府(以下至漢高祖並扵河南府享祭)以侍中兼樞密使郭崇韜
中書令贈太師隴西郡王李嗣昭開府儀同三司贈尚
書令符存審配明宗皇帝以中書令贈太師晉國忠武
公霍彦威工部尚書平章事贈太傅任圜配晉高祖皇
帝以中令魏公桑維翰中書令趙瑩配漢高祖皇帝無
配周嵩陵太祖皇帝慶陵世宗皇帝扵鄭州
祭后土扵慶成軍祀大火扵應天府以商丘公配
釋奠至聖文宣王以兖國公顔回鄒國公孟軻舒王王
安石配饗西上(殿上瑯琊公閔損東平公冉耕下邳公冉雍臨淄公宰予黎陽公端木賜並西)
(向彭城公冉求河内公仲由丹陽公言偃河東公卜商武城侯曾參並東向東廡潁昌侯顓孫師金鄉侯澹臺)
(滅明單父侯宓不齊任城侯原憲高密侯公冶長汶陽侯南宫縚北海侯公晳哀萊蕪侯曾點曲阜侯顔無繇)
(須昌侯商瞿共城侯高柴平輿侯漆雕開夀張侯公伯寮睢陽侯司馬耕益都侯樊須鉅野侯公西赤平陰侯)
(有若河東侯巫馬施南頓侯陳亢千乘侯梁鱣陽榖侯顔辛臨沂侯冉孺諸城侯冉季沭陽侯伯虔枝江侯公)
(孫龍新息侯秦冉鄄城侯秦商濮陽侯漆雕哆雷澤侯顔驕高苑侯漆雕徒父上邽侯壤駟赤鉅平侯公夏首)
(梁父侯公肩定聊城侯鄡單馮翊侯秦祖建城侯樂欬沂水侯孔伋臨淄伯公羊高蘭陵伯荀况中都伯左丘)
(明睢陵伯榖梁赤乘氏伯伏勝萊蕪伯高堂生考城伯戴勝樂夀伯毛萇曲阜伯孔安國彭城伯劉向中牟伯)
(鄭衆成都伯揚雄並西向西廡長山侯林放鄒平侯商澤成紀侯石作蜀當陽侯任不齊牟平侯公良孺文登)
(侯申棖上蔡侯曹䘏濟陽侯奚容蒧滏陽侯句井疆淄川侯申黨即墨侯公祖句兹厭次侯榮旂武城侯縣)
(成南華侯左人郢汧源侯燕伋朐山侯鄭國華亭侯秦非臨濮侯施常濟陰侯顔噲博昌侯步叔乘宛句侯顔)
(之僕内黃侯蘧瑗博平侯叔仲會堂邑侯顔何林慮侯狄黑高堂侯邽巽鄆城侯孔忠臨朐侯公西輿如徐城)
(侯公西點陽平侯琴張膠東侯后處富陽侯顔祖祁鄉侯罕父黑樂平侯原亢胙城侯廉潔侯氏伯杜子春扶)
(風伯馬融良鄉伯盧植高密伯鄭玄岐陽伯賈逵滎陽伯服虔任城伯何休司空王肅偃師伯王弼司徒杜預)
(新野伯范甯昌黎伯韓愈臨川伯王雱並東向)釋奠武成王以漢少傅留侯張
良配(殿上齊相管仲吳將軍孫武燕昌國君樂毅蜀丞相諸葛亮唐司空英國公李勣並西向齊大司馬)
(田穰苴秦武安君白起漢淮陰侯韓信唐尚書右僕射魏國公李靖唐太尉汾陽王兼中書令郭子儀並東向)
(東廡越相范蠡齊將孫臏趙將信平君廉頗趙大將軍武安君李牧漢相平陽侯曹參漢右丞相周勃漢前將)
(軍李廣漢大司馬冠軍侯霍去病後漢太傅高密侯鄧禹後漢征西將軍陽夏侯馮異後漢大司馬廣平侯吳)
(漢後漠伏波將軍新息侯馬援後漢太尉槐里侯皇甫嵩魏太尉鄧艾蜀車騎將軍西鄉侯張飛吳南郡太守)
(孱陵侯吕蒙吳大司馬陸抗晉鎮南將軍當陽侯杜預晉太尉長沙公陶侃前燕太宰慕容恪宋司空武陵侯)
(檀道濟後魏太尉長孫嵩北齊左僕射太原王慕容紹宗後周大冡宰齊王宇文憲後周左僕射鄭國公韋孝)
(寬隋司徒越國公楊素隋右武衛將軍宋國公賀若弼唐司空河間王孝恭唐右武衛大將軍邢國公蘇定方)
(唐夏官尚書王孝傑唐兵部尚書中山郡王王晙唐太尉臨淮王李光弼並西向西廡魏西河太守吳起齊將)
(安平君田單趙將馬服君趙奢秦將王翦漢梁王彭越漢太尉綘侯周亞夫漢大將軍長平侯衛青漢後將軍)
(營平侯趙充國後漢執金吾寇恂後漢左將軍膠東侯賈復後漢定威將軍好畤侯耿弇後漢太尉新豐侯段)
(熲魏征東將軍晉陽侯張遼蜀前將軍夀亭侯關某吳南郡太守周瑜吳丞相陸遜晉征南將軍南城侯羊祜)
(晉撫軍將軍襄陽侯王濟晉車騎將軍康樂公謝玄前秦丞相王猛宋征虜將軍王鎮惡北齊右丞相咸陽王)
(斛律光梁太尉康寧公王僧辯後周太傅燕公于謹陳司空南平公吳明徹隋上柱國新義公韓擒虎隋上柱)
(國太平公史萬歲唐左武衛大將軍鄂國公尉遲敬德唐禮部尚書聞喜縣公裴行儉唐右武衛大將軍韓國)
(公張仁愿唐兵部尚書同中書門下三品代國公郭元振唐太尉中書令李晟並東向)
太廟祫饗昭穆位僖祖皇帝東向順祖皇帝宣祖皇帝
真宗皇帝英宗皇帝哲宗皇帝南向為昭翼祖皇帝太
祖皇帝太宗皇帝仁宗皇帝神宗皇帝北向為穆
凡祫享堂上設始祖南面之位室中設東面之位始祖
南面則昭穆東西相向始祖東面則昭穆南北相向
政和五禮新儀卷三
