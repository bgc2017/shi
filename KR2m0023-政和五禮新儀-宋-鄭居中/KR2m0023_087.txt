政和五禮新儀卷八十一
吉禮
皇帝祭皇地祗儀二
車駕自太廟詣青城
前祀一日皇帝於太廟朝饗畢既還大次禮部郎中奏
觧嚴皇帝常服乘輿還齋殿所司轉仗衛鹵簿陪祠文
武官先赴方壇齋宫導駕官以下就次各服其服尚輦
奉御進輿於齋殿乘黃令進輅于廟南門外少西南向千
牛將軍一員位于輅前北向門下侍郎一員位于左輔
之前贊者二人位又于其前質明知客省事以下知内侍
省以下帶御器械官祗應武功大夫以下并六尚局應
奉官于齋殿前鬭班立定東上閤門御史臺太常寺分
引管軍臣僚及左輔門下侍郎太僕卿乘黃令詣齋殿
門外立班並北向東上(乘黃令位其後)次引導駕官以下俱詣
大次門外分東西相向立以俟奉迎前導次行宫使御
營巡檢各就位立定禮直官通事舍人引禮部侍郎奏
請中嚴(凡左輔門下侍郎禮部侍郎奏請皆禮直官通事舍人引)少頃又奏外辦皇
帝服通天冠絳紗袍乘輿以出稱警蹕如常儀行門禁
衛諸班親從迎駕奏聖躬萬福知客省事以下知内侍
省以下帶御器械官祇應武功大夫以下六尚局應奉
官鬭班迎駕奏聖躬萬福次管軍臣僚宣名奏聖躬萬
福次左輔以下常起居次導駕官北向常起居(内有已起居者)
(止奏聖躬萬福)分東西立次行宫使御營廵檢常起居(該宣名者皆宣)
(名)太僕卿出詣玉輅所攝衣而升正立執轡導駕官前
導皇帝至廟南門内少東左輔進當輿前俛伏跪奏左
輔具官臣某言請皇帝降輿奏訖俛伏興少退(凡左輔奏請准)
(此)皇帝降輿步出門外至玉輅所千牛將軍前跪執轡
左輔奏請升輅乘黃令稍前東向進玉輅皇帝升輅太
僕卿立授綏導駕官分左右步導門下侍郎進當輅前
俛伏跪奏請稱門下侍郎具官臣某言請車駕進發奏
訖俛伏興退復位(凡門下侍郎奏請准此)車駕動稱警蹕左輔先
詣廟西門内以俟門下侍郎及贊者夾侍以出千牛將
軍夾輅而趨車駕將及廟西門至侍臣上馬所門下侍
郎前奏請車駕少駐勑侍臣上馬左輔前承旨退稱曰
制可門下侍郎退傳制稱侍臣上馬贊者承𫝊勅侍臣
上馬諸侍衛之官各督其屬左右翊駕在黃麾内符寶
郎奉八寶前導殿中監後部從導駕官夾侍于前贊者
在左輔門下侍郎之前侍臣上馬畢門下侍郎奏請車
駕進發車駕動稱警蹕不鳴鼔吹駕鹵簿前導赴青城
車駕將至青城東上閤門御史臺分引陪祠文武官宗
室客使禮直官贊者引行事執事官俱詣明禋門外立
班再拜奉迎訖退(内有已起居者止奏聖躬萬福)車駕及門少駐文武
侍臣皆下馬導駕官少導入門車駕動千牛將軍夾輅
而趨至明禋殿前廻輅南向千牛將軍立於輅右左輔
奏請皇帝降輅乘輿尚輦奉迎進輿于輅後皇帝乘輿
入齋殿侍衛如常儀導駕官步導至殿前皇帝降輅歸
後閣簾降通事舍人承旨勑羣官各還次學士院以祝
册授通進司進御書訖付尚書禮部
省牲器
省牲之日午後十刻去壇三百步禁行者未後二刻郊
社令帥其屬掃除壇上下司尊彛帥府史及執事者以
祭器入設于位(凡設祭器皆藉以席籩豆又加巾蓋)太府卿少府監陳玉
幣于篚(告潔畢權徹)未後三刻禮直官贊者分引大禮使以
下詣東壝門外省牲位立定光禄卿丞與執事者牽牲
就位禮直官贊揖訖大司樂入行樂架(凡亞終獻行事皆禮直官太常)
(博士引大禮使太宰左丞行事皆禮直官引餘官皆贊者引)次引禮部尚書升自卯
階視滌濯(凡行事執事官升降皆自卯階)次引太宰申視滌濯執事者
皆舉冪曰潔俱復位禮直官前曰告潔畢請省牲次引
禮部尚書侍郎稍前省牲訖退復位次引光禄卿出班
廵牲一匝西向躬曰充曰備次引光禄丞出班廵牲
一匝西向躬曰腯俱復位禮直官贊揖稍前曰請就省
饌位揖訖引大禮使以下各就位立禮直官贊揖所司
省饌具畢禮直官贊省饌畢揖訖俱還齋所光禄卿丞
及執事者以次牽牲詣厨授太官令次引禮部尚書詣
廚省鼎鑊視滌溉協律郎展視樂器乃還齋所晡後一
刻太官令帥宰人以鸞刀割牲祝史各取毛血寔于槃
俱置饌所遂烹牲郊社令帥其屬掃除壇之上下
奠玉幣
祀日丑前五刻(行事用丑時一刻)諸祭官及陪祠之官各服其
服郊社令與太史官屬設神位版太府卿少府監陳玉
幣光禄卿入寔籩豆簠簋太官令入寔俎良醞令入
寔尊樂正帥工人二舞次以入與執尊罍篚冪者各就
位次引分獻執事官各位于龕陛上下並内外次通事
舍人等分引陪祠文武官宗室客使各入就位次禮直
官贊者分引大禮使以下行事執事官就卯階内壝門
外揖位立定禮直官贊揖先引大司樂以下入就位次
引監察御史以下入就位次引監察御史按視壇之上
下糾察不如儀者退復位次引大禮使以下俱入就位
尚輦奉迎進輿于齋殿皇帝服通天冠絳紗袍乘輿以
出近侍及扈從之官導從至大次門外皇帝降輿入次
簾降禮儀使樞密院官太常卿東上閤門官太常博士
禮直官分立于大次外之左右次引禮部侍郎詣前奏
請中嚴少頃又奏外辦符寳郎奉寳陳于宫架之北禮儀
使當次前俛伏興跪奏禮儀使具官臣某言請皇帝行
事奏訖俛伏興還侍位(禮儀使奏禮畢准此)簾卷皇帝衮冕以出
侍衛如常儀禮儀使以下前導至中壝門外殿中監跪
進大圭殿中少監副之(凡殿中監進圭皆少監副之)禮儀使奏請執
大圭前導皇帝入自正門(侍衛不應入者止于門外)協律郎跪俛伏
舉麾興(凡行禮執者取物奠物皆跪俛伏興)工鼔柷宫架儀安之樂作(皇帝)
(升降行止皆作儀安之樂)至午階版位西向立偃麾戞敔樂止(凡樂皆協)
(律郎跪俛伏舉麾興工鼓柷而後作偃麾戞敔而後止)禮儀使以下分左右侍立
(凡行禮皆禮儀使樞密院官太常卿東上閤門官太常博士禮直官前導至位則分立于左右)禮儀使
前奏有司謹具請行事宫架寧安之樂作廣生儲祐之
舞八成止太常瘞血禮儀使奏請再拜皇帝再拜贊者
曰再拜在位官皆再拜内侍取玉幣于篚立于尊前(應龕)
(陛上下諸位太祝取玉幣亦各立于尊所)次引太宰吏部尚書侍郎升詣皇
地祗神位前立太宰吏部尚書俱西向北上侍郎東
向禮儀使前導皇帝詣盥洗位宮架樂作至洗位北向
立樂止内侍酌水以進禮儀使奏請搢大圭盥手内侍
跪取巾于篚興以進皇帝帨手内侍受巾跪奠于篚禮
儀使奏請執大圭前導皇帝升壇大禮使從(皇帝升降大禮使皆)
(從左右侍衛量人數升)宮架樂作至壇下樂止升自午階登歌樂
作至壇上樂止登歌嘉安之樂作殿中監跪進鎮圭禮
儀使奏請搢大圭執鎮圭前導皇帝詣皇地祗神位前
北向立内侍先詣設繅藉于地禮儀使奏請跪奠鎮圭
于繅藉執大圭俛伏興又奏請搢大圭跪内侍加玉于
幣以授吏部尚書吏部尚書授太宰太宰西向跪以進
禮儀使奏請授玉幣皇帝受奠訖吏部侍郎東向跪受
以興進奠于皇地祗神位前太宰吏部尚書侍郎俱詣
太祖皇帝神位前以俟禮儀使奏請執大圭俛伏興内
侍取鎮圭繅藉詣太祖皇帝神位前先設繅藉于地禮
儀使奏請再拜皇帝再拜訖樂止禮儀使前導皇帝詣
太祖皇帝神位前東向奠幣並如上儀(惟登歌作恭安之樂)太宰
以下俱復位禮儀使前導皇帝還版位登歌樂作内侍
舉鎮圭繅藉以鎮圭授殿中監以還有司皇帝降階樂
止宫架樂作至版位西向立樂止初皇帝將奠配位之
幣贊者分引分獻官俱詣盥洗位搢笏盥手帨手執笏各
由其階升詣諸從祀神位前各搢笏跪奠幣執笏俛伏
興再拜祝史執事官各助奠訖退復位祝史奉毛血盤
立於壝門外由其階升太祝迎於壇上俱進奠於神位
前太祝與執事者退立於尊所
政和五禮新儀卷八十一
