政和五禮新儀卷四十六
吉禮
祀感生帝儀(有司行事)
時日
齋戒
奏告
陳設
省牲器
奠玉幣
進熟
燎望
時日
太常寺預扵隔季以來年正月上辛祀感生帝關太史
局太史局以其日報太常寺太常寺參酌訖具時日散
告
齋戒
前祀十日受誓戒扵尚書省其日五鼓贊者設位版扵
公相廳下吏部尚書在左刑部尚書在右並南向初獻
亞終獻位於其南稍東北向西上監察御史位於其西
稍北東向大司樂光禄卿戶部郎中太樂令光禄丞位
於其南稍西北向東上(大樂令光禄丞位皆稍却)奉禮恊律即太祝
郊社太官令位於其東西向北上質明贊者引行事執
事官就位立定禮直官引吏部尚書由公相廳降階就
位禮直官贊揖在位者對揖吏部尚書搢笏讀誓文云
某月某日上辛祀感生帝各揚其職不共其事國有常
刑讀訖執笏禮直官贊奉禮恊律郎太祝郊社太官令
先退餘官對拜乃退散齋七日治事如故宿扵正寢不
弔喪問疾作樂判書刑殺文書决罰罪人及與穢惡致
齋三日(光禄卿丞太官令齋一日)二日於本司(無本司者扵太常齋舍質明至齋所)唯
祀事得行餘悉禁前祀一日質明俱赴祠所齋宫官給
酒饌祀官已齋而闕者通攝行事
奏告
前祀二日奏告僖祖皇帝室如常告之儀
陳設
前祀三日儀鸞司設行事執事官次扵壇東壝門之外
及齋宫之内隨地之宜設饌幔於内壝東門外道北南向
前二日光禄牽牲詣祠所前一日郊社令帥其屬掃除
壇之上下太常設神位席太史設神位版扵壇上(凡設神位)
(版皆郊社令監視)太常設祭器(凡設祭器皆藉以席籩豆又加巾盖)以俟告潔(既畢)
(權徹)光禄陳牲扵夘階之東南内壝之外西向祝史各位
扵牲後太常設省牲位扵牲西三獻官在南北向大司
樂光禄卿戶部郎中大樂令光禄丞奉禮恊律郎太祝
郊社太官令在北南向俱西上(凡設大樂令光禄丞以下位皆稍却)監察
御史扵大司樂之西少絶光禄陳禮饌扵壇之東南内
壝之外南向太常設省饌位版扵禮饌之南三獻官在
南北向西上監察御史在西東向大司樂光禄卿戶部
郎中大樂令光禄丞奉禮恊律郎太祝郊社大官令在
東西向北上大晟設登歌之樂扵壇上稍西北向設宫
架扵壇南内壝之外立舞表扵鄼綴之間祀日丑前五
刻禮直官贊者諸司職掌各服其服太常設神位席太
史設神位版感生帝位扵壇上北方南向席以槀秸僖
祖皇帝位扵壇上東方西向席以蒲越太常陳玉於神
位之左(玉以赤四圭有邸盛以匣燔玉用珉)禮神之玉奠扵神前燔玉加
扵幣(配位不用玉)陳幣篚各扵神位之左(幣以赤)祝版扵神位
之右置扵坫太常設祭器光禄實之每位各左十有二
籩為三行以右為上(第一行形䀋在前魚鱐糗餌粉餈次之第二行榛實在前乾桃乾䕩)
(乾棗次之第三行菱在前茨㮚鹿脯次之)右十有二豆為三行以左為上(第一)
(行芹菹在前筍菹葵菹菁菹次之第二行韭菹在前酏食魚醢免醢次之第三行肫拍在前鹿臡醯醢糁食次)
(之)俎三一在籩前(實以牛腥七體兩髀兩肩兩脅并脊兩髀在兩端兩肩兩脅次之脊在中)
二在豆右為二重以北為上(第一重實以牛腥腸胃肺離肺一在上端刌肺三次)
(之腸三胃三又次之第二重實以牛熟腸胃肺其載如腥若配位即以東為上)登一在籩豆間
(實以大羹)槃一在登前(實以毛血)簠二簋二在籩豆外簠在左簋
在右(簠實以稻粱粱在稻前簋實以黍稷稷在黍前)設太尊五山尊五為二重
在壇上東南隅北向西上(配位即於正位酒尊之東)太尊在前皆有
坫加勺幂為酌尊(太尊以實明水為上尊餘實以泛齊代以供内法酒初獻酌之山尊一實)
(明水為上尊餘實以醴齊代以祠祭法酒亞終獻酌之)又設太尊二山尊二在神
位前(太尊一實泛齊山尊一實醴齊各以一尊實明水)著尊二犧尊二在壇下
午階之西(著尊一實盎齊犧尊一實醍齊各以一尊實明水若配位即設於酉階之北)象尊
二壺尊六在壇下午階之東(象尊一實明水一實沉齊壺尊三實玄酒三實三酒)
(明水玄酒皆在上若配位即設扵壇下酉階之南)俱北向西上(若配位則東向北上)皆加
幂五齊三酒設而不酌太常設燭於神位前又設豆二
於饌幔内洗二於夘階之北東向(盥洗在東爵洗在西)罍在洗東
加勺篚在西洗南肆實以巾(若爵洗之篚則又實以爵加坫)執罍篚者
位其後又設揖位扵夘階之東内壝之外如省牲位(唯不)
(設光禄卿丞位)積柴於燎壇設望燎位於午階之東南内壝之
内三獻官在北南向西上監察御史在西東向大司樂
戶部郎中太樂令奉禮恊律郎太祝郊社令在東西向
北上又設三獻官席位於夘階之東北西向南上戶部
郎中席位於夘階之東南西向設監察御史席位扵午
階之南北向奉禮郎太祝郊社太官令位其後大司
樂大樂令席位於監察御史之東協律郎位於其後
光禄卿席位於大司樂之東俱北向西上又設監察
御史位于壇上樂虡之北在西東向奉禮郎太祝
郊社令在東西向北上大樂令樂虡之北太官令
於酌尊所俱北向協律郎位二一於壇上樂虡之西
一於宫架之西北俱東向大司樂位於宫架之北北
向
省牲器
前祀一日行事執事官集初獻齋所肄儀太祝習讀祝
文視玉幣及神位版訖並赴齋所各就次禮直官贊者
分引行事執事官詣壇東省牲位(凡初獻行事禮直官引饌官皆贊者引)
立定禮直官贊揖次引大司樂入行樂架次引監察御
史升自夘階(凡行事執事官升降皆自夘階)視滌濯執事者舉幂曰潔
降復位禮直官稍前曰告潔畢請省牲太祝出班廵牲
一匝詣初獻前西向躬曰充退復位光禄丞出班廵牲
一匝詣初獻前西向躬曰腯退復位禮直官贊省牲畢
請就省饌位揖訖引行事執事官各就位立定禮直官
贊揖所司省饌具畢禮直官贊省饌畢揖訖俱還齋所
光禄丞太祝以次牽牲詣厨授太官令次引監察御史
詣厨省鼎鑊視祭器滌溉恊律郎展視樂器乃還齋所
未後一刻太官令帥宰人以鸞刀割牲祝史以槃取毛
血各置扵饌所遂烹牲晡後郊社令帥其屬掃除壇之
上下訖還齋所
奠玉幣
祀日丑前五刻(行事用丑時七刻)初獻以下並赴壇所就次郊
社令先入視設神位版訖退樂正帥工人二舞入就位
(登歌工人俟監察御史點閱訖升夘階各就位)次太官令帥其屬實饌具畢次
引光禄卿入詣午階之南席位北面立贊者曰再拜光
禄卿再拜升壇點視禮饌畢次引監察御史升壇點閱
陳設糾察不如儀者(凡點視點閱皆先詣正位)光禄卿退還齋所餘
官各服祭服次引行事官各就夘階東内壝外揖位立
定禮直官贊揖次引大司樂大樂令恊律郎先入就午
階南席位北向立贊者曰再拜大司樂以下皆再拜訖
各就位次引監察御史奉禮郎太祝郊社太官令入就
午階南席位北向立次引初獻戶部尚書亞終獻入就
夘階東席位西向立禮直官稍前贊有司謹具請行事
恊律郎跪俛伏舉麾興工鼓柷宫架作大安之樂帝臨
嘉至之舞六成偃麾戞&KR0008;樂止(凡樂皆恊律即跪俛伏舉麾興工鼓柷而後作)
(偃麾戞&KR0008;而後止)太常升煙燔牲首贊者曰再拜在位者皆再
拜引監察御史奉禮即太祝郊社太官令升壇各就位
立定(太官令就正位酌尊所)次引初獻詣盥洗位宫架保安之樂
作(初獻升降行止皆作保安之樂)至洗位北向立搢笏盥手帨手執笏
升壇樂止登歌樂作詣感生帝神位前北向立樂止登
歌光安之樂作初獻搢笏跪次引奉禮郎搢笏西向跪
執事者以玉幣授奉禮郎奉禮郎以玉幣授初獻訖執
笏興先詣僖祖皇帝神位前北向立初獻受玉幣奠訖
執笏俯伏興再拜樂止次引初獻詣僖祖皇帝位前東
向立(酌獻詣配位准此)奠幣如上儀(唯登歌作皇安之樂)樂止奉禮郎復
位初獻將降壇登歌樂作降階樂止宫架樂作復位樂
止
進熟
祀日有司設鼎二於神厨各在鑊右光禄帥進饌者詣
厨以匕升牛於鑊各實扵一鼎(肩臂臑肫胳正脊一直脊一横脊一長脅一短)
(脅一代脅一皆二骨以並正配位各一鼎)皆設扄幂祝史對舉入設於饌幔
内俟初獻既升奠玉幣祝史入陳扵夘階之下西向南
上祝史抽扄委扵鼎右除幂初鼎序入有司執匕及俎
以從至夘階之下俎各設扵鼎西匕加扵鼎光禄以匕
升牛各載扵一俎(肩臂臑在上端肫胳在下端脊脅在中正配位各一俎)鼎先退
次引戶部尚書詣夘階之下搢笏奉俎升壇宫架咸安
之樂作詣感生帝神位前北向跪奠執笏俛伏興有司
設於豆前次詣僖祖皇帝神位前東向奉俎如上儀訖
樂止降復位初奠俎訖引太祝取菹擩扵醢祭扵豆間
三又取黍稷肺祭如初俱藉以茅退復位次引初獻再
詣盥洗位宫架樂作至洗位北向立搢笏盥手帨手執笏
詣爵洗位北向立搢笏洗爵拭爵以授執事者執笏升
壇樂止登歌樂作詣正位酌尊所西向立樂止登歌嘉
安之樂作執事者以爵授初獻初獻搢笏執爵執尊者
舉幂太官令酌太尊之泛齊訖先詣配位酌尊所北向
立初獻以爵授執事者執笏詣感生帝神位前北向立
搢笏跪執事者以爵授初獻初獻執爵祭酒三祭扵茅
苴奠爵執笏俛伏興少立樂止次引太祝詣神位前東
向搢笏跪讀祝文讀訖執笏興先詣僖祖皇帝神位前
南向立初獻再拜次詣僖祖皇帝神位前酌獻並如上
儀(唯登歌作肅安之樂)樂止太官令復詣正位酌尊所太祝復位
初獻將降壇登歌樂作降階樂止宫架樂作復位樂止
文舞退武舞進宫架正安之樂作舞者立定樂止次引
亞獻詣盥洗位北向立搢笏洗爵拭爵以授執事者執
笏升壇詣正位酌尊所西向立宫架作文安之樂神保
錫羨之舞執事者以爵授亞獻搢笏執爵執尊者舉幂
太官令酌山尊之醴齊訖先詣配位酌尊所北向立亞
獻以爵授執事者執笏詣感生帝神位前北向立搢笏
跪執事者以爵授亞獻亞獻執爵祭酒三祭扵茅苴奠
爵執笏俛伏興再拜次詣僖祖皇帝神位前行禮並如
上儀訖樂止復位次引終獻詣盥洗及升壇行禮並如
亞獻之儀降復位次太祝徹籩豆(籩豆各一少移故處)登歌肅安
之樂作卒徹樂止次引郊社令束茅訖俱復位禮直官
曰賜胙贊者承傳曰腸胙再拜在位者皆再拜送神宫
架普安之樂作一成止
望燎
初普安之樂畢引三獻官戶部郎中詣望燎位宫架樂
作至位樂止有司各詣神位前取玉幣祝版饌物及牲
之左髀束茅置扵燎壇次引監察御史大司樂大樂令
奉禮恊律郎太祝郊社令詣望燎位立定禮直官曰可
燎火燎半柴次引初獻以下詣東壝門外揖位立禮直
官贊禮畢揖訖退太官令帥其屬徹禮饌次引監察御
史詣壇監視收徹訖還齋所
政和五禮新儀卷四十六
