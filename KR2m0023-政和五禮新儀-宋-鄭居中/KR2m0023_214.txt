政和五禮新儀卷二百八
凶禮
賑撫儀
遣使賑撫諸州水旱蟲災
使者將至所在長官預集本州官属及鄉老等所司先
於長官廳大門外設使者次又於門外設使者位東向
長官以下位北向西上又於庭望闕設長官以下位重
行設使者位於長官之左使者至所司引就次各服公
服贊者先引長官以下立於門外位又引使者就位立
史二人以案奉詔書立於使者之南贊者曰拜長官以
下皆再拜贊者引長官以下以次先入就庭中位史捧
詔書案前行使者從之入就庭中位贊者贊使者搢笏
取詔書執笏以詔書加於笏上史以案退使者稱有詔
贊者曰拜長官以下皆再拜使者宣詔書訖長官以下
皆再拜贊者引使者及長官各少前相向俛伏跪搢笏
使者以詔書授長官訖各執笏長官以詔書加於笏上
各俛伏興贊者曰再拜長官以下皆再拜贊者引使者
還次長官以下退
政和五禮新儀卷二百八
