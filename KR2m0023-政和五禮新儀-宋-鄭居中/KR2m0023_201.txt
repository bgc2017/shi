政和五禮新儀卷一百九十五
嘉禮
册内命婦儀
陳設
發册
受册
陳設
前期儀鸞司設文武百僚次於朝堂之内外又於内東
門外東廊設册使副等次西向北上其日典儀設册使
副受制位於文德殿庭横街之南北向東上又設知樞
密院官宣制位於使副東北西向又設門下侍郎奉節
位及右弼禮部侍郎奉册印位在册使東北西向又設
權置册印褥位二於横街南黃道東稍北西面册在北
印在南(前一月尚書主部奉册印進入)又於册印褥位後各設使副褥
位又於册使副受制位稍北設褥位一以俟册使受册
副使受印應行事官位又於近北西向北上又設册使
奉册位於内東門外副使及内給事位於其南並東向
北上設册印案位於册使之前又設内給事位於册使
位之東北俱南向所司設妃受册位於本位庭階下北
向又設内命婦諸位次於本位門外並量地之宜
發册
質明闢文德殿門文武百僚並常服早入就次禮直官
通事舍人引册使副入立於文德殿門外道東西向門
下侍郎引掌節者奉節立於左嘉福門内道北禮直官
通事舍人太常博士分引右弼中書侍郎禮部侍郎禮
部郎中及捧册印官等並詣垂拱殿門外分左右立以
俟内臣自内中承旨降册印出其捧册印官俱搢笏帥
執事人等捧舉以行禮直官通事舍人太常博士前引
中書侍郎押册右弼後從禮部郎中押印禮部侍郎後
從援衛如儀由東上閣門出至文德殿庭權置(援衛人少退)
御史臺先引殿中御史一員入就位東上閣門御史臺
太常寺四方舘分引三公以下文武百僚入詣殿庭立
班東西相向如月朔視朝之儀(凡起居郎舍人立本省班東升朝官文臣承務)
(郎以上位於通直郎之東西向武臣保義郎以上位於修武郎之西東向如客省事以下位於防禦使之南每)
(等重行異位東向俱北上)禮直官通事舍人太常博士引册使副入
就受制位立定禮直官又引知樞密院官詣册使前東
西向稱有制典儀曰再拜贊者承傳册使以下在位官
皆再拜知樞密院官宣制曰某氏將封某妃(已有封者即云進封)
令公等持節展禮宣制訖册使副再拜知樞密院官退
位門下侍郎例掌節者脱節衣詣册使之右掌節者以
節授門下侍郎掌節者退門下侍郎西向以節授册使
册使跪受以授掌節者掌節者立於册使之左門下侍
郎退次引册使請受册褥位立定又引右弼詣册使東
北西向立中書侍郎引册案立於右弼之右右弼跪取
册授册使册使跪受訖興置於案(舉案者皆退立於後)册使右弼中
書侍郎俱退復本班次引副使詣受印褥位立定又引
禮部侍郎詣副使東北西向立禮部郎中引印案立於
禮部侍郎之右禮部侍郎跪取印以授副使副使跪受
訖興置於案(舉案者退立於後)副使禮部侍郎禮部郎中俱退
復本班立定典儀曰再拜贊者承傳册使副以下應在
位官皆再拜訖禮直官通事舍人太常博士引册使押
册副使押印持節者前𨗳授衛如儀出文德殿門文武
百僚班退掌節者加節衣以次出朝堂門由右昇龍門
入大慶殿門由殿西過至殿後門由宣祐門至内東門
權置册印入内如别儀
受册
其日自文德殿奉册印將至内東門内給事入詣妃本
位庭前請妃服䄖翟衣俟奉册印至内東門外權置訖
(捧冊印官少退)禮直官先引册使副及内給事俱就東向位立
定少頃又引内給事就南向位通事舍人太常博士引
册使副就内給事前(副使稍却)東向躬稱册使姓某副使姓
某奉制授某妃册印退復位内給事入詣妃本位庭前
躬言訖内臣引内命婦諸親俱入就位内給事進詣册
使前西向立册使以册跪授内給事内給事跪受册訖
以授内謁者册使退復位副使少前以印跪授内給事
内給事跪受訖以授内謁者副使退復位内謁者及𬋩
勾内臣持册印入内東門内給事從之册使副并行事
官並退以次入詣妃受册印位前各置於案内給事引
妃降詣庭中就受册位立定内給事跪取册印進立於
妃之右少前西向又内給事中一員進立於妃之左少
前東向内給事稱有制贊妃再拜妃再拜訖内給事捧
册授妃妃受以授内給事内給事捧印授妃妃受印以
授内給事如奉册之儀内給事贊妃再拜妃再拜訖内
給事前引妃升階内臣以次引内命婦諸親賀如常儀
内給事贊言禮畢内命婦退内給事引妃謝並如宫中
之儀
政和五禮新儀卷一百九十五
