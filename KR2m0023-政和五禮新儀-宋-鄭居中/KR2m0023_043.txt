政和五禮新儀卷三十七
吉禮
皇帝祈穀祀上帝儀下
進熟
祀日有司陳鼎二於神厨各在鑊右太官令帥進饌者
詣厨以匕升牛於鑊實於一鼎(肩臂臑肫胳正脊一直脊一横脊一長脅一短)
(脅一代脅一皆二骨以並正配位各一鼎一鑊)皆設扃冪祝史對舉陳於饌幔
内重行西向以南為上光禄實籩豆簠簋於饌幔内(籩實)
(以粉餈豆實以糝食簠實以粱簋實以稷)次引禮部侍郎詣饌所視腥熟之
節俟皇帝升奠玉幣訖還位樂止禮部尚書詣饌所執
籩豆簋簠以入戸部尚書詣饌所奉爼以入太官令引入
正門宫架豐安之樂作設於邜階之下北向西上奉牲
者在東祝史抽扃委于鼎右除冪初鼎序入有司執匕
及俎以從至卯階下各設於鼎西匕加於鼎太官令以
匕升牛載於一俎(肩臂臑在上端肫胳下端脊脅在中正配位各一爼)鼎先退俟
祝史進徹毛血槃以次出次引禮部尚書搢笏執籩豆
簠簋戸部尚書搢笏奉俎以升執事者各迎於壇上禮
部尚書奉籩豆簠簋詣上帝神位前北向跪奠啟蓋于
下執笏俛伏興有司設籩於糗餌前豆於醯醢前簠於
稻前簋於黍前次引戸部尚書奉俎詣上帝神位前北
向跪奠執笏俛伏興有司設於豆前次詣太宗皇帝神
位前東向跪奠並如上儀樂止俱降復位太祝取菹擩
于醢祭於豆間三又取黍稷肺祭如初皆籍用茅各還
尊所次引太宰左丞詣上帝神位前西向立以北為上吏
部侍郎詣爵洗位東向立禮儀使前導皇帝詣盥洗位
宫架樂作至洗位北向立樂止内侍酌水以進禮儀使
奏請搢大圭盥手内侍跪取巾於篚興以進皇帝帨手
内侍受巾跪奠於篚禮儀使奏請執大圭前導皇帝詣
爵洗位宫架樂作至洗位北向立樂止吏部侍郎跪取
爵於篚興以進禮儀使奏請搢大圭受爵内侍酌水以
進禮儀使奏請洗爵内侍跪取巾於篚以進皇帝拭爵
内侍受巾跪奠於篚吏部侍郎受爵升自午階禮儀使
奏請執大圭前導皇帝升壇宫架樂作至午階樂止升
自午階登歌樂作至壇上樂止登歌歆安之樂作吏部
侍郎奉爵詣正位酌尊所西向立執尊者舉冪良醖令
酌太尊之泛齊訖次詣配位酌尊所北向立禮儀使前
導皇帝詣上帝神位前北向立禮儀使奏請搢大圭跪
吏部侍郎以爵授左丞左丞授太宰太宰西向跪以進
禮儀使奏請執爵祭酒(三祭于茅苴)奠爵執大圭俛伏興又
奏請少立樂止太宰左丞俱詣太宗皇帝神位前北向
立以俟舉册官舉祝册進於上帝神位之右讀册官搢
笏東向跪讀册文讀訖執笏興先詣太宗皇帝神位前
南向立禮儀使奏請再拜皇帝再拜有司奠册于上帝
神位前禮儀使前導皇帝詣太宗皇帝神位前酌獻並
如上儀(惟登歌作紹安之樂)太宰以下俱復位禮儀使前導皇帝
還版位登歌樂作降階樂止宫架樂作至版位西向立
樂止禮儀使奏請還小次宫架樂作將至小次禮儀使
奏請釋大圭殿中監跪受大圭皇帝入小次簾降樂止
文舞退武舞進宫架容安之樂作舞者立定樂止初皇
帝將詣小次禮直官太常博士引亞獻詣盥洗位北向
立搢笏盥手帨手執笏詣爵洗位北向立搢笏洗爵拭
爵以授執事者執笏升詣正位酌尊所西向立宫架
作隆安之樂神保鍚羡之舞執事者以爵授亞獻搢笏
執爵執尊者舉冪太官令酌山尊之醴齊訖次詣配位
酌尊所北向搢笏跪執事者以爵授執事者執笏詣上
帝神位前北向搢笏跪執事者以爵授亞獻亞獻執爵
祭酒三祭于茅苴奠爵執笏俛伏興少退北向再拜次
詣太宗皇帝神位前酌獻並如上儀樂止降復位初亞獻
行禮將畢次禮直官太常博士引終獻詣洗及升壇酌
獻並如亞獻之儀降復位初皇帝既奠玉幣光禄以牛
左臂一脅及長脅短脅俱二骨以並載于胙俎設于壇
下飲福位之西俟終獻既升獻引戶部尚書摶黍太
祝太官令詣飲福位東向立奉俎豆爵酒者各位於其
後禮儀使奏請詣飲福位簾捲出次宫架樂作殿中監
跪進大圭禮儀使奏請執大圭前導皇帝詣飲福位將
至位樂止宫架禧安之樂作皇帝至飲福位北向立尚
醖典御執尊升詣酌尊所良醖令酌上尊福酒合置一
尊典御奉尊降詣飲福位以授殿中少監尚醖奉御執
爵殿中少監酌之奉御於爵授殿中監殿中監西向捧
以立禮儀使奏請再拜皇帝再拜殿中監跪以爵酒進
禮儀使奏請搢大圭跪受爵祭酒(三祭于地)啐酒奠爵殿中
監跪受爵以興太祝帥執事者持胙俎進減神位前正
脊二骨加於俎上内侍受俎以授戸部尚書戸部尚書
西向跪以進皇帝受俎奠戸部尚書受俎以興退復位
太官令取黍於簋摶以授太祝太祝受以豆東向跪進
皇帝受訖奠之太祝受豆以興退復位次殿中監再跪
以爵酒進禮儀使奏請受爵飲福酒奠爵殿中監受虛
爵興以授典御奉御執事者俱退復位禮儀使奏請執大
圭俛伏興又奏請再拜皇帝再拜樂止禮儀使前導皇
帝還版位宫架樂作至版位西向立樂止次引禮部尚
書升壇徹籩豆戸部尚書升壇徹俎(籩豆俎各一俱少移故處)登歌
成安之樂作卒徹樂止禮部戸部尚書降復位禮直官
曰賜胙行事陪祠官拜贊者承傳曰賜胙再拜在位官
再拜送神宫架景安之樂作一成止
望燎
景安之樂畢禮儀使奏請詣望燎位前導皇帝詣望燎
位宫架樂作至位南向立樂止初賜胙再拜訖郊社令
以黍稷胏祭藉以白茅束之吏部侍郎帥太祝執篚進
詣神位前取玉幣祝册籍以茅以俎載牲醴黍稷飯爵
酒各由其階降壇南行詣樂壇自南陛升以玉幣祝册
饌物置於燎柴禮直官曰可燎舉爟火東西各以炬燎
半柴禮儀使奏禮畢前導皇帝還大次宫架樂作出中
壝門外禮儀使奏請釋大圭殿中監跪受大圭以還有
司侍衛如常儀皇帝至大次樂止禮部郎中奏觧嚴引
大禮使以下詣卯階之東内壝外揖位立禮直官贊禮
畢揖訖退通事舍人引陪祠文武官及宗室客使以次
出將士不得輙離部位(端誠殿受賀並如冬祀大禮儀)
車駕還内
前期殿中監帥其屬尚舍設御幄於大慶殿門外之東
南向大晟設宫架於宣德門外稍南其日祀事禮畢所
司轉仗衛鹵簿於還途如來儀文武百官宗室客使先
詣宣德門外就次以俟立班奉迎乘黃令進金輅於行
宫殿門外南向千牛將軍一員執長刀立於輅前尚輦
奉迎御輿於齋殿導駕官俱詣齋殿門外奉迎禮部侍
郎奏請中嚴少頃又奏外辦簾捲皇帝服通天冠絳紗
袍乘輿以出應導駕官等並迎駕奏聖躬萬福(内祗應官贊謝)
(皆再拜)太僕卿出詣金輅所攝衣而升正立執轡皇帝乘
輿降自西階至金輅所左輔奏請皇帝降輿升輅(有司仍具)
(大輦若乘輦即奏云降輿乘輦)太僕卿立授綏千牛將軍馭駕如來儀
門下侍郎奏請車駕進發車駕動稱警蹕侍衛如常儀
至侍臣上馬所門下侍郎奏請車駕少駐勅侍臣上馬
左輔前承旨退稱曰制可門下侍郎傳制稱侍臣上馬
贊者承傳車駕進發車駕動稱警蹕鼓吹及諸軍樂振
作車駕將至宣德門外文武百官宗室客使並立班再
拜奉迎次大内留守見再拜訖退車駕至宣德門外少
駐文武侍臣皆下馬步導千牛將軍降立于輅右車駕
動千牛將軍夾輅而趨大樂正令奏采茨之樂入門樂
止車駕至御幄前左輔奏請皇帝降輅乘輿(若乘輦即奏云降輦)
(乘輿)皇帝降輅乘輿以入禮部侍郎奏觧嚴通事承旨
𠡠羣官各還次將士各還其所(若肆赦並如冬祀大禮宣德門肆赦之儀)
政和五禮新儀卷三十七
