政和五禮新儀卷五十
吉禮
祀五方帝儀(有司行事)
時日
齋戒
陳設
省牲器
奠玉幣
進熟
望燎
時日
太常寺預扵隔季以立春日祀青帝(赤帝以立夏黃帝以季夏土王白帝)
(以立秋黑帝以立冬為祀日)關太史局太史局以其日報太常寺太
常寺参酌訖具時日散告
齋戒
前祀十日受誓戒扵尚書省其日五鼓贊者設位版於
公相廳下吏部尚書在左刑部尚書在右並南向初獻
亞終獻禮官位扵其南稍東北向西上監察御史位扵
其西稍北東向光䘵卿兵部工部郎中大樂令光禄丞
位扵其南稍西北向東上(太樂令光禄丞位稍却)奉禮郎太祝郊
社大官令位扵其東西向北上質明禮直官贊者引行
事執事官就位立定禮直官引吏部尚書由公相廳降
階就位禮直官贊揖在位者對揖吏部尚書搢笏讀誓
文云某月某日立春祀青帝(立夏祀赤帝季夏土王祀黃帝立秋祀白帝立冬祀)
(黑帝)各揚其職不共其事國有常刑讀訖執笏禮直官贊
奉禮郎太祝郊社太官令先退餘官對拜乃退散齋七
日治事如故宿扵正寢不吊喪問疾作樂判書刑殺文
書决罰罪人及與穢惡致齋三日(光禄卿丞郊社太官令齋一日)二日
扵本司(無本司者扵太常齋舍質明至齋所)唯祀事得行餘悉禁前祀一
日質明俱赴祠所齋宫官給酒饌祀官已齋而闕者通
攝行事
陳設
前祀三日儀鸞司設行事執事官次扵壇壝門外隨地
之宜設饌幔扵内壝東門外道北南向前二日光禄牽
牲詣祠所前一日郊社令帥其屬掃除壇之上下太常
設正配神位席太史設正配神位版扵壇上(凡設神位版皆郊社)
(令監視)太常設祭器(凡設祭席祭器皆藉以蓆籩豆又加巾盖)以俟告潔(既畢權徹)
光禄陳牲扵夘階之東南内壝外西向祝史各位扵牲
後太常設省牲位扵牲西三獻官禮官在南北向光禄
卿兵部工部郎中大樂令光禄丞奉禮郎太祝郊社太
官令在北南向俱西上(凡設大樂令光禄丞以下位皆稍却)監察御史扵
光禄卿之西少絶光禄陳禮饌扵壇之東南内壝外南
向太常設省饌位版扵禮饌南三獻官禮官在南北向
西上監察御史在西東向光禄卿兵部工部郎中大樂
令光禄丞奉禮郎太祝郊社太官令在東西向北上大
晟設登歌之樂扵壇上稍南北向祀日丑前五刻禮直
官贊者諸司職掌各服其服太常設神位席太史設神
位版扵壇之上下青帝位扵壇上北方南向席以槀秸
帝太昊氏位扵壇上東方西向席以莞又設句芒位扵
壇下夘階之南歲星析木大火夀星位扵壇下子階之
東西上角宿亢宿氐宿房宿心宿尾宿箕宿位扵壇下
子階之西東上俱席以莞两席皆内向(立夏祀赤帝位扵壇上北方南)
(向帝神農氏位扵壇上東方西向祝融位於壇下夘階之南熒惑鶉首鶉火鶉尾位於壇下子階之東西上井)
(宿鬼宿柳宿星宿張宿翼宿軫宿位扵壇下子階之西東上季夏土王祀黃帝位扵壇上北方南向帝軒轅氏)
(位扵壇上東方西向后土位扵壇下夘階之南鎮星位扵壇下子階之東立秋祀白帝位扵壇上北方南向帝)
(少昊氏位扵壇上東方西上蓐收位於壇下夘階之南太白大梁降娄實沈位扵壇下午階之東西上奎宿娄宿胃)
(宿昴宿畢宿觜宿参宿位扵壇下子階之西東上立冬祀黑帝位於壇上北方南向帝高陽氏位扵壇上東方)
(西向玄冥位扵壇下夘階之南辰星娵訾玄枵星紀位扵壇下子階之東西上斗宿牛宿女宿虚星危宿室宿璧宿)
(位扵壇下子階之西東上凡正配從祀神位席並同青帝壇)太常陳玉扵神位之左
(青帝玉以青珪赤帝以赤璋黃帝以黃琮白色帝以白琥黑帝以黝璜盛於匣幣皆随其方)禮神之玉
奠扵神前燔玉加扵幣(配位不用玉)陳幣篚各於神位之左
(正配位幣各隨方也)祝版各扵神位之右置之坫次設祭器光禄
實之正配位各左十有二籩為三行以右為上(第一行形鹽在)
(前魚鱐糗餌粉餈次之第二行榛實在前乾桃乾䕩乾棗次之第三行菱在前芡㮚鹿脯次之)右十有
二豆為三行以左為上(第一行芹菹在前筍菹葵菹菁菹次之第二行韭菹在前酏食)
(魚醢兔醢次之第三行豚拍在前鹿臡醯醢糝食次之)俎二一在籩前(實以羊腥七體兩髀)
(酉肩兩脅并脊兩髀在兩端兩肩兩脅次之脊在中)又俎四在豆右為二重以北
為上(第一重實以羊腥腸胃肺離肺一在上端刌肺三次之腸三胃三又次之一實以豕腥膚其載如羊皆)
(羊在左豕在右若配位即以東為上)登一在籩豆間(實以大羹)槃一在登前(實以)
(毛血)簠二簋二在籩豆外簠在左簋在右(簠實以稻粱粱在稻前簋實以)
(黍稷稷在黍前)設犧尊五象尊五為二重在壇上東南隅北向
西上(配位即設扵正位酒尊之東)犧尊在前皆有坫加勺幂為酌尊
(犧尊一實明水為上尊餘皆實泛齊代以供内法酒初獻酌之象尊一實明水為土尊餘皆實醴齊代以祠祭)
(法酒亞終獻酌之)又設太尊二山尊二在神位前(太尊一實泛齊山尊一實)
(醴齊各以一尊實明水)著尊二犧尊二在壇下午階之西(著尊一實以盎)
(齊犧尊一實醍齊各以一尊實明水若配位即設扵壇下西階之北)象尊二壼尊六在壇
下午階之東(象尊一實明水一實沈齊壺尊三實玄酒三實三酒明水玄酒皆在上若配位即設)
(扵壇下酉階之南)俱北向西上(若配位即東向北上)皆加幂五齊三酒設
而不酌又設從祀諸神每位各左二籩(㮚在前鹿脯次之)右二
豆(菁菹在前鹿臡次之)俎一在籩豆前(實以羊豕腥肉)爵一次之(實以祠祭法酒)
簠一簋一在爵之前簠在左簋在右(簠實稷簋實黍)又設象尊
四二扵夘階之南五官位二扵子階之東五星三辰位
皆在神位之左壺尊二設於子階之西七宿位在神位
之右(皆實以祠祭法酒)太常設燭扵神位前設俎四扵饌幔内
洗二扵夘階東北向(盥洗在東爵洗在西)罍在洗東加勺篚在洗
西南肆實以巾(若洗爵之篚則實以爵加坫)又設禮官盥洗位扵陛
道之左俱内向執罍篚者位扵其後又設揖位扵夘階
之東内壝之外如省牲位(唯不設光禄卿丞郊社令位)積柴扵燎壇
設望燎位於其北三獻官禮官在北南向西上監察御
史在西東向兵部工部郎中大樂令奉禮郎太祝在東
西向北上又設三獻官禮官席位扵夘階之東北西向
南上兵部工部郎中席位於夘階之東南西向北上設
監察御史大樂令席位於午階之南北向奉禮郎太祝
太官令於其後俱西向光禄卿席位扵監察御史之東
北向又設監察御史位於壇下樂虡之北在西東向奉
禮郎太祝在東西向北上大樂令在樂虡之北太官令
在酌尊所俱北向
省牲器
前祀一日行事執事官集初獻齋所肄儀太祝習讀祝
文視玉幣及神位版訖並赴壇所各就次禮直官贊者
分引行事執事官詣壇東省牲位(凡初獻行事禮直官引餘官皆贊者引)
立定禮直官贊揖次引監察御史升自夘階(凡行事執事官升降)
(皆自夘階)視滌濯執事者舉幂曰潔降復位禮直官稍前曰
告潔畢請省牲太祝出班廵牲一匝詣初獻前西向躬
曰充退復位光祿丞出班廵牲一匝詣初獻前西向躬
曰腯退復位禮直官贊省牲畢請詣省饌位揖訖引行
事執事官各就位立定禮直官贊揖所司省饌具畢禮
直官贊省饌畢揖訖俱還齋所光禄丞太祝以次牽牲
詣厨授太官令次引監察御史詣厨省鼎鑊視祭器滌
溉乃還齋所未後一刻太官令帥宰人以鸞刀割牲祝
史以槃取毛血置扵饌所遂烹牲晡後郊社令帥其屬
掃除壇之上下訖還齋所
奠玉幣
祀日丑前五刻(行事春冬用丑時七刻秋夏用丑時一刻)初獻以下並赴壇
所就次郊社令先入視設神位版訖退次太官令帥其
屬實饌具畢次引光禄卿入詣午階南席位北向立贊
者曰再拜光禄卿再拜升壇點視禮饌畢次引監察御
史升壇點閱陳設糾察不如儀者(凡點視點閱皆先詣正位)樂正帥
登歌工人升自夘階各就位光禄卿還齋所餘官各服
祭服次引行事執事官各就夘階東内壝外揖位立定
禮直官贊揖次引大樂令先入就午階南席位北向立
贊者曰再拜大樂令再拜升壇就位次引監察御史奉
禮郎太祝太官令入就午階南席位北向立次引三獻官
禮部兵部工部郎中入就夘階東席位西向立禮直官
稍前贊有司謹具請行事高安之樂作六成止太常升
烟燔牲首贊者曰再拜在位者皆再拜次引監察御史
奉禮郎太祝太官令俱陞壇各就位立定(太官令就位酌尊所)次
引初獻詣盥洗位正安之樂作(初獻升降行止皆作正安之樂)至洗位
北向立搢笏盥手帨手執笏升壇詣青帝神位前北向立
樂止嘉安之樂作搢笏跪次引奉禮郎搢笏西向跪執
事者以玉幣授初獻執笏興先詣太昊氏神位前北向
立初獻授玉幣奠訖執笏俛伏興再拜次詣太昊氏神
位前東向立(酌獻詣配位准此)奠幣如上儀樂止奉禮郎復位
初獻將降壇樂作復位樂止
進熟
祀日有司設鼎四扵神厨各在鑊右光䘵帥進饌者詣
厨以匕升羊扵鑊實扵一鼎(肩臂臑肫胳正脊一直脊一横脊一長脅一短脅一)
(代脅一皆二骨以並)次升豕如羊實於一鼎(正配位羊豕各一鼎)皆設扄幂
祝史對舉入設扵饌幔内俟初獻既升奠玉幣入陳扵
夘階下西向南上祝史抽扄委扵鼎右除幂初鼎序入
有司執匕及俎以從至夘階下俎各設于鼎西匕加於
鼎光禄以匕加於鼎光䘵以匕升羊載於一俎(肩臂臑在上端)
(肫胳在下端脊脅在中)次升豕如羊載於一俎(正配位羊豕各一鼎)鼎先
退次引兵部工部郎中詣夘階下搢笏奉俎(兵部奉羊工部奉豕)升
壇豐安之樂作詣青帝神位前北向跪奠先薦羊次薦
豕各執笏俛伏興有司設扵豆右腸胃膚之前(羊在左豕在右)
次詣太昊氏神位前東向奉俎如上儀樂止俱降復位
次引初獻再詣盥洗位樂作至洗位北向立搢笏盥手
帨手執笏次詣爵洗位北向立搢笏洗爵拭爵以授執
事者執笏升詣正位酌尊所西向立樂止僖安之樂作
執事者以爵授初獻初獻搢笏執爵執尊者奉幂太官
令酌犧尊之泛齊訖先詣配位酌尊所北向立初獻以
爵授執事者執笏詣青帝神位前北向立搢笏跪執事
者以爵授初獻初獻執爵三祭酒奠爵執笏俛伏興少
立樂止次引太祝詣神位前東向搢笏跪讀祝文讀訖
執笏興先詣帝太昊氏神位前南向立初獻再拜次詣
帝太昊氏神位前酌獻並如上儀樂止太官令復詣正
位酌尊所太祝復位初獻將降壇樂作復位樂止次引
亞獻詣盥洗位北向立搢笏盥手帨手訖執笏詣爵洗
位北向立搢笏洗爵拭爵以授執事者執笏升壇詣正
位酌尊所西向立文安之樂作執事者以爵授亞獻亞
獻搢笏執爵執尊者舉幂太官令酌象尊之醴齊訖洗
詣配位酌尊所北向立亞獻以爵授執事者執笏詣青
帝神位前北向立搢笏跪執事者以爵授亞獻亞獻執
爵三祭酒奠爵執笏俛伏興再拜次詣帝太昊氏神位
前酌獻並如上儀樂止降復位次引終獻詣洗及升壇
行禮並如亞獻之儀降復位初亞獻將升獻引禮官詣
盥洗位搢笏盥手帨手執笏詣五官神位前搢笏跪執
爵三祭酒奠爵執笏俛伏興再拜訖詣五星三辰七宿
位祭奠行禮如上儀畢復位禮直官曰賜胙贊者承傳
曰賜胙再拜在位者皆再拜訖送神高安之樂作一成
止
望燎
初高安之樂畢引三獻官禮部兵部工部郎中詣望燎
位有司各詣神位前取玉幣祝版置扵燎壇次引監察
御史大樂令奉禮郎太祝降壇詣望燎位立定禮直官
曰可燎火燎半柴次引初獻以下詣東壝門外揖位立
禮直官贊禮畢揖訖退太官令帥其屬徹禮饌監察御
史詣壇監視收徹訖還齋所光䘵以胙奉進監察御史
就位展視訖光禄卿望闕再拜訖乃退
政和五禮新儀卷五十
