政和五禮新儀卷一百一
吉禮
祫享太廟儀(有司行事)
時日
齋戒
陳設
省牲器
别廟神主過太廟
晨祼
饋食
時日
太廟三年一袷以孟冬之月其年太常寺預以隔季以
孟冬時享前擇日祫享太廟關太史局太史局擇日報
太常寺參酌訖具時日散告
齋戒
前享十日受誓戒於尚書省其日五鼔贊者設位版於
公相廳下初獻官在左刑部尚書在右並南向亞獻終
獻禮官位於其南稍東北向西上監察御史位於西稍
北東向戸部兵部工部尚書大司樂光禄丞位於其南
稍西北向東上(凡設大樂令光禄丞位皆稍却)奉禮協律郎太祝太官
令内常侍内給事内謁者監内僕丞宫闈令夾侍内臣
舁神主内臣位於其東西向北上捧爼齋郎位其後質
明贊者引行事執事官就位立定禮直官引初獻降階
就位禮直官贊揖在位者對揖初獻搢笏讀誓文云某
月某日孟冬祫享太廟各揚其職不共其事國有常刑
讀訖執笏禮直官贊奉禮協律郎太祝太官令内常侍
以下先退餘官對拜乃退散齋七日治事如故宿於正
寢不弔喪問疾作樂判書刑殺文書决罰罪人及與穢
惡致齋三日(光禄卿丞太官令齋一日)二日於本司(親王於本府翊善廳宗室於睦)
(親廣親宅都廳相妨即於學舍餘官無本司並於太廟齋宫别廟行事官内常侍以下即於别廟齋宫質明至)
(齋所)唯享事得行其餘悉禁前享一日質明俱赴祠所齋
宫官給酒饌享官已齋而闕者通攝行事
陳設
前享三日儀鸞司設饌幔於東門外(每室饌幔各一)設權奉安
别廟神主幄次於南神門外東向又設七祀次一於殿
下横街之北道西東向配享功臣次於横街之南道之
東西相向(每室配享功臣各為一次)前二日光禄牽牲詣祠所前一
日宫闈令帥其屬掃除廟之内外太常設堂上位自西
序以東每位並設幄帳鋪筵設几於筵上太常設祭器
(凡設祭器皆藉以席籩豆又加巾盖)以俟告潔(既畢權徹)設揖位於齋宫内三
獻官禮官在道南北向西上戸部兵部工部尚書大司
樂光禄卿大樂令光禄丞奉禮協律郎太祝太官令内
常侍内給事内謁者監内僕丞宫闈令夾侍内臣舁神
主内臣在道北南向西上(凡設大樂令以下位皆稍却若享日即不設光禄卿丞常)
(侍以下位)監察御史於戸部尚書之西少絶光禄丞陳牲於
東神門外當門西向祝史各位於牲後太常設省牲位
於牲西三獻官禮官在道南北向戸部兵部工部尚書
大司樂光禄卿大樂令光禄丞奉禮協律郎太祝太官
令内常侍内給事内謁者監内僕丞宫闈令夾侍内臣
舁神主内臣在道北南向俱西上捧爼齋郎在後監察
御史於戸部尚書之西少絶光禄陳牲饌於東神門外
道北南向太常設省饌位版於禮饌之南三獻官禮官
在南北向西上監察御史在西東向戸部兵部工部尚
書大司樂光禄卿大樂令光禄丞奉禮協律郎太祝太
官令内常侍内給事内謁者監内僕丞宫闈令夾内侍
臣舁神主内臣在東西向北上捧爼齋郎在其後大晟
設登歌之樂於殿上前楹間稍南北向設宫架於庭中
立舞表於酇綴之間享日丑前五刻禮直官贊者諸司
職掌各服其服宫闈令入殿開室帥其屬掃除太常陳
幣篚各於神位之左(幣以白)祝版各於神位之右置於坫
次設祭器光禄實之每位左十有二籩為四行以右為
上(第一行魚鱐在前糗餌粉餈次之第二行乾䕩在前乾棗形鹽次之第三行鹿脯在前榛實乾桃次之第)
(四行菱在前芡㮚次之)右十有二豆為四行以左為上(第一行芹菹在前筍)
(菹葵菹次之第二行菁菹在前韭菹酏食次之第三行魚醢在前兔醢豚拍次之第四行鹿臡在前醓醢糝食)
(次之)加豆二在豆前(左實以雁右實以稻)爼三二在籩前為二重(第一)
(重實以牛腥七體兩髀兩肩兩脅脊兩髀在兩端兩肩兩脅次之脊在中第二重實以羊腥七體其載如牛)
一在豆前(實以豕腥七體其載如羊)又爼九在豆右為三重(第一重實以牛)
(羊豕首各一第二重一實以牛腥腸胃肺離肺一在上端刌肺三次之腸三胃三又次之一實以羊腥腸胃肺)
(其載如牛一實以豕腥膚九横載第三重一實以牛熟腸胃肺一實以羊熟腸胃肺一實以豕熟膚其載如腥)
(皆牛在左羊在中豕在右)豋一在籩豆間(實以大羹)鉶三在豋前(實以羹加芼滑)
簠二簋二在籩豆外簠在左簋在右(簠實以稻粱粱在稻前簋實以黍稷)
(稷在黍前)豋一在籩之左(實以肝膋)槃一在神位之左(實以毛血)爐炭
在神位前置蕭蒿於爐上設太尊五山尊五為二重太
尊在前皆有坫在神位之左(太尊一實明水為上尊餘實以泛齊代以供内法酒)
(初獻酌之山尊一實明水為上尊餘實以醴齊代以祠祭法酒亞終獻酌之)虎彛一在太尊
之右(實以欝鬯)蜼彛一在山尊之右(實以明水)皆有舟俱加勺幂
為酌尊又設太尊二山尊二在神位前(太尊一實泛齊山尊一實醴齊)
(各以一尊實明水)著尊二犧尊二象尊二壺尊六在下(著尊一實盎齊)
(犧尊一實醍齊象尊一實沉齊各以一尊實明水壺尊三實玄酒三實三酒明水玄酒皆在上)皆加幂
五齊三酒設而不酌太常設七祀位於殿下横街之北
次内又設配享功臣位於横街之南次内(韓王趙普周王曹彬位於)
(横街之南道西東向太師薛居正太師石熙載鄭王潘美位在其西太師李沆太師王旦太師李繼隆位又在)
(其西又設太師王曾太師呂夷簡侍中曹瑋位於横街之南道東西向司徒韓琦太師曾公亮位在其東次舒)
(王王安石位次太師蔡確位又在其西俱北向)皆設神位太廟設神位版太常設
祭器光禄實之每位左二籩(栗在前鹿脯次之)右二豆(菁菹在前鹿臡)
(在後)爼一在神位前(實以羊豕腥肉)爵一次之(實以祠祭法酒)簠一簋一
在爵之前簠在左簋在右(簠實以稷簋實以黍)象尊一在籩前加
勺幂(實以祠祭法酒)神位前又設爼三於東神門外每室饌幔
内洗二於東階下直東霤北向(盥設在東爵設在西)罍在洗東加
勺篚在洗西南肆實以巾(若爵洗之篚即又實以瓚及爵加坫)設禮官盥
洗於從祀神位之前執罍篚者位於其後(七祀及配享功臣各一洗)
又設揖位於東神門外如省牲位(唯不設光禄卿丞捧爼齋郎内常侍以下)
(位)開瘞坎於殿内階之東方深取足容物南出陛設望
瘞位於其南如省饌位(唯不設光禄卿齋郎内常侍以下位)設七祀燎柴
於齋宫内設三獻官禮官席位於殿下東階之東南西
向南上戸部兵部工部尚書於其南西向北上監察御
史大司樂大樂令席位於殿庭之南北向奉禮協律郎
太祝太官令位其後俱西上光禄卿席位於監察御史
之東北向又設監察御史位於殿上前楹西東向奉禮郎
太祝在東西向北上大樂令於樂簴之北北向太官令
於酌尊所協律郎位二一於殿上前楹間稍西一於宫
架西北向
省牲器
前享一日行事執事官集初獻齋所肄儀太祝習讀祝
文及視幣訖次禮直官贊者分引行事執事官就齋宫
内揖位(凡初獻行事禮直官引餘官皆贊者引)立定禮直官贊揖訖分引
詣東神門外省牲位立定禮直官贊揖訖次引大司樂
入行樂架次引監察御史入升自西階(凡行事執事官升降皆自西階)
視滌濯執事者舉幂曰潔降復位禮直官稍前曰告潔
畢請省牲太祝出班廵牲一匝詣初獻前西向躬曰充
退復位光禄丞出班廵牲一匝詣初獻前西向躬曰腯
退復位禮直官贊省牲畢請詣省饌位揖訖引行事執
事官各就位立定禮直官贊揖所司省饌具畢禮直官
贊省饌畢揖訖俱還齋所光禄丞太祝以次牽牲詣厨
授太官令次引監察御史詣厨省鼎鑊視祭器滌濯訖
協律郎展視祭器乃還齋所未後一刻太官令帥宰人
以鸞刀割牲祝史以槃取毛血各置於饌所遂烹牲晡
後宫闈令帥其屬掃除廟之内外訖還齋所
别廟神主過太廟
前享一日所司陳儀仗於别廟門之外(清道二人分左右中道執黑漆)
(仗服武弁羅衫革帶次幰弩一箭靫全執人並服平巾幘緋衫勒帛次扇二分左右服緋畫衫次曲盖一次方)
(繖一服黃畫衫次導盖一服黃衫並抹額勒帛次部轄員僚二人分左右服黑平巾幘儀刀紫文袍勒帛次排)
(列職掌四人分左右重行服紫羅寬衫次團扇十四為七重次方扇四次曲盖四重行次方繖二次花盖二已)
(上並分左右服武弁冠緋衫白袴錦螣蛇次排列執掌二分左右服緋衣又於團扇方扇内設行障一在前次)
(行障二次坐障二並分左右次坐障一在後腰輿一在行障坐障内已上服同執花盖部轄節級一名在排列)
(執掌内服同執花盖又加腰銅腰帶次左右街司衙官十二人分左右為六重外仗分左右廂青衣二人為二)
(重執竿並袋服黑平巾幘青衫袴勒帛次車幡捧四重行服黑平巾幘緋衣袴勒帛水鸞頭竿六信幡六為六)
(重皆竿一在前幡一次之服同執扇次戟二十為十重服同執曲盖次刀盾二十各盾左刀右為十重服皂衫)
(帽勒帛次稍十為五重服青衫抹額勒帛次弓箭十四每弓一箭二箭靫全為七重服銀褐衫抹額勒帛次儀)
(刀十為五重服平巾幘銀褐衫勒帛次儀鍠斧四為二重服同執曲盖)享日丑前五刻所
司陳方扇團扇行障坐障於别廟南神門外設腰輿於
殿階之下南向少頃禮直官贊者分引内常侍以下於
殿庭北向西上重行立(别廟内常侍行事執事禮直官皆贊者引)贊者曰再
拜内常侍以下皆再拜本廟宫闈令升殿開室奏惠恭
皇后神主祫享於太廟降殿乘輿奏訖俛伏興(凡内常侍奏請准此)
又宫闈令捧接神主内常侍前置於輿内常侍以下分
左右前導詣太廟南神門外幄次東向權奉安儀仗於
太廟門外止方扇團扇行障坐障至太廟南神門外止
内常侍以下俟導引詣殿上神幄如别儀
晨祼
享日丑前五刻(行事用丑時七刻)祠祭官引宫闈令入詣殿庭
北向立祠祭官曰再拜宫闈令再拜升殿開室整拂神
幄帥其屬掃除退就執事位次引薦香燈官入詣殿庭
北向(凡宫聞令薦香燈官行事皆祠祭官引)祠祭官曰再拜薦香燈官再
拜升殿各就執事位次樂正帥工人二舞入就位(登歌工人)
(俟監察御史點閱訖升西階各就位)次太官令帥其屬實饌具畢次引
光禄卿入詣殿庭席位北向立贊者曰再拜光禄卿再
拜升殿點視禮饌畢次引監察御史陞殿點閱陳設糾
察不如儀者(凡點視點閱皆先詣僖祖位以至次位)光禄卿還齋所餘官
各服其服次引行事執事官詣齋宫内揖位立定禮直
官贊揖引詣東神門外揖立定禮直官贊揖次引大司
樂大樂令協律郎次引監察御史奉禮郎太祝太官令
入就殿下席位北向立次引初獻戸部兵部工部尚書
亞終獻禮直官入就殿下席位西向立祠祭官於殿上
贊奉神主次引薦香燈官入室搢笏於祏室内奉帝主出
詣殿上神幄設於座(奉神主詣神幄内於几後啟匱設於座以白羅巾覆之)執笏
退復執事位次引宫闈令奉后主如上儀(以青羅巾覆之)退
復執事位於殿上贊奉神主内常侍以下於太廟南門
外神幄承别廟神主腰輿入南神西偏門至殿下南向
内常侍以下北向立贊者曰再拜内常侍以下再拜候
殿上奉神主訖内常侍稍前奏惠恭皇后神主祫享於
太廟奏訖退詣惠恭皇后神主前奏請降輿升殿奏訖
宫闈令捧神主升自泰階至殿上本廟宫闈令捧接祔
於宣仁聖烈皇后神主之左設於座(奉神主設於座如上儀)内常
侍以下退詣東神門内道南以俟祠祭官於殿上贊奉
神主訖禮直官稍前贊有司謹具請行事贊者曰再拜
在位者皆再拜次引監察御史大司樂大樂令奉禮協
律郎太祝太官令各就位立定(太官令就僖祖位尊彛所)次引初獻
詣盥洗位北向立搢笏盥手帨手執笏詣爵洗位北向
立搢笏洗瓚拭瓚以授執事者執笏陞殿詣僖祖位尊
彛所東向立(若南北向神位尊彛所即東西向立酌獻准此)執事者以瓚授初
獻初獻搢笏執瓚執彛者舉幂太官令酌欝鬯訖先詣
順祖位尊彛所北向立(若北為神位尊彛所即南向立酌獻准此)初獻以瓚
授執事者執笏詣僖祖神位前西向(若南向神位即北向立若北向神位)
(即南向立酌獻准此)搢笏跪次引奉禮郎搢笏南向跪執事者以
瓚授奉禮郎奉禮郎奉瓚授初獻初獻執瓚以鬯祼地
奠訖以瓚授執事者次執事者以幣授奉禮郎奉禮郎
奉幣授初獻訖執笏興先詣順祖神位前西向立(若北向神)
(位即東向立)初獻受幣奠訖執笏俛伏興少退再拜次詣順
祖位次詣翼祖位次詣宣祖位次詣太祖位次詣太宗
位次詣真宗位次詣仁宗位次詣英宗位(不詣惠恭皇后位)次
詣神宗位次詣哲宗位祼鬯奠幣並如上儀俱復位協
律郎跪俛伏興舉麾工鼔柷宫架作興安之樂孝熙昭
德之舞九成偃麾戞敔樂止(凡樂皆協律郎跪俛伏舉麾興工鼔柷而後作偃麾)
(戞敔而後止)既晨祼薦香燈官入取毛血奠於神位前太官
令取肝以鸞刀割之洗於欝貫之以膋燎於爐炭薦香
燈官以肝膋詔於神位又以墮祭三祭於茅苴退復位
饋食
享日有司設鼎三十有六於神厨各在鑊右光禄帥進
饌者詣厨以七升牛於鑊實於一鼎(肩臂臑肫胳正脊一直脊一横脊一)
(長脅一短脅一代脅一皆二骨以並)次升羊豕如牛各實於一鼎(每位牛羊豕各)
(一鼎)皆設扄幂祝史對舉入設於饌幔内候初獻升祼入
陳於西階下北向北上祝史抽扄委於鼎右除幂初鼎
序入有司執七齋郎捧爼以從至西階下爼各設於鼎
北七加於鼎光禄以七升牛載於一爼(肩臂臑在上端肫胳在下端脊)
(脅在中)次升羊豕如牛各載於一爼(每位牛羊豕各一爼)鼎先退次
引戸部兵部工部尚書詣西階下搢笏奉爼(戸部奉牛兵部奉羊)
(工部奉豕)升殿宫架豐安之樂作詣僖祖神位前西向跪奠
(若南向神位即北向跪奠北向神位即南向跪奠)先薦牛次薦羊次薦豕各執
笏俛伏興有司入設於豆右腸胃膚之前(牛在左羊在中豕在右)
次詣每位奉爼並如上儀樂止俱降復位初奠爼訖次
引薦香燈官取蕭合黍稷擩於脂燎於爐炭當饋熟之
時薦香燈官取菹擩於醢祭於豆間三又取黍稷肺祭
如初俱藉以茅退復位次初獻再詣盥洗位宫架正安
之樂作(初獻升降行止皆作正安之樂)至位北向立搢笏盥手帨手執
笏詣爵洗位北向立搢笏洗爵拭爵以授執事者執笏
升殿樂止登歌樂作詣僖祖位酌尊所東向立樂止登
歌基命之樂(順祖位大寧之樂翼祖位大順之樂宣祖位天元之樂太祖位皇武之樂太宗位大)
(定之樂真宗位熙文之樂仁宗位美成之樂英宗位治隆之樂神宗位大明之樂哲宗位重光之樂惠恭皇后)
(位慈安之樂)執事者以爵授初獻初獻搢笏執爵執尊者舉幂
太官令酌太尊之泛齊訖先詣順祖位酌尊所北向立
初獻以爵授執事者執笏詣僖祖神位前西向立搢笏
跪執事者以爵授初獻初獻執爵祭酒三祭於茅苴奠
爵執笏俛伏少立樂止次引太祝詣神位前北向搢笏
跪讀祝文讀訖執笏興先詣順祖神位前東向立(若南向神)
(位即西向立)初獻冄拜次詣每位行禮並如上儀太官令復
位詣僖祖位酌尊所太祝復位初獻將降階登歌樂作
䧏階樂止宫架樂作復位樂止次引亞獻詣盥洗位北
向立搢笏盥手帨手執笏詣爵洗位北向立搢笏洗爵
拭爵以授執事者執笏升殿詣僖祖位酌尊所東向立
宫架作文安之樂孝熙昭德之舞執事者以爵授亞獻
亞獻搢笏執爵執事者舉幂太官令酌山尊之醴齊訖
先詣順祖位酌尊所北向立亞獻以爵授執事者執笏
詣僖祖神位前西向立搢笏跪執事者以爵授亞獻亞
獻執爵祭酒三祭於茅苴奠爵執笏俛伏興少退再拜
詣次位並如上儀退復位(唯七祀先詣司命位奠爵訖興少立次太祝北向跪讀祝)
(文讀訖退復位禮官冄拜)次引太祝徹籩豆(籩豆各一少移故處)登歌恭安之
樂作卒徹樂止次引宫闈令束茅訖俱復位禮直官曰
賜胙贊者承傳曰賜胙再拜在位者皆再拜送神宫架
興安之樂作一成止祠祭官於殿上贊奉神主入祏室
次引薦香燈官搢笏奉帝主入祏室(薦香燈官先捧匵置於神座納神主)
(於匵訖捧入祏室)執笏退復位次引宫闈令奉后主入祏室並
如上儀退復位(若别廟神還本廟則俟祠祭官贊納神主次引内常侍以下先入詣殿庭北向)
(立俟納神主訖次引内常侍升殿詣英宗神幄内於惠恭皇后神主前奏請惠恭皇后神主降殿乘輿赴本廟)
(奏訖宫闈令捧神主降自泰階内常侍前導置於輿内常侍以下分左右前導腰輿出太廟南神西偏門至廟)
(門外所司轉儀仗導别廟如過太廟之儀腰輿至本廟殿下北向内常侍詣腰輿前奏請惠恭皇后神主降輿)
(升殿奏訖復位本廟宫闈令捧接神主入祏室並如太廟之儀闔戸以降内常侍以下北向西上立贊者曰拜)
(内常侍以下再拜訖退)次引初獻戸部兵部工部尚書亞終獻禮官
就望瘞位有司詣神位前取幣束茅苴於坎次引監察
御史大司樂大樂令奉禮協律郎太祝就望瘞位立定
禮直官曰可瘞寘土半坎本廟宫闈令監視次引初獻
以下
政和五禮新儀卷一百一
