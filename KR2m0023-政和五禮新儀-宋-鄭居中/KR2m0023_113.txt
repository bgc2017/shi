政和五禮新儀卷一百七
吉禮
皇帝親祠前期朝享太廟儀上
陳設
車駕自景靈宫詣太廟
省牲器
晨祼(闕)
饌食(闕)
陳設
前享三日殿中監帥其属尚舍設大次于太廟東門外
道北南向小次于阼階東稍南西向儀鸞司設文武侍
臣次于大次之前随地之宜設行事助祭官宗室及有
司次于廟之内外設東方南方客使次于文官之後西
方北方客使次于武官之後設饌幔于廟南門之外東
西相向(每室饌幔各一)又設七祀次一于殿下横街之北道東
西向又設配享功臣次于殿下横街之南道之東西相
向(每室配享功臣各為一次)前享二日宫闈令帥其属掃除廟之内
外開瘞坎于殿西階之東南方深取足容物南出陛太
常設七祀燎柴于齋宫内光禄牽牲詣祠所大晟陳登
歌之樂于殿上前楹間稍南北向設宫架于庭中立舞
表于鄼綴之閒戶部陳諸州歲貢于宫架南龜為前列金
次之玉帛又次之餘為後東西相向前享一日奉禮郎
禮直官設皇帝位版于阼階上飲福位于東序俱西向
贊者設亞終獻位於外次南稍東助祭親王宗室使相
在其南進幣爵酒官受爵酒官奉幣官薦牛爼官薦籩
豆官薦羊爼豕爼魚爼官受幣官罍洗奉爵官贊樂官
進摶黍官舉册官七祀獻官在助祭宗室使相之南並
西向北上大禮使位于西階之西稍南(與亞終獻班相對)行事
光禄卿設册官光禄丞功臣獻官在其西助祭宰相使
相位在大禮使之南執政官在其西又設監察御史位
二于西階俱東向北上奉禮郎太祝太官令于東階下
俱西向北上恊律郎位二一于殿上前楹間一于宫架
西北俱東向大樂令登歌樂虡北大司樂于宫架北良
醖令于酌尊所俱北向又設助祭文武羣官宗室位于
横階之南諸方客使位于廟門之外随其方國光禄陳
牲于東神門外當門西向以南為上祝史各位於牲後
太常設省牲位于牲西大禮使進幣爵酒官受爵酒奉
幣官受幣官罍洗奉爵官奉瓉槃官位于道南北向西
上七祀配享功臣獻官在其後薦牛爼官薦籩豆官大
司樂光禄卿進摶黍官讀册舉册官大樂令光禄丞奉
禮協律郎太祝太官宮帖令于道北南向西上(大樂令以下位)
(皆稍却)監察御史在薦官爼之右異位稍却光禄設禮饌
于東神門外道南北向太常設省牲位版于禮饌之南
大禮使進幣爵酒官受爵酒官奉幣官罍洗奉爵官奉
瓉槃官位在南北向西上七祀配享功臣獻官在其後
監察御史位二在西東向薦牛爼官薦籩豆官大司樂
光禄卿進摶黍官讀册舉册官大樂令光禄丞奉禮恊
律郎太祝太官宫闈令位在東西向北上禮部設其屬
設祝册于室戶外之右司尊彜帥其属設幣篚于酌尊
所次設籩豆簠簋之位于室戶外每室左十有一籩右
十有一豆俱為四行加豆前各為二重又設爼九于豆
右為三重登一在籩豆閒鉶三在登前簠一簋一在籩
外四爼閒簠在左簋在右(若夏享秋享則設鑑一在籩豆之左)設爐炭于
室戶外稍前設尊彜之位每室犧尊五(秋冬朝享即設著尊)象尊
五(秋享朝享即設壺尊)為二重犧尊在前皆有坫在室戶外之左
鷄彜一(秋享朝享即設斝彜)在犧尊之右鳥彜一(秋冬朝享即設黃彜)在象
尊右皆有舟俱加勺幂為酌尊又設太尊二山奠二在室
著尊二犧尊二在殿上象尊二壺尊六在下俱北向西
上加幂皆設而不酌太常設七祀位于殿下横街之北
次内(司命戶灶中霤門厲行)又設配享功臣位于横街之南次内(韓王)
(趙普周王曹彬位于横街之南道西東向太師薛居正太師石熙載鄭王潘美位于其西太師李沆太師王旦)
(太師李繼隆位又在其西又設太師王曾太師吕夷簡侍中曹瑋位于横街之南道東西向司徒韓𤦺太師曾)
(公亮位在其東次舒王王安石位次太師蔡確位又在其東俱北向)皆設神席太廟設神
位版于座首司尊彜設祭器每位左二籩右二豆爼一
在神位前爵一次之簠一簋一在爵之前簠在左簋在
右象尊一在籩前加勺幂又設爼四豆二籩二簠一簋
一槃一篚一於南神門外每室饌幔内設御洗二于阼
階下直東霤北向(盥洗在東爵洗在西)罍在洗東加勺篚在洗西
南肆實以巾(若爵洗之篚即又實以爵加坫)設皇帝位于洗南北向内
侍酌水位于洗東執巾位于酌水内侍之北俱西向奉
瓚爵官位于爵東西向又設亞終獻盥洗爵位于本位
之南太官令盥洗于西階下七祀配享功臣獻官盥洗
于從享神位之前(七祀及配享功臣位前盥洗各一)罍篚各設于左右
執罍篚者位其後享日丑時五刻宫闈令開室帥其属
掃除鋪筵在室内北墉下几在筵上如常儀司尊彜入
設祭器太府卿帥其属入陳幣于篚(幣以白)光禄卿帥其
属入實籩豆簠簋(籩四行以右為上第一行魚鱐在前糗餌次之第二行乾䕩在前乾棗形)
(塩次之第三行鹿脯在前榛實乾桃次之第四行菱在前芡栗次之豆四行以左為上第一行芹菹在前筍菹)
(葵菹次之第二行菁菹在前韭菹酏食次之第三行魚醢在前兔醢豚拍次之第四行鹿臡在前醓醢次之加)
(豆二春實以韭卵夏實以麥魚秋實以豕豚冬實以稻鴈簠實以稻簋實以黍登實以大羹鉶實以羹加芼滑)
(若夏享秋享則籩左之鑑實以冰)太官令設其属入實爼(籩左之爼為二重以北為)
(上第一重實以牛腥七體两肩两脇两髀并脊以两髀在两端两肩两脇次之脊在中第二重實以羊腥七體)
(其載如牛豆前之爼為二重以北為上第一重實以豕腥七體其載如羊第二重實以魚腥十有五縮載豆右)
(之爼九為三重以北為上第一重實以牛豕牲首各一第二重一實以牛腥腸胃肺離肺一在上端刌肺三次)
(之腸三胃三又次之一實羊腥腸胃肺其載如牛一實以豕腥膚七横載第三重一實以牛熟腸胃肺一實以)
(羊熟腸胃肺一實以豕熟膚其載如腥皆牛在左羊在中豕在右)良醖令帥其属入實
尊彜(酌尊之齊鳥彜實以明水鷄彜實以欝鬯犧尊實以泛齊象尊實以醴齊又太尊實以泛齊山尊實)
(以醴齊著尊實以盎齊犧尊實以醴齊象舞實以泛齊各以一尊實明水壺尊三實玄酒三實三酒明水玄酒)
(皆在上)又實七祀及配享功臣位禮饌(每位左二籩栗在前鹿脯次之右二)
(豆菁菹在前鹿臡次之爼實以羊豕腥肉簠實以稷簋實以黍爵一象尊一實以祠祭法酒)太常設
燭于神位前設大禮使以下行事執事官揖位于東神
門外如省牲之位設望瘞位于瘞坎之南如省饌之位
所司陳異寳嘉瑞及伐國之寳于宫架之南東西相向
車駕自景靈宫詣太廟
前享一日皇帝于景靈宫朝獻畢既還大次禮部郎中
奏觧嚴所司轉仗衛鹵簿文武助祭官先詣太廟祠所
導駕官以下就次各服其服乘黃令進玉輅于昌福門
内南向設千牛將軍一員位于輅前北向門下侍郎一
員位于左輔之前贊者二人位又于其前少頃知客省
事以下知内侍省事以下帶御器械官祗應通事大夫
以下武功大夫以下并六尚局應奉官于齋殿前鬭班
立定東上閤門御史臺太常寺分引管軍臣僚及左輔
門下侍郎太僕卿乘黃令詣御幄幕稱警蹕不鳴鼔吹
鹵簿前導詣太廟(冬祀夏祭大禮則用大駕鹵簿宗祀袷享則用法駕鹵簿)車駕將
至太廟東上閤門御史臺分引助祭文武官宗室客使
禮直官贊者引行事執事官俱詣廟西門外立班再拜
奉迎退(内已起居者止奏聖躬萬福)車駕及門少駐文武侍臣皆下
馬導駕官步導入廟西門車駕動千牛將軍夾輅而趨
近廟南門逥輅南向千牛將軍立于輅左左輔奏請皇
帝降輅皇帝步入廟稍東左輔奏請皇帝乘輦奉御進
與皇帝乘輿以入齋殿侍御如常儀導駕官步導至殿
門皇帝降輿升閣簾降通事舍人承旨勑羣官各還次學
士院以祝册授通進司進御書訖付尚書禮部
省牲器
省牲之日未後二刻宫闈令帥其屬掃除廟之内外司
尊彜帥府史及執事者以祭器入設于位(凡祭器皆藉以席籩豆又)
(加巾盖)太府卿入幣于篚(告潔畢權徹)未後三刻禮直官贊者
分引太禮使以下詣東門外省牲位光禄卿丞與執事
者牽牲就位禮直官贊揖贊者引大司樂入行樂架(凡亞)
(終獻行事皆禮直官太常博士引大禮使執事官及申視滌濯官受爵酒官進爵酒官行事皆禮直官引餘官)
(皆贊者引)次引視滌濯官入升自西階(凡行事執事官升降皆自西階)視滌
濯次引申視滌濯執事者舉幂曰潔俱復位禮直官稍
前曰告潔畢詣省牲次引省牲官稍前省牲訖退復位
次引光禄卿出班廵牲一匝西向躬曰充曰偹次引光
禄丞廵牲一匝西向躬曰腯俱復位禮直官稍前曰省
牲畢請就省饌位揖訖引大禮使以下各就位立定禮
直官贊揖所司省饌具畢禮直官贊省饌畢揖訖俱還
齋所光禄卿丞及執事者以次牽牲詣厨授太官令次
引省鑊官詣厨省鼎鑊視濯溉協律郎展視樂器乃還
齋所晡後一刻太官令帥宰人以鸞刀割牲祝史各取
毛血實于槃又取膟膋實于登俱置饌所遂烹牲宫闈
令帥其属掃除廟之内外
政和五禮新儀卷一百七
