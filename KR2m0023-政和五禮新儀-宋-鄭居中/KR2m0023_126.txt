政和五禮新儀卷一百二十
吉禮
皇帝視學酌獻文宣王儀
陳設
酌獻文宣王
視學
陳設
殿中監前期一日帥其属尚舍設皇帝御幄於廟殿之
東南向儀鸞司設三公以下幕次於國子監門外稍東
量地之宜至日御史臺太常寺閤門設陪祠官班於殿
下如月朔視廟之儀太常設祭器於文宣王神位前光
禄實之左籩一(實以鹿脯)右豆一(實以鹿臡)爵一在籩豆前犧尊
一在殿上前楹間(實以供内法酒)設香爐於神位前又設配享
及從祀位每位各左籩一(實以鹿脯)右豆一(實以鹿臡)爵一在籩
豆前共設象尊四(實以祠祭法酒)一設於殿上前楹東一設於
前楹西其二分設於兩廡階北並加坫設太官令位於
文宣王酌尊所北向
酌獻文宣王
其日皇帝服鞾袍乘輦將至國子監禮部祠部郎官太
常寺本監并太學官學生奉迎於路左車駕由監門入
降輦歸幄禮直官太常博士太常卿立於幄前東向
禮直官通事舍人引三公親王使相執政官御史臺閤
門引尚書侍郎以下文武官各入詣殿下位闔門報班
齊太常卿詣御幄前俛伏跪奏太常卿臣某言請皇帝
行酌獻之禮奏訖俯伏興簾卷禮直官太常博士太常
卿前導皇帝出幄升自東階詣至聖文宣王神位前太
常卿奏請皇帝跪又奏上香冄上香三上香侍臣執爵
詣酒尊所太官令酌酒以授侍臣侍臣跪以爵進皇帝
冄拜贊者曰冄拜在位官皆冄拜太常卿前導皇帝降
自東階歸御幄簾降太常卿詣御幄前俛伏跪奏太常
卿臣某言禮畢奏訖俛伏興簾卷皇帝出幄乘輦赴太
學如别儀禮部祠部郎官太常丞博士及國子監太學
官詣配享及從祀分奠如常儀
視學
尚舍局預設次於敦化堂後又設次於敦化堂上稍北
當中南向内鋪御座閤門設臣僚班於堂下如月朔視
朝之儀及設宰臣以下從官次於中門之外皇帝於文
宣王廟酌獻禮畢乘輦幸太學入至敦化堂上降輦入
次簾降更衣禮直官通事舍人引與講官入就堂下北
向位講書執經官學士各立於堂下東西相向俟閤門
報班齊皇帝出次升御座班首奏聖躬萬福知東上閤
門官詣御座前承旨臨階西向宣曰升堂通事舍人贊再
拜三公以下皆冄拜分左右升堂各就位後少立起居
郎舍人左右侍立禮直官通事舍人引講書及執經官
就北向位班首奏聖躬萬福知東上閤門官宣曰升堂
舍人贊冄拜講書及執經官冄拜由東西階升堂立於
御座左右講書官在西東向執經官在東西向學生就
北向位舍人贊冄拜在位者皆冄拜分立於東西兩廊
皆北上内侍進書案牙籖以經授執經官稍前進於案
上舍人贊曰就坐宰臣以下並坐講書官講畢通事舍
人曰可起羣臣皆起降階東西相向立執經官降階講
書官於御座前致辭訖降階北向通事舍人贊冄拜講
書官再拜(如有宣答即再贊拜)次起居郎舍人歸本班知東上閤
門官宣坐賜茶通事舍人禮直官引三公以下各就位
北向通事舍人贊冄拜三公以下冄拜訖升堂各立於
後學生各就北向位通事舍人贊冄拜應在位者皆冄
拜分立東西廊以北為上立定舍人贊曰各就坐上下
皆就坐賜茶畢禮直官通事舍人引堂上官降階就位
通事舍人贊冄拜在位官皆冄拜禮直官通事舍人分
引以出次學生就北向位通事舍人贊冄拜學生皆冄
拜退訖(若有特旨臨時謝恩皇帝降座還次乘輿還内如来儀)
政和五禮新儀卷一百二十
