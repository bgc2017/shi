政和御製冠禮卷五
冠儀
太子(周齊前漢後魏北周)(晉隋)(宋唐)(梁)(後魏本朝)
周
孔子曰世子冠冠於阼以著代也醮於客位加有成也
三加彌尊喻其志也冠而字之敬其名也雖天子之元
子猶士也其禮無變天下無生而貴者故也
前漢
漢宣帝冠太子以正月冠諸王遣使行事
魏
魏氏冠太子再加皇子王公嗣子乃三加
晉
晉惠帝之為太子將冠武帝臨軒使兼司徒高陽王珪
加冠兼光禄大夫屯騎校尉華廙贊冠惠帝以正月丙
午冠太子訖乃廟見懷帝亦以正月冠皇太子
宋
宋冠皇太子及藩王以一加
梁
梁武帝天監十三年正月冠太子於太極殿詔曰太子
養器春坊備成德林令辰啟歲明加元服洪基之固大業克
承豈止禮義之朝實亦慶覃億兆
後魏
後魏孝文帝冠皇太子恂於廟詔曰司馬彪志漢帝有
四加冠一緇布二進賢三武弁四通天朕見家語冠頌
篇四加冠公也家語孔子之言與五經何異諸儒忽司
馬彪志致使天子而行士冠朕以為有賓諸儒皆以為
無賓孔氏所云斐然成章其斯之謂矣
北齊
北齊制皇太子冠則太尉以制幣告七廟擇日臨軒有
司供帳於崇正殿中嚴皇太子空頂幘公服出立東階
之南西面使者入立西階之南東面太子受詔訖入室盥洗
櫛出南面使者進揖詣冠席西面坐光禄卿盥訖詣太
子前跪櫛使者又盥奉進賢三梁冠至太子前東面祝
脱空頂幘加冠太子興入室更衣出又南面就席光禄
卿盥櫛使者又盥祝脱三梁冠再加遠遊冠太子入室
更衣訖席中楹之西使者揖就席南面光禄洗爵酌醴
使者詣席前北面祝太子拜受禮即席坐祭之啐之奠
爵降階復本位西面三師三少及在位羣官拜事訖又
擇日會宫臣又擇日謁廟
後周
後周皇太子冠則太尉以制幣告於七廟擇日臨軒太
子空頂幘公服出立東階之南西向使者入立西階南
東向太子受詔訖入盥櫛出南向使者進詣冠席西向
坐光禄卿盥訖詣太子前梳櫛使者盥加進賢及遠遊
衮冕禮畢降復本位西面三公羣官皆拜而罷
隋
隋皇太子冠則太尉以制幣告七廟擇日臨軒有司供
帳於崇正殿中嚴皇太子空頂幘公服出立東階之南
西面使者入立西階之南東面皇太子受詔訖入室盥
櫛出南面使者進揖詣冠席西面坐光禄卿盥訖詣太
子前櫛梳使者又盥奉進賢三梁冠至太子前東面祝
脱空頂幘加冠太子興入室更衣出又南面就席光禄卿
盥櫛使者又盥祝脱三梁冠加遠遊冠太子入室更衣
設席中楹之西使者揖就席南面光禄卿洗爵酌醴使
者詣席前北面祝太子拜受醴即席坐祭之啐之奠爵
降階復本位西面三師三少及在位羣官拜事訖又擇日
會宫臣又擇日謁廟將冠前一日皇帝齋於太興殿皇
太子與賓贊及預從官齋於正寢其日質明有司告廟
各設筵於阼階皇帝衮冕即御座乃入拜賓揖皇太子
進升筵西向坐贊冠者坐櫛設纚賓盥進加緇布冠進
設頍纓賓揖皇太子適東序衣素裳以出贊冠者又坐
櫛賓進加遠遊冠設服訖賓又受冕太子適東序改服
以出賓揖皇太子南面立賓進受醴進筵前北面立祝
皇太子拜受觶賓復位東面答拜贊冠者奉饌於筵前
皇太子祭奠禮畢降筵進當御東面拜納言承詔詣太
子戒訖太子拜贊冠者引太子降自西階賓少進字之贊
冠者引皇太子進立於庭東面諸親拜訖贊冠者拜太
子皆答拜與賓贊俱復位納言承詔降命令有司致禮賓
贊又拜皇帝降復阼階拜皇太子以下皆拜皇帝出更
衣還宫皇太子從至闕因入見皇后拜而還又五禮精
義云據隋禮太子冠皇帝衮冕親臨冠事
唐
開元禮皇太子將冠先告太廟如常告之儀
臨軒命賓贊冠所司預奏請司徒一人為賓卿一人為
贊冠吏部承以戒之前一日尚舍奉御整飾御幄座於
太極殿衛尉設羣官朝集使諸蕃客次於左右朝堂太
樂令展宫懸於殿庭設舉麾住於殿上一位於樂懸下
鼓吹令設十二案乘黃令陳車輅尚輦奉御陳輿輦典
儀設文官一品以下五品以上位於横街之北西面北
上諸州使五品以上合班六品以下位於横街之南諸
州使六品以下及諸蕃客又在其南皆西面北上設武
官五品以上位於横街之北東面北上諸州使五品以
上合班諸親位於其南六品以下於横街之南諸州使
六品以下及蕃客等又在其南皆東面北上設典儀位
於懸之東北贊者二人在南少退俱西向設賓受命位
於横街南道東北面贊者位又於其後少退東北面奉
禮即設外門位文官一品以下位於順天門外道東每
等異位重行西面武官三品以下位於門西每等異位
重行東面以北為上其日諸衛勒所部引黃麾仗如常
儀羣官依時刻集朝堂俱就次各服其服侍中量時版
奏請中嚴恊律郎太樂令帥工人入就位諸侍衛之官
各服其服奉迎典儀帥贊者先入就位通事舍人引先
置羣官入立定又引賓贊入立於太極門外道東西面
黃門侍郎引主節持幡節中書侍郎引制書案立樂懸
東南西面北上侍中版奏外辦皇帝服通天冠絳紗袍
以出曲直華蓋警蹕侍衛如常儀皇帝將出仗動太樂
令令撞黃鐘之鐘左五鐘皆應恊律郎舉麾(凡樂皆恊律郎舉麾)
(工鼓柷而後作偃麾戞敔而後止也)鼓柷奏太和之樂皇帝乘輿出自西
房即御座南向坐符寶郎奉寶置於御座樂止通事舍
人引賓贊入就位賓贊初行入門舒和之樂作至位樂
止立定典儀曰再拜侍中及舍人前承制侍中降至賓
贊前稱有制命公等將加冠於某之首公其將事公少
進北面再拜稽首辭曰臣不敏恐不能供事敢辭侍中
拜奏又承制降稱制旨公其將事無辭公再拜退復位
侍中退舍人至卿前稱勅旨命卿將加冠於某之首卿
宜贊冠卿再拜舍人退黃門侍郎引主節至賓所主節
以節授黃門侍郎黃門侍郎執節立於賓東北面賓再
拜受節付主節訖又再拜至節立於賓後黃門侍郎退
中書侍郎引制書案至賓所中書侍郎取制書於賓東
北西面立賓再拜受制書執立又再拜持案人退立於
賓後中書持節退典儀曰再拜贊者承傳羣官在位者
皆再拜舍人引賓贊出賓贊初行樂作出門樂止侍中
前跪奏稱侍中臣某言禮畢俛伏興還侍立皇帝興太
樂令令撞蕤賓之鐘左五鐘皆應鼔祝奏太和之樂皇
帝降座侍衛警蹕如常儀入自東房樂止舍人引一品
以下次出初賓贊出門賓以制書置於案幡節引制書
案升車從輅而行威儀鐃吹詣東宫降輅入次賓贊具服
其一品以下以次出蕃客各還館九品以上詣東宫朝
堂次從者服就位
政和御製冠禮卷五
政和五禮新儀卷五
序例
齋戒
凡大祀前十日應行事執事及陪祠官受誓戒(每歲大祀行事)
(執事官受誓戒)散齋七日致齋三日中祀散齋三日致齋二日
小祀散齋二日致齋一日皇帝散齋七日扵别齋致齋
三日(冬祀夏祭一日扵大慶殿一日扵太廟一日扵行宫宗祀二日扵大德殿一日扵太廟祫享二日扵)
(大慶殿一日扵太廟其餘親祠皆二日扵大慶殿一日扵行宫)散齋不弔喪問疾作樂
有司不奏刑殺文書致齋日前後殿不視事唯行祀事
應行事執事陪祠官及從升者散齋七日宿于正寢致
齋三日各宿于其次(三省樞密院官各宿扵其本廳及都堂侍從官并尚書侍郎分宿扵)
(秘書中書後省親王扵本府翊善廳宗室扵睦親廣親宅都廳及學舍餘官内廳有所司者各宿扵其司諸方)
(各使許赴陪位者各宿扵其次)散齋致事如故惟不弔喪問疾作樂判
書刑殺文書行刑罰及與穢惡致齋之日惟祀事得行
祀官已齋而闕者通攝(每歲常祀行事執事官散齋致齋准此)
凡每歲常祀行事執事官致齋扵本司無本司者扵太
常齋舍太廟齋宫前一日質明赴祠所齋宫有司先告
州府及金吾平明清所行之道路不得見諸凶穢讓經
過訖其哭泣之聲聞扵祭所者權禁斷
獻官
親祠親王為亞獻終獻有司攝事及常祀禮部尚書侍
郎為亞獻太常卿少禮部祠部郎官為亞獻太常博士
為終獻中祀以太常卿少禮部祠部郎官為初獻禮部
祠部郎官為亞獻太常博士為終獻太學辟廱釋奠文
宣王武學釋奠武成王大司成祭酒司業為初獻祭酒
司業丞為亞獻丞博士為終獻宗學釋奠文宣王宗正
卿少為初獻少卿丞為亞獻丞博士為終獻太廟别廟
親王宗室使相節度使並郡王及觀察使以上為初獻
宗室正仕以上為亞獻終獻每歲奏告配帝室以宗室
節度使至遥郡防禦使為獻官朔祭太廟别廟及薦新
以太常少卿為獻官祀太一宫陽德觀以中書舍人為
獻官祭馬祖先牧馬社馬步以太僕卿少為獻官其餘
小祀一獻並以禮部祠部郎官太常博士充凡每歲大
中小祀行事官以次差充外若闕聽以主客膳部郎官
充又闕逓差五曹郎官(如吏部闕差戶部之類)又闕初獻聽報秘
書省長貳亞終獻禮官獻官(謂以小祀)闕以太常丞又闕以
秘書丞以下充又闕報尚書吏部仍報太常寺以職事
官高下為叙
祭器(器實附)
凡籩豆簠簋之數大祀每位籩十二豆十二(時享太廟别廟每室)
(加豆二)簋二簠二中祀籩十豆十簠二簋二小祀籩八豆
八簠一簋一
凡俎用犢者俎四用羊豕者俎八用牛羊豕者爼十二
若小祀皆用俎二太廟别廟朔祭爼五時享俎十祫享
俎十五親祠俎有七大興殿帝鼐俎八八鼎俎二
凡豋鉶槃之數大祀昊天上帝上帝感生帝皇地祗神
州地祗各用豋一槃一朝日夕月五方帝東西蜡熒惑
各用豋一太廟别廟各用槃一豋二鉶三太社太稷各
用槃一鉶三中祀嶽鎮海瀆先農先蠶文宣王武成王
南北蜡各用槃一豋二鉶三風師雨師各用豋一小祀
用槃一(靈星夀星馬祖不設)
凡酒尊之數親祠用太尊五山尊五常祀昊天上帝上
帝感生帝皇地祗神州地祗太社太稷每位用太尊五
山尊五其餘大祀用犧尊五象尊五(太廟别廟用犧尊五象尊五又設烏)
(彛一雞彛一秋冬臘享用著尊五壺尊五又設黃彛二牢彛一祫享用太尊五山尊五又設蜼彛一虎彛一彛)
(有舟)祀用犧尊四小祀用犧尊三(内小祀三獻即用犠尊三象尊三)以上
為酌尊
凡大中小祀皆設太尊二山尊二著尊二犧尊二象尊
二壺尊六
凡從祀祭器之數昊天上帝壇之第一龕每位籩八豆
八簠一簋一俎二豋一爵二(加坫凡爵皆有坫)太尊二著尊二
第二第三龕每位籩二豆二簠一簋一爼一豋一爵一
内壝内外每位籩一豆一簠一簋一俎一爵一第二龕
每龕犧尊二第三龕每龕象尊二壺尊二内壝内每位
概尊二内壝外每位散尊二皇地祗壇之第一等每位
籩四豆四簠一簋一爼一豋一槃一(惟五官神設槃)爵一第二
等及壇下内壝之内每位各籩二豆二簠一簋一俎一
爵一神州地祇五嶽各犧尊二象尊二五行五官鎮海
瀆各山尊二山林川澤各蜃尊二丘陵墳衍原隰各散
尊二五帝壇下從祀每位籩二豆二簠一簋一俎一爵
一共設象尊四壺尊二高禖壇下禖神位籩十豆十簠
二簋二爼十二犧尊三蜡祭從祀每位籩二豆二簠一
簋一爼一爵一東西蜡卯階之南設象尊二扵階之東
壺尊二子階之西山尊二蜃尊散尊一南蜡卯階之西
設象尊二(北蜡設卯階尊准此)子階于階之西各設蜃尊二山尊
二散尊二子階之東壺尊(北蜡設子階尊准此)嶽鎮海瀆從祀每
位籩四豆四簠一簋一爼一豋一爵一蜃尊一太一宫
三皇五帝每位籩十豆十簠二簋二爵一天地水三官
九曜每位籩八豆八簠一簋一爵一五嶽九真君每位
籩四豆四簠一簋一爵一餘從祀皆籩二豆二簠一簋
一爵一(太廟配享功臣禮各位又設俎一)文宣王武成王殿堂兩處廡
各設象尊二陽德觀兩廡各設犧尊二
凡祭祀共五齊三酒以太尊實泛齊山尊實醴齊著尊
實盎齊犧尊實醍齊象尊實沉齊以壺尊實事酒昔酒
清酒皆設而弗酌凢酌尊太尊著尊實以泛齊以供内
法酒代山尊犧尊實以醴齊以祠祭法酒代
凡酌尊皆有副大祀所酌凡一尊以三為副中祀以二
尊小祀以一尊凡齊皆加明水酒皆加玄酒各設扵逐
尊之上(謂如用犧尊凡五者以四尊實齊一尊實明水用壺尊六者以三尊實三酒三尊實玄酒)
凡用籩豆各十二者籩實以形鹽魚鱐乾棗乾桃乾䕩
栗榛實蔆芡鹿脯糗餌粉餈豆實以芹菹筍菹葵菹菁
菹韭菹魚醢兔醢豚拍醢鹿臡酏食糝食用籩豆各十
者籩減糗餌粉餈豆減酏食糝食用籩豆各八者籩又
減蔆栗豆又減豚拍葵菹用籩豆各四者籩實以栗鹿
脯乾棗形鹽豆實以芹菹菁菹鹿臡兔醢用籩豆各二
者籩實以栗鹿脯豆實以菁菹鹿臡用籩豆各一者籩
實以鹿脯豆實以鹿臡用簠簋各一者簠實以黍簋實
以稷用簠簋各二者簋實以稷黍簠實以稻粱㽅實以
太羹鉶實以肉羹爼實以牲體牲皆盤實以毛血
凡宫觀用籩豆各十二者籩實以蔆芡榛實栗乾桃乾
䕩乾棗形鹽棃乾柿糗餌粉餈豆實以芹菹笋菹葵菹
菁菹薤子萵苣松脯薺脯瓜虀法醬酏食糝食用籩豆
各十者籩減糗餌粉餈豆減酏食糝食用籩豆各八者
籩又減蔆乾柿豆又減薤子萵苣籩豆各四者籩實以
栗梨乾棗形鹽豆實以芹菹菁菹薺脯法醬籩豆各二
者籩實以梨栗豆實以菁菹法醬用簠簋各一者簋實
以黍簠實以稷用簠簋各二者簋實以黍稷簠實以稻
粱爼實以乳餅
凢祀神之物有當時所無者則以時物代之
凡太廟别廟加豆二春實以韭卵夏實以鮪麥秋實以
豚黍冬實以稻鴈
凡太廟别廟薦新孟春豆三實以韭以卵以葑仲春豆
一實以冰季春豆三實以笋蒲鮪(如鮪闕以魴鯉代)籩一實以
含桃孟夏豆二實以彘麥仲夏豆二實以雛以黍籩一
實以瓜季夏籩二實以芡以蔆孟秋豆二實以栗以稷
籩二實以棗梨仲秋豆二實以麻以稻季秋豆二實以
菽以兔籩一實以栗孟冬豆一實以鴈仲冬豆一實以
麕季冬豆一實以魚
凡諸陵薦獻孟春薦韭菁茵陳卵仲春薦冰鳬菰季春
薦筍蒲煮酒鮪魚酪藕孟夏薦荼豕麥含桃李仲夏薦
雛黍瓜杏林擒季夏薦蔆芡蓮實孟秋薦棗栗梨實蒲
萄仲秋薦瀑酒麻稻鶉季秋薦菽兔栗榴榅桲孟冬薦
鴈山藥仲冬薦麞橙橘柑季冬薦魚(以鱣鮪鮓鱨鰋鯉充)
牲牢(牲體附)
凡祀昊天上帝犢二羊十豕十祈榖祀上帝感生帝雩
祀上帝神州地祇各犢二皇地祇犢二羊五豕五大享
明堂祀上帝犢二羊二豕二高禖犢一羊三豕三太社
太稷犢二羊四豕四祫享太廟犢十一羊十一豕十一
時享太廟各羊十豕十(配享功臣七祀各用羊二)别廟羊一豕一朔
祭太廟羊十别廟羊一薦新太廟别廟各豕一(惟四月薦新用)
祀五方帝各羊二豕二九宫貴神羊九豕九朝日夕月
各羊二豕二蜡祭東方西方各羊四豕四南方北方各
羊三豕三中方嶽鎮羊二豕二四方嶽鎮海瀆各羊四
豕四先農雨師各羊二豕二先蠶風師雷神各羊一豕
一釋奠文宣王羊五豕五武成王羊三豕三司中司命
司民司禄各羊一豕一靈星夀星司寒馬祖先牧馬步
各羊一豕一司命戶竈中霤門厲行各羊一都門軷祭
羊一豕一
凡大祀養牲在滌芻之三月月易一牢中祀六十日小
祀三十日
凡天神之祀皆燔牲首以報陽凡地祗之祭皆瘞牲之
左髀以報陰
凡薦享太廟别廟皆升首扵室
凡薦腥體七兩髀兩肩兩脅升脊左右胖俱用其載扵
俎則以兩髀在兩端兩肩次之兩脅次之脊在扵中薦
熟體十一用右胖髀不升前體肱骨離為三曰肩臂臑
後體股骨去髀離為二曰肫胳前脊二骨謂之正脊其
次直者二骨謂之直脊又其次闊扵直脊者一骨謂之
横脊脅最後二骨為短脅旁中二骨為正脅最前二骨
為代脅升扵爼則肩臂臑在上端肫胳在下端脊脅在
中央其載之次序則肩臂臑正脊直脊横脊代脅長脅
短脅肫胳
凡牛羊腸胃腸三胃三其長皆及俎距離肺一小而長
半割之不絶中央少許刌肺三其載之次序則離肺在
上端刌肺次之腸胃在下端
凡豕膚九横載扵爼令其皮革相順以上皆分生熟之
薦
政和五禮新儀卷五
