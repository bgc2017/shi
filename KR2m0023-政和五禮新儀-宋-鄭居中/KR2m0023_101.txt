政和五禮新儀卷九十五
吉禮
祭五方嶽鎮海瀆儀
時日
齋戒
陳設
省饌
行事
時日
太常寺預於隔季以四立土王日祭五方嶽鎮海瀆關
太史局(立春東方立夏南方立秋西方立冬北方土王日四方)太史局以其日報
太常寺參酌訖具時日散告
齋戒
前祭五日應行事執事官散齋三日治事如故宿於正
寢不弔喪問疾作樂判書刑殺文書决罰罪人及與穢
惡致齋一日(光禄少卿太官令齋一日)一日於本司(無本司者於太常齋舍質明至)
(齋所)唯祭事得行其餘悉禁前祭一日質明俱赴祠所齋
宫官給酒饌祭官已齋而闕者通攝行事
陳設
前祭三日儀鑾司設行事執事官次於壇壝門外量地
之宜前二日光禄牽牲詣祠所前一日光禄陳禮饌位
版於禮獻之南三獻官在南北向西上分獻官在其後
監察御史在西東向光禄少卿大樂令丞奉禮郎太祝太
官令在東西向北上(凡設奉禮郎以下位皆稍却)大晟設登歌之樂
於壇上稍南北向祭日丑前五刻禮直官贊者諸司職
掌各服其服太常設神位席太史設神位版於壇之上
下嶽鎮海瀆位於壇上北方南向西上(唯中央設嶽鎮位)席皆
以莞太常陳玉於神位之右(玉以兩圭有邸盛以匣瘞玉用珉)禮神之
玉奠於神前瘞玉加於幣陳幣篚各於神位之左(幣各隨方)
(色)祝版於神位之右置於坫次設祭器皆藉以席光禄
實之各左十籩為三行以右為上(第一行乾䕩在前乾棗形鹽魚鱐次之第)
(二行鹿脯在前榛實乾桃次之第三行菱在前芡㮚次之)右十豆為三行以左為上
(第一行芹菹在前筍菹葵菹菁菹次之第二行韭菹在前魚醢兔醢次之第三行豚拍在前鹿臡醓醢次之)
爼二一在籩前(實以羊腥七體两髀两肩两脇并脊两髀在两端两肩两脇次之脊在中)一
在豆前(實以豕腥七體其載如羊)又爼六在豆右為三重以北為上
(第一重一實以羊腥腸胃肺離肺一在上端&KR1951;肺三次之腸三胃三又次之一實以豕腥膚九横載第二重一)
(實以羊熟腸胃肺一實以豕熟膚其載如腥第三重一實以羊熟十一體肩臂臑肫胳正脊一直脊一横脊一)
(長脇一短脇一代脇一皆二骨以並肩臂腰在上端肫胳在下端脊脇在中一實以豕熟十一體其載如羊皆)
(羊在左豕在右)簠二簋二在籩豆外二爼間簠在左簋在右(簠實)
(以稻粱粱在稻前簋實以黍稷稷在黍前)鉶三在籩豆間(一在前二在後實以羹加芼酒)豋
二一在鉶前(實以太羹)一於籩之左(實以肝膋)盤一在鉶後(實以毛血)
設犧尊四象尊四為二重在壇上東南隅北向西上犧
尊在前皆有坫加勺幂為酌尊(犧尊一實明水為上尊餘實泛齊代以供内法)
(酒初獻酌之象尊一實明水為上尊餘實醴齊代以祠祭法酒亞終獻酌之)又設太尊二山
尊二在神位前(太尊一實泛齊山尊一實醴齊各以一尊實明水)著尊二犧尊
二象尊二壺尊六在壇下(着尊一實盎齊犧尊一實醍齊象尊一實沉齊各以一尊)
(實明水壺尊三實玄酒三實三酒明水玄酒皆在上)俱北向西上加幂五齊三酒
皆設而不酌設山川位於壇下夘階南西向北上(五方山川)
(依五方嶽鎮海瀆位)各左四籩為二行以右為上(第一行乾棗在前形鹽次之第)
(二行㮚在前鹿脯次之)右四豆為二行以左為上(第一行芹菹在前葵菹次之第)
(二行兔醢在前鹿脯次之)豋一在籩豆間(實以太羹)爼一在籩豆南(實以羊豕)
(腥肉)爵一次之左簠一右簋一在爵南(左實以稷右實以黍)蜃尊一
在籩南(實以祠祭法酒)太常設燭於神位前洗二於夘階東北
向(盥洗在東爵洗在西)罍在洗東加勺篚在洗西南肆實以巾(若爵)
(洗之篚則又實以爵加坫)執罍篚者位於其後又設揖位於夘階東
内壝之外三獻官在南北向分獻官位其後監察御史
大樂令奉禮郎太祝太官令在北南向俱西上開瘞坎
於西北壬地方深取足容物南出陛設望瘞位於瘞坎
之南三獻官在南北向西上分獻官位其後監察御史
東向大樂令奉禮郎太祝西向北上又設三獻官席位
於夘階之東西向北上分獻官位其後監察御史大樂
令席位於午階之南北向奉禮郎太祝太官令位於其
後俱西上光禄少卿席位於監察御史東北向又設監
察御史位於壇上樂虡之北在西東向奉禮郎太祝在東
西向北上大樂令於樂虡西北太官令於酌尊所俱北向
省饌
前祭一日行事執事官集初獻齋所肄儀太祝習讀祝
文視玉幣及神位版訖次禮直官贊者分引行事執事
官就省饌位立定(凡初獻行事禮直官引餘官皆贊者引)禮直官贊揖所
司省饌具畢禮直官贊省饌畢揖訖俱還齋所次引監
察御史詣厨省饌視祭器滌溉及視牲充腯乃還齋所
未後一刻太官令帥宰人以鸞刀割牲祝史以盤取毛
血置於饌所遂烹牲晡後有司帥其屬掃除壇之上下
訖還齋所
行事
祭日丑前五刻(行事春冬用丑時七刻夏秋用丑時一刻)初獻以下並赴壇
所就次太官令帥其屬實饌畢次引光禄少卿入詣午
階南西位北向立贊者曰再拜光禄少卿再拜升自夘
階(凡行事執事官升降皆自夘階)點視禮饌畢次引監察御史升壇點
閱陳設糾刻不如儀者次樂正帥工人升夘階各入就
位光禄少卿還齋所餘官各服祭服次引行事執事官
詣夘階東揖位立定禮直官贊揖次引太樂令先入就
壇下席位北向立贊者曰再拜大樂令再拜升壇就位
次引監察御史奉禮郎太祝太官令就壇下席位北向
立次引三獻以下入就壇下席位西向立禮直官稍前
贊有司謹具請行事凝安之樂作三成止光禄瘞血訖
贊者曰再拜在位者皆再拜次引監察御史奉禮郎太
祝太官令升壇各就位立定次引初獻詣盥洗位同安
之樂作(凡初獻升降行止皆作同安之樂)至洗位北向立搢笏盥手帨
手執笏升詣嶽神位前北向立樂止明安之樂作搢笏
跪次引奉禮郎搢笏西向跪執事者以玉幣授奉禮郎
奉禮郎奉玉幣跪授初獻訖執笏興先詣鎮神位前立
初獻受玉幣奠訖執笏俛伏興少退再拜次詣鎮海瀆
神位前奠玉幣並如上儀樂止奉禮郎復位初獻將䧏壇
樂作復位樂止少頃引初獻再詣盥洗位樂作至洗位北
向立搢笏盥手帨手執笏詣爵洗位北向立搢笏洗爵
拭爵以授執事者執笏升詣嶽神酌尊所西向立樂止
成安之樂作執事者以爵授初獻初獻搢笏執爵執尊
者舉幂太官令酌犧尊之泛齊初獻以爵授執事者執
笏詣嶽神位前北向立搢笏跪執事者以爵授初獻初
獻執爵三祭酒奠爵執笏俛伏興少立樂止次引太祝
詣神位前東向搢笏跪讀祝文讀訖執笏興詣以次神
位前東向立初獻再拜成安之樂作次詣鎮海瀆酌尊
所酌獻並如上儀樂止太祝復位初獻將䧏壇樂作復
位樂止次引亞獻詣盥洗位北向立搢笏盥手帨手執
笏詣爵洗位北向立搢笏洗爵拭爵以授執事者執笏
陞詣嶽神酌尊所西向立成安之樂作執事者以爵授
亞獻亞獻搢笏執爵執尊者舉幂太官令酌象尊之醴
齊亞獻以爵授執事者執笏詣嶽神位前搢笏跪執事
者以爵授亞獻亞獻執爵三祭酒奠爵執笏俛伏興再
拜次詣鎮海瀆神位前酌獻並如上儀樂止䧏復位次
引終獻詣洗升壇酌獻並如亞獻之儀䧏復位初亞獻
將陞引分獻官詣洗位盥手帨手詣壇下山神位前搢
笏跪奉禮郎跪授幣奉幣奠訖執爵三祭酒奠爵執笏
俛伏興太祝各於神座之右跪讀祝文讀訖太祝復位
分獻官再拜次詣川神位前搢笏跪執爵三祭酒奠爵
執笏俛伏興再拜訖復位(五方山川神同)禮直官曰賜胙贊者
承傳曰賜胙再拜在位者皆再拜送神凝安之樂作一
成止次引三獻官詣望瘞位有司各詣神位前取玉幣
祝版置於瘞坎次引監察御史大樂令奉禮郎太祝詣
望瘞位立定禮直官曰可瘞寘土半坎(凡瘞皆先省視訖乃瘞)引
初獻以下詣夘階揖位立定禮直官贊禮畢揖訖退太
官令帥其屬撤禮饌引監察御史詣壇監視收撤訖退
政和五禮新儀卷九十五
