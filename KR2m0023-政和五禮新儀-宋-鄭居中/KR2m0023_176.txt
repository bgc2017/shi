政和五禮新儀卷一百七十
嘉禮
納皇后儀五
皇后朝謁景靈宮
前一日有司於景靈宮東張次於明福殿上(西宮即於潔成殿)
又於天興殿之東廊設幄次稍南西向又於殿東階之
東稍南設皇后褥位西向又於殿上設皇后褥位西向
又於殿上設皇后褥位於香案之南北向及供奉之物
如常儀又設内命婦妃嬪以下陪列位於殿庭之東外
命婦陪列位於殿庭之西皆重行北向保寧閤天元太
始皇武儷極太定煇德熙文衍慶美成繼仁治隆徽音
景靈西宮大明坤元重光殿並如上儀訖又設内命婦
妃嬪以下及外命婦并應奉官次於齋殿門内外量殿
之宜太僕寺陳重翟車於宣德門偏東南向其日未明
前二刻有司設小駕鹵簿儀仗於重翟車左右以次排
列外命婦先自景靈殿後門入就次皇后未出宮前一
刻内侍引内命婦妃嬪以下俱詣殿庭起居訖内侍奏
請中嚴少頃又奏外辦皇后首飾褘衣乘龍飾肩輿如
常儀障以行幃出内東門(由宣祐門左銀臺門左嘉肅門左長慶門入左昇龍門)
内侍詣皇后肩輿前俛伏跪奏具官臣某言請皇后降
肩輿升重翟車奏訖俛伏興少退(凡内侍奏請之儀准此)皇后升
重翟車内侍詣車前奏請重翟車進發車進行出宣德
東偏門内命婦妃嬪以下自内東門各升所乘車由左
掖門至宣德門外從皇后車至景靈東宮昌福門(西宮即於)
(昭德門)小駕鹵簿止於門外車入門迴車南向内侍詣車
前奏請皇后降車升肩輿皇后降車升肩輿入大次内
命婦妃嬪以下並降車以入内侍引外命婦詣皇后大
次前起居訖並先赴殿庭陪位少頃内侍前導皇后至
天興殿幄次降簾又内侍詣幄次前奏請皇后行朝謁
之禮簾卷内侍前導皇后詣殿階下西面褥位立内侍
奏請再拜皇后再拜内命婦妃嬪以下及外命婦皆再
拜内侍前導皇后升殿東階詣聖祖天尊大帝香案前
褥位北向立内侍奏請皇后上香再上香三上香又奏
請再拜皇后再拜内命婦妃嬪以下及外命婦皆再拜
内侍前導皇后還幄次簾降内侍詣幄次前奏言禮畢
次詣保寧閤天元太始皇武儷極太定輝德殿朝謁如
天興殿儀訖歸大次内侍詣大次前奏解嚴内外命婦
皆還次少頃小駕鹵簿轉仗衞於還途如來儀外命婦
先退太僕進重翟車於昌福門内南向内侍奏請中嚴
少頃又奏外辦皇后乘肩輿以出至車前内侍詣肩輿
前奏詣皇后降肩輿升重翟車皇后升車馭者執綏内
侍詣車前奏請重翟車進發内命婦妃嬪以下皆升所
乘車重翟車進行鼔吹振作前導車至宣德東偏門内
迴車南向内侍詣車前奏皇后降升肩輿皇后乘肩輿
障以行幄由内東門還内内命婦妃嬪以下從人内侍
奏請解嚴將士等各還其所次日又朝謁熙文衍慶美
成繼仁治隆徽音殿並如天元殿之儀又次日詣西宮
朝謁大明坤元重光殿並如熙文殿之儀
政和五禮新儀卷一百七十
