政和五禮新儀卷六十四
吉禮
皇帝蜡東方西方百神儀中
車駕自大慶殿詣青城
前蜡一日陪祠文武官先詣祠所其日導駕官以下就
位各服其服尚輦奉御進輿於大慶殿乘黃令進玉輅
於宣德門内南向設千牛將軍一員位於輅前北向門
下侍郎一員位於左輔之前贊者二人位又於其前少
頃東上閤門御史臺太常寺分引左輔門下侍郎太僕
卿乘黃令詣大慶殿西階下立北向東上(乘黃令位宜後)次引
導駕官在其後分東西相向立以俟奉迎前導次管軍
臣僚次行宫使御營巡檢等又在其後禮直官通事舍
人引禮部侍郎奏請中嚴(凡左輔門下侍郎禮部侍郎奏請皆禮直官通事舍人引)
少頃又奏外辦皇帝服通天冠絳紗袍乘輿以出降自
西階稱警蹕如常儀宣贊舍人贊左輔以下常起居次導駕
官常起居(已起居者止奏聖躬萬歲)次管軍臣僚次行宫使御營巡
檢等常起居(該宣名者即宣名)太僕卿詣玉輅所攝衣而升正
立執轡導駕官前導皇帝出大慶殿門外至玉輅前
千牛將軍前跪執轡左輔進當輿前俛伏跪奏左輔具
官臣某言請皇帝降輿升輅奏訖俛伏興退復位(凡左輔奏)
(請准此)乘黃令稍前東向進玉輅皇帝降輿升輅太僕卿
正立授綏導駕官分左右出導門下侍郎進當輅前俛
伏跪奏門下侍郎具官臣某言請車駕進發奏訖俛
伏興退復位(凡門下侍郎奏請准此)車駕動稱警蹕左輔先詣宣
德門内以俟門下侍郎及輦者夾侍以出千牛將軍夾
輅而趨車駕將及宣德門至侍臣上馬所門下侍郎奏
請車駕少駐勅侍臣上馬左輔前承旨退稱曰制可門
下侍郎傳制稱侍臣上馬贊者承傳勅侍臣上馬諸侍
衞之官各督其屬左右翊駕在黃麾内符寳郎奉八寳
前導殿中監後部從導駕官夾侍於前贊者在左輔門
下侍郎之前侍臣上馬畢次大内留守於宣德門外再拜
奉辭門下侍郎奏請車駕進發車駕動稱警蹕不鳴鼓
吹大駕鹵簿前導詣青城車駕將至青城東上閤門御
史臺分引陪祠文武官宗室客使禮直官贊者引行事
執事官俱詣齋殿門外立班再拜奉迎訖退(内已起居者止奏聖)
(躬萬福)車駕及門少駐文武侍臣皆下馬導駕官步導入
門車駕動千牛將軍夾輅而趨至行宫殿前迴輅南向
千牛將軍立於輅右左輔奏請皇帝降輅乘輿尚輦奉
御進輿於輅後皇帝降輅乘輿入齋殿侍衞如常儀導
駕官步導至殿門皇帝降輅歸殿後閤簾降通事舍人
承旨勅羣臣各還次學士院以祝册授通進司進御書
訖付尚書禮部(如朝獻朝享即並如冬祀大禮車駕自太廟詣青城儀)
省牲器
省牲之日午後十刻去壇三百步禁行者未後二刻郊
社令帥其屬掃除壇之上下司尊彛帥府史及執事者
以祭器入設於位(凡設祭噐皆藉以席籩豆又加巾盖)太府卿少府監陳
玉幣於篚(告潔畢權徹)未後三刻禮直官贊者分引大禮使
以下詣東壝門外省牲位立定光禄丞執事者牽牲就
位禮直官贊揖贊者引大司樂入行樂架(凡亞終獻行事皆禮直官)
(太常博士引大禮使太宰左丞行事皆禮直官引餘官皆贊者引)次引禮部尚書升自
卯階(凡行事執事者升降皆自卯階)視滌濯次又引太宰申眡滌濯執
事者皆舉幂曰潔俱復位禮直官稍前曰告潔畢請省
牲次禮部尚書侍郎稍前省牲訖退復位次引光禄卿
出班巡牲一匝西向躬曰腯俱復位禮直官稍前曰省
牲畢請就省饌位贊揖訖引大禮使以下各就位立定
禮直官贊揖所司省饌具畢禮直官贊省饌畢贊揖訖
俱還齋所光禄卿丞及執事者以次牽牲詣厨授太官
令次引禮部尚書詣厨省鼎鑊視滌溉恊律郎展視樂
器乃還齋所晡後一刻太官令帥宰人以鸞刀割牲祝
史各取毛血實於槃俱詣饌所遂烹牲郊社令帥其屬
掃除壇之上下
奠玉幣
蜡日丑前五刻(行事用丑時七刻)諸蜡官及陪祠之官各服其
服郊社令與太史官屬入設神位版太府卿少府監入
陳玉幣光禄卿入實籩豆簠簋太官令入實爼豆良醖
令入實尊彛樂正帥工人二舞以次入與執尊罍篚幂者
各就位次通事舍人等分引陪祠文武官及宗室客使
各入就位次禮直官贊官分引大禮使以下行事執事
官就卯階内壝門外揖位立定禮直官贊揖次引監察
御史次引大禮使入就位次引監察御史按視壇之上
下糾察不如儀者退復位尚輦奉御進輿齋殿皇帝服
通天冠絳紗袍乘輿以出近侍及扈從之官導從至大
次門外皇帝降輿入次簾降禮儀使樞密院官太常卿
東上閤門官太常博士禮直官分立於大次外之左右
次引禮部侍郎詣前奏請中嚴少頃又奏外辦符寳郎
奉寳陳於宫架之北禮儀使當次前俛伏跪奏禮儀使
具官臣某言請皇帝行事奏訖俛伏興還侍立(禮儀使奏禮畢)
(准此)簾卷皇帝服衮冕以出侍衞如常儀禮儀使以下前
導至中壝門外殿中監跪進大圭殿中少監副之(凢殿中監)
(進圭受圭皆少監副之)禮儀使奏請執大圭前導皇帝入自正門
(侍衞不應入者止於門外)恊律郎跪俛伏舉麾興(凡行禮執事者取物奠物皆跪俛伏)
(興)工鼓柷宫架儀安之樂作(皇帝升降行止皆作儀安之樂)至午階位
西向立偃麾戞敔樂止(凡樂皆恊律郎跪俛伏舉麾工鼔柷而後作偃麾戞敔而後止)
禮儀使以下分左右侍立(凡行禮皆禮儀使樞密院官太常卿東上閤門官太常博)
(士禮直官前導至位即分立於左右)禮儀使前奏有司謹具請行事宫架
作景安之樂帝臨降康之舞六成止太常升煙燔牲首
光禄瘞血禮儀使奏請再拜皇帝再拜贊者曰再拜内
侍取玉幣於篚立於尊所次引太宰吏部尚書侍郎升
詣大明(夜明)神位前立太宰吏部尚書俱西向北上侍郎
東向禮儀使前導皇帝詣盥洗位宫架樂作至洗位北
向立樂止内侍酌水以進禮儀使奏請皇帝搢大圭盥
手内侍跪取巾於篚興以進皇帝帨手内侍受巾跪奠
於篚禮儀使奏請執大圭前導皇帝升壇大禮使從(皇帝)
(升降大禮使皆從左右侍衞量人數升)宫架樂作至壇下樂止升自午階
登歌樂作至壇上樂止登歌嘉安之樂作殿中監跪進
鎮圭禮儀使奏請搢大圭執鎮圭前導皇帝詣大明(夜明)
神位前北向立内侍前設繅藉於地禮儀使奏請跪奠
鎮圭於繅藉執大圭俛伏興又奏請搢大圭跪内侍加
玉於幣以授吏部尚書吏部尚書以授太宰太宰西向
跪以進禮儀使奏請受玉幣皇帝受奠訖吏部侍郎東
向跪受以興進奠于大明(夜明)神位前太宰吏部尚書侍
郎俱詣神農氏神位前以俟禮儀使奏請執大圭俛伏
興内侍取鎮圭繅藉詣神農氏神位前先設繅藉於地
禮儀使奏請再拜皇帝再拜訖樂止禮儀使前導皇帝
詣神農氏次詣后稷氏神位前東向奠幣並如上儀太
宰以下俱降復位禮儀使前導皇帝還版位登歌樂作
内侍舉鎮圭繅藉以鎮圭授殿中監以還有司皇帝降
階樂止宫架樂作至版位西向立樂止初皇帝將奠配
帝之幣贊者分引獻官俱詣盥洗搢笏盥手帨手執笏
詣從祀神位前搢笏跪奠幣執笏俛伏興再拜祝史執
事官各助奠訖退復位祝史奉毛血槃立於壝門外各
由其階升太祝迎於壝上進奠於神位前太祝與執事
者退立於奠所
政和五禮新儀卷六十四
