政和五禮新儀卷四十九
吉禮
皇帝祀五方帝儀下
進熟
祀日有司陳鼎二於神厨各在&KR0008;右太官令帥進饌者
詣厨以匕升牛於&KR0008;實於一鼎(肩臂臑肫胳正脊一直脊一横脊一長脅一短)
(脅一代脅一皆二骨以並正配位各一鼎)皆設扄幂祝史對舉陳於饌幔内
重行西向以南為上光禄實籩豆簠簋於饌幔内(籩實以粉)
(餈豆實以糝食簠實以粱簋實以稷)次引禮部侍郎詣饌所視牲腥熟之
節俟皇帝升奠玉幣訖還位樂止引禮部尚書詣饌所
執籩豆簠簋以入戸部尚書詣饌所奉俎以入太官令
引入正門宫架豐安之樂作設於夘階之下北向西上
奉牲者在東祝史抽扄委於鼎右除幂初鼎序入有司
執匕及俎以從至夘階下各設於鼎西匕加於鼎太官
令以匕升牛載於一俎(肩臂臑在上端肫胳在下端脊脅在中正配位各一俎)鼎
先退俟祝史進徹毛血以次出次引禮部尚書搢笏執
籩豆簠簋戶部尚書搢笏奉俎以升執事者各迎於壇
上禮部尚書奉籩豆簠簋詣青帝神位前北向跪奠啟
盖扵下執笏俛伏興有司設籩扵糗餌前豆扵醓醢前
簠扵稻前簋扵黍前次引戶部尚書奉俎詣青帝神位
前北向跪奠執笏俛伏興有司設扵豆前次詣帝太昊
氏神位前東向跪奠並如上儀樂止俱降復位太祝取
菹擩扵醢祭扵豆間三又取黍稷肺祭如初皆藉用茅
各還尊所次引太宰左丞詣青帝神位前西向立以北
為上吏部侍郎詣爵洗位東向立禮儀使前導皇帝詣
盥洗位宫架樂作至洗位北向立樂止内侍酌水以進
禮儀使奏請搢大圭盥手内侍跪取巾扵篚興以進皇
帝帨手内侍受巾跪奠扵篚禮儀使奏請執大圭前導
皇帝詣爵洗位宫架樂作至洗位北向立樂止吏部侍
郎跪取爵扵篚興以進禮儀使奏請洗爵内侍跪取巾
扵篚興以進皇帝拭爵内侍受巾跪奠扵篚吏部侍郎
受爵升自午階禮儀使奏請執大圭前導皇帝升壇宫
架樂作至扵午階樂止升自午階登歌樂作至壇上樂
止登歌歆安之樂作吏部侍郎奉爵詣正位酌尊所西
向立執尊者舉幂良醖令酌太尊之泛齊訖先詣配位
酌尊所北向立禮儀使前導皇帝詣青帝神位前北向
立禮儀使奏請搢大圭跪吏部侍郎以爵授左丞左丞
授太宰太宰西向跪以進禮儀使奏請執爵祭酒三祭
扵茅苴奠爵執大圭俛伏興又奏請少立樂止太宰左
丞俱詣帝太昊氏神位前北向立以俟舉册官舉祝册
進扵青帝神位之右讀册官搢笏東向跪讀册文讀訖
執笏興先詣帝太昊氏神位前南向立禮儀使奏請再
拜皇帝再拜有司奠册扵青帝神位前禮儀使前導皇
帝詣帝太昊氏神位前酌獻並如上儀(唯登歌作承安之樂)太宰
以下俱復位禮儀使前導皇帝還版位登歌樂作降階
樂止宫架樂作至版位西向立樂止禮儀使奏請還小
次宫架樂作將至小次禮儀使奏請釋大圭殿中監跪
受大圭皇帝入小次簾降樂止文舞退武舞進宫架容
安之樂作舞者立定樂止初皇帝將詣小次禮直官太
宰博士引亞獻詣盥洗位北向立搢笏盥手帨手執笏
詣爵洗位北向立搢笏洗爵拭爵以授執事者執笏升
詣正位酌尊所西向立宫架作隆安之樂神保錫羨之
舞執事者以爵授亞獻亞獻搢笏執爵執尊者舉幂太
官令酌山尊之醴齊訖先詣配位酌尊所北向立亞獻
以爵授執事者執笏詣青帝神位前北向搢笏跪執事
者以爵授亞獻亞獻執爵祭酒三祭於茅苴奠爵執笏
俛伏興少退北向再拜次詣帝太昊氏神位前酌獻並
如上儀樂止降復位初亞獻行禮將畢次禮直官太常
博士引終獻詣洗及升壇酌獻並如亞獻之儀降復位
初亞獻將升次引分獻官詣盥洗位搢笏盥手執笏詣
從祀神位前搢笏跪執爵三祭酒奠爵執笏俛伏興再
拜復位初皇帝既奠玉幣光禄以牛左臂一骨及長脅
短脅俱二骨以並載扵胙俎設扵壇下飲福位之西俟
終獻既升獻引戶部尚書摶黍太祝太官令詣飲福位
東向立奉俎豆爵酒者各位扵其後禮儀使奏請詣飲
福位簾卷出次宫架樂作殿中監跪進大圭禮儀使奏
請執大圭前導皇帝詣飲福位將至位樂止宫架禧安
之樂作皇帝至飲福位北向立尚醖典御執尊升詣酌
尊所良醖令酌上尊福酒合置一尊典御奉尊降詣飲
福位以授殿中少監尚醖奉御執爵殿中少監酌之奉
御以爵酒授殿中監殿中監西向捧以立禮儀使奏請
再拜皇帝再拜殿中監跪以爵酒進禮儀使奏請搢大
圭跪授爵祭酒三祭扵地啐酒奠爵殿中監跪受爵以
興諸太祝帥執事者持胙俎進减神位前正脊二骨横
脊二骨加扵俎上内侍受俎以授戶部尚書戸部尚書
西向跪以進皇帝受俎奠之戶部尚書受俎以興退復
位太官令取黍扵簋摶以授太祝太祝受以豆東向跪
進皇帝受訖奠之太祝受豆以興退復位次殿中監再
跪以爵酒進禮儀使奏請受爵飲福酒奠爵殿中監受
虛爵興以授典御奉御執事者俱退復位禮儀使奏請
執大圭俛伏興又奏請再拜皇帝再拜樂止禮儀使前
𨗳皇帝還版位宫架樂作至版位西向立樂止次引禮
部尚書升壇徹籩豆戶部尚書升壇徹俎(籩豆俎各一俱少移故處)
登歌成安之樂作卒徹樂止禮部戶部尚書降復位禮
直官曰賜胙行事陪祠官拜贊者承傳曰賜胙再拜在
位官皆再拜送神宫架景安之樂作一成止
望燎
景安之樂畢禮儀使奏請詣望燎位前𨗳皇帝詣望燎
位宫架樂作至位南向立樂止初賜胙再拜訖郊社令
以黍稷肺祭藉以白茅束之吏部侍郎帥太祝執篚進
詣神位前取玉幣祝册藉以茅以俎載牲體黍稷飰爵
酒各由其階降壇南行詣柴壇自南陛升以玉幣祝饌
物置於燎柴禮直官曰可燎舉爟火東西各以炬燎半
柴禮儀使奏禮畢前𨗳皇帝還大次宫架樂作出中壝
門外禮儀使奏請釋大圭殿中監跪受大圭殿中監跪
侍衞如常儀皇帝至大次樂止禮部郎中奏觧嚴引大
禮使以下詣邜階之東内壝外揖位立禮直官贊禮畢
揖訖退通事舍人引陪祠文武及宗室客使以次出將
士不得輒離部位(行宫齋殿受賀並如冬祀大禮御端誠殿受賀之儀)
車駕還内
前期殿中監帥其屬尚舍設御幄於大慶殿門外之東
向南大晟設宫架於宣德門外稍南其日祀事禮畢所
司轉仗衞鹵簿於還途如来儀文武百官宗室客使先
詣宣德門外就次以俟立班奉迎乘黃令進金輅扵行
宫殿門外南向千牛將軍一員執長刀立扵輅右尚輦
奉迎進輿扵齋殿導駕官俱詣齋殿門外奉迎禮部侍
郎奏請中嚴少頃又奏外辦簾卷皇帝服通天冠綘紗
袍乘輿以出應導駕官等並迎駕奏聖躬萬福(内祇應官賀謝)
(皆再拜)太僕卿出詣金輅所攝衣而升正立執轡皇帝乘
輿降自西階至金輅所左輔奏請皇帝降輿升輅(有司仍具)
(大輦若乘輦即奏云降輿乘輦)太僕卿立授綏千牛將軍馭駕如来儀
門下侍郎奏請車駕進發車駕動稱警蹕侍衞如儀至
侍臣上馬所門下侍郎奏請車駕少駐勅侍臣上馬左
輔前承旨退稱曰制可門下侍郎傳制稱侍臣上馬贊
者承傳勅侍臣上馬門下侍郎奏請車駕進發車駕動
稱警蹕鼓吹及諸軍樂振作車駕將至宣德門外文武
百官宗室客使並立班再拜奉迎次大内留守見再拜
訖退車駕至宣德門外少駐文武侍臣皆下馬步導千
牛將軍降立扵輅右車駕動千牛將軍夾輅而趨大樂
正令奏采茨之樂入門樂止車駕至御幄前左輔奏請
皇帝降輅乘輿(若乘輦即奏云降輦乘輿)皇帝降輅乘輿以入禮部
郎中奏解嚴通事舍人承旨勅羣官各還次將士各還
其所(若肆赦並如冬祀大禮宣德門肆赦之儀)
政和五禮新儀卷四十九
