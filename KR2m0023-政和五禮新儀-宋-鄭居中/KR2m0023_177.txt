政和五禮新儀卷一百七十一
嘉禮
皇太子納妃儀上
陳設
臨軒命使
采擇
問名
告吉
告成
告期
奏告
冊妃
醮戒
親迎
同牢
妃朝見
盥饋
陳設
前期殿中監帥其屬尚舍張設垂拱文德殿門之内設
御座於文德殿門當中南向東西房於御座之左右稍
北東西閤於殿後之左右殿上前檻施簾設香案於殿
下螭陛間大晟展宮架之樂於殿庭橫街之南協律郎
舉麾位於宮架西南北東向大司樂押樂位於宮架之
北北向儀鸞司設文武朔參官應行事官東宮官次於
朝堂之内外又設使副次於右昇龍門内東南其日尚
輦陳大輦於殿西階下東向陳御馬於殿門外東廂西
向尚書兵部帥其屬列黃麾細仗於殿庭典儀設使副
受制位於橫街南北向東上設在朝承制位於御座之
東又設左輔宣制位於使副之東北並西向又設應行
事官位於近北西向以北為上設典儀位於宮架東北
贊者二人在南少退俱西向
臨軒命使
其日質明闢文德殿門文武朔參官及應行事官入就
次各服其服大樂正帥樂工先入就位協律郎入就舉
麾位大司樂入就押樂位備而不作典贊者先入就位
禮直官引使副入立於文德殿門外道東西向皇帝將
出宮東上閤門引知樞密事以下詣垂拱殿立班如常
儀東上閤門附内侍進班齊牌垂拱殿簾降皇帝乘輦
出至殿上少駐輦官迎駕自贊常起居訖宣輦官上殿
簾捲鳴鞭行門禁衞諸班親從迎駕自贊常起居次舍
人先贊知内侍省事以下常起居次樞密以下通班常
起居贊祇候引駕樞密知客省事以下至簽書東上閤
門官分左右六尚局應奉官祇應武功大夫以下并先
退管軍臣僚窄衣執杖子宣名常起居贊祇候引駕並
分左右前導輦降東階垂拱殿門外禁衞諸班親從自
贊常起居訖至文德殿後管軍臣僚易公服執杖子殿
階下分東西侍立皇帝降輦入西閤前導官易朝服詣
御座前分左右侍立知樞密院簽書樞密院知密省事
以下至簽書東上閤門官在東同知樞密院在西閤門
舍人以下各詣兩朵殿上不當祇應舍人並殿下西向
立諸軍將校先入分立殿門内左右内外符寶郎俱詣
閤奉迎御史臺引殿中侍御史一員先入就位次東上
閤門御史臺太常寺分引三公以下文武百僚入詣文
德殿庭立班東西相向如月朔視朝之儀禮直官通事
舍人引左輔版奏中嚴内外符寶郎奉寶先出少頃又
引左輔版奏外辦皇帝服通天冠絳紗袍簾卷殿上鳴
鞭禁衞諸班親從自贊常起居皇帝出西閤乘輦禮直
官太常博士引禮儀使前導皇帝出自西房内侍承旨
索扇扇合皇帝降輦即御座簾卷内侍又贊扇扇開殿
下鳴鞭爐煙升禮直官太常博士禮儀使立於御座前
稍東西向符寶郎奉八寶陳於御座之左右分立如儀
禮直官通事舍人太常博士引使副入就位立定典儀
曰再拜贊者承傳使副以下在位官皆再拜左輔詣御
座前承旨降自東階詣使副前稍東西向稱有制典儀
曰再拜贊者承傳使副以下應在位官皆再拜左輔宣
制訖使副又再拜左輔升復位禮直官通事舍人太常
博士引使副出由文德殿門出右掖門乘車備儀仗而
行初使副出禮直官太常博士引禮儀使進當御座前
俛伏跪奏禮儀使具官臣某言禮畢俛伏興復位内侍
承旨索扇扇合簾降鳴鞭皇帝降座乘輦入自東房内
侍又贊扇扇開禮直官通事舍人引左輔版奏解嚴所
司承旨放仗應在位官俱再拜訖以次出
政和五禮新儀卷一百七十一
