政和五禮新儀卷五十八
吉禮
朝日儀(有司行事)
時日
齋戒
陳設
省牲器
奠玉幣
進熟
望燎
時日
太常寺預於隔季以春分朝日關太史局太史局以其
日報太常寺太常寺參酌訖具時日散告
齋戒
前祀十日受誓戒於尚書省其日五鼓贊者設位版於
公相廳下吏部尚書在左刑部尚書在右並南向初獻
亞終獻位於其南稍東北向西上監察御史位於其西
稍北東向光禄卿兵部工部郎中大樂令光禄丞位於
其南稍西北向東上(大樂令光禄丞位稍却)奉禮郎太祝郊社太
官令位於其東西向北上質明禮直官贊者引行事執
事官就位立定禮直官引吏部尚書由公相廳降階就
位禮直官贊揖在位者對揖吏部尚書搢笏讀誓文云
某月某日春分朝日各揚其職不共其事國有常刑讀
訖執笏禮直官贊奉禮郎太祝郊社太官令先退餘官
對拜乃退散齋七日治事如故宿於正寢不弔喪問疾
作樂判書刑殺文書决罰罪人及與穢惡致齋三日(光禄)
(寺丞郊社太官令齋一日)二日於本司(無本司者於太常齋舍質明至齋所)唯祀事得
行其餘悉禁前祀一日質明俱赴祠所齋宫官給酒饌
祀官已齋而闕者通攝行事
陳設
前祀三日儀鸞司設行事執事官次於壇壝門外隨地
之宜設饌幔於内壝西門外道南北向前二日光禄牽
牲詣祠所前一日郊社令帥其屬掃除壇之上下太常
設神位席太史設神位版於壇上(凡設神位版皆郊社令監視)太常
設祭器(凡設祭器皆藉以席籩豆又加巾蓋)以俟告潔(既畢權徹)光禄陳牲於
卯階之東南内壝外西向祝史各位於牲後太常設省
牲位於牲西三獻官在南北向光禄卿兵部工部郎中
大樂令光禄丞奉禮郎太祝郊社太官令在北南向俱
西上(凡設大樂令以下位皆稍却)監察御史位於光禄卿之西少絶
光禄陳禮饌於壇之東南内壝外南向太常設省饌位
版於禮饌南三獻官在南北向西上監察御史在西東
向光禄卿兵部工部郎中大樂令光禄丞奉禮郎太祝
郊社太官令在東西向北上大晟設登歌之樂於壇上
稍南北向祀日丑前五刻禮直官贊者諸司職掌各服
其服太常設神位席(以稾秸)太史設神位版於壇上北方南向
太常陳玉於神位之左(玉以圭璧盛以匣燔用□)禮神之玉奠於神前燔
玉加於幣陳幣篚於神位之左(幣以赤)祝版於神位之右置於
坫次設祭器光禄實之左十有二籩爲四行以右爲上
(第一行魚鱐在前糗餌粉餈次之第二行乾䕩在前乾棗形鹽次之第三行鹿脯在前榛實乾桃次之第四行)
(蔆在前芡㮚次之)右十有二豆爲四行以左爲上(第一行芹菹在前筍菹葵)
(菹次之第二行菁菹在前韭菹酏食次之第三行魚醢在前兔醢豚拍次之第四行鹿臡在前醓醢糁食次之)
俎二一在籩前(實以羊腥七體兩脾兩肩兩脅并脊兩脾在兩端兩肩兩脅次之脊在中)一
在豆前(實以豕腥七體其載如羊)又俎四在豆右爲二重以北爲上
(第一重一實以羊腥腸胃肺一離肺一在上端離肺三次之腸三胃三又次之一實以豕腥膚九横載第二重)
(一實以羊熟腸胃肺一實以豕熟膚其載如腥皆羊在左豕在右)登一在籩豆間(實以大羹)
槃一在登前(實以毛血)簠二簋二在籩豆外二俎間簠在左
簋在右(簠實以稻粱粱在稻前簋實以黍稷稷在黍前)設犧尊五象尊五爲二
重在壇上東南隅北向西上犧尊在前皆有坫加勺幂
爲酌尊(犧尊一實明水爲上尊餘實泛齊代以供内法酒初獻酌之象尊一實明水爲上尊餘實醴齊)
(代以祠祭法酒亞終獻酌之)又設太尊二山尊二在神位前(太尊一實泛齊)
(山尊一實醴齊各以一尊實明水)著尊二犧尊二在壇下午階之西(著尊)
(一實盎齊犧尊一實醴齊各以一尊實明水)象尊二壺尊六在壇下午階之
東(象尊一實明水一實沉齊壺尊三實玄酒三實三酒明水玄酒皆在上)俱北向西上皆
加幂五齊三酒設而不酌太常設燭於神位前設俎二
於饌幔内洗二於卯階東北向(盥洗在東爵洗在西)罍在洗東加
勺篚在洗西南肆實以巾(若爵洗之篚則實以爵加坫)執罍篚者位
其後又設揖位於卯階之東内壝之外如省牲位(唯不設光)
(禄卿丞郊社令位)積柴於燎壇設望燎位於卯階之東南内壝
之内三獻官在北南向西上監察御史在西東向兵部
工部郎中大樂令奉禮郎太祝在東西向北上又設三
獻官席位於卯階之東南西向北上兵部工部郎中席
位於卯階之東南西向北上設監察御史大樂令席位
於午階之南北向奉禮郎太官令位於其後俱西上光
禄卿席位於監察御史之東北向又設監察御史位於
壇上樂虡之北東向奉禮郎太祝在東西向北上大樂
令在樂虡之北太官令於酌尊所俱北向
省牲器
前祀一日行事執事官集初獻齋所肄儀太祝習讀祝
文視玉幣及神位版訖並赴壇所各就次禮直官贊者
分引行事執事官詣壇東省牲位(凡初獻行事禮直官引餘官皆贊者引)
立定禮直官贊揖次引監察御史升自卯階(凡行事執事官升降)
(皆自卯階)視滌濯執事者舉幂曰潔降復位禮直官稍前曰
告潔畢請省牲太祝出班廵牲一匝詣初獻前西向躬
曰充退復位光禄丞出班廵牲一匝詣初獻前西向躬
曰腯退復位禮直官贊省牲畢請詣省饌位揖訖引行
事執事官各就位立定禮直官贊揖所司省饌具畢禮
直官贊省饌畢揖訖俱還齋所光禄丞太祝以次牽牲
詣厨授太官令次引監察御史詣厨省鼎鑊視祭器滌
溉乃還齋所未後一刻太官令帥宰人以鸞刀割牲祝
史以槃取毛血置於饌所遂烹牲晡後郊社令帥其屬
掃除壇之上下訖還齋所
奠玉幣
祀日丑前五刻(行事用丑時七刻)初獻以下並赴壇所就次郊
社令先入視設神位版訖退次太官令帥其屬實饌具
畢次引光禄卿入詣午階南席位北向立贊者再拜光
禄卿再拜升壇點視禮饌畢次引監察御史升壇點閱
陳設糾察不如儀者樂正帥登歌工人引卯階各就位
光禄卿還齋所餘官各服祭服次引行事執事官各就
卯階東向壝外揖位立定禮直官贊揖次引大樂令先
入就午階南席位北向立贊者曰再拜大樂令再拜升
壇就位次引監察御史奉禮郎太祝太官令入就午階
向席位北向立次引三獻官兵部工部郎中入就卯階
東席位西向立禮直官稍前贊有司謹具請行事高安
之樂作六成止太常升煙燔牲首贊者曰再拜在位者
皆再拜次引監察御史奉禮郎太祝太官令俱升壇各
就位立定次引初獻官詣盥洗位正安之樂作(凡初獻升降行)
(止皆作正安之樂)至洗位北向立搢笏盥手執笏升壇詣大明
神位前北面立樂止嘉安之樂作搢笏跪次引奉禮郎
搢笏西向跪執事者以玉幣授奉禮郎奉禮郎受玉幣
授初獻執笏興退復位初獻受玉幣奠訖執笏俯伏興
再拜樂止初獻將降壇樂作復位樂止
進熟
祀日有司設鼎二於神厨各在鑊右光禄帥進饌者詣
厨以匕升羊於鑊實於一鼎(肩臂肺肫胳正脊一直脊一横脊一長脅一短脅一)
(代脅一皆二骨以並)次升豕如羊實於一鼎皆設扃幂祝史對舉
入設於饌幔内俟初獻既升奠玉幣入陳於卯階下西
向南上祝史抽局委於鼎右除幂初鼎序入有司執匕
及俎以從至卯階下俎各設於鼎西匕加於鼎光禄以
匕升羊載於一俎(肩臂臑在上端肫胳在下端脊脅在中)次升豕如羊載
於一俎鼎先退次引兵部工部郎中詣卯階下搢笏奉
俎(兵部奉羊工部奉豕)升壇豐安之樂作詣大明神位前北向跪
奠先薦羊次薦豕各執笏俯伏興有司設於豆右腸胃
膚之前(羊在左豕在右)樂止俱降復位次引初獻再詣盥洗位
樂作至洗位北向立搢笏盥手帨手執笏次詣爵洗位
北向立搢笏洗爵拭爵以授執事者執笏升詣爵尊所
西向立樂止嘉安之樂作執事者以爵授初獻初獻搢
笏執爵執尊者舉幂太官令酌犧尊之泛齊初獻以爵
授執事者執笏詣大明神位前北向立搢笏跪執事者
以爵授初獻初獻執爵三祭酒奠爵執笏俯伏興少立
樂止次引大祝詣神位前東向搢笏跪讀祝文讀訖執
笏興退復位初獻再拜訖將降壇樂作復位樂止次引
亞獻詣盥洗位北向立搢笏盥手帨手執笏次詣爵洗
位北向立搢笏洗爵拭爵以授執事者執笏升詣酌尊
所西向立文安之樂作執事者以爵授亞獻亞獻搢笏
執爵執尊者舉幂太官令酌象尊之醴齊亞獻以爵授
執事者執笏詣大明神位前北向立搢笏跪執事者以
爵授亞獻亞獻執爵三祭酒奠爵執笏俯伏興再拜樂
止降復位次引終獻詣洗及升壇行禮並如亞獻之儀
降復位禮直官曰賜胙贊者承傳曰賜胙再拜在位者
皆再拜訖送神理安之樂作一成止
望燎
初理安之樂畢引三獻官兵部工部郎中詣望燎位有
司詣神位前取玉幣祝版置於燎柴次引監察御史大
樂令奉禮郎太祝降壇詣望燎位立定禮直官曰可燎
火燎半柴次引初獻以下詣東壝門外揖位立禮直官
贊禮畢揖訖還太官令帥其屬徹禮饌監察御史詣壇
監視收徹訖還齋所光禄以胙奉進監察御史就位展
視訖光禄卿望闕再拜訖乃退
政和五禮新儀卷五十八
