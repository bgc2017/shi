政和五禮新儀卷一百六十二
軍禮
册命諸王大臣儀
陳設
臨軒册命
陳設
前期殿中監帥其屬尚舍張設垂拱大慶殿門之内設
御座於大慶殿當中南向設東西房於御座之左右稍
北設東西閣於殿後之左右殿上前楹施簾設香案於
丹墀螭壁間大晟展宫架之樂於殿庭横街之南設協
律郎舉麾位於宫架西北東南大司樂押樂位於宫架
之北北向儀鸞司設受册者次於右昇龍門裏近地東
向文武百僚應行事官次於大慶殿門外及朝堂之内
外又設册案位次於殿後東廂南向(前一日尚書工部奉册進入)其
日尚輦陳輿輦於龍池繖扇於沙墀太僕陳五輅於庭
玉輅在其中金輅在其東象輅次之革輅在其西木輅
次之玉輅稍前俱北向尚輦列御馬於龍墀在御輦之
後東西相向金吾列仗陳旂幟兵部帥其屬設黃麾半
伏於殿外之内外典儀設左輔承制位於御座之東西
向又設受册者位於殿庭横街之南北向設權置册褥
位於近東稍北向又於受册位前東北西向設褥位一
以俟右弼奉册又於奉册位之北設褥位一以俟左輔
宣制右弼讀册應行事官位又於近北西向北為上典
儀於宫架東北贊者二人在南少退俱西南
臨軒册命
其日未明前受册者服朝服自第備本品南簿入右掖
門至端禮門降車禮直官通事舍人贊引入右昇龍門
就次質明闢大慶殿門文武百僚及應行事官入就次
服朝服大樂正帥樂工先入就位協律郎入就舉麾位
大司樂入就押樂位典儀帥贊者先入就位掌管内臣
承旨降册出垂拱殿門禮部職掌以次捧舉至大慶殿
後幄次以俟皇帝將出宫東上閤門引知樞密院事以
下詣垂拱殿立班如常儀東上閤門附内侍進班齊牌
垂拱殿簾降皇帝乘輦出至殿上少駐輦官迎駕自贊
常起居宣贊官上殿簾卷鳴鞭行門禁衛諸班親從迎
駕自贊常起居次舍人先贊知内侍省以下常起居次
樞密以下通班常起居贊祇候引駕樞密知客省事以
下至簽書東上閤門官分左右立六尚局應奉官祇應
通事大夫以下武功大夫以下並先退管軍臣僚窄衣
執仗宣名常起居贊祇候引駕分左右前導輦降東階
垂拱殿門外禁衛親從自贊常起居訖至大慶殿後管
軍臣僚易公服執仗於殿階下分東西立侍武功大夫
至武翼郎分立於龍墀上敦武郎至保義郎分立於沙
墀上並重行東西相向皇帝降輦入西閣前導官易朝
服詣御座前分左右侍立樞密院簽書樞密院知客省
事以下簽書東上閤門官在東同知樞密院在西閤門
以下各詣兩朵殿上不當祇應舍人並殿下西向立諸
將軍校先入分立殿門左右内外符寳郎俱詣閣奉迎
御史臺先引殿中侍御史一員先入就位次東上閤門
御史臺太常寺四方館分列三公以下文武百僚等入
詣大慶殿庭立班東西相向如正至朝會之儀禮直官
引右弼中書侍郎及捧册官並詣大慶後幄次前立少
頃捧册出幄次捧册官帥執事人等捧舉以行禮直官
通事舍人前引中書侍郎押册右弼從後援衛如儀由
大慶東過至大慶殿庭權制訖禮直官通事舍人贊引
受册者立於殿門外之東西向禮直官通事舍人引左
輔版奏中嚴内外符寳郎奉寳先出陳於御榻之左右
少頃又引左輔版奏外辦皇帝服通天冠絳紗袍簾捲
大樂正令撞黃鐘之鐘右五鐘皆應殿上鳴鞭禁衛諸
班親從自贊常起居皇帝出西閤乘輦協律郎俯伏跪
舉麾興工鼓柷宫架奏乾安之樂(凡樂皆協律郎舉麾工鼓柷而後作偃麾)
(戛敔而後止)皇帝出自西房内侍承旨索扇扇合皇帝降輦
即御座簾卷内侍又贊扇扇開殿下鳴鞭戛敔樂止爐
煙升禮直官通事舍人引受册者入樂作至位樂止典
儀曰再拜受册者再拜搢笏舞蹈又再拜奏聖躬萬福
又再拜訖引受册者進東西向立禮直官通事舍人引
文武百僚俱横行北向(兩省官學士待制以上將軍以下依舊東西相向立)典儀
曰再拜贊者承傳在位官皆再拜搢笏舞蹈又再拜班
首奏聖躬萬福又再拜分班禮直官通事舍人引受册
者復受册引左輔詣御座前承旨退降階宣制位稱有
制典儀曰再拜受册者以下應在位官皆再拜左輔宣
制訖受册者以下再拜左輔升復位禮直官通事舍人
引右弼詣讀册位中書侍郎引册案立於右弼之右右
弼搢笏捧册跪讀訖興置於案典儀曰再拜受册者再
拜次引右弼詣奉册位中書侍郎引册案立於右弼之
右右弼捧册受册者搢笏跪受訖興置於案(舉案者退立於其後)
右弼中書侍郎俱退位奉班典儀曰再拜受册者再拜
禮直官通事舍人引受册者退樂作出門樂止左輔進
當御座前俯伏跪奏稱左輔臣某言禮畢俯伏興復位
内侍承旨索扇扇合簾降鳴鞭大樂正令撞蕤賓之鐘
左右五鐘皆應協律郎俯伏跪舉麾興工鼓柷奏乾安
之樂皇帝降座入自東房還東閣侍衛如常儀内侍又
贊扇扇開戛敔樂止禮直官通事舍人引左輔版解嚴
所司承旨放仗應在位官俱再拜訖以次出
政和五禮新儀卷一百六十二
