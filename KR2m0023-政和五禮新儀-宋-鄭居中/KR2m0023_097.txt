政和五禮新儀卷九十一
吉禮
皇帝祭太社太稷儀下
進熟
祭日有司陳鼎十(牛鼎二羊豕鼎八)於神厨各在鑊右太官令
帥進饌者詣厨以七升牛於鑊實於一鼎(肩臂腰肫胳正脊一直脊)
(一横脊一長脅一短脅一代脅一皆二骨以並次升羊如牛升豕如羊正配位各一鼎)皆設扄冪
祝史對舉陳於饌幔内重行東向以北為上光禄實籩
豆簠簋於饌幔内(籩實以粉餈豆實以糝食簠實以粱簋實以稷)次引禮部侍
郎詣饌所視腥熟之節俟皇帝升奠玉幣訖還位樂止
引禮部尚書詣饌所執籩豆簠簋以入戶部兵部工部
尚書詣饌所奉俎以入太官令引太社太稷之饌入自
正門配位之饌入自左闥宫架豐安之樂作設于西階
下南向東上奉牲者在北祝史抽扄委于鼎右除冪初
鼎序入有司執匕及俎以從至酉階下各設于鼎東匕
加于鼎太官令以七升牛載於一俎(肩臂臑在上端肫胳在下端脊脅在)
(中正配位各一俎)鼎先退次祝史進徹毛血盤以次出次引禮
部尚書搢笏執籩豆簠簋戶部尚書搢笏奉俎以升執
事者各迎于壇上禮部尚書奉籩豆簠簋於太社神位
前南向跪奠啟蓋於下執笏俛伏興有司設籩於糗餌
前豆於醓醢前簠於稻前簋於黍前次引戶部兵部工
部尚書奉俎詣太社神位前(先薦牛次薦羊三薦豕)南向跪奠訖
執笏俛伏興有司設於豆前次詣后土勾龍氏神位前
西向跪奠並如上儀次詣太稷壇正配位跪奠如太社
壇之儀樂止俱降復位太祝取苴擩于醢祭于豆間三
又取黍稷肺祭如初皆藉用茅各還尊所次引太宰左
丞詣太社神位前東向立以南為上次引吏部侍郎詣
太社爵洗位西向立禮儀使前導皇帝詣太社盥洗位
宫架樂作至洗位南向立樂止内侍跪取巾于篚以進
皇帝帨手内侍受巾跪奠于篚禮儀使奏請執大圭前
導皇帝詣爵洗位宫架樂作至洗位南向立樂止吏部
侍郎跪取爵於篚興以進禮儀使奏請搢大圭受爵内
侍酌水以進禮儀使奏請洗爵内侍跪取巾於篚吏部
侍郎受爵升自酉階禮儀使奏請執大圭前導皇帝升
壇宫架樂作至酉階樂止自酉階登歌樂作至壇上樂止
登歌欽安之樂作吏部侍郎奉爵詣正位酌尊所東向
立執尊舉冪良醖令酌太尊之泛齊訖先詣配位酌
尊所南向立禮儀使前導皇帝詣太社神位前南向立
禮儀使奏請搢大笏跪吏部侍郎以爵授左丞左丞授
太宰太宰東向跪以進禮儀使奏請執爵祭酒(三祭于茅苴)
奠爵執大圭俛伏興又奏請皇帝少立樂止太宰左丞
俱詣后土勾龍氏神位前南向立以俟舉册官舉祝册
進於太社神位之右讀册官搢笏西向跪讀祝册讀訖
執笏興先詣后土勾龍氏神位前北向立禮儀使奏請
再拜皇帝再拜有司奠册於太社神位前禮儀使前導
皇帝詣后土勾龍氏神位前酌並如上儀(惟登歌作徹安之樂)次
詣太稷壇正配位酌獻並如太社壇之儀(正位作阜安之樂配位作)
(明安之樂)太宰以下俱復位禮儀使前導皇帝還版位登歌
樂作降階樂止宫架樂作至版位東向立樂止禮儀使
奏請還小次宫架樂作將至小次禮儀使奏請釋大圭
殿中監受大圭皇帝入小次簾降樂止文舞退武舞進
宫架儀安之樂作舞者立定樂止初皇帝將詣小次禮
直官太常博士引亞獻詣盥洗位南向立搢笏盥手帨
手執笏詣爵洗位南向立搢笏洗爵拭爵以授執事者
執笏升詣正位酌尊所東向立宫架樂作處安之樂殖
福報功之舞執事者以爵授亞獻亞獻搢笏執爵執尊
者舉冪太官令酌山尊之醴齊訖先詣配位酌尊所南
向立亞獻以爵授執事者執笏詣太社神位前南向搢
笏跪執爵者以爵授亞獻執爵祭酒(三祭于茅苴)奠爵執笏
俛伏興少退南向再拜次詣后土勾龍氏神位前酌獻
並如上儀樂止降復位次詣太稷洗位及升壇酌獻如
社稷之儀降復位初亞獻行禮將畢次禮直官太常博
士引終獻詣洗及升壇酌獻並如亞獻之儀降復位初
皇帝既奠玉幣光禄以牛左臂一骨及長脅短脅俱二
骨以並載於胙俎設于飲福位之東俟終獻既升獻贊
者引戶部尚書搏黍太祝太官令詣飲福位西向立奉
俎豆爵酒者各位其後禮儀使奏請詣飲福位簾捲皇
帝出次宫架樂作殿中監跪進大圭禮儀使奏請執大
圭前導皇帝詣飲福位將至位樂止宫架賚安之樂作
皇帝至飲福位南向立尚醞典御執尊升詣酌尊所良
醖令酌上尊福酒合置一尊典御奉尊降詣飲福位以
授殿中少監尚醖奉御執爵殿中少監酌之奉御以爵
酒授殿中監殿中監東向捧以立禮儀使奏請再拜皇
帝再拜殿中監以爵酒進禮儀使奏請搢大圭跪受爵
祭酒(三祭于地)啐酒奠爵殿中監跪受爵以興諸太祝帥執
事者持胙俎進減神位前正脊二骨横脊二骨加于俎
上内侍受俎以授戶部尚書戶部尚書東向跪以進皇
帝受俎奠之戶部尚書受俎以興復位太官令取黍于
簋摶以授太祝太祝受黍西向跪以進皇帝受訖奠之
太祝受黍以興復位次殿中監再跪以爵酒進禮儀使
奏請受爵飲福酒奠爵殿中監受虚爵以興以授典御
奉御南向立執事者俱復位禮儀使奏請執大圭俛伏
興又奏請再拜皇帝再拜樂止禮儀使前導皇帝還版
位宫架樂作至版位東向立樂止次引禮部尚書升壇
徹籩豆戶部兵部工部尚書升壇徹俎(籩豆俎各一俱少移故處)登
歌咸安之樂作卒徹樂止禮部戶部尚書降復位禮直
官曰賜胙行事陪祠官拜贊者承𫝊曰賜胙再拜在位
官皆再拜送神宫架寧安之樂作一成止
望瘞
寧安之樂畢禮儀使奏請詣望瘞位前導皇帝詣望瘞
位宫架樂作至位北向立樂止初賜胙再拜訖郊社令
以黍稷肺祭藉以白茅束之吏部侍郎帥太祝執篚進
詣神位前取玉幣祝册藉以茅以俎載牲體黍稷肺爵
酒各由其階降壇西行詣瘞以玉幣祝册饌物置於坎
禮直官曰可瘞舉爟火瘞半坎禮儀使奏禮畢前導皇
帝還大次宫架樂作至大次門外禮儀使奏請釋大圭
殿中監跪受大圭以還有司侍衞如常儀皇帝至大次
樂止禮部郎中奏觧嚴引大禮使以下詣西神門外揖
位立禮直官贊禮畢揖訖退通事舍人引陪祠文武官
及宗室客使以次出將士不得輙離部伍(行宫齋殿受賀如夏祭大)
(禮明禋殿受賀儀)
車駕還内
前期殿中監帥其屬尚舍設御幄於大慶殿門外之東
南向大晟設宫架於宣德門外稍南其日禮畢所司轉
仗衞鹵簿於還途如來儀文武百官宗室客使先詣宣
德門外就次以俟立班奉迎乘輿(闕)
政和五禮新儀卷九十一
