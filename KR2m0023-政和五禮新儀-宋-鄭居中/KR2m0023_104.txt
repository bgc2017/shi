政和五禮新儀卷九十八
吉禮
皇帝祫享太廟儀二
車駕自景靈宫詣太廟
前享一日皇帝於景靈宫朝獻畢既還大次禮部郎中
奏解嚴所司轉仗衛鹵簿文武助祭官先詣太廟祠所
導駕官以下就次各服其服乘黃令進玉輅於昌福門
内南向設千牛將軍一員位於輅前北向門下侍郎一
員位於左輔之前贊者二人位又於其前少頃知客省
事以下知内侍省事以下帶御器械官祗應通侍大夫
以下武功大夫以下六尚局應奉官於齋殿前鬭班立
定東上閤門御史臺太常寺分引管軍臣僚及左輔門
下侍郎太僕卿乘黃令詣御幄幕殿門外立班北向東
上(乘黃令位其後)次引導駕官以下在其後分東西相向立以
候奉迎前導次引行宫使御營廵檢等又在其後禮直
官通事舍人引禮部侍郎奏請中嚴(凡左輔門下侍郎禮部侍郎皆禮直)
(官通亊舍人引)少頃又奏外辦皇帝服通天冠絳紗袍乘輿以
出稱警蹕如常儀行門禁衛諸班親從迎駕奏聖躬萬
福次知客省事以下知内侍省事以下帶御器械官祗
應通侍大夫以下武功大夫以下六尚局應奉官鬭
班迎駕奏聖躬萬福皇帝乘輿降自两階稱警蹕如常
儀管軍臣僚奏聖躬萬福次左輔以下次導駕官次行
宫使御營廵檢等逐班奏聖躬萬福(該宣名者即宣名)太僕卿
詣玉輅所攝衣而陞正立執轡導駕官前導皇帝至昌
福門内玉輅所千牛將軍前跪執轡左輔進當御前俛
伏跪奏左輔具官臣某言請皇帝降輿升輅奏訖俛伏
興退復位(凡左輔奏請准此)乘黃令稍前東向進玉輅皇帝降
輿升輅太僕立授綏導駕官分左右步導門下侍郎進
當門前俛伏奏門下侍郎具官臣某請車駕進發奏訖
俛伏興退復位(凡門下侍郎奏請准此)車駕動稱警蹕左輔先詣
昌福門以俟門下侍郎及贊者夾侍以出千牛將軍夾
輅而趨車駕將及昌福門至侍臣上馬所門下侍郎奏
請車駕少駐勑侍臣上馬左輔前承旨退稱曰制可門
下侍郎退傳制稱侍臣上馬贊者承傳勑侍臣上馬諸
侍衛之官各督其屬左右翊駕在黃麾内符寳郎奉八
寳前導殿中監後部從導駕官夾侍於前贊者在左輔
門下侍郎之前侍臣上馬畢門下侍郎奏請車駕進發
車駕動稱警蹕不鳴鼓吹法駕鹵簿前導詣太廟車駕
將近太廟東上閤門御史臺分引文武助祭官宗室客
使禮直官贊者引行事執事俱詣廟西門外立班再拜
奉迎訖退(内已起居者止奏聖躬萬福)車駕及門少駐文武侍臣皆
下馬導駕官步導入廟西門車駕動千牛將軍夾輅而
趨近廟南門廻輅南向千牛將軍立於輅左左輔奏請
皇帝降輅步入廟稍東左輔奏請皇帝乘輿尚輦奉御
進輿皇帝乘輿以入齋殿侍衛如常儀導駕官步導至
殿門皇帝䧏輿歸殿後閣簾䧏通事舍人承旨勑羣臣
各還次學士院以祝册授通政司進御書訖付尚書禮
部
省牲器
省牲之日未後二刻宫闈令帥其屬掃除廟之内外司
尊彛帥府史及執事者以祭器入設於位(凡祭器皆藉以席籩豆又)
(加巾盖)大府卿入陳幣於篚(告潔畢權徹)未後三刻禮直官贊
者分引大禮使以下詣東門外省牲位立定光禄卿丞
與執事者牽牲就位禮直官贊揖贊者引大司樂入行
樂架(凡亞終獻行事皆太常博士引大禮使執事官及申眡滌濯官授爵酒官進爵酒官行事禮直官引)
(餘官皆贊者引)次引眡滌濯官入升自西階凡行事執事官升
䧏皆自西階眡滌濯次引申眡滌濯官執事者皆舉幂
曰潔俱復位禮直官稍前曰告潔畢請省牲次引省牲
官稍前省牲訖退復位次引光禄卿出班廵牲一匝西
向躬曰充曰備次引光禄丞出班廵牲一匝西向躬曰
腯俱復位禮直官贊揖稍前曰請就省饌位揖訖引大
禮使以下各就位立定禮直官贊揖訖所司省牲具畢
禮直官贊省饌畢揖訖俱還齋所光禄卿丞及執事者
以次牽牲詣厨授太官令次引省鑊官詣厨省鼎鑊視
滌溉協律郎展視樂器乃還齋所晡後一刻太官令帥
宰人以鸞刀割牲祝史各取毛血實於槃又取膟膋實
於豋俱至饌所遂烹牲宫闈令帥其屬掃除廟之内
外
别廟神主過太廟
前享一日所司陳儀仗於别廟門之外(中道清道二人分左右執黑漆)
(杖服武弁緋衫革帶次&KR0955;弩一箭靫全執人並服平巾幘緋衫勒帛次扇二分左右服緋畫衫次曲盖一次方)
(繖一服黃畫衫次導盖一服黃衫並抹額勒帛次部轄員察二人分左右服黑平巾幘儀刀紫文袍勒帛次排)
(列執掌四人分左右重行服紫羅寬衫次團扇十四為上七重次方扇四次曲盖四重行次方繖二次花盖二以)
(並分左右服武升冠緋衫白袴錦螣蛇次排列執掌二分左右服緋衣又於團扇方扇内設行障一在前次行)
(障二次坐障二並分左右坐次障一在後腰輿一在行障坐障内已上服同執花盖部轄節級一名在排列執)
(掌内服同執花盖又加金銅腰帶次左右街司衙官十二人分左右為六重外仗分左右廂青衣四人為二重)
(執竿並袋服黑平巾幘青衫袴勒帛次車幡捧四重行服赤平巾幘緋衫袴勒帛次鸞頭竿六信幡六為六重)
(皆竿一在前幡一次之服同執扇次戟二十為十重服同執曲盖次刀盾二十各盾左刀右為十重服皂衫帽)
(勒帛次矟十為五重服青衫抹額勒帛次弓箭十四每弓一箭二箭靫全為七重服銀褐衫抹額勒帛次儀刀)
(十為五重服平巾幘銀褐衫勒帛次儀鍠斧四為二重服同執曲盖)享日丑前五刻所司
陳方扇團扇行障坐障於别廟南神門外設腰輿殿階
之下南向少頃禮直官贊者分引内常侍以下於殿庭
北向西上重行立(别廟内常侍行事禮直官引餘官皆贊者引)贊者曰再拜
内常侍以下皆再拜本廟宫闈令升殿開室捧惠恭皇
后神主至室門次引内常侍北向俛伏跪稍前内常侍
奏臣某言恭請惠恭皇后神主祫享於太廟降殿乘輿
奏訖俛伏興(凡内常侍奏請准此)又宫闈令捧接神主内常侍前
引置於輿内常侍以下分左右前導詣太廟南神門外
幄次東向權奉安儀仗至太廟門外止方扇團扇行障
坐障至太廟南神門外止内常侍以下導引詣殿上神
幄如别儀
晨祼
享日丑前五刻(行事用丑時七刻)諸享官及助祭之官各服其
服宫闈令開室帥其屬掃除太府卿入陳幣光禄卿入
實籩豆簠簋良醖令入實尊彛樂正帥工人二舞以次
入與執尊罍篚羃者各就位次執事官各入就位次通
事舍人分引文武助祭官及宗室客使贊者引薦羊爼
官以下各入就位禮直官贊者分引大禮使以下行事
執事者詣廟東門外揖位立定禮直官贊揖次引監察
御史次引大禮使以下入次就位次引監察御史按視
殿之上下紏察不如儀者退復位尚輦奉御進輿於齋
殿皇帝服通天冠絳紗袍乘輿以出近侍及扈從之官
導從至大次門外皇帝降輿入次簾降禮儀使樞密院
官太常卿東上閤門官太常博士禮直官分立於大次
外左右次引禮部侍郎詣前奏請中嚴少頃又奏外辦
符寳郎奉寳陳於宫架之北禮儀使當次前俛伏跪奏
禮儀使具官臣某言請皇帝行事奏訖俛伏興還侍立
(禮儀使奏禮畢准此)簾捲皇帝服衮冕以出侍衛如常儀禮儀使
以下前導至東神門外殿中監跪進大圭殿中少監副
之(凡殿中監進圭受圭皆少監副之)禮儀使奏請執大圭前導皇帝入
自正門(侍衛不應入者止於門外)協律郎跪俛伏舉麾興(凡行禮執事者取物)
(奠物皆跪俛伏興)工鼓柷宫架乾安之樂作(皇帝升䧏行止皆奏乾安之樂)至
阼階下偃麾戞&KR0008;樂止(凡樂作皆協律郎跪俛伏舉麾興工鼓柷而後作偃麾戞&KR0008;而)
(後止)升自阼階登歌樂作(左右侍衛之官量人數從升)至版位西向立
樂止禮儀使以下分左右侍立(凡行事皆禮儀使樞密院官太常卿東上閤門)
(太常博士前導至位即分立分左右)祀祭官於殿上贊奉神主次引薦香
燈官入室搢笏於室内奉皇主設於座(奉神主詣神幄内于几後啟匱)
(設於座以白羅巾覆之)執笏退復執事位次引宫闈令奉皇主如
上儀(以青羅巾覆之)退復執事位於殿上贊奉神主内常侍以
下於太廟南門外神幄奉别廟神主腰輿入南神西偏
門至殿下南向内常侍以下北向立内常侍稍前奏惠
恭皇后神主祫享於太廟奏訖退詣惠恭皇后神主前
奏請降輿升殿奏訖宫闈令捧神主升自泰階至殿上
本廟宫闈令捧接祔於宣仁聖烈皇后神主之左設於
座(奉神主設於座並如上儀)内常侍以下退於東神門内道南以俟
祠祭官於殿上贊奉神主訖禮儀使前奏有司謹具請
行事又奏請再拜皇帝再拜贊者曰再拜在位官皆再
拜次引奉瓚官升詣僖祖神位前西向立(詣西向神位則北向立詣)
(東則南向立)奉瓚槃官詣爵洗西東向立禮儀使前導皇帝
詣階盥洗位登歌樂作降自阼階樂止宫架樂作至洗
位北向立樂止内侍酌水以進禮儀使奏請搢大圭盥
手内侍跪取巾於篚興以進皇帝帨手内侍受巾跪奠
於篚禮儀使奏請執大圭前導皇帝詣爵洗位宫架樂
作至洗位北向立樂作奉瓚槃官跪取瓚於篚興以進
禮儀使奏請搢大圭受瓚内侍酌水以進禮儀使奏請
洗瓚内侍跪取巾於篚興以進皇帝拭瓚内侍受巾跪
奠於篚奉瓚槃官捧槃升自東階禮儀使奏請執大圭
前導皇帝升殿大禮使從(皇帝升降大禮使皆從)宫架樂作至阼
階下樂止升自阼階登歌樂作禮儀使前導皇帝詣禧
祖位樂止奉瓚槃官詣禧祖位尊彛所西向立(若詣東西向神)
(位即皆向北立)以瓚涖鬯執彛者舉幂宗室酌欝鬯訖先詣次
位尊彛所東向立(若詣東向神位尊彛所即西向立)禮儀使前導皇帝
詣禧祖神位前北向立(若詣西向神位即東向立東向神位即西向立)禮儀使
奏請搢大圭跪奉瓚槃官西向立以瓚授奉瓚官西向
跪以進禮儀使奏請執圭瓚皇帝執瓚以鬯祼地奠之
奉瓚官受瓚以授奉瓚槃官奉瓚槃官以槃受瓚訖俱
詣次位以候禮儀使奏請執大圭俛伏興前導皇帝少
退北向立禮儀使奏請再拜皇帝再拜禮儀使前導詣
順祖位次詣翼祖位次詣宣祖位次詣太祖位次詣太
宗位次詣真宗位次詣仁宗位次詣英宗位次詣惠恭
皇帝位次詣神宗位次詣哲宗位祼鬯並如上儀(别廟神位)
(止裸於座前不拜)奉瓚官奉瓚槃官酌欝鬯宗室俱䧏復位禮
儀使前導皇帝還版位登歌樂作至位西向立樂止次
太官令升詣僖祖位酌尊所北向立次太祝詣盥洗位
搢笏盥手帨手執笏詣爵洗位搢笏洗&KR1356;以授執事者
執笏詣僖祖位酌尊所西向立執事者以&KR1356;授太祝太
祝執&KR1356;太官令酌犧尊之泛齊訖先詣次位酌尊所東
向立太祝以&KR1356;授執事者執笏詣僖祖神位前執事者
以&KR1356;授太祝太祝搢笏執&KR1356;跪奠於鉶南執笏興次詣
每位奠&KR1356;並如上儀退復位宫架作興安之樂文德之
舞九成止
朝踐
享日太官令帥進饌者詣每室饌幔内設腥體於爼(以牛)
(兩髀兩肩兩脅並脊實於一爼兩髀在兩端兩肩兩脅次之脊在中次升羊豕如牛各實於一爼次升牛羊豕)
(牲首各一實於一俎次升牛腥腸胃肺實於一爼離肺胃一在上端刌肺三次之腸三胃三又次之次升羊腥腸)
(肺實於一爼其載如牛次升豕腥膚九實於一爼横載次升魚十有五實於一俎縮載)俱設於饌
幔内東西相向皇帝晨祼既畢執事宗室奉毛血槃及
肝膋豆立於南門外奉爐炭蕭蒿稷黍者各立於其後
以次由正門入陞殿其執事宗室各迎取於階上入奠
於神位前奉毛血肝膋者各退立於奠所次執事宗室
奉爐炭設於神位之左其蕭蒿稷黍各置於爐炭以次
出太官令取肝以鸞刀割之洗於欝鬯貫之以膋燎於
爐炭薦香燈官(别廟神主以太祝)以肝膋詔於神座又以墮祭
三祭於茅苴降詣盥洗位盥手帨手升復執事位次執
事宗室升牲首入設於豆右(牛在左羊在中豕在右)俱退復位次
薦腥於筵前薦爼宗室以饌所奉爼以入太官令引入
自正門搢笏奉爼升殿執事宗室各迎取於階上薦爼
官詣神位前跪奠先薦牛次薦羊次薦豕及魚各執笏
俛伏興有司設牛爼在形鹽前羊次之豕爼在酏食前
魚次之腸胃膚爼在牲首前(皆牛在左羊在中豕在右)每位奉奠並
如上儀俱退復位
政和五禮新儀卷九十八
