政和五禮新儀卷一百七十七
嘉禮
宗姬族姬嫁儀
納采
問名
納吉
納成
請期
親迎
同牢
廟見
見舅姑
醴婦
盥饋
饗婦
舅饗送者
姑饗婦人送者
納采
前一日主人設賓次于大門之外(賓謂夫家之屬使往來者)道右南
向(非南向者各随所向餘放此)其日大昕賓至主人大門外掌次者
延入次(賓主及行事者皆公服不合公服者常服下准此)主人受于廟(無廟者於廳事)
(中間設神位于禮有不應設神位者不設下准此)賓出次立于大門外之西東
面主人立于東階下西面曰敢請事賓曰某王以伉儷
之重(某王謂主人非王稱其官下准此)施某官之子某率循彛典以某
將事敢請納采儐者入告主人曰某聽命于廟敢不拜
嘉儐者出告訖入引主人迎于大門外之東西面主人
揖賓賓報揖主人入門而右賓入門而左執鴈者從入
以鴈陳于庭三分庭一在南北向(無鴈者聽用羊下准此)主人曰
請吾子升賓曰某敢辭主人升東階西面賓升西階東
面賓曰敢納采主人西面再拜訖賓降自西階以出
問名
賓既出立于中門外之西東面主人降立于東階下西
面儐者進受命出請事賓曰合二姓之好必稽諸龜筮
敢請問名儐者入告主人曰某官恭慎重正昏禮將又
加諸卜敢不以告儐者出告訖入引主人迎于中門外
之東西面主人揖賓賓報揖主人入門而右賓入門而
左執鴈者從入以鴈陳于庭三分庭一在南北向主人
升東階西面賓升西階東面曰敢問名主人西面再拜
訖進立于兩楹間西面賓進於主人之西東面主人曰
某第幾女宗姬(族姬即云族姬)賓降自西階出立于中門外之
西東面主人降立于中門内西面儐者進受命出請事
賓曰禮畢儐者入告主人延賓以飲食之會畢賓主俱
興掌事者奉幣以授主人主人以授賓賓降自西階從
者受幣賓退主人送于門外
納吉
前一日主人設賓次如常儀其日大昕賓至主人大門
外掌次者延入次主人受禮如納采之儀賓出次立于
大門外之西東面主人立于東階下西面儐者進受命
出請事儐曰某官恭承嘉命龜筮協從使某以告主人
曰某官不忘厚貺而卜以告吉某不敢辭儐者出告訖
入引主人迎賓于大門之東西面主人揖賓賓報揖主
人入門而右賓入門而左執鴈者從入以鴈陳于庭三
分庭一在南北向主人升東階西面賓升西階東面曰
敢告納吉主人西面再拜訖賓降自西階以出立于中
門外之西東面主人降立于中門内西面儐者進受命
出請事賓曰禮畢其禮賓如問名之儀
納成
前一日主人設賓次如常儀其日大昕賓至主人大門
外掌次者延入次掌事者入設幕于中門之外玄纁束
帛陳于幕上(玄三匹纁二匹合束之其他禮物自如常儀)函書盛于箱置于
案主人受禮如納吉之儀賓出次立于大門外之西東
面主人于東階下西面儐者進受命出請事賓曰某王
以伉儷之重加惠某官之子某官率循彛典有不腆之
幣以某將事敢請納成儐者入告主人曰某官順彛典
申之以備物某敢不重拜嘉儐者出入引主人迎賓于
大門外之東西面主人揖賓賓報揖主人入門而右賓
入門而左舉函書者從之奉束帛者次之諸持禮物者
皆從其後三分庭一在南北向西上主人升自東階西
面賓升自西階東面賓曰敢納成主人西面再拜訖進
立于兩楹間賓進立于主人之西相向立掌事者以函
書授賓賓執函書以授主人主人受以授掌事者訖賓
降自西階出立于中門外之西東面主人降立于中門
内西面儐者進受命出請事賓曰禮畢其禮賓如納吉
之儀
請期
前一日主人設賓次如常儀其日大昕賓至主人大門
外掌次者延入次主人受禮如告成之儀賓出次立于
大門外之西東面主人立于東階下西面儐者進受命
出請事賓曰某官慎重嘉禮將卜諸近日使某請期主
人再辭賓曰某既不獲受命于某王某官得吉曰某日
敢不以告主人曰某謹奉命以從儐者出告訖入引主
人迎于大門外之東西面主人揖賓賓報揖主人入門
而右賓入門而左執鴈者從入以鴈陳于庭三分庭一
在南北向主人升東階西面賓升西階東面曰敢告期
(某月日甲子吉)主人西面再拜訖賓降自西階以出立于中門
外之西東面主人降立于中門内西面儐者進受命出
請事賓曰禮畢其禮賓如納成之儀
親迎(有故聽以媒氏往迎)
前一日主人設賓次如常儀其日大昕壻之父服其服
告于禰廟(無廟者于廳事東間設神位)子將行父醮之于廳事贊者
設父位于中間南向設子位于父位之西近東南向父
即座子公服升自西階進立于位前贊者注酒于醆西
向授子子再拜跪受贊者又以饌設于位前子舉酒興
即座飲食訖降再拜進立于父位前父命之曰躬迎進
耦釐爾内治子再拜曰敢不奉命又再拜降出詣女氏
家主人服其服告于禰廟如請期之儀賓將至(賓謂壻)主
人設神位于寢戶外之西又設醴女位于戶内南向具
酒饌如常儀賓至贊者引就次女盛服立于房中就位
南向立姆立于右女從者陪後父公服升自東階立于
寢戶外之東西向内贊者設酒饌女就位坐飲食訖降
再拜内贊者徹酒饌主人降立于東階東南西面贊者
引賓出次立于門西東面儐者進受命出請事賓曰某
受命于父以兹嘉禮恭聽成命儐者入告主人曰某固
願從命儐者出告訖入引主人迎于大門外之東西面
主人揖賓賓報揖主人入門而右賓入門而左執鴈者
從入以鴈陳于庭三分庭一在南北向主人升立于東
階上西面賓升西階進當寢戶前北面再拜降出主人
不降送初賓入門母出立于寢戶外之西面于賓拜訖
姆導女出于母左父誡之曰往之女家以順為正無忘
肅恭母戒之曰必恭必戒無違舅姑之命庶母申之曰
爾忱聽于訓言毋作父母羞女出門壻先還第(壻乘馬女乘牛)
(車或擔子)
同牢
初昏掌事者設巾洗各二一于東階東南一于室之北
水在洗東尊于室中實于爵兩卺于篚(爵卺以常用酒器代之)婦
至贊者引就北面立引壻揖婦以入及寢門又揖婦升
階入于室壻盥于南洗婦從者沃之婦盥于北洗壻從
者沃之贊者設酒饌七箸從設掌事者布對位壻揖婦
皆即座贊者二人俱注酒于醆授壻及婦皆興受醆即
座飲訖贊者受虚醆遂薦饌再飲三飲如初儀壻及婦
俱興再拜掌事者徹酒饌訖退
廟見
質明贊見婦于廟(無廟者于廳事中間設神位)贊者引主人立于東
階下引主婦立于西階下諸親與壻各以序分立于後
(非南向者分左右各随尊卑序立)立定贊者引婦進詣庭中北面再拜
訖復位主人升自東階詣神位前上香祭酒再拜祝曰
某氏來歸敢率以見主人降自西階復位贊者曰拜主
人以下皆再拜訖退
見舅姑
其日婦服其服至寢門外贊者設舅姑位于堂上東西
相向舅位于東姑位于西俟舅姑俱即座贊者引婦奉
棗栗自寢門入立于庭再拜訖升自西階置于舅位前
贊者進徹以東婦降階又再拜次又奉腵脩再拜訖(腵脩)
(婦從者執俟于階下)升自西階置于姑位前贊者受以東婦降階
又再拜次醴婦如别儀
醴婦
見舅姑禮畢贊者設醴婦位于姑位之北少西東向婦
升階立于位之西贊者注酒于醆詣婦位前西向立又
贊者以饌設于位前婦再拜受醆即座飲食畢降階再
拜訖退
盥饋(四品以下不用此儀)
贊者設舅姑位于堂上東西相向舅位于東姑位于西
俟舅姑俱即座贊者引婦立于庭各再拜訖升自西階
立于舅位之東西向贊者以饌授婦婦奉饌置于舅位
前贊者加以七箸婦進立于姑位之西東向贊者以饌
授婦婦奉饌置于姑位前贊者加以七箸舅姑俱食食
畢婦降階又再拜次享婦如别儀
享婦(四品以下不用此儀)
盥饋舅姑禮畢贊者設享婦位于姑位之北少西東向
婦升階徹饌設于位前贊者贊之加以七箸婦再拜即
座餕姑之饌食畢降階俱再拜訖退
舅享送者
其日質明主人命掌事者設賓次于大門之外又設廳
事之兩楹間東北設主人位西北設賓位皆南向東西
對設衆賓位賓至掌次者延入次儐者入告主人出迎
贊禮者引賓出立于大門外東面主人立于門東西面
主人揖賓賓報揖主人入門而右賓入門而左主人升
東階賓升西階東西相向對各再拜訖賓主以下俱立
于座後立定俱坐定酒行如常會畢賓主俱興儐者引
賓立于西階上東面主人立于東階上西面掌事者奉
幣以授主人主人以授賓賓降自西階從者受幣賓退
主人送于門外
姑享婦人送者
其日明贊者設賓位于堂上兩楹間之西主人位于堂
上兩楹間之東皆南向賓之親黨位于西南東向主人
親黨位于東南西向賓至儐者入告主人出迎内贊者
引賓主人衆賓從入至階俱升東西相對各再拜訖立
于坐後立定賓主以下俱坐酒行如常會畢賓主俱興
掌事者奉幣以授主人主人以授賓賓降自西階從者
受幣賓退主人送于門内賓出内贊者引主人入
政和五禮新儀卷一百七十七
