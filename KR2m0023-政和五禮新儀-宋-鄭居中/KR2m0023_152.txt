政和五禮新儀卷一百四十六
賓禮
羣臣拜表儀
引贊官報宰相催班知班先引殿中侍御史一員入就
位次東上閤門御史臺分引文武朔參官及諸軍將校
次禮直官引三公以下至執政官各就位北向立三公
三少左輔右弼在東上閤門階下稍東太宰少宰在其
南門下中書侍郎尚書左右丞又在其南特進在門下
侍郎之南次六曹尚書至光禄大夫次六曹侍郎開封
尹至大司成(開封尹以下稍空)次太常卿至中大夫次殿中少
監至中散大夫七等少卿至奉直大夫次左右司員外
郎至朝奉大夫次六曹諸司員外郎至朝奉郎次太
常丞至承議郎次開府知縣至奉議郎次太史局正
至通直郎又在其南觀文殿大學士學士資政殿大
學士翰林學士承旨翰林學士資政端明殿學士閤
學士在光禄大夫之東(觀文殿學士資政殿大學士稍前觀文殿大學士又稍前)
直學士在其南侍制又在其南御史大夫在閤學士
之東中丞在其南侍御史殿中侍御史監察御史又
在其南左右散騎常侍在御史大夫之東給事中中
書舍人左右諫議大夫在其南起居郎舍人左右
司諫符寶郎左右正言又在其南太子三師在右
散騎常侍之東(與執政官班齊)太子三少在其南(與常侍班齊)次賓
客詹事次左右庶子以下又在其南每等重行異位並
北向西上親王在東上閤門南階下稍西使相在其南
知同知樞密院事又在其南太尉在同知樞密院事之南
次節度使次節度觀察留後觀察使次防禦使次團練
使次刺史次武功大夫至武翼大夫次武功郎至武翼
郎次敦武郎次修武郎次諸軍副指揮使以下又在其南左
右金吾衛左右衛諸衛上將軍在節度使之西(諸衛上將軍稍却)大
將軍在其南次將軍以下又在其南知客省事至知西上
閤門事在大將軍之西簽書客省事至簽書西上閤門
事在其南次閤門通事舍人次閤門祇候次看班祇候
又在其南通侍大夫至右武大夫在知西上閤門事之
西中亮郎至右武郎在其南樞密院都承旨在右武大
夫之西(視觀察留後班齊)承旨在其南次副都承旨次副承旨
諸房逐房副承旨又在其南和安大夫至翰林良醫在
武翼大夫之西和安郎至翰林醫官正在其南每等重
行異位並北向東上禮直官引禮部郎中押表案至褥
位郎官於表案東西向立揖班首以下躬典儀曰拜贊
者承傳在位官皆再拜訖引禮部郎官於案上取表置
笏上案退引班首對立褥位各俯伏跪搢笏禮部官𫝊
表班道接表並出笏班首以表加笏上各俯伏興禮部
郎官歸本班引閤門官與班首對立各俯伏興搢笏班
首𫝊表閤門官接表並出笏閤門官以表加笏上各俯
伏興閤門官以表入進班首歸位閤門官入東上閤門
三公以下文武百僚退元日冬至賜茶酒舍人贊再拜
退(若元日冬至皇帝不御殿即親王宗室不赴三公以下至執政官不分班以東為上餘如上禮)
政和五禮新儀卷一百四十六
