政和御製冠禮卷十
冠儀
品官(唐朝本)
唐
初冠者入見母賓主俱興賓降當西序東面立主人降
當東序西面立冠者既見母出立於西階之東南面賓
少進字之曰禮義既備令月吉日昭告爾字爰字孔嘉
髦士攸宜宜之于嘏永受保之曰伯某甫冠者曰某雖
不敏夙夜祇奉賓出主人送於内門外主人西面請賓
曰吾子辱執事請禮從者賓曰某既得將事敢辭主人
曰敢固以請賓曰某辭不得命敢不從賓就次主人入
初賓出冠者東面見諸親諸親拜之冠者答拜冠者西
面拜賓之贊冠者賓之贊冠者答拜訖見諸尊於别室
賓主既釋服改席訖賓與衆賓俱出次立於門西東面
主人出門東西面主人揖賓賓報揖主人先入賓及衆
賓從之至階一讓升各就坐後立定俱升坐會訖賓主
俱興(四品以下則賓主俱興賓立於西階上東面主人立於東階上西面掌事者以幣篚升授主人於序)
(端賓北面拜主人進立於楹間賓降自西階東面衆賓從降南面立賓進立於主人右南面賓受篚退復東面)
(立主人還阼階上北面拜門之東西面再拜請受幣賓出主人送賓於大門賓退主人入並無以下陳馬之儀)
賓立於西階上贊冠者在北少退俱東面主人立於東
階上西面衆賓降立於階下東面掌事者以幣篚升授
主人於東序端主人執篚少進西面立又掌事者奉幣篚升
立於主人之後於幣篚升牽馬者牽兩馬入陳於門内
三分庭一在南北首西上賓還西階上北面贊冠者立
於賓左少退賓贊俱再拜主人進立於楹間南面賓贊
進立於主人之右俱南面主人授幣掌事者又以幣篚
授贊冠者贊冠者退復位主人還阼階上北面拜送賓
贊降自西階從者迓受幣賓當庭實東面揖出牽馬者
從出從者迓受馬於門外賓降主人降送賓於大門外
之東西面再拜賓退主人入孤子則諸父諸兄戒賓冠
之日主人髻而迎賓拜揖讓如冠主冠於阼階醴之
及禮賓拜送皆如上儀明日見廟冠者朝服無廟者見
祖禰於正寢冠者公服庶人則常服質明贊者引入廟
南門中庭道西北面贊拜訖引出
品官庶子筮日筮賓衣服冠佩之制行事之儀皆如嫡
子惟於加冠之際自主人贊冠者引將冠者出立房外
以後一節為異焉主人贊冠者引將冠者出立於房戶
外之西南面賓之贊冠者取纚櫛簮箱跪奠於冠者筵
東嫡子則筵西興席東少北南面立(嫡子則席北少東西面)賓揖
將冠者賓主俱即席坐將冠者進升席南面坐賓之贊
冠者進筵前北面跪嫡子則東面脱雙童髻置於箱櫛
畢設纚興復位立賓主俱興賓降盥主人從降賓東面
辭曰請吾子不降主人曰吾子降辱敢不從降賓至罍
洗盥手訖詣西階賓主一揖一讓升主人立於席後西
面賓立於西階上東面執緇布冠者升賓降一等受之
左執頂右執前進將冠者筵前北向跪(嫡子則東向即辭不同)冠
興復西階上席後東面立賓之贊冠者進筵前北向跪
(嫡子則東向)結纓興復位冠者興賓揖冠者冠者適房賓主
俱坐冠者著青衣素裳之服出房立於戶西南面賓主
俱興賓揖冠者進立於席後(嫡子則進升席西向坐)南面賓降盥
主人從降辭對如初賓盥手跪取爵於篚興洗訖詣西
階賓主一揖一讓進北主人立於席後西面賓詣酒樽
所酌酒進冠者筵前北向立祝曰旨酒既清嘉薦亶時
始加元服兄弟具來孝友時格永思保之冠者筵西拜
受爵賓復西階上東面答拜執饌者薦籩豆於冠者筵
前冠者升筵坐左執爵右取脯擩於醢祭於籩豆之間
(四品五品於醢右取脯擩右執祭於籩豆之間六品祭醢於籩豆之間)祭酒訖興筵末坐
啐酒執爵興降筵西跪奠爵再拜執爵興賓答拜冠者
升筵跪奠爵於薦東興立於筵西南面執饌者徹薦爵
賓揖冠者冠者進升筵南向坐賓之贊冠者跪脫緇布
冠置於箱櫛畢設纚興復位賓降二等受進賢冠(庶人則黑)
(介幘)右執頂左執前進冠者筵前北向跪冠興復位賓之
贊冠者坐設簮結纓復位冠者興賓揖冠者適房賓主
俱坐冠者著絳紗服(庶人則裙襦服)出房立於戶西南面賓主
俱興賓揖冠者冠者進立於席後南面賓詣酒罇所取
爵酌酒進冠者筵前北向立祝曰旨酒既清嘉薦伊脯
乃申爾服禮儀有序祭此嘉爵承天之祜冠者筵西拜
受爵賓復西階上東面答拜執饌者薦籩豆冠者升筵
坐左執爵右祭脯醢祭酒興筵末坐啐酒執爵興降筵
西跪奠爵再拜執爵興賓答拜冠者升筵坐奠爵於薦
東興立於筵西南面執饌者徹薦爵賓揖冠者冠者進
升席南面坐賓之贊冠者跪脱進賢冠置於箱櫛畢設
纚興復位賓降三等受冕(六品以下爵弁服庶人則絳紗服)右執頂左
執前進冠者筵前北向跪冠興復位賓之贊冠者坐設
簮結纓興復位冠者興賓揖冠者適房賓主俱坐主人
贊冠者徹櫛箱入於房冠者著冕服(六品以下爵弁服庶人公服)出
房立於戶西南面賓主俱興賓揖冠者冠者進立於席
後南面賓詣酒樽所取爵酌酒進冠者筵前北向立祝
曰旨酒令芳籩豆有楚咸加爾服肴升折俎承天之慶
受福無疆冠者筵西拜受爵賓復位東面答拜執饌者
薦籩豆設俎於籩豆之南冠者升筵坐左執爵右祭脯
醢贊冠者取肺一以授冠者冠者奠爵於薦西興受郤
左手執本坐右絶末以祭上左手嚌之興加於俎冠者
坐帨手執爵祭酒興筵末坐啐酒興降筵西南面坐奠
爵再拜執爵興賓答拜冠者升筵坐奠爵於薦東興降
席北面既取脯降自西階入見母進奠脯於席前退再
拜以出冠者母不在則使人受於西階下自此以下見
母禮賓見廟皆如嫡子之儀
本朝
開寶通禮如開元之制
女笄(周唐)
周
周制女子許嫁笄而醴之稱字祖廟未毁教於公宫三
月祖廟已毁則於宗室公羊傳婦人許嫁笄而字之死
則以成人之喪埋之雜記女雖未許嫁年二十而笄禮
之婦人執其禮燕則鬈首(賈公彦云許嫁者用醴禮之不許嫁者當用酒醮之欽其)
(早得禮)
唐
開元禮義鑑云禮云雖未許嫁年二十而笄其儀如冠
男子但用酒醮之為異耳禮云女子著笄明有繫屬故
笄在許嫁二十而筓者禮云女子許嫁為成人故著笄
焉明在繫屬於外也若未許嫁年二十而笄以其成人
非謂繫嫁也故記云對女賓得婦人執其禮是二十未
許嫁有笄之義也
政和御製冠禮卷十
政和五禮新儀卷十
序例
奏告諸陵上宫
齋戒
告官以下沿路宿扵驛舍(有坊即官廨或觀寺)不弔喪問疾作樂
刑罰罪人及與穢惡至陵宿扵齋所惟奏告事得行其
餘悉禁前一日質明應行事執事陪位官並齋扵陵所
本陵設酒饌告官已齋而闕者通攝行事
陳設
前一日都監常服帥其屬詣陵闕宫殿門升殿行掃除
扵上降行埽除扵下設神御座扵殿上當中南向惟永
安陵則設宣祖皇帝座稍西又設昭憲皇后座扵宣祖
皇帝之東俱南向陳香案及供奉之物扵座前訖闔宫
殿門永昌陵則先詣太祖皇帝陵陳設畢次詣孝惠皇
后孝明皇后孝章皇后章懷皇后陵永熙陵則先詣太
宗皇帝陵陳設畢次詣淑惠皇后懿德皇后明德皇后
元德皇后章穆皇后陵永定陵則先詣真宗皇帝陵陳
設畢次詣章獻明肅皇后章懿皇后章惠皇后陵永昭
陵則先詣仁宗皇帝陵陳設畢次詣慈聖光獻皇后陵
永厚陵則先詣英宗皇帝陵陳設畢次詣宣仁聖烈皇
后陵永裕陵則先詣神宗皇帝陵陳設畢次詣欽聖憲
肅皇后欽成皇后欽慈皇后惠恭皇后陵陳設並如上
儀又設告官以下次扵門外告日行事前陳表於案上
在右(惠恭皇后位陳祝文)置燎柴扵爐内設望瘞位扵其北告官
陪位官在北南向太祝位扵其後又設告官席位扵階
東陪位席位又扵其南俱西向北上設太祝位扵庭南
北向又設告官位扵香案之前北上設太祝位扵香案
之西東向
省饌
前一日告官以下常服並集告官齋所肄儀太祝習讀
表及祝文訖告官詣厨閱饌物省鑊視滌既晡陵監帥
其屬臨造神饌
行事
告日質明告官以下常服並詣陵南門外就次奉饌者
各陳扵外都監帥其屬闢宫殿門進饌者設饌俱畢都
監還以告官先入升殿點閱陳設乃還次禮生引太祝
次引陪位官次引告官各入就位禮生贊有司謹具請
行事次贊者曰再拜在位者再拜禮生引太祝升殿位
次引告官詣神御香案前執事官奉香告官搢笏三上
香執事者奉茶酒告官跪執醆酬茶三祭酒皆以虚醆
授執事者執笏俛伏興少退立太祝搢笏取表侍扵神
座右東向跪讀訖執笏興置表扵案(惠恭皇后陵即讀祝文)告官
再拜俱降階復位(惟永安陵詣宣祖皇帝神御香案前行禮畢次詣昭憲皇后神御香案前)
(行禮并如上儀)禮生曰再拜在位皆再拜次引告官以下就望
燎位執事者取表置扵燎柴(惠恭皇后陵即取祝文置扵燎柴)次引太
祝就望燎位禮生曰可燎火燎半柴告官以下退闔宫
殿門(永昌陵則先詣太祖皇帝陵行禮畢次詣孝惠皇后孝明皇后孝章皇后章懷皇后陵永熙陵先詣)
(太宗皇帝陵行禮畢次詣淑德皇后懿德皇后明德皇后元德皇后章穆皇后陵永定陵先詣真宗皇帝陵行)
(禮畢次詣章獻明肅皇后章懿皇后章惠皇后陵永昭陵先詣仁宗皇帝陵行禮畢次詣慈聖光獻皇后陵永)
(厚陵先詣英宗皇帝陵行禮畢次詣宣仁聖烈皇后陵永裕陵先詣神宗皇帝陵行禮畢次詣欽聖憲肅皇后)
(欽成皇后欽慈皇后惠恭皇后陵行禮並如上儀)
奏告諸陵下宫
齋戒
如奏告上宫之儀
陳設
前一日都監常服帥其屬闢寢宫門設神御座南向(永安)
(陵設宣祖皇帝座當寢殿又設昭憲皇后座扵其西永昌陵設太祖皇帝座當寢殿又設孝惠皇后座扵其西)
(孝明皇后座扵其東孝章皇后座扵孝惠皇后之西永熙陵設太宗皇帝座當寢室又設淑德皇后座扵其西)
(懿德皇后座扵其東明德皇后座扵淑德皇后之西元德皇后座扵懿德皇后之東永定陵設真宗皇帝座當)
(寢殿又設章懷皇后座扵其西章穆皇后座扵其東章獻明肅皇后座扵章懷皇后之西章懿皇后座扵章穆)
(皇后之東永昭陵設仁宗皇帝座當寢殿又設慈聖光獻皇后座扵其西永厚陵設英宗皇帝座當寢殿又設)
(宣仁聖烈皇后座扵其西永裕陵設神宗皇帝座當寢殿又設欽聖憲肅皇后座扵其西欽成皇后座扵其東)
(欽慈皇后座扵欽聖憲肅皇后之西永泰陵設哲宗皇帝座當寢殿俱南向)陳供奉之物扵
座前訖闔寢宫門又設告官以下次扵門外告日行事
前陳表扵案上在右(惠恭皇后位陳祝文)置燎柴扵爐内設望燎
位扵其北獻官陪位官在北南向太祝位扵其後又設
告官席位扵階東陪位官席位又扵其南並西向北上
設太祝位扵庭中之南北向又設告官位扵香案之前
北向太祝位扵香案之西東向(永裕陵下宫惠恭皇后位陳設並如上儀)
省饌
前一日告官以下常服並集告官齋所肄儀太祝習讀
表及祝文訖告官詣厨閱饌物省鑊視滌既晡陵監帥
其屬臨造神饌
行事
告日闢寢宫門告官以下常服並詣南門外就次奉饌
者各陳於外以俟進饌者設扵神御座前訖降以出引
告官先入殿點閱陳設乃還次禮生引太祝次引陪位
官各入就位禮生贊有司謹具請行事次贊曰再拜在
位者皆再拜禮生引太祝升就位次引告官升自東階
由殿後詣神位室(不捲簾不褰帳惟泰陵捲簾褰帳)告官詣神御香案
前執事者奉香告官搢笏三上香執事者奉茶酒告官
跪執醆酬茶三祭酒皆以虚醆授執事者執笏俛伏興
少退立太祝搢笏取表侍扵神座右東向跪讀訖執笏
興置表扵案(惠恭皇后位即讀祝文)告官再拜(永泰陵告官再拜訖降復位)次
詣逐位神御前行禮如上儀(永安陵詣宣祖高皇帝次詣昭憲皇后永昌陵詣太)
(祖皇帝次詣孝惠皇后孝明皇后孝章皇后永熙陵詣太宗皇帝次詣淑德皇后懿德皇后明德皇后元德皇)
(后永定陵詣真宗皇帝次詣章懷皇后章穆皇后章獻明肅皇后章懿皇后章惠皇后永昭陵詣仁宗皇帝次)
(詣慈聖光獻皇后永厚陵詣英宗皇帝次詣欽聖憲肅皇后欽成皇后欽慈皇后惠恭皇后)俱降階
復位執笏禮生曰再拜在位皆再拜次引告官以下就
望燎位執事者取表置扵燎柴(惠恭皇后位即取祝文置扵燎柴)次引
太祝就望燎位禮生曰可燎火燎半柴告官以下退闔
宫殿門
政和五禮新儀卷十
