政和五禮新儀卷五十三
吉禮
皇帝祀高禖儀下
進熟
祀日有司陳九鼎於神廚各在鑊右太官令帥進饌者
詣厨以匕升牛於鑊實於一鼎(肩臂臑肫胳正脊一直脊一横脊一長脅一短)
(脅一代脅一背二骨以並)次升羊如牛實於一鼎次升豕如羊實於
一鼎(正配每位牛羊豕各一鼎)皆設扄幂祝史對舉陳於饌幔内重
行西向以南爲上光禄實籩豆簠簋於饌幔内(籩實以粉餈豆)
(實以糁食簠實以粱簋實以稷)次引禮部侍郎詣饌所視腥熟之節俟
皇帝升奠玉幣訖還位樂止引禮部尚書詣饌所執籩
豆簠簋以入戶部兵部工部尚書詣饌所奉爼以入太
官令引入正門宫架豐安之樂作設於邜階之下北向
西上奉牲者在東祝史抽扄委於鼎右除幂初鼎序入
有司執匕及爼以從至邜階下各設於鼎西匕加於鼎
太官令以匕升牛載於一爼(肩臂臑在上端肫胳在下端脊脅在中)次升
羊及豕如牛各載於一爼(正配每位牛羊豖各一爼)鼎先退俟祝史
進徹毛血槃以次出次引禮部尚書搢笏執籩豆簠簋
戶部兵部工部搢笏奉爼以升執事者各迎於壇上禮
部尚書奉籩豆簠簋詣青帝神位前北向跪奠啓蓋於
下執笏俯伏興有司設籩於糗餌前豆於醓醢前簠於
稻前簋於黍前次引戶部兵部工部尚書奉爼(戶部奉牛兵部)
(奉羊工部奉豖)詣青帝神位前北向跪奠先薦牛次薦羊又薦
豕各執笏俯伏興有司設於豆右腸胃膚之前(牛在左羊在中)
(豕在右)次詣帝伏犧氏次詣帝高辛氏神位前東向跪奠
並如上儀樂止次引執事者詣壇下從祀神位前俱奉
爼跪奠訖退復位(爼皆牛羊豕各一其載與正配位爼並同皆先設於本位之南)太祝
取菹擩於醢祭於豆間三又取黍稷肺祭如初皆藉用
茅各還尊所引太宰左丞詣青帝神位前西向立以北
爲上吏部侍郎詣爵洗位東向立禮儀使前導皇帝詣
盥洗位宫架樂作至洗位北向立樂止内侍酌水以進
禮儀使奏請搢大圭盥手内侍跪取巾於篚興以進皇
帝帨手内侍受巾跪奠於篚禮儀使奏請執大圭前導
皇帝詣爵洗位宫架樂作至洗位北向立樂止吏部侍
郎跪取爵於篚興以進禮儀使奏請搢大圭受爵内侍
酌水以進禮儀使奏請洗爵内侍跪取巾於篚興以進
皇帝拭爵内侍受巾跪奠於篚吏部侍郎受爵升自午
階禮儀使奏請執大圭前導皇帝升壇宫架樂作至午
階樂止升自午階登歌樂作至壇上樂止登歌歆安之
樂作吏部侍郎奉爵詣正位酌尊所西向立執尊者舉
幂良醖令酌太尊之泛齊訖先詣帝伏犧氏酌尊所北
向立禮儀使前導皇帝詣青帝神位前北向立禮儀使
奏請搢大圭吏部侍郎以爵授左丞左丞授太宰太宰
西向跪以進禮儀使奏請執爵祭酒三祭於茅苴奠爵執大
圭俯伏興又奏請少立樂止太宰左丞俱詣帝伏犧氏
神位前北向立以俟舉册官舉祝册進於青帝神位之
右讀册官搢笏東向跪讀册文讀訖執笏興先詣帝伏
犧氏神位前南向立禮儀使請再拜皇帝再拜有司奠
册於青帝神位前禮儀使前導皇帝詣帝伏犧氏次詣
帝高辛氏神位前酌獻並如上儀(惟登歌作承安之樂)太宰以下
俱復位禮儀使前導皇帝還版位登歌樂作降階樂止
宫架樂作至版位西向立樂止禮儀使奏請還小次宫
架樂作將至小次禮儀使奏請釋大圭殿中監跪受大
圭皇帝入小次簾降樂止文舞退武舞進宫架容安之
樂作舞者立定樂止初皇帝將詣小次禮直官太常博
士引亞獻官詣盥洗位北向立搢笏盥手執笏詣爵洗
位北向立搢笏洗爵拭爵以授執事者執笏升詣青帝
酌尊所西向立宫架作隆安之樂神保錫羡之舞執事
者以爵授亞獻亞獻搢笏執爵執尊者舉幂太官令酌
山尊之醴齊訖先詣帝伏犧氏酌尊所北向立亞獻以
爵授執事者執笏詣青帝神位前北向搢笏跪執事者
以爵授亞獻執爵祭酒三祭於茅苴奠爵執笏俯伏興少退
北向再拜次詣帝伏犧氏次詣帝高辛氏神位前酌獻
並如上儀樂止降復位初亞獻行禮將畢次禮直官太
常博士引終獻詣洗及升壇酌獻並如亞獻之儀降復
位初亞獻將升贊者引分獻官詣盥洗位搢笏盥手帨
手執笏詣簡狄氏神位前搢笏跪執爵三祭酒奠爵執
笏俯伏興少立次引太祝搢笏跪讀祝文讀訖執笏興
太祝復位分獻官再拜詣姜嫄神位前酌獻如上儀(不讀)
(祝文)退復位初皇帝既奠玉幣光禄以牛左臂一骨及長
脅短脅俱二骨以並載於胙爼設於壇下飲福位之西
俟終獻既升引戶部尚書摶黍太祝太官令詣飲福位
東向立奉爼豆爵酒者各位於其後禮儀使奉請詣飲
福位簾卷出次宫架樂作殿中監跪進大圭禮儀使奏
請執大圭前導皇帝詣飲福位將至位樂止宫架僖安
之樂作皇帝至飲福位北向立尚醖典御執尊升詣酌
所良醖令酌上尊福酒合置一尊典御奉尊降詣飲福
位以授殿中奉御執爵殿中少監酌之奉御以爵酒授
殿中監殿中監西向捧以立禮儀使奏請再拜皇帝再
拜殿中監跪以爵酒進禮儀使奏請搢大圭跪受爵祭
酒(三祭於地)啐酒奠爵殿中監跪受爵以興諸太祝帥執事
者持胙爼進减神位前正脊二骨横脊二骨加於爼上
内侍受爼以授戶部尚書戶部尚書西向跪以進皇帝
受爼奠之戶部尚書受爼以興退復位太官令取黍於
簋摶以授太祝太祝受以豆東向跪進皇帝受訖奠之
太祝受豆以興退復位次殿中監再跪以爵酒進禮儀
使奏請受爵飲福酒奠爵殿中監受虚爵興以授典御
奉御執事者俱退復位禮儀使奏請執大圭俯伏興又
奏請再拜皇帝再拜樂止禮儀使前導皇帝還版位宫
架樂作至版位西向立樂止次引禮部尚書升壇徹籩
豆戶部工部尚書升壇徹爼(籩豆牛羊豕爼各一俱少移故處)登歌成
安之樂作卒徹樂止禮部尚書以下降復位禮直官曰
賜胙行事陪祠官再拜贊者承傳曰賜胙再拜在位官
再拜送神宫架景安之樂作一成止
望燎
景安之樂畢禮儀使奏請詣望燎位前導皇帝詣望燎
位宫架樂作至位南向立樂止初賜胙再拜訖郊社令
以黍稷肺祭藉以白茅東之吏部侍郎帥太祝執篚進
詣神位前取玉幣祝册藉以茅以爼載牲體黍稷飲爵
酒各由其階降壇南行詣柴壇自南階升以玉幣祝册
饌物置於燎柴執事者又以從祀神位之幣及祝册饌
物從燎禮直官曰可燎舉爟火東西各以炬燎半柴禮
儀使奏禮畢前導皇帝還大次宫架樂作出中壝門外
禮儀使奏請釋大圭殿中監跪受大圭以還有司侍衛
如常儀皇帝至大次樂止禮部郎中奏觧嚴引大禮使
以下詣邜階之東内壝外揖位立禮直官贊禮畢揖訖
退通事舍人引陪祠文武官及宗室客使以次出將士
不得輙離部伍(端誠殿受賀並如冬祀大禮儀)
車駕還内
前期殿中監帥其屬尚舍設御幄於大慶殿門外之東
南向大晟設宫架於宣德門外稍南其日祀事禮畢所
司轉仗衛鹵簿於還途如来儀文武百僚宗室客使先
詣宣德門外就次以俟立班奉迎乘黃令進金輅於行
宫殿門外南向千牛將軍一員執長刀立於輅右尚輦
奉御進輿於齋殿導駕官俱詣齋殿門外奉迎禮部侍
郎奏請中嚴少頃又奏外辦簾卷皇帝服通天冠絳紗
袍乘輿以出應導駕官等並迎駕奏聖躬萬福(内祗應官贊謝)
(皆再拜)太僕卿出詣金輅所攝衣而升正立執轡皇帝乘
輿降自西階至金輅所左輔奏請皇帝降輿升輅(有司仍具)
(大輦若乘輦即奏云降輿乘輦)太僕卿授綏千牛將軍馭駕如來儀門
下侍郎奏請車駕進發車駕動稱警蹕侍衛如来儀至侍
臣上馬所門下侍郎奏請車駕少駐勅侍臣上馬左輔
前承旨退稱曰制可門下侍郎傳制稱侍臣上馬贊者
承傳勅侍臣上馬門下侍郎奏請車駕進發車駕動稱
警蹕鼓吹及諸軍樂振作車駕將至宣德門外文武百
僚宗室客使立班再拜奉迎次大内留守見再拜訖退
車駕至宣德門外少駐文武侍臣皆下馬步導千牛將
軍立於輅右車駕動千牛將軍夾輅而趨大樂正奏采
茨之樂入門樂止車駕至御幄前左輔奏請皇帝降輅
乘輿(若乘輦即云降輦乘輿)皇帝降輅乘輿以入禮部郎中奏觧
嚴通事舍人承旨勅羣官各還次將士各還其所(若肆赦並)
(如冬祀大禮宣德門肆赦之儀)
政和五禮新儀卷五十三
