政和五禮新儀卷二百十二
凶禮
中宫為諸王以下喪舉哀儀
中宫為祖父母成服儀
中宫遣使弔諸王以下喪儀
中宫為諸王以下喪舉哀儀
訃奏至命太史擇日舉哀前一日有司於舉哀所設次
周以簾帷又設内外命婦次隨地之宜其日皇后常服
乘肩輿(肩輿諸擔子下准此)詣次侍衛如常儀至次降輿尚儀引
皇后入次南向坐俟時至釋常服服素服尚儀(以内臣挕下同)
詣次前俛伏跪奏具官臣姓名言請皇后為某官封某
薨舉哀(若婦人曰某人某氏餘依所稱)奏訖俛伏興又躬奏請舉哭十
五舉音又躬奏請可止皇后哭止尚儀退贊者(以内臣挕下成)
(服同)引内命婦奉慰次引外命婦奉牋慰訖皇后釋素服
服常服乘肩輿還如常儀
中宫為祖父母成服儀
訃至命太史擇日成服前一日有司於主人第正寢東
設皇后次周以簾帷又設内外命婦次於中門内外隨
地之宜其日皇后服常服乘肩輿侍衛如常儀至主人
第次前降輿尚儀前引詣坐俟時至皇后釋常服服素
服訖尚儀詣次前俛伏跪奏具官臣某姓名言請皇后
為祖父某官封薨成服(祖母曰祖妣某夫人某氏餘喪各隨所稱)奏訖俛伏
興又躬奏請舉哭十五舉音又躬奏請可止皇后哭止
贊者引内命婦詣次前奉慰次引外命婦牋慰訖皇后
釋素服服常服乘肩輿還内如常儀
中宫遣使弔諸王以下喪儀
以内給事一人為使者前期所司於主人第大門外設
次使者至贊者引之次内外縗服贊者引主人以下降
立哭於東階下婦人升立哭於殯所使者常服出次立
於門外之西東向史二人以案奉令書立於其右贊者
引主人去杖免絰出中門止哭於大門外迎見使者訖
先入立於庭下北面史捧令書案前行贊者引使者從
入内外止哭使者入門左立於階間南面史以案進贊
者贊使者搢笏取令書執笏加令書於案上史以案退
使者少進於主人前稱有令弔贊者曰拜主人舉哭再
拜稽顙内外皆哭贊者引主人進詣使者前跪受令書
興復位贊者引使者歸次主人以令書授左右舉哭再
拜送使者於大門外使者還贊者引主人杖哭而入升
堂取令書奠於柩前
政和五禮新儀卷二百十二
