政和五禮新儀卷八十二
吉禮
皇帝祭皇地祗儀三
進熟
祭日有司陳鼎二於神厨各在鑊右太官令帥進饌者
詣厨以匕升牛於鑊寔於一鼎(肩臂臑肫胳正脊一直脊一横脊一長脅)
(一短脅一代脅一皆二骨以並正配位各一鼎)皆設扄冪祝史對舉陳於
饌幔内重行西向以南為上光禄實籩豆簠簋於饌
幔内(籩實以粉豆實以糝食簠實以粱簋實以稷)次引禮部侍郎詣饌所
視腥熟之節俟皇帝升奠玉幣訖還位樂止引禮部
尚書詣饌所執籩豆簠簋以入戸部尚書詣饌所奉
俎以入太官令入正門宫架豐安之樂作設於卯階
下北向西上奉牲者在東祝史抽扄委于鼎右除冪
初鼎序入有司執匕及俎以從至卯階下各設於鼎
西匕加於鼎太官令以匕升牛載於一俎(肩臂臑在上端肫胳)
(在下端脊脅在中正配位各一俎)鼎先退祝史進徹毛血盤以次出次
引禮部尚書搢笏執籩豆簠簋戶部尚書搢笏奉
俎以升執事者各迎於壇上禮部尚書奉籩豆簠
簋於皇地祗神位前北向跪奠啟蓋於下執笏俛
伏興有司設籩於糗餌前豆於醓醢前簠於稻
前簋於黍前次引戶部尚書奉俎詣皇地祗神位
前北向跪奠執笏俛伏興有司設於豆前次詣太祖皇
帝神位前東向跪奠並如上儀樂止俱降復位太祝取
菹擩于醢祭于豆間三又取黍稷肺祭如初皆籍用茅
各還尊所次引太宰左丞詣皇地祗神位前西向豆以
北為上次引吏部侍郎詣爵洗位東向立禮直使前導
皇帝詣盥洗位宫架樂作至洗位北向立樂止内侍酌
水以進禮儀使奏請搢大圭盥手内侍跪取巾於篚興
以進皇帝帨手内使受巾跪奠於篚禮儀使奏請執大
圭前導皇帝詣爵洗位宫架樂作至洗位北向立樂止吏
部侍郎跪取爵於篚興以進禮儀使奏請搢大圭受爵
内侍酌水以進禮儀使奏請洗爵内侍跪取巾於篚興
以進皇帝拭爵内侍受巾跪奠於篚吏部侍郎受爵升
自午階禮儀使奏請執大圭前導皇帝升壇宫架樂作
至午階樂止升自午階登歌樂作至壇上樂止登歌光
安之樂作吏部侍郎奉爵詣正位酌尊所西向立執尊
者舉冪良醖令酌大尊之泛齊訖先詣配位酌尊所北
向立禮儀使前導皇帝詣皇地祗神位前北向立禮儀
使奏請搢大圭跪吏部侍郎以爵授左丞左丞授太宰太
宰西向跪以進禮儀使奏請執爵祭酒(三祭于茅苴)奠爵執
大圭俛伏興又奏請皇帝少立樂止太宰左丞俱詣太
祖皇帝神位前北向立以俟舉册官舉祝册進於皇地
祗神位之右讀册官搢笏東向跪讀册文讀訖執笏興
先詣太祖皇帝神位前南向立禮儀使奏請再拜皇帝
拜有司奠册於皇地祗神位前禮儀使前導皇帝詣太
祖皇帝神位前酌獻並如上儀(惟登歌作英安之樂)太宰以下俱
復位禮儀使前導皇帝還版位登歌樂作降階樂止宫
架樂作至版位西向立樂止禮儀使奏請還小次宫架
樂作將至小次禮儀使奏請釋大圭殿中監跪受大圭
皇帝入小次簾降樂止文舞退武舞進宫架文安之樂
作舞者立定樂止初皇帝將詣小次禮直官太常博士
引亞獻詣盥洗位北向立搢笏盥手帨手執笏詣爵洗
位北向立搢笏洗爵拭爵以授執事者執笏升詣正位
酌尊所西向立宫架作隆安之樂厚載凝福之舞執事
者以爵授亞獻搢笏執爵執尊者舉冪太官令酌山尊
之醴齊訖先詣配位酌尊所北向立亞獻以爵授執事
者執笏詣皇地祗神位前北向搢笏跪執事者以爵授
亞獻亞獻執爵祭酒(三祭于茅苴)奠爵執笏俛伏興少退北
向再拜次詣太祖皇帝神位前酌獻並如上儀樂止降
復位初亞獻行禮將畢次禮直官太常博士引終獻詣
洗及升壇酌獻並如亞獻之儀降復位初亞獻將升次
分引分獻官詣盥洗位搢笏盥手帨手執笏各由其階
升詣從祀諸神位前俱搢笏跪執爵三祭酒奠爵執笏
俛伏興再拜降復位皇帝既奠玉幣光禄以牛左臂一
骨及長脅短脅俱二骨以並載于胙爼設於壇下飲福
之西候終獻既升獻贊官引戶部尚書搏黍太祝太官
令詣飲福位東向立奉爼豆酌酒者各位其後禮儀使
奏請詣飲福位簾卷出次宫架樂作殿中監跪進大圭
禮儀使奏請執大圭前導皇帝至飲福位將至位樂止
宫架禧安之樂作皇帝至飲福位北向立尚醖典御執
尊升詣酌尊所良醖令酌上尊福酒合置一尊典御奉
尊降詣飲福位以授殿中少監尚醖奉御執爵殿中少
監酌之奉御以爵授殿中監殿中監西向捧以立禮儀
使奏請再拜皇帝再拜殿中監跪以爵酒進禮儀使奏
請搢大圭跪受爵祭(三祭于地)啐酒奠爵殿中監跪受爵以
興太祝帥執事者將胙爼進減神前正脊一骨横脊二
骨加於爼上内侍受爼以授戶部尚書戶部尚書西向
跪以進皇帝受爼奠之戶部尚書受爼以興復位太官
令取黍於簋搏以授太祝太祝受以豆東向跪以進皇
帝授訖奠之太祝受豆以興復位次殿中監再跪以爵
酒進禮儀使奏請受爵飲福酒奠爵殿中監受虛爵以
興以授典御奉御北向立執事者俱退復位禮儀使奏
請執大圭俛伏興又奏請再拜皇帝再拜樂止禮儀使
前導皇帝還版位宫架樂作至版位西向立樂止次引
禮部尚書升壇徹籩豆戶部尚書升壇徹爼(籩豆爼各一俱少移)
(故處)登歌成安之樂作卒徹樂止禮部戶部尚書降復位
禮直官曰賜胙行事陪祠官拜贊者承傳曰賜胙再拜
在位官皆再拜送神宫架寧安之樂作一成止
望瘞
寧安之樂畢禮儀使奏請詣望瘞位前導皇帝詣望瘞
位宫架樂作至位北向立樂止初賜胙再拜訖郊社令
以黍稷肺祭藉以白茅束之吏部侍郎帥太祝執篚進
詣神位前取玉幣祝册藉以茅五官以上並以爼載牲
體黍稷飰爵酒各由其階降壇東行詣瘞以玉幣祝册
饌物置於坎諸太祝又以諸位幣帛從瘞禮直官曰可
瘞舉爟火寘土半坎禮儀使奏禮畢前導皇帝還大次
宫架樂作出中壝門外禮儀使奏請釋大圭殿中監跪
受大圭以還有司侍衛如常儀皇帝至大次樂止禮部
郎中奏觧嚴引大禮使以下詣邜階東内壝外揖位立
禮直官贊禮畢揖訖退通事舍人引陪祠文武官及宗
室客使以次出將士不得輙離部位
明禋殿受賀
皇帝既還大次奏觧嚴訖皇帝常服乘輿還青城侍衛
如常儀鼓吹振作至殿前降輦還齋殿東上閤門御史
臺分引文武百官宗室並常服詣殿前立班稱賀東上
閤門附内侍進班齊牌皇帝常服出升御坐鳴鞭禁衛
奏聖躬萬福次舍人贊管軍臣僚等并行門躬贊再拜
管軍臣僚以下皆再拜班首奏聖躬萬福舍人引班首
出班俛伏跪致詞訖俛伏興退復位舍人揖躬贊再拜
管軍臣僚以下皆再拜三稱萬歲内侍詣御坐前承旨
退降階西向宣荅訖舍人贊再拜管軍臣僚以下皆再
拜三稱萬歲舍人贊各祇候管軍臣僚詣殿下侍立行
門分左右立次太史局官詣當殿北向立舍人揖躬贊
再拜太史局官再拜贊祇候太史局官東出次舍人揖
樞密以下躬舍人當殿通某官姓名以下起居稱賀轉
身於班前西向立舍人贊再拜樞密以下皆再拜搢笏
舞蹈三稱萬歲又再拜班首不離位奏聖躬萬福又再
拜舍人引班首出班俛伏跪致詞訖俛伏興退復位舍
人揖躬贊再拜樞密以下皆再拜搢笏舞蹈三稱萬歲
又再拜東上閤門官當殿北向承旨退西向稱有制樞
密以下皆再拜宣荅訖復位舍人曰再拜樞密以下皆
再拜搢笏舞蹈三稱萬歲又再拜樞密直學士升殿侍
立(並升西階)知客省事以下躬舍人當殿通文武百官宰臣
姓名以下起居稱賀(三公通某官)舍人揖班首以下横行北
向立(學士待制兩省官將軍仍舊相向立)稱賀如上儀(唯典儀贊拜樞密詣御座前承旨退)
(詣折檻東稱有制宣荅)賀訖宰臣執政官升殿東西相向立(宰臣執政)
(官升東階中書侍郎升西階)樞密直學士下殿餘官以次退皇帝降
坐鳴鞭殿上侍立官以次退
政和五禮新儀卷八十二
