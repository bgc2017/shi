政和五禮新儀卷二十七
吉禮
皇帝祀昊天上帝儀三
進熟
祀日有司陳鼎四於神厨各在鑊右太官令帥進饌者
詣厨以匕升牛於鑊實於一鼎(肩臂臑肫胳正脊一横脊一長脅一短脅)
(一代脅一皆二骨以並正配位各以鼎)皆設扃幂祝史對舉陳於饌幔内
重行西向以南為上光禄實籩豆簠簋於饌幔内(籩實以粉)
(餈豆實以&KR0008;食簠實以粱簋實以黍)次引禮部侍郎詣饌所視腥熟之節
俟皇帝升奠玉幣訖還位樂止引禮部尚書詣饌所執
籩豆簠簋以入戶部尚書詣饌所奉爼以入太官令引
入正門宫架豐安之樂作設卯階之下北向西上奉牲者
在東祝史抽扃委於鼎右除幂初鼎序入有司執匕及
爼以從至邜階下各設於鼎西匕加於鼎太官令以匕
升牛載於一爼(肩臂臑在上端肫胳在下端脊脅在中端正配位合一爼)鼎先退俟
祝史進徹毛血槃以次出次引禮部尚書搢笏執籩豆
簠簋戶部尚書搢笏奉爼以升執事者各迎於壇上禮
部尚書奉籩豆簠簋詣昊天上帝神位前北向跪奠蓋
訖於下執笏俯伏興有司設籩糗餌前豆於醯醢前簠
於稻前簋於黍前次引戶部尚書奉爼詣昊天上帝神
位前北向跪奠執笏俯伏興有司設於豆前次詣太祖
皇帝神位前東向跪奠如上儀樂止俱降復位太祝
取菹擩於醢登於豆間三又取黍稷肺祭如初皆藉用
茅各還尊所次引太宰左丞詣昊天上帝神位前西向
立以北為上次引吏部侍郎於爵洗位東向立禮儀使
前導皇帝詣盥洗位宫架樂作至洗位北向立樂止内
侍酌水以進禮儀使奏請搢大圭盥手内侍跪取巾於
篚興以進皇帝&KR0868;手内侍受巾跪奠於篚禮儀使奏請
執大圭前導皇帝詣爵洗位宫架樂作立洗位北向立
樂止吏部侍郎跪取爵於篚興以進禮儀使奏請搢大
圭受爵内侍酌水以進禮儀使奏請洗爵内侍跪取巾
於篚興以進皇帝拭爵内侍受巾跪奠於篚吏部侍郎受
爵升自午階禮儀使奏請執大圭前導皇帝升壇宫架
樂作至午階樂止升自午階登歌樂作至壇上樂止登
歌僖安之樂作吏部侍郎奉爵詣正位酌尊所西向立
執尊者舉幂良醖令酌太尊之泛齊訖先詣配位酌尊
所北向立禮儀使前導皇帝詣昊天上帝神位前北向
立禮儀使奏請搢大圭跪吏部侍郎以爵授左丞左丞
授太宰太宰西向跪以進禮儀使奏請執爵祭酒(三祭於茅)
(苴)奠爵執大圭俯伏興又請少立樂止太宰左丞俱詣
太祖皇帝神位前北向立以俟舉册官舉祝册進於昊
天上帝神位之右讀册官搢笏東向跪讀册文讀訖執
笏興先詣太祖皇帝神位前南向立禮儀使奏請再拜
皇帝再拜有司奠册於昊天上帝神位前禮儀使前導
皇帝詣太祖皇帝神位前酌南獻並如上儀(將登歌作彰安之樂)
太宰以下俱復位禮儀使前導皇帝還版位登歌作降
階樂止宫架樂作至版位西向立樂止禮儀使奏請還
小次宫架樂作將至小次樂止禮儀使奏請釋大圭殿
中監跪受大圭皇帝入小次簾降樂止文舞退武舞進
宫架正安之樂作舞者立定樂止初皇帝將詣小次禮
直官太常博士引亞獻詣盥洗位北向立搢笏盥手帨
手執笏詣爵洗位北向立搢笏洗爵拭爵以授執事者
執笏升詣正位酌尊所西向立宫架作正安之樂武功之
舞執事者以爵授亞獻亞獻搢笏執爵執尊者舉幂太
官令酌山尊之醴齊訖先詣配位酌尊所北向立亞獻
以爵授執事者執笏詣昊天上帝神位前北向搢笏執
事者以爵授亞獻亞獻執爵祭酒三祭於茅苴奠爵執
笏俯伏興少退北向再拜次詣太祖皇帝神位前酌獻
並如上儀樂降止復位初亞獻行禮將畢次禮直官太
常博士引終獻詣洗及升壇酌獻並如亞獻之儀降復
位初亞獻將升次分引分獻官詣盥洗位搢笏盥手帨
手執笏各由其階升詣從祀諸神位前俱搢笏跪執爵
三祭酒奠爵執笏俯伏興再拜降復位初皇帝既奠玉
幣光禄以牛左臂一骨及長脅短脅俱二骨以並載於
胙爼設於壇下飲福位之西俟終獻既升獻引戶部尚
書摶黍太祝太官令詣飲福位東面立奉爼豆爵酒者
各位於其後禮儀使奏請詣飲福位卷簾出次宫架樂
作殿中監跪進大圭禮儀使奏請執大圭前導皇帝詣
飲福位將至位樂止宫架禧安之樂作皇帝至飲福位
北向立尚醖典御執尊升詣酌尊所良醖令酌上尊福
酒合置一尊典御奉尊降詣飲福位以授殿中少監尚
醖奉御執爵殿中少監酌之奉御以爵酒授殿中監殿
中監西向捧以立禮儀使奏請再拜皇帝再拜殿中監
跪以爵酒進禮儀使奏請搢大圭跪授爵祭酒(三祭於地)啐
酒奠爵殿中監跪受爵以興諸大祝帥執事者持胙
爼進减神位前正脊二骨横脊二骨加於爼以授戶部
尚書戶部尚書西向跪以進皇帝受爼奠之戶部尚書
受爼以興退復位太官令取黍於簋摶以授太祝太祝
受以豆東向跪進皇帝受訖奠之太祝受豆以興退復
位次殿中監再跪以爵酒進禮儀使奏請受爵飲福酒
奠爵殿中監受虚爵興以授典御奏執事者俱退復位
禮儀使奏請執大圭俯伏興又奏請再拜皇帝再拜樂
止禮儀使前導皇帝還版位宫架樂作至版位西南立
樂止次引禮部尚書升壇徹籩豆戶部尚書升壇徹爼
(籩豆爼各一俱少移故處)登歌熙安之樂作卒徹樂止禮部戶部尚
書降復位禮直官曰賜胙行事陪祀官拜贊者承傳曰
賜胙再拜在位官皆再拜送神宫架景安之樂作一成
止
望燎
景安之樂畢禮儀使奏請詣望燎位前導皇帝詣望燎
位宫架樂作至位南向立樂止初賜胙再拜訖郊社令
以黍稷肺祭藉以白茅束之吏部侍郎帥大祝執篚進
詣神位前取玉幣祝册藉以茅大明夜明以上並以爼
載牲體黍稷飲爵酒各由其階降壇南行詣柴壇自南
階升以玉幣祝册饌物置於燎柴諸太祝又以諸位幣
帛從燎禮直官曰可燎舉爟火東西各以炬燎半柴禮
儀使奏畢前導皇帝還大次宫架樂作出壝門外禮儀
使奏請釋大圭殿中監跪受大圭以還有司侍衛如常
儀皇帝至大次樂止禮部郎中奏解嚴次引大禮使以
下詣邜階之東内壝外揖位立禮直官贊禮儀揖訖退
通事舍人等引陪祀文武官及宗室客使以下出將士
不得輙離部伍
端誠殿受賀
皇帝既還大次奏觧嚴訖皇帝常服乘輿還青城侍衛
如常儀鼓吹振作至殿前降輦還齋殿東上閤門御史
臺分引文武官宗室並常服詣殿前立班稱賀東上閤
門附内侍進班齋牌皇帝常服出升御座鳴鞭禁衛奏
聖躬萬福次舍人揖管軍臣僚等并行門躬贊再拜管
軍臣僚以下皆再拜班首奏聖躬萬福舍人引班首出
班俯伏跪致詞訖俯興退復位舍人揖躬贊再拜管軍
臣僚以下皆再拜三稱萬歲内侍詣御座前承旨退降
階西向宣答訖舍人贊再拜管軍臣僚以下皆再拜三
稱萬歲舍人贊各祇候管軍臣僚詣殿下侍立行門分
左右立次太史局官詣當殿北向立舍人揖躬贊再拜
太史局官再奏聖躬萬福出班躬身奏祥瑞訖退復位
舍人揖躬贊再拜太史局官再拜贊袛候太史局官東
出次舍人揖樞密以下躬舍人當殿通某官姓名以下
起居稱賀轉身於班前西向立舍人贊再拜搢笏舞蹈
三稱萬歲又再拜班首不離位奏聖躬萬福又再拜舍
人引班首出班俯伏跪致詞訖俯伏興退復位舍人揖
躬贊再拜樞密以下皆再拜搢笏舞蹈三稱萬歲又再
拜東上閤門官當殿北向承旨退西向稱有制樞密以
下皆再拜宣答訖復位舍人曰再拜樞密以下皆再拜
搢笏舞蹈三稱萬歲又再拜樞密樞密直學士升殿侍
立(並升西階)知客省事以下殿廷東侍立餘官分班出舍人
禮直官揖宰臣以下躬舍人當殿道文武百僚宰臣姓
名以下起居稱賀(三公通某官)舍人揖班首以下横行北向
立(學士西省官將軍仍舊西向立)稱賀如上儀(惟典儀贊拜樞密詣御座前承旨退詣折檻東)
(稱有制旨宣答)賀訖宰臣執政官升殿東西相向立(宰臣執政官升東階)
(中書侍郎升西階)樞密直學士下殿餘官以次退皇帝降座鳴
鞭上侍立官以次退
政和五禮新儀卷二十七
