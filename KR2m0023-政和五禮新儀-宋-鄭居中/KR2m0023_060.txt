政和五禮新儀卷五十四
吉禮
祀高禖儀(有司行事)
時日
齋戒
陳設
省牲器
奠玉幣
進熟
望燎
時日
太常寺預於隔季以春分日祀高禖關太史局太史局
以其日報太常寺太常寺参酌訖具時日散告
齋戒
前祀十日受誓戒於尚書省其日五鼓贊者設位版於
公相廳下吏部尚書在左刑部尚書在右並南向初獻
亞終獻禮官位於其南稍東北向西上監察御史位於
其西稍北東向光禄卿戶部兵部工部郎中大樂令光
禄丞位於其南稍西北向東上(大樂令光禄丞位稍却)奉禮郎太
祝郊社令太官令位於其東西向北上質明禮直官贊者
引行事執事官就位立定禮直官引吏部尚書由公相
廳降階就位禮直官贊揖在位者對揖吏部尚書搢笏
讀誓文云某月某日春分祀高禖各揚其職不共其事
國有常刑讀訖執笏禮直官贊奉禮郎太祝郊社太官
令先退餘官對拜乃退散齋七日治事如故宿於正寢
不弔喪問疾作樂判書刑殺文書决罰罪人及與穢惡
致齋三日(光禄卿丞郊社太官令齋一日)二日於本司(無本司者於太常齋舍質明至)
(齋所)唯祀事得行其餘悉禁前祀一日質明俱赴祠所齋
宫官給酒饌祀官已齋而闕者通攝行事
陳設
前祀三日儀鸞司設行事執事官次於壇壝門外隨地
之宜設饌幔於内壝西門外道南北向前二日光禄牽
牲詣祠所前一日郊社令帥其屬掃除壇之上下太常
設正配神位席太史設正配神位版於壇上(凡設神位版皆郊社)
(令監視)太常設祭器(凡設祭器皆藉以席籩豆又加巾蓋)以俟告潔(既畢權徹)光
禄陳牲於邜階之東南内壝外西向祝史各位於牲後
太常設省牲位於牲西三獻官禮官在南北向光禄卿
戶部兵部工部郎中大樂令光禄丞奉禮郎太祝郊社
太官令在北南向俱西上(凡設大樂令光禄丞以下位皆稍却)監察御史
於光禄卿之西少絶光禄陳禮饌於壇之東南内壝外
南向太常設省饌位版於禮饌之南三獻官禮官在南
北向西上監察御史在西東向光禄卿戶部兵部工部
郎中大樂令光禄丞奉禮郎大祝郊社令在東西向北
上大晟設登歌之樂於壇上稍南北向祀日丑前五刻
禮直官贊者諸司職掌各服其服太常設神位席太史
設神位版於壇之上下青帝位於壇上北方南向席以
稾秸帝伏犧氏帝高辛氏位於壇上東方西向北上又
設簡狄姜嫄位於卯階之南西向北上並席以莞太常
陳玉於神位之左(玉以青珪盛以匣燔玉用珉)禮神之玉奠於神前
燔玉加於幣(配位及簡狄姜嫄位不用玉)陳幣篚各於神位之左(幣以)
(青)祝版各於神位之右置於坫次設祭器光禄實之正
配位各左十有二籩爲三行以右爲上(第一行形鹽在前魚鱐糗餌粉)
(餈次之第二行榛實在前乾桃乾䕩乾棗次之第三行蔆在前芡㮚鹿脯次之)右十有二豆爲
三行以左爲上(第一行芹菹在前葵菹菁菹筍菹次之第二行韭菹在前酏食魚醢兔醢次之第三)
(行豚拍在前鹿臡醯醢糝食次之)俎三二在籩前爲二重以北爲上
(第一重實以牛腥七體兩脾兩肩兩脅并脊兩脾在兩端兩肩兩脅次之脊在中第二重實以羊腥七體其載)
(如牛若配位則以東爲上)一在豆前(實以豕腥七體其載如羊)又俎六在豆右爲
二重以北爲上(第一重一實以牛腥腸胃肺離肺一在上端刌肺三次之腸三胃三又次之一)
(實以羊腥腸胃肺其次如牛一實以豕腥膚九横載第二重一實以牛熟腸胃肺一實以羊熟腸胃肺一實以)
(豕熟膚其次如腥皆牛在左羊在中豕在右若配位則以東爲上)登一在籩豆間(實以大羹)
槃一在登前(實以毛血)簠二簋二在籩豆外簠在左簋在右
(簠實以稻粱粱在稻前簋實以黍稷稷在黍前)設犧尊五象尊五爲二重在壇
上東南隅北向西上(配位即設於正位酒尊之東)犧尊在前皆有坫
加勺幂爲酌尊(犠尊一實明水爲上尊餘皆實泛齊代以供内法酒初獻酌之象尊實以明水)
(爲上尊餘皆實醴齊代以祠祭法酒亞終獻酌之)又設太尊二山尊二在神位
前(太尊一實泛齊山尊一實醴齊各以一尊實明水)著尊二犧尊二在壇下午
階之西(著尊一實盎齊犠尊一實醍齊各以一尊實明水若配位即於壇下西階之北)象尊二
壺尊六在壇下午階之東(象尊以實明水一實沉齊壺尊三實玄酒三實三酒明水)
(玄酒皆在上若正配位即設於酉階之南)俱北向西上(若配位即東向北上)皆加幂五
齊三酒設而不酌又設從祀神位每位左十籩爲三行
以右為上(第一行乾䕩在前形鹽魚鱐次之第二行榛實在前乾桃乾棗次之第三行蔆在前)
(芡㮚鹿脯次之)右十豆爲三行以左爲上(第一行芹菹在前筍菹葵菹次之第二行)
(菁菹在前韭菹魚醢次之第三行兔醢在前豚拍醓醢鹿臡次之)俎三二在籩前一在
豆前又俎六在豆右爲二重俱以東爲上簠二簋二在
籩豆外簠在左簋在右(俎及簠簋之實與正配位並同)爵一在神位前
加坫犧尊二并坫勺在神位之左(一實明水爲上尊一之實供内法酒初獻酌)
又設御弓矢韣致於禖神之前設燭於神位前設俎十
有五於饌幔内設洗二於卯階之東北向(盥洗在東爵洗在西)罍
洗在東加勺篚在洗西南肆實以巾(若爵洗之篚則又實以爵加坫)又
設禮官盥洗於從祀神位之前執罍篚者位其後又設
揖位於卯階之東内壝之外如省牲位(唯不設光禄丞郊社令位)積
柴於燎壇設望燎位於卯階東南内壝之外三獻官禮
官在北南向西上監察御史在西東向戶部兵部工部
郎中大樂令奉禮郎太祝在東西向北上又設三獻官
禮官席位於卯階之東北西向南上戶部兵部工部郎
中席位於卯階之東南西向北上設監察御史大樂令
席位於午階之南北向奉禮郎太祝太官令位於其後
俱西上光禄卿席位於監察御史之東俱北向又設監
察御史位於壇上樂虡之北在西東向奉禮郎太祝在
東西向北上大樂令在樂虡北太官令在酌尊所俱北
向
省牲器
前祀一日行事執事官集初獻齋所肄儀太祝習讀祝
文視玉幣及神位版訖並赴壇所各就次禮直官贊者
分引行事執事官詣壇東省牲位(凡初獻行事禮直官引餘官皆贊者引)
立定禮直官贊揖次引監察御史升自卯階(凡行事執事官升降)
(皆自卯階)視滌濯執事者舉幂曰潔降復位禮直官稍前曰
告潔畢請省牲太祝出班廵牲一匝詣初獻前西向躬
曰充退復位光禄丞出班廵牲一匝詣初獻前西向躬
曰腯退復位禮直官贊省牲畢請詣省饌位揖訖引行
事執事官各就位立定禮直官贊揖所司省饌具畢禮
直官贊省饌畢揖訖俱還齋所光禄丞太祝以次牽牲
詣厨授太官令次監察御史詣厨省鼎鑊視祭器滌溉
乃還齋所未後一刻太官令帥宰人以鸞刀割牲祝史
以槃取毛血置於饌所遂烹牲晡後郊社令帥其屬掃
除壇之上下訖還齋所
奠玉幣
祀日丑前五刻(行事用丑時七刻)初獻以下並赴壇所就次郊
社令先入視設神位版訖退次太官令帥其屬實饌俱
畢次引光禄卿入詣午階南席位北向立贊者曰再拜
光禄卿再拜升壇點閱陳設糾察不如儀者(凡點視點閱皆先詣)
(正位)樂正帥登歌工人升自卯階各就位光禄卿還齋所
餘官各服祭服次引行事執事官各就卯階東内壝外
揖位立定禮直官贊揖次引大樂令先入就午階南席
位北向立贊者曰再拜大樂令再拜升壇就位次引監
察御史奉禮郎太祝太官令入就午階南席位北向立
次引三獻官禮官戶部兵部工部郎中入就卯階東席
位西向立禮直官稍前贊有司謹具請行事高安之樂
作六成止大常升煙燔牲首贊者曰再拜在位皆再拜
次引監察御史奉禮郎太祝太官令俱升壇各就位立
定(太官令就正位酌尊所)次引初獻詣盥洗位正安之樂作(初獻升降)
(行止皆作正安之樂)至洗位北向立搢笏盥手帨手執笏外壇詣
青帝神位前北向立樂止嘉安之樂作搢笏跪次引奉
禮郎搢笏西向立跪執事者以玉幣授奉禮郎奉禮郎
奉玉幣授初獻執笏興先詣帝伏犧氏神位前北向立
初獻受玉幣奠訖執笏俯伏興再拜詣帝伏犧氏次詣
帝高辛氏神位前東向立(酌獻詣配位准此)奠幣如上儀樂止
奉禮郎先詣簡狄神位前北向立初獻將降壇樂作復
位樂止初獻既升獻訖次引禮官詣洗及詣簡狄氏次
詣姜嫄氏神位前東向奠幣並如上儀俱退復位
進熟
祀日有司陳九鼎於神廚各在鑊右光禄帥進饌者詣
廚以匕升牛於鑊實於一鼎(肩臂臑肫胳正脊一直脊一横脊一長脅一短脅一)
(代脅一皆二骨以並)次升羊豕如牛各實於一鼎(正配位牛羊豕各一鼎)皆
設扄幂祝史對舉入設於饌幔内俟初獻既升奠玉幣
入陳於卯階下西向南上祝史抽扄委於鼎右除幂初
鼎序入有司執匕及俎以從至卯階下俎各設於鼎西
匕加於鼎光禄以匕升牛載於一俎(肩臂臑在上端肫胳在下端脊脅在)
(中)次羊及豕如牛各載於一俎(正配位牛羊豕各一爼)鼎先退次
引戶部兵部工部郎中詣卯階下搢笏奉俎(戸部奉牛兵部奉羊)
(工部奉豕)升壇豐安之樂作詣青帝神位前北向跪奠先薦
牛次薦羊又薦豕各執笏俯伏興有司設於豆右腸膚
胃之前(牛在左羊在中豕在右)次詣帝伏犧氏帝高辛氏神位前
東向奉俎如上儀樂止戶部兵部工部郎中降奉俎詣
簡狄氏姜嫄氏神位前東向奉奠並如上儀俱退復位
次引初獻再詣盥洗位樂作至位北向搢笏盥手帨手
執笏次詣爵洗位北向立搢笏洗爵拭爵以授執事者
執笏升詣正位酌奠所西向立樂止祐安之樂作執事
者以爵授初獻初獻搢笏執爵執尊者舉幂大官令酌
犧尊之泛齊訖先詣帝伏犧氏位酌尊所北向立初獻
以爵授執事者執笏詣青帝神位前北向立搢笏跪執
爵者以爵授初獻初獻執爵三祭酒奠爵執笏俯伏興
少立樂止次引太祝詣神位前東向搢笏跪讀祝文讀
訖執笏興先詣帝伏犧氏神位前南向立初獻再拜次
詣帝伏犧氏帝高辛氏神位前酌獻並如上儀樂止太
官令復詣正位酌尊所太祝復位初獻將降壇樂作復
位樂止次引亞獻詣盥洗位北向立搢笏盥手帨手執
笏詣爵洗位北向立搢笏洗爵拭爵以授執事者執笏
升壇詣正位酌尊所西向立久安之樂作執事者以爵
授亞獻搢笏執爵執尊者舉幂太官令酌象尊之醴齊
訖先詣帝伏犧氏位酌尊所北向立亞獻以爵授執事
者執笏詣青帝神位前北向立搢笏訖執事者以爵授
亞獻亞獻執爵三祭酒奠爵執笏俯伏興再拜次詣帝
伏犧氏帝高辛氏神位前酌獻並如上儀樂止降復位
次引終獻詣洗及升壇行禮並如亞獻之儀降復位初
亞獻將升獻引禮官詣盥洗位搢笏盥手帨手執笏詣
簡狄神位前東向立搢笏跪執爵三祭酒奠爵執笏俯
伏興少立次引太祝搢笏跪讀祝文讀訖執笏興太祝
復位禮官再拜詣姜嫄神位前酌獻如上儀(唯不讀祝文)退
復位次禮直官曰賜胙贊者承傳曰賜胙再拜在位者
皆再拜訖送神理安之樂作一成止
望燎
初理安之樂畢引三獻官禮官戶部兵部工部郎中詣
望燎位有司各詣神位前取玉幣祝版置於燎柴次引
監察御史大樂令奉禮郎太祝降壇詣望燎位立定禮
直官曰可燎火燎半柴次引初獻以下詣東壝門外揖
位立禮直官贊禮畢揖訖退太官令帥其屬徹禮饌監
察御史詣壇監視收徹訖退内侍奉酒饌及弓韣入内
如儀
政和五禮新儀卷五十四
