政和五禮新儀卷一百八十三
嘉禮
品官嫡子冠儀
告廟
戒賓
宿賓
行事
禮賓
告廟
將冠主人諏日擇賓告于禰廟無廟者為位于廳事兩
楹之間南面主人公服再拜乃告曰某子某年若干矣
卜某甲子冠吉賓某官某贊某官某不冺先君之嗣徽
福於我先君實辱臨之以始卒冠事謹告(凡行事如非南向並各因)
(所向陳設以後准此)
戒賓
前三日主人戒賓賓如主人服出門立西面肅而入賓
入門而左主人入門而右賓升東階主人升西階主人
再拜賓答拜主人曰某之子某將以某日加冠於其首
願吾子終教之賓曰某不敏恐不能共事以病吾子敢
辭主人曰某猶願吾子終教之也賓曰吾子重有命某
敢不從主人再拜賓答拜主人退賓退于門外
宿賓
前一日主人擇賓可使冠子者一人而宿之如戒賓之
儀宿曰某將加冠于子某之首願吾子將蒞之敢宿賓
對曰某敢不宿興宿贊冠者亦如之(賓贊善主人有故以書戒宿)
行事
質明執事者設洗于東階東南水在洗東箱實巾一在
洗西陳服于房中東領北上(無房者張帷為之)平冕金鍍鍮石
稜角簮青羅素裙蔽膝白綬中單緋白羅大帶金鍍銅
華革帶緋羅履襪(五品以上五旒冕青生色大袍緋羅繡裙蔽膝皂綾銅環餘同平冕服)
三梁冠朝服金鍍銀稜角簮銀立筆緋羅大袖裙白紗
中單皂&KR1638;白羅方心曲領緋羅蔽膝緋白羅大帶銀褐
綬勒帛金鍍銅束帶佩方勝練鵲錦綬青絲綱鍮石環
(五品以上四梁羅金鍍銀稜犀簮束帶銀佩蔟四盤賜錦綬餘同二梁冠)折上巾公服巾總
二梁冠平冕笄組紘實于篋平冕二梁冠折上巾各一
箱執以待于西隅南面東上賓升則東面設洗于房中
之東水在洗東箱實巾一在洗西質明主人公服立于
東階下西面兄弟各服其服立于洗東西面北上將冠
者立于房中南面賓贊如主人服立于外門之外主人
出迎揖先入三揖至于階三遜設主人位于東階上
西面賓贊位於西階上東面主人以賓升就位贊冠者
盥于洗西升立于房中西面設冠位于主人東北西面
將冠者出房南面贊冠者奠巾總于席南端賓揖將冠
者即席坐贊冠者坐設巾總賓降主人從降賓辭請勿
降主人曰吾子䧏辱敢不從降賓既盥一揖一遜升主
人復初位賓即將冠者席前跪正巾興降西階一等執
折上巾者升東面授賓賓右手執項左手執前進揖冠
者席前東向立祝曰粤惟初冠考禮之稱正爾容體順
爾辭令盡革童心永膺天慶乃跪冠興復位贊冠者跪
正折上巾冠者興賓揖冠者適房服(折上中服)出房南面立
賓主俱興賓揖冠者即席坐贊冠者跪脱折上巾設笄
賓降主人從降辭對如初賓既盥揖遜升賓即冠者席
前跪正巾興降西階二等執二梁冠者升東面授賓賓
右手執項左手執前進冠者席前東向立祝曰載契我
龜載加爾服爾既順遂母曰欲速自天申之申以百福乃
跪冠興復位贊冠者卒紘冠者興賓揖冠者適房服(二梁)
(冠服)出房南面立賓主俱興賓揖冠者即席坐贊冠者跪
脱二梁冠設笄賓降主人從降辭對如初賓既盥揖遜
升賓即冠者席前跪正巾興降西階三等執平冕者升
東西授賓賓右手執項左手執前進冠者席前東向立
祝曰授時之吉迎天之休抗以高明掖其進修三加彌
尊百禄是遒乃跪冠興復位贊冠者卒紘冠者興賓揖
冠者適房服(平冕服)出房南面立賓主俱興執事者徹折
上巾二梁冠席入于房執事者布席于西階上南面設
酒饌如常儀執事者盥手洗爵于房中贊冠者以酒注
於爵賓揖冠者即席西南面立賓受爵進席前北向立
祝曰旨酒既載嘉肴斯阜既曰克家亦惟繼祖孝友慈
祥受天之祐冠者席西拜受爵賓東面答拜贊冠者薦
饌贊冠者即座坐飲食訖降席再拜賓答拜易服拜父
父為起入拜母母為起賓降當西序東面主人降當東
序西面立冠者出立于西階東南面賓少進字之曰卜
筮云吉禮儀孔明爰字爾德嘉爾有成其成伊何曰伯
某甫(仲叔季唯其所當)冠者曰某雖不敏敢不祇奉賓出主人
西面詣賓曰吾子辱執事請禮從者賓曰某既得將事
敢辭主人曰敢固以請賓曰某辭不得命敢不從賓就
次如别儀冠者廟見及見諸父諸兄姑姊如常儀(若以巾帽)
(折上中為三加者聽)
禮賓
冠訖主人釋服改席賓與贊冠者如主人服出次立于
門西東面主人出門東西面主人揖賓先入賓及贊冠
者從之至階揖遜升各即席衆賓皆與執事者奉幣酬
賓會訖賓主俱興主人再拜賓答拜賓出主人送于門
外(孤子冠即諸父諸兄為主如上儀品官子孫三舍生冠依品官儀)
政和五禮新儀卷一百八十三
