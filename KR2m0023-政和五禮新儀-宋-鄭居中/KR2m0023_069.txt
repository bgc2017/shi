政和五禮新儀卷六十三
吉禮
皇帝蜡東方西方百神儀上
時日
齋戒
陳設
車駕自大慶殿詣青城
省牲器
奠玉幣
進熟
望燎
車駕還内
時日
前期降御札以今年臘前一日蜡祭東方西方百神太
常寺具時日散告
齋戒
前蜡十日質明有司設行事執事及陪祠文武官位於
朝堂太宰刑部尚書在北南向太宰在左刑部尚書在
右(刑部尚書稍却)行事太宰左丞在南吏部戸部禮部尚書吏
部禮部侍郎大司樂光禄卿大樂令光禄丞在其南(凡設)
(大樂令以下位皆稍却如朝獻朝享即功臣獻官在光禄丞下)次分獻官次執事官又
於其南俱北向西上監察御史位二在西東向北上讀
册舉册官奉禮恊律郎太祝郊社太官令在東俱西向
北上(奉禮郎以下位皆稍却)設陪祠文武百官位於行事官之南
又設行事執事及陪祠親王宗室位於太廟齋坊少宰
刑部侍郎在北南向少宰在左刑部侍郎在右(刑部侍郎稍却)
亞終獻在南北向西上親王及行事執事陪祠宗室在
東西向北上東上閤門御史臺太常寺以下分引羣官
各就位(凡將引行事執事陪祠文武官立班即御史臺引殿中侍御史一員先入就位)太宰讀
誓於朝堂刑部尚書涖之少宰讀誓於太廟齋坊刑部
侍郎涖之誓文曰今年某月某日臘前一日皇帝蜡祭
東方百神西方百神(如朝獻朝享即於前二日朝獻景靈宫前一日朝享太廟)各揚
其職其或不恭國有常刑讀訖(内朝堂職事官奉禮郎以下文官宣德郎以下)
(武官從義郎以下皆先退)餘官並各對拜訖退皇帝散齋七日於别
殿致齋三日(二日於大慶殿一日於祠所齋殿如朝獻朝享即一日於大慶殿一日於太廟一日)
(於齋殿)凡散齋不吊喪問疾作樂有司不奏刑殺文書致
齋日前後殿不視事唯行蜡事前致齋一日殿中監帥
其屬尚舍鋪御坐於大慶殿當中南向設東西房於御
坐之左右稍北又設西閣及齋室於後殿之左右殿上
前楹施簾致齋之日質明有司陳法駕鹵簿於宣德門
外尚輦陳平輦於垂拱殿庭文武百官俱就次各服其
服東上閤門奏請皇帝未後詣齋室通事舍人等自下分
引知樞密院事以下詣垂拱殿庭立班東上閤門附内侍
進班齊牌垂拱殿簾降皇帝乘輦出至殿上少駐輦官迎
駕自贊起居輦官上殿簾卷鳴鞭行門禁衛諸班親從迎
駕自贊起居次舍人先贊知内侍省官以下常起居次樞
密院以下通班常起居贊祇候引駕樞密知客省事以下
至僉書東上閤門官分左右立六尚局應奉官祗應武
功大夫以下並先退次營軍臣僚宣名常起居贊祗候
引駕並分左右前導輦降東階垂拱殿門外禁衛諸班
親從自贊起居次行宫使御營巡檢一班常起居(如通事大)
(夫以下知客省使以下武功大夫以下知内侍兩省帶御器械官充行宫使御營巡檢各歸本班)至大
慶殿後閤降輦入西閤大慶殿簾降前導官就位易朝
服詣御榻前分左右侍立(知樞密院事僉書樞密院事在東西向北上同知樞密院)
(事在西東向左輔一員在知樞密院事之北贊拜東上閤門官一員又在其北並西向知客省事以下在僉書)
(樞密院事之南稍東西向北上僉書客省事以下又在其南稍却)通事舍人等分引行
事執事陪祠文武官各綪結佩入詣大慶殿庭立班次
引禮部侍郎奏請中嚴侍臣詣幄奉迎内外符寳即奉
寳先出陳於御榻之左右少頃引禮部侍郎奏外辦皇
帝服通天冠絳紗袍綪結佩出西閤乘輿稱警蹕侍衞
如常儀由西房至御榻西降輿皇帝即御座南侍臣夾
侍贊拜東上閤門官於榻前贊樞密以下拜殿之上下
應在位官皆再拜(東上閤門官贊拜訖轉身北向隨拜訖面西贊各祗候)次禮直
官引左輔詣御座前俛伏跪奏稱左輔具官臣某言請
皇帝降座詣齋室奏訖俛伏興還侍立(凡左輔奏詣准此)皇帝
降座乘輿由東房入齋室侍臣各還所司直衞者如常
儀通事舍人分引行事執事陪祠文武官以次出(三省親王)
(樞密宗室起居問聖體並通事舍人引)應行事執事陪祠官及從升者並
散齋七日宿於正寢致齋三日各宿於其次(三省樞密院官各宿)
(於本廳及都堂侍從官及尚書侍郎分宿於秘書省中書後省餘官内庭有所司省各宿於其次諸方客使許)
(赴陪位者各宿於其次)凡散齋治事如故唯不弔喪問疾作樂判
書刑殺文書決罰罪人及與穢惡致齋之日官給酒饌
唯蜡事得行其餘悉禁與蜡之官已齋而闕者通攝行
事
陳設
前蜡三日殿中監帥其屬尚舍設大次於外壝門之内
道南北向小次於午階之東西向儀鸞司設文武臣次
於大次之前隨地之宜行事陪祠官宗室及有司次於
外壝東門之外設東方南方客使次於文官之後西方
北方客使次於武官之後又設饌幔於内壝東門西門
之外道北南向(壇上及東方南方午階之東饌陳於東門外西方南方午階之西饌陳於西門)
(外北方之饌陳於北)前蜡二日郊社令帥其屬掃除壇之上下積
柴於燎壇開瘞坎於子階之北壬地方深取足容物南
出階(七星以上玉幣皆從燎嶽鎮以下皆從瘞)光禄牽牲詣祠所大晟陳登
歌之樂於壇上稍南北向宫架於壇南内壝外立舞表
於鄼綴之間前一日太常設神位席太史設神位版大
明(西階設夜明位後准此)位於壇上北方南向席以槀秸神農后
稷位於壇上東方西向北上席以莞歲星句芒田畯位
於卯階之南北上(西蜡設太白蓐收田畯)角亢氐房心尾箕七星
夀星大火析木位於子階之東東上(西蜡設奎婁胃昴畢觜參七宿實沉)
(降婁大梁)東嶽鎮海瀆山川林澤丘陵墳衍原隰井泉位於
子階之西東上(西蜡設西方嶽鎮海瀆以下)青龍水墉坊虎鱗羽毛
介郵表畷羸貓昆䖝位於其後東上(西蜡蜡白虎不設青龍餘同東蜡)
席皆以莞奉禮郎禮直官設皇帝版位於壇下小次前
西飲福位於壇下午階之西北向望燎位於燎壇之北
南向設爟火於望燎位之東南向(東西各六人)設望燎位於其
南如省饌之位贊者設亞終獻位於小次之南稍東西
向大禮使太宰左丞又於其南行事吏部戸部禮部尚
書吏部禮部侍郎光禄卿讀册舉册官光禄丞位於大
禮使之東(光禄丞稍却)分獻官又於其東奉禮郎摶黍太祝
郊社太官令位於小次之東北俱東向恊律郎位二一
於壇上樂簴之西北一于宫架之西北俱東向太樂令
位於登歌樂簴之北大司樂位於宫架之北良醖令位
於酌尊所俱北向又設陪祠文武官位於執事官之南
諸方客使在文武之南隨其方國光禄陳牲於東壝門
外西向祝史各位於牲後太常設牲位於牲西大禮使
太宰左丞在南北向西上分獻官位於其後行事吏部
戸部禮部尚書吏部禮部侍郎大司樂光禄卿讀册舉
册官太樂令光禄丞奉禮恊律郎摶黍太祝郊社太官
令在北南向西上(凡設太樂令以下皆稍却)監察御史在吏部尚書
之西異位稍却光禄陳禮饌於東壝門外道北南向太
常設省饌位版於禮饌之南大禮使太宰左丞在南北
向西上分獻官位於其後監察御史位二俱在西東向
北上行事吏部戸部禮部尚書吏部禮部侍郎大司樂
光禄卿讀册舉册官太樂令光禄丞奉禮恊律郎摶黍
太祝郊社太官令在東西向北上禮部帥其屬設祝册案
於神位之右司尊彛帥其屬設玉幣篚於酌尊所次設
籩豆簠簋之位正配位皆左十有二籩右十有二豆俱
為三行爼三一在籩前二在豆右為二重豋一在籩豆
間簠一簋一在籩豆外簠在左簋在右又設尊坫之位
正配位皆太尊五山尊五為二重在坫上東南隅北向
西上(配位設於正位酒尊之東)太尊在前皆有坫蒙勺幂為酌尊又
太尊二山尊二在神位前著尊二犧尊二在午階之西
第一成(配位設於酉階之北第一成)象尊二壺尊六在壇下午階之
西俱北向西上(配位即設於酉階之北俱東向北上)皆加幂設而不酌又
設從祀位每位皆左二籩右二豆爼一在神位前爵一
次之簠一簋一在爵之前簠在左簋在右壇下夘階南
三位設象尊一子階西前十五位設蜃尊二山尊二後
十二位設散尊二子階東十位設壺尊二皆加勺幂又
設正配位籩豆簠簋爼各二槃一於東壝門外饌幔内
設御洗二於壇下午階東南北向(盥洗在東爵洗在西)罍在洗東
加勺幂篚在洗西南肆實以巾(若爵洗之篚則又實以爵加坫)設皇帝
位於洗南北向内侍酌水位於洗東執巾位於酌水内
侍之北俱西向吏部侍郎位於爵洗之西東向又設亞
終獻盥洗爵洗於本位之南分獻官盥洗各於其方陛
道之左罍篚各設於左右皆内向執罍篚者位其後蜡
日丑前五刻郊社令與太史官屬各服其服升壇設大
明(夜明)神農后稷位版於壇上太府卿少府監帥其屬陳
玉幣於篚(大明夜明玉以圭璧盛以匣大明幣以赤夜明幣以白大明配位及歲星以下幣以青夜)
(明配位及太白以下幣以白)禮神之玉各置於神位前燔玉加一於
幣光禄卿帥其屬入實正配位籩豆簠簋(籩三行以右為上第一行)
(形鹽在前魚鱐糗餌次之第二行榛實在前酏食魚醢次之第三行豚拍在前鹿臡醓醢次之簠實以稲簋寔)
(以黍豋寔以大羹)太官令帥其屬入實爼(籩前之爼一寔以牛腥七體兩髀兩肩兩)
(脅并脊兩髀在兩端兩肩兩脅次之脊在中豆右之爼二為二重以北為上第一重實以牛腥腸胃肺離肺一)
(在上刌肺三次之腸三胃三又次之第二重實以牛熟腸胃肺其載如腥若配位之爼以東為上)良醖
令帥其屬入實尊(太尊實以泛齊山尊實以醴齊著尊實以盎齊象尊實以沉齊各以一尊)
(實明水壺尊三實玄酒三實三酒明水玄酒皆在上)又設從祀之饌(每位左二籩㮚在前鹿脯)
(次之右二豆菁菹在前鹿臡次之爼實以羊豚腥肉簋實以稷簠實以黍爵一及壇下之尊皆實以祠祭法酒)
太常設燭神位前又設大禮使以下行事執事官揖位
於夘階之東内壝之内如省牲位所司陳異寳嘉瑞及
伐國之寳於宫架之南東西相向
政和五禮新儀卷六十三
