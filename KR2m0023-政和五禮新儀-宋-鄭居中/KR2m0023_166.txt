政和五禮新儀卷一百六十
軍禮
皇帝田獵儀上
時日
祭告
陳設
車駕詣田獵所
田獵
賜射餘獲
車駕還内
時日
仲冬之月太史擇日皇帝田獵於近郊(獵以剛日)
祭告
皇帝將獵遣官告於宗廟社稷如常告之儀有司禡祭
於田所設黃帝神位南向建矟於神位之後置甲胄弓
矢於神位之側設制幣籩豆尊坫篚羃並如命將出征
禡祭之儀
陳設
前期戶部尚書治徒庶侍郎會卒伍虞部萊所田之野
量地之廣狹以旌為和門殿中監帥其屬尚舍設御幄
殿於近北南向設東西閤於殿後之左右殿上前楹施
簾儀鸞司文武羣官次於幄殿門外之左右量地之宜
典儀設侍獵羣臣位於和門内之左右又設王公以下
從獵位於和門内之東南與侍獵羣臣班稍却重行異
位西向北上又設百姓位於王公從獵位之南少東隨
地之宜前獵一日未明兵部尚書建旗於所田之後諸
將以鼓鐸鐲鐃帥士徒集於旗下毋得諠譁質明幣旗
罰後至者兵部侍郎分申田令禁麛卵者與毒駕鹵簿
仗自宣德門外以次排列如式
車駕詣田獵所
前期殿中監帥其屬尚舍設御幄於大慶殿後殿上前
楹施簾儀鸞司設導駕等官次於殿門之外大晟設宫
架於宣德門外稍南北向如式其日未明二刻諸侍衛
之官各服其器服乘黃令進木輅於宣德門内南向設
千牛將軍一員位於輅前北向門下侍郎一員位於左
輔之前贊者二人位又在其前通事舍人分引樞密院
事以下詣垂拱殿立班如常儀東上閤門附内侍進班
齊牌垂拱殿簾降皇帝乘輦出殿上少駐輦官迎駕自
殿常起居宣贊官上殿簾&KR1032;鳴鞭行門禁衛諸班親從
迎駕自贊常起居次舍人先贊知内侍省官以下常起
居次樞密以下通班常起居贊祇候引駕樞密知客省
事以下至簽書東上閤門官分左右立六部尚書局應
奉官祇應通事大夫以下武功大夫以上並先退次管
軍臣僚宣名常起居贊祇候引駕分左右前導輦降東
階垂拱殿門外禁衛諸班親從自贊常起居皇帝至大
慶殿後閤降輿入西閤導駕官以下就次各易其服少
頃東上閤門御史臺太常寺分引左輔門下侍郎太僕
卿乘黃令詣大慶殿西階下立東向乘黃令位其後次
引導駕官在其後分東西相向立定以俟命奉迎前導
禮直官通事舍人引左輔奏請中嚴(凡左輔門下侍郎奏請皆禮直官通)
(事舍人引)少頃又奏外辦皇帝服武弁之服乘輿以出降自
西階稱警蹕如常儀宣贊舍人贊左輔以下常起居次
導駕官常起居(已起居者止奏聖躬萬福)太僕卿出詣木輅所攝衣
而升正立執轡導駕官前導帝出大慶殿門外至木輅
所千牛將軍前跪執轡左輔進詣輿前俯伏興跪奏左
輔具官臣某言請皇帝降輿升輅奏訖俯伏興退復位
(凡左輔奏請準此)乘黃令稍前東向進木輅皇帝降輿升輅太
僕卿立授綏導駕官分左右前導門下侍郎進當輅前
俯伏跪奏門下侍郎具官臣某言請車駕進發奏訖俯
伏興退復位(凡門下侍郎奏請準此)協律郎跪俯伏舉麾興工鼓
柷奏采茨之樂(凡樂皆協律郎舉麾興工鼓柷而後作偃麾戞敔而後止)車駕動稱警
蹕左輔先詣宣德門内以俟門下侍郎及贊者夾以出
千牛將軍夾輅而趨車駕將及宣德門至侍臣上馬所
門下侍郎奏請車駕少駐勅侍臣上馬左輔前承旨退
稱曰制可門下侍郎傳制稱侍臣上馬贊者承傳勅侍
臣上馬諸侍衛之官各督其屬左右翊駕在黃麾内行
寳郎奉八寳前導殿中監後部從導駕官夾侍侍臣上
馬率門下侍郎奏請車駕進發車駕動稱警蹕樂止鼓
吹振作小駕鹵簿前導詣田所車駕將至田所北和門
兵部尚書戎服乘馬奉引東上閤門御史臺分引文武
侍獵官諸方客使禮直官贊者引從獵官俱詣門外立
班再拜奉迎訖退(内已起居者止奏聖躬萬福)車駕入門少駐文武
侍臣皆下馬導駕官步導入門車駕動千牛將軍夾輅
而趨至幄殿西階回輅南向導駕官分左右立千牛將
軍立於輅左左輔奏請皇帝降輅乘輿尚輦奉御進輿
於輿後皇帝降輅乘輿入幄殿侍衛如常儀皇帝降輿
歸後西閤簾降通事舍人承旨勅羣臣各還次以俟田
獵
政和五禮新儀卷一百六十
