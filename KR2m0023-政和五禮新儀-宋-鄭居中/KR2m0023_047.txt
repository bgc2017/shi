政和五禮新儀卷四十一
吉禮
皇帝雩祀上帝儀下
進熟
祀日有司陳鼎二於神厨各在鑊右太官令帥進饌者
詣厨以匕升牛於鑊實於一鼎(肩臂臑肫胳正脊一直脊一横脊一長脅一短)
(脅一代脅一皆二骨以並正配位各一鼎)設扃幂祝史對舉陳扵饌幔内重行
西向以南為上光禄丞實籩豆簠簋於饌幔前(籩實以粉餈豆)
(實以糁食簠實以粱簋實以稷)次引禮部侍郎詣饌所視腥熟之節俟
皇帝升奠玉幣訖還位樂止引禮部尚書詣饌所執籩
豆簠簋以入戶部尚書詣饌所奉俎以入太官令引入
正門宫架豐安之樂作設扵外階之下北向西上奉牲
者在東祝史抽扄委扵鼎右除幂初鼎序入有司執匕
及俎以從至夘階下各設于鼎西匕加扵鼎太官令以
匕陞牛各載一俎(肩臂臑在上端肫胳在下端脊脅在中正配位各一俎)鼎先退
祝史進徹毛血槃以次出次引禮部尚書搢笏執籩豆
簠簋戶部尚書搢笏奉俎以陞執事者各迎扵壇上禮
部尚書奉籩豆簠簋詣上帝神位前北向跪奠啟盖扵
下執笏俛伏興有司設籩於糗餌前豆於醯醢前簠於
稻前簋於黍前次引戶部尚書奉俎詣上帝神位前北
向跪奠執笏俛伏興有司設於豆前次詣太宗皇帝神
位前東向跪奠並如上儀樂止俱降復位太祝取菹擩
於醢祭扵豆間三又取黍稷肺祭如初皆藉用茅各還
尊所引太宰左丞詣上帝神位前西向立以北為上次
引吏部侍郎詣爵洗位東向立禮儀使導皇帝詣盥洗
位宫架樂作至洗位北向立樂止内侍酌水以進禮儀
使奏請搢大圭盥手内侍跪取巾扵篚興以進皇帝帨
手内侍受巾跪奠扵篚内禮儀使奏請執大圭前導皇
帝詣爵洗位宫架樂作至洗位北向立樂止吏部侍郎
跪取爵扵篚興以進禮儀使奏請搢大圭受爵内侍酌
水以進禮儀使奏請洗爵内侍跪取巾扵篚興以進皇
帝拭爵内侍受巾跪奠扵篚吏部侍郎受爵升自午階
禮儀使奏請執大圭前導皇帝升壇宫架樂作至午階
樂止升自午階登歌樂作至壇上樂止登歌歆安之樂作
吏部侍郎奉爵詣正位酌尊所西向立執尊者舉幂良
醖令酌大尊之泛齊訖先詣配位酌尊所北向立禮儀
使前導皇帝詣上帝神位前北向立禮儀使奏請搢大
圭跪吏部侍郎以爵授左丞左丞授太宰西向跪以進
禮儀使奏請執爵祭酒(三祭於茅苴)奠爵執大圭俛伏興奏
請少立樂止太宰左丞俱詣太宗皇帝神位前北向立
以俟舉册官舉祝册進於上帝神位之右讀册官搢笏
東向跪讀册文讀訖執笏興先詣太宗皇帝神位前南
向立禮儀使奏請再拜皇帝再拜有司奠册扵上帝神
位前禮儀使前導皇帝詣太宗皇帝神位前酌獻並如
上儀(惟登歌作咸安之樂)太宰以下俱復位禮儀使前導皇帝還
版位登歌樂作降階樂止宫架樂作至版位西向立樂
止禮儀使奏請還小次宫架樂作將至小次禮儀使奏
請釋大圭殿中監跪受大圭皇帝入小次簾降樂止文
舞退武舞進宫架容安之樂作舞者立定樂止初皇帝將
詣小次禮直宫太常博士引亞獻詣洗位北向立搢笏
盥手帨手執笏詣爵洗位北向立搢笏洗爵拭爵以爵
授執事者執笏升詣正位酌尊所西向立宫架作隆安
之樂神保鍚羡之舞執事者以爵授亞獻亞獻搢笏執
爵執事者舉幂太官令酌山尊之醴齊訖先詣配位酌
尊所北向立亞獻以爵授執事者執笏詣上帝神位前
北向搢笏跪執事者以爵授亞獻亞獻執爵祭酒三祭
於茅苴奠爵執笏俛伏興少退北向再拜次詣太宗皇
帝神位前酌獻並如上儀樂止降復位初亞獻行禮將
畢次禮直官太常博士引終獻詣洗及升壇酌獻並如
亞獻之儀降復位初皇帝既奠玉幣光禄以牛左臂一
骨及長脅短脅俱二骨以並載於胙爼設於壇下飲
福位之西俟終獻既升獻引戶部尚書搏黍太祝太官
令詣飲福位東向立奉爼豆爵酒者各位扵其後禮
儀使奏請詣飲福位簾卷出次宮架樂作殿中監跪進
大圭禮儀使奏請執大圭導皇帝詣飲福位將至位樂
止宫架禧安之樂作皇帝至飲福位北向立良醖令典
御執尊升詣酌尊所良醖令酌上尊福酒合置一尊典御
奉尊降詣飲位以授殿中少監尚醖奉御執爵殿中少
監酌之奉御以爵酒授殿中監殿中監西向捧以立禮
儀使奏請再拜皇帝再拜殿中監跪以爵酒進禮儀使
奏請搢大圭跪受爵祭酒(三祭於地)啐酒奠爵殿中監跪受
爵以興太祝帥執事者持胙俎進減神位前正脊二骨
横脊二骨加扵俎上内侍受俎以授戶部尚書戶部尚
書西向跪以進皇帝受俎奠之戶部尚書受俎以興退
復位太官令取黍扵簋搏以授太祝太祝受以豆東向
跪進皇帝受訖奠之太祝受豆以興退復位次殿中監
再跪以爵酒進禮儀使奏請受爵飲福酒奠爵殿中監
受虚爵興以授典御奉御執事者俱退復位禮儀使奏
請執大圭俛伏興又奏請再拜皇帝再拜止禮儀使前
導皇帝還版位宫架樂作至版位西向立樂止次引禮
部尚書升壇徹籩豆戶部尚書升壇徹俎(籩豆各一皆少移故處)
登歌成安之樂作卒徹樂止禮部戶部尚書降復位禮
直官曰賜胙行事陪祠官拜贊者承傳曰賜胙再拜在
位官皆再拜送神宫架景安之樂作一成止
望燎
景安之樂畢禮儀使奏請詣望燎位前導皇帝詣望燎
位宮架樂作至位南向立樂止初賜胙再拜訖郊社令
以黍稷肺祭藉以白茅束之吏部侍郎帥太祝執篚進
詣神位前取玉幣祝册藉以茅以俎載牲體黍稷飯爵
酒降壇南行詣柴壇自南陛升以玉幣祝册饌物置扵
燎柴禮直官曰可燎舉爟火東西各以炬燎半柴禮儀
使奏請禮畢前導皇帝還大次宫架樂作出自中壝門
外禮儀使奏請釋大圭殿中監跪受大圭以還有司侍
衞如常儀皇帝至大次樂止禮部侍郎奏解嚴次引大
禮使以下詣階之東内壝外揖位立禮直官贊禮畢揖
訖退通事舍人等引陪祠文武官及宗室客使以次出
將士不得輒離部位(端成殿受賀並如冬祀大禮儀)
車駕還内
前期殿中監帥其属尚舍設御幄扵大慶殿門外之東
南向大晟設宫架扵宣德門外稍南其日祀事禮畢所
司轉仗衞鹵簿扵還途如來儀文武百官宗室客使先
詣宣德門外就次以俟立班奉迎乘黃令進金輅扵行
宫殿門外南向千牛將軍一員執長刀立扵輅右尚輦
奉御進輿扵齋殿導駕官俱詣齋殿門外奉迎禮部侍
郎奏請中嚴少頃又奏外辦簾卷皇帝服通天冠絳紗
袍乘輿以出應導駕官並迎駕奏聖躬萬福(内秪應官贊謝皆再)
(拜)太僕卿出詣金輅所攝衣而升正立執轡皇帝乘輿
降自西階至金輅所左輔奏請皇帝降輿升輅(有司仍具大輦)
(若乘輦即奏云降輿陞輦)太僕卿立受綏千牛將軍馭駕如來儀門
下侍郎奏請車駕進發車駕動稱警蹕侍衛如儀至侍
臣上馬所門下侍郎奏請車駕少駐勅侍臣上馬左輔
前承旨退稱曰制可門下侍郎傳制稱侍臣上馬贊者
承傳勅侍臣上馬門下侍郎奏請車駕進發車駕動稱
警蹕鼓吹及諸軍樂振作車駕將至宣德門外文武百
官宗室客使並立班再拜奉迎次大内留守見再拜訖
退車駕至宣德門外少駐文武侍臣皆下馬步導千牛
將軍夾輅而趨大樂令奏采茨之樂入門樂止車駕至
御幄前左輔奏請皇帝降輅乘輿(若輦即奏云降輦乘輿)皇帝降
輅乘輿以入禮部郎中奏解嚴通事舍人承旨勅羣官
各還次將士各還其所(若肆赦並如冬祀大禮宣德門肆赦儀)
政和五禮新儀卷四十一
