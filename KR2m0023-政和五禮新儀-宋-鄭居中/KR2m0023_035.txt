政和五禮新儀卷二十九
吉禮
祀昊天上帝儀(有司行事)
時日
齋戒
奏告
陳設
省牲噐
奠玉幣
進熟
望燎
時日
太常寺預於隔季以冬日至祀昊天上帝於圓壇關太
史局太史局以其日報太常寺太常寺参酌訖具時日
散告
齋戒
前祀十日受誓戒於尚書省其日五鼓贊者設位版於
公相廳下初獻官在左刑部尚書在右並南向亞終獻
禮官位於其南稍東北向西上分獻官位其後監察御
史位於其西稍北東向戶部尚書大司樂光禄卿大樂
令光禄丞位於其南稍北西向東上(大樂令光禄丞位稍却若夏祭大禮)
(年上公攝事增讀冊舉冊官位在光禄卿下其揖位省牲省饌位並准此)奉禮協律郎太祝
郊社太官令位於其東西向北上質明贊者引行事執
事就位立定禮直官引初獻降階就位禮直官贊揖在
位者對揖初獻搢笏讀誓文云某月某日冬至祀昊天
上帝各揚其職不共其事國有常刑讀訖執笏禮直官
贊奉禮協律郎太祝郊社太官令先退餘官對拜乃退
散齋七日治事如故宿於正寝不弔喪問疾作樂判書
刑殺文書决罰罪人及與穢惡致齋三日(光禄卿丞太官令齋一日)
二日於本司(無本司者於太常齋舍質明至齋所)惟祀事得行其餘悉禁
前祀一日質明俱赴祠齋宫官給酒饌祀官已齋而闕
者通攝行事(若夏祭大禮年上公攝事未受誓戒前贊者引亞獻官以下俱立階下亞獻禮部尚)
(書終獻太常卿讀冊舉冊官太樂令分獻官協律郎太官令西向北上戶部尚書刑部尚書光禄卿監察御史)
(禮官光禄丞奉禮郎太祝郊社令東向北上立定禮直官引初獻入就南向位贊揖訖歸次以俟受誓)
奏告
前祀二日奏告太祖皇帝如常告之儀
陳設
前祀三日儀鸞司設行事執事官次於壇東壝門之外
及齋宫之内隨地之宜設饌幔於内壝東門外道北南
向前二日光禄牽牲詣祠所前一日郊社令帥其屬掃
除壇之上下太常設正配神位席太史設正配神位版
於壇上(凡設神位版皆郊社令監視)太常設祭噐(凡設祭噐皆藉以席籩豆又加巾盖)
以俟告㓗(既畢權徹)光禄陳牲於邜階之東南内壝之外西
向祝史各位於牲後太常設省牲位於牲西三獻官禮
官在南北向分獻官在其後戶部尚書大司樂光禄卿
大樂令光禄丞奉禮協律郎太祝郊社郊社太官令在
北南向俱西上(凡設大樂令光禄丞以下位皆稍却)監察御史於戶部尚
書之西少絶光禄陳禮饌於壇之東南内壝之外南向
太常設齋饌位版於禮饌之南三獻官禮官在南北向
西上分獻官在其後監察御史在西東向戶部尚書大
司樂光禄卿大樂令光禄丞奉禮協律郎太祝郊社太
官令在東西向北上大晟設登歌之樂於壇稍南北向
設宫架於壇南内壝之外立舞表於鄼綴之間祀日丑
前五刻禮直官贊者諸司職掌各服其服太常設神位
版於壇之上下昊天上帝位於壇上北方南向席以槀
秸太祖皇帝位於壇上東西向席以蒲越天皇太帝五
方大明夜明北極九位於第一龕北斗天一太一帝位
五星十二辰河漢等内官神位五十有四於第二龕二
十八宿等中官神位百五十有九於第三龕外官神位
百有六於内壝之内衆星神位三百有六十於内壝之
外第一龕皆席以槀秸餘以莞而席皆内向(子階之東第二龕鈎)
(星天柱真&KR1102;天厨柱史五位第三龕虚宿女宿牛宿織女四位在前人星司命司危司非司禄天津離珠羅&KR2016;)
(天桴奚仲左旗河鼓右旗十有三位在後天壘城璃瑜代星齊星周星晉星韓星秦星魏星燕星楚星鄭星十有二位)
(在内壝之内衆星三十位在内壝之外皆各為一列以西為上丑階之東第一龕北極一位第二龕女史星紀)
(御女三位第三龕建星斗宿箕宿三位在前天□輦道漸臺敗瓜扶箱匏瓜天井天棒帛度屠肆宗人宗星宗)
(正十有三位在後越星趙星九次天田狗國天淵狗星龞星農丈人杵星糠星十有一位在内壝之内衆星三)
(十位在内壝之外皆各為一列以西為上寅階之南第一龕青帝一位第二龕帝座一位在前尚書析木河漢)
(大理歲星五位在後第三龕尾星天紀心宿日星四位在前天籥女牀候星市樓宦者天江車肆斗星斛星天)
(市垣列肆東咸罰星十有三位在後魚星龜星傅說神宫積卒從官天輻騎陣將軍八位在内壝之内衆星三十)
(位在内壝之外皆各為一列以北為上邜階之南第一龕大明一位第二龕隂德大火天槍真戈天牀五位第)
(三龕房宿七公氐宿帝席大角亢宿六位在前貫索天□鉤鈐周伯星西咸天乳招搖梗河亢池周鼎十位在)
(後陣車車騎官騎頓頁折威陽門五柱天門衡星庫樓十位在内壝之内衆星三十位在内壝之外皆各為一)
(列以北為上辰階之南第二龕三師輔星夀星相星太陽守五位第三龕攝提角宿軫宿太微垣太子五位在)
(前天田平道進賢郎將郎位内五諸侯九卿内座三公内座謁者幸臣常陳十有一位在後平星南門青丘長)
(沙上司空五位在内壝之内衆星三十位在内壝之外皆各為一列以北為上已階之西第一龕赤帝一位第)
(二龕太一天一二位在前天理勢星鶉尾熒惑内厨五位在後第三龕明堂翼宿張宿三位在前屏星從官虎)
(□靈臺少微長垣黃帝座四帝八位在後左右轄軍門噐府東甌天廟酒旂六位在内壝之内衆星三十位在)
(内壝之外皆各為一列以東為上午階之西第一龕黃帝一位第二龕北斗一位在前天牢三公鶉火文昌内)
(階五位在後第三龕軒轅七星三台柳宿四位在前内平太尊積薪積水北河五位在後天相天稷權星天紀)
(外厨天狗南河七位在内壝之内衆星三十位在内壝之外皆各為一列以東為上未階之西第二龕鎮星鶉)
(首四輔三位第三龕鬼宿井宿参宿三位在前天尊五諸侯鉞星座旂司怪天關六位在後天社天星水位闕)
(丘狼星狐星老人星四瀆野鷄軍市水府孫星子星十有三位在内壝之内衆星三十位在内壝之外皆各為)
(一列以東為上申階之北第一龕白帝一位第二龕實沉太伯二位第三龕觜宿五車諸王畢宿四位在前咸)
(池天潢三柱天高礪石天街天舡七位在後丈人天矢天厠伐星屏星軍井玉井九斿参旂附耳九州殊口天)
(節十有二位在内壝之内衆星三十位在内壝之外皆各為一列以南為上酉階之北第一龕夜明一位第二)
(龕八穀大梁杠星華盖四位第三龕月星昴宿胃宿三位在前積水天䜛卷舌天河積尸大陵左更天大將軍)
(軍南門九位在後天圓天隂天廩天苑天囷芻藁天庾天倉鈇鑕天溷十位在内壝之内衆星三十位在内壝)
(之外皆各為一列以南為上戌階之北第一龕天皇大帝一位第二龕五帝内座一位在前傳舍六甲降婁三)
(位在後第三龕婁宿奎宿壁宿三位在前右更附路閣道王良策星天厩土公雲雨霹靂九位在後屏土司空)
(八魁羽林四位在内壝之内衆星三十位在内壝之外皆各為一列以南為上亥階之東第一龕黑帝一位第)
(二龕鈎陳娵訾辰星紫微垣四位第三龕室宿危宿二位在前騰蛇雷電離宫造父土公吏内杵臼星盖屋虚)
(梁墳墓軍府十有一位在後壁壘陳斧鉞敗臼北落師門天網天錢泣星哭星八位在内壝之内衆星三十位)
(在内壝之外皆各為一列以西為上)太常陳玉於神位之左(玉以蒼璧盛以匣燔玉用)
(珉)禮神之玉奠於神前燔玉加於幣(配位不用玉)陳篚各於
神位之左(幣以蒼五方帝日月與内官各隨方色)祝版各於神位之右置
於坫(若夏祭大禮年上公攝事用竹冊置於案)太常設祭噐光禄實之正配
位各左十有二籩為三行以右為上(第一行形䀋在前魚鱐糗餌粉餈次)
(之第二行榛實在前乾桃乾&KR0034;乾棗次之第三行菱在前芡㮚鹿脯次之)右十有二豆為三
行以左為上(第一行芹菹在前筍菹葵菹菁菹次之第二行韮菹在前&KR0008;食魚醢次之第三行肫)
(拍在前鹿臡醯醢糝食次之)爼三一在籩前(實以牛腥七體兩髀兩肩兩脅并脊兩髀在兩)
(端兩肩兩脅次之脊在中)二在豆右為二重以北為上(第一重實以牛腥腸胃肺)
(離肺一在上又刌肺三次之腸三胃三又次之第二重實以牛熟腸胃肺其載如腥若配位即以東為上)登
一在籩間(實以太羹)槃一在登前(實以毛血)簠二簋二在籩豆外
簠在左簋在右(簠實以稻粱粱在稻前簋實以黍稷稷在黍前)設太尊五山尊
五為二重在壇上東南隅北向西上(配位即設於正位酒尊之東)太
尊在前皆有坫加勺幂為酌尊(太尊實以明水為上尊餘實以泛齊代以供内)
(法酒初獻酌之山尊實以明水為上尊餘實以醴齊代以祭祠法酒亞終獻酌之)又設太尊二
山尊二在神位前(太尊實以泛齊山尊實以醴齊各以一尊實明水)著尊二犧
尊二在午階之西第一龕(著尊實以盎齊犧尊實以醍齊各以一尊實明水若配位)
(即設於酉階之北第一龕)象尊二壺尊六在壇下午階之西(象尊一實明水)
(一實沉齊壺尊三實玄酒三實三酒明水玄酒皆在上若配位即設于壇下酉階之北)俱北向西
上(若配位即東向北上)皆加幂五齊三酒設而不酌第一龕每龕
左八籩為一行以右為上(第一行形鹽在前魚鱐次之第二行乾桃在前乾&KR2176;乾棗)
(次之第三行芡在前鹿脯糁食次之)右八豆為三行以左為上(第一行芹菹在前筍)
(菹次之第二行菁菹在前韭菹魚醢次之第三行兔醢在前鹿臡醓醢次之)爼二在籩豆外
(左實羊腥一髀右實豕腥一髀)簠一簋一在爼前簠在左簋在右(簠實稷簋)
(實黍)登一在籩豆之間(實以大羹)爵一在爼前加坫(實以祠祭法酒)第
二三龕每位各左一籩(㮚在前鹿脯次之)右二豆(菁菹在前鹿臡次之)爼
一在籩豆之外(實以羊豕腥肉)爵一次之(實以祠祭法酒)簠一簋一在
爵之前簠在左簋在右(簠實以稷簋實以黍)登一在籩豆之間(實以)
(太羹)爵一在俎前加坫(實以祠祭法酒)内壝内外每位左一籩(實以)
(鹿脯)右一豆(實以鹿臡)俎一在籩豆之外(實以羊豕腥肉)爵一次之(實以)
(祠祭法酒)簠一簋二在俎之前簠在左簋在右(簠實稷簋實黍)第一
龕每龕設太尊二著尊二太尊在右(太尊一實以祠祭法酒餘皆實明水)
第二龕每龕設犧尊二第三龕每龕設象尊二壺尊二
内壝之内每階設概尊二内壝之外每階設散尊二皆
加勺幂(皆一實明水一實以祠祭法酒)在神位之左太常設燭於神位
前又設俎二於饌幔内洗二於邜階之東北向(盥洗在東以爵)
(加坫)禮官分獻官盥洗各於階道之左俱内向執罍篚者
位其後又設揖位於邜階之東内壝之外如省牲位(惟不)
(設光禄卿丞位)積柴於燎壇設望燎位於邜階之東南内壝之
内三獻官禮官在北南向西上分獻官在其後監察御
史在西東向戶部尚書大司樂大樂令奉禮協律郎太
祝郊社令在東西向北上又設三獻官禮官席位於邜
階之東北西向南上分獻官位其後戶部尚書席位於
邜階之東南西向設監察御史席位於午階之南北向
(夏祭大禮年上公攝事增讀冊舉冊官位於監察御史之西)奉禮郎太祝郊社太官
令位於其後光禄卿席位於大司樂之東俱北向西上
又設監察御史位於壇上樂虡之北在西東向奉禮郎
太祝郊社令在東西向北上(夏祭大禮年上公攝事增後讀冊舉冊官位在奉禮郎)
大樂令於樂虡之北太官令於酌尊所俱北向協律郎
位二一於壇上樂虡之北一於宫架之西北俱東向大
司樂位於宫架之北北向
省牲噐
前祀一日行事執事官集初獻齋所肄儀太祝習讀祝
文視玉幣及神位版訖並赴壇所各就次禮直官贊者
分引行事執事官詣壇東省牲(凡初獻行事禮直官引餘官皆贊者引)立
定禮直官贊揖次引大司樂入行樂架次引監察御史
升自邜階(凡行事執事官升降皆自邜階)視滌濯執事者舉幂曰潔降
復位禮直官稍前曰告潔畢請省牲太祝出班廵牲一
匝詣初獻前西向躬曰充退復位光禄丞出班廵牲一
匝詣初獻前西向躬曰腯退復位禮直官贊省牲畢請
詣省饌位揖訖引行事執事官各就位立定禮直官贊
揖所司省饌具畢禮直官贊省饌畢揖訖俱還齋所光
禄丞太祝以次牽牲詣厨授太官令次引監察御史詣
厨省鼎鑊視祭噐滌溉協律郎展視樂噐仍還齋所未
後一刻太官令帥宰人以鸞刀割牲祝史以槃取毛血各
置於饌所遂烹牲晡後郊社令帥其屬掃除壇之上下
訖還齋所
奠玉幣
祀日丑前五刻(行事用丑時七刻)初獻以下並赴壇所就次郊
社令先入視設神位版訖退樂正帥工二舞入就位(登歌)
(工人俟監察御史點閱訖升邜階各就位)次太常令帥其屬實饌具畢次引
光禄卿入詣午階之南席位北向立贊者曰再拜光禄
卿再拜升壇點視禮饌畢次引監察御史升壇點閱陳設
糾察不如儀者(凡點視點閱皆先詣正位)光禄卿還齋所餘官各服祭
服次引行事執事官各就邜階東内壝外揖位立定禮直
官贊揖次引大司樂大樂令協律郎先入就午階南席位
北向立贊者曰再拜各就位次引監察御史奉禮郎太祝
郊社太官令入就午階南席位北向立(若夏祭大禮年上公攝事則又)
(引讀冊舉冊官)次引初獻戶部尚書亞獻終獻禮官分獻官各
入就邜階東席位西向北立禮直官稍前贊有司謹具
請行事協律郎跪俛伏舉麾興工鼓柷宫架作景安之
樂帝臨嘉至之舞六成偃麾戞敔樂止(凡樂皆協律郎跪俛伏舉麾興)
(工鼔柷而後作偃麾戞敔而後止)太常升煙燔牲首贊者皆曰再拜在
位者皆再拜次引監察御史奉禮郎太祝郊社太官令
升壇各就位立定(大官令就正位酌尊所)次引初獻詣盥洗位宫
架正安之樂作(凡初獻升降行止皆作正安之樂)至洗位北向立搢笏
盥手帨手執笏升壇樂止登歌樂作詣昊天上帝神位
前北向立樂止登歌嘉安之樂作搢笏跪次引奉禮郎
搢笏西向跪執笏者以玉幣授奉禮郎奉禮郎捧玉幣
授初獻訖執笏興先詣太祖皇帝神位前北向立初獻
受玉幣奠訖執笏俯伏興再拜訖樂止次引初獻詣太
祖皇帝神位前東向立(酌獻詣配位准此)奠幣如上儀(惟登歌作定安)
(之樂)樂止奉禮郎復位初獻將降壇登歌樂作降階樂止
宫架樂作復位樂止
進熟
祀日有司設鼎二於神厨各在鑊右光禄帥進饌者詣
厨以七升牛於鑊實於一鼎(肩臂臑肫胳正脊一横脊一直脊一長脅一短脅一)
(代脅一皆二骨以並正配位各實一鼎)皆設扃幂祝史對舉入設於饌幔
内俟初獻既升奠玉幣入陳於邜階下西向南上祝史
抽扃委於鼎内除幔初鼎序入有司執匕及俎以從至
邜階下俎各設於鼎西七加於鼎光禄以七升牛各載
於一俎(肩臂臑在上端肫胳在下端脊脅在中正配位各設一俎)鼎先退次引戶部
尚書詣邜階下搢笏捧俎升壇宫架豐安之樂作詣昊
天上帝神位前北向跪奠執笏俯伏興有司設於豆前
次詣太祖皇帝神位前東向奉俎如上儀訖樂止降復
位初獻俎訖引太祝取菹擩於醢登於豆間三又取黍
稷胏祭如初俱藉以茅退復位次引初獻再詣盥洗位
宫架樂作至洗位北向立搢笏盥手帨手執笏詣爵洗
位北向立搢笏洗爵拭爵以授執事者執笏升壇樂止
登歌樂作詣正位酌尊所西向立樂止登歌嘉安之樂
作執事者以爵授初獻搢笏執爵執尊者舉幂太官令
酌太尊之泛齊訖先詣配位酌尊所北向立初獻以爵
授執事者執笏詣昊天上帝神位前北向立搢笏跪執
事者以爵初獻執爵祭酒三祭於茅苴奠爵執笏俯伏
興少立樂正次引太祝於神位前東向搢笏跪讀祝文
讀訖執笏興先詣太祖皇帝神位前南向立(若夏祭大禮年上公)
(攝事則次引讀册舉册官詣神位之右舉册官搢笏對捧册跪讀册官東向搢笏跪讀册文讀訖各執笏興先)
(詣配帝神位前南向立)初獻再拜次詣太祖皇帝神位前酌獻並
如上儀(惟登歌作來安之樂)太官令復詣正位酌尊所太祝復位
初獻將降壇登歌樂作降階樂止宫架樂作復位樂止
文舞退武舞進宫架正安之樂作舞者立定樂止次引
亞獻詣盥洗位北向立搢笏盥手帨手執笏詣爵洗位
北向立搢笏洗爵拭爵以授執事者執笏升壇詣正位
酌尊所西向立宫架作文安之樂神保錫羡之舞執事
者以爵授亞獻官亞獻搢笏執爵執尊者舉幂太官令
酌山尊之醴齊訖先詣配位酌尊所北向立亞獻以爵
授執事者執笏詣昊天上帝神位前北向立搢笏跪執
事者以爵授亞獻亞獻執爵祭酒三祭於茅苴奠爵執
笏俛伏興再拜次詣太祖皇帝神位前行禮並如上儀
訖樂止降復位次引終獻詣洗及升壇行禮並如亞獻
之儀降復位初亞獻將升獻分引禮官及分獻官各詣
盥洗位搢笏盥手帨手執笏詣從祀神前搢笏跪奠幣
執爵三祭酒奠爵(神位無幣者俱祭酒)執笏俛伏興再拜復位次
引太祝詣正配神位前徹籩豆登歌肅安之樂作卒徹
樂止次引郊社令束茅訖俱復位禮直官曰賜胙贊者
承𫝊曰賜胙再拜在位者皆再拜送神宫架景安之樂
作一成止
望燎
初景安之樂畢引三獻官戶部尚書禮官分獻官詣望
燎位宫架樂作至位樂止有司各詣神位前取玉幣祝
版饌物及牲之左髀求茅置主燎壇(至夏祭大禮年上公攝事則又取祝)
(册置於燎壇)次引監察御史大司樂大樂令奉禮協律郎太
祝郊社令詣望燎位立定禮直官曰可燎火燎半柴次
引初獻以下詣東壝門外揖位立定禮直官贊禮畢揖
訖退太官令帥其屬徹禮饌次引監察御史詣壇監視
收徹訖還齋所光禄以胙奉進監察御史就位展視光
禄卿望闕再拜乃退
政和五禮新儀卷二十九
