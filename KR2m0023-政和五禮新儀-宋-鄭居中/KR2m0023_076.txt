政和五禮新儀卷七十
吉禮
祀九宫貴神儀
時日
齋戒
陳設
省饌器
奠玉幣
進熟
望燎
時日
太常寺預於隔季以仲春仲秋祀九宫貴神關太史局
太史局擇日報太常寺太常寺參酌訖具時日散告
齋戒
前祀十日受誓戒于尚書省其日五鼓贊者設位版於
公相廳下吏部尚書在左刑部尚書在右並南向初獻
亞獻終獻位於其南稍東北向西上監察御史位於其
西稍北東向光禄卿兵部工部郎中大樂令光禄丞位
於其南稍西北向東上(大樂令光禄丞位稍却)奉禮郎太祝郊社
太官令位於其東西向北上質明禮直官贊者引行事
執事官就位立定禮直官引吏部尚書由公相廳降階
就位禮直官贊揖在位者對揖吏部尚書搢笏讀誓文
云某月某日祀九宫貴神各揚其職不共其事國有常
刑讀訖執笏禮直官贊者奉禮郎太祝郊社太官令先
退餘官對拜乃退(若冬祀大禮年遣官分祀則與祀官與親祠行事執事官同受誓戒於祠)
(堂)散齋七日治事如故宿於正寢不弔喪問疾作樂判
書刑殺文書决罰罪人及與穢惡致齋三日(光禄卿丞郊社太官)
(令齋一日)二日於本司(無本司者於太常齊舍質明至齋所)惟祀事得行其餘
悉禁前祀一日質明俱赴祠所齋宫官給酒饌祀官已
齋而闕者通攝行事
陳設
前祀三日儀鸞司設行事執事官次於壇壝門外隨地
之宜設饌幔於内壝東門外道北南向前二日光禄牽
牲詣祠所前一日郊社令帥其屬掃除壇之上下太常
設神位席太史設神位版於壇之上下(凡設神位版皆郊祀令監視)
太常設祭器(凡設祭噐皆藉以席籩豆又加巾盖)以俟告潔(祭畢俱徹)光禄陳
牲於卯階之東南内壝内西向祝史各位於牲後太常
設省牲位於牲西三獻官在南北向光禄卿兵部工部
郎中大樂令光禄丞奉禮郎太祝郊社太官令在北南
向俱西上(凡設大樂令光禄丞以下位皆稍却)監察御史於光禄卿之西
少絶光禄陳禮饌於壇之東南北向西上監察御史在
西東向光禄卿兵部工部郎中大樂令光禄丞奉禮郎
太祝郊社太官令在東西向北上大晟設登歌之樂於
壇上稍南北向祀日丑前五刻禮直官贊者諸司職掌
各服其服太常設神位席太史設神位版於壇上席以
槀桔(上元己亥戊申丁巳丙寅乙亥甲申癸巳中元壬寅辛巳庚寅己巳戊寅丁亥丙申下元乙巳甲申)
(癸亥壬申辛巳戊寅太乙在正北軒轅在正東咸池在正西天一在正南青龍在西北大隂在東北攝提在西)
(南招搖在東南天符在正中上元庚子己酉戊午丁卯丙子己酋甲午中元癸夘壬子辛酉庚午己卯戊子丁)
(酉下元丙午己卯甲子癸酉壬午辛卯天一在正北攝提在正東青龍在正西太乙在正南天符在西北咸池)
(在東北太隂在西南軒轅在東南招搖在正中上元辛丑庚戌己未戊辰丁巳丙戌乙未中元甲辰癸丑壬戌)
(辛未庚辰己丑戊戌下元丁亥丙辰乙丑甲戌癸未壬辰太隂在正北太一在正東天符在正西咸池在正南)
(招搖在西北青龍在東北天一在西南攝提在東南軒轅在正中上元壬寅辛亥庚申己巳丙寅丁亥丙申中)
(元乙巳甲寅癸未壬申辛巳庚寅下元己亥戊申丁巳戊寅乙亥甲申癸巳咸池在正北天一在正東招搖在)
(正西青龍在正南軒轅在西北天符在東北太隂在西南太一在東南攝提在正中上元癸卯壬子辛酉庚午)
(乙卯戊子丁酉中元丙午乙卯甲子癸酉壬午辛卯下元庚子己酉戊午丁卯丙午乙酉甲午青龍在正北太)
(陰在正東軒轅在正西天符在正南攝提在西北招搖在東北咸池在西南天一在東南太一在正中上元甲)
(辰癸丑壬戌辛未庚辰己丑戊戌中元丁未丙辰乙丑甲戌癸未壬辰下元辛丑庚戌己未戊辰丁丑丙戌乙)
(未天符在正北咸池在正東攝提在正南招搖在正西太一在西北軒轅在東北青龍在西南太隂在東南天)
(一在正中上元乙巳甲寅癸亥壬申辛巳庚寅中元己亥戊甲丁巳丙寅乙亥甲申癸巳下元壬寅辛未庚申)
(己巳戊寅丁亥丙申招搖在正北青龍在正東太一在正西軒轅在正南天一在西北攝提在東北天符在西)
(南咸池在東南太隂在正中上元丙午乙卯甲子癸酉壬午辛卯中元庚子己酉戊午丁卯丙子乙酉甲午下)
(元癸卯壬子辛酉庚午己卯戊子丁酉軒轅在正北天符在正東天一在正西攝提在正南太隂在西北天一)
(在東北招搖在西南青龍在東南咸池在正中上元丁未丙辰乙丑甲戌癸未丙辰乙丑甲戌癸未壬辰中元)
(辛丑庚戌己未戊辰丁丑丙戌乙未下元甲辰癸丑壬戌辛未庚辰己丑戊戌攝提在正北招搖在正東軒)
(轅在西南天符在東南青龍在正中)太常陳玉於神位之左(玉以圭璧盛匣燔玉用珉)
禮神之玉奠於神前燔玉加以幣陳幣篚各於神位之
左(太一以黑攝提以黃軒轅以青招搖以練天符以纁青龍以紫咸池以白太隂以紅天一以赤)祝版
各於神位之右置於坫次設祭器光禄實之每位各左
十有二籩為三行以右為上(第一行形鹽在前魚鱐糗餌粉餈次之第二行榛實)
(乾桃在前乾橑乾棗次之第三行蓤在前芡栗鹿脯次之)右十有二豆為三行以左
為上(第一行芹菹在前筍菹葵菹菁菹次之第二行韭菹在前酏食魚醢兔醢次之第三行豚拍在前鹿)
(臡醯醢糁食次之)爼二一在籩前(實以羊腥七体兩髀兩肩兩脅并脊兩髀在兩端兩肩兩)
(脅次之脊在中)一在豆前(實以豕腥七體其載如羊)又爼四在右為二重(第一)
(重一實以羊熟腸胃肺離肺離肺一在上端刌肺三次之腸三胃三又次之一實以豕腥膚九横載第二重一)
(實以羊熟腸胃肺一實以豕熟膚其載如腥皆羊在左豕在右)登一在籩豆間(實以大羹)簠
二簋二在籩豆外簠在左簋在右(簠實以稻粱粱在稲前簋實以黍稷稷在)
(黍前)設犧尊五象尊五為三重在壇上東南隅北向西上
犠尊在前皆有坫加勺幂為酌尊(犠尊一實明水為上尊餘實泛齊代以供)
(内法酒初獻酌之象尊一實明水為上尊餘實醴齊代以祠祭法酒亞獻酌之)又設太尊二山
尊二在神位前(太尊一實泛齊山尊一實醴齊各以一尊實明水)著尊二犧尊
二在壇第一成(著尊一實盎齊犧尊一實醴齊各以一尊實明水)象尊二壺尊
六在壇下(象尊一實沉齊一實明水壺尊三實玄酒三實三酒明水玄酒皆在上)各隨神
位所向皆加幂五齊三酒設而不酌太常設燭於神位
前設爼十有八於饌幔内設二洗於邜階東北向(盥洗在東爵洗)
(在西)罍在洗東加勺篚在洗西南肆寔以巾(若爵洗之篚則又實以爵)
(加坫)執罍篚者位於其後又設揖位於卯階之東内壝外
如省牲位(惟不設光禄卿丞郊社令位)積柴於燎壇設望燎位於其
北三獻官在北南向西上監察御史在西東向兵部工
部郎中大樂令奉禮郎太祝在東西向北上又設三獻
官席位於卯階之東北西向南上兵部工部郎中席位
於卯階之東南西向北上監察御史大樂令席位於午
階之南北向奉禮郎太祝太官令位於其後俱西上光
禄卿席位於監察御史之東北向又設監察御史位於
壇上樂簴之北在西東向奉禮郎太祝在東西向北上
大樂令在樂簴之北太官令在酌尊所俱北向
省牲器
前祀一日行事執事官集初獻齋所肄儀太祝習讀祝
文視玉幣及神位版訖並赴壇所各就次禮直官贊者
分引行事執事官詣壇東省牲位(凡初獻行事禮直官引餘官皆贊者引)
立定禮直官贊揖次引監察御史自卯階(凡行事執事官升降皆自)
(卯階)視滌濯執事者舉幂曰潔降復位禮直官稍前曰告
潔畢請省饌太祝出班巡牲一匝詣初獻前西向躬曰
充退復位光禄丞出班巡牲一匝詣初獻前南向躬曰
腯退復位禮直官贊省牲畢請詣省饌位揖訖引行事
執事官各就位立定禮直官贊揖所司省饌具畢禮直
官贊省饌畢訖俱還齋所光禄丞太祝以次牽牲詣厨
授太官令次引監察御史詣厨省鼎鑊視祭器滌溉乃
還齋所未後一刻太官令帥宰人以鸞刀割牲遂烹牲
晡後郊社令帥其屬掃除壇之上下訖還齋所
奠玉幣
祀日丑前五刻(行事春用丑前七刻秋用丑時一刻)初獻以下並赴壇所
就次郊社令先入視設神位版訖退次太官令帥其屬
實饌具畢次引光禄卿入詣午階南席位北向立贊者
曰再拜光禄卿再拜升壇點視禮饌畢次引監察御史
升壇點閱陳設糾察不如儀者(凡點視點閱皆先詣太一位)樂正帥
登歌二人升卯階各就位光禄卿還齋所餘官各服祭
服次引行事執事官各就卯階東内壝外揖位立定禮
直官贊揖次引大樂令先入就午階南席位北向立贊
者曰再拜大樂令再拜升壇就位次引監察御史奉禮
郎太祝太官令入就午階南席位北向立次引三獻官
兵部工部郎中入就卯階東席位西向立禮直官稍前
贊有司謹具請行事景安之樂作六成止太常升烟燔
牲首贊者曰再拜在位者皆再拜次監察御史奉禮郎
太祝太官令俱升壇各就位立定(太官令就太一官酌尊所)次引初
獻詣盥洗位正安之樂作(凡初獻升降行止皆作正安之樂)至洗位北
向立搢笏盥手帨手訖執笏升壇詣太一神位前立樂
止嘉安之樂作初獻搢笏跪次奉禮郎詣前搢笏跪執
事者以玉幣授奉禮郎奉禮郎奉玉幣授初獻執笏興
先詣次位前立初獻受玉幣訖執笏俛伏興再拜樂止
次詣攝提軒轅招搖天符青龍咸池太陰天一神位前
立奠玉幣如上儀樂止奉禮郎復位初獻將降壇樂作
復位樂止
進熟
祀日有司設鼎十有八於神厨各在鑊右光禄帥進饌
者詣厨以匕升羊於鑊寔於一鼎(肩臂臑肫胳正脊一直脊一横脊一長脅)
(一短脅一代脅一皆二脅以並)次升豕如羊實於一鼎(逐壇羊豕各一鼎)皆設
扃冪祝史對舉入設於饌幔内俟初獻既升奠玉幣入
陳於坤階下西向南上祝史抽扄委於鼎右除冪初鼎
序入有司執匕及俎以授至坤階下俎各設於鼎西匕
加於鼎光禄以匕升羊載於一俎(肩臂臑在上端肫胳在下端脊脅在中)
次升豕如羊載於一俎(逐壇羊豕各一俎)鼎先退次引兵部工
部郎中詣坤階下搢笏奉俎(兵部奉羊工部奉豕)升壇豐安之樂
作詣太一神位前跪奠先薦羊次薦豕各執笏俛伏興
有司設於豆右腸胄膚之前(羊在左豕在右)次詣次位前奉俎
並如上儀樂止俱降復位次引初獻再詣盥洗位樂作
至洗位北向立搢笏盥手帨手執笏次詣爵洗位北向
立搢笏洗爵拭爵以授執事者執笏升詣太一位酌尊
所立樂止嘉安之樂作執事者以爵授初獻初獻搢笏
執爵執尊者舉冪太官令酌犧尊之泛齊先詣次位酌
尊所立初獻以爵授執事者執笏詣太一神位前搢笏
跪執事者以爵授初獻執爵祭酒奠爵執笏俛伏興少
立樂止次引太祝詣神位前搢笏跪讀祝文讀訖執笏
興先詣次位前立初獻再拜次詣次位並如上儀樂止
太官令復詣太一位酌尊所太祝復位初獻將降壇樂
作復位樂止次引亞獻詣盥洗位北向立搢笏盥手帨
手執笏詣爵洗位北向立搢笏洗爵拭爵以授執事執
笏升詣太一位酌尊所立乂安之樂作執事者以爵授
亞獻亞獻搢笏執爵執尊舉冪太官令酌象尊之醴齊
訖先詣次位酌尊所立亞獻以爵授執事者執笏詣太
一神位前立搢笏跪執事者以爵授亞獻亞獻執爵三
祭酒奠爵執笏俛伏興再拜次詣次位酌獻並如上儀
樂止降復位次引終獻詣洗及升壇行禮並如亞獻之
儀降復位禮直官曰賜福胙贊者承𫝊曰賜胙再拜在
位者皆再拜訖送神景安之樂作一成止
望燎
初景安之樂畢引三獻官兵部工部郎中詣望燎位有
司各詣神位前取玉幣祝版置於燎壇次引監察御史
大樂令奉禮郎太祝降壇詣望燎位立定禮直官曰可
燎火燎半柴次引初獻以下詣東壝門外揖位立禮直
官贊禮畢揖訖退太官令帥其屬徹禮饌監察御史詣
壇監視收徹訖還齋所光禄以胙奉進監察御史就位
展視訖光禄卿望闕再拜訖乃退
政和五禮新儀卷七十
