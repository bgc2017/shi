政和五禮新儀卷一百六十八
嘉禮
納皇后儀三
奏告太廟景靈宮諸陵
前期太史局擇日差官奏告太廟景靈東宮景靈西宮
永安陵永昌陵永熙陵永定陵永昭陵永厚陵永裕陵
永泰陵並如常告之儀
臨軒命使冊后及奉迎
前期諸司各帥其屬陳設垂拱文德殿門之内如命使
采擇之儀儀鸞司設皇后冊寶及奉迎制書幄次三於
殿後東廂俱南向(前一日尚書工部奉册寶學士院奉制書進入)典儀設使副
受制位於橫街南北向東上(受册寶訖其受奉迎制書使副亦在位)又設
左輔承制位於御座之東又設左輔宣制位及門下侍
郎奉節位左輔右弼奉冊寶制書位在使副東北益西
向又設權置冊寶褥位二於近東稍北向冊在北寶在
南(發册寶畢徹一以俟權置奉迎制書)又於冊使受制書稍北設褥位一
以俟冊使受冊副使受寶(受冊寶畢添設褥位一以俟受奉制書使副並立)其
日質明闢文德殿門文武百僚及應行事官入就次服
朝服應執事者先入就位管勾内臣承旨降冊寶及制
書出垂拱殿門禮部取掌以次捧舉至文德殿後幄次
以俟禮直官引使副入立於文德殿門外道東西面門
下侍郎帥持節者奉節立於左嘉福門内道北皇帝將
出宮東上閤門引知樞密院事以下詣垂拱殿立班如
常儀東上閤門附内侍進班齊牌垂拱殿簾降皇帝乘
輦出至殿上少駐輦官迎駕自贊常起居宣贊官上殿
簾卷鳴鞭行門禁衞諸班親從迎駕自贊常起居次舍
人先贊知内侍省事以下常起居次樞密院以下通班
常起居贊祇候引駕樞密知客省事以下至簽書東上
閤門官分左右立六尚局應奉官祇候武功大夫以下
並先退管軍臣僚窄衣執杖子宣名常起居贊祇候引
駕並分左右前導輦降東階垂拱殿門外禁衞諸班親
從自贊常起居訖至文德殿後管軍臣僚易公服執杖
子殿階下分東西侍立皇帝降輦入西閤前導官易朝
服詣御座前分左右侍立知樞密院簽書樞密院知客
省事以下至簽書東上閤門官在東同知樞密院在西
閤門舍人以下各詣兩朵殿上不當祇應舍人並殿下
西向立諸軍將校先入分立殿門内左右内外符寶郎
俱詣閤奉迎御史臺引殿中侍御史一員先入就位
東上閤門御史臺太常寺四方館分引三公以下文武
百僚入詣文德殿庭立班東西相向並如命使采擇之
儀禮直官引左輔右弼門下侍郎中書侍郎及捧冊寶
官等並詣文德殿後幄次前立少頃奉冊寶出幄次捧
冊寶官帥執事人捧舉以行禮直官通事舍人太常博
士前引中書侍郎押冊右弼後從門下侍郎押寶右輔
後從援衞如儀由東上閤門出至文德殿庭褥位權置
訖禮直官通事舍人引左輔版奏中嚴内外符寶郎奉
寶先出少頃又引左輔版奏外辦皇帝服通天冠絳紗
袍簾卷殿上鳴鞭禁衞諸班親從自贊常起居皇帝出
向西閤乘輦禮直官太常博士禮儀使前導皇帝出自
西房内侍承旨索扇扇合皇帝降輦即御座簾卷内侍
又贊扇開殿上鳴鞭爐煙升禮直官太常博士禮儀使
立於御座前稍東西向符寶郎奉八寶陳於御座之左
右分立如儀禮直官通事舍人太常博士引冊使副使
入就受制位立定典儀曰再拜贊者承傳在位者皆再拜
左輔詣御座前承旨降自東階詣使副前稍東西向稱
有制典儀曰再拜贊者承傳使副以下應在位官皆再
拜左輔宣制曰冊某氏為皇后命公等持節展禮宣制
訖冊使副使再拜左輔升復位門下侍郎帥掌節者脱
節衣詣冊使所東北西向立掌節者以節授門下侍郎
掌節者退門下侍郎西向以節授冊使冊使跪受以授
掌節者立於冊使之左門下侍郎退次引冊使詣受冊
褥位立定又引右弼詣冊使前東北西向立中書侍郎
引冊案立於右弼之左右弼跪取冊授册使冊使跪受
訖興置於案(舉案者少退以冊置于案)冊使右弼中書侍郎俱退復
本班次引副使詣受寶褥位立定又引左輔詣副使前
東北西向立門下侍郎引寶案立於左輔之右左輔跪
取寶以授副使副使跪受訖興置於案(舉案者少退以寶置於案)副
使左輔門下侍郎俱退復本班典儀曰再拜贊者承傳
使副以下應在位官皆再拜訖禮直官通事舍人太常
博士引冊使押冊副使押寶持節者前導舉册寶輿者
次之出殿門加節衣物使副將受冊寶畢禮直官又引
右弼中書侍郎及捧制書官等並詣文德殿後幄次前
立以使奉制書出幄次奉制書官帥執事人捧舉以行
禮直官通事舍人太常博士前引中書侍郎押制書右
弼後從援衞如儀出東上閤門至殿庭權置訖(援衞人少退)
次引奉迎使副就受制書左輔詣御座前承旨降自東
階詣使副前東北西向稱有制典儀曰再拜贊者承傳
使副及在位官皆再拜左輔宣制曰皇帝制令公等持
節奉迎皇后宣制訖使副又再拜左輔升復位門下侍
郎帥掌節者脱節衣詣使者前掌節者以節授門下侍
郎掌節者退門下侍郎西向以節授使者使者跪受以
授掌節者立於使者之左門下侍郎退次引使副俱就
受制書褥位又引右弼詣使者東北西向立中書侍郎
引制書案立於右弼之右右弼跪取制書授使者使者
跪受訖興置於案(舉案者退立於後)右弼中書侍郎俱退復本
班典儀曰再拜贊者承傳使副以下在位官皆再拜禮
直官通事舍人太常博士引使副從制書案出持節者
前導舉案者次之出殿門加節衣捧舉官等分左右夾侍
冊寶輿制書案由端禮門入右昇龍門安制書於紬絡
網犢車内奉迎使副就次以俟晡後詣皇后第奉迎冊
使副步從冊寶輿出宣德門初制書案出禮直官太常
博士引禮儀使進當御座前俛伏跪奏禮儀使具官臣
某言禮畢俛伏興復位内侍承旨索扇扇合簾降鳴鞭
皇帝降座乘輦入自東房内侍又贊扇扇開禮直官通
事舍人引左輔版奏解嚴所司承旨放仗應在位官俱
再拜訖以次出
政和五禮新儀卷一百六十八
