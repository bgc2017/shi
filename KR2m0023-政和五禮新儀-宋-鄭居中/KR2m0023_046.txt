政和五禮新儀卷四十
吉禮
皇帝雩祀上帝儀中
車駕自大慶殿詣青城
前祀一日文武陪祠官先詣雩祀壇齋宫其日導駕官
以下就次各服其服尚輦奉御進輿於大慶殿乘黃令
進玉輅於宣德門内南向設千牛將軍一員位於輅前
北向門下侍郎一員於左輔之前贊者二人位於其前
少頃東上閤門御史臺太常寺分引左輔門下侍郎太
僕卿乘黃令詣大慶殿西階下立北向東上(乘黃令位于其後)
次引導駕官在其后分東西相向立以俟奉迎前導次
管軍臣僚次行宫使御营廵檢等又在其后禮直官通
事舍人引禮部侍郎奏請中嚴(凡左輔門下侍郎禮部侍郎奏請皆禮直官通)
(事舍人引)少頃又奏外辦皇帝服通天冠絳紗袍乘輿以出
降自西階稱警蹕如常儀宣贊舍人贊左輔以下常起
居次導駕官常起居(已起居者止奏聖躬萬福)次管軍臣僚次行宫
使御營廵檢等常起居(該宣名者即宣名)太僕卿出詣玉輅所
攝衣而升正立執轡導駕官前導皇帝出大慶殿門外
至玉輅所千牛將軍前跪執轡左輔進當輿前俛伏跪
奏左輔具官臣某言請皇帝降輿陞輅奏訖俛伏興退
復位(凡左輔奏請准此)乘黃令稍前東向進玉輅皇帝陞輅太
僕卿立授綏導駕官分左右步導門下侍郎進當輅前
俛伏跪奏稱門下侍郎具官臣某言請車駕進發奏訖
俛伏興退復位(凡門下侍郎奏請准此)車駕動稱警蹕左輔先詣
宣德門内以俟門下侍郎及贊者夾侍以出千牛將軍
夾輅而趨車駕將及門至侍臣上馬所門下侍郎奏請
車駕少駐勅侍臣上馬左輔前承旨退稱曰制可門下
侍郎傳制稱侍臣上馬贊者承傳勅侍臣上馬諸侍衛
之官各督其屬左右翊駕在黃麾内符寳郎奉八寳前
導殿中監後部從導駕官夾侍於前贊者在左輔門下
侍郎之前侍臣上馬畢次大内留守於宣德門外再拜
奉辭門下侍郎奏請車駕進發車駕動稱警蹕不鳴鼓
吹大駕鹵簿前導詣青城車駕將至青城東上閤門御
史臺分引文武陪祠官宗室客使禮直官贊者引行事
執事官俱詣泰禋門外立班再拜奉迎訖退(内已起居者止奏聖)
(躬萬福)車駕及門少駐文武侍臣皆下馬導駕官步導
入門車駕動千牛將軍夾輅而趨至端誠殿前迴輅南
向千牛將軍立於輅右左輔奏請皇帝降輅乘輿尚輦
奉御進輿於輅后皇帝降輅乘輿入齋殿侍衛如常儀
導駕官步導至殿閣皇帝降輿歸殿后閣簾降通事舍
人承旨勅羣官各還次學士院以祝冊授通進司進御
書訖付尚書禮部(如朝獻朝享即並如冬祀大禮車駕自太廟詣青城儀)
省牲器
省牲之日午后十刻去壇三百步禁行者未後二刻郊
社令帥其屬掃除壇之上下司尊彛帥府史及執事者
以祭器入設於位(凡設祭器皆藉以席籩豆又加巾蓋)太府卿少府監陳
玉幣於篚(告㓗畢權徹)未後二刻禮直官贊者分引大禮使
以下詣東壝門外省牲位立定光禄卿與執事者牽
牲就位禮直官贊揖贊者引大司樂入行樂架(凡亞終獻行事)
(皆禮直官太常博士引大禮使太宰左丞行事皆禮直官引餘官皆贊者引)次引禮部尚書
陞自夘階視滌濯(凡行事執事者升降皆自夘階)次引太宰申視滌濯
執事者舉冪曰潔俱復位禮直官稍前曰告潔畢請省
牲次引禮部尚書侍郎稍前省牲訖退復位次引光禄
卿出班廵牲一匝西向躬曰充曰偹次引光禄丞出班
循牲一匝西向躬曰腯俱復位禮直官稍前曰省牲畢
請就省饌位贊者揖訖引大禮使以下各就位立定禮
直官贊揖所司省饌具畢禮直官贊省饌畢贊揖訖俱
還齋所光禄卿及執事者以次牽牲詣厨省鼎鑊視
滌溉協律郎展視樂器乃還齋所晡後一刻太官令帥
宰人以鸞刀割牲祝史各取毛血實於槃俱置饌所遂
烹牲郊社令帥其屬掃除壇之上下
奠玉幣
祀日丑前五刻(行事用丑時七刻)諸祀官及陪祠之官各服其
服郊社令與太史官屬入設神位版太府卿少府監入
陳玉幣光禄卿入實籩豆簠簋太官令入實尊樂正帥
工人二舞以次入與執尊罍篚冪者各就位次通事舍
人等分引文武陪祠官及宗室客使各人就位次禮直
官贊者分引大禮使以下行事執事官就夘階内壝門
外揖位立定禮直官贊揖次引監察御史次引大禮使
以下入就位次引監察御史按視壇之上下糾察不如
儀者退伏位尚輦奉御進輿於齋殿皇帝服通天冠絳
紗袍乘輿以出迎侍及扈從之官導從至大次門外皇
帝降輿入次簾降禮儀使樞密院官太常卿東上閤門
官太常博士禮直官分立於大次外之左右次引禮部
侍郎詣前奏請中嚴少頃又奏外辦符寳郎奉寳陳玉
于宫架之北禮儀使當次前俛伏跪奏禮儀使具官臣某
言請皇帝行事奏訖俛伏興還侍位(禮儀使奏禮畢准此)簾卷皇
帝服衮冕以出侍衛如常儀禮儀使以下前導至中壝
門外殿中監跪進大圭殿中少監副之(凡殿中監進圭受圭皆少監副)
(之)禮儀使奏請執大圭前𨗳皇帝入自正門(侍衛不應入者止於)
(門外)協律郎跪俛伏舉麾興(凡行禮執事者取物奠物皆跪俛伏興)工鼓柷
宫架儀安之樂作(皇帝升降行止皆作儀安之樂)至午階版位西向立偃
麾戞敔樂止(凡樂皆恊律郎跪俛伏舉麾興工鼓柷而后作偃麾戞敔而後止)禮儀使
以下分左右侍立(凡行九皆禮儀使樞密院官太常卿東上閭門官太常博士禮直官前𨗳)
(至位則分立于左右)禮儀使前奏有司謹具請行事宫架作景安
之樂帝臨降康之舞六成止太常升煙燔牲首禮儀使
奏請再拜皇帝再拜贊者曰再拜在位官皆再拜内侍
取玉幣於篚立於尊所次引太宰吏部尚書侍郎升詣
上帝神位前立太宰吏部尚書俱西向北上侍郎東向
禮儀使以下前𨗳皇帝詣盥洗位宫架樂作至洗位北
向立樂止内侍酌水以進禮儀使奏請搢大圭盥手内
侍跪取巾于篚興以進皇帝帨手内侍受巾跪奠於篚
禮儀使奏請執大圭前𨗳皇帝升壇大禮使從(皇帝升降大禮)
(使皆從左右侍衛量人數升)宫架樂作至壇下樂止升自午階登歌
樂作至壇上樂止登歌嘉安之樂作殿中監跪進鎮圭
禮儀使奏請搢大圭執鎮圭前導皇帝詣上帝神位前北
向立内侍先設繅藉于地禮儀使奏請跪奠鎮圭於繅
藉執大圭俛伏興又奏請搢大圭跪内侍加玉於幣以
授吏部尚書吏部尚書以授太宰太宰西向跪以進禮
儀使奏請受玉幣皇帝受奠訖吏部侍郎東向跪受以
進興奠于上帝神位前太宰吏部尚書侍郎俱詣太宗
皇帝神位前以俟禮儀使奏請執大圭俛伏興内侍取
鎮圭繅藉詣太宗皇帝神位前先設繅藉于地禮儀使
奏請再拜皇帝再拜訖樂止禮儀使前導皇帝詣太宗
皇帝神位前東向奠幣並如上儀(惟登歌作獻安之樂)太宰以下
俱復位禮儀使前導皇帝還版位登歌樂作内侍舉鎮
圭繅藉以鎮圭授殿中監以還有司皇帝降階樂止宫
架樂作至版位西向立樂止祝史奉毛血槃立扵壝門
外由其階陞大祝迎扵壇上俱進奠於神位前太祝與
執事者退立於尊所
政和五禮新儀卷四十
