政和五禮新儀卷一百四十四
賓禮
崇政殿再坐儀
皇帝將出宫内侍𫝊排立樞密都副承旨知客省事以
下起居郎舍人及殿庭祇應官並西向立皇帝出宫諸
班親從迎駕自贊常起居(已起居者奏萬福帶御器械官綴内侍班)次諸班
都虞侯以下奏聖躬萬福訖前導駕至殿分東西立皇
帝御崇政殿坐知内侍省事以下(知内侍省事同知簽書省事帶御器械官)
(謝上殿侍立次閤門班後餘本班後)樞密院都副承旨(諸房副承旨以上係後班殿祇應者)
(亦赴逐房副承旨權公事同)知客省事以下當直起居郎舍人(侍制以上)
(充樞密都承旨及權起居郎舍人即次知客省事以下)勾當皇城軍頭管勾(係正任即)
(次管軍班若正任充樞密都承旨者同)六尚局應奉官及殿庭祇應庫務
官一班(祗應庫關武臣監官係承務郎以上并承節承信郎次行門班行門不入次樞密都承旨又不)
(入次閤門班後如已起居綴閤門奏萬福)次管軍臣僚並奏聖躬萬福次行
門指揮使等奏聖躬萬福各依位立(管軍臣僚勾當皇城軍頭司行門并)
(諸班直以下如軍頭司無引見公事并樞密都副承旨不奏事並不入)引告謝班先管軍
臣僚次改賜章服官班餘官如閤門别引公事以告謝
班次承旨司傳奏公事次軍頭司公事次吏部引入次
呈試武藝人及校射等(並於吏部引人畢呈試)次軍頭司奏
禀事次再引諸蕃國次進呈書籍物樣等次宰臣執政
官及降麻臣僚告謝次管軍臣僚奏急速公事次承旨
司奏事次當直起居郎舍人奏史事次引上殿班俟舍
人奏史事次引上殿班俟舍人奏門外無公事皇帝降
座如復御延和殿内侍省引呈公事次内侍省屏人奏
事次入内内侍两省屏人同奏事(如止延和殿内侍省引呈公事於宰臣執)
(政官及降麻臣僚告謝班後引若屏人奏事於起居郎舍人奏史事後入内内侍两省奏事又次之)奏事
畢舍人再奏無公事皇帝還内
政和五禮新儀卷一百四十四
