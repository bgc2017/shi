政和五禮新儀卷一百六十六
嘉禮
納皇后儀一
奏告天地社稷宮觀
陳設
臨軒命使發制書
采擇
問名
告吉
告成
告期
奏告太廟景靈宮諸陵
臨軒命使冊后及奉迎
冊后
奉迎
同牢
皇后表謝
皇后朝謁景靈宮
奏告天地社稷宮觀
前期太史局擇日差官奏告昊天上帝皇地祗太社太
稷中太一宮祐神觀醴泉觀上清儲祥宮太清儲慶宮
九成宮並如常告之儀
陳設
前期殿中監帥其屬尚舍張設垂拱文德殿門之内又
設御座於文德殿當中南向東西房於御座之左右稍
北東西閤於殿之左右殿上前楹施簾設香案於殿下
螭陛間大晟展宮架之樂於殿庭橫街之南協律郎舉
麾位於宮架西北東向大司樂押樂位於宮架之北北
向儀鸞司設文武百僚及應行事官次於朝堂之内外
又設使副次於右昇龍門之内設制書幄次於殿後東
廂南向(前一日學士院奉制書入進)太僕奉紬絡網犢車入宣德東
偏門陳於右昇龍門内東西面其日尚輦陳大輦於殿
西階下東向陳御馬於殿門外東廂西向尚書兵部帥
其屬列黃麾細仗於殿庭典儀設使副受制位於橫街
南北向東上又設左輔承制位於御座之東又設左輔
宣制位及門下侍郎奉節位右弼奉制書位在使副東
北並西向又設權置制書位於近東稍北西向又於使
副受制書位稍北設褥位二以俟使副受制書應行事
官位又於近北西向以北為上設典儀位於宮架東北
贊者二人位少退西向
臨軒命使發制書
其日質明闢文德殿門文武百僚等及應行事官入就
次服朝服大樂正帥樂工先入就位協律郎入就舉麾
位大司樂入就押樂位樂備而不作典儀帥贊者先入
就位管勾内臣承旨降制書出垂拱殿門禮部職掌以
次奉舉至文德殿後幄次以待禮直官引使副入立于
文德殿門外道東西向門下侍郎帥掌節者奉節立左
嘉福門内道北皇帝將出宮東上閤門引知樞密院事
以下詣垂拱殿立班如常儀東上閤門附内侍進班齊
牌垂拱殿簾降皇帝乘輦出至殿上少駐輦官迎駕自
贊常起居訖宣輦官上殿簾卷鳴鞭行門禁衞諸班親
從迎駕自贊常起居次舍人先贊知内侍省事以下常
起居次樞密以下通班常起居贊祇候引駕樞密知省
事以下至簽書東上閤門官分左右立六尚局應奉官
祇應武功大夫以下並先退管軍臣僚窄衣執杖子宣
名常起居贊祇候引駕並分左右前導輦降東階垂拱
殿門外禁衞諸班親從自贊常起居訖至文德殿後管
軍臣僚易公服執杖於殿階下分東西侍立皇帝降輦
入西閤前導官易朝服詣御座前分左右侍立知樞密
院簽書樞密院知各省事以下至簽書東上閤門官在
東同知樞密院在西閤門舍人以下各詣兩朵殿上不
當祇應舍人並殿下西向立諸軍將校先入分立殿門
内左右内外符寶郎俱詣閣奉迎御史臺引殿中侍御
史一員先入就位次東上閤門御史臺太常寺四方館
分引三公以下文武百僚入詣文德殿庭立班東西相
向如月朔視朝之儀(未升朝官應立班者文臣承務郎以上位於通直之東西向武臣承)
(信郎以上位於修武郎之東西向每等重行異位並北上)禮直官引左輔右弼中書侍
郎及捧制書官等並詣文德殿後幄次前位立少頃奉制
書出幄次捧制書官帥執事人捧舉以行禮直官通事
舍人太常博士前引中書侍郎押制書右弼後從援衞
如儀由東上閤門出至文德殿庭權置訖禮直官通事
舍人引左輔版奏中嚴内外符寶郎奉寶先出少頃又
引左輔版奏外辦皇帝服通天冠絳紗袍簾卷殿上鳴
鞭禁衞諸班親從自贊常起居皇帝出西閤乘輦禮直
官太常博士禮儀使前導皇帝出自西房内侍承旨索
扇扇合皇帝降輦即御座簾卷内侍又贊扇開殿下鳴
鞭爐煙升直官太常博士禮儀使立於御座前稍東西
向符寶郎奉八寶陳於御座之左右分立如儀禮直官
通事舍人太常博士引使副入就受制位立定典儀曰
再拜贊者承傳在位官皆再拜左輔詣御座前承制降
自東階詣使副前稍東西向稱有制典儀曰再拜贊者
承傳使副以下及在位官皆再拜左輔宣制曰納某官
女某氏為皇后命公持節行禮宣制訖使副又再拜左
輔升復位門下侍郎率掌節者脱節衣詣使者前東北
西向立掌節者以節授門下侍郎掌節者退門下侍郎
西向以節授使者使者跪受以授掌節者掌節者立於
使者之左門下侍郎退次引使副俱詣受制書位立定
又引右弼使者前東北西向立中書侍郎引置書案立
於右弼之右右弼跪取采擇制書授使者訖受訖興置
於案(舉案者退立於後)次右弼取問名制書授使者並如上儀
訖右弼中書舍人侍郎俱退復位本班典儀曰再拜贊
者承傳使副以下應在位官皆再拜訖禮直官通事舍
人太常博士引使副從制書案出持節者前導奉案者
次之出文德殿門掌節加節衣由端禮門入右昇龍門
案制書於紬絡網犢車内使副步從出宣德門初制書
案出禮直官太常博士引禮儀使進當御座前俛伏跪
奏禮儀使具官臣某言禮畢俛伏興復位内侍承旨索
扇扇合簾降鳴鞭皇帝降座乘輦入自東房内侍又贊
扇扇開禮直官通事舍人引左輔版奏解嚴所司承旨
放仗應在位官皆再拜訖出(以後告吉告成告期命使並如采擇之儀)
政和五禮新儀卷一百六十六
