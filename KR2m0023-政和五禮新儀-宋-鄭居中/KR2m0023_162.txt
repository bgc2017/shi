政和五禮新儀卷一百五十六
賓禮
皇太子與師傅保相見儀
皇太子元正冬至受羣官賀儀
皇太子與師傅保相見儀
前一日所司設師傅保以下次於宫門外道西南向設
軒架之樂於殿庭近南北向其日質明諸衛率各勒所
部屯門列仗興謁設皇太子位於殿東階下西向設師
傅保位於殿西階之西三少位於傅保之南稍却俱東
向北上師傅保以下俱朝服至宫門通事舍人引就次
左庶子請内嚴通事舍人引師傅保立於正殿門之西
三少在其南稍却俱東向北上左庶子言外偹諸侍奉
之官各服其器服俱詣閤奉迎皇太子朝服以出左右
侍衛如常儀軒架作翼安之樂至東階下西向立樂止
通事舍人引師傅保及三少入就位軒架作正安之樂
至位樂止皇太子再拜師傅保以下答拜(若三少特見則三少先拜)
通事舍人引師傅保出軒架正安之樂作出門樂止左
庶子前跪稱左庶子某言禮畢皇太子入左右侍衛及
樂作如來儀
皇太子元正冬至受羣官賀儀
前一日有司於東宫門外量地之宜設三公以下文武
羣官等次如常儀典儀設皇太子答拜褥位於階下南
向又設文武羣官版位於門之外其日禮直官舍人先
引三公以下文武羣官以次入就位立定禮直官舍人
引左庶子詣皇太子前跪請内嚴少頃又言外偹内侍
褰簾皇太子常服出次左右侍衛如常儀皇太子降階
詣南向褥位典儀曰再拜贊者承傳曰再拜三公以下
皆再拜皇太子答拜班首少前稱賀云元正首祚(冬至云天)
(正長至)景福惟新伏惟皇太子殿下與時同休賀訖少退
復位左庶子前承令詣羣官前答云元正首祚(冬至云天正長)
(至)與公等均慶典儀曰再拜班首以下皆再拜皇太子
答拜訖禮直官通事舍人引三公以下文武百官以次
出内侍引皇太子升階還次簾降侍衛如常儀少頃禮
直官舍人引知樞密院官以下入就位立定内侍引皇
太子降階詣南向褥位樞密以下參賀並如上儀訖退
次引師傅保賓客以下入就位參賀如上儀師傅保以
下次出内侍引皇太子升座禮直官引文武宫官入就
位重行北向立定典儀曰再拜在位官皆再拜左庶子
少前跪言具官某言元正首祚(冬至云天正長至)伏惟皇太子
殿下與時同休俯伏興復位典儀曰再拜在位者皆再
拜分東西序立左庶子少跪前言禮畢左右近侍降簾
皇太子降座宫官退左右侍衛以次出
政和五禮新儀卷一百五十六
