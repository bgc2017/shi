政和五禮新儀卷八十三
吉禮
皇帝祭皇地祗儀四
車駕還内
前期殿中監帥其屬尚舍設御幄於大慶殿門外之東
南向大晟設宫架於宣德門外稍南其日明禋殿受賀
禮畢所司轉仗衛鹵簿於還途如來儀文武百官宗室
客使先詣宣德門就次以俟立班奉迎乘黃令進金輅
於行宫殿門外南向千牛將軍一員執長刀立於輅右
尚輦奉御進輿於齋殿導駕官俱詣齋殿奉迎禮部侍
郎奏請中嚴少頃又奏外辨簾卷皇帝服通天冠絳紗
袍乘輿以出應導駕官等並迎駕奏聖躬萬福訖(内祇應官)
(贊謝皆再拜)太僕官出詣金輅所攝衣而升正立執轡皇帝
乘輿降自西階至金輅所左輔奏請降輿升輅太僕卿
立授綏千牛將軍馭駕如來儀門下侍郎奏請車駕進
發(有司仍具大輦若是乘輦即云降輿乘輦)車駕動稱警蹕侍衛如來儀至
侍臣上馬所門下侍郎奏請車駕少駐勑侍臣上馬左
輔前承旨退稱曰制可門下侍郎傳制稱侍臣上馬贊
者承傳勅侍臣上馬門下侍郎奏請車駕進發車駕稱
警蹕鼓吹及諸軍樂振作車駕將至宣德門文武百官
宗室客使並立班再拜奉迎次大内留守見再拜訖退
車駕至宣德門外少駐文武侍臣皆下馬步導千牛將
軍降立於輅右車駕動千牛將軍夾輅而趨大樂正
奏采茨之樂入門樂止車駕至御幄前左輔奏請降輅
乘輿(若乘輦即奏云乘輦)皇帝降輅乘輿以入禮部郎中奏觧嚴
通事舍人承旨勅羣官各還次將士各還其所
宣德門肆赦
前期殿中監帥其屬尚舍張設宣德門之内外又設御
座於前楹當中南向又設御幄於後東上閤門設捧赦
書儀物於御座之東稍南鸞儀司設文武百僚次於樓下
隨地之宜八作司設雞竿於御街之東稍北大晟府設
鉦鼓於宫架之西稍北東向其日刑部大理寺開封府
以囚徒集於仗後東上閤門御史臺太常寺設文武百
官位於樓下皇帝既歸幄次少頃乘輦升宣德門至御
閤東降輦歸御閤簾降内侍進呈赦書東上閤門於樓
下侍立(二員於樓上祇應)禮直官通事舍人分引三公親王以
下詣樓前分班立定左輔樞密升詣御座之東翰林學
士承旨一員升詣御座之西俱南向立(翰林學士承旨闕即翰林學士)
引禮部侍郎奏請中嚴少頃又奏外辦降復本班簾卷
大樂正令撞黃鍾之鍾右五鍾皆應乾安之樂作内侍
索扇扇合皇帝出御閤臨軒即御座樓下鞭鳴簾卷内
侍贊扇開扇退樂止侍衛如常儀禮直官通事舍人分
引三公親王以下横行北向立定(兩省學士將軍仍舊相向立)典儀
曰再拜在位官皆再拜分班東西相向樓下舍人詣樓
前北向立左輔詣御座前承旨退稍前西向宣曰奉勅
立金雞退復位樓下舍人應喏趨詣文武班南北向揖
訖東向宣曰奉勅立金雞宣付兩司退復位金雞初立
大晟府擊鼓每擊鼔投一杖囚集鼓聲止(初宣立金雞擊鼔立金雞)
(訖即止更不投杖)樓上降赦書閤門受以置於案承受二人舉
案于東偏門之西南舍人二員對捧東上閤門攝引至
班心北向揖稱宣付門下省退詣案西東向立引門下
侍郎詣案南北向搢笏跪閤門捧赦書以授門下省退
詣案西執笏俛伏興舍人捧案退置於樓下近北訖歸
本班東上閤門官隨案退還侍立位次門下侍郎捧赦
書詣班前北向俛伏跪奏制書請付外施行(制書權付禮直官)
奏訖俛伏興躬身北向次引左輔詣御座前承旨退西
向宣曰制可退復位門下侍郎稱宣付班首稍西東向
立引班首相向各俛伏跪門下侍郎搢笏捧制書以授
班首受訖執笏俛伏興捧歸位以付舍人跪受付提點
承受啟封訖復以授舍人舍人捧制書折方行至班心
近南西向又折方北向立東上閤門官一員並捧制書
舍人於左省班復詣宣制書(起居郎舍人摘句)舍人宣曰有制
典儀曰再拜在位官皆再拜舍人宣制至咸赦除之獄
吏詣班南北向躬稱脫枷訖奏聖躬萬福三呼萬歲以
罪人過宣制訖樓上舍人贊知樞密院官左輔翰林學
士承旨曲賀再拜(樓上閤門官不拜)東上閤門官歸侍立舍人
捧制書詣班首前東向立搢笏跪以制書授班首班首
受訖舍人執笏退復侍立位禮直官次引刑部尚書詣
班首前東向搢笏跪班首搢笏以制書授刑部尚書刑
部尚書受訖執笏以制書加於笏上以授所司歸本班
禮直官通事舍人引三公親王以下應横行官就北向位
立定典儀曰再拜在位官皆再拜禮直官通事舍人
引班首少前跪致詞訖俛伏興典儀曰再拜在位官皆
再拜搢笏舞蹈三稱萬歲又再拜東上閤門官詣樓前
北向承旨退於班首前西向稱有制典儀曰再拜在位
者皆再拜東上閤門官宣荅訖歸侍立位典儀曰再拜
在位者皆再拜舞蹈三稱萬歲又再拜禮直官通事舍
人引三公親王以下分東西班叙立禮直官引左輔詣
御座前奏禮畢退復位内侍索扇扇合大樂正令撞蕤
賓之鍾左五鍾皆應乾安之樂作簾降皇帝降座還御
幄樂止樓下鳴鞭舍人詣樓前北向躬承旨四色官應
喏舍人北向稱奉勅放仗四色官趨至班南宣曰奉勅
放仗百僚再拜退宣詞令舍人於樓下宣勞將士(賜茶酒拽)
(馬隊並如儀)
政和五禮新儀卷八十三
