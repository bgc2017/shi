政和五禮新儀卷二百十六
凶禮
品官喪儀中
弔賻
弔者至掌事者引之次素服(若主人未成服弔者不變服)贊者入告
内外縗服贊者引主人以下立哭於東階下婦人升哭
於殯西弔者入立於庭北面西上為首者進當主人前
云如何不淑主人哭再拜稽顙為首者復位弔者俱哭
十餘聲乃出少頃主人以下各還次若哭殯内外俱升
就殯堂尊者坐(若賓敵體賓初入則起賓坐亦坐賓起亦起)内外俱哭贊者引
弔者入升堂立於殯東西向南上尊者坐哭盡哀乃出
卑者再拜訖乃就主人前慰訖贊者引以次出(恩深者賓拜訖)
(入哭盡哀)少頃還次如初(賓客以弔而重來者主人哭而見其去也哭送之未葬必偹縗絰而)
(後見)若遣使致賻使者至立於大門外之西東面從者以
箱奉元纁束帛立於使者之側(凡贈通以貨財不限以元縑束帛)贊者
入告主人立哭贊者引使者入立於門内之西東面從
者以箱授使者主人哭止使者奉箱少進東面曰某封
某官使某賻主人哭再拜使者又少進坐委之興復位
掌事者進坐舉之興以東使者出主人拜送(若使者致物不以器)
(掌事者迓受之不委於地餘賻物則從者執之立於使者之側掌事者受之以束藏之)
啟殯
墓兆葬日皆前期擇之葬有期前一日之夕掌事者除
葦障偹饌於東階下(如大殮之奠)設賓次於大門外之右南
向夕哭内外如常儀啟之日夙興内外縗服主人及諸
子去冠絰以衰巾帕頭皆升就位哭(尊行者坐)祝縗服執功
布(長五尺)升自西階詣殯南北向止哭祝三聲噫嘻乃曰
謹以吉辰啟殯既告内外皆哭盡哀各還次祝與執饌
者升徹宿奠如常祝取銘旌置重北建之掌事者升徹
殯塗訖設席於柩東升柩於席上祝以功布拂柩覆用
夷衾降出設帷東面開輦者引主人以下升哭於帷
東西面妻妾女子子已下哭於帷西東面俱南上祖父
以下帷東北壁下南面西上祖母以下帷西北壁下南
面東上外姻丈夫帷東北面西上婦人帷西北面東上
(尊者坐)掌饌者以饌升設於柩前降出祝以酒奠之主人
以下哭踊無算内外俱哭於位(如未成服之禮以親疏代哭晝夜不絶聲)若
親賓致奠於主人啟奠之後諸奠者以次立於寢門之
外東向(謂卑幼者有故則遣使)祭饌陳於前贊者入告内外卑者
皆興立哭於位執饌者以饌升設訖降出贊者引奠者
以次入詣柩前西面南上為首者進以醆跪奠酒俛伏
興少退内外哭止奠者曰某位伯叔(各從官爵稱之)將歸幽宅
謹奉奠(若異姓者從其稱若遣使者云某封若某姓各聞某封若某官將歸幽宅使某奉辭)奠畢
應拜者皆再拜内外皆哭主人拜稽顙奠者哭盡哀乃
出掌事者以次徹饌而退既奠乃告贈亦於柩(或贈或謚皆告)
(無則不告)主人升立於饌東西面祝持贈文升自東階進立
於柩東南北面内外哭止祝少進跪讀文訖興主人哭
拜稽顙祝進跪奠之於柩東興降出内外哭盡哀復位
哭如初
葬
啟之日掌事者納輀車於大門内當門南向設靈車於
右内外所乘之車陳於大門外(丈夫之車門西媍人於東)先於宿所
張吉凶帷凶帷西吉帷東俱南向設靈座於吉帷下如
常儀啟之夕未發前五刻擊鼓為節陳布吉凶儀仗方
相(四品以上為方相黃金四目八品以上為魌頭兩目九品無皆深青衣朱裳執戈揚盾)誌一(九品)
(以下無)大棺車及明器以下陳於柩車前紼披鐸翣挽歌
者皆具(紼引輛車索也披者繋於輀車四周在傍執之以偹傾蔑諸將紼披翣者皆布幘布深衣挽歌)
(者白練幘白練構衣)二刻再擊鼔為節掌饌者徹啟奠以出内外
俱興立哭於位執紼者皆入掌事者徹帷持翣者俱升
以翣障柩執紼乃升執鐸者入當西階立執纛者入當
西階南北面立(七品以下無纛下同)掌事者取重出待於門外之
東執旌者立於執纛者南北向(諸執旌纛者皆布深衣介幘若無纛執旌者立)
(於西階南北面)陳布訖三擊鼓為節乃引靈車於内門外南向
祝詣靈座前西向跪昭告曰孤子某(母曰哀子)謹用吉辰奉
歸先兆(若新卜宅云奉歸幽宅)靈車就引神道紆廻惟以荒蓼無
任梗絶興立少頃執鐸者俱振鐸引柩降階間南向(加披)
(紼於上)持翣者常以翣障柩柩降階執纛者却行而引止
則廻北向立執旌者繼纛而行止則北向立(無纛者則執旌者引)
主人以下以次從柩哭而降主婦以下又次之柩至庭
主人及諸子以下於柩東西面南上祖父以下於東北
南面西上異姓丈夫於主人東南西面北上妻妾女子
子以下於柩西東面南上祖母以下於西北南面東上
異姓媍人於主媍西南東面北上皆立哭内外之際障
以行帷庭位既定祝帥執饌者設祖奠於柩東(如盛奠之饌)
祝以酒奠訖詣饌南北面跪曰永遷之禮靈神不留謹
奉旋車式遵祖道尚饗興少頃徹之若致賵賓立於大
門外西從者以箱奉元纁束帛立於賓側贊者入告乃
引賓入當柩車東南北面從者以箱授賓退内外哭止
賓曰某謚封君某將歸幽宅敢致賵辭畢乃哭内外
皆哭主人拜稽顙賓止哭進奠幣於柩前詣西面出主
人拜稽顙送之(初賓出掌事者於柩前取幣以束藏之)柩動旌先纛次之
主人以下從哭於柩後婦人次之柩至輀車(輀車載柩之車也)
執紼者解紼属於輀車設帷障於柩後執紼披者如常
設靈車送升柩於輀車上内外哭位如初在庭之儀乃
設遣奠於柩車前如祖奠之儀祝奠酒訖少頃徹饌靈
車動從者如常若二品以上設鹵簿鼓吹儀仗於靈車
之前三品以上陳鹵簿無鼔吹靈車後方相車(無方相設魌頭)
(車)次誌石車(九品無)次大棺車(誌石與大棺者先設於墓不在陳設)次明器
輿次下帳輿吹米輿次酒脯醢輿次食輿(食器其從人皆布幘深衣)
次銘旌次纛次鐸(分左右)次挽歌次輀車主人及諸子俱
絰杖縗服(先者袤巾加絰)徒跣哭從餘各依服精粗為序從哭
出門内外尊行者皆乘車馬哭不絶聲出郭門若親賓
還者權停柩車乘者皆下立哭贊者引親賓以次俱向
柩立哭盡哀卑者再拜而退婦人亦如之親賓既還乘
車馬如初(若墓遠及病不堪步者出郭主人及諸子亦乘去塋三百步乃下)靈車至帷
門外(謂吉帷)廻南向遂薦常食於靈座前若食頃徹之(每于)
(停宿之所設靈座薦食)柩車至入凶帷停於西廂南向祝設几席
於柩車之東初至宿次内外皆就柩車所分東西如常
立哭凡停宿薦酒脯之奠於柩東如朝夕之儀既設奠
内外各就位迭哭不絶聲將至乘車者卑行見墳而下
尊行及塋而下以序哭靈車至帷門外(掌事者先於墓門内道西張帷)
(墓設靈座如初)廻車南向遂設酒脯之奠柩車至壙前廻南向
哭位如在庭之儀掌事者陳明器於壙東南西面北上
設靈車於柩車之後張帷下柩於靈車(廻靈車者止用席)丈夫
柩東婦人柩西以次憑哭盡哀各退復位内外卑者哭
再拜辭訣贊者引主人以下哭於羡道東西面北上妻
及女子子以下哭於羡道西東面北上踊無算婦人皆
障以行帷掌事者施席于壙内遂下柩於壙内席上北
首覆以夷衾持翣者入倚翣於壙内兩廂遂以下帷張
於柩東南向米酒脯陳子帳東北食器設於帳前酼醢
設於食器南藉以&KR2136;明器設於壙内左右掌事者以元纁
束帛授主人主人授祝祝奉以入奠於靈座主人拜稽
顙施銘旌誌石於壙内置訖於戶設關籥遂復土三主
人以下稽顙哭盡哀内外俱就靈所哭乃祭后土具别
儀饌者徹酒脯之奠設靈於帷車外陳布如來儀少頃
靈車發行内外從哭如初出墓門尊行者乘車馬去墓
百步許卑者廼乘靈車至宅内外乘者皆下靈車入至
西階廻南向少頃靈車退主人以下升立哭於庭座東
西面南上内外皆升祖父以下哭於帷東南面西上妻
及女子子以下哭於靈座西東面南上祖母以下哭於
帷西南面東上外姻丈夫帷東北面西上婦人帷西北
面東上親賓弔如初弔於庭者稱痛當奈何哭盡哀主
人以下各還次沐浴俟虞
祭后土
掌事者先於墓左除地為祭所柩車至祝吉服鋪后土
神席於北方南向饌者偹饌於其側既復土告者吉服
(親賓為告者)贊者引告者及祝俱立於神位東南立定俱再
拜贊者曰告者請行事掌饌者以饌入設於席位乃出
贊者引告者盥手詣神席前以醆跪奠酒俛伏興少退
北向立祝於神席右西向跪讀祝文曰維某年某月某
朔日某官某姓名敢昭告於后土之神某官封謚窆兹
幽宅神其保佑俾無後艱謹以清酌庶羞明薦於后土
之神尚饗祝興告者再拜贊者引告者退復位俱再拜
以次出乃徹饌席
政和五禮新儀卷二百十六
