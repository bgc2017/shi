政和五禮新儀卷一百十六
吉禮
春秋二仲薦獻諸陵儀
時日
齋戒
受香表
陳設
省饌
行事
時日
太常寺前期以仲春擇日薦獻諸陵(仲秋准此)關太史局太
史局擇日報太常寺參酌訖具時日散告
齋戒
獻官以下㳂路宿于驛舍(或沿途官𪠘或觀寺)不弔喪問疾作樂
决罰罪人及與穢惡至陵宿于齋所惟薦獻事得行其
餘悉禁前一日質明應行事執事陪位官並齋于陵所
陵給酒饌獻官已齋而却者通攝行事
受香表
前期太常寺卿奉香表至鞏縣驛以香表置于腰輿諸
陵獻官以次從行至&KR0008;孝禪院禮直官引香表腰輿置
于堂上贊者引諸陵獻官于堂上東向立禮直官引太
常卿升堂西向立禮直官贊揖次贊者引永安陵獻官
稍前東向對立贊者以表授太常卿太常卿搢笏接表
執笏以表加于笏上禮直官贊者各俛伏跪太常卿受
笏以表授永安陵獻官獻官搢笏接表訖各執笏獻官
加表于笏上禮直官贊各俛伏興贊者引獻官退省視
香表訖復置于腰輿從行至陵所次引諸陵獻官授香
表如上儀
陳設
前一日都監常服帥其属詣陵闢宫殿門升殿行掃除
于上降行掃除于下設神御座于殿上當中南面向(惟永)
(安陵則設宣祖皇帝座稍西又設昭憲皇帝座于宣祖皇帝之東俱南向)陳香案及供奉之
物于座前訖闔宫殿門(永昌陵則先詣太祖皇帝陵陳設畢次詣孝惠皇后孝明皇后)
(孝章皇后陵永熙陵則先詣太宗皇帝陳設畢次詣淑德皇后懿德皇后明德皇后元德皇后陵永定陵則先)
(詣眞宗皇帝陵陳設畢次詣章懷皇后章穆皇后章憲明肅皇后章懿皇后陵永昭陵則先詣仁宗皇帝陵陳)
(設畢次詣慈聖光獻皇后陵永厚陵則先詣英宗皇帝陵陳設畢次詣宣仁聖烈皇后陵永裕陵則先詣神宗)
(皇帝陵陳設畢次詣欽聖憲肅皇后欽成皇后欽慈皇后惠恭皇后陵陳設並如上儀)又設獻官
以下次于門外薦獻日行事前陳表于案上在右(惠恭皇后)
(陳祝文)設揖位于殿門外獻官陪位官在西東向監視禮
事官太祝在東西向俱北上(凡設陪位官太祝位皆稍却)置燎柴於
爐内設望燎位于其北獻官陪位官在北南向西上監
視禮事官在西東向太祝在東西向又設獻官席位于
階東陪位官席位又于其南俱西向北上設監視禮事
席位于庭南北向太祝在其後又設獻官位于香案之
北前向監視禮事官位于香案之西東向太祝位于香
案之西東向
省饌
前一日獻官以下常服並集獻官齋所肄儀太祝習讀
表文訖獻官詣厨閱饌物省鑊視滌溉晡後都監帥其
属臨造神饌
行事
薦獻日質明獻官以下常服並詣陵南門外就次奉饌
者各陳于外都監帥其属闢宫殿門進饌者設饌具畢
都監還監視禮事官先入升殿點閱陳設糾察不如儀
者次禮直官贊者禮生分引獻官以下詣殿門外揖位
立定(凡太常卿行事禮直官引詣陵獻官行事贊者引餘皆禮生引)禮直官贊揖訖(諸陵)
(並同贊者准此)次引監視禮事官太祝入就殿庭席位北向立
次引獻官陪位官入就殿庭席位西向立禮直官詣獻
官之右贊請行事贊再拜在位者皆再拜次引監視禮
事官太祝升就位次引獻官詣神御香案前執事者奉
香獻官搢笏三上香執事者奉茶酒獻官跪執醆酹茶
三祭酒皆以虚醆授執事者執笏俛伏興少退立太祝
搢笏取表進詣神座右東向跪讀訖執笏興置表於案
(惠恭皇后陵即讀祝文)獻官再拜俱降復位(惟永安陵詣宣祖皇帝神御香案前行禮)
(畢次詣昭憲皇后神御香案前行禮畢並如上儀)禮直官曰再拜在位者皆再
拜次引獻官以下就望燎位執事者取表置于燎柴(惠恭)
(皇后陵即取祝文置)次引監視禮事官太祝就望燎位禮直官曰
可燎火燎半柴獻官以下詣殿門外揖位立定禮直官
贊禮畢揖訖退有司徹禮饌監視禮事官監視收徹訖
退(永昌陵先詣太祖皇帝陵行事畢次詣孝惠皇后孝明皇后孝章皇后陵永熙陵先詣太宗皇帝陵行禮)
(畢次詣淑德皇后懿德皇后明德皇后元德皇后陵永安陵先詣眞宗皇帝行禮畢次詣章懷皇后章穆皇后)
(章憲明肅皇后章懿皇后陵永昭陵先詣仁宗皇帝陵行禮畢次詣慈聖光憲皇后陵永原陵先詣英宗皇帝)
(陵行禮畢次詣宣仁聖烈皇后陵永裕陵先詣神宗皇帝陵行禮畢次詣欽聖憲肅皇后欽成皇后欽慈皇后)
(惠恭皇后陵行禮並如上儀)太常卿徧詣諸陵及下宫朝拜訖周視
陵城(應合掃除芟薙修治随事處分)乃退
政和五禮新儀卷一百十六
