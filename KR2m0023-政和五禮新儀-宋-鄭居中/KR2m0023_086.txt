政和五禮新儀卷八十
吉禮
皇帝祭皇地祗儀一
時日
齋戒
奏告
陳設
車駕自太廟詣青城
省牲器
奠玉幣
進熟
望燎
明禋殿受賀
車駕還内
宣德門肆赦
時日
前期降御札以來年夏日至祭地于方壇太常寺具時
日散告
齋戒
前祀十日質明有司設行事執事及陪祠文武官位于
朝堂太宰刑部尚書在北南向太宰在右刑部尚書在
右(刑部尚書稍却)行事太宰左丞在南吏部禮部戶部侍郎大
司樂光禄卿大樂令光禄丞功臣獻官在其南(凡設大樂令以)
(下位皆稍却)次分獻官次執事官又于其南俱北向西上監
察御史位二在西東向北上讀册舉册官奉禮恊律郎
太祝郊社太官令在東西向俱北上(奉禮即以下位皆稍却)設陪
祠文武百官位于行事官之南又設行事執事及陪祠
親王宗室位于太廟齋坊少宰刑部侍郎在北南向少
宰在左刑部侍郎在右(刑部侍郎稍却)亞終獻在南北向西上
親王及行事執事陪祠宗室在東西向北上東上閤門
御史臺太常寺以下分引羣官各就位(凡將引行事埶事陪祠文武官)
(立班即御史臺引殿中侍御史一員先入就位)太宰讀誓于朝堂刑部尚書涖
之少宰讀誓于太廟齋坊刑部侍郎涖之誓文曰今年
五月某日夏日至皇帝祭地于方壇前二日朝獻景靈
宫前一日朝饗太廟各揚其職其或不恭國有常刑讀
訖(内朝堂埶事官奉禮郎以下文官宣德郎以下武官從義郎以下先退)餘官並對拜訖
退皇帝散齋七日於别殿致齋三日(一日于大慶殿一日于太廟一日于)
(青城)凡散齋不弔喪問疾作樂有司不奏刑殺文書致齋
日前後殿不視事惟行祭事前致齋一日殿中監帥其
屬尚舍鋪御座于大慶殿當中南向設東西房于御座
之左右稍北又設西閤及齋室于殿後之左右殿上前
楹施簾致齋之日質明有司陳大駕鹵簿于宣德門外
尚輦陳平輦于垂拱殿庭文武百官俱就次各服其服
東上閤門奏請皇帝未後詣齋室通事舍人自下分引
知樞密院以下詣垂拱殿庭立班東上閤門附内侍進
班齊牌垂拱殿簾降皇帝乘輦出至殿上少駐輦官迎
駕自贊常起居宣輦官上殿簾卷鳴鞭行門禁衛諸班
親從迎駕自贊常起居次舍人先贊知内侍省官以下
常起居次樞密以下通班常起居贊祗候引駕樞密知
客省事以下至僉書東上閤門官分左右立六尚局應
奉官祇應武功大夫以下並先退次管軍臣僚宣名常
起居贊祇候引駕並分左右前導輦降東階垂拱殿門
外禁衛諸班親從自贊常起居次行宫使御營廵檢一
班常起居(如通侍大夫以下知客省事以下知内侍兩省帶御器械官充行宫使御營巡檢各歸本)
(班)至大慶殿後閣降輦入西閣大慶簾降前導官並就
次易朝服詣御榻前分左右侍立(知樞密院事簽書樞密院事在東西向北)
(上同知樞密院事在西東向左輔一員在知樞密院之北贊拜東上閤門官一員又在其北並西向知客省事)
(以下在簽書樞密院事之南稍東西向北上簽書知客省事以下又在其南稍却)通事舍人等
分引行事執事陪祠文武官各綪結佩入詣大慶殿立
班次引禮部郎奏請中嚴侍臣詣幄奉迎内外符寳郎
奉寶先出陳于御榻之左右少頃引禮部侍郎奏外辦
皇帝服通天冠絳紗袍綪結佩出西閤乘輿稱警蹕侍
衛如常儀由西房至御榻西降輿皇帝升御座南向侍
臣夾侍贊拜東上閤門官于榻前贊樞密以下拜殿之
上下應在位官皆再拜(東上閤門官贊拜訖轉身北向隨拜訖面西贊各祇候)次
禮直官引左輔詣御座前俛伏跪奏稱左輔具官臣某
言請皇帝降座就齋室奏訖俛伏興還侍位(凡左輔奏請准此)
皇帝降座乘輿由東房入齋室侍臣各還所司直衛者
如常儀通事舍人分引行事執事陪祠文武官以次出
(三省親王樞密宗室起居問聖體並如儀)應行事執事陪祠官及升降者並
散齋七日宿于正寢致齋二日各宿于次(三省樞密院官各宿于本)
(廳都堂侍從官並尚書侍郎分宿于秘書省中書後省餘官内庭有所司者各宿于其司諸方客使許赴陪位)
(者各宿于其次)凡散齋治事如故惟不弔喪問疾作樂判書刑
殺文書决罰罪人及與穢惡致齋之日官給酒饌惟祭
事得行其餘悉禁與祭之官已齋而闕者通攝行事
奏告
前祭二日奏告太祖皇帝室如常告之儀
陳設
前祀三日殿中監帥其屬尚舍設大次于外壇東門之
内道北南向小次于午階之東西向儀鸞司設文武侍
臣次于大次之前隨地之宜行事陪祠官宗室及有司
次于外壝東門之外設東方南方客使次于文官之後
西方北方客使次于武官之後又設饌幔于内壝東
西門之外道南北向北門之外道東西向(壇上及東方南方午)
(階之東饌陳于東門外西方南方午階之西饌陳于西門外北方之饌陳于門外北)前祭二日郊
社令帥其屬掃除壇之上下開瘞坎于壇上階之北壬
地方深取足容物南出陛光禄牽牲詣祠所大晟陳登
歌之樂于壇上稍南北向設宫架于壇南壝之外立舞
表于酇綴之間前祭一日太常設神位席太史設神位
版皇地祗位于壇上北方南向席以藁秸太祖皇帝位
于壇上東方西向席以蒲越木神勾芒東嶽于壇第一
龕東鎮海瀆第二龕東山林川澤于壇下東丘陵墳衍
原隰于内壝之内皆在夘階之北以南為上神州地祗
火神祝融南嶽于壇第一龕南鎮海瀆于第二龕南山
林川澤于壇下南丘陵墳衍原隰于内壝之内皆在午
階之東以西為上土神后土中嶽于壇第一龕中鎮于
第二龕中山林川澤于壇下中丘陵墳衍原隰于内壝
之内皆在午階之西以西為上金神蓐收西嶽于壇第
一龕西鎮海瀆于第二龕崑崙西山林川澤于壇下西
丘陵墳衍原隰于内壝之内皆在酉階之南以北為上
水神玄冥北嶽于壇第一龕北鎮海瀆于第二龕北山
林川澤于壇下北丘陵墳衍原隰于内壝之内皆在子
階之西以東為上神州地祗席以槀秸餘以莞皆内向
奉禮郎禮直官設皇帝位版于壇下小次前西向飲福
位于壇下午階之西北向望燎瘞位于瘞坎之南北向
設爟火于望瘞位之西北向(東西各六人)贊者設亞終獻位
小次之南稍東西向大禮使太宰左丞又于其南行事
吏部戶部禮部尚書吏部禮部侍郎光禄卿讀册舉册
官光禄丞位于大禮之東(光禄丞稍却)奉禮郎搏黍太祝郊
社太官令位于小次之東北俱西向北上監察御史位
二一于壇下午階西南一于子階西北俱東向協律郎
位二一于壇上樂簴之西北一于宫架之西北俱東向
大樂令位于登歌樂簴之北大司樂位于宫架之北良
醖令位于酌尊所俱北向又設陪祠文武百官位于執
事官之南諸方客使在文官之南隨其方國光禄陳牲
于東壝門外西向祝史各位于牲後太常設省牲位于
牲西大禮使太宰左丞在南北向東上分獻官位于其
後行事吏部戶部禮部尚書吏部禮部侍郎大司樂光
禄卿讀册舉册官大樂令光禄丞奉禮協律郎搏黍太
祝郊社太官令在北南向西上(凡設大樂令以下位皆稍却)監察御
史在吏部尚書之西異位稍却光禄陳禮饌于東壝門
外道南北向太常設饌位版于禮饌之南大禮使太宰左
丞在北南向西上分獻官位于其後監察御史位二俱
在西東向北上行事吏部戶部禮部尚書吏部禮部侍
郎大司樂光禄卿讀册舉册官大樂令光禄丞奉禮協
律郎搏黍太祝郊社太官令在東西向北上禮部帥其
屬設册祝案于神位之右司尊彛帥其屬設玉幣篚于
酌尊所次設籩豆簠簋正配位皆左十有一籩右十有
一豆俱為三行爼三一在籩前二在豆右為二重登一
在籩豆間簠一簋一在籩豆外簠在左簋在右又設尊
坫之位正配位皆太尊五山尊五為二重在壇上東南
隅北向西上(配位設于正位酒尊之東)太尊在前皆有坫加勺冪為
酌尊又設太尊二山尊二在神位前著尊二犧尊二在
午階之西第一龕(配位設于酉階之北第一龕)象尊二壺尊六在壇
下午階之西俱北向西上(配位設于酉階上之北俱東向北)皆加冪設而
不酌又設從祀籩豆簠簋之位第一龕每位皆左十籩
右十豆俱為三行爼二在籩豆前登一盤一在籩豆間
簠一簋一在籩豆外簠在左簋在右爵一在俎前加坫其
餘神位每位皆左二籩右二豆爼一在神位前爵一次
之簠一簋一在爵之前簠在左簋在右登一在籩豆間
又設從祀神坫之位第一龕每方犧尊二象尊二第二
龕每方山尊二山林川澤每方蜃尊二餘每方散尊二
皆加勺冪在神位之左又設正配位籩豆簠簋盤爼各
一于饌幔内設御洗二于壇下午階東南北向(盥洗在東爵洗)
(在西)罍在洗東加勺篚在洗西南肆寔以巾(若爵洗之篚則又實以爵)
(加坫)設皇帝位于洗南北向内侍酌水位于洗東執巾位
于酌水内侍之北俱西向吏部侍郎位于洗爵之西東
向又設亞獻盥洗爵洗于本位之南分獻官盥洗爵洗
各于其方陛道之左罍篚各設于左右皆内向執罍篚
者各于其後祭日丑前五刻郊社令與太史設皇地祗
太祖皇帝神位版于壇上又設神州地祗五嶽位于壇
第一龕太府卿少府監帥其屬陳玉幣于篚(皇地祗玉以黃琮神)
(州地祗王嶽以兩圭有邸皆盛以匣皇地祗配帝幣以黃神州地祗以黑五行官五方嶽鎮海瀆以下各從方)
(色)禮神之玉各置于神位前瘞玉加于幣光禄卿帥其
屬入實正配位籩豆簠簋(籩三行以右為上第一行形鹽在前魚鱐糗餌次之第二)
(行榛實在前乾桃乾䕩乾棗次之第三行菱在前芡筍荔實鹿脯次之豆三行以左為上第一行芹菹在前)
(菹葵菹菁菹次之苐二行韮菹在前酏食魚醢兔醢次之第三行豚拍在前鹿臡醓醢次之簠實以稻簋實以)
(黍登實以太羹)太官令帥其屬入實爼(籩前之俎一實以牛腥七體兩髀兩肩兩脅并)
(脊兩髀在兩端兩脅次之脊中豆右之俎二為二重以北為上第一重實以牛腥腸胃肺離肺一在上端刌肺)
(三次之腸三胃三次之第二重實以羊牛熟腸胃其載如腥若配位即以東為上)良醞令帥其
屬入實尊(太尊寔以泛齊山尊寔以醴齊著尊實以盎齊犧尊實以醍齊象尊實以沉齊各以一尊)
(實明水壺尊三實玄酒三實三酒明水玄酒皆在上)又實從祀之饌(第一龕籩三行以右為上)
(第一行乾䕩在前乾桃形鹽魚鱐次之第二行鹿脯在前荔實乾桃次之第三行菱在前芡榛實次之豆三行)
(以右為上第一行芹菹在前筍菹葵菹次之第三行豚拍在前鹿臡醓醢次之)簠實以稻粱粱在
稻前簋實以黍稷稷在黍前(籩前之俎實以羊腥髀一豆前之俎實以豕腥髀一登實)
(以大羹槃實以血爵實以泛齊其餘諸神位每位左二籩荔實在前鹿脯次之右二豆菁菹在前鹿臡次之簠)
(實以稷簋寔以黍俎實以羊豕腥肉登實以大羹爵實以齊酒)又寔從祀之尊(犧尊實以泛齊)
(山尊實醴齊蜃尊實以沉齊散尊實以清酒各以一尊實明水象尊俱實明水)太常設燭於神
位前又設大禮使以下行事執事官揖位于卯階之東
内壝外如省牲位所司陳異寶嘉瑞及伐國之寳于宫
架之南東西相向
政和五禮新儀卷八十
