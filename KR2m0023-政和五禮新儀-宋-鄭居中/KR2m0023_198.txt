政和五禮新儀卷一百九十二
嘉禮
册皇太子儀中
謁太廟
前期太常寺下太史局擇日謁廟前一日宫闈令帥其
属清掃廟之内外有司於廟東神門外道北南向設皇
太子幄次又於殿庭東階下近東西向及逐室戶内各
設皇太子褥位又於幄次之南道東西并南櫺星内外
門設東宫官次東宫官及應從官等各宿於本司(内執事官)
(宿於廟)其日質明東宫官應從官各服其服所司陳鹵簿
於東宫門外禮直官引左庶子詣内嚴右庶子負寳如
式俱詣閣奉迎僕進金輅於閣外南向左右内率執刀
立於輅前北向中允一人在近侍官之前贊者二人又
在中允之前禮直官引左庶子言外偹僕攝衣而升正
立執轡皇太子服遠遊冠朱明衣升輿以出左右侍衛
如常儀左庶子進詣輿前俛伏跪稱左庶子姓某言請
皇太子降輿升輅言訖俛伏興(凡左庶子有請並准此)皇太子降
輿升輅僕立授綏左庶子以下夾侍贊善進當輅前俛
伏跪稱贊善姓某言請進輅言訖俛伏興(凡贊善有請並准此)輅
動贊善與贊者夾引以出至侍官上馬所贊善請輅權
駐令侍官上馬左庶子前承令退稱曰令諸贊善退稱
内侍官上馬贊者承傳文武侍官皆上馬左庶子以下
夾侍於輅前侍官上馬畢贊善請進輅輅動東宫官以
下皆乘馬以從至太廟西櫺星門外廻輅南向禮直官
引左庶子進當輅前請降輅皇太子降輅入幄次一刻
頃禮直官引左庶子言外備皇太子服衮冕出次中允
進圭皇太子執圭東宫官𨗳從如儀入詣殿庭東階之
東西向位立定東宫官分立於左右禮直官引率更令
請再拜皇太子再拜訖禮直官引率更令前𨗳皇太子
升自西階詣僖祖室神位前北向立率更令請再拜皇
太子再拜訖次詣翼祖宣祖太祖太宗真宗仁宗英宗
神宗哲宗室行禮如上儀訖降西階復西向位立禮直
官引率更令詣皇太子前跪稱率更令姓某言禮畢言
訖俛伏興前𨗳皇太子出東神門外中允少前受圭前
引皇太子歸幄次更朝服有司轉仗衛於還途如來儀
僕進金輅於西櫺星門外南禮直官引左庶子言外備
皇太子出次至西櫺星門外升輅侍官上馬如來儀輅
動至東宫門外俱下馬入至閣前廻輅南向左庶子請
降輅皇太子降輅升輿入侍官從至閣左庶子請將士
各還本所
謁别廟
並如謁太廟之儀
皇帝受羣臣賀
其日質明文武百僚並常服早入就次皇帝將出宫讀
奏目官以下詣垂拱殿讀奏目官在殿庭之南宣贊引
班對立舍人在其南簿書官在舍人之西少絶覺察失
儀提點使臣在其南並北向(舍人以西為上簿書官以下以東為上)宣贊
舍人立班前西向東上閣門附内侍進班齊牌皇帝出
宫守踏道行門禁衛諸班親從迎駕自贊常起居訖又
自贊賀再拜訖皇帝服鞾袍坐鳴鞭讀奏目官以下起
居訖(讀奏目官升降自東階)班首出班致詞稱賀歸位再拜(如宣答又)
(再拜)次知内侍省事以下次𬋩軍臣僚各逐班先面西立
候班到横行北向贊起居稱賀並如上儀次行門起居
稱賀再拜訖俟舍人南階下直身奏班絶皇帝降座鳴
鞭詣紫宸殿後幄排立諸班親從迎駕自贊常起居初
垂拱殿起居稱賀班將畢紫宸殿樞密以下大班入就
位並如賀祥瑞立班之儀東上閣門附内侍進班齊牌
皇帝御紫宸殿坐鳴鞭舍人揖樞密以下躬赴當殿通
某官姓名以下起居稱賀復位贊樞密以下再拜搢笏
舞蹈又再拜班首奏聖躬萬福又再拜訖班首出致詞
稱賀復位又再拜搢笏舞蹈又再拜知東上閣門官當
殿北向承旨訖西向稱有制樞密以下再拜宣答訖又再
拜搢笏舞蹈又再拜訖鳴鞭樞密直學士自西階升
殿侍立知東上閣門官以下殿庭東西侍立餘官分
班出(宣贊舍人退近南當庭中立對立舍人西出)文武百僚及諸軍將校殿
門外序班立定知東上閣門官以下退立東階下次殿
中御史一員先入就位次兩省次上將軍以下分班入
舍人分引文武班入詣殿庭東西相向立(將校排列不盡者止殿門)
(外立班)舍人揖班首以下躬宣贊舍人當殿通文武百僚
宰臣(三公通某官)姓名以下起居稱賀舍人揖班首以下横
行北向(兩省及上將軍以下依舊立)並如賀祥瑞立班之儀次宣贊
舍人揖左班近前舍人自班後詣東階下立知東上閣
門官贊拜班首出班致詞稱賀復位樞密詣御座前承
旨退詣折檻東西向宣答以下再拜並如上儀訖知東
上閣門官揖宰相執政官升殿(並升自東階内中書侍郎升自西階樞密直學)
(士下殿出)贊拜知東上閣門官還立引右班舍人由右班前
出餘官分出知引進司東上閣門官以下還侍立位宣
贊舍人復位次引進奉人如别儀
政和五禮新儀卷一百九十二
