政和五禮新儀卷二十六
吉禮
皇帝祀昊天上帝儀二
車駕自太廟詣青城
前祀一日皇帝於太廟朝享畢既還大次禮部郎中奏
解嚴皇帝常服乘輿還齋殿所司轉仗衛鹵簿陪文武
官先赴圓壇齋宫導駕官以下就次各服其服尚輦奉
御進輿於齋殿乘黃令進玉輅於廟南門外少西南向
設千牛將軍一員位於輅前北向門下侍郎一員位於
左輔之前贊者二人位又於其前質明知客省事以下
知内侍省事以下帶御器械官祗應通事大夫以下武
功大夫以下并六尚局應奉官於齋戒門前班立定東
上閤門御史臺太常寺分引管軍臣僚及左輔門下侍
郎太僕卿乘黃令詣齋殿門外立班並北向東上(乘黃令位)
(其後)次引導駕官以下俱於大次門外分東西向立以俟
奉迎前導次行宫使御營廵檢各就位立定禮直官通
事舍人引禮部侍郎奉請中嚴(凡左輔門下侍郎禮部侍郎奏請皆直官通事)
(舍人引)少頃又奏外辦皇帝服通天冠絳紗袍乘輿以出
稱警蹕如常儀行門禁衛諸班親從迎駕奏聖躬萬福
知客省事以下知内侍省事以下帶御器械官祗應通
事大夫以下武功大夫以下六尚局應奉官序班迎駕
奏聖躬萬福次管軍臣僚奏聖躬萬福次左輔以下常起
居次導駕官北向常起居(内有已起居者止奏聖躬萬福)分東西立次
行宫使御營廵檢常起居(該宣名者並宣名)太僕卿出詣玉輅
所攝衣而升正立執轡駕官前導皇帝至廟南門内少
東左輔進當興前俯伏跪奏左輔具臣某言請皇帝降
輿奏訖俯伏興退復位(凡左輔奏請准此)皇帝降輿步出門外
至玉輅所千牛將軍前跪執轡左輔奏請升輅乘黃令
稍前東向進玉輅皇帝升輅太僕卿立授綏導駕官分
左右步導門下侍郎進當輅前俯伏跪奏門下侍郎具
官臣某言請車駕進發奏訖俯伏興退復位(凡門下侍郎奏請准)
(此)車駕動稱警蹕左輔先詣廟西門内以俟門下侍郎
及贊者夾侍以出千牛將軍夾輅而趨車駕將及廟西
門至侍臣上馬所門下侍郎奏請車駕少駐勅侍臣上
馬左輔前承旨退稱曰制可門下侍郎退𫝊制稱侍臣
上馬贊者承傳勅侍臣上馬諸侍衞之官各督其屬左
右翼駕在黃麾内符寳郎奉八寳前導殿中監後部從
導駕官夾侍於前贊者在左輔門下侍郎之前侍臣上
馬畢門下侍郎奏請車駕進發車駕動稱警蹕不鳴鼔
吹大駕鹵簿前導詣青城車駕將至青城東上閤門御
史臺分引陪祠文武官宗室客使禮直官贊者引行事
執事官俱詣奉禋門外立班再拜奉迎訖退(内有已起居者止奏)
(聖躬萬福)車駕及門外駐文武侍臣皆下馬導駕官步導入
門車駕動千牛將軍夾輅而趨至端誠殿前廽輅南向
千牛將軍立於輅右左輔奏請皇帝降輅乘輿入齋殿
侍衞如常儀導駕官步導至殿前皇帝降輿歸殿後閤
簾降通事舍人承旨勅羣官各還次學士院以祝册授
通進司進御書訖付尚書禮部
省牲器
省牲之日午後七刻去壇三百步禁行者未後二刻郊
社令帥其屬掃除壇之上下司尊彛帥府史及執事者
以祭器入設於位(凡設祭器皆藉以席籩豆又加巾盖)太府卿少府監陳
幣於篚(告潔畢權徹)未後三刻禮直官贊者分引大禮使以
下詣東壝門外省牲位立定光禄卿丞與執事者牽牲
就位禮直官贊者揖贊者引大司樂入行樂架(凡亞終獻行事)
(皆禮直官太常博士引大禮使太常左丞行事皆禮直官引餘贊者引)次引禮部尚書升
自邜階視滌濯(凡行事執事官升降皆自邜階)次引太宰申眡滌濯執
事者皆舉幂曰㓗俱復位禮直官稍前曰告潔畢請省
牲次引禮部尚書侍郎稍前省牲訖退位次引光禄卿出
班循牲一匝西向躬曰充曰偹次引光禄丞出班循牲
一匝西向躬曰腯俱復位禮直官稍前曰省牲畢請就
省饌位贊揖訖引大禮使以下各就位立定禮直官贊
揖所司省饌具畢禮直官贊省饌畢揖訖俱還齋所光
禄卿丞及執事者以次牽牲詣厨授太官令次引禮部
尚書詣厨省鼎鑊視濯溉協律郎展視樂噐乃還齋所
晡後一刻太官令帥宰人以鸞刀割牲祝史各取毛血
實於槃俱置饌所遂烹牲郊社令帥其屬掃除壇之上
下
奠玉幣
祀日丑前五刻(行事用丑時七刻)諸祀官及陪祠之官各服其
服郊社令與太史官屬入設神位版太府卿少府監入
陳玉幣光禄卿入實籩豆簠簋太官令入實爼良醖令
入實尊樂正帥工人二舞以次入與執尊罍篚幂者各
就位次引分獻執事官各位於龕陛上下並外向次通
事舍人分引陪祠文武官及宗室客使各入就位次禮
直官贊者分引大禮使以下行事執事官就邜階内壝
門外揖位定立禮直官贊揖次引監察御史次引大禮
使以下入就次次引監御史按視壇之上下糾察不如
儀者退復位尚輦奉御進輿於齋殿皇帝服通天冠絳
紗袍乘輿以出近侍及扈從之官前導至大次門外皇
帝降輿入次簾降禮儀使樞密院官太常卿東上閤門
官太常博士禮直官分引於大次外之左右次引禮部
侍郎詣前奏請中嚴少頃又奏外辦符寳郎奉寳陳於
宫架之北禮儀使當次前俯伏跪奏禮儀使臣具官某
言請皇帝行事奏訖俯伏興還侍衛(禮儀使奏禮畢准此)簾卷皇
帝服裘被衮以出侍衛如常儀禮儀使以下前導至中
壝門外殿中監跪進大圭殿中少監副之(凡殿中監進圭受圭皆少)
(監副之)禮儀使奏請執大圭前導皇帝入自正門(侍衛不應入者)
(止於門外)協律郎俯伏舉麾興(凡行禮執事者取物奠物皆跪俯伏興)工鼓柷
宫架乾安之樂作(皇帝升降行止皆作乾安之樂)至午階版位西向立
偃麾戞敔樂止(凡樂皆協律郎跪俛伏舉麾興工鼓柷而後作偃麾而後止)禮儀使
以下分左右侍立(凡行禮儀使樞密院官太常卿東上閤門官太常博士禮直官前導至位)
(則分立於左右)禮儀使前奏有司謹具請行事宫架作景安之
樂文德之舞六成太常升煙燔牲首禮儀使奏請再拜
皇帝再拜贊者曰再拜在位官皆再拜内侍取玉幣於
篚立於尊所(應龕陛上下及壝内諸位太祝取玉幣亦各立於尊所)次引太宰吏
部尚書侍郎升詣昊天上帝神位前立太宰吏部尚書
俱西向北上侍郎東向禮儀使前導皇帝盥洗位宫架
樂作至洗位北向立樂止内侍酌水以進禮儀奏請搢
大圭盥手内侍跪取巾於篚興以進皇帝帨手内侍受
巾跪奠於篚禮儀使奏請執大圭前導皇帝升壇大禮
使從(皇帝升降大禮使皆從左右侍衛量人數升)宫架樂作至壇下樂止升
自午階登歌樂作至壇上樂止登歌嘉安之樂作殿中
監跪進鎮圭禮儀使奏請搢大圭執鎮圭前導皇帝詣
昊天上帝神位前北向立内侍先設繅藉於地禮儀使
奏請跪奠鎮圭於繅藉執大圭俯伏興又奏請搢大圭
跪内侍加玉於幣以授吏部尚書吏部尚書以授太宰
太宰西向跪以進禮儀使奏請受玉幣皇帝受奠訖吏
部侍郎東向跪受以興進奠於昊天上帝神位前太宰
吏部尚書侍郎俱詣太祖皇帝神位前以俟禮儀使奏
請執大圭俯伏興内侍取鎮圭繅藉詣太祖皇帝神位
前先設繅藉於地禮儀使奏請冄拜皇帝再拜訖樂止
禮儀使前導皇帝詣太祖皇帝神位前東向奠幣並如
上儀(惟登歌作廣安之樂)太宰以下俱復位禮儀使導皇帝還版
位登歌樂作内侍舉鎮圭繅藉以鎮圭授殿中監還次
有司皇帝降階樂止宫架樂作至版位西向立樂止初
皇帝將奠配位之幣贊者引分獻官俱詣盥洗位搢笏
盥手帨手執笏由其階升詣諸從祀神位前各搢笏跪
奠幣執笏俯伏興再拜祝史執事官各助奠訖退復位
祝史奉毛架立於壝門外由其階升太祝迎於壇上俱
進奠於神位前大祝與執事者退立於奠所
政和五禮新儀卷二十六
