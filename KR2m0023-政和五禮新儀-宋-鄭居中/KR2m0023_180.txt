政和五禮新儀卷一百七十四
嘉禮
皇子納夫人儀
采擇
問名
告吉
告成
告期
奏告
賜告
醮戒
親迎
同牢
夫人朝見
盥饋
采擇
前一日主人設使者次于大門之外道右南向其日大
昕使者公服至於女氏大門外掌次者延入次(主人及行事者)
(皆公服)主人受於廟(無廟者設神位於廳事中間)使者出次謁者引立
於大門外之西東面主人立於東階下西面儐者立於
主人之左北面受命出立於門東西面曰敢請事使者
曰奉制某王之儷屬於懿淑慎之重之使某行采擇之
禮儐者入告主人曰臣某之子顓愚不足以備采擇恭
承制命臣某不敢辭儐者出告訖入引主人迎於大門
外之南北面再拜使者不答拜謁者引使者入門而左
主人入門而右執鴈者從入以鴈陳於庭三分庭一在
南北向使者升自西階立於兩楹間南面主人升自東
階進使者前北面使者曰某奉制采擇主人降詣階間
北面再拜退立於東階上西面使者降自西階以出
問名
使者既出立於中門外之西東面主人降立於東階下
西面儐者進受命出請事使者曰某王之儷采擇既諧
將加官占奉制問名儐者入告主人曰制以臣某之子
可以奉侍某王臣某不敢辭儐者出告訖引主人迎於
中門外之南北面再拜使者不答拜謁者引使者入門
而左主人入門而右執鴈者從入以鴈陳于庭三分庭
一在南北向使者升自西階立于兩楹間南面主人升
自東階進使者前北面使者曰某奉制問名主人降詣
階間北面再拜升階仍北面曰臣某第幾女某氏出使
者降自西階出立于中門外之西東面主人降立于中
門内西面儐者進受命出請事使者曰禮畢儐者入告
主人曰某公奉制命之于某之室請禮從者儐者出告
使者曰某既得將事敢辭儐者入告主人曰敢固以請
儐者出告使者曰某辭不獲聞命敢不從儐者入告遂
引主人升立于序端掌事者徹神位設禮賓席儐者引
主人降迎使者報揖主人入使者從入升階即座行飲
食之禮會畢賓主俱興掌事者奉幣以授主人主人以
授使者降自西階從者受幣使者退主人送于門外
告吉
前一日主人設使者次如常儀其日大昕使者至女氏
大門外掌次者延入次主人受禮如采擇之儀使者出
次謁者引立于大門外之西東面主人立于東階下西
面儐者進受命出請事使者曰官占既吉奉制以告儐
者入告主人曰臣某之子愚弗克堪占貺之吉臣與有
幸臣某謹奉典制儐者出告訖入引主人迎于大門外
之南北面再拜使者不答拜謁者引使者入門而左主
人入門而右執鴈者從入以鴈陳于庭三分庭一在南
北向使者升自西階立于兩楹間南面主人升自東階
進使者前北面使者曰奉制告吉主人降詣階間北面
再拜使者降自西階出立于中門外之西東面主人退
立於中門西面儐者進受命出請事使者曰禮畢其禮
使者如問名之儀
告成
前一日主人設使者次如常儀其日大昕使者至女氏
大門外掌次者延入次執事者入設幕于中門之外元
纁束帛陳于幕之北面(元三疋纁三疋合束之其他禮物自如常儀)執事者
奉璋以俟於幕西東面主人受禮如告吉之儀使者出
次謁者引立于大門外之東西面主人立于東階下西
面儐者進受命出請事使者曰官占云吉嘉耦既定制
使某以儀物告成儐者入告主人曰奉制賜臣以重禮
臣謹奉典制儐者出告入引主人迎于大門外之南北
面再拜使者不答拜謁者引使者入門而左主人入門
而右奉璋者從入奉束帛者次之諸持禮物者皆從其
後三分庭一在南北向西上使者升自西階立于兩楹
間南面主人升自東階進使者前北面使者曰某奉制
告成主人降詣階間北面再拜使者降自西階出立于
中門外之西東面主人退立于中門内西面儐者進受
命出請事使者曰禮畢其禮使者如告吉之儀
告期
前一日主人設使者次如常儀其日大昕使者至女氏
大門外掌次者延入次主人受禮如告成之儀使者出
次謁者引立于大門外之西東面主人立于東階下西
面儐者進受命出請事使者曰涓辰之良某月某日吉
制使某告期儐者入告主人曰臣某謹奉制儐者出告
訖入引主人迎於大門之外之南北面再拜使者不答
拜謁者引使者入門而左主人入門而右執鴈者從入
以鴈陳於庭三分庭一在南北向使者升自西階立于
兩楹間南面主人升自東階進使者前北面使者曰某
奉制告期主人降詣階間北面再拜使者降自西階出
于中門外之西東面主人退立于中門外西向儐者進
受命出請事使者曰禮畢其禮使者如告成之儀
奏告
前期太史局擇日差官奏告景靈東西宮如常告之儀
賜告
前一日主人設使者次如常儀(使者以内侍充)又設權置告箱
次於中門之外北面設香案於寢庭随闕所向其日大
昕使者公服至夫人門外掌次者延入次史二人對舉
箱置於次夫人花釵翟衣俟于閤姆立于其右女贊者
二人夾侍使者出次謁者引立于大門外之西東面主
人立東階下西面儐者進受命出請事使者曰奉制賜
某國夫人告儐者入告主人曰臣某謹奉制儐者出告
訖入引主人出迎立于大門外之南北面再拜使者不
答拜謁者引使者入門而左主人入門而右舉告箱者
從入(至寢門以内侍代)主人立於香案之左使者立于香案之
右告箱者以告置于香案女相者引夫人出面闕立使
者稱有制女相者贊冄拜夫人冄拜使者曰賜某國夫人
告又再拜訖夫人退使者出立于中門外之西東面主
人立于中門内西面儐者進受命出請事使者曰禮畢
其禮使者如告期之儀
醮戒
皇子將行親迎皇帝醮戒於所御之殿内贊者設御座
南向又設皇子位於西階上東向設酒饌如常儀皇帝
即御座贊禮者引皇子北面再拜皇子升自東階進立
於位西東向次内贊者取醆内侍以酒注于醆進皇子
位前皇子跪受醆又内贊者奉饌設於皇子位前皇子
就位座飲食訖贊禮者引皇子降階北面再拜又引皇
子進當御座前西向立皇帝命之曰親迎惟古往帥以
恭皇子曰臣謹奉制次贊禮者引皇子降階北面再拜
訖出
親迎
前一日主人設皇子次於夫人大門之外道右南向又
設王府官次於皇子次之西南東向其日大昕夫人父
服其服告于祖廟(無廟者設神位於廳事中間)親迎前三刻應執事
者俱服其服所司依式陳鹵簿于本閤門外初昏所司
進象輅于皇子閤外南向贊者二人在前馭者奮衣西
升正立執轡皇子服九旒冕以出左右侍衞如常儀禮
直官請皇子升輅皇子升輅訖馭者立授綏王府官夾
侍禮直官請進輅輅動贊者夾引以出至王府官上馬
所禮直官請輅駐令王府官上馬王府官上馬畢禮直
官請進輅輅動王府官以下皆乘馬以從皇子將至主
人設神位于寢戶外之西又設醴女位于戶内南向具
酒饌如常儀皇子至夫人大門外次前迴輅南向禮直
官請皇子降輅皇子降輅入次夫人著花釵服翟衣就
位南向立姆立于其右女從者陪其後主人升自東階
立于寢戶外之東西面内贊者設酒饌夫人就位坐飲
食訖降再拜内贊者徹酒饌主人降立于東階東南西
面禮直官引皇子出次立于門西東面儐者進受命出
門東西面曰敢請事皇子曰某奉制親迎敢不恭承儐
者入告主人曰某固恭具以須儐者出告入引主人迎
于大門外之東西面拜揖皇子答拜主人揖皇子報揖
皇子入門而左主人入門而右一揖至于階三遜執鴈
者從入以鴈陳于庭三分庭一在南北向主人升立于
東階上西面皇子升西階進當寢戶前北面再拜降出
主人不降送初皇子入門母出立于寢戶外之西南面
於皇子拜訖姆導夫人出于母左父少進命之曰戒之
戒之夙夜恪勤母或違命母命之曰勉之勉之爾父有
訓往承惟欽庶母申之曰恭聽父母之言夫人出乘厭
翟車陳鹵簿如式皇子先出大門至次有司轉仗衞於
還途如來儀所司進象輅于次前禮直官請皇子升輅
王府官上馬皆如來儀輅動至本宮門外俱下馬入至
閤前迴輅南向禮直官請皇子降輅皇子降輅入王府
官從至閤將士各還本所
同牢
初昏掌使者設巾洗二一于東階東南一于室之北水
在洗東尊于室中實四爵兩卺于篚(爵卺以常用酒器代之)皇子
至降輅以俟夫人至降車北面立皇子揖夫人以入及
寢門又揖夫人升階入于室皇子盥于南洗夫人從者
沃之夫人盥於北洗皇子從者沃之贊者設酒饌七箸
從設掌事者布對位皇子揖夫人即對位皆坐贊禮者
二人以酒注于醆皇子及夫人受醆飲訖贊者受醆遂
薦饌再飯三飯如初儀皇子及夫人皆興再拜掌事者
徹酒饌訖退
夫人朝見
其日夫人夙興沐浴著花釵服翟衣乘厭翟車以出有
司依式陳鹵簿於閤外入至降車所夫人降車司賓引
夫人止閣外内侍入奏皇帝即御座南向坐侍衞如常
夫人奉棗栗司賓引夫人入立于庭中北面再拜司賓
引夫人升自西階進北面置于御座前尚食進徹以東
司賓引夫人降復位又再拜司賓引夫人出詣皇后所
御之殿立於閤外尚儀入奏皇后即南向座侍衞如常
司賓引夫人入立于庭北面再拜訖夫人奉服脩司賓
引夫人升自西階進北面置于皇后前尚食進徹以東
司賓引夫人降復位司賓引夫人出皇帝皇后醴夫人
如宮中之儀
盥饋
其日夫人夙興沐浴著花釵服翟衣乘厭翟車以出有
司依式陳鹵簿入至降車所夫人下車司賓引夫人立
于閤外俟皇帝進膳司賓引夫人入立于庭北面再拜
訖尚食以膳授夫人司賓引夫人升自西階北面置于
皇帝前司賓引夫人降復位又再拜司賓引夫人出詣
皇后所御之殿立於閤外俟皇后進膳司賓引夫人立
于庭北面再拜訖尚食以膳授夫人司賓引夫人升自
西階北面置于皇后前司賓引夫人降復位又再拜司
賓引夫人出皇帝皇后饗夫人如宮中之儀
政和五禮新儀卷一百七十四
