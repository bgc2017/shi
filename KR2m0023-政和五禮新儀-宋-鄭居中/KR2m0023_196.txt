政和五禮新儀卷一百九十
嘉禮
册皇后儀四
皇后朝謁景靈宫
前一日有司於景靈東宫張大次於明福殿上(西宫即於㓗誠)
(殿)又於天興殿之東廊設幄東南西向又於殿東階之
東西南設皇后褥位西向又於殿上設皇后褥位於香
案南北向及供奉之物如常儀又設内命婦妃嬪以下
陪列位於殿庭之東外命婦陪列位於殿庭之西皆重
行北向保寕閣天元大始皇武儷極大定煇德熙文衍
慶美成繼仁治隆徽音景靈西宫大明坤元重光殿並
如上儀訖又設内命婦妃嬪以下及外命婦並應奉官
次於齊殿門内外量地之宜太僕寺陳重翟車於宣德
門内偏東南向其日未明前二刻有司陳小駕鹵簿儀
仗於重翟車左右以次排列外命婦先至景靈宫後門
入就次皇后未出宫前一刻内侍引命婦妃嬪以下俱
詣殿庭起居訖内侍奏請中嚴少頃又奏外辦皇后首
餙褘衣乘龍餙肩輿如常儀障以行出内東門(由宣祐門左銀臺門)
(左嘉肅門左長慶門入左升龍門)内侍詣皇后肩輿前俛伏跪奏具官
臣某言請皇后降肩輿升重翟車奏訖俛伏興少退(凡内)
(侍奏請之儀准此)馭者執綏皇后升重翟車内侍詣車前奏請
重翟車進發車進行出東偏門内命婦妃嬪以下自内
東門升階乘車由左掖門至宣德門外從皇后車至景
靈東宫昌福門(西宫即於昭德門)小駕鹵簿止於門外車入門
廻車南向内侍詣車前奏請皇后降車升肩輿皇后降
車升肩輿入大次内命婦妃嬪以下並降車以入内侍
引外命婦詣皇后大次前起居訖並先赴殿庭陪位少
頃内侍前𨗳皇后至天興殿幄次降簾又内侍詣幄次
請皇后行朝謁之禮簾卷内侍前𨗳皇后詣殿庭西向
褥位立内侍奏請再拜皇后再拜内命婦妃嬪以下及
外命婦皆再拜内侍前𨗳皇后升殿東階詣聖祖天尊
大帝案前褥位北向立内侍奏請皇后上香再上香
三上香又奏請再拜皇后再拜内命婦妃嬪以下及外
命婦皆再拜内侍前𨗳皇后還幄次降簾内侍詣幄次
前奏言禮畢次詣保寕閣天元大始皇武儷極大定煇
德殿朝謁如天興殿謁訖歸大次内侍詣大次前奏内
解嚴内外命婦皆還次少頃小駕鹵簿轉仗衛於還途
如來儀外命婦先退太僕進重翟車於昌福門内南向
内侍奏請中嚴少頃又奏外辦皇后乘肩輿以出至車
前内侍詣肩輿前奏請皇后降肩輿升重翟車皇后升
車馭者執綏内侍詣車前奏請重翟車進發内命婦妃
嬪以下升所乘車重翟車進行鼓吹振作前𨗳車至宣
德東偏門廻車南向内侍詣車前奏請皇后降車升肩
輿皇后乘肩輿障以行帷由内東門還内内命婦妃嬪
以下從入内侍奏請解嚴將士各還其所次日又朝見
熙文衍慶美成繼仁治隆徽音殿並如天元殿之儀又
次日謁西宫朝謁大明坤元重光殿並如東宫之儀
政和五禮新儀卷一百九十
