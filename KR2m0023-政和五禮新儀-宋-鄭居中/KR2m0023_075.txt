政和五禮新儀卷六十九
吉禮
祀八鼎儀
時日
齋戒
陳設
省饌
行事
時日
太常寺預於隔季以立春日祀牡鼎於九成宫關太史
局(春分日祀蒼鼎立夏日祀罡鼎夏至日祀&KR0008;鼎立秋日祀阜鼎秋分日祀皛鼎立冬日祀魁鼎冬至日祀)
(寳鼎准此)太史局以其日報太常寺太常寺參酌訖具時日
散告
齋戒
前祀五日應行事執事官散齊三日治事如故宿於正
寢不弔喪問疾作樂判書刑殺文書決罰罪人及與穢
惡致齋二日(光禄少卿太官令齋一日)一日於本司(無木司者於太常齋舍質明至)
(齋所)唯祀事得行其餘悉禁前祀一日質明俱赴祠所齋
宫官給酒饌祀官已齋而闕者通攝行事
陳設
前祀一日有司掃除宫之内外光禄陳禮饌於齋宫太
常設省饌位版於禮饌之南三獻官在南北向西上監
察御史在東西向光禄少卿大樂令奉禮郎太祝太官
令在東西向北上(凡設奉禮郎以下位皆稍却)大晟設登歌之樂於
殿前祀日丑前五刻禮直官贊者諸司職掌各服其服
太常陳幣篚於神位之左(幣隨方色)祝版於神位之右置於
坫次設祭器皆藉以席光禄實之左十籩為三行以右
為上(第一行乾䕩在前乾棗形塩梨次之第二行乾柿在前榛實乾桃次之第三行蓤在前芡㮚次之)
右十豆為三行以左為上(第一行芹菹在前筍菹葵菹菁菹次之第二行薤在前萵)
(苣松脯次之第三行韲脯在前韲醬次之)爼二一在籩前一在豆前(實以乳餅)簠
二簋二在籩豆外二爼間簠在左簋在右(簠實以稲粱粱在稲前簋)
(實以黍稷稷在黍前)設犧尊四象尊四為二重在殿上之左稍前
以右為上犧尊在前皆有坫加勺幂為酌尊(犧尊一實明水為上)
(尊餘實泛齊代以供内法酒初獻酌之象尊一實明水為上尊餘實醴齊代以祠祭法酒亞終獻酌之)又
設太尊二山尊二在神位前(太尊一實泛齊山尊一實醴齊各以一尊實明水)
著尊二犧尊二象尊二壺尊六在殿下(著尊一實盎齊犧尊一實)
(醍齊象尊一實沉齊各以一尊實明水壺尊三實玄酒三實三酒明水玄酒皆在上)俱隨神位所
向以右為上加幂五齊三酒皆設而不酌太常設燭於
神位前洗二於殿下之左(盥洗在東爵洗在西)罍在洗東加勺篚
在洗西實以巾(若爵洗之篚則又實以爵加坫)執罍篚者位尊後又設
揖位於殿門外三獻官在右監察御史大樂令奉禮郎
太祝太官令在左積燎柴於殿門外之左稍前設望燎
位於燎柴之後三獻官當中監察御史在右大樂令奉
禮郎太祝在左設三獻官席位於殿下之左監察御史
太樂令席位於殿下當中隨神位所向奉禮郎太祝太
官令在其後光禄少卿席位於監察御史之左又設監
察御史位於殿上前楹之右奉禮郎太祝在左相向立
大樂令於樂簴前太官令於酌尊所俱隨神位所向
省饌
前祀一日行事執事官集初獻齋所肄儀太祝習讀祝
文及視幣訖次禮直官贊者引行事執事官就齋宫内
省饌位(凡初獻行事禮直官引餘官贊者引)立定禮直官贊揖所司省饌
具畢禮直官贊省饌畢揖訖俱還齋所次引監察御史
詣厨視祭酒器滌溉乃還齋所晡後有司帥其屬掃除
宫之内外訖還齋所
行事
祀日丑前五刻(行事春冬用丒時七刻秋夏用丑時一刻)太官令帥其屬實
饌具畢次引光禄少卿入詣殿庭席位立贊者曰再拜
光禄少卿再拜升殿點視禮饌畢次引監察御史升殿
點閱陳設糾察不如儀者次樂正帥登歌工人升殿各
入就位光禄少卿還齋所餘官各服其服次引行事執
事官詣殿門外揖位立定禮直官贊揖次引大樂令先
入就殿下席位立贊者曰再拜大樂令再拜升殿就位
次引監察御史奉禮郎太祝太官令次引三獻官各入
就殿下席位立禮直官稍前贊曰有司謹具請行事凝
安之樂作三成止贊者曰再拜在位者皆再拜次引監
察御史奉禮郎太祝太官令升殿各就位立定次引初
獻詣盥洗位同安之樂作(凡初獻升降行止皆作同安之樂)至位立將
笏盥手帨手執笏詣牡鼎神位前立樂止明安之樂作
搢笏跪次引奉禮郎詣神位之左搢笏跪執事者以幣
授奉禮郎奉禮郎奉幣授初獻訖執笏興復位初獻受
幣奠訖執笏俛伏興少退再拜樂止初獻將降階樂作
復位樂止少頃引初獻再詣盥洗樂作至位搢笏盥手
帨手執笏詣爵位立搢笏洗爵拭爵以授執事者執笏
升詣酌尊所立樂止成安之樂作執事者以爵授初獻
搢笏執爵執尊者舉幂太官令酌犧尊之泛齊初獻以
爵授執事者執笏詣牡鼎神位前立搢笏跪執事者以
爵授初獻初獻執爵三祭酒奠爵執笏俛伏興少立樂
止次引太祝詣神位之右搢笏跪讀祝文讀訖執笏興
復位初獻再拜將降階樂作復位樂止次引亞獻詣盥
洗位立搢笏盥手帨手執笏詣爵洗位立搢笏洗爵拭
爵以授執事者執笏升詣酌尊所立成安之樂作執事
者以爵授亞獻亞獻搢笏執爵執尊者舉幂太官令酌
象尊之醴齊亞獻以爵授執事者執笏升詣牡鼎神位
前立搢笏跪執事者以爵授亞獻亞獻執爵三祭酒奠
爵執笏俛伏興少退再拜樂止降復位次引終獻詣洗
升殿行禮並如亞獻之儀復位禮直官曰賜福酒贊者
承𫝊曰賜福酒再拜在位者皆再拜送神凝安之樂作
一成止次引三獻官詣望燎位有司詣神位前取幣祝
版置於燎柴次引監察御史太樂令奉禮郎太祝詣望
燎位立定禮直官曰可燎火燎半柴引初獻以下詣殿
門外揖位立禮直官贊禮畢揖訖退太官令帥其屬徹
禮饌監察御史詣殿監視收徹訖退
政和五禮新儀卷六十九
