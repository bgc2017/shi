政和五禮新儀卷二十八
吉禮
皇帝祀昊天上帝儀四
車駕還内
前期殿中監帥其屬尚舍設御幄於大慶殿門外之東
南向大晟設宫架於宣德門外稍南其日端誠殿受賀
禮畢所司轉㐲衛鹵簿於還塗如來儀文武百官宗室
客使先詣宣德門外就次俟至班奉迎乘黃令進金輅
於行宫殿門外南向千牛將軍一員執長刀立於輅前
尚輦奉御進輿於齋殿導駕官俱詣齋殿奉迎禮部侍
郎奏請中嚴少頃又奏外辦簾卷皇帝服通天冠絳紗
袍乘輿以出應導駕官等並迎駕奏聖躬萬福(内祗應官贊謝)
(花再拜)太僕御出詣金輅所攝衣而升正立執轡皇帝乘
輿降自西階至金輅所左輔奏請皇帝降輿乘輅(有司仍具)
(大輦若乘輦仍奏云降輿乘輦)太僕卿立授綏千牛將軍馭駕如來儀
門下侍郎奏請車駕進發車駕動稱警蹕侍衛如儀至
侍臣上馬所門下侍郎奏請車駕少駐勅侍臣上馬左
輔前承旨退稱曰制可門下侍郎傳制稱侍臣上馬贊
者承傳勅侍臣上馬門下侍郎奏請車駕進發車駕動
稱警蹕吹及諸軍樂振作車駕將至宣德門外文武百
官宗室客使並立班再拜奉迎次大内留守至再拜訖
退車駕自宣德門外少駐文武侍臣皆下馬步導千牛
將軍降立於輅右車駕動千牛將軍夾輅而趨大樂正
令奏采茨之樂入門樂止車駕至御幄前左輔奏請皇
帝降輅乘輿(若乘輦即奏云降輦乘輿)皇帝降輅乘輿以入禮部郎
中奏解嚴通事舍人承旨勅羣官各還次將士各還其
所
宣德門肆赦
前期殿中監帥其屬尚舍張設宣德門之外又設御座
於前楹當中南向又設御幄於後東上閤門設捧赦書
儀物於御座之東稍南儀鸞司設文武百僚次於樓前
隨地之宜八作司設鷄竿於御階之東稍北大晟府設
鼔一於宫架之西北稍東上其日刑部大理寺開封府
以囚徒集於仗後東上閤門御史臺太常寺設文武百
官位於樓下皇帝既歸幄次少頃乘輦升宣德門至御
閤門東降輦御閤簾降内侍遣呈赦書東上閤門官於
樓下侍立(三員於樓上祗應)禮直官通事舍人分引三公親王
以下詣樓前分班立定左輔樞密升詣御座之東翰林
學士承旨一員升詣御座之西俱南向立(翰林學士承旨闕即翰林)
(學士)次引禮部侍郎奏請中嚴少頃又奏外辦降復本班
簾卷大樂正令撞黃鍾之鐘右五鐘皆應乾安之樂
作内侍索扇扇合皇帝出御閤臨軒即御座樓下鳴鞭
簾卷内侍贊扇開扇退樂止侍衛如常儀禮直官通事
舍人分引三公親王以下横行北向立定(學士侍制兩省官將軍仍)
(舊相向立)典儀曰再拜在位皆再拜分班東西相向樓下舍
人詣樓前北向立左輔詣御座前承旨退稍前西向宣
曰奉勅立金鷄退復位樓下舍人應喏趨詣文武班南
北向揖訖東向宣曰奉勅立金鷄宣付所司退復位金
鷄初立大晟府擊鼓每擊鼓投一杖囚集鼔聲止(初宣立金)
(鷄即擊鼔立金鷄訖即止更不投杖)樓上降赦書閤門受以置於案承受
二人舉案於東偏門之西南舍人二員對捧東上閤門
官捧引至班心北向揖稱宣付門下省退詣案西東向
立引門下侍郎詣案南北向搢笏跪閤門捧赦書以授
門下侍郎受訖執笏俯伏興舍人捧案退置於樓下近
北訖歸本班東上閤門官還侍立位次門下侍郎捧赦
書詣班前北向俯伏跪奏制書請付外誕行(制書權付禮職官)
奏訖俯伏興躬身北向次引左輔詣御座前承旨退西
向宣曰制可退復位門下侍郎稱宣付班首稍西東向
立次引班首相向各俯伏跪門下侍郎搢笏捧制書以
授班首受訖執笏俯伏興捧歸位以付舍人舍人跪付
受提點承受啟封訖復以授舍人舍人捧制書折方行
至班心近南西向又折方北向立東上閤門官一員并
捧制書舍人於左省班後詣宣制位(起居郎舍人一員指摘句讀)舍人
宣曰有制典儀曰再拜在位官皆再拜舍人宣制至咸
赦除之獄吏詣南班北向躬稱脱枷訖奏聖躬萬福三
稱萬歲以罪人過宣制訖樓上舍人贊樞密院官左輔
翰林學士承旨並賀再拜(樓上閤門宫不拜)東上閤門官歸侍
立位舍人捧制書詣班前東向立搢笏跪以制書授班
首受訖舍人執笏退復侍立位禮直官次引西部尚書
詣班首前東向搢笏跪班首搢笏以制書加于笏上以
授所司歸本班禮直官通事舍人引三公親王以下及
應横行官就北向住立定典儀曰再拜在位官皆再拜
禮直官通事舍人引班首少前俯伏跪致詞訖俯伏興
典儀曰再拜在位官皆再拜搢笏舞蹈三稱萬歲又再拜
東上閤門官詣樓前北向承旨退於班首前西向宣制典儀
曰再拜在位者皆再拜東上閤門官宣答訖歸侍立位
典儀曰再拜在位者皆再拜舞蹈三稱萬歲又再拜禮
直官通事舍人引三公親王以下分東西班叙立禮直
官引左輔詣御座前奏禮畢退復位内侍索扇扇合大
樂正令撞𬎼賓之鐘左五鐘皆應乾安之樂作簾降皇
帝降座還御幄樂止樓下鳴鞭舍人詣樓前北向承旨
四色官應喏舍人北向稱奉勅放仗四色官趨至班南
宣曰奉勅放仗百僚再拜退宣詞令舍人於樓下宣勞
訖將士始退(賜酒拽馬隊茶並如儀)
政和五禮新儀卷二十八
