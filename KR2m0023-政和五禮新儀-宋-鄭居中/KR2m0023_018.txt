政和五禮新儀卷十二
序例
冠服
皇帝冕服
衮冕冕版廣八寸長一尺六寸前高八寸五分後高九
寸五分青表朱裏前後各十有二旒五采藻十有二就
(就間相去一寸)青碧錦織成天河帶長一丈二尺廣二寸朱絲
組帶為纓黈纊充耳金飾玉簪導長一尺二寸衮服青
衣八章繪日月星辰山龍華蟲火宗彛纁裳四章繡藻
粉米黼黻蔽膝隨裳色繡升龍二白羅中單皂褾襈紅
羅勒帛青羅抹帶緋白羅大帶革帶白玉雙佩大綬六
采(赤黃黑白縹綠)小綬三色如大綬間施玉環三朱襪赤舄緣
以黃羅親祠服之大裘青表纁裏黑羔皮為領褾襈朱
裳被以衮服冬至祀昊天上帝服之(立冬祀黑帝立冬後祀神州地祗亦)
(如之)通天冠二十四梁加金博山附蟬十二高一尺廣一
尺犀簪導朱絲組帶為纓絳紗袍織成雲龍皂羅褾襈
紅羅為裏絳紗裙蔽膝如袍飾並皂褾襈繡雲龍白羅
方心曲領革帶餘同冕服大祭祀致齋詣景靈宫太廟
行宫禮畢還宫元正冬至大朝會臨軒册命皇后皇太
子諸王大臣親耕耤田服之
皇后冠服(妃冠服附)
首飾花一十二株小花如大花之數并兩博鬢冠飾以
九龍四鳳褘之衣深青織成翟文赤質五色十二等青
紗中單黼領羅縠褾襈蔽膝隨裳色以緅為領緣用翟
為章三等大帶隨衣色朱裡紕其外上以朱錦下以綠
錦紐約用青組以青衣帶革白玉雙佩黑組雙大綬小
綬三間施玉環三(章采尺寸與乘輿同)青襪赤舄加金飾受册朝
謁景靈宫服之鞠衣以黃羅為之蔽膝大帶革舄隨衣
色餘同褘衣唯無翟文親蠶服之妃首飾花九株小花
如大花之數并兩博鬢冠飾以九翬四鳳褕翟青羅綉
為搖翟之形編次扵衣青質五色九等青紗中單黼領
羅縠褾襈蔽膝隨裳色以緅為領緣以搖翟為章二等
大帶隨衣色不朱裏紕其外餘倣皇后冠服之制受册
服之
皇太子冠服
衮冕垂白珠九旒紅絲組為纓青纊充耳犀簪導青衣
朱裳九章五章在衣山龍華蟲火宗彛四章在裳藻粉
米黼黻白紗中單青褾襈裾革帶塗金銀鈎䚢蔽膝隨
裳色為山火二章瑜玉雙佩四采織成大綬間施玉環
三白襪白舄(舄加金塗銀釦)加元服從祀文宣王服之遠遊冠
十八梁(金塗銀花飾)博山附蟬紅絲組為纓犀簪導朱明服
紅裳白紗中單方心曲領紅紗蔽膝白襪黑膝(餘同衮冕)受
册謁太廟朝會服之
皇太子妃冠服
首飾花九株小花如大花之數并兩博鬢褕翟青織成
文搖翟之形青質五色九等素紗中單黼領羅縠褾襈
皆以朱色蔽膝隨裳色以緅為領緣以搖翟為章二等
大帶隨衣色不朱裏紕其外上以朱錦下以綠錦鈕約
用青組以青衣革帶白玉雙佩純朱雙大綬(章采尺寸與皇太子)
(同)受册朝會服之鞠衣黃羅為之蔽膝大帶革帶隨衣
色餘與褕翟同唯無翟從蠶服之
命婦冠服
花釵皆施兩博鬢寳鈿飾翟衣皆青質羅為衣繡為翟
編次扵衣及裳第一品花釵九株寳鈿凖花數(以下凖此)翟
九等第二品花釵八株翟八等第三品花釵七株翟七
等第四品花釵六株翟六等第五品花釵五株翟五等
並素紗中單黼領朱褾襈亦通用羅縠蔽膝隨裳色以
緅為領緣加以文繡重雉為章二等(二品以下凖此)大帶以青
衣革帶青襪舄佩綬受册從蠶服之
羣臣祭服
正一品九旒冕(金塗銀稜有額花)犀簮青衣(畫降龍)朱裳蔽膝白
羅中單大帶以青衣革帶玉佩錦綬青絲網玉環朱襪
履(革帶以金塗銀玉佩以金塗銀裝綬以天下樂暈)親祠大禮使亞獻終獻太
宰少宰右丞每歲大祠宰臣親王執政官郡王充初獻
服之(奏告官並依本品服以下准此)從一品九旒冕(無額花)白綾中單紅
錦綬銀環金塗銀佩餘如正一品服親祠吏部戶部禮
部兵部工部尚書太廟進受幣爵奉幣爵宗室每歲大
祠捧爼官大祠中祠初獻官服之二品七旒冕角簪青
衣(無降龍)餘如從一品服親祠吏部侍郎殿中監大司樂
光禄卿讀册官太廟薦俎贊進飲福宗室七祀配享功
臣分獻官每歲大祠(謂用宫架者)大司樂大祠中祠亞終獻
大祠禮官小祠獻官朔祭太常卿服之三品五旒冕皂
綾綬銅環金塗銅革帶佩餘如二品服親祠舉册官大
樂令光禄丞捧爼饌籩豆簠簋官分獻官(分獻壇壝從祀)太廟
奉瓚盤薦香燈安奉神主奉毛血槃蕭蒿篚肝膋豆宗
室每歲祠祭大樂令大中祠分獻官服之無旒冕素青
衣朱裳蔽膝無佩綬餘如三品服奉禮協律郎郊祀令
太祝太官令親祠抬鼎官搏黍官太廟供亞終獻金斝
供七祀獻官執爵官服之五旒冕紫檀絁衣餘如三品
服監察御史服之州郡祭服三都初獻八旒冕經略安
撫鈐轄初獻六旒冕亞獻並二旒冕終獻無旒節鎮防
團軍事初獻四旒冕亞終獻並無旒冕
羣臣朝服
七梁冠(金塗銀稜)貂蟬籠巾犀簮導銀立筆朱衣朱裳白羅
中單並皂褾襈蔽膝隨裳色方心曲領緋白羅大帶革
帶玉佩錦綬青絲網間施三玉環白襪黑履(革帶以金塗銀玉佩)
(以金塗銀裝綬以天下樂暈)三公左輔右弼三少太宰少宰親王開
府儀同三司服之七梁冠(無貂蟬籠巾)銀裝玉佩雜花暈錦
綬餘同三公以下服執政官東宮三師服之六梁冠白
紗中單銀革帶佩方勝宜男錦綬銀環餘同七梁冠服
大學士學士直學士東宫三少御史大夫中丞六曹尚
書侍郎殿中監大司成散騎常侍特進金紫銀青光禄
大夫光禄大夫太尉節度使左右金吾衛左右衛上將
軍服之五梁冠翠毛錦綬餘同六梁冠服太子賓客詹
事給事中中書舍人諫議大夫待制九寺卿大司樂秘
書監殿中少監國子祭酒宣奉正奉通奉通議太中中
大夫中奉中散大夫上將軍節度觀察留後觀察使通
侍大夫樞密都承旨服之四梁冠簇四盤鵰錦綬餘同
五梁冠服九寺少卿大晟典樂秘書少監國子辟雍司
業少府將作軍器監都水使者起居舍人侍御史太子
左右庶子少詹事諭德尚書左右司郎中員外六曹諸
司郎中朝議奉直朝散朝請朝奉大夫防禦團練使刺
史大將軍正侍中侍中亮中衛拱衛左武右武大夫駙
馬都尉帶遥郡武功大夫以下樞密副都承旨服之三
梁冠金塗銅革帶佩黃獅子錦綬鍮石環餘同四梁冠
服殿中侍御史監察御史司諫正言尚書六曹員外郎
外符寳郎少府將作軍器少監太子侍讀侍講中書舍
人親王府翊善侍讀侍講九寺秘書殿中監辟雍丞大
晟樂令兩赤縣令大理正司直評事著作郎秘書郎著
作左郎太常宗學國子辟雍博士太史局令正丞五官
正朝請朝散朝奉承議奉議通直郎中亮中衛拱衛左
武右武郎諸衛將軍衛率府率武功武德武顯武節武
略武經武義武翌大夫郎醫職翰林醫正以上内符寳
郎閤門通事舍人敦武郎修武郎服之二梁冠角簪方
勝練鵲錦綬餘同三梁冠服在京職事官閤門祗候看
班祇候率府副率升輦輅立侍内臣服之御史大夫中
丞刑部尚書侍郎大理卿少卿侍御史刑部郎中大理
寺正丞司直評事並冠獬豸冠服青荷蓮綬
政和五禮新儀卷十二
