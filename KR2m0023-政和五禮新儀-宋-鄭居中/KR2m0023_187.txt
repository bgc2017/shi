政和五禮新儀卷一百八十一
嘉禮
皇太子冠儀下
謁太廟
前期太常寺下太史局擇日謁廟前一日宮闈令帥其
屬清掃廟之内外有司于廟東神門外道北南向設皇
太子幄次又於殿庭東階下近東西向及逐室戶内各
設皇太子褥位又於幄次之南道東西並南極星門内
外設東宮官及應從官等次各量地之宜皇太子宿齋
于本宮東宮官及應從官各宿于本寺(内執事官宿于奉廟)其日
質明東宮官應從官各服其服所司陳鹵簿於東宮門
外禮直官引左庶子請内嚴右庶子負寶如式俱詣
閤奏迎僕進金輅于閣外南向左内率執刀立于輅前
北向中允一員在侍官之前贊者二人又在中允之前
禮直官引左庶子言外備僕攝衣而升正立執轡皇太
子服遠遊冠朱明衣升輿以出左右侍衞如常儀左庶
子進詣輿前俛伏跪稱左庶子姓某言請皇太子降輿
升輅言訖俛伏(凡庶子有請並准此)皇太子降輿升輅僕立授綏
左庶子以下夾侍贊善進當輅前俛伏跪稱贊善姓某
言請進輅言訖俛伏興(凡贊善有請並准此)輅動贊善興贊者夾
引以出至侍官上馬所贊善請輅權駐令侍官上馬左
庶子前承令退稱曰令諸贊善退稱侍官上馬贊善承
傳文武侍官皆上馬左庶子以下夾侍于輅前侍官上
馬畢贊善請進輅輅動東宮官以下皆乘馬以從至太
廟西櫺星門外迴輅南向禮直官引左庶子進當輅前
請降輅皇太子降輅入幄次一刻頃禮直官引左庶子
言外備皇太子服衮冕出次中允進圭皇太子執圭東
宮導從如儀入詣殿庭東階之東西向位立定東宮官
分立于左右禮直官引率更令請再拜皇太子再拜訖
禮直官引率更令前導皇太子升自西階詣僖祖室神
位前北向立率更令請再拜皇太子再拜訖次請翼祖
宣祖太祖太宗真宗仁宗英宗神宗哲宗室行禮如上
儀訖降西階復西向立位禮直官引率更令詣皇太子
前跪稱率更令姓某言禮畢言訖俛伏興前導皇太子
出東神門外中允少前受圭前引皇太子歸幄次更朝
服有司轉仗衞于還途如來儀僕進金輅於西欞星門
外南向禮直官引左庶子言外備皇太子出次至西櫺
星門外升輅侍官上馬如來儀輅動至東宮所外俱下
馬入至閤前迴輅南向左庶子請降輅皇太子降輅升
輿入侍官從至閤左庶子請將士各還本司
謁别廟
並如太廟之儀
皇帝受羣臣賀
其日質明文武百僚並常服早入就次皇帝將出宮讀
奏目官在殿庭之南宣贊引班對立舍人在其南簿書
官在舍人之西少絶覺察失儀提點使臣在其南並向
北(舍人以西為上簿書官以下東為上)宣贊舍人立班前西向東上閣門
附内侍進班齊牌皇帝出宮守踏道行門禁衞諸班親
從迎駕自贊常起居訖又自贊賀再拜訖皇帝服鞾袍
坐鳴鞭讀奏目官以下起居訖(讀奏目官升降自東階)班首出班
致辭稱賀歸位再拜(如宣答又再拜)次知内侍省事以下管軍
臣僚各逐班先面西立俟班到橫行北向贊起居稱賀
並如上儀次行門起居稱賀再拜訖俟舍人南階下直
身奏班絶皇帝降座鳴鞭詣紫宸殿後幄排立諸班親
從迎駕自贊常起居初垂拱殿起居稱賀立班將畢樞
密以下大班入就位並如賀祥瑞立班之儀東上閤門
附内侍進班齊牌皇帝御紫宸殿坐鳴鞭舍人贊樞密
以下躬赴當殿通某官姓名以下起居稱賀復位贊樞密
以下再拜搢笏舞蹈又再拜班首奏聖躬萬福又再拜
訖班首出班致辭稱賀復位再拜搢笏舞蹈又再拜知
東上閤門官當殿北向承旨訖西向稱有制樞密以下
再拜宣答訖再拜搢笏舞蹈又再拜訖鳴鞭樞密直學
士自西階升殿侍立知東上閤門官以下殿庭東西侍
立餘官分班出(宣贊舍人退近南當庭中立對立舍人西出)文武百僚及諸
軍將校殿門外序班立定知東上閤門官以下退立東
階下次殿中侍御史一員先入就位次上將軍以下分
班入舍人分引文武班入詣殿庭東西相向立(將校排立不盡)
(者止殿門外立班)舍人揖班首以下躬宣贊舍人當殿通文武
百僚宰臣(三公通某官)姓名以下起居稱賀舍人揖班首以
下横行北向(西省上將軍以下依舊位)並如賀祥瑞立班之儀宣贊
舍人揖左班進前舍人自班後詣東階下立知東上閤
門官至通唱位舍人揖班首以下躬知東上閤門贊拜
班首出班致辭稱賀復位樞密詣御座前承旨退詣折
檻東西向宣答班首以下再拜並如上儀訖知東上閤
門官揖宰相執政官升殿(並自東階内中書侍郎升自西階樞密直學士下殿出)
贊拜知東上閣門官還位引右班舍人由右班前出餘
官分出知引進司東上閤門官還侍立位宣贊舍人復
位次引進奉入如别儀
羣臣上禮
其日引進司先以所進馬陳列於殿門外北向東上俟
羣臣稱賀禮畢宣贊對立舍人稍南相向立天武自西
牽馬陳于殿庭三分庭一在南北首東上立定贊天武
常起居訖(牽馬者不拜)門下侍郎于折檻東西西向對舍
人當殿躬奏某官姓名以下進奉訖復對立位門下侍
郎曰進奉出還侍立位天武應喏員僚引應奉從事側
門出宣贊對立舍人復位合班躬奏閤門無事卷班西
出皇帝降座鳴鞭還幄次知引進司官以下並卷班出
三省樞密院官並退舍人引應退奉官殿門外謝如常
儀
皇帝會羣臣
前期殿中監帥其屬尚舍張設紫宸殿門之内設御座
於殿上當中南向尚醖設御酒尊酒器於御座之東尚
食設御荼牀於御座之西俱稍北有司設羣官酒尊酒
器於殿下又設羣官座並如宴百官坐次之儀其日羣
臣上禮畢俟諸司排當備御史臺分引三公以下文武
官以次入詣殿庭東西相向立東上閤門附内侍進班
齊牌皇帝出幄次鳴鞭先行門禁衞諸班親從迎駕奏
聖躬萬福訖皇帝即御座鳴鞭殿中監以下知同知入
内内侍省事知客省事以下知内侍省事以下帶御器
械官六尚局應奉官祇應武功大夫以下祗應諸司文
臣鬭班各奏聖躬萬福次管軍臣僚奏聖躬萬福各復
侍内祗應位次舍人引班首以下橫行北向並如宴百
官立班之儀班首奏聖躬萬福訖舍人贊各就坐再拜
舍人分班升殿席前相向立朵殿兩廊官立于席後教
坊使以下通班大起居看醆人謝升殿再拜訖内侍進
御茶牀殿侍酹酒訖知東上閤門官詣御座前躬奏班
首姓名以下進酒舍人分引殿上臣僚橫行北向贊再
拜舍人引班首稍前知東上閤門官接引詣御座東北
向搢笏殿中少監以酒注于醆班首奉酒詣御座前躬
進訖少退虚跪興以盤授殿中監出笏知東上閤門官
引退舍人接引復位贊再拜舍人引班首少前殿上臣
僚席前相向立知東上閤門官接引班首詣御座東北
向搢笏殿中監受盤捧詣御座前西向立樂作皇帝飲
訖舍人分引殿上臣僚橫行北向知東上閤門官引班
首接盞訖少退虚跪興授殿中監出笏引退舍人接引
復位贊再拜舍人贊各賜酒羣官俱再拜贊就位羣官
俱立席後復贊就座羣官俱坐酒初行羣官搢笏受酒
先宰臣次百官皆作樂尚食典御奉御進御食大官設羣
官食(後准此)皇帝再舉酒(自此並殿中監少監進酒)羣官俱立席後樂
作飲訖舍人贊就座復行羣官酒皇帝三舉酒次行羣
官酒並如第二之儀若宣示醆即随所向東上閤門官
以下揖稱宣示醆躬贊就座若宣勸即立席後躬飲訖
贊再拜内侍舉御茶牀舍人引班首以下俱降階橫行
北向再拜搢笏舞蹈又再拜分班出次教坊使以下謝
祇應再拜訖如賜祇應臣僚茶酒並舍人逐班贊再拜
知東上閤門官側奏無事皇帝降座鳴鞭
政和五禮新儀卷一百八十一
