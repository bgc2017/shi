政和五禮新儀卷一百六十一
軍禮
皇帝田獵儀下
田獵
皇帝將獵御史臺先引殿中侍御史入就位次禮直官
通事舍人等分引侍獵羣官就位内侍傳宣王公以下
從獵官並賜旋襴鞾子次引王公以下服所賜俱入幄
殿門内分班立定太僕進田馬於御幄之西階尚輦奉
輿於殿後西閣近東南向左輔奏中嚴少頃又奏外辦
簾卷皇帝乘輿以出警蹕侍衛如常儀至殿上少駐通
事舍人贊隨駕從獵官奏聖躬萬福訖又贊謝恩拜王
公以下再拜訖左輔詣輿前俯伏跪奏請皇帝降輿乘
馬太僕卿授綏兵部尚書戎服步導將至幄殿門門下
侍郎詣駕前俯伏跪奏請皇帝少駐勅從獵官上馬左
輔前承旨退稱曰制可門下侍郎傳制從獵官上馬贊
者承傳勅從獵官上馬王公以下從獵官俱乘馬從後
兵部尚書乘馬奉引至圍前皇帝鼓行赴圍鼓吹令以
鼓六十陳於駕前東南西向六十於西南東向皆乘馬
各備簫角次將士皆馳入圍乃設驅逐之百有二十分
左右相向皇帝乘馬南向太僕卿歛大綏以從王公以
下皆帶弓矢陳於駕左右所司之屬又歛小綏以從遂
驅獸出於駕前近侍整飭弓矢以進皇帝受弓矢從禽
左而射之(每射中狐兔王公以下並下馬再拜賀)門下侍郎詣駕前俯伏
跪奏請皇帝觀獵奏訖皇帝乘馬南向王公以下各以
序射(若射中狐兔即下馬再拜謝)射訖乃止驅逐之騎驅逐之騎止
然後百姓獵田虞部建旗於圍内從駕之鼓及諸軍之
鼓俱振卒徒譟呼得禽者獻於旗下以備宗廟賓客庖
厨之實其餘還以饋田家
賜射餘獲
前期殿中監帥其屬尚舍設御幄殿於射所南面又設
東西閣於殿後有司設王公以下射席位於幄殿前之
東又設釋弓矢席位於殿門外之左右俱北上田將畢
張獸皮於御幄殿之南(量地遠近)陳所獲之禽於幄殿下已
南少東田既畢門下侍郎奏請皇帝觀射奏訖皇帝至
自田所王公以下並持弓矢分左右前導皇帝升幄侍
衛警蹕如常儀王公以下至幄殿門皆跪釋弓矢於位
禮直官舍人入以序列於庭門下侍郎奏請王公以下
射左輔前承旨退稱曰制可贊王公以下再拜訖出詣
門外位跪取弓矢入就射而中者立於東階西面依疎
密為序不中者立於西階其序依品並北上立定贊者
曰拜在位者皆再拜訖所司以次授於中者授訖俱復
位贊者曰拜在位者皆再拜左輔詣御座前跪奏禮畢
退皇帝乘輿歸殿後東閣簾降左輔奏解嚴禮直官舍
人引王公以下次出
車駕還内
前期殿中監帥其屬尚舍設御幄於大慶殿門外之東
南向其日皇帝觀射訖還幄殿後東閣所司轉仗衛鹵
簿於還塗如來儀文武百官客使等並先詣宣德門外
就次以俟立班奉迎乘黃令進木輅於幄殿門外南向
千牛將軍一員執長刀立於輅前尚輦奉御進輿於殿
後閣導駕官俱詣幄殿下奉迎左輔奏請中嚴少頃又
奏外辦簾卷皇帝服武弁服乘輿以出應導駕官等並
迎駕奏聖躬萬福訖步導出門外太僕卿先詣木輅所
攝衣而升正立執轡皇帝乘輿降自西階至木輅所左
輔奏請皇帝降輿升輅(有司仍具文輦若乘輦即奏云降輿乘輦)太僕卿正
立授綏千牛將軍馭駕如來儀門下侍郎奏請車駕進
發車駕動警蹕侍衛如常儀將至侍臣上馬所門下侍
郎奏請車駕少駐勅侍臣上馬左輔前承旨退稱曰制
可門下侍郎傳制稱侍臣上馬贊者承傳勅侍臣上馬
門下侍郎奏請車駕進發車駕動警蹕鼓吹諸軍樂振
作車駕將至宣德門外文武百官立班再拜奉迎車駕
至宣德門外少駐文武侍臣皆下馬步導千牛將軍降
立於輅右車駕動千牛將軍夾輅而趨大樂正令奏采
茨之曲入門樂止車駕至御幄前左輔奏請皇帝降輅
乘輿(若乘輦即奏云降輦)皇帝降輅乘輿以入至大慶殿後閣左
輔奏解嚴通事舍人承旨勅羣官還次將士各還其所
政和五禮新儀卷一百六十一
