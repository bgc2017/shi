政和五禮新儀卷一百四十八
賓禮
蕃國主來朝儀上
遣使迎勞
遣使戒見日
陳設
朝見
會蕃國主
遣使迎勞
前一日有司設次於舘門之外道西南向其日使者至
掌次者引就次蕃主服其國服所司引立於東階下西
面(凡蕃主行止皆所司先引制使皆謁者前導)使者朝服出次立於門西東
面從者執束帛立於使者之南蕃主至有司出門東西
面曰敢請事使者曰奉制勞某主(稱其國名)有司入告蕃主
迎於館門之外東西面再拜使者與蕃主俱入使者升
自西階執束帛者從升立於使者之北俱東西蕃主升
立東階上西面執束帛者以帛授使者使者稱有制蕃
主將下拜使者曰有後敕蕃主再拜宣勞訖又再拜使
者降出蕃主送於館門之外西向再拜使者還蕃國主
入
遣使戒見日
前一日有司設次於候館門之外道西南向其日使者
至掌次者引就次蕃主服其國服降立於東階下西面
蕃國諸官立於蕃主之後西向北上使者朝服出次立
於門西東面蕃國有司出門東西面曰敢請事使者曰
奉制戒某主見日有司入告蕃主出迎於館門外之東西
面再拜使者與蕃主俱入使者升自西階東面蕃主升
自東階西面使者稱有制蕃主再拜宣制曰某日見蕃
主又再拜使者降出蕃主送於館門之外西面再拜使
者還蕃國主入
陳設
殿中監前期帥其屬尚舍張設垂拱大慶殿門之内設
御榻於大慶殿當中南向設東西房於御榻之左右稍
北設東西閤於殿後之左右殿上前楹施簾設香案於
丹墀螭階間大晟府展宫架之樂於殿庭横街之南設
協律郎位於宫架西北俱東向設大司樂押樂位於宫
架之前北向儀鸞司設文武百官等次於殿門之外又
設蕃國主次於宣德門外之西蕃國諸官次於其後尚
輦陳輿輦於龍墀繖扇於沙墀陳五輅於宫架之南列
御馬於龍墀在輿輦之後尚書兵部帥其屬設黃麾仗
於殿門之内外張旗幟典儀設文武百官位於殿庭又
設蕃主朝見位於宫架之北稍西北向蕃國諸官在其
後又設蕃主賜座位於御榻之東稍南設典儀位於丹
墀南稍東西向贊者三人在其後餘並如大慶殿元正
冬至大朝會儀
朝見
其日所司引蕃國主及蕃國諸官至宣德門外次各服
其國服闢大慶門文武百官等集於次服朝服大樂正
帥樂工先入就位協律郎入就舉麾位大司樂入就押
樂位典儀帥贊者先入就位並如大慶殿元正冬至大
朝會之儀凡執事者以次入垂拱殿簾降東上閤門官
先引武功大夫以下至保義郎并副承旨次通事舍人
以下六尚局典御奉内符寳郎次知内侍省以下次管
勾六尚局次通事大夫以下次知客省事以下次樞密
都承旨以下次知入内内侍省事以下立定皇帝將出
宫引知樞密院事以下入就位如儀東上閤門附内侍
進班齊牌皇帝乘輦出殿上少駐簾卷殿下鳴鞭先輦
下應奉入行門指揮使禁衛諸班親從並自贊常起居
宣贊舍人揖樞密以下躬赴當殿北向躬通樞密某官
姓名以下大起居訖樞密知客省事以下至簽書東上
閤門官樞密都承旨至諸房副承旨分左右立以俟前
導六尚局應奉官侍立武功大夫以下易朝服歸侍立
餘位並先退管軍臣僚窄衣舍人贊四拜起居贊祇候
分左右引駕俟輦降東階垂拱殿門外禁衛諸班親從
自贊四拜起居至大慶殿後管軍臣僚易公服執杖於
殿階下分東西侍立皇帝降輦入西閤前導官易朝服
詣御榻前分左右侍立知樞密院知客省事以下在東
同知簽書樞密院事樞密都承旨至諸房副承旨在西
帶御器械官及侍三閤門舍人以下兩朵殿立不當祇候
舍人並丹墀東階外立諸軍將校先入内外符寳郎奉
寳俱詣閤近次閤門御史臺太常寺四方館分引文
武百官殿門外序立並如大慶殿元正冬至大朝會之
儀内外符寳郎奉寳先出陳於御榻之左右禮直官舍
人引左輔版奏中嚴少頃又奏外辦皇帝服通天冠絳
紗袍簾卷大樂正令撞黃鐘之鐘右五鐘皆應殿上鳴
鞭禁衛諸班親從與輦下應奉人自贊四拜起居皇帝
御輿出西閤協律郎跪俯伏舉麾興工鼓柷作乾安之
樂(樂章俟國王朝日臨時命詞臣撰後準此)皇帝出自西方内侍承旨禮直
官舍人北向贊起儀將士就位四拜起居皇帝降輿升
御榻東上閤門官於榻前班北稍東西向贊殿上侍臣
樞密以下再拜贊拜閤門官贊拜訖北向隨班再拜畢
西向贊各祇候皇帝南向坐簾卷内侍又贊扇開殿下
鳴鞭偃麾戛敔樂止爐煙升禮直官舍人引殿門外班
官分東西入宫架作正安之樂俱就位(分東西相向序立)樂止
並如大慶殿元正冬至大朝會之儀通事舍人引蕃國
主立於大慶殿門南階下稍西蕃國諸官在其後並北
向東上(若諸蕃俱來朝以國之大小為序)次禮直官通事舍人引班首
以下横行北向立(兩省官學士待制上將軍以下依舊東西相向立)典儀曰再
拜贊者承傳在位官皆再拜搢笏舞蹈又再拜班首不
離位奏聖躬萬福典儀曰再拜贊者承傳在位官皆再
拜三公以下分東西相向立通事舍人引蕃國主入就
位(蕃國諸官未入)蕃國主入門正安之樂作蕃國主至位樂止
通事舍人通某國蕃臣姓名見典儀曰再拜贊者承傳
蕃國主再拜舞蹈又再拜蕃國主不離位奏聖躬萬福
又再拜左輔承旨揮詣蕃國主東北稱有制蕃國主再
拜宣制訖又再拜左輔回奏又承旨降勞令升殿就座
蕃國主再拜通事舍人引蕃國主升殿樂作至階樂止
東上閤門官接引升至座後贊就座蕃主俯伏避席將
下拜左輔承旨曰無下拜蕃國主復位再拜訖左輔回
奏又承旨勞還館通事舍人引蕃國主降自西階樂作
出門復位樂止蕃國主再拜訖通事舍人引蕃國主出
樂作出門樂止初蕃國主就位通事舍人引蕃國諸官
以次入就位立定典儀曰再拜贊者承傳蕃國諸官俱
再拜舞蹈又再拜班首不離位奏聖躬萬福又再拜通
事舍人承旨揮降自西階詣蕃國諸官東北稱勅旨蕃
國諸官俱再拜宣旨訖又再拜通事舍人回奏又承旨
勞還館蕃國諸官俱再拜至蕃國主出通事舍人引蕃
國諸官以次出訖左輔進當御座前俯伏跪奏稱左輔
具官臣某言禮畢俯伏興羣臣俱降復北向就位典儀曰
再拜贊者承傳在位官皆再拜搢笏舞蹈又再拜訖分
東西侍立内侍承旨贊扇扇合簾降鳴鞭大樂正令撞
蕤賓之鐘左五鐘皆應協律郎跪俯伏舉麾興工鼓柷
作乾安之樂皇帝降座閤門官贊殿上侍臣樞密以下
再拜御輿入自東房還東閤侍衛如來儀内侍又贊扇
扇開偃麾戛敔樂止禮直官通事舍人引左輔版奏解
嚴文武百官退仗設如舊就位小休樞密都承旨以下
退如别儀
政和五禮新儀卷一百四十八
