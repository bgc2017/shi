政和五禮新儀卷八十七
吉禮
皇帝祭神州地祗儀下
進熟
祭日有司陳鼎二于神厨各在鑊右太官令帥進饌者
詣厨以七升牛于鑊實于二鼎(肩臂臑肫胳正脊一直脊一横脊一長脅一短)
(脅一代脅一皆二骨以並正配位各一鼎)皆設扄冪祝史對舉陳于饌幔内
重行西向以南為上光禄實籩豆簠簋于饌幔内(籩實以粉)
(餈豆食以糝食簠實以粱簋實以稷)次引禮部侍郎詣饌所視腥熟之節
俟皇帝升奠玉幣訖還位樂止引禮部尚書詣饌所執
籩豆簠簋以入戶部尚書詣饌所奉俎以入太官令引
入門宫架豐安之樂作設于卯階下北向西上奉牲者
在南祝史抽扄委于鼎右除冪初鼎序入有司執匕及
俎以從至卯階下各設于鼎西匕加于鼎太官令以匕
升牛載于一俎(肩臂肝在上端肫胳在下端脊脅在中正配位各一俎)鼎先退次
祝史進徹毛血盤以次出次引禮部尚書搢笏執籩豆
簠簋戶部尚書搢笏奉俎以升執事者各迎于壇上禮
部尚書奉籩豆簠簋詣神州地祗神位前北向跪奠啟
蓋于下執笏俛伏興有司設籩于糗餌前豆于醓醢前
簠于稻前簋于黍前次引戶部尚書奉俎詣神州地祗
神位前北向跪奠訖執笏俛伏興有司設于豆前次詣
太宗皇帝神位前東向跪奠並如上儀樂止俱降復位
太祝取菹擩于醢祭于豆間三又取黍稷肺祭如初皆
藉以茅各還尊所次引太宰左丞詣神州地祗神位前
西向立以北為上次引吏部侍郎詣爵洗位東向立禮
儀使前導皇帝詣盥洗位宫架樂作至洗位西向立樂
止内侍酌水以進禮儀使奏請搢大圭盥手内侍跪取
巾于篚興以進皇帝帨手内侍受巾跪奠于篚禮儀使
奏請執大圭前導皇帝詣爵洗位宫架樂作至洗位北
向立樂止吏部侍郎跪取爵于篚興以進禮儀使奏請
搢大圭受爵内侍酌水以進禮儀使奏請洗爵内侍跪
取巾于篚興以進皇帝拭爵内侍受巾跪奠于篚吏部
侍郎受爵升自午階禮儀使奏請執大圭前導皇帝升
壇宫架樂作至午階樂止升自午階登歌樂作至壇上
樂止登歌充安之樂作吏部侍郎奉爵詣正位酌尊所
西向立酌尊者舉冪良醞令酌太尊之泛齊訖先詣配
位酌尊所北向立禮儀使前導皇帝詣神州地祗神位
前北向立禮儀使奏請搢大圭跪吏部侍郎以爵授左
丞左丞授太宰太宰西向跪以進禮儀使奏請執爵祭
酒(三祭于茅苴)奠爵執大圭俛伏興又奏請皇帝少立樂止
太宰左丞俱詣太宗皇帝神位前北向立以俟舉册官
舉祝册進于神州地祗神位之右讀册官搢笏東向跪
讀册文讀訖執笏興先詣太宗皇帝神位前南向立禮
儀使奏請再拜皇帝再拜有司奠册于神州地祗神位
前禮儀使前導皇帝詣太宗皇帝神位前酌獻並如上
儀(惟登歌作韶安之樂)太宰以下俱復位禮儀使前導皇帝還版
位登歌樂作降階樂正宫架樂作至版位西向立樂止
禮儀使奏請還小次宫架樂作將至小次禮儀使奏請
釋大圭殿中監跪受大圭皇帝入小次簾降樂止文舞
退武舞進宫架儀安之樂作舞者立定樂止初皇帝將
詣小次禮直官太常博士引亞獻詣盥洗位北向立搢
笏盥手帨手執笏詣爵洗位北向立搢笏洗爵拭爵以
授執事者執笏升詣正位酌尊所西向立宫架作隆安
之樂厚載凝福之舞執事者以爵授亞獻亞獻搢笏執
爵執尊者舉冪大官令酌山尊之醴齊訖先詣配位酌
尊所北向立亞獻以爵授執事者執笏詣神州地祗神
位前北向搢笏跪執事者以爵授亞獻亞獻執爵祭酒
(三祭于茅苴)奠爵執笏俛伏興少退北向再拜次詣太宗皇
帝神位前酌獻並如上儀樂止降復位初亞獻行禮將
畢次禮直官太常博士引終獻詣洗及升壇酌獻並如
亞獻之儀降復位初皇帝既奠玉幣光禄以左臂一骨
及長脅短脅俱二骨以並載于胙俎設于飲福位之西
俟終獻既升獻贊者引戶部尚書搏黍太祝太官令詣
飲福位東向立奉俎豆爵酒者各位其後禮儀使奏請
執大圭前導皇帝詣飲福位將至位樂止宫架禧安之
樂作皇帝至飲福位北向立尚醖典御執事升詣酌尊
所良醞令酌上尊福飲合置一尊典御奉尊降至飲福
位以授殿中少監尚醖奉御執爵殿中少監酌之奉御
以爵酒授殿中監西向捧以立禮儀使奏請再拜皇帝
再拜殿中監跪以爵酒進禮儀使奏請搢大圭跪受爵
祭酒(三祭于地)啐酒奠爵殿中監跪受爵以興諸太祝帥執
事者持胙俎進减神位前正脊二骨横脊二骨加于俎上内
侍受俎以授戸部尚書戸部尚書西向跪以進皇帝受俎奠
之戸部尚書受俎以興復位太官令取黍於簠摶以授太祝
太祝受以豆東向跪以進皇帝授訖奠之太祝受豆以興復
位次殿中監再跪以爵酒進禮儀使奏請受爵飲福酒奠爵
殿中監受虛爵以興以授典御奉御北向立執事者俱復位
禮儀使奏請執大圭俛伏興又奏請再拜皇帝再拜樂
止禮儀使前導皇帝還版位宫架樂作至版位西向立
樂止次引禮部尚書升壇徹籩豆戶部尚書升壇徹俎
(籩豆俎各一俱少移故處)登歌成安之樂作卒徹樂止禮部戶部尚
書降復位禮直官曰賜胙行事陪祠官拜贊者承傳曰
賜胙再拜在位官皆再拜送神宫架寧安之樂作一成
止
望瘞
寧安之樂畢禮儀使奏請詣望瘞位前導皇帝詣望瘞
位宫架樂作至位北向立樂止初賜胙再拜訖郊社令
以黍稷肺祭藉以白茅束之吏部侍郎帥太祝執篚進
詣神位前取玉幣祝册藉以茅以爼載牲體黍稷飰爵
酒各由其階降壇東行詣瘞以玉幣祝册饌物置於坎
禮直官曰可瘞舉爟火寘土平坎禮儀使奏禮畢前導
皇帝還大次宫架樂作至中壝門外禮儀使奏請釋大圭
殿中監跪受大圭以還有司侍衞如常儀皇帝至大次
樂止禮部郎中奏解嚴引大禮使以下詣卯階東内壝
門外揖位立禮直官贊禮畢揖訖退通事舍人引陪祠
文武官及宗室客使以次出將士不得輙離部位(行宫齋殿)
(受賀並如夏祭大禮明禋殿受賀儀)
車駕還内
前期殿中監率其屬尚舍設御幄於大慶殿門之東南
向大晟設宫架於宣德門外稍南其日禮畢所司轉仗衛鹵
簿於還塗如来儀文武百官宗室客使先詣宣德門外就
次以俟立班奉迎乘黃令進金輅於行宫殿門外南向
千牛將軍一員執長刀立於輅右尚輦奉御進輿於齋
殿導駕官俱詣齋殿門外奉迎禮部侍郎奏請中嚴少
頃又奏外辦簾捲皇帝服通天冠絳紗袍乘輿以出應
導駕官等並迎駕奏聖躬萬福訖(内祇應官贊謝皆再拜)太僕卿
出詣金輅所攝衣而升正立執轡皇帝乘輿降自西階
至金輅所左輔奏請降輿升輅太僕卿立授綏千牛將
軍御駕如來儀門下侍郎奏請車駕進發(有司并具大輦若乘輦即)
(云降輿乘輦)車駕動稱警蹕侍衞如儀至侍臣上馬所門下
侍郎奏請車駕少駐勅侍臣上馬左輔前承旨退稱曰
制可門下侍郎𫝊制稱侍臣上馬贊者承傳勑侍臣上
馬門下侍郎奏請車駕進發車駕動稱警蹕鼓吹及諸
軍樂振作車駕將至宣德門外文武百官宗室客使並
立班再拜奉迎退次大内畱守見再拜訖退車駕至宣
德門外少駐文武侍臣皆下馬步導千牛將軍降立于
輅右車駕動千牛將軍夾輅而趨大樂正奏采茨之樂
入門樂止車駕至幄前左輔奏請降輅乘輿(若乘輦即奏云降輦)
皇帝降輅乘輿以入禮部郎中奏觧嚴通事舍人承旨
勅羣官各還次將士各還其所(若大赦並如夏祭大禮宣德門肆赦之儀)
政和五禮新儀卷八十七
