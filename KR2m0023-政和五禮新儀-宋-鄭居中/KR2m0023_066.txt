政和五禮新儀卷六十
吉禮
皇帝夕月儀中
省牲器
省牲之日午後七刻去壇三百步禁行者未後二刻郊
社令帥其屬掃除壇之上下司尊彛帥府史及執事者
以祭器入設於位(凡設祭器皆藉以席籩豆又加巾蓋)太府卿少府監陳
玉幣於篚(告潔畢權徹)未後三刻禮直官贊者分引大禮使
以下俱常服詣東壝門外省牲位立定光禄卿丞與執
事者牽牲就位禮直官贊揖訖贊者引大司樂入行樂
架(凡亞終獻行事皆禮直官太常博士引大禮使太宰左丞行事皆禮直官引餘官皆贊者引)次引
禮部尚書升自卯階視滌濯(凡行事執事者升降皆自卯階)次又引太
常申視滌濯執事者皆舉幂曰潔俱復位禮直官稍前
曰告潔畢請省牲次引禮部尚書侍郎稍前省牲訖退
復位次引光禄卿出班廵牲一匝西向躬曰充曰備次
引光禄丞出班廵牲一匝西向躬曰腯俱復位禮直官
稍前曰省牲畢請就省饌位贊揖訖引大禮使以下各
就位立定禮直官贊揖所司省饌具畢禮直官贊省饌
畢贊揖訖俱還齋所光禄卿丞及執事者以次牽牲詣
厨授太官令次引禮部尚書詣厨省鼎鑊視濯溉協律
郎展視樂器乃還齋所郊社令帥其屬掃除壇之上下
祀日酉前十刻太官令帥宰人以鸞刀割牲祝史各取
毛血實於槃俱置饌所遂烹牲郊社令帥其屬掃除壇
之上下
車駕自大慶殿詣青城
祀日陪祠文武官先詣夕月壇齋宫其日導駕官以下
就位次各服其服尚輦奉御進輿於大慶殿乘黃令進
玉輅於宣德門内南向設千牛將軍一員位於輅前北
向門下侍郎一員位於左輔之前贊者二人位又於其
前少頃東上閤門御史臺太常寺分引左輔門下侍郎
太僕卿乘黃令詣大慶殿西階下立北向東上乘黃令
位其後次引導駕官在其後分東西相向立以俟奉迎
前導次管軍臣僚次行宫使御營廵檢等又在其後禮
直官通事舍人引禮部侍郎奏請中嚴(凡左輔門下侍郎禮部侍郎奏)
(請皆禮直官通事舍人引)少頃又奏外辦皇帝服通天冠絳紗袍乘輿
以出降自西階稱警蹕如常儀宣贊舍人贊左輔以下
常起居次導駕官常起居(已起居者止奏聖躬萬福)次管軍臣僚次
行宫使御營廵檢等常起居(該宣名者即宣名)太僕卿出詣玉
輅所攝衣而升正立執轡導駕官前導皇帝出大慶門
外至玉輅所千牛將軍前跪執轡左輔進當輿前俯伏
跪奏左輔具官臣某言請皇帝降輿升輅奏訖俯伏興
復位(凡左輔奏請准此)乘黃令稍前東向進玉輅皇帝降輿升
輅太僕卿立授綏導駕官分左右步導門下侍郎進當
輅前俯伏跪奏門下侍郎具官臣某言請車駕進發奏
訖俯伏興退復位(凡門下侍郎奏請准此)車駕動稱警蹕左輔先
詣宣德門以俟門下侍郎及贊者夾侍以出千牛將軍
夾輅而趨車駕將及宣德門至侍臣上馬所門下侍郎
奏請車駕少駐勅侍臣上馬左輔前承旨退稱曰制可
門下侍郎傳制稱侍臣上馬贊者承傳勅侍臣上馬諸
侍衛之官各督其屬左右翊駕在黃麾内符寳郎奉八
寳前導殿中監後部從導駕官夾侍於前贊者在左輔
門下侍郎之前侍臣上馬畢次大内留守於宣德門下
再拜奏辭門下侍郎奏請車駕進發車駕動稱警蹕不
鳴鼓吹大駕鹵簿前導詣青城車駕將至青城東上閤
門御史臺分引陪祠文武官宗室客使禮直官贊者引
行事執事官俱詣行宫門外立班再拜奉迎訖退(内已起居)
(者止奏聖躬萬福)車駕及門少駐文武侍臣皆下馬導駕官步
導入門車駕動千牛將軍夾輅而趨至行宫齋殿前迴
輅南向千牛將軍立於輅右左輔奏請皇帝降輅乘輿
尚輦奉御進輿於輅後皇帝降輅乘輿入齋殿侍衛如
常儀導駕官步導至殿門皇帝降輿歸殿後閣簾降通
事舍人承旨勅羣官各還次學士院以祝册授通進司
進御書訖付尚書禮部(如朝獻朝享即並如冬祀大禮車駕自太廟詣青城儀)
奠玉幣
祀日酉前三刻(行事用酉後三刻)諸祀官及陪祠官各服其服
郊社令與太史官屬入設神位版太府卿少府監陳玉
幣光禄卿入實籩豆簠簋太官令入實俎豆良醖令入
實尊樂正帥工人二舞以次入與執尊罍篚幂者各就
位次通事舍人等分引陪祠文武官及宗室客使各入
就位次禮直官贊者分引大禮使以下行事執事官就
卯階内壝門外揖位立定禮直官贊揖次引監察御史
次引大禮使以下入就位次引監察御史按視壇之上
下糾察不如儀者退復位尚輦奉御進輿於齋殿皇帝
服通天冠絳紗袍乘輿以出近侍及扈從之官導從至
大次門外皇帝降輿入次簾降禮儀使樞密院官太常
卿東上閤門官太常博士禮直官分立於大次外之左
右次引禮部侍郎詣前奏請中嚴少頃又奏外辦符寳
郎奉寳陳於宫架之北禮儀使當次前俯伏跪奏禮儀
使具官臣某言請皇帝行事奏訖俯伏興還侍位(禮儀使奏)
(禮畢准此)簾卷皇帝服衮冕以出侍衛如常儀禮儀使以下
前導至中壝門外殿中監跪進大圭殿中少監副之(凡殿)
(中監進圭受圭皆少監副之)禮儀使奏請執大圭前導皇帝入自正
門(侍衛不應入者止於門外)協律郎跪俯伏舉麾興(凡行事執事者取物奠物皆跪)
(俯伏興)工鼓祝宫架儀安之樂作(皇帝升降行止皆作儀安之樂)至午階
版位西向立偃麾戞敔樂止(五樂皆協律郎跪俯伏舉麾興工鼔柷而後作偃麾)
(戞敔而後止)禮儀使以下分左右侍立(凡行禮皆禮儀使樞密院官太常卿東上)
(閤門官太常博士禮直官前導至位則分立於左)禮儀使前奏有司謹具請行
事宫架作景安之樂帝臨降康之舞六成止太常升煙
燔牲首禮儀使奏請再拜皇帝再拜贊者曰再拜在位
官皆再拜内侍取玉幣於篚立於尊所次引太宰吏部
尚書侍郎升詣夜明神位前立太宰吏部尚書俱西向
北上侍郎東向禮儀使前導皇帝詣盥洗位宫架樂
作至洗位北向立樂止内侍酌水以進禮儀使奏請搢
大圭盥手内侍跪取巾於篚興以進皇帝帨手内侍受
巾跪奠於篚禮儀使奏請執大圭前導皇帝升壇大禮
使從(皇帝升降大禮使皆從左右侍衛量人數升)宫架樂作至壇下樂止升
自午階登歌樂作至壇上樂止登歌嘉安之樂作殿中
監跪進鎮圭禮儀使奏請搢大圭執鎮圭前導皇帝詣
夜明神位前北向立内侍先設繅藉於地禮儀使奏請
跪奠鎮圭於繅籍執大圭俯伏興又奏請搢大圭跪内
侍加玉於幣以授吏部尚書吏部尚書以授太宰太宰
西向跪以進禮儀使奏請受玉幣皇帝受奠訖吏部侍
郎東向跪受以興進奠於夜明神位前禮儀使奏請執
大圭俯伏興又奏請再拜皇帝再拜樂止太宰以下俱
復位禮儀使前導皇帝還版位登歌樂作内侍舉鎮圭
繅藉以鎮圭授殿中監以還有司皇帝降階樂止宫架
樂作至版位西向立樂止祝史奉毛血槃出立於壝門
外由其陛升太祝迎於壇上進奠於神位前太祝與執
事者退立於尊所
政和五禮新儀卷六十
