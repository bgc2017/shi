政和五禮新儀卷一百六十七
嘉禮
納皇后儀二
采擇
前一日有司設使副次於皇后第大門外道右南向東
上又設使副次於中門外之西東面北上其日使副乘
車持節備儀仗鼔吹備而不作至皇后第大門外降車
掌次者延入次主朝服受於廟(無廟者於廳事中門外設神位)執事者
皆公服禮直官引使副出次執事者取制書降車置於
案禮直官引使副立於大門外之西東向北上持幡節
者立於使副之北少退令使二人對舉置案立於使副
之南執鴈者又在其南俱東面主人立於大門内之東
西面儐者立於主人之左北面進受命出曰敢請事使
者曰某奉制采擇儐者入告主人曰臣某之女未知壼
儀方飭姆訓既蒙制訪臣某不敢辭儐者出告訖入引
主人出迎使副立於大門外之南北面再拜使副不答
拜主人揖使副先入室於階西面立使副入幡節前導
其持案及執鴈者從入幡節立于西階之西東面持節
者脱節衣使者自西階升立於兩楹間南向副使在使
者西南持案及執鴈者又在副使南少退俱東面主人
升東階詣使者前北面立持案者以案進副使取制書
持案者退復位副使奉制書進授使者還復位使者曰
有制執鴈者以鴈陳於庭三分庭一在南北向主人降
詣階間北面再拜使者宣制畢主人又再拜稽首訖升
進復詣使者前使者以制書授主人各俛伏跪主人受
制書訖各俛伏興主人少退以授掌事者仍北面立儐
者引二人對舉答表案進立於主人後少西儐者取表
以授主人主人受表進授使者如上儀訖退復位主人
再拜持節者加節衣禮直官引使副降自西階以出
制文(凡大禮制書皆以版長一尺二寸博四寸厚八分后家答表亦如之)
皇帝曰咨某官姓名肇經天人爰始夫婦正位基化敦
叙天倫敷求賢明是推令族率由盛典式舉徽章今遣
使持節上公封某宗正卿封某以禮采擇
答文
皇帝嘉命舉大婚之禮下逮微陋備數采擇臣之女方
祇保傅式嚴諄誨恭承令典肅荷徽章某官臣姓名稽
首再拜承制詔
問名
使副既出中門外就次主人降立於中門内西向禮直
官引使副出次立於中門外之西東面北上持節者立
於使副之北少退令史二人對舉制案立於使副之南
執鴈者又在其南俱東向儐者進受命出曰敢請事使
者曰將加卜筮奉制問名儐者入告主人曰臣某之女
被預詢擇聞命祇懼既蒙制問臣某不敢辭儐者出告
訖入引主人迎使副立於中門外之南北面再拜使副
不答拜主人揖使副先入至於階西面立使副入幡節
前導其持案及執鴈者從入幡節立于西階西東面持
節者脱節衣使者自西階升立於兩楹間南面副使在
西南持案及執鴈者又在副使南少退俱東面主人升
東階詣使者前北面立持案者以案進副使前副使取
制書持案者退復位副使奉制書進授使者退復位使
者曰有制執鴈者以鴈陳於庭三分庭一在南北向主
人降詣階間北面再拜使者宣制畢主人又再拜稽首
訖升進復詣使者前使者以制書授主人各俛伏跪主
人受制書訖各俛伏興主人少退以授掌事者仍北向
立儐者引二人對舉答表案進立於主人後少西儐者
取表以授主人主人受表進授使者如上儀訖退復位
主人再拜持節者加節衣禮直官引使副降自西階出
立於中門外之西副使在南少退俱東面主人降立於
中門内西面儐者進受命出曰敢請事使者曰禮畢儐
者入告主人曰某公奉制命至於某之室某有先人之
禮請禮從者儐者出告使者曰某既得將事敢辭儐者
入告主人曰先人之禮敢固以請儐者出告使者曰某
辭既不獲敢不從儐者入告遂引主人升立於序端掌
事者徹神位設禮賓席儐者引主人降迎使副報揖主
人入使副從入階即座行飲食之禮會畢賓主俱興掌
事者奉幣以授主人主人以授使副使副降自西階從
者受幣使副退主人反於寢使副奉答表升車儀仗導
從至左掖門外降車儀仗退使副乘馬至合下馬門外
詣内東門以表附内侍進入訖退
制文
皇帝曰咨某官姓名自昔受命之君必擇建厥配以奉
天地以承宗廟以御于家邦德至茂也肆朕稽古永惟
大猷謀於公卿咸以祇若率由舊典式舉徽章今遣使
持節上公封某宗正卿封某以禮問名
答文
皇帝嘉命使者某重宣中制問臣名族臣女先臣某官
之遺元孫先臣某官之遺曾孫先臣某官之遺孫先臣
某姓某之外孫女年若干恭承令典肅荷徽章某官臣
姓名稽首頓首再拜承制(若女祖以上在直云某官臣之孫女)
告吉
前一日有司設使副次如常儀其日使副至皇后第大
門外降車掌次者延入次主人受禮並如采擇之儀執
事者皆公服禮直引使副出次執事者取制書降車置
於案禮直官引使副立於大門外之西東面北上持幡
節者立於使副之北少退東面令史二人對舉制案立
於使副之南執鴈者又在其南俱東面主人立於大門
内之東西面儐立於主人之左北面進受命出曰敢請
事使者曰加諸卜筮占曰從制使某告吉儐者入告主
人曰臣某之女祇嚴女功未燭婦道卜筮協吉臣與有
榮臣某謹奉典制儐者出告訖入引主人出迎使副立
於大門外之南北面再拜使副不答拜主人揖使副先
入至於階西面立使副入幡節前導其持案及執鴈者
從入幡節立於西階之西東面持節者脱節衣使者由
西階升立於兩楹間南面副使在使者西南其持案及
執鴈者又在副使南少退俱東面主人升東階詣使者
前北面立持案者以案進副使取制書持案者退復位
副使奉制書進授使者退復位使者曰有制執鴈者以
鴈陳於庭三分庭一在南北向主人降詣階間北面再
拜使者宣制畢主人又再拜稽首訖升進復詣使者前
使者以制授主人各俛伏跪主人受制書訖各俛伏興
主人少退以授掌事者仍北面立儐者引二人對舉答
表案進立於主人後少西儐者取表以授主人主人受
表進授使者如上儀訖退復位主人再拜持節者加節
衣禮直官引使副降自西階出立於中門外之西副使
在南少退俱東面主人降立於中門内西面儐者進受
命出曰敢請事使者曰禮畢其禮使副使副復命並如
問名之儀
制文
皇帝曰咨某官姓名稽謀所自燕及神民濬發祥占從
以元吉六合之慶是為大同今遣使持節上公封某宗
正卿封某以禮告吉
答文
皇帝嘉命使者某重宣中制太卜元吉微陋之族懼不
克堪恭承徽章肅奉典制某官臣姓名稽首頓首再拜
承制詔
告成
前一日有司設使副次如常儀其日使副至皇后第大
門外降車掌次者延入次主人受禮並如告吉之儀執
事者入設冪於中門之外元纁束帛陳于冪上北向奉
穀珪以匱俟於冪東西向禮直官引使副出次執事者
取制書降車置於案禮直官引使副立於大門外之西
東面北上持幡節者立於使副之北少退令史二人對
舉制案立於使副之南俱東面主人立於大門内之東
西面儐者立於主人之左北面進受命出曰敢請事使
者曰某奉制告成儐者入告主人曰奉制使賜臣以重
禮臣某祇奉典制儐者出告訖入引主人出迎使副立
於大門外之南北面再拜使副不答拜主人揖使副先
入至於階西面立使副入幡節前導持案及奉穀珪者
從入舉束帛者次之執事者坐啓匱取圭加於元纁上
三分庭一在南北面西上幡節立於西階之西東面持
節者脱節衣使者由西階升立於兩楹間南向副使在
使者西南持案者又在副使之南少退俱東面主人升
東階詣使者前北面立持案者以案進副使前副使取
制書持案者退復位副使奉制書進授使者退復位使
者曰有制主人降詣階間北面再拜使者宣制畢主人
再拜稽首訖升進復詣使者前使者以制書授主人各
俛伏跪主人受制書訖各俛伏興主人少退以授掌事
者仍北面立掌事者授玉幣於庭自左受之以東奉玉
幣者自西南出儐者引二人對舉答表案進立於主人
後少西儐者取表以授主人主人受進表以授使者如
上儀訖退復位主人再拜持節者加節衣禮直官引使
副降自西階出立於中門外之西副使在南少退俱東
面主人降立於中門内西面儐者進受命出曰敢請事
使者曰禮畢其禮使副使副復命如告吉之儀
制文
皇帝曰咨某官姓名之女毓秀中閨膺華高胄詠葛覃
之本尊嚴師傅崇卷耳之志夙念恭勤將延登於太微
永迓承於介福以元纁穀珪式章典禮今遣使持節上
公封某宗正卿封某以禮告成
答文
皇帝嘉命使者某重宣中制降婚卑陋崇以上公寵以
盛禮備物典册恭承天奬肅荷徽章某官臣姓名稽首
頓首再拜承制詔
告期
前一日有司設使副次如常儀其日使副至皇后第大
門外降車掌次者延入次主人受禮並如告成之儀執
事者皆公服禮直官引使副出次執事者取制書降車
置於案禮直官引使副(闕)立於大門外之西東面北上
持幡節者立於使副之北少退令史二人對舉制案立
於使副之南執鴈者又在其南俱東面主人立於大門
内之東西面儐者立於主人之左北面進受命出曰敢
請事使者曰制使某告期儐者入告主人曰臣謹奉制
詔儐者出告訖入引主人出迎使副立於大門之南北
面再拜使副不答拜主人揖使副先入至於西階東面
立使副入幡節前導其持案及執鴈者從入幡節立於
西階之西東面持節者脱節衣使者由西階升立於兩
楹間南面副使在使者西南持案及執鴈者又在使副
南少退俱東面主人升東階詣使者前北面立持節者
以案進副使前副使取制書持案者退復位副使奉制
書進授使者退復位使者曰有制執鴈者以鴈陳於庭
三分庭一在南北向主人降詣階間北面再拜使者宣
制畢主人又再拜稽首訖升進復詣使者前使者以制
書授主人各俛伏跪主人受制書訖各俛伏興主人少
退以授掌事者仍北面立儐者引二人對舉答表案進
立於主人後少西儐者取表以授主人主人受表進授
使者如上儀訖退復位主人再拜持節者加節衣禮直
官引使副降自西階出立於中門外之西副使在南少
退俱東面主人降立於中門内西面儐者進受命出曰
敢請事使者曰禮畢其禮使副使副復命並如告成之
儀
制文
皇帝曰咨某官姓名今月吉日備序來儐爰定厥祥率
遵典禮今遣使持節上公封某宗正卿封某以禮告期
答文
皇帝嘉命使者某重宣中制告曰某月某日可迎臣恭
承令典肅荷徽章某官姓名稽首頓首再拜承制詔
政和五禮新儀卷一百六十七
