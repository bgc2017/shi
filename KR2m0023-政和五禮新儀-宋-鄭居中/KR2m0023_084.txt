政和五禮新儀卷七十八
吉禮
祀司中司命司民司禄儀
時日
齋戒
陳設
省饌
行事
時日
太常寺預於隔季以立冬後亥日祀司中司命司民司
禄關太史局太史局以其日報太常寺太常寺參酌訖
具時日散告
齋戒
前祀三日應行事執事官散齋二日治事如故宿於正
寢不吊喪問疾作樂判書刑殺文書决罰罪人及與穢
惡致齋一日其質明赴祠所齋宫惟祀事得行其餘悉
禁官給酒饌祀官已齋而闕者通攝行事
陳設
前祀二日儀鸞司設行事執事官次於壇壝門外量地
之宜光禄牽牲詣祠所前一日陳禮饌於齋宫太常設
省饌位版於禮饌之南獻官在南北向監察御史在西
東向大樂令光禄丞太祝太官令在東西向北上大晟
設登歌之樂於司中壇上稍南北向祀日丑前五刻禮
直官贊者諸司職掌各服其服太常設神位席(以莞)太史
設神位版於每壇上北方南向太常設祝版各於神位
之右置於坫次設祭器皆藉以席光禄寔之每位各左
八籩為三行以右為上(第一行形鹽在前魚鱐次之第二行乾桃在前乾棗次之第三)
(行芡在前鹿脯榛實次之)右八豆為三行以左為上(第一行芹菹在前筍菹次之第)
(二行菁菹在前韮菹魚醢次之第三行&KR0693;醢在前鹿臡醓醢次之)俎二一在籩前(實以羊熟)
(十一體肩臂臑肫胳正脊一直脊一横脊一長脅一短脅一代脅一皆二骨以並肩臂臑在上端肫胳在下端)
(脊脇在中)一在豆前(實以豕熟十一體其載如羊)簠一簋一在籩豆外二
俎間簠在左簋在右(簠實以稷簋實以黍)設犧尊三在壇上東南
隅北向西上皆有坫加勺冪為酌尊(一實以明水為上尊餘實泛齊代以)
(供内法酒)又設太尊二山尊二在神位前(太尊一實泛齊山尊一實醴齊各以)
(一尊實明水)著尊二犧尊二象尊二壺尊六在壇下(著尊一實盎齊)
(犧尊一實醍齊象尊一實沉齊各以一尊實明水壺尊三實玄酒三實三酒明水玄酒皆在上)俱北向
西上加冪五齊三酒皆設而不酌太常設燭於神位前
洗二於卯階東北向(盥洗在東爵洗在西)罍在洗東加勺篚在洗
西南肆實以巾(若盥洗之篚則又實以爵加坫)執罍篚者位於其後又
設位於司禄壇卯階東獻官在南北向監察御史大樂
令太祝太官令在北南向西上積柴於燎壇設望燎位
於其北獻官在北南向監察御史在東西向大樂令太
祝在東西向又設獻官席位於司禄壇卯階之東西向
監察御史大樂令席位於四壇之南中間北向太祝太
官令位其後西上光禄丞席位於監察御史之東北向
又設監察御史位於司中壇上東向太祝於司禄壇上
西向大樂令位於樂簴北太官令於酌尊所俱北向
省饌
前祀一日行事執事官集獻官齋所肄儀太祝習讀祝
文及視神位版次贊者分引行事執事官詣齋宫内省
饌位(凡行事執事官皆贊者引)立定贊者贊揖所司省饌具畢贊者
曰省饌訖揖訖俱還齋所次引監察御史詣厨省鑊眡
祭器滌溉及視牲充腯乃還齋所未後一刻太官令率
宰人以鸞刀割牲遂烹牲晡後有司帥其屬掃除壇之
上下訖還齋所
行事
祀日丑前五刻(行事用丑時七刻)獻官以下並赴壇所就位次
太官令帥其屬實饌具畢次引光禄丞入詣四壇之間
席位北向立贊者曰再拜光禄丞再拜升自卯階(凡行事執)
(事官升降皆自卯階)點視禮饌畢次引監察御史陞壇點閱陳設
糾察不如儀者(凡點視及點閱皆先詣司中壇以至次壇)次樂正帥工人升
司中壇卯階各入就位光禄丞還齋所餘官各服祭服
次引行事執事官就司禄壇夘階東揖位立定贊者贊
揖次引大樂令先入就四壇南席位北向立贊者曰再
拜大樂令再拜升壇就位次引監察御史太祝太官令
入就四壇南席位北向立次引獻官入就司禄壇卯階
東席位西向立贊者稍前贊有司謹具請行事欣安之
樂作三成止太常升烟燔牲首贊者曰再拜在位者皆
再拜次引監察御史太祝太官令俱升壇各就位(太官令就)
(司中酌尊所)立定次引獻官詣盥洗位欽安之樂作(凡獻官升降行)
(止皆作欽安之樂)至位北向立搢笏盥手帨手執笏詣爵洗位
北向立搢笏洗爵拭爵以授執事者執笏升詣司中酌
尊所西向立樂止雍安之樂作執事者以爵授獻官獻
官搢笏執爵執尊者舉冪太官令酌犧尊之泛齊訖先
詣司命壇酌尊所北向立獻官以爵授執事者執笏詣
司中神位前北向立搢笏跪執事者以爵授獻官獻官
執爵三祭酒奠爵執笏俛伏興少立樂止次引太祝詣
神位前東向搢笏跪讀祝文讀訖執笏興先詣司命壇
神位前東向立獻官再拜次詣司命壇次詣司民壇次
詣司禄壇行禮並如上儀訖太官令復詣司中酌尊所
太祝復位獻官將降壇樂作復位樂止送神欣安之樂
作一成止次引獻官詣望燎位有司各詣神位前取祝
版置於燎柴次引監察御史大樂令太祝詣望燎位立
定贊者曰可燎火燎半柴引獻官以下詣司禄壇卯階
東揖位立贊者贊禮畢揖訖退太官令帥其屬徹禮饌
監察御史詣壇監視收徹訖退
政和五禮新儀卷七十八
