欽定重訂大金國志卷二十三
紀年
東海郡侯下
(壬申)崇慶(按原書誤作重慶已於年譜内辨明)元年春正月三日河東總管
統軍完顔及高陽帥遣賁興各將兵入援至易州完顔
及遣人使於蒙骨俾襲其國蒙古軍覺不得志亦欲請
和
乃許以羊一萬犒師蒙古軍又請止援兵之來高耆
年曰此不可忠獻王及幹里雅布太子嘗以此術誤
南宋矣國家自嘗為之豈可復堕其計乃報以援兵
之來此不及知會被掠大將軍穆思順乘間走至賁
興軍言狀賁興與穆思順皆速進兵阻易水之上
十一日蒙古軍退取興中路歸
賁興等追之敗其後軍
十五日内城及四子城開
完顔及等見帝大哭帝亦泣曰燕京自天會初不罹
兵革殆將百年僧居道觀内外園苑百司庶府室屋
華盛焚毁無遺向非忠獻王有先見宏規國不立矣
時蒙古軍雖退行至臨潢其别將攻興化和建州永
覇皆陷之赤地千里聞燕軍退師亦回
二月蒙古遣其使來請婚且欲割宗錦以北
使至燕聶希古請許其婚議欲以熙宗第三女順國
公主嫁之而不從其割地之請且許以歲幣三十萬
遣王良復報聘至隂山致命
其國相聞之大怒曰此不必得我今引兵俟秋高時
地與公主皆可有矣良復回已四月末
夏五月改元合祭天地於南郊祀開國功臣命有司定
諡十七日連雨凡二十餘日
時京師市井蕭條草莽葱茂大興尹烏蘭用章親課
大興宰及千戶屯等耕墾廢田
山東路都運俞良裔河北路都運唐鼎各運米五萬石
至京師民皆呼萬歲
是年小稔然田之荒者動至百餘里草莽彌望狐兔
出没盜賊縱横莒溜灘河中陜西之寇動數萬人所
在屯結朝議謀欲討之張慶之以為民未安集歲雖
稔而力未蘇若調兵以平寇恐蒙古再來則不堪應
敵若用兩河簽兵止為敵餌無益也
秋九月二十七日報至蒙古軍自蒲興路取三韓哨騎
二百先至順州舉朝相顧不知為計
烏蘭用章與完顔律明曰復用往時規模張慶之力
争謂當遷都以避帝不能决聶希古曰遷避當早為
之計今敵已迫順州朝發夕至一動足則内外紛潰
若何收拾此非策也當如去年竭力捍禦俟其兵退
然後别議今中京形勢宏壯猶可保守自燕以南皆
是小郡到大同中山方可以守亦不如此見成規模
用章曰多募強勇復修苑城守備百方皆已精思但
空國大舉去而復來今兹攻城志在必克守城先須
盡力兼自七月完顔叔良謝蒙骨已厚費金帛昨叔
良信歸云蒙骨極喜今當再募使人優與借官俾之
告急事寧許以重報敵軍必被其内撓希古曰用章
之言是也翌日以用章為樞密使用章且請兼府尹
事許之完顔律明且請守大城用章希古皆曰不可
大城汗漫凡七十餘里如何守設或不利必皆走入
小城倉皇急遽如何得入紀律一亂敵軍必踵至此
危道也不如從容養力以候其至但堅閉大城使之
不可徑入候其勞苦我以逸制勞憑高困之不易之
策
冬十月十八日蒙古軍至城下
一屯仁皇寺一屯大安門
十一月初一日攻順陽門南順門四會門
樓上以沸湯浸糞沃之蒙古軍乍進乍退一將自北
門梯城以上大呼而前用黑騎馳走諸門守兵皆潰
用章令開苑城洞門納之
初二日午攻内城南甬道
左三衙統軍李思安令發礌木牛鼻砲擊之死者甚
衆
初六日蒙古軍發民間所叠木植竹蘆等積甬道城下
務與城平欲前摶戰
李思安自龍游池鑿地道以乾柹塗硫黃破絮蘸油
間塞於所叠木之下初八午蒙古大軍登木堆用衝
車大鐵椎燈火下發衆皆驚走蒙古元帥遣兵於夾
口用大刀不許其衆退焚死者臭不可聞希古請夜
劫其寨用章曰不可須是退有所據今蒙古軍據南
順門去子城九里萬一失利為其所覺羣起追逐開
城納衆則彼乘其間不納則無故棄三千人且損吾
氣希古喜曰樞密自艱難以來凡所說皆是社稷之
福也
是晚大雪我兵皆寒十四日雪霽
三大王雄自瀋州運乾蒸餅牛羊馬肉凡五十挽車
至蒙古軍甚喜
十七日蒙古軍攻内城
張瓊范臻率國兵自子城上用強弩射之死者甚衆
攻者不輟用大鐵鑱闊尺尾作尖柄以大錐錐磚上
踏之以上李思安待其上城頭用大刀斧砍碎飛屍
以下蒙古百計攻城不能克獨城内柴薪告乏乃拆
絳霄殿翠霄殿瓊華閣分給四城
二十五日蒙古軍退
范臻欲出兵追襲永興王使白用章用章曰不可蒙
古軍知我守五城共有十萬兵彼以攻城不得利今
若遇伏其敗必矣多遣則守城者少少遣則適為敵
擒此必有計姑少忍之至次早東翠園黃興觀果皆
有伏兵候我追之然後夾擊因復攻城衆乃服用章
料敵之明
十二月四日蒙古軍屯順州毁城忽不知所在
半月餘始知自古社越龍漠以去
(癸酉)至寧元年春正月改元大赦天下
三月遣中使六人於北軍所經殘蹂地分設魚肉酒炙
招魂奠酹内出祭文
其略曰禁烟祭先土俗所崇凡爾子孫以此為恭乃
令乏祀神哭隂風惟余一人致爾若此痛恨填臆有
顙其泚文既頒行讀者泣下
秋七月蒙古軍復至山後
都元帥完顔福興迎戰而敗帝黜之
八月起赫舍哩執中為右副元帥將武藝兵三千(按金史執)
(中傳作武衛軍五千兵志京師防城軍世宗大定十七年改為武衛軍)復往迎敵執中私
受敵賂放入紫荆關
二十日我軍發燕京至紫荆關執中開關延敵守關
將士上下千里聞蒙古軍過關一時潰走不可禁遏
執中還京見上言蒙古軍勢盛難敵臣急來保守京
城上遣完顔綱將兵禦之戰於易州我兵大敗綱獨
引百騎至都密奏執中受北賂故放入關執中聞之
懼誅(按金史執中傳執中權左副元帥將武衛軍五千屯中都城北通元門時元兵在近止務馳獵)
(不恤軍事上使責問由此作亂與此言延敵受賂不同金史言衛紹王記註亡失王鶚有志論著采竇祥)
(張正之等所記獨吉遷嘉努兵敗赫舍哩執中作難事不相背盩則史所記執中事必確此言延敵受賂)
(恐未必然)
二十五日癸巳(按原書作二十六日壬辰考金史呼沙呼以兵入宮癸巳逼帝出宫遂使宦者)
(李思中害上於邸是月己巳朔癸巳乃二十五日也今改正)赫舍哩執中弑帝
先是左副元帥南平者(按金史云知大興府圖克坦南平歸潜志云駙馬都尉南)
(平判大興府)迎合帝意沮格軍賞人共怨之執中因人心
之憤欲廢帝遂回軍以誅南平為名二十四日軍至
東華門外召南平計事手刃殺之宫中聞變門皆不
開執中召細軍大將金夀語之曰吾此來特誅亂臣
耳非有叛意也俄而細軍來救駕夀諭止之衆憚執
中威名無敢動者獨關西大漢軍都統完顔珊延引
所部五百人至皆為武藝軍所殺執中以珊延驍勇
召其父福海今招之珊延大呼告其父曰老賊欲反
何為降之復力戰自旦至午手殺數十人身中數十
矢而死軍民相殺血流滿地執中遂進兵東華門帝
遣皇子蔣王持詔書投於門下募能殺執中者白身
除大興尹世襲千戶軍民皆無應者執中欲縱火焚
門守門將軍和卓啓之執中兵入宫衛侍皆散走進
至大安殿帝望見之遥呼曰令我何往曰歸舊府耳
帝入後宫邀皇后俱出后留之曰出則被殺矣執中
見帝久不至遣兵執之并后囚於舊府二十五日執
中夜遣内侍李監成弑帝於舊府宣宗即位降封為
東海郡侯
帝為人仁厚居兄弟中最賢侍世宗小心不懈歷承安
泰和年間鄭王内死愛王外叛一則曰蹈叔父子負之
何言二則曰蹈叔父餘殃毒我宗社骨肉疎忌遂成嫌
疑東海逢迎其間無少罅隙泰和年間盜賊縱横邊圉
繹騷空一國之師力已不足支矣及帝繼之倥偬日甚
又懷夙昔之憾遂動無名之師力不逮心輕佻外侮甚
至蔬食徒跣日焚香告天不幸適丁其會矣初即位時
命學士吳宗稷草詔具述國難及哀痛之意復降手詔
諭愛王曰泰和猜忌兄弟失歡骨肉至親變為仇怨誘
引外敵傾危本家計王之心亦復何忍往事已矣今宜
改圖朕遭家多難靜晦以處忽諸父諸臣横見推逼不
容固辭王是朕之姪朕是王之叔勿行間言憑陵以逞
叔姪二人同形共氣設復交鋒務行兼并太祖太宗在
天之靈亦不錫佑昔梁詧與湘東為叔姪之仇詧引周
兵以陷江陵隨亦失國而為人虜此事宜監三復予言
愛王得詔泣下然勢已為蒙古軍所制不能自由京城
凡兩遭重圍而肘腋禍生執中之變起内外諸臣莫不
惋惜悲夫
欽定重訂大金國志卷二十三
