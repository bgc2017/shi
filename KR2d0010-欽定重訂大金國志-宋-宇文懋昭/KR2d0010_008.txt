欽定重訂大金國志卷八
紀年
大宗文烈皇帝六
(癸丑)天會十一年春西京留守孟邦雄為宋翟琮所敗
琮即翟興子也時為河南鎮撫憤陵寢發掘及董震
以山寨餘衆入潼川遂入西京邦雄醉方卧俘其族
以去(按是時西京屬齊邦雄乃劉豫之臣也)
薩里罕下宋金州又下興元府
先是薩里罕等統衆十萬自鳳翔長安揚言東去其
實由商於出漢隂直趨金商至是入洵陽界宋王彦
倉卒迎敵敗走遂入金州未幾又趨興元薩里罕募
死士由饒風之左間道援崖而上經祖溪關遂下興
元府又至金牛鎮距宋軍百十里而退會野無所掠
食且盡又聞南軍邀我歸路乃還
夏宋王彦復金州又敗我師於洵陽我師棄均房而回
和尚原天險吳玠備禦嚴密我師屢攻不勝乃潛兵
由金州路以謀入川吳玠聞之自和尚原提輕兵馳
扼饒風領我師既至南軍數戰皆勝死者甚衆我師
積屍而焚將有退意一夕縱所掠婦人以歸南軍郭
仲山寨乘夜攻而克之我師旣得郭仲山寨乃能乘
高下視饒風矣吳玠不能存跡遂焚糧草退保興州
我師得入漢中首攻米倉山以圖入蜀王彦守之不
克兼是時吳玠屯興州劉子羽屯三泉我師不無後
顧之憂乃退守漢川又洋州興元先自焚而去無所
因糧且野掠無得殺馬而食遂由虢州回師
劉豫陷宋鄧隨等州
李成本羣盗降於劉豫豫旣得鄧州知襄陽李横知
隨州李道皆棄城走由是郢唐信陽皆入於豫
慈州守劉慶餘破丹州義士孫韓山寨
降其士卒三千人盡殺於平陽府獄
秋起女直國土人散居漢地
冬尼雅滿遣李永夀等使於南宋
永夀至宋取回齊國之俘及西北士民之在南者且
欲畫江以益劉豫
我師下和尚原烏珠屯鳳翔謀攻西蜀
(甲寅)天會十二年春宋遣章誼來軍前充奉表通問使
時我國所議事南宋皆不從乃遣誼等請還兩宫及
河南地命王倫作書與尼雅滿所親耶律紹文高慶
裔且以資治通鑑木棉虔布龍鳳茶等物遺之逮秋
章誼還宋論永夀所需三事本國互有可否獨畫疆
一事未定而尼雅滿答書又約以淮南毋得屯駐軍
馬蓋欲畫江以益劉豫也誼等還至睢陽為豫所留
以計得免
烏珠攻仙人關與吳玠戰於殺金平為玠所敗
先是我得和尚原玠度我軍必將深入至是烏珠果
與薩里罕劉䕫率十萬衆南征進攻鐵山鑿崖開道
攻仙人關既至我軍據高嶺為壁循嶺東下直攻宋
軍玠璘兄弟轉戰凡七日晝夜不息統制官郭震為
烏珠所襲破其寨宋軍敗玠斬震以徇與我軍力戰
萬戶韓常為南軍所射損左目衆不能支引兵宵遁
玠設伏河池扼我師歸路又大敗是舉也我師决意
入蜀自薩里罕以下盡室而來旣不得志遂還鳳翔
授甲士田為久留計自是不復輕動矣
烏珠再攻仙人關幾為吳玠所殺韓常援而出之常
被南軍射損左目自此韓常見知於烏珠
韓常者遼東漢軍萬戶韓慶和之子也小名快兒慶
和死常襲父爵以總遼東漢兒軍烏珠喜其有功故
國中稍推之
烏珠征蜀回至燕山望國崖約鄂勒歡入見帝
劉豫得隨郢襄陽等州宋岳飛復取之
先是飛遣張憲攻隨州月餘不下牛臯裹三日糧往
攻糧未盡而城拔飛進復郢州李成聞郢失守乃棄
襄陽遁去與豫合兵屯鄧之西北飛又克其城
秋宋遣魏良臣來為奉表通問使
時國中已定議出兵而南宋未之知也
劉豫遣人請於帝乞師帝命諸將議之尼雅滿烏紳以
為難鄂勒歡以為可於是命鄂勒歡達蘭權左右副元
帥調渤海漢兒軍五萬人以應豫(按原書此條有評論語辭意淺陋偏謬今)
(删去)
尼雅滿自來止居雲中未嘗入朝是歲遽自白水泊
來覲適值豫有侵江南之請立為異議竟不自行故
鄂勒歡輩得攝職總兵也
鄂勒歡請於帝以烏珠先嘗過江知地理險易乞使將
前軍帝從之
豫之請侵江南也當尼雅滿鄂勒歡紛爭行止之際
烏珠並無一言蓋嘗困於江南危於劍外不敢輕言
用兵也
鄂勒歡達蘭下令禁燕雲等路漢軍不得雇人代名須
以正身
諸將患傭身之人易致叛亡其正身類多富家子弟
不任勞苦故是歲侵江南以霖雨乏糧死不勝計其
自來傭身之人率皆失圖無以為生往往聚而為盗
諸將一舉遂成兩失
劉豫遣其子麟姪㹸將兵與鄂勒歡等俱入侵南宋
於是騎兵自泗攻滁步兵自楚攻承楚州守臣樊序
遁韓世忠自承州退保鎮江南宋震恐
我師趨江口韓世忠設伏與戰我師大敗擒我將貝勒
特頁
是時世忠進屯揚州魏良臣將命過揚州世忠置酒
偽為流星更牌沓至紿以移軍守江良臣旣去進至
大儀鎮勒精兵為五陣設伏二十餘處戒聞鼓聲則
起而擊之良臣至諸帥軍前以所見對諸帥大喜勒
兵趨江口距大儀五里貝勒特頁擁鐵騎馳過五陣
之東初交戰南軍不利旣而世忠傳小麾鳴鼓伏者
四起五軍旗與正軍旗雜出我師亂弓力無所施南
軍上揕人胸下捎馬足我兵全裝陷泥淖中人馬俱
斃特頁遂被擒
冬鄂勒歡烏珠同劉麟劉猊侵江南屯於竹墪鎮會大
雨雪糧道不通軍皆憤怨且聞宋主自出師又知帝病
篤諸將宵遁麟猊亦相繼而走
時雨雪之糧殺馬而食死亡日多兵皆嗟怨日久虚
驚軍中每夜多有人書大字於紙及去皮柳枝擲於
帳前曰我等被苦虐之至若或過江必擒諸將以獻
南宋無何又聞宋主出師帝病篤韓常勸烏珠曰士
卒勞苦俱無鬭志強驅過江恐自常之餘無不叛者
况今吾君病篤内或有變惟速歸為善烏珠然之夜
引還大軍旣去乃遣人諭麟猊於是麟等棄輜重亦
遁晝夜兼行二百餘里至宿州方小憩西北大恐
河東南路(平陽府)都總管富勒呼捕太行義士以絳州翼
城村民多有輸其糧者於是屠近山四十村
冬帝崩上謚曰文烈皇帝廟號太宗皇統四年加上尊
諡曰體元應運世德昭功哲惠仁聖文烈皇帝
太宗以武元之弟身居儲位旣登大寳然一時將相如
尼雅滿烏紳烏珠皆開國大功臣桀黠難制太宗居位
拱默而已太宗病時大兵相拒江上旣崩不敢發喪至
軍回於次年春方告諸路(按此書書太宗之崩於天會十二年之冬金史本紀太宗)
(以十三年春正月己巳崩自當以正史為確然據此條所言則似太宗實以十二年冬崩至春而後發喪者當)
(時大兵在外或出於一時之權計亦未可知今姑仍舊文而附論之以備參考)
方武元之立太宗也元約互傳於子孫太宗旣立即舍
已之子宋王宗盤而以武元之長孫梁王亶為安班貝
勒仍領都元帥之職太宗既崩宋王宗盤與武元之子
凉王碖及左副元帥尼雅滿皆争立而亶為嫡孫遂立
之(按金史熙宗紀天會八年安班貝勒杲薨太宗意久未决宗翰宗輔希尹言熙宗太祖嫡孫當立帝從之)
(此書乃言太宗崩尼雅滿等争立而以熙宗為嫡孫故立之是不知熙宗之立實出於尼雅滿之意而其儲位)
(已早定也考之於史是時初無諸王争立之事而宗室表太宗十六子亦無凉王碖乂史言尼雅滿歛祍歸朝)
(以定熙宗之位義正理直人歸其誠是尼雅滿固忠於熙宗者此書言諸王争立又言尼雅滿諸帥潛萌窺覦)
(皆未足據也)蓋尼雅滿為鄂勒歡所代已失兵柄故不得立
時鄂勤歡達蘭諸帥自江上回至燕山悉赴太宗之喪
甲寅亶即皇帝位
欽定重訂大金國志卷八
