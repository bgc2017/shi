欽定重訂大金國志卷三十
楚國張邦昌錄
張邦昌字時彦魏州冠氏人也(按宋史云邦昌字子能水静軍東光人)少
登進士第歷任滄州教授改國子書庫正字通判曹州
宣和元年累遣至尚書右丞改左丞遷中書侍郎當王
黼用事與童貫共啟邊邦昌無所可否於其間時論罪
之徽宗既内襌至靖康元年拜少宰兼中書侍郎我師
既破京城勒令别立異姓令下甚嚴有一人云張邦昌
舊任宰相姑舉之以塞責我師回牒云若果舉邦昌仰
文武百官僧道軍民各親書押字日下等守以備冊禮
時邦昌見在軍前獨中丞秦檜具狀論列以謂邦昌輔
相無狀不能盡人臣之節以釋二國之難不足以代趙
氏情願押赴軍前衆人署名舉邦昌靖康二年三月一
日邦昌入居尚書省令聽百官班迎南薰門邦昌卧病
不食我師令勸進邦昌謂王時雍等曰諸公怕死又掇
送與邦昌耶雖暫假而歸焉能免禍先是正月十五日
邦昌奉使還闕至城外軍前留之及是我師告報城中
欲遣邦昌入城御史臺檢凖故例率文武百官迓於南
薰門如期而集者凡數千人士庶往觀者又數萬人范
瓊汪長源等領兵分列左右自州橋及門下森布如織
申刻邦昌入門我師送者及門而返邦昌之入也徑詣
尚書省百官敦請即皇帝位猶豫未决緣軍前先有指
揮故也邦昌與百官相見慟哭盡哀從官卿監郎官十
員晝夜直宿續增作十五員掌管事務并使臣十員祗
應三衙亦同宿直我師令勸進於尚書省邦昌卧病不
食者四日故有諸公掇送之言次日我國文字至限三
日立邦昌不然下城屠戮都人震恐三日我使來促勸
進取推戴狀衆人泣勸再三邦昌方從留守司遂以推
戴狀申金營欲以初七日行冊命之禮邦昌復誓死不
從并欲自裁衆曰相公城外不死今死欲塗炭一城耶
遂止初六日闔門制儀榜擇次日即皇帝位是日有内
親事官數百人以不忍屈節立異姓殺妻奴焚居室謀
赴義於金水門外統制官吳革為首被誅初七日早百
官僧道會於尚書省奉冊寳入門邦昌涕泣上馬至西
府門佯為昏憒欲仆狀立馬少蘇復號慟午時導引至
宣德門西闕下馬入幕次復慟我國曾大帥以下五十
人持御衣紅繖來設於幕次邦昌出次步至御街褥位
望我國拜舞跪受冊寳冊文其略曰失德者亡天命實
假於我手當仁不讓歷數乃在於爾躬咨爾張邦昌(云云)
可即皇帝位國號大楚都金陵邦昌御紅繖還次訖我
帥揖邦昌上馬出門百官導引如儀邦昌步入自宣德
門由大慶殿前至文德殿前進輦却弗御步升殿於御
床西側别置一椅坐文武合班賀傳指揮云本為生靈
非敢竊位其勿拜王時雍率百官遽拜時雍權領尚書
省吳幵莫儔皆權樞密院吕好問門下侍郎徐秉哲中
書侍郎范瓊以斬吳革功陞正任觀察除殿帥大抵往
來議事者幵儔也逼逐上皇以下者時雍秉哲也脅制
都人者范瓊也遂皆擢用先是我師送邦昌入城時邦
昌堅不肯立久之百官有進言於邦昌曰相公且權他
日相公為伊吕為王莽皆在相公處之邦昌乃勉強從
之曰某以九族保此一城人方邦昌冊立時百官對我
帥皆慘怛邦昌亦色喪惟幵儔輩欣然若有所得十二
日邦昌手詔曰近迫大國之威俾救斯民於兵火諸公
横見推迫不容於自裁近覽文牒狀牒至有以聖旨稱
之夫聖孔子不居則予一人何敢焉應今後有自内傳
出者為中旨有面得者為面旨出四方者為宣旨邦昌
每日於迎陽門上罷去闔門儀制設常禮畢與執政侍
從以上對坐議事語則稱名字遇我使至則遽易服衛
士等曰伶官往日作雜劇每裝假官人今日張大宰作
假官家當邦昌向在我軍前見蕭慶耶律廣王汭高尚
書曹少監等皆鞠躬俯伏不暇至是慶等皆列拜階下
邦昌辭讓則曰陛下不受臣拜元帥必見罪今日陛下
乃昔日南朝天子也十四日我師以邦昌之請罷括金
銀邦昌來謝與元帥議七事迎接殿下相揖以升致賓
主禮酒三行二十八日二帥回師邦昌僭天子儀衛法
駕縞素出南薰門設香案率百官士庶北望慟哭以二
帝北遷也二十九日邦昌服赭袍張紅蓋乘馬出南薰
門餞别二帥及午而返肆赦至蔡州不行乃收之迎宋
元祐皇后垂簾四月初十日邦昌避位邦昌首尾僭位
三十三日不御正殿不受常朝不山呼見羣臣稱予不
稱朕旨稱面旨由内降則曰中旨宣示四方則曰宣旨
手詔則曰手書至於禁中諸門緘鎖悉題臣邦昌謹封
字樣大抵逼迫我國之命實不敢有僭意也其後死於
潭州初邦昌被貶過潭曾寓居州之天寧寺寺中有平
楚樓蓋取唐沈傳師目傷平楚虞帝魂之句也至是得
宋帝賜死詔徘徊退避執事者迫之乃登樓邦昌仰首
忽覩平楚二字長嘆就縊
欽定重訂大金國志卷三十
