欽定重訂大金國志卷三十二
立楚國張邦昌冊文
維天會五年歲次丁未二月辛亥朔二十一日辛巳皇
帝若曰先皇帝肇造區夏務安元元肆朕纂承不敢荒
忽夙夜兢兢思與萬國同格於治粤惟有宋實乃通鄰
貢歲幣以交歡馳星軺而講好期於萬世永保無窮蓋
我有大造於宋也不圖變誓渝盟以怨報德搆端怙亂
反義為讐譎紿成俗貪婪不已加以肆行滛虐不恤黎
元號令滋彰紀綱弛紊况所退者非其罪所進者非其
功賄賂公行豺狼塞路天厭其德民不聊生而又姑務
責人罔知已省父既無道於前子復無斷於後以故徵
師命將伐罪弔民幸頼天高聽卑神幽燭細旌旗一舉
都邑立摧且天眷攸矚謂之大寳苟歷數改卜未獲偷
安故用黜廢以昭元鑒今者國既乏主民宜混同然念
厥初誠非貪土遂命帥府與衆推賢僉曰太宰張邦昌
天毓疏通神資睿哲處位著忠良之譽居家聞孝友之
名實天命之有歸乃人情之所徯擇其賢者非子而誰
是用遣使諸宫都部署尚書左僕射權簽樞密院事韓
某等持節備禮以璽冊命爾為皇帝以援斯民國號大
楚都於金陵自黃河以外除西夏封圻疆埸仍舊世輔
王室永作藩臣貢禮時修爾勿疲於述職問音歲致我
無緩於推誠於戲天生蒸民不能自治故立君以臨之
君不能獨理故樹官以教之乃知民非后不治后非賢
不守其於有位可不慎與予懋乃德嘉乃丕績日慎一
日雖休勿休欽哉其聽朕命
立齊國劉豫冊文
維天會八年歲次庚戌七月(按原書無七月二字據桯史所載補)辛丑朔
二十七日丁邜皇帝若曰朕聞公於御物不以天位為
已私職在救民迺知王者為通器威罰既已殄罪位號
宜乎授能迺者有遼運屬顛危數窮否塞獲罪上帝流
毒下民太祖武元皇帝仗黃鉞而拯黔黎舉白旄而矜
師衆妖氛既掃區宇式寧越有宋人來從海道願輸歲
幣祈復漢疆太祖方務善鄰即從來議豈期天方肇亂
自起釁階隂結叛臣賊虐宰輔鳩集姦慝擾亂邊陲肆
朕纂承仰循先矩姑存大體式示涵容乃復蔽匿逋逃
誇大疆域肆其貪狠自起紛爭擾吾外屬之藩隣取其
受賜之鄉土因彼告援遂與解和終無聽從巧為辭拒
爰命將帥敦諭盟言許以自新全然不改偏師傅汴首
罪奔淮嗣子哀鳴請復歡好地畫三鎮誓卜萬年凡有
質委悉同父約既而官軍未退夜集衆以犯營誓墨未
乾密傳檄而堅壁私結人使隂起事端以故再遣師徒
詰兹敗類又起畫河之議復成欵戰之謀既昧神明乃
昭元鑒京城摧破鼎祚淪亡無并爾疆以示不貪之德
止遷其主用彰罰罪之心建楚新封守宋舊業不料庸
懦難勝重任妄為退讓反陷誅鋤銜命出和已作潜身
之計提兵入衛反為護已之資忍視父兄甘為俘虜事
不克濟人豈無情方在殷憂樂於僣號心之幸禍於此
可知乃遣重兵連年討捕旋聞遠竄越在島夷(按自無并爾疆)
(至反陷誅鋤言立張邦昌事自銜命出和以下至此乃言宋高宗事中間必有斥言高宗數語而此書及桯史)
(載此冊文皆無之蓋宋人諱而削之故致文義上下衡决)重念斯民亂離無主久罹
塗炭未遂昭蘇不委仁賢就能保庇咨爾中奉大夫京
東京西淮南等路安撫使兼諸路馬步軍都總管知東
平府節制大名府開德府濮博濱棣德滄等州劉豫夙
擅敢言之譽素懷濟世之才居於亂邦生不偶世百里
雖智亦奚補於虞亡三仁至高或願從乎周仕(按原書昭蘇作)
(招蘇偶世作遇世周仕作國仕並據桯史改正)當姦賊擾攘之際愚氓去就之
間舉郡來王奮然獨斷逮乎歷試厥勲克成委之安撫
而德化行任之尹牧而獄訟理付之總戎則盜賊息授
之節度則郡國清况有定衰救亂之謀安變持危之策
使民無事則櫜弓力穡有役則釋耒荷戈罷無名之征
廢不急之務徵隠逸舉孝廉振紀綱修制度省刑罰而
黜煩酷發倉廩而息螽螟神人以和上下恊應比下明
詔詢考輿情列郡同辭一心仰戴宜即始歸之地以昭
逮業之元是用遣使留守西京特進檢校太保尚書右
僕射大同尹兼山西兵馬都部署上柱國廣陵郡開國
公食邑二千戶食實封二百戶高慶裔副使金紫崇福
大夫尚書禮部侍郎知制誥護軍南陽縣開國侯食邑
一千戶食實封一百戶韓昉備禮以璽紱寳冊命爾為
皇帝國號大齊都於大名府世修子禮永貢虔誠付爾
封疆並從楚舊更須安集自適攸居爾其上體天心下
從民欲忠以藩王室信以保邦圻惟天難諶惟命靡常
常厥德保厥位爾其勉哉勿忽朕命
檢視大宋庫藏
絹五千四百萬疋大物叚子一千五百萬疋金三
百萬錠銀八百萬錠珍寳未見實數
取至大宋印寳
皇帝殿寳十四
承天休延萬億永無極受命于天既夀永昌天
子之寳天子行寳天子信寳天子神寳皇
帝之寳皇帝行寳皇帝信寳御書之寳御
書之印無字寳皇帝恭膺天命之寳宣和御
書之寳
皇帝殿青玉印寳二
皇帝恭膺天命之印𫝊國寳
皇帝殿金寳九
御前之寳宣和殿寳御書之寳天下同文之
寳天下合同之寳(印中書下省文字)御前之寳(印宣劄)
御前錫賜之寳(印賜月茶藥石)書詔之寳(印詔書)皇帝欽
崇國祀之寳(印香合詞表)
天子殿銀印一
尚書内省出納之印(印破除)
皇后殿金寳一
皇后之寳
太子殿金寳一
皇太子寳
太子妃金印一
太子妃印
宋族隨二帝北遷
皇后皇太子親王王妃王子宗姬
太上道君皇帝太上皇后欽宗皇帝欽宗皇后
皇太子諶
鄆王楷夫人朱氏王子三人女宗姬六人
肅王樞夫人任氏王子二人女宗姬二人
景王祀夫人田氏女宗姬二人
濟王栩夫人曹氏康王構(出外)夫人邢氏
祁王模夫人曹氏莘王植(按原書誤作桂據宋史改)夫人
嚴氏
徐王棣夫人王氏沂王㮙(按原書訛作祁王據宋史改)
和王棫(按宋史徽宗子蜀王名棫和王名栻疑此訛脱而并合之耳)信王榛
未出閣皇子
安康郡王楃(喬貴妃位)建安郡王楧(任婉容位)嘉國公椅
(任婉容位)瀛國公樾(喬貴妃位)温國公棟(小王婕妤位)相國
公梴(王貴妃位)昌國公柄(王婉容位)儀國公桐(大王婕妤位)
韓國公相(閻婉容位按宋史徽宗三十一子一為欽宗六人早薨不及靖康之難餘有二十)
(四人此所列僅二十人又史無韓國公相而有蜀王及英國公橞潤國公樅儀國公樸廣平王郡王楗皆)
(此書所不載陸游老學菴筆記云靖康國破廣平郡王楗匿民間有從官餽以食為人所發亦不免據此)
(則廣平王楗實同北遷其餘史之所有而此書不載者蓋皆脱漏耳)
已出降帝姬
嘉德帝姬(都尉曹寅)安德帝姬(都尉宋邦光)崇德帝姬(都尉)
(曹湜)茂德帝姬(都尉蔡鞗)成德帝姬(都尉向子方)洵德帝
姬(都尉田丕)順德帝姬(都尉向子扆)顯德帝姬(都尉劉文彦)
未出降帝姬
華福帝姬(喬貴妃位)惠福帝姬(喬貴妃位)令福帝姬(王婉容位)
純福帝姬(小王婕妤位)寧福帝姬(崔美人位)永福帝姬
(崔美人位)柔福帝姬(莘王府位)
諸妃嬪
王貴妃喬貴妃韋貴妃王貴妃王婉容
閻婉容任婉容王婕妤喬婕妤小王婕妤
五王宫妃嬪共一千二百人
燕王俁越王偲(按原書作燕王偲越王俁今據宋史改正)吳王佖
和義郡王偉(按宋史神宗子有吳王佖儀王偉靖康時吳王佖已薨其子有奕封和義郡王)
(此云和義郡王偉舛誤之甚)永寧郡王有恭(按永寧郡王原書不著其名考宋史)
(永寧郡王神宗子楚王似之子名有恭今據補)
欽定重訂大金國志卷三十二
