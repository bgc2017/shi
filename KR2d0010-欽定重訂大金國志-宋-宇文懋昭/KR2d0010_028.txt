欽定重訂大金國志卷二十八
文學翰苑上
宇文虛中
宇文虛中字叔通成都人宋黃門侍郎以奉使見留仕
為翰林學士承旨皇統初南人多在上京謀奉虛中為
帥奪兵仗南奔事覺詔繫獄先是虛中在朝語言諧謔
諸貴族大臣久不平之乃煆煉所藏圖書為反具虛中
歎曰死自吾分至於圖籍南來士大夫家例有之如高
待制士談圖書尤多豈亦反邪有司承風旨并寘士談
極刑人至今冤之
蔡松年
蔡松年字伯堅父靖宋季守燕山仕金為翰林學士松
年行臺尚書省令史出身官至尚書右丞相鎮陽别業
有蕭閒堂自號蕭閒老人卒謚文簡
蔡珪
蔡珪字正甫松年子也七歲賦菊詩語意驚人天德二
年(按中州集作三年)進士擢第歷澄州判官三河簿正隆三年
銅禁行官得三代以來鼎鐘彛器無慮千數禮部官以
珪博物且識古文竒字辟為編類官丁父憂起復翰林
修撰同知制誥改戶部員外郎太常丞朝廷稽古禮文
之事取其議論為多大定十四年由禮部郎中出守濰
州道卒有續歐陽文忠公集古錄金石遺文燕王墓碑
辨等書傳於世
高士談
高士談字子文(按中州集云一字季默)宋高瓊之後宣和末任忻
州戶曺仕金為翰林直學士皇統初死宇文之禍有蒙
城集行於世子公振亦有詩名
馬定國
馬定國字子卿荏平人少時志趣不凡宣政末題詩酒
家壁有蘇黃不作文章伯章蔡(按中州集作童蔡)翻為社稷臣
之句用是得罪而名亦顯天眷年間遊歷下亭以詩撼
劉豫豫與語大悅授監察御史仕至翰林學士石鼓自
唐以來無定論定國以字畫考之云是宇文周時所造
作辨萬餘言出入傳記引據甚明號薺堂先生
施宜生
施宜生字明望福建建州之建陽人(按中州集浦城人)宣和末
為潁州教官後仕齊又仕金官至翰林學士正隆中嘗
奉使於宋自號三仕老人(按宜生使宋洩國謀歸為介所告烹死)
郝俁
郝俁字子玉太原人正隆二年進士仕至河東北路轉
運使有詩云功名角上無多地風月壺中自一天子居
簡亦有詩名居中樞密院令史出身正大末除鳳翔府
治中南山安撫使詩亦甚工子玉號虛舟居士(按原書此句無)
(子王二字則以號虛舟居士屬於其子居中殊失事實今據中州集補正)
李晏
李晏字致美高平人(按中州集云父森字彦實)工詩有云少年日日
醉花邊短白長紅一一憐自笑老來心尚在惡風常廢
五更眠又賦梅云冰骨有香魂乍返玉顔無暈酒全消
皇統二年晏登進士釋褐積遷至翰林學士高文大冊
號稱獨步拜御史中丞初遼人掠中原及得奚渤海諸
國生口分賜貴近或有功者大至一二州少亦數百皆
為奴婢輸租於官且納課給其主謂之二税戶(按原書此四字)
(作課之二文義訛脱今據中州集改正)至大定初一切税戶皆免為民獨
閭山守僧賜戶三百與僧共居供役而不輸租故不在
免例訴者積年臺寺不為理又訴於晏晏上章略云天
子作民父母胥吏弄法舞文沙門既謂出家可與男女
雜(居)乎書奏宰相持不可世宗詔晏與相詰難晏伏御
座前曰(按原書無御座二字據中州集補)前日車駕幸遼東閭山寺僧
曾供從官一宿之具寺僧物即陛下物也陛下無以此
直寺僧而使三百家受屈世宗笑曰李晏劫持我邪即
日免之明昌初為禮部尚書分諸道府試復經義設童
科皆自晏發之出為沁南軍節度使力辭改昭毅軍節
度使子仲略仕至山東路按察使
王寂
王寂字元老薊州玉田人天德三年進士興陵朝以文
章政事顯終於中都路轉運使卒謚文肅有拙軒集北
遷錄傳於世
劉昂
劉昂字之昂興州人大定十九年進士是時昂有聲場
屋其律賦自成一家輕便巧麗差有捷法早年得仕省
掾考滿授平凉路轉運副使昂作詩得晚唐體尤工絶
句往往膾炙人口張秦娥者頗能小詩其賦遠山云秋
水一抹碧殘霞幾縷紅水窮霞盡處隠隠兩三峯其後
流落昂贈詩云遠山句好畫難成柳眼才多總是情今
日衰顔人不識倚爐空聽煮茶聲又云二頃山田半欲
蕪子孫零落一身孤寒窗昨夜蕭蕭雨紅日花梢入夢
無秦娥為之泣下章宗朝自國子司業遷左司郎中以
言事降上京留守判官道卒(按金史云掌書大中與賈鉉漏言除授事為言者所)
(劾辭運昂降官中州集云遼陽人大中欲搖執政賈鉉為言者所劾辭速昂降官此云以言事降官其說皆頗)
(不同)
楊雲翼
楊雲翼字之美樂平人明昌五年經義進士第一人詞
賦亦中乙科宣宗頻歲南伐事勢有决不可者議論之
際時相多以避嫌不敢言雲翼獨極諫以為兩淮生霛
皆陛下赤子不能外禦北兵而取償於宋以天下為度
者不如是也是後再出兵時全軍幾為宋所覆宣宗悔
悟責主兵者曰我當何面目見楊雲翼邪興定末拜吏
部尚書中外望其入相竟以足疾不果正大五年終於
翰林學士謚文獻(按金史云為禮部尚書兼侍讀卒)
史肅
史肅字舜元京兆人僑居北京之和衆業科舉為名進
士歷赤縣及幕官入為監察御史遷治書出刺通州大
定黨獄起為所絓謫靜難節度副使太安初召為中都
路轉運副使超戶部正郎復坐鐫降同知汾州卒於官
肅尚理性之學屛山學佛(按李純甫自號屏山居士)自肅發之高才
博學作詩精緻有理尤善用事古賦亦竒峭有詩集號
澹軒遺藁云
蕭貢
蕭貢字真卿咸陽人大定二十二年進士自涇州觀察
判官召補省掾不四五月拜監察御史累遷右司郎中
預修泰和律令所上條畫皆委曲當上心興陵嘉嘆曰
漢有蕭相國我有蕭貢刑獄吾不憂矣又奏死囚獄雖
已具仍責家人伏辦以申冤抑詔從之遷刑部侍郎入
謝曰臣願因是官廣陛下好生之德上大悦凡貢所平
及多從之歷大興尹德州防禦使知大名府陕西轉運
使河東北路按察轉運使静南軍節度使南京都轉運
使御史中丞以戶部尚書致仕卒謚文簡有注史記百
卷公論等文行於世
李遹
李遹字平甫樂城人明昌二年進士泰和中為大興幕
官時呼沙呼知府事賣權恃勢奴視同列遹每以公事
相可否不少假借又摘其隂事數十條欲發之呼沙呼
謀簒者也聲勢熖熖人莫敢仰視乃為一書生所抗積
不能平先以非罪誣染之幾至不測雖有以自解竟坐
是仕宦不進以東平治中致仕閒居陽翟十餘年號寄
菴先生臨終戒家人曰吾明日歸矣而輩慎勿遽哭果
如期而逝家人哭不禁良久開目曰戒汝等勿哭致令
我心識散亂言畢目復瞑其明了如此遹工畫山水龍
虎亦入妙品皆得先輩不傳之秘平生詩文甚多如云
舊管新收粧鏡在昨非今是酒杯乾贈筆工云工不能
書何以筆士須知筆乃能書皆佳句也
馮延登
馮延登字子駿吉州人承安三年進士為寧邊令適趙
秉文守此州與之考論文義相得甚歡故延登詩文皆
有律度正大末奉命北使見留使招鳳翔不從欲殺者
久之割其鬚髯羈管豐州二年乃得還天興初元授禮
部侍郎京城陷自投井中詩文最工隆安道中元日題
云山岡重複三竿日溪路縈迴一帶天老境飄零情更
惡又從馬上得新年
梁持勝
梁持勝字經甫絳州人父襄大定初進士質直尚義有
古人風仕至保大軍節度使有諫世宗田獵表傳於世
(按原書無父襄二字考金史自大定初以下至此實係持勝父襄事今補)泰和六年持勝復
試進士制策優等宏辭亦中選貞祐初由太學博士為
咸平治中宗室承裕辟為僚佐承裕死太平謀不軌以
兵脅持勝作文移持勝不從大罵即日遇害(按金史持勝傳遷咸)
(平路宣撫經歷時宣撫富森萬努有異志欲棄咸平徙海蘭路持勝力止之萬努怒杖之八十走告上京行省)
(太平太平實與通謀口稱其忠而心不然之署為左右司員外郎既而太平受萬努命焚毁上京宗廟執元帥)
(承允奪其軍持勝密約咸平治中賣摩賽不萬戶韓公恕共殺太平復推承充行省事同伐萬努事泄俱被害)
(蓋其事之本末如此此所載簡略不明又史言為宣撫經歷此言為咸平治中史言元帥承充此言承裕史言)
(持勝欲殺太平推承充而見害此言承裕死太平脅持勝作文移不從而見害其說皆不同皆當以史為確)
時年三十六贈韓州刺史初赴官有詩云山雲欲雨花
先慘客路無人鳥亦悲以為䜟云
馮璧
馮璧字叔獻承安二年進士歷州縣召入翰林再為曹
郎宣宗朝屢以使指鞫大獄其時權貴如歸德知府宿
州總帥(按金史完顔綱傳貞祐二年為行院簽樞密院兼知歸德此云歸德知府疑謂綱也又歸潜志)
(云赫舍哩約赫德鎮宿數年屢破宋兵然䟦扈不受朝廷制此云宿州總帥即謂約赫德也)聲勢熖
熖朝廷知其䟦扈而不能摧伏者璧以法臨之毛髮不
貸也幼有重名不畏強禦興定末以同知集慶節度使
事致仕居嵩山龍潭者十餘年放浪山水間人望以為
神仙題明皇擊梧桐圖云三郎耳譜趁花奴風調才情
信有餘天寳錯來非一拍霓裳中節亦區區詩文行於
世者最多北渡還鄉里年七十九而終
韓玉
韓玉字温甫其先相人其後北遷為漁陽人明昌五年
經義詞賦兩科進士入翰林為應奉一日應制百篇文
不加點又作元勲傳稱旨章宗歎曰勲臣何幸得此人
作傳耶泰和中建言開通州潞水漕渠船運至都陞兩
階授同知陜西東路轉運使事大安三年都城受圍夏
人連陷邠涇陜西帥司檄玉為都統府募軍旬日得萬
人籍秦州場買馬官香及鳳翔冒買馬七百寳雞埋没
官鐵他州郡弓弩數千以給軍出屯華亭與夏人戰敗
之獲牛馬千餘時夏人五萬方圍平凉又戰於北原夏
人疑大軍至是夜解去當路者忌其功驛奏玉與夏人
有謀朝廷疑之使使者授玉河平軍節度使且覘其軍
先是華州李公直以都城隔絶謀舉兵入援而玉恃其
軍為可用亦欲為勤王之舉乃傳檄州郡云始是賊臣
貪容奸賂繼緣二帥貪錮威權既止夏臺之師旋至會
河之敗又云人誰無死有臣子之當然事至於今忍君
親(按原書作坐視於屬對殊疎據中州集及歸潜志改)而弗顧勿謂百年身後虛
名一聽史臣只如今日目前何顔以居人世(按原書脫目前以下)
(八字據中州集及歸潜之補)其後京兆統軍以謀及誅公直并及於
玉玉赴官道出華州被囚死於郡學(按歸潜志云收鞫死獄中與此不同)
欽定重訂大金國志卷二十八
