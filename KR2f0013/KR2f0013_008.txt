包孝肅奏議集卷八宋包拯撰
戒興作(一篇)
請不修上清宫
臣伏見十一月初二日夜上清宫火謹按春秋傳例曰
人火曰火天火曰災漢書五行志曰人火天火同為災
異皆以朝廷政令參驗得失而勸戒焉說者曰賢佞分
别官人有序則火得其性若信道不篤或耀虚偽則火
失其性自上而降濫熖妄起為火不炎上今上清宫者
乃祖宗修建以崇無為之德今火燔之者豈焚修之人
不務精潔以副陛下嚴奉之旨乎不然其天意垂誡於
陛下乎固宜勵精治道謹修人事以荅天變可也風聞
道路云陛下存留道衆似有繕修之意未辨虚實咸懷
危懼况天下多事調發旁午帑蔵未實邊鄙未寧豈可
先不急之務重無名之率哉且宫觀之興自於唐室非
古制也若謂先聖真容理當欽奉則景靈宫會靈觀殿
宇宏壯可以奉安願陛下推仁慈之德念疲敝之俗且
務安之安之之理豈忍重困之也然外議紛紜頗甚惑
衆欲乞特降詔告諭以安衆心
興利
請修蔡河堰并斗門
臣前權度支判官日竊見蔡河每年上供斛斗係定額
六十萬石見管三十五綱自去年以來般運絶少慶歷
五年内只般到一十六萬二千七百六十七石比祖額
計虧四十三萬七千七百三十三石緣本河所管綱船
至多秋冬行運不絶盖是催綱使臣等不切用心往來
催趁致此虧欠萬數不少兼訪聞諸處斗門例皆破壊
並不修補其斗門放水自有時候多是官員客旅計會
不依時候開放洎綱船來時到彼即無水可行欲乞下
三司指揮逐縣所管斗門限日近須管疾速牢固添修
不得走透水勢仍令催綱使臣與所轄官員常切提舉
如依前曲徇顔情及信縱公人受倖不依時候開放致
有邀難住滯並乞嚴斷所有綱運或准前拖延不及元
額其催綱使臣並乞重行責罰
言財利
論茶法(二章)
第一章
臣竊見國朝茶利課額自收復江浙之後總山場𣙜貨
務逐歲共得錢四百餘萬貫太平興國之初並是實錢
其後西北邊急於芻粟入中遂添估耗江淮出茶之所
西北入粟之地不相應會以是實直盡為虚錢至大中
祥符六年七年亦各及三百萬貫末年雖不及元額在
京𣙜貨務尚得引錢一百五十萬貫自頃年變法以來
惟存虚額其實入之數益少近歲尤甚訪聞去年江淮
共虧一百三十萬貫即未知在京𣙜貨務所虧數目昨
准勑節文三司奏據𣙜貨務擘畫以河北客人入納及
配率斛斗給過三色交鈔内茶交鈔每一百貫文貼納
三十四貫支與一百貫茶貨近又准勑命應買下慶歷
五年分茶鈔減十五貫每一百貫只貼納十九貫其皇
祐元年茶鈔依舊貼納三十四貫緣客人百姓等於河
北入納給得交鈔到京每一百貫只直三四十貫今雖
量與減數亦是與配率無異而欲望客旅興販及招誘
入官其可得乎近鹽鐵副使仲簡上言利害見送三司
相度况前後累經定奪終無捄之之效以致為害益深
盖不能究其本原而急於近利使之然也且茶課歲入
數百萬貫所以助經費而寬調度不可不審議也欲望
特降指揮令三司將新舊之法子細參詳定酌中之制
俾經久可行委得公私利便即具保明申奏更乞朝廷
再賜詳酌施行
第二章
臣訪聞今歲江淮山場𣙜貨務見積壓累年茶貨一千
一百餘萬斤並無客人算請盖自在京𣙜貨務擘畫每
茶引一百貫文更貼納三十四貫方支得一百貫文茶
貨後來商旅阻節不行每年課利并稅錢虧欠數百萬
貫則國家財用仰給何以取濟今發運使施昌言近巳
到闕欲乞令昌言與三司使副將今來茶法子細公共
從長定奪合如何擘畫即得公私利濟經久可行
言陜西鹽法
第一章
臣奉勑差往陜西與轉運使并范祥面議鹽法利害緣
臣前任本路轉運使備知前來鹽法自慶歷二年因范
宗傑擘畫禁𣙜之後差役兵士車牛及逐州衙前等般
運鹽席往諸州官自置場出賣以致兵士逃亡死損公
人破蕩家業比比皆是所不忍聞其衙前估計家業每
直一貫者即管認般鹽兩席雖家業巳竭而鹽數未足
嗟怨之聲盈於道路前後臣僚累言不便乞復舊法通
商以捄關中凋弊有司執議終不施行昨因范祥再有
起請兼葉清臣曾知永寧軍見其為患之甚因乞依范
祥擘畫用通商舊法令客人於沿邊入納見錢收糴軍
糧免虚擡貴價入中斛斗於𣙜貨務大支官錢兼寬得
諸般差役勞擾此乃於國有利於民無害理甚灼然但
以變法之初豪商猾吏悉所不樂而議者沿其歲入課
利稍虧於前而横有沮議乞復舊法若舊法誠善復之
無疑但恐為害浸深耳且法有先利而後害者有先害
而後利者若復舊日禁𣙜之法雖暴得數萬緍而民力
日困久而不勝其弊未免隨而更張是先有小利而終
為大害也若許其通商雖一二年間課額少虧漸而行
之必復其舊又免民力日困則久而不勝其利是先有
小損而終成大利也且國家富有天下當以䘏民為本
今雖財用微窘亦當持經久之計豈忍争歲入數十萬
緍不能更延一二年以責成效輕信横議不惟命令數
有改易無信於下而又欲復從前弊法俾關中生靈何
以措其手足臣細詳范祥前後所奏事理頗甚明白但
於轉運司微有所損以致異同耳臣固非憚其往來之
勞妄有臆說實亦為國家惜其事體不欲徇一時之小
利而致將來大患臣欲乞候到陜西相度如沿邊近裏
州軍糧儲有備錢物可以那容得行新法公私未至大
害其間或有未便之事即與逐司將通商舊法與今來
新法公共從長商量損益且令通行如沿邊糧儲闕乏
公私為大不便即具畫一事狀乞朝廷詳酌指揮
第二章
臣近奉勑差往陜西相度鹽法自入陜西界沿路訪聞
民間恐朝廷改法頗甚憂畏盖以前來禁𣙜之後差役
人力般運鹽席不堪其苦臣因諭以朝辭日面奉德音
所議鹽法只要便人况聖上卹念關中生靈必不忍重
困人力羣情無不感悅臣今與本路轉運及制置觧鹽
司同議且乞依新法施行兼為客人疑惑未肯入中巳
牒逐司告示訖其有未便事件雖有減損即不虧官委
是公私利便臣竊見天下歲入錢帛萬數不少而近年
財用窘乏何也盖自西事以來三路並仰給三司逐歲
入糧草支𣙜貨務見錢銀絹香茶納數千萬貫是所入
有限而所出無限安得不窘乏乎方今邊防無事亦當
以國家大計為先若不銳意而速圖之臣恐日削月朘
為害不淺萬一小有警急何以取濟臣固謂致朝廷窘
乏如是者三路使之然也但令三路各自足用則帑廪
何患不實哉只如陜西自有觧鹽之利若盡以付與令
計置糧草一二年後可全減𣙜貨務每歲見錢銀絹等
五千七百萬貫其河北河東雖無觧鹽然出産絲蠶米
麥最多兼諸般課利不少河北只以連值災傷朝省權
且一切應副若將來豐稔逐路稍減冗官冗兵或移那
兵馬近南就食令轉運司多方擘畫計置糧草漸減入
中見錢以寬縣官經費不踰三五年則東南財用盡聚
京師帑廪必有豐盈之望若乃輕信横議不究本末圖
目前之小利忽經久之大計竊恐難以善其後也望陛
下留神省察
議兵
請留禁軍不差出招置土兵
臣聞京師者天下之本也王畿之内列營屯衆此強本
之兵也而國家近年以來邊陲有警乃一例調發則衛
兵日削恐非固宗社制戎狄之長策也臣以為畿兵雖
有大故不可多調發前所謂京師者天下之本也強本
者畿兵耳本固且強繇中制外則天下何患焉若調發
不巳則耗其財力而弱其根本不惟隳祖宗之制獨不
念李唐天寳建中之事乎善馬精兵悉出於外扈衛驍
銳為之一空卒以重其後害此朝廷尤宜深慮也今河
北河東沿邊兵寡財匱卒有急難惟有民兵可用往嘗
籍之矣籍之未甚長策又從而釋之緣河朔之民皆禀
氣勁悍義勇奮發矧又生習邊鄙之利害素諳戎人之
情偽他路校之不逮遠矣且向時點閱捨客取主又責
以戸之上下以是籍之所得幾何竊見唐李抱真民兵
之制事頗相近故當時招義一軍雄視山東將適今之
宜可如抱真之制約而行之不以戸下曰足曰不足悉
以丁力衆寡登降其數而籍之不及數者即捨之取其
中稍富實者令差出榖(闕)錢貨以給藉丁之貧家如此
得兵可倍往歲亦可以少抑兼并而貧悴之戸有所仰
矣一則供饋不費二則羣情樂為其處置訓練之法即有
祖宗之舊制焉河朔民兵既壯而禁軍留實京師則内
外安矣今北人詭詐萬狀聲言西討修築城柵點集軍
馬乘此之際沿邊亦宜密令繕完而議者但恃盟約殊
不設備萬一邀求不巳稍不如意伺釁而發曷以禦之
此亦必然之兆得無熟思乎况邊上武將未甚得人且
將者人之司命而邦國安危所繫擇之不可不審審將
之道不當限以名位但辨其能之可否苟得實材則擢
而用之專而委之必有成功若不素為之具緩急旋圖
之則無所及矣伏望陛下少留聖意特賜省察
請那移河北兵馬事
臣聞屯兵備邊古今常制所患民賦有限兵食不充必
須廣為經度以給用度或歲有凶歉或寇至益兵則暴
歛横取何所不至民既困矣敵何禦焉此亦必然之
也河北自失山後六州之險無以固守則蓄兵積粟常
患不足只如頃年敵忽生變雖復請和終非經久之計
兼沿邊沃壤又盡為陂塘租稅既無所入皆仰給縣官
雖竭天下之財以贍一隅當無事之時日常窘迫無數
歲之備若少有屯集如何取濟豈可坐觀其敝而不務
捄之之策哉欲望聖慈特出宸斷宣諭執政大臣應沿
邊及近裏州軍兵馬除各留防守外其屯駐駐泊諸軍
或令歸營就糧諸軍即分屯於河南兖鄆齊濮曹濟等
諸州况逐處地利富實糧儲易致率三年一代遇有警
急即時起發不旬日可到豈有後期不及者邪且前代
防邊之兵三時務農一時教戰公私自足未有冗而且
衆坐縻廪食虚困疲民如今之甚者然執干戈禦戎狄
固不可闕在養之教之得其宜則上下無困乏之患緩
急用之則沛有餘力矣議者若以成兵不可全減即有
往年義勇強壯十八萬餘人以充其數緣河朔之民禀
性勁悍生習邊鄙之利害素諳戎虜之情偽校之南兵
絶為精銳一則不費供饋二則羣情樂為其訓練之法
則有舊制存焉若謂兵食粗足虜好方堅趣過目前以
為成算憚於更張措置臣恐日削月脧中外益以殫竭
一旦用武即暴加重歛民心怨叛則肘腋之下皆為仇
怨豈暇禦外寇哉此國家根本之患若不表裏協心銳
意而速圖之臨事無及矣惟聖慮裁擇不任懇迫之至
第二章
臣近曾上言以河北沿邊州軍蓄兵愈多積粟常少乞
留防守外其屯駐駐泊就糧兵士等或令歸營及分屯
於河南曹鄆等諸州遇有警急即時起發必無後期不
及之患若謂邊兵不可全減即乞將義勇鄉兵以代其
數臣伏見慶歷年中朝廷於本路先鈔點到鄉兵内揀
刺得少壯約十八萬餘人作兩番教閱每番三箇月自
九月一日起教至二月終罷續准樞密院劄子只委自
逐縣令佐分為兩番教閱自十月至正月終放免更不
支口食訪聞後來因循不教恐非所以紓患預備之長
策也雖議者欲省資糧以為惜費之一端又况鄉兵十
八萬餘人若分為兩番每人月支口食九斗鹽二斤共
約支糧斛三十二萬餘石鹽七十餘萬斤乃河北一州
之賦耳以河北地方千餘里二十餘州軍若以一州之
賦給鄉兵十八萬人比之屯駐駐泊就糧兵士一月之
費可充鄉兵一歲之用計其費則甚寡校其利則至博
兼土人生而勁悍若訓練稍精足可代戍邊禁旅分屯
内地此則利害灼然甚明欲望聖慈特賜指揮檢會臣
前進劄子必賜裁處指揮
論宣毅軍
臣竊見近年天下添置宣毅指揮以為郡縣之備誠不
可闕也然初議招募之時例物稍厚故民間無狀積惡
之輩悉投名籍中官吏等又急於數足以邀旌賞豈暇
一一選擇今來所在屯聚乃大為州郡之害驕悍狂悖
結成羣黨與效尤相扇動不能制凡有小可差使亦不
敢用例皆姑息之今海内無事此輩尚敢如此若緩急
驅之禦寇焉肯用命不為禍首幸矣况前後作過傷害
官員不少若不早為處置必恐浸成大患其逐處宣毅
兵士欲望特行指揮令分擘於諸州互換屯駐所貴散
其凶黨免貽後悔仍乞特降宣命嚴賜約束應有罪犯
並行决配
請移冀州就糧兵士歸本州
臣竊見冀州見屯兵一萬二千五百餘人每年約支人
糧馬料三十八萬餘石内四千餘人却係真定府就糧
約支人糧馬料十三萬餘石其春冬衣賜紬絹共支十
萬三千餘疋布一萬六千五百餘叚綿一十三萬五千
餘兩隨衣錢一萬四千餘貫料錢等每月八千餘貫勘
會本州夏秋稅斛斗共納四萬三千餘石夏稅紬絹五
千四百餘疋綿二萬七千餘兩外逐年所少斛斗三十
三萬七千餘石紬絹九萬八千餘疋布一萬六千五百
餘叚並是轉運司逐時旋擘畫應副大凡兵士就糧須
籍儲廪有餘便於計置之處方可屯泊未聞本處軍食
不足而能更贍别路兵馬緣冀州所出賦稅至少兼不
通水路無由般運北去高陽關四程又非控扼之所盖
當時臣僚不為國家經久計慮更屯别路兵馬在彼不
惟枉費糧食兼亦絶難計置即今本州民力凋殘公私
匱乏若朝廷不切處置將來必成大患其真定府兵士
十四指揮欲乞專委本路安撫司令密切相度合作如
何擘畫令并家屬漸次抽歸本路州軍安泊况西路易
得斛斗事理至便如賜允許只作朝廷意度指揮
請移冀博深三州兵馬
臣昨准樞密院劄子奉聖旨令計會河北四路安撫司
并都轉運司同密切相度合那移是何軍馬却於甚處
有糧草州軍就食約減省得多少糧草仍具委得穏便
連署聞奏臣尋與逐路安撫司并都轉運司密切相度
那移軍馬及減省糧草數目巳連署申奏訖今具逐處
那移軍馬減省得糧草畫一如後
一冀州那移馬軍十一指揮人員兵士共四千三百
八十二人馬九百四十七匹往(闕)項州軍
就食糧草
八指揮係真定府所管
四指揮往真定府
驍銳第三指揮三百五十八人
雲翼三指揮
第八指揮四百四十九人
第十一指揮四百七十三人
第十三指揮四百七十一人
兩指揮雲翼往大名府
第十四指揮四百六十二人
第二十一指揮四百七十人
一萬捷第一指揮四百三十九人往懷州
一萬捷第七指揮三百七十五人往衞州
兩指揮係高陽關所管并驍捷右廂往恩州
第三指揮四百二十五人
第五指揮四百五十人
一冀州每年減省得下項糧草
料錢一萬四千七百七十五貫
糧四萬五千一十二石
草一十五萬七千三百一十一束
料一萬五千七百三十一石
一博州那移振武兩指揮人員兵士共九百四人往
澶州
一博州每年減省得下項軍糧
糧一萬二千餘石
一深州那移馬軍雲翼兩指揮人員兵士共九百七
十九人馬四百一十四匹
一深州每年減省得下項糧草
糧八千八百八十一石
草一十一萬九千二百三十二束
料一萬一千九百二十三石二斗
右臣實見冀博深三州糧食最為闕少近雖計置得約
及一年巳來緣支多收少其冀州又不通水路即今民
力困竭便糴輦運俱不能及須且那移兵士往前件州
府况逐處軍糧有備兼通黃御河易為般運伏乞聖慈
令檢詳前狀早賜指揮
請移配河北作過兵士往向南州軍
臣竊見河北州軍近年時有兵士結連為過其頭首皆
依法斷遣外所是隨從之人及諸般為非勘結之際情
理偶未彰灼所司務從輕典各行降配多只於本州或
隣近州軍移配近下軍分此輩元是上軍一旦因事降
配却於本州或隣近執役見有同𩔖豈無慚悚則包藏
禍心轉欲為非扇惑兵伍深不穏便欲乞特降指揮下
河北逐路安撫司應今後兵士等作過合行降配並令
移配向南州軍本城或牢城收管如合配廣南遠惡處
者自依元條施行
包孝肅奏議集卷八
