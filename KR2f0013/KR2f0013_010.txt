包孝肅奏議集卷十宋包拯撰
糧道
奉詔河北計置斛斗日上殿
臣竊見河北闕糧州軍例皆屯泊軍馬不少雖朝廷多
方計置糧儲應副緣支多收少夏秋二税又無准望若
不别作擘畫必恐向去大叚闕食且河北天下之根本
士卒絶糧勢必生變伏望聖慈詳審事機且將闕糧州
軍土客兵士各隨近便去處量與移屯河東或近南有
備州軍就糧供贍緩急應用必不誤事候將來計置稍
備漸令復舊但慮議者以防邊兵士不可輕動况北人
方守盟約雖有西討之名歲月之間必未有釁若軍無
餱糧萬一腹心自相擾亂為患益甚則國家之憂在此
不在彼必然之事不可不深慮也
請支撥汴河糧綱往河北
臣奉勑差往河北提舉計置斛斗緣河北轉運司近年
失於計置自災傷之後近裏州軍例皆闕乏糧儲有只
支得一兩月去處雖本司於去年秋擘畫預給三說文
鈔配糴三百五十萬自後又為安撫司以配糴不便乃
借支諸州常平倉及那撥封樁斛斗外只令糴三十一
萬石為一年准備其斛斗又並未般到闕糧州軍虚作
見管數目不過夏初漸已支盡勘會三司先於别州支
撥斛斗應副内汴河綱四十八萬石見在河陽積貯及
於京西支撥二十九萬石各巳差官裝發往衛州通利
軍下卸兩月有餘方起發得十七八萬石其京東三十
五萬石令轉海往滄州雖聞和雇客船一運只裝載得
三萬餘石一年可發得兩運亦未見報起發次第近准
中書劄子令更配糴一百萬石充軍糧况河北河東水
旱相繼人戸流亡殆盡雖有存者亦宜撫卹不可重有
搔擾雖欲抑配必恐無由辦集臣自受命以來夙夕疚
懷緣河北軍糧支用浩瀚每月約支五十萬石一年約
支七百萬石或緩急添屯軍馬所費轉多今來若不自
京師及早急速計置往彼秋初必致闕誤至時卒難擘
畫應副河北腹心之地糧食稍絶必有他變為患不細
近聞江淮發運司今春頭運並是和雇客船非乂到岸
當此水勢調勻之際兼人船完備乞令三司相度便添
錢和雇那撥斛斗二百萬石往衛州或通利軍下卸即
不可更候第二運盖五六月後水勢浩大官船必不能
前去且捄濟河北惟有此路捨是則無以為計若稍更
遲疑即不及矣伏望陛下早賜指揮三司施行
請於懷衛糴米修御河船運
臣竊見御河上自懷衛通利軍下至沿邊州軍順流般
運斛斗無便於此即目綱船大小只及三四百隻兼多
是損壊者北京雖有造船場緣累年巳來官司下切點
檢兵士物料等並是將别處支用日近方鳩集工匠打
造又難得材植欲乞特降指揮下河北都轉運司選差
知次第幹事官員於鎮府界西山採斫木植作栰前來
令本司更於諸處盡底剗刷工匠差官專監併手造船
及添修損壊者旋支往本河輦運况懷衛州素號沃壤
斛斗至賤可以計置應副沿邊州軍只患無船若得船
三二千隻舳艫往來銜尾不絶即邊儲無匱乏之虞兼
免貴價入便枉費官錢
請河北及時計置斛斗
臣竊見河北今夏二麥大熟近朝廷支撥見錢及本路
應係諸般封樁錢等並令收糴共及一百萬石逐路糧
食雖及年支亦須接續計置兼沿邊便糴以三說新法
全未有客人入中巳具事由聞奏乞令沿邊且用見錢
交鈔入中一二年至今未降指揮今秋田苗甚好將來
必是豐稔若不預為擘畫必臨時措置不及况積蓄軍
儲無便於此時不可失也訪聞邊郡甚欲得銀絹等博
糴或朝廷以三說新仃不欲改法即望聖慈特許於内
庫支借銀絹一百萬疋兩令轉運司分配與沿邊州軍
依見錢價例收糴諸色斛斗不惟邊儲有備兼免貴價
入便大支却在京錢物等事體至便
請添河北入中糧草
臣伏讀前漢趙充國傳充國嘗謂大司農耿壽昌曰於
金城湟中糴榖三百萬斛羌人不敢動矣壽昌請糴百
萬斛迺得四十萬一失此冊羌人故為逆失之毫釐差
之千里事既然矣若四夷猝有動搖相因而起雖有智
者不能善其後也是知糧儲有備則邊患不足恤矣臣
竊見河北沿邊州郡軍糧未備屯兵少處約及二年如
定州屯兵稍衆只及一年有餘况中山最是控扼之所
若非次添屯軍馬不支數月緩急如何取濟雖朝廷財
用窘迫力所未及然河朔根本之地自強敵講好觀釁
而動詭詐萬狀固不可信其虚聲怠其實備孫子曰無
恃其不來恃吾有以待之也無恃其不攻恃吾之不可
攻也今若計度糧草處置邊事且循舊制不務施為臣
恐日甚一日有不可捄之患矣故曰金城湯池帶甲百
萬非粟不能守可不熟慮乎欲望聖慈特降指揮令三
司應河北沿邊州軍且令依舊入中若以倍費官錢即
乞支撥見錢百萬貫趁今夏二麥豐熟之際於近便處
及時收糴却自御河輦運往沿邊州軍以實儲廪比之
貴價入中其利甚厚仍乞速賜指揮施行
求退
求外任
第一章
臣以極陋至庸之質過叨甄擢猥參近侍仍預諫職才
微責重何以云補伏惟陛下以英睿之德兼夷曠之度
詢求讜議容納愚直此誠臣百千載之一遇也然以位
疎言賤罕或施行上則負陛下求治之心下則忤執政
用之之意且忠良介特之士在下既不能進奸猾苛暴
之人居職又不能退公議日迫無以逃責久兹忝冒實
不皇寧伏望陛下憫以無他矜乎不逮寬其罪戾賜以
保全俾出領於單麾庶少圖於薄效臣欲乞江浙一次
知州任使臣無任懇願激切之至
第二章
臣近者上殿曾具劄子進呈乞江浙一次知州任使至
今未奉指揮進退悚懼啓處不寧竊念臣識闇材駑任
優責重於國家之大事無可濟於朝廷之庶務不能周
獻替既無所聞論議又不足信冒榮滋久&KR0804;顔不皇退
揣至庸願全素守伏望陛下曲回聖造俯諒愚衷特與
保全俾從外任誓圖報效靡憚捐糜臣無任祈恩竢命
激切屏營之至
第三章
臣生於草茅蚤從宦學盡信前書之載竊慕古人之為
知事君行巳之方有竭忠死義之分確然素守期以勉
循而况親逢盛辰驟被殊用寘諸侍從之列擢處諫諍
之班臣於此時敢忘圖報至於朝廷之政或闕國家之
計所先爵寵非賢權幸干進臣嘗披&KR0377;肝膽冒犯威顔
寔忌諱之不知曷怨仇之足避濫當所職既竭乃心然
才無所長愚有不逮雖間形於狂瞽徒仰紊於睿聦止
成塞責之虚名詎見已行之實效犬馬之賤豈憚溝壑
之棄捐塵露之徵無禆山海之高大上則孤聖君之盛
選下乃迫多士之公言勢難苟安理宜知退向者屢陳
封削未賜允俞尚出入於軒闈每慙羞於面目伏望皇
帝陛下察臣愚直匪為身謀憫臣孱微所憂任重從其
危懇委以外藩獻替之司庶免妨賢之咎循良之寄誓
堅盡瘁之誠干觸冕旒臣無任祈恩竢命懇迫激切屏
營之至
第四章
臣近曾陳乞外任差遣蒙降中書劄子奉聖旨令依舊
供職者伏念臣立朝孤直荷聖奬知每竭肺肝勉圖報
塞雖夙夜匪懈務進於瞽言而歲月逾深訖無於善狀
臣當堅辭所職退避能賢思之甚詳志方不奪伏望皇
帝陛下察臣危迫惠此頑冥特霈俞音俾分便郡苟全
要領幸出於回容誓竭糜捐終酬於覆載臣無任祈恩
竢命激切屏營之至
第五章
臣近者累次陳乞外任差遣蒙降中書劄子奉聖旨令
依舊供職尋再具狀陳乞未蒙指揮施行伏念臣夙以
愚直無所云補久汙高明之地彌負素餐之責願避賢
路庶塞公議伏望陛下矜其拙訥賜以保全俾領郡麾
少圖㳙效臣無任懇悃竢命之至
第六章
臣前後六次具狀并劄子陳乞外任差遣近又准中書
劄子奉聖旨以臣到院未及二年依天禧元年新降詔
書令依舊供職者臣迹孤望輕才短責重上不能廣聖
主之德下不及捄當時之弊若乃不愧屋漏罔恤人言
雖苟逭於邦刑恐難逃於隂譴伏望皇帝陛下察其審
分鑒此由衷特推從欲之恩免罹非據之咎冒瀆宸聽
臣無任激切屏營之至
第七章
臣近以起居舍人吳奎差知密州曾具論列未賜施行
進退憂惶罔知攸措伏念臣孤危之迹多仇少與待罪
諫列垂及二年竟不能有所建明少禆萬一而陛下聖
度淵深終賜保全雖明主之恩不忍輕去在愚臣之分
固難自處伏望聖慈指揮檢會臣前後累次陳乞外任
差遣因依許除江浙一便郡誓殫薄效上荅鴻恩臣無
任懇迫竢命之至
包孝肅奏議集卷十
