包孝肅奏議集卷一宋包拯撰
應詔
仁宗皇帝開天章閣親製策問
朕自纂紹慶基登臨御㝢每夕惕以忘勞慮視聽而有
怠爰自近歲以來河朔之間民物散亡水災流注甚可
哀憐雖巳降指揮應災傷去處並令賑濟及暴露傷損
之人各令照管外其所慮今契丹雖稱幣汛使忽來若
非慕化之心慮有可虞之意復聞聚甲朔邊議收西羌
夙夜經心深可預防然事即未萌誠在安平之論或將
來北使詣闕妄稱西去之名共構釁端别有邀求之事
詭譎多塗作何回答或以今來詐報西行儻有南顧之
虞西北山川地形甚處可為控扼今以家國方面之材
且無自薦輔翼之能實藉衆推儻事有枝捂帥領何人
洎數路偏將何人可補欲以威禦綏寧何人堪為鎮静
其朔方自水災衝破戶口流移而軫救之外軍儲闕乏
財賦屢空以何法得豐儻或急速之間以何為備其向
去雖是豐饒將今所用財貨如何更能省費致物力以
漸從容及慮諸路冗兵尚衆作何策精選勇杖復又戰
馬闕絶如何敷足故事雖永兆有備無虞此係安危更
可詢於有位體朕焦勞得不周悉卿等宜在公忠理當
盡瘁
對策
臣某昧死再拜言伏惟陛下有神聖文武之資紹祖宗
大業以馭重柄三十年于兹矣睿謀神斷豐功偉績歴
選明辟未之前聞猶于聽政之餘躬御便坐筆成聖策
延問近臣思究當世之切務兹見陛下降意求治之至
也臣聞酌言以擇善莫若盡天下之議然萬乘之貴不
可使人人畢陳於前故用天下豪材傑賢參寘近位就
使其中三數人能悉意抗論於赤墀之前則天下得失
之理如指諸掌矣況今廣延羣論預謀安危將相邇臣
博被清問獨臣昏庸無狀將何以奉承詔旨上副周爰
謹竭素有一二條陳以聞願陛下以至明擇至愚則臣
不勝大幸竊以契丹自先朝請盟之後邊鄙無事四十
餘年向以昊賊逆命因敢上書悖慢倂以和親割地為
請朝廷寬大未即誅絶報遣使人增以金幣又數年矣
然契丹之性不愧貪不感義不讓勝不耻敗况内審吾
計有不欲加兵之意乎故自去冬以來移帳雲州以西
討為名駐兵未去今又無故遣使來此不有邀求則别
生詭計但慮以不可從之事為言小不如意得以為詞
解仇協勢啓其釁端何况星文示戒水災未弭天意人
事未甚和順惟陛下熟慮而審處之萬一無他亦不可
忽焉况今三路素為控扼之所中則梁門遂城南入鎮
定西則鴈門句注南入并代東則松亭石關南入滄州
然松亭以南數百里水澤艱險自北界而出者則塘水
足以限其來路惟鴈門句注背長城而南地里稍廣漢
與胡人古今所共出入之路也自失山後五鎮此路尤
為要害先朝以驍將楊業守代州創築城壘于今頼之
緣代州去雲州數程地又平坦或有侵軼此最可虞孫
武曰無恃其不來恃吾有以待之也無恃其不攻恃吾
之不可攻也固不可信其虚聲弛其實備矣臣聞將者
人之司命而邦國安危所繫擇之不可不審且天下不
患乏人患在不用用人之道不必分文武之異限高卑
之差在其人如何耳若得不次進用則必有成效荀子
曰大賢不待次而舉大惡不待次而誅謂進退賢不肖
豈湏歲月哉今河北㳂邊卒驕將惰糧匱器朽主兵者
非綺紈少年即罷職老校隐蔽欺誕趣過目前持張皇
引惹之說訓練有名無實聞者可為寒心謂宜委中外
大臣精選其有實材者擢而任之其庸懦者黜而去之
若不速為之具緩急旋圖之則無所及矣且河北者國
家根本之地存亡繫焉近年黃河决溢水災尤甚饑殍
過半公私窘迫雖累下聖詔矜䘏賑救使命相望而農
畝荒廢流亡未復倉廪虚竭不支數月此乃前日主中
外計者之過也臣頃歲嘗奉使送伴及出疆回日凡三
上言乞支撥錢帛往河北當五榖賤時廣謀計置以備
凶荒終以位疏言賤不賜施行方今粒食翔貴之時有
司雖竭力營辦而財用不足何以取濟若更因循不切
措置恐非社稷之福惟陛下特出宸斷銳意而遂行之
免成後患臣嘗讀漢書宣帝時以西羌未平京兆尹張
敞建議願令有辠非盗受財殺人者皆得以差入榖贖
罪欲乞下有司意其辠犯可以贖者條具事件差入榖
多少俾河北州軍得以贖&KR1412;此亦權宜濟用之一端爾
兼三路官員甚衆伏見真宗皇帝朝以河北荒歉減省
京朝官使臣幕職等七十五員其逐路部署押陣使軍
職自觀察而下悉罷赴闕此先朝令典願陛下遵而行
之臣又聞河北屯兵無慮三十餘萬然備邊防嚴武事
不可闕也而老弱者衆緩急又不可用當此艱食之際
供費寖廣萬一糧儲不繼勢必生變望令本路轉運安
撫司揀退老病冗弱以寬物力旦老弱去則精銳者勇
物力寬則贍養者足其近裏兵伍即令漸次抽那於有
糧儲州軍就食不然則物力俱竭為患不細臣又見頃
歲於鄆同州置二馬監各侵占民田數千頃乃於河北
監内分馬往逐處牧養未逾一月死者十有七八迄今
為二州之害議者謂不若依舊盡歸河北諸監以其地
給民則馬無所損民得其利矣緣馬監直屬羣牧司逐
州官吏不得統轄利害無由而知今若委轉運使兼領
則廵按察視可以革去積弊歲繼月及必致增羡又何
患戰馬不足哉臣前所條陳皆國家之常務而言事者
多及之臣謂今之切務者在擇政府大臣敢當天下之
責獨立不懼而以安危為巳任者委以經制四方庶幾
可弭向者之患而紓陛下之憂矣臣愚以為言之者不
難事行則為福古人有云言之必可行也又曰非知之
難行之惟艱願陛下參舉衆善事符機會者思而行之
則千慮一得庶少補於睿聰辭淺氣索惟陛下財幸
致君
請建太子
臣伏讀前史見聖王之御天下也初纂大業即建儲貳
盖所以安億兆危疑之心絶中外覬覦之望乃有國之
常典而歴代所遵守者也伏自陛下紹隆丕構已逾三
紀仁孝恭儉之德格于上下孜孜求治未嘗一日少怠
兹固羣臣仰望清光之不暇但以東宫虚位日久天下
之心憂危至切雖前後臣僚論列者多矣卒不聞有所
處置未審聖意持久不决者何也夫萬物皆有根本而
太子天下之根本也根本不立禍孰大焉今既皇嗣未
降亦當采詩人盤維之義固天下根本之地不可忽也
臣願陛下特出宸斷密與執政大臣協議精擇宗室中
親而有德望衆所推重者優以封爵置在左右日加訓
勖仍與增補僚屬選用厚重方正之士令就禁邸諭以
善道益其聞見如此則不惟表異親賢抑亦鞏固王室
可以挫奸雄觀望之意也竢皇嗣誕育則以優禮而進
退之此亦古今之通義陛下何憚而不為哉伏况藝祖
以艱難得天下以聖繼聖傳於陛下垂及百年陛下豈
可不念祖宗之業當傳之無窮若乃徇目前之適忽經
久之策必稔禍於將來恐非社稷之福也陛下得不留
神而熟慮乎臣以疎外之迹累當言責之任今陛下以
臣愚直擢在憲府若畏罪不言是上孤陛下委用之意
臣不忍為惟陛下審其當否斷而行之則天下幸甚
進魏鄭公三疏劄子
臣聞唐太宗英明好諫之主也魏元成忠直無隐之臣
也故君臣道合千載一時事無不言言無不納太宗嘗
謂左右曰朕即位之初或言人主必湏威權獨運不得
委任羣下或欲耀兵振武懾服四夷惟有元成勸朕偃
革興文布德施惠中國既安遠人自服朕從其語天下
大寧絶域君長皆來朝貢此皆元成之力也是致正觀
之風與三代比盛垂三百年抑有繇矣所上諫疏具在
史冊臣竊謂元成雖言於當日亦可行於方今謹條其
三疏備錄于左皆詞理切直可為龜鑑伏望陛下萬機
之暇特賜觀覽傅說曰知之非難行之惟艱惟陛下少
留聖意天下幸甚
七事
臣非材備位諫職思所以為補報者惟言責而巳然言
不激切則不足開宸慮而補聖政謹條上七事皆當今
之要務詞理鄙直惟陛下留神省察
一事臣伏以陛下天縱寬仁海納謀議是者取而施用
非者存而掩覆羣下見聖度閎博不以是非皆能容受
故奸邪敢肆矯妄持難明不然之事巧飾厚誣使人無
由自辨而默受排斥之禍致陛下明有所蔽疑貳忠良
率以此也夫忠良見疑則忠義之臣欲竭節盡忠補報
陛下者皆懼讒畏禍不敢挺然當國家之事矣由是隂
奸得計滋長敝病不惟有虧聖德致害時政一旦緩急
乏才賢以使陛下持大任將誰付之臣願陛下聽納羣
下謀議之際留神深察如有持難明不然之事巧飾厚
誣於人者請付有司責其明辨使真偽不雜是非較然
則忠邪自分天下庶幾於理矣
二事臣伏聞近歲以來多有指名臣下為朋黨者其間
奮不顧身孜孜於國奬善嫉惡激濁揚清之人尤被奸
巧誣罔例見排斥故進一賢士必曰朋黨相助退一庸
才亦曰朋黨相嫉遂使正人結舌忠直息心不敢公言
是非明示勸誡此最為國之大患也夫聖明在上未嘗
聞有朋黨朋黨之來大抵起於衰闇故漢之黨錮始安
帝而極於桓靈唐之朋黨由穆宗而甚於文武是皆衰
闇之際以陛下用心圖治功同堯舜詎可如漢唐衰闇
之際而致有朋黨乎斯乃臣下務相傾軋自快其志加
諸其人不顧破壊陛下事業者也在昔劉向進諫於漢
元帝曰孔子與顔淵子貢更相稱譽不為朋黨禹稷與
臯陶傅相汲引不為比周何則忠於為國無邪心也又
曰賢人在上位則引其𩔖而聚之於朝在下位則思與
其𩔖俱進臣謂劉向之言垂千餘年談者以為至當臣
誠學向者也不忍以熙洽之朝有朋黨之說虧損至德
蔽塞大明臣實痛傷不能巳也臣願陛下端慮以臨下
推誠以格物循名以核其實因迹以照其心使忠者邪
者情偽畢見勿以朋黨為意則君子小人區以别矣
三事臣伏聞頃歲大臣顓政頗惡才能之士有所開建
則譏其近名或云沽激欲求進達遂使才能之士莫敢
自效縱能不顧忌諱指陳事理固亦困於沮橈無得而
施用矣且名者聖賢之所貴也孔子曰君子疾沒世而
名不稱焉賈子曰烈士徇名人不顧名何以趨善聖人
所以貴也夫羣下雖衆然士有志於國家之急者甚少
其能處心積慮圖報於上又困於近名之說是則志士
仁人終無以奬進矣豈陛下之心哉此誠頃歲大臣之
罪也臣願陛下但顧其所否臧而亟行之勿以近名沽
激求進為念則人得以盡其心矣
四事臣聞議者云陛下頗主先入之說臣以陛下通照
於事務得情偽理必無之萬一或有臣止可過慮而議
不可聞之而不言也臣謂帝王行事但顧理道之如何
爾固不計於先入後陳也必若主先入者以為是邪則
姦罔之人逞其敏捷或巧中人或隂圖事惟恐居其後
矣得不惑亂於耳目哉臣願陛下采納羣議之際但顧
其事之是非裁之以當則先入之患息矣
五事臣伏見近日以來科禁多有疑下之意如舉御史
湏薦二員上自點定仍有在京與外任之拘及見任二
府曾舉奏之人亦不詳論至與中書樞密院止許旬假
見客及不許百官廵廳臺諫官不得私謁并與刑法官
接見雪罪叙勞之人等事皆非帝王推誠盡下之美政
也以陛下至德難名待物無間方將擬跡堯舜固非漢
武雄猜多忌之比也斯盖不識大體之臣過防謬論上
誤陛下臣恐書之史冊取譏萬古願陛下速革近制推
大信於羣下以景祐初年之政為法則盡美矣
六事臣伏見近歲巳來災異備至天象謫見地理傾震
蟲蝗為孽水旱作沴連綿三數年未巳而河北最甚其
次利州京東西兩浙河東路循環皆被大患矣以陛下
焦勞求理恐一物失其所持此寅畏寧不感召和氣格
上天之福禄乎然而致如此者盖大臣不能同寅協恭
知無不為切救時弊而陛下志慮亦或有疑沮未能委
任忠賢以成垂拱之美也方今諸路饑饉萬姓流離府
庫空虚財力匱乏官有數倍之濫廪無二年之蓄兵卒
驕惰夷狄盛強即不幸繼以凶年加之小寇則何人可
以倚仗而枝梧哉臣所以夙夜怵惕思進苦言冀開悟
陛下而不能巳巳也臣願陛下切留宸慮密以事詔今
之執政誰能盡心敢救天下之弊敢當天下之責者果
得其人願陛下主張而委任之其隂拱循默持禄取容
妬嫉賢能以一巳為計者宜速罷免毋俾久塞要路則
化危為安變艱於易如反掌矣陛下固不可失此時而
不為儻失此時而不為禍變一發則雖欲為而不可為
矣惟陛下深存念之
七事臣伏見近歲以來多有竄逐之臣或以無辠或因
小過或為隂邪排陷或由權要憎嫉吹毛求其疵點洗
垢出其瘢痕罪罟實繁刑網太密甚傷清議大欝輿情
昔匹婦含怨三年亢陽匹夫懷憤六月飛霜近歲竄逐
之人詎止匹夫匹婦之倫也得不逆和氣召災沴乎陛
下固宜矜體而深惟之傳曰使功不如使過盖負責之
人自忿廢絶不能振起一旦為明主棄瑕錄用則其自
奮圖報倍萬常人願陛下詔近歲竄逐之臣有才行效
寔而本無過累洎坐累獲罪之輕者或加牽復或加寵
擢如此則聖造洪覆同天之仁使排陷憎嫉之風不敢
復為矣
論委任大臣
臣嘗讀漢書谷永傳曰帝王之德莫大於知人誠哉是
言也夫王者端居巖廊之上垂拱而仰成者以能知人
能官人使之然爾或異於是則雖堯舜之焦勞癯瘠亦
不能成無為之化也伏惟陛下以明睿之姿勵精求治
之切中外臣僚才與不才固無有能逃聖鑒者矣且丞
弼之重最為今之極選而治亂繫焉若乃挺然盡心敢
任天下之責者即當委而付之設或拱默取容以徇一
身之利者亦當罷而去之惟在陛下神機洞照甄别而
信任之爾若任而不擇擇而不精非止不能為治抑所
以為害矣夫近臣中素有公望實才衆所謂賢者陛下
既得而知之亦宜亟擢而用之若知而不能用用而不
能盡其才何以致理哉不可以邊陲不聳恬然便謂無
事况諸路饑饉相繼則用不足府庫虚竭士卒驕惰振
舉紀律杜絶萌漸正是可為之時固宜參用賢者助成
治體此尤不可緩也大抵今之居位者挾奸佞則蔽善
而背公溺愛憎則賣直而嫁禍[言翕][言翕]然但以勢利相軋
苟得無恥豈有援賢進能之意乎儻令如是輩比肩並
進而望風俗日益美教化日益成其可得哉論者皆曰
今若以廉直退讓有才之士擇焉而用置諸左右則向
日之失立可矯正而邪謟苟且忌剥姦險之徒當不令
而去矣陛下何憚而不為哉臣以孤賤之徒叨居言責
之任圖所以為報者惟思傾竭愚慮庶可上禆聖政萬
分之一願陛下少留神明則天下蒙幸
論大臣形迹事
臣伏見朝廷累年以來凡進用庶官裁處大事必避形
迹以為公道上下相蔽習以為常有才者以形迹而不
敢用不才者以形迹而不敢去事有可為者以形迹而
不為事有不可行者以形迹而或行此盖苟避中傷以
防後害爾為身謀則可為國謀則不當如是此最時政
之大害也且天子擇宰相宰相擇諸司官長諸司官長
恭舉僚屬俾公卿大夫而下各稱其職然後推誠委任
坦無疑貳則中外協濟政務脩舉如此而不臻治古者
臣所未喻也臣伏讀唐書太宗朝或言魏徵阿黨者帝
使温彦博驗之無狀因令彦博讓之且曰今後不得不
存形迹他日徵入奏曰臣聞君臣協契義同一體豈可
不存公道惟事形迹若君臣上下同遵此路則邦之興
喪或未可知帝瞿然改容曰吾巳悔之矣又高宗嘗責
侍臣不進賢才李安期對曰聖帝明王莫不勞於求賢
逸於任使設使堯舜苦巳癯瘠不能用賢亦王化不行
况天下至廣非無英彦但比近公卿薦引即遭囂謗以
為朋黨况沈滯者未伸而在位者巳損所以人思苟免
競為緘默若人主虚巳招納廣務搜訪不忌恩讎惟能
是用讒既不入誰敢不竭忠誠此皆事由君上非臣下
所能致也高宗深納其言所以正觀永徽之代最號太
平者盖由廣延納之道推至公之心使之然矣宜乎載
在史冊煥為美談伏自陛下嗣守神器巳逾二紀日御
便殿孜孜求治雖古先格王未有如是之焦勞也而時
多疪癘民未富庶國廩罕蓄邦計益削者何也盖知人
用人之道恐有所未盡爾昔齊桓公問管仲曰何者害
覇曰不能知人害覇也知而不能用害覇也用而不能
信害覇也既信而又使小人參之害覇也夫管仲一諸
侯佐爾猶慎於信用小人况巍巍盛德復將有所間然
乎伏望陛下奮乾剛之威確然英斷申命宰執進用賢
儁斥去形迹之弊以廣公正之路判忠佞抑僥倖察左
右愛憎之說延中外讜直之議慎重名器振舉綱目則
可使教惇于上民悅于下召天地之和氣致邦國於永
寧惟在陛下日慎一日力行而巳
謹天誡
臣竊見近者太白犯月於箕尾之分熒惑犯鎮星於虚
危之分而又冬雷震發雨木成冰博詢前聞固不虚發
臣謹按歴代五行志曰太白犯月月犯太白熒惑犯鎮
星皆外寇之兆雨木成冰者說者謂上陽施不下通下
隂施不上達故雨木為之冰冰者隂之盛木者少陽貴
神卿大夫之象亦曰木冰為木介介者甲兵之象又曰
冬雷者所發之地主兵謂雷以二月出八月入也今年
冬而震雷雨雹者陽不閉藏而發泄皆失節之異夫月
者太隂之長后妃大臣諸侯之象亦主夷狄鎮星所管
宋衛陳鄭之分若金火凌犯固不為福况又箕尾屬燕
虚危屬齊設或内非其應則北人之患山東之憂亦須
大為之防且頃歲有星孛之異近復有巨嵎之震不可
忽也今四方災旱流亡未復雖遣使綏撫貸粟賑給而
上下困竭濟卹攸艱此乃天意篤佑聖宋丁寧陛下如
是之至也書曰歴象日月星辰此言王者當仰視天文
俯察地理觀日月消息候星辰躔次揆山川變動恭人
民謠俗以考休咎若見災異則退而責躬恐懼修德以
應之有不可救者則蓄儲備以待之故宗社享無疆之
福伏望陛下省災異之來驗休祥之應謹奉上天之戒
以揆當時之務外則幅員之廣戎狄寇盜之可虞内則
機政之繁號令賞罰之未信固宜進擢賢傑振張紀律
廣闢衆正之路屏絶羣枉之門斥遠奸憸慎重聽納近
自宫禁遠及邊陲杜漸防微中外協濟如此則庶幾後
患可弭惟聖度裁處
論赦恩不及下
臣伏聞先帝時冬十二月雷震司天監奏主國家發惠
布澤未及黎庶上召輔臣謂之曰此上天所以警朕也
且河北關西戍兵未息民人勞止又三司轉運使率擾
之事名𩔖實繁大者宜即減省小者悉蠲除之將來改
元赦書卿等宜盡采民弊著為條目務澤及黎庶也大
哉先帝愛民之心如是之至以陛下求治之心亦先帝
之心也臣竊見陜西用兵之後朝廷急於饋運多所經
畫丁夫征賦有常數矣若踰之則盡為無名之率其他
酒稅錢榖之𩔖亦有定額矣而貪於寵利者惟務聚歛
掊克於下前後剝暴競以相勝前者增幾十萬遂用之
後者則又增幾十萬以圖優賞日甚一日何窮之有而
民力困且竭矣所以瘡痏天下于今未息用是觀之其
實豈為國乎果為國豈不以愛民為心哉禮曰與其有
聚歛之臣寧有盗臣則先王顧生民何如哉今雖用度
微窘而諸州旱潦相繼亦當寬養黎庶固其大本大本
不固則國家從何而安哉况朝廷比下詔令未嘗不以
寬民卹物為先而有司往往不即遵行是陛下有憂民
之心而民無繇知使王澤壅於上民情鬱於下此皆向
者有司之失恐非所以流布愷悌慰安元元之深旨也
臣欲乞應自西事以來一切權宜之事因循未釐革者
將來明堂赦書盡采餘弊著之條目悉與改正以為定
制若民間夏秋二稅除依例輸納外不得非横支移折
變茶鹽酒稅課利一切依舊額趁辦勿許擅有增減諸
色欠負自來每遇恩貸不以存亡必根究本末但務追
攝罕得除放乞令今後於理合該蠲免者更不縲繫逮
捕重為煩擾並令疾速檢會除放若有司稽違必嚴行
黜責如此則上可以遵先帝之意下可以救當世之患
俾四方之人知陛下曠蕩之澤實及於下則海内幸甚
上殿劄子
臣竊見冬春以來天下旱乾為虐而陛下避殿徹膳累
下詔書勤求直言疎理刑獄寬省民力雖古之聖帝明
王責躬罪巳無此之甚焉故詔音所至甘澤隨降和氣
應於上民心悅於下天意聖德合若符契當上穹眷祐
之如是則陛下尤宜勵精求治以答殊貺臣聞法令者
人主之大柄而國家治亂安危之所繫焉不可不慎緣
近歲以來賞罰之典或尚因循且人知法令之不足信
則賞罰何以沮勸乎昔唐文宗問宰臣李石天下何以
易治李石對以朝廷法令行則易治誠哉治道之要無
大於此伏望陛下臨决大政信任正人賞者必當其功
不可以恩進罰者必當其罪不可以幸免邪佞者雖近
必黜忠直者雖遠必收法令既行紀律自正則無不治
之國無不化之民在陛下力行而巳亢旱之災天之常
數固不足貽陛下深憂惟陛下留神省察
論冗官財用等
臣伏見景德祥符中文武官總九千七百八十五員今
内外官屬總一萬七千三百餘員其未授差遣京官使
臣及守選人不在數内較之先朝纔四十餘年巳逾一
倍多矣竊以唐虞建官惟百夏商倍之周設六官僚屬
漸廣秦併六國郡縣益衆降及漢魏以至隋唐雖設官
寖多然未有如本朝繁冗甚也今天下州郡三百二十
縣一千二百五十而一州一縣所任之職素有定額大
率用吏不過五六千員則有餘矣今乃三倍其多而又
三歲一開貢舉每放僅千人復有臺寺之小吏府監之
雜工蔭序之官進納之輩總而計之不止於三倍是食
禄者日增力田者日耗則國計民力安得不窘乏哉臣
謹按景德中天下財賦等歲入四千七百二十一萬一
千匹貫石兩支四千九百七十四萬八千九百匹貫石
兩在京歲入一千八百三十九萬二千匹貫石兩支一
千五百四十萬四千九百匹貫石兩慶歴八年天下財
賦等歲入一萬三百五十九萬六千四百匹貫石兩支
八千九百三十八萬二千七百匹貫石兩在京歲入一
千八百九十九萬六千五百匹貫石兩支二千二百四
十萬九百匹貫石兩况天下稅籍有常數矣今則歲入
倍多者何也盖祖宗之世所輸之稅只納本色自後以
用度日廣所納並從折變重率暴歛日甚一日何窮之
有且天下田土財用比之曩時虚耗漸以不逮豈於今
而能倍之乎非天降地出但誅求於民無紀極爾輸者
已竭取者未足則大本安所固哉臣以為冗吏耗于上
冗兵耗于下欲救其弊當治其源在乎減冗雜而節用
度若冗雜不減用度不節雖善為計亦不能救也方今
山澤之利竭矣征賦之入盡矣幸而西北無事乃是可
為之時若不銳意而改圖但務因循必恐貽患將來有
不可救之過矣伏望上體祖宗之成憲下卹生靈之重
困謂設官太多也則宜艱難選舉澄汰冗雜謂養兵太
衆也則宜罷絶招募揀斥老弱土木之工不急者悉罷
之科率之出無名者並除之省禁中奢侈之僭節上下
浮枉之費當承平之代建長久之治願陛下留神省察
申命宰執條此數事而力行之則天下幸甚
包孝肅奏議集卷一
