歴代帝王宅京記卷二十
崑山顧炎武撰
遼陽
遼
遼史地理志曰東京遼陽府本朝鮮之地周武王釋箕
子囚去之朝鮮因以封之傳四十餘世燕屬真番朝鮮
始置吏築障秦屬遼東外徼漢初燕人滿王故空地武
帝元封三年定朝鮮為真番臨屯樂浪玄菟四郡後漢
出入青幽二州遼東玄菟二郡沿革不常漢末為公孫
度所據傳子康孫淵自稱燕王建元紹漢魏滅之晉陷
高麗後歸慕容垂子寶以句麗王安為平州牧居之元
魏太武遣使至其所居平壤城唐高宗平高麗於此置
安東都護府後為渤海大氏所有大氏始保挹婁之東
牟山武后萬歲通天中為契丹盡忠所逼有乞乞仲象
者度遼水自固武后封為震國公傳子祚榮建都邑自
稱震王併吞海北地方五千里兵數十萬中宗賜所都
曰輝罕州封渤海郡王十有二世至彛震僣號改元擬
建宫闕有五京十五府六十二州為遼東盛國忽汗州
即故平壤城也號中京顯德府太祖建國攻渤海拔輝
罕城俘其王大諲譔以為東丹王國立太子托雲為人
皇王以主之神冊四年葺遼陽故城以渤海漢戶建東
平郡為防禦州天顯三年遷東丹國民居之升為南京
城名天福高三丈有樓櫓幅員三十里八門東曰迎陽
東南曰韶陽南曰龍源西南曰顯德西曰大順西北曰
大遼北曰懷遠東北曰安遠宫城在東北隅高三丈具
敵樓南為三門壯以樓觀四隅有角樓相去各二里宫
牆北有讓國皇帝御容殿大内建二殿不置宫嬪惟以
内省使副判官守之大東丹國新建南京碑銘在宫門
之南外城謂之漢城分南北市中為看樓晨集南市夕
集北市街西有金德寺大悲寺駙馬市鐵幡竿在焉趙
頭陀寺留守衙戶部司軍巡院歸化營軍千餘人河朔
亡命皆籍於此東至北烏爾呼赫四百里南至海邊鐵
山八百六十里西至望平縣海口三百六十里北至挹
婁縣范河二百七十里東西南三面抱海遼河出東北
山口為范河西南流為大口入於海東梁河自東山西
流與渾河合為小口會遼河入於海又名太子河亦曰
大梁水渾河在東梁范河之間沙河出東南山西北流
徑蓋州入於海有蒲河清河俱河亦曰泥河又曰蓒芋
濼水多蓒芋之草駐蹕山唐太宗征高麗駐蹕其巔數
日勅石紀功焉俗稱手山山巔平石之上有掌指之狀
泉出其中取之不竭又有明王山白石山亦曰横山天
顯十三年改南京為東京府曰遼陽
金
金史地理志曰皇統四年二月立東京新宫寢殿曰保
寧宴殿曰嘉惠前後正門曰天華曰乾貞七月建宗廟
有孝寧宫七年建御容殿(置留守司)
大定
遼
遼史地理志曰中京大定府虞為營州夏屬冀州周在
幽州之分秦郡天下是為遼西漢為新安平縣漢末步
奚居之幅員千里多大山深谷險阻足以自固魏武北
征縱兵大戰降者二十餘萬去之松漠其後拓跋氏乘
遼建牙於此當饒樂河水之南温渝河水之北唐太宗
伐高麗駐蹕於此部帥蘇支從征有功奚長可度率衆
内附為置饒樂都督府咸通以後契丹始大奚族不敢
復抗太祖建國舉族臣屬聖宗嘗過七金山土河之濱
南望雲氣有郛郭樓闕之狀因議建都擇良工於燕薊
宫掖樓閣府庫市肆廊廡擬神都之制統和二十四年
五帳院進故奚王牙帳地二十五年城之實以漢戶號
曰中京府曰大定皇城中有祖廟景宗承天皇后御容
殿城池湫濕多鑿井泄之人以為便大同驛以待宋使
朝天館待新羅使來賓館待夏使有七金山馬盂山雙
山松山土河
宋王曾上契丹事曰出燕京北門至望京館五十里至
順州七十里至檀州漸入山五十里至金溝館將至館
川原平曠謂之金溝淀自此入山詰曲登陟無復里候
但以馬行記日約其里數九十里至古北口兩旁峻崖
僅容車軌又度德勝嶺盤道數層俗名思鄉嶺八十里
至新館過雕窠嶺偏槍嶺四十里至如來館過烏濼河
東有濼州又過黑斗嶺度雲嶺芹菜嶺七十里至柳河
館又過松亭嶺甚險峻七十里至打造部落東南行五
十里至牛山館八十里至鹿兒峽館過蝦蟆嶺九十里
至鐵漿館過石子嶺自此漸出山七十里至富谷館八
十里至通天館二十里至中京大定府城垣卑小方員
纔四里許門但重屋無築闍之制南門曰朱夏門内通
步廊多坊門又有市樓四曰天方大衢通圜望闕次至
大同館其門正北曰陽德閶闔城内西南隅岡上有
寺城南有園圃宴射之所自過北口居人草庵板屋耕
種但無桑柘所種皆從隴上虞吹沙所壅山中長松鬱
然深谷中時見畜牧牛馬槖駝多青鹽黃豕
金
金史地理志曰大定府遼統和二十五年建為中京國
初因稱之海陵貞元元年更為北京置留守司都轉運
司警巡院
會寧
金
金史地理志曰上京路即海古之地金之舊土也國言
金曰愛新以松阿哩水源於此故名金源建國之號
蓋取諸此國初稱為内地天眷元年號上京海陵貞祐
二年遷都於燕削上京之號止稱會寧府稱為國中者
以違制論大定十三年七月復為上京其山有長白青
嶺瑪紀嶺温都爾水有安春水混同江來流河松阿哩
江鴨子河
其宫室有乾元殿天會三年建天眷元年更名皇極殿
慶元宫天會十三年建殿曰辰居門曰景暉天眷元年
安太祖以下御容為原廟
朝殿天眷元年建殿曰敷德門曰延光寢殿曰宵衣書
殿曰稽古又有明德殿熙宗嘗享太宗御容於此太后
所居也
涼殿皇統二年構門曰延福樓曰五雲殿曰重明東廡
南殿曰東華次曰廣仁西廡南殿曰西清次曰明義重
明後東殿曰龍夀西殿曰奎文時令殿及其門曰奉元
有泰和殿有武德殿有薰風殿
其行宫有天開殿爻刺春水之地也有混同江行宫太
廟社稷皇統三年建正隆二年毁
原廟天眷元年以春亭名天元殿安太祖太宗徽宗及
諸后御容春亭者太祖所嘗御之所也天眷二年作原
廟皇統七年改原廟乾文殿曰世德正隆二年毁大定
五年復建太祖廟
興聖宫德宗所居也天德元年名之興德宫後更名永
祚宫睿宗所居也光興宫世宗所居也正隆二年命吏
部郎中蕭彦良盡毁宫殿宗廟諸大族邸第及儲慶寺
夷其址耕墾之大定二十一年復修宫殿建城隍廟二
十三年以甓束其城有皇武殿擊毬校射之所也有雲
錦亭有臨猗亭為籠鷹之所在按出虎水側
大金國志曰女真之初無城郭國主嘗浴于河牧于野
屋舍車馬衣服飲食之類與其下無異國主所獨享者
惟一殿名曰乾元所居四外栽柳以作禁衛而已其殿
宇繞壁盡置火坑平居無事則鎖之或時開鑰則與臣
下坐於坑后妃躬侍飲食
又曰國初無城郭星散而居呼曰皇帝寨國相寨太子
莊後升皇帝寨為會寧府建為上京城邑宫室無異於
中原州縣廨字制度極草創居民往來車馬雜遝自前
朝門直抵後朝門盡為往來出入之路略無禁制每孟
春擊土牛父老士庶無長幼皆聚觀於殿側民有訟未服
多邀駕以訴至熙宗始有内庭之禁
又曰皇統六年春三月上以上京會寧府内太狹纔如
郡制遂役五路工匠撤而新之規模雖倣汴京然僅得
十之二三而已
許亢宗行程錄曰(宋著作郎以宣和六年使金賀太宗登位)自雄州至上京
會寧府二千七百五十里自雄州六十里至新城縣六
十里至涿州六十里至良鄉縣六十里至燕山府八十
里至潞縣七十里至三河縣六十里至薊州七十里至
玉田縣九十里至韓城鎮五十里至北界清州(金國新立地界)
九十里至灤州四十里至望都縣六十里至營州一百
里至潤州八十里至遷州九十里至習州九十里至耒
州八十里至海雲寺一百里至紅花務九十里至綿州
八十里至劉家莊一百里至顯州九十里至兔兒堝六
十里至梁魚務一百三里至摩綽寨八十里至瀋州七
十里至興州九十里至咸州九十里至同州三十里至
信州九十里至富埓琿貝勒寨四十里至黃龍府六十
里至托色貝勒寨九十里至滿扎勒貝勒寨一百里至呼
勒希寨九十里至矩古貝勒寨七十里至達河寨四十
里至富塔寨五十里至館館去北庭十里一望平原曠
野間有居民千餘家近闕北有阜圍繞三數頃高丈餘
云皇城也山棚之左曰桃源洞右曰紫微洞中作大牌
曰翠微宫高五七丈建殿七棟甚壯榜額曰乾元殿階
高四尺土壇方闊數丈名曰龍墀
雲麓漫抄曰燕京東行六十里至潞縣九十里至三河
縣七十里至薊州八十里至永濟務九十里至七箇嶺
九十里至平州八十里至新安縣六十里至潤州自此
皆沿海行四十里至遷州八十里至菜州八十里至隰
州八十里至淘河島八十里至胡家務八十里至新城
八十里至梯已寨三十里至廣寧府三十里至顯州五
里至東館八十里至兔兒堝八十里至梁虞務六十里
至遼河大口平津館七十三里至廣州廣平館復望北
行七十里至瀋州樂郊館八十里至興州興平館五十
里至銀銅館九十里至咸州咸平館三十里至宿州宿
寧館八十里至賈道鋪懷方館四十里至楊八寨通遠
館五十里至和碩貝勒鋪同風館三十六里至義和館
五十里至如歸館四十里至信州彰信館七十里至勝
州來德館五十里至山寺鋪會方館五十里至威州威
德館五十里至龍驤館六十里至詳州常年館六十里
至濱州混同館六十里至高平館四十里至同流館五
十里至穆特赫貝勒來同館七十里至烏龍館三十里
至虜寨號御寨今之使虜者止至燕未有至烏龍館者
于慎行曰上京會寧府即今三萬衛也
開平
元
元史地里志曰上都路唐為奚契丹地金平契丹置恒
州元初為扎拉爾部烏嚕郡王營幕地憲宗五年命世
祖居其地為巨鎮明年世祖命劉秉忠相宅於恒州東
灤水北之龍岡中統元年為開平府四年以闕庭所在
加號上都歲一幸焉至元二年置留守司五年升上都
路總管府十八年升上都留守司兼行本路總管府事
元史陳祖仁傳曰至正二十年五月帝欲修上都宫闕
工役大興祖仁上疏其略曰自古人君不幸遇艱虞多
難之時孰不欲奮發有為成不世之功以光復祖宗之
業苟或上不奉於天道下不順於民心緩急失宜舉措
未當雖以此道持盈守成猶或致亂而況欲撥亂世而
反之正乎夫上都宫闕剙自先帝修於累朝自經兵火
焚燬殆盡所不忍言此陛下所為日夜痛心所宜亟圖
興復者也然今四海未清瘡痍未瘳倉庫告虛財用將
竭乃欲驅疲民以供大役廢耕耨而荒其田畝何異扼
其吭而奪之食以速其斃乎陛下追維祖宗宫闕念兹
在兹然不知今日所當興復乃有大於此者假令上都
宫闕未復固無妨於陛下之寢處使因是而違天道失
人心或至大業之隳廢則夫天下者亦祖宗之天下生
民者亦祖宗之生民陛下亦何忍輕棄之乎願陛下以
生養民力為本以恢復天下為務信賞必罰以驅策英
雄親正人遠邪佞以圖謀治道夫如是則承平之觀不
日咸復詎止上都宫闕而已乎疏奏帝嘉納之
歴代帝王宅京記卷二十
