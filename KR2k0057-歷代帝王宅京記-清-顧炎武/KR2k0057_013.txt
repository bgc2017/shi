歷代帝王宅京記卷十三
崑山顧炎武撰
鄴
魏
三國志魏太祖本紀曰漢建安十三年春正月作玄武
池以肄舟師
十五年冬作銅爵臺
十八年秋九月作金虎臺鑿渠引漳水入舊溝以通
宋書禮志曰建安二十二年魏國作泮宫於鄴城南
又曰建安十八年七月始建宗廟於鄴
後趙
晉書載記曰石勒令少府任汪都水使者張漸等監營
鄴宫
石虎使牙門將張彌徙洛陽鐘簴九龍翁仲銅駝飛廉
於鄴一鐘沒於河募浮沒三百人入河繋以竹絙牛百
頭鹿櫨引之乃出造萬斛舟以渡之以四輪纏輞車轍
廣四尺深二尺運至鄴
又納解飛之說於鄴正南投石於河以起飛橋功費數
千億萬橋竟不成役人饑甚乃止
虎於襄國起太武殿於鄴造東西宫太武殿高二丈八
尺以文石繂之下穿伏室置衛士五百人於其中東西七
十五步南北六十五步皆漆瓦金鐺銀楹金桂珠簾玉
璧窮極竒巧又起靈風臺九殿于顯陽殿後選士庶之
女以充之
虎盛興宫室於鄴起臺觀四十餘所營長安洛陽二宫
作者四十餘萬人
虎使尚書張羣發近郡男女十六萬車十萬乘運土築
華林苑及長牆於鄴北廣長數十里以燭夜作起三觀
四門三門通漳水皆為鐵扉暴風大雨死者數萬人鑿
北城引水於華林園城崩壓死百餘人
五行志曰石季龍鄴城鳳陽門上金鳳凰二頭飛入漳
河
燕
晉書載記曰慕容儁自薊遷於鄴繕修宫殿復銅雀臺
慕容垂克鄴以鄴城廣難固築鳳陽門大道之東為越
城
後魏
宋書魯秀𫝊曰或告拓跋燾鄴民欲據城反遣秀檢察
并燒石虎殘宫殿
魏書高祖本紀曰太和十七年冬十月癸卯幸鄴城初
帝之南伐也起宫殿於鄴西十一月癸亥宫成
十八年春正月丁未朔朝羣臣於鄴宫澄鸞殿
崔光傳曰孝文經鄴登銅雀臺崔光曰鄴城平原千里
漕運四通有西門史起遺跡可以饒富請都之孝文曰
鄴城非長久之地石虎傾於前慕容滅於後國富主奢
暴成速敗且西有枉人山東有列人縣北有栢人城君
子不飲盜泉惡其名也
張熠𫝊曰天平初遷鄴草創右僕射高隆之吏部尚書
元世儁奏曰南京宫殿毁撤送都連筏竟河首尾大至
自非賢眀一人專委受納則恐材木耗損有關經構熠
清貞素著有稱一時臣等輒舉為大將詔從之
孝靜帝本紀曰天平元年冬十一月庚寅車駕至鄴居
北城相州之廏改相州刺史為司州牧魏郡太守為魏
尹徙鄴舊人西經百里以居新遷之人分鄴置臨漳縣
以魏郡林慮廣平陽丘汲郡黎陽東濮陽清河廣宗等
郡為皇畿
閏十二月初置四中郎將於礓石橋置東中蒲泉置西
中濟北置南中洛水置北中
二年秋八月甲午發衆七萬六千人營新宫
北齊書辛術𫝊曰解褐司空胄曹參軍與僕射高隆之
共典營構鄴都宫室術有思理百工克濟
高隆之𫝊曰為尚書令右僕射領營構京邑制度莫不
由之增築南城周回二十五里以漳水近於帝城起長
隄以防汎溢之患又鑿渠引漳水周流城郭造治碾磑
並有利於時
魏書李業興傳曰遷都之始起部郎中辛術奏曰今皇
居徙都百度創始營構一興必宜中制上則憲章前代
下則模寫洛京今鄴都雖舊基址毁滅又圖記參差事
宜審定臣雖膺職司學不稽古通直散騎常侍李業興
碩學通儒博聞多識千門萬戶所宜訪詢今求就之披
圖案記考定是非參古雜今折中為制召畫工并所頒
調度具造新圖申奏取定庶經始之日執事無疑詔從
之
四年夏四月辛未遷七帝神主入新廟
興和元年秋九月甲子發畿内民夫十萬人城鄴城四
十日罷
冬十一月新宫成
二年春正月丁丑御新宫
武定四年秋八月移洛陽漢魏石經於鄴
地理志曰司州治鄴城太祖天興四年置相州天平元
年遷都改
魏尹天平初改
鄴二漢晉屬天平初併蕩隂安陽屬之蕩隂太和中置
關今罷有西門豹祠武城牖里城蕩城石竇堰有南部
右部西部天平中決漳水為萬金渠今世號天平渠
齊
北齊書文宣帝本紀曰天保元年秋八月詔文襄皇帝
所運蔡邕石經五十二枚移置學館依次修立
二年秋七月己邜改顯陽殿為昭陽殿
冬十月戊申起宣光建始嘉福仁夀諸殿
七年夏四月丁卯造金華殿
是年修廣三臺宫殿
九年秋八月先是發丁匠三十餘萬營三臺於鄴下因
其舊基而高博之大起宫室及遊豫園至是三臺成改
銅雀曰金鳳金虎曰聖應冰井曰崇光冬十一月甲午
帝至自晉陽登三臺御乾象殿朝讌羣臣並命賦詩
武成帝本紀曰河清二年夏五月壬午詔以城南雙堂
閏位之苑迴造大總持寺秋八月辛丑詔以三臺宫為
大興聖寺
後主本紀曰天統二年春三月乙巳太上皇帝詔以三
臺施聖興寺
三年春正月鄴宫九龍災延燒西廊
四年夏四月辛未鄴宫昭陽殿災及宣光瑤華等殿
五年春正月辛亥詔以金鳳等三臺未入寺者施大興
聖寺
帝承武成之奢麗以為帝王當然乃更增益宫苑造偃
武修文臺其嬪嬙諸院中起鏡殿寳殿瑇瑁殿丹青彫
刻妙極當時所愛不恒數毁而又復夜則以火照作寒
則以湯為泥百工困窮無時休息
后妃傳曰後主為曹昭儀别起隆基堂極為綺麗
隋書食貨志曰天統中毁東宫造修文偃武隆基嬪嬙
諸院起玳瑁樓又于遊豫園穿池周以列館中起三山
構臺以象滄海并大修佛寺勞役巨萬
後周
周書武帝本紀曰建德六年正月辛丑詔曰偽齊叛渙
竊有漳濱世縦淫風事窮彫飾或穿池運石為山學海
或層臺累構概日凌雲以暴亂之心極奢侈之事有一
於此未或弗亡朕菲食薄衣以弘風教追念生民之費
尚想力役之勞方當易茲弊俗率歸節儉其東山南園
及三臺可並毁撤瓦木諸物凡入用者盡賜下民山園
之田各還本主
靜帝本紀曰大象二年秋八月移相州於安陽其鄴城
及邑居皆毁廢之(時初平尉遲迥)
水經注曰鄴本齊桓公所置也故管子曰築五鹿中牟
鄴以衛諸夏也後屬晉魏文帝七年始封此地故曰魏
也漢高帝十二年置魏郡治鄴縣王莽更名魏城後分
魏郡置東西部都尉故曰三魏魏武又引漳流自城南
東入逕銅雀臺下伏流入城東注謂之長明溝也渠水
又南逕止東門下魏武封於鄴為北宫宫有文昌殿溝
水南北夾道枝流引灌所在通溉東出石竇下注之湟
水故魏武登臺賦曰引長明灌街里謂此渠也石氏於
文昌故殿處造東西太武二殿於濟北穀城之山採文
石為基一基下五百武直宿衛屈柱(屈柱似是屋柱之偽)趺瓦悉
鑄銅為之金漆圖飾焉又取長安銅人置諸宫前以華
國也城之西北有三臺皆因城為之基巍然崇舉其高
若山建安十五年魏武所起其中曰銅雀臺高十丈有
屋百餘間臺成命諸子登之並使為賦陳思王下筆成
章美絶當時亦魏武望奉常王叔治之處也昔嚴才與
屬攻掖門修聞變車馬未至便將官屬步至宫門太祖
在銅雀臺望見之曰彼來者必王叔治也石虎更增二
丈立一屋連棟接檐彌覆其上盤迴隔之名曰命子窟
又於屋上起五層樓高十五丈去地二十七丈又作銅
雀於樓巔舒翼若飛南則金雀臺高八丈有屋一百九
間北曰冰井臺亦高八丈有屋一百四十間上有冰室
室有數井井深十五丈藏冰及石墨焉石墨可書又然
之難盡亦謂之石炭又有粟窖及監(監疑作鹽)以備不虞今
窖上猶有石銘存焉左思魏都賦曰三臺列峙而崢嶸
者也城有七門南曰鳳陽門中曰中陽門次曰廣陽門
東曰建春門北曰廣德門次曰厩門西曰西明門一曰
白門鳳陽門三臺洞開高三十五丈石氏作層觀架其
上置銅鳳頭高一丈六尺東城上石氏立東明觀上加
金博山謂之鏘矢北城上有齊斗樓超出羣榭孤高特
立其城東西七里南北五里飾表以塼百步一樓凡諸
宫殿門臺隅雉皆加觀榭層甍反宇飛檐拂雲圖以丹
青色以輕素當其全盛之時去鄴六七十里遠望苕亭
巍若仙居魏因漢祚復都洛陽以譙為先人本國許昌
為漢之所居長安為西京之遺跡鄴為王業之本基故
號五都也今相州刺史及魏郡治漳水自西門豹祠北
逕趙閱馬臺西基高五丈列觀其上石虎每講武於其
下升觀以望之虎自於臺上放鳴鏑之矢以為軍騎出
入之節矣漳水又北逕祭陌西戰國之世俗巫為河伯
娶婦祭於此陌魏文侯時西門豹為鄴令約諸三老曰
為河伯娶婦幸來告知吾欲送女皆曰諾至時三老廷
掾賦斂百姓取錢百萬巫覡行里中有好女者云是當
為河伯婦以錢三萬聘女沐浴脂粉如嫁狀豹往會之
三老巫掾與民咸赴觀巫嫗年七十從十女弟子豹呼
婦視之以為非妙令巫嫗入報河伯投巫于河中有頃
曰何久也又令三弟子及三老入白並投於河豹磬折
曰三老不來奈何復欲使廷掾豪長趣之皆叩頭流血
乞不為河伯娶婦淫祀雖斷地留祭陌之稱焉又慕容
儁投石虎尸處也田塋以為紫陌也趙建武十一年造
紫陌浮橋于水上為佛圖澄先造生墓於紫陌建武十
五年卒十一月葬焉即此處也漳水又對趙氏臨漳宫
宫在桑梓苑多桑木故苑有其名三月三日及始蠶之
月虎帥皇后及夫人採桑於此今地有遺桑墉無尺雉
矣
鄴都北城(在鎮東南一里半東西七里南北五里齊桓公所築漢置魏郡作都始于曹操水經注曰)
(石虎城盡表飾以百步一樓凡誌宫殿門臺隅雉皆加觀榭層甍峻宇飛檐拂雲圖以丹青色以輕素去鄴六)
(七十里遠望巍若仙居也符堅末慕容垂叛欲取鄴都乃攻堅子丕拔其外郛丕因守中城垂壅漳水灌之晉)
(將劉牢之來救遂撤鄴圍丕亦棄鄴奔并州垂將慕容農進師入鄴以城廣難固乃築鳳陽門大道東為隔城)
(自是鄴都殘毁高歡所以築南城也)凡七門南面三面正南曰永陽門(北直)
(端門文昌殿)東曰廣陽門(在永陽門之束北直司馬門)西曰鳳陽門(在永陽門)
(西北直九華宫三門皆曹魏所建石虎建九華宫乃特崇飾此門考水經蓋高二十五丈作層觀于其上又于)
(樓置二銅鳳頭高一丈六尺窮高極奢盡天下巧久之樓巔銅鳳一飛入漳水餘其一以鉄索絆之鄴中謠曰)
(鳳陽門樓天上有鴛鳳相呼喚欲去不去鉄索絆晉書載紀曰建元初白虹出自大社經鳳陽門東南連天十)
(餘刻乃滅季龍惡之于是閉鳳陽門惟元日乃開尉遲迥之敗鄴城為墟)東面一門曰建春
門西面一門曰金明門(水經注一名白門)北門二門東曰廣德
門西曰厩門(四門亦皆曹魏所建)
右城門
宫室(北城宫室建自曹魏題榜皆梁鵠書晉泰始初魏元帝禪位後館于此晉懷帝光熙元年夏五月馬)
(牧帥汲桑反陷鄴城大火鄴宫至石勒復將營之以廷尉續咸尚書令徐光切諫而止其意未己後因大雨中)
(山西北暴水流巨木百餘萬根集于堂陽勒大悅謂公卿曰諸君知不此非為災也天意欲吾營鄴都爾于是)
(令都水使者張漸少府任汪等監營勒親授規模後石虎遷都遂極侈盛石遵後兵火繼作宫室臺觀半或殘)
(毁故載記言慕容儁自薊城都鄴繕修宫殿復銅雀臺異代改更歴年彌多是以魏趙之制紛然殽雜今總取)
(而記之其有傳其名而不得其地者附見于後云)端門(文昌殿前正門蓋凡南方正門皆曰端門)長
春門(端門之外東建此門)延秋門(端門外西建此門左太冲魏都賦曰巖巖北闕南緯逌遵竦峭)
(雙竭方駕比輪西關延秋東啟長春用覲羣后觀享頥賓)止車門(在端門文昌殿前)東上東
門西上東門(二門在文昌殿前魏都賦注云直端門之前南當止車門又有東西上東門賈宜疏)
(曰擇良日立諸子洛陽上東門外則漢已有之李尤銘曰上東少陽厥位在寅條風動物日月孟春)司馬
門(在端門東北直德政殿史記注曰凡言司馬門者宫垣之内兵衛所在四面皆司馬立武事總言之外門)
(為司馬門也)東掖門(在司馬門東漢置内至禁省為殿門外出大道為掖門應邵曰掖者言在司馬)
(門之旁掖也)顯陽門(南直司馬門)宣朗門(南直顯陽門)崇禮門(在升賢門前左)
順德門(在升賢門前右並南向)升賢門(在聽政門前)聽政門(南直升賢門北直聽)
(政殿)外朝文昌殿(曹魏建南直端門天子朝會賓客享羣臣正大禮之殿也銘曰惟魏四年歲在)
(丙申龍次大火五月丙寅作蕤賓鐘又作無射鐘左太冲賦文昌殿曰長庭砥平鐘虡夾陳風無纖埃雨無微)
(津魏文帝槐賦序曰文昌殿中槐樹盛暑之時余數遊其上下王粲直登賢門小閣外亦有槐樹)鐘樓
鼔樓(二樓在文昌殿前東西)太武殿(水經注曰石虎于文昌故殿處造東西太武兩殿今考晉)
(書載記虎燕享羣臣遵僣即偽位皆太武蓋朝會正殿也魏宫殿焚毁于汲桑故石虎于文昌故殿之處作太)
(武殿復于其後作東西二殿故有東堂西堂東閤西閤其皆宫寢便殿之名與虎作太武殿基高二丈八尺東)
(西七十步南北六十五步以齊北穀城山文石砌之下穿伏室置衛士五百人屋皆漆瓦金鐺銀楹金柱柱跌)
(亦鑄銅為之珠簾玉璧窗戶宛轉畫作雲氣復施流蘇之帳白玉之牀黃金蓮花見于帳頂以五色綿編蒲心)
(而為薦席又作金龍頭吐酒于殿東廂口下安金樽可容五十斛于大宫置地道百餘步酒入龍脚出口中以)
(供正會又以郡國所送蒼麟十六白鹿七命司農張昌柱調之以駕芝蓋列于充庭之乘造庭燎于崇杠之末)
(高千餘尺上盤置燎下盤置火縓繳上下)太武東堂西堂(晉書曰虎幽太子逐于東宫既而赦)
(之引見于太武東堂或曰即東西二殿也)東閣(石遵以兵入誅石世張豺升于太武前殿躃踊盡哀退如)
(東閣蓋閣在殿後)西閣(晉書載記曰季龍臨于西門龍騰將軍中郎二百餘人列拜於前欲令燕王斌)
(入宿衛典兵馬蓋閤亦在太武前殿後)御龍觀(石虎建于太武殿之宫中鄴中記云登其上觀瞻宫)
(闕皆如意其後冉閔使兵守石鑒于其上懸食給之)披雲樓(石虎建在御龍觀北鄴中記云逍遙樓有)
(披雲樓南連殿闕北矚城池繡欄凌雲彤梁接霧故曰披雲蓋言其長也)内朝聽政殿(曹魏建在)
(文昌殿東魏都賦曰左則中朝有赩聽政作寢匪撲匪斵去泰去甚木無雕鏤土無綈錦元化所甄國風所稟)
(李善曰中朝者内朝也漢制大司馬侍中散騎諸吏為中朝丞相六百石以下為外朝也)聽政闥納
言闥尚書臺升賢署謁者臺閣御史臺閣丞相諸曹(並在)
(司馬門内聽政門外魏都賦曰禁臺省中連闥對廊直事所由典刑所藏藹藹列侍金貂齊光詰朝陪幄納言)
(有章亞以柱後執法内侍符節謁者典璽儲吏膳夫有官藥劑有司肴醳順時腠理則治注曰升賢門内有聽)
(政闥闥外東入有納言闥尚書臺宣明門内升賢門外東入有升賢署顯陽門内宣明門外東入最南有謁者)
(臺閣次中央符節臺閣次北御史臺閣並列西向符節臺東有丞相諸曹)後宫鳴鶴堂文石
室楸梓坊木蘭坊(皆在聽政殿後魏都賦曰于後則椒鶴文石永巷壼術楸梓木蘭次舍甲)
(乙西南其戶成之匪日丹書煥炳特有温室儀形宇宙歴像賢聖圖以百端綷以藻詠李善曰壼宫中巷也術)
(道也鳴鶴堂之前在聽政殿之後東西二坊之間有温室温室中有畫像永巷掖庭之别名甲乙謂次舍之名)
(以甲乙紀之也)銅爵園(園在文昌殿西中有魚池堂皇蘭渚石瀨左右有馳道西有三臺並曹魏所作)
(李善曰滔滔湍也水激石間則怒而成湍魏都賦曰右則蔬圃曲池下畹高堂蘭渚莓莓石瀨湯湯弱夔係實)
(輕葉振芳奔龜躍魚有□吕梁馳道周屈于果下延閣允宇以經營)銅爵臺(在銅爵園西案魏志曹公)
(建安十五年築臺之新成也公將諸子登之使各為賦陳思王援筆立就其略曰從明后而嬉遊兮登層臺以)
(娱情見太府之廣開兮觀聖德之所營建高門之嵯峨兮浮雙闕乎太清立中天之華觀兮連飛閣乎西城臨)
(漳水之長流兮望園果之滋榮仰春風之和穆兮聽百鳥之悲鳴天雲恒其既立兮家願得而獲逞揚仁化于)
(宇内兮盡肅恭于上京惟桓文之為盛兮豈足方乎聖明休矣美矣惠澤遠揚翼佐我皇家兮寧彼四方同天)
(地之矩量兮齊日月之輝光永貴尊而無極兮等年夀于東皇魏都賦曰飛陛方輦而經西三臺列峙以崢嶸)
(亢陽臺於隂基擬華山之削成上累棟而重霤下冰室而沍溟周軒中天丹墀臨猋增構峩峩清塵彯彯雲鶴)
(踶甍而矯首壯翼摛鏤于青霄雷雨杳冥而未半皦日籠光于綺竂習步頓以升降御春服而逍遙八極可圍)
(于寸眸萬物可齊于一朝)金鳳臺(在銅雀臺南曹公建安十八年建魏志本曰金虎臺而鄴中記云自)
(魏至後趙前燕及東魏北齊三臺每加修整甚于魏武初造之時又安金鳳于臺巔故號曰金鳳然則改虎為)
(鳳豈後趙時避石虎諱故耶)冰井臺(在銅雀臺北建安十八年曹操既築金虎臺明年復築此臺以)
(有凌室故曰冰井魏都賦注曰銅雀園西有三臺中央曰銅雀臺南則金鳳臺北則冰井臺銅雀臺有屋一百)
(一間金鳳臺有屋一百九間冰井臺有屋一百四十五間上有冰室三臺與法殿皆以閣道相通水經注曰城)
(西北有三臺皆因城為基巍巍崇舉其高若山建安十五年魏武所起其中曰銅雀臺高十丈有屋百餘間魏)
(武望奉常王叔治之處也後石虎更增二丈立一屋連棟接榱彌覆其上盤回隔之名曰命子窟又于屋上起五)
(層樓高十五丈去地二十七丈又作銅雀于樓頭高一丈五尺舒翼若飛南則金鳳臺高八丈有屋一百九間)
(北曰冰井臺亦高八丈有屋一百四十間上有冰室室有數井井深十五丈藏冰及石墨焉石墨可書又然之)
(難盡亦謂之石炭又有粟窖及鹽以備不虞今窖上猶有石銘存焉)九華宫(鄴都故事曰宫在銅雀臺)
(東北石虎以建武元年秋建以三三為位謂之九華沈約詩曰照耀三爵臺徘徊九華殿)顯陽殿(在九)
(華宫中為正殿晉書載記曰虎于鄴起東西宫又起靈風臺九殿于顯陽殿後選士庶之女以充之後庭服綺)
(縠玩珍竒者萬餘人置女官十有八等教宫人星占及馬步射置女太史于靈臺仰觀災祥以考外太史之虚)
(實又置女鼓吹羽儀雜技工巧皆與外侔蓋顯陽殿後有九殿居宫嬪于其中故總名其宫為九華宫也皇后)
(傳曰舊顯陽昭陽二殿太后皇后所居也永明中無太后皇后羊貴嬪居昭陽殿西范貴妃居昭陽殿東寵姬)
(荀昭華居鳳華栢殿宫内御所夀昌畫殿南閣置白鷺鼓吹二部乾光殿東西頭置鐘磬兩廂皆宴樂處也上)
(數遊幸諸苑囿載宫人從後車宫内深隠不聞端門鼓漏聲置鐘于景陽樓上宫人聞鐘聲早夜裝飾至今此)
(鐘唯應五鼔及三鼓也又曰世祖嗣位運藉休平夀昌前興鳳華晚構香栢文□花梁繡柱雕金鏤寳照燭房)
(帷趙瑟吳趨承間奏曲)逍遙樓(鄴中記九華宫北有逍遙樓南臨宫宇北望漳水極目嬉遊逍遙之)
(竒觀也)琨華殿(晉書載記曰石鑒殺石遵于此殿其後石鑒使李松張才等夜誅石閔李農于此殿)
(不克)暉華殿(石遵僣位暴風拔樹震雷雨雹大如盂太武暉華殿災諸門觀閤蕩然其乘輿服御燒者)
(大半金石皆盡火月餘乃滅雨血遍鄴城)金華殿(樂史太平寰宇記曰虎於金華殿後作浴室為九龍)
(䘖水之象)閶闔門(載記言石虎令成公段作此門)西中華門(載記言石鑒使李松張才誅石)
(閔李農不克乃偽若不知斬松才于此門)靈風臺(載記言石虎起此臺于顯陽殿後鄴中記云九華宫)
(北有逍遙樓宋元祐中顯陽殿廢基後有廢樓基豈逍遙臨風嘗因改易乃同處異名耶)中臺(載記言石)
(虎焚其太子宣于鄴北乃從昭儀以下數千登中臺以觀之)宣武觀(載記言石虎將討三方諸州兵)
(至者百餘萬太史令趙欖私于虎曰白雁臨太武殿庭宫室將空不宜行也石虎納之臨宣武觀大開而解嚴)
陵霄觀如意觀(載記言石閔遣甲士三十執石遵于如意觀殺之于琨華殿)自琨華
以下殿門臺雖見于傳記而莫知所在蓋石虎所起内
外大小殿九臺觀四十餘所其於曹魏宫室改易多矣
况其後國滅主異固有更革其名廢毁其宇者未能詳
也
右宫内
城内街渠里閭府寺等見于傳記者有赤闕黑闕(魏都賦注)
(曰二闕正當東西南北城門最是其通街也)夀里吉陽里永平里思忠里戚
里(魏都賦曰其閭里則長夀吉陽永平思忠亦有戚里寘宫之東閈出長者巷&KR0694;諸公都護之堂殿居綺窗)
(輿騎朝猥蹀㩻其中案注云長夀北入皆貴里也然未知其分布所在都護者將軍曹淵也其宅亦未獲其處)
石竇橋(魏都賦注曰石竇橋在宫東其水流入南北里蓋魏武帝時堰漳水在鄴西十里名曰漳渠堰)
(東入鄴城經宫中東出南北二溝夾道東行出城所經石竇者也水經注曰魏武引漳流自城西東入經銅雀)
(臺下伏流入城東注謂之長鳴溝水又東南逕止車門下南北夾道枚流裂灌所在通溉東出石竇下注湟水)
(蓋魏武登臺賦曰引長嗚灌街里也)相國府御史大夫府少府寺奉常寺
大農寺太僕寺中尉寺大理寺太社郎中令府(魏都賦曰其府)
(寺則位副三事官踰六卿奉常之號大理之名厦屋一揆華屏齊榮肅肅階□重門再扄師尹爰止毗世作楨)
(注曰當司馬門南出道西最北東向相國府第二南行御史大夫府第三少府寺道東最北奉常寺次南大農)
(寺出東掖門正東道南西頭太僕寺次中尉寺出東掖門宫東北行北城下東入大理寺宫内太社西郎中令)
(府武帝為魏王時太常號奉常廷尉號大理建安十八年始置大理大農少府中尉二十一年大理鍾繇為相)
(國始置太常宗正二十二年以軍師華歆為御史大夫初置衛尉時武帝為魏王置相國御史大夫故云位副)
(三事置卿近九故云官踰六卿也)宗正寺衛尉寺(二寺未知所在)虎賁羽林五
營(在城南)白藏庫乘黃廐(庫與廐並在西下庫有屋一百七十四間爾雅云秋為白藏因)
(以為名魏都賦曰白藏之藏富有無隄同賑大内控引世資實幏積埽琛幣充牣關石之所和鈞財賦之所底)
(慎燕弧盈庫而委勁冀馬填廐而駔駿)東明觀(水經注曰石虎於東城上立東明觀觀山加金博山)
(謂之鏘天鄴中記云南城東北角北城東南隅有東明觀因成為基)齊午樓(水經注曰石虎于北城上)
(起齊午樓超出羣榭孤高特上)都亭建安邸(李善曰鄴城東有都亭城東亦有都道北有大邸起)
(樓門臨道建安中所立也古者重客館故舉年號以名之)
右城内
城外玄武苑(苑在鄴城西魏武所築引新河水入焉苑中有魚梁釣臺竹園蒲萄諸果魏都賦曰)
(苑以玄武陪以幽林繚垣開囿觀宇相臨碩果灌叢圉木竦尋篁篠懷風蒲萄結隂回淵漼積水深蒹葭贙萑)
(蒻森丹藕凌波而的皪綠芰泛濤而浸潭也)玄武池(建安十三年魏武鑿此池以肄舟師鄴中記曰)
(池在漳水南水經注云洹水自城西經魏武玄武苑苑有玄武池有魚梁釣臺竹木灌叢今池絶滅略無遺址)
(石虎時揚州獻黃鵠雛五頸長一丈聲聞十里泛於此池)芳林園(鄴中記曰魏武所築後避秦王諱改)
(名華林後趙石虎建武十四年重修然晉書載記言虎用沙門之言起男女六十萬人築華林未詳其實)靈
芝園(圖經載魏志言太祖受封于鄴東置芳林園西置靈芝園黃初二年有甘露降于園中)靈芝
池(鄴中記云此池在城西三里黃初三年文帝鑿至四年有鵜鶘集于池疑此誤書洛陽故事又引曹植詩)
(曰清夜遊西園飛蓋相追隨或曰西園即玄武苑是也)華林苑(石虎時一沙門言胡運將衰晉當復)
(興宜役晉人以厭其氣季龍使尚書羣發近郡男女十六萬車萬乘運土築華林苑周回數十里及築長牆數)
(十里樂史寰宇記云季龍于華林植人間名果作蝦蟆車相闊一丈深一丈合土載車中所植無不生苑後在)
(南鄴城西高齊修之改名仙都苑云)觀臺(石虎所築以臨漳水故名曰觀今磁州觀臺鎮是其地也)鬭
雞臺(鄴中記曰漳水南有玄武池次東北五里有鬭雞臺曹植詩曰鬭雞東郊道走馬長楸間後石虎亦)
(鬭雞于此)戲馬臺(一名閱馬臺水經注云漳水自西門豹祠北經閱馬臺西臺基高五丈列觀其上石)
(虎每講武於漳水上即升觀以望之自於臺上放鳴鏑矢以為軍騎出入之節鄴都故事云石虎建武六年造)
(此臺於鄴城西漳水之南虎時侍衛號曰龍騰黑鞘五千人常以晦朔日望簡練于此漳水南張幟鳴鼓列布)
(騎卒虎於臺上射骹箭一枝其五千人悉馳馬從漳水之南聲集於臺下于是隊督以下各有頒賚虎又射一)
(箭其五千騎復馳集于漳水北遂流散攅促旌旗紛錯若數萬騎焉樂史寰宇記云虎常令人于馬上屈一脚)
(立書而走字皆正好木伎而作彌猴形走馬或偃卧横名之為猿騎)桑梓苑(晉書載記永和三年虎親)
(耕籍田于桑梓苑鄴中記云鄴南城三里有桑梓苑苑内有臨漳宫水經亦云漳水右對趙氏臨漳宫宫在桑)
(梓苑以地多桑木故苑有其名三月三日及始蠶之日虎帥皇后等採桑於此)臨漳宫(語已見上)永
樂宫(在城北七里)梨園宫(在城西十里宋時為國信𫝊食頓亭今廢)赤橋宫(在城東七)
(里鄴中記曰石虎常自襄國至鄴二百里每舍輒立一行宫宫有一夫人侍婢數十又有鐘鼓禽獸而置官司)
(吏卒監守之故于城南四十里又有安陽宫八十里又有湯隂宫然若臨漳永樂梨園赤橋四宫皆在城四方)
(遠不出十里疑只當時遊獵之所耳)紫陌橋(水經注曰漳水又北逕祭陌西石虎建武十一年造浮橋)
(于此改名紫陌慕容雋投石虎尸及石虎為佛圖澄作生墓處也)紫陌宫(鄴中記曰在城西北五里)
(石虎建於紫陌橋側及齊時因修為濟口帝巡幸及往并州百官相餞莫不至此而訣文宣常將西巡百官辭)
(于紫陌帝使兵騎圍之曰我舉鞭一時刻煞淹留半日文宣醉不能起黃門侍郎是連子暢進曰陛下如此諸)
(臣恐怖文宣曰大怖耶若然不須殺乃命解圍)天井堰(堰在紫陌橋下鄴都故事云西門豹為鄴令造)
(十二渠以溉民田其後史起修之民歌其利故魏都賦曰西門溉其前史起灌其後墱流十二同源異口也石)
(虎修西門舊跡亦分十二墱相去三百步令互相灌注其流二千餘里世號天井堰云)
右城外
右鄴都北城自曹操基構羣臣梁習等止用冀州民力
取上黨山林之材制度壯麗見於文昌聽政等殿金虎
銅雀之臺鳴鶴楸梓之宫奢淫未終旋遭篡奪石虎夷
狄異類藉勒威業攘神器而有之志溢氣驕盛興宫室
銀楹金柱珠簾玉壁侈心不足復命徙洛陽鐘虡九龍
銅駝飛廉置諸殿廷造萬斛舟以渡之載以四輪纏輞
車及其至也大賚羣臣赦有罪賜民爵起一橋而費億
萬之功築一苑而役六十萬人又造獵車千乘轅長三
丈高一丈八尺置高一丈七尺格獸車四十乘立三級
行樓二層于其上自靈昌津南至滎陽東極陽郡使御
史監察其中犯禽獸者罪至死又大發百姓女年二十
以下十三以上三萬餘人以充後庭郡縣要媚務於美
淑奪人婦者九千人殺其夫及遣而縊死者三千人方
其遣子宣祈於山川因而遊獵乘大輅羽葆華蓋建天
子旌旗十有六軍戎卒十八萬出自金明門虎從其後
宫升陵霄觀望之乃笑曰我家父子如是自非天崩地
陷當復何愁未久父子兄弟更相屠膾尸浮漳濱家無
噍類積惡不已舍滅亡何適哉石氏都鄴十九年其事
無足道者特志其奢虐之跡嗟乎亦足垂永鑒矣
鄴都南城(在鎮東南三里魏孝文太和十八年自雲中遷都洛陽經鄴宫留數日臨引軍發懸飯一)
(瓠于城門上而去尚書崔光語人曰掛飯者懸飱也後世玄孫必興于此至孝武永熙三年高歡逼帝西入關)
(乃立清河王亶之子善兄于洛陽東北改元天平以十月丙子車駕北遷于鄴十一月庚寅至鄴居北城改相)
(州為司州牧以魏郡林慮廣平陽丘汲郡黎陽東濮清河廣宗等為皇畿于城東置臨漳縣城西置鄴縣城東)
(北置成安縣臨漳三百鄉鄴縣五百鄉成安三百五十鄉二年八月發衆七萬八千營新宫元象元年九月發)
(畿内十萬人城鄴四十日罷二年帝徙御新宫即南城也鄴中記云城東西六里南北八里六十步高歡以北)
(城狹隘故令僕射高隆之更築此城掘得神龜大踰方丈其堵堞之狀咸以龜象焉北史高隆之傳云隆之領)
(營構大將以十萬夫徹洛陽宫殿運于鄴構營之制皆委隆之增築南城周回二十五里以漳水近城起長隄)
(為防又鑿渠引漳水周流城廊以造水碾磑云)十一門南面三門東曰啟夏門
中朱眀門(鄴中記云門上起樓勢屈曲隨城上下東西二十四門朱柱白壁碧窗朱戶仰宇飛簷五)
(色晃耀獨雄于諸門以為南端之表也)西曰厚載門南曰仁夀門次曰中
陽門次北曰上春門北曰昭德門西面四門南曰上秋
門次曰西華門次北曰朝門北曰納義門(南城之北即連北城其城)
(門以北城之南門為之)
右城門
宫室(鄴中記云宫東西四百六十步南北連後園至北城合九百步東西南北表裏合二十一闕高一百)
(丈磚文隠起鳥獸花草之狀幷大齊天表六年字又有千秋萬歲字)止車門(鄴中記云止車門内次至)
(端門端門之内次至閶闔門)端門(在止車門北閶闔門南)閶闔門(南直止車門北直太極殿)
(蓋宫室之外正門也鄴中記云其門崢嶸聳峙干雲迥出飛簷峻宇梁楸欹危綺井隆崇摶風薄霧高窗鳥影)
(晚日留暉寶鐸鏗鏘隨風合韻過其下者莫不駭目自驚恍惚如失也鄴中記又云清都觀在閶闔門上其觀)
(兩相曲屈為閣數十間連闕而上觀下有三門門扇以金銅為浮漚釘懸鐸振響天子講武觀兵及大赦登觀)
(臨軒其上坐客千人下亦數百門外御路直門及東西兩傍其大槐柳十步一株清隂合其上綠水流其下)
雲龍門神虎門(鄴中記云端門之内太極殿前東西有街東出雲龍門西出神虎門朝官至此)
(門則整肅衣冠而入蓋太極殿前直端門疑有屏垣故于端門之内東西復作此二門也)太極殿(鄴中)
(記云閶闔門之内有太極殿故事云其殿周回一百一十柱基高九尺以珉石砌之門囱並以金銀為飾外畫)
(古忠諫直臣内畫古賢酣興之士椽栿斗拱盡以沈香木椽端復飾以金獸頭每間綴以五色朱絲網上屬飛)
(簷以礙燕雀階間石面隠起千秋萬歲字諸竒禽異獸之形瓦用胡桃油光輝奪目有外客國德諸番入朝則)
(殿幕垂流蘇以覆之殿上金葱臺十三枚各受一石云)太極東堂(在殿之東)太極西堂
(在殿之西)朱華門(鄴中記云太極殿後三十步至朱華門門内即昭陽殿北史周師逼鄴高緯與皇太)
(后引文武一品以上入朱華門賜酒食及紙筆問禦周方略)昭陽殿(在太極殿後朱華門内鄴中記)
(曰殿東西各有長廊廊上置樓並安長囱垂珠簾通于内閣每至朝集大會皇帝臨軒則宫人盡登樓奏樂百)
(官列位詔命仰聽弦管頒賚侍從羣臣皆稱萬歲太史長史唱訖絲竹競發金石和鳴齋午之際有司進奏訖)
(羣臣班退自高緯天統之末耽淫無度或一入内經旬不朝文武簮裾虚位而散矣鄴都故事云此殿周回七)
(十二柱基高九尺以文石砌之門囱盡飾以縷金欄楯盡以沈香木為之外畫東漢二十八將内畫孝子順孫)
(梁拱間刻出竒禽異獸或蹲或踞或騰逐往來椽首叩以金獸乃懸五色珠簾冬施蜀錦帳夏施碧油帳殿上)
(有金葱臺十三枚各受七斗云)東閤西閤(二閤在昭陽殿東西)含光殿涼風殿(鄴中)
(記云昭陽宫東有長廊通東閣閣内有含光殿西有長廊通西閤閤内有涼風殿内外通廊往來流水珍木香)
(草布護階庭此則劉桃枝絞殺咸陽王斛律明月處也)永巷(昭陽殿後)五樓門(鄴中記曰昭陽)
(殿後有永巷巷北有五樓門門内則帝後宫嬪御所居處也)顯德殿(北史曰天寳二年改顯陽還為)
(昭陽或曰此昭陽後殿也後移顯陽名之耳)宣光殿(鄴中記曰昭陽殿後有永巷巷北有五樓門内)
(則帝後宫有左右院左院有殿名顯陽右院有殿名宣光)鏡殿寳殿玳瑁殿(北史言高緯起)
(此三殿于後宫嬪嬙諸院中丹青雕刻妙極當時)修文殿偃武殿(鄴中故事云齊武成帝高)
(湛河清中以後宫嬪妃稍多椒房既少遂拓破東宫更造修文偃武二殿及聖夀宫裝飾用玉珂八百大小鏡)
(萬枚又以曲鏡抱柱門囱并用七寳裝飾每至元雲夜興晦魄藏耀光明猶分數十步北史言高緯增益宫苑)
(造修文偃武臺丹青雕刻妙極當時疑在此二殿之後築之故因以名焉或曰即二殿也)聖夀宫(鄴中記曰)
(在修文偃武殿後其堂亦用玉珂八百其大小鏡二萬枚又為曲鏡抱柱丁香末以塗壁胡桃油以塗瓦四面)
(垂金鈴萬餘枚每微風則方十里間響聲皆徹兩廂廊下悉有洞戶寢臺畫古賢烈女蓋此堂裝飾與二殿大)
(同小異耳)玳瑁樓(鄴中記曰聖夀堂北置門門上有玳瑁樓純用金銀裝飾懸五色珠簾白玉鈎帶内)
(有瑜石牀數合用相思子玳瑁為龜甲文鋪以十色錦繡褥也)後園(鄴中記曰宫北有後園其中惟有萬)
(夀堂見于北史)
右宫内
南城自興和遷都之後四民輻湊里閭闐溢蓋有四百
餘坊然皆莫見其名不獲其分布所在其有可見者有
東市(在東郭)西市(在西郭)東魏太廟(在朱明門内南街之東)御史臺(右端)
(門外街西臺門北向取隂殺之義也内有符節署符璽郎二人蓋御史之官屬也鄴城新記曰北齊尚書辛術)
(鎮廣陵獲歷代𫝊國璽送之鄴文宣以璽告太廟即秦之所刻而孫盛所謂真藍田璞者也其璽方四寸紐交)
(蟠龍璽文秦相李斯書文曰受命于天既壽永昌一角缺者昔王莾令王舜求璽於元后后怒投之於地故也)
(自漢𫝊之魏晉劉聰獲之石氏及冉閔亡歸于東晉東晉亡宋獲之宋亡齊獲之齊亡梁獲之侯景作亂將以)
(自隨命其侍中趙思賢掌之曰吾若敗以璽沈江勿令吳兒復得也思賢有二馬一以負金一以負璽及京口)
(遇反者將渡江而負金之馬為賊所執負璽者躍而登舟得至北岸路復逢賊遂棄草中既至廣陵以告郭元)
(建建求得之遂付辛術送于鄴云晉書穆帝永和八年冉閔子智以鄴降督護戴施獲其𫝊國璽送之文曰受)
(天之命皇帝夀昌百僚畢賀北史後魏太平真君七年詔諸州阬沙門毁佛像夏四月毁鄴城五層佛圖於泥)
(像中得玉璽二其文皆曰受命于天既夀永昌其一刻其旁曰魏所受漢𫝊國璽夫以晉史按馬温之言則東)
(晉所獲冉閔璽其文各異以北史按馬温之言則後魏所獲泥像中璽其文乃同意古人為佛圖時嘗别得二)
(璽藏之不然魏得漢𫝊國璽而藏於泥像中甚無謂也使漢璽已藏棄則晉復得魏何璽耶且北史言齊天保)
(二年夏四月壬申東南道行臺辛術於廣陵送𫝊國八璽而馬温止記秦漢所𫝊一璽其言似出於附會或取)
(其一璽載之耳夫但載一璽則東晉所獲冉閔璽其文不當有異以是知其非實故括諸書所載以俟後之君)
(子)大司馬府(在端門外街東南向)尚書省卿寺(鄴中記曰尚書省及卿寺百司自令)
(僕而下至二十八曹並在宫都之南)司州牧廨(鄴中記曰在北齊太廟北又云天平元年改相州為)
(司州統縣十二)清都郡(鄴中記曰在仙都苑東本魏郡齊志云河清三年武成改為清都管縣八此二)
(者未詳)京畿府(在城北齊文宣常登三臺四望問成王元歆曰光武曷以中興歆曰以誅之不盡文)
(宣于是有誅滅之意元歆尋亦下京畿獄死于地中下)齊錄尚書事和士開宅(在朱)
(明門内南街之西)魏尚書元文遙宅(在南街次西)齊儀同三司劉臻
宅(在啟下門宅)司徒唐元邕宅(在御史臺南)高昌王劉龍虎宅(在次)
(西)昌黎王韓長鸞宅(在御史臺南)錄尚書事司馬子如南宅
(案北史在北城下東魏孝靜帝初禪位即居焉)魏大丞相渤海王高歡宅(鄴都故事)
(云歡為魏丞相所居在北城文昌殿之東南後文㐮及彭城王並遇害于此周師平鄴尉遲迥自殺于此宅樓)
(上)齊左丞相咸陽王斛律明月宅(在城北今其所居之地為南北斛律二村)
雙堂(北史堂在城東高澄遇賊之時文宣蓋在此堂然史又言河清二年詔以城南雙堂之苑造大總持)
(寺則城束城南皆有雙堂及苑矣)仰觀臺(在城内當殿闕之東南興和元年與城同築周回二十八)
(步高二丈六尺)石橋(鄴中記曰王城東五里南北長一百尺東西闊二丈九尺高一丈九尺元象二年僕)
(射高澄之造當時以橋北為東市即古萬金渠也)遊豫園(周回十二里内包葛屨山作臺于上鄴都)
(故事云齊文宣天保七年于銅雀臺西漳水之南築此園以為射馬之所)清風園(在鄴南鄴都故事云)
(後主緯以北園賜穆提婆于是官無蔬菜賒買于民負錢三百萬此園是蔬圃也)華林園(鄴中記云)
(齊武成增飾華林園若神仙所居遂改為仙都苑北史魏收𫝊言武成于華林園中作元洲苑備山水臺觀之)
(美疑即仙都也其苑中樓觀山池自周平齊之後華毁廢)元洲苑仙都苑(語已見上)苑中
封土為五岳(並隔水相望)五岳之間分流四瀆為四海匯為
大池又曰大海(每池中通船行處可二十五里中有龍舟六艘又有鯨魚青龍觸首飛隼赤烏)
(等舟)海池之中為水殿(周回十二間四架平坐廣二丈九尺基高二丈四寸戶八囱殿脚船)
(二隻各長二尺五寸上作四面步廊周回四十四間三架悉皆彩畫垂五色流蘇帳帷袱懸玉珮柱上掛方鏡)
(下懸織成香囊用錦褥為地衣花獸連鈎皆純金飾以孔雀山鷄白鷺翡翠毛彩物光明奪人目力不能久視)
(焉)其中岳嵩山有平頭山東西有輕雲樓架雲廊十六
間南有峨嵋山(小山東西屈頭南向若峨嵋也)山之東頭有鸚鵡樓(以綠)
(瓷為瓦其色似鸚鵡因名之)其西有鴛鴦橋(以黃瓷為瓦其色似鴛鴦因名之)北岳
南有玄武樓樓北有九曲山山下有金花池池西有三
松嶺次南有凌雲城西有陛道名通天壇大海之北有
飛鸞殿(其殿十六間五架青石為基珉石為柱礎鐫作蓮花形梁棟楹柱皆苞以竹作千葉金蓮花三)
(等束之其上舒葉長一尺八寸斑竹以為椽織五色簟為水波文以作地衣内垂五色珠簾麒麟錦以為緣白)
(玉以為鈎後有簷下列水周流不絶)其南有御宿堂(此堂盡用鐵裝庭前有仙人博山石方二)
(尺五寸石色赤其堅不可鑿不知何方所獻其東有井以玉砌之堂前白櫻桃二株實大如彈丸又有勾鼻桃)
(二株實大可三斤云)其中有紫微殿(外畫義夫内畫節婦)宣風觀千秋樓在
七盤山上(屈曲而上故曰七盤山有數峰東曰散日西曰隠月東北曰停鸞嶺西北曰駐鶴又有含)
(霜障白露嶺)又有遊龍觀大海觀萬福堂(此堂厦頭名曰遊龍戶舞鳳窗蓋戶)
(掛鏡面三尺五色金龍相盤縈作花樹芳草隠起七尊以七寶飾之又用孔雀山鷄白鷺翡翠毛當鏡上作七)
(寳金鳳高一尺七寸口銜九金鈴堂内柱亦懸菱花鏡廣二尺一寸下懸織成香囊繡帶焉)流霞殿
(已上一觀一堂一殿並在紫微殿左右)修竹浦(在紫微殿北)連壁洲(在紫微殿内)杜
若洲蘼蕪島三休山(東有悲猿峯西有忘歸嶺南有黃雀嵓已上並在大海中)四海
有望秋觀臨春觀隔水相望海池中又有萬歲樓(樓西有長)
(楸馬埓每歲春秋妃嬪内貴馬射之處也)北海中有密作堂(堂周回二十四架以大船浮之)
(于水為激輪于堂層層各異下層刻木為七人相對列坐一人彈琵琶一人擊胡鼓一人彈箜篌一人拗箏一)
(人振銅鈸一人拍板一人弄盤並衣之以錦繡其節會進退俯仰莫不中規中堂作佛堂三間佛事精麗又作)
(木僧七人各長三尺衣以繒綵堂西南角一僧手執香奩東南角一僧手執香爐而立餘五僧遶佛左轉行道)
(每立西南角則執香奩僧以手拈香授行道僧僧舒手受香復行至東南角則執香爐僧舒手授香于行道僧)
(僧乃舒手置香于爐中遂至佛前作禮禮畢整衣而行周而復始與人無異上層亦作佛堂傍列菩薩及侍衛)
(力士佛坐帳上刻作飛仙循環右轉又刻畫紫雲飛騰相映左轉往來交錯終日不絶並黃門侍郎博陵雀士)
(順所製竒巧機妙自古未有)貧兒村(齊後主高緯天統末于密作堂側率諸内人閹官等作貧兒村)
(編蒲為席剪茅為房斷經之薦折簣之牀故破靴履糟糠飲食陷井黎竈短題破厰篙簷不蔽風雨緯與諸妃)
(嬪遊戲其中以為笑樂多置貨物緯躬為市令胡后坐店賣酒而令宫人交易其中往來無禁三日而罷嗚呼)
(人之昏愚有若是哉)高陽王思宗城(高緯于苑内作小城令思宗為城主緯親率閹官集衛士)
(圍城鼓噪矢石亂發一日一夜攻城西北隅思宗東走為戰兵所擒後周師入鄴緯獨與其家僮宦者數百人)
(走青州尉遲勒擒送周此將亡之兆)已上並在仙都苑中
右城内城外雜錄
右鄴都南城其制度蓋取諸洛陽與比鄴然自高歡營
之高洋飾之卑陋舊貫每求過美故規模密于曹魏奢
侈甚于石趙夫以洋之才征伐四克威震戎夏一旦沈
湎矜伐崇修宫室殫淫巧竭財力焦思盡智繼之狂惑
喪心靡所不至厥後蹈襲奢跡去而不反高緯增益宫
苑夜則以火照作寒則以湯為泥百工窮困無有休息
當是時也忠良被刳剔犬馬蒙爵位宫中一裙直萬匹
鏡臺直千金競為變巧朝成夕弊侈心既厭乃作貧兒
村以為戲樂嗟乎周師至矣實欲丐身為窮兒不可得
也初武成令宫中多凝白粧畫眉不復用黛惟以烟墨皆
剪剔其髮以著假髻而危邪之狀如飛鳥至於南面則
髻心正西始自宫内為之被于四遠天意若曰元首剪
落危側當走西也及周師克晉陽使梁師彦為守後主
率師攻之城陷十步將士乘勝欲入後主令待馮淑妃
共觀之淑妃以妝洗不獲時至周師復振齊軍遂潰而
亡今覽觀北史及鄴中記蓋又有建始嘉福仁夀(二殿天保)
(二年十月與宣光門同建)金華(天保七年四月建)九龍(天統三年九龍殿災)瑤華諸殿
(四年昭陽殿災及宣光瑤華等殿)含章(高澄幽東魏孝靜于含章宫)流柸(鄴中記此堂亦以珉)
(石為柱礎青石為基白石為池餘奢飾尤甚蓋椽頭皆安八出金蓮花柱北又有金蓮花十枝銀鈎掛網以禦)
(鳥雀焉)喜音(鄴中記曰在流柸堂後裝飾皆相似)乾夀諸堂(武成死于此堂)及華林
都堂(東魏元象元年幸此堂聽訟)麟趾閣(興和二年以羣臣于麟趾閣議定新制頒行天下)
文林館(武平四年置)考之諸書不見其所在北史曰九龍殿
災延燒西廊則九龍殿當在西廊前後矣昭陽殿災及
宣光瑤華等殿則瑤華殿當在後宫近宣光殿矣然曰
等殿者豈非建始嘉福仁夀之謂邪姑備載之俟博覽
者
歷代帝王宅京記卷十三
