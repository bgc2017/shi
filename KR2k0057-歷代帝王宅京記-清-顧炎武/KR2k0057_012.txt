歷代帝王宅京記卷十二
崑山顧炎武撰
南陽(缺)
成都
漢
三國志蜀先主𫝊曰建安二十六年夏四月丙午即皇
帝位於成都武擔之南(蜀本紀曰成都有丈夫化為女子顔色美好蓋山精也蜀王娶)
(以為妻不習水土疾病欲歸國蜀王留之無幾物故蜀王發卒之成都擔土于成都郭中葬盖地數畝高七丈)
(號曰武擔也)
諸葛亮傳曰先主詣亮屏人曰漢室傾頽姦臣竊命主
上蒙塵孤不度德量力欲信大義於天下而智術淺短
遂用猖獗至於今日然志猶未己君謂計將安出亮曰
自董卓以來豪傑並起跨州連郡者不可勝數曹操比
於袁紹則名微而衆寡然操遂能克紹以弱為強者非
惟天時抑亦人謀也今操已擁百萬之衆挾天子以令
諸侯此誠不可與爭鋒孫權據有江東已歷三世國險
而民附賢能為之用此可與為援而不可圖也荆州北
據漢沔利盡南海東連吳會西通巴蜀此用武之國而
其主不能守此殆天所以資將軍將軍豈有意乎益州
險塞沃野千里天府之土高祖因之以成帝業劉璋闇
弱張魯在北民殷國富而不存恤智能之士思得明君
將軍既帝室之胄信義著於四海總攬英雄思賢如渴
若跨有荆益保其巖阻西和諸戎南撫夷越外結好孫
權内修政理天下有變則命一上將將荆州之軍以向
宛洛將軍身率益州之衆以出秦川百姓孰敢不簞食
壺漿以迎將軍者乎誠如是則霸業可成漢室可興矣
先主曰善
晉
晉書李夀載記曰夀廣葺宫室引水入城又廣太學起
讌殿
唐
唐書肅宗本紀曰至德二載冬十二月戊午詔曰頃者
上皇在蜀朕亦居岐其以蜀郡為成都府號南京鳳翔
府為西京西京為中京府尹以下秩同京兆
地理志曰成都府益州至德二載曰南京為府(十二月十五日)
上元元年罷京(九月七日)
五代史前蜀世家曰王衍起宣華苑苑有重光太清延
昌會真之殿清和迎仙之宫降真蓬萊丹霞之亭飛鸞
之閣瑞獸之門又作怡神亭與諸狎客婦人日夜酣飲
歷代帝王宅京記卷十二
