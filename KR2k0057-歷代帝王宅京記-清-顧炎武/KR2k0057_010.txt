歴代帝王宅京記卷十
崑山顧炎武撰
洛陽三
洛陽伽藍記曰魏太和十七年高祖遷都洛陽詔司空
公穆亮營造宫室洛陽城門依魏晉舊名東面有三門
北頭第一門曰建春門漢曰上東門阮籍詩曰步出上
東門是也魏晉曰建春門高祖因而不改次南曰水陽
門漢曰東中門魏晉曰東陽門太祖因而不改次南曰
青陽門漢曰望京門魏晉曰清明門高祖改為青陽門
南面有三門東頭第一門曰開陽門初漢光武遷都洛
陽作此門始成未有名忽夜中有一柱自來在樓上後
琅玡開陽縣上言縣南城門一柱飛去使來視之則是
也因以開陽為名魏晉及高祖因而不改次西曰平昌
門漢曰平門魏晉曰平昌門高祖因而不改次西曰宣
陽門漢曰津陽門魏晉曰宣陽門高祖因而不改西南
有四門南頭第一門曰西明門漢曰廣陽門魏晉因而
不改高祖改為西明門次北曰西陽門漢曰雍門魏晉
曰西明門高祖改為西陽門次北曰閶闔門漢曰上西
門上有銅璇璣玉衡以齊七政魏晉曰閶闔門高祖因
而不改次北曰承明門高祖所立當金墉城前東北大
道遷京之始宫闕未就高祖住在金墉城城西有王南
寺高祖數詣寺沙門論義故通此門而未有名世人謂
之新門時王公卿士常迎駕於新門高祖謂御史中尉
李彪曰曹植詩云謁帝承明廬此門宜以承明為稱遂
名之北面有二門西頭曰大夏門漢曰夏門魏晉曰大
夏門高祖世宗造三層樓去地二十丈洛陽城門樓皆
兩重去地百尺唯大夏門甍棟干雲東頭曰廣莫門漢
曰榖門魏晉曰廣莫門高祖因而不改自廣莫門以西
至於大夏門宫觀相連被諸城上也一門有三道所謂
九逵
城内永寧寺熙平元年靈太后胡氏所立也在宫前閶
闔門南一里御道西其寺中有太尉府西對永康里南
界昭元曹北鄰御史臺閶闔門前御道東有左衛府南
有司徒府司徒府南有國子學堂國子學南有宗正寺
寺南有太廟廟南有護軍府府南有衣冠西里御道有
右衛府府南有將作曹曹南有九級府府南有太社社
南有凌隂里即四朝時藏冰處也中有九級浮圖一所
建義元年太原王爾朱榮總士馬於此寺永安二年五
月北海王顥入洛在此寺聚兵三年逆賊爾朱兆囚莊
帝於寺永熙三年二月浮圖為火所燒其年十月京師
遷鄴
建中寺普泰元年尚書令樂平王爾朱世隆所立也本
閹官司空劉騰宅在西陽門内御道北延年里宅東有
太僕寺寺東有乘黃署署東有武庫署即魏相國司馬
文王府武庫東至閶闔門是也西南門内御道南有永
康里内有領軍將軍元乂宅孝昌元年太后誅乂等没
騰田宅普泰元年世隆為榮追福題以為寺
長秋寺劉騰所立在西陽門内御道北一里亦在延年
里是晉中朝時金市處寺北有濛汜池
瑤光寺世宗宣武皇帝所立在閶闔門御道北東去千
秋門二里千秋門内道北有西遊園園中有凌雲臺是
魏文帝所築者臺上有八角井高祖於井北造涼風觀
登之遠望目極洛川臺下有碧海曲池臺東有宣慈觀
去地十丈觀東有靈芝釣臺累水為之出於海中去地
二十丈風生戶牖雲起梁棟丹楹刻桷圖寫列仙刻石
為鯨魚背負釣臺如自空中飛下釣臺南有宣光殿北
有嘉福殿西有九龍殿殿前九龍吐水成一海凡四殿
皆有飛閣向靈芝臺往來三伏之月皇帝在靈芝臺避
暑寺北有承明門金墉城即魏氏所築晉永康中惠帝
幽於金墉城東有洛陽小城永嘉中所築城東北角有
魏文帝百尺樓年雖久遠形製如初高祖在城内作光
極殿因名金墉城門為光極門又作重樓飛閣遍城上
下從地望之如雲也
景樂寺太傅清河文獻懌所立也在閶闔南御道西望
永寧寺正相當西有司徒府北連義井里里北門外有
桑樹數十株下有甘井一所飲水庇隂多有憩者
昭儀尼寺閹官等所立也在東陽門内一里御道南東
陽門内道北太倉道官二署東南治粟里倉司官屬住
其内寺有池京師學徒謂之翟泉衒之案杜預注春秋
云翟泉在晉太倉西南案晉太倉在建春門内今太倉
在東陽門内此地在今太倉西南明非翟泉也後隠士
趙逸云此是晉侍中石崇家池池南有綠珠樓於是學
徒始寤
修梵寺在青陽門内御道北寺北有永和里漢太師董
卓之宅也里南北皆有池卓之所造今猶有水冬夏不
竭
建春門内御道南有句盾典農籍田三署籍田南有司
農寺御道北有空池擬作東宫晉中朝時太倉南有翟
泉周迴三里即春秋所謂王子虎晉狐偃盟於翟泉也
水猶澄清洞底明淨高祖於泉北置河南尹晉中朝時
步廣里也(王隠晉書曰董養字重道泰始初到洛陽干禄求榮永嘉中洛城東北角步廣里地陷中)
(有二鵝蒼者飛去白者不能飛問之博識者莫能知養聞嘆曰昔周時所盟會狄泉此地也中有二鵝蒼者胡)
(象後胡當入洛白者不能飛此國諱也)泉西有華林園高祖以泉在園東
因名蒼龍海華林園中有大海即漢天淵池池中猶有
文帝九華臺高祖於臺上造清凉殿世宗於海内作蓬
萊山山上有仙人舘上有釣臺殿並作虹蜺閣乘虚來
往至於三月禊日季秋九辰皇帝駕龍舟鷁首遊於其
上海西有藏冰室六月出冰以給百官海南有景山殿
山東有羲和嶺嶺上有温風室山西有姮娥峰峰上有
寒露館並飛仙閣相通凌山跨谷山北有元武池山南
有清暑殿殿東有臨澗亭殿西有臨危臺景陽觀山南
有百果園園有柰林柰林南有石碑一魏明帝所立也
題云苖茨之碑高祖於碑北作苖茨堂柰林西有都堂
有流觴池堂東有扶桑海凡此諸海皆有石竇流於地
下西通榖水東連陽渠亦與翟泉相連
城東明懸尼寺彭城武宣王勰所立也在建春門外石
樓南榖水周迴繞城至建春門外東入陽渠石橋橋有
四柱在道南銘曰漢陽嘉四年將作大匠馬憲造孝昌
三年大雨頽橋柱始埋沒道北二柱至今猶存寺東有
中朝時常滿倉高祖令為租場天下貢賦所聚蓄也
龍華寺宿衛羽林虎賁等所立也在建春門外陽渠南
寺南有租場陽渠北有建陽里里有土臺高三丈上作
二精舍趙逸云此臺是中朝旗亭也上有二層樓懸鼔
擊之以罷市
出建春門外一里餘至東石橋南北而行晉太康元年
造橋南有中朝時牛馬市刑嵇康之所也橋北大道西
有建陽里大道東有綏民里里内有洛陽縣臨渠水綏
民里東有崇義里崇義里東有七里橋以石為之中朝
杜預之荆州出頓之所也七里橋東一里郭門開三道
號為三門離别者多云相送三門外京師士子送去迎
歸常在此處也
莊嚴寺在東陽門外一里御道北所謂東安里也北為
租場里
秦太上君寺胡太后所立也在東陽門外二里御道北
所謂暉文里當時太后正號崇訓母儀天下號父為秦
太上公母為秦太上君為母追福因以名焉
正始寺百官等所立也正始中立因以為名在東陽門
外御道南所謂敬義里也里内有典虞曹敬義里南有
昭德里
平等寺廣武穆王懷捨宅所立也在青陽門外二里御
道北所謂孝敬里也(北史盧辯傳永熙二年平等浮圖成孝武會萬僧于寺石佛低舉其)
(頭終日乃止帝禮拜之辯曰石立社移自古有此陛下何怪)
景寧寺太保司徒楊椿所立也在青陽門外三里御道
南所謂景寧里也道北有孝義里里西北有蘇秦冡冡
傍有寳明寺孝義里東即是洛陽小市市北有殖貨里
城南景明寺宣武皇帝所立也景明年中立因以為名
在宣陽門外一里御道東其寺東西南北方五百步前
望嵩山少室却負帝城正元年中太后造七級浮圖一
所(北史彭城王勰傳景明報德鳴鐘欲飯忽聞勰薨二寺一千餘人皆嗟痛為之不食但飲水而齋)
大統寺在景明寺西所謂利民里
秦太上公二寺在景明寺南一里西寺太后所立東寺
皇姨所造並為父追福因以名之時人號為雙女寺並
門臨洛水林木扶疎寺東有靈臺一所基址雖頽猶高
五丈餘是漢光武所立靈臺東辟雍是魏武所立至正
光中造明堂於辟雍之西南上圓下方八窗四闥汝南
王復造甎浮圖於靈臺之上
報德寺高祖孝文皇帝所立也為馮太后追福在開陽
門三里開陽門御道東有漢國子學堂堂前有三種字
石經二十五碑表裏刻之寫春秋尚書二部作篆科斗
隸三種字漢右中郎蔡邕筆之遺跡也猶有十八碑餘
皆殘毀復有石碑四十八枚亦表裏隸書武定四年大
將軍遷石經於鄴(洛陽記太學在洛陽城南開陽門外講堂長十丈廣二丈堂前石經四部)
(本碑凡四十六枚西行尚書公羊傳十六碑存十二碑毀南行禮記十五碑悉崩壞東行論語三碑二碑毀禮)
(記碑上有諫議大夫馬日磾議郎蔡邕名)
勸學里南有延賢里
宣陽門外四里至洛水上作浮橋所謂永橋也神龜中
常景為汭頌南北兩岸有華表舉高二十丈華表上作
鳳凰似欲翀天勢永橋以南圜丘以北伊洛之間夾御
道有四夷館道東有四館一名金陵二名燕然三名扶
桑四名崦嵫道西有四館一曰歸正二曰歸德三曰慕
化四曰慕義吳人投國者處金陵館三年以後賜第歸
正里北夷來附者處燕然館三年以後賜宅歸德里東
夷來附者處扶桑館賜宅慕化里西夷來附者處崦嵫
館賜宅慕義里是以慕化之民萬有餘家門巷修整閶
闔填列青槐蔭陌綠柳垂庭天下難得之貨别立市於
洛水南號曰四通市民間謂永橋寺永橋南東有白象
獅子二坊
高陽王寺高陽王雍之宅也在津陽門外三里御道西
寺北有中甘里
崇虚寺在城西即漢之躍龍淵也延熹九年桓帝祀老
子於躍龍園設華盖之座用郊天之樂此其地也城西
白馬寺漢明帝所立也在西陽門外三里御道南帝夢
金人長丈六項背日月光明胡人號曰佛遣使向西域
求之乃得經象焉時白馬負經而來因以為名明帝崩
起祗洹於陵上自此以後百姓冡上或作浮圖焉寳光
寺在西陽門外御道北園中有一海號咸池普泰末雍
州刺史隴西王爾朱天光總士馬於此寺寺門無何都
崩天光惡之其年戰敗斬於東市
出西門外四里御道南有洛陽大市周迴八里市東南
有皇女臺漢大將軍梁冀所造猶高五丈餘景明中比
丘道恒立靈仙寺於其上臺西有河陽縣市西北有土
山魚池亦冀之所造即漢書所謂採土築山十里九坂
以象二崤者市東有通達貨二里里内之人盡皆工巧
屠販為生資財巨萬市南有調音樂律二里里内之人
絲竹謳歌天下妙伎出焉市西有退酤治觴二里里内
之人多醖酒為業市北有慈孝奉終二里里内之人以
賣棺槨為業别有準財金肆二里富人在焉凡此十里
多諸工商貨殖之民千金比屋層樓對出重門啟扇閣
道交通迭相臨望自退酤以西張方溝以東南臨洛水
北達芒山其間東西二里南北十五里並名為夀丘里
皇帝所居也民間號為王子坊經河隂之役諸元殱盡
五侯第宅多題為寺夀丘里間列刹相望
出閶闔門城外七里長分橋即漢之夕陽亭也中朝時
以榖水迅急注於城下多壞民家立石橋以限之長則
分流入洛故名曰長分橋或云晉河間王在長安遣張
方征長沙王營軍於此因號張方橋也未知孰是今民
間語訛號為張夫人橋朝士送迎多在此處長分橋西
有千金堰魏書崔亮為僕射奏於張方橋東堰榖水造
水碾磨數十區其利十倍國用便之計其水利日益千
金因以為名昔都水使者陳勰所造今備夫一千歲恒
修之
城北禪虚寺在大夏門御道西寺前有閱武場歲終農
隙甲士習戰千乘萬騎常在於此中朝時宣武場在大
夏門東北今為光風園苜蓿在焉
凝元寺在廣莫門外一里御道東所謂永平里也
城東北有上高里殷之頑民所居處也高祖名聞義里
遷京之始朝士住其中迭相譏刺竟皆去之唯有造瓦
者止其内京師瓦器出焉
京師東西二十里南北十五里戶十萬九千餘廟社宫
室府曹以外方三百步為一里里開四門門置里正二
人吏四人門士八人合有二百二十里寺有一千三百
六十七所天平元年遷都鄴城洛陽餘寺四百二十一
所
歴代帝王宅京記卷十
