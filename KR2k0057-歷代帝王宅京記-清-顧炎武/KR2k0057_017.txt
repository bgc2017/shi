歷代帝王宅京記卷十七
崑山顧炎武撰
大梁
五代史職方考曰汴州唐故曰宣武軍梁以汴州為開
封府建為東都後唐滅梁復為宣武軍晉天福三年升
為東京漢周因之
後梁
冊府元龜曰太祖開平元年夏四月戊辰升汴州為開
封府建東都是月制宫殿及都門名正殿為崇元殿東
殿為元德殿内殿為金祥殿萬歲堂為萬歲殿門如殿
名大内正門為元化門皇墻南門為建國門滴漏門為
啟運門下馬門為升龍門元德殿前門為崇明門正殿
東門為金烏門西門為玉兔門正衙東門為崇禮門東
偏門為銀臺門宴堂門為德陽門天王門為賓天門皇
牆東門為寬仁門浚儀門為厚載門皇牆西門為神獸
門望京門為金鳳門宋門為觀化門尉氏門為高明門
鄭門為開明門梁門為乾象門酸棗門為興和門封丘
門為含曜門曹門為建陽門升開封浚儀為赤縣尉氏
封丘雍丘陳留為畿縣五月改文思院為乾文院同和
院為佐鸞院
二年秋七月甲午以高明門外繁臺為講武臺是臺西
漢梁孝王嘗按歌閱樂於此當時因名曰吹臺其後有
繁氏居於其側里人乃以姓呼之時代綿遠雖官吏亦
從俗焉帝登眺蒐乘訓戎宰臣以是奏而名之
三年春二月以華州酸棗縣長垣縣鄭州中牟縣陽武
縣宋州襄邑縣曹州戴邑縣許州扶溝鄢陵縣陳州太
康等九縣割屬開封府仍升為畿縣
秋七月改章善門為左右銀臺門其左右銀臺門却改
為左右興善門
冬十一月改乾文院為文思院行從殿為興宅殿弓箭
庫殿為宣武殿毬場為安毬場
後唐
冊府元龜曰後唐莊宗同光元年冬十二月壬申勅汴
州偽庭所立殿宇諸門並去牌額復本名其宣武軍額
置於咸安門所在宫院即充行宫應有不合安鴟吻處
並可去之
後晉
晉高祖天福二年夏五月丙辰以汴州行宫為太寧宫
三年冬十月丙辰詔汴州升為東京置開封浚儀兩縣
為赤縣餘升為畿縣
三年冬十月庚辰詔曰為國之規在於敏政建都之法
務要利民歷考前經朗然通論顧惟凉德獲啟丕基當
數朝戰伐之餘是兆庶傷殘之後車徒既廣帑廩成虚
經年之輓粟飛芻繼日而勞民動衆常煩漕運不給供
須今汴州水陸要衝山河形勢乃萬庾千箱之地是四
通八達之郊爰自按巡益觀宜便俾升都邑以利兵民
汴州宜升為東京開封府時所管屬縣並可仍舊割屬
收管亦升為畿縣其雒京改為西京雍京改為晉昌軍
丁亥詔改太寧宫門為明德門又改京城諸門名南門
尉氏門以薰風為名西二門鄭門梁門以金義朝明為
名北二門酸棗封丘以元化宣陽為名東二門曹門宋
門以迎春仁和為名
四年春二月改東京玉華殿為永福殿
三月己卯改明德殿為滋德殿以宫城南門同名故也
五年秋九月戊子改東京上源驛為都亭驛
後漢
高祖天福十二年六月戊辰詔曰浚都重地汴水名區
控襟帶於八方便梯航於萬國眷言王氣允稱皇居其
汴州宜仍舊為東京
後周
周太祖廣順元年夏六月以唐都長安時京城等門比
定今東京諸門薰風等為京城門明德門為皇城門啟
運等為宫城門升龍等為宣門崇元等為殿門
二年春正月詔開封府修補京師羅郭率府界丁夫五
萬五千版築旬日罷
冬十月置弘文館史館集賢館於厚載門内向東横街
東北
通鑑曰廣順三年帝欲祀南郊以自古以來郊祀常在
洛陽疑之執政曰天子所都則可以祀百神何必洛陽
於是始築圜丘社稷壇作太廟於大梁
世宗顯德二年夏四月乙夘詔曰惟王建國實曰京師
度地居民固有前作東京華夷臻凑水陸會通時向隆
平日增繁盛而都城因舊制度未恢諸衞軍營或多窄
陿百司公署無處興修加以坊市之中邸店有限工商
外至億兆無窮僦貸之資增添不定貧闕之戶供辦實
難而又屋宇交連街衢湫隘入夏有暑濕之苦居常多
烟火之憂將便公私須廣都邑宜令所司於京城四面
别築羅城先立標幟候冬末春初農務閒時即量近甸
人夫漸次修築春作纔動便令放散如或土工未畢則
迤邐次年修築所冀寬容辦集今後凡有營葬及興置
宅竈幷草市並須去標幟七里外其標幟内候官中擘
畫定街巷軍營倉場諸司公廏院務了即任百姓營造
三年春正月戊戌發開封府曹滑鄭州之民十餘萬築
大梁外城
三年夏六月癸亥詔曰輦轂之下謂之浩穰萬國駿奔
四方繁會此地比為藩翰近見京都人物諠闐閭巷隘
陿雨雪則有泥濘之患風旱則多火燭之憂每逢炎蒸
易生疫疾近者開廣都邑展列街坊雖然暫勞久成大
利朕昨自淮上回及京師周覽康衢更思通濟千門萬
戸庶諧安樂之心盛暑隆冬倍減寒温之苦其京城内
街道闊五十步者許兩邊人戸各於五步内取便種樹
掘井修蓋凉棚其三十以下至三十五步者各與三步
其次有差
五年夏五月賜東京新城諸門名在寅曰寅賓門在辰
曰延春門在已曰朱明門在午曰景風門在未曰畏景
門在申曰迎秋門在戌曰肅政門在亥曰元德門在子
曰長景門在丑曰愛景門改大内曰東偏舊賓天門為
通苑門又以京城東新修驛為懷信驛以待江南貢使
焉
四年夏四月修永福殿
恭帝顯德六年冬十二月改萬歲殿為紫宸殿(以下考宋史本)
(紀抄入)
宋京城按宋史地理志舊城周回二十里一百五十
五步東二門北曰望春(初名和政)南曰麗景南面三門中曰
朱雀東曰保康(大中祥符五年創建)西曰崇明西二門南曰宜秋
北曰閶闔北三門中曰景龍東曰安遠西曰天波(以上宋初)
(仍梁晉舊名至太平興國四年改今名)新城周回五十里一百六十五步
(大中祥符九年增築元豐元年重修政和六年詔有司度國之南展築京城移置官司軍營舊城周四十八里)
(二百二十三步周顯德三年築勉王應麟地理通釋曰東京開封府舊城唐建中初李築本朝曰闕城亦曰)
(裏城新城周顯德三年韓通築本朝曰國城亦曰外城以上土鹻取鄭州虎牢關土築之俗呼為卧牛城也)
南三門中曰南薰東曰宣化西曰安上東二門南曰朝
陽北曰含輝(太平興國四年改寅賓後復)西二門南曰順天北曰金
輝北四門中曰通天(天聖初改寧德後復)東曰長景次東曰永泰
西曰安肅(初號衛州門以上皆因周舊名至太平興國四年改今名)汴河上水門南
曰大通(太平興國四年賜名天聖初改順濟後復今名)北曰宣澤(舊南北水門皆曰大通熙)
(寧十年改)汴河下南曰上善北曰通津(天聖初改廣津熙寧十年復)惠民
河上曰普濟下曰廣利廣濟河上曰咸豐下曰善利(舊名)
(咸通)上南門曰永順(熙寧十年賜名)其後又於金輝門南置開遠
門(舊名通遠以上皆太平興國四年賜名天聖初改今名)其濠曰護龍河闊十餘
丈濠之内外皆植楊柳粉牆朱戸禁人往來城門皆甕
城三層屈曲開門惟南薰新鄭新宋封丘正門皆直門
兩重以通御路金元以下多煙塞舊有十三門南曰南
薰陳州戴樓東曰新宋揚州新曹西曰新鄭萬勝固子
北曰陳橋封丘新酸棗衛州今道路所通者惟曺鄭陳
州揚州南薰固子封丘七門耳
宋朝會要自朱梁建都以汴州為東京皆因藩鎮舊
制但改名額而周顯德初始廣新城周回四十八里
三百二十三步
趙德麟侯鯖錄舊城周回二十里一百五十五步
即汴州城唐建中二年節度使李勉重築國初號曰
闕城亦曰裏城新城乃周世宗顯德二年四月詔别
築新城周回四十八里二百二十三步號曰外城又
曰羅城亦曰新城元豐中裕陵命内使宋用臣重築
之
宋敏求東京記周世宗顯德二年四月詔京城四
面别築羅城三年正月發京畿滑鄭曹之民命薛可
言等督之仍命韓通總其事王朴經度凡通衢委巷
廣袤之間皆朴定其制踰年而成神宗熙寧中始四
面為敵樓作甕城及濬治濠塹
周密癸辛襍志汴之外城周世宗時所築宋神宗
又展拓之其高際天堅壯雄偉南關外有太祖講武
池周美成汴都賦形容盡矣梁王鼓吹臺徽宗龍德
宫舊址尚在
岳珂桯史開寳戊辰藝祖初修汴京大其城址曲
而宛如蚓詘焉耆老相傳趙中令鳩工奏圖初取方
直四面皆有門坊市經緯其間井井繩列上覽而怒
自取筆塗之命以幅紙作大圈紆曲縱斜旁注云依
此修築故城即當時遺跡也時人咸罔測多病其不
宜於觀美熙寕乙夘神宗在位遂欲改作覽苑中牧
豚及内作坊之事卒不敢更第增埤而已及政和間
蔡京擅國亟奏廣其規以便宫室苑圃之奉命官侍
董其役凡周旋數十里一撤而方之如矩墉堞樓櫓
雖甚藻飾而蕩然無復曩時之堅樸矣一時迄功第
賞侈其事至以表記詞科之題槩可想見其張皇也
靖康金師南下尼堪斡里雅布揚鞭城下有得色曰是
易攻下令植砲四隅隨方而擊之城既引直一砲所
望一壁皆不可立竟以此失守藝祖沈機遠睹至是
始騐宸筆所定圖宋承平時藏袐閣今不復存
和維愚見紀忘汴之外城門名各有意義如云鄭
門以其通往鄭州也如云酸棗門以其通往延津即
舊酸棗縣也其固子門未知其義近閱宣和遺事内
應載上清寳籙宫成浚濠水深二丈東則景龍門橋
西則天波門橋二橋之下壘石為固引舟相通而橋
上人物往往不覺又郡城沿革云西面門從南曰順
天門俗名龍門次曰利澤水門汴河自此入城次北
曰開遠門又名萬勝門次北曰金輝門俗名固子門
歐陽公歸田錄亦云飲於固子橋然則以壘石為固
而名其橋因以名其門也周禮掌固之職掌修城郭
橋之固以為固以依阻故曰固或曰固作顧視也汴
城卧牛之形北視黃河為子而子不敢來害其母此
臆度之說無所據
今省城即宋之舊裏城周回二十里一百九十步
高三丈五尺案明洪武初重築外包以磚門五東
曰麗景南曰南薰西曰大梁北曰安遠東北曰仁
和外建月城上各建樓其西舊名望京角樓四敵
臺八十四窩舖八十三東西南門甕城内皆有漢
夀亭侯廟而北門甕城内則元帝廟也皆近時建
宋大内宫室宋史地理志曰東京汴之開封也梁為
東都後唐罷晉復為東京宋因周之舊為都建隆三年
廣皇城東北隅命有司畫洛陽之制按圖修之而皇居
始壯麗矣雍熙三年詔殿前指揮使劉延翰等經度之
以居民多不欲徙遂罷宫城周回五里南三門中曰乾
元(宋初依梁晉之舊名曰明德太平興國三年改丹鳳大中祥符八年改正陽明道二年改宣德雍熙元年)
(改今名節全唐詩話今東京皇城乾元門舊宣武軍鼓角樓也度使王彦威有詩刻石在其上後梁氏建國)
(其石不知所在)東曰左掖西曰右掖東西面門曰東華西華(舊名)
(寬仁神獸開寳三年改今名熙寕十年又改東華門北曰謻門)北一門曰拱宸(舊名元武大中)
(祥符五年改今名熙寧十年改門内西横門曰臨華)乾元門内正南門曰大慶東
西横門曰左右升龍左右北門内各二門曰左右長慶
(熙寧間改左右長慶隔門曰左右嘉肅)左右銀臺東華門内一門曰左承天祥符
(乾德六年賜名大中祥符六年正月天書降其上詔加祥符二字而增葺之)西華門内一門
曰右承天左承天門内道北門曰宣祐(舊名光天大中祥符八年改大)
(寧明道元年改今名)正南門内正殿曰大慶東西門曰左右太和
(宋初曰日華月華大中祥符八年改今名)正衙殿曰文德(宋初曰文明雍熙元年改今名熙寧)
(間改南門曰端禮)兩掖門曰東西上閤東西門曰左右嘉福(宋初)
(曰左右勤政明道元年十月改今名)大慶殿(舊名崇元乾德四年重修改曰乾元太平興國九年改朝)
(元大中祥符八年改天安明道三年改今名)北有紫宸殿(舊名崇德明道元年改)視朝
之前殿也西有垂拱殿(舊名長春明道元年改)常日視朝之所也
次西有皇儀殿(開寳四年賜名滋福明道元年十月改)又次西有集英殿
(舊名廣政開寳三年改大明淳化間曰含光大中祥符八年名會慶明道元年十月改今名)宴殿也
殿後有需雲殿(舊名玉華後改瓊華熙寧初改今名)東有昇平樓(舊名紫雲明道)
(元年改)宫中觀宴之所也宫後有崇政殿(舊名簡賢講武太平興國二年)
(改今名熙寧間改北横門曰通極)閱事之所也殿後有景福殿西有殿
北向曰延和便坐殿也(大中祥符七年建後苑東門洎北向便殿成賜名宣和門承明)
(殿明道元年改端明二年改今名)凡殿有門者皆隨殿名宫中又有延
慶(舊名萬歲大中祥符七年改)安福觀文(舊名集聖明道二年改肅儀慶歴八年改今名)清
景慶雲玉京等殿(清景明道元年改)夀寧堂延春閣(舊名萬春寳元元年)
(改)福寧殿(即延慶明道元年改)東西有門左右昭慶觀文殿西門
曰延眞其東眞君殿曰積慶前建感眞閣又有龍圖閣
下有資政崇和宣德述古四殿天章閣下有羣玉蕊珠
二殿後有寳文閣(即夀昌閣慶歴元年改)閣東西有嘉德延康二
殿前有景輝門後苑東門曰寧陽(即宣和門明道元年改)苑内有
崇聖殿太清樓其西又有宣聖化成(即玉宸殿明道元年改)金華
西凉清心等殿翔鸞儀鳳二閣華景翠芳瑤津三亭延
福宫有穆清殿延慶殿北有柔儀殿(初有殿無名章獻太后名曰崇徽明)
(道元年改寳慈景祐二年改今名)崇徽殿北有欽明殿(舊名天和明道元年改觀文又改清)
(風治平三年改今名)延福宫北有廣聖宫(天聖三年建名長寧景祐二年改)内有
太清玉清冲和集福會祥五殿建流杯殿於後苑(明道元年)
(八月修文德殿成是夜禁中火延燔崇德長春滋福會慶延慶崇徽天和承明八殿命宰相吕夷簡為修葺大)
(内使樞密副使楊崇勲副之發京東西河北淮南江東西路工匠給役内出乘輿物左藏庫易緡錢二十萬助)
(其費以故改諸殿名)又有慈德殿(在後苑觀種稻景祐二年創建)延羲閣(在崇政殿内)
邇英閣(在崇政殿西南盖侍臣講讀之所也與延羲閣景祐二年賜名)隆儒殿(邇英閣内小殿)
(皇祐三年始賜名)慈夀殿(皇太后所居治平元年賜名)慶夀宫保慈宫(熙寧二年)
(建)玉華殿(在後苑)基春殿(熙寧元年建在玉華殿後)睿思殿(八年建)承極
殿(元豐三年建)崇慶隆祐二宫(元祐元年建)睿成宫(神宗所居東宫紹聖二年)
(賜名)宣和殿(在睿思殿後紹聖二年四月殿成其東側别有小殿曰凝芳其西曰瓊芳前曰重熙後曰)
(環碧元符三年廢崇寧初復作大觀三年徽宗製記刻石實蔡京為之)聖瑞宫(皇太妃所居因以名)
(宫)顯謨閣(元符元年建藏神宗御集建中靖國元年改曰熙明尋復舊)玉虚殿(元符初建)
玉華閣(大觀初建在宣和殿後)親蠶宫(政和元年建)燕寧殿(在延福北奉安仁宗)
(慈聖光獻皇后御容)延福宫(政和三年春新作於大内北拱宸門外舊宫在後苑之西南今其地乃百)
(司供應之所凡内酒坊裁造院油醋柴炭鞍轡等庫悉移他處又遷兩僧寺兩軍營而作新宫焉始南向殿因)
(宫名曰延福次曰蕊珠有亭曰碧琅玕其東門曰晨輝其西門曰麗澤宫左復列三位其殿則有穆清成平會)
(寧睿謨凝和崑玉羣玉其東閣則有蕙馥報瓊蟠桃春錦叠瓊芬芳麗玉寒香拂雲偃盖翠葆鉛英雲錦蘭薰)
(摘金其西閣有繁英雪香披芳鉛華瓊華文綺絳萼穠華綠綺瑤碧清隂秋香叢玉扶玉絳雲會寧之北叠石)
(為山山上有殿曰翠微旁為二亭曰雲巋曰層巘凝和之次閣曰明春其高踰三百一十尺閣之側為殿二曰)
(玉英曰玉澗其背附城築土植杏名曰杏崗覆茅為亭修竹萬竿引流其下宫之右為佐二閣曰宴春廣十有)
(二丈舞臺四列山亭三峙鑿圓池為海跨海為二亭架石梁以昇山亭曰飛華横度之四百尺有奇縱數之二)
(百六十有七尺又疏泉為湖湖中作隄以接亭隄中作梁以通湖梁之上又為茅亭鶴莊鹿砦孔翠諸柵蹄尾)
(動數千嘉花名木類聚區别幽勝宛若生成西抵䴡澤任不類塵境初蔡京命童貫楊戬賈詳藍從熙何訢等分)
(宫役五人者因各為制度不務沿襲故號延福五位東西配大内南北稍劣其東直景龍門西抵天波門宫東)
(西二横門皆視禁門法所謂晨輝麗澤者也而晨輝門出入最多其後又跨舊城修築號延福第六位跨城之)
(外浚濠深者水三尺東景龍門橋西天波門橋二橋之下叠石為固引舟相通而橋上人物外自通行不覺也)
(名曰景龍江其後又闢之東過景龍門至封邱門景龍江北有龍德宫初元符三年以懿親宅潛邸為之及作)
(景龍江江夾岸皆奇花珍木殿宇比比對峙中塗曰壺春堂絶岸至龍德宫其地歲時次第展拓後盡都城一)
(隅焉名曰擷芳園山水美秀林麓暢茂樓觀參差猶艮嶽延福也宫在舊城因附見此)保和殿(政和)
(三年四月作九月殿成總為屋七十五間)玉清神霄宫(政和三年建舊名玉清和陽在福寧殿東)
(七年改今名)上清寳籙宫(政和五年作在景龍門東對景輝門既又作仁濟輔正二亭於宫前)
(作上清寳籙宫密連禁署内列亭臺館舍不可勝計命道士施民符藥徽宗時登皇城下視之又開景龍門城)
(上作複道通寳籙宫以便齋醮之事徽宗數從複道上往來是年十二月始張燈於景龍門上下名曰預賞元)
(宵其明年乃有期門之事)萬歲山艮嶽(政和七年始於上清寳籙宫之東作萬歲山山周十餘里)
(其最高一峯九十步上有界亭分東西二嶺直接南山山之東有萼綠華堂有書館八仙館紫石巖棲真磴覽)
(秀軒龍吟堂山之南則夀山兩峯並峙有雁池噰噰亭北直絳宵樓山之西有藥寮有西莊有巢雲亭有白龍)
(沜濯龍峽蟠秀練光跨雲亭羅漢巖又西有萬松嶺嶺畔有倚翠樓上下設兩閣閣下有平地鑿大方沼沼中)
(作兩洲東為蘆渚亭曰浮陽西為梅渚亭曰雪浪西流為鳳池東出為雁池中分二館東曰流碧西曰環山有)
(閣曰巢鳳堂曰三秀東池後有揮雪亭復由磴道上至介亭亭左復有亭曰極目曰蕭森右復有亭曰麗雲半)
(出北俯景龍江引江之上流注山澗西行為潄瓊軒又行石間為煉丹凝真觀圜山亭下視江際見高陽酒肆)
(及清澌閣北岸有勝筠菴躡雲臺蕭閒館飛岑亭支流别為山莊為回溪又於南山之外為小山横亘二里曰)
(芙蓉城窮極巧妙而景龍江外則諸館舍尤精其北又因瑤華宫火取其地作大池名曰曲江池中有堂曰蓬)
(壺東盡封丘門而止其西則自天波門橋引水直西殆半里江乃折南又折北折南者過閶闔門為複道通茂)
(德帝姬宅折北者四五里属之龍德宫宣和四年徽宗自為艮嶽記以為山在國之艮故曰艮嶽蔡絛謂初名)
(鳳凰山後神降其詩有艮嶽排空霄因改名艮嶽宣和六年詔以金芝産於艮嶽之萬夀峰又改名夀峯蔡絛)
(謂南山成又改名夀嶽嶽之正門曰陽華故亦號陽華宫自政和迄靖康積累十餘年四方花木奇石悉聚於)
(斯樓臺亭館雖略如前所記而月增日益殆不可以數計宣和五年朱勔於太湖取石高廣數丈載以大舟挽)
(以千夫鑿河斷橋毁堰折牐數月乃至賜號昭功敷慶神運是年初得燕地故也勔緣此授節度使大抵羣閹)
(興築不肯已徽宗晚歲患苑囿之衆國力不能支數有厭惡語由是得稍止又金人再至圍城日欽宗命取山)
(禽水鳥盡投之汴河聽其所之拆屋為薪鑿石為砲伐竹為笓籬又取大鹿數百千頭殺之以啖戰士云宋史)
(元文至天聖初改今名正接前艮嶽下衛士云之後)
宋朝會典今大内即宣武軍節度使治所朱梁建
都遂以衙署為建昌宫晉天福初又為大寧宫但改
名號而已周世宗雖加營繕猶未合古制建隆三年
發開封浚儀民廣皇城四年五月太祖命有司畫洛
陽宫殿樓圖修之自是皇都始壯麗矣
趙德麟侯鯖錄唐宋京宫城東西四里一百八十八
步南北二里八十五步周四十三里二百四十一步高
四丈八尺宋東京宫城周回五里
邵氏聞見錄宋京唐汴州梁太祖因宣武軍置建
昌宫晉改曰大寧宫周世宗雖加營繕猶未如王者
之制藝祖得天下之初即遣使圖西京大内按以改
作既成帝坐萬歲殿洞開諸門端直如繩歎曰此如
吾心小有私曲人皆見之矣
葉少藴石林燕語京師大内梁氏建國止以為建
昌宫本唐宣武節度治所未暇增大也後唐莊宗遷
洛復廢以為宣武軍晉天福中因高祖臨幸更號大
寧宫今龍城是也其增展外羅城盖周世宗始為之
太祖建隆初以大内制度草創乃詔圖洛陽宫殿展
皇城東北隅以鐵騎都尉李懷義與中貴人董役按
圖營建初命懷義等凡諸門與殿須相望無得輙差
故垂拱福寧柔儀清居四殿正重而左右掖與升龍
銀臺等諸門皆然惟大慶殿與端門少差耳宫成太
祖坐福寧寢殿召近臣入觀諭曰吾心端直正如此
有少偏曲處汝曹必見之矣羣臣皆再拜後雖嘗經
火屢修率不敢易其故處矣(按石林燕語與邵氏所記略同)
又曰大慶殿初名乾元太平興國祥符中皆因火
改為乾元天安景祐中方改今名有龍墀沙墀凡正
至大朝會尊號則御焉郊祀大禮則駕宿於殿之後
閣百官為次宿於殿之兩廊皇祐初始行明堂之禮
又以為明堂仁宗御篆明堂二字每行禮則權揭之
已而復去明德殿在大慶殿之西少次舊曰端明後
改文明祥符中因火再建易今名紫宸殿在大慶殿
之後少西其次又為垂拱殿自大慶殿後紫宸垂拱
之兩間有柱廊相通每月視朝則御文德所謂過殿
也東西閤門皆在殿之兩旁月朔不御過殿則御紫
宸所謂入閤也月朔與誕節郊廟成禮受賀契丹辭
見亦皆御紫宸文德遇受冊發冊明堂宣赦亦御而
不常用宣麻不御殿而百官即庭下聽之紫宸不受
賀而拜表稱賀則於東上閤門國忌未赴景寧宫先
進名表慰則於西上閤門亦既庭下拜而授閤門使
盖以閤不以殿也惟垂拱為日御朝之所集英殿舊
大明殿也明道中改今名每春秋大燕皆在此太祖
常御策制科舉人故後為進士殿試之所其東廊後
有樓曰昇平舊紫雲樓也每大燕則宫中登而觀焉
皇儀殿舊名滋福咸平太宗明德皇后居之以為萬
安宫后崩改舊名明道中改今名故常廢而不用以
為治后喪之所
又曰東華門直北有東向門西與内東門相值俗謂
之謻門而無牓張衡東京賦所謂謻門曲榭者也薛
琮注謻曲屈斜行依城郭為道集韵謻字或作䔟以
為宫室相連之稱今循東華門牆而轉東面為北門
亦可謂斜行依牆矣凡宫禁之言相承必皆有自也
(按字訓謻别也東京賦但言别門耳)
周密癸辛襍識京師有八卦殿八門各有樹木山
石無一相類皆嵌石座亦穿空與石竅相通上欲有
所往與所幸美人自一門出宫人仙衣扶輪一聲霹
靂則仙樂並奏雲霄間石竅中腦麝烟起如霧
楊奐汴故宫記元太宗十一年己亥春三月按部
至於汴汴長吏宴於廢宫之長生殿懼後世無以考
為纂其大概云皇城外南門曰南薰南薰之北新城
門曰豐宜橋曰龍津橋北曰丹鳳而其門三丹鳳北
曰州橋橋少北曰文武樓遵御路而北横街也東曰
太廟西曰郊社正北曰承天門而其門五雙闕前引
東曰登聞檢院西曰登聞鼓院檢院之東曰左掖門
門之南曰待漏院鼓院之西曰右掖門門之南曰都
堂承天之北曰大慶門而日精門左昇平門居其東
月華門右昇平門居其西正殿曰大慶殿東廡曰嘉
瑞樓西廡曰嘉瑞門大慶之後曰德儀殿德儀之東
曰左昇龍門西曰右昇龍門(元文類二隆字並非龍)正門曰隆
德曰蕭墻曰丹墀曰隆德殿隆德之左曰東上閤門
右曰西上閤門皆南嚮東西二樓鐘鼓之所在鼓在
東鐘在西隆德之次曰仁安門仁安殿東則内侍局
内侍之東曰近侍局近侍之東曰嚴祗門宫中則曰
撒合門少南曰東樓即授除樓也西曰西樓仁安之
次曰純和殿正寢也純和西曰雪香亭雪香之北后
妃位也有樓樓西曰瓊香亭亭西曰凉位有樓樓北
少西曰玉清殿純和之次曰寧福殿寧福之後曰苑
門由苑門而北曰仁智殿有一大石左曰敷錫神運
萬歲峰右曰玉京獨秀太平石殿曰山莊莊之西南
曰翠微閣苑門東曰仙韶院院北曰湧翠峰峰之洞
曰大滌湧翠東連長生殿殿東曰湧金門湧金之東
蓬萊殿長生西浮玉殿浮玉之西曰瀛洲殿長生之
南曰閱武殿閱武南曰内藏庫由嚴祗門東曰尚食
局尚食東曰宣徽院御藥北曰右藏庫右藏之東曰
左藏宣徽東曰點檢司點檢北曰祕書監祕書北曰
學士院學士之北曰諫院諫院之北曰武器署點檢
之南曰儀鸞局儀鸞之南曰尚輦局宣徽之南曰拱
衛司拱衛之南曰尚衣局尚衣之南曰繁禧門繁禧
南曰安泰門安泰西與左昇龍門直東則夀聖宫兩
宫太后位本明儀殿試進士之所宫北曰徽音殿徽
音之北曰燕夀殿燕夀殿垣後少西曰震肅衛司東
曰中衛尉司儀鸞之東曰小東華門更漏在焉中衛
尉司東曰祗肅門祗肅門東少南曰將軍司徽音聖
夀之東曰太后苑苑之殿曰慶春慶春與燕夀並小
東華與正東華對東華門内正北尚廏局尚廏西北
曰尚醖局湯藥局侍儀司少西曰符寳局器物局西
則撒合門嘉瑞樓西曰三廟正殿曰德昌東曰文昭
殿西曰光興殿並南嚮德昌之後宣宗廟也宫西門
曰西華與東華直其北門曰安貞二大石外凡花石
臺榭池亭之細並不錄觀其制度簡素比土階茅茨
則過矣視漢之所謂千門萬戸珠璧華麗之飾則無
有也因其制度而損益之以求其稱斯可矣
案明洪武十一年即宋故宫遺址建周王府乃太
祖第五皇子諡定始分封之國宗室繁衍甲於他藩
城中井水患苦鹻難飲汴人率於城外汲水飲之
惟周府太廟前井水甘盖宋大内故井也
石林詩話京師職事官皆無公廨雖宰相執政亦
僦舍而居每遇出省或有中批外奏急速文字則省
吏徧持於私第呈押既稽緩又多泄漏元豐初始建
東西府於右掖門之前每府相對為四位裕陵幸尚
書省駐輦環視久之時張侍郎文裕以詩慶宰執元
參政厚之和曰黃閣勢連東鳳闕紫樞光直右銀臺
盖東府與西闕相近西府正直右掖門
避暑錄話舊學士院在樞密院之後其南廡與樞
密後廊中分門乃西向玉堂本以待乘輿行幸非學
士所得常居惟禮上之日得略坐其東受院令參謁
而已其後為主廊北出直集英殿則所謂北門也學
士僅有直舍分於門之分旁每鎖院受詔乃與中使
坐其中余為學士時始請闢兩直舍各分其一門與
北門通為三以照壁限其中屏間命待詔鮑詢畫花
竹於其上與玉堂郭熙春江晚景屏相配當時以為
美談後聞王丞相將明為承旨太上皇眷愛之厚乃
旁取西省右正言廳以廣之中為殿曰右文則非余
前日所見
吳處厚青箱襍記梁祖都汴庶事草創正明中始
於今右長慶門東北創小屋數十間為一館湫隘尤
甚又周廬徼道咸出其間衛士騶卒朝夕喧襍每受
詔撰述皆移他所至太平興國中車駕臨幸顧左右
曰若此卑陋何以待天下賢俊即日詔有司規度左
昇龍門東北東府地為三館命内臣督役晨夜兼作
不日而成尋下詔賜名崇文院以東廊為昭文館書
庫南廊為集賢院書庫兩廊以經史子集四部為史
館庫凡六庫書籍正副本八萬本斯亦盛矣
東京夢華錄曰東都外城方圓四十餘里城濠曰護龍
河闊十餘丈濠之内外皆植柳粉墻朱戸禁人往來城
門皆甕城三層屈曲開門惟南薰門新鄭門新宋門封
丘門皆直門兩重盖此係四正門皆留御路故也新城
南壁其門有三正南門曰南薰門城南一邊東南則陳
州門傍有蔡河水門西南則戴門亦有蔡河水門蔡河
正名惠民河為通蔡州故也東城一邊其門有四東南
曰東水門乃汴河下流水門也其門跨河有鐵褁窗門
遇夜如閘垂下水面兩岸各有門通人行路出拐子城
夾岸百餘丈次則曰新宋門次曰新曹門又次曰東北
水門乃五丈河之水門也次曰萬勝門又次曰固子門
又次曰西北水門乃金水河水門也北城一邊其門有
四從東門曰陳橋門(乃大遼入使驛路)次曰封丘門(北郊御路)次曰
新酸棗門次曰衛州門(諸門名皆俗呼其正名如水西門曰利澤鄭州本順天門固子)
(門本金耀門)新城每百步設馬面戰棚密直女牆旦暮修整
望之聳然城裏牙道各植榆柳成隂每二百步置一防
城庫置守禦之器有廣固兵士二十指揮每日修造泥
飾專有京城所提總其事
舊京城方圓約二十里許南壁其門有三正南曰朱雀
門左曰保康門右曰新門東壁其門有三從南汴河南
岸前門子河北岸曰舊宋門次曰舊曹門西壁其門有
三從南曰舊封丘門次曰景龍門(乃大内城角寳籙宫前也)次曰金
水門
穿城河道有四南殿曰蔡河自陳蔡由西南戴樓入京
城遼繞自東南陳州門出河上有橋十一自陳州門裏
曰觀橋(在五岳觀後門)從北次曰宣泰橋次曰雲騎橋次曰横
橋子(在彭婆之宅後)次曰高橋次曰西保康門橋(正對内前)次曰新
橋次曰太平橋(高殿前宅前)次曰糶麥橋次曰第一座橋次
曰宜男橋出戴樓門外曰四里橋中曰汴河自西京洛
口分水入京城東去至泗州入淮運東南之糧凡東南
方物自此入京城公私仰給焉自東水門外七里至西
水門外河上有橋十三從東水門外七里曰虹橋其橋
無柱皆以巨木虚架飾以丹艧宛如飛虹其上下土橋
亦如之次曰順城倉橋入水門裏曰便橋次曰下土橋
投西角子門曰相國寺橋次曰州橋(正名大漢橋)正對於大
内御街其橋與相國寺橋皆低平不通舟船惟西河平
船可過其柱皆青石為之石梁石笋楯欄近橋兩岸皆
壁雕䥴海馬水獸飛禽之狀橋下密排石柱盖車駕御
路也州橋之北岸御路東西二闕樓觀對聳橋之西有
方淺船二隻頭置巨幹鐵槍數條岸上有鐵索三條遇
夜役上水面盖防遺失舟船矣西去曰浚儀橋次曰興
國寺橋(亦名馬軍衙橋)次曰太師府橋(蔡相宅前)次曰金梁橋次曰
西浮橋(舊以船為之橋今皆用木石造矣)次曰西水門便橋門外曰横
橋東北曰五丈河來自濟鄆般輓京東路糧斛入京城
自新曹門外入京河上有橋五東去曰小横橋次曰廣
備橋次曰蔡市橋次曰青暉橋染院橋西北曰金水河
自京城西南分京索河水築隄從汴河上用木槽架過
從西北水門入京城夾牆遮擁入大内灌後苑池浦矣
河上有橋三曰白虎橋横橋五王宫橋之類又曹門河
小子橋曰念佛橋
大内正門宣德樓列五門門皆金釘朱漆壁皆磚石間
甃鐫鏤龍鳳飛雲之狀莫非雕甍畫棟峻桷層榱後以
琉璃瓦曲尺朵樓朱欄彩檻下列兩闕亭相對悉用朱
紅杈子入宣德樓正門乃大慶殿庭設兩樓如寺院鐘
樓上有太史局保章正測騐時漏逐時刻執牙牌奏每
遇大禮車駕齋宿及正朔朝會於此殿殿外左右横門
曰左右長慶門内城南壁有門三座係大朝會趨朝路
宣德樓左曰左掖門右曰右掖門左掖門裏乃明堂右
掖門裏西去乃天章寳文等閣宫城至北廊約有丈餘
入門東去街北廊乃樞密院次中書省次都堂(宰相朝退治事)
(於此)次門下省次大慶殿外廊横門北去百餘步又一横
門每日宰執趨朝此處下馬餘侍從臺諫於第一横門
下馬行至文德殿入第二横門東廊大慶殿東偏門西
廊中書門下後省次修國史院次南向小角門正對文
德殿(常朝殿也)殿前東西大街東出東華門西出西華門近
裏又兩門相對左右嘉肅門也南去左右銀臺門自東
東華門裏皇太子宫入嘉肅門街南大慶殿後門東西
上閤門街北宣祐門南北大街西廊面東曰凝暉殿乃
通會通門入禁中矣殿相對東廊門乃殿中省六尚局
御厨殿上常列禁衛兩重時刻提警出入甚嚴近裏皆
近侍中貴殿之外皆知省御藥幕次快行親從官輦官
車子院黃院子内諸司兵士祗候宣喚及宫禁買賣進
貢皆由此入宣祐門外西去紫宸(正朔受朝於此)次曰文德殿
(常朝所御)次曰垂拱殿次曰皇儀殿次曰集英殿(御宴及試舉人於此)
後殿曰崇政殿保和殿内書閣曰眷(恐是睿字)思殿後門曰
拱宸門
内諸司皆在禁中如學士院皇城司四方館客省東西
上閤門通進司内弓劍槍甲軍器等庫翰林司(茶酒局也)内
侍省入内内侍省内藏庫奉宸庫景福殿庫延福宫殿
中省六尚局(尚藥尚食尚輦尚醖尚舍尚衣)諸閣外内香藥庫後苑作
翰林書藝局醫官局天章等閣明堂班朔布政府
外諸司左右金吾衛仗司法酒庫内酒坊牛羊司乳酪
院儀鸞(帳設局也)車駱院供奉庫襍物庫襍賣務東西作坊
萬全(造軍器所)修内司文思院上下界綾錦院文繡院軍器
所上下竹木務箔場車營致遠務騾務駞務象院作坊
物料庫東西窰務内外物庫油醋庫京城守具所鞍轡
庫養馬曰左右騏驥院天駟十監河南北十炭場四屬
藥局内外柴炭庫軍頭引見司架子營(樓店務店宅務)𣙜貨務
都察場大宗正司左藏大觀元豐宣和等庫偏枯局打
套所諸米麥等自州東虹橋元豐倉順城倉水東裏河
折中外河折中富國廣盈萬盈永豐濟遠等倉陳州門
裏麥庫子州北夷門山五丈河諸倉約共有五十餘所
日有支納下卸即有下卸指揮兵士支遣即有袋家每
人有兩石布袋遇有支給倉前成市近新城有草場二
十餘所每逢冬月諸鄉納粟桿草牛車填塞道路車尾
相銜數十萬軸不絕場内堆積如山諸軍打請營在州
北即往州南倉不許雇人搬擔並要親自負米祖宗之
法也
坊巷御街自宣德樓一直南去約闊二百餘步兩邊乃
御廊舊許市人買賣於其間自政和間官司禁止各要
立黑漆&KR1166;子路心又要安朱漆&KR1166;子兩行中心御道不
得人馬行往行人皆在廊下朱&KR1166;子之外&KR1166;子裏有磚
石甃砌御溝水兩道宣和門盡植蓮荷近岸植桃李梨
杏襍花相間春夏之間望之如繡
宣德樓前左南廊對左掖門為明堂頒朔布政府祕書
省右南廊對右掖門近東則兩府八位西則尚書省御
街大内前南去左則景靈宫宫右則西宫近南大晟府
次曰太常寺州橋曲轉大街面南曰左藏庫
金史南京路國初曰汴京貞元元年更號南京
都城門十四曰開陽曰宣仁曰安利曰平化曰通遠曰
宜照曰利川曰崇德曰迎秋曰廣澤曰順義曰迎朔曰
順常曰廣智宫城門南外曰南薰南薰北新城門曰豊
宜橋曰龍津橋北門曰丹鳳其門三丹鳳北曰丹橋橋
少北曰文武樓遵御路而北横街也東曰太廟西曰郊
社正北曰承天門其門五雙闕前引東曰登聞檢院西
曰登聞鼓院檢院東曰左掖門門南曰待漏院鼓院西
曰右掖門門南曰都堂直承天門北曰大慶門門東曰
日精門又東曰左昇平門大慶門西曰月華門又西曰
右昇平門正殿曰大慶殿殿前有龍墀又南有丹墀東
廡曰嘉福樓西廡曰嘉瑞樓大慶後曰德儀殿殿東曰
左昇龍門西曰右昇龍門正門曰隆德内有隆德殿有
蕭墻有丹墀隆德殿左曰東上閤門右曰西上閤門皆
南嚮鼓樓在東鐘樓在西隆德之次曰仁安門仁安殿
東則内侍局又東曰近侍局又東曰嚴祗門宫中則稱
曰撒合門少南曰東樓則授除樓也西曰西樓仁安之
次曰純和殿正寢也純和西曰雪香亭亭北則后妃位
也有樓樓西曰瓊香亭亭西曰凉位有樓樓北少西曰
玉清殿仁和之次曰福寧殿殿後曰苑門内曰仁智殿
有二太湖石左曰敷錫神運萬歲峯右曰玉京獨秀
太平巖殿曰山莊其西南曰翠微閣閣北曰翠峯峯之
洞曰大滌湧翠東連長生殿又東曰湧金殿又東曰蓬
萊殿長生西曰浮玉殿又西曰瀛洲殿長生殿南曰閱
武殿又南曰内藏庫嚴祗門東曰尚食局又東曰宣徽
院院北曰御藥局又北右藏庫東則左藏庫宣徽院東
曰點檢司司北曰祕書監又北曰學士院又北曰諫院
又北曰武器署點檢司南曰鸞儀局又南曰尚輦局宣
徽院南曰拱衛司又南曰尚衣局其南為繁禧門又南
曰安泰門門與左昇龍門相直東夀聖宫兩宫太后也
本明俊殿試進士之所宫北曰徽音院又北曰燕夀殿
殿垣後西曰振肅衛司東曰中衛尉司儀鸞局東曰小
東華門更漏在焉中衛尉司東曰祗肅門少東南曰將
軍司徽音夀聖東曰太后苑苑殿曰慶春與燕夀殿並
小東華與正東華門對東華門内正北尚廏局其西北
曰臨武殿左掖門北尚食局南曰宫苑司其西北尚醖
局湯藥局侍衛司少西曰符寳局器物局又西則撒合
門也嘉瑞樓西曰三廟正殿曰德昌東曰文昭西曰光
興德昌後宣宗廟也宫西門曰西華與東華相直北門
曰安貞
大金國志曰貞元三年國主隂有南征之志乃謀遷都
汴京先遣參知政事馮長寧為留守經畫修内未幾天
火焚之宫室皆盡主大怒免長寧為庶人尋杖之死
正隆元年冬復修汴京大内遣左丞相領行臺尚書省
督其事以梁漢臣為提舉官號大使詔曰朕祗奉上元
君臨萬國屬從朔地爰出幽都猶跼蹐於一隅非光宅
於中土顧理道所在有因有循權變所生有革有化大
梁天下之都會隂陽之正中朕惟變通之數其可違乎
往歲卜宅相土宜建新都將命不虔燼於一炬第山川
秀麗卉物繁滋朕夙有志焉雖則劬勞其究安宅其大
内規模一仍舊貫可大興營構乘時葺理
汴京制度宣宗所遷大槩依宋之舊故宫宫牆四角皆
有樓高五丈每樓一所兩旁各有屋以褁牆角自左掖
門向西三十步横入一門號左昇龍門入此門即大慶
門外游峻廊上俯闡城中正望丹鳳樓後下樓即右昇
龍門此兩門通左右掖門横通大慶門外其門有三中
曰大慶東曰日精西曰月華門旁皆列戟入此門望見
大慶殿殿前有兩樓對峙東曰嘉福西則嘉瑞大慶殿
屋十一間龍墀二級旁朵殿各三門峻廊後與兩廡相
接殿壁畫四龍各長四丈乃宣宗渡河後畫中有御畫
小龍用拱斗鬭成一方井如佛正殿盖中有一金龍以
絲網罩之此正衙也轉西御屏下峻階數步一殿曰德
義殿有三門中曰隆平左曰左隆平右曰右隆平入此
門東西兩井望見隆德殿即宋垂拱殿也殿庭中東一
鐘樓西一鼓樓殿屋五大間階上龍墀一級東西兩閤
門並樓屋下有門通往來此常朝殿也此殿後又一庭
院有門曰仁安東西兩門東出東華門入仁安門望見
仁安殿龍墀兩廊皆入仁德殿規模即宋集英殿也自
此後兩殿有門皆有船軒連接兩邊廊屋止是黑漆窗
戸意謂必宫人居於此乃内殿百官不到前四殿皆琉
璃筒瓦一殿曰德和一殿曰福寧後有一小殿殿後有
直舍此殿後即内宫牆門有門兩重出入後苑十數步
間過一小溪橋有仁智殿溪中有龍舟仁智殿下兩巨
石高二丈廣半之東一石有小碑刻勅賜昭度神運萬
峯西一石刻獨秀太平巖乃宋徽宗御書刻石填金殿
後有石壘成山高百尺廣倍之最上刻石曰香石泉山
山後輓水上山水自流下至荆玉澗又流至湧翠峯下
有大山湧水自洞門飛下復由本路出德和殿迤邐至
大慶門外横從右昇龍門出後朝門牓曰啓慶之宫入
宫門後有三門中曰德昌左曰文昭右曰光興制度宏
麗金碧輝映不可勝言出啓慶門復入右昇龍門過大
慶門外出左昇龍門向東行一門向南牓曰聖夀宫左
安泰門右明昌門即金國太后宫入宫門直入一門牓
曰徽音又一門牓曰光熙望見徽音殿長樂殿入光翼
門繁禧門有德夀殿復出此宫即祕閣在左掖門之西
五門之東即古待漏院自五門望南向丹鳳門中間禁
路兩廊千步廊盡處向東一屏牆向南一大門即太廟
門内三門門上並畫蟠龍殿宇二十五間高大宏麗兩
旁修廊東西各開一門與廊相通盖百官陪位入此兩
門甚便殿上十一室盡牓金國祖宗謚號每一室計三
門東邊一門西邊一窗嵌一小石室上下有石廣三丈
石門一閤可開閉係藏神主處遇祭祀迎神主出石室
祭畢復藏殿宇出太廟向西行向南一門即社壇周圍
皆牆外四門遇祭則開迎四方之氣宫室制度金國時
有改更大抵皆宋朝之舊也
歷代帝王宅京記卷十七
