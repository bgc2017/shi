歴代帝王宅京記卷八
崑山顧炎武撰
雒陽一
周
漢書地理曰周地柳七星張之分野也今之河南雒陽
糓城平隂偃師鞏緱氏是其分也昔周公營雒邑以為
在於土中諸侯蕃屏(師古曰言雒陽四面皆有諸侯為蕃屏)四方故立京
師至幽王淫褒姒以滅宗周初雒邑與宗周通封畿
(韋昭曰通在二封之地共千里也師古曰宗周鎬京也方八百里八八六十四為方百里者六十四也雒邑成周也)
(方六百里六六三十六為方百里者三十六也二都得百里者百方千里也故詩云邦畿千里)東西長
而南北短短長相覆為千里至㐮王以河内賜晉文公
又為諸侯所侵故其分墜小(師古曰墜古地字)周人之失巧偽
趨利貴財賤義高富下貧憙為商賈不好仕宦自柳三
度以至張十二度謂之鶉火之次周之分也
汲冢周書作雒解曰周公俘殷獻民遷於九畢(賢民士大夫也)
(九畢成周之地近王化也)俾康叔宇于殷俾中旄父宇于東(康叔代霍叔中)
(旄代管叔)乃作大邑成周於土中(王成也于天下爲中)城方千七百二
十丈郛方七百里(疑當作七十)南繫於雒水地因於郟山以
為天下之大湊(湊會也)制郊甸方六百里國西土為方千
里(西土岐周通為折内)分以百縣縣有四郡郡有四鄙大縣立城
方王城三之一小縣立城方王城九之一乃設丘兆於
南郊祀上帝配以后稷日月星辰先王皆與食(先王后稷謂郊)
(畤壝)建大社於國中其壝東青土南赤土西白土北驪土
中央舋以黃土將建諸侯鑿取其方一面之土苞以黃
土苴以白茅以為土封故曰受茅土於周室乃位五宫
太廟宗宫考宫路寢明堂(五宫宫府寺太廟后稷二宫祖考廟也路寢王所居也)
咸有以阿反坫重亢重郎常累復格藻梲設移旅楹惷
常畫(咸皆也廟四下曰阿反坫即尚室也重亢累棟也重郎累屋也常累系也復格累之櫺也藻梲畫梁)
(柱也承屋曰移旅别也惷謂藻井之飾也言皆畫列柱為之也)内階元階堤唐山廧(以黑)
(石為問唐中庭道堤謂為高之也山廧謂畫山雲)應門庫臺元閫(門者皆有臺於庫門見之)
(後可知也又以黑石為門階也)
後漢郡國志曰河南(帝王世紀曰城西有郟鄏陌)周公時所城雒邑
也春秋時謂之王城(鄭元詩譜曰周公攝政五年成王宅雒邑使召公先相宅既成謂之)
(王城博物記曰王城方一千七百二十丈郛方七十里南望雒水北至郟山地道記曰去雒城四十里左傳定)
(八年單子伐榖城杜預曰在縣西)東城門名鼎門(帝王世紀曰東南門九鼎所從入又曰武)
(王定鼎今雒陽西南雒水之北有鼎中觀是也)北城門名乾蔡(左傳昭二十四年士伯立於乾)
(蔡皇覽曰城西南柏亭西周山上周靈王冡民祀之不絶)又有甘城(杜預曰縣西南有甘泉宫)有
蒯鄉(左傳昭二十三年尹辛攻蒯晉地道記曰縣西南有蒯亭)雒陽(摯虞曰古之周南今之雒陽魏)
(氏春秋曰有委栗山在隂鄉魏時營為闤丘皇覽曰縣東北山萇宏冢縣北芒山道西吕不韋冢)周時
號成周(公羊傳曰成周者河東周也何休曰周道始成王之所都也帝王世紀曰城東西六里十一步)
(南北九里一百步晉元康地道記曰城内南北九里七十步東西六里十步為地三百頃一十二畝三十六步)
(城東北隅有周威烈王冡)有狄泉在城中(左傳僖二十九年盟於狄泉杜預曰城内太倉西南)
(城水或曰本在城外定元年城成周乃繞之案此水晉時在東宫西北帝王世紀曰狄泉本殷之墓地在成周)
(東北今城中有殷王冡是也又太倉中大冡即周時景王冡也)有唐聚(左傳昭二十三年尹辛敗劉師)
(於唐)有上程聚(古程國史記曰重黎之後伯休甫之國也關中更有程地帝王世紀曰文王居程徙)
(都豐故此加為上程)有士鄉聚(馮異斬武勃地)有禇氏聚(左傳昭二十六年王宿禇氏杜)
(預曰縣南有禇氏亭)有榮錡澗(左傳周景王崩於榮錡氏杜預曰鞏縣西)有泉亭(杜預曰縣)
(西南有泉亭即泉戎也)有圉鄉(左傳昭二十二年單子伐東圉杜預曰縣東南有圉鄉又西南有戎)
(城即伊雒之戎)有大解城(左傳昭二十三年晉師次於解杜預曰縣西南有大解小解)
漢
漢書高帝本紀曰五年帝乃都雒陽夏五月置酒雒陽
南宫(括地志南宫在雒州雒陽縣東北二十六里雒陽故城中大事記注輿地志云秦時已有南北宫)
(更始自雒陽而西馬奔觸北宫鐡柱門光武幸南宫却非殿則自高帝迄於王莽雒陽南北宫武庫皆未嘗廢)
(盖秦雖都關中猶倣周東都之制建宫闕於雒陽入車千秋子為雒陽武庫令趙涉勸周亞夫抵雒陽直武)
(庫)
六年冬十二月至雒陽居南宫(張良傳同)
後漢
後漢書光武本紀曰建武元年冬十月癸丑車駕入雒
陽幸南宫却非殿遂定都焉(蔡質漢典職儀曰南宫至北宫中央作大屋複道三)
(道行天子從中道從官夾左右十步一衛兩宫相去七里又雒陽宫閣名有却非殿)
二年春正月壬子起高廟建社稷於雒陽立郊兆於城
南(續漢志曰立社稷於雒陽在宗廟之右皆方壇四面及中各依方色無屋有墻門而已續漢書曰制郊兆)
(於雒陽城南七里為壇八陛中又爲重壇天地位皆在壇上其外壇上為五帝位青帝位在甲寅赤帝位在癸)
(已黃帝位在丁未白帝位在庚申黑帝位在壬亥其外為壝重營皆紫以象紫宫營有通道以為門日月在營)
(内南道日在東月在西北斗在北道之西外營中營凡千五百一十四神高皇帝配食焉北郊在雒陽城北四)
(里方壇四陛地祇位南面西上高皇后配西面皆在壇上地理羣后從食皆在壇下中嶽在未四嶽各依其方)
(淮海俱在東河在西濟在北江在南餘山川各如其方)
十四年春正月起南宫前殿
中元元年初起眀堂靈臺辟雍及北郊兆域(漢官儀曰明堂四面)
(起土作壍中無水明堂去平城門二四所天子出從平城門先歴明堂乃至郊祀又曰辟雍去明堂三百步車)
(駕臨辟雍從北門入三月九月皆於中行鄉射禮辟雍以水周其外以節觀者漢宫閣疏曰靈臺高三丈十二)
(門漢官儀北郊壇在城西北角去城一里所謂方壇四陛但在壇祠舍而已其鼓吹樂及舞人御帳皆從南郊)
(之具)
二年春正月辛未初立北郊祀后土
明帝本紀曰永平三年起北宫及諸官府
永平五年自長安迎取飛廉并銅馬置上西門外名平
樂館
晉書食貨志曰永平五年作常滿倉立粟市於城東粟
斛直錢二十
本紀又曰八年冬十月北宫成
和帝本紀曰永元五年春二月戊戌詔自京師離宫果
園上林廣成圃(廣成苑在汝州西)悉以假貧民恣得採捕不收
其稅
順帝本紀曰陽嘉元年起西苑修飾宫殿
漢安元年秋七月始置承華厩(東觀記曰時以遠近獻馬衆多園廐充滿始置)
(承華廐)
桓帝本紀曰延熹二年秋七月初造顯陽苑
蔡邕述行賦曰徐璜左悺五侯擅貴於其所處又起
顯明苑於城西
桓帝本紀論曰前史稱桓帝好音樂善琴笙飾芳林
而考濯龍之宫(薛綜注東京賦云濯龍殿名芳林謂兩旁樹木蘭也考成也旣成而祭之)
(春秋考仲子之宫是也)設華蓋以祠浮圖老子(浮圖今佛也續漢志曰祀老子)
(於濯龍宫文罽爲壇飾淳金銀器設華盖之座用郊天之樂)
靈帝本紀曰光和三年作罼圭靈昆苑(罼圭苑有二東罼圭苑周一千)
(五百步中有魚梁臺西罼圭苑周三千三百步並在雒陽宣平門外也)
五年秋八月起四百尺觀於阿亭道
中平二年造黃金堂於西園
三年春復修玉堂殿鑄銅人四黃鐘一(其音中黃鐘也子為黃鐘)及
天禄蝦蟆(天禄獸名西京有天禄關)宦者傳曰帝造黃金堂於西園
引司農金錢繒帛仞積其中(仞滿也)明年使鉤盾令宋典
繕修南宫玉堂又使掖庭令畢嵐鑄銅人四列於蒼龍
元武闕(蒼龍東闕元武北闕)又鑄四鐘皆受二千斛縣於玉堂及
雲臺殿前又鑄天禄蝦蟆吐水入平門外橋東轉水入
宫又作翻車渴烏(翻車設機車以引水渴烏為曲筒以氣引水上也)施於橋西
用灑南北郊路以省百姓灑道之費
獻帝本紀曰初平元年春二月丁亥遷都長安董卓驅
徙京師百姓悉西入關自留屯罼圭苑三月己酉董卓
焚雒陽宫廟及人家
董卓傳曰是時洛中貴戚室第相望金帛財産家家
盈積卓縱放兵士突其廬舍淫略婦女剽虜資物謂
之搜牢(言牢固者皆搜索取之也一曰牢漉也二字皆從去聲今俗亦有此言)及何后
葬開文陵(靈帝陵)卓悉取藏中珍物又壞五銖錢更鑄
小錢悉取雒陽及長安銅人鐘虡飛廉銅馬之屬以
充鑄焉(鐘虡以銅為之故賈生上書云懸石鑄鐘虡前書音義曰虡鹿頭龍身神獸也設文鐘鼓)
(之跗以猛獸為飾也明帝永平五年長安迎取飛廉及銅馬置上西門外名平樂館銅馬則東門京所作)
(致於金馬門外者也張璠紀曰太史靈臺及永安侯銅蘭楯卓亦取之)
百官志曰雒陽城十二門其正南一門曰平城門(漢官秩曰)
(平城門為宫門不置候置屯司馬秩二千石李尤銘曰平城司午厥位處中古今注曰建武十四年九月開平)
(城門)北宫門屬衛尉其餘上西門(應劭漢官儀曰上西所以不純白者漢家初成)
(故丹鏤之李尤銘曰上西在季位月維戍)雍門(銘曰雍門處中位月在酉)廣陽門(銘曰廣陽位孟)
(□月在申)津門(銘曰津門自定位季月未)小苑門開陽門(應劭漢官儀曰開陽門始成未)
(有名宿昔有一柱來在樓上琅琊開陽縣上言縣南城門一柱飛去光武皇帝使來識視悵然遂堅縛之刻記)
(其年月因以名焉銘曰開陽在孟位月惟已)耗門(銘曰耗門值季月位在辰)中東門(銘曰中東)
(處仲月位在卯)上東門(銘曰上東少陽厥位在寅)榖門(銘曰榖門北中位光於子)夏門(銘曰)
(夏門值孟位月在亥)凡十二門(蔡質漢官儀曰雒陽二十四街街一亭十二城門門一亭)
又曰宫掖門每門司馬一人南宫南屯司馬主平城門
北宫門蒼龍司馬主東門(案洛陽宫門名為蒼龍闕門)元武司馬主
元武門北屯司馬主北宫朱雀司馬主南掖門(古今注曰永平)
(二年十一月初作北宫南朱雀司馬門)東明司馬主東門朔平司馬主北
門凡七門
潘岳懷舊賦云啟開陽而朝邁濟清洛以徑渡
魏
魏志文帝本紀曰黃初元年冬十二月初營洛陽宫(臣松)
(之案諸書記是時帝居北宫以建始殿朝羣臣門曰承明陳思王植詩曰謁帝承明廬是也至明帝時始於漢)
(南宫崇德處起太極昭陽諸殿於魏略曰詔以漢火德也火忌水故洛去水而加佳魏行次為土土水之牡)
(也水得土而乃流土得水而柔故除佳加水變雒而洛)
二年築凌雲臺
世說曰凌雲臺樓觀精巧先稱平衆木輕重然後造
構乃無錙銖相負揭臺雖高峻嘗隨風搖動而終無
傾倒之理魏明帝登臺懼其勢危别以大材扶持之
樓即頽壞論者謂輕重力偏故也
洛陽宫殿簿曰凌雲臺上壁方十三丈高九尺(疑當作丈)樓
方四丈高五丈棟去地十三丈五尺七寸五分也
三年穿靈芝池
五年穿天淵池
七年春三月築九華臺
明帝本紀曰太和元年夏四月甲申初營宗廟
三年冬十月改平望觀曰聽訟觀
初洛陽宗廟未成神主在鄴廟十一月廟成遣太常韓
暨持節迎高皇帝太皇帝武帝文帝神主於鄴十二月
己丑至奉安神主於廟
青龍三年是時大治洛陽宫起昭陽太極殿築總章觀
百姓失農時直臣楊阜高堂隆等各數切諫雖不能聽
常優容之
魏略曰是年起太極諸殿築總章觀高十餘丈建翔
鳳於其上又於芳林園中起陂池楫櫂越歌又於列
殿之北立八坊諸才人以次序處其中通引榖水過
九龍前為玉井綺欄蟾蜍含受神龍吐出使博士馬
均作司南車水轉百戲歲首建巨獸魚龍曼延弄馬
倒騎備如漢西京之制築閶闔諸門闕外罘罳
秋七月洛陽崇華殿災八月命有司復築崇華殿改名
九龍殿(時郡國有九龍見故以為名)
高堂隆傳曰青龍中大治殿舍西取長安大鐘
帝愈增崇宫殿雕飾觀閣鑿太行之石英采榖城之文
石起景陽山於芳林之園建昭陽殿於太極之北鑄作
黃龍鳳凰奇偉之獸飾金墉凌雲臺凌霄闕百役繁興
作者萬數公卿以下至於學士莫不展力帝乃躬自掘
土以率之
魏略曰景初元年徙長安諸鐘虡駱駝銅人承露盤
盤折銅人重不可致留於霸城大發銅鑄作銅人二
號曰翁仲列坐於司馬門外又鑄黃龍鳳凰各一龍
高四丈鳳高三丈餘置内殿前起土山於芳林園西
北陬使公卿羣僚皆負土成山樹松竹襍木善草於
其上捕山禽獸置其中
漢魏春秋曰帝徙盤盤折聲聞數十里金人或泣因
留於霸城
本紀曰景初元年冬一月乙卯營洛陽南委粟山為圜
丘十二月壬子冬至始祀
魏書李業與傳梁散騎常侍朱異問業興曰魏洛中委
粟山是南郊耶業興曰委粟是圜丘非南郊異曰比聞
郊丘異所是用鄭義我此中用王義業興曰然洛京郊
丘之處專用鄭解
高堂隆傳曰凌霄闕始構有鵲巢其上帝以問隆對曰
詩云維鵲有巢維鳩居之今興起宫室未成將有他姓
制御之不可不深慮於是帝改容動色
宋書禮志曰魏明帝天淵池南設流杯石溝燕羣臣
禮志曰太康六年蠶於西郊與籍田對其方也先蠶壇高
一丈方二丈爲四出陛陛廣五尺在皇后採桑壇東南
帷宫外門之外而東南去帷宫十丈在蠶室西南桑林
在其東
禮志曰漢儀季春上已官及百姓皆禊於東流水上洗
濯祓除去宿垢而自魏以後恒用三日不以上已也晉
中朝公卿以下至於庶人皆禊洛水之側趙王倫簒位
三日會天泉池誅張林懷帝亦會天泉池賦詩陸機云
天泉池南石溝引御溝水池西積石為禊堂本水流杯
飲酒亦不言曲水(南齊書禮志本作天淵池)
晉
晉書武帝本紀曰泰始二年秋七月卒巳營太廟致荆
山之木采華山之石鑄銅柱十二塗以黃金鏤以百物
綴以明珠
十年冬十一月立城東七里澗石橋
咸寧二年秋九月丁未起太倉於城東常平倉於東西
市
太康十年冬十一月含章殿鞠室火
五行志曰太康五年五月宣帝廟地陷梁折八年正月
太廟殿又陷改作廟築基及泉其年九月遂更營新廟
遠致名材襍以銅柱陳勰為匠作者六萬人至十年四
月乃成十一月庚寅梁又折明年帝崩而王室遂亂
宋書禮志曰改築太廟於宣陽門内竆極壯麗
晉書惠帝本紀曰永興元年夏六月新作三城門
地理志曰河南郡漢置統縣十二戶一十一萬四千四
百置尹
洛陽置尉五部三市東西七里南北九里東有建春東
陽清明三門南有開陽平昌宣陽建陽四門西有廣陽
西明閶闔三門北有大夏廣莫二門司隸校尉河南尹
及百官列城内也
宋書禮志曰咸寧二年起國子學太康五年修作明堂
辟雍靈臺
後魏
魏書高祖本紀曰太和十七年秋九月庚午幸洛陽周
廵故宫基址帝顧侍臣曰晉德不修早傾宗祀荒毀至
此用傷朕懷遂詠黍離之詩為之流涕
十九年秋八月金墉宫成冬十一月行幸委粟山議定
圜丘甲申有事於圜丘
二十年夏五月丙戍初營方澤於河隂丁亥有事於方
澤
秋九月丁亥將通洛水入榖帝親臨觀
任城王澄傳曰車駕還洛引見王公侍臣於清徽堂
高祖曰此堂成來未與王公行宴樂之禮後東閣廡
堂粗復始就故今與諸賢欲無高而不升無小而不
入因之流化渠高祖曰此曲水者必有其義取乾道
曲成萬物無滯次之洗煩池高祖曰此池中亦有嘉
魚澄曰此所謂魚在在藻有頒其首高祖曰且取王
在靈沼於牣魚躍次之觀德殿高祖曰射以觀德故
遂命之次之凝閒堂高祖曰此取夫子閑居之義不
可縱奢以忘儉自安以忘危故此堂後作茅茨堂謂
李冲曰此東曰步元廡西曰遊凱廡此堂雖無唐堯
之君卿等當無愧於元凱冲對曰臣旣遭唐堯之君
不敢辭元凱之譽
郭祚傳曰高祖幸華林園因觀故景陽山祚曰山以
仁靜水以智流陛下修之高祖曰魏明以奢失於前
朕何為襲之於後祚曰高山仰止高祖曰得非景行
之謂
李冲傳曰冲機敏有巧思北京明堂圜丘太廟及洛
都初基安處郊兆新起宫寢皆資於冲
世宗本紀曰景明二年秋九月丁酉發畿内夫五萬五
千人築京師三百二十三坊四旬而罷
廣陽王嘉傳曰嘉為司州牧表請於京四面築坊三百
二十各周一千二百步乞發三正復丁以充兹役(册府元龜)
(注三正謂京邑每坊置里正三人也)雖有暫勞姦盜永止詔從之
本紀又曰冬十一月壬寅改築圜丘於伊水之陽
三年冬十一月己卯詔曰京洛兵蕪歲踰十紀先皇定
鼎舊都維新魏歴翦掃榛荒剏兹雲構鴻功茂績規模
長遠今廟社乃建宫極斯崇便當以來月中旬蠲吉徙
御仰尋遺意感慶交衷既禮盛周宣斯干之制事高漢
祖壯麗之儀可依典故備兹考吉以稱遐邇人臣之望
正始元年冬十一月戊午詔曰古之哲王創業垂統安
民立化莫不崇建膠序開訓國胄昭宣三禮崇明四術
使道暢羣邦風流萬宇自皇基徙構光宅中區軍國務
殷未遑經建靖言思之有慚古烈可勅有司依漢魏舊
章營繕國學
四年夏六月己丑朔詔曰高祖德格兩儀明並日月播
文教以懷遠人調禮學以旌儁造徙縣中區光宅天邑
總霜露之所均一姬卜於洛涘戎繕兼興未遑儒教朕
纂承鴻緒君臨寳歴思模聖規述遵先志今天平地寧
方隅無事可勅有司準訪前武置國子立太學樹小學
於四門
閏九月甲午禁大司馬門不得車馬出入
永平二年秋九月壬午詔定諸門闥名
四年夏五月己亥遷代京銅龍置天淵池
茹皓傳曰皓性微工巧多所興立為山於天淵池西
採掘北邙及南山佳石徙竹汝潁羅蒔其間經構樓
觀列於上下樹草栽木頗有野致世宗心悅以時臨
幸
延昌元年夏四月丁卯詔曰遷京嵩縣年將二紀虎闈
缺唱演之音四門絶講誦之業博士端然虚禄歲祀貴
游之胄歎司子衿靜言思之有兼愧慨可嚴勅有司國
子學孟冬使成太學四門明年暮春令就
三年冬十二月庚寅詔立明堂
禮志曰初世宗永平延昌中欲建明堂而議者或云
五室或云九室頻屬年饑遂寢熙平中復議之詔從
五室及元乂執政遂改營九室值世亂不成宗配之
禮迄無所設
任城王澄傳曰靈太后銳於繕興在京師則起永寧
太上公等佛寺外州各造五級浮圖
源子恭傳曰正光初為起部郎明堂辟雍並未建就
子恭上書曰臣聞辟臺望氣軌物之德旣高方堂布
政範世之道斯遠是以書契之重理冠於造化推尊
之美事絶於生民至如郊天饗帝盖以對越上靈宗
祀配天是用酬膺下土大孝莫之能加嚴父以兹為
大乃皇王之休業有國之盛典竊惟皇魏居震統極
總宙馭宇革制土中垂式無外自北徂南同卜維於
洛食定鼎遷民均氣候於寒暑高祖所以始基世宗
於是恢構案功成作樂治定制禮乃訪遺文修廢典
建明堂立學校興一代之茂矩標千載之英規永平
之中始創雉構基址草昧迄無成功故尚書令任城
王臣澄案故司空臣冲所圖明堂樣并連表詔答兩
京模式奏求營起緣期發旨即加葺繕侍中領軍臣
又物動作官宣贊授令自兹厥後方配兵人或給一
千或與數百進退節縮曾無定準欲望速了理在難
克若專役此功長得營造委成責辦容有就期但所
給之夫本自寡少諸處競借動即千計雖有繕作之
名終無就功之實爽塏荒茫淹積年載結架崇構指
就無兆仍令肄胄之禮掩抑而不進養老之儀寂寥
而不返構厦止於尺土為山頓於一簣良可惜與愚
謂召民經始必有子來之歌興造勿亟將致不日之
美況本兵不多兼之牽役廢此興彼循環無極便是
輟創禮之重資不急之費廢經國之功供寺館之役
求之遠圖不亦闕矣今諸寺大作稍以粗舉並可徹
减專事經綜嚴勒工匠務令克成使祖宗有薦配之
期蒼生睹禮樂之富書奏從之
劉芳傳曰芳表曰夫為國家者罔不崇儒尊道學斆
為先誠復政有質文兹範不易良由萬端資始衆務
禀法故也唐虞已往典籍無據隆周以降任居虎門
周禮大司樂云師氏掌以&KR0839;詔王居虎門之左司王
朝掌國中之事以教國子弟蔡氏勸學篇云周之師
氏居虎門左敷陳六藝以教國子今之祭酒即周師
氏洛陽記國子學宫與天子宫對大學在開陽門外
案學記云古之王者建國親民教學為先鄭氏注云
内則設師保以教使國子學焉外則有太學庠序之
官由斯而言國學在内太學在外明矣案如洛陽記
猶有仿像臣愚謂今旣徙縣嵩瀍皇居伊洛宫闕府
寺僉復故址至於國學豈可舛替校量舊事應在宫
門之左至如太學基所炳在仍舊營構又云太和二
十年發勅立四門博士於四門置學臣案自周以上
學惟以二或尚西或尚東或貴在國或貴在郊爰曁
周室學盖有六師氏居内太學在國四小在郊禮記
云周人養庶老於虞庠在國之西郊禮又云天子設
四學當入學而太子齒注云四學周四郊之虞庠也
案大戴保傅篇云帝入東學尚親而貴仁帝入南學
尚齒而貴信帝入西學尚賢而貴德帝入北學尚貴
而尊爵帝入太學承師而問道周之五學於此彌彰
案鄭注學記周則六學所以然者注云内則設師保
以教使國子學焉外則有太學庠序之官此其證也
漢魏以降無復四郊謹尋先旨宜在四門案王肅注
云天子四郊有學去王都五十里考之鄭氏不云遠
近今太學故坊基址寬曠四郊别置相去遼闊檢督
難周計大學坊并作四門猶為太廣以臣愚量同處
無嫌且今時制置多循中代未審四學應從古不求
集名儒禮官議其定所從之
隋書經籍志曰遷洛以後置道場於南郊之旁方二
百步正月十月之十五日有道士歌人百六人拜而
祠焉
歴代帝王宅京記卷八
