春秋别典跋
先仲氏輯春秋别典未脫藁而不幸下世郭郡公用
唐祠部言亟取而序之臚其目于郡乘藝文志中公
其賢於中郎遠矣顧其甫成於草創而考覈未加不
無掛甲漏乙年代倒置之病貽好事者之惜走謂昔
丘明受經作傳廣記而備言表時而記月藉令輯别
以翼左廼采摭未廣而世次乖舛曷稱别典哉故特
廣閱博蒐遇有異聞輙嘿識以歸參互考訂不遺餘
力焉世縣者更𩔖殊者析刪其繁複者什一苴其闕
略者什三事則咸備而罔缺序則有條而不紊案之
以案三氏之遺者庶無面邙適越之嘆嗟夫躬太史
者亡十篇司蘭臺者遺八表創始之難為功自古志
之矣矧仲氏列章逢治博士家言出其餘力以從事
於此且又以無年何怪乎立言之罔終哉長志未信
責在後人走媿纉承殫精極慮聊以自塞其責云爾
若曰妄干載筆以附於作述之林則吾豈敢薛虞賓跋
暇思輯春秋别𫝊一書凡左氏内外𫝊及公羊穀梁
所書槩不登載於經文下别錄子史百家之言有志
未逮不意薛君先得我心也别典十五卷抄撮具見
苦心惟是各條之末不疏明出何書明人之習大都
若是君名虞畿弟名虞賓其字里新通志不載莫得
其詳矣康熙辛巳十月朏竹垞老人彛尊識
