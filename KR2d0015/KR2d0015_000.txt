春秋别典别史𩔖
提要
(臣)等謹按春秋别典十五卷明薛虞畿撰前
有虞畿自序不署年月稱嘗閱注牒見春秋
君臣往迹不下千事散著百家皆三氏所未
錄間或微掇其端而未究其緒存其半而不
採其全因不自度略仿左例分十二公以統
其世稽三𫝊人名以繫其事凡十五卷末又
其弟虞賓䟦稱先仲氏輯春秋别典未脫稿
而不幸下世不無掛甲漏乙年代倒置之病
故特廣閱博蒐參互考訂世懸者更數殊者
析刪其繁複者十一苴其闕略者十三云云
則此書乃虞畿兄弟二人相續而成也舊無
刊板此本為朱彛尊家所藏有康熙辛巳十
月彛尊題字惜其抄撮具有苦心惟各條之
末不疏明出何書明人之習大都若是所譏
誠中其病然網羅繁富頗足以廣見聞要亦
博洽之一助也虞畿序自署曰粤瀛彝尊䟦
稱其字里通志不載莫得其詳虞賓䟦中稱
其仲字列章縫治博士家言盖廣東諸生也
考胡恂潮州府志曰薛虞畿字舜祥海陽人
初為諸生後棄去隠韓山之麓以農圃自娱
郡長吏欲致之鑿垣而遁著有聽雨蓬稿云
云當即其人又考潮州在梁為東陽州後改
曰瀛州與粤瀛之稱亦合惟志不言其有此
書疑偶未見耳虞畿序又稱書目凡例列在
左方令卷首有凡例七條而無書目則傳寫
者佚之矣乾隆四十三年六月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
春秋别典叙
昔仲尼作經口授弟子左丘明懼其妄意失真迺推論
本事作内傳復採諸國名物作外傳盖侈哉博乎其紀
事也已觀周篇嘗載孔子將作春秋與丘明乘如周觀
書於周史歸而作經丘明作傳若是乎其於二百四十
年之蹟盖目覩而備言之也惡有所謂别典哉今考其
書或先經而始或後經而終辨理者依合異者錯皆彬
彬乎條分臚布井猶伍兩焉公糓後出談經不覩史記
耳而傳之堇堇什一二耳然舊史遺文無關聖筆左氏
捐而不錄者郵衆劉知幾亦謂丘明紀載當世得十之
四豈非深慨乎記事之未周歟不佞嘗閱往牒見春秋
君臣&KR0616;跡醇雅奇衺不下千事散著百家皆三氏所弗
錄間或微掇其端而未究其緒存其半而不掇其全見
輒觖之因不自度略倣左例分十二公以統其世稽三
傳人以繫其事年不盡攷而附諸人人不盡知而援諸
事參稽互證務極恢閎幽章纖巨兼收咸紀盖庶幾哉
疑於舊史遺文之猶在焉嘗僭自謂言略成乎一家功
可禆於三氏題之曰春秋别典殊三傳也荀悦有言曰
立典有五志焉一曰達道義二曰彰法式三曰通古今
四曰著功勛五曰表賢能嗚呼典無當於五志奚取於
典也哉或者曰拾金者汰沙掇珠者捐蚌三氏有作皆
鏐銑也夜光也子何用矻矻沙蚌是營哉且也無關於
聖經何必春秋耶不佞謂不然匠石不遺輪囷醫師不
棄溲勃為取用者衆也且相梨可以充品吹竹可以間
聲前鋒後距兵之所以萬全也左驗置對獄之所以平
反也春秋旣曰刑書何厭乎具兩造哉比事屬辭豈盡
無取爾耶況鏡古可以觀今也軌前可以循後也準得
可以形失也典皆有焉凡十五卷書目凡例列在左方
粤瀛後學薛虞畿識
輯春秋别典凡例
凡輯事盡春秋匪春秋之年事無輯也起隱盡哀一
如左氏間詳晉大曲沃趙保晉陽雖逾二百四十年
之外為晉主夏盟宜詳始卒從左例也
凡輯曰别典匪别弗提左氏内外公糓檀弓旣列於
經家傳戶誦無用取焉諸子百氏希於聞見蒐羅殆
備義取翼傳不妨僻左也
凡輯主分年年據三傳或人可年繫則隨年引經或
傳有其人則因人繫事馬史世家不無同異用列分
註以資攷索
凡覇盛桓文烈稱管晏自非孔氏誰不道之二氏有
述桓景獨備若槩錄著斯亦繁矣略加銘黃唯存馴
雅
凡事取實錄不列寓言鄭圃濠梁僅存可據耳
凡史載事輯史例也標僅及事言因事見耑言弗錄
也
凡輯萃百家事多錯見此詳彼略甲工乙拙要在參
提事必不遺文資簡要
