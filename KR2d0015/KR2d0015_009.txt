春秋别典卷九明薛虞畿撰
魯昭公(元年庚申在位三十二年周景王四年)
宰我聘於齊而反見夫子曰梁丘據遇虺毒三旬而後
瘳朝齊君齊君會大夫衆賓而慶焉弟子與在賓列大
夫衆賓並復獻攻療之方弟子謂之曰夫所以獻方將
為病也今梁丘已療矣而諸夫子乃復獻方方將奚施
意欲梁丘大夫復有虺害當用之乎衆坐默然無辭弟
子此言何如夫子曰汝說非也夫三折肱為良醫梁丘
子遇虺毒而獲療猶有與之同疾者必問所以已之之
方焉衆人為此故各言其方欲售之以己人之疾也凡
言其方稱其良也且以參據所以已之之方優劣
曾子從孔子之齊景公以下卿禮聘曾子曾子固辭將
行晏子送之曰吾聞君子贈人以財不若以言今夫蘭
本三年湛之以鹿醢既成則易以匹馬非蘭美也願子
詳所以湛既得所湛亦求所湛吾聞君子居必擇處遊
必擇士居必擇處所以求士也遊必擇士所以脩道也
吾聞反常移性者欲也不可不慎也
孔子見齊景公景公致廩丘以為養孔子辭不受出謂
弟子曰吾聞君子當功以受禄今說景公景公未之行
而賜我廩丘其不知丘亦甚矣遂辭而行
魯昭公有慈母而愛之死為之練冠故有慈母之服
孟獻伯拜上卿叔向往賀門有御馬不食禾向曰子無
二馬二輿何也獻伯曰吾觀國人尚有饑色是以不秣
馬班白者多以徒行故不二輿向曰吾始賀子之拜卿
今賀子之儉也叔向出語苖賁皇曰助吾賀獻伯之儉
也苖子曰何賀焉夫爵禄旂章所以異功伐别賢不肖
也故晉國之法上大夫二輿二乘中大夫二輿一乘下
大夫專乘此明等級也自大卿必有軍事是故循車馬
比卒乘以偹戎事有難則以偹不虞平夷則以給朝事
今亂晉國之政乏不虞之偹以成節儉以潔私名獻伯
之儉也可與又何賀
楚靈王為申之命(四年事執齊慶封)宋太子後至執而囚之狎
徐君拘齊慶封中射士諫曰合諸侯不可無禮此亡之
機也昔者桀為有戎之會而有緍叛之紂為黎丘之蒐
而戎狄叛之由無禮也君其圖之君不聽遂行其意居
未期年靈王南遊羣臣從而劫之靈王饑而死乾谿之
上
孔子聞師襄善琴適晉學之十日不進師㐮子曰可以
益矣子曰丘已習其曲矣未得其數也有間曰已習其
數可以益矣曰丘未得其志也有間曰已習其志可以
益矣子曰丘未得其為人也有間曰有所穆然深思焉
有所怡然高望而遠志焉曰丘得其為人黯然而黑頎
然而長眼如望洋如王四國非文王其孰能為此也師
襄子避席再拜曰師盖言文王操也訪樂于萇弘萇弘
謂劉文公曰吾觀仲尼有聖人之表河目而龍顙黃帝
之形貌也脩肱而龜背長九尺六寸成湯之形體也言
必稱先王躬履謙讓洽聞強記博物不窮其聖人之興
乎劉子曰方今周室衰微而諸侯力争孔丘布衣聖將
安施萇弘曰堯舜文武之道或弛而墜禮樂崩喪亦正
其統紀而已既而孔子聞之曰吾豈敢哉亦好禮樂者
也(十八年)
陳哀公娶鄭長姬生悼太子師少姬生偃二嬖妾長妾
生留少妾生勝留有寵哀公哀公属之其弟司徒招哀
公病三月招殺悼太子立留為太子哀公怒欲誅招招
發兵圍守哀公哀公自經殺招卒立留為陳君四月使
使赴楚楚靈王聞陳亂乃殺陳使者使公子棄疾發兵
伐陳陳留奔鄭九月楚圍陳十一月滅陳(八年事同𫝊)使棄
疾為陳公招之殺悼太子也太子之子名吳出奔晉晉
平公問大史趙曰陳遂亡乎對曰陳顓頊之族陳氏得
政于齊乃卒亡自幕至于瞽瞍無違命舜重之以明德
至于遂世世守之及胡公周賜之陳使祀虞帝且盛
德之後必百世祀虞之世未也其在齊乎
魯築郎囿(九年事)季平子欲速成叔孫昭子曰安用其成
速也以虐其民其可乎無囿尚可惡聞嬉戲之遊罷其
可治之民乎(見𫝊)
楚靈王乘舟將欲入鄢右尹度王不用其計懼俱死亦
去王亡靈王於楚獨徬徨山中野人莫敢入王王行遇
其故鋗人謂曰為我求食我已不食三日已鋗人曰新
王下法有敢饟王從王者罪及三族且又無所得食王
因枕其股而卧鋗人又以土自代逃去王覺而弗見遂
饑不能起(十三年楚公子棄疾掩殺靈王而奪之位)
楚平王初即位欲和諸侯乃求故陳悼太子師之子立
為陳侯是為惠公惠公立探續哀公卒時年為元空籍
五歲矣七年陳火十五年吳王僚使公子光伐陳取胡
沈而去
晏子病將死斷楹内書焉謂其妻曰楹也語子壮而視
之及壯發書書之曰布帛不窮窮不可飾牛馬不窮窮
不可服士不可窮窮不可任窮乎窮乎窮也(晏子卒在定九年)
孔子之郯遭程子於塗傾盖而語終日有間顧子路曰
取束帛一以贈先生子路不對有間又顧曰取束帛一
以贈先生子路屑然對曰由聞之也士不中而見女無
媒而嫁君子不取也孔子曰詩不云乎野有蔓草零露
漙兮有美一人清揚婉兮邂逅相遇適我願兮今程子
乃天下之賢士也於是不贈終身不見大德毋踰閑小
德出入可也
燕有左伯桃羊角哀者二人相友善也聞楚平王好士
同入楚值雨雪山道阻絶糧罄桃度不能俱生併衣食
與哀哀辭之桃曰子不我受同我於死無名可痛哉於
是哀受之桃餓死空樹中哀至楚為上大夫乃言於平
王備禮以葬桃葬畢哀自殺
許悼公疾瘧飲藥毒而死(十九年事)太子止自責不嘗藥不
立其位與其弟專哭泣啜餰粥嗌不容粒痛已之不嘗
藥未逾年而死故春秋義之
費無忌(一作無極)復於楚平王曰晉之所以覇者近諸夏也
而楚之所以不能與之争者以其僻遠也楚王若欲從
諸侯不若大城城父而令太子建守焉以通北方王自
收其南是得天下也楚王悅之因命太子建守城父命
伍子奢傅之居一年伍子奢遊人於王側言太子甚仁
且勇能得民心王以告費無忌無忌曰固聞之太子内
撫百姓外約諸侯齊晉又輔之將以害楚其事已搆矣
王曰為我太子又尚何求曰以秦女之事怨王王因殺
太子建而誅伍子奢(十九年無忌譛太子建見左氏二十年譛殺伍子奢胥奔)
楚平王有臣曰伍子胥王殺其父而無罪奔亡而之吳
王曰父死而不死則非父子也死而無補則過計也與
吾死而不一明不若舉天地以成名於是紆身而廼適
闔廬治味以求親闔廬甚使任之說其謀果其舉反其
德用而任吳國之政也民保命而不失歲時熟而不凶
五官公而不私上下調而無尤天下服而在御四境静
而無虞然後忿心發怒出凶言隂必死提兵以伐楚五
戰而五勝伏尸數十萬入郢城之門執高兵傷五臟之實
毁十龍之鍾撻平王之墓昭王失國而奔妻生虜而入
吳
伍員亡楚急求之登太行而望鄭曰其主俗主也不足
與舉去鄭而之許問所之許公東南面而唾員再拜曰
知所之矣因如吳至江上見一丈人刺一小船將漁從
而請焉丈人渡之絶江問其姓族不告解千金之劍與
之不受曰楚令得伍員者禄萬擔金千鎰昔子胥過吾
猶不取我何以子之千金劍為乎員過吳使人求之不
得也每食必祭曰江上之丈人天地至大矣至衆矣將
奚不為也而無以為名矣名不可得而聞身不可得而
見唯江上之丈人乎
楚遣使追捕子胥胥乃貫弓執矢去楚楚追之見其妻
曰胥亡矣去三百里使者追及無人之野乃張弓布矢
欲害使者使者俯伏而走胥曰報汝平王欲國不滅釋
吾父若不爾者楚為墟矣使返報平王王聞之即發大
軍追子胥至江失其所在不獲而返子胥行至大江行
哭林澤之中
伍員與勝奔吳到關關吏欲執之伍員因詐曰上所以
索我美珠也今我已亡矣將去取之關吏因舍之與勝
行去追者在後幾不得免至江江中有漁父乘船從下
方泝水而上子胥呼之謂曰漁父渡我如是者再漁父
欲渡之適會旁有人窺之因而歌曰日月昭昭乎浸已
馳與子期乎蘆之漪子胥即止蘆之漪漁父又歌曰日
已夕兮予心憂悲日已馳兮何不渡為事寖急兮當奈
何子胥入船漁父知其意也乃渡之千潯之津子胥既
渡漁父乃視之其有饑色乃謂曰子俟我此樹下為子
取餉漁父去後子胥疑之乃潜身於深葦之中有頃漁
父来持麥飯抱魚羹盎漿求之樹下不見因歌而呼曰
蘆中人蘆中人豈非窮士乎如是至再子胥乃出蘆中
而應漁父曰吾見子有饑色為子取餉子何嫌哉子胥
曰性命属天今属丈人豈敢有嫌哉二人飲食畢欲去
胥乃解百金之劍以與漁者此吾前君之劍中有七星
價直百金以此相荅漁父曰吾聞楚之法令得伍員者
賜粟五百石爵執珪豈圖取百金之劍乎遂辭不受謂
子胥曰子急去勿留且為楚之所得子胥曰請丈人姓
字漁父曰今日凶凶兩賊相逄吾所謂渡楚賊也兩賊
相得得形於默何用姓字為子為蘆中人我為漁丈人
富貴莫相忘也子胥曰諾既去誡漁父曰掩子之盎漿
無令其露漁父諾子胥行數步顧視漁人已覆船自沉
於江水之中矣子胥默然遂行至吳疾於中道乞食溧
陽會女子擊綿於瀨水之上筥中有飯子胥遇之謂曰
夫人可得一餐乎女子曰妾與母居三十未嫁飯不可
得子胥曰賑窮途少飯亦何罪哉女子知非恒人遂許
之發其簞筥飯其盎漿長跽而與之子胥再餐而止女
子曰君有遠逝之行何不飽而餐之子胥已餐而去又
謂女子曰掩夫人之壺漿無令其露女子歌曰嗟乎妾
獨與母居三十年自守貞明不願從適何宜饋飯而與丈
夫越虧禮儀妾不忍也子行矣子胥行反顧女子已自
投於瀨水矣
伍子胥見王子光光惡其貌辭之伍子胥曰此易也願
王子居堂上重帷而見其衣若手請說之王子許之子
胥說之半光舉帷搏其手而與之坐說畢大說伍子胥
以為有吳國者必王子光也退耕于野七年光代王僚
為王任子胥六年然後大勝楚於栢舉鞭楚平之墳三
百鄉之耕非忘其父之讐也待時也
子胥與吳王論兵七薦孫武吳王曰子胥託言進士欲
以自納而召孫子問以兵法每陳一篇王不知口之稱
善其意大悦問曰兵法寕可以小試耶孫子曰可可以
小試於後宫之女王曰諾孫子曰得大王之寵姬二人
以為軍隊長各將一隊令三百人皆被甲兜鍪操劍盾
而立告以軍法隨鼓進退左右廽旋使知其禁乃令曰
一鼓皆進二鼓操進三鼓為進形於是宫女皆掩口而
笑孫子乃親自操枹擊鼓三令五申其笑如故孫子顧
視諸女連笑不止孫子大怒兩目忽張聲如駭虎髮上
衝冠項旁絶纓顧謂執法曰取鐡鑕孫子曰約束不明
申令不從將之罪也既以約束三令五申卒不却行士
之過也軍法何如執法曰斬武乃令斬隊長二人即吳
王之寵姬也吳王登臺望見斬二愛姬驅使下之令曰
寡人已知將軍用兵矣寡人非此二姬食不甘味宜勿
斬之孫子曰臣既已受命為將將法在軍君雖有令臣
不受之孫子復撝鼓之當左右進退廽旋規矩不敢瞬
目二隊寂然無敢顧者於是乃報吳王曰兵已整齊願
王觀之惟所欲用使赴水火猶無難矣而可以定天下
吳王忽然不悦曰寡人知子善用兵雖可以覇然而無
所施也將軍罷兵就舍寡人不願孫子曰王徒好其言
而不用其實子胥諫曰臣聞兵者凶事不可空試故為
兵者誅伐不行兵道不明今大王處心思士欲興兵戈
以誅暴楚以覇天下而威諸侯非孫武之將而誰能涉
泗逾淮越千里而戰者乎吳王大悦因鳴鼓令軍集而
攻楚
子胥與要離見吳王吳王曰子何為者要離曰臣國東
千里之人臣細小無力迎風則僵負風則伏大王有命
臣敢不盡力吳王心非子胥進此人良久默然不言要
離即進曰大王患慶忌乎臣能殺之王曰慶忌之勇世
所聞也筋骨果勁萬人莫當走追奔獸手接飛鳥骨騰
肉飛樹膝數百里吾嘗追之於江駟馬馳不及射之闇
接矢不可中今子之力不如也要離曰王有意焉臣能
殺之王曰慶忌明智之人歸窮於諸侯不下諸侯之士
要離曰臣聞安其妻子之樂不盡事君之義懷室家之
愛而不除君之患者非義也臣詐以負罪出奔願王戮
臣妻子斷臣右手慶忌必從臣矣王曰諾要離乃詐得
罪出奔吳王乃取其妻子焚棄于市要離乃奔諸侯而
行怨言以無罪聞於天下遂如衛求見慶忌曰闔廬無
道王子所知今戮吾妻子焚之於市無罪見誅吳國之
事吾知其情願因王子之勇闔廬可得也何不與我東
之於吳慶忌從其謀後三月㨂練士卒遂之吳將渡江
於中流要離力微坐於上風因風勢以矛鈎其冠順風
而刺慶忌慶忌顧而揮之三捽其頭於水中乃加於膝
上曰嘻哉天下之勇士也乃敢加刃於我左右欲殺之
慶忌止之曰此是天下勇士也豈可一日而殺天下勇
士二人哉乃誡左右曰可令還吳以旌其忠於是慶忌
死要離渡至江陵愍然不行從者曰君何不行要離曰
殺吾妻子以事其君非仁也為新君而殺君之子非義
也重其死不貴無義今吾貪生棄行非義也夫人有三
惡以立於世吾何面目以視天下之士言訖遂投身於
江未絶從者出之要離曰吾寧能不死乎從者勸其勿
死以俟爵禄要離乃斷手足伏劍而死
東海有勇士曰菑丘訢以勇猛聞於天下遇神淵而飲
馬其僕曰飲馬於此者馬必死曰以訢之言飲之其馬
果沉菑丘訢去朝服拔劍而入三日三夜殺三蛟一龍
而出雷神從而擊之十日十夜眇其左目要離聞之往
見之曰訢在乎曰送有喪者往見訢於墓曰聞雷神擊
子十日十夜眇子左目夫天怨不全日人怨不旋踵至
今弗報何也叱而去墓上振憤者不可勝數要離謂門
人曰菑丘訢天下之勇士也今日我辱之人中是其必
来攻我暮無閉門寢無閉戶菑丘訢果夜来拔劍住要
離頸曰子有死罪三辱我以人中死罪一也暮不閉門
死罪二也寢不閉戶死罪三也要離曰子待我一言来
謁不肖一也拔劍不刺不肖二也刃先辭後不肖三也
能殺我者是毒藥之死耳菑丘訢引劍而去曰譆所不
若者天下惟子耳𫝊曰公子目夷以辭得國今要離以
辭得身言不可不習猶若是乎
中行穆伯攻鼓(十五年事)弗能下餽聞倫曰鼓之嗇夫聞倫
知之請無罷武大夫而鼓可得也穆伯弗應左右曰不
折一箭不傷一卒而鼓可得也君奚為弗使穆伯曰聞
倫為人佞而不仁若使聞倫下之吾可以勿賞乎吾賞
之是賞佞人之得志是使晉國之武舍仁而為佞雖得
鼓將何所用之攻城者欲以廣地也得地不取者見其
本而知其末也
宋元君夜半而夢人被髮闚阿門曰予自宰路之淵予
為清江使河伯之所漁者余且得予元君覺使人占之
曰此神龜也君曰漁者有余且乎左右曰有君曰令余
且會朝明日余且朝君曰漁何得對曰且之網得白龜
焉其員五尺君曰獻若之龜龜至君再欲殺之再欲活
之心疑卜之曰殺龜以卜吉乃刳龜七十二鑚而無遺
筴仲尼曰神龜能見夢於元公而不能避余且之網能
知七十二鑚而無遺筴不能避刳腸之患如是則智有
所困神有所不及也雖有至智萬人謀之魚不畏網罟
而畏鵜鶘去小智而大智明去不善而自善矣嬰兒生
無所師而能言與能言者處也
宋有蘭子者以技干宋元公元公召而使見其技以雙
枝長倍其身属其脛並趨並馳七劍迭而躍之五劍常
在空中元公大驚輙賜金帛又有蘭子又能燕戲者聞
之復以干元公元公大怒曰昔有異技干寡人者技無
庸適值寡人有懽心故賜金帛彼必聞此而進復望吾
賞拘而擬戮之經月乃放(二十五年宋元公將為昭公如晉卒于曲棘見左傳)
干將者吴人也與歐冶子同師俱能為劍越前来獻三
枚闔廬得而寳之以故使劍匠作為二枚一曰干將二
曰莫邪莫邪干將之妻也干將作劍采五山之銕精六
合之金英候天伺地隂陽同光百神臨觀天氣下降而
金銕之精不銷淪流於是干將不知其由莫邪曰子以
善為劍聞於王使子作劍三月不成其有意乎干將曰
吾不知其理也莫邪曰夫神化之物須人而成今夫子
得無得其人而後成乎干將曰昔吾師作冶金銕之𩔖
不銷夫妻俱入冶鑪中然後成物今後世即山作冶麻
經葌服然後敢鑄金於山今若作劍不變化者其若斯
耶莫邪曰師知鑠身以成物吾何難哉於是干將妻乃
斷髮剪爪投於鑪中使童男童女三百人鼓槖裝炭金
銕乃濡遂以成劍陽曰干將隂曰莫邪陽作龜文隂作
漫理干將匿其陽出其隂而獻之闔廬甚重既得寳劍
適會魯使季孫聘於吴闔廬使掌劍大夫以莫邪獻之
季孫拔劍逐之鍔中缺者大如黍米歎曰美哉劍也雖上
國之師何能加之夫劍之成也吴覇有缺則亡矣我雖
好之其可受乎不受而去
闔廬既寳莫邪復命于國中作金鈎令曰能為善鈎者
賞之百金吴作鈎者甚衆而有貪王之重賞也殺其二
子以血釁金遂成二鈎獻於闔廬謁宫門而求賞王曰
為鈎者衆而子獨求賞何以異於衆夫子之鈎乎作鈎
者曰吾之作鈎也貪而殺二子釁成二鈎王乃舉衆鈎
以示之何者是也王鈎甚多形體相𩔖不知其所在於
是鈎師向鈎而呼二子之名吴鴻扈稽我在於此王不
知汝之神也聲絶於口兩鈎俱飛著父之胸吳王大驚
曰嗟夫寡人誠負於子乃賞百金遂服而不離身
吴有士曰張胥鄙譚夫吾前交而後絶張胥鄙有罪拘
將死譚夫吾合徒而取之出至於道而後乃知其夫吾
也輟行而辭曰義不同於子故前交而後絶吾聞之君
子不為危易行今吾從子是安則肆志危則易行也與
吾因子而生不若反拘而死闔廬聞之令吏釋之張胥
鄙曰吾義不同于譚夫吾固不受其任矣今吏以是出
我以譚夫吾故免也吾庸遽受之乎遂觸墻而死譚夫
吾聞之曰我任而不受佞也不知而出之愚也佞不可以
接士愚不可以事君吾事虚矣人惡以吾力生吾亦恥
以此立于是乃絶頸而死君子曰譚夫吾其以失士矣
張胥鄙亦未為可也可謂剛勇矣未可謂得節也
孟獻子聘於晉宣子觴之三徙鐘石之縣不移而具獻
子曰富哉家宣子曰子之家孰與我家富獻子曰吾家甚
貧惟有二士曰顔回兹無盧者使吾邦家安平百姓和協
惟此二者耳獻子出宣子曰彼君子也以養賢為富我
鄙人也以鐘石金玉為富孔子曰獻子之富可著於春
秋
萇弘以方事周靈王諸侯莫朝周周力少萇弘乃明鬼
神事設射貍首貍首者諸侯諸侯不来者依物怪欲以
致諸侯諸侯不從而晉人執殺萇弘周人之言方怪者
自萇弘(按左氏哀三年劉氏范氏世為婚姻萇弘事劉文公故周與范氏趙鞅以為討六月癸夘周人)
(殺萇弘)
春秋别典卷九
