資治通鑑外紀卷第八
宋京兆萬年劉恕編集
周紀六(作噩凡二十八年起玄黓敦䍧盡屠維)
敬王上
元年夏六月壬午王子朝入于尹庚寅王如劉甲午
子朝入于王城莒共公虐國人逐之秋七月奔
魯齊人納郊公于莒吳伐楚州來戊辰晦及楚
胡沈陳許蔡頓戰于雞父楚師大奔獲胡子髠沈子
逞胡姬姓八月丁酉周南宫極震冬十月甲申
吳入郥楚司馬薳越追之不及縊於薳澨是歲蔡
悼侯薨弟昭侯申立
二年夏五月乙未朔日有食之秋八月魯大雩
冬十月楚平王為舟師以略吳疆及圉陽而還初吳
之邊邑卑梁與楚邊邑鍾離兩女子爭桑兩家交怒
相攻屠卑梁人之家卑梁大夫怒發邑兵攻鍾離殺
其老弱楚王發國兵滅卑梁吳王聞之亦發兵滅鍾
離居巢是歲杞平公薨子悼公成立魯孟僖子
病且死誡其子懿子曰孔丘聖人之後年少好禮其
達者歟吾没若必師之僖子卒懿子與南宫敬叔往
學禮焉孔子年三十五矣長九尺六寸而貧且賤嘗
為季氏史料量平為司職吏畜蕃息
三年夏魯有鸜鵒來巢秋魯再雩九月戊戌魯
昭公伐季孫意如季氏與叔孫氏孟氏三家共伐公
公出奔己亥遜于齊次于陽州十一月己亥宋元
公薨太子景公欒立十二月庚辰齊圍魯鄆
四年春正月庚申齊取鄆三月處魯昭公于鄆夏
齊圍魯成秋七月晉知躒趙鞅帥師納王九月
楚平王薨太子昭王軫立伍子胥聞之曰吾志不悉
矣坐泣於室冬十一月辛酉克鞏逐王子朝朝奔
楚癸酉敬王入于成周自是謂王城為西周成周為
東周十二月齊有彗星見景公坐栢寢嘆曰堂堂
誰有此乎晏嬰曰其陳氏乎陳氏雖無大德公厚歛
焉陳氏厚施焉齊嘗大饑餓者相牽而趨田氏不聞
不生周秦之民歌之曰謳乎其已乎苞乎往歸田子
乎民歌舞之矣後世陳氏不亡國其國也公泫然出
涕曰為之奈何晏子曰君近賢而遠不肖治煩亂而
緩刑罰振貧窮而恤孤寡行恩惠而給不足雖十田
氏其如君何羣臣泣晏子笑公怒晏子曰臣笑羣臣
諛甚景公曰彗星出東北當齊寡人以為憂晏子曰
君高臺深池賦歛如撝奪誅戮如仇讐孛又將出彗
星何懼乎公使伯常騫禳之晏子曰使神可祝而來
亦何禳而去也是時景公繕治宫室好聲色聚狗馬
奢侈厚賦重刑故晏子以此誎之晏子事靈公莊
公景公以節儉力行重於齊既相齊食不重肉妾不
衣帛其在朝君語及之即危言語不及之即危行國
有道即順命無道即衡命以此三世顯名於諸侯
晉嘗伐齊阿鄄燕侵河上敗齊師晏嬰薦田穰苴景
公以為將軍扞燕晉穰苴曰臣素卑賤願得君之寵
臣國之所尊以監軍景公使莊賈往穰苴與賈約旦
日日中會於軍門穰苴至軍立表下漏待賈日中不
至穰苴仆表決漏入軍門申明約束夕時莊賈乃至
穰苴責以失期斬之以徇三軍皆振慓公聞之遣使
者持節赦賈馳入軍中穰苴問軍正曰軍中不馳馳
者云何對曰當斬使者大懼穰苴曰君之使不可殺
斬其僕車之左駙馬之左驂以徇遣使者還報然後
行問士卒之疾身自拊循之悉取將軍之資糧享士
卒平分糧食最比其羸弱者三日而後勒兵病者爭
奮為之赴戰晉師燕師聞之度水而解追擊之取所
亡故境而引兵歸釋兵旅解約束誓盟而後入景公
與諸大夫郊迎勞師尊穰苴為大司馬景公嘗夜
詣晏子家晏子整衣冠立於門曰諸侯有故乎大夫
作亂乎君何為非時而辱之公曰酒肴絲竹願與大
夫共之晏子曰未聞其禮不敢承命公移至司馬穰
苴家穰苴執戈持劒於門曰諸侯有故乎大夫作亂
乎君何為非時而辱之公曰酒肴絲竹願與將軍共
之穰苴曰未聞其禮不敢承命公又移於梁丘據之
家鼓琴擊筑奉迎於門公曰無彼二子何以治吾國
無此一臣何以樂吾身是時梁丘據子家噲導君於
邪大夫高國鮑氏之屬害穰苴譛於景公公退之穰
苴發病死景公射晏子修禮而侍公曰寡人厭禮
久矣欲得天下勇士與之圖國晏子曰君子無禮是
庶人也庶人無禮是禽獸也臣勇多則弑其君子力
多則弑其父然而不敢者禮也禮所以御民轡所以
御馬無禮而能治國家嬰未之聞也公曰善飾射更
席以晏子為上客終日問禮景公問於晏子曰忠
臣事君何若對曰有難不死出亡不送公曰可謂忠
乎對曰言而見用終身無難臣何死焉謀而見從終
身不亡臣何送焉忠臣能納善於君而不能與君陷
難也晏子侍於景公朝寒命進熱食與服裘對曰
嬰非君厨養田澤之臣也敢辭公曰夫子於寡人奚
爲者也對曰社稷之臣能辨上下之宜制百官之序
作爲辭令分布四方臣之任也自是公不以禮不見
晏子景公畋十有八日而不反晏子往見公曰國
人皆以君安野而不安國好獸而惡人公曰寡人有
吾子猶心之有四支故得安佚晏子曰四支可無心
乎公乃罷田而歸景公起臺歲寒役者凍餒公與
晏子飲酒而樂晏子歌曰庶民之凍我若之何奉上
靡弊我若之何歌罷喟然流涕公止之曰子爲大臺
之役寡人將罷之景公鑄鐘撞之庭下郊雉皆呴
又欲爲大鐘晏子曰重歛於民民必哀歛哀爲樂不
祥公乃止景公飲酒晏子入公令樂人歌曰已哉
已哉寡人不說爾何為來晏子曰嬰聞彊而無禮禍
必及身公謝之景公好弋使燭雛主鳥而亡之景
公怒欲殺之晏子請數其罪曰汝為吾君主鳥而亡
之一罪也使吾君以鳥之故殺人二罪也諸侯聞之
以吾君重鳥而輕士三罪也天子聞之必將貶絀吾
君絶其社稷四罪也數畢請公殺之公曰止勿殺而
謝之景公怒有罪者縛置殿下召左右支解之敢
諫者死晏子左手持其頭右手磨刀仰而問曰古者
明王聖主支解人不審從何支始也公離席曰縱之
罪在寡人齊大旱卜之祟在高山廣水景公欲賦
歛以祠靈山晏子曰靈山以石爲身艸木爲髮天久
不雨髮將焦身將熱彼獨不欲雨乎祠之何益公欲
祠河伯晏子曰河伯以水爲國以魚鱉爲民天久不
雨百川竭國將亡民將滅彼獨不欲雨乎祠之何益
公避殿暴露與靈山河伯共憂幸而雨乎公野居暴
露三日而大雨景公謂晏子曰君嚴曷害於治國
家哉晏子曰君嚴則下無言而暗上無聞而聾何爲
非害乎夫治天下非一士之言也固有受而不用惡
有距而不入者哉
五年春吳王僚因楚喪而伐之使二公子圍楚潜楚
救潜吳師不能退公子光欲弑王僚鱄設諸曰吳外
困于楚而内空無骨鯁之臣是無奈我何夏四月
光享王使鱄設諸以匙首刺殺王僚左右共殺鱄設
諸光代立是為王闔廬拜鱄設諸之子為客卿楚
費無極譛郤宛於令尹子常子常殺宛初晉殺伯宗
其子伯州犂奔楚為太宰及靈王弑郟敖殺伯州犂
至是伯氏之族出伯州犂之孫噽奔吳為太宰以謀
楚秋九月楚子常殺費無極以說于國曹悼公
朝于宋宋囚之曺立其弟野是為聲公是歲悼公死
於宋歸葬
六年夏六月晉殺祁盈及楊食我遂滅祁氏羊舌氏
初叔向生食我叔向之母聞之往及堂聞其號乃還
曰豺狼之聲終滅羊舌氏之宗必是子也秋晉韓
起宣子卒魏舒獻子為政分祁氏羊舌氏之田為十
縣以魏舒之子戊知盈孫徐吾韓起孫固起勝曾孫
朝四卿之餘子也賈辛司馬烏有力於王室司馬彌
牟等四人以賢舉為十縣大夫韓平子須起之子也
是歲鄭定公薨子獻公蠆立滕悼公薨子頃公
結立吳王闔廬召伍子胥為行人與謀國事吳
王僚之子慶忌居衛集賓客養士卒謀欲報仇闔廬
患之子胥薦要離為人薄弱迎風則偃背風則仆而
志氣勇決見之闔廬闔廬曰慶忌筋骨果勁十人莫
當走追奔獸手接飛鳥駟馬馳不及射之不能中子
之力不如也要離曰安其妻子之樂而不除君患非
勇也請君以罪逐臣殺臣妻子焚之而揚其灰臣往
投慶忌得近而圖之闔廬從其謀要離被桎梏奔衛
慶忌納之居有間謂慶忌曰吳無道愈甚請與王子
往奪其國慶忌許之與要離涉江中流因風勢抽戈
擊慶忌力薄不制慶忌捽而投之於江浮則又取而
投之如是者三慶忌曰舍妻子為君忠也得來近吾
謀也弱力敢加兵於吾勇也赦之歸於吳闔廬將厚
賞之要離曰殺妻子以便事不仁也為故主殺新主
不義也捽而三八三出於江臣已辱矣伏劒而死
七年魯昭公自齊如晉處乾侯秋龍見于絳郊
八年夏六月晉頃公薨定公午立晉益弱六卿皆大
冬十二月吳執鍾吾子遂滅徐徐子章禹奔楚
吳王闔廬與伍子胥伯噽謀伐楚將軍孫武曰民勞
未可且待之孫武齊人僻隠幽居時人莫知其能伍
子胥薦之於闔廬問以兵法每陳一篇王不覺稱善
齊景公以其子妻闔廬泣送諸郊曰余死不女見
矣高昭子曰齊負海而遠君愛則勿行公曰余不能
以齊國令諸侯又不能以齊聽是生亂也吳蜂蠆也
余恐棄毒於我遂遣之
九年夏四月薛獻公榖薨子襄公定立薛任姓黃帝
之後奚仲為夏車正遷于邳湯相仲虺居薛周武王
復以其苗裔為薛侯齊桓公之伯黜為伯秋吳侵
楚潜六圍弦楚師救潜及弦吳師還始用子胥之謀
也冬邾黑肱以濫奔魯十二月辛亥朔日有食
之
十年夏吳伐越自是越允常與吳闔廬戰而相怨伐
秋八月劉文公與萇弘欲城成周敬王遣使告晉
冬十一月晉魏舒韓不信合諸侯之大夫城成周衛
彪傒適周見單穆公曰萇弘其不没乎欲支天之所
壞不亦難乎自幽王而天奪之明以亡其百姓十有
四世矣單子曰萇劉其咎孰多曰萇叔必速及將天
以道補周若無咎必為戳雖晉魏子亦將及焉若劉
氏子孫實有禍萇弘周之執數者天地之氣日月之
行風雨之變律曆之數無所不通是時諸侯莫朝周
萇弘明鬼神事設射狸首狸首諸侯之不來者欲依
物怪以致諸侯而不從周人之言方怪者自萇弘韓
不信伯音韓須之子簡子也十二月己未魯昭公
薨于乾侯是歲曹平公弟通弑聲公代立是為隠
公
十一年春正月晉魏獻子舒卒襄子曼多舒孫也
三月城成周三旬而畢夏六月癸亥魯昭公之喪
至自乾侯戊辰公弟宋即位是為定公冬十月有
一足鳥飛集魯定公庭翼而跳孔子曰是商羊見則
有大水俄而大霖雨是歲蔡昭侯朝楚持美裘佩
二獻其一於昭王而自衣其一楚令尹子常欲之不
與子常纔昭侯留之楚
十二年秋楚伐吳吳潜師于巢冬十月敗楚克巢
十三年春二月辛夘邾莊公薨子隠公益立秋九
月鮮虞敗晉于平中楚昭王嘗使王孫圉聘於晉
定公饗之趙簡子鳴玉以相問圉曰楚之白珩猶在
乎其為寶也幾何曰未嘗為實楚之所寶者曰觀射
父能作訓辭以行事於諸侯左史倚相朝夕獻善敗
于寡君使無忘先王之業又有藪曰雲連徒洲金木
竹箭之所生龜珠角齒皮革羽毛所以備賦此楚國
之寶也若夫白珩先王之玩也譁囂之美楚雖蠻夷
不能寶也楚左史倚相廷見申公子亹子亹不出
倚相謗之曰唯子老耄故欲見以交儆子子實不
聖老楚國而自安楚其難哉子亹曰老之過也乃驟
見之楚司馬子期欲以妾為内子訪之左史倚相
曰吾有妾而愿欲笄之可乎對曰君子違而道不從
而逆子木能違子夕之欲而去芰薦吾子經營楚國
而欲薦芰以干之其可乎子期乃止楚昭王問於
觀射父曰周書所謂重黎寔使天地不通者何也若
無然民將能登天乎對曰非此之謂也古者民神不
雜民之精爽不擕貳者在男曰覡在女曰巫於是有
天地神民類物之官是謂五官周宣王時重黎之後
失其官守寵神其祖以取威于民曰重寔上天黎寔
下地遭世之亂莫之能禦也楚子期祀平王祭以
牛俎於王王問於觀射父曰祀牲何及對曰祀加于
舉則上下有序神求備物不求豐大聖王正端冕帥
其羣臣精物以臨監享祀謂之一純玉帛爲二精天
地民及四時之務爲七事民之徹官百王公子弟之
質能言能聽徹其官者而物賜之姓以監其官是爲
百姓姓有徹品十於王謂之千品五物之官陪屬萬
爲萬官官有十醜爲億醜天子之田九畡以食兆民
王取經入以食萬官楚鬭且廷見令尹子常歸語
其弟曰楚其亡乎不然令尹不免吾見其問蓄聚積
實如餓豺狼焉積貨滋多蓄怨滋厚不亡何待冬
蔡昭侯獻裘佩於子常子常受之歸昭侯昭侯歸而
如晉請伐楚是歲塵入成周熊入于周
十四年春三月劉文公合諸侯于召陵謀伐楚晉荀
寅求貨於蔡侯弗得言於范獻子乃辭蔡侯晉使
蔡伐沈夏滅沈秋楚為沈故圍蔡楚自昭王即位
無歲不有吳師蔡昭侯以其子乾與大夫之子為質
於吳闔廬謂伍子胥孫武曰始子言郢未可入今果
如何對曰楚囊瓦貪唐蔡皆怨之王必欲大伐得唐
蔡乃可闔廬從之冬吳悉興師與蔡侯唐侯伐楚選
多力者五百人利趾者三千人以為前陳十一月庚
午陳于栢舉闔廬弟夫槩請戰弗許夫槩曰王已屬
臣兵兵以利為上尚何待焉以其部兵擊楚大敗之
囊瓦奔鄭吳乘勝而前比至郢五戰楚五敗己夘楚
昭王出奔庚辰吳入郢昭王奔鄖鄖公之弟懷將弑
王鄖公辛止之懷曰平王殺吾父在國則君在外則
讐也見讐弗殺非人也鄖公曰事君者不為内外行
不為豐約舉苟君之卑尊一也懷弗聽曰吾思父不
能顧矣鄖公以王奔隨伍子胥求昭王不得乃掘楚
平王墓出其屍鞭之三百申包胥亡於山中使人謂
子胥曰報讐以甚乎子故平王之臣親北面而事之
今至於僇死人此無天道之極子胥曰吾日暮塗遠
故倒行而逆施之申包胥走秦告急求救秦哀公未
許包胥立秦庭哭七日七夜不絶聲哀公憐之曰楚
雖無道有臣若是可無存乎是歲陳惠公薨子懷
公柳立杞悼公薨子隠公乞立七月其弟過弑隠
公自立是為僖公曺聲公弟露弑隠公而自立是
為靖公
十五年春王人殺子朝于楚夏越聞吳王在楚國
空入吳吳王使别兵擊越六月申包胥以秦師救
楚再敗吳師秋七月楚子期子蒲滅唐吳夫槩
見越秦交敗吳吳王留楚不去九月亡歸自立為吳
王吳敗楚于雍澨秦楚皆敗吳師又大敗吳于公壻
之谿闔廬乃歸攻夫槩敗之夫槩奔楚冬十月楚昭
王還入郢封夫槩於堂谿為堂谿氏昭王之出奔
也見藍尹亹載其孥王曰載予對曰自先王莫墜其
國當君而亡之君之過也遂去王歸又求見王欲執
之曰臣避於成臼以儆君也庶悛而更乎今之敢見
觀君之德也曰庶憶懼而鑒前惡乎君有國而不愛
臣何有於死子西使復其位以無忘前敗王乃見之
昭王歸賞始于申包胥包胥曰輔君安國非為身
也救急除害非為名也功成受賞是賣勇也君既定
矣又何求焉遂逃賞終身不見賞及鄖公之弟懷子
西曰君有二臣或可賞也或可戮也君王均之羣臣
懼矣王曰或禮於君或禮於父均之可也晉圍鮮
虞是歲燕平公薨簡公立或云惠公日隕于地
有麈入豐
十六年春鄭滅許執許男斯二月魯侵鄭取匡
夏四月己丑吳敗楚舟師又敗楚陵師于繁揚楚
遷郢於鄀周儋翩率王子朝之徒因鄭人將以作
亂于周鄭伐周六月晉戍周冬十二月敬王辟亂處
于姑蕕
十七年春二月齊歸魯鄆陽關陽虎居之以為政
夏四月齊伐魯冬十一月戊午單子劉子逆王晉
籍秦送王入于王城
十八年春正月魯侵齊二月己丑單子伐榖城劉
子伐儀栗辛夘單子伐簡城劉子伐盂以定王室
魯侵齊夏齊伐魯晉救魯晉趙鞅使涉佗成何與
衛靈公盟於鄟澤將歃涉佗成何捘靈公之手而撙
之靈公怒王孫商曰不如與百姓同惡之請令於國
有姑姉妹者家一人質於晉百姓必怒君因反之公
曰善令三日而徵之五日而令畢國人巷哭乃出西
門閉東門而叛晉秋晉侵鄭衛九月魯侵衛魯
陽虎欲去三桓冬十月季孟氏敗陽虎虎出奔初
吳入楚召陳懷公不往是歲復召懷公至則怒其前
不往留之未幾懷公卒於吳子湣公越立曹靖公
薨子陽立
十九年夏六月陽虎自魯陽關出奔齊遂自宋奔晉
趙鞅受賂厚遇之虎謂鞅曰堂上之人朝廷之吏邊
境之士臣所樹主者過半今堂上之人却臣於君朝
廷之吏危臣於法邊境之士劫臣於兵鞅曰惟賢者
能報德不肖者不能也夫樹桃李者夏得其休息秋
得其食焉樹蒺藜者夏不得休息秋得其刺焉子之
所樹者蒺藜非桃李也陽虎常言曰主賢明則悉
心以事之不肖則飾姦而試之簡子相之左右曰虎
善竊人國政簡子曰虎務取之我務守之遂執術而
御虎虎不敢為非簡子幾至於伯秋齊伐晉是
歲鄭獻公薨子聲公勝立晉六卿彊侵奪鄭鄭遂弱
秦哀公薨太子早死諡夷公夷公子惠公立
二十年初孔子仕魯為中都宰制為養生送死之節
行之一年四方諸侯則焉定公曰學子法以治魯何
如孔子曰天下可矣二年為司空别五土之性物各
得所生之宜由司空為大司寇夏齊景公魯定公會
于夾谷孔子攝相事齊人歸魯鄆讙龜隂之田魯有
父子訟者孔子同狴執之三月不别其父請止孔子
赦之季桓子不說孔子喟然嘆曰亂其教繁其刑使
民迷惑而陷焉初桓子穿井獲如土缶其中有羊焉
問之仲尼曰吾穿井而獲狗何也對曰以丘之所聞
羊也木石之怪曰䕫蝄蜽水之怪曰龍罔象土之怪
曰羵羊桓子嘗以粟千鍾餼孔子孔子受之而不辭
既而以頒門人之無者子貢曰無乃非季孫之意乎
孔子曰夫受人之財不以成富與季孫之惠于一人
豈若惠數百人哉晉趙鞅圍衞討衞之叛曰由涉
佗成何縛涉佗而斬之成何走燕子貢曰王孫商憎
人而能害之有患而能處之欲用民而能附之可謂
善謀矣是歲齊晏嬰卒景公游於蔞聞之行哭而
往以驅車爲遲下而趨知不若車之速則又乘比至
於國四下而趨至則伏尸而號曰子大夫日夜責寡
人不遺尺寸寡人猶且淫佚而不收怨罪重積於百
姓今天降禍齊之社稷危矣百姓將誰告哉
劉恕曰世稱管晏伯者之佐攷其行事則殊别管
仲才高而主於功晏子博辨而安於德爭擾則功
近於伯衰世則德不能王景公尚佞而好善優柔
非桓公之儔管晏性差而時異安能同道而較德
哉
景公游於海上而樂之六月不歸令左右先言歸者
死不赦顔燭趨進諫曰儻有治國者君安得樂此海
也景公援戟將砍之顔燭趨進撫衣而待曰桀殺關
龍逢紂殺比干臣得參此二人君奚不斫公遂歸中
道聞國人謀不納矣
二十二年夏衛伐曹克郊孔子言於魯定公曰三
家過制請皆損之乃使季氏宰仲由隳三都之城彊
公室弱私家政化大行是歲薛襄公薨子比立
二十三年春齊衛伐晉秋七月晉范昭子士吉射
中行文子荀寅攻趙簡子鞅鞅奔晉陽冬十一月晉
定公伐范氏中行氏敗之奔朝歌韓簡子魏襄子以
趙氏為請十二月趙鞅入于絳下邑之役董安于多
趙簡子賞之辭固賞之對曰臣之少也進秉筆贊為
名命稱於前世立義於諸侯而主弗志臣之壯也耆
其股肱以從司馬苛慝不産臣之長也端委韠帶以
隨宰人民無二心今臣一旦為狂疾而曰必賞女與
余以狂疾賞也不如亡趨而出乃釋之簡子有兩
白騾甚愛之廣門之官夜款門曰主君之臣陽城胥
渠有疾醫曰不得白騾肝則死董安于愠曰期吾君
騾請即刑焉簡子曰殺人而活畜非仁者也召庖人
殺白騾取肝以與胥渠無幾簡子興兵攻翟廣門之
官左七百人右七百人皆先登而獲甲首董安于
為上地守行石邑山中澗深峭百仞如牆問其旁鄉
左右曰人嘗有入此者乎對曰無有曰嬰兒癡聾狂
悖之人嘗有入此者乎對曰無有曰牛馬犬彘嘗有
入此者乎對曰無有董安于喟然太息曰使吾法無
赦猶入澗必死則人莫敢犯也何為不治簡子嘗
將兵攻衛及戰遠立又居犀蔽屏櫓之下鼓之而士
不起簡子嘆曰士之弊一若此乎行人燭過免胄横
戈而進曰亦君不能耳昔獻公即位五年兼國十九
用此士也惠公淫色暴慢秦人襲我遜去絳十七里
用此士也文公城濮之戰五敗荆人圍衛取曹定天
子之位用此士也簡子乃去犀蔽屏櫓而立矢石之
所及一鼓而士畢乘之簡子曰吾得革車千乘不如
聞燭過之一言簡子獵於晉山之陽撫轡而嘆曰
吾有食榖之馬數千多力之士數百欲以獵獸吾恐
隣國貪養賢以獵吾也是歲薛弑其君比惠公夷
立越允常薨子句踐立始稱王
二十四年春二月楚滅頓夏吳王闔廬聞越允常
死乃興師伐越越王句踐迎擊之于檇李吳師大敗
闔廬傷指軍却闔廬病傷死子夫差立秋衛靈公
太子蒯瞶欲殺公夫人南子不克太子奔宋衛靈
公嘗鑿池宛春諫曰天寒起役恐傷民公曰天寒乎
宛春曰君衣狐裘坐熊席隩隅有竈民衣弊不補履
決不苴君則不寒民誠寒矣公曰善令罷役左右曰
德歸宛春怨歸君矣公曰春魯國之匹夫吾舉之民
未有見焉今將令民以此見之且春也有善非寡人
之善與靈公坐重華之臺侍御數百隨珠照日羅
衣從風仲叔敖諫曰四境内侵諸侯加兵土地日削
百姓乖離内寵太盛桀紂所以亡也公再拜曰寡人
過矣出宫女數百人百姓大說靈公夜聞車聲轔轔
至闕而止過闕復有聲夫人曰此蘧伯玉也公曰何
以知之夫人曰禮下公門式路馬伯玉敬於事上必
不以闇昧廢禮公使人視之果伯玉也冬十二月
晉敗鄭是歲孔子由魯司寇攝行相事其初魯人
謗誦曰麛裘而韠投之無戾韠之麛裘投之無郵三
月政成化行民誦之曰衮衣章甫實獲我所章甫衮
衣惠我無私齊人聞孔子為政懼魯必伯乃遺魯定
公女樂文馬定公終日游觀怠於政事孔子遂行
劉恕曰子産從政一年輿人誦之曰孰殺子産吾
其與之三年又誦之曰子産而死誰其嗣之及作
丘賦國人又謗之孔子為司空司寇得政已數年
攝行相事民謗誦之三月而後誦之彼一賢一聖
猶得民若此之難也後之為政一日而見善惡者
興於愛憎之口或出於狡獪之吏因諼詐以惑衆
聽非至當之論也
初吳子伐越墮會稽獲大骨吳使使聘魯執骨問於
仲尼對曰昔禹戮防風氏其骨節專車客曰防風何
守仲尼曰在虞夏商為汪芒氏於周為長狄今為大
人焦僥氏長三尺短之至也長者不過十數之極也
二十五年春二月楚滅胡夏五月壬申魯定公薨
子哀公將立吳王夫差任伯噽習戰射常以報越
為志
二十六年春楚圍蔡越王勾踐欲先吳未發往伐
之大夫南陽范蠡少伯諫曰君王未盈而溢未盛而
驕不勞而矜其功天時不作而先爲人客人事不起
而創爲之始逆於天而不和於人王曰吾已斷之矣
遂興師伐吳吳王夫差亦興師敗越于夫椒遂入越
句踐以餘兵五千人棲于會稽之上勾踐喟然歎曰
吾終於此乎大夫南郢文種少禽曰湯繫夏臺文王
囚羑里何遽不爲福乎句踐執其手而與之謀又召
范蠡曰吾不用子之言以至於此對曰卑辭尊禮玩
好女樂尊之以名如此不已身與之市文種曰吳之
與越唯天所授天若棄吳必許吾成越王命諸稽郢
行成於吳曰勾踐申禍無良重得罪於下執事越固
貢獻之邑也君王不以鞭箠使之而辱軍士寇令勾
踐請盟敢使下臣盡辭唯天王秉利度義焉又使文
種膝行頓首曰君王亡臣勾踐使其下臣種不敢徹
聲聞於天王私於下執事曰師徒不足以辱君願以
金玉子女賂君之辱請勾踐女女於王大夫女女於
大夫士女女於士寳器畢從吳不許文種來而復往
曰請委管籥從君之師徒唯君左右之夫差告諸大
夫曰孤有大志於齊將許越成伍子胥諫曰吳越仇
讐敵戰之國也君必滅之失此利也雖悔無及勾踐
聞之欲殺妻子燔寳器觸戰以死文種止之曰吳太
宰噽貪可誘以利乃飾美女八人納之於噽曰苟赦
越國之罪又有美於此者將進之噽諫吳王曰古之
伐國服之而已今已服矣又何求焉伍子胥曰越非
實中心好吳又非懾畏吾兵甲之彊也大夫種勇而
善謀將還玩吾國於股掌之上以得其志吳王曰大
夫奚隆於越越曾足以為大虞乎乃許之成三月將
盟勾踐使諸稽郢辭曰君王舍甲兵之威重於鬼神
以自輕也吳王許之荒成不盟勾踐說於國人曰寡
人不知力之不足與大國執讐暴露百姓之骨於中
原寡人之罪也寡人請更勾踐置膽於坐坐卧則仰
膽飲食亦嘗膽曰女忘會稽之恥耶乃苦身焦思折
節下賢食不加肉衣不重采目不視靡曼耳不聽鐘
鼓葬死者問傷者養生者弔有憂賀有喜送往者迎
來者去民之所惡補民之不足然後卑事夫差勾踐
曰蠡為我守於國對曰四封之内百姓之事蠡不如
種四封之外敵國之制立斷之事種亦不如蠡王曰
諾令文種守於國與范蠡宦士三百人入官於吳親
為夫差前馬身為臣妻為妾奉四時之祭祀入春秋
之貢職禮甚卑辭甚服秋八月吳侵陳齊衛魯
鮮虞伐晉取棘蒲楚子西歎於朝藍尹亹問之子
西曰闔廬能敗吾師吾聞其嗣又甚焉對曰闔廬口
不貪嘉味耳不樂逸聲目不淫色身不懷安是故得
民以濟其志今聞夫差好罷民力以成私好縱過而
翳諫先自敗也焉能敗人子修德以待吳吳將斃矣
二十七年春魯伐邾邾賂以漷沂之田夏衛靈公
薨立太子蒯瞶之子輙是為出公六月乙酉晉趙鞅
納蒯瞶于戚秋八月晉敗鄭冬吳遷蔡于州來
是歲燕簡公薨子獻公立
二十八年春齊衛圍戚夏五月魯司鐸火火踰公
宫桓僖災周劉氏晉范氏世為昏姻萇弘事劉文
公趙鞅以為討六月癸夘周殺萇弘是歲秦惠公
薨子悼公立晉趙簡子曰晉有竇鳴犢舜華魯有
孔子吾殺此三人天下可圖也乃召鳴犢舜華而任
之以政使人聘孔子孔子行及河聞殺鳴犢舜華回
輿而還為操曰周道衰微禮樂陵遲文武既墜吾將
焉師周游天下靡邦可依鳳鳥不識珍寳梟䲭眷然
顧之慘焉心悲巾車命駕將適唐都黃河洋洋攸攸
之魚臨津不濟還轅息鄹傷予道窮哀彼無辜翺翔
于衛復我舊廬從吾所好其樂只且遂反於衛復行
如陳有隼集陳侯之庭而死楛矢貫之石砮其長尺
有咫陳湣公使人問於仲尼對曰昔武王克商分陳
以肅慎氏之矢使求之金櫝果得之孔子常使宰
予使楚昭王以安車象飾遺孔子宰予曰夫子貴義
尚德清素好儉仕而有禄不以為積不合則去退無
吝心道行則樂其治不行則樂其身若夫觀目之䴡
靡窈窕之淫音夫子適之弗視遇之弗聽無以此為
也王曰夫子何欲而可對曰方今天下道德寢息其
志欲興而行之誠有欲治之君能行其道則夫子雖
徒步以朝固猶為之何必遠辱君之重貺乎王曰今
乃知孔子之德大矣魯公父文伯之母敬姜季康
子之從祖叔母也康子往焉䦱門與之言皆不踰閾
祭悼子康子與焉胙不受徹俎不宴宗不具不繹繹
不盡飫則退仲尼聞之以為别男女之禮敬姜如
季氏康子在其朝與之言弗應及寢門弗應而入康
子入見曰肥也罪乎對曰卿以下合官職於外朝合
家事於内朝寢門之内婦人治其業焉上下同之夫
外朝業君之官職焉内朝凡季氏之政焉皆非吾所
敢言也康子問於敬姜曰肥願有聞於主對曰吾
聞之先姑曰君子能勞後世有繼子夏聞之曰古之
嫁者不及舅姑謂之不幸婦學於舅姑者也敬姜
欲室文伯饗其宗老賦綠衣之三章師亥聞之曰男
女之饗不及宗臣宗室之謀不過宗人今詩以合室
歌以詠之度於法矣文伯退朝朝其母其母方績
文伯曰以歜之家而主猶績懼忓季孫之怨也以歜
為不能事主乎其母嘆曰魯其亡乎使僮子備官而
未之聞也居吾語汝夫民勞則思思則善心生逸則
淫淫則忘善而惡心生沃土之民不材淫也瘠土之
民嚮義勞也自天子至于庶人王后至于庶士以下
之妻男女效績愆則有辟古之制也爾今曰胡不自
安以是承君之官余懼穆伯之絶嗣也仲尼聞之曰
弟子志之季氏之婦不淫矣文伯飲南宫敬叔酒
以露睹父為客羞鼈小睹父怒遂出文伯之母怒曰
吾聞之先子曰祭養尸饗養上賓鼈於何有而使夫
人怒也遂逐之五日魯大夫辭而復之公父文伯
卒其母朝哭穆伯而莫哭文伯戒其妾曰好内女死
之好外士死之今吾子夭死吾惡其以好内聞請無
瘠色無洵涕無掐膺無憂容有降服無加服從禮而
靜是昭吾子也室人有從死者二人其母怒而不哭
曰於長者薄而婦人厚也仲尼聞之曰季氏之婦可
謂知禮矣愛而無私上下有章女知莫若婦男知莫
若夫欲明其子之令德知也夫
資治通鑑外紀卷第八(終)
