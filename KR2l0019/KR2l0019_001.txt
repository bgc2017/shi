作邑自箴序
嘗謂子男之任實難其人漢之郎官出宰百里
聖朝鼎新法度以逹官稱薦者錄之予濫綰銅章
才微識隘何以承流宣化民社之重可不勉焉剽
聞鄕老先生論爲政之要僅得一百三十餘說從
而著成規矩述以勸戒又幾百有餘事釐爲十卷
目之曰作邑自箴置之几案可以矜式政和丁酉
秋七月李元弼持國待次廣陵書
作邑自箴卷第一
正已
先生曰凢欲治人先湏正已孔子曰其身正不令
而行其身不正雖令不從
臨事當無心無心則公有心則偏傳曰公生明偏
生闇古語云長民有三莫一曰無事莫尋二曰有
罪莫放三曰事多莫怕
爲政之要當湏遠嫌疑罷張設廣聞見杜䜛佞審
情僞察弊病示信令省追呼戢人吏抑豪強拯孤
危獎孝友
罪疑惟輕功疑惟重千古之明戒可不佩服才者
處已必有餘𥙿清而通乃可以有容肅而和可以
盡人之情也
謙和廉謹勤然不出此五字推而廣之則逹矣寫
下定狀則難乎先衆人之心以逆之也
或者曰公事如家事官物如已物豈有不集不惜
者耶
乘酒方怒皆不宜書斷并決栲罪人
上官誤有沮駮公事不可謂理勝在我輙於應荅
之間失上下之分必曰任氣苞容然後謂之剛柔
此則未敢聞也
筵會戒深夜仍不可併作
民間田圃切忌獨游寺觀非有公幹或請謁無侣
勿往
簽書筆墨緣私幹紙札廳上燈燭悉湏自備待賓
茶湯仍湏炭火之類多給
時新饋獻之物雖曰厚荅之亦不可受至如同官
惠口味之屬醫人供納圓散豈可徑轉歸家其有
包苴者皆飭廳吏視過
筵會使妓弟湏整肅罷即公人押歸其家稍晚即
給燭仍防不測
治家
虧物價不如多與錢多與錢不如少買物買於他
州縣尤妙燈心皂角湏月置茸線染色計兩數收
買不惟事簡兼更見用
勿放尼婦出入收生之婦事畢亦然
賣買出入錢物置都曆拘轄免涉瓜履
市買文曆湏置兩本以防去失日責廳吏覆筭於
繫頭後繫書委的依得見賣實直上色價例方可
簽押曆紙三十幅一給仍以私記印其縫
作木牌方尺餘寫告示或刻或金&KR0238;付市買隨身
以示行衆(文在後)
節級杖直㨂搯廳子之類令買已物及借與人幹
置其意安在不可不可
隨行衣籠中物置曆交付主管人遇有添减結轉
過押
隨行差市買一名准備緩急買飲食之類亦置收
支錢曆緩急買物不必湏尋行人但就近多支錢
收買無害此語題于曆首
同官骨肉過從多招謗議苟或沾親則無如之何
然亦不宜數耳
香礬鹽酒之類自有行人者不必於官務收買其
間有不得巳於本務沽買者丁寕專匠於監官當
面兩平稱量押單子前來當廳再隔手稱量訖責
專匠領錢及無大帶過官物結罪文状
外事不宜對家人輩論持恐生悔吝
常用斗秤丈尺之屬先依公較定封號責付庫子
收掌應買物並委庫子當廳兩平稱量(斛斗委斗子)仍
告示供知委狀
處事
境内事皆欲預知子細湏知冊子最爲先務
才禮上便出牓十數要閙處井鎮市曉諭無親戚
門客秀才醫術道僧人力之類隨行仍牒管下官
監埸務照會(牓檢在後)
舉人係與在縣公人親者難爲接見預戒廳吏取
知委狀(謂不曾預薦者)
獄具并大小杖稱量如法用火印仍令秤子自書
姓名於其上以金&KR0238;&KR0238;定不能書則吏代之止令
花押(火印用訖封鎻庫中)
截自到任日應管錢物都數勒逐案開排結罪供
申開庫逐一合曆尾所管數目具狀自收
禁囚并知在門留人數及未結絶事逐案亦開項
供析巳上井押錄繫書
勒鄕司供出村分地形高平低下仍畫圖子三本
廳所燕息之處各張一本内一本連所供文狀入
架閣庫圖子以色牌子別之(謂高以朱平以肉紅低以青平以黃下以)
(碧仍各鄕計逐色數目掛之)以防水旱易於檢視檢旱以低
爲先澇以高爲先
官物當精視小人宜善待此言雖淺其旨頗深
人吏自以欺罔爲心何嘗顧瑕玷官員十分關防
不免作過况寬假之耶稍見罪犯盡理施行文移
不可失錯雖無情弊三犯者勘責自置手簿籍記
公人小可罪愆累犯酌情行遣遍諭前日過失其
有以功𥙷過者分明說諭
公人帶酒容最爲不佳宜嚴戒之
通知條法大字楷書牓要閙處曉告民庶鄕村粉
壁如法謄寫
難結轉簿書往往因循拖下湏逐案置版子具簿
曆名件開說日結旬結月結季結半年結之類請
押字以金&KR0238;&KR0238;過每日簽押先置書案上押訖勾
點了即洗去勾點墨自然不敢拖空
年季月旬申之類寫圖二本張裏外坐隅應管錢
物亦然遇收文則揭貼
應簿書湏用一樣好紙擇能書人真楷題面常切
愛護㓗淨
公宇門䆫什物花木之屬悉書于牓仍著籍同官
通簽押遇有倒損增添即時書鑿什物之屬仍題
號於其上可刻者刻之
置入門到廊曆應係赴縣送納錢物畫時抄上呈
押内入門曆門子抄轉收掌逐庫自來各有庫子
處各自置曆其入門曆止用一道
所在官紙多不置櫃對鎻牛馬皮角之類或只廊
上頓放深屬不便
去失架閣文字刑名不輕益當在意也
公事文移差失不許首改者若旋折換便是私罪
第一不可
同官失和多因小人間諜此宜察也可詢即詢之
切無置疑非意相干可以理遺古老云時下面赤
過後得力眞藥石言也
親故若非土居者不宜使之外住及縱令出入不
若以理遣之旣去便湏取索公人寺觀形勢戸有
無乞托借徣錢物之類
作邑自箴卷第一
