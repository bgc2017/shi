作邑自箴卷第九
判狀印板(其板並於後面落日押字用訖以青布袋子封押付直日手分掌)
推稅
本保取承認狀仍勒賫契帖赴縣限日
析戸
本耆勘會有無祖父母父母在堂如祖父母父母
巳死即今孝服滿與未滿及有無諸般違礙如無
祖父母父母及孝服巳滿別無諸般違礙即許均
分各賫分帳赴縣仍取隣保結罪狀申限日
落丁
本保勘會的實身死年月日取隣保結罪狀申限日
佃産
本保打量𤱔步四至勘會甚年月日産主身死有
無承分之人即今何人爲主與下狀人同赴縣限日
索錢物小印子(約如手掌大印於年月日前後空處蓋狀後自有筆判)
今據所索錢物寬給日限湏是依限還納如更拖
延必定勘決
勸諭牓(與戒民庶牓大率相似或不能刻版止用佳紙精札每鄕井寺觀張一本)
余忝命來長是邑第愧無以及民朝廷法令明
白頒告郡縣欲納民於厚守今職在宣化今採摭
風俗之疵者直書勸言聞諸鄕黨
一農惰則地利薄而衣食不足旣失思慮致夫
身爲竊盗䧟於罪辱者多矣農者生之
本也但勤於耕種自然豐足不求於人
一邑人修學者少蓋有可學之材而棄之不教
也大率愚民以經營財利爲先不知有
詩書之貴宜擇其子弟有性格者使之
就學爾之門第光榮可待
一父能教子不能擇其業而教之爲商販者不
如爲工巧商販者食其財而財有盡工
巧者食其藝而藝無窮也教子爲工又
不如爲農工巧浮僞而農專朴也
一所在作社會祈神禱佛多端率歛或爲竒巧
之物貢獻寺廟動經旬月奔走失業甚
則傷財破産意在求福禳災而巳因會
喧競返遭刑貴者往往有之求福未必
得福禳災未必無災神佛正直世乃欽
重豈利兇惡之徒供獻便增福祥吉人
不能供獻輙貽災禍此乃愚下之民不
經思慮爲人瞽惑又以衆喜成俗爭氣
相高以不隨衆爲耻鄕風習慣不聞至
言終未開悟爾輩但心行慈孝自然享
福不作非理便是&KR1241;災
一先聖有言謹身節用以養父母庶人之孝也
大率愚民不根義理恣縱其性懶墯則
廢業疎散則躭酒貪奪則賭博爭氣則
闘訟恃強則相擊皆不能謹身之過也
身旣不謹則費用無節財産破散日用
不足由此冐犯鹽酒之禁以至屠牛鑄
錢劫掠爲事一䧟深刑追悔何及汝宜
念父母之恩厚重難報謹身節用自然
家道吉昌
一兄弟恩義不輕或有父母在堂巳各居止或
異財本父母旣云則爭分而興怨此乃
不顧廉耻貪利忘義者也汝宜三省之
一小人娶妻則論財以至於失懽此無恩義者
也婦年長而夫幼弗合婚姻之理而家
道不正夫婦家道之本不可不正也
一頑民以欺詐爲心不顧敗露之禍冒耕田土
侵占地界藏家財以瞞骨肉寄産業以
避差傜撰造語言扇搖人衆虚裝詞訟
煩紊官方不唯禍速其身亦爲子孫之
患汝宜省已以務誠實
一民有兇悍而好習武藝者收藏兵器結集殺
奪便置極刑小或流配父母妻子相隨
滿獄救汝不能此常聞也宜鑒戒之
一豪橫兼并之家放債倍取利息略無猒足又
於斗秤之間大收小出刻剥貧民取其
膏血以爲歌舞飲博之用婚姻喪葬奢
僣過度惡積貫盈災禍連至汝宜前思
無致後悔也
一推兹過惡民庶易習而難改縣今欲教之不
能家至戸到惟汝衆耆宿委曲諭之於
鄰里親知使祇縣令之言無忽
月日具位押
戒約夫隊頭
知縣事今戒約夫隊頭某人如後
一不得歛掠夫衆錢物
一點檢合用動使之類各湏如法齊足
一㨂擇雇召人夫如有疾病老弱之人押出頭
呈驗
一土&KR1237;兒面闊一尺五寸底闊八寸深七寸仍
湏壯實(檐索湏新麻麄打)
一嚴切指納夫衆不得喫酒賭錢及作非違并
喧閙爭打
一夫衆雖未到工役處亦湏於寨内止宿
一夫衆有不安者畫時具姓名申乞毉療
一常切點檢火長如法做造飯食不得令減刻
米麵之類衷私糶賣
一部轄人夫不得驀越(謂如第二隊不得過第一隊)工役處
出寨歸寨亦依次第
一逢見別縣人夫放今先行不得作閙
一經過州縣鎮市更湏齊整不得喧閙
一做罷飯食便令打滅火燭(夜間仍不得留燈)
一工役處分得地料湏管飽及元抛丈尺
右畫一約束在前仰隊頭某人依應遵守如稍有
違必定依理施行年月日具位押
作邑自箴卷第九
