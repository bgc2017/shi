作邑自箴卷第七
牓耆壯
知縣約束耆壯如後
一耆長各置承受簿一面壯丁置脚曆一道凢
承受諸般判狀帖引等及交付與壯丁
繳跋文字並將簿曆對行批鑿内有耆
長親自赴縣繳跋者逐案批收各湏將
簿曆隨身准備取索點檢
一本耆差壯丁解送公事於狀内填實日時其
狀摺角實封用木齪子發來
一申解公事只得於狀内略說事情即不得一
面取責夾細文狀及不得枝蔓亂勾人
戸前來如闘打傷損者各指要切照證
之人仍不得過二人解押赴縣
一耆長只得管幹闘打賊盗煙火橋道等公事
(臨時更檢條開坐)
一承受人戸執去判狀給與憑由
一當切修治道路橋梁及去除積水不得阻滯
人馬往來
一臨近道路坑壍勒地主填疊不管損䧟人馬
一近路井口勒令用塼石砌甃窄小不可下人
土并用塼石砌甃不得者止用麄大枋
木作井口架於其上並各以欄干遮護
一道路有疾病無養之人立便擡舁責付就近
客店店戸毉人如法看承用藥治療具
病狀當日申縣候較損日將領赴縣出
頭其店戸毉人當議支與錢物
一里堠粉壁及牓示常切照管不得稍有損壞
一空窰常湏填塞墓林有叢密者告報墓行剥
令稍疎恐藏賊盗
一年少無殘疾男子或在鄕村求乞者轉押出
縣界
一稱縣中官員親識於鄕村起動人戸寺觀仰
速來報覆以憑依法施行
一田野間或有蝗蟲之類損壞苗稼仰畫時申
縣仍一面呼集保衆打撲
一受縣帖勾人凢兩名巳上湏約定日時同共
出頭即不得先後勾追於所在關留有
妨晨業
一取責人戸文狀湏是呼集鄰保對衆供寫或
不能書字令代寫人對衆讀示令親押
花字勒代寫人并鄰保繫書照證
一帖引上有火急字者違限一日急字者違限
兩日其餘三日事不了勘決若於限内
實不能了者具因依疾速申來當議量
展日限輙敢妄乞展限者罪不輕恕
一地分無主丘墳常切照管不得令人侵耕損
動
一店舍内有官員秀才商旅宿泊嚴切指揮鄰
保夜間廵喝不管稍有疎虞
一縣司行去公事湏是用心幹當但如自已緊
切事幹辦自然速了若或慢易必定勘
決
一耆壯解押公事並湏正身
右仰知悉年月日
牓客店戸
知縣約束客店戸如後
一逐店常切洒掃頭房三兩處并新淨薦蓆之
類祗候官員秀才安下
一官員秀才到店安下不得喧閙無禮
一客旅安泊多日頗涉疑慮及非理使錢不着
次第或行止不明之人仰密來告官或
就近報知捕盗官員
一客旅不安不得起遣仰立便告報耆壯喚就
近毉人看理限當日内具病狀申縣照
會如或耆壯於道路間擡舁病人於店
中安泊亦湏如法照顧不管失所候較
損日同耆壯將領赴縣出頭以憑支給
錢物與店戸毉人等
一客旅出賣物色仰子細說諭止可令係籍有
牌子牙人交易若㦯不曾說諭商旅只
令不係有牌子牙人交易以致脫漏錢
物及拖延稽滯其店戸當行嚴斷
一說諭客旅凢出賣係稅行貨仰先赴務印稅
訖方得出賣以防無圖之輩恐嚇錢物
况本務饒潤所納稅錢
一說諭客旅不得信憑牙人說作高擡價錢賖
賣物色前去拖墜不還不若减價見錢
交易如是久例賖買者湏立壯保分明
邀約
右仰知委年月日
纔禮上牓無親戚門客等隨行
知縣事牓
勘會今月日到任並無親戚并門客秀才及
毉術僧道人力之類隨行竊慮有妄作上件
名目之人在外作過湏至曉示者
右出牓某處如有妄作上件名目之人起動人戸
并寺觀行鋪公人等仰諸色人收捉赴官以憑盡
理根勘施行各令知委年月日
作邑自箴卷第七
