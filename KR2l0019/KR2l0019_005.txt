作邑自箴卷第五
規矩
前正已治家處事三說可以書紳廣其餘意立作
規矩使人吏遵而行之以警不逮
知縣專行戒約如左
一早晨諸案簿書於兩廊各於箱内排備逐案
依資次轉上廳押司錄事過押
一簿書日結旬結之類並不得拖空仍同官簽
押令圓備
一簿書不得交互案分及地上頓放揉摺點涴
一簿書有差誤處先具狀申陳方得揩改畫時
用朱印(續添紙者畫時印縫亦用申狀)其狀印司連粘
准備緩急取索照使
一簿書遇非次取索點檢凢失脚拾件不曾銷
押及一事以上失行罪逐案緫三十押
或五事以上押錄同科
一簿書逐旬輪官點檢置曆一道具有無失錯
批上點官押訖次日同官聚廳典押執
曆呈覆通簽
一行遣并巳絶各限當日銷鑿簿書内巳絶者
即時封印付架閣司入曆收係類聚呈
覆入庫
一申狀井錢糓文字並不得揩改
一公事文牒本案行訖更合關過別案者限畫
時
一諸處取索急速文字當行典押等關留在縣
連夜供報
一合要勑條并架閣文字照使並先具狀經官
員判押付主管人上簿訖方得借出依
限催納入庫不得衷私借出
一續降并衝改條貫限畫時簽貼用印不得揩
改其合出牓曉示者限當日
一應行文字簽押用印圓備方得發出
一司房中見行文字常切籖號齊整准備官員
不測親到司房點檢如有毀棄無用故
紙亦湏成卷收頓不得將出及不得與
要用文字交雜
一提轉并應係到縣官員有告示先到或探聞
將欲前來仰典押畫時寫用呈押遍指
揮合點去處取知委狀仍關報前程及
鄰近縣鎮
一押錄巳下各置對讀印子(文曰對讀訖姓名押字)分明
印於文牒年月前申狀止印案檢其申
狀年月前用眞楷書到發日時内申狀
押錄同對讀於狀檢上用印子
一未絶事常切檢舉行遣不得無故稽遲押錄
不住點檢如違押錄同罪
一領詞狀着到及勘斷公事廳子典押等非呼
喚不得上廳
一吏人不得輙出縣衙門如有事故請暫假不
經宿者取覆請牌子具事目執付門子
放出仰門子即時前來報覆如判得假
狀即執付主假故簿人吏書在假日時
官員押訖方得前去至參假日亦湏書
鑿日時官押以憑久遠照會該與不該
行遣公事(有主管公人并獄子准此)
一非吏人不得輙入司房雖是吏人無事不得
交互案分
一諸色公人男女家人之類不得入縣衙門若
送飲食之類許暫到司房便出
一於官員秀才處整會事理不得亂入名邈言
詞仍先呈草檢
一官員整會事並湏行牒不得以引帖告示
非官員申者止行引告示幹當人
一別州縣鎮追會公事之類一如本縣事施
一倉庫牢獄主典不輟照管稍有損動火急
乞修整每有雨雪取覆開倉庫恐有疎
漏
一典賣田産據推收狀鄕司畫時當廳鑿簿呈
押
一人戸諸雜拖欠課利等官員指揮令出引催
促者於引帖内分明聲說只交付朱鈔
前來對簿勾銷不得亂勾人赴縣(臨時指揮)
(勾欠人不在此限)朱鈔銷訖却賫付本人取交
領狀連入案
一催到諸般錢物計會門子上門曆訖仰直廳
獄子將到頭先令主典抄上簿曆候公
事稀少與文帖一處呈押
一諸案未了事件不得重疊出引帖發出除條
限舉催外餘並半月一次剗刷發引簿
具出引帖名件勾元受引帖人出頭取
指揮
一押錄分定帳狀之類舉催
一諸案着到公事依先後取狀内急切者臨時
取指揮
一公事八縣門門子不得阻節或有酒醉并心
恙之人及持棒杖之類投衙即不得放
入先來報覆不得縛打
一諸案并鄕司有未了公事文書等或程限巳
逼各不得請假其日生公事無故不了
科怠慢之罪勒上宿結絶
一應係官文書不得將歸私家
一諸處帖牒並當廳呈覆開拆
一上司判狀帖牒等鑿頭付逐案分受訖除元
有日限外並於前面粘白紙一小片節
略朱書事目呈覆請限行遣(自鑿頭至呈覆不得)
(過一時辰)火急字限半日急字限一日湏管
報應結絶如合出追會者臨時別乞限
一錢庫常切排垜齊整與曆尾庫經相照仍常
寫空頭門牌以備官員不期到來點檢
一罪人有案後監納贓賞錢之類並先附文簿
簽押訖方得領過斷遣
一應諸處申解捉到公事本案當廳取狀係甚
人下手捕獲簽押入案
一知縣上州或出外回縣諸案曾承受過條貫
并諸處文牒及已斷未了公事逐一具
節目呈覆押錄點檢繫書
一應係錢榖鈔合用縣印者鋪在書案上當官
員面前使印
一禁囚先責毉人狀具有無瘡病當廳着枷
一罪人未吐實情先湏立判同官通簽訖方行
栲訊(司獄不對官員擅自栲訊者許諸色人陳告當行勘決)
一禁囚瘡病當手毉人置曆注疾狀逐日具增
减分數呈押不管失所
一逐案承勘罪人并取狀之類並立於行廊階
下不得入司房中(暑熱雨雪聽於廊上立)
一禁囚枷上姓名大字眞書三五日一易務要
分明
一應禁勘罪人仰本案取覆立賞出牓
一獄中上牓條貫仰主典常切讀示令獄子知
委
一獄中禁繫數多或有徒巳上囚其獄子不得
請假有急切事故者典押節級保明
一獄中早晨報平安訖仰主典將獄外門即時
下鎻有合牽拽出罪人旋行取覆(白日廊下)
(綳吊罪人遇官員下廳或出外看謁仰看守獄子等取覆却押入牢内)
一在禁公事勾追干照人未到稍違引内日限
仰主典禀覆
一合解州罪人別無追會仰主典請限結解
一見禁未斷公事并差役未定如有人撰造語
言起動人戸者許諸色人陳告
一在禁罪人并勾到在縣人雖些小疾患或故
疾發動仰監管人即時申報委毉人看
理(禁囚夜間不安亦畫時轉報)
一送罪人飲食仰門子畫時轉與當廳獄子立
便點檢呈覆方得給付不得用磁器銅
鐵家事及不得用筯止得用木匙
一不係獄中防守人不得輙入獄中
一遇收禁重囚仰押獄節級取覆添人防守
一棒杖尖物刃器磁器金銀錢酒不得將帶入
獄中
一禁囚家屬送到衣被等物置曆抄上仰門子
先押來當廳上曆呈押訖方得轉入獄
中其給出者責領狀附案仍批銷文曆
(其曆押獄節級專掌)
一未用杻枷繩棒之類不得安頓在有罪人牢
房中
一上宿手分毉人等並湏未上燈齊足
一典押諸色公人等被差或隨官員出外歸縣
並須畫時公參不得托故因循在外
一年終帳狀限次年正月二十日半年帳狀限
次半年孟月十五日每季帳狀限次季
孟月初十日月帳狀限次月初五日旬
申帳狀限次旬二日夏秋稅管額帳當
年五月一日納畢單狀稅滿限四十日
並要申發訖呈檢
一承受引帖人凢勾追兩人巳上湏約定時日
齊集出頭即不得先後勾呼却於所在
關留枉費盤纏及妨營運(文引上印火急字及引内)
(指定今逐旋勾追赴縣者即不湏候齊足徑仰先到者出頭)
一差人詣鎮耆長等處取責人戸文狀湏是呼
集鄰保對衆供寫或不能書字湏令代
寫人對衆讀示親押花字其代寫人及
鄰保亦湏繫書以爲照證
一退狀置曆拘收委直日手分封題別置櫃封鎻
一諸色公人見寄居或過往官員秀才不得慢
易無禮
一諸色公人敢帶酒容及將酒入縣衙門並當
從重科斷
一刷湯枷杻置曆輪差節級監管湏要絜淨
一不得將罪人擅便拗苦虐綳吊
一罪人疾患畫時牒官取責口詞便輪毉人守
宿日申加减狀仍置曆遍押同官
一應係獄中守宿人係是罪人親戚仰畫時自
陳權行抵替
作邑自箴卷第五
