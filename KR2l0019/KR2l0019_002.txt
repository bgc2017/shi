作邑自箴卷第二
處事
聖節道埸多不精專甚非臣子欽奉之道當責行
首預先保明合用僧徒前期三日戒㓗候道埸畢
方得出院若犯葷酒及六時行道看轉之類稍涉
懈怠許人陳告仍不輟躬親點檢出牓寺門戒群
小喧雜
傳舍亭館湏當嚴㓗橋梁道路尤宜修治卑下之
地其有不可填疊者常令除去積水
空閑官屋舊有官員秀才居占切無起遣其間或
有孤遺無所歸者若於條制有礙更湏詳度
渡船并買撲稅埸多邀難過往至於官員秀才或
被輕侮湏嚴出牓示戒約内渡船只可載六七分
巳下(火印水則)
塞空窰疎墓林警寇之一端也
他州縣差人前來追贓會問之類不宜住滯枉費
盤纏便生惡語
非緊切事差人下鄕奈搔擾何
差占白直人過數罪名頗重切經慮也(縣門子之類湏白直)
(數内人充乃當)凢驅使置曆勞逸得均自然畏服
諸色公人日逐衙喏所在皆置曆自書姓名不能
則吏代之官員坐廳首先呈押不到者申糾謂之
夘曆此不可闕者
州府官員到縣日一見之凌晨遣人吏往彼唱喏
非惟人情周至亦所以奉州郡之禮也
架閣文字若自來不至齊整作知縣牒縣重行編
排日輪手分貼司二名入庫置曆限與號數逐晚
結押
諸案架閣文字外封上題寫架閣人吏姓名花字
押應點數(上聲)勑書逐一以案卷勘對遂無漏落
上司帖牒逐司置一牌長尺許前刻曰某司帖牒
後貼紙一幅逐一自書了即勾押當掛目前
諸牓示責主管人領狀連入案(不用者勾收毁抹訖朱批元領狀後)
(官押)逐案置發引帖簿抄上所給日限令承差人批
領去日時
捉事人多不置簿拘轄只憑公案往往重疊支了
賞錢
大率詞訟湏是當廳果決面諭罪名不爾即生枝
蔓其情輕法重於理可恕欲從輕科者便令當廳
勘狀若稍稽緩吏人受賂遂成枉法贓二十貫文
官員例當衝替
凢罪人兇狡難恕當行勘斷者盡勘出難容情理
穿入案欵
婚田曖昧者只勾近鄰近親人照證
買賣有契要而輙相昏頼者不必勾人稍行根治
便見本情
差雇人馬船車作匠之類置簿輪轉逐名後多空
素紙批鑿差雇月日仍各給手把曆子對鑿(醫人伴婆)
(之類亦同)
日逐廊下小可罪人造立匣拘其手男女異處自
不喧閙
弓手手力置牌書單名親自輪撥批注優重緩急
合選擇驅使者曉諭合當人知仍置差使曆
差役合告示戶頭便於引内分明寫定某人今差
充某投庶免動搖人戸仍出牓縣門空處
縣事多處詞狀限辰時前着到限巳時前繳跋再
限之類限午時前仍置四大箱箱額釘牌子曰詞
狀曰着到曰繳跋曰再限過時收之如此則無積
下公事緊切者不在此限
形勢公事入禁畫時出牓立賞錢嚴責承勘司獄
不得出外仍告示門子知委獄中不可置圊厠止
用木桶早晚打併多是於出糞所在走失罪人
囚食湏加意點檢不令减尅其見在獄糧等三數
日一點看米豆切不宜出剰
釘重囚枷四道葉(二熟鐵二生厚牛皮湏帶潤使之各長闊三指)輕囚兩
道鐵葉各更用軟麻繩於前後枷&KR1498;裏緊拘縳封
號
重囚以鐵索長八尺於一頭安麄鐵鋜如大拇指
大用砧槌欵曲鋜其一足以軟帛厚褁勿令磨攃
候出禁以二小鏵車拽開其鋜湏精熟好鐵庶屈
伸不折
長枷於左閃末鑿竅可客三指每夜禁囚上匣了
通以長鐵索貫之多以響鈴繫索上
禁囚枷杻釘葉&KR1498;索之類不輟躬親點檢
罪輕之人先令本案申舉未肯通吐實情判押訖
方可枷禁若行栲訊亦先立判
牢獄墻壁門䆫常切周視務要牢壯
獄吏不期一呵酒暑月不設蚊幬
定牢用一牌具見禁人姓名書貼晚即呈覆如何
綳匣
禁囚令冬暖夏凉時與洗浴自少疾病冬月臨上
匣時人與熱熟水一杯夏月旋汲水與喫
凢酒醉人當官無禮高聲未得枷吊打栲且押下
申報差人看管候酒醒依法行遣
逐日輪貼書一名於案側執筆抄節所判出狀詞
其判語則全錄
稅物見得色額湏逐戸給單子紐定折納數目印
押訖責付甲頭賫俵免得更來計會仍責鄕司委
無大計及漏落結罪文狀漏落者自甘陪填
境内無主丘菆常湏檢察苟有隳損地主修飾在
官地内者責幹當人寺院寄菆見有子孫在他州
縣者行牒催令遷葬
交易牙人多是脫漏客旅湏召壯保三兩名及遞
相結保籍定姓名各給木牌子隨身別之年七十
巳上者不得充仍出牓曉示客旅知委(牓文在後)
折變稅賦要知折物貴賤無令貧下戸却折納貴
物
夏秋稅差科纔下便牓逐村大字楷書告示人戸
除差甲頭外更不剗刷重疊差人下鄕切慮搔擾
才入中限即逐村簡徑出牓五七道指定日限勾
人戸勘決(牓檢在後)
作邑自箴卷第二
