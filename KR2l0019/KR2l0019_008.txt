作邑自箴卷第八
寫狀鈔書鋪戸約束
某縣今籍定書鋪戸某人許令書寫狀鈔諸般
文字具約束下項
一詞狀前朱書事目
一狀鈔中緊切處不得揩改
一據人戸到鋪寫狀先湏子細審問不得添借
語言多入閑辭及論訴不干已事若實
有合訴之事湏是分明揩定某人行打
或某人毁罵之類即不得稱疑及虛立
證見妄攀人父母妻女赴官意在淩辱
若勘見本情其寫狀人亦行勾勘
一不得爲見不係籍人不得書寫狀鈔等便輙
邀勒人戸多要錢物方肯書寫如縣司
察探得知必行根治
一巳有判狀或文帖勾追對會事理并已認還
錢未了再押出頭並不得寫狀却來煩
紊官方如有詞說但隨着到當官分析
一百姓年七十或篤疾及有孕婦人並不得爲
狀頭
狀式
某鄕某村耆長某人耆分第幾等人戸姓某見
住處去縣衙幾里所
人係某鄕村居住至縣衙幾里
右某年若干在身有無疾蔭(婦人即云有無孕及有無疾蔭)
今爲某事伏乞縣司施行謹狀
年月日姓某押狀
一應係狀鈔之類並要眞揩書寫將給去木齪
子分明印於年月前其狀内千錢榖數
目并闘打月日並作大字(謂一作壹之類)
右給牓付某人切在依禀如違前項指揮必定
勘決毀劈木齪子更不得書寫文字的不虚示
年月日
夏秋稅起催先出此牓(勾耆長當廳丁寕指揮給付此牓)
知縣事牓
訪聞人戸自來遞相倣俲不依限送納稅賦
唯務行用錢物與催稅之人以此因循遂遭
刑責以至枷項監催方得了足蓋是愚民全
無識慮湏至告示者
右仰諸鄕村通曉父老詳認今來告示互相講勸
愚頑之人若將重疊行用與催稅人錢物不如趁
有物之際相添及早納足戸下稅物不唯公私省
力亦免人戸枉遭刑責又緣稅物終湏要納若候
官中勾追巳是過時猝難辦集轉見費力縣司今
來除給帖付戸長外更不别差人下鄕催促恐生
搔擾若有妄作縣司催稅之人起動人戸仰收領
赴縣以憑嚴斷其遞年頑猾欠稅人戸已抄出姓
名如入中限輸納未足先次勾決枷項監納的不
虚行曉示年月日
稅到中限便出此牓(小作印板印給耆長每村三兩道)
知縣事牓
勘會先行告示更不差人下鄕催稅恐生搔
擾今來巳及中限全未見大叚納及分數湏
至別有告示者
右散行告示鄕村人戸仰火急前來了納戸下稅
物縣司巳指定某月某日先勾第一等至第三等
欠戸勘決其第四等第五等欠戸於某月某日勾
追施行的不虚示年月日
牙人付身牌約束
某縣某色牙人某人付身牌開坐縣司約束如後
一不得將未經印稅物貨交易
一買賣主當面自成交易者牙人不得阻障
一不得高擡價例賖賣物貨拖延留滯客旅如
是自來體例賖作限錢者湏分明立約
多召壯保不管引惹詞訟
右給付某人遇有客旅欲作交易先將此牌讀示
官押
公人家狀式
某人鄕貫係第幾等戸
三代(逐代開說并年甲母在亦具年甲)
某年幾在身有無疾患別有無藉蔭親戚
一親兄弟幾人(某作甚業次如一人巳上各開說)
一妻某氏係某人女
一男幾人(亦依兄弟開說)
一女幾人(長嫁某人巳次亦開說)
一某於某年月日投充某役或投充手分某年
月日行甚案實及若干月日替罷見行
甚案
一有無功過
一祖父母父母曾未遷葬
右所供並是詣實如後異同甘伏深罪不詞謹狀
年月日
書市買牌
知縣廳
本廳收買諸般物色並是先支上等實直見
賣價錢者
右仰行人驗認牌上書押先於市買處交取上等
實直見賣價錢方得供物其市買輙敢支中下等
錢及於牌外妄有取索賖荷立便赴本廳出頭
驛舍亭舘馬鋪咨白小版牌
某拜聞過往官員秀才如到此歇泊什物闕少掃
洒不至㓗淨或看管人不在本處祗候切望垂示
當依理行遣具位某拜聞
作邑自箴卷第八
