欽定重訂契丹國志卷二十六
諸蕃記
奚國
太祖初興擊奚滅之復立奚王而使契丹監其兵後為
中京詳見前志
古肅慎國
古肅慎城大五里在渤海北三十里遺堞尚在
室韋國
字或為失契丹之類其南者為契丹在北者號為室韋
路出和龍北千餘里(按此和龍城亦指黃龍府而言然黃龍府實非和龍城已於太宗紀)
(中辨正)入契丹國俗與契丹同夏則城居冬逐水草有南
室韋北室韋其俗丈夫皆披髮婦人皆盤髮衣服與契
丹同乘牛車以籧篨為屋如氊車狀度水則束薪為栰
或有以皮為舟者馬則織草為韉結繩為轡氣候多寒
田收甚薄惟麞鹿射獵為務食肉衣皮鑿冰沒水中而
網取魚鼈地多積雪懼陷坑穽騎木而行太祖併諸蕃
三十六國室韋在其中
新羅國
新羅在高麗國東本漢時樂浪地其言語名物有似中
國人名國為邦弓為&KR1249;賊為寇行酒為行觴相呼皆為
徒文字甲兵同於中國人選壯健者悉入軍每月旦相
賀王設宴會班賚羣臣有大事則聚官詳議定之田甚
良沃水陸兼種服色尚素婦人辮髮繞頭以雜綵及珠
為飾婚嫁惟酒食而已輕重隨貧富新羅國主誦自契
丹承天皇后初臨朝入貢其後王誦為部下所殺立其
弟詢契丹以王詢不貢興兵征討十年方罷兵新羅依
舊朝貢(按遼史高麗國王誦於承天太后時入貢其弟詢簒立屢討未克則誦詢皆高麗國王並非新)
(羅盖隆禮生於南宋見聞不確妄行摭拾成文今姑仍其舊而駁正之)
高昌國
高昌都交河城漢車師前王庭也四面多大山晉以其
地為高昌郡地石磧氣候温暖厥土良沃麥一歲再熟
宜蠶有草名羊刺其上生蜜而味甚佳引水溉田出赤
鹽其味甚美俗事天神兼信佛法其官有八長史有五
將軍又有侍郎校書郎主簿從事階位相次於遼一年
一次朝貢進獻玉珠乳香薩哈勒貝克必斯等亦有互
市
黃頭女真
黃頭女真皆山居號哈里罕女真哈里罕河西亦有之
有八館在黃河東與金粟城五花城隔河相近其人戅
朴勇鷙不能别死生契丹每出戰皆被以重札令前驅
髭髮皆黃目睛多綠
翁舍展國
翁舍展國最小不知其始所居後為太祖徙置黃龍府
南百餘里曰賓州州近混同江即古之粟末河黑水部
落雜處以其族類之長為千戶統之契丹貴游子弟及
富家兒月夕被酒則相率攜樽馳馬戲飲其地婦女間
其至多聚觀之間令侍坐與之酒則飲亦有起舞歌謳
以侑觴者邂逅相契調謔往返反即載之以歸婦之父
母知之亦不為之顧留數歲有子始具茶食酒數車歸
寧謂之拜門因執子壻之禮其俗謂男女自媒勝於納
幣而壻者飲食皆以木器好寘蠱他人欲其不驗者云
三彈指於器上則其毒自解亦間有遇毒而斃者族多
姓李
渤海國
渤海國去燕京東北千五百里以石累城脚東並海其
王舊以大為姓右姓曰高張楊竇烏李不過數種部曲
奴婢無姓者皆從其主婦人皆悍妬大氏與他姓相結
十姊妹迭幾察其夫不容側室聞則必謀寘毒死其所
愛一夫有所犯而妻不之覺者衆人則羣聚而詬之爭
以忌嫉相誇男子多智謀驍勇出他國右至有三箇渤
海當一虎之語自天祚之亂金人破城慮其難制徙他
所其人大怨富室安居踰二百年往往為園池植牡丹
多至三二百本有數十榦叢生者皆燕地所無纔以十
數千或五千賤買而去其居故地者仍屬契丹舊為東
京置留守有蘇扶復等州蘇與宋登州青州相值每大
風順𨼆𨼆聞雞犬聲
欽定重訂契丹國志卷二十六
