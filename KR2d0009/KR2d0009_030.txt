欽定重訂契丹國志卷二十七
歲時雜記
正旦
正月一日帝以糯米飯白羊髓相和為團如拳大每帳
賜四十九枚候五更三點帝及羣臣各於本帳内窗中
擲團於外如得雙數當夜動蕃樂飲宴如得隻數更不
作樂便令師巫十二人外邊遶帳撼鈴執箭唱叫於帳
内諸火爐内爆鹽并燒地拍鼠謂之驚鬼本帳人第七
日方出乃禳度之法國語呼此謂阿尼伊能吉
立春
立春日婦人進春書刻青繒為幟象龍象銜之或為蝦
蟆書幟曰宜春
人日
人日京都人食煎餅於庭中俗云薰天
中和
二月一日國舅族蕭氏設宴請耶律氏歲以為常國語
呼此節為索林必
上已
三月三日國人以木雕為兔分兩朋走馬射之先中者
勝其負朋下馬跪奉勝朋人酒勝朋於馬上援杯飲之
國語呼此節為陶拉噶爾布
佛誕日
四月八日京府及諸州各用木雕悉達太子一尊城上
舁行放僧尼道士庶民行城一日為樂(按隆禮書載此事作四月八日)
(而遼史作二月八日然佛誕日本在四月八日遼史二月盖四月之訛)
端午
五月五日午時採艾葉與綿相和絮衣七事以奉天子
著之蕃漢臣僚各賜三事帝及臣僚飲宴渤海厨子進
艾糕各點大黃湯下國語呼此節為托卜賽音伊能吉
又以雜絲結合歡索纏於臂膊婦人進長命縷宛轉皆
為人象帶之
朝節
夏至日婦人進扇及粉脂囊相贈遺
三伏
六月十八日大族耶律姓并請蕭姓者亦名索林必
中元
七月十三日夜帝離行宫向西三十里卓帳宿先於彼
處造酒食至十四日應隨從諸軍並隨部落動蕃樂設
宴至暮帝却歸行宫謂之迎節十五日動漢樂大宴十
六日早却往西方令隨行兵大喊三聲謂之送節此節
呼為賽音伊能吉
中秋
八月八日帝殺白犬於寢帳前七步埋其頭露其觜後
七日移寢帳於埋犬頭上國語呼此節為伊克努爾
重九
九月九日帝帥羣臣部族射虎少者輸重九一筵席射
罷於地高處卓帳與蕃漢臣登高飲菊花酒出兔肝生
切以鹿舌醬拌食之國語呼此節為博羅哩烏楚哩又
以茱萸研酒洒門戸間辟惡亦有入鹽少許而飲之者
又云男摘二九粒女一九粒以酒咽者大能辟惡
小春
十月内五京進紙造小衣甲并槍刀器械各一萬副十
五日一時堆垜帝與押蕃臣僚望木葉山(葬太祖所)奠酒拜
用蕃字書狀一紙同焚燒奏木葉山神云寄庫國語呼
此時為達勒噶喀
冬至
冬至日國人殺白羊白馬白雁各取其生血和酒帝北
望拜黑山奠祭山神言契丹死魂為黑山神所管又彼
人傳云凡死人悉屬此山神所管富民亦然契丹黑山
如中國之岱宗云凡人死魂皆歸此山每歲五京進人
物紙各萬餘事祭山而焚之其禮甚嚴非祭不敢近山
臘月
臘月帝帶甲戎裝應蕃漢臣諸司使已上並戎裝五更
三點坐朝動樂飲酒罷各等第賜御甲羊馬國語呼此
節為綽哈蘭必
治盜
正月十三日放國人做賊三日如盜及十貫以上依法
行遣國語呼為呼勒罕必
行軍
國制行軍不擇日用艾和馬糞於白羊琵琶骨上灸灸
破便出行不破即不出
午日
國制出軍每遇午日起程如不用兵亦須排辦望西大
喊七聲言午是北朝大王之日
旋風
國俗人見旋風合眼用鞭望空打四十九下口道昆布
格七聲
錫里
國俗富豪民要裹頭巾者納牛駞十頭馬百匹并給契
丹名因謂之錫里
跪拜
男女拜皆同其一足跪一足著地以手動為節數止於
三彼言布克達者即跪也
長白山
長白山在冷山東南千餘里盖白衣觀音所居其山禽
獸皆白人不敢入恐穢其間以致蛇虺之害黑水發源
於此舊云粟末河(按黑水即黑龍江其源曰敖嫩色禽出克魯倫河源西北三百餘里之小)
(肯忒山其出長白山者為松花江即古粟末水下流合活同几河即古混同江松花江自源行三千六百里至)
(查匪噶山之北方入黑龍江隆禮即以出長白者為黑水其於源流尚為未晰今姑仍舊文而辨正之)聖
宗詔改為混同河(按原書以混同河為太宗改名今據遼史改正)其俗刳木為
舟長可八尺形如梭曰梭船上施一槳止以捕魚至渡
車則方舟或三舟
澤蒲
西樓有蒲瀕水叢生一榦葉如柳長不盈尋丈用以作
箭不矯揉而堅左氏所謂董澤之蒲是也
回鶻豆
回鶻豆高二尺許直榦有葉無傍枝角長二寸每角止
兩頭一根才六七角色黃味如豆
螃蠏
渤海螃蠏紅色大如椀螯巨而厚其脆如中國蟹螯石
鱟鮀魚之屬皆有之
欽定重訂契丹國志卷二十七
