北齊書卷三十
隋太子通事舍人李百藥撰
列傳第二十二
崔暹(子達挐)
高德政
崔昂
崔暹字季倫博陵安平人漢尚書寔之後也世為北州
著姓父穆州主簿暹少為書生避地渤海依高乾以妹
妻乾弟慎慎後臨光州啓暹為長史趙郡公琛鎮定州
辟為開府諮議隨琛往晉陽高祖與語說之以兼丞相
長史高祖舉兵將入洛留暹佐琛知後事謂之曰丈夫
相知豈在新舊軍戎事重留守任切家弟年少未閑事
宜凡百後事一以相屬握手殷勤至於三四後遷左丞
吏部郎主議麟趾格暹親遇日隆好薦人士言邢邵宜
任府僚兼任機密世宗因以徵邵甚見親重言論之際
邵遂毁暹世宗不悦謂暹曰卿說子才之長子才專言
卿短此癡人也暹曰子才言暹短暹說子才長皆是實
事不為癡也高慎之叛與暹有隙高祖欲殺之世宗救
免武定初遷御史中尉選畢義雲盧潛宋欽道李愔崔
瞻杜蕤嵇曄酈伯偉崔子武李廣皆為御史世稱其知
人世宗欲假暹威勢諸公在坐朝令暹後通名因遇以
殊禮暹乃高視徐步兩人擎裾而入世宗分庭對揖暹
不讓席而坐觴再行便辭退世宗曰下官薄有蔬食願
公少留暹曰適受勑在臺以檢校遂不待食而去世宗
降階送之旬日後世宗與諸公出之東山遇暹在道前
驅為赤棒所擊世宗回馬避之暹前後表彈尚書令司
馬子如及尚書元羡雍州刺史慕容獻又彈太師咸陽
王坦并州刺史可朱渾道元罪狀極筆竝免官其餘死
黜者甚衆高祖書與鄴下諸貴曰崔暹昔事家弟為定
州長史佐吾兒開府諮議及遷左丞吏部郎吾未知其
能也始居憲臺乃爾糾劾咸陽王司馬令竝是吾對門
布衣之舊尊貴親昵無過二人同時獲罪吾不能救諸
君其慎之高祖如京師羣官迎於紫陌高祖握暹手而
勞之曰往前朝廷豈無法官而天下貪婪莫肯糾劾中
尉盡心為國不避豪強遂使遠邇肅清羣公奉法衝鋒
陷陣大有其人當官正色今始見之今榮華富貴直是
中尉自取高歡父子無以相報賜暹良馬使騎之以從
且行且語暹下拜馬驚走高祖親為擁之而授轡魏帝
宴於華林園謂高祖曰自頃朝貴牧守令長所在百司
多有貪暴侵削下人朝廷之中有用心公平直言彈劾
不避親戚者王可勸酒高祖降階跪而言曰唯御史中
尉崔暹一人謹奉明旨敢以酒勸并臣所射賜物千匹
乞回賜之帝曰崔中尉為法道俗齊整暹謝曰此自陛
下風化所加大將軍臣澄勸奬之力世宗退謂暹曰我
尚畏羡何况餘人由是威名日盛内外莫不畏服高祖
崩未發喪世宗以暹為度支尚書兼僕射委以心腹之
寄暹憂國如家以天下為己任世宗車服過度誅戮變
常言談進止或有虧失暹每厲色極言世宗亦為之止
有囚數百世宗盡欲誅之每催文帳暹故緩之不以時
進世宗意釋竟以獲免自出身從官常日宴乃歸侵曉
則與兄弟問母之起居暮則嘗食視寢然後至外齋對
親賓一生不問家事魏梁通和要貴皆遣人隨聘使交
易暹惟寄求佛經梁武帝聞之為繕寫以幡花寳蓋贊
唄送至館焉然而好大言調戲無節密令沙門明藏著
佛性論而署己名傳諸江表子達拏年十三暹命儒者
權會教其說周易兩字乃集朝貴名流令達拏昇高座
開講趙郡睦仲讓陽屈服之暹喜擢奏為司徒中郎鄴
下為之語曰講義兩行得中郎此皆暹之短也顯祖初
嗣霸業司馬子如等挾舊怨言暹罪重謂宜罰之高隆
之亦言宜寬政網去苛察法官黜崔暹則得遠近人意
顯祖從之及踐祚譖毁之者猶不息帝乃令都督陳山
提等搜暹家甚貧匱唯得高祖世宗與暹書千餘紙多
論軍國大事帝嗟賞之仍不免衆口乃流暹於馬城晝
則負土供役夜則置地牢歲餘奴告暹謀反鏁赴晉陽
無實釋而勞之尋遷太常卿帝謂羣臣曰崔太常清正
天下無雙卿等不及初世宗欲以妹嫁暹子而會世宗
崩遂寢至是羣臣讌於宣光殿貴戚之子多在焉顯祖
歴與之語於坐上親作書與暹曰賢子達拏甚有才學
亡兄女樂安公主魏帝外甥内外敬待勝朕諸妹思成
大兄宿志乃以主降達拏天保末為右僕射帝謂左右
曰崔暹諫我飲酒過多然我飲酒何所妨常山王私謂
暹曰至尊威嚴多醉太后尚不能致言吾兄弟亦杜口
僕射獨能犯顔内外深相感愧十年暹以疾卒帝撫靈
而哭贈開府達拏温良清謹有識學少歴職為司農卿
入周謀反伏誅天保時顯祖嘗問樂安公主達拏於汝
何似答曰甚相敬重唯阿家憎兒顯祖召達拏母入内
殺之投屍漳水齊滅達拏殺主以復讐
高德政字士貞渤海蓚人父顯魏滄州刺史德政幼而
敏慧有風神儀表顯祖引為開府參軍知管記事甚相
親狎高祖又擢為相府掾委以腹心遷黃門侍郎世宗
嗣業如晉陽顯祖在京居守令德政參掌機密彌見親
重世宗暴崩事出倉卒羣情草草勲將等以纘戎事重
勸帝早赴晉陽帝亦回遑不能自决夜中召楊愔杜弼
崔季舒及德政等始定策焉以楊愔居守德政與帝舊
相昵愛言無不盡散騎常侍徐之才館客宋景業先為
天文圖讖之學又陳山提家客楊子術有所援引竝因
德政勸顯祖行禪代之事德政又披心固請帝乃手書
與楊愔具論諸人勸進意德政恐愔猶豫不決自請馳
驛赴京託以餘事唯與楊愔言愔方相應和德政還未
至帝便發晉陽至平城都召諸勲將入告以禪讓之事
諸將等忽聞皆愕然莫敢答者時杜弼為長史密啓顯
祖云關西是國家勍敵若今受魏禪恐其稱義兵挾天
子而東向王將何以待之顯祖入召弼入與徐之才相
告之才云今與王爭天下者彼意亦欲為帝譬如逐兔
滿市一人得之衆心皆定今若先受魏禪關西自應息
心縱欲屈強止當逐我稱帝必宜知機先覺無容後以
斆人弼無以答帝已遣馳驛向鄴書與太尉高岳尚書
令高隆之領軍婁叡侍中張亮黃門趙彦深楊愔等岳
等馳傳至高陽驛帝使約曰知諸貴等意不湏來唯楊
愔見高岳等竝還帝以衆人意未協又先得太后旨云
汝父如龍汝兄如虎尚以人臣終汝何容欲行舜禹事
此亦非汝意正是高德政教汝又說者以為昔周武王
再駕孟津然始革命於是乃旋晉陽自是居常不悦徐
之才宋景業等每言卜筮雜占隂陽緯候必宜五月應
天順人德政亦敦勸不已仍白帝追魏收收至令撰禪
讓詔册九錫建臺及勸進文表至五月初帝發晉陽德
政又錄在鄴諸事條進於帝帝令陳山提馳驛齎事條
并密書與楊愔大略令撰儀注防察魏室諸王山提以
五月至鄴楊愔即召太常卿邢邵七兵尚書崔㥄度支
尚書陸操詹事王昕黃門侍郎陽休之中書侍郎裴讓
之等議撰儀注六日要魏太傳咸陽王坦等總集引入
北宮留于東齋受禪後乃放還宅帝初發至亭前所乘
馬忽倒意甚惡之大以沉吟至平城都便不復肯進德
政徐之才苦請帝曰山提先去若為形容恐其漏泄不
果即命司馬子如杜弼馳驛續入觀察物情七日子如
等至鄴衆人以事勢已决無敢異言八日楊愔書中旨
以魏襄城王昶并司空公潘相樂侍中張亮黃門趙彦
深入通奏事魏孝静在昭陽殿引見昶云五行遞運有
始有終齊王聖德欽明萬方歸仰臣等昧死聞奏願陛
下則堯禪舜魏帝便歛容曰此事推挹已久謹當遜避
又道若爾湏作詔中書侍郎崔劼奏云詔已作訖即付
楊愔進於魏静帝凡有十餘條悉書魏静云安置朕何
所復若為去楊愔對在北城别有館宇還備法駕依常
仗衛而去魏静帝於是下御座就東廊口詠范蔚宗後
漢書贊云獻生不辰身播國屯終我四百永作虞賓所
司尋奏請發魏靜帝曰人念遺簪敝屨欲與六宫别可
乎乃入與夫人嬪御以下訣别莫不歔欷掩涕嬪趙國
李氏口誦陳思王詩云王其愛玉體俱享黃髮期魏静
帝登車出萬春門直長趙道德在車中陪侍百官在門
外拜辭遂入北城下司馬子如南宅帝至城南頓所受
禪之日除德政為侍中尋封藍田縣公七年遷尚書右
僕射兼侍中食渤海郡幹德政與尚書令楊愔綱紀政
事多有弘益顯祖末年縱酒酣醉所為不法德政屢進
忠言後召德政飲不從又進言於前諫曰陛下道我尋
休今乃甚於既往其若社稷何其若太后何帝不悦又
謂左右云高德政恒以精神凌逼人德政甚懼乃稱疾
屏居佛寺兼學坐禪為退身之計帝謂楊愔曰我大憂
德政其病何似愔以禪代之際因德政言情切至方致
誠款常内忌之由是答云陛下若用作冀州刺史病即
自差帝從之德政見除書而起帝大怒召德政謂之曰
聞爾病我為爾針親以刀子刺之血流霑地又使曳下
斬去其趾劉桃枝捉刀不敢下帝起臨階砌切責桃枝
曰爾頭即墮地因索大刀自帶欲下階桃枝乃斬足之
三指帝怒不觧禁德政於門下其夜開城門以氊轝送
還家旦日德政妻出寳物滿四牀欲以寄人帝奄至其
宅見而怒曰我府藏猶無此物詰其所從得皆諸元賂
之也遂曳出斬之時妻出拜又斬之并其子祭酒伯堅
德政死後顯祖謂羣臣曰高德政常言宜用漢人除鮮
卑此即合死又教我誅諸元我今殺之為諸元報讐也
帝後悔贈太保嫡孫王臣襲焉
崔昂字懷遠博陵安平人也祖挺魏幽州刺史昂年七
歲而孤伯父吏部尚書孝芬嘗謂所親曰此兒終當遠
至是吾家千里駒也昂性端直少華沉深有志略堅實
難傾動少好章句頗綜文詞世宗廣開幕府引為記室
參軍委以腹心之任世宗入輔朝政召為開府長史時
勲將親族賓客在都下放縱多行不軌孫騰司馬子如
之門尤劇昂受世宗密旨以法繩之未幾之間内外齊
肅遷尚書左丞其年又兼度支尚書左丞之兼尚書近
代未有唯昂獨為冠首朝野榮之武定六年甘露降於
宫闕文武官寮同賀顯陽殿魏帝問僕射崔暹尚書楊
愔等曰自古甘露之瑞漢魏多少可各言往代所降之
處德化感致所由次問昂昂曰案符瑞圖王者德致於
天則甘露降吉凶兩門不由符瑞故桑雉為戒實啓中
興小鳥孕大未聞福感所願陛下雖休勿休允答天意
帝為歛容曰朕既無德何以當此齊受禪遷散騎常侍
兼太府卿大司農卿二寺所掌世號繁劇昂校理有術
下無姦偽經手歴目知無不為朝廷歎其至公又奏上
横市妄費事三百一十四條詔下依啓状速議以聞其
年與太子少師邢邵議定國初禮仍封華陽縣男又詔
刪定律令損益禮樂令尚書右僕射薛琡等四十三人
在領軍府議定又敕昂云若諸人不相遵納卿可依事
啓聞昂奉勑笑曰正合生平之願昂素勤慎奉敕之後
彌自警勖部分科條校正今古所增損十有七八轉廷
尉卿昂本性清嚴凡見黷貨軰疾之若讐以是治獄文
深世論不以平恕相許顯祖幸東山百官預讌升射堂
帝召昂於御座前謂曰舊人多出為州我欲以臺閣中
相付當用卿為令僕勿望刺史卿六十外當與卿本州
中間州不可得也後九卿以上陪集東宫帝指昂及尉
瑾司馬子瑞謂太子曰此是國家柱石汝宜記之未幾
復侍讌金鳳臺帝歴數諸人咸有罪負至昂曰崔昂直
臣魏收才士婦兄妹夫俱省罪過天保十年策拜儀同
燕子獻百司陪列昂在行中帝特召昂至御所曰歴思
羣臣可綱紀省闥者唯冀卿一人即日除為兼右僕射
數日後昂因入奏事帝謂尚書令楊愔曰昨不與崔昂
正者言其太速欲明年真之終是除正何事早晚可除
正僕射明日即拜為真楊愔少時與昂不平顯祖崩後
遂免昂僕射除儀同三司後坐事除名卒祠部尚書昂
有風調才識舊立堅正剛直之名然好探揣上意感激
時主或列隂私罪失深為顯祖所知賞發言奬護人莫
之能毁議曹律令京畿密獄及朝廷之大事多委之昂
情尚嚴猛好行鞭撻雖苦楚萬端對之自若前者崔暹
季舒為之親援後乃高德政是其中表常有挾恃意色
矜高以此不為名流所服子液嗣
北齊書卷三十
北齊書卷三十考證
崔暹傳趙郡睦仲讓陽屈服之北史作眭仲讓
高德政傳父顯北史顯作顥
山提以五月至鄴(臣荃)按下文有六日七日八日諸
文盖史家因受禪大事故特書日以謹之則日誤月
明矣
崔昂傳又奏上横市妄費事三百一十四條北史作
三十四條
北齊書卷三十考證
