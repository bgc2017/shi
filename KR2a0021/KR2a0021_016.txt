北齊書卷十六
隋太子通事舍人李百藥撰
列傳第八
叚榮(子韶)
叚榮字子茂姑臧武威人也祖信仕沮渠氏後入魏以
豪族徙北邊仍家於五原郡父連安北府司馬榮少好
歷術專意星象正光初語人曰易云觀於天文以察時
變又曰天垂象見吉凶今觀玄象察人事不及十年當
有亂矣或問曰起於何處當可避乎榮曰構亂之源此
地為始恐天下因此横流無所避也未幾果如言榮遇
亂與鄉舊携妻子南趣平城屬杜洛周為亂榮與高祖
謀誅之事不捷共奔尒朱榮後高祖建義山東榮贊成
大策為行臺右丞西北道慰喻大使廵方曉喻所在下
之高祖南討鄴留榮鎮信都仍授鎮北將軍定州刺史
時攻鄴未克所湏軍資榮轉輸無闕高祖入洛論功封
姑臧縣侯邑八百戸轉授瀛州刺史榮妻皇后姊也榮
恐高祖招私親之議固推諸將竟不之州尋行相州事
後為濟州刺史天平三年轉行秦州事榮性温和所歴
皆推仁恕民吏愛之初高祖將圖關右與榮密謀榮盛
稱未可及渭曲失利高祖悔之曰吾不用叚榮之言以
至於此四年除山東大行臺大都督甚得物情元象元
年授儀同三司二年五月卒年六十二贈使持節定冀
滄瀛四州諸軍事定州刺史太尉尚書左僕射諡曰昭
景皇建初配饗高祖廟庭二年重贈大司馬尚書令武
威王長子韶嗣韶字孝先小名鐡伐少工騎射有將領
才略高祖以武眀皇后姊子益器愛之常置左右以為
心腹建義初領親信都督中興元年從高祖拒爾朱兆
戰於廣阿高祖謂韶曰彼衆我寡其若之何韶曰所謂
衆者得衆人之死強者得天下之心爾朱狂狡行路所
見裂冠毁冕拔本塞源邙山之會搢紳何罪殺主立君
不脫旬朔天下思亂十室而九王躬昭德義除君側之
惡何往而不克哉高祖曰吾雖以順討逆奉辭伐罪但
弱小在強大之間恐無天命卿不聞之也答曰韶聞小
能敵大小道大滛皇天無親唯德是輔尒朱外賊天下
内失善人知者不為謀勇者不為鬭不肖失職賢者取
之復何疑也遂與兆戰兆軍潰攻劉誕於鄴及韓陵之
戰韶督率所部先鋒陷陣尋從高祖出晉陽追爾朱兆
於赤谼嶺平之以軍功封下洛縣男又從襲取夏州擒
斛律彌娥突加龍驤將軍諫議大夫累遷武衛將軍後
恩賜父榮姑臧縣侯其下洛縣男唘讓繼母弟寧安興
和四年從高祖禦周文帝於邙山高祖身在行間為西
魏將賀拔勝所識率銳来逼韶從傍馳馬引弓反射一
箭斃其前驅追騎懾憚莫敢前者西軍退賜馬并金進
爵為公武定四年從征玉壁時高祖不豫攻城未下召
集諸將共論進止之宜謂大司馬斛律金司徒韓軌左
衛將軍劉豐等曰吾每與叚孝先論兵殊有英略若使
比来用其謀亦可無今日之勞矣吾患勢危篤恐或不
虞欲委孝先以鄴下之事何如金等曰知臣莫若君實
無出孝先仍謂韶曰吾昔與卿父冐涉險艱同奬王室
建此大功今病疾如此殆將不濟宜善相翼佐克兹負
荷即令韶從顯祖鎮鄴召世宗赴軍高祖疾甚顧命世
宗曰叚孝先忠亮仁厚智勇兼備親戚之中唯有此子
軍旅大事宜共籌之五年春高祖崩於晉陽祕不發喪
俄而侯景構亂世宗還鄴韶留守晉陽世宗還賜女樂
十數人金十斤繒帛稱是封長樂郡公世宗征潁川韶
留鎮晉陽别封真定縣男行并州刺史顯祖受禪别封
朝陵縣又封霸城縣加位特進唘求歸朝陵公乞封繼
母梁氏為郡君顯祖嘉之别以梁氏為安定郡君又以
霸城縣侯讓其繼母弟孝言論者美之天保三年為冀
州刺史六州大都督有惠政得吏民之心四年十二月
梁將東方白額潜至宿預招誘邊民殺害長吏淮泗擾
動五年二月詔徵韶討之既至會梁將嚴超達等軍逼
涇州又陳武帝率衆將攻廣陵刺史王敬寳遣使告急
復有尹思令率衆萬餘人謀襲盱眙三軍咸懼韶謂諸
將曰自梁氏喪亂國無定主人懷去就強者從之霸先
等智小謀大政令未一外託同德内有離心諸君不足
憂吾揣之熟矣乃留儀同敬顯儁堯雄等圍守宿預
自將步騎數千人倍道赴涇州塗出盱眙思令不虞大
軍卒至望旗奔北進與超達合戰大破之盡獲其舟艦
器械謂諸將士曰吴人輕躁本無大謀今破超達霸先
必走即廻赴廣陵陳武帝果遁去追至揚子柵望揚州
城乃還大獲其軍資器物旋師宿預六月韶遣辯士喻
白額禍福白額於是開門請盟韶與行臺辛術等議且
為受盟盟訖度白額終不為用因執而斬之并其諸弟
等並傳首京師江淮帖然民皆安輯顯祖嘉其功詔賞
吴口七十人封平原郡王清河王岳之克郢州執司徒
陸法和韶亦豫行築層城於新蔡立郭默戍而還皇建
元年領太子太師太寧二年除并州刺史高歸彦作亂
冀州詔與東安王婁叡率衆討平之遷太傅賜女樂十
人并歸彦果園一千畝仍莅并州為政舉大綱不存小
察甚得民和十二月周武帝遣將率羌夷與突厥合衆
逼晉陽世祖自鄴倍道兼行赴救突厥從北結陣而前
東距汾河西被風谷時事既倉卒兵馬未整世祖見如
此亦欲避之而東尋納河間王孝琬之請令趙郡王盡
護諸將時大雪之後周人以步卒為前鋒從西山而下
去城二里諸將咸欲逆擊之韶曰步人氣勢自有限今
積雪既厚逆戰非便不如陣以待之彼勞我逸破之必
矣既而交戰大破之敵前鋒盡殪無復孑遺其餘通宵
奔遁仍令韶率騎追之出塞不及而還世祖嘉其功别
封懷州武德郡公進位太師周冢宰宇文護母閻氏先
配中山宫護聞閻尚存乃因邊境移書請還其母并通
隣好時突厥屢犯邊韶軍於塞下世祖遣黃門徐世榮
乘傳齎周書問韶韶以周人反覆本無信義比晉陽之
役其事可知護外託為相其實王也既為母請和不遣
一介之使申其情理乃據移書即送其母恐示之弱如
臣管見且外許之待通和後放之未晚不聽遂遣使以
禮將送護既得母仍遣將尉遲迥等襲洛陽詔遣蘭陵
王長恭大將軍斛律光率衆擊之軍於邙山之下逗留
未進世祖召謂曰今欲遣王赴洛陽之圍但突厥在北
復湏鎮禦王謂如何韶曰北虜侵邊事等疥癬今西羌
闚逼便是膏肓之病請奉詔南行世祖曰朕意亦爾乃
令韶督精騎一千發自晉陽五日便濟河與大將共量
進止韶旦將帳下二百騎與諸軍共登邙阪聊觀周軍
形勢至太和谷便值周軍即遣馳告諸營追集兵馬乃
與諸將結陣以待之韶為左軍蘭陵王為中軍斛律光
為右軍與周人相對韶遥謂周人曰汝宇文護幸得其
母不能懷恩報德今日之来竟何意也周人曰天遣我
来有何可問韶曰天道賞善罸惡當遣汝送死来耳周
軍仍以步人在前上山逆戰韶以彼徒我騎且却且引
待其力弊乃下馬擊之短兵始交周人大潰其中軍所
當者亦一時瓦觧投墜溪谷而死者甚衆洛城之圍亦
即奔遁盡棄營幕從邙山至榖水三十里中軍資器物
彌滿川澤車駕幸洛陽親勞將士於河隂置酒高會策
勲命賞除太宰封靈武縣公天統三年除左丞相永昌
郡公食滄州幹武平二年正月出晉州道到定隴築威
敵平寇二城而還二月周師来寇遣韶與右丞相斛律
光太尉蘭陵王長恭同往捍禦以三月暮行達西境有
栢谷城者乃敵之絶險石城千仞諸將莫肻攻圍韶曰
汾北河東勢為國家之有若不去栢谷事同痼疾計彼
援兵會在南道今斷其要路救不能来且城勢雖高其
中甚狭火弩射之一旦可盡諸將稱善遂鳴鼓而攻之
城潰獲儀同薛敬禮大斬獲首虜仍城華谷置戍而還
封廣平郡公是月周又遣將宼邊右丞相斛律光先率
師出討韶亦請行五月攻服秦城周人於姚襄城南更
起城鎮東接定陽又作深塹斷絶行道韶乃密抽壮士
從北襲之又遣人潜度河告姚襄城中令内外相應度
者千有餘人周人始覺於是合戰大破之獲其儀同若
干顯寳等諸將咸欲攻其新城韶曰此城一面阻河三
面地險不可攻就令得之城地耳不如更作一城壅其
路破服秦併力以圖定陽計之長者將士咸以為然六
月從圍定陽其城主開府儀同揚範固守不下韶登山
望城勢乃縦兵急攻之七月屠其外城大斬獲首級時
韶病在軍中以子城未克謂蘭陵王長恭曰此城三面
重澗險阻並無走路唯恐東南一處耳賊若突圍必從
此出但簡精兵專守自是成擒長恭乃令壮士千餘人
設伏於東南澗口其夜果如所策賊遂出城伏兵擊之
大潰範等面縳盡獲其衆韶疾甚先軍還以功别封樂
陵郡公竟以疾薨上舉哀東堂贈物千叚温眀祕器輼
輬車軍校之士陣衛送至平恩墓所發卒起冡贈假黃
鉞使持節都督朔并定趙冀滄齊兖梁洛晉建十二州
諸軍事相國太尉錄尚書事朔州刺史諡曰忠武韶出
總軍旅入參帷幄功既居高重以婚媾望傾朝野長於
計略善於御衆得將士之心臨敵之日人人争奮又雅
性温慎有宰相之風教訓子弟閨門雍肅事後母以孝
聞齊世勲貴之家罕有及者然僻於好色雖居要重微
服間行有皇甫氏魏黃門郎元瑀之妻弟謹謀逆皇甫
氏因沒官韶美其容質上唘固請世宗重違其意因以
賜之尤嗇於財雖親戚故舊略無施與其子深尚公主
并省丞郎在家佐事十餘日事畢辭還人惟賜一杯酒
長子懿嗣懿字德猷有姿儀頗觧音樂又善騎射天保
初尚潁川長公主累遷行臺右僕射兼殿中尚書出除
兖州刺史卒子寳鼎嗣尚中山長公主武平末儀同三
司隋開皇中開府儀同三司驃騎大將軍大業初卒於
饒州刺史韶第二子深字德深美容貌寬謹有父風天
保中受父封姑臧縣公太寧初拜通直散騎侍郎二年
詔尚永昌公主未婚主卒河清三年又詔尚東安公主
以父頻著大勲累遷侍中將軍源州大中正食趙都幹
韶病篤詔封深濟北王以慰其意武平末徐州行臺左
僕射徐州刺史入周拜大將軍郡公坐事死韶第三子
德舉武平末儀同三司周建德七年在鄴城與高元海
等謀逆誅韶第四子德衡武平末開府儀同三司隆化
時濟州刺史入周授儀同大將軍韶第七子德堪武平
中儀同三司隋大業初汴州刺史卒於汝南郡守榮第
二子孝言少警發有風儀魏武定末起家司徒參軍事
齊受禪其兄韶以别封霸城縣侯授之累遷儀同三司
度支尚書清都尹孝言本以勲戚緒餘致位通顯至此
便驕奢放逸無所畏憚曾夜行過其賓客宋孝王家宿
喚坊民防援不時應赴遂拷殺之又與諸滛婦密遊為
其夫覺復恃官勢拷掠而殞時苑内湏果木科民間及
僧寺備輸悉分向其私宅種植又殿内及園中湏石差
車牛從漳河運載復分車廻取事悉聞徹出為海州刺
史尋以其兄故徵拜都官尚書食陽城郡幹仍加開府
遷太常卿除齊州刺史以贓賄為御史所劾屬世祖崩
遇赦免拜太常卿轉食河南都幹遷吏部尚書祖珽執
政將廢趙彦深引孝言為助除兼侍中入内省典機密
尋即正仍吏部尚書孝言既無深鍳又待物不平抽擢
之徒非賄則舊有將作丞崔成忽於衆中抗言曰尚書
天下尚書豈獨叚家尚書也孝言無辭以答惟厲色遣
下而已尋除中書監加特進又託韓長鸞共構祖珽之
短及祖出後孝言除尚書右僕射仍掌選舉恣情用捨
請謁大行敕濬京城北隍孝言監作儀同三司崔士順
將作大匠元士將太府少卿酈孝裕尚書左民郎中薛
叔昭司州治中崔龍子清都尹丞李道隆鄴縣令尉長
卿臨章令崔象成安令高子徹等並在孝言部下典作
日别置酒高會諸人膝行跪伏稱觴上夀或自陳屈滯
更請轉官孝言意色揚揚以為已任皆随事報答許有
加授富商大賈多被銓擢所進用人士咸是麤險放縦
之流尋遷尚書左僕射特進侍中如故孝言富貴豪侈
尤好女色後娶□定遠妾董氏大躭愛之為此内外不
和更相糾列坐争免官徙光州隆化敗後有敕追還孝
言雖黷貨無厭恣情酒色然舉止風流招致名士美景
良辰未嘗虚棄賦詩奏伎畢盡歡洽雖草莱之士粗閑
文藝多引入賓館與同興賞其貧躓者亦時有乞遺世
論復以此多之齊亡入周授開府儀同大將軍後加上
開府
史臣曰叚榮以姻戚之重遇時来之會功伐之地亦足
稱焉韶光輔七君克隆門業每出當閫外或任以留臺
以猜忌之朝終其眉夀屬亭候多警為有齊上將豈其
然乎當以志謝矜功名不逾實不以威權御物不以智
數要時欲求覆餗其可得也語曰率性之謂道此其效
歟
贊曰榮發其原韶大其門位因功顯望以德尊
北齊書卷十六
北齊書卷十六考證
叚韶傳十二月周武帝遣將率羌夷與突厥合衆逼晉
陽(臣荃)按武成紀載此事於河清三年春正月而
此傳則在太寧二年十二月太寧二年乃河清元年
也與紀互異
北齊書卷十六考證
