北齊書卷二十三
隋太子通事舍人李百藥撰
列傳第十五
魏蘭根
崔㥄(子瞻)
魏蘭根鉅鹿下曲陽人也父伯成魏中山太守蘭根身
長八尺儀貌竒偉汎覽羣書誦左氏傳周易機警有識
悟起家北海王國侍郎歴定州長流參軍丁母憂居喪
有孝稱將葬常山郡境先有董卓祠祠有柏樹蘭根以
卓凶逆無道不應遺祠至今乃伐柏以為槨材人或勸
之不伐蘭根盡取之了無疑懼遭父喪廬於墓側負土
成墳憂毁殆於滅性後為司空司徒二府記室參軍轉
夏州平北府長史入為司徒掾出除本郡太守並有當
官之能正光未尚書令李祟為本郡都督率衆討茹茹
以蘭根為長史因說崇曰緣邊諸鎮控攝長遠昔時初
置地廣人稀或徵發中原強宗子弟或國之肺腑寄以
爪牙中年以来有司乖實號曰府戸役同厮養官婚班
齒致失清流而本宗舊類各各榮顯顧瞻彼此理當憤
怨更張琴瑟今也其時静境寧邊事之大者宜改鎮立
州分置郡縣凡是府戶悉免為民入仕次叙一准其舊
文武兼用威恩並施此計若行國家庶無北頋之慮矣
崇以奏聞事寝不報軍還除冠軍將軍轉司徒右長史
假節行豫州事孝昌初轉岐州刺史從行臺蕭寳寅討
破宛州俘其民人為奴婢以美女十人賞蘭根蘭根辭
曰此縣界於彊虜皇威未接無所適從故成背叛今當
寒者衣之飢者食之奈何將充僕隷乎盡以歸其父兄
部内麥多五穗隣州田鼠為災犬牙不入岐境屬秦隴
反叛蕭寶寅敗於涇州高平虜賊逼岐州州城民逼囚
蘭根降賊寶寅至雍州收輯散亡兵威復振城民復斬
賊刺史侯莫陳仲和推蘭根復任朝廷以蘭根得西土
人心加持節假平西將軍都督涇岐東秦南岐四州軍
事兼四州行臺尚書尋入拜光禄大夫孝昌末河北流
人南度以蘭根兼尚書使齊濟二兖四州安撫并置郡
縣河間邢杲反於青兖之間杲蘭根之甥也復詔蘭根
銜命慰勞杲不下仍隨元天穆討之還除太府卿辭不
拜轉安東將軍中書令莊帝之將誅尒朱榮也蘭根聞
其計遂密告尒朱世隆榮死蘭根恐莊帝知之憂懼不
知所出時應詔王道習見信於莊帝蘭根乃托附之求
得在外立功道習為啓聞乃以蘭根為河北行臺定州
率募鄉曲欲防井陘時尒朱榮將侯深自范陽趣中山
蘭根與戰大敗走依渤海高乾屬乾兄弟舉義因在中
山高祖至以蘭根宿望深禮遇之中興初加車騎大將
軍尚書右僕射及高祖將入洛陽遣蘭根先至京師時
廢立未决令蘭根觀察魏後廢帝帝神采高明蘭根恐
於後難測遂與高乾兄弟及黃門崔㥄同心固請於高
祖言廢帝本是胡賊所推今若仍立於理不允高祖不
得已遂立武帝廢帝素有德業而為蘭根等構毁深為
時論所非太昌初除儀同三司尋加開府封鉅鹿縣侯
邑七百戸啓授兄子同逹蘭根既預義勲位居端揆至
是始叙復岐州勲封永興縣侯邑千戸高乾之死蘭根
懼去宅避於寺武帝大加譴責蘭根憂怖乃移病觧僕
射天平初以病篤上表求還鄉里魏帝遣舍人石長宣
就家勞問猶以開府儀同門施行馬歸於本鄉二年卒
時年六十一贈冀定殷三州軍事定州刺史司徒公侍
中諡曰文宣蘭根雖以功名自立然善附會出處之際
多以計數為先是以不為清論所許長子相如秘書郎
中以建義勲尋加將軍襲父爵遷安東將軍殷州别駕
入為侍御史武定三年卒次子敬仲肅宗時佐命功臣
配享而不及蘭根敬仲表訴帝以詔命既行難於追改
擢敬仲為祠部郎中卒於章武太守蘭根族弟明朗頗
涉經史粗有文性累遷大司馬府法曹參軍兼尚書金
部郎中元顥入洛陽明朗為南道行臺郎中為顥所擒
後棄顥逃還除龍驤將軍中散大夫賜爵鉅鹿侯永安
末蘭根為河北行臺引明朗為左丞及蘭根中山之敗
俱歸高祖中興初拜撫軍將軍出為安德太守後轉衛
將軍右光禄大夫定州大中正武定初為顯祖諮議參
軍出為平陽太守為御史所劾因被禁止遇病卒明朗
從弟愷少抗直有才辯魏末辟開府行參軍稍遷尚書
郎齊州長史天保中聘陳使副遷青州長史固辭不就
楊愔以聞顯祖大怒謂愔云何物漢子我與官不肯就
明日將過我自共語是時顯祖已失德朝廷皆為之懼
而愷情貌坦然顯祖切責之仍云死與長史孰優任卿
選一處愷答云能殺臣者是陛下不受長史者是愚臣
伏聽明詔顯祖謂愔云何慮無人作官職苦用此漢何
為放其還家永不收採由是積年沉廢後遇楊愔於路
微自披陳楊答曰發詔授官咸由聖旨非選曹所悉公
不勞見訴愷應聲曰雖復零雨自天終待雲興四嶽公
豈得言不知楊欣然曰此言極為簡要更不湏多語數
日除霍州刺史在職有治方為邊民悦服大寧中卒於
膠州刺史愷從子彦卿魏大司農季景之子武平中兼
通直散騎常侍聘陳使副彦卿弟澹學識有詞藻武平
初殿中御史遷中書舍人待詔文林館隋開皇中太子
舍人著作郎撰後魏書九十二卷甚得史體時稱其善
云
崔㥄字長孺清河東武城人也父休魏七兵尚書贈僕
射㥄狀貌偉麗善於容止少有名望為當時所知初為
魏世宗挽郎釋褐太學博士永安中坐事免歸鄕里高
祖於信都起義㥄歸焉高祖見之甚悅以為諮議參軍
尋除給事黃門侍郎遷將軍右光禄大夫高祖入洛議
定廢立太僕綦儁盛稱普泰王賢眀可以為社稷主㥄
曰若期眀聖自可待我高王徐登九五既為逆胡所立
何得猶作天子若從儁言王師何名義舉由是中興普
泰皆廢更立平陽王為帝以建義功封武城縣公邑一
千四百戶進位車騎大將軍左光禄大夫仍領黃門郎
㥄居門下恃預義旗頗自矜縱尋以貪汙為御史糺劾
因逃還鄕里遇赦始出高祖以㥄本預義旗復其黃門
天平初為侍讀監典書尋除徐州刺史給廣宗部曲三
百清河部曲千人㥄性豪慢寵妾馮氏假其威刑恣情
取受風政不立初㥄為常侍求人修起居注或曰魏收
可㥄曰收輕薄徒耳更引祖鴻勛為之既居樞要又以
盧元眀代收為中書郎由是收銜之及收聘梁過徐州
㥄備刺史鹵簿而迎之使人相聞魏曰勿怪儀衛多稽
古之力也收報曰白崔徐州建義之勲何稽古之有㥄
自以門閥素高特不平此言收乘宿憾故以此挫之罷
州除七兵尚書清河邑中正趙郡李渾嘗讌聚名輩詩
酒正驩譁㥄後到一坐無復談話者鄭伯猷歎曰身長
八尺面如刻畫謦欬為洪鍾響胷中貯千卷書使人郍
得不畏服㥄每以籍地自矜謂盧元眀曰天下盛門唯
我與爾傅崔趙李何事者哉崔暹聞而銜之高祖葬後
㥄又竊言黃頷小兒堪當重任不暹外兄李慎以㥄言
告暹暹啓世宗絶㥄朝謁㥄要拜道左世宗發怒曰黃
頷小兒何足拜也於是鏁㥄赴晉陽而訊之㥄不伏暹
引邢子才為證子才執無此言㥄在禁謂子才曰卿知
我意屬太丘不子才出告㥄子瞻云尊公意正應欲結
姻於陳元康瞻有女乃許妻元康子求其父元康為言
之於世宗曰崔㥄名望素重不可以私處言語便以殺
之世宗曰若免其性命猶當徙之遐裔元康曰㥄若在
邊或將外叛以英賢資寇敵非所宜也世宗曰既有季
珪之罪還令輸作可乎元康曰嘗讀崔琰傳追恨魏武
不弘㥄若在作所而殞後世豈道公不殺也世宗曰然
則奈何元康曰崔㥄合死朝野莫不知之公誠能以寬
濟猛特輕其罰則仁德彌著天下歸心乃舍之㥄進謁
奉謝世宗猶怒曰我雖無堪忝當大任被卿名作黃頷
小兒金石可銷此言難滅天保初除侍中監起居以禪
代之際參掌儀禮别封新豐縣男邑二百戸廻授第九
弟約㥄一門婚嫁皆是衣冠之美吉凶儀範為當時所
稱婁太后為博陵王納㥄妹為妃勅中使曰好作法用
勿使崔家笑人婚夕顯祖舉酒祝曰新婦宜男孝順富
貴㥄奏曰孝順出自臣門富貴恩由陛下五年出為東
兖州刺史復擕馮氏之部㥄尋遇偏風而馮氏驕縱受
納狼籍為御史所劾與㥄俱召詣廷尉尋有别勅斬馮
於都市㥄以疾卒於獄中年六十一㥄歴覽群書兼有
辭藻自中興立後迄於武帝詔誥表檄多㥄所為然率
性豪侈溺於財色諸弟之間不能盡雍穆之美世論以
此譏之㥄素與魏收不協收既專典國史㥄恐被惡言
乃悅之曰昔有班固今則魏子收笑而憾不釋子瞻嗣
瞻字彦通聰眀彊學有文情善容止神采嶷然言不妄
發年十五刺史高昂召署主簿清河公嶽辟為開府西
閤祭酒崔暹為中尉啓除御史以才望見收非其好也
高祖入朝還晉陽被召與北海王晞陪從俱為諸子賓
友仍為相府中兵參軍轉主簿世宗崩祕未發喪顯祖
命瞻兼相府司馬使鄴魏孝静帝以人日登雲龍門其
父㥄侍宴又敕瞻令近御坐亦有應詔詩問邢邵等曰
此詩何如其父咸云㥄博雅弘麗瞻氣調清新並詩人
之冠讌罷共嗟賞之咸云今日之讌併為崔瞻父子天
保初兼并省吏部郎中尋丁憂起為司徒屬楊愔欲引
瞻為中書侍郎時盧思道直中書省因問思道曰我此
日多務都不見崔瞻文藻卿與其親通理當相悉思道
答曰崔瞻文詞之美實有可稱但舉世重其風流所以
才華見没愔云此言有理便奏用之事既施行愔又曰
昔裴瓚晉世為中書郎神情高邁每於禁門出入宿衞
者肅然動容崔生堂堂之貌亦當無愧裴子皇建元年
除給事黃門侍郎與趙郡李槩為莫逆之友槩將東還
瞻遺之書曰仗氣使酒我之常弊詆訶指切在卿尤甚
足下告歸吾於何聞過也瞻患氣兼性遲重雖居二省
竟不堪敷奏加征虜將軍除清河邑中正肅宗踐祚皇
太子就傅受業詔除太子中庶子徵赴晉陽敕專在東
宫調護講讀及進退禮度皆歸委焉太子納妃斛律氏
勅瞻與鴻臚崔劼撰定婚禮儀注仍面受别旨曰雖有
舊事恐未盡善可好定此儀以為後式大寧元年除衞
尉少卿尋兼散騎常侍聘陳使主瞻詞韻溫雅南人大
相欽服乃言常侍前朝通好之日何意不來其見重如
此還除太常少卿加冠軍將軍轉尚書吏部郎中因患
耳取急十餘日舊式百日不上解官吏部尚書尉瑾性
褊急以瞻舉指舒緩曹務繁劇遂附驛奏聞因而被代
瞻遂免歸鄉里天統末加驃騎大將軍就拜銀青光禄
大夫武平三年卒時年五十四贈使持節都督濟州軍
事大理卿刺史諡曰文瞻性簡傲以才地自矜所與周
旋皆一時名望在御史臺恒於宅中送食備盡珍羞别
室獨飡處之自若有一河東人士姓裴亦為御史伺瞻
食便往造焉瞻不與交言又不命匕筯裴坐觀瞻食罷
而退眀日裴自擕匕筯恣情飲噉瞻方謂裴云我初不
喚君食亦不共君語君遂能不拘小節昔劉毅在京口
冒請鵝炙豈亦異於是乎君定名士於是每與之同食
㥄昆季仲文有學尚魏高陽太守清河内史興和中為
丞相掾沙苑之敗仲文持馬尾以渡河波中乍没乍出
高祖望見曰崔掾也遽遣船赴接既濟勞之曰卿為親
為君不顧萬死可謂家之孝子國之忠臣加中軍將軍
天保初拜散騎常侍光禄大夫七年卒年六十子偃武
平中歴太子洗馬尚書郎偃弟儦學識有才思風調甚
高武平中琅邪王大司馬中兵參軍參定五禮待詔文
林館隋仁夀中卒於通直散騎常侍叔仁魏潁州刺史
子彦武有識用朝歌令隋開皇初魏州刺史子偘魏末
兼通直常侍聘梁使子極武平初太子僕卒於武德郡
守子聿魏東莞太守子約司空祭酒㥄族叔景鳳字鸞
叔㥄五世祖逞玄孫也景鳳涉學以醫術知名魏尚藥
典御天保中譙州刺史景鳳兄景哲魏太中大夫司徒
長史子國字法峻幼好學汎覽經傳多伎藝尤工相術
天保初尚藥典御乾眀拜高陽郡太守太子家令武平
假儀同三司卒於鴻臚卿法峻以武平六年從駕在晉
陽嘗語中書侍郎李德林云此日看高相王以下文武
官人相表俱盡其事口不忍言唯弟一人更應富貴當
在他國不在本朝吾亦不及見也其精妙如此㥄族子
肇師魏尚書僕射亮之孫也父士太諫議大夫肇師少
時疎放長遂變節更成謹厚涉獵經史頗有文思襲父
爵樂陵男釋褐開府東閤祭酒轉司空外兵參軍遷大
司馬府記室參軍天平初轉通直侍郎為慰勞青州使
至齊州界為土賊崔迦葉等所虜欲逼與同事肇師執
節不動諭以禍福賊遂捨之乃廵慰青部而還元象中
數以中舍人接梁使武定中復兼中正員郎送梁使徐
州還勅修起居注尋兼通直散騎常侍聘梁副使轉中
書舍人天保初參定禪代禮儀封襄城縣男仍兼中書
侍郎二年卒時年四十九
史臣曰蘭根早有名行為時論所稱長孺才望之美見
重當世並功參霸迹位遇通顯與李元忠盧文偉蓋義
旗之人物歟魏之要幸附會崔以門地驕很雖有周公
之美猶以為累德况未足喻其高下也瞻詞韻温雅風
神秀發亦一時之領袖焉
贊曰崔魏才望見重霸初名教之跡其猶病諸彦通尚
志家風有餘
北齊書卷二十三
北齊書卷二十三考證
崔㥄傳贈使持節都督濟州軍事大理卿刺史北史
刺史上有濟州二字
子國字法峻北史國作冏
北齊書卷二十三考證
