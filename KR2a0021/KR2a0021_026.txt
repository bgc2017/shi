北齊書卷二十六
隋太子通事舍人李百藥撰
列傳第十八
薛琡
敬顯儁
平鑒
薛琡字曇珍河南人其先代人本姓叱干氏父彪子魏
徐州刺史琡形貌魁偉少以幹用稱為典客令每引客
見儀望甚美魏帝召而謂之曰卿風度峻整姿貌秀異
後當升進何以處官琡曰宗廟之禮不敢不敬朝廷之
事不敢不忠自此以外非庸臣所及正元中行洛陽令
部内肅然有犯法者未加拷掠直以辭理窮覈多得其
情於是豪猾畏威事務簡静時以久旱京師見囚悉召
集華林理問冤滯洛陽繫獄唯有三人魏孝明嘉之賜
縑百疋遷吏部尚書崔亮奏立停年之格不簡人才專
問勞舊琡上書言黎元之命繫於長吏若得其人則蘇
息有地任非其器為患更深若使選曹唯取年勞不簡
賢不便義均行鴈次若貫魚執簿呼名一吏足矣數人
而用何謂銓衡請不依此書奏不報後因引見復進諫
曰共治天下本屬百官是以漢朝常令三公大臣舉賢
良方正有道直言之士以為長吏監撫黎元自晉末以
来此風遂替今四方初定務在養民臣請依漢氏更立
四科令三公貴臣各薦時賢以補郡縣明立條格防其
阿黨之端詔下公卿議之事亦寝元天穆討邢杲也以
琡為行臺尚書時元顥已據酇城天穆集文武議其所
先議者咸以杲衆甚盛宜先經略琡以為邢杲聚衆無
名雖彊猶賊元顥皇室昵親来稱義舉此恐難測杲鼠
盜狗竊非有遠志宜先討顥天穆以羣情所欲遂先討
杲杲降軍還顥遂入洛天穆謂琡曰不用君言乃至於
此天平初高祖引為丞相長史琡宿有能名深被禮遇
軍國之事多所聞知琡亦推誠盡節屢進忠讜高祖大
舉西伐將度蒲津琡諫曰西賊連年饑饉無可食㗖故
冐死来入陜州欲取倉粟今高司徒已圍陜城粟不得
出但置兵諸道勿與野戰比及来年麥秋人民盡應餓
死寳炬黑獺自然歸降願王無渡河也侯景亦曰今者
之舉兵衆極大萬一不捷卒難收歛不如分為二軍相
繼而進前軍若勝後軍合力前軍若敗後軍承之高祖
皆不納遂有沙苑之敗累遷尚書僕射卒臨終敕其子
歛以時服踰月便葬不聽干求贈官自制喪車不加彫
飾但用麻為流蘇繩用網絡而巳明器等物竝不令置
琡久在省闥閑明簿領當官剖斷敏速如流然天性險
忌情義不篤外似方格内實浮動受納貨賄曲法舞文
深情刻薄多所傷害士民畏惡之魏東平王元匡妾張
氏媱逸放恣琡初與姦通後納以為婦惑其䜛言逐前
妻于氏不認其子家内怨忿竟相告列深為世所譏鄙
贈青州刺史
敬顯儁字孝英平陽人少英俠有節操交結豪傑為羽
林監高祖臨晉州儁因使謁見與語說之乃啓為别駕
及義舉以儁為行臺倉部郎中從攻鄴令儁督造土山
城拔又從平西胡轉都官尚書與諸將征討累有功又
從高祖平宼難破周文帝敗侯景平夀春定淮南又略
地三江口多築城戍累除兖州刺史卒
平鑒字眀達燕郡薊人父勝安州刺史鑒少聰敏頗有
志力受學於徐遵明不為章句雖崇儒業而有豪俠氣
孝昌末盜賊蜂起見天下將亂乃之洛陽與慕容儼騎
馬為友鑒性巧夜則胡畫以供衣食謂其宗親曰運有
汚隆亂極則治并州戎馬之地尒朱王命世之雄仗義
建旗奉辭問罪勞忠竭力今也其時遂相率奔尒朱榮
於晉陽因陳静亂安民之策榮大竒之即署參軍前鋒
從平鞏密每陣先登除撫軍襄州刺史高祖起義信都
鑒自歸高祖謂鑒曰日者皇綱中㢮公已早竭忠誠今
尒朱披猖又能去逆從善摇落之時方識松筠即啓授
征西懷州刺史鑒奏請於州西故軹道築城以防遏西
宼朝廷從之尋而西魏来攻是時新築之城糧仗未集
舊来乏水衆情大懼南門内有一井随汲即竭鑒乃具
衣冠俯井而祝至旦有井泉涌溢合城取之魏師敗還
以功進位開府儀同三司時和士開以佞幸勢傾朝列
令人求鑒愛妾劉氏鑒即送之仍謂人曰老公失阿劉
與死何異要自為身作計不得不然由是除齊州刺史
鑒歴牧八州再臨懷州所在為吏所思立碑頌德入為
都官尚書令
北齊書卷二十六
北齊書卷二十六考證
薛琡傳父彪子一本彪作豹
正元中行洛陽令元應作光
竟相告列竟别本北史俱作競
敬顯儁傳字孝英平陽人北史作陽平太平人
北齊書卷二十六考證
