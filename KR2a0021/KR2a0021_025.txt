北齊書卷二十五
隋太子通事舍人李百藥撰
列傳第十七
張纂
張亮
張耀
趙起
徐遠
王峻
王紘
張纂字徽纂代郡平城人也父烈桑乾太守纂初事尒
朱榮又為尒朱兆都督長史為兆使於高祖遂被顧識
高祖舉義山東劉延據相州拒守時纂亦在其中高祖
攻而拔之以纂參丞相軍事纂性便僻左右出内稍見
親待仍補行臺郎中高祖啓减國封分賞文武纂随例
封壽張伯魏武帝末高祖赴洛以趙郡公琛為行臺守
晉陽以纂為右丞轉相府功曹参軍事除右光禄大夫
使於茹茹以銜命稱旨歴中外丞相二府從事中郎邙
山之役大獲俘虜高祖令纂部送京師魏帝賜絹五百
疋封武安縣伯復為高祖行臺古丞從征玉壁大軍將
還山東行逹晉州忽值寒雨士卒饑凍至有死者州以
邊禁不聽入城於時纂為别使遇見輙令開門内之分
寄民家給其火食多所全濟高祖聞而善之纂事高祖
二十餘歲傳通教令甚見親賞世宗嗣位侯景作亂潁
川招引西魏以纂為南道行臺與諸將率討之還除瀛
州刺史會世宗入為太子少傅後與平原王叚孝先行
臺尚書辛術等攻圍東楚仍拔廣陵涇州數城斬賊帥
東方白額授儀同三司監築長城大使領步騎數千鎮
防北境還遷護軍將軍尋卒
張亮字伯德西河隰城人也少有幹用初事尒朱兆拜
平遠將軍以功封隰城縣伯邑五百戸高祖討兆於晉
陽兆奔秀容兆左右皆密通誠款唯亮獨無啓疏及兆
敗竄於窮山令亮及倉頭陳山提斬已首以降皆不忍
兆乃自縊於樹伯德伏屍而哭高祖嘉歎之授丞相府
參軍事漸見親待委以書記之任天平中為世宗行臺
郎中典七兵事雖為臺郎而常在高祖左右遷行臺右
丞高仲密之叛也與大司徒斛律金守河陽周文帝於
上流放火船燒河橋亮乃備小艇百餘艘皆載長鏁鏁
頭施釘火船將至即馳小艇以釘釘之引鏁向岸火船
不得及橋橋之獲全亮之計也武定初拜太中大夫薛
琡嘗夢亮於山上持絲以告亮且占之曰山上絲幽字
也君其為幽州乎數月亮出為幽州刺史屬侯景叛除
平南將軍梁州刺史尋加都督揚潁等十一州諸軍事
兼行臺殿中尚書轉都督二豫揚潁等八州軍事征西
大將軍豫州刺史尚書右僕射西南道行臺攻梁江夏
潁揚等七城皆下之亮性質直勤力彊濟深為高祖世
宗所信委以腹心之任然少風格好財利久在左右不
能廉潔及歴諸州咸有黷貨之聞武定末徵拜侍中汾
州大中正天保初授光禄勲加驃騎大將軍儀同三司
别封安定縣男轉中領軍尋卒於位贈司空公
張耀字靈光上谷昌平人也父鳳晉州長史耀少而貞
謹頗曉吏職觧褐給事中轉司徒水曹行參軍義旗建
高祖擢為中軍大都督韓軌府長史及軌除瀛冀二州
刺史又以耀為軌諮議參軍後為御史所劾州府僚佐
及軌左右以贓罪掛網者百有餘人唯耀以清白獨免
徵為丞相府倉曹顯祖嗣事遷相府掾天保初賜爵都
亭鄉男攝倉庫二曹事諸有賜給常使耀典之轉祕書
丞遷尚書右丞顯祖曾因近出令耀居守帝夜還耀不
時開門勒兵嚴備帝駐蹕門外久之催廹甚急耀以夜
深真偽難辯湏火至面識門乃可開於是獨出見帝帝
笑曰卿欲學郅君章也乃使耀前開門然後入深嗟賞
之賜以錦采出為南青州刺史未之任肅宗輔政累遷
祕書監耀歴事累世奉職恪勤咸見親待未嘗有過每
得禄賜散之宗族性節儉率素車服飲食取給而已好
讀春秋月一遍時人比之賈梁道趙彦深嘗謂耀曰君
研尋左氏豈求服虔杜預之紕繆邪耀曰何為其然乎
左氏之書備叙言事惡者可以自戒善者可以庶幾故
厲已温習非欲詆訶古人之得失也天統元年世祖臨
朝耀奏事遇暴疾仆於御前帝下座臨視呼數聲不應
帝泣曰豈失我良臣也旬日卒時年六十三詔稱耀忠
貞平直温恭廉慎贈開府儀同三司尚書右僕射燕州
刺史諡曰貞簡
趙起字興洛廣平人也父逹幽州錄事參軍起性沉謹
有幹用義旗建高祖以段榮為定州刺史以起為榮典
籖除奉車都尉天平中徵為相府騎曹累加中散大夫
世宗嗣事出為建州刺史累遷侍中起高祖世頻為相
府騎兵二局典知兵馬十有餘年至顯祖即阼之後起
罷州還闕雖歴位九卿侍中常以本官監兵馬出内驅
使居腹心之寄與二張相亞出為西兖州刺史糺劾禁
止歲餘以無驗獲免河清二年徵還晉陽二年又加祠
部尚書開府天統初轉太常卿食瑯邪郡幹二年除滄
州刺史加六州都督武平中卒於官
徐遠字彦遐廣寧石門人也其先出自廣平曾祖定為
雲中軍將平朔戍主因家於朔遠少習吏事郡辟功曹
未幾與太守率戸赴義旗署防城都督除廮陶縣令高
祖以遠閒習書計命為丞相騎兵參軍事常征伐克濟
軍務深為高祖所知累歴鉅鹿陳留二郡太守天保初
為御史所劾遇赦免沉廢二年顯祖以遠勲舊將用為
領軍府長史累遷東徐州刺史入為太中大夫河清初
加衛將軍二年除使持節都督東楚州諸軍事東楚州
刺史天統二年授儀同三司衞尉四年加開府右光禄
大夫武平初卒遠為治慕寬和有恩惠至東楚其年冬
邑郭大火城民亡産業遠躬自赴救對之流涕仍為經
營皆得安立長子世榮中書舍人黃門侍郎
王峻字巒嵩靈丘人也明悟有幹略高祖以為相府墨
曹參軍坐事去官久之顯祖為儀同開府引為城局參
軍累遷恒州大中正世宗相府外兵參軍随諸軍平淮
隂賜爵北平縣男除營州刺史營州地接邊城賊數為
民患峻至州遠設斥候廣置疑兵每有賊發常出其不
意要擊之賊不敢發合境獲安先是刺史陸士茂詐殺
室韋八百餘人因此朝貢遂絶至是峻分命將士要其
行路室韋果至大破之虜其酋帥而還因厚加恩禮放
遣之室韋遂獻誠款朝貢不絶峻有力焉初茹茹主菴
羅辰率其餘黨東徙峻度其必来預為之備未幾菴羅
辰到頓軍城西峻乃設竒伏大破之獲其名王郁久閭
豆拔提等數十人送於京師菴羅辰於此遁走帝甚嘉
之遷祕書監廢帝即位除洛州刺史河陽道行臺左丞
皇建中詔於洛州西界掘長塹三百里置城戍以防閒
諜河清元年徵拜祠部尚書詔詣晉陽檢校兵馬俄而
還鄴轉太僕卿及車駕廵幸常與吏部尚書尉瑾輔皇
太子諸親王同知後事仍賜食梁郡幹遷侍中除都官
尚書及周師宼逼詔峻以本官與東安王婁叡武興王
普等自鄴率衆赴河陽禦之車駕幸洛陽以懸瓠為周
人所據復詔峻為南道行臺與婁叡率軍南討未至周
師棄城走仍使慰輯永郢二州四年春還京師坐違格
私度禁物并盗截軍糧有司依格處斬家口配沒特詔
决鞭一百除名配甲坊蠲其家口會赦免停廢私門天
統二年授驃騎大將軍儀同三司尋加開府武平初除
侍中四年卒贈司空公
王紘字師羅太安狄那人也為小部酋帥父基頗讀書
有智略初從葛榮反榮授基濟北王寧州刺史後葛榮
破而基據城不下尒朱榮遣使喻之然後始降榮後以
為府從事中郎令率衆鎮磨川榮死紇豆陵步藩虜基
歸河西後逃歸尒朱兆高祖平兆以基為都督除義寧
太守基先於葛榮軍與周文帝相知及文帝據有關中
高祖遣基與長史侯景同使於周文帝文帝留基不遣
基後逃歸除冀州長史後行肆州事元象初累遷南益
州北豫州刺史所歴皆好聚斂然性和直吏民不甚患
之興和四年冬為奴所害時年六十五贈征東將軍吏
部尚書定州刺史紘少好弓馬善騎射頗愛文學性機
敏應對便捷年十三見揚州刺史太原郭元貞元貞撫
其背曰汝讀何書對曰誦孝經曰孝經云何曰在上不
驕為下不亂元貞曰吾作刺史豈其驕乎紘曰公雖不
驕君子防未萌亦願留意元貞稱善年十五随父在北
豫州行臺侯景與人論掩衣法為當左為當右尚書敬
顯儁曰孔子云微管仲吾其被髮左衽矣以此言之右
衽為是紘進曰國家龍飛朔野雄步中原五帝異儀三
王殊制掩衣左右何足是非景竒其早慧賜以名馬興
和中世宗召為庫直除奉朝請世宗暴崩紘冐刃捍禦
以忠節賜爵平春縣男賚帛七百叚綾錦五十疋錢三
萬并金帶駿馬仍除晉陽令天保初加寧遠將軍頗為
顯祖所知待帝嘗與左右飲酒曰快哉大樂紘對曰亦
有大樂亦有大苦帝曰何為大苦紘曰長夜荒飲不寤
亡國破家身死名滅所謂大苦帝默然後責紘曰爾與
紇奚舍樂同事我兄舍樂死爾何為不死紘曰君亡臣
死自是常節但賊豎力薄斫輕故臣不死帝使燕子獻
反縛紘長廣王捉頭帝手刃將下紘曰楊遵彦崔季舒
逃走避難位至僕射尚書冐死效命之士反見屠戮曠
古未有此事帝投刃於地曰王師羅不得殺遂捨之乾
明元年昭帝作相補中外府功曹參軍事皇建元年進
爵義陽縣子河清三年與諸將征突厥加驃騎大將軍
天統元年除給事黃門侍郎加射聲校尉四遷散騎常
侍武平初開府儀同三司紘上言突厥與宇文男来女
往必當相與影響南北宼邊宜選九州勁勇彊弩多據
要險之地伏願陛下哀忠念舊愛孤恤寡矜愚嘉善舍
過記功敦骨肉之情廣寬仁之路思堯舜之風慕禹湯
之德克己復禮以成美化天下幸甚五年陳人宼淮南
詔令羣臣共議禦捍封輔相請出討擊紘曰官軍頻經
失利人情騷動若復興兵極武出頓江淮恐北狄西宼
乘我之弊傾國而来則世事去矣莫若薄賦省徭息民
養士使朝廷恊睦遐邇歸心征之以仁義鼓之以道德
天下皆當肅清豈直偽陳而已高阿那肱謂衆人曰從
王武衞者南席衆皆同焉尋兼侍中聘於周使還即正
未幾而卒紘好著述作鑒誡二十四篇頗有文義
史臣曰張纂等竝趨事覇朝申其功用皆有齊之良臣
也伯德之慟哭伏屍靈光之拒關駐蹕有古人風焉
贊曰纂亮曜起徐遠紘峻奉日高昇凌風遠振樹死拒
關終明信順
北齊書卷二十五
北齊書卷二十五考證
張纂傳高祖舉義山東劉延據山東拒守(臣荃)按神
武本紀十一月攻鄴相州刺史劉誕嬰城固守則此
延是誕字之譌
北齊書卷二十五考證
