北齊書卷二十八
隋太子通事舍人李百藥撰
列傳第二十
元坦
元斌
元孝友
元暉業
元弼
元韶
元坦祖魏獻文皇帝咸陽王禧第七子禧誅後兄翼樹
等五人相繼南奔故坦得承襲改封敷城王永安初復
本封咸陽郡王累遷侍中莊帝從容謂曰王才非荀蔡
中歲屢遷當由少長朕家故有超授初禧死後諸子貧
乏坦兄弟為彭城王勰所收養故有此言孝武初其兄
樹見禽坦見樹既長且賢慮其代已密勸朝廷以法除
之樹知之泣謂坦曰我往因家難不能死亡寄食江湖
受其爵命今者之来非由義至求活而已豈望榮華汝
何肆其猜忌忘在原之義腰背雖偉善無可稱坦作色
而去樹死竟不臨哭坦歴司徒太尉太傅加侍中太師
錄尚書事宗正司州牧雖禄厚位尊貪求滋甚賣獄鬻
官不知紀極為御史劾奏免官以王歸第尋起為特進
出為冀州刺史專復聚斂每百姓納賦除正税外别先
責絹五疋然後為受性好畋漁無日不出秋冬獵雉兔
春夏捕魚蟹鷹犬常數百頭自言寧三日不食不能一
日不獵入為太常齊天保初准例降爵封新豐縣公除
特進開府儀同三司坐子世寶與通直散騎侍郎彭貴
平因酒醉誹謗妄說圖䜟有司奏當死詔並宥之坦配
北營州死配所
元斌字善集祖魏獻文皇帝父高陽王雍從孝莊於河
隂遇害斌少襲祖爵歴位侍中尚書左僕射斌美儀貎
性寬和居官重慎頗為齊文襄愛賞齊天保初准例降
爵為高陽縣公拜右光禄大夫二年從文宣討契丹還
至白狼河以罪賜死
元孝友祖魏太武皇帝兄臨淮王彧無子令孝友襲爵
累遷滄州刺史為政温和好行小惠不能清白而無所
侵犯百姓亦以此便之魏静帝宴文襄於華林孝友因
醉自譽又云陛下許賜臣能帝笑曰朕恒聞王自道清
文襄曰臨淮王奉旨舍罪於是君臣俱笑而不罪孝友
明於政理嘗奏表曰令制百家為黨族二十家為閭五
家為比隣百家之内有帥二十五人徵發皆免苦樂不
均羊少狼多復有蠶食此之為弊久矣京邑諸坊或七
八百家唯一里正二史庶事無闕而况外州乎請依舊
置三正之名不改而百家為四閭閭二比計族少十二
丁得十二匹貲絹略計見管之戸應二萬餘族一歲出
貲絹二十四萬匹十五丁為一番兵計得一萬六千兵
此富國安人之道也古諸侯娶九女士一妻一妾晉令
諸王置妾八人郡君侯妾六人官品令第一第二品有
四妾苐三第四有三妾第五第六有二妾第七第八有
一妾所以隂教聿修繼嗣有廣廣繼嗣孝也修隂教禮
也而聖朝忽棄此數由来漸久將相多尚公主王侯娶
后族故無妾媵習以為常婦人不幸生逢今世舉朝既
是無妾天下殆皆一妻設令人彊志廣娶則家道離索
身事迍邅内外親知共相嗤怪凡今之人通無凖節父
母嫁女則教以妬姑姊逢迎必相勸以忌以制夫為婦
德以能妬為女工自云不受人欺畏他笑我王公猶自
一心已下何敢二意夫妬忌之心生則妻妾之禮廢妻
妾之禮廢則姦淫之兆興斯臣之所以毒恨者也請以
王公第一品娶八通妻以備九女稱事二品備七三品
四品備五五品六品則一妻二妾限以一周悉令充數
若不充數及待妾非禮使妻妬加捶撻免所居官其妻
無子而不娶妾斯則自絶無以血食祖父請科不孝之
罪離遣其妻臣之赤心義唯家國欲使吉凶無不合禮
貴賤各有其宜省人帥以出兵丁立倉儲以豐榖食設
賞格以擒姦盗行典令以示朝章庶使足食足兵人信
之矣又冐申妻妾之數正欲使王侯將相功臣子弟苗
胤滿朝傳祚無窮此臣之志也詔付有司議奏不同孝
友又言今人生為皂隷葬擬王侯存没異途無復節制
崇壮丘隴盛飾祭儀隣里相榮稱為至孝又夫婦之始
王化所先共食合瓢足以成禮而今之富者彌奢同牢
之設甚於祭槃累魚成山山有林木林木之上鸞鳳斯
存徒有煩勞終成委棄仰惟天意其㦯不然請自兹以
後若婚葬過禮者以違旨論官司不加糺劾即與同罪
孝友在尹積年以法自守甚著聲稱然性無骨鯁善事
權勢為正直者所譏齊天保初准例降爵封臨淮縣公
拜光禄大夫二年冬被詔入晉陽宫出與元暉業同被
害
元弼字輔宗魏司空之子性剛正有文學位中散大夫
以世嫡應襲先爵為季父尚書僕射麗因于氏親寵遂
奪弼王爵横授同母兄子誕於是弼絶棄人事託疾還
私第宣武徵為侍中弼上表固讓入嵩山以穴為室布
衣蔬食卒建元元年子暉業訴復王爵永安三年追贈
尚書令司徒公諡曰文獻初弼嘗夢人謂之曰君身不
得傳世封其紹先爵者君長子紹遠也弼覺即告暉業
終如其言
元暉業字紹遠魏景穆皇帝之玄孫少險薄多與寇盜
交通長乃變節涉子史亦頗屬文而慷慨有志節歴位
司空太尉加特進領中書監錄尚書事文襄嘗問之曰
比何所披覽對曰數尋伊霍之傳不讀曹馬之書暉業
以時運漸謝不復圖全唯事飲啗一日一羊三日一犢
又嘗賦詩云昔居王道泰濟濟富羣英今逢世路阻狐
兔鬱縱横齊初降封美陽縣公開府儀同三司特進暉
業之在晉陽也無所交通居常閑暇乃撰魏藩王家世
號為辯宗錄四十卷行於世位望隆重又以性氣不倫
每被猜忌天保二年從駕至晉陽於宫門外罵元韶曰
爾不及一老嫗背負璽與人何不打碎之我出此言既
知死也然爾亦詎得幾時文宣聞而殺之亦斬臨淮公
孝友孝友臨刑驚惶失措暉業神色自若仍鑿冰沈其
屍暉業弟昭業頗有學問位諫議大夫莊帝幸洛南昭
業立於閶闔門外叩馬諫帝避之而過後勞免之位給
事黃門侍即衞將軍右光禄大夫卒諡曰文侯
元韶字世胄魏孝莊之侄避尒朱之難匿於嵩山性好
學美容儀初尒朱榮將入洛父劭恐以韶寄所親滎陽
太守鄭仲明仲明尋為城人所殺韶因亂與乳母相失
遂與仲明兄子僧副避難路中賊逼客恐不免因令韶
下馬僧副謂客曰窮鳥投人尚或矜愍况諸王如何棄
乎僧副舉刃逼之客乃退韶逢一老母姓程哀之隐於
私家十餘日莊帝訪而獲焉襲封彭城王齊神武帝以
孝武帝后配之魏室竒寳多隨后入韶家有二玉鉢相
盛可轉而不可出馬瑙榼容三升玉縫之皆稱西域鬼
作也歴位太尉侍中錄尚書司州牧進太傅齊天保元
年降爵為縣公韶性行温裕以高氏婿頗膺時寵能自
謙退臨人有惠政好儒學禮致才彦愛林泉修第宅華
而不侈文宣帝剃韶鬚髯加以粉黛衣婦人服以自隨
曰我以彭城為嬪御譏元氏微弱比之婦女十年太史
奏云今年當除舊布新文宣謂韶曰漢光武何故中興
韶曰為誅諸劉不盡於是乃誅諸元以厭之遂以五月
誅元世哲景武等二十五家餘十九家並禁止之韶幽
於京畿地牢絶食啗衣袖而死及七月大誅元氏自昭
成已下並無遺焉或父祖為王或身常貴顯或兄弟強
壮皆斬東市其嬰兒投於空中承之以矟前後死者凡
七百二十一人悉投屍漳水剖魚多得爪甲都下為之
久不食魚
贊曰元氏蕃熾憑兹慶靈道隨終運命偶滛刑
北齊書卷二十八
北齊書卷二十八考證
元斌傳頗為齊文襄愛賞(臣範)按本書於齊文襄不
應稱齊
元韶傳遂與仲明兄子僧副避難路中賊逼客恐不免
因令韶下馬僧副謂客曰窮鳥投人尚或矜愍况諸
王如何棄乎僧副舉刃逼之客乃退(臣範)按此疑
有舛誤北史云為賊逼僧副恐不免因令韶下馬僧
副謂客曰云云兩史情事互異
北齊書卷二十八考證
