北齊書卷二十九
隋太子通事舍人李百藥撰
列傳第二十一
李渾子湛(渾弟繪族子公緒)
李璵(弟瑾族弟曉)
鄭述祖(子元德)
李渾字季初趙郡栢人人也曾祖靈魏鉅鹿公父遵魏
冀州征東府司馬京兆王愉冀州起逆遇害渾以父死
王事除給事中時四方多難乃謝病求為青州征東府
司馬與河間邢邵北海王昕俱奉老母携妻子同赴青
齊未幾而尒朱榮入洛衣冠殱盡論者以為知機永安
初除散騎常侍普泰中崔社客反於海岱攻圍青州詔
渾為征東軍都官尚書行臺赴援而社客宿將多謀諸
城各自保固壁清野時議有異同渾曰社客賊之根本
圍城復踰晦朔烏合之衆易可崩離若簡練驍勇銜枚
夜襲徑趣營下出其不意咄嗟之閒便可擒殄如社客
就擒則諸郡可傳檄而定何意冒熱攻城徒損軍士諸
將遲疑渾乃決行未明逹城下賊徒驚散生擒社客斬
首送洛陽海隅清定後除光祿大夫兼常侍聘使至梁
梁武謂之曰伯陽之後久而彌盛趙李人物今實居多
常侍曾經將領今復充使文武不墜良屬斯人使還為
東郡太守以贓徵還世宗使武士提以入渾抗言曰將
軍今日猶自禮賢耶世宗笑而捨之天保初除太子少
保時邢邵為少師楊愔為少傅論者為榮以參禪代儀
注賜爵涇陽縣男刪定麟趾格尋除海州刺史土人反
共攻州城城中多石無井常食海水賊絶其路城内先
有一池時旱久涸一朝天雨泉流涌溢賊以為神應時
駭散渾督勵將士捕斬渠帥渾妾郭氏在州干政納貨
坐免官卒于鄴
子湛字處元涉獵文史有家風為太子舍人兼常侍聘
陳使副襲爵涇陽縣男渾與弟繪偉俱為聘梁使主湛
又為使副是以趙郡人士目為四使之門
繪字敬文年六歲便自願入學家人以偶年俗忌約而
弗許伺其伯姊筆牘之閒而輒竊用未幾遂通急就章
内外異之以為非常兒也及長儀貌端偉神情朗儁河
間邢晏即繪舅也與繪清言歎其高遠每稱曰若披雲
霧如對珠玉宅相之寄良在此甥齊王蕭寳夤引為主
簿記室專管表檄待以賓友之禮司徒高邕辟為從事
中郎徵至洛時勅侍中西河王袐書監常景選儒學十
人緝撰五禮繪與太原王乂同掌軍禮魏靜帝於顯陽
殿講孝經禮記繪與從弟騫裴伯茂魏收盧元明等俱
為錄議素長筆札尤能傳受緝綴詞議簡舉可觀天平
初世宗用為丞相司馬每罷朝文武總集對揚王庭常
令繪先發言端為羣僚之首音辭辯正風儀都雅聽者
悚然武定初兼常侍為聘梁使主梁武帝問繪高相今
在何處繪曰今在晉陽肅遏邊宼梁武曰黑獺若為形
容高相作何經略繪曰黑獺遊魂關右人神猒毒連歲
凶災百姓懷土丞相竒略不世畜銳觀釁攻昧取亡勢
必不遠梁武曰如卿言極佳與梁人汎言氏族袁狎曰
未若我本出自黃帝姓在十四之限繪曰兄所出雖遠
當共車千秋分一字耳一坐大笑前後行人皆通啓求
市繪獨守清尚梁人重其廉潔使還拜平南將軍高陽
内史郡境舊有三猛獸民常患之繪欲修檻遂因鬭俱
死咸以為化感所致皆請申上繪曰猛獸因鬭而斃自
是偶然貪此為功人將窺我竟不聽高祖東廵都國在
瀛州城西駐馬久立使慰之曰孤在晉知山東守唯卿
一人用意及入境觀風信如所聞但善始令終將位至
不次河間守崔謀恃其弟暹勢從繪乞麋角鴒羽繪答
書曰鴒有六翮飛則冲天麋有四足走使入海下官膚
體疏嬾手足遲鈍不能逐飛追走遠事佞人是時世宗
使暹選司徒長史暹薦繪既而不果咸謂由此書天保
初為司徒右長史繪質性方重未嘗趋事權勢以此久
而屈沉卒贈南青州刺史諡曰景
公緒字穆叔渾族兄籍之子性聰敏博通經傳魏末為
冀州司馬屬疾去官後以侍御史徵不至卒公緒沉冥
樂道不關世務故誓心不仕尤善隂陽圖緯之學嘗語
人云吾每觀齊之分野福德不多國家世祚終於四七
及齊亡之歲上距天保之元二十八年矣公緒潛居自
待雅好著書撰典言十卷又撰質疑五卷喪服章句一
卷古今略記二十卷玄子五卷趙語十三卷竝行於世
李璵字道璠隴西成紀人涼武昭王暠之五世孫父韶
並有重名於魏代璵温雅有識量釋褐太尉行參軍累
遷司徒右長史及遷都於鄴留於後監掌府藏及撤運
宫廟材木以明幹見稱累遷驃騎大將軍東徐州刺史
解州還遂稱老疾不求仕齊受禪進璵兼前將軍導從
於圓丘行禮璵意不願策名兩朝雖以宿舊被徵過事
即絶朝請天保四年卒子詮韞誦韞無行誦以女妻穆
提婆子懷廆超遷臨漳令儀同三司韞與陸令萱女弟
私通令萱奏授太子舍人弟瑾字道瑜名在魏書才識
之美見稱當代瑾六子彦之倩之夀之禮之行之凝之
並有器望行之與兄弟深相友愛又風素夷簡為士友
所稱范陽盧思道是其舅子嘗贈詩云水衡稱逸人潘
楊有世親形骸預冠蓋心思出風塵時人以為實錄璵
從弟曉字仁略魏太尉虔子學涉有思理釋褐員外侍
郎尒朱榮之害朝士將行曉衣冠為鼠所噬遂不成行
得免河隂之難及遷都鄴曉便寓居清河託從母兄崔
㥄宅給良田三十頃曉遂築室安居訓勗子姪無復宦
情武定末以世道方泰乃入都從仕除頓丘守卒
鄭述祖字恭文滎陽開封人祖義魏中書令父道昭魏
祕書監述祖少聰敏好屬文有風檢為先逹所稱譽釋
褐司空行參軍天保初累遷太子少師儀同三司兖州
刺史時穆子容為廵省使歎曰古人有言聞伯夷之風
貪夫廉懦夫有立今於鄭兗州見之矣初述祖父為兗
州於城南小山起齋亭刻石為記述祖時年九歲及為
刺史往尋舊迹得一破石有銘云中岳先生鄭道昭之
白雲堂述祖對之嗚咽悲動羣寮有人入市盗布其父
怒曰何忍欺使君執之以歸首述祖特原之自是之後
境内無盜人歌之曰大鄭公小鄭公相去五十載風教
猶尚同述祖能鼔琴自造龍吟十弄云嘗夢人彈琴寤
而寫得當時以為絶妙所在好為山池松竹交植盛饌
以待賓客將迎不倦未貴時在鄉單馬出行忽有騎者
數百見述祖皆下馬曰公在此行列而拜述祖顧問從
人皆不見心甚異之未幾被徵終歴顯位及病篤乃自
言之且曰吾今老矣一生富貴足矣以清白之名遺子
孫死無所恨遂卒於州述祖女為趙郡王叡妃述祖常
坐受王拜命坐王乃坐妃薨後王更娶鄭道蔭女王坐
受道蔭拜王命坐乃敢坐王謂道蔭曰鄭尚書風德如
此又貴重宿舊君不得譬之子元德多藝術官至琅邪
守
元德從父弟元禮字文規少好學愛文藻有名望世宗
引為館客歴太子舍人崔昂妻即元禮之姊也魏收又
昂之妹夫嘗持元禮數篇詩示盧思道乃謂思道云看
元禮比来詩詠亦當不减魏收答云未覺元禮賢於魏
收但知妹夫疎於婦弟元禮入周卒於始州别駕
北齊書卷二十九
北齊書卷二十九考證
李渾子湛渾與弟繪偉北史偉作緯
李渾弟繪河間守崔謀北史謀作諶
李渾族子公緒又撰質疑五卷北史質疑上有禮字
北齊書卷二十九考證
