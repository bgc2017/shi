北齊書卷二十一
隋太子通事舍人李百藥撰
列傳第十三
高乾弟昂(弟季式)
封隆之(子子繪)
高乾字乾邕渤海蓨人也父翼字次同豪俠有風神為
州里所宗敬孝昌末葛榮作亂於燕趙朝廷以翼山東
豪右即家拜渤海太守至郡未幾賊徒愈盛翼部率合
境徙居河濟之間魏因置東冀州以翼為刺史加鎮東
將軍樂城縣侯及尒朱兆弑莊帝翼保境自守謂諸子
曰主憂臣辱主辱臣死今社稷阽危人神憤怨破家報
國在此時也尒朱兄弟性甚猜忌忌則多害汝等宜早
圖之先人有奪人之心時不可失也事未輯而卒中興
初贈使持節侍中太保錄尚書事冀定瀛相殷幽六州
諸軍事冀州刺史諡曰文宣乾性明悟俊偉有知略美
音容進止都雅少時輕俠數犯公法長而修改輕財重
義多所交結魏領軍元义權重當世以意氣相得接乾
甚厚起家拜員外散騎侍郎領直後轉太尉士曹司徒
中兵遷員外魏孝莊之居藩也乾潜相託附及尒朱榮
入洛乾東奔於翼莊帝立遥除龍驤將軍通直散騎常
侍乾兄弟本有從横志見榮殺害人士謂天下遂亂乃
率河北流人反於河濟之間受葛榮官爵屢敗齊州士
馬莊帝尋遣右僕射元羅巡撫三齊乾兄弟相率出降
朝廷以乾為給事黃門侍郎尒朱榮以乾前罪不應復
居近要莊帝聽乾解官歸鄉里於是招納驍勇以射獵
自娛榮死乾馳赴洛陽莊帝見之大喜時爾朱徒黨擁
兵在外莊帝以乾為金紫光祿大夫河北大使令招集
鄉閭為表裏形援乾垂涕奉詔弟昂拔劒起舞請以死
自效俄而尒朱兆入洛尋遣其監軍孫白鷂百餘騎至
冀州託言普徵民馬欲待乾兄弟送馬因收之乾旣宿
有報復之心而白鷂忽至知將見圖乃先機定策潜勒
壯士襲據州城傳檄州郡殺白鷂執刺史元仲宗推封
隆之權行州事為莊帝舉哀三軍縞素乾昇壇誓衆辭
氣激揚涕淚交下將士莫不哀憤北受幽州刺史劉靈
助節度共為影響俄而靈助被殺屬高祖出山東揚聲
來討衆情莫不惶懼乾謂其徒曰吾聞高晉州雄略蓋
世其志不居人下且尒朱無道殺主虐民正是英雄效
義之會也今日之來必有深計吾當輕馬奉迎密參意
旨諸君但勿憂懼聽我一行乾乃將十數騎於關口迎
謁乾旣曉達時機閑習世事言辭慷慨雅合深旨高祖
大加賞重仍同帳寢宿時高祖雖内有遠圖而外跡未
見尒朱羽生為殷州刺史高祖密遣李元忠舉兵逼其
城令乾率衆偽往救之乾遂輕騎入見羽生與指畫軍
計羽生與乾俱出因擒之遂平殷州又共定策推立中
興主拜乾侍中司空先是信都草剏軍國權輿乾遭喪
不得終制及武帝立天下初定乾乃表請解職行三年
之禮詔聽解侍中司空如故封長樂郡公邑一千戸乾
雖求退不謂便見從許旣去内侍朝廷罕所關知居常
怏怏武帝將貳於高祖望乾為己用會於華林園讌罷
獨留乾謂之曰司空奕世忠良今日復建殊效相與雖
則君臣實亦義同兄弟宜共立盟約以敦情契殷勤逼
之乾對曰臣世奉朝廷遇荷殊寵以身許國何敢有貳
乾雖有此對然非其本心事出倉卒又不謂武帝便有
異圖遂不固辭而不啓高祖及武帝置部曲乾乃私謂
所親曰主上不親勲賢而招集羣豎數遣元士弼王思
政往來關西與賀拔岳計議又出賀拔勝為荆州刺史
外示疎忌實欲樹黨令其兄弟相近冀據有西方禍難
將作必及於我乃密啓高祖高祖召乾詣幷州面論時
事乾因勸高祖宜受魏禪高祖以袖掩其口曰勿妄言
今啓司空復為侍中門下之事一以相委高祖屢啓詔
書竟不施行乾以頻請不遂知變難將起密啓高祖求
為徐州乃除使持節都督三徐諸軍事開府儀同三司
徐州刺史指期將發而帝知乾泄漏前事乃詔高祖云
曾與乾邕私有盟約今復反覆兩端高祖便取乾前後
數啓論時事者遣使封送武帝帝召乾邕示之禁於門
下省對高祖使人責乾前後之失乾曰臣以身奉國義
盡忠貞陛下旣立異圖而乃云臣反覆以匹夫加諸罪
尚或難免况人主推惡復何逃命欲加之罪其無辭乎
功大身危自古然也若死而有知庶無負莊帝遂賜死
時年三十七乾臨死神色不變見者莫不歎惜焉時武
衛將軍元整監刑謂乾曰願有書及家人乎乾曰吾兄
弟分張各在異處今日之事想無全者兒子旣小未有
所識亦恐巢傾卵破夫欲何言後高祖討斛斯椿等次
盟津謂乾弟昂曰若早用司空之策豈有今日之舉也
天平初贈使持節都督冀定滄瀛幽齊徐青光兖十州
軍事太師錄尚書事冀州刺史諡曰文昭長子繼叔襲
祖洛城縣侯令第二子呂兒襲乾爵乾弟慎字仲密頗
涉文史與兄弟志尚不同偏為父所愛魏中興初除滄
州刺史東南道行臺尚書太昌初遷光州刺史加驃騎
大將軍儀同三司時天下初定聽慎以本鄉部曲數千
人自隨慎為政嚴酷又縱左右吏民苦之兄乾死密棄
州將歸高祖武帝勑青州斷其歸路慎間行至晉陽高
祖以為大行臺左丞轉尚書當官無所迴避時咸畏憚
之自義旗之後安州民恃其邊險不賓王化尋以慎為
行臺僕射率衆討平之天平末拜侍中加開府元象初
出為兖州刺史尋徵為御史中尉選用御史多其親戚
鄉閭不稱朝望世宗奏令改選焉愼前妻吏部郎中崔
暹妹為愼所棄暹時為世宗委任慎謂其搆已性旣狷
急積懷憤恨因是罕有糺劾多所縱舍高祖嫌責之彌
不自安出為北豫州刺史遂據武牢降西魏愼先入關
周文帝率衆東出高祖破之於邙山愼妻子將西度於
路盡禽之高祖以其勲家啓愼一房配沒而已
昂字敖曹乾第三弟幼稚時便有壯氣長而俶儻膽力
過人龍眉豹頸姿體雄異其父為求嚴師令加捶撻昂
不遵師訓專事馳騁每言男兒當横行天下自取富貴
誰能端坐讀書作老博士也與兄乾數為劫掠州縣莫
能窮治招聚劒客家資傾盡鄉閭畏之無敢違迕父翼
常謂人曰此兒不滅我族當大吾門不直為州豪也建
義初兄弟共舉兵旣而奉旨散衆仍除通直散騎侍郎
封武城縣伯邑五百戸乾解官歸與昂俱在鄉里陰養
壯士尒朱榮聞而惡之密令刺史元仲宗誘執昂送於
晉陽永安末榮入洛以昂自隨禁於駞牛署旣而榮死
魏莊帝卽引見勞勉之時尒朱世隆還逼宫闕帝親臨
大夏門指麾處分昂旣免縲絏被甲横戈志凌勍敵乃
與其從子長命等推鋒徑進所向披靡帝及觀者莫不
壯之卽除直閤將軍賜帛千匹昂以宼難尚繁非一夫
所濟乃請還本鄉招集部曲仍除通直郎常侍加平北
將軍所在義勇競來投赴尋値京師不守遂與父兄據
信都起義殷州刺史尒朱羽生潜軍來襲奄至城下昂
不暇擐甲將十餘騎馳之羽生退走人情遂定後廢帝
立除使持節冀州刺史以終其身仍為大都督率衆從
高祖破尒朱兆於廣阿及平鄴别率所部領黎陽又隨
高祖討尒朱兆於韓陵昂自領鄉人部曲王桃湯東方
老呼延族等三千人高祖曰高都督純將漢兒恐不濟
事今當割鮮卑兵千餘人共相參雜於意如何昂對曰
敖曹所將部曲練習已久前後戰鬭不減鮮卑今若雜
之情不相合勝則爭功退則推罪願自領漢軍不煩更
配高祖然之及戰高祖不利軍小却兆等方乘之高嶽
韓匈奴等以五百騎衝其前斛律敦收散卒躡其後昂
與蔡儁以千騎自栗園出横擊兆軍兆衆由是大敗是
日微昂等高祖幾殆太昌初始之冀州尋加侍中開府
進爵為侯邑七百戸兄乾被殺乃將十餘騎奔晉陽歸
於高祖及斛斯椿釁起高祖南討令昂為前驅武帝西
遁昂率五百騎倍道兼行至於崤陜不及而還尋行豫
州刺史仍討三荆諸州不附者竝平之天平初除侍中
司空公昂以兄乾薨於此位固辭不拜轉司徒公時高
祖方有事關隴以昂為西南道大都督徑趣商洛山道
峻隘已為宼所守險昂轉鬭而進莫有當其鋒者遂攻
剋上洛獲西魏洛州刺史泉企幷將帥數十人會竇泰
失利召昂班師時昂為流矢所中創甚顧謂左右曰吾
以身許國死無恨矣所可歎息者不見季式作刺史耳
高祖聞之卽馳驛啓季式為濟州刺史昂還復為軍司
大都督統七十六都督與行臺侯景治兵於武牢御史
中尉劉貴時亦率衆在北豫州與昂小有忿爭昂怒鳴
鼓會兵而攻之侯景與冀州刺史万俟受洛干救觧乃
止其俠氣凌物如此于時鮮卑共輕中華朝士唯憚服
於昂高祖每申令三軍常鮮卑語昂若在列則為華言
昂嘗詣相府掌門者不聽昂怒引弓射之高祖知而不
責元象元年進封京兆郡公邑一千戸與侯景等同攻
獨孤如願於金墉城周文帝率衆救之戰於邙陰昂所
部失利左右分散單馬東出欲趣河陽南城門閉不得
入遂為西軍所害時年四十八贈使持節侍中都督冀
定滄瀛殷五州諸軍事太師大司馬太尉公錄尚書事
冀州刺史諡忠武子突騎嗣早卒世宗復召昂諸子親
簡其第三子道豁嗣皇建初追封昂永昌王道豁襲武
平末開府儀同三司入周授儀同大將軍開皇中卒於
黃州刺史
季式字子通乾第四弟也亦有膽氣中興初拜鎮遠將
軍正員郎遷衛將軍金紫光祿大夫尋加散騎常侍領
主衣都統太昌初除尚食典御天平中出為濟州刺史
山東舊賊劉盤陁史明曜等攻劫道路剽掠村邑齊兖
青徐四州患之歴政不能討季式至皆破滅之尋有濮
陽民杜靈椿等攻城剽野聚衆將萬人季式遣騎三百
一戰擒之又陽平路叔文徒黨緒顯等立營柵為亂季
式討平之又有羣賊破南河郡季式遣兵臨之應時斬
戮自兹以後遠近清晏季式兄弟貴盛竝有勲於時自
領部曲千餘人馬八百匹戈甲器仗皆備故凡追督賊
盜多致尅捷有客嘗謂季式曰濮陽陽平乃是畿内旣
不奉命又不侵境而有何急遣私軍遠戰萬一失脫豈
不招罪季式曰君言何不忠之甚也我與國義同安危
豈有見賊不討之理且賊知臺軍卒不能來又不疑外
州有救未備之間破之必矣兵尚神速何得後機若以
獲罪吾亦無恨元象中西宼大至高祖親率三軍以禦
之陣於邙北師徒大敗河中流尸相繼敗兵首尾不絶
人情騷動謂世事艱難所親部曲請季式曰今日形勢
大事去矣可將腹心二百騎奔梁旣得避禍不失富貴
何為坐受死也季式曰吾兄弟受國厚恩與高王共定
天下一旦傾危亡去不義若社稷顛覆當背城死戰安
能區區偷生苟活是役也司徒殁焉入為散騎常侍興
和中行晉州事觧州仍鎮永安戍高愼以武牢叛遣信
報季式季式得書驚懼即狼狽奔告高祖高祖嘉其至
誠待之如舊武定中除侍中尋加冀州大中正時世宗
先為此任啓以迴授為都督從清河公岳破蕭明於寒
山敗侯景於渦陽還除衞尉卿復為都督從清河公攻
王思政於潁川拔之以前後功加儀同三司天保初封
乘氏縣子仍為都督隨司徒潘樂征討江淮之間為私
使樂人於邊境交易還京坐被禁止尋而赦之四年夏
發疽卒年三十八贈侍中使持節都督滄冀州諸軍事
開府儀同三司冀州刺史諡曰恭穆季式豪率好酒又
恃舉家勲功不拘檢節與光州刺史李元忠生平遊款
在濟州夜飲憶元忠開城門令左右乘驛持一壺酒往
光州勸元忠朝廷知而容之兄慎叛後少時解職黃門
郞司馬消難左僕射子如之子又是高祖之壻勢盛當
時因退食暇尋季式與之酣飲留宿旦日重門竝閉關
籥不通消難固請云我是黃門郞天子侍臣豈有不參
朝之理且已一宿不歸家君必當大怪今若又留我狂
飲我得罪無辭恐君亦不免譴責季式曰君自稱黃門
郎又言畏家君怪欲以地勢脅我邪高季式死自有處
初不畏此消難拜謝請出終不見許酒至不肯飲季式
云我留君盡興君是何人不為我痛飲命左右索車輪
括消難頸又索一輪自括頸仍命酒引滿相勸消難不
得已欣笑而從之方乃俱脫車輪更留一宿是時失消
難兩宿莫知所在内外驚異及消難出方具言之世宗
在京輔政白魏帝賜消難美酒數石珍羞十輿幷令朝
士與季式親狎者就季式宅讌集其被優遇如此翼長
兄子永樂次兄子延伯竝和厚有長者稱俱從翼舉義
永樂官至衛將軍右光祿大夫冀州大中正出為博陵
太守以民事不濟自殺贈使持節督滄冀二州諸軍事
儀同三司冀州刺史子長命本自賤出年二十餘始被
收舉猛暴好殺然亦果於戰鬭初於大夏門拒尒朱世
隆以功累遷左光祿大夫高祖遥授長命雍州刺史封
沮陽鄉男一百戸尋進封鄢陵縣伯增二百戸武定中
隨儀同劉豐討侯景為景所殺贈冀州刺史延伯歴中
散大夫安州刺史封萬年縣男邑二百戸天保初加征
西將軍進爵為子卒贈太府少卿自昂初以豪俠立名
為之羽翼者呼延族劉貴珍劉長狄東方老劉士榮成
五彪韓願生劉桃棒隨其建義者李希光劉叔宗劉孟
和竝仕宦顯達孟和名協浮陽饒安人也孟和少好弓
馬率性豪俠幽州刺史劉靈助之起兵也孟和亦聚衆
附昂兄弟昂遥應之及靈助敗昂乃據冀州孟和為其
致力會高祖起義冀州以孟和為都督中興初拜通直
常侍二年除安東將軍尋加征東將軍金紫光祿以建
義勲賜爵長廣縣伯天平中衞將軍上黨内史罷郡除
大丞相司馬武定元年坐事死叔宗字元纂樂陵平昌
人和謹頗有學業舉秀才稍遷滄州治中永安中加鎮
遠將軍諫議大夫兄海寳少輕俠然為州里所愛昂之
起義也海寳率鄉閭襲滄海以應昂昂以海寳權行滄
州事前范陽太守刁整心附尒朱遣弟子安壽襲殺海
寳叔宗仍歸於昂中興初高祖除前將軍廷尉少卿太
昌初加鎮軍將軍光祿大夫天平初除車騎將軍左光
祿大夫二年卒贈使持節儀同定州刺史老字安德鬲
人家世寒微身長七尺膂力過人少麤獷無頼結輕險
之徒共為賊盜鄉里患之魏末兵起遂與昂為部曲義
旗建仍從征討以軍功除殿中將軍累遷平遠將軍除
魯陽太守後除南益州刺史領宜陽太守賜爵長樂子
老頻為二郡出入數年境接羣蠻又隣西敵至於攻城
野戰率先士卒屢以少制衆西人憚之顯祖受禪别封
陽平縣伯遷南兖州刺史後與蕭軌等渡江戰沒希光
渤海蓨人也父紹魏長廣太守希光隨高乾起義信都
中興初除安南將軍安德郡守後為世祖開府長史武
定末從高嶽平潁川封義寧縣開國侯歴潁梁南兖三
州刺史天保中揚州刺史與蕭軌等渡江戰沒贈開府
儀同三司西兖州刺史子子令尚書外兵郎中武平末
通直常侍隋開皇中卒於易州刺史希光族弟子貢以
與義旗之功官至吏部郎後為兖州刺史坐貪暴為世
宗所殺顯祖責陳武廢蕭明命儀同蕭軌率希光東方
老裴英起王敬寳步騎數萬伐之以七年三月渡江襲
尅石頭城五將名位相侔英起以侍中為軍司蕭軌與
希光竝為都督軍中抗禮不相服御競說謀略動必乖
張頓軍丹陽城下値霖雨五十餘日及戰兵器竝不堪
施用故致敗亡將帥俱死士卒得還者十二三所沒器
械軍資不可勝紀蕭軌王敬寳事行史闕其傳裴英起
河東人其先晉末渡淮寓居淮南之壽陽縣祖彦先隨
薛安都入魏官至趙郡守父約渤海相英起聰慧滑稽
好劇談不拘儀檢仕魏至定州長史世宗引為行臺左
丞天保中都官尚書兼侍中戰沒贈開府尚書左僕射
封隆之字祖裔小名皮渤海之蓨人也父回魏司空隆
之性寬和有度量弱冠州郡主簿起家奉朝請領直後
汝南王悅開府為中兵參軍初延昌中道人法慶作亂
冀方自號大乘衆五萬餘遣大都督元遥及隆之擒獲
法慶賜爵武城子俄兼司徒主簿河南尹丞時青齊二
州士民反叛隆之奉使慰諭咸即降款永安中除撫軍
府長史尒朱兆等屯據晉陽魏朝以河内要衝除隆之
龍驤將軍河内太守尋加持節後將軍假平北將軍當
郡都督未及到郡屬尒朱兆入洛莊帝幽崩隆之以父
遇害常懷報雪因此遂持節東歸圖為義舉時高乾告
隆之曰尒朱暴逆禍加至尊弟與兄竝荷先帝殊常之
眷豈可不出身為主以報讐恥乎隆之對曰國恥家怨
痛入骨髓乘機而動今實其時遂與乾等定計夜襲州
城尅之乾等以隆之素為鄉里所信乃推為刺史隆之
盡心慰撫人情感悅尋高祖自晉陽東出隆之遣子子
繪奉迎於滏口高祖甚嘉之旣至信都集諸州郡督將
僚吏等議曰逆胡尒朱兆窮凶極虐天地之所不容人
神之所捐棄今所在蜂起此天亡之時也欲與諸君剪
除凶羯其計安在隆之對曰爾朱暴虐天亡斯至神怒
民怨衆叛親離雖握重兵其彊易弱而大王乃心王室
首唱義旗天下之人孰不歸仰願大王勿疑中興初拜
左光祿大夫吏部尚書尒朱兆等軍於廣阿十月高祖
與戰大破之乃遣隆之持節為北道大使高祖將擊尒
朱兆等於韓陵留隆之鎮鄴城尒朱兆等走以隆之行
冀州事仍領降俘三萬餘人分置諸州尋徵為侍中時
高祖自洛還師於鄴隆之將赴都因過謁見啓高祖曰
斛斯椿賀拔勝賈顯智等往事尒朱中復乖阻及討仲
遠又與之同猜忍之人志欲無限又叱列延慶侯念賢
皆在京師王授以名位此等必搆禍隙高祖經宿乃謂
隆之曰侍中昨言實是深慮尋封安德郡公邑二千戸
進位儀同三司于時朝議以尒朱榮佐命前朝宜配食
明帝廟庭隆之議曰榮為人臣親行殺逆安有害人之
母與子對饗考古詢今未見其義從之詔隆之參議麟
趾閣以定新制又贈其妻祖氏范陽郡君隆之表以先
爵富城子及武城子轉授弟子孝琬等朝廷嘉而從之
後為斛斯椿等搆之於魏帝逃歸鄉里高祖知其被誣
召赴晉陽魏帝尋以本官徵之隆之固辭不赴仍以隆
之行幷州刺史魏清河王亶為大司馬長史天平初復
入為侍中預遷都之議魏静帝詔為侍講除吏部尚書
加侍中以本官行冀州事陽平民路紹遵聚衆反自號
行臺破定州博陵郡虜太守高永樂南侵冀州隆之令
所部長樂太守高景等擊破之生擒紹遵送於晉陽元
象初除冀州刺史尋加開府時初召募勇果都督孛八
高法雄封子元等不願遠戍聚衆為亂隆之率州軍破
平之興和元年復徵為侍中隆之素得鄉里人情頻為
本州留心撫字吏民追思立碑頌德轉行梁州事又行
濟州事徵拜尚書右僕射武定初北豫州刺史高仲密
將叛遣使陰通消息於冀州豪望使為内應輕薄之徒
頗相扇動詔隆之馳驛慰撫遂得安静世宗密書與隆
之云仲密枝黨同惡向西宜悉收其家累以懲將來隆
之以為恩旨旣行理無追改今若收治示民不信脫或
驚擾所虧殊大乃啓高祖事遂得停隆之自義旗始建
首參經略竒謀妙算密以啓聞手書削藁罕知於外高
祖嘉其忠謹每多從之復以本官行濟州事轉齊州刺
史武定三年卒官年六十一詔遣主書監神貴就弔賻
物五百叚贈使持節都督滄瀛二州諸軍事驃騎大將
軍瀛州刺史司徒公高祖以隆之勲舊追榮未盡復啓
贈使持節都督冀瀛滄齊濟五州諸軍事冀州刺史太
保餘如故諡曰宣懿高祖後至冀州境次於交津追憶
隆之顧謂冀州行事司馬子如曰封公積德履仁體通
性達自出納軍國垂二十年契闊艱虞始終如一以其
忠信可憑方以後事託之何期報善無徵奄從物化言
念忠賢良可痛惜為之流涕令參軍宋仲羡以太牢就
祭焉長子早亡第二子子繪嗣
子繪字仲藻小名搔性和理有器局釋褐祕書郎中尒
朱兆之害魏莊帝也與父隆之舉義信都奉使詣高祖
至信都召署開府主簿仍典書記中興元年轉大丞相
主簿加伏波將軍從高祖征尒朱兆及平中山軍還除
通直常侍左將軍領中書舍人母憂解職尋復本任太
昌中從高祖定幷汾肆數州平尒朱兆及山胡等加征
南將軍金紫光祿大夫魏武帝末斛斯椿等佞倖用事
父隆之以猜忌懼難潜歸鄉里子繪亦棄官俱還孝静
初兼給事黃門侍郎與太常卿李元忠等竝持節出使
觀省風俗問人疾苦還赴晉陽從高祖征夏州二年除
衞將軍平陽太守尋加散騎常侍晉州北界霍山舊號
千里徑者山坂高峻每大軍往來士馬勞苦子繪啓高
祖請於舊徑東谷别𨳩一路高祖從之仍令子繪領汾
晉二州夫修治旬日而就高祖親揔六軍路經新道嘉
其省便賜穀二百斛後大軍討復東雍平紫壁及喬山
紫谷綘蜀等子繪恒以太守前驅慰勞徵兵運糧軍士
無乏興和初自郡徵補大行臺吏部郎中武定元年高
仲密以武牢西叛周文帝擁衆東侵高祖於邙山破之
乘勝長驅遂至潼關或諫不可窮兵極武者高祖總命
羣僚議其進止子繪言曰賊帥才非人雄偷竊名號遂
敢驅率亡叛送死伊瀍天道禍淫一朝瓦解雖僅以身
免而魂膽俱喪混一車書正在今日天與不取反得其
咎時難遇而易失昔魏祖之平漢中不乘勝而取巴蜀
失在遲疑悔無及已伏願大王不以為疑高祖深然之
但以時旣盛暑方為後圖遂命班師三年父喪去職四
年高祖西討起為大都督領冀州兵赴鄴從高祖自滏
口西趣晉州會大軍於玉壁復以子繪為大行臺吏部
郎中及高祖病篤師還晉陽引入内室面受密旨銜命
山東安撫州郡高祖崩祕未發喪世宗以子繪為渤海
太守令馳驛赴任世宗親執其手曰誠知此郡未允勲
望但時事未安須卿鎮撫且衣錦晝遊古人所貴善加
經略綏静海隅不勞學習常太守向州參也仍聽收集
部曲一千人後進秩一等加驃騎將軍天保二年除太
尉長史三年頻以本官再行南青州事四年坐事免六
年行南兖州事尋除持節海州刺史不行七年改授合
州刺史到州未幾値蕭軌裴英起等江東敗沒行臺司
馬恭發歴陽徑還壽春疆場大駭兼在州器械隨軍略
盡城隍樓雉虧壞者多子繪乃修造城隍樓雉繕治軍
器守禦所須畢備人情漸安尋勅於州營造船艦子繪
為大使總監之陳武帝曾遣其護軍將軍徐度等率輕
舟從柵口歴東關入巢湖徑襲合肥規燒船舫以夜一
更潜宼城下子繪率將士格戰陳人奔退九年轉鄭州
刺史子繪曉達政事長於綏撫歴宰州郡所在安之徵
為司徒左長史行魏尹事乾明初轉大司農尋正除魏
尹皇建中加驃騎大將軍大寧二年遷都官尚書高歸
彦作逆召子繪入見昭陽殿帝親詔子繪曰冀州密邇
京甸歸彦敢肆凶悖已勅大司馬平原王叚孝先總勒
重兵乘機電發司空東安王婁叡督率諸軍絡繹繼進
卿世載名德恩洽彼州故遣參贊軍事隨便慰撫宜善
加謀略以稱所寄卽以其日馳傳赴軍子繪祖父世為
本州百姓素所歸附旣至巡城諭以禍福民吏降欵日
夜相繼賊中動静小大必知賊平仍勅子繪權行州事
尋徵還勅與羣官議定律令加儀同三司後突厥入逼
晉陽詔子繪行懷州事乘驛之任還為七兵尚書轉祠
部尚書河清三年暴疾卒年五十世祖深歎惜之贈使
持節瀛冀二州軍事冀州刺史開府儀同尚書右僕射
諡曰簡子寳蓋嗣武平末通直常侍子繪弟子繡武平
中渤海太守霍州刺史陳將吳明徹侵略淮南子繡城
陷被送揚州齊亡後逃歸隋開皇初終於通州刺史子
繡外貌儒雅而俠氣難忤司空婁定遠子繡兄之壻也
為瀛州刺史子繡在渤海定遠過之對妻及諸女讌集
言戲微有䙝慢子繡大怒鳴鼓集衆將攻之俄頃兵至
數千馬將千匹定遠免冠拜謝久乃釋之隆之弟延之
字祖業少明辨有世用起家員外郎中興初除中堅將
軍高祖以為大行臺左光祿大夫封郟城縣子行渤海
郡事以都督從婁昭討樊子鵠事平除青州刺史延之
好財利在州多所受納後行晉州事高祖沙苑失利還
延之棄州北走高祖大怒同罪人皆死以隆之故獨得
免興和二年卒年五十四贈使持節都督冀殷瀛三州
諸軍事驃騎大將軍尚書左僕射司徒冀州刺史諡曰
文恭子孝纂嗣隆之弟子孝琬字子蒨父祖曹魏冀州
平北府長史以隆之佐命之功贈雍州刺史殿中尚書
孝琬七歲而孤獨為隆之所鞠養慈愛甚篤年十六本
州辟主簿魏永熙二年隆之啓以父爵富城子授焉三
年釋褐開府參軍事天平中輕車將軍司徒主簿武定
中為顯祖開府主簿遷從事中郎將領東宫洗馬天保
二年卒時年三十六帝聞而歎惜焉贈左將軍太府少
卿孝琬性恬静頗好文詠太子少師邢邵七兵尚書王
昕竝先達高才與孝琬年位懸隔晚相逢遇分好遂深
孝琬靈櫬言歸二人送於郊外悲哭悽慟有感路人孝
琬弟孝琰字士光少修飾學尚有風儀年十六辟州主
簿釋褐秘書郎天保元年為太子舍人出入東宫甚有
令望丁母憂解任除晉州法曹參軍尋徵還復除太子
舍人乾明初為中書舍人皇建初司空掾秘書丞散騎
常侍為聘陳使主已發道途遙授中書侍郎還坐事除
名天統三年除幷省吏部郎中南陽王友赴晉陽典機
密和士開母喪託附者咸往奔哭鄴中富商丁鄒嚴興
等竝為義孝有一士人亦哭在限孝琰入弔出謂人曰
嚴興之南丁鄒之北有一朝士號呌甚哀聞者傳之士
開知而大怒其後會黃門郎李懷奏南陽王綽專恣士
開因譛之曰孝琰從綽出外乘其副馬捨離部伍别行
戲話時孝琰女為范陽王妃為禮事因假入辭帝遂決
馬鞭百餘放出又遣高阿郍肱重決五十幾致於死還
京在集書省上下從是沉廢士開死後為通直散騎常
侍後與周朝通好趙彦深奏之詔以為聘周使副祖珽
輔政又奏令入文林館撰御覽孝琰文筆不高但以風
流自立善於談謔威儀閑雅容止進退人皆慕之嘗謂
祖珽云公是衣冠宰相異於餘人近習聞之大以為恨
尋以本官兼尚書左丞其所彈射多承意旨時有道人
曇獻者為皇太后所幸賞賜隆厚車服過度又乞為沙
門統後主意不許但太后欲之遂得居任然後主常憾
焉因有僧尼以他事訴競者辭引曇獻上令有司推劾
孝琰案其受納貨賄致於極法因搜索其家大獲珍異
悉以沒官由是正授左丞仍令奏門下事性頗簡傲不
諧時俗恩遇漸高彌自矜誕舉動舒遲無所降屈識者
鄙之與崔季舒等以正諫同死時年五十一子開府行
參軍君確君静等二人徙北邊少子君嚴君贊下蠶室
南安之敗君確二人皆坐死
史臣曰高封二公無一人尺土之資奮臂而起河朔將
致勤王之舉以雪莊帝之讎不亦壯哉旣尅本藩成其
讓德異夫韓馥懾袁紹之威然力謝時雄才非命世是
以奉迎麾旆用叶本圖高祖因之遂成覇業重以昂之
膽力氣冠萬物韓陵之下風飛電擊然則齊氏元功一
門而已但以非潁川元從異豐沛故人腹心之寄有所
未允露其啓疏假手天誅枉濫之極莫過於此子繪才
幹可稱克荷堂構弈世載德斯為美焉
贊曰烈烈文昭雄圖斯契灼灼忠武英資冠世門下之
酷進退惟谷黃河之濱蹈義亡身封公矯矯共濟時屯
比承明德暉光日新
北齊書卷二十一
北齊書卷二十一考證
高乾傳尋遣其監軍孫白鷂百餘騎至冀州北史作
白鷄
高乾弟季式歴政不能討政字疑鎮字之譌
劉長狄北史作長秋
金紫光禄按光禄下應有大夫二字
魏清河王亶為大司馬長史為字衍
北齊書卷二十一考證
