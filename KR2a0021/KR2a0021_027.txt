北齊書卷二十七
隋太子通事舍人李百藥撰
列傳第十九
万俟普(子洛)
可朱渾元
劉豐
破六韓常
金祚
韋子粲
万俟普字普撥太平人其先匈奴之别種也雄果有武
力正光中破六韓拔陵構逆授普太尉率部下降魏授
後將軍第二領民酋長高祖起義普遠通誠欵高祖甚
嘉之斛斯椿逼帝西出授司空秦州刺史據覆靺城高
祖平夏州普乃率其部落来奔高祖躬自迎接授普河
西公累遷太尉朔州刺史卒
子洛字受洛干豪壮有武藝騎射過人為鄉閭所伏拔
陵反隨父歸順除顯武將軍隨尒朱榮每有戰功累遷
汾州刺史驃騎將軍及起義信都遠送誠欵高祖嘉其
父子俱至甚優其禮除撫軍兼靈州刺史武帝入關除
左僕射天平中隨父東歸封建昌郡公再遷領軍將軍
與諸將圍獨孤如願於金墉及河隂之戰竝有功高祖
以其父普尊老特崇禮之嘗親扶上馬洛免冠稽首曰
願出死力以報深恩及此役也諸軍北渡橋洛以一軍
不動謂西人曰万俟受洛干在此能来可来也西人畏
而去高祖以雄壮名其所營地為回洛城洛慷慨有氣
節勇銳冠時當世推為名將興和初卒
可朱渾元字道元自云遼東人世為渠帥魏時擁衆内
附曾祖護野肱終於懷朔鎮將遂家焉元寬仁有武略
少與高祖相知北邊擾亂遂將家屬赴定州值鮮于修
禮作亂元擁衆屬焉葛榮併修禮復以元為梁王遂奔
尒朱榮以為别將隸天光征關中以功為渭州刺史侯
莫陳悦之殺賀拔岳也周文帝率岳所部還共圖悦元
時助悦悦走元收其衆入據秦州為周攻圍苦戰結盟
而罷元既早被高祖知遇兼其母兄在東嘗有思歸之
志恒遣表疏與高祖隂相往来周文忌元智勇知元懷
貳發兵攻之元乃率所部發自渭州西北渡烏蘭津周
文頻遣兵邀之元戰必摧之引軍歴河源二州境乃得
東出靈州刺史曹埿女婿劉豐與元深相交結元因說
豐以高祖英武非常克成大業豐自此便有委質之心
遂資遣元元從靈州東北入雲州高祖聞其来也遣平
陽守高嵩持金環一枚以賜元幷運資糧遠遣候接元
至晉陽引見執手賜帛千疋幷奴婢田宅兄弟四人先
在幷州者進官爵元所部督將皆賞以爵邑封元縣公
除車騎大將軍討西魏儀同金祚皇甫智逹於東雍擒
之遷并州刺史又與諸將征伐頻有剋捷降下天保初
封扶風郡王頻從顯祖討山胡茹茹累有戰功遷太師
薨贈假黃鉞太宰錄尚書元善於御衆行軍用兵務在
持重前後出征未嘗負敗及卒朝廷深悼之皇建初配
享世宗廟庭
劉豐字豐生普樂人也有雄姿壮氣果毅絶人有口辯
好說兵事破六韓拔陵之亂豐以守城之功除普樂太
守魏永安初除靈州鎮城大都督周文授以衞大將軍
豐不受乃遣攻圍不剋豐遠慕高祖威德乃率戶數萬
来奔高祖上豐為平西將軍南汾州刺史遂與諸將征
討平定寇亂又從高祖破周文於河隂豐功居多高祖
執手嗟賞入為左衛將軍出除殷州王思政據長社世
宗命豐與清河王岳攻之豐建水攻之策遂遏洧水以
灌之水長魚鱉皆游焉九月至四月城將䧟豐與行臺
慕容紹宗見北有白氣同入船忽有暴風從東北来正
晝昏暗飛沙走礫船䌫忽絶漂至城下豐游水向土山
為浪所激不時至西人鈎之竝為敵人所害豐壮勇善
戰為諸將所推死之日朝野駭惋贈大司馬司徒公尚
書令諡曰忠子曄嗣
破六韓常字保年附化人匈奴單于之裔也右谷蠡王
潘六奚沒於魏其子孫以潘六奚為氏後人訛誤以為
破六韓世領部落其父孔雀世襲酋長孔雀少驍勇時
宗人拔陵為亂以孔雀為大都督司徒平南王孔雀率
部下一萬人降於尒朱榮詔加平北將軍苐一領民酋
長卒常沉敏有膽略善騎射累遷平西將軍高祖起義
常為附化守與万俟受洛干東歸高祖嘉之上為撫軍
與諸將征討又從高祖攻擊諸寇累遷車騎大將軍開
府封平陽公除洛州刺史常啓世宗曰常自鎮河陽以
来頻出關口太谷二道北制已北洛州已南所有要害
頗所知悉而太谷南口去荆路踰一百經赤工坂是賊
往還東西大道中間曠絶一百五十里賊之糧饟唯經
此路愚謂於彼選形勢之處營築城戍安置士馬截其
遠還自然不能更有行送世宗納其計遣大司馬斛律
金等築楊志百家呼延三鎮常秩滿還晉陽拜太保滄
州刺史卒贈尚書令司徒公太傅第一領民酋長假王
諡曰忠武
金祚字神敬安定人也性驍雄尚氣任俠魏正光中隴
右賊起詔雍州刺史元猛討之召募良家以為軍導祚
應選以軍功累遷龍驤將軍靈州刺史高祖舉義尒朱
天光率關右之衆與仲遠等北抗義師天光留祚東秦
總督三州鎮静二州天光敗歸高祖除車騎大將軍邙
山之戰以大都督從破西軍祚除華州刺史加開府儀
同三司别封臨濟縣子卒贈司空
韋子粲字暉茂京兆人曾祖閬魏咸陽守父雋都水使
者子粲仕郡功曹史累遷為大行臺郎中從尒朱天光
平關右孝武入關以為南汾州刺史神武命將出討城
陷子弟俱被獲送晉陽蒙放免以粲為并州長史累遷
豫州刺史卒初子粲兄弟十三人子姪親屬闔門百口
悉在西魏以子粲䧟城不能死難多致誅滅歸國獲存
唯與弟道諧二人而已諧與粲俱入國粲富貴之後遂
特棄道諧令其異居所得廩祿略不相及其不顧恩義
如此
北齊書卷二十七
北齊書卷二十七考證
可朱渾元傳遣平陽守高嵩一本嵩作崇
北齊書卷二十七考證
