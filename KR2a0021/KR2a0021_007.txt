北齊書卷七
隋太子通事舍人李百藥撰
帝紀第七
武成
世祖武成皇帝諱湛神武皇帝第九子孝昭皇帝之母
弟也儀表瓌傑神武尤所鍾愛神武方招懷荒遠乃為
帝聘蠕蠕太子菴羅辰女號隣和公主帝時年八歲冠
服端嚴神情閒遠華戎歎異元象中封長廣郡公天保
初進爵為王拜尚書令尋兼司徒遷太尉乾明初楊愔
等密相疎忌以帝為大司馬領并州刺史帝既與孝昭
謀誅諸執政遷太傅錄尚書事領京畿大都督皇建初
進位右丞相孝昭幸晉陽帝以懿親居守鄴政事咸見
委託二年孝昭崩遺詔徵帝入統大位及晉陽宫發喪
於崇德殿皇太后令所司宣遺詔左丞相斛律金率百
僚敦勸三奏乃許之
大寧元年冬十一月癸丑皇帝即位於南宫大赦改皇
建二年為大寧乙卯以司徒平秦王歸彦為太傅以尚
書右僕射趙郡王叡為尚書令以太尉尉粲為太保以
尚書令叚韶為大司馬以豐州刺史婁叡為司空以太
傅平陽王淹為太宰以太保彭城王浟為太師錄尚書
事以冀州刺史博陵王濟為太尉以中書監任城王湝
為尚書左僕射以并州刺史斛律光為右僕射封孝昭
皇帝太子百年為樂陵郡王庚申詔大使廵行天下求
政善惡問人疾苦擢進賢良是歲周武帝保定元年
河清元年春正月乙亥車駕至自晉陽辛巳祀南郊壬
午享太廟景戍立妃胡氏為皇后子緯為皇太子大赦
内外百官普加汎級諸為父後者賜爵一級己亥以前
定州刺史馮翊王潤為尚書左僕射詔斷屠殺以順春
令二月丁未以太宰平陽王淹為青州刺史太傅領司
徒以領軍大將軍宗師平秦王歸彦為太宰冀州刺史
乙卯以兼尚書令任城王湝為司徒詔散騎常侍崔瞻
聘于陳夏四月辛丑皇太后婁氏崩乙巳青州刺史上
言今月庚寅河濟清以河濟清改大寧二年為河清降
罪人各有差五月甲申祔葬武明皇后於義平陵己丑
以尚書右僕射斛律光為尚書令秋七月太宰冀州刺
史平秦王歸彦據州反詔大司馬叚韶司空婁叡討擒
之乙未斬歸彦并其三子及黨與二十人於都市丁酉
以大司馬叚韶為大傅以司空婁叡為司徒以太傅平
陽王淹為太宰以尚書令斛律光為司空以太子太傅
趙郡王叡為尚書令中書監河間王孝琬為尚書左僕
射癸亥行幸晉陽陳人來聘冬十一月丁丑詔兼散騎
常侍封孝琰使於陳十二月景辰車駕至自晉陽是歲
殺太原王紹德
二年春正月乙亥帝詔臨朝堂策試秀才以太子少傅
魏收為兼尚書右僕射已卯兼右僕射魏收以阿縱除
名丁丑以武明皇后配祭北郊辛卯帝臨都亭錄見囚
降在京罪人各有差三月乙丑詔司空斛律光督五營
軍士築戍於軹關壬申室韋國遣使朝貢景戍以兼尚
書右僕射趙彦深為左僕射夏四月并汾晉東雍南汾
五州蟲旱傷稼遣使賑恤戊午陳人來聘五月壬午詔
以城南䨇堂閏位之苑廻造大總持寺六月乙巳齊州
言濟河水口見八龍昇天乙卯詔兼散騎常侍崔子武
使于陳庚申司州牧河南王孝瑜薨秋八月辛丑詔以
三臺宫為大興聖寺冬十二月癸巳陳人來聘己酉周
將楊忠帥突厥阿史那木可汗等二十餘萬人自恒州
分為三道殺掠吏人是時大雨雪連月南北千餘里平
地數尺霜晝下雨血於太原戊午帝至晉陽己未周軍
逼并州又遣大將軍逹奚武帥衆數萬至東雍及晉州
與突厥相應是歲室韋庫莫奚靺鞨契丹竝遣使朝貢
三年春正月庚申朔周軍至城下而陳戰於城西周軍
及突厥大敗人畜死者相枕數百里不絶詔平原王叚
韶追出塞而還三月辛酉以律令班下大赦己巳盗殺
太師彭城王浟庚辰以司空斛律光為司徒以侍中武
興王普為尚書左僕射甲申以尚書令馮翊王潤為司
空夏四月辛卯詔兼散騎常侍皇甫亮使於陳五月甲
子帝至自晉陽壬午以尚書令趙郡王叡為錄尚書事
以前司徒婁叡為太尉甲申以太傅叚韶為太師丁亥
以太尉任城王湝為大將軍壬辰行幸晉陽六月庚子
大雨晝夜不息至甲辰乃止是月晉陽訛言有鬼兵百
姓競擊銅鐵以捍之殺樂陵王百年歸宇文媪于周秋
九月乙丑封皇子綽為南陽王儼為東平王是月歸閻
媪于周陳人來聘突厥寇幽州入長城虜掠而還閏月
乙未詔遣十二使廵行水潦州免其租調乙巳突厥寇
幽州周軍三道竝出使其將尉遲迥寇洛陽楊標入軹
關權景宣趣懸瓠冬十一月甲午迥等圍洛陽戊戍詔
兼散騎常侍劉逖使於陳甲辰太尉婁叡大破周軍於
軹關擒楊標十二月乙卯豫州刺史王士良以城降周
將權景宣丁巳帝自晉陽南討己未太宰平陽王淹薨
壬戍太師叚韶大破尉遲迥等解洛陽圍丁卯帝至洛
陽免洛州經周軍處一年租賦赦州城内死罪已下囚
己巳以太師叚韶為太宰以司徒斛律光為太尉并州
刺史蘭陵王長恭為尚書令壬申帝至武牢經滑臺次
於黎陽所經減降罪人景子車駕至自洛陽是歲高麗
靺羯新羅並遣使朝貢山東大水饑死者不可勝計詔
發賑給事竟不行
四年春正月癸卯以大將軍任城王湝為大司馬辛未
幸晉陽二月甲寅詔以新羅國王金真興為使持節東
夷校尉樂浪郡公新羅王壬申以年榖不登禁酤酒己
卯詔減百官食廩各有差三月戊子詔給西兖梁滄趙
州司州之東郡陽平清河武都冀州之長樂渤海遭水
潦之處貧下戸粟各有差家别斗升而已又多不付是
月彗星見物隕於殿庭如赤漆鼓帶小鈴殿上石自起
兩兩相對又有神見於後園萬夀堂前山穴中其體壯
大不辨其面兩齒絶白長出於脣帝直宿嬪御已下七
百人咸見焉帝又夢之夏四月戊午大將軍東安王婁
叡坐事免乙亥陳人來聘太史奏天文有變其占當有
易主景子乃使太宰叚韶兼太尉持節奉皇帝璽綬傳
位於皇太子大赦改元為天統元年百官進級降罪各
有差又詔皇太子妃斛律氏為皇后於是羣公上尊號
為太上皇帝軍國大事咸以奏聞始將傳政使内參乘
子尚乘驛送詔書於鄴子尚出晉陽城見人騎随後忽
失之尚未至鄴而其言已布矣天統四年十二月辛未
太上皇帝崩於鄴宫乾夀堂時年三十二諡曰武成皇
帝廟號世祖五年二月甲申葬於永平陵
北齊書卷七
