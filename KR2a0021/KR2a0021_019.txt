北齊書卷十九
隋太子通事舍人李百藥撰
列傳第十一
賀拔允
蔡儁
韓賢
尉長命
王懷
劉貴
任延敬
莫多婁貸文
高市貴
厙狄廻洛
厙狄盛
薛孤延
張保洛
侯莫陳相
賀拔允字可泥神武尖山人也祖爾頭父度拔俱見魏
史允便弓馬頗有膽略與弟岳殺賊帥衞可肱仍奔魏
廣陽王元深上允為積射將軍持節防滏口深敗歸尒
朱榮允父子兄弟並以武藝知名榮素聞之見允待之
甚厚建義初除征東將軍光祿大夫封夀陽縣侯邑七
百戸永安中除征北將軍蔚州刺史進爵為公魏長廣
王立改封燕郡公兼侍中使茹茹還至晉陽值高祖將
出山東允素知高祖非常人早自結託高祖以其北士
之望尤親禮之遂與允出信都參定大策魏中興初轉
司徒領尚書令高祖入洛進爵為王轉太尉加侍中魏
武帝之猜忌高祖也以允弟岳深相委託潜使來往當
時咸慮允為變及岳死武帝又委岳兄勝心腹之寄高
祖重其舊久全護之天平元年乃賜死時年四十八高
祖親臨哭之贈定州刺史五州軍事允有三子長子世
文次世樂次難陁興和末高祖並召與諸子同學武定
中勅居定州賜其田宅
蔡儁字景彦廣寧石門人也父普北方擾亂奔走五原
守戰有功拜寧朔將軍封安上縣男邑二百戸尋卒贈
輔國將軍燕州刺史儁豪爽有膽氣高祖微時深相親
附與遼西叚長太原龐蒼鷹俱有先知之鑒長為魏懷
朔鎮將嘗見高祖甚異之謂高祖云君有康世之才終
不徒然也請以子孫為託興和中啓贈司空公子寧相
府從事中郎天保初兼南中郎將蒼鷹交遊豪俠厚待
賓旅居於州城高祖客其舍初居處於蝸牛廬中蒼鷹
母數見廬上赤氣屬天蒼鷹亦知高祖有霸王之量每
私加敬割其宅半以奉高祖由此遂蒙親識高祖之牧
晉州引為兼治中從事史行義寧郡事及義旗建蒼鷹
乃棄家間行歸高祖高祖以為兼行臺倉部郎中卒於
安州刺史儁初為杜洛周所虜時高祖亦在洛周軍中
高祖謀誅洛周儁預其計事泄走奔葛榮仍背葛榮歸
尒朱榮榮入洛為平遠將軍帳内别將從破葛榮除諫
議大夫又從平元顥封烏洛縣男隨高祖舉義為都督
高祖平鄴及破四胡於韓陵儁並有戰功太昌中出為
濟州刺史為治嚴暴又多受納然亦明觧有部分吏民
畏服之性好賓客頗稱施與後胡遷等據兖州作逆儁
與齊州刺史尉景討平之魏武帝貳於高祖以濟州要
重欲令腹心據之陰詔御史搆儁罪狀欲以汝陽王代
儁由是轉行兖州事高祖以儁非罪啓復其任武帝不
許除賈顯智為刺史率衆赴州儁防守嚴備顯智憚之
至東郡不敢前天平中為都督隨領軍婁昭攻樊子鵠
於兖州又與行臺元子思討元慶和俱平之侯深反復
以儁為大都督率衆討之深敗走又轉揚州刺史天平
三年秋卒於州時年四十二贈持節侍中都督冀州刺
史尚書令司空公諡曰威武齊受禪詔祭告其墓皇建
初配享高祖廟庭
韓賢字普賢廣寧石門人也壯健有武用初隨葛榮作
逆榮破隨例至并州尒朱榮擢充左右榮妻子北走世
隆等立魏長廣王曄為主除賢鎮遠將軍屯騎校尉先
是世隆等攻建州及石成賢並有戰功尒朱度律用為
帳内都督封汾陽縣伯邑四百戸普泰初除前將軍廣
州刺史屬高祖起義度律以賢素為高祖所知恐其有
變遣使徵之賢不願應召乃密遣羣蠻多舉烽火有如
宼難將至使者遂為啓得停賢仍潛遣使人通誠於高
祖高祖入洛尒朱官爵例皆削除以賢遠送誠欵令其
復舊太昌初累遷中軍將軍光禄大夫出為建州刺史
武帝西入轉行荆州事天平初為洛州刺史民韓木蘭
等率土民作逆賢擊破之親自按檢欲收甲仗有一賊
窘廹蔵於死屍之間見賢將至忽起斫之斷其脛而卒
賢雖武將性和直不甚貪暴所歴雖無善政不為吏民
所苦昔漢明帝時西域以白馬負佛經送洛因立白馬
寺其經函傳在此寺形制淳朴世以為古物歴代藏寳
賢無故斫破之未幾而死論者或謂賢因此致禍贈侍
中持節定營安平四州軍事大將軍尚書令司空公定
州刺史子裔嗣
尉長命太安狄那人也父顯魏鎮遠將軍代郡太守長
命性和厚有器識扶陽之亂寄居太原及高祖將建大
義長命參計策從高祖破四胡於韓陵拜安南將軍樊
子鵠據兖州反除東南道大都督與諸軍討平之轉鎮
范陽城就拜幽州刺史督安平二州事州居北垂土荒
民散長命雖多聚斂然以恩撫民少得安集尋以疾去
職未幾復徵拜車騎大將軍都督西燕幽滄瀛四州諸
軍事幽州刺史卒於州贈以本官加司空諡曰武壯子
興敬便弓馬有武藝高祖引為帳内都督出為常山公
府參軍事賜爵集中縣伯晉州民李小興羣聚為賊興
敬隨司空韓軌討平之進爵為侯高祖攻周文帝於邙
山興敬因戰為流矢所中卒贈涇岐豳三州軍事爵為
公諡曰閔莊高祖哀惜之親自臨弔賜其妻子祿如興
敬存焉子士林嗣
王懷字懷周不知何許人也少好弓馬頗有氣尚值北
邊喪亂早從戎旅韓樓反於幽州懷知其無成陰結所
親以中興初叛樓歸魏拜征虜將軍第一領民酋長武
周縣侯高祖東出懷率其部人三千餘家隨高祖於冀
州義旗建高祖以為大都督從討尒朱兆於廣阿破之
除安北將軍蔚州刺史又隨高祖攻鄴克之從破四胡
於韓陵進爵為侯仍從入洛拜車騎將軍改封盧鄕縣
侯天平中除使持節廣州軍事梁遣將湛僧珍楊暕來
寇懷與行臺元景擊須城拔之擒暕又從高祖襲克西
夏州還為大都督鎮下舘除儀同三司元象初為大都
督與諸將西討遇疾卒於建州贈定幽恒肆四州諸軍
事刺史司徒公尚書僕射懷以武藝勲誠為高祖所知
志力未申論者惜其不遂皇建初配饗高祖廟庭
劉貴秀容陽曲人也父乾魏世贈前將軍肆州刺史貴
剛格有氣斷歴尒朱榮府騎兵參軍建義初以預定策
勲封敷城縣伯邑五百戸除左將軍大中大夫尋進為
公榮性猛急貴尤嚴峻每見任使多惬榮心遂被信遇
位望日重加撫軍將軍永安三年除涼州刺史建明初
尒朱世隆專擅以貴為征南將軍金紫光祿兼左僕射
西道行臺使抗孝莊行臺元顯恭於正平貴破顯恭擒
之幷大都督裴儁等復除晉州刺史普泰初轉行汾州
事高祖起義貴棄城歸高祖於鄴太昌初以本官除肆
州刺史轉行建州事天平初除陜州刺史四年除御史
中尉肆州大中正其年加行臺僕射與侯景高昂等討
獨孤如願於洛陽貴凡所經歴莫不肆其威酷修營城
郭督責切峻非理殺害視下如草芥然以嚴斷濟務有
益機速性峭直攻訐無所廻避故見賞於時雖非佐命
元功然與高祖布衣之舊特見親重興和元年十一月
卒贈冀定幷殷瀛五州軍事太保太尉公錄尚書事冀
州刺史諡曰忠武齊受禪詔祭告其墓皇建中配享高
祖廟庭長子元孫員外郎肆州中正早卒贈肆州刺史
次子洪徽嗣武平末假儀同三司奏門下事
任延敬廣寧人也伯父桃太和初為雲中軍將延敬隨
之因家焉延敬少和厚有器度初從葛榮為賊榮署為
玉甚見委任榮敗延敬擁所部先降拜鎮遠將軍廣寧
太守賜爵西河縣公後隨高祖建義中興初累遷光祿
大夫太昌初累轉尚書左僕射進位開府儀同三司延
敬位望既重能以寬和接物人士稱之及斛斯椿釁發
延敬棄家北走至河北郡因率土民據之以待高祖魏
武帝入關荆蠻不順以延敬為持節南道大都督討平
之天平初復拜侍中時范陽人盧仲延率河北流人反
於楊夏西兖州民田龍聚衆應之以延敬為大都督東
道軍司率都督元整叱列陁等討之尋為行臺僕射除
徐州刺史時梁遣元慶和及其諸將宼邊延敬破梁仁
州刺史黃道始於北濟陰又破梁儁於單父俘斬萬人
又拜侍中在州大有受納然為政不殘禮敬人士不為
民所疾苦潁川長史賀若徽執刺史田迅據城降西魏
復令延敬率豫州刺史堯雄等討之西魏遣其將怡鋒
率衆來援延敬等與戰失利收還北豫仍與行臺侯景
司徒高昂等相會共攻潁川拔之元象元年秋卒於鄴
時年四十五贈使持節太保太尉公錄尚書事都督冀
定瀛幽安五州諸軍事冀州刺史子胄嗣冑輕俠頗敏
惠少在高祖左右天平中擢為東郡太守家本豐財又
多聚斂動極豪華賓客往來將迎至厚尋以贓汚為有
司所劾高祖捨之及解郡高祖以為都督興和末高祖
攻玉壁還以晉州西南重要留清河公岳為行臺鎮守
以胄隷之胄飲酒遊縱不勤防守高祖責之胄懼遂潛
遣使送欵於周為人紏列窮治未得其實高祖特免之
謂胄曰我推誠於物謂卿必無此理且黑獺降人首尾
相繼卿之虚實於後何患不知胄内不自安是時儀同
尒朱文暢及參軍房子遠鄭仲禮等並險薄無頼胄厚
與交結乃陰圖殺逆武定三年正月十五日因高祖夜
戱謀將竊發有人告之令捕窮其事皆得實胄及子弟
並誅
莫多婁貸文太安狄那人也驍果有膽氣從高祖舉義
中興初除伏波將軍武賁中郎將虞候大都督從擊尒
朱兆於廣阿有功加前將軍封石城縣子邑三百戸又
從破四胡於韓陵進爵為侯從平尒朱兆於赤谼嶺兆
窮廹自經貸文獲其屍遷左廂大都督斛斯椿等釁起
魏武帝遣賈顯智據守石濟高祖令貸文率精銳三萬
與竇泰等於定州相會同趣石濟擊走顯智天平中除
晉州刺史汾州胡賊為宼竊高祖親討焉以貸文為先
鋒每有戰功還賚奴婢三十人牛馬各五十匹布一千
疋仍為汾陜東雍晉泰五州大都督後與太保尉景攻
東雍南汾二州克之元象初除車騎大將軍儀同南道
大都督與行臺侯景攻獨孤如願於金墉城周文帝軍
出函谷與高昂議整旅厲卒以待其至貸文請率所部
擊其前鋒景等固不許貸文性勇而專不肯受命以輕
騎一千軍前斥候西過源澗遇周軍戰没贈幷肆恒雲
朔五州軍事幷州刺史尚書右僕射司徒公子敬顯彊
直勤幹少以武力見知恒從斛律光征討數有戰功光
每命敬顯前驅安置營壘夜中廵察或逹旦不睡臨敵
置陳亦令敬顯部分將士造次之間行伍整肅深為光
所重位至領軍將軍恒檢校虞候事武平中車駕幸晉
陽每令敬顯督留臺兵馬糺察盗賊京師肅然七年從
後主平陽敗歸幷州與唐邕等推立安德王稱尊號安
德敗文帝羣官皆投周軍唯敬顯走還鄴授司徒周武
帝平鄴城之明日執敬顯斬於閶闔門外責其不留晉
陽也
高市貴善無人也少有武用孝昌初恒州内部勅勒劉
崙等聚衆反市貴為都督率衆討崙一戰破之累遷撫
軍將軍諫議大夫及尒朱榮立魏莊帝市貴預翼戴之
勲遷衛將軍光祿大夫秀容大都督第一領民酋長賜
爵上洛縣伯尒朱榮擊葛榮於滏口以市貴為前鋒都
督榮平除使持節汾州刺史尋為晉州刺史紇豆陵步
藩之侵亂幷州也高祖破之市貴亦從行有功除驃騎
大將軍儀同三司封常山郡公邑一千五百戸高祖起
義市貴預其謀及樊子鵠據州反隨大都督婁昭討之
子鵠平除西兖州刺史不之州天平初復除晉州刺史
高祖尋以洪峒要險遣市貴鎮之高祖沙苑失利晉州
行事封祖業棄城而還州民柴覽聚衆作逆高祖命市
貴討覽覽奔柴壁市貴破斬之是時東雍南汾二州境
多羣賊聚為盗因市貴平覽皆散歸復業後秀容人五
千戸叛應山胡復以市貴為行臺統諸軍討平之元象
中從高祖破周文帝於邙山重除晉州刺史西道軍司
率衆擊懷州逆賊潘集未至遇疾道卒贈幷汾懷建東
雍五州軍事太尉公并州刺史子阿那肱貴寵封成臯
王勅令其第二子孔雀承襲
厙狄廻洛代人也少有武力儀貌魁偉初事尒朱榮為
統軍預立莊帝轉為别將賜爵毋極伯從破葛榮轉都
督榮死隷尒朱兆高祖舉兵信都廻洛擁衆歸義從破
四胡於韓陵以軍功補都督加後將軍太中大夫封順
陽縣子邑四百戸遷右廂都督從征山胡先鋒斬級除
朔州刺史破周文於河陽轉授夏州刺史邙山之役力
戰有功增邑通前七百戸世宗嗣事從平潁川天保初
除建州刺史肅宗即位封順陽郡王大寧初轉朔州刺
史食博陵郡幹轉太子太師遇疾卒贈使持節都督定
瀛恒朔雲五州軍事大將軍太尉公定州刺史贈物一
千叚
庫狄盛懷朔人也性和柔少有武用初為高祖親信都
督除伏波將軍每從征討以功封行唐縣伯復累加安
北將軍幽州刺史加中軍將軍為豫州鎮城都督以勲
舊進爵為公世宗減封二百戸以增其邑除征西大將
軍開府儀同三司朔州刺史齊受禪改封華陽縣公又
除北朔州刺史以華陽封邑在遠隨例割并州之石艾
縣肆州之平宼縣原州之馬邑縣各數十戸合二百戸
為其食邑未幾例罷拜特進卒贈使持節都督朔瀛趙
幽安五州諸軍事太尉公朔州刺史
薛孤延代人也少驍果有武力韓樓之反延隨衆屬焉
後與王懷等密計討樓為樓尉帥乙弗醜所覺力戰破
醜遂相率歸行臺劉貴表為都督加征虜將軍賜爵永
固縣侯後隷高祖為都督仍從起義破尒朱兆於廣阿
因從平鄴以功進爵為公轉大都督從破四胡於韓陵
加金紫光祿大夫從追尒朱兆於赤谼嶺除第一領民
酋長孝静立拜顯州刺史累加車騎將軍天平四年從
高祖西伐至蒲津竇泰於河南失利高祖班師延殿後
且戰且行一日斫折刀十五口還轉梁州刺史從征玉
壁又轉恒州刺史從破周文帝於邙山進爵為縣公邑
一千戸高祖嘗閱馬於北牧道逢暴雨大雷震地前有
浮圖一所高祖令延視之延乃馳馬按矟直前未至三
十步雷火燒面延喝殺繞浮圖走火遂滅延還眉鬢及
馬鬃尾俱燋高祖歎曰薛孤延乃能與霹靂鬭其勇決
如此又頻從高祖討破山胡西攻玉壁入為左衞將軍
改封平秦郡公為左廂大都督與諸軍將討潁州延專
監造土山以酒醉為敵所襲據潁州平諸將還京師讌
於華林園世宗啓魏帝坐延於階下以辱之後兼領軍
將軍出為滄州刺史别封温縣男邑三百戸齊受禪别
賜爵都昌縣公性好酒率多昏醉而以勇決善戰每大
軍征討常為前鋒故與彭劉韓潘同列天保二年為太
子太保轉太子太傅八年除肆州刺史加開府儀同三
司食洛陽郡幹尋改食河間郡幹
張保洛代人也自云本出南陽西鄂家世好賓客尚氣
俠頗為北土所知保洛少率健善弓馬魏孝昌中北鎮
擾亂保洛亦隨衆南下葛榮僭逆以保洛為領左右榮
敗仍為尒朱榮統軍累遷揚烈將軍奉車都尉後隷高
祖為都督從討步蕃及高祖起義保洛為帳内從破尒
朱兆於廣阿尋遷右將軍中散大夫仍以帳内從高祖
圍鄴城既拔除平南將軍光祿大夫從破尒朱兆等於
韓陵因隨高祖入洛加安東將軍後高祖啓減國邑分
授將士保洛隨例封昌平縣薄家城鄉男一百戸魏出
帝不協於高祖令儀同賈顯智率豫州刺史斛斯夀東
趣濟州高祖遣大都督竇泰濟自滑臺拒顯智保洛隷
泰前驅事定轉都督從高祖襲夏州剋之万俟受洛干
之降也高祖遣保洛與諸將於路接援元象初除西夏
州刺史當州大都督又以前後功封安武縣伯邑四百
戸轉行蔚州刺史從高祖攻周文帝於邙山圍玉壁攻
龍門還留鎮晉州世宗即位以保洛為左廂大都督後
出晉州加征西將軍王思政之援潁川攻圍未克世宗
仍令保洛鎮楊志塢使與揚州為犄角之勢潁川平尋
除梁州刺史顯祖受禪仍為刺史所在聚斂為務民吏
怨之濟南初出為滄州刺史封敷城郡王為在州聚斂
免官削奪王爵及卒贈以前官追復本封子默言嗣武
平末衛將軍以帳内從高祖出山東又有麴珍叚琛牒
舍樂尉摽乞伏貴和及弟令和王康德並以軍功至大
官麴珍字舍洛西平酒泉人也壯勇善騎射以帳内從
高祖晉州仍起義所在征討武定末封富平縣伯天保
初食黎陽郡幹除晉州刺史武平初遷豫州道行臺尚
書令豫州刺史卒贈太尉叚琛字懷寳代人也少有武
用從高祖起義信都天保中兖州刺史牒舍樂武成初
開府儀同三司營州刺史封漢中郡公戰殁關中尉摽
代人也大寧初封海昌王子相貴嗣相貴武平末晉州
道行臺尚書僕射晉州刺史為行臺左丞侯子欽等密
啓周武請師欽等為内應周武自率衆至城下欽等夜
開城門引軍入鏁相貴送長安尋卒弟相願彊幹有膽
略武平末領軍大將軍自平陽至并州及到鄴每立計
將殺高阿那肱廢後主立廣寧王事竟不果及廣寧被
出相願拔佩刀斫柱而歎曰大事去矣知復何言貴和
及令和兄弟武平末並開府儀同三司令和領軍將軍
并州未敗前與領軍大將軍韓建業武衛大將軍封輔
相相繼投周軍令和授柱國封西河郡公隋大業初卒
於秦州總管建業輔相俱不知所從來建業授上柱國
封郇國公隋開皇中卒輔相封上柱國封郡公周武平
并州即以為朔州總管康德代人也歴數州刺史并省
尚書封新蔡郡王
侯莫陳相代人也祖伏頽魏第一領民酋長父斛古提
朔州刺史白水郡公尋除蔚州刺史仍為大行臺節度
西道諸軍事又遷車騎將軍顯州刺史入除太僕卿頃
之出為汾州刺史别封安次縣男又别封始平縣公天
保初除太師轉司空公進爵為白水王邑一千一百戸
累授太傅進食建州幹别封義寧郡公武平二年四月
薨於州年八十三贈假黃鉞使持節督冀定瀛滄濟趙
幽并朔恒十州軍事右丞相太宰太尉公朔州刺史有
二子長子貴樂尚公主駙馬都尉次子晉貴武衛將軍
梁州刺史隆化時并州失守晉貴遣使降周授上大將
軍封信安縣公
史臣曰高祖世居雲代以英雄見知後遇尒朱武功漸
振鄉邑故人彌相推重賀拔允以昆季乖離處猜嫌之
地初以舊望矜護而竟不獲令終比於吳蜀之安瑾亮
方知器識之淺深也劉貴蔡儁有先見之明覇業始基
義深匡贊配饗清廟豈徒然哉韓賢等及聞義舉競趣
戎行憑附末光申其志力化為公侯固其宜矣
贊曰帝鄉之親世有其人降靈雲朔載挺良臣功名之
地望古為隣
北齊書卷十九
北齊書卷十九考證
韓賢傳民韓木蘭等率土民作逆(臣範)按韓木蘭即
韓擒虎之父韓雄周書雄傳與此所載不同
任延敬傳西魏遣其將怡鋒率衆來援周書作怡峰
云字景阜疑從山為是
莫多婁貸文傳與高昂議整旅厲卒以待其至北史
與字上有景字
北齊書卷十九考證
