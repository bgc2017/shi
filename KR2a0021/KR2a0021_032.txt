北齊書卷三十二
隋太子通事舍人李百藥撰
列傳第二十四
陸法和
王琳
陸法和不知何許人也隐於江陵百里洲衣食居處一
與苦行沙門同耆老自幼見之容色常不定人莫能測
也或謂出自嵩高遍遊遐邇既入荆州汶陽郡高要縣
之紫石山無故捨所居山俄有蠻賊文道期之亂時人
以為預見萌兆及侯景始告降於梁法和謂南郡朱元
英曰貧道共檀越擊侯景去元英曰侯景為國立效師
云擊之何也法和曰正自如此及景渡江法和時在青
谿山元英往問曰景今圍城其事云何法和曰凡人取
果宜待熟時不撩自落檀越但待侯景熟何勞問也固
問之乃曰亦尅亦不尅景遣將任約擊梁湘東王於江
陵法和乃詣湘東乞征約召諸蠻弟子八百人在江津
二日便發湘東遣胡僧祐領千餘人與同行法和登艦
大笑曰無量兵馬江陵多神祠人俗恒所祈禱自法和
軍出無復一騐人以為神皆從行故也至赤沙湖與約
相對法和乘輕船不介胄沿流而下去約軍一里乃還
謂將士曰聊觀彼龍睡不動吾軍之龍甚自踊躍即攻
之若得待明日當不損客主一人而破賊然有惡處遂
縱火舫於前而逆風不便法和執白羽麾風風勢即返
約衆皆見梁兵步扵水上於是大潰皆投水而死約逃
竄不知所之法和曰明日午時當得及期而未得人問
之法和曰吾前於此洲水乾時建一刹語檀越等此雖
為刹實是賊標今何不向標下求賊也如其言果於水
中見約抱刹仰頭裁出鼻遂擒之約言求就師目前死
法和曰檀越有相必不兵死且於王有緣决無他慮王
於後當得檀越力耳湘東果釋用為郡守及魏圍江陵
約以兵赴救力戰焉法和既平約往進見王僧辯於巴
陵謂曰貧道已斷侯景一臂其更何能為檀越宜即遂
取乃請還謂湘東王曰侯景自然平矣無足可慮蜀賊
將至法和請守巫峡待之乃揔諸軍而往親運石以填
江三日水遂不流横之以䥫鏁武陵王紀果遣蜀兵来
渡峡口勢蹙進退不可王琳與法和經略一戰而殄之
軍次白帝謂人曰諸葛孔眀可謂名將吾自見之此城
旁有其埋弩箭鏃一斛許因插表令掘之如其言又嘗
至㐮陽城北大樹下畫地方二尺令弟子掘之得一龜
長尺半以杖叩之曰汝欲出不能得已數百歲不逢我
者豈見天日乎為受三歸龜乃入草初八疊山多惡疾
人法和為采藥療之不過三服皆差即求為弟子山中
毒蟲猛獸法和授其禁戒不復噬螫所泊江湖必於峯
側結表云此處放生漁者皆無所得才有少獲輙有大
風雷船人懼而放之風雨乃定晚雖將兵猶禁諸軍漁
捕有竊違者中夜猛獸必来欲噬之或亡其船纜有小
弟子戲截蛇頭来詣法和法和曰汝何意殺蛇因指以
示之弟子乃見蛇頭齚袴襠而不落法和使懴悔為蛇
作功德又有人以牛試刀一下而頭斷来詣法和法和
曰有一斷頭牛就卿徵命殊急若不為作功德一月内
報至其人弗信少日果死法和又為人置宅圖墓以避
禍求福嘗謂人曰勿繫馬於碓其人行過鄉曲門側有
碓因繫馬於其柱入門中憶法和戒走出將觧之馬已
斃矣梁元帝以法和為都督郢州刺史封江乘縣公法
和不稱臣其啓文朱印名上自稱司徒梁元帝謂其僕
射王襃曰我未嘗有意用陸為三公而自稱何也襃曰
彼既以道術自命容是先知梁元帝以法和功業稍重
遂就加司徒都督刺史如故部曲數千人通呼為弟子
唯以道術為化不以法獄加人又列肆之内不立市丞
牧佐之法無人領受但以空檻籥在道間上開一孔以
受錢賈客店人隨貨多少計其估限自委檻中行掌之
司夕方開取條其孔目輸之於庫又法和平常言若不
出口時有所論則雄辯無敵然猶帶蠻音善為攻戰具
在江夏大聚兵艦欲襲襄陽而入武關梁元帝使止之
法和曰法和是求佛之人尚不希釋梵天王坐處豈規
王位但於空王佛所與主上有香火因緣見主上應有
報至故求援耳今既被疑是業定不可改也於是設供
食具大䭔薄餅及魏舉兵法和自郢入漢口將赴江陵
梁元帝使人逆之曰此自能破賊但鎮郢州不湏動也
法和乃還州堊其城門著粗白布衫布袴邪巾大䋲束
腰坐葦席終日乃脱之及聞梁元帝敗滅復取前凶服
着之哭泣受弔梁人入魏果見䭔餅焉法和始於百里
洲造夀王寺既架佛殿更截梁柱曰後四十許年佛法
當遭雷雹此寺幽僻可以免難及魏平荆州宫室焚燼
揔管欲發取夀王佛殿嫌其材短乃停後周氏滅佛法
此寺隔在陳境故不及難天保六年春清河王岳進軍
臨江法和舉州入齊文宣以法和為大都督十州諸軍
事太尉公西南大都督五州諸軍事荆州刺史安湘郡
公宋莅為郢州刺史官爵如故莅弟簉為散騎常侍儀
同三司湘州刺史義興縣公梁將侯瑱来逼江夏齊軍
棄城而退法和與宋莅兄弟入朝文宣聞其竒術虚心
相見備三公鹵簿於城南十二里供帳以待之法和遥
見鄴城下馬禹步辛術謂曰公既萬里歸誠主上虚心
相待何為作此術法和手持香爐步從路車至於館明
日引見給通幰油絡網車仗身百人詣闕通名不稱官
爵不稱臣但云荆山居士文宣宴法和及其徒屬於昭
陽殿賜法和錢百萬物千叚甲第一區田一百頃奴婢
二百人生資什物稱是宋莅千叚其餘儀同刺史以下
各有差法和所得奴婢盡免之曰各隨緣去錢帛散施
一日便盡以官所賜宅營佛寺自居一房與凡人無異
三年間再為太尉世猶謂之居士無疾而告弟子死期
至時燒香禮佛坐䋲牀而終浴訖將斂屍小縮止三尺
許文宣令開棺視之空棺而已法和書其所居壁而塗
之及剝落有文曰十年天子為尚可百日天子急如火
周年天子逓代坐又曰一母生三天兩天共五年說者
以為婁太后生三天子自孝昭即位至武成傳位後主
共五年焉法和在荆郢有少姬年可二十餘自稱越姥
身披法服不嫁恒隨法和東西或與其私通十有餘年
今者賜棄别更他淫有司考騐並實越姥因爾改適生
子數人
王琳字子珩會稽山隂人也父顕嗣梁湘東王國常侍
琳本兵家元帝居藩琳姊妹並入後庭見幸琳由此未
弱冠得在左右少好武遂為將帥太清二年侯景渡江
遣琳獻米萬石未至都城䧟乃中江沉米輕舸還荆州
稍遷岳陽内史以軍功封建寧縣侯侯景遣將宋子仙
據郢州琳攻尅之擒子仙又隨王僧辯破景後拜湘州
刺史琳果勁絶人又能傾身下士所得賞物不以入家
麾下萬人多是江淮羣盗平景之勲與杜龕俱為第一
恃寵縱暴於建業王僧辯禁之不可懼將為亂啓請誅
之琳亦疑禍令長史陸納率部曲前赴湘州身徑上江
陵將行謂納等曰吾若不返子將安之咸曰請死相報
泣而别及至帝以下吏而廷尉卿黃羅漢太府卿張載
宣喻琳軍陸納等及軍人並哭對使者莫肯受命乃執
黃羅漢殺張載載性深刻為帝所信荆州疾之如讐故
納等因人之欲抽腸繫馬脚使繞而走腸盡氣絶又臠
割備五刑而斬之梁元遣王僧辯討納納等敗走長沙
是時湘州未平武陵王兵又甚盛江陵公私恐懼人有
異圖納啓申琳罪請復本位永為奴婢梁元乃鏁琳送
長沙時納兵出方戰會琳至僧辯升諸樓車以示之納
等投戈俱拜舉軍皆哭曰乞王郎入城即出及放琳入
納等乃降湘州平仍復本位使琳拒蕭紀紀平授衡州
刺史梁元性多忌以琳所部甚衆又得衆心故出之嶺
外又授都督廣州刺史其友主書李膺帝所任遇琳告
之曰琳蒙拔擢常欲畢命以報國恩今天下未平遷琳
嶺外如有萬一不虞安得琳力忖官正疑琳耳琳分望
有限可得與官爭為帝乎何不以琳為雍州刺史使鎮
武寧琳自放兵作田為國禦捍若警急動静相知孰若
遠棄嶺南相去萬里一日有變將欲如何琳非願長坐
荆南正以國計如此耳膺然其言不敢啓故遂率其衆
鎮嶺南梁元為魏圍逼乃徵琳赴援除湘州刺史琳師
次長沙知魏平江陵已立梁王詧乃為梁元舉哀三軍
縞素遣别將侯平率舟師攻梁琳屯兵長沙傳檄諸方
為進趨之計時長沙藩王蕭韶及上遊諸將推琳主盟
侯平雖不能渡江頻破梁軍又以琳兵威不接翻更不
受指麾琳遣將討之不尅又師老兵疲不能進乃遣使
奉表詣齊并獻馴象又使獻欵於魏求其妻子亦稱臣
於梁陳覇先既殺王僧辯推立敬帝以侍中司空徵琳
不從命乃大營樓艦將圖義舉琳將帥各乘一艦每行
戰艦以千數以野豬為名陳武帝遣將侯安都周文育
等誅琳乃受梁禪安都歎曰我其敗乎師無名矣逆戰
於沌口琳乘平肩輿執鉞而麾之禽安都文育其餘無
所漏唯以周䥫虎一人背恩斬之鏁安都文育寘琳所
坐艦中令一閹豎監守之琳乃移湘州軍府就郢城帶
甲十萬練兵於白水浦琳廵軍而言曰可以為勤王之
師矣温太真何人哉江南渠帥熊曇朗周廸懷貳琳遣
李孝欽樊猛與余孝頃同討之三將軍敗並為敵所囚
安都文育等盡逃還建業初魏尅江陵之時永嘉王莊
年甫七歲逃匿人家後琳迎還湘中衞送東下及敬帝
立出質於齊請納莊為梁主文宣遣兵援送仍遣兼中
書令李騊駼冊拜琳為梁丞相都督中外諸軍錄尚書
事舍人羊慤游詮之等齎璽書江表宣勞自琳以下皆
有頒賜琳乃遣兄子叔寳率所部十州刺史子弟赴鄴
奉莊纂梁祚於郢州莊授琳侍中使持節大將軍中書
監改封安城郡公其餘並依齊朝前命及陳覇先即位
琳乃輔莊次扵濡湏口齊遣揚州道行臺慕容儼率衆
臨江為其聲援陳遣安州刺史吳明徹江中夜上將襲
湓城琳遣巴陵太守任忠大敗之眀徹僅以身免琳兵
思東下陳遣司空侯安都等拒之侯瑱等以琳軍方盛
引軍入蕪湖避之時西南風忽至琳謂得天道將直取
揚州侯瑱等徐出蕪湖躡其後比及兵交西南風翻為
瑱用琳兵放火燧以擲船者皆反燒其船琳船艦潰亂
兵士投水死十二三其餘皆棄船上岸為陳軍所殺殆
盡初琳命左長史袁泌御史中丞劉仲威同典兵侍衛
莊及軍敗泌遂降陳仲威以莊投歴陽琳尋與莊同降
鄴都孝昭帝遣琳出合肥鳩集義故更圖進取琳乃繕
艦分遣招募淮南傖楚皆願戮力陳合州刺史裴景暉
琳兄珉之壻也請以私屬導引齊師孝昭委琳與行臺
右丞盧潛率兵應赴沉吟不决景暉懼事泄挺身歸齊
孝昭賜琳璽書令鎮夀陽其部下將帥悉聽以行乃除
琳驃騎大將軍開府儀同三司揚州刺史封會稽郡公
又增兵仗兼給鐃吹琳水陸戒嚴將觀釁而動屬陳氏
結好於齊使琳更聽後圖琳在夀陽與行臺尚書盧潛
不協更相是非被召還鄴武成置而不問除滄州刺史
後以琳為特進侍中所居屋脊無故剝破出赤蛆數升
落地化為血蠕蠕而動又有龍出於門外之地雲霧起
晝晦會陳將吳眀徹来寇帝敕領軍將軍尉破胡等出
援秦州令琳共為經略琳謂所親曰今太歲在東南歲
星居斗牛分太白已高皆利為客我將有喪又謂破胡
曰吳兵甚銳宜長策制之慎勿輕鬭破胡不從遂戰軍
大敗琳單馬突圍僅而獲免還至彭城帝令便赴夀陽
并許召募又進封琳巴陵郡王陳將吳眀徹進兵圍之
堰淝水灌城而皮景和等屯於淮西竟不赴救眀徹晝
夜攻擊城内水氣轉侵人皆患腫死病相枕從七月至
十月城䧟被執百姓泣而從之吳眀徹恐其為變殺之
城東北二十里時年四十八哭者聲如雷有一叟以酒
脯来號酹盡哀收其血懷之而去傳首建康懸之於市
琳故吏梁驃騎府倉曹参軍朱瑒致書陳尚書僕射徐
陵求琳首曰竊以朝市遷貿傳骨鯁之風歴運推移表
忠貞之跡故典午將滅徐廣為晉家遺老當塗已謝馬
孚稱魏室忠臣用能播美於前書垂名於後世梁故建
寧公琳洛濱餘胄沂州舊族立功代邸效績中朝當離
亂之辰揔方伯之任爾乃輕躬殉主以身許國寔追蹤
於往彦信踵武於前脩而天厭梁德上思匡繼徒藴包
胥之念終遘萇弘之青洎王業光啓鼎祚有歸於是遠
跡山東寄命河北雖輕旅臣之歎猶懷客卿之禮感兹
知己忘此捐軀至使身沒九泉頭行千里誠復馬革裹
屍遂其生平之志原野暴骸會彼人臣之節然身首異
處有足悲者封樹靡卜良可愴焉瑒早簉末席降薛君
之吐握荷魏公之知遇是用霑巾雨袂痛可識之顔回
腸疾首切猶生之面伏惟聖恩博厚眀詔爰發赦王經
之哭許田横之葬瑒雖芻賤竊亦有心琳經莅夀陽頗
存遺愛曾遊江右非無餘德比肩東閣之吏繼踵西園
之賓願歸彼境還脩窀穸庶孤墳既築或飛銜土之燕
豐碑式樹時流墮淚之人近故舊王綰等已有論牒仰
蒙制議不遂所陳昔廉公告逝即淝川而建塋域孫叔
云亡仍芍陂而植楸檟由此言之抑有其例不使夀春
城下唯傳報葛之人滄州島上獨有悲田之客昧死陳
祈伏待刑憲陵嘉其志節又眀徹亦數夢琳求首並為
啓陳主而許之仍與開府儀同主簿劉韶慧等持其首
還於淮南權瘞八公山側義故會葬者數千人瑒等乃
間道北歸别議迎接尋有揚州人茅知勝等五人密送
葬柩達扵鄴贈十五州諸軍事揚州刺史侍中特進開
府錄尚書事諡曰忠武王葬給輼輬車琳體貌閑雅立
髮委地喜怒不形於色雖無學業而強記内敏軍府佐
吏千數皆識其姓名刑罰不濫輕財愛士得將卒之心
少任將帥屢經喪亂雅有忠義之節雖本圖不遂鄴人
亦以此重之待遇甚厚及敗為陳軍所執吳眀徹欲全
之而其下將領多琳故吏爭来致請并相資給明徹由
此忌之故及於難當時田夫野老知與不知莫不為之
歔欷流泣觀其誠信感物雖李將軍之恂恂善誘殆無
以加焉琳十七子長子敬在齊襲王爵武平末通直常
侍第九子衍隋開皇中開府儀同三司大業初卒於渝
州刺史
北齊書卷三十二
北齊書卷三十二考證
陸法和傳宋莅為郢州刺史文宣紀及慕容儼傳俱
作宋&KR0581;
舍人羊慤游詮之等南史作辛慤
瑒早簉末席一本席作僚又有預参下席四字
北齊書卷三十二考證
