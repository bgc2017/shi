北齊書卷三十三
隋太子通事舍人李百藥撰
列傳第二十五
蕭眀
蕭祗
蕭退
蕭放
徐之才
蕭眀蘭陵人梁武帝長兄長沙王懿之子在其本朝甚
為梁武所親愛少歴顯職封湞陽侯太清中以為豫州
刺史梁主既納侯景詔眀率水陸諸軍趨彭城大圖進
取又命兖州刺史南康嗣王會理揔馭羣帥指授方略
眀渡淮未幾官軍破之盡俘其衆魏帝升門樓親引見
明及諸將帥釋其禁送於晉陽世宗禮明甚重謂之曰
先王與梁主和好十有餘年聞彼禮佛文常云奉為魏
主并及先王此甚是梁主厚意不謂一朝失信致此紛
擾自出師薄伐無戰不克無城不陷今自欲和非是力
屈境上之事知非梁主本心當是侯景違命扇動耳侯
可遣使諮諭若猶存先王分義重成通和者吾不敢違
先王之旨侯及諸人並即放還於是使人以明書告梁
主梁主乃致書以慰世宗天保六年梁元為西魏所滅
顕祖詔立明為梁主前所獲梁將湛海珍等皆聽從眀
歸令上黨王渙率衆以送是時梁太尉王僧辯司空陳
覇先在建鄴推晉安王方智為太宰丞相顕祖賜僧辯
覇先璽書僧辯未奉詔上黨王進軍明又與僧辯書往
復再三陳禍福僧辯初不納既而上黨王破東關斬裴
之横江表危懼僧辯乃啓上黨求納眀遣舟艦迎接王
饗梁朝將士及與明刑牲㰱血載書而盟於是梁輿東
度齊師北反侍中裴英起衞送明入建業遂稱尊號改
承聖四年為天成元年大赦天下宇文黑獺賊詧等不
在赦例以方智為太傅授王僧辯大司馬明上表遣第
二息章馳到京都拜謝宫闕冬覇先襲殺僧辯復立方
智以眀為太傅建安王覇先奉表朝廷云僧辯隂謀篡
逆故誅之方智請稱臣永為藩國齊遣行臺司馬恭及
梁人盟於歴陽眀年詔徵明覇先猶稱藩將遣使送明
會明疽發背死梁將王琳在江上與覇先相抗顕祖遣
兵納梁永嘉王蕭莊主梁祀九年二月自湓城濟江三
月即帝位於郢州年號天啓王琳揔其軍國追諡明曰
閔皇帝明年莊為陳人所敗遂入朝封為侯朝廷許以
興復竟不果後主亡之日莊在鄴飲氣而死
蕭祗字敬式梁武弟南平王偉之子也少聰敏美容儀
在梁封定襄縣侯位東揚州刺史于時江左承平政寬
人慢祗獨莅以嚴切梁武悦之遷北兖州刺史太清二
年侯景圍建業祗聞臺城失守遂来奔以武定七年至
鄴文襄令魏收邢邵與相接對歴位太子少傅領平陽
王師封清河郡公齊天保初授右光禄大夫領國子祭
酒時梁元帝平侯景復與齊通好文宣欲放祗等還南
俄而西魏剋江陵遂留鄴都卒贈中書監車騎大將軍
揚州刺史
蕭退梁武帝弟司空鄱陽王恢之子也退在梁封湘潭
侯位青州刺史建業䧟與從兄祗俱入東魏齊天保中
位金紫光禄大夫卒子慨深沉有體表好學攻草隷書
南士中稱為長者歴著作佐郎待詔文林館卒於司徒
從事中郎
蕭放字希逸隨父祗至鄴祗卒放居喪以孝聞所居廬
室前有二慈烏来集各據一樹為巢自午以前馴庭飲
啄午後更不下樹每臨時舒翅悲鳴全似哀泣家人伺
之未嘗有闕時以為至孝之感服闋襲爵武平中待詔
文林館放性好文詠頗善丹青因此在宫中披覽書史
及近世詩賦監畫工作屏風等雜物見知遂被眷待累
遷太子中庶子散騎常侍
徐之才丹陽人也父雄事南齊位蘭陵太守以醫術為
江左所稱之才幼而儁發五歲誦孝經八歲略通義旨
曾與從兄康造梁太子詹事汝南周捨宅聽老子捨為
設食乃戲之曰徐郎不用心思義而但事食乎之才答
曰盖聞聖人虛其心而實其腹捨嗟賞之年十三召為
太學生粗通禮易彭城劉孝綽河東裴子野吳郡張嵊
等每共論周易及喪服儀酬應如響咸共歎曰此神童
也孝綽又云徐郎燕頷有班定遠之相陳郡袁昂領丹
陽尹辟為主簿人務事宜皆被顧訪郡廨遭火之才起
望夜中不著衣披紅服帕出戸映光為昂所見功曹白
請免職昂重其才術仍特原之豫章王綜出鎮江都復
除豫章王國右常侍又轉綜鎮北主簿及綜入魏三軍
散走之才退至吕梁橋斷路絶遂為魏統軍石茂孫所
止綜入魏旬月位至司空魏聽綜收斂僚屬乃訪之才
在彭泗啓魏帝云之才大善醫術兼有機辯詔徵之才
孝昌二年至洛勅居南館禮遇甚優從祖謇子踐啓求
之才還宅之才藥石多效又闚涉經史發言辯捷朝賢
競相要引為之延譽武帝時封安昌縣侯天平中齊神
武徵赴晉陽常在内館禮遇稍厚武定四年自散騎常
侍轉祕書監文宣作相普加黜陟楊愔以其南土之人
不堪典祕書轉授金紫光禄大夫以魏收代領之之才
甚怏怏不平之才少觧天文兼圖䜟之學共館客宋景
業参校吉凶知午年必有革易因高德政啓之文宣聞
而大悦時自婁太后及勲貴臣咸云關西既是勍敵恐
其有挟天子令諸侯之辭不可先行禪代事之才獨云
千人逐兔一人得之諸人咸息湏定大業何容翻欲學
人又援引證據備有條目帝從之登祚後彌見親密之
才非唯醫術自進亦為首唱禪代又戲謔滑稽言無不
至於是大被狎昵尋除侍中封池陽縣伯見文宣政令
轉嚴求出除趙州刺史竟不獲述職猶為弄臣皇建二
年除西兖州刺史未之官武明皇太后不豫之才療之
應手便愈孝昭賜采帛千叚錦四百匹之才既善醫術
雖有外授頃即徵還既博識多聞由是於方術尤妙大
寧二年春武明太后又病之才弟之範為尚藥典御勅
令診候内史皆令呼太后為石婆盖有俗忌故改名以
厭制之之範出告之才曰童謠云周里跂求伽豹祠嫁
石婆斬冡作媒人唯得一量紫綖靴今太后忽改名私
所致怪之才曰跂求伽胡言去已豹祠嫁石婆豈有好
事斬冡作媒人但令合葬自斬冡唯得紫綖靴者得至
四月何者紫之為字此下系綖者熟當在四月之中之
範問靴是何義之才曰靴者革旁化寧是久物至四月
一日后果崩有人患脚跟腫痛諸醫莫能識之才曰蛤
精疾也由乘船入海垂脚水中疾者曰實曾如此之才
為剖得蛤子二大如榆荚又有以骨為刀子靶者五色
斑斕之才曰此人瘤也問得處云於古冡見髑髏額骨
長數寸試削視有文理故用之其明悟多通如此天統
四年累遷尚書左僕射俄除兖州刺史特給鐃吹一部
之才醫術最高偏被命召武成酒色過度怳惚不恒曾
病發自云初見空中有五色物稍近變成一美婦人去
地數丈亭亭而立食頃變為觀世音之才云此色欲多
大虚所致即處湯方服一劑便覺稍遠又服還變成五
色物數劑湯疾竟愈帝每發動輙遣騎追之針藥所加
應時必效故頻有端執之舉入秋武成小定更不發動
和士開欲依次轉進以之才附籍兖州即是本屬遂奏
附除刺史以胡長仁為右僕射及十月帝又病動語士
開云恨用之才外任使我辛苦其月八日勅驛追之才
帝以十日崩之才十一日方到既無所及復還赴州在
職無所侵暴但不甚閑法理頗亦疎慢用捨自由五年
冬後主徵之才尋左僕射闕之才曰自可復禹之績武
平元年重除尚書左僕射之才於和士開陸令萱母子
曲盡卑狎二家苦疾救護百端由是遷尚書令封西陽
郡王祖珽執政除之才侍中太子太師之才恨曰子野
沙汰我珽目疾故以師曠比之之才聰辯強識有兼人
之敏尤好劇談謔語公私言聚多相嘲戲鄭道育常戲
之才為師公之才曰既為汝師又為汝公在三之義頓
居其兩又嘲王昕姓云有言則䚾近犬便狂加頸足而
為馬施角尾而為羊盧元眀因戲之才云卿姓是未入
人名是字之誤即答云卿姓在亡為虐在丘為虚生男
則為虜養馬則為驢又嘗與朝士出遊遥望羣犬競走
諸人試令目之之才即應聲云為是宋鵲為是韓盧為
逐李斯東走為負帝女南徂李諧於廣坐因稱其父名
曰卿嗜熊白生否之才曰平平耳又曰卿此言於理平
否諧遽出避之道逢其甥高德正德正曰舅顔色何不
悦諧告之故德正徑造坐席連索熊白之才謂坐者曰
箇人諱底衆莫知之才曰生不為人所知死不為人所
諱此何足問唐邕白建方貴時人言云并州赫赫唐與
白之才蔑之元日對邕為諸令史祝曰見卿等位當作
唐白又以小史好嚼筆故嘗執管就元文遥口曰借君
齒其不遜如此歴事諸帝以戲狎得寵武成生齻牙問
諸醫尚藥典御鄧宣文以實對武成怒而撻之後以問
之才拜賀曰此是智牙生智牙者聰眀長夀武成悦而
賞之為僕射時語人曰我在江東見徐勉作僕射朝士
莫不佞之今我亦是徐僕射無一人佞我何由可活之
才妻魏廣陽王妹之才從文襄求得為妻和士開知之
乃淫其妻之才遇見而避之退曰妨少年戲笑其寬縱
如此年八十卒贈司徒公錄尚書事諡曰文眀長子林
字少卿太尉司馬次子同卿太子庶子之才以其無學
術每歎云終恐同廣陵散矣弟之範亦醫術見知位太
常卿特聽襲之才爵西陽王入周授儀同大將軍開皇
中卒
北齊書卷三十三
北齊書卷三十三考證
徐之才傳名是字之誤冊府元龜誤字下有之當為
之也五字
北齊書卷三十三考證
