何文簡疏議卷八明何孟春撰
陳革内官疏
題為陳言鎮守内臣貽患地方事正德十六年八月初
四日節該欽奉詔書一各處鎮守等官違例奏帶人衆
到於地方科歛財物所在官員因而乘機指一科十貪
利成風以致百姓受害深可痛心詔書到日例外奏帶
人員即便各回原衛原籍閒住當差違者許撫按并按
察司官察訪參奏挐問其鎮守等官更替仍照舊例寫
勑不許干預錢糧詞訟侵越諸衙門職掌亦不許假以
進貢為名僉取皂隸科歛銀兩擾害軍民額外進貢一
切停止一自正德年以來劉瑾錢寧江彬相繼擅權在
京在外各該衙門弊政多端詔書該載不盡者議奏裁
革欽此欽遵臣查得正德八年十月内兵部咨一件為
陳情乞恩以便鎮守地方事該本部題該鎮守雲南并
金齒騰衝地方御馬監太監梁裕奏稱到任以來所有
日用之需止倚廩米五升奏帶官舍五員名日支口糧
七升五合未勾一日之用餘有參隨不支口糧舍人二
十名缺食艱難欲照先任鎮守太監錢能等揭撥柴薪
軍伴等項給用本部議得鎮守内外官跟隨軍伴例該
二十四名外無撥給柴薪皂隸事例合無行巡撫雲南
都御史會同巡按御史弔查先任鎮守太監錢能等是
否奏奉事例准於所屬府州縣編僉柴薪皂隸若干名
數後於何年月日有無奉有事例查革只今應否撥給
具奏定奪題奉先皇帝聖旨只照錢能每例行不必行
查欽此欽遵備咨前來該前巡撫都御史洪遠通行去
後都御史王懋中范鏞并臣接管巡撫臣訪得先年鎮
守太監錢能張威恃勢貪財害人至今人猶切齒揭撥
柴薪軍伴等項皆其作俑為之後來太監王舉覃平劉
昶崔安張倫等鎮守踵以成例太監梁裕奏要照依先
任太監撥給正係劉瑾錢寧江彬相繼擅權之時正係
弊政今日應該議奏裁革之事然欲鎮守太監衙門自
行議奏裁革不無遲悞臣廣詢密訪耆老人等再三始
言雲南比先無鎮守太監民夷安樂自景泰年太監到
來取用不訾每歲於雲南左等六衛曲靖平夷大羅六
涼越州臨安楚雄洱海大理瀾滄蒙化景東易門安寧
定遠中屯姚安宜良楊林馬龍木密二十七衛所僉取
柴薪軍伴大認小認銀共三千三百八十七兩左等六
衛取稻草青草并屯田稻草銀五百兩澂江元江石屏
南安寧州建水羅次禄豐易門河西廣通嶍峨元謀十
三府州縣取子粒銀五百二十八兩八錢昆陽昆明二
州縣取門子皂隸菜戸松子銀一百六十兩箇舊錫場
銀二百五十兩近城西南二壩菜海子石厰大西門二
馬房北門外窰地石虎岡租銀西海子蘆蓆呈貢縣草
場洱海蒙化二衛租榖共銀三百七十二兩一錢羅羅
關歸化縣并近城取鷄鵝房魚塘銀四十五兩洱海衛
武定尋甸二府取羊毛銀三百二十兩左右中前四衛
元江元謀禄豐三府縣取酒米八百八十六石銀一百
七十兩歸化寺石虎岡路南州東溝龍王廟昆明縣澂
江嵩明歸化宜良四府州縣楊林宜良二所取子粒租
豆醬麥共二百五十四石廣備倉取馬料銀七十二兩
楚雄衛取麂皮三十張武定府銀九兩臨安府衛景東
衛取紙劄銀八十五兩大理府衛蒙化衛取奏表尺夾
牌榜手本單紙共三萬七千四百張墨一百二十錠筆
一百五十枝臨安元江二府臨安衛納樓長官司禄蓬
普台五畝三寨取新檳榔五萬箇乾檳榔二萬七千串
臨安府衛取蔞子一百斤黑鹽井并廣通縣鼻板沖取
食鹽銀九十兩和曲州竈戶馬文林并加常村取硝鹽
共三千六百斤廣通禄豐永平三縣并永平禦及南平
關土官巡檢共取鷄㙡二百斤武定新興晉寧昆明易
門江川河陽河西羅次三泊十府州縣取雞㙡工食銀
九十五兩雲南右中二衛取蜜一百九十斤左右中前
四衛取獵戸銀四十兩昆明縣取酒米并捕獵及看草
場并數珠等戶丁共二百七十九丁瀾滄衛取醃臘餘
丁六十四丁共辦銀四百餘兩計一歲所入除檳榔硝
鹽雞㙡紙劄蜂蜜等項名稱進貢費用未經估價外柴
薪子粒租米等銀共六千五百有餘兩米豆醬麥一千
一百有餘石所在官員乘機科歛無不忍心以害其該
管被害軍民逐年辦納莫敢吐氣以聞於法司夫雲南
鎮守太監如此他處内臣可知雲南地方貽患如此他
處為害可知臣正德十四年十一月内為公務事查得
雲南都司歲辦鎮守太監進貢椶衣鎖索杠架油紙籠
罩黃紅氊&KR1455;銅環小嚼脂皮草轡旗仗什物銀一百八
十五兩四錢行令分守安普道參議羅方減革去銀一
百五十六兩四錢止存二十九兩以為十分中已減其
九就今所聞計之會二十分中未去其一今幸皇上御
極明詔載頒屬吏改觀憲臺增重臣得訪出前項鎮守
太監衙門歲辦銀兩歲認軍伴丁夫案行雲南都布按
三司查革處置及將金齒騰衝鎮守衙門所有科索條
件應該裁革緣由具奏外切惟立法於維新之時若易
而守法於經久之後甚難成化間錢能鎮守雲南以巡
撫都御史王恕之德望累形於建白而竟不獲伸正德
間梁裕鎮守雲南以巡按御史張璞之風裁一與之爭
辯而遂為所陷不獲伸者時有公論卒成名臣為所陷
者無人申救卒死詔獄聖明在上此後萬萬無復此慮
然塞流先源去草務根近日言官奏為裁革鎮守以固
邦本事中間指陳鎮守太監為地方患必已甚悉奉聖
旨各處鎮守官係是舊制該衙門知道欽此臣聞各處
内臣鎮守自永樂間始當時止是遼東開原及山西等
處宣德以後各邊相次添設沿襲至今非我太祖高皇
帝之舊制也陛下奈何以此為疑以鎮守為不可少乎
今天下秪患其多而不患其無以設鎮守為有益乎今
天下秪患其為害而不見其有益然則鎮守非舊制而
當裁革明矣雲南鎮守太監始自景泰年來較諸各處
尤非舊制前有錢能後有梁裕誣陷撫按風憲而奪之
氣王舉覃平劉昶崔安張倫等因得磨牙競肉肆無顧
忌當時所取又有多於臣今之所言者今代太監梁裕
鎮守者適當取回新代太監史泰鎮守者幸未云至維
新之時立法之始臣既有行誰其不聽然經久之後守
法之人臣竊為彼難之伏望皇上奮不世出之資成大
有為之治將各處鎮守太監非舊制者通查取回地方
有事用兵則自有總兵官其餘軍馬錢糧官吏民夷事
情一切責成於撫按三司等官巡撫都御史巡按御史
三司等官果有顯著勞效朝廷亟擢而優任之否者重
罪而速罷之如此則地方之患除而天下民夷戴陛下
與其更始之恩德於萬萬年無窮矣臣目擊耳聞有懷
愚忠晝歎夜思不容自默緣係陳言鎮守内臣貽患地
方乞要裁革事理未敢擅便為此具本差承差楊福親
齎謹題請旨正德十六年八月十六日
處置地方疏
題為處置地方重務開建所治立營屯以圖久安事據
雲南等處承宣布政使司呈為積年草賊嘯聚山林刦
殺人財攻燒村寨等事奉臣案驗前事准本司掌印左
布政使方璘咨准本司咨備行去後又准本司咨奉臣
批據布按二司督糧并守巡臨元等道右布政使等官
彭杰等呈稟揭帖奉批據呈欠開今應開建所治形勢
局面四至八到去處并踏勘過水田旱地坐落地名及
各隘巡司各路哨鋪某應依某山險應禦某處盜賊以
見設置之故做工軍民夫役應用土軍若干民夫若干
在某府衛州縣起取本所既建應當取調官軍該官幾
員軍幾百名巡司哨鋪兵夫某處各該若干在某衛所
州縣相凑取調摘撥共該若干分置某處某地住種管
食本所并各應備衙門廨宇營房司倉堡哨鋪舍及築
城垣石料木植磚瓦釘線灰觔油刷彩畫與凡一應什
物動用承委人員顧覓人匠役使夫丁工價工食等項
用費錢糧數目呈内俱欠一一聲說勘估計算夫將欲
舉事必先立規事不致詳其始則不能盡善於其終規
不先定其犬則不能推𩔖於其細仰布政司行該道官
務要親詣地方委官踏勘區畫處治將各事由重為檢
括分别建立脩設先後次第畫圖造冊回報施行奉此
又經備行去後續奉臣批據右布政使彭杰等揭帖奉
批據呈查與委官王鐈原造冊内始末俱同但田地一
事王鐈冊除十八寨山外坐落諸村王敬等水田三
百畝旱地四百畝秋糧一十五石不計外實有水田八
千九百五十四畝旱地二萬五千九百二十畝夏秋稅
糧一百二十三石三斗今揭帖却連王敬等水田起科
俱入前項糧數不知何故差拗其地方自參政晁必登
呈立哨鋪之後未審盜賊有無窺伺田地自委官踏勘
之後未審人戸有無告爭仰布政司會都按二司再加
查議要以經久詳其未備呈奪施行奉此查得王敬等
田糧中間委有差拗及盜賊事情係按察司有行又經
備行各該司道覆勘去後又奉臣批據布按二司守巡
該道左參政鄧相副使王忠呈奉批仰布政司即會都
按二司查照本院節次案驗批發事理計議停當呈奪
繳呈奉此行該按察司牒呈内開自參政晁必登呈立
哨鋪之後據委官澂江府通判王鐈等設策擒獲十八
寨強賊窩主何志聰守把補足哨驛丞李揖擒獲賊乍
喜其色者俄沙陀沙的者其賊婦聶則建水州曲江驛
驛丞王重擒獲賊王一言老阿賽阿寧阿哀賊婦阿亦
阿屋賊屬恰林阿賽俱解司監問已後並無盜賊窺伺
又該分守本道左參政鄧相咨稱查得田地自委官踏
勘之後惟有民人史文廣王仲英楊志明招集佃田夷
民在於法果寨妄稱復業本職委官安插於山外村分
依傍親識住居及該委官澂江府知府童壐通海禦指
揮儲祥同河西縣知縣張佐彌勒州知州周在弔取本
州實徵文冊親詣本寨再行丈量踏勘得十八寨地土
水田實該九千二百五十四畝旱地二萬五千九百二
十畝原額夏稅三石五斗秋糧一百三十四石八斗所
前水田三千五百畝内莫索甸據火莫龍莊戸何義占
稱三百畝言者龍一百五十畝俱係沐總兵官莊田之
數寨外王敬等田一百五十畝趙進等旱地四百畝秋
糧共一十五石未算外實有水田八千六百五十四畝
旱地二萬五千五百二十畝原額該州夏秋民糧共一
百二十三石三斗合無具奏分豁等因行該本司左布
政使方璘右布政使彭杰會同都按二司掌印按察使
陳洪謨都指揮使劉宗仁并督糧右參政晁必登議照
廣西府十八寨地方所擬建立所治巡司哨鋪設置官
屬撥給職田起用夫役估計物料支用錢糧等項俱經
守巡該道官參政鄧相等及委官知府童壐等重覆查
勘俱各相應其差拗田糧今巳查明及莊戸何義妄占
莫索甸言者龍田共四百五十畝稱係沐總兵官莊田
隨喚千戶何經審執總兵莊田查無莫索甸并言者龍
地名顯是何義妄占謀為已有及照民人史文廣等非
奉明文招集夷民擅到法果寨妄稱復業雖無為惡之
心難免故違之罪所據何義史文廣等應合提問前田
合追還官再照十八寨僻在萬山之中盜賊巢穴人跡
少到田地多荒比之腹裏地方大有不同本寨雖徵稅
糧原俱設有千百夫長分管召集四野流民散戸多有
不肯佃種以致徵糧頗輕相緣已久今蒙平定立所設
官議撥屯軍照例領田納糧固為舊制但開闢之初雖
經議處添給各該屯軍旱地恐不濟事合將水田亦從
寬綽庶使屯軍無累今本寨不敷夏秋民糧一百二十
三石三斗若派令該州山外部來等二十一村小民陪
納亦非安養夷民之道且前項民糧止有一百二十三
石三斗今作屯田得米三千四百一十三石一斗六升
既可增軍糧三千四百餘石雖減民糧一百餘石所損
者少所獲者多奏與分豁誠非失策再照各官所議做
工兵夫五千名每歲支米一萬三千五百石欲於正德
十六年有司秋糧内派給查得所屬有司秋糧歲入之
數止勾官吏師生歲用並無多餘無從取辦惟有曠夫
口糧巳經奏免合無斟酌價銀多寡徵解布政司轉發
做工處所支給庶幾勾用等因各呈到臣案照先為前
事該臣會案通行及節據雲南布按二司督糧并守巡
臨元等道右布政使等官彭杰等呈稟揭帖節經批發
去後正德十六年十月初一日准兵部咨為捷音事該
本部題該臣等會題本部議擬節該奉先皇帝聖旨是
欽此備咨到臣又將前項議處地方事宜行令查議作
急回報去後今據前因會同鎮守雲南總兵官征南將
軍黔國公沐紹勛巡按雲南監察御史羅玉議照各官
先今呈内開稱廣西府十八寨地方崇崗峻嶺乃盜賊
久恣憑陵之地諸夷雜種實官府不可號令之人積百
年來為一方害邇者大軍克捷醜𩔖掃除地既虚閒法
當填實若非開建所治以控制其中分設巡司以協守
於外無屯營以為持久之道即禍患必有復萌之虞臣
等原議事平之後當為善後之圖意正如此既該各委
官踏勘得村名召白陸地週圍六百三十餘畝川原廣
衍陵麓迴縈北坐南朝左環右抱明堂映耀活水周流
土脈肥饒草木叢茂用以築城立所氣勢十分相當則
今議開建一守禦千戶所宜卜於此委官自此起丈量
踏勘地土水田共有九千二百五十四畝旱地二萬五
千九百二十畝原額夏稅三石五斗秋糧一百三十四
石八斗所前水田三千五百畝所城應築地基約該六
百丈合開東西南三門開東西南大路三道東至彌勒
州火莫龍烟白山并搆甸壩為界八十里南至建水阿
迷二州捏沼寨一帶盤江為界一百七十里西至寧州
婆兮盤江為界八十里北至革泥寨底潞南州竹子山
并鬼丈黑村為界一百七十里本所應設文職吏目一
員武職正千戸三員副千戶三員所鎮撫二員百戶一
十二員屯種旗軍五百名操備旗軍三百名查得六涼
衛後所官軍八百一十九員名設在偏僻相應全所調
撥彼處守禦原所印信繳部另請鑄降守禦千戶所并
十百戶所印共十一顆及夜巡銅牌頒給掌管定限安
插就將前項踏出水田照例給發各官准俸正千戸三
員每員七十八畝該田二百三十四畝副千戸三員每
員六十八畝該田二百四畝所鎮撫二員百戸十二員
共一十四員内除納粟一員不給外仍有一十三員每
員撥給四十八畝該田六百二十四畝通共一千六十
二畝俱不起科納糧屯種旗軍四百九十九名每名給
田一十五畝該田七千四百八十五畝每畝照例起科
屯糧米四斗五升六合該米三千四百一十三石一斗
六升每旗軍再給旱地二十畝共地九千九百八十畝
仍候耕種三年之後收獲見數每畝量徵夏稅麥糧納
官捏沼寨當者居盤江三渡等處革泥寨當竹子箐大
小尖山等處俱舊日夷賊出沒緊關隘口相應各立一
巡檢司一名捏沼一名革泥每司設官吏各一員名請
給印信各一顆及僉弓兵各五十名其官吏俸糧俱於
附近彌勒路南二州支給弓兵於附近巡檢司官地每
名撥給二十畝該地二千畝編弓牌一人召人領種充
役法果寨正係彼地適中處所可以四望合立法果一
哨所西清水塘額白沖村合立清水額白二哨此正通
寧州婆兮盤江等處要路所東南言者龍寨平鼓山二
處合立言者龍平鼓山二哨此正通阿迷州等處要路
所南山黑口補足寨二處合立山黑口補足二哨此正
通建水等處要路所北大寧山拖白寨擺頭目寨拖果
村合立大寧拖白擺頭拖果四哨此正通路南彌勒州
等處要路共設十一哨每哨設立哨兵五十名共五百
五十名就於臣等原議設立守把拖白等四哨原撥路
南阿迷彌勒等州民兵八百名内撥守照舊於各該州
分支給口糧就於各哨附近旱地每名撥給二十畝共
一萬一千畝各立哨頭督令常川防守其地三年開墾
成熟後自種自食革去口糧其山黑口補足捏沼寨大
寧山革泥寨拖白寨拖果村七處各設一鋪共七鋪就
用本地立名每鋪設司兵八名共五十六名遞送公文
亦於附近各鋪旱地每名各給二十畝共一千二百二
十畝巡司哨鋪兵夫共七百六名共給旱地一萬四千
一百二十畝俱令自種自食不起稅糧其境外大黑舊
普龍二村合立一哨一鋪大黑舊就名大黑哨設兵五
十名普龍村設立一鋪就名普龍鋪俱彌勒州地方大
者夷板橋二村合立二鋪亦名者夷板橋鋪俱路南州
地方每處司兵八名就於各村人民内僉報不給田地
緣前項官軍兵役共該給撥水田八千五百四十七畝
旱地二萬四千一百畝餘剰水田一百七畝旱地一千
四百二十畝該臣孟春批允越州六涼二衛過戸等項
軍人毛帖驢戴廣等調去新所查給領種照畝起科辦
納屯糧查得十八寨原額夏税三石五斗秋糧一百一
十九石八斗前項水田算該起科屯田秋糧二千四百
一十三石一斗六升其該州夏秋原額民糧一百二十
三石三斗移少就多委的相應分豁其築城建所做工
民夫應於附近臨安廣西六涼師宗路南江川尋甸嵩
明曲靖彌勒阿迷馬龍寧州石屏嶍峨羅雄河陽陽宗
等府州縣斟酌起取共一千三百名漢土軍人於臣孟
春近為清理土軍以釐積弊事查出雲南左右中前四
衛土軍并後廣臨安曲靖越州宜良通海馬隆等衛所
起撥三千七百名通共五千名分為二班每班二千五
百名每名日支口糧一升五合日該米三十七石五斗
月該米共一千一百二十五石以一年為則歲該米一
萬三千五百石應照該司所議於礦夫口糧銀支給匠
作四百名查有舊規亦於前項衛所取用每名日給工
食銀三分共銀一十二兩月支銀三百六十兩歲該銀
四千三百二十兩定委指揮賀鏞崔漢趙昂郭倫陳棋
曹武千戶黃銳施雄陳鼇江輝梁秀龔勝胡珊陳恩王
斌百戸鄭壐楊勝陳世全李翔鳳劉昇瞿鑑任寬蔡繼
宗等督工脩理其義民老人於彌勒阿迷路南寧州僉
取監造廣南府通判謝文章臨安府推官江魚彌勒州
知州周在收放錢糧總理提調通判推官知州指揮日
支米三升千百戶二升義民老人一升五合合用木植
石料應該委官督夫於附近山場採取磚瓦石灰起窰
燒造鐵器鍬鋤先儘上年軍前置辦什物查取易換備
用不足於馬龍或昆陽石屏州鐵冶所取造調灰糯米
計該三十餘石担土竹箕拖木麻繩調灰紙觔油刷彩
畫烟煤桐油粉青水膠黃丹紫土官粉青綠水桶等項
通共該價銀五千三百餘兩俱應動支官錢合於雲南
都司并雲南澂江曲靖臨安等府庫内收貯贓罰支剰
軍餉銀兩給發委官買辦應用候事完日造冊繳報已
上各委官查勘計算似已明備俱合依擬臣等除將建
立所分巡司哨鋪設置官屬撥給職田起用夫役估計
物料支用錢糧等項案行都布按三司俱依各官原議
事理施行何義史文廣等備行該道分巡官從重追問
明白通行具招開詳仍將何義原占莫索甸言者龍田
四百五十畝追退派給與該所屯軍四百九十九名以
為寬綽之數彌勒州原額十八寨夏秋民糧一百二十
三石三斗免行徵派聽候奏請明文至日定奪及行廣
西府并彌勒州著落各該掌印官嚴督應捕人員帶領
兵夫常川前去十八寨地方巡邏毋致殘賊復聚擾害
地方如違重治外伏望皇上軫念邊遐魑魅隂崖始仰
光於天日草茅棄地行獲稔於桑麻軍民癄瘁於此望
以息肩疆埜經營於今幸粗就緒特勅該部早加議處
將應開建所治定賜所名水田旱地巳立營屯土地原
有民糧照例除豁行令臣等遵照施行地方生靈幸甚
臣等幸甚緣係處置地方重務開建所治立營屯以圖
久安及該部題奉欽依是事理未敢擅便為此具本差
承差楊福親齎謹題請旨正德十六年八月十六日
乞明典禮疏
題為乞明典禮以正尊親事正德十六年八月初四日
欽奉登極詔書下頒遐域風動乎尚草之德令行乎流
水之源凡在命於兩間豈勝忻於一遇臣伏覩詔書朝
廷政事得失天下軍民利病許諸人直言無隠欽此臣
有地方之責軍民利病言之職也除節有具陳外其朝
廷政事日者邸報傳至兹地又得仰承陛下降詔以來
明目達聰諫從言聽弊無餘舊化出維新臣前此所言
有關於聖躬者巳行之矣臣今何辭以副明諭邸報中
司禮監𫝊奉聖旨朕既以興獻王長子入奉大統王墳
在藩府其立祀并稱號爾禮部便會多官詳議了來說
欽此臣待罪邊遐不獲預聞事蹟報中一條進士屈儒
奏内有尊聖祖母為太皇太妃聖父為皇叔考興獻大
王聖母為皇叔母興獻大王妃等語則恐是禮部會官
之所議屈儒此奏奉聖旨該部看了來說欽此則是禮
部所議尚未奉俞命也臣惟秦漢來帝王或自旁支入
奉大統推尊本生父母得失之迹具載史冊漢宣帝以
武帝曾孫繼昭帝後不敢加號於衛太子史皇孫光武
中興亦自以為元帝後不敢加號於鉅鹿都尉南頓君
守禮抑情此實為得宋司馬光所謂當時歸美後世頌
聖者也哀安桓靈乃追尊其祖父犯義侵禮此實為失
司馬光所謂取譏當時見非後世者也光之議論因爭
其君欲尊本生父母而發宋英宗時執政有進邪說者
三省臺憲咸起爭之儀禮喪服為人後者傳曰何以三
年也受重者必以尊服服之為人後者為其父母報傳
曰何以期也不貳斬也何以不貳斬也特重於大宗者
降其小宗也夫父母天下莫隆焉至繼大宗則殺其服
而移於所後之親蓋名之不可以貳也名也者天下之
辨也所以别嫌明微而不可不謹也夫為人後者為之
子不敢復顧私親聖人制禮尊無二上若恭愛之心分
施於彼則不得專一於此故也陛下天縱聰明此禮自
應諳悉今日多官詳議更復奚疑事上未報豈非皇叔
考之稱尚未當乎皇考帝考某皇某親之稱宋英宗時
諸臣進言援古證今斷斷不可極為明白今日之事服
當降等名統至尊陛下决不為此若邸報中所傳考字
或是錯寫不然臣愚亦竊不能無疑禮記曰生曰父母
死曰考妣白虎通曰父矩也度以教子者也考成也言
有成德也廣雅曰母牧也言育養子也妣嫓也匹於父
也曰教曰養親之之辭也曰成德曰匹父尊之之辭也
故禮有世父母叔父母之文而無世叔考世叔妣之說此
其所以别也今欲稱興獻王為皇叔考於古典禮有何
引據宋英宗時有請濮王加皇伯考者宋敏求上言父
之與考特存沒異名耳考者成也言其德行之成祖與
考有君德而成之也晉武帝稱景帝唐玄宗稱中宗宋
朝真宗稱太祖曰皇伯考是興王業獲尊位乃可稱伯
考也吕公著亦曰真宗以太祖為皇伯考非可加於濮
王也然則今皇叔考之稱其可加興獻王乎或疑考字
誤必且稱皇叔父義亦未安荀子與史記並載周公自
稱文王之為子武王之為弟成王之為叔父詩魯頌王
曰叔父建爾元子俾侯于魯箋曰叔父為周公也詩人
追述成王封伯禽時周公尚在故稱叔父者是生稱之
辭既没則未有稱叔父者又經書稱伯父叔父同姓之
臣也前代帝王多不通親屬冠於爵位之上西晉則封
皇從伯父望為義陽王皇叔父幹為平原王亦生之稱
宋英宗時有請濮王加皇伯父者宋敏求以此為證云
不如從兩制禮官初議止稱皇伯以示萬世然則今皇
叔父之稱其可復加先朝已諡之親王乎宋王珪司馬
光等所議正今之所當法者而議者或不然何也爾雅
曰父之晜弟先生為世父後生為叔父黃幹曰古人以
父之兄弟有少長之分故呼父之兄曰伯父呼父之弟
曰叔父今人但呼伯叔去父字非是故大學士丘濬亦
曰伯叔同輩之稱也合如爾雅加以父稱議者之見殆
在此然此秪可用於生稱親之之辭也既沒則否報中
不省何人妄改宋程頥代為彭思永疏𫝊會庸見仍擬
巳諡伯父稱皇伯父而新安胡氏信之彼烏知此宋真
宗稱秦王為皇叔仁宗稱楚王昭成太子並為皇伯臣
伏覩前詔書内陛下稱先皇帝為皇兄誠於興獻王稱
皇叔如昔人所議亦允惬矣天下者太祖高皇帝之天
下也傳至憲宗皇帝生孝宗皇帝暨興王而孝宗皇
帝以嫡長有天下傳先皇帝於宗室中特簡上聖授之
大業陛下於興獻王雖天性至親顧復恩重然所以光
臨九重富有四海子子孫孫萬世南面者皆先皇帝之
德孝宗皇帝之所貽也宋蘇頌言前代帝王入奉大統
尊其本親不失禮者三帝漢宣光武於其父祖惟營墓
置園廟令丞以異於諸侯晉元以父恭王無他子立皇
子裒為琅琊王奉恭王祀其後皆更立王終晉不替是
又今之所當取法者多官詳議當備載此前聞以為故
實若非古之名不正之號非臣所願於今日也報中又
一條司禮監傳奉聖旨朕既入繼雖未敢顧私親但母
妃在藩府無人侍養便寫勅遣司禮監太監秦文内官
監太監鄒恩御用監右監丞方永前去奉迎欽此臣切
惟陛下大孝格天不忘本生思欲養以天下惟日為歲
顧慈夀皇太后在上義難兩隆故形於辭意宛致如此
真大聖之孝也聖母計日在途伊邇三宫慈顔自天來
會都給事中邢寰奏内所當講者三事竊計舉行有期
先後次第已歸睿斷至於日朝之禮又當審定等威問
寢之宫尤合預分差序我國家列聖承傳家法嚴正高
出前代宫闈制度外臣非所敢知而慎防左右毋容小
隙檢斥讒慝勿造異端俾皇太后皇兄后聖祖母聖母
各綏福趾永遂歡心又陛下大孝之所宜深為體察者
也臣聞君舉必書而書事必謹其始已上皆朝廷大政
大典言必施之廷告天下之所傾竦事必書諸史冊後
世之所談說一得一失所繫靡輕昔濮王之議與議者
謂其君甫畢祥禫未遑廟謁不當遽有斯舉乃致數年
紛紜弗决竟罷莫行今康陵土猶未復正德年尚未改
祥禫尚遙萬一興獻王稱考或父未合於古有如臣所
云者并已上事幸望陛下再加熟慮重令講究謹之重
之斟酌先後而緩行之務協輿情庶全公論使下免私
謗上銷後悔臣干冒天威無任悃欵惶悚之至緣係乞
明典禮以正尊親事理未敢擅便為此具本差承差高
泰齎捧謹題請旨正德十六年九月初七日
開禁疏
題為開例禁興民利以足國用以安地方事據雲南等
處承宣布政使司呈准本司掌印左布政使方璘咨准
本司咨奉臣案驗前事卷查先准戸部咨該前巡撫雲
南都御史王懋中題稱雲南楚雄府南安州臨安府寧
州澂江府路南州雲南府易門羅次二縣各該管地方
表羅登樓矣達摩車西沙龍曲則山等處産有銅礦先
年曾經聽民採取收課在官軍需之餘亦得少備官員
折俸支用軍民貧乏者亦得就場生理度日成化年間
巡撫都御史吳誠因慮臨安礦場逼近交阯恐有私販
出境資彼軍器奏請封閉然利之所在人必趨之禁例
雖嚴私竊如故數十年來未聞興販出境發露到官者
徒以有用之物置於無用之地反資盜賊奸豪竊取殆
亦不思之過合無仍將前項産銅地方選委各該有司
廉幹官員專一管理召募夫丁開穵採取量為收課每
季𩔖解布政司貯庫以濟軍需等因該本部議擬題奉
武宗皇帝聖旨是還著巡撫都御史上緊會同議處了
來說欽此欽遵備咨前來巳經案行雲南都布按三司
會同勘議去後未報訪得前項産銅地方先年奏准封
閉在官雖有禁例一向無所施行近年具奏開穵各官
司因難定擬不暇究其私竊所在奸徒細民千百為羣
得利既多興販日廣以致在前鎮守太監衙門京官史
鎮徐倚韋洪張榮曹鑑等往迴任其抽分上下為之蒙
蔽鎮守者以補凑進貢為名採取者不知封閉有禁甚
至形於告訐所司莫為斷理今鎮守衙門京官人等已
奉例取回事隔日久無究外若不早為處置繼者當復
效尤仰抄回司著落當該官吏查照先今事理即行掌
印官會同都按二司掌印官將前所産銅礦從長議處
如果通開有益保無後虞應該專委何項人員管理作
急具由呈報以憑會奏若計開採之後反累軍民仍舊
封閉不得擅開其不係先年奏准封閉礦場不係逼近
交阯地方及别處人民客商採取興販銅斤來會城者
本司行雲南府衛各該地方務令盡數報出納税本府
每季𩔖解布政司貯庫以備軍需及各官員折俸支用
若店戸牙行夤緣隠匿縱容私販及豪強勢要假托名
目邀截抽分並聽府衛巡視等官并總小甲鄰右人等
擒拏首告犯人治罪拏獲告實人等給賞仍行赤水鵬
等陸關巡檢司如遇販賣銅斤客商人等經過照數驗
實每䭾重若干應報官税若干就於月報各項貨物揭
帖内申報查考敢有開報不實賣放作弊被人訐發或
體訪得出定照律例問擬决不輕貸奉此行准本司掌
印官左布政使方璘咨會同都按二司掌印按察使陳
洪謨都指揮使劉宗仁議照寧州之礦係臨安府所屬
近於交阯雖未聞拏獲一人通番販賣銅斤然以其近
也當嚴防範相應封閉其楚雄府南安州澂江府路南
州雲南府易門羅次二縣各該管地方表羅等處礦場
與交阯離隔懸遠路阻難通設若一槩封閉反資盜賊
奸豪之徒竊取相應開穵合無將臨安府并所屬地方
但鄰近交阯場分照舊封閉不許擅開著落該管衙門
巡捕人等用心看守其楚雄澂江雲南等府所屬地方
場分與交阯隔遠者照舊開穵選委各該府佐廉能官
員管理召募夫丁採取量為收課解送布政司作正支
銷年終造冊呈繳撫按衙門查考仍行各該把隘巡司
等衙門務要嚴加把截盤詰不許銅斤販往臨安私通
交人發賣如違追捕到官遵照先奉欽依内事理問擬
處死充軍如此庶幾國課少增窮民有賴及查各處銅
礦俱係先年奏開去處並不係封閉之數除遵奉案驗
將不係逼近交阯地方及别處人民客商採取興販銅
斤來會城者布政司行雲南府衛各該地方盡數報出
納税施行外將咨到會議過緣由呈乞照詳等因具呈
到臣批仰遵奉施行去後又據本司呈據雲南府申稱
行據會城店戸李裕等客商蕭嵩等各執稱銅駝號票
先年布政司收每銅十䭾抽銅一䭾後因收放不便照
數折銀交司每䭾納銀六錢後蒙鎮守太監私自差人
抽分逐漸加收每䭾納銀一兩二錢四分乞賜備達定
示等因到司查得前項抽分銅課弘治十八年本司奉
例鑄造銅錢每銅一䭾重一百四十斤每銅一百斤抽
銅十斤以備鑄造銅錢後因雲南地方不用銅錢改將
紅銅每䭾一百四十斤抽收白銀六錢黃銅每䭾一百
四十斤抽銀七錢白銅一百四十斤抽銀一兩後因太
監衙門管理每銅一䭾抽銀一兩二錢四分今太監奉
例取回前項銅課歸在有司設若照依太監所抽似乎
過重欲依本司舊例收銀六錢七錢又似頗輕合無酌
中紅響銅每䭾一百四十斤抽白銀八錢黃銅每䭾一
百四十斤抽銀九錢白銅一百四十斤照舊抽銀一兩
通行所屬出給告示曉諭但有興販銅斤俱由會城經
過不許潛從小路即係漏税私銅所在官司連脚家并
原䭾頭匹通挐入官問罪枷號及行雲南府照依本司
舊規置立内外號簿二扇編刷花蘭號紙内號簿本府
收存外號簿發仰交水税課局仍與商人號紙一張填
寫斤數在内止許往赤水鵬等巡檢司直抵交水税課
局將號紙比對斤數相同號紙存下就便放行等因具
呈到臣又經批行去後會同鎮守雲南總兵官征南將
軍黔國公沐紹勛巡按雲南監察御史羅玉查得雲南
銅課如所屬寧州摩車場河陽縣七佛村陸涼州草排
場易門縣沙矣山等處礦場先年該鎮巡等官奏准行
令雲南布政司照例委官召人開穵採取每銅一百斤
抽銅四十斤送官賣銀解本司濟用庫候各項支給永
為定規至弘治十四年二月二十六日該戸部題為公
務事將前場分封閉弘治十八年雲南布政司左布政
使周宏呈稱各處礦場雖稱封閉實被無籍之徒通同
所在土流官吏假稱辦課聚集人衆千百為羣晝夜竊
穵公然販賣奸人得計法度全無近該戸部奏准行移
本司該鑄銅錢五百八十三萬二千文先抽銅斤即今
支用將盡庫内各項銀兩多係邊儲備用解京之數若
要支銀買銅未免庫藏空虚合無今後每遇客商販到
銅斤到城每銅一䭾約重一百四十斤抽銅十斤收貯
在庫以備鑄造俱經撫按官批令依擬施行正德二年
二月内前項鑄造銅錢數完原抽銅斤停止本年十一
月内該鎮守太監崔安行布政司為傳奉事内開近奉
欽取命造鐵減金銀靶緬刀斗牛飛魚草獸等項大約
用銀二千餘兩無從區畫仰司將前銅斤給抽票簿印
押送付抽分其後崔安取回鎮守太監張倫相沿抽分
張倫取回號票發布政司正德九年九月内又該鎮守
太監梁裕為鎮守地方事行都布按三司内開伊凡一
應進貢謝恩并買辦金石方物等項物件費用數多查
得先鎮守崔安等在鎮之時俱行取銅斤號票抽分銀
兩凑補進貢今本鎮事體相同仰將銅斤號票送還本
鎮變易銀兩應用至正德十年又該鎮守太監史泰亦
照前例行文為謝恩等事將銅斤號票徑自出給參隨
人員抽分該司無復與聞課税盡歸消耗地方夙弊此
其一節臣等切惟我朝各處凡産金銀銅錢等項地方
或事有干礙立法封閉或勢難捐棄差官閘辦若盜掘
私竊禁例甚嚴蓋以山澤自然之利捐棄不守恐為不
逞之徒競利起亂貽害無窮若人得召穵以供課程官
得申嚴以杜奸慝則備邊濟荒日後既有資賴窶戸窮
民目前亦遂生理官民兩便上下皆宜今前項銅礦盜
掘私竊法難一切禁於貧窶之衣食䭾載興販利復相
踵歸於鎮守之抽分數十年來無人明白裁决蓋苦權
貴借口進貢又虞地方或生激變昔管仲謂山海天地
之藏上之人當取其利以富國而不可為豪強百姓所
擅夫藏之於民猶寄外府管仲尚以為不可今内宦私
室自收自用而不為國家分豪之助者其可不一問乎
各處鎮守用度盈縮臣等不得而知姑據雲南一處言
之在前各官在鎮認納柴薪子粒等項銀一年大約將
及萬兩彼若果有報國敬君之心每年進貢但費十分
二三亦足供用何至巧立凑補名色獵取銅斤銀兩不
知一年所得於民如前數者歸於何用貪婪欺罔法所
難容所據前項抽分號票事宜臣已行令該司查照先
年舊規抽分貯庫聽候公用外但兹地遠在萬里弊端因
襲多年若不著為則例未免以後鎮守跟隨人役撥置
效尤指稱紊亂深為未便如蒙乞勅該部定議將雲南
銅課抽分查照前擬行令雲南布政司嚴督雲南府收
取銀兩解庫公用此後鎮守不許假以凑補進貢為由
紛紊舊規侵漁國用况今節奉詔旨各處鎮守内臣不
許假以進貢為名僉取皂隸科歛銀兩擾害軍民額外
進貢一切停止欽此欽遵雲南鎮守在前進貢多係額
外之數矧又參隨人員假此恣行掊尅官失其利民受
其害獻於天府者不過一二入於私室者却至八九况
萬里扛運貽患他處也哉伏望天語丁寧嚴加禁革地
方幸甚生靈幸甚緣係開例禁興民利以足國用以安
地方及該部題奉欽依會同議處事理未敢擅便為此
具本差承差袁璋親齎謹題請旨正德十六年十一月
初二日
祠祀疏
題為立祠祀以表忠義報勛賢事臣聞顯仁褒節崇德
報功風化首務哲王令典古者於勝國之忠義未嘗略
於旌表而本朝之勛賢不忍致其湮沒蓋王者之度量
無外苟可為事君之勸雖仇讐而必加錄聖人於故舊
不遺凡可為勵世之具雖久遠而亦追祀晉韓延之拒
宋高祖之召其辭不遜高祖以為事人當使如此宋房
叔安發齊高帝之謀中途被執高帝以為物各為主竟
無所責彼於仇讐其生者待之乃爾况為彼朝死節隔
世無嫌者乎望諸列國之相漢主尚求其後仲父諸侯
之佐魏君猶禮其墓異代功臣通乎祀典從古如此又
况身參締構功勒鍾鼎闢土開疆樂推欣戴者乎臣竊
見近日板刻皇明功臣錄及雲南誌等書我太祖高皇
帝洪武五年以天下一統惟雲南弗賓不欲勤兵於遠
遣翰林待制王禕持詔往諭禕至見梁王巴圖諭以天
命人心令其亟奉版圖歸職方則尺地一民安堵如故
高官厚禄身名俱全巴圖不聽館之别室廩餼有加數
日禕復諭之巴圖命員外郎賈寬改館加禮會元遺民
自立朔漠者遣使徵餉迫巴圖殺我使巴圖匿禕民間
使聞責誚益甚不得巳禕出被害十四年上命穎國公
傅友德為征南將軍西平侯沐英為副往征雲南自辰
沅趨貴州攻下普定普安進取曲靖巴圖遣司徒達爾
瑪為備及敗率其母嘉僖妻和爾德濟等百餘人乘舟趨
滇池謂行省右丞律爾左丞達德曰我宗室無降理仰
藥死妻子皆投水死律爾達德既進毒於王皆自殺妻
子從死者二百餘人友德分兵城烏撒得七星關通畢
節又克可渡河於是東川烏蒙芒部望風降附副將軍
亦降元司省各路得金銀銅印七十四馬數萬匹明年
克大理取鶴慶路麗江破石門關金齒車里平緬等處
相率來降友德奏於要害設衛以守及督布政司覈實
衛所糧儲給軍食烏撒復叛友德會兵進擊烏撒遣指
揮顧成救普定賊悉敗遯乃割烏蒙烏撒芒部三府隸
四川明年友德等既平雲南因其土俗定租賦興學校
瘞戰骨廣屯田撫軍恤民大布惠澤於大理六詔及烏
撒普安等處創設諸司衙門固謐邊境十七年凱還此
是雲南歸我職方之始末也友德初授命宣德侯金朝
興實從在軍取臨安諸路征建昌有功進兵至會川卒
雲南初平上思得親信鎮之命汝南侯梅思祖署雲南
布政司事撫輯民夷亦有成績未幾卒巳上事具載前
書可查臣再查得元御史大夫福夀守集慶即今南京
至正十六年皇明兵圍集慶城破福夀死鳳凰臺下太
祖嘉其忠今南京有衛國忠肅公祠參知政事余闕守
安慶十八年城破闕死清水塘中太祖亦嘉其忠今安
慶府有余忠襄公祠二臣之死元史當脩既皆載其忠
義而有司奉命又特為之祠祀我太祖於勝國之臣如
此蓋為億萬年臣子忠義勸也梁王巴圖右丞律爾左
丞達德之死在脩史後元史不載事又在萬里外至今
祠祀未立然則欲法祖宗以表忠義臣愚切有望於今
日沐英為傅友德副師平雲南共成大功友德班師英
留鎮綏靖夷玀歷年獨久而戡難宣威固弗加於前人
也今雲南有黔寧王祠顧成為友德部將自指揮僉事
累陞至都指揮使貴州普安等處功皆奉征南將軍調
遣所致及後掛征南將軍印充總兵官守貴州封鎮遠
侯計其内申毗贊外震威靈固非前主將比也今貴州
有夏國公祠二臣之功身後廟食祖宗有成命在固祀
典之所宜兩家且各有賢子孫世膺爵秩可以無憾而
傅友德金朝興梅思祖之功經其百戰其守其死之地
獨無烝嘗之及金梅之後聞尚有人爵雖不嗣猶獲世
官友德則子孫沉翳其鬼餒之久矣然則欲法祖宗以
報勛賢臣愚亦切以為宜在今日臣訪於雲南布按二
司官左布政使方璘按察使陳洪謨等同聲曰宜詢於
雲南府官知府邵鏞等問於鄉官儒學生員地方耆老
人等亦莫不然臣行據該府委官踏勘得雲南府儒學
西能仁寺近因主僧犯罪被遣寺宇空間小西門外接
官廳西官地基南門外社壇南官房屋俱空間官渡妙
湛寺久無僧住木瓦零落相應拆卸搬移攙脩改造立
為祠祀具申到臣准令處置今立新祠三所工力俱完
規模頗肅該布政司呈稱正德十三年内承准禮部照
會為錄遺忠以勵人心事行司將已故左布政使張紞
巡撫都御史王恕致祭於雲南府儒學明倫堂前東舍
不便諸生肆業應合邊徙等因已將社壇南祠一所徙
置去後所有儒學西祠一所臣等欲立為穎國公祠以
穎國公傅友德神位置中以宣德侯金朝興汝南侯梅
思祖配接官廳西祠一所欲立為元梁王祠以梁王巴
圖神位置中以右丞律爾左丞達德配如蒙乞勅禮部
查議奏請賜之名額申之祭品令該司府就將臣近為
議處差發以蘇民困事内錢糧每年收受買辦以時致
祭庶因前示後奬一勸百之道不墜益彰勝國忠義之
鬼懷感九泉本朝勛賢之舊永光來世恩被存亡惠霑
幽顯凡有我皇明億萬年之臣子者豈不各有所激勸
哉緣係立祠祀以表忠義報勛賢事理未敢擅便為此
具本差承差袁璋親齎謹題請旨正德十六年十一月
初二日
邊務疏
題為陳言邊務以防外患事准兵部咨該本部題該雲
南道監察御史孫孟和題前事内開一練邊兵乞要兵
部通行各該巡邊清軍御史將各邊軍士揀選公行賞
罰本部議得揀選軍士充實營伍係是重事合無行移
各邊巡撫衙門轉行分守分巡兵備官員將所部軍士
親自揀選勾補毋得視為虚文有負委任如軍士逃亡
或老弱不堪巡撫官不行㨂選許鎮守衙門徑自具奏
巡按衙門指實查參等因正德十六年六月十二日題
奉聖旨是准擬欽此欽遵備咨到臣除行欽遵外為照
御史孫孟和原奏與兵部奏准揀選軍士一節無非為
國足兵靖安邊境至意緣祖宗舊制凡天下要害處所
要會地方必設統兵將官管軍都司鎮戍其地凡揀選
軍士充實營伍操練人馬守護城池𠞰捕盜賊乃其責
任各官原奉勅旨及節年題准事例一一具在後因各
該鎮守并都司衛所官不能皆盡厥職於宣德二年推
舉御史十四員差往各處清理軍役景泰四年又改巡
視大臣為都御史前去巡撫凡錢穀甲兵之事雖無所
不理而其責專在總肅大綱糾劾奸弊蓋農耕婦織各
有攸司今若巡撫衙門守巡兵備官一一親自㨂選軍
士其鎮守并都司官却令袖手就閒更理何事况各邊
軍士不精武備不振皆由精壯殷實人戸投托鎮守内
外官充為頭目伴當等項鎮守内外官甚至額外占收
名役辦納月錢姦弊多端難以枚舉平時巡撫督令守
巡兵備親自揀選正須查革前項弊端既清查得出巡
撫當劾奏之鎮守衙門既身自違犯事亦難於具奏且
巡撫都御史係風憲之長其或不職巡按查見凡百實
跡上聞可也若因揀選軍士一事未免得失而使鎮守
内外官皆得傍觀坐議恐於國體亦非所宜今假鎮守
衙門徑自具奏之權將開兇饕他日挾私摭拾之漸天
下公論誰其肯容奏辯紛紜於何底止萬一守巡兵備
中不職官因懼鎮守衙門具奏動多掣肘通不究心臣
恐武備自是益加廢弛上下和同非國之福如蒙乞勅
兵部再行詳議合無遵照節年事例將應理軍政仍責
鎮守總兵衙門督率都司衛所官員悉心綜理各將軍
士如法揀選以時操練其營伍空缺應勾應補布按二
司清軍官專任其責若都司等官操練無法或阿奉上
司役占縱容下人投托干礙鎮守衙門及布按二司清
軍官有負任使並聽巡撫巡按衙門指實劾奏從重處
治如此庶幾事可責成官無推調各官職掌不至紊亂
近時奸弊亦獲少除緣係言官陳言邊務及該部題奉
欽依備行遵守事理未敢擅便為此具本差承差袁璋
親齎謹題請旨正德十六年十一月初二日
設官疏
題為復設流官以安地方事據雲南等處提刑按察司
呈為災異事准本司按察使陳洪謨關先准總司關據
經歷司呈抄蒙巡按御史案驗奉都察院勘合劄付前
事會行三司轉行該道守巡兵備等官親詣臨安府寧
州地方審勘彼中民情事體應否銓選流官掌印禄俸
應襲兒男有無過惡應否遞降佐貳巡捕務要查勘明
白而無疑貳議處周悉而無紛更何為事體穏便而民
情不拂何為輿論允協而地方有益仍具勘過緣由通
呈會議等因行該整飭臨安兵備帶管分巡臨元道副
使吳便會同分守本道左參政鄧相勘議得雲南各府
州縣大小土官未有不為民害者不用法律惟任私情
罪罰輕重隨怒威逼計取務盈所欲襲職則勒出裝送
之資上官則公要拜見之禮朝覲則有盤纏平居則有
年例嫁娶喪葬誅求無厭名曰貼婚貼殯均徭里甲需
索不一號為日供月供三年一次槩聚丁衆論口入錢
巧立名色謂之冷訛一丁身故舉戶入錢方許歸窆與
除戶籍謂之放死封豕長蛇恣呑飽噬較諸軍職之害
民者什百千萬軍職有犯強盜典刑子孫例不承襲而
土官查無明例然其所以處之之術要在於得其幾而
隨宜裁制之爾今之欲用土官者率皆曰以夷治夷殊
不知此言可施於草昧之時而不可用於治平之世國
初邊民新附王化未孚叛服無常驟難統率力加於衆
者聽其自相雄長於彼醜𩔖得專殄戮此醫家以毒攻
毒法也今日聲教無外夷僰悉入版圖悉供差役正當
亟用循良之吏誕敷子惠之仁是猶人病毒者瘕積既
除宜施平和藥餌以衛元氣若常服剛燥之劑則元氣
日耗而大命傾矣久任土官何以異此然無其幾固亦
未可輕動有其幾而置之不圖異日成尾大不掉之患
貽蔓滋難除之憂咎將奚執且以本道所屬言之如廣
西尋甸新化阿迷蒙自等府州縣厥初俱係土官掌印
衙門逮後革除土官改置流官至今民庶得安生理地
方賴以無事雖其中不免一二盜賊竊發然亦未有謂
改流官為不善者臨安府寧州先年設有流官知州一
員巡捕正德間被今巳處决知州禄俸隂賄逆瑾將流
官知州裁革因得肆志行事窩藏廣西府彌勒州十八
寨強賊縱令劫財殺人分贓入已罪惡貫盈神人共怒
幸而逮捕就獄明正典刑此正可以革除之幾為之子
者縱能守法循理改過自新克蓋前愆不為民害猶宜
鑒唐世賞以勸惡之弊不宜長惡惠奸膠守故常復令
承襲也今其男禄世爵犬羊習性鴟獍傳家逐母凌弟
寵妾毒妻聽信刁民王宋儒等撥置招集十八寨習溪
強賊格什等三四百人在於私莊阿金等寨窩住時常
縱令抄虜人財殺死人命截劫客貨戳傷官軍剥奪衣
甲坐地分贓節被失主錢明等告捕不獲及統領賊黨
搶虜里長番索家資殺死男婦五名口破肚取腸懸掛
樹枝又攻打州治劫放罪囚暗令私莊羣醜助敵官兵
似此悖驁縱恣執迷不復所窩之賊倍於疇昔所造之
惡浮於先世往事可懲前鑒不遠失今不治而又授之
以官將來無窮禍患恐有不可言者况本州地界東參
彌勒南抵建水西至河西北距河陽東南東北與路南
阿迷壤地相錯西南西北與通海江川境土相連四方
八面俱係流官掌印衙門非若元江麗江鎮沅等處設
在極邊必賴守把隘口者之可比革而去之勢亦甚易
此之不務而隂中其剽剠繹騷以要名位之計則此後
脱有悍惡復出本舍之右所處更在邊徼之外者又將
何以處之大抵僣擬無涯之念每起於兇惡之未懲畔
渙不軌之謀多出於逋逃之相倚若不防微杜漸恐後
變起非常合無密行三司掌印官再加詳議及今之時
量調官兵將禄世爵與窩藏十八寨強賊格什等并幫
惡王宋儒等盡行擒捕到官明正其罪另請推選廉介
素有才力曾經任過知縣等官老成練達知州一員前
來管理州事設施措置安集撫綏則一州之民得脱水
火而就袵席邊方土官皆知警懼雲南漢僰夷羅共享
安靖遠久之福事體無不穏便地方殊為有益若必謂
土官與軍職不同父祖雖遭極刑子孫難遽革襲則當
别選禄俸父祖别枝子孫無過者保襲赴部降授本州
判官或同知使之專管巡捕斯亦足矣等因呈奉巡撫
衙門批看得所議反覆千言究極土官害人情弊禄世
爵蒐慝隠禍傲狠明德以亂天常今日乘勢逐便正所
當併案者仰按察司會都布二司再加詳審議處回報
奉此該本司掌印按察使陳洪謨會同雲南都布二司
掌印左布政使方璘都指揮使劉宗仁議照土舍禄世
爵本以隂妖蘖牙乃復怙寵滅義逐母異居毒妻致死
廣窩強賊而刦殺人財攻打獄門而搶奪囚犯已該兵
備等官究其罪狀律法難容及照十八寨強賊阿勿等
猖獗見今具奏請兵撫𠞰合無候調軍兵至日乘勢逐
便將土舍禄世爵并幫惡王宋儒等擒拏到官勘究明
白速正典刑等因呈奉撫按衙門議行三司統兵官督
同姚安府土官同知高鳳等將土舍禄世爵并幫惡王
宋儒等與強賊格什等盡行拏獲解發本司會問得禄
世爵所犯除謀叛等罪名外合依殺一家非死罪三人
凌遲處死王宋儒格什等俱依逃避山澤不服拘喚拒
敵官兵以謀叛已行論斬罪具招通呈參詳具奏訖今
照該州土流知州未經查議移關到職會同雲南都布
二司掌印左布政使方璘署都司事按察司僉事翁素
議得臨安府寧州土官知州禄俸并伊男土舍禄世爵
世濟兇惡敢為叛逆今既明正其罪地方人民始得息
肩若仍將禄氏兒男降授官職使之巡捕彼如放虎於
山我復為虎附翼甚非得策前此該道守巡兵備等官
議要比照廣西尋甸新化阿迷蒙自等府州縣事例革
除土官職任復設流官管理地方委的事體相應合無
依其所議將該州土官知州職事革除照舊請選流官
知州一員管理州事或於本省各官内推選練達老成
官一員奏請調用庶於地方有益等因具呈到臣卷查
先為前事案行批發去後今據前因會同鎮守雲南總
兵官征南將軍黔國公沐紹勛巡按雲南監察御史羅
玉議得臨安府寧州土官知州禄俸土舍禄世爵惡皆
盈貫罪踵滔天厥父巳經典刑厥子行復梟市既土官
難以再延彼族則流官不可久缺正員該道守巡兵備
等官與該司掌印官先後查勘議處明白停當臣等别
無疑異今廣西府彌勒州十八寨強賊始平建所設屯
大工方舉寧州乃其鄰封巡司哨堡事有相關官久缺
員何以集事且禄氏兇孽新除原窩強賊尚餘未盡黨
𩔖為牧守者於此太緩則有詭御之患太急則有泛駕
之虞治若得人庶幾易於為理御非其道未免遂失其
心所據寧州知州員缺若只照常具奏候除别處官員
前來不惟一時不知夷情難於撫處又恐赴任稽遲妨
廢政務臣等訪得麗江軍民府通安州知州堅晟先任
順天府通州知州頗著能聲秪因剛直見忤權貴謫官
蘭州同知重陞前職兩俱在雲南寄住聽差既悉夷情
亦諳土俗伏望聖明軫念邊地急須正官特勅吏部再
加訪詢如無違礙就將堅晟調於寧州到任管事地方
便益緣係復設流官以安地方事理未敢擅便為此具
本差承差趙稹親齎謹題請旨正德十六年十二月初
四日
便利官民疏
題為便利官民以安地方事正德十六年十二月初一
日有新任鎮守雲南太監王嵩在鎮病故除另奏外卷
查先為議處國課以安邊民事該臣節次會同鎮守雲
南總兵官巡按雲南監察御史題稱雲南大理等府新
興等處銀礦場分節因鎮守内臣差人採取囊橐其間
以致歲辦不敷將礦夫口糧折辦又將夫丁乾認共補
課額利少害多法當封閉等因該尸部覆題正德十六
年五月初四日奉聖旨是這礦場既查議明白都著照
舊封閉以後不許妄開致生擾害欽此移咨臣等通行
欽遵外續為開例禁興民利以足國用以安地方事該
臣議照雲南楚雄等府表羅等處産銅地方穵出礦場
先年奏准封閉雖有禁例一向無所施行近年具奏開
穵各官司因難定擬不暇究其私竊所在姦徒細民千
百為羣得利既多興販日廣以致在前鎮守太監衙門
京官人等往迴任其抽分上下為之蒙蔽鎮守者以補
凑進貢為名採取者不知封閉有禁今鎮守太監京官
人等奉例取回額外進貢一切停止前項銅課抽分票
簿應合早為處置行據雲南都布按三司查呈到臣參
詳批行及又會同鎮守總兵官巡按監察御史具題去
後又為陳言鎮守内臣貽患地方事臣訪得雲南鎮守
内臣揭撥柴薪子粒軍伴等項銀歲幾萬兩皆先年太
監錢能張威恃勢貪財害人作俑為之後來王舉覃平
劉昶崔安張倫等鎮守踵以成例梁裕繼至奏要照依
先年太監撥給誤蒙武宗皇帝俞允正係劉瑾錢寧江
彬相繼擅權之時今幸仰承恩詔裁革弊政又經案行
雲南都布按三司查處裁革及具題去後顒望成命自
天有期臣近為折支俸鈔事據布政司呈稱都布按三
司及雲南左等六衛首領各府文職官吏俸鈔本司錫
課商税不敷放給查得原奉臣案内開各處人民客商
採取興販銅斤來會城者本司行雲南府衛各該地方
務令盡數出納税本府每季𩔖解布政司貯庫以備軍
需及各官員折俸支用在卷合無將今解到銅課銀兩
相兼接放等因到臣批行外又為開讀事據布政司呈
稱本省正德十五年分税糧已徵已解獲有通關實收
者不過十分之三已徵未解不曾獲有通關實收及小
民拖欠應該蠲免者大約十分之七以後年分官吏師
生軍士孤老勇夫等項不無缺糧關支查得原奉臣案
備行守巡各道將各該管有司衛所每年揭辦鎮太守
監衙門何項銀兩各若干正德十六年八月太監史泰
回京以後年分該撥鎮守柴薪等項銀兩例應革除并
剰下衛所軍伴有司田地均徭銀兩應該從寬作何處
置應辦何項糧差應納何項課税鎮守金騰地方内外
官員見奉取回遺下辦納等項亦要逐一查處回報在
卷合無與司府各項銀兩通融准作俸給月糧等因到
臣又經批行及具題外臣聞内臣出鎮自永樂間始今
各邊内臣鎮守非我太祖皇帝之舊制也永樂間各邊
止是遼東開原及山西等處今并腹裏一皆有之非我
太宗皇帝之舊制也夫太監謂之内臣當居近侍各邊
乃是外地無煩遠出而正德年間後先相繼營幹不休
秪因歲倚進貢之名遂得日為徵求之利然非其地大
有所得地之遠者何故願來恭惟皇上聖明御極進貢
不容於額外取回屢見於詔中海宇蒼生豈勝感戴而
雲南等處并金騰地方太監舊者取回多者裁革繼者
病故一時民庶大獲息肩公私錢糧恩詔之後臣得清
查各有歸著地方感戴之私尤深於他處矣雲南并金
騰地方鎮守太監不比舊制臣前節次具奏巳詳金騰
已先經兵部奏准則在會城者聖明必當復有處置若
又差繼王嵩者至前項銀場既已封閉盛世無所資焉
銅課又歸所司彼將欲何覬覦柴薪子粒軍伴等項辦
納例後俱是在官戸籍財物誰忍阿送而地遠萬里動
須遵守朝廷維新法度恐非彼𩔖所能堪也臣巡撫於
兹倏踰三載荷皇上厚恩改任留都自分此生殞身莫
報兵部咨載累朝成命令竢交代實難擅離拳拳至愚
慮孤此地因復為此塵凟天聽今王嵩巳病故倘有求
鎮守者皇上念此遐荒察臣愚悃必諭止之所有前項
公私錢糧仍勅代臣巡撫及巡按官不時清查考究毋
俾欺隱不至變更幸甚緣係便利官民以安地方事理
未敢擅便為此具本差承差洪思明齎捧謹題請旨嘉
靖元年正月初四日
何文簡疏議卷八
