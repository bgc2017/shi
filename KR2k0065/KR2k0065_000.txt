浙西水利書地理類四(河渠之屬)
提要
(臣)等謹案浙西水利書三卷明姚文灝撰文
灝貴溪人成化甲辰進士官工部主事是書
以天下財賦仰給東南應天之蘇松常三府
浙之杭嘉湖三府環居太湖之傍尤為卑下
太湖綿亘數百里受諸州山澗之水散注澱
山等湖經松江以入海其稍高昂者則受杭
禾之水達黃浦以入海滛潦時至輒泛溢為
患蓋以圍田掩遏水勢無所發洩而塘港湮
塞故也因取宋至明初年浙西水利者輯為
一編大義以開江置閘圍岸為首務而河道
及田圍則兼修之其於諸家之言間有筆削
棄取如单鍔水利書及任都水水利議答之
類則詳其是而略其非而宋郟氏諸議則以
其鑿而不錄蓋斟酌形勢頗為詳審不徒採
紙上之談云乾隆四十五年六月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
浙西水利書序
三江既入震澤底定者浙西前古之水道也海塘南障
三江北折者浙西後世之水勢也與古小異矣水已小
異則治不盡同欲盡同所以勞大而功微也夫浙西之
於天下重也水利之於浙西又重也故為書焉于宋不
取郯議者為其鑿也是故無書不可也然有書而謂盡
於書其可哉弘治十年冬十月朔旦提督水利工部主
事姚文灝題
凡例
一諸家之書取其是而舍其非如不錄宋郟氏諸議及
元人置閘篇是也一家之書詳其是而略其非如刪單
書七十二會任書十閘金書順形勢正綱領之類是也
亦有雖是而重言複出者亦略之如王徹趙霖李結任
古盧熊等議及重修支川運河顧浦崑山塘等記是也
又有以常事而飾異名以炫人者皆所不錄如横竪交
淫等水清水渾水等閘五爪龍十翼虎等器是也
一郟氏諸議非盡無可取以其大指失之故不得而錄
也其可取者已略見於朱秘書治水篇及庸田司水利
集而大指之失者則在智者辨之可也
一此書四十七篇筆有為筆削有為削非苟然也與我
同志者詳考而實驗之自當瞭然固不能以義例盡也
