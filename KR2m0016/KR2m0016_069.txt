欽定續通典卷六十九
禮(賓)
(臣)等謹案杜典述賓禮七篇一曰諸侯朝覲二曰
諸侯遣使來聘三曰天子遣使迎勞四曰三恪二
王後五曰天子朝位六曰公卿執贄七曰信節皆
据經傳舊聞而於史事則略今續纂其書則其體
例有宜於通變者夫三代以前分姓受氏各以君
國子民星羅碁布雖凛共主之義而疆界既分風
教各别其所以守王章而陳時夏者必頼乎朝覲
有時廵行有度誕敷政教兼以通上下之情要以
因時勢以制為典禮也自封建罷為郡縣天子統
莅四海之内雖在荒陬遐土一如畿甸之間其封
疆擁節星軺出使縱有方伯連帥之任實封建時
守土食采之臣既已天下一家中國一人自節鉞
使相以至州縣令長爵秩攸殊不過比肩以事共
主則無所謂諸侯朝覲與夫遣使來聘者矣惟是
參其義例有可以類相從如藩國朝聘本兼中外
而言唐五季以後每朝外蕃之朝會與夫宋遼金
元之交際儀文品節可据史書以覈其實定朝宁
之位簡縟異文存先代之後豐殺異制以及國信
勘契之通逹金符使節之往來義實本於古之信
節可据以推廣杜典之義也至於遣使迎勞公卿
執贄則後世不復舉其文在杜典已祗能敷叙經
言而不能詳述其史事古今異宜所謂禮不相沿
也今存其篇目而仍附著其說於後焉
天子受諸侯藩國朝宗覲遇(宋)(遼)(元)(明)
(臣)等謹按杜典諸侯藩國統指中外君長而言邦
畿千里所謂中也九州之外所謂外也其自周而
後所述乃止中國諸侯其外蕃之禮缺然蓋未嘗
有常典也今就累朝交際之儀雖不盡合於古各
取其近似者以類相附云
宋太祖乾德三年五月宴近臣及孟昶於大明殿(按宋史禮)
(志凡外國君長來朝皆宴於内殿近臣及刺史都虞候以下皆預)太宗太平興國二年
三月吳越錢俶來朝宴於長春殿親王宰相節度使劉
鋹李煜皆預其君長來朝先遣使迎勞於候館使者朝
服稱制曰奉制勞某主國主迎於門外與使者俱入升
階使者執束帛稱有制國主北面再拜稽首受幣又再
拜稽首以土物儐使者再拜受國主送使者出鴻臚引
詣朝堂所司奏聞通事舍人承勅宣勞再拜就館翌日
遣使戒見日如儀又次日奉見於乾元殿設黃麾仗及
宫縣大樂典儀設國主位於縣南道西北向又設其國
諸官之位於其後所司迎引國主服其國服至明德門
外通事舍人引就位侍中奏中嚴皇帝服通天冠綘紗
袍出自西房即御位典儀贊拜國主再拜稽首侍中承
制降勞皆再拜稽首勅升坐又再拜稽首至坐俯伏避
席侍中承制曰無下拜國主復位次引其國諸官以次
入就位再拜並如上儀侍中又承制勞還館通事舍人
引國主降復位再拜稽首出其國諸官皆再拜以次出
侍中奏禮畢皇帝降坐(按宋史禮志太祖太宗朝藩鎮沿五代舊制時或來朝自後非)
(詔命不得擅離治所其入覲及被召使廻客省齋籖賜酒食節度使十日留後七日觀察使五日代還節度使)
(五日留後三日觀察使一日防禦團練刺史並賜生料節度使以私故到闕下及步軍都虞候以上出使廻者)
(亦賜酒食熟羊)徽宗政和中定五禮新儀凡蕃國主來朝其遣
使迎勞前一日有司設次於館門之外道西南向其日
使者至掌次者引就次蕃主服其國服所司引立於東
階下西面(凡蕃主行止皆所司先引制使皆謁者前導)使者朝服出次立於
門西東面從者執束帛立於使者之南蕃主有司出門
東西面曰敢請事使者曰奉制勞某主(稱其國名)有司入告
蕃主迎於館門之外東西面再拜使者與蕃主俱入使
者升自西階執束帛者從升立於使者之南俱東面蕃
主升立東階上西面執束帛者以帛授使者稱有制蕃
主將下拜使者曰有後勅蕃主再拜宣勞訖又再拜使
者降出蕃主送於館門之外西向再拜使者還蕃國主
入其遣使戒見日前一日有司設次於候館門之外道
西南向其日使者至掌次者引就次蕃主服其國服降
立於東階下西面蕃國諸官立於蕃主之後西面北上
使者朝服出次立於門西東面蕃主有司出門東西面
曰敢請事使者曰奉制戒某主見日有司入告蕃主迎
於館門外之東西面再拜使者與蕃主俱入使者升自
西階東面蕃主升自東階西面使者稱有制蕃主再拜
宣制曰某日見蕃主又再拜使者降出蕃主送於館門
之外西面再拜使者還蕃國主入其陳設殿中監前期
帥其屬尚舍張設垂拱大慶殿門之内設御榻於大慶
殿當中南向設東西房於御榻之左右稍北設東西閤
於殿後之左右殿上前楹施簾設香案於丹墀螭階間
大晟府展宫架之樂於殿庭横街之南設協律郎位於
宫架西北俱東向設大司樂押樂位於宫架之前北向
儀鸞司設文武百官等次於殿門之外又設蕃國主次
於宣德門外之西蕃國諸官次於其後尚輦陳輿輦於
龍墀繖扇於沙墀陳五輅於宫架之南列御馬於龍墀
在輿輦之後尚書兵部帥其屬設黃麾仗於殿門之内
外張旗幟典儀設文武百官位於殿庭又設蕃主朝見
位於宫架之北稍西北向蕃國諸官在其後又設蕃主
賜座位於御榻之東稍南設典儀位於丹墀南稍東西
向贊者三人在其後餘並如大慶殿元正冬至大朝會
儀其朝見是日所司引蕃國主及蕃國諸官至宣德門
外次各服其國服闢大慶門文武百官等集於次服朝
服大樂正帥樂工先入就位協律郎入就舉麾位大司
樂入就押樂位典儀帥贊者先入就位並如大慶殿元
正冬至大朝會之儀凡執事者以次入垂拱殿簾降東
上閤門官先引武功大夫以下至保義郎并副承旨次
通事舍人以下六尚局典御内符寳郎次知内侍省以
下次管勾六尚局次通侍大夫以下次知客省事以下
次樞密都承旨以下次之入内内侍省事以下立定皇
帝將出宫引知樞密院事以下入就位如儀東上閤門
附内侍進班齊牌皇帝乘輦出殿上少駐簾卷殿上鳴
鞭先輦下應奉人行門指揮使禁衛諸班親從並自輦
常起居宣輦舍人揖樞密以下躬赴當殿北向躬通樞
密某官姓名以下大起居訖樞密知客省事以下至僉
書東上閤門官樞密都承旨至諸房副承旨分左右立
以俟前導六尚應奉官侍立武功大夫以下易朝服歸
侍立餘位並先退管軍目僚窄衣舍人贊四拜起居贊
祗候分左右引駕俟輦降東階垂拱殿門外禁衛親班
親從自贊四拜起居至大慶殿後管軍目僚易公服執
仗於殿階下分東西侍立皇帝降輦入西閤前導官易
朝服詣御榻前分左右侍立知樞密院知客省事以下
在東同知簽書樞密院事樞密都承旨至諸房副承旨
在西帶御器械官及侍三閤門舍人以下兩朵殿立不
祗應舍人並丹墀東階外立諸軍將校先入内外符寶
郎奉寳俱詣閤奉迎次閤門御史臺太常寺四方館分
引文武百官殿門外序立並如大慶殿元正冬至大朝
會之儀内外符寶郎奉寳先出陳於御榻之左右禮直
官舍人引左輔版奏中嚴少頃又奏外辦皇帝服通天
冠絳紗袍簾卷大樂正令撞黃鐘之鐘右五鐘皆應殿
上鳴鞭禁衛諸班親從與輦下應奉人自贊四拜起居
皇帝輿御出西閤協律郎跪俯伏舉麾興工鼔柷作乾
安之樂(樂章俟國王朝日臨時命詞臣撰後准此)皇帝出自西方内侍承旨
率協舍各人北向贊起儀將士就位四拜起居皇帝降
輿升御榻東上閤門官於榻前班北稍東西向贊殿上
侍臣樞密以下再拜贊拜閤門官贊拜訖北向隨班再
拜畢西向贊各祗候皇帝南向坐簾卷内侍又贊扇扇
開殿下鳴鞭偃麾戞敔樂止爐煙升禮直官舍人引殿
門外班官分東西入宫架作正安之樂俱就位(分東西相向序)
(立)樂止並如大慶殿元正冬至大朝會之儀通事舍人
引蕃國主立於大殿殿門南階下稍西蕃國諸官在其
後並北向東上(若諸蕃俱來朝以國之大小為序)次禮直官通事舍人
引班者以下横行北向立(兩省官學士侍制上將軍以下依舊東西相向立)典
儀曰再拜贊者承傳在位官皆再拜搢笏舞蹈又再拜
班首不離位奏聖躬萬福典儀曰拜贊者承傳在位官
皆再拜三公以下分東西相向立通事舍人引蕃國主
入就位(蕃國諸官末入)蕃國主入門正安之樂作蕃國主至位
樂止通事舍人通某國蕃臣姓名見典儀曰拜贊者承
傳蕃國主再拜舞蹈又再拜蕃國主不離位奏聖躬萬
福又再拜左輔承旨揮諸蕃國主東北稱有制蕃國主
再拜宣制訖又再拜左輔廻奏又承旨降勞令升殿就
座蕃國主再拜通事舍人引蕃國主樂作至階樂止東
上閤門官接引升至座後贊就坐蕃主俯伏避席將下
拜左輔承旨曰無下拜蕃國主復位再拜訖左輔廻奏
又承旨勞還館通事舍人引蕃國主降自西階樂作出
門復位樂止蕃主再拜訖通事舍人引蕃國主出樂作
出門樂止初蕃主就位通事舍人引蕃國諸官以次入
就位立定典儀曰拜贊者承傳蕃國諸官俱再拜舞蹈
又再拜班首不離位奏聖躬萬福又再拜通事舍人承
旨揮降自西階詣蕃國諸官東北稱勅旨蕃國諸官俱
再拜宣旨訖又再拜通事舍人回奏又承旨勞還館蕃
國諸官俱再拜至蕃主出通事舍人引蕃國諸官以次
出訖左輔進當御座前俯伏跪奏稱左輔具官臣某言
禮畢俯伏興羣臣俱降復北向立典儀曰拜贊者承傳
在位官皆再拜搢笏舞跪又再拜訖分東西序立内侍
承旨贊扇合簾降鳴鞭大樂正令撞蕤賓之鐘左五鐘
皆應協律郎跪俯伏舉麾興工鼔柷作乾安之樂皇帝
降座閤門官贊殿上侍臣樞密以下再拜御輿入自東
房還東閣侍衛如來儀内侍又贊扇扇開偃麾戛敔樂
止禮直官通事舍人引左輔版奏解嚴文武百官退伏
設如舊就位小休樞密都承旨以下退如别儀其會蕃
國主有司排設備大樂令設登歌於殿上二舞入立於
酇綴之間並如大慶殿元正冬至朝會之儀尚醖設御
酒尊酒器於御座之東尚食設御茶牀於御座之西俱
稍北有司設羣官酒尊酒器於殿下又設蕃國主座於
御榻之東稍南蕃國諸官之位於東西朵殿餘並如大
慶殿元正冬至大朝會之儀閤門御史臺太常寺引班
首以下及蕃國主蕃國諸官各就位(分東西相向序立)禮直官
通事舍人先引左輔版奏中嚴少頃又奏外辦皇帝服
通天冠絳紗袍簾卷大樂正令撞黃鍾之鐘右五鐘皆
應殿上鳴鞭皇帝御輿出東閤協律郎跪俯伏舉麾興
工鼓柷奏乾安之樂皇帝出自東房降輿即御座向南
簾卷内侍又贊扇扇開殿下偃麾戞敔樂止爐煙升禮
直官通事舍人引班首以下及蕃國主蕃國諸官横行
北向(兩省學士侍制上將軍以下依舊)典儀曰拜贊者承傳在位官皆
再拜隨拜三稱萬歲引班首以下及蕃國主蕃國諸官
分班東西序立禮直官引殿中監少監升殿詣酒尊所
侍進御茶牀次殿侍於横街南酹酒訖引班首以下及
蕃國主蕃國諸官横行北向立典儀曰拜贊者承傳在
位官皆再拜三稱萬歲禮直官通事舍人太常博士引
班首自東階升詣酒尊所北向立殿中監以爵授班首
官班首搢笏受爵詣御榻前少東西向立尚醖典御奉
御開爵殿中少監酌酒(凡進酒皆典御奉御開爵殿中少監酌酒)禮直官太
常博士東上閤門官引班首升榻詣御座前躬進皇帝
執爵班首執盤虚跪興降榻以盤授殿中監班首執笏
詣御榻前俯伏跪(百僚皆躬)奏稱文武百僚具官臣某等(詞俟)
(蕃國主朝日特命詞臣撰)臣等不勝大慶謹上千萬歲壽俯伏興(百僚)
(直身立)引退降階復位典儀曰拜贊者承傳在位官皆再
拜隨拜三稱萬歲躬身左輔詣御榻前承旨退西向宣
曰舉公等觴典儀曰拜贊者承傳在位官皆再拜隨三
稱萬歲引班首以下及蕃國主蕃國諸官分班東西序
立禮直官通事舍人太常博士引班首自東階升至殿
中監前北向立搢笏接監升榻西向立皇帝舉第一爵
宫架作和安之樂止班首受虛爵訖虚跪興降榻以爵
授殿中監訖執笏引降階班首以下及蕃國主蕃國諸
官復北向立典儀曰再拜贊者承傳在位官皆再拜搢
笏舞跪又再拜(宗室遥郡刺史及武功大夫以下并伎材官並退門外賜酒)禮直官
通事舍人引左輔自東階升進御榻前俯伏跪奏稱左
輔具官臣某官請延王公等升殿俯伏興降階復位又
引左輔詣御榻前躬身承旨西向稱制典儀曰拜贊者
承傳在位官皆再拜宣曰延王公等升殿典儀曰拜贊
者承傳在位官皆再拜搢笏舞跪又再拜禮直官舍人
引王公等以下升殿兩廊羣臣立於席後殿中監升榻
詣御座東西向進皇帝第二爵酒(第三第四爵進酒並如上儀每進酒舍人)
(揖蕃國主蕃國諸官並臣僚興立席後進酒訖贊就位)登歌作某樂飲訖樂止殿
中監受虛爵殿上羣官就横行位不升殿者於席後立
舍人曰各賜酒典儀曰拜贊者承傳上下羣官皆再拜
隨拜三稱萬歲舍人曰就坐羣官皆坐大官令行羣官
酒羣官搢笏受酒宫架作正安之樂文舞入立宫架北
觴行一週(凡酒廵週並大官令奏)樂止尚食典御奉御進食置御
座前大官令設羣官食(凡食徧並大官令奏)宫架奏天下化成之
舞三成止出殿中監進皇帝第三爵酒羣臣立於席後
登歌作某樂飲訖樂止殿中監受虛爵舍人曰就坐羣
官皆坐大官令行羣官酒宫架作正安之樂武舞入觴
行一週樂止尚食典御奉御進食置御坐前大官令設
羣官食宮架奏四夷來王之舞三成止出殿中監進皇
帝第四爵酒登歌作某樂大官令行羣官酒並如第二
爵之儀觴行一週樂止舍人曰可起百僚皆立於席後
引左輔進當御榻前俯伏跪奏稱左輔具官臣某言禮
畢俯伏興羣官俱降復位典儀曰拜贊者承傳在位官
皆再拜搢笏舞蹈又再拜訖分東西序立内侍承旨索
扇扇合簾降鳴鞭大樂正令撞蕤賓之鐘左五鐘皆應
協律郎跪俯伏舉麾興工鼔柷奏乾安之樂皇帝降
坐御輿入自東房還東閣侍衛如來儀内侍又贊扇
扇開偃麾戛敔樂止禮直官通事舍人引左輔版奏
解嚴所司承旨放仗在位官皆再拜退宣詞令於横
街南慰勞將士(隨詞逐自唱喏)再拜退次大晟府樂工退(賜酒贊拜)
(殿上舍人殿下典儀)
遼太祖神冊元年御正殿受諸國朝賀詔法度皆用漢
禮
元太祖元年大會諸侯王於鄂濃河即皇帝位始建
九斿白旗五年輝和爾國王伊塔固來朝世祖至元
元年勅高麗國王植令修世見之禮六月植來朝於
上都其後蕃國來朝俟正旦聖節大朝會之日而行
禮焉(按元宗室諸王分封西北邊外極遠之地及魯趙昌鄆高昌高麗諸國世世尚主比於宗王俱)
(得專制一方自任其陪臣有古封建之遺意其來朝則有金銀鈔幣之賜史不絶書至受賀之儀史志未)
(之詳焉)
明太祖洪武二十六年定凡各王大朝行八拜禮常朝
一拜叩頭禮伯叔兄見天子在朝行君臣禮於便殿内
行家人禮伯叔兄西向坐受天子四拜伯叔兄就於受
禮位坐天子居正中南面坐以尚親親之義存君臣之
禮(按洪武初令親王每歲朝覲不得一同至一王還國無虞信報别王方聽來朝不拘歲月自長至幼以嫡)
(先至嫡者朝畢方及庶者亦分長幼而至周而復始毋失其序其諸王居邊者無警則依期來朝有警從便不)
(拘常期)天子伯叔五十不朝兄弟孫姪六十不朝俱令世
子代之英宗天順初親王無入朝者惟襄王瞻墡為英
宗叔父遘金符之嫌而王於景泰中疏奏皇太后問上
起居及勸景皇帝朝上於南城俱留中上見之大悅特
許入朝陛見後躬至内殿行家人禮宴賚加渥親送至
大明門而别再朝復如之蓋特典也穆宗隆慶元年令
親王朝見禮久不行自後但令禮部知會其蕃王來朝
儀先遣應天府官迎勞既至舘復遣省部設宴然後習
儀朝見於奉天殿及見皇太子於東宫朝見畢錫宴以
享之省府臺皆設席宴享及還遣官勞送出境蕃王至
龍江驛驛令具某國蕃王姓名及蕃國從官名數報應
天府應天府官禀知中書省及禮部禮部奏聞遣侍儀
通贊舍人二人接伴遣應天知府至龍江驛禮待前期
舘人於正廳陳設蕃王座於廳之西北東向設應天知
府座於廳之東南西向中設酒案及食案又設蕃國從
官及應天府從官座位於廳之耳房賓西主東中設酒
案及食案應天知府至館館人入告接伴舍人引蕃王
出迎蕃國從官後從既見接伴舍人引蕃王應天知府
分賓主而入蕃王升自西階應天府官升自東階至廳
蕃王東向立應天知府西向立接伴舍人唱鞠躬拜興
(凡二)平身蕃王及應天知府皆如禮應天府官進詣蕃王
前致禮待之意畢接伴舍人引蕃王及應天知府各就
座所引應天府從官詣蕃王前唱鞠躬拜興(凡二)平身如
禮舍人又引蕃王從官詣應天知府前唱鞠躬拜興(凡二)
平身如禮應天知府答拜如禮應天從官與蕃國從官
俱詣耳房各再拜訖分賓主東西相向坐執事者舉食
案進供於蕃王及應天知府之前耳房執事者各舉食
案進供於各官之前廳上執事者斟酒凡酒五行湯五
品耳房亦酒五行湯三品宴畢舍人引應天知府降自
東階蕃王降自西階送至館門外王入應天府官還從
官皆以次出次日清晨應天府從官復伴送蕃王入至
會同館禮部尚書奉旨即往館宴勞前期館人陳設蕃
王及禮部尚書座次於正廳賓西主東中設酒案及食
案及設蕃國從官及禮部從官座位於廳之耳房賓西
主東中設酒案食案禮部尚書至館館人入告接伴舍
人引蕃王服其國服出迎蕃國從官以次後從既見接
伴舍人引蕃王禮部尚書及蕃國從官禮部從官分賓
主而入蕃王升自西階禮部尚書升自東階至廳蕃王
東向立禮部尚書西向立蕃王從官立於蕃王之南稍
後東向禮部從官立於尚書之南稍後西向接伴舍人
唱鞠躬拜興(凡二)平身禮部尚書與蕃王皆如禮禮部尚
書進詣蕃王前致禮待之意畢接伴舍人引蕃王禮部
尚書詣座所引禮部從官詣蕃王前唱鞠躬拜興(凡二)平
身如禮蕃王答拜舍人又引蕃國從官詣尚書前唱鞠
躬拜興(凡二)平身如禮尚書答拜禮部從官與蕃國從官
俱詣耳房舍人引分賓主唱鞠躬拜興(凡二)平身蕃國從
官及禮部從官俱如禮舍人引就東西相向坐執事者
舉食案進供於蕃王及禮部尚書之前耳房執事者各
舉食案進供於蕃國從官禮部從官之前廳上執事者
斟酒凡酒五行湯五品上湯擊鼓行酒作細樂耳房酒五
行湯三品不設樂宴畢舍人引禮部尚書降自東階蕃
王降自西階出館門外蕃王乘馬行於道右禮部尚書
亦乘馬行於道左蕃王從官及禮部從官各乘馬於後
同至會同館門外下馬舍人引蕃王禮部尚書同入蕃
王升自西階禮部尚書升自東階至館次禮部尚書及
從官出蕃王及蕃國從官送至館門外對舉手揖蕃王
入尚書及從官還明日都堂又奏知命省臣一員詣
會同館宴勞其陳設座次酒數食品樂器皆如禮部尚
書宴勞之儀前期禮部告示侍儀司諸執事引蕃王及
蕃國從官具服於天界寺習儀三日擇日朝見前一日
内使監陳御座香案於奉天殿如常儀尚寳司設寶案
於御座前侍儀司設蕃王次及從官次於午門外設蕃
王拜位於丹墀中道稍西及御座之南俱北向設蕃國
從官拜位於蕃王後中道之東西依序重行北向設方
物案位於丹墀之北中道之東西設方物案於御前及
丹墀之中設受方物官位於方物案之東西設文官侍
立位於文樓之北西向北上武官侍立位於武樓之北
東向北上殿前班指揮司官三員位於丹陛上東向光
禄司官三員位於丹陛上西向侍從班起居注殿中侍
御史尚寶卿位於殿上西向指揮司懸刀武官位於殿
上東向拱衛司官位於奉天門之左右東西相向典牧
所官位於仗馬之前東西相向宿衛鎮撫位於丹陛階
下東西相向宿衛百戸二十四員於宿衛鎮撫之南稍
後東西相向護衛千戸八員於殿東西門左右東西相
向知班二人位於蕃王拜位之北東西相向贊禮二人
位於知班之北東西相向典儀二人位於丹陛上之南
東西相向内贊二人位於殿上東西相向引蕃王舍人
位於蕃王之北東西相向引蕃王從官舍人位於從官
之北東西相向引文武班舍人位於文武班之北稍後
東西相向舉方物執事位於方物案之東西鳴鞭四人
位於丹陛上之南北向天武將軍四人位於丹陛上之
四隅東西相向將軍二人位於殿上簾前東西相向將
軍六人位於奉天殿門之左右東西相向將軍六人位
於奉天門之左右東西相向是日金吾衛陳設甲士於
午門外之東西列旗仗於奉天門外之東西拱衛司陳
儀仗於丹陛上及丹陛之東西陳五輅於丹墀之南典
牧所陳仗馬於文武樓之南東西相向陳虎豹於奉天
門外和聲郎陳樂於丹墀蕃王拜位之南擊鼓初嚴禮
部以方物案陳於午門外舉案者就案催班舍人催文
武官各朝服擊鼓次嚴引班引文武百官依品從齊班
於午門外以北為上東西相向殿前班指揮光禄卿通
班贊禮典儀内贊宿衛鎮撫護衛鳴鞭殿内外將軍各
執事人俱入就位接伴舍人及引班引蕃王及蕃國從
官立於午門方物案之前諸侍衛官各服其器服及尚
寶卿侍從官入詣謹身殿奉迎擊鼓三嚴引班引文武
官入就侍立位引班舍人引執事舉方物案前行引蕃
王及從官由午門西入金水西橋奉天西掖門至丹墀
之西俟立侍儀版奏外辦御用監官跪奏皇帝服通天
冠絳紗袍御輿以出尚寶卿捧寶及侍儀侍衛導從警
蹕如常儀皇帝將出仗動大樂鼓吹振作陞御座樂止
將軍捲簾尚寶以寶置於案鳴鞭司辰郎報時雞唱訖
引禮引蕃王就位執事者舉案及蕃王從官各就位立
定舉案執事者退就位贊禮唱鞠躬拜興(凡二)平身蕃王
及從官俱如禮樂止引禮導蕃王升殿行禮宣方物状
官取方物狀與展方物状官從行俱西陛陞樂作從西
門入引禮立伺於門外内贊接引蕃王至御座前行禮
位樂止宣方物状官以方物狀置於案與展方物状官
退立於殿西内贊唱鞠躬拜興拜興平身蕃王鞠躬拜
興拜興平身内贊唱跪蕃王跪蕃王稱兹遇欽詣皇帝
陛下訖宣方物状官詣案取状跪於御座前之西展方
物狀官同跪展宣訖俯伏興於西承制官前跪承制興
詣蕃王前宣制云云訖内贊唱俯伏興拜興(凡二)平身如
禮内贊引蕃王及宣方物狀官展方物狀官由西門出
樂作降自西陛引禮引復位樂止贊禮唱鞠躬拜興(凡四)
平身如禮樂止贊禮唱禮畢侍儀奏禮畢鳴鞭皇帝興
樂作警蹕侍從導引至謹身殿樂止引禮導蕃王及從
官出受方物官受方物舉案執事各舉案出引班引文
武百官以次出擇日錫宴蕃王於謹身殿拱衛司於殿
庭左右設黃麾仗内使擎執奉天殿受朝之儀内使監
陳設御座於殿中設皇太子座於御座東偏西向稍南
設諸王座以次而南皆西向又於御座西偏設諸王座
與東偏諸王相對以次而南皆東向設蕃王座於殿中
之西第一行東向次設文武一品陪宴座於第二行東
西相向二品陪宴於第三行東西相向於西廡設蕃國
從官座及文武官三品陪宴官依序坐以北為上俱東
向和聲郎於殿之南楹陳大樂細樂及歌舞隊光禄寺
設御酒尊於殿中之南設皇太子諸王蕃王文武一品
二品官酒尊於殿左右門之東西御位司壺二人尚酒
尚食二人東偏皇太子諸王司壺一人奉酒奉食二人
西偏諸王司壺一人奉酒奉食二人蕃王司壺一人奉
酒食一人文武官第一行各司壺四人兼供酒食文武
官左右第二行各司壺四人兼供酒食光禄寺直長西
廡各置酒尊及設司壺供酒食之人光禄寺卿陳御食
案及皇太子諸王食案及寺丞設蕃王食案於殿中直
長設殿上左右文武官食案各置於座前西廡蕃國從
官文武官食案亦各設於座前諸執事各供事舍人引
文武百官常服侍立於殿門之左右舍人引蕃王服其
國服侍立於百官之北引進引皇太子諸王常服侍立
於殿内之左右侍儀導引皇帝常服陞御座大樂鼔吹
振作鳴鞭樂止皇太子諸王各就座位禮部官取旨導
蕃王入就座位丞相率禮部尚書光禄卿舉御食案進
於御前禮部侍郎光禄少卿舉食案各進於皇太子諸
王之前禮部郎中光禄寺丞舉食案進於蕃國王前殿
上文武官及西廡蕃國從官文武以次官各就座位内
使監令於御前斟酒司壺於皇太子諸王蕃王及文武
官前各斟酒細樂作奏太清之曲和聲郎北面立樂手
唱上酒皇帝舉第一爵飲皇太子及蕃王以下皆飲畢
樂止内使監令又於御前斟酒司壺於皇太子諸王蕃
王文武官前各斟酒細樂作奏感皇恩之曲和聲郎唱
上酒皇帝舉第二爵飲皇太子及蕃王以下皆飲畢樂
止内使監令於御前進食供食者於皇太子諸王蕃王
文武官前各供食大樂作和聲郎唱上食皇帝進食皇
太子及蕃王以下食畢樂止内使監於御前斟酒司壺
各斟酒細樂作奏賀聖朝之曲和聲郎唱上酒皇帝舉
第三爵飲皇太子及蕃王以下皆飲畢樂止進食奏大
樂如前内使監於御前斟酒司壺各斟酒細樂作奏普
天樂之曲和聲郎唱上酒皇帝舉第四爵飲皇太子及
蕃王以下皆飲畢樂止進食奏大樂如前内使監令於
御前斟酒司壺各斟酒細樂作舞諸國來朝之舞和聲
郎唱上酒皇帝舉第五爵飲皇太子及蕃王以下皆飲
畢樂止進食奏大樂如前内使監令復斟酒司壺各斟
酒細樂作奏朝天子之曲和聲郎唱上酒皇帝舉第六
爵飲皇太子及蕃王以下皆飲畢樂止内使監令又斟
酒司壺各斟酒細樂作奏醉太平之曲舞長生隊之舞
和聲郎唱上酒皇帝舉第七爵飲皇太子及蕃王以下
皆飲畢樂舞止進食奏大樂如前其西廡斟酒進食其
次如殿上但不作樂宴畢皇帝興樂作皇太子諸王侍
從還宫樂止引禮引蕃王出引禮引文武百官以次出
蕃王還館蕃王將還國禮部官奏知戒蕃王某日陛辭
仍於天界寺習儀訖前期内使監設御座香案於奉天
殿如常儀尚寶司設寳案於御座前侍儀司設蕃王拜
位於丹墀中道稍西及殿上御座前俱北向設蕃國從
官拜位於蕃王後中道之東西依序重行北向設承制
官位於殿上之東西向設文官侍立位於文樓之北西
向北上武官侍立位於武樓之北東向北上殿前班指
揮司官三員位於丹陛上東向光禄司官三員位於丹
陛上西向侍從班起居注殿中侍御史尚寶卿位於殿
上西向指揮司懸刀武官位於殿上東向拱衛司官位
於奉天殿門之左右東西相向典牧所官位於仗馬之
前東西相向宿衛鎮撫位於丹陛東西階下東西相向
護衛百戸二十四員於宿衛鎮撫之南稍後東西相向
護衛千戸八員位於殿東西門之左右東西相向知班
二人位於蕃王拜位之北東西相向贊禮二人位於知
班位之北東西相向典儀二人位於丹陛上之南東西
相向内贊二人位於殿上東西相向引蕃王舍人位於
蕃王之北東西相向引蕃王從官舍人位於從官之北
東西相向引文武班舍人位於文武班之北稍後東西
相向鳴鞭四人位於丹陛上之南北向天武將軍四人
位於丹陛上之四隅東西相向將軍二人於殿上簾前
東西相向將軍六人於奉天殿門之左右東西相向將
軍六人於奉天門之左右東西相向是日金吾衛陳設
甲士於午門外之東西列旗仗於奉天門外之東西拱
衛司陳儀仗於丹陛上及丹陛之東西陳五輅於丹陛
之南典牧所陳仗馬於文武樓之南東西相向陳虎豹
於奉天門外和聲郎陳樂於丹墀蕃王拜位之南擊鼓
初嚴催班舍人催文武官各具朝服擊鼓次嚴引班引
文武百官依品從齊班於午門外以北為上東西相向
殿前班指揮光禄卿通班贊禮典儀内贊宿衛鎮撫護
衛鳴鞭殿内外將軍各執事人俱入就位接伴舍人及
引班引蕃王及蕃國從官立於午門外諸侍衛官各服
其器服及尚寶卿侍從官入詣謹身殿奉迎擊鼓三嚴
引班引文武官入就侍立位引班舍人引蕃王及從官
由午門西入金水西橋奉天西掖門至丹墀之西俟立
侍儀版奏外辦御用監官跪奏皇帝服通天冠絳紗袍
御輿以出尚寳卿捧寶及侍儀侍衛導從如常儀皇帝
將出仗動大樂鼔吹振作陞御座樂止將軍捲簾尚寳
以寶置於案鳴鞭報時雞唱訖引班引蕃王及從官各
就拜位贊禮唱鞠躬拜興(凡四)平身蕃王及從官俱如禮
樂止引班引蕃王由西陛陞樂作西門入引班立俟於
門外内贊接引蕃王至御座前立定樂止内贊唱鞠躬
拜興(凡二)平身如禮樂止内贊唱跪蕃王跪承制官前跪
承制詣蕃王前宣制訖(或有賜物就宣)内贊唱俯伏興鞠躬拜
興(凡二)平身如禮内贊引蕃王自西門出樂作引班引復
位樂止贊禮唱鞠躬拜興(凡四)平身俱如禮樂止贊禮唱
禮畢侍儀奏禮畢皇帝興樂作警蹕侍從導引至謹身
殿樂止引班引蕃王及蕃國從官出引文武官以次出
蕃王辭東宫畢中書省官率禮部官送出國門外至龍
江驛省臣還禮部官設宴如初至之儀宴畢禮部官還
應天府官送起行
欽定續通典卷六十九
