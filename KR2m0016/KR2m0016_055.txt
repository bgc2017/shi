欽定續通典卷五十五
禮(嘉)
(臣)等謹案杜典述嘉禮自冠婚朝賀追尊襲爵以
及鄉飲酒禮按代詳叙而于冠冕巾幘服章佩綬
車旂鹵簿之制尤為該備夫采章器服因時制宜
禮經所載上古唐虞迄于三代已不必其沿襲秦
漢而後代有改更創制顯庸辨等威而昭上下一
朝自有其法度前無待于相仿後不計其相仍惟
夫祖制留遺順乎土宜而審乎時勢者實可為子
孫臣民所世守遼金元輕改衣冠變易舊制尋至
衰微與後魏之更制而國弱者前後如一轍不誠
為千古之炯戒哉且夫後代定禮固有迴勝于前
代者即如開元禮載冠婚之節衣冠之辨止于士
而不及庶人以記有云禮不下庶人也夫禮樂不
可斯須去身無禮不立上下同之所云禮不下庶
人者謂升降周旋之儀寬于待庶人豈謂庶人不
當定其禮哉闕而弗載是為疎舛宋始定庶人冠
婚諸制至明加詳不可謂非申明禮意補前人所
未備矣舉此一端則知冠婚禮之相因尚有待于
補正者况夫采章器服又寧得易國制而輕言倣
古哉(臣)等仰承
聖訓自唐以後嘉禮以代遞編而於服章制度門仍闡
繹加案以資考鏡以符杜典附存諸議之體前代
冠婚之禮繁簡以時其有史志所不載者俱從其
闕而據其所嘗舉行者用昭徵信焉
天子加元服(金)(明)
金皇帝加元服禮告太廟或一室或徧告原廟並一獻
禮用祝幣(案新唐書所載冠禮與開元禮同至德以後無所更改宋遼元史志俱不載天子冠禮)
明太祖洪武三年定制先期太史院卜日工部製冕服
翰林撰祝文祝辭禮部具儀注中書省承制命某官攝
太師某官攝太尉既卜日遣官告天地宗廟行一獻禮
前一日内使監令陳御冠席於奉天殿正中其南設冕
服案及香案寶案侍儀司設太師太尉起居位於文樓
南西向設拜位於丹墀内道設侍立位於殿上御席西
東向設盥洗位於丹陛西其百官及諸執事位次如大
朝儀是日質明鼓三嚴百官入皇帝服空頂幘雙童髻
雙玉導絳紗袍御輿以出侍衛警蹕奏樂如常儀皇帝
升座鳴鞭報時訖通班贊各供事太師太尉先入就拜
位百官皆入贊拜樂作四拜興樂止引禮導太師先詣
盥洗位搢笏盥帨訖出笏由西陛升内贊接引至御席
西東向立引禮復導太尉詣盥洗位盥帨訖入立於太
師南侍儀奏請加元服太尉詣皇帝前少右跪搢笏脱
空頂幘以授内使内使跪受幘興置於箱太尉進櫛設
纚畢出笏興退立於西太師詣御前北向立内使監令
取冕立於左太師祝曰令月吉日始加元服夀考維祺
以介景福内使監令捧冕跪授太師太師搢笏跪受冕
加冠加簪纓訖出笏興退立於西御用監令跪奏請皇
帝著衮服皇帝興著衮服訖侍儀奏請就御座内贊贊
進醴樂作太師詣御前北向立光禄卿奉酒進授太師
太師搢笏授酒祝曰甘醴惟厚嘉薦令芳承天之休夀
考不忘祝訖跪授内使内使跪受酒捧進御前皇帝受
祭少許啐酒訖以虛盞授内使樂止内使受盞降授太
師太師受盞興以授光禄卿光禄卿受盞退太師出笏
退復位内贊導太師太尉出殿西門樂作降自西階引
禮導至丹墀拜位樂止贊拜樂作太師太尉及文武官
皆四拜興樂止搢笏三舞蹈山呼出笏俯伏興樂作復
四拜樂止侍儀奏禮畢皇帝興鳴鞭樂作入宫樂止百
官出皇帝改服通天冠絳紗袍拜謁太后如正旦儀擇
日謁太廟與時祭同明日百官公服稱賀賜宴謹身殿
(神宗萬歷三年正月帝擇日長髮命禮部具儀大學士張居正等言禮重冠婚皇上前在東宫已行冠禮三加)
(彌尊執爵而酳鉅禮既成可略其細不必命部臣擬議第先期至奉先殿弘孝殿神霄殿以長髮告禮畢詣兩)
(宫皇太后行五拜三叩頭禮隨御乾清宫受賀帝是之遂著為令歸有光論曰儀禮有士冠禮無天子諸侯冠)
(禮非逸也記曰無大夫冠禮而有其昏禮古者五十而後爵何大夫冠禮之有公侯之有冠禮夏之末造也天)
(子之元子猶士也天下無生而貴者也繼世以立諸侯象賢也明天子諸侯大夫之無冠禮也冠者將責為人)
(子為人弟為人臣為人少之禮故冠必有主人孤子則父兄戒宿蓋父兄以成人之禮責子弟也天子為元子)
(之時以士禮冠所謂有父在則禮然也已奉宗統君臨天下將又責之為人子為人弟為人臣為人少之禮乎)
(家語稱孔子答孟懿子之問吾取焉曰古者王世子雖幼其即位則尊為人君人君治成人之事者何冠之有)
(曰諸侯之冠異天子歟曰君薨而世子主喪是亦冠也與人君無所殊也諸侯之有冠禮也夏之末造也此孔)
(子之遺言也益以祝雍頌公冠之篇則誣矣公冠曰公冠自為主迎賓揖升自阼立於席既醴降自阼饗之以)
(三獻之禮無介無樂其酬幣朱錦采四馬其慶也天子擬焉曰自為主曰賓降阼嫌尊矣非為人子為人弟為)
(人臣為人少之禮也且禮自上達而曰天子擬冠何也此非孔氏之言也公冠又曰公冠四加元冕左傳季武)
(子曰君冠必以祼享之禮行之以金石之樂節之以先君之祧處之玉藻曰始冠緇布冠自諸侯下達冠而敝)
(之可也元冠朱組纓天子之冠也緇布冠繢緌諸侯之冠也蓋務為天子諸侯士庶之别而不知先王制冠禮)
(之義所以同之於士庶者也)
皇太子冠(皇子皇孫附)(宋)(明)
宋皇太子冠儀嘗行於大中祥符之八年徽宗親製冠
禮沿革十一卷命禮儀局倣以編次其儀前期奏告天
地宗廟社稷諸陵宫觀殿中監帥尚舍張設垂拱文德
殿門之内設香案殿下螭陛間又為房於東朵殿大晟
展宫架樂於横街南太常設太子冠席東階上東宫官
位於後設褥位陳服於席南東領北上遠遊冠簪導衮
冕簪導同箱在服南設罍洗阼階東罍在洗東篚在洗
西實巾一加勺冪光禄設醴席西階上南面實側尊在
席南又設饌於席加冪執事者並公服立罍洗酒饌之
所九旒冕遠遊冠折上巾各一匴奉禮郎三人執以侍
於東階之東西面北上設典儀位於宫架東北贊者二
人在南西向禮直官通事舍人太常博士引太子詣朵
殿東房皇帝乘輦駐垂拱殿百官起居如月朔視朝儀
左輔版奏中嚴内外符寳郎奉寳先出左輔奏外辦皇
帝服通天冠絳紗袍詣文德殿簾捲大樂正令撞黃鐘
之鐘右五鐘皆應殿上鳴鞭皇帝出西閣乘輦協律郎
俛伏跪舉麾興工鼓柷奏乾安之樂殿上扇合禮直官
太常博士引禮儀使導皇帝出降輦即座簾捲扇開鞭
鳴樂止爐烟升符寳郎奉寳陳於御座左右禮直官通
事舍人太常博士引掌冠贊冠者入門肅安之樂作至
位樂止典儀曰再拜在位者皆再拜左輔詣御坐前承
制降東階詣掌冠者前西向稱有制典儀贊在位官再
拜訖宣制曰皇太子冠命卿等行禮掌冠贊冠者再拜
訖文臣侍從官武臣節度使以上升殿東西立應行禮
官詣東階下立東宫官入詣太子東房次禮直官等引
太子内侍二人夾侍東宫官後從欽安之樂作即席西
向坐樂止引掌冠贊冠者以次詣罍洗所樂作搢笏盥
帨訖出笏升樂止執折上巾者升掌冠者降一等受之
右執項左執前進皇太子席前北向立祝曰咨爾元子
肇冠於阼筮日擇賓德成禮具於萬斯年承天之祜乃
跪冠順安之樂作掌冠者興(席南北面立後準此)贊冠者進席前
北面跪正冠興立於掌冠者之後太子興内侍跪進服
服訖樂止掌冠者揖太子復坐禮直官等引掌冠者降
詣罍洗如上儀贊冠者進席前北向跪脱折上巾置於
匴興内侍跪受興置於席執遠遊冠者升掌冠者降二
等受之右執項左執前進太子席前北向立祝曰爰即
令辰申加元服崇學以讓三善皆得副予一人受天百
福乃跪冠懿安之樂作掌冠者興贊官者進跪簪結紘
興太子興内侍跪進服服訖樂止掌冠者揖太子復坐
降詣罍洗及贊冠者跪脱遠遊冠並如上儀執衮冕者
升掌冠者降三等受之右執項左執前進太子席前北
向立祝曰三加彌尊國本以正無疆惟休有室大競懋
昭厥德保兹永命乃跪冠成安之樂作掌冠者興贊冠
者如上儀跪簪結紘内侍進服服訖樂止禮直官等引
太子降自東階樂作由西階升即醴席南向坐樂止又
引掌冠者詣罍洗樂作盥帨訖升西階樂止贊冠者跪
取爵内侍注酒掌冠者受爵跪進太子席前北向立祝
曰旨酒嘉薦有飶其香拜受祭之以定爾祥令德夀豈
日進無疆太子搢圭跪受爵正安之樂作飲訖奠爵執
圭大官令設饌席前太子搢圭食訖樂止執圭興大官
令徹饌爵禮直官等引自西階詣東房易朝服降立横
街南北向東宫官復位西向太子初行樂作至位樂止
禮直官等引掌冠贊冠者詣前西向掌冠者少退字之
曰始生而名為實之賓既冠而字以益厥文永受保之
承天之慶奉敕字某太常博士請再拜太子再拜訖搢
笏舞蹈再拜奏聖躬萬福又再拜左輔承旨降自東階
詣太子前西向宣曰有敕太子再拜宣敕曰事親以孝
接下以仁遠佞近義禄賢使能古訓是式大猷是經宣
訖太子再拜訖禮直官等引太子前俯伏跪奏稱臣雖
不敏敢不祗奉奏訖興復位再拜訖引出殿門樂作出
門樂止侍立官並降復位典儀曰拜贊者承𫝊在位者
皆再拜禮儀使奏禮畢鳴鞭大樂正令撞蕤賓之鐘左
五鐘皆應乾安之樂作皇帝降坐左輔奏解嚴放仗在
位官皆再拜退太子入内朝見皇后如宫中儀迺擇日
謁太廟别廟宿齋於本宫質明服遠遊冠朱明衣乘金
輅至廟改服衮冕執圭行禮羣臣稱賀皇帝賜酒三行
其皇子冠前期擇日奉告景靈宫太常設皇子冠席文
德殿東階上稍北東向設褥席陳服於席南東領北上
九旒冕服七梁進賢冠服折上巾公服七梁冠簪導九
旒冕簪導同箱在服南設罍洗酒饌旒冕冠巾及執事
者並如皇太子儀其日質明皇帝通天冠絳紗袍御文
德殿皇子自東房出内侍二人夾侍王府官從恭安之
樂作即席南向坐樂止掌冠者進折上巾北向跪冠修
安之樂作贊冠者進北向跪正冠皇子興内侍跪進服
訖樂止掌冠者揖皇子復坐以爵跪進祝曰酒醴和旨
籩豆静嘉授爾元服兄弟具來永言保之降福孔皆皇
子搢笏跪受爵翼安之樂作飲訖太官令進饌訖再加
七梁冠進安之樂作掌冠者進爵祝曰賓贊既成肴核
惟旅申加厥服禮儀有序允觀厥成承天之祜皇子跪
受爵輔安之樂作太官奉饌三加九旒冕廣安之樂作
掌冠者進爵祝曰旨酒嘉栗甘薦令芳三加爾服眉夀
無疆永承天休俾熾而昌皇子跪受爵賢安之樂作太
官奉饌饌徹皇子降易朝服立横街南北向掌冠者字
之曰歲日云吉威儀孔時昭告厥字君子攸宜順爾成
德永受保之奉敕字某皇子再拜舞蹈又再拜奏聖躬
萬福又再拜左輔宣敕戒曰好禮樂善服儒講藝蕃我
王室友于兄弟不溢不驕唯以守之皇子再拜進前俯
伏跪稱臣雖不敏敢不祗奉俯伏興復位再拜出殿上
侍立官並降復位再拜放仗明日百僚詣東上閤門賀
(真宗大中祥符八年十二月戊寅承天節羣臣上夀是日皇子慶國公加冠司天言日煇珥直抱氣戊子集賢)
(校理晏殊上皇子冠禮賦詔奬之)
明太祖洪武元年定皇太子冠禮前期太史監卜日工
部製衮冕遠遊冠折上巾服翰林院撰祝文祝辭禮部
具儀注中書省承制命某官為賓某官贊既卜日遣官
祭告天地宗廟前一日内使監令陳御座香案於奉天
殿設皇太子次於殿東房賓贊次於午門外質明執事
官設罍洗於東階設皇太子冠席於殿上東南西向設
醴席於西階上南向張帷幄於東序内設褥席於帷中
又張帷於序外御用監陳服於帷内東領北上衮服九
章遠遊冠絳紗袍折上巾緇纚犀簪在服南櫛又在南
司尊實醴於側尊加勺羃設於醴席之南設坫於尊東
置二爵進饌者實饌設於尊北諸執事者各立其所鼓
三嚴文武官入皇帝服通天冠絳紗袍升座如常儀賓
贊就位樂作四拜興樂止侍儀司跪承制降自東階詣
賓前稱有敕賓贊及在位官皆跪宣制曰皇太子冠命
卿等行禮皆俯伏興四拜文武侍從班俱就殿内位賓
贊執事官詣東階下位東宫官及太常博士詣殿前東
房導皇太子入就冠席内侍二人夾侍東宫官後從樂
作即席西南向樂止賓贊以次詣罍洗樂作搢笏盥帨
訖出笏樂止升自西階執事者奉折上巾進賓降一等
受之右執項左執前進太子席前北向祝畢跪冠樂作
賓興席南北面立贊冠者進席前北面跪正冠興立於
賓後内侍跪進服皇太子興服訖樂止賓揖皇太子復
坐賓贊降詣罍洗訖贊進前跪脱折上巾置於箱興以
授内侍執事者奉遠遊冠進賓降二等受之樂作進冠
如前儀贊進前北向跪簪結紘興立於賓後内侍跪進
服服訖樂止賓揖皇太子復坐賓贊又降詣罍洗訖贊
進前跪脱遠遊冠置於箱以授内侍執事者奉衮冕進
賓降三等受之樂作進冠如前儀畢贊進前北面跪簪
結紘内侍跪進服服訖樂止太常博士導皇太子降自
東階樂作由西階升即醴席南向坐樂止賓詣罍洗樂
作盥帨訖樂止贊冠者取爵盥爵帨爵詣司尊所酌醴
授賓賓受爵跪進於皇太子祝畢皇太子搢圭跪受爵
樂作飲訖奠爵執圭進饌者奉饌於前皇太子搢圭食
訖執圭興樂止執事官徹爵與饌太常博士導皇太子
降自西階至殿東房易朝服詣丹墀拜位北向東宫官
屬各復拜位賓贊詣皇太子位稍東西向賓少進字之
辭曰奉敕字某皇太子再拜跪聽宣敕復再拜興進御
前跪奏曰臣不敏敢不祇承奏畢復位侍立官並降殿
復位四拜禮畢皇帝興樂作還宫樂止内給事導皇太
子入内殿見皇后如正旦儀百官以次出明日謁廟如
時享禮又明日百官朝服詣奉天殿稱賀退易公服詣
東宫稱賀錫宴憲宗成化十四年續定皇太子冠禮前
期一日遣官具特牲告廟行一獻禮錦衣衛設羃次於
文華殿東序鴻臚寺設節案香案冠席醴席盥洗司尊
所等具如儀内侍張帷幄陳袍服皮弁服衮服圭帶舄
等物置帷中案上具翼善冠皮弁九旒冕置於東階之
南案上質明皇帝御奉天殿𫝊制遣官持節行禮皇太
子迎於文華殿門外樂作持節官持節入置於案退樂
止禮部官導皇太子詣香案前樂作四拜樂止鴻臚寺
鳴贊贊行初加冠禮内侍奉翼善冠賓降階一等受之
祝曰吉月令辰乃加元服懋敬是承永介景福樂作賓
跪進冠興贊者跪正冠樂止禮部官啓易服皇太子入
幄易袍服出禮部官啓復坐鳴贊贊行再加冠禮内侍
奉皮弁賓降階二等受之祝曰冠禮申舉以成令德敬
慎威儀惟民之式樂作内侍釋翼善冠賓跪進皮弁贊
者跪正皮弁樂止禮部官啓易服皇太子入幄易皮弁
服舄出禮部官啓復坐鳴贊贊行三加冠禮内侍奉冕
旒賓降階三等受之祝曰章服咸加飭敬有虔永固皇
圖於千萬年樂作内侍釋皮弁冠賓跪進冕旒贊者跪
簪結紘樂止禮部官啓易服皇太子入幄易衮服出禮
部官啓復坐鳴贊贊行醮禮皇太子詣醴席樂作即坐
樂止光禄寺官舉醴案樂作贊酌醴授賓賓執爵詣席
前立樂止祝曰旨酒孔馨嘉薦再芳受天之福萬世其昌
賓跪進爵皇太子搢圭受爵置於案教坊司作樂奏喜
千春之曲次啓進酒皇太子舉爵飲訖奠爵於案樂止
光禄寺官進饌樂作至案樂止饌訖出圭徹案賓贊復
位鳴贊贊受敕戒皇太子降階樂作至拜位樂止宣敕
戒官詣皇太子前稍東西向立曰有制皇太子跪宣敕
戒曰孝事君親友於兄弟親賢愛民居仁由義毋怠毋
驕茂隆萬世樂作四拜興樂止持節官奉出節樂作皇
太子送節至殿門外還東序内侍導還宫樂止賓贊等
官持節復命餘如舊儀是日皇太子詣皇太后皇帝皇
后前謝俱行五拜三叩頭禮用樂(又明會典載當日皇太子具冕服謁祭奉)
(先殿詣太皇太后皇太后及皇后前謝)明日皇帝及皇太子受羣臣賀如
儀(神宗萬歷中禮部尚書馮琦言舊制皇太子冠設冠席醴席於文華殿内今文華殿為皇帝臨御遣官之)
(地則皇太子冠席醴席應移於殿東序又親王冠舊設席於皇極門之東廡令皇太子移席於殿東序則親王)
(應移席於殿西序從之)皇子冠禮初加進網巾祝詞曰兹惟吉日
冠以成人克敦孝友福禄來臻再加進翼善冠祝詞曰冠
禮斯舉實由成德敬慎威儀維民之則三加進衮冕祝
詞曰冠至三加命服用章敬神事上永固藩邦酌醴祝
曰旨酒嘉薦載芬載芳受兹介福百世其昌敕戒祠曰
孝於君親友於兄弟親賢愛民率由禮義毋溢毋驕永
保富貴其陳設執事及𫝊制謁謝並如皇太子儀(舊禮皇子冠之)
(明日百官稱賀畢詣王府行禮憲宗成化二十三年皇子冠之次日各詣奉天門東廡序立百官常服四拜)
成祖永樂中命皇太子嫡長子為皇太孫冠於華蓋殿
其儀與皇太子同
士大夫冠(宋)(明)
宋品官冠子儀將冠主人諏日擇賓告於襧廟戒賓而
宿之質明執事者設洗於東階東南陳服於房東領北
上平冕金鍍鍮石稜角簪素羅素裙蔽膝白綬巾單緋
白羅大帶金鍍銅華帶緋羅履襪二梁冠朝服金鍍銀
稜角簪銀立筆緋羅大袖白紗巾單皂襈白羅方心曲
領緋羅蔽膝緋白羅大帶銀褐綬勒帛金鍍銅束帶佩
方膝練鵲錦綾青絲網鍮石環折上巾公服巾總二梁
冠平冕笄組紘實於篚平冕二梁冠折上巾各一箱執
以待於西隅南面東上主人公服立東階下西面兄弟
各服其服立洗東西面北上將冠者立房中南面賓贊
立外門之外設主人位於東階上西面賓贊位於西階
上東面主人揖賓升就位贊冠者盥升立於房中設冠
位於主人東北西面將冠者出房南面贊冠者奠巾總
於席南端還即席坐設巾總賓降主人從降賓既盥揖
遜升主人復初位賓即冠者席前跪正巾興降西階一
等執折上巾者升授賓賓右手執項左手執前進揖冠
者席前東向立祝曰粤惟初冠考禮之稱正爾容體順
爾辭令盡革童心永膺大慶乃跪冠興復位贊冠者跪
正折上巾冠者興賓揖冠者適房服(折上巾服)出房南面立
賓主俱興賓揖冠者即席坐贊冠者跪脱折上巾設笄
賓降主人從降賓既盥揖遜升即冠者席前跪正巾興
降西階二等執二梁冠者升授賓賓右手執項左手執
前進冠者席前東向立祝曰載契爾龜載加爾服爾既
順序毋曰欲速自天申之申以百福乃跪冠興復位贊
冠者結紘冠者興賓揖冠者適房服(二梁冠服)出房南面立
賓主俱興賓揖冠者即席坐贊冠者跪脱二梁冠設笄
賓降主人從降賓既盥揖遜升賓即冠者席前跪正中
興降西階三等執平冕者升東面授賓賓右手執項左
手執前進冠者席前東向立祝曰授時之吉迎天之休
抗以高明掖其進修三加彌尊百禄是遒乃跪冠興復
位贊官者結紘冠者興賓揖冠者適房服(平冕服)出房南
面立賓主俱興執事者徹折上巾二梁冠席於房布席
面階上南面設酒饌如常儀贊冠者以酒注於爵賓揖
冠者即席南面立賓受爵進席前北向立祝曰旨酒既
嘉載肴斯阜既曰克家亦維繼祖孝友慈祥受天之祜
冠者席西拜受爵賓答拜贊冠者薦饌冠者即座飲食
訖降席再拜賓答拜易服拜父父為起入拜母母為起
賓降當西序東面立主人降當東序西面立冠者出立
於西階東南面賓少進字之曰卜筮云吉禮儀孔明爰
字爾德嘉爾有成字曰伯某甫(仲叔季惟其所當)冠者曰某雖
不敏敢不祗奉賓出主人請禮從者賓辭主人固請賓
乃就次如别儀冠者廟見及見諸父諸兄姑姊如常儀
冠訖主人釋服改席揖賓及贊冠者即席衆賓皆興執
事者奉幣酬賓會訖賓主俱興主人再拜賓答拜賓出
主人送於門外(司馬光曰古者二十而冠將責為人子為人弟為人臣為人少者之行於其人)
(故其禮不可不重也近世人情輕薄生子猶飲乳已加巾帽有官者或為製公服而弄之過十歲猶總角者鮮)
(矣彼責以四者之行豈能知之故往往自幼至長愚騃如一由不知成人之道也古者惟稱二十而冠然世俗)
(之敝不可猝變若敦厚好古之君子俟其子年十五以上能通孝經論語粗知禮義然後冠之斯為美矣又家)
(禮載嫡子三加皆祝而冠又祝而酌又祝而字庶子三加既加然後酌而祝之又祝而字其即席而冠也嫡子)
(西南庶子南面)
明太祖洪武元年定品官冠禮之制始加緇布冠再加
進賢冠三加爵弁其儀前期擇日主者告於家廟乃筮
賓前二日戒賓及贊冠者明日設次於大門外之右南
向至日夙興設洗於阼階東南東西當東霤六品以下
當東榮南北以堂深罍水在洗東加勺羃篚在洗西南
肆實巾一於篚加羃設席於東房西牖下陳服於席東
領北上莞筵四藻席四在南側尊甒醴在服北加勺羃
設坫在尊北四品以下設篚無坫饌陳於坫北設洗於
東房近北罍在洗西篚在洗東北肆實以巾質明賓贊
至門外掌次者引之次賓贊公服諸行事者各服其服
就位冠各一笥各一人執之侍於西階之西東面北上
設主席於阼階上西面設賓席於西階東面冠者席於
主者東北西面主者公服立於阼階下當序西面諸親
公服立於罍西東南西面北上尊者在别室儐者公服
立於門内道東北面冠者雙童髻空頂幘雙玉導綵摺
錦紳烏皮履六品以下導不以玉立於房中南面主者
贊冠者公服立於房内戶東西面賓及贊冠者出次立
於門西東面北上儐者進受命出立門東西面曰敢請
事賓曰某子有嘉禮命某執事儐者入告主者迎賓於
大門外之東西面再拜賓答拜主者揖贊冠者報揖又
揖賓賓報揖主者入賓贊次入及内門至階主者請陞
賓三辭乃陞主者自阼階立於席東西向賓自西階立
於席西東向賓贊冠者及庭盥於洗陞自西階入於東
房立於主贊冠者之南西面主贊冠者導冠者立於房
外之西南面賓贊冠者取纚櫛簪跪奠於筵南端退立
於席北少東西面賓揖冠者冠者進升席西向坐賓贊
冠者進筵前東面跪脱雙童髻櫛畢設纚興復位立賓
降至罍洗盥訖詣西階主者立於席後西面賓立於西
階上東面執緇布冠者升賓降一等受之右執項左執
前進冠者筵前東向立祝用士禮祝詞祝畢跪冠興復
位賓贊冠者進筵前東面跪結纓興復位冠者興賓揖
之適房賓主皆坐冠者衣青衣素裳出戶西南面立賓
俱興賓揖冠者冠者進升席西向坐賓贊冠者跪脱
緇布冠櫛畢設纚賓進進賢冠立祝如初加禮祝畢跪
冠興復位賓贊冠者跪設簪結纓興復位冠者適房易
絳紗服出升席賓贊冠者跪脱進賢冠櫛畢設纚賓進
爵弁立祝如再加禮賓贊冠者設簪結纓如前冠者適
房著爵弁之服出主贊冠者徹纚櫛簪箱及筵入於房
又設筵於室戶西南向冠者出房戶西南面立主贊洗
觶於房酌醴出南面立賓揖冠者就筵西南面立受醴
進冠者筵前北面立祝畢冠者拜受觶賓復西階上答
拜執饌者進饌於筵冠者左執觶右執脯祭於籩豆間
贊者取胏一以授冠者奠觶於薦西以祭冠者坐取觶
祭醴奠觶再拜賓答拜冠者執觶興賓主俱坐冠者升
筵跪奠觶於薦東興進北面跪取脯降自西階入見母
進奠脯於席前退再拜出母不在則使人受脯於西階
下初冠者入見母賓主俱興賓降當西序東面立主者
降東序西面立冠者出立於階東南面賓少進西字之
辭同士禮冠者再拜跪曰某不敏夙夜祗承賓出主者
送於内門外西向請禮從者賓就次主者入初賓出冠
者東面見諸親諸親拜之冠者答拜冠者西向拜賓贊
賓贊亦答拜見諸尊於别室亦如之賓主既釋服入醴
席一獻訖賓與衆賓出次立於門東西面主者出揖賓
賓報揖主者先入賓及衆賓從之至階賓立於西階上
主者立於東階上衆賓立西階下主者授幣篚於賓贊
復位還阼階上北面拜送賓贊降自西階主者送賓於
大門外西面再拜而入孤子則諸父諸兄戒賓冠之日
主者紒而迎賓冠於阼階下其儀亦如之明日見廟冠
者朝服入廟南門中庭道西北面再拜出
庶人冠(宋)(明)
(臣)等謹按古冠禮之存者唯士禮後世皆推而用
之故杜佑作禮典緣代歷叙所載甚詳獨無庶人
冠禮至宋政和始定其制有明之初詔定冠禮自
天子以至於庶人纖悉備具雖時俗鮮有行之者
然載之禮官存為典故亦一代之制也爰列載於
左
宋庶人子冠儀將冠主人諏日擇賓告於禰為位於廳
事南面主人北面再拜乃告曰某子某年若干矣卜以
某甲子冠吉乃速賓某以始卒冠事庶幾臨之謹告前
期主人戒賓曰某日將冠於子某首願吾子莅之賓許
諾其日夙興張帷為房於廳事之東陳服其中東領北
上酒饌在服北帽一折上巾一陳於西階之西為賓主
位如常儀為冠者席於主人東少北西向將冠者待於
房主人迎賓入冠者出主人曰敢勞吾子賓揖將冠者
即席坐執帽者升賓降受之進冠者席前東向立祝曰
令月吉日始加首服棄爾幼志茂爾成德俾夀而臧以
介多福乃跪加帽興復位賓揖冠者適房易服出即冠
席復坐賓跪脱帽執折上巾者升賓降受之進冠者席
前東向立祝曰吉月令辰申加爾服欽爾威儀柔嘉維
則夀考不忘以終厥德乃跪冠興復位賓揖冠者適房
執事者徹冠席為醴席於西階南向賓揖冠者即醴席
西向立賓受琖進席前北向立祝曰爾酒既醑爾肴既
旅拜受祭之自求多祜冠者席西多受賓答拜執事者
薦饌冠者坐飲食訖再拜賓答拜冠者興離席立於東
階之西南向賓少進字之曰爾服既莊爾儀既備兄弟
偕止爰告爾字永保受之令德是似冠者拜賓答拜冠
者廟見如常儀拜父母諸父羣從之尊者主人饗賓賓
出主人送於門外(案宋政和五禮新儀庶人冠二加又考宋史輿服志附載庶人冠禮初加緇布)
(冠深衣大帶納履再加帽子皂衫革帶繫鞵三加幞頭公服革帶納鞾則是三加也與政和禮互異或亦因時)
(改定姑備誌之)
明制庶人冠禮凡男子年十五至二十皆可冠將冠筮
日筮賓戒賓俱如品官儀是日夙興張幄為房於廳事
東皆盛服設盥於阼階下東南陳服於房中西牖下席
二在南酒在服北次幞頭巾帽各盛以盤三人捧之立
於堂下西階之西南向東上主人立於阼階下諸親立
於盥東儐者立於門外以俟賓冠者雙紒袍勒帛素履
待於房賓至主人出迎揖而入坐定冠者出於房執事
者請行事賓之贊者取櫛總篦幧頭置於席南賓揖冠
者即席西向坐贊者為之櫛合紒施總加幧頭賓降主
亦降立於阼階下賓盥主人揖讓升自西階復位執事
者進巾賓降一等受之詣冠者席前東向祝詞同品官
祝訖跪著巾興復位冠者興賓揖之入房易服深衣大
帶出就冠席賓盥如初執事者進帽賓降二等受之進
祝跪冠訖興復位揖冠者入房易服襴衫要帶出就冠
席賓盥如初執事者進幞頭賓降三等受之進祝跪冠
訖興復位揖冠者入房易公服出執事者徹冠席設醴
席於西階南向贊者酌醴出房立於冠者之南賓揖冠
者即席西向立賓受醴詣席前北面祝冠者拜受賓答
拜執事者進饌冠者即席坐飲食訖再拜賓答拜冠者
離席立於西階之東南向賓字之如品官詞冠者拜賓
答拜冠者拜父母父母為之起拜諸父之尊者遂出見
鄉先生及父之執友先生執友皆答拜賓退主人請禮
賓賓辭固請乃入設酒饌賓退主人酬賓贊侑以幣禮
畢主人以冠者見於祠堂再拜出
女笄(宋)(明)
(臣)等謹按杜典女笄祇載同制今考唐以後各正
史及六典會要諸書唯宋則獨有公主筓禮此外
無聞焉他如各代服飾之制有未嫁已嫁之分者
與周制許嫁筓而字之意相符亦並載之
宋制公主筓禮年十五雖未議下嫁亦筓筓之日設香
案於殿庭設冠席於東房坐東向西設醴席於西階上
坐西向東設席位於冠席南西向其裙背大袖長裙褕
翟之衣各設於椸冠筓冠朵九翬四鳳冠冬置於槃蒙
以帕首飾隨之陳於服椸之南執事者三人掌之櫛總
置於東房内執事宫嬪盛服旁立俟樂作奏請皇帝升
御座樂止提舉官奏曰公主行筓禮樂作贊者引公主
入東房次行尊者為之總髻畢出即席西向坐次引掌
冠者東房西向立執事奉冠筓以進掌冠者進前一步
受之進公主席前北向立樂止祝曰令月吉日始加元
服棄爾幼志順爾成德夀考綿鴻以介景福祝畢樂作
東向冠之冠畢席南北向立贊冠者為之正冠施首飾
畢揖公主適房樂止執事者奉裙背入服畢樂作公主
就醴席掌冠者揖公主坐贊冠者執酒器執事者酌酒
授於掌冠者執酒北向立樂止祝曰酒醴和旨籩豆静
嘉受爾元服兄弟具來與國同休降福孔皆祝畢樂作
進酒公主飲畢贊冠者受酒器執事者奉饌食訖徹饌
復引公主至冠席坐樂止贊冠者至席前贊冠者脱冠
置於槃執事者徹去樂作執事者奉冠以進掌冠者進
前二步受之進公主席前北向立樂止祝曰吉日令辰
乃申爾服飾以威儀淑謹爾德眉夀永年享受遐福祝
畢樂作東向冠之冠畢席南北向立贊冠者為之正冠
施首飾畢揖公主適房樂止執事者奉大袖長裙入服
畢樂作公主至醴席掌冠者揖公主坐贊冠者執酒器
執事者酌酒授於掌冠者執酒北向立樂止祝曰賓贊
既成殽核唯旅申加爾服禮儀有序允觀爾成永天之
祜祝畢樂作進酒公主飲畢贊冠者受酒器執事者奉
饌食訖徹畢復引公主至冠席坐樂作贊冠者至席前
贊冠者脱冠置於槃執事者徹去樂作執事者奉九翬
四鳳冠以進掌冠者進前三步受之進公主席前向北
而立樂止祝曰以歲之吉以月之令三加爾服保兹永
命以終厥德受天之慶祝畢樂作東向冠之冠畢席南
北向立贊冠者為之正冠施首飾畢揖公主適房樂止
執事者奉褕翟之衣入服畢樂作公主至醴席掌冠者
揖公主坐贊冠者執酒器執事者酌酒授於掌冠者執
酒北向立樂止祝曰旨酒嘉薦有飶其香咸加爾服眉
夀無疆永承天休俾熾而昌祝畢樂作進酒公主飲畢
贊冠者受酒器執事者奉饌食訖徹饌復引公主至席
位立樂止掌冠詣前相對致辭曰歲日具吉威儀孔時
昭告厥字令德攸宜表爾淑美永保受之可字曰某祝
訖樂作掌冠者退引公主至君父之前樂止再拜起居
謝恩再拜少俟提舉進御坐前承旨訖公主再拜提舉
乃宣訓詞曰事親以孝接下以慈和柔正順恭儉謙儀
不溢不驕毋詖毋欺古訓是式爾其守之宣訖公主再
拜前奏曰兒雖不敏敢不祇承歸位再拜見后母之禮
如之禮畢公主復坐皇后稱賀次妃嬪稱賀次掌冠贊
冠者謝恩次提舉衆内臣稱賀其餘班次稱賀並依常
式禮畢樂作駕興樂止其士庶之家女子在室者止用
冠子背子婦人則假髻大衣長裙
明制士庶之家女子在室者作三小髻金釵珠頭&KR2254;窄
袖背子婦人則用禮服
欽定續通典卷五十五
