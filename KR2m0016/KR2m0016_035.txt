欽定續通典卷三十五
職官
王侯總叙
封建起於黃唐郡縣創自秦漢師古者欲復封建宜今
者必置郡縣唐臣杜佑作王侯總叙雖備陳其利病而
終之曰莫可究詳曹冏陸機著論謂必宜法古魏徵李
百藥上疏又力排其議夫救分離之難莫若建諸侯削
尾大之勢莫若置守宰而今昔異時欲行古道勢莫能
遵故自唐以迄宋遼金元皆無封建至明初封皇子為
諸王置藩府於各直省雖非如三代之分茅胙土得專
生殺而護衛甲士為數甚夥其不能謹守藩條者每足
滋生民之擾是以惠帝始立方欲因事削除致有靖難
之師且成祖既併取寧藩徙之南昌傳世未幾宸濠踵
而生變徒貽國患古法之不可復泥又其明騐然五等
之號歴代不廢品秩之差前後各殊史傳所載及各朝
會典典章集禮所傳班班可考爰列叙於左
歴代王侯封爵(公主并官屬附)
唐制爵九等一曰王食邑萬戸正一品二曰嗣王郡王
食邑五千戸從一品三曰國公食邑三千戸從一品四
曰開國郡公食邑二千戸正二品五曰開國縣公食邑
千五百戸從二品六曰開國縣侯食邑千戸從三品七
曰開國縣伯食邑七百戶正四品上八曰開國縣子食
邑五百戶正五品上九曰開國縣男食邑三百戸從五
品上皇兄弟皇子皆封國為親王皇太子子為郡王親
王之子承嫡者為嗣王諸子為郡公以恩進者封郡王
襲郡王嗣王者封國公凡名山大川及畿内諸縣皆不
以封至郡公有餘爵聽迴授子孫其國公皆特封凡封
戶三丁以上為率歲租三之一入於朝廷食實封者得
真戶分食諸州其王府傳一人諮議參軍事一人友一
人侍讀無定員文宗開成元年改諸王侍讀曰奉諸王
侍讀宣宗大中初復舊文學一人東西閤祭酒各一人
長史一人司馬一人掾一人屬一人主簿一人記室參
軍事二人錄事參軍事一人錄事一人功倉戸兵騎法
士等七曹參軍事各一人參軍事二人行參軍事四人
典籖二人自典籖以上為府官郡王嗣王不置長史親
事府典軍二人副典軍二人校尉五人旅帥隊正隊副
自旅帥以下視親事多少乃置帳内府典軍二人副典軍
二人自校尉以下員品如親事府親王國令一人大農
一人尉一人(按杜佑通典作大農二人尉二人兹據新唐志)丞一人學官長丞
各一人食官長丞各一人廐牧長丞各二人典府長丞
各二人皇姑為大長公主正一品姊為長公主女為公
主皆視一品皇太子女為郡主從一品親王女為縣主
從二品凡王公十五以上預朝集宗親女婦諸王長女
月參凡公主邑司令一人丞一人主簿一人錄事一人
宋爵一十二等王嗣王郡王國公郡公開國公開國郡
公開國縣公開國侯開國伯開國子開國男皇子兄弟
封國謂之親王親王之子承嫡者為嗣王宗室近親承
襲特旨者封郡王遇恩及宗室祖宗後承襲及特旨者
封國公餘宗室近親並封郡公食邑沿唐制王食五千
戸郡王國公三千戸特加者無定數其開國公侯伯子
男皆隨食邑二千戶以上封公一千戸以上封侯七百
戸以上封伯五百戸以上封子三百戸以上封男分國
三等大國二十七次國二十小國百二十見任前任宰
相食邑實封共萬戸王為正一品嗣王郡王國公為從
一品開國郡公為正二品開國縣公為從二品開國侯
為從三品開國伯為正四品開國子為正五品開國男
為從五品太祖開寳六年詔晉王位望俱崇親賢莫並
宜位在宰相之上太宗太平興國八年楚王廣平郡王
出閤令宰相立親王之上真宗景德中皇姪武信軍節
度使惟吉加同平章事時駙馬都尉石保吉先為使相
史館引唐制宗室在同品官上遂升唯吉焉凡親王府
有傳長史司馬諮議參軍友記室參軍王府教授小學
教授傳及長史司馬有其官而未嘗除太平興國八年
諸王出閤楚王府置諮議參軍二人翊善一人陳王府
置諮議翊善各一人後又置記室及諸王府侍講一人
並以常參官充其後多不置諮議翊善記室或止一員
真宗大中祥符九年仁宗初封夀春郡王置友二員亦
以常參官充天禧二年進封昇王友遷諮議仍置記室
一人皇姪皇孫侍教南北伴讀無定數凡公主亦分大
長公主長公主公主郡主縣主皆不置官屬
遼之封爵唯有國王郡王國公三等率以漆水柳城混
同蘭陵國名則屢進屢改有加至二國者其初宗室與
勲戚無異道宗太康五年十一月詔唯王子封一字王
餘並削降其爵號大約採唐宋之制其王府北面官有
親王祇應司王子院有王子太師王子太保王子司徒
王子司空王子班郎君南面官王傅府有王傅(興宗重熙十五)
(年蕭惟信為燕趙王傅)親王内史府有内史(道宗太康三年見内史吴嘉努)長史
參軍諸王文學館有諸王教授(重熙中姚景行為燕趙國王教授)諸王
伴讀(聖宗太平八年長沙郡王宗允等奏選諸王伴讀)
金封爵正從一品曰郡王曰國公正從二品曰郡公正
從三品曰郡侯正從四品曰郡伯(舊曰縣伯章宗承安二年更)正五
品曰縣子從五品曰縣男凡封王者食邑萬戸實封一
千戸郡王五千戸實封五百戸國公三千戸實封三百
戸郡公二千戶實封二百戶郡侯一千戸實封一百戸
郡伯七百戸縣子五百戸縣男三百戸凡封王大國之
號二十次國三十小國三十封王之郡號十封公主之
縣號三十其王府官有傅府尉長史司馬文學記室參
軍
元爵八等王正一品郡王從一品國公正二品郡公從
二品郡侯正三品郡伯正四品亦有從四品縣子正五
品縣男從五品其初宗室駙馬通稱諸王制度簡樸位
號無稱惟視印章以為輕重後始有國邑之名其制封
一字王者金印獸紐兩字王者金印螭紐次有金印駝
紐金鍍銀印駝紐金鍍銀印龜紐有止用銀印龜紐各
分等級有同姓無國邑而稱王者但曰宗王諸王𫝊官
庫春布哈太子至齊王位下凡四十五王每位下各設
王傅傅尉司馬三員傅尉庫春布哈額布根鄂蘭烏克
三王有之自此以下皆稱府尉别於王傅之下司馬之
上而三員並設又多寡不同或少至一員或多至三員
者齊王則又獨設王傅一員
明太祖洪武三年詔立長子標為皇太子封第二子椿
為秦王次棡晉王棣燕王櫹吴王楨楚王槫齊王樟潭
王杞趙王檀魯王姪孫守謙靖江王皆授以册寳設置
相傅官屬及諸禮儀八年定諸王宗人禄米每歲親王
五萬石靖江王二萬石郡王六千石郡王諸子年十五
人賜田六十頃為永業除其租九年定王府官制又定
諸王及公主歲供之等十七年更定册寳親王俱授以
金册金寳皇太子之次嫡子及庶子年十歲皆封郡王
授以塗金銀册銀印親王嫡長子年十歲立為王世子
授以塗金銀册銀印次子及庶子年十歲皆封郡王册
印亦如之郡王次子授鎮國次孫輔國次曾孫奉國皆
將軍凡三等次元孫鎮國次五世孫輔國次六世孫奉
國皆中尉凡三等其王府官屬長史司左右長史各一
人其屬典簿一人審理所審理正一人副一人典膳所
典膳正一人副一人奉祠所奉祠正一人副一人典樂
一人典寳所典寳正一人副一人紀善所紀善二人良
醫所良醫正一人副一人典儀所典儀正一人副一人
伴讀四人教授無定員引禮舍人三人倉大使副使各
一人郡王府教授一人典膳一人鎮國將軍教授一人
神宗萬歴間周府設宗正一人後各府亦漸置郡王府
增設教授一人凡王府護衛指揮使司設官如京衛其
王府儀衛司儀衛正一人儀衛副二人典仗六人儀衛
掌侍衛儀仗護衛掌防禦非常護衛王邸有征調則聽
命於朝凡功臣外戚封爵三等曰公侯伯皆有流有世
功臣則給鐵劵歲禄以功為差已封而又有功仍爵或
進爵增禄其才而賢者則出司戎政(具三都尉篇)否則食禄
奉朝請而已年幼而嗣爵者咸入國子監讀書世宗嘉
靖八年定外戚封爵毋許世襲其有世襲一二代者出
特恩駙馬亦有封侯者若恩親侯李貞永春侯王寧京
山侯崔元以恩澤封侯非制也公主亦有大長公主長
公主凡尚主者並曰駙馬都尉其尚郡主縣主郡君縣
君鄉君者並曰儀賓洪武七年公主府設家令一人司
丞一人錄事一人二十三年改家令司為中使司以内
使為之
欽定續通典卷三十五
