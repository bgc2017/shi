欽定續通典卷五十七
禮(嘉)
天子納后妃(冊后附)(宋)(遼)(金)(元)(明)
宋制自太祖建隆元年立瑯邪郡夫人王氏為皇后命
所司擇日備禮冊命自後凡制書云冊命者多不行冊
禮后妃皆寫冊命告身以金花龍鳳羅紙金塗褾袋有
司進入學士院草制宣於正殿近侍牧守宗室皆修貢
禮羣臣拜表稱賀又詣内東門奉牋賀皇后真宗冊德
妃劉氏為皇后不欲令藩臣貢賀不降制於外廷止命
學士草詞付中書仁宗冊皇后曹氏其冊制如皇太子
玉用珉玉五十簡匣依冊之長短寶用金方一寸五分
高一寸其文曰皇后之寳盤螭紐綬并緣冊寳法物依
約舊制為之匣盝並朱漆金塗銀其禮與通禮異不立
仗不設縣前一日守宫設次於朝堂設冊寶使副次於
東門外命婦次於受冊寶殿前外設皇后受冊寳位於
殿庭階下北向奉禮設冊寳使位於内東門外副使内
侍位於其南差退東向北上冊寳案位於使前南向又
設内給事位於北面南向其日百官常服早入次禮直
官通事舍人先引中書令侍中門下侍郎中書侍郎及
奉冊寳官執事人綘衣介幘詣垂拱殿門就次以俟冊
降禮直官通事舍人分引宰臣樞密冊寳使副百官詣
文德殿立班東西相向内侍二員自内承旨降皇后冊
寳出垂拱殿奉册寳官俱搢笏率執事人禮直官𨗳中
書侍郎押冊中書令後從門下侍郎押寳侍中後從由
東上閤門出至文德殿庭權置禮直官通事舍人引使
副就位次引侍中於使前西向稱有制典儀曰再拜贊
者承𫝊使副在位官皆再拜宣曰贈尚書令冀王曹彬
孫女冊為皇后命公等持節展禮使副再拜侍中還位
門下侍郎帥主節者詣使東北主節以節授門下侍郎
門下侍郎執節授冊使冊使跪受興付主節幡隨節立
於使左次引中書令侍中詣冊寳東北西向立中書侍
郎引冊案立於中書令右中書令取冊授冊寳使冊寳
使跪受興置於案中書令中書侍郎退復班門下侍郎
引寳案於侍中之右取寳授冊寳使如上儀退復位典
儀贊拜訖禮直官通事舍人引使副押冊寳持節者前
𨗳奉冊寳官奉舁授衛如式以次出朝堂門詣内東門
附内臣入進内臣引内外命婦入就位内侍詣閤請皇
后服褘衣冊寳至使副俱東向内給事前北向跪稱冊
寳使李廸副使王隨奉制授皇后冊寳(其冊文曰天地定位隂陽相成)
(人道貫之以綱大倫后德配之以熙内治聖人有以端其本也故造舟之迎言乎備詩人有以善其化也故周)
(南之風著乎始粤朕冲昧祗若丕構深唯負荷之重輔佐攸艱用簡納賢明協於神人之望咨爾贈尚書令冀)
(王配饗太祖廟廷曹彬孫女唯乃祖克有武力勤勞王家保勲不伐饗厥終慶教流後昆熏然慈和善祥憑積)
(生此邦媛其漸漬醇醲發聞馨香所從來遠矣起居祖習不待&KR0570;姆氏之訓風容矩度自為宗黨之憲長秋曠)
(位隂教未序咨求訓範統正六列宗公鼎臣誦言於朝願即嘉時聿修典禮朕以春秋之義必娶大國摯疇之)
(家乃稱福耦謀及奉筮聘以榖珪惟吉之從有命既集今遣使工部尚書同平章事李廸副使戶部侍郎參知)
(政事王隨持節册命爾為皇后欽哉夫唯肅恭可以侍上夫唯謙裕可以接下泰而能約則驕弗至動而慎思)
(則悔弗萌𢡟乃后德修乃媛職奉承宗廟儀刑家國永綏無疆之祚不其韙歟)俛伏興退復位
内給事入詣受冊寳殿門皇后前跪奏訖内侍進詣使
前西南跪受冊寳以授内謁者監使退復位内謁者監
主當内臣持冊寳入内東門内侍從之以次入詣殿庭
内侍贊引皇后降立庭中北向位内侍跪取冊次内侍
跪取寳立皇后右少前西向内侍二員進立皇后左少
前東向内侍稱有制内侍贊皇后再拜内侍捧冊進授
皇后皇后受以授内侍次内侍奉寳亦然復贊再拜訖
𨗳皇后升坐内臣引内外命婦稱賀如常儀禮畢内侍
導皇后降坐内臣還閤内外命婦朝退皇后易常服謝
皇帝皇太后用常禮百官詣東上閤門表賀哲宗元祐
五年八月太皇太后詔以皇帝納后令翰林學士御史
中丞兩省與太常禮官檢詳古今六禮沿革參考通禮
典故具為成式羣臣又議勘昏御史中丞鄭雍等請不
用隂陽之說吕大防亦言不可太后納之六年八月三
省樞密院言六禮命使納采問名納吉納成請期差執
政官攝太尉充使侍從官或判宗正官攝宗正卿充副
使以舊尚書省為皇后行第納采問名同日次日納吉
納成告期納成用穀圭為贄不用雁請期依開寳禮改
為告期親迎命使奉迎納采前擇日告天地宗廟皇帝
臨軒發册同日先遣册禮使副次遣奉迎使令文武百
官詣行第班迎又言據開元禮納采問名合用一使納
吉納成各别遣使今未委三禮共遣一使或各遣使又
合依發册例立仗詔各遣使文德殿發制依發册例立
仗七年正月詔尚書左丞蘇頌撰册文并書學士院上
六禮詞語(其納采制文略曰太皇太后曰咨某官封姓名渾元資始肇經人倫爰及夫婦以奉天地)
(宗廟社稷謀於公卿咸以為宜率由舊典今遣使持節太尉某宗正卿某以禮納采問名制曰兩儀合德萬物)
(之統以聽内治必資令族重宣舊典今遣使持節某官以禮問名納吉制曰人謀龜筮同符元吉恭順典禮今)
(使某官以禮納吉納成制曰咨某官某之女孝友恭儉實維母儀宜奉宗廟永承天祚以黝纁榖圭六馬以章)
(典禮今使某官以禮納成告期制曰謀於公卿大筮元龜罔冇不臧吉日唯某月某甲子可迎率遵典禮今遣)
(某官以禮告期奉迎制曰禮之大體欽順重正其期維吉典圖是若今遣某官以禮奉迎)三月禮部
太常寺上納后儀注發六禮制書太皇太后御崇慶殿
内外命婦立班行禮畢内給事中出殿門置六禮制書
案上出内東門禮直官通事舍人引由宣祐門至文德
殿後門入權置案於西閤門命使納采問名文德殿宰
臣親王執政官宗室百僚大小使臣易朝服樂備而不
作班定内給事奉制書案置横街北稍東西向北上禮
直官通事舍人引門下中書侍郎次引使副就横街南
承制位北向東上内給事詣使者東北面稱太皇太后
有制典儀曰再拜在位官皆再拜宣制曰皇帝納后命
公等持節行禮典儀曰再拜使副皆再拜授制訖典儀
曰再拜在位官皆再拜禮直官通事舍人太常博士引
使副從制案出載於油絡網犢車出宣德鼓鼓吹備而
不作至皇后行第大門外令使二人對奉制案立主人
立大門内儐者立主人之左北面進受命出曰敢請事
使者曰某奉制納采儐者入告主人曰某之女若而人
既蒙制訪臣某不敢辭儐者出告入引主人出大門外
再拜使者先入使者曰太皇太后制再拜宣制書畢主
人再拜受訖主人進表訖再拜使者出問名同上儀使
者曰將加卜筮奉制問名主人曰臣某之女若而人既
蒙制命臣某不敢辭命使納吉納成告期並同命使納
采問名儀納吉使者曰加請卜筮占曰從制使某納吉
主人曰臣某之女若而人龜筮云吉臣預有焉臣某請
奉典制告期使者曰某奉制告期主人曰臣某謹奉典
制以上納吉納成告期請見授制接表並如納采儀臨
軒命使册后及奉迎於文德殿百官朝服皇帝常服乘
輦至殿後閤侍中奏中嚴外辦乃服通天冠絳紗袍乘
輦出自西房降輦即御座兩省官及待制權侍郎觀察
使以上分東西入殿門各就位東西相向立奉寳制御
坐前奉宣后册由東上閤門至文德殿庭横行典儀曰
拜在位官皆再拜使副受册宣制曰册某氏為皇后命
公等持節展禮典儀曰拜使副再拜受册寳訖典儀贊
百官再拜宣制曰太皇太后制命公等持節奉迎皇后
典儀贊使副再拜受節又贊百官再拜侍中奏禮畢解
嚴百官再拜出皇帝常服還内册寳至皇后行第如納
采儀使者曰某奉制授皇后備物典册皇后受册寳内
外命婦序立如儀主人以書奉使者奉迎百官常服班
宣德門外行第儐者請使者曰某奉制以禮迎儐者入
告主人曰臣某謹奉典制儐者出告入引主人出大門
外再拜使者先入曰有制主人再拜使者宣制畢主人
再拜受制答表又再拜姆導皇后尚宅前引升堂出立
房外典儀贊使副再拜使者曰令月吉日某等承制以
禮奉迎内侍受以入使副退主人以書授使者奉於司
言受以奏聞皇后降立堂下再拜訖升堂主人升自東
階西向曰戒之戒之夙夜無違命主人退母進西階上
東向施衿結帨曰勉之戒之夙夜無違命皇后升輿至
中門升車出大門使副及羣臣前引將至宣德門百官
宗室班迎再拜訖分班皇后入門鳴鐘鼔班迎官退廼
降車入次升輿入端禮門文德殿東上閤門文德殿後
門入至内東門内降輿司輿前導詣福寧殿門大次以
俟晡後皇后車入宣德門侍中版奏請中嚴内侍轉奏
皇帝服通天冠絳紗袍御福寧殿尚宫引皇后出次詣
殿庭之東西向立尚儀跪奏外辦請皇帝降坐禮迎尚
宫前引詣庭中之西東面揖皇后以入導升西階入室
各就榻前立尚食跪奏具皇帝揖皇后皆坐尚食進饌
食三飯尚食進酒受爵飲尚食以饌從再飲如初三飲
用巹如再飲尚儀跪奏禮畢俱興尚宫請皇帝御常服
尚寢請皇后釋禮服入幄次日以禮朝見太皇太后皇
太后參皇太妃如宫中之儀詔從之四月太皇太后手
書曰皇帝年長中宫未建歴選諸臣之家以故侍衛親
軍馬軍都虞候贈太尉孟元孫女為皇后制詔六禮尚
書左僕射兼門下侍郎吕大防攝太尉充奉迎使同知
樞密院事韓忠彦攝司徒副之尚書左丞蘇頌攝太尉
充發册使簽書樞密院事王巖叟攝司徒副之尚書左
丞蘇轍攝太尉充告期使皇叔祖同知大宗正事宗景
攝大宗正卿副之皇伯祖判大宗正事高密郡王宗晟
攝太尉充納成使翰林學士范百禄攝宗正卿副之吏
部尚書王存攝太尉充納吉使權戸部尚書劉奉世攝
宗正卿副之翰林學士梁燾攝太尉充納采問名使御
史中丞鄭雍攝宗正卿副之五月甲午行納采問名禮
丁酉行納吉納成告期禮戍戍帝御文德殿發册及命
使奉迎皇后己亥百官表賀於東上閤門次詣内東門
賀太皇太后又上牋賀皇后上牋賀皇太妃皇后擇日
詣景靈宫行廟見禮徽宗大觀四年册貴妃鄭氏為皇
后議禮局重定儀注臨軒册使皇帝御文德殿服通天
冠絳紗袍百官朝服陳黃麾細仗依古用宫架册使出
殿門依近儀不乘輅權以穆清殿為受冊殿其日皇后
服褘衣其奉冊寳授皇后皆用内侍受冊訖皇后上表
謝皇帝内外命婦立班稱賀羣臣入殿賀皇帝於内東
門上箋賀皇后其禮儀注乞依進馬條令施行其會羣
臣及皇后會外命婦儀注並依開元開寳禮受冊之日
陳宫架用女工升降行止並依樂節而别定樂名樂章
皇后上表乞免受冊排黃麾仗及乘重翟車陳宫架鹵
簿等而於延福宫受册其朝謁景靈宫亦止依近例云
高宗紹興十三年閏四月册貴妃吳氏為皇后前期於
文德殿内設東西房東西閤凡香案宫架册寳幄次舉
麾位押案位權置册寳褥位受制承制宣制位贊者位
奉册寳位舉册舉寳官位及文武官僚應行事官執事
官位皆儀鸞司太常典儀分設之以俟臨軒發册其日
質明皇帝服通天冠絳紗袍出西閤協律郎舉麾奏乾
安之樂皇帝降輦即御坐樂止册使副以下應在位官
皆再拜侍中宣制曰册貴妃吳氏為皇后命公等持節
展禮册使副再拜參知政事以節授冊使册使跪受以
授掌節者中書令以册授册使侍中以寳授副使並權
置於案册使副以下應在位官皆再拜册使押册副使
押寳持節者前導正案之樂作出文德殿門樂止至穆
清殿門外幄次權置以俟皇后首飾禕衣出閤協律郎
舉麾坤安之樂作皇后至殿上中間南向立定樂止册
使副就内給事前東向跪稱册使副姓某奉制授皇后
備禮典册内給事入詣皇后前北向奏訖册使舉册授
内侍内侍轉授内謁者監副使舉寳授内侍内侍授内
謁者監掌節者以節授掌節内侍持節前導册寳并案進
行入詣殿庭册寳初入門宜安之樂作至位樂止皇后降
自東階至庭中北向位初行承安之樂作至位樂止皇后
再拜舉册官搢笏跪舉册讀册官搢笏跪宣册内謁者監
奉册進授皇后皇后受以授司言又奉寳進授皇后皇后
受以授司寳司言司寳置册寳於案舉寳官并舉案官
俱搢笏舉册寳并案興詣東階之東西向位置定皇后
初受册寳成安之樂作受訖樂止皇后再拜禮畢
遼皇帝納后之儀擇吉日至日后族畢集詰旦后出私
舍坐於堂皇帝遣使及媒者以牲酒饔餼至門執事
者以告使及媒者入謁再拜平身立少頃拜進酒於
皇后次及后之父母宗族兄弟酒徧再拜納幣致詞
再拜訖后族皆坐達章錦夫人四拜請就車后辭父
母伯叔父母兄弟各四拜族長者皆再拜皇后升車父
母飲后酒如初教坊遮導贊祝后命賜以物后族追拜
進酒遂行將至宫門宰相𫝊勅賜皇后酒徧及送者既
至逹章錦夫人率皇族奉迎再拜皇后車至便殿東南七十
步止達章錦夫人請降車負銀罌捧縢履黃道行後一
人張羔裘若襲之前一婦人捧鏡却行置鞍於道后過
其上乃詣神主室三拜南北向各一拜酹酒向謁者一
拜起居訖再拜次謁舅姑御容拜奠酒選皇族諸婦宜
子孫者再拜之授以罌縢又詣諸帝御容奠酒神賜襲
衣珠玉佩飾拜受服之后姊若妹陪拜者各賜物皇族
迎者后族送者徧賜酒皆相耦飲訖后坐别殿送后者
退食於次媒者𫝊旨命送后者列於殿北俟皇帝即御
坐選皇族尊者一人當奥坐主婚禮命執事者往来致
辭於后族引后族之長率送后者升當御坐皆再拜又
一人少進附奏送后之辭退復位再拜后族之長及送
后者向當奥者三拜南北向各一拜向謁者一拜后族
之長跪問聖躬萬福再拜復奏送后之詞又再拜當奥
者與媒者行酒三周命送后者再拜皆坐終宴翼日皇
帝晨興詣先帝御容拜奠酒訖復御殿宴后族及羣臣
皇族后族偶飲如初百戱角觝戲馬較勝以為樂又翼
日皇帝御殿賜后族及贐送后者各有差受賜者再拜
進酒再拜皇帝御别殿有司進皇后服飾之籍酒五行
送后者辭訖皇族獻后族禮物謝族以禮物謝當奥者
禮畢其册皇后儀至日北南臣僚内外命婦詣端拱殿
幕次皇后至閤侍中奏中嚴引命婦班入就東西相向
位立皇帝臨軒命使發册使副押册至端拱殿門外幕
次侍中奏外辦所司承旨索扇扇上舉麾樂作皇后出
閤升坐扇開簾捲偃麾樂止引命婦合班面殿起居八
拜皇后降坐樂作至殿下褥位樂止引册入置皇后褥
位前侍中𫝊宣皇后四拜命婦陪位皆拜引讀册官至
皇后褥位前俛伏跪讀訖皇后四拜陪位者皆拜引皇
后升殿使臣引册置皇后坐前册案退西向侍立命婦
當殿稱賀四拜引班首東階上殿致詞訖東階下殿復
位四拜侍中奏宣答稱有教旨四拜宣答訖四拜班首
上殿進酒皇后賜押册使副等酒訖侍中奏禮畢承旨
索扇樂止皇后起入閤樂止分引命婦等東西門出
金海陵天德二年十月册妃徒單氏為皇后前一日儀
鸞司設座勤政殿南向設羣臣次於明堂大樂令展宫
縣於殿庭設協律郎舉麾位於樂縣西北東向閤門設
百官班位於庭並如常朝之儀又設典儀位於班之東
北贊者二人在南少却俱西向設册使副位於殿門外
之東又設册使副受命位於百官班前後設册寳幄次
二於殿後東廂俱南向其日諸衛勒所部略列黃麾細
仗於庭符寳郎奉八寳置於左右吏部侍郎奉册禮部
侍郎奉寳匣皆置於床訖出就門外班大樂令協律郎
樂正典儀贊者各入就位羣臣等依時刻集朝堂俱就
次各服朝服侍中約刻板奏請中嚴通事舍人引羣官
入就庭東西相向立以北為上又引册使副於東偏門
西向門下侍郎引主節奉節立於殿下東廊横街北中
中書令中書侍郎帥舉捧冊官奉冊牀立於節南侍中
門下侍郎帥舉捧寳官奉寳牀立於冊牀之南俱西面
侍中版奏外辦殿上索扇協律郎舉麾宫縣作皇帝服
通天冠綘紗袍出自東房曲直華盖警蹕侍衛如常儀
即座南向坐簾捲樂止通事舍人引冊使副入宫懸作
使副就受命位侍中中書令門下侍郎中書侍郎舉捧
官依舊西面立羣臣合班横行北面如常朝之儀立定
典儀曰再拜贊者承𫝊班首以下羣官在位者皆再拜
班首問起居又再拜閤門官引攝侍中出班承制降詣
使副東北西向稱有制使副稍前鞠躬再拜攝侍中宣
制曰命公等持節受后冊寳宣制訖又俱再拜侍中還
班門下侍郎引主節詣冊使所主節以節授門下侍郎
門下侍郎執節西向授太尉太尉授付主節主節立於
使副之左右門下侍郎退還班位中書侍郎引冊牀門
下侍郎引寳牀立於冊使東北西向以次授與太尉太
尉皆捧授冊牀置於北寳牀置於南侍中中書令禮儀
使舉捧冊寳官及舁牀者退於東西塼道之左右相向
立門下侍郎中書侍郎退還班典儀曰再拜贊者承𫝊
羣臣在位者皆再拜訖分班東西相向立捧舉舁冊寳
牀者進冊牀先行讀冊官次之寳牀次行讀寳官次之
舉舁官各分左右通事舍人引冊使隨之以行持節者
前導太尉初行宫縣樂作出殿門樂止攝侍中出班升
殿奏侍中臣言禮畢殿上索扇簾降宫縣作降座入自
東房樂止通事舍人引羣官在位者次出俟太尉司徒
徒復命禮畢還内先是有司預設太尉司徒本品革車
鹵簿於門外至殿門左右排列俟使副出鼔吹振作禮
儀使舉捧官執節者并舉舁人以冊寳少駐於泰和門
太尉司徒及讀冊寳官暫歸幕次内侍閤門引入泰和
殿俟至殿下位鼔吹止有司預供張太和殿設皇后座
於扆前殿上垂簾又設東西房於座之左右稍北又設
受冊位於殿庭西階之南東向又設内命婦次於殿之
左右大樂令設宫縣於庭協律郎設舉麾位於殿上又
册寳次於門外又設行事官次於門左右又設外命婦
次於門之内其日諸衛於殿門外略設黃麾仗有司設
二步障於殿之西階簾前設扇左右各十紅繖一在西
階欄干外又設舉册寳案位於使副之前北向又設宣
徽使位於北廂南向司贊設内外命婦以下陪列位於
殿庭磚道之左右每等重行異位北向内命婦在後又
設司贊位於東階東南贊者二人在南少退俱西向質
明執事官大樂令等各就位皇后常服乘龍飾肩輿至
泰和殿後閤近仗導衛如常儀宣徽使奏中嚴册使副
入門宫縣作俟册使庭中立樂止册在北寳在南使副
立於牀後禮儀使帥持節者立於前舉捧册寳官立於
册寳牀左右讀册寳官各立於其後宣徽使奏外辦内
侍閤門官引后出後閤宫縣作簾捲皇后降自西階左
右步障繖扇從至階下望勤政殿御閤所在立樂止册
使進立於右宣有制閤門使内侍贊再拜册使宣曰制
遣太尉臣某司徒臣某恭授皇后册寳閤門使内侍贊
贊再拜册使少退中書令侍中及舉捧官率舉舁人奉
册寳以次進於前宫縣作册寳牀自東階升並置於殿
之前楹間册牀在北寳牀在南中留讀册寳官立位並
去帕及盖舉舁人執之退立於西朵殿舉擡官分左右
相向立讀册寳官各立於牀之東西向立既定樂止閤
門使内侍贊再拜捧謝表官以表授左立内侍内侍以
授后受訖以付右立内侍持表立於右閤右閤門使贊
再拜訖册使退宫縣作持表内侍以表付閤門官隨册
使行册使副至門鼔吹振作如來儀入西偏門鼓吹止
册使副至御閤所在俛伏跪奏太尉臣某司徒臣某奉
制授册寳禮畢俛伏興退持表閤門官進表近侍接入
進讀訖退初册使退及門樂止閤門内侍引后自西階
升殿宫縣作繖扇止於簾外退於左右朵殿前步障止
於階下卷之后於座前南向立樂止中書令詣册牀南
立北向稱中書令臣某謹讀册讀畢降自東階立於欄
外第一墀上西向次侍中詣寳牀南立北向楫稱侍中
臣某讀寳讀畢降階立於中書令之北西向内侍閣門
引升座宫縣作坐定樂止舉捧官以次招舉舁人持帕
盖覆匣牀東置殿之左右册牀在東寳牀在西置訖舉
捧官以次降階立於中書令侍中之後立定合班北向
閤門贊再拜拜訖降東階退出殿門其舉舁人置册寳
牀於東西訖各由朵殿下階於侍中等班後直出殿門
以俟復入舉舁入宫受册表謝訖内侍跪奏禮畢閤門
引内外命婦陪列者以次進就北向位班首初行宫縣
作至位樂止閤門曰再拜命婦皆再拜閤門引班首自
西階升樂作至階樂止進當座前北向躬致稱賀訖降
自西階樂作至位樂止閤門曰再拜舍人承𫝊命婦等
皆再拜閤門使前承令降自西階詣命婦前西北東向
稱有教旨命婦等皆拜閤門使宣曰祗奉聖恩授以册
寳榮幸之至兢勵增深所賀知舍人曰再拜命婦皆再
拜訖内侍引内命婦還宫班首初行樂作出門樂止内
侍引外命婦出次宣徽使奏稱禮畢降座宫縣作入東
房樂止歸閣宫縣作至閣樂止更常服内侍承教旨宣
外命婦入會並如常儀會畢閤門引外命婦降階横班
北向舍人曰再拜訖以次出還宫如來儀中書門下侍
郎復以引進司帥舉舁人進册寳入内付與都點檢司
退别日會羣臣會妃主宗室等賜酒設食簪花教坊作
樂如内宴之儀越日朝永夀永寧兩宫皇后既受册越
二日内侍設座於所御殿南向其日夙興宣徽使版奏
中嚴質明諸侍衛宫人俱詣寢殿奉迎宣徽使版奏外
辦后首飾褘衣御車内侍前導降自西階以出侍衛如
常儀至太后之裏門外降車障扇侍衛如常儀入立於
西廂東向將至宣徽使版奏請中嚴既降車宣徽使版
奏外辦太后常服宣徽使引升座南向宣徽使引后進
升至西階北面再拜進跪致謝詞存撫賜酒食並如家
人之儀禮畢宣徽使贊再拜訖宣徽使引降自西階以
出出門宣徽使奏禮畢降座入宫
元册皇后儀前期二日儀鸞司設發册寳案於大明殿
御座前稍西設發寳案稍東掌謁設香案於皇后殿前
設册案於殿内座榻前稍西西寳稍東設受册案於座
榻上稍西設受寳案於稍東侍儀司設版位册使副位
於廷中北面册官位於右寳位於左禮儀使位於册案
前主節位於太尉左皇后殿廷亦如之至期大昕引贊
叙太尉以下於闕廷各公服侍儀使禮儀使引册使引
册奉册舉册讀册捧册官由月華門入侍儀使禮儀使
引册副引寳奉寳舉寳讀寳捧寳官由日精門入至露
階下依班位立侍儀捧牙牌入至寢殿前跪報外辦内
侍入奏出𫝊制曰可侍儀使俛伏興皇帝出閣升輦鳴
鞭三侍儀使引導從導皇帝入大明殿陞御座鳴鞭三
司晨報時鷄唱畢尚引引殿前班入起居位起居贊拜
舞蹈山呼如儀宣贊唱曰各恭事引贊引册使以下入
就位掌儀舍人引承奉班都知侍儀使禮儀使主節捧
册捧寳官升自左階由東南門入至御座前分左右相
向立掌儀贊曰禮儀使稍前跪太尉以下皆跪禮儀使跪
奏請進發皇后册寳掌儀贊曰就拜曰興曰平身曰太
尉以下皆興曰復位掌儀贊曰内謁者稍前曰搢笏曰
捧册寳跪進皇帝曰以册寳授捧册寳官捧册寳跪受
興掌儀贊曰主節官搢笏持節禮儀使引節導册寳由
正門出至露階南向立禮儀使稱有制承奉班都知唱
曰太尉以下皆再拜通贊曰鞠躬曰拜曰興曰拜曰興
曰平身禮儀使宣制曰命太尉某等持節授皇后册寳
通贊贊曰鞠躬曰拜曰興曰拜曰興曰平身降至露階
下依次就位掌儀贊曰以册寳置於案曰出笏曰復位
方輿舁以行樂作侍儀使禮儀使引太尉及册寳官奉
隨至皇后宫庭奠案樂止掌儀贊曰捧册寳官稍前搢
笏捧册寳置於案曰出笏曰復位侍儀使稍前跪報外
辦内侍入啟出𫝊旨曰可侍儀使俛伏興皇后出閣詣
褥位太尉稱制遣臣某等恭授皇后册寳内侍贊禮曰
跪掌儀贊曰太尉以下皆跪内侍贊皇后曰上香曰上
香曰三上香曰拜曰興曰拜曰興掌儀贊曰太尉以下
皆興皇后陞殿立於座榻前承奉班都知唱曰太尉以
下進册寳掌儀贊曰捧册寳官稍前搢笏捧册寳由正
門至殿内掌儀贊曰以册寳跪置於案曰捧册寳官出
笏興復位曰太尉以下皆跪曰舉册官興至案前跪曰
搢笏取册於匣置於盤對舉曰讀册官興至案前跪曰
讀册讀册官稱臣某謹讀册畢畢納册於匣掌儀贊曰
出笏舉寳官興至案前跪搢笏取寳於盝對舉曰讀寳
官興至案前跪曰讀寳讀寳官稱臣謹讀寳讀畢納寳
於盝掌儀贊曰出笏曰太尉以下皆就拜曰興曰平身
捧寳册官以册寳授太尉太尉以授掌謁掌謁以册寳
置於受册寳案掌儀贊曰太尉以下跪曰衆官皆跪太
尉致祝辭曰册寳禮畢伏願皇后與天同算司徒應曰
如所祝就拜興平身太尉進酒樂作皇后飲畢樂止禮
儀使引節引主節由正門以出侍儀使引太尉以下由
左門至階下北面立承奉班都知唱曰太尉以下皆再
拜通贊曰鞠躬曰拜曰興曰拜興曰平立侍儀使引太
尉以下還詣皇帝御座前跪奏曰奉制授皇后册寳謹
以禮畢就拜興由左門出降詣旁折位侍儀使引導從
導皇后詣大明殿前謝恩掌謁贊曰拜曰興曰興侍儀
使分退掌謁導皇后升御座典引引丞相以下入起居
位起居贊拜如儀侍儀使詣右丞相前請進酒雙引升
殿至宇下褥位立侍儀使分左右北向立俟前行色曲
將半舞旋列定通贊唱曰分班樂作侍儀使引右丞相
由南東門入宣徽使奉隨至御榻前右丞相跪宣徽使
立於東南曲終右丞相祝贊曰册寳禮畢臣等不勝慶
忭同上皇帝皇后萬萬歲夀宣徽使應曰如所祝右丞
相俛伏興退詣進酒位進酒進表章禮物贊拜僧道賀
獻大宴殿上並如元正儀宴畢鳴鞭三侍儀使導賀引
進使導后還寢殿如來儀
明初諸帝皆即位後行册立禮正統七年英宗大婚始
定儀注凢納采問名前期擇日遣官告天地宗廟至期
設御座制案節案鹵簿綵輿中和大樂如儀禮部陳禮
物於丹陛上及文樓下質明皇帝冕服陞座百官朝服
行禮訖各就位正副使朝服四拜執事舉制案節案由
中門出禮物隨之俱置丹陛中道𫝊制官宣制曰兹選
某官某女為皇后命卿等持節行納采問名禮正副使
四拜駕興舉制節案由奉天門中門出正副使取節及
制書置綵輿中儀仗大樂前導出大明門釋朝服乘馬
行詣皇后第第中設使者幕次於大門外左南向設香
案於正堂設制節案於南别設案於北使者至引禮導
入幕次執事官陳禮物於正堂使者出次奉制書於案
禮官先入立於東立婚朝服立於西禮官曰奉制建后
遣使行納采問名禮引主婚者出迎使者捧制書及節
主婚者隨至堂置制書及節於案正副使分立案左右
主婚者四拜詣案前跪正使取納采制書宣曰朕承天
序欽紹鴻圖經國之道正家為本夫婦之倫乾坤之義
實以相宗祀之敬協奉養之誠所資唯重祗遵聖母皇
太后命遣使持節以禮采擇宣訖授主婚者主婚者授
執事者置於北案上稍左副使取問名制宣曰朕唯夫
婦之道大倫之本正位乎内必資名家特遣使持節以
禮問名尚佇來聞宣訖授如前置案上稍右主婚者俯
伏興執事舉表案以表授主婚者主婚者跪授正使表
曰臣某伏承嘉命正使某官某等重宣制詔問臣名族
臣女臣夫婦所生先臣某官某之曾孫先臣某官某之
孫先臣某官某之外孫臣女今年若干謹具奏聞主婚
者俯伏退四拜使者出置表綵輿中主婚者前曰請禮
從者酒饌畢主婚者捧幣以勞使者使者出主婚者送
至大門外使者隨綵輿入大明門左門至奉天門外以
表節授司禮監復命次納吉納徵告期𫝊制遣使並如
前儀但納徵用元纁束帛六馬㲄璧等物制詞曰兹聘
某官某女為皇后命卿等持節行納吉納徵告期禮皇
后第陳設如前唯更設玉帛案使者至以制書玉帛置
案上六馬陳堂下執事先設皇后冠服諸物於正堂禮
官入主婚者出迎執事舉玉帛案正使捧納吉納徵制
書副使捧告期制書執事者捧節以次入各置於案主
婚者四拜詣案前跪正使取制書宣曰大婚之卜龜筮
師士恊從敬循禮典遣使持節告吉又宣曰卿女有貞靜
之德稱母儀之選宜共承天地宗廟遣使持節以禮納
徵宣訖授主婚者正副使又捧圭及元纁以授主婚者
俱如前儀副使取制書宣曰歲令月良吉日某甲子大
婚維宜特遣使持節以禮告期宣訖授如前儀主婚者
四拜使者持節出主婚者禮使者使者還復命如初次
發册奉迎所司陳設如前儀禮部陳雁及禮物於丹陛
上内官監陳皇后鹵簿車輅於奉天門外制詞曰兹册
某官某女為皇后命卿等持節奉册寳行奉迎禮正副
使以册寳置綵輿中隨詣皇后第至門取制書册寳置
案上禮官先入主婚者朝服出見禮官曰奉制册后遣
使持節奉册寳行奉迎禮主婚者出迎執事者舉案前
行使者捧制書及節執事者以雁及禮物從之至堂中
各置於案使者左右立主婚者四拜退主於西南女官
以九龍四鳳冠褘衣進皇后内官陳儀仗於中堂前設
女樂於堂下作止如常儀使者以節册寳授司禮監官
内贊導入中堂皇后具服出閣詣香案前向闕立四拜
贊宣册皇后跪宣册官宣訖以授皇后皇后搢圭受册
以授女官女官跪受立於西贊宣寳如宣册儀贊出圭
贊興四拜訖皇后入閣司禮監官持節出授使者報受
册寳禮畢主婚者詣案前跪正使取奉迎制宣訖授主
婚者副使進雁及禮物主婚者皆跪受如前儀主婚者
興使者四拜出主婚者禮使者如初女官奏請皇后出
閣自東階下立香案前四拜陞堂南向立主婚者進立
於東西向曰戒之敬之夙夜無違退立於東階毋進立
於西東向施衿結帨曰勉之敬之夙夜無違退立於東
階内執事請乘輿皇后降階升輿導從出儀仗大樂前
行次綵輿正副使隨次司禮監官擁導從大明門中門
入百官朝服於承天門外班迎候輿入乃退皇后至午
門外鳴鐘鼔鹵簿止正副使以節授司禮監復命授册
寳官捧册寳儀仗女樂前導進奉天門至内庭幕次司
禮監以册寳授女官皇后出輿由西階進皇帝由東階降
迎於庭揖皇后入内殿帝詣更服處具衮冕后詣更服
處更禮服同詣奉先殿行謁廟禮祭畢還宫合巹帝更
皮弁升内殿后更衣從陞各陞座東西相向執事者舉
饌案於前女官取四金爵酌酒以進既飲進饌復進酒
進飯訖女官以兩巹酌酒合和以進既飲又進饌畢興
易常服帝從者餕后之饌后從者餕帝之饌次日早帝
后皆禮服候太后陞座帝后進座前宫人以腵修盤立
於后左帝后皆四拜執事舉案至宫人以腵修盤授后
后捧於案女官舉案后隨至太后前進訖復位帝后皆
四拜三日早帝冕服后禮服同詣太后宫行八拜禮還
宫帝服皮弁升座女官導后禮服詣帝前行八拜禮后
還宫升座引禮導在内親屬及六尚等女官行八拜禮
次各監局内官内使行八拜禮是日皇帝御奉天殿頒
詔如常儀四日早皇帝服衮冕御華盖殿親王八拜次
執事者五拜遂陞奉天殿百官進表行慶賀禮是日太
后及皇后各禮服陞座親王入八拜出次内外命婦慶
賀及外命婦進表箋皆如常儀五日行盥饋禮尚膳監
具膳修皇后禮服詣太后前四拜尚食以膳授皇后皇
后捧膳進於案復位四拜退立於西南俟膳畢引出其
册皇后儀自太祖初定制凢册皇后前期三日齋戒遣
官祭告天地宗廟前一日侍儀司設册寳案於奉天殿
御座前設奉節官位於册案之東掌節者位於其左稍
退設承制官位於其南俱西向設立副使受制位於横
街之南北向設承制宣制官位於其北設奉節奉册奉
寳官位於其東北俱西向設正副使受册寳褥位於受
制位之北北向典儀二人位丹陛上南贊禮二人位正
副使北知班二人位贊禮之南東西相向百官及侍從
位如朝儀是日早列鹵簿陳甲士設樂如儀内官設皇
后受册位及册節寳案於宫中設香案於殿上設權置
册寳案於香案前設女樂於丹陛質明正副使及百官
入鼓三嚴皇帝衮冕御奉天殿禮部官奉册寳各置於
案諸執事官各入就殿上位立樂作四拜興樂止承制
官奏發皇后册寳承制訖由中門出降自中陛至宣制
位曰有制正副使跪承制官宣制曰册妃某氏為皇后
命卿等持節展禮宣畢由殿西門入正副使俯伏興執
事舉寳册案由中門出降自中陛奉節官率掌節者前
導至正副使褥位以案置於北掌節者脱節衣以節授
奉節官奉節官以授正使正使以授掌節者掌節者跪
受興立於正使之左奉節官退引禮引正使詣受册位
奉册官以册授正使正使跪受置於案退復位副使受
寳亦如之樂作正副使四拜興樂止正使隨册副使隨
寳掌節者前導舉案者次之樂作出奉天門樂止侍儀
奏禮畢駕興百官出掌節者加節衣奉册寳官皆搢笏
取册寳置龍亭内儀仗大樂前導至中宫門外樂作皇
后具九龍四鳳冠服禕衣出閣至殿上南向立樂止正
副使奉册寳權置於門外所設案上引禮引正副使及
内使監令俱就位正使詣内使監令前稱册禮使臣某
副使臣某奉制受皇后册寳内使監令入告皇后出復
位引禮引内外命婦入就位正使奉册授内使監令内
使監令跪受以授内官副使授寳亦如之各復位内使
監令率奉册奉寳内官入各置於案尚儀引皇后降陛
詣庭中位立内官奉册寳立於皇后之東西内使監令
稱有制尚儀奏拜皇后拜樂作四拜興樂止宣制訖奉
册内官以册授讀册内官讀訖以授内使監令内使監
令跪以授皇后皇后跪受以授司言奉寳如前儀受訖
以授司寳尚儀奏拜皇后拜如前内使監令出詣正副
使前稱皇后受册禮畢使者退詣奉天殿横街南北面
西上立給事中立於正副使東北西向正副使再拜復
命曰奉制册命皇后禮畢又再拜給事中奏聞乃退皇
后既受册寳升座引禮引内命婦班首一人詣殿中賀
位跪致詞曰兹遇皇后殿下膺受册寳正位中宫妾等
不勝懽慶謹奉賀贊拜樂作再拜興樂止退復位又引
外命婦班首一人入就殿上賀位如内命婦儀禮畢俱
出皇后降座樂作還閣樂止次日百官上表箋稱賀皇
帝御殿受賀如常儀遂卜日行謁廟禮先遣官用牲牢
行事告以皇后將祗見之意前期皇后齋三日内外命
婦及執事内官齋一日設皇后拜位於廟門外及廟中
設内命婦陪祀位於廟庭南外命婦陪祀位於内命婦
之南司贊位皇后拜位之東西司賓位内命婦之北司
香位香案右陳盥洗於階東司盥洗官位其所至日内
外命婦各翟衣集中宫内門外皇后具九龍四鳳冠服
褘衣出内宫門升輿至外門外降輿升重翟車鼓吹設
而不作尚儀陳儀衛次外命婦次内命婦皆乘車前導
内使監扈從宿衛陳兵仗前後導從皇后至廟門司賓
引命婦先入皇后降車司贊導自左門外入就位北向
立命婦各就位北向立司贊奏拜司賓贊拜皇后及命
婦皆再拜興司贊請詣盥洗位盥手帨手由東陛升至
神位前司贊奏上香者三司香捧香於右皇后三上訖
導復位贊拜如前司贊奏禮畢皇后出自廟之左門命
婦以次出皇后升車命婦前導如來儀過廟鼓吹振作
皇后入宫是日皇帝宴羣臣於謹身殿皇后宴内外命
婦於中宫皆如正旦宴會儀及成祖即位册皇后徐氏
其制小異皇帝皮弁服御華盖殿翰林官以詔書用寳
訖然後御奉天殿𫝊制皇后受册禮畢翰林官以詔書
授禮部官禮部官奉詔書於承天門開讀皇帝還宫率
皇后具服謁奉先殿謁告畢皇后具服於内殿俟皇帝
升座贊引女官導詣拜位行謝恩禮樂作八拜興樂止
禮畢次日皇帝皇后受賀宴會如前儀天順八年增定
親王於皇帝前慶賀次詣皇太后慶賀次詣皇后前八
拜儀世宗嘉靖十三年册皇后方氏禮臣具儀注有謁
告内殿儀無謁告太廟世廟之禮帝命議增於是禮臣
以儀上先期齋三日所司陳設如時祫儀至日皇帝降
輅皇后妃御翟車同詣太廟命官奉七廟主升神座訖
皇帝奉高皇帝主皇后奉高皇后主出升神座迎神上
香奠帛祼獻樂作止皆如儀次詣世廟行禮同上儀穆
宗隆慶元年增頒詔次日命婦行見皇后禮
天子册妃嬪夫人(宋)(金)(明)
宋内命婦有貴妃淑妃德妃賢妃大儀貴儀淑儀淑容
順儀順容婉儀婉容昭儀昭容昭媛修儀修容修媛充
儀充容充媛婕妤美人才人貴人(其官誥貴儀淑儀淑容順儀順容婉儀婉)
(容用遍地銷金龍五色羅紙張韜帶兩面銷金雲鳳褾紅絲網子金樣鈒花塗帉錔滴粉縷金花鳳子中犀軸)
(婕妤才人貴人美人用遍地銷金鳳子五色羅紙張韜帶銷金盤鳳褾紅絲網子金塗銀帉䤾滴粉金雲鳳玳)
(瑁軸)
金内命婦元妃貴妃淑妃德妃賢妃為正一品昭儀昭
容昭媛修儀修容修媛充儀充容充媛曰九嬪正二品
婕妤正三品美人正四品才人正五品各九人曰二十
七婦寳林正六品御女正七品采女正八品各二十七
人曰八十一御妻
明太祖洪武三年定前期一日禮部官奉册印入置於
謹身殿御座之前其日質明文武百官朝服序立於奉
天殿丹墀之兩旁使副入就奉天殿横街南北面立承
制官奉節官奉册印官皆入詣謹身殿俟内臣𫝊旨訖
出自横街南宣制妃服花釵翟衣出閣自本位宫中册
印至内使監令率内執事奉以入妃降詣庭中拜受畢
妃升階就位内命婦諸親以次賀内使監令引妃謝皇
帝皇后成祖永樂七年續定上御華盖殿具皮弁服𫝊
制執事官舉節册案由御道東出黃盖遮送至奉天門
用鼓樂迎至右順門内官捧入節册將至皇妃具禮服
宫人各執扇衛從出迎於宫門外是日上率詣奉天殿
行謁告禮畢皇妃詣上前行八拜禮回宫妃升座長公
主公主親王妃及六尚等女官四品以上命婦俱行四
拜禮皇妃坐受憲宗成化二十二年册貴妃有寳先贊
授册後贊授寳德妃無寳止贊授册謁告奉先殿畢先
詣皇太后前行禮世宗嘉靖十一年帝册九嬪禮官上
儀注先日所司陳設儀仗如朔望儀至期皇帝具衮冕
告太廟世廟訖易皮弁服御華盖殿百官公服入行禮
正副使朝服承制舉節册至九嬪宫九嬪迎於宫門外
隨至拜位女官宣册九嬪受册先後八拜送節出宫門
復命九嬪隨具服候皇后率詣奉先殿謁告還詣皇帝
皇后前恩俱如册妃禮唯圭用次玉穀文銀册少減於
皇貴妃五分之一二十年册德妃張氏以妃將就室而
帝方静攝不𫝊制不謁告内殿餘並如舊
欽定續通典卷五十七
