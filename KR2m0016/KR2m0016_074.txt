欽定續通典卷七十四
禮(凶)
(臣)等謹按杜佑述凶禮典援經𫝊以徵史事而必
推言其變視諸禮較為詳備後世考凶禮者咸取
資焉第自唐初議禮諸臣置國恤於不論遂致儀
文散佚杜典縱廣為摭拾仍不能無遺漏也考儀禮
十七篇喪服之外但有士喪禮自士而上禮節闕
然大小戴禮記間載一二亦始末不具周官惟載
諸司職掌而無以考行禮之次第然漢儒已取喪
服𫝊别為之注六朝諸儒遂有專以喪服名家者
豈不以慎終之典自非講求於平日則無以致誠
信於臨時哉兹續纂凶禮凡唐以前服制為杜典
失載者採以補之其原書所載條目有後世所不
經見者則從其闕至於歴代史志舊五代史不載
凶禮遼志僅存其略金元禮志亦約舉未備惟宋
史獨詳而明史亦分類編次今取紀傳雜志並
原書之有關喪制者按代排纂先儒所議隨事命
題亦依例附錄庶可與杜典互相証明焉
大喪初崩及山陵制(唐元)(五代明)(宋)(遼)(金)
唐德宗貞元二十一年正月二十三日癸巳崩(按是年八月改)
(元永貞故司馬光資治通鑑作永貞元年)二十四日宣遺詔(按資治通鑑永貞元年正月癸)
(已倉卒召翰林學士鄭絪衞次公等至金鑾殿草遺詔宦官或曰禁中議所立尚未定次公曰太子雖有疾地)
(居冢適中外屬心必不得已猶應立廣陵王不然必大亂絪等從而和之議始定)皇太子衰服
見百寮二十六日即位太極殿(按前漢書有自崩至葬不及旬日者嗣君即位)
(多在既葬之後至東漢則葬期漸遲於是始制令以大行柩前即位而歴代遵之)以檢校司空
平章事杜佑攝冢宰兼護山陵使中丞武元衡為副使
宗正卿李紓為案行山陵使刑部侍郎鄭雲逵為鹵簿
使庚子百僚請聽政不許二月癸夘朝百寮於紫宸門
佑前進跪曰陛下居憂過禮羣臣懼焉願得覩聖顔左
右乃為皇帝舉帽百寮皆再拜
後唐莊宗同光三年七月貞簡皇太后(太祖皇后曹氏諡貞簡)遺
令曰皇帝以萬幾至重八表所尊勿衣粗衰勿居諒闇
三年之制以日易月過三日便親朝政釋服後未御八
音勿廢羣祀勿斷屠宰勿禁晏游園陵喪制皆從簡省
故申遺令奉而行之其月太常禮院奏案故事中書門
下翰林學士在朝文武百官内諸司使供奉官以下從
成服三日每日赴長壽宫朝臨自後不臨其服以日易
月十三日除至小祥合釋服每至月朔月望小祥大祥
釋服日未除服者衰服臨已除服者則素服不臨並赴
長壽宫先拜靈訖移班近東進名奉慰從之長興四年
十一月戊戌明宗崩於雍和殿秘其喪六日(時召宋王于鄴)十
二月癸夘朔發喪於西宫(按五代會要左僕射平章事李愚撰哀册文吏部尚書平)
(章事劉尚撰諡册文)愍帝即位於柩前(愍帝即宋王按五代會要云自魏府入纘皇統)羣
臣見於東階復於喪位丙午成服於西宫馮道為大行
皇帝山陵使戸部尚書韓彦惲為副中書舍人王延為
判官禮部尚書王權為禮儀使兵部尚書李麟為鹵簿
使御史中丞龍敏為儀仗使左僕射權判河南府盧質
為橋道頓遞使(按晉漢周三代嗣君即位於柩前皆與唐同其山陵諸使亦同惟晉漢皆無橋)
(道頓遞使疑當時不置或舊史實錄闕書歐陽修五代史因之)
宋太祖建隆二年六月皇太后杜氏崩於滋德殿(按昭憲杜)
(太后歸於宣祖生太祖太宗太祖即位尊為皇太后)三日百官入臨明日百姓成
服羣臣服布斜巾四脚直領襴衫外命婦帕頭帔裙衫
九日帝見百官於紫宸門太常禮院言皇后長公主皇
弟合隨皇帝二十七日禫除畢服吉心喪終制從之開
寶九年十月太祖崩遺詔以日易月皇帝三日而聽政
十三日小祥二十七日大祥諸道州府臨三日釋服羣
臣叙班殿庭宰臣宣制發哀畢太宗即位號哭見羣臣
羣臣服布斜巾四脚直領布襴腰絰(鄭康成士喪禮注麻在首在要皆曰)
(絰絰之言實也明孝子有忠實之心要絰象大帶朱子曰兩頭長垂下)命婦布帕首裙帔
皇弟皇子文武二品以上加布冠斜巾帽首絰(士喪禮注首絰)
(象緇布冠之缺項)大袖裙袴竹杖士民縞素婦人素縵諸軍就
屯營三日哭羣臣屢請聽政始御長春殿羣臣喪服就
列帝去杖絰服斜巾垂帽捲簾視事是月卜葬以翰林
學士杜彥圭為山陵按行使齊王廷美為山陵使兼橋
道頓遞又有禮儀鹵簿儀仗使皆以侍官為之太宗至
道三年三月崩真宗散髮號擗奉遺詔即位萬歲殿之
東楹制永熙陵皇堂深百尺方廣八十尺陵臺方二百
五十尺大駕鹵簿用玉輅一革車五外用九千四百六
十八人有司定散髮之禮(按文獻通考初有司言皇帝當聽政更不散髮帝曰豈有)
(居父之喪不盡禮乎朕已散髮矣)皇帝皇后諸王公主縣主諸王夫人
六宫内人並左被髮皇太后全被髮帝服布斜巾四脚
大袖裙袴帽竹杖腰絰首絰直領布襴衫白綾襯服諸
王皇親以下如之加布頭冠絹襯服皇太后皇后内外
命婦布裙衫帔帕頭首絰絹襯服宫人無帔文武二品
以上布斜巾四脚頭冠大袖襴衫裙袴腰絰竹杖絹襯
服自餘百官並布幞頭襴衫腰絰兩省五品御史臺尚
書省四品諸司三品以上見任前任防禦團練刺史等
布頭冠幞頭大袖襴衫裙袴腰絰諸軍庶民白衫紙帽
婦人素縵不花釵三日哭而止山陵前朔望不視事真
宗景德四年四月章穆皇后崩(初諡莊穆後改章穆)皇帝七日釋
服後改用十三日(按真宗在襄邸太宗為聘之真宗嗣位立為皇后崩上深嗟悼禮官奏七)
(日釋服時詔增至十三日)羣臣三日釋服諸道州府官吏訃到日舉
哀成服三日而除司天監詳定園陵帝令棺椁等事無
得鐫花樣務令堅固乾興元年二月十九日真宗崩仁
宗即位二十一日羣臣入臨見帝於東序閤門使宣口
勅曰先皇帝奄棄萬國凡在臣寮畢同號慕及中外將
校並加存撫羣臣拜舞稱萬歲復哭盡哀退以宰相為
山陵使餘如舊制六月參知政事王曾言奉詔按視山
陵定皇堂之制深八十一尺上方百四十尺宰相請以
前後所降天書置陵中十月葬永定陵仁宗明道二年
三月章獻皇太后崩於寶慈殿遷座於皇儀殿宣遺詔
(按文獻通考太常寺言章獻明肅皇太后遺詔十三日令在京百官除服)羣臣哭臨見帝於
殿之東廂奉慰司天監詳定山陵制度皇堂深五十七
尺神牆高七尺五寸四面各長六十五步乳臺高一尺
九尺至南神門四十五步鵲臺高二丈三尺至乳臺四
十五步嘉祐八年三月仁宗崩英宗立喪服制度及修
永昭陵(按宋文鑑仁宗皇帝哀冊文云皇帝崩於福寧殿旋殯于殿之西階粤十月六日遷座於永昭)
(陵禮也)並用定陵故事英宗治平四年正月崩遺詔山陵
務從省約神宗立喪禮如舊制(按名臣琬琰之章程頤代父上書請奉遺詔凡)
(百規模盡依魏文之制范鎮奏上宫下宫及兆域之數願一以安陵為祖)神宗元豐八年三
月崩哲宗立七月請諡於南郊九月讀諡寶册於福寧
殿十月葬永裕陵哲宗元符三年正月崩徽宗立詔山
陵制度並如元豐高宗紹興五年四月徽宗崩於五國
城七年正月問安使何蘚等還以聞帝號慟擗踊終日
不食宰臣張浚等力請始進糜粥成服於几筵殿三十
一年五月金國使至以欽宗訃聞詔朕當持斬衰三年
之服以申哀慕禮臣請依典故以日易月從之南宋國
恤喪禮自聽遺詔始是日皇帝服白羅袍黑銀帶絲鞋
白羅軟折上巾(皇太后初喪皇帝服素紗軟幞頭白羅衫黑銀帶太皇太后太上皇后初喪日)
(並同)文武百寮並服常服黑帶(去金玉飾)入詣殿下立班定禮
聽宣遺詔(讀遺詔同)並舉哀一十五音再拜立班首稍前躬
身奉慰(几奉慰冇皇太后並先慰皇太后)故事未成服以前文武百僚
諸司長吏以上及近臣列校每日朝晡臨(皇太后崩朝晡臨至成服)
(後三日止餘並同皇后崩發哀次日入臨成服後三日而止餘並同)大斂成服日(奉尸斂於棺謂)
(之大斂)皇帝服布斜巾四脚裙袴冠帽竹杖(皇太后喪用桐木杖)腰
絰首絰直領大袖布襴衫白絹襯衫(皇太后喪用白綾襯衫)小祥
日改用布四脚直領布襴衫腰布袴(按北宋諸帝喪儀略見宋史禮志南)
(宋以後則闕文獻通考載有國恤儀其上篇與宋史文同盖通考作於前宋史撰於後故志文多本之其下篇)
(多載南宋帝后喪紀而隨事類序不分前後兹特舉南宋大喪通儀著於篇)
遼太祖天顯元年七月次扶餘府崩八月奉梓宫西還
耀庫濟奔赴行在人皇王倍(即義宗)繼至九月梓宫至皇
都殯于子城西北太宗大同元年四月崩于欒城世宗
嗣位發哀成服(按舊五代史歐陽史通鑑契丹國志俱作五月嗣位唯遼史世宗紀作四月)
景宗乾亨四年九月次焦山崩十二月奉大行皇帝梓
宫于菆塗殿(按周禮賈公彦疏菆叢也謂用木菆棺而四面塗之故名菆塗)聖宗太平
十一年六月崩興宗哭臨於菆塗殿大行之夕四鼓終
皇帝率羣臣三致奠奉柩出殿之西北門就輼輬車藉
以素裀巫者祓除之興宗重熙二十四年崩道宗親擇
地以葬道宗壽隆七年崩有司奉喪服天祚皇帝問禮
於總知翰林院事耶律固始服斬衰及至葬靈柩就轝
皇帝免喪服步引至長福岡是夕皇帝入陵寢授遺物
於皇族外戚及諸大臣(按歐陽修五代史謂遼祖明殿若中土陵寢之制其國君殂葬)
(於其墓側起殿置官屬職司歲時奉表如事生置明殿學士一人掌荅書詔每國有大慶弔學士以先君之命)
(為書以賜)
金太宗天會十三年正月崩於明德宫熙宗即位於柩
前(按天會十年宗翰宗輔希尹與宗幹議曰儲位久虚今不早定恐授非其人合拉太宗嫡孫當立相與請)
(於太宗下詔定為儲副合拉即熙宗)哀宗正大八年九月明惠皇太后崩
(宣宗后王氏哀宗尊為皇太后)遺命園陵制度務從儉約(按金太祖天輔七年八月)
(戊申崩于部堵濼西行宫太宗以九月丙辰即皇帝位盖太宗為太祖母弟九月乙夘已葬太祖于宫城西諸)
(臣固請正位不許迨諸弟以赭袍被體寘璽于懷而後即位其去八月戊申已九日其餘章宗以皇太孫衛紹)
(王以藩封哀宗以皇太子俱即位於柩前皆與熙宗即位典禮無殊故不分載)
元國俗舊禮凡帝后有疾危殆度不可愈移居外氊帳
房有不諱則就殯殮其中葬後每日用羊二次燒飯以
為祭至四十九日而後已其帳房即以賜近臣凡宫車
晏駕棺用香楠木中分為二刳肖人形其廣狹長短僅
足容身太祖崩葬起輦谷谷在漢北不加築為陵諸帝
皆從葬於此
明太祖洪武三十一年崩遺詔天下臣民令到出三日
皆釋服嫁娶飲酒皆無禁毋發民哭臨宫殿中當臨者
皆以旦晡各十五舉哀禮畢當給喪事及哭臨者皆毋
跣絰帶毋過三寸無布車兵器禮部定議京官聞喪次
日素服赴内府聽遺詔於本署齋宿朝晡詣几筵哭越
三日成服朝晡哭臨至葬乃止自成服日始二十七日
除諸王世子王妃郡主内使宫人俱斬衰二十七月除
孝陵設神宫監并孝陵衛及祠祭署成祖永樂二十二
年遺詔喪服禮儀一遵太祖皇帝遺制禮部議奏宫中
自皇太子以下成服日為始服斬衰二十七月而除親
王世子郡王及王妃世子妃郡王妃公主郡主以下聞
喪皆哭盡哀第四日成服斬衰二十七月而除凡王視
事素服烏紗帽黑角帶退服衰服仁宗崩詔營獻陵帝
召尚書蹇義夏原吉曰國家以四海之富葬親豈宜惜
費然古聖帝明王皆從儉制况皇考遺詔天下所共知
宜遵先志於是建寢殿五楹左右廡神廚各五楹門樓
三楹其制較長陵遠殺英宗正統七年誠孝皇太后崩
(仁宗誠孝張皇后宣宗即位上尊號曰皇太后英宗即位加上太皇太后)遺誥喪服以日易
月二十七日而除哭臨三日即止君臣皆同皇帝成服
三日後即聽政天地宗廟社稷及百神之祀皆勿停宗
室諸王但遣官進香不必送喪在外大小文武衙門並
免進香臣民之家勿禁音樂嫁娶英宗崩遺詔不得以
宫妃殉葬
總論喪期(唐)(五代)(宋)(金)(元)(明)
唐代宗大歷十四年崩德宗即位下詔曰朕聞禮貴緣
情因心展孝高宗得說其代予言今朝有股肱濟為舟
楫出納惟允足以保邦况荼蓼在懷日時猶淺欲遂權
奪抑就公除攀號痛心實所未忍朕將從禫服以終喪
制百弼卿士宜悉哀懷禮儀使禮部尚書顔真卿奏曰
哀號在疚開闢所無誠懇尚違庶僚增懼伏見百辟並
已釋除事既合權禮無獨異不可以吉凶兼制臣子殊
儀伏乞奉顧命之文節因心之孝順時即吉屈已臨朝
則萬姓心安四方事集又下詔欲以素服練巾聽政曰
昔高宗諒隂三年舜為堯禹為舜亦服喪三年故禮曰
三年之喪自天子達是知罔極之恩昊天難報朕虔奉
遺詔又迫於羣議將欲從吉未忍割哀其百僚宜以今
月十七日釋服朕以素服練巾銜哀聽政凡百在位知
朕意焉禮儀使又奏曰臣伏守遺詔禮從易月祥禫變
除儀注皆備若陛下未忍即吉更服練巾則遺詔不得
奉行羣僚無以覲見伏乞俯順人望仰遵先旨實大孝
不虧萬方幸甚
後唐貞簡皇太后遺令皇帝三年之制以日易月過三
日便親朝政皇后諸妃及諸王公主服齊衰以日易月
十三日除長興四年明宗崩于雍和殿宋王從厚自鄴
都至是日發哀百僚縞素就位中書侍郎平章事劉昫
宣遺制宋王從厚于柩前即位服紀以日易月一如舊
制
漢乾祐元年正月高祖崩二月辛巳内降大行皇帝遺
制云周王承祐可于柩前即皇帝位服紀日月一依舊
制
周宣懿皇后(按周家人𫝊符氏初世宗納為繼室後冊為皇后)崩議者以方用
兵請殺喪禮於是百官朝臨於西宫三日而釋服帝亦
七日而釋世宗崩遺制服紀日月一依舊制
宋乾興元年二月十九日真宗崩仁宗即位二十四日
大斂成服三月一日小祥帝行奠釋衰服羣臣入臨退
赴内東門進名奉慰自是每七日皆臨至四十九日止
十三日大祥帝釋服服黲(按馬端臨曰時上雖用以日易月之制改服臨朝而宫中)
(實行三年之喪)元豐八年三月五日神宗崩十三日大斂帝成
服十七日小祥四月一日禫除(按此日成服至除服僅十九日)秘書省
范祖禹言國朝自祖宗以來外廷雖用易月之制而宫
中實行三年之喪且易月之制前世所以難改者以人
君自不為服也今君上之服已如古典而臣下之禮猶
依漢制是以大行在殯而百官有司皆已復其故常(文獻)
(通考但云是以百官有司皆已復其故常今依歴代名臣奏議補正)豈人之性如此其薄
哉由上不為之制禮也今羣臣易月人主實行三年之
喪故十二日而小祥期而又小祥二十四日大祥再期
而又大祥既以日為之又以月為之此禮之無據者也
再期而大祥中月而禫禫者祭之名也非服之色也今
乃為之黲服三日然後禫此禮之不經者也既除服至
葬而又服之盖見梓宫不可以無服也(文獻通考宋史禮志俱云盖不)
(可以無服也文義未明今依歴代名臣奏議補正)祔廟後即吉纔八月矣而
遽純吉無所不佩此又禮之無漸者也詔禮官詳議
以聞其後禮部尚書韓忠彥等言朝廷典禮時世異宜
不必循古若先王之制不可盡用則當以祖宗故事為
法今言者欲令羣臣服喪三年民間禁樂如之雖過山
陵不去衰服庶協古之制緣先王恤典節文甚多必欲
循古又非特如臣僚所言故事而已今既不能盡用則
當循祖宗故事及先帝遺制從之孝宗淳熙十四年十
月八日高宗崩孝宗號慟擗踊踰二日不進膳尋諭宰
執王淮欲不用易月之制如晉武魏孝文實行三年之
喪自不妨聽政淮等奏通鑑載晉武帝雖有此意後來
只是宫中深衣練冠帝曰當時羣臣不能將順其美司
馬光所以譏之後來武帝竟欲行之(謂皇太后之喪)淮曰記得
亦不能行(按文獻通考及宋史禮志俱作王淮奏對而周密癸辛雜志作周必大語與周必大思陵)
(錄合)帝曰自我作古何害淮曰御殿之時人主衰絰羣臣
吉服可乎帝曰自有等降乃出内批朕當衰服三年羣
臣自行易月之令其合行儀制令有司討論詔百官於
以日易月之内衰服治事二十日丁亥小祥帝未改服
王淮等乞俯從禮制帝流涕曰大恩難報情所未忍二
十一日車駕還宫帝衰絰御輦設素仗軍民見者往往
感泣詔自今五日一詣梓宫前焚香帝欲衰服素幄引
輔臣及班次而禮官奏謂苴蔴三年難行於外庭奏入
不出十一月戊戌朔禮官顔師魯尤袤等奏乞大祥禮
畢(按宋史禮志不云大祥今從文獻通考補正)改服小祥之服去杖絰禫祭
禮畢改服素紗軟脚折上巾淡黃袍黑銀帶神主祔廟
畢改服幞頭黑鞓犀帶遇過宫燒香則於宫中衰絰行
禮二十五月而除帝批淡黃袍改服白袍二日己亥大
祥四日辛丑禫祭禮畢五日壬寅百官請聽政不允八
日三上表引康誥被冕服出應門等語為證九日詔可
十五年三月二十日丙戌神主祔廟是日詔曰朕昨降
指揮欲衰絰三年緣羣臣屢請御殿易服故以布素視
事雖有俟過祔廟勉從所請之詔稽諸典禮心實未安
行之終制乃為近古宜體至意勿復有請於是徑行三
年之喪焉
金世宗大定二十九年章宗即位禮官言自大定二十
七年十月祫享至今年正月世宗升遐故四月不行禘
禮按公羊傳閔公二年吉禘於莊公言吉者未可以吉
謂未三年也注禘祫從先君數朝聘從今君數三年喪
畢遇禘則禘遇祫則祫故事宜於辛亥歲為大祥三月
禫祭踰月即吉則四月一日為初吉適當孟夏禘祭之
時可為親祠詔從之及期以孝懿皇后崩而止五月禮
官言世宗升祔已三年尚未合食於祖宗若來冬遂行
祫禮皇帝見居心喪喪中之吉春秋譏其速恐冬祫未
可行乞依故事三年喪畢祫則祫禘則禘於明昌四年
四月一日釋心喪行禘禮上從之(按金史凶禮雖闕而章宗時禮官所奏於)
(喪禮有關故錄之)
元英宗至治二年九月丙辰(按元史祭祀志誤作八月丙辰今從本紀改正)太
皇太后崩(諡昭獻元聖)太常院官奏國哀以日易月旬有二
日外乃舉祀事(按元史本紀十月戊辰享太廟以國哀迎香去樂)
明成祖永樂二十二年崩禮部尚書兼太常卿吕震奏太
行遺命喪服一如高皇帝倣漢制以日易月今已踰二十
七日(按漢文帝三十六日釋服唐明皇肅宗之喪乃降三十六日為二十七日後之議禮者以二十七日)
(為以日易月之漢制皆沿應氏之失也)請上釋衰服服烏紗冠素服黑角
帶臨朝仁宗不聽命六部都察院詳議以聞震與六部
都察院奏上宜服素衣冠黑角帶羣臣從君服仁宗曰
梓宫在殯朕何忍遽易自是臨朝素冠麻衣麻絰朝退
仍衰服成化二十三年戊辰憲宗純皇帝之喪至是已
百日上以梓宫在殯仍不釋服視事百官素服朝𠫭如
舊丙子監察御史曹璘上疏請梓宫發引之日上衰絰
杖履至大明門外率百官拜哭而别仍率宫中行三年
之喪(時潘府請力排羣議斷自聖心定為三年之喪詔禮官博士𠫭考載籍使喪不廢禮朝不廢政合於)
(古不戾於今行於上可通於下則大本以立大經以正從之)
奔大喪(奔山陵附)(周)(漢)(宋)(遼)(元)(明)
周書康王之誥太保率西方諸侯入應門左畢公率東
方諸侯入應門右(胡氏安國曰此奔成王之喪也諸侯為天子服斬衰當以所聞前後而奔)
(喪安得以為修服于國而可乎)春秋諸侯于天王崩而行郊禮受與國
之朝聘修禮於他國皆特書以致貶胡氏安國汪氏克
寬高氏閌諸儒論之甚嚴此諸侯為天子奔喪制服之
舊制也
漢昭帝元平元年崩大將軍霍光徵昌邑王賀典喪至霸
上大鴻臚郊迎騶奉乘輿車王使僕壽成御郎中令龔
遂參乘旦至廣明東都門遂曰禮奔喪望見國都哭此
長安東郭門也白虎通曰禮曰王者崩諸侯悉奔喪何
臣子悲哀慟怛莫不欲觀君父之棺柩盡悲哀者也又
為天子守蕃不可頓空也故分為三部有始死先奔者
有得中來盡其哀者有得會喪奉送君者七月之間諸
侯有在京師親供臣子之事者有號泣悲哀奔走道路
者有居其國哭痛思慕竭盡所供以助喪事者是四海
之内臣下若喪考妣之義也(以上杜典不載今補纂)
宋太祖開寶九年崩遺詔諸道節度防禦團練使刺史
知州等不得輒離任赴闕
遼義宗(按遼史宗室𫝊義宗名倍太祖長子神冊元年立為皇太子)留治東土(即東丹國)
太祖訃至即日奔赴山陵知皇太后本意欲立德光讓
以大位
元太祖崩於薩里川哈喇圖之行宫(時率師伐金)遺命以太
宗嗣位(太祖定西域太宗攻城略地之功居多)時太宗不在左右及訃至
始自和博之地來會喪乃遵遺詔即位於和林(和林本唐回鶻)
(地自太祖定河北即建都於此為會同之所後改和寧路)
明太祖遺詔諸王聞喪各於本國哭臨不必赴京中外
管軍戍守官員毋得擅離信地許遣人至京洪熙元年
仁宗崩皇太子還自南京至良鄉宫中始發喪宣遺詔
文武官常服於午門外四拜宣畢舉哀復四拜易素服
迎皇太子於盧溝橋橋南設幕次香案皇太子至常服
詣次四拜聽宣遺詔復四拜哭盡哀易素服至長安右
門下馬步哭至宫門外釋冠服被髮詣梓宫前五拜三
叩首哭盡哀就喪次
國有大喪受他國弔慰服議(宋)(遼)
宋真宗之喪契丹遣殿前都點檢崇義軍節度使耶律
賽音翰林學士工部侍郎知制誥馬貽謀充大行皇帝
祭奠使副左林牙右金吾衛上將軍蕭日新利州觀察
使馮延林充太皇后弔慰使副右金吾衛上將軍耶律
寧引進使姚居信充皇帝弔慰使副所司預於滋福殿
設大行皇帝神御座又於稍東設御座祭奠弔慰使副
各素服由西上閤門入陳禮物於庭中書門下樞密院
並立於殿下再拜訖升殿分東西立禮直官閤門舍人
贊引耶律賽音等詣神御座前階下俟殿上簾捲使副
等並舉哭殿上皆哭再拜訖引升殿西階詣神御座前
上香奠茶酒貽謀跪讀祭文畢降階復位又舉哭再拜
訖稍東立俟皇太后升座簾外侍立舍人引慰弔祭奠
使副朝見殿上舉哭左右皆哭弔慰使副蕭日新等升
殿進書訖降座俟皇帝升座舍人引弔慰祭奠使副朝
見皇帝舉哭左右皆哭弔慰使副耶律寧等升殿進書
訖賜賽音等襲衣冠帶器幣鞍馬隨行實里牙校等衣
服銀帶器幣有差淳熙十五年二月宰執進呈禮官閤
門國信所定弔慰使副德壽宫宰執以下皆用常服周
必大奏昨顯仁時北使副至已是祔廟故用常服今大
行太上皇帝在殯陛下方縗絰受弔臣等亦難冠裳侍
立况啓殯發引服如初喪固未除也上曰宰執侍從當
如大祥服四脚幞頭縗絰去杖正得中矣
遼道宗崩天祚皇帝問禮於耶律固宋國遣使弔及致
祭歸賵皇帝喪服御游仙之北别殿使入門皇帝哭使
者詣柩前上香讀祭文訖又哭有司讀遺詔慟哭使者
出少頃復入陳賻賵於柩前皇帝入臨哭退更衣(杜典原書)
(無受弔服議今因宋遼事纂入)
君遣使弔他國君(宋)(遼)(金)
宋仁宗天聖九月七月契丹使來告其主隆緒之喪遣
使祭奠弔慰至和元年九月契丹主宗真殂遣使祭奠
弔慰孝宗淳熙十六年三月金遣王元德等來告哀遣
諸葛廷瑞沈揆等往弔祭
遼太宗天顯九年閏月戊午唐遣使告哀即遣弟弔祭
會同五年八月遣天城軍節度使蕭拜石弔祭於晉聖
宗太平十年宋真宗崩薛貽廓報哀入境幽州急遞先
聞帝不俟貽廓至闕集大臣舉哀詔沿邊州軍不得作
樂興宗重熙十七年夏國王李元昊薨遣永興宫使耶
律鈕斡哩等慰奠道宗清寧九年宋仁宗崩遣使祭大
行於皇儀殿遂見宋嗣帝英宗於東廟
金世宗大定二十八年正月遣宣徽使富察克忠為宋
弔祭使二月宋遣使獻先帝遺留物宋使朝辭以所獻
物中玉器五玻璃器二十及弓劒之屬使還遺宋曰此
皆爾前主珍玩之物所宜寶藏以無忘追慕今受之義
有不忍歸告爾主使知朕意也章宗承安五年十月宋
遣使來告孝宗哀以工部尚書烏庫哩誼等為弔祭使
十一月宋復遣使來告光宗哀以河南路統軍使充等
為弔祭使泰和四年正月高麗嗣子韺遣使來告其父
晫哀四月遣西上閤門使張偁等為高麗勅祭使東上
閤門使石慤等為慰問并起復横賜使
欽定續通典卷七十四
