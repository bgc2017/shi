欽定續通典卷六十四
禮(嘉)
輦輿(宋)(遼)(金)(元)(明)
宋太祖建隆四年翰林學士承旨陶榖為禮儀使創意
造為大輦赤質正方油畫金塗銀葉龍鳳装其上四面
行龍雲氣火珠方鑑銀絲囊網朱翠結條雲龍鈿窠霞
子四角龍頭銜香囊頂輪施耀葉中有銀蓮花坐龍紅
綾裏碧牙厭帖内設圓鑑銀絲香囊銀飾勾闌臺坐紅
絲絛網帉錔中施黃褥上置御坐扶几香爐錦結綬几
衣輪衣絡帶並緋繡壓金銀綫長竿四銀裹鐵鋦龍頭
魚鈎錦膊褥銀装畫梯拓义黃羅緣席褥帊梯杖褥朱
索緋繒油帊主輦六十四人親祀南郊謁太廟還及具
鸞駕黃麾仗省方還都則乘之真宗東封以舊輦太重
遂命别造凡减七百餘斤後常用焉神宗已後稍更其
制祀畢車駕還内若不進輅則進大輦徽宗政和之制
黃質冒以黃衣紘以黃帶車箱四圍於桯之外高二尺
二寸設軾於前楹高三尺二寸建大旂於後楹旂十二
斿其長曳地其色黃繪以交龍日月中興後更製名大
安輦(宋輦有七中興後惟存大輦平頭逍遥而已)赤質正方高十五尺三寸
方十一尺六寸四柱平槃上覆青綠錦上有天輪二層
外施金塗銀博山八十一内有圓鏡金塗銀頂龍一四
面行龍十六火珠四輪衣以青墜以金鈴頂有青羅十
字分垂四角曰絡帶四角出龍首銜犛牛五色尾曰旒
綏四面拱斗外施方鏡九柱圍以朱闌中設御坐曲几
屏風錦褥下舉以長竿四攅竹筋膠丹漆之竿為龍首
平槃下四圍結紅絲網輦官服色武弁黃纈對鳳龍袍
黃絹勒帛紫生色袒帶紫絹行縢芳亭輦黑質頂如幕
屋緋羅衣裙襴絡帶皆繡雲鳳兩面朱綠窗花版外施
紅絲網金銅帉錔前後垂簾下設牙牀勾闌長竿四銀
龍頭銀飾梯行馬主輦一百二十人政和之制簾以紅
羅繡鵝為額内設御坐長竿飾以金塗銅螭首横竿二
鳳輦赤質頂輪下有二柱緋羅輪衣絡帶門簾皆繡雲
鳳頂有金鳳一兩壁刻畫龜文金鳳翅前有軾匱香爐
香寳結帶下有勾闌二重内設紅錦褥長竿三銀飾梯
行馬主輦八十人法駕鹵簿不設逍遥輦以椶櫚為屋
赤質金塗銀装朱漆扶版二雲版一長竿二飾以金塗
銀龍頭常行幸所御魚鈎帉錔梅紅絛輦官十二人春
夏服緋羅衫秋冬服白師子錦襖真宗東封别造辟塵
逍遥輦加窗槅黃繒為裏賜名省方逍遥輦中興之制
赤質金塗四柱椶屋上有走脊金龍四中起火珠凸頂
四面不設襯板中有脚踏子制甚簡素祇應人員服帽
子宜男方勝纈衫平輦又名平頭輦亦曰太平輦制如
逍遥輦而無屋輦官十二人服同逍遥輦東封别造升
山天平輦施機關賜名登封輦中興之制赤質正方形
如一朱龍椅而加長竿二飾如逍遥輦而不施椶屋制
尤簡素惟施畫雲板而已又有七寳輦孝宗隆興二年
為德夀宫製高五十一寸闊二十七寸深三十六寸比
附大輦平輦制度為之上施頂輪耀葉角龍頂龍滴子
鐸子結穗毬下施梅紅絲裙網加綴七寳中設香木御
座引手為轉身龍靠背為龍首靠枰子綫以紅黃藤舁
以長竿二竿首為螭首金塗銀飾焉小輿赤質頂輪下
施曲柄加盖緋繡輪衣絡帶制如鳳輦而小下有勾闌
牙牀繡瀝水中設方牀緋繡羅衣錦褥上有小案坐牀
皆繡衣踏牀緋衣前後長竿二銀飾梯行馬奉輿二十
四人中興後去其輪盖方四十九寸高三十一寸輿上
周以勾闌施翟羽玉照子中為方牀三級上設御座曲
几踏子曲柄緋羅繡盖輿下紅絲結五色花裙網舉以
長竿二竿為螭首宫殿從容所乘設鹵簿則陳之腰輿
前後長竿各二金銅螭頭緋繡鳳裙襴上施錦褥别設
小牀緋繡花龍衣奉輿十六人中興制赤質方形四面
曲闌下結繡裙網制如小輿惟無翟尾玉照子三級牀
曲柄盖而上設方御牀曲几竿無螭首用亦同小輿相
風烏輿上載長竿竿杪刻木為烏垂鵝毛筩紅綬帶下
承以小盤周以緋裙繡烏形輿士四人行漏輿制同鐘
鼓樓輿而大設刻漏如稱衡首垂銅鉢末有銅象漆匱
貯水渴烏注水入鉢中長竿四輿士六十人十二神輿
赤質四門旁刻十二辰神緋繡輪衣絡帶輿士十二人
交龍鉦鼓輿各一皆刻木為二青龍相交下有木臺長
竿一掛畫鼓一掛金鉦上皆有緋盖亦繡交龍輿士各
二人鐘鼓樓輿各一皆刻木為屋中置鐘鼓下施木臺
長竿如鉦鼓輿輿士各二十四人其自行漏輿以下舊
禮無文皆開寳定禮所增中興後相風行漏十二神鉦
鼓四輿皆不設其皇太后皇后所乘則有龍輿龍肩輿
東都皇太后垂簾皆抑損遠嫌不肯乘輦止用輿而已
(真宗咸平中為萬安太后製輿上設行龍六乾興元年詔皇太后御坐檐子名大安輦神宗嗣位尊皇太后為)
(太皇太后其行幸依治平元年之制而皇太后皇后常出止用副金塗銅装白藤輿覆以椶櫚屋飾以鳳輦官)
(服同乘輿平頭輦之制於是詔太皇太后出入所乘如大萬安太后輿上設行龍六哲宗紹聖元年議造皇太后)
(安輦而皇太后避嫌竟不製造又哲宗嗣位尊朱貴妃為皇太妃出入乘檐子有司請用牙魚鳳為飾繖用青)
(元祐三年太皇太后詔有司尋繹典故於是檐子飾以龍鳳繖用紅九年羣臣議改檐子為輿上設行龍五哲)
(宗以皇太后諭旨令太妃坐六龍輿出入進黃&KR1259;於是三省議皇太妃坐龍鳳輿繖紅黃兼用從皇太后出入)
(止用紅)紹興奉迎皇太后詔造龍輿其制朱質正方金塗
銀飾四竿竿頭螭首赭窗紅簾上覆以椶加走龍六内
設黃花羅帳裀褥朱椅踏子紅羅黃羅繡巾二龍肩輿
一名椶檐子一名龍檐子舁以二竿故名檐子南渡後
所製也東都皇后備厭翟車常乘則白藤輿中興以太
后用龍輿后惟用檐子其制方質椶頂施走脊龍四走
脊雲子六朱漆紅黃藤織白花龍為障緋門簾看窗簾
朱漆藤坐椅踏子紅羅裀褥軟屏夹幔
遼國輿有大輿柴册再生儀載神主臘儀見皇帝皇后
升輿降輿祭山儀皇帝降輿祭東而其制不詳其漢輿
有大鳳輦赤質頂有金鳳壁畫雲氣金翅前有軾下有
勾闌絡帶皆繡雲龍銀梯主輦八十人芳亭輦黑質幕
屋緋欄皆繡雲鳳朱綠夾窗花板紅網兩簾四竿銀飾
梯主輦百二十人逍遥輦常用之椶屋赤質金塗銀装
紅絛輦官十二人春夏緋衫秋冬素錦服平頭輦常行
用之制如逍遥(冊承天太后儀太后乘平頭輦)無屋又有大芳輦仙遊
輦小輦(永夀節儀皇太后乘小輦)大玉輦小玉輦腰輿前後長竿各
二金銀螭頭緋繡鳳襴上施錦褥别設小牀奉輿十六
人小輿赤質青頂曲柄緋繡絡帶制如鳳輦而小上有
御座奉輿二十四人
金大輦赤質正方油畫金塗銀葉龍鳳装其上四面施
行龍雲朵火珠方鑑銀絲囊網珠翠結雲龍鈿窠霞子
四角龍頭銜香囊頂輪施耀葉中有銀蓮花坐龍紅綾
裏碧牙壓帖内設圓鑑香囊銀輪勾欄臺坐紫絲絛網
帉錔中施黃褥上置御座曲几香爐錦結綬几衣輪衣
絡帶並緋繡雲龍寳相花金綫壓長竿四飾以金塗銀
龍頭畫梯托义行馬七寳輦制如大輦飾以玉裙網七
寳滴子用真珠皇后有平頭輦五華輦亭頭輦各高一
丈九尺廣丈五寸長三丈舁士各九十六人並生色緋
寳相花衫銀褐抹帶大口袴
元腰輿制以香木後背作山字牙嵌七寳装雲龍屏風
上施金圈熖明珠兩旁引手屏風下施雕鏤雲龍牀坐
前有踏牀噶達爾錦褥一(噶達爾蒙古語表也)坐上貂鼠緣金錦
條褥綠噶達爾方坐象轎駕以象凡巡幸則御之
明大馬輦高一丈二尺五寸九分廣八尺九寸五分轅
長二丈五寸有竒輦坐高三尺四寸有竒餘同大輅輦
亭高六尺四寸有竒紅髹四柱長五尺四寸有竒檻座
高與輅同四周紅髹絛環板前左右有門高五尺有竒
廣二尺四寸有竒門旁槅各二後槅三及明栨皆紅髹
抹金銅鈒花葉片装釘槅心編以黃線絛亭内制與大
輅同第軟坐上不用花毯而用紅毯亭外用紅簾十二
扇輦頂并圓盤高二尺六寸有竒上下俱紅髹以青飾
輦盖其銅龍蓮座寳盖黃屋及天輪輦亭悉與大輅同
大常旂踏梯行馬之屬亦同大輅駕以八馬備鞍韉鞦
轡鈴纓之飾小馬輦視大馬輦高廣皆减一尺轅長一
丈九尺有竒餘同大馬輦輦亭高五尺五寸有竒紅髹
四柱長五尺四寸有竒檻座紅髹四周絛環板前左右
有門高五尺廣二尺二寸有竒門旁槅各二及明栨後
屏風壁板俱紅髹用抹金銅鈒花葉片装釘亭底紅髹
上施紅花毯紅錦褥席外用紅簾四扇駕以四馬餘同
大馬輦步輦高一丈二尺二寸有竒廣八尺二寸有竒
輦坐高三尺二寸有竒四周雕木五彩雲渾貼花龍板
十二片間以渾貼金仰覆蓮座下雕木線金五彩雲板
十二片轅四紅髹中二轅長三丈五尺九寸左右二轅
長二丈九尺五寸有竒俱以鍍金銅龍頭龍尾装釘輦
亭高六尺三寸有竒四柱長六尺二寸有竒檻座紅髹
四周雕木沉香色描金香草板十二片抹金銅鈒花葉
片装釘前左右有門高五尺七寸有竒廣二尺四寸有
竒門旁紅髹十字槅各二雕飾沉香色描金雲龍板八
片下雲板如其數後紅髹屏風上雕沉香色描金雲龍
五屏後雕沉香色描金雲龍板三片又雲板如其數俱
用抹金銅鈒花葉片装釘餘同馬輦唯紅簾用十扇輦
頂并圓盤高二尺六寸有竒其蓮座輦盖天輪幰衣之
屬俱同馬輦大凉步輦高一丈二尺五寸有竒廣一丈
二尺五寸有竒四面紅髹匡装雕木五彩雲板二十片
間以貼金仰覆蓮座下紅髹如意絛環板如其數紅髹
轅六中二轅長四丈三尺五寸有竒左右二轅長四丈
有竒外二轅長三丈六尺五寸有竒前後俱飾以雕木
貼金龍頭龍尾輦亭高六尺五寸有竒廣八尺五寸有
竒四柱紅髹前左右有門高五尺八寸有竒廣二尺五
寸有竒四周描金香草板十二片門旁槅各二後槅三
及明栨皆紅髹編以黃線絛亭底上施墊氊加紅錦褥
并席紅髹坐椅一四周雕木沉香色描金寳相花靠背
褥裙帷幔與馬輦同内設紅髹卓二紅髹闌干香卓一
闌干四柱首俱雕木貼金蹲龍鍍金銅龍盖香爐一并
香匙箸瓶紅錦墩二外紅簾三輦頂高二尺七寸有竒
鍍金銅寳珠頂帶仰覆蓮座高一尺三寸有竒垂攀頂
黃線圓絛四頂用丹漆上冒紅氊四垂以黃氊為如意
雲黃氊緣條四周施黃綺瀝水三層每層百三十二摺
間繡五彩雲龍文或用大紅羅冒頂以黃羅為如意雲
緣條瀝水亦用黃羅頂下四周以紅氊為帷黃氊緣條
四角鍍金銅雲四亭内寳盖繡五龍頂以紅髹木匡冒
以黃綺為黃屋頂心四周繡雲龍各一輦亭四角至輦
座用攀頂黃線圓絛四并貼金木魚輦亭前左右轉角
闌干二扇後一字帶轉角闌干一扇皆紅髹雕木渾貼
金龍間以五彩雲板闌干内四周布席其闌干十二柱
之飾及踏梯之屬俱與馬輦同其紅板轎即古肩輿遺
制高六尺九寸有竒頂紅髹近頂装圓匡蜊房窗鍍金
銅火𦦨寳帶仰覆蓮座四角鍍金銅雲朵轎扛二前後
以鍍金銅龍頭龍尾装釘有黃絨墜角索四周紅髹板
左右門二用鍍金銅釘鉸轎内紅髹匡坐椅一福夀板
一并褥椅内黃織金綺靠坐褥四周椅裙下鋪席並踏
褥有黃絹轎衣油絹雨衣各一青氊衣紅氊緣條雲子
(宋中興以後皇后常乘龍肩輿又以征伐道路險阻詔百官乘轎名曰竹轎子亦曰竹輿元皇帝用象轎至用)
(紅板轎則自明始也世宗嘉靖十三年謁廟帝及后妃俱乘肩輿出宫至奉天門降輿升輅穆宗隆慶四年設)
(郊祀慶成宴帝乘板輿由歸極門出入皇極門至殿上降輿)
欽定續通典卷六十四
