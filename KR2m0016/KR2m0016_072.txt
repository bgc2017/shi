欽定續通典卷七十二
禮(軍)
(臣)等謹案杜典述軍禮較諸禮為略盖以軍禮自
田獵大射而外其用之邦國者典不常舉儀亦最
簡也夫周官因田賦以出兵而儀禮不備其文後
世養兵之制多屬一時權宜儀文之略有由來矣
然大刑用甲兵而古者必裁之以禮此大易所謂
以此毒天下而民從之也宋人立國本弱親征大
閱諸制徒為繁縟遼金元因其國俗用兵動合機
宜行師肄武因事以定為禮制簡而易行明初於
田獵大閱諸制間有修舉至中葉而紀綱不振營
制亦紊矣今据諸史禮志兵志營衛志之言軍禮
者自親征祭告以及時儺以次類纂其散見於帝
紀及續通鑑諸書者兼采以補史志所未備焉
天子諸侯將出征類宜造禡並祭所過山川(宋)
(遼)(元)(明)
宋太宗征河東出京前一日遣右贊善大夫潘慎修出
郊用少牢一祭蚩尤禡牙遣著作佐郎李巨源即北郊
望氣壇用香柳枝燈油乳粥酥蜜餅果祭北方天王太
平興國五年十一月太常禮儀院言車駕北征請出宫
前一日遣官祭蚩尤及禡牙於地並用少牢祭北方天
王於北郊迎氣壇從之仍遣内侍一人監祭咸平中詔
太常禮院定禡儀所司除地為壇兩壝繞以青繩張幄
帟置軍牙大纛位版版方七寸厚三分祭用剛日具饌
牲用太牢以羊豕代其幣長一丈八尺軍牙以白大纛
以皂都部署初獻副都部署亞獻部署三獻皆戎服清
齋一宿將校陪位禮畢焚幣釁鼓以一牢又擇日祭馬
祖馬社
遼皇帝親征儀常以秋冬應敵制變或無時將出師必
先告廟乃立三神主祭之曰先帝曰道路曰軍旅刑青
牛白馬以祭天地其祭常依獨樹無獨樹即所舍而行
之或皇帝服介胄祭諸先帝宫廟乃閱兵將行牝牡麃
各一為&KR0008;祭將臨敵結馬尾祈拜天地而後入下城克
敵祭天地牲以白黑羊班師以所獲牡馬牛各一祭天
地出師以死囚還師以一諜者植柱縛其上於所向之方
亂射之矢集如蝟謂之射鬼箭景宗乾亨二年十月辛
巳將南伐祭旗鼓聖宗統和六年九月癸卯祭旗鼓
元憲宗七年詔諸王出師征宋夏六月謁太祖行宫祭
旗鼓
明太祖洪武元年閏七月詔定軍禮中書省臣會儒臣
言古者天子親征所以順天應人除殘去暴以安天下
自黃帝習用干戈以征不享此其始也周制天子親征
則類於上帝宜於大社造於祖廟禡於所征之地及祭
所過山川師還則奏凱獻俘於廟社後魏有宣露布之
制唐仍舊典宋亦間行焉於是歷考舊章定為親征禮
奏之前期擇日祭告天地宗社皇帝服武弁乘革輅備
六軍具牲幣作樂皆行三獻禮其儀與大祀同又於國
南神祠行禡祭禮凡所過山川嶽鎮海瀆用太牢其次
少牢又次特牲若行速止用酒脯祭器籩豆各一前期
齋一日皇帝服通天冠絳紗袍省牲視滌祭之日服武
弁行一獻禮其禡祭儀制皇帝及大將陪祭官皆齋一
日前一日皇帝服通天冠絳紗袍省牲詣神厨視鼎鑊
滌溉執事設軍牙大纛於廟中之北軍牙東大纛西籩
豆十二簠簋各二鉶登俎各三設瘞坎位於神位西北
設席於坎前上置酒碗五雄雞五餘陳設如常儀祭日
建牙旗大纛於神位後皇帝服武弁自左南門入至廟
廷南正中北向立大將及陪祭官分文武重行班於後
迎神再拜奠幣行初獻禮先詣軍牙神位前再詣大纛
神位前俱再拜亞獻終獻如之惟初獻讀祝詣飲福位
再拜飲福受胙又再拜掌祭官徹豆贊禮唱送神復再
拜執事官各以祝幣掌祭官取饌詣燎所太常奏請望
燎執事殺雞刺血於酒碗中酧神燎半奏禮畢駕還若
遣將則於旗纛廟壇行三獻禮大將初獻諸將亞獻成
祖永樂八年二月以親征祓於承天門遣官祭太歲旗
纛之神八月丁未遣祭旗纛世宗嘉靖十八年南廵遣
官祭旗纛之神用牲醴制帛三獻如常儀
軷祭
(臣)等謹按軷祭之禮起於周天子將出師大馭掌
馭玉輅以祀及犯軷自是以後唯後周及隋唐用
之唐以後其禮久廢明成祖時雖嘗舉行而儀文
不備茲不復續纂云
天子諸侯四時田獵(唐元)(五代明)(宋)(遼)(金)
唐德宗貞元十一年十二月上獵苑中戒多殺止行三
驅之禮勞士而還穆宗長慶二年獵於咸陽又獵於驪
山會昌二年十一月獵於白鹿原
後唐莊宗同光中屢畋於伊闕明宗天成二年畋於東
郊
晉高祖天福八年畋於近郊出帝開運七年畋於戚城
宋太祖建隆二年始校獵於近郊先出禁軍為圍場五
坊以鷙禽細犬從帝親射走兔三從官貢馬稱賀其後
多以秋冬或正月田於四郊從官或賜窄袍煖鞾親王
以下射中者賜焉太宗將北征因閱武獵近郊以多盜
獵狐兔者命禁之有衛士奪人獐當死帝曰若殺之後
世必謂我重獸而輕人特貰其罪帝嘗以臘日校獵諭
從臣曰出狩以從時令緩轡從禽是非荒也四幸講武
臺張樂賜羣臣飲其後獵西郊親射走兔五詔以古者
蒐狩以所獲之禽薦享宗廟而其禮久廢今可復之遂
為定式真宗時詔教駿所養鷹鶻以備諸王從時展禮
仁宗時臣僚言校獵之制所以順時令訓戎事請修此
禮於是詔樞密院奏定制度獵日五鼓帝御内東門賜
從官酒三行奏鈞容樂幸瓊林苑門賜從官食遂獵於
楊村宴於幄殿奏教坊樂遣使以所獲馳薦太廟既而
召父老臨問賜以飲食茶絹及五坊軍士銀絹有差宰
相賈昌朝等曰陛下暫幸近郊順時田獵取鮮殺而登
廟爼所以昭孝慎也即高原而閱軍實所以講武事也
問耆老而賜飲食所以養老也勞田夫而賜惠所以勸
農也乘輿一出而四美皆具伏望宣付史館從之明年
復獵於城南東韓村自玉津園去輦乘馬分騎士數千
為左右翼節以鼓旗合圍場徑十餘里部隊相應帝按
轡道中親挾弓矢屢獲禽仍召父老存問欽宗靖康後
不復講
遼國俗以畜牧射獵為業獵無常時地無定所太祖七
年次烏林觀漁九年射魚於漠北神冊中射虎於東山
射龍於伊喇山陽水上天贊中獵於雅爾鼐都勒斡山
觀漁於烏勒呼河天顯中障鷹於近山蒐於潢水之曲
會同以後如射柳射鹿射鴨釣魚每歲舉行焉四時各
有行在之所謂之巴納春曰鴨子河濼皇帝正月上旬
起牙帳約六十日方至天鵝未至卓帳冰上鑿冰取魚
冰泮乃縱鷹鶻捕鵝雁晨出暮歸從事弋獵鴨子河濼
東西二十里南北三十里在長春州東北三十五里四
面皆沙渦多榆柳杏林皇帝每至侍御皆服墨綠色衣
各備連鎚一抦鷹食一器刺鵝錐一枝於濼周圍相去
各五七步排立皇帝冠巾衣時服繫玉束帶於上風望
之有鵝之處舉旗探騎馳報遠泊鳴鼓鵝驚騰起左右
圍騎皆舉幟麾之五坊擎進海東青鶻拜授皇帝放之
鶻擒鵝墜勢力不加排立者舉錐刺鵝取腦以飼鶻救
鶻人例賞銀絹皇帝得頭鵝薦廟羣臣各獻酒菓舉樂
更相酬酢致賀語皆插鵝毛於首以為樂賜從人酒徧
散其毛弋獵網釣春盡乃還夏巴納無常所多在圖爾
山道宗每歲先幸黑山拜聖宗興宗陵賞金蓮乃幸子
河避暑圖爾山在黑山東北三百里近饅頭山黑山在
慶州北十三里上有池池中有金蓮子河在圖爾山東
北三百里懷州西有清凉殿亦為行幸避暑之所四月
中旬起牙帳卜吉地為納凉所五月末旬六月上旬至
居五旬與南北臣僚議國事暇日遊獵七月中旬乃去
秋巴納曰伏虎林在永州西北五十里嘗有虎據林傷
害居民畜牧景宗領數騎獵焉虎伏草際戰慄不敢仰
視上舍之因號伏虎林每歲車駕至皇族而下分布濼
水側伺夜將半鹿飲鹽水令獵人吹角效鹿鳴既集而
射之謂䑛鹻鹿又名呼鹿冬巴納曰廣平淀在永州東南
三十里本名白馬淀東西二十餘里南北十餘里地甚
坦夷四面皆沙磧木多榆柳其地饒沙冬月稍暖牙帳
多於此坐冬與南北大臣會議國事時出校獵講武兼
受南宋及諸國禮貢皇帝牙帳以槍為硬寨用毛繩連
繫每帳下有黑傘以庇衞士風雪槍外小氊帳一層每
帳五人各執兵仗為禁圍又定獵儀於十二月辰日前
期一日詔司獵官選獵地其日皇帝皇后焚香拜日畢
設圍命獵夫張左右翼司獵官奏成列皇帝皇后升輿
車多囉倫穆騰以酒二尊盤飱奉進北南院大王以下
進馬及衣皇帝降輿祭東畢乘馬入圍中皇太子親王
率羣官進酒分兩翼而行皇帝始獲兔羣臣進酒上夀
各賜以酒至中食之次親王大臣各進所獲及酒訖賜
羣臣酒還宫其服飾皇帝幅巾擐甲戎裝以貂鼠或鵝
頂鴨頭為杆腰蕃漢諸司使以上並戎裝皆左袵黑綠
色
金世宗大定三年十二月獵於近郊所獲薦山陵自是
歲以為常章宗明昌元年制諸王任外路者許遊獵五
日過此禁之又遣諸王出獵毋越本境其從獵之服春
水以鶻捕鵝雜花卉為飾秋水以熊鹿山林為文
元制自御位及諸王皆有鷹人是故捕獵有戸使之致
鮮食以供宗廟天庖而齒革羽毛又皆足以備用然地
有禁取有時而違者則罪之春冬之交天子或親幸近
郊縱鷹隼搏擊之以為遊豫之度謂之飛放故鷹房捕
獵皆有司存世祖中統三年禁京畿田獵至元元年禁
上都畿内捕獵七年七月命達嚕噶齊烏蘭哈達給上
都扈從畋獵糧十年九月遼東饑弛獵禁戊子禁五百
里内射獵己丑敕自今秋獵鹿豕先薦太廟成宗大德
元年禁民間捕鷹鷂命諸阿濟格自今出獵悉自供具
毋傷民力
明成祖永樂十年十月獵於城南武岡二十年五月
車駕度偏嶺命將士獵於道傍山下上顧從臣曰士卒
隨朕征討道中唯畋獵可以馳馬揮戈拒揚武士作其
驍勇之氣宣宗宣德四年獵於谷口英宗天順二年上校獵
南苑苑在京城南二十里苑中有按鷹臺(一名晾鷹臺)臺旁
有三海皆元之舊也
大閱(唐)(五代)(宋)(遼)(金)(元)(明)
(臣)等謹案杜典有出師儀制而揚兵講武附焉其
書本未載出師之儀悉叙各代閱兵講武之典今
考各代正史及會要會典諸書皆未特載出師儀
制大約所謂儀制者即親征之禮是也今改曰大
閱而以各代閱兵之禮纂序於左
唐肅宗至德二載八月大閱乾元元年正月大閱諸軍
於含元殿庭上御棲鸞閣觀之寳應元年九月大閱兵
馬於鳴鳳門街
梁太祖開平元年冬十月講武於繁臺四年春正月講
武於榆林乾化元年八月大閱於興安鞠場十月大閱
於魏東郊
後唐天祐十有五年八月大閱於魏東郊明宗天成二
年十月御興教門觀兵
晉高祖天福二年十月勅習戰講武歷代通規選士練
兵其采舊制宜以每年農隙時講武乃准令式處分開
運元年正月講武於澶淵二年二月大閱於戚城
周世宗顯德元年三月次澤州閱兵於北郊
宋太祖征伐四方親講武事故不盡用定儀亦不常其
處鑿講武池朱明門外以習水戰復築講武臺城西楊
村秋九月大閱與從臣登臺觀焉真宗詔有司擇地含
輝門外之東武村為廣場置臺臺上設屋搆行宫其夜
三鼓殿前侍衞馬步諸軍分出諸門詰旦帝乘馬從官
並戎服賜以窄袍至行宫諸軍陣臺前左右相向步騎
交屬亘二十里諸班衞士扈從於後有司奏成列帝升
臺東向御戎帳召從臣坐觀之殿前都指揮使王超執
五方旗以節進退於兩陣中起候臺相望使人執旗如
臺上之數以相應初舉黃旗諸軍旅拜舉赤旗則騎進
舉青旗則步進每旗動則鼓駴士譟聲震百里外皆三
挑乃退次舉白旗諸軍復再拜呼萬歲有司奏陣堅而
整士勇而厲欲再舉詔止之遂舉黑旗以振旅軍於左
者略右陣以還由臺前出西北隅軍於右者略左陣以
還由臺前出西南隅並凱旋以還乃召從臣宴教坊奏
樂回御東華門閱諸軍還營鈞容奏樂於樓下復召從
臣坐賜飲明日又賜近臣飲於中書諸軍將校飲於營
中内職飲於軍器庫諸班衞士飲於殿門外神宗閱左
藏庫副使牙斌所教牌手於崇政殿乃命殿前步軍司
擇驍健者依法教習自是營屯及更戍諸軍畿甸三路
民兵皆隨伎藝召見親閱焉凡閱武禁衛戍軍民兵總
率第其精粗賜以金帛而超等高者至命為吏選官其
典領者優加職秩孝宗乾道二年幸候潮門外教場次
幸白石教場應從駕臣僚自祥曦殿並戎服起居從駕
後幸白石教場皇帝登臺三衙統制統領官等起居畢
舉黃旗諸軍皆三呼萬歲拜訖三衙管軍奏報取旨馬
軍上馬打圍教場舉白旗三司馬軍首尾相接舉紅旗
向臺合圍聽一金止軍馬各就圍地作圓形排立射生
官兵隨鼓聲出馬射獐兔一金止疊金射生官兵各歸
陣隊舉黃旗射生官兵就御臺下獻所獲帝遂慰勞賜
賚諸將鞍馬金帶以及士卒四年殿前司言相視龍王
堂北江岸以東茅灘一帶平地可作教場已修築將壇
將來三司馬步軍並合全裝披帶衣甲執色器械至日
先赴教場下營排辦俟駕登臺鼓金鼓起居畢依資次
變陣教閱所有聖駕出郊除禁衞外欲於本司入陣馬
軍内摘差護聖馬軍八百人騎弓箭器械作十六隊於
前後儀衞引從各分八隊隊各五十人往回沿路各奏
隨軍鼓笛大樂及摘差本司入教陣隊内諸軍步親隨
一千人并統領將官三員至日先赴將臺下各分左右
於後壁周圍留空地三十步以容禁衞分作三重環立
其日車駕至灘上諸軍前一日於教場東列營宿營是
日三衙管軍與各軍統領將佐導駕乘馬至護聖步軍
大教場更御甲胄至灘上皇帝登臺三衙起居畢權主
管殿前司王逵奏三司人馬齊舉黃旗諸軍呼拜者三
逵奏請從頭教中軍鳴角倒門角旗出營馬步軍簇隊
成收鼓訖連三鼓馬軍上馬步人撮起旗鎗四鼓舉白
旗中軍鼓聲旗應變方陣為備敵之形别高一鼓步軍
四向作禦敵之勢且戰且前馬軍出陣作戰鬭之勢别
高一鼓各分歸地分五鼓舉黃旗變圓陣為自環内固
之形如前節次訖三鼓舉赤旗變銳陣諸軍相屬魚貫
斜列前利後張為衝敵之形亦依前節次訖王逵奏人
馬教絶取旨舉青旗變放教直陣收鼓訖一金止重鼓
三馬軍下馬步人齪落旗槍皆應規矩帝大悦犒賞倍
之士卒歡呼謝恩如儀鳴角聲簇隊訖放教步人分東
西引拽馬軍交頭於御臺下隨隊呈試驍銳大刀武藝
繼而進呈車砲火砲煙槍及赭打圍射生馬步軍統制
官蕭鷓巴以所獲獐鹿等就御臺下進獻人馬拽絶皇
帝復御常服乘馬至車子院宣喚殿前司撥發官馬定
遠侯彦昌等各賜馬一匹彦昌仍自凖備將特升副將
進御酒上並賜逵酒其時重定大閱儀制皇帝至祥曦
殿行門禁衞等並戎服迎駕常起居皇帝至知閤門官
以下並戎服常起居訖皇帝乘馬出從駕官從駕至候
潮門外大教場御幄殿下馬入幄更衣訖皇帝被金甲
出幄行門禁衞等迎駕奏萬福皇帝乘馬至教場臺下
馬升臺入幄從駕官宰執親王使相正任知閤御帶環
衞官升臺於幄殿分東西相向立管軍並令全装衣甲
帶御器械執骨朵升臺於幄殿稍南面西立俟入内官
喝排立皇帝出幄行門禁衞等迎駕奏萬福皇帝出閤
門分引殿前馬步三司統制統領官常起居訖次三司
將佐以下聽鼓聲常起居次殿前帥執骨朵赴御座前
奏教直陣俟教閱畢再赴御座前奏教圓陣俟教閱畢再
赴御座前奏教銳陣俟教閱畢再赴御座前奏教閱畢
歸侍立内侍𫝊旨與殿前太尉某諸軍謝恩承旨訖轉
與撥發官引三司統制統領將佐再拜謝恩訖各歸本
軍皇帝起入幄更衣訖皇帝出幄皇帝坐舍人引宰執
墪後立俟進御茶床舍人贊就坐宰執躬身應喏訖直
身立就坐進第一盞酒起立墪後俟皇帝飲酒訖舍人
贊就坐躬身應喏訖直身立俟宰執酒至接盞飲酒訖
盞付殿侍次舍人贊食並如儀至第四盞𫝊旨宣勸訖
御藥𫝊旨不拜舍人承旨贊不拜贊就坐第五盞宣勸
如第四盞儀酒食畢舉御茶牀舍人分引宰執於幄殿
重行立御藥𫝊旨不拜舍人承旨訖揖宰執躬身贊不
拜各祗候直身立降踏道歸幕次皇帝起乘馬至車子
院門樓上出賜親王酒再拜謝訖次賜使相正任并管
軍知閤御帶環衞官酒訖一班再拜謝訖俟皇帝觀畢
降車子院門樓歸幄親王以下退皇帝乘馬出車子院
門行門禁衞等迎駕奏萬福皇帝乘馬至候潮門外大
教場應從駕官並戎服乘馬從駕回皇帝乘馬入和寧
門至祥曦殿上下馬還宫其後淳熙四年大閱於茅灘
十年大閱於龍山十六年大閱於城南教場並如前儀
寧宗慶元二年大閱於茅灘嘉泰二年幸候潮門外教
場大閱
遼太宗天顯元年十二月閱旗鼓二年正月乙酉閱北
尅兵籍庚辰閱南尅兵籍丁巳閱皮室伊喇摩哩三軍
四年十月幸諸營閱軍籍庚戌以雲中郡未平大閱六
軍會同三年五月閱騎兵於南郊六月閱步卒於南郊
七年十二月南伐次古北口閏月閱諸道兵於温榆河
九年八月自將南伐九月閱諸道兵於漁陽西棗林淀
聖宗統和元年十月上將親征高麗閱東京留守耶律
穆濟所總兵馬
金世宗大定二十二年三月命尚書省申勅西北路招
討司勒明安穆昆督部人習武備二十六年九月上謂
宰臣曰西南西北兩路招討司地隘明安人戸無處圍
獵不能閑習騎射委各明安穆昆官依時教練其弛慢
過期及不親監視並决罰之章宗承安四年九月詔訓
練軍士
元世祖至元十五年六月詔蒙古人總漢軍閱習水戰
武宗至大四年十月勅諸衞漢軍練習武事仁宗延祐
七年十一月遣使閱實各行省戍兵
明宣宗宣德四年十月帝將閱武郊外命都督府整兵
文武各堂上一員屬官一員扈從正統間或閱於近郊
於西苑不著令穆宗隆慶二年大學士張居正言祖宗
時有大閱禮乞親臨校閱兵部引宣宗英宗故事請行
之命於明年八月舉行及期禮部定儀前期一日皇帝
常服告於内殿行四拜禮如出郊儀司設監設御幄於
將臺上總協戎政大臣巡視科道督率將領軍兵預肅
教場至日早遣官於教場祭旗纛之神三大營官軍具
甲仗將官四員統馬兵千扈駕文臣各堂上官科道掌
印官禮兵二科禮部儀制司兵部四司官糾儀監察御
史鴻臚寺供事官武臣都督以上錦衣衞堂上及南鎮
撫司掌印僉書官俱大紅便服關領扈從牙牌懸帶先
詣教場是日免朝錦衣衞備鹵簿皇帝常服乘輦由長
安左門出官軍導從鉦鼓震作出安定門至閱武門外
總協戎政官率大小將佐戎服跪迎入將臺下北向序
立駕進閱武門内中軍舉號砲三各營鉦鼓震作扈從
官序立於行宫門外駕至門降輦兵部官導行入宫鳴
金止鼓候升座扈從官行一拜禮傳賜酒飯各官謝恩
出將臺下東西序立兵部官奏請大閱兵部鴻臚寺官
導駕登臺舉砲三京營將士叩頭畢東西侍立總協戎
政官立列於扈從官之北諸將列從官之南兵部尚書
奏請令各戎整㮶人馬臺上吹號笛麾黃旗總協戎政
及將佐等官各歸所部兵部尚書請閱陣舉砲三馬步
官軍演陣如常法演畢復吹號笛麾黃旗將士俱回營
少頃兵部尚書請閱射總協戎政官以下及聽射公侯
駙馬伯錦衣衞等官俱於臺下較射馬三矢步六矢中
的者鳴鼓以報御史兵部官監視紀錄把總以下及家
丁軍士射府部大臣并御史兵部官於東西廳較閱鎗
刀火器等藝聽總協戎政官量取一隊於御前呈騐兵
部尚書奏大閱畢臺下舉號旗總協戎政官及諸將領
俱詣臺下北向序立鴻臚寺官奏傳制贊跪宣制訖贊
叩頭各官先退出門外贊扈從官行叩頭禮禮畢駕回
行宫少憩扈從等官趨至門内立皇帝升輦中軍舉砲
三各營皆鼓吹鹵簿及馬兵導從如來儀鉦鼓與大樂
相應振作總協戎政以下候駕至叩頭退馬兵至長安
左門外止鹵簿大樂至午門外止駕還仍詣内殿參謁
如前儀百官不扈從者各吉服於承天門外橋南序立
送駕還迎如之次日總協戎政以下表謝百官侍班行
稱賀禮如常儀兵部以將士優劣及中箭多寡教練等
第奏聞越二日皇帝御皇極門賜勅勉勵將士總協戎
政官捧至綵輿將士迎導至教場開讀行禮如儀是日
即行賞賚并戒罰有差次日總協戎政官率將吏復謝
恩詔如議行駕還樂奏武成之曲神宗萬歷九年大閱
如隆慶故事
(臣)等謹按明太祖洪武時屢命元勛宿將練兵而
其制未定成祖永樂中嘗較閱六師又勅秦晉周
肅諸王各選護衞軍五千命官督赴真定操練陜
西甘肅寧夏大同遼東諸守將及中都留守河南
等都司徐宿等衞遣將統馬步軍分駐真定德州
操練候赴京閱視是并閱各省之兵也而其時禮
儀未備景泰後立十團營置總理協理軍營戎政
之官始制大閱之禮然其典亦不數舉云
命將出征(宋)(明)
宋命將出征儀受旌節前一日儀鸞司設大將次於朝
堂其日大將常服入就次執事設褥位於東上閤門外
階下設制誥箱於褥位之前少西持旌節者少南謁者
引大將至就褥位北面立揖東上閤門官宣有勅大將
再拜躬聽口宣訖搢笏謁者二人持箱進於大將之前
大將受訖次少府監執事者交旌節大將俛伏興再拜
搢笏舞蹈又再拜訖出文德殿門次端禮門入右昇龍
門出宣德西偏門大將勒所部兵衞并偏將裨將各建
旗以正行列執擎旌節并押節人騎士搶牌步兵樂工
等分左右前導至第引見之日大將常服入就殿門外
次舍人引詣殿庭進當殿陛北面立揖大將再拜興奏
聖躬萬福又再拜引大將稍前躬致詞歸位再拜西出
少頃舍人再拜再引大將詣殿庭進當殿陛北向再拜
訖引至東階揖升殿近御前之左大將奏事禀方略訖
降東階下殿再拜西出其造廟前期太史擇日太常寺
具時日散告諸司前告二日儀鸞設告官以下次於常
所設大將次於南門之外道東西向前一日質明告官
以下赴祠所清齋行事執事官並集告官齋所肄儀太
祝習讀祝文眡禮饌香幣次贊者引監察御史南向西
上開瘞坎於西階之東北向方深取足容物設望瘞位
於瘞坎之南告官大將北向監察御史東向奉禮郎太
祝大官令位於其後西上光祿卿位於監察御史之東
北向又設監察御史之位於殿上之西東向奉禮郎太
祝於東西向北上大官令於酒尊所北向告日未明大
官令率其屬實饌具畢引光祿卿入定位贊者曰再拜
光祿卿再拜升自西階點眡禮饌畢次引監察御史升
殿點閱陳設糾察不如儀者光祿卿還齋所餘官各服
祭服引告官大將以下詣東神門外虛一揖位禮直官
贊揖訖贊者引監察御史奉禮郎太祝大官令先入就
位立定祠祭官於殿上贊奉神主次引宫闈令入室搢
笏於祏室内奉神主設於座執笏退復執事位祠祭官
於殿上贊奉神主訖禮直官稍前贊有司謹具請行事
贊者曰再拜在位者皆再拜引監察御史奉禮郎太祝
大官令升就位立定次引告官詣盥洗位北向立搢笏
盥手執笏升詣僖祖室神位前搢笏跪三上香引奉禮
郎搢笏西向跪執事者以幣授奉禮郎奉禮郎即以幣
授告官訖執笏興詣次室以候告官受幣奉奠訖執笏
俛伏興再拜訖引告官以次詣翼祖宣祖太祖太宗真
宗仁宗英宗神宗哲宗室奉奠並如上儀降復位少頃
引告官再詣盥洗位北向立搢笏盥洗閱禮饌畢退還
齋所未後一刻大官令率宰人以鸞刀引牲遂烹牲晡
後有司帥其屬清掃廟門之内外告日前三刻禮直官
贊者諸司職掌各服其服贊者先引宫闈令入詣殿庭
北向再拜升殿開室訖太常陳幣篚於神位之左祝版
於神位之右置於殿香爐并合置於案上次設祭器藉
以席光禄實之每位左十有二籩為四行以右為上右
十有二豆為四行以左為上爼二一在籩前一在豆前
又爼六在豆右為三重以北為上二在胙爼之北槃一
在室戸外之左㽅以二一在鉶之前一在籩之左鉶三
在㽅之後籩豆之間簠簋各一在籩豆外二爼間簠在
左簋在右設犧牲罇置於坫加勺幕置諸戸前楹間北
向太常設燭於神位前洗二於東階之東罍在洗東加
勺篚在洗西南肆實以巾執罍篚者於其後又設虛揖
位於齋宫内道南及東神門外告官大將在南北向監
察御史奉禮郎太祝大官令在北盥手帨手執笏詣爵
洗位北向立搢笏洗爵拭爵以爵授執事者搢笏升詣
僖祖神位前搢笏跪執事官以爵授告官告官執爵跪
三祭酒奠爵執笏俛伏興出室戸外北向少立太祝搢
笏於室戸外之右東向跪讀祝文訖執笏興復位告官
再拜訖引告官以次詣翼祖宣祖太祖太宗真宗仁宗
英宗神宗哲宗室酌獻並如上儀降復位禮直官曰賜
胙贊者曰再拜告官大將以下皆再拜祠祭官於殿上
贊奉神主入袥室引宫闈令搢笏奉神主入袥室訖次
引告官大將詣望瘞位有司詣神位前取祝幣置於瘞
坎次引監察御史奉禮郎太祝降望瘞位立定禮直官
曰可瘞置土半坎引告官以下復詣東神門外虛揖位
對立禮直官贊禮畢揖訖大官令帥其屬徹禮饌監察
御史升殿監眡收訖徹訖退宫闈令闔戸以降太常藏
祝於匱若凱旋祭告惟陳俘䤋及軍實於南門之外北
面東上其告禮並如上儀
明太祖洪武元年中書省臣會官議奏王者遣將所以
討有罪除民害也今定遣將禮皇帝武弁服御奉天殿
大將入就丹墀四拜由西陛入殿再拜跪承制官宣制
以節鉞授大將軍大將軍受之以授執事者俯伏興再
拜出降陛復位四拜駕還宫大將軍出至午門外勒所
部將士建旗幟鳴金鼓正行列擎節鉞奏樂前導百官
以次送出造廟宜社之禮即命大將軍具牲幣行一獻
禮與遣官祭告廟社儀同其告武成王廟儀前二日大
將省牲祭日大將於幕次僉祝版入就位再拜詣神位
前上香奠帛再拜進熟酌獻讀祝再拜詣位再拜飲福
受胙復再拜徹豆望燎其配位亦大將行禮兩廡陪祀
諸將分獻
宣露布(後唐)(宋)(遼)(明)
後唐莊宗為晉王時擒幽州劉守光命掌書記王緘草
露布以練[糸斥]劉仁恭父子凱歌入於晉陽獻於太廟
宋太祖平蜀孟昶降詔有司約前代儀制為受降禮昶
至前一日設御座仗衞於崇元殿如元會儀至日大陳
馬步諸軍於天街左右設昶及其官屬素案席褥於明
德門外表案於横街北通事舍人引昶及其官屬素服
紗帽北向序立昶跪捧表授閤門使復位待命表至御
前侍臣讀訖閤門使承旨出昶等俯伏通事舍人掖昶
起官屬亦起宣制釋罪昶等再拜呼萬歲賜襲衣冠帶
陳於前昶等又再拜跪受改服乘馬至昇龍門下馬官
屬至啓運門下馬就次帝常服升坐百官先入起居班
立閤門使引昶等入舞蹈拜謝召昶升殿閤門使引自
東階升宣撫使承旨安撫之昶至御座前躬承問訖還
位與官屬舞蹈出中書率百官稱賀遂宴近臣及昶於
大明殿嶺南平劉鋹就擒詔有司撰獻俘禮鋹至上御
明德門列仗衞諸軍百官常服班樓前别設獻俘位於
東西街之南北向其將校位於獻俘位前北上西向有
司率武士係鋹等白練露布前引至太廟西南門鋹等
並下馬入南神門北向西上立監將校官次南面立俟
告禮畢於西南門出乘馬引至太社如上儀乃押至南
御路之西下馬立俟獻俘將校戎服帶刀攝侍中版奏
中嚴百官班定版奏外辦帝常服御坐百官舞蹈起居
畢通事舍人引鋹就獻俘位將校等詣樓前舞蹈訖次
引露布案詣樓前北向宣付中書門下如宣制儀通事
舍人跪受露布轉授中書門下轉授攝兵部尚書次攝
刑部尚書詣樓前跪奏以所獻俘授有司上召鋹詰責
鋹伏地待罪詔誅其臣龔澄樞等特釋其縛與其弟保
興等罪仍賜襲衣冠帶鞾笏器幣鞍馬各服其服列謝
樓下百官稱賀畢放仗如儀南唐平帝御明德門露布
引李煜及其子弟官屬素服待罪初有司請如獻劉鋹
禮帝以煜奉正朔非若鋹拒命寢露布弗宣遣閤門使
承制釋之太宗征太原劉繼元降帝幸城北陳兵衛張
樂宴從臣於城臺繼元帥官屬素服臺下遣閤門使宣
制釋罪召繼元親勞之從臣詣行宫稱賀時以在軍中
故不備禮繼元至京師詔告獻太廟前一日所司陳設
如常告廟儀告日黎明博士引太尉就位通事舍人引
繼元西階下東向立其官屬重行立贊者贊太尉再拜
訖博士引就盥爵如常儀詣東階解劒脱舄升第一室
進奠再拜太祝跪讀祝文訖又再拜通事舍人引繼元
官屬詣室前西階下北向立舍人贊云皇帝親征收復
河東偽主劉繼元及偽命官見贊者曰再拜訖退位次
至第二第三第四第五室皆如第一室博士引太尉降
階佩劒納履復位贊者曰再拜太尉與繼元等皆再拜
退焚祝版於齋坊繼元既命以官故不稱俘焉哲宗元
符二年西蕃王隆贊邈川首領轄戬等降詔具儀注以
受降日御宣德門設諸班直上四軍仗衛諸軍素服陳
列降者各服蕃服以見審問訖有旨放罪依等第賜首
服袍帶百官稱賀御紫宸殿賜宴會哲宗崩樞密院留
隆贊等西京聽旨詔罷御樓立仗但引見於後殿隆贊
一班契丹公主一班夏國回鶻公主次之轄戬一班必
斯布結并族屬次之應族屬首領各從其長以次見僧
尼公主皆蕃拜並賜冠服謝訖賜酒饌横門外政和初
議禮局上受降儀皇帝乘輿升宣德門樓降輿坐御幄
百官與降王蕃官各班樓下如大禮肆赦儀東上閤門
以紅絛袋班齊牌引升樓樓上東上閤門官附内侍承
旨索扇扇合帝即御坐簾卷内侍又贊扇開侍衛如常
儀諸班親從并裏圍降王人等迎駕自輦常起居次舍
人贊執儀將士常起居次管幹降王使臣并隨行舊蕃
官常起居次禮直官舍人引百官横行北向贊者曰拜
在位官皆再拜舞蹈三稱萬歲又再拜班首奏聖躬萬
福又再拜退百官各就東西位舍人引降王服本國衣
冠詣樓前北向女婦少西立僧又少西尼立於後入内
省官詣御坐前承旨𫝊樓上東上閤門官承旨錄訖以
紅絛袋降制樓下東上閤門官承旨退降王以下俯伏
東上閤門官至令通事舍人掖之起首領以下皆起鞠
躬閤門宣有勅降王以下再拜僧尼止躬呼萬歲閤門
錄勅旨行管幹官降王等躬聽詰問如有復奏閤門錄
訖仍以紅絛袋引升樓如無復奏入内省官詣御坐承
旨傳樓上閤門官稱有勅放罪訖舍人贊謝恩降王以
下再拜稱萬歲復序立入内省官詣御坐承旨傳樓上
閤門官稱有勅各賜首服袍帶樓下閤門官承旨引所
賜擔床陳於西舍人宣曰有勅降王以下再拜鞠躬舍
人稱各賜某物畢又再拜稱萬歲若賜官即贊謝再拜
並歸次易所賜服舍人先引降王以下至授遥郡以上
當樓前北向東上立贊再拜稱萬歲又再拜次贊服冠
帔婦女再拜僧尼别謝引還次贊樓上侍立官稱賀再
拜禮直官舍人分引百官横行北向立贊拜訖班首稍
前俛伏稱賀其詞中書隨事撰述賀訖復位在位者又
再拜舞蹈三稱萬歲又再拜東上閤門官進詣樓前承
旨就班首宣曰有制贊者曰拜在位官皆再拜宣答其
詞學士院隨事撰述又贊再拜三稱萬歲又再拜樓上
樞密院前跪奏稱某官臣某言禮畢内侍索扇扇合簾
垂帝降坐内侍贊扇開所司承旨放仗樓下鳴鞭百官
再拜退
遼制下城克敵班師以所獲牡馬牛各一祭天地
明太祖洪武四年蜀夏明昇降表至京師太祖命中書
集議受降禮省部請如宋太祖受蜀主孟昶故事擬明
昇朝見日皇帝御奉天門昇等於午門外跪進待罪表
侍儀使捧表入宣表官宣讀訖承制官出𫝊制昇等皆
俯伏於地侍儀舍人掖昇起其屬官皆起跪聽宣制釋
罪昇等五拜三呼萬歲承制官𫝊制賜衣服冠帶侍儀
舍人引昇入丹墀中四拜侍儀使𫝊旨昇跪聽宣諭俯
伏四拜三呼萬歲又四拜出百官行賀禮帝以昇年幼
事由臣下免其叩頭伏地上表請罪禮唯命昇及其官
屬朝見百官朝賀其奏凱獻俘之儀凡親征師還皇帝
率諸將陳凱樂俘馘於廟南門外社北門外告祭廟社
行三獻禮同出師儀祭畢以俘馘付刑部協律郎導樂
以退皇帝服通天冠絳紗袍升午門樓以露布詔天下
百官具朝服以聽儀與開讀詔赦同大將奏凱儀先期
大都督以露布聞内使監陳御坐於午門樓上前楹設
奏凱樂位於樓前協律郎位於奏凱樂北司樂位於協
律郎南又設獻俘位於樓前少南獻俘將校位於其北
刑部尚書奏位於將校北皆北向又設刑部尚書受俘
位於獻俘位西東向設露布於内道正中南向受露布
位於案東承制位於案東北俱西向宣露布位於文武
班南北向至日清晨先陳凱樂俘馘於廟社門外不奏
歌曲俟告祭畢復陳樂於午門樓前將校引俘侍立於
兵仗之外百官入侍立位皇帝常服升樓侍衛如常儀
大將於樓前就位四拜諸將隨之退就侍立位贊奏凱
樂協律郎執麾引樂上就位司樂跪請奏凱樂協律郎
舉麾鼔吹振作徧奏樂曲樂止贊宣露布承制官以露
布付受露布官引禮引詣案跪受由中道南行以授宣
露布官宣訖付中書省頒示天下將校引俘至位刑部
尚書跪奏曰某官某以某處所俘獻請付所司奏訖退後
位其就刑者立於西廂東向以付刑官其宥罪者樓上
承制官宣旨有勅釋縛樓下承旨釋訖贊禮贊所釋之
俘謝恩皆四拜三呼將校以所釋俘退如有所賜就宣
旨賜之大將以下就拜位舞蹈山呼如常儀班前稍前
跪稱賀致詞訖百官復四拜禮畢還宫後定制凡大捷
擇日以宣其日不奏事百官吉服賀即日遣官薦告郊
廟中捷以下止宣捷不祭告慶賀成祖永樂四年定凡
捷兵部官以露布奏聞大將在軍則進露布官行禮次
日行開讀禮第三日行慶賀禮餘如日儀
欽定續通典卷七十二
