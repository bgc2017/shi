欽定續通典卷二十六
職官
尚書上
尚書省(並總論尚書)
尚書省事無不總所以領紀綱熙庶績百寮所統屬王
命所出納也唐制尚書省典領百官管屬吏戶禮兵刑
工六部尚書庶務皆會决焉凡上之逮下其制有六一
曰制二曰勅三曰册天子用之四曰令皇太子用之五
曰教親王公主用之六曰符省下於州州下於縣縣下
於鄉下之達上其制有六一曰表二曰狀三曰牋四曰
啓五曰辭六曰牒諸司相質其制有三一曰關二曰刺
三曰移凡授内外百官之事皆印其發日為程一曰受
二曰報諸州計奏達京師以事大小多少為之節凡符
移關牒必遣於都省乃下天下大事不决者皆上尚書
省凡制勅計奏之數省符宣告之節以歲終為斷尚書
令一人左右僕射左右丞各一人肅宗至德以後其職
常闕左右郎中員外郎各一人都事六人主事六人至
宋而列於門下中書兩省之後有法式事上門下省審
覆其權較前代已輕矣宋制尚書省掌施行制命舉省
内綱紀程式受付六曹文書聽内外辭訢奏御史失職
攷百官庶府之治否以詔廢置賞罰曰吏部曰戸部曰
禮部曰兵部曰工部曰刑部皆隸焉凡天下之務六曹
所不能與奪者總决之應取裁者隨所隸送中書省樞
密院事有成法則六曹準式具鈔令僕射丞檢察簽書
送門下省畫聞審察吏部文武官注擬及封爵承襲賜
勲定賞之事朝廷有疑事則集百官議其可否凡更改
申明勅令格式一司條法則議定以奏覆太常考功諡
議亦如之季終具賞罰勸懲事付進奏院頒行於天下
大祭祀則警戒執事官設官九令左右僕射左右丞左
右司郎中員外郎各一人神宗元豐四年詔尚書都省
及六曹各輪郎官一員宿直五年詔得旨行下並用劄
子哲宗紹聖元年詔在京官司所受傳宣内降隨事申
尚書省或樞密院覆奏二月詔尚書省彈奏六察御史
糾不當者理宗寳祐元年罷尚書省以呈白房代之遼
南面官尚書省有尚書令左右僕射左右丞左右司郎
中員外郎等官金尚書省總領六部尚書為端揆首席
自正隆元年罷中書門下兩省政務專歸尚書省職隆
權重幾同於古之尚書省矣設官十五尚書令一員左
右丞相二員平章政事二員參知政事二員左右司郎
中二員左右司員外郎二員都事四員其官屬有尚書
省祗候郎君架閣庫管勾同管勾堂食公使酒庫使副
使直省局局長副局長管勾尚書省樂工等官又設行
臺尚書省凡官品皆下中臺一等始自太宗天會元年
封劉豫為蜀王置行臺尚書省於汴以後大名路撫州
北京婆速路上京益都陜西河北東平平陽邳州京兆
衛州鞏昌閺鄉京東路陜州京東山東路鄧州徐州陳州
皆置行省焉因事設官官不必備元尚書省罷而復置
置而旋罷自世祖至元七年罷制國用使遂立尚書省
以阿合馬麥术丁等為之舊制銓選各官吏部按資品
呈尚書省由尚書省咨中書省然後聞奏是時不由部
擬不關白中書以尚書省奏定條畫頒天下尋併入中
書省二十四年仍立尚書省以僧格特穆爾為平章等
官詔天下除行省與中書議行餘並聽尚書省從便以
聞向宣勅尚由中書至是併歸尚書省其權至重二十
八年罷之成宗大德十一年詔復立尚書省分理財用
仍令自舉官屬政務皆從宜處置併勅尚書省事務繁
重諸司有才識明達者併從尚書省選任樞密院御史
臺及諸有司毋輒奏用是時中書省與樞密院皆無權
職焉仁宗即位即罷之明不置尚書省設四部屬中書
省分掌錢榖禮儀刑名營造之事太祖洪武元年始置
六部設尚書侍郎郎中員外郎主事仍隸中書省是時
政事皆由中書省出尚書待申覆於中書省十三年革
中書省盡分其政於六部而尚書之權始重孝武兩朝
機務悉掌於内閣尚書漸輕至世宗以後部臣竟聽命
於内閣矣自成祖永樂元年以北平為北京置北京行
部尚書二人侍郎四人其屬置六曹清吏司後又分置
六部各稱行在某部十八年定都北京罷行部及六曹
以六部官屬移之北不稱行在其留南京者加南京字
仁宗洪熙元年復置各部官屬於南京去南京字而以
在北京加行在字仍置行部宣宗宣德三年復罷行部
英宗正統六年於北京去行在字於南京仍加南京字
遂為定制南京部臣政權不屬職事高簡為人臣養望
之地非古之行尚書省也
錄尚書
錄尚書自隋已無宋遼金元明皆無之
尚書令
唐自太宗為秦王時曾任尚書令高宗龍朔後即廢此
職至代宗廣德二年以郭子儀勲業隆高進拜尚書令
懇辭不聽詔趣詣省視事並勅射生五百騎執戟寵衛
子儀確讓奏言太宗嘗踐此官故累聖曠不置員皇太
子為雍王定關東乃得授詎可猥私老臣隳大典且用
兵以來僭賞者多至身兼數官冒進無恥今作法審官
之時從老臣始帝不獲已許之具以所讓付史官自是
之後終無拜此官者宋制尚書令掌佐天子議大政奉
所出命令而行之其屬有六曹凡庶務皆會而决之凡
官府之紀綱程式無不總焉大事三省統議則同執政
官合班小事尚書省獨議則同僕射丞分班論奏若事
由中書門下而有失當應奏者亦如之與三師三公侍
中中書令俱以册拜自建隆以來不除惟親王元佐元
儼以使相兼領不與政事徽宗政和二年詔尚書令太
宗皇帝曾任今宰相之官已多不須置然是時說者謂
為令者唐太宗宋太宗未嘗任此係時相蔡京不學之
過宣和七年詔復置令亦虚設其名無有置者南渡後
並省不置遼尚書省有尚書令景宗保寧中以蕭思温
為尚書令金尚書令為最尊之官總領紀綱儀刑端揆
統屬六部尚書金印駞紐世宗大定九年除拜李石為
尚書令詔曰太后兄弟惟卿一人故命領尚書事軍國
大事涉於利害議其可否細務不煩卿也是時尚書令
不輕授張浩以舊官完顔守道以功徒單克寧以顧命
他罕有授者元尚書省置罷不常其置省時設丞相二
人平章二人參政二人武宗至大二年立尚書省詔太
子兼尚書令飭百官有司振紀綱重名器夙夜以赴事
功至四年即罷不設尚書省無尚書令
僕射(左右丞)(左右司郎中)(員外郎附)
左右僕射唐制各一人掌統理六官為令之貳令闕則
總省事劾御史糾不當者德宗興元以後率以左右僕
射為宰相(貞元三年以左僕射張延賞同中書門下平章事九年以右僕射賈躭同中書門下平章)
(事文宗太和元年以左僕射王播同中書門下平章事開成四年以右僕射李德裕同中書門下平章事武宗)
(會昌二年以右僕射李紳同中書門下平章事懿宗咸通二年以左僕射杜悰同中書門下平章事昭宗天復)
(三年以右僕射裴樞同中書門下平章事)宋制左右僕射掌佐天子議大政
貳令之職與三省長官皆為宰相之任大祭祀則掌百
官之警戒視滌濯告潔贊玉幣爵坫之事自官制行不
置侍中中書令以左僕射兼門下侍郎右僕射兼中書
侍郎行侍中中書令職事(哲宗元祐中范純仁為右僕射務以博大開上意忠厚革)
(士風又司馬光為左僕射既而詔免朝覲許乘肩輿三日一入省每過闕廷衛士皆以手加額又李沆為右僕)
(射日取四方水旱盜賊之事奏之王旦以為細事不足煩帝聽沆曰人主少年當使知四方艱難不然恐留意)
(聲色也達者服其遠見)政和中詔曰昔我神考訓迪厥官有司不
能奉承仰惟前代以僕臣之賤充宰相之任可改左僕
射為太宰右僕射為少宰欽宗靖康元年詔依元豐舊
制復為左右僕射南渡後置左右丞相省僕射不置遼
尚書省置左右僕射大祖神册三年以韓知古為左僕
射太宗會同元年以烈束為右僕射太祖初以康默記
為左尚書金尚書省不設僕射置左丞相右丞相各一
員平章政事二員即為丞相掌輔天子平章萬機佐尚
書令統領庶政職與古之僕射同元置尚書省時有丞
相平章參政等官無僕射之職明亦無僕射之官
左右丞唐制各一人掌辨六官之儀劾御史舉不當者
左丞總吏戸禮三部右丞總兵刑工三部貞元九年盧
邁以尚書右丞同中書門下平章事太和四年宋申錫
以尚書右丞同中書門下平章事宋制左右丞掌參議
大政通治省事以貳令僕射之職僕射輪日當筆遇假
故則以丞權當筆知印大祭祀酌獻薦饌進熟則受爵
酒以授僕射舊班六曹尚書下官制行升其秩為執政
元豐五年詔左右僕射丞合治省事南渡後復置參知
政事省左右丞不置遼尚書省置左丞右丞金尚書省
置左丞右丞各一員參知政事二員為執政官為宰相
之貳佐治省事元至元二十四年立尚書省置左右丞
各一人二十八年即罷至大二年復立尚書省置左右
丞各一人四年即罷後不復置明不設尚書省無左右
丞
左右司郎中左右司員外郎唐制各一人為丞之貳初
置驛百人乘傳送符至德後廢宋制尚書省有左右司
郎中左右司員外郎各一人(所掌見宰相官屬)高宗建炎三年
詔減左右司郎官二員四年仍置四員遼尚書省置左
右司郎中左右司員外郎金尚書省左右司郎中各一
員左右司員外郎各一員(所掌詳宰相官屬)元尚書省廢置不
常官屬少見其中書省有左司郎中二員員外郎二員
右司郎中二員員外郎二員(所掌詳宰相官屬)明置中書省時
有左右司郎中左右司員外郎洪武十三年罷中書省
後即不置
歷代尚書
唐承隋制分為吏部戸部禮部兵部刑部工部為六部
每部尚書一人共六人皆屬於尚書省玄宗天寳十一
載改吏部曰文部兵部曰武部刑部曰司憲至德二載
復舊宋承唐制分吏部戸部禮部兵部刑部工部為六
部每部尚書一人共六人元豐以前皆以他官判部事
官制行始令每部尚書一人各掌其事元祐時六曹皆
置權尚書以處未應資格之人南渡後六部長貳互置
惟吏部尚書不省亦惟吏部官階獨崇於别部焉(吏部以金)
(紫光禄大夫换授戸禮兵刑工以銀青光禄大夫换授)遼南面官六部各有尚書
員數不可考(按遼史百官志紀六部職名總目祗載開泰元年見吏部尚書劉績他部俱不詳載)
(是時六部為南面之官其職分皆倣唐制大約六部皆置尚書而史僅載某部尚書某人以實之者殆修遼史)
(時已無可考也)金制吏部戶部禮部兵部刑部工部為六部各
置尚書一人共六人元制吏部戶部禮部兵部刑部工
部為六部每部置尚書三人共十八人較前代為獨多
自中統迨至元中增損不一中統元年以吏戸禮為左
三部置尚書二人兵刑工為右三部置尚書二人至元
元年以吏禮自為一部置尚書三人分立戸部置尚書
三人以兵刑自為一部置尚書四人分立工部置尚書
四人五年又合為吏禮部尚書仍二人分立戸部尚書
一人合兵刑部置尚書二人其工部如舊十三年分置
吏部置尚書七人戸部增尚書一人别立禮部置尚書
一人别立兵部置尚書一人刑部置尚書一人工部置
尚書二人十九年裁吏部尚書二人二十八年定六部
尚書員額各二人繼即加增一人自後每部各置三人
遂為定制以後不易明制分吏部戸部禮部兵部刑部
工部為六部各部置尚書一人景帝景泰中吏部嘗設
二尚書至英宗天順初復罷其一别立總督倉場戶部
尚書一人(宣德中始命官專理糧儲不治部事其後或用尚書或用侍郎具戶部尚書篇)提督
團營兵部尚書一人(景泰中始設是官其後廢置具兵部尚書篇)或置或罷
沿革不一南京仍置吏部戸部禮部兵部刑部工部六
部每部尚書一人(兵部尚書帶參贊機務銜)事權不屬職位高簡惟
六部中最重吏部以其表率百寮進退庶官銓衡重地
其禮數殊異無與並者成祖永樂初選翰林官入直内
閣其後大學士楊士竒等加至三孤兼尚書銜其品叙
總列吏部尚書蹇義夏原吉下孝宗弘治六年内宴大
學士邱濬遂以太子太保禮部尚書居太子太保吏部
尚書王恕之上自後由侍郎詹事入閣者班皆在六部
尚書上矣
歷代郎官
唐制尚書省郎中二人員外郎二人六曹郎中二十四
人員外郎二十五人宋尚書省左右司郎中各一人左
右司員外郎各一人建炎三年詔減左右司郎官兩員
四年復舊孝宗乾道七年復添置右司郎官二人六曹
郎中二十七人員外郎二十七人時以郎官為重任詔
非曾任監司不除郎官郡守以上資任者為郎中通判
以下資序者為員外郎除授皆視寄禄官高一品以上
者為行下一品者為守下二品以上者為試自是館學
寺監臣拘礙資格遷除不行郎曹闕員但得兼攝旋即
外補間有不次擢用者則自二著躐升二史以至從列
其自外召至為郎則資給已高曾不數月必序進卿少
而郎有正員者益少矣遼南面官尚書省有左右司郎
中左右司員外郎(按遼南面官六部當皆有郎中員外郎而史未詳就所載者劉輝道於大)
(安時為禮部郎中王景運于開泰時為禮部員外郎崔祐於統和時為虞部郎中則知六部之皆設是官矣)
金尚書省左右司郎中左右司員外郎(詳見前)六曹郎中
八人員外郎增省不一海陵貞元二年定左右郎官宫
中出身並進士内史三色人内通選三年又定以監察
御史相應人取次禀奏不復擬注元尚書省左右司郎
中各二人左右司員外郎各二人六曹郎中十二人員
外郎共十三人明初設中書省有左右司郎中左右司
員外郎洪武十三年罷中書省後盡革六部郎中四十
二人員外郎四十二人南京六部郎中四十二人員外
郎十八人
歷代都事主事令史
唐制尚書省都事六人掌受事發辰察稽失監印給紙
筆宋尚書省都事三人遼無此官金尚書省左右司都
事(詳見前)都元帥府都事一人樞密院都事一人皆掌受
事付事兼知宿直之事元中書省左右司都事各二人
共四人樞密府都事四人大都督府都事二人行御史
臺都事二人大宗正府都事二人大司農司都事二人
宣政院都事四人宣徽院都事三人大禧宗禋院都事
二人太常禮儀院都事一人典瑞院都事二人太史院
都事一人太醫院都事一人侍正府都事一人通政院
都事一人都護府都事一人大都留守司都事二人行
中書省都事二人皆為所司首領明初中書省有都事
洪武十三年罷中書省後革去都察院都事一人五軍
都督府每府都事一人南京都察院都事一人五軍都
督府每府都事一人各省布政司都事一人各省都指
揮使司都事一人留守司都事一人皆為所司首領掌
受發文移
唐制尚書省主事六人吏部主事四人司封主事四人
司勲主事四人考功主事三人戸部主事四人度支主
事二人金部主事三人倉部主事三人禮部主事二人
祠部主事二人膳部主事二人主客主事二人兵部主
事四人職方主事二人駕部主事二人庫部主事二人
刑部主事四人都官主事二人比部主事四人司門主
事二人工部主事三人屯田主事二人虞部主事二人
水部主事二人凡尚書省吏部考功禮部主事其秩悉
高於諸司主事宋尚書省主事六人吏部司勲主事一
人遼樞密院有戸房主事中書省有主事官尚書省無
金吏部主事四人掌知管差除校勘行止分掌封勲資
考之事惟選事則通署及掌受事付事檢勾稽失省署
文牘兼知本部宿直檢校架閣熙宗皇統四年六部主
事始用漢士人世宗大定三年用進士非特旨不得授
章宗承安五年增女直主事一人戸部主事五人女直
司二人通掌尸度金倉等事漢人司三人同員外郎分
掌曹事兼提控編附條格管勾架閣等事禮部主事二
人兵部主事二人宣宗貞祐五年以承發司管勾兼之
刑部主事二人工部主事二人貞祐五年以主事兼同
管勾元吏部主事三人戸部主事八人禮部主事二人
兵部主事二人刑部主事二人工部主事五人各部皆
以主事為首領官明初每部設主事司務各四人為首
領官有主事印洪武二十九年改主事為司官乃專以
司務為首領每部各設二人凡六部主事缺出率以進
士選用(按主事一官自唐宋以來或為首領官或與吏令史同職自洪武時改為司官乃與郎官並列)
(故明代主事員額分載於六部各司之下)
唐制三省六部及臺監皆有令史及書令史少或四
五人多或三四十人宋三省及六部御史臺皆有令史
或書令史或三四人或數十人遼中書省有令史金尚
書省及六部臺司皆有令史或三四人或二十餘人皆
分女直漢人元中書省及六部臺院各有令史少或二
人多或五六人又置回回令史其數各同明各部院有
吏及令史
行臺省
唐元宗開元二年置按察採訪處置使有判官兼判尚
書行事即行臺遺制天寳末又兼黜陟肅宗乾元元年
改曰觀察處置史宋遼無行省金天會十五年罷劉豫
置行臺尚書省於汴熙宗天眷元年以河南地與宋遂
改燕京樞密為行臺尚書省三年復移置於汴京皇統
二年定行臺官品皆下中臺一等承安二年命戸部侍
郎温昉行六部尚書於撫州以胥持密為樞密副使行
省於北京貞祐二年置大名府路行尚書省三年以左
丞相僕散端兼都元帥行省於陜西以侯摰為參知政
事行省於河北宣宗興定元年以完顔阿里不孫為參
知政事行尚書省元帥府於婆速路蒲察五斤權參知
政事行尚書省元帥府於上京哀宗正大二年以胥鼎
平章政事行省於衛州至天興中行省四出而朝置暮
廢紛不可紀矣元初設行中書省至元二十四年改行
中書省為行尚書省至大二年以尚書省條畫詔天下
立行工部領行工部三人行工部尚書二人後即廢罷
明不設行省
樞密院
(臣)等謹按唐至德以前無樞密院故杜氏通典本
無是官代宗永泰元年始設内樞密使至僖昭時
其權漸重五代雖廢置不一然皆出納帝命權併
宰相間以宰臣領其事至宋而與中書省號稱兩
府獨操兵柄每朝奏事與中書先後上殿建炎以
後定制以宰相兼之遼北面官則列在宰相府大
王院之前南面官則叙於三省之首金元亦為握
兵重任秩皆一品至明則改為大都督府且兵柄
悉歸於兵部故省罷之今補載於三省之後尚書
之前以其位同宰相而秩崇於尚書也
樞密使知院事(同知院事簽樞密副使都簽書院事同書院事承旨)
(副都承旨客檢詳官斷計議官編修官省使事官)
樞密院唐代宗永泰元年始置設内樞密使以宦者為
之職掌内外表奏凡帝有所處分則宣付中書門下施
行而已僖宗時楊復恭欲奪宰相權乃於堂狀後貼黃
指揮公事自是樞密使始重梁改為崇政院(以敬詳為使自後始)
(不用宦者)後唐莊宗同光元年復改崇政院為樞密院(時以宰臣)
(郭崇韜為使又制院使一人權侔宰相)晉高祖天福元年復置樞密院(以桑)
(維翰知樞密院)四年罷之出帝開運元年復置周亦置樞密
院(世宗顯德六年以范質王溥參知院事)宋置樞密院掌軍國機務兵防
邊備戎馬之政令出納密命以佐邦治凡侍衛諸班直
内外禁兵招募閱試選補屯戍賞罰之事皆掌之除授
内侍省官及武選官將領路分都監緣邊都巡檢使以
上大事則禀奏其付授者用宣小事則擬進其付授者
用劄先具所得旨關門下省應給告者關中書省命詞
樞密使無定員率以宰臣兼之熙寧中陳升之三至樞
府神宗欲稍異其禮乃以為知院事官制行定置知院
一人(宋初曹彬為樞密使位兼將相不以等威自異遇士大夫於途必引車避之又王顯授樞密使帝謂)
(之曰卿世家本儒遭亂失學今典朕機務無暇博覽羣書能熟軍戒三篇亦可免於面墻矣因取是書賜之仁)
(宗慶歷中杜衍為樞密使范仲淹出衍門下時為參知政事數爭事上前衍無慍色而仲淹亦敬服之又龐籍)
(為樞密使以近世繕兵之弊多而國用困竭於是大加簡閱揀放為民者六萬餘人減其衣糧之半者二萬人)
(邊儲由是稍蘇焉又文彦博為樞密使時以陳升之為宰相詔彦博朝廷重臣其令升之位彦博下以稱遇賢)
(之意彦博曰國朝樞密無位宰相上者臣忝知禮義不敢紊朝廷大典固辭乃止又周必大拜樞密使上諸軍)
(升差籍時點召一二察能否主帥悚激無敢容私創諸軍典試法其在外解發而親閱之池州李忠孝自言正)
(將二人不能開弓乞罷軍帝曰此樞密使措置之效也)建炎元年置御營司以宰
相為使四年罷以其事歸樞密院機速房仍以宰臣兼
樞密使遼北樞密院掌兵機武銓羣牧之政有北院樞
密使(南樞密院掌文銓部屬丁賦之政同吏部亦有樞密使)南面官樞密院有樞
密使(太宗大同元年以李崧為樞密使)金樞密院有樞密使一人掌武
備機密之事(章宗泰和六年嘗改為元帥府後復為樞密院)元樞密院掌天下
兵甲機密之務不置樞密使以知院領之又有行樞密
院有大征伐則置專為一方一事而設官無定員(中統四年)
(置西川成都行樞密院設官二員至元十年又於重慶别置行樞密院設官一員十三年并為一院尋復分東)
(川行院十六年罷兩川行院二十八年復立四川行院於成都江南行樞密院山東行院揚州岳州行院松江)
(行院江西行院江淮行院俱於至元二十八年罷歸行省甘肅行院至大四年置後遂罷河南行院泰定帝致)
(和元年置文宗天歷元年罷二年置嶺北行樞密院掌邊廷軍務故不罷)明初亦置行樞密
院後罷之改為大都督府尋又改為五軍都督府(五軍都督)
(府係武職應列在武官卷中故不載其官)
知院事宋置神宗熙寧時以陳升之三至樞府時文彦
博吕公弼為使韓維邵允為副使乃以升之為知院事
自後知院與副使並置元豐官制行乃定知院二人為
制遼北面官有知北院樞密使事知北院樞密院事南
樞密院亦有知南院樞密使事知南院樞密院事南面
官有知樞密使事知樞密院事金無知院事元知院事
即樞密使至元二十八年始置知院一人大德十年增
置二人至大三年置七人仁宗延祐四年以分鎮北邊
增置一人五年定知院員額為六人
同知院事宋始置為樞密使知院事之貳元豐官制行
定同知院事為二人(時向敏中同知樞密院事值西北用兵敏中明敏有才略遇事敏速)
(凡二邊道路斥堠走集之所莫不周知乾道中劉珙同知樞密院珙以職操兵柄於諸將之能否不可不周知)
(乃自諸管軍統職官下至禆佐日召數人與語得其才用所宜輒筆記之以待選用又葉顒同知樞密院事武)
(臣梁俊彦請税沙田蘆場帝以問顒對曰沙田乃江濱地田隨沙漲出没不常蘆場非臣所知也且辛巳軍興)
(蘆場田租並復今沙田又不勝其擾矣帝曰誠如卿言是日詔沙田蘆場並罷稅)遼北面官北
樞密院有同知北院樞密使事南樞密院亦有同知南
院樞密使事南面官樞密院有同知樞密院事(聖宗太平六年)
(以耶律迷離已同知樞密院事)金無同知樞密院事元至元七年置同
知樞密院事一人二十八年又以中書平章商量院事
大德十年增至五人至大三年定同知為二人罷議事
平章延祐時增同知為四人遂為定額(時康里托克托同知樞密院事)
(微伯爾率諸王同附詔特設宴於大廷托克托即席陳西北諸藩始終離合之由去逆效順之義詞旨明暢聽)
(者悦服)
樞密副使宋初置為樞密使知院事之貳元豐五年罷
之(韓琦為樞密副使兩府合班奏事琦必盡言雖屬中書琦亦對上陳其實同列多不悦帝獨識之曰韓琦)
(剛直又歐陽修為樞密副使考天下兵數及三路屯戍多少地里遠近更為圖籍凡邊防闕屯戍者必加增補)
(又吕公著拜樞密副使初自河陽入朝士民相慶既受命出殿門武夫衛卒皆懽忭咨歎)遼北面官
北樞密院有北院樞密副使知北院樞密副使事南樞
密院有南院樞密副使知南院樞密副使事南面官樞
密院有樞密副使知樞密副使事(興宗重熙十二年以楊晳知樞密院副使)
(事)金樞密副使一人泰和四年增一人後即罷元中統
四年置樞密副使二員成宗大德十年增至五人武宗
至大三年減至二人後遂為定制
簽書院事宋初以直學士為簽書院事元豐官制行罷
之元祐初復置仍以直學士充(胡松年簽書樞密院事首奏八事立規模以定)
(中興之基振紀綱以尊朝廷之勢馭將帥使知畏撫士卒使知勸收予奪之柄察毁譽之言無以小疵棄人才)
(無以虚文廢實學)遼北面官北樞密院有簽書北樞密院事南
樞密院有簽書南樞密院事南面官有樞密直學士(聖宗)
(統和二年郭嘏為樞密直學士)金置簽書樞密院事一人元中統四年
置簽書樞密事一人大德十年增至五人至大三年減
至一人延祐四年定以二人為額
同簽書院事宋英宗治平末始置以殿前都虞侯郭逵
為之後以逵改除宣徽南院使知鄆州即不復置政和
六年以内侍童貫帶同簽樞密院銜宣撫陜西河東北
三路後又改為權領樞密院高宗紹興後仍為同簽並
為端明殿學士恩數特依執政或以武臣為之亦異典
也遼北南面樞密院皆無同簽書之官金同簽樞密院
事一人大定十七年增一人尋罷章宗明昌初復增一
人尋又罷三年九月復增一人元大德十年設同簽三
人至大三年減為一人延祐四年復增一人
都承旨宋置掌承宣旨命通領院務初用院吏熙寧五
年以同修起居注曾孝寬兼之參用儒臣自孝寬始元
豐四年以客省使張誠一為都承旨用武臣自誠一始
其後文武臣並用焉遼北面官北樞密院有北院都承
旨南樞密院亦有南院都承旨南面官樞密院有都承
旨(聖宗開泰元年以韓紹芳為樞密院都承旨)金無都承旨元置院判二人
參議二人亦不置都承旨
副都承旨宋置掌貳都承旨文武臣並除遼北面官北
樞密院有北院副承旨南樞密院有南院副承旨南面
官樞密院有副承旨(重熙中以楊遵最為副承旨)金元皆無
檢詳官宋熙寧四年始置稽察文移檢正公事元豐初
定以三人官制行罷之建炎三年復置二人紹興二年
減一人遼無檢詳官其北面官北樞密院有北南樞密
院點檢中丞司事總知中丞司事左右中丞同知中丞
司事侍御等官南院亦如之南面官樞密院有吏兵戸
&KR0550;四房丞旨金置經歷一人都事一人掌受事付事檢
勾稽失省署文牘兼知宿直之事即宋檢詳之職元置
經歷二人都事四人職掌與金同
計議官宋初置建炎四年罷御營使司併歸樞密院為
機速房隨司減罷屬官别置幹辦官四人詔並改為計
議官紹興十一年罷之遼金皆不設
編修官宋初置無定員多以本院官兼之熙寧紹聖之
間隨事而置紹興初乃定置二人遼不設金置知法二
人掌檢斷各司取法之事職與編修官略同元亦不設
客省使元置大使二人副使二人屬樞密院
斷事官元置掌處决軍府之獄訟至元元年始置斷事
官二人八年增置二人十九年又增一人二十年又增
一人大德十年又增四人仁宗皇慶元年省罷二人後
定置八人所屬經歷一人隸樞密院
欽定續通典卷二十六
