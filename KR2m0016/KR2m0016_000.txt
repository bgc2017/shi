欽定續通典總目政書類一(通制之屬)
食貨(凡一十六卷)
卷一(至)卷十六
選舉(凡六卷)
卷十七(至)卷二十二
職官(凡二十二卷)
卷二十三(至)卷四十四
禮(凡四十卷)
卷四十五(至)卷八十四
樂(凡七卷)
卷八十五(至)卷九十一
兵(凡十五卷)
卷九十二(至)卷一百六
刑(凡十四卷)
卷一百七(至)卷一百二十
州郡(凡二十六卷)
卷一百二十一(至)卷一百四十六
邊防(凡四卷)
卷一百四十七(至)卷一百五十止
(臣)等謹案
欽定續通典一百四十四卷乾隆三十二年奉
勅撰杜佑通典終於天寶之末是書所續自唐肅
宗至德元年訖明崇禎末年凡選舉六卷職
官二十二卷禮四十一卷樂七卷兵十二卷
刑十六卷州郡十八卷邊防四卷食貨十八
卷篇目一仍杜氏之舊惟杜氏以兵制附刑
後今則兵刑各為一篇稍有不同考古者虞
廷九官有士而無司馬凡蠻夷寇賊一隸於
士魯語臧文仲稱大刑用甲兵其次用斧鉞
中刑用刀鋸其次用鑚笮薄刑用鞭朴則兵
刑可以為一又左傳紀少昊以祝鳩為司馬
爽鳩為司寇而秋官夏官周禮亦分兩職則
可為二以事迹多寡卷帙繁簡酌為門目之
分合其宏旨仍不異也至於編纂之例唐代
年祀稍遠舊典多亡五代及遼文獻靡徵史
書太略則旁搜圖籍以求詳明代見聞最近
雜記實錄宋金及元著作本多遺編亦夥則
嚴核異同以傳信總期於既精既博不濫不
遺按宋史藝文志有宋白續通典二百卷今
其書已亡陳振孫書錄解題載其咸平三年
奉詔四年九月書成起唐至德初迄周顯德
末又載王欽若言杜佑通典上下數千載為
二百卷而其中四十卷為開元禮今之所載
二百餘年亦如前書卷數時論非其重複兹
編仰禀
聖裁酌乎繁簡之中而九百七十八年内典制之
源流政治之得失條分件繁綱舉目張誠所
謂記事提要纂言鉤元較諸杜氏原書實有
過之無不及宋白所續更區區不足道矣乾
隆四十八年十二月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
職名
三通館總裁
經筵日講起居注官大學士兼翰林院掌院學士(臣)嵇璜
經筵講官吏部尚書(臣)劉墉
經筵講官戶部右侍郎(臣)曹文埴
纂修兼總校官
日講起居注官翰林院侍讀(臣)曹仁虎
翰林院侍講(臣)莊承籛
詹事府右春坊右贊善(臣)陳昌齊
翰林院編修(臣)祝德麟
翰林院編修(臣)陳嗣龍
翰林院編修(臣)黃瀛元
翰林院檢討(臣)王坦修
翰林院編修(臣)吴錫麒
纂修兼校對官
翰林院編修(臣)勵守謙
翰林院編修(臣)秦泉
翰林院編修(臣)吴典
翰林院編修(臣)周厚轅
翰林院編修(臣)李潢
翰林院編修(臣)蘇青鰲
翰林院編修(臣)余集
翰林院編修革職留任(臣)汪鏞
翰林院編修(臣)王春煦
翰林院編修(臣)翟槐
翰林院編修(臣)徐如㴻
翰林院編修(臣)許烺
翰林院編修(臣)何循
翰林院編修(臣)周瓊
翰林院編修(臣)蔡廷衡
翰林院編修(臣)孫希旦
翰林院修撰(臣)汪如洋
翰林院編修(臣)程昌期
武英殿纂修翰林院編修(臣)陸伯焜
翰林院編修(臣)甘立猷
翰林院編修(臣)劉汝謩
翰林院檢討(臣)徐準
翰林院編修(臣)陳萬青
翰林院編修(臣)祝堃
文淵閣檢閱内閣中書(臣)顧宗泰
武英殿纂修翰林院庶吉士(臣)吴璥
翰林院庶吉士(臣)陳廷慶
翰林院庶吉士(臣)俞廷掄
翰林院庶吉士(臣)歐陽健
翰林院庶吉士(臣)萬承風
武英殿纂修翰林院庶吉士(臣)曾燠
翰林院庶吉士(臣)屈為鼎
滿纂修官
理藩院主事(臣)巴達爾呼
候補筆帖式(臣)齡椿
内閣中書(臣)嵩年
候補筆帖式(臣)嵩年
提調官
内閣侍讀(臣)索寧安
文淵閣校理武英殿提調翰林院檢討(臣)彭元珫
收掌官
刑部主事(臣)伊敏
翰林院筆帖式(臣)庫蒙額
凡例十四則
一杜佑作通典之後至宋時嘗命宋白續修而其
書已不傳今續通典循杜氏之例仍分為八門
自各代正史之外如唐六典唐會要五代會要
冊府元龜太平御覽山堂考索契丹國志大金
國志元典章明集禮明會典諸書皆参酌引用
以期無舛無漏
一通典所纂止於天寳之末今續纂自唐肅宗至
德以後迄於明季按年編次至五代兵争典章
未備諸門細目中有一代所全闕者則仍從略
若五代史止有司天職方二考餘俱闕如其有
可考者仍從會要册府元龜等書搜輯補載
一通典自紀事而外凡古今名賢議論有關典要
者靡不甄收今從其例凡唐宋元明人文集奏
議及唐文粹文苑英華宋文鑑元文類歷代名
臣奏議明經世編各書擇其立論精確可資考
核者依類采入
一杜氏首列食貨典以食乃民之司命也有土斯
有財故列田制水利田屯田諸目有人斯有土
故列鄉黨版籍戸口諸目而賦稅錢幣漕運鹽
鐵各條又皆所以經理乎食者也顧歷代沿革
不同杜典諸細目内如土斷之法起於晉南渡
後算緡之法起於漢孝武時而後世史志巾罕
有其目則在所從删至於茶課至唐末而始興
則類載於雜稅之後互市至宋遼金元明而特
重則類載於平準均輸之後其餘諸典之或併
或增或刪各隨時代所有以期徵實
一杜氏選舉典列於食貨之後職官之前所謂欲
行富教在乎設職官欲設職官在乎得人才也
後世選舉之法不一其途大約設科以取士分
銓以授官率行之不變杜典於歷代制之下復
綴雜議論三卷盖利弊得失之故必博采議論
庶可見之施行今亦倣其例若宋司馬光歐陽
修吕大臨真德秀葉適之徒其所敷陳皆可為
選舉之衡鏡元趙天麟之太平金鏡策明王鏊
之制科議歸有光之三途並用議並能切中事
宜今亦各摭其要叙次於篇
一杜氏職官典其前卷先叙官制之要略以下復
分門臚列凡内外文武諸職各繫以沿革顧歷
代設官之制其稱名各異職掌各殊五代史無
職官志其時廢置不常自宰輔諸職而下無可
紀述宋時官制已與唐異遼之官號多用國語
金則有省有院有臺有寺監諸職元又從而損
益之明革中書省復大加更定今仍以通典所
列官名為目而以歷代或有或無或名雖異而
實則同分叙於下庶幾有條不紊至於明代宦
官執政國柄下移爵以公侯蔭及弟姪實為紊
亂名器之尤考内監給事宫闈本不應與命官
朝士相齒卷中宦官諸品秩謹遵
聖諭從刪以彰建官之體且以示炯戒焉
一杜氏禮典凡一百卷於諸典中為最詳以帝王
制作之大莫過於禮也惟是風會遞遷代有所
尚其因革損益亦惟禮為最繁杜氏原門曰吉
禮曰嘉禮曰賓禮曰軍禮曰凶禮復采公私論
述條次於各目之後以為禮議大約吉禮莫重
於郊廟前代之主凡遇大祀多命有司攝行雖
復考定儀文終無當於誠敬之本嘉禮莫重於
冠婚朝賀至于冕服采章本屬不相沿襲如遼
金元之輕改衣冠蔑棄舊制卒至國勢浸微
聖訓昭彰垂戒萬禩其所闕正匪淺鮮他若賓禮本指
天子諸侯之朝覲會同後世封建不行賓禮亦
略則取累朝接見蕃國之儀入之軍禮自田獵
大射而外天子親征之典代不恒舉故杜氏於
出師儀制之下惟載各代揚兵講武之事今仍
以閱兵之禮叙於卷内凶禮自國恤而下杜氏
雜載羣議最為詳贍今亦擇其有關喪制者依
類增入
一杜氏樂典于歷代沿革之下復載十二律五聲
八音名義諸目夫樂之聲容節奏固因代而殊
若十二律五聲八音則亘古不易者也惟是聲
音之道至為微渺非有夙解神悟者未易遽得
中聲宋大儒若司馬光范鎮朱子蔡元定之流
皆留心樂律明則韓邦竒黃佐輩並著有成書
每多託諸空言而手定一代之樂者或不盡洞
悉律元之人今仍依杜典原目而節采諸家之
說以備參考
一杜氏以大刑用甲兵故列兵制于刑典之前其
所分諸目由叙兵收衆以至氣候雜占多至一
百四十餘條所謂兵以竒勝因機而𤼵凡有合
於兵法者悉條之為目不厭其詳也今所叙列
自唐季迄明凡英君良將戰陣之事蹟以及兵
家之議論亦分類入之以合原書之體
一杜氏刑典於刑制之外備列雜議及寬恕峻酷
諸目其自序又謂善用則治不善用則亂不在
乎寬與峻者盖世輕世重惟視乎人之所用也
自唐而降刑制互有重輕說者謂宋自仁宗以
後法制不立浸至柔弱又有過寬之弊明之律
令頗為簡當而厰衛之興毒流海内則用法與
用人兩失之今總其得失具著於篇
一杜氏州郡典統以禹九州顧自州郡既興而禹
蹟益難深考往往有一郡之地而錯出於兩州
者且杜典既以禹九州為綱而於九州之外仍
别為古南越郡府一卷己未免自亂其例宋遼
金元迄明或分為路或分為道或分為省各成
一代之制若仍分屬於九州未免紛紜割裂欲
徇上古建州之名而轉失後世分土之實今稍
變其例即以代為綱
一杜氏邊防典分東西南北四裔顧邊外之地通
阻不常或同是國而名已遞更或同是地而境
已兼併故杜典所載諸部每有見於前史而後
史即無聞者遼金與元起自塞外東北諸部皆
其境土而宋則白溝以北即屬邊防明則邊墻
以外儼成敵國此又形勢之不同非可執一以
論也今並依時代據實編載
一續通典皆載唐以下五朝事蹟但史書所載或
有是非失當若綱目續編之發明廣義於遼金
元三朝時事其議論尤多私謬兹謹遵通鑑輯
覽
御批以昭定論
一遼金元人名地名官名對音舊多譌誤兹悉遵
欽定遼史索倫語解金史滿洲語解元史蒙古語解另
為譯正
