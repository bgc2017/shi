欽定續通典卷三十一
職官
諸卿下
内侍省(内侍伯内常侍局内給事局内謁者監内寺掖庭宫闈奚官局)
(内僕局)(内府局)
(臣)等謹按唐六典尚書門下中書三省之後接載
祕書殿中内侍三省稱為六省杜佑作通典改秘
書殿中兩省為監次以内侍省並列於諸卿竊惟
周官有宫正宫伯内宰宫人内小臣閽人寺人之
職悉統於冡宰宫正乃總領宿衞之官宫伯副之
秦之郎中令漢之光禄勲即其遺制其六寢六宫
之奄寺内豎不過十九人而内小臣之得稱為上
士者止四人而已漢内官猶參選明經之士如揚
雄位執戟孔安國掌御唾壺是也東京而後乃悉
用奄人唐代因之預社稷之謀操軍國之柄覆踵
相尋如同一轍沿至有明寵任中涓員數日增權
任尤重濫觴於永樂之時燎原於神熹之代竊弄
魁柄國祚遂亡伏考宦官備灑掃之職祇以給宫
闈使令而累朝粃政相沿已大失成周命官之本
意今是書秩品仰承
聖訓釐定削去宦官而内侍省一門仍按歴代史志臚
載俾覽者知所鑒戒焉
唐制内侍省監二人少監二人掌内侍奉宣制令皇后
親蠶則升壇執儀大駕出入為夾引宋制入内内侍省
内侍省太祖建隆時有内班院太宗淳化五年改為黃
門又改為内侍省入内内侍省與内侍省號為前後省
而入内省尤為親近通侍禁中役服䙝近者隸入内内
侍省拱侍殿中備灑掃之職役使雜品者隸内侍省入
内内侍省有都都知都知副都知押班内東頭供奉官
内西頭供奉官内侍殿頭内侍高品内侍高班内侍黃
門内侍省有左班都知副都知右班都知副都知押班
内東頭供奉官内西頭供奉官内侍殿頭内侍高品内
侍高班内侍黃門其官稱又有内客省使延福宫使宣
政使宣慶使昭宣使徽宗政和二年以通侍大夫易内
客省使正侍大夫易延福宫使中侍大夫易景福殿使
中亮大夫易宣慶使中衞大夫易宣政使拱衞大夫易
昭宣使供奉官易内東頭供奉官左侍禁易内西頭供
奉官右侍禁易内侍殿頭左班殿直易内侍高品右班
殿直易内侍高班而黃門之名如故遼内省有内省使
内省副使内藏庫提點内侍省有黃門令内謁者内侍
省押班内侍左廂押班内侍右廂押班契丹漢兒渤海
内侍都知左承宣使右承宣使金内侍省俱屬宣徽院
元内廷近侍之事俱掌于侍正府(詳見殿中監)明置十二監
(司禮監内官監御用監司設監御馬監神宫監尚膳監尚寳監印綬監直殿監尚衣監都知監)四司(惜薪)
(司鐘鼓司寳鈔司混堂司)八局(兵仗局浣衣局銀作局巾帽局鍼工局内織染局酒醋麫局司苑局)其
餘又有内府供用庫司鑰庫内承運庫甲字乙字丙字
丁字戊字承運廣盈廣惠贓罰御酒房御藥房御茶房
牲口房刻漏房更鼓房甜食房彈子房靈臺絛作盔甲
厰安民厰皇城京城及内外各宫門提督東厰提督西
厰提督京營文書房禮儀房中書房御前近侍等職皆
設長貳其外則守備織造鎮守市舶監督倉場諸陵神
宫監監軍採辦糧税礦關等使紛不可紀諸宦官内惟
司禮監位最尊而權重其寵任專者率由别監陞司禮
監職批紅者權同元輔焉(太祖洪武時帝嘗謂侍臣曰朕觀周禮奄寺不及百人後)
(世至踰數千因用階亂此曹止可供洒掃給使令非别有委任毋令過多又言此曹善者千百中不一二惡者)
(常千百若用為耳目則耳目蔽用為心腹則心腹病馭之之道在使之畏法不可使有功畏法則檢束有功則)
(驕恣時有内侍事帝最久徵言及政事立斥之終其身不召因定制内侍毋許識字洪武十七年鑄鐡牌文曰)
(内臣不得干預政事犯者斬置宫門中又勅諸司毋得與内官監文移往來然二十五年命聶慶童往河州勅)
(諭茶馬中官奉使行事已自此始成祖亦嘗云朕一遵太祖訓無御寳文書即一軍一民中官不得擅調發有)
(私役應天工匠者立命錦衣逮治顧中官四出實始永樂時元年李興等齎勅勞暹羅國王此奉使外國之始)
(也三年命鄭和等率兵二萬行賞西洋古里滿剌諸國此將兵之始也八年勅王安等監都督譚青等軍馬靖)
(巡視甘肅此監軍巡視之始也及仁宗洪熙元年以鄭和領下番官軍守備南京遂相沿不改勅王安鎮守甘)
(肅而各省鎮皆設鎮守矣宣宗宣德四年特設文書房命大學士陳山專授小内使書而太祖不許識字讀書)
(之制由此而廢賜王瑾金英印記則與諸密勿大臣同賜金英范宏等免死詔則又無異勲臣之鐡劵也英之)
(王振憲之汪直武之劉瑾熹之魏忠賢太阿倒握威福下移神宗礦税之使無一方不罹厥害其他怙勢薰灼)
(不可勝紀而蔭弟蔭姪封伯封公則撓官制之大者莊烈帝初翦大憝中外頌聖既而鎮守出征督餉坐營等)
(事無一不命中官為之而明亦遂亡矣)
内侍唐置四人掌奉宣制令遼内侍省有黃門令明司
禮監提督太監一人掌印太監一人又有秉筆太監隨
堂太監書籍名畫等庫掌司内書堂掌司六科廊掌司
典簿無定員提督掌督理皇城内一應儀禮刑名及鈐
束長隨當差聽事各役關防門禁催督光禄供應等事
掌印掌理内外章奏及御前勘合秉筆隨堂掌章奏文
書照閣票批硃掌司各掌所司典簿典記奏章及諸出
納號簿宦官之有權而職重者也
内常侍唐置六人通判省事金有中常侍
内給事唐置十人掌承旨勞問分判省事遼有内侍省
左承宣使右承宣使金有給事中
内謁者監唐置十人掌儀法宣奏承勅令及外命婦名
帳凡諸親命婦朝會者籍其數上内侍省遼内侍省有
内謁者金亦有内謁者
内寺伯唐置六人掌糾察宫内不法宋置内東門司勾
當官四人掌宫禁人物出入周知其名數而譏察之
掖庭局唐置令二人丞三人掌宫人簿帳女工凡宫人
名籍司其除附公桑養蠶會其課業供奉物皆取焉
宫闈局掌侍宫闈出入管鑰金置宫闈局設提點使副
使掌宫中閤門之禁明設午門東華門西華門奉天門
元武門左右順門左右紅門皇宫門坤寧門宫左右門
東宫春和門後門左右門皇城京城内外諸門各設門
正一員管事無定員司晨昏啟閉關防出入
奚官局唐置令二人丞二人掌奚隸工役宫官之品宫
人病則給醫藥死給衣服明浣衣局掌印太監一人僉
書監工無定員掌凡宫人年老及罷退廢者發此局居
住
内僕局唐置令二人丞二人掌中宫車乘遼有内侍省
押班内侍左廂押班内侍右廂押班明司設監掌印太
監一人總理管理僉書典簿掌司寫字監工無定員掌
鹵簿儀仗帷幕諸事御馬監掌印太監一人驣驤四衞
營各設監官掌司典簿寫字拏馬等員象房有掌司等
員
内府局唐置令二人丞二人掌中藏寳貨給納之數及
供燈燭湯沐張設凡朝會五品以上及有功將士番酋
辭還皆賜於庭宋置天章寳文閣勾當四人掌藏祖宗
文章圖籍及符瑞寳玩之物遼内侍省内庫有都提點
内庫尚衣庫有尚衣庫使湯藥局有都提點勾當官金
内藏庫有使副使掌内府金寳財物率隨庫都監等供
奉其事明内官監掌印太監一人總理管理僉書典簿
掌司寫字監工無定員掌木石瓦土塔材東行西行油
漆婚禮火藥十作及米鹽庫營造庫皇壇庫凡國家營
造宫室陵墓并銅錫粧奩器用暨冰窖諸事御用監掌
印太監一人裏外監把總二人典簿掌司寫字監工無
定員凡御前所用圍屏牀榻諸木器及紫壇象牙烏木
螺甸諸玩器皆造辦之又有仁智殿監工一人掌武英
殿中書承旨所寫書籍畫册等奏進御前神宫監掌印
太監一人僉書掌司管理無定員掌太廟各廂灑掃香
燈等事尚膳監掌印太監一人提督光禄太監一人總
理一入管理僉書掌司寫字監工及各牛羊等房厰監
工無定員掌御膳及宫内食用并筵宴諸事尚寳監掌
印一人僉書掌司無定員掌寳璽敇符將軍印信印綬
監掌印一人僉書掌司無定員掌古今通集庫并鐵劵
誥勅貼黃印信勘合符驗信符諸事直殿監掌印一人
僉書掌司無定員掌各殿及廊廡掃除之事尚衣監掌
印太監一人管理僉書掌司監工無定員掌御用冠冕
袍服及屨舄靴韈之事都知監掌印太監一人僉書掌
司長隨奉御無定員隨駕前導警蹕惜薪司掌印太監
一人總理僉書掌道掌司寫字監工及外厰北厰南厰
新南厰新西厰各設僉書監工俱無定員掌所用薪炭
之事鐘鼓司掌印太監一人僉書司房學藝官無定員
掌管出朝鐘鼓及内樂傳竒過錦打稻諸雜戲寳鈔司
掌印太監一人僉書管理監工無定員掌造粗細草紙
混堂司掌印太監一人僉書監工無定員掌沐浴之事
兵仗局掌印太監一人提督軍器庫太監一人管理僉
書掌司寫字監工無定員掌製造軍器火藥司屬之銀
作局掌印太監一人管理僉書寫字監工無定員掌打
造金銀器飾巾帽局掌印太監一人管理僉書掌司監
工無定員掌宫内使帽靴駙馬冠靴及藩王之國諸旗
尉帽靴鍼工局掌印太監一人管理僉書掌司監工無
定員掌造宫中衣服内織染局掌印太監一人管理僉
書掌司監工無定員掌染造御用及宫内應用緞疋酒
醋麫局掌印太監一人管理僉書掌司監工無定員掌
宫中食用酒醋糖醬麫豆諸物司苑局掌印太監一人
管理僉書掌司監工無定員掌蔬菜瓜果内府供用庫
掌印太監一人總理掌司寫字監工無定員掌宫内及
山陵等處内官食米及御用黃蠟白蠟沈香等香司鑰
庫掌印太監一人總理管理掌司寫字監工無定員掌
收貯制錢以給賞賜内承運庫掌印太監一人近侍僉
書太監十人掌司寫字監工無定員掌大内庫藏凡金
銀及諸寳貨總隸之十庫甲字掌庫一人貼庫僉書無
定員掌貯銀硃黃丹烏梅藤黃水銀諸物乙字掌庫一
人貼庫僉書無定員掌貯奏本等紙及各省所解胖襖
丙字掌庫一人貼庫僉書無定員掌貯絲綿布疋丁字
掌庫一人貼庫僉書無定員掌貯生漆桐油等物戊字
掌庫一人貼庫僉書無定員掌貯所解弓箭盔甲等物
承運掌庫一人貼庫僉書無定員掌貯黃白生絹廣盈
掌庫一人貼庫僉書無定員掌貯紗羅諸帛疋廣惠掌
庫一人貼庫僉書無定員掌造貯巾帕梳籠刷抿錢貫
鈔錠之類贓罰掌庫一人貼庫僉書無定員掌没入官
物御酒房提督太監一人僉書無定員掌造御用酒御
藥房提督太監正副二人分兩班近侍醫官無定員職
掌御用藥餌與太醫院官相表裏御茶房提督太監正
副二人分兩班近侍無定員職司供奉茶酒瓜果及進
御膳牲口房提督太監一人僉書無定員收養異獸珍
禽刻漏房掌房一員僉書無定員掌管每日時刻每一
時即令直殿監官入宫換牌夜報刻水更鼓房以有罪
内官職司之甜食房掌房一員協同無定員掌造辦虎
眼&KR0810;絲等糖及諸甜食彈子房掌房一員僉書數員專
備泥彈靈臺掌印太監一人僉書近侍看時近侍無定
員掌觀星氣雲物測候災祥絛作掌作一人協同無定
員掌造各色兜羅絨及諸絛綬盔甲厰掌厰大監一人
貼厰僉書無定員掌造軍器安民厰掌厰太監一人貼
厰僉書無定員掌造銃礟火藥之類
少府監(少監掌丞等主簿暴中尚左尚右尚染冶署室等丞)(織)
唐制少府監一人少監二人掌百工技巧之政總中尚
左尚右尚織染掌冶五署及諸冶鑄錢互市等監供天
子器御后妃服飾及郊廟圭玉百官儀物凡武庫袍襦
皆識其輕重乃藏之冬至元日以給衞士諸州市牛皮
角以供用牧畜角筋腦革悉輸焉細縷之工教以四年
車路樂器之工三年平漫刀矟之工二年矢鏃竹漆屈
柳之工半焉冠冕弁幘之工九月教作者傳家技四季
以令丞試之歲終以監試之皆物勒工名宋初置判監
事一人以朝官充凡進御器玩后妃服飾雕文錯綵工
巧之事分隸文思院後苑造作所本監但掌造門戟神
衣旌節郊廟諸壇祭玉法物鑄牌印諸記百官拜表案
褥之事凡祭祀則供祭器爵瓉照燭元豐官制行始置
監一人掌百工技巧之政令少監為之貳凡乘輿服御
寳册符印旌節度量權衡之制與夫祭祀朝會展采備
物皆率其屬以供焉庀其工徒察其程課作止勞逸及
寒暑早晚之節視將作匠法物勒工名以法式察其良
窳凡金玉犀象羽毛齒革膠漆材竹辨其名物而頒其
制度事當損益則審其可否議定以聞遼南面官亦有
少府監金少府監有監少監掌邦國百工營造之事尚
方圖畫織染文思裁造文繡等署隸焉元以大都留守
司兼知少府監事仁宗皇慶元年别置少府監延祐七
年罷少府監復以留守兼監事其大都留守五人同知
二人副留守二人判官二人其屬經歴一人都事二人
管勾承發架閣庫一人照磨兼覆料官一人部役官兼
壕寨一人掌守衞宫闕都城調度本路供億諸務兼理
營繕内府諸邸都宫原廟尚方車服殿廡供帳内苑花
木及行幸湯沐宴遊之所門禁關鑰啟閉之事明不設
少府監皆總於工部
丞唐置六人掌判監事給五署所需金石齒革羽毛竹
木所入之物各以名數州土為籍工役衆寡難易有等
差而均其勞逸宋置一人參領監事(太宗太平興國中吕文仲為少府監)
(丞預修太平御覽廣輿記文苑英華諸書)金置二人
主簿唐置二人宋置一人
中尚署唐置令一人丞二人掌供郊祀圭璧及天子器
玩后妃服飾雕文錯綵之制凡金木齒革羽毛任土以
時而供赦日樹金雞於仗南竿長七丈有雞高四尺黃
金飾首銜絳幡長七尺承以綵盤維以綘繩將作監供
焉擊棡鼓千聲集百官父老囚徒坊小兒得雞首者官
以錢購或取絳幡而已歲二月獻牙尺寒食獻毬五月
獻綬帶夏至獻雷車七月獻細針臘日獻口脂唯筆琴
瑟絃月獻金銀暨紙非旨不獻製魚袋以給百官番客
賜寳鈿帶魚袋則授鴻臚寺宋文思院掌造金銀犀玉
工巧之物金采繪素裝鈿之飾以供輿輦册寳法物凡
器服之用裁造院掌裁制服飾又南郊祭器庫監官二
人太廟祭器庫監官二人掌祠祭器服之名物各有專
典旌節官二人鑄印篆文官二人諸州鑄錢監監官一
人金圖畫署有令丞直長等官掌圖畫鏤金裁造署有
令丞直長等官掌造龍鳳車具亭帳鋪陳諸物宫中隨
位牀榻屏風簾額絛結等及陵廟諸物并省臺部内所
用物元别置中尚監無所隸屬(官職互見衞尉司守宫署及殿中監尚舍局各)
(門)又别置章佩監亦無所隸屬設監卿五人太監四人
少監二人監丞二人掌宦者舒庫爾齊所收御服寳帶
其屬御帶庫提點三人大使三人副使二人掌繫腰偏
束等帶併絛環諸物供奉御用以備賜予異珍庫提點
三人大使三人副使二人掌御用珍寳后妃公主首飾
寳貝
左尚署唐置令一人丞五人掌供翟扇蓋繖五路五副
七輦十二車及皇太后皇太子公主王妃内外命婦王
公之車路凡畫素刻鏤與宫中蠟炬雜作皆領之金尚
方署有令丞直長等官掌造金銀器物亭帳車輿牀榻
簾席鞍轡傘扇及裝釘之事文思署有令丞直長等官
掌造内外局分印合&KR0987;浮圖金銀等尚輦儀鑾局車具
亭帳之物文繡署有令丞直長等官掌繡造御用及妃
嬪等服飾燭籠照道花卉元大都留守司所屬有器物
局設大使一人副使一人直長二人吏目一人掌御用
各位下鞍轡叟克轎子帳房車輛金寳器物凡精巧之
藝雜作匠戶皆隸焉
右尚署唐置令二人丞四人掌供十二閑馬之轡每歲
取於京兆河南府加飾乃進凡五品三部之帳刀劍斧
鉞甲胄紙筆茵席履舄皆儗其用皮毛之工亦領焉宋
鞍轡庫掌御用鞍勒(屬太僕寺詳見太僕寺)金殿前點檢司所屬
有器物局設提點使副使直長都監同監等官掌進御
器械鞍轡諸物不隸少府監元御用鞍轡諸物掌於尚
乘寺(詳見太僕寺)
織染署唐置令一人丞二人掌供冠冕組綬及織絍色
染錦羅紗縠綾紬絁絹布皆廣尺有八寸四丈為疋布
五丈為端錦六兩為屯絲五兩為絇麻三斤為綟凡綾
錦文織禁示於外高品一人專莅之歲奏用度及所織
每掖庭經錦則給酒羊七月七日祭杼宋染院掌染絲
枲幣帛文繡院掌纂繡以供乘輿服御及賓客祭祀之
用金織染署有令丞直長等官掌織絍色絲諸供御及
宫中錦綺幣帛紗縠元將作院所屬有異樣文繡提舉
司提舉一人同提舉一人副提舉一人綾錦織染提舉
司紗羅提舉司設官並同紗金顔料總庫大使一人副
使一人徽政院所屬有織染局局使一人副使一人相
副官一人隨路諸色人匠都總管府所屬染局大使一
人副使一人管領本投下大都等路齊哩克昆民匠總
管府所屬有織染提舉司提舉一人同提舉一人副提
舉一人都目一人掌織造緞疋管領諸路齊哩克昆民
匠都總管府所屬有織染局設大使副使相副官各一
人掌織染之事江淮等處財賦都總管府所屬杭州織
染局有大使副使相副官各一人建康織染局黃池織
染局設官並同昭功萬戶都總使司所屬有織染雜造
人匠都總管府達嚕噶齊一人總管一人同知一人副
總管二人經歴知事提控案牘照磨各一人專管領織
染縀疋匠人其屬有織染局綾錦局紋錦局各設大使
一人副使一人中山局管領教習織造大使副使各一
人真定局掌織染造作大使副使各一人弘州蕁麻林
納竒實局各設大使一人副使一人(世祖至元十五年招收析居放良等)
(戶教習人匠織造納竒實於弘州蕁麻林二處置局)大名織染雜造兩提舉司各
設提舉同提舉副提舉一人供用庫大使副使各一人
初為綾錦總庫至元二十一年改為供用庫繕工司屬
大都織染提舉司提舉同提舉副提舉各一人管領保
定織染局達嚕噶齊提舉同提舉副提舉各一人管領
涿州成錦局異錦局管領上用織染局設官並同管領
大都涿州織染提舉司達嚕噶齊提舉各一人其屬於
工部者不可備載明内織染局掌於宦官(詳見内侍省)其織
染所雜造局大使一人副使一人屬工部
掌冶署唐置令一人丞二人掌笵鎔金銀銅鐵及塗飾
琉璃玉作銅鐵人得採而官收以税唯鑞官市邊州不
置鐵冶器用所須皆官供凡諸冶成器上數於少府然
後給之宋場冶之事掌於工部虞部郎中員外郎(詳見工部)
遼北面官五冶官有太師元中政院所屬金銀場提領
所(凡七所梁家寨銀場明世銀場密務銀場寳山銀場燒炭峪銀場胡寳峪金場七寳山&KR0008;炭場)各設
提領同提領副提領各一人鐵冶管勾所凡二處各設
管勾同管勾副管勾各一人隨路諸色人匠都總管府
所屬鐵局大使一人副使一人大都留守司銅局提領
一人同提領一人管勾一人鐵局提領三人管勾三人
提控一人明場冶掌於工部虞衡司(詳見工部)
暴室丞海丞果丞唐時已無宋遼金元明皆無
將作監(丞甄主簿官署)(左校署章右校署東園主令)(中校署)
唐制將作監監一人少監二人掌土木工匠之政總左
校右校中校甄官等署百工等監太明興慶上陽宫中
書門下六軍仗舍閑廏謂之内作郊廟城門省寺臺監
十六衞東宫王府諸廨謂之外作自十月距二月休冶
功自冬至距九月休土功凡治宫廟太常擇日以聞宋
初制判監事一人以朝官以上充凡土木工匠之政京
都繕修隸三司修造案本監但掌祠祀之事元豐官制
行始置監一人少監一人監掌宫室城郭橋梁舟車營
繕之事少監為之貳遼南面官將作監有太監少監等
官金不設將作監有修内司有使副使等官掌宫中營
造之事(兵匠一千六十五人兵夫二千人仍命少府監長官提控)直長二人部役官
二人掌監督工役受給官二人掌支納諸物都城所有
提舉同提舉等官掌修完廟社及城隍門鑰百司公廨
係官舍屋并栽植樹木工役等事左右廂官各二人掌
監督工役受給官二人掌支納諸物及埏埴等事祇應
司有提點令丞直長等官掌給宫中諸色工作覆實司
管勾一人掌覆實營造材物工匠價值等事屬工部元
將作院置院使七人同知二人同僉二人院判二人經
歴一人都事一人照磨管勾一人掌成造金玉珠翠犀
象寳貝冠佩器皿織造刺繡段疋紗羅異樣百色造作
銜號同而職掌與古異焉其昭功萬戸都總使司所屬
有繕工司卿一人少卿二人丞二人經歴知事照磨提
控案牘管勾承發架閣各一人掌人匠營造之事大都
留守司所屬有修内司提點一人大使一人副使一人
直長一人吏目照磨各一人部役七人司吏六人掌修
造宫殿及大都造作等事領工匠一千二百七十有二
戶祇應司大使一人副使一人直長三人吏目一人掌
内府及諸王邸第異巧工作修禳應辦寺觀營繕領工
匠七百戶上都留守所屬修内司大使一人副使三人
直長三人掌營修内府之事祇應司大使一人副使二
人直長三人掌粧鑾油染裱褙之事明宫殿陵寢城郭
壇場祠廟廨宇營房王府邸第之役掌於工部營繕司
(詳見工部)不設將作監
丞唐置四人掌判監事凡外營繕大事則聽制勅小事
則須省符宋置二人哲宗元祐八年詔本監營造檢計
畢長貳隨事給限丞覆檢之(宋制進士解褐授將作監丞如李迪舉進士第一授)
(將作監丞王曾試禮部廷對皆第一以將作監丞通判濟州韓琦第進士亦以將作監丞通判淄州也)遼
將作監有監丞
主簿唐置二人宋置二人元祐八年詔與丞共覆檢本
監營造事(仁宗天聖中唐詢以父任為主簿時詔許天下士獻文章應詔者百數有司第其善者唯)
(詢數人而已詔賜進士及第又范諷以蔭補主簿獻東封賦遷太常寺奉禮郎)遼將作監亦有
主簿
左校署唐置令二人丞一人掌工匠之事樂縣簨簴兵
械喪葬儀物皆供焉宫室之制自天子至士庶有等差
凡官修者左校為之宋修内司掌宫城太廟繕修之事
東西八作司掌京城内外繕修之事竹木務掌修諸路
水運材植及抽算諸河商販竹木以給内外營造之用
事材場掌計度材物前期樸斵以給内外營造之用作
坊物料庫第三界掌儲積財物以備給用退材場掌受
京城内外退棄材物掄其長短有差其曲直中度者以
給營造餘備薪爨簾箔場掌抽算竹木蒲葦以供簾箔
内外之用元修内司所屬有大木局提領七人管勾三
人掌殿閣營繕之事小木局提領二人同提領一人副
提領三人管勾二人提控四人竹作局提領二人提控
一人繩局提領二人木場提領一人大使一人副使一
人掌受給營造宫殿材木
右校署唐置令二人丞三人掌版築塗泥丹堊匽厠之
事有所須即審其多少而市之宋麥&KR0008;場掌受京畿諸
縣夏租&KR0008;䴬以給圬墁之用丹粉所掌燒變丹粉以供
繪飾元大都留守司修内司所屬泥厦局提領八人管
勾二人祇應司所屬油漆局提領五人同提領一人副
提領一人掌兩都宫殿髹漆之工畫局提領五人管勾
一人掌諸殿宇藻繪之工銷金局提領一人管勾一人
掌諸殿宇裝鋈之工裱褙局提領一人掌諸殿宇裝潢
之工燒紅局提領一人掌諸殿宇所用心紅顔料上都
採山提領所提領一人副提領一人提控一人掌採伐
材木鍊石為灰明顔料局大使一人屬工部
中校署唐置令一人丞三人掌供舟車兵械雜器行幸
陳設則供竿柱閑廏繫秣則供行槽禱祀則供棘葛内
外營作所須皆取焉宋舟車之事掌於工部水部(詳見工部)
金上林署有提點令丞直長等官掌承奉行幸舟船之
事屬工部
甄官署唐置令一人丞二人掌琢石陶土宋窑務掌陶
為塼瓦以給營繕及缾缶之器金甄官署有令丞直長
等官掌劖石及埏埴之事屬工部元大都留守司所屬
大都四窑場提領一人大使一人副使一人領匠夫三
百餘戶營造素白琉璃磚瓦其南窑場西窑場琉璃局
各設大使一人副使一人明黑窑厰琉璃厰以陶瓦器
屬工部虞衡司
東園主章令漢時之官唐已無宋遼金元明皆無
國子監(祭酒助教)(司業太學)(丞文主簿門國子博士書廣四律學)
(學)(算學等博士)
唐制國子監祭酒一人掌儒學訓導之政總國子太學
廣文四門律書算凡七學天子視學皇太子齒胄則講
義釋奠執經論議奏京文武七品以上觀禮凡授經以
周易尚書周禮儀禮禮記毛詩春秋左氏傳公羊傳榖
梁傳各為一經兼習孝經論語老子歲終考學官訓導
殿最(憲宗元和中韓愈拜國子祭酒奏儒生為學官日使會講生徒奔走聽聞皆相喜曰韓公來為祭酒)
(國子監不寂寞矣又鄭覃以宰相兼判國子祭酒奏太學置五經博士各一人緣無職田請依王府官例賜禄)
(廪從之)宋初置判監事二人以兩制或帶職朝官充凡監
事皆總之元豐官制行始置祭酒一人掌國子太學武
學律學小學之政令凡諸生之隸於太學者分三舍始
入學驗所隸州公據以試補中者充外舍齋長諭月書
其行藝於籍(行謂率教不戾規矩藝謂治經程文)季終考於學諭次學錄
次學正次博士然後考於長貳歲終校定具注於籍以
俟覆試視其校定之數參驗而序進之凡私試孟月經
義仲月論季月策公試初場以經義次場以論策試上
舍如省試法凡内舍行藝與所試之等俱優者為上舍
上等取旨命官一優一平為中以俟殿試一優一否或
俱平為下以俟省試唯國子省不預考選凡課試升黜
教導之事長貳皆總焉車駕幸學則率官屬諸生班迎
即行在距學百步亦如之凡釋奠於先聖先師及武成
王則率官屬諸生共薦獻之禮歲計所隸三舍生升降
多寡之數以為學官之殿最賞罰(宋初以崔頌判國子監建隆三年夏始會)
(生徒講說帝遣中使以酒果賜之每臨幸國學召頌與語因及經史頌應答無滯及郊祀以頌攝太僕升車執)
(綏帝問以一時典禮頌占對閒雅帝甚重之又邢昺為國子祭酒真宗景德二年上幸國子監閱庫書問昺經)
(版幾何昺曰國初不及四千今十餘萬斯儒者逢時之幸也上方興起道術令昺與張雍杜鎬孫奭舉經術該)
(博德行端良者以廣學員又吕公著為祭酒所舉學官如王回吳政姜潜張載皆一世大儒王存顧臨為元祐)
(名臣常秩吳申黃履朱臨盛僑亦顯於世)遼南面上京國子監(太祖置)有祭酒
中京亦有國子監設官與上京同金國子監亦有祭酒
元至元初以許衡為集賢館大學士國子祭酒教國子
與蒙古大姓四集賽人員選七品以上朝官子孫為國
子生隨朝三品以上官得舉凡民之俊秀者入學為陪
堂生伴讀二十四年始置監設祭酒一人屬集賢院(時帝)
(久欲開太學以許衡為資政殿大學士兼國子祭酒衡聞命喜曰此吾事也國人子太樸未散視聽專一若置)
(之善類中涵養數年將必為國用乃請徵其弟子王梓劉季偉韓思永耶律有尚吕端善姚燧高凝白棟蘇郁)
(姚燉孫安劉安中十二人詔驛召之來京師分處各齋以為齋長時所選弟子皆幼穉衡待之如成人愛之如)
(子出入進退其嚴若君臣其為教因覺以明善因明以開蔽相其動息以為張弛課誦少暇即習禮或習書算)
(少者則令習拜跪揖讓進退應對或射或投壺負者罰讀書若干遍久之諸生人人自得下至童子亦知三綱)
(五常之道又富珠哩翀為國子祭酒帝師至京師有旨朝臣一品以下皆乘白馬郊迎大臣俯伏進觴帝師不)
(為動唯翀舉觴立進曰帝師釋迦之徒天下僧人師也余孔子之徒天下儒人師也請各不為禮帝師笑而起)
(舉觴卒飲衆為之慄然)又蒙古國子監祭酒一人屬蒙古翰林院
仁宗延祐元年又别置回回國子監學屬翰林國史院
明國子監祭酒一人掌國學諸生訓導之政令凡舉人
貢生官生恩生功生例生土官外國生幼勲臣及勲戚
大臣子弟之入監者奉監規而訓課之有不率者扑以
夏楚不悛徙謫之其率教者有升堂積分超格叙用之
法課業倣書季呈翰林院考校文册歲終奏上每歲仲
春秋上丁遣大臣祀先師則總其禮儀車駕幸學則執
經坐講新進士釋褐則坐而受拜(太祖洪武時太學初成中外歲貢生徒日)
(夥適選愞者掌之師生相訐教尼不行十六年以文淵閣大學士宋訥為國子監祭酒請於上嚴立學規諸生)
(皆知敬畏帝慮功臣子弟有不服扑罰者命曹國公李文忠兼領監事由是貴胄肅然受教年八十卒於官帝)
(自製文遣官致祭其後歲辛未太學生有連舉大魁者帝思訥曰此宋祭酒訓迪之功也凡諸生守官稱職者)
(多出訥門帝每舉訥為教國子者楷法又英宗正統中李時勉為祭酒嚴毅正大極意造就人材初至令坐堂)
(一月後乃散處於廂房列格致誠正四號號房有家室者居外晨入饌堂讀書俱朔朢升堂其於四號督勵尤)
(切夜讀務盡二更將五鼓復令膳夫提鈴循號房喚起讀書或自潜行以察勤惰無燈者令人暗記明示責罰)
(自是燈光達旦書聲不歇學者感激競相勸勉諸生貧病者節縮餐錢力為贍給)南京國子監
祭酒一人(時陳敬宗為南京祭酒以師道自任與北監祭酒李時勉稱南陳北李)洪武八
年又置中都國子學命國子學分官領之十五年改為
國子監設祭酒司業監丞典簿博士助教學正學錄掌
饌等官二十六年罷之明初祭酒司業擇有學行者任
之後皆由翰林院官遷轉
司業唐置二人(代宗大歷中歸崇敬為國子司業時皇太子欲以仲秋月行齒胄之禮崇敬以)
(為國學及官名不稱請改國子監為辟雍省又以祭酒之名非學官所宜按周禮師氏掌以義詔王教國子請)
(改為太師氏又司業者禮記云樂正司業正長也言樂官之長司主此業按周頌設業設簴則業是懸鐘磬之)
(栒簴也今太學於義無所取請改司業一為左師一為右師詔下議者以為重難改作其事不行又陽城下遷)
(國子司業引諸生告之曰凡學者所以學為忠與孝也諸生有久不省親者乎明日謁城還養者二十輩有三)
(年不歸侍者斥之簡孝秀德行升堂上酗酒不率教者皆罷之躬講經籍生徒斤斤皆有法度)宋置一
人(高宗紹興時高閌為國子司業時興太學閌奏宜先經術帝曰士習詩賦已久遽能使之通經乎閌曰先)
(王設太學唯講經而已國初猶循唐制用詩賦神宗始以經術造士遂罷詩賦又慮不足以盡人材乃設詞學)
(一科今宜以經學為主而加詩賦帝然之閌於是條具其法以六經語孟義為一場詩賦次之史論時務策又)
(次之太學課試及郡國科舉皆以此為法)遼國子監有司業金亦有之元置
二人蒙古國子監亦置二人明置一人(洪武中以吳源杜斆龔斆趙民)
(望李祐俱召為四輔官兼太子賓客後帝以源賢復召為國子監司業又王嘉會為國子監右司業時宋訥為)
(祭酒太學生常數千人嘉會與訥及左司業龔斆嚴立楷範三人者春秋已高鬚鬢翯如正其衣冠旦夕端坐)
(諸生雲集階下肅然望而畏之以是士類率教多所造就帝知其勞眷待殊厚蓋洪武時有左右兩司業也)
南京國子監司業一人
丞唐置一人掌判監事每歲七學生業成與司業祭酒
莅試登第者上於禮部宋置一人遼國子監有監丞金
置二人章宗明昌二年增一人兼提控女直學元置一
人專領監務蒙古國子監監丞一人明置一人(洪武中張顯被)
(薦自王府教授為國子學正秩滿陞監丞莅事公勤六館皆敬重之乃條陳百務成法益備時北監初建唯司)
(業貝泰署印教尼不行朝議以顯素諳典章乃奏改北詔報可遂兼程以往經理學舍勸懲淑慝百廢畢興輔)
(泰所不逮泰舊嘗為南監助教顯降意下之協恭和衷嚴申學規激厲後進於是諸生數千人肅然敬服莫不)
(以顯為能盡職又林大猷舉鄉薦遷國子學錄勤於啟迪執經從遊者無慮數百輪番聽講又約日通集太學)
(諸生聽講謂之普講祭酒耿裕待以賓禮進監丞滿九載陞翰林院檢討仍管監丞事)南京國子
監監丞一人
主簿唐置一人掌印勾督監事七學生不率教者舉而
免之宋置一人(時仁宗患縉紳奔競諭近臣曰恬退者旌擢則躁進者知耻於是宰相文彦博)
(宋庠等言韓維好學嗜古安於静退乞加甄錄以厚風俗乃除維為國子監主簿宋制國子監有書庫官以京)
(朝官充掌經史羣書以備朝廷宣索賜予之用隆興間詔主簿兼書庫)遼國子監亦有主
簿金無主簿有校勘掌校勘文字書寫官掌書寫實錄
元置典簿一人明典簿亦一人典籍一人掌饌二人南
京國子監典簿一人典籍一人掌饌一人
國子博士唐置五人掌教三品以上及國公子孫從二
品以上曾孫為生者五分其經以為業周禮儀禮禮記
毛詩春秋左氏傳各六十人暇則習隸書國語說文字
林三倉爾雅每歲通兩經求仕者上於監秀才進士亦
如之學生以長幼為序習正業之外教吉凶之禮公私
有事則相儀五經博士各二人掌以其經之學教國子
周易尚書毛詩左氏春秋禮記為五經論語孝經爾雅
不立學官附中經遼國子監有博士(武白為上京國子博士)金國
子博士二人分掌教授生員考藝業元國子學博士二
人掌教授生徒考較儒人著述教官所業文字(成宗大德間尚)
(野為國子博士誨人先經學而後文藝每謂諸生曰學未有得徒事華藻若持錢買水所取有限能自鑿井及)
(泉而汲之不可勝用矣)蒙古國子學博士二人明國監所屬博士
廳五經博士五人(洪武中趙俶除國子博士既教胄子隨扣輒應莫不樂得經師帝一日御)
(奉天殿俶偕諸儒侍側召至前諭之曰經學必宗孔子毋以儀秦縱横語示諸生也俶頓首謝歸告誡士子屏)
(去戰國策諸書勿讀明年詔擇諸生之聰悟能文者二十五人命俶領而顓教之且令修詞以漢司馬遷班固)
(唐韓愈宋歐陽修蘇軾為法尋於諸生中擢李擴黃義等入文華武英二堂說書多至大用俶自專師席旦夕)
(誨迪不倦士多成業)南京國子監博士三人世襲五經博士孔氏
二人(武宗正德元年授孔子五十九世孫彦繩主衢州廟祀宋孔端友從高宗南渡家於衢州此孔氏南)
(宗也二年授孔聞禮奉子思廟祀)顔氏一人(景帝景泰二年授顔子五十九世孫希惠)曾氏
一人(世宗嘉靖十八年授曾子六十代孫質粹)仲氏一人(神宗萬歷十五年授子路裔孫仲吕)
孟氏一人(景泰三年授孟子裔孫希文)周氏一人(景泰七年授先儒周敦頤裔孫冕)
程氏一人(景泰六年授先儒程頤裔孫克仁莊烈帝崇禎三年授先儒程顥裔孫接道)邵氏
一人(崇禎三年授先儒邵雍裔孫繼祖)張氏一人(熹宗天啟二年以先儒張載裔孫文運為)
(博士)朱氏二人(景泰六年授先儒朱熹裔孫挻嘉靖二年又授墅為博士主婺源廟祀)劉氏
一人(景泰七年授誠意伯劉基七世孫禄後革)又設教授司教授學錄學司
孔曾顔孟四氏各一人又尼山洙泗二書院各學錄一
人(按元代封孔子後裔為衍聖公賜三品印洪武元年以孔希學襲封衍聖公進秩二品賜以銀印正德元)
(年又賜世襲五經博士二人自景泰以後凡先聖先賢先儒之後皆賜以五經博士世襲蓋有博士之銜號而)
(無職掌今附載於此)
助教唐置五人掌佐博士分經教授宋置正錄各五人
遼國子學有助教金置二人(女直漢人各一人)教授四人元置
六人學正二人學錄二人蒙古國子學助教二人教授
二人正錄各二人明六堂助教十五人(率性修道誠心正義崇志廣業)
學正十人學錄七人南京國子監助教六人學正五人
學錄二人
太學博士唐置六人助教六人掌教五品以上及郡縣
公子孫從三品曾孫為生者五分其經以為業每經百
人宋太學博士十人(舊係國子監直講神宗元豐三年詔改為太學博士每經二人)武
學博士二人金太學博士四人(衞紹王大安二年減二人)助教四人
元明所置博士皆不分國子學太學
廣文館唐置博士四人助教二人掌領國子學生業進
士者宋遼金元明皆不置
四門館唐置博士六人助教六人直講四人掌教七品
以上侯伯子男子為生及庶人子為俊士生者(元和中韓愈再)
(為四門博士才高數詘官又下遷乃作進學解以自喻又歸崇敬擢明經調國子直講又舉博通墳典科對第)
(乃遷四門博士)
律學唐置博士三人助教一人掌教八品以下及庶人
子為生者律令為顓業兼習格式法例宋置律學博士
一人
書學唐置博士二人助教一人掌教八品以下及庶人
子為生者石經說文字林為顓業兼習餘書唐以後即
無
算學唐置博士二人助教一人掌教八品以下及庶人
子為生者三分其經以為業宋元豐七年詔四選命官
通算學者許於吏部就試其合格者上等除博士中次
次為學諭隸太史局徽宗崇寧三年令附於國子監大
觀三年太常寺考究以黃帝為先師自常先力牧至周
王朴以上從祀凡七十人四年仍併入太史局宣和二
年詔並罷官吏以後即無
軍器監(丞)(主簿)(甲坊署)(弩坊署)
唐制軍器監一人掌繕甲弩以時輸武庫宋初戎器之
職領於三司胄曹案官無專職神宗熙寧六年廢胄案
乃案唐令置監以從官總判元豐官制行始置監一人
少監一人監掌監督繕治兵器什物以給軍國之用少
監為之貳凡利器以法式授工徒其弓矢干戈甲胄劍
戟戰守之具因其能而分任之量用給材旬會其數以
考程課而輸於武庫遼不設軍器監其北面官八坊内
有軍器坊金軍器監有監少監等官掌修治邦國戎器
之事元至元五年立軍器監二十年改為武備監二十
一年改監為寺設卿四人同判六人少卿四人掌繕治
戎器兼典受給明軍器局大使一人副使一人屬工部
凡造軍裝兵械虞衡司同兵部省之兵部武庫司掌之
南京工部所屬亦有軍器局大使一人
丞唐置一人宋置二人元祐三年省一人紹聖中復置
金亦有之元武備寺丞四人
主簿唐置一人宋因之金置直長二人元武備寺經歴
一人知事一人照磨兼提控案牘一人承發架閣庫管
勾一人
甲坊署唐置令一人丞一人掌出納甲胄綅繩筋角雜
作及工匠宋置東西作坊掌造兵器旗幟戎帳什物辨
其名色謹其繕作以輸於受藏之府兵校工匠其役有
程視精麤利鈍以為之賞罰金置軍器庫有使副使等
官掌收支河南一路并在京所造常課横添和買軍器
甲坊署亦設令丞直長等官(章宗泰和四年廢)元夀武庫利器
庫(詳見衞尉司)廣勝庫達嚕噶齊大使副使各一人掌平陽
太原等處歲造兵器以給北邊征戍軍需大同路軍器
人匠提舉司達嚕噶齊提舉同提舉副提舉各一人豐
州甲局院長一人應州甲局院長一人平地縣甲局院
長一人山隂縣甲局院長一人白登縣甲局頭目一人
平陽路軍器人匠提舉司達嚕噶齊提舉同提舉副提
舉各一人絳州甲局大使一人太原軍器人匠局達嚕
噶齊局使副使吏目各一人保定軍器人匠提舉司達
嚕噶齊提舉同提舉副提舉各一人河間甲局院長一
人祈州安平縣甲局院長一人真定路軍器人匠提舉
司達嚕噶齊提舉同提舉副提舉各一人冀州甲局院
長一人懷孟河南等路軍器人匠局局使一人局副一
人汴梁路設官並同其屬常課甲局院長一人彰德路
軍器人匠局大使一人副使一人大名軍器局大使一
人副使一人上都甲匠提舉司提舉同提舉副提舉各
一人興州白局子甲局院長一人興州千戶寨甲局院
長一人松州五指厓甲局院長一人松州勝安甲局院
長一人遼河等處人匠提舉司達嚕噶齊一人提舉一
人同提舉一人蓋州甲局局使一人奉聖州軍器局大
使一人副使一人蔚州軍器人匠提舉司達嚕噶齊提
舉同提舉副提舉各一人宣德府軍器人匠提舉司達
嚕噶齊提舉同提舉副提舉各一人廣平路甲局院長
一人東平等路軍器人匠提舉司達嚕噶齊提舉同提
舉副提舉各一人通州甲匠提舉司達嚕噶齊提舉同
提舉副提舉各一人薊州甲匠提舉司設官並同欠州
武器局大使一人副使一人大都甲匠提舉司達嚕噶
齊提舉同提舉副提舉各一人大寧路軍器人匠提舉
司達嚕噶齊提舉同提舉副提舉各一人歸德府軍器
局院長一人汝寧府陳州各局設官並同許州軍器局
亦有大使副使咸平府軍器人匠局達嚕噶齊大使副
使各一人隆興路設官並同平灤路軍器人匠局大使
一人副使一人
弩坊署唐置令一人丞一人掌出納矛矟弓矢排弩刃
鏃雜作及工匠宋置作坊物料庫掌收鐵錫羽箭油漆
之屬皮角場掌收皮革筋角以供作坊之用遼北面官
有弩手軍詳衮司掌強弩之事金利器署(本都作院宣宗興定二年)
(改為利器署)有令丞直長等官掌收弓弩刀槊之屬元置辨
驗弓官二人辨驗筋角翎毛等官二人豐州弓局使一
人賽富鼎弓局頭目一人陵州箭局頭目一人懷孟路
弓局院長一人汴梁路軍器局常課弓局院長一人益
都濟南箭局局使一人遼蓋弓局大使一人副使一人
大都箭局大使一人副使一人大都弓匠提舉司達嚕
噶齊提舉同提舉副提舉各一人雙撘弓局大使一人
副使一人成格勒弓局大使一人副使一人通州弓局
院長一人大都弦局大使一人副使一人
都水使者(丞)(主簿)(舟檝署)(河渠署)
唐制都水監使者二人掌川澤津梁渠堰陂池之政總
河渠諸津監署凡漁捕有禁溉田自遠始先稻後稑渠
長斗門長節其多少而均焉府縣以官督察宋初隸三
司河渠案仁宗嘉祐三年始專置監以領之判監事一
人以員外郎以上充同判監事一人以朝官以上充置
局於澶州號曰外監元豐官制行置使者一人掌中外
川澤河渠津梁堤堰疏鑿浚治之事凡治水之法以防
止水以溝蕩水以澮瀉水以陂池瀦水凡江河淮海所
經都邑皆頒其禁令視汴洛水勢漲涸增損而調節之
凡河防謹其法禁歲計筊揵之數前期儲積以時頒用
各隨其所治地而任其責興役以後月至十月止民功
則隨其先後毋過一月若導水溉田及疏治壅積為民
利者定其賞罰凡修堤岸植榆柳則視其勤惰多寡以
為殿最遼南面都水監有太監少監金都水監街道司
隸焉置司監掌川澤津梁舟楫河渠之事興定五年兼
管勾漕運事又有少監兼漕事少監又置分治監專規
措黃沁河衞州元都水監置都水監二人少監一人掌
治河渠并隄防水利橋梁牐堰之事順帝至正六年以
連年河決為患置河南山東都水監以專疏塞之任八
年河水為患詔於濟寧鄆城立行都水監九年又立山
東河南等處行都水監又有都水庸田使司置庸田使
二人副使二人僉事一人(至元二年置於平江既而罷之至五年復立十二年因海)
(運不通京師闕食詔河南窪下水泊之地置屯田八處於汴梁添立都水庸田使司)又置都總制
庸田使司又都總制庸田使二人副使二人僉司六人
(至正十年置於河南江北等處)明水利之事掌於工部都水司
丞唐置二人掌判監事凡京畿諸水因灌溉盜費者有
禁水入内之餘則均王公百官宋置二人參領監事遼
南面都水監亦有監丞金置二人又置掾正掌與丞同
元亦置二人
主簿唐置一人掌運漕漁捕程會而糾舉之宋置一人
遼亦有之金無主簿置勾當官四人准備分治監差委
元置經歴一人知事一人
舟檝署唐置令一人丞二人掌天下津濟舟梁宋舟檝
之政掌於工部水部遼金元明俱不設專官
河渠署唐置令一人丞二人掌河渠陂池隄堰魚醢之
事凡溝渠開塞漁捕時禁皆顓之饗宗廟則供魚鮍祀
昊天上帝有司攝事則供腥魚日供尚食及給中書門
下歲供諸司及東宫之冬藏渭河三百里内漁釣者五
坊捕治之供祠祀則自便橋至東渭橋非供祠不採魚
宋不設河渠署水土之産掌於工部虞部金都巡河官
掌巡視河道修完堤堰栽植榆柳凡河防之事分治監
巡河官同此其盧溝崇福上下埽都巡河兼石橋使通
濟河節巡官兼建春官地分河道諸都巡河官掌提控
諸埽巡河官散巡河官(凡二十六埽)黃汴都巡河官下六處
河隂雄武滎澤原武陽武延津各設散巡河官一人黃
沁都巡河官下四處懷州孟津孟州城北各設黃沁散
巡河官一人衞南都巡河官下四處新鄉崇福上崇福
下衞南淇上散巡河官各一人滑濬都巡河官下四處
武城白馬書城教城散巡河官各一人曹甸都巡河官
下四處東明西佳孟華陵城散巡河官各一人曹濟都
巡河下四處定陶濟北寒山金山散巡河官各一人諸
埽物料場官掌受給本場物料分治監物料場官同此
惟崇福上下埽物料場官與當界官通管收支南京延
津渡河橋官兼譏察事管勾一人同管勾一人掌橋船
渡口譏察濟渡給受本橋諸物等事元大都河道提舉
司提舉一人同提舉一人副提舉一人明運河之官以
封疆大吏兼之北運河以保定巡撫兼管河道黃河以
河南巡撫兼管河道東河以山東巡撫兼管河道並督
理營田(互見御史臺)運河又以總督漕運總兵官兼理河道
欽定續通典卷三十一
