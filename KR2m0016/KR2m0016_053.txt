欽定續通典卷五十三
禮(吉)
功臣配享(唐)(五代)(宋)(遼)(金)(元)(明)
唐玄宗時定開元禮祫禘以功臣配享(按貞觀禮禘及時享功臣皆不)
(配享馬氏通考以禘祭配享為非舊典則亦以貞觀禮為當矣)配位在各帝廟庭太階
之東少南西面以北為上
後唐明宗長興二年詔以故昭義節度使李嗣昭故幽
州節度使周德威故汴州節度使符存審配享莊宗廟
庭
宋初禘祫皆以功臣配享有司先事設幄次布褥位於
廟庭東門内道南當所配室西向設位版籩豆各二簠
簋爼各一知廟卿奠爵再拜神宗熙寧末詔太常禮院
講求親祠太廟不及功臣禮例元豐三年詳定所言謹
按書盤庚曰兹予大享於先王爾祖其從與享之周禮
司勲凡有功者祭於大烝然則書之所謂大享即禮之
所謂大烝也烝冬祭也謂之大者物成衆多之時其祭
比三時為大也方是時百物皆報焉祭有功宜矣禮記
祭統衛孔悝之鼎銘曰勤大命施於烝彛後世烝祭不
及功臣既不合禮而禘祫及之事不經見梁初誤禘功
臣何佟之以為夏物未成而禘功臣為非典禮唐韋挺
亦云今禘祫以功臣配享而冬烝不及與經不合蓋因
仍之誤也伏請每遇冬烝以功臣配享其禘祫配享罷
之詔凡冬享禘祫及親祠功臣並配享又從太常禮院
請配享功臣以見贈官書版位孝宗乾道五年九月太
常少卿林栗等言欽宗皇帝廟庭尚虛配享當時遭值
艱難淪胥莫救罕可稱述而以身殉國名節暴著不無
其人雖生前官品不應配享之科事變非常難拘定制
乞特詔集議吏部尚書汪應辰奏當時死事之臣皆有
次第褒贈若今配享欽廟典故所無如創行之又當訪
究本末差次輕重有所取舍尤不可輕易竊謂配享功
臣若依唐制各廟既無其人則當缺之迺罷集議欽宗
廟遂無配享
遼興宗重熙二十一年八月太尉烏哲薨詔配享聖宗
廟
金海陵天德二年二月太廟祫享有司擬上配享功臣
世宗大定八年上命圖功臣於太祖廟有司第祖宗佐
命之臣勲績之大小官資之崇卑以次上聞十一年尚
書省奏禘祫之儀功臣配廟庭各配所事之廟以位次
為序享日並出神主前廊序列昭穆
元世祖至元三年太廟成丞相安圖巴延言祖宗世數尊
諡廟號功臣配享等事皆宜以時定英宗初博士言今冬
祭即烝也天子親祼太室功臣宜配享事弗果行
明太祖洪武二年孟春享太廟設青布幃六於太廟庭
中内列功臣配位每座籩豆簠簋各二羊豕體各一遣
官分獻讀祝三年定配享功臣春夏於仁祖廟西廡秋
冬於德祖廟西廡設位東向遂罷幃次之設更定三獻
禮皇帝初獻時獻官即分詣行禮不拜四年太祖謂中
書省臣太廟之祭以功臣配列廡間今既定太廟合祭
禮朕以祖宗具在使功臣故舊没者得少依神靈以同
享祀不獨朝廷宗廟盛典亦以寓朕不忘功臣之心於
是禮官議凡合祭時為黃布幄殿中祖考神位旁設兩
壁以享親王及功臣令大臣分獻制可已而命去布幄
惠帝建文時禮部侍郎宋禮言功臣自有雞籠山廟請
罷太廟配享帝以先帝所定不從且令候太廟享畢别
遣官即其廟祭之世宗嘉靖二十四年進諸配位於新
太廟西壁罷分獻神宗萬歷十四年太常卿裴應章言
廟中列后在上異姓之臣禮當别嫌且至尊拜俯於下
諸臣之靈亦必不安命改復西廡遣官分獻(按明世惟太祖成祖)
(廟有配享功臣餘皆無之又二祖配享之臣半皆武臣惟劉基姚廣孝為文臣後廣孝以僧故移祀大興隆寺)
(文臣配享惟基一人而已嘉靖時禮官夏言奏禮有功宗之祀漢祭功臣於廟庭魏祀尚書令荀攸於太祖廟)
(唐高祖至憲宗廟或七八人或三四人宋太祖至光宗亦然如魏徵李沆司馬光皆文臣不必皆武功也守成)
(諸君亦各有輿享者不必皆創業也我朝二祖開國靖難固有功臣仁宗以後無事武功其間相與輔贊治平)
(豈無有魏徵李沆輩者今侑享二祖十七人惟基廣孝二人文臣耳自後六廟缺焉無聞乞下廷議考求六朝)
(文武大臣有功在當時澤在後世者請上裁定進侑廟庭其言頗為平允而帝弗之察惜哉)
天子七祀(宋)(金)(元)(明)
宋制七祀春祀司命及戸夏祀竈季夏祀中霤秋祀門
及厲冬祀行為小祀用羊一豕一不飲福神宗熙寧八
年詔寘太廟司命戸竈中霤門厲行七祀版位元豐三
年太常禮院請禘享徧祭七祀詔從之四年詳定郊廟
奉祀所請立春祭戸於廟室戶外之西祭司命於廟門
之西制脾於爼立夏祭竈於廟門之東制肺於爼季夏
土王日祭中霤於廟庭之中制心於爼立秋祭門及厲
於廟門外之西制肝於爼立冬祭行於廟門外之西制
腎於爼皆用特牲更不隨時享分祭有司攝事以太廟
令攝禮官服必元冕獻必薦熟親祀及臘享即依舊禮
徧祭從之徽宗政和時議禮局上五禮新儀太廟七祀
四時分祭如元豐儀臘享祫享則徧祭設位於殿下横
街之北道東西向北上
金七祀隨時享春戸司命夏竈中霤秋門厲冬行鋪設
祭器入實酒饌俟終獻將升獻獻官行禮并讀祝文章
宗承安四年六月祭中霤(按金史禮志時享條下云設七祀司命戸二位不言春祭)
(後載夏竈中霤秋門厲冬行而不及春祀史文脱漏今依前後改訂輯入)
元制七祀神位附祭於廟庭中街之東西向其分為四
時之祭並與宋同唯中霤則附於七月之祭特祭則徧
設之每位籩豆各二簠簋各一尊二爼二
明太祖洪武二年尚書崔亮奏周官天子五祀曰門曰
戸人之所出中霤人之所居竈與井人之所養故杜佑
曰天子諸侯必立五祀所以報德也今擬周官五祀止
於歲終臘享通祀於廟門外從之八年禮部奏五祀之
禮周漢唐宋不一今擬孟春祀戸設壇皇宫門左司門
主之孟夏祀竈設壇御厨光禄寺官主之季夏祀中霤
設壇乾清宫丹墀内官主之孟秋祀門設壇午門左司
門主之孟冬祀井設壇宫内大庖井前光禄寺官主之
四孟以有事太廟日季夏以土王日牲用少牢制可後
定中霤於奉天殿外文樓前又歲暮合祭五祀於太廟
西廡下太常寺官行禮成祖永樂間改定四孟祭戸竈
門井於四立日中霤於季夏土王後戊日皆遣内臣祭
各少牢一歲暮太常少卿合祀於太廟丹墀西東向用
少牢五(按明祭五祀而不及行厲洪武三年定制京都别設泰厲壇於玄武湖中歲以清明及十月朔)
(日遣官致祭前期七日檄京都城隍届期設城隍位於壇上無祀鬼神位於壇下之東西羊三豕三飯米三石)
(其各府州縣並設壇於城北一年二祭如京師後定郡邑厲鄉厲每歲以清明七月十五日十月朔日凡三祭)
(此倣祭法泰厲國厲族厲而變通之亦合於五祀者也)
喪廢祭議(宋)(元)(明)
宋高宗紹興七年帝祀明堂於建康時有徽宗之喪先
是太常少卿吳表臣乞於大祀前二日朝獻景靈宫前
一日朝享太廟及是援熙寧元年故事謂是時英宗喪
未除不廢景靈宫太廟之禮請如故事翰林學士朱震
以為不然謂王制喪三年不祭唯天地社稷得越紼行
事監察御史趙渙言升祔以後宗廟常祭皆不當廢而
當喪享廟亦有顯據左氏𫝊曰烝嘗禘於廟曾子問曰
已葬而祭此不當廢也詩頌成王即位諸侯來助祭春
秋文公四年十一月成風薨六年十月猶朝于廟此顯
據也疏奏詔侍從臺諫議吏部尚書孫近等言謹按春
秋三十三年𫝊凡君薨卒哭而祔祔而作主特祀於寢
烝嘗禘於廟杜預謂新主既特祀於寢則宗廟四時常
祀自當如舊又按景德三年明德皇后之喪改易而服
除真宗遂享太廟合祭天地於圜丘熙寧元年神宗居
諒闇復用景德故事躬行郊廟之禮則是攷古及今居
喪得見宗廟將來明堂大禮已在以日易月服除之後
前一日皇帝合詣太廟朝享從之禮部太常寺言將來
明堂大禮依已降旨前一日朝享太廟檢點景德熙豐
南郊故事皆在諒闇之中當時親行郊禮除郊廟景靈
宫合用樂外所有鹵簿鼓吹及樓前宫架諸軍音樂皆
備而不作其逐處巡警埸止鳴金鉦鼓角而已今臣僚
欲議罷宗祀奏樂受胙故事即無去奏樂受胙之文兼
祖宗故事三載大饗明堂蓋亦為民祈福奏樂受胙合
依祖宗累朝已行故事從之
元英宗至治二年八月太皇太后崩太常院官奏國哀
以日易月旬有二日外乃舉祀事有司以十月戊辰有
事於太廟取聖裁制曰太廟禮不可廢迎香去樂可也
明穆宗隆慶元年孟夏時享以世宗几筵未撤遵正德
元年例先一日帝常服祭告几筵祗請諸廟享祀其後
時享祫祭在大祥内者皆如之
祭遷日及攝事議(劉宋)(宋)
(臣)等謹按杜佑通典天子七祀下載雜議數條以資
議禮者之考鏡其間如庶子攝祭等皆後代所無或
從續輯或有附見他處者如兄弟不合繼位昭穆
議見之天子宗廟門内不必更為纂集今仿其大
略補所未備如此條遷日攝事亦足為一朝典故
其他體例有量為變通者大率類此云
宋世祖大明三年十一月有司奏四時廟祀吉日已定
遇雨及舉哀舊停親奉以有司行事乞下禮官博議於
禮得遷日與否博士江長議禮記祭統君之祭也有故
則使人而君不失其儀鄭玄云君雖不親祭禮無闕君
德不損愚以為有故則必使人者明無遷移之文苟有
司充事謂不宜改日太常丞陸澄議案周禮宗伯之職
若王不與祭祀則攝位鄭玄曰王有故行其祭事也臣
以為此謂在致齋祭事盡備神不可凟齋不可久而王
有他故則使有司攝焉晉太始七年四月世祖將親祠
於太廟庚戊車駕夕牲辛亥雨有司行事此雖非人故
蓋亦天硋也求之古禮未乖周制按禮記孔子答曾子
當祭而日蝕太廟火如牲至未殺則廢然則祭非無可
廢之道也但權所為之輕重耳日蝕廟火變之甚者故
乃牲至尚猶可廢推此而降可以理尋今散齋之内未
及致齋而有輕哀甚雨日時展事可以延敬不愆義情
無傷正典改擇令日唯入致齋及日月逼晚者乃使有
司行事耳又前代司空顧和啓南郊車駕已出遇雨宜
遷日更郊事見施用郊之與廟其敬可均至日猶遷况
散齋耶殿中郎殷淡議曾子問日蝕太廟火牲未殺則
廢縱有故則使人清廟敬重郊禋禮大故廟焚日蝕許
以可遷輕哀微故事不合改是以鼷鼠食牛改卜非禮
晉世祖有司行事顧司空之改郊月既不見其當時之
宜此不足為凖愚謂日蝕廟火天譴之變迺可遷日至
於舉哀小故不宜改辰衆議不同參議既有理據且晉
氏遷郊宋初遷祠並有成凖謂孟月散齋之中遇雨及
舉哀宜擇吉更遷無定限數唯入致齋及侵仲月節者
使有司行事詔可
宋哲宗紹聖三年十月帝詣天興諸殿朝獻翼日大雨
詔差已致齋官分獻熙文七殿自是雨雪用為例云
上陵(拜掃及諸上食附金明)(唐)(五代)(宋)(遼)
唐代宗大歷十四年(時德宗已即位)禮儀使顔真卿奏元陵請
朔望節祭日薦如故事泰陵惟歲冬至寒食伏臘社一
祭而罷日薦制可憲宗元和二年宰臣建言禮有著定
後世徇一時之慕過於煩并故陵廟有薦新而節有遣
使請歲太廟以時享朔望上食諸陵以朔望奠親陵以
朝晡奠其餘享及忌日告陵皆停穆宗長慶元年吏部
奏公卿拜陵通取尚書省及四品以上清望官中書省
及諸司五品以上清望官及京兆少尹充從之
後唐莊宗同光三年寒食望祭於西郊潞王清泰三年
車駕北幸路當徽陵乃至陵所朝謁
晉高祖天福八年(時出帝即位次年)寒食望祭顯陵
漢高祖乾祐三年(時隠帝即位之三年)寒食望祭於南園
周太祖廣順元年二月寒食望祭於蒲池二年三月寒
食望祭於郊顯德元年(時世宗已即位)車駕征太原回拜嵩陵
至陵所哀泣感左右祭奠而退
宋初春秋命宗正卿朝拜安陵太祖乾德三年始令宫
人詣陵上冬服歲以為常開寳九年太祖幸西京過鞏
縣謁安陵奠獻太宗雍熙二年宗正少卿趙安易言昨朝
拜安陵永昌陵有司止設酒脯香以未明行事不設燭
燎又先赴永昌陵後赴安陵及帝后二位不徧拜頗愆
於禮事下有司議曰按開元禮春秋二仲月司徒司空
巡陵不設牲牢之祀今請如宗廟薦享少加減除不設
登鉶牙槃食及太常登歌餘悉如大祠先赴安陵次永
昌陵次孝明孝惠懿德淑德皇后陵真宗景德三年帝
將朝諸陵太常禮院言唐貞觀中太宗朝獻陵至小次
素服乘馬檢會今年正月車駕朝拜明德櫕宫止服素
白衣當時皇帝在大祥之内今既服除望止服淡黃袍
餘如唐制詔特服素白衣四年正月車駕次鞏縣齋於
永安宫素服乘馬至安陵步入司馬門行奠獻禮諸陵
亦然又詣下宫凡上宫用牲牢祝册有司奉事下宫備
膳羞内臣執事百官陪位又詣元德太后陵奠獻别於
陵西南設幄殿祭如下宫禮畢徧詣孝明等七后陵遂
單騎從内臣巡視陵闕辰後暫詣幄次更衣復詣諸陵
奉辭有司以朝拜無辭禮帝不忍故復往省視大中祥
符四年命禮官定春秋二仲遣官朝陵儀注以祭服行
事專差宗正卿一員朝拜三陵别遣官二員分拜諸陵
其後添差陵廟行禮官四員選京朝官宗姓者充翰林
學士錢惟寅言春秋朝陵載於舊式公卿親往蓋表至
恭唐顯慶中始詔三公行事天寳以後亦遣公卿巡謁
蓋取朝廷大臣不必須同國姓後參用太常寺正卿晉
開運中亦命禮部侍郎近年以來止遣宗正等官人輕
位卑實虧舊制望自今於丞郎諸司三品内遣官闕則
差兩省諫舍以上所冀仰副追孝之心以成稽古之美
仁宗景祐初滄州觀察使守節言寒食節例遣宗室拜
陵而十月令内司賓往非所以致恭乃詔宗室正刺史
以上一員朝拜神宗熙寧中詔文臣自兩省武臣閤門
使以上經過陵下並許朝拜又詔臣僚朝拜諸陵除見
任嘗任執政官許進湯餘止奠獻薦新不特拜高宗紹
興三年禮部太常寺言春秋二仲薦獻諸陵乞於行在
法惠寺設位望祭行禮從之
遼制孟冬朔拜陵有司設酒饌於山陵皇帝皇后駕至
多囉倫穆騰奏儀辦閤門使贊皇帝皇后詣位四拜訖
巫贊祝燔胙及時服酹酒薦牲大臣命婦以次燔胙四
拜皇帝皇后率羣臣命婦循諸陵各三匝還宫
金海陵天德四年正月朝謁世祖太祖太宗德宗陵世
宗大定二年正月如大房山享獻山陵三年十二月臘
獵於近郊以所獲薦山陵奉以為常八年命涿州刺史
兼提點山陵每以朔望致祭朔則用素望則用肉仍以
明年正月為首章宗泰和三年諸親王公主每歲寒食
十月朔聽謁興裕二陵
明太祖洪武元年三月遣官祭仁祖陵二年定熙祖陵
每歲冬至正旦以三太牢致祭并望祭德祖懿祖二陵
清明中元孟冬及月朔望以三太牢本署官行禮仁祖
陵每歲冬至正旦以太牢俱署官行禮朔望以少牢中
都留守司官行禮成祖永樂後太祖陵每歲聖旦正旦
孟冬忌辰酒果行香清明中元冬至太牢致祭特遣勲
舊大臣一員行禮南京各衙門文武官俱陪祭英宗正
統十年謁三陵命百官具淺色衣服如洪武永樂制世
宗嘉靖十四年帝諭禮部尚書夏言清明節既遣官上
陵内殿復祭似涉煩複言因言我朝以清明中元冬至
凡三上陵但中元俗節事本不經冬至既行大報配天
之禮則陵事為輕可罷冬至上陵而移中元於霜降惟
清明如舊蓋清明禮行於春所謂雨露既濡君子履之
有怵惕之心者也霜降禮行於秋所謂霜露既降君子
履之有悽愴之心者也二節既遣官上陵則内殿之祭
可省遂著為令穆宗隆慶二年春詣天夀山祭長陵質
明帝服青袍乘板輿至長陵門外降輿入至拜位上香
四拜獻帛爵訖復位亞獻終獻令執爵者代隨詣永陵
行禮是日遣官分祭六陵神宗萬歷間謁長永昭三陵
禮亦如之
太學(唐)(五代)(宋)(遼)(金)(元)(明)
唐憲宗元和二年定生員額西京國子館生八十人太
學七十人四門三百人廣文六十人律館二十人書算
館各十人東都國子館十人太學十五人四門五十人
廣文十人律館十人書館三人算館二人武帝會昌五
年公卿百官子弟及京畿内士人寄客修明經進士業
者並隸名太學外州寄士人並隸名所在官學
後唐明宗天成三年正月中書門下奏伏以祭酒之資
歷朝所貴爰從近代不重此官况屬聖明方勤庶政須
宏雅道以振時風望令宰臣一員兼判國子祭酒勅令
宰臣崔協兼判八月協奏請國子每年祗置監生二百
員候解送至十月滿數為定太學書生不得因此便取
公牒輙免本戸差役又每年於二百人數内不繫時節
有投名者先令學官考試其學業深淺方議收補姓名
勅依
宋初國子監因周舊制增置學舍以應蔭子孫隸學受
業太祖開寳八年國子監上言生徒舊數七十人奉詔
分習五經然繫籍者或久不至而在京進士諸科常赴
講習肄業請以補監生之闕從之仁宗慶歷三年立四
門學以士庶子弟為生員又額置太學内舍生二百人
神宗熙寧元年增置一百人尋詔以九百人為額四年
建講書堂及諸生齋舍掌事者直廬又增置直講十員
分生員為三等始入學為外舍額定七百人外舍升内
舍員二百内舍升上舍員百各執一經從所講官受學
元豐二年頒學令太學置八十齋齋各五楹容三十人
外舍生二千人内舍三百人上舍百人月一私試歲一
公試增學正為五人學錄十人學錄參以學生為之又
學制所言國子監以國子名而實未嘗教習國子乃詔
許清要官親戚入監為國子生聽讀額二百人高宗紹
興十三年始建太學置祭酒司業各一員博士三員正
錄各一員上舍生三十員内舍生百員外舍生五百七
十員尋又增至千員自外舍有月校而公試入等曰内
舍自内舍有月校而舍試入等曰上舍凡升上舍者皆
直赴廷對
遼上京國子監太祖置祭酒司業監丞主簿等官聖宗
統和十三年九月以南京太學生員浸多特賜水磑莊
一區道宗清寧元年十二月詔設學養士頒五經𫝊疏
置博士助教各一員(按遼五京各有學其規制無可考姑從遼史本紀及百官志輯入)
金海陵天德三年始置國子監定詞賦經義生百人小
學生百人以宗室及外戚皇后大功以上親諸功臣及
三品以上官兄弟子孫年十五以上者入學不及十五
者入小學世宗大定間定五品以上官兄弟子孫百五
十人曾得府薦及終場人二百五十人凡四百人為太
學生三月一私試作策論詩賦又有女直國子學習本
國語言
元太宗六年以馮志常為國子學總教命侍臣子弟十
八人入學世祖至元七年命侍臣子弟十有一人入學
二十四年立國子學設博士通掌學事分教三齋生員
設助教同掌學事專守一齋正錄申明規矩其生員之
數定二百人成宗大德八年定國子生蒙古色目漢人
三歲各貢一人十年定蒙古色目漢人生員一百人三
年各貢二人武宗至大四年定生員額三百人立國子
學試貢法蒙古授官六品色目正七品漢人從七品仁
宗延祐二年增置生員百人陪堂生二十人用集賢學
士趙孟頫禮部尚書元明善等所議貢試之法更定之
一曰陞齋等第(六齋東西相向上兩齋左曰時習右曰日新中兩齋左曰據德右曰志道下兩)
(齋左曰游藝右曰依仁每季考其所習以次逓陞)二曰私試規矩(私試孟月試經疑一道仲)
(月試經義一道季月試策問表章詔誥内科一道辭理俱優為上等凖一分理優辭平為中等凖半分每歲通)
(計積至八分以上者充高等生員以四十名為額内蒙古色目各十名漢人二十名)三曰黜罰科
條(應私試積分生員不事課業違戾規矩初犯罰一分再犯罰二分三犯除名應已補高等生員違戾規矩)
(初犯殿試一年再犯除名)泰定帝泰定三年更積分為貢舉並依世
祖舊制
明太祖洪武元年設國子學令品官子弟及民俊秀通
文義者並充學生後改學為監設祭酒司業等官分六
堂以館諸生(曰率性曰修道曰誠心曰正義曰崇志曰廣業)成祖永樂元年設
北京國子監十八年遷都乃以京師國子監為南京國
子監六堂諸生仿元制行積分法命司業二員分為左
右各提調三堂宣宗宣德八年命禮部尚書胡濙與大
學士楊士竒等選副榜舉人入監孝宗弘治中准南京
祭酒章懋奏請行選貢之法令提學考選諸生學行兼
優年力富強者充貢世宗嘉靖元年令公侯伯未經任
事年三十以下者送監讀書尋令已任者亦送監其例
監之始自景泰初以邊事孔棘其後或歲荒或邊警或
大興工作率援例行之矣
郡縣學(後魏明)(唐)(五代)(宋)(遼)(金)(元)
(臣)等謹按杜佑通典太學後載諸侯立學一條而所
輯祗後漢東普一二事殊未該備且自漢以來封建
久廢安得所謂侯國之學哉今裒集郡縣立學自
六朝以訖元明凡規制沿革之可考證者具著於
篇而條教試補諸目則仍從大略云
後魏顯祖天安初立鄉學郡置博士二人助教二人學
生六十人後令大郡立博士二人助教四人學生百人
次郡立博士二人助教四人學生八十人中郡博士一
人助教二人學生六十人下郡立博士一人助教一人
學生四十人
唐高祖武德七年詔諸州縣及鄉並令置學有明一經
以上者有司試策加階玄宗開元二十六年正月敇古
者鄉有序黨有塾將以宏長儒教誘進學徒化民成俗
率由於是其天下州縣每鄉之内里别各置一學仍擇
師資令其教授
後唐明宗天成三年宰臣兼判國子祭酒崔協奏請頒
下諸道州府各置官學如有鄉黨備諳文行可舉者錄
其事實申監司方與解送但一身就業不得影庇門戸
宋仁宗即位命藩輔皆得立學慶歷四年詔曰儒者通
天地人之理明古今治亂之原可謂博矣然學者不得
騁其說而有司務先聲病章句以拘牽之則吾豪雋竒
偉之士何以奮焉士以純明朴茂之美而無斆學養成
之法使與不肖並進則夫懿德敏行何以見焉此取士
之甚敝而學者自以為患夫遇人以薄者不可責其厚
也今朕建學興善以尊子大夫之行更制革敝以盡學
者之才有司其務嚴訓導精察舉以稱朕意學者其進
德修業無失其時其令州若縣皆立學本道使者選部
屬官為教授員不足取於鄉里宿學有道業者由是州
郡奉詔興學而士有所勸神宗熙寧四年詔置京東西
河東北陜西五路學以陸佃等為諸州學官仍令中書
採訪逐路有經術行誼者各三五人雖未仕亦給簿尉
俸使權教授他路州軍命近日選薦京朝官有學行可
為人師者堂除逐路官令兼所任州教授州給田十頃
為學糧仍置小學教授哲宗元符二年初令諸州行三
舍法考選升補悉如太學高宗紹興三年詔淮西路州
縣教授並行減罷令逐州有出身官兼攝
遼黃龍府興中府俱設府學西京上京東京諸道各立
州學
金世宗大定十六年置府學十七處共千人以嘗與廷
試及宗室皇家袒免以上親并得解舉人為之後增州
學遂加以五品以上官曾任隨朝六品官之兄弟子孫
餘官之兄弟子孫經府薦者同境内舉人試補三之一
凡試補學生以提舉學校官主之二十九年戸部尚書
鄧儼等議計州府戶口增養士之數於大定舊制京府
十七處千人之外置節鎮防禦刺史州學六十處增養
千人各設教授一員府學二十四學生九百五人節鎮
學三十九六百十五人防禦州學二十一二百三十五
人凡千八百人
元世祖中統二年始命置諸路學校官凡諸生進業者
嚴加訓誨務使成材以偹選用至元十九年命雲南諸
路皆建學
明太祖洪武二年上諭中書省臣曰治國以教化為先
教化以學校為本京師雖有太學而天下學校未興宜
令郡縣皆立學校延師儒授生徒講論聖道使人日漸
月化以復先王之舊於是大建學校府設教授州設學
正縣設教諭各一俱設訓導府四州三縣二生員之數
府學四十人州縣以次减十後又命增廣不拘額數宣
宗宣德中定增廣之額尋又於額外增取附於諸生之
末謂之附學生員凡初入學者止謂之附學而廪膳增
廣以歲科試等第高者充補焉
釋奠(唐)(五代)(宋)(遼)(金)(元)(明)
唐代宗永泰二年二月上丁釋奠於國學賜宰臣百官
飱錢八月丁亥國子監釋奠復用牲牢(肅宗上元二年詔諸祠獻熟至)
(是從魚朝恩請復用舊制)宰相常參官軍將盡會於講堂京兆府置
食講論觀軍容使魚朝恩說易又於講論堂畫周易鏡
圖德宗貞元二年二月丁夘有司釋奠於文宣王廟自
宰臣以下畢集於國學學官升講座陳五經大旨先聖
之道九年季冬貢舉人謁先師日與親享廟同有司言
上丁釋奠與大祠同即用中丁乃更用日謁於學十五
年膳部郎中歸崇敬奏每年春秋釋奠祝版御署訖北
面而揖其禮太重按大戴禮師尚父授武王丹書東面
受之請參酌輕重庶得其中
後唐明宗長興元年尚書比部員外郎知制誥崔梲奏
臣伏見開元五年勅每年貢舉人見訖宜引就國子監
謁先聖先師學者謂之開講質疑義所司設食其日清
晨(按五代會要作其日清資官與通考互異)五品已上併朝集使並往觀禮
永為常式自經多故其禮久廢請再舉行從之三年國
子博士蔡同文奏伏見每年春秋二仲月上丁釋奠於
文宣王以兖公顔子配座以閔子騫等為十哲排祭奠
其有七十二賢圖形於四壁面前皆無酒脯自今後乞
准本朝舊規四壁畫像前各設一豆一爵中書帖太常
禮院詳檢郊祀錄文宣王從祀諸座每位設籩二豆二
簠簋各一爵一無一豆一爵之儀自此每釋奠宜准郊
祀錄各陳脯醢等物以祭
宋太祖建隆中凡三幸國子監謁文宣王廟開寳通禮
諸州釋奠並刺史致齋三日從祭之官齋於公館祭日
刺史為初獻上佐為亞獻博士為終獻真宗大中祥符
三年判國子監孫奭言上丁釋奠舊禮以祭酒司業博
士充三獻官新禮以三公行事近歲止命獻官兩員臨
時通攝未副崇祀向學之意望自今備差太尉太常光
禄卿以充三獻是年六月命崇文院刊釋奠儀注及祭
器圖頒之諸路(太常禮院定州縣釋奠器數先聖先師每座酒尊一尊加勺羃置于坫籩豆各)
(八簠簋各二爼三罍一冼一篚一巾共二燭二從祀諸座各籩二豆二簠簋各一爼一燭一爵一)仁宗
景祐元年詔釋奠用登歌慶歷四年五月帝幸國子監
謁孔子有司言舊儀止肅揖帝特再拜神宗熙寧五年
國子監言舊例遇貢舉歲禮部貢院集諸州府所貢第
一人謁奠先聖如春秋釋奠儀按春秋自有釋奠禮請
罷貢舉人謁奠從之哲宗元祐六年幸太學先詣至聖
文宣王殿行釋奠禮一獻再拜徽宗大觀初大司成強
淵明言考之禮經士始入學有釋菜之儀請自今每歲
貢士始入辟雍並以元日釋菜于先聖其儀獻官一員
以丞或博士分奠官八員以博士正錄大祝一員以正
錄前釋菜一日應祀官赴學各宿其次至日詣文宣王
殿常服行禮貢士初入學者陪位於庭他亦略倣釋奠
之儀高宗紹興十年用王普請以釋奠文宣王為大祀
加籩豆十二其禮如社稷又在京為大祀州縣為中祀
孝宗乾道八年宰臣請討論上丁釋奠及太子入學之
儀帝曰文王世子篇載此甚詳令有司討論以聞光宗
紹熙元年知漳州朱熹條上釋奠禮儀數事後不果行
理宗景定二年詔皇太子謁孔子於太學手詔略曰虎
門齒胄太子事也此禮廢久矣如釋奠舍菜之事我朝
未嘗廢也然尊師敬道又不可拘舊制令太子謁拜焉
度宗咸淳三年正月戊申帝詣太學行舍菜禮禮部尚
書陳宗禮國子祭酒陳宜中進讀中庸越日宗禮宜中
各進一秩宜中賜紫章服諸齋長諭及起居學生推恩
有差
遼太祖神册三年詔建孔子廟命皇太子春秋釋奠四
年秋八月謁孔子廟道宗清寧六年中京置國子監命
以時祭先聖先師
金熙宗皇統元年二月上親祭孔子廟北面再拜世宗
大定十四年禮官參酌唐開元禮定擬釋奠儀數(文宣王兖)
(國公鄒國公每位籩豆各十犧尊一象尊一簠簋各二爼二祝版各一皆設案從祀先賢先儒每位籩一豆一)
(爵一兩廡各設象尊二尊皆有坫)章宗承安二年春上親祀以親王攝
亞獻終獻皇族陪祀文武羣臣助奠其諸州釋奠並遵
唐儀
元太祖置宣聖廟于燕京世祖中統二年六月詔宣聖
廟及管内書院有司歲時致祭月朔釋奠八月丁酉命
開平守臣釋奠于宣聖廟至元十年三月中書省命春
秋釋奠執事官各公服如其品陪位諸儒襴衫唐巾行
禮成宗大德六年詔建文宣王廟于京師十年八月丁
巳行釋奠禮牲用太牢樂用登歌製法服三襲武宗至
大二年正月定制大成至聖文宣王春秋二丁釋奠用
太牢
明太祖洪武元年二月丁未以太牢祀先師孔子於國
學又定制每歲春秋上丁皇帝降香遣官祀於國學以
丞相初獻翰林學士亞獻國子祭酒終獻四年禮部奏
定儀物改初制籩豆之八為十又令進士釋褐詣國學
行釋菜禮十五年太學落成帝親詣釋奠詔天下通祀
孔子并頒釋奠儀注凡府州縣學籩豆以八器物牲牢
皆殺於國學三獻禮同十哲兩廡一獻其祭各以正官
行之十七年勅每月朔望祭酒以下行釋菜禮郡縣長
以下詣學行香成祖永樂四年三月朔帝幸學釋奠於
先師孔子十九年北京國子監既定其南監春祭命祭
酒行禮稱皇帝謹遣憲宗成化十二年從祭酒周洪謨
言增樂舞為八佾籩豆各十二二十二年二月朔當釋
菜值上丁令以次日釋菜孝宗弘治九年增樂舞為七
十二人如天子之制武宗正德元年三月釋奠於先師
孔子世宗嘉靖九年令南京國子監遵國初舊制十籩
十豆天下各學八籩八豆樂舞止六佾十年以釐正祀
典服皮弁謁廟用特奠帛行釋奠禮迎神送神各再拜
樂三奏文舞六佾
祀先代帝王(名臣附)(唐)(宋)(金)(元)(明)
唐玄宗天寳九載立周武王漠高祖廟于京城代宗大
歷五年鄜坊節度使上言坊州軒轅皇帝陵闕請置廟
四時列於祀典昭宗乾寧四年建漢昭烈帝廟于涿州
西南樓桑村
宋太祖乾德元年詔歷代帝王國有常享五代亂離百
司廢墜匱神乏祀闕孰甚焉按祀令先代帝王每三年
一享以仲春之月牲用太牢祀官以本州長官有故以
上佐行事官造祭器送諸陵廟又詔先代帝王載在祀
典或廟貌猶在久廢牲牢或陵墓雖存不禁樵採其太
昊炎帝黃帝高辛唐堯虞舜夏禹成湯周文王武王漢
高帝光武唐高祖太宗各置守陵五戸歲春秋祠以太
牢商中宗太戊高宗武丁周成王康王漢文帝宣帝魏
太祖晉武帝後周太祖隋高祖各置三戶歲一享以太
牢秦始皇帝漢景帝武帝明帝章帝魏文帝後魏孝文
帝唐玄宗肅宗憲宗宣宗梁太祖後唐莊宗明宗晉高
祖各置守陵兩戸三年一祭以太牢其餘諸陵禁樵採
開寳三年詔有司詳定前代功臣烈士勲業優劣第為
三等孫臏等各置守塜三戶趙簡子等各兩戶悉蠲其
役慕容德等禁樵採(按明臣丘濬曰宋開寳時有司所品第前代功臣烈士皆據其有塜)
(墓存者爾歷代勲德之名固不止此且其所品第者乃一人之見非萬世公論也兹據馬氏通考輯具大略其)
(姓氏不復備載)真宗大中祥符元年加謚太公望昭烈武成王
建廟青州周公旦追諡文憲王建廟兖州春秋委本州
長吏致祭四年祀汾陰駐蹕河中府遣官致祭緣路帝
王祠廟並加葺治令衡州葺神農廟六年詔諸州有黃
帝祠廟並加崇葺神宗元豐四年承議郎吳處厚言程
嬰公孫杵臼保全趙孤乞加封爵詔河東河北漕臣訪
其祠墓並追封侯爵立祠墓側載之祀典哲宗元祐六
年詔相州商王河亶甲冡沂州顔真卿墓並載祀典高
宗紹興元年命祠禹于越州及祠越王勾踐以范蠡配
十一年從中書舍人朱翌言晉韓厥與程嬰公孫杵臼
並享春秋之祀立祚德廟致祭後並改封公爵升為中
祀孝宗淳熙十四年詔衡州葺炎帝陵廟
金制前代帝王三年一祭以仲春之月祭伏羲於陳州
神農於亳州軒轅於坊州少昊於兖州顓頊於開州高
辛於歸德府陶唐於平陽府虞舜夏禹成湯於河中府
周文王武王於京兆府章宗泰和三年尚書省奏太常
寺言開元禮祭帝嚳堯舜禹湯文武漢祖祝版請御署
開寳禮羲軒顓頊帝嚳陶唐女媧成湯文武請御署自
漢高祖以下不署勅命依期降祝版而不請署
元世祖中統四年建帝堯廟於平陽至元元年龍門禹
廟成命侍臣持香致敬有祝文十二年立伏羲女媧舜
湯等廟於河中解州洪洞趙城十五年修會川縣盤古
皇祠祀之二十四年勅春秋二仲丙日祀帝堯廟成宗
元貞元年初命郡縣通祀三皇如宣聖釋奠禮太皥氏
以勾芒配炎帝氏以祝融配軒轅氏以風后力牧配軒
轅臣俞跗以下十人從祀兩廡有司春秋行事泰定帝
致和元年太常議祀舜禹廟合依堯祠故事每歲春秋
仲月上旬卜日有司蠲潔致祭官給祭物文宗天歷二
年以岐陽周公廟為書院設學官春秋釋奠周文憲王
如孔子廟儀至順元年命湯隂縣北故羑里城周文王
廟有司奉祠如故事
明太祖洪武三年遣使訪先代陵寢仍命各行省具圖
以進凡七十有九禮官考其功德昭著者凡三十有六
各製衮冕函香幣遣秘書監丞陶誼等往修祀禮親製
祝文遣之六年帝以五帝三王及漢唐宋創業之君俱
宜於京師立廟致祭遂建歷代帝王廟於欽天山之陽
為正殿五室中一室三皇東一室五帝西一室夏禹商
湯周文王又東一室周武王漢光武唐太宗又西一室
漢高祖唐高祖宋太祖元世祖每歲春秋仲月上旬甲
日致祭已而以周文王終守臣服唐高祖由太宗得天
下遂寢其祀增祀隋高祖未幾復罷九年遣官省歷代
帝王陵寢禁芻牧置守陵戶三歲一𫝊制遣道士奉香
詣諸陵令有司致祭二十一年令每歲郊祀附祭歷代
帝王於大祀殿仍以歲八月中旬擇日遣官祭於本廟
其春祭停之又定每三年遣祭各陵之歲則停廟祭是
年詔以歷代名臣從祀於東西廡定風后力牧臯陶䕫
龍伯夷伯益伊尹傅說周公旦召公奭太公望召虎方
叔張良蕭何曹參陳平周勃鄧禹馮異諸葛亮房玄齡
杜如晦李靖郭子儀李晟曹彬潘美韓世忠岳飛張浚
穆呼哩博勒呼博勒珠齊拉衮巴延凡三十七人成祖
遷都帝王廟遣南京太常寺官行禮世宗嘉靖九年罷
歷代帝王南郊從祀建歷代帝王廟於都城西歲以仲
春秋致祭并罷南京廟祭十年春二月廟未成躬祭歷
代帝王於文華殿凡五壇丹陛東西名臣四壇禮部尚
書李時言舊儀有賜福胙之文賜者自上而下之義惟
郊廟社稷宜用歷代帝王止宜云答詔可二十四年以
禮科陳棐言罷元世祖陵廟之祀及從祀穆呼哩等復
遷唐太宗與宋太祖同室凡十五帝從祀名臣三十二
人
老君祠(宋)(元)(明)
(臣)等謹按杜佑通典載老君祠附以莊列等稱為先
賢此時代所尚義固應爾然揆之古今通誼竊以為
過至宋鄭樵撰述通志仍而弗改尤為失之今仿
杜氏體例纂集宋以來老君祠附以莊列諸人其
先賢名目則謹從刪削云
宋真宗大中祥符七年正月帝如亳州謁老子於太清
宫奉上太上老君混元上德皇帝加號册寳夜漏上五
刻天書扶侍使奉天書赴太清宫二鼓帝乘玉輅駐大
次三鼓奉天書升殿行朝謁之禮相王元偓為亞獻榮
王元儼為終獻帝還大次太尉奉冊寳於玉匱纏以金
繩封以金泥印以受命之寳納於醮壇石匱將作監加
石蓋其上羣臣稱賀於大次
元順帝至元三年加封文始尹真人為無上太初博文
文始真君徐甲為垂元感聖慈化德御真君庚桑子洞
靈感化超蹈混然真君文子通玄光暢昇元敏誘真君
列子冲虚至德遁世遊樂真君莊子南華至極雄文宏
道真君
明世宗嘉靖時於西苑建大高元殿奉玉皇及三清
像
欽定續通典卷五十三
