欽定續通典卷一百十八
刑
寬恕(唐)(五代)(宋)(遼)(金)(元)(明)
唐肅宗至德二年廣平王俶克復東京百官受偽署者
陳希烈等三百餘人號跣待罪以上旨釋之尋勒赴西
京收繫大理京兆獄帝命禮部尚書李峴兵部侍郎吕
諲為詳理使與御史大夫崔器共按鞫峴以殿中侍御
史李栖筠為詳理判官諲器刻深栖筠多務平恕諲器
上言諸陷賊官背國從偽准律皆應處死峴以為賊陷
兩京天子南巡人自逃生此屬皆陛下親戚或勲舊子
孫今一㮣以叛法處死恐乖仁恕之道且河北未平羣
臣陷賊者尚多若寬之足開自新之路若盡誅之是堅
其附賊之心也書曰殱厥渠魁脅從罔治諲器守文不
達大體惟陛下圖之爭之累日帝從峴議以六等定罪
重者刑于市次賜自盡次重杖一百次三等流貶初史
思明高秀巗等思自拔歸命聞達奚珣等被誅懼復叛
而三司用刑連年流竄相繼帝亦悔之曰幾為崔器誤
我乾元元年及上元二年肆赦乃次第寬釋焉(具赦宥篇)寶
應元年詔曰凡制敕與一頓杖者其數止四十至到與
一頓及重杖一頓痛杖一頓者皆止六十代宗性仁恕
常以至德已來用刑為戒諫者每諷帝政寬故朝廷不
肅帝曰艱難時無以逮下顧刑法峻急有威無恩朕不
忍也即位五年府縣寺獄無重囚德宗建中三年刑部
侍郎班弘奏其十惡中謀反大逆及叛惡逆四等請准
律用刑其餘犯罪合斬絞者並請重杖一頓處死以代
極法從之貞元八年敕比來斷罪俱守科條或至死刑
猶先决杖處之極法更此傷殘惻隠之懷實所不忍今
後罪至死者先决杖宜停憲宗英果明斷自即位數誅
方鎮欲治僣叛一以法度然於用刑喜寬仁時李吉甫
李絳為相吉甫言治天下必任賞罰陛下典刑未舉中
外有懈怠心絳曰今天下雖未大治亦未甚亂乃古平
國用中典之時自古欲治之君必先德化至暴亂之世
始專任刑法吉甫之言過矣帝以為然司空于頔亦諷
帝用刑以收威柄帝謂宰相曰頔懷姦謀欲朕失人心
也元和八年下詔減死罪配天德五城(具刑制篇刑按歐陽修曰者)
(政之輔也政得其道仁義興行而禮讓成俗然猶不敢廢刑所以為民防也寬之而已今不隆其本顧風俗謂)
(何而廢常刑是弛民之禁啓其姦猶積水而决其防故自元宗廢徒杖刑至是又廢死刑民不知德而徒以為)
(幸也)
後唐明宗長興三年殿直張紹謙奏父靈武節度使希
崇先進官馬十五匹遣軍將裴昭隐等二人進納私與
進奏官范順之共隠留一匹合抵極法帝曰不可以一
馬而戮三人笞而釋之
周太祖家屬盡為開封尹劉銖所屠太祖入京師銖妻
祼露以席自蔽與銖俱見執太祖使人讓之曰與公共
事先帝獨無故人之情乎吾家屠滅雖有君命加之酷
毒一何忍也今公亦有妻子獨不念之乎銖曰我為漢
誅叛臣爾不知其他時太祖方欲收人心乃與羣臣議
曰劉侍中墜馬傷甚而軍士逼辱殆有微生吾欲奏太
后貸其家屬何如羣臣稱善乃止殺銖赦其妻子及即
位賜陜州莊宅各一區
宋太祖建隆三年寬竊盜贓錢法詔曰禁民為非乃設
法令臨民以簡必務哀矜竊盜之生本非巨蠧近朝立
制重於律文非愛人之旨也自今竊盜贓滿五貫者死
開寳八年廣州言前詔竊盜贓至死者奏裁嶺南遐遠覆
奏稽滯請不俟報帝覽奏惻然曰海隅習俗貪獷穿窬
固其常也因詔嶺南民犯竊盜贓滿五貫至十貫者决
杖黥面十貫已上乃死太宗端拱二年始令雜犯至死
貸命者勿流沙門島(配隸初制具刑制篇)止隸諸州牢城婦人有
罪至流者免執鍼配役淳化二年京江浙大饑強民相
率持杖刧人倉廪坐強盜棄市者甚衆蔡州民張緒等
二百(文獻通考作三百)一十八人皆當死知州張榮(文獻通考作張策)
推官江嗣宗議取為首者杖脊餘悉論杖罪帝下詔褒
之遣使巡撫諸道因諭之曰平民艱食強取餱糧以圖
活命爾不可㮣從盜法科之其兇暴難制為患閭里者
固便宜從事務于除惡由是全活者甚衆(按宋史刑法志載為真宗)
(時事今從文獻通考)真宗咸平間曹州民蘇莊蓄兵器匿亡命豪
奪民産積贓至四十萬御史臺請籍其家帝曰暴橫之
民國有常典籍之斯過矣論如律御史臺嘗鞫殺人賊
獄具知雜事王隨請臠剮之帝曰五刑自有常制何必
為此况此賊本情已見一死足矣入内供奉官楊守珍
使陜西督捕盜賊因請獲盜至死者望付臣處以凌遲
用戒兇惡詔捕賊送所屬依法論决毋為慘毒之刑大
中祥符六年詔審刑院大理寺三司詳定配隸之刑取
犯茶鹽礬麴私鑄軍器市外藩香藥挾銅錢誘漢口出
界主吏盜貨官物夜聚為妖比舊法咸從輕減仁宗天
聖初詔免軍士妻有罪配隸南北作坊者聽自便婦人
應配則以妻窑務或軍營致遠務卒之無家者著為法
知益州薛田言蜀人配徒他路者請雖老疾勿得釋帝
曰遠民無知犯法終身不得還鄉里豈朕意哉察其情
可矜者許放還後復詔罪狀獷惡者勿許有司嘗奏盜
劫米傷主帝曰饑刧米可哀盜傷主可疾然無知迫於
食不足耳命貸之五年陜西旱因詔民劫倉廩非傷主
者減死刺隸他州非首謀又減一等自是諸路災傷即
降敕饑民為盜多蒙矜宥帝嘗御邇英閣經筵講周禮
大荒大札薄征緩刑楊安國曰緩刑者乃過誤之民耳
當歲歉則赦之憫其窮也今衆持兵杖劫糧廪一切寬
之恐不足以禁姦帝曰不然天下皆吾赤子也一遇饑
饉州縣不能賑恤饑殍所迫遂至為盜又捕而殺之不
亦甚乎(按司馬光諫䟽具雜議篇與安國此奏持論俱正饑民嘯聚執械劫奪富家甚至傷主情雖可)
(矜法殊難逭若不分首從盡與減等斷放已為縱弛失刑乃或則置之不問甚且豫降敕文許其寬貸安得有)
(此政體審如是則窮民亦何畏而不劫盜而良善富民又何辜而獨被其殘害也仁宗初政既不能藏富於民)
(俾家給人足及饑饉薦臻又不聞曲加賑恤使一夫必獲其所而徒以姑息惠姦是亦不揣其本而齊其末耳)
寬強竊盜計贓論罪法(具刑制篇)祖宗朝重盜剥桑柘之禁
枯者以尺計積四十二尺為一功三功以上抵死殿中
丞于大成請得以減死論下法官議謂當如舊帝意欲
寬之詔死者上請知虢州周日宣詭奏水災有司論請
如上書不實法帝曰州郡多言符瑞至水旱之災或抑
而不聞今守臣自陳墊溺官私廬舍意實在民何可加
罪慶歷五年詔罪殊死者若祖父母父母年已八十及
篤疾無期親者列所犯以聞時寧州有童子年九歲毆
殺人當棄市帝以童孺爭鬭無殺人心止命罰金入死
者家開封民聚童子教之有因榎楚死者父母訟之府
獄上當減死宰相以為可矜帝命杖脊捨之六年詔曰
如聞百姓抵輕罪而長吏擅刺隸他州朕甚憫焉自今
毋得於法外從事神宗元豐二年詔川陜絹疋估贓增
其參之一(具刑制篇)時元絳知通州海門縣淮民多盜販鹽
制置使建言滿二十斤者坐徒絳曰海濱之人恃鹽以
為命非羣販比也笞而縱之徽宗崇寧五年詔曰民以
罪麗法情有輕重則法有增損故情重法輕情輕法重
舊有取旨之令今有司惟法輕情重則請加罪而法重
情輕則不奏減是樂於罪人而難於用恕非所以為欽
恤也自今宜遵舊法取旨使情法輕重各適其中否則
以違制論大觀元年詔近時絹價增貴視舊制每疋增
錢二百估算定罪(具刑制篇)高宗性柔懦用法每過從寬厚
即位之初治王時雍等賣國之罪洪芻余大均陳冲張
卿才李彛王及之周懿文胡思文並下御史臺獄獄具
刑寺論芻納景王寵姬大均納喬貴妃侍兒及之苦辱
寧德皇后女弟當流冲括金銀自盜與宫人飲當絞懿
文卿才彛與宫人飲卿才彛當徒懿文當杖思文於推
擇張邦昌狀内添諂附之詞罰銅十斤並該赦帝閱狀
大怒李綱等共解之帝亦新政重於殺士大夫乃詔芻
大均冲各貸死流沙門島永不放還卿才彛及之周懿
文思文並以别駕安置邦郡詔雜犯死罪有疑及情理
可憫者撫諭官同提刑司酌情減降先斷後聞知常州
周把擅殺人帝曰朕日親聽斷豈不能任情顧非理耳
即命削把籍同知樞密院事李回嘗奏彊盜之數帝曰
皆吾赤子也豈可一一抵法誅其渠魁三兩人足矣後
復申嚴真决贓吏法令三省取具祖宗故事有以舊法
棄市事上者帝曰何至爾耶但斷遣之足矣貪吏害民
雜用刑威有不得已然豈忍置縉紳於死地耶紹興二
十四年詔諸路州軍有編管之人願充廂軍者聽帝復
諭大臣曰朕昨在元帥府見河朔州軍將編管人穿鎖
傳送旅店三五相聫乞丐於市蓋緣不給之食以至於
此深可憫惻可申嚴約束行下時著作郎張九成上言
我宋家法曰仁而已仁之發見尤在於刑陛下以省刑
為急而理官不以恤刑為念欲詔理官活幾人者與減
磨勘從之
遼聖宗冲年嗣位睿智皇后稱制留心聽斷嘗勸帝宜
寬法律帝壯益習國事凡更定法令十數條多合人心
其用刑尤能詳慎定契丹漢人相毆致死一律科斷法
(具刑制篇)著令叛逆之家兄弟不知情者無連坐五院部民
有自壞鎧甲者其長博諾杖殺之上怒其用法太重詔
奪官吏以故不敢酷興宗時有羣牧人竊易官印以馬
與人者法當死帝曰一馬殺二人不亦甚乎減死論又
有兄弟犯彊盜當死以弟從兄且俱無子特原其弟道
宗咸雍三年有司奏新城縣民楊從謀反偽署官吏帝
曰小人無知此兒戲爾止流其首惡餘并釋之
金熙宗天眷三年復取河南地乃詔其民約所用刑法
皆從律文罷獄卒酷毒刑具以從寬恕世宗大定四年
尚書省奏大興府民男子李十婦人李仙哥並以亂言
當斬帝曰愚民不識典法有司亦未嘗丁寧告誡豈可
遽加極刑以減死論十年議禁網捕走獸法罪或至徒
帝曰以禽獸之故而抵民以徒是重禽獸而輕民命也
詔自今有犯者杖十三年尚書省奏南客車俊等因推
場貿易誤犯邊界帝曰本非故意可免罪發還毋令彼
國知之恐復治其罪十五年寬竊盜贓滿貫論死之法
(具刑制篇)十六年諭左丞相良弼曰海陵非理殺戮臣下甚
可哀憫其博勒珠等遺骸仰逐處訪求官為收葬初帝
嘗論天德問事諭良弼曰武靈時領省秉德左丞相言
皆有能名然為政不務遠圖止以苛刻為事言及可喜
等在會寧時一月之間杖而殺之者二十人罪皆不至
死於理可乎海陵為人如虎此輩尚欲以術數要之以
至賣直取死安得為能十七年諭宰臣曰故廣寧尹高
禎為政尚猛小過有杖而殺之者即罪至於死而情或
可恕猶當念之况小過乎人之性命安可輕哉二十三
年又諭宰臣曰帝王之政固以寬慈為德然如梁武帝
專務寬慈以至綱紀大壞朕嘗思之賞罰不濫即是寬
政餘復何為帝嘗幸金&KR1567;川始出中都親軍二蒼頭縱
馬食民田詔大興尹曹王永功蒼頭各杖一百彈壓百
戶失覺察勒停帝次望京淀永功奏曰親軍人止一蒼
頭兩彈壓服勤為日久矣臣昧死違詔量决蒼頭令彈
壓待罪可使償其田直惟陛下憐察許之大懷貞為彰
國軍節度使縣尉獲盜得一旗上圖亢宿詰之有謀叛
狀株連幾萬人懷貞當以亂民之刑請誅其首亂者十
八人餘皆釋之王庭筠判恩州軍事臨政有聲郡民鄒
四者謀為不軌事覺逮捕千餘人而鄒四竄匿不能得
朝廷遣大理司直王仲軻治其獄庭筠以計獲鄒四分
别詿誤坐預謀者十二人而已宣宗元光元年尚書右
丞圖克坦思忠以病馬輸官冒取高價御史劾之有司
以監主自盜論死帝顧惜大體降授陳州防禦使哀宗
正大元年尚書左丞張行信言先帝詔國初制刑不上
大夫治以廉恥丞相果勒齊所定職官犯罪的决百餘
條乞改依舊制詔可
元太宗七年命哈瑪爾巡撫諸路應州郭者全反脅從
詿誤者五百餘人有司議盡戮之哈瑪爾止誅其為首
者數人餘悉從輕典蘇克為山西大達嚕噶齊受命方
出有回回六人訟事不實將抵罪遇諸塗急止監者曰
姑緩其刑即返見帝曰此六人者名著西域徒以小罪
盡誅之恐非所以懷遠人也願以賜臣臣得意辱之使
自悔悟遷善為他日用殺之無益帝意解召六人者謂
之曰生汝者蘇克也其竭力事之後有至大官者時方
事征討隸軍籍者憚遠涉往往募人代行又軍中多逃
歸者定制募代行者杖百逃歸者死斷事官博囉哈雅
等按順天等路及至州縣得募代者萬一千戶逃者十
一人然募者聞命將下已潜遣家人易代博囉哈雅聞
之歎曰募者已懼罪往易逃者因單弱思歸情皆可矜
吾可不為伸理耶遂奏其狀皆得輕減有丁多産富而
家人不往及未至役所而即逃者則曰此而不誅何以
戒後世祖中統初順天路民王住兒因鬭誤殺人其母
年七十言於朝曰妾寡且老恃此兒以為生兒死妾亦
死矣中書司右掾袁裕言於執政曰因誤殺人情非故
犯當矜其母乃奏免死至元五年陳思濟同知紹興路
總管府事承檄讞獄桐廬有囚羸瘠將死縱遣還家囚
固請曰聞公名久矣若不早决恐終不可保為閱其案
而釋之六年袁裕為開封府判官洧川縣達嚕噶齊貪
暴盛夏役民捕蝗禁不得飲水民不勝忿擊斃之有司
當以大逆置極刑者七人連坐者五十餘人裕曰達嚕
噶齊自犯衆怒而死安可悉歸罪於民議誅首惡一人
餘悉論杖部使者錄囚至疑其太寬裕辯之益力事上
中書竟從裕議澧州細民以乏食羣聚發富家廩所司
欲論以彊盜安撫使張雄飛曰此盜食欲救死非彊也
寬其獄全活者百餘人十九年帝獵巴雅爾之地司農
寺達嚕噶齊特爾格從獵人額布勒津射免誤中名駝
駝死帝怒命誅之特爾格曰殺人償畜於法太重帝驚
曰誤耶史官必書亟釋之庾人有盜秔米者罪當死特
爾格諫曰臣鞫庾人其母病盜秔食母耳請貸之牧人
有盜割駝峯者將誅特爾格曰生割駝峯誠忍人也然
殺之恐乖陛下仁恕心詔皆免死二十四年大駕幸上
都札爾古齊哈勒哈等言去歲審囚官所錄囚數南京
濟南兩路應死者已一百九十人若總校諸路為數必
多宜留札爾古齊數人分道行刑帝曰囚非羣羊豈可
遽殺宜悉配隸淘金二十七年江淮省平章政國事沙
布爾丹以倉庫官欺盜錢糧請依宋法黥面斷其腕帝
曰此回回法也不允刑制條載諸犯死罪有親年七十
已上無兼丁侍養者許陳情奏裁成宗時張養浩為堂
邑令罷舊盜之朔望參者曰彼皆良民飢寒所迫不得
已而為盜耳既加以刑猶以盜目之是絶其自新之路
也衆皆感泣互相戒曰毋負張公武宗至大初旱蝗為
災民多因飢為盜有司捕治論以真犯獄既具朝議互
有從違右司郎中敬儼曰民迫於飢而盜非故為也且
死者不可復生宜在所矜用是得減死者甚衆張昇知
汝寧府民有告寄束書於其家者踰三年取閱有禁書
一編且記里中大家姓名於上昇亟呼吏焚其書曰妄
言誣民且再更赦矣勿問同列懼皆引起既而事聞廷
議謂昇擅脱姦宄遣使窮問卒無跡可指乃詰以焚書
狀昇對曰事固類姦宄然昇備位郡守為民父母今斥
誣訴免冤濫雖重得罪不避乃坐奪俸二月仁宗延祐
二年晉寧民侯喜昆弟五人並坐法當死帝歎曰彼一
家不幸而有是事其擇情輕者杖遣之俾養父母無絶
其祀英宗至治元年濟陽縣有牧童持鐡連結擊野雀
誤殺同牧者繫獄數歲總管達爾瑪曰小兒誤殺實無
殺人意難以定罪罰銅遣之三年著令原告逃亡百日
不出則釋待對者文宗天歷二年御史臺劾前丞相拜
布哈昔以贓敗天歷初因人成功遂居相位既矯制以
瑪魯家貲賜平章蘇蘇又與蘇蘇等潜呼日者推測聖
算今奉詔已釋其罪宜竄諸海島以杜姦萌帝曰流竄
海島朕所不忍其并妻子寘諸集慶至順元年臺臣言
陜西右丞克埓受人僮奴及鸚鵡請論如律帝曰克埒
官至宰執位重禄厚猶受人生口理宜罪之但鸚鵡微
物以是論贓失于太苛其從重者議罪因勅自今饋禽
鳥者勿論行樞密院言雲南征戍軍士二人逃歸捕獲
法當死詔曰如臨陣而逃死宜也非接戰而亦論死何
視人命之易耶其杖而流之
眀太祖洪武元年諭省臣鞫獄當平恕古者非大逆不
道罪止及身民有犯者毋得連坐尚書夏恕嘗引漢法
請著律反者夷三族帝以漢仍秦舊法太重却其奏不
行二年帝諭刑部尚書周禎曰刑以輔治唐虞所不免
觀舜命臯陶之辭始曰明刑終期於無刑臯陶告舜亦
曰與其殺不辜寧失不經當時君臣莫不以恤刑為重
而民亦自不犯所以能致雍熙之治朕嘗觀此深有所
契卿當體之又嘗與侍臣論待大臣禮太史令劉基曰
古者公卿有罪盤水加劍詣請室自裁未嘗輕折辱之
所以存大臣之體侍讀學士詹同因取大戴禮及賈誼
疏以進且曰古者刑不上大夫以勵廉恥也必如是君
臣恩禮始兩盡帝深然之六年乃命工部尚書王肅以
俸贖笞罪(具贖刑篇)十九年大理卿虞謙言誑騙之律當杖
而流今梟首非詔書意命如律擬斷二十二年更定大
明律書成(先是九年以律條擬議未當命丞相胡惟庸汪廣洋等詳議更定)視唐簡覈
而寬厚不如宋其惻隠之懷亦散見於各條如罪應加
者必贓數滿乃坐(如監守自盜贓至四十貫絞若止三十九貫九百九十九文欠一文不坐)
(也)加極於流三千里以次增重終不得至死而減至流
者自死而之生無絞斬之别稱日者以百刻稱年者以
三百六十日(如人命辜限及各文書違限雖稍不及一時刻仍不得以所限之年日科罪)未
老疾犯罪而事發於老疾以老疾論幼小犯罪而事發
於長大以幼小論犯死罪非常赦所不原而祖父母父
母老無養者得奏聞取上裁犯徒流者餘罪得收贖存
留養親同居親屬有罪得互相容隠奴婢不得首主凡
告人者告人祖父不得指其子孫為證弟不證兄妻不
證夫奴婢不證主文職責在奉法犯杖則不叙軍官至
徒流以世功猶得擢用凡若此類或間采唐律或更立
新制所謂原父子之親立君臣之義以權之者也帝覽
書諭太孫曰此書首列二刑圖次列八禮圖者重禮也
顧愚民無知若於本條下即著寬恤之令必易而犯法
故以廣大好生之意總列名例律中善用法者會其意
可也太孫請更定五條以上太祖覽而善之太孫又請
曰明刑所以弼教凡與五倫相涉者宜皆屈法以伸情
乃命改定七十三條復諭之曰吾治亂世刑不得不重
汝治平世刑自當輕所謂刑罰世輕世重也是年以楊
靖為刑部尚書諭曰愚民犯法如㗖飲食設法防之犯
者益衆推恕行仁或能感化自今惟犯十惡及殺人者
死餘皆令輸粟北邊二十六年有陜西民坐事當戍邊
妻病留中途其弟夫婦請代往監送者聽之御史責弟
不當代兄并劾監送者其人訴於朝帝曰弟之代兄義
也監送者聽其代亦有仁心矣命賜其弟道里費而賞
監送者二十八年令法司擬罪引大誥減等是年冬焚
錦衣衛具先是天下臣民有犯俱令屬法司其有重罪
送至京者或令收繫錦衣衛下本衛鎮撫司推鞫用事
者因而非法凌虐帝聞之怒曰訊鞫者法司事也負重
罪來者或令錦衣衛審之欲先得其情耳豈令其鍛鍊
耶而乃非法如是命取其刑具悉焚之帝嘗行郊壇皇
太子從指道旁荆楚曰古用此為朴刑取能去風雖寒
不傷也尚書開濟議法密諭之曰竭澤而漁害及鯤鮞
焚林而田禍及麛鷇法太巧密民何以自全濟慙謝參
政楊憲欲重法帝曰求生於重典猶索魚於釡得活難
矣御史中丞陳寧曰法重則人不輕犯吏察則下無遁
情帝曰不然古人制刑以防惡衛善故唐虞畫衣冠異
章服以為戮而民不犯秦有鑿顛抽脇之刑參夷之誅
而囹圄成市未聞用商韓之法可致堯舜之治也寧慙
而退又嘗謂尚書劉惟謙曰仁義者養民之膏梁也刑
罰者懲惡之藥石也舍仁義而專用刑罰是以藥石養
人豈得謂善治乎建文帝繼體守文專務寬恕諭刑官
曰大明律皇祖所親定命朕細閱較前代往往加重蓋
刑亂國之典非百世通行之道也朕前所改定皇祖已
命施行然罪可矜疑者當不止此夫律設大法禮近人
情齊民以刑不若以禮其諭天下有司務崇禮教赦疑
獄稱朕嘉與萬方之意元年刑部報囚減太祖時十三
矣成祖用法嚴峻亦間示寬大永樂二年御史周新巡
按北京時令吏民罪徒流者耕北京閑田監候詳擬往
復待報囚多瘐死新請從北京刑部或監察御史詳允
就遣以免淹滯帝嘉納之且命畿内罪人應决者許收
贖刑部尚書鄭賜等言比來軍士初犯罪者皆蒙宥免
小人作過豈當全無懲戒帝曰天不以惡木廢生君子
不以小人忘矜恤朕特矜其初犯耳若怙終固不宥也
賜又劾廣東儋州知州陳敏同南海衛千戶陳善等運
糧遭風壞舟擅以官糧濟軍士請逮問之帝曰運糧所
以蓄軍有急安得不與賜曰法非有命不得擅給帝曰
事有權宜待報而後給無及矣汲黯所以達大體也其
置勿問九年通政司言黃巖縣民告豪民持建文時士
人包彛古所進楚王書藁與衆觀中有干犯語請法司
治之帝曰此必與豪民有怨而欲報之朕初即位命百
司凡建文中上書有干犯語言皆朕未即位已前事悉
毁之有告者勿行今復行之是號令不信矣况天下之
主豈當念舊惡所告勿聽都御史陳瑛性鷙刻帝頗寵
任而奏讞亦不盡從中書舍人芮善弟夫婦為盜所殺
心疑其所親訟于官刑部驗非盜縦之善白帝刑部故
出盜帝命御史鞫治果非盜瑛因劾善妄奏當下獄帝
曰兄弟同氣得賊惟恐逸之善何罪其勿論車里宣慰
使刀暹答侵威遠州地執其知州刀算黨以歸帝遣使
諭之刀暹答懼歸地及所執知州遣弟刀臘等貢方物
謝罪瑛請先下刀臘法司且逮治刀暹答帝曰蠻獠之
性稍不相得則相讐改則已今服罪而復治之何以處
不服者知嘉興縣李鑑廷見謝罪帝問故瑛言鑑籍姦
黨姚瑄瑄弟亨當連坐而鑑釋亨不籍宜罪鑑曰都察
院文止籍瑄未有亨名帝曰院文無名而不籍不失為
慎重鑑得免戶部人材高文雅言時政因及建文事詞
意率直帝命議行之瑛劾文雅狂妄請置之法帝曰草
野之人何知忌諱其言有可采奈何以直而廢之瑛刻
薄非助朕為善者以文雅付吏部量材授官千戶某灌
桐油皮鞭中以决人刑部當以杖命并罷其職法司奏
冒支官糧者命即戮之刑部為覆奏帝曰此朕一時之
怒過矣其依律自今犯罪皆五覆奏仁宗性仁恕甫即
位謂刑部尚書金純都御史劉觀曰卿等皆國大臣如
朕處法失中須更執奏朕不難從善也洪熙改元二月
諭觀及大理卿虞謙曰往者法司以誣陷為功人或片
言及國事輒論誹謗身家破滅莫復辨理今數月問此
風又萌夫治道所急者求言所患者以言為諱奈何禁
誹謗哉因顧學士楊士竒等曰此事必以詔書行之於
是士竒承旨載於己丑詔書云若朕一時過於嫉惡律
外用籍没及凌遲之刑者法司再三執奏三奏不允至
五五奏不允同三公及大臣執奏必允乃已永為定制
(按士竒承旨以帝言載於詔書為異日執奏張本皆由仁宗於刑罰之道未能鑑空衡平故授臣下以執持之)
(御批柄恭繹覽曰法令之當否詳審至於再三斯已可矣必通鑑輯)
(令法司五奏徒滋煩冗人主詳求庶獄或覆勘以得其平或集議以衷於是自不致猶有枉縱如必待臣下執奏乃)
(睿允亦開權勢下移之漸斷精詳得欽恤之本矣)文武諸司亦毋得暴酷用鞭背等
刑及擅用宫刑絶人嗣續有自宫者以不孝論除謀反
及大逆者餘犯止坐本身毋一切用連坐法告誹謗者
勿治在位未一年仁恩該洽矣宣宗承之益多惠政每
遇奏囚色慘然御膳為廢或以手撤其牘曰說與刑官
少緩之宣德二年著帝訓五十五篇其一恤刑也武進
伯朱冕言比遣舍人林寬等送囚百十七人戍邊到者
僅五十人餘皆道死帝怒命法司窮治之英宗已後仁
宣之政衰正統初三楊當國猶恪守祖法禁内外諸司
鍜鍊刑獄霜降後錄重囚自天順間始至成化初刑部
尚書陸瑜等以請命舉行之獄上擇其情可矜疑者免
死發戍自是歷代奉行孝宗仁厚厰衛無敢横司厰者
羅祥楊鵬奉職而已弘治元年知州劉概坐妖言罪斬
以吏部尚書王恕言竟得長繫世宗嘉靖二十六年令
凡經審錄官奏審過重囚奉有欽依饒死者撫按官即
遵照發遣不許仍報决單故行奏擾三司官如有故違
欽恤敢為翻異致人於死者巡按御史指實具奏三十
七年帝出手諭言司牧者未盡得人任情立威湖廣幼
民楊一魁二命枉刑母又就捕情迫無控萬里叩閽以
此推之冤抑者不知其幾爾等宜亟體朕心加意矜恤
仍通行天下咸使諭之末年主事海瑞上書觸忤刑部
當以死帝持其章不下瑞得長繫神宗中年已後礦稅
使數出為害而東厰張誠孫暹陳矩皆恬静帝亦無意
刻覈刑罰用稀厰衛中至生青草
囚繫(五代)(宋)(遼)(金)(元)(明)
後唐莊宗同光二年敕内外理刑官員毋得私事寄禁
明宗天成三年諸州使數奏囚人死於獄中敕今後凡
有在獄疾病者委隨處官吏當面錄問令醫人看候毋
致推司官吏别啟倖門
晉高祖天福二年敕内外有獄官司繫囚染患者並令
逐處醫博士及軍醫看候於公廨錢内量支藥價或事
輕者仍許人看候所有罪犯合據杖責仍候痊損日科
决
周太祖廣順三年敕諸道州府見繫囚人宜疾速斷遣
仍令獄吏灑掃牢獄嘗令虚歇滌洗枷械毋令蚤蝨供
給水漿毋令飢渴如有疾患令其家人看承囚人無主
官差醫工診視勿致病亡世宗顯德三年敕諸道所禁
罪人無家人供奉喫食者每日人給官米三升
宋制官司之獄在開封有府司左右軍巡院在諸司有
殿前馬步軍司及四排岸外則二京府司左右軍巡院
諸州軍院司理院下至諸縣皆有獄諸獄皆置樓牖設
漿鋪席特具沐浴食令温暖寒則給薪炭衣物暑則五
日一滌枷械郡縣則所職之官躬行檢視獄敝則修之
使固太祖開寳二年五月上以暑氣方盛深念縲絏之
苦乃下手詔兩京諸州令長吏督獄掾五日一檢視貧
不能自存者給飲食病者給衣藥輕繋小罪即時决遣
無得淹滯自是仲夏必申明是詔以警官吏太宗太平
興國中因江西轉運副使張齊賢言令外縣五日一具
罪人禁放數白州州獄别置籍長吏檢察三五日一引
問疏理月具奏上刑部閱其禁多者命官即往决遣冤
滯則降黜州之官吏雍熙元年令諸州十日一具囚帳
及所犯罪名禁繫日數以聞俾刑部專意糾舉帝閱諸
州所奏獄狀有禁繫三百人者乃令門留寄禁取保在
外并邸店養疾人等並准禁囚例件析以聞其鞫獄違
限及可斷不斷事小而禁繫者有司駁奏之真宗咸平
元年從黃州守王禹偁之請諸路置病囚院徒流以上
有疾者處之餘責保於外神宗時詔曰獄者民命之所
繫也比聞有司歲考天下之奏而多瘐死深惟獄吏並
緣為姦檢視不明使吾元元横罹其害其著令應諸州
軍巡司院所禁罪人一歲在獄病死及二人五縣已上
州歲死三人開封府司軍巡歲死七人推吏獄卒皆杖
六十增一人則加一等罪止杖一百典獄官如推獄經
兩犯即坐從違制提刑司歲終會死者之數上之中書
檢察死者過多官吏雖已行罰當更黜責哲宗元祐八
年中書省言昨詔内外歲終具諸獄囚死之數初無禁
繫多寡之限至元祐七年諸路所上刑部獄死之數遂
以禁繫二十而死一即不具則是歲繫二百人許以十
人獄死恐州縣弛意獄事甚非欽恤之意詔刑部自今
不許輒分禁繫之數徽宗崇寧三年從蔡京之請令諸
州築圜土以居彊盜貸死者晝則役作夜則拘之視罪
之輕重以為久近之限行二年罷之至大觀元年復行
四年復罷高宗建炎初著令諸獄司並旬申禁狀品官
命婦在禁别具單狀合奏案者具情狀招伏奏聞有司
朱書檢坐條例推司錄問檢法官吏姓名於後各州每
年開收編管奴婢人及斷過編配之數各置籍各路提
刑司歲具本路州軍斷過大辟申刑部諸州申提刑司
其應書禁歷而不書應申所屬而不申奏案不依式檢
坐開具違令回報不圓致妨詳覆與提刑司詳覆大辟
而稽留失覆大辟致罪有出入者各抵罪紹興五年尚
書省言州縣治獄之吏專事慘酷待其垂斃皆托之疫
患殺之未嘗依條醫治乞舉行歲終比較計分斷罪法
是年比較得宣州衢州福州無病死囚當職官各轉一
官舒州病死者及一分惠州病死者二分六釐當職官
各特降一官十年詔諸獄並一更三點下鎖五更五點
開鎻定牢違者杖八十獄官令佐不親臨及縣令輒分
輪餘官並徒一年知通監司覺察按劾著為令十三年
詔禁囚無供飯者臨安日支錢二十文外路十五文二
十一年詔官支病囚藥物錢寧宗嘉泰四年令於常平
米内支撥囚糧
遼穆宗時京師置百尺牢以處繫囚道宗咸雍三年詔
諸路給囚糧
金世宗大定十一年詔曰司獄舍宇須近獄安置囚禁
之事常親提控其獄卒必選年深而信實者輪直二十
五年詔罪人在禁有疾聽親屬入侍
元世祖中統初中書司右掾袁裕建言給重囚衣糧醫
藥詔著為令嗣定刑格諸獄囚必輕重異處男女異室
毋或參雜司獄致其慎獄卒去其虐提牢官盡其誠諸
郡縣佐貳及幕官每月分番提牢三日一親臨點視其
有枉禁及淹延者即舉問月終則具囚數牒次官其在
上都囚禁從留守司提之諸南北兵馬司每月分番提
牢仍令提控案牘兼掌囚禁諸鹽運司監守鹽徒每月
佐貳官分番董視與有司同諸流囚居役非遇元正寒
食重午等節並勿給假諸配役囚徒遇閏月通理之諸
徒罪晝則帶鐐居役夜則入囚牢房其流罪發各處屯
種者止令監臨關防屯種諸徒罪無配役之所者發鹽
司居役諸獄訟有必聽候歸對之人召保知在如無保
識有司給糧養濟勿寄養於民家諸在禁囚徒無家屬
或有而貧不能供給者日給倉米一升三升之中給粟
一升以食有疾者歲十二月至於正月給羊皮為披蓋
袴襪及薪草為暖匣熏炕之用凡油炭席薦之屬各以
時具有病主司騐實除犯惡逆已上及彊盜至死奴婢
殺主者止給醫藥其餘病重者去枷鎻杻聽家人入侍
職事散官五品已上聽二人入侍初病至二分申報漸
增至九分為死證若以重為輕以急為緩誤傷人命者
究之醫囚之司必試而後用諸孕婦有罪産後百日决
遣臨産之月聽令召保既産而十日復追入禁無保及
犯死罪者産時令婦人入侍凡在禁囚徒飢寒而衣糧
不繼疾患而醫療不時致非理死損者坐有司罪十人
已上正官笞二十七次官三十七還職首領官四十七
罷職别叙記過諸路府州縣但停囚去處於鼠耗糧内
支放囚糧諸流囚在路亦日給米一升有疾醫治疾愈
隨時發遣各處司獄司看守囚徒夜支清油一斤諸掌
刑獄輒聽囚徒在禁飲博及帶刀刃紙筆隂陽文字入
禁者罪之其受財縱囚在禁疎枷飲酒者以枉法科罪
除名諸主守失囚者減囚罪三等長押流囚官中路失
囚者視提牢官減主守罪四等既斷還職諸禁囚因械
梏不嚴致越獄者直日押獄杖九十七獄卒各七十七
司獄及提牢官皆坐罪百日内全獲免坐諸部送囚徒
中路所次州縣不寄囚於獄而監收旅舍以致反禁而
亡者部送官笞三十七還職本處防護官笞四十七就
責捕賊仍通記過名諸有司各處遞至流囚輒主意故
縱者杖六十七解職降先品一等叙刑部記過
明太祖洪武十五年定制獄囚貧不自給者人給米日
一升(二十四年革去正統二年復)功臣及五品以上官禁獄者許令
親人入侍成祖永樂九年刑科曹潤等言昔以天寒審
釋輕囚今囚或淹一年已上且一月間瘐死者九百三
十餘人獄吏之毒所不忍言帝召法司切責遂詔徒流
已下三日内决放重罪當繫者恤之無令死於飢寒英
宗正統二年令以贓罰敝衣分給各罪囚六年刑部郎
中林厚奏言辯過重囚若俟奏允方與疎去枷杻歷日
既久未免瘐死乞將合奏者暫去枷杻仍繫鎖鐐俟奏
允處之各處有貪酷官員或挾怨故禁勘平人或受賕
故入人死罪者除軍職及文職五品已上官奏請外其
六品以下即彼逮問械京從之憲宗成化十二年令有
司買藥餌送部又廣設惠民藥局療治囚人至武宗正
德十四年囚犯煤油藥料皆設額銀定數世宗嘉靖六
年以運炭等有力罪囚折色糴米上本部倉每年約五
百石乃停收歲冬給綿衣褲一事提牢主事騐之
欽定續通典卷一百十八
