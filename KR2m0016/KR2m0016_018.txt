欽定續通典卷十八
選舉
歷代制中(宋)(遼)(金)(元)
宋禮部貢舉設進士九經五經開元禮三史三禮三傳
學究明經明法等科皆秋解冬集春試合格及第者列
名放榜于尚書省凡進士試詩賦論各一首策五道帖
論語十帖對春秋或禮記墨義十條九經帖書一百二
十帖對墨義六十條五經帖書八十帖對墨義五十條
三禮對墨義九十條三傳一百一十條開元禮三史各
三百條學究毛詩對墨義五十條論語十條爾雅孝經
共十條周易尚書各二十五條明法對律令四十條兼
經並同毛詩之制各間經引試通六為合格仍抽卷問
律(本科則否)皆本貫發解若鄉貫阻越得于開封府投牒奏
候朝旨諸州本判官試進士錄事參軍試諸科或不曉
經藝即以次官充而判官監之監官試官對考通否仍
朱書通否署名其下逐埸定去留具元請解及已落見
解人數並進士文卷諸科義卷帖由随解文送貢院或
應解而不解不應解而解者(其有殘廢篤疾並不得與解)停所任受
賂者以枉法論長官聽朝旨凡應舉家狀并試卷之首
署年及舉數埸第鄉貫不增損移易以仲冬收納月終
而畢將臨試期知舉官先引問聯保(十人或五人同保不許有大逆)
(人緦麻以上親及諸不孝不悌隠匿工商異類僧道歸俗之徒)與狀僉同而定焉凡就
試禁挾書為姦(進士試詞賦惟切韻玉篇不禁)及口相授受者進士文
理紕繆諸科不(讀作否後倣此)者俱循周顯德間格殿舉初知
舉官將赴貢院臺閣近臣得薦所知進士之負藝者號
曰公薦太祖建隆三年有詔禁止乾德元年詔九經一
舉不第者一依諸科舉人許令再應後併詩書易學究
為一科(明經試帖書墨義者大概如兒童挑誦之狀故自唐以来賤其科不第者不許再應舊制禮部)
(試貢院進士設香案于階前主司與舉人對拜所坐設位供帳甚盛至試學究則悉撤帳幕氈席之類亦無茶)
(湯渴取硯水致黔其吻蓋防氈席供應人私傳所試經義當有敗者歐陽修詩焚香禮進士撤幕待經生以為)
(禮數重輕其實自有謂也)其明年置制舉三科一賢良方正能直言
極諫二經學優深可為師法三詳閑吏理逹于教化並
州府解送吏部試策論三道限三千字以上(四年召陶穀竇儀等)
(同試賢良諸科郝益姜涉等文理䟽略賜酒遣之)五年詔舉人有父兄食禄者
覆試(上聞陶穀不能訓子而穀子邴擢上第詔參政薛居正覆試皆合格又下是詔)初遠方寒
士與鄉薦欲試禮部假丐不可得則寧寄舉不試開寶
二年乃詔西川山南荆湖等道所貢士並給来往公劵
有挾商旅干關節者罪之三年詔州府萬五千戶舉孝
悌德行一人五千戶舉孝悌德業一人籍貢士及十五
舉以上嘗終場者得司馬浦等一百六人並賜本科出
身(此特奏名恩例之始)五年知貢舉扈蒙奏進士十一人及諸科
十七人上召對講武殿始下詔制放榜六年御講武殿
覆試進士宋準等御試舉人自茲始(知貢舉李昉奏宋準以下十一人上)
(黜進士武濟川三傳劉睿而濟川為昉鄉人遂有訴昉用情取舍者)時又籍終場下第姓
名得三百六十人皆召見擇一百九十五人并準以下
各賜紙札别試詩賦上親閱之放進士二十六五經四
開元禮七(是歲開寶通禮成詔鄉貢開元禮改稱鄉貢通禮並以新書試問)三禮三十
八三傳二十六三史三學究十八明法五皆賜及第殿
試遂為常式八年覆試合格舉人以禮部所定第一人
王式居第四而以王嗣宗為首自是御試與省試别為
升降而省元狀元之名别矣(唐時或禮部所取未當命中書門下詳覆然未嘗再)
(試至宋藝祖太宗御殿覆試然不過審其繆濫者黜之元在前列者未嘗别定升降景德後多别取狀元然省)
(元亦皆置前列故事南省奏名第一人殿試唱過三名不及則越衆抗聲自陳雖在下列必得升等吳春鄉歐)
(陽修皆由是升第一甲獨范景仁避不肯出至第十九人方及徐出拜命時服其靜退自此遂為故事蓋當時)
(殿試雖曰别命官糊名考校然賜第之時往往亦參採譽望乃定掄魁又凡貢士當賜第者考定必召其高第)
(數人並見參擇材質可者賜第一)太宗即位天下已定有意修文嘗謂
治道長久之術莫若參用文武之士太平興國二年御
試合格舉人内出詩賦題(以訓練將士為賦主聖臣賢為詩唐時試題不皆有所出)
(或以意為之舉子得進問題意謂之上請宋既增殿試進士由循禮部故事景祐中始詔御藥院具試題書經)
(史所出模印給之罷上請之制)賦韻平仄間次得吕蒙正以下一百九
人(李參政至張僕射齊賢王參政化基皆在其間自是連放五榜通取八百一人一時名臣悉自兹出)及
諸科及第二百人十舉以上進士諸科一百八十餘人
並賜出身賜袍笏賜宴開寶寺上自為詩賜之(太宗博求俊彦)
(科場得人之盛唐以来所無然太平興國末年孟州進士張兩光試不合格縱酒大罵于街衢言涉指斥上怒)
(斬之同保九輩永不赴舉恩威並行如此)第一第二等進士及九經授將作
監丞大理評事通判諸州餘皆優等注擬五年上覆試
進士並分甲乙第時顔明遠等四人以見任官舉進士
上惜科第不與皆授近藩掌書記(是歲有趙國昌者求應百篇舉上出雜題)
(二十字曰松風雪月天花竹鶴雲烟詩酒春池雨山僧道柳泉令各賦五篇篇八句逮日旰僅成數十首率無)
(可觀上以此科久廢特賜及第以勸来者仍詔有司後應百篇舉約此題為式)八年進士諸科
始試律義十道進士免帖經(明年進士復帖經分三甲第一甲並知縣諸科仍試)
(律)雍熙二年以三小經附明法科准考官婣族别試(先是)
(國子監開封府所貢士與舉送官為婣戚則兩司更互試之至是始别遣官)上每閱試卷累
日方畢至四年宰相請如唐故事始詔歲命官知舉應
舉者不得有吏人自端拱初年有擊鼔訴校試不公者
次年知貢舉固請御試至淳化三年知貢舉蘇易簡受
詔後徑赴貢院以避請求後遂為例旋停舉五年至真
宗咸平元年始詔禮部放榜得進士五十人高麗賓貢
一人時密州發解官坐薦送非人特詔停任三年詔西
京諸路所解舉人宜先訪行實或藝文可採其操履有
虧匿名訕上者並加懲斷勒歸鄉縣課役罪解送所由
官吏先是咸平二年令舉人應三舉者是歲免取解四
年淄青齊州及河北經蕃寇處並免取解泛解之令始
此明年陳恕知貢舉所取甚少諸州舉送官被黜責者
甚衆初京師多外方托籍為便進取(咸平元年榜自第一人至十四人惟)
(第九名貫河南餘皆開封貫其下亦然大抵多係寄籍)後禮部貢院奏令諸色舉
人各歸本貫取解不得寄應有鄉里遐遠久住京師者
許本卿命官委保附國子監取解景德四年上嘗問輔
臣天下貢舉人數王旦曰萬三千有餘約常例奏名十
一而已上曰若此則當黜者不啻萬人矣典領之官必
須審擇命晁迥知貢舉滕元晏封印卷首先是雍熙二
年殿試糊名至是用之禮部迨明道二年而諸州無不
用之矣凡封卷首及點檢詳試别命官始此(初陳彭年舉進士以)
(輕俊為宋白所出至是彭年與迥等更定條制關防不復㨂擇文行雖杜絶請託然置科甲者多非人望矣)
時又定親試進士條制凡策士即殿兩廡張帟列几席
標姓名其上先一日以次序揭示闕外試日拜闕下乃
入就席試卷内臣收付編排官其卷首鄉貫狀别以字
號第之付封彌官校勘用御書院印付考官定等畢復
封彌送覆考官再定等編排官閱其同異未同者再考
之如復不同即以相附近者為定合鄉貫狀字號第其
姓名差次并試卷以聞(學識優長詞理精純為第一才思該通文理周率為第二文理)
(俱通為第三文理中平為第四文理疎淺為第五)然後臨軒唱第上二等曰及
第次出身次又次俱同出身大中祥符三年四年先後
試東封路汾隂路服勤詞學經明行修科賜進士俱三
十一人是二年未嘗貢舉以封禪特恩親試如後来
免省到殿也五年令錄諸州發解試題以聞慮廷試
複出也(徽宗時詔禮部藉内外試題遇試頒付考官以防複出)八年始置謄錄院
(封彌官封卷後付吏錄本監以内侍二人京官校對訖復送封印院始送知舉定去取)仁宗初明
經嘗問策一道對策紕繆上以執經者不善為文命勿
黜落又嚮用上第不數年輒貴顯天聖七年復制舉六
科(一賢良方正直言極諫二博逹墳典明于教化三才識兼茂明于體用四詳明吏理可使從政五識洞韜)
(略運籌決勝六軍謀閎遠才任邊寄)應舉者進策論十卷下兩制看詳優
者召赴祕閣試論六合格試制第一許京朝官太常博
士以卞應之又置書判拔萃科應舉者納所錄判詞三卷
本銓差官看詳優者召試判十(共二千字以上)合格即御試(景祐)
(元年罷)又置高蹈邱園沉淪草澤茂材異等科並許白衣
投應仍投策論十卷差官看詳委有可稱封送禮部選
擇召試寶元中帝以進士試詩賦策論先後訪李淑淑
列陳唐代因革之制請先策次論次賦及詩次帖經墨
義分試四埸通校工拙有司議稍行焉慶歷四年羣僚
請改進士所試四埸先後知諫院歐陽修言凡貢舉法
若二千人就試常額不過選五百人是于詩賦策論六
千卷中(每一人三卷)選五百人而日限又促考官疲心竭慮
因勞致昏雖有公心而所選多濫此舊法之弊今請寬
其日限先試以策而考之二千人可汰去五六百其留
者試以論又可汰二三百其留而試詩賦者于千人而
選五百少而易精矣時論以策論汗漫難知詩賦聲病
易考乃詔一依舊除又知制誥富弼言殿試有三短考
官濫取不擇一也一日試詩賦論三篇不能盡人之長
二也考校不過十日不暇研精差次三也必慮恩歸有
司則宜使禮部次高下以奏而引諸殿廷唱名賜第與
殿試無異也遂詔罷殿試議者多言其輕上恩隳故事
乃止時上書者言四年一舉士子客京師待試者六七
千人一不幸有故不應詔沈滯輒十數年以此毁行冐
法干進者不可勝數宜間歲一貢舉中分舊數而薦之
會王洙侍邇英閣講周禮至三年大比大考州里以贊
鄉大夫廢興帝曰古之選士如此今率四五年一下詔
故士有抑不得進者不若裁其數而屢舉乃詔間歲貢
舉進士諸科悉解舊額之半增設明經試法凡明兩經
三經五經各問大義十條兩經通八三經通六五經通
五為合格兼以論語孝經策時務三條出身與進士等
而罷說書舉英宗時令禮部三歲一貢舉天下解額取
未行間歲之前四之三為率明經諸科毋得過進士之
數士得休息官亦不煩神宗初王安石請罷詩賦明經
諸科而以其元數增進士額詔兩制兩省三司三舘議
韓維議罷詩賦各習一大經問大義十道不必全記註
䟽通七為合格蘇頌議先士行而後文藝去封彌謄錄
之法直史館蘇軾言自文章言之則策論為有用詩賦
為無益自政事言之則詩賦策論俱為無用矣然自祖
宗以来莫之廢者以為設法取士不過如是也近世文
章華麗無如楊億使億尚在則忠清鯁亮之士也通經
學古無如孫復石介使復介尚在則迂闊誕謾之士也
矧自唐至今以詩賦為名臣者不可勝數何負于天下
而必欲廢之上得軾議曰吾固疑此今釋然矣他日以
問王安石安石曰不然今人材乏少以少壯時正當講
求天下正理乃閉門學作詩賦及其入官世事皆所不
習此乃科法敗壊人才致不如古于是卒如安石議罷
明經及諸科進士罷詩賦各治易書詩周禮禮記一經
兼論語孟子每試四埸初大經次兼經大義凡十道次
論一首次策三道禮部試增二道又立新科明法以待
諸科之不能改試進士者(試以律令刑統大義斷案中格即取六年詔進士諸科及)
(選人任子並令試斷案律令大義又詔進士第一人以下並試)九年詔唱名盡四甲而
禮部正奏名上十人未與者奏聽裁決(因殿試進士初覆考官陳澤等)
(考上一甲文卷失當贖金有差故有是命)元豐元年御史黃廉言别試所解
業詩者十人而取至四五書經止取一人願分經立額
均收其長乃詔詩易悉占三分書二分周禮禮記通二
分八年濟博棣三州諸科舉人訴于禮部言諸科舊額
多歸進士又盡解新科明法今試而中無額可解于是
常留諸科舊額十分之一以待不能改業者時王安石
詩書周禮義學官謂之三經新義哲宗元祐初尚書省
言近歲治經者專守一家不識諸儒傳記之說左僕射
司馬光亦極言新義明法之弊乃詔更科埸試法(進士第一)
(埸試本經義二語孟義各一第二埸賦及律詩各一第三埸論一四埸子史時務策二經義進士不兼詩賦人)
(許增治一經詩賦人兼一經以詩禮記周禮左氏春秋為大經周易公羊穀梁儀禮為中經願習二大經者聽)
(不得偏占兩中經)八年從中書請今後御試習詩賦人用祖宗
法試詩賦論策三題專經人且試策自後槩試三題明
年禮部定御試三題條約旋詔進士罷詩賦專習經義
仍除字說之禁(神宗念字學缺廢王安石乃進其說學者習焉元祐禁勿用至是除之)並
罷春秋科凡試取二禮兩經占全額之半而以其半及
他經徽宗崇寧三年罷州郡發解及省試法凡取士悉
由學校升貢其歲試上舍悉差知舉如禮部試時州縣
悉行三舍法其免試入學者多當官子弟而在學則歲
月累試乃得應貧且老者甚病之五年詔大比歲參用
科舉取士一次蓋科舉未遽廢也大觀四年侍御史毛
注請以解額之歸升貢者一二分不絶科舉遂詔更行
科舉一次自崇寧以後立科造士之大指以安石新義
故尊經書以司馬光通鑑故抑史學以蘇黃酬唱故廢
詩賦其論似正而羣憸借以行其奸政和中猶有以禁
習詩賦請者而逹官貴胄以上書獻頌令直赴廷試蓋
多有焉高宗建炎元年駐蹕揚州命諸路憲司選官即
漕司所在州類省試率十四人取一二年定詩賦經義
取士又詔下第進士年四十以上六舉經御試(御試尚有黜落)
(嘉祐二年始㮣賜出身元祐初知貢舉蘇軾孔文仲請特奏名與試者量取一二千人誠有學問即予出官其)
(餘皆補文學長史之類不理選限遂詔定特奏名考取數進士入四等以上諸科入三等以上通在試者計之)
(毋得取過全額之半馬端臨謂嘉祐初即免黜落今自建炎距嘉祐七十餘年豈復有曾經御試之人恐是為)
(試入下等不理選限未出官者而設蓋此曹亦曾經御試故令其再試而官之以示恩渥)八舉經省
試五十以上四舉經御試五舉經省試者河北河東陕
西人減一舉元符以前到省兩舉者不限年一舉年五
十五以上者所司以名聞令直赴廷試是秋帝親策試
第為五等賜及第出身同出身四百五十一人川陕河
北京東正奏名不赴者一百三人皆即家賜第紹興元
年令有司講求舊制每科埸年中丞給舍諫議大夫學
士待制三人舉一人不拘已仕未仕先具詞業(策論共五十篇)
送兩省侍從參考文理優長為上次優為中常平為下
上中者並召赴閣試試以九月學士兩省官為試官御
史監之試六論(每首五百字以上)于九經十七史七書國語荀
揚管子文中子正文内出題通四以上為合格仍分五
等以試卷繳奏御前拆號入四等以上召赴殿試其日
上臨軒親策(限三千字以上)宰相撰題差初覆考官詳定赴試
人引見賜坐殿廊兩廂差楷書官祗應内侍賜茶菓對
策先引出處然後言事第三等為上恩數視廷試策第
一人第四等為中視廷試第二三人皆賜制科出身第
五等為下視廷試第四人賜進士出身不入等與簿尉
差遣(已上並謂白身者)有官人進一官與陞擢三年立博學宏
辭科(唐有詞藻宏麗文章秀異科大觀中有詞學兼茂科宣和五年詔附省試自辛卯至戊申中選者三)
(十六人至是工部侍郎李擢奏請改立)試題十二于制誥詔表露布檄箴
銘記贊頌序内雜出六題分為三場每場一古一今試
人先投所業三卷朝廷降付學士院考其能者召試除
歸明流外入貲及嘗犯贓者皆得試每次所取不得過
五人推恩比舊制加優分三等上等轉一官選人改秩
無出身人賜進士及第並免詔試除舘職中等減三年
磨勘與堂除無出身人賜進士出身下等減二年磨勘
無出身人賜進士出身並許召試館職先是紹興二年
侍御曾統請廢經義專用詞賦上意鄉之吕頣浩不可
而止十三年國學初建從司業高閌言頭場試本經語
孟義各一次場試詩賦各一末場試子史論時務策各
一十五年分經義詩賦兩科于是學者競習詞賦經學
寖微上嘗諭沈守約曰恐數年後經學遂廢二十七年
詔舉人並兼兩科(内大小經義共三道)三十一年言者以為老成
經術之士強習辭章不合音律請復分科取士仍詔經
義合格人有餘許以詩賦不足之數通取不得過三分
初舉人兼經義詩賦策論因號四科然更制後惟紹興
十四年二十九年兩行之而止蓋舉人所習已是為二
不可復合矣(熙寧四年始罷詞賦專用經義取士凡十五年至元祐元年復試賦與經義並行至)
(紹聖元年復罷詩賦專用經義凡三十五年至建炎二年又兼用經賦然則自熙寧以来士無不習經義之日)
(矣然元祐初始復賦欲經賦中分取人而蘇軾上䟽言自更法以来士工習詩賦者十人而七欲朝廷随經賦)
(人數多少各自立額取人則知當時士雖不習詩賦者十五年而變法之餘一習即工且多至建炎紹興之間)
(以經義取士者且五六十年其間兼用詩賦纔十餘年耳然共試則經拙而賦工分試則經少而賦多流傳既)
(久所至埸屋賦率居其三之二云)御史中丞廖剛言國朝三歲一舉每
以今年大禮明年科場又明年省殿試為準故注授人
先後到部不至攙併今科試明堂同在嗣歲省司財計
難以應辦一不便也近歲初官待闕率四五年若使進
士蔭人同時差注二不便也更展一年則舊制合矣乃詔
紹興十年諸州應發解者改于紹興十二年正月省試
三月殿試自後視此為準又諸州舊以八月選日試士
舉子有就數州取解者乃詔諸道發解並以中秋日
引試(四川則用季春而仲秋類省)孝宗即位欲令文士能射御武臣
知詩書命討論殿最之法淳熙二年御試唱第後二日
引按文士詹騤以下一百三十九人射藝翌日又引文
士第五甲及特奏名一百五十二人其日進士具襴笏
入殿起居易戎服各給箭六弓不限斗力射者莫不振
厲自獻命中者以次注官餘亦賜帛四年罷同文舘試
六年詔諸道試官隔一道選差又詔特奏名三名取一
寘第四等以前餘並入第五等其末等納敕者舊許再
試今止許一試潛藩及五路舊升甲者今但升名後並
不許納敕三次帝策士陞黜不盡由有司十四年嘗擢
進士第三王容為第一時儒生迭興辭章雅正號乾淳
體焉寧宗慶元二年以諒隂不親策試知貢舉葉翥阿
韓侂胄意上言士專習語錄之說中庸大學之書以文
其非又傳誦葉適進卷陳傳良待遇集每用輒效請令
太學州軍學各以月試合格前三名程文上御史臺考
察其舊習不改坐學官提學司罪是舉也語涉道學者
皆落至四年言者以經義一科全用套類初無本領請
令有司所出經題各于本經摘出兩叚文意相類者合
為一題以杜挟册售偽之計從之(嘉定末祕書郎何澹言經義宜考注䟽而)
(辨異同命有司命題斷章裂句破碎經文乃詔釐革舊習)時舉子姦弊日滋(其弊凡五曰傳)
(義曰换卷曰易號曰卷子外出曰謄錄滅裂)理宗寶慶二年從左諫議大夫
朱端常言命試院申嚴門禁入試日一切不許傳遞士
人投卷時親書簿歷投匱中封彌官躬親封鐍卷匱俟
舉人盡出院然後啟封分類即付謄錄所明旦申逐場
名數于御史臺檢核其撰號法上一字許同下二字各
異以杜訛易謄錄人選書手充不許代名考官容情任
意者臺諫風聞彈奏初省試勅差知貢舉一同知二内
差臺諫官一參詳官若干内差監察御史一俾會聚考
校微示彈察寧宗初韓侂胄用事將鈐制士人遂于三
知舉外别差一諫官為同知專董試事不復干預考校
參詳官亦不差察官于是約束峻切氣燄薰灼嘉泰間
更名監試製造簿履嚴立程限其失愈甚至紹定元年
乃復舊制(端平初御史李鳴復等又言臺諫充知舉參詳既留心考校不能檢柅姦弊乞仍舊差臺)
(諫為監試從之)二年有言蜀士嗜利多引商貨押船以致留滯
關津廷試展待乃定四月上旬廷試更不移展時場屋
士子日盛卷軸如山有司廹于日限去取不能皆當蓋
士子本名納卷後或别易名字一人納二三卷不禁挟
書又許見燭浙閩諸郡又間日引試中有一日之暇甚
至次日午方出于是經義可作二三道詩賦可成五六
篇幸皆中選往往以兄弟承之或轉售同族姦詐百端
四年乃命諸郡于投卷初責鄉鄰覈實處偽縱容者罪
之其弊稍息是年詔避親人與漕舉及待補國子生同
試于别院(舊制避親舉人與鏁廳同試自紹熙分埸各試其額七人取一朝士之被差為大院考官)
(者恐妨其親多不願差而寒士于千百取一之中得預鄉舉數千里辛勤赴省省闈差官又當相避遂有隠身)
(匿名不認親以求免者有憤懣憂沮狼狽旅邸者故有是詔尋罷之)四川類試復遣官(四川)
(類試敕差始于紹興二十九年然監試考官十員内惟大院别院監司主文各一員從朝命餘聽制司選差後)
(權委成都帥守從近取其至是仍朝命四員餘從制司分選)嘉熙元年以士子數多
于禮部及臨安轉運司兩試院外紹興安吉各置一院
朝命官前詣同日引試分各路士人就試焉(是年已失京西諸州)
(軍士多徙寓江陵鄂州命京湖制置司于江陵别立貢院取德安府荆門軍歸峡復三州及随郢均房京西七)
(郡士人别差官混試用十二郡元額混取以優之)淳祐元年言者以諸路漕試
合國子試兩項科舉及免舉人不下千數大院既患卷
冗小院又患額窄宜復撥漕舉胄舉同避親人並就别
院引試(三年仍令試别院者歸大院)時淮南諸州郡歲有兵禍士子
不得以時赴鄉舉且漕司分差試官路梗不可徑逹乃
命各附近秋試(淮東州郡附鎮江府淮西州郡附建康蘄黃光三州安慶府附江州)各增
差試官二員别項考校照各元額取放又以場中程文
多有傳寫雷同四年添差檢點官一員仍差監察御史
一員鈐試十二年廣南分東西兩路考試(廣南西路言所部二十五)
(郡科選于春官者僅一二蓋山林質樸不能與中土同工因援兩淮荆襄例别考)寶祐二年監
察御史陳大方言士風日薄文場多弊乞令初請舉士
人從所司給帖赴省别給一歷如命官印紙之法批書
發解之年及本名年貫保官姓名執赴禮部又批赴省
之年長貳印署赴監試者同將来免解免省到殿亦如
之如無歷則不收試至度宗朝丞相賈似道欲制東南
士心令御史陳伯大請置士籍開具姓名年甲三代妻
室令鄉鄰結勘于科舉條例無礙方許納卷自是嚴行
天下或稍有瑕疵不敢有功名之望至似道潰師後臺
中始首劾伯大焉宋承唐制科目亦以進士為貴南渡
後每科進士及第動至四五百人蓋倍于唐有餘矣唐
時及第者未即入仕尚待吏部試宋則登第之後即為
入仕之期故其冗更數倍于唐制舉皆天子親試無常
科惟召試館職及博學宏詞或起之山林或取之朝著
召之州縣多至大用至五經學究特為時所輕其外則
有胄試(始于景德三年陞朝官嫡親許附國學)鏁廳試(見任官應進士舉者天禧二年詔自)
(今鏁廳應舉人所在長吏先考試藝合格者聽解如至禮部不及格當停見任)類試(景祐四年從賈昌朝)
(議有親戚仕本州及或為發解官及侍父祖遠宦距本州二千里宜敕轉運司選官類試由是諸路始有别頭)
(試)宗子試(凡祖宗袒免親已命附鏁廳試非袒免以外例許應國子監禮部皆别試廷試策問與進)
(士同别考累舉不中年及四十以間而錄用之至紹興二十九年孫道夫極論請託之弊乃敕御史一員監之)
經明行修試(元祐初倣古制創立此科間取禮部試黜之士附寘恩科)八行科(以孝友睦)
(婣任䘏中和八行全偏為三舍高下不問内外皆不試而補請託徇私其弊尤甚)明法新科(舊附)
(銓試熙豐間始立紹興間又降敕差試官二員專撰刑法問題號為假案後又就諸路秋試每五人解一名省)
(試七人取一名皆不兼經御藥院又擬恩例分為二等第一等本科及第第二等本科出身言者以為濫十六)
(年罷之)童子科(十五歲以下能通經作詩賦州升諸朝而天子親試之其命官免舉無常格真宗時)
(晏殊姜蓋始賜出身自仁宗至大觀末賜出身者僅二十人高宗時或誦經史子集或誦御製詩文或誦兵書)
(習步射孝宗淳熙八年始分三等凡全誦六經孝經語孟及能文如六經義三道語孟義各一道或賦一詩一)
(為上等與推恩誦書外能通一經為中等免解二次止誦書者下等免解一次)五代時皆以軍
卒為將故武舉久廢仁宗天聖七年以西邊用兵將帥
乏人復置武舉明年親試武舉十二人先閱其騎射而
試之以策為去留弓馬為高下皇祐初復廢英宗治平
元年復置神宗熙寧時樞密院修武舉試法不能答策
者答兵書墨義王安石言武舉復試墨義則亦學究之
流禦侮之用何事記誦乃悉從中書所定凡武舉于祕
閣試義策于殿前司試武藝及殿試則試騎射及策于
庭俱優為右班殿直武藝次優為三班奉職又次借職
末等三班差使減磨勘年策平武藝優者除奉職次優
借職又次三班差使減磨勘年武藝末等者三班差使
元豐元年立大小使臣試弓馬藝業出官法第一等步
射一石矢十發三中馬射七斗馬上武藝五種孫吴義
十通七策五道文理優長律令義十通七中五以上免
短使減一任監當三事以上免短使升半年名次兩事
升半年一事升一季第二等步射八斗矢二中馬射六
斗馬上武藝三種孫吴義通五策三道成文理律令義
通五五事免短使升半年三事升半年兩事升一季一
事與出身官第三等步射六斗矢一中馬射五斗馬上
武藝兩種孫吴義通三策三道成文理律令義通三計
算錢榖文書五通三中五事升半年三事升一季兩事
與出身官其步射發兩矢馬射發三矢皆著為格先是
樞密請建武學于武成王廟額選生員百人分三舍又
保任者附入外舍偕上舍生發解崇寧間諸州立武學
倣儒學制立考選升貢法徽宗宣和時州縣武學既罷
有願隸京城武學者許補試欽宗靖康元年詔諸路有
習武藝知兵書者州長二以禮遣送闕下毋限數高宗
建炎三年詔武舉人先經兵部騐視弓馬于殿前司仍
權就淮南轉運司别埸附試七書義五道兵機策二首
孝宗乾道五年始令武舉廷試依文舉給黃牒榜首賜
武舉及第餘並賜武舉出身初武臣試换文資須從官
三人薦舉紹興中令敦五郎以下聽召保官二人以經
義詩賦求試其後太學諸生久不第者多去從武舉同
鏁廳之制(後以林穎秀言武士舍棄弓矢更習程文襃衣大䄂專傚舉子夫科以武名不得雄健喜)
(功之士徒啟其僥倖名爵之心于是詔罷鏁廳换試寧宗初旋復之)至其入仕授官有貢
舉奏蔭攝署流外從軍五等吏部銓惟注擬州縣官舊
幕職皆使府辟召宋則吏曹擬授京諸司六品以下官
皆無選中書特授周朝每藩郡有闕或遣朝官權知太
祖始削外權止令文臣權涖其後但以差遣為資歷皆
非本職京朝官則審官院主之使臣則三班院主之少
卿監以上中書主之武臣刺史副率以上内職樞密院
主之後又分為四選文選曰審官東院曰流内銓武選
曰審官西院曰三班院元豐定制銓注悉歸選部以審
官東院為尚書左選(文臣寄禄官自朝議大夫職事官自大理正以下非中書省敕授者)
(歸之)流内銓為侍郎左選(自初仕至州縣幕職歸之)審官西院為尚書
右選(武臣升朝官自皇城使職事官自金吾階衛仗司以下非樞密院宣授者歸之)三班院為
侍郎右選(自借差監當至供奉官軍使歸之)凡非登科及特旨者年三
十五方注官其大制如此建隆四年選朝士分治劇邑
又詔諸州吏民不得詣京師舉留節度觀察等使刺史
知州通判幕職等官開寶四年罷諸道攝官闕員處即
時奏聞委有司除注又令經三聶無曠敗者不在此限
時荆益交廣内附遠吏多闕是以歲常放選而取解季
集之制漸廢(諸州印廢春季選人文解以遠近分限並于正月十五日前到省餘季准此其因選)
(部闕官特詔免解非時赴集謂之放選)六年復四時選應引對者每季一
時引對之凡選人試判三道二道全通一道稍次文俱
優為上一道全通二道稍次文稍堪為中三道全次文
紕繆為下判上者職事官加一階州縣官超一資判中
依資判下入同類惟黃衣人降一資至太宗太平興國
元年增為四等以三道全次文翰無取為中下依舊判
下格其全不通而文又紕繆為下殿一選六年詔京朝
官除兩省御史臺自少卿監以下奉使從政于外受代
歸者令中書舍人郭贄膳部郎中兼侍御史知雜事滕
中正等考績論材以中書所下闕員擬定引對以遣謂
之差遣院時庶僚引對其敷納可采者多有超擢上慮
有幸冐復詔應引對遣命者中書門下考審進止端拱
三年令宰相以下至御史中丞各舉朝官(前代自一品以下皆曰常)
(參官宋曰朝官祕書郎以下未常參者曰京官)一人為轉運使真宗咸平初從
祕書郎陳彭年請令兩省御史臺官尚書省六品以上
諸司四品以上官授訖詣閤門投表讓一人自代方得
入謝在外者授訖三日内具表附驛以聞至大中祥符
五年詔翰林學士以下常參官歲各舉外任京朝官三
班使臣幕職州縣官各二人諸司使副承制曾任西北
邊川廣銓轄親民者並同此例諸路轉運使副提點刑
獄官知州通判結罪奏舉部内官屬不限名數仁宗初
吏部奏天下幕職州縣官期滿無代者八百餘員川廣
尤多未代帝曰此豈人情所樂耶其令亟代天聖六年
詔審刑院舉常參官在京刑法司者為詳議官大理寺
詳斷刑部詳覆法直官皆舉幕職州縣曉法令者為之
自請試律者須五考有舉者乃得試律三道疏二道又
斷中小獄案二道通者為中格時舉擢不常國子監闕
講官嘗詔諸路轉運使舉經義通明者欲不次用人嘗
詔近臣舉常參官歷通判無贓罪而才任繁劇者(已之親及)
(執政近屬毋得舉)欲官諸邊要嘗詔節度使至閤門使知州軍
鈐轄諸司舉殿最以上材勇使邊任者或令三司使下
至大章閣待制舉奏之邊有警又或詔諸轉運使提點
刑獄升朝官舉所部官才任將帥者三路知州通判縣
令皆詔近臣舉廉幹吏選任之至于文行之士錢榖之
才刑名之學各因時所求而薦焉自天聖後進者頗多
物議患其冗始戒近臣非受詔毋輒舉官英宗治平三
年上語中書曰水潦為災言者云咎在不能進賢何也
歐陽修曰往時入館有三路今塞其二矣(宋以史館昭文館集賢院)
(為三館皆寓崇文院其實無别舍但各以庫藏書列于廊廡間耳直館直院謂之舘職以它官兼者謂之貼職)
(凡狀元制科一任還即試詩賦各一而入否則用大臣薦而試謂之入館自崇文院廢為祕書監建祕閣于中)
(自監少以至正字列為職事官罷直閣直院之名而書庫仍在獨以直祕閣為貼職之首皆不試而除蓋特以)
(為恩數而已)進士高科一路也大臣薦舉一路也因差遣例
除一路也往年進士五人以上皆得試第一人及第有
不十年即至輔相者今第一人兩任方得試而第二人
以下不復試是高科路塞矣往時大臣薦舉即召試今
只令上簿候缺人乃試是薦舉路塞矣惟因差遣例除
者半是年勞老病之人此臣所謂薦舉路狭也上乃命
宰執舉館職各五人熙寧二年罷初入兩府舉官之制
(故事二府初入得舉所知者三人時陳升之拜相循例為侯叔獻程顥皆與堂除又升一任帝以不考材實罷)
(其制)時御史又乞罷堂選曾公亮執不可王安石謂中書
所總已多不能精擇宜歸有司自此輕重失倫無進賢
退不肖之實矣明年以樞輔任重不當親有司之事乃
置審官西院專領閤門祗候以上諸司後磨勘常程差
遣其内外舉官之制皆罷初吏部選格其法各随所任
職事以入任功狀立格以待擬注至哲宗元祐時司馬
光為相請在位逹官人舉所知設十科以舉士一曰行
義純固可為師表(有官無官皆可舉)二曰節操方正可備獻納
(舉有官人)三曰智勇過人可備將師(舉文武有官人)四曰公正聰明
可備監司(舉知州以上資序)五曰經術精通可備講讀(有官無官人皆)
(可舉)六曰學問該博可備顧問(同上)七曰文章典麗可備著
述(同上)八曰善聽獄訟盡公得實(舉有官人)九曰善治財賦公
私俱便(同上)十曰練習法令能斷請讞(同上)應職事官自尚
書至給舍諫議寄禄官自開府儀同三司至大中大夫
職自觀文殿大學士至待制每歲各随所知于十科中
共舉三人歲終不舉及人數不足按劾施行或不如所
舉(謂舉行義純固而違犯名教之類)其舉主從貢舉非其人律科罪犯
正入已贓舉主減三等科罪若受賄徇私自從重法詔
從之又詔大臣奏舉舘職並如制召試除授高宗建炎
初選籍散亡乃下諸道州府軍監籍屬吏寓官之爵里
年甲出身歷任功過舉主到罷月日上之時赴調者盡
萃東南選法留滯乃詔京畿京東西河北河東士夫在
部注授雖銓未中而年及者聽注官二年又令京官赴
行在者非政和以後進書頌及直赴殿試之人乃聽參
選在部諸州軍通判簽判及京朝官知縣監當權以二
年為任(舊以三年為任)四年戒吏部長貳堂中或取部闕並須
執守毋得供報(言者以京黼用事有詣堂及闕者判一取字雖已注人亦奪予之甚至部有佳)
(闕密獻以自效為寒遠患踰二十年乞下此令)紹興元年詔曰亂離以来士夫
流徙有徒跣而赴行在者注授牓闕姦弊日滋宜令三
省議除其弊于是議立八事曰注擬藏闕申請徼幸去
失艱難刷闕減裂關會淹延審量疑似給付邀求保明
退難令長貳機柅之二年吕頣浩言近世堂除多侵部
注請倣故事外自監司郡守及舊格堂除通判内自察
官省郎以上館職書局編修官外餘闕并寺監丞法寺
官六員等武臣自準備將領正副將以上其部將巡尉
指使以下並歸部注至二十二年復以進士及門蔭子
弟不復參部自干堂除下詔申禁是年從侍郎凌景夏
言令吏部七司凡换給之期限戰功之定處去取之保
任書填之審實奏薦之限隔酬賞之用否凡經申請或
白堂或取旨者每一事已郎官以次擬定而長貳書之
于册永以為例舊制宗室文資與外官文臣參注窠闕
武資則不得與武臣參注但注添差孝宗時始聽注釐
務闕又詔宗室曾應舉得解者許參選餘並銓試其三
試終場不中人聽不拘年限調官先時選人應改官必
引對便殿每五日引二人神宗令每甲引四人元祐變
法三人為甲月三引見積累至紹聖初待次者二百八
十餘人乃令五日而引一甲然改官無定數紹興之季
遂至百十三人孝宗患之稍嚴陞改之令淳熙六年引
見改官不及七十員(明年吏部請以七十員定額自是歲改京官者僅百員遂為永制)
是年又以歲舉京官數濫(初無常數有其人則舉)王中行時兼給
事中議請六曹寺監歲減舉員三之一諸路監司減四
之一禮部國子監長貳減三之二前執政歲減二員諸
州無縣者歲止一員歲終不除運副而判官補發者不
理為職司至寧宗慶元元年復詔判官補發副狀理為
職司又詔職司狀不得用二紙(用姚愈奏)嘉定十二年詔侍
臣兩省臺諫各舉文武可用之才二三人又命監司守
臣舉十科政績所知自代露章列薦並籍記審察任滿
則擢其舉數多有政績行誼者理宗紹定元年臣僚上
言銓曹之患員多闕少注擬甚難自乾道以来嘗命選
部職官窠闕各于元出闕年限之上與展半年用闕歷
年寖久入任者多今吏部參注之籍文臣選人武臣小
使臣校尉以下不下二萬七千餘員率三四人共注一
闕固宜壅滯乃命吏部錄參司理司法令丞監當酒官
于元展限上更展半年淳祐四年以臺諫耳目之官例
由親擢不許大臣薦進七年監察御史陳垓建言銓法
十弊一添差數多破法耗財(謂倅貳幕職參議機宜總戎鈐轄監押之類)二
抽差員衆州縣廢職(謂監司帥守幕屬多差見任州縣他官權攝)三攝屬違
法蠧政害民(謂監司帥守徇私差權幕職)四須入不行徼幸撓法(初改)
(官者必由知縣謂之須入此謂規免作令苟圖京局躐求倅貳遂使不曾歷縣之人冐常郡寄)五奏辟
不應奔競日甚(謂未經仕人在法不許奏辟今或以初任或以闕次遠而改辟見次者)六
改任巧捷紊亂官常(謂在法已援差遣人不得干求换易今既授是官復謀他職辭卑居)
(尊棄彼就此)七薦舉不公多歸請託八借補繁多官資泛濫
九癏曠職守役心外求十匿過居官翫視國法(謂曾經罪犯必)
(俟赦宥今既遭劾初未經赦者經營差遣)八年令未歷郡者不得為郎已為
郎者更迭補外未歷縣者必令須入已作縣者須及任
滿其闕次不得差改其後又詔改官班引者先赴都堂
或御史臺各試書判不通者且令為丞俟再試中方與
集注若夫文武蔭補之制自期親至餘親奏薦最廣太
祖時定任子之法臺省六品諸司五品登朝嘗歷兩任
然後得請太宗淳化改元恩文班中書舍人武班大將
軍已上並許蔭補(如遇轉品許更蔭一子)至道二年始有聖節奏
薦之例大中祥符元年始有東封禮畢推恩之令熙寧
時定限年限員之法宣和中中大夫至帶職朝奉郎入
官十五年諸衛大將軍至武翊大夫入官二十年内侍
官武功大夫至武翊郎累奏不得二人淳熙九年更務
裁抑立郊蔭補恩正數宰相十人(開府儀同三司以上同)執政八
人侍從六人(觀察使至節度使侍御史同)中散大夫至中大夫(右武大夫)
(至通侍大夫同)𢃄職朝奉郎朝儀大夫三人(武翊大夫至武功大夫同)致仕
遺表恩澤文臣見任宰相八年曾任宰執七名見任執
政六名曾任執政五名在内侍從在外待制以上或不
帶職大中大夫以上二名無遺表止得致仕者侍御史
中散中奉至中大夫朝奉郎至朝儀大夫一名武臣見
任使相七名曾任使相六名見任執政太尉六名曾任
執政節度使五名諸衛上將軍至承宣使四名觀察使
三名通侍大夫二名正侍至右武大夫諸衛大將軍武
功至武翊大夫一名大中祥符時門蔭授京官年二十
五十求差使者令于國學聽習經書以二年為限仍令
審官院與判監官考試以聞其初皆試律暨詩已任而
無勞績舉薦及無免試恩皆試判更制以後暨試律義
斷案議後又增試經義中選者皆得随銓擬注其入優
等者往往特旨賜進士出身
遼太祖起自朔漠干戈倥偬未置科目至後設鄉府省
三試鄉中曰鄉薦府中曰府解省中曰及第程文
分兩科一詩賦一經義其試進士貢院以二寸紙書
及第者姓名給之號為喜帖明日舉案而出樂作
及門擊鼓十二面以法雷震殿試臨期取旨第一
人特增一官授奉直大夫翰林應奉文字第二第三
人以下並授從事郎詞賦為正科法律為雜科聖
宗統和六年詔開貢舉九年放進士及第祗一人十一
年始放二人太平五年幸南京内果園宴求進士得
七十二人命賦詩第其工拙以張昱等十四人為祕
書郎餘並崇文館校書郎九年皇城進士張人紀等二
十三人入朝試以詩賦皆賜及第興宗重熙五年十月
幸南京御元和殿以日射三十六熊賦(是秋獵黃花山獲熊三十六因)
(以命題金時亦嘗以此題試進士)幸燕詩試進士于廷賜馮立趙徽等
四十九人進士第以立為右補闕徽以下皆太子中舍
賜緋衣銀魚御試進士自此始又從宰臣張儉請幸禮
部貢院宴賚甚渥將軍庶箴子富魯舉進士主文以國
制無遼人試進士之條聞于上上以庶箴擅令子就科
目鞭二百尋命富魯為牌印郎君賦詩稱旨洊被恩禮
而涿州王棠鄉貢禮部廷對皆第一時醫卜屠販奴隸
及倍父母或犯者逃亡者不得舉進士道宗咸雍六年
設賢良科應舉者先以所業十萬言進十年御永安殿
策之是歲放進士二百三十八人以馬希白詩才十吏
不能給召試之天祚中禁商賈家應進士舉云太宗會
同初選約尼氏九帳子弟可任官者聖宗初華喇部請
今後詳穩止從本部選授上以諸部官惟在得人命勿
以所部為限統和七年宋進士挈家来歸者十七人命
有司考其中第者補國子官餘授縣主簿尉十二年詔
宋俘中官吏儒生抱器能者諸道軍勇健者具以名聞
授衛德升等六人官其後又以國舅及南北王府乃國
之貴族賤庶不得任本部官興宗重熙十六年詔世選
之官擇各部耆舊材能者任用道宗太康九年定諸令
史譯史遷叙等級凡任子之令文武並得奏蔭各限員
數聖宗定制其没于王事錄其子孫
金承遼後先後設詞賦經義策試律科經童諸科又有
女直進士科(專試女直文字初但試策後增試論亦謂之策論進士)又嘗制舉宏詞科
以待非常之士其詞賦經義策論中選者謂之進士律
科經童中選者謂之舉人太宗天會改元急欲得漢士以撫輯
新附始置科舉至明年二月八月凡再行焉五年令因南
北素所習業以取號為南北選各以經義詞賦兩科
取士海陵天德二年併南北選為一明年罷策試科
諸進士舉人由鄉至府由府至省至殿廷凡四試(章宗明昌)
(初言者以舉人四試而鄉試為虛設乃詔罷免)鄉試以三月二十日府試若策
論進士則以八月二十日試策間三日試詩詞賦進士
則以二十五日試賦及詩間三日試策論經義進士又
間詞賦後三日試所治經義又三日試策次律科次經
童每埸皆間三日試會試則策論進士以正月二十日
試策餘以次間如前御試則以三月二十日策論進士
試策二十三日試詩論二十五日詞賦進士試賦詩論
而經義進士亦以是日試經義二十七日乃試策論若
試日雨雪則候晴日御試唱名後試策則禀奏宏詞則
作二日程試(舊試女直進士在試漢進士後大定末更定是制)府試策論進士
凡四處(大定間令于中京上京咸平東平試)後增為七處(明昌初增北京西京益都)兼
試女直經童(上京海蘭率賓呼尔哈扶餘東北招討司赴會寧府咸平隆州博索東京蓋州懿州)
(赴咸平府中都河北東西路赴大興府西京并西南西北二招討司赴大同府北京臨潢宗州興州全州赴大)
(定府山東西大名南京赴東平府山東東路則就益都試)詞賦經義進士及律科經
童凡六處(大定間令于大興大定大同開封東平京兆)後增為十處(明昌初增遼陽)
(平陽益都後又增太原其中都河北赴大興府上京東京咸平等路赴遼陽府餘各試于其境)初經義
于易書詩禮春秋專治一經内出題(天德三年罷大定二十八年復)詞
賦以經傳子史出題嗣又逐年改一經(以詩書易禮春秋為次注内亦)
(許出題)海陵正隆元年用五經三史正文章宗初用五經
子史皆于題下注其本傳士子程文所用事得自注出
處承安後令考試詞賦官各作程文一道式示舉子後
以考官離筆硯久擬作不工恐起謗議乃罷此制當世
宗大定時會試取詞賦進士不得過五百人章宗令合
格則取承安二年至九百二十五人泰和二年始令策
論三取一詞賦經義五取一又令武舉終埸年四十五
以上四舉終場年五十以上者方授恩例(世宗末令五次御簾進士)
(止以文之高下定其次而不黜落謂之恩榜明昌初令省元直就御試不中者許綴榜末府元被黜者許来舉)
(直赴部仍一日試三題五舉者止賦詩所試文惟犯御名廟諱及不成文理始黜女直進士亦同此例承安二)
(年令四舉該恩泰和三年以經義會元與他科進士不同不得以御試被黜優附榜末然又與四舉者不同遂)
(依府試解元免府試之例會試下第再舉直赴御試至宣宗時終場人年五十以上者即行該恩河北舉人中)
(選而阻兵者免後舉府試)策論進士專選女直人大定初擇良家子
習女直文字教以古書作詩策十三年始令每埸試策
一道限五百字以上免鄉府試止赴會試御試二十年
以策詩試三埸(策用女直大字詩用小字)依漢進士例三年一舉時
又以試策既久人能預備宜于五經内出題加試以論
二十九年增試論題俟第三舉後通定去留以詩策合
格為中選以論定名次承安二年定限丁習學之制凡
内外官員諸局分承應人武衞軍若明安穆昆女直及
諸色人戶惟一丁者不許應試兩丁一人四丁二人六
丁以上止許三人明年令女直進士年四十五以下者
府試十日前委佐貳官善射者試射其制以六十步立
垜去射者十五步對立兩竿相去二十步去地二丈以
繩横約之弓不限強弱不計中否以張弓巧便發箭迅
正者為熟閑射十箭中兩箭出繩下至垜者為中選餘
路委提刑司在都委監察體究赴會試御試者大興府
佐貳官試騐三舉終場者免之宣宗興定元年制中都
西京等路策論進士權于南京東平博索上京四處府
試至五年賜第者僅二十八人其賢良方正能直言極
諫博學宏材逹于從政等科試無常期上意欲行則告
天下聽内外文武六品以下職官無公私過者從内外
五品以上官薦試之若草澤之士德行為鄉里所推者
從州府薦之凡試先投所業策論三十道于學士院視
其優者委官以羣經子史内出題一日試論三道可則
廷試策一道通貫者優等遷擢之宏詞科試詔誥章表
露布檄書皆用四六誡諭頌箴銘序記或依古今體于
每舉賜第後進士及在官六品以下從在外官薦令試
策官出題就考凡四題分二等上等遷兩官次等遷一
官皆明昌初所置也四年以後郡縣所舉德行才能之
士往往賜同進士出身或賜及第焉凡府會試每四人
則一人監檢御試策進士則人各一名泰和元年從省
臣請依大定故事使與試者就沐浴官置衣為之更之
又嘗以竹林寺憫忠寺為場屋其放第唱名天眷初嘗
于析津廣陽門西一僧寺遷都後改從宣陽門律科以
律令出題府試十五題每五人取一大定二十二年會
試每場十五題三場共通三十六條以上為中選二十
九年加語孟小義一道府會試别作一日令經義試官
出題與本科通考經童凡士庶子年十三以下能誦二
大經三小經又誦論語諸子及五千字以上府試十五
題通十三以上會試每場十五題三場共通四十一以
上為中選貴幼而多誦者若年同則多誦大經者為勝
大定末限以三十或四十人能擢進士第者同進士任
用如中府會試視其次數優其等級幾舉不得薦者從
本出身泰和元年定試武舉之制分上中下三等能挽
一石力弓以重七錢竹箭百五十步立貼十箭内府試
中一箭省試中二箭程試中三箭又遠射二百二十步
垜三箭内一箭至者又百五十步内每五十步設高五
寸長八寸卧鹿二能以七斗弓二大鑿頭鐵箭馳射府
試則許射四反省試三反程試二反皆能中二箭者又
百五十步内每三十步左右錯置高三尺木偶人戴五
寸方板者四以槍馳刺府試則許馳四反省試二反程
試一反左右各刺落一板者又依廕例問律一條又問
孫吳書十條能說五者為上等凡程試一有不中者皆
黜之若射貼弓八斗遠射二百一十步射鹿弓六斗孫
吳書通四為中等射貼弓七斗遠射二百五步射鹿弓
五斗孫吳書通三為下等解律刺板皆欲同前不知書
者上為中中為下其中下願再試者聽三年定武舉出
職遷授格上甲第一名遷忠勇校尉第二三名遷忠翊
校尉中等遷修武校尉收充親軍不拘有無廕視舊格
減一百月出職下等遷敦武校尉亦收充親軍減五十
月出職終金之世科目得人為盛諸宫護衞及省臺部
譚史令史通事其餘仕進皆得列正班文武選皆統于
吏部自從九品至從七品職事官部擬正七品以上呈
尚書省以聽制授凡文散官謂之文資官自餘皆武散
官謂之右職又謂之右選文資則進士為優右職則軍
功為優自舉人勞效應襲恩例之外入仕之途尚多若
牌印護衞令史之出職則皇統時所定也檢法知法國
史院書寫則海寧所置也若宗室將軍宫中諸局承應
人宰相書表太子護衞妃護衞王府祗候郎君内侍及
宰相之子并譯史通事省祗候郎君親軍驍騎諸格則
定于世宗之時及章宗所置之太常檢討内侍寄禄官
皆仕進之門戶也凡外任循資官謂之常調朝官謂之
随朝吏部選者謂之部選分按四季擬授尚書省選者
謂之省選專理資考升遷凡銓注取仕官解由撮行績
資歷之要為銓頭以定其能否其有犯公私罪贓汚者
謂之犯選格雖遇恩不得除叙太宗天會四年始置三
省法古立官海陵初河南北選人並赴中京吏部各置
局銓法世宗大定初除授從八品以下令勿奏聞又随
季選人如無過或有功酬者依格銓注有廉能及汚濫
者約量升降呈省十年令民願留守令以下官者直赴
部告呈省遣使覆實可超升之明昌三年令随季部人
依舊制識字者試書判不識字者問以疑難二事優者
量除示勸(除朝及外路六品以上官則随長任外路正七品官升六品縣令一等除授任滿合降者)
(免降從七品以下于各等資歷内減兩任擬注若見任縣令升中上者并掌錢榖及丁憂去者候解由到部諸)
(局分人亦候將来出職日準上擬注明安穆昆随門戶減一資)泰和初以縣令丞簿員
闕不相副令散官犯選格及虧永者廣威注令明威注
承簿宣宗南遷時詔吏部以秋冬于南京春夏于中都
置選而赴調者憚于北行遂併于南京設之至省選資
考之制監察御史尚書省具才能者䟽名以聽制授任
滿御史臺視其所察公事具書于解由以送尚書省稱職
者升擢庸常者臨時取旨不稱者除任其常調正七品
兩任升六品六品三任升從五品從五品兩任升正五
品正五品三任升刺史内外官俱以三十月為考随朝
官以三十月為任升職一等自非制授尚書選在外官
命左司移文勾取大定中内外三品官以五十月為任
泰和元年命内外官通算合得升等而少十五月者
依舊在職補足而後升除或有餘月日以後積算三年
凡文資右職官應遷三品職事者五品以上歷五十月
六品以下及門廕雜流職事至四品以上而散官應至
三品者皆歷六十月方許告遷後又令内外四品官以
四十月理考通八十月遷三品復以門廕官職事至四
品者絶少令刺史有散官應至三品者即許告遷三品
又令資考各減一任臨時量人材辛苦資歷年甲以次
奏稟先是上嘗以選舉十事命尚書省定擬(一減資考使可用者)
(不致衰老二随朝考滿人果才能免回降三随路提刑所訪廉能官就令随宜遷注四許宰相與求仕官相見)
(以訪才能五薦賢毋避親故如數各舉所知不舉者罪之六舉自代七内外五品以上官長于僚屬内舉才能)
(官一人數外舉者聽八監臨諸物料内及草澤隠逸之士皆聽薦舉九親軍出職内有尤長武藝勇敢過人者)
(令内外官舉提刑司察之十定前項各數随色歲舉一人)又嘗以太拘資歷不足以
得人至宣宗時以兵興故恩命數出賤職下僚或階極
品乃從言者請非親王子及職一品餘人雖散官至一
品皆不許封公其已封者儀衛降從二品之制初女直
進士上甲除上簿中甲下甲除中簿下簿大定二十五
年上甲甲首遷四重餘各遷兩重第二三甲授随路教
授三十月為一任第一任注九品三任四任注錄事軍
判五任下令自添試論後皆依漢格經義進士第一擬
縣令第二當除察判以無闕遂擬軍判第二第三甲随
各人住貫擬軍判丞簿凡進士注職上甲者初上簿軍
判丞簿尉中甲下甲者中下簿軍判丞簿尉大定二年
文資官不除縣尉二十三年上甲初錄事防判二下令
三中令中甲初中簿二上簿三下令下甲初下令二中
簿三下令策試中者(進士授章服後再試時務策一謂之策試)上甲初錄事
防判二中令三上令中甲初上簿二下令三中令下甲
初中簿二錄事防判三中令二十六年上甲初錄事防
判二中令三四五上令中甲初中簿二下令三中令四五
上令策試者初錄事防判二三四五上令其次初上簿
二中令三四五上令又次初中簿二下令三中令四五
上令下甲初下簿二下令三中令四五上令狀元舊授
承德郎後改為承務郎貞祐間至奉直大夫上甲舊授
儒林郎更為承事郎貞祐間仍儒林郎中甲以下舊
授從仕郎更為將仕郎貞祐間授徵事郎其右職遷除
自皇統八年制凡帶一命昭信校尉以上者初除主簿
及諸司副使二主簿及諸司使三下令四中令五上令
或通注鎮軍都指揮使及正將其官不及昭信及無官
者自初至三任通注丞簿四下令五中令六上令及知
城寨若門廕之例自天眷中凡一品至八品皆不限所
廕之人至貞元二年定制一品至七品各限以數(削八品用)
(廕之制)大定五年十月制亡宋官當廕子孫者並同亡遼
官例十七年四月詔世襲明安穆昆出身者雖年未六
十欲令子孫襲者聽又以明安穆昆皆國家勤勞有功
之人世襲官不宜以小罪奪泰和二年更定廕叙法年
六十以上退與患疾身故者雖非文武官資擬令係班
除存習本業者聽廕一人止一子者不須習即廕凡諸
色出身文武官一品廕子孫至曾孫及弟兄姪孫六十
因門蔭則五人二品子孫至曾孫及弟兄姪五人四品
五品三人因門廕則二人六品二人七品一人因門廕
則六品七品皆一人凡進納官正班三品廕四人雜班
三人正班武略子孫兄弟一人雜班明威一人懷遠以
上二人鎮國以上三人司天太醫遷至四品换文武官
者廕一人哀宗時詔有司為死節士立褒忠廟又書其
子孫于御屏以備擢用雖時迫危亡為激勵人心之計
要亦勸忠之典也
元太祖初得中原中書令耶律楚材即請用儒術選
士至九年命斷事官扎哈岱及山西東路課税所長
官劉中歷諸路考試以論及經義詞賦分為三科作
三日程專治一科能兼者聽但以不失文義為中選
復其賦役令與各處長官同署公事尋復中止世祖
中統二年命宣撫司官舉文學才職可以從政及
茂材異等至元四年翰林學士承旨王鶚等請行貢
舉法命中書左三部與翰林學士議立程式十八年詔
求山林隠逸名士(元初用人多由薦授後雖科舉間行而以徵授官者未可一二數其辭不)
(受職屢召不起者皆見于隠逸傳)二十一年丞相和爾果斯等請以貢
舉進士繼而許衡議罷詩賦重經學定為新制事卒未
行至仁宗皇慶二年中書省臣言經學實修已治人之
道詞賦乃摛章繪句之學自隋唐以来專尚詞賦故士
習浮華臣等擬罷律賦省題詩小義而專立德行明經
科以取士乃命中書參酌古今定條制科場每三歲一
開舉人從本貫官司于諸色戶内擇年及二十五以上
經明行修者結罪保舉遣上路府或徇私濫舉并應舉
不舉者監察御史肅政廉訪司察治凡考試蒙古色目
人第一場經問五條大學論語孟子中庸内設問用朱
氏章句集註第二場策一道以時務出題限五百字以
上漢人南人第一場明經經疑二問大學論語孟子中
庸内出題並用朱氏章句集註復以已意結之限三百
字以上經義一道各治一經詩主朱氏尚書主蔡氏周
易主程氏朱氏(已上三經兼用古注䟽)春秋主三傳及胡氏傳禮
記用古注䟽限五百字以上不拘格律第二場古賦詔
誥章表内科一道古賦詔誥用古體章表四六參用古
體第三場策一道經史時務内出題限一千字以上蒙
古色目人願試漢人南人科目中選者加一等注授蒙
古色目人為左榜漢人南人為右榜第一甲第一名賜
進士及第從六品第二名以下及第二甲皆正七品第
三甲皆正八品流官子孫廕叙並依舊制願試中選者
優升一等在官未入流品願試者聽若中選之人已有
九品上資級加一等注授若無品級止依試例從優銓
注其三試各定日期所在官司遲悞者論罪(鄉試八月二十日第)
(一場二十三日第二場蒙古色目漢人南人同二十六日第三場止謨人南人會試省部于次年二月初一日)
(試第一場初三日第二場初五日第三場御試三月初七日前期奏委考試官二員監察御史二員讀卷官二)
(員入殿廷考試每舉子一名集賽台一人看守漢人南人試策一道限一千字以上蒙古色目人等試時務策)
(一道限五百字以上)選考試監試等官(行省與宣尉司及腹裏各路有行臺及廉訪司處與)
(臺選官一同商議選差上都大都從省部選差在内監察御史在外廉訪司官一員監試每處差考試官同考)
(試官各一員並于見任并在閒有德望文學常選官内選差封彌官謄錄官各一員于廉幹文資正官選充凡)
(謄錄試卷并行移文字皆用朱書省部會試都省選委知貢舉同知貢舉官各一員考試官四員監察御史二)
(員封彌謄錄對讀監門等官各一員)其試選合格人數視都省大小有差
(鄉試行省十一河南陕西遼陽四川甘肅雲南嶺北征東江浙江西湖廣又河東山東二宣尉司及直隸省部)
(之真定東平大都上都四路凡選合格者三百人赴會試于内取中選者一百人内蒙古色目漢人南人分卷)
(考試各二十五人蒙古取七十五人大都十五上都六河東五真定等五東平等五山東四遼陽五河南五陕)
(西五甘肅三嶺北三江浙五江西三湖廣三四川一雲南一征東一色目人取七十五人大都十上都四河東)
(四東平等四山東五真定等五河南五四川三甘肅二陕西三嶺北二遼陽二雲南二征東一湖廣七江浙十)
(江西六漢人取七十五人大都十上都四真定等十一東平等九山東七河東七河南九四川五雲南二甘肅)
(二嶺北一陕西五遼陽二征東一南人取七十五人湖廣十八江浙二十八江西二十二河南七)延祐
二年三月始開科左右榜凡五十六人文宗天歷間至
九十七人順帝元統初增名額及百人至元初從徹尔
特穆尔之議詔罷科舉參政許有壬爭之不得至六年
復之仍稍變程式(減蒙古色目人明經二條增本經義易漢人南人第一場四書疑一道為)
(本經疑增第二場古賦外于詔誥章表内又科一道)至二十五年兵興多阻其鄉
試者惟燕南河南山東陕西河東數路而已乃倍增鄉
貢之額所放進士復優其品秩焉(第一甲授承直郎第二甲承務郎第三甲)
(從仕郎)元選法從七品以下屬吏部正七品以上屬中書
三品以上非有司所與奪由中書取進止自六品至九
品為敕授中書牒署之自一品至五品為宣授以制命
之三品以下用金寶二品以上用玉寶有特旨者有告
詞凡諸王分地與所受湯沐邑得自舉其人以聞(各投下總)
(管府長官不遷外其所屬州縣長官于本投下分到城邑遷轉)凡路府州縣除逹嚕噶
齊外長官並選用漢人佐貳官以色目漢人並用文武
散官降職事官二等蒙古色目初授散官或降職事雖
不降必俟官資合轉然後升職漢人初授官不及職再
授則降職授官又覃官或准實授或普減資升等或内
升等或外減資或外減内不減皆謂之恩數臺官于省
部選人則與省官議省官于臺憲選人則與臺官議凡
選人解由到部即行照勘合得七品者呈省從七以下
本部注擬其餘流外人員不拘多寡並以一月銓注一
次凡遷叙随朝以三十月為滿在外以三周歲為滿錢
榖官以得代為滿出職職官轉補與職官同成宗元貞
元年命中書振理選法先是至元十九年御史中丞崔
彧言選用臺察官若由中書必有偏徇之弊宜聽本臺
選擇至是省臣言樞密院御史臺例應奏舉官屬其餘
諸司不宜奏請今皆請之非便因詔自後諸司無得奏
舉官屬專令中書奏擬至大德七年又詔諸司舉用人
員並經中書省毋得擅奏又以翰林院國子學官員文
翰師儒難同常調須求資格相應之人不得預保十一
年武帝即位八月中書省臣言内降旨與官者八百八
十餘人已除三百未議者猶五百請自今越奏者勿與
又御史臺臣言中書省樞密院御史臺宣政院得自選
官具有成憲今監察御史廉訪司官非本臺公選而從
諸臣所請自内降旨非祖宗成法帝俱納之九月中書
省臣言内外選法向者遵世祖成制兩宫近侍銓叙惟
上所命比有應入常調者夤緣驟遷其已仕廢黜及未
嘗入仕者亦復自内降旨臣等先經奏禁而内旨所
降復有百餘整飭實難自今銓請如前制非由中書議
者毋得越奏仁宗皇慶元年省臣言今春以内降旨除
官千餘人其欺偽豈能悉知且亂選法乃詔凡内降旨
勿行文宗至順二年監察御史陳思謙言入仕之門太
多黜陟之法太簡州郡之任太淹朝省之除太速欲設
三策以救四弊一至元三十年以後增設衙門冗濫不
急者從實減并其外有選法者并入中書二參酌古制
設辟舉之科令三品以下各舉所知得才則賞失實則
罰三古者刺史入為三公郎官出宰百里蓋使外職識
朝廷治體内官知民間利病今後歷縣尹有能聲善政
者授郎官御史歷郡守有竒才異績者任憲使尚書其
餘各騐資品通選在内者不得三考連任京官在外者
須兩任乃遷内職績非出類守不敗官者則循以年勞
處以常調凡朝缺官員須二十月之上方許遷除帝可
其奏命中書議行之至順帝元統元年命臺憲部官各
舉才堪守令者一人至正八年詔京官三品以上歲舉
守令一人守令到任三月亦舉一人自代十二年詔随
朝一品職事及省臺院部諸正官各舉循良才幹智勇
兼全堪充守令者二人知人多者不限員數各處試用
守令可兼管義兵防禦諸軍鄂囉勸農事所在上司不
許擅差守令既已優升其佐貳官員比依入廣例量升
二等任滿騐守令全治者與真授不治者全削二等依
本等叙半治者減一等叙雜職人員其有智勇之士並
依上例凡除常選官于殘破郡縣及迫近賊境之處升
四等稍近賊境升二等十六年命六部諸監院正官各
舉才堪守令者一人中書省斟酌用之或任内害民受
贓者舉官量事輕重降職至元四年定廕叙之法凡廕
諸品官止廕一人以嫡長子同母弟及其子孫曾元如
無則次及旁推皆于合叙品級降一等諸九品依例遷
至正三品者止于本等流轉二品以上選自特旨五年
令三品至七品廕叙人員年二十五以上者當儤使一
年並不支俸滿日三品至五品子孫量材叙用六品七
品子准上銓注監當差使其諸路逹嚕噶齊子弟廕充
散府諸州逹嚕噶齊其散府諸州子弟充諸縣逹嚕噶
齊其諸縣子弟充巡檢凡主兵官有功升擢其舊職宜
别援有功者若陣亡許其子弟承襲(元帥招討司子孫襲為萬戶摠管子)
(孫為千戶摠把子孫為百戶給元佩金銀符管其元軍陣亡者仍以本等承襲)二十四年詔凡
舊臣勲伐有戰功者其子弟當先試以小職果才能則
大用之大德四年定制正一品子廕正五品從一品子
從五品以次而降至從五品子則從九品正六品子流
官于巡檢内用雜職于省劄錢榖官内用從六品子近
上錢榖官正七品子酌中錢榖官從七品子近下錢榖
官諸色目人視漢人優一等逹嚕噶齊子孫與民官同
傍廕依例降等至大四年令承廕子孫試一經一史通
大義者免儤使不通者發還習學蒙古色目願試者聽
仍量進一階
欽定續通典卷十八
