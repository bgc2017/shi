欽定續通典卷十七
選舉
(臣)等謹按杜佑作選舉典始自周官大司徒賓興
之制其自序以為成周俊造之目已不及唐虞之
官人三代而降選舉之法日增大約以科目取士
以銓除注官非後之制不古若也時勢然也唐代
選舉多循隋制中葉以後令格間存兩宋迄明士
人出身較易設科加少流内外官注選亦遞變司
衡之較文司銓之勘籍公私互進毁譽紛岐欲立
法以救弊貴因時為變通夫州縣察舉一也兩漢
則理魏晉則亂吏部集選一也神龍則紊開元則
理昭在前事未可槩非苐設官多則舉士之門不
得不稍廣廣且濫焉而其得官益壅滯而愈難孔
子曰一張一弛文武之道也廣薦論之門杜倖冒
之路後之科目銓除猶上世之疇咨詢考士大夫
患不為三代上之人材毋以不如三代上之造士
論官為患也考言惟華佑雖不滿薦召徵辟詎盡
宜今賢不拘方典不祧近得失具在因之革之蓋
亦選舉之衡鏡也歟佑歴代制三卷前二卷先舉
後選按時代直叙不主行文第三卷專叙唐制文
遂錯綜馬端臨譏其孝秀與銓選不分意盖指此
今續采唐代宗以後至前明故實若德宗貞元間
佑有蒐輯未盡者並著於篇其行文略依佑前二
卷而雜議論亦兼采云
第一歴代制上
第二歴代制中
第三歴代制下(考績附)
第四雜議論上
第五雜議論中
第六雜議論下
歴代制上(唐)(五代)
唐代宗廣德元年勅兩館生(崇文弘文)皆以資廕補充其經
業楷體通七者與出身永泰元年始置兩都貢舉(先是廣德)
(二年侍郎賈至言歲方囏歉舉人赴省者兩都試之至是勅禮部侍郎官號皆以知貢舉為名兩地别放及第)
(大歷七年停東都貢舉太和元年復勅權置其國子監舉人試上都如故)上嘗御宣政殿親
試諷諫主人茂才異等智謀經武博學專門等四科舉
人帝親慰勉賜御厨珍饌茶酒禮甚優異(時方炎暑帝其朝衣永日)
(危坐讀太宗貞觀政要及舉人策成悉皆觀覽一百餘道將夕有策未成者命大官給燭令盡其才夜分而罷)
登科者凡一十五人德宗貞元五年詔明經舉人所習
爾雅多是草木鳥獸之名無益理道宜令改習道德經
(十二年司業裴肅奏復之)六年禮部侍郎親故移試考功謂之别頭
至十六年罷之嗣是屢復屢罷十八年勅今後每年考
試所取明經不得過一百人進士不得過二十人憲宗
元和元年命宰臣已下監試應制舉人於尚書省以制
舉人皆先朝所徵故不親試三年明經停口義復試墨
義十條(七年侍郎韋貫之奏停墨義依舊格問口義)五經取通五明經取通
六其嘗坐法及為州縣小吏雖藝文可采勿舉穆宗長
慶元年侍郎錢徽所舉送覆試多不中選徽坐貶(段文昌奏)
(徽取士以私詔白居易王起覆試而黜者過半後故事進士唱第訖所試雜文及策送中書門下詳覆廢建)
(中三年復行長慶三年侍郎王起言向放榜而始詳覆今請先詳覆而後放榜議者多以避嫌失職非之)二
年立三史科及三傳科(從諫議大夫殷侑請也)先是進士試詩賦
及時務策五道明經策三道德宗時中書舍人趙贊權
知貢舉乃以箴論表贊代詩賦而皆試策三道文宗太
和七年勅貢舉人先帖大小經二十帖次對正義十道
次議論各一道不試詩賦策八年貢院奏復試詩賦上
從内出題試之謂侍臣曰吾患文格浮薄昨試差勝乃
詔禮部歲取登第者三十人無人不必充數文宗好學
嗜古鄭覃以經術位宰相深嫉進士浮薄屢請罷之帝
曰敦厚浮薄色色有之進士科取人二百年矣不可遽
廢故事禮部試進士將及第人名先呈宰相然後放榜
是年宰相王涯奏禮部取士反先以牓示中書非至公
之道請罷先呈之例一以委有司九年中書門下奏每
年貢士僅千人據格所取其數絶少望付所司精求行
藝添滿四十人及第仍委禮部於所試諸色貢舉人元
格内減一十五人都守每年放出身黃衣人數庶令才
人速得自效從之開成元年詔勲臣子弟有能應進士
明經及通諸科者有司先加奬引五年中書門下奏貢
舉人並不許於京兆河南兩府取解仰於兩都國子監
就試(大中六年仍准於兩府集試)武宗會昌五年定公卿百寮子弟
及京畿士人寄客外州府等修明經進士業者並隸名
所在監及官學精加考試所送人數其國子監明經舊
格每年三百五十人今請送二百人進士依舊格三十
人其隸名明經請送二百人宗正寺進士送二十人東
監同華河中所送進士不得過三十人明經不得過五
十人鳳翔山南西道東道荆南鄂岳湖南鄭滑浙西浙
東鄜坊宣商涇邠江南江西淮南西川東川陜虢等道
所送進士不得過一十五人明經不得過二十人河東
陳許汴徐泗易定齊德魏博澤潞幽孟靈夏淄青鄆曹
兖海鎮冀麟勝等道所送進士不得過一十人明經不
得過十五人金汝鹽豐福建黔府桂府嶺南安南邕容
等道所送進士不得過七人明經不得過十人其諸支
郡所送人數請申觀察使為解都送不得諸州各自申
解所試進士雜文據元格合封送省宣宗大中元年禮
部侍郎魏扶奏封彦卿崔瑑鄭延休三人皆因貴胄不
敢選取所試詩賦並封進奏命翰林學士韋琮等考之
中程奉進止並放及第又諭有司考試只合在公如涉
徇私自有刑典令後但依常例取捨不得别有奏聞吏
部嘗試宏辭舉人漏洩題目為御史臺所糾其登科人
並落下時諸科取人猶濫中書門下奏禮部貢院見置
九科(開元禮三禮三傳三史學究道舉明算明法童子)徒添入仕之門曾無實
藝請起大中十年權停三年滿後赴試者令有司先進
名令中書舍人覆問本業精通堪備朝廷顧問即作等
第進名候勅處分如事業荒蕪考官當議朝責其諸道
州府薦送童子須實年十一二仍須精熟一經能自書
寫者(廣德二年停童子歲貢大歷三年再停開成三年勅諸道不得更以童子關薦然雖有是命而薦者)
(仍比比有之)如違條例本道長吏亦議懲罰懿宗咸通四年
進士皮日休請以孟子為學科不報十年以軍興停舉
(通考作十一年今從册府元龜)於十二年别許三十人及第昭宗天復
元年令新及第進士中有久在名場才沾科級年齒已
高者不拘常例各授一官禮部以王希禹等聞時人謂
之五老榜哀帝天祐四年禮部奏朝廷累年多事在遠
舉人併阻隨計逐年所司放榜皆量其人數臨事增減
今干戈稍戢水陸漸通求試雖不廣於往年而貢籍頗
甚其屈譽擬於去年數外更放三數人報可唐制舉之
名多至八十有六凡七十六科其尤貴者進士歲貢常
不減八九百人縉紳雖位極人臣不由進士者終不為
美其推重謂之白衣公卿又曰一品白衫其艱難謂之
三十老明經五十少進士其都會謂之舉場通稱謂之
秀才投刺謂之鄉貢得第謂之前進士互相推敬謂之
先輩俱捷謂之同年有司謂之座主京兆府考而升者
謂之等第州府不試而貢者謂之拔解將試各相保謂
之合保羣居而賦謂之私試造請權要謂之關節激揚
聲價謂之還往既捷列名於慈恩寺㙮謂之題名大燕
於曲江亭子謂之曲江會籍而入選謂之春關不捷而
醉飽謂之打毷氉匿名造謗謂之無名子退而肄業謂
之過夏執業以出謂之夏課(亦謂之秋卷)挾藏入試謂之書
策其大略如此若賢良方正直言極諫才識兼茂明於
體用諸科亦稱得人中葉以後未嘗廢置然前代皆天
子策覽升黜之權一出於上唐則全以付之有司故牛
僧孺輩以直言忤權倖考官坐累而劉蕡所陳尤忠憤
鯁切宰相而下皆不敢為之明白雖當時閹宦之勢可
畏亦由素無親覽之事故此輩得以刦制衡鑑之人也
至銓法自肅宗至德後天下戰討啟丐填委永泰後稍
稍平定而元載用事非賄謝不與官常衮為相思革其
弊凡奏請一杜絶之惟文辭入第乃得進然無所甄異
賢愚同滯崔佑甫代之欲收時望薦引無虚日作相未
踰年除官八百人前後相矯終不得其適(德宗謂佑甫曰人或謗卿)
(所用多涉親故何也對曰苟生平之未識何以諳其才行而用之上以為然)又河西隴右河
南河北不上計吏員大率減天寶三之一而入流者加
一故士人二年居官十年待選而考選遷除之法浸壊
德宗興元四年以京師寇盜之後天下蝗旱穀貴選人
不能赴調乃命吏部侍郎劉滋知洪州選事以便江嶺
之人貞元四年吏部奏艱難以來兩都士類散在遠方
三庫勅甲又經失墜人多罔冒吏或詐欺分見官者謂
之擘名承已死者謂之接脚所以集選加衆真偽混然
謹其由歴狀樣乞委觀察使諸州府縣於界内應有出
身以上合依樣通狀發到所司攢勘八年從宰相陸贄
請以内外員三分之計闕集人歲以為常天下稱便(唐制)
(歲集以孟冬而選盡季春之月乾元後率三歲一調稽壅淆冒吏緣為奸士或十年不得官員闕亦累年不補)
九年中丞韋正伯奏按選格銓狀自書試日書跡不同
即駁放殿選憲宗元和二年制江淮大縣每歲據闕委
三省御史臺諸司長官節度觀察使各舉堪任縣令不
限選數許赴集臺省官及刺史赤令有闕先於縣令中
揀擇如有能否與元舉人同賞罰復置具員簿以序内
外庶官三年四月詔重定舉縣令之法委吏部精加考
覈仍令四時注擬其觀察刺史所舉不得授以本州府
縣令(是年三月詔秘書省弘文館左春坊司經局校書郎正字宜委吏部於平留選人中擇行藝注擬綜)
(覈限考入畿縣簿尉任依常格)七年八月令州府五品以上官替後本
道觀察使量其才行幹能堪奬用者每歲冬季聞薦穆
宗長慶二年詔諸道薦送大將其隨節使歸朝者令神
策六軍使及南衙常參官具由歴功績牒送中書門下
量加奬擢其常參武官准具年月日改轉諸道軍府大
將監察以上官三年改轉蓋自憲宗御宇凡朔方吳蜀
洎山東兩河累興問罪之師帝自藩邸習聞謂戎臣武
卒常宜姑息降詔優假復有工賈胥吏窺昇朝籍者厚
持緡貨納於方鎮方鎮嗜利即以大將文符給之偽其
職秩年月未幾則求薦聞必曰某以歲久宜遷某以殊
勲合奬宰臣奏擬下得王官流弊有不可詰者文宗即
位宰臣次第矯舉太和元年勅諸道諸軍諸使應奏判
官并每年冬薦者除新開幕府據元額署外向後闕某
職奏某人充如更奏者即云某職某人緣某事停奏某
人替臺省官兩考者不在冬薦限又勅釐革兩畿及諸
道奏請散官州縣等官惟三劍三川硤内及諸道比遠
許奏縣令錄事參軍每道不得過三五人其餘並停二
年詔曰内外官曹上自要重下至卑散班行府縣更無
闕員薦請沿替為弊滋深況文武名分授受各殊其諸
使諸道等今後宜依注例除舊有正官外不得兼受正
官三年權停東選(大宗時東人選者集於洛州謂之東選)又詔諸道進奏
官有奏請帶正官者不得兼簡較及憲官如准諸道諸
軍諸使例請簡較兼憲官充則不得帶正員官四年中
書門下奏河北諸道滄景德棣之類經破傷之後靈夏
邠寧鄜坊涇原振武豐州全無俸料有出身人及正員
官悉不肯去吏部從前多不注擬如假攝有勞許於諸
色人中量事奏三數員從之六年從御史臺奏諸道節
度觀察防禦經略等使有子孫授京城及諸州府官勒
歸本任不得奏請勾留七年中書門下奏親人之切無
如縣令又錄事參軍糾察屬縣課責下僚一郡紀綱藉
其提舉吏曹注擬真偽難知豈若考績效於理所聽善
惡於甿謠望令京兆河南尹及天下刺史各於本府本
道常選人中擇堪為縣令司錄錄事參軍人名具課績
才能聞薦其諸州先申牒觀察使都加考覈申吏部集
選(吏部尚書侍郎引詣銓曹試時務狀一道訪以理人之術及陳歴仕課績但取事理明切不假詞華)取
理識優長者為等第便於大縣難理處注擬(仍取稅五萬貫以下)
(縣注授免占常選人闕員)如有犯贓以本州長吏處分(百貫已下刺史量削階秩)
(百貫已上移守僻遠小郡)觀察使委中書門下奏聽進止其犯贓官
縱遇恩赦不在收叙之限八年正月吏部奏准疏理諸
色入仕人等今諸司流外令吏府史掌固禮生楷書醫
工及諸軍諸使承優官典(總一千九百七十二員請減六百五十七員)兵部
奏應管左右仗千牛僕寺殿中省進馬左右金吾仗長
上(共一百六十一員請減六十七員)文簡武簡三衛每年定數(六十人)禮
部奏明經弘文館生太廟郊社齋郎掌坐等(共五百五十二人減)
(一百三十人)並請權減從之初中書門下以諸色科目選人
凡未有出身未有官只合於禮部應舉其有出身有官
者方合於吏部赴科目選比年格文差互多有白身及
用散試官并稱鄉貢者及注擬之時即妄論資次曾無
格例其宏詞拔萃學究一經則有定例然亦不在用散
試官限其三禮三傳一史三史明習律令並令所司薦
試及第明習律令同明經一史三禮三傳同進士三史
當年關送吏部(唐選舉之法州府所升者試之禮部禮部所升試之吏部其法截然然觀貞元)
(九年御史中丞韋正伯劾奏七年冬京兆府踰濫解送之人已授官六十六人則未經禮部者徑入吏部知唐)
(中葉以後法度廢紊者多矣)至太和九年又奏國家取士遠法前代
進士科得人為盛然於入仕須更練達起來年進士及
第後三年任選委吏部依資盡補州府參軍緊縣簿尉
宦滿之後來年許選三考後聽諸使府奏用便入協律
郎四衛佐未滿者不在奏限(如任江淮官特與免其綱使)開成二年
二月左衛大將軍張克勤請以叙一子官迴與外甥不
允(前請迴授並蒙允許至是准左司員外郎裴夷直斷若無已子許及周親自有息男不得妄移他族遂定)
(為例)時諸道有以試御奏授州縣官者上曰每年選人辛
苦尚無缺員與之試御奏授不可輕許(惟河北道吏部不注許其奏請)
由是倖進暫息又詔曰近日諸色入流人多官途隘窄
諸道軍將自有衣糧月俸若更占州縣員闕則文吏無
所容身今後諸道節度團練防禦等使不得更奏軍將
充巡内上佐等官京有司有專知別當及諸色職掌近
日諸司奏請州縣及六品已下充本司職掌援引舊例
色目漸多致溢舊額今後各於本司見任官内揀擇差
署不得别更奏官四年停嶺南五管及黔中道選補初
兩道得任土人遣郎官御史為選補使亦有不遣御史
者元和間令五年一集選前一年南曹先牒催文解太
和五年(玉海作三年)權停至是吏部以請詔曰兩道選補停
罷多時極為利便隔年舉奏撓動遠情議者以人遠地
便不足為慮不知一方之政得其人則一境之人受其
福苟非其人則假攝之官皆授里人至有胥賈用賄求
假本州令錄裒剥恣私宜更停五年七月詔諸道並不
得奏人唯河北諸道河東澤潞山劍三川京北京西管
内官員稍多假攝之中悉有勞效每年許奏兩三人(仍須)
(元額闕不得替見任人時嶺南節度使盧鈞奏海嶠擇吏與江淮不同若非諳熟土風即難搜求人瘼且嶺中)
(往弊南選今弊北資臣嘗管二十二州惟韶廣官僚每年吏部選授道路遐遠瘴癘交侵更以俸入單微號為)
(比遠非下司貧弱即遠處無能之流比及到官皆有積債鮮識廉恥臣任四年備知情狀其潮州官吏伏望特)
(循往例不令吏部注擬且委本道求才若攝官廉慎有聞依前許觀察使奏正勅旨依之)至武宗時
以州縣攝官常懷苟且委本州刺史於當州諸縣分配
公事勾當如官員數少力實不逮即於前資官選擇差
攝不得取散試官充又令進士至合選年許諸道依資
奏授試官充職如奏授州縣官即不在兼職之限又縣
令闕人許觀察使於前資攝官内薦論宣宗大中六年
令縣令司錄錄事參軍今任四上考減兩選餘官得四
上考縣令司錄參軍得三上考並減一選懿宗咸通十
二年依中書門下奏河東潞府邠寧涇原靈武鹽夏振
武天德鄜坊滄德易定三川等道觀察防禦等使及嶺
南五管每道每年除令錄外許量奏簿尉及中下州判
司縣丞共三人(偏州不在奏州縣官限)諸道節度及都團練防禦
使下將校奏轉試官及憲御等令諸節度使每年量許
五人都團練防禦量許三人其御史中丞已下須有戰
伐功勞任具事績申奏簡勘處分以外不得更有奏請
僖宗廣明元年勅選人粟錯長名駁放者除身名踰濫
及欠選欠考外以比遠殘闕收注(文宗開成二年帝以粟錯長名駁放選人)
(經冬窮悴哀訴可矜勅吏部簡勘如非大段瑕病即與重收注擬不得用平留闕如員闕不相當一唱不伏官)
(者便任冬集其未經中書門下陳狀者勅下後不得續收今年以後亦不為例)哀帝天佑二年
詔曰吏曹注擬申到中書過驗酌量三銓曠務今後州
府令錄委吏部注擬中書門下不除授時選人多有重
疊磨勘之際各有争論銓司言具狀須與注擬到任替
闕參差請准舊條殿選如是格式申送員闕不得更妄
指射旋以梁王朱全忠請令三銓處分常調選人並准
舊例其四鎮管内官員候本道申闕到省方與注擬
五代當干戈搶攘之歲貢舉未嘗廢也惟土宇分割人
士流離故每年所取進士其多者僅及唐盛時之半但
三禮三傳學究明經諸科唐時所取甚少而晉漢後明
經諸科中者動以百人計蓋帖書墨義承平之時士鄙
其學國家亦賤其科而不取喪亂以來文字墜廢為士
者往往從事帖誦之末國家亦姑以為士子進取之途
故其所取反數倍於唐盛時也
梁太祖開平元年凡諸道貢舉人秋薦時藩方不加親
試號為拔解者並令止絶又勅禮部貢院每年所放明
經及第不得過二十人先後詔求卓犖不羈沈潛用晦
究古今刑政之源達禮樂質文之奥者奏試所長待以
不次然有其制而無其實也禮部所放進士薛鈞以父
延珪為左司侍郎勅令落下其後兵部尚書知貢舉(唐開)
(元時以禮部侍郎專知貢舉其後或以他官領多用中書舍人及諸司四品清資官惟會昌中命太常卿王起)
(知貢舉時亦檢校僕射至五代時或以兵部尚書或以戶部刑部侍郎為之不復專主禮部蓋自乾化元年以)
(尚書左僕射楊涉知貢舉始也)姚洎言曩時進士不下千人近歲觀光
之士人數不多加以在位臣僚罕有子弟就其寡少復
避嫌疑實恐因循漸為廢墜請令在朝公卿親屬將相
子孫有文行可取者許所在州府薦送以廣毓才之義
從之翰林學士鄭珏連知貢舉鄴人趙都賂之人報翌
日登第都鄉人聶嶼聞不捷詬來人以嚇之珏懼亦與
嶼第時吏部擬官中書除授多行請託但假貨財雖嚴
勅有司官長仍徇私情而靡才實焉
後唐莊宗同光二年中書門下請權停貢選一年不允
三年以新進士符蒙正等不塞輿望勅翰林院覆試(宣徽)
(使李紹宏之毁也升王徹為第一桑維翰第二符蒙正第三成僚第四)並勅今後禮部所
試委中書門下子細詳覆奏聞又童子科委本州府依
諸色舉人例考試結解送省任稱鄉貢童子長吏不得
表薦若無本處解送本司不在考試之限(長興元年勅每年所放童)
(子不得過十人)四年正月五科舉人許維岳等一百人進狀言
伏見新定格文三禮三傳每科祗放兩人方今三傳一
科五十餘人三禮三十餘人三史學究一十人若每年
祗放兩人及一人逐年又添初舉縱謀脩進皆恐滯留
伏見長慶咸通年放舉人元無定式又同光元年春榜
亦一十三人請依此例以勸進脩奉勅依為永例明宗
天成三年趙鳳知貢舉備陳場中利病七月勅今後應
三傳三禮三史開元禮學究等考試本業畢後引試對
策時宜令主司於時務中取要當策題精詳考校但能
周通典切即放及第不及此格者本業雖精亦須黜落
應九經五經明經帖書及格後引試對義主司於大經
泛出問義五通於簾下書於試紙令隔簾逐段解說但
不失疏註義理通二通三始得入策策並於時務中採
取對策許直言其事初進士帖經通三者准放五年禮
部貢院奉勅進士帖經本朝舊制近來此道稍墜負藝
者雖多能帖經者甚少恐此一節或滯羣材今年應進
士舉所試文策及格帖經或不及通三與放及第來年
秋詞賦人所習一大經許令對義今逐處解到進士當
司引試雜文帖經後令别於所習一大經内對義目五
道考試通二通三准帖經例予其入格長興元年二月
勅此後貢院應試三傳三禮宜令准進士九經五經明
經例逐場去留不得候終場方定仍具所通否粗一一
於牓内告示其學究不在念書可特示墨義三十道亦
准上指揮(五科中惟學究文書最少乃令念其經而通其義故曰學究今祗許墨義即學者皆專於)
(此科時論非之)五月停宏詞拔萃明算道舉百篇等科復明法
科時及第新進士李飛賦内犯韻李穀犯韻一處又詩
内錯寫一字中書門下奏恕其誤其餘多放再解就試
師門門生諸稱及落第舉人無故改名者悉予禁止四
年禮部貢院奏貢人至元日列在方物之前以備充庭
之禮(始於唐長夀三年從左拾遺劉承慶之請)近來直至臨鎖院前赴天應
門外朝見今後請令舉人復赴正仗如舊法並從之(或以)
(人數不少祗取諸科解頭一人就列其餘續至者俟齊日别令朝見)舊例舉人就試日皇
城司差人於院門前聽察舉人挾帶文書放榜日設棘
於門又閉院門以防下第不逞者貢舉考試官侵星便
出及第人赴五鳳樓前謝恩赴國學謝先師和凝知貢
舉徹棘啟門至晚始出請令舉子於朝堂謝恩訖即赴
國學永為定制自唐末喪亂縉紳之家或以告勅鬻於
族姻至有舅叔拜甥姪者選人偽濫郭崇韜奏革其弊
令未合格人及無名駁放者將偽濫人陳論其見任官
及諸道選人身死並須申報本州令錄於告身書身死
月日選人亦不得周歲逗留致作京債有懼罪逃移者
所司申奏勿齒時澄汰甚嚴放棄田閭塗毁告身者十
七人(左拾遺李慎儀吏部員外王松上言崇韜行矯枉過直之道成欲益反損之文選人一事闕違並涉)
(踰濫文書一紙有誤數任皆不勘詳自天下亂離將五十載無人不遇兵革無處不遭焚燒文書保全固應極)
(少至二年以來選人不敗赴集諸道皆是攝官恩澤不行禄秩皆廢且攝官祗自州府多因賄賂朝廷不知姓)
(名所司不考課績皆無拘束得恣貪殘若不别為條例不惟時病難息益亂國章請委銓曹子細簡量但可去)
(其踰濫不失本規酌中以為定制從之惟諸道猶奏請州縣乃令節度使管三州已上者每年許奏管内官三)
(人三州已下者許奏二人防禦使每年許奏一人天成二年許各多奏一人其刺史無薦奏之例不得指請)
天成二年令選人過格十年外不在赴集之限有隠憂
者殿五選(制曰人倫之責孝道為先既有負於尊親定不公於州縣)初馮道等議常
調選人限於格例銓注以至留滯而州縣吏員多以顔
情兼攝乃議減選補吏以杜倖門然是時九州既未混
同十道半違聲教吏員多益州縣無添至長興四年行
減選之勅(一選者無可減兩選三選者減一選四選五選者減兩選六選七選者減三選八選九選)
(者減四選十選十一選者減五選十二選者減六選)諸色勸進人及山陵行事官
兼每年黃衣選人數千皆援減選並合除官宰相將至
内門則數百為羣喧訴詰難騶吏不能止後追罷此勅
廢帝清泰二年三銓注擬選人有自超一資至五資亦
有三兩人超六資七資八資者門下省言天成三年已
前許超折一資者不過三兩人天成三年後格不許超
折而中書以重議改移便成淹滯今年請據所注押定
從之三年詔以内外臣僚迭均勞逸其兩使判官畿赤
縣長取郎中員外補闕拾遺三丞五博少列官僚選擢
晉高祖天福三年翰林學士承旨兵部侍郎權知貢舉
崔梲奏今年就舉比常歲倍多科目之中兇豪甚衆每
駁榜出時有喧張互相朋扇請令舉人落第後或不甘
心令自投狀披陳却請所試與疏義對證兼令其日一
甲共較儻實負抑屈所司難逭憲章如妄有陳論痛加
懲斷其明年停舉又明年罷明經童子宏詞拔萃明算
道舉百篇等科(先是廢及第人與主司選勝宴及中書舍人靸鞋接見舉人兵部禮部引人過)
(堂日幕次酒食會客悉皆罷之)惟明法一科勅令五選集合格注官優
與處分出帝開運元年復明經童子二科其考試進士
仍以三條燭為限有懷藏書册者不令就試(長興二年改晝試時)
(又有容縱懷藏者乃從知貢舉竇貞固所請)高祖初行軍副使等例從替罷
者許就家居一年赴闕後即據資比擬以免候闕委困
又令正官滿日長吏預前奏聞不得朝攝暮替又令參
選考驗時所司簡點文書如有粟錯詳酌事理非藏奸
隠倖者免其駁放然是時選格甚繁每月送闕不過五
員七員開運中吏部侍郎王易簡請南曹詳定解樣兼
備錄長定格取解條例各下諸州如禮部貢院版樣立
州縣門每選人取解時各准條件遵給行從之
漢隠帝時刑部侍郎邊歸儻言每年貢舉人動應五舉
六舉多至二千三千事業不精人文何取請勅三京鄴
都就道州府長官合發諸色貢舉人文解者精加考校
不得濫有舉送其選法多依後唐及晉事例令州縣官
幕府官曾受命契丹者追文書毁廢者取唐晉出身文
書本選外仍殿兩選降三資注擬凡唐晉諸科及第人
於契丹年號内出給冬集者許追毁換給仍據新給年
月日理選又從右拾遺高守瓊言勅年未三十者不得
任縣令七十者並宜注優散官
周太祖廣順三年禮部侍郎趙上交請增改貢院諸科
規條時翰林學士承旨刑部侍郎權知貢舉徐合符又
參酌新舊陳奏條制(九經元格帖經一百二十帖對墨義泛義口義共六十道策五道趙)
(上交請罷帖書泛義口義對墨義一百五十道今去泛義口義都對墨義六十道其帖書對策依元格五經元)
(格帖書八十帖對墨義五十道今請對墨義十五道明法元格帖律令一十帖對律令墨義二十道策試十條)
(去年罷帖對義六十道今請依元格學究元格念書對墨義各二十道策五道去年罷念書都對墨義五十道)
(今請依去年起請三禮對墨義九十道去年添四十道今請依元格三傳對墨義一百一十道去年對四十道)
(今請依元格開元禮三史元格各對墨義三百道策五道去年加對五十道請依元格進士試雜文詩賦帖經)
(二十帖對墨義五十道去年代帖經對義别試雜文二首今請依别試雜文其帖書對義依元格童子念書二)
(十四道請添念五十道及三十通者放)有勅宜依仍於引試之時精加考
校逐場去留無藝者雖應舉年深不得饒借場數有藝
者雖遭黜落並許陳訴祗不得於街市省門故為喧競
及投無名文字訕毁主司違者配流邊遠同保人永不
得赴舉又今後舉人須取本貫文解遠者祗許兩京給
解世宗顯德二年禮部侍郎劉温叟於進士十六人勅
令看詳黜落十二人五年右諫議大夫劉濤於東京試
士後率新進士劉坦已下十五人赴行在以所試詩賦
進呈上以其詞多紕繆命翰林學士覆試退落七人濤
坐責官翰林學士尚書禮部侍郎竇儀奏比來取解者
譸張薦託舉送者啟倖徇情致令就試不下三千登科
罕踰一百且明經童子二科尤宜勅罷其進士請今後
省卷限納五卷以上於中須有詩賦論各一卷餘外雜
文歌篇並許同納祗不得有神道碑誌文之類其帖經
對義並須實考通三以上為合格將來却復晝試其不
及第人以文藝優劣定為五等文字乖舛詞理紕繆甚
者為第五等殿五舉次者為第四等殿三舉以次稍優
者為第三第二第一等並許次年赴舉三禮解試省試
第一場禮記第二場周禮第三場儀禮三傳第一場左
氏第二場公羊第三場穀梁並終而復始學究周易尚
書併為一科每經對墨義三十道仍問經考試毛詩依
舊為一科對墨義六十道及第後並為上選集諸科舉
人第一場十否者殿五舉第二場三場十否者殿三舉
其三場内有九否者並殿一舉其進士及諸科所殿舉
數並於試卷朱書封送中書門下考試及第進士先具
姓名雜文申送中書覆奏訖下當司與諸科一齊放榜
四年詔天下諸色人中有賢良方正能直言極諫經學
優深可為師法詳閑吏治達於教化者不限前資見任
職官黃衣草澤並許應詔其逐處州府依每年貢舉人
式例差官試解尚書吏部(試策論三道共三千字已上取文理俱優人物爽秀者方)
(得解送)取來年十月集上都其登朝官亦許上表自舉自
晉漢以來設官分治釐革失中廣順初頗加更定前資
朝官罷令赴闕(漢隠帝時楊邠以前資官在外慮有游說祗令兩京居止)州郡不得
奏薦無前官及無出身人親沒未葬者不得輙求仕進
而百司奏補官吏不擇事言筆札至有不能舉其條目
者顯德二年勅曰諸司寺監收補職員須無訛濫今後
勒諸司關送吏部騐考其中者更具引騐可否連所試
書跡並本州府不係色役迴文及正身引送中書後吏
部具名聞奏候勅下勒本司補收
欽定續通典卷十七
