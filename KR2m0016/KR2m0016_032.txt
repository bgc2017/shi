欽定四庫全書
欽定續通典卷三十二
職官
武官上
將軍總敘
唐肅宗至德以後十六衛及六軍(左右龍武左右神武左右神策號為六軍)
大將軍將軍員數無所改置(已詳杜佑通典)宋左右金吾衛左
右衛左右驍衛左右武衛左右屯衛左右衛官軍衛左
右監門衛左右千牛衛俱有上將軍大將軍將軍為環
衛官無定員名雖沿唐制而别無所領其禁軍皆隸三
衙(殿前司及侍衛馬軍步軍二司為三衙)其驃騎輔國鎮國冠軍懷化五
大將軍雲麾歸德忠武壯武宣威明威定遠寧遠遊騎
遊擊十將軍皆為武散官遼北面官北大王院詳衮司
有北院將軍北院小將軍南大王院有南院將軍南院
小將軍近侍詳衮司有近侍將軍近侍小將軍宿直司
有宿直將軍宿直小將軍四帳都詳衮司有將軍小將
軍錫里司有錫里將軍錫里小將軍約尼糺詳衮司有
約尼糺將軍約尼糺小將軍國舅伊蘇濟勒翁帳詳衮
司有國舅本族將軍國舅本族小將軍部族詳衮司有
部族將軍部族小將軍大詳衮司有將軍小將軍大將
軍府有大將軍小將軍將軍小將軍西南路巡察司有
西南路巡察將軍其屬國有某國將軍某國小將軍遼
制將軍本非崇秩位多在詳衮都監之下惟大將軍府
各統所治軍之政令故以大將軍統之而小將軍及將
軍小將軍屬焉其南面官各衛亦有大將軍上將軍將
軍金制置殿前都點檢有左右衛將軍副將軍宿直將
軍侍衛將軍其左右屯衛將軍左右領軍衛大將軍千
牛將軍殿前侍御衛大將軍專值扈從其龍虎衛金吾
衛驃騎衛三上將軍奉國輔國鎮國三上將軍昭武昭
毅昭勇安遠定遠懷遠六大將軍廣威宣威明威信武
顯武宣武武節武德武義武略十將軍皆為武臣散官
章宗泰和六年伐宋權設平南撫軍上將軍平南冠軍
大將軍平南龍驤將軍平南虎威將軍平南盪江將軍
軍還即罷元監門大將軍將軍武衛將軍左右衛大將
軍將軍金吾大將軍將軍羽林將軍殿前將軍領軍將
軍夾輅將軍皆扈從官殿内將軍殿外將軍宿直將軍
皆執事官其龍虎衛金吾衛驃騎衛奉國輔國鎮國六
上將軍昭武昭勇昭毅安遠定遠懷遠六大將軍廣威
宣威明威信武顯武宣武武節武德武義武略十將軍亦為
武臣散官明太祖洪武中命徐逹為大將軍有節鉞其
後總兵掛印稱將軍者雲南曰征南將軍大同曰征西
前將軍湖廣曰平蠻將軍兩廣曰征蠻將軍遼東曰征
東前將軍宣府曰鎮朔將軍甘肅曰平羌將軍寧夏曰
征西將軍交趾曰副將軍延綏曰鎮西將軍又各總兵
官下有遊擊將軍京營有佐擊將軍其驃騎金吾龍虎
鎮國定國奉國昭勇昭毅昭武懷遠定遠安遠明威宣
威廣威宣武顯武信武武德武節武略武毅各將軍皆
武臣散階之職無所職掌
左右衛(并親衛)
唐制左右衛上將軍各一人大將軍各一人將軍各三
人掌宫禁宿衛凡五府三衛及折衝驍騎番上者受其
名簿而配以職皇帝御正殿則守諸門及内廂宿衛仗
非上日亦將軍一人押仗將軍缺以中郎將代將軍掌
貳上將軍之事宋左右衛亦有上將軍大將軍為環衛
官無定員皆命宗室為之亦為武臣之贈典大將軍以
下又為武臣責降散官徽宗政和中改武臣官制而環
衛如故盖雖有四十八階别無所領故也宋制禁兵分
隸殿前及侍衛兩司所稱十二衛將軍皆空官無實高
宗時多不除授孝宗隆興中始命學士洪遵等討論典
故復置十六衛號環衛官以承宣使領左右衛上將軍
在内則兼帶在外則不帶正任為上將軍遥郡為大將
軍正親兄弟子孫試充又詔祖宗諸后自明肅至欽慈
諸后及后妃嬪御之家各具本宗堪充諸衛官以名銜
聞其殿前司有都指揮使副都指揮使都虞候各一人
掌殿前諸班直及步騎諸指揮之名籍凡統制訓練番
衛戌守遷補賞罰皆總其政令而有都檢點副都檢點
之名在都指揮之上後不復置入則侍衛殿陛出則扈
從乘輿大禮則提點編排整肅禁衛鹵簿儀仗掌宿衛
之事都指揮使以節度使為之副都指揮使都虞候以
刺史以上充資序淺則主管本司公事馬步軍亦如之
備則通治闕則互攝其騎軍有殿前指揮使内直散員
散指揮散都頭散祗候金鎗班東西班散直鈞容直及
捧日以下諸軍指揮步軍有御龍直骨朵子直弓箭直
弩直及天武以下諸軍指揮其諸班有都虞候指揮使
都軍使都知副都知押班其御龍諸直有四直都虞候
本直各有都虞候指揮使副指揮使都頭副都頭十將
將虞候騎軍步軍有捧日天武左右四廂都指揮使捧
日天武左右廂各有都指揮使每軍有都指揮使都虞
候每指揮有指揮使副指揮使每都有軍使副兵馬使
十將將虞侯承局押官各以其職隸於殿前司渡江後
都指揮間虛不除則以主管殿前司一員任其事專掌諸
班直禁旅扈衛之事捧日天武四廂隸焉宿衛親兵並
聽節制其下有統制統領將佐等分任其事初渡江時
制多草創各衛之制未備稍稍招集填置三帥資淺者
各有主管某司公事之稱又别置御營司擢王淵為都
統制其後外州駐劄又有御前諸軍都統制之名又併
入神武軍以舊統制統領改充殿前統制統領官淳熙
以後四廂之職多虛而殿前職司有權管幹有時暫照
管之號愈非乾道以前之比矣其侍衛親軍馬軍及步
軍各有都指揮使副都指揮使都虞候各一人各掌其
本軍諸指揮之名籍凡統制訓練番衛戌守遷補賞罰
皆總其政令侍衛扈從及大禮宿衛所掌如殿前司馬
軍自寵衛而下有左右四廂都指揮龍衛左右廂各有
都指揮使每軍有都指揮使都虞候每指揮有指揮使
副指揮使每都有軍使副兵馬使十將將虞候承局押
官各以其職隸於馬軍司高宗建炎已後復置主管侍
衛馬軍司一人掌出入扈衛守宿之事步軍自神衛左
右四廂而下其設官及職掌與馬軍同建炎後復置主
管侍衛步軍司一人所掌與侍衛馬軍司同遼北面官
侍衛司掌御帳親衛之事有侍衛太師侍衛太保侍衛
司徒侍衛司空侍衛北護衛府掌北院護衛之事有北
護衛太師北護衛太保北護衛司徒總領護衛司有總
領左右護衛左護衛司有左護衛太保左護衛右護衛
司有右護衛太保右護衛其南護衛司設官亦如之宿
衛司專掌宿衛之事有總宿衛事亦曰典宿衛事總知
宿衛事同掌宿衛事宿衛官禁衛局有總禁衛事禁衛
長宿直司掌輪直官員宿直之事有宿直詳衮宿直都
監宿直將軍宿直小將軍宿直官宿直護衛皆為北面
御帳官南面官有左右衛大將軍(聖宗開泰七年皇子宗簡為右衛大將軍)
上將軍金殿前左衛將軍副將軍殿前右衛將軍副將
軍掌宫禁及行從宿衛警嚴仍總領護衛又有左右宿
直將軍掌總領親軍皆隸殿前都點檢司其殿前都點
檢兼侍衛將軍都指揮使掌行從宿衛關防門禁督攝
隊仗總判司事殿前左副都點檢兼侍衛將軍副都指
揮使右副都點檢同專掌宫掖及行從元世祖至元八
年改侍衛為右衛掌宿衛扈從及屯田(凡屯田各官詳見諸卿司農寺)
國有大事則調度之二十年置都指揮使一人副都指
揮使一人二十一年置僉事二人成宗大德十一年已
後增省不一後定置都指揮使二人副都指揮使二人
僉事二人在衛中衛官職省置略與左衛同前衛後衛
置於至元十六年設官與左衛同又置右阿蘇衛親軍
都指揮使司掌宿衛城禁置達嚕噶齊一人都指揮使
三人副都指揮使二人僉事二人其屬有經歴知事承
發架閣照磨等官其左阿蘇衛親軍都指揮使司設官
職掌與右阿蘇衛同皆隸樞密院其左右衛大將軍將
軍皆為扈從執事之官明京衛指揮使司指揮使一人
指揮同知二人指揮僉事四人鎮撫司鎮撫二人其番
直宿衛名親軍者二十有六曰錦衣衛(主巡察緝捕理詔獄以都督都)
(指揮領之蓋特異於諸衛馬)曰旗手衛曰金吾前衛曰金吾後衛曰
羽林左衛曰羽林右衛曰府軍衛曰府軍左衛曰府軍
右衛曰府軍前衛曰府軍後衛曰虎賁左衛(是為上十二衛太祖)
(洪武中置)曰金吾左衛曰金吾右衛曰羽林前衛曰燕山左
衛曰燕山右衛曰燕山前衛曰大興左衛曰濟陽衛曰
濟州衛曰通州衛(是為上十衛成祖永樂中置)曰騰驤左衛曰騰驤
右衛曰武驤左衛曰武驤右衛(宣宗宣德八年置)因番上宿衛
故名親軍不隸五都督府其京衛隸都督府者三十有
三曰留守左衛曰鎮南衛曰驍騎右衛曰龍虎衛曰瀋
陽左衛曰瀋陽右衛隸左軍都督府曰留守右衛曰虎
賁右衛曰武德衛隸右軍都督府曰留守中衛曰神策
衛曰應天衛曰和陽衛隸中軍都督府曰留守前衛曰
龍驤衛曰豹韜衛隸前軍都督府曰留守後衛曰鷹揚
衛曰興武衛曰大寧中衛曰大寧前衛曰會州衛曰富
峪衛曰寬河衛曰神武左衛曰忠義右衛曰忠義前衛
曰忠義後衛曰義勇右衛曰義勇前衛曰義勇後衛曰
武城中衛曰蔚州左衛隸後軍都督府又京衛非親軍
而不隸都督府者十有五曰武功中衛曰武功左衛曰
武功右衛隸工部曰永清左衛曰永清右衛曰彭城衛
曰長陵衛曰獻陵衛曰景陵衛曰裕陵衛曰茂陵衛曰
泰陵衛曰康陵衛曰永陵衛曰昭陵衛
長史唐置一人掌判諸曹五府外府廩禄卒伍軍團之
名數器械車馬之多少宋遼金元明皆無之
錄事參軍唐置一人掌受諸曹及五府外府之事勾稽
抄目印給紙筆宋遼金皆無之元各衛置經歴二人知
事二人照磨二人明諸衛亦有經歴知事吏目各一人
倉曹參軍唐置二人掌五府文官勲考假使祿俸公廨
田園食料醫藥宋遼金元皆無明諸衛有倉大使副使
各一人
兵曹參軍唐置二人宋遼金元明皆無
騎曹參軍唐置一人宋遼金元明皆無
冑曹參軍唐置一人宋遼金元明皆無
親衛唐置親衛之府一曰親府勲衛之府二曰勲一府
曰勲二府翊衛之府二曰翊一府曰翊二府凡五府每
府中郎將一人左右郎將一人兵曹參軍事各一人凡
中郎將掌領校尉旅師親衛勲衛之屬宿衛者而總其
府事左右中郎將郎貳焉宋三衛官置郎一人秩比中
大夫中郎為之貳文武各一人秩比朝議大夫博士二
人主簿一人其親衛府郎十人中郎十人親衛官以后
妃嬪御之家有服親及翰林學士并管軍正任觀察使
以上子孫為之勲衛府郎十人中郎十人以勲臣之世
賢德之後有服親大中大夫以上及正任團練使遥郡
觀察使以上子孫為之翊衛府郎二十人中郎二十人
文武各四十人以卿監正任刺史遥郡團練使以上子
孫為之凡三衛郎治其府之事率其屬日直於殿陛長
在左立起居郎之前貳分左右文東武西立都承旨之
後仗退治事於府博士掌教道校試三衛所習文武之
藝親衛立於殿上兩旁勲衛立於朵殿翊衛立於兩階
衛士之前遼南面官亦有親衛勲衛翊衛金元親衛翊
衛皆扈從之官明不設
左右驍衛
唐制左右驍衛上將軍各一人大將軍各一人將軍各
二人掌同左右衛所置官屬亦與左右衛同宋左右驍
衛亦有上將軍大將軍將軍並為環衛官無定員與左
右衛將軍同遼南面官亦有左右驍衛大將軍上將軍
將軍金元皆無(明諸衛詳載左右衛中)
左右武衛
唐制左右武衛上將軍各一人大將軍各一人將軍各
二人掌同左右衛所置官屬亦與左右衛同宋左右武
衛亦有上將軍大將軍將軍並為環衛官無定員與左
右衛將軍同遼南面官亦有左右武衛(聖宗統和十二年加王□忠左)
(武衛上將軍)金無之元武衛親軍置都指揮使司至元二十
六年樞密院以六衛六千人大都屯田三千人近路迤
南萬戶府一千人總一萬人立武衛設官五員成宗元
貞大德年間累增都指揮使四人武宗至大三年省四
人後定置衛官達嚕噶齊一人都指揮使三人副都指
揮使二人僉事二人其屬經歴二人知事二人照磨一
人屬樞密院其武衛將軍為扈從執事之官(明諸衛詳載左右衛)
(中)
左右威衛
唐制左右威衛上將軍各一人大將軍各一人將軍各
二人掌同左右衛所置官屬亦與左右衛同宋無威衞
有屯衛上將軍大將軍將軍亦為環衛官遼南面官有
左右威衛金亦無之元左都威衛使司使三人副使二
人僉事二人經歴知事照磨各一人其右都威衛設官
與左都威衛同(明諸衛詳載左右衛中)
左右領軍衛
唐制左右領軍衛上將軍各一人大將軍各一人將軍
各二人掌同左右衛宋無領軍衛有左右衛官軍衛上
將軍各一人大將軍各一人將軍各二人為環衛官無
定員與左右衛將軍同遼南面官亦有左右領軍衛金
左右領軍衛大將軍專直扈從元領軍將軍亦專直扈
從明不設
左右金吾衛
唐制左右金吾衛上將軍各一人大將軍各一人將軍
各二人掌宫中京城巡警烽候道路水土之宜其官屬
與左右衛同宋左右金吾衛有上將軍大將軍將軍為
環衛官無職掌往往以節度使領左右金吾衛上將軍
又置皇城司幹當官七人以武功大夫以上及内侍都
知押班充掌宫城出入之禁令凡周廬宿衛之事宫門
啟閉之節皆隸焉每門給銅符二鉄牌一以時參驗而
啟閉之總親從親事官名籍辨其宿衛之地以均其番
直人物偽冒不應法則譏察以聞遼北面官設御帳官
(詳見左右衛)南面官有左右金吾衛金宫城諸門衛禁掌於
殿前司左右宿直將軍又置武衛都指揮使司有都指
揮使副都指揮使副都判官等官掌防衛都城警捕盜
賊其屬有鈐轄同鈐轄十人都鈐轄四人都將二十人
掌管轄軍人防衛警捕之事其職掌與唐金吾衛同其
金吾衛上將軍為武臣散官元置哈喇婁萬戶府達嚕
噶齊一人萬戶一人掌守禁門等處應直宿衛隸大都
督府其大都留守司亦掌守衛宫闕及門禁關鑰啟閉
之事所屬城門尉凡十有一門每門設尉一人副尉二
人至元二十年置以四集賽巴爾噶齊為之二十四年
復以六衛親軍參掌上都留守司亦同不設尉其金吾
衛上將軍為武臣散官大將軍將軍為扈從執事官明
洪武三年置留守衛指揮使司專領軍馬守禦各城門
及巡警皇城與城垣造作之事後陞為留守都衛統轄
天策豹韜飛熊鷹揚江隂廣洋横海龍江水軍左右十
衛八年復為留守衛與天策等八衛俱為親軍指揮使
司並隸大都督府十一年改為留守中衛增置左右前
後四衛仍為親軍十三年始分隸五都督府其金吾羽
林等十九衛亦掌守衛巡警
左右監門衛
唐制左右監門衛上將軍各一人大將軍各一人將軍
各二人掌諸門禁衛及門籍文武官九品以上每月送
籍於引駕仗及監門衛衛以帳報内門凡朝參奏事待
詔官及繖扇儀仗出入者閱其數行幸則率屬於衙門
監寺宋左右監門衛有上將軍大將軍將軍為環衛官
無定員與左右衛將軍同遼南面官亦有左右監門衛
金不設元監門大將軍將軍為扈從執事官明無
左右千牛衛
唐制左右千牛衛上將軍各一人大將軍各一人將軍
各二人掌侍衛及供御兵仗以千牛備身左右執弓箭
宿衛以主仗守戎器朝日領備身左右升殿列侍親射
則率屬以從凡御仗之物二百一十有九羽儀之物三
百宋左右千牛衛有上將軍大將軍將軍為環衛官無
定員與左右衛將軍同又有帶御器械選三班以上武
幹親信者佩櫜鞬御劒或以内臣為之止名御帶真宗
咸平元年改為帶御器械仁宗景祐二年詔自今無得
過五六人慶歷元年詔遇闕員曾歴邊任有功者補之
南渡已後諸將在外皆帶職蓋假禁近之名為軍旅之
重高宗紹興二十九年詔中外舉薦武臣無闕可處增
置帶御器械四人然近侍亦或得之亦唐千牛衛之職
也遼南面官有左右千牛衛(聖宗太平四年見千牛衛將軍蕭順)金直仗
之官掌於殿前都點檢司無千牛衛其千牛將軍專直
扈從元直仗之官即在五衛(左右前後中五衛詳見左右衛)無千牛衛
明錦衣衛凡朝會巡幸率大漢將軍(共一千五百七人)侍從扈
行宿衛則分番入直朝日夕月耕耤視牲則服飛魚服
佩繡春刀侍左右其府軍前衛掌統領幼軍輪番帶刀
侍衛又有騰驤等衛掌帥力士直駕隨駕
左右羽林衛
唐制左右羽林軍大將軍各一人將軍各三人掌統北
衙禁兵督攝左右廂飛騎儀仗大朝會則周衛階陛巡
幸則夾馳道為内仗凡飛騎番上者配其職宋禁兵悉
隸殿前及侍衛兩司(詳見左右衛)無羽林衛遼南面官有左
右羽林軍金不設元羽林將軍為扈從執事官明無
左右龍武軍(左右神武等軍附)
唐制左右龍武軍大將軍各一人統軍各一人將軍三
人德宗興元元年六軍各置統軍貞元元年增將軍一
人其掌同羽林左右神武軍大將軍各一人統軍各一
人將軍三人總衙前射生兵左右神策軍大將軍各一
人統軍各二人將軍三人掌衛兵及内外八鎮兵昭宗
天復三年廢神策軍四年復置宋親軍皆隸侍衛二司
(詳見左右衛)遼南面官有左右龍虎軍左右神武軍左右神
策軍左右神威軍金龍虎衛上將軍為武臣散官元龍
虎衛上將軍亦為武臣散官明龍虎將軍亦武臣之散
階無專職
欽定續通典卷三十二
