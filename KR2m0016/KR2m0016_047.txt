欽定續通典卷四十七
禮(吉)
郊天(明)
明太祖洪武元年始建圜丘定郊社宗廟禮歲必親祀
先是中書省臣李善長等奉勅撰進郊祀議略言王者
事天明事地察故冬至報天夏至報地所以順隂陽之
義也祭天于南郊之圜丘祭地于北郊之方澤所以順
隂陽之位也自秦立四畤以祀白青黃赤四帝漢高祖
復增北畤兼祀黑帝至武帝有雍五畤及渭陽五帝甘
泉太乙之祀而昊天上帝之祭則未嘗舉行魏晉以後
宗鄭元者以為天有六名歲凡九祭宗王肅者以為天
體唯一安得有六一歲二祭安得有九雖因革不同大
扺多參二家之說元始間王莽奏罷甘泉泰畤復長安
南北郊以正月上辛若丁天子親合祀天地于南郊由
漢歴唐千餘年間皆因之合祭宋元豐中議罷合祭紹
聖政和間或分或合高宗南渡以後唯用合祭之禮元
成宗始合祭天地五方帝已而立南郊專祀天泰定中
又合祭文宗至順以後唯祀昊天上帝今當遵古制分
祭天地于南北郊冬至祀昊天上帝于圜丘以大明夜
明星辰太歲從祀太祖從其議建圜丘于鍾山之陽壇
二成上成廣七丈高八尺一寸四出陛各九級正南廣
九尺五寸東西北廣八尺一寸下成周圍墻面縱横皆
廣五丈高視上成陛皆九級正南廣一丈二尺五寸東
西北殺五寸五分甃甎欄楯皆以琉璃為之壝去壇十
五丈高八尺一寸四面靈星門南三門東西北各一外
垣去壝十五丈門制同神庫五楹在外垣北南向厨房
五楹在外壇東北西向庫房五楹南向宰牲房三楹天
池一又在外庫房之北執事齋舍在壇外垣之東南坊
二在外門外横甬道之東西燎壇在内壝外東南丙地
高九尺廣七尺開上南出戸神位正壇第一成昊天上
帝南向第二成東大明星辰次之西夜明太歲次之神
版長二尺五寸以栗木為之祝版依唐制長一尺一分
廣八寸厚二分用楸梓木為之(時議郊車上曰以玉飾車考之古禮唯祀天用)
(之若常乘之車只宜用孔子所謂殷輅然祀天之際玉輅或未備木輅亦未為不可參政張昶對曰木輅戎輅)
(也不可以祀天上曰孔子斟酌四代禮樂實為萬世之法乘木輅何損于祭祀况祀事在誠敬不在儀文也)
是年始有事于郊丘有司議配祀太祖謙讓不許二年
八月禮部尚書崔亮奏宋祥符九年議南郊壇祀天或
值雨雪則就太尉齋所望祭元經世大典載社稷壇壝
外垣之内北垣之下亦嘗建屋七間南望二壇以備風
雨曰望祀堂(即望祭殿也)請依此制上從之是年翰林學士
朱升等奉勅撰齋戒文大祀七日前四日戒後三日齋
上曰凡祭祀天地社稷宗廟山川等神為天下祈福宜
下令百官齋戒若自有所禱不關民事者不下令又以
致齋七日五日為期太久人心易怠止臨祭齋戒三日
務致精專又從禮部尚書崔亮奏大祀前七日陪祀官
詣中書省受誓戒各揚其職不共其事國有常刑十一
月祀上帝于圜丘以皇考仁祖淳皇帝配時崔亮言禮
運曰禮行于郊則百神受職今宜增天下神祇壇于圜
丘之東方澤之西又言郊特牲器用陶匏周禮疏外祀
用瓦今祭祀用瓷與古意合而盤盂之屬與古尚異宜
皆易以瓷惟籩用竹從之亮又奏考古省牲之儀遠神
壇二百步從之時仁祖已配南北郊而郊祀禮成後復
詣太廟恭謝亮言宜罷惟先祭三日詣太廟以配享告
詔可帝欲增郊壇從祀之神亮執奏漢唐煩凟不宜取
法乃止帝問郊祀天地拜位正中而百官朝參則班列
東西何故對曰天子祭天升自午陛北向答陽之義也
祭社升自子陛南向答隂之義也若羣臣朝參當避君
上之尊故升降皆由邜陛朝班分列東西以避馳道其
郊祀儀物神位配帝位板並黃質金字從祀風雲雷雨
並赤質金字其神席上帝用龍椅龍案上施錦座褥配
位同從祀位置于案不設席其祭器上帝籩豆各十二
簠簋各二豋一爵三壇上太尊二著尊一犠尊一山罍
一皆有勺有幂壇下太尊一山罍二有幂配帝位同從
祀籩豆各十簠簋各二豋一東西各設著尊二犧尊二
其禮神之玉用蒼璧幣正配位以蒼大明以紅夜明星
辰太歲皆以白牲上帝及配帝各蒼犢一大明夜明星
辰太歲各純色犢一酒齊正配位大尊實泛齊醴齊著
尊實盎齊犠尊實醍齊山罍實昔酒在壇上太尊實沈
齊山罍實事酒清酒在壇下從祀著尊實醴齊盎齊犧
尊實事酒籩豆之實正配位籩實以形鹽藁魚棗栗榛
菱芡鹿脯黑餅白餅糗餌粉粢豆實以韭葅醓醢菁葅
鹿醢芹葅兔醢筍葅魚醢脾析葅豚拍&KR1246;食糝食從祀
籩豆各十籩減糗餌粉粢豆減&KR1246;食糝食其祭服奉祀
侍祠官正從一品七梁冠國公丞相貂蟬二品六梁冠
三品五梁冠四品四梁五品三梁六品七品二梁八品
九品一梁臺官加獬廌梁數各如其品通服青羅衣其
壽革帶則有差笏以象及木其褥位拜褥用緋不用黃
道褥版位皇帝方一尺二寸厚三寸紅質青字皇太子
位方九寸厚二寸紅質青字陪祀官位並黑字白質三
年二月太常少卿陳昧言按周禮天府孟冬祀司民司
禄而獻民數榖數則受而藏之盖民食皆命于天故民
數有拜受之禮今圜丘郊祀宜以戸口錢穀之籍陳于
臺下禮畢藏于内府以見拜受民數穀數于天之義從
之五月建齋宫于圜丘之西前後皆為殿左右各小殿
為庖湢之所繚以都垣垣内外為將士宿衛之所外環
以渠前為櫺星門為橋三左右及後門各一橋帝以郊
祭之牲與羣祀牲同牢芻牧不足以别祀天之敬乃因
其舊地改作而加繪飾中三間以養郊祀牲左三間以
養后土牲右三間以養太廟社稷牲餘屋以養山川百
神之牲凡大祀犧牲前一月帝躬視滌養繼命羣臣更
日往視歲以為常(犧牲所建于神樂觀之南)又諭禮部尚書陶凱曰
人心操舍無常必有所警而後無所放乃命禮部鑄銅
人一高尺有五寸手執牙簡大祀則書致齋三日中祀
則書致齋二日太常司進寘于齋所是歲圜丘壇增風
雲雷雨從祀四年正月建郊壇于中都(先是詔以臨濠府為中都築新)
(城門十有二立圜丘于洪武門外方澤于左甲第門外後皆廢)時翰林學士陶安奏古
者天子五冕祭天地社稷諸神各有所用請製之上以
五冕禮太繁令祭天地宗廟則服衮冕社稷等祀則服
通天冠絳紗袍餘不用三月改築圜丘上成面廣四丈
五尺高二尺五寸下成每面廣一丈六尺五寸高四尺
九寸上下二成通徑七丈八尺壇至内壝墻四面各九
丈八尺五寸内壝墻至外壝墻南十三丈九尺四寸北
十一丈東西各十一丈七尺是年太常寺引周禮及唐
制與祭官擬用武官四品文官五品以上從之(後定郊祀六科)
(都給事中皆與陪祀餘祭不與)又定凡南北郊先期賜陪祀執事官明
衣布樂舞生各給新衣制陪祀官入壇牙牌凡天子親
祀則佩以入其制有二圓者與祭官佩之方者執事人
佩之俱藏内府遇祭則給無者不得入壇五年命諸司
各置木牌刻文其上曰國有常憲神有鍳焉祭祀則設
之又從陶凱奏凡親祀皇太子宫中居守親王戎服侍
從皇太子親王雖不陪祀一體齋戒六年復定齋戒儀
凡祭天地正祭前五日午後沐浴更衣處外室次早百
官于奉天門觀誓戒牌次曰告仁祖廟退處齋宫致齋
三日七年更定内壝之内東西各三壇星辰二壇分設
于東西其次東則太歲五嶽西則風雲雷雨五鎮内壝
之外東西各二壇東四海西四瀆次天下神祇壇東西
分設(凡大祀前期四日太常卿至天下神祇壇奠告中書丞相詣京師城隍廟發咨次日皇帝詣仁祖廟)
(請配享祭祀日期欽天監選擇太常寺預于十二月朔至奉天殿具奏盖古卜法不存而擇支干之吉以代卜)
(也)又定大祀拜禮始迎神四拜飲福受胙四拜送神四
拜共十二拜而畢又以舊儀太常司奏中嚴外辦及盥
洗升壇飲福受胙各致贊詞又凡祀俱設爵洗位滌爵
拭爵初升壇再拜祭酒唱賜福胙之類俱為煩凟悉去
之又以古人祭用香燭所以導逹隂陽以接神明無上
香之禮命凡祭祀罷上香上又謂學士詹同曰大祀終
獻方行分獻禮未當同乃與學士宋濓議以上初獻奠
玉帛將畢分獻官即行初獻禮亞獻終獻皆如之十年
秋命作大祀殿于南郊(太祖感齋居隂雨覧京房灾異之說謂分祭天地情有未安)
十一月冬至以殿工未成乃合祀于奉天殿親製祝文
意謂人君事天地猶父母不宜異處遂定每歲合祀于
孟春為永制即圜丘舊制而以屋覆之名曰大祀殿凡
十二楹中石臺設昊天上帝皇地祇座每歲正月中旬
擇日合祭具冕服行禮殿東西廣三十二楹正南大祀
門六楹接以步廊與殿廡通殿後天庫六楹瓦皆黃琉
璃厨庫在殿東北宰牲亭井在厨東北皆以步廊通殿
兩廡繚以圍墻南石門三洞以逹大祀門謂之内壇外
周垣九里三十步石門三洞南為甬道三中神道左御
道右黃道道兩傍稍低為從官之道齋宫在外垣内西
南東向其後殿瓦易青琉璃勅太常曰古人祀天于南
郊盖以義起耳故曰南郊祀天以其陽生之月北郊祭
地以其隂生之月至隂祭之于陽月于理可疑且掃地
而祭其來甚遠盖言祀地尚實而不尚華後世執古而
不變遂使天地之享反不如人之享若使人之享亦執
古而不變則當汙尊而坏飲茹毛而飲血巢居而穴處
也以今言之世果可行乎斯必不然也今命太常每歲
合祭天地于春首正三陽交泰之時人事之始也十二
年正月始合祀天地于南郊大祀殿太祖親作大祀文
并歌九章命魏國公徐達等分獻從祀諸神祀畢勅中
書省臣胡惟庸等曰凡有國者必以祀事為先祀事之
禮起于古先聖王其周旋上下進退奠獻莫不有儀然
儀必貴誠而人心難測至誠者少不誠者多暫誠者或
有之若措禮設儀文飾太過使禮煩人倦而神厭弗享
非禮也朕周旋祀禮十有一年見其儀太煩乃以義起
更其儀式合祀社稷既祀神乃歡洽今十二年春始合天
地大祀而上下胥悦若有肸蠁答于朕心爾中書下翰林
令儒臣紀其事以彰上帝神祇之昭格是年建神樂觀
于郊壇之西(設提點知觀教習樂舞生)二十一年三月增修南郊壇
位丹墀内疊石為臺四大明壇在東夜明壇在西星辰
壇東西各一内壝外石臺凡二十東十壇北嶽北鎮東
嶽東鎮東海太歲帝王山川神祇四瀆西十壇北海西
嶽西鎮西海中嶽中鎮風雲雷雨南嶽南鎮南海臺高
三尺有竒周以石欄陟降為磴道臺之上琢石為山形
鑿龕以置神位壇後樹以松栢外壝東南鑿池凡二十
區冬月藏冰以供夏秋祭祀之用是年定大祀殿祭品
祭器正殿昊天上帝南向犢一豋一籩十二豆十二簠
簋各二玉用蒼璧一帛一(蒼色織成郊祀制帛四字)皇地祇南向犢
一豋一籩十二豆十二簠簋各二玉用黃琮一帛一(黃色)
(郊祀制帛)仁祖配位在東西向犢一豋一籩十二豆十二簠
簋各二玉用蒼璧一帛一(蒼色郊祀制帛)共設酒尊六爵九篚
三于殿東南西向祝文案一于殿西(洪熙以後改奉太祖太宗並配正殿)
(增一壇加犢一酒尊二爵三帛篚一)丹墀四壇大明夜明各犢一豋一籩
十豆十簠簋各二帛一(紅色禮神制帛下同)酒尊三爵三篚一星
辰二壇各犢一羊三豕三豋一鉶二籩豆各十簠簋各
二酒盞三十帛一(白色)酒尊三爵三篚一壝外二十壇各
犢一羊一豕一豋一鉶二籩豆各十簠簋各二酒盞十
(帝王山川四瀆風雲雷雨神祇壇酒盞各三十中嶽壇附鍾山加酒盞十永樂以後北嶽壇增附天壽山加酒)
(盞十)酒尊三爵三篚一帛一(五嶽五鎮四海各如其方色太歲神祇白色山川帛二風雲雷雨帛四帝)
(王帛十六俱白色四凟帛四黑色中徽加帛一永樂以後北嶽亦加帛一)惠帝建文初以
太祖配南郊罷仁祖配享成祖遷都北京永樂十八年
建郊壇于正陽門南之左中為大祀殿十二楹中四楹
飾以金餘施三采正中作石臺設昊天上帝皇地祇神
座正南為大祀門繚以周垣周九里三十步規制禮儀
悉如南京惟增祀天壽山于北嶽壇十九年正月命皇
太子詣壇奉安昊天上帝后土皇地祇神主仁宗洪
熙元年敕曰太祖受命上天肇興皇業太宗中興宗
社再奠寰區聖德神功咸配天地朕崇敬祖考永惟
一心今年正月十五日大祀天地神祇奉皇祖皇考配
神仍著典章垂範萬世世宗嘉靖六年正月大祀先期
禮官以宴請帝曰郊祀慶成次日設宴乃祖宗朝故典
蓋以上帝監歆君臣歡會其禮不可廢可也今四方災
異非常方欲上下同加修省恐多費勞民可暫免一年
以見朕奉天恤民之意惟四夷使臣賜宴如故九年世
宗既定明倫大典益覃思制作之事郊廟百神咸欲斟
酌古法釐正舊章乃問大學士張璁書稱燔柴祭天又
曰類于上帝孝經曰郊祀后稷以配天宗祀文王于明
堂以配上帝以形體主宰之異言也朱子謂祭之于壇
謂之天祭之屋下謂之帝今大祀有殿是屋下之祭帝
耳未見有祭天之禮也况上帝皇地祗合祭一處亦非
專祭上帝璁言國初遵古禮分祭天地後又合祀說者
謂大祀殿下壇上屋屋即明堂壇即圜丘列聖相承亦
孔子從周之意帝復諭璁二至分祀萬代不易之理今
大祀殿擬周明堂或近矣以為即圜丘實無謂也璁乃
備𫐠周禮及宋陳襄蘇軾劉安世程頤所議分合異同
以對且言祖制已定無敢輕議帝銳欲定郊制卜之奉
先殿太祖前不吉乃問大學士翟鑾具述因革以對復
問禮部尚書李時時請少需日月博選儒臣議復古
制帝復卜之太祖不吉議且寢會給事中夏言請舉親
蠶禮帝以古者天子親耕南郊皇后親蠶北郊適與所
議郊祀相表裏因令璁諭言陳郊議言乃上疏言國家
合祀天地及太祖太宗之並配諸壇之從祀舉行不于
長至而于孟春俱不應古典宜令羣臣博考詩書禮經
所載郊祀之文及漢宋諸儒匡衡劉安世朱熹等之定
論以及太祖國初分祀之舊制陛下稱制而裁定之此
中興大業也禮科給事中王汝梅等詆言非是帝切責
之乃敕禮部令羣臣各陳所見且言汝梅等舉召誥中
郊用二牛謂明言合祭天地夫用二牛者一帝一配位
非天地各一牛也又或謂天地合祀乃人之事父母之
道擬之夫婦同牢此等言論䙝慢已甚又或謂郊為祀
天社稷為祭地古無北郊夫社乃祭五土之祗猶言五
方帝耳非皇地祇也社之名不同自天子以下皆得隨
所在而祭之故禮有親地之說非謂祭社即方澤祭地
也璁因錄上郊祀考議一冊時詹事霍韜深非郊議且
言分祀之說惟見周禮莽賊偽書不足引據于是言復
上疏言周禮一書于祭祀為詳大宗伯以祀天神則有
禋祀實柴槱燎之禮以祀地祇則有血祭薶沈疈辜之
禮大司樂冬至日地上圜丘之制則曰禮天神夏至日
澤中方丘之制則曰禮地祇天地分祀由來久矣故宋
儒葉時之言曰郊丘分合之說當以周禮為定今議者
既以大社為祭地則南郊自不當祭皇地祇何又以分
祭為不可也合祭之說實自莽始漢之前皆主分祭而
漢之後亦間有之宋元豐一議元祐再議紹興三議皆
主合祭而卒不可移者以郊賚之費每傾府藏故省約
安簡便耳亦未嘗以分祭為非禮也今之議者往往以
太祖之制為嫌為懼然知合祭乃太祖之定制為不可
改而不知分祭固太祖之初制為可復知大祀文乃太
祖之明訓為不可背而不知存心錄固太祖之著典為
可遵且皆太祖之制也從其禮之是者而已敬天法祖
無二道也周禮一書朱子以為周公輔導成王垂法後
世用意最深切何可誣以莽之偽為耶且合祭以后配
地實自莽始既偽為是書何不削去圜丘方丘之制天
地神祇之祭而自為一說耶于是禮部集上羣臣所議
郊禮奏曰主分祭者都御史汪鋐等八十二人主分祭
而以慎重成憲及時未可為言者大學士張璁等八十
四人主分祭而以山川壇為方丘者尚書李瓚等二十
六人主合祭而不以分祭為非者尚書方獻夫等二百
六人無可否者英國公張崙等一百九十八人臣等祇
奉敕諭折衷衆論分祀之義合于古禮但壇壝一建工
役浩繁禮屋祭曰帝夫既稱昊天上帝則當屋祭宜仍
于大祀殿專祀上帝改山川壇為地壇以專祀皇地祇
既無創建之勞行禮亦便帝復諭當遵皇祖舊制露祭
于壇分南北郊以二至日行禮言乃奏曰南郊合祀循
襲已久朱子所謂五千六百年無人整理而陛下獨破
千古之謬一旦舉行誠可謂建諸天地而不悖者也已
而命戸禮工三部偕言等詣南郊相擇南天門外有自
然之丘僉謂舊丘地位偏東不宜襲用禮臣欲于具服
殿少南為圜丘言復奏曰圜丘祀天宜即高敞以展對
越之敬大祀殿享帝宜即清閟以盡昭事之誠二祭時
義不同則壇殿相去亦宜有所區别乞于具服殿稍南
為大祀殿而圜丘更移于前體勢峻極可與大祀殿等
制曰可于是作圜丘是年十月工成明年夏北郊及東
西郊亦以次告成而分祀之制遂定禮臣言圜丘之制
大明集禮壇上成闊五丈存心錄則第一層壇闊七丈
集禮二成闊七丈存心錄則第二層壇面周圍俱闊二
丈五尺蓋集禮之二成即存心錄之一層存心錄之二
層即集禮之一成矣臣等無所適從惟皇上裁定詔圜
丘第一層徑闊五丈九尺高九尺二層徑十丈五尺(禮志)
(作九丈)三層徑二十二丈(禮志作二二丈)俱高八尺一寸地面四
方漸墊起五丈又定祭時上帝南向太祖西向俱一成
上其從祀四壇東大明西夜明次東二十八宿五星周
天星辰次西風雲雷雨俱二成各成面磚用一九七五
陽數及周圍欄板柱子皆青色琉璃四出陛陛各九級
白石為之内壝圓墻九十七丈七尺五寸高八尺一寸
厚二尺七寸五分櫺星石門五正南三東西北各一外
壝方墻二百有四丈八尺五寸高七尺一寸厚二尺七
寸櫺星門如前又外圍方墻為門四南曰昭亨東曰泰
元西曰廣利北曰成貞内櫺星門南門外東南砌綠磁
燎爐傍毛血池西南望燈臺長竿懸大燈外櫺星門南
門外左設具服臺東門外建神庫神厨祭器庫宰牲亭
北門外正北建泰神殿後改為皇穹宇藏上帝太祖之
神版翼以兩廡藏從祀之神版又西為鑾駕庫又西為
犧牲所少北為神樂觀成貞門外為齋宫迤西為壇門
壇北舊天地壇即大祀殿也給事中夏言又疏言太祖
太宗並配父子同列稽之經旨未能無疑臣謂周人郊
祀后稷以配天太祖足當之宗祀文王于明堂以配上
帝太宗足當之禮臣集議以為二祖配享百有餘年不
宜一旦輕改帝降敕諭欲于二至日奉太祖配南北郊
歲首奉太宗配上帝于大祀殿大學士張璁翟鑾等言
二祖分配于義未恊且錄仁宗所撰敕諭及告廟文以
進帝復命集議于東閣皆以為太廟之祠列聖昭穆相
向無嫌並列况太祖太宗功德並隆圜丘大祀殿所祀
均之為天則配天之祖不宜闕一臣等竊議南北郊及
大祀殿每祭皆宜二祖並配帝終以並配非禮諭閣臣
講求璁等言古者郊與明堂異地故可分配今圜丘大
祀殿同兆南郊冬至禮行于報而太宗不與孟春禮行
于祈而太祖不與心實有所不安帝復報曰萬物本乎
天人本乎祖天惟一天祖亦惟一祖故大報天之祀止
當以高皇帝配文皇帝功德豈不可配天但開天立極
本高帝肇之耳如周之王業武王實成之而配天止以
后稷配上帝止以文王當時未聞爭辨功德也因命寢
其議已而夏言復疏言虞夏殷周之郊惟配一祖後儒
穿鑿分郊丘為二及誤觧大易配考孝經嚴父之義以
致唐宋變古乃有二祖並侑三帝並配之事望斷自宸
衷依前敕旨帝報曰禮臣前引太廟不嫌一堂夫配帝
與享先不同此說無當仍命申議大學士張璁乃言郊
祀之議聖見已决獨臣不忍無言皇上信以分配之說
盡古禮乎大祀殿非明堂之位孟春祈穀又非季秋大
享之禮則未免有失于古也皇上信以並配之說非今
宜乎太祖百有餘年之神座豈忍言撤文皇百有餘年
配天之報豈忍言廢則又未免有失于今也竊以天地
分祀宜從古禮彰我皇上善繼善述之孝祖宗並配宜
從今制彰我皇上不愆不忘之心疏入帝乃責璁前後
變志非忠愛之道于是禮臣復上議南北郊雖曰祖制
實今日新創請如聖諭奉太祖獨配至大祀殿則太祖
所創今乃不得侑享于中竊恐太宗之心有所未安
宜仍奉二祖並配則既復古禮又存祖制禮意人情兩
不為失疏入諭璁曰二至祀典自今日始當奉太祖獨
配孟春特名祈穀實存祖制當如仁宗之舊可委曲依
朕意行之璁對皇上議郊祀大典本乎至當可行之道
今議以圜丘方澤皆以太祖配以為皇上新制以大祀
殿祀上帝以二祖配以為祖宗舊制皆一時遷就之說
非至當不易之論夫冬至報天之禮重孟春祈穀之禮
輕天與帝一也大祀殿既可以二聖並配圜丘何獨不
可用新制舊制之說臣之所不解也臣竊惟斯禮之議
本因天地不可並祭嫌于龐雜若祖宗並配原無可議
既有大祀殿又建圜丘同兆南郊益非禮制夫禮時為
大古今異宜非可一律蓋古圜丘因丘陵為之非積土
而壇方澤因陂澤為之非掘地而坎今儀文大備屋而
祀之掃地之儀安可復用或謂屋祭為帝壇祭為天臣
觀思文之詩祭后稷配天而歌者也一詩之中天帝並
稱我將之詩祭文王配帝而歌者也一詩之中止稱天
而不稱帝則天之與帝原自無異臣惟今日郊祀之義
有簡易可行之道足可繼承者因南郊大祀殿以祀昊
天上帝配以二祖冬至大報天可也孟春祈穀可也萬
一雨雪屆期亦可備而成禮北郊建壇以祀皇地祇亦
以二祖配之夫天地分祀三代之彛典也不可龐雜故
臣將順皇上為之祖宗者一代之祖宗功德俱隆並配
天地當代之定制也孝子慈孫不可輕有議擬故臣不
敢將順皇上為之蓋宜于古而古宜于今而今惟求心
之安而已帝意終不可奪乃下禮部申議且責之曰祖
宗並配在禮為黷但朕所定祈穀原因曲全祖制與明
堂舉事不同依擬奉二祖並侑二至之祀奉皇祖獨配
禮儀俱從儉詳擬以聞時定南郊陳設上帝南向犢一
蒼玉一郊祀制帛十二(俱青色)豋簠簋各二籩十二豆十
二蒼玉爵三酒尊三青漆團龍篚一祝案一配帝西向
犢一奉先制帛一(白色)豋一簠簋各二籩十二豆十二蒼
玉爵三酒尊三雲龍篚一從祀四壇俱在壇之二成大
明在東西向犢一豋一禮神制帛一(赤色)簠簋各二籩十
豆十酒盞二十青瓷爵三酒尊三篚一夜明在西東向
陳設同禮神制帛一(白色)星辰在東西向北上犢一羊一
豕一豋一鉶一(實以和羹)簠簋各二籩十豆十酒盞三十帛
十(青色一赤色一黃色一白色六黑色一)青瓷爵三酒尊三篚一雲雨風
雷在西東向北上陳設同帛四(青色一白色一黃色一黑色一)十一年
冬至尚書言前此有事南郊風寒莫備乃采禮書天子
祀天張大次小次之說請作黃氊御幄為小次每大祭
所司以隨值風雪則設于圜丘下帝就幄中對越而陟
降奠獻以太常執事官代之命著為令十三年二月詔
更圜丘為天壇方澤為地壇禮部尚書夏言言圜丘方
澤本法象定名未可遽易苐稱圜丘壇省牲則于名義
未恊今後冬至大報啟蟄祈穀祀天夏至祭地祝文宜
仍稱圜丘方澤其省牲及諸公事有事壇所稱天壇地
壇從之十七年冬撤大祀殿十一月更上昊天上帝泰
號曰皇天上帝改泰神殿曰皇穹宇二十四年又即故
大祀殿之址建大享殿(詳見明堂篇)穆宗隆慶元年禮部會
議罷祈穀及明堂大享禮圜丘方澤分祀已久宜照例
于冬至夏至日親祭仍奉太祖高皇帝配禮部又言郊
廟社稷諸祭太常寺先期具奏行禮止奏日不奏時以
故陪祀諸臣失期者衆請以後並奏時日從之神宗萬
歷三年十一月内閣臣張居正進郊禮圖冊曰國初建
圜丘于鍾山之陽以冬至祀天建方丘于鍾山之隂以
夏至祀地洪武二年始奉仁祖淳皇帝西向配享十年
春始定合祀之制仍奉仁祖配享三十二年更奉太祖
高皇帝配享永樂十八年北京天地壇成每歲仍合祀
如儀南京壇有事則遣官祭告洪熙元年奉太祖高皇
帝太宗文皇帝同配享嘉靖九年初建圜丘于大祀殿
之南建方澤于安定門外俱止奉太祖一位配享而罷
太宗之配其大祀殿則以孟春上辛日行祈榖祭奉太
祖太宗同配享十年又改以啟蟄日行祈穀禮于圜丘
仍止奉太祖一位配享十七年秋九月詔舉明堂大享
禮于大内之元極寳殿奉睿宗獻皇帝配享(元極殿即舊欽安殿)
十八年春行祈穀禮于元極寳殿不奉配二十四年拆
大祀殿改建大享殿命禮部歲用季秋奏請卜吉行大
享禮隨又命仍暫行于元極寳殿隆慶元年詔罷祈穀
大享二祭而天地則分祀如世宗所更定云謹案天地
分祀至洪武十年聖祖乃定為合祀之制每歲正月上
辛日行禮于南郊大祀殿列聖遵行百六十餘年至世
宗皇帝始案周禮古文復分建南北郊俱壇而不屋南
郊以冬至北郊以夏至行禮而二至之外復有孟春祈
穀季秋大享歲凡四焉隆慶改元詔廷臣議郊祀之禮
時議者並請罷祈穀大享復合祀天地于南郊先帝深
維三年無改之義獨以祈穀大享在大内行禮不便從
禮官議罷之而分祀姑仍其舊蓋亦有待云爾夫禮因
時宜本乎人情者也高皇帝初制郊禮分祀十年矣而
竟定于合享者良以古今異宜適時為順故舉以歲首
人之始也卜以春初時之和也歲惟一出事之節也為
屋而祭行之便也百六十餘年列聖相承莫之或易者
豈非以其至當允恊經久而可守乎今以冬至極寒而
祼獻于星露之下夏至盛暑而駿奔于炎歊之中一歲
之間六飛再駕以時以義斯為戾矣且成祖文皇帝再
造宇宙功同開創配享百餘年一朝而罷之于人情亦
大有不安者故世宗雖分建圜方之制而世宗以後竟
不親行雖肇舉大享之禮而歲時禋祀止于内殿是斯
禮之在當時已窒礙而難行矣况後世乎臣等愚昧竊
以為宜遵高皇之定制率循列聖之攸行歲惟一舉合
祀之禮而奉二祖並配斯于時義允恊于人情為順顧
郊禋禮重今且未敢輕議謹稽新舊規制禮儀而略述
其槩以俟聖明從容裁斷焉上從之(案居正以萬歷三年進新舊禮圖欲)
(改合祀然四年七年五月俱嘗祀地北郊固未嘗改為合祀故神宗熹宗莊烈帝三紀始終皆書祀天特祭地)
(之禮不行耳)
欽定續通典卷四十七
