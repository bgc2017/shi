欽定續通典卷五十二
禮(吉)
諸侯大夫士家廟(庶人祭寢附明唐宋元)
(臣)等謹案宗廟猶云祖廟自天子以至大夫士皆
得通稱故杜佑通典此條亦稱宗廟苐制隨時改唐宋
以來羣下之廟見於史傳者或稱私廟或稱家廟
無敢僭擬稱宗兹據宋史志羣臣家廟之文改宗
為家庶以昭别嫌之義云
唐德宗貞元十三年敕贈太傅馬燧祔廟宜令所司供
少牢仍給鹵簿憲宗元和七年太子少傅判太常卿事
鄭餘慶建立私廟將祔四代神主廟有二夫人疑於祔
配請禮院詳定太學博士韋公肅議曰古者一娶九女
自秦漢以下不行此禮遂有再娶之說前娶後繼並是
正嫡則偕祔之義於禮無嫌案晉温嶠相繼有三妻疑
並為夫人以問太學博士陳舒議以妻雖前没榮辱隨
夫既生娶以正禮没不可貶自後諸儒咸用舒議且嫡
繼於古則有殊制於今則無異等今王公再娶無非禮
聘所以祔祀之議不得不同至於卿士之家寢祭亦二
妻位同几席豈廟享之禮而有異乎歷數禮文參諸故
事二夫人並祔於禮為宜武宗會昌五年詔京城不許
羣臣作私廟但准古禮即所居立廟宣宗大中五年太
常禮院議奏崔龜從請立私廟伏以事亡如存典禮攸
重今百官悉在京師若不許於京内置廟則烝嘗之禮
難復躬親若悉令於居處置廟又緣近北諸坊便於朝
謁百官第宅布列坊中其間雜以居人棟宇悉皆連接
今廣開則鄰無隙地廢廟則禮闕敬親若依會昌五年
敕文盡勒於所居置廟恐十數年間私廟漸逼於官墻
齊民必苦於吞併臣具詳本末請夾天門街左右諸坊
不得立私廟其餘外圍遠坊任取舊廟及擇空間地建
立廟宇並請准開元禮及曲臺禮為定制其享獻之禮
除依古禮用少牢特牲饋食外有設時新及今時熟饌
者並聽仍請永為定式敕旨依奏
宋仁宗慶歴元年南郊赦書中外文武官並許依舊式
立家廟功臣不限品數賜戟至和二年宰臣宋庠請詳
定家廟制度下兩制禮官議定正一品平章事以上立
四廟樞密使知樞密院事參知政事樞密副使同知樞
密院事簽書院事見任前任同宣徽使尚書節度使東
宫少保以上皆立三廟餘官祭於寢凡得立廟者使嫡
子襲爵主祭其爵世降一等死即不得作主祔廟别祭
於寢自當立廟者即祔其主其子孫承代不計廟祭寢
祭並以世數疏數遷祧始得立廟者不祧以比始封有
不祧者通祭四廟五廟廟因衆子立而嫡長子在則祭
以嫡長子主之嫡長子死即不傳其子而傳立廟者之
子凡立廟聽於京師或所居州縣其在京師者不得於
裏城及南郊御路之側仍别議襲爵之制既以有廟者
之子孫或官微不可以承祭而朝廷又難盡推襲爵之
恩事竟不行嘉祐三年禮部尚書同中書門下平章事
文彦博言伏覩禮官詳定私廟制度平章事以上許立
四廟臣欲於河南府營創私廟乞降敕指揮從之徽宗
大觀二年議禮局議執政以上祭四廟餘通祭三廟古
無祭四世者又侍從官以至士庶通祭三世無等差多
寡之别豈禮意乎請文臣執政官武臣節度使以上祭
五世文武升朝官祭三世餘祭二世應有私第者立廟
於門内之左如狹隘聽於私第之側力所不及仍許隨
宜又言王制諸侯五廟二昭二穆與太祖之廟而五所
謂太祖者盖始封之祖不必五世非臣下所可通稱今
高祖以上一祖未有名稱欲乞稱五世祖其家廟祭器
正一品每室籩豆各十有二簠簋各四壺尊罍鉶鼎爼
篚各二尊罍加勺羃各一爵各一諸室共用胙爼罍洗
一從一品籩豆簠簋降殺以兩正二品籩豆各八簠簋
各二餘皆如正一品之數詔禮制局制造仍取旨給賜
孝宗淳熙五年權戸部尚書韓彦古請以臨安前洋街
賜第建父世忠家廟就賜舍宇房緍以給歲時祭祀之
用輔臣論世忠廟器中書舍人陳騤以禮難行駁之上
問本朝羣臣廟制如何賜器如何時趙雄等奏仁宗雖
因赦論建廟未暇行也唯文彦博曾酌唐制為之未嘗
賜器政和始命禮制局範銅以賜宰臣上曰漢唐而下
既未有賜器祭者唯器與名不可以假人命禮官考歷
代及本朝之制八年十月中書舍人崔敦詩謂中興廟
器改用竹木省去雕文然一啟其端援者必衆謂宜詳
講必傳古義乃恊今宜禮賜圭瓚然後為鬯盖諸侯嗣
位不敢專祭待命於天子必賜以圭瓚者祭祀交神唯
灌為重舉其重以賜之餘得自用臣謂銅為祭器可以
𫝊遠今以竹木為之壞而不易則墜上之賜易而自制
則棄君之命宜略倣古制命有司鑄爵勺各一賜之餘
令祀官定當用之式繢圖以畀俾以竹木自制從之
元英宗至治初右丞相拜珠得立五廟同堂異室
明太祖洪武六年春詔定公侯以下家廟禮儀時禮部
官議奏凡公侯品官别立祠堂三間於所居之東以祀
高曾祖考併祔位如祠堂未備奉主於中堂享祭二品
以上羊一豕一五品以上羊一五品以下豕一皆分四
體熟而薦之不能具牲者設饌享之所用器皿隨官品
第稱家有無祭之前二日主祭者聞於上免朝參凡祭
四仲之月擇吉日或春秋分冬夏至亦可世宗嘉靖十
五年夏言疏請依宋儒程頤之議詔令天下臣民冬至
祭始祖立春祭先祖但不許立廟以踰分庶上廣錫類
之孝下無禘祫之嫌又禮官疏請官自三品以上為五
廟以下皆四廟為五廟者倣唐制五間九架兩旁隔板
為五室中祔五世祖旁四室祔高曾祖禰為四廟者三
間五架中為一室祔高曾左右二室祔祖禰若當祀始
祖先祖則如宋朱子所云臨祭時作紙牌祭訖焚之然
三品以上雖得為五廟若上無應立廟之祖不得為世
祀不遷之祖惟以第五世之祖奉為五世只名曰五世
祖必待世窮數盡則以今之得立廟者為世祀之祖世
祀而不遷焉其牲牢爼豆等物一依官品制可
天子皇后及諸侯大夫士神主(藏主室及題版制附唐宋金)
(元)(明)
(臣)等謹案杜佑通典神主題版析為數條大約引據漢
魏諸儒雜議分配各條以便省覽其實等差隆殺
之間比類參稽彌資訂證今詳考唐宋以來正史
所載兼及先儒所定成式合為一條其移主立尸
等議皆後代所無謹從闕焉
唐宣宗大中三年十二月追尊順宗憲宗諡號禮院奏
廟中神主已題舊號請改造及重題左司郎中楊發等
議以謂古者已祔之主無改造之文加諡追尊始於則
天太后攝政之後然猶不改主易書今宜以新諡寳册
告於陵廟時宰臣覆議以為士族之廟皆就易書乃就
舊主易書新諡焉
宋神宗元豐三年禮文所言古者宗廟為石室以藏主
謂之宗祏夫婦一體同几共牢一室之中有左主右主
之别正廟之主各藏廟室西壁之中遷廟之主藏於太
祖太室北壁之中其埳去地六尺一寸今太廟藏主之
室帝后異處遷主仍藏西夾室於禮未合請新廟成並
遵古制從之高宗紹興十六年太常寺言在京廟制每
室東設戸西設牖西墻祏室藏祖宗帝后神主今行在太
廟未曾安設祏室宜體倣舊制殿東西作兩夾室其兩
夾室止設戸十一室即依廟制設戸牖其殿南北深七
丈每室於西壁從北以南一丈二尺作厚墻隨宜安設
祏室其西夾室亦合設祏室藏順祖室神主詔從之
金宣宗貞祐四年禮官言遷廟事主用栗依唐制皇統
九年所定也祏室旁及上下皆石門東向以木為闔室
中帝主居左前設曲几后主居右設直几
元世祖至元三年命太保劉秉中考古制定神主高一
尺二寸頂圓徑二寸八分四廂合剡一寸一分上下四
方穿中央通孔徑九分以光漆題尊諡於背上匱跌底
盖但方底自下而上盖從上而下底齊趺方一尺厚三
寸皆凖元祐古尺圖主及匱趺皆栗木匱趺並用玄漆
設祏室以安奉帝主用曲几后主用直几十二年五月
檢討張謙呈昔者因修太廟奉遷金牌位於饌募殿設
以金椅其栗主却與舊主牌位各貯箱内安置金椅下
禮有非宜今擬合以金牌位遷於八室内其祏室栗主
宜用綵輿遷納舊主并牌位安置於箱為宜武宗至大
二年將加諡太祖睿宗擇日請諡於天改製金表神主
題寫尊諡廟號自是主皆範金作之如金表之製(案虞主用)
(桑吉主用栗禮有明文元初考定神主用栗最為得禮武宗改為範金戾古已甚泰定帝初盗入太廟竊仁宗)
(及莊懿慈聖皇后金主其亦有以招之也夫)
明制作主用栗取法於時日月辰趺方四寸象歲之四
時高尺有二寸象十二月身博三十分象月之日厚十
二分象日之辰剡上五分為圓首首之下勒前為額而
判之一居前二居後(前四分後八分)陷中以書爵姓名行合之
植於趺竅其旁以通中如身厚三之一(圓徑四分)居二分之
上粉塗其前以書屬稱旁題主祀之名加賜易世則筆
滌而更之外改中不改(案主之制不見於經何休謂主狀正方穿中央逹四方天子長)
(尺二寸諸侯長一尺衛仲次又謂右主八寸左主七寸廣厚三寸右主父也左主母也漢舊儀后主長七寸圍)
(九寸帝主長九寸其制不可考宋程顥考定其制朱子家禮遵用之明時品官家廟儀式一本家禮此條載會)
(典中今據輯入)
時享(薦新附金唐元五代遼明)(宋)
唐玄宗開元六年有司撰享太廟儀注祭之日車駕發宫
中帝謂宋璟蘇頲曰祭必先齋所以齊心也宜於廟所
設齋宫先期赴行宫齋宿質明行事庶合於禮又儀注
自大次至殿前施行褥帝不許但履地而行十五年敕
享宗廟差丞相尚書嗣王郡王攝三公行事若人數不
足通取諸司三品以上長官二十五年敕太廟五享之
日應攝三公令中書門下及丞相師傅尚書御史大夫
嗣王郡王擇德望高者通攝諸司不在差限二十七年
敕太廟五享宜於宗子及嗣郡王中擇有德望者令攝
三公行事其異姓官更不湏差攝天寳三載詔頃四時
廟享兩京同日自今以後宜各别擇日告享五載詔享
太廟每室加常食一牙盤九載制承前宗廟皆稱告享
自今每親告享宗廟為廟享有司行事為薦享諸事告
宗廟並改為奏德宗貞元九年太常博士韋彤裴堪議
謹案禮經前代故事宗廟無朔望祭食之儀惟寢園有
之國家貞觀開元修定禮文皆遵舊典至天寳時始别
令尚食朔望進食於太廟自太廟以下每室奠饗當時
祀官王璵不本禮意妄推緣生之義每用宴私之饌此
則可薦於寢宫而不可凟於太廟也又礿祠嘗烝聖人
之中制今太廟每歲五享祭不為數若令牲牢爼豆之
司更備膳羞盤盂之饌朔日月半將以為常為數既甚
黷亦隨之宜遵開元之則省天寳權宜之制帝以此禮
經先帝所定未遽改移憲宗元和十四年太常丞王涇
疏請去太廟上食事亦不行
梁太祖開平三年正月十月並享於太廟
後唐莊宗同光元年四月立七廟於太原二年正月神
主至自太原(案唐建太微宫於洛京後唐莊宗本紀載同光元年十一月甲子如洛京二年正月)
(神主至自太原當屬自太原至洛京朝獻太微宫也)朝獻於太微宫享於太廟明
宗長興元年二月享於太廟
周太祖廣順三年十二月享於太廟
宋太祖乾德元年十一月帝以親郊齋於崇元殿翼日
服通天冠絳紗袍執鎮圭乘玉輅鹵簿前導赴太廟宿
齋翼日未明三刻服衮冕行享禮於四室自是每郊祀
前一日朝享太廟六年判太常卿和峴上言唐天寳中
詔享太廟祭料外每室加常食一牙盤將來享廟宜遵
此制(時帝親享太廟見所陳籩豆簠簋問此何物左右以禮器對帝曰吾祖宗寧識此亟命撤去進常膳)
(如平生既而曰古禮不可廢也命復設之於是和峴請如唐故事别設牙盤食)太宗太平興國
六年十二月太常禮院言今月二十三日臘享太廟緣
孟冬已行時享冬至又嘗親祀慮成煩數請罷臘日薦
享之禮從之雍熙二年狩於近郊以所獲獻太廟著為
令端拱二年詔以八月親享太廟有司詳定儀注旋以
彗孛停止淳化三年正月詔仲春開冰獻羔祭韭十月
太常禮院言今年冬至親祀南郊前期朝享太廟及奏
告宣祖太祖室常例遇親祀設朔望兩祭又行奏告之
禮煩則不恭又十一月二十日朝享去臘享日月相隔
未為煩數欲望權停是月朔望之祭其臘享如常儀從
之真宗景德三年十一月狩近郊以親獲兔付有司薦
新大中祥符元年十一月癸未帝齋於長春殿翼日甲
申奉太祖太宗尊諡册寳授攝太尉王旦持節奉册升
輅鸞駕親詣太廟酌奠六室嗣後上祖宗尊諡册寳皆
親行朝享八年兼宗正卿趙安仁言太廟朔望上食品
味望自今委御厨取親享廟日所上牙盤例參以四時
珍膳選上局食手十人赴廟造饌詔所上食味委宫闈
令監造訖安仁省視之天禧三年十一月己巳謁景靈
宫庚午享太廟(先是咸平二年奉安太宗聖容於啟聖院帝拜而慟四年謁啟聖院太宗神御)
(殿普安院元德皇后聖容至是始謁景靈宫嗣後景靈宫朝享歲必親行而太廟皆令有司攝事云)仁宗
明道二年正月皇太后服衮衣儀天冠享太廟皇太妃
亞獻皇后終獻命宰臣撰謝太廟記檢討宋祁言皇太
后謁廟非後世法乃止景祐三年宗正丞趙良規言通
禮著薦新凡五十餘物今太廟祭享之外唯薦冰其餘
薦新之禮皆寢不行宜以品物時新所司送宗正令尚
食簡擇滋味與新物相宜者配以薦之於是禮官宗正
條定逐室時薦以京都新物略依時訓恊用典章凡二
十八種卜日薦獻如開寳通禮皇祐二年九月以大饗
明堂具大駕鹵簿赴景靈宫行薦享禮畢齋於太廟翼
日詣七廟行朝享禮降神樂作帝密諭樂卿令備音節
禮儀使請憩小次帝拱立益莊神宗熙寧五年詔太廟
時享以宗室使相以上攝事元豐元年宗正寺奏據太
常寺報選日薦新兔藷藇栗黃今三物久粥於市而廟
猶未薦頗違禮意盖節序有蚤宴品物有後先自當變
通安能齊一又唐開元禮薦新不出神主今兩朝薦新
及朔望上食並出神主請下禮官參定所宜於是刊定
凡新物及時出者即日登獻不卜日不出主八年太常
寺請罷太廟朔望薦食從之哲宗元祐七年從禮官吕
希純議復用牙盤食更其名曰薦羞希純又請帝后各
奠一爵后爵謂之副爵亦如其議徽宗大觀四年定太
廟簠簋籩豆之儀盡依周制高宗建炎二年十一月帝
幸揚州詣壽寧寺朝享(時太廟神主奉於壽寧寺)三年帝在杭州太
廟祭享皆差官攝事以禮器未備權用酒脯行禮(時奉安太)
(廟神主於温州)紹興五年始謁太廟(時詔建太廟於臨安)孝宗隆興二年
朝享太廟禮部言牲牢禮料酒齊等物並如五享行之
十六年光宗受禪親享太廟
遼太宗天顯元年十一月壬戌即皇帝位癸亥謁太祖
廟嗣後每歲有事於太廟或薦新或告謁必親享焉逮
穆宗景宗聖宗皆遵行勿替道宗清寧元年十一月壬
申有事於太宗穆宗廟戊寅冬至有事於太祖景宗興
宗廟不受羣臣賀
金熙宗天眷元年四月朝享於天元殿十一月以康宗
以上畫像工畢奠獻於天元殿三年九月親享太祖廟
海陵天德二年命有司議薦新依典禮合用時物令太
常寺卿行禮正隆二年初定太廟時享牲牢禮儀世宗
大定三年十月大享於太廟有司言每歲太廟五享若
復薦新似涉繁數擬遇時享之月以所薦物附於籩豆
薦之制可九年十月詔宗廟之祭以鹿代牛著為令十
年正月有司謂自周以來下逮唐宋祫享無不用牛者
唐開元禮時享每室一太牢天寳六年始減牛數太廟
每享用一犢宋政和五禮新儀時享太廟親祠用牛有
司行事則不用又開寳二年詔昊天上帝皇地祇用犢餘
皆以羊豕代之合二羊五豕足代一犢今三年一祫乃
為親祀其禮至重每室一犢恐難省減遂命時享與祭
社稷如舊若親祀宗廟則共用一犢有司行事則不用
十一年尚書省奏唐禮四時各以孟月享太廟歲終又
臘享凡五祀若依海陵時止二享非天子禮宜歲五享
從之享日並出神主前廊序列昭穆以太子為亞獻親
王為終獻二十六年以内外祖廟不同定擬太廟每歲
五享山陵朔望忌辰及節底祭奠並依前代典故章宗
泰和二年五月初薦新於太廟宣宗興定二年七月以
旱災享太廟
元祖宗祭享之禮割牲奠馬湩以蒙古巫祝致辭盖國
俗也(國俗舊禮每歲太廟四祭用司禋監官一員名蒙古巫祝當省牲時法服同三獻官升殿詣室戶告)
(腯還至牲所以國語呼累朝帝后名諱而告之明旦三獻禮畢獻官御史太常卿博士復升殿分詣各室蒙古)
(博囉齊跪割牲太僕卿以朱漆盂奉馬乳酌奠巫祝以國語告神訖太祝奉祝幣詣燎位獻官以下復版位再)
(拜禮畢飲凡大祭祀尤貴馬湩將有事勅太僕司挏馬官奉尚者革囊盛送其馬牲既與三牲同登於爼而)
(割奠之祭品與籩豆俱設將奠牲盤酹馬湩則蒙古太祝升詣第一座呼帝后神諱以致祭年月日數牲齊品)
(物致其祝語以次詣列室皆如之禮畢則以割奠之餘撤於南櫺星門外名曰抛撒茶飯盖以國禮行事尤其)
(所重也)世祖中統元年七月設神位於中書省用登歌樂
遣筆且齊致祭(筆且齊譯典書記者)十二月始制祭享太廟祭器
法服三年十二月享太廟即中書省備三獻官大禮使
司徒攝祀事禮畢神主復藏瑞像殿四年三月詔建太
廟於燕京十一月仍寓祀事於中書省以親王等攝事
至元二年九月以將有事於太廟取大樂工於東平預
習禮儀命滌養犧牲冬十月享於太廟六年十二月始
作佛事於太廟(時命國師僧薦佛事始造木質金表牌位十有六設大榻金椅奉安祏室前帝)
(位於右后位於左題號其面籠以銷金絳紗其制如櫝此為太廟薦佛事之始後以為常)七年十月
敕來年太廟牲牢勿用豢豕以野豕代之時果勿市取
之内園十年九月敕自今秋獵鹿豕先薦太廟十五年
十月享於太廟常饌外益野豕鹿羊蒲萄酒十七年十
二月大都重建太廟成自舊廟奉神主於祏室遂行大
享之禮二十五年冬享制送白馬一二十九年始命每
月薦新及春秋圍獵始獲之物成宗大德九年始定郊
廟親享禮文武宗至大二年十二月始親享太廟仁宗
延祐七年二月英宗即位四月有事於太廟告即位十
月時享太廟詔太常院臣曰朕將以四時躬祀太室宜
與羣臣集議其禮此追遠報本之道毋以朕勞於對越
而有所損其悉遵典禮十一月以親祀太廟禮成御大
明殿受朝賀英宗至治元年正月帝服衮冕享太廟以
左丞相拜珠亞獻知樞密院事科綽巴終獻禮成坐大
次謂羣臣曰朕纉承祖宗丕緒夙夜祗慄無以報稱歲
惟四祀使人代之不能致如在之誠實所未安自今以
始歲必親祀以終朕身二年正月始備法駕設黃麾大
仗帝服通天冠絳紗袍親享太廟二月以新作廟正殿
命權止夏秋二祭三年泰定帝即位太常院臣言世祖
以來太廟歲止一享先帝始復古制請裁擇之帝曰祭
祀大事也朕何敢簡其禮仍命一歲四祭泰定帝致和
元年御史鄒惟亨言時享太廟三獻官舊皆勲戚大臣
近以戸部尚書為亞獻人既疏遠禮難嚴肅請仍舊制
以省臺樞密宿衛重臣為之文宗天歴元年禮官請時
享之禮改用仲月順帝元統二年罷夏秋時享至元六
年六月監察御史言嘗聞五行傳曰簡宗廟廢祭祀則
水不潤下近年雨澤愆期四方多旱而歲減祀事變更
成憲原其所致恐有感召古者宗廟四時之祭皆天子
親祀莫敢使有司攝也盖天子之職莫大於禮禮莫大
於孝孝莫大於祭伏自陛下即位於今七年未嘗躬詣
太廟似為闕典時帝在上都臺臣以聞有旨俟到大都
親祭九月中書省奏以十月初四日皇帝親祀太廟制
可
明太祖洪武元年二月定宗廟之祭每歲四孟月及歲
除凡五享皆親祀以為常又定月朔薦新儀物其禮皆
天子躬行未幾以屬太常二年改定時享之制春以清
明夏以端午秋以中元冬以冬至歲除如舊太廟每室
初用幣一至是從禮臣議改用白繒二又詔凡時物先
薦宗廟然後進御三年禮部尚書崔亮言孟月者四時
之首因時變致孝思故備三牲黍稷品物以祭至仲季
之月不過薦新而已既行郊祀則廟享難舉宜從舊制
其清明等節各備時物以薦從之亮又言周禮大宗伯
以肆獻祼享先王灌以鬱鬯今宗廟之祭宜作圭瓉舉
灌禮是年冬享用家人禮次年始行灌禮時又定獻新
之儀四方别進新物在月薦外者太常卿與内使監官
常服獻於太廟不行禮九年新建太廟凡時享孟春擇
上旬日三時用朔日歲除如舊二十一年定時享儀更
前制迎神飲福禮畢各四拜二十五年定時享若國有
喪事樂偹而不作二十六年詳定時享禮儀英宗正統
三年正月享太廟禮部言故事先三日太常寺奏祭祀
御正殿受奏是日宣宗皇帝忌辰例不鳴鐘鼓苐視事
西角門帝以祭祀重事仍宜升殿天順六年以皇太后
喪閣臣請改孟冬時享於除服後從之憲宗成化四年
以慈懿太后喪禮部請改孟秋享廟於初七日不從世
宗嘉靖三年定太廟和羔准依福胙脯□豚胉例另用
一牛不許牲上取辦其牲體分為六塊一首一背四肢
不許零碎九年正月行特享禮初太祖立四親廟德懿
熙仁同宫異廟各南向孟春特享於羣廟三時及歲除
合祭於德祖廟序用昭穆後改建太廟同堂異室亦各
南向四孟及歲除俱祭於中室中設德祖帝后神座南
向左懿祖右熙祖東西向仁祖次懿祖凡神座俱不奉
神主止設衣冠禮畢藏之遂罷特享禮至英宗升祔九
室悉備憲宗將祔用禮官議祧懿祖孝宗祔祧熙祖武
宗祔祧仁祖惟德祖不祧時享則太祖太宗以下俱東
西向至是帝諭張孚敬曰朕欲自今春享奉太祖居中
太宗以下各俱一室行特享禮三時仍聚羣廟於太祖
之室昭穆相向行時祫禮季冬中旬並享太廟親王功
臣配食兩廡以存太祖當代之制歲暮節祭行於奉先
殿世廟止行四時之祭歲暮祭於崇先殿庶祭義明而
萬世可行也乃命祠官於殿内設幃幄如九廟奉太祖
居中南向羣宗遞遷就室皆南向各奠獻讀祝三餘如
舊於是退德祖於祧廟不復預時享矣十一年大學士
張孚敬言太廟祭祀但設衣冠今改行出主誠合古禮
但徧詣羣廟躬自啟納不免過勞請太祖神主躬自安
設羣廟帝后神主則以命内外捧主諸臣從之十五年
秋罷中元節内殿之祭著為令十七年九月尊皇考廟
睿宗祔享太廟躋武宗上改太宗廟號為成祖定享祫
禮凡立春特享親祭太祖遣大臣八人分獻諸帝内臣
八人分獻諸后立夏時祫各出主於太廟太祖南向成
祖西向序七宗之上餘東西相向秋冬時祫如夏禮季
冬中旬大祫出四祖太祖成祖七宗主於太廟祭畢各
歸主於其寢二十四年重建太廟成復定享祫止設衣
冠不出神主孟春仍於上旬擇日三時仍用孟月朔日
俱合享神宗萬歷十九年夏四月享太廟是後廟祀皆
遣代
(臣)等謹案國之大事莫先於祀宗廟時享尤祀事
之大者非躬親行之無以致其孝敬之誠焉由唐
以來每歲四孟月及季冬太廟五享制為定典而
自開元時遣官攝祭後乃相沿成習至宋之世終
三百年未一親行甚至禘祫大禮亦命有司攝事
惟郊祀時先期朝享乃親行之外此景靈神御時
復駕臨仍後代之失乖先王之典雖復考正禮文
詳定儀注抑亦末矣慶歷中御史蔡禀言今寺觀
車駕一歲再臨未嘗薦獻宗廟非奉先教民意元
豐中太常丞吕升卿言禮重享帝不聞於致齋先
享宗廟今郊時宜罷享廟别修太廟躬祀之制歲
五大享親臨其一則祀天享親兩得其當其言可
謂深切惜當時皆不能行也
禘祫(唐)(五代)(宋)(金)(明)
唐初以景皇帝為太祖而世近在三昭三穆之内禘祫
乃虛東向之位太祖與羣廟並列昭穆代宗即位祔玄
宗肅宗而遷獻祖懿祖於夾室於是太祖居第一室禘
祫得正東向之位而獻懿不合食德宗建中二年太常
博士陳京請立獻祖懿祖别廟敕下尚書省集議於是
禮儀使顔真卿引普蔡謨議請以獻祖居東向自懿祖
太祖以下左右為昭穆自是議者紛然至貞元十九年
將行禘祭陳京復奏禘祭大合祖宗必尊太祖位正昭
穆請詔百官議左僕射姚南仲等請奉獻懿主祔德明
興聖廟鴻臚卿王權因獻議曰周人祖文王宗武王故
詩清廟章曰祀文王也不言太王王季則太王王季而
上皆祔后稷故清廟得祀文王也太王王季之尊私禮
也祔后稷廟不以私奪公也古者先王遷廟主以昭穆
合藏於祖廟獻懿主宜祔興聖廟則太祖東向得其尊
獻懿主歸得其所時言祔興聖廟者什七八帝尚猶豫
至是羣臣稍顯言二祖本追崇非開國受命之主又權
援据詩禮明白遂定遷二祖於興聖廟詔增廣興聖二
室凡禘祫一享自建中初陳京獻議逾二十年景皇帝
始正位東向諸儒乃無後言文宗開成四年宰臣楊嗣
復奏今年當禘祭臣案讓皇帝本封寧王玄宗親兄玄
宗感其能讓帝位贈以鴻名復為置廟享獻禘祫與九
廟同至肅宗時杜鴻漸奏停時享而禘祫尚存今玄宗
肅宗已歸夾室而讓皇帝猶禘祫不闕於禮未安詔下
有司詳議議者以讓皇帝追尊位號恩出一時别立廟祠
不涉正統當時杜鴻漸議禘祫之月時一祭者以時近
恩深未可頓忘今睿宗玄宗既已祧去則讓皇帝之廟
不宜獨存請從廢罷
後唐明宗長興二年四月禘享太廟
後周太祖顯德五年六月禘於太廟先是言事者以宗
廟無祧室不當行禘祫國子司業聶崇義上言前代宗
廟追尊未毁皆有禘祫援故事九條以證從之
宋宗廟之制三年一祫以孟冬五年一禘以孟夏真宗
咸平二年大常禮院言今年冬祭畫日以十月六日薦
享太廟案禮三年一祫以孟冬又疑義云三年喪畢遭
禘則禘遭祫則祫請改孟冬薦享為祫享仁宗天聖元
年四月遣官禘享太廟遂以薦享為禘享八年太常禮
院言自天聖六年夏行禘享之禮至此年十月請以孟
冬薦享為祫享嘉祐四年三月御札曰惟祫享之義著
禮經之文大祭先王合食祖廟追孝奉先莫斯為重兹
享之廢歴年居多有司所行出於假攝禮之將墜朕深
惜之卜以孟冬備兹法駕欵於太室親薦嘉籩所有合
行諸般恩賞依南郊例施行(楊復曰當時建明此議實必出於富弼弼言國朝三歲)
(親郊祀獨於宗廟秖遣大臣攝行望詔有司講求祫祭大禮所有降赦推恩並用南郊故事夫聖王事親如事)
(天其以祫祭之禮比於南郊誠哉是言也然南郊推恩肆赦本非古典乃人主一時之優恩其後遂以為故事)
(今孟冬祫享冬至南郊二禮並行恩難再降於是祫享行而南郊權罷是雖有以盡宗廟事親之文而又失南)
(郊祀天之禮此豈聖主之本心然哉夫三年一祫固宗廟祀典之大者其實亦常禮也常禮則非異事也何欲)
(矯其輕而遂至於過重不可繼哉)十月帝親詣太廟行祫享禮以宰臣
富弼為大禮使韓琦為禮儀使樞密使宋庠為儀仗使
參知政事曾公亮為橋道頓遞使樞密副使程戡為鹵
簿使同判宗正寺趙良規請正太祖東向位禮官不敢
决觀文殿學士王舉正等議曰太祫之禮所以合昭穆
辨尊卑必以受命之祖居東向之位本朝以太祖為受
命之君然僖祖以降四廟在上故每遇大祫止列昭穆
而虛東向宜如舊便禮官張洞韓維言國朝每遇禘祫
奉别廟四后之主合食太廟臣謂每室既有定配則餘
后不當參列義當革正學士孫抃等議春秋傳曰大祫
者何合祭也未毁廟之主皆升合食於太祖國朝事宗
廟百有餘年大中祥符中已曾定議他時有司攝事四
后皆預今甫欲親祫而四后見黜不亦疑於以禮之煩
故耶宗廟之禮至尊至重苟未能盡祖宗之意則莫若
守舊禮學士歐陽修等曰古宗廟之制皆一帝一后後
世有以子貴者始著並祔之文其不當祔者則有别廟
之祭本朝禘祫乃以别廟之后列於配后之下非惟於
古無文於今有四不可淑德太宗元配列元德之下章
懷真宗元配列章懿之下一也升祔之后統以帝樂别
廟之后以本室樂章自隨二也升祔之后同牢而祭牲
器祝册亦統於帝别廟諸后乃從專享三也升祔之后
聯席而坐别廟之后位乃相絶四也章獻章懿在奉慈
廟每遇禘祫本廟致享最為得禮若四后各祭於廟則
其尊自申而於禮無失以為行之已久重於改作則是
失禮之舉無復是正也請從禮官詔四后祫享依舊湏
大禮畢别加討論英宗治平元年有司凖畫日孟冬薦
享改為祫祭案春秋閔公喪未除而行吉禘三𫝊譏之
真宗以咸平二年六月喪除至十月乃祫祭仁宗天聖
元年在諒隂有司誤通天禧舊禘之數在再期内案行
禘祭以理推之是二年冬應祫而誤禘於元年夏故四
十九年間九禘八祫例皆太速事失於始則歲月相乘
不得而正今在大祥内禮未應祫明年未禫亦未應禘
至六月即吉十月合行祫祭乞依舊時享庶合典禮二
年翰林學士王珪等議云同知太常禮院吕夏卿狀古
者新君踐阼之三年先君之喪二十七月為禫祭然後
新主祔廟特行禘祭自此五年再行禘祫喪除必有禘
祫者為再大祭之本也今當祫祭緣陛下未終三年之
制納有司之說十月依舊時享然享廟祫祭其禮不同
故事郊享之年遇祫未嘗權罷唯罷臘祭是則孟享與
祫享嘗併行之矣其禘祫年數乞一依太常禮院請今
年十月行祫祭明年四月行禘祭仍如夏卿議權罷今
年臘享神宗熙寧八年有司言僖祖已尊為太廟始祖
孟夏禘祭當正東向之位自順祖而下昭穆各以南北
為序自今禘祫著為定禮元豐四年(按四年史志作元年今據馬氏通考)
(輯)詳定郊廟禮文所言禘祫之義存於周禮春秋而不
著其名行禮之年經皆無文惟公羊傳曰五年而再盛
祭禮緯曰三年一祫五年一禘而又分為二說鄭氏謂
前三後二則禘後四十二月而祫祫後十八月而禘徐
邈謂前二後三則二祭相去各三十月以二說考之惟
鄭氏曰魯禮三年喪畢祫於太廟明年禘於羣廟自後
五年而再盛祭一祫一禘實為有據本朝慶歷初用徐
邈說每三十月一祭熙寧八年既禘而祫此有司之失
也請今十八月而禘禘四十二月而祫庶舉事不煩事
神不凟太常禮院言本朝自慶歷以來皆三十月而一
祭至熙寧五年後始不通計遂至八年禘祫併在一歲
昨元豐三年四月已行禘禮今年若依舊例十月祫享
即復踵前失請依慶歷以來之制通計年數皆三十月
而祭詔如見行典禮詳定所又言古者祼獻饋食禴祠
烝嘗並為先王之享未嘗廢一時之祭故孔穎逹正義
以為天子夏為大祭之禘不廢時祭之礿秋為大祭之
祫不廢時祭之嘗本朝沿襲故常久未釐正請每禘祫
之月仍行時享以嚴天子備禮丕崇祖宗之義其郊禮
親祠凖此從之五年帝謂宰臣曰禘者所以審諦祖之
所自出故禮不王不禘秦漢以來譜牒不明莫知祖之
所自出則禘禮可廢也宰臣蔡確等以為聖訓得禘之
本意非諸儒所及乃詔罷禘祭至南渡後亦有祫而無
禘徽宗大觀四年議禮局言古者祫祭朝踐之時設始
祖之位於戸西南面昭在東穆在西相向而坐薦籩豆
脯醢王北面而事之此堂上之位也徙饌之後設席於
室在戸内西方東面為始祖位次北方南面布昭席次
南方北面布穆席餘各以次序此室中之位也考漢舊
儀宗廟三年大祫諸帝以昭穆坐於高廟高祖南面則
自漢以前堂上之位未嘗廢也元始以後初去此禮專
設室中東向之位普宋隋唐所謂始祖位者皆不過室
中耳以儀禮考之大夫士無薦腥朝踐之事故惟饋食
於室至天子之祭則堂事室事皆舉堂上位廢而天子
北面事神之禮缺矣伏請每行大祫堂上設南面之位
室中設東面之位始祖南面則昭穆東西相向始祖東
面則昭穆南北相向以應古義詔依所議高宗建炎二
年祫享於洪州紹興二年祫享於温州時儀文草創奉
遷祖宗及祧廟神主别廟神主各設幄合食於太廟始
祖東面昭穆以次南北相向五年吏部員外郎董棻言
宗廟之祭禘祫為重仰惟太祖皇帝受天明命混一區
宇是宜郊祀以配天宗祀以配上帝祫享以居東向之
尊𫝊千萬世而不易者也國初稽前代追崇之典止及
四世故於祫享用魏晉故事虛東向之位至仁宗嘉祐
時嘗詔有司詳議太祖東向用昭正統暨熙寧初僖祖
以世當祧禮官韓維等據經有請援證明白適王安石
用事奮其臆說乃尊僖祖為始祖肇居東向神宗皇帝
初未為然再三訪問故馮京奏謂士大夫皆以太祖不
得東向為恨安石復肆言以折之迨元祐初翼祖既祧
至於崇寧當祧宣祖適蔡京用事一遵安石之術乃請
建九廟至今太祖尚居第四室每遇祫祭處昭穆之列
識者恨焉又言漢魏之制太祖而上毁廟之主皆不合
食唐以景帝始制故規規然援后稷為比而獻懿乃在
其先是以前後議論紛然迨後廟制既定始尊神堯為
太祖以獻懿而上毀廟之主藏於德明興聖之廟遇祫
即廟而享焉以全太祖之尊盖合於漢不以太公居合
食之列魏晉武宣而上皆不合食之義當時剛勁如顔
真卿儒宗如韓愈雖各有依據皆不能易陳京之說以
其當理故也太常寺丞王普奏曰僖祖非始封之君而
尊為始祖太祖實創業之主而列於昭穆其失自熙寧
始宣祖當遷而不遷翼祖既遷而復祔其失自崇寧始
此皆出於一時用事之臣私意臆說非天下之公論臣
竊惟太祖始受天命追崇四廟以致孝享行之當時可
也至於今日世遠親盡迭毀之禮古今所同所當推尊
者太祖而已董棻所奏深得禮意而其言尚有未盡盖
前日之失其甚大者有二曰太祖之名不正大禘之禮
不行是也今日之議其可疑者有四曰奉安之所祭享
之期七世之數感生之配是也臣愚欲乞考騐古今定
七廟之禮成一王之制自僖祖至宣祖親盡之廟當遷
自太宗至哲宗昭穆之數已備宜奉太祖神主第一室
永為廟之始祖每歲告朔薦新止於七廟至三年大祫
則太祖正東向之位太宗仁宗神宗南向為昭真宗英
宗哲宗北向為穆五年一禘則迎宣祖神主享於太廟
而以太祖配焉庶合於禮經而無復前日之失矣乃若
可疑者臣竊謂四祖神主其奉安之所宜倣唐禮祔於
景靈宫天興殿方今廵幸或寓於天慶觀聖祖殿其祭
享之期四祖神主祔於天興大祫之歲亦當就行享禮
既以全太祖之尊又以極追遠之孝至禮云天子七廟
三昭三穆與太祖之廟而七則太祖之廟固不以世數
為限惟我宣祖雖為陛下七世祖已在三昭三穆之外
則其禮當毀考之前代無可疑者願詔有司定七廟之
禮正太祖之位庶幾先王舊典不廢墜於我朝使天下
後世無得而議詔侍從臺諫禮官赴尚書省集議時諸
臣議者皆謂太祖開基創業為本朝太祖正東向之位
萬世不祧理無可疑廖剛謂四祖神主當遷之别宫祫
祭則即而享之五年一禘則當禘僖祖任中先謂祫祭
既正太祖東向之位則大禘之禮僖祖實統系之所自
出太祖暫詘而以世次叙位在理為當晏原復謂正太
祖東向之位以遵祫享之正禮四祖則参酌漢制别為
祠所而異其祭享議上不果行自是遇祫享設幄僖祖
仍舊東向順祖而下以昭穆為序孝宗乾道三年禮部
太常寺言孟冬祫享其别廟懿節皇后神主依禮例祔
於神宗室祖姑之下安穆皇后安恭皇后神主例祔於
徽宗室祖姑之下詔禮官等参擬定申尚書省李燾等
擬以懿節皇后神座設於神宗幄内欽慈皇后之右少
却安穆安恭二后神座設於徽宗幄内顯仁皇后之左
皆少却其籩豆鼎爼并祝詞等别設並如舊制仍候酌
獻祖宗位畢方詣三后位詔從之(時太常少卿林栗言祫享之禮古人不以)
(别廟祔姑而祔於祖姑以别嫌也案曲臺禮别廟神主祔於祖姑之下有三人則祔於親者既祔於祖姑又各)
(祔於親者之下明共一幄同享一位之薦若别設幄次當在舅姑之下豈得上祔於祖姑乎今懿節皇后祔於)
(神宗幄祖姑之下别設幄次在哲宗徽宗之上此其不可一也神宗與三后共享一位犧牲粢盛之薦徽宗與)
(三后亦然而懿節祔神宗幄獨享其一安穆安恭祔徽宗幄共享其二此其不可二也且祔之為言附也禮無)
(不順祔豐而尊殺祔伸而尊屈將得為順乎竊謂别廟神主祔於祖姑之下宜執婦禮不當别設幄次及籩豆)
(鼎爼并别致祝詞但於本幄祖姑之下添入别廟祔享某皇后某氏於禮為稱)淳熙元年詔議
祫享東向之位吏部侍郎趙粹中言乃者紹興五年董
棻建議乞正藝祖東向之尊時臣叔父渙任將作監丞
因陛對奏陳甚力光堯皇帝深以為然即擢董棻為侍
從叔父渙為御史時趙霈為諫議大夫以議不已出倡
邪說以害正然亦不敢以太祖東向為非今若稽以六
經典禮三代之制度則三年一祫當奉藝祖東向為受
命之祖太祖常享則奉藝祖居第一室永為不祧之祖
其次奉太宗居第二室永為不祧之宗若僖順翼宣四
祖或别建一廟為四祖之廟若欲事省而禮簡或祔景
靈宫天興殿或藏太廟西夾室每遇祫享則四祖就夾
室之前别設一幄庶合典禮既而衆議不同乃詔有司
止遵見行祫享舊制光宗紹熙五年詔别建廟遷僖順
翼宣四帝神主始以太祖正太廟東向之位孟冬祫享
先詣四祖廟室行禮次詣太廟逐幄行禮
金宗廟之制每禘祫出始祖主東向羣主依昭穆南北
相向東西序列室戸外之通廊世宗大定三年有司議
祫享犧牲品物貞元正隆時方禁獵所用獐鹿兔肉皆
以羊代禮殊未備詔從古制十一年尚書省奏禘祫之
儀曰禮緯三年一祫五年一禘自大定九年已行祫禮
當於祫後十八月孟夏行禘禮詔以三年冬祫五年夏
禘為常禮享日並出神主前廊序列昭穆應圖功臣配
享廟廷各配所事之廟以位次為序以太子為亞獻親
王為終獻或並用親王或以大尉為亞獻光祿卿為終
獻其月則停時享二十九年章宗即位禮官言自大定
二十七年十月祫享至今年正月世宗升遐故四月不
行禘禮故事三年喪畢遇祫則祫遇禘則禘宜於辛亥
歲為大祥三月禫祭踰月即吉則四月一日為初吉適
當孟夏禘祭之時可為親祠詔從之及期以孝懿皇后
崩而止五月禮官言世宗升祔已三年尚未合食於祖
宗乞依故事於明昌四年四月一日釋心喪親禘於太
廟從之宣宗貞祐二年有司奏請權止今年禘祭(按元史祭)
(祀志不詳禘祫之禮而親祀禘祫樂章自入門升殿以迄迎神送神諸典則見於禮樂志者甚詳疑當時禮文)
(散佚是以史志未備或擬定樂章而祀典未舉今姑從其闕而附識於此)
明太祖洪武元年以歲除日祫享太廟德祖皇考妣居
中南向懿祖熙祖仁祖皇考妣東西向七年御史荅禄
與權請舉禘祭下羣臣議禮部太常寺翰林院議以為
虞夏商周四代其始祖所自出可得而推故禘禮行焉
自漢唐以來世系莫考當時所謂禘者不過合已祧之
主序昭穆而祭之迺古之大祫非禘也今國家追尊四
廟而始祖所自出者未有所考禘祭之禮似難遽行遂
寢孝宗弘治元年憲宗升祔用禮官議祧懿祖乃建祧
廟於寢後殿歲暮奉祧主至太廟行祫祭禮先期遣官
祭告太廟又遣官祭告懿祖於祧廟俱用祝文酒果祭
畢太常寺設懿祖神座於正殿西向居熙祖上祭如儀
世宗嘉靖十年帝以禘祫義詢大學士張璁令與夏言
議言撰禘義一篇略言我祖宗之有天下固以德祖為
始祖百六十年來居中南向享太廟歲時之祭今陛下
定大祫之祭又以德祖統羣廟之主若使主禘之祭仍
尊德祖夫既身為太祖之始祖矣而又為始祖之所自
出恐無是理朱子亦曰禘自始祖之廟推所自出之帝
設虚位以祀之而以始祖配夫三代以下必欲如虞夏
商周之禘黃帝帝嚳則既無所考若強求其人如李唐
之祖聃又非孝子慈孫之所忍為臣以為宜設初祖虛
位而以大祖配蓋太祖初有天下寔始祖也帝深然之
會中允廖道南言朱氏為顓頊裔請以太祖寔錄為據
禘顓頊復詔禮部會議諸臣咸謂稱虛位者茫昩無據
尊顓頊者世遠難稽廟制既定高皇帝為始祖當禘德
祖為正帝意主虛位令再議夏言復論禘德祖有四可
疑且今所定太祖為太廟中之始祖非王者立始祖廟
之始祖乃設虚位以禘皇初祖(神牌令中書官書曰皇初祖帝祖位至曰設太)
(廟殿中祭畢燎之)南向奉太祖配西向禮臣因言大祫既歲舉
大禘請三歲一行帝定丙辛年舉行敕禮部具儀擇日
四月禮部上大禘儀注前期告廟致齊三日備香帛牲
醴如時享儀錦衣衛設儀衛太常卿奉皇初祖神牌太
祖神位於太廟正殿安設至日行禮如大祀圜丘儀其
年冬帝諭禮官曰太祖以恩隆德祖今日當以義尊太
祖祫祭奉四祖同太祖皆南向庶見太廟為特尊太祖
之意夏言奏禮合羣廟之主祭於太祖之廟是為大祫
亦以尊太祖也太廟太祖之廟不當與昭穆同序太祖
太廟之祖不可與子孫並列自今大祫宜奉德祖居中
懿熙仁三祖及太祖東西序皆南向列聖左右序東西
向如故不惟我太祖列羣聖之上足以伸皇上之心而
懿熙仁三祖得全其尊尤足以體太祖之心帝稱善焉
十五年定大祫儀前期太常寺奏請欽定捧主官及齋
戒省牲如常儀正祭日帝至廟戟門東帷幕具祭服出
自戟門左入率捧主官至祧廟及寢殿出主捧主官請
各廟主至太廟門外候五祖主至闢殿門入帝安德祖
主捧主官各安懿祖以下主帝至御拜位如常儀懿祖
而下上香奠帛獻爵俱捧主官代二十年禮官議歲暮
大祫當陳祧主而景神殿隘請暫祭四廟於後寢用連
几陳籩豆以便周旋詔可
欽定續通典卷五十二
