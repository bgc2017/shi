欽定續通典卷九
食貨
賦税下(遼)(金)(元)(明)
遼賦税之制自太祖任韓延徽始制國用太宗籍五京
戶丁以定賦税聖宗太平七年詔諸在屯者力耕公田
不輸税賦此公田制也十五年募民耕灤河曠地十年
始納租此在官閑田制也又詔山前後未納税戶並於
密雲燕樂兩縣占田置業入税此私田制也各部大臣
從上征伐俘掠人戶自置郛郭為頭下軍州凡市井之
賦即歸之此頭下軍州賦制也其餘若南京歲納三司
鹽鐵錢折絹大同歲納三司税錢折粟又開遠軍民歲
輸税向例斗粟折五錢耶律穆濟守郡時表請折六錢
各隨地異宜當時稱為利民之政焉
金制官地輸租私田輸税其輸租之制不傳大率分田
之等為九而差次之夏税畝取三合秋税畝取五升又
納秸一束每束計十有五觔夏税六月至八月止秋税
十月至十二月止分為初中末三限州三百里以外者
紓其期一月屯田戶佃官地者有司移明安穆昆督之
章宗泰和五年改秋税以十一月為初限中都西京北
京上京遼東臨潢陜西地寒稼穡遲熟夏税以七月為
初限凡輸送粟麥在三百里外者石減五升以上每三
百里遞減五升粟折秸百秤者百里内減三秤二百里
減五秤不及三百里減八秤三百里及輸本色槀草各
減十秤計民田園邸舍車乘牧畜種植之資藏鏹之數
徵錢有差謂之物力錢遇差科必按版籍先及富者勢
均則以丁多寡定甲乙其或不可分析者率以次戶濟
之宣宗興定四年鎮南軍節度使温特赫思敬上書言
今民輸税其法大抵有三上戶輸遠倉中戶次之下戶
最近然近者不下百里遠者數百里計道路之費倍於
所輸而雨雪有稽違之責遇賊有死傷之患不若止輸
本郡令有司檢算倉之所積稱屯兵之數使就食之若
有不足則增斂於民民計所斂不及道里之費將忻然
從之矣此外又有牛頭税即牛具税明安穆昆部女直
戶輸之税也其制每耒牛三頭為一具限民口二十五
受田四頃四畝有竒歲輸粟不過一石官民占田無過
四十具太宗天會三年以歲稔官無儲積無以備饑饉
詔令一耒賦粟一石每穆昆别為一廪貯之四年詔内
地諸路每牛一具賦粟五斗為定制世宗大定元年詔
諸明安不經遷移者徵牛具税粟即命穆昆監其倉有
虧損則坐之二十三年以版籍歲久貧富不同明安穆
昆又皆年少不練時事一旦軍興按籍徵之必有不均
之患乃令騐實推排閱其戶口畜産之數尚書省詳定
入奏
元之取民大率以唐為法其取於内郡者曰丁税曰地
税此倣唐之租庸調也取於江南者曰秋税曰夏税此
倣唐之兩税也丁税地税之法自太宗始行之初每戶
科粟二石後又以兵食不足增為四石至丙申年乃定
科徵之法令諸路騐民戶成丁之數每丁歲科粟一石
驅丁五升新戶半之老幼不與其間有耕種者或騐其
牛具之數或騐其土地之等徵焉丁税少而地税多者
納地租地税少而丁税多者納丁税工匠僧道騐地官
吏商賈騐丁虚配不實者罪之仍命歲書其數於冊由
課税所申省以聞世祖申明舊制於是輸納之期收受
之式關防之禁會計之法莫不備焉中統二年命遠倉
之糧止於沿河近倉輸納每石帶收脚價中統鈔三錢
或民戶赴河倉輸納者每石折輸輕賫中統鈔七錢五
年詔僧道儒人等凡種田者白地每畝輸税三升水地
每畝五升軍站戶除地四頃免税餘悉徵之至元三年
詔窵戶種田他所者其丁税於附籍之郡騐丁其地税
於種田之所騐地漫散之戶逃於河南等路者依見居
民戶細税八年又定西夏中興路西寧州烏梁海三處
之税其數與前僧道同十七年遂命戶部大定諸例全
科戶丁税每丁粟三石驅丁粟一石每畝粟三升減半
科戶丁税每丁粟一石新收交參戶第一年五斗第三
年一石二斗五升第四年一石五斗第五年一石七斗
五升第六年入丁税協濟戶丁税每丁粟一石地税每
畝粟三升隨路近倉輸粟如在遠倉每粟一石折納輕
賫鈔二兩富戶輸遠倉下戶輸近倉每石帶納鼠耗三
升分例四升凡糧到倉以時收受其輸納之期分為三
限初限十月中限十一月末限十二月成宗大德六年
申明税糧條例復定上都河間輸納之期上都初限以
次年五月中限六月末限七月河間初限九月中限十
月末限十一月至於秋税夏税之法惟行於江南初世
祖平宋時除江東浙西其餘獨徵秋税而已至元十九
年用姚元之請命江南税糧依宋舊例折輸綿絹雜物
尋又令輸米三之一餘並折鈔以七百萬為率歲得羡
鈔十四萬錠其輸米者止用宋斗斛蓋以宋一石當七
斗故也二十八年又命江淮寺觀田宋時舊有者免租
續置者輸税至成宗元貞二年始定徵江南夏税之制
於是秋税止命輸租夏税則輸木棉布絹絲綿等物其
所輸視糧之數每糧一石者輸鈔自三貫以至一貫五
百文有差輸三貫者若江浙省婺州等路江南省龍興
等路輸一貫者若福建省泉州等五路輸一貫五百文
者若江浙省紹興路福建省漳州等五路皆因其地利
之宜人民之衆酌其中數而取之其折輸之物各隨時
估之高下以為值獨湖廣則異於是初阿爾哈雅克湖
廣時罷宋夏税依中原例改科門攤每戶一貫二錢視
夏税約增鈔五萬餘錠大德三年改門攤為夏税而併
徵之每石計三貫四錢有贏視江浙江西為差重云其
在官之田許民佃種若江北兩淮等處荒閑之地令佃
種至第三年輸租後又以地廣人稀更寬令第四年始
輸凡係官田則夏税皆不科泰定之初又有所謂助役
糧者其法命江南民戶有田一頃以上者於所輸税外
每頃量出助役之費具書於冊里正以次掌之歲收其
入凡寺觀田除宋舊額其餘亦騐其多寡令出助役焉
天下歲入糧數腹裏二百二十七萬一千四百四十九
石江浙省四百四十九萬四千七百八十三石江西省
一百十五萬七千四百四十八石湖廣省八十四萬三
千七百八十七石遼陽省七萬二千六十六石河南省
二百五十九萬一千二百六十九石四川省十一萬六
千五百七十四石陜西省二十二萬九千二十三石甘
肅省六萬五百八十六石雲南省二十七萬七千七百
十九石其江浙等三省夏税以天歷元年鈔數計之江
浙省五萬七千八百三十錠四十貫江西省五萬二千
八百九十五錠十一貫湖廣省一萬九千三百七十八
錠二貫此外復有科差之法其名有二曰絲料曰包銀
各騐其戶之上下而科焉絲料之法太宗丙申年始行
之每二戶出絲一觔并隨路絲線顔色輸於官包銀之
法憲宗乙卯年始定每包銀四兩一半輸銀其半折收
絲絹等物至世祖中統元年立十路宣撫司定戶籍科
差條例然戶各不一有元管戶交參戶漏籍戶協濟戶
於諸戶之中又有絲銀全科戶減半科戶止納絲戶止
納鈔戶外又有攤絲戶有儲伊蘇岱爾所管納絲戶復
業戶并漸成丁戶戶既不等數亦不同至絲料包銀之
外又有俸鈔之科其法亦以戶之高下為等全科戶輸
一兩減半戶輸五錢於是以合科之數作門攤分為三
限輸納如有被災之地聽輸他物折焉其物各以時估
為則凡儒士及軍站僧道等戶皆不與二年復定科差
之期絲料限八月包銀初限八月中限十月末限十二
月三年又命絲料限無過七月包銀限無過九月及平
江南其制益廣至元二十八年以至元新格定科差法
諸差税皆司縣正官監視人吏置局均科諸夫役皆先
富強後貧弱其貧富等者先丁多之戶後丁少之戶成
宗大德六年又定絲料限八月包銀俸鈔限九月布限
十月大率因世祖之舊而增損之云科差總數以中統
四年計之絲七十一萬二千一百七十一觔鈔五萬六
千一百五十八錠其後逐年遞增逮及至元四年絲一
百九萬六千四百八十九觔鈔七萬八千一百二十六
錠天歷元年包銀差𤼵總數凡鈔九百八十九錠&KR1437;一
百十三萬三千一百十九索絲一百九萬八千八百四
十三觔絹三十五萬五百三十疋綿七萬二千十五觔
布二十五萬一千二百二十三疋
明制賦役之法一以黃冊為凖冊有丁有田丁有役田
有租曰夏税曰秋糧凡二等夏税無過八月秋糧無過
明年二月丁曰成丁曰未成丁凡二等役曰里甲曰均
徭曰雜泛凡三等以戶計曰甲役以丁計曰徭役上命
非時曰雜役皆有力役有雇役兩税洪武時夏税曰米
麥曰錢鈔曰絹秋糧曰米曰錢鈔曰絹弘治時會計之
數夏税曰大小米麥曰麥荍曰絲綿并荒絲曰税絲曰
絲綿折絹曰税絲折絹曰本色絲曰農桑絲折絹曰農
桑零絲曰人丁絲折絹曰改科絹曰棉花折布曰苧布
曰土苧曰紅花曰麻布曰鈔曰租鈔曰税鈔曰原額小
絹曰幣帛絹曰本色絹曰絹曰折色絲秋糧曰米曰租
鈔曰賃鈔曰山租鈔曰租絲曰租絹曰租粗麻布曰課
程棉布曰租苧布曰牛租米糓曰地畝棉花絨曰棗子
易米曰棗株課米曰課程苧麻折米曰棉布曰魚課米
曰改科絲折米萬歷時小有所增損大略以米麥為主
而絲絹與鈔次之夏税之米唯江西湖廣廣東廣西麥
荍唯貴州農桑絲遍天下唯不及川廣雲貴餘各視其
地産此明代賦役制之大概也太祖初立國即下令凡
民田五畝至十畝者裁桑麻木棉各半畝十畝以上倍
之麻畝徵八兩木棉畝四兩裁桑以四年起科不種桑
出絹一疋不種麻及木棉出麻布棉布各一疋此農桑
絲絹所由起也洪武九年天下税糧令民以銀鈔錢絹
代輸銀一兩錢千文鈔十貫皆折輸米一石小麥則減
直十之二棉貯一疋折米六斗麥七斗麻布一疋折米
四斗麥五升絲絹等各以輕重為損益願輸米者聽十
七年雲南以金銀貝布漆丹砂水銀代秋租於是謂米
麥為本色而諸折納税糧者謂之折色越二年又令戶
部侍郎楊靖會計天下倉儲存糧二年外並收折色唯
以北方諸布政司需糧餉邊仍使輸粟三十年諭戶部
自二十八年以前天下逋租咸許任土所産折收米絹
棉花及金銀等物著為令於是戶部定鈔一錠折米一
石金一兩十石銀一兩二石絹一疋石有二斗棉布一
疋一石苧布一疋七斗棉花一斤二斗帝曰折收逋賦
蓋欲蘇民困也今賦重若此將愈困民金銀每兩折米
加一倍鈔止二貫五百文折一石餘從所議成祖永樂
中既得交趾以絹漆蘇木翠羽紙扇沉速安息諸香代
租賦廣東瓊州黎人肇慶徭人内附輸賦比内地天下
本色税糧三千餘萬石絲鈔等二千餘萬計是時米粟
自輸京師數百萬石外府縣倉廪蓄積豐滿歲貢銀三
十萬兩有竒而民間交易用銀仍有厲禁英宗正統元
年副都御史周銓言行在各官俸支米南京道遠用度
甚多輒以米易貨貴買賤售十不及一朝廷虛糜廪禄
各官不得實惠請於南畿浙江江西湖廣不通舟楫地
折收布絹白金解京充俸江西巡撫趙新亦以為言戶
部尚書黃福復條以請帝以問行在戶部尚書胡濙濙
對以太祖嘗折納税糧於陜西浙江民以為便遂倣其
制米麥一石折銀二錢五分南畿浙江江南湖廣福建
廣東廣西米麥共四百餘萬石折銀百萬餘兩輸内承
運庫謂之金花銀其後概行於天下自起運兑軍外糧
四石收銀一兩解京以為永例諸方賦税折銀而倉廪
之積漸少矣明初官民田賦凡官田畝税五升三合民
田減二升重租田八升五合五勺没官田一斗二升唯
蘇松嘉湖籍諸豪族及富民田以為官田按私租簿為
税額而司農卿楊憲又以浙西地膏腴增其賦畝加二
倍故浙西官民田視他方倍蓰畝税有二三石者洪武
十三年命戶部裁其額畝科七斗五升至四斗四升者
減十之二四斗三升至三斗六升者俱止徵三斗五升
其以下者仍舊惠帝建文二年詔曰江浙賦獨重而蘇
松凖私租起科特以懲一時頑民豈可為定則以重困
一方宜悉與減免畝不得過一斗成祖革建文政浙西
之賦復重宣宗即位廣西布政使周幹巡視蘇常嘉湖
諸府民多逃亡詢之耆老皆云重賦所致如吳江崑山
民田租舊畝五升小民佃種富民田畝輸私租一石復
困事故輸官輒如私租例盡取之十分取八民猶不堪
况盡取乎請將没官田及公侯還官田租俱視彼處官
田起科畝税六斗宣德四年令江南府縣官督察各屬
糧屯(按明洪武四年令天下有司度民田以萬石為凖設糧長一名專督其鄉賦税)凡有倚恃
富豪交結有司承攬軍需買辦移用米糧假以風濤漂
流為詞重復追徵者重加究治又令推陞郎中員外及
御史長史等六員為各部侍郎分往浙江江南湖廣河
南山東山西等布政司并南北直隸府州縣督收税糧
五年二月詔舊額官田租畝一斗至四斗者各減十之
二四斗一升至一石以上者減十之三著為令於是江
南巡撫周忱等曲計減蘇糧七十餘萬他府以為差正
統元年令蘇松浙江等處官田凖民田起科糧四斗一
升至一石以上者減作三斗二斗一升以上至四斗者
減作二斗一斗一升至二斗者減作一斗景帝景泰十
三年奏准兩京農桑夏税絹匹不及五十匹以上者俱
送該府掌印官看騐又令各司府州縣夏税農桑絹匹
務織造緊密厚重雙經雙緯淨織鈔尺長三丈二尺闊
二尺每五十匹作一束印封糧長大戶人等赴部交納
天順時令鎮守浙江尚書孫原貞等定杭嘉湖則例以
起科重者徵米宜少起科輕者徵米宜多乃定官田畝
科一石以下民田七斗以下者每石歲徵平米一石三
斗民田四斗以下者每石歲徵平米一石五斗官田二
斗以下民田二斗七升以下者每石歲徵平米一石七
斗官田八升以下民田七升以下者每石歲徵平米二
石二斗凡重者輕之輕者重之欲使科則適均而畝科
一石之税未嘗減云世宗嘉靖二年御史黎貫言國初
夏秋二税麥四百七十餘萬石今少九萬米二千四百
七十餘萬石今少二百五十餘萬而宗室之蕃官吏之
冗内官之衆軍士之增悉取給其中賦税則日損支用
則日加請覈祖宗賦額及經費多寡之數一一區畫於
是戶部議令天下官吏考滿遷秩必嚴覈任内租税徵
解足數方許給由交代仍乞朝廷躬行節儉帝納之既
而諭德顧鼎臣條上錢糧積弊四事一曰察理田糧舊
額請責州縣官於農隙時令里甲等倣洪武正統間魚
鱗風旗之式編造圖冊細列原額田糧字圩則號條段
坍荒成熟步口之數官為覆勘分别界址履畝檢蹋丈
量具開墾改正豁除之數刊刻成書收貯官庫給散里
中永為稽考一曰催徵歲辦錢糧成弘以前里甲催徵
糧戶上納糧長收斛州縣監收糧長不敢多收斛面糧
戶不敢雜以水榖糠粃兌糧官軍不敢阻難多索近者
有司不復比較經催里甲負糧人戶但立限追比糧長
令下鄉追徵豪強者則大斛倍收多方索取孱弱者為
勢豪所凌不免變産補納至或舊役侵欠責償新簽且
往時每區糧長不過正副二名近多至十人以上其實
收掌管糧之數少而科斂打點使用年例之數多州縣
一年之間輒破中人百家之産害莫大焉宜令戶部議
定事例轉行所司審編糧長務遵舊規又其二則遣官
綜理及復預備倉法也時議雖不行切中時弊至十八
年鼎臣為大學士復言蘇松常鎮嘉湖杭七府供輸甲
天下而里胥豪右蠧弊特甚宜將欺𨼆及坍荒田土一
一檢覈改正於是應天巡撫歐陽鐸檢荒田二千餘頃
計租十一萬石有竒以所欺𨼆田糧六萬餘石補之餘
請豁免時嘉興知府趙瀛建議田不分官民税不分等
則一切以三斗起徵鐸乃與蘇州知府王儀盡括官民
田裒益之履畝清丈定為等則所造經賦冊以八事定
税糧曰元額稽始曰事故除虚曰分項别異曰歸總正
實曰坐派起運曰運餘撥存曰存餘考積曰徵一定額
又以八事考里甲曰丁田曰慶賀曰祭祀曰鄉飲曰科
賀曰䘏政曰公費曰備用以三事定均徭曰銀差曰力
差曰馬差著為例徵一者總徵銀米之凡而計畝均輸
之其科則最重與最輕者稍以耗損益推移重者不能
盡損唯遞減耗米派輕賫折除之隂予以輕輕者不能
加益為徵本色遞增耗米加乘之隂予以重時豪右多
梗其議鼎臣獨以為善顧其時上不能損賦額長民者
私以已意變通田是官田不至偏重而民田之賦愈加
矣時又有綱銀一串鈴諸法綱銀者舉民間應役歲用
丁四糧六總徵之易知而不繁猶網之有綱也一串鈴
則課收分解法也自是民間輸納止收本色及折色銀
矣穆宗隆慶元年十月巡按御史董堯封奏查出蘇松
常鎮四府投詭田一百九十九萬五千四百七十畝花
分田三百三十一萬五千五百六十畝因條上便宜事
一議丈量二定糧冊三均糧役四明優免五平均徭六
裁供億七申法守八嚴責成戶部覆丈量均賦私兌恐
煩擾難行優免雖有定例但吳中起科甚重若止論糧
石似為不均宜視田畝之數為差其餘悉如議報可戶
部又覆應天撫臣林潤奏復糧額議改折二事謂各省
糧額俱以夏税秋糧馬草為正賦差徭編增為雜派唯
是蘇松諸郡不分正雜而混徵之名曰平米其中如馬
役料價義役原非戶部之加增如輕賫脚米戶口鹽鈔
亦非額糧之正數雜派漸多常賦遂累誠有如潤所言
者宜令逐項清查舊額所徵之數通行造冊送部以憑
裁減至於兩京各衙門俸銀改折之議則當斟酌輕重
事難盡從蓋南京水陸四道米穀饒裕便於改折若一
概施之北地亦或未便請將南京各衙門官吏人等月
糧及嘉靖四十年以前積欠京儲盡行改折每石七錢
在北者量折十分之二每石一兩米貴仍復本色從之
四年巡撫保定朱大器條陳田賦五弊言祖宗時糧有
定額當全徵也近年務為姑息遂謂完及八分者官得
轉遷是即無災祲輒自蠲二分矣即二分之數而類計
之一郡千計十郡萬計積而上之可知也弊一糧有定
數當完解也近年創為截解之法官吏藉已完者以邀
虚聲姦民視後納者以為得計所解者少所負者多兼
以糧長之侵欺吏胥之漁獵其弊不可勝窮弊二國家
存留糧係宗藩所在則抵補禄米無宗藩則數多餘羡
今之官府率以不急視之勾管無專官歲會無定法秖
以為奸民之利而已弊三官必任事而後食禄軍必在
伍而後支餉此定制也今官有遷代軍有逃亡而俸廪
未聞扣減則必有侵冒者矣弊四屯田在邊鄙則多抛
荒在腹裏則多欺𨼆地與糧俱失舊額久矣議者不察
乃為兑支之說夫官為收支其權猶在上也若聽其私
兑則地之埋没數之虚報者曷從稽考弊五以上五弊
皆今日所當釐正者部覆詔如議六年南京河南道御
史陳堂奏言國制十年大造黃冊凡戶口田賦事役新
舊登耗之數無不備載所以重國本而存故實也今沿
襲弊套取應虚文奸吏得以那移豪強因之影射其弊
不可勝窮蓋有司徵錢錢編徭役者為一冊名曰白冊
而此解後湖之黃冊又一冊也有司但以白冊為重其
於黃冊唯付之里胥任其增減凡錢糧之完欠差役之
重輕戶口之消長名實相懸曾不得其彷彿即解至後
湖而清查者以為不謬於舊冊斯已矣竊謂欲理圖籍
必專責成必嚴綜覈夫書算豪猾類非守令之法所能
制也頃蘇松常鎮添設督糧通政一員請賜之勅責令
兼理黃冊事務凡人丁事産悉照白冊攅造其欺𨼆脱
漏者如例問遣駁回者依限完報田至十萬畝以上者
倣古限田之法量為裁抑如勢要阻撓有司阿縱聽撫
按官參奏庶冊籍清而賦役可均部覆詔如議然自嘉
靖以後國用不足屢行加派後乃行一條鞭法一條鞭
法者總括一州縣之賦役量地計丁丁糧畢輸於官一
歲之役官為僉募力差則計其工食之用量為增減銀
差則計其交納之用加以增耗凡額辦派辦京庫歲需
與存留供億諸用度以及土貢方物悉併為一條皆計
畝徵銀折辦於官故謂之一條鞭立法頗為簡便其天
下每年常貢(按明初有土貢方物中葉以後悉計畝徵銀折辦於官其所貢者唯茶藥野味及南)
(京起運雜物而已)南直隸宜興縣貢茶一百觔廬州府六安州
貢茶三百觔廣德州貢茶七十五觔建平縣貢茶二十
五觔浙江湖州府長興縣貢茶三十五觔紹興府嵊縣
貢茶八觔會稽縣貢茶三十二觔温州府永嘉縣貢茶
一十觔樂清縣貢茶一十觔杭州府臨安縣貢茶二十
觔富陽縣貢茶二十觔寧波府慈谿縣貢茶二百六十
觔處州府麗水縣貢茶二十觔金華縣貢茶二十二觔
衢州府龍遊等縣貢茶共二十觔台州府臨海等縣貢
茶一十五觔嚴州府建德縣貢茶五觔淳安縣貢茶五
觔遂安縣貢茶三觔夀昌縣貢茶三觔桐廬縣貢茶二
觔分水縣貢茶一觔江西南昌府貢茶七十五觔南康
府貢茶二十五觔贑州府貢茶一十一觔袁州府貢茶
一十八觔臨江府貢茶四十七觔九江府貢茶一百二
十觔瑞州府貢茶三十觔建昌府貢茶二十三觔撫州
府貢茶二十四觔吉安府貢茶一十八觔廣信府貢茶
二十二觔饒州府貢茶二十七觔南安府南康縣貢茶
一十觔湖廣武昌府貢茶六十觔岳州府湘隂縣貢茶
六十觔寶慶府邵陽縣貢茶二十觔武岡州貢茶二十
四觔新化縣貢茶十八觔長沙府安化縣貢茶二十二
觔寧鄉縣貢茶二十觔益陽縣貢茶二十觔福建建寧
府建安縣貢茶一千三百五十四觔内探春二十一觔
先春六百四十三觔次春二百六十二觔紫笋二百二
十七觔薦新二百一觔崇安縣貢茶九百九十一觔内
探春三十三觔先春三百八十觔次春一百五十觔薦
新四百二十八觔又寧國府宣城縣貢木瓜三千三百
枚廣西思明府貢消毒藥五百三十四味四川成都府
貢藥材七味又南京每年起運各物司禮監制帛一起
筆料一起鮮梅四十扛或三十五扛枇杷四十扛或三
十五扛楊梅四十扛或三十五扛尚膳監笋四十五扛
鰣魚二起各四十四扛守備處鮮橄㰖等五十五扛鮮
茶十二扛木樨十二扛石榴柿子四十五扛甘橘甘蔗
五十扛尚膳監天鵝等二十六扛醃菜薹等一百三十
二罈筍一百一十罈乾鰣魚等物一百二十罈紫蘇糕
等物二百四十八罈木樨花煎等物一百五罈鷀鳩等
物十五扛司苑局荸薺七十扛苗薑一百擔薑種芋頭
等物八十扛十樣菓一百四十扛魚藕六十五扛内府
供用庫香稻五十扛苗薑等物一百五十五扛十樣菓
一百一十五扛御馬監苜蓿種四十扛又各直省辦貢
野味一萬四千五百一十四隻活鹿二百六十七隻活
天鵝三百二十隻雜皮二十四萬七百六十一張翎毛
二千二百七十六萬六千五百五十根
欽定續通典卷九
