欽定續通典卷三
食貨
田制下(元)(明)
元世祖時趙天麟上策曰井田之法六尺為步步百為
畝畝百為夫夫三為屋屋三為井井方一里凡九百畝
其中為公田八家皆私百畝同養公田井百為成成方
十里成百為同同方百里同百為畿畿方千里臣嘗計
方千里之地提封百萬井山川城市等除百分提封之
三十六外定六十四萬井為私田五萬一千二百萬畝
其井中區除宅居二十畝之餘為公田五千二十萬畝
又乘除粟稻等子粒之多寡每畝歲只率一石五斗而
計之則私田子粒可得七萬六千八百萬石公田子粒
七千六百八十萬石其鰥寡孤獨無告者須先賑惠焉
上下相睦貧富相均此隆周所以旁作穆穆迓衡而孟
子所以不憚區區告人也自嬴秦變法之後富者田連
阡陌而貧者無置錐之地越至於今迫於豪富官貴而
不能復聖朝東西南北地境無窮國家用費之資僅足
下民愁嘆之聲未絶且古者方千里之地得公田子粒
七千六百八十萬石今能得之乎臣知其斷不能也方
今之務莫如興復井田尚恐驟然騷動宜限田以漸復
之望陛下一新田制凡宗室王公之家限田幾百頃凡
無族官民之家限田幾十頃凡限外退田者賜其家長
以空名告身每田幾頃官階一級不使之居實職也凡
限田之外蔽欺田畝者坐以重罪凡限外之田有佃戶
者就令佃戶為主凡未嘗墾闢者令無田之民占而闢
之且全免第一年租税次年減半第三年依例科徵凡
占田不可過限凡無田之民不欲占田者聽凡以後有
賣田者買田亦不可過限也私田既定乃定公田公田
之法凡九等一品者二十頃二品者十八頃三品者十
五頃四品者十二頃其以下俱以二頃為差至九品但
二頃而已庶乎民獲恒産官足養廉行之五十年之後
井田可以興復矣至元三年定隨路府州縣官員職田
上路達嚕噶齊一十六頃總管同同知八頃治中六頃
府判五頃下路達嚕噶齊一十四頃總管同同知七頃
府判五頃散府達嚕噶齊一十頃知府同同知六頃府
判四頃上州達嚕噶齊一十頃州尹同同知五頃州判
四頃中州達嚕噶齊八頃知州同同知四頃州判三頃
下州達嚕噶齊六頃知州同州判三頃警巡院達嚕噶
齊五頃警使同警副四頃警判三頃錄事司達嚕噶齊
三頃錄事同錄判二頃縣達嚕噶齊四頃縣尹同縣丞
三頃主簿二頃縣尉主簿兼尉並同經歴四頃又定按
察司職田各道按察使一十六頃副使八頃僉事六頃
七年立司農司頒農桑之制十四條其最善者縣邑所
屬村疃凡五十家立一社擇高年曉農事者一人為之
長增至百家者别設長一員不及五十家者與近村合
為一社地遠人稀不能相合各自為社者聽其合為社
者仍擇數村之中立社長官司長以教督農桑為事凡
種田者立牌橛於田側書某社某人於其上社長以時
點視勸誡不率教者籍其姓名以授提點官責之其有
不敬父兄及凶惡者亦然仍大書其所犯於門俟其改
過自新乃毁如終歲不改罰其代充本社夫役社中有
疾病凶喪之家不能耕種者衆為合力助之一社之中
災病多者兩社助之凡為長者復其身郡縣官不得以
社長與科差事農桑之術以旱暵為先凡河渠之利委
本處正官一員以時濬治或民力不足者提舉河渠官
相其輕重官為導之地高水不能上者命造水車貧不
能造者官具林木給之俟秋成之後騐使水之家俾均
輸其直田無水者鑿井井深不能得水者聽種區田其
有水田者不必區種仍以區田之法散諸農民種植之
制每丁歲種桑棗二十株土性不宜者聽種榆柳等其
數亦如之種雜果者每丁十株皆以生成為數願多種
者聽其無地及有疾者不與所在官司申報不實者罪
之仍令各社布種苜蓿以防饑年凡荒閒之地悉以付
民先給貧者次及餘戶每年十月令州縣正官一員巡
視境内設法除蝗十二年江陵行省廉希憲以宋引水
扞敵是以城闉之外濟水彌望因引還江流遂得陸地
數百萬畝招諭富民隨力耕種約以三年後減半收租
貧民趨之曾未期年已成沃壤二十一年定江南行省
及諸司職田比腹裏減半上路達嚕噶齊八頃總管同
同知四頃治中三頃府判二頃五十畝下路達嚕噶齊
七頃總管同同知三頃五十畝府判二頃五十畝經歴
二頃知事一頃提控案牘同散府達嚕噶齊六頃知府
同同知三頃府判二頃提控案牘一頃上州達嚕噶齊
五頃知州同同知二頃州判同提控案牘一頃中州達
嚕噶齊四頃知州同同知二頃州判一頃五十畝都目
五十畝下州達嚕噶齊三頃知州同同知二頃州判一
頃五十畝上縣達嚕噶齊二頃縣尹同縣丞一頃五十
畝主簿一頃縣尉同中縣同上(無縣丞)下縣達嚕噶齊一
頃五十畝縣尹同主簿兼尉一頃錄事司達嚕噶齊一
頃五十畝錄事同錄判一頃司獄一頃巡檢同按察使
八頃副使四頃僉事三頃經歴二頃知事一頃運司官
運使八頃同知四頃運副三頃運判同經歴二頃知事
二頃提控案牘同鹽司官鹽使二頃鹽副二頃鹽判一
頃各場正同管勾各一頃成宗大德二年凡在官之地
許民佃種輸租七年浙省平章政事徹爾以松江填淤
民不可稻因導水入海民得良田若干萬頃武宗至大
二年苗好謙獻種蒔之法其說分農民為三等上戶地
一十畝中戶五畝下戶三畝或一畝皆築垣牆圍之以
時收採桑椹依法種植武宗善而行之三年申命大司
農總挈天下農政修明勸課之令除牧養之地其餘聽
民秋耕(秋耕者掩陽氣于地中蝗蝻遺種皆為日所曝死次年所種必盛於常禾也)仁宗延
祐元年平章章閭言經理大事世祖已嘗行之但其間
欺𨼆尚多未能盡實以熟田為荒地者有之懼差而析
戶者有之富民買貧民田而仍其舊名輸税者亦有之
由是歲入不增小民告病若行經理之法俾有田之家
及各位下寺觀學校財賦等田一切從實自守庶幾税
入無𨼆差徭亦均於是遣官經理然期限猝迫富民黠
吏並緣為姦以無為有虛具於籍者往往有之明年命
河南自實田自延祐五年為始每畝止科其半(按河南省總計)
(官民荒熟田一百一十八萬七百六十九頃江西省官民荒熟田四十七萬四千六百九十三頃江浙省官民)
(荒熟田九十九萬五千八十一頃)英宗至治三年張珪上疏曰天下官
田歲入所以贍衛士給戍卒自至元三十一年以後累
朝以是田分賜諸王公主駙馬及百官宦者寺觀之屬
遂令中書酬直海漕虚耗國儲其受田之家各任土著
姦吏贓官催甲斗級巧名多取又且驅迫驛傳徵求餼
廪折辱州縣償補逋負至倉之日變鬻以歸官司交忿
農民窘竄臣等議惟諸王公主駙馬寺觀如所與公主
僧格勒及普安三寺之制輸之公廪計月直折支以鈔
令有司兼領輸之省部給之大都其所賜百官及宦者
之田悉拘還官著為令時不能從文宗天歷中詔諸路
農民請佃荒田者與免租賦三年作已業者一年自首
冒佃及諸佃黃河退灘地者不在免例順帝至正二年
六月命江浙撥賜僧道田還官徵糧以備軍儲四年六
月立松江等處稻田提領所(時賜托克托松江田故也)十三年正月
命烏蘭哈達烏克遜良楨兼大司農卿給司農分司印
西自西山南至保定河間北至檀順州東至還民鎮凡
係官地及元管各處屯田悉從分司農司立法佃種合
用工價牛具農器榖種召募農夫諸費給鈔五百萬錠
以供其用三月以各衙門在官田地并宗仁等衛屯田
地土並付司農分司播種四月以禮部所轄掌薪司并
地土給付司農分司又詔取勘徐州汝寧南陽鄧州等
處荒田并戶絶籍没入官者立司牧署掌司農分司耕
牛又立玉田屯署十四年二月詔河南淮南兩省並立
義兵萬戶府建清河大夀元忠國寺以江浙廢寺田歸
之十六年三月臺臣言係官牧馬草地俱為權豪所占
今後除規運總管府見種外餘盡取勘令大司農召募
耕墾歲收租課以資國用從之十九年三月置大都督
兵農司仍置分司十道專督屯糧以博囉特穆爾領之
所在侵奪民田不勝其擾
明土田之制凡二等曰官田曰民田初官田皆宋元時
入官田地厥後有還官田没官田斷入官田學田皇莊
牧馬草場城壖苜蓿地牲地園陵墳地公占隙地諸王
公主勲戚大臣内監寺觀賜乞莊田百官職田邊臣養
廉田軍民商屯田通謂之官田其餘為民田太祖即位
遣使覈浙西田畝又以中原田多荒蕪命省臣議計民
授田(令各處田土兵燹之後他人開墾成熟者聽為已業業主已還有司于附近莊田撥補又令復業人)
(民丁少而舊田多者不得依前占護丁多而舊田少者於附近荒田驗丁撥補)設司農司開置
河南臨濠之田驗其丁力計畝給之不得兼并北方近
城地多不治召民耕人給十五畝蔬地二畝免租三年
每歲中書省奏天下墾田數官給牛及農具者乃收其
税凡民田五畝至十畝者栽桑麻木棉各半畝十畝以
上倍之民有犯法應籍没者田土令拘入官洪武三年
徙蘇州松江嘉興湖州杭州民無業者田臨濠給資糧
牛種復三年五年詔流民復業者各就丁力耕種毋以
舊田為限十年賜百官公田(勲臣公侯丞相以下莊田多者百頃親王莊田千頃)
(又賜公侯暨武臣公田又賜百官公田以其租入充禄指揮没于陣者皆賜公田二十四年給公侯歲禄歸賜)
(田於官)二十年命國子生武淳等分行州縣隨糧定區區
設糧長四人量度田畝方圓次以字號悉書主名及田
之丈尺編類為冊狀如魚鱗號曰魚鱗圖冊(先是詔天下編黃冊)
(以戶為主詳其舊管新收開除實在之數為四柱式而魚鱗圖以土田為主諸原坂墳衍下隰沃瘠沙鹵之别)
(畢具魚鱗冊為經土田之訟質焉黃冊為緯賦役之法定焉凡質賣田土備書税糧科則官為籍記之毋令産)
(去税存以為民害)二十一年徙澤潞民無業者墾河南北田賜
鈔備農具二十四年令公侯大官以及民人不問何處
惟犂到熟田方許為主但是荒田俱係在官之數若有
餘力聽其再開其山場水陸田地亦照原撥賜則例為
主不許過分占為己有又令山東概管農民務見丁著
役限定田畝著令耕種敢有荒蕪田地流移者論如律
二十六年覈天下土田總八百五十萬七千六百二十
三頃凡田以近郭為上地迤遠為中地下地五尺為步
步二百四十為畝畝百為頃仍元里社之制河北諸州
縣土著者以社分里甲遷民分屯之地以屯分里甲社
民先占畝廣屯民新占畝狹故屯地謂之小畝社地謂
之廣畝時又令開墾荒蕪官田俱照民田起科二十八
年詔河南山東桑棗及二十七年後新墾田毋徵税(按宣)
(德間墾荒田永不起科及洿下斥鹵無糧者皆覈入賦額數溢于舊有司乃以大畝當小畝以符舊額有數畝)
(當一畝者步尺參差不一人得以意贏縮土地不均未有如北方者貴州田無頃畝尺籍悉徵之土官而諸處)
(土田日久頗淆亂與黃冊不符)成祖永樂元年發流罪以下墾北京田
英宗正統三年詔各處凡有入額納糧田地不堪耕種
另自開墾補數者有司勘實不許重復起科五年令北
直隸府州縣將富豪軍民人等包耕田地除原納糧田
地外其餘均撥貧民及衝塌田地人戶耕照例起科其
貧民典當田宅年久無錢取贖及富豪軍民占種逃民
田地待復業之日照舊斷還原主十三年令各處寺觀
僧道除洪武年間置買田土其有續置者悉令各州縣
有司查照散還於民若廢弛寺觀遺下田莊令各該府
州縣踏勘悉撥與招還無業及丁多田少之民每戶男
子二十畝三丁以下者三十畝若係官田照依減輕則
例每畝改科正糧一斗俱為官田如有戶絶仍撥給貧
民不許私自典賣景泰帝二年令各處寺觀量存六十
畝為業其餘撥與小民佃種納糧英宗天順二年敕皇
親公侯伯文武大臣不許強占官民田地事發坐以重
罪八年(時憲宗已即位)以順義縣安樂里板橋村太監曹吉祥
抄没地一處撥為宫中莊田(皇莊之名由此始)憲宗成化五年
彭韶疏言奉命會勘真定府土地按真定在堯舜時為
冀州之域其賦第一等或雜出第二等說者以為如周
官田一易再易之類盖以其地有間一歲一收者有間
二歲一收者所以賦有不同則是未嘗逐畝定賦而一
畝必兼數畝之地明矣我太祖皇帝於洪武二十八年
戶部官奉旨百姓供給煩勞已有年矣山東河南民人
除額入田地照舊徵科新開荒地不問多少永不起科
有力者聽其自種宣德六年本部官又奏北京八府供
給尤多欽蒙宣宗皇帝准令照例是祖宗之心即堯舜
之心也以此真定所屬武強等縣新開地土向不起科
至天順二年太監韓諒奏討武強縣踏勘得無糧地五
百一頃三十五畝蒙英宗皇帝欽撥一百頃與韓諒外
有四百餘頃仍舊與民耕種不曾科糧是英宗皇帝之
心即祖宗之心也後因廣寧侯家人劉聰等累年攪擾
民間方將前地并韓諒還官地減輕起科誠出無奈今
指揮同知周彧等又奏前地有司不能明白敷奏再量
出無糧地七十餘頃盖其地間有多餘故也然地雖間
有勢難盡量臣等不敢欺蔽請陳其實頃者親詣本縣
見其地有高阜者有低窪者有平坦磽薄者天時不同
地利亦異且如亢旱則低處得遇而高處全無水潦則
高處或可而低處不熟沿河者流徙不常鹹薄者數年
一收截長補短取彼益此必須數畝之地僅得一畝之
入是以堯舜行錯法於前我祖宗許開種於後良為此
也即今彼處人民追賠馬匹起運糧草砍柴人夫京班
皂隸等項一年約有數班差役以致丁丁皆授役之人
歲歲無空閒之日所深賴者顧戀地業盡力耕種以取
給朝夕而已今若一畝只量與一畝餘皆奪為閒地則
仰事俯育且無所資其餘糧差何暇復計臣知其非死
則徙耳自古立國皆重根本今真定近在畿内理宜加
厚此臣等所謂不可盡量者也而戚里功臣之家錦衣
美食與國咸休但能存心忠厚自然富貴兩全奚待與
民争艱食之利哉況聖朝卜世無疆法當垂後土地有
限而求者務多亦恐終不能有所應付也伏望特憫其
祖宗開墾艱難其子孫衣食所托量加寬恤庶幾民間
知有生生之樂六年從原傑奏凡軍民有告訐不起科
者不聽又題准各王府及功臣之家賜田土佃戶照原
定則例將該納子粒每畝徵銀三分送赴本管州縣上
納令各該人員關領不得自行收受二十一年令遼東
地方軍人有開墾抛荒土地(不係屯田)分上中下三等起科
孝宗弘治二年令順天等六府入官田地俱撥與附近
無田小民耕種起科每名不過三十畝三年禁宗室勲
戚奏請田土及受人投獻實在田土總計四百二十三
萬八千五十八頃内官田五十九萬八千四百五十六
頃民田三百六十萬九千六百一頃武宗正德十六年
差夏言樊繼祖張希尹等往順天等府查勘各項莊田
地土共二十萬九百一十九頃又外係先年侵占民者
共二萬二百二十九頃各給主遂罷皇莊及宫莊等而
宦戚輩復中撓之帝命覈先年頃畝數以聞改稱官地
不復名皇莊(又定凡公主國公莊田世遠存什三嘉靖三十九年遣御史奪𨼆冐莊田萬六千餘)
(頃穆宗復定世次遞減之限勲臣五世限田二百頃戚畹七百頃至七十頃有差初世宗時承天六莊二湖地)
(八千三百餘頃領以中官又聽校舍兼并增八百八十頃分為十二莊至是始領之有司兼并者還民宗室買)
(田不輸役者没官皇親田俱令有司徵之賜額有定徵收有制民害少衰神宗賚予過侈福王分封括河南山)
(東湖廣田為皇莊至四萬頃羣臣力争乃減半王府官丈地徵税旁午於道時復更定勲戚莊田世次遞減法)
(視舊制稍寬其後應議減者輒奉詔姑留不能革也)是年覈馬房地土頃畝設立
碓開挑濠塹呈部照驗世宗嘉靖初因給事中底藴奏
正德以來無籍之徒捏稱湖蕩等項無人之地投獻勢
要奏建皇莊命刑部尚書林俊查勘俊疏言竊查皇莊
及皇親功臣各莊田所占各府州縣地自正德十一年
以前已有三百八十餘處每處地土動計數千百頃中間侵
占混奪之弊積襲已非一朝為厲之階實起於姦人欲
盡規地利以媚朝廷究其流弊則壊于勢家盡奪民産
以肥私室其在宫闈者則中官禁卒旁午肆出而郡縣
恣其騷擾其在勲戚者則豪奴悍僕肆行威斷而官府
莫敢誰何節經差官查勘終於患害不除盖由私人貴
戚憑藉寵靈猾少姦徒盤據窟穴是以積垢宿蠧莫可
爬梳合勢朋計動行沮撓此實累朝弊政至于先朝而
極畿輔軍民剥膚摧髓之害莫有甚于此者也兹者伏
荷皇上至仁體物軫念民窮故因言官建議亟蒙俞允
之音繼因該部執奏特降諄切之旨既將管莊人員盡
數取回復禁皇親功臣不許自行收受厲階禍本一旦
剗除中外人心不勝歡慶但先經該部具題節行撫按
衙門去後續因差科道等官止令前去會同本處巡按
御史而於巡撫衙門顧未之及臣等愚昧以為鋤擊豪
強則於巡按之體為切至于檢覈田土則於巡撫之職
為宜必須彼此會同方於事體穏便且順天等八府雖
云近在畿甸然地方遼闊周延千里故撫按付以四人
分理今皇莊並各項莊田所占之地幾遍八府以正德
十一年以前所有計之無慮九萬餘頃至于近年以來
歲增日益踰鄉跨邑無處無之且先年祇因一二處奏
辦告争朝廷差官亦不過一二處踏勘尚有經年閱月
方得事竣今舉列郡皇莊之多百年積習之弊一旦付
臣等清理是宜舉措之間要必先有次第訪得各該撫
按官員見今巡歴各在一方相去隔遠卒難期會請查
照該部原議先行撫按衙門遵照先令即奉欽依事理
一面委官分頭親詣各處皇莊逐一查出四至段落并
原額頃畆數目及審有無侵占等弊開具略節聽候臣
等領敕親詣各該地方備出告諭嚴加督責密行體訪
中間或權豪勢要沮壊行事或侵奪𨼆占積久難明或
姦猾刁徒乘機詆詐或貪官枉法欺弊或冗官玩法稽
行俱聽臣等會按施行疏上敕順天等八府畿内重地
朝廷累有優恤禁例近姦猾無籍之徒妄以軍民田地
指作空閒投獻奏改皇莊以致失業朕深惻然兹特命
爾與山西道監察御史樊繼祖等會同撫按親詣覆勘
給主召佃凡有益國家有利軍民者悉聽會同議處施
行俊又疏曰伏讀詔書内一欵京通二倉水次倉皇城
各門京城九門各房倉場各皇莊凡正德中額外增置
者内城司禮監照洪武初年例查奏取回又禮科給事
中底藴奏為應詔查處皇莊事奉旨該部查覆本部議
依轉行查勘既而兵部又稱差管皇莊内臣官校數多
移咨勘報臣等益加駭愕竊惟太祖以應天等處為興
王之地特將夏税不時全免太宗建都北平恪守成憲
列聖相承益隆無替正德以來無籍之徒輒取畿内逋
田投獻近倖奏為皇莊況管莊内臣又憑城狐社鼠之
勢而收租官校即係設謀投獻之人横征巧取莫敢誰
何而皇親駙馬功臣人等莊田散布其間乘機侵奪往
往有之幸賴陛下聖明入繼大統即有前項裁革管莊
内臣之詔甚盛心矣旬月之間乃復許皇莊責令私人
管理不意惟新之初有此厲民之漸伏望陛下垂念畿
輔根本收回成命又查勘事宜重大必須差科道部屬
假以事權公同查勘庶幾克濟奉旨姦猾之徒侵奪民
田朕在藩邸已知其弊便寫敕遣官查勘給主管莊人
員盡數撤回務使積弊盡革欽此臣等遵敕請以順天
等府州縣會同前巡撫順天等府地方都察院右副都
御史李昆今接管右副都御史孟春并巡撫保定等府
地方都察院右副都御史周季鳳前巡撫直隸監察御
史王琳宋鉞今接管監察御史郭楠選官親詣各處召
集地隣里老等嚴加查勘旋據順天等府經歴司以委
官治中王槐等所查勘各州縣原額莊田并投獻侵占
額外地土各頃畝數目及取具業主召佃人戶退認供
給領狀造冊呈繳臣等覆勘訖竊臣等奉命以來按行
八府閱歴三時仰希明恩俯詢民瘼凡成化弘治及正
德年間皇莊及皇親功臣莊田凡屬姦民投獻勢要侵
占者盡數查出給主召佃還官歸民一切遵旨施行所
據查勘順天等府地方各項莊田地土計二十萬九百
一十九頃二十八畝退斷侵占過民地計二萬二百二
十九頃二十八畝閭閻歡忻鼓舞歌頌但臣等區區尚
有進於是者臣聞古者四民各有常職而農者十居八
九故衣食足而民無困洪惟我太祖立國之初檢覈天
下官民田土收種俱有定額乃令山東河南額外荒田
任民開墾永不起科至我宣宗皇帝又令北直隸地方
比聖祖山東河南例民間新開荒田不問多寡永不起
科至正統六年則令北直隸開墾荒田從輕起科實于
祖宗之法略有背戾至景皇帝尋亦追復洪武舊例不
許額外丈量起科至今所當遵行盖緣北方地土平夷
廣衍中間大半瀉鹵瘠薄之地葭葦沮洳之場且地形
率多窪下一遇驟雨即成渰沒不必滛潦之久輒有害
稼之虞祖宗有見於此曲為體恤是以北人雖有水潦
災傷猶得隨處耕墾不致坐窘衣食夫何近年權倖親
暱之臣妄聽姦民投獻輒自違例奏討由是公私莊田
踰鄉跨邑小民恒産歲剥月削至于本等原額徵糧養
馬産鹽入站之地一例奪據權勢横行何所控訴産業
既失糧税究存徭役苦於並充糧草困於重出饑寒流
轉靡所底止以致強者起為盗賊弱者轉死溝壑其巧
黠者則或投充勢家莊頭家人名目資其勢力轉擾良
民或匿入海戶陵戶勇士校尉等籍脱差徭以重困敦
本之人凡所以蹙民命竭民膏者百孔千瘡不能枚舉
臣等伏查各宫莊田祖宗以來未之有也惟天順八年
以順義縣安樂里板橋村太監吉祥抄沒地一處撥為
宫中莊田其地原額一十頃一十三畝初吉祥占過軍
地二十四頃八十七畝共三十五頃立莊今次查勘又
占過民地四十頃見在共七十五頃此則宫闈莊田之
始而數十年間侵占之數過於原額已十倍也舉此一
處其他可知至成化年間惟增寳坻縣王浦營莊田一
處原係會州衛草場當時止增豐潤新城雄縣莊田三
處至弘治十八年十月乃孝廟升遐之後先帝踐阼之
初一月之間建立皇莊七處曰大興縣十里鋪皇莊曰
大王莊皇莊曰深溝兒皇莊曰高密店皇莊曰石㜑營
皇莊曰六里屯皇莊曰土城皇莊自此之後設立漸多
而皇莊之名始著其在昌平州則有蘇家口皇莊在三
河縣則有白塔皇莊在真定府寧晉縣則有鋪頭村皇
莊大劉村皇莊在平隂縣則有大灰窑皇莊在新河縣
則有仙汪莊皇莊在南宫縣則有南莊村皇莊此皆正
德元年之新設也又東安縣則有南葛里皇莊寳坻縣
則有李子沽皇莊通州則有神樹皇莊武清縣則有灰
蝸口皇莊王慶陀皇莊静海縣則有四當口皇莊此皆
正德二年之所設也至正德四年則立大興縣三里河
皇莊二處正德五年則立六里屯皇莊一處正德七年
則立武清縣尹兒灣大直沽皇莊二處正德八年則立
昌平州樓子村皇莊静海縣衛河兩岸皇莊青縣孫兒
莊皇莊保定府安州騸馬廟皇莊清苑縣閻莊社皇莊
正德九年則又立安肅縣龍化社皇莊數年之間設立
皇莊如此之夥共計占地三萬七千五百九十五頃四
十六畝皇莊既立則有管理之太監有奏帶之旗校有
跟隨之名下每處動至三四十人其初管莊人員出入
及裝運租税並自備車輛夫馬不干有司正德以來權
姦用事於是有符驗之請關文之給經過州縣有廪餼
之供有車輛之取有夫馬之索其分外生事巧取財物
又有言不能盡者及抵所轄莊田處所擅作威福肆行
武斷其甚不靖者則起蓋房屋駕控橋梁擅立關隘出
給票帖私刻關防凡民間撑駕舟車放牧牛馬採捕魚
蝦螺蚌莞蒲之利靡不括取而相鄰地土展轉移築封
堆包打界至見畝徵銀本土豪猾之民投為莊頭撥置
生事幫助為虐多方括尅獲利不貲輸宫闈者曾無十
之一二而私入囊槖者盖不啻什八九矣是以小民脂
膏吮削無餘丁壯逃竄戶口消耗里分減併糧差愈難
卒致輦轂之下生理寡遂閭閻之間貧苦刻骨道路嗟
怨邑里蕭條此弊不革將見數十年後人民離散土地
日蹙盗賊蠭起姦雄藉口不知朝廷何以為國此可為
太息流涕者也幸遇皇上天縱仁智入繼大統曩在潛
邸已知其弊即位之初首下明詔管莊人員盡數革回
乃者復採廷議委臣等以查勘前項地土草萊之人始
得披雲霧而睹青天脱水火而就袵席矣臣等勘報文
冊將在京附郭大興縣地方各宫莊田原不係占奪民
田不滿數十頃者請一切改為各宫親蠶厰公桑園等
項名額以備宫中蠶事其餘一應莊田遠在各府州縣
動以千百頃計者臣願陛下一切弛以利民或勒歸戶
部造入版籍令民照舊輸納以為在官地土不必更屬
宫闈如宫中常年供用不能頓缺敢乞令戶部每歲進
納上供銀兩若干分進各宫以充支用則光明正大何
必虛受莊田之名而貽小民之害哉至于皇親功臣欽
賞莊田查得洪武初年公侯駙馬伯禄米皆給官田令
量原定官糧私租之數依主佃分數收取至洪武二十
五年皆給禄米賜田還官竊惟洪武初年天下甫定干
戈之後土地有餘彼時受封者又皆佐命元臣比今之
戚畹恩澤封拜萬萬不同然而給禄之後原賜土田急
令還官誠以土地乃農業所資國家之本夫古之有田
禄者各食其田之所出以為世禄今既官給之禄奈何
又與之田是重出則過制矣然功臣之中勛勞大者至
今仍有莊田不過數家管業已定侵占亦少惟近年皇
親侯伯憑藉寵暱奏討無厭害民奪業甚失人心今臣
等仰遵敕旨退給伏望陛下敕部自功臣家外將累朝
皇親侯伯受賜莊田據臣等勘報文冊通融數目多寡
定為中制量給養贍其過多者一切裁損以還之官臣
等又查勘過各項田土數目並是退給侵牟開豁荒鹹
覈實之數比與先年妄報投獻奏討原數不同乞敕部
一以新冊為定移出所給執照以便徵收其山東河南
奉例開墾之地亦有姦猾之徒投獻王府勢與畿甸之
弊大抵相類請敕下凡皇莊及各皇親莊田處分既訖
一併出榜頒示天下其有違例投獻奪至百頃以上者
處以極刑則法重而民不敢犯恩溥而民得安生矣六
年令各處板荒積荒抛荒田地不拘本府别府軍民匠
竈儘力耕墾給與由帖永遠管業七年題准今後應賞
地土隨品級定制凡遠遺莊田别其世之親疎量為裁
革至于戚畹開墾置買不行報官納糧者照功臣律例
一體追斷八年霍韜奉命修會典言自洪武迄弘治百
四十年矣天下額田已減強半而湖廣河南廣東失額
尤多非撥給於王府則欺𨼆於猾民廣東無藩府非欺
𨼆即委棄於寇賊矣司國計者可不究心是時桂萼郭
宏化唐龍簡霄先後疏請覈實田畝而顧鼎臣請履畝
丈量丈量之議由此起江西安福河南裕州首行之而
法未詳具人多疑憚其後福建諸州縣為經緯二冊其
法頗詳然率以地為主田多者猶得上下其手又令各
撫按官查有荒廢寺觀無僧行住持及遺下田産無人
管業者照彼中時價召人承買改名入冊辦納糧差又
令陜西抛荒田土最多州縣分為三等第一等召募墾
種量免税三年第二等許諸人承種三年之後方納輕
糧每石照例減納五斗第三等召民自種不徵税糧抛
荒不及三分有附近及本里本甲本戶人丁堪以均派
帶種者勸諭自相資借牛種及貧無力者官為借給責
令開墾不必勘報又令西安等府田土果係抛荒無人
承種者即召人耕種官給牛具種子不徵税糧若有水
崩沙厭不堪耕種者即與除豁九年查順天六府所屬
通州大興等六十七州縣勲戚内臣寺觀莊田共四百
一十九處計地四萬四千一百二十五頃四畝十一年
令薊州永平沿邊關營抛荒山場地畝係有糧原為民
業者附近軍餘承佃任納民糧其冊籍不載并原係附
近官山官地撥給附近正軍耕種量收輕税作為屯田
餘地其建昌等營裁革鎮守守備内臣遺下田土房屋
係占奪者給還原主當辦糧差係官山官地分給貧軍
耕種量收税價以充各邊賞勞修理公用十三年題准
各處但有抛荒堪種之地聽招流移小民或附近軍民
耕種照例免税三年官給牛具種子不許科擾如地主
見其開種成熟復業争種者許赴官告明量撥三分之
一給主二分仍聽開荒之人承種各照畝納糧十年之
上方行均分敢有恃強奪占者官司問罪又裁汰陜西
鎮守太監其養廉地一百五十四頃令原佃軍民承種
附入實徵冊十四年以通州曬米厰地四頃召佃為修
理公廨之用十五年以陜西中護衛外地九頃抛荒田
二十五頃召佃以備軍儲二十一年以總兵官東紅花
等莊田三頃革任太監所遺荒田二頃副總兵遊擊將
軍各一頃皆軍餘開墾屯田聽軍人佃種至各邊將官
能于邊外自開地者任其開墾耕種不在此例二十二
年令陜西查勘朝邑縣地方(潼關以西鳳翔以東)黃河退灘堪以
耕種地二百九十一頃八十三畝令居民照舊耕種收
入實徵冊自本年為始每畝起科三升二十四年詔流
民復業與牛種開墾閒田者給復十年二十九年令凡
公主國公下莊田世遠者以十分為率内儘一處撥給
三分其餘七分盡數追出還官徵銀解部以補宫莊備
邊之需若爵級已革除補足宫莊額數外餘剰地畝照
例徵銀解部濟邊或量留五分給與的親承繼人員管
業以備護墳香火之用其餘五分還官寺觀太監下自
買營造丘隴奏免糧差地不及三頃者容令照舊若至
三頃之外量免其養馬均徭差役每畝督辦納子粒解
部穆宗隆慶元年御史董堯封奏查出蘇松常鎮四府
投詭田一百九十九萬五千四百七十畝花分田三百
三十一萬五千五百六十畝因條上便宜事一議丈量
二定糧冊三均糧役四明優免五平均徭役六裁供億
七申法守八嚴責成戶部覆丈量均賦私兑恐煩擾難
行優免雖有定例但吳中起科甚重若止論糧石均為
不均宜視田畝之數為差其餘悉如議報可二年題准
以後奏請莊田乞欽定數目撥給其年遠勲戚行屯田
御史自封爵之日為始傳派五世親服已盡者止留莊
田百頃或支派已絶並爵級已革盡數追奪還官又題
准元勲後裔傳派五世者原議百頃之外今再留一百
頃如係勲戚相半者再留五十頃神宗萬歷二年召人
墾種甘州荒地俟六年量徵四年詔鳳陽淮安力舉營
田六年張居正以田賦失額小戶多存虛糧致里甲賠
累從言官疏詔令二直隸十三布政司府州縣通行丈
量限三年之内竣事居正用開方法以徑圍乘除畸零
截補於是豪猾不得欺𨼆里甲免賠累而小民無虛糧
總計田七百一萬二千九百七十六頃視弘治時贏三
百萬頃然居正尚綜核頗以溢額為功有司争改小弓
以求田多或掊克見田以充虛額北直隸湖廣大同宣
府遂先後按溢額田增賦時詔江北諸府民年十五以
上無田者官給牛一頭田五十畝開墾三年後起科又
詔蘇州諸府開墾荒田七年覈兩畿山東陜西勲戚田
十一年議陜西延寧二鎮丈出荒田不在屯田舊額内
者俱聽軍民隨便領種永不起科各邊但有屯餘荒地
可墾者視此十九年詔定戚臣莊田二十六年正月大
學士沈一貫奏山東一省六府地廣民稀宜令巡撫得
自選廉幹官員將該省荒蕪地土逐一查核頃畝的數
多方招致能耕之民如江西福建浙江山西及徽寧等
處不問遠近凡願入籍者悉許報名擇便官為之正疆
定界置署安插辨其衍汰原隰之宜以生五榖六畜之
利其新籍之民則為之編戶排年為里為甲循阡履畝
勸耕勸織禁絶苛暴罷免追呼止奢僭以養淳朴之性
興禮讓以厚親睦之俗以錢穀為市使姦民無所覬覦
貪吏無所漁獵或有聽其寄學應舉量增解額以作興
之聽其試武科充吏役納粟授官以榮進之毋籍為兵
以駭其心毋重其課以竭其財有恩造于新附而無侵
損於土著務令相安相信相生相養既有餘力又為之
淘濬溝渠内接漕流以輕其車馬負擔之力使四方輻
輳其間則商賈紛來魚鹽四出而其利益廣不數年可
稱天府詔可二十八年詔查僧道廢絶山田南直隸寺
院俱優免(詔謂畿輔重地焚修香火概免清查)
欽定續通典卷三
