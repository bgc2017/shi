欽定續通典卷八十九
樂
歌
唐叚安節樂府雜錄歌者樂之聲也故絲不如竹竹不
如肉迥居諸樂之上善歌者必先調其氣氤氲自臍出
至喉乃噫其詞即分抗墜之音既得其術即可致遏雲
響石之妙也
天寳中内人許永新善歌一日賜大酺於勤政樓萬衆
喧嘩高力士奏請永新出樓歌一曲永新承旨直奏㬅
聲廣場寂寂若無一人喜者聞之氣勇愁者聞之腸絶
李肇國史補李衮善歌名動京師崔昭入朝密載而至
乃廣宴賓客請第一部樂及京師名倡以為盛會昭言
表弟欲登末坐衮乃敝衣而出滿坐嗤笑少頃命酒衮
喉轉一聲樂人皆大驚曰李八郎也羅拜之
馮贄記事珠曰絳樹一聲能歌兩曲二人細聽各聞一
曲一字不亂人疑其一聲在鼻
咸通中伶人李可及善音律尤能轉喉為新聲音辭曲
折聽者忘倦京師屠沽少年效之謂之拍彈
張淏雲谷雜記宋太祖潛耀日嘗與一道士遊姓名無
定自曰混沌又曰真無善歌能引其喉於杳冥之間作
清微之聲時或一二句從天風飄下
周密齊東野語思陵朝有菊夫人者善歌舞妙音律為
僲韶院之冠宫中號為菊部頭
明宋新吴歌記曰唐初之詩以入唱為高自宋代以調
興而歌詩之法廢金元以北九宫興而歌調之法廢元
以後以南曲興而北曲廢譬之於禮諸體猶羊而歌音
猶告朔也廢告朔而供羊不可謂禮廢古音而存體不
可謂樂
雜歌曲
得至寳唐時長安有富家子落魄不事生計嘗與國樂
遊處一旦家産蕩盡偶一老嫗持舊錦褥貨鬻乃以半
千獲之尋有波斯見大驚謂之曰何處得此是冰蠶絲
所織若暑月陳於座可致一室清涼即酬千萬富家子
得之還與國樂追歡不經年復盡樂人惜之遂製此曲
春鶯囀高宗曉音律晨坐聞鶯聲命樂工明達寫之遂
有此曲
道調子懿王命樂工敬納吹觱栗初弄道調上謂是曲
誤拍之敬納乃隨拍撰成曲子
春光好元宗所製也嘗遇二月宿雨初晴景物明麗小
殿内庭柳杏將吐覩而歎曰對此景物豈得不與他判
斷之乎因臨軒縱擊此曲神思自得及顧柳杏皆已發
拆上笑謂嬪御曰此事不喚我作天工可乎嬪御皆呼
萬歲
秋風高亦玄宗所製曲也每至秋空迥徹纖翳不起即
奏之必遠風徐來庭葉隨下
荔枝香亦玄宗所製曲也帝幸驪山楊貴妃生日命小
讌張樂長生殿因奏新曲未有名會南方進荔枝因名
曰荔枝香
一斛珠梅妃所作也妃居上陽東宫明皇封珍珠一斛
密賜妃妃不受以詩付使者曰為我進御前也上覽詩
悵然不樂令樂府以新聲度之號一斛珠曲名始此
謫仙怨明皇幸蜀登高望秦川謂高力士曰吾聽張九
齡言不至此遣使祭之吹笛為此曲
舞山香汝陽王璡妙達音旨每隨遊幸嘗帶牙絹帽打
曲上自摘紅槿花置之帽簷二物皆極滑久之方安奏
此一曲終而花不墜落上大喜賜金器一厨
于蒍于元德秀所作也元宗幸東都三百里内刺史縣
令俱以聲樂至都下為歡德秀時為魯山令惟選樂工
數十人連袂而歌于蒍于上聞之曰此賢人之言也乃
深奬之
陽關曲王維所作也每句皆再唱而第一句不疊白居
易詩相逢且莫推辭去聽唱陽關第四聲謂勸君更盡
一杯酒也
播皇猷宣宗時製歌者高冠方履褒衣博帶趨走俯仰
皆中規矩
蔥嶺西亦宣宗時製士女蹋歌為隊其詞言蔥嶺之民
樂河湟故地歸唐也
蜀道易陸暢所作也韋臯鎮蜀暢感其遇作蜀道易其
首句曰蜀道易易於履平地南康大喜贈羅八百疋
萬斯年會昌初宰相李德裕命樂工製
楊柳枝白居易閒居洛邑時作後入教坊
望江南始自李德裕鎮淛日為亡妓謝秋娘所撰本名
謝秋娘後改此名亦曰夢江南白居易因為二篇
文叙子長慶中俗講僧文叙善吟經其聲宛轉感動里
人樂工黃米飯狀其念四聲觀世音菩薩乃撰此曲
瑤臺第一層陳后山詩話武才人出壽宫色冠後庭裕
陵得之會教坊獻新聲為詩作詞號瑤臺第一層
還鄉歌吴越王錢鏐遊衣錦軍作詞曰三節還鄉兮挂
錦衣父老遠來相追隨牛斗無孛人無期吴越一王駟
馬歸
陌上花吴越王錢鏐妃每歲春必歸臨安玉以書遺妃
曰陌上花開可緩緩歸矣吴人用其語為曲含思宛轉
凄然動人但詞多鄙野蘇軾為易三詩
醉翁引宋歐陽修謫守滁州山川秀絶公刻石為記以
遺州令既去十年太常博士沈遵往遊其地以琴寫其
聲為醉翁引有曲無詞廬山道人崔閑請蘇軾補之
御街行唐白樂天有花非花霧非霧夜半來天明去來
如春夢不多時去似朝雲無覓處宋張子野衍之為御
街行一闋
醉蓬萊宋柳永所作也永字耆卿累舉不第仁宗召見
之會老人星見入内都知史姓者愛其才乞命永撰詞
以頌休祥永作醉蓬萊詞以進
削浪沙遼四裔樂有大曲小曲此乃小曲之一也
江水曲金天興間元兵攻汴急右丞舒嚕嘗命作此曲
使城上之人静夜唱之
白翎雀元教坊大曲也其鳥生於烏桓朔漠之間雌雄
和鳴自得其樂世皇因命伶人碩德閶製曲以名之
鸚鵡曲元薩都拉所作也序云有以繡枕見貺上繡楊
妃有鸚鵡高力士二宫女侍立皆寸許其布置得體想
像可愛故作鸚鵡曲以答云
烏鹽角始教坊家人市鹽得一曲譜於角子中翻之遂名
洪武初勅中書省令天下郡縣舉素志高潔博古通
今之士禮送至京同製樂章有起臨濠開太平削羣雄
平幽都龍池宴定封賞大一統守承平等曲命協音律
者歌之
舞
宋隊舞之制其名各十小兒隊凡七十二人一曰柘枝
隊衣五色繡羅寬袍戴花帽繫銀帶二曰劍器隊衣五
色繡羅襦裏交脚幞頭紅羅繡抺額帶器仗三曰婆羅
門隊紫羅僧衣緋掛子執錫環拄杖四曰醉鬍騰隊衣
紅錦襦繫銀&KR0008;&KR0008;戴氊帽五曰諢臣萬歲樂隊衣紫緋
綠羅寬暈衫裹簇花幞頭六曰兒童感聖樂隊衣青羅
生色衫繫勒帛總兩角七曰玉兔渾脱隊四色繡羅襦
繫銀帶冠玉兔冠八曰異域朝天隊衣錦襖繫銀束帶
冠夷冠執寳盤九曰兒童解紅隊衣紫緋繡襦繫銀帶
冠花砌鳳冠綬帶十曰射雕回鶻隊衣盤雕錦襦繫銀
&KR0008;鞢射雕盤女弟子隊凡一百五十三人一曰菩薩蠻
隊衣緋生色窄砌衣冠卷雲冠二曰感化樂隊衣青羅
生色通衣背梳髻繫綬帶三曰抛毬樂隊衣四色繡羅
寬衫繫銀帶奉繡毬四曰佳人剪牡丹隊衣紅生色砌
衣戴金冠剪牡丹花五曰拂霓裳隊衣紅僊砌衣碧霞
帔戴僊冠紅繡抺額六曰採蓮隊衣紅羅生色綽子繫
暈裙戴雲鬟髻乘綵船執蓮花七曰鳳迎樂隊衣紅僊
砌衣戴雲鬟鳳髻八曰菩薩獻香花隊衣生色窄砌衣
戴寳冠執香花盤九曰綵雲僊隊衣黃生色道衣紫霞
帔冠僊冠執旌節鶴扇十曰竹毬樂隊衣四色窄繡羅
襦繫銀帶裹順風脚簇花幞頭執毬杖大抵若此而復
從宜變易太祖乾德四年和峴言郊廟殿庭通用文德
武功之舞然其綴兆未稱武功文德之形容又依古義
以揖讓得天下者先奏文舞以征伐得天下者先奏武
舞陛下以推讓受禪宜先奏文舞請改殿廷所用文舞
為元德升聞之舞其舞人約唐太宗舞圖用一百二十
八人以倍八佾之數分為八行皆著履執拂服袴褶冠
進賢冠引舞二人執五采纛其舞狀文容變數聊更增
改又陛下以神武平一宇内即次奏武舞請改為天下
大定之舞人數行列悉同文舞其人皆被金甲持戟引
舞二人執五采旗其舞六變一變象六師初舉二變象
上黨克平三變象淮揚底定四變象荆湖歸復五變象
卭蜀納欵六變象兵還振旅仍别撰舞曲樂章而文德
武功二舞請於郊廟仍舊通用景祐二年九月翰林學
士承旨章得象等言宋祁所上大樂義其論武舞所執
九器禮經但舉其凡而不著言其用後先故旅進輩作
而無終始之别且鼗者所謂導舞也鐸者所謂通鼓也
錞者所謂和鼓也鐃者所謂止鼓也相者所謂輔樂也
雅者所謂陔步也寧有導舞方始而參以止鼓止鼓既
搖而亂以通鐸臣謂當舞入之時左執干右執戚離為
八列别使上人執旌最前鼗鐸以發之錞以和之左執
相以輔之右執雅以節之及舞之將成也則鳴鐃以退
行列築雅以陔步武鼗錞相皆止而不作如此則庶協
舞儀請如祁所論其冬禮官言春秋隱公五年考仲子
之宫初獻六羽何休范寗等咸謂不言佾者明佾則干
舞在其中婦人無武事獨奏文樂也江左宋建平王宏
皆據以為說故章皇后廟獨用文舞至唐垂拱以來中
宫之縣既用鎛鐘其後相承故儀坤等廟獻武舞備鐘
石之樂尢為失禮前詔議奉慈之樂有司援舊典已用
特磬代鎛鐘取隂教尚柔以静為體今樂去大鐘而舞
進干盾頗戾經旨請止用文德之舞奏可治平二年九
月禮官李育上言南郊太廟二舞郎總六十八文舞罷
舍羽籥執干戚就為武舞臣謹按舊典文武二舞各用
八佾凡祀圜丘祀宗廟大樂令率工人以入就位文舞
入陳于架北武舞立于架南又文舞出武舞入有迎送
之曲名曰舒和亦曰同和凡三十一章止用一曲是進
退同時行綴先定步武容體各應樂節夫至德升聞之
舞象揖讓天下大定之舞象征代柔毅舒急不侔而所
法所習皆異不當中易也竊惟天神皆降地祇皆出八
音克諧祖考來格天子親執珪幣相維辟公嚴恭寅畏
可謂極矣而舞者紛然縱横于下進退取舍蹙迫如是
豈明有德象有功之誼哉國家三年而躬一郊同殿而
享入室而舞者闕如名曰二舞實一舞也且如大朝會
所以宴臣下而舞者備其數郊廟所以事天地祖考而
舞者減其半殊未為稱事有近而不可邇禮有繁而不
可省所繫者大而有司之職不敢廢也伏請南郊太廟
文武二舞各用六十四人以備帝王之禮樂以明祖宗
之功德奏可元祐四年十二月始命大樂正葉防撰朝
會二舞儀武舞曰威加四海之舞第一變舞人去南表
三步總干而立聽舉樂三鼓前行三步及表而蹲再鼓
皆舞進一步正立再鼓皆持干荷戈相顧作猛賁趫速
之狀再鼓皆轉身向裏以干戈相擊刺足不動再鼓皆
回身向外擊刺如前再鼓皆正立舉手蹲再鼓皆舞進
一步轉面相向立干戈各置腰再鼓各前進以左足在
前右足在後左手執干當前右手執戈在腰為進旅再
鼓各相擊刺再鼓各退身復位整其干為退旅再鼓皆
正立蹲再鼓皆舞進一步正立再鼓皆轉面相向秉干
持戈坐作再鼓各相擊刺再鼓皆起收其干戈為克捷
之象再鼓皆正立遇節樂則蹲第二變聽舉樂依前蹲
再鼓皆舞進一步正立再鼓皆正而作猛賁趫速之狀
再鼓皆轉身向裏相擊刺足不動再鼓各轉身向外擊
刺如前再鼓皆正立蹲再鼓皆舞進一步陳其干戈左
右相顧為猛賁趫速之狀再鼓皆併入行以八為四再
鼓皆兩兩對相擊刺再鼓皆回易行列左在右右在左
再鼓皆舉手蹲再鼓皆舞進一步正立再鼓各分左右
再鼓各揚其干戈再鼓交相擊刺再鼓皆總干正立遇
節樂則蹲第三變聽舉樂則蹲再鼓皆舞進一步轉而
相向再鼓整干戈以象登臺講武再鼓皆擊刺于東南
再鼓皆按盾舉戈東南嚮而望以象漳泉奉土再鼓皆
擊刺於正南再鼓皆按盾舉戈南嚮而望以象杭越来
朝再鼓皆舞進一步正立再鼓皆擊刺於西北再鼓皆
按盾舉戈西北嚮而望以象克殄并汾再鼓皆擊刺于
正西再鼓皆按盾舉戈西嚮而望以象肅清銀夏再鼓
皆舞進一步正跪右膝至地左足微起再鼓皆置干戈
于地各拱其手象其不用再鼓皆左右舞蹈象以文止
武之意再鼓皆就拜收其干戈起而躬立再鼓皆舞退
鼓盡即止以象兵還振旅文舞曰化成天下之舞第一
變舞人立南表之南聽舉樂則蹲再鼓皆舞進一步正
立再鼓皆稍前而正揖合手自下而上再鼓皆左顧左
揖再鼓皆右顧右揖再鼓皆開手蹲再鼓皆舞進一步
正立再鼓皆稍却身初辭合手自上而下再鼓皆右顧
以右手在前左手推後為再辭再鼓皆左顧以左手在
前右手推出為固辭再鼓皆合手蹲再鼓皆舞進一步
正立再鼓皆俛身相顧初謙合手當胸再鼓皆右側身
左垂手為再謙再鼓皆左側身右垂手為三謙再鼓皆
躬而授之遇節樂則蹲第二變聽舉樂則蹲再鼓皆舞
進一步轉面相向再鼓皆稍前相揖再鼓皆左顧左揖
再鼓開手蹲正立再鼓皆舞進一步復相嚮再鼓皆却
身為初辭再鼓皆舞辭如上儀再鼓皆再辭再鼓皆固
辭再鼓皆合手蹲正立再鼓皆舞進一步再鼓相嚮再
鼓皆顧為初謙再鼓皆再謙再鼓皆三謙再鼓皆躬而
授之正立遇節樂則蹲第三變聽舉樂則蹲再鼓皆舞
進一步兩兩相嚮再鼓皆相趨揖再鼓皆左揖如上再
鼓皆右揖再鼓皆開手蹲正立再鼓皆舞進一步復相
嚮再鼓皆却身初辭再鼓皆再辭再鼓皆固辭再鼓皆
合手蹲正立再鼓皆舞進一步兩兩相嚮再鼓皆相顧
初謙再鼓皆再謙再鼓皆三謙躬而授之正立節樂則
蹲凡二舞綴表器及引舞振作並與大祭祀之舞同協
律郎陳祈按閱以謂節奏詳備自是朝會用之
遼大樂舞二十人分四部景雲舞八人慶雲樂舞四人
破陣樂舞四人承天樂舞四人
金皇統年間定文舞曰仁豐道洽之舞武舞曰功成治
定之舞又命太常議文武二舞所當先後太常議按唐
宋郊廟之禮並先文後武本朝行禘祫之禮亦然惟唐
韋萬石建議謂先儒相𫝊以揖讓得天下則先文以征
伐得天下則先武當時雖從尋復改之其以開元禮先
文後武為定貞元時又改文舞曰保大定功之舞武舞
曰萬國來同之舞大定十一年又加武舞曰四海會同
之舞
元至元三年定文舞曰武定文綏之舞武舞曰内平外
成之舞第一成象滅王罕二成破西夏三成克金四成
收西域定河南五成取西蜀平南詔六成臣高麗服交
趾大德九年定郊祀文舞曰崇德之舞武舞曰定功之
舞又曰樂隊一曰樂音王隊元旦用之以男子三人戴
青面具舞蹈次為飛天夜义像舞蹈而進又以婦女二
十人執牡丹花舞唱次以婦女搖日月金鞚稍之鼓舞
唱相和次男子五人作五方菩薩相一人作樂音王相
歌舞一曰壽星隊天壽節用之以男子執金字牌或執
梅竹松椿石或作飛鴉之象俱各歌舞而進又有執寳
蓋日月棕扇扇或魚鼓簡子龍竹藜杖齊唱舞而前一
曰禮樂隊朝會用之以男子五人執香花婦女二十人
分為四行鞠躬拜興舞蹈或執孔雀幢舞唱男子八人
披金甲執金戟一人冠平天冠執圭齊唱舞而前
明洪武元年定郊祀文武二舞曰文德之舞武功之舞
三年定朝會宴饗文舞曰車書會同之舞象以文德致
太平也武舞曰平定天下之舞象以武功定禍亂也又
有四夷舞曰撫安四夷之舞象以威德服遠人也永樂
十八年又增宴饗樂舞曰表正萬邦之舞曰天命有德
之舞至其隊舞之制大祀慶成大宴用萬國來朝隊舞
纓鞭得勝隊舞萬壽聖節大宴用九夷進寳隊舞壽星
隊舞冬至大宴用讚聖喜隊舞百花聖朝隊舞正旦大
宴用百戲蓮花盆隊舞勝鼓采蓮隊舞
雜舞曲
樂府雜錄曰舞者樂之容也有大垂手小垂手或如驚
鴻或如飛燕婆娑舞態也曼衍舞綴也古之能者不可
勝記即有健舞軟舞字舞花舞馬舞健舞曲有稜大阿
連柘枝劍器胡旋胡騰軟舞曲有涼州綠腰蘇合香屈
柘團圓旋甘州等字舞以舞人亞身於地布成字也花
舞著綠衣偃身合成花字也馬舞者襱馬人著綠衣執
鞭於牀上舞蹀躞蹄皆應節奏也開元中有公孫大娘
善舞劍器僧懷素見之草書遂長盖準其頓挫之勢也
柘枝舞曲樂苑曰羽調有柘枝曲此舞因曲為名用二
女童鮮衣帽施金鈴抃轉有聲其來也于二蓮花之中
藏之花折而後見舞中之雅妙者也宋俞琰席上腐談
曰嚮見官妓舞柘枝戴一紅物體長而頭尖儼如角形
想即是今之罟姑也瑣碎錄云柘枝舞本北魏拓拔之
名易拓為柘易拔為枝
霓裳羽衣舞曲唐元宗登三鄉驛望女几山所作也逸
史云羅公遠天寳初侍元宗八月十五夜宫中翫月曰
陛下能從臣月中遊乎乃取一桂枝向空擲之化為一
橋其色如銀請上同登約行數十里遂至大城闕下公
遠曰此月宫也有仙女數百素練寬衣舞于廣庭上前
問曰此何曲也曰霓裳羽衣也上密記其聲調遂回橋
却顧隨步而滅旦諭伶官象其聲調作霓裳羽衣曲沈
括夢溪筆談曰霓裳曲凡十三疊前六疊無拍至第七
疊始有拍而舞作故白居易詩云中序擘騞初入拍中
序即第七疊也南唐書曰唐盛時霓裳羽衣最為大曲
亂離之後周后得殘譜以琵琶奏之於是開元天寳之
遺音復𫝊於世内史舍人徐鉉聞之於國工曹生鉉亦
知音問曰法曲終則緩此聲乃反急何也曹生曰舊譜
實緩宫中有人易之非吉徵也
達摩支健舞曲也天寳十三載改達摩支為汛蘭叢
歎百年曲咸通中伶人李可及製舞人皆盛飾珠翠仍
畫魚龍地衣以列之曲終樂闋珠翠覆地調語悽惻懿
宗厚賜之
邀醉舞破南唐周后嘗雪夜酣宴舉杯請後主起舞後
主曰汝能創為新聲則可矣后即命箋綴譜喉無停音
筆無停思俄頃譜成所謂邀醉舞破也
(臣)等謹案杜佑謂前代樂飲酒酣必起舞魏晉間
尤重以舞相屬近代以來此風絶矣夫舞之廢缺
唐時已然故後此不少概見而餘音委節猶時彷
彿于俳優之流蓋自參軍樁假婦戲盛行于咸通
大中間而宋之樂部亦列雜劇員降至元明而𫝊
竒諸院本盡態窮形妍媸畢露亦古人諷勸之遺
意也顧其事多鄙俚且稗官小說家不得備載兹
特於舞曲之後附誌其顛末如此
欽定續通典卷八十九
