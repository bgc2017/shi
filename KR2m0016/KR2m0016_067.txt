欽定續通典卷六十七
禮(嘉)
養老(五代)(宋)(遼)(金)(元)(明)
後唐莊宗同光元年四月制曰諸道管内有高年踰百
歲者便與給復永俾除名自八十至九十者與一子免
役州縣不得差徭
晉高祖天福二年四月詔天下百姓有年八十以上者
與免一丁差徭仍令逐處簡署上佐官
宋制養老於太學皇帝服通天冠絳紗袍乘金輅至太
學酌獻文宣王三祭酒再拜歸御幄比車駕初出量時
刻遣使迎三老五更於其第老更俱朝服乘安車導從
至太學就次國老庶老有司預戒之各服朝服集於其
次大樂正帥工人二舞入立於庭東上百官宗室客使
學生等以次入就位太常博士贊三老五更出次引國
老庶老立於後重行異位禮直官通事舍人引左輔奏
請中嚴少頃又奏外辦皇帝出大次侍衛如常儀大樂
正令撞黃鐘之鐘右五鐘皆應宫架乾安之樂作皇帝
即御座樂止典儀曰再拜在位官皆再拜三老五更杖
而入各左右二人夾扶太常博士前引史臣執筆以從
老更入門宫架和安之樂作至宫架北北面立東上奉
禮郎引羣老隨入位於其後樂止博士進揖三老在前
五更在後仍杖夾扶宫架和安之樂作至西階下樂止
博士引老更自西階升堂國老庶老立於堂下老更當
御座揖羣老亦揖皇帝為興奉禮郎揖國老升博士引
老更奉禮郎揖國老以下各於席後立典儀贊各就坐
贊者承𫝊宫架尊安之樂作三老五更就坐三公授几
九卿正履訖殿中監尚食奉御進珍羞及黍稷等先詣
御座前進呈遂設於三老前樂止尚食奉御詣三老座
前執醬而饋訖尚醖奉御詣酒尊所取爵酌酒奉於三
老次太官良醖令以次進珍羞酒食於五更羣老之前
皆食大樂正引工人升登歌奏惠安之樂三終史臣記
錄三老所論善言善行宫架作申安之樂憲言成福之
舞畢文舞退作受成告功之舞畢三老以下降筵博士
引老更當御座前奉禮郎引羣老復位俱揖皇帝為興
老更降階至堂下宫架和安之樂作出門樂止禮直官
通事舍人引左輔前奏禮畢退復位典儀贊拜訖皇帝
降座太常卿導還大次百僚以次退車駕還宫三老五
更升安車導從還翼日詣闕表謝太宗淳化四年二月
召賜京城高年帛百歲者一人加賜塗金帶真宗咸平
二年十一月賜京城父老衣帛十二月駐蹕澶州賜澶
州父老錦袍茶帛大中祥符三年閏二月詔赤縣父老
本府宴犒年九十者授攝官賜粟帛終身八十者爵一
級
遼聖宗統和十六年六月詔婦人年踰九十者賜物太
平四年二月詔賜諸宫分耆老食
金世宗大定二十五年四月詔會寧府百姓年七十以
上者補一官九月次希沙河賜百歲老嫗帛
元成宗大德九年六月詔賜高年帛八十者一匹九十
者二匹親年七十别無侍丁者從近遷除(時立皇子德壽為皇太子)
順帝至正元年十二月詔民年八十以上者蒙古人賜
繒帛二表裏其餘州縣旌以高年耆德之名免其家雜
役
明太祖洪武元年詔民年七十以上者許一丁侍養與
免雜泛差役五年詔中外學宫行養老之禮十九年詔
所在有司審耆老不係隸卒倡優年八十九十鄰里稱
善者備其年甲行實具狀奏聞貧無産業者八十以上
月給米五斗肉五斤酒三斗九十以上歲加給帛一匹
絮五斤雖有田産僅足自贍者所給酒肉絮帛亦如之
其應天鳳陽二府富民年八十以上賜爵里士九十以
上賜爵社士皆與縣官平禮並免雜差正官歲一存問
著為令世宗嘉靖中祭酒吕柟據開元禮參定視學養
老儀注歲季春之月擇吉日行養老禮有司先奏定三
師三少致仕者用德行年高一人為三老次一人為五
更三品上下年德高卲者為羣老併開具致政之老與
其孤姓名事狀以聞前期一日祭先師孔子遣官行禮
如丁祭儀又設先老位於廟門前至日黎明鼓徵警衆
設六佾駕出宫至太學𫝊制迎三老五更於其第老更
俱朝服乘安車導從如常儀擇史官二人充惇史朝服
從之其羣老及致政之老則有司先戒之宿於太學以
俟駕至太學堂上命官釋奠於先老禮畢太常卿導帝
入御幄易冠服出升御座執大圭協律郎跪俯伏舉麾
金奏姑洗之均樂止太常卿導三老五更皆杖各二人
夾扶惇史執筆以從自西階升堂帝與揖遜欲拜三老
五更去杖攝齊皆稽首遜辭帝不果拜乃揖就座老更
皆坐三公授几九卿正履進珍羞及黍稷等帝省之遂
設於老更前工升歌鹿鳴三終太常卿引帝詣三老座
前以大圭授侍臣執醬而饋訖有司以次進珍羞酒食
於五更前又設酒食於羣老前太常卿引帝詣酒尊所
取爵贊酌酒訖引詣三老座前執爵而酳訖帝即座三
老以下皆坐光禄卿進酒上飲酒三老以下坐食飲酒
各三爵笙入三終光禄卿進加餚羹飲酒各三爵間歌
三終三老乃論父子君臣長幼之道治政之要五更飲
亦如之帝俱虚躬聽受惇史錄之乃大合六樂羽舞大
韶以雲門咸池合之干舞大武以大夏大濩合之帝興
冕而總干三老以下皆興稽首遜辭帝復即座三老以
下皆復坐飲酒各三爵樂九變畢太常卿跪奏樂闋致
政之老與其孤館於門外者飲食畢皆入侍制命有司
曰養爾老幼毋違朕命三老以下趨出賜三老五更襲
衣冠帶牢醴綵帛其餘帛衣米肉三老以下序立於庭
皆拜三稽首興分班序立有司奏禮畢駕還宫明日三
老率五更以下詣闕表謝(按吕柟詳定儀注明世迄不果行)
異姓為後議(宋)
宋張栻曰原民之生與萬物並於天地之間父天而母
地本一而已而於其身莫不有父母之親兄弟之愛以
至於宗支之屬釐分縷析血脉貫通分雖殊而本實一
此性之所具而天之所為也聖人有作立姓以别其系
嚴宗以謹其承亦因夫性之自然理之所不可易者而
已苟強離其所系而合於其所不可合是豈性也哉是
故神不歆非祀民不祀非族以此防民而春秋之時猶
有身為諸侯而立異姓以涖祭祀如鄫子之為者聖人
書之曰莒人滅鄫謂其先無血食之理也豈不深切著
明哉
讀時令(唐)(宋)
唐德宗貞元六年制四孟月迎氣之日令所司宣讀時
令文宗太和八年六月中書門下奏天寳後盛典久廢
請來年正月依舊禮讀時令命太常撰儀注
宋仁宗景祐四年三月詔五月朔行入閣之儀仍讀時
令先是詔國朝時令委編修官約唐月令撰定以備宣
讀於是賈昌朝等采國朝律歷典禮日度昏曉中星及
祠祀配侑諸事當以歲時施行者改定一篇上之遂詔
因入閣行其禮後亦不果行徽宗初建明堂禮制局請
御明堂正南向之位布政則隨月而御堂又請以每歲
十月於明堂受新歷退而頒之郡國政和七年詔頒朔
布政自十月為始是月一日帝御明堂平朔左个頒天
運政治及八年戊辰歲運歷數於天下自是每月御明
堂布是月之政先是羣臣五上表請負扆聽朝詔勿允
至是復再請始從之十一月一日帝御明堂南面以朝
百辟退坐於平朔頒政其禮百官朝服立明堂下乘輿
自内殿出負斧扆坐大晟樂作百官朝於堂下大臣升
階進呈所頒時令左右丞一員跪請付外施行宰相承
制可之左右丞乃下授頒政官頒政官受而讀之訖出
閤門奏禮畢百官乃退自是以為常宣和元年蔡京言
周觀治象於正月之始和以十二月頒告朔於邦國皆
不在十月後世以十月者祖秦朔故也今請以季冬頒
歲運於天下詔自今以正月旦進呈宣讀四年二月太
常王黼編類明堂頒朔布政與詔書條例氣令應驗凡
六十二冊上之欽宗靖康元年罷頒朔布政
元正冬至受朝賀(朔望朝參及常朝日附元唐明五代宋遼金)
唐文宗開成元年正月詔以入閤日次對官班退立於
東階松樹下須宰臣奏事畢齊至香案前各言本司事
左右起居又待次對官奏事畢方出武宗會昌二年中
書門下奏元日御含元殿百官就列惟宰相及兩省官
皆於未索扇前立欄檻内及扇開便侍立於御前三朝
大慶萬邦稱賀唯宰相侍臣同介曺武夫竟不拜至尊
而退酌於禮意事未得中請御殿日昧爽宰相兩省官
對班於香案前俟扇開通事贊宰相兩省官再拜訖升
殿侍立從之昭宣帝天祐二年十二月勅漢宣帝中興
五日一聽朝歷代通規永為常式近代不循舊儀輟隳
制度須守舊規以循定制宜每月只許一五九日開延
英計九度其入閤日仍於延英日一度指揮如有大段
公事中書門下具牓子奏請開延英不計日數付所司
(時又勑宫嬪女職本備内任近年以來稍失儀制宫人出内宣命寀御參隨侍朝乃失舊規須為永制今後每)
(遇延英坐朝日只令小黃門祇候引從宫人不得擅出内門庶循典儀免至紛雜)
後唐莊宗同光元年十二月中書門下奏每日常朝百
官皆拜獨兩省官不拜准本朝故事朝退於廊下賜食
謂之廊飡百僚遂有謝食拜惟兩省官本省有厨不赴
廊飡故不拜竊以終日趨朝曾不一拜獨於班列有所
異同未為合禮若言官是近臣尤宜肅敬今後逐日常
朝除職事官押班不拜外其兩省官與東西兩班並齊
拜從之二年正月庚子朔帝衮冕御明堂殿受朝賀太
常樂左右金吾仗六軍諸衛如常儀明宗天成元年十
一月癸亥日南至帝御文德殿百僚稱賀三年十月中
書奏按貞元四年中書侍郎李泌奏冬至日受朝賀請
凖元日從之十一月癸酉冬至帝御崇元殿受朝賀仗
衛如式(天成元年五月勑本朝舊日趨朝官置待漏院候子城門開便入立班如遇不坐前一日晩便)
(宣來日兩衙不坐其日纔明閤門立班便宣不坐百官各退歸司近年以來雖遇不坐正殿或是延英對宰臣)
(或是内殿親决機務所司不循舊制往往及辰巳之時尚未放班今後若遇不坐日未御内殿前便令閤門使)
(宣不坐放朝退班)長興元年二月郊祀畢勑宜放兩日朝參以
百官行事之勞故也五月詔諸州得替防禦團練使刺
史並宜於班行比擬如未有員闕可隨常參官逐日立
班
晉高祖天福二年正月甲寅朔帝御文明殿受文武百
僚朝賀四年十二月禮官奏歲正旦王公上壽皇帝舉
酒奏元同之樂再飲三飲並奏文同之樂三飲訖羣臣
再拜樂奏大同蕤賓之鐘左右皆應是月又奏正旦宫
懸歌舞未全且請雜用九部雅樂歌聲坊法曲從之五
年冬十一月冬至帝御崇元殿受朝賀始用二舞帝舉
觴奏元同之樂登歌奏文同之樂舉食文舞歌昭德之
舞武舞歌成功之舞少帝開運元年十一月吏部侍郎
張昭遠奏文武常參官每日於正衙立班閤門使宣不
坐後百僚俱拜舊制惟押班宰相押樓御史通事舍人
各緣提舉贊揚所以不隨庶官俱拜自唐天成末議者
不悉朝儀遽違舊典請依天成三年以前禮例施行殿
中侍御史賈元珪奏通事舍人居贊導之職押樓御史
當糾察之司一則示於紀綱一則防於謬誤俾令不拜
雅合其宜宰相押班儀型文武統冠羣僚所宜列拜不
得比贊導之職糾察之司致乖禮意帝從之
周太祖廣順三年正月壬子朔帝御崇元殿羣臣朝賀
樂縣仗衛如常儀班退太祖御永福殿羣臣百僚稱觴
獻壽舉教坊樂世宗顯德四年二月詔文武百僚起今
後每遇入閤日宣賜廊飡八月乙夘帝御崇元殿文武
百官入閤如儀既罷賜百官廊飡時帝御廣德殿西樓
以觀命中黃門閱視酒饌無不腆
宋承前代之制以元日五月朔冬至行大朝會之禮太
祖建隆二年正月朔始受朝賀於崇元殿(按崇元殿宋史作崇文殿)
(今據通考輯)服衮冕設宫縣仗衛如儀仗退羣臣諸王太后
宫門奉賀帝常服御廣德殿羣臣上壽用教坊樂五月
朔受朝賀於崇元殿帝服通天冠綘紗袍宫懸儀仗如
元會儀乾德三年冬至受朝賀於文明殿四年冬至朝
元殿受朝畢常服御大明殿羣臣上壽始用雅樂登歌
二舞羣臣酒五行而罷太宗淳化三年正月朔命有司
約開元禮定上壽儀皆以法服行禮設宫懸萬舞酒三
行而罷仁宗天聖四年十二月詔明年正月朔先率百
官赴會慶殿上皇太后壽畢乃受朝天安殿仍令太常
禮院修定儀制五年正月朔曉漏未盡二刻宰臣百官
與遼使諸軍將校並常服班會慶殿内侍請皇太后出
殿後幄鳴鞭升座又詣殿後皇帝幄引皇帝出帝服鞾
袍於簾内北面褥位再拜跪稱賀訖詣皇太后御座稍
東内給侍酌酒授内謁者監進帝帝却就褥位跪奏謹
上千萬歲壽再拜還幄通事舍人引百官横行典儀贊
再拜舞蹈起居太尉升自西階稱賀訖宰臣以下進壽
酒皆再拜宣徽使承旨宣羣臣升殿再拜升及東西廂
坐酒三行侍中奏禮畢退樞密使以下迎乘輿於長春殿
起居稱賀百官就朝堂易朝服班天安殿朝賀帝服衮
冕受朝既賀更服通天冠絳紗袍稱觴上壽止舉四爵
乘輿還内恭謝太后如常禮神宗元豐元年詔龍圖閣
直學士史館修撰宋敏求等詳定正旦御殿儀注其制
元正冬至大朝會有司設御座於大慶殿東西房於御
座之左右少北東西閤於殿後百官宗室客使次於朝
堂之内外五輅先陳於庭兵部設黃麾仗於殿之内外
大樂令展宫架之樂於横街南鼓吹令分置十二案於
宫架外協律郎二人一位殿上西階之前楹一位宫架
西北俱東向陳輿輦御馬於龍墀繖扇於沙墀貢物於
宫架南(冬至不設貢物)餘則列大慶門外陳布將士於街左右
金吾六軍諸衛勒所部列黃麾大仗於門及殿庭百僚
客使等俱入朝文武常參官朝服陪位官公服近仗就
陳於閤外大樂令樂工協律郎入就位中書侍郎以諸
方鎮表案給事中以祥瑞案俟於大慶門之左右(冬至不設)
(給事中位祥瑞案)諸侍衛官各服其器服輦出至西閤降輦符
寳郎奉寳詣閤門奉迎百官客使陪位官俱入就位侍
中版奏中嚴又奏外辦殿上鳴鞭宫懸撞黃鐘之鐘右
五鐘皆應内侍承旨索扇扇合帝服通天冠絳紗袍御
輿出協律郎舉麾奏乾安樂鼓吹振作帝出自西房降
輿即座扇開殿下鳴鞭協律郎偃麾樂止爐烟升符寳
郎奉寳置御座前中書侍郎給事中押表案祥瑞案入
詣東西階下對立百官宗室及遼使班分東西以次入
正安樂作就位樂止押樂官歸本班起居畢復案位三
師親王以下及御史臺外正任遼使俱就北向位典儀
贊在位者皆再拜起居訖太尉將升中書令門下侍郎
俱降至西階下立(凡太尉行則樂作至位樂止)太尉詣西階下解劒
脱舄升殿中書令門下侍郎各於案取所奏文詣褥位
解劒脱舄以次升分東西立以俟太尉詣御座前北向
跪奏文武百僚太尉具官臣某等言元正啟祚萬物咸
新(冬至改為晷運推移日南長至)伏惟皇帝陛下應乾納祐與天同休
俛伏興降階佩劒納舄(餘官凖此)還位在位官俱再拜舞蹈
三稱萬歲再拜侍中進當御座前承旨退臨階西向稱
制宣答曰履新之慶(冬至易曰履長之慶)與公等同之贊者曰拜
舞蹈三稱萬歲横行官分班立中書令門下侍郎升詣
御座前各奏諸方鎮表及祥瑞訖戶部尚書就承制位
俛伏跪奏諸州貢物請付所司禮部尚書奏諸蕃貢物
如之司天監奏雲物祥瑞請付史館侍中進當御座前
奏禮畢殿上承旨索扇殿下鳴鞭宫懸撞蕤賓之鐘左
五鐘皆應協律郎舉麾宫懸奏乾安樂鼓吹振作帝降
座御輿入自東房扇開偃麾樂止侍郎奏解嚴百官退
還次客使陪位官並退有司設食案大樂令設登歌殿
上二舞入立於架南預坐當升殿者位御座前文武相
向異位重行北上非升殿者位於東西廊下尚食奉御
設壽尊於殿東楹少南設坫於尊南加爵一有司設上
下羣臣酒尊於殿下東西廂侍衛官及執事者各立其
位仗衛仍立俟上壽百官立班如朝賀儀侍中版奏中
嚴外辦帝御輿出東房儀如前光禄卿詣横街南跪奏
具官臣某請允羣臣上壽興侍中承旨稱制可少退光
禄卿再拜復位三師以下皆拜舞三稱萬歲太尉升殿
詣壽尊所北向尚食奉御酌御酒一爵授太尉搢笏執
爵詣御前跪進帝執爵太尉出笏俛伏興少退跪奏文
武百僚太尉具官臣某等稽首言元正首祚(冬至云天正長至)
臣等不勝大慶謹上千萬歲壽俛伏興降復位在位者
皆再拜如前侍中承旨退西向宣曰舉公等觴在位者
再拜如前北向班分東西序立太尉自東階侍立舉第
一爵和安樂作飲畢樂止太尉受虚爵復於坫降階三
師以下贊拜舞蹈如上儀侍中進奏侍中具官臣某言
請延公王等升殿降復位承旨稱有制在位者皆再拜
宣曰延公王等升殿皆再拜詣東階升立於席後尚食
奉御進酒殿中監進第二爵登歌作甘露之曲欽訖殿
中監受爵樂止羣臣升殿就横行位舍人曰各賜酒羣
臣皆再拜舍人曰就坐太官令行酒搢笏受酒宫懸作
正安之樂文舞入立宫架北觴行一周樂止尚食奉御
進食又設羣官食作盛德升聞之舞三成止出殿中監
進第三爵羣臣立於席後登歌作嘉禾之曲飲訖樂止
殿中監受虛爵就行酒如上儀作正安之樂武舞進觴
又行一周樂止尚食奉御進食又設羣官食作天下大
定之舞三成止出殿中監進第四爵登歌作靈芝之曲
其禮如第三爵太官令行酒如第二爵又一周樂止舍
人曰可起百僚立於席後侍中進跪奏禮畢俛伏興與
羣官俱降階復位羣官皆再拜如儀皇帝還閤有司承
旨放仗羣臣再拜退其常朝之制文武官每日赴文明
殿正衙常參宰相一人押班五日起居即崇德長春二
殿中書門下為班首其長春殿常朝則内侍省都知押
班太祖建隆三年詔内殿起居日令百官以次轉對限
三人為定其封章於閤門通進復鞠躬自奏宣徽使承
旨宣答拜舞而出真宗天禧四年十月中書門下言唐
朝故事五日一開延英隻日視事雙日不坐方今中外
晏寧政刑清簡望凖舊事三日五日一臨軒聽政隻日
視事雙日不坐除急大事須面對外餘並令中書樞密
院附奏詔禮儀院詳定隻日視事或於長春殿或於承
明殿應内殿起居日羣臣並依常日起居餘如中書門
下之議俄又請隻日承明殿常朝依假日便服視事不
鳴鞭詔可神宗元豐三年(按禮志作熙寧六年今據通考輯)引進使李
端慤言近朔望御文德殿視朝初寒盛暑數煩清蹕而
紫宸朝歲中罕御請朔日御文德既望坐紫宸庶幾正
衙内殿朝儀並舉從之高宗紹興十四年九月有司言
明年正旦朝會請權以文德殿為大慶殿合設黃麾大
仗五千二十七人欲權減三分之一合設八寳座於御
座之東西及登歌宫架樂舞諸州諸蕃貢物行在致仕
官諸路貢士舉首並令立班詔從之明年正旦御殿受
朝賀如儀
遼正旦朝賀儀臣僚並諸國使昧爽入朝奏班齊皇帝
升殿坐契丹舍人殿上通訖引契丹臣僚東洞門入引
漢人臣僚並諸國使西洞門入合班舞蹈五拜鞠躬平
身引親王自東階上殿就欄内褥位俛伏跪自通全銜
臣某等祝夀訖下殿復位舞蹈五拜鞠躬宣徽使稱有
勑班首以下聽制訖再拜鞠躬宣云履新之慶與公等
同之舍人贊謝宣諭拜舞蹈五拜贊各祗候分班引出
引班首西階上殿奏表目訖教坊起居賀十二拜畢各
祗候引契丹漢人臣僚并諸國使東西洞門入合班再
拜親王自東階上殿就欄内褥位搢笏執臺琖進酒訖
退復褥位置臺琖出笏少前俛伏自通全銜臣某等謹
進千萬歲夀酒與殿下臣僚皆再拜鞠躬俟宣徽使稱
有制親王以下再拜如初儀宣云飲公等酒與公等内
外同慶舍人贊謝宣諭如初贊各祇候親王搢笏執臺
琖殿下臣僚分班皇帝飲酒教坊奏樂殿上下臣僚皆
拜呼萬歲贊各祗候樂止教坊再拜皇帝卒飲親王進
受琖復褥位置臺琖下殿復位合班再拜贊各祗候分
班引出皇帝起詣皇太后殿臣僚并諸國使兩洞門入
班稱賀進酒皆如皇帝之儀畢引出教坊入起居進酒
亦如之(按冬至朝賀儀略同正旦唯帝后並升殿坐與正旦異)常朝起居儀昧爽
臣僚朝服入朝各依幕次内侍奏班齊先引京官班於
三門外當直舍人放起居再拜各祗候依次兩府以下
文武官於丹墀内面殿立䜿班諸司并供奉官於東西
道外相向立定當直閤使副贊放起居再拜各祗候退
還幕次公服帝升殿坐兩府并京官丹墀内聲喏各祗
候教坊司同北班起居畢奏事
金元旦上夀儀皇帝升御座鳴鞭報時畢殿前班小起
居各復位立舍人引皇太子并臣僚使客合班入至丹
墀舞蹈五拜平立閤使奏諸道表目皇太子以下皆再
拜皇太子升殿就褥位搢笏捧盞盤進酒皇帝受置於
案皇太子退復褥位轉盤與執事者出笏二閤使齊揖
入欄子内拜跪致辭云元正啟祚品物咸新恭惟皇帝
陛下與天同休謹上夀巵伏願皇帝陛下萬歲萬歲萬
萬歲祝畢拜興復褥位同殿下臣僚皆再拜宣答曰履
新上壽與卿等内外同慶詞畢舞蹈五拜齊立皇太子
搢笏執盤臣僚分班教坊奏樂皇帝舉酒殿上下侍立
臣僚皆再拜皇太子受虚爵退立褥位轉盤盞與執事
者出笏左下殿樂止合班在位臣僚皆再拜分引與宴
官上殿次引宋國人從至丹墀再拜不出班奏聖躬萬
福再拜唱有勅賜酒食又再拜各祗候平立引左廊立
次引高麗夏人如上儀畢分引左右廊立御果牀入進
酒皇帝飲則坐宴侍立臣皆再拜進酒官接盞還位坐
宴官再拜復坐行酒𫝊宣立飲訖再拜坐次從人再拜
坐三盞致語揖臣使從人立誦口號畢坐宴侍立官皆
再拜坐次從人再拜坐食入七盞曲將終揖從人立再
拜畢引出聞曲時揖臣使起再拜下殿果牀出至丹墀
合班謝宴舞蹈五拜引出(按金史禮志無冬至受朝賀之禮惟章宗本紀承安元年)
(十一月戊戌有事於南郊大赦改元己亥曹王永升率親王百官賀然此以南郊禮成受賀非冬至受賀也冬)
(會之禮終金之世未行)朝參常朝儀及朔望儀准前代制以朔日
六日十一日十五日二十一日二十六日為六參日後
又定制以朔望日為朝參餘日為常朝國初凡朔望常
朝日殿下列衛士簾下置甲兵海陵正隆初去甲兵惟
存錦衣弩手百人分立兩階世宗大定二年五月命臺
臣定朝參禮除殿前班外若遇朔望自七品以上職事
官皆赴其餘朝日五品以上職事官皆赴如左右司員
外郎侍御史記注院等官職雖不係五品亦赴朝參凡
親王宗室已命官者年十六以上皆隨班赴起居
元元正受朝儀前期習儀至期大昕侍儀使引導從護
尉各服其服入奏外辦皇帝出閤陞輦鳴鞭三侍儀使
并通事舍人分左右引擎執護尉劈正斧中行導至大
明殿外劈正斧直正門北向立導從倒卷序立惟扇置
於錡侍儀使導駕時引進使同内侍官引宫人擎執導
從入至皇后宫庭報外辦皇后出閤陞輦引進使引導
至殿東門外引進使分退押直至堊塗之次引導從倒
卷出俟兩宫陞座鳴鞭三劈正斧退立於露階東司晨
報時雞唱畢尚引引殿前班皆公服分入日精月華門
就起居位相向立通班舍人唱左右衛上將軍兼殿前
都點檢臣某以下起居尚引引至丹墀拜位知班報班
齊行三拜禮都點檢稍前宣贊報聖躬萬福都點檢復
位再拜舞蹈三跪左膝三叩頭山呼三復行三拜禮宣
贊唱各恭事兩班點檢宣徽將軍分左右升殿宿直以
下分立殿前俟后妃諸王駙馬以次賀獻禮畢尚引引
丞相以下入就起居位如前通班唱文武百僚開府儀
同三司錄軍國重事監修國史右丞相(具官無常)臣某以下
起居贊拜舞蹈山呼並如前儀侍儀使詣丞相前請進
酒雙引升殿前行樂工分左右引登歌者及舞童舞女
以次升殿登歌音中本月之律丞相至宇下褥位立侍
儀司分左右北向立俟前行色曲將半舞旋列定通贊
唱分班樂作侍儀司引丞相入宣徽使隨至御榻前丞
相跪宣徽使立於東南曲終丞相祝贊曰溥天率土祈
天地之洪福同上皇帝皇后億萬歲壽宣徽使答曰如
所祝丞相俛伏興退詣進酒位尚醖官以觴授丞相丞
相搢笏奉觴北面立宣徽使復位前行色曲舞旋至露
階丄教坊奏樂樂舞至第四拍丞相進酒皇帝舉觴宣
贊唱殿上下侍立臣僚再拜丞相三進酒畢以觴授尚
醖官出笏復位樂止通贊合班禮部官押進奏表章禮
物至横階下讀表章官等至宇下跪宣表目畢退降第
一重階下立俟讀禮物舍人升階至宇下跪讀禮物目
如上儀同降至横階隨表章西行至右樓下侍儀仍領
禮物東行至左樓下太府受之贊拜山呼如前儀僧道
耆老外國蕃客以次賀禮畢大會諸王宗親駙馬大臣
宴饗殿上丞相等升殿侍宴四品以上賜酒殿上五品
以下賜酒於日精月華門下宴畢鳴鞭三侍儀使導駕
帝后還寢殿如來儀(按元史禮志無賀冬之禮常朝之典亦未及舉每日宰執入延春閤)
(及别殿奏事而已)
明太祖洪武二十六年定正旦冬至朝會儀先日尚寳
司設御座於奉天殿及寶案於御座東香案於丹陛南
教坊司設中和韶樂於殿内東西北向翌明錦衣衛陳
鹵薄儀仗於丹陛及丹墀設明扇於殿内列車輅於丹
墀鳴鞭四人左右北向教坊司陳大樂於丹陛東西北
向儀禮司設同文玉帛兩案於丹陛東金吾衛設護衛
官於殿内及丹陛陳甲士於丹墀至午門外錦衣衛設
將軍於丹陛至奉天門外陳旗幟於奉天門外俱東西
列典牧所陳仗馬犀象於文武樓南東西向司晨郎報
時位於内道東近北糾儀御史二位於丹墀北内贊二
位於殿内外贊二位於丹墀北𫝊制宣表等官位於殿
内俱東西向鼓初嚴百官朝服班午門外次嚴由左右
掖門入詣丹墀東西北向立三嚴執事官詣華蓋殿帝
具衮冕陞座鐘聲止儀禮司奏執事官行禮贊五拜畢
奏請陞殿駕興中和樂作尚寳司捧寳前行導駕官前
導扇開簾捲寳置於案樂止鳴鞭報時贊班齊大樂作
行四拜禮樂止典儀唱進表樂作給事中二人詣同文
案前導引序班舉案由東門入置殿中樂止宣目官跪
宣訖展表官取表宣表官至簾前衆官皆跪宣表訖序
班舉表案於殿東衆官皆跪代致詞官跪丹陛中致詞
云具官臣某兹遇正旦三陽開泰萬物咸新(冬至則云律應黃鐘)
(日當長至)恭惟皇帝陛下膺乾納祜奉天永昌賀畢衆官皆
俯伏興樂作四拜興樂止𫝊制官跪奏𫝊制由東門出
至丹陛東向立稱有制贊禮唱跪宣制云履端之慶(冬至)
(則云履長之慶)與卿等同之贊禮唱俯伏興搢笏三舞蹈山呼
百官拱手加額呼萬歲三出笏俯伏興樂作四拜興樂
止侍儀奏禮畢中和樂作鳴鞭駕興尚寳官捧寳導駕
官前導至華盖殿樂止百官以次出世宗嘉靖十六年
改設蕃國貢方物案於丹陛中道左右定時鼓於文樓
上大樂陳奉天門内其常朝御殿儀凡早朝文官自左
掖門入武官自右掖門入如華盖殿朝至鹿頂外東西
序立鳴鞭訖守衛官至鹿頂内行禮訖就侍立位各衙
門官以次行禮訖有事奏者入奏事無事奏者四品以
上及應升殿者入殿内侍立五品以下官出至鹿頂外
列班北向立候鳴鞭以次出如奉天殿朝俱於華盖殿
行禮奏事畢五品以下官詣丹墀依品級列班重行北
向立四品以上及翰林院官給事中監察御史等官於
中左中右門伺候鳴鞭各詣殿内立候朝退捲班以次
出如先於奉天殿朝後却奏事者文武官於丹墀内依
品級重行北向立候鳴鞭行禮訖四品以上及翰林院
官給事中監察御史等官陞殿侍立五品以下仍前序
立候謝恩見辭人員行禮訖鳴鞭捲班退有事奏者於
奉天門或華盖殿進奏無事奏者以次出穆宗隆慶元
年都給事辛自修等以朝儀久曠班行不肅請令禮官
考議成式禮部禮科會議國初定制百官以品序立其
後更定又有不拘於品者如内閣官錦衣衛升立寳位
之東西翰林學士列於僉都御史之上其他翰林官不
論品級叙於京堂之内科道官自為一等列於部屬之
先及鴻臚寺尚寳司列於西階三科六道與東班對侍
雖若次序參錯然或以顧問糾察或以奉事承旨莫不
有因難以輕改今後常朝悉如此例其餘官員仍依品
級崇卑衙門次序為例如有紊越聽糾儀官糾奏從之
神宗萬歷三年令常朝日記注起居官四人列於東班
給事中上稍前以便觀聽午朝則列於御座西稍南(時大)
(學士張居正奏國初設起居注官日侍左右實古者左史記事右史記言之制後定官制乃設翰林院修撰編)
(修檢討等官盖以記載事重設官加詳原非有所罷廢而自職名更定遂失朝夕記注之規以致累朝史文闕)
(略臣等仰稽成憲凡常朝御皇極門每日輪該記注起居並史官共四人列於東班各給事中之上午朝御會)
(極門列於御座西稍南專記言動詔依擬行)
欽定續通典卷六十七
