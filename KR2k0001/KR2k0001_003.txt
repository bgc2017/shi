三輔黃圖卷之三
長樂未央建章北宫甘泉宫中宫室臺殿
鴻臺秦始皇二十七年築高四十丈上起觀宇帝嘗射
飛鴻于臺上故號鴻臺漢書惠帝四年長樂宫鴻臺災
臨華殿在長樂宫前殿後武帝建漢書成帝永始四年
長樂宫臨華殿災温室殿按漢宫殿䟽在長樂宫又漢
宫閣記在未央宫
長信宫漢太后常居之按通靈記大后成帝母也后宫
在西秋之象也秋主信故宫殿皆以長信長秋爲名又
永壽永寧殿皆后所處也(成帝母王太后居長信宫)
右長樂宫
宣室温室清涼皆在未央宫殿北宣明廣明皆在未央
殿東昆德玉堂皆在未央殿西
宣室未央前殿正室也淮南子曰周武王殺紂於宣室
漢取舊名也漢書曰文帝受釐宣室夜半前席賈生問
鬼神之事即此也又王莽地皇四年城中少年朱弟張
魚等燒宫莽避火宣室前殿火輙隨之
温室殿武帝建冬處之温暖也西京雜記曰温室以椒
塗壁被之丈繡香桂爲柱設火齊屏風鴻羽帳規地以
罽賓氍毹漢書曰孔光爲尚書令歸休與兄弟妻子燕
語終不及朝省政事或問温室省中樹何木光不應(漢書)
(京房奏考功課吏法上令公卿朝臣會議温室)
清凉殿夏居之則清凉也亦曰延凊室漢書曰清室則
中夏含霜即此也董偃常卧延清之室以畫石爲牀文
如錦紫琉璃帳以紫玉爲盤如屈龍皆用雜寳飾之侍
者於外扇偃偃曰玉石豈須扇而後凉邪又以玉晶爲
盤貯冰於膝前玉晶與冰同㓗侍者謂冰無盤必融濕
席乃拂玉盤墜冰玉俱碎玉晶千塗國所貢也武帝以
此賜偃
麒麟殿未央宫有麒麟殿漢書哀帝燕董賢父子於麒
麟殿視賢曰吾欲法尭禪舜如何王閎曰天下乃高皇
帝天下非陛下之天下也陛下奉承宗廟當傳之無窮
安可妄有所授帝業至重天子無戲言上默然不悅
金華殿未央宫有金華殿漢書曰成帝初方向學召鄭
寬中張禹說尚書論語於金華殿中
承明殿未央宫有承明殿著述之所也班固西都賦序
云内有承明著作之庭即此也漢書武帝謂嚴助曰君
厭承明之廬又成帝鴻嘉二年雉飛集承明殿屋
蒼龍白虎朱雀玄武天之四靈以正四方王者制宫闕
殿閣取法焉
掖庭宫(在天子左右如肘膝)
椒房殿在未央宫以椒和泥塗取其温而芬芳也武帝
時後宫八區有昭陽飛翔增成合歡蘭林披香鳳皇鴛
鴦等殿後有增修安處常寧茞若椒風發越蕙草等殿
爲十四位成帝趙皇后居昭陽殿(號飛燕以其體輕也)有女弟俱
爲婕妤貴傾後宫昭陽舍蘭房椒壁其中庭彤朱而庭
上髹漆切皆銅沓(切門限也)黃金塗白玉階壁帶往往爲黃
金釭函藍田壁明珠翠羽飾之自後宫未嘗有焉班婕
妤居增成舍(後宫八區增成第三區也)哀帝時董賢女弟爲昭儀居
舍號曰椒風
高門殿漢書曰汲黯請見高門注曰未央宫高門殿也
又哀帝時鮑宣諫曰陛下擢臣巖穴誠冀有益毫毛豈
欲臣美食大官重高門之地
非常室漢書成帝綏和二年鄭通里人王褒絳衣小冠
帶劒入北司馬門殿東門上前殿至非常室中(殿上室名)解
帷組結佩之召前殿署長業等曰天帝令我居此業等
收縳考問乃故公車大誰卒病狂易不自知入宫下獄
死(大誰者主問非常之人誰以誰何称因用爲官名有大誰長令此卒者長所領士卒也狂易謂病狂而變)
(易其常也)
織室在未央宫又有東西織室織作文繡郊廟之服有
令史
凌室在未央宫藏冰之所也豳詩七月篇曰納于凌隂
周官凌人職掌藏冰大祭祀飲食則供冰漢書惠帝四
年織室凌室災
暴室主掖庭織作染練之署謂之暴室取暴曬爲名耳
有嗇夫官屬
弄田在未央宫弄田者燕遊之田天子所戲弄耳漢書
昭帝紀曰始元元年上耕于鈎盾弄田應劭注云帝時
年九歲未能親耕帝籍鈎盾官宦者近署故往試耕爲
戲弄成帝建始三年小女陳持弓年九歲闌入尚方掖
門至未央殿鈎盾禁中
内謁者署在未央宫屬少府續漢書云掌宫中步帳褻
物丁孚漢官云令秩千石
金馬門宦者署武帝時大宛馬以銅鑄像立於署門因
以爲名東方朔主父偃嚴安徐樂皆待詔金馬門即此
路軨廐在未央宫中掌宫中輿馬亦曰未央廐漢書曰
武帝時期門郎上官桀遷爲未央廐令
右未央宫
駘蕩宫春時景物駘蕩滿宫中也
馺娑宫馺娑馬行疾貌馬行迅疾一日之間遍宫中言
宫之大也
枍詣宫枍詣木名宫中美木茂盛也
天梁宫梁木至於天言宫之高也四宫皆在建章宫
竒華殿在建章宫旁四海夷狄器服珍寳火浣布切玉
刀巨象大雀師子宫馬充塞其中
鼓簧宫漢宫閣䟽云鼓簧宫周匝一百三十步在建章
宫西北
神明臺漢書曰建章有神明臺廟記曰神明臺武帝造
祭仙人處上有承露盤有銅仙人舒掌捧銅盤玉杯以
承雲表之露以露和玉屑服之以求仙道長安記仙人
掌大七圍以銅爲之魏文帝徙銅盤折聲聞數十里
右建章宫
夀宫北宫有神仙宫夀宫張羽旗設供具以禮神君神
君來則肅然風生帷帳皆動
明光宫武帝太初四年秋起在長樂宫後南與長樂宫
相連屬漢書元后傳曰成都侯商嘗疾欲避暑從上借
明光宫盖即此王莽建國元年改明光宫爲安舘安定
太后居之
太子宫甲觀太子宫有甲觀畫堂(漢書注曰甲者甲乙丙丁之次也)漢
書曰孝成皇帝元帝太子也母曰王皇后元帝在太子
宫生甲觀畫堂元后傳曰見於丙殿此其例也畫堂謂
宫殿中彩畫之堂
右北宫
鈎弋宫列仙傳曰鈎弋夫人姓趙氏河間人少好酒病
卧六年右手鈎卷飲食少望氣者云東北有貴人推而
得之見召姿色佳麗武帝反其手得玉鈎而手展有寵
生昭帝姙娠十四月上曰聞昔堯十四月而生今鈎弋
亦然乃命所生門曰堯母門所居曰鈎弋宫自夫人加
婕妤後得罪掖庭獄死及殯香一月昭帝即位追尊爲
皇太后更葬之發六十二萬人起陽陵其棺櫬但有彩
履王襃雲陽記曰鈎弋夫人從至甘泉而卒尸香聞十
餘里葬雲陽武帝思之起通靈臺於甘泉宫有一青鳥
集臺上往來至宣帝時乃不至漢武故事曰鈎弋宫在
直門之南
昭臺宫在上林苑中孝宣霍皇后立五年廢處昭臺宫
後十二歲徙雲林舘乃自殺
長定宫林光宫中有長定宫三輔决錄曰后從帝行幸
於甘泉宫居長定宫孝成許皇后廢處昭臺宫歲餘徙
長定宫
長門宫離宫在長安城孝武陳皇后得幸頗妬居長門
宫
永信宫孝哀帝尊恭皇太后曰帝太太后稱永信宫
中安宫孝哀帝尊恭皇太后曰帝太后稱中安宫
儲元宫在長安城西漢書外戚傳曰信都太后與信都
王俱居儲元宫
犬臺宫在上林苑中長安西二十八里漢書江充召見
犬臺宫
葡萄宫在上林苑西漢哀帝元壽三年單于來朝以太
歲厭勝所舍之此宫
步壽宫秦亦有步壽宫今按其地與秦異則秦漢各有
步壽宫耳漢祋祤宫宣帝神爵二年鳳凰集祋祤縣鳳
凰集處得玉寳乃起步壽宫
梁山宫梁山好畤界即禹貢云壷口治梁及𡵨又古公
踰梁山于岐下及秦立梁山宫皆北山下也史記秦本
紀始皇三十二年幸梁山宫即此也
黃山宫在興平縣西三十里武帝微行西至黃山宫即
此也
回中宫史記秦始皇二十七年廵隴西北地出笄頭過
回中漢書文帝十四年匈奴入蕭關殺都尉燒回中宫
侯騎至雍武帝元狩四年幸雍通回中道遂北出蕭關
又有三良宫相近
集靈宫集仙宫存仙殿存神殿望仙臺望仙觀俱在華
隂縣界皆武帝宫觀名也華山記及三輔舊事云昔有
太元眞人茅盈内記始皇三十一年九月庚子盈曾祖
父濛於華山乘雲駕龍白日昇天先是邑人謠曰神仙
得者茅初成駕龍上昇入太清時下玄州戲赤城繼世
而往在我盈帝若學之臘嘉平漢武帝内傳曰魯女生
長樂人初餌胡麻乃永絶榖八十餘年少壯色如桃華
一日與親知故人别入華山後五十年先識者逢女於
廟前乘白鹿從王母人因識之謝其鄕里而去又神仙
傳曰中山衛叔卿常乘雲車駕白鹿見漢武帝將臣之
叔卿不言而去武帝悔求得其子度令追其父登華岳
見父與數人坐於石上敕度令還又華山記弘農鄧紹
八月曉入華山見童子執五綵嚢盛栢葉露食之武帝
即其地造宫殿歲時祈禱焉漢書云華隂縣有集靈宫
又有望仙觀在華隂縣
棠棃宫在甘泉苑垣外雲陽南三十里
竹宫甘泉祠宫也以竹爲宫天子居中漢舊儀云竹宫
去壇三里
宜春宫本秦之離宫在長安城東南杜縣東近下杜
扶荔宫在上林苑中漢武帝元鼎六年破南越起扶荔
宫(宫以荔枝得名)以植所得竒草異木菖蒲百本山薑十本甘
蕉十二本留求子十夲桂百本密香指甲花百本龍眼
荔枝檳榔橄㰖千歲子甘橘皆百餘夲上木南北異宜
歲時多枯瘁荔枝自交趾移植百株于庭無一生者連
年猶移植不息後數歲偶一株稍茂終無華實帝亦珍
惜之一旦萎死守吏坐誅者數十人遂不復蒔矣其實
則歲貢焉郵傳者疲斃於道極爲生民之患至後漢安
帝時交趾郡守極陳其弊遂罷其貢
五柞宫漢之離宫也在扶風盩厔宫中有五柞樹因以
爲名五柞皆連抱上枝覆蔭數&KR1194;
宣曲宫在昆明池西孝宣帝暁音律常於此度曲因以
爲名
鼎湖宫在湖城縣界(又一說在蓝田有亭)昔黃帝採首山銅以鑄
鼎鼎成有龍下迎帝仙去小臣攀龍髯而上者七十二
人漢武帝於此建宫
思子宫武帝寤戾太子無辜被殺作思子宫爲歸來望
思之臺於湖
萬歲宫武帝造汾隂有萬歲宫宣帝元康四年幸萬歲
宫神爵翔集以元康五年爲神爵紀元
首山宫漢武帝元封元年封禪後夢高祖坐明堂朝羣
臣於是祀高祖於明堂以配天還作首山宫以爲高靈
舘
明光宫武帝求仙起明光宫發燕趙美女二千人充之
率取二十以下十五以上年滿三十者出嫁之掖庭令
惣其籍時有死出者隨𥙷之
池陽宫在池陽南上原之阪有長年阪去長安五十里
養德宫趙王如意年幼未能就外傳戚姬使舊趙王内
傳趙媪傳之號其室曰養德宫
右甘泉宫
日華宫河間獻王德築日華宫置客舘二十餘區以待
學士自奉養甚薄不踰賓客
曜華宫梁孝王好營宫室苑囿之樂作曜華宫築兔園
園中有百靈山有膚寸石落猿巖栖龍岫又有鴈池池
間有鶴洲鳬渚其諸宫觀相連延亘數十里竒果異樹
珍禽怪獸畢有王日與宫人賓客弋釣其中
右日華曜華宫營構不在三輔然皆漢之諸
王所建以附宫室篇末
