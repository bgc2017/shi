三輔黃圖卷之四
苑囿
周靈囿文王囿也詩曰王在靈囿麀鹿攸伏麀鹿濯濯
白鳥翯翯毛萇注云囿所以域養禽獸也天子百里諸
侯四十里靈者言文王之有靈德也靈囿言道行於苑
囿也孟子曰文王之囿方七十里芻蕘者往焉雉兔者
往焉與民同其利也文王靈囿在長安縣西四十二里
漢上林苑即秦之舊苑也漢書云武帝建元三年開上
林苑東南至藍田宜春鼎湖御宿昆吾旁南山而西至
長楊五柞北繞黃山瀕渭水而東周袤三百里離宫七
十所皆容千乘萬騎漢宫殿䟽云方三百四十里漢舊
儀云上林苑方三百里苑中養百獸天子秋冬射獵取
之帝初修上林苑群臣遠方各獻名果異卉三千餘種
植其中亦有製爲美名以標竒異茂陵富民袁廣漢藏
鏹鉅萬家僮八九百人於北山下築園東西四里南北
五里激流水注其中構石爲山高十餘丈連延數里養
白鸚鵡紫鴛鴦犛牛青兕竒獸珍禽委積其間積沙爲
洲嶼激水爲波濤致江鷗海鶴孕雛産鷇延漫林池竒
樹異草靡不培植屋皆徘徊連屬重閣脩廊行之移晷
不能徧也廣漢後有罪誅没入爲官園鳥獸草木皆移
入上林苑中上林苑有昆明觀武帝置又有繭觀平樂
觀遠望觀燕昇觀觀象觀便門觀白鹿觀三爵觀陽禄
觀隂德觀鼎郊觀樛木觀椒唐觀魚烏觀元華觀走馬
觀柘觀上蘭觀郎池觀當路觀皆在上林苑又舊儀曰
上林有令有尉禽獸簿記其名數又有上林詔獄主治
苑中禽獸官舘之事属水衡又上林苑中有六池市郭
宫殿魚臺犬臺獸圈
甘泉苑武帝置緣山谷行至雲陽三百八十一里西入
扶風凢周回五百四十里苑中起宫殿臺閣百餘所有
仙人觀石闕觀封巒觀鳷鵲觀
御宿苑在長安城南御宿川中漢武帝爲離宫別舘禁
禦人不得入往來遊觀止宿其中故曰御宿三秦記云
御宿園出栗十五枚一勝大棃如五勝落地則破其取
棃先以布囊承之號曰含消此園棃也
思賢苑孝文帝爲太子立思賢苑以招賓客苑中有堂
室六所客舘皆廣廡高軒屏風幃褥甚麗廣陵王胥有
勇力常於別囿學格熊後遂能空手搏之莫不絶脰後
爲獸所傷䧟腦而死
博望苑武帝立子據爲太子爲太子開博望苑以通賓
客漢書曰武帝年二十九乃得太子甚喜太子冠爲立
博望苑使之通賓客從其所好又云博望苑在長安城
南杜門外五里有遺址
西郊苑漢西郊有苑囿林麓藪澤連亘繚以周垣四百
餘里離宫別舘三百餘所
三十六苑漢儀注大僕牧師諸苑三十六所分布北邊
西邊以郎爲苑監宦官奴婢三萬人養馬三十萬疋養
鳥獸者通名爲苑故謂之牧馬處爲苑
樂遊苑在杜陵西北宣帝神爵三年春起
宜春下苑在京城東南隅(元帝紀注東南隅曲池是)梨園雲陽宫記
曰雲陽車箱坂下有梨園一頃梨數百株青翠繁密望
之如車蓋
池沼
周文王靈沼在長安西三十里詩曰王在靈沼於牣魚躍
漢昆明池武帝元狩四年穿在長安西南周回四里西
南夷傳曰天子遣使求身毒國市竹(身毒國即天竺也漢書曰張騫言使)
(大夏時見蜀布卭竹杖問所從来曰從東來身毒國可數千里得蜀賈人市)而爲昆明所閉
天子欲伐之越嶲昆明國有溟池方三百里故作昆明
池以象之以習水戰因名曰昆明池(漢書曰元狩三年减隴西北地上郡)
(戍卒之半及吏弄法者謫之穿此池)食貨志曰時越欲與漢用船戰逐(水戰)
(相逐也)乃大修昆明池也三輔舊事曰昆明池地三百三
十二頃中有戈船各數十樓船百艘船上建戈矛四角
悉垂幡旄葆麾蓋照燭涯涘圖曰上林苑有昆明池周
匝四十里廟記曰池中後作豫章大船可載萬人上起
宫室因欲遊戲養魚以給諸陵祭祀餘付長安厨三輔
故事又曰池中有豫章臺及石鯨刻石爲鯨魚長三丈
每至雷雨常鳴吼鬛尾皆動一說甘泉宫南有昆明池
池中有靈波殿皆以桂爲殿柱風來自香又曰池中有
龍首船常令宫女泛舟池中張鳳蓋(綉鳳爲飾)建華旗作櫂
歌(櫂歌櫂發歌也又曰櫂歌謳舟人歌也)雜以鼓吹帝御豫章觀臨觀焉
關輔古語曰昆明池中有二石人立牽牛織女於池之
東西以象天河張衡西京賦曰昆明靈沼黑水玄址牽
牛立其右織女居其左今有石父石婆神祠在廢池疑
此是也武帝初穿池得黑土帝問東方朔東方朔曰西
域胡人知乃問胡人胡人曰劫燒之餘灰也三秦記曰
昆明池中有靈沼名神池云堯時治水嘗停船於此池
通白鹿原原人釣魚綸絶而去夢於武帝求去其鈎三
日戲於池上見大魚㗸索帝曰豈不穀昨所夢邪乃取
鈎放之間三日帝復遊池池濱得明珠一雙帝曰豈昔
魚之報邪
鎬池在昆明池之北即周之故都也廟記曰長安城西
有鎬池在昆明池北周匝二十二里漑地三十三頃史
記曰秦始皇帝三十六年使者從關東夜至華隂縣平
舒道有人持璧遮使者曰爲吾遺鎬池君因言曰今年
祖龍死使者問其故忽不見置其璧去使者奉璧具以
聞始皇默然良久曰山鬼不過知一歲事退言曰祖龍
者人之先也(祖始也龍者人主之象謂始皇也)使御府視璧乃二十八
年渡江所沉璧也
滄池在長安城中舊圖云未央宫有滄池言池水蒼色
故曰滄池
太液池在長安故城西建章宫北未央宫西南大液者
言其津潤所及廣也關輔記云建章宫北有池以象北
海刻石爲鯨魚長三丈漢書曰建章宫北治大池名曰
太液池中起三山以象瀛洲蓬萊方丈刻金石爲魚龍
竒禽異獸之属(瀛洲一名䰟洲亦曰澴洲有樹名影木月中視之如列星万歲一實食之輕骨)
(上有枝葉如華蓋群仙以避風雨有金銮之觀飾以環玉直上於雲中有青瑶瓦覆之以雲紈之素刻碧玉爲)
(倒龍之狀懸火精爲日刻黑玉爲鳥以水精爲月青瑤爲蟾兔於地下爲機戾以側昏明不虧弦望有香風冷)
(然而至有草名芸苗狀如菖蒲食葉則醉食根則醒有鳥如鳳身紺翼丹名曰藏珠每鳴翔而吐珠累斛仙人)
(以珠飾仙裳盖輕而耀於日月也蓬萊山亦名防丘亦名雲来高二万里廣七万里水淺有細石如金玉得之)
(不加陶冶自然光淨仙者服之東有欝夷國時有金霧諸仙說北上常浮轉低卬有如山上架楼室向明以開)
(戶牖及霧歇烕戶皆向北有浮雲之幹葉青莖紫子大如珠有青鵉集其上下有砂䃯細如粉柔風至葉條翻)
(起拂細砂如雲霧仙者來觀而戲焉風吹竹葉声如鍾磬方丈之山一名峦維東方龍場方千里瑤玉爲林雲)
(色皆紫上有通霞臺西王母常遊於其上常有鵉鳳鼓舞如琴瑟和鳴三山統名崑丘亦曰神山上有不死之)
(薬食之輕㪯武帝信仙道取少君栾大妄誕之語多起楼觀故他中立三山以象蓬萊瀛洲方丈)廟記
曰建章宫北池名太液周回十頃有採蓮女鳴鶴之舟
又按三輔舊事云日出暘谷浴於咸池至虞淵即暮此
池象之也昭帝始元元年春黃鵠下建章宫太液池成
帝常以秋日與趙飛燕戲於太液池以沙棠木爲舟(沙棠)
(木造舟不沉溺)以雲母飾於鷁首一名雲舟又刻大桐木爲虬
龍彫飾如眞夾雲舟而行以紫桂爲柁枻及觀雲棹之
玩擷菱蕖帝每憂輕蕩以驚飛燕命佽飛之士以金鎻
䌫雲舟於波上每輕風時至飛鷰殆欲隨風入水帝以
翠縷結飛鷰之裾常恐曰妾微賤何復得預結纓裾之
遊今太液池尚有避風臺即飛燕結裾之處
唐中池周回十二里在建章宫太液池之南
百子池戚夫人侍兒賈佩蘭後出爲扶風人叚儒妻說
在宫内時見戚夫人侍高祖嘗以趙王如意爲言而高
祖思之幾半日不言歎息悽愴而未知其術使夫人擊
筑高祖歌大風以和之七月七日臨百子池作于闐樂
樂闋以五色縷相羈謂之相連愛八月四日出彫房北
戶竹下圍棋勝者終年有福負者終年疾病取絲縷就
北斗星辰求長命乃免正月上辰出池邊盥濯食蓬餌
以祓妖邪三月上巳張樂於池上
十池上林苑有初池麋池牛首池蒯池積草池東陂池
西陂池當路池大臺池郎池牛首池在上林苑中西頭
蒯池生蒯草以織席西陂池郎池皆在古城南上林苑
中陂郎二水名因爲池積草池中有珊瑚樹高一丈二
尺一本三柯上有四百六十二條南越王趙佗所獻號
爲烽火樹至夜光景常煥然
少府佽飛外池漢儀注佽飛具繒繳以射鳬鴈給祭祀
故有池
秦酒池在長安故城中廟記曰長樂宫中有魚池酒池
池上有肉炙樹秦始皇造漢武行舟於池中酒池北起
臺天子於上觀牛飲者三千人又曰武帝作以夸羌胡
飲以鐡杯重不能舉皆抵牛飲西征賦云酒池監於商
辛追覆車而不悟
影蛾池武帝鑿池以翫月其旁起望鵠臺以眺月影入
池中使宫人乘舟弄月影名影蛾池亦曰眺蟾臺
琳池昭帝元始元年穿琳池廣千步池南起桂臺以望
遠東引大液之水池中植分枝荷一莖四葉狀如駢蓋
日照則葉低蔭根莖若葵之衛足名曰低光荷實如玄
珠可以飾佩花葉難萎芬馥之氣徹十餘里食之令人
口氣常香益脉治病宫人貴之每遊燕出入必皆含嚼
或剪以爲衣或折以障日以爲戲弄帝時命水嬉遊燕
永日士人進一豆糟帝曰桂楫松舟其猶重朴况乎此
槽可得而乘耶乃命以文梓爲船木蘭為柂刻飛燕翔
鷁飾於船首隨風輕漾畢景忘歸起商臺於池上
鶴池在長安城西盤池在西北並廢
冰池在長安西舊圖云西有彪池亦名聖女泉盖冰彪
聲相近傳說之訛也
三輔黃圖卷第四
