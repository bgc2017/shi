石經考目錄類二(金石之屬)
提要
(臣)等謹案石經考一卷
國朝顧炎武撰考石經七種裴頠所書者無傳
開元以下所刻亦無異議惟漢魏二種以後
漢書儒林傳之訛遂使一字三字争如聚訟
歐陽修作集古錄疑不能明趙明誠作金石
錄洪适作隸釋始詳為核定以一字為漢三
字為魏然考證雖精而引據未廣論者尚有
所疑炎武此書博列衆說互相參校其中如
據衞恒書勢以為三字石經非邯鄲淳所書
又據周書宣帝紀隋書劉焯傳以正經籍志
自鄴載入長安之誤尤為發前人所未發至
於洪适隸續尚有漢儀禮一碑魏三體石經
數碑又開封石經雖已汩於河水然世傳拓
本尚有二碑炎武偶然未考竟置不言是亦
千慮一失耳乾隆四十二年九月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
