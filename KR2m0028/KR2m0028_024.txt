明集禮卷二十四
嘉禮八
親王冠禮
總叙
親王即周之同姓諸侯漢之諸侯王也漢室冠諸侯遣
使行事魏氏冠諸王用三加禮晉議冠南宫王不復加
使命冠汝南王復用漢遣使之儀劉宋冠蕃王齊冠南
郡王止一加唐制親王冠於廳事主人行禮天子不自
為主止稱賓贊無臨軒遣命之文三加三醮並同於士
宋皇子楷冠於文德殿天子自為主不命有司陳設儀
如皇太子但皇太子冠席西向而皇子席南向皇太子
醮於客位而皇子醮於冠席為異耳其加冠醴醮皆約
士禮而為之也今擬國朝親王之冠皆天子自為主其
陳設儀同皇太子
筮日
儀禮筮日筮賓士冠禮也唐開元禮諸王冠並筮日於
太廟南門外又本司帥其屬筮日於廳事太卜令正占
者各服公服布筮席開櫝出策致祭宋制前期太史局
擇日今擬國朝前期太常寺關太史監擇日
告廟
五禮精義皇帝加元服告天地宗廟皇子冠獨告廟示
親也亦尊先祖之意宋皇子楷冠前期擇日差官奏告
景靈東西宫文德殿陳設如冠皇太子儀今擬國朝親
王冠遣官告廟行一獻禮
冠服
魏氏冠親王初加皮弁次長冠次進賢冠唐親王冠初
服雙童髻出加緇布冠再加遠游冠三加衮冕宋皇子
冠初加折上巾再加七梁冠緋羅大䄂衫三加九旒冕
青衣朱裳九章今擬國朝親王冠一加折上巾再加七
梁冠三加九旒冕
加數
魏冠諸王用三加禮劉宋冠蕃王其儀止一加唐三加
三醮並同於士宋政和五年皇子楷冠三加今擬國朝
親王冠同唐宋用三加禮
賓贊
儀禮有筮賓宿贊冠之儀唐制前三日本司帥其屬筮
日筮賓於廳事訖主人至賓第告賓遣使戒贊冠者宋
冠皇子太常為掌冠閤門為贊冠乃行事今擬國朝冠
親王前期選禮部太常司官有德望者奏聞為賓贊行
事
樂
唐親王冠如士禮無樂宋皇子冠以開元開寳太子加
元服有樂親王無樂乃增用大晟樂今擬國朝親王冠
天子自為主必當用樂同皇太子冠用樂
醴醮
古者冠嫡子於東序冠庶子於序之外醴適子於戶西
醴庶子於冠之所所以明醴醮之位不同也唐制每一
加冠訖進立於席後南面賓詣酒尊所取爵酌酒進冠
筵前北面祝之宋皇子冠訖贊冠者跪取爵内侍以酒
注於爵掌冠受爵跪進皇子席前北面立祝之今擬國
朝親王三加冠賓三進爵于冠席前北向祝倣唐宋制
祝辭
唐親王加冠祝辭曰旨酒既清嘉薦亶時始加元服兄
弟具來孝友時格永乃保之再加祝曰旨酒既湑嘉薦
伊脯乃申其服禮儀有序祭此嘉爵承天之祜三加祝
曰旨酒令芳籩豆有楚咸加其服肴升折俎承天之慶
壽福無疆宋皇子冠初加曰酒醴和旨籩豆静嘉受爾
元服兄弟具來永言保之降福孔皆再加曰賓贊既戒
殽核惟旅申加厥服禮儀有序永觀爾成承天之祐三
加曰旨酒嘉栗甘薦令芳三加爾服眉夀無疆永承天
休俾熾而昌今擬國朝祝辭同
醴辭
唐醴辭同祝辭開元禮太子冠而後醴醴而不醮親王
冠每一加一醮宋冠皇子同唐制今擬國朝醴辭同
字辭
唐親王冠字之辭曰禮儀既備令月吉日昭告爾字爰
字孔嘉君子攸宜宜之于嘏永受保之曰伯某甫宋字
皇子之辭曰歲日云吉威儀孔時昭告厥字君子攸宜
順爾成德永受保之奉𠡠字某今擬國朝字辭行禮臨
時奏聞取旨陳設執事並同皇太子加元服儀
會賓贊
唐親王冠訖賓出主送於内門外請禮賓賓辭不獲乃
就次改設席會訖主授幣賓受之掌事又以幣授贊冠
者賓主再拜賓退主入今擬國朝親王冠訖禮會賓贊
見儀注
朝謁
唐親王冠訖詣闕至次著朝服通事舍人引詣皇帝所
御殿近臣奉即御座引皇子立於階間北面再拜近臣
引皇子至皇后殿閤外附奏皇后即御座司言至閤引
皇子立於階間北面再拜司言引出閤宋皇子冠帝自
為主冠訖已躬受帝訓戒惟入内朝見皇后如宫中儀
國朝親王冠禮畢内給事引入於御座前禮畢内給事
引入内朝見皇后如宫中儀
謁東宫
冠禮成人之道也責成人之禮也將責為人子為人臣
為人弟為人少者之行也今擬國朝親王冠訖朝服謁
東宫詳見儀注
謁廟
古者冠於廟所以尊重事所以自卑而尊先祖也禮成
之明日朝服謁廟示有尊也今擬國朝親王冠畢擇日
謁廟羣臣稱賀會羣臣其禮同皇太子加元服王府官
賀會王府官其禮同正旦賀錫宴
品官冠禮
總叙
後世所謂品官盖即古之大夫也古之大夫無冠禮大
夫五十而後爵何冠禮之有其冠也則服士服行士禮
而已自唐至宋品官冠禮悉倣士禮而增益之至於冠
制則一品至五品三加俱用冕六品而下三加用爵弁
焉今著品官之儀始加緇布冠再加進賢冠三加爵弁
以為國朝品官通行之制
筮日
唐開元禮五品以上嫡子筮於廟門外無廟筮於正寢
之堂宋制三品以上之子將冠筮於廟門之外無廟者
筮於正寢之堂主人公服立於門東西面無廟者於堂
上兩楹間近東西向掌事者各服其服布筮席筮者開
櫝出策執之受命於主曰為某子某日加冠庶幾從之
筮者諾釋櫝坐筮訖降席稱占曰從筮者退若不吉則
筮遠日如初儀
陳服器
唐開元禮陳衣一品衮冕服九章五章在衣龍山華蟲
火宗彝四章在裳藻粉米黼黻二品鷩冕服七章三章
在衣華蟲火宗彝四章在裳藻粉米黼黻三品毳冕服
五章三章在衣宗彝藻粉米二章在裳黼黻四品絺冕
服三章一章在衣粉米二章在裳黼黻五品元冕衣無
章裳刺黼一章六品以下爵弁服青衣纁裳七品以下
進賢冠緇布冠三品以上莞筵四加藻席四品五品蒲
筵四加萑席六品以下蒲筵四不加萑席一品以下側
尊甒醴在服北加勺羃設坫在尊北實角觶角柶各一
加羃饌陳於坫北四品以下無坫同設醴庶子尊於房
戸外之西兩甒玄酒在西加勺羃設坫於尊東置二爵
於坫加羃饌陳於服北一品俎三籩十豆十三品八四
品五五品六六品以下用特牲宋制一品至六品以下
冠冕之制同開元
加冠
唐開元禮一品至五品行冠禮初加緇布冠再加進賢
冠三品以上進賢冠三梁纓青緌導四品五品以兩梁
(六品以下一梁)三加冕(一品衮冕二品鷩冕三品毳冕四品絺冕五品元冕)爵弁(六品以下用之)
宋制如開元
賓贊
唐開元禮前三日筮賓如筮日之儀賓謂可使冠子者
故筮之宋制三品以上嫡庶冠筮賓其儀同筮日又戒
賓宿賓皆主冠者自行禮有故聽以函書戒宿戒宿贊
冠者亦如之
樂
五禮精義云戴禮云冠無樂春秋傳云必以金石之樂
節之許慎云人君飯舉樂而冠無樂非禮意也故今用
正樂為節今擬品官子冠皆用時俗樂
醴醮
唐開元禮三加畢冠者著服出房戶西南面立賓主俱
興主者贊冠者盥手洗觶於房酌醴加柶覆之面葉出
房南面立賓揖冠者冠者就筵西南面立賓進受醴於
室戸東西柶面柄進冠者筵前北面立祝之冠者筵西
拜受觶宋因其制
祝辭
唐開元禮三加祝辭百官自一品至九品祝辭同始加
祝曰令月吉日始加元服棄爾幼志順爾成德夀考維
祺介爾景福再加曰吉月令辰乃申爾服敬爾威儀淑
慎爾德眉夀萬年永受嘏福三加曰以歲之正以月之
令咸加爾服兄弟具在以成厥德黃耉無疆受天之慶
宋因其制
醮辭
唐開元禮一品以下嫡子三加冠後酌醴以禮之其祝
辭云甘醴惟厚嘉薦令芳拜受祭之以定爾祥承天之
休夀考不忘其庶子則醮而不醴三加三醮皆用士禮
之醮辭宋通禮因之
字辭
唐制一品以下字辭云禮儀既備令月吉日昭告爾字
爰字孔嘉髦士攸宜宜之于嘏永受保之曰伯某甫宋
三品以下悉因其制
冠者見母
唐開元禮自一品以下冠者升筵跪觶奠於薦東興進
北面跪取脯降自西階入見母進奠脯於薦前退再拜
以出冠者母不在則使人受脯于西階下宋通禮三品
以下因其制
謁廟
唐開元禮明日冠者朝服見廟無廟者見祖禰於寝質
明贊禮者引入廟南門中庭道西北面賓贊再拜訖引
出六品以下見祖襧於正寝冠者公服陳几筵於正寝
贊禮引至庭北面再拜宋制如開元
冠儀
前期擇日主者告於家廟無廟則告於祠堂北面再拜
告云某之子某年漸長成將以某月某日加冠於其首
謹以告乃筮賓主者北面再拜告云卜以某甲子吉冠
某速某賓加冠庶幾臨之謹告前二日主者戒賓及贊
冠者主者至賓大門外掌次者引之次儐者受主者之
命入告賓曰某之子某將加冠願吾子教之賓曰某不
敏恐不能供事以辱吾子敢辭主者曰某猶願吾子教
之賓曰吾子重有命某敢不從主者再拜賓答拜主者
還賓拜送主者戒贊冠者亦如之(亦通使子弟戒之)前一日掌
事者設次於大門外之右南向其日夙興掌事者設洗
於堂阼階東南東西當東霤(六品以下當東榮)南北以堂深罍
水在洗東加勺羃篚在洗西南肆實巾一於篚加羃席
於東房内西牖下(無房者張帷為之)陳服於席東領北上莞筵
四加藻席四在南側尊甒醴在服北加勺羃設坫(四品以下)
(設篚無坫)在尊北饌陳於坫北設洗於東房近北罍水在洗
西篚在洗東北肆實以巾質明賓贊至於主者大門外
掌次者引之次賓贊公服諸行事者各服其服(六品以下無公)
(服者服常服)執尊罍篚者皆就位某冠各一廂各一人執之
待於西階之西東面北上設主者之席於阼階上西面賓
席於西階東面冠者席於主者東北西面主者公服立於
阼階下當東序西面諸親公服非公服者常服立於罍洗
東南西面北上(尊者在别室)儐者公服立於門内道東北面將
冠者(雙童髻空項幘雙玉導金寳飾綵袴褶錦紳烏皮履六品以下導不以玉此唐宋之制也)立於房内
南面主者贊冠者公服立於房内戸東西面賓及贊冠出
次立於門西贊冠者少退俱東面北上儐者進於主者之左
北面受命出立門東西面曰敢請事賓曰某子有嘉禮命
其執事儐者入告主者迎賓於大門外之東西面再拜賓
答拜(凡主賓拜揖皆贊禮者相導)主者揖贊冠者贊冠者報揖主者又
揖賓賓報揖主者入賓及贊冠者次入及門内行至階(主者)
(立於階東西面賓贊立於階西東面)主者請升賓曰某備將事敢辭主者固
請賓固辭主者終請賓三辭主者升自阼階立於席東西
向賓升自西階立於席西東向贊冠者及庭盥於洗升自
西階入於東房立於主者贊冠者之南俱西面主者贊冠
者引將冠者立於房外之西南面賓之贊冠者取纚櫛簮
跪奠於冠者筵南端席北少東西面立賓揖將冠者賓
主俱即席坐將冠者進升席西南坐賓之贊冠者進筵
前東面跪脱雙童髻置於箱櫛畢設纚興復位立賓主
俱興賓降至罍洗盥手訖詣西階主者立於席後西面
賓立於西階上東面執緇布冠者升授賓賓降一等受
之右執項左執前進將冠者筵前東向立祝曰令月吉
日始加元服棄爾幼志慎爾成德夀考維祺介爾景福
乃跪冠興復西階上席後東面立賓之贊冠者進筵前
東面跪結纓興復位冠者興賓揖冠者冠者適房賓主
俱坐冠者(著青衣素裳之服)出房戸西南面立賓主俱興賓揖
冠者冠者進升席西向坐賓之贊冠者跪脱緇布冠置
於箱櫛畢設纚興復位執進賢冠者升賓降二等受之
右執項左執前進冠者筵前東向立祝曰吉月令辰乃
申爾服恭爾威儀淑慎爾德眉夀萬年永受嘏福乃跪
冠興復位賓之贊冠者跪設簮結纓興復位冠者興賓
揖冠者冠者適房賓主俱坐冠者(著絳紗服)出自房戶西南
面立賓主俱興賓揖冠者冠者進升席西向坐賓之贊
冠者跪脱進賢冠置於箱櫛畢設纚興復位執爵弁者
升賓降三等受之右執項左執前進冠者筵前東向立
祝曰以歲之正以月之令咸加爾服兄弟具在以成厥
德黃耉無疆受天之慶乃跪冠興復位賓之贊冠者跪
設簪結纓興復位冠者興賓揖冠者適房賓主俱坐主
者贊冠者撤纚櫛簮箱及筵入於房又設筵於室戶西
南向冠者著爵弁之服出房戶西南面立賓主俱興主
者贊冠者盥手洗觶於房酌醴出房南面立賓揖冠者
冠者就筵西南面立賓進受醴進冠者筵前北面立祝
曰甘醴維厚嘉薦令芳拜受祭之以定爾祥承天之休
夀考不忘冠者筵西拜受觶賓復西階上東面答拜執
饌者奉饌薦於冠者筵前冠者左執觶右取脯祭於籩
豆之間贊冠者取胏一以授冠者冠者奠觶於薦西以
祭冠者坐取觶祭醴奠觶再拜執觶興賓答拜賓主俱
坐冠者升筵跪奠觶於薦東興進北面跪取脯降自西
階入見母進奠脯於席前退再拜以出冠者母不在則
使人受脯於西階下初冠者入見母賓主俱興賓降當
西序東面立主者降當東序西面立冠者既見母出立
於西階東南面賓少進字之曰禮儀既備令月吉日昭
告爾字爰字孔嘉髦士攸宜宜之於嘏永受保之曰伯
某甫冠者曰某雖不敏夙夜祗奉賓出主者送於内門
外主者西向請賓曰吾子辱執事請禮從者賓曰某得
將事敢辭主者固請賓曰某既不得命敢不從賓就次
主者入初賓出冠者東面見諸親諸親拜之冠者答拜
冠者西面拜賓之贊冠者賓之贊冠者答拜訖見諸尊
於别室賓主既釋服改席訖賓與衆賓俱出次立於門
西東面主者出門東西面主者揖賓賓報揖主者先入
賓及衆賓從之至階賓立於西階上贊冠者在北少退
俱東面主者立於東階上西面衆賓降立於西階下東
面掌事者以幣篚升授主者主者授幣篚于賓賓受之
又以幣篚授贊冠者贊冠受之俱復位主者還阼階上
北面拜送賓贊降自西階主者送賓於大門外之東西
面再拜賓出主者入孤子則諸父諸兄戒賓冠之日主
者紒而迎賓拜揖讓如冠主冠於阼階之下禮賓拜送
皆如上儀明日見廟冠者朝服質明贊禮者引入廟南
門中庭道西北面贊再拜訖引出
士庶冠禮
總叙
古者冠禮唯士獨存後世之所謂冠儀皆推士禮為之
也漢晉以來士禮廢而不講至於唐宋乃有士庶通禮
雖采士冠儀文然失之太繁今以文公家禮為凖而定
士庶冠禮有官者公服帶靴笏無官者襴衫帶靴通用
皂衫深衣大帶履櫛&KR1326;掠其筮日戒賓醴祝之儀一遵
儀禮具著于後以為今日通行之制
筮日
凡男子年十五至二十皆可冠將冠主人盛服親臨筮
日於祠堂之内西向具祝版云某之子某年漸長成將
以某月某日加冠於其首得卜則從之若不吉則更筮
他日
筮賓戒賓
前期三日筮賓如筮日之儀主人北面再拜乃告曰某
子某年若干矣卜以某甲子冠吉乃速賓某以始卒冠
事庶幾臨之謹告乃遣人戒賓曰某有子某某日將加
冠於其首願吾子之教之也賓對曰某不敏恐不能供
事敢辭主人不許賓乃諾
陳服器
其日夙興張帷為房于廳事之東賓主人執事者皆盛
服執事者設盥盆於廳事阼階下東南陳服於房中西
牖下東向北上(公服帶靴笏襴衫帶靴深衣大帶櫛篦總)席二在南酒壷在
服北次盞注亦置卓子上幞頭帽巾各承以盤蒙以巾
帕執事者三人執之立於堂下西階之西南向東上主
人立於阼階下子弟親戚立於盥盆東儐者立于門外
以俟賓將冠者雙紒袍勒帛素履待于房中賓至主人
出迎揖而入坐定冠者出自房執事者白請行事
加冠幞頭祝辭
賓之贊者取櫛總篦幞頭置于席南端賓揖將冠者將
冠者即席西向坐為之櫛合紒施總加幞頭賓降主人
亦降立於阼階下賓盥手訖主人揖讓升自西階皆復
位賓降西階一等執巾者升一等授賓賓執巾詣將冠
者席前東向祝曰令月吉日始加元服棄爾幼志順爾
成德夀考維祺介爾景福乃跪為之著巾興復位賓揖
冠者適房易服(服深衣大帶)出房即冠席賓盥如初降二等
受帽進祝曰吉月令辰乃申爾服敬爾威儀淑慎爾德
眉夀永年享受嘏福乃跪冠興復位如初冠者興賓揖
之適房易服服旋襴衫腰帶出房南向賓揖之即席賓
盥如初降三等受幞頭進祝曰以歲之正以月之令咸
加爾服兄弟具在以成厥德黃耉無疆受天之慶贊者
撤帽賓加幞頭復位如初冠者興賓揖之冠者適房改
服公服執事者撤冠箱冠席入於帷中
醴祝辭
執事者設醴席於西階南向贊者取盞斟酒於房中出
房立於冠者之南西向賓揖冠者即醴席西向立賓受
盞于贊者詣席前北向立祝曰爾酒既清嘉薦令芳拜
受祭之以定爾祥承天之休夀考不忘冠者席西拜受
賓答拜執事者薦饌于席前冠者即席坐飲食訖再拜
賓答拜
字辭
冠者興離席立於西階之東南向賓少進字之曰禮儀
既備令月吉日昭告爾字爰字孔嘉髦士攸宜宜之于
嘏永受保之曰伯某甫仲叔季唯其所當冠者拜賓答
拜
冠者見拜
拜父父為之起拜母母為之起拜諸父羣從之尊者遂
出見於鄉先生及父之執友冠者拜先生執友皆答拜
醴賓
賓請退主人請醴賓賓辭固請許諾乃入設酒饌延賓
及擯贊酒罷賓退主人酬賓及贊者以幣多少隨宜乃
拜謝之
謁廟
冠禮畢主人以冠者見於祠堂告辭曰某之子某今日
冠畢敢見冠者北向焚香俛伏興再拜而出
明集禮卷二十四
