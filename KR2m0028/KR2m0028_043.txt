明集禮卷四十三
儀仗
按格物論虎山獸之君狀如猫而大如黃牛黑文鈎
爪鋸牙兩脇及尾端皆有骨如乙字長一二寸許即
其威也横行妥尾吼聲如雷百獸爲之震恐風從而
生豹毛赤黃色其文黑如錢而中空比比相次又有
玄豹猛健不減於虎又按楚詞云虎豹九關注謂天
門九重虎豹守之盖假借以言其嚴密之至也
天子清禁上法紫宫故門闕必陳虎豹者所以象上
帝之居也元制每大朝會則陳虎豹於日精月華門
外國朝正至聖節朝會及冊拜接見蕃臣則以虎二
豹二各用闌檻承之分左右陳于奉天門外
馴象
按說文云象長鼻牙南粤之大獸三歲一乳又范至
能志書云象出交趾山谷間有兩長牙頭不可俯頸
不可回口隠於頭去地尚遠運動以鼻為用足如柱
無趾而有爪甲形如栗登山下峻坂涉水甚捷又晉
輿服志云武帝太康中南越獻馴象詔作大車駕之
以載黃門鼔吹數十人使越人騎之正旦大會駕象
入庭唐開元中畜巨象於閑廐供陳設儀仗宋制鹵
簿象六中道分左右並木蓮花坐金蕉盤紫羅繡襜
絡腦當胷後鞦並設銅鈴杏葉紅犛牛尾拂䟦塵駕
出則先導朝會則充庭今制每大朝會以馴象六分
左右陳于奉天門外
仗馬
漢長樂宫朝儀陳車騎於庭唐有立仗馬宋則以御
馬十疋分左右陳于門外元大朝會設仗馬於内仗
之南今制以馬六疋鞍勒全左右各三疋陳于文武
樓南東西相向
五輅
玉輅青質玉飾諸末金輅赤質金飾諸末象輅黃質
象飾諸末革輅白質鞔以革木輅黑質漆之無飾按
周官典輅掌王之五路(與輅同)大賓客則出路注謂如
漢朝集使上計法則陳屬車於庭然則國有大朝會
而陳車輅者自周而已然矣漢每大朝會必陳乘輿
法物車輦於庭謂之充庭車唐天子鸞輅五等屬車
十二乘行幸則分前後施於鹵簿之内大陳設則分
左右施於儀仗之中宋大朝會冊命設五輅於大慶
殿前國朝參酌前代五輅大朝會則陳於殿庭其制
度之詳並見車輅篇
皂纛
唐六典云後魏有纛頭每天子行幸大軍征伐則建
於旗上盖即古旄頭之遺制也旄頭者按魏文帝列
異傳曰秦文公時梓化爲牛以騎擊之不勝或墜地
髻解髮散牛畏之入水故秦因此置旄頭騎使先驅
宋天聖鹵簿圖云纛即皂旗其制黑質黑火焰脚揭
以朱槍竿竿首設纛元則建纓於竿首而不設旗今
制用旄牛尾如巨斗大建朱槍竿上
大豹尾
通考載秦漢駕後一乘垂豹尾崔豹曰豹尾周制以
象君子豹變尾言謙也古者軍正建之唐宋皆有豹
尾車元有豹尾竿今制以朱漆槍竿懸紅絲拂垂豹
尾
龍旗
周官司常掌九旗有交龍為旂覲禮曰天子載大旂
升龍降龍司馬法又曰旗章周以龍尚文也漢制龍
旂九斿七仞(仞尺也古者以尺為仞)宋天聖鹵簿圖記有龍旗
十二今制因之皆為青質黃襴赤火焰間綵脚繪金
龍于中揭以朱漆槍竿飾以纓
北斗旗
禮記曲禮招搖在上急繕(音勁)其怒鄭氏註招搖星在
北斗杓端主指者畫招搖星於旌旗上以起勁軍之
威怒象天帝也䟽曰並作七星而獨云招搖者舉指
者為主也穆天子傳建日月七星旗盖畫北斗七星
也宋有北斗旗一元制北斗旗黑質赤火焰脚畫七
星今制黑質黑火焰間綵脚中塗金為七星像
門旗
周禮天官掌舍職曰帷宫設旌門春官司常職曰會
同賓客置旌門至漢謂之牙旗故唐鹵簿内大戟隊
後置牙門一次牙門左右廂各開五門宋制牙門旗
赤質錯采為神人像元制四旗赤質赤火焰脚繪神
人冠武士冠鎧甲裲襠束帶大口袴執戈戟今制門
旗四皆赤質黃襴赤火焰間綵脚中塗金為門字揭
以朱漆槍竿
日旗月旗
周官司常掌九旗之物名其一曰日月為常左氏曰
三辰旂旗昭其明也按揚子太玄經曰日以煜乎晝
月以煜乎夜登日月於旗以象天也宋太祖始置日
月旗各一天聖鹵簿圖日旗赤質畫日中以烏月旗青
質畫月中以兔元制日旗一青質赤火焰脚繪日于
上月旗一青質赤火焰脚繪月于上今制日旗月旗
各一俱青質黃襴赤火焰間綵脚繪日以赤繪月以
青龍白虎朱雀玄武旗
曲禮行前朱雀而後玄武左青龍而右白虎義疏曰四
者四方宿名也盖古者君行師從故畫此四者於旌
旗以為前後左右之兵陳也唐制四旗在鹵簿中宋
朱雀旗赤質赤火焰脚繪朱雀玄武旗黑質黑火焰
脚繪龜蛇青龍旗青質赤火焰脚繪蹲龍白虎旗白
質赤火焰脚繪蹲虎元同宋制今制與宋同
風雲雷雨旗
按韓子曰黃帝合鬼神於泰山風伯進掃雨師洒路
至宋御殿儀仗制風伯雨師雷公電母旗各一以錯
繡為之元因之制風雨雷電四旗旗皆青質俱畫神
人状各詭異今制旗四曰風雲雷雨去電不設旗皆
青質黃襴赤火焰間綵脚風畫箕星雨畫畢星雲畫
雲氣雷畫雷文
四瀆旗
按爾雅曰江河淮濟為四瀆者發源注海者也白虎
通曰謂之瀆者何瀆者濁也中國垢濁發源東注于
海其功著大故稱瀆也宋制四旗江瀆旗赤質青火
焰脚繪神人冠七梁冠青襴朱袍跨赤龍河瀆旗黑
質赤火焰脚繪神人冠七梁冠皂襴黃袍跨青龍淮
瀆旗素質赤火焰脚繪神人冠七梁冠皂襴素袍乘
青鯉濟瀆旗青質赤火焰脚繪神人冠七梁冠皂襴
青袍乘一鼈今制江旗赤質河旗白質淮旗青質濟
旗黑質俱黃襴赤火焰間綵脚中繪水形
五嶽旗
按鄭康成周禮註五嶽東曰岱宗南曰衡山西曰華
山北曰恒山中曰嵩高山宋東嶽旗青質赤火焰脚
繪神人冠七梁冠皂襴青袍黃裳白中單素蔽膝執
圭南嶽旗赤質赤火焰脚繪神人冠七梁冠黑襴緋
袍黃裳黃中單朱蔽膝執圭中嶽旗黃質赤火焰脚
繪神人冠七梁冠皂襴黃袍黃裳白中單朱蔽膝執
圭西嶽旗白質赤火焰脚繪神人冠七梁冠青襴白
袍黃裳白中單素蔽膝執圭北嶽旗黑質赤火焰脚
繪神人冠七梁冠紅襴皂袍黃裳白中單素蔽膝執
圭元因宋制惟神人裳色不同今制東嶽旗青質南
嶽旗赤質中嶽旗黃質西嶽旗白質北嶽旗黑質俱
黃襴赤火焰間綵脚中繪山形
五星旗
按考靈耀曰歲星木精熒惑火精鎮星土精太白金
精辰星水精宇文周太常旗畫日月五星宋制五旗
俱青質黃襴赤火焰脚各繪神人服隨方色元制五
旗金星旗素質赤火焰脚畫神人冠五梁冠素衣皂
襴朱裳秉圭水星旗黑質赤火焰脚畫神人冠五梁
冠皂衣皂襴綠裳秉圭木星旗青質赤火焰脚畫神人
冠五梁冠青衣皂襴朱裳秉圭火星旗赤質靑火焰
脚畫神人冠五梁冠朱衣皂襴綠裳秉圭土星旗黃
質赤火焰脚畫神人冠五梁冠黃衣皂襴綠裳秉圭
今制木星旗靑質火星旗赤質土星旗黃質金星旗
白質水星旗黑質俱黃襴赤火焰間綵脚中以金塗
星形一
天鹿旗
按顧野王符瑞圖曰天鹿者純靈之獸也五色光耀
洞明一角長尾宋制天鹿旗赤質黃襴青火焰脚中
繪天鹿獸白身綠尾一角白今制與宋同
天馬旗
按前漢禮樂志天馬騋龍之媒武帝元狩四年馬生
渥洼水中作天馬歌宋制天馬旗赤質黃襴赤火焰
脚中繪馬形兩肉翼今制與宋同
白澤旗
按顧野王符瑞圖曰澤獸者一名白澤能言語達萬
物之精神王者明照幽遠則至黃帝巡狩至于東海
澤獸出言以戒于民為時除害唐六典武庫令有白
澤旗宋制旗二赤質繪白澤形龍首綠髮戴角四足
為飛走狀元制赤質黃襴赤火焰脚繪獸虎首朱髮
而有角龍身今制同宋
熊旗羆旗
按格物論云熊大似豕而性輕健山居能攀緣上高
樹見人則顛倒投地而下羆似熊黃白紋長頭高脚
猛憨多力又按周禮冬官輈人云熊旗六斿以象伐
也注熊虎為旗師都之所建也伐星屬白虎宿與參
連體六星漢因制熊旗唐有赤熊旗宋有黃熊旗皆
未制羆旗今制熊羆旗各一赤質黃襴赤火焰間綵
脚熊旗繪熊羆旗繪羆
鸞旗
按顧野王符瑞圖曰鸞鳥者赤神之精鳳凰之佐也
其狀如翟而五采鳴中五音人君進退有度親疎有
序則至漢有鸞旗師古注曰鸞旗編以羽毛列繫幢
傍載於車上唐亦有鸞旗宋制鸞旗二赤質青火焰
脚繪鸞形元因宋制今制赤質黃襴赤火焰間綵脚
餘同
麟旗
按顧野王符瑞圖曰麒麟仁獸也亦曰木之精也毛
蟲三百六十有六而麟為之長其狀麕身羊頭牛尾
一角角端有肉音中律吕步中規矩不踐生蟲不折
生草不食不義不飲汚池唐開元禮義羅曰高祖時
麟見苑囿改元麟德制麟旗宋麟旗二赤質青火焰
脚中圖麟形元與宋同今制赤質黃襴赤火焰間綵
脚繪麟于上
角宿旗
按史記天官書曰東宫蒼龍大角者天王帝廷晉書
天文志曰角二星主造化萬物布君之威信謂之天
闕其間天門也其内天廷也故黃道經其中七曜之
所行也宋角宿旗青質赤火焰脚畫神人為女子形
露髮朱袍黑襴立雲氣中持蓮荷元制青質靑火焰
脚繪二星下繪蛟今制青質黃襴赤火焰間綵脚中
塗金為角宿二
亢宿旗
按史記天官書曰亢為疏廟晉書天文志曰亢四星
天子之内朝宋亢星旗靑質赤火焰脚畫神人冠五
梁冠朱袍皂襴皂帶黃裳持黑等子元制青質青火
焰脚繪四星下繪龍今制青質黃襴赤火焰間綵脚
中塗金為亢宿四
氐宿旗
按史記天官書曰氐為天根晉書天文志曰氐四星
王者之宿宫后妃之府也宋氐宿旗青質赤火焰脚
畫神人冠小冠衣金甲朱衣包肚朱擁項白袴右手
仗劒乘一鼈元制靑質青火焰脚繪四星下繪貉今
制青質黃襴赤火焰間綵脚中塗金為氐宿四
房宿旗
按史記天官書曰房為天駟晉書天文志曰房四星
為明堂天子布政之宫也宋房宿旗靑火焰脚畫神
人烏巾白中單碧袍黑襴朱蔽膝白帶黃裙朱舄右
手仗劒元制青質青火焰脚繪四星下繪兔今制靑
質黃襴赤火焰間綵脚中塗金為房宿六
心宿旗
按史記天官書曰心為明堂大星天王前後子屬不
欲直晉書天文志曰心三星天王正位也宋心宿旗
青質赤火焰脚畫神人冠五梁冠朱袍皂襴左手持
杖元制青質青火焰脚繪三星下繪狐今制青質黃
襴赤火焰間綵脚中塗金為心宿三
尾宿旗
按史記天官書曰尾為九子曰君臣晉書天文志曰
尾九星後宫之場旁一星名曰神宫解衣之内室宋
尾宿旗青質赤火焰脚畫神人冠束髮冠素中單黃袍
朱裳赤舄右手仗劒左手持弓元制青質青火焰脚
上繪九星下繪虎今制青質黃襴赤火焰間綵脚中
塗金為尾宿九又神宫一小星在旁
箕宿旗
按史記天官書曰箕為敖客晉天文志曰箕四星亦
為後宫后妃之府亦曰天津一曰天箕主八風宋箕
宿旗靑質赤火焰脚畫神人冠金梁冠衣淺朱袍皂
襴仗劒乘白馬於雲中元制青質青火焰脚繪四星
下繪豹今制青質黃襴赤火焰間綵脚中塗金為箕
宿四
斗宿旗
按史記天官書曰北宫玄武南斗為廟晉書天文志
南斗六星為丞相太宰之位酌量政事之宜褒進賢
良禀授爵禄宋斗宿旗青質赤火焰脚畫神人被髮
黃腰裙朱帶右手持杖元制黑質黑火焰脚上繪六
星下繪獬今制青質黃襴赤火焰間綵脚中塗金為
斗宿六
牛宿旗
按史記天官書曰牽牛為犧牲晉天文志曰牽牛六
星天之關梁星明大則王道昌宋牛宿旗青質赤火
焰脚畫神人牛首皂襴紅袍黃裳朱舄立雲氣中元
制黑質黑火焰脚上繪六星下繪牛今制青質黃襴
赤火焰間綵脚中塗金為牛宿六
女宿旗
按晉書天文志須女四星天少府也謂之須女者須
賤妾之稱婦織之卑者也主布帛裁製嫁娶星明天
下豐女紅昌宋女宿旗青質赤火焰脚畫神人烏牛
首衣朱服皂襴素帶烏鞾右手持蓮立雲氣中元制
黑質黑火焰脚上繪四星下繪&KR0146;今制青質黃襴赤
火焰間綵脚中塗金為女宿四
虚宿旗
按晉天文志曰虚二星冡宰之官也主邑居廟堂祭
祀祝禱之事明静則天下安宋虚宿旗靑質赤火焰
脚畫神人被髮裸形坐於甕中左手持一珠元制黑
質黑火焰脚上繪二星下繪鼠今制青質黃襴赤火
焰間綵脚中塗金為虚宿二
危宿旗
按史記天官書曰危為盖屋晉天文志曰危三星主
天府天市架屋甘氏云為天市廟堂宋危宿旗青質
赤火焰脚畫神人虎首金甲衣朱服貔皮汗胯青帶
藍包肚烏鞾右手仗劒立雲氣中元制黑質黑火焰
脚上繪三星下繪燕今制青質黃襴赤火焰間綵脚
中塗金為危宿三又墳墓四小星在旁
室宿旗
詩定之方中注曰定營室星也史記天官書曰營室
為清廟亦曰離宫晉天文志營室二星天子之宫也
為軍糧之府及土功事宋室宿旗青質赤火焰脚畫
神人丫髮朱服乘舟水中元制黑質黑火焰脚上繪
二星下繪猪今制青質黃襴赤火焰間綵脚中塗金
為室宿二又離宫六星在旁
壁宿旗
按晉天文志曰東壁二星主文章天下圖書秘府也
星明王者興道術行國多君子宋壁宿旗青質赤火
焰脚繪神人為女子形丫髮朱服皂襴綠帶黃裳烏
舄左手指前右手仗劒立雲中元制黑質黑火焰脚
上繪二星下繪㺄今制青質黃襴赤火焰間綵脚中
塗金為壁宿二
奎宿旗
按史記天官書奎曰封豕為溝瀆晉天文志曰奎十
六星天之武庫一曰封豕主禁暴宋奎宿旗青質赤
火焰脚繪神人狼首朱服金甲綠包肚白汗胯黑帶
烏鞾右手仗劒元制素質素火焰脚上繪十六星下
繪狼今制青質黃襴赤火焰間綵脚中塗金為奎宿
十六
婁宿旗
按史記天官書曰婁為聚衆晉天文志曰婁三星為
天獄主苑牧犧牲供給郊祀亦為興兵聚衆宋婁宿
旗青質赤火焰脚繪神人戴金梁冠素中單淺黑袍
皂襴朱蔽膝青帶黃裳朱舄左手持烏牛角右手仗
劒元制素質素火焰脚上繪三星下繪狗今制青質
黃襴赤火焰間綵脚中塗金為婁宿三
胃宿旗
按史記天官書曰胃為天倉晉天文志曰胃三星天
之厨藏五穀之倉也又名大梁明則四時和平天下
晏然倉廪實宋胃宿旗青質赤火焰脚神人丫髮披
豹皮淺紅裙青帶跣足左手指前右手仗劒立雲氣
中元制素質素火焰脚上繪三星下繪雉今制黃襴
赤火焰間綵脚中塗金為胃宿三
昴宿旗
按史記天官書曰昴名旄頭晉天文志曰昴七星天
之耳目也主西方獄事又為旄頭胡星也甘氏云昴
星明大則君無佞臣天下安和張衡云昴星明獄訟
平宋昴宿旗青質赤火焰繪神人牛首朱服皂襴黃
裳青帶朱舄左手拳右手持青如意元制素質赤火
焰脚上繪七星下繪雞今制青質黃襴赤火焰間綵
脚中塗金為昴宿七
畢宿旗
按爾雅曰濁謂之畢郭璞注曰掩兔之畢或呼為濁
因星形以名也晉天文志曰畢八星主邊兵主弋獵
星明大則遠夷來貢天下安甘氏云畢主街巷隂雨
天之雨師也宋畢宿旗青質赤火焰脚繪神人作鬼
形著朱裩持黑杖乘馬行雲氣中元制素質素火焰
脚上繪八星下繪烏今制青質黃襴赤火焰間綵脚
中塗金為畢宿八附耳一星在旁
觜宿旗
按史記天官書曰三小星隅置曰觜觽為虎首主葆
旅事(晉灼曰葆菜也野生曰旅張衡云葆旅野生之可食者)隋志云觜觽為三
軍之候行軍之藏府主葆旅收歛萬物明則軍儲盈
將得勢宋觜宿旗青質赤火焰脚繪神人冠緇布冠
朱服皂襴黃裳拱手坐雲氣中元制素質素火焰脚
上繪三星下繪猴今制青質黃襴赤火焰間綵脚中
塗金為觜宿三
參宿旗
按前漢天文志曰參為白虎甘氏曰參為忠良孝謹
之子明大則臣忠子孝一曰參伐一曰大辰一曰天
市一曰鈇鉞主斬刈又為天獄主殺伐又主權衡所
以平理也宋參宿旗青質赤火焰脚繪神人被髮衣
紫襴黃袍綠裳青帶朱舄左手指空右手持珠椎立
雲氣中元制素質素火焰脚上繪十星下繪猿今制
青質黃襴赤火焰間綵脚中塗金為參宿十又玉井
四小星在左足下
井宿旗
按漢天文志曰南宫朱鳥東井為水事晉天文志曰
東井八星天之南門黃道所經天之亭候主水衡事
法令之所取平也王者用法平則井星明而端列鉞
一星附井之前宋井宿旗青質赤火焰脚繪神人丫
髮朱袍皂襴坐雲氣中右手持紅蓮元制赤質赤火
焰脚上繪八星下繪犴今制青質黃襴赤火焰間綵
脚中塗金為井宿八又鉞一星在旁
鬼宿旗
按史記天官書曰輿鬼主祀事晉天文志曰鬼五星
天目也主視明察奸謀星明大則穀成宋鬼宿旗青
質赤火焰脚繪神人作女子形首飾金釵朱袍皂襴
青帶黃裳烏舄左手持杖立雲氣中元制赤質赤火
焰脚上繪五星下繪羊今制青質黃襴赤火焰間綵
脚中塗金為鬼宿五
柳宿旗
按張衡云柳為朱雀之嗉天之厨宰也主尚食和滋
味隋志云又主雷雨樂計圖澄曰柳主材木宋柳宿
旗青質赤火焰脚繪神人作女子形露髻朱衣黑襴
黃裳皂舄撫一青龍元制赤質赤火焰脚上繪八星
下繪麞今制青質黃襴赤火焰間綵脚中塗金為柳
宿八
星宿旗
按甘氏曰星七星主后妃御女之位亦為賢士明大
則道化成國盛又張衡云七星為朱鳥之頸一名天
都主衣裳文繡隋志云星明則王道昌宋星宿旗青質
赤火熖脚繪神人冠五梁冠淺朱袍綠襴青帶黃裳朱
舄立雲氣中兩手各持金銅絲二條元制赤質赤火
焰脚上繪七星下繪馬今制青質赤火焰間綵脚中
塗金為星宿七
張宿旗
按甘氏云張宿主天廟明堂御史之位若明大則國
盛強隋志云主珍寳宗廟所用及衣服又主天厨飲
食賞賚之事星明則王者行五禮得天之中宋張宿
旗青質赤火焰脚繪神人衣豹皮朱帶素鞾右手仗
劒坐雲氣中元制赤質赤火焰脚上繪六星下繪鹿
今制青質黃襴赤火焰間綵脚中塗金為張宿六
翼宿旗
按史記天官書曰翼為羽翮主遠客隋志云翼為天
之樂府主俳倡戱樂又主夷狄遠客負海之賓明大
則禮樂興四夷來賓動則蠻夷使來宋翼宿旗青質赤
火焰脚繪神人作女子形首飾金釵假髻白中單皂
袍碧襴赤蔽膝紫裳赤舄左手指前右手仗劒立於
火中元制赤質赤火焰脚上繪二十二星下繪蛇今
制青質黃襴赤火焰間綵脚中塗金為翼宿二十二
軫宿旗
按史記天官書曰軫為車主風張衡云軫為冡宰輔臣
主車騎明大則車騎用隋志云主任載明則車駕備
轄星附軫兩旁主王侯左轄為王者同姓右轄為異
姓長沙一星在軫之中宋軫宿旗青質赤火焰脚繪
神人作女子形金釵假髻朱袍皂襴青帶黃裳赤舄
左手持書立雲氣中今制青質黃襴赤火焰間綵脚
中塗金為軫宿四長沙一星在中左右轄二星在旁
明集禮卷四十三
