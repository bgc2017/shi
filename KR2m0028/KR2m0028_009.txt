明集禮卷七
宗廟祭器
豆籩籩巾豋
鉶簠簋爵
坫圭瓉瓉槃雲坫
沙池牛鼎羊鼎豕鼎
鼎扃鑾刀爼壷尊
太尊著尊山尊犧尊
象尊山罍彛舟
鷄彛舟斝彛舟
黃彛舟鳥彛舟
蜼彛舟虎彛舟
匜槃洗洗罍
洗勺篚
豆按聶氏圖制豆受四升口圓徑尺二寸高一尺
厚半寸有盖古以木為之宜濡物後世用銅鑄重
五斤二兩五錢通足盖高七寸五分口徑六寸一
分
籩古以竹為之口有籐緣形制如豆亦受四升宜
置乾物通足高七寸口徑五寸七分
籩巾古用綌玄被纁裏圓一幅今用絺或木綿青
被畫斧文裏用絳繒自方一尺四角墜以錫
登盛大羹之器也木謂之豆竹謂之籩瓦謂之登
三豆殊名其制無異後世用銅重八斤通足盖高
八寸二分口徑七寸二分
鉶盛和羹之器也受一斗口徑及深皆六寸三足
足高一寸兩耳有盖重九斤通足盖高九寸口徑
七寸二分深三寸五分
簠按博古圖錄簠為外方而内圓穴其中以實稻
粱刻木為之上作龜盖者非是後世以銅為之重
十四斤八兩通盖足高七寸四分口徑長尺一分
橫闊八寸一分
簋按博古圖錄簋為外圓而内方穴其中以實黍
稷刻木為之上作龜盖者非是後世以銅為之重
十一斤通盖足高七寸三分口徑長八寸三分橫
闊六寸八分
爵按陸氏禮象載古銅爵制有首有尾有柱有足
又博古錄爵取雀之象前若喙後若尾兩柱三足
有流有鋬禮圖作雀形員琖者皆漢儒之臆說也
後世所造重一斤七兩通柱高七寸七分口徑長
七寸三分口闊三寸一分兩柱高一寸六分
坫用以致爵亦以承尊施之燕射則謂之豐後鄭
注云豐似豆而卑斵木為之口員微侈徑尺二寸
其周高厚俱八分中央直者與周通高八寸横徑
八寸足高二寸下徑尺四寸後世用銅坫其形四
方中央微高約半寸許周圍員紋深如溝可受齊
醴之餘瀝下微有底措諸地而用之
圭瓉聶氏圖周禮玉人云裸圭尺有二寸有瓉以
祀廟後鄭云裸謂以圭瓉酌欝鬯以獻尸也瓉如
槃大五升口徑八寸深二寸其柄用圭有流前注
流謂鼻也凡流皆為龍口又鄭氏箋詩圭瓉以圭
為柄黃金為勺青金為外朱中央聶氏云圭柄金
勺牝牡相合處各長三寸厚寸博二寸半流道空
徑可五分元制以白金為之玉為柄通長一尺五
寸口徑員闊六寸
瓉槃典瑞注云漢禮瓉大五升口徑八寸下有槃口
徑一尺聶氏云此瓉下之槃亦宜用黃金青黃為
外朱中央圭瓉既深二寸此槃宜深一寸足徑八
寸高二寸又按宋親享儀有奉瓉槃官皇帝行禮
奉瓉槃官皆從洗瓉則進瓉祼鬯訖則以槃受瓉
今擬以金為之
雲坫用以置尊形如豐坫而兩耳作雲形重七斤
通身高三寸三分口徑一尺足徑六寸兩耳雲各
長七寸
承茅苴用以縮酒者也古無其制後世所造用銅
重二十七斤通身高四寸面徑尺三寸其口徑九
寸底闊一尺九寸
牛鼎受一斛天子飾以黃金以黍寸之尺計之口
徑底徑及深俱一尺三寸三足如牛上以牛首飾
之羊豕鼎同皆用聶氏之說也
羊鼎受五斗口徑底徑俱一尺深一尺一寸
豕鼎受三斗口徑底徑皆八寸深九寸疆
鼎扄以舉鼎鄭注匠人云牛鼎扄長三尺羊鼎扄
長二尺五寸豕鼎扄長二尺天子以玉飾兩頭各
三寸鼎羃公食大夫禮羃者若束若編注云凡鼎
羃盖以茅為之長則束本短則編其中央此盖令
其緻密不洩氣也
鼎七所以載牲體者也長三尺用棘又有䟽匕刻
畫雲氣通飾其柄形如飯秉以棘為之長二尺四
葉長八寸博三寸其柄通䟽皆丹漆之又有挑匕
抒物於器中者漆柄末及淺升中皆朱長短廣狹
與䟽匕同又有畢狀如叉用以舉肉葉博三寸中
鏤去一寸柄長二尺四寸漆其柄末及兩葉皆朱
今備其說以俟舉行
鑾刀按禮記郊特牲云割刀之用而鑾刀之貴貴
其義也聲和而後斷也公羊傳注鑾刀宗廟割切
之刀環有和鋒有鑾宋胡瑗言鑾刀制度鑾鈴在
鋒聲合宫商用鈴二和鈴在環聲合徵角羽用鈴
三郊廟合用鑾刀二其圜丘用者不以金裝只以
黑漆其柄宗廟以金裝之
俎長二尺四寸廣尺二寸高尺漆兩端赤中央黑
禮曰周以房俎鄭注足柎上下兩間有似於房元
制長一尺九寸闊一尺三寸高一尺二寸染兩端
以黑中以朱
壷尊古者以壷為尊今其狀類之亦曰壺尊後世
所造重八斤通足高八寸五分口徑五寸三分腹
徑七寸五分
太尊有虞氏之尊也古用瓦無飾後世所造者重
八斤通足高八寸八分口徑五寸五分腹徑八寸
二分
著尊殷尊也著地無足後世所造者重七斤通底
高八寸五分口徑五寸一分腹徑八寸
山尊夏后氏之尊也刻山雲形後世所造者重六
斤四兩通足高九寸二分口徑六寸二分
犧尊周尊也王肅注禮以犧象二尊並全刻牛象
之形鑿背為尊後世所造者重一十四斤通耳足
高一尺一寸二分耳高八分身長一尺二寸二分
象尊亦周尊也制與犧尊同後世所造者重一十
五斤八兩通足攀高一尺身長一尺六寸
山罍周禮司尊彛云追享朝享其再獻用兩山尊
注云山尊山罍也明堂位曰山罍夏后氏之尊亦
刻而畫之為山雲形按此尊罍似為一器然六尊
之下皆有罍又開元禮宗廟春夏每室雞彛一鳥
彛一犧尊二象尊二山罍二於罍上加一山字故
聶氏據禮記爾雅謂彛卣罍皆盛酒尊後世所造
者重六斤一十二兩通足高八寸四分口徑六寸
七分
彜古商制無舟元用之於宗廟又有所謂彜盆者
副焉盖其舟也重九斤八兩通足高六寸口徑八
寸足徑八寸
舟重一十斤通足高四寸口徑一尺二寸五分足
徑七寸
六彛之飾各畫本象雖别其形容受皆同重二十
二斤通足高一尺二寸口腹徑一尺足徑八寸以
下斝彜黃彜鳥彜蜼彜虎彜尺度皆同舟重一十
五斤通足高四寸口徑一尺五寸三分以下五彛
之舟皆同
匜盥手澆水器也孔義云似羔魁柄中有道可以
沃水公食大夫禮注君尊不就洗故設槃匜天子
飾以黃金盖用博古圖夔匜之制也
盥槃承盥洗者棄水之器亦謂之洗重一十二斤
通足高八寸口徑一尺六寸足徑六寸攝祀用之
若天子親祀之槃宜取博古圖制
洗罍凡設水用罍重二十五斤通足高一尺口徑
八寸八分腹徑一尺四寸
洗勺受一升為龍頭柄長二尺四寸餘制並同欝
勺
篚以竹為之長三尺廣一尺深六寸足高三寸實
勺爵盛玉幣者以用之
明集禮卷七
