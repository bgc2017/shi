明集禮卷三十二
賓禮三
遣使
總序
古者天子於服内諸侯有間問致賑賀慶致禬之禮九
州之外未嘗遣使往聘也至漢高帝遣陸賈使南粤賜
以印綬孝文之時復遣陸賈奉詔使南粤孝武有事四
夷遣張騫以郎使西域蘇武以中郎將使匃奴自後蕃
國有喪則吊問來聘則報命乞降則授璽綬光武建武
二十六年遣中郎將叚郴副校尉王郁使南單于單于
拜伏受詔三十一年單于薨遣中郎將叚郴將兵赴弔
弟左賢王莫立遣使賫書鎮慰拜授璽綬和帝永元四
年北匈奴右谷蠡王自為單于款塞乞降遣大將軍左
校尉景夔往授璽綬唐使外國謂之入蕃使武德四年
新羅遣使來貢高祖遣散騎侍郎庾文素往使賜以璽
書貞觀十五年尸羅逸多遣使入貢太宗遣衛尉丞李
義表奉勑書報使逸多東面拜受高宗二十年突厥特
勒死詔金吾將軍張玄逸都官郎中吕向賫璽書入蕃
弔祭貞元八年以祠部郎中兼御史中丞袁滋賜南詔
印憲宗元和元年遣鴻臚少卿攝御史中丞李銛為入
蕃使長史兼侍御史吳暈副之宋使外國謂之國信使
太祖開寶八年遣西上閤門使郝崇信使丹契以太常
丞吕端副之自是信使不絶真宗景德二年太常博士
周漸假太府卿右侍禁閤門祇候郭盛假西上閤門使
為契丹國生辰使職方郎中直昭文館韓國華假祕書
丞衣庫副使焦守節假西上閤門使為契丹國母正旦
使祕書丞張若谷假將作監内殿崇班郭允恭假引進
副使為國主正旦使自是歲以為常元太祖六年遣使
至畏吾兒國其主奕都護大喜厚為之禮因遣使納款
世祖中統元年遣禮部郎中孟甲員外李俊使安南大
理至元三年遣兵部侍郎黑的使日本二十八年遣禮
部尚書張立道使安南二十九年復遣梁曾陳孚使安
南召使入朝且諭其子入覲國朝混一區宇分遣使者
以柔遠人其高麗安南占城等國皆頒詔往諭復勑使
往授印綬又降香幣以祀其國之山川其柔撫四夷之
意備至今詳著開詔錫印賜予之儀作遣使篇其弔蕃
國喪祀蕃國山川之禮則見於喪禮山川等篇兹不贅
具云
詣蕃國開詔(書附)
漢文帝遣陸賈賜南粤王佗書其文曰皇帝謹問南粤
王甚苦心勞意朕高皇帝側室之子棄外奉北藩于代
道里遼遠壅蔽檏愚未嘗致書高皇帝棄羣臣孝惠皇
帝即世高后自臨事不幸有疾日進不衰以故誖暴乎
治諸吕為變故亂法不能獨制廼取它姓子為孝惠皇
帝嗣賴宗廟之靈功臣之力誅之已畢朕以王侯吏不
釋之故不得不立今即位乃者聞王遺將軍隆慮侯書
求親昆弟請罷長沙兩將軍朕以王書罷將軍博陽侯
親昆弟在真定者已遣人存問修治先人冢前日聞王
發兵於邊為寇災不止當其時長沙苦之南郡尤甚雖
王之國庸獨利乎必多殺士卒傷良將吏寡人之妻孤
人之子獨人父子得一亡十朕不忍為也朕欲定地犬
牙相入者以問吏吏曰高皇帝所以介長沙土也朕不
能擅變焉吏曰得王之地不足以為大得王之財不足
以為冨服領以南王自治之雖然王之號為帝兩帝並
立亡一乘之使以通其道是爭也爭而不讓仁者不為
也願與王分棄前患終今以來通使如故故使賈馳諭
告王朕意王亦受之毋為寇災矣上褚五十衣中褚三
十衣下褚二十衣遺王願王聽樂娱憂存問鄰國南粤
王恐頓首願奉詔為藩臣唐武宗遣王會賜回鶻可汗
勑書其文曰勑我國家統臨萬宇列塞在陰山之南先
可汗總率本部建牙於大漠之北各安土宇二百餘年
此天所以限隔中外不可踰越近聞為紇吃斯所敗加
以飢荒國邑為墟屍僵道路今可汗稍收離散漸近邊
城將務遠圖先示文誥故兹命使宜聽朕言可汗累代
已來赤誠向國往者中原有難助剪羣兇列聖念功每
加優寵寧國咸安二公主降嫁龍庭爰及先朝復以今
公主繼好又以土無絲纊歲遺縑繒恩禮轉深諸蕃榮
羡久保誠信兩絶猜嫌但以國家舊章藩漢殊壤稍踰
經制豈朕所安去歲嗢吺斯特勒已至近界邊將憤激
便請驅除朕每念其無主可歸且令安撫今可汗既立
彼又降附便合率領漸復舊疆漂寓塞垣殊非良計又
得宰相頡干伽思等表借振武一城權與公主可汗居
住中國之制與外蕃不同須守前代規模祖宗法度昔
漢朝單于乖亂呼韓款塞宣帝送單于出朔方雞鹿塞
唯賑以米粟國初太宗皇帝令李思摩建牙於漠南遺
跡並存事皆可驗未有深入漢界借以一城與羌渾黨
項微小雜種同為百姓實亦屈可汗之尊貴亂中國之
舊規若以未復本蕃或欲别遷善地求大國聲援戢諸
部交爭亦須率思歸之人且於漠南駐止朕當許公主
朝覲親問事宜儻須應接必無所恡冀令彼國從此輯
寧豈不謂去危就安轉禍為福朕緣公主將可汗丹誠
來告深感于衷制置之間須存遠大故遣右金吾衛大
將軍兼御史大夫王會副使宗正少卿兼御史中丞李
師偃馳往喻懷爰定所居更申誓約神明是質豈可食
言可汗宜保一心自求多福王會李師偃至回鶻與申
誓約而還元世祖遣孟甲李文俊諭安南責其未奉王
命詔曰我祖宗以武功創業文化未修朕纂承丕緒鼎
新革故務一萬方遂自庚申歲建元為中統元年誕敷
詔赦次第頒行其不泄邇不忘遠然誠之所在事有未
遑也適大理國守臣安撫聶只陌丁馳馹表聞爾邦向
風慕義之誠及念卿昔在先朝已歸款臣服遠貢方物
故頒詔旨遣禮部郎中孟甲充南諭使禮部員外郎李
文俊充副使諭本國官僚士庶凡衣冠典禮風俗百事
一依本國舊制不須更改高麗國比遣使來請已經下
詔悉依此例除戒飭雲南等處邊將不得擅興兵甲侵
掠疆場擾亂人民外卿國官僚士庶各宜安治如故孟
甲李文俊至安南宣諭詔旨安南世子受詔奉命而還
國朝洪武二年正月遣使賜倭國爪哇西洋占城詔曰
昔帝王之治天下凡日月所照無有遠邇一視同仁故
中國尊安四方得所非有意於臣服之也自元政不綱
天下兵爭者十有七年四方遐遠信好不通朕肇基江
左掃羣雄定華夏臣民推戴已主中國建國號曰大明
改元洪武頃者克平燕城疆宇大同以承正統方與遠
邇相安於無事以共太平之福惟爾四夷君長酋帥等
遐遠未聞故兹詔諭想宜知悉是年六月遣使封安南
國王陳日煃詔曰咨爾安南國王陳日煃惟乃祖父昔
守境於南陲傳之子孫常稱藩於中國克恭臣職以永
世封朕荷天地之靈肅清華夏頃馳書而往報冀率土
以咸寧卿能奉表稱臣專使來賀法爾前人之訓以安
遐壤之民睠兹勤誠深可嘉尚是用遣官齎印仍封爾
為安南國王於戲視廣同仁思效哲王之盛典爵超五
等俾承奕世之遺芳益茂令猷永為藩輔今賜卿大統
歷一本金叚紗羅四十縑至可領也故兹詔書想宜知
悉是年八月遣使封高麗國王王顓詔曰咨爾高麗國
王王顓世守朝鮮紹前王之令緒恪遵華夏為東土之
名蕃當四方之既平嘗專使而往報即陳表貢備悉衷
誠良由素習於文風斯克謹修於臣職允宜嘉尚是用
褒崇今遣使齎印仍封爾為高麗國王凡儀制服用許
從本俗於戲保民社而襲封式遵典禮傳子孫於永世
作鎮邊陲其服訓辭益綏福履今賜大統歷一本錦繡
絨叚十匹至可領也故兹詔示想宜知悉
賜蕃國印綬
漢建武二十六年賜南匃奴黃金璽盭緺綬文曰匃奴
單于璽北齊四方諸蕃國王之章上藩用中金中藩用
下金下藩用銀並方寸龜紐唐德宗賜南詔牟尋印用
黃金銀為窠文曰貞元冊南詔印武宗賜契丹印文曰
奉國契丹之印宋真宗賜百蠻王印一鈕文曰大渡河
南山前後都鬼主之印元賜吐蕃白蘭王印黃金為之
駝鈕國字篆賜高麗國王印黃金為之龜鈕國字篆並
三寸賜雲南王印銀為之塗以黃金駝鈕漢篆三寸賜
安南國王印黃金為之龜鈕國字篆三寸國朝賜高麗
黃金印龜鈕方三寸文曰高麗國王之印賜安南鍍金
銀印駝鈕方三寸文曰安南國王之印賜占城鍍金銀
印駝鈕方三寸文曰占城國王之印賜吐蕃黃金印駝
鈕方五寸(用周尺)文曰白蘭王印
賜吐蕃國禮物
漢文帝元年遣陸賈賜南粤王上褚五十衣中褚三十
衣下褚二十衣(以綿装衣曰褚)六年遣使者遺匃奴繡袷綺衣
長襦錦袍各一比疎一(比疎辮髮之飾)黃金飾具帶一黃金犀
毗一(犀毗腰中大帶)繡十匹錦三十匹赤綈綠繒各四十匹建
武二十六年詔賜單于冠帶衣裳黃金璽盭緺綬安車
羽蓋華藻駕駟寶劒弓箭黑節三駙馬二黃金錦繡繒
布絮樂器鼔車&KR1654;戟甲兵飲食什器二十八年賜單于
雜繒五百匹弓鞬韇一矢四發唐貞觀十年賜吐谷渾
以鼔纛開元中遣使賜新羅王瑞文錦五色羅紫繡文
袍金銀器宋至道二年遣使賜交趾玉帶祥符四年賜
蒲端國旗幟鎧甲元世祖至元四年遣使賜高麗國王
王植羊五百五年遣使賜安南國王陳光昞錦繡及其
諸臣有差國朝
迎接
漢光武建武二十六年遣中郎將叚郴使單于單于乃
延迎使者使者曰單于當伏拜受詔單于顧望之頃乃
伏稱臣曰單于新立誠慙於左右願使者衆中無相折
也唐貞觀十五年遣衛尉丞李義表奉勑書使尸羅逸
多尸羅逸多遣大臣郊迎傾城縱觀焚香夾道逸多率
其臣下東面拜受元至元二十八年遣禮部尚書張立
道使安南至境安南世子陳日燇遣迓者接踵及近郊
百官恭迎詔書既而日燇乘輦以鸞仗就館迎詔羣臣
公服徒行奉隨至明霞閣下日燇與近臣七八人登夀
光殿龍椅前置香案日燇再拜自宣詔旨畢日燇曰恭
覩天詔不勝喜躍願祝皇帝萬歲夀國朝遣使奉詔入
境蕃國先遣官遠接至公館以詔置龍亭中有司備金
鼔儀仗鼓樂以伺次日王率衆官及耆老僧道出迎詔
於國門外其遣使賜予則王率衆官出迎並如接詔之
儀
序坐
漢高祖遣陸賈使南粤賈至尉佗魋結箕踞見賈賈因
說佗曰足下中國人今反天性棄冠帶欲以區區之越
與天子抗衡為敵國禍且及身矣於是佗蹶然起坐謝
曰居蠻夷中久殊失禮義留賈與飲數月元至元二十
六年禮部尚書張立道使安南既至館安南世子陳日
燇詣詔書所作禮與立道等相見平揖禮畢其御史大
夫杜國計翰長丁拱垣曰往年定禮王南向使者西向
請就位立道曰非禮也大國之卿當小國之君拱垣曰
王人雖微序於諸侯之上立道曰我為王人遂東西相
向坐接詔畢宴于集賢殿皆東西相向坐國朝遣使至
蕃國與蕃王分賓主相對坐蕃王在西使者在東
遣使開詔儀注
前期翰林院官承旨草詔奏聞訖前一日禮部告百官
於皇城守宿至日鳴鐘後具朝服侍班内使監設御座
香案於奉天殿尚寶卿設寶案於御座之南用寶案於
詔書案之東侍儀司設詔書案於寶案之南設承制官
位于殿上之東及丹陛之東南設使者拜位于丹墀中
道稍西北向典儀二人於丹陛上之南東西相向知班
二人位於使者之北東西相向贊禮二人位于知班下
之北東西相向設文武百官侍立位于文武樓之北文
東武西東西相向文武侍從班于殿上之左右設引文
武班舍人四人位于文武官之北東西相向設引使者
二人位于使者之北東向拱衛司光禄寺官對立位于
奉天門之左右俱東西相向將軍二人位于殿上簾前
東西相向將軍六人於奉天門之左右東西相向又將
軍四人於丹陛上之四隅東西相向又將軍六人於奉
天殿之左右東西相向鳴鞭四人于丹陛上北向是日
金吾衛於午門外陳設甲士軍仗東西相向拱衛司陳
設儀仗於丹陛丹墀之東西設遮詔書黃蓋於奉天殿
門前和聲郎設樂於丹墀之南侍儀司設龍亭儀仗大
樂於午門外正中擊鼓初嚴催班舍人催文武官具朝
服𨗳駕官侍從官入迎車駕次嚴引班舍人引文武官
入就侍立位引禮引使者具朝服立於丹墀之西以伺
三嚴侍儀奏外辨皇帝通天冠絳紗袍出謹身殿(樂作)
尚寶捧寶前𨗳侍從𨗳引如常儀陞奉天殿御座(樂止)
尚寶以寶置于案捲簾鳴鞭雞唱報時訖禮部官捧詔
書于寶案前尚寶用寶訖中書省官禮部官同捧至御
座呈奏訖禮部官用黃銷金袱褁詔書置盤中置于案
引禮引使者就丹墀拜位典儀唱鞠躬拜興拜興拜興
拜興平身使者鞠躬(樂作)拜興拜興拜興拜興平身(樂)
(止)承制官進詣御座前跪承制訖由中門出至丹陛上
宣制位承制官稱有制典儀唱跪使者跪承制官宣制
曰皇帝勑使爾(某)奉詔諭(某)國爾宜恭承朕命宣制訖
承制官由西門入典儀唱俯伏興平身使者俯伏興平
身典儀唱鞠躬拜興拜興拜興拜興平身使者鞠躬(樂)
(作)拜興拜興拜興拜興平身(樂止)禮部官詣案捧詔由
殿中門出拱衛司擎黃盖遮護降自中陛至使者位前
以授使者(大樂振作)使者捧詔書由奉天門中出至午門外
以詔置龍亭中侍儀奏禮畢皇帝興(樂作)還宮(樂止)引
禮引文武官以次出分選各衙門正官一員奉送詔書
出國門外使者賫奉以行
蕃國接詔儀注
使者入蕃國境先遣關人馳報於王王遣官遠接詔書
前期令有司於國門外公舘設幄結綵設龍亭於正中
設香案於龍亭之南備金鼔儀仗鼔樂伺候迎引又於
國城内街巷結綵於王宫内設闕庭於殿上正中設香
案於闕庭之前設司香二人於香案之左右設詔使立
位於香案之東設開讀案位於殿陛之東北設蕃王拜
位於殿庭中北向設蕃國衆官拜位於蕃王拜位之南
異位重行北向設捧詔官位於開讀案之北宣詔官位
於捧詔官之南展詔官二人於宣詔官之南俱西向司
禮二人位于蕃王拜位之北東西相向引禮二人位于
司禮之南東西相向引班四人位于衆官拜位之北東
西相向陳儀仗於殿庭之東西設樂位於衆官拜位之
南北向遠接官接見詔書迎至館中安奉於龍亭中遣
使馳報王是日王率國中衆官及耆老僧道出迎於國
門外迎接官迎詔書出館至國門金鼓在前次耆老僧
道行次衆官具朝服行次王具冕服行次儀仗鼔樂次
詔書龍亭使者常服行於龍亭之後迎至宫中金鼓分
列於門外之左右耆老僧道分立於庭中之東西置龍
亭於殿上正中使者立於龍亭之東引禮引王入就拜
位引班引衆官及僧道耆老各入就拜位使者詣前南
向立稱有制司贊唱鞠躬拜興拜興拜興拜興平身蕃
王及衆官以下皆鞠躬(樂作)拜興拜興拜興拜興平身
(樂止)引禮引蕃王由西階陞詣香案前北向立引禮唱
跪蕃王跪司贊唱衆官皆跪衆官以下皆跪引禮唱上
香上香三上香司香捧香跪進于王之左王三上香訖
引禮唱俯伏興平身蕃王及衆官以下皆俯伏興平身
引禮引蕃王復位司贊唱開讀宣詔官展讀官陞案使
者詣龍亭捧詔書授捧詔官捧詔官前受詔捧至開讀
案授宣詔官宣詔官受詔展詔官對展司贊唱跪蕃王
及衆官以下皆跪宣詔官宣詔訖捧詔官於宣詔官前
捧詔書仍置于龍亭司贊唱俯伏興平身蕃王及衆官
以下皆俯伏興平身司贊唱鞠躬拜興拜興拜興拜興
平身蕃王及衆官以下皆鞠躬(樂作)拜興拜興拜興拜
興平身(樂止)司贊唱搢笏鞠躬三舞蹈三拱手加額山
呼(萬歲)山呼(萬歲)再山呼(萬萬歲)出笏俯伏興(樂作)拜
興拜興拜興拜興平身(樂止)禮畢引禮引蕃王退引班
引衆官以次退蕃王及衆官釋服使者以詔書付所司
頒行蕃王與使者分賓主行禮
遣使賜印綬儀注(賜禮物儀同)
前期禮部承旨具印文式樣奏聞符下鑄印局鑄完進
呈聞奏前一日内使監設御座香案於奉天殿侍儀司
設賜印案於丹陛上之東設承制官位于殿上之東及
宣制位于丹陛之東南設使者拜位于丹墀中道稍西
北向設文武官侍立位于文武樓之北文東武西東西
相向侍從班位于殿上之東西拱衛司光禄寺官位于
殿門之左右設典儀位于丹陛上之南東西相向知班
二人位於使者之北贊禮二人位于知班之北俱東西
相向引使者二人位于使者拜位之北西立東向引文
武班舍人位于文武官之北稍後東西相向將軍二人
位于殿上簾前東西相向將軍四人位于丹陛上之四
隅東西相向將軍六人位于奉天殿門之左右東西相
向將軍六人位于奉天門之左右東西相向鳴鞭四人
位于丹陛中北向是日宿衛陳兵仗於午門外之東西
拱衛司陳設儀仗於丹陛丹墀之東西和聲郎設樂位
於丹墀使者拜位之南禮部設龍亭儀仗大樂於午門
外擊鼓初嚴催班舍人催百官具朝服執事者入就位
𨗳駕官侍從官入迎車駕次嚴引班引文武百官入就
侍立位引禮引使者入丹墀西立東向禮部官陳設所
賜印于丹陛案上(如有禮物設禮物案)三嚴侍儀奏外辨皇帝於
謹身殿服皮弁服出(樂作)侍從𨗳引如常儀皇帝陞奉
天殿御座(樂止)捲簾鳴鞭雞唱報時訖引禮引使者就
拜位立定贊禮唱鞠躬拜興拜興拜興拜興平身使者
鞠躬(樂作)拜興拜興拜興拜興平身(樂止)承制官就御
座前跪承制訖由中門出至丹陛上宣制位稱有制贊
禮唱跪使者跪承制官宣制曰皇帝勑使爾(某)授(某)國
王印爾其恭承朕命(如有賜禮物就宣賜某物)宣制訖承制官由殿
西門入贊禮唱俯伏興平身使者俯伏興平身贊禮唱
鞠躬拜興拜興拜興拜興平身使者鞠躬(樂作)拜興拜
興拜興拜興平身(樂止)禮部官捧印由中陛降以授使
者使者搢笏奉印由奉天殿中門出(如賜禮物則捧禮物出)侍儀
奏禮畢皇帝興(樂作)入宫(樂止)使者以印置于龍亭中
引班引百官以次出各衙門以正官一員設儀仗大樂
送印至國門外使者奉印以行
蕃國受印物儀注
使者至蕃國境先遣關人入報蕃王遣官遠接前期有
司於國門外公舘設幄結綵設龍亭於舘之正中備金
鼔儀仗鼓吹於舘所以伺迎引又於國城内街巷結綵
又於王宮設闕庭於殿上正中設香案於闕庭之前設
蕃王受賜予位於香案之前設蕃王拜位於殿庭正中
北向衆官拜位於王拜位之南異位重行北向設樂位
於衆官拜位之南北向司贊二人於蕃王拜位之北東
西相向引禮二人於司贊之南東西相向引班四人於
衆官拜位之北東西相向陳儀仗於殿庭之東西遠接
官接見使者迎至舘所以上賜安奉於龍亭中遣使馳
報王是日蕃王率百官出迎於國門外遠接官迎上賜
出館至國門金鼓在前次衆官常服乘馬行次王乘馬
行次儀仗鼔樂次上賜龍亭使者常服乘馬行於龍亭
之後迎至宫中金鼔分列於殿外門之左右衆官分立
殿庭之東西置龍亭於殿上正中使者立於龍亭之東
引禮引蕃王引班引衆官各就拜位立定司贊唱鞠躬
拜興拜興拜興拜興平身蕃王及衆官皆鞠躬(樂作)拜
興拜興拜興拜興平身(樂止)引禮引蕃王詣龍亭前使
者稱有制引禮贊跪司贊唱跪蕃王與衆官皆跪使者
宣制曰皇帝勑使某持印賜爾國王(某)并賜(某)物宣畢
使者捧所賜印并(某)物西向授蕃王蕃王跪受以授左
右訖引禮唱俯伏興平身司贊唱俯伏興平身蕃王及
衆蕃官皆俯伏興平身引禮引蕃王出復位司贊唱鞠
躬拜興拜興拜興拜興平身蕃王及衆官皆鞠躬(樂作)
拜興拜興拜興拜興平身(樂止)司贊唱禮畢引禮引蕃
王入殿西立東向使者東立西向引禮唱鞠躬拜興拜
興平身使者與蕃王皆鞠躬拜興拜興平身使者降自
東階蕃王降自西階遣官送使者還館
明集禮卷三十二
