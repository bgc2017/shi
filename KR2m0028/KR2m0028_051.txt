明集禮卷五十一
樂
雅樂三
樂歌總敘
昔者羲農軒后少昊顓頊高辛皆作樂以象德而樂歌
則未聞也自舜命夔典樂有歌永言之辭及搏拊琴瑟
以咏之語殷周各有雅頌以祀郊廟周禮鄉飲酒及燕
禮工歌鹿鳴四牡皇皇者華等詩大射歌鹿嗚三終漢
叔孫通定樂有降神納爼登歌薦祼等曲武帝定郊祀
之歌十九章一曰練時日二曰帝臨三曰青陽四曰朱
明五曰西顥六曰玄冥七曰惟泰元八曰天地九曰日
出入十曰天馬十一(無詞)十二曰景星十三曰齊房十
四曰后皇十五曰華煜煜十六曰五神十七曰朝隴首
十八曰象戴瑜十九曰赤蛟魏武帝時杜夔舊傳雅樂
四曲一曰鹿鳴二曰騶虞三曰伐檀四曰文王皆古聲
詞晉武帝郊廟明堂禮樂權遵魏制但改樂章使傅玄
為詞有祠天地五郊祠廟夕牲送神歌又令荀勗張華
夏侯湛成公綏等各造郊廟諸樂歌辭傅玄又作先農
先蠶歌辭齊高帝建元初有司奏郊廟雅樂歌辭命學
者博士並撰擇而用之至武帝時有司奏神廟雅樂歌
辭舊使學士博士搜撰簡采用參議太廟登歌宜用司
徒禇彦回謝超宗辭梁武帝素善鍾律遂作雅歌十二
以則天數皇帝出入奏皇雅皇太子出入奏胤雅王公
出入奏寅雅上壽酒奏介雅食舉奏需雅徹饌奏雍雅
牲出入奏滌雅薦毛血奏牷雅降神送迎奏諴雅飲福酒
奏獻雅就燎位奏禋雅衆官出入奏俊雅後魏來自雲
朔樂操土風未忘其俗而樂章雜以簸邏回歌君子無
取焉比齊四郊宗廟三朝之樂各有樂章後周恭帝平
荆州大獲梁氏樂器乃令依凖成周制其歌舞祀五帝
日月星辰用黃帝樂歌大吕祭九州社稷水旱雩禜用
唐堯樂歌應鍾祀四望享諸侯用虞舜樂歌南吕祀四
類幸辟雍用夏禹樂歌函鍾祭山川用殷湯樂歌小吕
享宗廟用周武樂歌夾鍾皇帝出入奏皇夏賓出入奏
肆夏牲出入奏昭夏藩國客出入奏納夏公卿出入奏
章夏皇帝進羞奏深夏宗室會聚奏族夏上酒宴樂奏
陔夏諸侯見奏鷔夏皇帝大射奏騶虞諸侯歌貍首大
夫歌采蘋士歌采蘩其文雄甚而未及用隋高祖詔李
元孫盧思道制清廟歌辭十二曲唐高祖命祖孝孫制
十二和之樂一曰豫和以降天神冬至祀圜丘上辛祈
穀孟夏雩季秋享明堂朝日夕月巡守告于圜丘燔柴
告至封祀泰山類于上帝二曰順和以降地祗夏至祭
方丘孟冬祭神州地祗春秋巡守告社宜于社禪社首
三曰永和以降人鬼享禘祫有事而告謁于廟四曰肅
和登歌以奠玉帛于天神以大吕為宫于地祗以應鍾
為宫宗廟以圜鍾為宫先農釋奠以南吕為宫望于山
川以函鍾為宫五曰雍和凡祭祀以入俎天神之俎以
黃鍾為宫地祗之俎以太蔟為宫人鬼之俎以無射為
宫六曰壽和以酌獻飲福以黃鍾為宫七曰太和以為
行節亦以黃鍾為宫八曰舒和以出入二舞及皇太子
王公羣后國老若皇后之妾御皇太子之宫臣出入門
則奏之皆以太蔟之商九曰昭和皇帝皇太子以舉酒
十曰休和皇帝以飯肅拜三老皇太子亦以飯皆以其
月之律均十一曰正和皇后受冊以行十二曰承和皇
太子在其宫有會以行至開元又制三和并前十二和
為十五和三公升階會訖下階屨行則奏祴和享先農
則奏豐和孔宣父齊太公則奏宣和宋太祖詔太常竇
儼奏樂改周樂十二順為十二安盖取治世之音安以
樂之義祀天為高安祭地為靜安宗廟為理安天地宗
廟登歌為嘉安皇帝臨軒為隆安王公出入為正安皇
帝飲食為和安皇帝受朝皇后入宫為順安皇太子軒
懸出入為長安正冬朝會為永安郊廟俎入為豐安祭
享酌獻飲福為禧安文宣王武成王同用永安籍田先
農為靜安其後太宗又自親撰郊祀昊天四曲真宗繼
撰廟享二曲仁宗高宗各親撰製樂章元祀圜丘方丘
社稷宗廟先農文宣王各有樂章國朝祀圜丘奏中和
肅和等九章方丘亦奏中和肅和等曲九章宗廟奏太
和壽和等曲一十一章社稷奏廣和凝和等曲十四章
先農奏永和雍和等曲十二章謹敘樂歌樂章以冠于
端歴代及國朝歌章之詳用著于后
樂歌
虞書詩言志歌永言舜作五絃之琴以歌南風歌曰南
風之時兮可以阜吾民之財兮南風之薰兮可以解吾
民之愠兮
周官樂師凡射王以騶虞為節諸侯以貍首為節大夫以
采蘋為節士以采蘩為節及徹率學士而歌徹
儀禮鄉飲酒工歌鹿嗚四牡皇皇者華笙南陔
白華華黍乃間歌魚麗笙由庚歌南有嘉
魚笙崇丘歌南山有臺笙由儀乃合樂周南
關雎葛覃卷耳召南鵲巢采蘋采蘩
燕禮工歌鹿鳴四牡皇皇者華笙奏南陔
白華華黍乃間歌魚麗笙由庚歌南有嘉魚
笙崇丘歌南山有臺笙由儀遂歌鄉樂周南
關睢葛覃卷耳召南鵲巢采蘩采蘋
大射禮歌鹿鳴三終乃管新宫三終奏貍首以射
漢廟樂大祝迎神于廟門奏嘉至猶古降神之樂
皇帝入廟門奏永安以為行步之節猶古采齊肆夏也
乾豆上奏登歌登歌再終下奏休成之樂就酒
東廂奏永安之樂
齊祀南郊羣臣出入奏肅咸之樂牲出入奏引牲
之樂薦毛血奏佳薦之樂迎送神奏昭夏之樂
皇帝入壇奏永至之樂升壇奏登歌初獻奏文德
宣烈之樂配享奏高德宣烈之樂飲福奏嘉胙之
樂燎位奏昭遠之樂還殿奏休和之樂
北郊初獻奏地德凱容之樂次奏昭德凱容之樂
瘞埋奏隸幽之樂(餘並同南郊)
明堂初獻奏凱容宣德之樂賓出入及餘樂並同南
郊
祠廟皇帝入廟奏永至之樂太祝祼地奏登歌諸皇
祖各奏凱容之樂飲福奏永胙送神奏肆夏之樂
羣臣出入牲出入薦毛血迎神詣便殿並與南郊明堂同
太祖室奏高德昭烈之樂穆后神室奏穆德凱容之樂
高宗奏明和凱容之樂
籍田詔驍騎將軍江淹造籍田歌二章
樂章
唐祀圜丘樂章八首禇亮魏徵虞世南等作
降神用豫和
上靈眷命膺會昌盛德殷薦叶辰良景福降兮聖德遠
玄化穆兮天歷長
皇帝行用太和
穆穆我后道膺千齡登三處大得一居貞禮惟崇德樂
以和聲百神仰止天下文明
登歌奠玉幣用肅和
闓陽播氣甄曜垂明有赫圓宰深仁曲成日麗蒼璧烟
開紫營聿遵虔享式降鴻禎
迎俎入用雍和
欽惟大帝載仰皇穹始命由燭爰啓郊宫雩門駭聽雷
鼓鳴空神其介祀景祚斯融
酌獻飲福用壽和
八音斯奏三獻畢陳寳祚惟永暉光日新
送文舞出迎武舞入用舒和
疊璧凝影皇壇路編珠流采帝郊前已奏黃鍾歌大吕
還符寳歷祚昌年
武舞用凱安
昔在炎運終中華亂無象酆郊赤烏見邙山黑雲上大
賚下周車禁暴開殷網幽明同叶贊鼎祚齊天壤
送神用豫和
歌奏畢兮禮獻終六龍御兮神將升明德感兮非黍稷
降福簡兮祚休徵
祀方丘樂章八首禇亮作
迎神用順和
萬物資以化文泰属升平易從業惟簡得一道斯寧具
儀光玉帛送舞變咸英黍稷良非貴明德信惟馨
皇帝行用太和詞同圜丘
登歌奠玉幣用肅和
至哉坤德皇哉帝祗開元統紐合大承規九宫肅列六
典相儀永言配命長保無虧
迎俎用雍和
柔而能方直而能敬厚載以德大享以正有滌斯牷布
馨斯盛介兹景福祚我休慶
酌獻飲福用壽和詞同圜丘
送文舞出迎武舞入用舒和
玉幣牲牷分薦享羽毛干戚遞成容一德惟寧兩儀泰
三光保合四時邕
武舞用凱安詞同圜丘
送神用順和
隂祇叶贊厚德方貞牲幣具舉簫鼓備成其豐惟肅其
德惟明神之聽矣式鑒虔誠
享太廟樂章魏徵禇亮作
迎神用永和
扵穆烈祖弘此丕基永言配命子孫保之百神既洽萬
國在兹是用孝享神其格思
皇帝行用太和詞同圜丘
登歌酌鬯用肅和
大哉至德允兹明聖格于上下聿遵誠敬喜樂斯登鳴
球以咏神其降止式隆景命
迎俎用雍和
崇兹享祀誠敬兼至樂以感靈禮以昭事粢盛咸潔牲
牷孔備永言孝思庶幾不匱
高祖大武皇帝酌獻用大明
五祀更運三正遞升勛華既沒禹湯勃興神武命代靈
睠是膺望雲彰德密緯告徵上紐天維下安地軸徵師
涿野萬國咸服偃伯靈臺九官允穆殊域委賮懷生介
福大禮既飾大樂已和黑章擾囿赤字浮河功宣載籍
德被詠歌克昌厥後百禄是荷
太宗文皇帝酌獻用崇德
五運改卜千齡啓聖彤雲曉聚黃星夜映葉闡珠囊圖
開玉鏡下臨萬宇上齊七政霧開三象塵清九服海(闕)
星輝遠安邇肅天地交泰華夷輯睦翔泳歸仁中外禔
福績踰黜夏勲高翦商式陳七德刑設三章祥禽巢閣
仁獸游梁千年惟永景福無疆
飲福用壽和
八音斯奏三獻畢陳寶祚惟永輝光日新
退文迎武用舒和
聖敬通神光七廟靈心薦祚和萬方嚴禋克配鴻基遠
明德惟馨鳳歷昌
武舞用凱安
昔在炎運終中華亂無象酆郊赤烏見邙山黑雲上大
賚下周車禁暴開殷網幽明同叶贊鼎祚齊天壤
徹豆用雍和
扵穆清廟聿修嚴祀四縣再陳三獻斯止籩豆徹薦人
祇界祉神惟格思錫祚不已
送神用永和
肅肅清祀烝烝孝思薦享昭備虔恭在兹雍歌徹俎祝
嘏陳辭田光武至永固鴻基
社稷樂章
迎神用順和
萬物資以化文奏属升平易從業惟簡得一道斯寧具
儀光玉帛送舞變咸英
皇帝行用太和
穆穆我后道膺千齡登三處大得一居貞禮惟崇德樂
以和聲百神仰止天下文明
登歌奠玉帛用肅和
后土凝德神功協契九域底平兩儀交際戊期應序隂
墉展幣靈車少留俯歆尊桂
迎俎用雍和
美報崇本嚴恭展事受露䟽壇承風啓地潔粢登俎醇
犧入饋介福遠流羣生畢遂
皇帝酌獻飲福用壽和
八音斯奏三獻畢陳寶祚惟永輝光日新
退文迎武用舒和
神道降祥和庶品靈心載德厚羣生水土既調三極泰
文武畢備九區平
武舞用凱安
昔在炎運終中華亂無象酆郊赤烏見邙山黑雲上大
賚下周車禁暴開殷網幽明同叶贊鼎祚齊天壤
送神用豫和
歌奏畢兮禮獻終六龍御兮神將升明德感兮非黍稷
降福簡兮祚休徵
祭先農樂章
迎神用誠和
粒食伊始農之所先古今攸賴是曰人天耕斯帝籍播
厥公田式崇明祀神其福焉
皇帝行用太和
穆穆我后道膺千齡登三處大得一居貞禮惟崇德樂
以和聲百神仰止天下文明
登歌奠玉帛用肅和
罇彛既列瑚簋方薦歌工載登幣禮斯奠肅肅享祀顒
顒纓弁神之聽之福流環縣
迎俎用雍和
前夕視牲質明奉俎沐芳整弁其儀式序盛禮畢陳嘉
樂備舉歆我懿德非馨稷黍
酌獻飲福用壽和
八音斯奏三獻畢陳寶祚惟永暉光日新
送文迎武用舒和
羽籥低昂文綴已干戚蹈厲武行初望歲祈農神所聽
延祥介福豈云虛
武舞亞終獻用凱安
昔在炎運終中華亂無象酆郊赤烏見邙山黑雲上大
賚下周車禁暴開殷網幽明同叶贊鼎祚齊天壤
送神用誠和
三推禮就萬庾祈凝夤賓志遠薦衮惟興降歆肅薦垂
祐祖膺送神有樂神其土升
百神樂章
降神用豫和
上靈睠命膺會昌盛德殷薦叶辰良景福降兮聖德遠
玄化穆兮天歷長
皇帝行用太和
穆穆我后道應千齡登三處大得一居貞禮惟崇德樂
以和聲百神仰止天下文明
登歌奠玉帛用肅和
序迫歲隂日纏星紀爰稽茂典聿崇清祀綺幣霞舒瑞
珪虹起百禮垂裕萬靈薦祉
迎俎用雍和
緹籥效序玄英晩候姬蜡開儀豳歌入奏蕙馥雕俎蘭
芬玉酎大享明祗永綏多祐
酌獻飲福用壽和
八音斯奏三獻畢陳寶祚惟永暉光日新
送文舞迎武舞用舒和
經緯兩儀文化洽削平萬域武功成瑶弦自樂乾坤泰
玉鏚長歡區縣寧
武舞用凱安
昔在炎運終中華亂無象酆郊赤烏見邙山黑雲上大
賚下周車禁暴開殷網幽明同叶贊鼎祚齊天壤
送神用豫和
歌奏畢兮禮獻終六龍御兮神將升明德感兮非黍稷
降福簡兮祚休徵
皇太子親釋奠文宣王樂章
迎神用誠和
聖道日用神幾不測金石以陳弦歌載陟爰釋其菜匪
馨黍稷來顧來享是宗是極
皇太子行用承和
萬國以貞光上嗣三善茂德表重輪視膳寢門遵要道
高闢崇賢列正人
登歌奠幣用肅和
粤惟上聖有縱自天旁周萬物俯應千年舊章允著嘉
贄孔虔王化兹首儒風是宣
迎俎用雍和
堂獻瑶篚庭敷璆懸禮備其容樂和其變肅肅觀享雍
雍執奠明德惟馨蘋蘩可薦
送文舞迎武舞用舒和
隼集龜開昭聖列龍蹲鳳跱肅神儀尊儒敬業宏圖闡
緯武經文盛德敷
武舞用凱安詞同圜丘
送神用誠和
醴溢犧象羞陳俎豆魯壁疑聞泗川如覯里效覃福胄
延神佑雅樂清音送神其奏
祭武成王樂章
迎神奏宣和之舞三成
卜畋不從兆發非熊乃傾荒政爰佐一戎盛烈載垂命
祀惟宗日陳上戊宿嚴閟宫迎奏嘉至感而遂通
奠幣登歌奏肅和
管磬升羶薌集上公進嘉幣執信以通僾如及恢帝功
錫后邑四維張百度立綿億載邈難揖
迎俎酌獻
五齊潔元牢碩梡&KR0034;脩罍斝滌進具物揚鴻績和奏發
高靈寂虔告終繁祉錫昭秋祀永無斁
亞終獻
貳觴以獻三變其終顧此非馨尚達斯衷茅縮何致神
歆載融始神載融拯溺除凶時維降祐永絶興戎
送神
明祀方終備樂斯闋玄纁就瘞籩豆告徹肸享尚餘光
景玄滅返歸虛極神心則悅
宋祀圜丘樂章八曲建隆元年竇儼撰
降神用高安
在國南方時維就陽以祈帝祉式致民康豆籩鼎俎金
石絲篁禮行樂奏皇祚無疆
皇帝行用隆安
步武舒遲升壇肅祗其容允若于禮攸宜
奠玉帛用嘉安
嘉玉制幣以通神明神不享物享于克誠
奉俎用豐安
笙鏞備樂繭栗陳牲乃送芳俎以薦高明
酌獻用禧安
丹雲之爵金龍之勺挹於尊罍是曰清酌
飲福用禮安
潔兹五齊酌彼六尊致誠斯至率禮彌敦以介景福永
隆後昆重熙累洽帝道攸尊
亞終獻用正安
謂天蓋高其聽孔卑聞樂歆德介以福禧
送神用高安
倏兮而來忽兮而回雲馭杳邈天門洞開
祭方丘樂章景祐三年諸臣撰
降神用靜安
至哉厚德陟配天長沈潜剛克廣大無疆資生萬物神
化含章同和八變神靈效祥
升殿用正安
景風應時聿嚴毖祀用事方丘鏘鏘濟濟登降有節三
獻成禮神其格思錫我繁祉
奠玉帛用嘉安
坤元博厚對越天明展事方澤亶惟顧歆嘉玉量幣祗
薦精純錫我繁祉燕及函生
奉俎用豐安
丕答靈貺蕆祀方丘豆登在列鼎俎斯儔牲牷告具寅
畏彌周柔祗昭格飈至雲流
酌獻用光安
祗事坤元飭躬敢憚爰潔粢盛載嚴圭瓉清明内融嘉
旨外粲介我繁禧時億時萬
退文舞進武舞用正安
於穆媪神嫓德彼天我修毖祀以莫不虔肆陳時夏干
羽相宣靈其來游降福綿綿
亞終獻用文安
禮有祈報國惟典常籩豆豐潔降升齊莊備物致志式
薦累觴來格來享自天降康
送神用寧安
至厚至深其動也剛精誠默通或出其蔵神之言歸化
斯有光相我炎圖萬世無疆
朝日樂章
降神用高安
陽德之母羲馭寅賓得天久照首兹三辰正辭備物肅
肅振振淪精降鑒克享明禋
奠玉帛酌獻用嘉安
醴齊良潔有牲斯純大采黝冕乃昭其文王宫定位粢
盛苾芬民事以叙盛德升聞
送神用高安
懸象著明照臨下土降福穰穰德施用普
夕月樂章
降神用高安
凝隂秉粹照臨八紘麗天垂象繼日代明一氣資始四
時運行靈祗昭格備物薦誠
奠玉幣酌獻用嘉安
夕耀乘秋功存宇縣金奏在懸以時致薦祀事孔明明
靈降眷潔粢豐盛倉箱流衍
送神用高安
夙陳籩豆潔誠致祈垂休保佑景祚巍巍
祭風師樂章
迎神用欣安
天物絪緼神氣撓之誰歟其師維南之箕俶哉明庶我
祀惟時我心孔勞神其下來
酌獻用雍安
我求於神無臭無聲神之燕享惟時專精大馨在列槱
燎在庭侑我桂酒娭其以聽
送神曲名同迎神
荃以止乎禗禗其容奄横四海蹇莫之窮時不驟得禮
與有終荃其行乎余心&KR0885;&KR0885;
祭雷師樂章
迎神用欣安
衆萬之托動之潤之昭格孔時維神之依泠然後先肆
我肯顧是耶非耶紛其來下
酌獻用雍安
瞻彼南山有虺其出維蟄之奮維癘之息眷焉顧享在
夏之日觴豆靡報皇忍忘德
送神曲名同迎神
隂旄載旋鼓車其鞭問神安歸冥然而天皇有正命祀
事孔蠲其臨其歸億萬斯年
太廟樂章
盥洗用乾安
維皇齊精鬷假于廟觀盥之初惟以潔告衍承祖宗恤
祀昭孝誠心有孚介福斯報
迎神用興安
秬鬯既將黃鍾具奏肅我祖考祗栗以竢於皇列聖在
帝左右監觀于兹雲車來下
奉俎用豐安
有碩其牲登于大房肅展以享庶幾迪嘗匪腯是告我
民其康保艾爾後垂休無疆
詣太祖室酌獻用大定
為民請命皇祖赫臨天地並貺億萬同心造邦以德介
福宜深挹彼惟旨真游居歆
詣太宗室酌獻用大定
皇矣太宗嗣服平成益奮神旅再征不庭文武秉德仁
孝克明以聖傳聖對越紫清
真宗室用熙文
思文真宗體道之崇憺威赫靈遵制揚功珍符鼎來告
成登封盛德百世於昭無窮
仁宗室用美成
仁德如天徧覆無偏功濟九有恩涵八埏齊民受康朝
野晏然擊壤歌謠四十二年
降殿出小次用乾安
於皇我后祗戒專精躬製聲詩文思聰明雍容戾止玉
立端誠神聽如在福禄來寧
文舞退武舞進用正安
八音諧律綴兆充庭進旅退旅肅恭和平盛薦祖宗靈
鑒昭升象功崇德遹觀厥成
亞終獻用正安
䟽羃三舉誠心一純孰陪予祀公族振振神其醉止燕
竢杳冥於斯萬年綏我斯成
飲福用禧安
赫赫明明維祖維宗監于文孫維德之同日靖四方亦
同其功億萬斯年以承家邦
送神用興安
神之來游風馬雲車奄留放(闕)顧瞻欷歔神之還歸鈞
天帝居監觀于下何福不除
祭社稷樂章
降神用寧安
五祀之本社稷有嚴芟作伊始夫敢不虔吉日維戊式
薦豆籩其神來格用介有年
升壇用正安
坤地之道粒食有先歲謹祈報禮嚴豆籩降登祼薦罔
或不虔以似以續宜屢豐年
奠幣用嘉安
土發而祭農祥是期籩豆加篚典禮有彛惟兹珪幣用
告肅祗神靈降鑒錫我繁釐
奉俎用豐安
嘉承天和黍稷翼翼默相農功伊神之德俎實犧牲舊
章是式嗣有豐年我庾惟億
酌獻用嘉安
封土崇祀有烈在民千載不昧福此人羣洗爵奠斝有
酒其馨神具醉止豈樂忻忻
亞終獻用文安
風雨時若自天降康稼穡滋殖自神發祥糓我婦子豐
年穰穰報本嚴祀齊明允臧
送神用寧安
乃粒烝民功昭萬古國有常祀薦獻式叙肅肅雍雍舊
章咸舉神保聿歸介我稷黍
望瘞用正安
地載萬物民資乃功報本稱祀大稷攸同禮樂既備訖
埋愈恭神其降嘏時和歲豐
先農樂章
迎神用靜安
先農播種九穀務滋靈壇致享黛耜陳儀日惟吉亥運
属純熙樂之作矣神其格思
奠玉帛用嘉安
親耕展祀明靈來格九有駿奔百司庀職獻奠肅肅登
降翼翼祈彼豐穰福流萬國
奉俎用豐安
肅陳韶武祗應犧牲乃迎黃俎以率躬耕
亞終獻用正安
祀惟古典食乃民天歆兹潔祀以應祈年(亞獻)
式陳芳薦爰致虔誠神其降鑒永福黎甿(終獻)
送神用靜安
明禋紺壇靈風肅然登歌已闋神馭將旋道光帝籍禮
衛公田鑒兹躬稼永錫豐年
望祭山川
迎神用凝安
升壇用同安
奠幣用明安
酌獻用成安
送神用寧安(以上並十章八句其辭亡)
䄍祭百神樂章
降神用同安
百物蕃阜四方順成通其八䄍合乃嘉平旨酒斯醇大
庖孔盈萬靈來格威儀以成
奠幣酌獻用嘉安
肅肅靈壇昭昭上天潔粢豐盛以享以虔百神咸萃六
樂斯懸介兹景福期於有年
送神用高安
來顧來享禮成樂備靈馭翩翩雲行雨施
文宣王釋奠樂章
迎神用凝安黃鍾宫大吕角太蔟徵應鍾羽
大哉宣聖道尊德崇維持王化斯民是宗典祀有常精
純並隆神其來格於昭盛容
生而知之有教無私成均之祀威儀孔時維兹初丁潔
我盛粢永適其道萬世之師
巍巍堂堂其道如天清明之象應物而然時維上丁備
物薦誠維新禮典樂詣中聲
聖王生知闡乃儒規詩書文教萬世昭垂良日維丁靈
承不爽揭此精虔神其來享
盥洗用同安
右文興化憲古師經明祀有典吉日維丁豐犧在俎雅
奏在庭周旋陟降福祉是膺
升奠用同安
誕興斯文經天緯地功加于民實千萬世笙鏞和鳴粢
盛豐備肅肅降登歆兹秩祀
奠幣用明安
自生民來孰底其盛惟王神明度越前聖粢幣具成禮
容斯稱黍稷非馨惟神之聽
奉俎用豐安
道同乎天人倫之至有享無窮其興萬世既潔斯牲粢
明醑旨不懈以忱神之來暨
文宣王位酌獻用成安
大哉聖王實天生德作樂以崇時祀無斁清酤惟馨嘉
牲孔碩薦羞神明庶幾昭格
兖國公位酌獻用成安
庶幾屢空淵源深矣亞聖宣猷百世宜祀吉蠲斯辰昭
陳尊簋旨酒欣欣神其來止
鄒國公位酌獻
道之由興於皇宣聖惟公之傳人知趨正與享在堂情
文實稱萬年承休假哉天命
亞終獻用文安
百王宗師生民物軌瞻之洋洋神其寧止酌彼金罍惟
清且旨登獻惟三於嘻成禮
徹豆用娛安
犧象在前豆籩在列以享以薦既芳既潔禮成樂備人
神和悅祭則受福率遵無越
送神用凝安望瘞盥洗同
有嚴學宫四方來宗恪恭祀事威儀雍雍歆兹惟馨飈
御旋復明禋斯畢咸膺百福
釋奠武成王樂章
迎神用凝安
扵赫烈武光昭古今載嚴祀事致備惟欽既潔其牲既
諧其音神之格思來顧來歆
升殿用同安
肅肅廟中有嚴階墄匪棘匪徐進退可則冕服是儀環
佩有節神之鑒觀率履不越
奠幣用明安
祀率舊典禮崇駿功齊明中正肹蠁豐融量幣宿冊周
旋鞠躬神其昭受幽贊無窮
武成王酌獻用成安
赫赫尚父時惟鷹揚神潛韜略襟抱帝王談笑致主竹
帛流芳國有嚴祀載稽典常
留侯位酌獻用成安
眷彼留侯奇籌贊漢依乘風雲勒功盛旦克配明禋儀
刑有煥英氣如生來格來衎
亞終獻用正安配位同
道助文德言為世師功名不泯祀事無遺旨酒惟馨具
醉在兹有嘉累獻神其燕娭
送神用凝安
日惟上戊神顧精純禮備三獻樂成七均奄流洋洋流
福無垠言旋恍惚空想如存
元圜丘樂章大德定擬
皇帝入中壝奏黃鍾宫
赫赫有臨洋洋在上克配皇祖扵穆來饗肇此大禋乾
文弘朗被衮玄丘巍巍圓象
皇帝盥洗奏黃鍾宫
翼翼孝思明德洽禮功格玄穹有光帝始著我精誠潔
兹薦洗幣玉攸奠永集嘉祉
升壇奏大吕宫
天行惟健盛德御天日月龍章筍簴宫縣藁鞂尚明禮
璧蒼玄神之格思香升燔烟
降神奏天成之曲圜鍾宫
烝哉皇元丕承帝眷報本貴誠于郊殷薦藁鞂載陳雲
門六變神之格思來處來燕
盥洗奏隆成之曲黃鍾宫
肇禋南郊百神受職齊潔惟先匪馨惟稷廼沃廼盥祠
壇是陟上帝監觀其儀不忒
升壇奏隆成之曲大吕宫
扵穆圜壇陽郊奠位孔惠孔時吉蠲惟饎降登祗若百
禮既至願言居歆允集熙事
奠玉幣奏欽成之曲黃鍾宫正配位同
謂天盖高至誠則格克祀克禋駿奔百辟制幣斯陳植
以蒼璧神其降康俾我多益
司徒奉俎奏寧成之曲黃鍾宫
我牲既潔我俎斯實笙鏞克諧籩豆有飶神來宴娭歆
兹明德永錫繁禧如幾如式
昊天上帝位酌獻奏明成之曲黃鍾宫
扵昭昊天臨下有赫陶匏薦誠馨聞在德酌言獻之上
靈是格降福孔皆時萬時億
皇地祗位酌獻大吕宫
至哉坤元與天同德函育羣生玄功莫測合享圜壇舊
典時式申錫無疆聿寧皇國
太祖皇帝酌獻黃鍾宫
禮大報本郊定天位皇皇神祖反始克配至德難名玄
功弘濟帝典式敷率育攸暨
飲福奏大吕宫
特牲享誠備物循質上帝居歆百神受職皇武昭宣孝
祀芬苾萬福攸同下民隂隲
皇帝出入小次奏黃鍾宫
惟天為大惟帝享帝以配祖考肅贊靈祉定極崇功永
我昭事升中于天象地畢至
文舞退武舞進奏和成之曲黃鍾宫
羽籥既竣載揚玉戚一弛一張匪舒匪棘八音克諧萬
舞有奕永觀厥成純嘏是錫
亞終獻奏和成之曲黃鍾宫
有嚴郊禋恭陳玉幣大禧是承載祗載肅上帝居㰴馨
香既飫惠我無疆介以景福
徹豆奏寧成之曲大吕宫
三獻攸終六樂斯徧既右享之徹其有踐洋洋在上默
默靈眷明禋告成於皇錫羨
送神奏天成之曲圜鍾宫
神之來歆如在左右神保聿歸靈斿先後恢恢上圓無
聲無臭日監孔昭思皇多祐
望燎位奏黃鍾宫
熙事備成禮文郁郁紫煙聿升靈光下燭神人樂康永
膺戩穀祚我丕平景命有僕
皇帝出中壝奏黃鍾宫
泰壇承光寥廓玄曖暢我揚明享儀惟大九服敬宣聲
教無外皇拜天祐照臨斯届
宗廟樂章
皇帝入門奏順成之曲無射宫
熙熙雍雍六合大同維皇有造典禮會通金奏玉戞祗
欵神宗感格如響嘉氣來叢
盥洗奏順成之曲無射宫
天德維何如水之清維水内曜配彼天明以滌以濯犧
象光晶孝思惟則式薦忱誠
升堂登歌奏順成之曲夾鍾宫
皇明燭幽㳂時制作宗廟降登(闕二字)時若趨以采齊聲
容有恪曰藝曰文監兹衎樂
出入小次奏昌寧之曲無射宫
於皇神宫象天清明肅肅來止相維公卿威儀孔彰君
子攸寧神之休之綏我思成
迎神奏思成之曲黃鍾宫三成
齊明盛服翼翼靈眷禮備多儀樂成九變烝烝孝心若
聞且見肸蠁端臨來寧來燕
升殿奏肅寧之曲夾鍾宫
祀事有嚴太宫有侐陟降靡違孔容翼翼籩豆旅陳鍾
磬翕繹扵昭吉蠲神保是格
司徒奉俎奏嘉成之曲無射宫
色純體全三犧五牲鸞刀屢奏毛炰胾羹神具饜飫聽
我磬聲居歆有永胡考之寧
太祖室奏開成之曲無射宫
天扶昌運混一中華爰有真人奮起龍沙際天開宇亘
海為家肇修禋祀萬世無涯
睿宗室奏昭成之曲無射宫
天啓深仁須世而昌追惟顯考敢後光揚徽儀肇舉禮
備音鏘皇靈監止降釐無疆
飲福奏釐成之曲夾鍾宫
穆穆天子禋祀太宫禮成樂備敬徹誠通神胥樂止錫
之醇醲天子萬世福禄無窮
文舞退武舞進奏肅成之曲無射宫
幽通神明所重精禋清宫肅肅百禮具陳九韶克諧八
佾兟兟靈光昭荅天休日申
徹豆奏豐寧之曲夾鍾宫
豆籩芬苾金石鏘鏗禮終三獻樂奏九成有嚴執事進
徹無聲神保聿歸萬福來寧
送神奏保成之曲黃鍾宫
神主在室神靈在天禮成樂閟神返幽玄降福冥冥百
順無愆扵皇孝思于斯萬年
社稷樂章
降神奏鎮寧之曲林鍾宫
以社以方國有彛典大哉元德基祚綿遠農功萬世於
焉報本顯相默佑降監壇墠
盥洗奏肅寧之曲太蔟宫
禮備樂陳辰良日吉挹彼尊罍馨哉黍稷濯溉揭虔維
巾及羃萬年嚴祀蹌蹌受職
升壇奏肅寧之曲應鍾宫
春祈秋報古今彛章民天是資神靈用彰功崇禋嚴人
阜時康雍雍為儀燔芬苾香
正配位奠玉幣奏億寧之曲太蔟宫
地示嚮德稽古美報幣帛斯陳圭璋貳繅載烈載燔肴
羞致告雨暘時若丕圖永保
奉俎奏豐寧之曲太蔟宫
我稼既同羣黎徧德我祀如何牲牷孔碩有翼有嚴隨
方布色報功求福其儀不忒
酌獻奉保寧之曲太蔟宫
異世同德於皇聖造降兹嘉祥衛我大寶生乃烝民侔
德覆燾厥作祼將有相之道
配位酌獻奏保寧之曲太蔟宫
以御田祖皇家秩祀有民人焉盍究本始惟叙惟修誰
實介止酒旨且多盛德宜配
亞終獻奏咸寧之曲太蔟宫
以引以翼來處來燕豆籩牲牢有楚有踐庸荅神休神
亦錫羨土穀是依成此酬獻
徹豆奏豐寧之曲應鍾宫
文治修明相成田功功為特殊儀為特隆終如其始誠
則能通明神毋忘時和歲豐
送神奏鎮寧之曲林鍾宫
不屋受陽國所崇敬以興來歲苞秀堅穎雲軿莫駐神
其諦聽景命有僕與國同永
望瘞位奏肅寧之曲太蔟宫
雅望肅寧繁釐降格篚厥玄黃丹誠烜赫肇祀以歸瞻
言咫尺萬年攸介丕承帝德
先農樂章
降神奏鎮寧之曲林鍾宫
民生斯世食為之天恭惟大聖盡心扵田仲春劭農明
祀吉蠲馨香感神用祈豐年
盥洗奏肅寧之曲太蔟宫
洞酌行潦真足為薦奉兹潔清神在乎(闕)分作甘霖沾
溉芳甸慎于其初誠意攸見
升壇奏肅寧之曲應鍾宫
有椒其馨維多且旨式慎爾儀登降庭止黍稷稻粱民
無渴飢神嗜飲食永綏嘉祉
正配位奠玉帛奏億寧之曲太蔟宫
奉幣維恭前陳嘉玉聿昭威儀肅雝純(闕)南郊深耕麻
麥禾菽用祈三登膺受多福
奉俎奏豐寧之曲太蔟宫
奉牲孔嘉登俎豐備地官駿奔趨進(闕二字)肥碩蕃孳歆
此誠意有年斯今均被神賜
酌獻奏保寧之曲太蔟宫
寶壇巍煌神應如響備腯咸有牲體苾芬洋洋如在降
格來享秉誠㒺怠羣生瞻仰
配位奏保寧之曲太蔟宫
酒清斯香牲碩斯大具列觴俎精意斯會民命維食稗
莠無害我倉萬億神明攸介
亞終獻奏咸寧之曲
至誠攸感肸蠁潜通百穀嘉種爰降時豐祈年孔肅稼
穡惟重俯歆醴齊載揚歌頌
徹豆奏豐寧之曲應鍾宫
有來雍雍存誠敢匱廢徹不違靈神攸嗜孔惠孔時三
農是宜眉壽萬歲穀神丕乂
送神奏鎮寧之曲林鍾宫
焄蒿悽愴萬靈來娭靈神具醉聿言旋歸歲豐時和風
雨應期皇圖萬年永膺洪禧
望瘞奏肅寧之曲
禮成文備歆受清祀加牲兼幣陳玉如儀靈御言旋面
隂昭瘞集兹嘉祥常致豐歲
文宣王釋奠樂章
迎神至望瘞並與宋同
郕國公酌獻奏成安南吕宫
心傳忠恕一以貫之爰述大學萬世訓彛惠我光明尊
聞行知繼聖迪後是享是宜
沂國公酌獻奏成安南吕宫
公傳自曾孟傳自公有嫡緒承允得其宗提綱開藴乃
作中庸侑于元聖億載是崇
明集禮卷五十一
