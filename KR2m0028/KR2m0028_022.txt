明集禮卷二十二上
嘉禮六
冊公主序
古者天子之女謂之王姬周之中世下嫁諸侯天子至
尊不自主婚故使諸侯同姓者主之而謂之公主漢制
因之始有封邑帝之姊妹謂之長公主至唐公主長公
主皆有封國而或以美名為號天子之姑又謂之大長
公主其冊拜之禮則皇帝御正殿陳樂懸命使行禮及
德宗時始不御正殿不設樂懸但傳旨命使以行冊禮
於其宫中而已其後遂為故事至宋初公主受封降制
有冊命之文多不行禮止以綸告進内而已至仁宗嘉
祐二年降制以福康公主進封兖國公主始備冊禮其
制因唐但受冊畢有内命婦拜賀公主之禮有羣臣進
名賀皇帝之文公主受冊禮畢則又有謝皇帝皇后禮
一如内中之儀元無冊公主之文今擬國朝冊公主皇
帝臨軒遣使持冊印至宫内官傳入宫中公主受冊畢
朝謝皇帝皇后如宫中之儀内命婦諸親於公主前行
賀禮今集歴代冊拜禮物儀文之詳以著于篇
冠服
漢制公主冠服大手髻簮珥服純縹上下其長公主首
服加步搖其服以文繡齊公主大手髻繡衣裳黃綬長
公主則紫綬唐皇帝臨軒命使則服通天冠絳紗袍公
主長公主皆首飾花九樹服翟衣宋公主長公主皆首
飾花九樹服褕翟元公主用其本俗冠服國朝公主服
九翬四鳳冠翟衣其制並見冠服篇
車輅
漢制公主乘油畫軿車長公主赤罽軿車晉公主油軿
車駕二馬宋公主安車以紫絳罽軿車為副齊公主油
絡畫安車梁長公主公主皆得乘青油榻幢通幰車榻
幢涅幰為副北齊諸公主油朱絡網車隋公主犢車紫
幰朱網絡唐公主用厭翟車宋制因之國朝公主依唐
制用厭翟車
冊
漢封公主不著作冊之制北齊命公主冊軸一枚長二
尺以白練衣之用竹簡十二枚六枚與軸等六枚長尺
二寸文用篆字唐公主冊亦用竹簡宋公主冊用竹簡
長一尺一寸闊一寸約文多少用二十四枚以天下樂
錦裝褾國朝冊公主用銀冊二片鐫字鍍金每片依周
尺長一尺二寸闊五寸厚二分五釐字則依數分行每
片側邊上下有竅用紅絛聯貫開闔如今書帙之狀背
用紅錦嵌護藉以紅錦小褥冊盝以木為之飾以渾金
瀝粉蟠螭用紅紵絲襯裏内以紅羅銷金小袱裹冊外
以紅羅銷金夾袱覆之五色小縧縈于匣外臨冊之日
置于紅漆輿案案頂有紅羅瀝水用檐牀二舉之
冊文
唐德宗冊嘉誠公主其文曰維貞元元年歲次乙丑六
月甲子朔十二日乙亥皇帝若曰王者以義睦宗親以
禮敦風俗義之深實先於友愛禮之重莫大於婚姻故
春秋書築館之儀易象著歸妹之吉予是用祗考令典
率由舊章咨爾嘉誠公主孝友柔謙外和内敏公宫禀
訓四德備修疏邑啓封命為公主徽章所被禮實宜之
今遣光禄大夫檢校司徒平章事汧國公勉持節冊命
爾惟欽哉下嫁諸侯諒惟古制肅雝之德見美詩人勤
可以克家敬可以行已奉若兹道永孚于休懋敦王風
勿墜先訓光膺盛典可不慎歟宋仁宗冊兗國公主其
文曰皇帝若曰二姓合好肇正人倫諸女畢封著于典
冊風化自出物采有庸惟皇度衷稽念故實揆吉釐降
錫命是彝咨爾長女福康公主慧悟哲温柔嘉敏達夙
憑詒翼之慶祗蹈婉和之箴徽智天成韶華日茂曏胙
國邑期之夀康而夷亮自持莊靜逾恪肅侍左右勤孝
盡恭承顔愿色純至非勉實繄能養乃底燕寧朕緬慕
先慈參詢福耦謀及外黨得兹善逑枚卜休辰申寵褒
數益地廣魯龜蒙之疆公圭主儀率廸舊凖今遣使戶
部侍郎參知政事王堯臣副使樞密副使禮部侍郎田
况持節冊命爾為兖國公主爾其欽帥内範繹敷令猷
動監圖史之規時禀紳褵之戒懋爾德慎爾心尚服祖
宗之攸訓永流惠聲不其猗歟
印
漢封公主不著印綬之制晉公主金印紫綬陳公主金
印龜鈕紫綬北齊公主金章纁朱綬唐公主無印綬之
制宋公主金印方一寸其文曰某國公主之印龜鈕紫
綬元皇姑大長公主皇姊長公主金印龜鈕方三寸一
分今擬國朝公主用金印龜鈕依周尺方五寸二分厚
一寸五分其文曰某國公主之印綬用朱印池用金闊
取容印印匣二副每副三重外匣用木飾以渾金瀝粉
蟠鳳紅紵絲襯裏中匣用金鈒造蟠鳳内小匣仍用木
飾以渾金瀝粉蟠鳳紅紵絲襯裏小匣内置以寳座四
角雕蟠鳳飾以渾金座上用小錦褥上一置印一置印
池印用銷金紅羅小夾袱裹之其匣外各用銷金紅羅
大袱覆之臨冊日置於紅漆輿案頂有紅羅瀝水用檐
牀二舉之
節
唐宋冊公主皆遣使持節其制與冊皇后節同國朝冊
拜公主遣使持節其制朱漆扛金龍首上施圓盤旄牛
毛纓八層金銅鈴韜以黃羅繡龍袋
樂
唐冊公主皇帝臨軒展宫懸皇帝出入奏太和之曲冊
使出入奏舒和之曲後至德宗貞元二年始不臨軒不
設樂懸遂為故事宋冊公主無用樂之儀國朝皇帝臨
軒遣使冊公主用大樂與朝會同見俗樂篇
儀仗
唐冊公主皇帝臨軒諸衛屯門列仗鈒戟近仗陳於殿
庭宋傳旨命使冊公主無設儀仗之文國朝皇帝臨軒遣
使冊公主其儀仗與朝賀同
執事
唐皇帝臨軒司徒為使尚舍奉御掌設御幄守宫掌設
羣官次奉禮掌設板位太樂令掌設宫懸典儀掌設舉
麾位及文武羣官位及引禮贊禮諸衛掌陳屯門列仗
通事舍人掌引禮侍中掌奏中嚴外辦奏發冊命使承
制宣制及奏禮畢協律郎掌舉麾符寳郎掌奉御寳主
節者掌主旛節黃門侍郎掌以節授冊使令史二人掌
舉冊案中書侍郎掌引冊案中書令掌取冊以授冊使
贊引掌引禮其公主受冊守宫掌設使者次及冊案次
司贊掌設公主位及命婦至行禮則引公主通事舍人
掌引冊使副内侍掌引使者尚儀掌讀冊稱制以冊授
公主掌贊掌贊拜女使掌舉冊案司言掌贊公主拜及
受公主所受冊内謁者監掌傳報使者稱制言于公主
及於冊使前言冊公主禮畢宋命使發冊參政為使樞
密副使為副儀鸞司掌設百官次及冊使副次典儀掌
贊禮及設受制宣制官位諸官版位贊者掌承傳禮直
官通事舍人太常博士掌引禮及稱制宣制門下侍郎
掌引主節者以節授冊使掌節者掌受冊使所受節奉
冊印官掌帥執事者奉舉冊印案中書侍郎掌押冊禮
部郎中掌押印右弼掌取冊以授冊使禮部侍郎掌取
印以授副使其公主受冊典儀掌設使副位及冊印案
位内給事位禮直官掌引使副及内給事就位通事舍
人太常博士掌引冊使副就内給事前稱制内臣掌引
命婦就位管勾内臣掌持冊印入内内給事掌設公主
受冊位内命婦版位及請公主服冠服傳使者受制言
于公主及受使副冊印以授公主及贊拜又接受公主
所受冊印内謁者掌受内給事所受冊印國朝冊拜公
主其執事詳見于儀注
陳設
唐冊公主臨軒命使設御幄於太極殿設羣官次於東
西朝堂展宫懸設舉麾位設文武官版位及典儀贊者
位設屯門列仗設冊使位陳鈒戟近仗於殿庭至受冊
所則設使者及冊案使次於光範門及長樂門外皆道
右東向設公主位於長樂門外内殿前設内命婦位設
應陪位者及尚儀司贊掌贊典儀位設冊使及舉冊案
者位宋制遣使冊公主設文武百僚次於朝堂之内外
又於内東門外東廊設冊使副等次西向北上設冊使
副受制位及樞密官宣制位門下侍郎奉節位右弼禮
部侍郎奉冊印位設應行事官位設權置冊印褥位二
於横街南黃道東稍退西向冊在北印在南又於冊印
褥位後各設使副褥位一又於冊使副受制位稍北設
褥位一以伺冊使受冊副使受印又設冊使奉冊位及
副使并内給事位設冊印案位於冊使之前設公主受
冊位及内命婦位國朝陳設詳見于儀注圖本
班位
唐冊公主臨軒五品以上於横街北六品以下於横街
南諸親於五品之南典儀位在懸東贊者二人在南少
退俱西向冊使位在懸北俱北面副使位在使東少退
至受冊所則公主位在長樂門外内殿前近南當街北
面西上内命婦應陪位者位於公主東北及西北嬪御
等在東宫官等在西階重行相對北上尚儀位在命婦
之前皆東向西上尚儀位少退司贊位在尚儀位南少
退掌贊二人位其後宋命使發冊使副受制位在文德
殿庭横街之南北向東上知樞密院官宣制位於使副
東北西向門下侍郎奉節位及右弼禮部侍郎奉冊印
位在冊使東北西向三公以下文武百僚殿庭班位皆
東西相向如冊皇后命使儀至受冊所則設冊使奉冊
位於内東門外副使内給事在其南並東向北上冊印
案位在冊使之前内給事位在冊使東北俱南向公主
受冊位在本位庭階下北向内命婦位在本位門外國
朝班位詳見于儀注圖本
冊拜公主儀注
發冊
前一日内使監設御座於奉天殿如常儀設皇太子侍
立位於御座之東尚寳卿設寳案於御座前侍儀司設
冊印案於寳案之前(冊案在東印案在西)設奉節官位于冊案之
東掌節者位于其左差退俱西向設承制官位於奉節
官位之南西向設奉冊奉印官位于冊印案之西東向
設使副受制位于横街之南北向東上設承制官宣制
位於冊使受制位之北西向設奉節官奉冊奉印官位
于使副東北西向又設使副受冊印褥位於受制位之
北北向設文武官侍立位於文武樓之北東西相向設
典儀二人位於丹陛上之南東西相向贊禮二人位於
丹陛下之南東西相向知班二人位於贊禮之南東西
相向引禮二人位於冊使受制位之北東西相向引文
武班舍人位於文武官之北東西相向和聲郎設樂位
于丹墀之南北向禮部設龍亭於奉天門外之正中南
向所司備儀仗大樂以俟迎冊印以行其日諸衛列軍
仗於午門外將軍二人於殿上簾前東西相向將軍六
人于奉天門之左右東西相向將軍六人于奉天殿門
之左右東西相向將軍四人於丹陛上之四隅東西相
向拱衛司陳設儀仗於丹陛丹墀之東西鳴鞭四人于
丹陛上北向拱衛司光禄寺官對立于奉天門之左右
東西相向質明催班舍人催百官各具公服執事官入
就位引禮引使副入就丹墀受制位導駕官侍從官入
迎車駕侍儀奏外辦御用監奏請皇帝服通天冠絳紗
袍御輿以出侍衛警蹕如常儀至奉天殿(樂作)陞御座
(樂止)引進啓皇太子具遠遊冠絳紗袍導引至侍立位
尚寳卿奉御寳置于案捲簾鳴鞭報時訖禮部官以公
主冊印各置于案奉節官承制官奉冊官奉印官及掌
節者各就殿上位立定舉冊印案四人立於奉冊奉印
官後贊禮唱鞠躬拜興拜興拜興拜興平身使副鞠躬
(樂作)拜興拜興拜興拜興平身(樂止)承制官進當御座
前北面跪奏請發公主冊印承制訖由中門出至宣制
位稱有制贊禮唱跪使副跪承制官宣制曰冊皇女某
為某國公主命卿等持節展禮宣制訖由殿西門入就
位贊禮唱俯伏興使副俯伏興奉冊奉印官率執事官
舉冊印案由中門出中陛降奉節官引掌節者前導至
使副受冊印褥位以案置于褥位之北冊東印西奉節
官率掌節者至使副受制位前掌節者脱節衣以節授
奉節官奉節官搢笏受節以節授冊使搢笏跪受以授
掌節者掌節者跪受興立于冊使之左奉節官出笏退
引禮引冊使詣受冊褥位立定奉冊官搢笏就案取冊
以授冊使冊使搢笏跪受訖興置于案冊使及奉冊官
皆出笏退復位引禮引副使詣受印褥位立定奉印官
搢笏就案取印授副使副使搢笏跪受訖興置于案副
使及奉印官皆出笏退復位贊禮唱鞠躬拜興拜興拜
興拜興平身使副鞠躬(樂作)拜興拜興拜興拜興平身
(樂止)引禮引冊使押冊副使押印掌節者前導以次出
冊使初行(樂作)出門(樂止)掌節者加節衣奉冊奉印官
皆搢笏就案取冊印置于龍亭中訖奉冊奉印官退執
事者舉案退儀仗大樂迎龍亭以行掌節者行於龍亭
之前使副行於龍亭之後迎送至内宫門外初冊印將
出門侍儀奏禮畢皇帝興(樂作)皇太子侍從還宫(樂止)
引班引百官以次出
受冊
前一日内使設冊禮使副位於内宫門外北向掌節者
位於冊使之後設内使監令位于冊使之北西向設引
禮二人位于冊使之北東西相向設權置冊印案于冊
使之北(冊東印西)内使監設公主受冊位於本位庭中北向
設香案於受冊位之北設冊印案於香案之南(冊東印西)設
内命婦諸親立位於庭階之南東西相向又設公主受
賀位於宫中設内命婦諸親賀位於公主位前南向設
内贊二人位于公主受冊位之北東西相向設引禮内
使二人位於内贊之南東西相向是日冊印將至内宫
門内使請公主服花釵翟衣出閤至本位宫中南向立
及冊印至使副於龍亭中取冊印權置于門外所設案
上引禮引使副及内使監令俱就位立定次引冊使於
内使監令前稱冊禮使臣某副使臣某奉制授公主冊
印退復位内使監令入詣公主本位宫中躬言訖出復
位引禮引内命婦諸親俱入就位引禮引冊使詣冊案
搢笏取冊授内使監令内使監令跪受訖以授内執事
冊使出笏退復位引禮又引副使就印案搢笏取印以
授内使監令内使監令跪受訖以授内執事副使出笏
退復位以俟内宫行禮内使監令率執事者奉冊印以
次入詣公主受冊位前以冊印各置于案(冊東印西)引禮引
公主降詣庭中受冊位立定侍從如常儀内使監令率
内執事取冊印以次立於公主之東西向内使監令稱
有制内贊唱拜興拜興拜興拜興公主拜興拜興拜興
拜興宣制訖内執事取冊跪授内使監令内使監令跪
讀訖以授公主公主跪受訖以授内執事内執事取印
跪授内使監令内使監令跪讀訖以授公主公主跪受
以授内執事内贊唱拜興拜興拜興拜興公主拜興拜
興拜興拜興内使監令出詣使副前躬稱公主受冊禮
畢使副詣奉天殿前横街南北面立給事中立于使副
東北冊使再拜復命曰奉制冊命某公主禮畢又再拜
平身給事中奏聞乃退引禮引公主陞階就位南向坐
引禮引内命婦諸親以次就賀位立定内贊唱拜興拜
興拜興拜興内命婦諸親皆拜興拜興拜興拜興内贊
唱禮畢引禮引内命婦等退内使監令引公主謝皇帝
皇后並如宫中之儀
明集禮卷二十二上
明集禮卷二十二下
嘉禮
冊内命婦序
王者之有内命婦所以輔皇后典六宫而成内教者也
故周制有三夫人九嬪二十七世婦八十一御妻漢初
有夫人美人良人八子七子長使少使之名武帝制婕
妤娙娥傛&KR4263;充依各有爵位元帝時有昭儀賜以印綬
而光武中興六宫稱號則惟貴人賜以金印紫綬至唐
有貴妃淑妃德妃賢妃為夫人正一品昭儀昭容昭媛
修儀修容修媛充儀充容充媛為九嬪正二品婕妤九
人正三品皆遣使冊命宋惟正一品貴妃淑妃德妃賢
妃則遣使冊命而妃受冊畢有受内命婦賀禮及謝皇
帝皇后如宫中之儀元置諸妃不定品秩亦無冊拜之
典國朝(闕)
冠服
周官追師為外内命婦之首服鄭氏謂首服為編次也
内司服辨外内命婦之服鞠衣展衣褖衣素沙鄭氏謂
衣鞠衣展衣者用編衣褖衣者用次唐皇帝臨軒服通
天冠絳紗袍其内命婦受冊服首飾翟衣施兩博鬢一
品花釵九樹寳鈿准花數翟九等二品花釵八樹翟八
等三品花釵七樹翟七等宋制因之國朝皇妃受冊服
九翬四鳳冠翟衣歴代之制詳見于冠服篇
車輅
唐制内命婦受冊一品乘厭翟車二品乘翟車三品乘
安車各駕二馬宋内命婦乘銀裝白藤輿檐或乘金銅
犢車漆犢車國朝皇妃受冊用厭翟車歴代之制詳見
車輅篇
冊
唐内命婦冊不著其制遣使之日以油絡網犢車載之
而行宋仁宗立張貴妃其冊用竹簡每簡長一尺一寸
闊一寸約文多少用二十四枚以天下樂錦裝褾黑漆
冊匣金鍍銀飾茜綾托裏茜絲絛黑漆冊牀金鍍銀飾
蓋冊襯冊皆以夾帕國朝冊皇后用銀冊二片鐫字鍍
金每片依周尺長一尺二寸闊五寸厚二分五釐字則
依數分行每片側邊上下有竅用紅絛聯貫開闔如今
書帙之狀背用紅錦嵌護藉以紅錦小褥冊盝以木為
之飾以渾金瀝粉蟠鳳用紅紵絲襯裏内以紅羅銷金
小袱褁冊外以紅羅銷金夾袱覆之五色小絛縈于匣
外臨冊之日置於紅漆輿案案頂有紅羅瀝水用檐牀
二舉之
冊文
宋仁宗冊張貴妃其冊文曰皇帝若曰夫上憲星極協
敷隂教惟四妃之列亞長秋之位正始王化御于家邦
咨于淑哲是謂疇内治備于典冊是謂隆徽數諗而行
之古今通誼美人張氏淵敏居質醇和賦性生紱冕之
令族禀圖史之懿戒柔明維則克茂嬪風婉嬺含章詎
煩姆訓肆予凉薄纂大丕構樂得邦媛參叙宫職始明
慎于選納見勤勞于輔佐曏辭貴秩愈勵冲誠宜有褒
嘉聿申崇拜揆兹榖旦膺此渙恩質于師僉孚我德舉
褕翟盛其服禮莫大焉彤管貽其範體莫重焉澣衣示
儉婦道于以從訓樛木逮下風人于以流詠寵命既輯
爾實宜之今遣使左諫議大夫參知政事龐籍副使右
諫議大夫高若訥持節冊命爾為貴妃於戲體順承以
勤道躬法度以修已祗率九御贊于壼則惟勞謙以處
其貴惟肅雍以成其美永啓休譽不其盛歟國朝
印
漢制貴人用金章紫綬晉三夫人金章紫綬九嬪銀印
青綬隋三妃九嬪婕妤並金章龜鈕紫綬宋貴妃金印
方一寸其文曰貴妃之印龜鈕紫綬黑漆印匣兩重並
金鍍銀飾茜綾托裏茜絲鎖絛黑漆印牀金鍍銀飾褁
印及蓋匣各以夾帕國朝皇妃用金印龜鈕依周尺方
五寸二分厚一寸五分其文曰皇妃之印綬用朱印池
用金闊取容印印匣二副每副三重外匣用木飾以渾
金瀝粉蟠鳳紅紵絲襯裏中匣用金鈒造蟠鳳内小匣
仍用木飾以渾金瀝粉蟠鳳紅紵絲襯裏小匣内置以
寳座四角雕蟠鳳飾以渾金座上用小錦褥上一置印
一置印池印用銷金紅羅小夾袱褁之其匣外各用銷
金紅羅大袱覆之臨冊日置於紅漆輿案頂有紅羅瀝
水用檐牀二舉之
節
宋冊内命婦遣使持節其制與冊皇后節同國朝冊拜
皇妃遣使持節其制朱漆扛金龍首上施圓盤旄牛毛
纓八層金銅鈴韜以黃羅繡龍袋
執事
唐冊内命婦守宫掌設使者及冊案次司設設受冊位
典儀掌設冊使位及舉冊案者之位内謁者監掌置冊
案掌次掌引冊使入就次謁者掌引冊使出次就位司
言掌引内命婦就受冊位及稱制宣冊以冊授内命婦
内給事掌受使者所授冊宋冊内命婦其執事與冊公
主執事同國朝冊皇妃其執事見于儀注
陳設
唐冊内命婦設使者及冊案使次於肅章門外及永安
門外皆道右東向設受冊者位於寢庭設冊使位及舉
冊案位於肅章門外近限宋發冊陳設皆與冊公主同
國朝陳設詳見于儀注圖本
班位
唐制冊内命婦則受冊位在寢庭近南當階北向冊使
位在肅章門外之西東向北上舉冊案者位在南差退
俱東向宋冊内命婦班位與冊公主班位同國朝班位
詳見于儀注圖本
冊内命婦儀注
前期一日禮部官奉冊印進入置于謹身殿中御座寳
案之前冊東寳西侍儀司設冊禮使受制位于奉天殿
横街之南稍東使副位于其西俱北向設承制官奉節
官奉冊官奉印官位于使副之東北西向以北為上設
使副受冊受印褥位于受制位之北南向以俟冊使受
冊使副受印設典儀二人位於丹陛上之左右東西相
向設傳贊二人位于丹陛下之左右東西相向設文武
官對立位於丹墀兩旁文東武西設引班四人位于文
武官之北東西相向設贊禮二人位于冊使位之北東
西相向所司置龍亭於奉天門外正中備儀衛鼓吹以
俟迎冊印行内使監令又設使副位于内宫門之外北
向東上設内使監令位於冊使之東北西向設贊者二
人位于冊使之北東西相向設冊印案於贊者之北冊
東印西内使設妃受冊位於本位庭中北向設冊印案
于妃受冊印位之北冊東印西設内命婦諸親賀位於
庭階之南北向又設妃受賀位於其宫之中南向設内
贊二人位于妃受冊位之北東西相向設引禮二人位
于内贊之南東西相向其日質明文武百官皆朝服引
班分引序立于奉天殿丹墀之兩旁東西相向贊引引
使副公服入就横街南位北面立承制官奉節奉冊奉
印官及掌節者皆入詣謹身殿外北向立以俟内臣傳
旨訖掌節者持節奉冊官奉印官率執事者舉冊印案
以行奉節官率掌節者前導次冊案奉冊官後從次印
案奉印官後從承制官押其後至横街南以案置于使
副受冊褥位之北冊東印西承制官奉節官奉冊奉印
官各就位西向立掌節者持節立於奉節官之左差退
典儀唱拜傳贊唱鞠躬拜興拜興平身使副皆鞠躬拜
興拜興平身承制官詣使副前稱有制典儀唱跪使副
跪承制官宣制曰某妃某特封某妃(或已有封則曰進)
(封)命公等持節展禮宣制訖復位典儀唱就拜興平身
使副就拜興平身奉節官率掌節者持節詣冊使前掌
節者脱節衣以節授奉節官奉節官以節西向授冊使
冊使跪受以授掌節者掌節者受節立於冊使之左奉
節官退復位贊禮引冊使詣受冊褥位立定奉冊官於
冊案上取冊授冊使冊使跪受冊興置于案奉冊官及
冊使各退復位贊禮引使副詣褥位北向立定奉印官
於印案上取印西向授使副使副跪受印訖興置于案
奉印官及使副俱退復于位訖典儀唱拜𫝊贊唱鞠躬
拜興拜興平身使副皆鞠躬拜興拜興平身典儀唱禮
畢執事者舉冊印案出奉天門外奉冊奉印官取冊印
置龍亭中奉冊奉印官退贊禮引冊使押冊使副押印
持節者前導儀衛鼓吹以次出引班引文武百官退冊
印將至内宫門外内使請妃服花釵翟衣引出閤至本
位宫中南向立及冊印至使副於龍亭中取冊印權置
于門外所設案上訖引禮内使引使副及内使監令俱
就位立定次引冊使於内使監令前稱冊使姓某副使
姓某奉制授某妃冊印退復位内使監令入詣妃本位
庭躬言訖出復位引禮引命婦諸親俱入就位引禮引
冊使詣内使監令前冊使取冊以授内使監令内使監
令跪受冊訖以授内執事引禮又引副使取印以授内
使監令内使監令跪受印以授内執事内使監令率執
事者奉冊印以次入詣妃受冊位前各置于案冊東印
西引禮引妃降詣庭中受冊位立定侍從如常儀内使
監令率内執事取冊印以次立于妃之東西向内使監
令稱有制内贊唱拜興拜興妃拜興拜興内使監令宣
制訖執事者取冊授内使監令内使監令跪讀冊訖以
冊授妃妃跪受冊以授内執事執事者取印跪受妃妃
跪受印以授内執事内贊唱拜興拜興妃拜興拜興訖
内使監令出詣使副前躬稱妃受冊印禮畢使副還復
命引禮引妃陞階就位南向坐引禮引内命婦諸親以
次賀如常儀贊禮唱禮畢引禮引内命婦退内使監令
引妃謝皇帝皇后並如宫中之儀
明集禮卷二十二下
