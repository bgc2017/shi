明集禮卷十七
嘉禮一
朝會
總叙
周天子之朝有四一曰外朝以聽訟二曰中朝以見羣
臣三曰内朝以聽政四曰詢事之朝國有大事致萬民
而詢之於是後世有常朝與大朝會之禮焉漢高祖用
叔孫通起朝儀七年長樂宫成羣臣奉賀武帝十月朔
行饗會二千石以上上殿稱萬歲此大朝會也每月有
朔朝至宣帝則五日一朝此常朝也唐貞觀初宣政殿
每日臨朝十三年則三日一朝二十三年則每日常朝
永徽間於太極殿五日一朝及朔望朝開元後不能日
見羣臣而獨朔望一朝其正旦冬至五月朔千秋節則
受朝賀焉宋太祖建隆二年正旦御崇元殿受朝賀元
豐中侍從官常參於垂拱殿百司朝官五日一朝紫宸
殿在京官朔望亦朝於紫宸殿其正旦五月朔日冬至
長春節則行大朝會禮於文德殿焉元世祖至元十一
年正旦始御大明殿受朝賀及後天壽節皆行朝賀禮
每日則宰執入延春閤及别殿奏事而已國朝之制正
旦冬至聖壽節於奉天殿受朝畢賜宴於謹身殿及東
西廡其蕃使表貢則以其所至之日而設朝每日見羣
臣於謹身殿或奉天殿奉天門以為常朝焉今著歴代
朝會器服儀文之詳及國朝儀注圖本作朝會篇
乘輿冠服
周制天子受諸侯朝覲則服衮冕其常朝則用皮弁服
秦滅禮學服尚袀玄(袀繒也)冕旒前後邃延漢承秦弊服
無定制至明帝時始制冕服魏因漢制無所損益晉正
旦朝賀用介幘通天冠平冕服皂上絳下衣齊梁以下
皆因之隋正旦朝賀服衮冕聽朝則服赭黃文綾袍烏
紗折上巾唐正旦朝賀用衮冕冬至朝賀服通天冠絳
紗袍朔日受朝服皮弁絳紗袍其常朝則服赭黃或紅
或淡黃䙆袍衫皂紗折上巾宋正旦朝賀服衮冕冬至
及五月朔受朝則服通天冠絳紗袍其常服赭黃淡黃
䙆袍衫或紅袍皂紗折上巾便坐視事則服窄袍烏紗
帽元朝用本俗衣冠國朝正旦冬至聖節服衮冕降詔
則服皮弁常服則用烏紗折上巾盤領衣服色按月令
春用青夏用紅秋用白冬用黑其土王之日則用黃其
制度圖本詳見冠服篇
皇太子冠服
皇太子冠服之制周禮無所見至漢朝服用玄冠絳衣
魏用五時朝服晉用遠游冠介幘朱衣絳紗襮唐正旦
冬至朔日入朝以具服遠游冠絳紗袍五日常朝正旦
冬至受朝公服遠游冠絳紗單衣朔日及視事服弁服
絳紗衣其常服進德冠服袴褶宋朝會用遠游冠朱明
服其常服皂紗折上巾紫公服元朝用本俗冠服國朝
正旦冬至聖節皇太子服衮冕九章降詔侍朝用皮弁
服常服用皂紗折上巾服諸色盤領衣其制度圖本詳
見冠服篇
諸王冠服
諸王蓋即周之上公漢之諸侯王也周制朝天子上公
用衮冕九旒服九章漢諸侯王用遠游冠絳衣唐親王
用遠游冠黑介幘絳紗單衣宋親王用七梁冠服朱衣
朱裳元用其本俗衣冠國朝正旦冬至聖節諸王服衮
冕九章降詔侍朝服皮弁服用烏紗折上巾諸色盤領
衣其制度圖本詳見冠服篇
羣臣冠服
周制上公朝君執桓圭九寸衮冕九章侯執信圭伯執
躬圭鷩冕七章子執糓璧男執蒲璧毳冕五章漢羣臣
用五時朝服東漢用織文衣唐朝賀一品二品用五梁
冠服朱衣諸司三品御史臺四品兩省五品用三梁冠
四品五品六品用兩梁冠並服朱衣朔望日朝服袴褶
其每日常朝則用公服三品以上紫五品以上緋六品
七品以綠八品九品以青宋大朝會冠服其常朝之服
皆與唐同公服宋初與唐同神宗元豐間改一品至四
品服紫五品六品服緋七品以下皆綠元大朝會用唐
宋公服之制一品至五品服紫六品七品服緋八品以
下皆綠其常朝則用國俗衣冠國朝大慶會朝服一品
七梁冠二品六梁三品五梁四品四梁五品三梁六品
七品二梁八品九品一梁衣俱用赤常服則用烏紗帽
盤領衣束帶其詳見冠服篇
儀仗
漢以前朝會儀仗尚簡高祖朝長樂宫庭中陳車騎戍
卒衛官設兵張旗幟殿下郎中俠陛陛各數百人後漢
正旦天子幸德陽殿大會則有虎賁羽林之屬執弧弓
撮矢列於陛之左右唐凡大朝會以三衛番上分為五
仗號為衙門五衛一曰供奉仗二曰親仗三曰勲仗四
曰翊仗五曰散手仗元日冬至朝會宴見番國王則供
奉仗散手仗立於殿上又有黃麾仗左右廂各十二部
為十二行又有夾轂隊持鈒隊步甲隊辟邪旗隊又有
清游隊朱雀隊玄武隊諸衛挾門隊長槍隊宋大慶殿
大朝會黃麾大仗用五千二十五人文德殿視朝黃麾
半仗用二千二百六十五人紫宸殿大遼使朝用一千
五十六人元大朝會設内外仗用七百四十八人國朝
大朝會奉天門外中道陳龍旗十二纛一豹尾一左右
布旗六十四每旗用甲士五共用甲士三百二十奉天
門内設五輅仗馬六丹墀儀仗九十丹陛儀仗九十殿
門前擎執黃蓋校椅等儀二十四殿上擎執香罏等儀
八其制度圖本詳見儀仗篇
班位
周制朝會班位其在外朝左九棘孤卿大夫位焉羣士
在其後右九棘公侯伯子男位焉羣吏在其後面三槐
三公位焉州長衆庶在其後(斯聽獄之時所列位也樹棘以為位者取其赤心而)
(外刺也列槐以為位者槐之言懷也言懷來人於此欲與之謀也)其在中朝則王南面
三公北面東上孤東面北上卿大夫西面北上王族故
士武士在路門之右南面東上太僕太右太僕從者在
路門之左南面西上(此王視事於路門之位也王族故士為士免退留宿衛者太右司右)
(也太僕從者小臣祭僕御僕隸僕也)其在詢事之朝則王南向三公及州
長百姓北面羣臣西面羣吏東面漢高帝長樂宫成功
臣列侯諸將軍軍吏以次陳西方東向文官丞相以下
陳東方西向唐開元禮正旦冬至受羣臣朝賀典儀設
文官三品以上位於横街之南道東介公&KR0566;公於横街
之南道西武官三品以上於介公之西少南每等異位
重行北面相對為首設文官四品五品位於樂懸東六品
以下於横街南每等異位重行西向北上設諸州朝集
使位都督刺史及三品以上東方南方於文官三品之
東重行北面西上西方北方於武官三品之西重行北
面東上四品以下皆分方位於文武官當品之下諸州
使人分方位於朝集使下亦如之設諸親位於四品五
品之南皇宗親在東異姓親在西設諸方客位三等以上
東南方者於東方朝集使之東每國異位重行北面西
上西北方者於西方朝集使之西每國異位重行北面
東上四等以下分方位於朝集使六品之下重行每等
異位奉禮設門外位文官於東朝堂之前每等異位重
行西面介公&KR0566;公於西朝堂之前武官於介公之南少
退每等異位重行東面諸親位於文武官四品五品之
南皇宗親在東異姓親在西設諸州朝集使位東南方
者在宗親位之南每等異位重行西面西北方者於異
姓親之南每等異位重行東面諸州使人分方位於朝
集使之下亦如之諸方客位東南方者於東方朝集使
之南每國異位重行西面北上西北方者於西方朝集
使之南東面北上宋大慶殿正旦冬至大朝會三師三
公侍中中書令左右僕射開府儀同三司在丹墀香案
之南少東次尚書左丞在其後皆北面西上親王在香
案之南少西北面東上門下侍郎位於其東次左散騎
常侍次給事中左諫議大夫次左司諫正言皆重行位
于其後觀文資政殿大學士學士端明殿學士位于次
南並西面北上中書侍郎位于其西次右散騎侍郎次
中書舍人右諫議大夫次右司諫正言皆重行位于其
後翰林學士承旨至寳文閣學士位于次南次樞密直
學士待制皆重行位于其後並東面北上契丹使在龍
墀之上少西北面宗姓節度使以下至率府副率在横
街之南分東西相對各重行異位北上夏國使在宫架
之東軍員在其後夏國從人次之高麗使在宫架之西
軍員在其後高麗從人次之諸道貢舉解首在其後皆
北面序班于大慶門外則東西相對以北為上元文武
百司自一品至九品序列于崇文門外文班自外旁折
位入日精門武官自外旁折位入月華門各就東西起
居位立定然後趨丹墀就位行禮國朝文官齊班位於
午門外之東西向以北為上武官齊班位於午門外之
西東向以北為上午門西偏門入奉天門西偏門文官
起居位於文樓丹墀之南北上西向武官起居位於武
樓丹墀之南北上東向殿前班位於武官起居位之北
北上東向侍從班起居位於文官起居位之北北上西
向文官一品二品拜位於内道上之東每等異位重行
北面西上武官一品二品拜位於内道上之西每等異
位重行北面東上文官三品以下拜位於丹墀内道下
之東每等異位重行北面西上武官三品以下拜位於
丹墀内道下之西每等異位重行北面東上分文武官
為十八位第一班正一品第二班從一品第三班正二
品第四班從二品第五班正三品第六班從三品第七
班正四品第八班從四品第九班正五品第十班從五
品第十一班正六品第十二班從六品第十三班正七
品第十四班從七品第十五班正八品第十六班從八
品第十七班正九品第十八班從九品使客位文官之
東
樂
樂之為用尚矣周制小胥正樂懸之位王用宫懸故後
世朝會則設樂漢燕樂羣臣設黃門鼓吹樂武帝時宴
會則張四懸樂梁朝會設宫懸唐朝會設宫懸又設鼔
吹又設十部伎樂以備華夷宋朝會設宫懸别殿上壽
則用教坊樂元正旦天壽節用雲和樂兼用武隊國朝
正旦冬至聖節朝賀用大樂宴會加奏細樂兼用舞隊
詳見樂書
執事
周制大行人掌大賓之禮及大客之儀(大賓要服以内諸侯大客謂其)
(孤卿)漢高祖朝長樂宫謁者引禮衛官設兵張旗幟(張音帳)
殿下俠陛郎中數百人(俠與挾同)大行設九賓臚句傳(上傳告下)
(為臚下告上為句)有御史執法察不如儀者晉正會執事受䞇
郎掌受䞇謁者掌引王公禮大鴻臚掌羣臣禮大常掌
引導掌禮郎掌贊事大行令掌二千石禮大樂令掌奏
雅樂乘黃令掌陳車太官令掌行御酒司徒掌持羔大
司農掌持飯尚書掌持案唐正至朝賀執事尚舍奉御
掌設御幄守宫掌設羣官使客次大樂令掌展宫懸乘
黃令掌陳車輅尚輦奉御掌陳轝輦尚舍奉御掌設解
劍席典儀掌文武百官位於殿前奉禮掌設文武百官
位於門外符寳郎掌奉寳通事舍人掌引禮中書侍郎
掌諸州鎮表案絳公服令史二人對舉給事中掌祥瑞
案絳公服二人對舉中書令掌奏諸方表黃門侍郎掌
奏祥瑞宋正至朝賀執事太樂令掌樂恊律郎掌舉麾
偃麾符寳郎掌奉寳侍中掌版奏中書侍郎掌押表案
給事中掌押祥瑞案中書令掌奏諸方鎮表門下侍郎
掌奏諸方鎮祥瑞戶部尚書掌奏諸州貢物司天監掌
奏雲物光禄卿掌奏上壽尚食奉御掌進酒殿中監掌
省酒通事舍人掌贊賜酒太官令掌奏廵周食遍大樂
丞掌引舞殿中監掌進爵元正旦朝賀殿上執事挈壺
郎二人司香二人主酒二十人主湩二十人主膳二十
人護尉四十人警蹕三人殿下執事司香二人護尉四
十人右階下五長凡六人都點檢一人右點檢一人左
點檢一人殿内將軍一人殿外將軍一人宿直將軍一
人左階下五長三人殿内將軍一人殿外將軍一人宿
直將軍一人司晨郎二人表案轝士四人禮物案轝士
四人圉人十人右仗之東侍儀使二人引進使一人通
班舍人一人尚引舍人一人閱仗舍人一人奉引舍人
一人先輿舍人一人糾儀官四人左仗之西侍儀使二
人引進使一人承奉班都知一人宣表目舍人一人宣
表修撰一人宣禮物舍人一人奉表舍人一人尚引舍
人一人閱仗舍人一人奉引舍人一人先輿舍人一人
押禮官二人糾儀官四人知班三人宣贊舍人一人通
贊舍人一人護尉三十人立大明門闑外承傳二人立
大明門楹間國朝朝會執事導駕侍儀使六員導皇太
子引進四員引親王四員宣表一員宣表目一員展表
二員通贊一人贊禮一人知班二人典儀二人引文班
舍人二人引武班舍人二人引使客舍人四人引殿前
左右班四人催班舍人四人鋪墊拜席界畫位次陳設
版位舍人二人舉丹墀表案舍人二人舉殿上表案舍
人二人執外辦牌舍人一人殿前班指揮使三員侍從
班光禄寺官三員殿門前拱衛司官二員丹墀階上宿
衛鎮撫二員殿門前護衛執戟千戸八員丹墀階下護
衛執斧三十四員丹墀南五輅轝士四十員御座左右
擎執内使八員丹陛上四隅執斧將軍四員殿門左右
執斧將軍六員奉天門將軍六員殿上執斧捲簾將軍
二員丹陛上鳴鞭四人殿門前擎執儀仗十六人丹墀
東西擎執儀仗九十人丹陛東西擎執儀仗九十人文
武樓南掌仗馬典牧所官二員控仗馬十二人樂工六
十四人奉天門外中道擎執十七人中道左右擎執旗
弓弩三百二十人控象十二人虎豹柵轝士二十四人
午門外軍士若干人
陳設
周官司几筵凡大朝覲設黼依依前南鄉(白與黑之謂黼畫斧於扆故名)
(黼依依與扆同鄉音向)設筦筵紛純(筦蒲之細者以蒲為筵以粉為純純音凖緣也)加繅
席畫純(繅席謂加繅飾畫純畫衆色以章之)加次席黼純(次席以次列成文黼純以斷割)
(為義)漢每大朝會必陳乘輿法物車輦於庭唐正至大朝
賀列仗衛備羽扇於兩廂之上尚舍奉御設御幄於太
極殿北壁下南向鋪御座如常儀守宫設羣官客使等
次於東西朝堂太樂令展宫懸於殿庭設麾於殿之西
階乘黃令陳車輅尚輦奉御陳輿輦尚舍奉御設解劍
席典儀設文武官介公&KR0566;公諸州朝集使諸親位諸方
客位於殿前奉禮設文武官介公&KR0566;公諸親位諸州朝
集使位諸方客位於門外設諸州進表案於右延明門
外設祥瑞案於左延明門外設諸州貢物於太極門東
西廂宋正至大朝會前期有司設御座於大慶殿東西
房于御座之左右少北東西閣於殿後百官宗室客使
次於朝堂之内外五輅先陳于庭兵部設黃麾仗于殿
之内外太樂令展宫架之樂於横街南鼓吹令分置十
二架於宫架外設恊律郎二人位於殿上及宫架西北俱
東向陳轝輦御馬于龍墀&KR1259;扇於沙墀典儀設文武大
小百官位於丹墀南之東西設契丹使位于龍墀上又
設夏國使高麗使位於宫架之東西元朝賀殿上設漏
案香案酒海殿門外中道設褥位丹陛中道設鳴鞭丹
墀中道設香案又設表案禮物案中道南東西設樂位
設内黃麾立仗設外牙門立仗國朝陳設見于儀注圖
本
贊詞
漢武帝正旦朝賀二千石以上上殿稱萬歲後漢同晉
正旦謁者奏蕃王臣某等奉觴再拜上千萬歲壽百官
伏稱萬歲隋正旦冬至羣官上壽酒三稱萬歲唐正旦
皇太子稱賀曰元正首祚景福惟新伏惟陛下與天同
休冬至稱賀曰天正長至伏惟陛下如日之升羣臣稱
賀曰元正首祚景福惟新伏惟具尊號陛下與天同休
宣答云履新之慶與公等同之千秋節侍中奉稱曰千
秋令節臣等不勝大慶宣答云得卿等壽酒與卿等内
外同慶宋正旦羣臣贊詞云元正啓祚萬物咸新伏惟
皇帝陛下膺乾納祐與天同休宣答云履新之慶與公
等同之冬至稱賀云晷運推移日南長至伏惟陛下與
天同休宣答云履長之慶與公等同之國朝正旦皇太
子朝賀贊詞云長子某兹遇履端之節謹率諸弟某等
欽詣父皇陛下稱賀宣答云履端之慶與長子等同之
羣臣贊詞云兹遇三陽開泰萬象惟新欽惟皇帝陛下
膺乾納祐奉天永昌宣答云履端之慶與卿等同之冬
至皇太子朝賀贊詞云長子某兹遇履長之節謹率諸
弟某等欽詣父皇陛下稱賀宣答云履長之慶與長子
等同之羣臣朝賀贊詞云律應黃鍾日當長至欽惟皇
帝陛下應乾納祐奉天永昌宣答云履長之慶與卿等
同之
賀表
章表之名起於漢至隋正旦及冬至朝賀有司奉上諸
州表此正至始有表賀之禮也唐元日在外諸州府軍
監長吏及諸道節度觀察防禦團練等使並奉表賀至
日中書令詣御前跪奏之冬至在外亦無進表之禮宋
制正旦冬至不受朝則宰臣率文武羣官詣東上閤門
拜表太宗承天節不受朝羣臣詣閣拜表獻壽若受朝
則奏諸方鎮表而已元正旦聖節在内省院臺長官進
表稱賀在外行中書省亦然其所屬五品以上第進所
屬上司類進都省各萬戸府進樞密院廉訪司進御史
臺亦類進焉國朝正旦冬至聖節各行中書省及直隸
府州上表賀其行省所屬府州則進於行省類進中書
省朝賀之日宣表官取行省或方鎮大臣高品者一表
跪宣於御座前在内宰執既具祝贊之詞不復表賀其
寫表儀式表文起首具官臣某等誠懽誠忭稽首頓首
上言(云云)中賀臣某等誠懽誠忭稽首頓首欽惟皇帝
陛下(云云)末後臣等無任瞻天仰聖激切屏營之至謹
奉表稱賀以聞臣某等誠懽誠忭稽首頓首謹言表文
後具年月日具官臣某等謹上表(以上並用小字真書其署名加小端謹表)
(文前上面貼黃帖一方如印大帖下用印黃帖上所書如正旦寫進賀正旦表文冬至寫進賀冬至表文聖壽)
(寫進賀聖壽表文謝恩寫進上謝恩表文末後年月日上亦用印)封皮(上用黃帖如正旦於上書寫進)
(賀正旦表文冬至寫進賀冬至表文聖壽寫進賀聖壽表文謝恩寫進上謝恩表文黃帖下用印印下寫具官)
(臣某上進謹封於上進謹封字上用印齊於下)副本(用手本小字真書後年月日上用印黃綾表褙)袱
匣(用木飾以金龍鎻鑰全黃羅夾袱二條上銷金龍文小者褁表於匣内大者褁於匣外仍用氊片油絹袱)
(重褁)
禮物
古之朝會臣下有贄見之禮周制諸侯朝天子奉束帛
加璧唯國所有以為庭實或馬或虎豹皮龜金丹漆絲
纊竹箭分為三享漢武帝正旦朝賀公侯執璧二千石
執羔六百石執鴈晉武帝有受贄郎正旦朝賀蕃王等
奉白璧各一太尉二千石等奉璧皮帛羔鴈雉以為賀
禮畢以䞇授受䞇郎郎以璧帛付謁者以羔鴈雉付太
常梁元會王公以下奉珪璧以為䞇禮畢以付主客郎
唐開元間正旦朝賀戶部以諸州貢物陳於太極門東
西廂禮部以諸蕃貢物取可執者蕃客手執入就内位
其重大者則陳於朝堂之前禮畢並以貢物付有司宋
正旦朝賀戶部以諸州貢物禮部以諸蕃貢物各陳於
宫懸之南元正旦進賀禮物太師府馬一匹中書省馬
二十七匹納失失九匹金叚子四十五匹金香爐香合
一副樞密院馬九匹御史臺馬三匹徽政院馬九匹宗
正府宣政院各馬二匹宣徽通政集賢翰林國史等院
大司農留守拱衛司及都護府各馬一匹太常寺太史
院秘書監各羅九匹
鳴鞭
周官條狼氏掌執鞭以趨辟王出入則八人夾道又朝
士掌帥其屬以鞭呼趨且辟禁慢期錯立族談者晉中
朝大駕有執鞭之制又事物紀原云唐有鳴鞭蓋本乎
周事也宋大慶殿正旦冬至朝會乘輿出殿上捲簾殿
下鳴鞭奏外辦殿上鳴鞭扇開殿下鳴鞭扇合簾下鳴
鞭元正旦朝會設鳴鞭位於殿前丹陛中道乘輿陞輦
鳴鞭三陞御榻鳴鞭三宴畢鳴鞭三其鞭之制綠柄鞭
以梅紅絲為之梢用黃茸而漬以蠟國朝正旦冬至聖
節朝會及蕃使來朝設鳴鞭四人於奉天殿丹陛上北
向立百官入旁折位皇帝出謹身殿鳴鞭三皇帝陞奉
天殿鳴鞭三朝畢皇帝還宫鳴鞭三常朝皇帝陞殿鳴
鞭三朝畢鳴鞭三
鷄唱
周官雞人大賓客會同則夜嘑(音呼)旦以嘂(音呌)百官蓋雞
知時之物故象之以告行事之期也唐大朝會則雞人
服絳幘唱籌以報時宋置挈壺正掌司辰刻其法每一
時為八刻二十分每一刻擊鼓八鼓後進時牌餘二
十分為雞唱唱絶擊一十五鼓為時正他辰並同唯午
時擊八鼓後雞唱唱絶擊百五十鼓為午時正凡大宴
會則設司天雞唱樓於殿側以掌報時元正旦聖節大
朝會設司辰郎二人一人立左樓上服朱衣候時北面
而雞唱一人立樓下服綠衣候時捧牙牌趨丹墀跪報
露階之下其鷄唱之詞天欲曙淡銀河耿珠露平旦寅
闢鳳闕集朝紳日出卯伏羣隂光四表食時辰思政治
味忘珍禺中已聽政餘玩經史日南午散離明同率土
日昳未慮萬機猶抑畏晡時申入宴息静怡神日入酉
衛皇圖固扄守日已暮列周廬嚴拱戸甲夜已粲星躔
皆順軌乙夜庚齊七政審璣衡丙夜辛夢上帝賚良臣
丁夜壬銀箭緩九重深戊夜癸復求衣思治理晝辭十
章夜辭五章國朝與元制同
宴會
古者諸侯朝正于王王有燕樂之禮鹿鳴燕羣臣嘉賓
則又成周之盛事也自漢以降遇節慶朝賀必舉大會
高帝十月朝諸侯羣臣置酒行九觴禮武帝十月朔享
會二千石以上舉觴御食前司空奉羔大司農奉飯百
官受賜宴享大作樂後漢正月德陽殿大朝宗室公卿
大夫百官蠻貊胡羌雜會萬人賜酒食庭作魚龍變化
等戲魏武帝正會文昌殿用漢儀東晉正會皇太子在
三恪下三公上宋皇太子在三恪之上齊因之梁正會
皇太子劍履升座會訖先興隋朝會皇太子坐於御座
東南西向唐文官三品以上座於御座之東南西向介
公&KR0566;公座於御座西南東向武官三品以下於介公&KR0566;
公之後朝集使東南方者座於文官三品之後西北方
者於武官三品之後俱重行每等異位以北為上樂用
登歌二舞或間用九部伎樂上公上壽行羣官酒十二
遍禮畢宋大宴會有司預於殿庭設山樓排場為郡仙
隊仗六蕃進貢九龍五鳳之狀設司天雞唱樓於側殿
陳錦繡幃帟設香毬文茵宰相使相三師三公參知政
事東宫三師僕射學士大夫中丞三少尚書常侍賓客
太常宗正卿丞郎給事諫舍節度兩使留後觀察防禦
團練刺史上將軍統軍都指揮使坐於殿上文武四品
以上知雜御史郎中郎將禁軍都虞候坐於朵殿餘升
朝官諸軍副都頭以上諸蕃進奉使諸道進奉軍將分
座於兩廊宰相使相座以繡墪參知政事以下用二蒲
墪加罽毯軍都指揮以上用一蒲墪自朵樓而下皆緋
緣氊條席殿上器以金餘以銀宰相升殿進酒各就座
酒九行宴訖舞蹈拜謝而出元正旦聖節皇太子坐於
東南西面在宗室三公之上宗王勲臣皆服質孫各依
元定功臣位序坐於殿上東西相向丞相樞密使御史
大夫坐於諸王勲臣之後西坐東向自餘文武三品以
上升殿立飲而退上壽行喝盞禮樂用大樂鼓吹及諸
舞隊酒行無算兼用馬湩國朝正旦冬至聖節宴會於
謹身殿御座東偏設皇太子西向座次諸王座其西偏設
諸王座東向與東偏諸王相對殿中左右第一行文武
官一品二品坐餘坐於左右第二行右第三行及後行
並坐三品以上武官左第三行及後行並坐三品以上
文官西廡坐四品以下武官東廡坐四品以下文官會
之時拱衛司於殿庭設黃麾仗及擎執如奉天殿之儀
和聲郎列樂於殿上之南間作大樂細樂酒七行食(闕)遍
凡行酒初行奏大樂作太清曲次行細樂奏感皇恩曲
三行細樂奏賀聖朝曲四行細樂奏普天樂曲五行舞
諸國來朝隊六行細樂奏朝天子曲七行舞長生隊細
樂奏醉太平曲凡進食則作大樂宴畢皇帝皇太子諸
王還宫百官以次出
正旦朝賀儀注(冬至儀注同但改用贊詞並宣答)
前期内使監官陳御座香案于奉天殿設皇太子親王
次于文樓其丹墀中侍儀司設表案於内道之西北文
官起居位於文樓之南西向武官起居位於武樓之南
東向文官一品二品拜位于内道上之東每等異位重
行北向西上武官一品二品拜位于内道上之西每等
異位重行北向東上文官三品四品以下拜位皆列於
内道之下每等異位重行北面西上武官拜位於内道
之下每等異位重行北面東上使者位於文官拜位之
東北面西上善世玄教僧道位於文官四品之東使客
位之北殿前班諸執事起居位於武官起居位之北東
向侍從班諸執事起居位於文官起居位之北西向捧
表官宣表官宣表目官展表官位於表案之西東向糾
儀御史二人位於表案之南東西相向宿衛鎮撫二人
於東西陛下東西相向護衛百戸二十四人位於宿衛
鎮撫之南稍後東西相向典牧所官二人位於乘馬之
前東西相向司辰郎報時位於内道之中文武官拜位
之北知班二人位於文武官拜位之北東西相向通贊
贊禮二人位於知班之北東西相向通贊在西贊禮在
東引文武班四人位於文武官拜位之北稍後東西相
向引殿前班二人位於引武班之南引使者二人位於
引文班之南舉表案二人位於引武班之北舉殿上表
案二人位於西陛之下東向其丹陛上設皇太子親王
拜位於陛上正中殿前班指揮司官三員侍立位於
陛上之西東向光禄寺官三員侍立位於陛上之東西
向儀鸞司官位於殿中門之左右東西相向護衛千戸
八人位於殿東西門之左右東西相向典儀二人位於
陛上之南東西相向鳴鞭四人位列於殿前班之南北
向將軍六人於殿門之左右各東西相向天武將軍四
人位於陛上之四隅各東西相向其奉天殿上尚寳司
設寳案於正中設表案於寳案之南皇太子親王位於
寳案之南文官侍從班起居注給事中殿中侍御史尚
寳卿位於殿上之東西向武官侍從班懸刀指揮位於
殿上之西東向受表兼受表目官位於文官侍從班之
南西向内贊二人位於受表官之南東西相向捲簾將
軍二人位於簾前東西相向是日侵晨金吾衛陳設甲
士於午門外之東西擊鼓位於門外之中道列旗仗於
奉天門外之東西拱衛司於皇太子親王位設拜褥陳
儀仗於丹陛上及丹墀之東西陳五輅於丹墀之南北
向典牧所陳仗馬於文武樓南東西相向虎豹於奉天
門外東西和聲郎陳樂於丹墀文武官拜位之南侍儀
司舍人二人舉表案入就殿上位舍人二人以表函置
于案舉入丹墀位擊鼓初嚴催班舍人各請文武百官
具朝服擊鼓次嚴引班引文武百官各依品從齊班於
午門外以北為上東西相向通班贊禮知班典儀内贊
宿衛鎮撫護衛鳴鞭殿内外將軍俱入就位引班引殿
前班指揮光禄卿糾儀官捧表官宣表官宣表目官展
表官受表官各依品從序立於起居位東西相向諸侍衛官各
服其器服及尚寳卿侍從官入詣謹身殿候迎擊鼓三
嚴引班引文官由午門東畔金水橋東奉天東門入
就起居位武官由午門西畔金水橋西奉天西門入就
起居位引僧道使客隨文班入立於文班之後立定侍
儀奏外辦御用監令奏請皇帝服衮冕御輿以出尚寳
卿捧寳及侍儀侍衛導從警蹕如常儀皇帝將出仗動
(大樂鼔吹振作)陞御座(樂止)將軍捲簾尚寳卿以寳置于案拱
衛司官由殿西門出降自西階引班引入起居位立定
通班唱某銜指揮使臣某以下起居贊禮唱鞠躬平身
訖引班引至丹墀拜位北面立贊禮唱鞠躬(樂作)拜興
拜興平身(樂止)贊禮唱指揮使稍前指揮前立定贊禮
唱鞠躬指揮使及以下皆鞠躬唱聖躬萬福唱平身復
位指揮使復位贊禮唱鞠躬(樂作)拜興拜興平身(樂止)
通班唱各恭事殿前班侍從班及諸執事各就本位引
進引皇太子具衮服與親王俱由奉天東門入(樂作)陞
自東階至丹陛拜位(樂止)引進贊鞠躬(樂作)拜興拜興
拜興拜興平身(樂止)引進導皇太子親王詣奉天殿東
門入(樂作)引進立伺於門外内贊接引皇太子親王至
御座前行禮位(樂止)内贊唱跪皇太子親王皆跪皇太
子稱賀云長子某兹遇履端之節(冬至則云履長之節)謹率諸弟
某等欽詣父皇陛下稱賀制曰履端之慶(冬至則云履長之慶)與
長子等同之聽制畢内贊唱俯伏興平身皇太子親王
皆俯伏興平身内贊引皇太子親王由東門出(樂作)引
進引復丹陛拜位(樂止)引進唱鞠躬(樂作)拜興拜興拜
興拜興平身(樂止)引進引皇太子親王降自東階(樂作)至
文樓(樂止)司辰再報時訖通班具丞相銜臣某以下起
居引班唱鞠躬平身引班引文武百官入丹墀拜位北
面立初行(樂作)至位(樂止)知班唱班齊贊禮唱鞠躬(樂)
(作)拜興拜興拜興拜興平身(樂止)引班引丞相詣西階
陞引班立候於階下捧表官詣案前搢笏捧表及宣表
官宣表目官展表官以次從丞相行(樂作)至殿西門(樂)
(止)捧表官宣表官宣表目官展表官立於殿西門外内
贊接引丞相至御座前内贊唱跪丞相跪贊禮唱衆官
皆跪丞相跪奏具官臣某等兹遇三陽開泰萬象維新(冬至)
(則云律應黃鍾日當長至)欽惟皇帝陛下膺乾納祐奉天永昌賀訖内
贊唱俯伏興平身丞相俯伏興平身贊禮唱俯伏興平身
衆官皆俯伏興平身内贊引丞相出殿西門(樂作)丞相降
自西階引班引復位(樂止)捧表官宣表官宣表目官展表官
由殿西門入内贊唱進表捧表官捧表跪進於案前受表
官搢笏跪于案東受表及表目置於案出笏興退復位捧
表官出笏興退立于殿内之西東向内贊唱宣表宣表目
官詣案前搢笏取表目跪宣于殿内之西展表官搢笏同
跪展宣畢展表官出笏復位宣表目官俯伏興以表目復
于案出笏退復位宣表官詣案前搢笏取表跪宣於殿内
之西展表官搢笏同跪展宣訖展表官出笏一人以表復置
于案俱退立于位宣表官俯伏興同捧表官宣表目官展
表官以次出殿西門降自西階各還本位贊禮唱鞠躬(樂)
(作)拜興拜興拜興拜興平身(樂止)給事中詣御座前跪承
制由殿中門出至丹陛上東南西向稱有制贊禮唱跪百
官皆跪給事中宣云皇帝制曰履端之慶(冬至則云履長之慶)與
卿等同之宣訖給事中由西門入跪奏承制畢俯伏興
還侍位贊禮唱俯伏興平身贊禮唱搢笏鞠躬三舞蹈
唱跪唱山呼各官拱手加額曰萬歲贊禮又唱山呼各
官又拱手加額曰萬歲贊禮又唱再山呼各官又拱手
加額曰萬萬歲(凡呼萬歲樂工軍校齊聲擊鼓應呼之)出笏俯伏興(樂作)
拜興拜興拜興拜興平身(樂止)侍儀前跪奏禮畢鳴鞭
皇帝興(樂作)警蹕侍從導引至謹身殿(樂止)舍人各舉
表案出引班引丞相以下文武百官以序出
聖節儀注
前期内使監官陳御座香案於奉天殿設皇太子親王
次於文樓其丹墀中侍儀司設表案於内道之西北文
官起居位設於文樓之南西向武官起居位於武樓之
南東向文官一品二品拜位於内道上之東每等異位
重行北向西上武官一品二品拜位於内道上之西每
等異位重行北向東上文官三品以下拜位於内道下
之東每等異位重行北面西上武官三品以下拜位於
内道下之西每等異位重行北面東上善世玄教僧道
拜位於文官四品之東使客位北使者位驗品在文官
拜位之東北面西上殿前班諸執事起居位於武官起
居位之北東向侍從班諸執事起居位於文官起居位
之北西向捧表官宣表官宣表目官展表官位於表案
之西東向糾儀御史二人位於表案之南東西相向宿
衛鎮撫二人於東西陛下東西相向護衛百戶二十四
人位於宿衛鎮撫之南稍後東西相向典牧所官二人
位於乘馬之前東西相向司辰郎報時位於内道之中
文武官拜位之北知班二人位於文武官拜位之北東
西相向通贊贊禮二人位於知班之北東西相向通贊
在西贊禮在東引文武班四人位於文武官拜位之北
稍後東西相向引殿前班二人位於引武班之南引使
者二人位於引文班之南舉表案二人位於引武班之
北舉殿上表案二人位於西陛之下東向其丹陛上侍
儀司設皇太子親王拜位於丹陛上正中殿前班指揮
司官三員侍立位於陛上之西東向光禄寺官三員位
於陛上之東西向拱衛司官位於殿中門之左右東西
相向護衛千戸八人位於殿東西門之左右東西相向
典儀二人位於陛上之南東西相向鳴鞭四人位列於
殿前班之南北向將軍六人於殿門之左右各東西相
向天武將軍四人位於陛上之四隅各東西相向其奉
天殿上尚寳司設寳案于正中侍儀司設表案於寳案
之南皇太子親王於表案之南文官侍從班起居注給
事中殿中侍御史尚寳卿位於殿上之東西向武官侍
從班懸刀指揮位於殿上之西東向受表兼受表目官
位於文官侍從班之南西向内贊二人位於受表官之
南東西相向捲簾將軍二人位於簾前東西相向是日
侵晨金吾衛陳設甲士於午門外之西丹陛上設皇太
子親王拜褥陳儀仗於丹陛上及丹墀之東西擊鼓位
午門外中道列旗仗於奉天門外之東西拱衛司陳五
輅於丹墀之南北向典牧所官陳仗馬於文武樓南東
西相向虎豹於奉天門外之東西和聲郎陳樂於丹墀
文武官拜位之南侍儀司舍人二人舉表案入就殿上
位舍人二人以表函置於案舉入丹墀位擊鼓初嚴催
班舍人各請文武百官具朝服擊鼓次嚴引班引文武
百官齊班於午門外以北為上東西相向通班贊禮知
班典儀内贊宿衛鎮撫護衛鳴鞭殿内外將軍俱入就位
引班引殿前班指揮光禄卿紏儀官捧表官宣表官宣
表目官展表官受表官各依品從序立於起居位東西
相向諸侍衛官各服器服及尚寳卿侍從官入詣謹身
殿候迎擊鼓三嚴引班引文官由午門東偏門東畔金
水東橋奉天東門入起居位武官由午門西偏門西畔
金水西橋奉天西門入起居位引僧道使客入立於文
班之後侍儀奏外辦御用監令奏請皇帝服衮冕御輿
以出尚寳卿捧寳及侍衛導從警蹕如常儀皇帝將出
仗動(大樂鼓吹振作)陞御座(樂止)將軍捲簾尚寳卿以寳置於
案拱衛司鳴鞭司晨報時鷄唱訖諸侍從官由殿西門
出降自西階引班引入起就位立定通班唱某銜指揮
使臣某以下起居贊禮唱鞠躬平身引班引至丹墀拜
位北面立贊禮唱鞠躬拜興拜興平身初鞠躬(樂作)平
身(樂止)贊禮唱指揮使稍前鞠躬指揮使稍前及以下
皆鞠躬贊禮唱聖躬萬福平身復位唱鞠躬拜興拜興
平身初鞠躬(樂作)平身(樂止)通班唱各恭事殿前班侍
從班及諸執事官皆就本位引進引皇太子親王自奉
天門東門入(樂作)陞自東階至丹陛拜位(樂止)引進唱
鞠躬拜興拜興拜興拜興平身初鞠躬(樂作)平身(樂止)
引進引皇太子親王由奉天殿東門入引進立於門外
内贊接引皇太子親王至御座前行禮位(初行樂作至位樂止)内贊
唱跪皇太子親王皆跪皇太子稱賀云長子某欽遇父
皇陛下聖誕之辰謹率諸弟某等敬祝萬歲壽賀訖内
贊唱俯伏興平身皇太子親王皆俯伏興平身内贊引
皇太子親王以次由殿東門出(樂作)引進引復位丹陛
拜位立定(樂止)引進唱鞠躬拜興拜興拜興拜興平身
皇太子親王以次降自東階(樂作)至文樓(樂止)司辰再
報時訖通班具丞相銜臣某以下起居引班唱鞠躬平
身引班引入丹墀拜位(初行樂作至位樂止)知班唱班齊贊禮唱
鞠躬(樂作)拜興拜興拜興拜興平身(樂止)引班引丞相詣
西階陞(樂作)至殿西門(樂止)引班立候於階下捧表官
詣案前捧表及宣表官宣表目官展表官立於殿西門外
内贊接引丞相至御座前内贊唱跪通贊唱衆官皆跪
丞相奏稱具官臣某欽遇皇帝陛下聖誕之辰謹率文
武官僚敬祝萬歲壽賀訖内贊唱俯伏興平身贊禮唱
衆官皆俯伏興平身初俯伏(樂作)平身(樂止)内贊引丞
相由殿西門出降至西階引班引復位丞相初出殿西
門(樂作)復位(樂止)捧表等官由殿西門入内贊唱進表
捧表官跪進受表官跪于案東受表置於案退復位捧
表官興退於殿西内贊唱宣表宣表目官詣案前取表
目及表跪宣于御座之西展表官同跪展宣表目訖展
表目官一人以表目復于案退立于西宣表目官俯伏
興宣表官宣于御座之西展表官跪同展宣訖展表一
人以表復于案宣表官俯伏興同捧表展表官以次出
還本位贊禮唱鞠躬(樂作)拜興拜興拜興拜興平身(樂)
(止)贊禮唱搢笏鞠躬三舞蹈唱跪唱山呼各官拱手加
額曰萬歲又唱山呼各官拱手加額曰萬歲贊禮再唱
山呼各官又拱手加額曰萬萬歲(凡呼萬歲樂工軍校應聲呼之)出笏
俯伏興拜興拜興拜興拜興平身初俯伏(樂作)平身(樂止)
侍儀奏禮畢鳴鞭皇帝興(樂作)警蹕侍從導引至謹身殿
(樂止)舍人舉表案出引班各引文武百官以次出
宴會儀注
奉天殿大朝賀畢錫宴于謹身殿拱衛司於殿廷左右
設黃麾仗及擎執如奉天殿受朝之儀内使監光禄寺
陳設御座又設皇太子座於御座東偏西向稍南設諸
王座以次而南皆西向又於御座西偏設諸王座與東
偏諸王相對以次而南皆東向殿内左右第一行第二
行設文武一品二品官座以北為上東西相向左第三
行及後行設三品文官座以北為上皆西向右第三行
及後行設三品武官座以北為上皆東向又於東廡下
設四品以下至九品文官座以北為上西廡下設四品
以下至九品武官座以北為上和聲郎於殿之南楹陳
大樂細樂及諸舞隊光禄寺設御酒罇於殿之南楹皇
太子親王文武三品以上官酒罇於殿門左右御位司
壺二人尚酒尚食二人東偏皇太子親王司壺一人奉
酒奉食二人西偏親王司壺一人奉酒奉食二人文武
官左右第一行各司壺四人兼供酒供食文武官左右
第二行各司壺四人兼供酒供食文武官左右第三行
及後行各行用司壺四人兼供酒供食東西廡各間光
禄寺置酒罇司壺一人供酒供食二人光禄寺陳御食
案及皇太子親王食案於殿中殿上左右文武官食案
東西廡文武官食案各設於本位前將宴諸執事各供
事舍人引文武百官常服侍立於殿門之左右引進引
皇太子親王常服侍立於殿内之左右侍儀導引皇帝
常服陞御座鼓吹振作鳴鞭(樂止)皇太子親王各就座
位丞相率禮部尚書光禄卿舉御食案進于御前禮部
侍郎光禄少卿轝食案各進于皇太子親王之前丞相
捧壽花進於御前禮部尚書工部尚書分進壽花於皇
太子親王之前文武百官各就座位禮部工部官及諸
執事人分進壽花於文武百官訖内使監令於御前斟
酒次司壺於皇太子親王及文武百官前各斟酒(細樂)
(作)和聲郎北面立舉手唱上酒飲畢(樂止)内使監令於
御前進食供食者於皇太子親王文武百官前各供食
(大樂作)和聲郎北面舉手唱上食食畢(樂止)凡酒七行
間進食五次上酒上食樂作樂止並如上儀惟酒第五
行及七行雜呈諸隊舞宴畢皇帝興(大樂作)皇太子親
王侍從還宫(樂止)文武百官以次出
午門開讀赦書儀注(開詔同)
前期翰林院官承旨草赦奏聞訖前一日禮部告百官
於皇城守宿至日鳴鍾後具朝服行禮内使監設御座
香案於奉天殿尚寳司設寳案於御座之南用寳案於
赦書案之東侍儀司設宣讀案于午門外之東西向龍
亭香案於北正中百官拜位于香案之南文官位於道
上之東每等異位重行以西為上武官位於道上之西
每等異位重行以東為上知班二人位於文武官拜位
之北東西相向贊禮通贊二人位於知班之北通贊在
西贊禮在東相向宣讀官位於宣讀案之北西向展讀
官二人位於宣讀官之南西向樂工設樂於丹墀中之
南及文武官拜位之南俱北向將軍二人位於殿上簾
前東西相向將軍六人位於奉天殿門之左右分東西
相向又將軍六人位於奉天門之左右東西相向是日
金吾衛於午門外陳設甲士軍仗東西相向拱衛司設
儀仗於丹陛之東西和聲郎陳樂於丹陛之南及金水
橋伺候迎引金吾衛擊鼓初嚴禮部官捧赦書入置於
寳案上舍人催百官具朝服執事者各入就位導駕官
侍從官入迎車駕擊鼓次嚴引班舍人引文武百官各
序立於宣讀案之南東西相向擊鼓三嚴引班引百官
就拜位侍儀奏外辦上位具皮弁服陞御座(大樂作)捲
簾鳴鞭訖(樂止)禮部官捧赦書於用寳案前尚寳跪奏赦
書用寳興開讀用訖禮部官同中書省左丞用黃銷金
袱褁赦書禮部官奏捧赦于午門外開讀興左丞又以
黃袱承赦捧由殿中門出(大樂作)拱衛司擎黃蓋遮護
降自中階由奉天中門出金水橋(樂作)前迎出午門外
禮部官接赦書置于龍亭大樂陳於文武官拜位後(樂)
(止)知班唱班齊贊禮唱鞠躬(樂作)拜興拜興拜興拜興
平身(樂止)通贊唱宣讀宣讀官展讀官陞案禮部官捧
赦書授宣讀官宣讀官跪受赦書贊禮唱衆官皆跪展
讀官對展宣讀官宣讀訖以赦書授禮部官禮部官捧
赦書置于龍亭贊禮唱俯伏興(樂作)拜興拜興拜興拜
興平身(樂止)贊禮唱搢笏鞠躬三舞蹈唱跪唱山呼各
官拱手加額曰萬歲贊禮又唱山呼各官拱手加額曰
萬歲贊禮又唱再山呼各官拱手加額曰萬萬歲(凡呼萬歲)
(樂工軍校擊鼓應聲呼之)出笏俯伏興(樂作)拜興拜興拜興拜興平
身(樂止)禮畢引進入報侍儀奏禮畢上位興(樂作)鳴鞭
還宫(樂止)百官仍具公服送赦書至中書省頒授使者
行
諸王來朝儀注
前期内使監官陳御座香案於奉天殿中如常儀設諸
王次于奉天門東耳房内尚寳司設寳案于御座前侍
儀司設諸王拜位於丹陛上及御座前王府官拜位於
丹墀南内道上之東西文官依品從侍立位於文樓之
北西向北上武官依品從侍立位於武樓之北東向北
上殿前班指揮司官三員位于陛上東向光禄司官三
員位于陛上西向侍從班起居注殿中侍御史侍儀使
尚寳卿位于殿上西向指揮司懸刀武官位于殿上東
向拱衛司官位于奉天殿門之左右東西相向典牧所
官位於仗馬之前東西相向宿衛鎮撫位于丹陛東西
階下東西相向護衛百戸二十四員於宿衛鎮撫之南
稍後東西相向護衛千戶八員於殿東西門之左右東
西相向贊禮二人位於陛上王拜位之北東西相向内
贊二人位於殿上東西相向典儀二人位於丹陛上之
南東西相向知班二人位於王府官拜位之北東西相
向承傳二人位於知班之北東西相向鳴鞭四人位於
丹陛上之南北向天武將軍四人位於丹陛上之四隅東
西相向將軍二人於殿上簾前東西相向將軍六人於
奉天殿門之左右東西相向將軍六人於奉天殿門之
左右東西相向是日金吾衛陳設甲士於午門外之東西
列旗仗於奉天門外之東西拱衛司陳儀仗於丹陛上
及丹墀之東西陳五輅於丹陛之南典牧所陳仗馬於
文武樓之南東西相向陳虎豹於奉天門外和聲郎陳
樂於丹墀王府官拜位之南擊鼓初嚴催班舍人催文
武官各具公服擊鼓次嚴引班引文武百官依品從齊
班於午門外以北為上東西相向殿前班指揮光禄卿
各依品從序立於侍立位通班贊禮典儀内贊宿衛鎮
撫護衛鳴鞭殿内外將軍各執事人俱入就位諸侍衛
官各服其器服及尚寳卿侍從官入詣謹身殿奉迎擊
鼓三嚴引班引文官由午門西門東畔金水東橋奉天
東門入就侍立位武官由午門西門西畔金水西橋奉
天西門入就侍立位侍儀版奏外辦御用監令奏請服
皮弁服上位御輿以出尚寳卿捧寳及侍儀侍衛導從
警蹕並如常儀皇帝將出仗動(大樂鼓吹振作)陞御座(樂止)將
軍捲簾尚寳卿以寳置于案拱衛司鳴鞭司辰郎報時
雞唱訖引禮引王具衮冕由東門入東陛陞丹陛位引
禮引王府官入就丹墀位立定贊禮唱鞠躬(樂作)拜興
拜興拜興拜興平身承傳唱鞠躬拜興拜興拜興拜興
平身(樂止)引禮引王詣奉天殿東門入(樂作)引禮立伺
于門外内贊接引王至御座前行禮位(樂止)内贊唱跪
王與王府官皆跪王稱第幾子某王某兹遇孟春(四時隨時)
(改易)入覲欽詣父皇陛下朝拜内贊唱俯伏興平身承傳
唱俯伏興平身王與王府官皆俯伏興平身内贊引王
由東門出(樂作)引禮引復丹陛拜位(樂止)贊禮唱鞠躬
(樂作)拜興拜興拜興拜興平身承傳唱鞠躬拜興拜興
拜興拜興平身王與王府官皆鞠躬拜興拜興拜興拜
興平身(樂止)贊禮贊禮畢侍儀奏禮畢上位興(樂作)警
蹕侍從導引至謹身殿引禮導王出(樂止)引班引王府
官及百官以次出
明集禮卷十七
