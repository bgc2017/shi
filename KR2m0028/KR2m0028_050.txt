明集禮卷五十
樂
雅樂二
樂圖
絲之屬
其制長三尺六寸六分象朞之日廣六寸象六合絃
有五象五行腰廣四寸象四時前後廣狹象尊卑上
圓下方象天地徽有十三象十二律餘一象閏小琴
五絃中琴十絃大琴二十絃
琴或謂伏羲作或謂神農作或謂五絃作於舜七絃
作於周文武宋始制二絃又制十二絃以象十二律
太宗加為九絃
伏羲作五十絃為大瑟黃帝破為二十五絃為中瑟
十五絃為小瑟五絃為次小瑟或謂朱襄氏使士達
作或謂神農作
匏之屬
禮記曰女媧氏之笙簧說文曰正月之音物生故謂
之笙十三簧列管匏中施簧管端宫管在中央三十
六簧曰竽宫管在左傍十九簧至十三簧曰笙大笙
謂之簧小笙謂之和爾雅笙十九簧曰巢十三簧曰
和
竽亦笙也今之笙竽以木代匏而漆殊愈於匏
竹之屬
世本曰舜所造其形參差似鳳翼長二尺爾雅編二
十二管長一尺四寸曰䇾長尺二寸曰巢
舜作十管韶簫長尺有二寸
爾雅曰長尺圍寸併漆之有底說文曰管如篪六孔
周禮孤竹之管是也
周官笙師掌教吹籥簫篪篴管五者皆出於笙師所
教無非竹音之雅樂也
世本云暴辛公造爾雅曰大篪謂之沂(音銀)篪以竹為
之長尺四寸圍三寸一孔上出寸三分名曰翹橫吹
之小者尺二寸
木之屬
周官小師掌教播鼗柷敔柷如漆桶方二尺四寸深
一尺八寸中有椎柄連底旁開孔内手於中擊之以
舉樂敔狀類伏虎背上有二十七齟齬碎竹以擊其
首而逆戞之以止樂
周官梓人為筍簴飾以臝屬臝有力聲大而宏於鍾
宜故為鍾簴磬簴飾以羽屬羽無力聲清而遠於磬
宜故以為磬簴筍橫木兩端刻龍蛇鱗物之形
大枝也飾筍為懸捷業如鋸齒
樅也上飾刻畫之為重牙業之上齒
樹羽置羽也置之筍簴之上
畫繪為翣戴以璧垂五彩羽於下樹於筍之角上
樂舞
樂舞之數天子八佾諸侯六佾大夫四佾士二佾即八
佾而考之文舞六十四人左執籥右秉翟武舞亦六十
四人左執干右執戚按周禮大司樂以樂舞教國子舞
雲門大卷大咸大韶大夏大濩大武舞雲門以祀天神
舞咸池以祭地祗舞大韶以祀四望舞大夏以祭山川
舞大濩以享先妣舞大武以享先祖此六代之樂舞也
内則十三舞勺成童舞象乃周公所作之樂舞也帗舞
羽舞皇舞旄舞干舞人舞乃周禮教國子之六舞也三
代而下秦併六國六代之樂惟韶存焉又改大武為五
行漢制高廟奏武德文始五行之舞又有四時舞文始
者本韶舞也五行者本周舞也武德者高帝所作四時
者文帝所作惠帝采武德為昭德舞宣帝采昭德為盛
德舞光武增廣郊祀奏雲翹育命之舞魏武帝舞師馮
肅曉知先代諸舞文帝改巴渝舞為昭武舞雲翹為鳳
翔舞育命為靈應舞武德為武頌舞文始為大韶舞五
行為大武舞晉武帝使郭夏造正德大豫二舞又改魏
昭武為宣武之舞羽籥舞為宣文之舞宋武帝又改為
前舞後舞梁又改文舞為大觀武舞為大壯周武帝造
山雲之舞唐太宗制文舞為九功舞武舞為七德舞宋
太祖改周崇德舞為文德舞象成舞為武功舞元郊祀
則奏崇德之舞定功之舞太廟則奏武定文綏之舞内
平外成之舞此歷代樂舞更改損益名雖不同其實不
越文武二舞而已國朝平定天下凡郊祀社稷先農太
廟皆奏武功之舞文德之舞所以象成名德而兼備文
武者也
舞器圖
夫舞者既陳則以器授之此舞器所由作也天子八佾
則有文武二舞文舞者執纛執籥執翟武舞則執旌執
干執戚又曰戈曰弓矢曰鷺曰翿曰麾節樂之器有相
有應有牘有雅又有金鐃金鉦金錞單頭鐸雙頭鐸之
類其制詳見于圖
帗舞
周官樂師教國子六舞有帗舞帗者祓也社稷百物
之神皆為民祓除以故帗舞帗舞者全羽羽舞者析
羽
羽舞
周官舞師掌教羽舞帥而舞四方之祭祀籥師教國
子舞羽吹籥祭祀則鼔羽籥之舞羽舞翟羽可用為
儀執之以舞所以為蔽翼也
皇舞
周官舞師掌教皇舞帥而舞旱暵之事樂師掌教國
子小舞皇隂類也旱暵欲達隂中之陽故以皇舞
旄舞
葛天氏之樂三人操氂牛尾而歌八闋則旄者乃氂
牛之尾
干舞
郊特牲曰朱干設錫冕而舞大武祭統曰及舞君執
干戚就舞位則干者自衛之兵非伐人之器用之以
舞示有武事也祭山川用之者以其有阻固捍蔽之
功
舞以干戚羽旄為飾手舞足蹈為容樂記樂師均以
人之手舞終焉
戚
禮曰朱干玉戚以舞大武干盾也所以自蔽戚斧也
所以待敵朱干白金以飾其背戚剥玉以飾其柄
籥
周官籥師祭祀鼓羽籥之舞籥所以為聲翟所以為
容
翟
翟為五雉之一取其毳羽以秉之詩曰右手秉翟
纛羽葆幢
爾雅曰翿纛也郭璞以為今之有羽葆幢舞者所建
以為容也
旌夏
旌夏大旌也舞者行列以大旌表識之大射禮舉旌
以宫偃旌以商
節
爾雅和樂謂之節樂之聲有鼓以節之舞之容有節
以節之先代之舞有執節二人
麾
周禮巾車掌木路建大麾以田以封蕃國書曰用秉
白旄以麾周所建也後世協律郎執之以令樂工其
制高七尺干飾以龍首綴纁帛畫升龍於其上樂作
則舉之止則偃之堂上則立于西階堂下則列於樂
懸之前
八音以鼓為君以相為臣是相為鼓其狀如鼙韋表
糠裏以漆&KR0932;局承而擊之所以輔樂樂記曰治亂以
相諸家樂圖多以相為節相以輔樂亦以節舞
應猶鷹之應物其獲也小故小鼓謂之應以應大鼔
所倡之聲小舂謂之應以應大舂所應之節
牘
牘以竹為之長者七尺短者三尺所以節樂也周官
笙師掌之
雅
周官笙師掌教雅以教祴夏狀似漆桶而弇口大二
圍長五尺六寸以羊韋鞔之旁有兩紐䟽畫武舞工
人所執以節舞
金鉦
如銅槃縣而擊之以節樂
如火斗有柄以銅為匡䟽其上如鈴中有丸執其柄
而搖之其聲譊譊然以止鼓
明集禮卷五十
