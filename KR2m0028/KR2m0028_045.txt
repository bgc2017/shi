明集禮卷四十五
鹵簿
總叙
鹵簿之制兆於秦而其名則始於漢或曰鹵者大盾也
以大盾領一部之人故曰鹵部或曰凡兵衛以甲盾居
外為導從捍蔽其先後皆著之簿籍故曰鹵簿按三輔
黃圖天子出車駕次第謂之鹵簿而唐制四品以上皆
給鹵簿則鹵簿者君臣皆得通稱也五代之亂圖典失
墜宋王欽若為鹵簿記宋綬蔡攸等因之而其制始詳
元曾巽申復為鹵簿圖雖間有增損而俱無大異國朝
嘗詔禮官鹵簿彌文務從省節蓋尚質去奢之意也今
考秦漢以來制度為鹵簿篇國朝儀物則備著于圖云
秦
古者諸侯貳車九乘秦滅九國兼其車服故大駕屬車
八十一乘法駕半之左右分行其車皆皂蓋赤裏木轓
輜戈矛弩箙尚書御史所載最後一乘懸豹尾豹尾以
前為省中
漢
天子出車駕次第謂之鹵簿有大駕法駕小駕大駕公
卿奉引大將軍驂乘太僕御屬車八十一乘作三行備
千乘萬騎祀天則備之法駕京兆尹奉引侍中驂乘奉
車郎御屬車三十六乘小駕比法駕減半
東漢
大駕公卿奉引屬車八十一乘希用法駕河南尹執金
吾洛陽令奉引侍中驂乘奉車郎御屬車三十六乘前
驅九斿雲䍐鳳凰闟戟皮軒鸞旗後有金鉦黃鉞黃門
鼓車祠天用之小駕比法駕減半祠宗廟用之凡每出
並太僕奉駕上鹵簿中常侍小黃門副尚書主者郎令
史副侍御史蘭臺令史副皆執注以督整車騎謂之護
駕
後魏
大駕設五輅建太常屬車八十一乘平城令代尹司隷
校尉丞相奉引太尉陪乘太僕卿從輕車介士千乘萬
騎魚麗鴈行前驅皮軒闟戟芝蓋雲䍐指南後殿豹尾
鳴笳唱止不作鼓吹軍戎大祠則設之法駕車三十六
乘平城令代尹太尉奉引侍中陪乘奉車都尉御巡狩
小祠則設之小駕屬車十二乘平城令太尉奉引常侍
陪乘奉車即御游宴離宫則設之後又改大駕魚麗鴈
行更為方陳鹵簿列步騎内外為四重列標建旌更門
四達五色車旌各處其方諸王導從在鉀騎内公在幢
内侯在步矟内子在刀盾内五品朝臣在乘輿前兩箱
官卑者先列王公侯子車旆麾蓋信幡及散官褠服一
皆純黑
唐
大駕鹵簿導駕六引先萬年縣令次京兆牧次太常卿
次司徒次御史大夫次兵部尚書並正道威儀各乘輅
其鹵簿各依本品給之次清游隊白澤旗二分左右各
一人執二人引二人夾金吾折衝二人各領四十騎戎
服分左右次金吾大將軍二人分左右各二人執䂍矟
騎從檢校龍旗以前次金吾果毅二人領虞候佽飛四
十八騎夾道單行分左右引導黃麾仗次外鐡甲佽飛
二十四騎並行分左右廂各六重導引步甲隊次朱雀
旗一騎執二騎引二騎夾金吾折衝都尉一人領四十
人執横刀矟弩弓箭騎從次龍旗十二各一騎執並戎
服被大袍横行正道每一旗前二人騎為二重引前每
旗後亦二人護後副竿二分左右又金吾果毅二人騎
領次指南車次記里鼓車次白鷺旗車次辟惡車次皮
軒車並駕四馬駕士各十四人匠一人次引駕十二重
重二人並行正道騎帶横刀自皮軒車後均布至細仗
前弓箭相間金吾果毅一人檢校次鼓吹令二人次棡
鼓十二面金鉦十二面次大鼓百二十面次長鳴百二十
具次鐃鼓十二面歌簫笳各二十四次横吹百二十具
節鼓二面笛簫篳篥笳桃皮篳篥各二十四次棡鼓十
二面金鉦十二面次小鼓百二十面次中鳴百二十具
次羽葆鼓十二面歌簫笳各二十四自前棡鼓以下工
人皆有副並騎分左右横行每鼓皆二人夾每隊皆有
主帥五人以統領次殿中侍御史二人次黃麾一人執
二人騎夾次太史令一人次相風&KR1221;&KR1221;士八人次棡鼓
金鉦各一司辰一人典事一人刻漏生四人分左右次
行漏輿行正道匠一人&KR1221;士四十人次鈒戟前隊左右
武衞果毅各一人騎騎分左右次天色繡幡一次金節
十二次䍐罼各一左䍐右罼次朱雀幢一次左青龍幢
右白虎幢各一次導蓋一又次稱長一次鈒戟各百四
十四人分左右次左右衞將軍各一次御馬二十四疋分
左右次尚乘奉御二人分左右次左青龍旗右白虎旗
各一左右衞果毅各一人各領三十五人騎分左右次
通事舍人八人騎分左右次侍御史二人次御史二人
次御史中丞二人次御史二人次拾遺二人次補闕二
人並騎分左右次起居即一人在左次起居舍人一人
在右次諫議大夫二人在右次給事二人在左次黃門
侍郎二人在左次中書侍郎二人在右次左散騎常侍
二人在左次右散騎常侍二人在右次侍中二人在左
次中書令二人在右自通事舍人以下皆一人步從次
香蹬一次左右衞將軍各一人分左右次班劍儀刀左
右廂各十二行次左右衞郎將各一人領散手翊衞三
十人横刀騎在副仗矟翊衞内次左右驍衞郎將各一
人各領翊衞二十八人甲騎具裝執副仗矟在散手外
均布曲折至後門次左右衞供奉中郎將四人領親勲
翊衞四十八人帶横刀騎分左右在三衞仗内次玉輅
青質玉飾駕青駠六祭祀納后則乘之大僕卿御駕士
四十一人千牛將軍一人陪乘次左右衞大將軍各一
人夾玉輅次千牛將軍一人中郎將二人分左右次千
牛備身分左右騎在玉輅後次御馬二疋次左右監門
校尉各一人在後門内檢校次牙門旗二人執四人夾
次左右監門校尉各十二人騎監當後門十二行仗頭
各一人次左右驍衞翊衞各三隊每隊三十五人並帶
矟弩箭横刀相間前第一隊各大將軍領執鳳旗第二
隊各將軍一人領執飛黃旗第三隊各郎將一人領執
吉利旗次左右衞夾轂廂各六隊隊三十人每隊各折
衝一人果毅一人檢校次大繖二在牙門後次孔雀扇
各四分左右次腰&KR1221;一次小團扇四次方扇十二次花
蓋次大輦一尚輦奉御二人殿中少監一人騎從次諸
司侍奉官二人分左右次御馬二十四疋分左右次尚
乘直長二人分左右次大繖二孔雀扇八夾繖次小扇
十二次朱畫團扇十二次花蓋次睥睨十二次玄武幢
一次絳麾二次細矟十二次後黃麾一次殿中侍御史
二人騎分左右次大角百二十具以金吾果毅一人領
横行十重次後部鼓吹羽葆鼓十二面工人十二歌簫
笳各工人二十四次鐃鼓十二面工人各十二歌簫笳
各工人二十四次小横吹百二十具工人百二十笛簫
篳篥笳桃皮篳篥各工人二十四次芳亭輦一主輦二
百人次小輦一主輦六十人次小&KR1221;一奉&KR1221;十二人次
尚&KR1221;直長二人分左右次左右武衛五牛旗&KR1221;五黃牛
旗處内赤青在右白黑在左各八人執左右威衞隊正
各一人檢校次乘黃令一人丞二人騎分左右檢校玉
輅等次金輅赤質以金飾駕赤駵六鄉射凱還飲至則
乘之次象輅黃質以象飾駕黃駵六行道則供之次革
輅白質鞔以革巡狩臨兵事則乘之次木輅黑質各駕
士三十二人次五副輅各駕四馬駕士各二十八人次
耕根車青質蓋三重駕六馬耕籍則乘之駕士三十二
人次安車金飾駕四馬臨幸則乘之次四望車金飾駕
四馬拜陵臨幸則乘之駕士各二十四人次羊車駕果
下馬二小吏十四人次屬車十二駕牛駕士各八人次
門下中書省秘書省殿中等局官各一人並騎分左右
次黃鉞車駕二馬駕士十二人次左右威衞折衝都尉
各一人領掩後二百人各執大戟刀楯弓箭及弩各五
十人為一行並横行次左右領軍將軍各一人各二人
執䂍矟步從次前後左右廂步甲隊四十八隊前後各
二十四隊並鍪鎧弓刀楯五色相間隊引各三十八人
次左右廂黃麾仗廂各十二部部各十二行並執弓刀
戟楯及孔雀氅鵝毛氅雞毛氅等行列十人左右領軍
黃麾仗廂各五色綉幡二十口十口引前十口掩後廂
各獨揭鼓十二重每重二人在黃麾仗外次左右衞將
軍各一人驍騎武衛威衛領軍衛大將軍各一人同檢
校黃麾仗次殳仗左右廂各十八人廂别二百五十人
執殳二百五十人執义每殳一义一相間次諸衛馬隊
左右廂各二十四隊從十二旗隊每隊皆折衝果毅一
人檢校前第一隊辟邪旗第二隊應龍旗第三隊玉馬
旗第四隊三角獸旗第五隊黃龍負圖旗第六隊黃鹿
旗第七隊飛麟旗第八隊駃騠旗第九隊鸞旗第十隊
鳳旗第十一隊飛黃旗第十二隊麒麟旗第十三隊角
端旗第十四隊赤熊旗次後第十五隊兕旗第十六隊
太平旗第十七隊犀牛旗第十八隊鵕䴊旗第十九隊
騼䮷旗第二十隊騶牙旗第二十一隊蒼烏旗第二十
二隊白狼旗第二十三隊龍馬旗第二十四隊金牛旗
次玄武隊玄武旗一人執二人引二人夾金吾折衝一
人領五十騎分執矟弩次玄武隊前大戟隊後當正道
執殳仗行内置牙門旗一二人執四人夾騎分左右次
牙門旗左右廂各開五門門二人執四人夾並騎分左
右第一門在左右威衛黑質步甲隊後白質步甲隊前
第二門在左右步甲隊後左右領軍黃麾仗前第三門
在左右領軍黃麾仗後左右驍衛黃麾仗前第四門在
左領軍衛黃麾仗後左右步甲隊前第五門在左右武
衛白質步甲隊後黑質步甲隊前自清游以下諸衛將
軍並平巾幘紫裲襠大口袴錦螣蛇金隠起帶弓箭横
刀中郎將折衝果毅皆平巾幘緋裲襠大口袴錦螣蛇
銀梁金隠起横刀弓箭佽飛執旗人引駕三行並武弁
緋裲襠大口袴供奉並武弁朱衣各一人步從餘文武
官及導駕官並朱衣冠履依品服其工人駕官並絳衣
平巾幘餘並戎服法駕減大駕太常卿司徒兵部尚書
白鷺車辟惡車大輦五副輅安車四望車屬車減四其
清游隊持鈒隊玄武隊皆四分減一諸隊鼓吹三分減
一餘同大駕縣令以後御史大夫以前威儀亦三分減
一小駕又減法駕御史大夫指南車記里鼓車鸞旗車
皮軒車象輅革輅木輅耕根車羊車黃鉞車豹尾車屬
車小輦小&KR1221;諸隊仗及鼓吹各減大駕之半餘同法駕
縣令州牧威儀減半其新製則有苣文旗雲旗刀旗四
神幢長夀幢及左右千牛將軍衣瑞牛文左右衛瑞馬
文左右驍衛大虫文左右武衛瑞鷹文左右威衛豹文
左右領軍白澤文左右金吾辟邪文左右監門獅子文
將軍中郎將皆同
宋
大駕鹵簿象六分左右次六引開封令開封牧大司樂
少傅御史大夫兵部尚書各用本部鹵簿次金吾纛矟
左右皂纛各六執托各一人紤四人押衙四人並騎䂍
矟八執各一人本衛上將軍各四人本衛大將軍二人
並騎䂍矟四夾大將軍執各一人夾二人並騎(法駕䂍矟減二)
(本衛上將軍各減二人)次朱雀旗隊並騎金吾衛折衝都尉一人
引隊䂍矟二夾都尉執旗一人引夹各二人(凡仗内引執人數皆)
(准此)弩四弓矢十六矟二十左右金吾衛果毅都尉二人
押隊(法駕弩減二弓矢減六矟減八)次龍旗隊大將軍一員檢校引旗
十二人並騎風伯雨師雷公電母旗各一五星旗五左
右攝提旗二北斗旗一護旗十二人副竿二執人並騎
(法駕引旗護旗人各減四)次指南記里鼓車各一駕馬各四駕士各
三十人白鷺鸞旗崇德皮軒車各一駕士各十八人(法駕)
(無白鷺崇德車)次金吾引駕騎本衛果毅都尉二人儀刀弩弓
矢矟各八(法駕儀刀弩弓矢矟各減二)次大晟府前部鼓吹令二人
府吏二人管押指揮使二人棡鼓金鉦各十二帥兵官
八人領大鼓一百二十帥兵官二十人領長鳴一百二
十帥兵官六人領鐃鼓十二帥兵官四人領歌工拱辰
管簫笳各二十四大横吹一百二十帥兵官十人領節
鼓二笛簫各二十四棡鼓金鉦各十二帥兵官四人領
小鼓中鳴各一百二十帥兵官八人領羽葆鼓十二帥
兵官四人領歌工拱辰管簫笳各二十四(法駕前後棡鼓金鉦各減)
(四大鼓減四十長鳴減四十鐃鼓減四拱辰管後簫笳各減八大横吹減四十節鼓後笛簫篳篥笳桃皮蓽篥)
(各減八小鼓中鳴各減四十羽葆鼓減四最後簫笳各減八帥兵共減十八人)次太史相風行
漏等輿太史令及令史各一人並騎相風烏輿一輿士
四人交龍鉦鼓各一輿士各六人司辰典士各一人並
騎漏刻生四人鼓樓鐘樓行漏輿各一輿士各一百人
太史正一人清道二人十二神輿一輿士十四人(法駕行漏)
(輿一輿士減四十人神輿一輿士多大駕二人)次持級前隊左右武衛果毅都
尉二人引隊左右武衛校尉二人絳引幡一紤二人左
右有金節十二執人並騎䍐罼各一朱雀幢及導蓋青
龍白虎幢各一义三執人並騎稱長一人鈒戟二百八
十人左右武衛將軍二人檢校左右武衛校尉四人押
隊(法駕金節減四鈒戟減七十二)次黃麾幡一執一人騎紤二人(法駕前有)
(殿中侍御史二員)次六軍儀仗左右神武軍左右羽林軍左右
龍武軍各有統軍二員都頭二員羽林又有節級二人
押仗本軍旗各一排闌旗各二十吏兵力士旗各五掩
尾天馬旗二羽林有赤豹黃熊旗龍武有龍武龍君虎
君旗各一白&KR0008;槍五十哥舒棒十蹬杖八(法駕神武軍減排闌旗十)
(羽林龍武軍各減四吏兵力士旗減一)次引駕旗一天王旗二排仗通直
官二人押旗十二辰旗各一(法駕同)次龍墀旗天下太平
旗一排仗大將二人夾騎五方龍旗各一金鸞金鳳旗
各一獅子旗二君王萬歲旗一日月旗各一(法駕減鸞鳳獅子旗)
次御馬二十四控馬每疋天武二人御馬直二人為十
二重(法駕減八為第八重)次中道隊大將軍一員檢校(法駕同)次日
月合壁旗一苣文旗二五星連珠旗一祥雲旗二長夀
幢一次金吾細仗青龍白虎旗各一五岳神旗五方神
旗五方龍旗五方鳳旗各五以上執各一人紤各三人
(法駕五方龍旗鳳旗各減二)次八寳鎮國神寳皇帝之寳皇帝行寳
皇帝信寳在左受命寳天子之寳天子行寳天子信寳
在右為四重香案八各以二列於寳輿之前碧襴三十
四人符寳郎行於碧襴之間(法駕減碧襴八人)次方繖二大雉
尾扇四夾(執繖扇各一人以下准此)次金吾四色官六人押仗二人
(法駕減押仗)次金甲二人次太僕寺進馬四人並騎次引駕
千牛衛上將軍一員千牛一人中郎將二人並騎珂馬
千牛二人並騎次長史二人並騎次金吾引駕官四人
並騎次導駕官執政以上從六人待制諫議防禦使以
上五人監察御史諸衛將軍以上四人次繖扇輿輦大
繖二中雉尾扇四夾腰輿一小雉尾扇四夾應奉人員
一名十將或將虞候節級二人長行十六人排列官二
人中雉尾扇十二華蓋二執各二人香鐙一執擎八人
小輿一應奉人二十四人逍遥子一應奉人十將將虞
候節級共九人長行二十六人平輦一應奉人員七人
(法駕排列官後中雉尾扇減四)次駕前東第五班開道旗一皂纛十二
引駕六十二人鈞容直三百人(引駕回作樂)五方色龍旗五
門旗四十御龍四直步執門旗六十天武駕頭下一十
二人茶酒班執從物一十一人御龍仗劎六人天武把
行門八人麋旗一殿前班擊鞭一十人簇輦龍旗八日
月麟鳳旗四赤青白黑龍旗各一御龍直四十人踏路
馬二夾輅大將軍二人進輅職掌二員部押二人教馬
官二員(法駕同)皇帝乘玉輅駕青馬駕士一百二十八人
扶鸞八人骨朵直一百三十四人行門三十五人分左
右陪乘將軍二員(法駕同)次奉宸隊御龍直左廂骨朵直
右廂弓箭直弩直御龍四直並以逐班直所管人數列
為五重天武骨朵大劎三百一十人次駕後東第五班
大黃旗一鈞容直三十一人扇筤下天武二十人茶酒
班簇輦三十一人拈箭班三十三人(法駕同)次副玉輅一
駕青馬六駕士四十人(法駕無)次大輦一掌輦四人應奉
人員十二人十將將虞候節級共一十人長行三百五
十五人尚輦奉御二人殿中少監供奉職官二員令史
四人書令史四人(法駕同)次太僕卿御馬二十四為十二
重(法駕減八為八重)次持級後隊左右武衛旅師二人(法駕同)次
重輪旗二大繖二大雉尾扇四小雉尾扇朱團扇各十
二華蓋二义二睥睨十二御刀六真武幢一絳麾二义
一細矟十二(法駕小雉尾扇朱團睥睨矟各減四華蓋一御刀減二)次左右金吾
衛果毅都尉二人並騎總領大角一百二十(法駕減四十)次
大晟府後部鼓吹丞二人典事四人管轄指揮使一人
羽葆鼓十二帥兵官四人領歌工拱辰管簫笳各二十
四帥兵官二人領鐃鼓十二帥兵官四人領歌工簫笳
各二十四横吹一百二十帥兵官八人領笛簫篳篥笳
桃皮篳篥各二十四(法駕羽葆鼓減四簫笳笛篥桃皮篳篥各減八鐃鼓減四小横吹減)
(四十帥兵官並減二人)次黃麾一執紤人數同前部(法駕亦同有殿中侍御史)
(二員在黃麾前)次芳亭輦一奉輦六十人鳳輦一奉輦五十人
次金象革木四輅各有副輅金輅踏路赤馬二正副各
駕赤馬六駕士六十人餘輅正副駕馬數同而色異象
輅以赭白革路以騧木路以黑駕士各四十人(法駕前副路)
耕根車一駕青馬六駕士四十人(法駕同)進賢車一駕士
二十四人明遠車一駕士四人(法駕同)次属車十二乘每
乘駕牛三駕士十人(法駕減四乘)次門下中書秘書殿中四
省局官員各二員(法駕同)次黃鉞車豹尾車各一各駕赤
馬二駕士十五人(法駕除進賢明遠車外並同)次掩後隊左右威衛
折衝都尉二人領隊大戟刀盾弓矢矟各五十(法駕各減十六)
次金武隊金吾衛折衝都尉一名䂍矟二僊童旗一螣
蛇神龜旗各一矟二十五弓矢二十弩五(法駕矟減六弓矢減一)
大駕外仗清游隊次第六引外仗白澤旗二左右金吾
衛折衝都尉二人弩八弓矢三十二矟四十(法駕次第三引外弩)
(減二弓矢減八矟減一)次左右金吾各十六騎帥兵官二人弩八
弓矢矟各十二(法駕金吾騎及弓矢矟各減四)次佽飛隊左右金吾衛
果毅都尉二人分領並騎虞候佽飛四十八人並騎鐵
甲佽飛二十四人並甲騎(法駕前減十八人其後亦減八人)次前隊殳
仗左右領軍衛將軍二人檢校並騎䂍矟四殳义分五
隊第一一百六十人第二八十人第三一百人第四第
五各八十人逐隊有帥兵官左右領軍衛左右威衛左
右武衛左右驍衛左右衛各四人(法駕殳义第一隊減六十第二第三各減)
(三十第四第五各減二十)次後隊殳仗殳义分五隊第一第二八十
人第三一百人第四八十人第五一百六十人帥兵官
左右衛左右驍衛左右武衛左右威衛左右領軍各四
人凡前後隊殳仗前接中道北斗旗後盡鹵簿後隊(法駕)
(殳义第一第二隊各減二十四第三第四各減三十第五減六十)次前部馬隊凡十二
皆以都尉二人分領第一前左右金吾衛折衝領角亢
牛宿旗四弩十弓矢二十矟四十第二氐房女虚宿旗
四第三心危宿旗第四尾室宿旗各二以上四隊各以
左右領軍衛果毅領第五箕壁宿旗第六奎井宿旗各
二各以左右威衛折衝領第七婁鬼宿旗第八胃柳宿
旗第九昴星宿旗各二各以左右武衛果毅領第十畢
張宿旗第十一觜翼宿旗第十二參軫宿旗各二各以
左右驍衛折衝領弩弓矢矟人數同第一隊(法駕分二十八宿旗)
(為十隊逐隊弩減四弓矢減六矟減二十)次步甲前隊凡十二左右領軍衛
將軍二人檢校並騎䂍矟四逐隊皆有都尉二人分領
第一第三各以左右領軍衛第五以左右威衛第七以
左右武衛第九以左右驍衛第十二以左右衛並折衝
第二第四各以左右領軍衛第六以左右威衛第八以
左右武衛第十以左右驍衛第十二以左右衛並果毅
内有鵾貔玉馬三角獸黃麾飛麟駃騠鸞麟馴象玉兔
辟邪等旗各二以序居都尉之後逐隊有弓矢刀楯相
間各六十人居旗之後(法駕止十隊每隊弓矢各減二十)次前部黃鉞
麾仗絳引幡二十下分六部第一第二左右領軍衛第
三左右威衛第四左右武衛第五左右驍衛第六左右
衛諸部各有殿中侍御史兩員本衛大將軍一人檢校
本衛折衝都尉二人分領又各有帥兵官二十人龍頭
竿六重重各二十揭鼓三重重各二儀鍠五色幡小戟
矟各一重重各二十弓矢二重重各二十弓矢二重重
各二十朱綠縢絡盾并刀二重重二十(法駕三五部絳引幡帥兵官龍)
(頭竿幡戟弓矢盾刀矟並減六)次青龍白虎旗各一左右衛果毅都尉
二人分押旗及七十騎弩八矢二十二矟四十(法駕減後騎三)
(十弩減二弓矢減八矟減二十)次班劎儀刀隊並騎左右衛將軍二人
分領次郎將二十四人次左右親衛勲衛各四人每衛
班劎二百二十人諸翊衛左右衛六人領儀刀四百八
人左右驍騎六人領儀刀一百三十六人左右武衛六
左右威衛六左右領軍衛六左右金吾衛六各居隊外
(法駕親勲衛班劍減八十四人翊衛儀刀減一百三十二人增左右驍衛四人劍儀刀九十二人)次親
勲散手驍衛翊衛隊並騎左右衛供奉中郎將四人分
領親勲翊衛四十八人左右衛郎將二人分領散手翊
衛六十人左右驍衛郎將二人分領驍衛翊衛五十六
人(法駕親勲減十六散手驍衛各減二十人)次左右驍衛翊衛三隊並騎各
有二人分領第一本衛大將軍第二本衛將軍第三本
衞郎將花鳳飛黃吉利旗各二分為三隊逐隊弩十弓
矢三十矟四十(法駕減四弓矢矟俱各減半)次夾轂隊凡六逐隊都
尉二人檢校第一第四左右衛折衝第二第三第五第
六並左右衛果毅逐隊刀盾各六十人内第一第四有
寳符旗(法駕各減刀楯二十)次捧日隊逐隊引一人押二人長行
侍殿二十八人旗頭三人槍手五人弓箭手二十人左
右廂天武約欄各一百五十五人(法駕同)次後部黃麾仗
分六部左右衛左右驍衛左右武衛左右威衛左右領
軍衛部内殿中侍御史大將軍都尉帥兵官絳引幡龍
頭竿等並同前部(法駕減第六部絳引幡減六)次步甲後隊凡十二
皆都尉二人分領第一以左右衛第三以左右驍衛第
五以左右武衛第七以左右威衛第九第十一各以左
右領軍衛以上並果毅其第二則以左右衛其第四則
以左右驍衛其第六則以左右武衛第八以左右威衛
第十第十二各以左右領軍衛以上並折衝内有貔鶡
仙鹿金鸚鵡瑞麥孔雀野馬氂牛甘露網子祥光翔鶴
等旗各二序居都尉之後逐隊有弓矢刀楯相間各六
十人居旗之後止十隊次後部馬隊凡十二皆以都尉
二人分領第一第二各左右衛第五第六第七各以左
右領軍衛並折衝第三第四各以左右驍衛第八第九
各以左右威衛並果毅内有角端赤熊兕天下太平馴
犀鵕䴊&KR0008;&KR0008;騶牙蒼烏白狼龍馬金牛等旗各二序居都
尉之後每隊弩十弓矢二十矟四十(法駕止二十隊弩減四弓矢減六矟)
(減十二)以上鹵簿凡門有六中道之門二第一門居日月
合璧旗之後(法駕居龍墀旗之後)第二門居掩後隊之後(法駕同)各
有金吾牙門旗四監門校尉六人左右道之門四第一
居步甲前隊第六隊之後第二居第十二隊之後第三
居夾轂隊之後第四居步甲後隊第六隊之後(法駕同)各
有監門校尉四人小駕減大駕六引及象木革輅五副
輅小輿小輦又減指南記里白鷺鸞旗崇德皮軒耕根
進賢明遠黃鉞豹尾屬車等十一車餘並減大駕之半
其六引服飾䂍矟左右金吾將軍則金銅甲胄披膞解
結錐左右金吾衛仗司則花脚幞頭碧羅襖紫綠羅袍
金銅帶儀刀烏皮履執儀仗者則或幞頭或武弁或平
巾幘或錦帽並鸞鳳抹額錦螣蛇銅革帶或紫緋羅繡
袍或紫紬寬衫或緋紬袍或青羅黃紬銀褐緋皂寸紬
寳相花衫駕前殿前指揮使則細甲方勝練鵲衫綠羅
甲弓箭銀劒蒜瓣朵紅紫羅帶殿前左右班則粉青緋
紫三色大搭纈羅衫長入祗候則合色頭&KR1326;鍍金帽環
青紅二色羅衫殿侍則紫羅印皂鈄搭衫執紅拂扇及
御龍直執從物等人則珠巾方勝鵲衫行門則金銀甲
方勝鵲衫金束帶珠帽銀骨朵内押行門則纏枝花袍
御龍直則黃獅子白獅子衫長門則方勝鵲衫内殿直
以下亦如之殿前指揮使編排禁衛等人則紫羅皂花
衫駕頭筤扇下天武等人則白獅子衫東西班樂人則
紫帽束帶弓箭班則幞頭束帶親從圍子手及行宫殿
門中道左右則帽子鍍金束帶其衫皆以白獅子餘並
方勝練鵲指揮使則以御仙花都虞候則以簇四金鵰
控馬親從則以青蓮錦執燭籠親從則以寳相花從駕
親從則並以白獅子花控御馬人則執七寳百節鞭錦
衫皂紗帽金鍍銀獅帶禁衛班直人等則以緋綠羅紅
盤鵰背子每大祀命大禮禮儀儀仗鹵簿橋道頓遞五
使鹵簿使專掌定字圖排列儀仗使紏督之大禮及餘
使同案閱致齊日巡仗又命殿前大校管勾捧日奉宸
隊及執仗人諸司使副三員同押儀仗别三員編排導
駕凡車輅太僕寺主之輦繖扇御馬殿中省主之纛矟
十六乘引駕細仗牙門金吾主之槍杖六軍主之寳案
門下省主之編漏司天臺主之鼓吹太常鼓吹署主之
旗器名物衣冠幰蓋錦繡等飾朝服法物庫出焉甲弩
弓箭軍器庫出焉戎裝器仗内弓箭庫出焉唯六引導
駕太僕卿千牛將軍殿中侍御史司天監少監府佐僚
佐局官乘黃令大將軍金吾上將軍將軍六統軍並京
朝官諸司使副已下攝事其仗内悉以禁軍諸班直捧
日天武拱聖神勇宣武驍騎驍勝寧朔虎翼充大將軍
將軍以軍主都虞候攝事中郎將郎將都尉以指揮使
副指揮使攝事摠二萬六十一人法駕減太常卿司徒
兵部尚書白鷺車崇德車大輦五副輅進賢車明遠車
又減屬車四餘並三分減一鑾駕又減縣令州牧御史
大夫指南車記里車鸞旗車皮軒車象輅小輅木輅耕
根車羊車黃鉞車豹尾車屬車小輦小輿餘並減半本
名小駕大中祥符元年六月改今名車駕省方還京用
兵部黃麾仗太常鼓吹太僕寺金玉輅殿中省大輦自
餘或用或否其制無定然減於鸞駕
元
崇天鹵簿中道頓逓隊象六飾以金裝蓮座香寳鞍韂
鞦轡罽勒犛牛尾拂䟦塵鉸具導者六人馭者南越軍
六人皆弓花角唐帽緋紽銷金䙆衫鍍束帶烏鞾横列
而前行次駝鼓九飾以鍍金鉸具轡飾罽籠旗鼓纓槍
馭者九人服同馭象者中道相次而行次舍人二人四
品服騎分左右夾駝而行次青衣二人武弁青絁衫青
勒帛青鞾執青杖次清道官四人本品服騎次信幡二
執香者二人引護者四人武弁黃絁生色寳相花袍黃
勒帛黃鞾次騾鼓六飾騾以鍍金鉸具轡罽籠旗鼓纓
槍馭者六人服同馭駝者次告止旛二執者二人引護
者四人武弁緋紽生色寳相花袍紅勒帛紅鞾次傳教
幡二執者二人引護者四人武弁黃紽生色寳相花袍
黃勒帛黃鞾並分左右次橋道頓逓使一人本品服騎
中道舍人清道官橋道頓逓使從者凡七人錦帽紫䙆
衫小銀束帶行縢鞋襪(後凡從者之服一皆同此)次纛矟金吾將軍
二人交角幞頭緋羅繡抹額紫羅繡辟邪裲襠紅錦襯
袍錦螣蛇金帶烏靴横刀佩符騎分左右次弩而騎者
五人錦帽青絁生色寳相花袍銅帶綠雲鞾次矟而騎
者五人錦帽緋絁生色寳相花袍銅帶朱雲鞾次纛一
執者一人夾者四人護者二人皆錦帽紫生色寳相花
袍鍍金帶紫雲靴押導官二人皆騎本品服次馬鼓四
飾如騾鼓馭者四人服同馭騾次佩弓矢而騎者五人
服同執弩者押衙四人騎而佩劒錦帽紫絁生色寳相
花袍鍍金帶雲頭鞾䂍矟四人騎錦帽緋紽生色寳相
花袍銅帶朱鞾控馬八人錦帽紫衫銀帶烏鞾次矟而
騎者五人服佩同執弩者金吾上將軍押纛官從者四
人服同前隊次朱雀隊舍人一人四品服騎而前次朱
雀旗一執者一人引護者四人錦帽緋絁生色鳳花袍
銅帶朱雲鞾皆佩劎而騎護者加弓矢次金吾折衝一
人交角幞頭緋絁繡抹額紫羅繡辟邪裲襠紅錦襯袍
金帶錦螣蛇烏靴横刀佩弓矢而騎帥甲騎凡二十有
五弩五人次弓五人次矟五人次弓五人次矟五人皆
冠甲騎冠朱畫甲青勒甲絛鍍金環白繡汗胯束帶紅
鞾帶弓箭器仗馬皆朱甲具裝珂飾全舍人金吾折衝
從者凡二人服同前隊次十二旗隊舍人一人四品服
騎而前金吾果毅二人交角幞頭緋羅繡抹額紫羅繡
辟邪裲襠紅錦襯袍金帶錦螣蛇烏鞾横刀佩弓矢騎
分左右帥引旗騎士五皆錦帽黃生色寳相花袍銀帶
烏鞾次風伯旗左雨師旗右雷公旗左電母旗右執者
四人騎青甲騎冠綠甲青勒甲絛鍍金環白繡汗胯束
帶青雲鞾馬皆青甲珂飾次五星旗五執者五人甲騎
冠五色畫甲青勒甲絛鍍金環白繡汗胯束帶五色鞾
馬甲如其甲之色珂飾次北斗旗一執者一人甲騎冠
紫畫甲青勒甲絛鍍金環白繡汗胯束帶紫雲鞾馬甲
隨其甲之色珂飾左右攝提旗二執者二人甲騎冠朱
畫甲青勒甲絛鍍金環白繡胯束帶紅雲鞾馬朱甲珂
飾執副竿者二人騎錦帽黃生色寳相花袍銀帶烏靴
執矟而護者五人騎服同執副竿者舍人金吾果毅從
者凡三人服同前隊次門旗隊舍人二人四品服監門
將軍二人皆交角幞頭緋絁繡抹額紫羅繡獅子裲襠
紅錦襯袍金帶烏靴横刀佩弓矢騎馬甲珂飾全次門
旗二執者二人錦帽緋絁生色獅子文袍銅革帶紅雲
鞾劎而騎引護者四人服佩同執人而加弓矢騎次監
門校尉二人騎服佩同監門將軍分左右行次鸞旗一
執者一人引護者四人錦帽五色絁生色瑞鸞花袍束
帶五色雲鞾佩劎護人加弓矢皆騎舍人監門將軍監
門校尉從者凡六人服同前隊次雲和樂雲和署令二
人朝服騎分左右引前行凡十有六人戲竹二排簫四
簫管二龍笛二板二歌工四皆展角花幞頭紫絁生色
雲花袍鍍金帶紫鞾琵琶二十箏十有六箜篌十有六
&KR0793;十有六方響八頭管二十有八龍笛二十有八以上
工百三十有二人皆花幞頭緋絁生色雲花袍鍍金帶
朱鞾次杖鼓三十工人花幞頭黃生色花襖紅生色花
襖紅生色花袍錦臂鞲鍍金帶烏鞾次板八工人服色
同琵琶工人大鼓二工十人服色同杖鼓工人雲和署
令從者二人服同前隊次殿中黃麾隊舍人二人四品
服殿中侍御史二人本品服皆騎次黃麾一執者一人
夾者二人騎武弁緋絁生色寳相花袍紅勒帛紅雲鞾
舍人殿中侍御史從者凡四人服同前隊次太史鉦鼓
隊太史一人本品服騎引交龍棡鼓左金鉦右舁四人
工二人皆武弁緋絁生色寳相花袍紅勒帛紅鞾次司
辰郎一人左典事一人右並四品服騎太史司辰郎典
事從者三人服同前隊次武衛鈒戟隊武衛將軍一人
交角幞頭緋羅繡抹額紫羅繡瑞鷹裲襠紅錦襯袍錦
螣蛇金帶横刀騎領五色繡旛一金節八䍐右罼左朱
雀青龍白虎幢三横布導蓋一中道义四武衛果毅二
人服佩同武衛將軍鈒二十戟二十徒五十有九人武
弁緋絁生色寳相花袍紅勒帛紅鞾武衛將軍武衛果
毅從者凡三人服同前隊次龍墀旗隊舍人二人四品
服中郎將二人服佩同鈒戟隊武衛將軍騎分左右帥
騎士凡二十有四人執旗者八人天下太平旗中道中
岳帝旗左中央神旗右次日旗左月旗右次祥雲旗二
分左右次皇帝萬歲旗中道執人皆黃絁巾黃絁生色
寳相花袍黃勒帛黃雲鞾横刀引者八人青絁巾青絁
生色寳相花袍青勒帛青雲靴横刀執弓矢護者八人
緋絁巾緋絁生色寳相花袍紅勒帛紅雲鞾横刀執弓
矢舍人中郎將從者凡四人服同前隊次御馬隊舍人
二人四品服引左右衛將軍二人緋羅繡抹額紫羅繡
瑞馬裲襠紅錦襯袍錦螣蛇金帶烏靴横刀皆騎分左
右行御馬十有二疋分左右飾以纓轡鞍複馭士控鶴
二十有四人交角金花幞頭紅錦控鶴襖金束帶䩺鞋
次尚乘奉御二人四品服騎分左右行舍人左右衛將
軍從者四人服同前隊次拱衛控鶴第一隊拱衛指揮
使二人本品服騎分左右帥步士凡二百五十有二人
負劍者三十人次執梧杖者五十人次執斧者五十人
次執鐙杖者六十人次執列絲骨朵者三十人皆分左
右次攜金水瓶者一人左次執金盆者一人右次執列
絲骨朵者三十人分左右皆金縷額交角幞頭青質孫
控鶴襖塗金荔枝束帶䩺鞋拱衛指揮使從者二人服
同前隊次安和樂安和署令二人本品服騎分左右行
領押職二人弓角鳳翅金花幞頭紅質孫加襴袍金束
帶花鞾次扎鼓八為二重次和鼓一中道次板二次龍
笛四次頭管二次羌笛二次笙二次&KR0793;二左右行次雲
璈一中道工二十有四人皆弓角鳳翅金花幞頭紅錦
質孫襖金荔枝束帶花鞾從者二人服同前隊次金吾
援寳隊舍人二人四品服引金吾將軍二人交角幞頭
緋羅繡抹額紫羅繡辟邪裲襠紅錦襯袍錦螣蛇横刀
佩弓矢皆騎分左右前引駕十二重甲士一十二騎弩
四次弓四次矟四為三重次香案二金爐合各二分左
右舁士十有六人侍香二人騎而從次典瑞使二人本
品服騎而左右引八寳受命寳左傳國寳右次天子之
寳左皇帝之寳右次天子行寳左皇帝行寳右次天子
信寳左皇帝信寳右每輿寳盝銷金蒙複襯複案輿紅
銷金衣龍頭竿結綬舁士八人朱團扇四人凡九十有
六人皆交角金花幞頭青紅錦質孫襖每輿前青後紅
金束帶䩺鞋援寳三十人交角幞頭鞾執金縷黑杖次
符寳郎二人四品服騎分左右次金吾果毅二人服佩
同金吾將軍騎分左右次矟四人次弓四人次弩四人
為三重舍人金吾將軍侍香典瑞使符寳郎金吾果毅
從者凡十有二人服同前隊次殿中繖扇隊舍人二人
四品服騎分左右領騎而執旗者四人日月合璧旗左
五星連珠旗右次金龍旗左金鳳旗右黃絁巾黃絁生
色寳相花袍黃勒帛黃鞾佩劎騎而引旗者四人青絁
巾青絁生色寳相花袍青勒帛青鞾佩劎執弓矢騎而
護旗者四人紅絁巾紅絁生色寳相花袍紅勒帛紅鞾
佩劎執弓矢次朱團扇十有六次小雉扇八次中雉扇
八次大雉扇八為十重重四人次曲蓋二紅方繖二次
紫方繖二次華蓋二次大繖二執者五十人武弁紅絁
生色寳相花袍紅勒帛紅鞾舍人從者二人服同前隊
次控鶴團子隊團子頭一人執骨朵由中道交角幞頭
緋錦質孫襖鍍金荔枝帶䩺鞋次朱繖中道次金脚踏
左金椅右服如圍子頭拱衛指揮使一人本品服騎中
道控鶴二十八人服同上拱衛指揮使從者二人服同
前隊天樂一部天樂署令二人本品服騎分左右領押
職二人弓脚鳳翅金花幞頭紅錦質孫襖加襴金束帶
花鞾次琵琶二箜篌二火不思二板一箏二胡琴二笙
二頭管二龍笛二響鐵一工十有八人徒二人皆弓角
鳳翅金花幞頭紅錦質孫襖鍍金束帶花鞾次控鶴第
二隊僉拱衛司事二人本品服騎分左右帥步士凡七
十有四人執立瓜者三十有六人分左右次捧金杌一
人左鞭桶一人右次蒙鞍一人左散手一人右次執立
瓜者三十有四人分左右皆交角金花幞頭緋錦質孫
襖鍍金荔枝帶䩺鞋僉拱衛司事從者二人服同前隊
次殿中導從隊舍人二人四品服騎分左右引香鐙案
一黃銷金盤龍衣金爐合結綬龍頭竿舁者十二人交
角金花幞頭紅錦質孫控鶴襖鍍金束帶䩺鞋侍香二
人騎分左右次警蹕三人交角幞頭紫窄紬衫鍍金束
帶烏靴次舍人二人四品服騎引天武官二人執金鉞
金鳳翅兜牟金鎖甲青勒甲絛金環繡汗胯金束帶馬
珂飾次金骨朵二次幢二次節二分左右次金水盆左
金椅右次蒙複左副執椅右次金水瓶鹿盧左銷金淨
巾右次金香毬二金香合二分左右次金唾壺左金唾
盂右金拂四扇十分左右次黃繖中道繖衣從凡騎士
三十人服如警蹕加白繡汗胯步卒四人執椅二人蒙
複一人繖衣一人服如舁者香鐙徒舍人天武官從者
凡六人服同前隊次控鶴第三隊拱衛直鈐轄二人本
品服騎引執卧瓜八十人服如第二隊次導駕官引進
使二人分左右前行次給事中一人左起居注一人右
次侍御史一人左殿中侍御史一人右次翰林學士一
人左集賢學士一人右次御史中丞一人左同知樞密
院事一人右次御史大夫一人左知樞密院事一人右
次侍儀司使四人中書侍郎二人黃門侍郎二人侍中
二人皆分左右次儀仗使一人左鹵簿使一人右次禮
儀使二人分左右持劈正斧一人中道次大禮使一人
左太尉一人右皆本品服騎從者三十人惟執劈正斧
官從者二人服同前隊次羽林宿衛舍人二人四品服
前行次羽林將軍二人交角幞頭緋羅繡抹額紫羅繡
瑞鷹裲襠紅錦襯袍錦螣蛇金帶烏鞾横刀佩弓矢皆
騎分左右領宿衛騎士二十人執骨朵六人次執短戟
六人次執斧八人皆弓角金鳳翅幞頭紫繡細摺辮線
襖束帶烏鞾横刀舍人羽林將軍從者凡四人服同前
隊次檢校官(分中道之外外仗之内)頓逓隊監察御史二人本品
服次纛矟隊循杖檢校官二人次朱雀隊金吾中郎將
二人皆交角幞頭緋羅繡抹額紫羅繡辟邪裲襠紅錦
襯袍錦螣蛇金帶烏鞾佩儀刀加弓矢次十二旗隊兵
部侍郎二人本品服次門旗隊紏察儀仗官二人本品
服次雲和樂部金吾將軍二人服佩如金吾中郎將知
隊仗官二人本品服次武衛鈒戟隊監察御史二人本
品服次外道左右牙門巡仗監門中郎將二人交角幞
頭緋羅繡抹額紫羅繡師子裲襠紅錦襯袍錦螣蛇金
帶烏鞾佩儀刀弓矢次金吾援寳隊兵部尚書二人次
循仗檢校官二人次殿中繖扇隊監察御史二人次禮
部尚書二人皆本品服次圍子隊知仗官二人次金吾
大將軍二人服同金吾將軍各䂍矟從次殿中導從隊
紏察儀仗官二人次循仗檢校官二人次羽林宿衛隊
左點檢一人左右點校一人右紫羅繡瑞麟裲襠餘同
金吾大將軍領大黃龍負圖旗二執者二人夾者八人
騎錦帽五色絁巾五色絁生色雲龍袍塗金束帶五色
雲鞾佩劎夾者加弓矢並行中道控鶴外外仗内前後
檢校内知班六人展角幞頭紫窄衫塗金束帶烏鞾承
奉班都知一人太常博士一人皆朝服騎同檢校官前
後巡察宿直將軍八人服佩同左右點校夾路檢校三
衛陪輅隊誕馬二疋珂飾纓轡青屜乘黃令二人本品
服分左右次殿前將軍二人交角幞頭緋羅繡抹頟紫
羅繡辟邪裲襠紅錦襯袍錦螣蛇金帶烏鞾横刀騎玉
輅太僕卿馭本品服千牛大將軍驂乘交角幞頭紅抹
頟繡瑞牛裲襠紅錦襯袍錦螣蛇金帶烏鞾横刀左右
衛將軍服如千牛大將軍惟裲襠繡瑞虎陪輅輅馬六
匹珂飾纓轡青屜牽套鞶帶步卒凡八十有二人馭士
四人駕士六十有四人行馬二人踏道八人推竿二人
托义一人梯一人皆平巾幘青繡雲龍花袍塗金束帶
青鞾輅將軍二人金鳳翅兜牟金鎖甲絛環繡汗胯金
束帶綠雲花鞾青瀝水扇二次千牛備身二人皆分左
右交角幞頭緋羅繡抹頟紫羅繡瑞牛裲襠繡錦襯袍
金帶烏鞾横刀佩弓矢獻官二人殿中監六人内侍十
人皆本品朝服騎分左右千牛備身後騎而執弓矢者
十人尚衣奉御四人尚食奉御二人尚藥奉御二人皆
騎本品服次腰輿黃紵絲銷金雲龍蒙複步卒凡十有
三人舁八人道扇四人黃繖一人皆交角金花幞頭紅
質孫控鶴襖金束帶䩺鞋尚舍奉御二人騎左尚輦奉
御二人騎右皆朝服從者三十有四人服同前隊次大
神牙門旗隊都點檢一人騎交角幞頭緋羅繡抹頟紫
羅繡瑞麟裲襠紅錦襯袍次監門大將軍二人分左右
騎服如都點檢惟裲襠紫繡獅子文門凡三重親衛郎
將帥甲士分左右夾輅而陣繞出輅後合執氅者二為
第一門翊衛郎將帥護尉夾親衛而陣繞出輅後合為
第二門監門校尉二人騎左右衛大將軍帥甲士執五
色龍鳳旗夾護尉而陣繞出輅後合牙門旗二為第三
門監門校尉二人主之服色詳見外仗次雲和樂後部
雲和署丞二人本品服騎分左右領前戲竹二排簫二
簫管二歌工二凡十人皆騎花幞頭紫絁生色花袍塗
金帶烏鞾次琵琶四箏四箜篌四&KR0793;四頭管六方響二
龍笛六杖鼓十工四十人皆騎服同上惟絁色紅從者
二人服同前隊後黃麾隊玄武幢一絳麾二徒三人皆
武弁紫絁生色龜雲花袍紫羅勒帛紫鞾次黃麾執者
一人夾者二人皆騎武弁紫生色寳相花袍紫勒帛紫
鞾次玄武黑甲掩後隊金吾將軍一人騎中道交角幞
頭緋羅抹頟紫羅繡辟邪裲襠紅錦襯袍金帶錦螣蛇
烏鞾佩刀後衛指揮使二人騎分左右服同各衛指揮
使帥甲騎五十有七人玄武旗一執者一人夾者二人
小金龍鳳黑旗二執者二人皆黑兜牟金飾黑甲絛環
汗胯束帶鞾帶弓矢器仗馬黑金色獅子甲珂飾矟四
十人弩十人黑兜牟黑甲絛環汗胯束帶鞾帶弓矢器
仗馬黑甲珂飾執衛司䂍矟二人錦帽紫生色辟邪文
袍鍍金帶烏鞾從者三人服同前隊次金鼓隊金鼓旗
二執者二人引護者八人皆五色絁巾生色寳相花五
色袍五色勒帛鞾佩劎引護者加弓矢分左右次折衝
都尉二人交角幞頭緋羅繡抹頟紫羅繡辟邪裲襠紅
錦襯袍金帶錦螣蛇騎帥步士凡百二十八人鼓二十
四人鉦二十四人並黃絁巾黃絁生色寳相花袍黃勒
帛黃鞾角二十四人紅絁巾紅絁生色寳相花袍紅勒
帛紅鞾車輻棒二十四人長刀二十四人並金飾青兜
牟青甲絛環白繡汗胯束帶青雲鞾清游隊舍人二人
四品服騎導金吾折衝二人交角幞頭緋羅繡抹頟紫
羅繡辟邪裲襠紅錦襯袍金帶錦螣蛇横刃佩弓矢騎
分左右帥步士百有十人白澤旗二執者二人引護者
八人次執拏二十人次執矟二十人次執弓二十人次
執弓二十人皆甲騎冠金飾綠畫甲絛環白繡汗胯束
帶綠雲鞾佩弓矢器仗馬金飾朱畫甲珂飾分左右次
佽飛隊鐵甲佽飛執矟者十有二人甲騎冠銕甲佩弓
矢器仗馬銕甲珂飾次金吾果毅二人交角幞頭緋羅
繡抹頟紫羅繡辟邪裲襠紅錦襯袍金帶錦螣蛇横刀
佩弓矢騎次虞候佽飛執弩二十人錦帽紅生色寳相
花袍塗金帶烏鞾次殳仗隊領軍將軍二人交角幞頭
緋絁繡抹頟紫羅繡白澤裲襠紅錦襯袍金帶錦螣蛇
烏鞾横刀騎帥步士五十人執殳二十五人執义二十
五人錯分左右皆五色絁生色巾寳相花五色袍五色
勒帛五色雲頭鞾領軍將軍從者二人錦帽紫䙆衫小
銀束帶行縢鞋襪次諸衛馬前隊舍人二人四品服騎
導左右衛郎將二人交角幞頭緋絁繡抹頟紫繡瑞馬
裲襠紅錦襯袍金帶錦螣蛇烏鞾横刀佩弓矢騎分左
右帥騎士百五十有六人前辟邪旗左應龍旗右次玉
馬旗左三角旗右次黃龍負圖旗左黃鹿旗右次飛麟
旗左駃騠旗右次鸞旗左鳳旗右次飛黃旗左麒麟旗
右執旗十有二人生色黃袍巾勒帛鞾引旗十有二人
服同執人惟袍色青護旗十有二人生色紅袍巾勒帛
鞾執弓十六人錦帽青生色寳相花袍塗金帶烏鞾執
矟六十人服如執弓者惟袍色紅每旗弓五矟五從者
四人服同前隊次二十八宿前隊舍人二人四品服騎
導領軍將軍二人紫羅繡白澤裲襠餘如前隊左右衛
郎將皆騎帥步士百十有二人前井宿旗左參宿旗右
各五盾從次鬼宿旗左觜宿旗右各五弓從次柳宿旗
左畢宿旗右各五&KR1483;從次星宿旗左昴宿旗右各五盾
從次張宿旗左胃宿旗右各五弓從次翼宿旗左婁宿
旗右各五&KR1483;從次軫宿旗左奎宿旗右各五盾從執旗
十四人生色黃袍巾勒帛鞾引旗十有四人服如執人
惟袍巾色青護旗十有四人服如執人惟袍巾色青護
旗十有四人服如執人惟袍巾色紅執刀盾者三十人
弓矢者二十人&KR1483;者二十人皆五色兜牟甲絛環白繡
汗胯束帶五色雲鞾舍人領軍將軍從者四人服同前
隊次領軍黃麾仗前隊舍人二人四品服騎導領軍將
軍二人服如二十八宿旗隊領軍將軍騎分左右帥步
士凡百五十人絳引旛十次龍頭竿繡氅皆分左右次
江瀆旗左濟瀆旗右次小戟十次弓十皆分左右次南
方神旗左西方神旗右次鍠十次綠縢絡盾加刀十皆
分左右次南岳帝旗左西岳帝旗右次龍頭竿氅十次
朱縢絡盾加刀十皆分左右次南天王旗左西天王旗
右次小戟十次弓十皆分左右次龍君旗左虎君旗右
次鍠十次綠縢絡盾加弓十皆分左右執人一百三十
人武弁五色寳相花袍勒帛鞾引旗十人青生色寳相
花袍勒帛鞾護旗十人服同惟袍巾色紅次殳仗後隊
領軍將軍二人騎帥步士凡五十人殳二十有五义二
十五錯分左右服佩同前隊次左右牙門旗隊監門將
軍二人騎紫繡獅子裲襠餘如殳仗隊領軍將軍之服
佩次牙門旗四每旗執者一人引夾者二人並黃絁巾
黃絁生色寳相花袍黃勒帛黃雲鞾皆騎次監門校尉
二人騎服佩同監門將軍從者四人服同前隊次左右
青龍白虎隊舍人二人四品服騎導領軍將軍二人服
佩同殳仗隊之領軍將軍騎分左右帥甲士凡五十有
六人騎青龍旗左執者一人夾者二人從以執弩五人
弓十人矟十人皆冠青甲騎冠青銕甲青絛金環束帶
白繡汗胯青雲鞾白虎旗右執者一人夾者二人從以
執弩五人弓十人矟十人皆冠白甲騎冠白銕甲青絛
金環束帶白繡汗胯白雲鞾舍人領軍將軍從者四人
服同前隊次二十八宿後隊舍人二人四品服騎導領
軍將軍騎分左右帥步甲士百十有二人角宿旗左壁
宿旗右從以執弓者五人次亢宿旗左室宿旗右各從
以執&KR1483;者五人次氐宿旗左危宿旗右各從以執盾者
五人次房宿旗左虚宿旗右各從以執弓者五人次心
宿旗左女宿旗右各從以執&KR1483;者五人次尾宿旗左牛
宿旗右各從以執盾者五人次箕宿旗左斗宿旗右各
從以執弓者五人舍人領軍將軍從者四人執夾引從
服佩皆同前隊次諸衛馬後隊舍人二人四品服騎導
左右衛果毅都尉二人騎分左右帥衛士百五十六人
角端旗左赤熊旗右次兕旗左太平旗右次騼䮷旗左
騶牙旗右次犀牛旗左鵕䴊旗右次蒼烏旗左白狼旗
右次龍馬旗左金牛旗右舍人左右衛果毅都尉從者
四人執夾引從服佩同前隊次左右領軍黃麾後隊舍
人二人四品服騎導領軍將軍二人騎分左右帥步士
百六十人龍頭竿十次朱縢絡盾加刀十皆分左右次
吏兵旗右次小戟十次弓十皆分左右次東天王旗左
北天王旗右次鍠十次綠縢絡盾加刀十皆分左右次
東方神旗左北方神旗右次小戟十次弓十皆分左右
淮瀆旗右次鍠十次綠縢絡盾加刀十皆分左右次絳
引旛十分左右掩後舍人領軍將軍從者四人執夾服
佩同前隊左右衛儀刀班劎隊舍人二人四品服騎導
左右衛中郎將二人交角幞頭緋羅繡抹頟紫羅繡瑞
馬裲襠紅錦襯袍錦螣蛇金帶烏鞾騎分左右帥步士
凡四十人班劎二十人儀刀二十人並錦帽紅生色寳
相花袍塗金束帶烏鞾舍人左右衛中郎將從者四人
服同前隊次供奉宿衛步士隊供奉中郎將二交角幞
頭緋絁繡抹頟紫羅繡瑞馬裲襠紅錦襯袍錦螣蛇金
帶烏鞾横刀佩弓矢騎分左右帥步士凡五十有二人
執短戟十有二人次執列絲十有二人次叉戟十有二
人次斧十有六人分左右夾玉輅行皆弓角金鳳翅幞
頭紫細摺辮線襖塗金束帶烏鞾次親衛步甲隊親衛
郎將二人服同供奉中郎將分騎左右帥步士凡百四
十八人執龍頭竿氅四人次小戟十人次氅二人次儀
鍠十人次氅二人次小戟十人次氅二人次儀鍠十人
次氅二人次小戟十人次氅二人次儀鍠十人次氅二
人次小戟十人皆分左右夾供奉宿衛隊次氅二人次
儀鍠十人次氅二人次小戟十人次氅二人次儀鍠十
人次氅二人折繞宿衛隊後而合其端為門士皆金兜
牟甲青勒甲絛金環綠雲鞾次翊衛護尉隊翊衛郎將
二人服同親衛郎將騎帥護尉騎士百有二人皆交角
金花幞頭窄袖紫衫紅銷金汗胯塗金束帶烏鞾執金
裝骨朵分左右夾親護隊行折繞隊後而合其端為二
門次左右衛大將軍二人服如翊衛郎將騎帥騎士百
人執青龍旗五人左青鳳旗五人右次赤龍旗五人左
赤鳳旗五人右次黃龍旗五人左黃鳳旗五人右次白
龍旗五人左白鳳旗五人右次黑龍旗五人左次黑鳳
旗五人右次五色鳳旗二十五居左五色龍旗二十五
居右曲繞輅後合牙門旗為第三門士皆冠甲騎冠金
飾朱畫甲青勒甲絛鍍金環白繡汗胯紅鞾佩弓矢器
仗馬青金毛獅子甲珂飾次左衛青甲隊左衛指揮使
二人騎服紫羅繡雕虎裲襠餘同左右衛大將軍帥騎
士三十有八人執大青龍旗一人左大青鳳旗一人右
次小青龍旗一人左小青鳳旗一人右次大青鳳旗一
人左大青龍旗一人右每旗從以持青矟者四人次小
青鳳旗一人左小青龍旗一人右皆從以持青矟者三
人皆青兜牟金飾青畫甲青絛塗金環汗胯束帶鞾佩
弓矢器仗馬青金毛獅子甲珂飾折繞陪門次前衛赤
甲隊前衛指揮使二人騎服佩同左衛指揮使帥騎士
凡四十人執大赤鳳旗一人左大赤龍旗一人右次小
赤鳳旗一人左小赤龍旗一人右次大赤龍旗一人左
大赤鳳旗一人右次小赤龍旗一人左小赤鳳旗一人
右每旗從以持朱矟者四人次執大赤鳳旗一人左大
赤龍旗一人右皆從以持朱矟者三人皆朱兜牟金飾
朱畫甲絛環汗胯束帶鞾佩弓矢器仗馬朱甲珂飾從
者二人服同前隊折繞陪門次中衛黃甲隊中衛指揮
使二人騎服同前衛指揮使帥騎士凡五十有八人執
大黃龍旗一人左大黃鳳旗一人右次小黃龍旗一人
左小黃鳳旗一人右次大黃鳳旗一人左大黃龍旗一
人右次小黃鳳旗一人左小黃龍旗一人右次大黃龍
旗一人左大黃鳳旗一人右每旗從以持黃矟者四人
次小黃龍旗一人左小黃鳳旗一人右皆從以持黃矟
者三人皆黃兜牟金飾黃甲絛環汗胯束帶鞾佩弓矢
器仗馬黃珂飾從者二人服同前隊折繞陪門次右衛
白甲隊右衛指揮使二人騎服同中衛指揮使帥騎士
凡七十有四人執大白鳳旗一人左大白龍旗一人右
次小白鳳旗一人左小白龍旗一人右次大白龍旗一
人左大白鳳旗一人右次小白龍旗一人左小白鳳旗
一人右次大白鳳旗一人左大白龍旗一人右次小白
鳳旗一人左小白龍旗一人右次大白龍旗一人左大
白鳳旗一人右次小白龍旗一人左小白鳳旗一人右
次大白鳳旗一人左大白龍旗一人右每旗從以持白
矟者四人次小白鳳旗一人左小白龍旗一人右次大
白龍旗一人左大白鳳旗一人右皆從以持白矟者五
人皆兜牟金飾白甲絛環汗胯束帶靴佩弓矢器仗馬
白甲珂飾從者二人服同前隊折繞陪門次牙門四監
門中郎將二人服佩同各衛指揮使騎分左右次左衛
次前衛次中衛次右衛牙門旗二色並赤監門校尉各
二人騎服佩同各衛之執旗者從者十人服同前隊
明集禮卷四十五
