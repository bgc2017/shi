明集禮卷十五
吉禮十五
祀旗纛
總叙
旗謂牙旗黃帝出軍訣曰牙旗者將軍之精一軍之形
候凡始竪牙必祭以剛日祭牙之日吉氣來應大勝之
徵纛謂旗頭也太白隂經曰大將軍中營建之天子六
軍故用六纛以旄牛尾為之在左騑馬首秦置旗頭騎
以先驅漢武帝置靈旗為兵禱則太史奉以指所伐國
孫權作黃龍大牙旗後齊天子親征建牙旗唐宋及元
皆有旗纛之祭國朝特建旗纛廟春秋遣官專祀焉
壇宇神位
宋太宗定旗纛儀除地為壇四方各五十步設兩壝繞
以青繩張幕置軍牙之神并六纛之神位版版方七寸
厚三分國朝立廟於大都督府之後題主曰軍牙之神
六纛之神版高二尺五寸厚三分趺高五寸
牲幣
北齊祭旗纛用太牢宋親征而祭之用少牢後詔用太
牢以羊豕代祭畢釁鼓以猳豚旗幣以白纛幣以黑國
朝用太牢祭畢又設酒六器於地殺雄鷄六瀝血釁旗
纛幣俱以黑
祭器
國朝祭器籩豆各八簠簋豋各一
酒齊
國朝酒尊三犧尊實以醴齊象尊實以沈齊山罍實以
事酒
粢盛
國朝簠實以黍稷簋實以稻粱
籩豆之實
國朝籩實以石鹽魚鱐棗栗榛菱芡脯豆實以韭葅醯
醢菁葅鹿醢芹葅兔醢筍葅魚醢
降香遣官祭旗纛儀注
時日
齋戒獻官(以大都督充)及各執事官俱散齋二日致齋一
日
降香前祀一日清晨有司立仗百官具公服侍班皇
帝服皮弁升奉天殿奉香授獻官獻官捧由中陛降中
道出至午門外置龍亭内儀仗鼓吹導引至祭所
陳設前祀一日有司陳設如圖儀
省牲前祀一日獻官公服詣壇東省牲贊禮引至省
牲位執事者牽牲省訖詣神厨視鼎鑊視滌濯畢遂烹
牲
正祭祭日清晨執事者入實尊罍簠簋籩豆牲爼并
陳毛血豆於神位前列幣篚於酒尊所贊引引獻官及
應祀官各入就位贊禮唱有司已具請行禮贊禮唱鞠
躬拜興拜興平身獻官及在位官皆鞠躬拜興拜興平
身
奠幣贊禮唱奠幣贊禮引獻官詣盥洗位搢笏盥手
帨手出笏詣旗纛神位前(大樂作)獻官北向跪搢笏三
上香執事者捧幣東向跪授獻官獻官受幣贊禮唱奠
幣獻官興奠於神位前贊禮唱鞠躬拜興拜興平身(樂)
(止)復位
初獻贊禮唱行初獻禮贊引引獻官至爵洗位搢笏
滌爵拭爵以爵授執事者詣酒尊所司尊者舉冪執爵
者以爵進酌醴齊以爵授執事者引詣旗纛神位前(大)
(樂作)跪搢笏三上香三祭酒奠爵出笏俯伏興平身稍
退鞠躬拜興拜興平身(樂止)贊禮唱讀祝獻官跪讀祝
官取祝版於神右跪讀畢(大樂作)贊禮唱俯伏興平身
稍後鞠躬拜興拜興平身(樂止)
亞獻終獻如初獻儀(惟不讀祝)
飲福受胙贊禮唱飲福受胙贊引引初獻官升壇詣
飲福位鞠躬拜興拜興平身稍前跪搢笏進爵祭酒飲
福酒以爵復於坫奉爼者進爼獻官受爼以爼授執事
者出笏俯伏興平身少退鞠躬拜興拜興平身復位
徹豆贊禮唱徹豆掌祭官徹豆贊禮唱賜胙傳贊唱
已飲福受胙者不拜在位官皆再拜鞠躬拜興拜興平
身贊禮唱祝人取祝幣人取幣詣望燎位
望燎贊禮唱望燎贊引引獻官詣望燎位執事者以
祝版幣饌置柴上贊禮唱可燎執事者舉炬火燔至半
贊禮唱禮畢獻官以下各以次退
王國祭旗纛
時日
齋戒前期王散齋二日於别殿王相府官於正寢王
致齋一日於正殿王相府官於公廨
省牲先祭二日執事設王次於廟壇南門外道之東
南向先祭一日典儀典祠導王至次執事者各執事典
儀典祠導王至省牲位執事者自東牽牲西行過王前
省訖執事牽牲詣神厨典儀典祠導王詣神厨視鼎鑊
視滌濯訖典儀典祠導王還次
陳設先祭一日典祠依圖陳設
正祭祭日清晨典祠率執事者各實尊罍簠簋籩豆
豋鉶置篚幣於案祝版於諸神位之右大樂入就位諸
執事及陪祭官入就位典祠啓王服遠遊冠絳紗袍典
祠典儀導王至位北向立典祠典儀分左右立於王之
前
奠幣初獻司禮唱奠幣行初獻禮典祠啓詣盥洗位
(大樂作)典儀典祠導王至盥洗位(大樂止)典祠啓搢圭
王搢圭典祠啓盥手司盥洗者酌水王盥手訖司巾者
以巾進典祠啓帨手王帨手訖典祠啓出圭王出圭典
祠啓詣爵洗位典祠典儀導王至爵洗位典祠啓搢圭
王搢圭執爵官以爵進典祠啓受爵王受爵典祠啓滌
爵司爵洗者酌水王滌爵訖典祠啓拭爵司巾者以巾
進王拭爵典祠啓以爵授執事者王以爵授執爵官典
祠啓出圭王出圭啓詣旗纛神位前(大樂作)典儀典祠
導王至神位前北向立(樂止)典祠啓搢圭王搢圭啓上
香上香三上香王三上香訖捧幣者以幣進於王之右
王受幣奠於神位前捧爵者以爵進於王之右王受爵
典祠啓祭酒祭酒三祭酒奠爵王三祭酒奠爵訖典祠
啓出圭王出圭讀祝官取祝讀於神位之右讀畢復以
祝置於案典祠啓鞠躬王鞠躬(大樂作)典祠啓平身王
平身典祠啓復位典祠典儀導王復位(樂止)
亞獻司禮唱行亞獻禮典祠啓王行亞獻禮典祠典
儀導王至神位前掌祭官於神位前爵内斟酒典祠啓
鞠躬(大樂作)王鞠躬啓平身王平身典祠典儀導王復
位(樂止)
終獻如亞獻之儀
飲福受胙司禮唱飲福受胙執事舉香案置於王位
前執事酌福酒舉胙肉典祠啓飲福受胙(大樂作)典祠
典儀導王至香案前位典祠啓鞠躬平身王鞠躬平身
典祠啓搢圭王搢圭執事捧爵東向進於王王受爵啓
飲福酒王祭酒少許飲福酒以爵置於坫執事官東向
進胙於王王受胙以胙授左右左右西向受之典祠啓
出圭王出圭典祠啓鞠躬平身(大樂作)王鞠躬平身典
祠啓復位典祠典儀導王復位(樂止)
徹豆司禮唱徹豆掌祭官徹豆司禮唱賜胙典祠啓
王飲福受胙者免禮司禮唱陪祭官皆再拜司贊唱鞠
躬拜興拜興平身陪祭官皆鞠躬(大樂作)拜興拜興平
身(樂止)
望燎司禮唱望燎讀祝官取祝捧幣者取幣掌祭官
取饌詣燎所典祠啓詣望燎位(大樂作)典祠典儀導王
至望燎位執事者先設席於地置大碗五隻斟酒於器
執事者次將雄鷄五隻刺血入酒中酹旗纛神擲其雞
於四下候燎半司禮唱可燎典祠啓禮畢導引王還次
引禮引陪祭官出
外各衞祭旗纛
時日
齋戒前三日三獻官(本衞指揮使為初獻其亞獻終獻則僚屬以次為之)散齋
二日於别寢致齋一日於祭所執事人員各齋於祭所
一日
陳設前祭二日執事者掃除廟壇内外設三獻官執
事官次於廟門外前一日設省牲位於南門外設旗纛
位於廟壇之中近北南向設籩八於神位之左豆八於
神位之右簠簋各一於籩豆之間毛血豆於簠簋前爼
二又於其前香燭案於爼前爵坫沙池於香案之前祝
版於神位之右設酒尊所於廟壇之東南隅設幣篚位
附於酒尊所爵洗位於廟壇下之東盥洗位又於爵洗
之東初獻官位於廟壇下之正中北向亞獻官位於初
獻官位之左終獻官位於初獻位之右稍後諸從祭武
官位於三獻官之後皆重行北向引贊位於獻官之左
右贊禮位於廟壇下之東讀祝位於神位之右掌祭二
人位於神位之左右司尊司爵司洗捧幣位各於其所
設望燎位於廟壇之西南
省牲前祭一日執事者引三獻官至省牲位北向立
執事者自門東牽牲西行過獻官前省訖牽牲詣神厨
三獻官詣厨視鼎鑊滌溉訖遂烹牲執事以豆取毛血
置於饌所
正祭奠幣祭日丑前五刻行事執事者入實尊罍籩
豆簠簋豋鉶陳毛血豆及祝版三獻官服公服簽祝版
於次執事者各服垂脚唐帽圓領白襴衫烏角帶各入
就位引贊引獻官入就壇下拜位贊禮唱有司已具請
行事贊禮唱鞠躬拜興拜興平身三獻官并在位官皆
鞠躬拜興拜興平身贊者唱奠幣引贊引初獻官詣盥
洗位搢笏盥手帨手出笏引詣旗纛神位前贊禮唱跪
搢笏執事者以幣跪進於初獻之右初獻受幣奠於神
位前訖稍後引贊唱俯伏興拜興拜興平身復位
初獻贊禮唱行初獻禮引贊引初獻官詣爵洗位引
贊唱搢笏初獻搢笏執爵者以爵進初獻受爵司爵洗
者酌水初獻滌爵拭爵以爵授執事者引贊唱出笏初
獻出笏引詣酒尊所引贊唱搢笏初獻搢笏執事者以
爵授初獻初獻執爵司尊者舉冪酌犧尊之醍齊以爵
授執事者引贊唱出笏初獻出笏引詣旗纛神位前北
向立引贊唱搢笏跪初獻搢笏跪掌祭者捧香跪進於
初獻之左引贊唱上香上香三上香初獻三上香訖執
事者以爵跪進於初獻之右初獻受爵引贊唱祭酒祭
酒三祭酒奠爵初獻三祭酒奠爵訖引贊唱出笏讀祝
官取祝跪於神位之右讀訖引贊唱俯伏興拜興拜興
平身初獻再拜訖引復位
亞獻終獻並如初獻之儀(惟不讀祝)
飲福受胙贊禮唱飲福受胙贊引引初獻詣飲福位
西向立掌祭者以爵酌福酒持詣獻官之左引贊唱鞠
躬拜興拜興平身初獻官再拜訖引贊唱跪搢笏初獻
跪搢笏掌祭舉福酒爵進於初獻之左初獻受爵祭酒
少許飲福酒奠爵掌祭者减神位前胙肉跪進於初獻
之左初獻受胙以胙授執事者引贊唱出笏俯伏興拜
興拜興平身初獻再拜訖引復位贊禮唱賜胙唱初獻
官飲福受胙免拜在位者皆再拜唱鞠躬拜興拜興平
身亞獻官以下皆鞠躬拜興拜興平身
望燎贊禮唱望燎讀祝官取祝捧幣者取幣掌祭者
取饌詣燎所贊禮唱詣望燎位引獻官至望燎位北向
立執事者先設席於地置大碗五隻斟酒於器執事者
次將雄雞五隻刺血入酒中酹旗纛神擲其雞於四下
贊禮唱可燎東西面各一人舉炬火焚之贊禮唱禮畢
引初獻官以下及諸從祭官以次而出
祀馬祖先牧馬社馬步
總序
周官牧人掌六馬之屬春祭馬祖夏享先牧秋祭馬社
冬祭馬步馬祖天駟星也孝經說云房為龍馬先牧始
養馬者其人未聞馬社始乘馬者世本曰相士作乘馬
馬步謂神之灾害於馬者隋用周制祭以四仲之月唐
宋因之元無其祀國朝於春秋二仲合祭焉
壇壝
隋祠馬祖先牧馬社馬步皆於大澤馬祖則積柴於壇
以燎先牧以下則埋而不燎唐設壇於長安四十里外
龍臺澤中其制高二尺周迴九步宋為四壇各廣九步
高三尺四出陛一壝二十五步國朝祭於國南為祠宇
祝冊
唐祀馬祖祝文曰天子謹遣某官昭告於馬祖天駟之
神爰以春季游牝於牧謹以制幣犧齊粢盛庶品明薦
於神尚饗先牧祝文曰皇帝謹遣某官臣某昭告於先
牧之神惟神肇開牧養厥利無窮式因班馬爰以制幣
犧齊粢盛庶品明薦於神馬社祝文曰(首尾同先牧)惟神肇
教人乘用賴於今式因隸僕謹修彛典馬步祝文曰惟
神為國所重在於閑牧神其屏兹凶慝使無有害爰因
獻校謹脩彛典宋祝文缺國朝祭馬祖先牧馬社馬步
祝文曰惟神始於天地之初而馬生於世牧養蕃息馭
而乘之閑廐得所歴代興邦戡定禍亂咸賴戎馬民人
是安朕自起義以來多資於馬摧堅破敵大有功焉稽
古按儀載崇明享爰伸報本以昭神功謹以制幣牲齊
設壇於京城之北式陳明薦尚饗
幣
唐祠馬祖先牧馬社馬步用白幣各一宋不用幣國朝
用白幣四
牲
隋祠馬祖先牧馬社馬步用少牢唐用羊一宋用羊一
豕一國朝用羊豕各四
祭器
唐用籩豆各八簠簋爼各一宋籩八豆八簠一簋一爼
二國朝則籩豆各四簠簋各一豋鉶各一
粢盛
唐簋實以稷飯簠實以黍飯宋簋實以黍簠實以稷國
朝同宋制
酒齊
唐象尊二實以緹齊上尊實以玄酒宋小祀用三獻者
犧尊三實以緹齊象尊三實以沉齊國朝象尊一實緹
齊壺尊一實事酒
籩豆之實
唐籩實以石鹽乾魚乾棗栗黃榛子仁菱仁芡仁鹿脯
豆實以韭葅醯醢菁葅鹿醢芹葅兔醢筍葅魚醢宋籩
實以形鹽魚鱐乾棗乾桃乾&KR0034;榛實芡鹿脯豆實以芹
葅筍葅菁葅韭葅魚醢兔醢醯醢鹿臡國朝籩實以石
鹽魚鱐棗栗榛菱芡脯豆實以韭葅醯醢菁葅鹿醢芹
葅兔醢筍葅魚醢
樂
唐宋祀馬祖先牧馬社馬步並不用樂國朝用教坊大
樂
遣官祀馬祖先牧馬社馬步儀注
時日用春秋二仲
齋戒獻官及各執事官俱散齋二日致齋一日
降香前祀一日清晨有司立仗百官具公服侍班皇
帝服皮弁升奉天殿奉香授獻官獻官捧由中陛降中
道出至午門外置龍亭内儀仗鼓吹導引至祭所
陳設前祀一日有司陳設如圖儀
省牲前祀一日獻官公服詣壇東省牲贊禮引至省
牲位執事者牽牲省訖詣神厨視鼎鑊視滌濯畢遂烹
牲
正祭祭日清晨執事者入實尊罍簠簋籩豆牲爼并
陳毛血豆於神位前列幣篚四於酒尊所贊引引獻官
及應祀官各入就位贊禮唱有司已具請行禮贊禮唱
鞠躬拜興拜興平身獻官及在位官皆鞠躬拜興拜興
平身
奠幣贊禮唱奠幣贊禮引獻官詣盥洗位搢笏盥手
帨手出笏詣馬祖神位前(大樂作)獻官北向跪搢笏三
上香執事者捧幣東向跪授獻官獻官受幣贊禮唱奠
幣獻官興奠於神位前贊禮唱鞠躬拜興拜興平身次
詣先牧馬社馬步神位前上香奠幣並如上儀訖(樂止)
復位
初獻贊禮唱行初獻禮贊引引獻官詣爵洗位搢笏
滌爵拭爵以爵授執事者執事者復以爵進滌爵拭爵
以爵授執事者(下二位同)詣酒尊所司尊者舉冪執爵者以
爵進酌醴齊以爵授執事者執爵者復以爵進酌醴齊
以爵授執事者(下二位同)引詣馬祖神位前(大樂作)跪進笏
三上香三祭酒奠爵出笏俯伏興平身少退鞠躬拜興
拜興平身次引詣先牧神位前上香祭酒再拜如上儀
訖(下二位同樂止)贊禮唱讀祝獻官跪讀祝官取祝版於神右
跪讀畢(大樂作)贊禮唱俯伏興平身稍後鞠躬拜興拜
興平身(樂止)
亞獻終獻如初獻儀(惟不讀祝)
飲福受胙贊禮唱飲福受胙贊引引初獻官升壇詣
飲福位鞠躬拜興拜興平身稍前跪搢笏進爵祭酒飲
福酒以爵復於坫奉爼者進爼獻官受爼以爼授執事
者出笏俯伏興平身少退鞠躬拜興拜興平身復位
徹豆贊禮唱徹豆掌祭官徹豆贊禮唱賜胙傳贊唱
已飲福受胙者不拜在位官皆再拜鞠躬拜興拜興平
身贊禮唱祝人取祝幣人取幣詣望燎位
望燎贊禮唱望燎贊引引獻官詣望燎位執事者以
祝板幣饌置柴上贊禮唱可燎執事者舉炬火燔至半
贊禮唱禮畢獻官以下各以次退
祭厲
摠叙
按祭法王祭泰厲諸侯祭公厲大夫祭族厲泰厲謂古
帝王無後者此鬼無所依歸好為民作禍故祀之也公
厲謂古諸侯無後者諸侯稱公其鬼為厲故曰公厲族
厲古諸大夫無後者鬼也族衆也大夫衆多其鬼無後
者衆故曰族厲又士喪禮疾病禱於厲鄭氏謂漢時民
家皆秋祠厲則此祀又逹於民也春秋傳曰鬼有所歸
乃不為厲然則鬼乏祭享而無所歸則其為害也必矣
古者七祀於前代帝王諸侯卿大夫之無後者皆致其
祭豈無所為而然哉後世以為涉於淫諂非禮之正遂
不舉行而此等無依之厲乃或依附土木為民禍福以
邀祀享者蓋無足怪國朝於京都則祭泰厲於王國則
祭國厲於各府州縣則祭郡邑厲於里社則祭鄉厲而
於天下之淫祀一切屏除使厲之無所歸依者不失祭
享其為民除害之意可謂至矣
祭日
泰厲國厲郡邑厲皆一年二祭(春以三月清明日冬以十月初一日)鄉厲
則一年三祭(春以清明後三日秋以七月十五日冬以十月三日)
祭所
京都壇在玄武湖中其各府州縣則皆設壇於城北其
縣里長下則又各自立一祭壇
祭物
凡祭用少牢羊三豕三飯米三石
祭儀
凡祭前期移文告於京都城隍(京都七日前告各府州縣三日前告其各府州)
(縣則隨其地而易之曰某處城隍)
正祭日設城隍神位及天下城隍神位於壇上(其各府州縣則)
(獨設某處城隍于壇上之正東)設無祀神鬼等衆位於壇下之東西
祭泰厲文
維某年某月某日(闕)中書省某官欽奉聖旨謹備牲
醴羔飯致祭於天下無祀神鬼等衆有制諭爾爾其恭
聽皇帝制曰普天之下后土之上無不有人無不有鬼
神人鬼之道幽明雖殊其理則一故天下之廣兆民之
衆必立君以主之君總其大又設官分職於府州縣以
各長之各府州縣又於每一百戶内設一里長以統領
之上下之職綱紀不紊此治人之法如此天子祭天地
神祇及天下山川王國各府州縣祭境内山川及祀典
神祇庶民祭其祖先及里社土榖之神上下之禮各有
等第此事神之道如此尚念冥冥之中無祀神鬼昔為
生民未知何故而殁其間有遭兵刃而横傷者有死於
水火盗賊者有被人取財而逼死者有被人強奪妻妾
而死者有遭刑禍而負屈死者有天灾流行而疫死者
有為猛獸毒虫所害者有為饑餓凍死者有因戰鬭而
殞身者有因危急而自縊者有因墻屋傾頽而壓死者
有死後無子孫者此等鬼魂或終於前代或殁於近世
或兵戈擾攘流移於他鄉或人烟斷絶久缺其祭祀姓
名泯没於一時祀典無聞而不載此等孤魂死無所依
精魄未散結為隂靈或倚草附木或作為妖怪悲號於
星月之下呻吟於風雨之時凡遇人間節令心思陽世
魂杳杳以無歸身墮沉淪意懸懸而望祭興言及此憐
其慘悽已勅天下有司依時享祭在王國有國厲之祭
在各府州有郡厲之祭在各縣有邑厲之祭在一里又
有鄉厲之祭期於神依人而血食人敬神而知禮猶慮
四海之廣未能遍及今遇(三月清明日十月初一日)特設壇於玄武
湖中遣官置備牲醴普祭天下鬼魂等衆先期已告京
都城隍移文遍歴所在招集汝等鬼靈於今日悉赴此
壇普享一祭城隍在此鑒察爾等或生於良善或素為
兇頑善惡之報神必無私汝等既享之後聽命於城隍
各安其分
告城隍文
中書省為祭天下無祀神鬼等衆事欽奉聖旨(云云)猶
慮四海之廣未能遍及特於京城之北玄武湖中設壇
遣官普祭天下無祀神鬼等衆然幽明異境人力難為
必資神力庶得感通故命移文於神先期分遣諸將徧
歴所在召集鬼靈等衆於某日悉赴壇所普享一祭至
日請神鎮控壇場鑒諸鬼等類其中果有生為良善誤
遭刑禍死於無辜者神當逹於所司使之還生中國來
享太平之福如有素為凶頑身死刑憲雖獲善終亦出
僥倖者神當逹於所司屏之四裔善惡之報神必無私
永垂昭格欽此除欽遵外合行移咨請照欽依施行
各府祭郡厲文(州縣倣此)
維某年某月某日某府官某遵承禮部符文為祭祀本
府闔境無祀神鬼等衆事該欽奉皇帝聖旨普天之下
后土之上無不有人無不有鬼神人鬼之道幽明雖殊
其理則一故天下之廣兆民之衆必立君以主之君總
其大又設官分職於府州縣以各長之各府州縣又於
每一百戶内設一里長以統領之上下之職綱紀不紊
此治人之法如此天子祭天地神祗及天下山川王國
各府州縣祭境内山川及祀典神祗庶民祭其祖先及
里社土榖之神上下之禮各有等第此事神之道如此
尚念冥冥之中無祀神鬼昔為生民未知何故而殁其
間有遭兵刃而横傷者有死於水火盜賊者有被人取
財而逼死者有被人強奪妻妾而死者有遭刑禍而負
屈死者有天灾流行而疫死者有為猛獸毒蟲所害者
有為饑餓凍死者有因戰鬭而殞身者有因危急而自
縊者有因墻屋傾頽而壓死者有死後無子孫者此等
鬼魂或終於前代或殁於近世或兵戈擾攘流移於他
鄉或人烟斷絶久缺其祭祀姓名泯殁於一時祀典無
聞而不載此等孤魂死無所依精魄未散結為隂靈或
倚草附木或作為妖怪悲號於星月之下呻吟於風雨
之時凡遇人間節令心思陽世魂杳杳以無歸身墮沉
淪意懸懸而望祭興言及此憐其慘悽故勅天下有司
依時享祭在京都有泰厲之祭在王國有國厲之祭在
各府州有郡厲之祭在各縣有邑厲之祭在一里又各
有鄉厲之祭期於神依人而血食人敬神而知禮仍命
本處城隍以主此祭欽奉如此今某等不敢有違謹設
於城北以(三月清明日十月初一日)置備牲醴羔飯專祭本府闔境
無祀神鬼等衆靈其不昩來享此祭凡我一府境内人
民倘有忤逆不孝不敬六親者有姦盜詐偽不畏公法
者有拗曲作直欺壓良善者有&KR1876;避差徭靠損貧戶者
似此頑惡奸邪不良之徒神必報於城隍發露其事使
遭官府輕則笞决杖斷不得號為良民重則徒流絞斬
不得生還鄉里若事未發露必遭隂譴使舉家並染瘟
疫六畜田蠶不利如有孝順父母和睦親族畏懼官府
遵守禮法不作非違良善正直之人神必逹之城隍隂
加護佑使其家道安和農事順序父母妻子保守鄉里
我等闔府官吏人等如有上欺朝廷下枉良善貪財作
弊蠧政害民者靈必無私一體昭報如此則鬼神有鑒
察之明官府非諂諛之祭尚享
祭告城隍文
某府遵承禮部符文為祭祀本府無祀神鬼事該欽奉
聖旨普天之下后土之上無不有人無不有鬼神人鬼
之道幽明雖殊其理則一今國家治民事神已有定制
尚念冥冥之中無祀神鬼昔為生民未知何故而殁其
間有遭兵刃而横傷者有死於水火盜賊者有被人取
財而逼死者有被人強奪妻妾而死者有遭刑禍而負
屈死者有天灾流行而疫死者有為猛獸毒蟲所害者
有為饑餓凍死者有因戰鬭而殞身者有因危急而自
縊者有因墻屋傾頽而壓死者有死後無子孫者此等
鬼魂或終於前代或殁於近世或兵戈擾攘流移於他
鄉或人烟斷絶久缺其祭祀姓名泯没於一時祀典無
聞而不載此等孤魂死無所依精魄未散結為隂靈或
倚草附木或作為妖怪悲號於星月之下呻吟於風雨
之中凡遇人間節令心思陽世魂杳杳以無歸身墮沉
淪意懸懸而望祭興言及此憐其慘悽故勅天下有司
依時享祭命本處城隍以主此祭鎮控壇場鑒察諸鬼
等類其中果有生為良善誤遭刑禍死於無辜者神當
逹於所司使之還生中國來享太平之福如有素為兇
頑身死刑憲雖獲善終亦出僥倖者神當逹於所司屏
之四裔善惡之報神必無私欽奉如此今某等不敢有
違謹於某年某月某日於城北設壇置備牲酒羔飯享
祭本府無祀神鬼等衆然幽明異境人力難為必資神
力庶得感通今特移文於神先期分遣諸將召集本府
闔境鬼靈等衆至日悉赴壇所普享一祭神當欽承勅
命鎮控壇場鑒察善惡無私昭報為此合行移牒請照
驗欽依施行
祭鄉厲文
某縣某鄉某村某里某社里長某人承本縣官裁旨該
欽奉皇帝聖旨普天之下后土之上無不有人無不有
鬼神人鬼之道幽明雖殊其理則一故天下之廣兆民
之衆必立君以主之君總其大又設官分職於府州縣
以各長之各府州縣又於每一百戶内設一里長以統
領之上下之職綱紀不紊此治人之法如此天子祭天
地神祇及天下山川王國各府州縣祭境内山川及祀
典神祇庶民祭其祖先及里社土榖之神上下之禮各
有等第此事神之道如此尚念冥冥之中無祀神鬼昔
為生民未知何故而殁其間有遭兵刃而横傷者有死
於水火盜賊者有被人取財而逼死者有被人強奪妻
妾而死者有遭刑禍而負屈死者有天灾流行而疫死
者有為猛獸毒蟲所害者有為饑餓凍死者有因戰鬭
而殞身者有因危急而自縊者有因墻屋傾頽而壓死
者有死後無子孫者此等鬼魂或終於前代或殁於近
世或兵戈擾攘流移於他鄉或人烟斷絶久缺其祭祀
姓名泯没於一時祀典無聞而不載此等孤魂死無所
依精魄未散結為隂靈或倚草附木或作為妖怪悲號
於星月之下呻吟於風雨之時凡遇人間節令心思陽
世魂杳杳以無歸身墮沉淪意懸懸而望祭興言及此
憐其慘悽故勅天下有司依時享祭在京都有泰厲之
祭在王國有國厲之祭在各府州有郡厲之祭在各縣
有邑厲之祭在一里又各有鄉厲之祭期於神依人而
血食人敬神而知禮仍命本處城隍以主此祭欽奉如
此今某等不敢有違謹設壇於本里以(三月三日謂清明後日七月)
(十五日十月初三日)率領某人等百家聮名於此置備羔飯肴物
專祭爾等本里神鬼靈其不昧依期來享凡我一里之
中百家之内倘有忤逆不孝不敬六親者有姦盜詐偽
不畏公法者有拗曲作直欺壓良善者有&KR1876;避差徭靠
損貧戶者似此頑惡奸邪不良之徒神必報於城隍發
露其事使遭官府輕則笞决杖斷不得號為良民重則
徒流絞斬不得生還鄉里若事未發露必遭隂譴使舉
家並染瘟疫六畜田蠶不利如有孝順父母和睦親族
畏懼官府遵守禮法不作非違良善正直之人神必逹
之城隍隂加護佑使其家道安和農事順序父母妻子
保守鄉里如此則鬼神有鑒察之明我民無謟諛之祭
靈其無私永垂昭格尚饗
祭告城隍文
某府某縣某鄉某村某里里長某人率領本里人民某
人等聮名謹具狀告於本縣城隍之神今來某等承奉
縣官裁旨遵依上司所行為祭祀本鄉無祀神鬼事該
欽奉聖旨普天之下后土之上無不有人無不有鬼神
人鬼之道幽明雖殊其理則一今國家治民事神已有
定制尚念冥冥之中有等不在祀典之神不得血食之
鬼魂無所依私顯靈怪悲號於星月之下呻吟於風雨
之時憐其慘悽故勅天下有司依時享祭鄉村里社一
年三祭仍命禮請本處城隍以主此祭鎮控壇場鑒察
諸鬼等類其中果有生為良善誤遭刑禍死於無辜者
神必逹於所司使之生還中國來享太平之福如有生
於兇惡身死刑憲雖獲善終出於僥倖者神必屏之四
裔善惡之報神必無私欽奉如此今某等不敢有違欽
依於某年某月某日就本里設壇謹備羔飯肴物享祭
於本鄉無祀神鬼等衆然幽明異境人力難為必資神
力庶得感通今特虔告於神先期分遣諸將遍歴所在
招集本里鬼靈等衆至日悉赴壇所受祭神當欽承勅
命鎮控壇場鑒察善惡無私昭報為此謹用狀告本縣
城隍之神俯垂昭鑒謹狀
祀典神祇
總叙
按祭法曰聖王之制祭祀也法施於民則祀之以死勤
事則祀之以勞定國則祀之能禦大灾則祀之能捍大
患則祀之是皆有功烈於民者也及夫日月星辰民所
瞻仰山林川谷丘陵民所取財用非此族也不在祀典
歴代以來凡聖帝明王忠臣烈士與夫嶽鎮海瀆天下
山川可以立名節禦灾患而有功於人者莫不載之祀
典然其有廟於京師著靈於國家者則又在所先焉若
國朝之蔣廟及歴代功臣等廟皆遣使降香特令應天
府官代祀其稱神號止從其當時所封之爵凡前代加
封悉皆去之今考其事蹟名號分列於後
應天府守臣代祀神祇
蔣廟在蔣山之隂神姓蔣諱子文漢末為秣陵
尉逐盜死事今稱漢秣陵尉中都侯
忠烈蔣公之神
歴代忠臣廟本卞將軍祠在應天府城中冶亭
山卞壼墓下洪武三年五月奉旨改
稱歴代忠臣廟
卞壼晉成帝時為右將軍蘇峻犯闕與其二子
盱眕出戰死之今稱晉尚書令右將
軍卞忠貞公之神
劉仁贍南唐時為清淮節度守壽州與周世宗
相抗不降而死李後主封為越王今
稱南唐劉越王之神
陳喬字子喬新淦玉笥人南唐時為中書侍郎
國亡自經而死今稱南唐中書侍郎
陳公之神
楊邦乂吉州人宋高宗初為本府通判金人破
城罵賊而死宋贈朝奉大夫諡忠襄
今稱宋通判朝奉大夫楊忠襄公之
神
姚興宋高宗時為本府駐劄御前破敵軍統領
與金人戰和州死之贈觀察使姚侯
之神
王珙宋高宗時為本府駐劄御前統領與金人
戰楚州死之今稱宋御前統領王侯
之神
佛壽忠肅公廟在應天府城南元至正十一年
為南行臺大夫天兵破城死之今稱
元南行臺大夫贈江浙行省丞相衞
國忠肅佛壽公之神
曹武惠王廟在應天府城中神名彬宋太祖時
為大將軍平江南城破不戮一人邦
人感之今稱宋曹武惠王之神
明集禮卷十五
