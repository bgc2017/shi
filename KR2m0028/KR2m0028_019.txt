明集禮卷十九
嘉禮三
冊皇后
總叙
古者天子之配曰妃未有后之稱也周禮始曰王后未
有皇后之號也秦稱皇帝而其后曰皇后漢高祖以漢
王即皇帝位立吕氏為皇后然冊命之儀猶未備也至
靈帝立宋美人為皇后乃御章德殿命太尉持節奉璽
綬讀冊皇后北面稱臣妾跪受冊璽此皇后親受命於
天子之始也晉武帝臨軒發冊遣太尉冊皇后楊氏百
僚上禮此天子臨軒遣使冊拜皇后於其宫之始也若
夫唐制凡遣使冊皇后則先有奏告天地宗廟之儀其
行冊禮則備音樂儀仗之用其禮畢則有謁廟受賀宴
會之節宋初立后惟用制書不行冊禮自仁宗立皇后
曹氏以後冊璽之制與奏告之儀視唐為尤盛元制冊
后其奏告遣使與唐制同冊禮畢則皇后至大明殿謝
恩陞座受丞相等賀禮而於宗廟則遣官恭謝而已國
朝冊立皇后先期奏告天地宗廟至日皇帝臨軒發冊
皇后受冊於宫中禮畢謁謝太廟今集歷代禮物儀文
以著于篇
冠服
皇帝臨軒冊后其冠服則唐用衮冕宋服通天冠絳紗
袍皇后受冊冠服漢首飾用假結步搖簪珥服用蠶服
青上縹下如深衣之制唐首飾用大小花各十二樹兩
博鬢花鈿十二服用褘衣宋因唐制冠加九龍四鳳元
皇帝臨軒及皇后受冊皆用其國俗衣冠國朝冊立皇
后皇帝臨軒服衮冕皇后受冊首飾以九龍四鳳大小
花各十二樹并兩博鬢寳鈿十二服用禕衣歴代之制
並見於冠服篇
車輅
皇后受冊車輅漢制法駕用金根車重翟羽盖加青交
絡帷裳唐制内僕陳重翟車於肅章門外宋制亦用重
翟陳于穆清殿今擬國朝皇后受冊車用重翟其制見
車輅篇
冊
按冊制漢因周以竹簡聫貫每簡長三尺短者半之其
次一長一短中有二編之形下附篆書唐因漢制謂之
策書亦用漆書篆字然皆不見為冊后之用至於宋初
冊后皆寫告身用遍地塗金花龍鳳羅紙以金塗為縹
袋仁宗時冊后方用珉玉為五十簡簡長一尺二寸二
分厚五分褾首四枚長隨簡闊四寸四分其簡并褾首
上下邊以金毬絞攔界鐫金字及兩頭用金絲絛結子
共二枚其用褾頭二條畫神二條畫鳳上下皆有金絛
串貫襯以錦褥覆以銷金夾帕匣隨冊之長短以朱漆
金塗銀裝襯以錦褥覆以銷金夾帕其腰輿行馬檐床
等皆用朱紅漆金塗銀装元冊后亦以玉為冊其文真
書鐫刻内填以金其簡從文之多少以定數每簡長一
尺二寸闊一寸二分厚五分聫以金縷首尾結帶前後
四簡琢為龍形若捧護之狀縷以金籍以錦覆以紅羅
泥金夾帕冊匣長廣取容其冊塗以朱漆金装隐起突
龍鳳金鎖錔匣上又以紅羅繡蟠龍蹙金帕覆之承以
鍍金装長于牀龍首鍍金魚鈎籍匣褥以錦緣又以紅
絲絛縈匣外其行馬飾以鍍金冊案用朱漆覆以紅羅
銷金衣國朝立皇后用金冊金字二片每片依周尺長
一尺二寸闊五寸厚二分五釐字則依數分行鐫刻真
書每片側邊上下有竅用紅絛聫貫開闔如今書帙之
狀背各用紅錦嵌護藉以紅錦小褥冊盝以木為之飾
以渾金瀝粉蟠龍用紅紵絲襯裏内以紅羅銷金小袱
褁冊外以紅羅銷金夾袱褁之五色小絛縈于匣外臨
冊之日置於紅漆輿案案頂有紅羅瀝水用檐床二舉
之
冊文
漢靈帝冊宋美人為皇后其文曰惟建寧四年七月乙
未制詔皇后之尊與帝同體供奉天地祗承祖廟母臨
天下故有莘興殷姜任母周三代之崇盖有内德長秋
宫闕中宫曠位宋美人垂淑媛之德體河山之儀威容
昭耀德冠後庭羣僚所咨人曰宜哉卜之蓍龜卦得坤
乾有司奏議宜稱紱組以母兆人今使太尉襲持節奉
璽綬宗正祖為副立美人為皇后其往踐爾位敬尊禮
典肅慎中饋無替朕命永終天禄唐德宗立皇后王氏
其冊文曰皇帝若曰乾坤合德聖人則之惟帝承天惟
后配帝嗣續百代母臨萬邦位定于中而尊加于外德
脩於已而化被于人御於家邦所繫斯在三代崇替靡
不由之予是以詢衆採賢重難斯命中壼虚位扵今歴
年隂儀或虧宗事無主闕於典禮朕甚愧焉稱是徽章
聿歸全德咨爾淑妃王氏天與純粹氣鍾元和含章在
中發秀於外卓爾風操穆然容輝周旋中規進退有度
仁愛恭儉禀于生知詩書禮樂成自師氏竭其孝敬祗
事先朝承事無違克諧尊旨往居桂苑淑問以彰洎奉
椒塗謙光載路言無伐善志在匿瑕柔嘉自持喜愠莫
見六宫攸序九族以親嘗屬艱迍累從行幸思賢才以
輔佐知臣下之勤勞庶績伊宜頗資内助永念傾筐之
志且懷求劔之情崇位長秋永懷盛典矧惟元子貞我
萬邦稽以舊章是宜從貴今遣攝太尉某官某持節冊
命爾為皇后嗚呼敬哉王教之端始于内範風美關雎
之化雅詠思齊之德罔懈厥位忝于前修克念有終庶
無後悔奉承休命可不慎歟宋仁宗冊皇后曹氏其冊
文曰皇帝若曰天地定位隂陽相感人道貫之以綱大
倫后德配之以熙内治聖人有以端其本也故造舟之
迎言乎備詩人有以美其化也故周南之風著乎始粤
朕冲昧祗若丕構深惟承荷之重輔佐攸艱用簡納賢
明協於人神之望咨爾贈尚書令冀王曹彬孫女惟乃
祖克有武功勤勞在家保勲不伐享厥終慶教流後昆
薰然慈和善祥憑積生此邦媛其漸漬醇醲發聞馨香
所從來遠矣起居禮習不待姆師之訓風容矩度自為
宗黨之憲長秋曠位隂教未序咨爾訓範統正六列宗
公鼎臣誦言于朝願即嘉時聿興典禮朕以春秋之義
必娶大國摯疇之家乃稱福耦謀及泰筮聘以榖珪惟
吉之從有命既集今遣使工部尚書同平章事李迪副
使戸部侍郎參知政事王隨持節冊命爾為皇后欽哉
夫惟肅恭可以事上夫惟謙裕可以接下泰而能約則
驕弗至動而慎思則悔弗萌懋乃后德脩乃嬪職奉承
宗廟儀刑家國永綏無疆之祚不其韙歟元世祖至元
三年冊皇后甕吉刺氏其文曰帝王之道齊其家而天
下平風教所基正乎位而人倫厚爰擇配以承宗事若
稽古以率典常咨爾甕吉刺氏淑哲温恭齊莊貞一屬
選賢於中壼躬受命於慈闈勖帥來嬪蹈榘儀之有度
動容中禮謹夙夜以無違兹表式于宫庭宜崇推其位
號乃㳙吉旦庸舉彛章今遣太尉太師秦王中書右丞
相持節以授玉冊寳章命爾為皇后於乎乾施坤承克
順成於四序日明月麗久臨照於萬方朕欲躋世於乂
安爾其助予之德化共御享嘉之運益延昌熾之期勉
嗣徽音聿修内治國朝洪武元年正月四月冊皇后其
文曰天眷我家啓運興王出自衡門尊居宫殿為君為
后可不慎歟君以仁政慎於正位撫兆庶而統萬邦后
以懿德慎於治内表六宫而母天下長久之道也咨爾
馬氏同勤勞於開創之時由家成國内助良多今遣中
書丞相善長捧金冊金寳立爾為皇后其敬乃職遵古
道耿光後世於乎戒之
寳
皇后寳璽前漢用金璽螭虎鈕後漢用赤紱玉璽唐用
金更名寳宋亦以金為之方二寸四分刻篆文曰皇后
之寳鈕作蟠螭四廂并背皆鈒螭水地褁以銷金夾帕
納以朱紅漆匣匣用金鍍銀裝匣内金鍍銀檢檢上勾
勒皇后之寳四字又有伴寳環及寳斗加以三重朱紅
漆盝皆用金鍍銀裝飾盖以夾帕其腰輿行馬檐床竿
等皆用朱紅漆金銀裝元制以玉為寳用蒙古字刻其
文隠起填以金譯曰皇后之寳其制廣四寸九分厚一
寸二分蟠龍鈕紱用暈錦大綬赤小綬連玉環又玉檢
高七寸廣二寸四分皆飾以金褁以紅錦及紅羅泥金
夾帕納於小盝盝以金裝内設金牀暈錦褥飾以玻瓈
碧鈿珊瑚金精石瑪瑙又盝二重皆裝以金覆以紅羅
繡帕承以鍍金裝長干牀鍍金魚鈎藉盝以錦褥其行
馬飾以鍍金寳案用朱漆覆以紅羅銷金衣國朝皇后
金寳龜鈕朱綬文用篆書曰皇后之寳依周尺方五寸
九分厚一寸七分寳池用金闊取容寳寳匣二副每副
三重外匣用木飾以渾金瀝粉蟠龍紅紵絲襯裏中匣
用金鈒造蟠龍内小匣仍用木飾以渾金瀝粉蟠龍紅
紵絲襯裏小匣内置以寳座四角雕蟠龍飾以渾金座
上用小錦褥褥上一置寳一置寳池用銷金紅羅小夾
袱褁寳其匣外各用紅羅銷金大夾袱覆之臨冊日置
於紅漆輿案案頂有紅羅瀝水用檐床二舉之
節
按節之制漢以竹為之柄長八尺以旄牛尾為毦三重
唐制節垂畫木盤三相去數寸隅垂赤麻銅龍一首紫
縑為袋油囊為表其冊后皆命太尉持節宋制黑油木
盤鍮石葉叚釘子梅花絲黑漆木桿長一丈二尺鑞擺
鐡鑽碧油絹夾袋紫綾夾絹裏夾袋各一元制金塗龍
首竿上施圓盤朱絲拂八層韜以黃羅雲龍袋其冊后
亦皆命太尉持節國朝冊拜皇后遣中書丞相持節其
制朱漆杠金龍首上施圓盤旄牛毛纓八層金銅鈴韜
以黃羅繡龍袋
樂
唐制冊后皇帝臨軒遣使設樂懸於庭中皇帝出入奏
太和之曲太尉出入奏舒和之曲皇后受冊亦設樂懸
於宫中皇后出入奏正和之曲内外命婦出入奏舒和
之曲宋冊后皇帝臨軒遣使殿庭展宫架皇帝陞座及
降座奏乾安之曲冊使出入及冊寳出門皆奏正安之
曲皇后受冊於宫中亦展宫架皇后出閤奏坤安之曲
冊寳入門奏宜安之曲皇后降殿奏承安之曲受冊奏
成安之曲陞座奏和安之曲内命婦入門奏惠安之曲
外命婦入門奏咸安之曲皇后降座奏徽安之曲歸閤
奏泰安之曲元冊皇后用大樂奏雲和安和二樂國朝
冊立皇后皇帝臨軒及皇后受冊皆用大樂如朝賀儀
其制見俗樂篇
儀仗
唐皇帝臨軒列黃麾仗鈒戟近仗皇后受冊諸衞勒所
部屯門列仗宋制皇帝臨軒列黃麾細仗皇后受冊則
設黃麾仗元冊皇后設内外儀仗七百四十八人國朝
皇帝臨軒遣使及皇后宫中受冊其儀仗皆與朝賀儀
仗同
執事
漢臨軒冊皇后則太尉為使掌持節奉璽紱宗正為副
掌讀冊中常侍掌樂太僕掌奉璽紱於殿前女使婕妤
掌受皇后所受璽紱昭儀掌受璽紱以帶皇后唐制冊
后臨軒命使太尉為正使司徒為副使尚舍奉御掌設
御幄座守宫掌設羣官使客諸親陪位者次太樂令掌
設宫懸協律郎掌舉麾偃麾鼓吹令掌設十二案乘黃
令掌陳車輅尚輦奉御掌陳輿輦諸衞掌設儀仗典儀
掌設文武官及使客諸親執事官版位於殿庭及行禮
則唱禮贊者掌承傳奉禮掌設百官版位於門外通事
舍人掌引禮侍中掌奏中嚴外辦承制宣制及奏禮畢
符寳郎掌奉御寳黃門侍郎掌持節授太尉主節掌執
節中書侍郎掌引冊琮璽以授太尉其皇后宫中受冊
守宫掌設使副及外命婦次尚寢掌設御幄座受冊位
及命婦脱舄席司樂掌設宫懸舉麾位及帥樂工内僕
掌進重翟車諸衛掌設列仗典儀掌設使副内侍内謁
者監及執事者位内謁者掌設外命婦朝位於朝堂司
贊掌設内外命婦及内官典贊司贊位于殿庭及唱禮
掌贊掌承傳内侍掌奏中嚴内謁者監掌置冊璽案謁
者掌引使副及執事官内典掌引外命婦典樂掌舉麾
偃麾司賓掌接引外命婦入殿尚儀掌贊皇后行禮及
奏外辦禮畢内給事掌傳告使副語於司言司言掌引
尚宫及傳奏使副承制語於皇后及承宣皇后令旨及
受皇后所受冊尚宫掌引皇后陞殿及稱制宣冊以冊
授皇后内侍掌受使副冊琮璽綬以授内謁者監内謁
者監掌引内給事及奉冊琮璽綬入殿尚服掌授皇后
琮璽綬司寳掌受皇后所受琮璽綬宋制臨軒命使殿
中監掌率尚舍設御座香案及施簾大晟掌展宫架設
舉麾押樂位儀鸞司掌設文武官及應行事官次冊寳
幄次尚輦掌陳大輦列御馬尚書兵部掌帥其屬列黃
麾細仗典儀掌設受制宣制奉節官位權置冊寳褥位
應行事官位及行禮則掌贊禮贊者掌承傳大樂正掌
帥樂工協律郎掌舉麾偃麾管勾内臣掌承旨降冊寳
出内禮直官掌引百官中書侍郎掌押冊門下侍郎掌
押寳及率掌節者至冊使前受節以授冊使捧冊寳官
掌率執事人捧舉冊寳禮直官通事舍人太常博士掌
同引押冊押寳官冊禮使副及引左輔右弼左輔掌奏
中嚴外辦承制宣制及奉寳授副使右弼掌奉冊授冊
使符寳郎掌奉御寳禮儀使掌導皇帝陞殿及奏禮畢
其皇后宫中受冊司樂掌宫懸兵部掌設黃麾仗司贊
掌設内外命婦内官位及引外命婦就次典樂掌舉麾
内侍掌請中嚴奏外辦司言掌引尚宫及受皇后所受
冊尚宫掌引皇后升殿内給事掌傳奏冊使承制言於
皇后内侍掌受使副冊寳以授皇后及宣制讀冊贊皇
后内謁者監及管勾内臣掌持冊寳入殿庭司寳掌受
皇后所受寳元冊皇后太尉一員為使司徒一員為副
使主節官一員捧冊官二員舉冊官二員讀冊官二員
捧寳官二員舉寳官二員讀寳官二員禮儀使二員内
臣職掌八員接冊官二員接寳官二員閤門使二員宣
徽使二員中宫内臣一十員代禮官一十六員司香官
四員侍香官四員折衝都尉四員拱衛使二員清道官
四員殿中侍御史二員紏儀尚書四員監察御史四員
知班六員方輿官六十四員侍儀司引禮官三十二員
國朝冊拜皇后其執事見于儀注
陳設
唐制冊皇后臨軒遣使設御幄於太極殿設羣官客使
等次於東西朝堂展宫懸於殿庭設麾於殿之西階陳
車輅輿輦設解劔席扵懸西北横街之南設文武官諸
親客使位於殿前又設文武官諸親客使位於門外諸
衛勒所部列黃麾大仗屯門鈒戟近仗入陳於殿庭其
皇后宫中受冊則於肅章門外道西近南設使副等次
東向北上命婦朝堂設外命婦次設御幄座於正殿南
向設皇后受冊位於殿庭階間北向設命婦等脱舄席
於西階前近西東向展宫懸之樂於殿庭設麾於殿上
西階之西進重翟車於肅章門外道東西向以北為上
諸衞勒所部屯門列仗及陳布於殿南門外設冊使副
及内侍位舉冊案官及琮璽綬者位設内給事内謁者
監位設外命婦位設内命婦及内官非供奉者位設司
贊典儀位宋冊皇后皇帝臨軒命使設御座於文德殿
當中南向施簾於殿上前楹設香案於殿下螭陛間展
宫架之樂於殿庭横街之南設舉麾位於宫架西北東
向押樂位於宫架之北北向設文武百僚及應行事官
次於朝堂之内外冊寳幄次二於殿後東廂俱南向陳
大輦於殿西階下東向列御馬於殿門外東廂西向列
黃麾細仗於殿庭設冊使副受制位設承制官及宣制
官奉節官奉冊寳官位設權置冊寳位二於横街南黃
道東稍北西向冊北寳南褥位一於受制位稍北以俟
使副受冊寳設應行事官位及典儀贊者位其皇后宫
中受冊設皇后座於穆清殿南向東西房於左右稍北
東西閤於殿後之左右設皇后受冊位於殿庭階間北
向設冊寳位四其二在殿東階之東西向其二在殿西
階之西東向設冊寳幄二於殿門外設行事官及外命
婦次於門外之左右設黃麾仗於穆清殿内外及皇城
裏角門内外設冊寳使副位内侍位舉冊寳案位内給
事内謁者監位於殿門外設内外命婦及内官非供奉
者陪列位設司贊典贊位皆於殿庭元冊皇后設發冊
案於大明殿御座前稍西發寳案於稍東設香案於皇
后殿前冊案於殿内座榻前稍西寳案於稍東受冊案
於座榻上稍西受寳案於稍東設冊使副及冊寳官主
節官禮儀使位於大明殿庭皇后殿庭亦如之國朝冊
拜皇后皇帝臨軒及皇后受冊其陳設並見儀注
班位
漢制臨軒冊后則百官陪位太尉立階下東向宗正大
長秋西向唐臨軒遣使文官一品至五品位在懸東六
品以下在横街南皆重行西面北上武官一品至五品
位在懸西六品以下於横街南皆重行東面北上朝集
使位各分方於文武官當品之下諸親位於四品五品
之下(皇親在東異姓親在西)蕃客位各分方於朝集使六品之南
諸州使臣分方於朝集使九品之後典儀位於懸東贊
者二人在南少退俱西向使者受節位於大横街南道
東副使又於其東少退俱北面其門外版位並如元日
之儀其皇后宫中受冊使者位在肅章門外之西東向
北上内侍於使副南設舉冊案及琮璽綬者位南向差
退俱東面内給事位於北廂南向内謁者監位於其東
南西向外命婦位於命婦朝堂分左右廂大長公主以
下在東夫人以下在西並每等異位皆重行南向北上
内命婦及内官非供奉者位於受冊正殿之庭東廂西
向重行北上内命婦等朝位於殿庭御道東重行北面
西上外命婦朝位於殿庭御道左右近南大長公主以
下在東北面西上太夫人以下在道西每等異位重行
北面以東為上司贊位於東階東南典贊二人在南差
退俱西向宋制臨軒遣使則使副受制位在横街南北
向東上左輔承制位在御座東宣制位在冊使位之東
北並西向門下侍郎奉節位及左輔右弼奉冊寳位在
使副東北西向應行事官位在受制位北西向北上典
儀位在宫架東北贊者二人在南少退俱西向其皇后
宫中受冊班位則與唐制同元冊皇后使副位在殿庭
中奉冊官在右奉寳官在左禮儀使位在冊案前主節
位在冊使之左皇后殿庭亦如之其百官班位一品至
九品序列于崇天門外文班自外旁折位入日精門武
官自外旁折位入月華門各就東西起居位立定然後
就丹墀位國朝冊拜皇后皇帝臨軒遣使皇后宫中受
冊班位並見于儀注圖本
奏告
古者冊后必先奏天地宗廟示不敢專也周漢奏告之
儀未見唐遣官祭告圓丘方丘太廟皆行一獻之禮天
地用玉幣酒脯皆不作樂宋制遣官奏告圓丘方丘宗
廟行一獻之禮與唐同併告社稷岳瀆山川在京十里
内神祠用籩豆酒脯元制先期太常奏告天地於南郊
及告宗廟用酒脯行一獻禮今擬國朝冊立皇后先期
奏告圓丘方丘宗廟用香幣酒脯行一獻禮其儀見天
地宗廟篇
賀禮
晉武帝冊皇后楊氏百僚上賀東晉成帝冊皇后杜氏
羣臣畢賀於太極殿皆不詳其儀唐冊皇后畢羣臣上
禮賀皇帝則於東朝堂叙位禮部郎中以表授中書舍
人羣臣再拜中書舍人奉表入進在外諸州等官並拜
表稱賀其皇后受内外命婦賀則於受冊後升御座内
外命婦初賀再拜致詞曰伏惟殿下坤象配天德昭厚
載凡厥兆庶不勝慶躍致詞訖再拜承令旨訖又再拜
其受羣臣賀則如正冬之儀唯賀詞云具官臣某等言
伏惟殿下徽猷昭備至德應期凡厥黔黎不勝慶躍宋
制皇后受冊訖内外命婦賀與唐同其内命婦賀詞曰
伏覩受冊楓宸流徽淑極懽均六寢美繼二南恭惟皇
后慈惠儉勤柔明莊裕誕膺金璽增煥玉衣妾等幸比
貫魚獲陪賀燕願益遵於嬪則庶永頼於母儀外命婦
賀詞云伏覩恩敷丕冊位正中宫縟典既成驩聲胥洽
恭惟皇后稟姿玉粹毓德蘭芳禮斯備於嬪虞治將聞
於翼夏妾等叨聫近列夙仰懿模欣覿光儀敢伸頌詠
其羣臣則於東上閤門拜表賀皇帝拜箋賀皇后政和
禮儀則皇帝御紫宸殿受宰執以下文武百僚稱賀如
正至之儀其文臣侍從以上武官遥郡以上皆進馬舍
人奏某官姓名以下進奉元皇后受冊畢詣大明殿謝
恩訖皇后陞座並坐右丞相祝皇帝皇后夀進酒進表
箋禮物今擬國朝皇后受冊寳訖仍服首飾禕衣升座
受内外命婦賀次日羣臣上表上箋稱賀兩宮皇帝服
衮冕御奉天殿受賀其箋則内使監令奉入中宫其在
外有司上表賀皇帝上箋賀皇后
會禮
唐制皇后冊禮畢皇帝會羣臣與正冬會儀同但上夀
詞曰具官臣某等言皇后坤儀配天德昭厚載克崇萬
葉明嗣徽音凡厥兆庶載懷鳬藻臣等不勝大慶謹上
千萬歲夀皇后會外命婦亦如正冬會議上夀詞曰具
位妾姓等言伏惟殿下坤儀配天德昭厚載率土含識
不勝忭舞謹上千萬歲夀皆樂備而不作盖取古禮娶
婦三日不舉樂謹幽隂之義也宋制皇后受冊及命婦
賀畢皇后更常服内侍承令宣外命婦入皇后升座會
外命婦如宫中常儀皇帝則御紫宸殿會三公以下文
武百官作樂三舉酒尚食進御食太官設羣官食初則
班首進皇帝酒次則殿中監少監進酒元制皇后受冊
禮畢右丞相帥百官賀皇帝皇后於大明殿訖宴殿上
如正至之儀今擬國朝皇后受冊畢皇帝會羣臣於謹
身殿皇后於中宫會内外命婦其儀皆如正至宴會之
儀
謁廟
唐制皇后受冊畢謁見太廟先遣太尉設樂行事其祝
文曰維某年歲次某某月某朔某日孝曾孫皇帝臣某
謹遣太尉臣某敢昭告于皇祖某諡皇帝皇后妾某氏
將伸祗見謹以一元大武明粢薌合薌萁嘉疏嘉薦尚
饗遍獻各廟畢然後所司陳小駕鹵簿皇后首飾禕衣
乘重翟車至廟行朝謁之禮前再拜後再拜禮畢改着
鈿釵禮衣升車鼓吹振作而還宋制皇后受冊畢服首
飾禕衣乘重翟車亦陳小駕鹵簿朝謁景靈東西宫前
再拜上香畢再拜内外命婦俱陪位元至大皇慶時冊
后畢皆遣官恭謝太廟樂用登歌禮行三獻而無皇后
廟見之儀今擬國朝皇后受冊畢皇帝先遣官用牲牢
詣太廟行事告以皇后將祗見之意其儀與時享同遣
官之日皇后降香告官捧香至廟告畢皇后首飾禕衣
乘重翟車親行謁廟之禮内外命婦俱陪祀其禮見于
儀注
奏告圜丘儀注
其禮見祀天篇奏告儀
奏告方丘儀注
其禮見祭地篇奏告儀
奏告宗廟儀注
其禮見宗廟篇奏告儀
冊拜皇后儀注
發冊前一日内使監設御座于奉天殿如常儀尚寳卿
設御寳案扵御座前侍儀司設冊寳案於寳案之南(冊東)
(寳西)設奉節官位於冊案之東掌節者位于奉節官之左
稍退俱西向設承制官位於奉節官之南西向設奉冊
奉寳官位于冊寳案之西東又設使副受制位于横街
之南北向東上設承制官宣制位於使副受制位之北
西向設奉節官奉冊奉寳官位于使副東北西向又設
使副受冊寳褥位於受制位之北北向典儀二人位于
丹陛上之南東西相向贊禮二人位於使副受制位之
北東西相向知班二人位于贊禮之南東西相向設文
武百官侍立位於文武樓之北東西相向文武侍從班
位於殿上之左右引文武班舍人四人位於文武官之北
稍後東西相向引禮二人位于使副之北東西相向拱
衞司光禄寺官對立位於奉天殿門之左右東西相向
將軍二人位於殿上簾前東西相向將軍六人位于奉
天門之左右東西相向又將軍四人位於丹陛上之四
隅東西相向又將軍六人位于奉天殿門之左右東西
相向鳴鞭四人位於丹陛上北向是日金吾衞陳設甲
士儀仗于午門外之東西拱衞司陳設儀仗于丹陛丹
墀之東西和聲郎設樂位於丹墀之南禮部設龍亭儀
仗大樂於奉天門外正中以俟迎送冊寳至中宫質明
擊鼔初嚴催班舍人催百官具朝服導駕官侍從官入
迎車駕次嚴引班舍人引文武百官入就侍立位引禮
引使副具朝服入就丹墀受制位諸執事者各就位三
嚴侍儀奏外辦御用監奏請皇帝服衮冕御輿以出尚
寳卿前導侍從警蹕如常儀上位將出仗動大樂鼓吹
振作至奉天殿升御座樂止尚寳以寳置于案捲簾鳴
鞭報時雞唱訖禮部官捧冊寳各置於案奉節官承制
官奉冊官奉寳官及掌節者各入就殿上位西向立定
舉冊寳案四人入立於奉冊奉寳官之後典儀唱鞠躬
拜興拜興拜興拜興平身使副鞠躬樂作拜興拜興拜
興拜興平身樂止承制官進詣御座前跪奏請發皇后
冊寳承制訖由中門出中陛降至宣制位稱有制典儀
唱跪使副跪承制官宣制曰冊某氏為皇后命公等持
節展禮宣訖由殿西門入復位贊禮唱俯伏興使副俯
伏興奉冊奉寳官率執事者舉冊寳案由中門出中陛
降奉節官率掌節者前導至使副受冊寳褥位以案置
於褥位之北(冊東寳西)掌節者脱節衣以節授奉節官奉節
官搢笏受節以授冊使冊使搢笏跪受以授掌節者掌
節者跪受興立於冊使之左奉節官出笏退引禮引冊
使詣受冊褥位立定奉冊官搢笏就案取冊以授冊使
冊使跪受冊復置于案奉冊官及冊使皆出笏退復位
引禮引使副至受寳褥位奉寳官搢笏就案取寳以授
使副使副搢笏跪受寳興復置于案使副及奉寳官皆
出笏退復位典儀唱鞠躬拜興拜興拜興拜興平身使
副皆鞠躬樂作拜興拜興拜興拜興平身樂止引禮引
冊使押冊使副押寳掌節者前導舉案者次之初行樂
作出奉天門樂止掌節者加節衣奉冊寳官皆搢笏詣
案取冊寳安置龍亭中奉冊寳官退執事者舉案退儀
仗大樂迎龍亭以行執節者行於龍亭之前使副行於
龍亭之後迎送至中宫門外初冊寳將出門侍儀跪奏
禮畢皇帝興樂作還宫樂止引班引文武官以次出
受冊
前一日内使監官陳設皇后御座於中宫殿上如常儀
設香案於殿庭之正中設權置冊寳案于香案之前(冊東)
(寳西)設皇后受冊寳位於冊寳案前北向設司言司寳二
人位於皇后位之北東西相向設奉冊寳内官位於冊
寳案之南東西相向設讀冊寳内官位于奉冊寳内官
之南東西相向設内外命婦位于庭下左右東西相向
又設内外命婦賀位於殿中北向尚儀二人位於皇后
拜位之北東西相向司贊内官二人位于内外命婦立
位之北東西相向又設權置冊寳案於中宫門外設内
使監令位于案之東西向設奉冊奉寳内官位于内使
監令之左右稍退俱西向使副位于案南北向引禮二
人位于使副之前東西相向掌節者位于冊使之後其
日所司設儀仗于殿庭之東西擎執於殿上之左右樂
工陳樂於殿庭之南冊寳將至中宫門尚儀奏請皇后
首飾禕衣出閤樂作至殿上南向立樂止司言司寳立
於後及冊寳至宫門使副於龍亭中取冊寳權置於門
外所設案上引禮引使副及内使監令俱就位立定次
引冊使於内使監令前稱冊禮使臣某使副臣某奉制
授皇后冊寳退復位内使監令入詣皇后殿躬言訖出
復位引禮引内外命婦俱入就位讀冊寳内官及司贊
内官俱就位引禮引冊使取冊授内使監令内使監令
跪受以授奉冊内官冊使退復位引禮又引使副取寳
授内使監令内使監令跪受以授奉寳内官使副退復
位以俟宫中行禮内使監令率奉冊奉寳官各奉冊寳
以次入詣皇后受冊位前以冊寳各置於案(冊東寳西)尚儀
引皇后降詣庭中受冊位立定侍從如常儀司言司寳
各就位内使監令率奉冊奉寳内官取冊寳以次立於
皇后之東西向内使監令稱有制尚儀奏拜興拜興拜
興拜興皇后拜樂作興拜興拜興拜興樂止内使監令
宣制訖奉冊内官就案取冊授讀冊内官讀冊訖跪以
授内使監内使監跪以冊授皇后皇后跪受訖以授司
言奉寳内官就案取寳以授讀寳内官讀寳訖以授内
使監令内使監令跪以寳授皇后皇后跪受訖以授司
寳尚儀奏拜興拜興拜興拜興皇后拜樂作興拜興拜
興拜興樂止内使監令出詣使副前稱皇后受冊禮畢
使副退詣奉天殿横街南北面西上立給事中立于冊
使東北西向使副再拜復命曰奉制冊命皇后禮畢又
再拜平身給事中奏聞乃退初皇后受冊寳訖尚儀引
皇后陞座引禮引内命婦班首一人詣殿中賀位初行
樂作至位樂止司贊唱拜興拜興班首拜樂作興拜興
樂止跪致詞曰兹遇皇后殿下膺受冊寳正位中宫妾
等不勝懽慶謹奉賀司贊唱拜興拜興班首拜樂作興
拜興樂止引禮引班首退復位引禮又引外命婦班首
一人入就殿上賀位其行禮並如上内命婦賀儀司贊
唱禮畢引禮引内外命婦出初行樂作出門樂止尚儀
奏禮畢引皇后降座樂作還閤樂止
百官稱賀上表箋儀注
皇后受冊禮畢至晚内使監於奉天殿陳設御座香案
尚寳司設寳案於香案之北侍儀司設表案位於香案
之南又設表箋案位于丹墀北之正中設文官起居位
於丹墀之東南西向武官起居位於丹墀之西南東向
文官拜位于丹墀中之東北每等異位重行北向西上
武官拜位於丹墀中之西北每等異位重行北向東上
殿前班諸執事起居位于武官起居位之北東向侍從
班諸執事起居位于文官起居位之北西向殿前班指
揮司官三員侍立位于丹陛上之西東向光禄寺三員
侍立位於丹陛上之東西向侍從班文官立位於殿上
之東侍從班武官立位於殿上之西拱衞司官二員侍
立位於殿中門之左右典牧所官二員侍立位於仗馬
之前東西相向受箋内使監官一員位于丹墀表箋案
之東西向宣表官一員展表官二員位於丹墀表箋案
之西東向糾儀御史二人位於展表官之南東西相向
内贊二人位於殿上東西相向典儀二人位於丹陛上
之南東西相向知班二人位於文武官拜位之北東西
相向通贊贊禮二人位于知班之北東西相向通贊在
西贊禮在東引文武班舍人四人位于文武官拜位之
北稍後東西相向引殿前班舍人二人位于引武班之
南東向&KR1221;表案舍人二人位於引文班之南西向宿衞
鎮撫二人位于丹陛東西階下東西相向護衞百戸二
十四人位于宿衞鎮撫之南稍後東西相向護衞千戸
八人位于殿東西門之左右將軍二人位於殿上簾前
東西相向將軍六人位於殿門之前東西相向將軍四
人位於丹陛上四隅東西相向將軍六人位于奉天門
東西相向鳴鞭四人位于丹陛上之南北其日金吾衛
陳軍仗於午門外之東西陳旗仗於奉天門外之東西
拱衛司陳儀仗於丹陛之東西及丹墀之東西陳車輅
於丹墀之南典牧所陳仗馬於文武樓南之東西虎豹
於奉天門之東西和聲郎陳樂於丹墀文武官拜位之
南内使監官擎執於御座之左右侍儀司舍人舉表案
入就殿上案位舍人二人舉表案伺候於午門外文武
官具朝服迎表至雲集橋舍人引殿前班司贊贊禮内
贊宿衞鎮撫護衛鳴鞭各入就位侍儀侍從入迎車駕
上位陞謹身殿侍儀版奏中嚴御用監官奏請上位服
衮冕文武官迎表至午門前置龍亭於道中禮部官取
表函置於案舍人舉案禮部宣表官展表官押表案引
丞相前行文武官分班俱由西門入至丹墀中禮部官
押表案置于丹墀正中各就位文武官各入就起居位
侍儀奏外辦導引上位御輿以出仗動鼓吹振作尚寳
卿捧寳前導侍衛如常儀上位陞御座樂止尚寳卿捧
寳置於案將軍捲簾拱衛司鳴鞭司晨報時雞唱訖諸
侍從官殿前班拱衛司官由西階降引班引同宣表官
受表官受箋内官俱入起居位東西相向立定通班唱
某衛指揮使臣某以下起居引班唱鞠躬平身引班東
西分引至丹墀中拜位北面立贊禮唱鞠躬拜興拜興
平身指揮以下皆鞠躬樂作拜興拜興平身樂止贊禮
唱指揮使稍前指揮使前立贊禮唱鞠躬指揮以下皆
鞠躬贊禮唱聖躬萬福唱平身指揮使以下皆平身唱
復位指揮使復位唱鞠躬拜興拜興平身指揮使以下
皆鞠躬樂作拜興拜興平身樂止通班唱各恭事引班
引指揮以下皆各就位通班唱具丞相銜臣某以下起
居引班唱鞠躬平身文武官相向鞠躬平身引班東西
分引入丹墀中拜位丞相初行樂作至位樂止知班唱
班齊贊禮唱鞠躬拜興拜興拜興拜興平身文武官皆
鞠躬樂作拜興拜興拜興拜興平身樂止贊禮唱進表
箋引班引丞相詣表箋案前丞相跪捧表興跪捧箋進
於受箋官受箋内使監官接箋入中宫啟聞興引班引
復位丞相捧表與宣表官展表官由丹墀西陛陞西門
入至殿中丞相跪進表于案退立於殿南正中内贊唱
跪贊禮唱跪丹墀百官皆跪内贊唱宣表宣表官詣案
取表跪讀于殿西展表官同跪展表宣表官宣訖俯伏
興展表官以表置于案訖内贊與贊禮同唱俯伏興平
身丞相與丹墀百官皆俯伏興平身與宣表官展表官
由殿西門出西階降復位贊禮唱鞠躬拜興拜興拜興拜
興平身百官鞠躬樂作拜興拜興拜興拜興平身樂止
贊禮唱搢笏三舞蹈跪山呼萬歲山呼萬歲再山呼萬
萬歲出笏俯伏興拜興拜興拜興拜興平身文武官皆
搢笏三舞蹈跪三拱手加額山呼萬歲山呼萬歲再山
呼萬萬歲(樂工應聲和之)出笏俯伏興樂作拜興拜興拜興拜
興平身樂止贊禮唱禮畢侍儀奏禮畢鳴鞭上位興樂
作導引還謹身殿樂止舍人舉表案出引班引文武官
以次出
皇帝會羣臣儀注
其禮與正至會儀同見朝會篇
皇后會内外命婦儀注
其禮與正至會儀同見朝會篇
謁廟儀注
皇后將謁太廟皇帝先遣官用牲牢行事告以皇后將
祗見之意其儀與時享同(見宗廟篇)祝文臨時撰定遣官之
日皇帝降香告官奉香至太廟告畢皇后親行謁見前
期皇后齋三日内外命婦及執事内官各齋一日前一
日執事官灑掃廟庭内外設皇后拜位於廟戸外又設
拜位於廟中香案前俱北向設内命婦陪祀拜位扵廟
庭之南北向設外命婦陪祀拜位於内命婦之南司贊
位於皇后拜位之東西司賓位於内命婦之北東西相
向司香位于香案之右設盥洗位于庭階之東司盥洗
官位於位所各廟皆如前儀其日清晨宿衛陳兵衛樂
工備樂尚儀備儀仗重翟車于中宫外門之外陪祀外
命婦各具翟衣集于中宮内門之外内使監官奏中嚴
皇后首飾九龍四鳳冠禕衣尚儀奏外辦導引皇后出
内宫門司贊奏陞輿皇后升輿至外門之外司贊奏降
輿皇后降輿司贊奏陞車皇后陞車宿衞兵仗前導鼓
吹設而不鳴次尚儀陳儀衛次外命婦次内命婦皆乘
車前導次皇后重翟車内使監人員扈從宿衛復陳兵
仗於後皇后至廟門司賓引内命婦先入就殿庭東西
侍立司贊奏請降車皇后降車司贊引自左門入就位
北向立司賓引内外命婦各就位北向立司贊奏拜興
拜興司賓唱拜興拜興皇后及内外命婦皆拜興拜興
司贊奏請行事請詣盥洗位引皇后至盥洗位奏盥洗
司盥洗者酌水皇后盥手訖奏帨手司巾以巾進皇后
帨手訖司贊奏請詣神位前引皇后由東階升至神位
前北向立司贊奏上香上香三上香司香奉香進於皇
后之右皇后上香上香三上香訖司贊引皇后復位奏
拜興拜興司賓唱拜興拜興皇后及内外命婦皆拜興
拜興司贊奏禮畢引皇后出自廟之左門司賓引内外
命婦出司贊奏陞車皇后陞車宿衛陳儀仗樂工陳樂
尚儀陳儀仗内外命婦前導侍從如来儀過廟鼔吹振
作還至宫之外門外司贊奏降車皇后降車司贊奏陞
輿皇后陞輿至宫之内門外司贊奏降輿皇后降輿入
宫
明集禮卷十九
明集禮卷十九
