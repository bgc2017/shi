明集禮卷三十九
冠服
總叙
傳曰冠首服也首服既加然後人道備故君子重之戰
國以來人自為禮家自為俗豈知古之司服有制哉天
子之服章十有二日月星辰在天成象者也山龍華蟲
宗彛藻火粉米黼黻在地成形者也十二章備者則天
數也公之服自衮冕而下如王之服侯伯之服自鷩冕
而下如公之服子男侯伯孤大夫士其降各有差王侯
公卿衮衣祭服后之六服三夫人九嬪世婦女御侯伯
子男夫人諸侯大夫之妻見於三禮圖而行於古今者
不可廢也庶民冠服其變也則隨時王之制於是著冠
服篇
乘輿冠服
黃帝始作冕垂旒充纊衣玄而裳黃有虞氏乃有十二
章之服故尚書云予欲觀古人之象日月星辰山龍華
蟲宗彛作繪藻火粉米黼黻絺繡(六章畫於衣六章繡於裳)周制弁
師掌王之五冕司服掌王之六服(冕亦有六而曰五者以大裘冕與衮冕同)
(一冕制但無旒耳)祭昊天上帝則服大裘冕祭五帝亦如之(大裘)
(用黑羊皮象天色也玄冕無旒朱裏延紐)饗先王則服衮冕(冕十二旒每旒十二玉繅玉皆)
(五采玄衣纁裳龍山華蟲火宗彛畫於衣藻粉米黼黻繡於裳凡九章衮卷也以畫卷龍為首故曰衮冕)饗
先公則服鷩冕(冕九旒旒十二玉繅玉皆五采玄衣纁裳華蟲以下七章三章在衣四章在裳)
(以畫鷩雉為首故曰鷩冕)祀四望則服毳冕(冕七旒旒十二玉繅玉皆五采玄衣纁裳宗彝)
(以下五章三章在衣二章在裳以畫虎蜼為首故曰毳冕)祭社稷五祀則絺冕(冕五旒旒)
(十二玉繅玉皆五采玄衣纁裳粉米以下三章一章在衣二章在裳皆繡而無畫故曰絺冕)祭羣小
祀則玄冕(冕三旒旒十二玉繅玉皆五采玄衣纁裳繡黻一章在裳以衣無章故曰玄冕)凡兵
事則韋弁服(以韎韋為弁又以為衣)視内外朝則皮弁服(弁會五采玉&KR0722;)
(象邸玉筓以十二升布為衣積素以為裳)田獵則冠弁(弁委貌也其服緇布衣亦積素為裳)凶
事則服弁服(喪冠也其服斬衰齊衰)弔事則服弁絰服(如爵弁而素加環絰)
燕居則服玄端(玄衣朱裳)秦滅禮學郊社服用皆以袀玄冕
旒前後邃延漢高祖制長冠以入宗廟至光武始祀天
地明堂皆冠旒冕玄衣纁裳明帝永平中始備文十二
章刺繡文其常服則用通天冠(高九寸犀簮導)魏氏多因漢法
其所損益之制無聞晉制祀天宗明堂以大冕(玄衣黃裳)祀
太廟正旦大朝會諸侯以法冕(玄衣絳裳)小會宴享送諸侯
臨軒會王公以飾冕(紫衣紅裳)征伐講武校獵以繡冕(朱衣朱裳)
耕稼饗國子以紘冕(青衣青裳)聽政以通天冠(朱紗袍)齊因其
制郊廟則用平天冠服(舊衮服用織成明帝以織太重乃綵畫為之加金飾銀薄)臨
朝則用通天冠絳紗袍皂緣中衣拜陵則服黑介幘舉
哀臨喪則服白帢單衣梁因制平天冠(衣畫裳繡十二章素帶朱裏以)
(朱緣裨飾其側更名赤皮韍為韠餘同舊制)其朝服則通天冠服(絳紗袍皂緣中衣黑)
(舄)其釋奠先聖則皂紗袍(絳緣中衣絳袴襪黑舄)拜陵則菚布單
衣陳因梁制務從節儉應用織成及繡者並用采畫後
周設司服之官掌皇帝十二服祀昊天上帝則用蒼衣
五方上帝則各隨方色朝日則用青衣祭皇地祇則用
黃衣夕月則用素衣神州社稷則用玄衣享先皇加元
服納后朝諸侯則用十二章享諸先帝食三老五更耕
籍田則用自龍以下九章祀星辰視朝大饗羣臣則用
八章羣祀臨太學入道法門燕射養庶老適諸侯家則
用七章廵兵即兵則以韎韋為衣裳田獵則皮弁白布
衣素裳隋制衮冕服祭祀天地及感生帝明堂五郊雩
䄍封禪朝日夕月宗廟社稷籍田廟遣上將征還飲至
加元服納后正旦受朝及臨軒拜王公則服之(冕垂白珠十二)
(旒以組為纓色如其綬黈纊充耳玉筓服玄衣纁裳山龍華蟲宗彛火五章在衣藻粉米黼黻四章在裳衣重)
(宗彛裳重黼黻為十二等衣褾領織成升龍白紗内單黼領青褾襈裾革帶玉鈎䚢大帶素帶朱裏紕其外上)
(以朱下以綠韍隨裳色龍火山三章鹿盧玉具劒火珠鏢首白玉䨇佩玄組䨇大綬六采玄黃赤白縹綠純玄)
(質長二丈四尺五百首廣一尺小䨇綬長二尺六寸色同大綬而首半之間施三玉環朱襪赤舄舄加金飾)
通天冠朔日受羣臣朝及凡正旦大會冬至大會諸祭
祀還則服之(冠加金博山附蟬十二首施珠翠黑介幘玉簪導絳紗袍深衣製白紗内單皂領褾)
(襈裾絳紗蔽膝白假帶方心曲領其革帶劒佩綬舄與上同若未加元服則䨇童髻空頂黑介幘䨇玉導加寶)
(飾)武弁服凡講武出征蒐狩大射禡類宜社賞祖罸社
纂嚴則服之(金附蟬平巾幘)黑介幘服凡拜陵則服之(白紗單衣烏皮)
(履)白紗帽服凡視朝聽訟及宴見賓客則服之(白練裙襦烏皮)
(履)白帢服凡舉哀則服之(白紗單衣烏皮履)其宴私則著白高
帽其朔日受朝則服皮弁(用漆烏紗前後兩傍如蓮葉四面空處又安拳花頂上當)
(縫安金梁梁上加真珠十二犀簪導)其常聽朝則服赭黃袍(文綾為之烏紗折上巾六)
(合靴)唐制十有四等大裘冕者祀天地之服也(廣八寸長一尺二寸)
(以板為之黑表纁裏無旒金飾玉簪導組帶為纓色如其綬黈纊充耳大裘繒表黑羔表為緣纁裏黑領褾襟)
(緣朱裳白紗中單皂領青褾襈裾朱襪赤舄鹿盧玉具劒火珠鏢首白玉䨇珮黑組大䨇綬黑質黑黃赤白縹)
(綠為純以備天地四方之色廣一尺長二丈四尺五百首紛廣二寸四分長六尺四寸色如綬又有小䨇綬長)
(二尺六寸色如大綬而首半之間施三玉環革帶以白皮為之以屬佩綬印章鞶囊亦曰革帶博三寸半如金)
(鐀玉鈎䚢大帶以素為之以朱為裏在腰及垂皆有裨上以朱錦貴正色也下以綠錦賤間色也博四寸鈕約)
(貴賤皆用青組博三寸黼以繒為之隨裳也上廣一尺以象天數下廣二尺以象地數長三尺朱質畫龍火山)
(三章以象三才其頸五寸兩角有肩廣二寸以屬革帶)衮冕者踐祚享廟征還遣
將飲至加元服納后元日受朝賀臨軒冊拜王公之服
也(廣一尺二寸長二尺四寸金飾玉簪導垂白珠十二旒朱絲組帶為纓色如綬深青衣纁裳十二章日月)
(星辰山龍華蟲火宗彛八章在衣藻粉米黼黻四章在為裳衣畫裳繡以象天地之色也自山龍以下每章一行)
(等每行十二衣褾領畫以升龍白紗中單黻領青褾襈裾韍繡龍山火三章舄加金飾)鷩冕者有
事遠主之服也(八旒七章華蟲火宗彛四章在衣藻粉米黼黻在裳)毳冕者祭海
岳之服也(七旒五章宗彛藻粉米在衣黼黻在裳)絺冕者祭社稷饗先農
之服也(六旒三章絺粉米在衣黼黻在裳)玄冕者蜡祭百神朝日夕月
之服也(五旒裳刺黼一章劒自衮冕以下其制一也簪導佩綬皆同)通天冠者冬至
受朝賀祭還燕羣臣養老之服也(二十四梁附蟬十二首施朱翠金博山黑)
(介幘組纓翠玉犀簪導絳紗袍朱裏紅羅裳白紗中單朱領褾襈裾白裙襦絳紗蔽膝白羅方心曲領白襪黑)
(舄白假帶其制垂二絛帛以變祭服之大帶天子未加元服以空頂黑介幘䨇童髻雙玉導加寶飾)緇布
冠者始冠之服也(五梁)武弁者講武出征蒐狩大射禡類
宜社賞祖罸社纂嚴之服也(有金附蟬平巾幘)弁服者朔日受
朝之服也(以鹿皮為之有襻以持髮十有二琪玉簪導絳紗衣素裳白玉雙佩革帶之後有鞶囊以)
(盛小雙綬白襪烏皮履)黑介幘者拜陵之服也(無飾白紗單衣白裙襦革帶素襪烏)
(皮履)白紗帽者視朝聽訟宴見賓客之服也(以烏紗為之白裙襦白襪)
(烏皮履)平巾幘者乘馬之服也(金飾玉簪導冠支以玉紫褶白袴玉具装珠寳鈿帶)
(有鞾)白帢者臨喪之服也(白紗單衣烏皮履)宋天子之服有七大
裘冕者祀天之服也(太祖開寳初服大裘祀天以黑羔皮為之其冕無旒神宗元豐中用)
(陸佃議冬祭則用裘而加衮冕十二旒夏祭則去裘而服衮冕哲宗時用何洵直議以黑繒制裘領袖用羔皮)
(而以衮為齋服中興以後亦用黑繒制裘而以衮襲之冕亦十有二旒)衮冕者祭天地宗
廟受冊尊號元日受朝冊拜之服也(冕廣一尺二寸長二尺四寸前後垂)
(白珠十有二旒以組為纓色如其綬黈廣充耳玉簪導玄衣纁裳十二章八章在衣日月星辰山龍華蟲火宗)
(彛四章在裳藻粉米黼黻衣褾領為升龍皆織就為之山龍以下每章一行重以為等每行十二白紗中單黼)
(領青褾襈裾蔽膝加龍山火三章革帶玉鈎䚢大帶素帶朱裏紕其外上朱下綠紐約用組鹿盧玉具劒大珠)
(縹首白玉雙佩玄組雙大綬六采玄黃赤白縹綠純玄質長二丈四尺五寸首廣一尺小雙綬長二尺六寸色)
(同大綬而首半之間施三玉環朱襪赤舄加金飾)通天冠者正旦宴會冬至朝
賀五月朔視朝大祭祀致齋親耕籍田之服也(冠二十四梁犀)
(簪導紅絲組帶金鈒花鈿以珠寶施博山附蟬絳紗袍以紅金絛紗織成龍文紅裏皂褾襈裾白羅中單紅羅)
(蔽膝紅羅裏織文與袍同紅羅裙紅紗裏白羅方心曲領餘同冕服之制)履袍者四孟朝獻
景靈宮郊祀明堂詣宮宿廟進胙上壽兩宮及端門肆
赦之服也(袍以絳羅為之折上巾通犀金玉帶繫履則曰履服靴則曰靴袍皆用黑革)衫袍
者大宴及常朝之服也(大宴服赭黃袍衫玉装紅束帶皂紋靴常朝服赭黃淡黃䙆袍)
(紅衫袍皆皂紗折上巾通犀金玉環帶)窄袍者便坐視事之服也(巾帶如衫袍或)
(御烏紗帽)御閱服者大閱之服也(以金装甲乘馬)其後殿早講則服帽
子紅袍玉束帶晚講則服頭巾背子(此嘉定講筵之制)其圭笏
之制則宋初大祭祀大朝會皆執玉至元豐禮官議云
周禮王執鎮圭釋者謂祭天地宗廟及朝日夕月則執
之若朝覲諸侯授玉於王王受玉撫玉而已考工記天
子執冒四寸以朝諸侯蓋天子以冒圭斜刻之處冒諸
侯之圭以齊瑞信也未有臨臣子而執鎮圭者唐六典殿中
監掌服御之事凡大祭祀則搢大圭執鎮圭大朝會不
言執圭請自今親祠郊廟搢大圭執鎮圭奉祀之時既
接神再拜則奠鎮圭為贄執大圭為笏從之(元祐制鎮圭大圭皆)
(長一尺二寸博三寸)中興仍舊制大祭祀執大圭以為笏上太上
皇皇太后冊寶亦如之元制祀天則服大裘而加衮(其冕)
(無旒)正旦聖節朝賀以常服不被衮冕惟祀宗廟則服之
(其制冕以漆紗上覆曰綖青表朱裏綖之四周匝以雲龍冠之口圍以真珠綖之前後旒各十二以真珠為之)
(綖之左右繫黈纊二繫以玄紞承以玉瑱纊色黃絡以珠冠之周圍珠雲龍網結通翠柳調珠綖上横天河帶)
(一左右至地珠鈿窠網結翠柳朱絲組二屬諸筓為纓絡以翠柳調珠簪以玉為之横貫于冠服以青羅飾以)
(生色銷金帝星日月山龍華蟲火虎蜼裳以緋羅飾以文繡藻粉米黼黻白紗中單緋羅蔽膝白玉雙佩緋白)
(羅大帶納石失綬上有三小玉環下有青絲網紅羅高靿鞾紅綾襪納石失履)内庭大宴則服
質孫(質孫者漢言一色服也)冬之服凡十有一等(服納石失怯綿里納石失者金)
(錦也怯綿里者剪茸也則冠金錦暖帽服服大紅桃紅紫藍綠寶里則冠七寶重頂冠寶里者之有襴者也)
(服紅黃粉皮則冠紅金荅子暖帽服白粉皮則冠白金荅子暖帽服銀鼠則冠銀鼠暖帽其上並加銀鼠比肩)
(比肩者俗稱曰襻子荅護)夏之服凡十有五等(服荅納都納石失則冠寶頂金鳳鈸笠都)
(納石失者綴大珠於金錦服速不都納石失則冠珠子捲雲冠都納石失者綴小珠於金飾服納石失則帽亦)
(如之服大紅珠寶里紅氁子荅納則冠珠緣邊鈸笠白毛子金絲寶里則冠白藤寶貝帽服駞褐毛子則帽亦)
(如之服大紅綠藍銀褐棗褐金繡龍五色羅則冠金鳳頂笠各隨其服之色服金龍青羅則冠金鳳頂漆紗冠)
(服珠子褐七寶珠龍荅子則冠黃牙忽寶貝珠子帶後簷帽服青速夫金絲闌子則冠七寶漆紗帶後簷帽速)
(夫者回回毛布之精者也)其常服則服本俗衣冠國朝祀天不用大
裘但服衮冕其祭天地宗廟社稷先農及正旦冬至聖
節朝會冊拜皆服衮冕玄衣纁裳其制冕板廣一尺二
寸長二尺四寸冠上有覆玄表朱裏前後各十有二旒
每旒五采玉珠十二玉簪導朱纓衣六章畫日月星辰
山龍華蟲裳六章繡宗彛藻火粉米黼黻中單以素紗
為之紅羅蔽膝上廣一尺下廣二尺長三尺繡龍火山
三章革帶佩玉長三尺三寸大帶素表朱裏兩邊用緣
上以朱錦下以綠錦大綬六采黃白赤玄縹綠純玄質
五百首小綬三色同大綬間施三玉環朱襪赤舄其朔
望視朝降詔降香進表四夷朝貢朝覲則服皮弁其制
用烏紗冒之前後各十二縫每縫中綴五采玉十二以
為飾玉簪紅組纓其服絳紗衣及蔽膝隨衣色白玉佩
革帶玉鈎䚢緋白大帶白襪黑舄其常服則烏紗折角
向上巾盤領窄袖袍束帶間用金玉琥珀透犀
皇太子冠服
周禮有王世子之服而不載其制漢皇太子服玄冠絳
衣魏服五時朝服晉服遠游冠介幘翠緌綴以白珠珮
瑜玉垂組朱衣絳紗襮皂緣白紗中單白曲領帶劒火
珠素首革帶玉鈎䚢獸頭鞶囊至明帝泰始六年始服
衮冕九章朝賀(儀曹郎邱仲起議按周禮上公尚得服衮冕况皇太子以儲副之尊宜服衮冕)
(九章正冬朝賀)梁助祭則服衮冕九章朝會則朱衣絳紗袍隋
皇太子從皇帝祭祀謁廟加元服納妃則服衮服(玄衣纁裳)
(衣山龍華蟲火宗彛五章裳藻粉米黼黻四章織成為之白紗内單黼領青褾襈裾革帶金鈎䚢大帶素表朱)
(裏赤紕以朱緣韍隨裳色火山二章玉具劒火珠鏢首瑜玉雙珮朱組纓大綬四綵赤白縹紺純朱質長丈八)
(尺三百二十首廣九寸小雙組長二尺六寸色同大綬而首半之間施二玉環朱襪赤舄以金飾)謁廟
還宮元日朔日入廟釋奠則服遠游冠絳紗袍(白紗内單皂領)
(褾襈裾白假帶方心曲領絳紗蔽膝襪舄革帶劒珮綬與上同)五日常朝則服常服遠
游冠(絳紗單衣革帶金鈎䚢假帶方心組長六尺四寸廣二寸四分色同其綬金縷鞶囊襪履)唐皇
太子之服有六衮冕者從祀謁廟加元服納妃之服也
(白珠九旒紅絲組為纓犀簪導青纊充耳黑衣纁裳凡九章龍山華蟲火宗彛在衣藻粉米黼黻在裳白紗中)
(單黼領青褾裾革帶金鈎䚢大帶瑜玉雙珮朱組雙大綬朱質赤白縹紺為純長一丈八尺廣九寸三百二十)
(首黻隨裳色有火山二章白襪赤舄朱履加金塗銀釦飾鹿盧玉具劒如天子)遠游冠者謁廟
還宮元日朔日入朝釋奠五日常服元日冬至受朝之
服也(其制有具服有公服翠具服者遠游冠三梁加金博山附蟬九首施朱黑介幘髮纓翠緌犀簪導)
(絳紗袍白紗中單黑領褾襈裾白裙襦白假帶方心曲領絳紗蔽膝白襪黑舄元日朔日入朝釋奠則服之公)
(服者遠游冠絳紗單衣白裙襦革帶金鈎䚢假帶瑜玉雙珮方心帉金縷鞶囊紛表六尺四寸廣二寸四分色)
(如大綬)烏紗帽者視事及宴見賓客之服也(白裙襦烏皮履)弁服
者朔望視事之服也(鹿皮為之犀簪導組纓九&KR0722;絳紗衣素裳革帶鞶小綬雙珮白襪烏)
(皮履)平巾幘者乘馬之服也(金飾犀簪導紫褶白袴起梁珠玉鈿帶鞾)進德冠
者亦乘馬之服也(九&KR0722;加金飾有袴褶常服則有白裙襦)宋皇太子從皇
帝祭天地宗廟服衮冕九章(其冠制與唐同衮服則青衣朱裳白襪朱舄餘同唐)
(制)其朝會服遠游冠服(冠十八梁青羅表金塗銀鈒花飾犀簪導紅絲組博山朱明服)
(紅花金絛紗衣紅紗裏皂褾襈紅紗裳紅紗蔽膝並紅紗裏白紗中單皂褾襈方心曲領白羅襪黑舄革帶珮)
(綬劒袜帶勒帛)其常服皂紗折上巾(紫公服通犀金玉帶)其執圭之制至
道二年冊皇太子禮官上言周禮天子執鎮圭公執桓
圭無太子執圭之文晉書太子出會在三恪之下三公
之上請皇太子執圭以受冊從之元皇太子初用國俗
之服後嘗議服衮冕九章而未之服國朝皇太子從皇
帝祭天地宗廟社稷及受冊正旦冬至聖節朝賀納妃
皆被衮冕其制九旒每旒九玉紅絲組纓金簪導兩玉
瑱衮服九章玄衣畫山龍華蟲火宗彛五章纁裳繡藻
粉米黼黻四章白紗中單黼領蔽膝隨裳色繡火山二
章革帶金鈎䚢玉佩五采綬赤白玄縹綠純赤質三百
二十首小綬三色同大綬間施三玉環大帶白表朱裏
上緣以紅下緣以綠白襪赤舄其朔望朝降詔降香進
表四夷朝貢朝覲則服皮弁
諸王冠服
周制王子皆封建為諸侯其服隨所封爵至漢封諸子
為王用遠游冠上衣下裳玉佩絇屨唐親王服遠游冠
黑介幘三梁青緌金鈎䚢大帶金寶飾劒玉鏢首纁朱
綬朱質赤黃縹紺為純長一丈八尺廣九寸二百四十
首黃金璫附蟬絳紗單衣白紗内單皂領袖皂褾襈革
帶鈎䚢假帶曲領方心絳紗蔽膝白襪烏皮舄宋親王
服七梁冠用金塗銀稜貂蟬籠巾(蟬舊以玳瑁為胡蝶状今改用金)犀
簪導銀立筆朱衣朱裳白衣中單並皂褾襈蔽膝隨裳
色方心曲領緋白羅大帶玉珮暈錦綬青絲網間施三
玉環白襪黑履革帶以金塗銀玉佩以金塗銀装國朝
受冊助祭謁廟元旦冬至聖節朝賀納妃則服衮冕九
章冕用五采玉珠九旒紅絲組為纓青纊充耳金簪導
衮衣青衣纁裳畫山龍華蟲火宗彛五章在衣繡藻粉
米黼黻四章在裳白紗中單黼領青緣蔽膝纁色繡火
山二章革帶金鈎䚢佩綬大帶表裏白羅朱綠緣白襪
朱履其朔望朝降詔降香進表四夷朝貢朝覲則服皮
弁
羣臣冠服
周官司服公之服自衮冕而下如王之服侯伯之服自
鷩冕而下如公之服子男之服自毳冕而下如侯伯之
服孤之服自絺冕而下如子男之服卿大夫之服自玄
冕而下如孤之服皆玄衣纁裳凡大祭祀大賓客共其
衣服而奉之又曰朝天子則上公衮冕九章侯伯鷩冕
七章子男毳冕五章是周制朝祭皆服冕服也又曰燕
居則玄端玄衣卿大夫素裳上士玄裳中士黃裳下士
雜裳大夫已上朝夕服之唯士夕服之此玄端為燕居
之服也禮曰公執桓圭侯執信圭(信音申)伯執躬圭子執
穀璧男執蒲璧此諸侯朝于天子執以合瑞者也又曰
史進象笏書思對命此臣朝于君必執笏以記忽忘也
(其制諸侯以象大夫以魚須文竹士以竹本而象飾)秦滅禮學制度不聞其郊祀
君臣皆服袀玄西漢服章之制無所考見至明帝時始
制衮冕公卿列侯朝覲皆玄冠絳衣其助祭則三公諸
侯用山龍九章九卿以下用華蟲七章皆備五采大佩
赤舄絇履玄衣纁裳冕皆廣七寸長一尺二寸前圓後
方朱綠裏玄上前垂四寸後垂三寸係白玉珠為九旒
以其綬采色為組纓三公諸侯青玉為珠卿大夫五旒
黑玉為珠皆有前無後各以其綬采為組纓旁垂黈纊
郊天地祀明堂則冠之衣裳玉佩備章采其大佩則衝
牙雙瑀璜皆以白玉公卿諸侯以采絲百官執事者冠
長冠皆祗服五岳四瀆山川宗廟社稷諸沾秩祠皆袀
玄服絳緣領袖為中衣絳襪其五郊迎氣衣幘袴襪各
如方色百官不執事者各服長冠袀玄以從大射於辟
雍公卿諸侯大夫行禮者冠委貌衣玄端素裳執事者
冠布弁衣緇麻衣皂領袖下素裳唐羣臣助祭之服則
一品服衮冕(垂青珠九旒以組為纓色如其綬青纊充耳角簪導青衣纁裳服九章五章在衣山)
(龍華蟲火宗彛四章在裳藻粉米黼黻白紗中單黼領青褾襈裾革劒鈎䚢大帶黻隨裳色山玄玉佩綠綟綬)
(金玉飾劒朱履赤舄)二品鷩冕(八旒服七章三章在衣華蟲火宗彛四章在裳藻粉米黼黻水蒼玉佩)
(紫綬金飾劒餘同衮冕)三品毳冕(七旒服五章三章在衣宗彛藻粉米二章在裳黼黻水蒼玉佩)
(餘同鷩冕)四品繡冕(六旒服三章一章在衣粉米二章在裳黼黻水蒼玉佩青綬金飾劒餘與毳冕)
(同)五品玄冕(五旒衣無章裳刺黻一章水蒼玉珮黑綬金飾劒餘與繡冕同)六品至九
品爵弁(色如爵無旒衣無章玄纓角簪導青衣纁裳白紗中單青領褾襈裾革帶劒䚢大帶爵韠韎赤履)
其朝服凡陪祭朝會大事則服之(亦名具服冠幘纓簪導絳紗單衣白紗中)
(單白裙襦赤裙衫革帶鈎䚢假帶曲領方心絳紗蔽膝襪舄劒雙綬一品已下五品已上陪祭朝饗拜表大事)
(則服之六品以下去劒珮綬餘並同也)公服凡朔望朝謁見皇太子則服
之(亦名從省服冠幘纓簪導絳紗單衣白裙衫革帶鈎䚢假帶方心襪履紛鞶囊雙珮一品已下五品已上)
(朔望朝謁見東宮則服之其六品已下去紛鞶囊雙珮並同若致仕官以理去官被召謁見皆服前官從省服)
(也)弁服凡文官尋常公事則服之(弁以鹿皮為之兼用烏紗牙簪導五品已)
(上用犀纓玉琪朱衣素裳革帶鞶囊小綬䨇珮白襪烏皮履一品九琪二品八琪三品七琪四品六琪五品五)
(琪六品以下去琪及鞶囊珮綬泥雨則許常服之也)平巾幘袴褶武官尋常公事
則服之(幘制五品已上用犀簪導六品已下用角簪導冠支皆飾以金五品以上兼用玉褶制三品)
(以上紫褶五品以上緋褶七品以上綠褶九品以上碧褶並白大口袴起梁帶三品以上玉梁寳鈿五品以上)
(金梁寶鈿六品以下金鈿隠起烏皮鞾武官陪位大仗加滕蛇裲襠)其常服(三品以上服用紫飾以玉)
(五品以上服用朱飾以金七品以上服用綠飾以銀九品以上服用青飾以鍮石庶人服用黃飾以銅鐵)凡
百官笏制三品以上前詘後直五品以上前詘後挫並
用象九品以上任用竹木上挫下方宋羣臣助祭之服
一曰九旒冕親王中書門下奉祀則服之(冕塗金銀花額犀玳瑁簪)
(導青羅衣繡山龍雉火虎蜼五章緋羅裳繡藻粉米黼黻四章緋蔽膝繡山火二章白花羅中單玉装劒珮革)
(帶暈錦綬二玉環緋白羅大帶緋羅襪履)九旒冕無額花者三公奉祀則服
之(玄衣纁裳悉畫小白綾中單師子錦綬二銀環同)二曰七旒冕九卿奉祀則
服之(犀角簪導衣畫虎蜼粉米三章裳畫黼黻二章銀装珮劒革帶餘同九旒冕)三曰五旒
冕四品五品為獻官則服之(青羅衣裳無章銅装珮劒革帶餘同七旒冕五品)
(以下無劒珮綬紫檀羅衣及朱羅裳皂大綾綬銅劒珮御史博士服之)四曰平冕無旒大
祝奉禮服之(冕無旒青衣纁裳無劒珮綬餘同五旒冕)中興之後改定四等
其曰鷩冕宰相亞終獻大禮使服之前期景靈宮太廟
亞終獻明堂滌濯進玉爵酒官亦如之(冕八旒每旒八玉三采朱白蒼)
(角筓青纊以三色紞垂之紘以紫羅屬扵武衣以青黑羅三章華蟲火虎蜼彛裳以纁衣羅裏繒七幅繡四章藻)
(粉黼黻大帶中單佩以珉貫以藥珠綬以絳錦銀環韍上紕下純繪二章山火革帶緋羅表金塗銀装襪舄並)
(依舊制)毳冕六部侍郎以上服之前期景靈宮太廟進爵
酒幣官奉幣官受爵酒幣官薦爼官明堂受玉爵受玉
幣奉徹籩豆進飲福酒徹爼祝腥贊引亞終獻禮儀使
亞終獻爵并盥洗官四員並如之前二日奏告初獻社
壇九宮壇分祭初獻亞獻亦如之(冕六旒每旒六玉三采衣三章繪虎蜼彛)
(藻粉米裳二章繡黼黻佩藥珠衡璜等以金塗銅帶韍繪以山革帶以金塗銅餘如鷩冕)希冕光禄
卿監察御史讀冊官舉冊官分獻官以上服之前期景
靈宮太廟奏奉神主官明堂太府卿光禄卿沃水舉冊
官讀冊官押樂太常卿東朵殿三員西朵殿二員東廊
二十八員西廊二十五員南廊二十七員軷門祭獻官
前二十日奏告亞獻終獻官監察御史並如之社壇九
宮壇分祭終獻官監察御史兵工部光禄卿丞亦如之
(冕四旒每旒四玉二采朱綠衣一章繪粉米裳二章繡黼黻綬以皂綾銅環餘如毳冕)玄冕光禄
丞奉禮郎恊律郎進摶黍官太社令良醴令太官令奉
爼饌等官供祠執事官内侍以下服之明堂光禄丞奉
禮郎良醖令太祝摶黍官宮架協律郎登歌恊律郎奉
御官内侍供祠執事官武臣奉爼官軷門祭奉禮郎太
祝令太官令社壇九宫壇分祭太社太祝太官令奉禮郎
並如之(冕無旒無佩綬衣純黑無章裳刺黼而已韍無刺繡餘如希冕)其朝服一曰五
梁冠一品二品侍祠朝會則服之(冠塗金銀花額犀玳瑁簪導立筆緋羅袍)
(白花羅中單緋羅裙緋羅蔽膝並皂褾襈白羅大帶白羅方心曲領玉劒珮銀革帶暈錦綬二玉環白綾襪皂)
(皮履)二曰三梁冠諸司三品御史臺四品兩省五品侍祠
朝會則服之(冠犀角簪導無中單銀劒佩師子錦綬銀環餘同五梁冠)三曰兩梁冠
四品五品侍祠朝會則服之(冠犀角簪導銅劒佩練鵲錦綬銅環餘同三梁冠)
中書門下則五梁冠加籠巾貂蟬御史大夫中丞則三
梁冠有獬豸角衣有中單六品以下則兩梁無中單無
劒佩綬御史則冠有獬豸角衣有中單其常朝公服舊
制一品至三品服紫玉帶四品五品服緋金帶六品七
品服綠銀帶八品九品服青鍮石帶元豐之制去青服
紫者佩金魚服緋者佩銀魚其武臣内侍皆服紫不佩
魚(公服之制曲領大袖下施横欄㡤頭烏皮鞾)其百官笏制文官五品以上
用象九品以上用木武臣内職并用象千牛衣綠亦用
象廷賜緋綠者給之元羣臣助祭之服三獻官司徒大
禮使則服籠巾貂蟬冠御史則服獬豸冠其助奠以下
諸執事官冠制如貂蟬而無籠巾有六梁五梁四梁三
梁二梁之異以為之等(其服則白紗中單青羅袍紅羅裙紅羅蔽膝紅錦綬藍銀束帶)
(玉佩御史以下銅佩白羅方心曲領白綾襪赤革舄)其朝會之服則用唐宋公服
一品紫玉帶二品紫犀帶三品四品紫金帶五品紫角
帶六品七品緋角帶八品九品綠角帶其京官賜宴則
有質孫(一色服也)其制冬之服凡九等(大紅納石失大紅怯綿里大紅官素一桃)
(紅藍綠官素各一紫黃雅青各一)國朝羣臣服制凡上位親祀郊廟社
稷羣臣分獻陪祀則具祭服一品七梁冠衣青色白紗
中單俱用皂領飾緣赤羅裳皂緣赤羅蔽膝大帶用白
赤二色革帶用玉鈎䚢白襪黑履錦綬上用綠黃紫赤
四色絲織成雲鳳四色花樣青絲網小綬二用玉環二
(若三公與左右丞相左右大都督左右御史大夫功臣一品加籠巾貂蟬)二品六梁冠衣裳
中單蔽膝大帶襪履同上革帶用犀鈎䚢其錦綬同一
品小綬二犀環二三品五梁冠衣裳中單蔽膝大帶襪
履同上革帶用金鈎䚢其錦綬用綠黃赤紫四色織成
雲鶴花樣青絲網小綬二金環二四品四梁冠衣裳中
單蔽膝大帶襪履同上革帶用金鈎䚢其錦綬同三品
小綬二金環二五品三梁冠衣裳中單蔽膝大帶襪履
同上其革帶用鍍金鈎䚢其錦綬用綠黃赤紫四色織
成盤鵰花樣青絲網小綬二銀環二六品七品二梁冠
衣裳中單蔽膝大帶同上革帶用銀鈎䚢其錦綬用綠
黃赤三色絲織成練鵲花樣青絲網小綬二銀環二八
品九品一梁冠衣裳中單蔽膝大帶襪履同上其革帶
用銅鈎䚢錦綬用黃綠二色織成鸂鶒花樣青絲網小
綬二用銅環二其笏五品以上用象九品以上用槐木
為之凡賀正旦冬至聖節國家大慶會則用朝服一品
七梁冠衣赤色白紗中單俱用皂領飾緣赤羅裳皂緣
赤羅蔽膝大帶用白赤二色革帶用玉鈎䚢白襪黑履
錦綬上用綠黃赤紫四色絲織成雲鳳四色花樣青絲
網小綬二用玉環二(若三公幷左右丞相左右大都督左右御史大夫功臣一品皆加籠)
(巾貂蟬)二品六梁冠衣裳中單蔽膝大帶襪履同上革帶
用犀鈎䚢其錦綬同一品小綬二犀環二三品五梁冠
衣裳中單蔽膝大帶襪履同上革帶用金鈎䚢其錦綬
用綠黃赤紫四色織成雲鶴花樣青絲網小綬二金環
二四品四梁冠衣裳中單蔽膝大帶襪履同上革帶用
金鈎䚢其錦綬同三品小綬二金環二五品三梁冠衣
裳中單蔽膝大帶襪履同上其革帶用鍍金鈎䚢其錦
綬用綠黃赤紫四色織成盤鵰花樣青絲網小綬二銀
環二六品七品二梁冠衣裳中單蔽膝大帶襪履同上
革帶用銀鈎䚢其錦綬用綠黃赤三色絲織成練鵲花
樣青絲網小綬二銀環二八品九品一梁冠衣裳中單
蔽膝大帶襪履同上其革帶用銅鈎䚢錦綬用黃綠二
色織成鸂鶒花樣青絲網小綬二用銅環二其笏五品
以上用象九品以上用槐木其朔望朝見及拜詔降香
侍班有司拜表朝覲則服公服一品服赤色大獨科花
直徑五寸玉帶二品服赤色小獨科花直徑三寸花犀
帶三品服赤色散荅花直徑二寸金帶鏤葵花一蟬八
四品五品服赤色小雜花直徑一寸五分金帶鏤四品
葵花一蟬六五品葵花一蟬四六品七品服赤小雜花
直徑一寸光素銀帶六品鍍金葵花一蟬三七品光素
銀帶鍍金葵花一蟬二八品九品服赤無花通用光素
銀帶其笏五品以上用象牙九品以上用槐木其㡤頭
鞾並依舊制
内使冠服
周官設閽人寺人以掌宮門之禁其冠服之制無所考
漢置大長秋後漢置中常侍初服銀璫左貂後改服金
璫右貂隋置内侍省唐亦置内侍省及内謁者監其服
則隨其品職至貞觀中内官但在閤門守禦黃衣廪食
而已開元以後多衣朱紫其常服則烏紗帽盤領窄袖
衫束帶宋置内給使監從駕出入亦服平巾幘緋衫大
口袴元謂之火者其服從其國俗國朝置内使監冠烏
紗描金曲脚帽胸背花盤領窄袖衫角束帶其各官火
者服則與庶人同
侍儀舍人冠服
古者朝覲必有擯相之職論語公西華端章甫願為小
相焉則章甫者擯相之服也漢唐以下置謁者凡朝會
則掌引導行禮漢用玄冠絳衣唐用武弁絳公服(見唐令)
宋謂之禮直官元謂之侍儀舍人皆掌引導行禮宋用
公服元用展脚㡤頭窄紫金帶皂鞾國朝侍儀舍人用
展脚㡤頭窄袖紫衫塗金束帶皂文鞾常服烏紗唐帽
諸色盤領衫烏角束帶衫不用黃
校尉冠服
周官太僕隸僕掌王之出入警蹕其服禮書不言其制
漢晉衛士有朱衣絳袍黑袴褶之屬唐執仗之士其首
服則有武弁平巾幘錦帽金鵝帽花脚㡤頭黃絁巾袜
額其服則有諸色繡袍大袖勒帛諸色繡裲襠大口袴
銀帶繡戎服大袍銀帶諸色繡寶相花衫大口袴革帶
碧襴金銅帶錦螣蛇宋執仗之士其首服則有武弁平
巾幘花脚㡤頭金鵝帽黃絁巾袜額其服則有緋繡衫
革帶諸色繡寶相花衫行縢銀帶紫繡袍佩刀革帶諸
色繡裲襠赤袴銀帶諸色繡袍大口袴錦螣蛇銀帶佩
刀行縢皂皮鞾鞋襪元執仗之士其首服則有交脚㡤
頭鏤金額交脚㡤頭五色絁巾展脚㡤頭鳳翅唐巾其
服則有紫梅花羅窄袖衫塗金束帶白錦汗胯緋繡寶
相花窄袖衫塗金束帶行縢鞋襪生色寶相花袍勒帛
雲龍鞾緋絁生色寶相花勒帛烏鞾佩寶刀紫羅辮線
襖金束帶烏靴國朝凡執仗之士其首服則皆服鏤金
額交脚㡤頭其服則皆服諸色辟邪寶相花裙襖銅葵
花束帶皂絞鞾
刻期冠服
漢唐禁衛皆選輕捷之士而未嘗立名至宋置快行親
從官即今刻期之謂也其服書無明文元謂之貴赤其
服如常服而以闊絲絛大象牙鵰花環為識國朝謂之
刻期冠方頂巾衣胸背鷹鷂花腰線襖子諸色闊絲匾
絛大象牙雕花環行縢八帶鞋
士庶冠服
周制士服深衣賤者衣褐秦漢六朝士庶無常服南方
則有巾褐裙襦之衣北方則雜以戎狄之服隋大業中
創造貴賤章服胥吏以青庶人以白屠商以皂士卒以
黃士庶不得以赤黃為衣服雜飾唐初士人以棠苧襴
衫為上服一命以黃再命以黑三命以纁四命以綠五
命以紫士服短褐庶人以白後以襴袖褾襈為士人上
服開骻者名曰缺骻衫庶人服之宋士夫頭巾褙子工
商技術不係官樂人通服皂白至道間許士庶工商通
服紫元士庶皆戴帽醫儒戴笠其服通用紵絲綾羅紗
絹不拘顔色國朝士庶初戴四角巾今改四方平定巾
雜色盤領衣不許用黃皂隸冠圓頂巾衣皂衣樂藝冠
青卍字頂巾繫紅綠搭膊
皇后冠服
周制追師掌王后之首服為副編次追衡䈂鄭玄云副
者覆也覆首為飾若今步搖也編者編髮為之若今假
紒也次者次苐髮長短為之所謂髮髢也追治也衡䈂
皆以玉為之衡垂於副之兩旁當耳其下以紞懸瑱䈂
卷髮者内司服掌王后之六服褘衣褕翟闕翟鞠衣展
衣禒衣三禮圖云褘衣色玄刻繒為翟形以五綵畫之綴
於衣以為文章褕翟青衣刻繒為搖雉畫以五色(褕音搖)
闕翟色赤刻翟形而不畫三者皆王后助祭之服也鞠
衣色黃如麴塵王后親蠶之服也展衣色白展與亶同亶
誠也王后以禮見王及賓客之服也褖衣色黑王后接
御於王之服也漢皇后首飾用假結步搖簪耳步搖以
黃金為山題貫白珠為桂枝相繆八爵九華熊虎赤羆
天禄辟邪南山豐大特六獸諸爵獸皆用翡翠為毛羽
金題白珠璫繞以翡翠為花入廟所用服紺上皂下朝
會用蠶服青上縹下隋皇后首飾用大小花十二樹褘
衣鞠衣青衣朱衣四等褘衣深青色織成領袖文以翬
翟五采重行十二等素紗中單黼領羅縠褾襈色皆以
紅蔽膝隨裳色以緅為褖用翟三章大帶隨衣裳飾以
朱綠之錦青緣革帶白玉佩玄組綬青襪舄舄加金飾
助祭及朝會受冊大事則服之鞠衣黃羅為質織成領
袖蔽膝革帶及舄隨衣色餘同褘衣親蠶則服之青衣
去大帶及佩綬金飾履朱衣如青衣禮見天子則服之
唐皇后首飾用大小花各十二樹服褘衣鞠衣鈿釵禮
衣三等褘衣深青色畫翬赤質五色十二等素紗中單
黼領朱羅縠褾襈蔽色隨裳色以緅為領緣為翟章三
等青衣革帶大帶隨衣色朱裏紕其外上以朱錦及懸
以白玉雙佩黑組大綬青襪舄舄加金飾朝會受冊及
助祭則服之鞠衣黃羅為之蔽膝大帶革帶舄隨衣色
親蠶則服之鈿釵禮衣十二鈿兼用雜色宴見賓客則
服之龍鳳珠翠冠泥金霞帔常服之宋皇后首飾用大
小花各十二樹兩博鬢冠飾以九龍四鳳其服褘衣深
青織成翟文素質五色十二等青紗中單餘同唐制朝
會受冊助祭則服之鞠衣色黃蔽膝革帶舄皆隨衣色
親蠶則服之其常服真紅大袖紅羅生色為領紅羅長
裙龍鳳珠翠紅霞帔藥玉為墜紅羅背子紅黃紗衫子
白紗襦袴明黃裙紅粉紗短衫元皇后用本俗冠服國
朝皇后首飾冠為圓匡冒以翡翠上飾以九龍四鳳大
花十二樹小花如大花之數兩博鬢十二鈿服褘衣深
青為質畫翠赤質五色十二等素紗中單黼領朱羅縠
褾襈裾蔽膝隨衣色以緅為領緣用翟為章三等大帶
隨衣色朱裏紕其外上以朱錦下以絲錦紐約用青組
玉革帶青襪青舄舄以金飾凡朝會受冊謁廟皆服之
燕居則服雙鳳翊龍冠首飾釧鐲以金玉珠寶翡翠隨
用諸色團衫金繡龍鳳文帶用金玉
皇妃冠服
古者王后之下為夫人次嬪次世婦次御女則夫人即
皇妃之位也周制内司服掌六服褘衣褕翟闕翟之下
嬪服鞠衣世婦服展衣御女服褖衣鄭玄以為九嬪服
鞠衣則夫人服闕翟乎闕翟者王后第三等服也玄以
九嬪服鞠衣故以類推而以夫人服闕翟周制無明文
可見漢貴人首飾皆大手髻墨玳瑁加簪珥妃以上又
得服錦綺羅繒采十二色重緣袍唐首飾兩博鬢飾以
寶鈿花釵九樹翟衣九等青質繡翟編次於衣及裳重
為九等青紗中單黼領朱縠褾襈裾蔽膝隨裳色以緅
為領緣皆文繡重雉為章二等大帶隨衣色青衣革帶
青襪舄佩綬宋首飾大小花各九株兩博鬢冠飾以九
翬四鳳褕翟青羅繡為搖雉之形編次為衣青質五色
九等素紗中單黼領羅縠褾襈蔽膝隨裳色褕翟為章
二等以緅為領緣大帶隨衣色朱裏紕其外上以朱錦
下以綠錦紐約用青組青衣革帶白玉雙佩黑組雙大
綬小綬三間施三玉環青襪舄舄加金飾元服本俗服
國朝參用唐宋之制冠飾以九翬四鳳花釵九樹小花
如大花之數兩博鬢九鈿翟衣青質編次於衣及裳重
為九等青紗中單黼領朱縠褾襈裾蔽膝隨裳色加文
繡重雉為章二等以緅為領緣大帶隨衣色玉革帶青
襪舄佩綬凡受冊助祭朝會諸大事服之鸞鳳冠首飾
釧鐲用金玉珠寶翠諸色團衫金繡鸞鳳不用黃束帶
用金玉犀燕居則服之
皇太子妃冠服
北齊首飾假髻步搖花釵九䥖服用褕翟隋首飾花九
樹服用褕翟衣九章素紗中單黼領羅褾襈色皆以朱
蔽膝二章大帶以青用青緣革帶朱襪青舄舄加金飾
佩瑜玉纁朱綬獸頭鞶囊唐首飾花九樹小花如大花
之數并兩博鬢服用褕翟青織成為文為搖翟之形青
質五色九等素紗中單黼領朱羅縠褾襈蔽膝隨裳色
用緅為領緣以翟為章二等大帶隨衣色不朱裏紕其
外上以朱錦下以綠錦紐約用青組以青衣革帶青襪
舄舄加金飾玉佩朱綬鞠衣色黃餘同褕翟從蠶則服
之鈿釵禮衣九鈿服兼用雜色宴見賓客則服之宋制
與唐同元用本俗服國朝冠飾九翬四鳳花釵九樹小
花如大花之數兩博鬢九鈿翟衣青質繡翟編次於衣
及裳重為九等青紗中單黼領朱縠褾襈蔽膝隨裳色
以緅為領緣加文繡重雉為章二等大帶隨衣色青襪
舄佩綬受冊助祭朝會大事則服之犀冠刻以花鳳首
飾釧鐲金玉珠寶翠隨用服諸色團衫金繡鸞鳳唯不
用黃帶用金玉犀燕居則服之
王妃冠服(公主同)
漢諸王妃首飾大手髻七䥖蔽髻簪珥服用文繡隋王
妃首飾花用九樹服用褕翟繡為九章佩山玄玉獸頭
鞶囊綬同夫色唐首飾花釵九樹兩博髻飾以寶鈿翟
衣青質繡翟編次於衣及裳重為九等青紗中單黼領
朱褾襈裾蔽膝隨裳色以緅為領緣加文繡重翟為章
二等大帶隨衣色青衣革帶青襪舄佩宋親王夫人冠
服與唐同元用本俗服國朝冠飾以九翬四鳳花釵九
樹小花如大花之數兩博鬢九鈿翟衣青質五色九等
繡翟編次於衣及裳素紗中單黼領朱縠褾襈裾蔽膝
隨裳色以緅為領緣繡翟為章二等大帶隨衣色玉革
帶青襪舄佩綬受冊助祭朝會大事則服之犀冠刻以
花鳳首飾釧鐲用金玉珠寶翡翠服諸色團衫金繡花
鳳唯不用黃帶金玉犀
内外命婦冠服
周制追師為内外命婦之首服曰副編次追衡筓司服
辯内外命婦之服曰鞠衣展衣褖衣其内命婦九嬪服
鞠衣世婦服展衣女御服褖衣其外命婦孤之妻服鞠
衣卿大夫之妻服展衣士之妻服褖衣服鞠衣展衣者
首服以編服褖衣者首服以次漢公卿列侯中二千石
二千石夫人首飾紺繒蔮(音國與幗同包覆於髻也)黃金龍首銜白
珠魚頒擿長一尺為簪珥自二千石夫人以上皆以蠶
衣為朝服入廟助祭者服皂絹上下助蠶者縹絹上下
隋一品命婦花釵九樹褕翟繡為九章佩山玄玉二品
命婦花釵八樹褕翟繡為八章佩水蒼玉三品命婦花
釵七樹褕翟繡為七章四品命婦花釵六樹闕翟刻繒
為翟六章五品命婦花釵五樹闕翟五章皆佩水蒼玉
唐外内命婦首飾並兩博鬢飾以寶鈿一品花釵九樹
衣翟九等二品花釵八樹翟八等三品花釵七樹翟七
等四品花釵六樹翟六等五品花釵五樹翟五等寶鈿
視花釵之數唐内命婦尋常供奉所服並公服公服者
鈿釵雜色禮衣不用中單蔽膝大帶及内命婦常服白
角冠服泥金銷金真珠装綴衣服元無内外命婦冠服
之制國朝命婦一品冠花釵九樹兩博鬢九鈿服用翟
衣色隨夫用紫繡翟九重素紗中單黼領朱縠褾襈裾
蔽膝隨裳色以緅為領緣加文繡重翟為章二等大帶
隨衣色革帶用玉青襪舄佩綬二品冠花釵八樹兩博
鬢八鈿服用翟衣八等其色隨夫用紫革帶用犀角並
同一品三品冠花釵七樹兩博鬢七鈿翟衣七等其色
隨夫用紫革帶用金餘同二品四品冠花釵六樹兩博
鬢六鈿翟衣六等其色隨夫用紫革帶用金餘同三品
五品冠花釵五樹兩博鬢五鈿翟衣五等其色隨夫用
紫革帶用烏角餘同四品六品冠花釵四樹兩博鬢四
鈿翟衣四等其色隨夫用緋革帶用烏角餘同五品七
品花釵三樹兩博鬢三鈿翟衣三等其色隨夫用緋革
帶用烏角餘同六品
宮人冠服
唐宮人衣諸色團領窄袖胸背繡團花金束帶白錦汗
胯弓樣鞋烏紗帽宋宮人衣用紫色團領窄袖徧
刺折枝小葵花以金圈之珠絡縫金束帶紅裙弓樣鞋
上刺小金花烏紗帽飾以花帽額綴團珠結珠鬢梳垂
珠耳飾國朝與宋同
士庶妻冠服
古者士庶衣服有禁令而其制則各隨其南北土俗之
宜秦漢而下貴賤不分王后之為衣者庶民以之緣履
六朝隋唐之間雜衣胡服唐庶人女嫁有花釵以金銀
瑠琉塗飾之連裳青質青衣革帶襪履同裳色宋制庶
民首飾用銀鍍金項珠耳環用珠服不許用銷金及不
許效四夷服元首飾許用銀鍍金耳環用金釧鐲用銀
服用暗花紵絲綾羅紬絹國朝首飾許用銀鍍金耳環
用金珠釧鐲用銀服淺色團衫許用紵絲綾羅紬絹其
樂妓則戴明角冠皂褙子不許與庶民妻同
明集禮卷三十九
