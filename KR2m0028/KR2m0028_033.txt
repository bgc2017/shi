明集禮卷三十三
軍禮第一
親征篇
總叙
天子親征所以應天順人除殘去暴以安天下自軒轅
黃帝習用干戈以征不享戰于阪泉戰于涿鹿此其始
也成湯放桀用玄牡告于上天神后啟征有扈則曰用
命賞于祖不用命戮于社武王伐紂載文王木主以行
告于皇天后土所過名山大川周制天子親征則類于
上帝宜于太社造于祖廟軷于國門禡于所征之地及
祭所過山川師還則奏凱獻俘于廟社經秦涉漢其禮
無聞僅有封功臣之制可稽耳後魏剋捷欲使天下聞
知又有宣露布之制唐仍舊典宋亦間行焉今擬國朝
親征祭告天地宗廟社稷禡祭旗纛所過山川皆行祭
告師還奏凱獻俘于廟社以露布詔告天下然後論功
行賞諸將既受封賞皆具表箋稱謝今集歴代親征儀
文之詳參酌今日之宜以著于篇
類于上帝
天子親征類于上帝者謂其禮依郊祀為之故曰類書
舜典有類于上帝之文周出征有類上帝之典北齊之
制皇帝纂嚴服通天冠文物充庭有司奏請更衣乃入
冠武弁出以誓衆擇日陳六軍備大駕類于上帝隋往
征還師並類上帝唐皇帝親征先於太極殿誓百官祭
日纂嚴服武弁乘革輅備大駕六軍類告上帝于圜丘
陳牲犢玉幣作樂行一獻禮皇帝飲福受胙衆官皆賜
胙禮畢皇帝改服通天冠絳紗袍乘金輅鼓吹振作還
宫宋皇帝親征遣官奏告天地用酒脯行一獻禮今擬
國朝皇帝親征前期擇日祭告天地服武弁乘革輅備
六軍以牲犢幣帛作樂行三獻之禮其儀見于祀天祀
地篇
造于太廟
周制天子將出征造于禰注造至也至父祖之廟也盖
至廟中受命于祖考而以遷廟之主載于齋車以行如
無遷廟之主則以幣帛皮珪告于祖禰遂奉以出行而
載于齋車每舍奠焉而後就舍反必告設奠畢歛幣玉
藏諸兩階之間乃出盖貴命也又大師造于祖註云大
師者六軍親征之稱出必徧祭七廟取遷廟之主而行
梁親征用牲幣告于祖廟北齊親征則天子備法駕乘
木輅以造于廟載遷主於齋車隋制親征師還俱有造
廟之典唐皇帝親征齋於太極殿應祭之官齋於廟所
祭日皇帝服武弁乘革輅備六軍造于太廟每室用特
牲玉幣作樂晨祼饋食行一獻之禮皇帝已飲福受胙
衆官皆賜胙禮畢皇帝改服還宫如類上帝之儀凱還
則陳俘馘軍實于廟南門外其告祭之禮與出師同宋
皇帝親征遣官奏告宗廟用酒脯幣帛行一獻禮今擬
國朝親征前期擇日皇帝服武弁乘革輅備六軍祭告
太廟每廟用牲幣行三獻之禮其儀皆同時享見宗廟
篇但凱還則陳俘奏凱於廟南門外
宜于太社
天子親征而宜于太社者謂社主殺戮以求便宜社主
陰萬物於此斷殺焉周制將出征宜于社又奉社主以
行不用命戮於社梁用牲幣宜于社北齊備法駕乘木
輅以宜於社載帝社祏主於車以行戰前一日司空禱
社戰勝則報以太牢不用命者罰于社遂行戮隋往征
還師並宜社及征高麗築社稷二壇于乾河上帝衮冕
玉輅備法駕行宜社稷禮畢御金輅服通天冠還行宫
唐皇帝親征服武弁乘革輅備六軍宜于太社每壇用
牲犢作樂薦玉幣進熟行一獻禮皇帝已飲福受胙衆
官皆賜胙禮畢皇帝改服還宫如告太廟之儀凱還則
陳俘馘軍實於北門之外其告祭禮與出師同宋皇帝
親征遣官奏告社稷用酒脯幣帛行一獻禮今擬國朝
親征前期擇日皇帝服武弁乘革輅備六軍以牲犢幣
帛作樂行三獻之禮其儀同春秋祭社稷之儀見社稷
篇但凱還則陳俘奏凱于社北門外
禡祭
天子親征而禡祭者謂師祭也為兵禱也其神盖始為
兵者故黃帝蚩尤皆得為禡神也漢高祖為沛公時祠
黃帝蚩尤於沛庭北齊親征將届戰所卜剛日備玄牲
列軍容設壇墠而禡祭大司馬奠矢有司奠毛血唐親
征以熊席設軒轅黃帝神座置甲胄弓矢於座側建矟
於座後皇帝服武弁行初獻大將為亞獻次將為終獻
具牲幣行三獻禮宋太平興國五年太宗親征河東就
北郊用少牢祭蚩尤禡牙眞宗咸平四年詔太常禮院
定禡祭儀其制除地為壇設兩壝繞以青繩張幕置軍
牙六纛神位祭用剛日牲用太牢幣軍牙以白六纛以
皂行三獻禮今擬國朝親征於國南羣神祠設旗纛皇
帝服武弁備牲犢幣帛行三獻之禮其儀見於後
軷祭
古者天子出則軷祭周禮曰犯軷遂轢之註謂山行為
軷轢車所踐也犯之者謂於國門外封土為山象以菩
芻(菩音萯又音蒲香草芻草束也)棘柏為主(三者皆可為主隨用其一)太僕左執轡
右祭兩轂及軾前即驅駕轢軷而去喻無險難也隋軷
祭禮有司於國門外委土為山象刳羊陳器奠幣薦脯
加羊饌埋於坎駕至太僕祭兩軹及軓(軹謂轂軓音汎軾前也)乃
飲授爵遂轢軷上而行唐親征先於國門外委土於軷
太祝布神座於軷前太官令帥宰人刳羊奠饌祭畢驅
駕轢軷而行今擬國朝不行軷祭
祭所過山川
周制天子出征過大山川則用事註用事者謂令太祝
祭告之也北齊親征則所過名山大川以太牢命有司
致祭隋所過之地名山大川嶽瀆以太牢山川以少牢
皆命有司行禮唐親征執事者先修除告所太官令備
牢饌嶽鎮海瀆用太牢中山川用少牢小山川用特牲
若行速即用酒脯制幣隨方色亦遣有司行事今擬國
朝親征凡所過山川有司具牲制幣皇帝服武弁行一
獻禮其儀見於後
奏凱獻俘
周官大司樂王師大獻則令奏凱樂此奏凱之由也出
征執有罪還而釋奠于學以訊馘告此獻俘之由也唐
武德四年秦王世民平東都被黃金甲乘戎輅李世勣
等二十五將從其後陳鐵騎一萬甲士三萬前後部鼔
吹俘王世充竇建德及隋器物輦輅獻于太廟貞觀二
十年太宗至自遼東獻俘授馘備法駕具凱還之禮宋
開寶四年擒劉鋹帝御明德門樓有司陳仗衛及諸軍
文武官班百官常服將校戎服以俘先獻廟社然後獻
於樓前以付所司九年正月擒李煜及其子弟偽官四
十五人獻於明德門樓亦因唐制奏凱獻俘於廟社今
擬國朝親征凱還皇帝率諸將以凱樂俘馘陳於廟社
門外伺告祭禮畢以俘馘付刑部協律郎𨗳樂以退其
告祭宗廟社稷行三獻禮儀同于出師見宗廟社稷篇
宣露布
後魏每戰捷欲天下聞知乃書帛建於漆竿之上名為
露布此其始也隋文帝開皇中詔太常卿牛弘撰宣露
布禮及九年平陳兵部奏請依新禮集百官四方客使
等赴廣陽門外朝服序列内史令稱有詔在位者皆再
拜宣露布訖百官三蹈舞又再拜唐平蕩寇賊於東朝
堂集文武客使中書令以露布宣於衆宋宣露布或於
明德樓前或於宣德樓今擬國朝親征凱還皇帝服通
天冠絳紗袍陞午門樓上以露布詔天下百官具朝服
聽詔其儀與開讀詔赦同見朝會篇
論功
周禮戰功曰多凡有功者銘書於王之太常祭於大烝
司勲詔之傳曰反行飲至舍爵策勲禮也漢高祖有天
下論功定封誓曰黃河如帶泰山如礪國以永存爰及
苗裔於是定十八侯之位次以蕭何為第一光武中興
定封功臣詔曰諸將業遠功大誠欲傳於無窮其顯效
未酬名籍未立者大鴻臚趣上朕將差而錄之於是封
高密侯鄧禹等二十八人唐高祖武德元年論太原建
義功以秦王世民為首長孫順德劉弘基等次之太宗
即位定功臣封戶自裵寂以下差功大小苐之總四十
三人宋定天下賞功臣石守信等有差今擬國朝親征
凱還中書省移文大都督府兵部具諸將功勣吏部具
勲爵職名禮部戶部具賞格中書集六部論定功賞奏
取聖裁至日皇帝服衮冕御奉天殿百官朝服侍宣制
大賚詔告天下其儀見于後
諸將受封賞表謝
大將有功而受封賞宜有謝儀秦漢而降禮文不載唐
郭子儀平河東除兼河東節度使裵度平淮西除淮西
宣慰處置等使馬燧破河東加實封七百戶莫不上表
稱謝宋曹彬下江南張俊等中興有功其受封賞亦皆
表謝今錄裵度謝表一通以見其制其表曰臣度言臣
伏奉去七月二十七日制書除臣門下侍郎同中書門
下平章事充淮西節度觀察處置等使蔡州刺史并淮
西宣慰處置等使緣逆賊吳元濟尚拒王師遂於郾城
縣權為理所臣篤勵羣帥潛設多方傾其重兵頓在洄
曲今月十七日唐鄧節度使李愬乘虚直進生致元兇
臣與賈栅三營諸軍便降洄曲二萬餘衆積年逋寇翌
日殄除淮右千里通行無礙臣以二十五日領所部兵
馬及歸順將士至蔡州上訖豹豕舊穴迎風而汛掃鴟
梟故林應節而黃落瞀瞀者咸觀堯日皤皤者重識漢
儀臣以不才猥當重寄力排苟且之議上贊聖明之心
不敢偷安廟堂遂乞親臨疆埸陛下初猶未許微臣亟
請是行睿旨丁寧寵光照耀臣中心自誓畢命無憾若
不成事必當死綏伏賴神道惡盈罪人斯得而今而後
方保餘生就天地削平之功貽策書不朽之美足使懦
夫增氣獷俗刳心方偃武以脩文故暫勞而永逸臣謹
敷揚帝澤宣布國章滌其瑕疵衣以襦袴俾斯汙俗咸
若新邦底寧但以才乏折衝任兼中外摩頂至踵諒無
非其渥恩知臣者君庶不辱於玄鑒無任感激欣喜之
至國朝諸將有功既受封賞具表箋稱謝
禡祭儀注
齋戒皇帝清齋一日大將陪祭官以下皆清齋一日
省牲前期二日設皇帝大次於廟庭之東皇太子次
於大次之東設皇帝省牲位于南門外前一日𨗳駕官
同太常卿𨗳引車駕詣大次太常卿奏中嚴皇帝服通
天冠絳紗袍太常卿奏外辦𨗳駕官同太常卿𨗳引皇
帝至省牲位執事者各執事廪犧令率其屬牽牲自東
西行過御前省訖牽詣神厨太常卿奏請詣神厨𨗳駕
官同太常卿𨗳引皇帝至神厨太常卿奏請視鼎鑊請
視滌溉遂烹牲𨗳駕官同太常卿𨗳引皇帝還大次
陳設前一日所司洒掃廟之内外執事設軍牙六纛
神案于廟殿中之北置軍牙神位在東六纛神位在西
設邊十有二于神位之東為三行西上豆十有二于神
位之西為三行東上簠簋各二于籩豆之間簠在東簋
在西鈃三登三于籩豆之前俎三于登鈃之前香案于
俎之前爵坫于香案之前沙池于爵坫之前設酒尊所
于廟庭之東幣篚位于酒尊之北爵洗位于酒尊之南
御洗位于爵洗之南瘞坎位于神位之西北設席于坎
位之前上置酒碗五事及斟酒器具雄雞五隻以伺酹
神設御位于廟庭之南正中北向大將及陪祭官位于
御位之南異等重行文東武西皆北向司尊司爵洗司
盥洗執爵司幣執事各于其位設御史位于香案前左
右贊禮位于御史之南東西相向傳贊位于贊禮之南
贊引位于傳贊之南
正祭祭日清晨建牙旗六纛于神位之後牙旗在東
六纛在西太常少卿率執事者各實尊罍籩豆簠簋登
鈃實幣于篚置于酒尊所置祝版於神位之右齋郎舉
牲俎入陳于案樂工執事官各服其服入就位陪祭官
及諸將官服其服入就位太常卿奏請中嚴皇帝服武
弁服太常卿奏外辦𨗳駕官同太常卿𨗳引皇帝自左
南門入至位北向立
迎神贊禮唱迎神大樂作贊禮唱請行禮太常卿奏
有司謹具請行事太常卿奏鞠躬拜興拜興平身皇帝
鞠躬(樂作)拜興拜興平身(樂止)贊禮唱在位官皆再拜
傳贊唱鞠躬拜興拜興平身在位官皆鞠躬拜興拜興
平身
奠幣行初獻禮贊禮唱奠幣行初獻禮太常卿奏請
詣盥洗位𨗳駕官同太常卿𨗳引皇帝至盥洗位太常
卿奏搢圭皇帝搢圭太常卿奏盥手司盥洗者酌水皇
帝盥手太常卿奏帨手司巾者以巾進皇帝帨手太常
卿奏出圭皇帝出圭太常卿奏請詣爵洗位𨗳駕官同
太常卿𨗳引皇帝至爵洗位太常奏搢圭皇帝搢圭執
爵官以爵進太常卿奏受爵皇帝受爵司爵洗者酌水
太常卿奏滌爵皇帝滌爵司巾者以巾進太常卿奏拭
爵皇帝拭爵太常卿奏以爵授執事者皇帝以爵授執
爵官執爵官再以爵進太常卿奏受爵皇帝受爵司爵
洗者酌水太常卿奏滌爵皇帝滌爵司巾者以巾進太
常卿奏拭爵皇帝拭爵太常卿奏以爵授執事者皇帝
以爵授執爵官太常卿奏出圭皇帝出圭太常奏請詣
酒尊所𨗳駕官同太常卿𨗳引皇帝詣酒尊所執爵官
捧爵從行至酒尊所太常卿奏搢圭皇帝搢圭執爵官
以爵進太常卿奏受爵皇帝受爵司尊者舉羃酌醴齊
太常卿奏以爵授執事者皇帝以爵授執爵官執爵官
復以爵進太常卿奏受爵皇帝受爵司尊者酌醴齊太
常卿奏以爵授執事者皇帝以爵授執爵官太常卿奏
出圭皇帝出圭太常卿奏請詣軍牙神位前執爵官捧
爵司幣者捧幣前行𨗳駕官同太常卿𨗳引皇帝陞廟
壇(樂作)至神位前太常卿奏跪搢圭皇帝跪搢圭司香
官奉香跪進于皇帝之左太常卿奏上香上香三上香
皇帝上香上香三上香司幣者奉幣跪進于皇帝之右
皇帝受幣司幣者興還本位太常奏奠幣皇帝奠幣執
爵官奉爵跪進于皇帝之右皇帝受爵執爵官興還本
位太常卿奏祭酒祭酒三祭酒奠爵皇帝祭酒祭酒三
祭酒奠爵太常卿奏出圭皇帝出圭(樂止)讀祝官取祝
版于神位之右跪讀訖興以祝版復置于坫退還位太
常卿奏俯伏興拜興拜興平身皇帝俯伏興(樂作)拜興
拜興平身(樂止)太常卿奏請詣六纛神位前𨗳駕官同
太常卿𨗳引皇帝詣六纛神位前司幣者捧幣執爵官
捧爵前行至神位前(樂作)其上香奠幣祭酒讀祝並如
軍牙神位前之儀太常卿奏復位𨗳駕官同太常卿𨗳
引皇帝復位
亞獻贊禮唱行亞獻禮其儀與初獻同但不奠幣讀
祝酒酌齊
終獻贊禮唱行終獻禮其儀與亞獻同
飲福贊禮唱飲福受胙執事者酌福酒减神前胙肉
太常卿奏詣飲福位𨗳駕官同太常卿𨗳引皇帝至牙
纛神位前飲福位北向立太常卿奏鞠躬拜興拜興平
身皇帝鞠躬(樂作)拜興拜興平身(樂止)太常卿奏跪搢
圭皇帝跪搢圭執事奉福酒跪進于皇帝之右太常卿
奏飲福酒皇帝受爵祭酒少許飲福酒太常卿奏奠爵
皇帝奠爵訖捧胙官奉胙跪進于皇帝之右太常卿奏
受胙皇帝受胙以胙授左右左右跪受胙太常卿奏出
圭皇帝出圭太常卿奏俯伏興拜興拜興平身皇帝俯
伏興(樂作)拜興拜興平身(樂止)太常卿奏請復位𨗳駕
官同太常卿𨗳引皇帝復位
徹豆贊禮唱徹豆(樂作)掌祭官各徹豆(樂止)贊禮唱
賜胙太常卿奏皇帝飲福受胙免拜贊禮唱在位陪祭
官皆再拜傳贊唱鞠躬拜興拜興平身在位陪祭官皆
鞠躬拜興拜興平身
送神贊禮唱送神太常卿奏鞠躬拜興拜興平身皇
帝鞠躬(樂作)拜興拜興(樂止)贊禮唱在位陪祭官皆再
拜傳贊唱鞠躬拜興拜興平身在位陪祭官皆鞠躬拜
興拜興平身
望燎贊禮唱望燎讀祝官取祝捧幣官取幣掌祭官
取饌詣望燎所太常卿奏詣望燎位𨗳駕官同太常卿
𨗳引皇帝至望燎位贊禮唱可燎東西面各二人以炬
燎執事殺雞刺血於酒碗中酹神訖擲雞於四下燎將
半太常卿奏禮畢𨗳駕官同太常卿𨗳引皇帝還太次
解嚴
論功行賞儀注
前期内使監陳御座香案于奉天殿如常儀尚寶司設
寶案於殿上正中侍儀司設詔書案於寶案之前設誥
命案於丹陛正中之北設皇太子諸王侍立位於殿上
之東北設承制官承制位於殿上之東及宣制位於丹
墀誥命案之北吏部尚書戶部尚書禮部尚書位於殿
上之東南設大都督府兵部尚書位於殿上之西南應
受賞官拜位於丹墀之中異位重行序立位於丹墀之
西南受賞位於誥命案之南受賞執事位於受賞官序
立位之西(每受賞官用捧誥命捧禮物者各一人)知班二人位于受賞官
拜位之北東西相向贊禮二人位于知班之北東西相
向典儀二人位于丹墀上之南東西相向文武官侍立
位于丹墀之北東西相向侍從班起居注給事中殿中
侍御史尚寶卿侍儀司官位于殿上之東懸刀武官位
于殿上之西殿前班指揮司三人位於丹陛之西東向
光禄寺三人位于丹陛上之東西向拱衛司二人位于
殿中門之左右典牧所官二人位于仗馬之前宿衛鎮
撫二人位于丹陛下東西相向護衛千戶二十八人位
于宿衛鎮撫之南稍後東西相向護衛千戶八人位于
奉天殿東西門之左右將軍二人位于殿上簾前之東
西將軍六人位于奉天殿門之左右將軍四人位于丹
陛上之四隅將軍六人位于奉天門之左右俱東西相
向鳴鞭四人位于丹陛之南北向是日擊鼔初嚴金吾
衛列旗幟器仗拱衛司設儀仗車輅典牧司陳仗馬虎
豹内使監擎執樂工陳樂皆如正會之儀禮部陳設詔
書吏部陳設誥命戶部陳設禮物陳設執事各立于案
之左右殿前班糾儀典儀知班贊禮宿衛鎮撫護衛將
軍各入就位舍人催受賞官及侍立文武官各具朝服
擊鼓次嚴侍從班文武官入迎車駕舍人引受賞官齊
班于午門外之南東西相向引文武官齊班于午門之
北東西相向擊鼔三嚴侍儀版奏中嚴御用監官奏請
皇帝于謹身殿服衮冕皇太子諸王于奉天殿門東耳
房具冕服舍人引文武官入就丹墀侍立位引受賞官
入就丹墀序立位侍儀版奏外辦皇帝御輿以出仗動
(樂作)侍衛𨗳從如常儀陞御座捲簾鳴鞭(樂止)司辰報
時雞唱訖引進引皇太子諸王自奉天門東門入(樂作)
由東陛陞殿東門入至侍立位(樂止)舍人引受賞官入
就拜位知班唱班齊贊禮唱鞠躬(樂作)拜興拜興拜興
拜興平身(樂止)承制官前跪承制由殿中門出中陛降
至宣制位吏部尚書戶部尚書禮部尚書由西門出西
陛降立于誥命禮物案之東承制官南向稱有制贊禮
唱跪受賞官皆跪承制官宣制曰朕嘉某等為國建功
宜加爵賞今授某以某職賜以某物其共承朕命(受賜員數)
(不拘多少載在其中)宣畢贊禮唱俯伏興(樂作)拜興拜興平身(樂)
(止)贊禮唱行賞舍人引受賞官第一人詣案前贊禮唱
跪搢笏吏部官捧誥命禮部官捧禮物各授受賞官受
賞官受誥命禮物以授左右左右跪受於受賞官之左
興退復位贊禮唱出笏俯伏興復位舍人引受賞官復
位引以次受賞官詣案前皆如常儀承制官吏部尚書
戶部尚書禮部尚書由西陛陞西門入跪上位之西云
承制訖興各復位贊禮唱鞠躬(樂作)拜興拜興(樂止)贊
禮唱搢笏鞠躬三舞蹈跪山呼萬歲山呼萬歲再山呼
萬萬歲(樂工齊聲應之)出笏俯伏興(樂作)拜興拜興拜興拜興
平身(樂止)贊禮唱禮畢侍儀跪奏禮畢鳴鞭皇帝興(樂)
(作)警蹕侍從𨗳引至謹身殿(樂止)引進引皇太子諸王
還宫舍人引受賞官及文武官以次出至午門外以誥
命禮物置于龍亭用儀仗鼓樂各送還本第
祭所過山川儀注
齋戒皇帝齋戒一日陪祭官及執事官皆齋戒一日
前期命有司具牢饌(嶽鎮海瀆用太牢中山川用少牢小山川用特牲若行速則用酒脯)
(而已)
省牲前期設皇帝大次於廟庭之東設皇帝省牲位
於廟南門外前一日𨗳駕官同引禮官𨗳引車駕詣太
次引禮官奏中嚴皇帝服通天冠絳紗袍引禮官奏外
辦𨗳駕官同引禮官𨗳引皇帝至省牲位執事官各執
事廪犧令率其屬牽牲自東西行過御前省訖牽詣神
厨引禮官奏請詣神厨𨗳駕官同引禮官𨗳引皇帝至
神厨引禮官奏請視鼎鑊請視滌溉訖遂烹牲𨗳駕官
同引禮官𨗳引皇帝還大次
陳設前祭設籩豆各一于神前(籩實鹿脯豆實鹿臡)設牲饌于
神位之前設香案于牲饌之前設爵坫于香案之前沙
池于爵坫之前設酒尊所于廟庭之東西向爵洗於酒
尊之南御洗于爵洗之南設御位于廟庭之南北向陪
祭官位御位之南異位重行文東武西北向司幣司尊
司爵洗執爵執事各于其位設典儀位于廟庭之南東
西相向傳贊位于典儀之南東西相向
正祭祭日清晨掌祭官率執事官各實酒饌脯臡於
器實幣於篚置酒尊所置祝版於神位之右陳牲于神
位之前執事官各服其服入就位陪祭官服其服入就
位引禮官奏請中嚴皇帝服武弁引禮官奏外辦𨗳駕
官同引禮官𨗳引皇帝自左南門入至位北向立
迎神典儀唱迎神(大樂作樂止)典儀唱行禮引禮官奏有
司謹具請行事奏鞠躬拜興拜興平身皇帝鞠躬(樂作)
拜興拜興平身(樂止)典儀唱在位官皆再拜傳贊唱鞠
躬拜興拜興平身在位官皆鞠躬拜興拜興平身
奠幣行酌獻禮典儀唱奠幣行酌獻禮引禮官奏請
詣盥洗位𨗳駕官同引禮官𨗳引皇帝至盥洗位引禮
官奏搢圭皇帝搢圭引禮官奏盥手司盥洗者酌水皇
帝盥手引禮官奏帨手司巾者以巾進皇帝帨手引禮
官奏出圭皇帝出圭引禮官奏請詣爵洗位𨗳駕官同
太常卿導引皇帝至爵洗位引禮官奏搢圭皇帝搢圭
執爵官以爵進引禮官奏受爵皇帝受爵司爵洗者酌
水引禮官奏滌爵皇帝滌爵司巾者進巾引禮官奏拭
爵皇帝拭爵引禮官奏以爵授執爵官皇帝以爵受執
爵官引禮官奏出圭皇帝出圭引禮官奏請詣酒尊所
𨗳駕官同引禮官𨗳引皇帝詣酒尊所執爵官捧爵從
行至酒尊所引禮官奏搢圭皇帝搢圭執爵官以爵進
引禮官奏受爵皇帝受爵司尊者舉羃酌酒引禮官奏
以爵授執事者皇帝以爵授執爵官引禮官奏出圭皇
帝出圭引禮官奏請詣神位前執爵官捧爵司幣者捧
幣從行𨗳駕官同引禮官𨗳引皇帝至神位前引禮官
奏跪搢圭皇帝跪搢圭司香官奉香跪進于皇帝之左
引禮官奏上香上香三上香皇帝上香上香三上香司
香官興還本位司幣者以幣跪進于皇帝之右皇帝受
幣司幣者興還本位引禮官奏奠幣皇帝奠幣執爵官
奉爵酒跪進于皇帝之右引禮官奏受爵皇帝受爵執
爵官興還本位引禮官奏祭酒祭酒三祭酒奠爵皇帝
祭酒祭酒三祭酒奠爵引禮官奏出圭皇帝出圭讀祝
官取祝版跪讀于神位之右讀訖以祝版復置于坫興
還本位引禮官奏俯伏興拜興拜興平身皇帝俯伏興
(樂作)拜興拜興平身(樂止)引禮官奏請復位𨗳駕官同
引禮官𨗳引皇帝復位
飲福典儀唱飲福受胙執事者酌福酒減神前胙肉
引禮官奏詣飲福位𨗳駕官同引禮官𨗳引皇帝至神
位前北向立引禮官奏鞠躬拜興拜興平身皇帝鞠躬
(樂作)拜興拜興平身(樂止)引禮官奏稍前跪搢圭皇帝
稍前跪搢圭執事奉福酒跪進于皇帝之右引禮官奏
飲福酒皇帝受爵祭酒少許飲福酒引禮官奏奠爵皇
帝奠爵訖捧胙官奉胙跪進于皇帝之右引禮官奏受
胙皇帝受胙以胙授左右左右跪受胙引禮官奏出圭
皇帝出圭引禮官奏俯伏興拜興拜興平身皇帝俯伏
興(樂作)拜興拜興平身(樂止)引禮官奏請復位𨗳駕官
同引禮官𨗳引皇帝復位
徹豆典儀唱徹豆(樂作)掌祭官各徹豆(樂止)典儀唱
賜胙引禮官奏皇帝飲福受胙免拜典儀唱陪祭官皆
再拜傳贊唱鞠躬拜興拜興平身陪祭官皆鞠躬拜興
拜興平身
送神典儀唱送神引禮官奏鞠躬拜興拜興平身皇
帝鞠躬(樂作)拜興拜興平身(樂止)典儀唱陪祭官皆再
拜傳贊唱鞠躬拜興拜興平身
望瘞典儀唱望瘞讀祝官取祝捧幣官取幣掌祭官
取饌詣瘞所置坎實半土典儀唱可瘞引禮官奏禮畢
𨗳駕官同引禮官𨗳引皇帝還次陪祭官以次出
明集禮卷三十三
