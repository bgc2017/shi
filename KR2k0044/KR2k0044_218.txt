浙江通志卷二百十九
祠祀(三)
嘉興府
嘉興縣(附郭)
秀水縣(附郭)
先農壇在東門外白五都地字圩號内
國朝雍正五年嘉興縣知縣戈鳴岐秀水縣知縣魏大
德奉文建立壇宇并合置耤田九畝八分
社稷壇舊嘉興府志在阜城門外五福鄉西北都
嘉秀二縣皆統於府
風雲雷雨山川壇嘉興府志在迎薰門外象賢二
十二都
郡厲壇萬歷嘉興府志在望吳門外即菩提院舊
址
城隍廟嘉興府圖記在府治西北一里嘉靖丁未
知府趙瀛增葺兩廊以居二縣城隍之神(賀燦然重修城)
(隍廟碑記廟在郡治西北一修於宣德壬子再修於嘉靖戊申今且六十餘年矣郡伯新都吳公首)
(捐俸倡諸僚屬於正殿則仍而葺之於殿前之軒則增而昂之於殿後之堂則撤而更新之於大門)
(儀門於寝殿於兩邑城隍之殿及廊廡則丹堊而潤色之經始於萬歷庚戍嘉平月迄辛亥嘉平之)
(望遂告成事)
順濟龍王廟弘治嘉興府志在郡城西通越門外
三里景德禪寺之右三塔灣之左(李時習順濟龍王廟記景德寺)
(前有三塔枕其流流之深倍左右四尺龍之所宅也寺有伽藍祠號順德龍王淳熙元年夏五月潭)
(之所大雨雹殆陽不克也克必過過則為旱已而不雨至於秋七月取虎顱骨加之於三塔之潭禱)
(畢大雨歲以大熟乃即廟貌寵新之)嘉興府志明洪武三年封順濟
龍王宣德五年知府齊政構祠繪像
徐偃王廟至元嘉禾志在縣西二十里偃王逃之
會稽王之宗族嘗有散在邑者故後世為廟以祀
伍王廟舊嘉興府志在嘉興縣東二十七里胥山
子胥代越經營於此唐乾寧中勅封為吳安王
越相國范公祠嘉興府志在府治西南金明寺後
按范蠡嘗居嘉興今稱陶朱公里祠南臨范蠡湖
東為范公浜(吳偉業金明寺謁范少伯祠詩艤櫂滄江學釣魚五湖何必計然書山川)
(禹穴思文種𤇺火蘇臺弔伍胥浪擲紅顔終是恨拜辭烏喙待何如却憐愛子猶難免霸越平吳事)
(總虛)
三賢祠嘉靖浙江通志在府治西北元大德間建
祀漢朱買臣唐陸䞇宋陳舜俞(羅汝敬重建三賢祠記浙江嘉興古)
(吴郡地漢會稽守朱買臣唐宰相陸䞇宋山陰令陳舜俞實生兹土是為三賢元大德間鄉老以其)
(行義足以淑諸人請祠春波門外以春秋二仲之上丁祀之歲久圯於沮洳洪熙紀元初大理卿胡)
(公槩乃治郡西三皇殿之故址重構焉)
關帝廟嘉興府志在府治北一里跨寳帶河為石
梁廟於其上明嘉靖間知縣張烈文建
玄壇廟舊嘉興府志在嘉興縣王家坊神姓趙名
朗字公明趙子龍從兄弟也明萬歷辛亥工部郎
中陸基恕建
(謹按仙都志趙侯廟乃後漢趙炳也今正一宗壇給趙侯禁氣籙即此所謂趙侯禁師者是宋元豐)
(七年封靈順顯佑廣惠威烈王據此玄壇神當屬趙炳府志所云趙朗字公明羽士訛傳似未可信)
許公廟至元嘉禾志在嘉興縣西一里許公名安
仁晉黃門侍郎也
陳司徒廟名勝志嘉興縣西南陳司徒果仁祠唐
咸通中建十國春秋梁封故隋司徒陳果仁為福
順王
陸宣公祠嘉興府志在城西報忠坊即嘉興縣學
故址舊祠在州學中宋建炎三年作書院於鴛湖
之東後屢遷(吕祖謙陸宣公祠記唐史載陸宣公䞇蘇州嘉興人石晉時吳越王元瓘)
(奏以嘉興置秀州城東橋以宣公名者先老相傳公所生之地郡學故有公祠今郡守直顯謨閣東)
(平吕侯正已復葺而新之維秀陪翼行都典治為天下劇侯獨置迎將期會之煩表公以風勵多士)
(其知本務矣金幼孜重修宣公祠記洪武初郡守劉澤民重建於城内實元江南書院之故址歲久)
(為有力者所侵奪宣德二年大理鄕胡元節購材鳩工復厥侵地命郡人王愷之董其役薛瑄重修)
(宣公祠記景泰二年知府事江西舒君敬上章以公乃唐之名臣忠節著於當時奏議行於後世其)
(遺廟雖存自昔以來官無祭饗宜量給官錢修舉春秋祀事詔從其請)明嘉靖十七
年改建於此(李曾伯宣公祠詩公不生唐世貞元事若何主恩思報切臣罪忤時多佞)
(舌攻何忍剛腸死不磨倚欄凝望久一鷺點蒼波)
裴丞相祠舊嘉興府志在秀水縣南真如寺唐大
中年裴休捨宅為寺後人立祠祀焉
高豐廟名勝志嘉興縣東十八里有高豐廟在雀
墓村唐朱士勉主嘉禾屯田有白雀集於高豐里
歲輒大穰遂立祠祀之(李翰高豐廟記浙西有三屯嘉禾為之大乃以大理)
(評事朱士勉主之且揚州在九州之地最廣全吳在揚州之域最大嘉禾在全吳之壌最腴故嘉禾)
(一穰江淮為之康嘉禾一歉江淮為之儉公首選於衆獨當其任自朱公為屯無下歲朝嘉厥庸授)
(廷尉評)
楊將軍廟萬歷嘉興府志在治北一里(張寧楊將軍廟碑嘉)
(興縣西北五十步有旌烈楊將軍廟梁乾化中剏置將軍為守將時城䧟不屈赴井死今地故有井)
(歲旱汲不竭必其生有捍禦功於民又能死事故立廟以祀遺跡具存無可疑者)
曹使君祠嘉靖浙江通志在府治西北祀吳越曹
信及其子珪信仕錢氏守嘉興有惠政而珪為都
將拒淮人有功因祀於此
曹王廟舊嘉興府志在嘉興縣東南四十里相傳
曹武惠王彬宋開寳中帥師平江南不妄殺邦人
感而祀之
(謹按十國春秋梁開平二年封故唐曹王明為昭靈侯注云明為唐太宗子淮人圍姑蘇時守將禱)
(於其廟輒自潰去故加封焉則神為唐曹王李明而非宋曹武惠王彬也特拈出以正其誤)
蘇公祠萬歷秀水縣志在本覺寺三過堂後萬歷
八年郡守龔勉建
施府君廟嘉興府志補護國鎮海祠在望吳門外
二百步宋景定五年封今額舊嘉興府志一在縣
西南六里一在縣北十五里府君名伯成九歲為
神建立廟宇墓在廟中明勅封護國鎮海侯
張烈侯廟嘉興府圖記在秀水縣北三十里
趙龍圖祠明一統志在秀水縣南真如寺中宋建
炎初趙叔近以龍圖待制知秀州王淵以私憾害
之殯寺中後為立祠
吾相公廟嘉興縣志在德化一鄙宋勅封撥雲吾
相尊神祠前有深浜每歲春日衆魚來朝
報恩祠舊浙江通志在秀水城北三十餘里元至
元間張穹壽慟父恂為宋進義校尉殉崖山之難
捨居為禪院肖像祀之
六賢祠舊嘉興府志在仁文書院初祀薛瑄胡居
仁陳獻章王守仁後增吳與弼岳元聲
楊公祠萬歷嘉興府志在府治西北即招提寺舊
址祀知府楊繼宗(傳詳名宦)
遺澤祠舊嘉興府志在景德寺左祀明太守徐盈
何祉劉慤
(謹按賈名儒嘉興三郡守祠記一貴溪徐盈一進賢何祉一安福王學孔别有郡守劉慤祠記不知)
(何時去王而進劉也仍府志錄之以俟考)
項襄毅公祠嘉興府志在象賢鄉為明兵部尚書
項忠立萬歷秀水縣志嘉靖丁亥孫項鏞建(馬輿過項)
(襄毅祠詩山河正氣竟何其汗簡芳名千古垂足底蒺藜歸漢日胸中介胄定秦時平沙碧草空殘)
(壘古木黃鸝有舊祠頭白書生雙劍在參從無地有餘悲)
三賢祠嘉興縣志在春波坊漏澤寺西偏祀明巡
撫都御史胡宗憲兵偹副使劉燾巡按御史龐尚
鵬
徐太僕祠舊嘉興府志在府治東明徐世淳守隨
州死流賊之難贈太僕少卿賜特祠
國朝康熙三年復新之其子彬捐田百畝以為祠祭之
費(傳詳忠臣)
陸公祠嘉興府志在府學東祀
國朝監察御史陸隴其
忠義節孝祠嘉興縣忠義祠在本縣學宫節孝祠
在東關外蒯搭坊東津亭秀水縣忠義祠在集慶
坊節孝祠在鍾秀坊
國朝雍正四年知縣劉德憲董懿奉文建
嘉善縣
先農壇在東關外玖南區壹豐圩
國朝雍正六年知縣郜煜奉文建立壇宇并置耤田四
畝九分
社稷壇弘治嘉興府志在縣治西二里
風雲雷雨山川壇嘉興府圖記在華亭塘南去縣
治一里
邑厲壇弘治嘉興府志在縣治北一里
城隍廟萬歷嘉善縣志在縣治東中為正殿殿後
為堂右為大寤樓左為求嗣神祠祠後為三元樓
殿兩翼對峙為六曹神閣南為中門外為廟門門
外有井泉(孫詢城隍廟碑嘉善在郡治之東三舍許宣德五年大理胡元節來旬是邦以)
(民夥地廣析之為縣而縣治之外社稷山川風雲雷雨城隍等祠一時咸備前尹山東鄭時倡其事)
(景泰癸酉龍溪林侯弘來令是邑復加葺治完舊益新)
八蜡廟嘉興府圖記在西塘鎮正德中縣丞倪璣
建(蒋愷八蜡廟記乙亥秋左司諫倪璣謫丞兹邑嘗於邑治之西見淫祠一所撤而更之命之曰)
(八蜡廟一曰神農二曰后稷三曰田畯四曰鄄表畷五曰貓虎六曰坊七曰庸八曰昆蟲悉據禮為)
(之噫嘻數千載而下聿舉曠典有如丞者其亦可嘉也已)
亞聖廟舊嘉興府志宋南渡時亞聖四十七代孫
孟忠厚扈從臨安勅建鄒國公孟子廟於蘇州(今地)
(名孟子堂前)元末圯五十四代孫孟觀避兵嘉興之清
風涇遂居焉明宣德間分屬嘉善嘉靖三十二年
山東教授司查孟氏南支在善移文浙省改建善
邑三十六年置祭田十八畝晉江陳道基碑記
國朝雍正七年奉
上諭往聖先賢祠宇着各省督撫轉飭各屬稽查修葺
欽此浙江總督(臣)程元章檄行嘉興府知府閻堯
熙重建於學宫之南太平坊
高使君祠檇李詩繫在嘉興府北三十六里使君
逸其名晉建武中為嘉興監屯田校尉鎮静其民
於此立祠祀之
表賢祠正德嘉善縣志在縣東南六里祀宋山陰
令邑人陳舜俞(吕㦂表賢祠記我鄉先生賢良陳公舜俞熙寧初令山陰會時相王)
(安石行青苗法先生不奉令謫監南康軍星江鹽酒棄官歸日跨犢以竆林塘之趣自號白牛居士)
(去今五百餘年而鄉猶以奉賢名塘猶以白牛名涇猶以清風名郡城有三賢祠以先生配享於宣)
(公也吳興有六客堂以先生友善於蘇軾也其人望之重可想見矣)
朱相公廟嘉興府志在嘉善縣遷善都江涇塘相
傳宋高宗夜寝夢登紫微樓而墜有一力士捧之
得不委地問其姓氏則曰秀州朱六郎也既覺體
猶濕乃遣使訪之時六郎死已七日矣因勅封為
紫微侯立祠香火不絶
喻楊祠嘉善縣志在縣治北斜塘鎮明嘉靖間知
縣于業建祀參議喻良而以郡守楊繼宗配食故
合二公為今稱官置田二十二畝瞻祭
劉公臺合祠舊嘉興府志在縣治北城外嘉興府
志明嘉靖中知府劉慤慮伍子塘水勢築臺障之
萬歷二十三年知縣章士雅建祠於臺左左祀胡
槩龐尚鵬右祀劉慤
彰義祠嘉興府志在東關外明萬歷中知縣金和
建祀江西陣亡本縣主簿李錫本邑陣亡福建汀
州百戶賴恩(孫明忠彰義祠記余觀史策所載士之以義烈見者肝可納血可藏精誠)
(所激貫虹射斗感動天地二公一命之吏耳先登䧟陣奮不顧身卒使荆棘芟除鯨鯢剪滅鶴湖左)
(右人敦廉節家尚名教未必非二公之貞魂有以啟之也李諱錫字天佑嘉善縣主簿贈嘉善縣知)
(縣河南登封人賴諱恩字英華官百戶福建汀州人建室三楹整碑碣治庭除修門廡庀几筵神所)
(憑依將在是矣)
魏公祠舊嘉興府志在縣治東明崇禎二年為忠
節魏大中及子魏學洢建
國朝雍正九年總督(臣)李衞重修
忠義節孝祠忠義祠在縣治西學宫内節孝祠在
縣治東思賢書院之前
國朝雍正四年知縣張鏞奉文建
海鹽縣
先農壇在城南白啚地方
國朝雍正五年知縣王仕正奉文建立壇宇並置耤田
四畝九分
社稷壇弘治嘉興府志在縣北門外西北一里開
濟鄉一都
風雲雷雨山川壇弘治嘉興府志在縣南門外西
南一里甘泉鄉十五都
邑厲壇弘治嘉興府志在縣北門外東北一里海
鹽鄉十六都
城隍廟舊嘉興府志舊在縣南五十步元末燬明
洪武三年令劉朝英遷於縣西南二百五十步為
風潮傾圯永樂間令畢瑗重建成化中令李雲弘
治中令王公璽累加整葺
海神廟海鹽縣圖經亦名龍王廟永樂三年左通
政趙居任築海鹽塘成建景泰六年僉事陳永參
政謝輔重建於東門外海上
黃道廟弘治海鹽縣志在縣西南四十五里澉浦
南長牆山下(海鹽縣圖經長牆山之阿有黃道神祠實慶三年都運諸大卿請到廟額)
(稱顯應侯廟廟中有神曰楊太尉尤靈客舟渡海必禱之)
太公吕望廟至元嘉禾志在縣東一百五十步海
鹽縣圖經吳地志云太公辟紂居東海之濱百姓
懷之為立廟後淪於海今鄉民立於甘泉鄉
尚胥廟明一統志在海鹽縣西北一十八里祀伍
子胥及其兄尚(張寧尚胥廟碑伍公子胥以正諫被讒死史稱吳人憐之為立祠江)
(上命曰胥山海鹽開濟鄉去胥山二百餘里有尚胥橋循橋而北有尚胥廟豈公將吳時伐楚破越)
(嘗經行其間而有按兵息民之澤歟公兄尚死於楚今橋廟之名及尚又豈以奔吳之謀尚實成之)
(而懷德推本耶夫名久者其行必碩報重者其施必深公正氣在天地間宜有浩然獨存此廟祀所)
(以愈遠而益不忘也彭孫眙伍胥祠詩伍胥祠廟鎖溪橋灌木千章夏自銷此地避仇空說劍只今)
(乞食有吹簫東風芳草連吳苑南渡荒江盡浙潮羡煞種魚三徙客烟波一去五湖遥)
秦始皇廟海鹽縣圖經在縣南一十八里秦駐山
按吳地志云秦始皇廟失其建立年代時日董榖
澉水志曰今廟前有飄松一株伐去復生時顯戈
甲光怪之異
步公廟海鹽縣圖經在縣南楊橋下元大德三年
建祀吳令步隲萬歷四十六年重建俗呼為步總
管廟
蘇驃騎廟至元嘉禾志在縣西一百三十步萬歷
嘉興府志神名舉字子羽晉驃騎將軍封烏程侯
卒葬金牛山北劉宋高祖嘗夢其神因贈平南大
將軍
魯公祠舊嘉與府志在縣南思魯橋之左祀宋令
魯宗道(海鹽縣圖經元姚桐壽云魯簡肅風範凛凛載在史冊每一繙誦未嘗不想見其為)
(人余始謁公祠祠旁有思魯橋壁端有卜筊詞凶吉如響柱上有聯云舄去右祠留鳥翼名從青史)
(識魚頭是縣令蔣行簡所書)
岳武穆王廟澉水志在千戶所公廨左嘉靖癸丑
後倭寇海上屢至城下官兵悉力捍禦百戶余勲
郎舜臣默禱於王城上忽見神兵數輩約長丈餘
金戈鐵馬出入雲端自是師屢捷於是勲等因申
請建精忠祠以荅靈貺實戊午歲也
楊公祠海鹽縣圖經楊憲使瑄築塘有功既卒民
祀之東門海塘上與龍王廟並萬歷七年巡撫徐
栻疏請移建二廟於白洋河上歲春秋有司致祭
(傳詳名宦)
三公祠海鹽縣圖經在楊公祠旁祀僉憲陳公詔
郡丞黃公清縣令饒公廷錫並萬歷七年築塘有
功者
英烈祠嘉興府志祀嘉靖二十五年後倭變殉節
指揮馬呈圖滿朝采煉徐行健李元律姚弘千百
戶王繼隆姜楫楊臣薛烱宋應蘭王相吕鳳姚岑
康綬于岳
(謹按祠址失考又按靖海紀略薛烱作薛珙于岳係諸生非千百戶時同殉者尚有王鏜邵鼎劉大)
(仲等並存其名)
忠烈祠舊嘉興府志在西門外一里祀明山東巡
撫都御史徐從治賜祠曰忠烈(傳詳忠臣)
旌忠祠嘉興府志在縣治東祀明給事中吳麟徵
(傳詳忠臣)
國朝錄明代死節諸臣
賜諡貞肅
忠義節孝祠忠義祠在學宫側節孝祠在安仁橋
南賓啚地方
國朝雍正四年知縣王仕正奉文建
石門縣
先農壇在東郊距城三里
國朝雍正五年知縣吕廷鑄奉文建立壇宇並置耤田
四畝九分
社稷壇嘉興府圖記在縣西素商門外
風雲雷雨山川壇嘉興府圖記在縣南薰仁門外
運河東岸
邑厲壇嘉興府圖記在縣北朔義門外運河西岸
城隍廟嘉興府志宋在縣治西南隅明洪武十五
年知縣塗節徙置崇福寺西景泰間知縣郁綸嘉
靖間知縣丘岳重建年久傾圯
國朝順治十八年知縣李震重建康熙八年知縣杜森
竣工
何律王廟至元嘉禾志在縣西三里嘉興府志明
洪武中重建(名勝志崇德何城有何律王廟相傳即吳王遣以築城者)
馬鳴廟石門縣志在縣西北三十里(鄺世修馬鳴廟碑神裴姓)
(名璩唐廣明中官浙西藩鎮會黃巢由湓宼浙公力戰破之此土弗熸没而廟食以報其功配饗者)
(為蒋都官佚其名則與公戮力者也新唐書逆巢犯浙西時節度使裴璩斬其二長殱其黨甚衆賊)
(大沮喪乃詣天平軍乞降當巢所過千里無孑遺而斯境得安堵如故微神之力弗及此矧捍患禦)
(菑式靈征伐自唐迄今千有餘禩生則宣勞於牧圉没而介福於馨薌神之綏乂吾民始終如一日)
(也故於廟貌之成作迎神送神之詩使工祝歌以祀之)
忠勲祠石門縣志在城隍廟東南明嘉靖丙辰建
祀宋趙忠定公汝愚(錢夢得重建趙忠定公祠記吾鄉忠定趙公以天潢懿親)
(夾輔宋鼎誕生於洲錢民舍故里曰生賢巷曰探花猶昭昭在人耳目祠舊在祗園寺嘉靖間胡中)
(丞毁諸寺觀祗園賴有公祠獨不毁意其箕尾山河鬼神呵護亘古今不可湮没歟今祗園梵宇金)
(碧輝映而公之榱桷几筵化為烏有矣念夫緇衣錫杖猶思克紹衣鉢而章縫衿佩顧獨無高山之)
(仰耶靳侯捐俸首倡使邑中好義者翕然樂助以共成此祠也意在斯乎)
四君子祠嘉興府志補在邑庠内明倫堂東與傳
貽書院相對弘治間知縣趙希賢立以祀輔廣鮑
恂朱逢吉沈貴
蕭尚書廟至元嘉禾志在縣東三十里舊嘉興府
志元蕭穆拜尚書後封蕭王祀此
蔡烈婦祠石門縣志在玉溪鎮南明嘉靖間郡守
趙瀛建仍給祭田(傳詳列女)
忠義節孝祠忠義祠在學宮東射圃左側節孝祠
在傳貽書院左側
國朝雍正五年知縣呂廷鑄奉文建
平湖縣
先農壇在東郊二十一都已字圩
國朝雍正五年知縣楊克慧奉文建立壇宇并置耤田
四畝九分
社稷壇舊嘉興府志在西關外西林寺西
風雲雷雨山川壇舊嘉興府志在南關外演武場
東
邑厲壇嘉興府圖記在縣北一里許
城隍廟弘治嘉興府志在縣治東一百五十步宣
德五年設縣新建成化十六年知縣李智用所起
藏錢買地廣二丈許直南為神路重建堂廡門額
顯濟廟嘉靖浙江通志在縣東南三十里宋大觀
三年建山半有龍湫其上有龍母塜旱禱即應宣
和中賜額顯濟崇寧中封淵靈侯明去侯爵稱陳
山之神(龔頤正顯濟廟記乍浦之陳山有靈湫居山之半水旱不溢不涸山有盤陀大石歲)
(三月十有八日吳之陽山及此多雲霧雷雨晦暝之變俗傳為白龍君以是日生於陽山而歸藏其)
(母於此山也故祠事甚嚴州邑旱潦致禱酹酒石上有物蜿蜒即見崇寧三年部使者以聞詔以顯)
(濟名其廟宣和五年始封龍君為淵靈侯紹熙元年四月不雨至於六月睢陽李亶養以才薦畀令)
(事亟走祠下俄有蜿蜒舉體金色見神座上直養迎挹即循其左臂而上至巾幞因請歸醮祠復循)
(而上如初奩中四龍子如粟闔境驚異見所未有閱三日大雨霑洽是歲詔進封龍君為廣惠淵靈)
(侯龍母為慶善夫人命綍既下神報益彰明年三月直養以祠宇敗撓弗稱神施遂裒衆力為建二)
(大殿鼎新設像且列四神像於後以表四龍子之異頤正櫽括比次如左而系之以迎享送神詞云海)
(波淵淪兮海山巃嵸其下潛通兮神之宫時思其母兮來舂容菖葉生兮杏蔕融神之來兮雷隆隆)
(雨我田兮秋芃芃我之懷兮無初終神税駕兮芬陽斯陳鼓鐘廟享兮列鼎重茵神之宫兮屯雲蕙)
(肴蒸兮芬芬我黍我稌兮抑亦薦其萍芹神明其衷兮無吐芳新吹洞簫兮望極浦神之歸兮雲在)
(下十風兮五雨祐我海邦兮汗萊斥鹵神不來兮使吾心苦千秋萬歲兮為民所怙)
齊景公廟明一統志在平湖南一十三里(閑窗括異志齊)
(景鄉縣北四十里有廟在焉圖經號齊景公廟一云朱明大王古老相傳齊景公遵海而南觀於轉)
(附朝儛曾遊於此立廟於斯舊有碑今磨滅不存)
三將軍廟舊嘉興府志在梁莊祀齊田榮田廣田
橫(馬維銘募建三將軍廟疏吾邑梁莊故有三將軍廟三將軍者為齊義士田横横兄榮廣夫吾)
(邑隸吳去齊境二千里梁莊隸吾邑即濱海乎去橫之島何啻二千里而遥夫亦謂神則無所不之)
(乎議新其廟重神也亦重義也惟義故雖死而凛然有生氣神之所以無方也居兹土者尚其以義)
(勖焉)
顯忠廟嘉興府圖記在縣治東一里當湖旁祀漢
大將軍霍光閩人英烈錢侯附焉嘉興府志霍廟
一在海鹽東北廣陳鎮元至大二年建一在當湖
市宋建炎三年建並析屬平湖(魯詹顯忠廟碑記吳主孫皓當被疾)
(時有神降於小黃門云華亭鹹塘風濤為害非人力所能防古海鹽縣治一旦䧟為湖無大神護臣)
(漢之功臣霍光也臣部黨有力當鎮之可免翼日疾瘳立廟小金山竊嘗謂生為偉人則没為明神)
(必有大功德於民隨其所向而世奉祀之惟公策名孝武擁昭立宣厥功懋焉是時漢都長安距吳)
(會遠甚又公之殁更兩漢歷三國已數百年乃托吳王之疾肇建金山之祠如月在天有水則現曾)
(何久且遠之間耶宣和二年始賜額曰顯忠後三年封忠烈公趙孟堅英烈錢侯廟銘博陸在漢擁)
(昭立宣雖曰世禄不吾以延逮及異朝血食廟祀為禦提封叱捍潮水無使侵齧虧厥疆里至於今)
(世靈畏若存英烈錢侯起身七閩浮舶而商至禮英靈惟公與直志合心傾一誠默孚旋隸部下拱)
(立廟廡杳然冥化東海之瀕奉祀畢虔位號封崇若有待然小醜不競東鄙興師惟侯助順若響之)
(隨神兵千萬陰雲擁之宼勢旋靡電掃風披昭靈顯功褒號英烈服爵儀衞一變錦蕞我儕銘石匪)
(事誇雄寓勸若人知孝而忠李東陽霍氏行祠詩霍將軍古祠下揚靈旗躍靈馬神遊四方適余野)
(霍將軍武且神驅逐厲鬼鞭風雲生能安邦死能福我民壯哉將軍死猶存沈懋嘉霍氏行祠詩花)
(街東畔是儂家閒看迎神放晚衙拂拂紅旗春賽罷霍王祠下採藤花)
馮將軍廟弘治嘉興府志在縣治南十五里宋端
平三年建漢陽夏侯異之廟也
白沃使君廟嘉興府圖記在縣治東北三里許(閒窗)
(括異志故老相傳當湖初䧟時白沃使君躍馬疾走不及遂駐馬以鞭指得湖東南一角水至不没)
(今此地獨高後人於此立廟一在沙腰一在乍浦皆稱白沃廟也)
景賢祠平湖縣志在德藏寺東祀唐相陸忠宣公
䞇以宋靖獻先生陸正明徵士陸宗秀程鄉令陸
鋹太子太保吏部尚書諡莊簡陸光祖配歲春秋
仲月祭(范惟一景賢祠記嘉禾祠宣公者四其一在東湖而廣陳之陳山有靖獻先生書院)
(嘉靖甲寅合宣公與靖獻祠焉題其額曰景賢又七年有司議以徵君宗秀程鄉令鋹入祠配享予)
(按唐書宣公為蘇之嘉興人宋以嘉興隸浙西路而宣德間分鹽官地置縣平湖故陸氏今為平湖)
(人宣公之功在唐社稷而靖獻徵士程鄉諸公又皆能世其德合而祀之固宜)
天妃宮嘉興府志在乍浦苦竹山妃閩莆人宋都
巡檢林愿女生而神靈没為海神歷代累封至天
妃洪武永樂中兩加封號凡邊海處皆祀之
忠獻祠舊嘉興府志在東十八都盤字圩里名蒹
葭圍祀宋張魏公浚南軒栻南陽判官溥(張治洪宗祠記)
(自忠獻公六世孫淮揚通判德夫遷居於湖處士静菴自獨山繼遷蒹葭圍子孫保聚於斯構祠以)
(奉忠獻公暨右文殿修撰公德夫静菴二公歲在庚辰登仕郎完初構椽而落成之庚戌治洪謀之)
(叔伯宣形先兄介眉朗辰共捐田瞻享立碑宗祠撮其要云)
陸氏先正祠舊嘉興府志在東城内祀象山先生
報功祠天啟平湖縣志在兵備司左為禦倭都御
史胡宗憲立以禦倭郡守劉慤邑令劉存義配(馮汝)
(弼報功祠記嘉靖丙辰總督軍務都察院右僉都御史梅林胡公殱海宼於平湖南郊士民懷公再)
(造功謀諸邑令陳君一謙建祠立碑以垂不朽屬余為記)
羅侯祠天啟平湖縣志在南司左為知縣羅尚忠
立
陸莊簡公祠舊嘉興府志在南司右祀陸公光祖
懷德祠平湖縣志在佑聖宮西(王世貞懷德祠記懷德祠者祠故諫)
(議平湖馮公公為德於其鄉三老徐燮等請於令願特為祠以報公公居恒謂家居不習計倪不可)
(饒不饒不可以伸志夫人富而仁義附焉故奉羡即以收棄田而治之皆成上腴又以其田入益斥)
(直傍畝亡何邑田皆驟貴於是公喜曰吾可以為德矣其首施則伯仲子姓次施則五服之親屬最)
(後施則邑之老者疾者無子者不能紼者叩之即響應又推其餘饒築城修土石堰十五石橋三十)
(二浚陳塘為里二十七人環公居而家者可十萬戶大半食公惠其自罷官至捐館三十四年如一)
(日公諱汝弼官揚州郡丞)
忠義節孝祠忠義祠在學宫西節孝祠在治西太
平橋之東
國朝雍正五年知縣楊克慧奉文建
桐鄉縣
先農壇在東門外常平倉舊址
國朝雍正五年知縣王輅生奉文建立壇宇並置耤田
四畝九分
社稷壇弘治嘉興府志在城隍廟右去縣治西北
二百二十步許
風雲雷雨山川壇舊嘉興府志在縣治東南一里
邑厲壇弘治嘉興府志在北門外去縣治二里許
城隍廟嘉興府圖記在縣西北一百八十步宣德
末知縣趙中建天順初知縣張泰修
索度王廟正德崇德志即青鎮土地神鎮人飲食
必祭水旱疫癘必禱咸若有荅(萬珪索度王廟記青墩有上地神祠)
(居密印寺之東號曰索度明王世祠兹土名位世次不見於載述宣和問起居舍人周離亨謫蒞鎮)
(事一夕夢有神人謁之曰予居敝陋幸惠顧我翼日周訪諸叢祠得王之像適契夢中所見者因為)
(修祠宇獨不為記以傳於後今考諸鎮西南隅有古山廟神曰索靖唐咸通中朱洪所記索靖王者)
(實三國吳王孫權之仲子也按吳書吳王之子七人本傳所稱乃吳王第三子而洪以為仲子不知)
(何據今父老所傳或言王與古山廟神棣萼也或言王即索靖王姑叙其大槩以俟後之博識君子)
(而參訂焉)
昌武大王廟檇李詩繫廟在皂林鎮吴士季為吳
興令病痁遣人就此乞驅鬼夢一騎縛小鬼去即
愈宋志淮海王有三子皆有功於民因祀為土榖
神皂林為大龍翔為二爐鎮為三云
昌武三王廟嘉興府志宋淮海王第三子廟在車
溪九里松之西至和元年五月大風雨擁廟入水
漂至車口堰北四里而止感夢於密印寺僧仲翔
告以欲遷里人驚異以是年重建故云下廟
顯靈廟桐鄉縣志在殳山宋寳慶元年建封周顯
靈王祈禱者甚衆
程都御史祠嘉興府志在北門内祀明建文時殉
節僉都程本立
宗將軍祠桐鄉縣志在皂林鎮秀溪橋(張定志宗將軍祠碑)
(將軍諱禮嘉靖丙午倭宼入犯所至蹂躪將軍奮勇而前禦宼於皂林市之三里橋三覆賊兵斬首)
(四百餘兵興以來稱血戰第一功今日桐之蒼赤詎非將軍所遺哉廟食兹土而家尸戶祝亦不負)
(將軍一死矣)
胡總制祠嘉興府志在城隍廟前祀總制胡宗憲
(萬禾胡總制祠田記嘉靖三十五年倭宼圍桐鄉軍門胡公策解其圍民建祠肖像醫生姚崑謂有)
(祠無租祠何以守倡捨己田一十五畝以膳守者樹碣祠中名其冊曰報功田)
三公祠桐鄉縣志在城隍廟間壁祀阮公鶚王公
三錫金公燕載入祀典
忠義節孝祠忠義祠在儒學内節孝祠在縣東南
司前
國朝雍正六年知縣蔡可遠奉文建
浙江通志卷二百十九
