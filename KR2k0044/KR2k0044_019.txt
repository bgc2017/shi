浙江通志卷二十
山川(十二)
溫州府(永嘉縣附郭)
華蓋山萬歷溫州府志一名東山在郡東偏城沿
其上郡城九斗山此山鎻其口有容成太玉洞道
書為天下第十八洞天又有石龜池三生石青牛
塢丹井蒙泉諸勝(楊蟠華蓋山詩七山如北斗城鎻幾重重斗口在何處正當華)
(蓋峰米彛尊太玉洞詩亭亭五粒松華蓋神君宅風吹寸草生依然綠袍色)
積榖山名勝志在城東南隅山形圓正如高廩故
名萬歷溫州府志又名飛霞山城沿其上麓有謝
客巖謝靈運書白雲曲青吟草於崖上今蕪没惟
謝客巖三字存又有飛霞洞春草池
松臺山萬歷溫州府志在郡治西又名淨光山(朱彛)
(尊松臺山詩蒼蒼山上松颯颯松根雨松子落空山朝來不知處)
海壇山永嘉縣志在縣治東北其支阜為慈山坐
鎮海門内外最關郡城來龍舊云海壇沙漲溫州
出相宋陳宜中明黃淮張孚敬皆應之
郭公山萬歷溫州府志在郡西北晉郭璞登此山
卜居故名
湧泉太平寰宇記永嘉華蓋山周回九里遥望似
華蓋有湧泉旱則水不減雨則水不加謝公與從
弟書云地無佳井賴有山泉
謝池嘉靖浙江通志謝靈運嘗游息於上池水澄
湛俗呼靈池(張又新謝池詩郡郭東南積榖山謝公曾是此躋攀今來惟有靈池月猶)
(自嬋娟一水間)
永嘉縣(城外山川)
金丹山名勝志去城西三里上有三峰色如丹霞
㢲吉山萬歷溫州府志去城東南二里當郡治㢲
位世傳白玉蟾駐鶴於此(陳高選陸有章分題得㢲山詩㢲山如層臺積)
(翠俯城郭古木秀松櫧元鳥隱樓閣雨散飛素雲風静語丹鶴游人日躋攀杖履相繹絡陸郎吳中)
(來雅志放丘壑哦詩松間題攜尊石上酌我性亦愛山方期結幽約於焉送子去登陟慘不樂遠别)
(已傷懷真境况寥落佇立睇大江孤舟入冥邈)
仁王山萬歷溫州府志去城南五里旁有小阜曰
湖嶼正對府治
黃土山永嘉縣志在㢲吉山側
靈官山溫州府志在府城南五里一名覆釡林靈
素葬此故名按郡城九斗松臺郭公海壇華蓋為
斗魁積榖㢲吉仁王為斗柄黃土靈官為左右輔
弼
暘奥山溫州府志在府城南十里下有暘湖
孤嶼山江心志在郡北江中因名江心東西廣三
百餘丈南北半之距城里許初離為兩山築二塔
於其巔中貫川流為龍潭川中有小山即孤嶼宋
時有蜀僧清了以土室龍潭聯兩山成今址孤嶼
之椒露於佛殿後(謝靈運登江中孤嶼詩江南倦歷覽江北曠周旋懷心道轉迥)
(尋異景不延亂流趨正絶孤嶼媚中川雲日相輝映空水共澄鮮表靈物莫賞蘊真誰為傳想像崑)
(山姿緬邈區中緣始信安期術得盡養生年張又新孤嶼詩碧水逶迤浮翠巘綠蘿蒙密媚晴江不)
(知誰與名孤嶼其實中川是一雙文林孤嶼詩孤嶼蒼茫雲水鄉魚龍吹浪濺僧房暗潮浮動乾坤)
(小高樹遥連吳越長千古江山根地軸幾人功業破天荒謝公亭畔題詩石半蝕蒼苔字兩行)
東山太平寰宇記去城西四里其山北臨永嘉江
東接蒼海
西山溫州府志在府城西五里連峰疊巘如列畫
屏若護國山甌峰紫芝峰慈雲峰䉡竹峰瑞鹿峰
皆其支也又有愛泉鑒泉玉乳泉飲鶴泉虎跑泉
龍珠塢丹充洞赤松洞雲霞嶴桃花澗小雁谷藏
春谷諸勝為登覽勝地
凌福山溫州府志在府城北六十里一名雞嶼山
峙永寧江中
羅峰山嘉靖浙江通志山在羅溪之上
吹臺山名勝志在府城南二十里上有王子晉吹
笙臺下有飲鶴泉山之隂屬永嘉山之陽屬瑞安
(太平寰宇記吹臺山其山狀如樓臺下有飛泉石池生椅梧及笙簫之竹梁丘遲為太守常採琴材)
(寄吳興柳文暢張又新題吹臺山詩吹臺山上綵煙凝日落雲收疊翠屏應謂焦桐堪采斲不知誰)
(是柳吳興)
慈湖山竹嶴山舊浙江通志俱府城南二十里
太平山溫州府志在府城西八里山北臨江有太
平嶺
大羅山嘉靖浙江通志在縣西南四十里溫州府
志上有菊花潭臥龍潭玉涵潭龍鬚潭飛來巖動
石茶山霹靂尖萬歷溫州府志唐劉沖隱此明少
師張孚敬羅峰書院在其下
挂綵山舊浙江通志在府城東北二十里永嘉縣
志其石壁立燦爛若綵繢然故名
岷岡山溫州府志在府城西南三十五里亂峰環
簇如蓮花瓣宋儒戴溪讀書於此
五峰山萬歷溫州府志在建牙鄉俗稱丁公山有
西華洞乃右弼真人吹簫地
瞿溪山萬歷溫州府志在郡西南五十里太平寰
宇記沿山石壁高十二丈古老傳云是石室步廊
(謝靈運過瞿溪山飯僧詩迎旭凌絶磴映弦歸溆浦鑚燧斷山木揜岸墐石戸結架非丹甍藉田資)
(宿莽同游息心客瞹然若可睹清霄颺浮煙空林響法鼔忘懷狎鷗䱔攝生馴兕虎望嶺眷靈鷲延)
(心念淨土若乘四等觀永拔三途苦)
瞿嶼山嘉靖浙江通志在城東二十里獨峙江濆
吳義士瞿素所居
石鼔山溫州府志在府城西四十里名勝志山有
石如鼔扣之則響(謝靈運登上戍石鼔山詩旅人心長久優優自相接故鄉路遥)
(遠川陸不可涉汨汨莫與娛發春托登躡歡願既無並戚慮庶有協極目睞左闊回顧眺右狹日永)
(澗增波雲生嶺逾疊白芷競新苔綠蘋齊初葉摘芳芳靡諼愉樂樂不燮佳期緬無緣騁望誰云愜)
青嶂山萬歷溫州府志在郡城西北四十里即陶
貞白隱居之地宋柯可崇於此辟榖麓有陶真君
祠
羅浮山名勝志在永寧江北岸與孤嶼相望永嘉
記云秦時從海上浮來(張又新羅浮山詩江北重巒積翠濃綺霞遥映碧芙)
(蓉不知來後滄溟上減却瀛洲第幾峰)
永寧山舊浙江通志一名北山在江北郡之主山
也綿亘賢宰仙桂永寧清通四鄉
綠嶂山萬歷溫州府志在府城北永寧之支也(謝靈)
(運登綠嶂山詩裹糧杖輕拏懷遲上幽室行源逕轉遠距陸情未畢淡㶑結寒姿團欒潤霜質澗委)
(水屢迷林迴巖逾密眷西謂初月顧東疑落日殘夕奄昏曙蔽翳皆周悉蠱上貴不事履二美貞吉)
(幽人常坦步高高邈難匹頤阿竟何端寂寂抱寄一恬如既已交繕性自此出)
白茶山茶經永嘉圖經縣東三百里有白茶山
華嚴山名勝志在府城北八里有石可為硯王右
軍帖云近得華嚴石頗佳即此
石門山溫州府志在府城北十五里賢宰鄉
(謹按溫州永嘉石門山無瀑布謝靈運邱遲石門諸詩括蒼彙紀俱載入青田石門山下萬歷溫州)
(志則係之永嘉觀唐邱丹奉使過石門觀瀑詩有吾祖昔登臨謝公亦游衍之句而李善注文選引)
(靈運游名山志云石門遡水上入兩山口兩邊石壁下臨澗水正與青田石門瀑布合今青田縣劉)
(宋時屬永嘉郡則謝公所遊處當在青田不得以永寧支山混之也)
破石山名勝志在城西北二十里臨江壁立如張
帆水上安溪遶其下上接青田惡溪七十二灘之
水東流入蜃江元豐九域志永嘉記云永嘉江岸
有枯石乃堯時神人以破石為堆將入惡溪置之
溪側遥望有似張帆
石櫃山溫州府志在府城西北一百八十里名勝
志上有方石狀如櫃舊傳黃帝緘玉版篆册於此
石室山嘉靖浙江通志在府城東七十里上有石
夫人及瀑布泉太平寰宇記石室山南溪入一百
二十里有石室可坐千人(謝靈運石室山詩清旦索幽異放舟越坰郊莓)
(莓蘭渚急藐藐苔嶺高石室冠林陬飛泉發山椒虚泛經千載崢嶸非一朝鄉村絶聞見樵蘇限風)
(霄微戎無遠覧總笄羡升喬靈越久韜隱如與心賞交合歡不容言摘芳弄寒條)
天臺山名勝志在大若巖之北環列一十三峰中
有傅巖瀑布蟾蜍石龍聽洞石柱諸勝
青嶴名勝志在府城東北二百里海中兩山對峙
如門宋永明中郡守顔延之於此築亭觀海
大若巖萬歷溫州府志在府城西北一百五十里
又名赤水山為天下第十二福地乃地仙李方回
所治梁陶宏景於此纂集真誥故又名真誥巖吳
甘露中道士傅隱遥亦於此飛昇此山地勢幽阻
水石清竒略如雁蕩云(尹廷高真誥巖詩真人仙去久洞穴尚谽谺殿滴空)
(巖雨廊穿别嶂霞對門孤石峭開牖亂峰斜欲跨蟾蜍背騰空采月華怵清源大若巖詩山行一百)
(五十里人家鷄犬如桃源上有太古白石洞中是羣仙煉丹壇人間風雨不敢到梁時棟宇今猶存)
(陶公真誥已入奏孺子崑崙去未還帝遣蛟龍護靈石時聞鐘鼔鳴空山簫臺迴光日月白河漢挂)
(影星辰寒休糧道士逐白犬種桃金母驅青鸞千年茯苓長根蒂百歲老人古衣冠曾聞赤水出巖)
(洞飲者白日生羽翰前朝此地禁樵採邇來勝致多凋殘長松滴露封丹竈獨鶴銜煙鎻洞門神仙)
(有樓不肯住我輩走馬何時閒願分半間明月屋自種數畝枸杞園巖頭獨坐洗塵耳消此兩澗清)
(潺湲)
童子峰三洞羣仙錄朱孺子居大若巖見二花犬
入枸杞叢下掘得根烹食之飛於峰上雲擁而去
今謂之童子峰
甌海溫州府志在府城東九十里一名蜃海城北
甌江即海之支江也江流東至磐石寧村會於海
洋茫無際涯是謂甌海海山之際常有蜃氣凝結
忽為樓臺城櫓忽為旗幟甲馬錦幔
甌江太平寰宇記一名溫江東達大海西通處州
青田溪名勝志舊名慎江一名蜃江一名永嘉江
永嘉縣志潮汐往來旁流四達東西接台處二郡
南北抵瑞樂兩邑内通三洲四溪及十三鄉十三
浦無不悉貫焉(張子容泛永嘉江日暮迥舟詩無雲天欲暮輕鷁大江清歸路煙中)
(遠迴舟月上行傍潭窺竹暗出嶼見沙明更值微風起乘流絲管聲)
蜃川萬歷溫州府志在府治西或云即浣沙潭自
西南至西北凡七曲有放生池樂湖荷花灣西溆
廟灣綺川虹橋滙津漁郎洞以西城枕水如臥蜃
之象故名蜃川
會昌湖溫州府志在府城西南五里名勝志唐會
昌四年刺史韋庸重浚因名又分為南湖西湖總
謂之會昌湖也
楠溪太平寰宇記在州西南十五里水入溫江溫
州府志源出台州仙居諸山與賢宰永寧清通仙
居四鄉水合流為欓樟羅藤蓬珍小李八溪至潮
漈合入永寧江
樂清縣
縣後山萬歷溫州府志一名翔雲峰歷台之仙居
及永嘉柟溪西北皆高山大谷至縣後雜沓若翔
雲然縣治建於山麓
東塔山萬歷溫州府志在縣治東有峰如筆宋紹
興二十六年景雲見其上明年王十朋廷對第一
西塔山樂清縣志一名馬院山在縣治西與東塔
山對下瞰阡陌室家如魚鱗然
九牛山萬歷溫州府志在縣治東有大石九遠望
若牛又名謝公山以靈運常游此
丹霞山萬歷溫州府志在縣治西舊名白鶴山山
色多丹本名赤巖唐天寳六年改今名晉張文君
煉丹於此太守王羲之訪之遁入竹不獲見下有
金星溪其石名金星石巖下有招賢巖丹霞塢(張又)
(新白鶴山詩白鶴山邊秋復春文君宅畔少風塵欲驅五馬追真隱誰是當年入竹人周邠白鶴山)
(詩簇簇峰巒繞四圍神仙舊隱歎今非溪中不見金沙出山外空驚白鶴飛石上瀑泉清照眼竹間)
(嵐氣冷侵衣玉簫聲斷人何處千古煙雲鎻翠微)
簫臺山名勝志一名玉簫峰相傳王子晉吹簫之
所其麓有沐簫泉(王十朋簫臺山詩蠟屐穿雲去山深喜路通人家煙色裏古寺)
(水聲中金濺星猶在丹成竈已空吹簫人不見臺下想仙風皇甫汸登簫臺訪沐簫泉詩仙蹤詎可)
(扳荒臺尚堪訪簫弄清泉中舄振紫巖上波動若鸞沉雲飄似鳬往浮雲本無垢托心在塵想花溪)
(如有靈應流蓋山響)
蓋竹山舊浙江通志在縣西三里其上有蓋竹洞
天俗呼楊八洞竒峰怪石峻峭幽深舊八洞今止
三洞可通(陳希文游蓋竹洞天詩劉阮游來境絶嘉復於蓋竹問仙家天開洞府少行跡)
(煙冷丹爐空舊砂茅屋雲深有雞犬石田春暖長桑麻桃源景物知無異溪上東風幾度花)
西際山萬歷溫州府志在縣西三里三面蒼厓峭
立惟東軒豁如門前臨大海瀑布懸崖而下
章奥山溫州府志在縣西十二里一名雙峰
湖横山盤谷山舊浙江通志俱縣西十里嘉靖
浙江通志湖横山石崖横亘澗水出自深谷盤谷
山東臨於海宋時王十朋孫閩讀書於此
左原山嘉靖浙江通志在縣東北三十五里羣山
環繞中有田二千餘畝居民悉藏谷中一峰如卓
筆更有四景曰梅溪曰蓴湖曰左嶺曰小雁蕩
白石山樂清縣志在縣西三十里一名白石巖唐
天寳間改名五色山高千丈周回二百三十里純
石無土木乃十二真君所居之地名白玉洞天石
色如玉亦名玉甑峰溫州府志宋太平興國中羽
士李少和居此山下有白石徑為謝靈運行田之
所(謝靈運白石巖下徑行田詩小邑居易貧災年民無生知淺懼不周愛深憂其情莓薔横海外)
(蕪穢積頽齡饑饉不可久甘心務經營千頃帶遠隄萬里瀉長汀州流涓澮合連綂塍埒并雖非楚)
(宫化荒闕亦黎萌雖非鄭白渠每歲望東京天鑒尚不孤來茲騐微誠張又新白石巖詩白石巖前)
(湖水春湖邊舊境有清塵欲追謝守行田意今古同憂是長人王十朋白石巖詩十里湖田翠黛横)
(西溪寒玉鬭琮琤路從飛鳥上頭過人在白雲高處行巖下行田謝康樂洞中辟榖李先生凭闌下)
(瞰人間世轉覺此身名利輕趙帥秀白石巖詩誰炷清香禮少君數聲清磬夢中聞起來閑把青衣)
(袖裹得闌干一片雲)
石船山萬歷溫州府志在縣西五十三里嘉靖浙
江通志山腹有石如船
赤水山萬歷溫州府志以水色名一名赤巖山又
名嶢山有石室及錢池潭潭中有龍居焉
盤嶼山太平寰宇記在州西北七十里海畔上有
淡水溫州府志其下為盤石衛(謝靈運行田登海口盤嶼山詩羈苦)
(孰云慰觀海藉朝風莫辨洪波極誰知大壑東依稀採菱歌彷彿含嚬容遨遊碧沙渚游衍丹山峰)
靈府山樂清縣志在象浦太平寰宇記一名鬼府
山云地官所理
芙蓉山太平寰宇記去瞿口五十里西南上三峰
有四聳石並高三四尺森然如芙蓉相映因名
石埭山嘉靖浙江通志一名石帆山在縣東三十
里山之後有大石高丈餘若片帆然磨石山西山
横嶼山皆其支山也
黃塘山溫州府志在縣東四十五里嘉靖浙江通
志羣峰環合林木陰翳雙溪自西北來沿流於其
下又東五里曰大崧山曰小崧山因以名其村赤
水川之源出焉
雁蕩山名勝志跨樂清平陽二縣北雁蕩在樂清
之東南雁蕩在平陽西南各去縣一百里諸峰峭
拔險怪上聳千尺皆包諸谷中自嶺外望之都無
所見至谷中則森然干霄嘉靖浙江通志東聯溫
嶺西接白巖南跨玉環北控蒼山頂上有湖水常
不涸春雁歸時多宿於此故名山有東西内外谷
東外谷之峰五東内谷之峰四十有八西内外谷
之峰各二十有四建寺一十有八各有殊名皆宋
以來好事者所命也(雁山志宋太平興國元年永嘉僧全了游至荆州遇天竺)
(僧言汝緣在浙當得名山有諾詎羅尊者道場數適當興詰其所曰地以花名山以烏名中有龍湫)
(宴坐此尊者棲息處也二年歸至海濱問父老曰此芙蓉村雁蕩山也了大感悟結菴曰芙蓉菴天)
(聖九年僧文吉又居山之東曰碧霄菴靈跡始顯夢溪筆談溫州雁蕩山天下竒秀然自古圖譜未)
(嘗言祥符中因造玉清宫伐木取材方有人見之謝靈運守永嘉凡佳山水游歷殆遍獨不言此山)
(蓋當時未有雁蕩之名耳詩話總龜溫州雁蕩山自古圖史不載按西域書云諾詎羅居震旦東南)
(大海際雁蕩山芙蓉峰龍湫唐貫休作贊云雁蕩經行雲漠漠龍湫晏坐雨濛濛此山南有芙蓉峰)
(下有芙蓉驛前瞰大海山頂冇大池相傳以為雁蕩有二潭以為龍湫又有經行臺晏坐峰皆以貫)
(休詩得名也呂夷簡重游雁山詩往來游海嶠上徹最高層雲外從無路山中忽見僧虎蹲臨澗石)
(猿挂半巖藤何日抛龜紐孤峰上再登左緯雁山詩亂山無限好幽逕有時迷石骨秋偏瘦松梢老)
(却低天寒聞雁過月白見烏栖海上知名地無人識馬蹄林景熙過北雁宕山下詩驛路入芙蓉秋)
(高見早鴻蕩雲飛作雨海日射成虹一水通龍穴諸峰盡佛宫如何靈運屐不到此山中顧璘入雁)
(山詩春歸幽谷見桃花問訊安期海上家石壁虚無通雁宕星河漂轉坐龍槎林香定有千年藥雲)
(氣皆成五色霞且訪名山消俗慮未論勾漏隱丹砂)
楚門山嘉靖浙江通志在縣東南一百九十里海
中其峽如門廣二十步海船皆由此出入
南閤山溫州府志在縣東一百二十里
盤山溫州府志在縣東北一百四十里有盤山嶺
黃巖縣界
謝公嶺李孝光雁山十記自石梁南出五百步折
而西行過謝公嶺嶺東居人多謝姓故名或曰地
舊屬臨海郡謝靈運開山至此因名
常雲峰李孝光雁山十記雁山西南一峰絶高其
上常有雲氣居人呼曰常雲
黃羊巖溫州府志在湖上嶴北連覆盤西連白石
直插霄漢舊傳見黃羊在其下
館頭江嘉靖浙江通志在縣西南六十里水自永
嘉之蜃江東下至盤石入於海
芙蓉川溫州府志在縣東七十里亦名港一自小
芙蓉南至芙蓉塘口入江一自雁蕩山西外谷至
長□為大川入江
櫸川樂清縣志在縣西柳市至盤石入海
雁湖雁山志一名平湖溫州府志在雁蕩山頂方
十里半為蒻林餘皆水草雁多集之
白石湖溫州府志在縣西三十里一名合湖自盤
谷諸山澗分為東西兩溪出五六里合而為湖
斤竹澗雁山志在能仁寺東南峽中經龍平塘入
海口(謝靈運從斤竹澗越嶺溪行詩猿鳴誠知曙谷幽光未顯巖下雲方合花上露猶泫逶迤)
(傍隈隩迢遞陟&KR2060;峴過澗既厲急登棧亦陵緬川渚屢往復乘流玩迥轉蘋芷泛沉深菰蒲冒清淺)
(企石挹飛泉攀林摘葉卷想見山阿人薜蘿若在眼握蘭勤徒結折麻心莫展情用賞為美事昧竟)
(誰辨觀此遺物慮一悟得所遣)
大龍湫名勝志在雁山西谷水自雁湖合諸溪澗
會成巨淵淵側石檻有龍窟如井深窈不測檻中
作凹石壁數百仞水從凹中瀉下望之若懸布隨
風變態縱横不一徐宏祖游雁蕩山記大龍湫水
出絶頂之南常雲峰之北夾塢中即其源也(陳去非題)
(大龍湫詩曉行蒼壁中窮處乃高崖白龍三百丈欲下層巔來映日灑飛雨繞山行怒雷潭影納浩)
(蕩雲氣扶崔嵬小儒歎造化辦此何雄哉亦知天下絶尊者所徘徊三生清淨願俗緣故難開踐勝)
(吾豈敢稽首尚興哀林清源題大龍湫和李五峰韻詩雁宕峰頭春水生無邊木葉作秋聲六龍捲)
(海上霄漢萬馬嘶風下雪城春盡不知陽鳥去巖高惟許白雲行故人家住青山下野竹寒流亦有)
(情)
小龍湫溫州府志在雁山東谷從巖澗中飛流而
下高三千尺
象浦方輿勝覧在縣西六十七里
三原灣廣博物志樂成縣三原亭灣水清如鏡此
灣無所不容有人能食者常自譬腹如三原灣無
所不容見永嘉郡記
白沙海溫州府志在縣東南横亘二百餘里南望
海之外則有青嶼倪嶴靈昆東望海之外則有玉
環雞籠洋青鹿西横列海旁歷歷可數
瑞安縣
白巖山萬歷溫州府志在縣治東南又名龍山舊
有白鶴銜花之瑞稱白鹿巖有丹井安泉玉泉洞
(錢惟善曉入白巖山詩溪橋低小路縈迴樹裏人家門未開馬上西風涼似雨濕雲吹下白巖來)
西峴山名勝志在縣治西神仙傳梁馬湘卜居西
峴下紫霞常覆其居左右有二十八井上應列宿
栖隱山嘉靖浙江通志在縣治東北形如鳳舞
集雲山萬歷溫州府志在縣治正北縣之主山也
跨帆遊崇泰清泉集善四鄉
寳香山名勝志在縣西南三十里上有浮圖江水
環遶
帆遊山萬歷溫州府志在縣北四十五里界永嘉
接大羅山
仙巖山名勝志在城東四十里即大羅山之陽道
書天下第二十六福地上有三皇井巖頂有黃帝
池廣五百餘畝水分八派下有五潭(玉函潭龍鬚潭雷潭梅雨)
(潭三姑潭)高下相屬(侯一元游仙巖詩常聞仙巖名今踐仙巖境行聞泉澗喧彌覺春山)
(静石門横中天潨流瀉層嶺濛濛梅雨飛片片雪花冷寂歷鐘磬聲沖融猿鳥影繁纓一以濯頓使)
(塵慮屏我行涉長途方當嬰簿領對此不敢言令人忘箕穎顧貞觀游仙巖詩人生幾兩屐邱壑此)
(躭閒徑折全身樹橋回一面山坐煩移鏡檻行却掩花關不盡重游興留詩杳靄間)
步廊山太平寰宇記在州東北二百二十里從瑞
安江入遠望如有屋宇之形因而名之見謝公名
山志
雲頂山萬歷溫州府志大羅支山在崇泰鄉有齊
雲洞潄玉潭雲頂瀑石馬巖三漈潭
岑﨑山萬歷溫州府志在縣東二十里有巨人足
跡山趾有無漏泉
篔簹山溫州府志在縣西八里昔處士李月泉修
煉於此多種竹故名
陶山萬歷溫州府志去城西三十五里周回二里
前江後湖梁陶弘景隱此有昇仙壇煉丹石石鼔
洗藥池洞天福地記二十四福地在溫州安固縣
貞白先生煉藥處
許峰山溫州府志在縣西四十五里嘉靖浙江通
志高數千仞海舶視為方向其支曰鳳岡山
五公山萬歷溫州府志在縣西三十里世傳梁僧
誌公化公朗公唐公寳公會此故名有五公石石
上有剪尺拄杖跡
巾子山瑞安縣志在縣西六十五里嘉靖浙江通
志上有七星潭
五雲山名勝志在縣西一百里唐僖宗時僧令瓉
來居山巔一日有真人乘五色雲降亘日而散郡
上其事勅賜今名
翠微嶺仙嚴寺志在嶺頭崖側有宋侍郎姚公揆
勒仙巖銘至今存焉(姚揆仙巖銘惟仙之居既清且虚一泉一石可詩可圖)
飛雲江瑞安縣志在縣南門外一名安陽江又名
安固江吳時名羅陽江唐時名瑞安江又名飛雲
渡其源有二一出福建政和縣界一出處州青田
縣(陸游瑞安江詩俯仰兩青空舟行明鏡中蓬萊定不遠正要一帆風)
北湖瑞安縣志在縣北二里發源於集雲山衆流
瀦焉
梅雨潭仙巖寺志兩巖陡削飛流濺沬煙霧濛濛
宛若梅雨(卓敬游梅雨潭詩横空峭壁瀉飛瀑聲震淵霆搖地軸絪縕氣濕浮太空衝崖)
(散作珠萬斛源頭直與銀河通半空簸落飛流淙此境定知無炎熱萬壑千巖灑晴雪吳稼竳飲梅)
(雨潭上詩逶迤轉深峽清淺歷幽渚空潭生晝寒飛瀑散晴雨轟然振谷響驟爾奪人語壁峙千仞)
(餘藤垂萬年許興到呼一尊莫適為誰主羅坐盤石間秋氣結眉宇杯光瀉天色蕩漾無端緒雲從)
(澗底生翠向波中吐顧視忘所懷翩翩欲沖舉)
大溪萬歷溫州府志在縣西一百四十里一名西
溪源出福建政和縣界縈紆數百里至三港入江
東海溫州府志在縣東十里
平陽縣
昆山名勝志在縣治西南嘉靖浙江通志雄麗峻
拔為縣城表鎮絶頂有巨石俗名古巖山下有六
洞世稱崑陽蓋指此也(蘇伯衡西枝草堂記平陽縣前有山隆然特立曰昆)
(山中脊支而為九故又曰九凰林景熙昆巖詩神斧何年鑿南山片石盤玉藏仙笥古翠落縣門寒)
(老木天邊瘦歸雲雨外殘市塵吹不到朝夕静相看)
嶺門山萬歷溫州府志在縣治前其山翼然夾峙
故名(謝靈運游嶺門山詩西京誰修政龔汲稱良吏君子豈定所清塵慮不嗣早涖建德鄉民)
(懷虞芮意海曲常寂寥空館盈清思協以上冬月晨游肆所喜千圻邈不同萬嶺状皆異威㩁三山)
(峭瀄汨兩江駛漁舟豈安流撨拾謝西庇人生誰云樂貴不屈所志)
仙壇山晏公類要在縣東五里山頂平石方十餘
丈號為仙壇(林景熙游仙壇山詩古壇仙鶴杳野鹿自成羣松氣浮清曉經聲出白雲)
(石穿僧屋過水到寺門分人世無窮事山中了不聞)
新羅山平陽縣志在縣治南二里有新羅國王廟
在焉故名
錦屏山萬歷溫州府志在城西一里嘉靖浙江通
志形類屏扆四時蒼翠
鳳皇山平陽縣志在縣東南二里儒學遷其下嘗
産紫芝其麓有七絃水
鳴山名勝志在縣治北形如伏虎穴常有聲西有
小山七突立平原名七星山少西有管奥山
林亭山嘉靖浙江通志在新羅山之南有大石瞰
海登之可望日出
石帆山舊浙江通志在縣西北十五里
麥城山(麥一作墨)平陽縣志去城南十里枕海上有龍
湫其下為仙口巡司
鳳山萬歷溫州府志去城西南二十五里下臨長
江綿亘數里舊名錢倉相傳石罅間有錢流出後
厭之遂塞有鳳皇巖醉翁巖望海壇石鼔又有石
洞石上刻魏晉間人紀游又有黃石公洞乃邑人
黃本英栖隱處
羅源山名勝志在縣西南二十五里横陽江流其
下
青華山舊浙江通志在縣西南二十五里名勝志
其頂有湖東有羣仙洞
蓋竹山平陽縣志在縣西南五十里名勝志上有
華蓋峰下有潄玉泉
樓石山平陽縣志在城西南五十里周回四十三
里高數十仞遠望如棲閣號三山樓(初學記溫州樓石山三石)
(並高百丈杪如劍峰)
象灣山名勝志在縣東三十里山有仙人跡又名
仙灣
將軍山萬歷溫州府志在城東南七十里相傳昔
越陽將軍屯兵處
鶴溪山舊浙江通志在縣西六十里
南雁蕩山南雁蕩山志在縣西南百里嘉靖浙江
通志北自穹嶺南自施巖皆名雁蕩(名勝志五代時僧願齊至)
(明王峰頂聞雁聲喜曰此山水盡處龍雁所居豈非西域書所謂諾詎羅居震旦雁蕩龍湫者耶因)
(結茅其間山有十三峰三洞二巖又有石門樓石華表釣僟朝陽谷石梁竹坡月窗晴虹澗杜鵑林)
(諸勝夢溪筆談平陽雁蕩唐洎五季時已著樂清雁蕩宋祥符間始有名李光孝游南雁蕩詩興國)
(年間路始開前朝碑墨半蒼苔雁横宕月知秋到僧踏湫雲看瀑來一嶺未教靈運識萬松誰道了)
(翁栽此山曾共秋風約說與山猿不用猜)
白雲山南雁蕩山志一名白雲峰與雁蕩山連周
回二十餘里高插雲漢中有深澗道絶不通巨藤
盤繞其上游人援之以進是曰藤道又有明河澗
玉乳洞白水瀑玉簾瀑寒瀑懸樓諸勝
玉蒼山萬歷溫州府志在縣西南八十里一名八
面山周回百餘里跨八鄉有華蓋峰華表峰
松山萬歷溫州府志在縣西南八十里有丹井丹
竈丹臼唐真人馬湘與徒王延叟煉丹於此飛昇
嘉靖浙江通志錢令公入閩五子從行嘗宴於此
又名五公山其南曰凝翠山
陽巖山名勝志在縣南一百里燥溪流其下上接
蘭陽之水别為東西二溪分流注於江入海
羅溪山舊浙江通志在城西南百里一名西山壁
立千仞横亘十里(趙汝回宿羅溪山詩鷲嶺東游霽景微碧桃花下一鶯飛樵夫)
(不斫垂潭樹知有僧人掛浴衣)
風門嶺白石樵唱注在平陽西口(林景熙過風門嶺詩客來自風)
(門颼飀撼兩袖溪回前峰新畈絶一嶺又行行春日微怪禽啼白晝流年感花稀古道表松秀聊此)
(寄小酌餘酣掬山溜)
嚴公巖十國春秋嚴永永嘉人初仕南唐避地於
青華山人名其處曰嚴公巖
仙姑洞潘耒南雁蕩游記宋時朱氏女辟榖居此
洞高廣如夏屋屋隅有泉一泓洞左復有一洞如
曲室室後窈黑處深不可窮
横陽江平陽縣志在縣西南二十五里舊名始陽
江又曰錢倉江
梅溪萬歷溫州府志在城西三十里發源蓋竹山
古稱梅源宋林堯民栽梅溪上改今名
寒瀑泉南雁蕩山志在白雲山兩柱對屹類天台
雙闕而高過之泉注其巔飛流濺沫常如梅雨下
為龍湫
東海平陽縣志在縣東二十五里北自瑞安榆木
經陡門仙口而南經江口小茄南監邪溪鹽亭又
自鹽亭經大嶴王孫蒲門墮項嶺俞山抵福寧烽
火寨横亘三百餘里而麂山大嶴長腰諸山駢列
其中
泰順縣
鳳皇山名勝志在治後山形起伏疉宕有鳳翔千
仞之勢
萬羅山萬歷溫州府志在縣治前四畔皆平地孤
峰獨峙
天關山泰順縣志在縣北一里高聳特異下有龍
湫雲蒸則雨鄉人以此占晴雨焉
地軸山萬歷溫州府志去城南里許横鎻水口
陳岱山萬歷溫州府志在城東三十里有陳岱嶺
飛龍山泰順縣志在縣東城外蜿蜒陵谷若龍嘘
氣而飛
舞鳳山泰順縣志在縣西城外坐伏殊態若鳳舞
然
分水山萬歷溫州府志在縣南二百里與平陽松
山界連泉發隴上東西分派以限閩浙五代吳越
戰守在此山下地名平水達前倉江可通舟
龍鬭山嘉靖浙江通志在縣東一百二十里
仙山名勝志在縣南七十里上有巖室祈禱即雨
又三十里為木源山
莒岡山萬歷溫州府志在縣東七十里(梅庚過莒岡諸嶺詩)
(下嶺如縋井上嶺若升天農田在峰頂處處足流泉)
文筆峰泰順縣志在縣南十里卓立如筆鎮水口
古讖云文筆鎮水口羅陽出郡守
盧坑嶺萬歷溫州府志在縣南七十里
滴水巖萬歷溫州府志在縣東四十里弘治間范
令勉新闢路
雙溪泰順縣志在三魁橋下錦溪小溪二水合流
仙居溪萬歷溫州府志在縣西十里
雷分泉嘉靖浙江通志在三都天湖山之北成化
間旱耕者争決致鬭忽大風震雷中分其水争乃
息
(謹按泰順之水支派甚多其大而赴海者一自天關山東北來一自飛龍山南來俱入城合流過萬)
(羅山出南城一自天關山西來曰白溪遶城而南與前水合流至夀寧界入海其通舟楫者一自嶺)
(北山下東流至瑞安界入海一自泗溪南流至閩福安界入海)
浙江通志卷二十
