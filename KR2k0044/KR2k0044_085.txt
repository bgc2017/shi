浙江通志卷八十六
𣙜稅
周禮司關掌其治禁與其征廛蓋不徒譏察非常
而重本抑末之意亦寓焉兩浙水陸輻凑百貨交
集自宋及明𣙜利滋紛
國朝頒行定則嚴禁苛徵是以商願藏市旅悅出塗法
良意美歷久而可遵守矣志𣙜稅
設關
北新關北新鈔關志關據杭之北去會城十里而
遥當三吳上游其地即仁和芳林鄉也附關有橋
曰北新故以名關關有柵柵上連木作平臺捲篷
以蔽風日於此稽放船隻署在柵之東南關前建
鼓樓一座高三丈以警晨昏臨河為牌坊坊下置
柵環護左右門外置榜亭本關一應榜文張挂於
此凡應行事宜刊立木榜永為遵守
(謹按北新有關自明宣德四年始成化四年廢七年復設遂為定制)
(國朝順治二年設立北關以徵船料商稅歴今無改)
務七
杭州務稅課司(在省城内洋壩頭去大關東南二十里以城内商貨所聚故設此務)
江漲務稅課分司(在武林門外去大關東南十里通北新河水陸衝衢因設此務)
城北務稅課分司(在省城艮山門内去大關東南十五里通水門上河亦商賈出)
(入之地因設此務)
城南務稅課分司(在鳳山門外去大關東南三十里通閩廣江西徽州浙東等處)
(因設此務)
橫塘臨平務稅課局(在仁和縣臨平鎮去大關東北四十五里路通省城長安)
(因設此務)
西溪務稅課局(在錢塘縣西溪留下去大關西南三十里通餘杭等處因設此務)
安溪奉口務稅課局(在錢塘安溪鎮去大關西北三十五里通餘杭嘉湖各府)
(因設此務)
小關六
東新關(在仁和縣一都七啚去大關東南八里北通海寧蘇松等處南通省城商船自長安)
(鎮入者由此而達省城自回回墳艮山門陸家蕩德勝壩等區出者由此而至長安鎮設關以稽查)
(商稅兼收船料過此則為城北務)
板橋關(在錢塘調露鄉去大關西北一十里西南通臨安餘杭等縣東接大關省城北通嘉)
(湖蘇松等處舊為女兒關隆慶元年員外郎鍾道改建於此)
觀音關(在錢塘縣調露鄉去大關西南五里通餘臨於昌等四縣設此稽查以防漏稅)
良馬關(在錢塘縣靈芝三都六啚去大關西北三十里地名梁渚鎮下通嘉湖)
良畎關(在靈芝三都二啚去大關西北二十里亦通嘉湖蘇松等處)
打鐵關(在仁和縣太平鄉西接東新關置立木柵看守盤驗早晩啟閉以便農船)
(六小關内東新觀音打鐵三關因在各務中稅俱報過止收料銀其料不論船之大小按稅起科板)
(橋良畎良馬三關稅料兼收每關印給單簿差役徵收每五日各役將收過銀兩赴内櫃完納呈繳)
(由單牌簿)
南新關南關𣙜事書在候潮門城隍之間其地仁
和似蘭隅也門坊堂室俱有次第面河為軒數楹
疊砌階級以便抽分(司啟閉者有慶豐橋)舊浙江通志南𣙜
分司在巡鹽察院之右改市舶司為之本宋德夀
宫後圃基址明永樂中命内臣掌海舶互市景泰
四年乃建為署嘉靖三十六年南關因倭寇拆毁
員外郎李方至具題命擇地重建因改今處
(謹按明制杭之抽分屬城南稅課司特三十而取一成化七年千戶汪禮奏乞於杭州府設關抽分)
(商木應用以免軍民之擾乃從其言於浙之杭州建抽分厰凡商販竹木十取其一嘉靖間拆毁後)
(國朝建官廳平屋輯面河軒亭照常抽分城外舊厰而順治二年設立杭關其抽分驗放在)
(駐節則仍於城中𣙜署焉)
小關十
漁臨關(在蕭山縣昭明二十一都十一啚地名單家堰去分司東南八十餘里有杉梢平溪)
(花雜等木秋問本關親詣抽驗餘月有竒零竹木由此抽分)
安溪關(在錢塘縣孝女北管二啚去分司之北八十里四季皆有猫青椽料籬篌鐵搭柄捻)
(杆稻簽木苦等竹并竒零木植裝為方簰由此抽分)
觀音關(在錢塘縣調露鄉一啚去分司之北約二十五里四季皆有猫青椽料籬篌傘柄等)
(竹由此抽分)
良畎關(在錢塘縣靈芝三都二啚去分司北四十里四季皆有猫青籬篌料椽薑稻簽等竹)
(由此抽分)
板橋關(在錢塘縣調露鄉下分十二啚去分司之北三十五里四季皆有猫青椽篌薑簽稻)
(簽等竹由此抽分)
敉粫關(俗名女兒關在錢塘縣欽賢鄉一啚去分司之西北四十里春秋二季有鐵搭柄稻)
(簽捻竿等竹由此抽分餘月止有小竹船認領票納紙從此往)
北新關(在錢塘縣調露鄉上分一啚在官河之西去分司北二十五里四季皆有椽料傘柄)
(竹北來楠木沙板由此抽分)
美政關(在錢塘縣城南上隅五啚去分司之南約四里四季皆有青椽料猫花籌傘柄等竹)
(松杉雜板棗棃板木松花梢木十根片以下并長短圍篾篦箕軟篾竒零者由此抽分)
古蕩關(在錢塘縣尉司下扇一啚去分司之西北十五里四季每日皆有肩䭾雜竹并零少)
(松雜等木過者減額抽分)
富新關(在富陽縣南門外去分司之西約百里此關係新設每月掣差委役查驗富陽新城)
(一帶地方商販木竹板柸等項)
海關鎮海縣志在鎮海縣南薰門外
國朝康熙二十四年建寧波府志海關行署在府治南
舊理刑廳館地雍正五年寧波府知府江承玠護
理關事增葺又𣙜關公署在定海縣城東康熙三
十七年海關監督張聖詔建
(謹按浙江向嚴海禁自康熙二十三年臺灣既入版圖海氛盡殄乃差巡海大人弛各處海禁通市)
(貿易康熙二十四年部議覆准浙江照福建廣東例亦許用五百石以下船隻出海貿易地方官登)
(記人數船頭烙號給發印票令防守海口官員驗票放行)
口址一十五處
大關口(離關署二里屬寧波府鄞縣)
古窰口(離關署一百五十里由陸路屬寧波府慈谿縣)
鎮海口(離關署六十里由水路屬寧波府鎮海縣又旁口二蠏浦邱洋)
湖頭渡(離關署一百五十里水陸兼半屬寧波府之鄞縣奉化縣及台州府之寧海縣地方)
小港口(離關署九十里由水路屬寧波府鎮海縣又旁口二穿山大碶)
象山口(離關署三百六十里水陸兼半屬寧波府象山縣又旁口一泗州)
乍浦口(離關署七百二十里由小路屬嘉興府平湖縣)
頭圍口(即澉浦口離關署七百里由水路屬嘉興府海鹽縣)
瀝海口(離關署三百里由水路屬紹興府山隂會稽餘姚三縣地方又旁口一王家路)
白嶠口(離關署二百二十里水陸兼半屬台州府臨海寧海二縣地方乂旁口一跳健)
海門口(離關署四百五十里由陸路屬台州府臨海寧海太平三縣又旁口一金清港)
江下埠(離關署五百里由陸路屬台州府太平縣)
温州口(離關署七百八十里由陸路屬温州府永嘉樂清二縣地方乂旁口四寧村狀元橋)
(黃華關蒲岐)
瑞安口(離關署八百五十里由陸路屬温州府瑞安縣)
平陽口(離關署九百二十里由陸路屬温州府平陽縣又旁口一大漁)
添設口址一處
定海紅毛館(屬寧波府定海縣係航海渡船風汛不定如遇順潮二日可到關署)
(謹按紅毛至中國水程不啻數萬里康熙三十五年監督李雯請設紅毛館部議未准施行至康熙)
(三十七年監督張聖詔以定海嶴門寬廣水勢平緩堪容外國大船可通各省貿易題請捐貲建署)
(往來巡視以就商人之便另設紅毛館一座安置紅毛夾板大船人衆可增税額經部議行奉)
(旨依議嗣是海外番舶源源而來不特紅毛一國輸誠貢市也)
司𣙜
北關監督北新鈔關志關吏品員隨代更置周為
司關漢為關都尉梁為太府卿唐則轉運使兼領
宋始令樞密直學士監州稅元設財賦都總管明
永樂七年差御史監生於各處收課衙門閘辦課
程宣德四年差御史及戶部官照鈔法例監收船
料鈔正統四年令取回監收船鈔御史止令原設
官收管明會典景泰元年令差主事二員於蘇杭
二府監收船料鈔六年取回各府委佐貳官一員
每歲輪收仍行各處巡河或巡按御史提督兼管
成化三年令杭州委官監收錢鈔四年罷七年復
設差主事一員監收弘治六年令淮安揚州杭州
錢糧少處南京戶部各差官一員俱一年一換各
給精微批一道隆慶二年令北新淮安滸墅九江
臨清河西務各鈔關主事各鑄給關防撰給勅書
今後所屬司局等官該關差滿備開賢否送部移
咨吏部以備考察其各關收稅同知通判等官務
要親身到關驗放船貨眼同抽分登記簿籍封收
銀兩不得專委首領等官有抗違者悉聽該關呈
部參治萬歴二年給北新淮安揚州三鈔關監收
員外主事不坐名勅書三道差滿更替之日同原
降關防傳流收掌
大清會典順治元年題准各關專差戶部漢司官一員
照例撰給
勅書精微批文四年題准杭州等關差歸併戶部兼差
滿洲漢軍漢官八年定各關專差漢官一員十一
年題准各關兼差戶部滿漢官筆帖式十三年題
准各關專差漢官康熙元年題准各關兼差滿漢
官筆帖式各一員六部各咨送滿漢官筆帖式各
一員輪掣蒙古漢軍俱停差遣三年題准各關差
令六部滿洲蒙古漢人漢軍各司官及筆帖式一
併掣籖又題准各關停差筆帖式四年題准各關
稅俱交地方官管理北新關歸浙江布政司七年
題准北新關改隸兩浙運使八年覆准各關仍令
六部滿漢官員論俸掣差十四年議准各關選差
賢能官員其筆帖式仍論俸差遣停其議叙議處
康熙五十五年巡撫徐元夢奉
旨監收五十七年巡撫朱軾題委杭州同知金上志管
理嗣後每年皆以同知管理雍正元年巡撫李馥
奉
旨監收二年巡撫黃叔琳題請以主事管理三年署巡
撫傅敏監收四年巡撫(臣)李衞題委鹽驛道王鈞
管理七年總督(臣)李衞題請將北關稅務交與杭
州織造許夢□暫管一年經部議覆奉
旨依議九年十一月織造隆昇接任監收
(北新鈔關志舊例凡役於官者聽事官四員書辦吏一名聽事吏四名書辦三名造冊書手五名書)
(算手一十七名解戶八名隂陽生六名門子二名皂隸九名舖兵二名聽事夫一十六名總小甲一)
(十八名轎傘夫一十二名軍牢八名或奉公事役或應徭役或以力役俱不可缺但裁節之使不)
(冗而已其船戶及掌守柵巡風之役與夫過塘主人店戶船埠頭止遞數以防欺𨼆官未嘗役之也)
(國朝謹按各關多設吏役則日有侵冒而奸弊易生不順治十年禁關役包攬報單康熙四年禁各關)
(許復用舊役十一年裁各關典吏攢典邇來司𣙜者正關親自騐放早晚二次其餘小關各口遣内)
(使協同差役查驗限期回明稅數庶侵蝕者少而弊竇亦塞矣)
南關監督杭州府志明成化七年三月杭州增置
抽分厰以工部屬官往浙江於杭城之南專理抽
分
大清會典順治初差工部漢司官一員四年歸併戶部
八年仍歸工部十二年添差滿司官筆帖式各一
員十四年裁滿司官及筆帖式康熙元年復差滿
司官筆帖式四年歸併地方官管理(歸併杭嚴道或以杭同知)
(兼攝)八年復差滿漢司官筆帖式各一員六部兼差
十一年題准杭關不拘滿漢止差司官一員筆帖
式一員
康熙五十五年巡撫徐元夢奉
旨監收五十七年巡撫朱軾題委杭州同知金上志管
理嗣後俱委同知管理雍正二年巡撫黃叔琳題
請以主事管理三年仍委杭捕同知四年巡撫(臣)
李衞題委鹽驛道王鈞管理七年總督(臣)李衞題
准以杭州織造兼管
(南關𣙜事書舊例設聽事官二十二員聽事吏四名隂陽生十二名舍人四名書辦算手一十六名)
(取供書手三名正關寫單書手四名小關寫單書手二名造冊書手七名門子六名水口看廳門子)
(一名漁臨關看守分司門子一名皂隸十六名看厰皂隸八名轎傘夫十二名聽事夫十一名舖兵)
(一名甲首八十名軍牢十二名木行人五十二名板行人六名竹行人四十三名厰夫三十二名包)
(簰三十一名正關保家二十名漁臨關保家四名安溪關保家五名沙板保家五名賣木中牙二十)
(五名買木中牙二十四名各小關把門總甲二名水口總甲一名撐關火夫十名義橋新壩歇家二)
(名外江歇家一名外江總甲一名綱首六名馱木脚夫頭三名小關保家二名)
(謹按南關吏役為數多於北關如厰夫木牙之𩔖自不可缺至聽事官綱首之名久經裁革除正關)
(外十小關委役估單俱遣内使協同查驗仍不時稽察以杜侵漁防閑庶為周密)
海關監督寧波府志監督浙海鈔關一員筆帖式
一員
國朝康熙二十五年設
(謹按海關監督不分滿漢自康熙二十五年後俱差部員詳見職官門内)
康熙六十一年奉
旨以巡撫屠沂兼理雍正元年題委寧波府同知趙永
譽監收二年委寧波府通判三年以寧台道王一
導署理五年以候補知府江承玠署理六年以寧
紹台道孫詔護理浙海鈔關印務七年八月總督
(臣)李衞以孫詔一年期滿題請仍令接管海關稅
務并循例兼管乍浦稅口其温州口商税與本關
相距遥遠先經附請委令温處道就近監收今亦
仍令温處道芮復傳接管其錢糧總歸海關考核
十年以寧波府知府曹秉仁署理海關印務十一
年委寧紹台道王溯維管理十二年委寧波府知
府王坦接管
(本關辦事書吏有稿房洋房閩房樑頭房分四項門皂轎傘夫之屬例同南北兩關其餘雜役因時)
(增減)
稅額
北關舊額
明會典杭州本色鈔一百九十萬餘貫錢三百八十
一萬餘文折色船料商稅正餘銀三萬六千八百
餘兩
北新鈔關志七稅課司局原額歲鈔二百三十八萬
八千八十貫九百八十一文(春季五十七萬七千五百八十二貫九十)
(六文夏季五十九萬七千二百六十一貫八百七十三文秋季六十四萬七百七十二貫四百四十)
(六文冬季五十七萬二千一百四貫五百六十六文如遇閏月年分各以本季額鈔額鈔派為三分)
(加三之一)
(謹按浙省商稅宋無定額元至元七年遂定三十取一之制二十二年增商税契本每一道為中統)
(鈔三錢二十六年大增天下商税至大二年契本一道復增至元鈔三錢至天歷之際天下總入之)
(數視至元七年所定之額不啻百倍明初祗徵本色錢鈔其後改令折銀而税額亦漸增矣)
北新鈔關志宣德四年本關初立取本色船鈔解送
内府交納正統七年十一月令商税存留給官軍
俸成化元年稅料俱錢鈔中半兼收弘治元年至
六年錢鈔改收折銀本關歲料約計銀四千餘兩
十年復收錢鈔正德元年奉例每商稅鈔一貫折
銀二釐七司局稅鈔共折銀四千七百七十六兩
一錢六分一釐零六年本關兼收商稅原額并羡
餘銀兩仍發布政司收貯嘉靖二年始以商稅餘
銀解本部八年船料錢鈔改解折色二十二年始
解錢鈔餘銀以後額課歲增酌計一年船料買錢
鈔銀四千七百五十四兩三錢八分九釐二毫五
絲餘銀一千五百六十四兩八錢一分七釐七毫
五絲商稅原額銀四千七百七十六兩一錢六分
一釐九毫零附餘銀二萬三千八百七十九兩八
錢八分七釐零共銀三萬四千九百七十五兩二
錢五分六釐八毫零著為額
南戶部志杭州鈔關稅料之數一年總船料鈔共一
百七萬八千八百八十九貫銅錢二百一十五萬
七千七百七十八文買錢鈔餘銀一千五百六十
四兩八錢一分七釐零商稅原額銀四千七百七
十六兩一錢六分一釐零附餘銀二萬三千八百
七十九兩八錢八分七釐零(春季船料鈔二十四萬五千二百一十七)
(貫銅錢四十九萬四百三十四文買錢鈔餘銀三百二十七兩三錢一分五釐零商稅原額銀一千)
(一百五十五兩一錢六分四釐零附餘銀五千七兩三錢一分三釐零夏季船料鈔二十九萬六千)
(八百二十四貫銅錢五十九萬三千六百四十八文買錢鈔餘銀四百六十一兩八錢六分二釐零)
(商稅額銀一千一百九十五兩二錢四分三釐零附餘銀六千二百三十二兩四錢五分五釐零秋)
(季船料鈔二十六萬五百六十五貫銅錢五十二萬一千一百三十文買錢鈔餘銀三百六十七兩)
(三錢三分零商稅額銀一千二百八十一兩五錢四分四釐零附餘銀六千五百二十三兩三錢二)
(分九釐零冬季船料鈔二十七萬六千二百八十三貫銅錢五十五萬二千五百六十六文買錢鈔)
(餘銀四百八兩三錢九釐零商稅額銀一千一百四十四兩二錢九釐零附餘銀六千一百一十六)
(兩七錢八分九釐零)
北新鈔關志隆慶元年令船料盡數折銀解部濟邊
各路費俱于餘銀内支給萬歴二十六年部議加
兵餉銀一萬兩本年增解稅料銀六千兩至二十
八年每年共解四萬二千兩有零復因添設稅監
撫按二院會題以所增六千兩充内臣額數抵助
大工又據商民告困每徵銀一兩認加四錢完納
本關𩔖解遂加帶徵稅料並海稅糖靛月票牙儈
歲增二萬一千七百兩三十九年主事黃一騰仍
有羡銀增解稅料七千餘兩每年四萬九千七百
兩零為額其帶徵自四十二年内奉詔減免三分
之一自此止徵解銀一萬四千四百六十六兩六
錢零四十六年至四十七年實收過銀總數(一本關船)
(料銀共一萬二千八百三十兩七錢八分一釐俱經分算本色折色墊庫等項起解助邊并收買錢)
(鈔上納錢一本關商稅銀共三萬八千八百八十六兩五九分内除奉文遵撥本關商稅凑充船)
(料均解外實共銀三萬六千九百七十四兩六錢九釐通計一年零八日共收解税料銀四萬九千)
(八百五兩三錢九分)帶徵稅料銀實數(一帶徵商税銀一萬八百一十三兩五錢)
(八釐七一帶徵船料銀一千五百六十八兩九錢九分釐一七務四關帶徵商稅銀二千三百)
(二十五兩九錢三分三釐料銀八十二兩四錢三釐)(一四務四關帶徵船一城南務糖靛月票)
(銀一百九十八兩四錢九分一釐共銀一萬四千九百八十八兩九錢六分二釐照數徵解布政司)
國朝稅額
大清會典北新關税額一十萬七千六百六十九兩原
額八萬九千三百七十六兩順治十三年增五千
二十四兩康熙二十五年增一萬三千二百六十
九兩徵茶課銀在外順治十一年覆准凡納銀數
多給票數少者許商民首告議處康熙四年題准
地方官徵收關稅以受事日為始扣至一年督撫
題報考核八年題准關稅欠不及半分者罰俸一
年半分至一分以上者降一級調用二分以上者
降二級調用三分以上者降三級調用四分以上
者降四級調用五分以上者革職缺額錢糧免其
追賠溢額不准議叙至商稅不令親填簿冊及不
給紅單者俱罰俸一年如將部頒稅薄用伊印添
送或將稅簿紅單不按季報部者俱罰俸半年(收税)
(單簿送部限期北新關限四十五日)十四年題准各關欠不及半分
者降一級留任餘照前例全完者紀錄一次溢額
每一千兩者加一級至五千兩以上者以應陞缺
先用十六年題准各關税額二萬兩以下者仍照
前例議叙二萬兩以上者額稅全完紀錄一次溢
額半分以上加一級一分以上加二級一分半以
上加三級二分以上加四級三分以上以應陞缺
先用數多者遞准加級十七年令關稅足額者不
准議叙十八年
諭各關額外横征差役四出擾害商民者該部嚴禁察
參二十五年議准嗣後稅銀四季報解部科簿單
候任滿日彙報有溢額者停其議叙
本關額辦銅觔三十萬七千六百九十三觔每觔
部定價銀一錢於春夏兩季内動支銀三萬七百
六十九兩三錢交給商人採買解赴錢法堂交納
又每觔本關自貼水脚銀五分共銀一萬五千三
百八十四兩六錢五分此項於康熙四十五年四
月内准到部文銅價銀兩不在各關給發在江蘇
藩庫支領其水脚銀兩造入稽考簿内解交戶部
計每年課稅正額并銅觔水脚共銀一十二萬三
千五十三兩六錢五分四季解交戶部其解餉水
脚等費在外
本關茶税一百觔為一引每引納銀二分九釐三
毫八絲每年額銷茶引一十四萬道貨未到關先
具摺開報完銀填給關封領引運行其茶引截角
於年終奏銷解部每年約收銀四千兩不等
本關商稅船料銀存貯關庫催齊七務六小關各
口便商等銀每季填批咨院轉發藩司貯庫聽候
便員附搭解部
本關徵收錢糧於康熙五十五年間巡撫徐元夢
定額每兩加貼解銀八分以為解餉并奏銷考核
解冊等費及修理衙署書吏柴米各役工食各口
房租等項支給
本關區行埠鈔銀有武林區陸家區城南區永昌
區新如區前右區北新區艮山區臨平區長安區
保安區觀音區觀音下區四板區東新區回回區
德勝區各按季差役徵收完後印給小票每年盈
縮不一約有三百餘兩此項於康熙五十七年巡
撫朱軾監收時捐俸免徵
康熙五十七年准戶部咨每年解部稅銀每兩解
隨平銀三分二釐每兩水脚銀一分至雍正元年
四月内准咨嗣後隨平銀兩停止解送又於雍正
二年正月内准咨各省稅銀應解飯銀散碎者每
兩一分五釐水脚銀一分俟解員起行之日赴本
關當堂給發雍正二年五月准戶部咨從前巡撫
等奏報北新關每年贏餘銀三萬二三千不等康
熙六十年十二月内尚書孫渣齊等議定北新關
每年額定解贏餘銀四萬兩今奉
恩詔議准各關贏餘銀兩盡行裁去每年將應徵額稅
銀兩照數充解外如有贏餘另行據實奏報
雍正七年續准部頒添發商人親填紅簿凡七務
六小關等處每季一扇令商完稅之時即行親自
填寫按季送關一年彙送戶部其底單各月送關
磨對
雍正九年正月内准戶部咨奉
上諭辛亥年春撥解部銀兩照從前餘平之銀減去一
半該部即行文各省嗣後着將一半留存以充公用
欽此本關遵照舊例每兩扣留添兌銀三分咨院交
貯藩庫除遵
旨聽解一半外其餘留存以備公用
本關季鈔銀每季完銀一錢六分有認一季及二
三四季不等總之皆是秤手有不認鈔者即為私
牙私秤差役往各縣徵收按季完納每年計徵銀
三千五百五十三兩八錢六分計共二十八縣此
項於康熙四十年間批歸各縣徵收按季解關今
於雍正九年本關會同總督部院頒行鈐印關票
發縣填給牙戶按季徵輸解完印票仍令季終彙
收送閱繳銷其仁錢二縣額徵鈔銀併歸七務大
使分催完納亦按季解關(馬如龍北關季鈔說王者捐山澤之利以與民)
(未嘗物物而取之也夫一絲一粟必有牙人一出一入必由行戶然天地之生物日盛民間之貿易)
(無窮豈能盡數而稽乎牙人領帖遠近不齊行戶應行大小各異乃貨物之交易不常遊手之往來)
(莫測豈能比戶而求之乎是故一人也而有春夏秋冬之不同一名也而有一二三四之互見方春)
(認納而入夏不改則一時而四季兼之矣此纔輸納而彼復借名則一票而數人充之矣况十室之)
(邑三家之市有物産即有土棍有土棍即有藉季鈔名色以吞噬鄉曲者夫季鈔行而使不逞之徒)
(多藉口於關部若關部又無從核其實其為弊可勝言乎至於徵收之法前代高君凌溪許君天贈)
(荆君之琦論之詳矣向第謂其查核不至則經收並得侵漁於是附關近地議責保人隔屬遠方派)
(分該縣而王君宫臻以為有司各止徵收該管錢糧猶尚慮有逋負今若以關役催徵未便而委諸)
(州縣無論輸解不至難以考成即使州縣力為催輸豈無房書之額派衙役之征求復關於庫藏轉)
(解於北關其為煩費固當不少善哉斯語今亦不必更議改絃也愚謂釐剔之法止照定額徵收按)
(季催取記籍必清交納必核給票必審苛索必嚴則關役自不得為奸而課額亦不致偶缺矣)
本關便商牙行認納長單鈔銀每年增減不一約
四百餘兩
本關七務稅銀每年儘收儘解本關頒發循環二
簿循去環來印給三連合縫由單一繳本關查對
一給該商於經過地方照驗裁繳一給商人收照
其中縫裁繳不許本務自裁以杜弊竇每五日各
務呈報收銀數目務書赴内櫃交納(杭州通衢四達往往奸商)
(地棍偷走包送陸續搬運本關差役巡查每五日於各口址查驗往來貨物如遇奸商偷走僻路或)
(以多報少以細報麤並貨票不同者即刻呈送到關審明按律懲治若經過士客齎帶禮物併小民)
(無知偶犯與前項奸商地棍不同酌量發放人七務六小關各地方有大起貨税或包頭扳先等)
(積慣&KR2674;頓偷漏搬運等項即刻禀送大關聽候訊實分别發落懲罰其罰税俱赴内櫃交納以憑登)
(簿給單)
南關舊額
南關𣙜事書本厰初立例取本色解淮安清江衛河
二提舉司造淺船成化十六年因解戶不便部議
奏解折銀本年解四千兩十七年解五千五百兩
十八年至二十一年各解七千兩弘治元年解九
千五百兩二年至十三年俱解一萬八百七十兩
十四年起每年俱解一萬四千四百四十兩遂為
常數(内清江一萬三千二百四十兩衛河一千二百兩)嘉靖四年為營建
宫殿將本年及五年該給清江衛河二提舉司料
銀并板枋餘銀俱差官解部以濟大工支用自六
年後仍給二提舉司其板枋餘銀部題為供應器
皿坐派本厰每年折解杉板料銀四千七百八十
二兩五錢俱以餘銀解部十年部題加派一件查
催拖欠料銀内開供應家伙急缺物料及備用冠
頂等銀一千二百四十兩七錢九分六釐七毫又
一件急用物料造辦家伙以備鋪設銀二萬七千
三百六十兩每年俱以餘銀解部至四十四年補
完因交代過期二提舉司銀漸有積欠本年議定
解清江衛河二提舉司正額一萬四千四百四十
兩以每年十二月每月三十日扣算每日該銀四
十兩一錢一分一釐一毫為正額有剰悉為餘銀
四十五年餘銀題留浙江布政司凑給織造縀疋
隆慶元年餘銀仍盡數照舊解部又議定照日扣
算仍逐年清結不得踰年過月自隆慶二年正月
初一日為始至十二月終彀足前數𩔖貯府庫聽
解外日剰及閏月俱為餘銀解部以給器皿厰及
補工需萬歷一十七年差内監劉成徵一應課税
因及𣙜木本厰主事王在晉議得米税十分抽一
較之别税百取其一者大相逕庭若增一税監木
商必至竄去定額必至不敷力持者久之本關得
免横抽
國朝稅額
大清會典南𣙜抽分歲額稅銀二萬二千八百兩順治
十五年增銀一千二百兩康熙二十五年增銀二
千五百七十二兩共額銀二萬六千五百七十二
兩(今額稅銀三萬二百四十七兩五錢)每年額留織造銀四千七百
八十二兩五錢額解淮安造漕船銀一萬四千四
百四十兩額解銅觔銀七千三百四十九兩
本關解部銅觔節省水脚銀三千六百七十五兩
本關解司杉板料銀四千七百八十二兩五錢
本關税銀歷任監督係年滿自行解部至康熙五
十五年間以巡撫兼理題明税銀存貯司庫俟有
解餉便員搭解其解部水脚銀額定每兩一分
本關解部隨平銀向例每兩六釐六毫六絲雍正
二年正月奉文改為飯費隨正額解部每兩銀一
分五釐
康熙六十年十二月内尚書孫渣齊等議定南新
關除正額錢糧外每年加增贏餘銀六千兩雍正
二年四月戶部為欽奉
恩詔事議准加增銀兩盡行裁去如有贏餘另行據實
奏報
本關解部添兌銀兩雍正三年三月内巡撫酌定
每兩銀三分
每年解翰林院幫帖庶吉士俸銀三十兩
每年請領部科親填冊檔給發銀一百五十兩
每年期滿考核批差吏書齎奏及部科各項公費
銀六百兩又每年給發冊書攢造奏銷冊籍費銀
五十兩又包箱紙張工費銀一十二兩
每年解司牙稅銀一百五十兩
每年給吏書節賞銀二百兩
每月給發吏書心紅紙劄銀一十兩
每月給發吏書工食銀八錢
各府屬木牙領關帖輸稅每名納銀六錢加二耗
一年約收銀二百六七十兩不等除解司一百五十
兩外餘銀同季稅羡餘補入正關額稅
各舖戶認納季税每名每季完税三四錢不等加
二耗一年約收銀八九十兩不等
諸浦小販每年認完税銀一十六兩加二耗
本關設立賣買兩牙商人木植交易從中酌估定
價每兩取用二分七釐以七釐繳官名為葺辦一
年約收銀六七百兩不等以供請領奏銷冊檔並
給發心紅紙劄及吏書節賞等費仍設正關交易
簿一本續報交易簿一本飭着牙行將交易木植
字號銀數登填繳查
本關設立攏塘簿凡商人木植攏塘着令牙行查
明清數登填簿内俟裝清排甲赴關抽分對同銷
號仍置循環簿二扇挨填總數每五日赴署倒換
如有以多報少𨼆匿朦朧即行查究
本關抽分後該保頭將某商應完税銀若干登記
親填簿内值日包簰將本日抽分若干號開具總
單交該書填入循環簿一併送閱仍設坐簿俟完
納錢糧一併銷號其抽分過木植仍留壩上俟商
人完納錢糧發串票方許過壩若商人木植在城
及城隅發賣不必過壩者向例統限一月内完税
今改十日差追
本關分設十小口每月掣差委役給發鴛鴦票往
口協同内使關總巡查税務凡有大起竹木仍令
民人報單差役查估若零星小販差役即填票收
税美政北新觀音板橋敉粫古蕩六關五日一回
税數良畎安溪漁臨富新四關半月一回税數
漁臨關遠隔江表最為緊要恐有奸販串同委總
𨼆匿偷漏應委幹辦内使嚴加稽察
美政關亦屬緊要除零星版片毛木圍圓六七寸
以下者准照例在口填給小票若毛木八九寸以
上者及八九寸以下有官眼之木仍赴正關報抽
又杉板攏塘商販赴關報單隨差内使執板印協
同板行人赴美政關抽驗即將板印封繳仍于正
關量篾科税
安溪關遇春水充足則竹貨盛行應不時差查以
免偷漏所有呈報方簰即差竹厰行人查騐量明
丈尺科稅毋許花竹填心以虧額課
西涵盤竹衖瓶窰化灣閘係産竹之所例設循環
簿二扇給發閘夫竹行人在地巡查凡遇竹貨經
過查明報數并往某口抽分登簿内半月送署倒
換以憑查核
海關稅額
國朝創設海關歲額税銀三萬一千九百五十二兩四
錢三分八絲
本關正額樑頭貨税銀三萬二千三十兩六錢二
分外增長江税銀一百二十七兩六錢一釐八絲
又加徵絲税銀五十二兩二錢(舊額四十八兩二錢四分)通共
税銀三萬二千二百一十兩四錢三分八絲内除
動支各役工食銀二百五十八兩實徵淨銀三萬
一千九百五十二兩四錢三分八絲每年解貯藩
庫
本關派解銅觔水脚銀三千七百五十兩
康熙六十年十二月内尚書孫渣齊等議定浙海
關除正額錢糧外每年加增銀一萬兩雍正二年
四月戶部為欽奉
恩詔事議准加增銀盡行裁去將每年應徵額税銀兩
照數完解如有贏餘另行據實奏報
(謹按海關初設歲無定額嗣後洋舶日增樑頭貨税等項額定三萬二千餘兩每年贏餘無多雍正)
(六年護理關務台州府知府江承玠於額徵外報收贏餘銀五萬四千餘兩七年至八年寧紹台道)
(孫詔監收實徵贏餘銀五萬九千六百有竒蓋江海風清梯航雲集從未有如斯之盛者也)
額設紅毛貨稅銀一萬兩𣙜關徵收解司充餉(繆燧)
(番舶貿易增課始末按紅毛即英圭黎國在身毒國西其人有黑白二種白貴黑賤背高凖碧眼髮)
(黃紅色中土呼為紅毛又呼為鬼子其國以貿易為務軍需國用皆取給焉自英圭黎至中國水程)
(數萬里舟行約半年餘船式夾板頭尖尾大篷桅隨風逐節增減與中國殊雖逆風亦可戧駛船艙)
(極深梯級上下凡三層船底夾幫雙板塗灌松脂柏子油堅硬若鐵能敵風浪往來於廣東嶴門福)
(建厦門間有乘風至定海者地方文武官不敢擅留康熙三十三年監督常在具題謂初設海關時)
(定海尚未置縣故駐劄寧城凡商船出洋回洋出入鎮海口往還百四十里報稅給票候潮守風又)
(蛟門虎蹲水急礁多繞道陟險外國番船至此往往回帆而去請移關定海歲可增稅銀萬餘兩部)
(議移關定海府城市廛必致棄毁定邑又須建造仍令駐劄寧波差役前往收税三十五年監督李)
(雯復題請移關鎮海縣照閩省設關厦門粤省設關嶴門之例設紅毛館一座外國商船必聞風而)
(至部議移關殊毁成功設館恐糜正帑俱未准行三十七年監督張聖詔題定海嶴門寬廣水勢平)
(緩堪容外國大船可通各省貿易海關要區無過於此自願設法捐造衙署一所往來巡視以就商)
(船之便另設紅毛館安署紅毛夾板大船人衆可增稅一萬餘兩府城廛市仍聽客商貿易不致毁)
(旨依壊部議覆允奉十九年六月到有紅毛船二隻船議欽遵康熙三)
(主一名未氏羅夫一名未里氏乂八月到盧咖唎船一隻九月到飛立氏船一隻一時稱為盛事云)
雍正元年八月初二日欽奉
上諭國家之設關税所以通商而非以累商所以便民
而非以病民也朕撫馭寰區加惠黎庶惟恐民𨼆不
能上達近聞𣙜關者往往寄耳目於胥役不實騐客
貨之多寡而止憑胥役之報單胥役於中未免高下
其手任意勒索飽其欲者雖貨多稅重而朦蔽不報
者有之或從輕重報者有之不遂其欲雖貨少税輕
而停滯關口至數日不得過是以國家之額税聽猾
吏之侵漁以小民之脂膏飽奸胥之谿壑司其事者
竟若罔聞知乎又聞放關或有一日止一次者江濤
險急河路窄隘停舟候關於商民亦甚不便嗣後𣙜
關者務須秉公實心查騐過關船隻隨到隨查應報
税者納税即放不得任胥役作弊勒索阻滯以副朕
通商便民之意至於崇文門收税及分派各處查税
之人亦有多方勒索分外苛求之弊京師為四方輻
凑之地行李絡繹豈宜苛刻滋擾監督尤當不時稽
察杜絶弊端爾等若不遵諭旨經朕訪聞定從重治
罪特諭
雍正二年十一月初四日欽奉
上諭各省兼管關税之巡撫凡商賈貿易之人往來關
津宜加恩恤故將關差歸併巡撫以巡撫為封疆大
吏必能仰承德意加惠商旅也但各關俱有遠處口
岸所委看管之家人賢愚不一難免額外苛求及勒
取飯錢等弊稍不如意則縛送有司有司礙巡撫之
面徇情枉法則商民無所控訴矣嗣後着將應上税
課之貨物遵照則例逐件刊刻詳單印刷多張各貨
店俱給一紙使衆人知悉其關上所有刊刻則例之
木榜務令竪立街市使人人共見不得藏匿屋内或
用他紙掩蓋以便高下其手任意苛索立法如此自
能剔除弊端但爾等受朕委任之重尤當仰體朕心
遴選誠實可信之人以任稽查之責必期商民有益
方為稱職特諭
雍正七年二月二十三日欽奉
上諭各關開放船隻之處向例有部頒號簿以便稽查
兹聞各關另設私簿徵收惟於報部之時始將號簿
挨日填造其意以水路船隻往來多寡不齊若據實
填簿則不能逐日有徵收之數目恐干駁查是以設
法勻派填造如此則簿内全非實在數目與商船過
税串票毫不相符殊非政體且凡事據實則可以無
弊作偽則弊竇叢生今既任意勻派填造則號簿亦
為虚設矣嗣後各關於部頒號簿務須據實填寫如
無船隻過税之日亦即注明不得仍蹈前轍如敢故
違定行嚴加議處該部亦不得混行指駁致滋弊端
特諭
雍正七年四月戶部為遵
旨查議事議覆浙江總督管巡撫事李衛題稱浙省南
北海三關向照舊例徵税其間有與部頒則例不
符之處皆歷來通商寬恤相沿已久兹准部行令
將現行徵收則例徹底清查據實陳奏查核後將
條例頒發各關刊榜曉示永為定例行據各關造
送清冊并聲明北關則例糧食向來止徵船料所
有嘉湖二府解省南糧并民間進關完納漕糧以
及租米等項原非商販其船料一槩免徵又濮院
王庄紬因閩粤江右各省商人凡屬大起恐其航
海越渡故特寬減以示招徠其本省店舖以及零
星擕帶者皆照紡紬一例徵輸又比則科税而有
加倍者以貨本稍貴之故恐日久弊混可否將比
例免其加倍止照正數徵收理合請
旨勅部查核議覆行知將條例頒發刊榜曉示等因查
浙省南關現在徵收各項則例北關現行減例並
貨物比例及海關各口徵收税銀事宜原刊估單
則例據該督李衛造冊題明(臣)部逐欵較對原頒
則例與現行比例均屬平允果無寬減市恩亦無
濫加病商應行該督轉飭管關各員將則例比例
均刊木榜竪立關前務使衆商共曉咸遵按則徵
收著為定例至北關糧食止徵船料嘉湖兩府南
糧并民間完納漕糧租米等項原非商販其船料
一概免徵濮院王庄紬既經寬減所有零星擕帶
照紡紬一例徵輸又比則科稅而有加倍未免輕
重不均亦應如所請免其加倍止照正數徵收一
併刊載例内遵行庶奸蠧無侵漁朦蔽之弊而商
民永沐均平之惠矣奉
旨依議
雍正十三年十一月戶部為請除𣙜關吏役之積
弊以便商旅事内閣交出總理事務王大臣等議
覆詹事府少詹事許王猷奏稱各關刊刻木榜奉
行不實間有未曾設立者亦有書寫小字懸之僻
處者往來商賈無處覓看胥役因得額外多取請
勅令各關監督務須遵照設立并大書立於關口使商
賈一見了然等語查各關應納税課例應刊刻木
榜大書設立關口使商賈一目了然吏胥無從額
外苛索立法原為周密乃監督與吏書皆惡其害
巳奉行不實或竟不設立或書小字暗置僻處均
屬不合應照所奏交部通行各關嗣後務須遵照
設立并大書榜示違者該督撫即行題參治罪又
據奏稱各關巡役每於商賈未行納稅之時先索
飯錢少不滿欲即故意留難水次則波濤驚險陸
路則風雨暴露商賈苦於守候任其勒掯請
勅行嚴禁等語查商賈未行納税之前胥吏先百般苛
索係實有之事應照所奏交部通行嚴禁違者巡
役計贓論罪監督一併處分其往來行客及肩挑
步擔不應納税者聽其竟過不得借端需索又奏
稱近關前後數里之内多設巡役櫛比搜求或以
騐票為名或以查檢漏税為辭需索飯錢阻滯行
旅應請
勅令嗣後除岔路小口仍准巡查外其近關前後巡役
悉行撤除以息煩擾等語查商賈載貨至關既經
照例上税原不必數番查騐若於前後數里之内
多設巡役自必重重苛索應照所奏交該部通行
各關除岔路小口准設巡查外其近關前後濫設
之巡役悉行撤除違者參劾治罪又奏稱巡撫以
家人為耳目每派往關口意在覺察而不肖屬員
朋比奸猾胥役倚為護符藉勢勒索横作威福請
勅令督撫專任屬員以時覺察不得參雜家人致滋弊
竇等語查各省督撫兼管關口原令慎選屬員經
管而委員之外又派家人者蓋以屬員或未深信
故復令家人巡查應聽各該督撫照舊派遣但毋
得縱容生事滋弊其所委管關之員仍行不時查
察毋得任其苛索侵漁可也奉
旨依議
浙江通志卷八十六
