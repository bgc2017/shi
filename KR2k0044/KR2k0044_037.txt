浙江通志卷三十八
關梁(六)
嚴州府(建德縣附郭)
縣治橋建德縣志在縣前明萬歷十一年知縣俞
汝為建
三元橋嘉靖浙江通志在郡治南嚴陵志舊名卧
龍明洪武初改名宣威正統十三年知府黃澍以
郡人商輅中三元立坊其上橋亦以名
建德縣(城外關梁)
烏石關嚴陵志在縣東十五里
(謹按烏石關以烏石山而名江流所經下有烏石灘又有三河關在府南四十里即東陽江渡口也)
(唐置三河戍於此宋為三河驛當金華大道)
鮑公橋建德縣志在城西和義門外龍山之水從
北門遶城至武定門以達西湖向有磚橋跨其上
國朝康熙九年協鎮鮑虎易以石梁左右皆竪石楯故
名
吕公橋嚴州府志在城西一里為徽寧及淳遂夀
經行之要路當山谿之水直入大江行道患涉明
萬歷三十八年知府吕昌期捐俸倡成
余浦橋新定續志在朝京門外宋景定辛酉建圮
於水郡貢士王炎重築嚴陵志明洪武初重建成
化七年知府朱暟復拓而新之
國朝康熙七年協鎮鮑虎改建石橋圍以石欄
苔溪橋建德縣志在城東南十五里通浦江為浙
東要衝明萬歷三十五年建復於橋之西建一菴
以護之知府吕昌期題扁曰長虹永鎮
國朝康熙元年重建後山水衝決橋圯為木筏以渡行
人
胥村橋嚴陵志在縣東北三十二里胥村舊名朱
紫橋明洪武三十二年建正統間圯弘治五年知
府李德恢勸諭邑人王景貴捐貲重建長二十餘
丈改今名(李德恢為記)
風硎橋新定續志在陪郭塢有亭八楹宋景定辛
酉圮於水嚴陵志明永樂十六年九峰寺僧重建
濟川橋明一統志在府城東北五十里白馬澤嚴
陵志元至正七年里人吳元俊重建(賀方為記)
招賢橋建德縣志在城西六十里嘉靖浙江通志
漢會稽太守朱買臣嘗寓此築室讀書鑿池為滌
硯所後人因名曰朱池又名其里與橋皆曰招賢
烏石渡紫溪渡嚴州府志二渡在東關下五里
風濤最險時有覆舟之患明萬歷四十年知府吕
昌期捐造船二隻分為上下兩渡令其遇風覆舟
協力相救閒則渡人往來仍置田六畝以給工費
淳安縣
錦溪關舊浙江通志在縣東六十里
(謹按錦溪關其地有小溪巖怪石巉削水陸俱險嘉靖間知縣洪英明設關於此以禦礦寇)
青溪橋嚴陵志在縣南跨溪為浮梁舊名百丈橋
宋淳熙六年知縣陳曄建(胡南逢百丈橋記淳安舊名青溪以瀕溪而名)
(也源自黟歙東注浙江旁連衢信甌閩諸郡以趨吳會往來櫛比朝夕不絶舊有浮梁規模狹小車)
(馬之蹂轥雨暘之剝蝕漫不加飭至布板以渡渡者凌兢或墊溺以葬魚腹令尹慨然捐俸以先之)
(邑人皆喻歡趨樂助命僧如海總焉自始庀工越五月而竣南北百丈因以名橋堅厚平夷如通衢)
(軌道行者嘆因循之久而作新之速又念風雨燥濕之不齊腐朽波蕩之不保於後也市田百畆有)
(竒歲收其入使修者有繼較夫粉飾目前而不計異時以傳舍梯榮者相去億萬鄉父老屬予為記)
(乃次第其語題於橋之礎庶幾遒人過之或摭以上聞也)慶元三年知縣鄭擢新
之淳祐丙午知縣虞兟改令名(王遂青溪橋記淳祐六年淳安縣青)
(溪橋成知縣事凌陽虞君兟求文以誌不朽淳邑山溪上受歙流下過錢塘而注之海比歲邑多水)
(患屋廬漂蕩津梁之設屢修輒毁虞君捐俸錢四十萬為之倡官吏人士駢首聚財長橋貫之為節)
(一十有八浮橋跨之為節二十有七絙鐵聯舟其數一倍始於秋七月成於十月妄費盡省而徒杠)
(輿梁之病不聞易名青溪廢興之故曷可以不記因采民之歌而繫以詩)
馬踏橋嚴陵志在縣東一里相傳昔有仙人騎馬
過此馬跡猶存
西硎橋嚴陵志在縣西三里上有戈府君祠又名
(闕)安橋淳安縣志一名武安橋邑人洪本美重修
惠人橋新定續志在龍山鄉跨合洋溪長三十丈
累石為趾架屋其上嚴陵志宋淳熙二年重建一
名合洋橋(陳曄合洋惠人橋記合洋有溪衝衢絡繹行李問津憧憧不絶異時編新獨木)
(以濟投步惴心若春夏淫潦狂湍坌來則蕩析委波而逝咸逾旬阻絶無以濟不通民病涉久矣今)
(為橋其上修三百尺廣十二尺負幹甚隆布版則密覆以長廊掖以朱闌堅縝傑麗長虹卧波若濟)
(巨川毋假舟楫予嘗揆諸易凡履險者必曰涉川所以利涉而濟險者莫橋若豈惟橋哉凡爾民處)
(心惠濟毋行險而胥溺毋薄人於險能如是橋以通往來無彼此隔阻之虞居斯世也豈不砥如坦)
(如永底蕩平哉是為記淳熙二年徒杠輿梁告成之月也)
平水橋嚴陵志在縣南五十里溪流峻急涉者每
有墊溺之患明成化間知府朱暟通判劉永寬始
為木橋以濟之名平水橋
聚星橋淵鑑𩔖函在縣東南五十里相傳宋時近
橋有邵氏前後五人登第故名
魁星橋明一綂志在縣東北六十里以其地有魁
星石而名
馬巖橋新定續志在安福鄉制如合洋橋而其長
過之
仙人橋嚴陵志在縣西八十里尹山銅源古有汪
聖僧菴橋居菴前其北一石儼立若人鄉民因以
禱祠焉
青溪渡嚴陵志在縣南一名縣前渡(楊彜過青溪渡詩天闊銜)
(江雨濛濛上客衣潭清魚可數沙晚雁爭飛川谷留雲氣鵜鶘傍釣磯飄零江上客欹側一帆歸江)
(暉青溪夜渡詩月沉河静水無烟獨倚中流欲進船兩岸山光涵夜色數聲漁唱白雲邊)
桐廬縣
水關嚴陵志在縣東二里桐江口
(謹按水關當桐溪入江之口合江巡司置於此又有浮橋關在縣北五里桐溪上柴埠關在縣東南)
(二十里柴埠灘舊有兵戍亭)
寶慶橋新定續志縣市橋桐廬縣志宋嘉定間令
趙汝憚建橋成適改元寶慶因名俗呼縣橋
進賢橋嚴陵志在儒學前明宣德間邑人姚惟可
甃石為橋教諭陳鈞訓導胡如暘等復高廣之大
使藍致甃路桐廬縣志俗呼為新橋
龍津橋桐廬縣志在上坑埠一名邏浦橋又名楊
家橋明洪武元年洪水衝圯弘治間邑人王希哲
義民王孔昭重建
丁橋嚴陵志在縣東北十三里相傳昔有丁丞相
者養馬於此為澗所隔因造橋以渡後人遂以名
之
濟川橋嘉靖浙江通志在縣西北十五里桐廬縣
志宋嘉定年里人重建易以石今名霧露橋
安福橋桐廬縣志在縣西北二十五里明弘治年
義士柴溥率衆建尋圯正德間溥獨重建萬歷三
十五年又圯王應德募建
國朝順治十二年大水壊邑人柴文卿王家臣等募建
石梁二洞
朝京橋嘉靖浙江通志在縣西三十里當驛路要
衝宋淳熙十三年建
世濟橋明一綂志在縣西北三十里元至正六年
里人姚壽翁建翰林學士承旨歐陽玄書額
朱橋嘉靖浙江通志在縣東南三十五里漢朱買
臣嘗負薪於此故名嚴陵志一名朱家橋元至正
三年里人重建
月梁橋桐廬縣志在縣東南三十五里橋灣如月
故名
袁闡橋嚴陵志在縣西北三十五里路當溪險歲
久壞宣德間里人喻叔良募緣重建
國朝順治十八年圮皇甫應谷募修康熙十一年復圮
皇甫一璋等重建
凝紫橋嚴陵志在縣西北四十五里元大德二年
建
浮橋渡桐廬縣志在縣北三里宋名裏口渡景定
五年令胡太古建浮橋以船為之德祐末文丞相
潰軍數萬至東溪縣令李友仁撤浮橋拒之遂廢
自元迨今設舟以濟猶呼浮橋埠有渡田若干畆
遂安縣
鍾義橋嚴陵志在縣南跨溪為浮梁邑士王總得
捐田五十畝命永濟菴僧掌其入隨圯即修往來
者德之菴廢橋毁邑人為舟以濟遂安縣志一名
南韓橋明嘉靖間邑民王思洪倡義建橋墩十一
架屋覆之十八年大水墩屋盡壞隆慶間知縣周
恪建木橋萬歷辛亥知縣韓晟修復石墩架板成
橋壬子大水復壞自後仍用板橋歲歲修易以為
常(王穉登寄題南韓橋詩山縣橋成帶郭斜詩傳鴈足寄天涯虹蜺跨漢波千頃烏鵲浮空邑萬)
(家曉涉不勞歌瓠葉春流還許泛桃花濟人誰似神明宰溱洧乘輿莫漫誇)
龍渡橋萬歷遂安縣志在縣東三里洪武二十八
年建(姜石安題龍渡橋詩龍溪遠與大江連驅石為橋不記年虹影静搖波底月鴈行斜渡澗)
(湄烟風清客使歸驄馬日落漁人繫釣船愧我自非題柱客也應從此去朝天)
買儀橋嚴陵志在縣南十里明景泰元年里人王
智榮建地名買儀因名
豹石橋嚴陵志在縣西十五里溪旁有巨石如豹
故名
東亭橋嘉靖浙江通志在縣東二十五里其水自
北來者出於松源自東北來者出於東塢自西北
來者一出於燕源一出於霞嶺四水流至東亭之
地始合為一萬歷遂安縣志成化十三年嚴州府
通判劉永寬修建邑令朱福董成之(蕭彦立重建東亭橋記東)
(亭在邑東僅一舍許舊有橋年久傾圮大尹朱福少尹張敏盧端幕仲士高各輟俸資以倡改作上)
(其事於郡邑之耆庶欣然助費於八月癸未始事其制中為二墩墩之形南則正方北則斜銳其上)
(以殺水怒兩崖皆為石堤而中拱其脊仍設扶闌於上以防顛墜其崇一丈八尺廣如之修五倍於)
(崇之數而加強焉冬己夘訖工)
風沂橋萬歷遂安縣志在縣西三十里舊名豐沂
元至元間改今名明天順間里人毛希誠重修正
德三年毛彦恭因其頽用石添砌
馬石橋遂安縣志縣西三十里相傳明太祖略地
新安過連岑至此旋師於石間上馬因名
龍峯橋嚴陵志在縣西四十里一名壽春橋明正
綂間重建
黃村橋嘉靖浙江通志在縣西北四十里萬歷遂
安縣志以村名宋宣和間邑人詹安建明嘉靖時
安十二世孫詹廷輝重建并創屋九間於上(陸希和為)
(記)
宋家橋嚴陵志在縣南五十里宋家塢故名明成
化八年里人徐叔賓重建
罟網渡遂安縣志在縣東南三十里路通西安明
崇禎間余兼善捐田十畝造渡船木橋往來利之
夀昌縣
會通橋新定續志在縣西市中跨湖表為之嚴陵
志唐縣令戴筠建宋理宗時里人劉仕重建明洪
武六年知縣彭子冲累石釃水為二道仍建瓦屋
五間萬歷壽昌縣志景泰中復壞義官翁志常建
嘉靖乙亥志常後人翁德静翁如臯重建
宋公橋新定續志在縣西二里長一十五丈宋郡
守宋鈞倡建因名壽昌縣志後圮元静廬寺僧鎮
重建繪千佛於上又名千佛橋後圯明嘉靖三十
六年廣安寺僧太祥募建累石釃水為十二道
至仁橋萬歷壽昌縣志在縣東五里以居至孝仁豐
二鄉界故名
翠溪橋嚴陵志在縣東南七里累石釃水為三道
上布石闌宋端平間里人葉常管建(周養吾翠溪橋晩眺詩晚)
(步翠溪上恐驚魚烏知看雲偶成頌洗硯欲題詩雨潤花生筆風輕絮點眉忽聽鶯語好不覺立多)
(時)
廣濟橋萬歷壽昌縣志在縣南十里景泰三年邑
人徐彦銘建後圯邑人李親等重建
顔公橋新定續志在縣西十里曰航頭長四十二
丈累石釃水為十道宋郡守顔頥仲建因名嚴陵
志後圮於水元静廬寺僧鎮重建(翁洮春日題航頭橋詩故園橋)
(上絶埃塵此日凭闌興自新雲影映將仙掌曙水光迷得武陵春薜蘿烟裏高低路楊柳風前去住)
(人莫怪馬卿題姓字終期雲雨化龍津)
玉虹橋明一統志在縣東二十里嚴陵志宋嘉定
間邑人鄭執信建(鄭以耕過王虹橋詩玉虹跨水久知名南北驅馳此問程風雪)
(策驢天上下凉秋踏月夜虚明荷花隔岸薰殘照柳絮撩人弄晚晴愛有四時橋畔景酒旗茅屋更)
(書聲)
梅川橋嚴陵志在縣西南三十里累石釃水為三
道宋南渡後建
皆喜橋壽昌縣志在縣西北四十里明成化十一
年僧净圓募建西有皆喜亭
龍嶧橋嚴州府志一名壽春橋在縣西四十里明
正統間余公茂徐士敏建
淤堨渡嚴陵志在縣東十里(周養吾淤堨渡詩野水滔滔此會通往來)
(行色見孤篷桃花錦鯉千層浪柳絮黃鸝兩岸風明月滿船天上下青雲萬里客西東如今歲暮無)
(人渡閒却溪頭簔笠翁)
分水縣
慶雲橋嚴陵志在縣南一里慶雲坊
雙桂橋嘉靖浙江通志在縣西一里宋王縉子日
休日勤同登進士因以名橋
定安橋分水縣志舊名順安橋在河頭溪係東門孔
道向建石橋圮於洪水後易石以木
國朝康熙二十年知縣李檠重建石梁比舊增高五尺
洞橋嚴陵志在縣西二里縣丞李德固重建
濯仙橋嘉靖浙江通志在縣西四里嚴陵志月溪
院前相傳昔有仙人濯足於溪石上故名
藍田橋嚴陵志在縣北二十五里明正統三年知
縣陳貞重建
觀橋嚴陵志在縣西三十里邑人章高建
寶定橋嚴州府志在縣西北生仙鄉
河頭渡嘉靖浙江通志即天目渡路通新城臨安
溫州府(永嘉縣附郭)
新橋萬歷溫州府志在府治前正德丁丑郡守陸
鰲開新街始建
華蓋橋萬歷溫州府志在府治東王光薦重建
惠民橋溫州府志在府治西明嘉靖庚子郡守郝
正剏察院於城隍廟西始建
五福橋明一綂志在府城譙樓前溫州府志又名
本州橋
蜃川橋永嘉縣志在平水王廟西明萬歷間建今
俗名虹橋
洗馬橋溫州府志在府治西宋洗馬陳龜年建
永寧橋萬歷溫州府志在少保坊(楊蟠永寧橋詩過時燈火夜簫)
(鼓正喧闐三十六坊月一般今夜圓)
慈湖橋嘉靖浙江通志宋郡守慈湖先生楊簡立
鄉校於此故名
上安橋萬歷溫州府志在象門宋高宗旋駕問何
名知州盧知原以上安對高宗悦命金書橋額
永嘉縣(城外關梁)
雙蓮橋永嘉縣志在永寧門外舊有蓮花並蒂之
瑞故名
國朝康熙十二年里人林兆斗等募緣重建(蔡兆豐募建雙蓮橋)
(序蓋聞秦帝東巡始留鞭石周王西幸爰有造舟津堠有阻而必通川澤非梁而莫濟是以夏陽當)
(險寔鑄鐵牛河北衝流用沉石鱉岸非千里曾表大夫之名橋異七星亦是崔公之惠豈非騫崩不)
(葺責在長人啟塞從時關於王政者哉唯兹雙蓮橋者肇基典午傳瑞累朝直通白鹿城南横跨玉)
(蟾河上人家夾岸烟水横塘洵五邑之要津八閩之孔道也三千波浪漂搖木客之巢十二闌干零)
(落老人之齒匪但提盈荷重愁從雨後經過即教倚杖扶輿怕向風中逆度險驚遊騎漫云雪盡馬)
(蹄輕坦異板橋最苦霜多人跡滑余目擊危梁情悲折柱重修有願獨力未能唯冀達官貴人分東)
(閣西園之費素封巨室捐鐘鳴鼎食之資俾選石以鳩工始乘時而竭作看虹飛斷岸彩映斜陽龍)
(卧清流勢連隠霧庶幾萬安渡口千年猶誦君謨七里山塘百代惟傳居易矣)
青雲橋永嘉縣志在永福門外舊名綠野里人方
銓建
國朝康熙十一年銓裔孫大茂等修
狀元橋萬歷溫州府志在六都宋狀元趙建大建
寶慶橋永嘉縣志在鎮海門外
國朝順治十五年圯後置木橋潮流奔激每致倒壞康
熙十八年總戎陳世凱倡率僚屬重建
樂清縣
黃華關海防圖略屬樂清縣去府城八十五里
(謹按黃華關在黃華水寨東其地有黃華山因名明嘉靖中倭嘗登此黃華之外為下馬洋嘉靖三)
(十二年參將湯克寬追黃華賊戰於是洋海防考云倭犯黃華必由邳山大麂山及黃大嶴而入黃)
(華關廹臨海口汛守最要)
惠政橋嘉靖浙江通志在縣鼓樓前樂清縣志元
至正間燬明洪武五年知縣鄔珏重建
寶帶橋明一綂志在縣治前萬歷溫州府志舊有
吳家橋在東七八步宋令王傳以橋北居民塞縣
治前乃以橋址易民居增創大橋接前郭路名市
心橋元至正丙午重建改今名
姜公橋萬歷溫州府志在澄清坊邑令姜光建(黃詵)
(重修姜公橋記樂成為邑負山瀕海東西兩溪左右闕治其委甚遠入於東海民居介乎其旁鱗集)
(櫛比舊有橋以接通衢淳熙己亥傾於洪濤令尹袁公重修復壞於淳熙丁未幾二十年渡以略彴)
(行者惴焉公來宰是邦力自撙節百廢具興迺視舊址斥而廣之尉商碩贊其議為橋五間雄壯軒)
(偉往來憧憧如行康莊雖陰雨晦冥不吾蹶驚飈怒濤不吾怖經始於嘉泰壬辰之良月成於明年)
(之孟夏為錢二百萬歛不及民而用度足役不違時而工力備邑父老取公姓鎸於橋以示無窮之)
(思詩所謂愷悌君子公其有焉)
文峯橋溫州府志在東山下外有登瀛橋在城内
東小河上
八接橋明一統志在縣南門外宋時方臘黨俞道
安來寇先鋒將張理同李振出門迎敵渡此橋橋
斷馬蹶溺死
胡公橋樂清縣志在縣治西南又名文虹橋明天
啟丙寅縣令胡良臣建其高略與城齊層級以上
中廣而坦旁有石闌遊者憩息焉時有耆民李廷
芳捐資助建
迎恩橋萬歷溫州府志又名壽寧橋在西臯驛路
嘉靖間里人趙景裴重建萬歷間景裴子裒修
萬橋萬歷溫州府志在縣東二十五里以宋萬規
建故名(萬規萬橋記涉滄海者先虞其險不可以届其達登泰山者先憂其危不可以造其)
(高是豈忘高遠哉無高遠之志不拔之誠樂於須臾而忽於持久故耳吾於兹橋之謀始也患力之)
(未濟思有同志者偕成既不可得越三年而謀獨成方靖其趾未踰歲月以洪湍奔突而顛仆者幾)
(半再越三年更募海民運石以趾之民方憚其險而不應募者數日會海乏鮮食瀕海民無以為生)
(翕然相率就工日不下百餘艘凡兩月積五千餘運遂築成東西兩灘上下一百尋截江三千丈方)
(秋雨大集山溜盤湧復衝壞其灘衆皆曰勞而無成愚亦甚矣吾亦不憚勞復增石以固之加二十)
(餘艘厥址固矣乃累横石為四柱其形銳而大一柱之廣縱二尋横二尋有半共三尋有畸埋灘淤)
(之下出灘之上者裁二尋有半上跨木為梁其柱疏以立其間迂而闊以石不能跨故也經始於歲)
(之丁卯訖工癸酉之春凡費錢三百有餘萬而橋成)
行春橋鴈山志在能仁寺前西谷諸水由橋下出
筋竹澗入於海
星橋鴈山志在淨明寺前傍視橋下空明如星極
其精固至今略無震動俗傳昔僧富鎔銅鑄作而
成者
檉岡渡溫州府志在十六都即清江本名纜與渡
明嘉靖間改於山内十里曰金沙渡(洪垣檉岡渡記東鄉舊有)
(檉江渡當山外海口每遇風輒哮激中流篙子索錢往往罹溺朱公諫建議易巨艘復往視謂必遷)
(於山内今王汝襄度其處南金雞山北沙步山去前渡近十里許江狹水緩成路二十餘里馬道八)
(十餘丈)
石門渡溫州府志在縣東百里石門潭去潭百步
溪淺可涉或遇暴漲則令溪旁居民以竹筏濟之
(章可象石門渡詩海國天初霽羣峰翠欲浮舟横春水渡人倚夕陽樓巖屋纏青蔓江沙起白鷗杖)
(藜何處叟扶醉過溪頭)
横春渡樂清縣志又名館頭渡江船舊有帆每多
覆溺邑侯俞文榮令悉去帆存櫓於是渡者鮮溺
人便之(袁業泗横春渡詩畫舫衝寒待曉光淡烟籠水碧茫茫黃茅野店雞號月紅葉山村)
(犬吠霜到枕鐘聲催客夢眠沙鷗鳥笑人忙為官三載成何事嬴得新詩滿錦囊)
平陽縣
江口關海防圖略屬平陽縣去府城一百三十里
(謹按江口關下臨横陽江為往來衝要明設江口水寨在縣南金鄉衛東南臨大海控五嶼等嶴外)
(接琵琶長腰陌成洋嶼等大洋為平陽門戸嘉靖三十一年倭犯平陽前倉涇口諸處從此港入南)
(至舥闕炎亭北至瑞安飛雲鳳凰皆其哨探處也)
鎮下關海防圖略屬平陽縣明弘治年間因蒲壯
二所船料缺額故廢隆慶四年軍門谷中虚題設
(謹按鎮下關坐臨大海其東有官嶴舟師駐泊處也出嶴直衝臺山小洋倭犯鎮下關必取道官嶴)
(守禦最切)
縣前橋嘉靖浙江通志在縣治前平陽縣志即州
橋
抗雲橋溫州府志在縣治北即鼓樓橋
飛龍橋溫州府志在學前知縣胡賓造
文昌橋平陽縣志在儒學南七絃水經其下即蕩
洋橋
水倉橋萬歷溫州府志在東門外
元扈橋平陽縣志在北門外署縣同知姚棨因縣
治水直衝捐俸築埭并建橋後令許光岳竟其事
白石橋萬歷溫州府志在西門外
西浦橋萬歷溫州府志係浙閩通津潮勢迅疾屢
築屢圯成化間令王岳修萬歷二十一年令朱邦
喜重修
河峥橋萬歷溫州府志在江口巡檢司後
蕭家渡萬歷溫州府志在鳳林鄉宋侍郎蕭振創
故名明天順間渡者索錢商旅病焉坡南周尚志
妻曹氏置義渡以濟邑人孫崇祥建亭於渡之北
涯以便行旅憩息扁曰雨暘一憩亭(王十朋蕭家渡詩渡頭問)
(舟子此渡何名蕭舟子笑答我使君家匪遥豈不聞侍郎名德重本朝屢為二千石兩置萬里橋渡)
(旁乃其宅人亡木惟喬陰德滿鄉閭佳話傳漁樵近同池號謝遠𩔖江稱姚赧顔謝舟子講聞非一)
(朝恨生晩且賤無由際清標蘇公不識歐韓子思之僑敬瞻通德門魂往不可招)
平安渡嘉靖浙江通志舊名江口渡在東鄉九都
平陽縣志元大德十年滕天驥因兩岸石道傾圯
捐修北岸長一百二十丈南岸倍之高廣各七尺
兩岸各為石門顔曰平安渡延祐四年郡守趙鳳
儀重修明弘治四年壞令王約重築置官船僉渡
夫四名給以工食
國朝順治十八年遷棄馬道又傾南岸尤甚康熙十七
年左營守汛把總胡大倡捐兵民樂助重砌南岸
馬道五十餘丈建天妃宫於渡旁
瑞安縣
飛雲關海防圖略屬瑞安縣去府城八十里
(謹按飛雲關在飛雲渡安陽江津濟處也波流洶湧横截南北往來者必出於此渡西有中洲東出)
(為飛雲水寨海防攷云飛雲水寨西去金鄉衛百三十里此為溫州適中之地南臨海港外接鳳凰)
(山内逼府城郡境之衝要也)
眉石北隘兩浙海防𩔖攷續編東至大海南會陌
城寨西平陽所北會陡門極為衝要
太平橋瑞安縣志在治前新街西
廣濟橋萬歷溫州府志在東門内廣濟廟前
倉橋瑞安縣志俗名謝婆橋在秀峴街西倉前
通濟橋嘉靖浙江通志在縣西南瑞安縣志舊名
通津
新渡橋萬歷溫州府志原在永安市洪水衝坍萬
歷十五年邑令章有成改築清風山畔上有橋屋
行人便焉
平安橋瑞安縣志在飛雲江南岸河頭大路西
錦湖橋嘉靖浙江通志北湖在城北一名錦湖有
錦湖橋
雲聚橋瑞安縣志在篔簹河内為沙塘上下莊及
篔簹三嶴要路
國朝康熙丙寅六月有龍乘黑雲至此壞石橋今復修
建
穗豐橋瑞安縣志跨官塘河舊有水則刻橋柱上
飛雲渡名勝志安陽江在縣南舊名安固又名羅
陽又名瑞安又名飛雲渡瑞安縣志在城南門外
浙閩要津明嘉靖間額設官渡十隻止存其四攬
載多人屢有覆舟之患令劉畿察知其弊造官渡
十隻分布兩岸歲久舟壞
國朝康熙十六年民陳克受等募民製為義渡副將劉
順復捐俸創渡舟八隻往來稱便(林景熙飛雲渡詩人烟荒縣少)
(澹澹隔秋陰帆影分南北潮聲變古今斷碑僧塔遠初日海門深小立蘆風起乘槎動客心)
中洲渡萬歷溫州府志在横山邑令劉畿重建(林桴)
(中洲渡記瑞邑瀕江而城南門有飛雲渡迤西上游七八里許地名中洲其視飛雲也形勢減五之)
(一湍濤殺十之二道路之所出足跡之所經其為要且劇者如之但居民遼尠林莽蕭條暑無所休)
(雨無所庇風波簸蕩無所信次勢必冒涉没溺之患時亦有焉劉侯廉其狀歎曰兹民病也廼為之)
(益舟分濟典司稽覈之規悉凖飛雲仍召耆民李允憲等謂曰中洲為渡古矣北涯有基舊名千秋)
(椽宇草剏汝其飭之南涯之野荒閴無依行道艱勩汝其營之遂捐資聚財十日鳩工建亭三間乃)
(輦巨石築甬路十數丈起自亭前而下屬之江經始於甲寅季冬不踰月而工告成)
泰順縣
分水關泰順縣志在八都(馬森分水關詩出關閩土盡征路楚山迎曉霧)
(連空暗炎天過雨清人來千樹杪鳥雜百泉聲每憾箯輿闊難從石罅行徐階分水關詩峻嶺開閩)
(服重關限楚氛星隨分野異地漸燠凉分人語聽難辨山名得未聞所嗟南逝水不似北歸雲)
(謹按分水關與平陽縣西南之松山相接泉發隴上東西分流以限閩浙山下地名平水達前倉江)
(可通舟楫吳越嘗守此以與閩人相拒海防攷云分水嶺隘當浙閩之交自閩而東必由此至平水)
(過牛皮嶺一路由蕭家渡至縣東自縣抵瑞安道二百五十里一路由莒岡至縣西自縣抵青田道)
(二百餘里又由縣東北達桐嶺可竟至府城此控扼之要也)
羅陽第一關泰順縣志在洪口東渡之西明隆慶
二年令吳敦本建
(謹按羅陽第一關在縣東四十里道出瑞安其地有㓋溪滙入龍潭謂之洪口溪流環達有東西二)
(渡水陸往來者多出於此又有桂峯東南關在縣南七十里其地有桂嶺旁立兩關以路通閩栝故)
(設置於此)
太平橋萬歷溫州府志在縣東正德間洪水衝壞
令劉桐重建嘉靖二十六年令蔡芝復建(吳國器重修太)
(平橋記泰順治之北有溪流發源於栝蒼迂迥曲折遶泮宫之右湍流而號不息直走閩地正德十)
(有四年邑人張璉伐木為橋久之而頽且圮矣嘉靖己酉秋蔡侯至舉廢興墜乃語張氏之後曰太)
(平橋之建也始於汝祖汝其新之以繼汝祖之美耆民曰張坦醫官曰張贊咸驩然趨事侯乃取能)
(於其工焉取力於其壯焉木者石者陶者咸中式經始於八月四日告成於十月望日更題曰登雲)
(橋)泰順縣志崇禎二年圮知縣潘仲蘭重建
仙居橋嘉靖浙江通志在縣治東十五里萬歷溫
州府志令郭顯宗建成化十九年洪水衝壞令范
勉重建嘉靖三十九年復壞四十二年令區益重
建(董坎為記)
國朝康熙十二年里人復造
鎮東橋萬歷溫州府志在宣陽門外泰順縣志明
隆慶四年造
鎮南橋泰順縣志在迎薰門外半里明正德間知
縣劉桐建萬歷間署縣通判車登雲重建知縣凃
鼎鼐重修
愛薰橋萬歷溫州府志在迎薰門外舊名平溪嘉
靖三十年令區益建泰順縣志崇禎三年知縣潘
仲蘭建知縣凃鼎鼐完其功改名興文
國朝康熙六十年知縣張仕驤重建
東渡橋泰順縣志在城東四十里明正德間訓術
陶器創建嘉靖己未燬隆慶五年知縣王克家重
建(曾申為記)崇禎四年知縣凃鼎鼐重修
國朝雍正九年知縣朱國源重修
桂峰橋泰順縣志在四都舊橋狹隘明隆慶四年
陶汝仁改立大橋捨租四十貫贍守者使備商旅
薪水之需
南院水尾橋萬歷溫州府志隆慶四年令王克家
建
東溪渡嘉靖浙江通志在縣南八十里泰順縣志
舊以漂沒為患饒文始倡首告縣歲編夫船仍自
募衆置田以贍渡夫
洪口渡溫州府志在縣東四十里
國朝雍正六年知縣朱國源設渡船并添給船夫工食
處州府(麗水縣附郭)
應星橋明一統志在府治東南名勝志界在南明
行春二門之間以郡應處士星故名
耐心橋崇禎處州府志在府治前以訟者至此宜
懲忿自抑而止其競心也
樹德橋崇禎處州府志在縣前百餘步
麗水縣(城外關梁)
清香橋崇禎處州府志在通惠門西五十步引麗
陽溪支水從壕河入城過橋為淨池以瀦水即古
放生池宋紹興十五年郡守徐度建放生亭於上
植荷池中清香芳郁故名
黃靈橋括蒼彙紀在放生池東唐李邕於此撰葉
慧明神道碑云徇赤松之遊蹤黃靈之術故名
張公橋括蒼彙紀在放生池西南名勝志舊傳吕
洞賓洗楮被於此故橋下水不臭穢
濟川橋嘉靖浙江通志在括蒼門外跨大溪造舟
為梁崇禎處州府志宋乾道五年郡守范成大刻
銘及橋規於石(范成大平政橋石刻括蒼帶郭浮橋歲久不葺民苦病涉乾道四年)
(冬郡守范成大實始改作郡從事張徹惠利民麗水縣畱清卿調其工費以授州民豪長者四人使)
(董役吏毋得有所與凡為船七十有二聯續架梁為梁三十有六築亭溪南以涖之歲十一月橋成)
(名之曰平政亭成名之曰知津又得廢浮圖之田五十畝於縉雲以其租屬亭歲時治橋俾勿壤明)
(年正月大合樂以落之衆請銘其事於石使後有攷銘曰孰梁斯兮踏淵若衢我維新之櫛櫛其艫)
(工庥於亭有粟在耨豈維新之永以不朽)明初參軍胡深鎮栝改建於
通惠門外桃溪下因水勢迅激徙括蒼門外洪武
間郡守袁敬重造永樂八年蕩於洪水景泰間郡
守張祐議請照依驛逓事例於各縣田額科取修
葺其法頗良萬歷五年郡守熊子臣重建二十二
年郡守任可容裁革增置渡船供濟二十八年郡
守李淳因民稱不便通詳重建復置南明門外繫
以石柱甃以巨埠規制井然三十五年郡守陳見
龍復建於括蒼門外歲久復廢以渡船代濟其渡
租又入官無船可渡民甚苦之崇禎元年守道張
福臻命同知馬承緒復造渡船給租如前未及一
載租復入官船并廢郡守朱葵捐俸重造
國朝康熙甲寅後屢壞雍正八年知府曹掄彬重建(李衞)
(重建濟川橋碑記事有偶舉一端而可以觀為政之大體澤有僅被一隅而可以覘急公之實效則)
(必為之綜其初終核其經費稽其工作簡其勞勩而勒諸貞珉使吾民知今日之鼓舞懽欣獲享利)
(濟之樂而異日之所以綢繆保護傳之永久而不致有飄摇圮廢之虞者胥於是乎在予荷)
(聖恩畀以節鉞重任專閫兩浙六載於兹矣凡地方利弊民生休戚靡不悉心體訪及時修舉至於一郡)
(一邑之中耳目所未及親歷者則付之所屬守令相與講求締造而一以利便生民為要約處之栝)
(蒼門外為各屬往來孔道俯臨大溪寬深莫測每當雨水驟漲奔湍沖激勢若望洋舊有浮梁綿亘)
(數十丈以渡行者自康熙甲寅後一燬於兵燹再沒於洪流基址蕩然無存民之設筏代涉而惴惴)
(於胥溺者垂五十餘年歲在己酉曹守蒞是䢴廉知小民之苦於厲揭而又重慮斯橋之工鉅費繁)
(猝難興復於崇朝也爰是相度經年多方拮据匝歲而橋成因以其事上白於予而丐一言為記予)
(惟凡民之情可與安享其利於目前而頓忘共守其成於久遠爾處民亦念此日之長虹卧波幸脫)
(褰裳之阨而坦然於視履周行之下者伊誰之力耶令斯橋及今不治其病於涉者將何所底也脱)
(令今日治之而異日不以時修葺之其病於涉者安知不又猶夫昔也竊念我)
(皇上嘉惠元元德洋恩溥凡山陬海澨以暨草木昆蟲物靡不得其所而浙民之涵濡膏澤沐浴太平者)
(尤深且厚際此席豐履豫之時宜益凜墜薄臨深之懼舍岐趨而遵大道去陷溺而就康莊一如斯)
(橋之艨艟横繫軌步徐行幾忘其在驚波怒濤之上也詎非至樂歟而又念官斯土者果能勤求民)
(隱呼吸相通弘綱不廢百度皆興俾斯民之咏樂郊而熙攘交錯於途者視橋且不啻什伯焉則是)
(杠梁之為惠雖非廣濟博施而由此𩔖推可以睹為政之全體覘急公之實效僅區區事舉一端而)
(澤被一隅也哉是役也費不取諸帑力不貸於民經始於庚戌之秋旬落成於辛亥之桂月規模制)
(度悉中法程鼎建者曹守掄彬督理者署麗水令王鈞監修則經歷司包文琦括蒼驛驛丞張榮顯)
(均有成勞例得備書)
桑溪橋崇禎處州府志在縣西北五十里因圮里
人何鋼捐貲造今名延福橋
廣濟橋嘉靖浙江通志在縣西二十里維舟為之
下河渡崇禎處州府志去城五里有埠萬歷三十
七年洪水衝沒郡守陳見龍重砌
石牛渡崇禎處州府志在縣西二十里
青田縣
縣橋崇禎處州府志去治南五步青田縣志明正
德間知縣洪儒重建
惠濟橋青田縣志在東郭倉前宋寶慶間運使鄭
剛建
龍門橋嘉靖浙江通志在縣東一里青田縣志宋
紹定辛卯國子正留棋二子重建舊名城門橋
永濟橋嘉靖浙江通志在縣西北隅崇禎處州府
志一名上店橋一名通濟橋架木為之青田縣志
慶元初待制鄭汝諧以石為之(鄭汝諧永濟橋記青田為邑介於川)
(谷之間西北隅有橋曰濟寧未數歲即圮令尹黃君由已蒞官之始一日過余曰橋據往來之衝壞)
(久勿葺民病於涉利無急於是縣窘於用不敢取諸民姑即舊以本扶持之可乎予曰不為則已為)
(則必以石雖艱於始能永其利鄉人素嗇於施試為出數語且捐金以為率黃君即集士夫而觴之)
(合席無難色有捐錢五萬者其次或三萬或二萬轉率士夫之鄉居者數亦如之合所得幾百萬鄉)
(官趙希慥劉陟首任其事於是諏日度地補空增卑始於慶元二年之七月閱四朔而告成邑士請)
(予識其顛末遂記其略黃君易其名曰永濟其意又可嘉也)後暴流衝壞中書
舍人陳希點更造以木甃以磚覆以亭歲久復壞
明洪武庚辰知縣謝子襄重建改名遵化成化癸
卯知縣楊麟縣丞李思賢耆老王孔覲重修復名
永濟嘉靖癸丑知縣李楷再修崇禎間復為水壞
知縣楊文驄重建
大地橋崇禎處州府志在芝溪口宋崇寧二年朱
文顯建明正統間義門梅尹遜重建成化間採石
為之
百丈漈橋嘉靖浙江通志在縣南水口崇禎處州
府志其漈去橋里許高峻百餘丈半漈有大石柱
瀑流飛激其聲如雷傍有石室故老云陶真人煉
丹於此
黃奥橋崇禎處州府志在三都河南成化間義官
葉寵建
鶴昇大橋崇禎處州府志在縣西五十里舊名康
濟至大三年建
問津橋青田縣志在縣西七十里石門洞側古名
活活橋
縉雲縣
桃花隘名勝志馮公嶺亦名木合嶺嶺上為桃花
隘
(謹按馮公嶺亦名桃花嶺即古桃枝嶺也陳天嘉三年留異據東陽遣侯安都討之異以臺軍必自)
(錢塘上既而安都由諸暨出永康異大驚奔桃枝嶺於巖口樹柵以拒之安都進攻因其山勢迮而)
(為堰會潦水漲滿安都引船入堰起樓艦與異城等發砲碎其樓堞異脱身奔晉安即此嶺也宋楊)
(億比之蜀中之劍閣明初耿再成駐兵黃龍山處州將石抹宜孫分兵屯桃花嶺葛渡樊嶺及龍泉)
(胡大海自金華南出軍樊嶺與再成合攻之再成取間道出桃花嶺後連拔桃花葛渡二寨遂薄處)
(州城下宜孫敗去蓋山勢嵯峨險仄上接雲霄咽喉之地一夫可守誠一郡之鎻鑰也)
龍津橋嘉靖浙江通志在縣東五十步詹適建亭
其上名曰巽亭
國朝康熙二十二年知縣霍維騰捐資造船民無病涉
東渡橋崇禎處州府志舊架木成梁計二十九間
知縣雷叔聞改為浮橋在縣南五里許縉雲縣志
知縣霍維騰重建
荆坑橋縉雲縣志在縣南二十里累被山水衝廢
知縣霍維騰捐資督造
猛將橋舊浙江通志在縣東北六十五里下潛地
方有石長數丈廣一丈厚五尺許世傳為潛猛將
手挾其石頓之橋成傍有猛將廟
長瀾橋崇禎處州府志在二十二都廢久萬歷間
邑人朱昌建石步洪水衝壞崇禎辛未御史李洊
改建又壤縉雲縣志知縣戴名振捐造
溪頭橋縉雲縣志在縣東六十里知縣霍維騰重
修
松陽縣
洞陽橋名勝志在縣東里許桐溪水所經與巖塘
五赤淨居裕溪諸水合
光華橋舊浙江通志在縣東二里
濟川橋崇禎處州府志在縣南三里舊有浮橋今
改板橋
毓秀橋名勝志在清溪水西相傳宋高宗為金人
所廹航海由溫州過青田海潮直送至此
仙人橋括蒼彙紀在白雲山上崇禎處州府志白
雲山前雙石聳矗頂有石橋人不可涉俗云仙人
橋(詹寶仙人橋詩翠微隠隠徑迢迢丈室春深趣更饒滿院松花金席地半山雲帶玉横腰竺天)
(飛出西湖寺秦石驅來東海橋何處天風送靈籟不堪清耳聽簫韶)
竹客橋名勝志在竹客嶺路通宣平故稱險塞水
出東西坑為龍潭而橋翼於其上
淨居橋崇禎處州府志在縣東四十里括蒼彙紀
淨居之水出焉西山王子敬作十咏題其勝
裕溪橋松陽縣志在縣東五十里水出黃家田有裕
溪橋括蒼彙紀明萬歷六年知縣羅應兆建
義渡橋括蒼彙紀舊名五赤橋明弘治間邑人詹
守之建隆慶六年圮知縣楊維新重建
遂昌縣
新嶺隘崇禎處州府志在縣北六十里山勢峻絶
兩山如門北至衢州龍游唯一道可通明正德間
知縣張鉞以江西姚源之變因設寨焉
(謹按縣南八十里有貴義嶺隘縣西一百三十里有龍鼻頭隘皆明正德間知縣張鉞設寨處又有)
(礱口隘在縣西一百四十里坑西隘在縣西一百八十里因嘉靖間礦徒竊發故設寨守之)
雙溪橋崇禎處州府志在邑東一里舊名迎恩遂
昌縣志元至大元年主簿楊廷瑞建後圯明宣德
五年御史潘岳改建又圯正德初知縣邵文忠鳩
石經始未幾代去知縣張鉞治之下為三洞門上
覆以瓦屋凡五間(鄭還為記)
國朝康熙五十年知縣繆之弼重建
瑞仙橋崇禎處州府志在邑南七十步舊名登瀛
又名披仙元至大三年達嚕噶齊安達拉建
國朝康熙五十一年知縣繆之弼重修
安定橋崇禎處州府志在縣南半里明正德間里
民成之橋首建亭扁曰清趣外復構小亭以憩行
旅
國朝康熙五十年縣學生李瓊藻等協力重建
永安橋嘉靖浙江通志在縣北一里遂昌縣志俗
稱東梅宋嘉定間知縣陳逵因木橋易朽募民疊
石為址改書濟川之梁(陳逵濟川橋記縣北二百步有大溪焉昔人為橋以)
(濟涉歲久木腐前令欲改造無所費而止有獻策許富民輸金贖罪為費者予謂幸人有過以集吾)
(事非政也濟人之心誰獨無之期日會議人德吾語咸齎金來會一日得錢三十萬聞者願出所費)
(以後為愧乃擇士之廉而才者司其事以有位望者董之掄工相地謀易以石中流沙瀨基下實則)
(不崩工人欲盡屏去交木飛梁而虚其下唯兩石累土與木相資為固予然其言使畫成規修二十)
(五步廣十分之一屋十有三間中與兩端為亭餘為廡翼為欄棟縻錢百九十萬而贏費日十二旬)
(有奇不藉官助如期而成既壯且麗可經久遠橋舊名永安無所取義改題曰濟川之梁)明萬
歷十年知縣王有功修四十一年知縣林剛中重
修崇禎丁丑橋壞知縣何廷棟修後邑令韓武復
修至今堅固
平政橋崇禎處州府志在碧欄橋下明隆慶元年
知縣池浴德因碧欄橋改建萬歷中令鍾宇淳復
於舊所築石壘址鼎新建造改名通惠
國朝康熙四十九年知縣繆之弼修
三峰橋嘉靖浙江通志在縣西十里崇禎處州府
志明嘉靖九年道人募築石梁甫成隨圯道人復
竭誠普化以成之有亭在橋東俗名三墩橋
好村橋崇禎處州府志一名攀桂橋在邑西二十
五里即好川也
永通橋舊浙江通志古名桃溪橋在邑北四十里
龍泉縣
小梅隘龍泉縣志在南一都距縣七十五里界慶
元明正統間立
(謹按小梅隘在小梅嶺上東至慶元縣七十里南至福建松溪縣六十里為入閩之間道又吳岱隘)
(在縣北七十里吳岱嶺上接松陽遂昌縣界正統中重置縣西七十里又有供村隘接浦城慶元縣)
(界嘉靖中置又西二十里有鴉春隘亦接浦城界正綂中重置又武溪隘在縣東七十里武溪嶺上)
(亦正綂中置接雲和縣界)
披雲橋括蒼彙紀今名凌雲龍泉縣志舊在縣西
萬壽宫西元庚子春指揮章蘊德徙基於宫之東
明洪武癸丑燬道會季道宗重建弘治間邑令潘
祖紳重建嘉靖元年洪水漂沒三年邑令朱世忠
募衆重建
濟川橋名勝志去縣三百步崇禎處州府志跨雙
溪枕中洲垂南北兩岸舊名清化宋何執中易今
名米元章書額橋之上有閣何才翁與眉山蘇軾
遊西湖隅談及此蘇遂大書留槎閣三字賢良陳
舜俞續題詩時謂閣之雄偉字之遒勁詩之警拔
號稱三絶元戊寅火後皆草橋明成化壬辰火正
德癸酉又火嘉靖戊子知縣朱世忠捐俸鼎建㑭
義民管晟等為倡無何陞福州府同知乃以閣屬
邑指揮吳克泰成之(張裕濟川橋記龍泉治南舊有橋跨雙流計數百武始名)
(清化今以濟川名中涌沙成洲構閣於上先已摧毁者再建正德癸酉復罹孽焰長湖朱侯來宰斯)
(邑召父老計乃廉各隅淫祠香田羨金翼以餘俸經始於嘉靖戊子春俾義民管晟等分任其事甃)
(石以固址度木以植楹架柱而護楯壘墩使高以防水患砌牆間市以虞火災斧斤版幹子來聿興)
(越歲餘侯擢福州少伯去以閣屬吳克泰己丑冬十有二月落成仍命曰濟川閣仍命曰留槎俯仰)
(巒壑吞吐光景隠若鰲負望如蓬瀛由是往來稱便侯可謂說以使民知為政矣)續處州
府志萬歷二十七年夏壞於洪水是秋知縣章文
標重建
三思橋括蒼彙紀去濟川橋數十武東荷池中有
古龍壇池水紫碧色獨湫渦方廣仞許清冽宋嘉
定戊辰四月湫中有異物如員魚俄而雲滃風怒
驟雨傾盆魚躍去尾𩔖白蛇雨雹特甚後有投牒
石馬龍井中祈雨者翼日牒出此湫雨亦隨足自
後祈雨必先於此
武溪橋龍泉縣志在東二十一都括蒼彙紀明萬
歷間知縣劉一德建鄉人鄭惟誼倡首
鴈川橋龍泉縣志在東二十一都白鴈口明正德
間知縣葉竦委義民管晟重建
松衢橋嘉靖浙江通志在縣西四十里龍泉縣志
明正德八年義民葉愷張宏募建
獨山橋龍泉縣志在縣西十三都黃山明正德丁
丑張宏建
永和橋括蒼彙紀明萬歷五年邑人項訓等建
永慶橋龍泉縣志即井水橋在筆峰嶺下明永樂
間義官季伯宗建
慶元縣
興賢橋慶元縣志在雲龍門外為泉水之滙元大
德間達嚕噶齊于崇建於石龍寺門顔曰興賢明
天順間壞知縣沈鶴因龜石為梁名曰詠歸嘉靖
二十七年壞知縣朱芾重建萬歷三年知縣沈維
龍再建十六年又齧於水崇禎十五年知縣楊芝
瑞建改名楊公橋(陳函煇楊公橋記邑治之北距城數武而近在昔雖有橋梁其)
(再創於天順間者嘉靖末為河伯所潰迨萬歷初年復拓之尋就圮垂六十年於兹無有繼者姑熟)
(楊公蒞任之朞月毅然引為己任經始於癸未歲孟夏以是年秋仲告成中竪一巍閣東北分建兩)
(橋架屋計十九間其長計二十四丈廣計二丈一尺棟宇莊嚴丹彩宏麗勢若長虹横掛於絶壁危)
(淵之間蓋自是而輿馬可通商旅可行褰裳之患息矣遂顔之曰楊公橋俾後之人顧名思義不且)
(千百年猶如見公乎)
國朝順治五年左橋燬知縣鄭國位重建康熙八年邑
人余世球修右橋及閣邑人姚鐸重建
太平橋嘉靖浙江通志在縣西舊名坑橋慶元縣
志元至正十年火二十六年重建改名太平明嘉
靖二十五年築城橋毁四十三年知縣張應亮從
民請增開小水門改名水門橋崇禎間火續建
攀龍橋崇禎處州府志在縣南慶元縣志明隆慶
二年里人吳道揆建萬歷三十六年子俸重建
國朝康熙二年孫麗明王眷王賓王鍾再建
濛洲橋嘉靖浙江通志在二都元至元間建慶元
縣志明嘉靖五年邑人葉享重建
棘蘭橋舊浙江通志在棘蘭司側慶元縣志明萬歷
三年知縣沈維龍建
黃荆橋慶元縣志在寨後坑明洪武十八年建後
壞永樂十六年邑人吳均平重建隆慶四年壞知
縣朱芾重建
槎溪橋嘉靖浙江通志在八都宋淳熙間建慶元
縣志明嘉靖四十三年知縣張應亮修萬歷二十
二年壞於水知縣鄧建邦重建改名通濟(鄭汝璧槎溪橋)
(記慶括巖邑也地當閩浙之交而八都離城二十里水勢迴旋蓋水口所閼為邑孔道舊有橋興廢)
(不一正德間邑令何公鰲架木為之至萬歷甲午蜃水大發橋壞無存春夏之交溪流迅駛墊溺者)
(衆往來病焉知縣鄧公捐俸首倡而鄉之士民咸樂於助疊石為墩者五每高二丈闊比高之數縮)
(其半覆屋三十七楹礱甃精密結構堅固民有攸濟矣橋成徵予為記)尋壞今建草
橋
阜梁橋崇禎處州府志在九都竹口慶元縣志明
永樂九年里人周喜初建嘉靖十一年通判周紳
重建萬歷四年壞知縣沈維龍修建
國朝順治間竹口居民重建
雲和縣
縣前橋嘉靖浙江通志在縣南雲和縣志知縣劉
琛建
桂林橋崇禎處州府志在萬壽宫前
步月橋括蒼彙紀在鳳山麓旋帶學宫縣治
沙令橋舊浙江通志在垂休寺西括蒼彙紀橋南
倚溪之側有覺是亭邑人吳浩建
梯雲橋括蒼彙紀與沙令橋近
祈豐橋雲和縣志知縣林汪遠建祈年有應故名
石門橋舊浙江通志在縣東五里
兼濟橋括蒼彙紀通景寧邑人陳良言柳仲楷建
七尺渡嘉靖浙江通志在四都雲和縣志縣編渡
夫四名
(謹按七尺渡在縣西三十里尺一作赤西至龍泉縣之武溪隘十里兩縣接境處也羣山四合溪流)
(横亘其中疊石架梁以通行者有間道達石塘及松陽至為險要)
石塘嶺根渡雲和縣志在八都舊無船往來阻涉
明嘉靖壬午知縣胡希銓歲編渡夫一名
宣平縣
三元橋嘉靖浙江通志在縣南一里宋景定初建
明正德甲戌重建(王塤重修三元橋記距城一百二十里為宣慈鄉北抵金華南)
(通甌海沿流浚源於樊岡春湍夏潦衝激悍駛涉者病焉宋景定間鄉之祝氏王氏鄭氏協力以建)
(二橋歷年多壞於水火歲甲戌松坡王君子文好善勇義慨然勉承舊緒復捐金穀崇址於淵釃流)
(為三道梁駕其上每長二十丈有竒每一丈有四翼以扶楯如其長之數而倍之翬飛輳集烟火相)
(望普照寺覺菴圓上人白業宏願協衆皆樂施舍而王君子仁克敦祖訓又子以地遂捐衣鉢建佛)
(堂於岸左又助田若干資湯茗暍日以飲行者於是橋與堂相與為無窮矣)
槐溪橋崇禎處州府志在縣東五里天順六年道
士高希度建
通濟橋括蒼彙紀在縣南宋里人鄭嘉遯建歲久
屋壞明景泰間同知鄭建主簿練敬同修尋壞於
水嘉靖間知縣張僎縣丞宋鎬為石址橋屋改舊
名通德為通濟癸卯夏洪水復圮其半知縣蕭彦
重修(蕭彦重修通濟橋記宣平縣南有通濟橋初以木為之而屡廢嘉靖五年縣尹張君僎來)
(宰是邑乃與二尹宋君鎬謀修之鳩材命工以石為基者五以木為橋屋者二十四梁成而張君擢)
(興化府判宋君亦更餘姚去予至宣平縣之三年癸卯夏暴雨蕩溪而橋圯者半是秋予議重修捐)
(俸金付諸尚義之士市木石趁寒沍而急舉焉甲辰夏四月橋則煥然復新矣)
杉坑橋栝蒼彙紀始建前灣潘儀倡明隆慶三年
大水衝圯署縣事縉雲教諭劉瓚捐俸命儀之子正
忠重修
濟民橋崇禎處州府志在縣南六十里明洪武初
里人祝伯思架木為梁景泰間推官黎諒重建天
順四年奉御楊均保重修嘉靖間知縣蕭彦重建
思恩橋舊浙江通志在縣南六十里括蒼彙紀明
成化初縣丞溫潤重建尋廢置舟以渡
通仙渡嘉靖浙江通志在縣南三十里即三港渡
路通郡城崇禎處州府志邑人祝宗捨田給之(王深)
(源三港渡記隸栝之縣七麗水為之冠隸縣之鄉十宣慈為之冠其途四通五達有津曰三港行者)
(必經焉凡鄉之水皆會於兹素無舟梁之備是以旱乾水溢行人莫不告病有祝君希聖者鄉之好)
(義君子也見而憫焉乃築室於津之陽擇謹厚者居之籍良田三十畝俾歲收其入水縮則架木為)
(梁以利徒涉溢則具舟楫濟險灘且設茶以飲憩息之勞者於是行者若履平陸無墊溺沾濡之患)
(莫不咨嗟歎息共稱其賢屬余為之記)
赤&KR1657;渡崇禎處州府志在縣西北二十里路通白
岸坑及松陽
景寧縣
龍首關景寧縣志在六都黃水坑去縣東二十五
里
(謹按龍首關地名黃木坑懸崕絶壑最為險要關即龍腦橋水流峽中兩岸陡絶架橋其上明嘉靖)
(中以倭亂故設關以備之又有龍滙關在縣二都白鹿關在縣一都俱嘉靖三十六年備倭知縣鍾)
(夏嵩建)
黃垓隘青草隘崇禎處州府志俱可防禦過此
為慶元縣
(謹按青草隘東有綠銅隘去縣東五十里與青田八都相接正綂間黃壇盗起守此拒之寇不能上)
(又盧棲隘在縣東八十里與泰順縣小堰相接蜂桶隘在縣東南八十里又南十里為石佛隘與泰)
(順之平寮相接明嘉靖間倭陷泰順莒岡守此三隘以却之)
上橋景寧縣志在縣治左
下橋景寧縣志在縣治右相傳有仙人臥橋上以
扇揮蚊至今上下半里蚊皆不集遭焚久廢
國朝康熙四十四年重建改名睡仙橋
聚仙橋括蒼彙紀在縣南十里湯夫人靈應仙蹟
在焉
洪嶺橋景寧縣志在縣北十里適府必由之路山
水暴溢民艱於涉明隆慶五年知縣陳嚴之始設
木橋民便之
白鶴橋崇禎處州府志在縣南四十里建時有羣
鶴來集故名
渤海橋舊浙江通志在縣北四十里
沈庄橋景寧縣志與雲和接壤適府必由之路明
隆慶間邑民黃五掘地得金捐建
浮傘渡括蒼彙紀在縣西大均潭馬女仙常以傘
渡故名(鍾夏嵩浮傘渡詩古渡春雷動桃花浪欲生片雲三島遠孤嶼一潮平樹繞神仙國)
(溪通錦繡城横舟頻擊楫莫負濟川名)
浙江通志卷三十八
