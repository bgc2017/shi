浙江通志卷四十四
古蹟(六)
紹興府(上)
越古城吳越春秋越王曰寡人欲築城立郭分設
里閭欲委屬於相國於是范蠡乃觀天文擬法於
紫宫築作小城周千一百二十一步一圓三方西
北立龍飛翼之樓以象天門東南伏漏石竇以象
地戶陵門四達以象八風外郭築城而缺西北示
服事吳也不敢壅塞内以取吳故缺西北而吳不
知也城既成而怪山自來范蠡曰臣之築城也其
應天矣崑崙之象存焉(太平寰宇記廢郡城在山陰縣南三里萬歷紹興府)
(志越時古城以今地考之在西南西北二隅之内)
越小城越絶書句踐小城山陰城也周二里二百
二十三步陸門四水門一(嘉泰會稽志今廢惟趣王臺遺址尚存)
越王城嘉泰會稽志山陰越王城在府西南四十
七里舊經云越王墓在古城村今城雖不可攷然
地名猶曰古城也
陽里城越絶書陽城里者范蠡城也西至水路水
門一陸門二(萬歷紹興府志山陰陽里城地名陽城里)
北陽里城越絶書北陽里城大夫種城也取土西
山以濟之徑百九十四步或為南安
苦竹城越絶書苦竹城者句踐伐吳還封范蠡子
也其僻居徑六十步因為民治田塘長千五百三
十三步范蠡苦勤功篤故封其子於是去縣十八
里(水經注山陰縣有苦竹里里有舊城句踐封范蠡子之邑嘉泰會稽志在山陰縣之西南二十)
(九里萬歷紹興府志凡越絶所稱縣皆山陰縣也)
石城萬歷紹興府志山陰石城在府北三十里名
石城里(吳越備史乾寧三年武肅王討董昌自西陵趨石城)
古城弘治紹興府志周一里許吳時朱然為山陰
令所築歲久湮廢不可考
會稽山上城越絶書會稽山上城者句踐與吳戰
大敗棲其中因以下為目魚池其利不租(圖經在縣東南)
(一十里句踐為夫差所敗以甲楯五千保於此城也)
會稽山北城越絶書會稽山北城者子胥浮兵以
守城是也(嘉泰會稽志吳王城在會稽縣東一十里夫差圍句踐於會稽山伍員築此城)
(以屯兵華氏攷古有大吳王村小吳王村並是闔閭夫差伐越所舍處也今吳王里尚沿其名)
南小城越絶書東郭外南小城者句踐冰室去縣
三里曰冰室者所以備膳羞也
侯城嘉泰會稽志侯城在會稽縣東五十八里史
記云夏后氏少康封子無餘於越所都即此城也
土城吳越春秋越王使相者國中得苧蘿山鬻薪
之女曰西施鄭旦習於土城臨於都巷三年學服
而獻於吳(名勝志今五雲門外有土城村西施里是其遺跡)
西陵城越絶書浙江南路西城者范蠡敦兵城也
其陵固可守故謂之固陵水經注范蠡築城於浙
江之濱言可以固守謂之固陵今之西陵也(寳慶會稽)
(續志西城在蕭山縣西十二里吳越武肅王以陵非吉語遂改曰西興今按越絶書浙江南路西城)
(者范蠡屯兵城其陵固可守故謂之固陵詳此即今之西陵也圖經前志俱未引及)
(謹按會稽志既列西陵城在蕭山縣西十二里又列越王城在縣西九里據會稽續志之辨證之水)
(經注之文是會稽志誤一城為二也又攷會稽志引皮光業錢武肅廟碑有城西陵事云舊基在明)
(化寺南當是錢王又增築城因有改陵為興之語遂指越王城為越王建西陵城為錢王建失越絶)
(水經注之義矣)
錢清城弘治紹興府志錢清城在錢清鎮今廢
嵩城嘉泰會稽志在上虞縣西北六十里其城斷
絶横亘數里乃古壘也晉史載安帝隆安間孫恩
自海攻上虞朝廷遣劉牢之袁崧築扈瀆壘沿海
備恩嵩城之名當始於此(太平寰宇記上虞縣故城今縣西廢城是也)
剡城元和郡縣志漢舊縣故城在今剡縣西南十
二里剡錄漢剡縣城在今縣東北(嘉泰會稽志在嵊縣西十五里)
(唐武德四年置嵊州及剡城縣八年廢弘治紹興府志剡城按舊志在縣西十五里舊經云在縣西)
(四十五里與舊志不同址不可攷)
新昌土城萬歷新昌縣志新昌土城久廢無攷惟
存迎恩鎮東候仙拱辰四門名而已竊疑東堤舊
址首起龍山尾接北鎮其蹟略如城制或即此耳
越王無餘舊都水經注秦望山南有嶕峴峴裏有
大城越王無餘之舊都也
越王宫臺越絶書句踐小城今倉庫是其宫臺處
也周六百二十步柱長三丈五尺三寸霤高丈六
尺宫有百戸高丈二尺五寸稷山者句踐齋戒臺
也龜山者句踐起怪游臺也東南司馬門因以照
龜高四十六丈五尺二寸周五百三十二步駕臺
周六百步今安成里離臺周五百六十步今淮陽
里丘美人宫周五百九十步陸門二水門一今北
壇利里丘樂野者越之弋獵處大樂故謂樂野其
山上石室句踐所休謀也去縣七里中指臺馬丘
周六百步今高平里丘北郭外路南溪北城者句
踐鼓鐘宫也去縣七里其邑為龔錢舟室者句踐
船宫也去縣五十里吳越春秋東武起游臺其上
東南為司馬門立增樓冠其山巔以為靈臺(水經注怪)
(山者越起靈臺於山上又作三層樓以望雲物)起離宫於淮陽(越舊經淮陽宫在會)
(稽縣東南二里)宿臺在於高平(越舊經中宿在會稽縣東十里)駕臺在於
成邱立苑於樂野(十道志樂野句踐以此野為苑今有樂瀆村)燕臺在
於石室(越舊經燕臺在州東南十里)齋臺在於襟山(越境無襟山當作稷)
(稷山在會稽縣東五十三里)句踐之出游也休息食室於冰厨
水經注鼓吹山之西嶺有賀臺越伐吳還而成之
故曰賀臺
句踐宗廟水經注句踐所立宗廟在城東明里中
甘滂南
靈文園元和郡縣志山陰故靈文園也(明一統志漢文帝母)
(薄太后之父會稽人卒葬於此追封靈文侯故置園)
漢都尉治越絶書漢文帝前九年會稽并故鄣郡
太守治故鄣都尉治山陰(太平寰宇記山陰縣本秦舊縣置在會稽山北)
(龜山西漢以為郡都尉所居嘉泰會稽志文帝時會稽吳王濞封國漢不當置都尉攷漢紀景帝中)
(二年始更郡尉為都尉則文帝時其官稱亦未應有都尉之號也)
唐府僉廳名勝志蓬萊閣之東唐大歷中皇甫温
建御史大夫崔元翰為記後唐天復間改建安撫
僉廳即鎮東軍監軍使院宅也
唐浦陽府隆慶山陰縣志在縣西四十里唐書云
會稽有府曰浦陽蓋唐之兵府也
古教場弘治紹興府志自晉以來教場並在五雲
門外唐遷城西迎恩門外今謂之古教場宋時有
二一在稽山門内一在卧龍山上
吳越王東府吳越備史唐乾寧三年武肅王平董
昌改威勝軍為鎮東軍拜武肅鎮海鎮東軍節度
遂有越州之地梁開平二年陞為大都督府謂之
東府周廣順元年大元帥吳越國王即越州東府
築宫室治園圃花卉山石池塘亭苑(嘉泰會稽志卧龍山之東)
(麓是為鎮東軍節度即子城之東為軍門榜曰鎮東軍東向大河即舊經所謂簞醪河也是即府治)
(吳蛻鎮東軍使院記元帥彭城王平難帝命兼而鎮之上將軍汝南周公監護之乃命軍吏揆日經)
(始累月工畢重門列楹顯敞豐博東廂西序窈窕深邃越城之中稱為一絶時天復元年也)
宋行宫中興小歷高宗以越州治為行宫(嘉泰會稽志紹)
(興元年九月高宗駐蹕會稽以州治為行宫會當郊祀乃行明堂大禮即以設廳為明堂)
宋福王府萬歷會稽縣志在府東坊宋嘉定十七
年理宗即位以同母弟與芮奉祀父榮王開府山
陰蕺山之南府東大池其臺沼也
宋提刑司治輿地紀勝在府治之東前臨運河與
蓬萊閣相望
宋提舉司治輿地紀勝在府衙東一里紹興末以
賜皇姪恩平郡王璩而遷倉司於鎮東門外尋以
新衙改賜恩平而司復還其舊今治所是也
宋通判廳嘉泰會稽志北廳在府東六十步南廳
在府南六十四步東廳在府東南八十五步
宋路鈐轄廨嘉泰會稽志在府東北一里二百五
十五步
宋曹官廨嘉泰會稽志簽書節度判官廨在府治
西南二百七十步觀察判官廨在府治南二百六
十步觀察推官廨在府治東北一里錄事參軍廨
在府治西南宣詔亭下司理參軍廨在府治南獄
在焉司戶參軍廨在府治東南一里司法參軍廨
在府治東南二里
宋軍營沈立越州圖序越為畿輔其軍營制度皆
准禁衛廂兵之法(嘉泰會稽志雄節係將第一指揮營在第五箱秦望門威捷係)
(將第二指揮營在第一廂都亭橋威果係將第念二指揮營在第四廂鯉魚橋威果係將第念三指)
(揮營在第三廂水溝坊全捷係將第四指揮營在第五廂秦望門全捷係將第五指揮營在第三廂)
(水溝坊威果不係將第五十四指揮營在第五廂卧龍坊全捷不係將第十三指揮營在第五廂秦)
(望門防守步軍司指揮營在攅宫禁圍外崇節第七指揮營在第五廂秦望門崇節第八指揮營在)
(第一廂錢武肅廟壯城指揮營在第一廂北善法寺側牢城寧節第二指揮營在第一廂馬坊橋東)
(屯駐營在第五廂附威果營都泗堰營曹娥堰營在會稽縣東南梁湖堰營在上虞縣西錢清南堰)
(營在山陰縣西錢清北堰營在蕭山縣東打竹索營通明堰營在上虞縣東西興捍江營在蕭山縣)
(西三江寨屬山陰縣曹娥寨屬會稽縣龕山寨西興寨西興都巡寨魚浦寨新林寨屬蕭山縣廟山)
(寨三山寨眉山寨屬餘姚縣長樂寨屬嵊縣管界寨紫巖寨屬諸暨縣)
宋倉庫弘治紹興府志宋代倉庫之制立法最詳
今時制度尚有仍其舊者(嘉泰會稽志苖米倉在府衙東二百步如坁倉)
(在府衙東北一里支鹽倉在府衙東二里常平倉在府衙東二百步夏麥倉在府衙南二百步受納)
(糯米倉在西門外一里都稅務在府衙東一里九十步都酒務在府衙南一百二步比較務在府衙)
(南一百步和旨庫在府衙東二百六十步激賞庫在府衙東二里十步公使庫軍資庫甲仗庫並在)
(府衙架閣庫在府衙設廳北常平茶鹽庫在府衙西經總制庫移用庫五分錢庫並在通判北廳激)
(賞錢庫在府衙西回易庫在府城東北醋庫在府城東造袋局在府東北提舉司惠民局在府東湯)
(浦紙局新林紙局楓橋紙局三界紙局合同場都物料場在府衙南子城内受納稅場在府衙内抽)
(解竹木場在府橋收糴糯米場在迎恩門外受給場在府城東二十五里排岸司在城南卧龍坊都)
(作院在府衙南省馬上院省馬下院替火隊並在府衙西)
宋亭館嘉泰會稽志府城蓬萊館在卧龍山之左
東問津亭北通川亭皆臨府東大河即古簞醪河
水光映發望之如圖畫舟車既届必有次舍實一
州佳觀也子城東門有豐宜館今為觀察判官署
城西迎恩門東五雲門有分香亭以送迎御香由
陵寢是也按圖經唐觀察使李紳嘗於府東建候
軒亭今廢府東北有安軺驛是為軺亭亦廢(葆光錄皮)
(光業微時嘗夢至候軒亭亭中土偶皆列拜覺而自負後果知東府翟忠惠帥越時亭尚無恙公出)
(其繖風寘蘭上或謂亭神為祟公怒毁之今市人猶稱候軒亭陸游寓蓬萊館詩朱門高柳畫橋南)
(掠面風埃喜解驂霽日偶逢春盎盎野人不慣屋潭潭堂中剰喜簮裾集樓上時聞鼓角酣明發扁)
(舟覓歸路趁時吾欲事農蠶)
宋貢院紹興府志在郡城西北隅今題曰古貢院
(山陰縣志縣北錦鱗橋宋時浙東貢院故址)
宋社稷壇嘉泰會稽志在府城南二百九十步初
政和間頒大晟樂祭社稷
宋山陰縣舊治山陰縣志在府治南寶林山麓其
創建無可考(於越新編即宋省馬院之故址)
元錄事司治弘治紹興府志元時以府治為路廨
别置錄事司於府治東十五步
唐永興縣治萬歷蕭山縣志天寶元年改永興為
蕭山縣攷永興舊治當在長興鄉蕭然北幹之間
故開元時有韋知微之事是改縣名時即改治矣
唐永興簿廨萬歷蕭山縣志唐天寶前縣治疑在
長興鄉主簿廨内有靈泉駱賓王為頌
越王允常故都元和郡縣志諸暨縣越王允常所
居(會稽三賦注少康庶子封於會稽後二十餘世至於允常吳越春秋云越之興霸自允常始)
漢漢寧縣治嘉泰會稽志興平二年分諸暨大門
村為漢寧縣吳改吳寧縣今大門里或即其地
宋義安縣治嘉泰會稽志乾道八年分諸暨之楓
橋鎮為義安縣淳熙元年廢遺址尚存
漢始寧縣治嘉泰會稽志順帝時分上虞南鄉為
始寧縣隋廢(萬歷紹興府志三界市即漢始寧縣址)
漢司鹽都尉治水經注江水東逕上虞縣南至王
莽之會稽也本司鹽都尉治地名虞賓
漢剡縣治嵊縣志按會稽記云縣治在江東吳賀
齊為令始移今治
唐剡城縣治嘉泰會稽志武德四年析剡為剡城
縣七年廢入剡縣(在今嵊縣境)
西園齊唐王公池記在卧龍山之西方錢氏仗鉞
時穿渠引湖水為後庭櫂謳鳬雁之樂邦人不與
其觀本朝受圖且百年治越者始築為西園(嘉泰會稽)
(志府西園之新蓋自樂安公蔣堂景祐三年冬公實始闢金山神祠作正俗亭又為曲水閣流觴亭)
(茂林亭並取永和故事後六年而向公傳式來有渌波亭見向公詩又於城上起望湖樓清曠亭自)
(是以後扁榜位置更易不常莫得盡攷而西園如故也今西園有飛蓋堂宣和書學博士徐兢書堂)
(後有王公池由太守王逵而名池北有亭曰漾月堂之前四亭對峙曰冬瑞春榮秋芳夏蔭史文惠)
(公所建直堂之南為橋橋外有亭曰水竹循橋而西有數徑詰屈相通於竹叢亂石間得立石如里)
(堠者二及其上亭宇亦皆史公所建者茂林鄉蘭亭里東流杯巖西右軍祠南修竹塢北敷榮門佳)
(山鄉鵝池里東清真軒西崇峻庵南聘懷亭北曲水曲水之東欄楯相接若閣道者曰惠風閣由惠)
(風歴清真西南登城亭曰列翠列翠以北曰華星亦城上亭餘多無扁不其載蓋西園燕休則飛蓋)
(堂最勝觴詠曲水最勝登覽之勝則列翠矣吕祖謙入越錄西園郡圃也其北飛蓋堂下臨大池其)
(中集春堂四隅各一亭其南揚波堂面城兩小亭對峙東曰逍遥西曰裴回園之西即曲水詩巢倡)
(和集序越人即西園故址構廬以祀唐賀知章秦巢系方干宋陸游元楊維楨明徐渭六君子名曰詩)
(國朝康熙間商和何嘉珝等重葺集同志聯吟其中)
東園名勝志府署卧龍山東麓
陸左丞園嘉泰會稽志府城卧龍山麓舊有陸左
丞園
小隠山園名勝志在郡城西南鏡湖中四面環水
(嘉泰會稽志地名侯山晉孔愉嘗居此皇祐中太守楊綋始往游而愜焉其主王氏以其圖來悉與)
(之名山曰小隠之山堂曰小隠之堂池曰瑟瑟之池亭曰勝奕曰忘歸曰湖光曰翠麓又有探幽徑)
(擷芳徑捫蘿磴百花頂山之外有鑑中亭倒影亭皆楊公命名而通判軍州事錢公輔又為刻石紀)
(之後百年寖廢少師陸公宰嘗得之以為别墅作賦歸堂六友堂遐觀堂秀發軒放龜臺蠟屐亭明)
(秀亭挂頰亭撫松亭皆少師所扁也)
方干别墅嘉泰會稽志在山陰鏡湖中其自為詩
云寒山壓鏡心今禹廟東有寒山或云即其故處
(於越新編又曰方干島一名笋莊方干鏡中别業詩寒山壓鏡心此處是家林梁燕窺春醉嵒猿學)
(夜吟雲連平地起月向白波沉猶自聞鐘角棲身可在深)
孔稚圭山園太平寰宇記尚書塢在會稽縣東南
三十三里宋尚書孔稚圭之山園也(嘉泰會稽志山陰縣尚書)
(塢因稚圭之園以得名也今園已不可見而尚書塢仍存弘治紹興府志稚圭宅舊志所傳不一其)
(處)
齊氏園嘉泰會稽志在會稽縣東少微山齊唐分
司東歸遂家焉山之上下有芳華亭修竹巖真珠
泉石屋嘉遯亭樵風亭禹穴閣應星亭釣閣自為
家山十詠
賜榮園寶慶會稽續志在千秋觀前即賀知章宅
園内有亭曰幽襟曰逸興曰醒心曰迎棹皆汪綱
建(汪綱千秋觀柱記敕賜鏡湖水為君臺沼榮此太白憶賀監詩也千秋觀園成取詩中賜榮字)
(以扁云)
沈氏園紹興府志在府城禹跡寺南宋時池臺極
盛齊東野語載陸放翁為故妻唐氏題釵頭鳳之
處(陸游夢游沈園詩路近城南近怕行沈家園裏更關情香穿客袖梅花在渌蘸寺橋春水生)
丁氏園吕祖謙入越記新河有丁氏園
橘園嘉泰會稽志在會稽縣(李紳橘園詩江城霧斂輕霜早園橘千株)
(欲變金朱實結時天露近素英飄處海雲深懼同枳棘愁遷徙每把馨香委照臨憐爾結根能自保)
(不隨寒暑換貞心)
唐園施樞唐園詩注内人朝陵於此園供午頓
寓園山陰縣志去府城西南二十里有寓山崇禎
初御史祁彪佳依山作園後彪佳自沉於池而卒
園有八景曰芙蓉渡曰孤峯玉女臺曰迴波嶼曰
梅坡曰試鶯館曰即花舍曰歸雲寄曰遠山堂
北幹園嘉泰會稽志在蕭山縣北幹山下圖經云
許詢家此山之陽故其詩曰蕭條北幹園也(太平寰宇)
(記許詢嘗豋蕭山憑林構室又蕭山縣西南八十里有許詢幽居之所徐天祐題許詢舊園詩高棲)
(不受鶴書招北幹家園久寂寥明月空懷人姓許故山猶自岫名蕭)
始寧園嘉泰會稽志謝靈運始寧園在上虞縣東
山山居賦云南北兩居水通陸阻南山則夾渠二
田周嶺三苑九泉别澗五谷異巘北山二園南山
三苑其綿亘邐迤可謂廣矣按靈運本傳父祖並
葬始寧有故宅及墅在始寧山中與太傅宅當不
遠(名勝志東山之西一里為始寧園乃謝靈運别墅一曰西莊謝靈運過始寧墅詩束髮懷耿介)
(逐物遂推遷違志似如昨二紀及兹年緇磷謝清曠疲薾慚貞堅拙疾相倚薄還得静者便剖竹守)
(滄海枉帆過舊山山行窮登頓水涉盡洄沿巖峭嶺稠疊洲縈渚連綿白雲抱幽石綠篠媚清漣葺)
(宇臨迴江築觀基層顛揮手告鄉曲二載期歸旋且為樹枌檟無令孤願言)
花園萬歷上虞縣志在縣東南宋楊次山置
東園萬歷紹興府志嵊縣署有東園舊有四山閣
嘉定中令史安之撤而廣之北為面山堂累石為
山玲瓏盤錯注水為池亭榭參差殆十餘所
王氏園成化新昌縣志在縣南長潭宋丞相王爚
所居有沂春亭蒼雪觀答春堂閑遠樓景物絶勝
涉趣園成化新昌縣志在縣西狀元坊宋石茂誠
所營中有松洞桃洞虚心菴棲息軒雙清閣可疑
軒殿春徑散金徑
北館書史羲之為會稽子敬出戲見北館新壁取
帚書方丈二字晻曖斐亹極有勢觀者成市
白涼館嘉泰會稽志在府廨極覽亭之西南
苦竹館名勝志在苦竹城(劉長卿晚次苦竹館詩匹馬風塵色千峯旦暮)
(時遥看落日盡獨向遠山遲故驛花臨道荒村竹映籬誰憐却回首步步戀南枝)
棲神館太平御覽在會稽縣宛委山下唐改為懷
仙館(名勝志宛委山陽明洞傍有黃帝候神館宋尚書孔靈産入道奏改為懷仙館)
西陵館輿地紀勝唐周匡物龍溪人家貧應賢能
之書徒步西上道經錢塘江久不得濟乃於西陵
館題詩云萬里茫茫天塹遥秦王底事不安橋錢
塘江口無錢渡又阻西陵兩信潮至今官渡不受
選人錢
(謹按全唐詩匡物此詩題云應舉題錢塘公館然自龍溪徒步西上則當自越之杭審其詩意亦當)
(阻於西興輿地紀勝繫之蕭山是也此詩又作施肩吾略易數字)
日門館嘉泰會稽志南史杜京産於會稽日門山
聚徒教授紹興府志在餘姚太平山
(吳郡杜徵君構宇太平之東結架菁山之北爰以幽竒别就基址棲集有道多歴歲年)
凝虚館萬歷上虞縣志在縣簿廳側(石曼卿寄題蘇簿凝虚館)
(詩越基擅巖壑虚館宅其尤丹甍熠孤飛靈景邈四周山高晴若陰洞寒夏如幽幄檻庭花發玉環)
(渠水流閒卧真吏隠乍登仍仙游居之宜民思無為兹宇羞)
鵝山館萬歷上虞縣志在嵩壩南遺址尚在
太平館名勝志在嵊縣太白山南史褚伯玉居剡
齊高帝勅於剡西太白山立太平館居之
吕氏莊嘉泰會稽志出迎恩門有吕氏莊因古城
遺址巨竹森茂莊有亭榭花木可以置酒
麓湖莊山陰縣志在常禧門外
南莊陸游有夏夜泛溪至南莊復回湖桑詩
白雲莊名勝志新昌縣南明山有白雲莊
清白堂寶慶會稽續志在府治蓬萊閣西康定中
范仲淹作(范仲淹清白堂記府治據卧龍山上有蓬萊閣閣西有涼堂堂之西有巖巖之)
(下獲廢井泉清而色白淵然丈餘引不可竭因署其堂曰清白又建亭其側曰清白亭時康定元年)
(也王十朋清白堂詩錢清地古思劉寵泉白堂虚憶范公印綬紛紛會稽守誰能無媿二賢風)
井儀堂名勝志蓬萊閣西(錢公輔井儀堂記堂在蓬萊閣之上望海亭之)
(下西樓其左西園其右成於嘉祐六年主人刁公約景純)
逍遥堂嘉泰會稽志在府治張伯玉寓興詩云旌
麾千騎長風月一堂深即此
清思堂輿地紀勝在使宅前(嘉泰會稽志按張伯玉清思堂晝坐詩白)
(雲無事不肯去幽鳥有時還自來今堂在重屋之後略無所見以前人題詠考之恐非今處)
棣萼堂輿地紀勝在州宅洪内翰邁所名以兄文
惠公嘗守越取綸告中語名之
觀風堂方輿勝覽在使宅東紹興中曹泳建(王十朋觀)
(風堂詩薄俗澆風有萬端欲將眼力見應難但令心境無塵垢端坐斯堂便可觀)
鎮越堂寶慶會稽續志在府廨汪綱建(汪綱鎮越堂柱記嘉)
(定辛巳予自憲移帥於此築一堂以鎮越名之地高而爽堂奥而明秦望諸山皆欣然領會有效竒)
(獻秀之勢又創行廊四十間於兩翼聯屬蓬萊且并與閣一新之山川朝拱氣象環合而斯堂之勝)
(獨擅於越中矣)
雲壑堂寶慶會稽續志在卧龍之東汪綱建(弘治紹興)
(府志堂前有喬松甚古)
賢牧堂嘉泰會稽志在府廨即清白堂故址越人
建以祀范文正公後史文惠公增趙清獻後又增
丞相朱忠靖公勝非趙忠簡公鼎及參政張公守
内翰翟公汝文(寶慶會稽續志嘉定中守吳格又增史忠定為七人)
志省堂沈起志省堂記嘉祐五年余自監察出通
判會稽因郡所居之署有大亭錢氏建者余取廢
材隙功治而新之不逾月而告成
壽樂堂嘉泰會稽志在通判南廳熙寧中簽書判
官太子中舍張次山建即簽判舊廳之南堂也(蘇軾)
(越州張中舍壽樂堂詩青山偃蹇如高人常時不肯入官府高人自與山有素不待招邀滿庭戶卧)
(龍蟠屈半東州萬室鱗鱗枕其股背之不見與無同狐裘反衣無乃魯張君眼力覷天奥能遣榛棘)
(化堂宇持頤宴坐不出門收攬竒秀得十五才多事少厭閒寂卧看雲烟變風雨笋如玉筯椹如簮)
(強飲且為山作主不憂兒軰知此樂但恐造物怪多取春濃睡足午窗明想見新茶如潑乳)
民事堂嘉泰會稽志在通判東廳王十朋簽判日
創
世綵堂寶慶會稽續志在通判南廳倅史文卿創
桂堂嘉泰會稽志在通判北廳便廳之南吳興施
宿所建今袁尚書起巖書扁
盡心堂和樂堂寶慶會稽續志在提刑司宣和
元年並蔡佃建
澄清堂寶慶會稽續志在提刑司淳熙中倪思作
堂記
棣華堂寶慶會稽續志在提刑司淳熙中芮煇建
以其兄曄於乾道中嘗蒞是職
大雅堂嘉泰會稽志在山陰尉廨紹興中尉沈山
作記
寬簡堂嘉泰會稽志在會稽縣廨知縣廬陵歐陽
伋建
王逸少書堂嘉泰會稽志在山陰蘭亭鵝池墨池
在焉後人追懷風流葺為流觴曲水
湖上草堂萬歷紹興府志在鏡湖上(釋皎然題湖上草堂詩山)
(居不買剡中山湖上千峯處處閒芳草白雲留我住世人何事得相關)
蜀山草堂山陰縣志在蜀山元薩天錫有詩
王處士草堂紹興府志在會稽唐劉長卿有王處
士草堂畫衡霍諸山詩
齊抗書堂嘉泰會稽志會稽山南别峯曰石傘峯
之下有唐齊抗書堂
流光堂萬歷蕭山縣志在江寺張即之題
江聲草堂紹興府志在蕭山西興鎮(薩天錫題江聲草堂詩卜)
(居西陵下門臨大江臯江聲自朝夕豈獨喧波濤海潮作波浪山岳俱動摇海潮有時息逝水去無)
(極驚風吹浪花噴剪射崖壁萬籟俱澄心何必絲竹音月明歌水調驚起蛟龍吟)
怡怡山堂蕭山縣志在北山又名蕭然山堂任長
者之别墅劉基王褘多寓此皆有記
碧蓮堂書史楊次公飛白書在諸暨永慶院
翰墨堂名勝志餘姚縣治北負秘圖山宋時刻蘇
子瞻手翰
嚴公堂嘉靖餘姚縣志縣署高風閣前令徐端禮
建對嚴光客星山因名(李光嚴公堂詩子陵古真隠逸氣横九州平生江海)
(志自比巢與由鴻飛本冥冥肯為稻粱謀虛屈萬乘顧枉煩物色求貽書誚君房預作腰領憂舜江)
(子邑里子志踰千秋高山無古今大江日東流人物浪淘盡英名至今留當年漁釣地陳迹餘空丘)
瑞柏堂嘉靖餘姚縣志元州同知廨危素為記
二槐堂嘉泰會稽志餘姚縣尉廨因史丞相浩魏
丞相把相繼為尉後人遂以為名
世友堂餘姚縣志在燭溪湖宋嘉定中孫祖佑建
(寶慶會稽續志餘姚孫應時號雪齋居餘姚燭湖上兄子祖佑崇緝先志為新堂曰世友葉適嘗賦)
(詩)
信芳堂瑞豐堂萬歷上虞縣志在縣圃並宋令
趙希惠建
讀書堂萬歷上虞縣志東漢朱侍中儁讀書堂在
縣西北側有洗硯池
(謹按弘治郡志載上虞有朱買臣讀書堂傍有洗硯池攷朱儁傳儁乃上虞人以孝養重於鄉閭此)
(堂當是儁也買臣實吳人郡志誤耳)
不礙雲山堂戴表元不礙雲山堂記上虞陳策孔
晨所居在雪岑青山
霞書堂南山堂弘治嵊縣志並在縣治宋令史
安之建
翔鳳堂弘治紹興府志在嵊縣簿廨宋建
李紳書堂弘治紹興府志在嵊縣北龍藏寺側紳
少年肄業於此(李紳新昌宅書堂前有藥樹一株前長慶中於翰林院西軒移歸今)
(則長成名之天上樹詩白榆星底開紅甲珠樹宫中長紫霄丹綵結心才辨質碧枝抽葉乍成條羽)
(衣道士偷元圃金簡真人護玉苖長帶九天餘雨露近來葱翠欲成喬)
玉峯堂於越新編在嵊縣明心寺東宋學士高文
虎作内有秀堂藏書寮雪廬
淵源堂弘治嵊縣志在東曦門内宋邑人周瑜建
延王十朋居師席(王十朋淵源堂十二詩序淵源堂細論堂宜桂軒藴秀軒同襟)
(館富學齋輝聲齋集彦齋恢義齋蘭馨室足理居凡十二題)
光遠堂弘治紹興府志在新昌縣治元縣令完顔
從忠建
齊顗書堂寶慶會稽續志新昌南明山唐齊顗隠
居之地
萬卷堂嘉泰會稽志在新昌縣石溪鄉石待旦創
以貯書又為義學三區號上中下書堂使學者迭
升之人以此勉勵成名者甚衆舊有題名碑韓玉
汝撰記自杜祁公而下七十二人皆由此登科云
平波書堂成化新昌縣志在縣北一里宋黃庚所
居中有秋芳亭
石鼓書堂成化新昌縣志在縣西石鼓山之陽宋
太常博士石亞之讀書之所樓攻媿有序
平山書堂成化新昌縣志在縣西獨秀山之麓宋
儒章一經讀書之所有屏山堂橘軒遯莊竹外溪
山樓怡老堂貞愛堂棲碧樓拱北堂
黃氏山堂名勝志新昌縣南百步許宋黃庭所居
中有飽山閣得心亭老山樓(陳傅良黃氏老山樓詩世路倦追攀抱書)
(藏故山與山成二老相對兩蒼顔)
聫槐堂成化新昌縣志元儒周明德所居宋濂記
資深堂萬歷新昌縣志在忠信坊元處士潘音建
東齋沈立越州圖序刺史之居東齋西園皆燕游
之最(圖經後漢王朗為會稽郡守子肅隨在郡於東齋注易中夜有女子從地中出自稱越王)
(女與肅語盡夕辭别贈墨一丸旦用此墨便覺才思開敏)
卧龍齋嘉泰會稽志在通判北廳南豐曾鞏在越
時有卧龍齋見元豐𩔖稿
澄齋寶慶會稽續志在提舉司
蕺隠齋戴表元蕺隠記儒者王廷吉家於蕺山之
陽而名讀書之齋曰蕺隠
逍遥齋諸暨縣志宋主簿吳處厚建有記
恕齋萬歷上虞縣志宋嘉定中令樓杓建
克齋成化新昌縣志在石溪之上宋儒石子重所
居朱文公記
石氏山齋晏殊新昌石氏山齋詩書仙十閣壯儒
宫靈越山川氣勢雄
小小齋於越新編在新昌縣後宋孝子吕升所居
有看秋樓宋柏尚存吕不用有記
清隠軒寶慶會稽續志在府治東政和間王仲薿
作
清曠軒寶慶會稽續志在府廨嘉定十五年汪綱
建
蘸碧軒嘉泰會稽志在鏡湖上齊唐詩云飛棟新
成蘸碧軒
聽鶴軒徐一夔聽鶴軒記越城之陰有山曰小蓬
萊道士多蓄鶴郡有老儒王好問居山之南恒夜
坐鶴數羣飛鳴而過因自署其軒
省軒戴表元省軒記王麟伯官蕭山所居
棣萼軒蕭山縣志在招賢坊包大同舊宅劉基有
記其兄弟五人皆登仕籍故名
懷古軒騰笑軒萬歷上虞縣志在縣廨並宋令
陳炳建
簡静軒萬歷上虞縣志在丞廨宋丞范承家建
疏山軒弘治嵊縣志在東白山南齊褚伯玉建
待清軒萬歷新昌縣志南洲處士潘音隠居之所
環松軒萬歷新昌縣志在桃源觀宋周益公有詩
來月軒萬歷新昌縣志在桃源觀西清虛菴(萬歷紹興)
(府志宋乾道間朱晦菴先生游水簾還訪梁平叔同宿於此)
爽心軒成化新昌縣志在縣東溪口舊傳有詩云
隠居人未識一見爽塵心惟許魚鳬鳥忘機古到
今後人因為築軒
浙江通志卷四十四
