浙江通志卷十
山川(二)
杭州府(下)
海寧縣
花山嘉靖海寧縣志在縣治東五十里高十五丈
周回一里
菩提山名勝志在縣東六十里晉干寳捨宅為菩
提寺故名
黃山萬歷杭州府志在縣治東五十二里高六十
丈周回七里上有靈泉井
錢山名勝志去菩提山東里許
蜀山咸淳臨安志在縣西南二十七里隋書地里
志餘杭郡鹽官縣有蜀山
管山成化杭州府志在縣東六十里高四丈周回
半里
箬帽山成化杭州府志在縣東六十里高五丈周
回半里
白鶴山成化杭州府志在縣東六十里高十二丈
周回二里近烏龍井
葛嶺山成化杭州府志在縣東六十里高四十丈
周回四里
黃灣山萬歷杭州府志在青陽山西一里高八十
九丈周回九里
赭山成化杭州府志在縣西南四十五里高七十
五丈周三里二百步其山西南仁和縣界與紹興
龕山相對是為海門
袁花山咸淳臨安志在縣東六十里嘉靖海寧縣
志即妙果之尾因鑿斷名曰龍尾
妙果山萬歷杭州府志在縣治東六十里高二十
丈周回七里
贊山萬歷杭州府志在縣治東北六十里高五丈
周回二里深潭奥渫俗稱錢王磨劍之池
紫微山咸淳臨安志在縣東北六十里(峽川志西山一名紫)
(微山石刻紫微山三字宋右班殿直監澉浦税樊世卿書成化杭州府志硤石山即紫微山也兩山)
(相峙中通河流因名峽石山上有寺山脚連東峯有磨劍池)萬歷杭州府志山
高三十丈周回一里唐中書舍人白居易登此山
望硤石湖中書本紫微省因名(章孝標題紫微山上方詩地勢連滄)
(海山名號紫微景閑僧坐久路僻客來稀峽影雲相照河流石自圍聲喧都不到安得此忘歸貝瓊)
(游紫微山詩金利藤蘿外通人一徑微天風鐵鳳語海雨墨龍飛水落仙翁井雲披玉女衣東樓曾)
(玩月夜挾彩鸞歸高啓過硤石詩青山夾長溪溪上有漁市社門閉落日野氣白於水虎行車跡外)
(鳥起鐘聲裏吳語問居人到州還幾里)
沈山(一名審山)咸淳臨安志在縣東北六十里高五十
三丈周七里二百步至元嘉禾志舊經云宋臨海
南陽二郡太守沈景葬於此因名唐屬蘇州海鹽
縣昭宗大順中割歸杭州今沈山即鹽官縣硤石
鎮之東山(峽川志東山一名審山高一百五十丈杭郡志謂漢辟陽侯審食其葬此海鹽)
(志謂上有宋臨海南陽二郡太守沈景墓故名俗誤沈為審也張憬登審山詩東山危磴杖藜行霜)
(落天高秋氣清風度曙鐘諸刹近雲開旭日兩峯晴葛洪井上烟霞古顧况臺前草樹平登眺不須)
(傷往事故鄉回首獨含情)
尖山成化杭州府志在縣治東六十里高九十九
丈周回一十里瀕海
青陽山成化杭州府志在縣治東六十五里高十
九丈周回三里
金牛山咸淳臨安志在縣治東高三百丈周回十
九里山側有洞深不可測宋建炎初居民避難多
藏此太平寰宇記昔吳越間有金牛自毘陵奔此
而没因名
談家山成化杭州府志在縣治東南七十里高二
十丈周回三里
烏龍山萬歷杭州府志去談家山東二里高六十
丈周回二里壁立昂起若翺若翔上有烏龍井大
旱不竭祈禱輒應宋有勅賜烏龍廟
石棋山萬歷杭州府志在縣治東北六十五里高
四十五丈周回四里
葛㠗山萬歷杭州府志在縣西南四十三里高六
丈周回三里
盤山萬歷杭州府志在葛㠗南八里高七丈周回
二里
禪機山成化杭州府志去縣西南四十五里高五
丈周回五里
文堂山成化杭州府志去縣西南四十五里周半
里
雷山萬歷杭州府志在縣治西南四十三里高七
丈周回一里奔潮盪激漸徙入海山形圓小翠鬱
可嘉
巖門山萬歷杭州府志在縣治西南四十七里高
九十九丈周回五里穹窿峭拔號為主山
望夫山嘉靖海寧縣志高七十五丈東抵海鹽縣
界周回四里其山即廟山脚在海門
廟山嘉靖海寧縣志在縣東南六十八里東至海
鹽縣界上有臯蘇二將軍廟宋勅寧祐
茗山名勝志在縣西北四十里高十丈周回二里
六十步
赤土嶺成化杭州府志在縣東六十里長一里二
百步東南接靈泉井西連黃山脚
紫微山洞杭州府志在紫微山後深一丈一尺闊
四尺馬自然煉丹之所世稱為神仙洞
硤石湖硤川志亦稱硤川在縣東北六十里廣三
十二丈成化杭州府志其源自茶湖南通麻涇港
迤西南流入於洛塘河東逹海鹽縣界黃道湖
建興湖成化杭州府志在縣西北二十五里東西
十里南北六里深五尺吳建興中開因名
高湖海寧縣志在縣東北十七里東西二十八里
南北一里三步
放生池杭州府志在縣北一里舊在延恩院東南
二百五步宋慶元四年令施枱改鑿於此
白洋池萬歷杭州府志在縣西北二十五里周回
五十五丈八尺發源新邱塘
靈池萬歷杭州府志在硤石鎮審山上水旱不盈
涸
烏龍井萬歷杭州府志在縣東七十里闊四尺深
四尺冬夏不竭宋邑令胡堅常恕元州判申繼賢
皆以旱禱獲雨
石井海寧縣志在縣西北十二里(徐寬石井記馬自然竒跡不一)
(今故宅莽為荒墟遺井尚在)
黃灣浦海寧縣志在縣東六十里
百尺浦名勝志在縣西四十里輿地志云昔越王
起百尺樓望海因名
海成化杭州府志在縣治南十里西接浙江潮汐
往來坍漲不一(今在縣治南半里)
富陽縣
觀山太平寰宇記一名石頭山山有觀濤所咸淳
臨安志在縣治東百餘步一峯高聳横截大江孫
氏嘗於山頂建道觀因名又號石頭山縣東以水
口蕩滉無際此山為青龍襟抱環合邑賴以立
赤松山咸淳臨安志在縣東九里高一百五十丈
周回四十里一百步形孤圓望之如華蓋又名華
蓋山一名赤亭山(太平寰宇記赤亭山嚴陵釣於此有臺基存謝靈運詩云定山)
(緬雲霧赤亭無淹泊)一名雞籠山(隋書地理志餘杭郡富陽縣有雞籠山)晏公
類要赤松子駕鶴時停此山
吳鼻山咸淳臨安志在縣東五里山峭峻下瞰大
江路狹而險乾道中邑令陸楠鑿路欄石以護往
來者人以為便寳慶乙酉令趙汝捍易為石壁
姥岑山成化杭州府志在縣北二十五里山腹有
水沼赤萍生其中山下有廟俗號為姥岑王禱雨
必應
靈巖山咸淳臨安志一名湖南山在縣南三十里
山下有仁惠龍王廟先有僧曇超居杭之靈苑山
有龍化為老人詣曇超曰鄉民耕山逼我居室羣
龍怒閉膏雨以害稼吾不忍民之苦聞師道行必
能化伏諸龍師允其請至觀山結壇戒衆浮舟誦
經雨大霑足羣龍復請師居湖南靈巖山峻不能
陟龍化白馬載師以登至今石上馬跡尚存巖下
有池歲旱禱之則雨賜號靈悟大師而龍以仁惠
為額
貝山咸淳臨安志在惠愛村去縣西三十里西屬
新城界山頂有湖
紫微山萬歷杭州府志在縣西五十里其山崛起
東浸大江
陽平山(一名陽城山)萬歷杭州府志在縣南十五里後
漢孫鍾種瓜其上有異兆鍾卒子堅因葬鍾於
此常有紫雲蔓延數十里太平御覽董監吳地記
富春有陽城山孫氏所葬漢末上有光如雲氣屬
天
亭山咸淳臨安志在縣南十八里高二百餘丈廣
一百五十里晉處士孫文度建亭於此因名
小隱山成化杭州府志在縣北一里三十步為縣
治主山宋陽夏公謝絳遷居於此
樟巖山咸淳臨安志在縣北五里高出衆峰巖有
大樟故名又曰横山世傳赤松子煉丹之所(申屠霆樟)
(巖山詩忙底抽身向此遊古樟深徑鎖清幽芝田曉澗潮痕入藥洞春香雨氣浮山揭翠屛舒道眼)
(水鏘瑶瑟應龍湫何時卜宅棲巖下分取青山老一邱)
白龍山名勝志在縣北二十里山勢如屏
西巖山咸淳臨安志在縣北三十里巖下有洞洞
口有沼與江潮相應石上有葛仙翁足跡煉丹鼎
山下有石扣之鏘然人號石鼓
靈峰山萬歷杭州府志在縣東南四十里高出衆
峰絶頂平衍有田數畝源泉不竭世傳有宣氏兄
弟三人耕山得泗州石佛結菴以奉至今尚存歲
旱禱雨即應因號靈峰(楊維楨秋日遊靈峰山詩雲峰何崔巍絶頂有故刹)
(我來試登高石路隂且滑時維八月秋西風轉蕭颯溪深水迂廻雲淨竹周匝行行過短橋峭壁直)
(如削况乃鳥道微孤猿度猶狹枯松枝新摧亂石勢將塌古碑已無字空遺綠苔壓對此神氣清力)
(行不知乏中有瀑布泉兩山競相夾樵子日負薪野人時採藥路逢麻姑仙餽我飯一勺遥聞鐘磬)
(聲深林起鏜鎝老僧習禪定口念摩訶薩日暮肯留予為下陳蕃榻烹茶飯疏食喜遂浮生樂夜深)
(月色寒露逼征衣薄起來振長嘯闐然天籟發明朝輒下山芒鞋著雙脚何當駕青鸞乘風入寥廓)
鹿山咸淳臨安志在縣西南五里其狀如鹿因名
世傳有羣龍居之興水旱以為民患因靈悟大師
講經其患乃息俗謂之降龍山
湖洑山元和郡縣志在縣西南五十里甚幽䆳險
遠咸淳臨安志高三百丈廣一百三十五里上有
石樓石城侯景之亂里人姓陸者率鄉隣保固之
全活萬計
錦明山成化杭州府志在縣西南五十里善政村
高二十餘丈周回二里其山抵錦溪溪水摇光滉
漾石壁如錦繡文因名
屠山咸淳臨安志在縣西南五十餘里高三百丈
(陳剛中屠山記屠山之勝峰巒重疊端若拱揖應接不暇湍水怪石神刻鬼劃千巧萬狀中有平田)
(如設萬席此申屠剛違新室之禍申屠蟠晦黨錮之名避地結廬於今千載子孫家焉)
泉山富陽縣志在縣東南二十里江隂村山觜一
石嵯峨如角下有泉源
篠嶺萬歷杭州府志在白昇村去縣二十五里通
餘杭縣
草鞋嶺杭州府志在惠愛村去縣三十里通新城
縣
漁嶺萬歷杭州府志在靈峰去縣四十里界蕭山
縣
鵲嶺萬歷杭州府志在大源去縣四十里通諸暨
縣
青草嶺萬歷杭州府志在善政村去縣五十里通
桐廬縣
金沙嶺杭州府志在棲鶴村去縣九十里通浦江
縣
黃花洞貝瓊鶴山親舍詩序棲鶴村地有黃花洞
世傳黃石公所居有石牀尚在每風雨輒聞兵甲
聲
富春江萬歷杭州府志自桐廬經富春入錢塘昔
桑欽水經謂浙江之源西自嚴灘東通海道(謝靈運富)
(春渚詩宵濟漁浦潭旦及富春郭定山𬗟雲霧赤亭無淹泊遡流觸驚急臨圻阻參錯亮乏伯昏力)
(險過吕梁壑洊止宜便習兼山貴止托平生協幽期淪躓困微弱久露干禄請始果遠游諾宿心漸)
(申寫萬事但零落懷抱既昭曠外物徒龍蠖喻坦之晚泊富春寄友人詩江鐘寒夕微江鳥望巢飛)
(木落山城出潮生海棹歸獨吟霜島月誰寄雪天衣此别三千里關西信更稀楊維楨富春夜泊寄)
(張伯雨詩春江大汎潮水長布帆一日上桐廬客星門巷赤松底野市江郊淨雪初柱宿雞籠山頂)
(鶴斗量鮆網壩頭魚來青小閣在林表故人張燈修夜書龔鼎孳富春渚和謝靈運韻詩檣烏正輕)
(飇漸指桐君郭夕暉澹杉崖歸烟散蘭薄觸石鮮幽阻挂席快交錯豈期途百折坦然雲一壑當時)
(棲隱人采山諧雅託𬗟邈景喬柯中奮蔦蘿弱理釣慚遲暮脱屣踐宿諾風塵有磷緇寸心詎摇落)
(將偕海上鷗永固泥中蠖)
陽陂湖唐書地理志富陽北十四里貞觀十二年
令郝砆開萬歷杭州府志在臨湖村周回十六里
(詳見水利)
湧泉湖萬歷杭州府志在惠愛橋闊二十丈長四
百丈(詳見水利)
小謝湖杭州府志在縣南二十里大江之陰(詳見水利)
錦溪萬歷杭州府志在縣南五十里舊名善政溪
其水澄深滉漾遇風清月明波紋若錦故名(詳見水利)
莧浦唐書地理志富陽南七十步有隄登封元年
令李濬時築東自海西至於莧浦以捍水患咸淳
臨安志在縣西一里闊六十步東入浙江一名關
浦
蛇浦成化杭州府志在普惠寺前有溪入江相傳
有巨蛇由此而出其地遂曲為浦
龜川萬歷杭州府志在縣東觀山前(水經注劉敬叔異苑曰孫)
(權時永康縣有人入山遇一大龜即束之以歸龜便言曰游不量時為君所得擔者怪載出欲上吳)
(王夜宿越里纜船於大桑樹宵中樹忽呼龜曰元緒奚事爾也龜曰行不擇日今方見烹雖盡南山)
(之樵不能潰我樹曰諸葛元遜識性淵長必致相困令求如我之徒計將安泊龜曰子明無多辭既)
(至建業權將煮之燒柴萬車龜猶如故諸葛恪曰然以老桑乃熟權使伐桑取煮之即爛其水飛湍)
(北注至縣南門入縠水)
孫洲萬歷杭州府志在縣西南四十二里周二十
三里太平寰宇記吳錄云浙江經富陽中有沙漲
吳烈帝為郡吏趨府鄉人餞之沙上父老曰此沙
狹而長君當作長沙太守後果如其言遂名孫洲
桐洲富陽縣志在縣西南五十里有石瀨世傳為
子陵垂釣處
放生池萬歷杭州府志舊在縣東丹霞觀宋紹興
二十年令孫徹建
餘杭縣
安樂山名勝志在城東三里錢氏之子抱病來居
既愈乃有此名
長嶺山萬歷杭州府志在縣南二十二里高一百
五十五丈周回九里其山有嶺﨑嶇綿邈故名
由拳山咸淳臨安志在縣西南三十六里高一百
八十丈周回一十五里按搜神記由拳即嘉興縣
名吳大帝時郭暨猷自由拳來隱居於此郡國志
餘杭有山一名由拳旁有由拳村晉書郭文隱此
又名郭公山
仇山咸淳臨安志在縣北十五里高三十五丈周
回五里舊有仇王廟因名又謂之白鹿山耆老云
宋晉陽太守嚴昆葬此有白鹿遶墓刺史孔嚴以
為異表聞於朝因以名山
大滌山萬歷杭州府志在縣西南十八里高六百
九十餘丈周回五十里其山居洞霄宫之左穹窿
峻絶迥壓羣巒中有許邁丹竈遺趾或言此山清
淨大可洗滌塵心故名(張雨大滌山詩北峯屹立浩無前信是人間别有天)
(銅柱何煩天北際蓬山寧在海東邊采樵巨箬多無骨搗藥靈禽或是仙老我不能為狡獪峰頭看)
(月幾回圓)
(謹按晉書郭文傳文辭家游名山步擔入吳興餘杭大辟山中窮谷無人之地則大滌舊名大辟唐)
(以後乃易為大滌羅隱詩云蒼蒼大滌山是也)
天柱山大滌洞天記在洞霄宫西南凡三峰與大
滌對峙高足相敵由宫外望之屹然若柱又絶頂
有石柱高丈餘圍兩合抱此山所以名者蓋五十
七福地地仙王伯元主之按傳記所載天有八柱
其三在中國一在舒州一在夀陽洎今在餘杭者
是已洞霄以為主山故古名天柱觀(吳昌裔天柱山詩柱天屹)
(嶪斷鰲足卧草蒙茸伏虎痕想見山中明月夜有人長嘯抱崑崙)
九鎖山大滌洞天記自餘杭西郭外行十有八里
逆溪水上左右合七峰皆拔地數百尺其趾犬牙
相錯行路並溪屈折者九故云九鎖好事者悉命
以名一曰天關二曰藏雲三曰飛鸞四曰凌虚五
曰通眞六曰龍吟七曰洞微八曰雲璈九曰朝元
(徐凝九鎖山詩人行之字路嶔巇九鎖縈迂勝九疑祗被白雲生不斷無端點破碧琉璃關澥九鎖)
(山詩山下寒流咽細泉曉林浮日自生烟九峯密鎖疑無路五洞潛通别有天羽客依山多得道昔)
(人涉海漫求仙我來要學棲眞事願借孤雲一榻眠張鎡游九鎖山詩九鎖非凡境烟雲路不分山)
(寒常帶兩洞古不收雲夜宿聽林鸛晨炊摘野芹黃冠皆好事添炷石爐熏)
青檀山大滌洞天記在洞霄宫東南天柱右偏其
勢不甚高而泉石竒秀為諸山甲
白鹿山大滌洞天記在大滌山即今中峰是也因
許眞君上昇於此天降白鹿下迎故名
稽亭山咸淳臨安志在縣南九里高五十丈周回
九里相傳秦皇東遊至此登望會稽故名
青障山咸淳臨安志在縣南三十里高二百五十
丈周回三十里四面林木鬱茂青若屏障
鳳凰山成化杭州府志在縣東南五里高三十丈
周二里形似鳳故名
崖山萬歷杭州府志在縣東北四十里高三十六
丈周回十二里
響山萬歷杭州府志在縣西北八里呼則傳聲因
以為名
觀國山成化杭州府志在縣西北一十五里相傳
宋南渡時烏珠兵迫於此有盛姓者率鄉兵拒之
三日不得進後官盛為保義郎封觀國山神為沂
泊侯立廟祀之
舟航山成化杭州府志在縣西北二十五里高一
百七十餘丈周回一十里故老云禹治水維舟此山
東坡詩看山識禹功蓋謂是也
將軍山萬歷杭州府志在縣西北四十里廣千餘
畝
齊亨山成化杭州府志在縣西北高一千餘丈周
回十五里上接徑山其山有天井龍王潭高崖之
上瀑布數十丈下瀉於潭潭之東有一石號龍舌
昔人擲之潭詰旦其石復出於岸歲旱禱於祠必
應山下有斜坑本名斜坑後轉呼為齊亨山
徑山萬歷杭州府志在縣西北五十里高三千餘
丈周回五十里乃天目山之東北峰有徑通天目
故名東西二徑盤旋紆委飛磴而上各高十里七
峰羅列内括一區平林坦壑靈蹤異跡不可勝紀
其左曰宴坐峰朝陽峰北曰天顯峰其前曰堆珠
峰右偏曰鵬摶峰凌霄峰御愛峰山有十一景(互見)
(臨安縣)
高陸山咸淳臨安志在縣西北七十里高三百丈
周回五十里舊有高陸二氏居山之側併以為名
金鵝山杭州府志郡國志云山鳴則出貴人山之
旁支小隴直抵錢塘與龍門相接古稱龍飛鳳舞
此其地也
南湖山成化杭州府志在縣南五里
黃山成化杭州府志在縣東北三十餘里山前界
唐柳公權書黃山二大字刻石仆久里人盛仁重
立
來賢巖大滌洞天記在洞霄宫東南青檀山前嵌
空數丈盤石叢竹可以游息熙寧間東坡為杭通
守同蔡準吳天常樂富國聞人安道俞康直張日
華幅巾藜杖盤桓於此後人號曰來賢(吳昌裔來賢巖詩杖)
(挂松花酒一瓢手挼柏子雜香燒山空露冷吟招隱掉首諸賢不受招)
仙跡巖大滌洞天記去洞霄宫一里在崖石之上
按記云秦始皇欲塞東海役鬼移之山勢欲動忽
有神人叱鬼以身扼崖今崖上有肩帔簪冠之跡
隱然潤澤不生苔蘚(楊傑仙跡巖詩祖龍求仙徒用力駕海欲驅山下石神人)
(倚柱不與行留得巖前隱仙跡鄧牧仙跡巖詩至人猶神龍變化不可測隆然七尺軀印此一片石)
(我行半江海空飛杳無跡)
伏虎巖大滌洞天記在洞霄宫山西南峻壁間若
環堵之室南有路自上而下復陟崖磴方至其所
藤蘿深密怪禽晝啼非有道之士不可處也昔郭
眞君伏虎於此(吳筠游伏虎巖詩郭生在童穉已得方外心絶跡遺世務棲真入長)
(林元和感異類猛獸懷德音不憶固無情斯言微且深)
棲眞洞名勝志在大滌山前一名西洞舊志大滌
先生杜琛語弟子何法仁曰汝宜居西洞可以成
眞故名此洞天生罳頂狀如寳蓋龕室幽深乳泉
滴瀝(胡僑棲眞洞詩寳蓋擎空雨不知乳泉滴滴是靈芝一枰黑白嵐隂重誰見仙人落子時)
石室洞大滌洞天記一名藏書洞在大滌中峰之
前洞中三巖若品字石梁横界泉脉涓涓注石梁
下相傳郭眞君洗藥泉(葉林石室洞詩石徑春深疊古苔洞天無鑰為誰開)
(白雲本是無心物又趁松花作雨來)
鳴鳳洞大滌洞天記在洞霄宫外一里道旁山上
石門阻隘有童穉曾入云其間廣埒兩屋旁一小
路不知所極上有穴泉流為丁當音下入方池未
嘗減溢耆舊云錢氏時因鳳凰來鳴故以名洞
龍蛻洞名勝志在大滌洞東巖穴巉峻深可數丈
宋皇祐初羽人於洞間得龍骨數具齒角皆全因
名記云五洞潛通此其一也(鄧牧龍蜕洞詩老龍山中居出山作霖雨)
(風雲幾聚散田野正辛苦神仙地位高使爾司下土)
白茆洞大滌洞天記在大滌之西南十里昔有人
遇一道士衣巾爽利自洞中出詢所自來曰吾白
茆先生職此久矣因名其門如井垂綆而下一二
丈至地乃下入二丈許有仙人石酒甕及石柱二
一竅上徹天光境界竒絶
大滌洞大滌洞天記在洞霄宫西北半里茅君傳
云第三十四洞天名大滌元蓋之天周回四百里
内有日月分精金堂玉室仙官校災福之所姜眞
人主之與華陽林屋䆳道暗通相傳洞元先生入
游見龍鱗異境花木鮮繁自華陽而歸洞門石鼓
廣可尋丈扣之逢逢有聲自此上下皆平如剗削
兩旁崖石委曲夾道中間一石若柱倒懸因以隔
凡名之過柱一穴如竇内闊丈餘中有圓井無底
惟聞浪浪水聲乃歴代朝廷遣使投龍璧之處也
(程俱游大滌詩太湖隱吏疎且頑手板拄頰看西山筆牀茶竈向何許往來洞庭林屋間側聞餘杭)
(隱大滌故整烟艇尋苕川相從喜得二妙士金庭老客南昌仙早行不憚踏曉月逸思自覺奔春泉)
(岡迴澗轉若無路但見老翠漫秋烟中峰一柱萬山表勢與太華爭擎天神仙古洞絶壁下蓬萊别)
(館青雲間天壇無人石室冷借問白鶴何時還人生但為形體累會當去之如蜕蟬金庭客南昌仙)
(他時待我乘八景舉手少别三千年周文璞大滌洞詩嵌空纔入泉潏潏隔凡倒懸若錐立道士云)
(是閭邱公入向華陽便門出周密游大滌洞詩太虚灝氣浮空濛烟霞九鎖蓬萊宫軒騰雲木競竒)
(險澗芳實盡垂青紅何年斷鰲立天柱古洞隂森白鴉舞玉書寳劍不可尋老翠封崖滴元乳光芒)
(靈氣干斗牛遺丹巖底誰能求黃精紫杞遍巖谷仙禽夜搗聲幽幽嬾蛟千年睡未足癡涎吼雷噴)
(飛瀑隂風黑穴吹海腥石虎當關横地軸是非萬古一笑嘅神仙不死今安在)
何嶺萬歷杭州府志在縣西南十八里高二十五
丈長五里餘其嶺貫通朱橋上夀寺界舊有何氏
居其下
獨松嶺成化杭州府志在縣西北九十里高四十
二丈長五里去嶺二里有關名獨松
苕溪成化杭州府志發源天目山涉於潛臨安兩
縣界東流百五十里經本縣又東流二十七里而
至錢塘縣界又東北流六十二里入湖州德清縣
界而滙於具區故老云溪岸多苕花因名(釋靈一苕溪詩)
(苕水灘行淺潛洲路漸深參差遠岫色迢遞野人心凍澗冰難釋秋山日易隂不知天目下何處訪)
(雲林)
停辭溪萬歷杭州府志在縣東二十一里闊二十
步深四尺其源出縣之東南青嶂山東北流入錢
塘縣界又自此由常熟鄉流入湖州德清縣界又
云東溪
仇溪成化杭州府志在縣東北二十里有二源一
出高陸山東流八十六里至仇山之北一出獨松
嶺東流八十里至仇山之下合流於盧公橋東行
十二里入於苕溪以二源會於仇山故名
尹公湖成化杭州府志在縣東半里通濟橋東苕
溪内每春風吹波驟漲數寸相傳尹公有異術叱
水成湖土人因以名焉
南上湖咸淳臨安志在縣南五里周三十二里與
下湖接(詳見水利)
南下湖咸淳臨安志在縣西二里周回三十四里
後漢熹平二年縣令陳渾開唐寳歷中縣令歸珧
重修(詳見水利)
北湖唐書地理志餘杭南五里有上湖西二里有
下湖寳歷中令歸珧因漢令陳渾故迹置北三里
有北湖亦珧所開(詳見水利)
撫掌泉大滌洞天記在洞霄宫之龍祠前深三尺
許清冷可鑑餘杭圖經錢王至宫有雙鶴飛舞其
上因撫掌招之鶴墜泉涌因名
丹泉洞霄圖志此泉之源最高歷天柱山而下殷
殷若雷至大滌洞西百餘步乃出甘冽不竭有方
池瀦焉天宇清明則有赤色四旁苔蘚皆為紫暈
桃花泉洞霄圖志在龍蜕洞西數十步自石罅横
注入溪昔人每見有桃花片流出莫知從來
明星瀆大滌洞天記餘杭圖經云在縣東一里周
回一百五十步歴朝勅使投龍簡於大滌必先祭此
瀆相傳昔有人晝見星燦然故名
三池萬歷杭州府志在縣西南十八里洞霄宫唐
天寧間錢王開鑿疊石為暗溪約里許接天柱流
泉瀦之於中若品字然
臨安縣
東天目山萬歷杭州府志在縣西五十里高三千
九百丈周回八百里有三十六洞為仙靈所居每
歲秋率一日風雨晦冥俗云山神與江神會淳祐
八年禱雨有應安撫趙與□奏請封龍王為靈祐
公賜廟額曰惠澤山有東西二目東在臨安西在
於潛咸淳臨安志按大藏洞淵集第三十四洞天
天目山洞周一百里名太微元蓋洞天(施樞東天目詩不辭)
(巇險訪龍潭潭底無窮碧似藍亂石鳴灘溪過九飛泉瀉瀑塹分三雖然道士能相引不比樵人得)
(盡諳怊悵飛揚無路到乘風應許御雲驂)
姥山咸淳臨安志在縣東二十里
獨山成化杭州府志在縣東四里乃縣之水口山
也石覆大溪上下有潭深不可測吳越王封其神
為鎮水山王
公山咸淳臨安志在縣東二十里
東山咸淳臨安志在縣西三里相傳謝安高臥之
地按晉書云安棲遲臨安山嘗坐石室臨濬谷悠
然歎曰此與伯夷何遠山有塔院塔影倒垂
西山咸淳臨安志在縣西五里高三十丈周七里
晉許邁傳云永和二年自餘杭垂&KR0764;山入臨安西
山登巖茹芝有終老之志
玲瓏山咸淳臨安志在縣西十二里兩山屹起盤
屈凡九折上通絶頂名九折巖南行百許步有亭
名三休(蘇軾登玲瓏山詩何年僵立兩蛟龍瘦脊盤盤上倚空翠浪舞翻紅䆉稏白雲穿破)
(碧玲瓏三休亭上工延月九折巖前巧貯風脚力盡時山更好莫將有限趁無窮)
九仙山咸淳臨安志在縣西四十二里葛洪許邁
棲隱之地坡詩自注云九仙謂左元放許邁王謝
之流也(蘇軾九仙山詩風流王謝古仙眞一去空山五百春玉室金堂餘漢士桃花流水失)
(秦人困眠一榻香凝帳夢繞千巖冷逼身夜半老僧呼客起雲峰缺處涌冰輪)
九州山咸淳臨安志在縣西十五里舊有九祖儒
堂及廟九所俗謂錢九州廟羅隱作碑云錢逵字
通甫梁大同間為廬陵王國侍郎羽林監及陳祖
立遷東海太守娶瑯琊王氏生九子皆為郡故名
井戈山嘉靖臨安縣志在縣西六十里通安吉州
山路縈廻深窈難行如負戈入井之狀故名
石鏡山名勝志在城南里許其東峰一圓石光瑩
如鏡相傳錢王幼時臨照其形首戴冠冕既貴昭
宗詔改為衣錦山(霏雪錄山高三十六丈東峰有石徑二尺七寸其光如鏡太平)
(寰宇記云吳越王鏐布衣時常照此鏡鏡起而聳戰蘇軾石照詩山雞舞破半巖雲菱葉開殘野水)
(春應笑武都山下土枉教明月殉佳人張昱衣錦山詩還鄉滿山都覆錦富貴應須白晝歸設宴九)
(龍堂上日沛中歌後似王稀張昱石鏡山詩臨安山中古石鏡曾照錢王冕服來天遣紫苔封裹後)
(等閒不許别人開)
功臣山咸淳臨安志在縣南一里本名大官山唐
昭宗詔改錢鏐所居為功臣山
碧茂山成化杭州府志在縣南十里高八十丈周
二十一里東有金牛山洞昔有金牛銜玉遺此故
云隋將駱道興改今名
大山嘉靖臨安縣志在縣北五十里天目山之東
北峰也山勢峭拔高二千六百丈周三百五十里
通安吉州界俗云昔有倪氏居此今亦呼倪嶺
西徑山成化杭州府志在縣北五十里咸淳臨安
志唐代宗時僧法欽至山下據石牀而坐俄有老
人曰吾龍也自師至此吾屬皆不安息當挈歸天
目山願以此地為立錫之所乃導欽至五峰間指
一湫曰吾去後湫當涸矣言訖不見頃之風雨終
夕平旦視之已為平陸僅存一穴今龍井是也(蔡襄)
(游徑山記臨安縣之北鄙直五十里有徑山在焉山有佛祠號曰承天祠有碑籒述載本初唐崔元)
(翰之文歸登書之石今傳於時云始至山之陽東西之徑二登自其西壁絶襟繞轎行少休松檜交)
(錯盤鬱蒙翳尋丈之間獨聞語聲躋稜層披翠蒨盡十里許下視來徑青虬蜿蜒搏巖騰霄且及其)
(巔峽束洞隱幾不容並行已而内括一區平林坦壑四面五峰如手䜿指一峰南絶卓為巨擘屋蓋)
(高下在掌中矣庭間小井或曰故龍湫也龍亡湫在歲率一來雷雨暝曀而鄉人祠焉者憧憧然環)
(山多傑木絲杉翠檉千千萬萬若神官蒼士聯幢植葆駢隣倚徙沈毅而有待者迸澑周舍鏘然鏐)
(然若鑾行佩趨而中節者由西峰之北數百步矹然巨石屏張笏立上下左右可再十尺劃而三之)
(若川字隸文曰喝石巖其傳甚神並巖被谷修竹茂密常以契刀刻竹兩節間成景祐三年十二)
(月十五日十字其遊之年月也蘇軾游徑山詩衆峰來自天目山勢若駿馬奔平川途中勒破千里)
(足金鞍玉鐙相回旋人言山住水亦住下有萬古蛟龍淵道人天眼識王氣結茅宴坐荒山顛精誠)
(貫山石為裂天女下試顔如蓮寒窗煖足來撲握夜鉢咒水降蜿蜒雪眉老人來叩門願為弟子長)
(參禪邇來興廢三百載奔走吳會輸金錢飛樓湧殿壓山破朝鐘暮鼓驚龍眠晴空偶見浮海蜃落)
(日下數投村鳶有生共處覆載内擾擾膏火同烹煎近來愈覺世路隘每到寬處差安便嗟余老矣)
(百事廢却尋舊學心茫然問龍乞水歸洗眼欲看細字消殘年釋實存徑山夜坐聞鐘詩寒氣生毛)
(骨天高露滿空二三十年事一百八聲鐘絶頂人不到此心誰與同凭闌發孤歎宿烏起長松)
垂&KR0764;山咸淳臨安志在縣西南十二里高九十丈
周十四里晉許邁傳云餘杭郡垂&KR0764;山近延陵之
茅山是洞庭西門潛通五嶽陳安世茅季偉常所
遊處於是置精舍於茅嶺之洞室
閬山嘉靖臨安縣志在縣西北二十里
臨安山咸淳臨安志一名安樂山在縣西南十八
里高一百丈周二十三里太平寰宇記云縣取此
山為名
郭山咸淳臨安志在縣西南十八里高二十丈周
五里輿地志云郭文嘗居此有碑文曰高山岝㟧
濬瀨潺湲飇生林下雲興巖端先生存殁安於此
山又名曰白石山
西菩山名勝志在縣西十三里兩峰對峙中間飛
泉三疊
沈嶺山成化杭州府志在縣西南四十里又名筍
嶺通新城界俗傳昔有沈氏居此故名
五柳山成化杭州府志在縣東北五里高二十丈
周五里峰巒秀拔巖壑盤旋上有平原故老云陶
淵明曾居此山傳之妄也
八百山成化杭州府志在縣東北十里高五十丈
有三峰甚高中峰號大將山西峰號紫藤山東峰
號八百山周九里
雙林山臨安縣志在縣北十二里亦名西徑山坐
天掌峰對驪珠峰左蛾眉峰右雲筆峰有寫玉巖
浣雲池萬菊軒迎暉亭凡八景山半有溠水從浣
雲池瀉下飛瀑甚長
仙掌山杭州府志與天目相隣舊傳有仙人隱此
既没而葬裂棺飛昇板從空而墜故臨安有上板
村又云二板墜紫溪東峰今名板塢
安國山萬歷杭州府志在縣北二里高七十丈周
二十五里
王屋山萬歷杭州府志在縣北六里高三十丈
龍鬚嶺杭州府志在縣西五十里産龍鬚草故名
石洞名勝志在縣西五十里其洞兩旁有石室可
容百許人中有龍池云是天目之一廣可二畝池
之西北無底有穴下通江海
玉仙洞萬歷杭州府志在鳳翥鄉南山去縣四十
里地名黃金漾名勝志宋淳祐間鄉民採樵者見
一白獸入洞遂劚開洞口漸進漸深秉燭以視内
有三洞深二十餘丈峻壁擁石高十丈許左青右
黃有仙人跡有玉芝有寳座又有如幡者如白龍
者如獅子者二柱屹立色甚潔白柱間有井深六
尺内横深不可計間吐烟霧氣微濕白龍體滴水
不竭其餘怪石不可勝數(王執禮游玉仙諸洞詩已從鹿巖游更入龍洞)
(去横足螃蠏行連臂猿猱度滑徑鏘蠟屐隂厓然樺炬振策扶顛隮捫蘿猛扳附塗險幾欲窮境勝)
(忽有遇谽谺通石竇參差流玉乳形開趣彌深興集理自裕便將遺世紛且復恣幽步紆餘窮冥搜)
(淹畱迫頽暮題詩識蒼壁聊寫心蹟素重游豈無期恐忘來時路)
錦溪萬歷杭州府志一名石鏡溪在縣南一里流
至縣東獨山潭與南溪合流至餘杭縣名苕溪蘇
詩王注吳越王之宴父老也山林皆蒙以錦故有
錦溪之名(蘇軾錦溪詩楚人休笑沐猴冠越俗徒誇翁子賢五百年間異人出盡將錦繡)
(裹山川)
南溪萬歷杭州府志在縣西天目山發源至縣東
入餘杭界共七十里
玉澗泉黃汝亨天目游記黑驢菴折下二里四圍
列嶂如屏飛泉潄石名玉澗泉
玉兒潭晏公類要在縣西五十里
浣紗潭晏公類要在縣西
新城縣
大雷山萬歷杭州府志在折桂鄉上有龍池祈雨
多應
戴家山萬歷杭州府志在縣東二里昌西鄉高七
十丈
塔山咸淳臨安志在縣西二里(晁無咎塔山對雨詩山外圓天一鏡)
(開山頭雲起似浮埃松吟竹舞水紋亂坐見溪南風雨來)
天柱山名勝志在縣西十里七賢鄉之裘塢高一
百二十丈唐大中間歲旱一老人云何不禱此山
獨角仙人言畢徑去農者追於餘杭縣界曰我皇
甫眞君也因又名其山為皇甫山
㠙山成化杭州府志一名崤山在縣西二十里新
登鄉高二百五十丈周七十里有龍穴深十丈源
泉清徹旱禱必應
南山咸淳臨安志在縣西三十里廣靈鄉高三百
丈
仙坑山名勝志在縣西二十里晉咸和中有七仙
客圍碁此山因名
鄭家山名勝志去縣西四十里有石馬巖雨花巖
最竒絶
石羊山成化杭州府志在縣西四十里高一百五
十丈
漁洲山成化杭州府志在縣西六十五里南安鄉
高三百丈中有合龍池或曰合靈池巖上有三池
深莫能測竒詭萬狀西又一池耆舊言其源與天
目龍池通
綠衣山萬歷杭州府志舊名烏衣山在縣南五里
祥禽鄉高三百二十丈周八十五里
百丈山名勝志在縣南五里一名卓筆峰鼉江繞
其下
青巒山萬歷杭州府志在縣南八里太平鄉高一
百二十丈下有碧沼寺
北山咸淳臨安志在縣北三十里(晁無咎游北山記去新城北三)
(十里山漸深草木泉石漸幽初猶騎行石齒間旁皆大松曲者如蓋直者如幢立者如人臥者如虯)
(松下草間有泉沮洳伏見墮石井鏗然而鳴松間藤數十尺蜿蜒如大蚖其上有鳥黑如鴝鵒赤冠)
(長喙俛而啄磔然有聲稍西一峰高絶有蹊介然僅可步繫馬石觜相扶携而上篁篠仰不見日如)
(四五里乃聞雞聲有僧布袍躡履來迎與之語&KR0787;而顧如麋鹿不可接頂有屋數十間曲折依崖壁)
(為闌楯如蝸鼠繚繞乃得出門牖相值既坐山風颯然而至堂殿鈴鐸皆鳴二三子相顧而驚不知)
(身之在何境也且暮皆宿於時九月天高露清山空月明仰視星斗皆光大如適在人上忩間竹數)
(十竿相摩戞聲切切不已竹間梅棕森然如鬼魅離立突鬢之狀二三子又相顧魄動而不得寐遲)
(明皆去既還家數日猶恍惚若有遇因追記之後不復到猶往往想見其事也)
龍門山咸淳臨安志在縣西七十五里新安鄉高
三百丈上有龍池
鵶棲山成化杭州府志在縣西五十里高五十丈
釋子山杭州府志在縣西北二十里有靈耀寺晉
悟空大師嘗與郭文舉築菴於上故名
青牛嶺成化杭州府志在縣西七十里南新鄉又
名寳福山山上有多福寺(蘇軾青牛嶺高絶處有小寺人迹罕到詩暮歸)
(走馬沙河塘青烟裊裊十里香秋行曳杖青牛嶺寒泉咽咽千山靜莫道山僧耳聾喚不聞百年俱)
(是可憐人還衝細雨山前去白雲正在題詩處)
仙洞成化杭州府志在縣南二十五里太平鄉入
洞二百步漸下有石横截人不得入
蛻龍洞咸淳臨安志在縣西十八里新登鄉相傳
初開此洞石門九重深不可極得牙骨一斛蜕而
去石間有鱗爪痕首尾宛然稍深入分為二徑遊
人不敢復入(司馬槱蜕龍洞詩雷雨何時起蟄龍蒼痕夭矯石巖空不緣嗜好尋劉累)
(定向人間試葉公)
新婦洞萬歷杭州府志在縣西北四十里廣陵鄉
故老相傳云昔有一婦人靚粧而入失其所在因
名
將臺石萬歷杭州府志在昌西鄉下港口山臨大
江與狀元峰並峙俗傳謂宋時觀兵於此故名
鼉江名勝志在縣南五里按吳越備史江上常有
二氣晝夜不滅及杜建徽羅隱生而二氣不復見
葛溪杭州府志在縣西七里相傳葛仙翁鍊丹於
此故名
松溪杭州府志在縣北五里源出臨安界至行者
橋與葛溪合流入江
佘溪萬歷杭州府志去縣西二十五里廣陵鄉源
出分水縣東流至巖石十一里與葛溪合流
湘溪杭州府志去縣西三十里源出新婦洞南流
與大溪水合
西溪萬歷杭州府志去縣西七十里南新鄉源出
漁洲山底東流至三溪口四十里與於潛天目水
通流
浴丹池杭州府志在寧國院舊址之前朝暮消長
與錢塘潮信同人候之不差晉郭文遺蹟也
深浦杭州府志去縣南二十五里闊二十丈深淺
無度潮水往來(詳見水利)
放生池咸淳臨安志在縣西七里折桂鄉寳勝院
前唐天寳中置池深丈餘周二里内有洞下通桐
廬江(許仲蔚題放生池詩唐家舊佛祠樓閣影參差魚散不知處水流無斷時山光朝暮變人)
(事古今移惟有好生德恩波尚滿池)
於潜縣
西天目山杭州府志在縣西北四十五里水經注
吳興於潛縣北有天目山山極高峻崖嶺竦疊西
臨後澗東面有瀑布下注數畝深沼名曰蛟龍池
太平寰宇記山高三千九百丈廣五百五十里水
因山曲折東西巨源若兩目然故曰天目東出臨
安為大溪東流為苕西趨於潛為紫溪合桐廬之
水以滙於浙江咸淳臨安志道士唐子霞謂天目
山又名浮玉山連亘杭宣湖徽四州周三十里郭
璞詩云天目山垂兩乳長龍飛鳳舞到錢塘誠一
方之巨鎮也山有銘勒在龍池東銘曰列岳霞上
標峰霧裏翠滴烟巒名不可紀(僧皎然冬日天目西峰過張鍊師詩)
(振衣逢野泉漸見幽棲所坎坎山下聲幽幽林中語仙卿何代隱鄉服言亦楚開冰洗藥苗掃雪候)
(山侶零葉聚疎籬幽花積寒渚冥冥孤鶴性天外思輕舉僧靈一天目山詩昨夜雲生天井東春來)
(一雨一回風林花併逐溪流下欲上龍池路不通張羽天目山詩東西峰對峙麋鹿日成羣四月猶)
(飛雪半山長是雲洞香仙藥遍天黑聖燈分千古錢唐勝登臨愜素聞)
東山萬歷杭州府志在縣東二百步
岝㟧山太平御覽吳興記於潛縣西二里山有絶
壁高三十許丈謝安常登之臨壁垂足曰伯昏瞀
人何以過是咸淳臨安志岝㟧者山之高峻貌也
峭聳清絶下浸碧溪旁環翠巘遙望天目為醒心
豁目傑特之觀(高翥歲除登岝㟧山精舍詩蕭寺經行無盡情倚闌長是眼增明溪)
(因宿雨十分急山為凝寒一味清竹外飛花隨晚吹樹頭幽鳥試春聲重來又是明年事臨出門猶)
(款款行)
西菩山咸淳臨安志在縣西十三里常現菩薩像
因以名山九嶺交陳雙峰對峙有明智寺在焉
金鵝山萬歷杭州府志在縣南一里高八十丈周
回二里
金樓山咸淳臨安志在縣南二十九里一名霞山
馬頭山萬歷杭州府志在縣南四十五里山形狀
如馬頭高一千二百丈周回四十五里
良梅山萬歷杭州府志在縣南八十里高八十丈
周回八十里
晚山太平御覽吳興記於潛縣西四十里有晚山
悉是松木眞墨所出也
生仙山咸淳臨安志在縣南三十里天師張道陵
生於此山之西因以名之
地風山咸淳臨安志在縣南七里風多自石穴中
起
流襄山咸淳臨安志在縣南五十里
閱武山咸淳臨安志在縣北五十里吳越王置寨
以禦江南李氏因名
浮玉山萬歷杭州府志在縣北七里高一百丈周
回十里
鶴山萬歷杭州府志在縣東北三里高一百三十
丈周回二十里
獨角山萬歷杭州府志在縣西南三十里高三百
丈周回二十里
浪山咸淳臨安志在縣西南三十五里上有三池
相接神龍所宅每雲滃然而興稚耋必譁曰浪山
雨來矣山後有柯侯潭舊志云柯侯自歙泛舟而
下溺於此每隂翳若聞絲竹聲起潭中浪與山連
故曰浪山
翔鳳峰西天目山志在中峰塔後稠木旁生懸厓
峭舉遠望此峰恒有落勢
天柱峰西天目山志在絶頂上有二石直起干霄
玉柱峰西天目山志在天目中峰西高四十丈遙
睇錢塘江流如帶
蓮花峰西天目山志在天目之西麓自麓至嶺約
十五里狀如出水蓮花
蘆嶺萬歷杭州府志在縣西三十里接昌化界
浮雲嶺萬歷杭州府志在縣南二十五里高二百
五十丈接新城縣界
楊嶺萬歷杭州府志在縣北三十里高一百二十
丈北抵天目眉山西北逹寧國驛路
千秋嶺萬歷杭州府志在縣北五十五里高三百
丈接寧國縣界嶺上舊有關
水凝嶺萬歷杭州府志在縣東北九十里高三百
丈接安吉州界
皇甫巖成化杭州府志在縣東十五里後漢皇甫
嵩破妖賊許生於此民懷其德而以巖記其姓
大鳴巖成化杭州府志在縣北三十里寨村東巖
獨高峻四圍甃石如小城相傳錢氏屯軍於此
芝草巖西天目山志在西尖之西昔有采藥者見
芝草一本五色備具
伏虎巖西天目山志在中峰之右
太陽巖成化杭州府志在縣西南二十五里其岡
自浪山蜿蜒而來傑然卓出每東方啓明晴光先
照絶頂故名世傳徐伍二仙餐霞服日於此月朔
則朝於天目又名朝青崖隂有二石其形如鹿
湖潭洞成化杭州府志三穴皆在谷口東溪岸雲
鶴巖之麓上接天目安溪相傳洞與太湖通故名
石城西天目山志在天目西尖之西南岸章村之
隣境高數丈南北五十餘丈其外可履内深邃不
可入若城之大小塹
石門西天目山志在天目半峰嶺東西各一高十
餘丈僅容一體登金仙菴之要路也
新婦石西天目山志在天目西峰半山之中道面
東昂立高五丈與東目新郎石相對
印渚於潛縣志在長安前鄉世說新語注吳興記
云於潛縣東七十里有印渚渚旁有白石山峻壁
四十丈印渚蓋衆流之下溪也
紫溪成淳臨安志在縣南三十里源出天目龍湫
昌化柳源兩溪合流入分水縣界唐書地理志貞
元十八年令杜泳開(詳見水利)
浮溪成化杭州府志在縣西二里又名錦江闊五
十二丈深五尺汪石川觀政橋碑錦江為天目諸
水之會而勢特險當徽浙通衢之衝(詳見水利)
交溪成化杭州府志在縣西一十五里以浪山柳
源二水合流故名
仙池西天目山志在天目西尖絶頂之上深廣二
尺許每遇歲旱四方禱雨者請池水虔禱即雨
龍池西天目山志有上中下三池俱在天目東北
峰下上池在垂崖下高五十仞石壁如門峻立對
峙以限水之出崖間有石如獅下瞰潭水中池水
接上池噴瀉十餘丈下池水接中池紺碧深䆳幽
沈莫測三面皆盤石環繞南入大溪至紫溪七十
二灘皆發源於此
洗眼池萬歷杭州府志在天目雙清莊太子菴乃
昭明洗眼之所
天井潭萬歷杭州府志在柱石山南深不可測或
云通浪山池欲雨則先雲氣瀰漫景物凝晦村老
常以為候
濯纓潭萬歷杭州府志在柱石山北
昌化縣
唐山咸淳臨安志在縣後高二十丈為縣治主山
武隆山咸淳臨安志在縣西北一里許高一百五
十丈周回二十里有葛洪鍊丹井唐天后以山名
應圖䜟分紫溪縣别置武隆縣
青山成化杭州府志在縣前雙溪之南岸高二十
餘丈其狀如屏又名南屏山一曰官山
百丈山咸淳臨安志在縣西三十里高一千五百
丈周回二十里一名潛山輿地廣記紫溪水所出
東南流徑新城謂之桐溪又徑桐廬入浙江吳興
地理志云堯時洪水此山潛水中不没者百丈因
名
龍塘山萬歷杭州府志在縣西七十里高一千丈
延袤五十里山多怪石峙立如門其上為龍池林
谷幽夐不類塵世
仁山萬歷杭州府志在縣南二十五里高二十丈
延袤六里
銅坑山咸淳臨安志在縣南五十里高一千丈東
接分水南帶淳安西亘績溪其最高窮絶處有龍
池三
佛跡山萬歷杭州府志在縣南五十里高一千丈
延袤三十七里始獵者見神人雙跡於雪中因名
石筍山名勝志在縣南三十五里巨石如筍故名
柳相山咸淳臨安志在縣東南二十五里高一千
八百丈周回一百三十里接於潛縣紫溪南入分
水縣界
箕山咸淳臨安志在縣西北十里神仙所隱
千頃山萬歷杭州府志在縣西北六十里高一千
六百丈延袤六十里廣千頃其嶺有龍潭廣可數
百畝潭中有金銀魚宋高宗常命中使取之(司馬槱游)
(千頃山詩欲為龍池游束裝戒蓐食雞鳴天未曙呼兒重蠟屐縈回溯寒溪确犖疲亂石迢迢萬丈)
(嶺宛轉蒼龍脊山高吐朝氣恍不辨咫尺俯聽雷雨聲仰逐猿猱跡委蛇度花塢淨綠草可席喜如)
(出籠檻身輕飛鳥擲不辭雙足繭遠探蛟龍窟傳聞此山巔舊有滄海色邇來三十年潭湫變枯荻)
(至今應江潮尚浮鷗鷺集至理竟未解對之空太息不如西湖遊揮篙汎瑤碧)
雲谷山名勝志在縣西四十五里岑峰崛起林谷
逶迤常有雲氣出入故名
大鵠山咸淳臨安志在縣西六十里山類鵠頭得
名勢凌霄漢人不可到惟采藥人結伴攜糧具火
信宿上下其中坦平神仙所棲花果人不敢採
紫薇嶺杭州府志在縣東一里高三十六丈
黃花嶺萬歷杭州府志在縣西三十里與寧國接
壤其上有關
昱嶺萬歷杭州府志在縣西七十里高七十五丈
其嶺為徽杭之交山勢險阻常置關禦寇故又曰
昱嶺關(互見關梁)
龍髯嶺咸淳臨安志在縣西南四十里地名蒲川
棧嶺萬歷杭州府志一名分界嶺在縣西一百里
其嶺為績溪縣界
玉嶺萬歷杭州府志在縣南三十五里高七十丈
石巖咸淳臨安志在縣南佛跡山自麓至巔一日
方到上有石鼓石座石棋枰舊傳為神仙所棲之
處
墨子巖咸淳臨安志在縣南四十里蒲村其高切
雲上有室穴坐具昔樵者見野服三四人奕棋石
上問侍者曰古墨子也
玉仙洞成化杭州府志在百丈山石洞幽深古仙
人王太伯常居於此昔人見有鹽數十袋曝於洞
口就之不復見人始信為神人所居為崩石塞門
不可入
石燕洞成化杭州府志在縣西四十五里䆳深莫
測石門高丈餘其中如巨室可坐數十人其頂有
天窗通明泉流涓涓繞石如琴筑聲四時不絶昔有
石燕飛出故名
秦皇石萬歷杭州府志在縣西二十四里百丈山
下兩石對峙高三丈許相傳秦始皇東遊登會稽
欲作石橋跨海嶼觀日出處使神人驅石行不速
輒鞭之此二石乃驅之不去者
石鏡咸淳臨安志在龍髯嶺後瑩徹可鑒明則霽
昏則雨邑人以為占候
小石門萬歷杭州府志在縣西北五十里兩崖如
門高倚霄漢門僅可通人流泉循門而出
奥溪萬歷杭州府志在縣西六里其源出寧國山
界至金紫巖東流五里合黃溪南流過塌水橋入
晚溪
晚溪成化杭州府志在縣西七里有洗耳灘唐人
詩葛井許灘今古傳蓋因許遠遊隱於此世人遂
訛為許由
巨溪萬歷杭州府志一名籧溪在縣西十七里北
接上溪東南流經青山潭黃石灘與晚溪會巨石
湍激雨漲則濤浪益險渡者患焉
雙溪成化杭州府志在縣南一百步溪中有洲水
分南北過縣復合於一湍聲澎湃巖谷響應(范成大雙)
(溪詩翠染南山擁縣門一淵横截兩溪分長官日永無多事臥聽灘聲看白雲左譽雙溪詩孤嶼藏)
(烟迷宿鷺扁舟和雨阻沙鷗西湖不是無風月每到唐山特少畱)
覽溪成化杭州府志在縣南三十里其流自蕭渚
二源合泒而出迂迴九曲以逹於柳溪蓋因山折
流故也
柳溪成化杭州府志在縣東南二十五里上名小
柳下名大柳乃一邑衆水合流之口亘三十里巨
石參錯屹乎中流水勢湍激洶湧澎湃其聲如雷
眞竒觀也
鳥儀潭萬歷杭州府志在縣西三十里百丈山下
潭水清冽中有嘉魚異螺相傳有赤色靈鳥向水
邊呈羽儀人欲羅之即化為石故名
太公潭萬歷杭州府志在縣西三十里百丈山之
左相傳泰伯採藥南來常陟此山飲泉而甘因名
雙眉潭萬歷杭州府志在縣北十五里地名上溪
潭舊傳陳霸二仙隱此有垂釣石石上有枕臂坐
跡鸕鷀塞雙眉潭上有石壁壁上有雙眉痕
柯相公潭咸淳臨安志在縣東南十五里大溪中
有巨石盤固水勢湍急相傳柯相公舟溺於此遇
澄霽則所覆之舟可見遇隂晦時或聞水上樂聲
東坡池萬歷杭州府志在縣西城隍廟西北東坡
以倅車至邑時愛其風景築亭鑿池種千葉紅蓮
龍孔泉咸淳臨安志在縣南金山玉嶺每巨魚出
必雨
天井泉咸淳臨安志在縣西五十里馬塢小山巔
有石竅不可測其中若列梯級可通人上下有泉
涓涓灌注石面凝結石脂圓者名寒水石如冰筯
者名鵝管石晝執燭可入光彩奪目或以絲繫石
下度之其聲鼕鼕如鼓相傳此泉通朱浪村長潭
東坡泉咸淳臨安志在雙溪西數十步石竅中出
坡公始尋溪源得之以瀹茗
浙江通志卷十
