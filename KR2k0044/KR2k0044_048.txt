浙江通志卷四十九
古蹟(十一)
嚴州府(上)
古郡城嚴陵志在今淳安縣乃郡城舊址吳賀齊
所築縣西古城基則其外城也
晉太子城新定續志在今淳安縣西梓桐鄉普慈
山之巔相傳晉太子嘗避地築城於上今跡猶存
始新城水經注浙江又左合絶溪溪水出始新縣
西東逕縣故城(方輿紀要在淳安縣西六十里威平鎮吳賀齊置縣於此)
古嚴州城名勝志在桐廬縣西十五里桐江西岸
隋仁夀二年鴻臚寺丞蘇綸築
桐廬故城萬歷桐廬縣志在縣西二十五里吳黃
武四年築隋開皇九年并縣入錢塘其城遂廢今
孝泉鄉漏港有故址存焉
古縣城嚴陵志在桐廬縣治西北十五里唐貞觀
二十年廢桐江西岸城改築開元二十六年以水
患復移城桐江口即今縣治是也故邑人謂此為
古縣城(嚴州府志元張士誠令其部將劉真據桐廬謀築城毁安樂墖及牛山臨江扶闌取)
(其砧石掘地作河事尋寢今市心及横港一帶𨼆然隆起者皆新城基也)
唐㝢之城方輿紀要在桐廬縣東南三十五里南
齊永明中築地名舒灣(弘治嚴州府志寓之富陽人僑居桐廬南齊永明二)
(年冬聚黨作亂郡丞張思祖遣浹口戍主楊休武拒戰大破之事載南齊史今相傳為孫恩亂時㝢)
(之築城以禦寇自齊永明上距晉隆安孫恩之變八十有六年不知舊經何據也)
遂安古城萬歷遂安縣志在木連村溪北唐武德
四年遷縣治於今處其故城廢而址存
夀昌舊城嘉靖夀昌縣志即今桂村東臨小溪乃
七里橋也城壕形跡尚存
新昌城方輿紀要在夀昌縣西永平鄉孫吳時置
昭德城方輿紀要在分水縣西北嘉德里唐寳應
二年築
宋遂安軍節度治嚴陵志在子城正南宣和三年
知州周格建門曰遂安軍門
宋州治嚴陵志舊在子城内正北宋宣和三年知
州周格重建元末燬
宋諸廳新定續志通判廳在軍門内西添差通判
廳在東山下淳熙丙午陳公亮創知錄參軍廳在
嚴州門内街西司理參軍廳在嚴州門内街東路
分廳舊無定居南渡後在兜率寺東觀察支使廳
節度推官廳觀察推官廳司戶參軍廳司法參軍
廳並在遂安軍門内東偏
宋倉庫新定續志都倉在子城東門内街北平糴
倉附常平倉軍資庫在儀門外街西甲仗庫在州
衙廳西廡樓屋上回易庫在儀門外街西公使庫
在州衙廳東廡樓屋上抵當庫在州東比較務抵
質庫在遂安軍門内之東醋庫在遂安軍門街東
合同場在善利門内都酒務在嚴州門外比較務
在州東下市贍軍務在和平門外都商稅務在比
較務東東津税務在東津神泉監在望雲門外
宋軍營新定續志遂安軍在子城内即嚴州治也
威果營在望雲門内街南雄節營在望雲門内街
南崇節營在軍門内街東壯城營在安流門内牢
城營在州南寧節營附在牢城營屯駐兩指揮並
寓廂軍營
宋貢院嚴陵志舊在兜率寺西淳熙乙巳知州陳
公亮就州學之西建
宋建德縣尉司嚴陵志在府治東南隅之阜俗坊
今税課司即司舊基
漢新都郡治萬歷嚴州府志舊在新定里今淳安
地(名勝志淳安縣在三國為始新即新都郡治在隋為新安即睦州治也)
吳新安郡治嚴陵志在淳安縣城正北依山阜為
之即今縣治
漢始新縣治嚴陵雜識在今淳安縣西六十里永
平鄉(名勝志後漢書建安十三年遣威武中郎將賀齊討安黟歙因表葉鄉為始新縣此置縣)
(之始今縣西六十里永平鎮有賀將軍祠志稱縣在永平鄉者是也)
漢始新尉治水經注立始新之尉於歙之葉鄉
隋雉山縣治嚴陵志在淳安縣南二里大業初遷
於此唐神功元年徙今治
漢新定縣治太平寰宇記漢建安十三年置新定
縣今遂安縣(詳見城池)
隋遂陽縣治萬歷嚴州府志舊在遂安縣之木連
村唐武德四年遷於五獅山之南是爲今治
吳新昌縣治嚴陵志在夀昌縣西永平鄉六都花
園平吳分富春立新昌縣治於此今地名猶曰故
城坂
元西塢寨嘉靖夀昌縣志縣西南梅峯之頂望金
衢二州之境歷歷在目山有壘號西塢寨乃元時
鎮守之地
唐昭德縣治嚴陵志在分水縣西北生仙鄉嘉德
里唐寳應中析分水置昭德縣於此
唐分木縣尉司新定續志分水縣尉廨相傳為唐
時建宋政和間簷瓦墜有唐會昌四年八月字
宋定安寨新定續志在分水縣東二十里吳村
瀟灑園輿地紀勝郡治圃之總會也舊名後樂
杏園新定續志在郡治瀟灑園池之西
北園新定續志在郡治自為一區淳祐己酉知州
趙孟傅改建讀書堂
西園新定續志通判廳有園曰西園為亭三曰第
一開亭舊名梅亭曰愛蓮亭曰仰高亭舊又有茒
亭湛碧蔬畦三亭建德尉嚴康朝撰西園記
多慶園名勝志宋新定驛舊在州南門外謂之行
衙即多慶園舊址
水竹園新定續志在桐廬縣定安鄉地名吳村唐
乾符間吳琠舍園為長樂院
桂館輿地紀勝在郡治瀟灑園池之西
西館嚴陵志在安泰門外
東館嚴陵志在府城東南五里前臨江岸今為富
春驛
定川館萬歷嚴州府志在定川門外臨歙江
錦溪館陳畢繡衣堂記余治淳安淳熙辛丑夏四
月既葺錦溪館又一月而繡衣堂成乃屬王君勉
中大書其榜
雉山館嘉靖淳安縣志在縣西南五代時建
桃李莊新定續志在郡治瀟灑園池之西
相莊萬歷嚴州府志宋齊龍高淳安人創讀書之
室聚徒授學
昇平圃新定續志在分水縣街前揖巖山後帶雙
峰亭館久廢
高風堂新定續志在郡治治事廳之東紹興七年
知州董弅建(汪藻高風堂記漢之二祖皆以布衣取天下高祖之時有若東園公綺里)
(季夏黃公甪里先生世祖時有若嚴子陵皆人主不得而臣者園綺四人避秦之亂入商雒山帝雖)
(高此四人召之莫能致也嚴子陸亦厭新室之暴不肯辱其身逮光武立猶披羊裘釣澤中雖三聘)
(僅能一致而卒不為帝留是五人者出處豈不相𩔖哉然園綺之徒晩從太子之招畫自安之策正)
(國本於談笑而史不記其所終故西漢之士聞其風而慕之者以計行為得而風節減於功名子陵)
(本帝故人既物色求之而來高卧不朝帝為親幸其館漠焉不應終其身退耕於野故束漢之士聞)
(其風而摹之者尚風節以功名為不足道也子陵世家富春既歸耕於家後人名其釣處為子陵瀨)
(今釣瀨并臺俱存而富春之境析為嚴州紹興七年吾友董弅令昇為是州期年政成乃爲堂於州)
(治之左日從賓客觴詠其上而名之曰高風以景慕先生之賢且立文正范公所建祠堂碑於其傍)
(而求子文為記令昇可謂能尚友千古矣故余論先生出處大概以告令昇使併刻之)
思范堂新定續志在郡治瀟灑樓下(嚴陵志後人思范仲淹之)
(遺愛故名)
秀岐堂新定續志郡治黃堂之北舊名省心知州
錢可則以近郊獻雙穗麥因更此名
黃堂新定續志郡治設廳之北爲黃堂舊名凝香
賦梅堂嚴陵志在府治面山閣下即黃堂舊址宋
淳祐十二年知州季鏞以黃堂扁於設廳之北易
名賦梅
燕堂新定續志在郡廳事之北又北爲綠隂堂
南薰堂新定續志在通判公廳右嘉定癸酉通判
謝采伯建
錦繡堂新定續志在通判廳南薰堂右淳祐辛亥
通判吳溥建
風月堂新定續志在通判公廳後宋景定庚申通
判曹元發仍以舊扁題之
平分風月堂新定續志在添差通判公廳後
琢句堂嘉靖淳安縣志在縣治内宋嘉定元年知
縣鄭湜建(鄭湜琢句堂記湜至淳安縣治東有讀書林又東有堂四楹其北東及南又各)
(挾一室而皆無名訪其營創之始則曰前二十年令章君子獲為之他日披地志縣初號始新自吳)
(歷晉宋齊梁陳為新安郡治在隋唐為睦州後改治建德改曰新安曰雉山曰還淳曰青溪宣和間)
(又改今名方昔之為新安也溪山之勝聞天下今縣治在半山間前臨溪其南羣山萃然争出若顧)
(若揖忻於相遇跂其東溪亦可見乃即其址而南之再旬浹而屋成凡規模短長略皆如舊前加崇)
(軒面勢羣山高明亢爽絶出囂塵之外遂為縣治環偉絶特之觀取東坡送李陶通直赴青溪有溪)
(山琢句新之云遂以琢句名之)
勤清堂嚴陵志在淳安縣治内宋嘉定五年知縣
楊恕建
待問堂嚴陵志在淳安縣學宋淳熙六年知縣陳
曄建嘉定九年知縣應與權改名謹教堂十三年
知縣趙崇斌改名崇化堂淳祐四年知縣趙崇嶓
改名化成堂
萬溪書堂萬歷嚴州府志在淳安縣邑人方有開
建朱熹爲書扁
睦山堂葉適睦山堂銘序周茂良居睦源家傍山
拱水揖望神洞白雲遠近顯敞作屋聚書草木脩
列余名之曰睦山堂
敬悦堂錢時敬悦堂記吳正甫築堂曰敬悦又築
亭於池上曰詠春既為作隸古字且為記
聞(闕)堂萬歷桐廬縣志在縣治宋慶元五年知縣
陳宋興建
招隠堂新定續志在釣臺書院紹興八年知州董
弅建
清風堂遂高堂新定續志淳祐辛亥知州趙汝
歷重建釣臺書院由官廳而右為講堂榜曰清風
北爲複屋榜曰遂高
萬卷書堂萬歷桐廬縣志在縣後宋進士方慤建
思遜堂萬歷嚴州府志在夀昌縣治縣在萬松山
宋時枕山為思遜堂
漾月齋嚴陵志在府治西安泰門外西湖
虛舟齋張栻虚舟齋銘序遂安詹儀之體仁闢齋
於便坐以其虚以長也則題之曰虚舟
正已軒嚴陵志在淳安縣治宋建
拄笏軒名勝志淳安縣尉廳西序嘉靖淳安縣志
乾道中尉周操建(周莘拄笏軒記今吏部尚書周公歲在己未嘗尉茲邑茸一室)
(於官廨西序為藏修校讐之地面勢羣山壯聳聯峙名之曰拄笏軒迨今三十稔莘適踵後塵至此)
(則其室已墟矣獨環翠競秀自若也忽一日鄉老先生葛勉之出示周公拄笏軒二詩且謂莘曰賢)
(者之興而愚者之廢公與尚書公同里通内譜興其廢詎宜後莘曰興不專乎賢廢不必乎愚以周)
(公而興之誠賢也其所以廢之者果皆愚乎廢而復興者果賢乎願推之於適相值而冺其賢愚可)
(也請於邑大夫得官錢十萬以供是役取故名書以揭於楣間)
梅隠軒新定續志在淳安縣尉司
羊裘軒新定續志在桐廬縣釣臺書院紹興四年
知州顔為建
瑞芝軒萬歷嚴州府志在桐廬縣禪定院宋紹興
間張浚訪分水王縉憩於寺中經宿而芝草生僧
構此軒以表之
聽松軒萬歷桐廬縣志在縣南俞深著書之所軒
側多松
觀魚軒萬歷桐廬縣志在質素鄉俞星叟隠居
植賢亭松月亭新定續志郡治治事廳之東北
爲植賢亭為松月亭
銀潢左界亭新定續志郡治内東溪射圃之南有
亭曰銀潢左界舊名飛練
賞春亭嚴陵志在府治内後圃宋嘉祐中知州趙
抃建(趙抃賞春亭詩羣芳開遍滿亭隈當盡芳尊醉看來始信春光無限好亂山窮處亦花開)
環翠亭輿地紀勝在郡治千峯榭之東
錦窠亭新定續志在釀泉之南舊名采岐寳祐中
知州吳槃改今名
擬蘭亭新定續志在郡治掬泉為流觴曲水舊名
流羽其東北為釀泉
秀亭新定續志添差通判廳有秀亭枕東山為之
足遠眺望寳祐癸丑通判楊敬之重建越三年乙
卯通判吳堅以舊扁題之
翔蛟亭新定續志在郡治東溪之東
環溪亭方輿勝覽在郡城中唐建(方干睦州吕郎中郡中環溪亭)
(詩為是仙才登望處風光便是武陵春閒花半落猶迷蝶白鳥雙飛不避人樹影睡餘侵枕簟荷香)
(坐久著衣巾暫來此地非多日明主奚容借寇恂)
盍簮亭新定續志在郡治東舊名東館淳祐中知
州季鏞重建
分歙亭嚴陵志在府治南紹興八年知州董弅為
亭以待艤舟者以其下臨歙江取孫權分歙之義
為名
溪山偉觀亭新定續志在郡城朝京門南與南山
瀟灑亭相望羣山獻竒二江成字桅櫓下上一舉
目而盡得之景定辛酉知州錢可則建
孤高亭輿地紀勝郡城西山上舊有孤高亭
玉泉亭萬歷嚴州府志玉泉在府城東烏龍山麓
宋時嘗構亭於上(趙抃玉泉亭詩潺潺朝暮入神清落澗通池繞郡廳亂石長松)
(三十里尋源須上玉泉亭)
萬松亭嚴陵志在建德縣北烏龍山
瀟灑亭新定續志在建德縣光孝寺後山上(錢可則登)
(瀟灑亭詩有緣結得南山境潇灑亭高最可人此景古今吟不盡熙熙客裏且行春方回兩至南山)
(飲瀟灑亭詩悠悠桐江水寓廬十二年重來六日内兩日登南山南山有何好高閣西北偏隔江三)
(千家一抹烟靄間問檻一巨松挺出衆水前野性所酷愛老藤相糾緾亦如我與僧相對談幽禪稍)
(遂物外性屢寫酣中篇故侯復齊民鬒髮成華顛念當舍此去焉得長周旋)
泳澤亭新定續志在湖隄上與湖心寺相望傍為
二亭曰净碧曰汎清景定辛酉知州錢可則建
湖光亭嚴陵志在府治西和平門外跨西湖紹興
七年知州胡寅建
聖泉亭方回聖泉亭記建德縣尹卜君元奠禱雨
烏龍山既而送泉還山有井木出古湫底取視則
昔人所書聖泉二字令尹乃議復其舊而識之
晨光亭嚴陵志在建德縣湖心寺東一名浸雲
安流亭新定續志在郡治東朝京門外江滸
要津亭萬歷嚴州府志在建德縣南濟川橋景定
庚申知州錢可則建
凭遠亭秋風亭深秀亭環碧亭嚴陵志並
在淳安縣治圃内宋建
昌亭嚴陵志在淳安縣東十里梁天監二年郡守
任昉於此亭送客
物外亭輿地紀勝在淳安縣南山上林木隂翳
青溪勝槩亭嘉靖淳安縣志在縣南南山下百丈
橋南岸(嚴陵志舊名南峯亭後改為樓)
溪山風月亭宋用張溪山風月亭記環淳皆山也
青溪之南有梅花峯其下風潭百頃今程子以中
構亭其間名之曰溪山風月
泉亭嘉靖淳安縣志在仙翁井一名冷水亭
皆喜亭嘉靖淳安縣志在縣南七十五里遼嶺之
巔其山峻絶至此皆喜
鶴迹亭嘉靖淳安縣志在合山之下獅子山仙翁
廟側
更清亭西麓亭山亭新定續志並在桐廬縣
圃(萬歷桐廬縣志淳熙間縣令向澐建更清亭明正德中知縣張瑩得更清石刻於土中置於後)
(壁)
豐亭嚴陵志在桐廬縣西社稷壇上宋嘉祐中令
劉公臣建
合江亭嚴陵志在桐江口舊名濟亭宋治平間令
曾黯改名臨江亭元絳復改為合江亭後為合江
樓亦登覽之勝也(新定續志淳祐中知縣楊瑱重建王埜書扁吳子良為記李恭)
(合江亭詩一絲風下碧雲天亭上窗開霽色鮮嚴子釣臺青樹裏桐君丹竈白雲邊千家畫棟前朝)
(屋百里清江過客船瀟灑桐廬幾興廢野花山鳥自年年)
艤棹亭桐江游錄桐廬南瀕江其地頗雄勝宋嘉
定十七年令趙汝憚建亭於上
望江亭萬歷桐廬縣志在縣北鳳宫嶺嚴陵志宋
時高僧儀鳳山立
乳泉亭嚴陵志桐廬縣珠山之側有乳泉上有亭
遐矚亭桂崖亭名勝志在桐廬縣東鳳鳳山宋
丞相曾懷嘗寓此築遐矚桂崖二亭以資游息
砥如亭萬歷桐廬縣志在縣西北宋紹興中里人
袁昇建
拱翠亭嚴陵志在桐廬縣西舞象山前宋紹定元
年令張拱新之
鳳凰亭萬歷桐廬縣志在桐君山
東臺亭西臺亭新定續志釣臺有東西二臺東
臺舊有亭更為亭於西臺對立相望淳祐辛亥知
州趙汝歷建
客星亭程敏政客星亭記嚴先生祠之東故有客
星閣弘治丙辰巡按吳公瀚至嚴州詢閣之故址
不獲乃於祠西得地焉易閣為亭以還舊觀
天下十九泉亭嚴陵雜志釣臺下泉甚甘茶經品
第天下水味此泉居第十九舊時江岸有天下十
九泉亭
玉泉亭萬歷桐廬縣志在富春山下宋淳熙十一
年郡守陳公亮以泉色如玉建亭江瀕榜曰玉泉
錦峯繡嶺亭萬歷桐廬縣志在富春山峽中元至
正元年總管羅廷玉建
三公不換亭嚴陵志在富春山前元至正元年總
管羅廷玉建
許劍亭宋遺民錄釣臺對岸謝翺墓右有許劍亭
其友方鳳以翺作許劍錄故作此亭從翺志也(萬歷)
(嚴州府志桐廬嚴侣以翺無子與社中友買地釣臺南葬之築此亭)
汐社亭嚴陵雜志在釣臺南宋謝翺有汐社因以
名亭
清心亭登雲亭飽山亭魴橋亭貯清亭
新定續志並在遂安縣治
巖姿亭新定續志在遂安縣治依山為之
薰風亭嚴陵志在遂安縣治元達嚕噶齊邊玉律
建
潺湲亭名勝志在遂安縣唐會昌六年縣令李公
廉建去治南二十五里
山亭新定續志遂安縣山亭記知縣孫應時撰
雲宅亭新定續志遂安縣雲宅亭記吏部員外郎
朱異撰
大觀亭萬歷遂安縣志在縣北瀛山書院
極目亭新定續志在夀昌縣治山上山川之勝映
帶左右
南昌勝景亭新定續志在夀昌縣衙景定庚申知
縣黎舉德建亭之南榜曰屏山第一峯
涵碧亭嘉靖夀昌縣志在縣治宋景定庚申令黎
舉德建其亭倣舟爲之
龍首亭新定續志在夀昌縣東青龍山景定間知
縣黎舉德與邑人徐南一築亭其上
聖水亭嘉靖夀昌縣志在東岳行祠元至元乙亥
知縣尹子玉作
小蘭亭嘉靖夀昌縣志在九曲洞濬溝作九曲以
泛觴題咏甚多
清風亭沈周有夀昌清風亭詩
白雲亭晏公𩔖要在分水縣唐羅萬象隠於紫邏
山築白雲亭而居
高青亭嚴陵志在分水縣學宋張即之書扁
望江亭新定續志在分水縣東五里
窪泉亭分水縣志在縣東南白沙嶺宋建
濯纓亭新定續志在分水縣甘泉寺東
瀟灑樓新定續志郡治正堂北舊名紫翠嚴陵志
宋宣和中知州周格建(范仲淹瀟灑桐廬郡十絶瀟灑桐廬郡烏龍山靄中)
(使君無一事心與白雲空瀟灑桐廬郡開軒即解顔勞生一何苦日日面青山瀟灑桐廬郡全家長)
(道情不違歌舞事遶舍石泉聲瀟灑桐廬郡公餘午睡濃人生安樂處誰復問千鍾瀟灑桐廬郡春)
(山半是茶輕雷何好事驚起雨前芽瀟灑桐廬郡家家竹引泉令人思杜牧無處不潺湲瀟灑桐廬)
(郡千家起畫樓相呼采蓮去更上木蘭舟瀟灑桐廬郡清潭百尺餘溪翁應有道所得是嘉魚瀟灑)
(桐廬郡嚴陵舊釣臺江山如不勝光武肯教來瀟灑桐廬郡身閑性亦靈降真香一烓臨老悟黃庭)
(謹按范仲淹以仁宗景祐元年為郡守周格以徽宗宣和四年為郡守是瀟灑樓之名起於周格因)
(仲淹有此十絶而名之也)
鼓角樓嚴陵志在府治儀門外宣和三年知州周
格建
洪音樓萬歷嚴州府志在府治西上有巨鐘
勅書樓萬歷嚴州府志在府學宋乾道五年知州
張栻建
甘棠樓嚴陵志在府治西善利門北城角俯臨西
湖自唐有之
光風霽月樓新定續志在添差通判公廳左宋淳
祐十一年通判潘墀建
聚星樓嚴陵志在淳安縣馬巖山方逢辰讀書之
所
天邊風露樓嘉靖淳安縣志在縣東二十里瀕江
宋邑人盧珏建(方逢辰為記盧玨天邊風露樓詩十二闌千俯碧溪凭高一覧萬山)
(低晴灘歷歷輕帆轉烟樹重重幽鳥啼但覺興隨流水遠不知身與白雲齊年來先寄東君信多種)
(梅花在屋西)
登雲樓嚴陵志在淳安縣東九十里相傳為方逢
辰讀書之所蓬萊山人爲記
白雲樓名勝志宋淳安邵炳築樓名曰白雲隠其
上時稱白雲先生(嚴陵志在淳安縣東靈巖源)
慶豐樓新定續志在桐廬縣衙東酒壚寄焉
遂高樓嚴陵志在桐廬縣釣臺前宋淳祐十一年
郡守趙汝歷建
竹樓萬歷嚴州府志在桐廬縣西北安樂鄉(萬歷桐廬縣志)
(晉戴顒寓桐江王羲之往訪之因游於此作竹樓)
玉華樓新定續志在分水縣衙東酒坊在焉
面山閣新定續志在郡治錦窠亭之東
潺湲閣新定續志郡治荷池之東為潺湲閣
夕暉閣嚴陵志在府治西安泰門外西館
觀風閣嚴陵志在府治北拱辰門外
竹閣萬歷嚴州府志在府治西能仁寺南偏宋景
祐中范仲淹守郡日嘗賦詩後人更名思范亭紹
興九年重葺復舊名嚴州府志思范亭即竹閣基
明知府劉綱塑文正像其中以吕成公配之(范仲淹和)
(章岷推官同登承天寺竹閣詩僧閣倚寒竹幽襟聊一開清風曾未足明月可重來曉意烟垂草秋)
(姿露滴苔佳賓何以竚雲瑟與霞杯劉述和題竹閣詩竹閣寒相倚雲忩曉共開閑身方外去幽意)
(静中來聲響風隨籜隂移石上苔遲留更清夜待月露盈杯名勝志右二詩治平中刓石置於思范)
(亭)
(謹按竹閣詩見於范文正公集郡志作阮逸誤也)
江閣方干有桐廬江閣詩
靈香閣嚴陵志在建德縣西北兜率寺宋熙寧中
學士蘇頌為記
曇華界閣建德縣志在城西西湖寳華洲上
瀟灑閣方回有南山寺瀟灑閣詩見桐江續集
聖醮閣嚴陵志在桐廬縣治北城隍廟側宋建今
為公館
競秀閣明一統志在桐廬縣東下瞰長江景爲一
邑之冠宋米芾書扁嚴州府志昔人號為小金山
(朱翌競秀閣詩輞川遙展右丞圖盤谷中藏李愿居龍睡潭深飛客棹鳳鳴枝老結吾廬但令蠟屐)
(去前齒安用鴟夷託後車西望子陵三十里烟雲來往問何如)
高風閣嚴陵志在釣臺東宋紹定元年郡守陸子
遹建
客星閣新定續志在釣臺書院紹興四年知州顔
為建
雲峯烟水閣新定續志在釣臺書院臨流為閣宋
淳祐辛亥知州趙汝歷建後改為山高水長閣元
至正元年總管羅廷玉修
鳳鳴高閣萬歷桐廬縣志在桐君山
清芬閣萬歷桐廬縣志在白雲源宋景祐中范文
正守睦謁方干故居有詩云幽蘭在深處終日自
清芬後人因建閣名曰清芬
清暉閣嚴陵志在遂安縣郭内相傳宋時建郡人
姜師仲記
戴星閣新定續志在遂安縣治
泠風閣嚴陵志在府治東高風堂北即千峯榭之
基
月臺新定續志郡治思范亭之北為月臺
釣臺晏公𩔖要桐廬縣西二十九里有嚴陵釣臺
嚴陵雜志富春山上東西二釣臺漢嚴子陵隠釣
處(水經注桐廬縣凡十有六瀨第二是嚴陵瀨瀨帶山山下有石室嚴子陵之所居也嚴陵志嚴)
(子陵釣臺山邊有石名為釣壇東西對峙高百餘丈下瞰大江古本叢林欎為麓藪宋景定中范文)
(正守睦乃建嚴先生祠堂於臺下其東巖絶壁乃唐處士方干舊隠由其地勝景絶人多留題元祐)
(八年縣令鄭琡集古今詩文二百餘篇名曰釣臺集釣臺考證宋開禧元年郡守孫叔豹於富春山)
(絶頂榛莽中得廢田項許又見屋址磚石之𩔖當是嚴先生田廬先生故居在嚴山之下今有嚴村)
(居人皆嚴氏自以為先生之後云許渾釣臺詩天晩日沈沈孤舟繁柳隂江村平見寺山郭遠聞砧)
(樹密猿聲響波澄雁影深榮華暫時事誰識子陵心又釣臺絶句潮去潮來洲渚春山花如錦草如)
(茵嚴陵臺下桐江水解釣鱸魚有幾人)
思臺嘉靖淳安縣志在縣東南盧溪元孝子姜兼
所居兼終喪時陟其上望墓哀號因名思臺(方道叡思)
(臺文集序姜君之里為盧溪居釣臺上游水尤清激旁小阜特起宛與釣臺𩔖君終喪未歸猶旦暮)
(登陟其上遥望隔浦松栢向墓號慟以寫蓼莪無窮之戚表其臺曰孤苦望思太守覃懷薛公起吾)
(為之記)
江公望宅嚴陵志在府治西南里仁坊宋諫議大
夫江公望所居(嚴陵雜志内有天井)
方儼宅嚴陵志淳安縣都督山漢方儼所居儼嘗
為大都督因以名山
方昊宅名勝志在淳安縣五代方昊以節義自高
講學上貴精舍以終其身
邵晃宅萬歷嚴州府志淳安縣霖巖洞昔邑人邵
晃讀書於此其子炳復築室於洞側隠居焉元祐
中通判楊備訪之為名其洞曰霖岩
商瑗宅嘉靖淳安縣志在遼源芝山宋嘉祐中西
夏都知兵馬使商瑗入朝奏事因留家焉今山麓
多商姓所居
錢時宅新定續志在淳安縣招賢里融堂先生錢
時所居其講學著書之所為齋者四曰高齋冬窩
安素蜀阜爲堂者三曰此山敬止慶光登臨吟咏
之所爲亭者五曰巋然歲寒咏歸山翁野翁吟光
風霽月其歸自史館乃創經史閣以貯書籍(萬歷嚴州)
(府志滄浪亭亦亭可亭並在招賢里錢時故居)
黃蜕宅嘉靖淳安縣志在縣東龍山鄉合洋宋淳
祐間黃蜕所居今爲柘山書院
方逢辰宅嚴陵志在淳安縣靈巖山宋時方逢辰
舍其下更號蛟峯
方逢嘉宅名勝志在淳安縣馬巖山下逢嘉累薦
皆辭號曰巖隠
吕人龍宅嘉靖淳安縣志淳安縣鳳山在永平鄉
有吕人龍者居其下爲世名儒
盧珏宅新定續志在淳安縣雙玉里珏宅産雙竹
知州李介叔名其里曰雙玉
胡椿齡宅嘉靖淳安縣志在東湖藕絲山宋進士
胡椿齡居此
胡杲宅嚴陵志淳安縣雙桂源宋有胡杲五世義
居
桐君宅晏公𩔖要在桐廬縣東一里
許邁宅名勝志桐廬縣西常山晉許邁自餘杭來
結樓以居其址尚存
戴顒宅太平寰宇記桐廬縣戴山宋徵士戴顒所
隠處(萬歷桐廬縣志縣東戴山劉宋時會稽戴顒與其兄弟來隠於此絶頂頗平傍有九田灣)
(有顒煉丹鼎竈)
陳京宅萬歷嚴州府志在桐廬縣歌舞鄉風泉里
京至孝刺史蕭定以聞旌其門更其鄉曰至德里
曰如魯大歷十年立石紀其事
方干宅吕祖謙釣臺記嚴陵瀨之旁為白雲源乃
唐詩人方處士之故廬范文正公之游釣臺也嘗
絶江訪其遺跡以其像寘祠之左(嚴陵雜志方干初居桐廬之鸕)
(鷀源後徙鑑湖方回夜宿鸕鷀源詩小序鸕鷀源亦曰白雲村即吾家唐元英詩翁之故居其宅乃)
(元英遠孫提幹君秘之家方干思桐廬舊居便送鑒上人詩莫道東南路不賖思歸一步是天涯林)
(中夜半雙臺月洲上春深九里花綠樹遶村含細雨寒潮背郭卷平沙聞師却到鄉中去爲我殷勤)
(謝酒家林景熙方元英故居詩艤舟鸕鷀港白雲滿高原借問元英居遺構無復存精靈峩百載山)
(鬼憑幽昏獨遺文字香𨼆𨼆草樹根轉盻東山麓彷彿見柴門啼猿助悽切亦復銷我魂漁父趣歸)
(橈牛羊下前村長揖者誰子未識情已温云十有六葉咸通之耳孫緬想幽人後風雅天所敦相攜)
(就茒屋一笑酌瓦尊)
李頻宅嘉靖夀昌縣志在縣西永平鄉八都(李頻山居)
(詩欲出窮吾道東西自未能捲簾惟對鶴開畫獨留僧落葉和雲掃秋山共月登何年石上水夜夜)
(滴高層)
章八元宅萬歷桐廬縣志常樂鄉章邑里唐進士
章八元家於此
吕本中宅萬歷嚴州府志本中寓居桐廬縣蘆茨
源
黃裳宅嚴陵志在桐廬山中垂雲洞黃尚書裳所
居裳自號紫元居士改洞名紫元
江端友宅萬歷嚴州府志江端友寓居桐廬縣蘆
&KR1492;源自號七里先生
劉元珦宅嚴陵志在桐廬縣西北十五里今寧國
寺
詹大方宅萬歷遂安縣志在五獅書院之後宋樞
密詹大方故宅其孫騤中淳熙狀元因名其臺爲
狀元臺下有漱芳亭
翁洮宅名勝志在夀昌縣西十里青山下唐聘君
翁洮隠居之所(翁洮春晩歸故山書亭壁詩旋構危亭傍小池綠楊修竹遶池圍樹)
(藏鶯囀雨初過花引蝶來春未歸跼蹐半生成底事放懷今日始知非從今更與沙鷗約我已忘機)
(汝莫飛)
胡楚材宅嘉靖夀昌縣志在縣西南默山宋秘書
郎胡楚材以剛直忤權貴歸隠此築室其上故址
尚存
周大雅宅萬歷嚴州府志在夀昌縣艾溪南大雅
廬墓三年有羣鳥馴其旁趙清獻抃請於朝錫以
束帛改其鄉曰至孝里曰求忠
邵嘉言宅嘉靖夀昌縣志宋吏部侍郎邵嘉言宅
在縣西永平鄉七都
童淑宅嘉靖夀昌縣志宋贈太尉童淑宅在縣南
仁豐鄉童源
葉三省宅嘉靖夀昌縣志宋封遂安縣公葉三省
宅在縣西永平鄉六都
葉義問宅名勝志夀昌縣西四靈山宋樞密葉忠
簡義問故居在焉
施肩吾宅嚴陵志在分水縣延招鄉今多施姓皆
其後裔有施憲者藏肩吾告身注云睦州分水縣
桐峴鄉寳城里人(嚴陵雜志皇祐中邑令陳倩作肩吾集序謂肩吾出於延招觀)
(册告則云桐峴鄉寳城里今縣境不復有此鄉是後世改為延招耳)
徐凝宅嚴陵雜志施肩吾徐凝皆分水人凝居栢
山肩吾居延招今二村以施徐爲名而宗裔甚繁
千峯榭方輿勝覽在州宅自唐有之嚴陵志在府
治東北偏跨子城之上宋景祐中范仲淹重建下
爲松關後人重建易名曰泠風臺紹興二年知州
潘良貴復舊名(方干題睦州郡中千峰榭詩豈知平地是天台朱戶深沈别徑開曳)
(響露蟬穿樹去斜行沙鳥向池來忩中早月當琴榻牆上秋山入酒杯何事此中如世外應緣羊祐)
(是仙才)
木蘭舟新定續志郡治荷池之西為木蘭舟舊名
荷淨
三墩嚴陵志一在通判治前一在建德縣治前一
在水南俗傳爲郭璞窨
讀書林新定續志在淳安縣治圃内
栅源明一統志在淳安縣東吳賀齊與山越戰樹
栅於此
宋齊邱石室舊浙江通志在淳安縣東北蔗山旁
宋齊邱讀書於此
錦沙村太平寰宇記青溪縣錦沙村傍山依壑冠
軍吳喜聞而造焉彌旬忘返嘆曰名山美石故不
虚賞
青溪村居戴叔倫有青溪村居詩
時里石門嚴陵志在淳安縣西四十里輿地志云
石門關神門也嘗為霧塞無人得見
仙壇名勝志在淳安縣西北數里有岡阜隆起昔
洪氏即其中架屋名曰仙壇
仙居書屋萬歷嚴州府志在淳安縣南遼源深洞
嶺商輅構
松竹林嚴陵志在桐廬縣治宋政和間令黃預建
董舉圻名勝志桐廬縣西獨山下有白水湖傍有
晉夏孝先孝子泉唐里人司徒董舉居泉側天旱舉
露禱運石瀦水既而沙漲成圻因以為號
滄江書舍嚴陵志在桐廬縣西北十五里距江不
百武乃唐比部方勛之别業宋名儒方慤之故居
錢王擔石嚴陵志在桐廬縣西北二石重疊人呼
錢王擔石
錢王水穴名勝志在桐廬縣赤洲嶺相傳吳越王
錢鏐微時嘗憩嶺上其當膝處忽成穴有泉涌出
名錢王水穴
藍田精舍嚴陵志在桐廬縣西北藍田山宋時里
人姚勢創精舍於上遺址在焉
太湖書屋嚴陵志桐廬縣太湖塘里人俞藎築室
湖南以為讀書之所號太湖書屋
鳳市嚴陵志俗名鳳墓在分水縣西舊傳昔人開
古塜有鳳飛出因於其側名鳳市有雛橋大小雛
村之名
栢石新定續志郡治高風堂北有栢石刓夀栢二
字識其古也
石船新定續志在建德縣胥口西瀕江叢石中長
一丈有半宛然小舟也
能仁院鐘嚴陵志州城能仁院有一鐘制度頗工
吳越錢元珦鑄
古枝木舊浙江通志在遂安縣十一都山頭相傳
唐時物
古虬松舊浙江通志在遂安縣琅琯嶺根柯斑駁若
虬龍相傳秦漢時物
羅漢松萬歷遂安縣志在縣東惠安寺寺唐時建
有羅漢松二株今存其一
古靈鐘舊浙江通志在遂安縣元至元十六年造
後遷於縣東樹聲樓
浙江通志卷四十九
