浙江通志卷一百一十
封爵
五服之章天所以命有德也禮曰以德詔爵以功
詔禄蓋時庸展親必有德者稱焉浙自於越啓疆
以來凡食采於兹土者多矣惟文武忠孝能世其
家者足光簡策今裁以正史間採舊志不僭不濫
著於篇志封爵
夏
史記越世家夏后帝少康之庶子封於會稽以奉守禹
之祀文身斷髮披草萊而邑焉
吳越春秋少康封庶子於越號曰無余無余傳世十
餘禹祀絶有人生而言語指天向禹墓曰我無余
君之苗末方修前君祭祀復我禹墓之祀為民請
福於天以通鬼神之道衆悦因共封立以承越君
之後號曰無士
周
史記越世家越王句踐其先禹之苗裔二十餘世至
於允常允常卒子句踐立是為越王
文獻通考宋大觀四年九月十二日詔封顔祖富陽
侯(成化杭州府志顔祖字子襄孔子弟子)
唐書宰相世系表越王無疆為楚所滅子蹄更封於
烏程山之陽為歐陽亭侯遂以為氏
漢
史記東越列傳東海王摇越王句踐之後姓騶氏漢
孝惠三年舉高帝時越功曰閩君摇功多其民便
附乃立摇為東海王都東甌世俗號為東甌王(按漢)
(東甌今温州府)
太平寰宇記輿地志云漢文帝封東海王摇之子期
視為顧佘侯至縣坐酎金失國嘉興府圖記文士傳
句踐支庶封於顧邑
漢書王子侯表富春侯元河間孝王子元狩二年四
月封(按漢富春今富陽縣)
(謹按封爵自漢以後俱依歷代史例先叙王子宗室於前而後復以異姓功臣編年詮次)
漢書閩粤王傳上遣樓船將軍出武林元封元年冬
入東粤東粤素發兵距嶮使徇北將軍敗樓船軍
數校尉殺長史樓船軍卒錢唐榬終古斬徇北將
軍為語兒侯(按漢語兒今石門縣地)
後漢書度尚傳抗徐字伯徐丹陽人為中郎將宗資
别部司馬擊大山賊公孫舉等破平之封烏程東
鄉侯
後漢書朱雋傳黃巾趙弘據宛城雋擊斬之餘帥韓
忠復據宛拒雋雋大破之忠餘衆孫夏還屯宛中
雋急攻之賊遂解散增邑五千更封錢唐侯(詳見武功)
三國
吳志孫堅傳堅富春人區星攻圍城邑以堅為長沙
太守克破星等周朝郭石亦帥徒衆起於零桂與
星相應遂越境尋討三郡肅然封烏程侯(詳見武功)
吳志孫策傳袁術僭號策以書責而絶之曹公表策
為討逆將軍封吳侯(詳見武功)
嘉泰會稽志三國時孫策孫權皆嘗封會稽王孫氏
之有江左實本於此
吳志孫策傳權追謚策桓王封子紹為吳侯後改封
上虞侯紹卒子奉嗣
吳志孫韶傳韶字公禮本姓俞氏吳人孫策賜姓為
孫列之屬籍權為吳王遷揚威將軍封建德侯
吳志張昭傳昭字子布彭城人黃初二年權為吳王
拜昭為綏遠將軍封由拳侯(按吳由拳今嘉興縣地)
成化杭州府志郭成富春人吳拜武義校尉遷黃門
侍郎封永興富春二縣侯(按吳永興今蕭山縣)
吳志朱桓傳桓字休穆吳郡吳人孫權為將軍桓除
餘姚長遷盪寇校尉丹陽鄱陽賊起桓督領諸將
應皆平定封新城亭侯黃武元年曹仁遣子泰攻
濡須桓身自拒泰權嘉桓功封嘉興侯
吳志朱治傳治故鄣人黃武元年封毗陵侯二年拜
安國將軍徙封故鄣(詳見武功吉按吳故鄣今安州)
吳志朱然傳黃武元年拜征北將軍封永安侯(詳見武功)
(今按吳永安武康縣)
吳志全琮傳琮錢唐人黃武元年遷綏南將軍封錢
唐侯(詳見武功)
吳志陸凱傳凱字敬風吳郡吳人五鳳二年封都鄉
侯孫皓立進封嘉興侯
至元嘉禾志陸褘字元容凱子遷黃門侍郎封海鹽侯
(謹按海鹽縣圖經云仇志載漢封功臣衛胠為武原侯代共王子藺侯更封武原侯唐封右武衛將)
(軍長孫裕為平原公宋封李正民平原縣伯今考海鹽之為平原雖見吳越春秋然非郡縣鄉亭之)
(名可為封土稱者唐宋兩封當是今山東之平原况宋代五等爵尤屬虚銜乎至武原兩封亦不應)
(混收漢縣自有武原在彭城郡若藺侯之武原漢書名標其地屬河西郡入之尤誤今並刪去)
吳志虞翻傳翻十一子第四子氾最知名注會稽典
錄汜以討扶嚴功拜交州刺史冠軍將軍餘姚侯
(詳見名臣)
吳志賀齊傳齊會稽山陰人建安二十一年鄱陽民
尤突受曹公印綬化民為賊陵陽始安涇縣皆與
突相應齊討破突餘黨震服三縣皆降拜安東將
軍封山陰侯(詳見武功)
三國志注孫皓即位詔曰故僕射屈晃志匡社稷忠
諫忘身封晃子緒為東陽亭侯
吳志孫休傳永安元年冬十月壬午長水校尉張布
輔導勤勞以布為輔義將軍封永康侯
嚴陵志陳惲字子厚桐廬人富陽侯碩之子仕至黃
門侍郎封餘杭侯
晉
晉書濟南王遂傳遂字子伯宣帝弟仕魏封平昌亭
侯(按晉平昌今遂昌縣)
晉書平原王幹傳幹字子良少以公子魏時封安陽
亭侯(按晉安陽今瑞安縣)
晉書樂安王鑒傳鑒字大明初封臨泗亭侯武帝踐
阼封樂安王薨子殤王籍立無嗣齊王冏以子冰
紹鑒後(按晉樂安今仙居縣)
晉書楚王瑋傳瑋字彦度武帝第五子初封始平王
(按晉始平今天台縣)
晉書會稽王傳簡文帝子會稽文孝王道子出後琅
邪孝王年十歲封琅邪王攝會稽國五萬九千一
百四十戶
(謹按元帝中興初以皇子昱為琅邪王即簡文帝也咸和初徙封會稽廢帝即位以會稽王攝行琅)
(邪國祀簡文帝登阼琅邪王無嗣封少子道子為琅邪王道子後為會稽王)
晉書河間王顒傳永嘉初詔以彭城元王植子融為
顒嗣改封樂成縣王(按晉樂成今樂清縣)
晉書裴楷傳楷字叔則楊駿誅以姻親坐去官衛瓘
稱楷真正不阿附宜蒙爵土乃封臨海侯食邑二
千戶
晉書荀勖傳勖字公曾潁川人為安陽令有遺愛文
帝即位以勖為侍中封安陽子邑千戶(按晉安陽今瑞安縣)
晉書侯史光傳史光字孝明東萊掖人封關中侯泰
始初持節循省風俗還奏事稱旨進爵臨海侯子
元嗣
晉書周玘傳玘字宣佩(義興陽羡人處之子)元帝初鎮江左吳
興人錢璯來寇玘討之定江南帝嘉其勲封烏程
縣侯進爵為公禄秩僚屬一同開國之例子勰嗣
晉書周札傳札字宣季(玘之弟)以討錢璯功賜爵漳浦
亭侯徐馥平錄前後功改封東遷縣侯兄子贊武
康縣侯次兄子勰烏程公
晉書周馥傳馥字祖宣(汝南安成人)浚從父弟代劉凖為
鎮東將軍討陳敏滅之以功封永寧伯(按晉永寧今永嘉縣)
晉書顧榮傳榮字彦先吳國吳人以討葛旟功封嘉
興伯及帝為晉王追封為公開國食邑
晉書薛兼傳兼字令長丹陽人東海王越引為參軍
轉祭酒賜爵安陽亭侯元帝為安東將軍以為軍
諮祭酒稍遷丞相長史甚勤王事進爵安陽鄉侯
晉書孔愉傳愉會稽山陰人建興初以討華軼功封
餘不亭侯子誾嗣(詳見名臣清按晉餘不今德縣地)
晉書徐廣傳廣字野民東莞姑幕人義熙初封樂成
侯
水經注謝勖吳郡太守封蘭亭侯(按晉蘭亭今山陰縣地)
嚴陵志方操字持志淳安人孔羣嘗奏操執心正直
積德慈仁累官諫議大夫尚書僕射封上虞縣公
長興縣志錢寵字士驚東遷縣開國侯(按晉東遷今烏程縣)
南北朝
宋書臨海王子頊傳頊字孝烈孝武第七子大明四
年封歷陽王食邑二千戶五年改封臨海王戶邑
如故
南史宋始平孝敬王子鸞傳子鸞字孝羽孝武第八
子大明四年封襄陽王尋改封新安明帝即位改
封始平(按宋始平今天台縣)
南史宋永嘉王子仁傳子仁字孝龢孝武第九子大
明五年封
南史宋劉粹傳粹字道冲沛郡蕭人從宋武帝平建
鄴征廣固以功封西安縣五等侯
南史宋蔡興宗傳興宗字興宗(濟陽考城人)明帝定大事
赭圻平封始昌縣伯固辭許之封樂安縣伯國秩
吏力終以不受(按宋樂安今仙居縣)
南齊書巴陵王昭秀傳昭秀字懷尚太子第三子鬱
林即位封臨海郡王二千戶
南齊書桂陽王昭粲傳昭粲太子第四子鬱林立以
皇弟封永嘉郡王
(謹按臨海永嘉二王封以鬱林即位之十一月辛亥其明年建元隆昌)
南齊書崔慧景傳慧景字君山清河東武城人太祖
受禪封樂安縣子三百戶(按齊樂安今仙居縣)
梁書陳慶之傳慶之字子雲義興國山人以功除右
衛將軍封永興縣侯邑一千五百戶(按梁永興今蕭山縣)
梁書王僧辯傳僧辯字君才(太原祁人)侯景遁旋軍夏首
世祖策勲行賞以僧辯為征東將軍開府儀同三
司江州刺史封長寧縣公逆平世祖即位以功進
授鎮衛將軍司徒改封永寧縣公食邑五千戶(按梁)
(永寧今永嘉縣)
南史梁王琳傳琳山陰人齊孝昭令鎮夀陽除驃騎
大將軍開府儀同三司揚州刺史封會稽郡公(詳見)
(忠臣)
南史梁庾肩吾傳肩吾字慎之(新野人)歷江州刺史領
義陽太守封武康縣侯
至元嘉禾志蘇舉字子羽封烏程侯
南史陳南康王曇朗傳曇朗武帝母弟忠壯王休光
之子休光少倜儻有大志梁簡文在東宫深被知
遇敬帝即位追贈南徐州刺史封武康縣公邑一
千戶
陳書臨海王叔顯傳叔顯字子明高宗第三十子至
德四年立為臨海王
陳書新昌王叔榮傳叔榮字子徹高宗第三十三子
禎明二年立為新昌王
南史陳吳興王承業傳承業後主長子宣帝十年封
永康公後主即位為皇太子禎明二年廢為吳興
王(按陳吳興今湖州府)
南史陳永嘉王彦傳彦字承懿後主第三子至德元
年立
南史陳會稽王莊傳莊字承肅後主第八子至德元
年立
(謹按會稽王陳書後主本紀以至德四年夏五月丁巳立)
南史陳東陽王恮傳恮字承厚後主第九子禎明二
年立
南史陳錢唐王恬傳恬字承惔後主第十一子禎明
二年封
陳書周文育傳文育字景德陽羡人累前後功封東
遷縣侯進爵夀昌縣公子寶安嗣
晉書程靈洗傳靈洗字元滌新安人紹泰元年平徐
嗣徽有功封遂安縣侯
南史陳錢道戢傳道戢吳興長城人隨文帝平張彪
於會稽以功封永嘉縣侯(詳見武功)
(謹按永嘉陳書作永安)
南史陳駱文牙傳文牙吳興臨安人陳文帝為吳興
太守引為將帥從平杜龕張彪勇冠衆軍文帝即
位封臨安縣侯(詳見武功)
(謹按駱文牙陳書作駱牙文獻通考作駱文臨安陳書作常安今並依南史)
陳書裴忌傳忌字無畏河東聞喜人天嘉五年封東
興縣侯太建元年授東陽太守封樂安縣侯邑一
千戶(按陳樂安今仙居縣)
陳書張種傳種字士苗吳郡人仁恕寡欲雖歷居顯
位而家産屢空太建初累賜無錫嘉興侯秩
陳書孫瑒傳㻛字德璉吳郡吳人王僧辯討侯景㻛
為戎昭將軍力戰有功封富陽縣侯邑一千戶
陳書蕭濟傳濟字孝康東海蘭陵人預平侯景功封
松陽縣侯邑五百戶
隋
隋書河間王弘傳弘字辟惡高祖從祖弟有文武幹
略數從征伐累遷開府儀同三司賜爵永康縣公
及上受禪進爵郡公
隋書衛昭王爽傳爽子集字文會初封遂安王
隋書蕭該傳該鄱陽王恢之孫開皇初賜爵山陰縣
公
隋書越王侗傳侗字仁謹美姿儀性寬厚大業二年
立為越王
隋書韋冲傳冲字世冲(京兆杜陵人)高祖踐阼徵為散騎
常侍進位開府賜爵安固縣侯(按隋安固今瑞安縣)
隋書楊文思傳文思字温才(弘農華陰人)周拜車騎大將
軍從武帝攻拔晉州以勲進授儀同三司封永寧
縣公(按隋永寧今永嘉縣)
隋書令狐熙傳熙字長熙燉煌人開皇八年為河北
道行臺及行臺廢以熙為汴州刺史考績為天下
最徵拜桂州總管十七州諸軍事累封武康郡公
隋書樊子蓋傳子蓋字華宗廬江人解褐武興王行
參軍出為東汝北陳二郡太守封富陽縣侯邑五
百戶
隋書陳稜傳稜字長威廬江襄安人楊元感之亂稜
率衆萬餘人擊平黎陽斬元感以功進位光禄大
夫賜爵信安侯(按隋信安今衢州府)
隋書周法尚傳法尚字德邁汝南安成人少果勁有
風槩為陳始興王中兵參軍尋加伏波將軍數有
戰功封山陰縣侯邑五千戶
唐書宰相世系表高勱字敬德隋洮州刺史樂安侯
(按隋樂安今仙居縣)
唐
舊唐書淮安王神通傳武德元年拜右翊衛大將軍
封永康王
唐書高祖本紀武德四年夏四月甲寅封子元茂越
王
舊唐書吳王恪傳恪太宗第三子武德十年封吳王
恪子琨琨子禕景雲十二年封信安郡王(按唐信安今衢)
(州府)
舊唐書濮王泰傳泰字惠襃太宗第四子封宜都王
進封衛王貞觀二年改封越王
舊唐書越王貞傳貞太宗第八子貞觀五年封漢王
十年徙封越王賜實封八百戶二十三年加實封
滿千戶
舊唐書濟王瓌傳瓌元宗第二十二子天寶末子傃
為永嘉郡王
舊唐書涇王侹傳侹肅宗第七子天寶中封東陽郡
王
唐書鬱林王恪傳恪子琨琨子禕禕子峘以王孫封
趙國公上皇還京遷戶部尚書改越國
舊唐書越王係傳係肅宗第二子封趙王乾元三年
改封越王
舊唐書睦王述傳述代宗第四子大歷十年二月詔
封睦王(按唐睦州今嚴州府)
舊唐書代王諲傳諲德宗第八子封縉雲郡王
舊唐書澧王惲傳惲憲宗第二子長子漢東陽郡王
第三子演臨海郡王
舊唐書深王悰傳悰憲宗第四子次子淑吳興郡王
(按唐吳興今湖州府)
唐書穆宗本紀長慶元年三月戊午封弟懌婺王憺
衢王
唐書懿宗本紀咸通十三年四月庚子封子倚睦王
唐書宗室世系表小鄭王房樂安郡王珪道王房信
安郡公詡江王房永嘉郡王晫滕王房臨海郡公
修珍紀王房樂安縣公衡州别駕愻惠宣太子房
樂安郡王瑗(按唐樂安今仙居縣)
唐書宰相世系表裴之隱梓州長史會稽男
唐書宰相世系表杜敬同中書舍人東陽公
唐書宰相世系表張震左衛靈池府折衝都尉富陽
縣公
唐書宰相世系表孫侹延州刺史富春男俊荆府長
史樂安子佺幽州都督會稽公成字思退桂州刺
史樂安男儲字文府京兆尹樂安郡侯
唐書宰相世系表鍾嘉諤太子典膳郎山陰縣公
唐書宰相世系表王升朝檢校太子賓客樂安郡王
唐書李思行傳思行趙州人唐公將起授左三統軍
從破霍邑平京師累擢嘉州刺史樂安郡公
唐書李安遠傳安遠夏州人數從秦王征討積功累
封至廣德郡公追封遂安郡公
唐書李靖傳靖字藥師京兆三原人蕭銑據江陵靖
陳圖銑十策拜行軍總管武德四年靖擊破之以
功封永康縣公兄端字藥王以靖功襲永康公
唐書竇德元傳以弟德遠未及爵願分封詔可封德
遠樂安男
唐書虞世南傳世南越州餘姚人秦王踐阼拜秘書
監封永興縣子貞觀八年進封縣公(詳見名臣今按唐永興)
(蕭山縣)
舊唐書高宗本紀麟德二年嘉興縣子陸敦信為檢
校右相
唐書元行沖傳澹字行冲以字顯後魏常山王素蓮
之後四遷大理卿不樂法家固謝所居官改左散
騎常侍封常山縣公
唐書李憕傳武德以來宰相及實封功臣史館考勲
名特高者九十二人以三等條奏守侍中同中書
門下三品兼太子右庶子常山縣男李日知潭州
都督吳興郡公沈叔安第二
唐書鍾紹京傳紹京虔州贛人景龍中討韋氏難紹
京帥戶奴丁夫從事平拜中書令越國公實封五
百戶
唐書馬懷素傳懷素字惟白潤州丹徒人開元初為
戶部侍郎封常山縣公
唐書崔縱傳縱(博陵人)貞元元年為太常卿封常山縣
公
唐書陸扆傳扆字祥文宰相䞇族孫客於陜遂為陜
人累為尚書左丞封嘉興縣男
唐書歸崇敬傳崇敬字正禮蘇州吳人德宗立拜國
子司業遷翰林學士左散騎常侍封餘姚郡公
唐書康日知傳日知靈州人累檢校尚書左僕射封
會稽郡王子志睦字得衆李同捷反志睦挫其銳
不得逞加檢校尚書左僕射徙涇原封會稽郡公
子承訓字敬辭為天德軍防禦使党項破射雕軍
洛源鎮悉俘其人聞承訓威政皆還俘詔檢校工
部尚書封會稽縣男
黃溍危府君墓誌唐危全諷居撫之南城當江淮寇
盜充斥之時合鄉人立壁壘以自衛大破賊兵朝
廷因命以官金紫光禄大夫檢校司徒守撫州刺
史兼御史大夫上柱國錢塘縣開國男
括蒼彙紀施約詮仕至銀青光禄大夫檢校太子賓
客兼監察御史封東陽郡公弟約言仕至迎衛鎮
遏都知兵馬副使銀青光禄大夫封縉雲郡公
五代
五代史吳越世家錢鏐臨安人唐天復二年封越王
天祐元年封吳王梁太祖即位封吳越王兼淮南
節度使唐莊宗入洛賜鏐玉册金印鏐因以鎮海
等軍節度授其子元瓘自稱吳越國王卒年八十
一子元瓘立吳越備史龍德三年春二月勅遣兵
部侍郎崔協刑部員外郎夏侯昭册封王為吳越
國王受封冊建國之儀一如典禮(詳見武功)
五代史吳越世家元瓘襲封吳越國王玉册金印皆
如鏐故事天福六年卒子佐立
五代史吳越世家佐襲封吳越國王玉册金印皆如
元瓘開運四年卒弟俶立
五代史吳越世家俶歷漢周襲封吳越國王宋興俶
傾國以事貢獻太祖時來朝厚禮遣還國太平興
國三年俶舉族歸京師國除(以上俱詳見武功)
嘉靖安吉州志吳越吳衡餘杭侯
宋
宋史魏王廷美傳克己子叔韶字君和終和州防禦
使贈會稽郡公
宋史燕王德昭傳德昭字日新太平興國四年追封
魏王後改吳王又改越王子惟吉惟吉子守巽守
巽子世清熙寧中襲封越國公進會稽郡王子令
廓嗣
宋史漢王元佐傳元佐子允升允升子宗悌字元發
終明州觀察使贈保寧軍節度使東陽郡王允言
贈明州觀察使奉化侯
宋史商王元份傳太平興國八年拜同平章事封冀
王雍熙三年加兼侍中威武軍節度使進封越王
子允寧字德之武定軍節度使景祐元年卒贈太
尉信安郡王(按宋信安今衢州府)
宋史越王元傑傳元傑字明哲初名德和贈太尉尚
書令追封陳王徽宗即位改封越王
東都事略周王元儼子允廸贈永嘉郡王
宋史濮王允讓傳宗漢英宗幼弟累拜保寧軍畱後
東陽安康郡王
宋史吳王顥傳顥字仲明治平元年加檢校太傅保
寧軍節度使同中書門下平章事封東陽郡王
宋史越王偲傳神宗第十二子哲宗朝加開府儀同
三司封永寧郡王進封睦王徽宗朝進封越王
東都事略莘王植宣和四年封信安郡王
宋史秀王子偁傳子偁秦康惠王之後高宗族兄孝
宗既為太子加贈太師中書令封秀王謚安僖嗣
秀王伯圭字禹錫孝宗同母兄光宗即位封嗣秀
王子師揆襲封卒弟師禹襲封理宗本紀端平二
年十一月戊午詔嗣秀王師彌授少師
宋史魏王愷傳子柄慶元間封吳興郡王(按宋吳興今湖州府)
宋史理宗本紀端平元年正月丙寅詔太師中書令
榮王父師意贈太師越國公
宋史度宗本紀咸淳七年十月丙申少傅嗣秀王與
澤薨詔贈少師追封臨海郡王
宋史宗室世系表燕王房東陽侯世敞東陽侯世穹
東陽侯世職東陽郡王令璯武德軍節度使奉化
郡王令緝東陽郡公令樞贈東陽侯令揭贈奉化
郡公令潛贈奉化侯令夫東陽侯令率贈吳興郡
公令查贈奉化侯令壺秦王房奉化侯世儔平陽
侯世法吳興侯世經東陽郡公世復漢王房東陽
郡王宗悌東陽郡公宗辨東陽侯宗迵東陽郡公
仲璦婺國公仲革(按宋婺州郡今金華府)東陽侯士稹奉化
侯士雋東陽侯士琫奉化侯士岑東陽侯士鯁東
陽侯士韜商王房信安郡王允寧會稽侯宗敏餘
杭郡王宗球東陽侯仲塾東陽郡公仲曄越國公
士歡吳興侯士列贈昭慶軍節度使會稽郡王士
&KR3328;會稽郡公士□贈太師新定郡王士籛(按宋建德府本)
(新定郡今嚴州府)贈少師永嘉郡王士程贈少師集慶軍
節度使東陽侯士譣贈明州觀察使奉化侯士遜
吳興郡公士□贈寧國軍節度使奉化侯士蓐東
陽郡公士隌贈婺州觀察使東陽侯士□贈保信
軍節度使東陽侯士䚍贈瓊州觀察使東陽侯士
赫贈明州觀察使奉化侯士闡越王房贈越州觀
察使會稽侯士穫鎮王房奉化郡公仲虺楚王房
東陽郡公仲烈周王房永嘉郡王允廸東陽侯仲
速東陽侯仲兕奉化侯仲䍃贈明州觀察使奉化
侯士襃高密郡王房東陽侯叔嫣廣平郡王房東
陽郡公叔昂臨安侯叔肸奉化侯叔芻潁川郡王
房東陽郡公克聰廣陵郡王房昌化侯承嗣東陽
侯克慕奉化侯叔晰鄖國公房東陽侯承鑒永嘉
郡王克端申公房奉化郡公克賢奉化郡公克艱
奉化郡公叔韋紀國公房越國公克暢
宋史宗室希言傳希言字若訥惠王令懬元孫嘉定
十七年贈資政殿大學士封越國公
歸安縣志趙與訔累官戶部侍郎歸安縣開國子食
邑六百戶
宋史陳升之傳升之字叔暘建州建陽人熙寧七年
拜鎮江軍節度使同平章事判揚州封秀國公
吳興藝文補沈括錢塘人授翰林學士朝散大夫行
起居舍人知制誥長興縣開國男食邑三百戶(詳見)
(名臣)
東都事略向宗良字景弼以后恩累擢秀州刺史徽
宗即位封永嘉郡王
萬歷常山縣志江躋字元夀大觀二年進士為殿中
侍御史以司農卿召未及用卒贈常山縣開國男
括蒼彙紀梁汝嘉政和中歷官至寶文閣學士追贈
少師爵縉雲郡公
萬歷夀昌縣志葉三省字景曾以直龍圖閣知宣州
丐祠用太后回鑾封遂安縣開國男食邑三百戶
實封一百戶
嘉靖遂安縣志詹至建德人建炎中累官至左中奉
大夫封建德縣開國男
宋史宰輔表紹興十二年九月乙未孟忠學自少保
護國軍節度使判紹興府信安郡王除樞密使
嘉靖餘姚縣志胡沂累封餘姚縣開國子(詳見名臣)
遂安縣志詹儀之字體仁紹興間進士累官吏部侍
郎權尚書事列爵建德縣開國伯食邑八百戶
正德蘭谿縣志徐良能字彦才紹興進士由監察御
史遷殿中侍御史給事中封蘭溪縣開國男
萬歷金華府志王師愈字與正階至中奉大夫直煥
章閣爵金華縣開國男
嘉靖金華縣志吕祖謙封開化伯(詳見儒林)
樓鑰林公神道碑林大中婺之永康人積官至朝議
大夫爵東陽郡侯食邑一千一百戶食實封一百
戶(詳見名臣)
韓元吉劉一止行狀一止歸安人官至左朝奉郎爵
長興縣開國伯(詳見名臣)
宋史周淙傳淙長興人孝宗受禪積階至右中奉大
夫封長興縣男(詳見名臣)
成化新昌縣志石宗萬字升之淳熙十四年進士歷
陞朝議大夫兵部侍郎致仕後以侍讀預國史贈
銀青榮禄大夫封會稽縣開國男食邑六百戶
栝蒼彙紀王信官試給事中以使金有功封麗水縣
開國子食邑五百戶
栝蒼彙紀陳希點階通議大夫贈光禄爵青田縣開
國男食邑三百戶
明一統志厲汪東陽人子模歷資政殿大學士朝請
大夫東陽縣開國侯
陸游尚書王公墓誌佐會稽山陰人官自承事郎積
遷至正奉大夫封自山陰縣開國男至開國伯食
邑自三百戶至九百戶(詳見名臣)
萬歷金華府志喻良能義烏人孝宗朝以朝請大夫
義烏縣開國男食邑三百戶致仕
嘉靖餘姚縣志胡衛舉進士累官禮部侍郎封餘姚
縣開國伯
至元嘉禾志婁機通奉大夫參知政事嘉興郡開國
侯食邑一千七百戶實封三百戶
至元嘉禾志陸德輿寶章閣學士大中大夫嘉興縣
開國男食邑三百戶
至元嘉禾志樓鑰奉化郡開國侯食邑一千戶(詳見名臣)
至元嘉禾志史宅之朝議大夫煥章閣待制鄞縣開
國男食邑三百戶
於越新編陸游山陰人山陰縣開國子(詳見文苑)
周必大陳公神道碑居仁家明州除華文閣直學士
提舉江州太平興國宫爵自莆田縣男至奉化郡
開國侯食邑通一千二百戶(詳見名臣)
成化新昌縣志王夢龍除寶章閣直學士致仕遺表
聞特贈四階至正奉大夫會稽縣開國伯食邑七
百戶(詳名見臣)
成化杭州府志章鑑昌化人積階通奉大夫爵錢塘
縣開國伯食邑八百戶(詳見名臣)弟鑄積階中奉大夫
爵昌化縣開國男邑三百戶
東陽縣新志杜幼節字季堅嘉定癸未對策第一階
朝議大夫東陽縣開國男
萬歷崇德縣志張琥字子嚴嘉定進士終朝議大夫
崇德縣開國男
東陽縣新志李大同以寶謨閣直學士知平江府改
知福州爵金華伯(詳見名臣)
崇禎處州府志張貴謨遂昌人特進遂昌縣開國男
食邑三百戶(詳見名臣)
括蒼彙紀張恂龍泉人以討襄寇功擢戶部侍郎兼
江東安撫使賜爵龍泉縣開國男食邑三百戶
宋史寧宗本紀嘉定十二年十一月辛亥進封楊次
山為會稽郡王
宋史史浩傳浩明州鄞縣人紹熙五年封會稽郡王
嘉定十四年追封越王(詳見名臣)
宋史宰輔表淳祐五年十二月己卯鄭清之自少傅
觀文殿學士兼侍讀越國公
宋史趙希錧傳希錧字君錫舊名希喆理宗即位升
節度信安郡公卒追封信安郡王
宋史趙與懽傳與懽字悦道燕懿王八世孫改元嘉
熙拜少𫝊卒贈少師追封奉化郡王(詳見名臣)
宋史史嵩之傳嵩之字子由慶元府鄞人紹定三年
以明堂恩封鄞縣男賜食邑端平元年破蔡獻俘
進封子加食邑嘉熙元年以明堂恩進封伯加食
邑二年進封奉化郡侯加食邑三年授宣奉大夫
右丞相兼樞密都督兩淮四川荆西湖北軍馬進
封公加食邑
宋史謝方叔傳方叔字德方威州人淳祐九年拜參
知政事封永康郡侯宰輔表十一年十月丁酉自
參知政事特授通議大夫進封信安郡開國公
宋史葉夢鼎傳夢鼎台之寧海人景定元年遷吏部
侍郎賜寧海縣食邑三年進封寧海伯七年進封
臨海郡侯以明堂恩進封臨海郡公(詳見名臣)
宋史葛洪傳洪婺州東陽人拜參知政事封東陽郡
公(詳見名臣)
宋史余天錫傳天錫字純父慶元府昌國人嘉熙二
年拜端明殿學士同簽書樞密院事尋拜參知政
事封奉化郡公
宋史應㒡傳㒡字之道慶元府昌國人淳祐九年拜
參知政事封臨海郡侯
宋史袁韶傳韶慶元府人端平初奉祠卒以郊恩累
贈太師越國公(詳見名臣)
嘉靖寧波府志趙汝擢字待用奉化人官至承宣使
封奉化郡公
萬歷金華府志趙汝淦字成父武義人嘉定進士歷
階朝議大夫太府寺簿署知信州未上主成都玉
局觀爵金華縣開國男
宋史楊簡傳簡慈谿人寶慶二年轉朝議大夫慈谿
縣男(詳見儒林)
宋史馬天驥傳天驥字德夫衢州人寶祐四年拜端
明殿學士同簽書樞密院事封信安郡侯
萬歷龍游縣志吕好問歷階至中大夫直敷文閣特
進顯謨閣戶部侍郎兼權尚書事致仕勅加龍游
縣開國子食邑五百戶
咸淳臨安志序潛說友中奉大夫權戶部尚書兼知
臨安軍府事兼兩浙西路安撫使縉雲縣開國男
食邑三百戶
於越新編司馬伋溫國文正公六世孫自山西夏縣
從宋南渡築室山隂封會稽縣開國伯
括蒼彙紀程榆字森之官中奉大夫職秘閣爵松陽
縣開國男食邑三百戶
萬歷義烏縣志龔應之字處善理宗朝中奉大夫直
寶謨閣金華縣開國男食邑三百戶致仕
萬歷義烏縣志楊埴焯子以蔭補官累遷奉直大夫
知肇州府爵金華縣開國男食邑三百戶
萬歷遂安縣志詹大方良臣子累官端明殿大學士
工部尚書樞密院使封遂安縣開國伯食邑八百
戶
黃溍王公墓誌中大夫少府鄉贈少師東陽郡開國
公棟中奉大夫直較文閣福建路轉運計度副使
金華縣開國男佖
萬歷金華府志許堪字長輿義烏人累官樞密副使
承旨知閤門事階右武大夫爵東陽郡開國侯食
邑百戶
黃溍格庵先生阡表趙順孫字和仲縉雲人階大中
大夫爵縉雲郡開國公食邑二千五百戶食實封
五百戶(詳見名臣)
宋史宰輔表咸淳三年八月畱夢炎自參知政事特
授通議大夫進封信安郡開國公
栝蒼彙紀鄭思問官兵部侍郎德祐中封縉雲郡侯
楊維楨浙東宣慰楊公神道碑父昌宋邳州萬戶府
經歷贈奉議大夫樞密院判官驍騎尉追封錢塘
縣子
元
元史諸王表越王圖喇大德十一年從仁宗平内難
有功封
元史諸王表寧海王庫庫楚伊蘇瑪勒巴圖爾阿海
元史隋世昌傳世昌善騎射至元十七年拜定遠大
將軍管軍萬戶前後數百戰體皆金瘡卒封定海
郡侯
元史趙孟頫傳孟頫湖州人曾祖師垂祖希永父與
訔以孟頫貴並封吳興郡公
黃溍先考墓誌後記溍自國子博士出為江浙等處
儒學提舉始贈考奉政大夫祕書監丞驍騎尉追
封義烏縣子(按溍父名鑄)
黃溍程公墓誌程繩翁朝散大夫將作監贈奉訓大
夫台州路黃巖州知州飛騎尉追封烏程縣男
蘇伯衡陳公墓表達字元達永嘉人高祖彦宋累贈
少傅元贈中奉大夫祕書卿護軍追封永嘉郡侯
曾祖永春宋累贈少師元贈集賢學士資德大夫
上護軍追封永嘉郡侯祖自中元贈銀青光禄大
夫大司徒上柱國追封溫國公
蘇伯衡周公墓誌嗣德字宗道平陽人元贈中順大
夫追封永嘉郡伯汝臨之曾孫元贈大中大夫追
封永嘉郡侯雷轟之孫
赤城新志陳孚字剛中臨海人歷衢州建德兩路治
中召為翰林待制卒贈翰林直學士嘉議大夫追
封臨海郡公(詳見名臣)
虞集王知州墓誌永嘉王由字在之贈奉訓大夫溫
州路瑞安州知州飛騎尉追封永嘉縣男
歐陽玄鄭府君墓碑銳字景敏贈樞密院判官勲驍
騎尉爵浦江縣子階奉議大夫
元史塔喇齊傳塔喇齊喀喇人積功加鎮國上將軍
卒追封臨安郡公
黃溍吳府君碑追封嘉興縣男諱森字君茂其先汝
南人後徙居嘉興
黃溍柳公墓表貫考諱金贈奉訓大夫淮安路泗州
知州飛騎尉追封浦江縣男
元史舒穆嚕宜孫傳宜孫字申之至正十一年閩寇犯
處州宜孫平之以功陞浙東宣慰副使明兵入處
州為亂兵所害事聞追封越國公(詳見名宦)
元史俞述祖傳述祖字紹芳象山人為沔陽府推官
城䧟為賊所執罵不輟死事聞贈禮部郎中象山
縣男(詳見忠臣)
於越新編楊宏會稽人維禎父封會稽縣男
殷奎顧阿瑛墓志阿瑛名德輝崑山人以子恩封武
略將軍水軍正千戶飛騎尉錢塘縣男
明
名山藏周定王橚高皇后生初封吳國錢塘後改封
周國
名山藏周惠王子富陽王安濯會稽王安□浦江王
安□麗水王安汾周恭王子湯溪王勤烶安吉王
勤&KR0958;楚昭王子夀昌王孟焯楚靖王子縉雲王熒
淋代簡王子山陰王遜煁代戾王子昌化王仕墰
寧獻王子新昌王盤炷岷靖王子建德王譽梴遂
安王譽□趙莊王子秀水王厚□淮莊王子嘉興
王厚爖紹興王厚爀淮憲王子金華王載塨德懷
王子寧海王載㘧崇簡王子瑞安王祐桓慶元王
祐椐徽莊王子遂昌王祐樌景寧王祐椀建德王
祐槿徽簡王子新昌王厚燇
吾學編徐王允□永樂二年封甌寧王
明開國功臣錄耿炳文濠州人洪武三年授開國輔
運推誠宣力武臣榮禄大夫柱國秦王府左相兼
陜西行省右丞封長興侯食禄一千五百石賜鐵
劵
明開國功臣錄朱亮祖廬之六安人洪武三年授開
國輔運推誠宣力武臣榮禄大夫柱國永嘉侯食
禄一千五百石賜鐵劵
弇州史料劉基青田人洪武三年大封功臣手詔叙
基勲伐召赴京師命兼弘文館學士巳封其祖父
皆永嘉郡公
(謹按栝蒼彙紀基祖名庭槐父名爚)
明開國功臣錄胡大海字通甫泗之虹縣人以江南
等處行中書省參知政事守金華苖軍叛被害贈
光禄大夫浙東等處行中書省平章政事追封越
國公(詳見名宦)
獻徵錄胡深龍泉人陳友定擾邊突陣與决戰馬蹶
被執遇害追封縉雲伯(詳見忠臣)
明開國功臣錄孫世廬州巢縣人積功累陞中軍都
督府僉事洪武十四年贈開國輔運推誠宣力武
臣光禄大夫柱國同知中軍都督府事追封富春
侯
宋濓林府君墓誌邦福字彦大姓林氏子溫累陞員
外郎加贈奉訓大夫溫州路瑞安州知州飛騎尉
追封樂清縣男
吾學編徐忠字仲達合淝人建文四年封永康侯食
禄千一百石與世劵永樂十四年子安嗣成化十
八年孫錡嗣正德八年源嗣嘉靖三十四年喬松
嗣
吾學編徐理西平人從靖難有功建文四年封武康
伯食禄千石與世劵永樂六年子禎嗣正統九年
子勇嗣
明泳化類編唐雲未詳何里人封奉天翊衛宣力武
臣特進榮禄大夫柱國新昌流伯食禄一千石世
襲指揮使(吾學編雲事成祖藩邸最久每出師必命雲輔世子累陞都指揮使)
獻徵錄李讓舒城人燕邸儀賓靖難兵起力戰破平
安兵永樂元年進駙馬都尉封富陽侯食禄千石
名山藏武義伯王通咸寧人論靖難功封特進榮禄
大夫柱國伯禄千二百石賜世劵
吾學編陳志巴人永樂元年封遂安伯食禄千石與
世劵
名山藏奉化伯滕定以出征累功宣德四年封伯禄
八百石
名山藏海寧伯董興有除内難功天順元年封伯禄
千一百石
名山藏瑞安伯王源以憲宗純皇后弟進封弘治五
年進侯
獻徵錄邵林字懋清贈奉天翊運推誠宣力武臣特
進榮禄大夫柱國昌化伯邵喜嘉靖初封昌化伯
食禄千石與世劵子蕙嗣
(謹按歷代世胄勲戚凡受封浙地者無論實封虛封遥領追贈例得並載其受封始末略舉其大要)
(書之至功業顯著者史冊具在無庸詳述或事跡無考者則闕之若夫奸慝佞倖在王章所必斥者)
(謹削而不書其浙人而封非浙土者俱詳人物傳中兹不具載)
浙江通志卷一百十
