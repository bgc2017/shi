浙江通志卷二百七十二
藝文(十四)
詩五言古
桐廬道中(元)趙孟頫
歴歴山水郡行行襟抱清兩崖束滄江扁舟此宵征卧
聞灘聲壯起見渚煙横西風林木淨落日沙水明高旻
衆星出東嶺素月生舟子櫂歌發含詞感人情人情苦
不遠東山有遺聲豈不懷燕居簡書趨期程優游恐不
免驅馳竟何成我生悠悠者何日遂歸耕
送趙虚一道士降香南海諸名山(元)袁桷
振策峨眉巔身輕瞥飛鳥懸崖飲崩流側石穿暗篠高
騫蕩心目每恨所歴少捧香南溟使絶足騰騕褭龍淵
明玕秀恍惚百靈皦乘飈訊八公挂席招五老巖光候
隂晴水氣變昏曉神君層巒倚商祭通杳眇念昔結空
寂厓厂絶登眺希彼巢居子寢作止林杪鐘鳴驛吏動
危坐萬籟悄餘齡水赴壑歴塊跡電掃韜精習澄觀俯
矚八紘小
送俞元明之官仙居縣(元)貢奎
赤城離東南蒼巖間石扉靈槎絶塵界曉月明煙霏古
稱神仙居欲往事已非林樹藏野縣空街行迹稀之子
萬里役黃塵手頻揮辛苦事科舉一笑辭布衣我公得
兹地扁舟愜南歸訟簡民俗淳官清吏仍饑荒庭齧瘦
馬鉤簾燕交飛健筆凌青雲江梅素英蜚性静恒自安
謬辭速羣譏士生亦樂道矧以友道微持罇贈遠别矢
心諒無違
題汪華玉所藏蘭亭圖(元)虞集
衡茅負晴旭有客至我門共披會稽圖山水盛繽紛衆
賢坐水次飛觴汎沄沄夷曠各有趣高閑知右軍幽情
付後覽陳迹感前欣悠悠千載來不異更旦昏探穴問
神禹望海悲秦君逝者皆如斯生死固奚云所以鼓瑟
人思從童冠羣春服沂新浴歸歟聊永言撫卷不知老
遐思在兹文東南極積水日暮多浮雲
晚泊釣臺下(元)黃溍
四山環一水遺臺故㠝岏那無漁樵居政復不敢安舍
舟衝微雨憑軒俯青灣念昔乘興來無從寄游觀今我
有行役乃爾容躋攀山靈豈愛我為解塵土顔落日薦
蘋藻清風聞珮環幽尋不可極林暝吾當還却去望層
碧孤舟生晚寒
陳孝子詩(元)黃溍
南仲杭陳氏斗龍父所名家臨百丈溪父書傳考亭夫
亦人之子胡獨以孝稱維仲適母盛王實生寧馨盛謂
我已出無殊祝螟蛉仲父諱弗言王卒不自明睠然舍
之去呱呱聞泣聲年運日已往頭角稍峥嶸籲天乞隕
滅願以益父齡父沒盛亦亡弔影傷孤煢或乃告之故
曰汝王所生王居清湖上去此無十程時仲新捧檄精
廬擬横經悲號棄其官肩輿親奉迎安知世代易人非
餘故城鄰有鶴髮嫗叩之久始譍言我與汝母少小俱
娉婷汝母生汝歸去作江東行不知今在無我老猶零
仃仲也聞益悲贏糧事晨征六年困逆旅冷雨啼青燈
譬彼無母雛投林輒哀鳴永豐有施氏大屋深重扃于
焉得母處一夕相合并母子更抱持淚如九河傾三日
負母還盜賊方搶攘倉皇與之遇白刃紛交横頓首前
致辭覼縷陳衷誠能令激高義相戒勿敢驚仲昔以至
行上天降休禎靈雁既羣集嘉瓜復冬榮區區彼蝱蟁
豈遂無人情聖人語純孝厥有閔與曾未聞樹竒節謠
頌傳轟轟此道古或稀此事今可徵我歌雖云俚庶感
蚩蚩氓
赤城(元)黃溍
雞鳴秣吾馬晚飯山中行何以慰旅懷赤城有嘉名灘
長石齒齒樹細風泠泠時見巖壁間粲若丹砂明溫泉
發其陽撝訶勤百靈前峰指金閣真境標珠庭白道人
跡稀青厓雲氣生信美無少留緬焉起深情
曉行湖上(元)黃溍
曉行重湖上旭日青林半霧露寒未除鳬鷖静初散夤
緣際餘景閃倏多遺玩會心乍有得撫已還成歎夙予
丹霞約久兹芳洲畔獨往願易違離居歲方換沙暄芷
芽動春遠川華亂存期乃寂寞取適豈爛漫小隠倘見
招漁樵共昏旦
金華北山紀遊八首(元)黃溍
偶為山中遊遠過雲關宿蒼燈閃初夜雨氣蒸深屋時
聞清梵音窈窕松林曲(靈源)
迢迢上方界水木翳清景山深不可留日暮衣裳冷凄
其懷昔遊百歲嗟俄頃(草堂)
仙山高不極萬古積蒼翠清興薄暮移遺跡洞天祕巖
阿春寂寥羣仙勿予遲(三洞)
披榛度空荒突兀崖寺古幽花雜紅白老屋亞雲雨前
瞻石徑微咫尺不得取(鹿田)
下山復上山躡屩行沮洳宿雲冒長嶺旭日映高樹山
僧亦何為獨向城闉去(寳峰)
潘公古逹人陳迹閟邱壑草生春晝長鳥啼巖花落神
交千載上未敢付冥漠(潛岳)
行行指木末路逐飛雲上時登巨石憩共聽春泉響尋
源竟莫窮即事成幽賞(山橋)
暮投招提境明發首歸路舉頭望山椒遥認經行處重
重巖壑間蒼然正煙霧寳石
送楊學正歸餘姚(元)黃溍
舜江吾舊遊風物殊不惡江水天際來宛宛帶郊郭雲
帆渺沙溆翠嶂森樓閣别離不可念此日忽已昨想見
春水生烟柳仍濯濯君胡久去此三徑獨盤礴空齋耿
燈火月冷潮聲落近聞故人書遠致江上作白駒幸無
遐淮陽詎云薄招邀忻良會綠酒春可酌采芹有遺萹
風雩多新樂因君訊同志何用慰離索
遊西山同項可立宿靈隠西菴(元)黃溍
薄遊厭人境振策窮幽獨理公所開鑿遺跡在巖麓秋
杪霜葉丹石面寒泉淥仰窺條上猿攀蘿去相逐物情
一何適人事有羈束却過猊峰廽遥望松林曲前山夜
來雨濕雲漲崖谷縹緲辨朱甍禪房帶修竹故人丹邱
彦抱被能獨宿名萹聊一詠異書欣共讀蹉跎未聞道
黽勉尚干禄夙有邱壑期吾居幾時卜
同陳太傅諸公同登六和塔(元)白珽
龍山古化城浮屠峙其巔開殿生妙香金碧森貝筵應
真儼若生倒飛青金蓮頭陀紺林叢導我丹梯緣初猶
藉佛日閟境儵已元回頭失誰何呌嘯衣相牽且復忍
須臾當見快意天嬌兒詫先登網戸相鈎連炯若蟻在
珠九曲隨盤旋爛爛滄海開落落雲氣懸羣峰可俯拾
背閱黃鶴鶱竒觀興懦夫便欲凌飛仙絶頂按坤維始
見南紀偏神京渺何許王氣須停躔舟車集百蠻島嶼
通人烟一為帝王州氣壓三大千剛風灑毛髮鐸語空
蟬聯紅紅杏花園媿乏慈恩萹
龍吟軒(元)吾丘衍
四山若龍盤精廬剡溪曲中有不蟄龍長吟破幽綠道
人宴坐起拂袖窗牖開手持碧琅玕聽此風雨來
飛來峰(元)陳孚
寒峰插天出玲瓏萬菡萏微風起松際歸石勢摇撼上
有百尺松幽花綴紅糝野猿忽躍去滴下露千點回首
冷泉亭天鏡光㶑㶑游姬長眉青嬌童兩髦髧平生山
水癖如人嗜昌歜對此一壺酒玉色翻醉臉路逢老祝
髮絳袍金光閃兹山信自佳恨為緇塵染置之且復醉
天竺鼓紞紞
小石塘源(源深遠幾百里屬嚴之建德婺之浦江民俗淳古)
(元)于石
萬山鬱回合羣木尤老蒼細路百盤折﨑嶇陟羊腸凉
隂覆峭壁縈廽澗流長緣蘿下百尺笑挹清泉香甘寒
試一潄齒頰凝冰霜拂石坐未去樵叟來我旁云此澗
中水其源來浦陽浦陽婺屬邑亦我父母邦欲我飲此
水而不忘故鄉叟言起予意振衣欲飛揚便將隨水源
徑度千仞岡叟前挽我衣遲留且勿忙吾家隔前坡林
居媿荒凉寒醅旋可壓為子炊黃梁微徑行犖确柴門隠
松篁推戸拂塵席延我入中堂呼兒出長揖闊步何蹡
踉問我從何來驚顧走欲僵屢呼不復出自起致茶湯
坐不分賓主高談到羲皇炊煙淡茅屋勸我飲盡觴葫
蘆爛鵝鴨盤飣羅芥薑一飽共酣寢此樂殊未央攝衣
起謝叟聽我歌慨慷風埃暗宇縣幾人失耕桑而此源
中民熙然獨徜徉數家聮聚落茅茨帶林塘笑語聲相聞
隔籬燈火光翁嫗各垂白童穉紛成行嫁女必近鄰生
男不行商死徙無出境耕織各有常地罏老瓦盆竹几
素木牀俗淳氣亦古豈識時世粧瓜瓠滿籬落麻苧翳
門墻缺竇出雞犬平坡散牛羊豚蹄一盂酒神休答豐
穰村謳雜社鼓醉舞衣淋浪晝無悍吏苦夜無羣盜狂
生者遂所養死者得所藏其樂有如此宜與世相忘叟
前從致詞為子言其詳使我居華屋綺疏交洞房使我
服鮮麗翠襦繡羅裳食必具水陸飲必酣瓊漿出則盛
車騎錦韉紫遊韁歸則擁歌吹粉黛環姬姜貴封侯萬戸
富儲粟千倉如此豈不樂患至難預防利者禍之的何
地非戰場況有吏椎剥寧免盜陸梁安貧即樂土多財
必遺殃人生守常分世事胡可量我聞重歎息臨風幾
徬徨林霏掩蒼翠回首路杳茫遠山銜落日慘慘塵沙
黃因思桃源中人多壽而康山深事簡寡居安俗淳良
不與外人接别在天一方世以為神仙此說誠荒唐平
生志遠遊恨不窮八荒去家百里近異境見未嘗邈與
桃源居異世遥相望安知千載下以我非漁郎獨恨無
桃花夾岸摇紅芳花落春水漲一葦或可航
次韻鑑中八詠(元)于石
青山削芙蓉上有浮雲生窈窕俯長流逶迤帶重城朝
光散霞彩暮色涵空青鴟夷去不回遺爾千古名(種山)
蓬萊失左股負以垂天翼中有仙人居珠宫燦瑶席凝
雲不飛去化作輪囷石彈琴坐石上長憶三山客(三山)
會稽山水國崇山幽事多當時觴詠處春淨花顔酡磊
落黃金罍玲瓏白玉珂行樂須及時美人在邱阿(崇山)
梅山如積翠的皪手堪捧遥遥仙人尉盤盤故時隴丹
泉清可鑑石乳甘於湩行將解塵纓于焉蹈高踵(梅山)
我愛鑑湖水明如照膽銅澄清若有待渾濁那能蒙當
時賀知章富貴如苓通豈無一畝地來築仙人宫(鑑湖)
驅車曉行邁行行出郊郭斷岡屹崇墉虚籟殷靈壑雨
深瑶草長風定松花落西山有爽氣逍遥倚晴閣(古城)
樓居本高明況在松竹間溪流深幾尺新雨過前山浮
雲多變態好鳥亦間關偃蹇樓中人對酒還開顔(縹白樓)
視心如蓮花淨明涵十虚出泥本無垢露體皆真如大
千入一息晏坐忘百須陶公雖飲酒時能到林廬(芬陀室)
蘭亭(元)韓性
昔人蓺芳蘭遺跡越溪上風流晉諸賢好竒極尋訪坐
令後來人弔古更惆悵憶昔初來遊精廬適新剏俯
三十年故交獨青嶂今晨天氣佳煙堤繫輕舫相携得
良朋舉酒互酬倡散策依晴林沿洄俯新漲地偏塵易
遣慮淡情自暢回首昔時遊樂事終不忘誰謂古人遠
千載欣一餉彭殤端齊軌蒙莊諒非妄
徑山五峰五首(元)釋祖銘
天勢下凌霄坐使萬壑趨元氣結巒岫獻此大寳珠翊
殿護釋梵鼓鐘殷人區(堆珠峰)
五髻生雲雨鎮踞何舂容具此大人相題為大人峰偉
哉天地間萬象同擴充(大人峰)
峰勢來大鵬鼓此垂天翼培風本無待適兹造化力何
須問天池在在六月息(鵬摶峰)
杉松太古色不别春與冬道人此宴坐一念萬劫融不
持座燈王等了諸法空(宴坐峰)
二儀開幽漠日月臨下土萬物麗高明此峰正當午堂
堂大聖人兩眼空寰宇(朝陽峰)
送林彦清歸永嘉(元)柯九思
雁蕩接銀漢翠湧生高寒芙蓉散秋景飛落秋雲端我
昔造絶頂天闊路漫漫遥瞻廣寒殿素娥正憑闌白兔
𢷬月魄指顧成神丹因招宋成公吹簫乘紫鸞俯視九
萬里元氣清團團别來知幾時弱水如平灘忽遇雁山
客霞珮青蓮冠還入雁山去玉髓供晨餐報我舊遊者
久待凌烟巒吾患為有身南望空長嘆
送黃中玉之慶元市舶(元)張翥
昔我遊四明壯觀真海波褰裳寳山頂曙色寒嵯峨日
輪鎔生金湧出萬丈渦雲氣忽破碎朱光相盪摩決眥
蓬萊宫携手扶桑柯羣仙迎我笑佩羽紛傞傞颶風歘
驚潮騰擲鱷與鼉浮槎徑可擥從此超天河精神動百
靈上下煩撝訶歸來已十載遠夢時一過君家賢父兄
儒術傳世科薄言捧省檄舶署聊婆娑是邦控島夷走
集聚商舸珠香雜犀象稅入何其多權衡較低昂心計
寧有訛資閱須歴試壯圖詎蹉跎維君官事隙為訪巖
之阿懸應仙者徒往往嘯且歌遐征渺不見空響遥相
和因聲兩黃鵠持我紫玉珂豈無滄洲興奈此塵劫何
天台林氏山齋瀑布泉(元)貢師泰
飛龍上青天忽聽山石裂怒驅萬壑雷散作半空雪脫
巾弄潺湲展布映澄澈毛髮為森立盡洗人間熱浩歌
下山去日莫風烈烈
浦陽舊有明月泉久而不應今乃疏導其源似頗
與弦望晦朔之間相為消長者遂作是詩
(元)吳萊
天區何渾淪元氣乃潛洩忽然為山水無往不融結遥
天偶一照厚地空餘冽盈將光共生涸與魄同滅元機
自消長至理誰圓缺發揮雖有在窺測尚未決枯查曾
幾棲斷洑遽中裂半倚嵐翠雲微通海潮雪昔人來推
求于此得表蕝虚亭奚其敞静甃獨不齧歲年竟悠遠
沙石漸填咽寧加疏瀹功肯使見聞䙝恍疑合圖經環
坐列稚耋倘非蟹投碕幾𩔖鮒處轍纖纖浮晶彩湛湛
浸寥泬舊觀方爾還真源可吾&KR1247;争言彼月行豈為兹
泉設蕭邱胡長寒漢井或再熱逝尋白兔公直探神龍
穴狂歌水仙詞擊碎如意鐵
次定海候濤山(元)吳萊
悲歌忽無奈天海何渺茫放舟桃花渡回首不可量南
條山斷脈北界水畫疆居然清泠淵枕彼黃茅岡朝滲
日星黑夜凄金碧光蹲虎巖倚伏鬭雞石乖張磨礲越
湛盧盪汨吳餘皇幽波視若鏡巨壑深扶桑招徠或外
域貿易叢兹鄉嗢咿燕國語傎倒龍文裳方物抽所寳
水犀警非常驅鰌作旗幟駕鼇為橋梁似予萬里眼徙
倚千尺檣稍疑性命輕終覺意氣強寄言漆園叟此予直
望洋便擬學仙子被髮窮大荒
夕泛海東尋梅岑山觀音大士洞遂登盤陀石望
日出處及東霍山回過翁浦問徐偃王舊城八
首(元)吳萊
山月出天未水風生晚寒扁舟劃然往萬頃相渺漫星
河白摇撼島嶼青屈盤遠應壺嶠接深已雲夢吞蟠木
繫余纜扶桑纓我冠寸心役兩目少試鯨魚竿
起尋千步沙穹石塞行路怒濤所摐擊徒以頑險故卓
哉梅子真與世良不遇上書空雪衣燒藥乃煙樹元螭
時側行縞鶴一廻顧從之招羨門滄海晝多霧
茫茫瀛海間海岸此孤絶飛泉亂垂纓險峒森削鐵天
香固遥聞梵相俄一瞥魚龍互圍繞仙鬼驚變滅舟航
來旅游鐘磬聚禪悅笑撚小白花秋潮落如雪
長嘯山石裂我今在東溟遊目出窮徼搴衣窮絶陘竒
氛抱珥赤遠影摩空青想像暘谷水徘徊燭龍形晨昏
相經絡稚耋不得寧豈若柯斧爛看棋了千齡
遥觀杳無極宛與東霍鄰悲夫童男女去作魚鼈民紵
嶼尚餘聚蓬山寧爾神古棹苔駐迹仙枰竹驅塵短褐
徒為拂飛槎邈難親好攜支機石去躍織女津
笑揮百川流東赴無底壑青天分極邊白浪屹為郭卉
裳或時采椎髻亦不惡投珠鮫人泣淬劒龍子愕海宫
眩鱗纕商舶豐貝錯何不呼巨鵬因風泝寥廓
老篙廻我舟沙嶴晚烟起蒼茫魚鹽場寂歴鼓吹里人
民悲舊土歲月祀遺址終捐玉几研不捄朱弓矢東西
八駿馬今古萬螻蟻此事如或然須湔會稽水
我行半天下始到東海隅水落嶕石出中飛兩鵜鶘情
知瓌竒産勢與險阻俱浮海豈必陋雖聖猶乘桴吭風
丹穴鳳尾雨青丘狐幸隨任公子不愧七尺軀
還舍後人來問海上事詩以荅之(元)吳萊
去家纔五旬恍若度一歲豈不道路艱周流東海㵝故
人喜我返來問海何如所經何城邑相去幾里餘我言
始戒途尚在越西鄙隨波到句章滿目但積水人云古
翁洲遥隔水中央一夜三百里猛風吹倒檣初從蛟門
入極是險與惡白浪高於山神龍䀜以躍似雪復非雪
倚檣欲上看舟子禁不可使入舟中蟠尋常重性命今
特𩔖兒戲信哉昌黎言有海無天地掀掀終逹岸鹽鹵
間黃蘆人煙寄島嶼官府猶丘墟水旅紛異嗜魚蠏及
螊&KR1209;我寧不忍餐抹蘚相吐沫荒塵棲予髮旭日照我
身似聞六國港東厭扶桑津或稱列仙居去此亦不遠
蟠木秋更花蓬萊闢真館我非不願往此險何可當天
吳布牙爪出没黑水洋千竒豈易得似足值一死方去
徒自驚既歸亦云喜珍重故人言勿以險為竒兹行已
僥倖慎勿疾平夷雖然此異鄉固是難久客聖出風且
恬時清海如席我猶愛其然恨不少淹留爾母為我懼
遭此千丈虬試看塵世間甚彼大瀛海衣裳日沈溺篙
艣相奔潰奔潰孰能救沈溺將奈何口呿舌不下聊為
故人歌
金華觀分得琴字(元)吳師道
春宴踐宿期雲間陟高岑獲從勝友俱遂此物外心月
窟探萬仞臨淵測重隂盤坐白石臺長嘯青櫟林暮探
虚皇居急雨含蕭森松風飛淙合終夜凄笙琴何能發
孤咏千載同遺音
過常山趙忠簡公墓(元)吳師道
客行常山道溪駛波沄沄&KR1140;流睇崇岡問是丞相墳舍
舟步榛翳隧道不復分石麟已零落宰樹何披紛其傍
曾元居混迹隨耕耘亦有顯仕者遠去忘榆枌長吏𩔖
俗流但識期會勤葺治禁樵采此事今無聞堂堂中興
烈中正而德文禍胎偃月姦冤魄炎海氛凄涼槥車還
倉卒書疏焚誰知尉職卑乃能杜使君蒼天佑賢俊微
爾幾空羣興懷慨前事空山黯愁雲咸陽骨安在唾罵
奚足云騎箕儼天上千載彌清芬
九日偕友登東巖定香寺(元)周權
兹巖何穹窿迥出塵壤隘當時補天餘偶墮靈鼇背神
丁挾竒功塞此滄溟滙翠濤化千峰尚作掀舞態色連
空宇高氣薄坤輿大紺廬切層雲粲然金銀界猶封開
闢土迂曠無斬薙至今絶頂泉下迸萬丈内隂陽互轇
轕造化自根蔕崖壁鑿靈境洞壑橐寒籟旁開一罅峽
天影落青黛隂嵐灑晴雪夏練結幽晦石門聳峩峩屹
若劒門勢在昔乾符間綠林肆凶厲託兹保遺黎殘石
猶紀載憑高逹遐觀訪古起餘嘅盪胸瀉河漢散髮沐
沆瀣煩襟忽如遺舉步寄一快携朋作重九秋高崖菊
細濁醪豔華觴浩唱發雄邁反身下天磴百盤經險怪
目眩神蕭森冷風蕩歸袂人生諒逍遥歲月豈予貸吁
嗟謝公屐去此遺勝槩回首山蒼蒼夕鐘渺雲際
華盖山(元)許謙
羣山如斗形華盖氣獨壯奮身地勢高極目天宇曠周
廻萬象澄一一來獻狀中江漾孤嶼瀕海横疊嶂樓臺
市中居棋列相背向烈風攪蒼林落日鳴白浪蜃氣薄
浮雲溟濛杳東望長濠浸寒水短楫起漁唱同遊豈特
達竟爾忘得喪山下出蒙泉夷坐待清漲一掬襟懷空
自謂羲皇上
蘭亭(元)余闕
奉節過東鄙總轡臨越墟覽此崇山阿亭樹猶晉餘陽
林積珍木禊館疏鏤渠微風旋輕瀨委宛寫成書秋秒
霜露滋清商滿縣隅紅蓮凋綺蘂微瀾見躍魚藉芳泛
羽觴㫝聽良有娛逍遥大化内豈必三月初
過馮公嶺(元)陳高
絶壁倚霄漢千峰勢如馳何年五丁士鑿石連天梯縈
紆不可上髣髴登峨嵋白石齒我足霜風吹我衣前途
政迢遞我已筋力疲寒花道旁開幽鳥林間啼彷徨俯
自慰少憩日已西浮生浪奔走困踣胡爾為他年履坦
道慎弗忘嶮巇
發嵊縣(元)陳高
行役苦晝熱戒程當夜闌睡覺呼僕夫出門終漫漫明
月照人影疎星挂樹間流螢點衣袂零露濕巾冠朝遠
剡溪水俄入新昌山屬兹干戈際愈覺行路難愧無經
世資何以濟險艱悒悒抱遠思綿綿起憂端東風忽已
白林島鳴間關前瞻石嶺峻喟然發長嘆
公署望鳳凰山(元)陳基
秋氣日以佳微雲不成雨青山天際來與我為賓主飛
龍及舞鳳突兀在庭戸須臾霧靄收草樹粲堪數謇予
麋鹿姿詎意嬰圭組蹙縮非天真驅馳漫塵土偶坐
無喧晴容湛空宇欲去復踟蹰此意誰當與
六客亭分題送趙季文知事湖州(元)楊維楨
秋水城下碧秋山城上青水晶出宫闕雲氣列車軿風
流五馬貴六客聮華星美酒來東林朱果取洞庭竒畫
掃寒蕩妍辭約浮萍焉知後不繼高堂葺殘扃送子河
風道賓鴻集修翎官奴重秉燭泚筆懷蘇亭
汎舟黃顙湖望梅山(元)張憲
汎舟黃顙湖望見梅仙山嵯峨結寳髻皛淼浮銀灣長
風蕩青蘋雪浪相飛翻魚龍現怪誕水怒山自閒詎知
神靈意杳在虚無間𬗟思學仙尉一去何時還幽姿不
可見高風邈難攀落日動簫鼓把酒酬潺湲
望江郎石(元)王逢
仲春天氣佳萬象欣改色我行六峰外遥見江南石二
儀闢混沌牽牛委晶魄鼎列台輔姿玉藴圭璋德三神
浮瀛海噴薄東一極巨鼇因戴之仙宫晃金碧斯連厚
坤軸乃棄姑蔑域直上青蓮花或隕樵舍側安知非異
境自與三神敵於時攬深秀雲霧忽巾冪微風稍飄颻
空翠疑亂滴雜英敷陽豔嘉木生午寂交交黃鳥音好
在千丈壁二年思晤對百里今咫尺煙波動落照道路
隂已夕尚戀女媧功躊躇望西北
王節婦詩(元)高明
清清慈溪水蘋藻被涯涘昔年修婦職采擷薦明祀殷
勤執豆籩齋肅事君子一朝雙鴛鴦别離隔生死死者
無還期生者當同歸奈何姑嫜老重以膝下兒升堂奉
甘脆篝燈訓書詩庶以未亡人慰彼泉下思溪水波可
竭妾身不改節溪水有停汚妾心但明潔熒熒瑶臺鏡
玄髮今已雪孤鸞雖不舞寒影自澄澈溪水常流東餘
波總相從結髮為夫婦永别何由逢青山有元寂百歲
須當同願言合歡樹化作壠上松蔦蘿更纏綿相依無
終窮
自衢州至蘭溪(明)劉基
秋郊歛微雨霽色澄人心振策率廣路逍遥散煩襟疎
煙帶平原薄雲去高岑湛湛水凝碧離離稻垂金薺麥
霜始秀元蟬寒更吟幽懷耿虚寂好景自相尋心契清
川流目玩嘉樹林歌傳滄浪調曲繼白雪音仙山在咫
尺早晚期登臨
楊貞婦王氏詩(明)貝瓊
王静安天台金沙里女年十七歸同邑楊伯瑞伯瑞
為樞密院斷事官未幾死於兵静安守節權貴争求
之斷髮自剄余讀其傳而悲之為賦四章
石上有琅玕孤生何猗猗婉彼深閨秀笑語閒且儀榮
華諒未晚芳潔常自持玉鏡一朝委相求豈無媒
冰泮當時歸遥峰翠新拂行行别父母遂居君子室君
子官已崇新歡鼓琴瑟如何事前驅中道永相失
東家有宋玉西家有王昌皆知慕明豔詎忍隳大綱露
多焉能汚江永不可方貞心耀白日峻節厲秋霜
泣淚欲成河捐軀遂如墓寧仝陌上花誓比山頭樹織
綺獻秋功條桑事春務向非厄強暴豈知今日固
剡溪九曲(明)陳秀民
欲知溪流長百轉來越嶠舟行安能極嵐路入斜照清
景不足娛昔人豈辭詔石硯久誰磨空林閉遺廟
殿中初未仕高節振衰謝讀書在兹丘蕭然竹間舍王
來有涂言留宿山水夜誰云南陽翁獨枉將軍駕
山折水暫旋山開水仍往東陂滙初成秋色瀰然廣碧
蘿花茸茸月映石壁上何時試沿洄一理煙中舫
密篠覆碕岸石穴黝而深居人負薪歸駐聽風水音回
看蓮花峰靄靄生夕隂不有僧鐘來高路誰能尋
石洞篝火入石室敷床居白雲開層巔上有丹霞書神
仙不遠人但使粗穢除何必瀛洲外茫茫問飈車
危梁渡清瀨逶迤入前渚犬鳴樹蒙籠煙景時虚聚雨
中耕叟歌月下歸人語欲尋仙尉蹤凄凉一茅宇
清暉汎悠悠東與班溪合菱葉間荷花風來秋颯颯久
行愁寂寞忽有人煙雜我欲發櫂謳漁郎肯相答
俗駕不可到有地㠗中小廻廻别澗通宛宛連岡繞人
家陵谷暗不見旭光曉東作起炊藜惟應候啼鳥
入江水稍決霜降未可涉頗聞往來人出門即舟楫前
飛驚鷺遠下飲垂猱捷何處問興公風吹赤棠葉
夜抵江上候船至曉始行(明)高啟
夜辭西陵館霜谷呌猿歇津卒未具舟天險不可越漁
商雜候渡寒立沙上月蒼烟隠遥汀益覺潮漲闊開橈
散驚鳬海色曙初發曨曨前山來稍稍後嶺没中流聞
鼓角隔岸見城闕客路得竒觀臨風悶俱豁
宿湯氏江樓夜起觀潮(明)高啟
舟師夜驚呼隔浦亂燈集潮聲若萬騎怒奪海門入初
來聽猶遠忽過睇無及震摇高山動噴灑明月濕霜風
助翻江蛟龍苦難蟄應知隂陽氣來往此呼吸登樓覺
神壯憑險方迥立何處望靈旂煙中去波急
早過南湖(明)高啟
湖黑月未出蒹葭露凄凄榜人識浦溆不畏荒煙迷殘
夢詎可續舟摇櫓聲齊開篷望天邊斗柄插水低津遥
未見樹邨近纔聞雞自嗟遠遊人中宵走東西不如沙
頭雁宛頸猶安棲
春初遊戴山(明)張羽
雲羅横四海田野無遺英尚賴二三子共怡山水情煦
煦新陽動寥寥天宇清昔人稱四美兹晨遂成并前登
高邱阻遥睇澄湖明憑林招遠風松檜自成聲俛仰天
地間微軀良不輕安能自羈束坐使衆累縈處賤足為
貴抱素詎非榮逍遥解神慮庶以適吾生
白蘋洲(明)張羽
層城鬱迢迢長溪貫雙流喧然闠闤中乃有白蘋洲兹
晨杖策往秀色散我憂窅渺蛟龍窟澄明鷗鷺秋開花
照白日接葉暗漁舟涼風起其末客衣薄颼飀我欲擕
童稚具此雙釣鈎高歌綠水曲散髮洲上頭安能隨世
人負我平生遊
尹明府吳越兩山亭(明)徐賁
長江接海門一水限吳越兩山鬱相對峰巒各羅列勁
勢争吐吞蒸嵐互出没尹君好遊觀結亭山水窟闌干
出層顛細路縈百折崩石絡垂藤老樹著棲鶻平生登
臨興盡為山水發不知嘗膽人此地幾征伐至今兩山
雲來往似奔突嗟予歴江海所歴多竒絶何當上斯亭
長歌弔遺烈
張氏白石山房詩(明)詹同
浦江有名山白石如積雪玉氣亘中天龍湫無六月於
兹隠君子結屋依翠微讀書日平樹看泉風滿衣誰謂
野鶴姿從心自飲啄一落樊籠間清夢繞巖壑豈不念
白石好煉五色紋獻之補天手歸卧山中雲
白野太守游賀監故居得水字(明)錢宰
崇岡散新陽寒日舒短晷晴飈一披拂波影上沙尾意
行遂忘疲情語相慰喜賜宅知己非歸舟更誰艤樹暗
山始夕川明月初起停杯成嘅歎覓句聊徙倚前林樵
唱來驚鴻下寒水
題吳山伍子胥廟(明)解縉
朝驅下越坂夕飯當吳門停車弔古跡靄靄林煙昏青
山海上來勢若游龍奔星臨斗牛域氣與東南吞九折
排怒濤壯哉天地根落日見海色長風捲浮雲山椒載
遺祠興廢今猶存香殘弔木客樹古啼清猿我來久沈
抱重此英烈魂吁嗟屬鏤鋒置爾國士冤峩峩姑蘇臺
荆棘曉露繁深宫麋鹿遊此事誰能論因之毛髮竪落
葉秋紛紛
望南屏山(明)藍仁
游目南屏山逍遥税塵鞅清溪亂流涉疊巘緣雲上輝
輝瀑泉落隠隠天籟響荒途理通塞虚室静宏敞中有餐
霞人長聆御風想不乘緱嶺寉還顧漁郎舫芝草甘若
飴雕胡大盈掌雖為頽齡駐亦忌流光往永懷山中遊
觀化歴清賞
發雙溪(明)李曅
峩峩金華城行李何淹留閏十月初吉始能具扁舟輝
輝晴旭升莽莽寒烟收篙師戒晨發浩嘯當中流揮手
謝送者此行實夷猶昔為山林居今作江海游撫心媿
麋鹿放迹同鳬鷗丈夫既許國生理焉得謀功成纔拂
衣庶以追前修
錦屏(明)陳約
赤城多竒峰錦屏亦殊勝不知何仙人遺蹟在幽徑松
霏灑石床竹雪墮風磴徘徊對巖花忽送一聲磬
始得東洞遂改為陽明小洞天(明)王守仁
童僕自相語洞居頗不惡人力免結搆天巧謝雕鑿清
泉傍厨下翠霧還成幕我軰日嬉偃主人自愉樂雖無
棨戟榮且遠塵囂聒但恐霜雪凝雲深衣絮薄
我聞莞爾笑周慮愧爾言上古處巢窟抔飲皆汙樽沍
極陽内伏石穴多冬暄豹隠文始澤龍蟄身乃存豈無
數尺榱輕裘吾不温邈矣簞瓢子此心期與論
秋夜同紫峽逸士雪江老僧軰十人宿南屏山中
分韻賦詩余得夕字(明)孫一元
荒翠散不收殘山帶遥碧林鵶晚依依草雉時嗝嗝斜
光明不定居人掩荆柵朅來喜盍簪林下語幽賾厓屋
燈火青野蔬旋新摘豈無伏虎禪亦有飛鳬客愛此小
崑邱人世白雲隔願當抱竒幽炯言永終夕
發郡城之天台道中述所經覽(明)皇甫涍
夕夢層城阿曉行蒼波上縈溪復含流連岑時隠嶂風
湍信千轉雲峰非一狀錦繢紛迎翫氤氲忽彌望蘭泉
芬可掬苔壁險難傍思偕同懷子擕手追禽尚
桐巖曉發(明)皇甫涍
厲澗越南岑拂霧趨東土宿處惟蒼烟遥天徑如縷林
光曙鳥散海氣黃雲聚憫勞感婦嘆摇摇涉春雨
遊天竺寺有懷謝康樂(明)李奎
秋光淡巖岫入谷聞晨鐘白雲嵌紫芝峰朵開芙蓉林
香晝自結夾道羅長松沙廣草煙薄溪深花露濃梵嶺
鬱飛鷲咒潭降毒龍閒禽互交語道侣時相從久矣悟
空寂齋心禮金容精廬隠暮色蔬食修珍供還憩崖亭
上永懷高人蹤
過臯亭龍居灣宿永慶禪院同一濓澄心恒可諸
上人步月二首(明)李流芳
歸裝出西湖間道向黃鶴(黃鶴峯為臯亭最高處)屢愆桐塢期偶
遂龍居諾(桐塢為慧文法師結廬處在臯亭之西)輕舟凌晨風遥山滿晴
郭丹林尚可數寒條紛無托
披松指微徑聽水捫暗壑新搆争遠勢平臺攬摇落霜
餘山容淺天清海氣薄暫歇塵勞心始信寂滅樂
天台山中(明)吳鼎芳
白雲伴衾宿開戶雲飛去出尸尋白雲蒼厓濕芒屨峰
頭異域僧洞口先朝樹流水帶餘花從來不知處
遊五泄五首(各有序)(明)陶承學
青口
從諸暨縣行五十里皆山中然勢散緩行者頗疲怠
將至青口前有巖嶄然出雲間客望見皆喜心踴欲
趨比至山忽轉面截去路純若無罅並崖行半里許
溪澎然鳴隔溪廼覺有門竇涉而入如行委巷中矣
兩山離立不數丈壁絶梯磴翕翕如欲闔行數十武
輒一轉溪隨而縈之十數武輒一涉山純石峰㟧皆
傾欹聳特各各取態或如廩囷或窪如堂或如案上
果罩也疑初是一山將有神人斬其脊而中開耶石
壁上躑躅盛開紅紫如繡不可采掇五泄山上有劉
龍子墓龍子人而龍故詩云然
龍子為龍時陽精洞邱谷神行物無礙摧山如剖竹青
口當其塗長巒勢奔蹙&KR1154;若萬羽林分行避黃屋祗今
苔蘚壁即是羣山腹天空墮石罅雷與斲雲足鬼斧一
以劖神鞭驅不續躑躅花其巔聊舒遊者目
第五泄
五泄之名以瀑水勝然山徑固已竒絶矣入青口十
里至五泄寺寺右緣溪峛崺而上復折遂至瀑布所
水懸可千尺石壁如削左右環擁映水益壯不知視
匡廬雁蕩何如也然聲勢震蕩口喑目旋神魄失守
亦雄偉竒特之觀題名於壁曰萬歷丁酉三月廿日
公安袁宏道歙方文僎山隂王贊化會稽陶望齡奭
齡同遊
白蜺飲晴壑一飲萬人鼓腥風噴涎沫下有神龍府傾
崖與廻薄獷石佐虓怒千里骨立山洗濯無撮土遥源
杳何處落地名第五客來泉亦喜舞作千溪雨赤脚立
雨中衣沾翳崖樹廿年成始至重遊在何許憑君鐵錐
書一破蒼苔古
白龍井
五泄有二龍井黑龍井即第五泄下石潭白龍井在
寺南五六里許穿谷中而入大抵如青口道也而兩
壁加隘巖巒加巧溪加駛石門石囷石果罩皆具而
加巨轉折變換不可名狀稍進云已是寺前案山背
似非人世行客相顧恍然而已時日漸曛幽陗可畏
不至龍井而還
招提萬山裡門與蒼厓對嘗聞白龍井窈出清溪外沿
洄未覺遠忽抵前山背半壁仙屋深廻峰洞門礙竒巒
互傾昃飛溜各形態厓松老將化石笋看來大盤谷戴
土耕寒苗接流溉溪幽生晚畏逕轉添新愛已謂人境
窮驀與村翁會息肩支短策洗足坐鳴瀨但見元髮垂
安能辨年軰因知雲霧間神仙宛焉在
第一泄
宋景濓記云諸泄惟第四級不可至或以綯圍腰繫
巨栰俯而瞰其取道盖從嶺上下耳僧言山下有細
路緣厓可上則四泄皆可至也時方雨險滑不可置
足褰裳從之從者多諫罷歸寺詰朝步上響鐵嶺從
山腰得斜徑攀挽而行臨其巔望之四瀑皆宛宛可
見夫匡廬雁蕩一級水耳猶得名况五泄耶
山雨無崇朝青苔助巖險四泄安可求山僧只指點興
來性命微危磴幾欲犯童僕進苦規同遊亦譏砭慮深
膽易慴計阻心竟歉勝事忽若吞清眠夢如魘辰餐動
歸策臨瞰勢已儼蘿葛疲攀緣荆榛費誅斬跖石愁足
趺蹲泥任衣染下望五白龍遥遥競騰閃
紫閬
泄之水百仞五之意是天上落也從響鐵嶺而登至
絶頂謂便當下乃忽見平疇長林桑竹蓊翳溝塍組
織水皆安流審之即墮而為泄者地名紫閬民居頗
稠或至巨富四望緬然平遠亦更有羣峰環之上山
即富陽縣界予與客皆言兩縣地勢高下遽如此復
不謂是山頂行十里忽復下走如一二里始至地由
此言之安知今所謂大地者非處於孤峰絶頂乎
一瀑懸百仞五瀑方到地每緣風霧開略想峯頭翠即
此料泉源應從白雲墜攀籐漸躋陟屢息始能詣誰謂
孤峭中忽有桃源事鷄犬散邨落竹木成位置連疇溪
女桑卓午樵人市向來五瀑布平流若溝隧十里方下
山人家在天際
山隂道上(明)袁宏道
錢塘艷若花山隂芊如草六朝以上人不聞西湖好平
生王獻之酷愛山隂道彼此俱清竒輸他得名早
弔曹娥(明)倪元璐
泿影日夜翻一翻一酸楚丹眼認碑氣神童而貌古龜
汗洗籀文蟲口箋痛譜健哉十四姝脛走天吳府今看
江面憨浮漚瘦於黍昔聞呈秀格雙屍繡怒浦神人相
媚時波心五月五旴有技絶倫媚神以妙舞神何以報
之媚旴以死女不由旴有女那知娥有父一浪使旴殂
一浪使娥腐誰知死娥處不是生娥所茫茫忠孝魂入
水即水主近從胥江頭割來潮一縷一衣帶水耳翻出
竒如許
初入剡中(明)陳子龍
夙昔躭竒異久負名山期詎意肅於役心賞獲在兹高
峰叠遥巘曲徑沿廻溪沉沉迷積翠靄靄含輕暉洩雲
岫時没急雨瀨屢移青蘿被修坂絳樹灼隂崖廻互見
别趣登降各異姿碩人昔考卜荒途恒若斯心跡既杳
冥衡宇亦參差抗懷感人代尚志徵前規終焉協要妙
遲暮良可悲
曉發諸暨大霧不見苧蘿(明)陳子龍
長山既西廻浣江亦東注凌晨理驂服出闉遵軌路初
暘失清暉寒郊無榮樹瀰瀰塞虚寥漫漫混蒼素平川
蒸亂雲宿莽凝瀼露我思傾城人綺羅如可遇芳懷耿
不明紅顔向烟霧緣流號無津躡嶝渺難度越客心悠
悠俯仰勞歲暮
國朝
泛舟至雷峰步登南屏絶頂下憩淨慈寺
袁啟旭
輕烟裊素波花明見微磴艤櫂柳港隂遂躋層巒
勝浮圖積古色石竹隠凌競山風何飄飄吹袂上
蘿徑苔蘚重逾膩松栢森猶勁峰回萬象開水迥
孤霞映紺宇嵌空冥精藍窈深靚一叩蒼扃幽便
滌塵襟淨邈然人代感緬想真如境浮生胡攘攘
至理誰復證安排在巖棲朝昏永游泳
循煙霞洞下嶺至石屋洞袁啟旭
晨興涉亂山亭午憩修畛巖高哀狖吟樹密春禽
隠交藤路漸披獨鶴徑徐引石竇閟元冥巨霛吝
真境開鑿自何年潛虬遯虚牝海氣通平遠寒煙
錮深迥雕鎪非一壑險仄有孤嶺仙室越隂涼人
世異朝冥渴欲潄乳泉饑將摘松菌於此託賞心
無勞慕張邴
自大嵩嶺上二十里至福泉精舍李鄴嗣
舍舟上樵徑晴眺分纖毫循塗凡屢盤獲竒隨所
遭崩厓露雲根長風勢漸饕諸巒徐束體始識身
已高過雨忽足下髮上天氣交在輿尚若疲何况
舁者勞首虐乘人車筋力嗟爾曹斗上復稍垂豁
然闢林坳老松得成鱗巖土抽春毛梵僧搆幽棲
人龍同一巢入門氣得蘇豆筍羅山庖到此慚浮
名徒為猿鳥嘲我何不徑然將家住藤稍
寓山夜遊作宋徵輿
清酒泛玉尊繁燈燿幽館月華流雲中前墀素輝
滿主人啟名山客子不辭遠揚舟駭潛魚入林走
棲鼴白雲湛深池明水照修坂陟徑無遐蹊聿憑
千仞巘閣際星影疎林間露光泫萬里攬碧煙泠
然御風善遥聞荒鷄鳴始悟歸志晚嗟此秉燭遊
悵彼秋夜短
寄萬開來永嘉王士禎
昔有謫仙人清風照寥廓文采映江表翺翔出東
洛遂渡永嘉來言尋謝康樂康樂不復有但存謝
公巖赤霞自照耀綠水猶潺湲放懷山水外跂脚
天地間開元儵千載斯人杳難攀萬公具仙骨妙
筆餘清妍昔者東萊城岸幘吟三山至今海上鷗
猶思使君賢傳聞去金陵秋江正澄清過江富文
流盡識使君名牙檣朱絲繂鹿子趁風汐送君石
頭城去作永嘉客永嘉何菁葱叠嶂入晴空龍湫
落千丈海日亂蒼紅雁蕩七十曲曲曲盡&KR0785;瓏容
裔玉甑雲摇曳吹臺風齋閣倚青壁秋香金桂叢
風物固洵美定復思謝李把酒問前賢主賓更相
似吾家陸士衡公門稱國士玩世誠疎狂高義託
君子自公南渡後結襪風邈矣長謠寫心胸遠寄
東甌水
送湯荆峴侍講于赤山禮部使浙江王士禎
我愛西子湖夙昔夢見之湖光與山綠樂事輸吳
兒譬客談江瑶未免思朵頤聞君往東南起舞軒
兩眉綠蒲十幅帆西風美滿吹初下南徐州三山
已麗﨑行行過震澤萬頃青玻璃夜航到臨安高
枕殊未知新笋晚花過橘綠橙黃時湖水雄鴨頭
綠淨相參差掩映湖上山影娥照清池錢唐八月
潮詭異天下竒疾雷震百里蛟龍競躨跽潮頭坐
靈胥重水汨後隨三千彀強弩射潮勝雄師至今
擊西陵鐵幢高以危釃酒臨樟亭江海為東馳壯
觀今古無寄之於聲詩歌送潞河船郵籖報畫旗
南屏精舍龔翔麟
東風西子湖鱗鱗綠於釀吳儂刺釣船拏煙闖肥
浪樹杪見孤塔移船埠頭傍蠟鞵縛兩脚扶篙雁
齒上跬步到寺門花宇十層壯我尋南渡蹟圓照
井無恙井南有細路黃犬吠深巷沉沉松插雲戛
戛竹鳴嶂蹣跚未半里丈室牖南向背不繚粉垣
依山作屏障米囊花滿街春殘萼未放書幌借地
停吟飲兩無妨鄉僧亦解事汲泉挑筍餉指點慧
日峯引我試畫杖側眺錦軍城紅埃卷蹄輛何如
事幽探寄情得遐曠
懷西湖次東坡原韻宋犖
西湖東南美遊眺多高賢白蘇兩寓公領略得其
全繄余愛山水出郭疾病捐譬如蜂就蜜所性良
由天盤山與廬阜入手自往年西湖咫尺耳徒聞
好事傳今夏六月中緬想荷花鮮秋憐湖上峰娟
秀縈雲烟何待段橋畔桃柳争芳妍晴空每矯首
清夜或廢眠幾日冷泉亭佳茗手自煎一枝老藤
杖須趁腰脚便勝地如勝友堪結歲暮緣鴨觜船
易買已辦囊中錢
扈
蹕西湖紀事宋犖
平生慕西湖聞說便神王吳越咫尺耳七載勞悵
望何意奉
宸遊夙懷得一暢朝出湧金門耳目忽清曠水潑葡萄
醅山矗翡翠障白蘇勾留處西子譬允當追隨豹
尾間未敢策笻杖
聖情厪民依物外聊探訪
御墨灑湖亭勾陳入雲嶂
召許侍從臣小憩就畫舫亭午獨徘徊迢逓聞漁唱六
橋宛沿緣兩峯屹相向指點從山僧脱帽廻堤上
瞻拜武穆墳酹酒發悲愴還過冷泉亭兀坐茶煙
颺竒峰真飛來驚嘆莫能狀勝地難久停歸趁湖
波漲道人索題詩留待後來償殘陽挂斷塔古色
落㰕榜薄暮趨
行宫劒珮依仙仗
西湖王鴻緒
夙聞西湖名直比西施面薄宦阻勝遊夢寐思一
見今朝扈
蹕來天假人之便清晨出城闉全湖淨如練周圍三十
里中流聳樓殿春風駕畫橈波紋劃深靚十景烟
靄重六橋桃柳絢山長刹影明水闊花光眩何石
不鸞鶱何溪不珠晛吾觀西北山無水乏婉孌載
觀東南水無山寡峭蒨山與水相涵固維此盡善
乾坤毓竒秀乃萃吳越甸況兼白與蘇風流昔所
擅遺蹟至今存好事争修繕人來勝地清女競春
時倩珠幰帶詩筒畫舫飄歌扇撥雲或獨往拾翠
還擕串是處可浮觴小憩亦花院盡日無歸情相
看曾不厭素懷聊足酬幽賞顧未徧明朝發前途
數月有餘戀
吾邑於前明宣德年間析自鹽官古蹟無可稽考
偶閱宋人括異志有數則近古者各系以詩附於
邑乘之末陸世楷
當湖(志云南北十二里東西六里東北泖港直通太湖今湖日淺土日增矣)
陵谷常變遷傳聞今昔異陸沉自何年昏墊誰復
記民居漸以稠蛟龍亦知避豈有靈物存銀鐺尚
拘繫(志云漁者獲一鐵鏈長不計極舟滿幾覆懼而棄之或云繫蜃於此)出郭俯澄
瀾遥堤互葱翠濃淡分畫屏海上峰十二春風颺
輕舟晨夕雜歌吹左瞻梵刹雄右顧園亭麗柳岸
與花田在在恣游戲孤城浮水濱毋乃廹危地廣
袤非舊觀襟帶渺焉寄桑田跡未湮井木久淪棄
寸壤及尺波咸資巨室利芳洲名偶同高樓日陵
替休誇作賦才能言衆所忌
金山忠烈王漢博陸侯廟(志云建炎間建)
堂堂博陸侯廟食自漢世椒房寵已移麟閣功未
替豈同若敖餒而享非其祭廓然天壤間正氣日
蟠際兹方偶鑒觀於時特憑契睠兹東海隅萑葦
成棄地大澤多龍蛇驕陵恣為厲驅除奮神威金
湯萬家庇行宫啟湖濱雲旗遠來賁縱横征伐年
往往著靈異(明嘉靖倭亂時隂助守城)嶽降遡清和祈賽紛焉
至赳赳部曲雄帷幄凛參侍英風儼在兹過者尚
送刺
白沃史君廟
水患方滔天四望鮮高阜史君何神術躍馬東南
走揮鞭使倒流蛟螭遂弭首邱原乃可依厥民安
井臼園廬漸以完村村徧花柳微君我已魚遺恩
頌耆耉白屋煥朱屝榱筵崇不朽旱澇輙有祈歲
時薦椒酒叢祠滿寰區文繡被土偶稽古洵足徵
德馨庶能久捍患與禦灾豐碑在人口鼎據雄三
方孰為龍虎狗(志云史君兄弟三人一在沙腰一在乍浦一在白沃)
齊景鄉
北海去南海悠悠幾千里古云風馬牛越國遠難
鄙如何勾吳鄉親辱齊侯趾鄉以景公名曷由辨
其始千駟民莫稱二桃士為死功德媿生前没世
誰崇祀巋然青墩傍古廟丹青峙思昔戰艾陵薦
食憂封豕未覩越溪來終抱齊門恥牛山收淚餘
魂魄寧留此野語昉齊東遵海漫無紀三老泥前
聞娓娓談孟子
陳山龍母塜(志云每歲七月風雨人謂龍洗墓)
誕降有嘉徵夢中龍據腹奈何神靈物戕毋以自
育崔巍陳山巔有墓拱其木青峰繞佳城幽宫協
天卜圻堛即飛騰於毛豈有屬猶念鞠我恩歲歲
來洗沐一泓侍巾缾孝思常在目安得瀉飛泉分
流遍巖谷海濱多逸民策杖訪林麓咄咄駭異聞
兩石自相觸石如雀鼠穿而不損墉屋(志云廟後觀音庵忽)
(有兩石半山鬭墜而下一從殿後壁滚入一墜殿之西屋瓦無所損)昭昭龍之靈磊
磊石之族動静理固然幻態驚反覆君子道其常
龍潛而虎伏
宿韜光山房潘耒
招提宅山巔而有清泉瀉濤聲亂隂晴瀑勢無冬
夏殿門俯層巒萬象森在下湖帆曳林空海日升
巖罅我來歲已晚楓菊猶未謝白石淨可餐流雲
駛堪駕浮生如窗塵幾人得休暇遇坎且當止茅
齋倘相借
杭州水利不治者累百年矣廵撫趙公考城河故
道悉濬治之鄉人來述喜而作詩凡二十四韻
朱彛尊
武林古澤國十八澗九溪當年宋宮闕溝水流東
西陳迹漸已湮深谷皆成蹊民居日湫隘編竹兼
芘莉猛火一燎原悲燄百室迷塗徹大小屋繘井
愁難躋女丁配夫壬相顧但愴悽吏治徇目前孰
能防禍梯中丞溢世才利器剸水犀下車命丞倅
故道資考稽率錢具畚鍤曾不煩鉏犂經始底告
成歲序尚未暌坐令闤闠間無異蘇白堤紅闌雁
齒列赤石羊肝刲嘔啞小航船蹀躞快馬蹄停鞭
市蓮藕倚檻來鳬鷖柳隂榖犬鳴露脚莎鷄啼祝
融廻其馭婦子方安栖乃知濟時策不在拯顛隮
公之治水術豈獨過白圭泉清原隰平名與召伯
齊我家由拳城閭巷多蒿藜願公祛墨吏如決濁
水泥上以答
天子下以寧羣黎
桐廬雨泊朱彝尊
桐江生薄寒急雨晚淋漉炊煙起山家化作雲覆
屋居人寂無喧一氣沉嶺腹白鷺忽飛翻讓我沙
際宿
南山雜詠十四首朱彝尊
蒼天入夏寒一泉自溫谷其流浸蘭蕙其音喻琴
筑&KR1154;然石扇開飛出白蝙蝠(水樂洞)
山泉可用汲酌以長頸匏虎跡久已湮深穴猶窙
窌松隂轉三面未肯回鞦鞘(虎跑泉)
澀磴上招提不知幾十級入厨筧泉枯過雨佛身
濕石乳滴空嵌髣髴龍象泣(烟霞寺)
一亭四無鄰棟壊柱已折山僧慣迎客不忍過溪
别偶語莎草間夕曛信明滅(過溪亭)
我行楊梅塢惜是孟夏初是時果未熟但見柯葉
舒思包綠荷飯五月來精廬(楊梅塢)
一泓停山坳過者不敢唾雖然龍窟宅亦許鬭茶
坐起摹襄陽碑惜為僧所涴(龍井)
峰頭石縹緲豈異一片雲有時風雨過獨立雲中
君安得五丁手移置長水濆(片雲石)
朅來給孤園玩此薩埵石石上生莓苔千年暈濃
碧不見飤虎人且鋪苮草席(薩埵石)
溪廻凡幾折早已滌塵慮静看三樹松深隂坐箕
踞客去鶴飛來客來鶴飛去(納翠山房)
尋遍十五寺九溪鳴淙淙下無一寸魚上有百尺
松緣流思濯足奈此菖蒲茸(九溪)
暮經南山南曲澗一十八山橋往而復山路坱兮
圠夕陽漸催人延首望香刹(十八澗)
句曲一道士愛住山之幽褰裳慮深涉賣彼白玉
鉤築橋訪詩侣兹事宜千秋(玉鈎橋)
巖巖翁家山松花滿深塢村民高下居少長齊捕
虎但誇弓弩強不識耕稯苦(翁家山)
桂樹花不實何年種山椒良由山中人歲暮不自
聊殷勤與我期秋日來逍遥(桂塢)
晚過寳林山寺朱彝尊
春風從何來吹彼芳樹枝客心坐惆悵日夕千里
思出門異南北獨往任所之眷言登兹山已見西
日馳羣峰趨尸外出没成參差置身空濛間恍忽
飛來時向下聽鷄犬極視窮高卑沉沉西林路光
闇從此辭回瞻白雲合林外鐘聲遲
雨中遊飛英寺查慎行
春隂覆城堞花淺遊人稀愛此北郭幽晨征夕忘
歸盤旋上窣堵恣眼窮清暉東風拂面寒細雨濕
我衣客來僧啟鑰客去僧掩扉迹在有送迎心空
無是非
登道場山查慎行
船廻浦溆淺徑轉村塢小不覺坡陀高騰身萬松
杪菰城浸藪澤白塔&KR1128;雲表浮氣盪一州湖波白
渺渺天長接遥翠目極青未了漸上伏虎關羣峰
忽環繞清颸吹戸牖古殿深且窈脉絡引檻泉渟
泓滙池沼長廊百餘步旁入逾幽悄蒼鼠竄别枝
投空攫啼鳥巋然翠微閣中敞外見少野火不到
山薈蔚復誰燎坐令杉桂材蒙茸委蓬蓼飛蟲晝
轟聚高蔓晴天矯老僧守空庖恐作山中殍軍持
乞米出厭寂喜膠擾我來久徘徊愛此吟風篠春
深花澹澹日暮雲裊裊餘暉帶疎鐘詩境墮空杳
古今一大夢回首失昏曉
晚抵高陽山麓上九曲磴投雲岫菴查慎行
到山路疑窮壁立青巑岏松隂十二轉一上一改
觀忽聞雁呌風側背來高寒夕陽墮西陸返景飛
彈丸閴寂禪者居地偪天形寬鐘聲落海外列宿
棲巖端老僧笑迎門藹若平生歡謂言登陟險知
我步履艱汲泉為烹茶拂床與安單蕭然一行脚
只作道侣看
還珠亭(吳興張母史孺人孝廉映斗之毋也有章嫗者以鬻珠往來母家醉遺美珠而去數)
(日不至呼來還之嫗泣謝如更生母終身弗言及殁嫗年八十餘匍匐來葬所口述其事聞者)
(嘆異焉孝廉葺丙舍為亭仁和沈都憲近思榜曰還珠余為作詩)
吳襄
吳興有賢媛禮法樹矜式論定揭大端卓哉無苟
得(一解)閭嫗鬻百琲醉墮紅羅襦不貪為我寳胸中
自有珠(二解)經由雖已忘什襲固能審還爾性命資
勖以勿崇飲(三解)流年女宗謝執紼親朋來嫗年過
八十雪涕銜餘哀(四解)嫗且弗復哀賢媛未曾没不
見還帶橋古藤縛碑碣(五解)
浙江通志卷二百七十二
