浙江通志巷二百十三
列女(十二)
金華府
武義縣
宋
劉滂妻湯氏(宋濂劉滂傳建炎中滂知建昌軍兵變滂死妻湯氏侍姑側兵及身猶不去竟)
(遇害)
鞏法妻楊氏(葉適楊夫人墓誌武義人嫁東平鞏法鞏死夫人年二十六子長曰豐三歲幼)
(嶸始生鞏貧人謂夫人當奈何曰吾義寡鞏氏矣復何顧二子稍長時婺有大儒吕公夫人告二子)
(曰爾學不成無庸歸也二子或經年不得見母既而先後登進士第皆為時所知夫人卒年六十八)
(葬長壽鄉)
明
徐氏二節(續文獻通考徐榮妻吳氏年十九適榮生子甫三歲而榮死未幾榮弟廣繼卒其妻)
(顔氏年二十七撫二孤妯娌一志奉姑育子恪守婦節年踰六十洪武中旌門)
程文盟妻王氏(正德武義縣志年二十六而夫殁父母舅姑待其終制將改適之氏呼天)
(誓曰我若改適日月西出事舅姑撫孤子確守霜操洪武年旌)
尤安谷妻王氏(萬歷金華府志嫁三年而安谷病且革顧謂王氏曰吾嫡生二母俱老而)
(子幼汝能保養雖死無憾氏泣受命而安谷卒奉姑教子終始一節洪武年旌門)
徐信妻朱氏(王德武義縣志幼許字信信罹疾父母意弗懌朱謂既與之約敢忌疾耶即歸)
(信未幾信卒時年二十三遺腹産子一曰文敏備歷苦辛鞠而教之子亦以篤孝稱正德年旌表)
徐遠之妻吳氏(萬歷金華府志年十九夫亡遺腹三月誓志守節其父逼嫁之因引刀斷)
(髮又欲自經父懼而止撫育遺孤垂四十年不出戸庭雖族人罕見其面)
徐思泰妻沈氏(金華府志夫早亡無子咸勸再醮哭曰嫁二夫犬豕不食吾餘也矢志苦)
(守苫塊獨居即童子不得入其室)
邵文德妻程氏(舊浙江通志方許嫁夫有惡疾父母謀改適程曰命也竟適之未期年夫)
(亡家貧無子閉閣紡績自食年九十三卒事聞詔旌其門)
徐賢妻吳氏(金華府志父溫無子贅賢同居未幾賢亡吳年二十一無子夫家勸其更嫁吳)
(曰此輩利吾財耳盡散之苦守三十餘年事父母孝養備至事聞旌曰節孝)
余文秩妻鄭氏(武義縣志年十九夫亡無子以姪為嗣家貧賣豆腐自給苦節四十餘年)
王世名妻俞氏(陳堯言俞烈婦傳年十七歸世名世名方飲父仇待時而發明年生子謂)
(俞曰此兒之寄非他人比善撫之命名宗禹居無何斬其仇之頭祭其父投之官遂死之俞慟幾絶)
(水漿不入口邑人韓生與世名故師弟而其媼又俞所視為母也虞其死往慰之指其子曰王生遲)
(死六年為此一塊肉耳忍棄之耶俞憮然曰是誠不可死然又不可不死乃稍就食置王生柩於卧)
(榻前飲食起居一稟如生時三年服闋乃料理其家事集家人輩再拜别囑其子於韓媼絶粒而死)
(時宗禹五歲矣先是王生之死孝也直指上其事議寢不行至俞死因并上其事報曰可建祠立坊)
(曰孝烈)
蔣烈婦(武義縣志徐伯康妻伯康不克家隳職業蔣每泣諫貧至不能自存謀欲賣之婦泣謂曰)
(吾勤紡績足支歲月奚自鬻妻為不聽召媒成劵舁輿至婦乃登樓從窗墜下而死縣令陳化撰文)
(祭其墓)
劉雄九妻徐氏(金華府志年十九懷娠二月夫亡姑令更適徐泣曰妾之不殉罪已多矣)
(奈何更適况有遺腹在乎遂至母家生子撫之苦守四十餘年)
陳花容妻鞏氏(武義縣志夫死伯叔逼令再嫁不從重賄鞏父母許之肩輿將至遂密縫)
(其襟袵自衣至履無少罅隙閉戶自經事聞詔旌其門曰節烈)
楊國瑞妻徐氏(金華府志年十九夫亡遺腹生女繼母欲奪其志氏剪髮毁容以死拒之)
(崇禎十六年寇亂居民多挈家逃避氏聞之曰未亡人待死之日久矣豈能從諸妯娌偷生乎遂自)
(經死)
朱男妻李氏(金華府志未嫁而夫患癩疾體腐穢不可近其父請命於翁許令改嫁卜日將)
(適他姓矣氏紿其父曰必别夫而後行比至誓不復歸敬事其夫逾年而夫歿氏哀慟不食死)
徐文仁妻張氏何李安妻王氏項浩妻徐氏
徐景初妻葉氏胡文讚妻徐氏邵銓妻項氏
楊相妻徐氏劉思妻徐氏張胡奕妻程氏
徐繼洪妻王氏李魚妻范氏
國朝
徐文源妻邵氏(題旌冊年十七歸徐甫一月文源病氏罄奩貲供湯藥三年文源卒先是)
(文源病劇時泣謂氏曰我死無子爾年少家貧無倚當奈何氏曰君如不幸妾亦從君後耳及没氏)
(旨建親視含殮殮畢即投繯死雍正四年具題奉坊旌表)
徐瑞蘭妻朱氏(題旌冊年十九歸徐二十三而寡遺腹生子名鳳詔舅老而耄繼姑逼之)
(他適不從則裁其飲食磨折百端氏絶無怨色嘗抱子而泣曰吾所不死者以夫僅此一綫耳守節)
(旨建三十一年雍正九年具題奉坊旌表)
何養復妻邵氏(題旌冊年二十六而寡事姑撫子守節三十八年雍正十一年具題奉)
(旨建坊旌表)
蔣文逵妻翁氏(武義縣志順治三年婺尚未平氏避亂深山為遊兵所執欲汙之不從行)
(三里許至施村墜馬躍入塘中死)
倪世陛妻程氏(金華府志夫死年二十聞有欲強娶之者奔赴母家號慟不食取針線密)
(縫裳衣次日聞輿至親持斧破其輿投池水而死邑令申詳旌其閭)
何李奴(武義縣志許配顧兆吉兆吉貧不能支父母背盟強之别適氏涕泣跪諫不允且曰吾為)
(汝擇佳壻耳氏泣曰烈女不更二夫吾忍因貧而背之乎遂閉戶自經死是夜隨見夢於夫時年十)
(六)
徐氏三節(武義縣志湯氏徐世菊妻夫死年十九遺腹生子學乾撫長娶劉氏年二十一生子)
(應序學乾死應序娶劉氏年二十應序又死一門三寡䌟績度日)
吳氏二節(武義縣志管氏吳世賢妻年二十五金氏吳世傑妻年二十夫相繼亡上有老姑下)
(有穉子二氏妯娌相依苦守撫養事姑甘脆寒暑無間)
周宗鼎妻朱氏(公舉事實名珍孃年二十五夫亡家貧鬻奩具殯葬撫二子光照光煥皆)
(為諸生歷今三十五載年五十九)
倪士佳妻葉氏(公舉事實年十八歸倪生子甫週夫卒氏年二十二即為夫營葬虚其右)
(以示同穴教子如嚴師守節至八十歲臨歿猶兢兢以守家法勤耕讀訓其子孫云)
湯思學妻徐氏徐崇勲妻鍾氏楊起震妻邵氏
徐學粹妻朱氏王之藩妻徐氏倪世佳妻王氏
何嘉猷妻徐氏陳福綏妻孫氏顧愈妻應氏
湯徵伊妻陳氏徐學勤妻王氏邵日寅妻柳氏
徐應祥妻蔣氏徐光國妻何氏王家仁妻孫氏
周思敬妻吳氏徐應能妻王氏徐琥妻陳氏
蔣子輝妻徐氏胡唯義妻王氏
浦江縣
宋
凌楠妻何氏(浦陽人物記名道融字處和諸暨人善讀書鼓琴年十九歸楠一年而楠亡遺)
(腹産一子曰堅晝夜教以學俾從陳亮游及堅能與薦書以姓名自見於諸君子間喜曰吾之不死)
(待汝者欲持以見汝父於地下耳汝益勉之紹熙元年卒年五十一)
元
戴銘妻倪氏(浦陽人物記名宜弟縣之興賢鄉人年二十為同里戴銘妻三十而銘亡生二)
(子泳洽甚幼銘家故貧氏上下無所倚托米鹽日以不給乃飲泣就麻枲夜分燈屢涸猶煢煢在機)
(杼間歷三十年始能葬舅姑父母及夫之喪教其子成人又二十一年而終)
明
鄭洪妻石氏(金華賢逹傳洪為内藏庫提點以累死妻石氏例當配絶粒者十日人勸之泣)
(曰吾為義門婦今夫既死何以生為遂縊而死太祖聞而嘆曰真義門婦也)
鄭瀛妻黃氏(宋濂鄭節婦傳名琇字守貞歸瀛字仲容年甫二十明年仲容髀患疽流注肌)
(竅間一潰一興守貞扶掖卧起附膏於紙而更敷之雖甚久無怠意又六年仲容歿守貞自矢不再)
(適屢有撼之者不少動寒燈孤幌澹然自安命從子柎為後及見柎授室生二子始受其養)
陳氏三節(浦陽續人物記毛氏陳彦雲妻彦雲卒於金陵子厚在襁褓毛矢志堅守撫厚長成)
(娶張氏女生子現甫彌月而厚復亡張時年十七姑婦相依撫現成人現娶董女未幾又没董始姙)
(五月後舉男遂以遺腹名之家計蕭然紡績度日遺腹十歲患瘋痺五載偃牀褥董焚香告天願降)
(罰己身以贖此子遺腹忽然步履如常董麄曉翰墨口授孝經教之書家計日窘代人充糧役計月)
(取直為膳養資時二尹朱某憐其事為娶黃女配之夫婦盡孝生四子)
魏氏二節(方孝孺魏節婦傳趙氏名第寧海人歸浦江魏順之生二女而順之卒婦年二十四)
(以猶子校為嗣誓不他適其兄憐之潛受同邑婁氏聘強迎之歸婦堅不為動校甫七歲教養成立)
(娶同邑應氏生男女各二而校亦早世應年二十九兢業惕勵無毫髮增損於前人人皆以為善繼)
(志)
孫廷佐妻潘氏(浦陽續人物記嫁逾年夫病劇謂曰吾死奈爾年少何氏泣誓從死削竹)
(牌數寸刻死節二字夫亡水漿不入口家人云夫無子遺爾死誰為祭奠強執喪三年父欲奪其志)
(氏即入房自經人趨解之已死竹牌猶握在手)
張應華妻陳氏(浦陽續人物志名卯應華貧賣薪自給氏每典衣以供甘旨甫一年應華)
(從軍戰亡氏屢闔門自經小姑同處屢解之服除父母私與舅姑議更嫁小姑以告氏曰吾嫁自有)
(處應在後門耳小姑不喻其意及娶者舁輿至氏潛往後門投池中死池素濁自後水清人以為異)
倪子材妻錢氏(萬歷金華府志名妙淑年十九適子材逾年而子材卒欲縊以殉眾止之)
(越五月生子里有慕其容德欲娶之者錢剪髮以絶之孀居六十餘年始終)
樓氏三節(浦江縣志樓恩妻陳氏歸四年生子秩而恩歿食貧撫孤長娶張氏生一子秩又歿)
(張年二十三矢志與姑相依為命壽五十七先陳歿又恩之從弟臺妻趙氏年十九孀守八十餘歲)
(卒)
張應桂妻鄭氏(金華府志嫁逾年應桂因痘劇語氏曰爾年少必不可守氏即剔一目以)
(見志應桂卒將舉喪浦俗凡欲再醮者不送夫喪家人匿不以聞氏覺奔赴二里許隔溪望見欲投)
(水死婢強扶之始渡後遺腹生女亡繼叔子為嗣又亡而氏守節不渝萬歷年旌)
張明經妻潘氏(金華府志年二十二而寡抱孤績絍供舅姑菽水者二十八年姑死撫棺)
(慟絶復蘇詔子若婦曰愧不能終養汝祖汝其善承吾志言畢遂卒年五十)
樓如春妻張氏(舊浙江通志性至孝母病割股為餌侍湯藥不解帶者五閱月年二十夫)
(亡子纔襁褓氏守節四十餘載教子及孫年至七十一卒旌曰節孝)
周思諒妻吳氏戴壇妻張氏張子潚妻樓氏
樓瑛妻于氏樓孟華妻陳氏鄭崇崶妻張氏
張元京妻鄭氏張元本妻周氏張元政妻方氏
石子信妻朱氏傅豹妻鄭氏傅宗清妻朱氏
金宗貴妻蔡氏傅思厚妻張氏徐廷康妻樓氏
鍾廷彬妻張氏
國朝
凌孟順妻鄭氏(舊浙江通志年十九夫亡遺娠生子元輅紡績教之年五十餘卒邑令上)
(旨建其事具題奉坊旌表)
吳明燧妻陳氏(金華府志嫁二載明燧病彌留時呼氏曰爾年少可任爾意氏截髮誓不)
(獨生刲股以進明燧竟亡氏欲以身殉鄰嫗慰之曰子甫週耳將誰托氏乃忍死撫孤家人覬覦遺)
(旨建業氏力持終不能奪康熙十二年奉坊旌表)
張德冠妻鄭氏(題旌冊康熙甲寅夫死於賊氏時年二十七痛不欲生以舅姑年老子女)
(俱幼乃止孝養撫育白首完貞康熙五十一年具題奉)
(旨建坊旌表)
張以琳妻朱氏(題旌冊年二十六夫亡長子守潮二歲次守擇遺腹也夫弟以瓏夫婦繼)
(歿遺孤二人氏以一身兼撫子姪俾俱成立又能勤儉銖積家業倍增守節二十六年)
金階妻張氏(題旌冊年二十七而寡無子欲自殉舅姑為立嗣乃恩勤撫育長為諸生事舅)
(姑以孝守節四十年題以上二氏俱雍正十年具奉)
(旨建坊旌表)
倪仁祜妻朱氏倪仁禴妻張氏張德嗣妻鄭氏
湯溪縣
明
張君會妻鄭氏(萬歷金華府志年二十三而君會卒當元季兵革擾攘備歷艱險克全節)
(義年八十餘終太史蘇伯衡傳其事)
江彦傑妻周氏(萬歷金華府志年二十四而夫卒父母欲奪其志引刀自誓曰與其失節)
(而生毋寧全義而死乃止卒年六十八成化年旌表)
胡宗寧妻洪氏(萬歷金華府志少寡撫孤勤儉事姑孝年七十餘終從子胡彦莊妻章氏)
(亦早寡家人欲嫁之章曰妾不能效阿婆守節而更適他人何以見夫於地下備歷艱辛終以節著)
諸可素妻胡氏(湯溪縣志許字可素可素癩辭婚氏泣請曰既已納采問名無别醮之理)
(父不忍違其志遂嫁之數月疾益篤服事匪懈一日可素紿之出而自經氏不勝哀毁願以身殉者)
(數四為妯娌所救遂盡剪其髮貯以小盒封付乃父曰誓不變志忝我所生年七十餘卒)
祝宗表妻胡氏(萬歷金華府志年二十二而寡有富室欲娶之氏以死自誓煢煢孑立躬)
(勤蠶績自給年六十餘鄉里欲上其事胡曰婦人守節分内事耳衆論韙之)
江顯妻翁氏(萬歷金華府志顯尹江寧病卒氏年二十五子大有在襁褓扶柩歸葬貧撫遺)
(孤叔欲奪其志氏厲聲曰吾身可死夫之清白不可玷也有司旌其門)
章以傑妻劉氏(舊浙江通志早寡會姑亡鄰居失火氏撫柩長號俄而反風滅火時有栝)
(寇入其鄉聞其節孝不加剽掠郡縣旌焉)
伍氏二節(金華府志洪氏伍福妻年二十五夫亡撫遺孤鳳娶妻李氏年十八生子纔百日鳳)
(又亡姑媳形影相依終身不二)
朱氏二節(湯溪縣志應氏朱某妻年二十二夫死守節子袍妻應氏年十九亦孀居時稱栢舟)
(雙節)
胡維妻劉氏戴士嶟妻祝氏朱德剛妻楊氏
洪瑚妻楊氏張良璧妻陳氏張良琬妻洪氏
胡邦憲妻洪氏章三保妻錢氏張應烜妻范氏
劉孟英妻邵氏胡萬全妻金氏張思仁妻葉氏
范唐賢妻洪氏陸可謙妻胡氏胡良忠妻陳氏
洪仲鏡妻范氏范正雅妻章氏范良翰妻華氏
國朝
李大榦妻程氏(舊浙江通志年二十二孀居歷四十餘年康熙十二年具題奉)
(旨建坊旌表)
胡岳鍾妻鄭氏(題旌册年二十五夫亡矢志靡他躬織絍以事舅姑撫孤子足不踰閾)
章在中妻陳氏(題旌册年二十七夫亡事舅姑撫遺孤白首一節以上二氏俱雍正六)
(旨建年具題奉坊旌表)
胡茂先妻盛氏(題旌册年二十夫亡遺一子親屬勸之改適剪髮𠢐面觸牆隕地幸老婢)
(旨建救甦牆跡猶存守節四十四年雍正十一年具題奉坊旌表)
張鼎立妻趙氏(題旌册年二十一而寡立姪鴻緒為子守節三十四年雍正十三年具題候旌)
鄭宗元妻祝氏(湯溪縣志有姿色順治丙戌夫婦避難邵家源遇兵掠氏宗元尾其後行)
(至一巖下有深潭氏投入潭中宗元亦急救之相抱而死)
胡朝鈇妻豐氏洪有思妻胡氏洪士遇妻黎氏
胡廷試妻陳氏胡允讓妻章氏陳獻竒妻虞氏
范仲韜妻胡氏胡景鴻妻王氏胡允端妻王氏
陳明昌妻吳氏洪廷才妻胡氏洪鼎圖妻汪氏
張源聞妻金氏胡如芳妻魏氏潘起光妻章氏
陳以禄妻張氏范嶠妻胡氏伍琰妻伊氏
魏良慶妻徐氏祝遇奇妻胡氏
衢州府
西安縣
元
沈忠顯妻孫氏(弘治衢州府志居衢城北隅夫為百戸大德間從征雲南陣亡氏盡禮追)
(遠家貧子女俱幼躬紡績貿粟訓子讀書既長襲職封恭人旌)
祝氏二節(衢州府志祝寄生妻陳氏西安人元末紅巾賊亂氏孀居年二十四被掠不屈辱賊)
(割其兩乳殞絶時彷彿聞人語曰嚼菖蒲飲澗水可愈如言果獲安年七十三而殁媳吳氏年二十)
(八守志壽九十二歲兩世完節)
明
陳彦文妻龔氏(弘治衢州府志西安人年二十一生子文幾週歲夫亡痛哭二日不食姑)
(曰死生有命汝能善養吾育吾孫無愧婦道足矣龔即節哀奉舅姑素服澹如誓不再適)
徐思誠妻鄭氏(宋濂徐貞婦傳名妙靜舅歿思誠出卜藏地舟覆溺死婦葬舅與夫養姑)
(撫二子謙貞俾從醇儒學雖寒燈涼幌人不能堪婦處之裕如父母及諸姊憫其年少欲使更醮婦)
(曰吾夫固亡有二子在脱無子姑老義亦不忍去即引刀斷髻以誓聞者懼不敢撼二子成立謙為)
(瀧水丞洪武三年旌表其門)
夏顯七妻蔣氏(續文獻通考夫亡時年二十二子在襁褓值元末兵亂備嘗艱險誓不改)
(節洪武中旌其門)
楊智二妻陳氏(弘治衢州府志年踰二十夫亡父母欲強嫁之氏以死自誓孝養舅姑)
(謹按衢州府志據楊氏譜作楊志逹妻)
海仕倫妻方氏(弘治衢州府志年二十三夫亡誓不再適孝養翁姑撫幼子成人孀居四)
(十年)
楊鍈妻胡氏(嘉靖衢州府志鍈客死於閩氏年二十四或勸其再醮氏以刀斷髮家貧紡績)
(事姑後年至八十五卒廵按奏旌其門)
何克讓妻徐氏(嘉靖衢州府志年二十二而寡子幼氏善事舅姑嘗割股和藥姑疾遂愈)
(年八十六卒)
張廷濟妻黃氏(嘉靖衢州府志年二十二夫亡無子墓旁被火氏獨守廬墓至七十歲終)
黃貞女(兩浙名賢錄名玉瑩許聘周天寵未嫁而天寵病瘵黃知必不起堅求侍疾父母不能強)
(命之往夫一睹氏目遂瞑氏時年十九慟哭盡哀送葬途有高壑將投之侍婢夾持而免自是每袖)
(一繩以誓必死悉散衣飾於妯娌姊妹惟圖天寵像朝夕哭奠如初喪數年嘔血死年二十六)
舒昌妻吳氏(嘉靖衢州府志年二十夫亡遺腹一女勵志守節卒年八十六行輩四人俱年)
(少守節由氏化之也)
劉璁妻鄭氏(西安縣志年二十夫亡父母憐其年幼家貧諷令他適鄭遂與父母絶甘紡績)
(以撫遺孤守節七十九歲終)
胡彦清妻王氏(嘉靖衢州府志年二十五夫亡姑使他適氏不從年七十六卒常折梅花)
(二枝插夫靈前逾月結實數顆人謂節操所感)
朱正妻葉氏(嘉靖衢州府志正有惡疾氏事之不少懈年二十正亡家貧無子守節五十餘)
(年卒)
方銓妻沈氏(嘉靖衢州府志年十七夫亡家極貧無子守節五十餘年)
杜應驌妻徐氏(衢州府志年十七而嫁未及期而夫亡斷髮為誓事孀姑四十六年姑死)
(氏卒)
黃金娘(崇禎衢州府志黃良之女許配王子智子智亡金娘請於父母往王氏成服服除有富民)
(胡姓欲聘為子婦母勸之不從守節五十餘年卒)
孔聞勉妻徐氏(西安縣志夫疾侍奉湯藥衣不解帶者三年兼事舅姑親操井臼夫亡發)
(引逾七日赴井而死貼體衣裳密縫緘綫已被旌萬歷間督府委官祭奠立石於墓)
徐和妻吳氏(崇禎衢州府志和亡氏年十八遺腹生子家貧或勸其改嫁不從後撫孤成立)
(詔旌其門)
吳氏二節(舊浙江通志吳銓妻桂氏銓亡桂矢志守貞育子孟杰亦早卒妻黃氏與姑共矢冰)
(蘗紡績自給)
鄭氏二節(舊浙江通志鄭樟妻杜氏夫亡守節子烓娶毛氏烓沒毛氏與姑矢志同守)
葉氏二節(崇禎衢州府志張氏葉十二妻十二死氏年十八遺腹生女父母欲嫁之不從立從)
(子良桂為嗣娶鄭氏良桂亦亡鄭守節與姑俱以壽終葉族為二氏立祠置祀田致祭)
孫氏二節(崇禎衢州府志鄭氏孫正記妻年二十二正記亡子枝美娶葉氏年二十七枝美亡)
(婦姑俱以節著)
葉元會妻陳氏(崇禎衢州府志元會死孝事舅姑舅姑卒氏縊而死)
楊仲然妻鄭氏(舊浙江通志嫁半載夫亡無子事翁姑孝撫叔子為嗣孀居五十三年)
(謹按西安縣志作楊仲熊)
徐氏三節(衢州府志葉氏徐良斌妻年二十八夫亡守節五十五年子應衢娶鄭氏年二十應)
(衢亦亡親族逼之改嫁鄭㩦子大成居母家守節五十二年大成亦娶鄭氏大成亡鄭年三十事姑)
(訓子卒年五十三)
胡可及妻徐氏(舊浙江通志年二十四夫亡撫孤成立事繼姑尤謹姑病籲天願減已壽)
(以愈姑疾隣火及廬烈熖遽返人謂苦節所感年七十一而卒建坊旌表又胡可宗妻鄒氏年十九)
(夫亡守節五十餘年有司旌其苦節)
王招娘(衢州府志守備王英女年方及笄明末兵至懼爲所汚赴余氏祠池中死)
鄭道翼妻方氏(衢州府志明末為亂兵所獲氏乘間赴河而死又馬氏葉應愷妻亂卒將)
(犯之氏大罵從樓上赴池死劉氏程國駿妻兵入其家氏恐辱以簪珥散擲之乘間投井死周氏程)
(四妻為卒所掠亦投井死)
陳景山妻鄭氏陳餘旦妻孔氏徐孔晟妻余氏
徐愔妻程氏孔彦纁妻鄒氏徐旻妻王氏
徐泰妻葉氏沈浹妻劉氏王文光妻胡氏
鄭孔謨妻王氏鄭廷璘妻石氏葉九功妻徐氏
王家傳妻楊氏王良材妻葉氏余璧妻朱氏
潘孔德妻劉氏杜永恭妻徐氏杜瑀卿妻鄭氏
翁義寳妻王氏
國朝
鄭道貫妻酆氏(衢州府志順治丙戍道貫為遊兵所刃氏年二十二兵欲擕之去氏以頭)
(觸柱血噴面佯死卒乃已氏尋夫屍以床褥裹之哭守於傍三日乃得殯家貧事舅姑無缺職守節)
(旨建五十餘年康熙二十四年奉坊旌表)
劉一鍾妻吕氏(題旌册夫亡事孀姑孝姑年九十雙目瞽氏朝夕以舌䑛之目復明撫孤)
(子家貧不能從師口授詩書俾得成立雍正三年具題奉)
(旨建坊旌表)
駱玉獅妻祝氏(題旌冊年二十四而寡有不諒其志者遂號泣曰吾上不得盡婦道下不)
(得盡母慈不若一死以謝亡人遂破額仆地以求自盡人言頓息於是孝養舅姑喪葬盡禮撫育遺)
(旨建孤克成家業守節四十三年雍正十一年具題奉坊旌表)
孔尚朝妻葉氏(舊浙江通志聖裔孔衍禎之母年十九夫歿事舅與繼姑備盡婦道鞠育)
(皇恩藐孤勖以祖德至今前承宗祧上荷皆母以一身慈節開之)
周良俊妻李氏(舊浙江通志年二十夫亡叔欲奪其志遂斷一指以示無二家貧甚炊烟)
(常不舉鍼紉餬口已食糠餅而勉致甘旨以奉姑次子召筮仕鳳縣氏得受封年七十二而終)
孔貞澄妻葉氏(西安縣志夫亡年二十翁姑垂白生子彌月百計支持養老字孤甲寅避)
(亂竄身草莽林棲穴處以草芽木甲充食事定歸里結茅以蔽風雨卒年六十七)
余光傑妻吳氏(西安縣志夫亡氏年二十三生三子方鼎革時氏㩦子奉姑匿敝樓複屋)
(上為卒窺見懼辱遽觸樓下死卒去久之甦竟折一臂家貧辛苦拮据僅給姑與子饘粥而已常竟)
(日不食晚年三子成立年五十一卒)
吳氏二節(衢州府志余氏吳一尊妻年二十六夫亡守節六十年子時初娶陳氏亦殀陳年二)
(十三遺腹生子憲家貧事姑訓子以節孝稱年七十二卒)
余尚諤妻鄭氏(西安縣志夫亡氏年十九遺孤三齡斷髮自矢事姑撫幼辛勤備至臨殁)
(戒其子不得舉佛事廢喪禮尤閨閫所難)
鄭榮組妻徐氏(衢州府志榮祖父為族弟所擊榮組往救之遂死其冬榮組父亦死明年)
(氏子五元七元遇其人於途嚙之墮其鼻其人控於縣縣逮五元兄弟氏詣縣訴之署令不省氏觸)
(石碑而死時康熙戊辰六月也典史為置槥露置於城西鐵塔下乙亥春知縣陳鵬年賣地備禮以)
(葬復建孝烈祠於墓傍以祀之)
鄭文顯妻徐氏(西安縣志夫亡氏年十九家無期功之親以隻身事祖姑及姑三世孀居)
(一堂奉養盡瘁訓子嚴毅有法年八十二而殁)
徐學詩妻余氏(西安縣志學詩家貧與氏依苫茅咽糠秕度日康熙乙亥迫於逋負值歲)
(暮惶急自經死氏撫屍一慟為薄置殯具藁葬訖即闔門自縊於夫死處距夫死恰一日時年三十)
杜斌妻徐氏(衢州府志年二十餘夫疾割股者再夫死孝事舅姑舅姑殁氏哭泣喪明卒)
方應璁妻徐氏(西安縣志夫亡氏年二十七二子幼家貧紡績度日洎子長擇配既成禮)
(曰可報亡者於地下矣一慟遂絶)
徐敦一妻王氏(西安縣志年十九夫亡遺孤殤繼夫弟敦三子又殀老而益貧雖虀鹽不)
(自給)
左秀方妻龔氏鄭元霖妻王氏鄭維藩妻梁氏
徐應科妻張氏吳國祥妻葉氏吳應先妻葉氏
鄭鴻翼妻葉氏鄒兆鵬妻鄭氏余應震妻吳氏
徐應金妻鄭氏范維鼎妻徐氏葉九馥妻徐氏
楊在鎬妻鄭氏葉文豹妻黃氏孫天錫妻孔氏
王大厦妻蔡氏徐元造妻張氏鄒邦鎮妻陸氏
葉時璠妻鄭氏鄭鍾璟妻陳氏余和中妻鄭氏
余兆賢妻徐氏張于翼妻劉氏徐可敬妻程氏
留弘道妻徐氏吳學儀妻鄭氏吾某妻余氏
陳尚珧妻梁氏葉鍾穎妻黃氏葉景富妻鄭氏
葉上喬妻吳氏葉時增妻黃氏程國定妻王氏
鄭升亨妻方氏鄭新鼎妻魏氏尹永八妻倪氏
邵尚仁妻黃氏胡國采妻祝氏范維暹妻鄭氏
胡永錫妻黃氏胡崇德妻杜氏胡永忠妻王氏
余兆登妻徐氏留大倫妻徐氏張義峻妻徐氏
鄭中銈妻徐氏吳天貴妻嚴氏葉嘉猷妻徐氏
潘瑢妻陳氏江應麟妻鄭氏吳學廣妻李氏
吳學政妻鄭氏徐鍾韑妻李氏余亨泰妻鄭氏
葉某妻鄒氏
龍游縣
宋
劉愚妻徐氏(宋史隠逸傳龍游人在家時其母將以嫁姑子之富者徐泣曰為富人妻不願)
(也遂歸於愚居破屋中一事機杼愚嘗懷白金歸徐怒曰我以子為賢而若是亟具歸愚出書以示)
(束脩得也乃已有梁鴻之風焉)
元
何烈婦(草木子至正間衢州䧟龍游有一大家婦何氏為兵所掠裂帛題一詩云江靜從教沉弱)
(質月明誰與弔孤魂只愁父母難相見願與來生作子孫書畢即投於江而死)
明
夏氏三節(明一統志夏應保妻王氏文達妻袁氏文質妻邵氏俱青年喪夫相繼守節歷元末)
(亂離中無少玷缺洪武初旌其門為夏氏三節婦)
夏道順妻黃氏(弘治衢州府志嫁未期道順出為商越三年病歸卒宗人利其産將奪其)
(志矢死靡他守節沒齒)
勞載是妻董氏(續文獻通考字貴珍年二十適勞未三月而載是卒服闋姑憐其少無子)
(勸改適貴珍剪髮自誓姑不復強孀居三十七年詔旌之)
葉延慶妻周氏(弘治衢州府志名菊娘年十八嫁延慶甫一載延慶客死菊娘守志始終)
(一節事聞旌表)
陸奎妻杜氏(嘉靖衢州府志年二十三夫亡家人強其再適因剪髮示志年八十五卒事聞)
(旌表)
徐蓮姑(萬歷龍游縣志許字方鍾鍾流落死於外蓮姑聞之即縞素舉哀力請歸方舅姑難之時)
(杜謙求為配姑哀慟斷髮欲自刃以救免謙他日給公家帖來脇姑大罵裂其文後度不免佯許入)
(具膏沐人不為備乃閉戸更衣自經死時年二十八嘉靖中詔立貞烈祠祀之)
余克量妻徐氏(萬歷龍游縣志克量死有娠三月家人投藥墮其胎徐大慟歸母家母家)
(貧復慮為所奪因蓬首垢面扃一室獨居避人卒獲全節)
余久齡妻徐氏(嘉靖衢州府志名儀姑年十八嫁久齡越歲生子甫七日久齡亡族人欲)
(奪其志不從乃以子歸母家俟子成立而還年六十卒)
葉饒宗妻傅氏(萬歷龍游縣志年二十三而饒宗死遺二孤人利其嫁為議婚乃斷髮持)
(兒慟曰是覆葉宗必欲吾嫁有如此髮議者慚而退守節終老)
祝公廉妻吕氏(萬歷龍游縣志名菊姑公廉父以里胥輸賦死南京公廉亦尋卒氏年十)
(九有遺腹三月乃貨簪珥至喪所扶柩歸孝事其姑克家昌後)
陸榮妻勞氏(錢德洪陸節婦傳名葵年二十歸陸八年而夫亡時子順中在姙哀頓屢絶先)
(是生子皆不育及生順中憂不彌月病鬱成瘕常指誓曰吾身視此子為存殁比長病亦漸間欲延)
(徐右山為順中師人曰行峻難近對曰嚴師所以尊道也延徐數年不就他塾卒年五十有六)
項永實妻吳氏(萬歷龍游縣志永實容死嶺南吳聞抓地哭十指流血夫喪歸誓欲殉家)
(人共守之少怠即沐浴服斬衰内外衣手自聯綴自經死年二十四)
尹泗妻王氏(萬歷龍游縣志泗病經歲日事湯藥火撲傷左目泗垂絶數顧王不能舍氏泣)
(曰君其欲妾同死耶妾不即死欲具君後事耳因自經於榻後先是泗兄濬妻吳氏亦以節旌)
何氏二節(萬歷龍游縣志王氏何克譽妻歸一年譽卒隨自經衆救得免譽弟克興妻葉氏年)
(十五興病瘵卒撫育遺孤與王氏竝以節終)
葉六姑(崇禎衢州府志許字方世薦世薦死六姑聞訃哭絶而甦以甌擲地曰所不堅女節奉姑)
(嫜紹後嗣者有如此甌遂焚刺繡絶飲食號慟四日夜父母知不可奪歸於方侍姑辟纑治生姑病)
(割股以療萬歷間旌表)
徐榮廣妻錢氏(衢州府志年二十五而夫亡子尋死族人勒之嫁氏詈而拒之年七十卒)
毛一清妻李氏(萬歷龍游縣志年二十嫁一清一清客粤死喪歸口齧斷紼欲入殉以救)
(免三年姑逼之嫁誓死不從死之日䏎骨無人形)
周錦姑(萬歷龍游縣志許字胡松松商久不歸其翁往覓松竝死於道訃聞即奔歸侍姑姑將諾)
(他聘錦姑泣曰婦方痛夫若舅奈何奪婦志遂辭歸母家紡績養親年七十餘卒詔旌其門)
方昊祖妻汪氏(衢州府志年十八而昊祖亡姑王亦早寡氏事姑以孝姑死哭謂其子曰)
(吾向之不哭爾父者懼傷姑心也豈忘爾父哉人以孝稱之卒年九十五)
龔崇勲妻張氏(衢州府志年十九而寡家貧紡績養姑夫兄強之嫁以死誓年八十卒)
陳貞女(龍游縣志許字陸世揚世揚死乞奔喪父不得已命往因留不去事姑以孝稱會葉氏適)
(世揚弟世明亦早寡妯娌共居一閣及姑殁既葬陳慟曰婦道畢矣瞑目坐逝若羽化焉)
張恒妻葉氏(衢州府志恒卒氏年二十坐卧一樓婢僕過十三者即擯不用不下樓者五十)
(餘年卒年八十六)
葉宗武妾趙氏(衢州府志崇禎二年兵圍薊州宗武戰没於陣氏被執死之)
張尚愷妻徐氏(衢州府志尚愷死矢志撫孤孤未幾亦殀氏遂不食死)
劉敦厚妻詹氏(衢州府志適劉兩歲生一女而敦厚殁族人盡鬻其田氏䌟績以給朝夕)
(年五十六卒)
余瓘妻徐氏尹恢妻張氏龔世亨妻葉氏
張季芳妻徐氏
國朝
席廿二妻方氏(旌表册廿二置酒宴客同席有尹眷廣者知廿二與妻異室而寢席散即)
(於是夜潛入氏室欲犯之氏驚起大呼持刃力拒眷廣奪刃傷氏咽喉而死時雍正二年七月二十)
(旨建五日也獄成具題奉坊旌表)
舒明逸妻張氏(龍游縣志年二十餘明逸卒將以身殉念遺孤在抱欲撫之成立遂身刺)
(守節二字深入膚裏年四十餘卒溧陽陳名夏為作傳)
張旭初妻胡氏(衢州府志歸二載而夫卒將自殉舅姑以遺孕慰止之及生女姑貧欲奪)
(其志氏度不免投藥酒中飲之而卒時康熙八年年三十)
汪懋典妻徐氏(龍游縣志未嫁時懋典即患風疾不起父母舅姑皆欲離婚徐矢志不從)
(遂適懋典匝歲生子而懋典卒徐苦節自甘年踰七十媳祝氏亦少寡人稱雙節)
王淑斌妻師氏(衢州府志家貧事舅姑孝康熙三十六年淑斌卒無子氏視含殮畢因祭)
(於祖廟伏鴆而死)
余爙妻徐氏陳世炳妻舒氏陳世炳媳余氏
毛光翼妻祝氏
常山縣
明
何與適妻范氏(續文獻通考年二十夫亡撫孤兒奉舅姑雖極貧窘終無二志正綂間旌)
鄭儼妻楊氏(嘉靖浙江通志夫早卒子憺甫周歲守志養姑百艱不變成化間旌)
王孚妻鄭氏(弘治衢州府志歸王一載夫殁勵志守節撫孤子養病姑以老有司上其事)
張貞善妻楊氏(嘉靖衢州府志年二十夫亡無子姑欲更嫁氏曰吾知為張氏鬼耳成化)
(年旌)
鄭純英(崇禎衢州府志鄭璜之女許聘注璇璇溺死桐江純英聞悲號欲自盡父母令人守之女)
(夜佯狂大呼有鬼守者皆走遂自縊死成化二年五月也璇柩經其門不能進璜出弔告以女死故)
(舟遂行)
魯貞女(萬歷常山縣志幼孤育於叔父母許配徐洛將娶洛死女請往視殮不得去膏沐居一室)
(家人以其長别議婚女竊知其期因沐浴出其時服夜深斂於體自縊死)
鄭氏二節(衢州府志俞氏鄭汝興妻汝興父潔早死母祝氏年二十餘守節汝興既娶婦以解)
(糧死於道俞氏婚纔一年或勸之再醮氏曰吾一身志節何足計即為吾夫酬嫠母恩亦天海蒼茫)
(罔止極也縣旌雙節)
詹天涵妻江氏(萬歷常山縣志天涵病癘江氏來歸相愛無斁也以小失姑怒而出之父)
(勸之嫁江曰吾既不嫻於姆訓失愛於姑負慙多矣吾夫又不幸病廢若乘其小異而有他志人其)
(謂我何俟姑怒少怠吾且歸視夫病望無出此言父私與開化人約得三十金江聞之懼其見強自)
(縊而死)
詹啟元妻王氏(萬歷常山縣志啟元不知誰氏子詹如金丐於京師逆旅中名為己子欺)
(王氏而娶焉既歸始知之啟元又戅嘉靖間如金之家燬既而遭訟客死啟元㩦氏依婦翁翁耻之)
(欲逐啟元王泣曰始之不審即吾命矣逐啟元吾必死翁不敢逐乃誘啟元出王氏將别嫁之王覘)
(知乃縊而死)
江子宏妻徐氏(衢州府志名蓉姑年十八子宏殁無子有欲奪其節者輙唾之家貧其姑)
(樊亦早寡坐卧一室若母子然嘉靖年縣旌雙節)
徐金閨妻鄭氏(衢州府志年十九金閨亡久之小叔負官鏹被逮姑年老驚悸氏脫簪珥)
(鬻田産以代償叔始免氏年七十餅金閨同族金澄妻趙氏金清妻樊氏俱早年守節時稱雙井頭)
(徐門三節)
鄭平姑(萬歷常山縣志許字詹人偉未婚人偉亡訃聞立志苦守三年父母勸其改適遂斷髮碎)
(面冰霜砥操二十餘年而卒)
楊子善妻徐氏(萬歷常山縣志隆慶六年二月夜有數盜入子善家呼之出擒縛外庭徐)
(氏與妾在室中盜在門脇之曰汝可從我否則與汝夫同死氏度不免使妾以好言欵賊而身急趨)
(出房後門投井死兵廵道戒縣大索賊廵捕官無以塞命謀托諸姦以自解士民不平操文刑牲祭)
(之然後廵捕之謀不行而徐節始暴)
徐鐮妻戴氏(衢州府志鐮死無子氏年二十一家貧紡織事姑姑病疫晝夜扶持無少懈後)
(年老不能自給族人徐深饋以薪米凡守節七十一年)
胡公讚妻江氏(常山縣志年二十夫亡遺腹生子家貧敬養舅姑舅姑卒子亦殀或勸之)
(改嫁剪髮毁容誓不易節)
鄭晃妻徐氏詹瓊妻徐氏徐錦妻樊氏
徐光陞妻鄭氏樊良樟妻徐氏江本妻胡氏
張應善妻徐氏程名岡妻詹氏詹尚淳妻姜氏
國朝
程舜日妻魯氏(衢州府志夫亡年二十七家貧夫兄欲令改適氏毁容破面守節六十年)
(旨建康熙十年奉坊旌表)
楊瑞舉妻徐氏(題旌册年二十七夫亡二子幼事舅姑孝姑病瘋氏日奉湯藥夜侍床側)
(歷久不懈)
徐渾妻邵氏(題旌册年二十五夫亡二子幼矢志守節事舅姑以孝聞以上二氏俱雍正)
(旨建五年具題奉坊旌表)
徐敦彝妻章氏(題旌册敦彝應試姑病氏禱天求代及没傾篋笥以殮人稱其孝年二十)
(八夫亡二子在襁褓一子在腹家貧有謀奪其志者氏引針刺右目血淋漓以示乃止紡績課子皆)
(入泮)
汪廣洙妻徐氏(題旌册年二十六夫亡無子將葬其夫命工營二穴以見志侍姑病十二)
(年朝夕扶掖不懈奉)(以上二氏俱雍正六年具題)
(旨建坊旌表)
樊堯廣妻張氏(題旌册年二十二夫亡無子抱叔子之鑰為嗣年僅三齡氏辛苦撫教有)
(旨建成守節三十三年雍正七年具題奉坊旌表)
王佩琚妻徐氏(題旌册年二十四夫亡子幼力營三世宅兆延師訓子不為姑息守節三)
(旨建十一年雍正十二年具題奉坊旌表)
張秉薦妻徐氏(衢州府志順治初馬士英驅衆南奔大肆劫掠秉薦為亂兵所擄氏脱簮)
(珥往救兵見氏色麗欲逼之大罵兵加以刃即引頸受兵終愛其色不忍殺牽其袂氏即斷袂兵怒)
(三斫其尸月飭秉薦歸殮顔色如生)
毛應兆妻江氏(衢州府志應兆任鎮江守備氏在家順治四年四月白寇李能七等劫掠)
(氏為賊所獲欲汚之不從至麻溪灘死焉)
江氏三節(衢州府志張氏江之崑妻曹氏其媳也甲寅夏之崑為賊所殺張氏曹氏求自盡孫)
(女如娟大呼曰請先母死毋取辱賊怒先勒殺之二氏亦皆自縊)
徐氏四節(衢州府志詹氏名三娘徐明備妻素有節概甲寅夏賊入城氏恐辱與女小答俱投)
(隣井死數日賊退出之顔色如生時又徐秀姑徐明琦女賊薄城姑年十六夜與父訣明旦閉樓自)
(縊死又王氏棠姑徐文瑛妻夫婦避兵村中文瑛病卒氏哭泣將死家人以舅姑在諭止之數日賊)
(至掠之去氏曰我寧死豈為賊所逼以首觸刃賊斷其喉而去)
姚紳妻楊氏(衢州府志甲寅夏賊擄婦女數十人縛之去氏亦在所繫中既登舟乘間躍河)
(而死時年二十又王氏名富妹周正徵妻為賊所擄不從投井死又常山婦不知其姓氏賊將犯之)
(不屈死又一女未笄賊驅之入營投井死)
俊姑(衢州府志徐生之妾生一子甲寅被掠俊姑沿途罵不絶賊懼以刃益大罵遂死賊去且數里)
(其子猶伏屍而乳賊有後至者異之令他婦抱之起尸忽張目視乃以土掩之訪徐生而歸其子)
徐光旭妾王氏(衢州府志氏昌化人常山徐光旭納之閩賊破常山氏自縊以救甦七竅)
(流血雙目突出賊見而義之勿犯其家是年八月光旭為黃巖教諭以拒逆命避山中不食死氏守)
(節二十四年而卒)
葉日光妻程氏(常山縣志年二十九夫亡四子俱幼教育有成少子馨中康熙辛夘副榜後氏)
(年七十四命諸子葬父即絶飲食謂諸子曰我今可報汝父於地下矣遂逝諸子即卜日合葬焉)
邵禮培妻徐氏(常山縣志年二十一夫亡子殤家故貧紡績以佐晨昏平時閉閣靜處不)
(苟言笑守節五十餘年卒)
徐應鉁妻程氏(衢州府志夫亡氏年二十四家貧事姑育子姑歿負土築墳有羣烏啣土)
(之瑞)
徐銘珣妻金氏(衢州府志年二十八銘珣亡家貧子幼守節數十年後以饑死)
鄭振象妻程氏(衢州府志年二十夫亡家赤貧有廹之改適者輙引繩自縊人驚救獲免)
(繪夫像於堂朝夕奉膳如生歷三十餘年以苦節終)
徐起時妻祝氏鄭伯藥妻邵氏詹日燦妾金氏
詹見選妻徐氏詹人棟妻程氏徐采嶶妻韓氏
徐守璵妻王氏詹爾膏妻鄭氏徐慈元妻鄭氏
楊名耀妻洪氏汪士階妻陳氏邵簡妻華氏
鄭蕡母徐氏徐光錫妻趙氏周旭生妻王氏
徐建治妻毛氏毛光耀妻徐氏王良弼妻吳氏
郭有美妻祝氏徐必耀妻朱氏徐一福妻江氏
葉良璧妻唐氏邵忠培妻徐氏徐允誠妻陳氏
徐允詔妻劉氏徐大器妻汪氏陳達萊妻汪氏
徐煥妻楊氏詹際熙妻徐氏鄭允祚妻程氏
鄭啟豫妻張氏詹爾序妻鄭氏徐瑞嘏妻葉氏
徐珍妻毛氏鄭明經妻魯氏徐錦妻樊氏
徐灝妻汪氏詹期妻樊氏
江山縣
宋
毛寧妻黃氏(正德江山縣志夫早死子豫方三歲誓不妻二姓及豫為紹興名臣封恭人)
徐應鑣妻方氏(江山縣志隨夫寓臨安學舍咸淳末元師將至勸其夫歸隱不從投後園)
(瑞蓮池死女元娘伯顔次臨安同其兄琦崧作自悼詩二首隨父登梯雲樓縱火自焚以救免翼日)
(投井死)
明
徐祥妻蔡氏(弘治衢州府志年二十四夫亡誓不改節所生惟一女立嗣以奉宗祀遭元季)
(喪亂雖流離之際志操益堅洪武初旌表)
吳氏二節(江山縣志張氏吳士規妻徐氏其弟吳士矩妻兄弟相繼死王事二氏年俱二十共)
(撫三雛以守節稱洪武初旌表姜德政為作傳)
徐某妻毛氏(正德江山縣志毛冀州女妻於徐早寡家欲奪其志氏避歸獨與母居撫孤守)
(節其伯欲強嫁之凌逼百端終不聽舁者夜且至毛度不免乃紿之曰俟作衣履明旦從之未晚何)
(至相廹衆以為然退而安寝毛乃沐浴更衣自縊以死)
楊忠妻王氏(衢州府志忠死賊難氏年二十二守節撫孤至八十而卒)
毛顯聰妻姜氏(正德江山縣志年十九而顯聰没家人勒其嫁氏涕泣不食曰生為毛氏)
(婦死作毛氏鬼遂割髮垢容示不易志)
王建妻金氏(衢州府志名西娘年二十夫亡遺腹生子夫弟使改嫁氏以死誓年七十卒)
王政妻徐氏(衢州府志名綾娘年十九夫亡夫弟王輝亦早卒與輝妻吳氏同守節吳名貞)
(娘後俱以壽終)
席家郎妻鄭氏(正德江山縣志嫁未逾月而席死鄭方十九家貧有欲嫁之者鄭礪白刃)
(自衛曰必殺媒而後已紡績自活守志不渝)
檀亭婦(正德江山縣志氏名莫詳年二十適某氏子未婚病死婦誓無嫁意或謂之曰未接袵席)
(之歡且無可生之資將能自存乎婦不為動傭女工自給凡六十餘年凜然風節)
劉夢覺妻嚴氏(衢州府志夫亡毁形自匿足不踰閾年近八十有虎入其室手攖之而去)
(邑人異之)
徐忠妻周氏(江山縣志生二子一日隨夫往母家夫抱幼子過羅娘橋忽墮水死周大慟囑)
(其長子歸依祖母遂挽髮投水死)
王舉妻江氏(崇禎衢州府志年二十五夫男竝亡與其娣毛氏苦志守節有司以聞旌其門)
徐源妻姜氏(衢州府志歸三載而源死子化龍尚幼適有寇或勸其依人逃匿者氏引錐剔)
(目目𦕈化龍後登鄉薦知河源縣以政績聞)
王毛妻劉氏(衢州府志名科姑歸二載毛死無子氏闔戶紡績隣人失火幾及廬氏不行卒)
(免年八十有司旌之)
楊淵妻管氏(江山縣志年十七夫亡家貧紡績以養姑姑卒葬祭如禮母勒之改嫁氏不從)
(投河河水逆行十餘里若有神扶之者得救而起年八十二卒事聞建坊)
胡鼎妻施氏徐霆妻趙氏毛和妻姜氏
姜珊妻徐氏姜成妻毛氏徐顯榮妻胡氏
程錫妻徐氏周曾妻毛氏邵惟信妻毛氏
徐世承妻王氏王尚文妻鄭氏毛伏妻徐氏
吳紹妻章氏
國朝
周子儀妻徐氏(題旌册年二十五夫亡事孀姑以孝聞雍正三年具題奉)
(旨建坊旌表)
毛弘柱妻周氏(題旌册年少夫亡守節至八十一而卒)
徐文炌妻毛氏(題旌册年二十一文炌亡守節至七十一而卒以上二氏俱雍正六年)
(旨建具題奉坊旌表)
毛大鶴妻王氏(題旌册年十七歸大鶴甫一年而大鶴卒遺娠五月生女乃撫幼姪為嗣)
(皆有成立姑兩目俱瞽氏扶持左右親調湯藥者十八年守節三十二年卒雍正十年具題奉)
(旨建坊旌表)
毛柱妻胡氏(衢州府志年二十七夫亡家極貧事姑盡孝姑病革囑曰吾以幼子楷累若姑)
(卒殯葬如禮後楷成立氏之力也順治初寇亂氏子被獲將刃之或云此節婦子不可殺郡守袁國)
(梓旌之)
林士鼎妻毛氏(衢州府志名遜娘甲寅閩賊陷江山氏姑令士鼎先行而自同遜娘走至)
(城隅與姑相失因涕泣覓姑不可得會日暮至陳村宿焉時同行諸婦皆已卧氏獨不寐曰吾夫既)
(他去姑存亡不可知吾何用生為遂自經死明日士鼎至藁葬之陳村感其義終身不娶)
吳三讓妻周氏(毛蒼吳烈婦傳名亥貞周子儀女年二十三嫁吳逾年生女三讓病將殆)
(謂曰吾誤汝吾死期年汝即可他適對曰妾當隨君後耳三讓死氏號慟欲殉姑及娣姒謹伺之七)
(日饋食於柩前既畢乃入室自縊死時康熙丙子十二月也年二十六)
王文焜妻鄭氏(江山縣志年二十四夫亡子甫一週撫長娶婦鄭氏得孫一週而子亦亡)
(姑婦嫠居苦志四十餘年先後全節而終)
陸世久妻王氏(衢州府志年二十生子夫即世夫有堂兄弟三艷其財欲奪而嫁之誓死)
(抵拒撫孤子産孫四曾孫數十人年八十餘)
劉秉珪妻毛氏夏國光妻周氏毛希哲妻王氏
周三桂妻詹氏王廷銓妻毛氏王用光妻毛氏
毛起蛟妻徐氏徐代妻王氏柴國佩妻鄭氏
徐時椿妻余氏蔣肇基妻王氏王佐龍妻鄭氏
胡見彦妻姜氏王極妻毛氏徐鳴喈妻王氏
胡進吉妻周氏
開化縣
明
潘仲岳妻程氏(嘉靖浙江通志永樂間仲岳戍遼東程氏送之行解戍者見其色美戲之)
(氏怒解戍者遂以軍政挾與偕行法不能阻仲岳與氏計恐在途遭辱氏曰妾自為計君勿憂也紿)
(以整裝故還家自經死)
徐泗妻汪氏(楊守陳徐節婦傳汪泰亨女名妙善年十八歸泗踰年生子德昇甫三月泗病)
(亟語之曰吾旦夕且死汝年少將不能自持吾老父嬰子孰顧耶氏泣齧一指血淋漓以誓曰妾二)
(天者有如日始其舅老制於悍妾季氏不禮其姑盡收其貲用去而别居姑以憂忿卒至是泗又卒)
(室如懸罄單居無僕婢躬操井臼晝夜紉縫以為活季欲撓其節屢毁挫之不為動舅卒季不顧汪)
(氏殯葬盡禮後季卒其壻女不顧氏復殯葬之德昇間不率輙痛責卒以善聞於鄉既老家日豐裕)
(年七十五卒)
時文璧妻魏氏(續文獻通考年二十二而夫亡子嵩尚在襁褓氏育幼養姑誓不再適年)
(七十餘志節如一吳紳陳敬宗皆以詩美之)
江仕美妻余氏(弘治衢州府志名智奴年十九適江甫半載夫亡勵志守節年七十餘卒)
余熙昂妻汪氏(衢州府志成化丙戌山寇竊發里有惡少年數十輩乘機掠熙昂財物因)
(而戕之氏年二十有遺腹恐不能保潛匿外祖家生子聯明教養備至且日夜悲泣以復父仇為訓)
(聯明年十三即索父仇訟於諸司置於法副使方師道以為節孝雙全云)
江瑞英(嘉靖衢州府志江德之女有殊色正德八年饒寇破馬金營瑞英從母匿白馬巖下寇獲)
(之欲殺母瑞英解耳環首飾遺母買命母去瑞英投巖而死時年十八)
徐悅妻方氏(衢州府志名大姑饒寇作亂悅與大姑各負一兒匿塢間大姑先遇賊賊殺其)
(所負兒且挾大姑去悅至賊又將殺之大姑曰釋二命吾則從汝因目悅悅負兒去大姑隨賊行度)
(去已遠因拔賊佩刀自剄賊怒奪刀斬之方豪為之傳)
葉天赦妻張氏(開化縣志名瓊奴遇饒寇欲犯之抱子投河而歿)
程廸妻劉氏(嘉靖衢州府志年十七夫亡父欲其再嫁氏斷指為誓守節七十五年)
程氏菊英(屠隆程烈女傳許字里人張氏子青陽富人兒徐生者慕氏色求婚其父拒之曰吾)
(女已許張氏義不可易徐百計圖之不能得賂鄉大夫之有權力者言於督府檄下郡縣發卒圍程)
(氏時氏父死矣縶氏母若兄而劫氏將婚於官母且行且泣氏盥櫛罷更衣盡縫其衵衣而外束以)
(帶甚固懷短刀焉呼其嫂曰妾不忍偷一朝之生以貽萬世羞家有老親幸善事之嫂涕泣不能仰)
(視遂行氏兄赴縣縣官刑之慘毒備至氏行至半途就輿中以帶自縊而死少時天地晝晦風沙障)
(人如傷烈女冤者伍伯趨白縣官官大悔命歸而葬之)
徐繽妻金氏(衢州府志繽卒氏年二十四家貧父母諷之嫁不從守節四十餘年卒)
方維憲妾汪氏(衢州府志年十六生子不數月夫亡既除服姑遣之嫁氏泣誓以撫孤自)
(任守節四十餘年)
虞鑑妻汪氏(衢州府志年二十二夫亡二子幼家貧或勸之嫁輙叱拒之鄉里賢其節)
徐洪妾王氏(崇禎衢州府志洪繼娶劉氏生子公迎劉性嚴侍氏不以禮後劉疾革而託公)
(迎於氏未踰月氏自生子泣曰吾業已許孺人矣因不育已子而子公迎未幾洪卒氏年二十四撫)
(育公迎既長有室矣而殀氏哀痛成疾而卒)
方懷珍妻余氏(衢州府志年二十夫亡遺孤甫週氏勵志守節姑惑星家之說諷之嫁氏)
(慟哭幾絶家貧訓子里人悲其遇而高其節)
金惟義妻方氏(衢州府志名良蕙年二十夫亡或勸之曰而家徒四壁姑老子幼奈何氏)
(曰貧病在天姑孤在我惟力是視何言為於是訓子養姑凡十有六年而孤立年八十四終)
程淳妻方氏(衢州府志年二十三夫亡氏奉姑同處一室家貧孝養隣失火姑墜樓傷足氏)
(事之益謹卧起必負姑於背姑竟愈隣里舉其孝)
蔣應弘妾夏氏(開化縣志年十六適應弘十七生承敬週歲夫亡與正室徐氏矢志雙守)
(歷四十年如一日)
吾天示妻汪氏(開化縣志天示與兄天行同病卒時氏年纔二十遺孤週歲汪與姆宋矢)
(節撫孤姑性嚴二嫠曲意事之備歷艱苦人無間言)
汪宗堯妻程氏(開化縣志年十六歸汪未百日夫亡剪髮絶食求死姑百端勸諭之乃絶)
(烟火僅飲水嚼菓以延餘生事姑未嘗少離形骸骨立年五十卒)
夏氏一芳(開化縣志吾士通幼孤母為娶氏年俱十四未合巹也夫病篤姑令氏手一茶與訣)
(而卒女持服甚哀里中有謀娶者女聞日夜泣不食未幾骨削如柴卧床不起姑以藥投不受曰活)
(我何為一日起拜姑曰吾今可以見夫矣連呼其夫而絶)
吾惟守妻方氏(衢州府志年二十一夫亡有勒之嫁者氏截髮見志守節四十年)
鄭應選妻葉氏(衢州府志名春緋明末避亂山中為兵所執脇之行氏義不受辱遂遇害)
胡致禧妻吳氏(衢州府志名多姑避亂豐源樓上兵驟入氏知不免遂以幼兒付其夫而)
(自墜樓以死)
張國翰妻鄭氏(衢州府志避亂與娣姒十餘人走匿谷巖中為邏卒所得氏磨笄自刺血)
(流如注因以血塗諸婦面而自赴池死同匿者獲免)
魏良策妻徐氏吾天倫妻胡氏江鏞妻金氏
劉璇妻汪氏余鈍妻江氏夏衎妻方氏
胡鎕妻徐氏施佩妻胡氏施孔立妻吾氏
魏國衡妻徐氏
國朝
孫文輝妻程氏(題旌册年二十四夫亡矢志撫孤值甲寅閩變奉姑匿山谷間家貲盡為)
(賊掠遂挈家遷武林子早卒撫兩孫長孫又不禄三世撫孤)
汪光彩妻余氏(題旌册年二十九夫亡家貧事姑至孝撫子及孫成立守節三十餘年)
(旨建以上二氏俱雍正三年具題奉坊旌表)
胡貞女(題旌册胡肯堂女邑人方嚴肅喪偶聞女賢聘為繼室未婚嚴肅卒訃至即截髮毁容誓)
(不更適舅姑迎之歸撫前室子彪如已出事舅姑孝養備至守貞三十年雍正十三年具題候旌)
黃貞女(開化縣志父德初農業賣酒女生八歲許余生為媳年十四夫以痘殤寄衣為訣氏著衣)
(大慟時父方他出母往碓舂米乃㩦幼弟付母訃以凶問歸而攬結衣裳寸寸密縫没於河屍流數)
(里仍逆流而上止其家門)
汪氏二節(開化縣志汪二蛟母徐氏婦戴氏康熙甲寅夏閩賊破常山未幾開化陷二蛟挈家)
(匿城東十里許賊至縛二蛟驅其母妻以行抵大澤戴忽厲聲曰得死所矣徐應聲曰待我賊急持)
(戴袖袖絶遂沉於水而徐亦一躍而下二蛟大呼縳索盡絶亦赴水死)
楊有華妻葉氏(衢州府志名月娥年十八而有華卒守節二十餘年甲寅夏為賊所獲氏)
(拔簪自刺未殞過溪橋赴水死知縣崔華旌其門曰節烈名其橋曰節婦云又魯氏劉大通妻賊獲)
(魯氏其父亦被執賊斬之氏奪刀十指俱墮罵賊而死)
劉起雨妻徐氏(開化縣志甲寅賊破栗江被掠至桃林壩氏懷抱一子方四月手攜一子)
(大煥甫六歲行至半橋帶子踴身入水幼子與氏俱殞大煥抱母項沉浮忽為浪泊至岸得甦又余)
(文教妻劉氏抱子偕里婦避山谷中賊搜山氏見走者被曳不堪遂隨賊行至桃林渡躍入深水死)
(余大英妻徐氏名丹桂年二十聞子女多被擄度不能逃暗藏利刃賊獲之大罵自刎三日容如生)
洪氏二烈(開化縣志獨山農洪大偉妻余氏媳徐氏徐氏名芳年二十三閩寇起徐聞婦人有)
(辱於賊者心竊耻之次年郭寇再犯開化徐氏與姑避難山中賊搜得之婦觸石破額血流被面賊)
(知不可活手刃之姑見媳亡且哭且罵亦觸死於婦之旁)
鄭起熉妻余氏(舊浙江通志名愛娥年十六歸起熉歲餘而起熉卒誓以身殉母泣諭之)
(乃止乙夘賊朱敬欲強娶之氏曰須三日後乃可詰朝粧罷更著新衣徧禮舅姑娣姒略無戚容舅)
(姑以為疑夜令娣同卧比曙氏促娣曰可早起晨炊恐賊舁至耳娣出闔戸投環而絶時年二十三)
(賊露屍二十餘日顔色不變如平時)
劉章壽妻徐氏(衢州府志劉光漢之子婦先漢罵賊不屈以義烈聞丙辰三月城再陷氏)
(年十九賊欲逼為婦不屈置氏於樓上令兩卒守之氏佯謂卒曰幸語若主必成禮乃可守者以告)
(賊喜盛服佩刀而上氏改容迎之為解所佩刀置案上佯笑曰何不為我具衣飾來賊欣然下氏引)
(刀自刺守者奪之氏斷其右臂遂自剄死賊忿甚五截其尸而去又詹氏夏祈禎妻遭掠驅之過隘)
(即奮入深溪死時年二十六蔣氏名如娣汪日炯妻歸甫期聞賊至近村即閉門自經死)
徐國壕妻李氏(開化縣志名文姬國壕卒以有遺腹冀延一脉閱六月而孤産悉心撫育)
(至七歲孤又夭遂潛往厝内自縊而卒)
余宜詮妻徐氏(開化縣志宜詮卒矢以死殉舅姑疑有遺孕慰諭再四強延三月自知非)
(孕遂絶粒七日而卒)
胡雲上妻夏氏(開化縣志年二十歸雲上五載夫卒絶粒十餘日將卒倩小姑扶起櫛沐)
(謝太姑翁姑及夫靈畢就寢長號嘔血數升而絶)
江大敦妻方氏(開化縣志年十九歸江甫兩載夫卒矢以死殉恐以疊喪傷舅姑心苟延)
(殘喘既虞遂絶粒八日而逝)
徐元那妻王氏(開化縣志年二十而寡舅姑早喪且無嗣依叔姑以居三年叔姑之子以)
(皂隸私用里下錢恐事敗潛謀鬻氏以償密定約受金及期娶者臨門乃白氏氏色喜且感謝曰婦)
(笥中舊服今將他適幸檢付我旋取水入室閉門澡浴若將易新粧者久之寂然推戶入已縊死矣)
(衣裳自履屬肩皆重針密線纚連遍體有片紙露懷中取閱之蓋與其夫所訂同穴誓也)
余廷魯妻胡氏(開化縣志歸甫四月廷魯病氏奉湯藥晝夜不離於側及病革矢以死從)
(母姑百端勸諭且防閑甚密迨廷魯將殯喪事倥傯乘間自縊時年十九)
施世侹妻方氏宋逢標妻李氏程天春妻江氏
方作礪妻徐氏金良梧妻徐氏方廷霖妻鄭氏
徐元霦妻方氏余宜復妻胡氏鄭子堅妻汪氏
鄭雲弘妻汪氏鄭瑞應妻余氏魏世昭妻夏氏
江大敏妻方氏江曰騶妻詹氏鄭光景妻程氏
徐可佑妻葉氏
浙江通志卷二百十三
