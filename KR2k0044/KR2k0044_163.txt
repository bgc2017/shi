浙江通志卷一百六十四
人物(二)
忠臣(二)
寧波府
周
文種(成化四川郡志種字會越大夫也事越王句踐夫差敗越兵於夫椒句踐以甲楯五千保於會)
(衞使種行成於吳執牧養糞除之役吳太宰嚭受越賂勸夫差赦越句踐既歸國屬政於種十年生)
(聚十年教訓周元王四年越伐吳吳三戰三北遂滅吳種謀居多范蠡遺種書曰越王為人長頸烏)
(喙可與共患難不可共安樂子何不去種稱疾不朝或譖種將作亂王賜屬鏤之劍遂伏劍而死)
漢
任光(寶慶四明志字景昇鄮人為縣主簿時海賊作孽令朱嘉將吏人出戰為賊所射傷賊突嘉前)
(光以身障蔽力戰死嘉獲免還邑出俸厚葬之)
宋
鄭覃(宋史本傳字季厚明州人靖康二年貢於鄉建炎四年金人陷明州縱兵大掠覃辟難拏小舟)
(與其兄章妻董同載顧謂章曰萬一不得脱覃豈北面事異國者兄勉主祭祀為兵所掠去迫之使)
(降覃厲辭罵不屈躍入水中董亦自沈後孫曾多舉進士累贈太師秦國公董秦國夫人)
夏承(寳慶四明志字元茂鄞人以太學上舍登崇寧五年第靖康間任開封少尹寇犯闕大尹徐秉)
(哲散文牓根括皇族冀以免死承奮身立爭潛令諸廂毁棄文牓放散苛留之人紹興二年臣寮疏)
(列其事國事方殷未及褒表隆興初特贈三官二年贈左朝議大夫)
曹孝先(寧波府志字元思奉化人寶慶中任楚州錄事參軍李全謀叛遣劉國慶脅犯制置許國)
(孝先趨入諭之曰制置朝廷大臣犯制置是犯朝廷也語既為亂軍所射中喉拔箭叱曰誤李全斬)
(東市非汝曹而誰曹孝先決不求生許制置決不可殺賊鋩鏃交集血流被體猶登城與國謀血盡)
(氣微國枕之以磚遂絶事聞詔賜廟額曰旌忠官其子詵)
舒瀛(成化四明郡志字登甫奉化人寳慶二年進士授衢州西安尉兵難猝起瀛先衆捍敵死之朝)
(廷嘉其忠官其子模)
郭德暢(奉化縣志字黃中開禧五年進士官至朝散郎通判楚州寶慶二年歿於王事官其子)
吳從龍(家鉉翁忠節記字子雲奉化人建康府統制紹定初李全犯揚州主帥丁勝遣從龍為先)
(鋒赴敵馬蹶被執使至泰州諭降佯許之至海陵城下大呼曰我右軍統制吳從龍也馬中矢被執)
(至此揚州城無恙泰城堅宜死守賊無能為也全怒寸臠之罵不絶口以至於盡詔立廟揚泰二州)
(賜額褒忠官其從弟虎至武經大夫)
袁鏞(寧波府志字天與鄞人登咸淳進士第以父憂未即仕見國事日蹙竊嘆曰生為宋臣死為宋)
(鬼顧無寸兵尺地不能捍禦以固社稷得仗義執言從常山睢陽於地下足矣適元將遣游兵十八)
(騎駐西山之資教寺鏞約沿海制置兼知慶元府趙孟傳將作少監謝昌元共出禦敵二人曰爾第)
(先往我二人當以兵繼鏞遂奮然獨往厲聲言曰汝主無故謀起干戈殘我土宇使我人民宛轉鋒)
(鏑之下天地神人所不容四方忠義之士日夜憤惋勤王之師四至吾恐汝北歸無日也言未竟就)
(執而二人已密往車廐獻版圖迎降矣元將竒鏞才脅令降鏞曰死則死耳不汝從也元將怒縱火)
(燎之鬚髮殆盡詞氣愈厲至死不少變其日家人驚知赴水而死者十有七人)
張漢英(兩浙名賢錄奉化人幼聘吕氏女後女雙瞽請辭漢英曰聘時無恙而今喪明命也卒娶)
(之咸淳間敕守樊城為元阿珠所圍募善泅者置蠟書於髻中潛積草下浮水而出往荆郢求援至)
(隘口被獲於是荆郢之路絶出銳師薄樊城漢英死焉)
楊恕(成化四明郡志字仲如篤學力行由嵊縣儒學教諭陞温州教授辟為浙東憲掾分治於衢陞)
(憲司知事宋祚將危不食數日赴菱塘死)
孫璹(寧波府志鄞人侍郎願質子德祐中知臨安縣奉母在官元兵至俱殉難死)
劉揚祖(續文獻通考字弘宗慈谿人景定三年進士為州部員外郎見賈似道執政國事日蹙遂)
(有𨼆志逾年宋亡改冠裳慟哭及元下詔求賢揚祖不忍聞遂徙家雲湖山寺之東自號介白散人)
(終身不出)
元
趙觀光(王褘趙觀光墓誌字觀國鄞人以郡博士弟子員得推擇試吏奉化州遷昌國至正十年)
(黃巖海寇起州侯特穆爾布哈問訃觀光謂州兵寡弱且不諳水戰惟蘭秀二山居民悍勇善鬭習)
(海事若募以厚貲示以重賞必樂為我用擒賊無難矣侯即委之明年從侯引兵出海俄而賊船百)
(餘至觀光獨部民兵與戰至晚無大勝負明日方分給軍饋巡隄上賊船大至觀光持短兵接戰矢)
(石交下後無援兵遂死侯亦遇害)
俞述祖(元史本傳字紹芳象山人由翰林書寫考滿調廣東元帥府都事入為國史院編修已而)
(出為沔陽府推官至正十二年蘄黃賊迫州境述祖領民兵守綠水洪并力捍禦之兵力不支城陷)
(為賊所執械至其偽主徐夀輝所誘之使降述祖罵不輟夀輝怒支解之有子方五歲亦死事聞贈)
(奉訓大夫禮部郎中象山縣男)
明
陳剛(成化四明郡志字子浩鄞人洪武五年徵授延安神木令神木西北人民甚稀習尚桀驁剛撫)
(疲羸折奸宄有小吏白敬臣素稱險黠剛欲譴之敬臣先覺乃逋引賊入寇與其徒劉繼宣挟刃逼)
(令降賊剛罵曰汝奴果致賊為逆耶吾與此邑同存亡恨不寸斬汝賊奪剛所佩印殺之)
易紹宗(嘉靖寧波府志象山人以戰功授錢倉所千戸洪武三十四年倭賊登劫湯嶴潘家磡紹)
(宗遂大書於壁曰設將禦敵設軍衞民縱敵不忠棄民不仁不忠不仁何以為臣書畢命妻李氏具)
(牲酒生奠之與訣而出乃密令游兵從間道焚賊舟賊驚還救紹宗率所部直前格戰殺賊無算追)
(擊至海岸淖深馬陷賊回攻之猶手刃數十賊遂死焉諭祭葬勒碑旌之)
向朴(分省人物考字遵博慈谿人宋丞相文簡公敏中之十四世孫洪武二十五年命督府都事張)
(允直訪求人才以朴應詔授獻縣令時兵燹之餘闢荆榛畚瓦礫教百姓農桑與同甘苦流移復業)
(靖難師起獻當兵衝無城郭朴集民兵激以義勇與北將譚淵迎戰衆寡不敵被擒不屈懷印受戮)
(獻民哀之拾遺骸葬道左萬歷初詔建表忠祠)
劉樸(慈谿縣志字維素洪武丙子由太學召對稱旨授建漳參軍時海寇驚擾樸指示方略遠近安)
(堵戊寅考績擢知獲鹿縣教民孝弟務農桑治平稱第一靖難師南下井陘平山諸邑皆望風歸附)
(樸獨集民兵拒之曰小臣知有君何知有君之叔哉不屈而死百姓拾骸骨葬之道旁建取義祠於)
(郭外以祀之)
(謹按舊志無劉樸傳亦絶不見於他書即縣志云樸任建漳參軍而漳州府職官志亦無其名特所)
(云建祠祀之似非無據錄以俟考)
戴德彝(備遺錄奉化人洪武甲戌進士第三授翰林院編修陞侍講拾遺補闕直聲振於朝改監)
(察御史益善其職革除間改左拾遺靖難師既迫與黃子澄齊泰方孝孺練子寧胡閏宋澂韓永等)
(日夜畫策防禦後俱死難)
陳睦(寧波府志原籍定遠人後家定海父仲和從明太祖起兵屢著戰功被傷成疾未及授官而卒)
(睦嗣世太祖念父子積久勳勞授世襲正千戸運糧海上建文二年燕兵起命李景隆出征睦隸前)
(軍次德州與燕兵戰於夾河奮勇直前斬殺數人會景隆後隊退走遂敗績睦為流矢所中死永樂)
(登極削籍睦子鑑以先朝父子積功鳴於朝授定海衞百戸俾世襲焉)
張安國(寧波府志定海人建文朝為工部郎壬午燕兵迫京師安國謂妻賈曰余職卑不能帥師)
(應敵又不能屈膝以事人奈何乃乘舟入太湖聞金陵陷安國大慟曰食人之祿而偷生於新主之)
(地恥莫大焉遂與其妻鑿舟自沈)
梁田玉(吾學編定海人歷官至郎中靖難兵入金陵與御史葉希賢俱髠髮為僧避去久之松陽)
(人王詔游治平寺觀轉藏聞藏上□□有聲異之令人緣藏登絶頂無所見見書一卷載建文時出)
(亡臣僚二十餘人事紙毁浥字多斷爛不可讀讀數日稍稍詮錄其可識者得田玉及郭良梁中節)
(梁良用宋和郭節何洲梁良玉何申凡九人人僅數言詔憐其忠又得之異因各有贊焉)
梁良玉(吾學編官中書舍人田玉之族靖難後訣妻子易姓名挟微貲走出金陵城逾嶺至海南)
(寓市肆粥書為業以死)
梁良用(吾學編定海人父子兄弟八人同仕於朝靖難後相率變姓名避去良用去為舟師已而)
(死於水或曰梁氏父子兄弟為舟師投水死者五人)
梁中節(吾學編定海人未詳仕何官少好讀老子太玄經靖難後與郭良棄官同走出京城為道)
(士入山去)
萬武萬文(成化四明郡志字世忠祖斌字文質定遠人元季海内擾亂從明太祖克滁和)
(真三州授副千戸鎮滁洪武紀元調永平三年征沙漠死於敵詔贈明威將軍父鍾字榮祿襲副千)
(戶十七年守禦定海累策軍功二十八年陞寧波衞指揮僉事三十二年從征花園亦死於敵武襲)
(職僉寧波衞事永樂六年從黔國公於檀舍江征南蠻臨陣攘臂大呼曰為人臣有死而已遂力戰)
(而死弟文字世學事母至孝永樂十年承兄職十六年日本寇犯邊率海艦追斬盜首若十級明年)
(轉禦桃渚忽颶風破舟溺死寧波府志萬氏一門三世四人皆死國事鄉邦重之)
潘禋(嘉靖寧波府志字誠夫鄞人永樂中徵修永樂大典授後軍都督府都事宣德元年從安遠侯)
(柳升征交阯升恃勝有驕色禋諫不聽會賊再至升出戰忽橋斷軍分而敗升欲降禋曰不可惟死)
(而已率所部皆死之事聞官其子凱為進賢學訓導世蠲徭役)
張瑭(湯斌張瑭傳字廷王慈谿人正統己未進士為刑部主事能洞悉疑案決淹獄尚書金濓性聰)
(察頗輕屬吏瑭抱案詣前從容舉所鞫囚數名罪矢口如流不煩省閱濓改容禮焉扈蹕土木死寧)
(波府志額森入寇權璫王振主親征議瑭首率同曹疏諫不報已而詔選從征官瑭慷慨請行師次)
(居庸時倉卒出兵軍無紀律瑭策其必敗連疏請還蹕為振所沮及土木而兵潰英宗北狩同列多)
(散走瑭拔佩刀直前追駕厲聲曰臣與陛下俱出誓不獨入僕陳貴牽衣泣瑭絶裾而馳曰吾不歸)
(矣遂見殺英宗復辟諭祭於狼山晉階承德郎廕其子圭歷官太原同知)
崔源(成化四明郡志字有本世襲寧波衞指揮同知正統十三年閩浙盜起從總兵寧陽侯勦捕累)
(獲竒功檄禦金華殺賊無算擒陳唐竒等五十人送京署浙江都指揮僉事改檄武義一日火發連)
(營源倉卒遇敵時二弟澄清在營中相與策馬而誓曰事急矣苟不勝我當死二弟可去澄等應聲)
(曰兄死吾寧忍獨不死乎乃挺身前賊勢猖獗衆寡不敵皆力戰而死朝廷聞之遣官賜祭俾其子)
(世襲源居家時兄弟友恭斗粟尺幣不以私源或以事歸遲二弟雖日昃不敢先食)
朱士亨(嘉靖寧波府志慈谿人少有志操由薦舉任交阯那岸縣知縣以禮義化誨俗為之變交)
(阯陷欲脅之降不屈而死)
竺淵(嘉靖寧波府志奉化人登曹鼐榜進士授刑部主事正統八年陞福建參議奉敕守銀坑盜賊)
(竊發淵往撫諭之盜方猖獗遂死焉上憫其忠官其子盛為安康簿)
艾敬(嘉靖定海縣志字肅之世襲定海縣指揮使沈毅有智涖政嚴明正統十四年金華烏龍賊寇)
(掠内地猖獗不可支當道廉敬才略檄往征討敬挺身深入射殺數人矢盡力竭應者不繼遂為賊)
(所刃)
馮涇(天啓慈谿縣志字伯清登第授禮部主事轉員外郎武宗南巡偕同官諫上怒罰跪五日杖之)
(於朝傷重而卒神宗嗣統令有司優恤給米喪葬立顯忠坊以表其里)
秦碧(兩浙名賢錄字仲文慈谿人弘治已酉舉人選江西饒州府通判著廉能聲會萬年縣姚源賊)
(反其黨王重七等陽聽招撫實懷異志碧受檄署萬年時縣治初建百務草創吏胥皆為賊耳目碧)
(苦心經畫衆稍戢而兵使李情謂亂民宜重典特用嚴罰繩之民不能堪遂復叛碧被執賊帥號於)
(衆曰秦爺清廉好官不可害碧厲聲罵曰我朝廷命官豈向賊奴求活耶因顧左右曰官兵何在賊)
(疑有伏遂遇害事聞詔立祠旌忠廕一子散官)
王相(甬土耆舊傳字懋賢資性絶人復嗜學授徒高錢山中夜誦不輟饑即拾蹲鴟火而㗖之成進)
(士為庶吉士遷編修以議大禮逮詔獄死杖下相性篤孝為文原本六經而才更横溢時馳騁莊列)
(間學者稱介塘先生)
秦彪(嘉靖寧波府志世為爵谿所百戶嘉靖三十一年倭寇犯象山攻游仙寨甚急彪曰先人遺我)
(汗馬勲不死戰而死法何以見先人於地下乃與弟漢疾馳殺賊力不能支遂俱死焉)
汪較(兩浙名賢錄奉化人力挽強弩殳刃皆習有司上於軍門賜以義士關防嘉靖壬子倭寇入奉)
(化應家堋較率兵射斃千餘倭而身被傷死當事表其閭曰義士之門)
宋應瀾(兩浙名賢錄字汝觀世襲寧波衞百戸中嘉靖庚戌武舉授正千戸掌印事癸丑隸參將)
(盧鏜下為先鋒追賊至海寧復從戰平湖戰白沙灣戰金山皆有功及戰上海之史家濱兵敗賊追)
(幾及應瀾急反弓發二矢皆中賊貫其額復飛鎗殺四人因迴戈大破之後以疲兵猝與賊遇於海)
(鹽之孟家堰不支而死事聞廕其子千戸仍建祠祀之)
陳表(嘉靖象山縣志世襲昌國衞百尸嘉靖癸丑倭寇城急表曰吾力不能敵有死而已遂送母出)
(城納印於千戸倉猝遇賊奮擊而死時禦寇梅溪者曰趙乾佾禦寇李家嶴者曰王永希朱汀父子)
(並奮不顧身以死知縣毛德京申請立祠於山川壇北)
楊一(嘉靖定海縣志居金家嶴年二十餘膂力絶人嘉靖甲寅倭賊數百登劫其嶴一持長矛倡於)
(衆曰有能殺賊者從我少年從者十餘輩迎賊戰於海塗手殺數倭賊鳴角聚而擬之諸少年潰一)
(獨力戰刺二倭而斃賊忿恨解其屍屠腸而懸之鄉人高其義立祠祀焉)
葉紳韓綱(嘉靖寧波府志紳字朝佩世襲寧波衞百戸善雙刀嘉靖乙夘倭賊入横石橋)
(紳領兵策應奮刀獨進應者不繼遂為所殺後二日賊至樟村千戸韓綱復領兵與賊交從兵皆散)
(綱挺身與鬭亦死之)
劉隆(嘉靖寧波府志字大昌世襲定海衞指揮使以強幹屢協總諸衞備倭海上寇起隆平之後賊)
(入&KR2463;頭隆腹中一流矢見血益奮怒鏖戰卒跛賊嘉靖壬子遷把總嘉興統舟師備乍澉當松江七)
(團賊歸隆扼之焚沈賊舟後會破史家濱賊隆又扼之沈賊舟澉浦外洋陞署都指揮守備温處乙)
(夘倭寇數百將薄瑞安縣隆整兵遽出欲折其鋒偏將尹千戸請旋師避之隆不聽徑往殺賊十餘)
(人賊遯去迴軍至田間有數十賊伏莽中遽起擊隆隆不及備遂與尹千戶俱戰死事聞贈都指揮)
(僉事仍與世襲)
杜槐(寧波府志字茂卿慈谿人值倭寇屢犯内地遂散家貲結驍勇值縣僉其父文明為部長令團)
(結保聚槐傷父老以身任之寇薄觀海衞城槐一呼而羣勇俱集直前斫賊衞遂得全賊又犯鳴鶴)
(槐率衆迎擊賊走餘姚東山槐追之探有數寇飯空舍提刀赴之賊伏牆隅揮刃中石刃缺内賊盡)
(出槐提廢刃當之自午至酉鏖戰不已戮其緋衣渠帥竟以飢疲力竭而死後賊見黑旗即驚曰杜)
(兵至矣其麾下士皆願從文明殺賊以復讐寇自黃巖犯寧海海道檄文明偕畢主簿統兵遮要遇)
(寇於楓嶺力不能支遂與主簿畢某俱死焉請於朝贈槐光祿寺署丞文明府經歷立祠有司歲時)
(致祭)
王鎔(慈谿縣志字時化正德丁丑進士授刑部主事巨閹犯大辟内批末減鎔抗疏執奏罰俸者再)
(遷員外郎郎中改南京兵部車駕司減乘𫝊者十之四五奏革内使進貢船凡五百艘又清諸衞草)
(場進雲南兵備副使引年歸丙辰倭寇入縣鎔蹈火焚死子兆中兆衡以衞父俱燼焉季子兆庚以)
(恩廕入太學)
錢鯨(天啓慈谿縣志字叔鳴嘉靖丁未進士授中書舍人選福建道御史巡按遼左丁内艱起按徽)
(寧順道歸里時倭賊據紹興高埠鯨舫出蟶浦與賊遇左右曰從舟尾逸尚可免鯨叱曰吾憲臣義)
(不徑竇乃張燈緋衣危坐賊擁入厲聲剚刃其家僮錢富葉秀馮德爭以身衞主僕俱死後賊忽夜)
(驚曰錢御史領兵至矣走太湖路絶官兵殲焉)
魏鏡(天啓慈谿縣志慈谿人少有勇力善格鬭嘉靖乙夘倭寇至鳴鶴鄉邑令曹本率衆禦之兵敗)
(鏡負令走賊追之踰杜湖嶺而南殺數賊賊斫傷鏡額死寇退令為之泣葬作文祭之)
劉夢祥(嘉靖寧波府志世襲定海衞百戸嘉靖三十四年奉檄領兵駕船出海遇賊犯江南崇邱)
(夢祥即部兵登途與賊交戰奮勇衝鋒獲賊首數級力乏寡援遂死賊刃)
戎良翰(嘉靖寧波府志定海縣學增廣生素以忠孝自期嘉靖丙辰倭寇陷慈谿良翰倡義集兵)
(得百餘人與賊格殺斬首二級賊披靡去已又遇賊於邱洋良翰力戰賊方蟻聚竟不能支為流矢)
(所中死監司為之禮葬表其門)
姚思敬(嘉靖定海縣志昌國里人任侠尚義嘉靖丙辰倭賊據邵嶴思敬倡率丁壯數十百人赴)
(有司應募殺賊明日思敬赴賊所俟賊出掠遂挺戈迎敵獨殺數賊賊更迭出竒擾之諸赴敵者潰)
(思敬力殫遇害令宋繼祖給貲祭葬扁其門曰義門)
劉炌(閩書字光大世為寧波衞指揮使累陞福建備倭總督嘉靖三十五年福清縣被倭官兵屢挫)
(炌夜襲其巢賊遁炌即提兵由捷徑宵行要賊逸路倉猝布列未備而賊已至部曲散亂僅家兵數)
(人在側炌顧懷印者曰為我保此吾死之矣即挺身執鐵鈀格殺三賊力盡無援賊衆擁至斃於賊)
(刃所揮鐵鈀尚堅執不墜後立廟祀之)
王廷輔(廣東通志寧波人雷州衞指揮僉事勇略過人嘉靖間海上劇賊犯海康廷輔統軍督戰)
(身先犯敵矢盡力窮而歿當道嘉其義給田以葬崇禎間祀於忠義祠)
蔡啓元(嘉靖寧波府志以良家子擊倭廣德累戰功授千夫長嘉靖三十八年官兵禦賊於奉化)
(同行者俱錯愕不前啓元獨匹馬縱横與賊逼賊駭散或走或伏啓元手格殺數人會天新雨馬行)
(淖潦中不得出力盡矢空顧左右皆散去僅弟昆元與二三家僮不去啓元瞋目揮劍罵賊曰吾不)
(啖汝肉非夫也死戰良久賊乘間涉河繞其背刺之死踰時猶立馬上不墮有司具棺斂給貲歸其)
(喪)
胡滚(寧波府志字克源定海人有勇略倭寇翁洲梅家墪邑令宋繼祖募義兵往禦以滚為長率衆)
(出海時寇立木柵繞以鹿角四圍皆汙田勢不可破滚奮勇爭先摩其壘與鬭所部皆烏合士皆奔)
(滚獨後殿賊突至乃手刃三人力竭為所害弟沛往救同没於陣)
火斌(慈谿縣志字德光觀海衞指揮某之子中武舉嘉靖間倭寇犯界斌統舟與寇戰海上用火毬)
(焚寇舟殲之屢立竒功後與寇戰普陀山力屈被擒支解投水中)
吳德四(兩浙名賢錄慈谿人倭經其廬驅其豢豕德四自田歸遇倭於門揮鋤中其腦仆地弟德)
(六取倭刃追殺一魁遂以壯勇有聲隸杜槐部每遇寇即衝鋒奪旗以為常海道知其名檄往攻舟)
(山險寨德四直前斫賊渠於轅門寨内驚擾噪而出怯卒皆返旆走賊斫德四死德六奮呼獨前殺)
(其殺兄者後兵不繼亦死賊渠被戕寨不能守卒為官兵所破)
葉七(兩浙名賢錄定海衞軍賊王直負金塘烈港穴為寇大將俞大猷提舟師直入其港討擊火炮)
(横發勝負未分而舟忽挂賊纜櫓楫不能施賊衆方逞七徑取斧投水斫其纜未及斷賊以矛刺七)
(貫其頂七大呼曰死矣吾必斷其纜連揮數斧纜斷而沈舟遂免後四日大猷卒破賊而空其穴以)
(不得七屍為恨厚恤其家為招魂而葬之)
陳大綱陳應鵾(寧波府志大綱世襲定海衞千戸萬歷二十八年調征川寇楊應龍)
(至婁山關與賊奮戰陣亡贈都督僉事廕一子指揮世襲其從子應鵾字翼雲邑諸生襲職甲申聞)
(闖賊變不食死)
洪應科(寧波府志字媿之定海人萬歷舉人任善化縣知縣剖訟立決民為謠曰公決獄一何速)
(民供糧不隔宿粟一升可往復故稱為洪一升云丁艱服闋補知宜黃縣尋陞順慶府同知時蜀有)
(奢寇之亂勢張甚總督知應科有膽略屬監軍事每抵賊壘所獲無算賊往往自却為奢將樊龍刺)
(死贈尚寶司卿廕一子世襲定海衞百戸)
劉振之(慈谿縣志字而強工部侍郎志伊孫常州判官恬之子崇禎庚午舉人教諭東陽作六約)
(課士擢知鄢陵縣時張李諸賊蔓延十年又旱蝗相繼遼練二餉復促之民洶洶思亂振之至即停)
(止催科括粟作糜活且萬人鄢歲漕二萬困不能償振之請從改折不報勞心焦思至廢寢食明年)
(麥熟請以麥代米當事上其議全豫皆改從麥乃創鷹揚止戈二社民少壯者治田畢即入社習弓)
(矢親詣教閱開示君父大義時土賊秦村古城陽賀沙灘等數十處蛇蟠蚓結皆恃流寇為聲勢振)
(之會諸將於朱仙鎮即岳忠武廟歃血誓師取巵酒酹忠武曰將軍盡忠報國丹心未冺亦知五百)
(年後有劉振之乎即日統兵圍古城殲之復連破袁老山一條龍等寨獨扶溝賊徐完擁萬衆聯三)
(邑界振之恐完與闖合招之完即率衆降已而完黨通闖者劫完反振之分兵三路入一敵完一伏)
(五里岡阻隘而一自間道繞完後賊背腹受敵擒斬無脱者完死亂軍中當是時環汴數百里幾無)
(賊後闖自南陽趨汴陷許殺州守有奸民倡言城小力不支宜降振之梟其首以徇集僚佐士民設)
(誓固守手一劍坐卧角樓曰此吾授命處也未幾闖合衆八十萬奄至攻圍城中矢石俱盡遂陷振)
(之猶躍馬巷戰知勢不支乃易服謁先聖秉笏危坐堂上賊擁見渠帥欲降之振之大罵曰吾劉氏)
(世以忠孝𫝊家肯為狗鼠汚耶賊怒命火烙徧炙之罵益烈復裸置大雪中三日夜猶罵不絶竟剖)
(胸屠腸支解死贈大僕少卿賜祭建專祠)
李振珽(鄞縣志字詔枋萬歷戊午舉人知保安州歷陞湖廣寶慶知府時寇亂方勵兵寬徭為守)
(禦計而張獻忠忽以三萬騎薄城下乘城守禦力不能支遂陷振珽被執不屈至衡江奮身投急浪)
(中死弟振&KR1256;同時亦被執遇害僕李六鳳周科徐彩亦並死於難)
陳良謨(舊浙江通志字賓日鄞人崇禎辛未進士授推官擢御史按蜀時流寇蹂躪楚豫間遂躬)
(行關隘飭文武為𠞰禦計甲申闖賊陷京師良謨書絶命詞於壁其僕勸之曰太夫人在堂主人又)
(未有嗣何遽爾耶良謨不為動令一姬先自盡手書一辭母一辭屬承祧者遂冠服自縊)
(國朝賜諡恭潔命有司立祠歲時祀焉)
謝于宣(鄞縣志字宣子崇禎癸未進士授行人嘗感憤時事題詩邸壁云聖朝自切衣袽戒臣子)
(曾無戸牖謀闖賊破京師于宣慟哭投繯為僕從所解遂被執不屈以死)
王恆言(慈谿縣志字仍默崇禎庚午舉人授館陶縣教諭以文行訓迪多士陞榮陽縣令清賦賑)
(荒惠政浃於通邑流寇逼境恆言露宿城頭竭蹷固守勢孤援絶城陷脅降不屈死)
趙珽(慈谿縣志字禹珪崇禎戊辰進士授南安令補侯官再調信宜俱有能聲擢工部主事歷營繕)
(司郎中陞河間兵備僉事死事贈大理寺卿)
應時盛(寧波府志字泰宇慈谿人其先以功封廣寧衞指揮同知遂家焉時盛由諸生襲職蔡懋)
(德巡撫山西時盛以世胄良將調鎮太原用平五臺交山功陞河南總兵官將行會督師孫𫝊庭戰)
(敗潼關山西震動晉王及懋德固留時盛遂不行崇禎甲申闖圍太原時盛迎戰殺賊數千又以竒)
(計夜縋死士入賊營令自相擊殺斬級無算生擒賊首四人平明梟示城樓賊氣懾而標將張雄素)
(與賊通為内應夜從東南角樓發火賊乘勢登城時時盛急馳至大南城授懋德劍擁之上馬而身)
(與賊巷戰賊稍退遇懋德仗劍立衢中時盛下馬扶至三立祠相與懷印從容東向拜畢時盛解袍)
(帶二繫梁左右懋德就左縊身輕不死時盛卸所衣鐵鎧被其身懋德死乃就右縊須臾氣絶把總)
(王永魁等自殺)
黃嘉寯(舊浙江通志字仲籲鄞人崇禎中由恩貢知開州奸民有欲報其父讐者乘流寇之亂引)
(土苗千餘假道開州嘉寯閉城拒之援兵無一至者城遂破賊迫之去嘉寯罵賊不屈觸階而死子)
(近衮近扆俱殉焉)
姚誠(舊浙江通志字孝威慈谿人授中城兵馬司吏目闖賊犯闕整冠束帶自縊妻袁氏抱屍慟哭)
(與十三歲子逢元同縊一老僕亦死之)
戴國柱(慈谿縣志字殿材善騎射遊京師授備累功至參將會小袁營賊起闖大)(鳳守國柱)
(分布方略大殲厥醜捷聞陞總兵官經理河南山東一帶地方闖犯中州國柱提兵直抵賊壘賊添)
(生力孩兒軍孩兒軍者闖營中惡少年閔不畏死者也國柱血戰不支遂被害)
陳值(慈谿縣志字行之以將才獻策西臺拔第一中崇禎辛未武進士以武備久弛體統久失條上)
(八議皆允行授白石守備白石為紫荆關要地凡南北貨物悉從守備官稽察歲上税銀千餘後增)
(至數千值至詳請革除有狼白晝嚙人值以文禱於神患遂息尋陞都司轉真定標左選鋒營游擊)
(將軍汴中流寇披猖周藩危急請師值奉檄即行斬獲過半遷天津副總兵與黃蜚共領水師陷陣)
(而死)
婁文煥(象山縣志字象明縣學生世居昌國衞聞明亡痛哭具衣冠徧别親族遂拱坐海邊沙土)
(上潮至隨水湧去越數日屍復隨潮而轉顔色不變人驚神異)
沈履祥(寧波府志字其旋慈谿人崇禎丁丑進士授侯官知縣以循良稱補甌寧明亡棄官入台)
(州山中兵至死之兄穀祥往求其屍踰月始抵台時盛暑胔皆靡爛獨履祥面如生從兄宸荃字友)
(蓀崇禎庚辰進士授行人擢御史連疏論時政得失不得行其志明亡蹈海死)
國朝
王顯謨(慈谿縣志字裕如隸籍天津由拔貢授河南歸德府推官讞獄明允陞福建漳州府同知)
(順治九年鄭寇竊發督臣以顯謨威望素著令率軍禦之與賊鬭力盡赴水死事)
(聞贈福建按察司副使武清縣丞賜祭葬子元翰以廕授)
陳貞(鄞縣志字吉人授江西上饒縣丞值閩變寇及廣信貞抗不從逆奔南昌受平寇大將軍委知)
(廣昌縣暫駐南豐會賊衆攻陷力屈被執囚於福州後絞於市事)
(聞贈江西按察司僉事賜祭葬廕子入國學)
王天才(象山縣志鄞縣人由行伍為象協右營千總康熙十三年與耿賊戰於毛頭洋奮身前進)
(手刃十七人後賊舟聚圍自已至申矢盡力竭猶持短兵接戰終不能支遂墮海死)
(賜祭葬廕子朝佐)
謝逢(象山縣志字于荆恩貢生以教習考授知縣歸里康熙十四年耿逆寇象山副將羅萬里叛降)
(逢被執不屈賊擁至彭姥嶺乘間觸石死)
翁鳳翥(西江志鄞人任石門巡檢康熙十五年耿逆陷城殉難事)
(聞贈經歷司經歷)
紹興府
三國吳
董襲(三國志本傳字元代餘姚人孫策入郡署門下賊曹遷陽武都尉策薨權年少鄱陽賊彭虎等)
(數萬人襲分討旬日盡平拜威越校尉遷偏將軍建安十三年權討黃祖祖横兩艨衝挟守沔口以)
(栟閭大紲繫石為矴上有千人以弩交射飛矢雨下軍不得前襲與凌統各將敢死百人人被兩鎧)
(乘大舸突入艨衝裹襲以刀斷紲艨衝乃横流兵遂進祖開門走追斬之曹操出濡須襲督五樓船)
(住濡須口夜卒暴風船傾左右乞襲出襲曰受將軍令在此備賊何去也義有死耳其夜船敗襲死)
(權改服臨殯供給甚厚)
虞忠(三國志虞翻傳注翻第五子字世芳貞固幹事好識人物晉征吳忠與陸晏晏弟中夏督景堅)
(守不下城潰被害)
鍾離徇(三國志鍾離牧傳注字子幹山陰人牧之子拜偏將軍戍西陵與監軍使者康盛論地形)
(勢謂宜城信陵為建平援若不先城敵將先入盛不然徇計後晉果遣將修信陵城及晉軍平吳徇)
(領水軍督臨陣戰死)
賀邵(三國志本傳字興伯山陰人孫休即位為散騎中常侍出為吳郡太守孫皓時入為左典軍遷)
(中書令領太子太傅皓兇暴驕矜政事日敝邵上疏諫皓深恨之邵奉公貞正親近所憚乃共譖邵)
(謗毁國事被詰責後邵中惡風口不能言去職皓疑其托疾收付酒藏掠拷千所竟見殺)
晉
謝琰(晉書謝安𫝊安子琰字瑗度累官散騎常侍侍中苻堅之役安以琰有軍國才用出為輔國將)
(軍以精兵八千與從兄元俱陷陣破堅以勲封望蔡公孫恩作亂加督吳興義興二郡軍事討恩恩)
(逃於海島後恩復寇浃口入餘杭上虞進及邢浦琰遣參軍劉瑄之拒破恩既而上黨太守張虔顧)
(戰敗羣賊銳進琰跨馬而出廣武將軍桓寶為前鋒摧鋒陷陣殺賊甚多而塘路迮狭琰軍魚貫而)
(前賊於艦中旁射之前後斷絶琰至千秋亭敗績琰帳下都督張猛於後斫琰馬琰墮地與二子肇)
(峻俱被害寶亦死之後劉裕左里之捷生擒猛送琰小子混混剖肝生食之詔以琰父子殞於君親)
(忠孝萃於一門贈琰常侍司空諡忠肅)
張茂(晉書本傳字偉康會稽人少單貧有志行為鄉里所敬信起義兵討賊陳斌一郡用全元帝辟)
(為掾屬遷太子右衞出補吳興内史沈充之反茂與三子並遇害茂弟盎為周札將軍充討札盎又)
(死之贈茂太僕)
謝邈(晉書本傳字茂叔父鍼永嘉太守邈性剛鯁頗有理識累遷侍中時孝武帝觴樂之後多賜侍)
(臣文詔辭義有不雅者邈輒焚之論者以此多邈後為吳興太守孫恩之亂為賊胡桀郜驃等所執)
(逼令北面邈厲聲曰我不得罪天子何北面之有遂遇害)
南北朝
張嵊(梁書本傳字四山鎮北將軍稷之子起家祕書郎累遷吳興太守侯景圍京城嵊遣弟伊率郡)
(兵赴援及城陷御史中丞沈浚東歸勸嵊起義於是收集士卒繕築城壘邵陵王至錢唐遺板授嵊)
(征東將軍加秩中二千石賊行臺劉仁茂破義興遣使說嵊曰若早降附當還以郡復加爵賞嵊命)
(斬其使仍遣軍逆擊之破仁茂侯景聞遣軍助仁茂嵊拒戰敗賊臨之以刃終不屈乃執嵊以送景)
(景刑之於都市子弟同遇害者十餘人賊平世祖追贈侍中中衞將軍開府儀同三司諡忠貞)
王琳(南史本傳字子珩會稽山陰人本兵家少好武遂為將帥以軍功封建寧縣侯侯景據郢州琳)
(攻克之又隨王僧辯破景拜湘州刺史元帝為魏圍逼徵琳赴援師次長沙知魏平江陵已立梁王)
(察乃為元帝舉哀三軍縞素𫝊檄諸方為進取計陳武帝既殺王僧辯推立敬帝以侍中司空徵琳)
(不從乃大營樓艦將圖義舉陳武帝遣將侯安都周文育等討琳琳逆戰於沌口禽安都文育琳巡)
(軍而言曰可以為勤王之師矣初魏克江陵之時永嘉王莊甫七歲逃匿人家後琳迎還湘中衞送)
(東下及敬帝立出質於齊請納莊為梁主齊文宣遣兵援送仍遣兼中書令李騊駼册拜琳為梁丞)
(相都督中外諸軍錄尚書事琳乃遣兄子叔寶率所部十州刺史子弟奉莊纂梁祚於郢州莊授琳)
(侍中使持節大將軍中書監改封安成郡公及陳文帝立琳乃輔莊次於濡須口齊遣揚州道行臺)
(慕容儼率衆臨江為其聲援陳遣安州刺史吳明徹將襲盆城琳遣巴陵太守任忠大敗之明徹僅)
(以身免琳兵因東下陳遣太尉侯瑱司空侯安都等拒之瑱等以琳軍方盛入蕪湖避之時西南風)
(至急琳謂得天道將直取揚州侯瑱等出蕪湖躡其後比及兵交風反為瑱用琳船艦潰亂兵士為)
(陳軍所殺殆盡琳尋與莊同入齊齊乃除琳驃騎大將軍開府儀同三司揚州刺史封會稽郡公會)
(陳將吳明徹寇齊齊帝敕領軍將軍尉破胡等出援秦州令琳共為經略謂破胡曰吳兵甚銳宜長)
(策制之慎勿輕鬭破胡不從軍大敗琳單馬突圍僅獲免還至彭城明徹進兵圍之堰淝水灌城水)
(氣轉侵人皆患腫死病相枕城陷被執百姓泣而從之明徹恐其為變殺之哭者聲如雷有一叟以)
(酒脯來號酹盡哀收其血懷之而去𫝊首建康懸之於市琳故吏梁驃騎府參軍朱瑒致書陳尚書)
(僕射徐陵求琳首明徹啓陳主許之持其首還淮南權瘞八公山側會葬者數千人尋有揚州人茅)
(智勝等五人密送喪柩達於建業贈十五州諸軍事揚州刺史侍中特進開府錄尚書事諡忠武王)
(琳十七子長子敬在齊襲王爵武平末通直常侍第九子衍隋開皇中開府儀同三司)
張彪(南史本傳少在若耶山為盜臨城公大連出牧東揚州彪率所領客焉為中兵參軍及侯景將)
(宋子仙攻下東揚州還入若耶舉義征子仙不捷仍走向剡貞陽侯踐位為東揚州刺史剡令王懷)
(之不從彪自征之留長史謝岐居守時陳文帝已據震澤將及會稽彪乃遣沈泰吳寶真還州助岐)
(保城彪後至泰等反與岐導陳文帝入城彪因其未定踰城而入文帝走出彪復城守彪將申進密)
(與泰相知因叛彪彪復敗走不敢還城據城之西山與弟崑崙妻楊氏數人追隨所養犬名黃倉在)
(彪前後未曾捨離乃還入若耶山中沈泰說陳文帝遣章昭達領兵重購之并圖其妻彪眠未覺黃)
(倉驚吠劫來便嚙一人中喉即死彪映火識之曰須我者但可取頭誓不生見陳蒨呼妻與訣生死)
(從此别若見沈泰申進為語曰功名未立猶望鬼道相逢劫遂殺彪并弟致二首於昭達黃倉號叫)
(彪屍側宛轉血中昭達迎彪妻便拜楊割髮毁面誓不更行投於火彪始於若耶興於若耶終於若)
(耶及妻犬皆為時重異)
隋
虞熙(隋書虞世基傳世基子熙餘姚人大業末為符璽郎弟柔晦並宣義郎化及將亂之夕宗人虞)
(伋知而告熙曰事勢己然吾將濟卿南渡且得免禍同死何益熙曰棄父背君求生何地感尊之懷)
(自此訣矣及難作兄弟競請先死行刑人於是先世基殺之)
宋
石待舉(成化新昌縣志字寶臣天聖五年進士補沂州軍推官會河陜用兵除通判保州先是州)
(有雲翼軍數千人俱隸沿邊巡警皆精銳驍勇故廪給特優治平間復領以中貴人訓練無法驍蹇)
(日甚邊郡患之待舉條奏乞均廩食且以武臣領之驍卒往往怨語中貴人罷去武臣俞貴代之貴)
(怙寵恃勇憾奪已之權與中貴人及卒之怨者日以言激之故逆卒乘間鼓譟劫庫兵為亂待舉聞)
(難徒步率州兵數百人討賊轉鬭於市賊鋒銳不可敵兵潰遇害)
董公健(萬歷紹興府志字伯強新昌人宣和庚子方臘起桐盧蔓延新昌官吏奔竄公健慷慨率)
(子弟聚里中萬人馭以紀律遂破賊焚其寨斬首千級境内復安王師討剡西賊檄公健為先鋒公)
(健藉累勝之威以數百當數千殺獲頗衆已乃王師不進勢孤援絶公健度事不可為呼衆語曰大)
(丈夫寧以義死不可以不義生遂自殺贈武功大夫汝州團練使官其諸子)
張宇發(嘉泰會稽志字叔光會稽人舉進士調含山主簿靖康初以李綱薦召對除都官員外郎)
(金人再犯闕詭執和議要大臣宣諭兩河中書侍郎陳過庭請行宇發為副拜徽猷閣待制已而分)
(過庭往河北宇發往河東會金情中變鑾駕北狩兩人皆以銜命在道遂縶留異域聲問俱絶紹興)
(十三年前禮部尚書洪皓還朝言宇發没於雲中見其櫬旅寄荒寺攜至燕山授僕人徐禹功使葬)
(焉因疏請褒贈時相秦檜阻抑事不果行檜死皓子翰林學士遵言宇發執節歿身於是詔贈左朝)
(請大夫官其子孫)
陳過庭(宋史本傳字賓玉山陰人中進士第除國子博士擢吏部員外郎使契丹歸勸帝以邊備)
(為念歷遷御史中丞兼侍讀睦寇竊發過庭言致寇者蔡京養寇者王黼竄二人則寇自平又朱勔)
(父子本刑餘小人交結權近竊取名器宜昭正典刑由是大與權貴迕罷知蘄州謫海州團練副使)
(黃州安置欽宗立除中丞辨宣仁后誣謗姚古擁兵不援太原陳其可斬之罪七擢右丞中書侍郎)
(議遣大臣使金耿南仲以老聶昌以親辭過庭曰主憂臣辱願效死帝為揮涕嘆息及城陷過庭護)
(帝北遷因留不得還卒於燕山贈開府儀同三司諡忠肅)
於琳(兩浙名賢錄蕭山人為本州防城保甲建炎初陳通叛琳從浙東安撫討賊戰敗被執賊欲刺)
(面強降之琳罵不屈賊衆攢射矢著如蝟罵不絶口死之)
豐治(萬歷上虞縣志禮部尚書清敏稷之孫建炎中高宗駐蹕淮揚金人入境時治監轉般倉死之)
(紹興十一年詔褒其忠錄子誼為將仕郎)
唐𤦺(宋史本傳臨安本衞人建炎間高宗航海𤦺病伏留越州李鄴以城降金人巴哩巴守之𤦺袖石)
(道傍伺其出擊之不中被執巴哩巴詰之𤦺曰欲碎爾首死為趙氏鬼耳巴哩巴曰使人人如此趙氏豈)
(至是哉又問李鄴為帥尚以城降汝何人敢爾琦曰鄴為臣不忠吾恨不得手刃之乃顧鄴曰我月)
(給才石五斗米不肯背其主爾享國厚恩乃若此不豈復齒人𩔖哉詬罵不少屈巴哩巴趣殺之至死)
(絶口事聞詔為立廟賜名旌忠)
龔生(萬歷紹興府志上虞人慷慨有志略建炎中金兵渡浙江次上虞所至焚掠民皆竄山谷生獨)
(奮臂諭其里人曰敵將屠吾邑吾屬雖力不敵有死不可去遂募民之果勇者得數百人迎縣令丞)
(依險自固分署隊伍整兵環向以待之敵至出其不意驅衆先登嶺嶠投石擊之斬其將殺傷甚衆)
(生亦戰死)
張悐(兩浙名賢錄一名景說字欽甫嵊人紹定四年為定城縣尉攝麻城縣事適敵攻破沙&KR0810;關深)
(入麻城兵不支被執脅使降悐曰吾氣吞若曹顧力屈耳豈從汝耶遂遇害事聞贈通直郎)
趙良坡(萬歷上虞縣志字深甫坦兄淳熙乙丑進士守禦廣州為元兵生獲欲降之不屈元將義)
(之放歸踰年元將思其賢復索而得之欲薦於朝良坡終不屈怒目詈罵元將令左右刃之良坡大)
(呼曰我得死所矣遂伸頸受戮其子友直同榜進士聞難泣血冒刃歸櫬葬西溪湖眠牛山所居有)
(視清亭戒子孫弗仕元)
趙良坦(萬歷紹興府志字平甫良坡弟寶祐二年進士知永嘉瑞安福清並以廉介名會吉廣二)
(王走閩中檄良坦以軍器監簿贊軍事於是募兵守禦元兵南指力屈就擒脅降不屈繫獄中二年)
(作書付其家曰試令三載無愧於心守節二年不屈於敵只因忠義二字累及老稚一門今惟死而)
(已後元帥詰其不屈狀對曰生為宋臣死為宋鬼遂欣然就刑)
豐存芳(兩浙名賢錄字公茂稷元孫為太平縣倅景定元年元兵至知州孟知縉謀以城降存芳)
(諫不聽詈之知縉遂引元兵屠其家同死者十八人卒方義竊其孤八歲禮長於民間傳至曾孫淳)
(甫洪武中以賢良薦仕至監察御史)
唐震(宋史陳元桂傳震字景實會稽人登第歷浙西提刑嘗忤賈似道免官咸淳十年起知饒州元)
(兵至震發州民城守元兵使人入饒取降欵通判萬道同諷震降震叱之曰我忍偷生負國耶城中)
(少年感震言殺使者明年元兵大至震出府中金錢募能戰者衆懼不能遂潰震入府中玉芝堂有)
(頃兵入執牘鋪案上使震署降震擲筆於地不屈死之兄椿與家人俱死震贈文華閣待制諡忠介)
(廟號褒忠官其二子)
何雲(萬歷紹興府志字仕龍諸暨縣人德祐間北兵至傾貲倡義築栅率鄉人抵禦不支與其子嵩)
(並死於難)
吳觀陳非熊(兩浙名賢錄觀字叔大新昌人嘗為稽山書院山長元兵入浙東恭帝北)
(轅檄報與邑人陳非熊協謀奉宋宗室趙節使圖恢復集義勇千餘繕城固守力戰死非熊弟羆彪)
(虎子圭&KR2724;姪璠坑數十輩皆被害惟子壎留新昌獲免痛父死難屏居讀書後至元十四年婺寇掠)
(新昌邀擊陳宣慰壎率宗人赴援聞宣慰被殺憤激決戰皆歿於敗兵嶺可謂世濟忠烈云)
朱光(萬歷紹興府志字吉父諸暨人元巴延下江南遣禆將上官棋招撫浙東至縣光與同邑張軫)
(等率鄉民抵禦光被執口占曰生為大宋臣死為大宋鬼一片忠義心明月照秋水賊怒以火然之)
(三日始絶軫亦不屈而死光嘗註西銘人多諷誦之)
趙孟松(宋史劉士昭傳元兵駐紹興福王與芮從子曰孟松謀舉兵事泄被執至臨安范文虎詰)
(其謀逆孟松詬曰賊臣負國厚恩共危社稷我帝室之胄欲一刷宗廟之恥乃更以為逆乎文虎怒)
(驅出斬之雷電畫晦)
曾塤(江西通志紹興人開慶已未為瑞州錄事參軍以州命行各縣賑饑民值元兵至被擒主帥聞)
(其名誘之以利不從且詈之遂死事聞贈秩官其一子)
余廷簡(於越新編餘姚人咸淳進士任溧水丞元兵至不屈死之)
元
董旭(萬歷紹興府志新昌人公健之後少負英氣博通羣書與台哈布哈最友善台哈欲興師討方)
(國珍臺臣怨其不禀命殺之旭遂歸𨼆山中已而國珍據台慶欲羅致幕下旭拒不受乃作詩曰鬱)
(鬱芒碭雲未辨蛟龍形熒熒祥星光未燭夾馬營君子慎其微草露不可行國珍強之終不屈遂遇)
(害)
顧生(徐一䕫顧君墓誌上虞人少負竒氣見義勇為及壯有設施為鄉里所倚重時邊境驛騷方氏)
(據有温台鄞三郡且遣偏將侵餘姚上虞二邑而接行樞密院判達實特穆爾猶為元守越城兩兵相)
(生團結鄉兵以應里有邵某者素強暴嘗聚羣不逞剽掠鄉里生用所團結兵殄之其人竄去為方)
(氏向導生復與戰於曹娥江上衆寡不敵遂遇害)
胡善(輟耕錄一名存道字師善諸暨人至正乙未為松江儒學苗寇至欲毁孔子廟善坐經席罵寇)
(寇怒殺之而廟得免於災先是善題詩於壁曰領檄來司教臨危要致身及死果不誣後教官貌其)
(像祀於先賢堂)
明
王綱(分省人物考字德常餘姚人洪武初以文學徵拜兵部郎中潮民弗靖擢廣東參議往督兵餉)
(致書與家人訣攜子彥達俱往諭降之還至增城為海寇曹真所得為壇坐綱上羅拜脅為謀主綱)
(罵之遂遇害彥達請代不得且哭且罵曰并殺我其長曰父忠而子孝殺之不祥釋之乃綴羊革裹)
(綱屍以歸後立廟死所彥達子與準閉門力學不求聞達有司以遺逸薦逃匿山中)
黃里(弘治紹興府志字德鄰山陰人幼從王冕遊通春秋尤工於詩洪武四年舉明經授雲南州同)
(知七年邊寇突入欲奪其印執弗與遂遇害弟亨聞之率衆百餘與戰賊敵不支皆潰去亨亦傷左)
(目幾死抱里骨萬里歸葬忠義萃於一門)
董曾(萬歷紹興府志字貫道新昌人旭之弟師潘嚞通經史善古文元末不求仕進方國珍欲官之)
(不受避居東陽山中太祖駐蹕金華以禮招致曾往見授知無為州遇陳友諒寇城被執不屈死有)
(詩集天姥山賦行世)
蔣文旭(諸暨縣志字公旦洪武初由貢入大興薦舉拜河南道御史與方孝孺友善陳時政十二)
(事以易儲忤旨賜死於邸文旭北面拜曰苟有禆於國臣敢偷生上尋悟赦至已無及矣)
陳性善(嘉靖浙江通志名復初以字行山陰人洪武丁丑進士授行人司副遷翰林院檢討動止)
(安雅書法精妍上嘉悦之超拜禮部左侍郎皇太孫在東宫時已聞性善名及即位召問以治道多)
(見信用靖難師起命監李景隆軍敗於白溝河與同事者被執悉縱遣之性善獨朝服躍馬入河以)
(死)
宋味古(名山藏會稽民能詩建文亡味古夜從星月下壘牀北向拜祭已慟哭如是者月餘為讐)
(家所告遂逮捕其子某請代乃得釋)
殷旦(萬歷紹興府志蕭山人永樂初進士為監察御史敢言錦衣衞都指揮紀綱怙寵奢僭旦劾其)
(奸惡數十事綱遂棄市自是貴倖斂戢當時有殷旦入朝百官失色之語拜交趾按察副使黎利叛)
(安南復沒於交趾悉返朝廷命史易以所親獨留旦欲用之旦不屈自經死交人義之具棺衾送其)
(妻出界上)
陳士淵(閩書紹興人永樂間巡檢邑民吳十師宼德化諸縣士淵與耆父葉文慎等率衆捕之十)
(師就戮餘黨復起勢張甚力戰死之)
謝澤(萬歷會稽縣志上虞人永樂戊戌進士授刑部主事累遷廣西右參政佐柳侯征夷招撫全活)
(者以萬計擢通政司正統十四年鑾輿北狩命提督居庸白洋等關敵勢猖獗力不能支或請移軍)
(别屯澤厲聲曰吾受朝廷厚恩三十年此豈愉生日耶率衆當敵而死其僮由吉抱澤屍匿亂屍中)
(始得歸詔賜葬祭錄用其子儼大理評事曾孫元順正德丁丑進士官刑部侍郎)
龔安全(弘治紹興府志字希寧其先蘭谿人從父可平戍紹興遂為郡學生永樂甲辰進士授工)
(科給事中歷陞左通政使正統十四年扈蹕北征没於王事景泰元年贈嘉議大夫通政使錄其子)
(廷輝為刑郡照磨)
毛吉(湯斌毛吉傳字宗吉餘姚人景泰甲戍進士授刑部廣東司主事故事十三司分理在京刑獄)
(而廣東司當治錦衣衞卒衛卒天子親軍主陰刺百司事故虓横是時掌衛事門達尤縱惡雖大臣)
(稍失意輒搆以重法以故卒有犯下司悉好遣之莫敢問至吉獨法治不少貸卒大憾羣詈吉曰毛)
(葛刺云吉嘗遇門達西街諸官引馬避去吉獨於馬上舉鞭抗揖過達愕然顧左右曰誰也左右曰)
(是所謂毛葛刺者也達怒百計求吉過會吉以病誤朝參下衞衞卒走白達曰毛葛刺至矣掄巨杖)
(杖之骨見幾死既而復職即繩錦衣卒如故稍進至郎中遷廣東按察司僉事分巡潮惠二府黜墨)
(吏除奸宄為民患者民大悦成化元年賊寇翁源吉率官軍兼程進斬獲百餘級賊西奔既而新會)
(告急吉率都指揮焦用指揮閻華孫璧與戰賊敗走乘勢追至雲岫山去賊營十里而舍分兵三道)
(期雞鳴蓐食進擊會夜晦失期賊覺走伏營後軍士入空營賊擁衆馳下官軍大亂閻華馬躓見殺)
(衆皆潰吉仗劍大呼遮之不能止從吏廖振白吉避去吉叱之且殿且戰賊合力趨吉吉猶斬數人)
(刃折遂遇害贈通議大夫廣東按察使諡忠襄子科舉進士歷官雲南按察使)
韓銑(萬歷上虞縣志字日章成化丙子舉人出守荆門州陞韶州府同知當道委征連山等砦賊勢)
(猖獗竭力行間遂遇害詔贈知府錄子入監)
孫燧(紹興府志字德成餘姚人弘治癸丑進士自刑部郎歷藩臬並以廉幹著聲宸濠逆謀日露朝)
(議選才節大臣摧其機牙擢副都御史巡撫江西燧聞命歎曰是投艱於我生死以之乃遣妻子還)
(鄉止攜二家僮赴任入南昌人情方洶洶諸奸黨内外盤結燧密為牽制計首城進賢又城南康城)
(瑞州請復饒撫兵備又請敕湖東道分巡兼理兵備與饒相掎角九江當湖衝最要害請重兵備權)
(兼攝諸州郡便控制廣信横峯青山諸窯地僻人悍請設通判駐弋陽兼統六縣恐濠起掠兵器假)
(討賊盡出之他郡密疏白宸濠必反章七上輒為濠黨邀匿不得達積憂勞數月髭髮盡白會御史)
(蕭淮發濠反狀朝廷遣重臣即訊濠懼將舉兵會生辰宴官屬明日入謝濠匿兵幕中出立露臺宣)
(言曰太后密旨詔我監國衆相顧愕眙燧直前曰安得此言果有詔請出示之濠曰不必多言我往)
(南京汝當保駕燧張目厲聲曰天無二日我豈從汝反者濠怒却入殿中易戎服出幕中兵皆出露)
(刃環立濠大呼罵曰我何負於汝汝奏我七本燧曰朝廷何負於汝汝反耶濠喝武士縛燧燧奮臂)
(起縛者持銅錘擊折燧臂一時官屬咸股栗不敢出聲獨副使許逵爭曰巡撫天子大臣汝曹安得)
(無禮因以身翼燧遂并縛逵曳出惠民門外同遇害時日方烈忽陰霾黯慘狂風驟起數日居民無)
(大小皆流涕走收兩人屍蠅蚋無敢近者嘉靖元年贈禮部尚書諡忠烈立祠祀南昌錄其子堪世)
(襲錦衣千戸)
郁采(萬歷紹興府志字亮之山陰人正德戊辰進士授刑部主事不能阿順取容謫大名教授稍遷)
(裕州同知流賊起河北殘破州縣勢甚熾采身率裕人繕城以待賊至裕守欲棄城走采曰無為民)
(望乃身先登陴矢石四下賊避城而營則又遣人潛俘其醜手刃之灑淚以激州人州人感泣人人)
(願效死賊稍引去采計其必復來益練兵為備以妻女托其友莊士儁訣曰脱賊再至采必死所欲)
(以家累累君者恐重傷老母心也已而賊果至守益怖欲走采曰毋恐西南城塹河也寇難近屬公)
(東北平淺易破有采在賊攻東郛不克守開西門潛遁去賊乘之入采還救巷戰被執罵不休賊裂)
(其口輔殘其體而死賊據裕三旬乃退莊率其家人於亂屍中辨其骸而斂之事聞詔贈光祿寺少)
(卿蔭一子入監)
沈鍊(徐渭沈鍊傳字純甫會稽人嘉靖戊戌進士知溧陽擢錦衣衞經歷庚戌寇入古北口時集羣)
(議於廷率媕婀不敢出一語鍊歷階抵掌慷慨論時事嚴氏黨執格之遂抗聲詆嚴氏父子又上疏)
(請兵萬人欲出良涿以西護陵寢不報又上疏直詆嚴氏十罪有詔廷杖五十削官徙保安為民是)
(時邊人苦殘掠而楊順者方握符鎮宣大割漢級以寇首冒功鍊飛札入轅門數順罪順忌之承嚴)
(氏旨日夜搆鍊鍊在邊募土人為城守保安饑又市粟施粥僧舍活萬餘人順謂諸事非放逐臣所)
(宜遂與御史巡宣大者路楷會疏入告鍊叛狀嚴父子從中下其事竟棄市連坐死者五人又捕其)
(長子襄械抵宣府杖繫幾死會給事中吳時來疏上有詔逮順楷襄得免詔贈鍊光祿少卿廕一子)
沈束(分省人物考字宗安會稽人嘉靖癸夘鄉薦第一甲辰成進士司理徽郡拜給事中會總兵周)
(尚文卒請䘏典嚴氏憾其素不附已報寢束抗疏言尚文忠勇素著其死也邊人無不灑涕身後之)
(典格而不議何以示勸疏入嵩大恚條旨杖闕下尋繫詔獄垂絶者三四庚戌寇入犯闕京師戒嚴)
(詔集廷議國子司業趙貞吉抗言曰釋沈束之囚以求直言錄周尚文之功以勵邊將敵可不戰而)
(退束在獄聞變請得精兵五十往來督戰以翼都城且度寇飽而歸必道涿鹿出遼薊或衝突於宣)
(大𫝊檄諸路乘其惰歸設兵夾擊必大勝嵩見疏曰囚安得與朝議屬加械手足賴徐階申救得免)
(後嚴氏敗詔釋放還在獄所著周易通解文言說内外歸里著易圖洪範律吕諸說詩春秋周禮諸)
(解及潮候集雜體詩稿)
謝志望胡夢雷金應暘(萬歷紹興府志志望國子生夢雷庠生並餘姚)
(人應𤾉山陰人賊自海上蔓延姚嵊志望等與知事何常明分道率鄉兵禦之倉卒遇賊於四明之)
(巾嶺及三界五婆嶺諸所頗有斬獲後竟以矢盡力竭並遇害事聞詔贈常明志望太僕寺丞夢雷)
(應𤾉州同知)
姚長子(兩浙名賢錄會稽人嘉靖乙夘倭自諸暨突入郡境獲長子貫其肘使為導長子乃紿之)
(西而密語鄉人曰俟我過某橋若等亟撤之我引賊入絶地可悉就擒我死不恨已而果陷於化人)
(壇四面皆水我兵截其後賊知為所紿殺長子剉其屍賊百三十餘人盡殲於此鄉人立祠祀長子)
(於死所)
祝國泰(廣東通志餘姚人武進士管潿州中軍萬歷三十六年海寇掠欽州至龍門國泰領兵衝)
(之殺賊百計賊益衆來圍或以衆寡為言國泰厲聲曰龍門乃欽之咽喉萬一有失不重誤欽人乎)
(寧死無退迎敵奮戰會潮淺船膠遂遇害剖腹焚屍潿州游擊張某立廟祀之)
彭應時(萬歷紹興府志山陰人中武科為鎮撫被黜久之都御史王忬鎮浙知其才檄使練士會)
(參將盧鏜自松江擊走蕭顯忬令應時截諸海塘乍浦為賊所掩乃奮鬭被創墮馬死)
丁乾學(舊浙江通志字天行號自菴山陰人萬歷己未進士授庶常尋以檢討充經筵講官甲子)
(典試江西稱得人時魏忠賢竊柄乾學抗疏糾參罹禍閣臣疏救降級調外忠賢銜恨指其試策謗)
(訕時政既削職復矯稱駕帖差緹騎逮訊乾學辨論侃侃被拷掠尋斃崇禎初贈禮部尚書諡文忠)
(廕一子所著有擁膝齋文集行世)
陸夢龍(舊浙江通志字君啓山陰人萬歷庚戌進士授刑部主事出為九江道調黔中累有戰功)
(粤帥附魏璫為建祠立碑潛列其名亟令剷之歷兖東固原道時流寇自豫入秦犯固原擊之去又)
(犯秦州馳救之人人靜寧州以兵堵𠞰及陷隆德隆德本非所轄夢龍率賀竒勲石崇德等禦敵偵)
(者妄𫝊賊不滿千而猝遇數萬於老虎溝計兵僅三百人方欲倚山為勢以待援賊矢石如雨不可)
(支賀石兩將抱之泣夢龍曰何作婦孺態大呼而出手刃數賊賊併力夾攻遂與賀石俱遇害贈太)
(僕寺卿諡忠烈)
單國祚(雲南通志會稽人崇禎末任通海縣典史管本縣驛務值沙逆兵破縣城國祚坐堂上持)
(印罵賊被殺既死篆猶在手握拳不開縣人葬於諸葛山下)
黃尊素(紹興府志字真長餘姚人萬歷丙辰進士授寧國府推官入為山東道御史時朝臣鄒元)
(標劉宗周相繼去位力請召還以襄國是京師地震尊素上言魏忠賢客氏亂政實致天變有旨廷)
(杖閣臣韓爌力救得免及楊漣劾魏閹尊素言小人為惡初猶畏主知畏人言至於形見勢窮復何)
(顧忌今臺諫折之不足後恐干戈取之亦難為力矣部郎萬燝杖死尊素又言他日有秉董史之筆)
(者書某月某日部臣某以言事死可不為聖明之累哉忠賢惡之削籍去又明年閹人李實以講學)
(劾之被逮而緹騎為吳人箠死尊素間道投獄與同難諸公講道云破得生死關方是喻義實際閹)
(使許顯純誣贓拷掠尊素拷竟次及李應昇尊素復就拷顯純詰之尊素曰吾忍見李公負病受楚)
(毒乎顯純為之動容被害時北向再拜謝君南向再拜謝父母賦詩一章畢命後閹伏誅贈太僕寺)
(卿諡忠端)
王禹佐(嵊縣志字之益大啓元年領恩薦銓考第一除判保定駐居庸關司昌平三區屯漕敘功)
(加級署懷柔凡城守濠栅火器無不畢備移鎮昌平烽火告急登陴固守督撫連檄調回關禹佐曰)
(關有重兵而昌無守備我為其易誰當其難羽書再至不受内變突起遂嬰城不屈死子國宣同殉)
(事聞賜祭葬諡忠襄)
張名世(紹興府志字今我山陰人萬歷乙未武進士授雲南都司苗長阿克擁兵陷武定府之一)
(州三縣名世擊之盡復其地忌者謂其多獲金寶思重賂不得因誣為冒功入刑部獄督帥特疏出)
(之期以北邊立功時邊帥擁重兵者乘間遁歸名世曰吾受國恩不能報國何用生為遂戰死陣中)
(贈中軍府都督蔭一子)
施邦曜(舊浙江通志字爾韜餘姚人萬歷己未進士授工部主事遷屯田司郎中閹人凃文輔監)
(督二部邦曜恥屈其下請降俸出知漳州李魁竒亂或請撫之邦曜曰苟如是乂為閩疆一蠧也從)
(巡撫鄒維璉悉力定之劉香横海外乃縶其母且錄其徒衆使誘之香卒授首入為通政使尋罷職)
(再召為南京通政使陛辭言事當上意出都三日即遣中使召還擢左副都御史流寇逼京畿邦曜)
(請飛檄勤王當事者泄泄邦曜憤切怒罵未幾京師陷邦曜在東長安門望門投繯居人揮之出以)
(國朝砒霜投燒酒飲之流血而死追諡忠愍)
劉宗周(傳詳儒林)
周崇禮(金光宸周崇禮傳字敬生山陰人任滎陽縣典史崇禎八年正月流賊入境知縣楊節赴)
(省衆欲開城走崇禮拔刀勒衆曰城外徧地皆賊出必死不如從我力守衆唯唯賊攻小西門崇禮)
(率衆以飛石擲之有傅而登者輒斫死賊稍退復駕樓車逼城崇禮與衆揮箭石如雨賊傷甚夥又)
(稍退六日乃佯攻小西門猝用大砲擊南門門破崇禮急趨南門力戰殺賊無算賊將老回回恨甚)
(刀斧齊加猶罵不絶口死於南門下是日積屍塞路大風連晝夜沙土蒙蔽骸不可認崇禮屍特挺)
(露面如生滎民環擁哭聲震天事聞諭祭建捐軀報國坊祀名宦)
顔日愉(陜西通志字華陽上虞人萬歷舉人令葉縣多惠政擢知靜寧州玀賊亂馳請固鎮五道)
(兵而先率敢死士直陷賊營斬首數百五道兵繼破之遷開封同知尋陞南陽知府賊陷城殉難贈)
(太僕卿)
俞志虞(毛竒齡俞志虞傳字際華新昌人崇禎進士授四川順慶府推官流寇入成都道經順慶)
(鄉官請集民堵禦志虞不可曰寇之深入必有大兵追蹙之以民迎敵徒棄民耳吾堅守以待正恐)
(追軍之尾此當不遠也已而果然十五年行取召對平臺親策安邊弭盜數事條對稱旨授貴州道)
(御史復上緝盜練兵選將任賢屯田十餘疏遂奉使巡山海居庸兩關十七年赴都將西出而闖賊)
(警至吏請行曰官出使則無與他事志虞叱之曰人臣為王事死而借王事以生乎不行城陷志虞)
(將自縊其子泣曰未知駕在何所探而後殉未晚也志虞唯唯然已不食坐露地梓宫出東華門志)
(虞匍匐往慟夜遂縊於新昌會館衣有紙云吾不死於院而死於此者吾已在巡且恥院中有此官)
(也)
童維坤(紹興府志字載弘嵊人萬歷己未武進士歷真定游擊崇禎癸酉𠞰寇大名府連戰皆捷)
(赴援趙州追寇至内邱塞地勢漸險寇得所倚監軍副使盧象昇急令轉戰至摩天嶺出山北迎敵)
(寇踞山南以高擊下維坤遂戰死事聞贈都督僉事)
金應元(江南通志會稽人萬歷辛酉舉人知太湖縣崇禎間流寇入潛山應元請兵不至越二日)
(賊長驅入境應元以死拒守賊執之加刃於項脅令跪不屈賊怒殺之家人俱罹難贈太僕少卿廕)
(一子)
馬驄(紹興府志字最白會稽人萬歷武舉歷登州府參將崇禎間兵變圍攻郡城驄堅守一月請援)
(不至潰圍出戰被創十有六乃被擒不屈死闔門眷屬並死事聞賜祭廕一子錦衣衞小旗)
陳孔教(紹興府志字魯生會稽人萬歷庚子舉人歷工部郎中崇禎末出為四川僉事方涖任張)
(獻忠破省城孔教以川南道督所部守禦旋被執不屈而死)
徐國泰(上虞縣志任保安守備崇禎七年城陷闔門殉難事聞贈參將世襲總旗諭祭倪元璐節)
(義傳字心湯上虞黎嶴人起武試除保安守備保安地支僻武事不備額戍四百復他調崇禎甲戌)
(七月敵數萬騎驟薄城國泰急呼居民入保初攻北砲退之已攻西砲退之復攻東砲大退之火藥)
(絀乞之州伯閻生斗不應徬徨呼號聲如吞炭遂大困敵附城蟻上猶率民巷戰扼使不得下敵伏)
(處城上昧爽始大集國泰知勢不可為驅其妻女十三人皆入井已乃升屋騰躍赴鬭過夀亭侯祠)
(見學博馬承圖率諸生草降拉國泰俱國泰斥之遂羣嗾焉乃拔刀自刎左右堅持之遽躍入井中)
(死事聞予䘏賜節義成雙之禊其入井十三人者元配薛妾王弟履泰之室趙妾李外母劉暨三女)
(三婢同時殉難者則參將江騰龍千戸徐文魁署印靳國昌吏目王本立節推李師聖)
倪元璐(紹興府志字玉汝上虞人年十六舉於鄉天啓壬戌成進士授庶吉士時魏閹竊柄朝臣)
(多附之元璐介然獨立羣小忌正嫉賢梓有三朝要典混淆是非崇禎改元元璐奏請焚之人疏糾)
(楊維垣等骨鯁大著歷侍讀學士充日講官陳十六策率言制實制虚所以濟時上揭之御屏頻為)
(省覽時有忌而劾之者遂罷職壬午流寇日熾起為兵部右侍郎閣臣陳演不欲元璐為本兵言於)
(上改戸部侍郎見額餉左支右絀日夜持籌朝議欲開採力爭之中使分路出鬻浙直桑穰疏論其)
(害乃得撤未幾詔元璐仍供詞臣職甲申二月聞寇將犯闕元璐請遣東宫急治金陵宫殿上猶豫)
(不果召勤王師無至者三月乙已寇圍京師越三晝夜丁未城陷元璐整冠帶向北謝闕南向謝母)
(出就廳事題案云死吾分也慎勿棺衾以志吾痛遂投繯死)
(國朝賜諡文正)
朱邦聞(山陰縣志山陰人湖廣房縣主簿崇禎十二年賊張獻忠羅汝才攻城城破被執遂遇害)
(贈鴻臚寺寺丞)
鄒光祚(山陰縣志山陰人河南商邱縣主簿崇禎十四年闖賊李自成入寇光祚守西門城陷戰)
(死姪宗道亦被殺)
吳應科(河南通志蕭山人崇禎中任武安典史流寇犯境赴敵死邑人建祠祀之)
吳從義(陜西通志字裕強山陰人崇禎庚辰進士授陜西長安令時闖賊自楚入豫軍興旁午從)
(義悉以已資彌縫其缺又連值饑饉多方賑濟及賊至勢蹶張不能復守從義仰天歎曰國破臣宜)
(死貪生應所羞引刀自刺不死遂投於井賊將引出之輒大罵賊怒推石擊死)
章尚絅(陜西通志字闇然會稽人由監生為秦王府左長史崇禎癸未李賊陷城尚絅自縊於端)
(禮門贈按察司副使予廕賜祭葬建祠)
章贊元(紹興府志字素完會稽人由吏員授四川江油縣典史縣治無城崇禎十六年流寇入境)
(縣尹避入山贊元以禮服坐縣廨家僮促之走乃曰我食君祿守此土何偷生為賊向導至乃縣民)
(也素知贊元廉正不忍害勸使去不從賊大至脅以降不屈遂奔浮橋躍水死民立廟祀之)
趙嘉煒(毛竒齡趙嘉煒傳字景恩山陰人崇禎十七年仕成都之郫縣郫有粉江可以注錦江而)
(溉蜀田其堰在灌嘉煒甫受事即以司堰故入灌而獻賊適至脅之降不屈因射死而沈於江)
周鳳翔(舊浙江通志字儀伯號巢軒山陰人崇禎進士選庶吉士授編修轉國子監司業時邊腹)
(交閧兵食兩絀鳳翔謂宜發内帑以收人心不宜搜括民財以空國計無何寇逼畿甸蜂擁城下鳳)
(翔聞變號慟援筆為書三一奉父母一寄兩弟一訓子玉忠遂囑姪國泰曰汝歸善慰我親吾死所)
(以報親也惟棺用黑勿衣錦藉汝歸吾骨吾目瞑矣遂沐浴更衣再拜投繯而死其絶命詞有曰碧)
(血九天依聖主白頭二老泣孤臣所著有代言講章奏牘詩雜文諸集)
(國朝順治九年追䘏諭祭贈禮部左侍郎諡文忠)
陳三益(紹興府志字友芝山陰人崇禎間以太學生授中牟丞河南旱蝗民飢三益盡發其資為)
(糜賑之時闖寇滋蔓民聚為盜三益集丁壯築堡立寨以支旦夕題授儀封令仍兼中牟甲申寇陷)
(都城偽使者以招撫至同官咸勸出迎三益感憤引刀盡碎所佩印不屈而死)
姜道元(紹興府志字敬勝餘姚人以順天副榜授山東布政司理問攝臨清州篆歲旱漕河涸道)
(元禱之雨隨澍河流大增糧艘得行無何濟南被圍職守北門道元以俸貲募丁壯相與戮力死守)
(數旬城陷被執脅降不從遂見殺妻來氏自沈署後湖中子廷樑從之事聞予褒䘏)
顧旦(上虞縣志字君輝上虞人授四川永川縣丞崇禎甲申流寇蜂屯旦署篆永川倡義固守誓以)
(死殉生擒偽將何湛元等城賴以全敘功陞知銅梁縣獻賊攻銅邑旦堅壘數月糧盡援絶城陷被)
(執不屈死)
徐至美(上虞縣志字羽君崇禎甲戌武進士授杭州欏木營大廳守備陞湖廣操捕都司涖任甫)
(月張獻忠圍武昌至美分守黃鶴樓一帶賊勢猖獗率敢死士晝夜力戰身被重創而死)
汪登瑞(餘姚縣志字熙宇由武舉授大同總戎都督僉事屢著戰功值魏忠賢逆燄告致回里甲)
(申聞變絶食死)
周卜年(毛竒齡周卜年傳字定夫山陰人弱冠通五經子史甲申聞變痛哭狂走數日不進餐作)
(五絶命歌與弟卜歷書緘之潛詣白洋之濱遇漁者授之曰我安昌周定夫也有蹟我者與之乃疾)
(馳磯畔兀立潮至躍入卜歷聞之號於海濱從漁者得所寄書募網撈之三日不獲忽屍從躍處浮)
(起顔色如生冠角弗折履韈未失觀者如市咸驚歎乃殮而厝焉郡人立祠東郭門外渡東橋)
趙德遴(公舉事實字公銓上虞人天啓舉人崇禎庚辰任四川東鄉令邑隸䕫門為賊淵藪出没)
(無寧歲德遴撫凋敝示民忠義殫力守禦賊圍城德遴連發砲弩中賊賊不敢攻潛穴地道入德遴)
(知事不可為遂投井死家屬殉難者一十七人尉王佐收其骸并獲佩刀衣玦為葬西郊元妙觀側)
(子振芳後為新都知縣奔奉骸骨歸後陞建寧府同知)
祁彪佳(舊浙江通志字世培山陰人天啓壬戍進士以司李入為御史巡按三吳三吳多市魁積)
(蠧為強宗所庇彪佳悉捕至集其郡之士大夫問可殺否皆曰可殺則立斃之温體仁當國不出者)
(八年從劉宗周講性命之學入掌京察復撫三吳明亡至其讀書之所曰寓園因歎曰山川人物固)
(屬幻影而人生已一世矣夜半自沈於水)
何弘仁(舊浙江通志字仲淵山陰人崇禎丁丑進士知建平高要二縣城建平隄端溪皆為百世)
(之利尋授御史兩京没投於台之白峯下死而復甦有土人負入陶介山削髮苦行遺命暴骸三日)
(野火焚之)
傅日炯(舊浙江通志字中黃諸暨人為諸生與其叔平公同師劉宗周明亡兩人相謂曰吾等義)
(固當死然俱有老母在亦惟白於母許死則死耳平公白於母不許日炯白於母許之遂赴湄池死)
(平公乃養炯母終身)
張焜芳(舊浙江通志字九山會稽人崇禎戊辰進士為戸科給事中請文震孟䘏典薦黃道周陳)
(子壯金光宸成勇當大用是時温體仁方摧折正人自焜芳之論出而舉朝為之色壯降級歸尋起)
(用至濟寧死難)
王毓蓍(舊浙江通志字元趾會稽諸生師事劉宗周明亡草致命篇榜於宋衞士唐𤦺廟赴柳橋)
(自沈死留書上宗周曰毓蓍已得死所願先生早自決毋為王炎午所弔)
潘集(舊浙江通志字子翔會稽人王毓蓍死為文祭之與友人痛飲約同死於是書几上曰昔年東)
(渡今復渡東水與月白吾骨不黑袖石自沈渡東橋下)
熊汝霖(舊浙江通志字雨殷餘姚人任給事中崇禎時急於求才每為小人所乘汝霖言破格不)
(如循常聽聲不如採實又為上分别督撫優劣以為多不可以備倉猝也知無不言言無不盡熊開)
(元姜埰之獄劉宗周金光宸之去悉力廷諍降福建照磨明亡死於兵)
余煌(舊浙江通志字武貞會稽人天啓乙丑進士第一授修撰遷左春坊會歲頻旱饑逋税久蠲有)
(司附徵如故於經筵中極言之明亡自沈渡東橋下而死)
嚴起恆(廣西通志山陰人崇禎辛未進士除刑部主事歷員外郎中遷衡永兵備副使十六年張)
(獻忠躪湖南吏民悉逋竄起恆獨堅守永州為孫可望將賀九儀所殺投屍於江屍流十餘里泊沙)
(渚間虎負之登崖葬於山麓)
朱瑋(舊浙江通志字鴻儒山陰人明亡人皆竄伏瑋曰此日而生全歸之謂何乃書絶命詞二語於)
(几上潛往礁石躍水死)
潘大成(新昌縣志字魯生以明經授金華訓導城陷父子死之)
倪文徵(舊浙江通志字舜平山陰人為蒙師自給兼通醫術明亡市酒餚飲里中少年求辦一事)
(有諾之者偕至墓所命掘坎自瘞衆駭欲散文徵曰此何事可誤我乎或尼之曰死義也今某某俱)
(不死汝何自苦文徵曰人各行其志惟諸公玉予於成也人曰豈可使土侵膚乎以二缸贈之埋於)
(坎中文徵趺坐其内命覆之已而聞内叩聲衆曰一時感興吾固知其欲出也發之文徵曰不然入)
(時不知方位耳北向再拜復命覆之)
陳惟孝(河南通志紹興人崇禎間任郟縣主簿殉難)
徐復儀(邵廷采徐復儀傳字漢官崇禎癸未進士明亡哭泣奔蹲山頭夜不抵舍父恐其為豺虎)
(所食使人尋招不獲竟投空谷以死)
章正宸(紹興府志字羽侯會稽人崇禎辛未進士入庶常動以名節自砥遷禮科給事中疏劾宰)
(相王應熊不由枚卜非祖制忤旨下獄廷臣交章論救得釋歸里數年起原職陞吏科掌印劾樞臣)
(陳新甲奏革西厰大璫人呼為鐵漢既而羣小側目潛行媒孽一日召對平臺上震怒同冢宰李日)
(宣等下獄賀逢聖疏救戍襄陽尋祝髮為僧不知所終)
章自孝(鄉賢留祀册山陰人華亭縣金山衞巡檢海寇横劫率鄉勇拒之不克死)
國朝
王之鼎(紹興府志字公調山陰人順治丁亥進士知祁縣有善政戊子冬雲中姜瓖叛諸邑淪陷)
(之鼎曰祁為太原藩籬無祁則太原無犄角之勢人心風鶴矣晝夜固守出竒奮擊擒賊將范計賊)
(不能長驅犯會城者實祁挫其兇鋒也己丑三月賊悉銳攻祁援絶糧盡城陷被執罵不絶口遂遇)
(聞贈害家僕民壯皆不屈死事按察司僉事)
酈引昌(紹興府志字叔典諸暨人山東沂州同知隨征湖廣遷判永州府賊騎圍城城陷昌及妻)
(聞贈王氏子尚英皆死之事湖廣按察司僉事)
(賜祭葬廕一子)
王明臣(舊浙江通志字枚仲山陰人順治初為山東日照令四年土寇入城死之)
吳錫綬(廣西通志字紫卿會稽人順治戊戌武進士選羅定都司時平樂久為賊據錫綬率所部)
(從撫蠻將軍傅弘烈集兵恢復五戰五捷直抵平樂賊吳世琮擁衆猝至決潯水以截援師錫綬飲)
(聞贈血鏖戰糧盡矢絶自刎以殉從死者數百人事昭武將軍)
趙一桂(湖廣通志餘姚人順治間為沔陽州同知殉難康熙七年)
(詔贈沔陽州知州遣官致祭)
章德英(會㮷縣志任神木縣典史值寇亂殉城死順治九年)
(賜祭一次)
徐必遇(會稽縣志字杰吾順治初任泰興縣簿兵叛率衆出禦戰歿事)
(聞贈徵仕郎賜祭廕一子)
王焜(會稽縣志字爾旭任廣西宜山縣令會尚藩叛殉難)
(詔贈按察司僉事賜祭葬廕一子)
成廷梴(會稽縣志字德涵邑人蘇松提督前營參將康熙甲寅會𠞰台州殉難)
(諭祭葬廕一子都司)
錢志泗(贛州府志山陰人興國縣典史甲寅之變屯弁石昭最先發六月虔撫遣兵𠞰之志泗饋)
(餉行至江背峒寇猝至襲其後遂被殺是冬郡丞顧岱來諭降始歸志泗首事)
(聞廕一子經歷)
魯仁圻(陜西名宦册會稽人以守備署興鎮右營把緫又署漢鳳營千總康熙十三年吳逆兵至)
(聞贈城陷不屈死之事威烈將軍)
(賜祭葬廕一子)
陸之蕃(西江志會稽人鄱陽縣丞康熙十四年耿逆陷城殉難事)
(聞贈都司僉書)
蔣鈖(會稽縣志隨父任江西順治丁酉武舉授衞千總陞福建海澄鎮中營守備會耿鄭二逆之變)
(贈都陣亡書司僉)
(賜祭葬廕一子之濟)
王質(四川通志山陰人康熙十八年任陜西高陵縣典史隨王進寶入川討逆以功陞渠縣知縣因)
(公赴省值餘孽復叛被執囚繫數月抗節不屈死之)
(贈四川按察司僉事給祭葬廕子嗣忠)
吳師貞(山陰縣志字雨吉庠生值閩寇煽亂檄授守備所遇獲捷守要地適逆犯界師貞以數百)
(人敵千衆奮勇衝突中炮火死次子聞父變率十餘騎衝殺覓父屍亦死之)
薛人鳳(四川通志字仲輝會稽人康熙十九年任䕫州府通判解餉赴榆州道經萬縣遭譚弘叛)
(贈僉劫於七里溝縛至天成山迫令降不從遂遇害事)
諸士英(舊浙江通志會稽人典史殉難)
(謹按士英不載何時殉難在何地方但舊志既列忠節不敢泯沒故錄入)
蔡佳(舊浙江通志字麗菴蕭山人以甲寅閩變隨征為偽將曾養性所害)
宣德仁(鄉賢留祀册諸暨人中順治辛夘武鄉試授蘇州衞尉歷陞湖廣都司康熙戊辰督標裁)
(兵據城鼓噪倉猝莫禦德仁死之)
王龍光(公舉事實字幼譽會稽人為諸生數困舉場年五十浙江巡撫范承謨延之課子承謨遷)
(福建總督邀同行甫半載而逆藩耿精忠亂作承謨以罵賊不屈被囚逆圍署盡搜其男婦縶之龍)
(光與無錫嵇永仁同行逆卒猙獰窘辱之驅至積屍間俄牽入授筆札令草安民檄啖以官二人不)
(可遂羈獄中困頓不可忍永仁歷敘諸境為百苦吟龍光和之在獄三年康熙丙辰)
(王師破仙霞嶺精忠遂害承謨并龍光永仁等四十七年)
(贈修職郎國子監助教崇祀鄉賢)
章啓周(鄉賢留祀册會稽人湖廣巡檢性孝善事繼母後死逆藩吳三桂之難)
(謹按啓周死節不詳地名無他書可考然現列祀典又係忠節不敢泯没謹就鄉賢册錄入)
周中鋐(公舉事實字子振一字念吾山陰人性慷慨重氣節能任事由崇明縣丞陞華亭知縣邑)
(舊多逋賦悉由吏胥侵蝕中鋐力行親催滚單法課遂如額以詿誤落職)
(特旨復原官旋陞松江府知府因兩任華亭周知民情土俗故在任多惠政雍正六年奉)
(旨特興江南水利上官廉其才凡修渠築塘建壩置閘一以任之辦理悉協二月二十九日督濬吳淞江)
(築隄江口適暮夜合龍風急水溜中鋐親與夫役協力索斷舟沈覆溺而死)
(諭旨褒䘏贈太僕寺卿廕一子入監常州府通判有能賜全葬與祭一次兄中鐸字儆我任)
(聲)
陳天錫(禮部照會本姓龐會稽人任雲南烏蒙府司獄雍正八年烏蒙土司叛天錫見鎮將不戰)
(旨從先二日即手刃其妻自刎於官署奉並一次致祭優賜䘏贈知縣廕一子入監給全葬)
(妻張氏與天錫並祭給銀建坊入節孝祠)
葉祚徽(禮部照會山陰人任雲南濱州吏目調魯甸司巡檢雍正八年烏蒙土司叛祚徽隨勦遇)
(旨賜害奉縣主簿給全葬並一次致祭䘏贈)
丁珏(禮部照會山陰人由吏員任雲南揚武壩巡檢丁憂留滇委用署理青龍厰事務思普叛從勦)
(賜祭陣亡雍正十一年葬贈雲南縣主簿)
浙江通志卷一百六十四
