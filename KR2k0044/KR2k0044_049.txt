浙江通志卷五十
古蹟(十二)
温州府(下)
舊子城萬歷温州府志在今府城内梁開平初錢
氏始築周三里十五步通四門内衛府治外環以
水元至元十三年廢為民基止存譙樓門址
舊城門萬歷温州府志舊東門在舊州治東有樓
名華蓋又名東樓亦名華蓋門南樓門在舊州治
西南宋末爲右相都監衙永豐門在舊州治西北
奉恩門在城中北俗稱海壇江山門在拱辰門西
名來化俗稱寳幢門明洪武十七年塞定安門俗
稱上門與來化永清二門相聮在城西北宋高宗
回鑾由此三門其名以此洪武十七年塞(張又新華盖樓)
(詩一岫陂陀凝綠草千重盧翠透紅霞愁來始上消歸思見盡江城數萬家李兩山華盖樓詩三十)
(六坊如掌平長橋短艇水縱横銀河一道江連海盡幛四圍山繞城老樹烟雲春綠暗小橋簾幕曉)
(紅明隂隂翠影誰家屋夢覺草池鶯一聲)
新城萬歷温州府志新城去府城六里在江北賢
宰鄉郭璞初議立城於此後遷過江今其地爲田
野猶稱新城云
樂清縣故城隆慶樂清縣志唐天寳三年始築僅
周一里元廢(詳見城池萬歷温州府志縣城故址唐築舊門東曰登瀛以宋王十朋魁)
(天下故名南曰清遠西曰承流北曰祥雲)
舊州治名勝志在譙樓大街正北眀洪武元年以
為衛治(萬歷温州府志舊治在城西南華盖橋西宋高宗建炎四年正月丙午御舟次於章)
(安鎮甲子泊温州港丙寅次館頭戊辰幸福聖寺二月己夘次江心寺庚寅御駕自拱北門入民家)
(皆結綵奉迎至永寧橋百官拜伏道傍山呼震地上停輿慰問至今巷名萬歲埭儀衛由五馬新街)
(至州治以州治為行宫譙樓為朝門州宅為宫禁扈從甚嚴以崇德寺為都堂儒志坊張氏宅為州)
(治庚申回鑾駕至上門帝問橋名守臣盧知原對曰上安問門名對曰定安上大悦百官萬姓隨班)
(至江次上慰諭久之始登舟去賜温州仍舊充州衙)
宋推官廳萬歷温州府志今温州府治是也
唐永嘉縣舊治元和郡縣志永嘉縣即漢回浦縣
之東甌鄉唐上元二年於此置温州縣移在州東
百八十步(詳見公署)
吳羅陽縣治名勝志在瑞安縣吳時縣治在北湖
魯嶴晉太寧間遷於邵嶼遂墟其地
晉横陽縣治元和郡縣志晉太康元年分安固縣
南横嶼屯置横陽縣(温州府志今平陽縣地)
衆樂園明一統志在郡城西舊郡治北縱横一里
中有大池塘亭榭碁布花木彙列宋時每歲二月
開園設酤盡春而罷(永嘉縣志今府城隍廟皆其舊址)
五美園永嘉縣志郡東南大羅山傍有茶山上有
龍潭其下有五美園(黃淮游五美園詩清曉肩輿入翠微溪流曲折護巖扉布)
(金僦地徒成幻卓錫為菴信不非翠竹黃花俱淨供風聲鳥語總禪機碧潭龍女知人意收却隂雲)
(送客歸)
柑園楊蟠永嘉百咏有柑園詩
玉介園萬歷温州府志郡城東偏華盖山上有玉
介園(永嘉縣志王叔杲叔果築陽湖别墅嘯咏其中名其集曰王介園稿)
西園王十朋有昌齡弟新闢西園詩又西園十咏
詩(在樂清)
趙園温州府志在瑞安縣金嶴(陳傅良游金嶴趙園詩脈脈循簷水)
(林林夾岸山令兒從竹下領客入雲間稠木容人過懸崖著手攀從今名字出不到徑苔斑)
上浦館明一統志在府城東七十里
樂成館温州府志樂清縣舊有樂成館唐建(孟浩然樂)
(成館中懷歸詩異縣天隅僻孤帆海畔過往來鄉信斷留滯客情多臘月聞雷震東風感歲和蟄蟲)
(驚戶穴巢鵲昐庭柯徒對芳樽酒其如伏枕何歸與理舟楫江海正無波)
招仙館東甌遺事樂清縣簫臺下有招仙館
蓮花莊温州府志在郡城會昌湖上宋鄭泰臣之
故居
湖莊趙師秀有和陳水雲湖莊詩見温州府志
宋莊王十朋宋莊詩注宋侍郎别業在思遠樓之
南有軒名遙碧
西堂方輿勝覽在州宅(甌江逸志謝靈運西堂春草池在華盖山下即夢惠)
(連得句之所今遺跡尚存)
讀書堂明一統志在舊郡治謝靈運讀書於此(謝靈)
(運齋中讀書詩昔余游京華未嘗廢丘壑矧乃歸山川心迹雙寂寞虛館絶諍訟空庭來鳥雀卧疾)
(豐暇豫翰墨時間作懷抱觀古今寢食展戲謔既笑沮溺苦又哂子雲閣執戟亦以疲耕稼豈云樂)
(萬事難並歡逹生幸可託)
清心堂明一統志在舊郡治(吕由誠清心堂詩夜榻卧看池上月曉窗)
(吟聽竹間風此心所得無多事要在靈源一點通)
秋香堂萬歷温州府志在舊郡治後
君子堂萬歷温州府志在舊郡治舊名芙蓉亭在
天池中三面皆荷花
總政堂温州府志在府治元建(趙鳳儀温州路總政堂記總政堂者)
(府治視事所也夫治國如治絲然紛者整之散者一之總之義也温為浙左上路領二州二縣坐總)
(政者有監有長有貳佐領挈而裘振也表正而影從也其總政之義與堂始於至元庚辰距今四十)
(年而興創顛末無一語以示厥後予以延祐丁巳冬來守詢吏民莫知所對作而言曰是予責也已)
(春秋一門一臺之微必書慎其事也況總庶政達萬民者乎是宜書)
夢草堂萬歷温州府志在今衛治後即謝靈運西
堂(劉基夢草堂遣懷詩即事在自得強歌非正音所以春草句聲價重兼金若人千載下遺響邈)
(難尋淒涼一池塘頼爾得至今我來當杪秋天淨潢潦沈枯荷有餘香衰柳無殘隂鼓鼙響未巳山)
(水意徒深感時念兄弟惻愴傷我心)
戲綵堂方輿勝覽在倅廳通判趙㞦迎其父清獻
公抃來遂名(蘇轍戲綵堂詩春晩安輿遍浙東永嘉别業喜無窮槖裝已笑分諸子更)
(道何妨向薛公)
百詠堂萬歷温州府志在府治東
西射堂晏公𩔖要在州城西南十里(謝靈運晩出西射堂詩步)
(出城西門遙望城西岑連嶂叠巘㟧青翠杳深沈曉霜楓葉丹夕矄嵐氣隂節往慼不淺感來念已)
(深羈雌戀舊侣迷鳥懷故林含情尚勞愛如何離賞心撫鏡華緇鬢攬帶緩促衿安排徒空言幽獨)
(頼鳴琴)
東山堂名勝志在永嘉縣積榖山下宋周行已建
(翁卷東山草堂詩城隅古謝村博士草堂存惟見烟霞起全無市井喧鶴來巢木杪黿出戲蒲根消)
(得吟詩客憑闌看幾番)
海月堂楊蟠永嘉百咏有海月堂詩
適堂追遠堂萬歷温州府志宋永嘉孝子仰忻
宅内
嘉忠堂永嘉縣志在馮成宅宋高宗書嘉忠二字
賜之遂以名堂
遺愛堂王十朋題雙峯資深堂詩注周開祖昔令
樂清有遺愛後人因以名堂
資深堂雁山志在雙峯寺後
同心堂萬歷温州府志樂清朱古學登宋嘉定第
四世同㸑因建同心堂
明通公漙堂萬歷温州府志在平陽縣元元貞元
年重建名公溥堂(林景熙公溥堂記平陽舊縣治闕如牧守居其堂曰横陽道)
(院令尹陳容更其名曰明通公溥之堂至元丁丑燬越四年辛巳重建廳事及儀門兩廡元貞元年)
(縣陞州改創譙樓前瞻偉美獨未構繡衣之使省風戾止據案決事退食西偏觀聽不肅大德辛丑)
(秋太守孫筠謀於佐曰是不可無堂自經始至落成不浹月大備乃即舊名縮爲公溥堂)
萱竹堂葉適沈氏萱竹堂記瑞安北湖山水閑美
沈君體仁始治園觀遲客有亭延月有臺室最大
曰萱竹之堂沈君爲詩十章聞者皆和北湖之勝
遂誇一時
讀書齋晏公𩔖要城内西偏有謝康樂讀書齋
幽慵齋東甌遺事永嘉高則誠有幽慵齋(高明幽慵齋自)
(咏詩閉門春草長荒庭積雨餘青苔無人掃永日謝軒車清風忽南來吹墮几上書夢覺聞啼鳥雲)
(山滿吾廬安得嵇中散尊酒相嬉娛)
初心齋萬歷温州府志平陽鄭樸翁所居
止齋仙巖寺志陳傅良讀書處(陳傅良止齋月夜書懷詩送客門初)
(掩收書室更虛新篁高過瓦涼月下臨除行處纔扶杖餐時却饋魚今朝風日好莫問夜何如)
觀瀾軒温州府志在郡城宋建
翠幄軒温州府志在郡城宋建前有榕樹甚巨(楊蟠)
(翠幄軒詩海榕根倒出皮幹亦輪囷或問夀幾許千年為一春)
不負軒隆慶樂清縣志縣治有不負軒(王十朋題洪丞不負)
(軒詩坐此軒無媿問君何以能所行皆是學不負豈惟丞鳬鶩文書静槐松詩思凝博陵徒種績踐)
(履亦何曾)
綠畫軒温州府志去玉簫峯二十里樂清孫氏之
别業(王十刖綠畫軒記出簫峯西南二十里有山遠隠若虹霓之狀俗謂之霓山樂安孫君之)
(居得霓山之勝峯巒竒偉林簏静深有泉發於其下可飲可灌於是枕山而立棟宇因流而蓄池沼)
(結軒向明收拾景象軒之外有嘉木數株修竹千挺蓊欎蒼翠嬋娟瀟洒播為疎枝舒為濃隂舞清)
(風搖蒼烟影明月漏山光之窈窕蔭碧沼之漣漪禽鳥宅其幽龜魚息其隂左右青山環合映帶藍)
(黛之色與天連碧四時不凋眼界常清望之宛然如在畫圖中盖此軒之佳致也主人與客日飲於)
(其間寒光入座秀色可椈明瑩杯盤冷襲襟宇䰟清氣爽深杯不能發其醉情舒興遠高歌不能寫)
(其逸觀者在旁疑其壺觴几席皆圖畫中物賓主僕從皆圖畫中人也有客常游兹軒陪主人之清)
(尊覽景物之幽竒寓之於目得之於心有若不能忘者主人曰客為我名之客曰予嘗讀韓退之南)
(山詩有濃綠畫新就之句愛其清新峭拔恨斯景之莫見今此軒之秀庶幾其彷彿采其語而名之)
(可乎主人曰可客為記之客曰軒宇景物之大槩四時朝暮之氣象生綃一幅可得而畫也濃綠之)
(句可采而名也若夫清風一來披雲拂玉天籟之竒非絲非竹雖神工妙手有莫得而模寫博物辨)
(口亦不能形容也予將何言)
龍壑軒吳子孝有龍壑軒夜坐詩見雁山志
流觴亭名勝志在舊郡齋東偏宋守樓鑰建甃池
爲山水繪蘭亭修禊圖於壁
芙蓉亭明一統志在府治
中山亭永嘉縣志郡城中山有亭在鹿城書院側
雖小阜係郡之主山也
醉筠亭萬歷温州府志在華盖山
富覽亭眀一統志在永嘉縣郭公山萬歷温州府
志宋嘉祐三年知州楚建中建(沈紳為記)
留雲亭萬歷温州府志郡城東南積榖山城沿其
上上有留雲亭(永嘉縣志明萬歷中重修改為東柄亭)
絶境亭名勝志宋邑人周行已建於郡城積榖山
上(周行已絶境亭詩雲横絶塵境峻堞若繩削羣山列培塿雲水分脈絡下瞰萬瓦居縹緲見樓)
(閣松風發天籟泠然衆響作晶瑩天宇淨塵襟一澄廓)
積榖亭温州府志在府治東南積榖山矻立危巖
俯瞰大海為一方壯觀
四時萬象亭明一統志在府城北門江濱元黃溍
有記
南亭晏公𩔖要在州南一里太平寰宇記即謝公
游處(謝靈運游南亭詩時竟夕澄霽雲歸日西馳密林舍餘清遠峯隠半規久痗昏墊苦旅館)
(眺郊岐澤蘭漸被徑芙蓉始發池未厭青春好已觀朱明移戚戚感物嘆星星白髮垂藥餌情所止)
(衰疾忽在斯逝將候秋水息景偃舊涯我志誰與亮賞心惟良知)
北亭方輿勝覽在州東北五里謝靈運秩滿與民
叙别於此
謝公亭何文淵謝公亭記江心寺之西南陬舊有
謝公亭相傳靈運守永嘉時來游必憩於此(林彥登謝)
(公亭詩乘閑遠過中川寺孤嶼亭前落照時漫策枯藤尋往事笑摩蒼蘚讀殘碑江涵北郭天初霽)
(草綠西堂夢已離惟有風流消不盡海天空闊鳥飛遲)
懷謝亭永嘉縣志唐吳會爲永寧令慕謝康樂之
風構亭曰懷謝
江山一覽亭萬歷温州府志在郡城華盖山巔(永嘉)
(縣志亭後圯明嘉靖中重建改為吸江亭萬歷中復建改名大觀亭侯一元大觀亭詩華盖倚城巔)
(登臨萬水烟亭孤當落日江遠欲浮天雙樹春雲裏孤舟野水前春心成浩蕩一倍惜離筵)
襟江亭萬歷温州府志在郡城江北永寧山上(永嘉)
(縣志亭在章山萬歷中守衛承芳題其岩曰鏡臺)
白岸亭太平寰宇記在永嘉縣楠溪去州八十七
里因岸沙白為名(謝靈運白岸亭詩拂衣遵沙垣緩步入蓬屋近澗涓密石遠山)
(映疎木空翠難強名漁釣易為曲援蘿聆青崖春心自相屬交交止栩黃呦呦食苹鹿傷彼人百哀)
(嘉爾承筐樂榮悴迭去來窮通成休慽未若長疎散萬事恒抱朴)
筆亭永嘉縣志縣治西北郭公山有晉郡守王羲
之筆亭久圮今字跡猶存
望海亭名勝志永嘉縣青嶴山兩山如門宋永明
中郡守顔延之於此築亭以望海
醉樂亭温州府志在永嘉縣西五里西山宋郡守
孫懋建(葉適醉樂亭記永嘉多大山在州西者獨細而秀十數步内輙自為拱揖高不孤聳)
(下亦凝止隂陽附從向背以情水至城西闊千尺自峙巖港至綠野新橋陂蕩縱横舟艇各出蓮茭)
(中櫂歌相應和已而皆會於思遠樓下土人以寒食埽冢而祭相與為遨嬉城内外無居人焉故西)
(山之游為最著然地狹而專民多而貧遨者心競不相下或舉僨移質為畢事而已固不能鬭珍麗)
(窮水陸也守長不察曰噫侈富甚矣貪胥所窺暴令繩之必邏捕以酒奪其笑語械縛撻擊𣙜利數)
(倍嗟夫以窶從奢求一日之樂而貽終年之憂不變者何也朝議大夫直龍圖閣宣城孫公為郡之)
(初訪民俗之所安而知其故至清明節始罷𣙜弛禁縱民自飲又明年宅西山之中作新亭以休遨)
(者名曰醉樂取昔人醉能同其樂之義公性不喜飲其政不專為寬盖通民之願而務得其情如此)
(亭成而民歌樂之當是時四隣水旱不常而永嘉獨屢熟殆天亦以其人之和者應之歟古之善政)
(者能防民之佚游使從其教節民之醉飽使歸於德何者上無所利以病民也及其後也因名之自)
(游而為之禦招民以極樂而盡其利民猶有不得游且樂則其賴於生者日已薄也故予記公之事)
(既已賢於今之所謂病民者而推公之志又將進於古之所謂治民者也紹熙五年記)
駐鶴亭明一統志在府城南宋白玉蟾嘗寓此
翠微亭萬歷温州府志在永嘉縣廣化鄉太平山
(楊蟠翠微亭詩飛盖出西郭正當新雨晴遙山已可數木落更分明)
敬亭永嘉縣志鮑若雨商霖有屋於雁池河南張
思叔命之曰敬亭(張繹敬亭記鮑君商霖率二三子自永嘉來學於伊川先生勤)
(苦自勵早夜孜孜不舍於吾先生之門人以君為畏友也一日謂余曰永嘉素號繁麗而雁池又其)
(衝也吾家作亭於其南而中間大湖浩然若千里大江之阻吾將綵衣婆娑其下雖繁華於我何加)
(予應之曰噫予言過矣使子有主於中雖坐諸紛華中可也不然特形苦而心馳一勺之水奈子何)
(昔吾聞諸先生曰學之道始乎敬而已敬則實實則虛虚則無事矣子推是言而求之慎思之明辨)
(之篤行之含釀浸化亦將庶幾乎言未既商霖起拜曰予無敢言矣吾今而後知夫子之道大而子)
(不予欺也請名其亭曰敬)
千橘亭來鷗亭留勝亭萬歷温州府志俱在
永嘉縣姚溪
衆樂亭蓮嶼亭圓照亭並見楊蟠永嘉百咏
三高亭隆慶樂清縣志在西塔山半俗呼半山亭
有碑刻云晉王羲之宋謝靈運唐孟浩然曾游此
雙瀑亭隆慶樂清縣志在簫臺峯下(王十朋雙瀑詩注亭壊久)
(矣洪丞命工起廢氣象一新)
翠微亭雁山志在靈巖靈峯中道
更幽亭萬歷温州府志在樂清縣白鶴寺前
忘歸亭雁山志在大龍湫下(侯一元忘歸亭觀大龍湫詩沿洄一里溯)
(漣漪旋見銀河絡地維隂澗玉龍呈夭矯天風織女颺機絲日斜烟霧蒼崖斷潭隠雷霆暮雨垂可)
(是忘歸更忘去出山流水意俱遲)
看不足亭雁山志在靈峰洞詎那觀瀑臺之上
藍玉亭雁山志在雙峰寺側
觀海亭萬歷温州府志在樂清縣白沙嶺
岑山亭萬歷温州府志在樂清縣(張翥岑山亭詩百尺新亭起碧)
(潯長藤古木欝蕭森水重山掩分吳越汐落潮生自古今飛鳥去邊浮海色夕陽明處散秋隂五雲)
(長近仙臺上時聽鸞簫月下吟)
春暉亭隆慶樂清縣志在櫸川(王奕春暉亭為櫸川子賦詩昔人念)
(親心何如喻彼百草蒙春暉一川含綠草方長滿地落紅春已歸草欲報春春欲改子欲養親親不)
(待嗟哉物爾人亦然對草無言淚如海陽春有脚還復來今年花謝明年開慈親一去不復見畫圖)
(空寫春風面櫸川有子思報親結茒作亭留白雲親恩難酧春易度獨倚欄干怨春暮寄言孝子須)
(惜時流光暗促親顔移春盤薦脆須及早莫待酒澆墳上草)
八老亭名勝志在樂清縣沐簫泉下
臨江亭萬歷温州府志在樂清縣萬橋旁
代笠亭王十朋代笠亭記吾家之西北原有田二
頃季弟昌齡即田之畔創容膝之亭而名以代笠
清安亭隆慶平陽縣志在縣治林宜孫銘
望月亭愛濂亭苒香亭萬歷温州府志並在
平陽縣治
西山爽氣亭隆慶平陽縣志在縣南
叢桂亭明一統志在平陽縣治南宋時邑人同年
登文武科者十六人令徐以道為建此亭
雨暘一憩亭萬歷温州府志在平陽縣蕭家渡
來儀亭萬歷温州府志在平陽縣鳳山又有醉翁
亭
東耕亭陸山亭隆慶平陽縣志並在陸源
應夢亭萬歷温州府志在平陽縣鳳林鄉青華山
宋林夢桂記
馭風亭雪坡亭倦游亭問山亭絶塵亭
萬歷温州府志並在平陽縣萬全鄉鳴山
甘泉亭萬歷温州府志在平陽縣金丹鄉宋德祐
二王汲水處
雲松亭仙壇記平陽縣仙壇舊有雲松亭
此君亭萬歷温州府志在平陽縣林宜孫記
仰雲亭平陽縣志在象灣山
超覽亭仙巖寺志在清虚樓後初名挹芳
仰止亭萬歷温州府志在瑞安縣仙巖邑令高賓
為陳止齋建(高賓仰止亭詩一道飛泉瀉兩崖四山佳樹小亭偕坐消烟靄青天出千)
(仞峰頭見止齋)
觀瀑亭温州府志在瑞安縣崇泰鄉仙巖梅雨潭
側
振玉亭仙巖寺志在梅潭崖上坐觀飛瀑今改名
快亭
憩蓮亭仙巖寺志在慧光塔下
翠微亭萬歷温州府志在瑞安縣仙巖上宋木天
駿建
流觴亭仙巖寺志在憩蓮亭傍亭制八角曲池象
之鑿渠引泉宛然永和故事
尋壑亭仙巖寺志在通元洞下
海觀亭萬歷温州府志在瑞安縣龍山塔院後改
名大觀
潭風亭浮舟亭萬歷温州府志在瑞安縣來暮
鄉五雲瑜珈寺
清音亭名勝志在今泰順縣庫村宋郡守吳繹建
交溪亭名勝志在泰順縣受城門外
川山亭萬歷温州府志在泰順縣
蓮花巖亭温州府志在泰順縣八都
拱北樓萬歷温州府志在子城上
中和樓東甌遺事在郡治圃内施守建
鎮寧樓萬歷温州府志在郡城拱辰門外下臨永
寧江
池上樓太平寰宇記謝公池在州西北積榖山之
東謝公夢惠連得詩於此萬歷温州府志在豐暇
堂北(謝靈運登池上樓詩潜虬媚幽姿飛鴻響遠音薄霄媿雲浮栖川怍淵沈進德智所拙退)
(耕力不任徇祿返窮海卧疴對空林衾枕昧節候褰開暫窺臨傾耳聆波瀾舉目眺嶇嶔初景革緒)
(風新陽改故隂池塘生春草園柳變鳴禽祁祁傷幽歌萋萋感楚吟索居易永久離羣難處心持操)
(豈獨古無悶徵在今)
謝公樓晏公𩔖要在州東北五里本北門樓也萬
歷温州府志在郡城拱辰門上謝靈運游適之地
思遠樓方輿勝覽對西山羣峰瞰會昌湖里人於
此觀競渡萬歷温州府志在郡治西南宋郡守劉
述建元郡守阿都齊復建(林泉生思遠樓記思遠樓在永嘉郡治之西冠)
(山履湖為東州勝地以其思致幽遠故名或曰為浮屠惠遠者非也舊樓燬於至正辛巳之冬又明)
(年癸未太守西夏嘉議公廣其故址作崇臺高榭甍飛棟舉燦然加盛於舊既成太守燕客其上遙)
(望晴峰落日長河流雲林園茂密禾麥滿野蒲菰荇芡之屬襍還川澗風颿烟艇漁歌樵唱相往來)
(應答於空濛杳靄間皆足以滌煩慮發幽趣也公名阿都齊字孝卿由禮部出典是邦政務長厚云)
(葉適雪後思遠樓曉望詩臘盡凍初合風花江欲平急從高處賞已向歲前晴莫與鬢争白試將身)
(比清樓頭接遠岫歷歷正分明)
浩然樓王叔杲孤嶼記孤嶼江心寺林木交蔭殿
閣輝敞獨浩然樓峻竦洞達坐其中滄波可吸千
峰森前孟襄陽所咏衆山遙對酒是也
與造物游樓趙師秀有題陳水雲與造物游樓詩
見温州府志
文峰樓永嘉縣志宋陳聖元早舉於鄉築此樓吟
咏自適
泠吹樓温州府志在暘湖(王至言泠吹樓詩吹臺倒影湖波綠湖上風光)
(看不足三溪小匯如雲流岸草汀花還斷續夀藤老樹周四圍横空白鳥銜魚飛平沙垂柳蔭小艇)
(烟波縹緲圍魚磯奕世相承此湖長憑虚傑構恣清賞水光山色一凭闌十里荷香還蕩槳月節花)
(時總稱情辟寒消暑拉同盟穠華不減長春苑虚籟疑聞緱嶺笙酒杯茶局閒清晝湘簟疎簾明遠)
(岫竹下迷離催煮茶湖邊彷彿飄紅袖畫船搖曳循洲渚明月霓裳敬白苧鶯語間關綠樹中傲殺)
(東隣採蓮女甌越幽偏事事宜風流更覺勝當時獨憐清夢蒹葭隔一水盈盈若有思)
東樓西樓南樓臨圃樓並見楊蟠永嘉百
咏
章義樓萬歷温州府志在樂清縣驛頭舖南閤章
瓛建置義田三十畝晉安鄭善夫詩檢書已得忠
臣傳問俗兼聞章義樓
昭義樓萬歷温州府志在樂清縣鶚頭(東甌遺事嘉靖二十)
(五年海寇劫鶚頭處州牟洪等拒戰勝之縣為立昭義樓)
錢王樓隆慶平陽縣志在前倉寳勝寺吳越錢王
曾宿於此址存
静樂樓戴星樓温州府志並在瑞安縣治
積翠樓仙巖寺志在西積翠峰之前
清虚樓仙巖寺志在超覽亭前(王應辰春日再過仙巖就清虚樓小)
(憩詩兜率何年寺春風兩度游覺花明寳樹法雨灌靈湫徑轉聞松籟溪回見蕙洲繩牀猶可借信)
(宿上方樓)
聽瀑樓萬歷温州府志在瑞安縣雲頂院上(趙㞦聽瀑)
(樓詩佛巖瀟洒亂山根一派從來八水源瀉瀑横飛龍獨挂石形中斷虎雙蹲)
紅雲閣甌江逸志温州州治宋時建紅霞閣簷外
有紅梅二株又名紅雲閣(楊蟠紅雲閣詩重重風日透花氣滿池塘誰把)
(紅雲比紅雲無此香)
澄心閣萬歷温州府志在舊治秋香堂東
滄浪閣明一統志在府城内宋建
澄鮮閣王叔杲孤嶼記孤嶼江心寺左為孤嶼亭
越亭數武爲澄鮮閣瞰長江有二巖矻立波心當
閣前西望掛彩諸峰如挾浪浮動焉
冷翠閣萬歷温州府志在郡城護國寺楊蟠有詩
臺盤閣温州府志在永嘉縣大羅山卧龍潭
御覽閣萬歷温州府志在永嘉縣金嶴福聖寺宋
高宗駐蹕於此
竹閣見楊蟠永嘉百咏
鼇山閣名勝志瑞安縣西峴山有鼇山閣在其上
宋建(蘇起鼇山閣詩從來海上足名山圓嶠方壺指顧間頼有此軒相映帶盡收佳景在人寰)
觀潮閣名勝志在瑞安縣峴山上宋時建(葉適瑞安縣廳)
(事記郭西有觀潮閣遺址平視海門衆山葱蘢魚龍變怪為一縣竒特王十朋觀潮閣詩高臨無地)
(屹山腰今古知觀幾度潮水鑑掛空波正滿鯨魚入穴浪還消雪初出地神龍怒銀忽成山海若驕)
(聖世風濤合平靜不應泛溢似前朝)
問月臺明一統志在府治東宋時築
下馬臺東甌遺事在元妙坊宋高宗謁天慶宫神
御時於此下馬
吹笙臺名勝志永嘉縣南吹臺山上有王子晉吹
笙臺(許景衡吹笙臺詩聞說笙臺上秋來鎖薜蘿白雲常自在幽徑復誰過天末空懸睇尊前)
(且浩歌山林與廊廟二者竟如何)
飛綃臺見楊蟠永嘉百咏
秋月臺温州府志在子城上
雪臺隆慶樂清縣志在縣治
蛾眉臺萬歷温州府志在平陽縣治東隅
舒嘯臺瑞安縣志在清泉鄉東山筆架巖左宋許
景衡遷居於此高宗賜額今遺址尚存
妙高臺瑞安縣志在清泉鄉
讀書臺仙巖寺志在仙巖上宋陳止齋讀書於此
鑿盥手盂於崖畔今尚存
嘉樹臺仙巖寺志在憩蓮亭右有古榕極怪
瞿素宅永嘉縣志縣有瞿嶼山吳義士瞿素所居
李整宅萬歷温州府志郡城内習禮坊晉李整捨
宅爲崇安寺唐改開元寺
劉冲宅萬歷温州府志去郡東南四十里大羅山
唐劉冲隠居處後人稱廉讓里
李集宅永嘉縣志唐宗室李集隠居茶山
蔣湛宅温州府志永嘉縣西五十里建牙鄉後梁
蔣湛隠此刺史季廣琛建牙持牒詣其家徵之
李少和宅名勝志永嘉縣大羅山宋李少和世居
於此太宗真宗屢召見之
朱士廉宅萬歷温州府志永嘉縣北仙桂鄉宋朱
士廉居此
周行已宅東甌遺事郡城小雁池東畔有宋儒周
恭叔故居舊名浮沚今爲浮沚書院(周行已浮沚記予浮雲其)
(仕泛然出油然歸有名無位凡民如也有鄉無居逆旅如也僦室淨光山之下古西射堂之遺址蕞)
(然小洲繚以汋水予視吾生若漚起滅不常予視吾身若萍去留無止以吾無止之身而處暫寓之)
(室聚沬也塵垢也蟬蜕也芻狗也於吾何有哉政和歲在執徐六月癸丑颶風大作橋隳門毁簷折)
(雨漫乃易橋以舟墐北戶而南嚮增簷為軒寄容足之苟安按爾雅水中可居曰洲其小者曰沚人)
(所為曰潏予惡潏之名而欣沚之義於是總其名曰浮沚浮沚之西舊為小閣名曰漚閣浮沚之東)
(新為小軒名曰萍軒其沚舊為門道所從出闢而為室名曰浮室室者窒也窒吾心之隂幽不善也)
(其南假道於隣引舟而渡到彼岸焉名曰筏渡渡者度也度一切陽明之善也是吾居也因水而為)
(洲因洲而為室因室而為名因名而為義義皆浮義也寄焉宜也聊爾而已耳故吾不獨浮其仕又)
(且浮其居不獨浮其居又且浮其生然則有之而何得無之而何失吾聞古之有道也貧而樂窮而)
(通豈謂是歟非曰能之願學焉記以自警)
蔡幼學宅萬歷温州府志永嘉縣慶善坊宋尚書
蔡幼學居此
周侃宅永嘉縣志招賢巷宋周侃居此
伊導宅永嘉縣志縣西南孝義鄉宋伊孝子居此
葉適宅名勝志永嘉縣有西湖南湖總謂之會昌
湖宋葉適世居西湖之水心號水心先生(萬歷温州府志)
(適之先自處州之石林徙永嘉城南水心其所居有華堂)
戴溪宅名勝志永嘉縣岷岡山宋儒戴溪築室其
上稱岷隠先生
趙建大宅萬歷温州府志永嘉縣六都新建街宋
狀元趙建大所居
阮放宅隆慶樂清縣志湖潢山世傳晉阮放居此
張廌宅方輿勝覽樂清縣白鶴山一名丹霞山晉
張文君隠居於此郡守王羲之訪之文君遁入竹
去後捨爲白鶴寺文君名廌(焦千之文君宅詩曾是文君宅幽深鎮翠)
(岑澗松迷白鶴溪石隠黃金丹竈今猶在簫臺尚可尋予來不能厭誰共聽泉音李建中張文君宅)
(詩玉簫峰下仙君宅千樹巖花幾百春當日會稽王内史如何不見竹間人)
張少府宅孟浩然有除夜會樂成張少府宅詩(樂成)
(今樂清縣)
沈著作宅萬歷温州府志在樂清縣澱村
錢堯卿宅隆慶樂清縣志蒲圻龍穴山宋錢堯卿
居此
錢朝彥宅温州府志在樂清縣白石
王十朋宅名勝志樂清縣東北三十里左原山羣
峰環繞中有田二千餘畝民居悉藏谷中一峰如
卓筆有梅溪蓴湖左嶺為小雁蕩王龜齡之居在
焉(王十朋左原詩并序樂清之東有山名左原以其居邑之左也中有左嶺左湖左口皆以左名)
(之予七世祖自杭徙温家於是原地雖荒僻有山水足以自娛予丐祠得請日與兄弟隣里有杖屨)
(登臨之適原中景物可資賦詠者各識以詩預作休休計先開小小園杖藜成日涉得趣與心論右)
(小小園一閣僅容膝閉門塵慮捐讀書心已懶高卧腹便便右便便閣小徑循園闢青青草色都主)
(人猶未仕時得理荒蕪右青青徑繞舍種修竹清風長滿筵天姿本來淨不雨亦涓涓右涓涓林九)
(畹何人種光風泛國香林間今幾許鼻觀日揚揚右揚揚畹吾圃豈不富黃金無數錢誰云何用好)
(霜裏白鮮鮮右鮮鮮砌)
(謹按王十朋有至樂齋賦有四友堂覩先君子遺跡詩有書小成室詩有題東園詩有書率飲亭壁)
(詩有自題陋齋詩有書不欺室詩並宅中名也)
林幹宅隆慶樂清縣志在木榴山
黃友宅萬歷温州府志在平陽梅源御書忠節𫝊
家旌其閭
林逢龍宅平陽縣志在寳巖山下
林景熙宅名勝志昆山之隂有白石巷乃宋林景
熙所居
陳傅良宅名勝志在瑞安縣仙巖山陳傅良授徒
於此朱晦翁來訪之書溪山第一四字
王奕宅温州府志在瑞安縣霞碧山宋霞碧山人
王奕居此
卓敬宅萬歷温州府志在瑞安縣卓嶴
吳畦宅泰順縣志唐吳畦宅今屬縣之庫村
墨池萬歷温州府志在城内墨池坊王右軍臨池
作書於此米芾書墨池二大字(葉式墨池記右軍刺温多惠政政暇)
(輙復臨池以適其情後人因祠於郡城東南而尸祝之祠之東為墨池其制方其水冽或云即逸少)
(滌硯所至今水面時見墨點如蝌蚪汲之無有凡鴻生碩儒游宦於茲者往往有所紀述使右軍無)
(他善而區區臨池之工亦何足志顧其生平履歷有大焉者此温之人所以拳拳斯池更千百載庶)
(幾乎甘棠之風也)
陽湖别墅永嘉縣志郡城南暘嶴山有邑人王叔
杲陽湖别墅
瓜廬温州府志薛師石築室會昌湖上名曰瓜廬
(趙師秀薛氏瓜廬詩不作封侯念悠然遠世紛惟應種瓜事猶被讀書分野水多於地春山半是雲)
(吾生嫌已老學圃未如君)
雲門福地萬歷温州府志在樂清縣治東澄清坊
宋紹興中令王𫝊作亭(劉黻雲門福地記雲門界闤闠區中東侵西軼茀而)
(不治者幾寒暑矣少府俞君道明攝縣事首訪民瘼且知茲土不克復其舊者勢家軋之也俞君曰)
(夫既謂之福地則亦一邑之民望也長民者不以怵而阻則以懈而寘夫奚取遂按圖經發蕃啓塞)
(而盡得之周以垣墉揭以門扁而求記於予夫道家者流所謂洞天福地特其寓耳賢令尹心乎子)
(其民不畏強禦不憚勤勞苟有以福吾民是即福地也咸淳二年記)
盤谷精舍温州府志在樂清縣盤谷山宋王十朋
之孫築精舍於此
登瀛門明一統志在樂清縣東以宋王十朋魁天
下故名路出黃巖縣界
種玉畦萬歷温州府志在瑞安縣福全山陶弘景
修煉之所
陶弘景丹室元豐九域志在瑞安縣西四十里(周行)
(已陶隠居丹室記崇寧三年夏六月維揚吕君少逸來涖是邑以其餘暇歷覽山川得陶隠居先生)
(丹室於陶山佛寺先生本史故不載嘗至此方賈嵩采登真訣作别傳云梁天監中自海道至永嘉)
(得木榴嶼居之以作丹今永嘉境中無所謂木榴嶼者而室之下有仙壇丹井雖歲久相傳不可驗)
(考然山之為陶山舊矣豈山以人著乎按諸家傳皆云先生長七尺二寸神儀明秀膚色晢澤今其)
(像繪乃趙清獻公得閣下本傳置室中)
升仙壇瑞安縣志陶山前江後湖陶弘景隠此有
升仙壇
大荆驛古樟王思任雁蕩山記古樟抱十人
浙江通志卷五十
