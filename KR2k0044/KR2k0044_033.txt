浙江通志卷三十四
關梁(二)
杭州府(下)
餘杭縣
通濟橋明一統志在縣治東漢熹平中建餘杭縣
志舊名隆興五代時錢武肅王重建改名安鎮宋
紹興十二年復建改今名以木為梁元至正十八
年山寇縱火焚之明洪武元年縣令魏本初重建
通易以石袤二十五丈餘廣三丈五尺餘甲於境
内俗呼大橋正統間縣丞邱熙岳加石闌於兩旁
國朝康熙五年十一月知縣宋士吉重修
萬歲橋萬歷杭州府志縣東半里按察分司之側
張公橋咸淳臨安志在南渠河上餘杭風土記云
後漢末邑人張儼好學有賢德不樂榮利嘗種匏
以自給大者可容粟數斗以所市錢為橋俗呼葫
蘆橋杭州府志宋天聖初邑人支贊支佑重建又
名支家橋明萬歷間知縣戴日強重建
蓮花橋萬歷杭州府志縣北半里東漢熹平二年
里人建跨濠池通舖路每夏月池蓮盛開故名餘
杭縣志宋淳祐間重建
部伍橋成化杭州府志縣東三里橋北有部伍亭
因名餘杭縣志跨餘杭塘分南渠河水入港通舟
楫吳凌統募民兵立部伍於此以禦寇故名後圯
宋咸淳五年重建明成化間知縣武英修正德四
年水勢傾壞主簿陳祥復建
文昌橋餘杭縣志在縣東四里跨南渠河明萬歷
二十年令舒嘉兆水中築臺建文昌閣橋翼兩側
通仙橋大滌洞天記在餘杭入洞霄宫大路去通
真門四里宋建炎年間建舊號石門橋元大德己
亥知宫事楊清一重建
朝元橋洞霄宫志在宫外四里俗呼為湖塘橋舊
低小每為山水所壞宋咸淳癸酉增構高廣凡二
所最大者為朝元橋
玉泉橋大滌洞天記在東天柱嶺下俗呼為麻車
橋宋建炎間建飛玉泉由此出澗故名
鳴鳳橋成化杭州府志去玉泉橋七十步洞霄宫
志在雲根石左俗呼為袁家橋宋建炎間建與鳴
鳳巖近故名
丁公橋嘉靖浙江通志在縣西八里梁天監初令
丁遵建萬歷杭州府志遵為臨安令性恬淡交代
之後築室山間隱而學道為橋以濟不通
雙仙橋洞霄宫志俗呼為雙橋頭昔郭真君與葛
仙翁倚杖對談於此故名
長橋萬歷杭州府志縣東二十八里跨餘杭塘河
通舟楫餘杭錢塘二縣以長橋為東西兩界
元同橋大滌洞天記在洞天福地門裏下通池水
出翠蛟亭昔元同先生與錢武肅王相度地理鑿
池駕橋故名
臨安縣
長橋嘉靖臨安縣志在縣東三里安義鄉成化間
知縣方早經始陳猷重建(駱鍾麟長橋夜月詩小舟清泛夜光凄滿載垂)
(虹月一溪秋影摇天飛素練晚寒滴露濕銀堤横塘水曲隨魚出隔岸山青聽狖啼解却鷫鸖沽酒)
(後鐘聲隱隱度村西)
國朝康熙八年洪水衝壞知縣陳提知倡募重建四十
七年復圮知縣徐永明重修戊戌乂圯知縣張淑
郿重建
平政橋咸淳臨安志在縣西北一里端平二年令
王鍨建景定壬戌令家之巽修
錦橋咸淳臨安志在縣南二里以錢鏐名杭州府
志明崇禎間僧慧明募建石橋尋圮今土人架以
木橋
普安橋嘉靖浙江通志在縣東三里臨安縣志宋
端平間令王鍨建
竹林橋臨安縣志凡九水合流南北諸山夾峙而
來宋蔡君謨題為山水佳處明宣德七年主簿張
昇建知縣方早完工崇禎元年洪水壊七年高金
評修隨壞十六年鄭允珍重修(馮夢楨游天目山記竹林橋有九洞)
(跨溪如虹苕水漲時如雷霆奔鬭)
錦山橋咸淳臨安志在縣南三里淨土院普明大
師僧智閑建
蟠龍橋西天目志在雙清廟前橋跨龍節關秀水
噴礴摇曳長虹恒如飲澗
馬溪橋萬歷杭州府志縣北五里高陸鄉
集賢橋嘉靖臨安縣志在縣東北七里谷昌鄉杭
州府志一名華龍橋
馬帶橋杭州府志縣西一十五里福興鄉臨安縣
志武肅王妃戴氏家此歲時歸寧衛從軍馬駐焉
故名
杜塢橋成化杭州府志縣東一十八里餘杭臨安
以此橋分東西兩界
垂虹橋東天目志橋架兩峯白水自峰頂瀉下白
虹倒飲亘天入澗□匌砰湃聽之神爽在觀瀑亭
數十步名曰西嶺垂虹(安希范垂虹橋詩飛流萬丈界青茵疑决銀河瀉碧)
(空迸散寒光珠映日飄颻素影練含風靈源已辨苕溪出遠勢應趨震澤中支策石梁看不厭呼童)
(携酒入雲叢)
玉澗飛橋臨安縣志四面皆危壁懸橋往返似飛
渡者下有玉澗泉流出瀑布(黃鼎象飛橋詩名山勝跡赤城標度世還)
(元意自饒月吐寳珠開佛偈龍舒金爪渡僧橋千間松厦圍壇静百丈苔磯瀑布遥日暮徘徊難忍)
(去忽聞玉女弄笙簫)
於潛縣
千秋關於潛縣志在寧國界
(謹按千秋關即天目山西麓也朱梁乾化三年淮南將李濤出千秋嶺攻吳越衣錦軍嶺道險狹錢)
(元瓘使人伐木斷淮南軍後擊之遂虜其軍宋南渡後亦置戍守於是有千秋關元至正十二年董)
(搏霄敗徐壽輝將項普略之兵遂復於潛而守之賊犯千秋關引而南摶霄擊却之遂扼關以拒賊)
(今亦為要隘又有白沙關桐嶺關接昌化縣界孔夫關唐舍關豪千關接孝豐縣界)
縣橋咸淳臨安志在縣西二十步咸淳四年建名
長官橋
飛來橋名勝志四面皆峭壁危崖懸橋架空似仙
人飛駕瓊軿成化杭州府志宋時以木為之歲久
圮元皇慶間監邑巴圖爾克丹易之以石(姚鏜飛來橋詩池上)
(飛橋接太空白雲丹磴兩溟濛孤笻不怕蒼苔滑可道無山着此翁)
順濟橋成化杭州府志縣西一里舊名浮溪令邵
文炳始創更名邵公橋令趙彥倓程燾相繼重建
(李延忠浮溪橋記潛之水蓋發源天日合石柱之派抱邑而流曰浮溪山高水悍凌岸觸石遇霖潦)
(浸淫洪濤稽天砊磕輣軋觀者愕立初土人徇習苟簡幸其水之縮為略犳以渡稍漲溢心掉足駭)
(溺者甚衆既而勢横暴繼以舟或半濟摧篙折舵覆者又益衆往來者甚病前令邵君文炳始鳴材)
(木跨溪而梁之作亭其中平夷顯敞甲寅秋洚水為菑蕩無復存浚儀趙君承其後蒞官之明年政)
(通民和按轡溪上履遺迹而太息顧父老曰夫物莫堅於石更以石為之可乎讙曰善乃出帑廪之)
(羡募工採石無絲毫病民邑人相率輸金助作得浮屠二人屬以役事不逾年告成其袤四十尋横)
(二丈崇二十有七尺上為屋覆之神庭中峙步欄相屬總二十有三楹令有感於神祐名曰順濟之)
(橋慶元元年秋八月也洪咨夔浮溪橋碑記浮溪乃吴越往來之津前令邵紫微梁而亭之趙師卿)
(來累以石且屋其上規制堅密前年秋洪水發諸山直北之橋盡决順濟亦壊涉者仍病焉池陽程)
(君燾至之逾年問與客行溪上思策墜立壞如師卿而重於煩民遂一用紫微成謨釃水為走道巨)
(植駢峙修闌旁翼袤三百二十丈廣二尋有二尺東西石梁各一星兩亭壓岸猶舊先是紫微中橋)
(着亭亭麗於北坐挹兩天目以便游息迎湍受激亭仆而橋隨之改著於南勢相屬而不相麗異日)
(亭或不立橋或庶保無恙君廉平有精力得敬事愛人之意視可以興利除害者不慮費而橋役甚)
(大橋成不務為已惠又以圖堅惠遠望之後人加於人一等矣紹定元年十月甲子)淳祐十
年令趙孟敏與侍郎趙景緯重建
後渚橋咸淳臨安志縣北三里今名太平橋
朱角橋成化杭州府志縣南六里咸淳臨安志舊
名嘉泰橋
九里橋咸淳臨安志在縣東九里後名惠政葉丞
相建
亭口橋咸淳臨安志在縣東二十五里一名廣利
橋
横山橋成化杭州府志縣南五十五里洪武十七
年居民顧天驥建
玉澗橋萬歷杭州府志縣南六十五里洪武十七
年居民顧天驎建於潛縣志後圯顧如臯等重建
印渚渡神州古史考縣南六十里接嚴州府分水
縣界
新城縣
南津橋咸淳臨安志縣南一里今謂之過岸橋杭
州府志宋令楊思濟建後待問趙崇侅相繼重脩
舊名登平明萬歷三年邑人通判陳永餘同鄉民
孫馳捐貲募建邑令張鷗湖出贖金助成之新城
縣志三年修改學宫知縣温朝祚相視學南水口
無關鎻侍郎方廉集鄉人好義者出資建石橋并
築石壩(方廉南津橋記南津渡去城百步編筏為渡覆溺之患無歲無之一日友人陳别駕)
(率鄉名孫馳者告予曰南津上通衢嚴北抵省城檄使往來無間風雨馳幼失父業僅置産數畝願)
(為橋工助予以狀聞於邑侯鷗湖張君侯為相度規畫出贖金若干鼓衆由是諸好義者各分任其)
(役選才幹羅繼泰袁世仰陳義董其事甫就緒而張君擢去益陽默菴温君繼至毅然以民之利病)
(自任而首於是橋加意焉更出贖金若干以成所未備而橋得畢工經始於隆慶壬申夏閱歲甲戌)
(冬橋成橋分九墩高一丈五尺上跨石梁其長以倍下甃椿石旁翼石岸用防衝决至是四境内外)
(咸就坦途昔日涉溺之患蓋免焉橋成余為是記)
塔山橋萬歷杭州府志縣西一里弘治間耆民徐
憲創建木橋歷年修整憲之子孫任之
雙江橋杭州府志縣東二里雙江口明萬歷七年
邑人侍郎方廉募建(方廉重建䨇江橋記縣治四面負山溪之險而䨇江橋乃)
(松葛二水入江為一邑襟喉予嘗有志焉而役繁力寡不能興舉今幸獲有秋會鄉之冇行誼者圖)
(之計所助僅敷橋木之半乃以狀聞於邑侯張君侯首捐贖金率衆時普照僧文阡者與其徒數人)
(以百金效義工作甫興侯以艱去武林陳君來署邑篆召集諸宿諾者使終其事日省工役之勤惰)
(而勸懲之間有羡餘贖鍰即分給餼廪衆咸感德畏威趨事恐後不數月而橋成橋凡二洞高二十)
(五丈闊十冇一尺長百尺有竒費約四百餘金雖一時好義者衆而後先勸導張陳二君之功居多)
(焉諸治事者謂當有記不侫直叙顛末并附捐財姓名於石)
國朝康熙五年為水衝决橋半傾圯七年知縣張瓚捐
俸重修
流芳橋萬歷杭州府志一名市橋在縣西門壕上
杭州府志今名通濟橋
莊澤橋杭州府志縣東北三里明嘉靖間方廉募
建(自為記)
開元橋新城縣志在寧善鄉武源溪離縣五十里
國朝康熙六年邑民王裕如募建上立茶亭以濟行人
歲寒橋明一統志縣北五里宋紹聖初建(徐評重建歲寒)
(橋記新城古邑也其地四顧皆山春夏之交山或决而為溪則洶湧散漫往往迷野而松溪為甚予)
(元祐壬申受代是邑始過松溪橋見其已敝迨兩載而敝益甚予與閟君彦嗣邑尉王君純老狀其)
(事於府適真州推官張君延之權邑尉樂所聞而指期以成於是鳩工聚材始於紹聖改元季秋丁)
(巳終於孟冬癸巳延之屬予以名因詢父老曰何謂松溪皆曰溪昔有一松故名溪本有二復合而)
(為一天聖中載土以為橋慶歷間始易以木但曰松溪橋非名也今名之曰歲寒云)杭州府
志元至元間縣丞張世榮重修明邑人王濟累石
作三洞上平以木正德乙亥邑民徐旭孫璉更易
以石萬歷壬子邑宦方廉捐貲為倡縣令施宗賢
發贖金及里夫助工辛未邑令張霆復捐俸終事
下三月而橋成橋下深滙不測工築無所措手衆
禱於溪旁廣利廟忽雨集沙漲履若平地工完滙
浸如故
趙安橋咸淳臨安志在縣西五十五里南新鄉淳
祐三年瑞相院僧本源建石橋架屋十七間勢甚
宏壯本源世傳醫瘍甚神所得酬謝輙施以造橋
昌化縣
昱嶺關昌化縣志縣西七十里高七十五丈為徽
杭通衢有石刻江東路徽州界六字山勢險阻元
董摶霄破紅巾寇於此上有碑亭(王禕昱嶺閟銘并序昱嶺關在)
(杭徽之交因山為險與千秋獨松稱三關而三關莫險於昱嶺至正十六年二月劇盗自徽來犯昱)
(嶺帥臣望風退北盗遂入關侵掠内境於潛昌化皆杭屬縣師喪衆暴鞠為盗區今江南行臺監察)
(御史檇李沈公時為行省左右司都事受丞相命總督戎事首布書檄開諭黎庶示之恩信使與賊)
(携遂分諸軍四道而進約並會關下復遣一軍逾關而出設為疑伏截其奔衝號令堅明莫或逾越)
(三月既望我軍抵昌化與賊屢戰乘勝追逐過車盤嶺二十八日諸軍如約會集關下即以其日收)
(復關門盗雖有險不能以為固矣時驕將或傑驁不用命公單騎自臨安道新城度浮雲嶺趨於潛)
(召父老慰撫之衆皆感泣請歸順自新因率民兵與大軍合據關為守聲威益揚遐邇震叠未幾徽)
(境相繼率平矣公推忠立義以制師律昭信布德以牖民衷克綏叛徒式遏亂略宜勒銘詩用示永)
(世其辭曰皇元在御天清地寧孰作弗靖干我泰平有蠢寇徒蟻聚蜂結乘間竊發搆禍興孽杭徽)
(之交巍巍大山維天設險界山為關其險伊何勢勝形阻劍門陋蜀武岡鄙楚寇徒憑陵闖我關門)
(我險彼據事乖理屯冇偉沈公其氣浩浩乃率王旅乃致天討兵威所臨遏逭殄殱鯨鯢虺蜮蹤消)
(跡潛亦有亂人昔我亦子思言載加請命效死維時沈公恩威並宣底定披攘夷視阻艱巖巖兹關)
(我險我有孰猶敢闚瓌我之守昔壞今完昔塞今通僉曰匪他沈公之功公曰敢哉丞相命我丞相)
(之勲我居其可丞相曰咈天子明明凡兹武功厥繇皇靈皇靈攸被與山無極紀石作詩刻在山石)
(謹按昱嶺關地勢險阻右當歙郡之口東瞰臨安之郊南出建德之背置關於此蓋三郡之要會也)
(元至正十二年徐壽輝遣項普略等掠徽饒信諸州遂䧟昱嶺關攻杭州董摶霄擊却之已而羣賊)
(復自昱嶺關寇於潛摶霄擊之復收昱嶺關十七年徽州為賊所破元將李克魯會軍昱嶺關敗賊)
(兵於關西遂復徽州既而明太祖自金陵南下寧國克徽州道昱嶺敗克魯之軍取建德路於是兩)
(浙版圖以漸平定昱嶺信為西面之咽喉矣)
長春橋明一統志在縣治東舊名光化成化杭州
府志洪武二年知縣李質重建改今名
綘橋萬歷杭州府志在蘆嶺舖下余永隆建
塌水橋萬歷杭州府志在縣西七里邑人徐涇徐
仁倡衆同建邑令黃昇記石
白牛橋昌化縣志縣西八里許玫何珍貴率衆建
御史楊譽記石
晚溪橋咸淳臨安志縣西九里昌化縣志一名東
清橋
巨溪橋杭州府志縣西十五里水湍急民多溺明
邑人義官陳子猷獨建此橋
永安橋杭州府志縣西十五里巨溪橋西亦陳子
猷建原名駱子橋吳繼良重建改今名
梯雲橋成化杭州府志縣南三十里宋居人章鑑
兄弟聯第得名狀元留夢炎書扁
俞村橋昌化縣志縣西南五十里宋季俞村人建
五聖橋萬歷杭州府志縣西五十里王滿童子相
協衆同建昌化縣志後廢休寧吳繼良重建(程嘉燧臨)
(安山水記五聖橋路緣巖斗折下臨澄溪十餘丈路險仄高下岸間松檉&KR0785;瓏蔭溪路時出其杪有)
(廟閣嵌絶壁下臨岑巖橋所由名也周頌孫復修五聖橋記邑西五十里有五聖橋休寧太學生吴)
(繼良所復建也予按行過橋停車覩其屹峙中流儼有飛虹插蝀之勝爰詢先後為功於橋者僉謂)
(建自吳君而接踵於邑庠潘生之瀛此橋未復水漲則渡以扁舟至雷雨驟集羣流翼注兩岸往來)
(濡溺比比繼良捐囊金鳩工伐石經始修復約長八尋廣二尋橋岸立五聖神鎮之故因以名利濟)
(者數十年厥後蛟挾巨浸來橋因衝裂潘生復葺之揮金蓋數百計利澤被行路者彰彰焉倘有聞)
(潘生之風而興者則吳君之功德永賴以不墜矣)
玉泉橋成化杭州府志縣西南五十里下有潭澄
清故名
林村渡昌化縣志縣西二十里舊制橋名平政後
廢明洪武十年邑簿陳景中設夫船後船廢人病
涉堪村姚倫言於官復設
嘉興府(嘉興秀水二縣附郭)
瑞虹橋至元嘉禾志在府治前
廻龍橋萬歷秀水縣志在通越門内水西寺前
五柳橋明一統志在縣治西又名慶豐橋秀水縣
志宋孝宗登極因田禾一莖九穗改慶豐(陸蒙老五柳橋)
(詩五柳先生倦折胺孤眠千載仰風標青衫令尹頭如雪不厭朝昏過此橋張堯同五柳橋詩為懷)
(陶靖節無復見其人誰種橋邊樹猶含舊日春)
百步橋嘉興縣志在蓮花浜(張堯同百步橋詩舊址依然在荒墟未百)
(年還分一橋水流入幾家田)
震橋至元嘉禾志在府東二百三十五步其上飛
宇翼然俗呼為東亭橋又名虹橋宋政和間邑令
姚舜明作亭以鎮之
蹲賓橋嘉興縣志在府治西俗名蒸餅橋(朱彛尊鴛鴦湖)
(櫂歌河頭時有浣衣人處處春流漾白蘋橋下輕舟來往疾南經娛老北蹲賓)
衆安橋弘治嘉興府志在望吳門南二十步嘉興
府圖記北有倉橋府縣倉在其兩涯
菩薩橋檇李詩繫在秀水縣治東(張堯同菩薩橋詩片雲初出岫)
(南北自飛揚舊日橋邊路猶聞履舄香)
孩兒橋閒忩括異志嘉禾北門有孩兒橋橋欄四
角皆石刻孩兒因名歲時既久遂出為怪或夜出
叩人門戶求食或於月夜遊戱於市有膽勇者至
夜密伺果見二三石孩兒徐徐自橋而下遂大呼
以刀逐至其處斫之怪遂絶(朱彛尊鴛鴦湖擢歌女墻官柳遍啼鴉小)
(閣臨風卷幔斜笑指孩兒橋下水雨晴漂出滿城花)
西亭橋至元嘉禾志在府治西二百八十步飛閣
於上今名麗津橋
毓秀橋弘治嘉興府志舊名長生老人橋在通越
門東北二百步
紅橋至元嘉禾志在通越門東北一里一百步
楊公橋嘉興府圖記楊公港有太守楊公祠祠前
有楊公橋
蔡十郎橋嘉興縣志在澄海門北一里二十步(朱彛)
(尊鴛鴦湖櫂歌酒市茶寮總看場金風亭子入春涼俊游改作烏蓬小蔡十郎橋低不妨)
迎仙橋至元嘉禾志在府東南四百步邑人沈學
諭仙訪之而不識後悔無及遂捐資造道堂建橋
梁而命名焉
嘉興縣(城外關梁)
宣公橋檇李詩繫在郡城東春波門外相傳為陸
宣公建(陸蒙老宣公橋詩當時倉卒倚鴻籌清白堪封萬戶侯陵谷已非家世遠畫橋依舊)
(水東流張堯同宣公橋詩祗因裴少保功業敗垂成往往橋邊客今猶恨未平周邠宣公橋詩幾從)
(行處借前籌莫歎功成廣不侯自惜歸題橋柱後年華冉冉水東流)
熙春橋嘉興縣志俗名牙前橋百貨所萃明嘉靖
中重建萬歷初重修
天馬橋明一統志在府城東北通宋參政吕鳴植
宅宋史云淳熙初秀州吕氏家冰瓦有文樓觀車
馬人物並蒂芙蓉重莢牡丹長春萱草經日不散
即此嘉興縣志今名西馬橋
駟馬橋嘉興府志補在春波門外三里吕文懿公
子㦂官太常卿家居見鄉民入市艱涉因建此橋
嘉興縣志今名東馬橋明天啓二年里人倪繼宗
修
會龍橋嘉興縣志雙溪南瀦漢塘東注當湖水勢
浩渺議建橋溪東明嘉靖間里人張淮鳩工創建
郡守郭公名之曰會龍橋萬歷末里人錢周錢福
徵相繼重修(趙漢會龍橋夜泊詩五龍水會雙溪水龍會橋成壯百川聞有達官施寳)
(帶便令驅石效神鞭星攀牛手吴中地氣吐虹霓海上天題柱欲援司馬筆載書先泛米家船)
登雲橋弘治嘉興府志在縣東南三十四里
國朝康熙六年知縣梁冲霄重建里人陳嘉謨捐募(梁冲)
(霄重建登雲橋記禾郡之東曰新豐鎮其地向有巨橋三中曰中塘右曰妙峯左曰登雲登雲蓋自元)
(至正間創造明萬歷時圮邑人顔公經營重建無何復欹於是父老合辭以請上官咸是其言亟命)
(釐舉是役始壬子秋訖丙辰冬五歴寒暑而橋成中洞廣四丈一如舊制凖漕艘之高下左右二洞)
(各廣二丈蓋舊制所無今增設之所以殺水之湍激也予喜是橋之成又因諸生之請故記)
萬程橋嘉興縣志在縣東白馬堰鎮明嘉靖庚申
義商曹暘謀建橋於南津乃倡捐鳩工三年未成
曹恥之遂抱石沉水衆驚援之徽商程沂韓應鯉
等咸激於義各捐助不一年落成
白苧橋弘治嘉興府志在縣東一十里跨苧溪嘉
興府志俗呼堰橋(張堯同白苧橋詩徧隴敷青綠桑麻共幾家滿城羅綺子應笑)
(不栽花)
鶴道橋嘉興縣志徐家墳後
國朝康熙甲子重建
檇李橋檇李詩繫在嘉興治東五十里入平湖界
(王穉登檇李橋步月詩澤國菰蘆色星橋檇李名亂楓丹染寺高柳碧縈城月白虹蜺卧天寒駟馬)
(行越姬歌並起一半採蓮聲)
秀水縣(城外關梁)
五龍橋秀水縣志澄海門外鴛鴦湖
潦波橋萬歷秀水縣志一名雙湖橋在縣南二里
半
竹橋弘治嘉興府志在縣西三里
西麗橋至元嘉禾志在縣西南二里秀水縣志明
崇禎癸未知縣李向中重建
端平橋秀水縣志在縣北三里
國朝順治年重建
北麗橋嘉興府圖記在望吳門外相傳秀水在橋
東天和景明水光五色秀士見之多擢第選人見
之輙美遷常人見之亦獲福利
國朝順治中知縣孫繼儒重建(朱彛尊鴛鴦湖櫂歌青粉墻低望裏遥紅泥亭)
(子柳干條郎船但遂東流水西麗橋來北麗橋)
迎春橋弘治嘉興府志一名秋涇橋在縣東北三
里半秀水縣志明崇禎初重建(朱彛尊鴛鴦湖櫂歌秋涇極望水平)
(堤歷歷杉青古閘西夜半嘔啞柔櫓發亭前燈火落帆齊)
桃花廟橋嘉興府志補在澄海門外七里世傳里
人多種桃名桃花里橋亦由名
涇橋嘉興府志在縣北十五里(許恂如涇橋詩涇橋蜿偃控龍湫涇)
(水遥連笠澤流回首闔閭遺恨處半規新月似純鈎)
(謹按袁志涇水在五里亭北吳王闔閭與越戰純鈎傷指即此舊志作金橋者悞)
百步橋秀水縣志縣北六里(朱彛尊鴛鴦湖櫂歌百步橋南解䌫初香)
(醪五木隔年儲不須合路尋魚鮓俱向分湖問蟹胥)
壽香橋朱彛尊鴛鴦湖櫂歌注城北王江涇有射
襄橋俗訛為壽香橋即射襄城故址(朱彛尊鴛鴦湖櫂歌踠地)
(垂楊絮未飄蘭舟上已祓除遥射襄城北南風起直到吳江第四橋)
餘慶橋嘉興府志補在縣南三十里宋天聖五年
餘慶大佛寺僧文受建故名明正統初僧智圓重
修
問松橋嘉興府志補在縣南三十六里古傳南軍
殺伐至此問松樹云前不可去已松為點頭橋亦
隨斷軍不得渡而止故名(許恂如問松橋詩垂虹蜿蜿水溶溶聳壑驚看)
(百尺松忽觧點頭軍散去論功應晉大夫封)
嘉善縣
熙寧橋弘治嘉興府志在縣西五十步萬歷嘉善
縣志俗稱賣魚橋跨伍子塘嘉善縣志宋熙寧間
建
國朝康熙壬子邑人柯維楨郁喬郁廣重建
青龍橋萬歷嘉善縣志書院前本名通濟橋萬歷
中改修稱思賢橋(孫一元青龍橋詩石梁無病涉杖履每相逢昔見横空霓今看)
(跨水龍倪璣青龍橋詩萬里乘風雲遠跨滄江上野水映長衢行人自來往)
永豐橋弘治嘉興府志在縣東一里今名王真橋
萬歷嘉善縣志隆慶六年醫生錢曉重建俗稱東
亭橋跨西菖蒲涇口後陸鳴重修
吉祥橋正德嘉善縣志元至正間有張巨山者貲
雄一鄉生子曰巨森年十八喑啞不能言一日僧
募緣建橋過其家巨山紿曰問吾子欲何為僧即
詣其子問之忽應曰此橋吾家當獨成巨山喜乃
捐貲建橋名曰吉祥巨森由是能言萬歷嘉善縣
志明正德中朱衮重修(孫恂吉祥橋詩架海為梁事若何分明神劍斫蛟鼉)
(光涵半璧初三後影破連環二分過玉蝀横秋消宿雨金猊嘘霧散晴波憑誰移向高空外借與天)
(孫夜渡河)
梅谷橋萬歷嘉善縣志今為城濠板橋江吉建吉
號梅谷故名築城時適在濠上故撤其中易以板
嘉善縣志俗呼江家橋
華嚴橋檇李詩繫在嘉善北門外俗稱虎塔車橋
萬歷嘉善縣志洪武三年陸安三建弘治中里人
諸政重修(孫恂華嚴橋詩黃昏溪上寂無喧漁艇歸來競後先風偃荻花欹醉笠雨昏江)
(樹濕炊烟甕頭綠螘時時滿船尾金鱗箇筒鮮不似姑蘇愁絶夜烏啼月落晚霜天)
登豐橋正德嘉善縣志在便民倉前俗名大倉橋
景泰四年建
見龍橋萬歷嘉善縣志在南門外濠上萬歷二年
知縣李仕華建(盛唐建見龍橋記嘉善號澤國環城皆水各門俱有木梁通往來獨)
(南門外則大通渠也商賈帆檣旦暮鱗集達官貴室樓船金鼓相望衝激易圮屢修屢易歲甲戌邑)
(侯李仕華來蒞兹土邑人以病涉告公蹙然乃召居民徐鶴田軾沈林錢汝山四人親賜巵酒俾任)
(厥事以耆老王子行董率之募鄉之好義者隨力協濟由是士庶欣然各捐貲以助事始於秋八月)
(朔至明年正月落成於是居民咸曰橋成公之惠也盍命之名以識不忘乃刻曰見龍橋橋之側濬)
(井一日龍泉井蓋公號龍田也)
瑞麟橋嘉興府志補在瑞麟鄉故名去縣治十二
里舊名東橋
文虹橋嘉興府志補在瑞麟橋西北三里舊名虹
橋傾圮已久義民沈葵重建去故址十餘丈(吕㦂文虹)
(橋詩瑞麟橋畔玉麟游西結文虹貫斗牛病涉已紓十室患芳名宜使萬年留)
步雲橋萬歷嘉善縣志在三店右成化十四年沈
□等建(周鼎步雲橋詩孤村自成市酒幔兩三家橋約中流壯田分别徑斜淡滄通浦溆石)
(井没泥沙落日停橈處高城西望賖沈鎜步雲橋夜泊詩石井塘隈小市㕓步雲橋外蓼花鮮輕橈)
(載月隨風渡乍送冥鴻過遠天)
北莊橋弘治嘉興府志在縣治北二十里萬歷嘉
善縣志嘉靖四十三年王宰重修
跨塘橋檇李百咏考在嘉善縣西北(張堯同跨塘橋詩路接張)
(涇近塘連谷水長一聲清鶴唳片月在滄浪)
海鹽縣
還珠橋嘉靖浙江通志在縣治東廣輿記一名聞
琴在伯牙臺側(朱彛尊鴛鴦湖櫂歌勸郎滿飲黃支犀勸郎莫聽花冠鷄聞琴橋東)
(海月上烏夜村邊烏未啼)
思魯橋明一統志在縣治西南宋紹興中建廣輿
記宋令魯宗道既去邑人思之故名(陳善魯橋遺愛詩肅簡曾)
(來宰海城一橋千載識徍名昔年耆老殷勤建今日居人自在行黃閣竟登台鼎地春風猶想誦絃)
(聲花封欲問清廉政流水中宵皓月明)
惠人橋至元嘉禾志在縣西一十步宋紹熙間縣
令李直養重建舊名浮藻海鹽縣圖經明天啟初
元樊重修
安仁橋至元嘉禾志在縣西一里半弘治海鹽縣
志元至大年建
悅禮橋海鹽縣圖經縣西一里四十步東西跨河
俗名廣福橋亦名倉橋
白苧橋弘治海鹽縣志縣北八里弘治三年縣丞
徐謹重建
尚胥橋弘治海鹽縣志縣西一十二里海鹽縣圖
經元大德三年建明萬歷四十三年知縣何杲重
修相傳橋下有老蜯大如船月夜吐珠映燭數丈
璵城橋海鹽縣圖經在縣西一十八里宋紹興三
年建明弘治中知縣譚秀重建(張寧有記)
南化城橋海鹽縣圖經縣西三十五里明成化中
建(朱祚南化城橋記邑治西有瀦水之澤曰賁湖湖心有菴曰南化城菴菴左右有土堰通行旅)
(往來數潰圮菴僧德淳暨其弟子智昂謀諸里中長者易土以石以為長久計為梁虛其中通湖水)
(之消長以殺其勢菴之東以丈計者四十梁一十有七其西以丈計者如東之數梁一十有九以成)
(化己亥夏四月落成)
西石橋澉水志在鎮市西犒賞子庫側過橋南為
永安湖路
望湖橋澉水志在鎮西南五里北至澉墅西通永
安湖東至海岸中分水脈至錢家港入鎮市
文會橋海鹽縣圖經縣西北三十五里明嘉靖十
九年建(錢芹文會橋記縣治西北二都舊有董家堰橋在官塘東水陸往來輻輳莫詳本始)
(芹自髫年即所睹見大抵興圯靡常其初官令塘長召鄉民為堰橋以濟涉其既則上下苟且每歲)
(夏秋間風雨大作水暴漲橋倒塌民乃病涉予家近是橋世父兩涯翁每有興建志不果嘉靖庚戌)
(僉憲石屏胡公以督水利行縣屬縣大夫雲溪張公倡帖下僧某募緣邑中好義之士施捨有差予)
(亦捐貲以成先志橋高三丈八尺闊一丈二尺長十八丈石砌環洞繚繞皆石欄經始於庚戌春二)
(月工訖於冬十月名曰文會云)
鳳凰橋弘治海鹽縣志縣東北一十二里舊名馮
奥堰弘治二年縣丞徐謹勸民王孟江建改今名
石門縣
萬歲橋至元嘉禾志在縣東北一百三十步跨運
河俗呼南橋石門縣志唐尉遲敬德建宋嘉定中
徐令起宗重建西堍燬靳令一派重修
永安橋弘治嘉興府志在縣東北二百步俗呼北
橋萬歷崇德縣志紹興初建明正德中洪令異修
萬歷間圯修者低其柱數尺
國朝康熙十年重建邑紳曹廣易以石
太平橋嘉靖浙江通志跨城南河萬歷崇德縣志
俗呼平橋在萬歲橋南五十餘步正統間焦令寬
重建
包角堰橋至元嘉禾志在縣南一里正德崇德志
宋寳慶間建明正統六年重建俗呼南三里橋
國朝康熙六年邑人夏方昊督建
松老橋正德崇德志弘治九年徐華重建萬歷崇
德縣志隆慶初朱令潤重建
彭河橋弘治嘉興府志在縣西河五里萬歷崇德
縣志成化間沈丞讓重建嘉靖末圮萬歷己酉靳
令一派復建
崇義橋石門縣志在學東葉鋹建
王過此橋萬歷崇德縣志康王南渡金兵追之土
人曰王已過此故名
下馬輦橋萬歷崇德縣志康王南渡下馬於此故
名
德芳橋弘治嘉興府志在縣西七里昔呼為和尚
橋正德崇德志天順間俞榮建因以字名
望仙橋弘治嘉興府志在縣西南五里(周鼎望仙橋詩望望)
(秦山東海邊為予青近畫欄前水寒千尺長虹卧雲暖雙成彩鳳鶱高出馬頭登曉棧低回蛾黛掃)
(秋烟歸來題柱青雲客望重如山履坦然)
東高橋萬歷崇德縣志成化間錢浩建嘉靖間浩
孫思孝偕侄懋新築橋以濟不通今呼曰錢家橋
平湖縣
海上三關乍浦九山補志海上三關之設始自明
嘉靖丁巳三十六年倭寇稍平乃設關固守於是
海鹽澉浦乍浦分設三關水寨在海鹽者泊白塔
港為中關在乍浦者泊西海口為下關在澉浦者
泊黃道廟為上關隆慶己巳三年革海鹽澉浦二
關止留乍浦一關
龍門橋平湖縣志在儒學左又名儒林橋
三登橋弘治嘉興府志在縣西一百步南北跨河
魯氏兄弟詹詧訔先後登進士故名
梯雲橋明一統志在縣治西一里
漢水橋弘治嘉興府志在縣前一十步元至正間
建
望雲橋天啓平湖縣志在縣西南二百四十二步
邑人陳日章建
凝瑞橋在縣治前
國朝雍正八年冬知縣方以恭捐建
吕公橋在啓元門外東北龍王堂側
國朝康熙三十二年知縣吕猶龍募建
漢異橋平湖縣志在十七都有馮異將軍廟距橋
里許為大樹村多馮姓
廣福橋弘治嘉興府志在縣東北二十七里平湖
縣志廣陳普照寺後知州陸子厚建(張寧重建廣福橋記廣陳)
(鎮其上高亢燥烈唯中界一水限南北自古嘗建橋於斯年久圮頽民病其涉普照寺僧翠峯與其)
(徒聰偕士人具其事以告前廣德州知州陸子厚告其母王氏樂施已資二百二十兩於成化十六)
(年七月鳩工復建斯橋於前所不終歲而成題曰廣福橋)
廣濟橋弘治嘉興府志在縣東北二十六里天啓
平湖縣志俗名寺橋在廣陳普照寺前邑人陸序
建
筠翁橋嘉興府志補在縣東北三十里明弘治間
袁可筠鼎建鄉人德之橋亦由名(沈煉筠翁橋詩淡水何瀰瀰厲)
(涉須苦匏中流拍浮者瞿瞿呼亦勞筠翁抱深隱累石梁其臯梁成勢雄偉屹如山冠鰲參差幾百)
(尺凌虛控雲濤赤欄月鈎小影落魚龍逃方隅往來通行人日滔滔褰裳免艱勩歌謠徧兒曹嘗聞)
(蔡君謨洛陽横海潮又聞鄉逸士絶流遠巨艘較翁此營作濟川俱足褒能聲與義聞今古相爭高)
繼筠橋嘉興府志補在筠翁橋東百步可筠仲子
璲建
普濟橋普通橋平湖縣志俱邑人姚松石建(顧充)
(題姚氏橋碣浙以西當湖為巖邑東受檇李武原諸水唯鵡湖最大鵡湖疏為支流唯北津最大非)
(石梁梁之歲歲為褰裳濡軌之患松石姚公一力建普濟普安普通三橋剏義舉也其一以版築故)
(廢矣而其孫郡丞楫博士應焌置題名碣於祠之堂昭祖功也勒石記題俾永勿失永世守也濟衆)
(之仁承先之孝祖孫有同美焉)
桐鄉縣
惠民橋桐鄕縣志在縣署前明正德九年改建舊
名望寧
登雋橋弘治嘉興府志在儒學東南桐鄉縣志明
成化二年移建舊在西名德輝橋
便民橋桐鄉縣志在皂林鎮東明正統初建天順
時鄧鏞創改石橋(吳昂便民橋記宣德間廬陵周文襄忱撫浙西以興革利害為)
(己任乃建為橋民甚便之名之曰便民歲久木壞危不可渡天順改元之冬通判事臨川鄧鏞孟宣)
(督賦桐鄉次於皂林見而恤之乃易甃以石為久遠計知縣事張泰縣丞鄧玭董其事不逾時而橋)
(成其長一百九十尺高加其闊之六尺下為環洞長比上殺四之三有奇於是有事往來者無阻溺)
(之患而咸喜其便予曰此惠政也不可以無記故書)
秀溪橋弘治嘉興府志在皂林鎮驛西桐鄉縣志
明永樂十三年建
國朝康熙九年冬重修(汪文伯秀溪橋夜渡詩纔過青暾日已曛蘆花刺艇亂鷗羣橋)
(邊古戍聞人語蓬底篝燈照水紋寺角半分遮岸樹鐘聲欲渡隔溪雲霅川訪舊成來往獨坐空齋)
(懼寡聞)
萬春橋明一統志在縣治西北宋淳祐初建
語兒橋桐鄉縣志春秋時夫差督兵拒越此地有
生子即能言者因名其溪為語溪
覩谷橋弘治嘉興府志在七都桐鄕縣志即長水
塘宋時有覩谷里故名嘉興府志一名都斧橋
興德橋弘治嘉興府志在青鎮上有樓亭又名花
橋(宋文恪青鎮興德橋記許君廷用以將軍之符來守烏青鎮居閒或徘徊里巷視民緩急之宜)
(而以興德橋壞實艱於涉乃發私槖而重建焉時至正乙亥冬十一月也兹邑燬於兵歷五寒暑矣)
(業薄民散問巷索然昔之所見一無復有矧興德橋居市之半分三洲一水之間行旅憧憧臨流而)
(返幾何人哉然未有以濟川之功為已任者今將軍不謀於人鳩工僦傭購財輦石飛梁閣道舉復)
(其舊其善政可記也許君名信廷用其字)
茅家渡桐鄉縣志在皂林塘東四里宋置官渡歲
課淨利錢元明以來革之聽民自便
國朝因之
浙江通志卷三十四
