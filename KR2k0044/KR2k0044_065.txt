浙江通志卷六十六
海塘(五)
雍正十一年正月大學士鄂爾泰等為遵
旨議奏事浙江總督程元章奏查勘海塘情形一摺奉
旨大學士鄂爾泰張廷玉朱軾會同總督李衛尹繼善
詳議具奏欽此該(臣)等會議得浙江總督程元章奏
稱海寧縣東西各塘近日潮勢危險實有倍於往
昔等語查各處海潮俱係暗長獨浙江之海寧縣
因江海相交之處尖山入口束隘激起潮頭江水
東來海潮西去席捲奔騰逆流而上故與他處情
形迥異歷年東西兩塘各處工程因潮汐遷徙靡
常故修築堵禦不一今據稱今年夏秋潮勢自東
而西竟侵入仁和縣界二十里等語(臣)等查核檔
案寧邑東塘向有修築石草條石塊石各塘西首
現衝之仁和縣界内原係土塘歷年未有石草各
工此處離杭城後身僅止二三十里且與長安壩
下河向北一帶低窪之處相去不遠設有疎虞建
瓴而下有關杭嘉湖蘇松常六郡利害是今日之
險以西為急自應速為修築以備春伏大汛但各
處塘工止有土石之分獨寧邑又有草工者蓋緣
潮勢沙性俱與北首之海鹽平湖南首之蕭山會
稽山陰餘姚等縣不同其地沙活土浮根脚既不
堅實潮頭又從根脚之下横過沖刷來去蕩摇晝
夜兩次快水回溜專搜塘脚即使大石鋪砌塘身
堅厚而根脚一鬆上重下虚最易傾側故土性堅
實之處尚可修築石塘遇沙土浮鬆只得修築草
塘暫為堵禦此三項工程在石塘則苦於辦石艱
難河海轉運曠日遲久土塘又苦於取土之處遠
則工費浩繁近則塘身單薄且多民間農桑廬舍
無曠土可採草塘則止堪堵禦一時每年必須加
鑲而潮汐鹹水夏秋霉黰數年之後易至墊朽是
三者各有難處而因時設法分别緩急隨地制宜
又皆必不可少應令逐一詳加查勘趁春間潮小
之時將應行補葺修築工段即於藩庫酌動正項
錢糧相機儧築多備料物以禦潮汐其通盤相度
形勢籌畫機宜應作何修築以垂久遠之處應俟
欽簡大臣前往詳細查勘再行定議又據奏稱今歲增
修添築塘工用帑十五六萬晝夜搶修始保無虞
庫存捐項用完動支歷年用存
恩賞備公現在添築草塘及補修各工動用浩繁莫如
照依從前海塘事例仍開捐納以資經費等語查
浙江海塘從前原有捐納貢監事例自可循例舉
行但若許直省俱赴捐納則於軍前事例有礙若
止本省及貢監一途恐捐納既少於事無濟應酌
量止許浙江福建二省之人就近赴捐並於貢監
之外增添封典加級紀錄及雜職吏員即用令該
督酌定條款具題到日再議再查各項工程俱應
及時修築所需經費若俟開捐交收動用誠恐緩
不濟事應即於藩庫先動正項錢糧一面奏
聞一面即行辦理所動藩庫錢糧即以捐納之項抵補
又據奏稱塘工尤須熟練強幹之員現任杭捕同
知李飛鯤塘工尚屬諳練因委署海寧縣篆不能
兼顧(臣)現在遴員改署令李飛鯤專管東塘以專
責成等語查海寧縣篆該督既稱另行遴委則李
飛鯤當在緊要塘工處所辦事今西塘工程甚急
李飛鯤應令專管西塘庶為相宜又據奏稱分撥
之佐雜千把等員若臨時委調者非係熟練於事
無益今在工數員再加揀選酌量留工并於通省
佐雜揀選發工效力俟有功績另請議敘委用等
語查塘工關係重大該督身任責成一應在工道
廳佐雜千把等官俱聽該督選擇改換委任將來
不致推卸庶於工程有益矣為此具奏奉
旨依議着内大臣海望總督李衛馳驛前往浙江會同
總督程元章將海塘工程通盤相度形勢籌畫事宜
應作何修築以垂久遠之處詳細查勘悉心定議具
奏其修築工程著大理寺卿汪漋原任内閣學士張
坦麟前往承辦仍照舊令程元章總綂料理張坦麟
即於本籍前往直隸總督印務著署刑部尚書唐執
玉暫行署理營田觀察使顧琮協辦欽此
雍正十一年三月内大臣海望等奏為備陳江海
情形修築事宜以資保障仰祈
睿鑒事(臣)等欽遵
諭旨馳驛赴浙所有到浙日期及海鹽乍浦先行興工
修築接濟民食海寧尖山一帶俟(臣)等查看明悉
再行確議具奏之處業繕摺奏
聞外今(臣)等渡江由紹興府所屬之蕭山縣并河莊山
等處將浙省江海情形詳加查閱看得江海之門
戸不同水性各異水道之遷徙靡常其中有人力
所能為者有人力所不能為者凡人力所能為者
自宜分别緩急次第興修今將(臣)等管見敬為我
皇上陳之伏查江海之門戸有三省城東南龕赭兩山
之間名曰南大亹禪機河莊兩山之間名曰中小
亹河莊之北寧邑海塘之南名曰北大亹此三亹
形勢横江截海實為浙省之關闌也再查江海水
性凡海皆有潮潮皆暗長惟浙省之潮與他處不
同蓋緣海潮自東而西江水自西而東每遇春秋
朔望潮汐盈滿江流陡發之時互相搏擊突起潮
頭勢甚雄悍若再遇颶風勢必洶湧故歴來為患
者雖在於潮而所以助潮為患者則又在於江與
風也再查江海水道惟中小亹適當南北兩岸之
中江水海潮若由此出入則兩岸無虞但中小亹
地面不及南北兩大亹之半且山根餘氣似若綿
聯潮過沙淤偶通旋塞所以不徙而南即徙而北
然徙南則南岸尚有龕常等山連絡捍衛蕭山一
帶或有沖刷之處為患猶輕若徙北則北岸僅有
塘隄為之備禦倘有潰溢關係甚鉅今查南大亹
早已淤成平陸數十年前尚由中小亹出入嗣後
逐漸徙至北大亹故年來北大亹之桑田廬舍己
成滄海若欲遏抑江海之狂瀾使其仍歸中道恐
非人力所能為者(臣)等出京時曾面奉
諭旨爾等到浙詳細踏勘如果工程永固可保民生即
帑金千萬不必惜費欽此臣等凛遵
聖訓細加詳勘凡於海塘有益而人力可施者靡不悉
心籌畫以仰副
聖懷今公同看得海寧之東南有尖山聳峙鎮鎖海口
其西有一小山俗名榻山相去百有餘丈水底根
脚相聯尖榻兩山之間相傳向有石壩堵截水道
有此壩石北岸護沙時塌時漲後被修塘人役誤
取其石修補塘工北岸之沙至今有坍無漲(臣)等
相度情形現今江水大溜緊貼北塘直趨尖山榻
山之間而出引入海潮衝激塘身護沙日卸伏思
水來沙去水去沙來理固有之若於尖榻兩山之
間照舊堵塞使江水海潮仍向外行則北岸護沙
可望復漲果能北漲自必南坍水道亦可望其南
徙但春夏之交潮汛正大難以興工俟冬初水落
擬用石塊設法填塞似猶人力之所能為者至於
仁寧二邑海塘所有應修應築工程甚多一時難
以並舉自應分别先後逐漸興修其自華家衖以
東尖山以西一帶塘工有草塘并條石塊石塘不
等内有大學士朱軾於巡撫任内修築之石塘五
百丈完固無損又新建之條石塘石塊雖小尚屬
整齊均無庸修補其餘塊石柴草各塘以及翁家
埠萬家閘去年衝塌之處有已經粘補者有現在
動工修築加謹保護者但草塘易於朽爛塊石石
塘亦易坍塌若使僅僅粘補年年搶修歲需錢糧
盈千累萬積至數年不可勝算而塘工之單薄危
險如故非經久奠安之計似應改建大石塘庶可
垂諸永遠所需工料約銀一百八十餘萬兩所用
夫役木石及運送船隻等項甚多即使用力趲修
非歴數年之久不能告竣伏查總督(臣)程元章業
經奏准開捐以資經費若儘其所收銀兩按年動
支修築塘工漸次可以告竣而
國帑亦不致於糜費且(臣)等現議堵塞尖山水口若
既堵之後果能沙漲護塘則石塘可以不必改建
倘尖山既堵仍無漲沙再行改建似亦未遲惟是
翁家埠一段草塘其地脚係活土浮沙恐難釘樁
砌石或仍用草工堵禦雖須時加粘補而地面不
過十餘里每年所需無多至塘内地勢低窪及塘
背附土單薄之處現今即應培補所需培補之土
沿塘或無官地挖取應照河工之例交與地方官
逐段確查酌量購買民田應用仍將所買民田額
徵錢糧查明題豁又查雍正二年風潮偶大海水
漫溢塘面損傷民田廬舍(臣)等竊思驟雨狂風不
能預測若僅此一層隄岸未為萬全且現在石草
各舊塘一時未能改築應請於海塘之後添築土
備塘一道比舊塘再高五六尺務令於今年秋汛
以前上緊趲築完工萬一風潮泛溢有此備塘抵
禦可以護衞再查仁和至乍浦一帶海塘不下三
百里若無專管人員將來不無廢弛之患查河工
定例專設文武官弁董其責成今浙省海塘亦甚
緊要前經題委杭嘉湖道一員帶管工程非其專
責所設杭嘉海防同知二員千把總各一員兵二
百名亦恐照料難周應請專設道員一員添設同
知一員守備二員千總三員把總七員兵八百名
所設官兵不無歲需俸餉之費但查塘工歲修錢
糧現今每年不下數萬兩此後如有粘補工程即
以兵丁充夫工築則歲修錢糧可以少減且設有
官兵巡查照看隨時修補既可保固塘工而於工
築之暇仍令勤加操演則海疆亦得藉資防禦除
現在搶修工程並粘補石草舊塘以及萬家閘外
修築衝卸水口所用錢糧仍令於本年歲修案内
核銷外所有堵塞尖山水口約需工料銀六萬二
千五百餘兩新築土備塘一道約需工料銀十三
萬五千四十餘兩培補舊塘上身約需工料銀二
萬一百九十餘兩三項共約需銀二十一萬七千
七百三十五兩餘又添設官弁每年約需俸餉等
銀一萬三千七百九十八兩餘米二千八百八十
石以上議修工程及請設官兵之處如蒙
皇上俞允(臣)等另行逐細核估確議具奏謹將江海情
形繪畫圖式恭呈
御覽謹奏四月初一日奉
旨此所議俱屬妥協着交部照所奏行朕思尖榻兩山
之間建立石壩以堵水勢似𩔖挑水壩之意所見固
是若再於中小亹開挖引河一道分江流入海以減
水勢似更有益從前雖經開挖旋復壅塞者皆因惜
費省工之故今若倍加工力開挖兩工並舉更覺妥
備石壩建後即可漲沙而石塘亦當漸次改建以為
永久之利其開挖引河之處着程元章會同汪漋張
坦麟等相度地勢酌量辦理該部知道
雍正十一年四月工部為備陳塘工仰祈
睿鑒事該(臣)等會議得内大臣海望等奏稱雍正十一
年三月二十九日(臣)等將浙省仁寧二邑海塘應
修工程繕摺具奏奉
旨准行在案今(臣)等伏思浙省海塘工鉅費繁關係重
大必須調度有方經理得宜始於塘工有益謹將
修築事宜酌議數條恭呈
睿覽一分管工程人員宜揀選酌派也查浙省現任佐
雜等官各有别項差遣未便全行派撥即從前發
往委用人員恐亦不敷調派(臣)等在浙時有本地
廢員及紳衿子弟情願自備資斧呈請效力者其
中不無可用之人應令總督程元章詳加驗看如
有家道殷實才堪任事者酌量揀選派委果能實
心辦事經理得宜工竣之日令該督分别等次出
具考語保題請
旨等語應如所奏監督工程除内務府員外郎穆克登
額海防同知吳弘曾等已經奏明辦理外如不敷
再令總督程元章於通省府佐内揀選委用其運
送物料催儹夫匠等項亦令該督將現任佐雜及
命往試用人員酌派差遣再本省在籍廢員及紳衿子
弟有情願自備資斧效力者亦令該督揀選家道
殷實才堪辦事之人酌量派委以上各員果能實
心辦事經理得宜工竣之日令該督等分别等第
出具考語具題請
旨議叙一給發工價銀兩宜採買米石兼放也上年浙
省仁寧等縣秋收歉薄現在米價未平今興修大
工夫匠雲集恐致市價益昂應令總督程元章即於
(臣)等估計修塘工價銀内酌量動支銀數萬兩遴
員於米賤地方採買糧石運送工所搭放做工人
夫既得均霑實惠而本地米價不致昂貴等語應
如所奏行令該督作速在於修塘工價銀内酌量
撥給銀數萬兩委員採買運至工所轉飭承修各
員搭放在工夫役仍將搭放銀米數目於題銷册
内分晰造報一添設官兵宜專責成也(臣)等現議
設立道員一員應請加以海防兵備副使道職銜
並請鑄給關防以昭信守凡海塘文武官兵俱聽
其調用至沿海地方州縣等官亦令兼轄遇有緊
急工程需用佐雜夫役庶幾呼應得靈其原設海
防同知二員添設海防同知一員俱令其分管塘
工兼轄兵役其添設守備二員應分左右二營將
原設添設之千總四員把總八員外委十六員兵
一千名分隸二營管轄至設立兵丁必須分别馬
步戰守量其功績以次拔補庶足鼓舞人心今於
一千名内請設馬兵六十名戰兵一百六十名守
兵七百八十名亦量足敷調派等語應准其將新
設道員一員加以海防兵備道銜將海塘文武官
聽其調用並兼轄沿海州縣等官鑄給關防並移
揭内閣撰給該道傳
勅以昭職守現在海防同知二員新設海防同知一員
俱令其分管塘工兼轄兵役新設守備二員分為
左右二營將原設及新添之千總四員把總八員
外委十六員兵一千名即分隸二營管轄新舊兵
一千名内准其設馬兵六十名戰兵一百六十名
守兵七百八十名以備兵丁選拔之階仍將官弁
兵丁分管事宜造册咨送兵部查覈一官兵駐劄
處所宜分派也查海寧為沿海數縣適中之地應
令道員駐劄寧城以便查閱工程稽察官弁考核
錢糧至同知三員除管理海鹽乍浦塘工同知一
員仍照舊駐劄乍浦外其仁寧二邑工多勢險應
將原設同知一員駐劄寧邑添設同知一員駐劄
仁邑令各就近經營不時查看左營守備一員駐
劄海寧之東右營守備一員駐劄海寧之西酌量
分界管理千把總等官各照緊要地方分段汛防
至兵丁俱於附近海塘處所均派居住再於沿塘
設立堡房酌派兵丁輪流看守等語應准其海寧
地方將新設道員駐劄令其查閱工程稽查官弁
考核錢糧除乍浦海防同知仍照舊駐劄外應將
舊設同知一員移駐寧邑新設同知一員駐劄仁
邑令各就近經管左營守備准其駐劄海寧之東
右營守備駐劄海寧之西各分界址駐防管理千
把等官酌量地方分派防守兵丁准其於附近海
塘處所居住以便就近派撥防範仍將官弁駐劄
地方兵丁派防塘汛界址逐一分晰造册咨送兵
部查核一官員衙署營房宜建設也道員同知守
備等官衙署應令總督程元章查明官房撥給如
無官房之處另行估計建造千總每員給房八間
把總每員給房六間外委每名給房三間兵丁二
名合給房三間共應建營房一千六百二十八間
每間約需價銀八兩共銀一萬三千二十四兩再
於仁寧一帶建造堡房四十間海鹽乍浦建造堡
房二十間每間約需價銀六兩共銀三百六十兩
二共需銀一萬三千三百八十四兩着該督程元
章酌量動支蓋造務使房屋堅固兵丁棲止得所
至所需器械軍裝應召募齊全令該督照例料理
等語應如所奏道員同知守備等官衙署令該督
查明官房撥給如無官房之處另行估計建造其
所需器械軍裝等項俟召募齊全照例製造工完
之日一併造册題銷一宜揀選諳練人員以收實
效也浙省海塘現在興修大工必得熟練之員方
能辦理妥協查杭嘉湖道王斂福題委兼管塘工
已經五年該員辦事勤慎人亦明白請以調補海
防兵備道俾得駕輕就熟似於工程有益至所遺
杭嘉湖巡道員缺交部揀選其杭州海防同知吳
弘曾才具可用諳練工程乍浦海防同知盧承綸
人亦老成俱仍令照舊供職外所有新設海防同
知一員查杭州捕盜同知李飛鯤在工年久熟悉
情形請即以李飛鯤調補所遺員缺應歸部選再
新設左營守備查千總尹世忠係由河工揀發浙
省補用之員工程歴練勤勞頗著請以尹世忠陞
授所遺千總員缺即以現在塘工之把總張明拔
補尚少右營守備一員千總三員把總八員並外
委弁員令該督程元章於通省武弁内揀選補授
並請嗣後海防文武缺出即於屬員内保題陞用
庶在工皆得諳練人員至所設兵丁一千名除原
設二百名外其新設八百名令該督召募人材壯
健者充補俱令學習工築事務以備修塘之用工
築之暇仍令該管官弁訓練武藝以資汛防等語
應准其將現任杭嘉湖道王斂福調補新設海防
兵備道其杭嘉湖道員缺交與吏部請
旨補用杭州捕盜同知李飛鯤准其調補新設海防同
知其捕盜同知員缺歸部銓選嗣後海防道一缺
海防同知三缺俱令該督於屬員内保題陞用尹
世忠係現任千總張明係現任把總並無事故與
例相符應如所請將尹世忠張明准其補授尹世
忠係未經引
見之員應令送部補行引
見其右營守備併千把外委各員缺俱令該督於通省
内揀選題拔嗣後海塘守備二缺令該督於屬員
内保題陞用千總四缺把總八缺俱令該督於弁
兵内揀選拔補其新添兵八百名挑選人材壯健
者充補入伍令其學習工築事務兼操演武備以
資汛防一宜分别優劣以示懲勸也查海塘關係
民生利害如有玩悞員弁自應嚴加參究以示警
戒其著有勞績者亦應量加議叙以示鼓勵請嗣
後凡有貽悮工程侵冒錢糧者令該督分别嚴參
議處如果經理妥協工程鞏固三年無過准其保
題陞用至兵丁令該管官員分别功過量加賞罰
如此則各頂戴
皇恩益加勉勵等語應如所請嗣後凡有經理海塘工
程文武員弁倘有貽悮工程侵冒錢糧者令該督
指實題參到部照河工例分别議處如果辦理妥
協工程鞏固三年無過令該督保題陞用其塘汛
兵丁令該管官員分别功過量加賞罰以示勸懲
一所用錢糧宜核實報銷也臣等現議修築石土
塘壩所需工料銀兩俱係約略估計如所估工料
等費或有不敷令該督程元章題明加增若有餘
剩俟工程告竣據實報銷其應用錢糧款項亦令
該督題明動用仍將估計工料銀兩數目另繕清
單恭呈
御覽等語查開造工料單内自尖山起至萬家閘新築
石條塘共長一萬四千二百九十丈内除舊有石
塘四千二百八丈六尺不築淨長一萬丈四尺共
用物料工價銀一百七十萬一千七百四十四兩
九錢零又自龜山起至李家村新築土備塘共長
一萬四千二十七丈六尺又李家村至斷塘頭舊
有老塘四千九百五十六丈今酌量地勢增高培
闊新建閘四座新建涵洞六座新建木橋六座以
上五項共用銀十三萬五千三十九兩零又堵塞
尖山水口自尖山至榻山約一百二十丈俱用塊
石堵砌其塊石須用木筏裝載共用物料工價銀
六萬二千四百九十一兩零又尖山起至萬家閘
石草塘共長七千九百丈八尺背後附土加寬增
高計二百二十八段共長一萬四千六百四十七
丈五尺其附塘各段低薄不等酌議加寬增高取
土買民地共用地工價銀二萬一百七十四兩五
錢九分零通共約估銀一百九十一萬九千四百
四十九兩四錢二分零應如所奏行令該督將浙
省應修應築石土塘閘橋座涵洞等工遵照所奏
事理酌量工程緩急分别先後照依所估銀數一
面動支給發承修各員上緊辦料募夫修築務期
如式堅固以垂永久一面將動支錢糧款項聲明
具題如所估工料等費不敷應用亦令該督將不
敷銀數題明加增倘有餘剩於工程告竣之日據
實照例造具清册於題銷疏内聲明具題查核可
也奉
旨依議速行
雍正十一年八月内大臣海望奏為請揀旂員協
辦塘工事(臣)查浙江海塘仰蒙
聖慮軫恤民瘼
特命(臣)等往浙查勘情形相機修築前經定議奏覆奉
旨准行在案昨接浙江督臣程元章寄(臣)字内稱本年
六月二十二十一日潮水撲上塘面以致草石舊
塘間段坍卸幸而現於塘身後面加高培厚未致
沖淹等語看此情形總因從前工未堅固監修人
員每多草率所致凡修築堤工必須夯碢如式樁
釘長密培石堅固管工人員時刻不離工所親身
坐守工程始得堅固前(臣)帶往浙江監修海塘之
内務府御史偏武員外郎訥青額因不服水土患
病隨(臣)回京只留員外郎穆克登額一人在浙(臣)
思工程甚多雖有前派官員恐未敷用若仍委内
務府人員前去又恐道途遥遠躭延時日(臣)前在
浙時見旗員内尚有可用之員仰懇
勅諭浙江將軍阿里袞副都綂隆昇就近選派旗員數
人與在工人員一同坐守監修仍令將軍副都綂
協同總督等不時稽查則做工人役不致怠玩而
工程亦得永固矣為此謹奏奉
旨依議
雍正十一年十二月浙江總督管巡撫事(臣)程元
章為題報江海各塘坍矬段落情形事浙省仁和
海寧等縣石草塘工濱臨大海潮汐江溜晝夜沖
刷兼係浮沙活土根脚鬆虚最易矬陷且海中漲
有南沙一道横亘東西以致潮溜日廹塘身大汛
屢有矬蟄工程甚關緊要經臣屢次會同大理寺
卿汪漋内閣學士兼禮部侍郎張坦麟詳加察看
行令趕築土堤加築柴塘草壩以資捍禦查海防
同知吳弘曾員下自本年春季起至夏季六月十
八日共報坍矬草塘七十餘段共長三千一百九
十餘丈又盤頭雁翅七段共長二百餘丈其塊石
塘自本年春季起至七月二十一日共計坍矬一
百八十餘段共長一千二百餘丈又潑壞坦水共
長七百七十餘丈盤頭五座共長八十餘丈又杭
州府通判張偉員下萬家閘沖卸水口接築柴塘
至俞爾英竹園計長一百三十餘丈又吳弘曾員
下自六月十八日起至秋汛九月底續報坍矬草
塘三十餘段共長一千四百九十餘丈又盤頭雁
翅六段共長一百七十餘丈又自七月二十一日
起至九月底坍矬東塘塊石塘十段計長五十餘
丈又殳家廟東至邢家門前加築防風堤一帶共
長三百七十餘丈又築土堤一道共長二百四十
餘丈又平陷許鳳其門前等處中條石塘六段改
築草壩共長二百二十餘丈又西塘海防同知李
飛鯤員下自六月二十一日起至九月底坍矬草
塘四十段共長七千一百餘丈又盤頭雁翅四段
共長五十餘丈又接築俞爾英竹園起至李家村
草塘共長二百五十餘丈又坍石塘四十餘段共
長三百五十餘丈報坍段落俱遵照本年
欽差所用營造尺量算將來估計工料亦照營造尺估算
再平湖縣報修服字號石塘一十五丈零又自益
山脚起至獨山司城加培土塘十四段計長七百
八十餘丈又六月二十等日風潮沖損獨山文乃
位讓等各號土塘二十餘段共長三百餘丈俱不
在估計加培土塘案内之工應在歲修内報銷又
仁和縣總管廟前坍矬江塘一十餘丈錢塘縣梵
村午山地前等處各有坍矬江塘共七十餘丈以
上各處工程俱屬緊要嚴飭在工各員上緊修築
保固毋許疎虞浮冒并飭取勘估確册另行咨部
俟工竣取造實用細册報銷其冬季續報坍塘段
落現在確查勘估俟造册到日送部合併聲明等
因奉
旨該部議奏隨經工部查議仁和海寧平湖錢塘等縣
應修前項塘工應如所題將歲修項下一面動帑
發給承修各員速行上緊辦料修築如式堅固工
完將用過銀兩造册題銷可也奉
旨依議
雍正十二年五月初一日總理海塘杭州右翼副
都綂兼管織造南北兩關稅務臣隆昇奏為恭報
兩河工竣等事(臣)等奉
旨開疏中小亹南港兩處引河先期咨會督臣程元章
轉飭沿海各縣僱募民夫又揀調文武現任候選
試用廢員及浙省紳衿各色效力人員并旗下協
參佐領驍騎校等共八十餘員派撥號段於四月
初四日開工統於四月二十九日完竣謹繪開挖
全圖及新漲沙形恭呈
御覽但此項工程海灘與内河不同恐五月梅雨届期
是以緊急催儹開通之後誠恐浮沙漸淤除將善
後事宜另摺恭報外所有兩河告竣等情理合先
行奏
聞奉
旨覽奏深為嘉悅但觀圖畫情形惟恐復淤向後可將
暢流疏刷深廣情形不時訪問隨便奏聞欽此
雍正十三年三月工部為酌撥海塘兵丁挑濬引
河節省錢糧事議覆浙閩總督郝玉麟等奏稱海
寧塘工於雍正八年照河防例設兵二百名嗣於
雍正十一年四月内經内大臣海望直隸總督李
衛於備陳塘工事宜等事案内增設兵八百名共
一千名以資沿塘一帶防護原屬寓兵於夫非營
汛差操可比今新開引河亦屬海塘工程綿長二
十餘里雖議撥兵十六名實不敷所用現在挑濬
淤淺需用人夫皆係隨時僱募所需工價歲無定
數不無糜費錢糧查原設之兵分散仁寧各地方
不過資其防範平穩無事之時未免閒曠今(臣)等
公同酌量擬將額設兵内以四百名派撥引河新
工委令守備千把總輪流管束并令引河通判就
近督查遇有淤淺之處隨時加濬務使河身暢流
以為善後久長之策其餘六百名仍留海塘照舊
防範如此則兵丁不致曠惰錢糧亦得節省塘工
引河均有裨益再新設兵丁原議沿海蓋造兵房
以為棲止今尚未建造既經分撥四百名於引河
相應遵照原題按數移造合并聲明等因具奏前
來查浙省海塘先經内大臣海望等奏稱(臣)等議
設道員一員凡海防文武官兵聽其調用沿海地
方州縣等亦令兼轄遇有緊急工程需用佐雜夫
役庶幾呼應得靈設兵一千名分隸二營管轄除
原設二百名外其新設八百名召募人材壯健者
充當俱令學習工築事務以備修塘之用工築之
暇仍令該管官弁訓練武藝以資汛防等因具奏
經(臣)部會同兵部議覆准行在案今該督奏稱額
設兵内以四百名派撥引河新工遇有淤淺隨時
疏濬等語應如所請准其派撥原議沿海蓋造兵
房准其按數移造可也奉
旨依議
雍正十三年五月工部為敬陳海塘事宜題請定
例以便永遠遵守事議覆總督銜管浙江巡撫事
程元章疏稱浙省海塘關係重大潮汐衝擊晝夜
不息全藉塘工堅固以資捍禦兹據布政使張若
震條議具詳前來臣詳細籌酌逐一確議敬為我
皇上陳之據詳海塘錢糧俱宜分案具領查塘工錢糧
重關國帑而修築工程亦各有段落丈尺若將數
案銀兩任由承辦之員一總領回通融辦料則工
程遠近不一貯料地方不同那東掩西易滋弊竇
應請嗣後凡承修工程務須專案赴司具領不得
將數案銀兩彙成一處亦不許借通辦料名色任
意那動領回之後已辦何等物料存貯通報上司
以便不時委官盤查倘有虧空那掩情弊立即嚴
參治罪等語應如該撫所議嗣後浙省修築塘工
估需銀兩飭令承修之員專案請領不得牽混併
領亦不得通融那用領銀之後將辦過物料數目
申報委員查驗如堆貯物料與所報相符承查之
員加具保結申詳貯用倘有虧缺及那移掩飾情
弊立即揭參如查驗不實通同徇隱該上司查出
將查驗之員一併參處又疏稱據詳海塘保固宜
分别定限查築塘捍禦潮汐自應明立保固限期
以專責成但近日仁和海寧地方江海直逼塘脚
潮汐晝夜兩次往回沖刷又加以土鬆沙浮坍卸
靡常實屬險要且塘堤有土石鑲草之不同工程
有平險最險之各異若不逐一分晰止以平穩險
工定一年二年之限尚有疎漏查新築之土備塘
係在石塘之内既不攩抵潮汐亦無江水搜刷應
照不險工程例保固三年其新築條石塊石各塘
皆因海潮江溜日夜衝激塘身坍矬始行改築均
係險要處所應仍照原議各保固一年再拆底草
塘緣下係活土浮沙不能建築石塘而柴草非木
石可比日浸海水易於朽爛勢難經久又附石土
塘緊靠塘身每遇夏秋潮湧加以東南風勢猛力
潮頭直潑塘面塘身稍有矬卸土塘亦因以坍塌
均屬險要工程應各保固半年至搶修之加鑲草
塘係江海急流頂衝之地坍矬處所不及拆築應
即隨時搶堵補救一時實為最險工程應保固三
個月統於收工之日扣起如限内坍塌即着落承
修之員賠修如遇異常潮汐非人力可施者查明
工程原係堅固錢糧俱歸實用取具保題免其賠
補庶工程緩急攸分工員知所遵守等語應如該
撫所議嗣後將新築塘工責令承修之員依限保
固如限内坍塌即着落賠修如遇有異常潮汐委
非人力可施查明工程堅固錢糧俱歸實用者准
其取結保題免賠如物料苟簡工程草率錢糧不
歸實用以致工程坍塌即照例題參着落賠補又
疏稱據詳估計册籍宜令承修官會同估造以免
推諉查海塘物料册籍向來先由地方官估計後
經海防同知領銀辦料承修原因承修之員恐有
浮冒是以責令正印官據實估計乃不肖之員或
修築不能合式或報竣已逾定限一經上司駁查
非稱原估舛錯即稱地方官造册遲延輾轉推卸
未免遲誤嗣後一切塘工册籍均令承修之員會
同地方印官估計查造由兵備道確核轉詳既可
杜浮冒之弊而工程亦不致推卸等語應如該撫
所請修築塘工飭令地方官會同承修之員估造
清册兵備道核詳該撫照例咨部以便工完題銷
查核倘有彼此推諉致誤要工者該撫即將地方
官及承修各員一併查參議處又疏稱據詳搶修
工程宜令大員確核興工以杜侵冒查動用錢糧
固須慎重但海塘緊要處所一有坍矬亟須搶修
以資捍禦實有刻不可緩之勢兵備道管轄全塘
相隔一二百里不等若搶修工程必俟申報該道
勘明然後興工往返需時設有悮工關係匪細該
司所議尚有未協請嗣後凡緊要工程設有坍矬
承修之員即一面督率在塘弁兵上緊搶堵一面
飛報兵備道親往查勘核明工價飛馳轉報如非
緊工不應搶修希圖冒銷捏稱危險者詳參究處
等語查河工定例内稱搶修工程原係搶救一時
稍遲則工程漸損是以該管廳員一面詳明一面
星飛運料修防彙册題銷海塘工程較河工更屬
危險緊要應如該撫所議凡有緊要工程設有坍
矬承修之員一面督率上緊搶堵一面飛報兵備
道赴工查勘如查非緊要工程捏稱危險希圖冒
銷者立即揭報題參倘該道有查勘不實徇庇朦
混等情將該道一併參處又疏稱據詳海塘緊要
處所宜酌量預備物料以資接濟查海塘數百里
内凡危險處所若不預先購備物料分貯待用一
遇坍矬則風濤緊急臨期猝辦未免措手不及應
先發銀備料以應急需但同知二員既有工程專
責若再委辦物料勢難兼顧應照例酌動銀兩分
發産柴各縣上緊購買預期解交塘工委員驗收
加謹分貯遇有緊要工程一面詳報一面撥用將
所用物料造入搶修案内報銷仍照依原貯之數
發銀預備俱責令兵備道不時稽查等語應如該
撫所議酌動銀兩給發預辦運交海塘緊要處所
加謹分貯如遇急工一面詳報一面撥用如有餘
剩扣除現存數目再行核給預備以資應用如短
少侵蝕及堆貯不慎以致朽爛不堪應用者立即
查參治罪追賠又疏稱海寧塘工每遇大汛潮汐
洶湧異常所以石塘之下復築有坦水數層以資
保護若任其坍卸不歲為修整則潮溜直逼塘脚
晝夜沖刷脚根既虚塘身豈能堅固是坦水實為
保護塘身之根本請嗣後遇有坦水石塊衝卸樁
木欹斜承修之員即應詳報兵備道確勘估計轉
請興修剋期完固以護塘身等語應如該撫所請
飭令承修之員據實詳報估修可也奉
旨依議
雍正十三年七月十九日欽奉
上諭(恭紀首卷)内閣大學士朱軾總理浙江海塘工程事務
雍正十三年八月二十六日奉
旨將浙江海塘工程事務交與内閣大學士江南河道
總督嵇曾筠總理
雍正十三年十一月大學士總理海塘事務(臣)嵇
曾筠奏為查勘海塘情形請先修築舊塘以資保
障仰祈
睿鑒事竊(臣)欽遵
恩命總理浙江海塘事務周歴上下各工詳加查勘間
於本年九月二十八日接到大學士朱軾寄字内
開雍正十三年八月初八日面奉
大行皇帝諭旨浙江海塘關係民生最為緊要因隆昇與
程元章意見不合以致遲悮工程特差爾前往督率之
隆昇等聽爾節制如何修築之處爾做過浙江巡撫自
必諳練但工程浩大需用錢糧斷斷不可吝惜舊塘先
須修築完固以資捍禦切不可因塘身臨水那動尺寸
那移一步即衝塌一步何時是已至修建魚鱗大石塘
乃一勞永逸之計不可因塘外沙漲停止修築縱使沙
漲數十百里民人居處耕種亦不可恃必須大工完竣
方可垂之久遠於地方有益其石料夫工價值照時給
發若扣剋留難則利民之事反以病民如有此等情弊
務嚴參重處毋得姑容欽此仰見
聖謨廣運洞悉機宜伏查海寧縣東西兩塘延袤一百餘
里多係海潮江溜瀠洄衝激搜刷塘根在在險要
雍正十一年間仰沐
大行皇帝欽差内大臣海望等赴浙會勘奏請改建大石
塘坦永垂利頼而經始維艱尚未舉行本年六月
内風大水湧舊塘坍卸雖經撫臣督臣等分頭搶
築堵禦一時但纍石鑲柴暫為粘補現今塘外坦
水工程潑卸歪斜比比皆然塘身卑矮單薄背後
盡係坑漊内外空虚實屬可虞杭嘉各府襟海帶
江所恃以禦水患者惟此一綫殘塘若不速為修
治恐轉瞬春潮踵至關係匪輕查從前估築魚鱗
石塘原議將舊塘坍卸之處逐段改建今海潮直
逼塘根往來沖刷萬難拆去舊工開槽改築且臨
水做工一日兩潮油灰漿汁無所施用斷不能如
式堅固(臣)再四思維惟有循照歲修之例速將舊
塘工程上緊勘估修築以固外面籓籬另於舊塘
背後相度基址建築魚鱗石塘方可垂諸久遠其
新塘未竣以前數年之内全資舊塘抵禦海潮以
便施工砌石即新塘既成之後留作重門外障更
屬有備無患除建築魚鱗石塘工程容臣詳勘塘
基確估工料酌定章程另行條晰奏陳請
旨訓示遵行外謹將修築舊塘事宜敬為
皇上陳之一塘身卑薄宜幫築裏戧也查海寧縣迤西
普兒兜至迤東念里亭一帶塘工悉係海潮頂衝
必須塘身寬厚方可藉資捍禦雍正十一年奏請
加高附土歴經兩載風雨淋漓漸次塌卸今年又
被風潮沖漫現在通身單薄内外受險倘再遇風
浪衝擊難免潰決之虞臣請通盤查丈於塘身裏
面幫築土戧增卑培薄一律高寬所需幫戧土方
沿塘現無官地且多係坑漊不能取用應照河工
例交與地方官按段確查離塘數十丈外酌量可
以取土之處購買民地應用即將所買民地額徵
錢糧題請豁免一坦水工程宜修補完整也查海
寧塘工多屬活土浮沙潮水搜囓脚根易致空虚
從前於塘身外面每歲補釘排樁修砌石塊二三
四五層不等名曰坦水賴以攩浪護塘立法甚善
其如年久樁木損折石塊潑卸近今又乏歲修猝
遇風潮撞擊殘圮殆盡憑何保衞塘根(臣)請購辦
粗大樁石將東西兩塘坦水逐段修補完整以資
衞護至需用木石等料移催撫臣多募夫匠船隻
公平給價星赴各山産地上緊採運以便儹修一
塘身石工應擇險修砌也查塊石壘塘既無灰漿
灌砌又無錠鋦鉤聯率用零星碎石逐層堆垜一
經雨水淋漓處處滲漏脹裂設遇風潮撞擊必致
通身矬塌殊屬危險(臣)請多方購運條塊大石將
現在頂衝首險地方所有塌卸塘工分别段落陸
續改砌整齊方保無虞又查石工坍裂之後多於
塘身上面用柴搶築雖層土層柴加鑲鋪墊而鹽
箾枝幹粗浮難於壓實容易漏縫且因下有石工
未便簽樁全不聯絡結實勢難經久亟宜擇險拆
修仍用大石塊逐層鋪砌庶為穩固一柴草工程
宜加鑲高厚也查海寧縣迤西翁家埠一帶塘根
沙土虚浮難以釘樁砌石從前修做掃工用柴堵
禦綿亘二十餘里隨修隨墊危險異常現今潮平
之時掃工出水僅有一二尺不等設遇伏秋大汛
勢必漫掃潰塘甚為可慮臣請購運柴料普例加
鑲務與附土塘身一律高平外用長樁簽釘堅實
再於險要處所多貯柴束土方預備搶修以資保
護一南門石工應早為建築也查海寧縣南門外
塘工五百餘丈俯臨江海切近城垣當首險之地
受全海之衝工程殘缺難資保障設有疎虞水勢
建瓴而下關係甚大現在三冬水減亟宜及時建
築(臣)請上緊購辦物料既貼近舊塘先築魚鱗石
塘五百餘丈遴委幹員分段承辦預為指示做法
俾令如式甃砌儹築完竣庶可保固城池以上舊
塘工程必須乘此水落潮平頂底畢露之時逐段
查勘通盤修築以禦來春潮汛勢難再為遲緩致
滋貽悮(臣)相度情形會同在工諸臣詳悉商酌指
示機宜現在逐一飭估辦料鳩工次第興修務期
帑不虚糜工收實效(臣)欽承
恩命竭力督催倘有木石柴草船隻不齊并給發夫價
虚冒扣剋等弊臣不時查察嚴參斷不敢稍有容
隱至動用錢糧容(臣)會同撫臣等核實確估造册
題報所有微臣查勘江海情形亟宜修築事宜先
行繕摺恭奏伏祈
皇上睿鑒訓示遵行謹奏隨經總理事務王大臣等議
覆查浙江海塘工程於本年六月風潮坍卸之後
亟宜速為修治今大學士嵇曾筠詳勘查議先將
舊塘修築再於舊塘背後相度基址建築石塘自
應次第辦理除建築石塘俟詳估具題到日另議
外其修築舊塘事宜分條酌議甚屬妥協應悉照
所奏令督催工員上緊辦理毋得刻遲可也奉
旨知道了
雍正十三年十二月二十一日欽奉
上諭(恭紀首卷)大學士嵇曾筠兼管浙江巡撫與海塘事務
歸併一手總理監督等照司道例聽其節制
浙江通志卷六十六
