浙江通志卷九十五
海防(一)
浙瀕海者六郡水陸交錯島嶼旁連並稱要地明
代剏立衛所增設臺汛備禦亦已多方而區畫猶
未盡善
聖朝德威遐播海不揚波既極梯航之盛尤嚴戶牖之
防制置周詳規模宏遠誠久安長治之道也志海
防
籌海圖編兩浙形勢大半負海論列郡之海口則溫
州之飛雲横陽館頭台州之松門海門寧波之定
海大浹湖頭渡紹興之三江沙門杭州之赭山龕
山嘉興之乍浦澉浦皆列郡之門戶也守門戶則
堂奥自安矣論海洋之要害則金盤之鳳凰山南
麂山松海之大陳大佛頭昌國之韭山定海(今鎮海)
之舟山遠而陳錢馬蹟下八山臨觀之烈港海寧
之洋山許山皆沿海之藩籬也守藩籬則門戶自
固矣
兩浙海防𩔖考浙西沿海一帶自鼈子門起至金山
衛止延袤五百餘里實省城之咽喉嘉湖之藩籬
以緩急較之海鹽乍浦為極衝澉浦為次衝海寧
為稍緩
萬里海防浙東地形與福建連壌浙西地形與蘇松
連壌各有輔車相依之勢故分哨各官宜互為聲
援往來會哨(以交信票為驗)南則沈家門兵船哨至福建
之烽火門而與小埕兵船相會北則馬墓兵船哨
至蘇州洋之羊山而與竹箔沙兵船相會
海防纂要浙江之源始於黟之林歷山一線之微合
流萬壑終於錢塘江之鼈子門而入海焉故鼈子
門者乃省城第一門戶石墩鳳凰外峙為第二門
戶此外無山惟羊許獨立海中東接衢洋西控吳
淞江口為第三門戶羊許二山有防然後石墩鳳
凰有蔽石墩鳳凰有蔽然後錢塘鼈子門可寧此
其大略也沙起錢塘東至吳淞曾無間斷海外諸
沙亦向此而轉是蘇松杭嘉四府連壌一脉利害
安危輔車相倚者也今欲求錢塘無虞當守附海
之三關欲求三關寧謐先防大海之羊許第羊山
孤懸大海去乍浦太遠我舟頓此設遇東北颶風
賊舟便捷彼此齊驅勝負難必許山嶴門淺狹止
可避東南之風賊乘東北風利吾開舟擊之亦為
並駕矣惟海鹽之白塔山去秦駐山不遠四風皆
便賊若由大洋而來随處可擊是海鹽一關尤四
面之控制也總而論之賊由東洋經陳錢馬蹟犯
寧定者必藉衢山馬墓兵船以禦之賊由南洋經
韭山烏沙門犯昌國臨觀者必藉舟山烈港兵船
以禦之若由羊山直進犯海鹽者必藉乍浦三關
兵船以禦之是防海之總要也
觀海指掌圖防江在於聯絡防海在於會哨會哨必
於洋山洋山者海道必由之路山圍百里形似南
箕中平如掌内有十八嶴可藏海船數百海水鹽
不可飲惟山頂一泉清淡可汲會哨必泊其中以
避風汲水南至定海北至吳淞皆一潮可到蓋江
浙之交界也故舟山為浙江之屏翰而玉環鳳凰
馬蹟馬墓等山輔之洋山又為江浙兩省之屏翰
而陳錢壁下大衢小衢諸山輔之陳錢中國海山
之盡處海賊擊空明而來風波無際望見陳錢則
喜中國之將近而必泊於洋山以避風汲水視風
然後分䑸然必發&KR1468;於洋山洋山既為江浙之險
要故防海之道賊犯江南而浙江官兵不至陳錢
者罪在浙江賊犯浙江而江南官兵不至馬蹟者
罪在江南俱以交牌號為驗遇賊則江浙官兵聯
絡為一併力擊殺或搗其中堅或截其歸路或踵
其後或犯其前毋使登岸入江為第一策此江浙
海防之大要也
觀海指掌圖大洋山北行二更餘至馬蹟山(海中道里以更)
(計一更九十里)此二山為江浙分汛地最為扼要大衢山
雖為浙江洋面而與大洋馬蹟三方鼎峙守大洋
馬蹟者必守大衢始臂指相使呼吸可通馬蹟二
更餘至陳錢山又一更至盡山盡山以内為内洋
山以外為外洋順風不三日可至日本矣由衢山
而東諸山錯列各有港道可以泊船不二更至舟
山也
兩浙海防𩔖考羊山屹立大海東窺馬蹟西應許山
南援衢洋北控大小七山此地之重者一也溫台
寧三府於汛期之際漁船到此而後分䑸採捕南
極漁山北極茶蛇二山渺茫千里處處皆船此地
之重者二也此地不守則馬蹟可以結巢而徐公
上下皆為倭宼淵藪不惟許山有唇亡之慮而聲
息不通應援阻絶衢洋當一面之衝浙西失藩蔽
之固矣但羊山之外四顧汪洋隂霧迷漫咫尺不
辨則難於瞭望港門錯雜潮勢縱横備左右空備
前後寡則難於防禦夫聖姑礁為居中之地創為
老營而以小船數隻泊之羊山則張家嶼之北鍋
灣嶼之東之警可備也以小船數隻泊之下釣則
徐公之外馬蹟之内之警可備也以小船數隻泊
之秀才等嶴則衢洋之上沙塘之下之警可備也
以小船數隻泊之西洋等嶴則灘山之前漁山之
後之警可備也如此分佈則要害有守而浙西之
門戶可固矣
籌海圖編陳錢馬蹟洋山在内海之外止可出哨不
能設守蓋恐糧餉易匱聲援莫及且自來水寨設
在沈家門遇有緩急戰守兼得耳
籌海圖編陳錢乃孤山突出極東大洋水深不可下
椗又無嶴可泊惟小漁舟盪槳至此即以舟拖閣
灘塗採捕後仍拖下水而回欲以此為期會之地
恐不便也馬蹟大衢洋山則不然蓋馬蹟有小潭
可以泊舟此山雖在陳錢之西離大衢尚遠賊舟
西來一過陳錢即是馬蹟以此為會哨之地可也
大衢與長途相對其西有礁無嶴不可泊舟其東
有衢東嶴者可容船隻但水震蕩不寧舟泊於此
久則易壊不如以大舟藏於長塗之北而以哨舟
泊於衢東嶴遇警舉號但大衢在北長塗在南相
離不過半潮之遠潮從東西行兩山束縳其勢甚
疾哨船戰船遇潮來與落時皆難横渡俟潮平然
後可行策應
職方考鏡浙海諸山其界有三黃牛山馬墓長塗册
子金塘大榭蘭秀劍山䨇嶴䨇塘六横韭山檀頭
等山界之上也灘山許山羊山馬蹟兩頭洞漁山
三姑霍山徐公黃澤大小衢大佛頭等山界之中
也花腦求芝絡華彈丸東庫陳錢壁下等山界之
下也
籌海圖編金塘玉環諸山膏腴幾萬頃皆古來民居
之處可墾為屯田設所戍守一以據險一以固糧
舊制當復者也
定海縣志金塘雖處海中實隸翁洲之内譬之家翁
洲為門金塘為&KR1161;鎮海為室是金塘兀峙中間與
邑相為唇齒者也宋元盛時各山盡屬内地耕讀
魚鹽民安物阜不獨金塘為然自信國遣徙紛紛
異議俱謂金塘不宜開復或慮養亂滋奸或慮攘
奪致訟或慮分屯增戍得不償失愚皆以為不然
夫金塘延袤百有餘里約田三萬餘畝泉甘土肥
利莫厚焉方其初闢招徠之民墾有餘地無待於
攘及其既定各業其業亦復何争若云養亂滋奸
則宼不為區區金塘而特起戎心也明矣以宼為
虞而先棄之是猶懼噎而廢食也況此地為鎮之
咽喉定之臂指設一旦有警則控扼其間呼吸可
通聲援可接勢若常山之蛇首尾相應豈非尤重
於他山者而反惜區區屯戍之費輙欲空虚其地
撤鎮海藩籬之衛失定邑輔車之依亦惑之甚也
又云翁洲田裏山金塘山裏田中多險害故不宜
開彼第知宼之能據險而不知我當先守隘此其
說尤難通矣今者按圖觀之烈港在其西黃由礁
在其東册子山在其西北黃茅山在其西南而其
中為支山者五為嶺者三為嶴者十為大場地者
一為汊者二要會多設舟師東西各置墩臺相形
勢而圖久遠則金塘實有賴焉
玉環志玉環乃溫台兩府之鎖鑰樂太二縣之門戶
外截海洋内資保障崇岡峻嶺周匝繞流依山築
堡險足以守四面泥塗捍禦亦易此玉環之内勢
然也山外有南麂北麂横截對峙又為玉環之屏
塞此玉環之外勢然也兹山向為沃壌民人聚處
商賈貿易自洪武二十年控海之兵遂徙沿海居
民於腹裏以致閩廣溫台各處匪𩔖私搭棚厰聚
居各嶴或沿海刮土公行私販之鹽或羣聚墾種
坐收無稅之産網魚捕蝦捉蛇釣□船艘千餘藏
垢納汚查玉環原有十八都並分支附近各嶴可
以插種成為膏腴者約田三四萬畝其各嶴口塗
地玉環鄉老岸須築塘&KR0309;漸次成熟者約六七萬
畝以天地自然之利養生齒日繁之民此玉環一
定之生息也有水師遊巡海上則洋匪無從而入
有陸路屯聚要隘則私販無從而出有戰艦屯泊
海口則詭秘之船隻易於追擒有快哨遊巡内港
則奸匪之出沒無可潛蹤棋布星羅稽查森嚴使
商艘漁船於洪濤巨浪之中如履康莊誠利益於
民生不小非第為玉環一方籌邊固圉之計而已
籌海圖編海防莫急於舟師舊制邊海衛所各造戰
船有七百料五百料四百料二百料尖□之殊七
百料停造久矣其餘五百料之𩔖亦以不便海戰
改造福清等船復調發廣東横江烏尾船顧稅蒼
沙民船又有小哨草撇船軍駕八槳船裝火器出
奇埋伏划網船四參六總分哨守各洋港每值春
汛戰船出海初哨以三月二哨以四月三哨以五
月小陽汛亦慎防之(每年六七八月風漸險惡正月十一二月風色不常舟皆)
(不可行三月至五月東北風多倭來便易十月小陽汛亦可渡海宼有停泊海島乘間而至者故春)
(秋二汛皆當防也)其南哨也至鎮下門南麂玉環烏沙門
等山交於閩海而止其北哨也至洋山馬蹟灘許
衢山等處交於直海而止陳錢為浙直分䑸之處
則交相會哨復於沈家門列兵船一枝以一指揮
領之馬墓港列兵船一枝以一指揮領之舟山駐
劄把總兼督水陸賊若流突中界則沈家門馬墓
港兵船北截過長塗三姑山而與浙西兵船相為
犄角南截過普陀青龍洋韭山而與溫台兵船相
為犄角賊若流突上界總兵官自烈港督發舟師
北截之於七里嶼觀海洋而參將自臨山洋督兵
應援南截之於金塘崎頭洋而石浦梅山港兵船
為之應援是故海防自内達外有三重焉會哨於
陳錢分哨於馬蹟羊山普陀大衢為第一重出沈
家門馬墓港之師為第二重總兵督發兵船為第
三重備至密也
湧幢小品兵船在海遇晩宜酌量收舶安嶴以防夜
半發風嘗按沿海之中上等安嶴可避四面颶風
者凡二十三處曰馬蹟曰兩頭洞曰長塗曰高丁
港曰沈家門曰舟山前港曰潯江曰烈港曰定海
港曰黃岐港曰梅港曰湖頭渡曰石浦港曰猪頭
嶴曰海門港曰松門港曰蒼山嶴曰玉環山梁嶴
等嶴曰楚門港曰黃華水寨曰江口水寨曰大嶴
曰女兒嶴中等安嶴可避兩面颶風者凡一十八
處曰馬墓港曰長白港曰蒲門曰觀門曰竹齊港
曰石牛港曰烏沙門曰桃花門曰海閘門曰几山
曰爵溪嶴曰牛欄磯曰旦門曰大陳山曰大牀頭
曰鳳凰山曰南麂山曰霓嶴其餘下等安嶴可避
一面颶風如三姑山衢山之𩔖不可悉數必不得
已寄泊一宵若停久恐風反别迅不能支矣至潭
岸山灘山許山之𩔖皆團上無嶴一面之風亦所
難避可不慎乎
玉環志玉環海汛以岐頭汛起可以泊船汲水可避
東北風潮出岐頭東北至小門可以泊船避風樵
柴汲水惟半洋有泥礁小門山之南即大門係溫
鎮中營管轄出小門有嶼土名光采嶼至烏星難
以泊船無可樵汲烏星之東南至横址山南係溫
鎮中營洋汛北係本營洋汛難以泊船無可樵汲
横址之北至大巖頭雖係緊要難以泊船無可樵
汲大巖頭之北係梁灣汛最緊要可以泊船樵汲
可避東北風潮梁灣之北即桃枝嘴下有無名暗
礁暫可寄椗避東北風無可樵汲桃枝嘴之北即
大麥嶼口有一絹機礁可以泊船可避東北風潮
大麥嶼之北即小麥嶼口有無名暗礁小麥嶼之
西北係連嶼頭可以泊船可避南風無可樵汲連
嶼頭之西即小烏大烏又有扁鰻礁俱難以泊船
樵汲連嶼頭之北土名稻幹堂嶼過灣即普竺港
港口有西青嶼可以泊船樵汲可避東北風潮西
青嶼之西即江埏山可以泊船可避北風巖口有
金礁江埏之北有牛糞礁担兒山難以泊船無可
樵汲西青嶼之西北至鱔魚頭烏巖巖口有蝦岅
礁難以泊船無可樵汲烏巖東北角至分水與黃
巖鎮右營為界分水之東即黃巖右營洋汛分水
之西係本營洋汛分水之北有苔山分水之東有
鷺鷥礁塗頭嶼楚門俱係本營洋汛楚門北岸有
麥城麥城之東有花巖浦女兒洞梅嶴等山俱連
太平縣界分水之東北有應公應婆山俱難以泊
船應公應婆之北係大青小青可以泊船汲水可
避東北風潮分水之西即茅峴山可以泊船汲水
茅峴山後之北有箬笠礁難以泊船茅峴山後之
東北壇兒山可以寄椗汲水可避東北風潮茅峴
山之西北有方江嶼難以泊船方江嶼之西北有横
址可以寄椗避東北風由大巖頭之東至薛疊嶴
鷺鷥灣俱難以泊船鷺鷥灣之東至黃門係緊要
灣内可以寄椗無可樵汲黃門之南有䨇排東臼
係溫鎮中營洋汛黃門之東係坎門汛最緊要可
以泊船樵汲可避東北風潮黃坎門外山之中有
暗礁土名黃牛礁坎門南首有金礁出坎門之東
北車首頭之正東長嶼虎义嶼雞冠嶼羊嶼車
首頭之北礁頭衝擔嶼沙頭乾江坎門外洋之正
東披山洞正等山所有避風之處只可避東北風
若遇西南大颶俱無可避之處識者審之
萬歷溫州府志溫與台接壌台之外海大陳山與溫
之外海邳山交界自大陳山乘東北風一日可至
邳山自邳山長潮西南上行半晌可至大鹿半潮
可至横坎二門自横坎門半潮可至玉環山大巖
頭梁灣如東北風自邳山半潮可至麥園頭華架
礁或入三盤或洞頭或白鹿或馬耳嶴俱可泊船
自邳山下行一潮可至東洛東洛一潮可至南麂
自東洛上行一潮可至南龍南龍半潮可至鳳凰
鳳凰半潮可至江口青山嶼舥艚炎亭珠明大嶴
大小濩一帶自南麂向上行遇東風一潮可至南
龍南龍半潮可至鳳凰如遇東北風可往江口舥
艚炎亭珠明大嶴大小濩一帶如出外洋遇東北
風直至三星南臺向上可至七磎洋蓀官嶴鎮下
門向下即出流江沙埕南鎮大篔簹□嶼嵛山烽
火門入閩境矣
定海縣志定海南洋三百餘里與黃鎮交界北洋四
百餘里與崇鎮交界閩粤商船多由内洋東西洋
船多由外洋大約定鎮所屬洋面遼闊山嶼叢雜
抛椗寄洋之處多而深塗廣澚之處少也嘗驗海
洋颶風夏秋之交始於西北者必繼以東南春冬
之交始於東南者必繼以西北廻風轉信僅在頃
刻故必四面環抱之地然後可以停泊戰艦不忌
颶風定鎮所屬惟舟山道頭沈家門岑港長塗港
梅山港青龍港石浦所六七處而已北洋羊山廟
前僅避東北插燭澚僅避正南馬蹟有小澚僅避
西北蘇竇有大澚然亦不利東南大衢山有沙塘
倒斗礁潭龍潭各澚鼠狼湖亦有小澚均避東南
不利西北南洋東西嶼可避一面風道人港甚淺
青門内擔門雖可避西北然利小船不利大船大
目山洋最忌柔浪淡水門雖藉牛欄基稍避諸風
然椗地亦淺東南風水石相觸噴浪高五六尺必
收入石浦然後無患外洋則絶無澚地韭山烏沙
港東福山湖泥白馬小澚僅寄椗不可常住夫寄
椗之處多則匪船易匿深塗廣澚之處少戰艦不
能久停而彼之窺伺洋閩各船也恒在於内洋外
洋風雨晦暝之際戰艦廵防之隙卒然之間可以
得志故定鎮防海之要尤要於他處數倍也
籌海圖編春汛小汛(弇州史料防海者以三四五月為大汛九十月為小汛其所向)
(一視乎風)先期一月將各道兵士督發各海口要害之
處如在嘉湖者出三關在紹興者出龕山出臨山
出觀海出三江在寧波者出定海(今鎮海)出昌國出
象山在台州者出海門出新河出松門在溫州者
出楚門出盤石出金鄉等處安營操練與兵船相
表裏以為防守萬全之計春汛至五月終小汛至
十月終方令撤兵歸道嚴立限期通行提督總參
衙門永為遵守則防禦周而賊無伺志矣
鄭泉海防議防海之策海口為要害在浙則定海海
寧海門為海口第土兵官軍須參調而用土兵諳
練波濤之險易又能役使船戶當於要害處分營
以土兵為主令隨便出哨使得撓彼於舟楫之間
官軍扼於塘岸之口策之上也然土兵必用哨船
巡哨在大洋之内不必過大大則轉動為難須四
時分哨上下更番庶可有備無患也
歷朝防海事宜
海鹽縣圖經漢會稽郡海有樓船守尉都試令丞尉
亦各統其縣以時肄習後陽嘉中又詔緣海益屯
兵備盗賊海上之有戍蓋自漢始也
唐書德宗本紀建中二年夏六月改浙江西道為鎮
海軍
海鹽縣圖經置鎮將始於唐改為鎮遏使始吳越唐
制上鎮防兵五百中下逓減鎮各設將副一人吳
越鎮遏使以本土豪傑世領之秩視鎮將尤崇防
兵為多宋南渡後行都密邇防海道為亟水軍始
設其後元人南下漸逼海上險隘處益設戰艦
鼠璞舟師始於吳越南北分境仗以防江建炎南渡
始有防海之說
文獻通考宋哲宗元祐五年刑部言賈人由海道往
外蕃請令以賈物名數并所詣之地報所在州召
保毋得參帶兵噐或違禁及可造兵器物官給以
文憑若擅乘船由海入界河者罪以徒中興後凡
沿江沿海招集水軍控扼要害及地方闊遠處皆
置巡檢一員往來接連合相應援處則置都巡檢
以總之各隨所在聽州縣守令節制
宋史兵志建炎後砦兵兩浙東路慶元府十砦(浙東鮚埼)
(三姑管界大嵩海内白峯岱山鳴鶴公塘)溫州十三砦(城下管界館頭青奥梅奥鹿西)
(蒲門南監東北三尖北監小鹿大荆)台州六砦(管界亭場吳都白塔松門臨門)
宋史高宗本紀建炎三年二月命監察御史林之平
為沿海防托募海舟守隘四年七月禁海舶商販
募民據險立柵防遏外宼八月命陳思恭屯兵明
州以防海道紹興二年五月以中書門下省檢正
官仇愈為沿海制置使(宋史職官志沿海制置使以明州守臣領之其職肅)
(清海道節制諸軍延祐四明志制置司所隸者溫台明越)
玉海紹興二年七月吕頤浩言近制沿海制置司最
為得策然敵舟從大海北來抛洋直至定海此浙
東路也自通州入料角放洋至青龍港又沿流至
金山村海鹽縣直泊臨安府江岸此浙西路也宜
令仇愈專管淮東浙西别除一員專管浙東福建
路從之
宋史高宗本紀紹興二年八月命沿海州縣籍民海
舶每歲一更守海道險要九月以右朝請大夫吕
源為浙江福建沿海制置使治定海縣三十一年
十一月遣吏部侍郎汪應辰詣浙東措置海道
宋史孝宗本紀隆興元年六月命浙西副都總管李
寳措置浙西海道乾道七年三月立沿海州軍私
齎朝錢下海船法
續文獻通考理宗淳祐三年六月資政殿學士知溫
州趙與權乞廢併諸寨增置鎮海寨兵以備倉猝
從之
宋史理宗本紀淳祐十一年正月詔沿海沿江州郡
申嚴水軍之制開慶元年六月詔申嚴海道防禦
元史世祖本紀至元十八年十一月置鎮邊萬戶府
控制日本勅征日本回軍後至者分戍沿海二十
六年尚書省言自泉州至杭州立海站十五站置
船五艘水軍二百防禦海道從之二十七年冬十
一月平章布拉吉達言浙東一道地極邊惡復還
三萬戶以哈喇岱一軍戍沿海明台伊竒哩一軍
戌溫處扎呼岱一軍戌紹興婺水戰之法舊止十
所今擇瀕海沿江要害二十二所分兵閱習伺察
諸盜錢塘控扼海口舊置戰船二十艘今增置戰
船百艘海船二十艘故盜賊不敢發二十九年冬
十月日本舟至四明求互市舟中甲仗皆具恐有
異圖詔立都元帥府以防海道
元史仁宗本紀至大四年冬十月以蘄縣萬戶府鎮
慶元紹興沿海萬戶府鎮處州宿州萬戶府兼鎮
台州
杭州府志明於會城置都指揮使司統諸衛所衛所
在内地者主守在沿海者主備倭衛在内地者一
沿海者九衛各五所其外又特設所三十四在内
地者六沿海者二十八衛所官有定員而沿海特
設總督都指揮一人(兩浙海防𩔖考總督備倭舊以公侯伯領之洪武三十年)
(改領於都指揮)把總指揮四人(籌海重編浙洋沿海舊設四總後增為四參六總四)
(參者杭嘉湖一寧紹一台金嚴一溫處一也六總者定海昌國臨觀松海金盤海寧也籌海圖編參)
(將原設二人分守浙東西後分為四把總原係指揮四人後因地方多事衛所窵遠分而為六裁去)
(備倭總督而各把總以都指揮體統行事轄諸衛)而又備戰有船守瞭有
寨傳警有烽堠墩臺衛所外有巡檢司司有弓兵
而沿海居其半
續文獻通考明沿海衛所每千戶所設備倭船十隻
每一百戶船一隻每衛五所共船五十隻每船旗
軍一百名春夏出哨秋冬回守
眀實錄洪武三年六月詔延安侯唐勝宗督浙江屬
衛官軍造海船修城隍五年十一月癸亥詔浙江
瀕海諸衛改造多櫓快船以備倭宼
倭患考原洪武六年以於顯為總兵官出海巡倭
明實錄洪武十五年四月浙江都指揮使司言杭州
紹興等衛每至春則發舟師出海分行嘉興澉浦
松江金山防禦倭宼迨秋乃還後以浙江之舟難
於出閘乃聚泊於紹興錢清滙然自錢清抵澉浦
金山必由三江海門俟潮開洋凡三潮而後至或
遇風濤動踰旬日卒然有急何以應援不若仍於
澉浦金山防禦為便其台州寧波二衛舟師則宜
於海門寳陀廵禦或止於本衛江次備禦有警則
易於追捕若溫州衛之舟卒難出海宜於蒲門楚
門海口備之詔從其言
倭患考原洪武十七年信國公湯和築浙江沿海城
民丁四調一為戍兵
籌海圖編湯信國經理海防北起乍浦南迄蒲門縈
紆二千餘里設九衛及諸所諸巡司總有百城營
寨烽堠彼此聯絡援應血脉貫通
明實錄洪武二十三年四月詔濱海衛所每百戶置
船二艘巡邏海上盜賊巡檢司亦如之二十七年
二月命中軍都督府都督僉事劉德前軍都督府
都督僉事商暠巡視兩浙沿海州郡城隍以及軍
士器械之數仍督各衛嚴為備禦三月命魏國公
徐輝祖安陸侯吳傑往浙江訓練沿海軍時海上
有倭宼之警先命都督楊文節制沿海諸軍備之
至是復命輝祖等往加訓練
明實錄永樂三年六月命浙江都司造海舟一千一
百八十艘九年十月命浙江臨山觀海定海寧波
昌國等衛造海船四十八艘
明實錄洪熙元年七月浙江右布政使周幹言嘉興
府海鹽縣地臨大海數被倭宼洪武中設海寧衛
及澉浦乍浦二千戶所路置烟墩水置海船官軍
往來巡警晝夜有備盜賊屏息百姓安堵永樂七
年革烟墩移置海船於沈家門水寨相去一千餘
里猝有宼至消息難通及官軍至賊船已退官軍
既回賊船復入軍無休息民無安枕若仍舊各守
地方及量發附近官軍防守每歲令廉幹都指揮
一人總督操備庶幾倭賊知懼軍民兩便
萬歷杭州府志正統七年戶部侍郎焦竑奉命來浙
江整飭備倭
明實錄嘉靖五年二月御史簡霄疏言沿海諸衛軍
伍虛耗水寨軍及備倭船存者無幾故宼發率臨
時募兵造船動失機宜此不可不慮宜設法清補
復舊額軍伍既充則修補戰船責以操練乃可備
緩急從之八年十二月禁沿海居民毋得私充牙
行居積番貨以為窩主勢豪違禁大船悉報官折
毁以杜後患
肅皇外史嘉靖二十六年巡按浙江御史陳九德請
置大臣兼巡福浙海道從之以朱紈為右副都御
史巡撫浙江紈至浙知沿海大姓皆利番舶勾連
主藏轉鬻其貨牟利潤已久不歸值遂搆難有所
殺傷乃下令申嚴海禁凡䨇檣餘皇一切毁之
明實錄嘉靖三十一年八月巡按浙江御史林應箕
疏言浙江寧紹台溫地濱大海盜賊出没之藪國
初建衛所四十有一戰船四百三十有九董以總
督備倭都司巡視海道副使等官控制至為周密
後以海波不驚戒備漸弛伍籍日虚櫓弊樓折而官
船廢矣嘉靖二十七年都御史朱紈議招福清捕
盜船隻勦治有效因量留福船四十餘隻給與行
糧使分泊海濱常川防守比年所憑恃者此耳
明實錄嘉靖三十二年八月給事中王國禎議添設
杭嘉二府守備一員備倭都司駐劄定海兼轄海
寧二把總屯兵控禦海禁除通番大船販易接濟
外其餘捕魚樵採無碍海防者編立字號發放出
入南京御史宋賢言錢塘江口宜增置守備捍海
塘宜增築高峻雜植荆棘勒兵防守三十四年八
月督察軍情侍郎趙文華疏陳國初更番出洋之
制極善今乃列船港次猶棄門戶而守堂室浸失
初意宜分乍浦之船以守海上羊山蘇松之船以
守馬蹟定海之船以守大衢三山品峙哨守相聯
總兵屯泊陳錢島以扼三路之衝然浙直地勢相
聯互為唇齒宜設正副總兵官二員分駐金山臨
山會要之地共守陳錢而以參將分守馬蹟等三
山分督汛地則勢成犄角矣
續文獻通考嘉靖四十四年九月巡撫浙江劉畿言
寧波故設市舶以通貿遷屬以近海奸民規利
起釁爰議裁革今人情狃於近利輙欲議復不知
沿邊港多兵少防範為艱此釁一開島倭哨聚遂
寢
兩浙海防𩔖考海中山嶴錯列林木蒙翳亡命奸徒
易於盤據元末方國&KR0903;乘之以據浙東洪武間湯
信國經略其地遷徙其民勒石厲禁迄二百餘年
莽無伏戎島無遺宼則靖海之效也嘉靖三十二
年間倭賊内訌多係海中潛住奸猾結連勾引以
致禍延内地可為殷鑒邇來申明禁約今後敢有
奸民豪戶擅將海壖閒地私自開墾圖利者事發
從重究遣各有司不得縱容釀亂庶奸徒無敢盤
據巖谷而海島既靖釁端自弭矣
浙江通志卷九十五
