浙江通志卷一百七十八
人物(六)
文苑(一)
史稱吳越多秀民山川英淑靈氣代鍾文學固其
天性而
聖朝化成以來沉浸醲郁已及百年其間述作斐然往
往輝映前古夫載筆之士黼藻羣言所謂以翰墨
為勲績者自范史標目而後未之略也志文苑
杭州府
三國吳
孫桓(三國吳志本傳字叔武河之子年二十五拜安東中郎將以功封丹徒侯注桓儀容端正器懷)
(聰朗博學強記能論議應對權嘗稱為宗室顔淵)
孫瑜(三國吳志本傳堅弟静子瑜字仲異以恭義校尉始領兵衆建安九年領丹陽太守十一年遷)
(舊威將軍領郡如故自溧陽徙屯牛渚濟隂人馬普篤學好古瑜厚禮之使將吏子弟數百人就受)
(業遂立學官臨饗講肄是時諸將以軍務為事而瑜好樂墳典雖在戎旅誦聲不絶)
孫丞(三國志注桓弟俊俊子愼愼子丞字顯世好古有文章作螢火賦行於世為黃門侍郎與顧榮)
(俱為侍臣歸命世常使二人記事丞答顧問乃下詔曰自今以後用侍郎皆當如今宗室丞顧榮儔)
(也吳平赴洛為范陽涿令甚有稱績)
晉
孫惠(晉書本傳字德施富陽人口訥好學有才識寓居蕭沛之間東海王越以為記室參軍專掌文)
(疏預參謀議補司空從事中郎越誅周穆等夜召參軍王廙造表壊數紙不成時惠不在越歎曰孫)
(中郎在表久就矣越遷太傅以惠為軍諮祭酒每造書檄或驛馬催之應命立成皆有文采)
褚陶(晉書本傳字季雅錢唐人弱不好弄清淡間默以墳典自娛年十二作鷗鳥水磑二賦見者竒)
(之陶嘗謂所親曰聖賢備在黃卷中捨此何求吳平召補尚書郎張華見之謂陸機曰君兄弟龍躍)
(雲津顧彦先鳳鳴朝陽謂東南之寳已盡不意復見褚生故知延門之德不孤川嶽之寳不匱遷九)
(眞太守轉中尉)
南北朝
宋廣之(咸淳臨安志字處深錢唐人善清言初顧歡著三名論以正四本之失尚書劉澄臨川王)
(常侍宋廣之並立論難與之往復而廣之才理尤精詣)
朱异(梁書本傳字彦和錢唐人年七歲外祖顧歡謂此兒非常器既折節從師遍治五經尤明禮易)
(涉獵文史兼通雜藝博奕書算皆其所長年二十詣都尚書令沈約面試之因戲曰年少何乃不廉)
(异未達其旨約曰天下文義棋書卿一時將去可謂不廉也尋以明山賓薦高祖召見使說孝經周)
(易義甚悅之謂左右曰朱异實異召直西省俄兼太學博士自周捨卒後代掌機謀朝儀國典詔誥)
(勅書並兼掌之每四方表疏當局簿領填委於前异屬詞落紙覽事下議縱横敏贍不暫停筆頃刻)
(之間諸事便了所撰禮易講疏及儀注文集百餘篇唐𩔖函梁武帝曰朱异泓宇泓深神表峰峻金)
(山萬丈緣陟難登玉海千尋窺映莫測)
杜之偉(陳書本傳字子大錢唐人幼精敏有逸才十五徧觀文史及儀禮故事時輩稱其早成僕)
(射徐勉見其文重其有筆力乃啓補東宫學士與劉陟等鈔撰羣書各為題目所撰富教政道二篇)
(之偉為序尋除太學博士皇太子釋奠於國學時樂府無孔子顔子登歌詞令之偉製其文伶人傳)
(習以為故事之偉年位甚卑特以強識俊才頗有名當世陳高祖受禪除大中大夫仍勅撰梁史永)
(定三年卒之偉為文不尚浮華而温雅博贍所製多遺失存者十七卷)
唐
褚亮(唐書本傳字希明錢塘人少警敏一目輒志於心年十八詣僕射徐陵陵與語異之後主召見)
(使賦詩江總諸詞人在席咸服其工累遷尚書殿中侍郎入隋為東宫學士遷太常博士貞觀中累)
(遷散騎常侍封陽翟縣侯卒年八十八諡曰康初太宗作文學館以亮與杜如晦等十八人並為學)
(士命閻立本圖像使亮為之贊題名字爵里號十八學士當時在選中者天下所嚮慕謂之登瀛洲)
(子遂良)
凌準(柳宗元凌君權厝志富陽凌君字宗一以孝弟聞於其鄉讀書為文章著後漢春秋二十餘萬)
(言又著六經解圍又文集未就有謀略尚氣節年二十以書千丞相丞相以聞試其文日萬言擢為)
(崇文館校書郎遷侍御史浙東廉使判官召為翰林學士遂為尚書仍以文章侍從以連累出知和)
(州降連州以没)
孫彊(萬歷杭州府志富春人因顧野王玉篇增字三十卷為大廣益會玉篇大概本說文云)
袁不約(成化杭州府志字還朴新城人登長慶三年進士又試平判入等仕至職方員外郎有集)
(一卷羅隱撰新城築城記有云天下無事吾鄉則有凌準吳降袁不約以文學進)
五代
羅隱(十國春秋字昭諫新城人本名横貌寢陋凡十上不中第遂更今名能詩與族人虬鄴齊稱時)
(人謂之三羅初寓池州梅根浦因自號江東生從事湖南歷淮潤諸鎮多鉏鋙不合久之歸杭州謁)
(武肅王以所為夏口詩標卷首王覽大加殊遇王初授鎮海節度使令沈崧草謝表成以示隐隐為)
(更其略朝廷見之曰必羅隱詞也梁旣簒唐進武肅王吳越兩國且以諫議大夫召隱隱不行而請)
(舉兵討梁王不能用然心竊義之待隱日隆一日寢疾王親臨撫問因題詩於壁隱為續末二句幕)
(紅紗於上以志恩遇焉累官鹽鐵發運使著作佐郎司勲郎中遷諫議大夫給事中卒年七十七隱)
(為文章多氣力而性傲睨嘗値韋昭範於舟次隱直呼舟子曰是何朝官我脚間夾筆可敵得數輩)
(昭範慚恨卒以此沮之有吳越掌記集三卷江南甲乙集十卷江東後集三卷湘南應用三卷靈壁)
(子兩同書十篇又有讒書五卷淮海寓言七卷多散失不傳)
宋
錢惟演(兩浙名賢錄字希聖俶之子幼有俊才從俶歸朝為右屯衛將軍博學能文詞召試學士)
(院以笏起草立就眞宗稱善改太僕少卿獻咸平聖政錄命直祕閣預修冊府元龜大中祥符八年)
(擢知制誥翰林學士累遷兵部樞密使除大名軍節度使知河南加同平章事判許州改鎮崇信卒)
(諡文僖惟演出於勲貴文章清麗名與楊億劉筠相上下於書無不讀嘗曰學士備顧問不可不該)
(博故其家聚書侔於祕府所著有典懿集樞庭擢髦前後集金坡遺事錄飛白書叙錄逢辰錄奉藩)
(書事諸書行於世)
錢藻(東都事略字淳老吳越王後順之子也舉說書進士又舉賢良方正為祕書校理三上書請慈)
(聖光獻太后歸政天子神宗時累擢知制誥直學士院除樞密直學士知開封府遷翰林侍讀學士)
(元豐五年卒藻刻厲為學於書無所不究其見於文詞閎放雋偉常出衆上名動一時為人清謹寡)
(過立朝無矯亢亦無雷同人稱其長者)
盛度(東都事略字公量餘杭人舉進士稍遷至直史館三司戸部判官奉使陜西參質漢唐故地繪)
(為西域圖圖漢所置酒泉張掖武威燉煌金城五郡復究尋五郡之東南自秦築長城西起臨洮東)
(至遼碣延袤萬里繪其山川道路區聚壁壘為河西隴右圖以獻擢翰林學士史館修撰嘗請復賢)
(良方正科又請建四科以取士尋授承旨兼端明殿學士翰林侍讀學士景祐二年拜參知政事尋)
(罷知蔡州應天府以太子少傅致仕卒諡文肅度好學家居讀書未嘗釋手眞宗嘗命與李宗諤楊)
(億王曾石中立同編通典文苑英筆所著有愚谷集中書制集銀臺集翰林制集)
強至(萬歷杭州府志字幾聖杭州吳山里人少有志節問學至忘寒暑鄉試為舉首賦出四方皆傳)
(誦之慶歷六年登進士第素受知於韓𤦺𤦺鎮相魏嘗引至自助琦為詩遍和賓客獨至詩思致逸)
(發不可追躡𤦺上奏及他書皆至屬稿𤦺乞不散青苗神宗閱其奏曰此必強至之文也𤦺數薦充)
(館閣未及用而卒官至祠部員外郎有文集二十卷曾鞏為之序謂其文簡古不少貶以徇俗)
吳鈗(成化杭州府志餘杭人登進士重定切韻進於朝後為史館校勘與邱雍校勘玉篇)
元絳(東都事略字厚之錢塘人舉進士擢高等殿試被黜復舉進士中第為著作佐郎累擢江西轉)
(運使儂智高反嶺南以絳為廣東轉運使建瀕江水砦數十以待逋寇繕治十五城樓堞器械皆備)
(軍食有餘以功遷累拜龍圖閣直學士知鄆州召為翰林學士絳無特操然甚工於文詞名流皆推)
(許之拜三司尋參知政事坐子耆寧黜知潁州致仕卒諡章簡有文集四十卷)
謝景溫(成化杭州府志字師直景初弟方總角時錢惟演見之曰此兒舉措不凡若非龍駒應是)
(鳳雛後當作黑頭公矣起縣令通判累除刑部尚書博學洽聞歴事四朝為時吏師與范仲淹歐陽)
(修王安石相友善)
吳天秩(成化杭州府志字平甫杭州人勤苦該洽學者多從之資復恬退不嗜榮利杜門著書粹)
(茹自適者幾二十年後以郊恩授大庾尉調浮梁到官逾年殁有文集五十卷)
沈遼(宋史本傳字睿達錢塘人幼挺拔不羣長而好學尚友傲睨一世讀左氏班固書小摹倣之輒)
(近似乃鋤植種拾自成一家趣操高爽飄飄然有物外意熙寧初為西院主簿故受知於王安石至)
(當國更張法令遼與之議論寖咈意日益見疎於是罷去久之監杭州軍資庫攝華亭縣他使者適)
(有所憾文致其罪下獄流永州從池州既至池得九華秋浦玩其林泉喜曰使我自擇不過爾爾即)
(築室於齊山之上名曰雲巢悉謝棄少習杜門隐儿間作為文雄竒峭麗尤長於歌詩蘇軾曾鞏黃)
(庭堅皆與唱酬相往來然竟不復起)
孫逢吉(富陽縣志字彦同博學多文習於典故元祐間撰職官分紀五十卷)
周邦彥(宋史本傳字美成錢塘人疎雋少檢而博涉百家之書元豐初游京師獻汴都賦餘萬言)
(神宗異之命侍臣讀於邇英閣自太學諸生一命為正居五歲不遷益盡力於詞章出知涑水還為)
(國子主簿哲宗召對使誦前賦除祕書省正字歴知明州順昌府處州卒邦彦好音樂能自度曲製)
(樂府長短句詞韻清蔚傳於世)
趙鞏(咸淳臨安志字子固錢塘人乾道八年進士嘗奉使金金主問皇帝清問下民賦非所作乎歎)
(服其文學從游者甚衆號西林先生慶元禁偽學鞏以祕閣修撰知揚州入黨籍云)
趙汝譡(咸淳臨安志字蹈中汝談之弟以祖蔭補承務郎韓侂胄逐趙汝愚汝譡上書乞留汝愚)
(斬侂胄坐是廢斥者十年後登嘉定元年進士第除太社令累遷湖南漕知温州卒於郡汝譡自號)
(嬾菴英悟穎特與汝談稱二趙葉適謂其韓篇杜筆高出於時晚愛韋蘇州詩其在潭以詩寄適說)
(者謂如高漸離擊筑過市云)
楊均(海寧縣志咸淳間人工文詞邑令吳由修海昌圖經均實秉筆書成十卷又著先賢錄以表邑)
(先輩之名蹟雙廟侑祭樂章亦均所作也)
張雯(錢塘縣志字子昭其先浚儀人南渡居錢塘力學嗜書尤精律吕宋亡故宫老校猶有存者從)
(之問宋遺事咸得其詳所著書曰繼潛錄書畫補遺墨記子田亦工文詞田子肯從宋濓學所為詩)
(文精麗有法尤長於南詞新聲)
汪元量(錢塘縣志字大有為詩感慨有氣節嘗以善琴受知紹陵宋亡從三宫北去留燕甚久時)
(故宫人王清惠張瓊英皆善詩相見輒共涕泣或至文文山鋃鐺所作拘幽十操文山倚歌和之元)
(祖聞其名召入鼓琴一再行乞為黃冠歸錢塘既歸往來匡廬彭蠡間莫測其去留之跡自號水雲)
(子有水雲集自奉使出疆三宫去國所歷故都遺跡可喜可愕可歌可泣者皆收拾於詩劉辰翁馬)
(廷鸞目為詩史)
元
周密(萬歷杭州府志字公謹錢塘人宋寳祐間為義烏令入元不仕自號泗水潛夫詩極典雅善畫)
(得意輒自題其上著有武林舊事齊東野語癸辛雜志)
(謹按周密本湖州人其稱泗水潛夫者以湖有霅溪四水交流因以自名也考剡源文鈔云密與杭)
(州楊大受有連大受和王之諸孫密依之遂捐其第之西偏以居密故密亦為錢塘人)
葉廣居(成化杭州府志字居仲仁和人天資超邁才力絶人為古文詩詞下筆若有神助仕至浙)
(江儒學副提舉所著有自得齋集)
吳復(富陽縣志號雲槎少落拓不羈中年折節讀書晚游湖海間見聞益博善樂府歌詩受業楊維)
(楨維楨嘗稱其詩如雲歸沙嶼白日出水城黃盖盛唐之選也所著有雲槎集十卷)
白珽(宋濓白珽墓誌字廷玉本四明舒少度遺腹子錢塘白嶸育以為嗣八歲能賦詩十三為科舉)
(業有聲場屋間客授蔵書之家晝繙夜誦燈墜花穴帽不知也李簡挽起之授太平儒學正轉常州)
(學教授陞浙江等處儒學副提舉秩滿署淮東鹽倉大使遷蘭溪州判官所居西湖有泉自天竺來)
(榜曰湛淵因以自號卒年八十一珽自幼至老無一日廢問學長於詩文戴表元謂其注波五經之)
(源披條百氏之畹劉辰翁又言其蒼然者不惟極塵外之趣兼有雲山韶濩之音皆確論也)
仇遠(兩浙名賢錄字仁近自號近村又稱山村西湖游覽志元初為溧陽州教授工詩文游其門者)
(若張雨張翥莫維賢皆有名當時所著有山村集批注唐百家詩選)
馮士頤(富陽縣志少倜儻博雅能文章作詩風格清峻與吳復齊名)
凌緯(成化杭州府志字景文昌化人篤學能文大德中以才薦為雪江書院山長尋棄去著唐山紀)
(事董子雅言壽者錄冰室集事偶韻語等書年九十三卒邑令表之曰康德先生)
徐夢吉(於潛縣志好學工文早舉茂才授傳貽書院山長歷常熟儒學教授詩得家傳有琴餘雜)
(言行於世晚號曉山中人)
盛明叟(昌化縣志邑南峽川人以文學鳴築蒙齋讀書因以自號工文詞有凍蠅說雪賦蕨薇子)
(傳為士大夫所稱仕終甌寧縣丞)
盧浩(萬歷杭州府志錢塘人好古博學其為詩如不經心天然超詣流輩罕及)
錢惟善(朱彛尊楊維楨傳錢塘錢惟善字思復至正元年省試羅刹江賦時鎖院三千人獨惟善)
(據枚乘七發辨錢塘江為曲江由是得名號曲江居士官副提舉張士誠據吳遂不仕)
吳福孫(黃溍吳福孫墓誌字子善杭州人強學好修未冠用察舉補嘉興路學錄遷寧國學正名)
(流雅望若戴帥初仇仁近胡汲仲鄧善之莫不折行輩與之均禮趙文敏孟頫以善書聞天下福孫)
(得其楷法兼工篆籀文敏亟稱許之至治二年以教官借授潮州青洋山巡檢攝縣事獲盗之逋誅)
(者八人脫平民被誣於盗者若干人而獲其眞盗至順二年赴選集京師以所作小楷上進因得召)
(見將用為閣職有沮之者至元元年調常州儒學教授改澉浦務稅使陞授上海主簿卒福孫明敏)
(豪邁自儒釋老氏至岐黃紀勝之書無不讀其書篆施於金石為尤宜奉贄幣求之者無虚日著有)
(清容軒手鈔樂善齋集古文韻選若干卷古印史一卷)
葉森(萬歷杭州府志字景修錢塘人早從吾衍遊古文歌詩咸有法則所著有瓦釡鳴集)
楊彝(成化杭州府志字彦常錢塘人登進士第官至翰林學士以古詩文見重於臺閣工篆隸眞楷)
(張伯雨負詞翰名然自以為不及)
莫維賢(萬歷杭州府志字景行錢塘人好學能詩雅尚標致築别業於靈隱天竺間遶屋栽杏號)
(曰杏園日與騷人墨客游詠其中列二十一題時人比之輞川所著有廣莫子稿)
梁建中(萬歷杭州府志錢塘人早嗜伊洛之學復有志於文詞下筆滔滔數百言皆典雅成一家)
(言金華宋濓序其文)
明
凌雲翰(萬歷杭州府志字彥翀仁和人博通經史工詞章領至正十九年鄉薦除學正不赴作梅)
(詞霜天曉角一百首柳詞柳梢青一百首號梅柳爭春韻調俱美洪武初舉杭州府學訓導陞成都)
(府學教授所著有柘軒集)
王洪(朱彝尊王洪傳字希範錢塘人八歲能文洪武十三年中進士除行人遷吏科給事中改翰林)
(院檢討會修永樂大典充副總裁官歴修撰侍講尋左遷禮部儀制司主事尚書吕震巡陜西部務)
(多決於洪帝竒其才詔作佛曲序洪難之為同官所擠不進用得末疾以卒洪敏於才在翰林時屬)
(國以方物貢者不絶麒麟白澤騶虞芝草醴泉凡有歌頌以命洪輒立就與解縉王偁王璡王達號)
(東南五才子偁最自負獨推重洪不敢與齒)
瞿佑(萬歷杭州府志字宗吉錢塘人學博才贍年十四鄉人張彥復命賦雞詩美甚遂有名洪武中)
(以薦累遷周府右長史永樂間詩禍作編管保安久之釋歸復原職内閣辦事年八十七卒所著有)
(春秋貫珠詩經正葩閱史管見鼓吹續音存齋詩集行世)
平顯(兩浙名賢錄字仲微仁和人博學多聞風流醖藉詩文皆有典則書法深穩可尚黔國沐公辟)
(為教讀所著有松雨齋集)
馬洪(列朝詩集傳字浩瀾仁和人善詩咏而詞調尤工皓首韋布含吐珠玉褎然若貴介王孫也其)
(詞有花影集自謂四十餘年僅得百篇又有和曹堯賓游仙詩百首一時盛傳之)
白范(成化杭州府志字以中錢塘人才敏學贍詩格清竒仕至黃州府同知著有虚室集)
桂衡(萬歷杭州府志字孟平仁和人博學能文詩極穠麗每一篇出人競傳錄洪武中為錢塘學訓)
(導轉谷府奉祀所著有紫薇稿)
劉儼(明詩綜傳字敬思錢塘人元末隱居西湖明初徵入修禮樂書授廣東市舶司有樗隱集)
高得暘(錢塘縣志字孟升洪武間以文學薦歷高州府學教授永樂初召為宗人府經歷纂修大)
(典為副總裁進講春官博學洽聞詩文純雅名重一時著茆菴集姚廣孝嘗稱其詩韶濩迭奏綺組)
(雜陳江漢奔流曲折千里而不可遏洵一代之竒作云)
胡奎(兩浙名賢錄字虚白海寧人博貫經史尤長於詩以薦為府教授嘗過望湖亭和東坡詩書於)
(壁間有老人觀之曰六百年來無此作矣君非斗南先生耶言訖忽不見故人稱為斗南先生)
朱祚(海寧縣志字永年洪武中有神童之目起家楷書科試事詹事府歴永樂洪熙宣德三朝皆以)
(詞賦被賞累官翰林修撰尚寳少卿有雪崖集行於世)
王榮(錢塘縣志字希仁永樂中以乙榜進士歴淮府長史至宣德朝官太僕寺卿致仕榮天才敏捷)
(為文不屬稿數千言立就有西漢氣骨立朝五十餘年聲實最著)
周昉(萬歷杭州府志字元亮讀書樂道恒以古人自期詩文典雅作小楷得晉人筆意所述有西崦)
(稿)
蘇平蘇正(兩浙名賢錄平字秉衡海昌人性穎悟意氣疎傲永樂間以賢良方正薦不就)
(放情山水間著有雪溪詩集弟正字秉直工詩文與兄遨遊名士間時稱吳下十才子而平正兄弟)
(與焉張楷寄詩有云浙詩門徑未荒蕪獨賴芟除有二蘇其推重如此所著有雲壑集)
劉泰(萬歷杭州府志字士亨錢塘人負竒志特立不羣景泰天順間居武林城中好學篤行肆其餘)
(力於詩精麗竒偉為一時絶唱每一篇出則競相傳誦南北之士來客江左者必得泰一詩以取重)
(鄉里云所著有菊莊晚香雪餘倡和諸集)
劉英(傳詳隱逸)
張輿(成化杭州府志字行中弟輅字行索仁和人兄弟皆明經善詩文行中上書闕下授刑曹主事)
(行素兩領鄉薦終臨淄幕官有聯珠集行於世)
董鏞(成化杭州府志字孟聲仁和人永樂初進士入翰林授文學官久之薦知永豐縣有學行詩文)
(和平𩔖其為人文集凡三卷)
徐伯齡(萬歷杭州府志字延之錢塘人博學強記洞曉音律尤工樂府嘗雜集甆甌數十枚考其)
(音之中度者奏曲一章茶頃而協所集有蟬精雋二十卷)
莫璠(萬歷杭州府志字仲璵錢塘人居西湖與劉泰為詩酒友讀史三篇慨然慕謝安石文文山謝)
(疊山之為人意氣横發音節悲壯有古烈丈夫之風)
沈宣(兩浙名賢錄字明德仁和人由歲貢官安慶府學訓導銳意攻古文詞尤長於詩下筆立就多)
(驚人語晚節好畫山水頗自珍不輕點筆世亦以此珍之)
賀榮(成化杭州府志字師桓錢塘人世以醫名至榮博綜經史百家言喜論當世之務娓娓可聽詩)
(文古澹而存理趣家蔵古書畫彛器之屬且善鑒賞經目輒定眞贋所著有存齋稿)
王獻(萬歷杭州府志字維臣仁和人景泰辛未進士時猶未娶也授編修與修寰宇通志續宋元通)
(鑑綱目歷陞少詹事兼學士皇太子出閣日侍講讀與修文華大訓成陞太常卿仍兼學士獻美風)
(神善詞令天才逸邁文思警穎在翰林垂二十餘年不得大用而卒人咸惜之謚襄敏)
張寧(傳詳名臣)
吳瓚(萬歷杭州府志字器之仁和人弘治庚戌進士授弋陽令調永新知南通州兩月乞休性好吟)
(咏多撰述考求遺聞作武林紀事八卷卒年九十餘)
張文宿(分省人物考字拱辰仁和人賦性竒偉風儀玉立每攻時藝輒歎曰今何不古哉遂獵泰)
(漢盛唐諸名家書攻古文詞詩賦由是籠罩靡前正德癸酉薦於鄉屢試南宫不第釋褐晉江令遭)
(讒落職就西湖傍築一小樓湖中置一舫與郡中沈青門方十洲輩結為詩社遇良辰輒登樓放舟)
(賦詩作會其詞華沉著不為浮綺為一時取宗)
郎瑛(仁和縣志字仁寳生有異質淡於進取督學惜其才欲推輓之卒謝不出家蔵書史雜家言甚)
(盛日危坐諷讀其中攬要咀華刺瑕指纇辨同異得失著書凡數種寧藩逆志始萌瑛先以為憂及)
(聞陽明在贛喜曰豎子不足平矣事母孝有疾再刲股再愈所著有萃忠錄二卷青史衮鉞六十卷)
(七修𩔖藁五十五卷)
吳鼎(萬歷杭州府志字維新錢塘人正德丁丑進士授臨淮令以辦治稱屬武宗南巡有權貴人先)
(驅横索鼎不饜權貴人意遂見憤詬因呼梃梃吳令鼎銳身先吏民當之吏民争前衞鼎反擊傷權)
(貴人事聞逮繫詔獄嘉靖初得釋復原治所徵為南刑部主事轉兵部以艱歸遂不出鼎伉厲守高)
(魁然負氣既令臨淮以直節顯益務為危言侃侃無媕阿態沉涵六籍旁覽百氏為文宗法西京出)
(入遷固大家自劉向揚雄而下意謂弗屑也與海昌許相卿友善文亦相伯仲所著有泉亭文集若)
(干卷)
董淞(兩浙名賢錄字子壬海寧人故饒於貲而猥視家産喜賑施慕賢達於書無所不窺尤好先秦)
(西京卑魏晉以下不足學時經藝程文行天下淞居校中一簡不畜也用是試輒絀弘治中以薦應)
(敷陳王道獻十萬言闕下下禮部試罷歸既歸益放誕為詩大篇短章多奥雅可誦然家日落好施)
(日益甚室人交謫淞終自若至喪明乃已所著有聖學全書真儒藎語紫陽正脉并詩文雜稿若干)
(卷)
沈仕(列朝詩集傳字子登自號青門山人杭州人身本貴介而野服浪游詩篇雅調遠近齊稱兼能)
(游藝王道思序其詩云觀其樂府古詞雜咏游適之作至於觀覽京都覩制度禮樂之鉅盛擬議應)
(制形容功德頌美摭華麗而有則蓋仕故少司寇省菴之子習其家學窺國家之光而講中外政俗)
(之變非生於窘窶崛側者比也)
楊祐(錢塘縣志字汝承少英敏年十八領鄉薦八年始成進士改庶吉士明年出知興國屢遭讒忌)
(時起時蹶歷官湖廣按察司僉事卒於官當是時北地信陽以古文雄視西土而大江以南則故翰)
(林江瀾參議吳鼎共祐後先倔起祐為文奔放陵轢若飇起泉涌其才氣岸偉旁不見曹伍然亦以)
(此見忌所著有端居興國西曹鄄城濟南西江湖上荆南諸集兩浙名賢錄祐典州佐郡皆以平賦)
(役興學校訊決無枉既去民歌思之調湖廣擒劇盜廣招攜善政種種)
沈朝宣(仁和縣志字三吾以貢入京師故事貢生不與直隸秋比朝宣詣登聞院上書乞就京兆)
(試得報可遂捷京闈貢生得附試自朝宣始是年嘉靖辛卯也數上春官不第謁選教諭涿州遷江)
(陵令告歸闢荒圃築精舍數楹蒔花藥觴咏流連客至談邑事間及先賢多湮没者朝宣慨然網羅)
(舊典採葺新聞成私志若干卷板燬今世所傳抄殘缺非其舊矣)
田汝成(列朝詩集傳字叔禾錢塘人嘉靖丙戍進士授南刑部主事歴禮部祠祭郎中出為廣東)
(僉事遷貴州僉事轉廣西右參議罷歸汝成在儀制肇舉南郊耤田親蠶西苑省耕課桑諸大典各)
(有頌述歸里盤桓湖山窮探浙西諸名勝所著書凡一百六十餘卷而西湖遊覽志炎徼紀聞尤為)
(時所稱)
茅瓚(杭州府志字邦獻錢塘人少時夢神人授二巨字文曰見滄因以為號後讀書寶奎寺山巔夜)
(雷雨大作崖坼數十丈獨所居無恙質明露見滄二大字適與夢符蓋故鑱宋理宗御書也嘉靖戊)
(戍一甲第一歷官戸部左侍郎引歸有見滄集)
邵琇(富陽縣志字佩之博綜載籍嘗與錢塘田汝成輩為文社有聲入南監師事湛甘泉嘉靖辛丑)
(授四川崇慶州判官謫歸琇在蜀多託唫咏為諸公所稱至以佳句相呼如張三影云年九十四卒)
(有曉峯集)
徐桂(兩浙名賢錄字茂吳餘杭人目偏盲而性警敏讀書一過目輒上口登隆慶辛未進士授袁州)
(推官堅正不阿失上官指遂投劾歸居杭城東隅有亭池竹木之勝亭中列圖史金石遺文與彛鼎)
(諸法書名畫日婆娑其中興至發為詩歌競響漢魏六朝間尤長咏物鍜鍊句字無不工著詩文雜)
(稿數十卷)
田藝蘅(列朝詩集傳字子藝汝成子年十歲從其父過采石賦詩云白玉樓成招太白青山相對)
(憶青蓮寥寥采石江頭月曾照仙人宫錦船性不羈任俠多聞好竒世以比之成都楊愼晚歲以貢)
(為新安博士罷歸所著有前後正續集數十卷雜著數十種)
朱履(杭州府志字與白仁和人善屬文有聲黌序陳善纂修郡志履與焉數竒不遇所交皆當世賢)
(豪著周易正訛名劍記方輿覽勝統宗世譜博雅堂稿又工書丹青篆隸皆可觀)
虞淳熙(列朝詩集傳字長孺錢塘人萬歷癸未進士授兵部職方主事時方用兵所條上皆有理)
(實遷主客員外補稽勲郎黨人力攻之削籍歸凡三十載卒淳熙家貧無書與其弟淳貞字僧孺搜)
(竒獵祕閉門鈔寫方術隂符靡不通曉已而偕隱南山回峰下採蓴行藥以終老焉少見知於李攀)
(龍王世貞賦才竒譎搜抉竒字僻句務不經人弋獲以為絶出於時賢頗心折湯顯祖屠隆自詭以)
(奡兀勝之黃汝亨評其詩文曰宏深微眇應念而作風生雨集排古蕩今斯善譽者矣子宗瑶宗玖)
(皆有文刻德園集六十卷)
錢士鰲(仁和縣志字季梁弱冠舉於鄉萬歷丙戍成進士授六安州知州徙刑部員外郎調知福)
(寧州卒於官性孝友少受易於仲兄夢鰲禀約束惟謹不命之坐不敢坐至成立猶然屢空晏如不)
(問家人生産山水之間得趣輒往發為詩文自抒胸臆生平最嗜太史公老蘇之文所著述甚富有)
(槍榆集薄游藁董子問釋擔志等書行世)
黃汝亨(仁和縣志字貞父腦後稜稜有竒骨目如曙星萬歷戊戍進士授進賢知縣邑多浮賦汝)
(亨上書臺司立爭之寬其征催又為建倉水次民不病輸輓暇則與諸生論文搜剔名勝復竹林舊)
(址尋戴叔倫栖隱處築栖賢院為壇自署壇石山長奏最以忌者左遷久之起南工部主事陞禮部)
(郎中視學江西力持風格竿郵屏絶嘗以片言定諸王孫之變無敢譁者進參議備兵湖西踰年謝)
(病歸結廬南屏題曰寓林以著作自娛持縑素碑版請者望於道每避客六橋之隂輕舟軟輿蹤跡)
(繼至則啓窗一笑酒茗交行揮翰如飛人有得其片札者時以為榮焉)
聞啓祥(錢塘縣志字子將博綜羣書武林東南都會江廣閩越之士登賢書者公車到武林必質)
(義於啓祥品題甲乙命棃棗曰行卷制義之有行卷自啓祥始萬歷壬子舉於南雍嘗與吳郡李流)
(芳偕計吏入京師已至國門忽意不自得徑趨車返後屢以薦被徵悉辭不赴性好延納每庀舟車)
(飭厨傳宴會客若置驛然所著有自娛齋稿)
卓明卿(兩浙名賢錄字徵甫仁和人眉目如畫始薄章句竊與豪子弟學騎射劍術巳乃折節閉)
(門博綜百氏所交傾海内豪傑苟失一名下士即恥之士或不為明卿知亦轉相輕誚好稱詩初為)
(國子生賦桃溪書屋詩詩聲滿留都謁選銓光禄稱詩長安正中父艱服闋補珍饈署正著有卓氏)
(藻林唐詩𩔖闕文集續集北游稿行於世)
何春畿(富陽縣志字汝萃年十四為巡按王本固所知取冠浙士後屢舉不第萬歷中以選貢授)
(江西臨江府通判陞雲南新化知府詩文清綺婉麗所著四寄編草弁集壯遊集鴻鳴集各若干卷)
吳之鯨(錢塘縣志字伯裔文才俊奭高自標置與吳大山稱江臯二俊詩文甚富萬歷中舉於鄉)
(數上春官不第謁選得浮梁令甫六月辛有武林梵志十卷閬閣詩一卷)
卓爾康(静志居詩話字去病仁和人萬歷壬子舉人有修静堂集爾康匡濟之才著書等身詩特)
(其一斑爾)
吳梯(富陽縣志字仲升讀書為文章務自立堂奥恥為駢偶靡麗之習詩亦贍雅多丰骨不作近體)
(自號狂生獨與仁和胡廷試一見如舊廷試氣豪邁見梯不覺自折仁和令劉洪謨聞而延致之會)
(同遊湖山言及田汝成志西湖獨不及作賦梯請授楮筆據案疾書立成三賦一坐傾倒所著東南)
(生四部稿八卷)
周羔(富陽縣志字南甫學務博贍熟於經傳左國鎔鑄成文萬歷癸夘舉人連上春官不第益肆力)
(於古文詞授天長知縣遷延慶州知州告歸所著幸笑館文集石梁草一集二集𩔖篇各若干卷)
胡允嘉(仁和縣志字休復沉邃讀書務探其奥每作文鏤心鉥腎如穿高雲下蒼鶻挽勁弩射怒)
(潮萬歷丙午舉於鄉癸丑成進士選入史館未及期而卒吉陽李邦華曰休復詩似陶韋序逼漢魏)
(間雜柳蘇其切中事理經濟劃然又似晁賈頗得其實云)
嚴調御(餘杭縣志字印持太常卿大紀之子生九歲而孤事嫡母高惟謹撫異母弟武順敕薰然)
(以和視弟母李如己母長身疎髯風神肅穆好讀書博綜今古交游徧天下而最所矜契者則聞子)
(將楊肇開二人肇開死子人騏幼調御以其子妻之子將疾革時値調御六十初度輟賀者而往哭)
(為經紀其喪生平多技能凡絲竹管弦以及岐黃計算之學靡不通曉晚悉屏絶惟醫與書法不廢)
(曰藥可以利人書吾藉以攝心也自弱冠補弟子餼廪三十年名聞海内而困於場屋其事業不克)
(顯人多惜之)
嚴敕(餘杭縣志字無敕武順同母弟幼失怙恃師事兩兄調御武順隨仲兄遊太學一時有三嚴之)
(目是時文尚雕琢敕獨為淳古澹泊之音性孝友伯兄之亡也敕效仲作百憶吟而哀思過之年七)
(十憶兩兄先逝合繪三逸圖以志思慕盖一飲食不忘也晚歲才力愈健詩卷盈篋易簀時猶著枕)
(上詩傳誦於世)
卓人月(静志居詩話字珂月仁和貢生有蕊淵集人月才情横溢所撰續千文穩帖而竒肆詩亦)
(不為格律所拘)
何萃(錢塘縣志字輈亦少孤力學崇禎己邜以貢入南雍吳太沖時為少司成移書吏部曰萃武庫)
(甲兵今朝廷急士當及鋒用之會為忌者所沮免歸設館鳳山之麓武林從游者曰何氏學所著有)
(古今治平略補廿一史彙纂𩔖法篇諸書)
吳本泰(海寧縣志字梅里崇禎甲戍進士時年六十一矣深於經術凡官方兵制國計邊防屯田)
(河渠一切利弊無不畢究平臺召見條對稱旨超擢吏部郎中累遷尚寳司丞詩文詞賦時人目為)
(淵海有論語頌使星堂纂西溪梵隱志行世)
王之獻(富陽縣志字伯珍家蔵書卷甚富喜讀古史好詩賦頗厭舉子業入南雍見以太學仕郡)
(縣倅者𩔖掣肘遂不就選退而益著書有吸月軒詩草花木韻譜雜著重修富陽志唐詩合錦古今)
(女音詩餘樂府鵑啼錄)
徐之瑞(静志居詩話字蘭生臨安人崇禎丙子舉人有横秋堂稿之瑞熟精文選其五言古致紛)
(披近體效韓冬郎尤極綺麗)
張次仲(舊浙江通志字元岵海寧人舉天啓辛酉鄉試窮經好道自表其讀書之廬曰待軒性至)
(孝童時母病刲股以進及長父為鹽賈所訟幾䧟大罪百計脫之族指數千籍竈時以逋課坐繋為)
(設法更置公田百七十畝歲輸族課銀百兩公私春賴之晚而喜易著困學記三十餘萬言兼述詩記)
(秋分紀及史傳六十餘萬言傳於世)
嚴渡(舊浙江通志字子岸餘杭人調御子方就外傅有督以記誦者曰書所已言大似吾所欲言者)
(師其意何為師其詞聞者異之弱冠餼於庠未幾選入南雍名譽籍甚海内俊彥悉歸之年四十以)
(明經終)
沈瑞徵(静志居詩話字靈繹海寧學生有慧居遺集其詩高者近大歷十子下亦不失為四皇甫)
(也年未四十而殁)
朱一是(舊浙江通志字近修海寧人崇禎壬午舉人天才清拔敏悟過人無常師然亦不肯竟學)
(嘗自言曰他人之學多得於書余獨得於友以述作自娛年六十二卒有史論十卷為可堂集續集)
(百卷行世)
朱朝瑛(黃宗羲朱朝瑛墓志字美之海寧人崇禎庚辰進士知旌德縣以外艱歸遂不復仕博稽)
(六藝各有論著以為諸儒言易詳於所變而不詳於所未變變者象也未嘗變者太極也其言小序)
(觀亡詩六篇僅存首句則首句作於未亡之前其下作於既亡之後明矣子由獨取初詞頗為得之)
(辨古文尚書之非偽謂伏生之書如堯典臯陶洪範無逸何嘗不文從字順也謂春秋闕文錯簡不)
(特郭公夏五觀於日食之先時後時可知矣其折衷諸家知此所著罍菴雜述金陵遊草行世五經)
(略記文集蔵於家)
顧懋樊(舊浙江通志字霖調仁和人淹通書史以副車充貢舉賢良方正著五經積明年八十卒)
國朝
胡文蔚(舊浙江通志字豹生仁和人性嗜學雖嚴寒溽暑不輟明崇禎九年舉於鄉善詩古文詞)
(足跡遍天下遇山川名勝輒為題咏順治間授高州府推官尋去職歸至南雄卒所著有浮漚集十)
(三卷約菴詩選十卷文集十卷)
談遷(静志居詩話字仲木一字觀若海寧人畱心史學考証累朝典籍博稽諸家撰述中年燬於火)
(乃復沈思強記覆閱羣書訊故老墨枯筆禿晚歲成編云)
陳祚明(舊浙江通志字引倩錢塘人潛夫弟博學善屬文以貧遊京師有乞文者口占授之語率)
(竒麗填門迫促至廢寢食祚明長髯如戟雙眉如巖下電所著稽畱山人詩二十卷詞一卷古文尤)
(富)
陳之問(黃宗羲陳之問傳字令升號簡齋海寧人陳氏科名冠兩浙而之問獨不以華膴為念好)
(讀書自六經三史以下八家之集唐宋之詩丹鉛殆徧高會廣坐有所徵引長篇累牘應口吟誦以)
(架上書覆之不錯一字於書畫古竒器賞鑒精絶而青烏素問龜卜雜述皆能言其理嘗從學於蕺)
(山漳海兩先生顧未嘗講學與人言者不出詩書於詩文亦不多作當霜天寒夜漏已半往往於卧)
(榻中聞其鏗然放筆以為常力學寒士中所未見也)
嚴津(舊浙江通志字子問餘杭人敕之子嚴氏為文章淵藪海内翕然稱之津又繼起領䄂時賢應)
(拔貢中丞霍達表為督漕推官不就事親至孝家中落而甘旨不缺顔所居曰陶菴日哦詩數十章)
(以明意)
陸圻(静志居詩話字麗京又字景宣錢塘貢生明崇禎間文章宗匠咸尊婁江張溥溥卒圻束芻絮)
(酒往會葬賦五言長律一時傳鈔以為傑作後賣藥長安市其詩文采組六朝醫方酒令觸口悉成)
(儷語晚訪澹公於丹霞精舍轉入武當不知所終杭西泠十子詩圻居首有從同集旃鳳堂集)
范驤(舊浙江通志字文白海寧人性孝友才敏絶倫為文尚經術放黜百家人方之廣川董子書法)
(鍾王同鄉先正吳本泰一見稱異悉以書籍與之環堵蕭然日以經籍自娛所著有十三經評註百)
(卷古韻通補十卷愛日堂文集二十卷)
徐元倬(舊浙江通志字為章海寧人童時負雋才詣舅氏張青來所時高會大幔亭上張指亭為)
(題曰汝方業文選能對客賦之否倬援筆數千言舉座嗟賞張摘其中賓餞日月吐納烟霞二語榜)
(其楹十六餼郡庠為人嚴氣正性不妄與時流接鍵戶讀書以尊遺經砭俗學為己任著有壑存集)
(三十卷湛華樓詩集三十卷山圖别集四十卷)
吳名溢(錢塘縣志字我匏錢塘諸生明季文體詭變尚諸子百家仙釋語錄聱牙詰屈之文名溢)
(乃沈酣六經蔚以實義作麟經詮解考三傳互異折衷諸家為春秋詳註兩喪皆廬墓著喪禮注晚)
(年構藥園於城東與嚴沆查繼佐柴紹炳祁豸佳吳山濤輩觴咏其中有藥園盍簪集沆嘗語人云)
(林巒標置當推是公非晚近人物也)
毛先舒(錢塘縣志字稚黃錢塘人既而更名騤字馳黃六歲能辨四聲八歲能詩著白榆堂詩與)
(陸圻張綱孫諸人倡和稱西泠十子山隂劉宗周講學蕺山遂往執贄問性命之學事父母色養遇)
(有疾告廟請代於從父昆弟及族里皆厚遇之作詩一以大雅為主文不一格至辨析往復必本經)
(術嘗輯宋儒語有禆實行者題曰鍼心愼鈔用以自砭生平好談韻學著韻學指歸又撰唐韻四聲)
(表及詞韻南曲韻諸書他所著有思古堂集毛馳黃集小匡文鈔東苑文鈔詩鈔蕊雲集晚唱詩辨)
(坻皆行世)
吳山濤(錢塘縣志字岱觀領崇禎己邜鄉薦授陜西成縣令三年致仕終老吳山嘯歌自得書法)
(飄逸能自成家畫不入蹊徑揮毫自如當出關日賦西塞詩三十篇因自號塞翁年八十七卒)
沈謙(仁和縣志字去矜少穎慧能辨四聲長益篤學好為詩古文弱不勝衣與人語氣才屬及發辨)
(議則電閃霆擊摧屈一坐為文雅淡秀欎錯以綺麗所著有東江集鈔詞韻詞譜古今詞選臨平記)
(凡若干卷)
陸嘉淑(静志居詩話字冰修海寧人有辛齋遺稿崇情遠跡高酣長謠文采風流溢於賓座)
章士斐(舊浙江通志字淇上錢塘人九歲而孤繼母高撫之感奮自勵遂為諸生祭酒文法昌黎)
(晚乃學史遷詩兼昌谷東野之長歲擁臯比得脩脯盡以奉母巡按王元曦察舉孝行貢京師病没)
(没之日口不能言以手指母奄然而逝所著冇花隱亭文集五十卷詩集三十卷蔵於家)
陸階(錢塘縣志字梯霞父運昌與叔鳴時鳴煃有名當世號龍門三陸而瑎兄圻及培並以文章領)
(袖一時復號三陸奉母隱於河渚之駱家莊以佃以漁間受雞林估人請選制舉文行世取所酬金)
(為菽水資晚居里閈授生徒四方從遊者如歸市兩浙開府張鵬翮葺書院於萬松嶺集通省士子)
(讀書其中奉階為十一郡師所著有白鳳樓集十卷子三人豐兆爵正夫皆能世其學而豐尤著)
李式玉(舊浙江通志字東淇錢塘人孤雋落拓不以世務經意家近清波門往往禿巾野服入深)
(山高歌聲振林木為人篤孝義急友難至性所激沛然莫遏平生著書數十種今傳者魚川集二集)
(巴餘集南肅堂詩稿武林雜事春城樂府)
張右民(錢塘縣志字用霖為葛寅亮高弟明季與龍門諸子創為登樓文選風行海内講學授徒)
(負笈無遠近毛先舒以古文名家亦出其門康熙癸亥聘修浙江通志及郡邑志年八十三卒有東)
(臯集史論史略竹窗語錄凡若干卷)
徐汾(舊浙江通志字武令仁和人少善屬文作娛賓寶刀賦驚其座人著有京山文苑經史徵萬卷)
(樓集行世)
張芬(錢塘縣志字子漸博綜典故有質疑者應之如數家珍與江浩虞宗瑶鄭鉉輩剏為讀書社其)
(法約數人共讀一書數日務了一義盈科後進最有條貫晚愛西溪衡山之勝時握一卷吟哦其中)
(立石拒門編荆為戶危冠大帶不入城市兵後盡亡其書老年默記從空指點甲乙雖貧且病亦不)
(廢也)
陳廷會孫治(杭州府志陳字際叔孫字宇台俱錢塘人廷會教授里中治時時出遊四)
(方采所聞見為詩賦兩人所著書俱高華有典則陸行人培殉難以妻子屬廷會廷會遂教其子繁)
(弨於河渚陸茂才彥龍死有一女治為擇吳檢討任臣壻之兩人篤朋友急患難稱遺民高士者咸)
(以為首)
朱里(杭州府志字商甪號青萊錢塘人邃於史學自西漢太初元年迄南宋祥興二年計一千三百)
(八十三年凡一千五百九十九人各為論斷名青萊續史一十八卷書成而盲人以為符左氏云)
丁澎(吳農祥丁飛濤傳字飛濤號葯園仁和人順治乙未進士累官禮部祠祭司郎中典河南鄉試)
(罷歸不問戶外事而自娛於文工為詩頓挫清壯有沈欎之思康熙癸亥葺浙江通志實董其事云)
(行世有葯園集)
顧豹文(錢塘縣志字季蔚號且菴少以才稱讀書纘言能記他生之所習中順治乙未進士除眞)
(陽知縣招流亡立鹽肆建學宫為黃叔度祠設文會以殿最諸生行取擢臺班巡視東城尋出按湖)
(北察川蜀諸賊竄伏要領所在嚴營堡偪其巢并疏捐漢安荆襄等州縣逋糧以及無征額課安陸)
(有蘆洑口隄塍久圮潛沔被其災督所屬刻期竣役湖堤屹然建義倉一百四十餘所遭内外艱歸)
(里時年四十九引病不出得城北葛氏廢園乃芟薙荒穢建小樓與二三老友商略經史名曰願圃)
(追白蘇之遺風舉洛社之故事卒年七十有五)
楊鼐(錢塘縣志字靖調順治乙未進士授大名府推官甫期月擢戶科給事中)
(聖祖登極以鼐充頒詔官時西川初闢撥秦兵鎮守并徙家屬實其地秦兵甚難之鼐至寧夏上言古有踐)
(詔從更番休之制迭相轉調於法為便母老以終養請之改吏科内陞鴻臚卿轉通政使)
(旋疏陳衰老自是杜門却掃以著述自娛巡撫張鵬翮嘗詣其居見門巷蕭然僅一小童支戶雖致)
(身通顯猶不改儒生之素康熙癸亥董葺浙江通志卒年八十)
沈珩(許汝霖沈珩傳字昭子海寧人康熙甲辰會試第一未釋褐而歸凡十五年不仕至戊午以博)
(學宏詞薦試入格授翰林院編修充纂修明史官辛酉副順天主考亡何乞假歸珩淡於榮利愛素)
(好古手不停披嘗輯一書曰十三經名文鈔凡所屬綴菑畬經訓無一切游談不根語有耿巖集若)
(干卷行世)
邵遠平(公舉事實字戒山仁和人康熙甲辰進士選庶吉士改戸部主事壬子順天同考官除江)
(西提學葺白鹿書院大興文教擢光禄寺少卿會舉博學宏詞遠平試入等仍授翰林侍讀與修明)
(史辛酉典試廣東轉庶子充日講官歴遷詹事府少詹事兼侍講學士與修一統志致仕歸初遠平)
(高祖經邦當明世宗朝以議禮廷杖謫戍於戍所著弘道弘簡弘藝三錄遠平歸田後息影湖莊杜)
(門謝客著續弘簡錄四十三卷子錫章錫光同中丙戍進士)
吳任臣(袁佑吳志伊傳字志伊仁和人為諸生試輒冠其曹其文流傳人口然非其好也躭書玩)
(古多所論著嘗撰一書補梅氏字彙之缺廣郭景純山海經注又刺取唐季諸霸國事為十國春秋)
(凡若干卷康熙戊午舉博學宏詞授翰林院檢討充纂修明史官未幾卒)
沈筠(公舉事實字開平仁和人有雋才嗜學敦内行嘗刲股肉和藥以療父父病須瘳既而母病亦)
(如之有女弟適周早寡歲時存恤數十年無倦容為文唾地立成而選簡清綺諸子百家咸集腕下)
(其詩容與閒易以陶徵士為宗然未嘗以摹仿傷格也康熙己未成進士改庶常會有以博學宏詞)
(薦者試入高等授翰林院編修未久卒所著有斗虹集八卷)
吳農祥(錢塘縣志字慶伯宫允太沖長子少異敏一覽成誦家有賜書鍵戶伏讀茹經涵史馳騁)
(百家康熙戊午以博學宏詞薦歸而著書自娛詩不下萬餘首為文條貫五經尤精於易與蕭山毛)
(竒齡友善然質疑送難不肯苟同所著有蕭臺集二百四十卷梧園雜志二十卷流鉛集四十卷詩)
(餘二十四卷)
許汝霖(公舉事實號時庵海寧人天性孝友中康熙壬戍進士選庶常歷贊善督江南學政釐正)
(文體整飭士風所取試卷膾炙人口公明之聲徹於遠近陞工部侍郎歷戶禮兩部侍郎晉禮部尚)
(予告書汝霖讀書根柢六經旁及子史故發為文章詞歸)
(醇理正未第時四方生徒負笈從遊及典試四川督學江左癸未科為會試總裁衡鑑不爽銖黍在)
(江南考試事竣輒置酒金山大會諸生布席分題或詩或賦各展所長至今傳為盛事所著有德星)
(堂文集十二卷詩集五卷行世)
陳論(鄉賢留祀冊字謝浮海寧人順治辛丑進士甲辰選翰林歴講讀學士副都御史晉刑部侍郎)
(文學侍從三十餘年遷風紀之任風度端凝主試中州所拔皆寒畯揭曉日雖下第者無不心折子)
(世儀令海澄築海塘修輿梁置文廟祭器建高樓以鎮水口皆捐俸為之為令十年著有聲譽)
陸㙄(應撝謙陸㙄傳字左墄錢塘人運昌子為文沉博絶麗𩔖諸兄餼於庠是時文社飇舉㙄繼起)
(為諸生祭酒所至傾座人賣文為活積歲時所得束脩手構一椽以庇燥濕以兄紫躔之散徙也復)
(推與共之友張步青死遺孤無所倚為飲食之教之成立所梓丹鳳堂集漢魏齊梁如金在冶别有)
(稿數十卷名經世驪珠蓋三通之支與流裔也年甫四十四而卒人惜之子冠以拔貢舉庚午京兆)
(試)
汪煜(公舉事實字寓昭父賡順治辛丑進士煜少好武挽強控馬膽力過人後折節讀書披擿無虚)
(日行文兀傲自成一家言尤工詩閒淡古雅康熙乙丑成進士授貴州鎮遠縣縣故古大田溪峒多)
(苖民難治煜馭之有方戊寅擢吏科給事中掌登聞鼓院在職未久前後疏凡六上號稱敢言煜初)
(席豐饒以銳學不問生産家遂中落及官黃門無儋石儲卒之日同官助殯焉所著有同岑草願學)
(堂集南歸北征錄及平齋偶存諸稿)
陸繁弨(徐林鴻陸繁弨傳字拒石行人培子培殉節死横山繁弨甫十歲母陳命從陳廷會學讀)
(書山中編摩經史發為詩文尤工四六有善卷堂集行世單行側注脫去排比之迹與陳維崧方駕)
(云)
查嗣韓(陳廷敬查嗣韓傳字荆州海寧人家赤貧過時而學初不知有司尺度其族叔繼佐獨歎)
(為未易才補錢塘諸生旋入監肄業十三年不拆家信埋頭誦習夜分欲睡輒舉火灼兩臂至無完)
(膚康熙丁邜以五經應順天鄉試監試御史斥其違式既又竒其才以嗣韓及福建舉人林文英各)
(聞奉二十三藝並皆奏)
(旨召試殿陛間未踰時得文三首人已脫藍誠異數也上大喜命一體會試未揭榜而兩)
(制科之式士占一經無有兼他生所習者自明代二百七十年間獨顔茂猷譚貞良以五經進士稱)
(嗣韓突起間簉循是似傚者科有數人遂著為令五經中額實自嗣韓發之戊辰捷南宫)
(廷試一甲第二授編修辛未充會試同考嘗主順天武鄉試未改官而卒)
湯右曾(公舉事實字西厓仁和人幼穎異讀書十行並下及長博極載籍入太學有聲中康熙戊)
(南辰進士選庶吉士授編修入直事中掌戶科印疏書房丙子典試貴州改刑科給)
(論銷燬制錢利病及請賑濟禁包攬陳積貯本計釐邊儲夙弊奏上輒報可癸未副武會試總裁會)
(召試直省學政報滿南未之任復分校丙戍會試至豫擢第一督學河)
(杜苞苴絶請托課士以朱子分年治經法士風振起巡撫汪灝疏薦公明第一内擢奉天府府丞轉)
(差審右通政歷光禄太常卿陞通政使奉生六案復廣東楊津叩閽案並察審巨盜馮唐)
(命條奏海疆諸事宜悉見施行壬辰教習庶吉士尋授翰林院掌院學士兼禮部侍郎進)
(經筵講官奉詩蒙命賦文官果)
(御製一首俯同右曾韻有舉朝傳誦以為儒臣之至榮茸香葉密待詩公之句)
(旨授凡翰林代言之作皆其撰擬每奏輒稱士居銓衡吏部右侍郎仍兼掌院學士教習庶吉)
(上命九載盡職勤瘁遂得衉血症解部務專理院事病轉劇)
(特遣御醫二員就第診視竟不起右曾詩高超名貴不落一語凡近在黔有使黔草在豫有嵩洛吟在奉)
(天有遼海集並行於世晚年益歸蒼老語輒驚人工行楷書尺牘華贍流麗人爭寶之)
查昇(徐倬查昇傳字仲韋一字聲山海寧人康熙戊辰進士選庶吉士授編修己邜江西主考尋直)
(内廷分纂諸書搜葺校讐恒至夜分不寐凡有御製)
(御書必覽而昇所進書詩一一稱命昇觀)
(旨歴諭德侍讀庶子晉少詹兼侍講學士隻字人争寶寵錫稠疊昇負詩文盛名尤工書法片楮)
(貴所著有姓氏譜静學齋詩稿尺牘偶存前扈從詩)
(南巡五瑞詩塞北紀恩賦行世)
沈佳(錢塘縣志字昭嗣兒時即有志伊洛之學及長著名儒言行錄大全粹語春秋學晚著易大象)
(玩易解明代人物考樂府中聲蒼野集省諐錄多研窮性命之書所居名學士園自少壯以至通籍)
(及歸養未嘗輟書卷登康熙戊辰進士初知監利縣補安化卒於官)
龔翔麟(沈名蓀龔翔麟傳字天石更字蘅圃光禄寺卿佳育子以副榜補兵部主事督京倉𣙜粤)
(關海稅改監察御史巡視西城察錢局歴掌浙江山西陜西諸道既而罷歸翔麟當官有幹實居臺)
(中號敢言不避權貴而尤以文學名所著田居詩稿十二卷出入六季三唐而要其宿於眉山蘇氏)
(詞以石帚為宗傍及於梅溪玉田蛻巖諸家之體自少即與秀水朱彛尊李良年李符平湖沈日皥)
(沈覃九齊稱號曰浙西六家所著紅藕莊詞六卷别有珠海奉使記一卷皆刻以行世)
查愼行(許汝霖敬業堂集序字悔餘號初白世居袁化康熙癸酉舉順天鄉試以大學士李光地)
(召對薦直入)
(南書房癸未成進士選庶吉士授編修供奉七年以疾告歸性穎異五歲能詩十歲作武侯論同邑范)
(驤稱為曠世才既長遊黃宗羲之門所學益進最深於經諸經中於易尤邃作玩詞集解一書又著)
(經史正譌人海紀陪獵筆記黔中風土紀廬山紀遊諸書極好蘇軾詩編年補注矻矻者三十年自)
(裒其所為詩合他山詩鈔總為敬業堂集共一百五十卷)
翁嵩年(張廷玉翁嵩年墓誌字康飴號蘿軒仁和人生而穎異年十三即通六經大義長於百家)
(之言靡不探測而尤精於左氏以文章名東南康熙戊辰成進士授戶部主事歴刑部郎中督學廣)
(東矢心愼恪務得眞才先是學使者以瓊州在海外檄生童附雷州考試嵩年曰吾豈以一人易千)
(萬人命乎出入忠信何畏焉竟渡海後著為令甲事竣歸里有别業在西湖退休其中以詩酒自娛)
(夀八十二終所著有天香書屋稿白雲山房集友石居集)
顧悅履(公舉事實字丹宸海寧人康熙甲戍進士第三授翰林院編修累官内閣學士兼禮部侍)
(郎丁酉出理清河既竣事明年病卒悅履工臨池館選後)
(召寫御製詩文二集槖筆者凡七年充子史精華佩文韻府總裁官將脫稿以憂去適其子五達選庶吉)
(旨俞士因奏請使踵其事得允一時榮之)
陳奕禧(山西名宦册字子文海寧人以貢生任安邑縣丞攝臨晉篆著有循聲負詩文名工書法)
(尺幅片楮皆摹勒為帖行於世山西通志號香泉由戶部郎出知石阡府補南安所至人皆乞其書)
(爭相寶貴常倣文選體集歷代詩文為文海序而行之)
徐林鴻(錢塘縣志字大文一字寶名錢塘學生工辭翰上擬左氏下類兩晉康熙戊午)
(詔舉博學宏詞以林鴻薦既而歸掃一室讀書其中作為詩歌清新典麗所著有兩間草堂詩文集四十)
(卷尤篤友誼漢陽王世顯南昌王猷定客死於杭太倉王昊四明周容卒京師皆為經理其喪復收)
(遺稿付其孤人高其誼)
吳允嘉(公舉事實字志上又字石倉錢塘人性孝友雅好吟咏為文原本六經旁通史漢而章法)
(頓挫刻意規撫蘇歐於經世之學尤所殫心生平愛蔵書丹鉛點勘晨書暝寫凡山經地志墓碣家)
(乘下逮百家小說叢殘之書蒐討不遺餘力晚年嗜好尤篤精力盡瘁有四古堂文鈔甑山詩集石)
(倉存稿石倉牋奏東堂雜錄蔵於家其他輯錄尤夥如武林耆舊傳武林文獻志錢塘志補皆足備)
(藝林掌故焉)
浙江通志卷一百七十八
