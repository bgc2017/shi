浙江通志卷一百五十八
人物(一)
名臣(一)
爵無論崇卑必其言行功烈足以師表人倫經緯
天地而後名斯顯焉兩浙自漢唐以來敡歷中外
之臣著丹青而垂竹帛者列郡中踵相接也
皇朝任賢使能百工允釐寅亮尤著彙而輯之均足光
昭川嶽為後來者法則矣志名臣
杭州府
唐
褚遂良(唐書本傳字登善杭州錢唐人通直散騎常侍亮子授秦王府鎧曹參軍貞觀中累遷起)
(居郎諫罷封禪遷諫議大夫兼知起居事帝曰朕有不善卿必記耶對曰守道不如守官臣職載筆)
(君舉必書是時魏王泰禮秩如嫡犀臣未敢諫遂良曰太子諸王宜有定分帝曰有是哉公等為我)
(柬賢者保𫝊之於時皇子雖幼皆外任都督刺史遂良諫曰刺史民之師帥也皇子未冠者可且留)
(京師教以經學養成德器審堪臨州然後敦遣帝嘉納詔遂良等定策立晉王為皇太子授太子賓)
(客進黃門侍郎參綜朝政拜中書令帝寢疾召遂良長孫旡忌曰漢武帝寄霍光劉備託諸葛亮朕)
(今委卿矣高宗即位封河南縣公進郡公拜吏部尚書同中書門下三品進拜尚書右僕射帝將立)
(武昭儀遂良曰皇后無他過不可廢帝不悦翌日復言對曰陛下必欲改立后請更擇貴姓昭儀昔)
(事先帝身接帷第今立之奈天下耳目何帝羞默遂良因致笏殿階叩頭流血曰還陛下此笏丐歸)
(田里帝大怒命引出武氏立乃左遷潭州都督徙桂州未幾貶愛州刺史歲餘卒神龍中復官爵德)
(宗追贈太尉)
宋
謝絳(宋史本傳字希深富陽人舉進士甲科知汝隂縣以薦擢秘閣校理出通判常州天聖中天下)
(旱蝗起河決滑州絳上疏請下詔引咎罷役省斂休息天下仁宗喜納之遷祠部員外郎通判河南)
(府雖在外猶數論事會郭后廢絳陳白華詩引申后褒姒事以諷辭甚切至再遷兵部員外郎請罷)
(内降凡詔令皆由中書樞密院然後施行擢知制誥判吏部流内銓吏部擬官舊視職由有無不問)
(多寡以是不均絳為覈其實以多寡為差其有名而無實者皆不用人以為便請知鄧州按召信臣)
(六門堰故迹請復修之未就而卒)
楊大雅(宋史本傳字子正家錢塘進士及第歷遷秘書丞咸平中召試直集賢院知應天府還以)
(兵部郎中知制誥大雅初名侃至是避真宗藩邸諱詔改之居二歲拜右諫議大夫集賢院學士知)
(亳州卒大雅朴學自信無所阿附直集賢院二十五年不遷有出其後者往往致榮顯或笑其違世)
(自守大雅嘆曰吾不學乎世而學乎聖人由是以至此吾之所有不敢以薦於人而嘗自獻乎天子)
(矣天禧中使淮南遇風覆舟冠服盡喪時丁謂鎮金陵遺衣一襲大雅辭不受謂以為歉宰相王欽)
(若亦不悦之萬歷杭州府志大雅十歲作雪賦及長日誦萬言以乙科登第咸平三年交趾獻犀大)
(雅獻犀賦召試學士院明年獻所為文二十餘萬言乃直集賢院仕終集賢院學士出知亳州卒所)
(著有大隠集職林兩漢博聞若干卷)
錢彦遠(宋史本傳字子高以父蔭累遷大理寺丞舉進士第歷官尚書祠部員外郎知潤州時旱)
(蝗民乏食彦遠發常平倉賑救之部使者責其專不為屈召為右司諫請勿數赦擇牧守增奉入以)
(養廉吏息土木以省工費遷起居舍人直集賢院知諫院其任言職數有建明卒於官)
(謹按錢彦遠以下三人皆吳越王諸孫史不系籍貫咸淳臨安志槩從收入今仍之)
錢勰(宋史本傳字穆父彦遠子以廕授流内銓主簿神宗召對將任以清要官王安石使弟來見許)
(用為御史勰謝曰家貧母老不能為萬里行安石知不附已命權鹽鐵判官奉使弔高麗餽餼皆弗)
(納王遣二吏追餉金銀器四千兩竟卻之還拜中書舍人元祚初遷給事中知開封府老吏畏其敏)
(召拜戶部侍郎進尚書加龍圖閣直學士復知開封臨事益精敏哲宗涖政翰林缺學士章惇三薦)
(林希帝以命勰惇諷全臺攻之罷知池州卒於官)
錢即(宋史本傳字中道第進士歷陜西轉運判官王師復銀州轉餉最徽宗召對問曰靈武可取乎)
(對曰願勅邊臣先為不可勝以待釁庶可得志帝然之除直龍圖閣知慶州至鎮築安邊城歸德堡)
(包地萬頃縱耕其中歲得粟數十萬徙知延安府童貫宣撫陜西計司承望風旨減市價又行均糴)
(法賤入民粟而高金帛估以賞下至募兵射士之授田者咸被抑配關中騷然即抗章極陳其害被)
(貶睦寇作起知宣州進龍圖閣學士以正奉大夫致仕卒諡忠定)
沈括(宋史本傳字存中錢塘人擢進士屢遷集賢校理察訪兩浙農田水利遷太常丞時大籍民車)
(又市易司患蜀鹽不禁欲盡實私井而輦解池鹽給之言者論二事如織皆不省括侍帝側帝顧曰)
(卿知籍車乎對曰敢問欲何用帝曰北邊以馬取勝非車不足以當之括曰古人所謂兵車者輕車)
(也五御折旋利於捷速今民間輜本重大日不能三十里故世謂之太平車但可施於無事之日爾)
(帝喜曰人言無及此者遂問蜀鹽事對曰萬戎瀘間夷界小井尤多不可猝絶也勢須列堠加警臣)
(恐得不足償費帝頷之明日二事俱寢擢知制誥為河北西路察訪使先是銀冶轉運司置官收其)
(利括言近寶則國貧人衆則囊槖姦偽朝廷歲遺契丹銀千萬以非北方所有故重而利之昔日銀)
(城縣銀坊城皆没於彼使其知鑿山之利則中國之幣益輕何賴歲餉鄰釁將自兹始矣詔可之遼)
(蕭禧來理河東黃嵬地留館不肯辭曰必得請而後反帝遣括往聘括詣樞密院閱故牘得頃歲所)
(議疆地書指古長城為境今所爭蓋三十里遂表論之帝召對喜曰大臣殊不究本未幾誤國事命)
(以畫圖示禧禧議始屈使行至契丹庭契丹相楊益戒來議曰數里之地不忍而輕絶好乎括曰師)
(直為壯曲為老今北朝棄先君之大信以威用其民非我朝之不利也凡六會契丹知不可奪遂舍)
(黃嵬而以大池請括乃還拜翰林學士出知延州朝廷出宿衛之師來戍賞賚至再而不及鎮兵括)
(以為衛兵雖重而無歲不戰者鎮兵也今不均若是且召亂乃藏勅書而矯制賜緡錢數萬以驛聞)
(詔報曰此右府頒行之失非卿察事機必擾軍政元祐中以光禄少卿分司居潤卒)
陸詵(宋史本傳字介夫餘杭人進士起家簽書北京判官歷南北轉運使直集英院進集賢殿修撰)
(知桂州自儂猺定後交人寖驕詵至部集左右江四十五峒首詣麾下閱簡工丁五萬補置將吏軍)
(聲益張交人遣使入貢知延州諒祚攻圍大順城詵謂不稍加折誚則國威不立乃留止請時服使)
(者及歲賜而移宥州問故諒祚聞之大沮明年又乞留賜冬服而自以帥牒告之故諒祚始因詵謝)
(罪共貢職改龍圖閣學士知成都青苖法出詵言蜀峽刀耕火種民常不足今省税科折已重其民)
(輕侈不為儲積脱歲儉不能償逋適陷之死地願罷四路使者詔獨置成都府一路熙寧三年卒)
孫鼛(宋史本傳字叔静錢塘人用父任調武平尉歷福建轉運判官召為屯田員外鼛微時與蔡京)
(善至是京還朝遇諸塗京逆謂曰我若用於天子願助我鼛曰公誠能謹守祖宗之法以正論輔人)
(主示節儉以先百吏而絶口不言兵天下幸甚鼛何為者京默然既相出提點江東刑獄未幾入為)
(少府少監戶部郎中縣官用度無藝鼛疏論之當國者不樂徙開封遷太僕卿殿中少監知曹州徙)
(鄆州邑人子為草祭之謠指切蔡京鼛以聞京怒使言者誣以他謗提舉鴻慶宮致仕卒諡通靖)
虞策(宋史本傳字經臣錢塘人登進士第歷湖南轉運判官召為監察御史進右正言數上書論事)
(哲宗納后上正始要言遷左司諫帝親政條所當先者五十六事後多施行累官吏部尚書奏疏徽)
(宗請均節財用曰考皇祐所入三千九百萬而費纔三之一治平四千四百萬而費五之一熙寧五)
(千六十萬而費盡之今諸道隨一月所須旋為裒會汲汲然不能終日願深裁浮冗以寬用度屬疾)
(祈外知潤州卒於道弟奕)
虞奕(宋史本傳字純臣第進士累擢監察御史提點河北刑獄自何承矩創邊地為塘濼有定界既)
(中貴人典領以屯田開拓為功肆侵民田民上訴屢出使者按治皆不敢與直奕曲折上之疏其五)
(不可詔罷屯田歷遷光禄卿戶部侍郎内侍總領内藏視戶部如僚屬度支郎方討理滯奉中旨令)
(開封尹與總領者來奕白宰相曰計臣不才當去之而易能者不可使他人侵其官即自劾不稱職)
(詔罷内侍徙弈工部集慶守張漴請登封東平守王靚諫以歲凶多盜不當請封為政者將罪靚弈)
(言靚憂民愛君所當奬激奈何用為罪乎靚獲免卒贈龍圖閣學士)
張九成(宋史本傳字子韶其先開封人徙居錢塘游京師從楊時學權貴託人致幣曰肯從吾游)
(當薦之館閣九成笑曰王良尚羞與嬖奚乘吾可為貴游客耶紹興二年對策擢首選授鎮東軍簽)
(判提刑張宗臣欲逮捕數十人九成爭之宗臣曰此事左相封來九成曰主上屡下恤刑之詔公不)
(體聖意而觀望宰相耶即投檄歸趙鼎薦召遷著作郎言陛下以省刑為急而理官不以恤刑為念)
(欲詔理官活幾人者與减磨勘從之權刑部侍郎法寺以大辟成案上九成請覆實果誣服者金人)
(議和九成謂趙鼎曰金實厭兵而張虚聲以撼中國因言十事彼誠能從吾所言則與之和使權在)
(朝廷鼎既罷秦檜誘之曰且成檜此事九成曰九成胡為異議特不可輕易以苟安耳檜曰立朝須)
(優游委曲九成曰未有枉已而能直人上問以和議九成曰敵情多詐不可不察因在經筵言西漢)
(灾異事檜甚惡之謫守邵州丁父憂免喪檜令司諫詹大方論其與徑山僧宗杲謗訕朝政謫居南)
(安軍在南安十四年廣帥致籯金九成悉歸之檜死起知溫州戶部遣吏督軍糧民苦之九成移書)
(痛陳其弊戶部持之九成即丐祠歸數月病卒九成研思經學多有訓解寶慶初特贈太師封崇國)
(公諡文忠)
何鑄(宋史本傳字伯壽餘杭人政和五年進士第歷官殿中侍御史擢右諫議大夫尋拜御史中丞)
(先是秦檜力主和議大將岳飛有戰功金人所深忌檜惡其異已欲除之脅飛故將王貴上變逮飛)
(繫大理獄命鑄鞫之閱實俱無驗鑄察其冤白之檜檜不悦曰此上意也鑄曰鑄豈區區為一岳飛)
(者強敵未滅無故戮一大將失士卒心非社稷之長計檜語塞改命万俟卨飛死獄中檜諷卨論鑄)
(私岳飛為反欲竄諸嶺表帝不從止謫徽州後提舉江州太平興國宫卒嘉定初諡恭敏)
凌景夏(咸淳臨安志字季文餘杭人紹興二年對策第二擢秘書省正字遷著作佐郎與胡珵朱)
(松張廣常明范如圭等六人共奏封事言和議非便秦檜憾之斥知外郡及閒居凡十餘年檜死除)
(起居舍人未幾直龍圖閣知鼎州奏免程昌禹所增蔡州官兵衣糧六萬四千餘緡詔減四分之一)
(除吏部侍郎奏論吏部七司有法有例法可按籍而視例則散於案牘之中匿於吏胥之手官有去)
(來不能遽知臣愚以為吏部七司宜置例冊凡經取旨或堂白者每一事已命郎官畫時擬定長貳)
(書之於冊以為例每半年上於尚書用印給下如此則前後予決悉在有司之目猾吏無所措巧銓)
(綜漸以平允詔吏部措置申省)
樊光遠(萬歷杭州府志字茂實錢塘人紹興五年南省奏名第一除秘書省正字上疏言今日士)
(大夫之論莫不以金人詭詐為可憂臣獨曰詭詐不足憂而信其詭詐實深可懼也願陛下勿以得)
(地為喜而常以為憂勿罪忠讜以養敢言之氣勿喜迎合以開濫進之門勿盡民力宜愛惜之以固)
(根本勿沮士氣宜聳動之以備緩急秦檜將遂休兵罷為閬州教授後召為秘書丞除監察御史尋)
(補外知嚴州時三衙誘掠近郡平民為軍光遠奏乞禁止詔三衙自今止見管兵為額又言本州歲)
(輸御爐炭七萬四千五百斤而不償民間之直上亟罷之)
趙汝談(宋史本傳字履常登淳熙十一年進士第調汀州教授佐丞相趙汝愚定大策汝愚欲驟)
(以詞掖處之力辭汝愚去國罹黨禍斥去尋召為太社令時侂胄用事熾甚汝談痛憤登壇讀祝大)
(呼侂冑及陳自強名自強不能堪以參知政事李璧薦召試擢正字改知無為軍獻料敵備邊二策)
(歷湖北江西提舉賀理宗表力寓勸戒端平初以禮部郎官召對言倚用老成廣集忠智願加聖心)
(又言大佞似忠大姦似聖擢任之始未見甚失乃寖至差譌則是非邪正易位而黜陟予奪失中多)
(矣改秘書少監時集議出師汝談反覆言不可輕戰而和尤非訃既而三京收復雖前言用兵不便)
(者亦喜汝談獨有憂色未幾洛師敗始服其先見遷宗正少卿權吏部侍郎陞侍讀朝議履畝稱楮)
(汝談言非便迕時宰意京師軍變宰相乞貶秩汝談持不可草答詔以為貶秩易審舉措難宰相滋)
(不悦以言去起知婺州召權禮部侍郎登對首疏言邊曲無可倚仗乞超越拘攣簡拔俊傑使各分)
(方而巴蜀一人荆襄一人兩淮各一人一切便宜行事不復更從中御庶幾伸縮由已機用出心且)
(曰臣之此策行於開禧未用兵之前決不至罹仐日之患其論褚法尤中時幣上稱歎久之以老祈)
(免改侍講權給事中權刑部尚書及卒轉兩官遺表上又轉四官)
(謹按汝談史缺系籍考咸淳臨安志云太宗八世孫居餘杭嘉熙元年卒景定四年諡文懿足補史)
(氏之缺云)
俞烈(咸淳臨安志字若晦臨安人淳熙八年試禮部第一嘉定初知慶元府鎮以清静移知鎮江時)
(淮民流移充斥多方拯救郡有大夾岡小夾岡乃漕運路雨餘泥深牽夫失足輙墮數十尺下烈為)
(甓之始無陷溺權吏部侍郎乞濬練湖通漕廣溉兼中書舍人勲戚濫恩貂璫佚罰宫掖夤緣干請)
(多格不行尋兼侍讀卒)
趙希錧(宋史本傳字君錫舊名希喆登慶元二年進士第改賜今名調汀州司戶峒寇李元礪方)
(起郡會僚佐畫守城策希錧下坐曰守城非策也距城三十里有關曰古城若悉精銳以扼其衝賊)
(不足慮矣守以付希錧希錧嚴兵以待賊至矢石俱下無一免事聞詔升推官改知玉山縣召對首)
(言民力困於貪吏軍力困於僨帥國家之力則外困於歸附之卒内困於浮冗之費寧宗嘉納之授)
(大理丞歷團練防禦使理宗即位進安德承宣使引對言初政急務莫先於明道統總治統收人心)
(上為之動容後升節度封信安郡公)
(謹按希錧史亦不著籍貫今從萬歷杭州府志收入)
洪咨夔(宋史本傳字舜俞於潛人嘉定二年進士應博學宏詞科崔與之辟置幕府尋知龍州州)
(歲貢麩金率科礦戶咨夔曰將奉上乃厲民出官錢市之毁鄧艾祠更祠諸葛亮告其民曰母事仇)
(讎而忘父母還朝為秘書郎遷金部員外郎會詔求直言慨然曰吾可以盡言悟主矣其父見其疏)
(曰吾能喫茄子飯汝無憂史彌遠讀至濟王之死非陛下本心大恚擲於地轉考功員外郎轉對復)
(言李全必為國患於是臺諫李知孝梁成大交論鐫二秩讀書故山七年而彌遠死帝親政五日即)
(以禮部員外郎召見帝問今日急務對以進君子而退小人開誠心而布公道且言在陛下一念堅)
(凝又問在外人物對以崔與之真德秀魏了翁翼日拜監察御史咨夔感激知遇曰朝無親擢臺諫)
(久矣亦當極本窮源而先論之乃上疏言中書弊端其大者有四曰自用自專自私自固願於從容)
(論道之頃宣示臣言㑭大臣力懲往轍帝嘉納之又首乞罷樞密使薛極以厲大臣之節其他得罪)
(清議者相繼劾去朝綱大振擢殿中侍御史後進刑部尚書拜翰林學士加端明殿學士卒)
李宗勉(宋史本傳字彊父富陽人開禧元年進士歷遷著作郎入對言邊事明年兼權兵部郎官)
(李全叛謀已露人莫敢言宗勉獨累疏及之拜監察御史時方謀出師汴洛宗勉言今士卒未精銳)
(城壁未繕修守禦猶不可而欲進取乎願詔大臣愛日力以修内治合人謀以嚴邊防仍飭沿邊將)
(帥母好虚名而受實害己而洛師潰又言何地可控扼何兵可調遣何將可捍禦何糧可給餉皆當)
(預作措畫拜殿中侍御史詔條陳邊事宗勉奏請分上流淮東淮西為三帥而以江淮大帥總之以)
(公私之財分給四處俾之招募充補仍選沿流諸郡將士為扞禦之圖或謂其勢強盛宜於講和欲)
(出金繒以奉之是抱薪救火空國與敵矣擢諫議大夫進簽書樞密院事史嵩之開督府力主和議)
(宗勉言嵩之職在督戰如收復襄光控扼施澧招集山砦保固江流皆今所當為若所主在和則凡)
(有機會可乘不無退縮之意必至虚捐歲月坐失事功進參知政事拜左丞相兼樞密使守法度抑)
(僥倖不私親黨召用老成尤樂聞讜言以觀文殿大學士致仕卒贈少師諡文清)
章鑑(兩浙名賢錄字君寶昌化人嘉定十六年進士調溫州永嘉簿歷官國子司業兼侍講進太府)
(卿以言免歸端平更化首上封事復召為講官兼掌内外制時相專政極論其蠧國且乞罷職嘗上)
(疏言進人不可太銳聽言不可不察擢兵部侍郎兼給事中文華閣待制以疾丐歸卒鑑為人忠直)
(淳厚事有切於時者必為精言之時相疾其正論每訹以禍福鑑不為動深為理宗所知特見親禮)
趙景緯(宋史本傳字德文於潛人登淳祐元年進士第授江隂教授丁母憂以禄不逮養服闋不)
(調景定元年特授秘書郎知台州以化民成俗為先務建黃巖縣社倉六十有六浚河道九十里築)
(隄路三十里節浮費為下民代輸秋苖奏捐五邑坊河渡錢進考功郎中兼崇政殿說書論監司守)
(令曰與其糺劾於有罪之後而未必盡得其情孰若精擇於未用之先而使之各稱其職彗出於槨)
(應詔上封事曰願陛下捐内帑以絶壅利之謗出嬪嬙以節用度之奢弄權之貂寺屏之毒民之恩)
(澤侯黜之擇忠鯁敢言之士置臺諫選慈惠忠信之人為守宰又必稽乾淳以來凡利源名窠之在)
(百司庶府者悉隸其舊公田派買不均之弊聽民自陳隨宜通變咸淳元年拜宗正少卿兼權中書)
(舍人封還濫恩詞頭帝從之雷發非時又言内批疊降而名器輕宫閫不嚴而主威褻横恩之監已)
(收而復出戢貪之詔方嚴而隨弛命令不疑則陽縱而不收主意不堅則隂閉而不密陛下可不思)
(致灾之由而亟正之哉進權禮部侍郎顯文閣待制卒諡文安)
洪勲(咸淳臨安志字伯魯咨夔長子登淳祐四年進士第少為崔與之魏了翁所知仕至兵部尚書)
(嘗為詞臣發明先皇與子之意人稱其有父氣骨卒贈端明殿學士諡文清)
元
葉李(元史本傳字太白一字舜玉杭州人補京學生宋景定間伏闕上書攻賈似道被竄潭州宋亡)
(歸隠富春山至元中召見詢以治道李歷陳古帝王得失成敗之由世祖首肯時各道儒司悉罷李)
(因奏各道儒學提舉及郡教授實風化所係請復立提舉司專提調學官課諸生上成於太學以備)
(錄用凡儒戶徭役乞一切蠲免可其奏累擢尚書左丞始定至元鈔法又請立太學薦周砥等十人)
(為祭酒等官帝皆從之世祖欲徙江南宋宗室大姓於北方李言宋民無故聞徙必將疑懼萬一姦)
(人乘釁而起非國之利事遂寢陞平章政事李固辭許之以疾得請南還卒追封南陽郡公諡文簡)
明
夏時(萬歷杭州府志字以正錢塘人永樂戊戍進士授戶科給事中洪熙改元議改鈔法時力言其)
(擾市肆無裨國用疏留中不下已而泉幣大阻民輙犯禁於是始思時言命侍太子祀祖陵所至遇)
(歉輙建白發倉賑之留署南戶科宣德初一日三上封事稱旨命署尚寶司兼吏禮兵刑四科事身)
(視七篆綜核靡遺事無愆滯六年查後湖黃冊陳便宜十四事詔行之擢江西僉事進參議以大臣)
(會薦超擢廣西左布政使前後所上又十餘疏皆國家機要事識者偉其敢言年未七十致仕歸卒)
周文(萬歷杭州府志字顯謨富陽人永樂癸卯舉人選河南道監察御史巡按廣東赫著聲績時中)
(官王振方用事文疏論之貴州苖賊猖熾總帥僨師命文督兵偕靖遠伯王驥往勦至則單車詣賊)
(宣諭國威賊果歸款未幾以憂歸卒於家)
趙新(兩浙名賢錄字日新富陽人由國子生授工部主事擢吏部郎中歷吏部右侍郎巡撫江西綜)
(核吏治使百司無廢務臨事籌畫每中機宜長於合變至以漕淮之舟運西江之粟使兵農兩利民)
(甚便之仕終吏部尚書)
柴車(湯斌柴車傳字叔輿錢塘人永樂二年以舉人授兵部主事歷兵部侍郎奉勅往山西遼東甘)
(肅清屯飭邊所至皆有實績正統元年多爾濟巴勒寇凉州命尚書王驥等經略而以車參贊軍務副)
(總兵劉廣援鎮番遇寇而退反冒功邀賞車劾其罔上不法寧夏守將胡清滕暹喪師失律鎮守太)
(監王貴部下賽音布哈等叛亡復歸貴匿不以聞車並劾奏帝嘉其公忠賜白金文綺旋以敗多爾)
(濟巴勒功進一級車盡心邊務尤杜絶徼幸凡有功賞雖奉詔必覆驗而後行詐冒者必據法糾正)
(氓州土官后能以家人冒功得陞賞車奏罷其所陞官能復以為請帝宥之車反覆論其不可曰詐)
(冒如能者非一人臣方次第按覈今宥能如諸人何若無功得官則捐軀死敵者何以待之帝深嘉)
(其忠復賜白金文綺三年進兵部尚書仍參贊軍務事平召還理部事)
沈升(雨浙名賢錄海寧人永樂初進士由庶吉士授刑部主事累遷至太僕寺少卿升立朝好奬拔)
(善𩔖凡同年同官中有文武才能堪為時用者亟疏薦之後皆不負所舉人多賞其鍳識)
嚴恭(兩湖塵談仁和人永樂辛卯進士授御史命巡按江西冇巨姦姻連藩府獄久不決恭卒致大)
(辟後王師征麓川恭往司紀功凱旋衆議當擢臺省時王振怙勢謂人曰嚴御史好官今有功當陞)
(侍郎胡不見我所親或以諷恭竟不往止得貴州參政以去)
鄒榦(兩浙名賢錄字宗盛餘杭人正統己未進士授兵部主事歷郎中己巳車駕北狩京師戒嚴擇)
(廷臣有才望者佐本兵僉舉榦通敏練逹乃超拜本部右侍郎時寇騎壓境城門畫扄城外老幼數)
(萬餘不得入望堞而號衆議莫敢入榦曰設城本以衛民今棄民於敵可乎適軍出就芻乃下令軍)
(從左出民從右入全活無算榦曉暢軍機臨事合變當守城時常不待奏報輙行事賴以濟改禮部)
(右侍郎河南鳳陽等處大水受命往賑奏蠲税糧數萬石尋轉左成化丁亥特拜南京禮部尚書召)
(還後加太子少保致仕歸卒贈太子太保諡康靖)
夏時正(王鏊夏時正墓誌字季爵世家慈谿至其父始遷仁和正統乙丑進士授刑部主事進郎)
(中慮囚福建平反殊死獄六十餘人時上杭民飢盜且起時正不及以聞亟發倉賑給歷陞南京大)
(理寺卿成化七年被命巡視江西黜官屬貪濁者二百餘人放免無名税十餘萬增築南昌瀕江隄)
(及豐城諸縣陂岸復疏時弊二十事以聞當道有不悦者遂三上章乞歸分省人物考歸仁和僦居)
(民舍布政使張瓚為西湖書院於孤山處之家食三十年卒年八十八)
江玭(萬歷杭州府志字用良仁和人景泰辛未進士授禮科給事中嘗以六事疏陳悉關君德民務)
(已而諫罷僧牒濫行疏救按察使陳璇冤又劾奏石亨怙寵罔上直聲赫然時南陽李賢方柄事衆)
(爭趨其門獨玭不可曰吾為諫臣可媚時宰以自託耶居諫垣十年出為山東參議又九載始遷參)
(政未幾乞休以子瀾貴贈大中大夫)
何琮(獻徵錄字文璧仁和人景泰甲戍進士授禮科給事中正色敢言多所封駁成化中進左通政)
(掌司事承規矩廢弛之後涖之以嚴宿弊頓革陞兵部左侍郎)
沈銳(分省人物考字文進仁和人成化己丑進士授刑部主事歷陞江西廣東按察司僉事銳方介)
(寡合拙於進取為五品者二十四年乃稍遷副使進廣東布政尋陟應天府尹正德初進南京刑部)
(右侍郎值劉瑾用事銳上疏極言時政不報遂乞歸瑾鈎擿往事誣之矯旨奪職嘉靖初論舊德復)
(官)
吳雄(獻徵錄字文英仁和人成化戊戍進士授刑部主事陞湖廣按察使郴州蠻侵掠居人有司蒐)
(捕窮詰其黨欲盡致之死雄言於巡撫苐取首惡誅之餘無所問拜應天府尹南畿旱總漕者亟征)
(兑運米雄曰民困已甚不可重擾表止之又請兩淮所貯綱米三十餘萬石以賑飢者全活甚衆)
江瀾(萬歷杭州府志字文淵仁和人成化戊戍進士選庶吉士歷陞學士正德初陞詹事府少詹事)
(晉吏部右侍郎守官勤慎嚴筦鍵不通尺書著銓曹日錄以自檢雅不善逆瑾改南京禮部尚書歷)
(任三十餘年不治産業曰吾不欲以是上負先德下累子孫也卒贈太子少保諡文昭)
李旻(嘉靖浙江通志字子陽錢塘人成化甲辰進士及第授翰林修撰歷兩京國子祭酒明習典禮)
(振舉師模仕至南京吏部侍郎白鉞李旻墓誌旻貳南太常時值孝陵水災遣朱輔代祭幾紊儀等)
(旻特疏於朝遂定兩京遣祭之儀)
宋悳(分省人物考字懿卿仁和人成化丁未進士擢南湖廣道御史時内豎蔣琮守備南京以威權)
(排逐縉紳事多不法惪抗疏劾之權姦股慄弘治丙辰轉湖廣僉事值藩府二役並興民不堪命即)
(為檄請罷止卒於官)
俞琳(獻徵錄字德彰臨安人成化丁未進士授監察御史按行畿輔發姦擿伏貪横歛迹正德戊辰)
(陞禮部右侍郎改工部畿輔諸郡告飢盜且起上命兼右僉都御史往賑飭武備廣儲積未旬月間)
(諸郡安堵保定有張義官者潛結羣盜為姦琳捕殺之盜遂息召陞工部尚書加太子少保致仕)
陳珂(分省人物考字希白錢塘人弘治庚戍進士授刑部主事累官右副都御史巡撫河南適流賊)
(餘黨孫郁等為民梗首命兵勦平之仍命有司收瘞餘骸勒石表男女死節者又申冤獄知縣袁鎡)
(等五十餘員俱奏請得末減新野當荆襄之衝内官私置抽分厰漁獵民檄守巡官毁之正德十年)
(入為大理寺卿致仕)
胡世寧(獻徵錄字永清號静菴仁和人弘治癸丑進士除德安府推官時岐王開國羣從怙勢横)
(甚世寧悉以法裁之王請民間開墾湖田充柴炭撫巡業予之世寧指畫利害乃止陞主事歷員外)
(郎中出知廣西太平郡所隸悉土官世寧推心撫之夷獠帖然惟太平知州李□負固跳踉乃密檄)
(龍英州趙元瑶扼而執之積禍頓息又建置壺關屹然為一方巨防母喪服闋補寶慶初朝岷王聞)
(岷府受詞縶人取財即諭里老奉有令旨必并其人送府驗實啓行偽者弗貸岷府人相戒歛手郡)
(屬糧則繁漫姦不可詰乃𩔖田均糧一色徵之民省歲供之半陞江西副使時羣盜肆抄掠為饒信)
(患世寧設計擒之又城廣昌南豐新城會宸濠有反狀人莫敢言世寧獨上疏曰江西之禍不止盜)
(賊可慮者寧王臣請勅王自治其國勿撓有司以防未然當事下其章濠恚甚搆飛言誣為離間逮)
(捕禁獄欲别附他罪給事御史交訟其冤得減死戍遼東宸濠反特起戍中為湖廣按察使尋進右)
(僉都御史巡撫四川嘉靖元年晉吏部右侍郎未任奔父喪時議大禮廷臣諍論多被扑除名世寧)
(時家居疏言新進議禮一言適合未必事事皆是老成執禮一言過當未必事事皆非凡數千言上)
(嘉納之四年起兵部左侍郎進備邊二十五事獻三經講義辭多中羣忌皆留中言者劾之改南吏)
(部左侍郎徵為左都御史掌院事執政請禁私謁世寧言臣官以察為名人非接其貎聽其言無以)
(察其心之邪正才之短長若屏絶士夫徒按考語則毁譽失真而求激揚之當難矣上是其言改刑)
(部尚書陳九疇者故以兵備甘肅兩敗土魯番兵土魯番縱反間傾九疇於是下九疇獄擬大辟世)
(寧昌言於朝曰使世寧司刑而殺一忠臣寧先殺世寧執政持不可乃密疏為申理九疇得不死戍)
(邊轉兵部尚書加太子太保引疾致仕卒贈少保諡端敏)
江曉(萬歷杭州府志字景熙仁和人正德戊辰進士歷兵部郎中改吏部出為山東參政議召商上)
(納隨時給估除前攬納侵耗之弊遂著為令陞山西右布政使條陳體國便民六事悉見施行擢應)
(天府尹除姦釐弊節費勸農復條奏職掌十事入為工部右侍郎為胡守中誣奏勒歸卒贈尚書)
錢宏(兩浙名賢錄字可容錢塘人正德戊辰進士授刑部主事轉員外郎陟山東僉事轉副使時武)
(宗南狩供應靡紀當事檄宏取辦隨事經緯弗能屈章丘潦歲大侵宏賑恤有方全活幾萬巨璫鎮)
(守役民無常時宏裁之不少徇歷陞副都御史提督南贑軍務南贑地屬上游不可一日弛武備乃)
(刻武藝圖以訓將士躬自臨閱軍聲大振會疾作乞歸)
陸溥(兩浙名賢錄字元博錢塘人正德戊辰進士授兵部主事時寘鐇謀不軌逆瑾内應齊魯趙魏)
(賊從中起溥相大司馬運籌決策羣兇以次授首溥之力居多既而駕將南征溥與同省郎伏闕諫)
(止廷杖幾斃會丁内艱歸服闋補武選司員外歷郎中出為江西參議嘉靖初詔奬先朝諍臣改陜)
(西參政行至靈寶卒年僅四十有五與溥同杖者為仁和江翰林暉君子以為杭之二直)
許相卿(萬歷杭州府志字台仲海寧人正德丁丑進士授兵科給事中屬世宗新政乃抗疏論敢)
(令不便者數事先是中人張銳張忠恣横法曹議在死律内降欲當之贖金相卿力爭之又李賢以)
(中貴義子襲錦衣指揮林俊以正人被譖相卿皆力言其非是語剴切多人所不敢言由是直聲振)
(天下居一年抗疏致仕歸林居三十年中外薦者十數以禮科召力辭竟不起)
江暉(兩浙名賢錄字景孚仁和人尚書瀾子侍郎曉弟正德丁丑進士選庶吉士與同館舒芬等抗)
(疏力諫武宗南巡受杖幾斃謫廣德知州下車即法其豪梗者以令於州省徭役減供應以身勤民)
(民皆悦服二載以編修召尋進修撰屬世宗簡侍從使更民事擢暉河南僉事未行疾作許歸卒列)
(朝詩集傳暉為文鈎元獵秘雜以古文竒字聱牙詰曲與汴人曹嘉東楚王廷陳秦馬汝驥齊名一)
(時有曹王江馬之稱集名亶爰子)
邵經邦(汪琬邵經邦傳字仲德仁和人正德庚辰進士授工部主事進員外郎嘉靖三年詔工部)
(治泰和伯陳萬言賜第費當白金六十萬經邦力諫不宜寵外戚太過由是直聲大起内艱服闋補)
(刑部明倫大典告成之次年十月朔日食經邦抗疏言陛下已令大學士張璁致仕尋以議禮有功)
(見留夫隂盛侵陽變無大於此者是以漢制策免三公而璁顧去而復留何也臣竊謂議禮與臨政)
(不同議禮貴當臨政貴公陛下私議禮之臣過加非分使之履盈蹈滿千犯天人之怒微獨非國家)
(福也亦豈璁輩利哉疏入帝怒立下詔獄會乾寧宮西房災乃命遣戍鎮海衛於時學士豐熙先戍)
(其地踰七年刑部尚書唐龍等乞放還熙經邦等不許又踰二十八年竟卒於戍所神宗即位復故)
(官萬歷中鎮海衛人立祠祀經邦與學士豐熙主事陳九川為三賢二人亦以謫戍至鎮海者也理)
(學見聞錄經邦戍鎮海建寧楊偲菴曰昔期望秪是科目中人今却是聖賢地位因益研精覃思成)
(三弘錄易春秋直解學者稱弘毅先生)
張瀚(湯斌張瀚傳字子文仁和人嘉靖乙未進士授南京工部主事歷遷右副都御史巡撫陜西甫)
(半載入為大理卿歷總督漕運隆慶元年改督兩廣軍務萬歷元年為吏部尚書加太子太保時廷)
(推吏部尚書首左督御史葛守禮次工部尚書朱衡次瀚張居正惡守禮戅厭衡驕故特拔瀚比居)
(正遭喪謀奪情中旨令瀚諭留居正居正又自為牘風瀚屬吏以覆旨請瀚佯不喻謂政府奔喪宜)
(予殊典禮部事也何關吏部居正復令客說之不為動乃傳旨責瀚久不奉詔無人臣禮廷臣惴恐)
(交章留居正瀚獨不與撫膺太息曰三綱淪矣居正怒嗾給事中御史摭他事劾之勒致仕歸年及)
(八十卒贈太子少保諡恭懿)
傅佩(兩浙名賢錄字朝鳴仁和人嘉靖乙未進士授興化知縣擢兵科給事中世宗幸承天佩以才)
(望扈從武定侯郭勛怙寵驕恣不法佩抗疏劾之忤旨奪職郊廟禮成還章服穆宗改元起用先朝)
(言事直臣佩膺首薦晉秩太常寺少卿致仕)
童漢臣(舊浙江通志字重良錢塘人嘉靖乙未進士為江西道御史時敵寇鴈門簡按山西為設)
(方略斬級奪還子女既而條陳邊計歸咎宰輔嚴嵩疏入嵩大啣之謫楚藩都事聞父訃奔歸家居)
(十年起廣東都事累陞江西副使以母老乞歸)
查秉彝(獻徵錄字性甫號近川海寧人嘉靖戊戍進士除黃州司理徵拜禮科給事中屬朝議莊)
(敬太子冠禮時未知上意所指莫敢先發且憚繁節論如築舍秉彝斟酌今古折繁簡而衷之疏上)
(報可轉戶科會大計羣吏條吏弊七事以上復與都給事厲汝進右給事徐養正合疏劾兩淮副使)
(張禄起解鹽課令私親至京廣通關節太常少卿嚴世蕃憑藉父勢有請托蹤跡宜盡法窮治疏入)
(杖闕下嵩以疏出秉彝手必欲置之死會上意解謫雲南定遠典史嵩敗起為建寧司理累遷至文)
(選郎中時臺省員缺秉彝議取五十三人皆極一時之選遷貳太常改大理尋長太僕平恕精敏所)
(至底績後尹順天涖事五日卒賜祭葬)
高儀(萬歷杭州府志字子象錢塘人嘉靖辛丑進士選庶吉士授編修歷官禮部尚書文淵閣大學)
(士卒贈太子太保諡文端儀初入史館已卓犖為人所推時柄臣方以爵禄籠致天下士多方羅之)
(儀獨抗顔不下坐是久不調及柄臣解政始得進用莊皇新御凡郊見上帝親耕耤田臨幸辟廱諸)
(大儀節皆倚辦於儀考據精核種種如禮孝烈后以保衛功祔世宗廟儀建議孝潔實元后二后不)
(宜並祔乃遷孝烈於内殿朝廷合祀天地以日月從至嘉靖間改分祀中官李芳建議請合祀儀執)
(不可人問其故儀曰即無論分合非是獨奈何使中官得與朝議時論偉之先是宗藩鄭王駙馬鄔)
(景和皆以建言得罪衆莫敢理之儀首倡議請復封爵上疏諫南苑遊幸及選女採玉取光禄羨銀)
(等事皆人所不敢言正色立朝不與時俯仰難進易退天下稱為正人卒之日無問識與不識莫不)
(惜之)
方廉(兩浙名賢錄字䨇江新城人嘉靖辛丑進士授南康府推官徵為禮部主事歷陞右僉都御史)
(巡撫江南抗疏直陳民間疾苦得減賦百餘萬尋罷歸穆宗初起南京大理寺卿遷左副都御史總)
(督漕運請留徐州商税以佐河工罷如臯屯兵以蠲坐食歲計減省踰萬絜令為常轉南京工部侍)
(郎請老歸)
董學(舊浙江通志字愚齋海寧人嘉靖丙辰進士除行人擢御史大璫強奪民居執法不為屈出按)
(宣大律將之失機者雖津要弗顧飭武備兼葺邊學以廣聖化再按畿輔漳泌五河衝決疏請毁隄)
(置閘以疏上流會通河成漕艦不入衛河奏罷艾家口六驛遞費大名歲省鉅萬而衛源回隆諸隸)
(河南者亦賴以甦息又請减征徭均里甲清驛傳理狴犴皆務大體比没無以為殮世稱廉御史)
孫枝(杭州府志字敬身錢塘人嘉靖己未進士授太常博士改戶科給事中内艱起復取道江淮述)
(耳目所睹聞奏救災荒理河患二疏又奏内使擾害光禄積弊辭甚剴切穆宗立遷刑科左給事時)
(沈鍊冤既白詔逮楊順路楷抵辟而守巡二道王用中郭天俸相助為羅織者冀倖免請於枝枝斷)
(其罪曰順楷為嵩父子效命此兩人又效命於順楷法分首從當誅朝野稱快勅遣中使三人董營)
(事枝以宦寺典兵弊將百出力數其不可帝不悦詰大學士徐階對如枝言乃召三人還已復論大)
(學士高拱專擅狀拱罷去進工科都給事外補山西參政分守冀寧落職歸)
許子良(舊浙江通志字直夫仁和人隆慶戊辰進士授閩縣知縣擢監察御史巡河東鹽所綜三)
(省吏甚悉按河南歲祲以便宜發各倉賑濟比命下而道饉已蘇時政專尚鷹擊而子良以寬大持)
(之張居正密屬子良糾巡撫子良不應移疾歸居正卒以薦起入臺尋擢貴州巡撫又改鎮鄖陽未)
(赴卒)
沈楠(舊浙江通志字汝林仁和人隆慶戍辰進士授南昌府推官花園鄉故稱盜藪楠單騎詣賊皆)
(面縛悔罪楠白於上官盡解縱之事聞賜金綺以卓異召為監察御史江陵當國楠疏劾其黨殷正)
(茂冒功不法又彈其持政操切非所以輔少主居正銜之出巡按陜西以疾卒)
金學曾(兩浙名賢錄字子魯錢塘人隆慶戊辰進士授工部主事歷郎中改禮部出督楚學時張)
(居正所飭學政首禁講學學曾不以為然曰學不講則所崇何業無何奪情事起學曾曰是可令楚)
(士見乎為十揭以上語甚切至未幾楚直指朱璉希居正意疏劾鐫級歸居正殁起僉事歷右僉都)
(御史撫閩倭寇繹騷學曾策其出没多在彭湖乃建閘置戍以遏其衝倭至令急擊不使得聚䑸蓄)
(力乘風窺犯屢有松汀烏坵浯嶼銅山彭湖南澳甘山之捷顧失直指意以濫餉劾事尋白連疏乞)
(歸)
許聞造(兩浙名賢錄字長孺海寧人黃門相卿仲子舉萬歷鄉試選河間府推官有能名内艱服)
(闋補東昌拜貴州道御史建議風發摘大司馬石星忌諱不顧又條上兵餉七事出按甘肅聞礦使)
(四出兩疏極諫又疏劾張侍郎養蒙又言主事洪其道歸名頌德依附呂坤之門牆不顧名義凡數)
(千百言疏入忤旨落職歸)
陳禹謨(分省人物考字孟文號心抑仁和人萬歷丁丑進士授中書擢監察御史巡鹽兩淮巡按)
(江西所至以簡肅稱還京給事中孟養浩以爭國本杖闕下禹謨疏力諫將幷杖閣臣具揭救得免)
(請養里居十年起補巡漕陞太僕卿巡撫鄖陽轉刑部侍郎卒於官贈刑部尚書)
鍾化民(兩浙名賢錄字維新仁和人萬歷庚辰進士歷宰惠安舉清廉第一移劇樂平治狀視惠)
(安以廉能卓異拜山西道御史為忌者所中改行人遷禮部主客司員外會三王並建之議起乃移)
(書責政府尋露章劾之終寢其議改儀制郎中瀋藩請封其庶子為王已許之化民持祖制不可帝)
(諭曰苐與虚名令得藉以婚娶化民奏曰惟名與器不可以假且陞下視瀋藩與元子孰親瀋藩不)
(即封慮妨㛰娶元子不即立不妨豫教乎帝始震怒後旋悟遂罷尋改光禄丞河南大飢廷推化民)
(往賑命兼河南道御史假便宜行事倍道入境晝夜籌畫所全活不可數計乃倣鄭俠流民圖作救)
(荒圖說以報得旨褒嘉轉太常少卿以右僉都御史出撫河南時中使銜命開採為姦利化民上疏)
(力爭不報諸礦盜乘釁羣起宛洛間又河賊擁衆阻險肆掠官兵弗能制化民親督將吏設方略擒)
(斬亂首餘皆解散境内以平疾作卒中州士民請祠特賜祠額忠惠贈右副都御史)
祝以豳(舊浙江通志字耳劉海寧人萬歷丙戍進士知隨州入為兵部員外時關白攻朝鮮大司)
(馬石星主招撫以豳曰日本勍賊朝鮮屬國今以朝鮮急而遣招撫是棄朝鮮也東藩已折於日本)
(勢必及我朝議是之已僉憲粤東清刷韶厰商料儲為軍需税璫不敢撓其柄報最以終養居鄉十)
(六年起江西按察使請罷建武橋税商民永利尋擢應天府尹晉工部左侍郎致仕)
沈朝煥(獻徵錄字伯含楠之子萬歷壬辰進士授工部主事時倭事孔亟上疏以相機遠襲對馬)
(近襲釡山為上策議和通市為下策而終之以練土著墾屯田重武科用反間疏入不報尋命𣙜關)
(荆南苛細悉捐民困大蘇轉職方員外陞武選郎中謝絶權貴鉗勒豪吏積弊肅清會有錦衣陳某)
(以戚畹陳乞欲併軍功槖黃金為壽朝煥揮去堅持不可忽傳中旨陳某准陞三級與世爵時夜半)
(中官督促取覆朝煥具疏參劾事遂寢諸不便之者中以考功法調外知靖州歷陞四川按察僉事)
(福建布政司參議致仕歸)
楊廷筠(杭州府志字作堅仁和人萬歷乙未進士授安福知縣擢御史巡太倉會中旨取太倉庫)
(金三十五萬廷筠奏曰祖宗積貯至今尚存八百餘萬陛下御極以來支用七百餘萬今一旦又支)
(若干脱冇急需何以應之時礦税之使四出廷筠數以疏諫盡發陳奉馬堂陳增等姦狀出按江西)
(以三吳民重困𣙜税上減𣙜疏遷按察副使請告歸以薦起河南副使遷順天府丞會魏忠賢用事)
(遂乞歸)
沈光祚(舊浙江通志字延甫仁和人萬歷乙未進士授開封府推官歷順天府府尹尚書孫慎行)
(以紅丸事罪輔臣方從哲帝命諸臣集議光祚曰青宮之梃張差以風癲蔽罪紅丸之藥李可灼以)
(賚予酬功輔臣即百喙何以自解人服其明確卒贈工部侍郎)
諸允修(抗州府志字安所由餘姚徙仁和萬歷辛丑進士授襄城知縣入為工部主事督理通惠)
(河會福王之國道潞河舟例用䨇纜民居妨挽道者議盡撤允修持不可具小舟兩岸俾人夫夾挽)
(之數萬戶安堵如故三遷雲南左布政使寇迫郊外民擁門號哭求入議者不聽允修曰此吾赤子)
(奈何以飽賊刃乎乃由别門先出精兵數十里外設伏衛之親坐城樓啓門令入所活數十萬天啟)
(七年以南光禄寺卿致仕)
吳太沖(抗州府志字默寘錢塘人崇禎辛未進士選庶吉士授檢討與婁東張溥無錫馬世竒清)
(江楊廷麟保德王邵會稽章正宸相善稱詞林六君子崇禎末年天下已岌岌震動天子方懸重賞)
(厚禄以激厲臣下而下不應太沖以詞臣侃侃直言如理財則清嚴加派弭盜則請重撫綏翦亂則)
(請專勦滅而尤以正人心敦士行破門戶全國體為急辛已枚卜閣臣召對平臺五人為班以次奏)
(上諸臣所奏皆隨奏隨書太沖獨以國家力疲宜安插飢虚重選循卓為言帝置筆不動顧太沖且)
(前太沖跽奏曰臣之所陳似迂然國家至今日如病羸瘵不特消伐元氣迅利肝膈之劑不可用即)
(驟服參苓效亦不可旦夕期也帝默然量移南國子監司業尋轉右春坊右中允以外艱歸)
國朝
黃機(鄉賢留祀冊字次辰錢塘人順治丁亥進士由庶吉士歷禮戶吏三部尚書晉文華殿大學士)
(端厚清謹公忠體國為戶部稽核釐剔夙弊頓清兩任吏部勵廉節抑奔競疏通壅滯會)
(諭大臣陳時務機以九門拿獲竊盜給賞太過恐邏者以邀賞滋波累又審案誣扳良民仄覆妄供貽累)
(者衆當照初供定擬毋許任意更易姓名殃及無辜言皆剴切立朝四十餘年廉潔自愛不名一錢)
(予告歸卒文僖賜祭葬諡)
項景襄(舊浙江通志字去浮號眉山錢塘人順治壬辰進士乙未廷對選庶吉士補檢討歷官兵)
(部右侍郎儀觀偉然凡國家冇大建置輙援据成例以進刑部疏請改五流之例應徙邊者無論遠)
(近戍烏喇景襄力爭之卒從其議山東濱海民多捕魚為業東撫以民蓬桅行舟者僉欲坐以通海)
(景襄曰山東與江浙不同江浙海寬無礁易泊山東多礁難泊且業經奉)
(旨奉天直隸山東沿海一帶詐民捕捉船容二百石非蓬桅不可行今姦吏舞文以此羅織愚民僅博衣)
(賜祭食而乃以重法陷之耶由是皆免且著定例卒葬)
楊雍建(公舉事實字自西一字以齋海寧人順治乙未進士知高要縣地當廣右之衝制府駐節)
(師行絡繹供億甚煩雍建力減浮費重恤夫役有百夫長將軍符下縣語不遜雍建坐而撻之帥以)
(愬制府制府曰書生強項廉吏方剛是不可犯乃杖百夫長薦雍建於朝徵授兵科給事中歷刑科)
(掌印因星變上言請清齋修省求直言詢利病幷飭内外臣工滌慮洗心共修職業奉)
(旨嘉之歷兵部督捕理事左右通政太僕卿以都察院左副都御史巡撫貴州時湖北川東甫定道次銅)
(仁烽火迫城下官屬請避去雍建曰銅仁黔境巡撫身任封疆去安之因命燔其後山開南門以待)
(偵者賊疑有伏不敢前既至貴陽疏立營制禁侵掠捐賊税省力役安集客戶俾有寧居師還有約)
(束不明者輙上章劾奏軍中號為楊一本始至貴陽斗米值五千錢教以耕䎫比及三年竟成樂土)
(旋召入為兵部左侍郎以母老乞養歸子中訥字耑木康熙辛未進士官中允提學江南)
徐旭齡(杭州府志字元文號敬菴錢塘人順治乙未進士授刑部主事改吏部歷員外郎前後居)
(詔陳銓部八年夙弊一清遷禮部郎中會應蠧等疏改言極陳河工夫柳之弊及禁商害汰衙)
(雲南道御史疏十數上視鹺兩淮時黃淮並決流民載道旭齡區畫賑䘏全活甚衆歷遷大理少卿)
(擢僉都御史巡撫山東下車劾墨吏數人嚴禁倉糧河夫之最病民者豪猾望風歛迹陞工部侍郎)
(總督漕務至淮以籌三便釐三害等疏奏請悉見施行卒年五十八)
(賜祭葬謚清獻兩浙鹽法志旭齡先世居玉山父一鴻徙家錢塘仍授徒故里順治戊子山寇竊發一鴻)
(過害辛卯旭齡往求父屍走邑之四都長號於途夕暝遇樵人止宿因言曾識一鴻當求之西邨管)
(平山中是夜夢父攜示屍所且曰當問之毛廿八旭齡即戴星往有一嫗見之曰君非徐先生子耶)
(先生被害於魯家倉旭齡行至魯家倉風雹大作慟哭絶壑間忽見童子跨牛背而歌旭齡叩之引入)
(茅舍一父老出旭齡曰丈人非毛廿八乎父老驚駭告以故乃指空林間土微掩處恍如夢所見急)
(齧指血沁之解所衣裹骨歸鄉人竒其事有繪徐子負骨圖者)
嚴沆(舊浙江通志字子餐號顥亭錢塘人順治乙未進士授庶吉士改給事中丁酉典試山東故事)
(聖裔無舉者四氏子不得獨雋沆疏請得歲舉二人著為令康熙初擢吏科掌印給事中請解有司)
(被參之任杜督撫委卸之端職官之選授不便在籍候憑悉見施行陞太僕少卿晉僉都御史擢副)
(都御史踰年任總督倉場戶部右侍郎軍興孔棘沆通贏絀剔侵蟊進不軋衆退不廢公歲省金錢)
(數萬餘乞養母歸卒子曾榘字方貽康熙甲辰進士官至兵部右侍郎)
王益朋(鄉賢留祀册仁和人順治乙未進士選庶吉士改給事中首疏劾海上鎮將交通賊黨請)
(按以軍法後果事敗疏凡數十上如清鹽政以足軍需酌漕運以裕國用外復所衛内復五府以保)
(治安修舉盛京以重根本發淮課以定巖疆糾貪吏以儆官邪皆直言無隠丁酉典試江西轉太僕)
(寺少卿卒於官)
徐潮(公舉事實字青來一字浩軒錢塘人康熙癸丑進士選庶吉士授檢討遷春坊贊善甲子主江)
(南鄉試歷諭德庶子少詹事晉通政使陞副都御史尋轉工部右侍郎督理錢局甲戍會試總裁丁)
(母憂服闋即家起刑部右侍郎出為河南巡撫潔已奉公苞苴屏絶凡藩司加平糧道贈耗知府季)
(規悉為削除各州縣止許取耗一分著為令甲除南陽黑鉛之累清衛輝辦漕之弊開溝洫以資兩)
(河灌溉革省城上下供應杜發馬派買暨土棍壟斷市集之禁以安里遞商民其於屬員尤殷殷教)
(經筵誨俾爭自濯磨咸奉法紀閱四載擢戶部尚書充講官兼翰林掌院學士教習庶吉士)
(聖祖仁皇帝以高寶居民常被水患皆由洪澤湖漫流宜於高城三壩下築隄束水以入湖又於下湖諸邑)
(聖祖獨築隄束水以達海事下九卿議及議上與潮面論形勢指授方略遂)
(命往董其事至則相地形程器用酌遠近料盈縮分職任役人爭赴功僅百日而工竣)
(聖祖親臨閱視指顧嘉悦四十七年擢吏部尚書仍兼掌院學士逾年以疾乞休)
(詔以原官致仕五十二年朝京師恭祝)
(聖祖仁皇帝六十萬壽疊蒙四年卒於家恩賚與現任一體准廕五十)
(賜祭葬如禮雍正十一年奉旨建賢良祠於京師)
(特予入祠致祭復於本籍賜祭)
(御製祭文以示褒寵)
陳詵(公舉事實字叔大號實齋海寧人康熙壬子舉人由中書簡吏科給事中歷刑科掌印擢大理)
(少卿遷都察院左副都御史巡撫貴州地多山岨不事農桑詵召父老教之耕不二十年墾田數千)
(頃又攜善蠶者即署傍浴蠶治繭遠近效之始知織絍三江苗民弗靖出師討之籌算兵食措置方)
(略隨機應變不一月渠魁斯得調湖北涖任七日即劾藩司不職去之羣吏震肅時江浙米貴奉)
(旨命詵與偏撫商酌遂大弛米禁一時商賈雲集銜艘東下而省城米價騰湧立借藩庫五萬金貴糴賤)
(賣輪番減值皆以家資墊補江浙米價頓落而楚省亦不受販多米貴之累𣙜使請於白螺磯設關)
(下其議詵條奏不可乃止荆襄水患歲役民不息詵親歷河干兩月工竣水不為灾晉工部尚書轉)
(覲來禮部以老疾引退疏再上允歸六十一年入京卒於邸第)
(諭祭葬謚清恪)
沈近思(公舉事實字位山號闇齋錢塘人康熙庚辰進士授臨潁知縣潁與許接壤許有孔家口)
(水勢衝突為潁患近思出夫十之七助許築堤俄水發安堵無恙又捐建社倉積穀四千餘石建紫)
(陽書院課士復建䨇忠祠表葺楊統制墓以昭忠義陞南寧府同知南寧山險多盜近思力行保甲)
(嚴督緝捕期年寧謐尋改清河本裕倉監督涖任一月綱紀利弊整釐悉當姦胥歛迹旗弁暴悍者)
(痛懲之雍正元年陞文選司郎中歷晉吏部右侍郎轉左卯出酉歸庭無私謁當奏)
(御之日必越宿齋戒然後敢進惟以至誠篤敬盡職分所當為擢左都御史表率臺端風清紀肅所進奏)
(疏非發議准行之日人莫得而知也卒於官室無餘資)
(賜帑金一千兩太子詔贈禮部尚書)
(少傅諡端恪)
嘉興府
唐
陸贄(唐書本傳字敬與嘉興人十八第進士以書判拔萃補渭南尉德宗立召為翰林學士從狩奉)
(天機務填總遠近調發奏請報下書詔日數百贄初若不經思逮成皆周盡事情衍繹熟復人人可)
(曉是時賊未平帝欲明年遂改元乃議更益大號贄曰今乘輿播越大憝未去陛下宜痛自貶勵不)
(宜益美名以累謙德帝從之始帝播遷府藏委棄至是天下貢奉稍至乃於行在夾廡署瓊林大盈)
(二庫别藏貢物贄請悉出以賜有功令後納貢必歸之有司先給軍賞帝悟即撤其署李懷光有異)
(志李晟密言其變因請移屯帝遣贄見懷光議事贄還奏懷光必反宜有以制之因勸帝許晟移軍)
(以勞遷諫議大夫仍為學士還京為中書舍人俄以喪解官服除以權知兵部侍郎復召為學士天)
(下屬以為相而竇參素忌之罷學士以兵部侍郎知貢舉明年參黜乃以中書侍郎同中書門下平)
(章事舊制吏部選以歲集乾元後天下兵興率三年一調吏員稽壅案牒叢淆偽冒蒙真吏緣以為)
(姦至十年不被調缺員或累歲不補贄乃請以内外員三分之每歲計闕集人檢柅吏姦天下便之)
(又以西北邊歲調河南江淮兵謂之防秋士不素練戰數敗將統制不一無以應敵乃上陳其弊帝)
(愛重其言而不從也班宏判度支卒官贄薦李巽帝漫許之而自用裴延齡贄上書苦諫帝不懌竟)
(以太子賓客罷延齡揣帝意薄讒短百緒帝遂發怒貶忠州别駕順宗立召還詔未至卒贈兵部尚)
(書謚曰宣始贄入翰林年尚少以材幸天子常以輩行呼而不名在奉天朝夕進見帝親倚至解衣)
(衣之雖外有宰相主大議而贄輙居中參裁可否時號内相嘗為帝言今盜徧天下宜痛自咎悔以)
(感人心故奉天所下制書雖武人悍卒無不感動流涕後李抱真入朝為帝言陛下在奉天山南時)
(赦令至山東士卒聞者皆感泣思奮臣是時知賊不足平議者謂興元戡難功雖爪牙宣力蓋贄有)
(助焉及輔政所言皆懇到深切或規其太過對曰吾上不負天子下不負所學遑他恤乎既放荒遠)
(常闔戶人不識其而又避謗不著書地苦瘴癘秪為今古集驗方五十篇示鄉人云)
宋
婁機(宋史本傳字彦發嘉興人乾道二年進士授鹽官尉調含山主簿七攝鄰邑率以治績聞遷太)
(常博士秘書郎時皇太子始就外傅以機兼資善堂小學教授機日陳正言正道又以累朝事親修)
(身治國愛民四事手書以獻隨事開明多所裨益擢監察御史韓侂胄議開邊機極口沮之謂恢復)
(之名非不美今士卒驕逸財力未裕萬一兵連禍結久而不解奈何侂胄不悦遷右正言進太常少)
(卿兼權中書舍人詔遣宣諭荆襄機昌言曰使往慰安人情則可必欲開邊啟釁有死而已不能從)
(也泗州捷聞愈增憂危且曰若自此成功以攄列聖之宿憤老臣雖死亦幸但恐進銳退速禍愈深)
(耳遂以言去侂胄誅召為吏部侍郎兼太子左庶子還朝言權臣以私意横生敗國殄民今當行以)
(至公又言兩淮招集敢勇若非繩以紀律課其勤惰必為後害遷禮部尚書擢同知樞密院事進參)
(知政事當干戈甫定信使往來之始瘡痍方深敝蠧紛然機彌縫裨贊甚多尤惜名器守法度進退)
(人物直言可否不市私恩不避嫌怨數上章告老以資政殿學士提舉洞霄宮卒贈金紫光禄大夫)
(加贈特進)
衛涇(萬歷嘉興府志字清叔其先齊人唐末避亂居秀州孝宗親擢進士第一歷起居舍人假工部)
(尚書使金還除直煥章閣知慶元府開禧初召拜吏部尚書御史中丞請誅韓侂胄論罷右相陳自)
(強拜參知政事又患史彌遠欲去之彌遠乃諷御史劾罷涇知揚州除資政殿學士致仕卒贈太師)
(追封秦國公諡文節初侂胄嘗指朱熹偽學侂胄誅請召熹還朝已卒涇乃取諸經四書傳註刊布)
(之所著文章奏議五十卷曰後樂集)
常楙(宋史本傳字長孺淳祐七年進士調常熟尉公廉自持不畏彊禦部使者交薦之調婺州推官)
(疏決滯訟以剸繁裁劇稱拜監察御史知無不言尋為兩浙轉運使禁戢吏姦不以急符督常賦海)
(鹽歲為鹽潮害稼楙請捐金發粟復輟已帑修築新塘三千六百二十五丈名曰海晏塘邑人德之)
(遷戶部侍郎兼刑部匄祠不許以集英殿修撰知平江節浮費修府庫既代有送還事例自給吏卒)
(外餘金萬楮楙悉不受吏驚曰人言常侍郎不愛錢果然改浙東安撫使值水灾捐萬楮以賑之復)
(請糴於朝得米萬石蠲新苖三萬八千又以諸暨被水尤甚給二萬楮付縣折運民食不至乏絶尋)
(以刑部侍郎召平反甚衆兼給事中封還隆國夫人從子黃進觀察使錄黃賈似道以御書令委曲)
(書行楙迄不奉命以寶章閣待制提舉太平興國宮德祐元年拜吏部尚書進參知政事卒)
(謹按至元嘉禾志楙先世本臨卭人自其曾祖同徙居海鹽遂為海鹽人)
明
俞山(獻徵錄字積之秀水人永樂癸卯舉人選崑山訓導正統間擢鴻臚寺丞陞少卿尋拜吏部左)
(侍郎凡所薦擢不求人知有請謁者輙正色拒之景泰初議迎復之禮同列頗有難者山獨奮曰鑾)
(輿復然後人心悦而天下安況天倫所繫之至重耶極力贊之事乃克濟尋以疾歸)
呂原呂㦂(湯斌呂原傳字逄原秀水人正統七年進士授翰林院編修景泰初進侍講天)
(順元年改通政司左參議仍兼侍講入内閣尋進翰林學士原性厚重儀狀端偉石亨等用事貴倨)
(顧獨敬原原朝會衣青袍亨笑曰行為先生易緋原不答無何岳正與原列上曹石罪狀疏留中曹)
(石覺大恐先是承天門災正草罪已詔至是摘其語謂謗訕正遂罷去原得留與李賢同直内閣賢)
(通逹遇事立斷原守正恪誠濟以持重遭母喪歸卒贈禮部左侍郎諡文懿子㦂字秉之以父廕補)
(國子生遷中書舍人憲宗七年中順天鄉試試禮部不第仍為中書舍人累遷禮部主客司郎中典)
(屬國事諳習掌故琉球請歲一入貢意取賈市得便利㦂以非制格之回回貢使乞道廣束歸國㦂)
(曰西夷貢有常道更之起他釁遂寢其奏以薦進南京太僕寺少卿故事太僕馬數禁人不得問卷)
(簿多磨滅登耗無考㦂曰他官不與聞是也太僕職此而可貿貿耶議請馬政卷簿太僕官三年一)
(照著為令遷太常寺卿採集累朝祀典沿革為條例上本寺利便十二事俱見施行劉瑾用事再疏)
(乞罷歸)
項忠(吾學編字藎臣嘉興人正統七年進士授兵部主事歷陞陜西按察使會陜饑不待奏報輒發)
(倉賑給全活萬人後為大理卿既行陜人詣闕乞留改右副都御史巡撫其地成化四年固原土番)
(滿四叛有衆二萬據石城遠近戒嚴詔忠總督軍務同馬文升劉玉進討忠移兵據賊水草前後大)
(小二百餘戰賊愛將楊虎貍被擒乞自效忠即遣去四竟為虎貍所誘擒因陳四事為經久計召還)
(會荆襄大旱流民入山倡為亂忠出總督軍務遣人持榜入山諭降其負險不服者縱兵剿之凡遣)
(還鄉者四十萬人編戍者萬餘人俘斬二千人上便宜十事尋進左都御史召為兵部尚書錦衣百)
(戶韋瑛挾汪直為詗察屢興大獄中外重足莫敢言忠草疏發直瑛姦罪疏入罷厰瑛坐戍邊未幾)
(直又得領厰遂首誣忠下廷訊落職久之諸姦次第敗復忠兵部尚書致仕卒贈太子太保諡襄毅)
張寧(名山藏字靖之海鹽人景泰進士授禮科給事中憲宗元年太皇后生日帝為設醮禮部尚書)
(姚夔歛會大臣燒香行禮寧疏言諸大臣但能和衷助德則自可上綏懿祉而夔等乃斂財辦香約)
(期赴壇無益事情徒傷國體乞勅禮部禁止帝善之南京給事中王徽等劾李賢獲罪謫邊寧合六)
(科申救賢不悦出寧知汀州興學崇賢痛裁頑梗治稱神明踰年乞歸父老遮留有泣下者列朝詩)
(集傳寧奉使朝鮮陪臣朴元亨為館伴從遊太平館賦百韻詩朴和之殊不相下寧得溪流殘白春)
(前雪柳折新黃夜半風之句朴乃閣筆曰不能屬和矣)
劉泰(弘治嘉興府志字世亨海鹽人由進士入翰林為庶吉士拜監察御史嘗按遼東及南畿諸郡)
(辨獄有聲天順初石亨專權用事人莫敢言泰與御史楊瑄彈劾之風節凜然)
馬暶(嘉禾徵獻錄字季明平湖人天順甲申進士由行人擢御史疏請早建儲謹灾異飭武備防水)
(旱帝嘉納之巡視京畿行部所至以清直聞)
潘蕃(檇李往哲初編字廷芳崇德人成化二年進士授刑部主事歷員外郎中沁源王與州官互訐)
(持不解朝命下蕃涖事蕃廉知左右撥置王狀因列其罪置之死雲南鎮守太監錢能攫金蠻部危)
(動邊鄙由指揮盧安輩釀釁蕃往正盧安輩以法歸請併治錢能士論壯之已而出守安慶改鄖陽)
(鄖陽初創界接陜洛流民歸者如市蕃因撫以土著遂稱善郡歷晉右副都御史撫四川申飭軍政)
(倖功生事者悉治之常單車行視松茂夷人莫敢輕出陟右都御史總督兩廣節制特嚴一號令出)
(即大將不敢喘息方面而下稍違約束必召軍正治以法不少貸黎寇符南蛇等衆號數萬蕃親統)
(兵逆擊大破之蠻氛以息思恩知府岑濬叛蕃籌其所居道里遠近分六哨以進濬遂伏誅豐湖十)
(三村猺寇及惠州古三仔唐大鬢等阻兵肆亂蕃督率部兵掩擊殲其渠魁餘黨灰滅在廣五年屢)
(大戰伐前後斬賊無算正德改元召拜南刑部尚書時逆瑾稔横蕃堅求去命乘驛歸年七十九卒)
(嘉靖年賜祭葬)
屠勲(獻徵錄字元勲平湖人成化己丑進士授工部主事改刑部歷員外郎中皆劇曹剖決無滯京)
(城無籍子季勝誘其主之子福為私鑄而隂令詗事者發其事福坐戍邊衆知其冤莫敢問勲曰此)
(奴利主之産也為直其事以福罪罪勝而歸其産進大理少卿擢右副都御史巡撫順天寶坻産銀)
(魚中使歲取供薦因之横索民不能堪麻峪山有銀礦守臣以中旨索之勲皆疏言其不可詔戒約)
(中使而礦事卒不行遷刑部右侍郎尋進左會戚畹與河間民爭田搆訟勲奉旨覈勘上言食禄之)
(家不言利況母后誕毓之鄉而與小民爭寸地臣以為不可孝宗嘉納歸其田於民正德丁卯拜尚)
(書時逆瑾用事諸司諷先關白而後奏聞勲曰若是是無朝廷矣瑾銜之勲引疾求去以太子太保)
(致仕卒謚康僖)
陸淞(羅欽順陸淞墓碑字文東平湖人弘治庚戍進士授禮部儀制司主事時逆瑾用事常欲有所)
(私淞執不可瑾怒遂中以事下之獄淞怡然不以為悔竟亦無他陞主客郎中日本使者宋素卿本)
(華人賄瑾求數入貢以便其私淞立言非中國之利因請執素卿以正國法事遂寢陞南京鴻臚寺)
(卿武宗親征逆藩駐蹕南都一切禮儀禮部皆與參酌而行無弗允嘉靖改元淞陳言十事上嘉納)
(之陞南京光禄寺卿諸務多涉中官羣小憑之姦蠧百出淞悉懲以法勞費大省再疏乞休歸卒賜)
(祭葬)
陸杰(兩浙名賢錄字元望淞之子弘治進士授兵部主事轉員外郎中出參議湖廣歷遷廣東左布)
(政五嶺以南擅番舶之利杰懲犯禁者數十人民始斂輯安南貢使不至朝議以都御史毛伯溫督)
(師征討杰預偵安南隠事為伯温言可不煩兵而服伯溫以聞許便宜罷兵未幾莫登庸果上表請)
(罪補貢擢右副都御史巡撫湖廣時大駕幸楚供億浩繁杰處分若素定進工部右侍郎卒於官贈)
(工部尚書杰負氣剛直侃侃不阿自為郎時武宗南巡杰與黃鞏陸震伏闕極諫廷杖四十幾絶而)
(甦由是直聲震天下入仕四十年歷五省十三任皆積勞序遷所至有聲)
曹瓊(天啟平湖縣志字玉夫弘治癸丑進士授御史侃侃持風裁有戚畹投千金乞寘讎家於辟瓊)
(正色曰人命至重吾不受此辜金也為御史數年論列百許多中機宜劉大夏嘗曰諫垣中如曹瓊)
(他日堪大用無何卒)
屠堯(萬歷嘉興府志字文治平湖人以進士授常州府推官決獄明敏擢御史武宗南巡上疏請回)
(鑾復疏止興作重經筵崇聖學寬重罰皆國家大體巡廣右時歲飢堯設法糴運且增價招商多所)
(全活補山東副使致政歸兄奎亦為御史巡視江石累疏宸濠不軌有直聲官終參議)
趙漢(兩浙名賢錄字鴻逹平湖人正德辛未進士授建昌府推官召拜給事中繩愆弼違有抗直不)
(撓之節凡歷三科前後奏疏不一上武宗者三世宗者十有四責回話者二奉詔逮獄受杖者一其)
(間若論蕭敬之怙終崔文之擅政谷大用之請乞鑿鑿中窽至論首輔張孚敬專職自恣尤人所難)
(以是出為山西參政不數月乞歸)
包節(萬歷嘉興府志字元逹嘉興人成進士筮仕東昌司理多所平反召拜御史按閩滇皆以直著)
(繼按湖廣時巨璫廖斌以鎮守威毒三楚節廉其不法事抗疏劾之忤旨逮獄幾斃杖下謫戍莊浪)
(疾卒隆慶改元贈光禄少卿)
鄭曉(海鹽文獻志字窒甫嘉靖癸未進士授職方主事日取故牘閱之由是盡知天下阨塞與其士)
(馬虚實強弱之數甲申以議大禮杖闕下許讚為太宰調曉考功轉郎中夏言罷相有詔考察臺諫)
(嚴嵩意在去其異已者曉更斥其所厚者若干人嵩子世蕃以治中求為尚寶丞曉謂非故事不聽)
(嵩益怒密疏曉抗上市思貶和州判官曉至和日夜治民事訪諸所欲惡次第罷行之遷南考功郎)
(中歷刑部右侍郎改兵部兼僉都御史出撫鳳陽會倭入寇江南北運道為梗曉至鎮勵將士選民)
(兵集鹽場壯勇禦之於通泰襲之於如臯擊之於海門搗之於呂泗圍之於狼山斬首九百餘級賊)
(遁去東南之賦歸輸京師無後期者又築三里閘以通漕渠開湖櫃以興水利淮以南無水患遷吏)
(部左侍郎尋遷右都御史協理戎政奏罷諸軍之役於工作者衆咸感奮改刑部尚書奏論錦衣所)
(治獄多失實而五城御史受民詞非舊制又謂王直於法必當誅留都亂卒漸不可長劾嚴嵩之張)
(翀董傳策吳時成不可罪諫立儲之郭希賢不可殺咸與嵩議不合乃落職還病卒穆宗改元贈太)
(子少保諡端簡)
陸垹(萬歷嘉興府志字秀卿嘉善人嘉靖丙戍進士初任南刑曹嚴嵩屢謁之垹拒不見嚴托人私)
(詢其意垹曰此人雖赫赫有時名實姦雄也嚴銜之歷任兵部武庫郎出知武昌徙岳州在任崇節)
(儉寬逋賦省訟獄開荒田歲飢竭倉庫設法賑貸活飢民數百萬時嚴嵩柄政銜前事十年不調御)
(史伊敏生巡歷至府垹供奉甚薄伊直入其衙惟老蒼頭二人敝筐無鎖檢之殘書百帙布衣數事)
(而已特疏薦陞京堂垹至都不謁嚴嵩嵩遣人諷諭之垹曰受職天朝拜恩私第賢者猶不為況未)
(受官而先謁權貴乎卒不往陞太僕少卿轉南光禄尋以僉都御史巡撫河南乞歸卒)
錢薇(海鹽縣圖經字懋垣海鹽人嘉靖壬辰進士授行人選禮科給事夏言以議郊祀與霍韜相訐)
(奏薇疏論其傷國體手批嘉奬繼乂論閣臣戚里内侍章十數上並剴直無諱避尋有勅清查倉儲)
(薇得楚及粤西虚心搜覈摘發乾没萬計歸晉本科右是時夏言已入相嚴嵩為禮部尚書上齋宮)
(祈年尊信方士陶仲文又翊國公郭勛恃寵侵朝柄至請復内臣鎮守擅署宿衛官不關白本兵薇)
(發憤一疏糾勛再疏糾言三疏乞罪方士語皆中帝所忌削職歸卒隆慶改元贈太常少卿)
孫植(萬歷嘉興府志字斯立平湖人嘉靖乙未進士選南北部中官潘珍從子怙勢為姦利植正其)
(罪歷光禄少卿時嚴嵩柄政植守正不阿以故九年不調祠官祝釐取辦光禄費多不經植為簿正)
(歲省大官數十萬巨璫耿清以鐵人稱之尋擢南掌院拜大司寇訊巨閹王采邢保張進朝獄盡法)
(不少貸致仕歸卒諡簡肅)
陸光祖(獻徵錄字與繩别號五臺平湖人嘉靖丁未進士授濬縣令大司馬趙錦檄役三輔民為)
(邊夫築垣牆光祖具言不便狀已復言於直指謂必欲役内地民莫若令出錢與邊民如雇役法直)
(指上其議竟得請人心乃安内鄉王奪民田封邱王遣蒼頭私販鹽暴横道路光祖一裁以法無少)
(貸邑人盧柟嘗忤邑令遂假事坐重辟歷數令不白光祖得其冤狀言於當道釋之自是平反之聲)
(聞於遠近凡四郡有疑獄必以屬之無不得其平者徵補南禮部祠祭主事轉儀制司佐大宗伯嚴)
(訥正伊王典楧罪發太醫院吏目何雲龍等乾没狀痛革諸王府襲封請㛰諸濫費其他如方技并)
(近倖貴戚非分陳乞並寢不行訥改太宰遷光祖為驗封郎歷考功文選典選數月所注措皆翕然)
(稱當而御史孫丕揚以專擅論之竟削籍家居六年起南太僕少卿歷晉南大理卿時張居正秉政)
(專恣臺諫諸曹郎先後糾論相繼削籍論遣不少貸光祖貽書規諷語甚切至居正故與光祖同籍)
(又以其夙望欲引以相助而光祖每與語輙不合遂力求去居正歿起為南兵部侍郎遷工部尚書)
(改南吏部内監張鯨招權恃寵光祖疏陳鯨姦惡狀擬置重典又言建國本以安社稷疏皆留中不)
(報遂以疾乞休不聽未幾召為刑部尚書改吏部在事杜餽遺禁私謁壬辰大計畢事簡廉吏二十)
(二人以風吏治拔幽振淹不遺餘力閣臣申時行嘗揭薦張位趙志臯自代光祖上疏謂非先朝舊)
(規嗣今擬復廷推以重政本詔從之已而廷臣會推循例及光祖巨璫田義素憾光祖遂借此為蜚)
(語交關上前光祖義不可留力請歸卒贈太子太保諡莊簡)
陸光祚(萬歷嘉興府志字與培平湖人嘉靖己未進士授兵部主事補禮部郎隆慶間三疏請皇)
(太子出閣講讀慮宗禄不支疏請限服制開生業諡法䘏典過濫奏為條例肅懷王無後堂叔越序)
(乞嗣固爭不與出為湖廣副使移提學陕西以疾卒官)
鄭履淳(兩浙名賢錄字叔初海鹽人嘉靖壬戍進士選比部郎改尚寳丞時穆宗初立履淳上書)
(言當今所急莫如用賢願早奮乾剛勿以私昵間正人勿以細娛妨大計凡數千言上怒榜百繫廷)
(尉獄逾年得釋為民神宗即位復起尚寶丞遷光禄寺少卿卒)
沈思孝(獻徵錄字純父號繼山嘉興人隆慶戊辰進士令番禺以卓異授刑部主事疏江陵奪情)
(事廷杖八十戍神電衛癸未賜環由京兆晉大理卿駁閹郝金獄事郝故司禮張誠嬖人思孝不為)
(動陞右都御史兼兵部右侍郎協理戎政疏減羊絨及止盔甲之請省金錢無算又廷爭日本封貢)
(事與當事者左遂乞歸)
陸萬垓(嘉禾徵獻錄字夭溥號仲鶴平湖人隆慶戊辰進士知福寧州歷刑部員外郎中出知梧)
(州府開設東安西寧二縣會滇緬大訌遷雲南兵巡副使躬冒矢石下隴川擒岳罕收反卒聲振西)
(南擢福建按察使進山西左布政調劑貢市得其平尋以僉都御史巡撫江西去煩苛革餽遺課農)
(桑躬教化築圩千頃積穀百萬兩賑大荒全活無算甆運歲輸回青萬垓請以土青代之會丁母憂)
(歸卒)
丁賓(嘉禾徵獻錄字禮原嘉善人隆慶辛未進士知句容縣清賦額減雜徭建倉濬渠百廢具舉召)
(拜江西道御史時張居正當國重賓才欲引以為黨不應會巡按遼東御史劉臺劾居正專擅威福)
(謫戍復遣賓往勘遼贓賓知其冤投劾歸林居二十年起南大理寺丞歷進南工部尚書開寶源文)
(思二局嚴私鑄之律姦民無敢舞弊加太子少保致仕卒謚清惠)
朱廷益(馮夢禎朱廷益行略字汝虞嘉善人萬歷丁丑進士為漳浦令歲比不登捐俸賑飢全活)
(甚衆補令嘉定時苦漕兑廷益請於大司農改折二十萬石歲省民財以五萬計奏最得南儀部遷)
(考功郎丁亥大計秉鑒精覈公當擢僉事督江西學政屏絶干謁益王餽古琴受而檄諸學宫曰此)
(琴貯文廟以彰賢王崇儒雅意翌日王以妃弟囑廷益謝曰校閱時何由私識執法所以敬王也發)
(卷置劣等擢南通政司參議時礦税横行多所株逮上疏言姦黨蠱惑未已重地騷動可虞不報)
陸長庚(獻徵錄字元白平湖人萬歷庚辰進士授廣德知州多惠政進刑部員外郎值巨璫邢尚)
(智之獄有隂為地者長庚論戍如律改南吏部郎中累遷湖南按察副使當事者議開礦長庚持不)
(可事遂寢轉廣西桂平道參政猺首韋扶中槃花婆作亂府江震驚屯土兵三萬餘餉往往不給長)
(庚建議撤之督府有難色長庚曰賊據險百出雖兵百萬無益奈何令缺餉坐譁乎願勿中制猺易)
(與耳督府委以便宜進勦於是留兵三千守荔浦餘盡撤還密與總兵童元鎮定謀襲擒之餘黨皆)
(讋服聽撫擢湖廣按察使進江西布政宗禄不給出存積銀十三萬補之值大水請弛長河漁禁賑)
(䘏飢民擢應天府尹進南通政時留都多私鑄官幣廢格長庚抗疏上聞奸黨撓之疏久不下遂以)
(疾求去得旨慰留尋進兵部右侍郎致仕)
王慎德(舊浙江通志字遂初嘉善人萬歷進士令萬安鋤強扶弱政教兼舉擢四川巡按討平楊)
(應龍亂回朝抗論時事忤旨罷職光宗即位贈光禄少卿)
姚思仁(嘉禾徵獻錄字善長秀水人萬歷癸未進士授行人遷江西道御史出按河南先是世宗)
(時薊州人李昇嵩縣人刁騰言開礦之利乃分遣中璫崔閔等相視沿至神宗朝中人四出其害尤)
(甚河南開採議始仲春孫格二人思仁上疏力爭陳八可慮不報乃復繪開礦圖圖著一說以極言)
(其害神宗覽之怒然亦不罪也歷應天府尹遷左通政時聽選儒士蔣定國交結近侍張忠劉遜欲)
(重興礦役於山西其章不由本司徑自投進思仁上疏駁曰礦役停止已久定國乃敢包藏禍心復)
(開亂源乞下法司究問事遂寢熹宗嗣位陞工部尚書加太子太保尋致仕)
朱國祚(檇李往哲續編字養淳秀水人萬歷癸未廷對第一授翰林院修撰歷陞禮部侍郎先後)
(抗疏請冊立其言剴切會有讒者遂乞歸里居十九年光宗召拜禮部尚書兼東閣大學士未束裝)
(而熹宗嗣位遣行人敦趣就道時刑部尚書王紀以稽留獄事褫職國祚上疏力救不允嘆曰去一)
(大臣如小吏事不可為矣請告積十有三疏得允卒謚文恪)
吳弘濟(舊浙江通志字春陽嘉興人舉進士授蒲圻令拜御史適有三王並封之諭弘濟再疏力)
(諍議旋寢會吳鎮訐趙用賢悔姻弘濟疏理其枉語侵政府帝怒坐以黨護鐫兩階尋削籍歸里卒)
(天啟改元贈光禄少卿)
岳元聲(舊嘉興府志字之初嘉興人舉進士遷國子博士轉監丞有詔選良家女入宮元聲上言)
(盛女謁非所以為教又論李長春廕子紊監規一時有鐵監丞之稱已遷工部主事時詔起舊輔王)
(錫爵甫至遂奉三王並封之詔元聲具疏詰責首輔於是得寢晉郎中極論關白稱亂禍始朝鮮大)
(司馬石星倚沈惟敬封貢之議而輔臣趙志臯墮其術中趙深銜之勒為民里居二十五年天啟改)
(元起南主事歷擢南兵部侍郎署部事逆閹方竊政具疏劾之遂奪官歸崇禎初復原官卒贈南京)
(兵部尚書)
沈孚先(嘉興縣志字白生萬歷戊戍進士累官水部郎督泉濟上佐開泇河假歸尋起用歷銓部)
(四司門無私謁庚戍佐察典疏曰一清不足以盡天下之才而一濁足以概天下之不肖真名言也)
(編人才錄凡京朝林下大官長吏皆朱墨劄記每言參苓烏附盡入藥籠驅使乃見國手所著有尚)
(白齋詩文)
朱大啟(獻徵錄字君興秀水人萬歷庚戍進士授南昌司李舉卓異第一入為吏部主事歷考功)
(文選郎中時魏忠賢用事謀遣内臣分鎮九邊冡宰王永光等公疏廷爭大啟實具草大忤璫意遂)
(引歸崇禎改元閹以次正法擢太常少卿已而以添註太僕卿督餉江右有旨額外搜括大啟言江)
(右貧瘠正額不充安問額外乃得罷歷陞刑部左右侍郎尋署部事三遇熱審皆極力平反所全活)
(無算以病告歸卒贈刑部尚書子茂時貴陽知府)
錢士升(嘉禾徵獻錄字抑之嘉善人萬歷丙辰殿試第一授翰林修撰天啟初乞假歸進左中允)
(不赴魏大中趙南星被難並為營護同年生萬燝杕死恤其家以是有名崇禎元年起少詹事歷禮)
(部尚書兼東閣大學士上疏獻寬簡虚平四箴上優旨報聞武生李璡請括江南富戶充餉士升惡)
(之擬旨下刑部提問上不許發改擬溫體仁遂輕擬以進士升曰此亂本也當以去就爭乃疏言周)
(禮荒政十二保富居一今以兵荒故罪富家朘削議括其財而籍没之此秦皇不行於寡清漢武不)
(行於卜式者而欲行於聖明之世乎疏入降嚴旨切責士升引罪乞休後七年卒)
國朝
杜臻(鄉賢留祀册字肇余秀水人順治戊戍進士入翰林累陞内閣學士禮部侍郎轉吏部左侍郎)
(歷工刑兵禮四部尚書其佐吏部時耿尚二逆既平餘黨竄匿者悉降内地無所容閩粤督撫議以)
(特命海畔棄地處之議安插防守臻至宣播德意諮諏臻往視形勢詳)
(民隠徧歷沿海地土區置有方在刑部舊制獄囚每月給米粟煤炭而獄吏與禁卒朋比乾没囚多)
(庚死臻廉知其弊重懲之戒諸吏有更犯者罰無赦囚皆感泣轉兵部時以兵冗耗餉議裁汰臻以)
(裁之則兵無所歸請自後各標兵有缺伍者勿補數年後額自減矣從之尋轉禮部尚書致仕歸)
(御書煙霞耆舊扁額以榮其行卒賜祭葬)
吳涵(嘉興府志字容大石門人康熙壬戍進士授編修歷副都御史疏請禁止湖南加派安插四川)
(流民陞工部侍郎理寶源泉局時以鑄錢故采買廢銅銅商趨利吏得為姦涵設籖聽商自掣商人)
(旨進稱便轉刑部審察蒲臺命案粤東提鎮失機皆稱吏部侍郎兼翰林院掌院學士遇銓選一月前預)
(列應選應補姓名次序揭於通衢吏不得上下其手又念舉人揀選或至終身不得一官疏請單月)
(賜祭兼選著為令尋陞左都御史仍兼掌院以病歸卒葬)
浙江通志卷一百五十八
