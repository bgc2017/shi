浙江通志卷二十七
學校(三)(書院附)
寧波府
寧波府儒學(在府治北)延祐四明志唐開元二十六年
始治州學寳應廣德間燬貞元四年王沐建廟宋
天禧二年李夷庚移於城東建炎兵燬聖殿獨存
郡人林暐捐金至紹興七年仇愈卒成之十九年
徐琛建稽古堂後岳甫守郡置成德齋養正齋至
正四明續志景定三年總管郭郁重修(袁桷為記)成化
四明郡志咸淳六年守洪燾更造大成殿(王應麟重建寧)
(波府學大成殿記吏部尚書洪公燾以敷文閣學士來牧四明舍奠於學顧瞻禮殿梁棟陊剝喟然)
(曰職在宣化弗惟道原是崇曷克稱明詔若稽郡乘舊夫子廟肇自唐貞元四年至今四百八十餘)
(年矣元氣回復理若有待明年實咸淳紀號之六年迺鳩工飭材而鼎新之穹棟碩楹煥奕嚴敞視)
(昔有加焉以某月日虔妥用幣衿佩雲集相與端拜而議曰吾邦自慶歷諸老淑艾後進乾淳大儒)
(闡繹正學孝悌修於家而仁遜興齒德尚於鄉而風俗原理義明於心而賢才盛善信充於已而事)
(業顯聖天子立教於上而夫子之道益尊賢師帥廸教於下而夫子之道益彰昔魯僖公能修泮宫)
(威德所被至於海邦夫子列其詩於頌而先儒傳春秋則曰學校為國之先務雖用民力不可廢也)
(故不與新作南門槩書之策今公兹舉合詩春秋之義豐道扶教作新數百年幾墜之緒盛德至善)
(百世不忘也應麟世家於鄞幸得從先生長者後升堂聞金石之音入宫牆而見宗廟之美惟我同)
(志服膺聖訓陟降庭止昭假不違上以承天子之休德下以篤師帥之善教罔俾克廣德心專美魯)
(之多士尚其懋哉)延祐四明志元至元十九年火二十九
年廉訪副使陳祥立尊經閣至大二年副使趙宏
偉勸士重建嘉靖浙江通志明正統二年知府鄭
珞重建天順八年知府張瓚成化三年知府方達
相繼重修嘉靖寧波府志成化間僉事吳璘闢尊
經閣甃池築室弘治丁巳守伍符嘉靖甲午守鄭
威丁巳守張正和重修(屠滽王應鵬張時徹各有記)寧波府志
萬歷四年巡海道劉翾知府周良賓增葺(范欽為記)三
十二年知府鄒希賢重修文昌閣(自為記)三十六年
教授高明重製神主(沈一貫為記)崇禎九年知府許捷
葺廟堂齋廡知府林夢官卒其工(林棟隆為記)十三年
巡海道王應華改葺(沈延嘉為記)
國朝順治八年巡海道王爾禄重修(沈延嘉為記)康熙九年
知府崔維雅率屬重建明倫堂(史大成為記)十一年通
判郭一鳳重建啟聖祠(史大成為記)十五年教授葛衷
欽修先師廟同知殷作霖成之三十一年知府張
星耀四十三年知府甘國璧五十二年知府李肅
先後繼修五十七年知府尚瑤重修先師廟雍正
二年學使彭維新重建明倫堂五年知府孫詔重
建西廡及名宦鄉賢祠六年重建文昌閣知府曹
秉仁成之八年秉仁創省牲所
射圃(在學西)名官祠(祀文種以下三十八人)鄉賢祠(祀黃公以下六十有)
(二人)
桃源書院(在府城西)舊浙江通志舊在鄞縣西三十
里宋王說家塾也尋廢後人復改築於城西十五
里
甬東書院(在城東五里)續文獻通考宋鄭青之建以
祀樓昉理宗御書扁賜之(久圮)
東湖書院(在城東三十里)續文獻通考元時邑人陸天
祐建(久圯)
鄮山書院(在城西五里)嘉靖寧波府志元大德三年
鄉儒趙夀建為祠以祀朱子(久圮)
鄞江書院(在府治西)續文獻通考元時邑人張式良
建(今改寧波衛)
義田書院(在郡治月湖西)舊浙江通志明廣盈倉基
國朝順治十年海道王爾禄建康熙二十五年知府李
煦重建改名月湖書院雍正五年知府孫詔修八
年知府曹秉仁重修
鄞縣儒學(在縣治西南)成化四明郡志唐元和九年建
廟於縣東宋慶歴中王安石宰縣因廟為學延祐
四明志崇寧二年移於縣西南燬於建炎中嘉定
十三年邑簿吕康年以寳雲寺西創禮殿寳慶二
年尚書胡榘守郡經營有成至元十九年儒學提
舉田希亮增置二齋二十八年廉訪副使陳祥撤
而新之至大二年燬於火縣丞賈思恭以廉訪副
使趙宏偉之命經營之尹張繼祖繼之後同知張
伯延成之(袁桷重建鄞縣學記州郡悉置廟學奠謁講說循襲條制而職教之道似若有)
(未修焉者鄞舊有學王文公為宰時延會稽杜先生醇教之學者輩出至大二年郡大火學燬主邑)
(之學孔文雋董儒金始建講堂禮殿未完而去皇慶二年三衢姚熙載實來是歲天子卞科舉詔同)
(知郡事吳郡張伯延率郡官而助之邑令梅君遇春丞簿龐君滋范君祐延曰吾長於是兹役曷可)
(緩嚴工庀程戒肄業者咸輸以佐閱二年學宫之制完且具矣姚君乃曰鄞號多士昉杜先生宜作)
(先賢以祀鄞士之興其自今始乎嘗謂學校宫室循行風俗之使者未嘗不督厲修繕獨教法未定)
(雖聰明自任獨不敢高下以議今明詔四出郡侯首創其原姚君又能推本前人尊師之旨庶幾吾)
(里之秀士訽考耆哲篤行於顯微内外之實乎)成化四明郡志明正統三
年知府鄒珞徙建明倫堂於殿西左右建二齋東
建文昌祠闢射圃成化初守張瓚割寳雲寺西隙
地以廣之嘉靖寧波府志弘治乙未提學副使趙
寬守伍符徙寺遠之而徙明倫堂於寳雲寺故址
建尊經閣(陳琳為記)後令曾直又復門東侵地(楊守阯為記)
嘉靖辛丑守沈愷立聚奎堂(自為記)丁巳令曾承芳
立名宦鄉賢二祠甲寅令夏儒改創名宦鄉賢二
祠(周相為記)鄞縣志萬歷丙申令翁憲祥江秉謙沈猶
龍崇禎甲戍諸生錢肅樂先後繼修
國朝順治四年知縣董大翮修康熙三年知縣張幼學
重建明倫堂啟聖祠五十二年知府李肅修先師
廟櫺星門建兩廡啟聖祠文昌閣(仇兆鼇為記)雍正五
年知府孫詔知縣楊懿教諭沈廷桂協紳衿重修
八年知府曹秉仁又修
射圃(在文昌祠東北)名宦祠(祀陸南金以下五人)鄉賢祠(祀黃公以下一百六)
(十二人)社學(六所並在城久圮)
菊坡書院(在縣治東)鄞縣志宋樞密陳清敏卓建
魯齋書院(在縣治西)成化四明郡志舊在西南隅浙
東道都元帥鎻南班建以祀文正公許衡後徙建
育才書院(在醋坊橋西)寧波府志康熙三十六年知
府高啟桂建
義學(在永豐街)寧波府志雍正七年知縣楊懿以前
巡道胡承祖生祠改建
慈谿縣儒學(在縣治東南)成化四明郡志宋雍熙元年
令李昭文建於縣西延祐四明志慶歴八年令林
肇徙縣治東南(王安石慈谿縣建學記古者井天下之田而黨庠遂序國學之法立)
(乎其中後世無井田之法而學亦或存或廢大抵所以治天下國家者不復皆出於學而學之士羣)
(居族處為師弟子之任者講章句課文字而已至其陵遲之久則四方之學一廢而為廟以祀孔子)
(於天下斷木摶土如浮屠道士法為王者象州縣吏春秋率其属釋奠於其堂而學者或不預焉蓋)
(廟之作出於學廢而近世之法然也今天子即位若干年頗修法度而革近世之不然者當此之時)
(學稍稍立於天下矣猶曰州之士滿二百人乃得立學於是慈溪之士不得有學而為孔子廟如故)
(廟又壊不治令劉君在中言於州使民出錢將修而作之未及為而去時慶歴五年也後林君肇至)
(則曰古之所以為學者吾不得而見而法者吾不可以無循也雖然吾有人民於此不可以無教即)
(因民錢作孔子廟如今之所云而治其四旁為學舍講堂其中帥縣之子弟起先生杜君醇為之師)
(而興於學噫林君其有道者耶夫吏者無變今之法而不失古之實此有道者之所能也林君之為)
(其幾於此矣林君固賢令而慈溪小邑無珍産淫貨以來四方游販之民田桑之美有以自足無水)
(旱之憂也無游販之民故其俗一而不雜有以自足故人慎刑而易治而吾所見其邑之士亦多美)
(茂之材易成也杜君者越之𨼆君子其學行宜為人師者也夫以小邑得賢令又得宜為人師者為)
(之師而以修醇一易治之俗而進美茂易成之材雖拘於法限於勢不得盡如古之所為而吾固信)
(其教化之將行而風俗之成也夫教化可以美風俗雖然必久而後至於善而今之吏其勢不能以)
(久也吾雖喜且幸其將行而又憂夫來者之不吾繼也於是本其意以告來者)建炎四年
燬淳祐間節度推官宋南強重建八年令唐仲温
落成至正四明續志元元貞二年燬因舊址建至
元五年教諭季仁夀修成化四明郡志明洪武三
十一年典史余琯建梯雲亭架閣庫宣德六年郡
守鄭珞推官吕翺重建明倫堂嘉靖寧波府志正
統三年丞劉頤重建兩廡弘治庚戍令和鵬復建
大成殿(周旋為記)嘉靖癸卯令陳褒廣明倫堂改會膳
堂為尊經閣丙辰燬於寇丁巳即其址重建廟學
同知侯國治令劉子延踵成之天啟慈谿縣志萬
歴十六年令何偉修四十六年令陳其柱重修(姚宗)
(文為記)天啟二年明倫堂尊經閣燬三年令李逢申
重建
國朝康熙十年知縣吳殿弼重修
射圃(在城隍廟西)名宦祠(祀房琯以下一十三人)鄉賢祠(祀楊適以下二)
(十人)社學(十五所並在坊隅久圮)
慈湖書院(在縣治北)續文獻通考宋郡守劉黻建以
祀楊文元公設山長主之
杜州書院(在縣西北)續文獻通考童居易讀書之所
奉化縣儒學(在縣治東北)延祐四明志宋景祐中令于
房廣廟以立學治平初令裴士堯遷廟學州東久
而圮宣和初令周因重建燬於建炎中紹興九年
榮彛復建慶元二年邑士汪伋撤大成殿及門廡
新之(樓鑰為記)嘉靖寧波府志嘉定七年令馮多福立
尚友堂(周勉為記)延祐四明志元至元二十年堂以颶
風仆復建明年新兩廡儀門主維者令李天益也
二十九年丁尹濟創養正堂至正四明續志延祐
戊午知州馬稱德蓋尊經閣及講堂後軒兩廡六
齋倉厫庖溷咸備二年同知哈扎爾重修成化四
明郡志明洪武二十年圮於風二十三年知縣章
彦淳建講堂三十一年知縣郭麟創會膳堂宣德
八年知縣周銓重修大成殿改造明倫堂(陳山為記)嘉
靖寧波府志成化丁未令曹瀾正德丁丑縣丞黎
伸己卯令朱豹嘉靖己丑令陳鎬相繼重修(陸瑜王應)
(鵬各有記)奉化縣志萬歴中廟燬令汪應嶽重建崇禎
己巳明倫堂圮通判林士雅令吳之錦修寧波府
志崇禎十二年署令通判蔣中超修
國朝康熙十一年知府邱業知縣鄭愫重修十八年令
蔡毓秀修大成殿兩廡儀門雍正元年知縣魏大
德王緯教諭陸鶴訓導周兆馨等重修
射圃(在學宫)名宦祠(祀鄭奉以下一十二人)鄉賢祠(祀祖域以下二十六)
(人)社學(二所一在連山驛東一在縣南久圮)
龍津書院(在縣治東)奉化縣志宋乾道中朱文公奉
使至此士人咸留問道遂立書院後遷於學東元
達嚕噶齊察罕等興復於寳化山之陽(久圮)
廣平書院(在縣治東)續文獻通考宋舒璘講學於此
登瀛書院(在縣治南松林鄉)成化四明郡志宋咸淳間
鄉人共建
松溪書院(在縣治東忠義鄉)成化四明郡志元至正七
年邑人李德說建
鎮海縣儒學(在縣治東北)延祐四明志宋雍熙二年主
簿李齊建於縣東崇寧中廣之紹興八年令章汝
翼改建於縣東北嘉靖寧波府志慶元初令韓永
德復建大成殿歴三令始完明倫堂嘉泰初令商
逸卿鼎新之邑人胡大任黃君中亦益地拓學嘉
定間令崔端學創四齋及兩廡廪庫泮橋八年攝
守程覃立直舍小學紹定四年令陳纘淳祐庚戍
令范世昌相繼拓舊址(胡剛中為記)成化四明郡志元
至正中令汪以敬增構齋舍置文昌祠光霽亭(劉本)
(仁為記)明正統十一年知縣戴鍾重建大成殿修明
倫堂成化元年縣丞王愉築膳堂嘉靖定海縣志
成化六年副使朱紳都指揮張勇重建殿堂兩廡
(劉紆為記)弘治初學使鄭紀闢射圃七年巡海副使文
貴命知縣李廷儀建饌堂增號舍嘉靖二年令鄭
餘慶修(謝遷為記)三十三年令宋繼祖重修(王交為記)四十
一年令何愈重修(張時徹為記)寧波府志萬歴二十五
年知縣丁鴻陽重修文廟(余寅為記)三十七年知縣樊
王家重建尊經閣(薛三省為記)舊浙江通志崇禎間巡
海道蕭基知縣龔彛重建(薛三省為記)
國朝順治十八年巡按楊旬瑛康熙六年知縣王元士
相繼重修十七年教諭趙時楫重建啟聖祠五十
年署縣事繆燧修先師廟及兩廡五十八年知縣
田長文修築門牆
射圃(在明倫堂西)名宦祠(祀李夷庚以下三人)鄉賢祠(祀曹粹中以下四人)
社學(在縣南)
湖山書院(在縣治西北)鎮海縣志元至元間建祀文
潔先生黃震至正間燬五世孫黃禮之復建
南山書院(在縣治東)鎮海縣志沈煥講學之地明嘉
靖七年知縣周懋建
象山縣儒學(在縣治東南)延祐四明志唐會昌六年建
宋嘉祐中令顧方修治建炎兵燬隆興元年令胡
錡重建嘉定十一年令趙善㬜作大成殿(張虙為記)成
化四明郡志咸淳四年令陳明復重建明倫堂明
年重建大成殿(黃蜕為記)至正四明續志元至元二年
令龐思忠立櫺星門(賈策為記)至正元年尹穆布延特
穆爾修成化四明郡志明洪武三十一年縣丞丁
汝器修建正統間知縣孫樞修大成殿建文昌祠
嘉靖浙江通志成化間知縣凌傳修嘉靖寧波府
志嘉靖二十八年令毛德京大加修葺象山縣志
嘉靖間教諭楊繼宗創禮門濬泮池跨以橋(應雲鷟為)
(記)三十九年颶風壊殿堂齋通判梁紹引令游泮
協修邑人史安邦鑄鼎文廟啟聖祠兩廡各一(俞以)
(仁為記)萬歴三十五年令周官買地建橋築牆寧波
府志崇禎十一年知縣湯維重修
國朝順治十一年令陳黌重建明倫堂康熙十二年訓
導程士栻偕諸生重修正殿二十四年教諭沈用
將修二十六年寧協副將汪國祥重建兩廡(顧豹文為)
(記)三十四年教諭姚廷傑重修雍正三年令馬受
曾與各官紳士重建(錢式莊為記)
射圃(在邑厲壇南)名宦祠(祀顧方以下四人)鄉賢祠(祀楊王休以下十人)
社學(舊有二十四處在坊郭鄉都久圮)
丹山書院(在縣西棲霞觀東)象山縣志宋趙善㬜建(久圮)
聚奎書院(在儒學南)舊浙江通志明萬歴中令周官
建
定海縣儒學(在縣治東)延祐四明志宋熙寧八年令張
懿文建元祐七年簿顧復經又徙而東淳熙十二
年令王沆徙於丞廳南嘉定甲申令趙大忠葺治
增益(袁燮為記)至正四明續志淳祐間重建者令沈壑
也元泰定間重修者知州韓摶也定海縣志明洪
武二十年學隨縣廢附於舊定海縣
國朝康熙二十六年題請設縣建學知縣周聖化卜地
於縣治之東建(周聖化新建定海縣儒學記定海自唐開元二十六年設翁山縣至)
(今九百年間廢興不一唐為縣僅二十年建學不久惟宋熙寧八年迨元至元之末皆立邑校而明)
(時廢學亦如之則夫千年之久得陶淑於夫子之教僅三百餘年何其不幸也今)
(上御極二十有六年海宇承平聲教四訖凡遐方絶域向所委棄而不有者悉疆理而甸邑之於是鐘鼔)
(玉帛鏗鍧焜燿於猿狖之鄉而夫子之學建矣聖化承乏兹土幸董其役自材木冶埴黝堊之麤以)
(及磬管籩豆之細靡不躬親而規模氣象亦略具矣士子遊於聖門而升其堂高明光大入其室精)
(密深微吾見循循然溯之泳之不舍晝夜而進則放乎四海無難也此吾所以為定之多士勉也)
四十二年知縣繆燧修四十八年重修
御書樓
射圃(圯)名宦祠(祀齊澣以下一十九人)鄉賢祠
社學(在縣治後)
翁洲書院(在城北)成化四明郡志宋理宗書扁以
賜參知政事應㒡(圯)
岱山書院(在岱山)成化四明郡志宋咸淳癸酉魏
榘建(黃震岱山書院記四明枕大海為郡居天下極東又其東為昌國縣中於海為岱山岱山)
(在鯨波浩渺間去三韓幾一帆近而士生其間往往多秀拔冠鄉里登上庠擢高科而躋膴仕者踵)
(相接非山海碩大之氣之所鍾而能爾耶一日士有家於岱者忽航海過余而言曰學校一郡一邑)
(而僅一置講學之地不可以不廣也况岱山阻大海士雖欲擔簦負笈而至都邑學不可得士果何)
(以為麗澤之地古者五家為黨黨有庠今岱山可三千家而反古者一黨之不若咸淳七年魏君榘)
(等因請於郡太守劉公黻得酒坊廢基創岱山書院劉公既捐公帑以為助又歲減酒息錢請鄉先)
(生許君定正席臯比與鄉之人士藏修息游於其間距今五年而書院大槩成矣余聞而歎曰何岱)
(山多士地之偏而學之正耶世有謂愛非仁直欲掃除乍見孺子入井之心謂心即道直改用大舜)
(人心道心對立之說以為證謂孝悌為支離謂講學為邪說時則有若文公先生出乎其間辭而闢)
(之天地為之重開日月為之重明有人心者宜知所嚮方矣岱山講文公之學而世之攻文公者尚)
(多也其幸精思而實得篤信而力行使正論日興海隅蒼生日出之地洋洋流動端於岱山書院占)
(之矣)元至元三十一年徙於市
虹橋書院(在城西七里)定海縣志宋太師余天錫建
延師教閭閈之來學者今遺址尚存
紫陽書院(在城)定海縣志明隆慶間參將梅魁建
(圯)
義學(在縣治後)寧波府志康熙五十年邑令繆燧建
紹興府
紹興府儒學(在府治東南)於越新編唐時置於城北至
五代而廢宋嘉祐中始遷南隅嘉泰會稽志嘉祐
年州將刁景純沈文通張伯玉相繼繕造章伯鎮
成之(謹按會稽志吳監簿事實云監簿名孜捨宅為學今學相傳乃監簿之故居也)寳慶
會稽續志隆興二年吳芾重修(周綰為記)嘉定十六年
汪綱又增葺之嘉靖浙江通志明正統十四年知
府白玉重建弘治紹興府志弘治七年知府游興
建文昌鄉賢祠萬歷紹興府志弘治中參政周木
復加營構萬歴九年知府傅寵建名宦祠
國朝康熙六年里紳朱懋文重建明倫堂知府夏霖修
大成殿十年知府張三異重修(陳可畏為記)二十一年
里紳姚啟聖四十九年庠生朱洪謐再修五十七
年知府俞卿大修之雍正八年知府顧濟美增修
重建稽古閣
射圃(在訓導廨東)名宦祠(祀任延以下五十四人)鄉賢祠(祀嚴光以下一)
(百八十四人)
稽山書院(在府城卧龍山西岡)於越新編宋朱文公嘗司
本郡常平事講學敷政以倡多士三衢馬天驥建
祠祀之其後九江吳革因請為書院明正德間知
縣張煥改建於故址之西嘉靖三年知府南大吉
增建明德堂尊經閣(王守仁為記)後為瑞泉精舍試八
邑諸生選其尤者升於書院月給廪餼萬歴十年
知府蕭良幹修之改名朱子祠又即瑞泉精舍址
建一堂曰仕學所
蘭亭書院(在城南二十五里)萬歴紹興府志本晉内史
王羲之修禊所元時置書院(久圯)
南明書院(在文廟東)於越新編郡人太守諸萬里建
五雲書院(在東雙橋東)紹興府志明萬歴十二年知
府蕭良幹重修改名五雲館
國朝康熙三十年知府李鐸五十六年知府俞卿重修
仍名五雲書院
陸太傅書院(在城西六十里)於越新編明正德間郎中
周礽重建
陽和書院(在卧龍山陽)紹興府志明張宫諭元忭與
朱賡羅萬化讀書其中
蕺山書院(在蕺山)紹興府志明劉宗周講學於此
後為老郎廟
國朝康熙五十五年知府俞卿購復之重修書院
山隂縣儒學(在縣治南)明一統志宋崇寧中建寳慶會
稽續志嘉定十六年令趙汝駉修郡捐緡錢以助
(陳耆卿為記)嘉靖浙江通志淳祐間令林順修(按孔瀛記云元)
(至元乙卯尹賈文秀重建講堂)明洪武十三年知縣齊達勒丹重
建弘治紹興府志明弘治丙辰知縣李良建明倫
堂萬歴紹興府志弘治正德間知府戴琥知縣顧
鐸相繼買民居拓之山隂縣志嘉靖初知縣吳瀛
購民居以闢故址(王守仁為記)紹興府志隆慶萬歴天
啟間知縣楊家相耿廷柏馬如蛟重修如蛟又建
文昌閣
國朝順治二年署縣陳本厚修啟聖宫康熙二年貢生
劉匡之生員沈麟趾修明倫堂八年大成殿壊知
縣高登先教諭高基重暨劉匡之沈麟趾監生虞
卿葺之(高登先自為記)二十年知縣范其鑄重修四十六
年生員朱洪謐修雍正八年知縣沙漢鰲重修
射圃(在縣東北社學舊址)名宦祠(祀金爵以下六人)鄉賢祠(祀陳囂以下三)
(十人)社學(二所一在縣治北一在越王祠西)
湖門義塾(在府城西北)紹興府志元至正初邑人孫
敏中建
周氏義學(在錢清鎮)紹興府志邑人周廷澤建明嘉
靖十四年其子給事中復購地廣之
觀海書院(在丈午村)紹興府志康熙五十六年建先
是知府俞卿督築海塘集里老子弟講孝弟力由
諸務鄉民遂構書院為講所
會稽縣儒學(在縣治南)嘉靖浙江通志宋崇寧二年建
元至元間燬大德五年重建明一統志永樂六年
重建於越新編天順年知府彭誼以隙地易舊址
建萬歴會稽縣志成化二年知縣李載鑿泮池置
橋於越新編弘治間知縣陳堯弼通廟道自櫺星
門抵馬梧橋萬歴紹興府志嘉靖中知府洪珠知
縣王教復拓之紹興府志嘉靖隆慶萬歴間知縣
莊國禎傅良諫曹繼孝相繼葺之(陶望齡會稽縣重修儒學記黃)
(罔曹公來涖兹邑視政多暇則進其邑之弟子而程試之以歲時謁奠文廟周覽堂序怦然睠懷慨)
(廡宇之就圮𨼆文治之未朗議新之而難其費於是周計帑中得故儲之鏹若干緡鳩工庀材時不)
(易節賦不益人民不加役而模增敞貌增煥博士屠君何君率其弟子請記余曰公豈以其宫室之)
(敗壊是葺將亦今世士習之敗壊是興古之君子㨁行有壇宇潔志有堊滌至道有奥窔謹其藩蘺)
(窒其隙穴所以救敗而自完也士節之不渝繄質行是賴自不佞之去為諸生而至於今且三十禩)
(其間文明奕而日聚而淳樸則若澆而日散可謂歲有不同矣士處於黌校猶女之處室然故心繫)
(紘埏而口不問州郡志大宇宙而身在環堵今之士似不無小謬也其焉用文之作室者先揆日測)
(圭奠基厚礎其材大者梁棟小者櫨枅最後乃刻鏤藻飾耳文之於士真刻鏤藻飾也非質幹烏施)
(哉吾邑庠於天下稱能文其先多君子而兹又有賢令如曹公者砥整名節以為多士勸語不云乎)
(己雕己琢復歸於樸此亦歸樸之一時詎令遽傾敗薈穢為也諸君其懋之吾庠之士風與其宫牆)
(並新今日以無負公加惠至意)會稽縣志萬歴年令羅相重修
國朝康熙二十年里紳姚啟聖重修(金炯為記)康熙五十三
年重修大成殿雍正九年知縣楊沛重修增建文
昌閣於巽隅
射圃(在學内)名宦祠(祀李俊之以下五人)鄉賢祠(祀何子平以下二十一人)
社學(二所一在縣南一在五雲門外)
和靖書院(在玉笥山久圯)
麗正書院舊浙江通志唐開元十一年置(久圯)
念齋書院(在陶堰)於越新編明郡人陶允宜建
康洲書院(在傖塘)於越新編明郡人羅光鼎建
會稽縣義學(在南街)紹興府志舊為善法寺明嘉
靖間寺廢知府洪珠改建以祀宋尹和靖先生名
古小學劉宗周重修之率弟子講學於此額曰證
人書院(劉宗周證人書院記越郡之有古小學也昉自前太守莆田洪西淙公珠以祀寓賢)
(宋大儒尹和靖先生云先是嘉靖中有詔許天下各建社學公遂燬郡中淫祠即其址建大集士子)
(絃誦其中而重師模於和靖先生享堂左一楹曰義路右一楹曰禮門分二門而入為養正堂為游)
(藝所左右各列號房繚以周垣仍餘隙地落成者嘉靖九年庚寅都御史姚公鏌為之記讀其辭想)
(見一時風規之盛歴隆萬以來師徒罕聚學舍盡圮其隙地亦多分割之居民不可問矣天啟甲子)
(宗周言之前督撫王公遂下檄山隂令馬公鼎新之無何逆璫魏忠賢亂政詔燬天下書院禁師徒)
(之講學者工未半而告寢迨今上御極四年辛未郡諸生復具狀當事太守黃公欣然任之諸大夫)
(後先任事咸有同心暨前學政劉公今令君汪公會稽周公次第建堂廡如舊制距今歲庚辰通計)
(前後十七載而告成事蓋戞戞乎其難哉)
國朝康熙五十九年知府俞卿與會稽知縣張我觀鼎
新改額曰會稽縣義學
蕭山縣儒學(在南門外)嘉泰會稽志舊在縣西弘治紹
興府志宋紹興間令陳南移於令南門外宋敷繼
成之(莫濟重建蕭山縣學記浙河以東郡縣連城數十獨蕭山去都為近人徒之衆甍宇之壯)
(舟車之雜集大哉縣也近而且大宜有卓異秀穎之民出乎其間而未之見紹興二十有六年夏四)
(月丹陽陳南來宰是邑顧瞻黌宇陋其制之舁下與其地之囂塵也相度南門之外地廣以平環羣)
(山而帶流水遂定遷焉冬十有一月役於邑中明年秋移病歸常山宋敷實嗣之請於郡守趙公出)
(公帑錢八十萬以佐其役冬十有二月廟學於是始成前統重門中嚴廣殿有横經之堂有肄業之)
(齋既用幣於先聖先師以濟之分教是郡也使來請記濟謂俗無美惡而教有興廢今明天子在上)
(教行自近始郡守縣宰相與奉承而宣布之編民爭遣子弟列諸生惟恐居後安知其不變而至道)
(也且是縣江山之勝名天下吾意夫橘柚羅綺之美不能獨當也鍾而在人者特鬱而未發耳守宰)
(三君子則既發之矣被其賜者宜若之何毋怠荒暴棄毋惑乎異端而蹈乎匪彝不惟以對三君子)
(庶無負天子樂育之意云)其後知府汪綱及元縣尉王振縣令
崔嘉訥華凱邑人賈元善明知縣張崇吳汝芳相
繼修之正統間知縣李珙重建大成殿成化間知
縣陳瑤改造號房知縣吳淑闢明倫堂知縣朱栻
置射圃蕭山縣志弘治十四年令楊鐸朱儼建明
倫堂嘉靖浙江通志正德八年知縣吳瓚重建萬
歴紹興府志嘉靖十八年御史張元德增拓之(按蕭)
(山縣志云嘉靖十七二十八等年西江水溢學宫令林策修之蔡宗兖為記)三十六年
提學副使畢鏘建尊經閣萬歴十三年知縣劉會
建三元閣蕭山縣志萬歴三十一年令程再伊天
啟二年令陳振豪四年太學生來宗道崇禎間教
諭屠肇芳遞為修葺
國朝順治四年令王吉人重修(來集之為記)十一年殿棟折
令韓昌先易之十四年廟門摧邑紳朱懋文重建
康熙八年聚奎堂圮教諭俞潁湄諸生王伯璠等
修十一年教諭盛旦庠生周之冕重建明倫堂張
文起建大門十六年監生丁士俊生員丁鳴俊重
建泮橋康熙二十二年教諭張翀訓導姚德堅重
葺
射圃(在學内)名宦祠(祀楊時以下一十五人)鄉賢祠(祀夏方以下三十人)
社學(在鳳堰中)
道南書院(在德惠祠右)於越新編明成化年知縣竇
昱建
清惠書院(在蕭然山麓)蕭山縣志康熙三十二年建
諸暨縣儒學(在縣治西)嘉泰會稽志唐天寳中令郭密
之遷於長山下晉天福庚子令趙諟移縣東宋景
祐四年尉劉述重建慶歴四年令寇仲温增造諸
暨縣志淳熙六年知縣李文鑄遷建今址提刑王
厚之易民居廣之元元貞間陞州學知州馮翼重
修元末燬明洪武改元仍為縣學於越新編洪武
初知縣田賦重建嘉靖浙江通志成化四年知縣
曹銓修(商輅重修諸暨廟學記諸暨縣學在縣治西國朝洪武間重建至是百年矣歲久材)
(老傾圯天順甲辰進士滿城曹銓秉衡來宰是邑属意新之適學憲劉君釪修學檄至克符此心於)
(是鳩工歛材卜日就事首大成殿次兩廡戟門次明倫堂左右二齋悉撤其舊而新之初生徒號舍)
(迫兩廡後甚隘乃闢而廣之各構樓數十間藏修有所游息有地以至庾庫庖湢靡不有次經始於)
(成化丁亥五月迄明年九月畢工)五年建尊經閣諸暨縣志弘治
癸亥知縣潘珍重建嘉靖壬寅知縣徐履祥重修
萬歴間廟堂廊廡祠舍盡圯甲午知縣尹從淑再
建四十四年又圮太學生樓成檟重建
射圃(在尊經閣後)名宦祠(祀張敦以下三十人)鄉賢祠(祀范蠡以下二十九)
(人)社學(在縣西南朱山之麓久圯)
白門義塾(在白門)紹興府志元方鎰立
紫山書院(在西門内)萬歴紹興府志嘉靖十四年本
府推官陳讓建
餘姚縣儒學(在縣治東南)弘治紹興府志唐時在縣西
宋元豐初縣人莫將士購地輸官縣令黃鑄創學
舍紹興間縣尉史浩買地為射圃嘉泰會稽志慶
元五年施宿創直舍為致齋考試之地(樓鑰為記)嘉靖
餘姚縣志咸淳九年令趙崇簡大改作之(黃震餘姚縣重)
(修儒學記咸淳九年冬金華趙侯為餘姚宰修泮宫成明年春走書属震曰教化治道之大原庠序)
(教化之先務故董仲舒謂守令為民師帥我朝立法守令亦無不以學事繋銜世降以來為令者苦)
(財賦學事往往不暇省如吾邑學廪歲收五百石有竒公廚至不舉烟學官至老且厭吾為此懼身)
(任其事乃新禮殿增欄楯改兩序以便出入若儀門若講堂若齋廡下至庖湢垣墉壹是咸新先賢)
(祠昔之散處者今亦創一堂於東序而合之匪惟修舊殆亦增飭今而後將與二三子日講習於斯)
(願子有以發其意震惟邑之以餘姚名以其為帝舜舊地也設學校以教人自舜命契始舜之教人)
(也不外君臣父子夫婦長幼朋友五者而今之不古若何也利禄誘之也然利禄何足以誘人哉人)
(之窮達制於天而利禄之有無係於命不以求而得不以不求而喪吾惟即君臣父子夫婦長幼明)
(友各盡其所當然者於以從容乎禮義之常安行吾生平之素而大者立矣則課試可也科舉可也)
(亦帝舜敷納以言之遺意也否則謂利禄可以求而得謂讀書可為鈎致利禄之具疲其神於破碎)
(之學窮其力於聲病之文五者大倫反不知實踐則雖游於斯息於斯絃誦於斯口談義理皆非其)
(實學校之教舜之所以始於虞庠者豈若是耶侯今興學於舜之鄉亦惟以舜之教人者教人人各)
(以舜之所以教人者自勉則鸞旂戾止於魯僖有光矣因以為記)嘉靖浙江通志
元陞州學至元火尹杜仲仁重建嘉靖餘姚縣志
至元二十八年浙江廉訪使王俁令縣更大之重
紀至元二年復災守汪惟正劉紹賢相繼新復至
正八年守汪文璟增建(自為記)二十三年邑儒黃籲
出貲新學(劉仁本為記)紹興府志明復改縣學永樂七
年教諭林觀上言詔有司修治嗣後知縣邱養浩
黃維張瓚盧昶詹源澤劉規顧存仁鄧林喬丁懋
遜推官陳讓通判葉金教諭王懋累修之
國朝順治九年知縣胥庭清重建(自為記)康熙六年知縣
潘雲桂修二十九年知縣趙如璉教諭沈煜方運昌
協新之
射圃(在學南)名宦祠(祀朱然以下二十三人)鄉賢祠(祀嚴光以下一百六)
(人)社學(二所一在城一在西南隅)
吕氏義學(在城内東北隅)紹興府志宋吕次姚建紹興
中其裔仲應重建
高節書院(在客星山南)續文獻通考宋淳祐中劉黻
建(久圮)
怡思書院(在四明鄉)於越新編宋修職郎孫一元建
古靈書院(在縣北屯山之陽圮)
姚江書院(在城南巽水門)餘姚縣志在治南五里半霖
鄉中祀明王文成而以弟子配享(崇禎間邑人蘇元璞倡建旁祔)
(以元璞主)
國朝康熙四十二年遷今處雍正九年浙江總督臣李
衛檄縣重修
豐樂書院(在龍泉山)餘姚縣志郡守李鐸建
上虞縣儒學(在縣治東南)明一統志宋慶歴中建萬歴
紹興府志紹興中令葉顒斥而大之寳慶會稽續
志淳熙十一年令劉筥重修(豐誼為記)萬歴上虞縣志
嘉定甲申令樓杓重建明倫堂櫺星門元至元甲
申尹王璘建儀門大德中尹阮惟貞教諭喻舉邑
民貝道用貝居仁繼修(台哈布哈為記)元末燬明洪武間
令馬馴贖民地建學門於越新編景泰四年知縣
唐肇重修萬歴上虞縣志嘉靖三年令楊紹芳購
地拓之八年令左傑移鄉賢祠於廟門西十五年
令張光祖建名宦祠於廟門東萬歴五年教諭李
志寵建土地祠(自為記)十年令朱維藩修聖廟(陳絳為記)
二十二年令楊為棟修並置學田(鄭一麟何大化為記)二十
五年聖殿圯令胡思伸鼎新之(何大化為記)又續置學
田(陶望齡為記)上虞縣志崇禎間知縣李拯建聖殿兩
廡啟聖祠櫺星門
國朝康熙八年署縣同知孫魯教諭樓立尊知縣鄭僑
如修五十二年貢生馮宸錦建明倫堂
射圃名宦祠(祀度尚以下十人)鄉賢祠(祀朱僬以下四十四人)社
學(在縣西)
月林書院(在清風峡)於越新編朱子講學所宋潘畤
建
泳澤書院(在金罍山東)於越新編元至元間創於西
溪湖濱方樞密移於此祀朱文公歲久廢明萬歷
間知縣朱維藩復建
中峯書院(在東山兩眺間)紹興府志明董文簡玘建
水東精舍(在龍王堂故址)萬歴上虞縣志嘉靖三年楊
紹芳建
&KR0792;縣儒學(在縣治西南)弘治紹興府志唐時在縣東南
宋慶歴間縣令沈振丁寳臣遷於縣西南(王安國為記)
嘉泰會稽志宣和中燬建炎元年令應彬建孔子
殿後三年范仲將置廊廡又明年姜仲開始大之
(王銍為記)乾道癸巳丞相謝深甫尉剡時與主簿江濤
增葺(周汝士為記)寳慶會稽續志嘉定七年令史安之
移建於縣西南繼錦坊(袁燮遷建&KR0792;縣儒學記&KR0792;古剡也剡溪藴秀異欲罷)
(不能忘杜少陵之詩云爾夫秀異之氣周流磅礴鍾為人物必有資禀英粹為時翹楚者維古盛時)
(待士厚長養磨淬良心德性日益著明於是乎皆為善士即今之士類而以古人長養磨淬之道與)
(之周旋遲以歲月則亦當有不可勝用之才四明史侯之為&KR0792;宰也悼學宫之壊棟橈柱欹俊秀肄)
(業無所欲一新之舊學在城之隈境非爽塏氣鬱不舒周覽以求勝處廼得今地臨流負山面勢宏)
(傑經始於去秋而告成於今春殿堂齋序倉庫庖湢凡屋百間堅壯軒豁士業其中雍雍愉愉有雲)
(飛川泳之適侯太史之孫今丞相之從子生長金玉淵海之間益自砥礪不溺豪習而留意於學宫)
(可謂知本務矣諸生亦惟静勸此心與天地同本與聖賢同類充火然泉達之端謹牿亡茅塞之戒)
(更相磨厲儒風大振則侯之至望也哉)弘治紹興府志元至正九年
知縣趙琬作仰高堂二十三年兵燬守帥周紹祖
復建於越新編明洪武暨弘治嘉靖中次第增建
&KR0792;縣志嘉靖九年知府洪珠知縣吕章遷廟於明
倫堂左萬歴二年教諭王天和建聚奎堂三年知
縣朱一柏重建鄉賢祠三十二年知縣文典章重
建廟廡櫺星門鄉賢名宦祠崇禎四年知縣方叔
壯易殿楹以石十四年知縣鄧藩錫重建明倫堂
國朝順治十六年知縣史欽命康熙二年縣丞門有年
五年訓導龔自淑九年知縣張逢歡訓導謝三錫
先後增修(朱爾銓為記)
射圃名宦祠(祀張稷以下五人)鄉賢祠(祀王義之以下二十人)社
學(在城隍廟西)
二戴書院(在縣北)&KR0792;縣志故戴逵及其子顒讀書
所元元貞二年浙東僉事完顔真尹余洪建至正
五年令冷瓚重修(宇文公諒為記)二十四年守帥周紹祖
重建(許汝霖為記)後毁明成化十年知縣許岳英重建
(王洪為記)
淵源堂(在東曦門外)於越新編宋周瑜建王十朋嘗
居師席台温秀士多從之
慈湖書院(在北門内)紹興府志明嘉靖中提學副使
阮鶚檄知縣吳三畏為楊簡立
鹿山書院(在鹿山之巔)舊浙江通志明萬歴十五年
邑士建
宗傳書院(在鹿山書院之前)&KR0792;縣志明萬歴中周汝登
建初稱海門書院門人余懋孳作山隂令扁稱今
額會稽陶望齡顔其堂曰事斯堂後圮
國朝康熙三年邑人吳天璿孫周捷重建
艇湖書院(在縣治東)紹興府志明萬歴邑人王嘉相
建(久圯)
長春書院(在北門外)紹興府志明州倅尹如度建
新昌縣儒學(在縣治東南)成化新昌縣志舊在縣治東
宋宣和三年燬於寇紹興十四年知縣林安宅徙
縣東南重建即今址也弘治紹興府志寳祐中令
王世傑始建鄉賢祠宋亡兵火元初令完顔從忠
復建明一統志洪武初重建萬歴紹興府志宣德
成化間知縣周文祥鍾簴毛鸃先後修之新昌縣
志隆慶間知縣謝廷試重建明倫堂紹興府志明
知縣曹天憲蕭敏道田琯姜地先後增修
國朝康熙間知縣劉作樑重葺
射圃(在學右)名宦祠(祀張珦以下一十六人)鄉賢祠(祀石待旦以下三十)
(九人)社學(在縣西久圮)
石鼓書院(在西石鼓山)舊浙江通志宋太傅石亞之
建後廢明嘉靖間知府洪珠復建
萬卷堂(在縣南八里)新昌縣志宋石待旦建堂貯書
為石溪義塾
克齋舊浙江通志宋石子重藏修所
師友淵源堂(在平臺村)新昌縣志宋義士陳雷建
西塾東塾(在桂山)舊浙江通志桂山陳氏所建
龐公祠義學紹興府志康熙間知府李鐸改祠
為之
台州府
台州府儒學(在府治東南)嘉靖浙江通志宋初祀孔子
於州治北景祐二年守范說徙東城康定二年守
李防建學今所赤城志皇祐二年吕守士宗創屋
五十楹尋壊紹興十九年宗守穎三十一年黃守
章乾道元年黃守然七年朱守江皆重修之淳熙
七年唐守仲友始大修(唐仲友修台郡學記本朝以恢儒為家法自慶歴迄)
(紹興命教益廣矧在甸服敢不欽承仲友奉命假守至郡既謁先聖行視學宫將就傾圯惕然念非)
(宣化所宜乃議修學集鄉之縉紳推其賢能者二人庀役事擇僚属四人助之始作於庚寅孟春畢)
(於首夏材良匠能可支百載夫以天子命郡置學選明師教士以德行道藝以培植風化震蕩習俗)
(使人知有禮義乃王道之本生民之命不可一朝緩也兹郡邇辟廱而以水火風旱之相仍補敗不)
(給顧視嘆咨以迄於今又因循而不修守之罪大今捐數千緡而賢士大夫樂與共成豈獨守之責)
(塞實亦成前人之志副多士之願非天子之德厚而朝廷之化深歟喜其成而推其本言之不足而)
(至於詠歌詩其可無作詩曰有學之宫既久斯圯匪鄉之英孰葺而起伊鄉之英匪為我勞辟雍之)
(化其流滔滔有廡斯修有門斯閌多士復來居移氣壯台山巍巍江水逶迤有學之宫與江山齊既)
(安爾居既鼓爾篋青青子衿曷遜爾業我風斯移我俗斯美詔爾多士毋負天子)大成殿
歲久欲壓開禧元年葉守箋重建嘉定四年黃守
㽦作櫺星門創小學十五年齊守碩重建櫺星門
葺衆齋赤城新志元至元十三年燬於兵達嚕噶
齊總管石國華建大成殿劉克昌朱霽次第增修
泰定初總管趙鳳儀建先賢祠元末燬明洪武初
郡守范明敬重建正統中壊於風雨周守旭鑑復
建成化初阮守勤修易櫺星門以石(杜寧為記)成化末
葉守贄更新之馬守岱悉撤而更作焉嘉靖浙江
通志正德三年燬重建台州府志崇禎間為風所
壊巡道盛仲龍攝府事與司理蔣鳴玉重建
國朝康熙六年知府王綱肅重葺先師廟十年巡道衛
紹芳知府岳貞再葺十六年知府高培建啟聖祠
十七年知府鮑復泰同知李德燿修(洪若臯為記)四十
七年颶風掀掣殿廡諸祠並圮五十一年知府張
聯元重建(汪漋重建台州府學記台處萬山中風俗樸茂近古唐肅宗初鄭虔廣文司戶)
(此州嘗嘆東魯聖人澤加天下譬之陽春無私其照隂崖獨後因慨然以教化為己任而士習漸振)
(至宋淳熙間朱子以常平使者行部於州一時從學之盛淵源師友郁郁彬彬有鄒魯遺風厥後漸)
(摩涵浸凡文章黼黻之儒皆能砥立名行亮節清風照映今古者有教以為之本也今張侯由吏部)
(來刺是邦以興學為先務凡踰年廟貎整飭自殿廊門觀以及講舍射圃次第井井頓易舊觀豈徒)
(以守土之責為然哉蓋所以望台之人士而引掖奬勸作新鼓舞俾知激厲以自奮也今)
(國家文教誕敷化成久道而兹郡又為文獻名區前修在望復得使君邦伯之賢為之薰沐而甄陶則)
(上之所好下有甚焉將見賢才輩出名世挺生嗣宋元明之典型流風而日進逾上此道德之歸養)
(成之驗豈獨張侯重葺學宫之意可以大慰即余之祇承)
(帝命夙夜冰兢得以一至再至且三四至者與爾諸生拭目以觀其盛矣)雍正六年知府
江承玠修九年知府張若震重修
射圃(在文廟西)名宦祠(祀畢士安以下五十四人)鄉賢祠(祀羅適以下八十有)
(五人)
上蔡書院(在元妙觀右)赤城新志宋上蔡先生謝良
佐遭黨禁未解而卒台守黃㽦祀於州學後建書
院於東湖上元至元中燬徙建今地明成化初僉
事辛訪參政何宜属知縣阮勤重建
鑑溪書院(在府城東)赤城新志元邑人柯釂建
赤城書院(在白雲山麓)台州府志明知府周志偉同
知朱世忠王建幹建并立射圃
近聖書院(在府學西)台州府志康熙五十六年郡守
張聯元建
臨海縣儒學(在縣治東南)赤城志廟在縣西南景祐四
年令師道即廟建學(按職官志景祐間臨海令為范師道而赤城志及嘉靖浙)
(江通志俱無姓台州府志又作趙帥範皆誤)崇寧中學徙附於州後乾
道五年火淳熙二年趙守汝愚復新之台州府志
寳慶間令劉棟移建今地德祐二年燬於兵元至
元間學官梁至道至大間達嚕噶齊馬拜扎納總
管王居敬相繼建葺至正末火臨海縣志明洪武
三年令王貴教諭胡繼善重建十三年火令龐惟
方重建二十七年又火令段凱重建宣德時令謝
恂修正統二年令劉剛主簿卓宜購地增闢講堂
後令李文序孫振望禇祚方進繼修弘治間郡守
馬岱陳相令陳釗相繼拓治正德三年火十五年
郡守顧璘徙元妙觀地(秦文為記)嘉靖十八年令胡廉
復還舊址
國朝順治十一年知縣徐珏康熙十二年教諭倪堯章
二十一年知縣趙之□相繼重修康熙四十七年
為颶風所圮五十年知縣王郊教諭錢有煒重建
射圃(圮)名宦祠(祀孫綽以下三十二人)鄉賢祠(祀徐中行以下一十三人)
社學(二所一在縣東一在縣西)
溪山第一書院(在龍顧山側)臨海縣志宋建朱子書
額尚存
白雲書院(在府治後龍顧山)台州府志明陳檢討璲建
東湖書院(在舊洪水園)台州府志馮侍郎甦建
南岡書院(在巾子山墖下舊名小寒山)臨海縣志洪若臯建
東璧書院(在縣西)臨海縣志洪若臯建
黃巖縣儒學(在縣治南)赤城志廟舊在縣東宋治平三
年令許懋即廟建學元豐六年令翁仲通徙今地
宣和二年燬於寇五年令王然重建開禧元年火
二年令趙湜又新之嘉定九年令陳夢建作直舍
赤城新志元至元丙子燬時學官闕學儒徐紹先
等修治之舊浙江通志元貞二年陞州學明洪武
時復為縣學台州府志宣德中令周旭鑑重建(黃淮)
(為記)自是而後令祝茂鄺文李葵王欽皆加拓治嘉
靖辛丑廟壊於風令林人紀重建(黃綰為記)庚戍令高
材建明倫堂黃巖縣志嘉靖壬子燬於寇惟存明
倫堂令汪汝達重建廟及兩廡啟聖祠(應大猷為記)崇
禎間教諭費翃重葺廟廡建明倫堂
國朝順治間教諭羅士尤駱維恭相繼修葺康熙九年
廟學燬十年知縣張中選教諭徐光旭建明倫堂
二十六年總兵林本直教諭潘蔭餘訓導何如教
建廟總兵趙宏燦落成之四十七年颶風毁郡守
張聯元總兵林達及紳士興建
射圃(在廟西)名宦祠(祀范仲淹以下一十七人)鄉賢祠(祀杜範以下四十八)
(人)社學(在大寺巷久圮)
樊川書院(在杜家村)赤城新志晦菴先生與南湖方
山二杜公講學之地
回浦書院(在縣東五十里)續文獻通考元元貞中建(久圮)
文獻書院(在委羽山)赤城新志元樞密副使劉本仁
建以朱文公嘗施教於台杜清獻公得其傳因祀
文公於此而以清獻配焉(危素朱右俱有記)
柔川書院(在柔極山中)台州府志元黃夀雲子中玉
建祀二程子朱子以夀雲配(張翥為記)
九溪書院(在茅畬)台州府志元牟楷嘗講學於此
後人因以祀之
天台縣儒學(在縣治東南)明一統志宋慶歴中建赤城
志廟舊在縣西南宋皇祐中令石牧之即廟建學
(陳襄天台縣文宣王廟記天台縣有孔子廟不修縣令石牧之始至歲十月相縣之東南隅大作新)
(廟為屋總六十一楹先樹正殿中樹講堂圖輿服禮樂之器於而壁又設學舍師生講習咸有位序)
(祭器在西房庖廚在東房周廻門廊環以牆垣又考古器作籩豆簠簋樽爼罍爵之属十二月廟成)
(明年春釋奠行禮圖像尊嚴籩爼新嘉神明燕喜人物觀化嗟乎石君可謂有志矣區區一邑而制)
(度以禮春秋以時俾民不忘天其欲以斯道覺斯民也石君之志其必有遇矣)後三徙淳
熙中令趙公植作廊廡齋廬嘉泰二年令丁大榮
重新之嘉定元年令詹阜民創明倫堂尊經閣十
年丞陳逵重建大成殿赤城新志元至元丙子燬
於寇尹張德進劉慶相繼修復至正末再燬台州
府志明洪武中令鄧林因舊址新之(按浙江提學胡榮文廟記)
(云成化丙申朱清宰是邑撤其舊宇而新之兼制禮器)成化二十二年燬令
王凱更建嘉靖浙江通志嘉靖八年復燬十二年
令周振揚重建天台縣志萬歴二十一年推官劉
啟元徙城南至二十三年張宏代繼任始落成焉
二十六年火惟存廟廡張宏代重建
國朝順治十六年知縣陳獻可重建(胡北龍為記)康熙十六
年教諭鄒楷訓導徐德恂增修教諭楊王治重葺
雍正七年知縣張若震重修
射圃(在學西)名宦祠(祀石牧之以下三十八人)鄉賢祠(祀顧歡以下三十六)
(人)社學(四所一在桃花街一在小田巷一在平頭潭一在東嶽廟)
仙居縣儒學(在縣治東)赤城志廟在縣東宋皇祐初令
陳襄即廟建學初天聖中令陳戭止建廟襄既建
學且為文勸學者宣和兵火廟獨存淳熙七年以
風雨摧壓令莫洸新之十一年令徐柟重建學嘉
泰二年令林岳復葺(周必大重修仙居縣學記古靈先生陳公襄與陳烈周希)
(孟鄭穆倡道海濱鄉人化之號四先生皇祐中令台州之仙居篤意學校首為文勸人讀書擇明經)
(之士朝夕講說高不躐等卑不流俗示之以方期造於道而進取亦在其中士民懷之奉祠今百五)
(十年矣嘉泰辛酉夏通直郎四明林岳來治兹邑歆慕前哲凡庠序堂廡門觀舉新之學有射圃淪)
(棄榛莽亦加薙葺别市民居創觀德亭總為錢千二百緡皆出節用籍贜田十八畝輟務場餘財月)
(萬錢以贍生員請尉簿嘉禾錢撫專主教導夫教人必以聖人為師古靈學夫子者也林君希古靈)
(者也學者誠能各因其材孜孜弗怠尊所聞而行所知豈特無負賢令亦將無負先聖可不勉歟)
嘉定元年令姚偓創明倫堂櫺星門台州府志景
炎二年廟燬於兵元至元十八年令王徵重建嘉
靖浙江通志元末兵燬明洪武初知縣王從古建
舊浙江通志嘉靖中學燬同知毛德京重建仙居
縣志崇禎九年知縣蕭鳴鳳重建
國朝康熙十八年知縣鄭錄勲重建五十四年知縣王
觀教諭卓允基重修
射圃(在明倫堂西北)名宦祠(祀羊忻以下一十四人)鄉賢祠(祀蔣旦以下二)
(十人)社學(五所一在學西又何埠白墖淨樂界嶺四處)
桐江書院(在縣西四十五里)續文獻通考宋方斲唐方
干之裔居台州元皇慶中其孫志道建以祀之(久圮)
上蔡書院(在縣東)仙居縣志宋趙必昇以浙漕引
年而歸請於朝為上蔡書院初上蔡謝良佐卒於
台台守黃㽦建院以祀必昇倣其例亦稱上蔡焉
安洲書院(在縣東二十五里)赤城志元至元中隠士羅
森建
蓼溪書院(在縣西)仙居縣志明刺史吳炳庶建
寧海縣儒學(在縣治西南)赤城志廟舊在縣東宋祥符
五年令蘇季成即廟建學嘉祐四年徙縣驛側紹
聖四年徙縣治東南紹興六年令錢埈徙今地慶
元三年令趙笈夫重建赤城新志元至元二十六
年燬於兵判官張謙縣丞張天錫教諭應同孫相
與重建嘉靖浙江通志明永樂九年燬知縣顧諲
重建萬歴寧海縣志宣德間燬教諭蕭順集義士
新之台州府志成化五年提學道劉釪洎阮守勤
重作文廟(杜寧為記)嗣後府判孔彦倫令郭紳張宏宜
皆加修葺萬歴辛卯知縣曹學程重修
國朝順治丁酉知縣李文重建康熙辛亥訓導朱爾詮
率諸生趙應璉等修癸丑知縣崔秉鏡倡建啟聖
祠五十六年教諭朱繼序訓導林蘭重建
射圃(在學門外)名宦祠(祀陳長宫以下七人)鄉賢祠(祀羅適以下二十二人)
社學(在西門外久圮)
緱城書院(在縣東南)台州府志明萬歴甲午知縣王
演疇建(久圯)
太平縣儒學(在縣治東南)赤城新志明成化七年知縣
常完建袁道丁隆繼之縣丞范亮復繼之太平縣
志嘉靖間知縣陶秀建啟聖祠萬歴間知縣陳龍
光建尊經閣
國朝順治間教諭張佐極修康熙六年署教諭龔瑛十
年縣丞張光恩皆加修葺四十七年圮五十年署
縣事運判鄭一楓訓導金德培建
射圃(在西廡西)名宦祠(祀袁道以下四人)鄉賢祠(祀王居安以下二十七人)
社學(在城隍廟東)
方巖書院(在方巖山北)赤城新志明嘉靖間封翰林
編修謝世衍與弟寳慶守省建以教其鄉族子弟
者(李東陽為記)
浙江通志卷二十七
