浙江通志卷五
建置(二)
浙江省
尚書舜典肇有十二州(釋文冀兖青徐荆揚豫梁雍并幽營)
尚書禹貢淮海惟揚州(通志地理略北自淮之南東南距於海閩中以東地今廣)
(陵淮隂鍾離夀春山陽歷陽廬江同安蘄春弋陽宣城丹陽晉陵吳郡餘杭新定新安會稽餘姚臨)
(海縉雲永嘉東陽信安鄱陽尋陽之東境)
爾雅江南曰揚州(注自江南至海此蓋殷制疏禹别九州有青徐梁而無幽并營是夏)
(制也周禮周公所作有青并幽而無徐梁營是周制也此有徐幽營而無青梁并疑是殷制也)
周禮職方氏東南曰揚州
吳越春秋夏禹周行天下歸還大越登茅山以朝四
方
吳越春秋少康封庶子於越號曰無餘(會稽記少康封其少子號)
(曰於越越國之稱始此)
史記吳世家周武王克殷求太伯仲雍之後得周章
周章已君吳因而封之
(謹按嘉興湖州二府俱係春秋時吳地故凡吳地之建置特為備載)
左傳哀公元年吳王夫差敗越於夫椒遂入越(史記吳世)
(家注賈逵曰夫椒越地杜預曰太湖中椒山也索隠賈逵云越地蓋近得之然其地闕不知所在杜)
(預以為太湖中椒山非戰所夫椒與椒山不得為一且夫差以報越為志當至越地何乃不離吳境)
(近在太湖中按此則夫椒當是越地以賈注為正)
左傳哀公二十二年越滅吳
史記越世家楚威王大敗越殺王無疆盡取故吳地
至浙江北(資治通鑑注越初都會稽其境北至於禦兒不能全有漢會稽一郡地及其滅)
(吳始并有吳地今楚取吳地至於浙江則禦兒亦入於楚矣)
資治通鑑秦始皇帝二十四年王翦蒙武定楚以其
地置楚郡(注秦三十六郡無楚郡此蓋平楚之時暫置耳後分為九江鄣會稽三郡)
資治通鑑王翦悉定荆江南地降百越之君置會
稽郡(注秦會稽郡治吳縣悉有閩越兩浙之地)
史記貨殖傳注秦置鄣郡(正義在湖州長城縣西南八十里鄣郡故城是也文)
(獻通考鄣今宣城新安新定丹陽郡之西境及吳興郡之西境皆是)
(謹按薛應旂通志云會稽郡領縣二十四而在今之浙者錢塘富春餘杭山隂諸暨餘槩剡餘姚上)
(虞大末句章鄮鄞烏程由拳海鹽烏傷凢十七縣又鄣郡之故鄣一縣)
史記灌嬰傳漢高祖六年灌嬰定會稽郡
資治通鑑六年以淮東五十三城立從兄賈為荆王
十二年立兄子濞為吳王更以荆為吳國
資治通鑑孝惠帝三年立閩君搖為東海王都東甌
(注閩越王無諸高祖五年受封都冶今福州侯官是也帝又封摇於東海東海即東甌今温州永嘉)
(是也應劭曰搖封東海在吳郡東南濱海此閩越東越所由分也)
史記吳王濞傳景帝三年削吳會稽郡徙汝南王非
王吳故地為江都王
通鑑綱目建元三年閩越擊東甌遣使發兵救之遂
徙其衆於江淮間六年立餘善為東越王元鼎六
年遣將軍楊僕等將兵擊東越元封元年東越降
徙其民江淮間
漢書地理志注元封二年鄣郡更名丹陽(嘉靖浙江通志置於)
(潛縣與故鄣歙俱屬之)
資治通鑑元封五年置十三部皆置刺史(嘉靖浙江通志會稽)
(丹陽皆屬揚州刺史部)
嘉靖浙江通志始元二年以閩越地置回浦冶二縣
屬會稽郡
漢書地理志注錢唐西部都尉治回浦南部都尉治
(洪氏隸釋據西漢志會稽西部都尉治錢唐南部都尉治回浦李宗諤圖經曰文帝時以山隂為都)
(尉治元狩中徙治錢唐為西部元鼎中又立東部都尉治冶光武改回浦為章安以冶立東侯官吳)
(以會稽東部為臨海郡以會稽南部為建安郡沈約宋志曰東陽太守本會稽西部都尉臨海太守)
(本會稽東部都尉前漢都尉治鄞後漢分會稽為吳郡疑是都尉徙治章安又司馬彪云章安是故)
(冶然則臨海亦治地也張勃吳錄曰冶分為會稽東南二部都尉東部臨海是也南部建安是也杜)
(佑通典曰後漢改冶縣為侯官都尉後分治縣為會稽東南二都尉今福州是南部台州是東部又)
(曰二漢會稽西部都尉理婺州嘗参訂之自秦置會稽郡其治在今吳門至順帝分置吳郡而會稽)
(徙郡於山隂以浙江為兩郡之境故錢唐在西漢時屬會稽所以為西部冶所及會稽移於浙東則)
(西部亦屬於婺回浦後改章安乃會稽之東部今台州蓋其地冶縣則是南部在吳屬建安郡至唐)
(遂為福州)
漢書地理志會稽郡縣二十六吳曲阿烏傷毗陵餘
暨陽羡諸暨無錫山隂丹徒餘姚婁上虞海鹽剡
由拳太末烏程句章餘杭鄞錢唐鄮富春冶回浦
丹陽郡縣十七宛陵於朁江乘春榖秣陵故鄣句
容涇丹陽石城湖孰陵陽蕪湖黟溧陽歙宣城
(謹按漢揚州部會稽郡統縣二十六而在今之浙者烏傷餘暨諸暨山隂餘姚上虞海鹽剡由拳太)
(末烏程句章餘杭鄞錢唐富春鄮回浦凡十八縣丹陽郡統縣十七而在今之浙者於朁故鄣二縣)
後漢書順帝紀永建四年分會稽為吳郡
(謹按水經注云永建中陽羡周嘉上書以縣遠赴會至難求得分置遂分浙江以西為吳浙江以東)
(為會稽而吳地記則云山隂縣人殷重獻策於帝請分江置兩浙詔司空王襲封從錢唐江中分向)
(東為會稽向西為吳郡又會稽典錄朱育曰永建四年劉府君上書浙江之北以為吳郡三說不同)
(並載之)
後漢書郡國志揚州刺史部郡國六丹陽郡十六城
宛陵溧陽故鄣丹陽於潛涇歙黟陵陽蕪湖秣陵
牛渚湖孰侯國句容江乘春榖石城會稽郡十四
城山隂鄮烏傷諸暨餘暨大末上虞剡餘姚句章
鄞章安永寧東部侯國吳郡十三城吳本國海鹽
烏程餘姚毘陵丹徒曲阿由拳安富春陽羡邑無
錫侯國婁
(謹按後漢揚州部統會稽丹陽吳豫章九江廬江六郡而在今之浙者吳郡之烏程海鹽餘姚由拳)
(富春五縣會稽郡之山隂鄮烏傷諸暨餘暨大末上虞剡餘姚句章鄞章安永寧十三縣丹陽郡之)
(故鄣於潛二縣)
三國吳志建安十三年權以六縣為新都郡(太平寰宇記吳)
(大帝分歙為始新新定黎陽休陽四縣與黟歙凡六縣因立新都郡)
(謹按新都郡即後之徽州府孫吳時所統之六縣内始新即後之淳安縣新定即後之遂安縣嚴州)
(府固與徽州府壤地相錯而建置者也特為錄於總部而條晰其分合於各縣焉)
三國吳志黃武五年分丹陽吳會三郡十縣置東安
郡七年罷東安郡
三國吳志太平二年以會稽東部為臨海郡
三國吳志永安三年以會稽南部為建安郡
(謹按自建安立郡而會稽郡不復兼閩地矣)
三國吳志寳鼎元年分會稽為東陽郡(嘉靖浙江通志長山太末)
(烏傷永康信安吳寧豐安定陽遂昌屬之)
三國吳志分吳丹陽為吳興郡(注吳郡陽羡永安餘杭臨水及丹陽故鄣)
(安吉原鄉於潛諸縣地勢水流之便悉注烏程分此九縣為吳興郡治烏程)
(謹按浙江之屬於丹陽者至是盡歸吳興郡而丹陽别為一郡與今之浙不復相繫矣)
晉書地理志吳揚州統丹陽吳會稽吳興新都東陽
臨海建安豫章鄱陽臨川安成廬陵南部十四郡
(謹按吳揚州十四郡在今之浙者吳興會稽東陽臨海四郡又吳郡之嘉興海鹽鹽官錢唐富陽桐)
(廬建德夀昌八縣新都郡之始新新定二縣)
晉書地理志改新都曰新安郡
資治通鑑永嘉四年琅邪王睿以周玘為吳興太守
於其鄉里置義興郡以旌之(注時分吳興之陽羡及長城縣之北鄉丹)
(陽之永世為義興郡)
(謹按長城即後之長興縣義興即後之宜興縣壤地相錯自東晉以後時分時合故錄分合原始於)
(總部仍於各縣條析分載)
通典元帝渡江揚州為王畿領江東浙江地
晉書地理志太寧元年分臨海立永嘉郡
資治通鑑咸和二年徙瑯琊王昱為會稽王
晉書地理志吳郡統縣吳嘉興海鹽鹽官錢唐富陽
桐廬建德夀昌海虞婁吳興郡統縣烏程臨安餘
杭武康東遷於潛故鄣安吉原鄉長城會稽郡統
縣山隂上虞餘姚句章鄞鄮始寧剡永興諸暨東
陽郡統縣長山永康烏傷吳寧太末信安豐安定
陽遂昌新安郡統縣始新遂安黟歙海寧黎陽臨
海郡統縣章安臨海始豐寧海永嘉郡統縣永寧
安固松陽横陽義興郡統縣陽羡義鄉國山臨津
平陵永世
(謹按西晉揚州統丹陽宣城淮南廬江毘陵吳郡吳興會稽東陽新安臨海建安晉安豫章臨川鄱)
(陽廬陵南康十八郡而在今之浙者吳興會稽東陽臨海四郡又吳郡之嘉興海鹽鹽官錢唐富陽)
(桐廬建德夀昌八縣新安郡之始新遂安二縣東晉揚州統丹陽吳郡吳興新安東陽臨海永嘉宣)
(城義興晉陵十一郡而以會稽郡為王國其在今之浙者吳興東陽臨海永嘉四郡又吳郡之嘉興)
(海鹽鹽官錢唐富陽建德桐廬夀昌八縣新安郡之始新遂安二縣義興郡之義鄉一縣)
宋書武帝紀永初二年罷會稽郡府
資治通鑑元嘉三十年分浙東五郡為會州省揚州
立司隸校尉
宋書州郡志孝建元年分揚州之會稽東陽新安永
嘉臨海五郡為東揚州
宋書孝武帝紀大明三年以揚州所統六郡為王畿
以東揚州隸揚州
宋書州郡志大明七年吳郡度屬南徐八年復舊
宋書孝武帝紀大明八年以王畿諸郡為揚州以揚
州為東揚州
宋書州郡志永光元年省東揚州并揚州
(謹按紹興府志作景和元年考永光元年秋八月改是年為景和元年實一年也)
宋書州郡志泰始四年義興屬南徐
宋書州郡志昇明三年改揚州刺史曰牧領郡十
宋書州郡志揚州刺史部會稽太守領縣十山隂永
興上虞餘姚剡諸暨始寧句章鄮鄞吳郡太守領
縣十二吳婁嘉興海虞海鹽鹽官錢唐富陽新城
建德桐廬夀昌新昌吳興太守領縣十烏程東遷
武康長城原鄉故鄣安吉餘杭臨安於潛東陽太
守領縣九長山太末烏傷永康信安吳寧豐安定
陽遂昌臨海太守領縣五章安臨海始豐寧海樂
安永嘉太守領縣五永寧安固松陽樂成横陽新
安太守領縣五始新遂安歙海寧黟南徐州刺史
部義興太守領縣五陽羡臨津義鄉國山綏安
(謹按劉宋總部屢更而揚州在今之浙者會稽吳興東陽臨海永嘉五郡又吳郡之嘉興海鹽鹽官)
(錢唐富陽新城建德桐廬夀昌新昌十縣新安郡之始新遂安二縣南徐州義興郡之義鄉綏安二)
(縣又按綏安置縣在永初三年分吳興之故鄣長城地而立也)
南齊書州郡志永明二年義興郡割屬揚州後復舊
南齊書州郡志揚州會稽郡山隂永興上虞餘姚諸
暨剡鄞始寧句章鄮吳郡吳婁海虞嘉興海鹽錢
唐富陽鹽官新城建德夀昌桐廬吳興郡烏程武
康餘杭東遷長城於潛臨安故鄣安吉原鄉東陽
郡長山太末烏傷永康信安吳寧豐安定陽遂昌
新安郡始新黟遂安歙海寧臨海郡章安臨海寧
海始豐樂安永嘉郡永寧安固松陽横陽樂成南
徐州義興郡陽羡臨津國山義鄉綏安
(謹按南齊揚州統丹陽會稽吳郡吳興東陽新安臨海永嘉八郡而在今之浙者會稽吳興東陽臨)
(海永嘉五郡又吳郡之嘉興海鹽錢唐富陽鹽官新城建德夀昌桐廬九縣新安郡之始新遂安二)
(縣南徐州義興郡之義鄉綏安二縣)
隋書地理志梁置信義郡(弘治嘉興府志海鹽縣屬信義郡)
梁書高祖紀普通五年分揚州江州置東揚州
通典梁置金華郡
資治通鑑太清三年置吳州於吳郡
梁書太宗紀大寳元年省吳州如先為郡
資治通鑑注東陽郡梁置婺州
(謹按東陽郡之置婺州在梁元帝時後隋文帝罷郡置州固仍舊名耳)
資治通鑑紹泰元年王僧辯以吳興為震州
梁書敬帝紀太平元年罷震州還復吳興郡罷東揚
州還復會稽郡
太平寰宇記陳永定三年於東陽郡置縉州
(謹按太平寰宇記載置縉州於陳永定三年嘉靖浙江通志因云改東陽郡為縉州乃考通鑑太平)
(元年以留異為縉州刺史陳書留異傳又有紹泰二年異除縉州刺史領東陽太守一事蓋太平係)
(敬帝改元在紹泰二年九月實則一年也是敬帝時已有縉州何得移至陳武帝永定三年乎樂史)
(徒見武帝紀永定三年有賑恤縉州一詔遂謂置縉州在於是年不知縉州梁時已置今正之)
隋書地理志梁立大梁郡又改為陳留(咸淳毘陵志太平二年以)
(義興郡之綏安縣置)
(謹按梁代州郡多沿舊制天監後乃有析置太清之季郡縣建省尤煩而姚思廉州郡無志難以詳)
(考其在今浙之郡縣當亦同於宋齊矣)
陳書高祖紀永定二年割吳郡鹽官海鹽前京三縣
置海寧郡屬揚州
太平寰宇記永定三年改信安縣為信安郡
陳書文帝紀天嘉三年東陽郡平
(謹按天嘉三年三月司空侯安都破留異於桃支嶺東陽郡平四月赦東陽郡度縉州之省即於是)
(年而通典有云陳置金華郡則東陽郡又名金華郡矣)
陳書文帝紀以會稽東陽臨海永嘉新安新寧晉安
建安八郡置東揚州
陳書後主紀貞明元年割揚州吳郡置吳州割錢唐
縣為郡屬焉
隋書地理志平陳改吳州曰蘇州東揚州曰吳州置
總管府錢唐郡廢置杭州永嘉郡開皇九年置處
州廢信義吳興臨海郡廢陳留郡省大德故鄣安
吉原鄉入綏安縣金華郡廢置婺州
隋書地理志處州十二年改曰栝州
隋書地理志仁夀三年置睦州杭州置總管府置湖
州
隋書地理志蘇州大業初復曰吳州
隋書地理志吳州總管府大業初府廢置越州杭州
總管府大業初府廢
隋書地理志宣城郡統縣六宣城涇南陵秋浦永世
綏安吳郡統縣五吳常熟昆山烏程長城會稽郡
統縣四會稽句章剡諸暨餘杭郡統縣六錢唐富
陽餘杭於潛鹽官武康東陽郡統縣四金華永康
烏傷信安永嘉郡統縣四括蒼永嘉松陽臨海遂
安郡統縣三雉山遂安桐廬
(謹按浙冮之屬於新安者至是盡歸遂安郡而新安别為一郡矣又按隋志揚州疆域最廣在今之)
(浙者會稽餘杭東陽永嘉遂安五郡又吳郡之烏程長城二縣宣城郡之綏安一縣)
唐書地理志武德四年改吳郡置蘇州改餘杭郡置
杭州於烏程縣置湖州改遂安郡置睦州改會稽
郡置越州改東陽郡置婺州於信安縣置衢州於
臨海縣置海州改永嘉郡置括州於武康縣置武
州於綏安縣置綏州又名雉州析故句章縣置鄞
州以桐廬分水建德置嚴州於烏傷縣置綢州於
剡置嵊州於餘姚置姚州於永康置麗州於龍邱
置縠州於松陽置松州
舊唐書地理志武德四年平李子通置越州總管府
管越嵊姚鄞浙綢衢縠麗嚴婺十一州
(謹按嘉靖浙江通志云省桐州為冨陽縣屬浙州自注杭志云李子通以富陽為桐州武德四年復)
(為縣以浙江南永興縣置浙州縣復屬焉考新唐書地理志及杜氏通典文獻通考諸書並未有浙)
(州一州惟隋書蘇孝慈為浙州刺史是隋時已有浙州唐武德時越州總管管十一州浙亦與焉然)
(置省之年總未詳悉杭志所云附載以俟參考)
唐書地理志武德五年以永嘉縣置東嘉州
舊唐書地理志武德七年改越州總管為都督督越
婺鄞嵊麗五州
唐書地理志武德七年以於潛縣置潛州睦州曰東
睦州廢武雉姚綢四州八年廢潛嵊縠麗嚴松鄞
七州東睦州復舊名
(謹按雉州廢省原鄉以長城屬湖州又按武德四年置安吉縣屬桃州七年省桃州入長城自是今)
(之浙地不復入於宣城矣)
舊唐書地理志武德八年越州都督督越婺二州
舊唐書地理志貞觀元年廢嘉州
資治通鑑貞觀元年分天下為十道(通鑑綱目質實開内河南河東)
(河北山南隴右淮南江南劔南嶺南)
(謹按是時浙江諸州俱屬江南道)
舊唐書地理志上元二年分栝州之永嘉安固二縣
置温州
舊唐書地理志垂拱二年分婺州之信安龍丘置衢州
通鑑綱目開元二十一年分天下為十五道(通典京畿關内)
(都畿河南河東河北山南東道山南西道隴右淮南江南東道江南西道黔中劔南嶺南通志地理)
(略江南道閏常蘇湖杭歙睦衢越婺台温明栝建福泉已上東道)
舊唐書玄宗紀開元二十六年分越州置明州
舊唐書地理志蘇州天寳元年改為吳郡湖州改為
吳興郡杭州改為餘杭郡改越州為會稽郡明州
為餘姚郡台州為臨海郡改婺州為東陽郡衢州
為信安郡睦州為新定郡温州為永嘉郡括州為
縉雲郡吳郡乾元元年改為蘇州吳興郡復為湖
州餘杭郡復為杭州會稽郡復為越州餘姚郡復
為明州臨海郡復為台州東陽郡復為婺州信安
郡復為衢州新定郡復為睦州永嘉郡復為温州
縉雲郡復為括州
(謹按大歴十四年又改括州為處川)
唐書方鎮表至德二載置江東防禦使治杭州乾元
元年置浙江西道節度使領昇潤宣歙饒江蘇常
杭湖十州治昇州尋徙治蘇州未幾罷領宣歙饒
三州兼餘杭軍使治杭州二年廢浙江西道節度
使置觀察使更領丹陽軍使治蘇州復領宣歙饒
三州上元二年浙江西道觀察使徙治宣州罷領
昇州杭州刺史領防禦使大歷元年浙江西道觀
察使罷領宣歙二州十二年浙江西道觀察使罷
領丹陽軍使十四年合浙江東西道置觀察使建
中元年分浙江東西道觀察使為二道二年合浙
江東西二道觀察置節度使治潤州尋賜號鎮海
軍貞元三年分浙江東西為二道復置浙江西道
觀察使領潤江常蘇杭湖睦七州治蘇州四年江
州隸江西觀察使元和二年陞浙江西道觀察使
為鎮海軍節度使四年廢浙江西道節度使復置
觀察使領鎮海軍使六年浙西觀察罷領鎮海軍
使大中十二年復置鎮海軍節度使十三年廢鎮
海軍節度使置觀察使咸通三年置鎮海軍節度
使八年罷鎮海軍十一年置鎮海軍節度使文德
元年置忠國軍節度使治湖州龍紀元年置杭州
防禦使景福元年賜杭州防禦使號武勝軍二年
陞武勝軍防禦使為蘇杭等州觀察使尋廢徙鎮
海軍節度使治杭州
唐書方鎮表乾元元年置浙江東道節度使領越睦
衢婺台明處温八州治越州大歴五年廢浙江東
道節度置觀察使十四年廢浙江東道觀察使以
所管州隸浙江西道建中元年復置浙江東道觀
察使二年廢浙江東道觀察使以所管州隸浙江
西道中和三年陞浙江東道觀察使為義勝軍節
度使光啟三年改義勝軍為威勝軍節度乾寧三
年改威勝軍為鎮東節度
(謹按乾元初分置浙江東西二道大歷十四年合建中元年分二年又合貞元三年又分自是東西)
(二道不復合矣)
唐書地理志蘇州縣七吳長洲嘉興崑山常熟海鹽
華亭湖州縣五烏程武康長城安吉德清杭州縣
八錢塘鹽官餘杭富陽於潛臨安新城唐山睦州
縣六建德清溪夀昌桐廬分水遂安越州縣七會
稽山隂諸暨餘姚剡上虞蕭山明州縣四鄮奉化
慈溪象山衢州縣四西安龍丘須江常山處州縣
六麗水松陽縉雲青田遂昌龍泉婺州縣七金華
義烏永康東陽蘭溪武成浦陽温州縣四永嘉安
固横陽樂成台州縣五臨海唐興黃巖樂安寧海
(謹按唐揚州江南東道統潤昇常蘇湖杭睦越明衢處婺温台福建泉汀漳十九州而在今之浙者)
(湖杭睦越明衢處婺温台十州又蘇州之嘉興海鹽二縣)
五代史職方考自浙東西十三州為吳越(文獻通考杭蘇越湖)
(衢婺台明温秀處睦福凡十三州)
(謹按吳越十三州在今之浙者杭越湖温台明處衢婺睦秀十一州)
十國春秋吳越於嘉興置開元府割華亭海鹽二縣
屬焉
十國春秋唐長興三年罷開元府
文獻通考吳越王錢元瓘奏以蘇州之嘉興海鹽華
亭置秀州
(謹按秀州之置在晉天福五年此後遂不更屬蘇州)
十國春秋杭州鎮海軍越州鎮東軍湖州宣德軍婺
州武勝軍明州奉國軍温州静海軍台州德化軍
十國春秋西府杭州領縣十一錢塘錢江鹽官餘杭
富春桐廬於潛安國新登横山武康東府越州領
縣八會稽山隂諸暨贍餘姚蕭山上虞新昌湖州
領縣四烏程德清安吉長興温州領縣四永嘉瑞
安平陽樂清台州領縣五臨海黃巖台興永安寧
海明州領縣六鄞奉化慈溪象山望海翁山處州
領縣六麗水龍泉遂昌縉雲青田白龍衢州領縣
四西安江山龍游常山婺州領縣七金華東陽義
烏蘭溪永康武義浦江睦州領縣五建德夀昌遂
安分水青溪秀州領縣四嘉興海鹽華亭崇德
宋元通鑑淳化四年始分天下郡縣為十道(河南河東關西)
(劔南淮南江南東西浙東西廣南)
玉海至道三年始定為十五路天聖八年又增三路
為十八路(文獻通考京東京西河北河東陜西淮南江南東江南西荆湖南荆湖北兩浙)
(福建益州梓州利州夔州廣南東廣南西凡十八路)
宋史地理志元豐三年析天下為二十三路(玉海京東東西)
(京西南北河北東西永興秦鳳河東淮南東西兩浙江南東西荆湖南北成都利梓夔福建廣南東)
(西凡二十三路)
元豐九域志大都督府杭州餘杭郡寧海軍節度大
都督府越州會稽郡鎮東軍節度上湖州吳興郡
昭慶軍節度上婺州東陽郡保寧軍節度上明州
奉化郡奉國軍節度上温州永嘉郡軍事上台州
寧海郡軍事上處州縉雲郡軍事上衢州信安郡
軍事上嚴州新定郡軍事上秀州軍事
宋史地理志温州永嘉郡應道軍節度嚴州新定郡
遂安軍節度陞建德軍節度
宋史地理志杭州大觀元年陞為帥府領浙西路兵
馬鈐轄越州陞為帥府領浙東路兵馬鈐轄秀州
軍事政和七年賜郡名曰嘉禾
宋史地理志杭州建炎元年帶本路安撫使領杭湖
嚴秀四州
文獻通考建炎三年高宗自建康幸杭陞臨安府以
為行在所兼浙西安撫使紹興元年越州陞為紹
興府置浙東安撫司
宋史地理志慶元府本明州紹熙五年以寧宗潛邸
陞為府
宋史地理志嘉興府本秀州慶元元年以孝宗所生
之地陞為府嘉定元年陞嘉興軍節度
宋史地理志湖州寳慶元年改安吉州
宋史地理志瑞安府本温州咸淳元年以度宗潛邸
陞府建德府本嚴州咸淳元年陞府
宋史地理志兩浙路熙寧七年分為兩路尋合為一
九年復分十年復合府二平江鎮江州十二杭越
湖婺温台處衢嚴秀縣七十九南渡後復分臨安
平江鎮江嘉興四府安吉常嚴三州江隂一軍為
西路紹興慶元瑞安三府婺台衢處四州為東路
宋史地理志臨安府縣九錢塘仁和餘杭臨安富陽
於潛新城鹽官昌化紹興府縣八會稽山隂嵊諸
暨餘姚上虞蕭山新昌安吉州縣六烏程歸安安
吉長興德清武康婺州縣七金華義烏永康武義
浦江蘭溪東陽慶元府縣六鄞奉化慈溪定海象
山昌國瑞安府縣四永嘉平陽瑞安樂清台州縣
五臨海黃巖寧海天台仙居處州縣六麗水松陽
遂昌縉雲青田南渡後增縣一慶元衢州縣五西
安禮賢龍游信安開化建德府縣六建德淳安桐
廬分水遂安夀昌嘉興府縣四嘉興華亭海鹽崇
德
(謹按宋浙西路臨安平江鎮江嘉興四府安吉常嚴三州江隂一軍在今之浙者臨安嘉興二府安)
(吉嚴二州浙東紹興慶元瑞安三府婺台衢處四川)
元史地理志臨安府至元十三年平江南立兩浙都
督府又改為安撫司安吉州陞湖州路建德府改
安撫司慶元府改置宣慰司衢州改衢州路總管
府婺州改婺州路紹興府改紹興路瑞安府置温
州路台州置安撫司處州立處州路總管府
至元嘉禾志至元十三年改嘉興府為安撫司十四
年改為嘉興路總管府
元史地理志建德府至元十四年改建德路慶元府
改為慶元路總管府台州改台州路總管府
元史地理志秀州屬邑陞為華亭府十五年改松江
府仍置華亭縣以隸之
(謹按華亭别置為松江府與今浙之嘉興不復相屬)
元史地理志安撫司十五年改為杭州路總管府
元史地理志立中書省一行中書省十有一嶺北遼
陽河南陜西四川甘肅雲南江浙江西湖廣征東
江浙等處行中書省江南浙西道肅政廉訪司杭
州路領縣八錢塘仁和餘杭臨安新城富陽於潛
昌化州一海寧湖州路領縣五烏程歸安安吉德
清武康州一長興嘉興路領縣一嘉興州二海鹽
崇德建德路領縣六建德淳安遂安桐廬分水夀
昌浙東道宣慰司都元帥府慶元路領縣四鄞縣
象山慈溪定海州二奉化昌國衢州路領縣五西
安龍游江山常山開化浙東海右道肅政廉訪司
婺州路領縣六金華東陽義烏永康武義浦江州
一蘭溪紹興路領縣六山隂會稽上虞蕭山嵊新
昌州二餘姚諸暨温州路領縣二永嘉樂清州二
瑞安平陽台州路領縣四臨海仙居寧海天台州
一黃巖處州路領縣七麗水龍泉松陽遂昌青田
縉雲慶元
(謹按元江浙等處行中書省杭州湖州嘉興平江常州鎮江建德慶元衢州婺州紹興温州台州處)
(州寧國徽州饒州集慶太平池州信州廣德福州建寧泉州興化邵武延平汀州漳州三十路松江)
(一府江隂鉛山二州在今之浙者杭州湖州嘉興建德慶元衢州婺州紹興温州台州處州一十一)
(路)
嚴陵志至正十八年明改建德路為建安府
明從信錄至正十八年改婺州路為寧越府
明大政記至正十九年衢州改為龍游府(弘治衢州府志丙午)
(年龍游府復為衢州府)
明大政記至正十九年處州改為安南府(栝蒼彙記改處州路)
(總管府為處州府)
(謹按至正十九年十一月胡大海攻處州胡深來降遂克之改為安南府而栝蒼彙記止云改處州)
(路總管府為處州府夫大政記據洪武實錄而書斷無有悞豈改安南之後即改為處州府栝蒼記)
(因略而不書耶)
明大政記至正二十年改寧越府為金華府
嚴陵志至正二十五年改建安府為嚴州府
成化湖州府志丙午年定為湖州府
(謹按至正十六年張士誠據湖州易號吳興郡後復為湖州路至是乃改定焉)
萬歴杭州府志改杭州路為府
明從信錄至正二十六年開浙江等處行中書省於
杭州
弘治嘉興府志丁未年改嘉興路為嘉興府
赤城新志改台州路為台州府
明大政記至正二十七年改慶元路為明州府
萬歴温州府志洪武元年改温州路為温州府
萬歴紹興府志洪武二年紹興路復為紹興府
名山臧洪武九年改行中書為承宣布政使司
明大政記洪武十四年改明州府為寧波府
明實錄洪武十五年以直隸嘉興湖州二府隸浙江
(朱彛尊浙江分地考浙江布政使司初設所轄九府而已嘉興湖州統於直隸故實錄洪武九年十)
(二月書直隸湖州嘉興諸府水災遣戶部主事趙乾等賑給十一年五月勅工部定歲造軍器之數)
(其書嘉興湖州亦冠以直隸字至十四年四月復置巡檢司嘉興府一嘉興縣之杉青牐湖州府三)
(烏程縣之後潘德清縣之下塘新市仍以直隸文冠之宋濓京畿鄉闈紀錄序云洪武辛亥秋八月)
(洊當鄉貢之期凡畿内三州十七府之士皆懽忻相告裹粻而奔走儀曹具以狀聞所云十七府者)
(直隸之府十四其一廣德四年以後始降為州合嘉興湖州而共計之也天台徐一䕫送趙鄉貢序)
(云元置行省於浙領郡三十二抗隸焉今領郡九杭亦隸焉崇德貝瓊穀江漁者詩序云洪武五年)
(秋校文浙江太末徐復禮迫有司命起與九府之士俱遂與四十人之選鄞人鄭真跋同年錄云洪)
(武壬子秋浙省承詔旨合九郡之士試之得四十人上諸京師又送何本道還金華序云洪武五年)
(詔命三年疉試於是浙江所屬九郡以其名上之行省而金華何本道與焉其云九郡者嘉興湖州)
(不在其内逮洪武十四年十一月始以二府改隸浙江攷清類天文分野之書於洪武十七年進呈)
(二府沿革秖書今屬浙江布政司語焉勿詳後之人罔聞知由是柳琰鄒衡趙瀛劉應鈳志嘉興勞)
(鉞栗祁張鐸志湖州俱不言分地本末惟仁和夏時正撰杭州府志獨云元至正二十六年十一月)
(大祖平浙置浙江等處行中書省領府九洪武九年改為浙江等處承宣布政使司十五年割直隸)
(嘉湖二府隸浙江領府十一又云洪武三年詔開科舉浙江行省即杭州府學之西為貢院合試九)
(府之士書之特詳嘉靖中武進薛應旂修通志言郡縣志可採錄者十無一二顧夏氏之書具在何)
(漫無考稽夫畫野分疆地志之大綱乃置而弗書後之紀方輿者率本通志則紕繆多矣)
廣輿記明分天下為兩京十三省北直隸南直隸山
西山東河南陜西浙江江西湖廣福建四川廣東
廣西雲南貴州
續文獻通考浙江等處承宣布政使司杭州府領仁
和錢塘於潛海寧昌化富陽餘杭臨安新城九縣
湖州府領烏程歸安安吉孝豐德清武康長興州
一縣六嘉興府領嘉興秀水嘉善海鹽平湖桐鄉
崇德七縣寧波府領鄞縣慈谿奉化定海象山五
縣衢州府領西安龍游江山常山開化五縣金華
府領金華蘭谿東陽義烏永康武義浦江湯溪八
縣紹興府領山隂會稽蕭山諸暨餘姚上虞嵊縣
新昌八縣温州府領永嘉樂清平陽瑞安泰順五
縣台州府領臨海黃巖天台仙居寧海太平六縣
嚴州府領建德淳安桐廬遂安夀昌分水六縣處
州府領麗水青田縉雲松陽遂昌龍泉慶元雲和
宣平景寧十縣
皇清定天下為兩京十四省直隸盛京江南浙江江西
湖廣福建山東山西河南陜西四川廣東廣西雲
南貴州置浙江等處承宣布政使司統轄各府州
縣凡隸布政司者府一十一州一縣七十六
杭州府
通典春秋越國之西境(咸淳臨安志周敬王四十六年吳伐越句踐保於會稽杭)
(地屬吳句踐臣吳歸越夫差封以地西至欈李杭地復屬於越)
(謹按浙西地春秋時吳越錯居闔閭時與越爭欈李至句踐保於會稽而浙江以西始屬吳後句踐)
(入越盡復吳所侵地則浙江以西地仍屬越唐詩到江吳地盡隔岸越山多亦就一時言之耳國語)
(伍子胥曰吳與越三江環之范蠡曰與我爭三江五湖之利者非吳耶然則三江五湖皆吳越境内)
(之地以杭專屬於吳非通論也)
輿地廣記戰國屬楚
咸淳臨安志秦始皇二十五年置縣杭城屬會稽郡
縣曰錢唐餘杭富春海鹽
史記秦始皇本紀三十七年過丹陽至錢唐臨浙江
(正義錢唐今杭州郡)
咸淳臨安志漢高帝六年杭屬荆國十二年屬吳國
景帝三年復屬會稽郡
通典順帝以後屬吳郡
太平寰宇記建安十六年分餘杭立臨水縣
清類天文分野之書吳大帝置鹽官縣
太平寰宇記黃武五年析富春置新城縣
(謹按縣隸於府府以統縣凡屬縣之建置即一府之建置也故於府提其綱仍於縣列其目其間或)
(合或分為沿為革始秩然可考杭州府領縣九凡九縣建置俱先叙於此以下各府皆同)
三國吳志注寳鼎元年餘杭臨水於潛分為吳興郡
(謹按漢書地理志後漢書郡國志於潛皆屬丹陽郡至是改隸吳興郡)
通典杭州晉屬吳興吳二郡地宋齊梁因之(晉書地理志吳)
(郡統縣鹽官錢唐富陽吳興郡統縣臨安餘杭於潛宋書州郡志吳郡太守領縣鹽官錢唐富陽新)
(城吳興太守領縣餘杭臨安於潛南齊書州郡志吳郡錢唐富陽鹽官新城吳興郡餘杭於潛臨安)
(萬歴杭州府志梁太清三年杭屬吳州大寶元年杭屬吳郡)
(謹按臨水晉改名臨安及餘杭於潛屬吳興郡富春晉改名富陽及鹽官錢唐屬吳郡宋南齊二書)
(州郡志皆同惟新城一縣晉書地理志不載詳見新城縣建置宋南齊二書州郡志並屬吳郡梁書)
(無志亦仍齊舊杜氏云晉屬吳興吳二郡地宋齊梁因之固無可疑也)
文獻通考杭州陳以為錢唐郡(成化杭州府志杭城屬錢唐郡縣二富陽)
(新城)
清類天文分野之書於潛屬錢唐郡
隋書地理志平陳廢郡併所領新城入錢唐
太平寰宇記開皇九年以吳郡之鹽官吳興之餘杭
合四縣置杭州在餘杭縣(名勝志開皇十年杭州移治錢唐)
隋書地理志仁夀中置杭州總管府大業初府廢置
餘杭郡
(謹按隋書地理志有平陳新城入錢唐之文唐書地理志又有武德新城省入富陽之文是大業年)
(間必有復置新城事而正史竟無可考詳見新城縣建置)
隋書地理志餘杭郡統縣六錢唐富陽餘杭於灊鹽
官武康
(謹按武康原屬吳郡隋時改隸餘杭郡)
太平寰宇記唐武德四年平李子通置杭州領錢塘
餘杭富陽三縣六年復沒於輔公祏七年復置杭
州又置潛州領於潛臨水二縣八年省潛州及臨
水縣以於潛縣來屬
(謹按隋書地理志餘杭郡統縣六大業初又置新城凡統縣七不當云六縣也唐武德初平李子通)
(於武康置武州鹽官隸東武州又李子通以富陽為桐州唐省桐州為富陽縣而以浙江南永興縣)
(置浙州富陽復屬浙州七年富陽乃屬杭州又省新城入富陽則改餘杭郡為杭州之日宜云領錢)
(塘餘杭於潛新城四縣不當止於三縣且有富陽在内也)
唐書地理志鹽官武德七年省入錢塘新城省入富
陽
文獻通考杭州唐屬江南道
舊唐書地理志鹽官貞觀四年復分錢塘置新城永
淳元年分富陽置紫溪垂拱二年分於潛置臨安
二年分餘杭於潛置紫溪萬歲通天元年改為武
隆其年依舊
通志地理略開元十道圖杭州江南東道
舊唐書地理志天寳元年改餘杭郡乾元元年復為
杭州
唐書方鎮表至德二載置江東防禦使治杭州
(謹按開元二十一年杭州屬江南東道乾元元年屬浙江西道貞元三年仍屬浙江西道龍紀元年)
(復置杭州防禦使)
唐書方鎮表景福元年杭州號武勝軍光化初鎮海
軍節度治錢塘
唐書地理志杭州餘杭郡上縣八錢塘鹽官餘杭富
陽於潛臨安新城唐山
(謹按唐山即紫溪也武康於武德七年隸湖州故唐杭州餘杭郡無武康縣)
十國春秋光化二年唐勅陞杭州為大都督府(地理表注)
(吳越謂之西府後國中亦稱西都)
五代史梁太祖紀開平二年改臨安縣為安國縣
十國春秋梁勅改唐山縣為吳昌縣(輿地廣記作金昌)改新
城縣曰新登吳越改富陽曰富春置錢江縣
咸淳臨安志後唐同光初改金昌縣復為唐山
冊府元龜晉天福七年改唐山縣為横山縣
十國春秋西府杭州領縣十一錢塘錢江鹽官餘杭
富春桐廬於潛安國新登横山武康
(謹按桐廬原屬睦州於光化三年隸杭州武康於開平元年復隸杭州)
文獻通考宋淳化五年改寧海軍節度
宋史地理志大觀元年陞為帥府領兩浙西路兵馬
鈐轄
宋史地理志兩浙路杭州(此係至道天聖間所分之路)
宋史高宗紀建炎三年陞杭州為臨安府
文獻通考杭州屬浙西路(此係元豐間分路所屬)
宋史地理志臨安大都督府杭州餘杭郡縣九錢塘
仁和餘杭臨安富陽於潛新城鹽官昌化
(謹按五代杭州領縣十一太平興國二年桐廬隸睦州三年武康隸湖州自是杭州府止領九縣)
元史世祖紀至元十三年二月以臨安為兩浙大都
督府六月罷兩浙大都督府立行中書省於臨安
設安撫使
元史地理志至元十五年改杭州路總管府二十一
年遷江淮行省治於杭
元史世祖紀至元二十八年改江淮行省為江浙等
處行中書省治杭州
續文獻通考置江南浙西道肅政廉訪司於杭州統
杭州等路
元史地理志元貞元年陞鹽官縣為州天歷二年更
曰海寧
元史地理志杭州路上領縣八錢塘仁和餘杭臨安
新城富陽於潛昌化州一海寧
明實錄太祖罷浙東行省開浙江等處行中書省於
杭州
函史明改杭州府
舊浙江通志洪武二年改海寧州為縣
明一統志置浙江等處承宣布政使司領杭州府
續文獻通考杭州府領仁和錢塘於潛海寧昌化富
陽餘杭臨安新城九縣
國朝定為杭州府屬浙江布政使司領縣九錢塘仁和
海寧富陽餘杭臨安於潛新城昌化
錢塘縣
太平寰宇記秦舊縣隸會稽郡
(謹按東漢朱雋封錢唐侯注引錢唐記云郡議曹華信作塘以捍海潮募人致土石一斛與錢一千)
(遂名曰錢塘元和郡縣志太平寰字記同咸淳臨安志云秦置會稽郡為縣二十四錢唐居其一始)
(皇三十七年東遊至錢唐臨淛江豈待華信而後名乎字本不從土至唐時始加土後遂因之諸說)
(以咸淳志為優)
漢書地理志會稽郡縣錢塘(注西部都尉治)
(謹按平帝時莽曰泉亭咸淳臨安志云後漢光武帝省今考後漢書郡國志所載會稽吳郡諸城與)
(前地理志合獨不載錢唐范序云凡前志縣名今不載者皆世祖所并省考世祖本紀建武六年并)
(省四百餘縣此蓋其一也後靈帝光和二年封朱雋錢唐侯錢唐至此再見)
三國吳志吳郡都尉治錢唐
晉書地理志吳郡統縣錢唐
宋書州郡志吳郡太守領錢唐
南齊書州郡志吳郡錢唐
(謹按梁初仍宋齊之舊惟太清三年以錢唐為臨江郡當是侯景所立)
隋書地理志舊置錢唐郡平陳廢郡
隋書地理志餘杭郡統縣錢唐
唐書地理志杭州餘杭郡錢唐(望方輿紀要唐以唐為國號加土焉)
十國春秋吳越西府杭州領縣錢塘
宋史地理志臨安大都督府杭州餘杭郡錢塘(望紹興中)
(陞赤)
元史地理志杭州路領縣錢塘(上倚郭)
舊浙江通志明錢塘縣屬杭州府
國朝錢塘縣附郭屬杭州府編戶一百三十五里
仁和縣
太平寰宇記錢塘鹽官之地
十國春秋吳越割錢塘鹽官各半置錢江縣割富春
二鄉入錢江
(謹按吳越王錢鏐始分錢塘鹽官及富春之長夀安吉鄉置錢江縣太平寰宇記云唐麟德二年析)
(置於州郭新舊唐書皆不載又冊府元龜云晉天福中勅縣名有與高祖同者悉改之歐陽志輿地)
(廣記云避高祖名改錢塘曰錢江後别置錢塘縣與錢江分治但不詳别置分治於何年咸淳志云)
(長夀安吉二鄉今屬錢塘亦非仁和境)
元豐九域志宋太平興國四年改錢江縣為仁和縣
宋史地理志臨安大都督府杭州餘杭郡仁和(望紹興中)
(陞赤)
元史地理志杭州路領縣仁和(上倚郭)
舊浙江通志明仁和縣屬杭州府
國朝仁和縣附郭屬杭州府編戶二百四十八里
海寧縣
漢書地理志注海鹽縣故武原鄉有鹽官(輿地廣記吳王濞煮)
(海為鹽在此)
宋書州郡志吳立為海昌都尉
弘治嘉興府志吳析海鹽置鹽官縣屬吳郡(海鹽縣圖經自)
(赭山浙口並海東至黃灣烏龍間舊名鹽官亦名海昌者本海鹽南境故地前後漢志無鹽官縣名)
(至晉始志之當是吳時析置明矣舊唐書鹽官漢海鹽縣地有鹽官吳遂名縣陸遜傳載孫權為將)
(軍遜從權幕府出為海昌屯田都尉領縣事此其析縣始証歟惟宋書以鹽官為漢縣非吳置考權)
(之為將軍在建安五年此時啟土江南尚襲稱漢名爵縣雖析自吳云漢縣宜也)
晉書地理志吳郡統縣鹽官
宋書州郡志吳郡太守領鹽官
(謹按齊梁皆仍舊)
清類天文分野之書陳永定二年置海寧郡鹽官屬
焉
隋書地理志餘杭郡統縣鹽官(清類天文分野之書大業三年屬餘杭郡)
唐書地理志武德四年隸東武州
元和郡縣志武德七年省入錢塘縣貞觀四年復置
唐書地理志杭州餘杭郡鹽官(緊)
十國春秋吳越西府杭州領縣鹽官
宋史地理志臨安大都督府杭州餘杭郡鹽官(上紹興中)
(陞畿)
續文獻通考元以戶口繁多陞為鹽官州天歴二年
改海寧州
(謹按元史云海寧東南皆濱巨海自唐宋常有水患大德延祐間亦嘗破其害泰定四年命都水少)
(監張仲仁往治之文宗即位水勢始平故名海寧云)
元史地理志杭州路領海寧州(中)
舊浙江通志明改州為海寧縣屬杭州府
國朝海寧縣屬杭州府編戶三百有三里
富陽縣
咸淳臨安志秦始皇置富春縣隸會稽郡(郡縣釋名富春江在)
(邑南即浙江之上流也蓋以此名)
漢書地理志會稽郡縣富春
(謹按平帝時莽改諸歲世祖建武初復舊)
後漢書郡國志吳郡城富春
三國吳志黃武五年置東安郡(吳錄郡治富春)
三國吳志黃武七年罷東安郡(萬歴杭州府志富春仍屬吳郡)
元和郡縣志晉孝武帝改春為陽(宋書州郡志晉簡文鄭太后名春孝)
(武改曰富陽)
晉書地理志吳郡統縣富陽
宋書州郡志吳郡太守領富陽
南齊書州郡志吳郡富陽
(謹按梁初仍因齊舊至太清三年侯景以富陽為富春郡見景傳中而陳書袁泌傳王僧辯表泌為)
(富春太守在侯景平後則省郡為縣當在陳武帝初年又按富陽在陳屬錢塘郡)
隋書地理志餘杭郡統縣富陽
唐書地理志杭州餘杭郡富陽(緊)
十國春秋奏改西府富陽縣為富春縣
(謹按吳越武肅王與淮南楊氏不協凡縣名有陽字者俱易之故仍舊名)
十國春秋吳越西府杭州領縣富春
宋史地理志臨安大都督府杭州餘杭郡富陽(緊紹興中)
(陞畿)
(謹按富春仍名富陽在太平興國三年)
元史地理志杭州路領縣富陽
舊浙江通志明富陽縣屬杭州府
國朝富陽縣屬杭州府編戶七十二里
餘杭縣
後漢書郡國志注秦始皇至會稽經餘杭立為縣
漢書地理志會稽郡餘杭
(謹按平帝時莽曰進睦世祖建武初復舊永建中改屬吳郡)
資治通鑑注吳分屬吳興郡
晉書地理志吳興郡統縣餘杭
宋書州郡志吳興太守領餘杭
南齊書州郡志吳興郡餘杭
(謹按梁隸吳州陳因之)
隋書地理志餘杭郡統縣餘杭
舊唐書地理志隋置杭州後徙治錢塘
唐書地理志杭州餘杭郡餘杭(望)
十國春秋吳越西府杭州領縣餘杭(方輿紀要吳越時號為清平軍)
宋史地理志臨安大都督府杭州餘杭郡餘杭(望紹興中)
(陞畿)
元史地理志杭州路領縣餘杭(中)
舊浙江通志明餘杭縣屬杭州府
國朝餘杭縣屬杭州府編戶七十三里
臨安縣
三國吳志賀齊傳漢建安十六年賀齊表言分餘杭
為臨水縣
(謹按吳寳鼎元年立吳興郡以臨水分隸焉)
宋書州郡志臨安吳臨水縣晉武帝太康元年更名
晉書地理志吳興郡統縣臨安
宋書州郡志吳興太守領臨安
南齊書州郡志吳興郡臨安
咸淳臨安志唐武德七年置臨水縣(注宋志太康元年更名臨水縣)
(為臨安唐志武德七年又書置臨水縣中間必有併省歲月乾道志云隋開皇九年省錢唐郡置杭)
(州併新城臨安縣淳祐志亦云隋省今考歴代史志齊尚有臨安縣隸吳興郡隋志不載恐縣省必)
(在梁陳之間正史既無可考不敢以舊志為據)
舊唐書地理志武德七年潛州領臨水縣(成化杭州府志武德)
(八年臨安縣復省入於潛縣)
元和郡縣志垂拱四年巡撫使狄仁傑奏復置臨水
縣(唐書地理志析於潛餘杭地以故臨水城置)
唐書地理志杭州餘杭郡臨安(緊)
(謹按臨水之改臨安在光化三年)
五代史梁太祖紀梁開平二年改臨安縣為安國縣
十國春秋吳越西府杭州領縣安國(宋史地理志錢鏐奏改衣錦軍)
元豐九域志宋太平興國三年改安國縣復為臨安
宋史地理志太平興國四年改順化軍縣復舊名五
年軍廢
宋史地理志臨安大都督府杭州餘杭郡臨安(望紹興中)
(陞畿)
元史地理志杭州路領縣臨安(中)
舊浙江通志明臨安縣屬杭州府
國朝臨安縣屬杭州府編戶三十二里
於潛縣
漢書地理志丹陽郡於朁(方輿紀要吳錄曰縣西朁山蓋因山以立名咸淳臨)
(安志按丹陽所隸諸縣蓋今昇潤宣歙之境於潛昌化二邑實與宣歙接壌而近但不知置縣始於)
(何時地理志潛字本作朁師古注音潛東漢郡國志始加水作潛以後諸史皆同惟隋書地理志作)
(於灊互異耳)
(謹按吳寳鼎元年立吳興郡以於潛分隸焉)
晉書地理志吳興郡統縣於潛
宋書州郡志吳興太守領於潛
(謹按齊梁並因之)
方輿紀要陳屬錢唐郡
隋書地理志餘杭郡統縣於灊
舊唐書地理志武德七年置潛州領於潛縣八年廢
潛州於潛還杭州
唐書地理志杭州餘杭郡於潛(緊)
十國春秋吳越西府杭州領縣於潛
宋史地理志臨安大都督府杭州餘杭郡於潛(緊紹興中)
(陞畿)
元史地理志杭州路領縣於潛
舊浙江通志明於潛縣屬杭州府
國朝於潛縣屬杭州府編戶一十二里
新城縣
元和郡縣志漢富陽縣地
咸淳臨安志吳黃武七年置新城縣尋省併桐廬(注宋)
(書州郡志新城在浙江西南名桐溪吳立為新城縣後併桐廬晉太康地志無張勃云晉末立疑是)
(太康末立尋復省也今考晉地理志平吳之後分改郡縣吳郡十一縣無新城有桐廬則新城在吳)
(時已省但置省歲月皆無可考)
宋書州郡志晉咸和九年又立
宋書州郡志吳郡太守領新城
南齊書州郡志吳郡新城
(謹按梁屬吳州陳屬錢唐郡)
方輿紀要隋省入錢唐
淳祐臨安志大業十四年置
唐書地理志武德七年省入富陽(咸淳臨安志隋平陳省錢唐縣併新)
(城入錢唐唐武德七年省新城入富陽平陳在開皇九年至武德七年凡三十六年中間必有復置)
(新城歲月而書無可考淳祐志書云大業十四年置按大業十三年已改義寧並無十四年姑存以)
(俟考)
太平寰宇記永淳元年分富陽之地又置新城縣
唐書地理志杭州餘杭郡新城(上)
十國春秋梁改新城縣曰新登
十國春秋吳越西府杭州領縣新登
宋史地理志太平興國五年復名新城
元豐九域志淳化五年以南新場為昭德縣六年改
昭德縣為南新熙寧五年省南新縣為鎮入新城
宋史地理志臨安大都督府杭州餘杭郡新城(上紹興中)
(陞畿)
元史地理志杭州路領縣新城(上)
舊浙江通志明新城縣屬杭州府
國朝新城縣屬杭州府編戶一十五里
昌化縣
元和郡縣志漢於潛縣地
唐書地理志垂拱二年析於潛置紫溪縣萬歲通天
元年曰武隆其年復為紫溪又析紫溪别置武隆
縣聖歴三年省武隆入紫溪長安四年復置神龍
元年更武隆為唐山大歴三年皆省長慶初復置
唐山
唐書地理志杭州餘杭郡唐山(中)
吳越備史梁改唐山為吳昌
(謹按輿地廣記作金昌縣)
十國春秋後唐復改為唐山晉天福七年勅改曰横
山
十國春秋吳越西府杭州領縣横山(郡縣釋名晉又改為吳昌)
太平寰宇記宋太平興國三年改為昌化縣
宋史地理志臨安大都督府杭州餘杭郡昌化(中紹興中)
(陞畿)
元史地理志杭州路領縣昌化(中)
舊浙江通志明昌化縣屬杭州府
國朝昌化縣屬杭州府編戶一十里
浙江通志卷五
