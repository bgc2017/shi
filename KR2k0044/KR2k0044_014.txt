欽定四庫全書
浙江通志卷十五
山川
紹興府
興龍山(舊名卧龍山)嘉泰會稽志舊名種山越大夫種
所葬處一名重山種訛成重也寳慶會稽續志按
元微之州宅詩序州之子城因種山之勢盤繞廻
抱若卧龍形故取以為名紹興府志今府署據其
東麓山隂縣署在南麓(姜䕫同朴翁登卧龍山詩龍尾回平野簷牙出翠微)
(望山憐綠遠坐樹覺春歸草合平吳路鷗忘覇越機午凉松影亂白羽對禪衣)
國朝康熙二十七年
聖祖仁皇帝南廵駐蹕兹山改名興龍山
火珠山嘉泰會稽志在卧龍山東隅小而圜絶類
龍頷之珠(明一統志在府治東按察分司後)
蛾眉山名勝志在火珠山下百餘步石隠起土中
狀如蛾眉
龜山嘉泰會稽志在府東南二里一名飛來一名
寳林一名怪山越絶書龜山句踐所起遊臺也東
南司馬門因以灼龜又仰望天氣覩天怪也水經
注縣西門外有怪山本琅琊郡之東武縣山也飛
來徙此吳越春秋稱怪山者東武海中山也一名
自來山百姓怪之號曰怪山亦曰龜山越王無疆
為楚所伐去琅琊山東武人随居山下遠望此山
其形似龜故有龜山之稱紹興府志上有應天塔
今呼為塔山(方干龜山詩䆳巖喬木夏生寒牀上雲溪枕上看臺殿漸多山更重却令)
(飛去即應難李孝光龜山詩山似瑯琊小地將秦望雄越王歌舞處今作梵王宫)
陽堂山名勝志在卧龍山南三里府城跨其脊其
南麓出城外踆於河湟一名鮑郎山山北舊有鮑
郎祠(太平寰宇記郡國志云山有鮑郎祠本名蓋一名信後漢人生好獵死葬於此兒忽夢當)
(更生開棺視尸&KR0770;然但無氣耳人事之頗有靈驗)
蕺山(一名戒珠山)名勝志在卧龍山東北三里許産蕺
越王句踐常採食之晉王羲之宅在焉後捨宅為
戒珠寺
白馬山名勝志在蕺山東南一里許土漸削山石
依然
彭山名勝志在白馬山東舊經云彭祖隠居之地
有助海侯廟
翁洲嘉泰會稽志在府學之東會稽境郡國志云
徐偃王居滃洲即此
(謹按會稽風俗賦注引十道志云翁洲在海中徐偃王所居嘉靖寧波志亦云翁洲昌國東三十里)
(一名翁山徐偃王常居此唐置翁山縣以此命名二說良是會稽志所云未知何據存以俟考)
簞醪河山隂縣志在縣治東即府河嘉泰會稽志
一名投醪河一名勞師澤
運河嘉泰會稽志在府西一里屬山隂縣
新河名勝志在府城西北二里唐元和中觀察使
孟簡所開
鵝池弘治紹興府志在蕺山戒珠寺前舊經云是
王右軍養鵝之所
洗硯池弘治紹興府志在白馬山下舊經云是王
右軍洗硯處
清白泉嘉泰會稽志在府治内清白堂側范文正
公記西巖下獲廢井泉甘而色白淵然丈餘引不
可竭(魏驥清白泉記清白泉者在紹興卧龍山下郡治内之西隅景泰某年郡守白公得之於)
(灌莽中究其自實宋寳元二年范文正公守郡以廢井而得旣浚滌之遂名曰清白泉冀汲斯泉者)
(無媿斯名也後東嘉王十朋來簽郡幕作會稽賦有飲清白以自娱之句豈不因是泉而發與自文)
(正之去泉之廢不知其幾百年今守白公乃得之於旣廢之後夫豈偶然者哉)
三汲泉輿地紀勝在卧龍山麓泉甚淺不過有水
數斗然汲盡已滿未常竭也
靈鰻井弘治紹興府志在寳林山井有靈鰻時出
見(林景熙寳林鰻井詩雲根藏海眼靈物此中蟠吐沫晴巖雨飛隂夏木寒何年化龍去半日待)
(潮看消長從誰問微吟倚石欄)
山隂縣(城外山川)
亭山嘉泰會稽志在縣西南一十二里太平御覧
晉司空何無忌臨郡起亭山椒極望巖阜基址猶
存因號亭山
侯山嘉泰會稽志在縣西四里舊經云南湖侯山
迥在湖中俗稱九里山昔時去縣之數也(晉書孔愉傳愉)
(為會稽内史在郡三年乃營山隂湖南侯山下數畆地為宅便棄官居之朱彜尊侯山讌集詩侯山)
(山上放龜臺百尺紅亭鏡裏開試問花源齊列坐何如蘭渚遠浮杯廵檐浦樹迎人出卷幔沙禽拂)
(席廻我欲臨風歌一曲起行松月重徘徊)
陳音山嘉泰會稽志在縣西南四里太平御覧昔
有善射者陳音越王使簡士習射於郊外因死為
冡今開塜壁悉畫作騎射之象因以名山
麻林山越絶書一名多山句踐欲伐吳種麻以為
弓弦使齊人守之越謂齊人多故曰麻林多以防
吳去縣一十二里
龍尾山紹興府志在府西南二十里與卧龍首尾
相望
容山山隂縣志去縣西南二十七里其上平曠可
容故名
六峰山紹興府志在府城西南三十里有溪出山
麓
峽山弘治紹興府志在縣西南二十里两山相峙
故名
項里山弘治紹興府志在縣西南二十里世傳項
羽流寓於此(嘉泰會稽志有溪清澈居民二百餘戸)
絹山嘉靖山隂縣志去縣西南六里石紋如叠絹
土人呼曰絹山
法華山嘉泰會稽志在縣西南三十五里舊經云
晉義熙中僧曇翼誦法華經感普賢應現因置寺
花徑山山隂縣志去縣西南二十五里多桃李榆
柳望若雲錦包絡山谷故名
直步山紹興府志與花徑山相近下有溪入鏡湖
木客山山隂縣志去縣西南二十七里吳王好宫
室越王使木工三千餘人入山伐木一年無所得
木工思歸而歌木客之吟一夜天生神木其大二
十圍其長五十尋陽為文梓隂為楩楠乃伐而獻
之
蘭渚山弘治紹興府志在縣南二十七里晉王右
軍修禊序云此地有崇山峻嶺盖謂此山也
玉架山(俗呼筆架山)嘉泰會稽志在縣西南三十里三
峰如筆格秀麗可畫
大巖山紹興府志在府城西南一百十五里山形
若冕旒又名冕旒山宋時宫闕在錢塘者與山相
對
清化山弘治紹興府志在縣西南一百一十里
趙王尖山舊浙江通志在府城西南一百二十里
浮丘山弘治紹興府志在縣西南一百一十里世
傳浮丘煉丹於此
離渚山紹興府志在縣西南三十里内有謝尚書
塢
柯山山隂縣志在縣西南三十里山皆石其下有
水曰柯水有石佛高十餘丈(朱彜尊柯山詩柯亭山下路修竹暮紛紛)
(衆壑千尋暗雙崖一境分江光明草樹日氣冷江雲更憶中郎笛寥寥不可聞)
(謹按後漢書蔡邕傳注張騭文士傳云邕告人曰昔經會稽高遷亭見屋椽竹東間第十六可以為)
(笛取用果有異聲伏滔長笛賦序云柯亭之觀以竹為椽邕取為笛竒聲獨絶柯山得名以此戴冠)
(府志遺之)
寓山舊浙江通志在府城西南二十五里環山皆
水
聖女山嘉泰會稽志在縣西二十九里
三山嘉泰會稽志在縣西九里與卧龍岡勢相連
(嘉靖山隂縣志去縣西九里鑑湖中陸游遊息之所)
鳳凰山弘治紹興府志在縣西五十五里
牛頭山山隂縣志去縣西六十五里唐天寳間改
名臨江山
羊石山舊浙江通志在府城西北三十六里有石
如羊故名
馬鞍山弘治紹興府志在縣西北四十里狀如馬
鞍唐天寳間改名人安
上方山舊浙江通志在府城西北四十里與下方
山相連有下方寺
塗山嘉泰會稽志在縣西北四十五里舊經云禹
會萬國之所按史記國語禹會諸侯於會稽防風
氏後至誅之書曰禹娶於塗山注塗山國名左傳
禹會諸侯於塗山杜預注在壽春說者云今濠州
也蘇鶚演義云塗山有四一會稽二渝州巴南舊
江州三濠州四當塗縣自越絶等書皆云禹娶於
會稽塗山其說不經蓋禹會諸侯於會稽則信而
有徵至娶婦處則好事者傅會於此非其實也(會稽)
(風俗賦注按左傳哀公七年諸大夫對孟孫曰禹合諸侯於塗山執玉帛者萬國杜預注云塗山在)
(夀春東北孔穎逹云夀春縣也又淮南子原道訓禹會諸侯於塗山執玉帛者萬國許慎注云塗山)
(在九江當塗縣愚按漢之當塗晉之壽春此相接之境也當塗後廢夀春今存其說與杜氏相符矣)
(越之舊經與太平御覧並引郡國志云塗山禹會萬國之所以為在越中其說與杜氏許氏相戾唯)
(曾子開等為九域志不膠承襲之非故越州古跡不書塗山可謂得其實矣)
(謹按禹會諸侯於塗山施宿以為當在會稽史鑄以為當在夀春施宿之言為是而引據未詳考吳)
(越春秋云苗山禹改為會稽苗即茅山又云塗山則塗山即會稽山為禹致羣神之所見史記孔子)
(世家注云守山川之祀者為神謂諸侯也以吴越春秋史記証之塗山當在會稽但不應於山隂别)
(出一塗山或後人傳訛耳若明戴冠府志以左傳南望三塗為塗山則杜注眀云太行轘轅淆澠謂)
(之三塗未嘗確指山名亦非實據也)
西余山於越新編在府城西北四十二里一名西
扆謂禹負扆朝諸侯處
碧山弘治紹興府志在縣西北五十里山有碧石
故名
烏風山紹興府志在縣西北五十里濱於海有洞
出烏風一名龜山當潮生時遠望之宛然如龜出
没水中今名白洋山
蜀阜山嘉泰會稽志在縣北三十五里舊經云山自
蜀飛來帶兒婦二十餘人善織美錦自言家在西
蜀十道志云句踐以寡婦居此令軍人游焉一名
獨婦山(越絶書句踐將伐吳徙寡婦致山上以為死士示得專一也)
梅里尖山舊浙江通志在縣北二十里嘉泰會稽
志其隂為梅仙塢以梅福里得名
巫山嘉泰會稽志在縣北十八里越絶書云越&KR3646;
神之官死葬其上嘉靖浙江通志一名梅山漢梅
福居此(戴表元梅山詩梅尉功成後安知不此來路逢耕者問山是化人開樵隴低通海茶)
(村暖待雷玄談亦可隠不用墾蒿萊)
下馬山山隂縣志去縣北二十五里舊經云秦始
皇東廵息駕於此有石如蟾亦名蟾山俗名蝦蟇
山山多露石两崖夾水石骨横亘水底曰石檻
璜山弘治紹興府志在縣北三十里滙小江勢小
而環抱若璜故名
大峰山紹興府志在府城北三十五里多梔白花
黃柎黃實多硌石有洞焉石投之泠然有風曰風
洞
玉山嘉泰會稽志在縣北三十三里舊經云唐貞
元元年浙東觀察使皇甫政鑿此山為斗門八閘
洩水入江按唐書地理志山隂縣北三十里有越
王山堰皇甫政鑿山以蓄泄水利與舊經相合即
此
石城山嘉泰會稽志在縣東北三十里吳越備史
乾寧三年錢鏐討董昌攻石城去越三十里即此
古博嶺舊浙江通志在府城西南四十五里羣峰
交峙中有一徑南逹楓橋至諸曁界曠寂稀人烟
往往虎豹栖止俗訛為虎博嶺(姚寬古博嶺詩北風獵獵駕寒雲低)
(壓平川路欲昏人馬忽驚俱辟易一聲乳虎下前村)
看怕嶺嘉靖山隂縣志在縣西南八十里其路峻
險行者皆懼
白峰嶺弘治紹興府志在縣西南一百十里
刑塘嶺弘治紹興府志在縣西五十五里世傳禹
築塘斬防風氏故名(會稽風俗賦注賀循會稽記云防風氏其身三丈刑者不)
(及乃築高塘刑之故曰刑塘)
古城嶺萬歷紹興府志在府城西五十里越王允
常築城處
大嶺萬歷紹興府志在府城西六十五里一名梅
山嶺
越王崢萬歷紹興府志在府城西南九十里越王
句踐於此棲兵又名棲山
仙人洞霏雪錄在山隂縣西北六十里越棲峰下
乃宋九江葛秋巖慶龍游息之所王君理得函骨
於石洞至今號葛仙洞
磨鏡石弘治紹興府志在鏡湖邊任昉述異記世
傳軒轅氏鑄鏡於此今石尚存
西小江山隂縣志在縣西北四十五里其源在諸
曁之浣江分為二𣲖初出天樂徑流蕭山轉東北
逹於海天順元年太守彭誼建白馬山閘以通三
江口之潮閘東盡漲為田於是江水不通於海矣
(互見水利)
錢清江萬歷紹興府志府城西五十里浦陽江下
流漢劉寵投錢處今通為運河(陳淵錢清江待潮詩江潮來去自有)
(時扁舟閣淺心如飛岸容霜竹青照眼春信梅花香撲衣天寒鄞江道路阻歲晏錢清風俗非故國)
(回首二千里落日看盡行雲歸柳貫過錢清江詩浦陽配三江猶以小絜大我家其始源涓流激湍)
(瀨到兹直逹海混混百川會歸墟豈其豐出坎亦非殺贏縮總如一真源自霶沛浮舟絶江津浪觸)
(銀花碎朝曦如青蓮升光破烟靄歸雲回望長鴻飛渺天外高啟夜發錢清詩錢清渡頭船夜開黃)
(茅苦竹聞猿哀客官釃酒水神廟風雨滿江潮正來蒸飯炊魚坐篷底不覺舟行两山裏櫂歌早過)
(越王城東方未白啼鴉起朱彜尊初秋泊錢清江詩錢清江口水平隄雲木参覃磴不齊川靜未聞)
(鴻雁渡雨昏時有鷓鴣啼逃名梅尉來吳市避地梁生入會稽枉自含情臨北渚秋風嫋嫋草萋萋)
鏡湖名勝志在城南三里一名鑑湖任昉述異記
軒轅氏鑄鏡湖邊或云黃帝獲寳鏡於此又云本
王羲之語山隂路上行如在鏡中游又名長湖水
經注云浙江又東北得長湖口湖廣東西百三十
里北瀉長江又名太湖郡國志云石帆山北臨太
湖水深不測傳與海通源出會稽之五雲鄉綿跨
山會二縣周三百五十八里總納二縣三十六源
之水東至曹娥西至西小江南至山北至郡城其
初本通潮汐漢永和五年太守馬臻始築塘畜水
界湖為二曰東湖曰南湖南湖屬山隂東湖屬會
稽唐玄宗賜祕書監賀知章鑑湖一曲又名賀監
湖自宋熙寧以後湖漸廢為田今俗呼白塔洋僅
長十五里卽鏡湖處也(互見水利寳慶會稽續志本名慶湖賀鑄慶湖遺老)
(集序云賀本慶氏吳王僚遇公子光之禍王子慶忌奔衛妻子幷度浙水隠會稽上越人哀之表其)
(族日慶氏名其田曰慶湖今為鏡湖傳訛也漢安帝時避帝本生諱改賀氏水亦號賀家湖家牒載)
(謝承會稽先賢傳叙略如此宋之問泛鏡湖南溪詩乘興入幽棲舟行日向低巖花候冬發谷鳥作)
(春啼沓嶂開天小業篁夾路迷猶聞可憐處更在若耶溪陸游鑑湖歌千金不湏買畫圖聽我長歌)
(歌鑑湖湖山竒麗說不盡且復與子陳吾廬柳姑廟前魚作市道士莊畔菱為租一灣畫橋出林薄)
(两岸紅蓼連菰蒲村南村北鴉陣黑舍東舍西楓葉赤每當九月十月時放翁艇子無時出船頭一)
(束書船尾一壺酒新釣紫鱗魚旋煮白蓮藕從渠貴人食萬錢放翁艇子長便便暮歸稚子迎我笑)
(遥指一抹西村烟)
菱塘湖嘉靖山隂縣志在縣西五十里湖多菱葑
故名廣三千七百二十餘畝近被侵佔為田水不
甚蓄(互見水利)
黃&KR3486;湖舊浙江通志在府城北十五里
餘支溪名勝志鏡湖之别𣲖也水經注云山隂縣
西南四十里有二谿東谿廣丈九尺冬煖夏冷西
谿廣三丈五尺冬冷夏煖二谿北行三里至徐村
合成一谿廣五丈餘而温凉不雜蓋山海經所謂
茗水也
射浦越絶書句踐教習兵處也去縣五里
查浦山隂縣志在縣西一百里句踐陳兵處
紀家滙弘治紹興府志在縣西南一百里
沉釀埭嘉泰會稽志在若耶溪東十道志鄭弘舉
送赴洛親友餞於此以錢投水依價量水飲之各
醉而去一名沈釀川
蘭渚蘭亭考越州山隂有蘭渚在縣西南二十五
里王右軍曲水賦詩作序於此
離渚弘治紹興府志在府城西三十里發源自唐
里六峰諸山縈廻合離渚溪
懽潭山隂縣志去縣西南一百三十里水清味甘
右軍墨池弘治紹興府志在縣西南二十五里按
宋志云每朝廷恩命至池水必先黑
玉帶泉舊浙江通志在琵琶山下泉味甘而冽色
微白故謂之玉帶
半月泉西溪叢語李紳天衣寺詩殿涌全身塔池
開半月泉此泉隠巖下雖月圓只見其半最為佳
處紹興初僧法聰鑿開巖上名曰滿月甚可惜也
海明一統志在縣北三十里曹娥錢清浙江三水
所會謂之三江海口
會稽縣(城外山川)
會稽山嘉泰會稽志在縣東南十三里周禮揚州
之鎮山曰會稽山海經云會稽之山四方其上多
金玉其下多砆石勺水出焉史記云禹會江南計
功命曰會稽會稽者會計也吳越春秋云禹登茅
山以朝羣臣乃大會計更名茅山曰會稽山輿地
志云一名衡山其山有石狀如覆鬴亦謂之覆鬴
山十道志云一名苖山一名塗山吳夫差入越越
王以甲楯五千保會稽山水經注會稽之山古防
山也亦名鎮山又曰棟山越絶云棟猶鎮也太平
御覧隋開皇十四年詔會稽等山並就山立祠唐
開元十四年封四鎮山為公會稽曰永興公有南
鎮永興公祠(柳貫望會稽山詩城東鑑湖道水光翻夕鷗雲破青靃靡稽峰芝掌浮悠)
(然動予矚玉女開明眸固知穴可探却恐書難求蒲蓮浩如海微風挾輕舟前山與後嶺導從森幢)
(旒誰將北斗旗漸進東瀛洲桂枝倘堪折衰白媿重游)
宛委山名勝志在縣東南十五里上有石簣壁立
干雲升者累梯而上十道志石簣山一名宛委一
名玉笥會稽風俗賦韞玉有笥有懸崖之險亦名
天柱山昔禹治水歌功未成齋戒於此得金簡玉
字因知山河體勢遁甲開山圖云禹治水至會稽
宿衡嶺宛委之神奏玉匱書十二卷禹開之得赤
珪如日碧珪如月是也(吳越春秋宛委山中藏金簡書禹廵衡山見赤繡文)
(衣男子自稱元夷蒼水使者云欲得簡書知導水之方請齊於黃帝之岳乃登山發石果得其文)
秦望山水經注在州城正南為衆峰之傑秦始皇
登之以望南海自平地以取山頂七里縣隥孤危
徑路險絶記云扳蘿捫葛然後能升山南有嶕峴
峴裏有大城越王無餘之舊都也
刻石山嘉泰會稽志在縣西南七十里一名鵝鼻
山水經注秦始皇登稽山刻石記功尚存山側孫
暢之𫐠征書云丞相李斯所篆也(元豐九域志秦始皇刻石前有)
(方石數丈云是始皇坐两廂分石八所云是丞相以下坐西溪叢語越王棲於會稽宫娥避於此又)
(云娥避山)
望秦山嘉泰會稽志在縣東南三十二里始皇登
此以望秦中一名天柱峰亦名卓筆峰
雲門山雲門志略在府城南三十里晉義熙二年
中書令王獻之居此有五色雲見詔建雲門寺(水經)
(注玉笥竹林雲門天柱並疏山創基架林裁宇割澗延流盡泉石之好嚴維同韓員外宿雲門詩中)
(令遺蹤在仙郎此夕過潭空觀月定澗静見雲多竹翠烟深色松聲雨點和萬緣俱不有對境自垂)
(蘿劉長卿上巳日與鮑侍御泛若耶游雲門詩蘭橈漫轉傍汀沙應接雲峰到若耶舊浦滿來移渡)
(口垂楊深處有人家永和春色千年在曲水鄕心萬里賒更見漁舟時借問桃源幾路入烟霞高似)
(孫别雲門詩回首雲邊更看松風流王謝舊行蹤不知誰繼諸賢後半夜來聽六寺鐘)
何山雲門志略在雲門西一里宋何子季所居王
十朋謂秦刻石在其上
若耶山雲門志略在府城南四十四里下有采蓮
田東又有若耶嶺舊經云葛玄學道於此(太平寰宇記若)
(耶山葛玄所隠桐几化成白麂三足共行二頭並食山下有壇壇旁有石謂之葛仙公石)
赤堇山名勝志在會稽山南舊經歐冶子為越王
鑄劍之所一名鑄浦山越絶書赤堇之山破而出
錫亦名錫浦國策破堇山而出錫薛燭曰赤堇之
山已合無雲張景陽七命耶溪之鋌赤山之精山
傍有井歐冶子取水淬劍曰歐冶井有洞曰玉洞
榖米山明一統志在府城東南七十里十道志舜
常耕此山天䧏嘉榖故名
白鶴山陽明洞天圖經在縣東一十六里孔靈符
會稽記云此山在射的山西南水中有白鶴為仙
人取箭又名箭羽山
射的山寳慶會稽縣志在縣南十五里與白鶴山
相連水經注遠望山的狀若射侯故謂之射的射
的之西有石室名為射堂年登否常占射的以為
貴賤之準的明則米賤的昏則米貴
葛山明一統志在府城東一十里句踐種葛於此
剌涪山萬歷會稽縣志在雲門山南一名明覺山
盖明覺寺基也頂有池大旱不涸
石帆山弘治紹興府志在府城東十五里水經注
山東北有孤石高二十餘丈廣八尺望之如帆因
以為名(雲門志略在射的山北石壁高數十丈中央少紆狀如張帆陸游宿石帆山下詩繫)
(舟禹廟醉如泥投宿漁家月向低濕翠撲人濃可掬始知身在石帆西)
鹿池山名勝志在會稽山之東北嘗有白鹿游此
水經注云鏡湖水自東亦注江通海水側有白鹿
山又曰湖北有三小山謂之鹿野山按吳越春秋
乃越之麋苑也上有石室相傳為越王游息處
洞浦山嘉泰會稽志在縣東南二十四里舊經云
卽湖南龍尾山西南之趾
箬蕡山嘉泰會稽志在縣東十二里舊經云秦始
皇東游於此供芻草俗呼遶門山
少微山名勝志距鹿池二里宋職方郎齊唐隠居
之所
土城山嘉泰會稽志在縣東六里吳越春秋王得
西施鄭旦餙以羅縠教以行步習於土城教於都
巷三年學服而獻吳王
寳山弘治紹興府志在縣東南二十五里一名上
臯山山崦有趙家嶴即南宋攅宫
錫山嘉泰會稽志在縣東五十里舊經云越王採
錫於此
横山嘉泰會稽志在縣東三十四里
銀山萬歷會稽縣志在縣東五十里
東化山會稽縣志一名將軍山
西化山萬歷會稽縣志一名筆峰與東化山接在
雲門山
諸葛山萬歷會稽縣志在府城東南六十里葛洪
常棲於此亦名葛巖
銅牛山嘉泰會稽志在縣東南五十八里水經注
山有銅穴三十許丈穴中有大樹神廟山上有冶
官山北湖下有練塘里吳越春秋云句踐鍊冶銅
錫之處(輿地紀勝昔銅牛見於靈氾橋人逐之奔入此山掘地得銅屑云)
舜山雲門志略在府城東南四十里一名筆架山
山高可十里餘上有水田可稻緇黃之流往往茅
茨其上
壕山嘉泰會稽志在縣東七十里漢駱夫人學道
於此昇仙有石室石井丹竈存焉
稱山嘉泰會稽志在縣東北六十里舊經越王稱
炭鑄劍於此俗呼稱心山(方干稱心中島詩水木深不極似將星漢連中)
(州惟此地上界别無天雪折停猿樹花藏浴鶴泉師為終老意日日復年年)
稷山寳慶會稽縣志在縣東五十三里稱山南舊
經名穢山越王種菜於此後漢謝夷吾為穢鄉嗇
夫卽此越絶云句踐齋戒壇也亦曰齋臺山十道
志一名棕山
白塔山萬歷會稽縣志在府城東五十里
犬亭山嘉泰會稽志在縣東南三十里舊經越絶
並云句踐畜犬獵南山白鹿即此會稽縣志歲久
相延呼為狗山又曰吼山俗謂宋攅陵所在衆山
皆拱此山獨否故名之曰吼取呼而相向義也萬
歷會稽縣志山北岸有小山曰曹家山舊為工人
伐石玲瓏若戶牖歲久蘿木蔓之積水成潭移舟
其中一洞天妙景也(施閏章家長也太守招遊曹山及吼山詩石斷忽成溪懸)
(厓隂復低登亭迷上下游艇失東西絶壁魚龍氣危藤鸛鶴棲使君幽興極扳盡白雲梯)
覆斗山吕祖謙入越記楓江南岸有覆斗山山形
正方若斗覆
太平山嘉泰會稽志在縣東南七十八里晉謝敷
隱居山中十餘年以母老還若耶(孫綽太平山銘嵬峩太平峻踰)
(華霍秀嶺樊藴竒峯挺萼上干翠霞下籠丹壑有士冥游默往寄托肅形枯林映心幽漠亦旣覯止)
(渙焉融滯懸棟翠微飛宇雲際重巒&KR1132;嵼迴溪縈帶被以籟松灑以素籟流風佇芳翔雲傍靄)
(謹按太平山有三一在會稽一在餘姚一在上虞上虞之山一名傘山惟餘姚之山最著謝敷所隠)
(屬會稽或上虞未詳今繫於此從舊志也)
陶宴嶺會稽縣志在縣東南四十里舊經云陶弘
景隠於此山(林景熙陶宴嶺詩笑拂青蘿問隠君千巖秋色此中分當時宴坐無人識)
(唯有松風共白雲)
日鑄嶺嘉泰會稽志在縣東南五十五里昔歐冶
子鑄五劍采金銅之精於山下(歸田錄草茶盛於两浙两浙之品日)
(鑄苐一)
茅峴輿地紀勝在縣東一十八里茅君隠於此一
名玉笥出美玉山之陽曰香爐峰
石傘峰明一統志卽會稽山之别峰下有范蠡飬
魚池
方干島於越新編在會稽山東北俗呼寒山唐方
干别墅在鑑湖中故曰島
葛仙巖陽明洞天圖經禹穴有石巖高丈餘南面
側平如削真誥云此石於赤烏二年天䧏從安息
國飛來上有索痕三條名為飛來石晉葛仙翁曾
築壇煉丹後人名葛仙巖煉丹井
陽明洞嘉泰會稽志在宛委山龍瑞宫舊經三十
六洞天之十一洞也一名極元太元之天洞外飛
來石下為禹穴傳云禹藏書處史記太史公自叙
上會稽探禹穴注云禹至會稽因葬焉上有孔穴
水經云山東有硎深不見底東游者多探其穴今
不可考(吕祖謙入越記龍瑞宫傍即禹穴乃大石中斷成罅殊不古殆非司馬子長所探也)
(輟耕錄陽明洞天在秦望山後禹廟之西南諸峯環聳盤鬱空曲中有東嶽行祠及老子宫戴表元)
(遊陽明洞天呈王理得諸君詩禹穴蒼茫不可探人傳靈笈鎖烟嵐初晴鶴點青邊嶂欲雨龍移黑)
(處潭北斗齋壇天寂寂東風仙洞草毿毿堪憐尹叟非關吏猶向江南逐老𥅆韓性陽明洞詩洞天)
(深窅行客疑飈輪碧簡誰能稽倚松長嘯巖壑動放懷未必今人非石氣盤空散成霧檜子無風落)
(青雨草間欲問苖龍壇薜荔鱗鱗絡銅虎)
東小江萬歷紹興府志在府城東南九十里亦名
小舜江西為會稽東為上虞其源出浦陽江東北
流入曹娥江(皇甫冉東小江懷靈一上人詩江上年年春早津頭日日人行借問山隂)
(遠近猶聞薄暮鐘聲陸羽會稽東小江詩月色寒潮入剡溪青猿呌斷綠林西昔人已逐東流去空)
(見年年江草齊)
曹娥江嘉泰會稽志在縣東南七十里江因娥得
名也名勝志源自剡溪來東折而北至曹娥廟前
名曹娥江又北至龍山下名舜江又西北折入於
海(韓性曹娥江詩隔岸檣竿著暮鴉待舟人立渡頭沙數拳頑石生雲氣一片斜陽有浪花)
若耶溪明一統志在府城南二十里與鏡湖合西
施採蓮歐冶鑄劍於此吳越春秋若耶之溪深而
莫測後漢劉寵為會稽太守若耶父老人齎百錢
相送因名劉寵溪會稽縣志唐徐季海常遊嘆曰
曾子不居勝母之里吾豈遊若耶之溪遂改為五
雲溪(耆舊續聞去鏡湖二十餘里乃一小澗水溪旁人烟極蕭條但有雲門寺猶存宋之問游)
(禹穴回出若耶溪詩禹穴今朝到耶溪此路通著書聞太史煉藥有仙翁鶴往籠猶挂龍飛劍已空)
(石帆摇海上天鏡落湖中水底寒雲白山邊墜葉紅歸舟何慮晚日暮使樵風孟浩然耶溪泛舟詩)
(落影餘清輝輕橈弄烟渚澄眀愛水物臨汎何容與白首垂釣翁新粧浣紗女相看似相識脈脈不)
(得語綦母潛春汎耶溪詩幽意無斷絶此去随所偶好風吹行舟花落入溪口際夜轉西壑隔山望)
(南斗潭烟飛溶溶林月低向後生事且瀰漫願伴持竿叟崔浩汎若耶溪詩輕舟去何疾已到雲林)
(境起坐雲鳥間動摇山水影巖中響自答溪裏言彌静事事令人幽停橈向餘景)
蟶浦萬歷紹興府志在府城東北四十里
樵風涇萬歷會稽縣志在縣東南二十五里孔靈
符會稽記云射的山白鶴常為仙人取箭漢鄭弘
少時採薪得一遺箭頃之有人覓箭問弘何所欲
弘識其神人也答曰常患若耶溪載薪為難願朝
南風暮北風後果然世號樵風涇
炭瀆水經注吳越春秋云練塘句踐鍊冶銅錫之
處采炭於南山故其間有炭瀆句踐臣吳王封句
踐於越百里之地東至炭瀆是也
平水嘉泰會稽志在縣東南三十五里鏡湖所受
三十六源之水平水其一也(劉基游平水記赤堇山南行六七里泊於)
(雲峯之下曰平水市卽唐元微之所謂草市也其地居鏡湖上游羣小水至此入湖陸游平水小憩)
(詩蓐食古菴中肩輿出市東霧收山淡碧雲漏日微紅酒旆村場近罾船浦溆通平生喜行路小住)
(莫匆匆)
御河於越新編在府城東南十五里自董家堰抵
寳山宋攢宫河也
麻潭水經注下注若耶溪水至清照衆山倒影窺
之如畫
日月池輿地紀勝在縣治東北一里池二所俗傳
錢武肅王有目疾故浚此二池
南池明一統志在縣南二十五里相傳范蠡飬魚
處
鄭公泉水經注寒溪之北有鄭公泉泉方數丈冬
温夏凉漢太尉鄭弘宿居潭側因以名泉嘉泰會
稽志輿地志云弘雖居台輔嘗思故國曾病困思
得此泉水家人馳取飲少許便差(華鎮鄭公泉詩溪上清泉玉色)
(寒臨泉踏盡石苔斑為憐北闕乘軒客白首高情在舊山)
菲飲泉明一統志在府東南十二里大禹寺西
真珠泉萬歷紹興府志在少微山齊祖之家山十
詠泉其一也
苦竹泉明一統志在秦望山側林多苦竹泉出其
下故名
禹井明一統志在會稽山水經注云山南有硎去
廟五里謂之禹井
葛仙井明一統志在禹穴側葛洪煉丹於此
海嘉泰會稽志在縣北二十里
蕭山縣
蕭山名勝志在縣西一里舊志晉許詢於此憑林
築室有蕭然自適之趣考漢書地理志餘曁縣蕭
山潘水所出東入海則名不始於詢(劉滄蕭山詩一望江城思)
(有餘遥分野徑入樵漁青山經雨菊花盡白鳥下灘蘆葉疎静聽潮聲寒木杪遠看風色暮帆舒秋)
(期乂踐潼關路不及年年向此居)
菊山於越新編在縣西二里
茗山嘉泰會稽志在縣西三里王十朋會稽風俗
賦茗山鬭好
北幹山嘉泰會稽志在縣北一里晉許詢家於此
山之陽
去虎山嘉泰會稽志在縣北五里山有猛虎嘗傷
人一夕負子渡江西去縣令杜守一因名其山時
景德四年六月晦也
城山名勝志在縣西九里其山中卑四高宛如城
堞吳伐越次查浦越立城以守查此山即其地名
越王城山半有池曰洗馬泉中産嘉魚越拒吳時
吳意越必乏水以鹽魚為餽越取雙魚答之遂解
圍
定山萬歷紹興府志在縣西一十二里
石巖山名勝志在縣西南十二里巉岏纍危狀如
獅子巔有香泉方四尺深尺許
荏山嘉泰會稽志在縣東北十里舊經云越王種
荏於此
塔山(一名南山)萬歷紹興府志在縣南二十五里縣學
向之有文筆峰絶頂舊有塔其南坳如舟名石船
塢
三臺山嘉泰會稽志在縣南五十里
擪烏山紹興府志在縣西南十五里東方朔神異
記亞父斷蕭山南嶺將擪於烏江盖江東以擲為
擪云
冠山名勝志縣西十七里山形如冠有泉甘冽
連山名勝志在縣西二十里長岡九里舊經秦始
皇欲置石橋渡浙江今石柱數十列於江際旁有
小山號石井山其井上廣下曲相傳為妃子墓
獅子山萬歷紹興府志在縣西二十三里浙江正
當其面
石牛山萬歷紹興府志在縣西南八十里其東之
徑抵富陽縣界
大山名勝志在縣西南九十里横亘三都一名長
山其南之最高者曰鏡臺山一名白石山許詢修
煉之所巖曰元度巖洞曰仙人洞草木皆香可以
療疾又曰百藥山
龍門山紹興府志在州口山北十里两山對峙上
有龍湫
翠嶂山嘉泰會稽志在縣西二十五里一名夏駕
山
佳山萬歷紹興府志在縣南九十里
尖山萬歷紹興府志在縣南五十里桃源鄉
金雞影山(一名峽山)嘉泰會稽志在縣南六十里八面
向江有雞籠石
苧蘿山嘉泰會稽志在縣南三十里有西施廟一
在諸曁(輿地廣紀西子出蕭山縣毛竒齡蕭山縣志刊誤山有西施宅宅前有紅粉石西施)
(屬諸曁本之十道圖經吾謂施斷屬蕭不屬諸者考後漢書郡國志於會稽郡餘曁縣下云越絶書)
(曰蕭山西施之所出此亦信史之一端也)
涉皇山後漢書郡國志注謝承書有涉皇山
臨江山嘉泰會稽志在縣東南二十里舊牛頭山
天寳中改此名太平寰宇記臨江山在縣東南水
陸並行二十里其山北江水迴流舟行信宿猶經
萬渚說云牛頭苧蘿一日三過
黃竹山晏公類要在縣東三十三里越絶書云范
蠡遺鞭於此生筍為竹色皆黃
螺山嘉泰會稽志在縣東二十里形似螺故名
洛思山太平御覧永興縣東五十里有洛思山漢
太尉朱儁為光禄大夫時遭母喪欲卜地此土將
歸洛下冢師相地云去鄉旣遠歸思常深忽極目
千里北望京洛遂縈咽而死葬山頂故名(徐天祐洛思山)
(詩歸去蹉跎歲月深羈愁無奈故鄉心人生畢竟俱懷土莊舄當年自越吟)
鳳凰山萬歷紹興府志在縣東三十里又名慈孤
山石崖之間有望夫石
吹樓山嘉泰會稽志在縣東四十里一名岵帝山
航塢山名勝志在縣東四十里舊經云句踐之航
也山巔有湫曰白龍井(薩都拉航塢山詩拂衣登絶頂石磴漬苔紋鳥道懸)
(青壁龍池浸白雲樹深猿抱子花暖鹿成羣更愛禪房宿泉聲徹夜聞)
龕山紹興府志在縣東五十里其形如龕相傳為
錢武肅屯兵之所明時官兵於此破倭寇焉一巨
石有馬蹄迹名馬蹄石(朱純登龕山詩長江限吳越形勢一何䧺島嶼蒼茫)
(外乾坤浩蕩中江連埋日霧汀暗走沙風忽起乘槎興滄洲不可窮徐渭丙辰八月十七日與肖甫)
(侍師季長沙公閱龕山戰地遂登岡背觀潮詩白日午未傾野火燒青昊蠅母識殘腥寒蜃聚秋草)
(海門不可測練氣白於擣望之遠若遲忽焉過如掃隂風噫大塊冷豔攔長島怪沫一何繁水與水)
(相澡玩弄狎鬼神去來凖昏曉何地無恢竒焉能盡搜討)
鼈子山蕭山縣志在縣東北三十五里在海中與
海寧縣赭山對峙又云鼈子門
壕嶺舊浙江通志在縣南六十五里諸曁縣界
浙江蕭山縣志在縣西十里其源自南直徽州黟
縣來經富陽入縣境北轉海寧入於海(詳見錢塘縣劉孝綽)
(還渡浙江詩秋季弦望後輕寒朝夕殊商人泣紈扇客子夢羅𥜗憂來自難遣况復阻川隅日暮愁)
(隂合繞樹噪寒烏濛漠江烟上蒼茫沙嶼無觧䌫辭東越接軸騖西徂懸帆似馳驥飛棹若驚鳬言)
(歸游俠窟才從冠蓋衢盧綸渡浙江詩前船後船來相及五两頭平北風急飛沙捲地日色昏一半)
(征帆浪花濕)
浦陽江嘉泰會稽志在縣東源出浦江北流入諸
曁縣溪又東北流由峽山直入臨浦灣以至海俗
名西小江一名錢清江(蕭山縣志刊誤三江尚書孔傳周禮賈䟽爾雅郭注)
(皆誤吳都賦注以為松江婁江東江尤謬吳地無東江且史記正義但云婁江入海已耳未聞有三)
(也國語曰吳之與越三江環之又曰與我争三江之利者非吳耶夫松婁焉能環越且松婁本吳地)
(豈可曰吳與我争三江之利惟國語韋昭注曰三江者松江浙江浦陽江也此說最當今西小江則)
(浦陽經流錢清江則浦陽尾閭也故蕭山西小江入錢清江處有三江口)
湘湖於越新編在縣西二里本民田低窪受浸宋
時居民奏乞為湖政和年楊龜山來知縣事遂成
之嘉泰會稽志周八十里生蓴絲甚美(錢宰湘隂草堂記蕭)
(山湘湖山秀而疏水澄而深邑人謂境之勝若瀟湘然因以名之)
漁浦明一統志在縣西三十里(丘遲旦發漁浦潭詩漁潭霧未開赤)
(亭風已颺棹歌發中流嗚鞞響沓嶂村童忽相聚野老時一望詭怪石異象嶄絶峯殊狀森森荒樹)
(齊析析寒沙漲藤垂島易陟崖傾嶼難傍信是永幽棲豈徒暫清曠坐嘯昔有委卧治今可尚陶翰)
(乘潮至漁浦詩&KR0712;棹早乘潮潮來如風雨嶂高忽已届峰暗莫及暏軒騰心為失浩蕩目無主風停)
(浪始開漾漾入漁浦雲景共澄鮮江山相吞吐偉哉造化靈此事從終古流沫誠足誡高歌調易苦)
(頗因忠信全客心猶栩栩)
臨浦舊浙江通志在縣南三十里即浦陽江水所
經
潘井嘉泰會稽志在縣西南七里漢書地理志注
云蕭山潘水所出意水源或出於此
諸暨縣
長山名勝志一名陶朱山縣西一里北有戚家嶺
亦曰七岡以范蠡居山之南有范蠡巖下有鴟夷
井
櫧山嘉泰會稽志在縣西一十八里一名諸山
苧蘿山太平御覧諸曁縣北界有羅山越西施鄭
旦所居所在有方石是西施曬紗處今名苧蘿山
(陶朱新錄蕭山諸曁之間有東施西施二村西子生於西村李白送祝八之江東賦得浣紗石詩西)
(施越溪女明豔光雲海未入吳王宫殿時浣紗古石今猶在桃李新開映古查菖蒲猶短出平沙昔)
(時紅粉照流水今日青苔覆落花君去西秦適東越碧山青江幾超忽若到天涯思故人浣紗石上)
(看明月曾畹苧蘿山詩出郭尋芳草湖田近水濱居然浣紗石曾共沼吳人苔上蛾眉月溪流舞䄂)
(春至今山下路猶帶綺羅塵)
漁櫓山諸曁縣志在縣北二十五里縣之坐山
巖崖山嘉泰會稽志在縣北五十里
大巖山嘉泰會稽志在縣北五十里
五洩山水經注諸曁縣洩溪中道有兩高山夾溪
造雲壁立凡有三洩洩懸三十餘丈廣十丈中二
洩不可得至登山遠望乃得見之下洩懸百餘丈
水勢高急聲震水外上洩懸二百餘丈望若雲垂
此是瀑布土人號為洩也舊浙江通志縣西五十
里輿地志山峻而有五級故以為名刁約謂之小
㕍蕩(刁約五洩山詩西源窮盡到東源直注層崖五磴泉真境無由追汗漫勝遊聊得弄潺湲)
(風生虎嘯層巖底月上猿啼古木巔只待歸來林下去來同靈默此安禪吴萊次韻柳博士五洩山)
(紀游詩日曉行呼野鶴羣溪山五級洗嵐氛虹霓射壁從空現霹靂搜潭到地聞桑苧茶鐺遺凍雪)
(偓佺藥杵落晴雲飄然早已同仙術老我曾探嶽凟文周鏞諸曁五洩山詩路入蒼烟九過溪九穿)
(巖曲到招提天分五溜寒傾北地秀諸峯翠插西鑿徑破崖來木杪駕船鳴竹落榱題當年老默無)
(消息猶有祠堂一杖藜徐渭五洩詩二首紫閬村中一線微穿厨入竈浣裙衣無端流出高巖上觧)
(與游人作雪飛轟雷于尺破銀河鐡障隂寒夏轉多我已看來無此景大龍湫比此如何)
衡山嘉泰會稽志在縣西南二十里
五指山弘治紹興府志在縣南六十五里山形如
指故名
石鼓山紹興府志在縣南五十里山下有盤石如
鼔扣之有聲多産黃精白术竹箭相傳唐王鍊師
居其中
八柱山舊浙江通志在縣西南七十里浦江縣界
水發柱南者為南源發柱西者為西源
浮塘山名勝志在縣南二十五里山巔有塘雲覆
其上俗呼為浮塘亦呼茅塘
句乘山嘉泰會稽志在縣南五十里國語越臣於
吳吳更封越南至句乘即此
金澗山萬歷紹興府志在縣南六十里下有坑相
傳有金宋元間命官淘采間得之如糠粃然知州
馮翼上其事罷之
柯公山萬歷紹興府志在縣東北五十里
九江山嘉泰會稽志在縣北二十五里石室幽䆳
四壁刻石為女人號靈女諸曁縣志亦曰仙姑山
金雞山名勝志與苧蘿山相對越絶書雞山豕山
句踐以畜雞豕者俗訛雞山為金雞
宣家山紹興府志在縣東七十里嵊縣界
五岫山萬歷紹興府志在縣東六十里峰巒秀出
者五與會稽雲門相連
東白山嘉泰會稽志在縣東九十里一名大白峰
連跨三邑其在剡曰西白在東陽曰北白
烏帶山太平御覧在縣西北其上多紫石居士謝
敷少時經始諸山往往遷易功費千計生業將盡
後夢山神語之曰當以五十萬相助覺甚怪之旦
見主人牀下有異色甚明試取拭視乃紫石因問
所從來云出此山遂往掘果得其利不貲諸曁縣
志舊名烏笪山亦名采仙山
杭烏山嘉泰會稽志在縣北七十五里叠嶂七十
有二傍有杭烏刺史廟一峰特高風雨晦冥時當
聞樂聲號鼓吹峰
寳掌山名勝志在縣東南四十五里一名千歲巖
唐貞觀中寳掌禪師開巖於此自云年已千歲真
身在半巖去地四十九尺山巖中石室可容百餘
人洞口石壁數片如削禪師種貝多木一株在巖
上時有頻伽鳥巢其上
金鵝山輿地紀勝在縣南五十里舊經云有金鵝
自此山飛入吳郡
雞冠山輿地紀勝在縣西五十里山形如雞冠出
竒石其紋若星月花獸上有玉女冢
𢡟林山太平寰宇記謝靈運作山居賦於此山
鐵崖嶺名勝志在縣東二十里崖石如鐵峻立高
百丈上有綠萼梅百本又有龍湫山之隂一小山
泉出其下可照鬚髮
白水嶺萬歷紹興府志在縣東南八十里東陽縣
界
陽塘嶺萬歷紹興府志在縣西五十里浦江縣界
斗子巖名勝志在縣南四十里形高如斗峻不可
上
玉京洞於越新編在洞巖山其洞十數重深十餘
里必秉火以入入必以物記其處洞門相似者多
不則迷出路矣或云深處行二三日可抵錢塘江
仙巖洞嘉泰會稽志在五洩山(劉𫐠仙巖洞詩英英洞口山觸石纔)
(一縷湏臾徧空山沛然作霖雨)
浣江嘉泰會稽志在縣南一里又曰浣渚俗傳西
子浣紗之川
泌浦湖舊浙江通志在縣東北五十里周圍八十
餘里
槩浦嘉泰會稽志在縣北十九里吳王闔閭弟之
子夫槩所封因以為名
山遐浦嘉泰會稽志在縣東八十里舊經云山遐
斷高公湖為浦取漁所集千艘後人思之號山遐
浦按遐字彦林建元初為餘姚長後至東陽太守
出晉書本傅
干溪名勝志在縣東北六十里吳干吉所居俗以
溪水常涸因訛為乾溪
海舊浙江通志縣去海二十里
餘姚縣
秘圖山嘉泰會稽志在縣北六十七步上有石匱
夏禹藏靈秘圖之所初名方丈山唐天寳六年改
今名(明一統志秘圖山元劉仁本於此作續蘭亭會)
龍泉山名勝志在縣城中秘圖山西一里許山腰
有微泉不竭所謂龍泉也舊名靈緒山亦名嶼山
(方千龍泉絶頂詩未明先見海底日良久遠雞方報晨古樹含風常帶雨寒巖四月始知春中天氣)
(爽星河近下界時豐雷雨均前後登臨思無盡年年改換往來人謝遷龍泉山詩迤邐蟠龍接秘圖)
(雨中臺殿晝糢糊神仙勝境餘三島狂客歸舟任五湖地近東溟先見日樹連南郭晚棲烏高軒過)
(處人爭訝一片清冰照玉壺王守仁龍泉山詩我愛龍泉山山僧頗疎野盡日坐井欄有時臥松下)
(一夕别山雲三年走車馬媿殺巖下泉朝夕自清瀉)
大黃山紹興府志在縣東二里亦名鳳山
竹山紹興府志在縣東南五里形如龜其北趾踆
於江是為縣水口
白山萬歷紹興府志在縣東南三里亦名蛇山
西石頭山嘉泰會稽志在縣西三里
童山嘉泰會稽志在縣西三里
馬渚山餘姚縣志在縣西三十里相傳云秦皇飲
馬於此
吳女山嘉泰會稽志在縣西三十八里舊名蛾眉
山天寳六年改今名
豐山萬歷紹興府志在縣西北五里東西二峰相
峙俗呼東豐山西豐山
勝歸山萬歷紹興府志在縣北三里相傳晉劉牢
之勝孫恩歸屯此故名
烈山餘姚縣志在治東五里
化安山舊浙江通志在縣東南二十里有雙瀑數
十丈泉曰化安泉在明黃忠端公墓側
黃箭山舊浙江通志在縣東南十八里有龍洞三
禱雨輙應
九壘山紹興府志在縣東九里又名九里山
大小雷山嘉靖餘姚縣志去治南二十里神仙所
宅獵者汙觸之輙震雷
羅壁山明一統志在縣南十八里有漢虞國墅襟
帶溪山巖谷大勢具體金谷晉郗愔為會稽内史
因卜居焉(華鎮羅壁山詩山列翠屛圍碧落溪流鳴玉繞平田郗家池舘雖蕪没金谷形)
(容自宛然)
白水山名勝志為西四明在縣西南六十里山壁
峭立有泉四十二道投空而下是曰白水白水宫
在其下
太平山於越新編在縣南八十里山形似繖四角
各生一種木一檫一梓一櫧一榧藝文類聚餘姚
江源出太平山東至浹江口入於海
四明山名勝志在縣南一百十里(詳見寧波府鄞縣)高一
萬八千丈周圍二百十里蟠跨數縣由鄞小溪而
入者曰東四明由餘姚而入者曰西四明由奉化
雪竇而入者直曰四明在餘姚境者由白水向東
南行二十餘里其中為三朵峰少南則芙蓉五峰
相望各五六里其中峰有漢隸深刻四大字曰四
明山心其上為鶱風巖東南十里為殺羊巖又南
為分水嶺界於鄞縣鶱風巖之右為石窗四面玲
瓏每天地澄霽望之如牖戶中通日月之光亦名
四窗是稱四明石窗(施肩吾與諸隠者夜登四明山詩半夜尋幽上四明手攀)
(松桂觸雲行相呼已到無人境何處玉簫吹一聲施肩吾宿四明山詩黎洲老人命余宿杳然高頂)
(浮雲平下視不知幾干仞欲曉不曉天雞鳴)
大蘭山嘉泰會稽志在縣南八十里相傳漢劉綱
夫婦於此仙去
烏膽山嘉泰會稽志在縣西南四十里
靈源山嘉泰會稽志在縣西南三十里有泉曰靈
源故名
東明山嘉泰會稽志在縣西南五十里
塢山名勝志在縣西南十二里舊經云支道林居
剡每遠來塢山或問之答曰謝安石昔來見就輒
移旬日今舉目觸情不覺欣賞後病甚遂移來塢
中
姜山萬歷紹興府志在縣西五十里其袤十里下
有姜女泉
蕨山嘉靖餘姚縣志在治西北十四里
點兵山萬歷紹興府志在縣西北十二里晉高雅
之討孫恩於此點兵焉今呼為點碧
石姥山萬歷紹興府志在縣西北十五里有白龍
湫禱雨輒應
禾山名勝志在縣西北二十里謝靈運云山海經
有浮玉山北望具區今餘姚烏道北禾山與具區
相望卽浮玉也
鏌劍山嘉泰會稽志在縣西北四十里
眉山弘治紹興府志在縣北三十七里
歷山方輿勝覧在縣東八十里按歷山鄭康成云
在河南今越有歷山象田舜井蓋餘姚舜餘族所
封子孫思舜之鄉取象於此(蘇鶚演義歴山有四一河中二齊州三冀)
(州四濮州要當以河中為是江淹題歴山詩愁生白露日思起秋風年落葉下楚水别鶴澡吳田嶂)
(氣隂不極日色虧半天酒至情蕭瑟凴尊遠惘然)
姚丘山弘治紹興府志在縣西北六十里舜餘族
所封
冶山嘉泰會稽志在縣東北二里傳云歐冶子鑄
劍之所
安山嘉泰會稽志在縣東北十里
烏戎山萬歷紹興府志在縣東北十七里
流停山嘉靖餘姚縣志在縣東北二十里下為石
堰
陳山名勝志在縣東北十里遠望山形卓峭如筆
至其巔則正平本嚴光故里有墓在焉亦名客星
山
梅梁山萬歷紹興府志在石匱山南二里梅溪水
自其西出
石屋山萬歷紹興府志在縣東北二十三里空洞
如屋
彭山嘉靖餘姚縣志在縣東北二十八里
孤山於越新編在縣東北二十八里四峯如筆格
最秀前有墩曰漲沙墩浮出湖中雖大水溢不没
匡山弘治紹興府志在縣東北四十里一名康山
石匱山名勝志在燭溪湖中三面皆水自高山望
之正方如匱
屯山弘治紹興府志在縣東北十五里
航渡山嘉靖餘姚縣志在縣東北二十二里
虞山嘉泰會稽志在縣西三十里
滸山弘治紹興府志在縣東北三十八里三山所
城跨山脊
埋馬山於越新編在縣東北三十五里舊有石臥
水如馬或云宋高宗為金所逐徒步行中途忽得
馬疾馳向明州至此馬化為石
蔡山金山破山名勝志三山相峙如鼎足因
名鼎峰俱在縣東北三十五里
懸泥山嘉泰會稽志在縣北六十里孤峙海中
仙居山於越新編在縣東北六十里狀類栲栳亦
曰栲栳峰
瀑布嶺茶經越州餘姚茶生瀑布嶺者號曰仙茗
大者殊異小者與襄州同
桃花嶺明一統志在縣南二十里下有大桃樹約
數圍
梅嶺弘治紹興府志在縣東三十五里
九曲嶺分水嶺舊浙江通志俱在縣南八十里
大蘭山東
清賢嶺舊浙江通志在縣西南三十里塢山南晉
謝安支遁許詢數往來焉
吳山洞嘉泰會稽志在縣東北洞面滄海巨浪激
撞巖石嵌空
嚴陵塢萬歷紹興府志在客星山下十道志嚴子
陵避光武聘處
姚江名勝志在縣南十步許又名舜江(僧曇瑩姚江詩沙尾)
(鱗鱗水退潮柳行出没見漁樵客船自載鐘聲去落日殘僧立寺橋)
菁江嘉泰會稽志在縣西十五里源出四明山北
流滙餘姚江以逹菁江
秘圖湖弘治紹興府志因秘圖山而名今為縣治
燭溪湖名勝志在縣東北十八里舊經云昔人迷
失道忽有二人執燭夾溪而行乃因得路故名
梅澳湖嘉泰會稽志在縣東北一十八里東即燭
溪湖此其澳曲也
郗家池舊浙江通志在羅壁山晉郗愔池也
雁池明一統志在縣南雙雁鄉輿地志云有漢虞
國宅國為日南太守愛民及物出則雙雁随軒秩
滿還家雁與俱至其卒也棲於墓不去後人名其
水曰雁池
龍泉舊浙江通志在龍泉山趾宋高宗飲之甘因
取十甕以去
海舊浙江通志縣去海四十里
上虞縣
五癸山弘治紹興府志在縣北十里
昇相山嘉泰會稽志在縣南三十五里
上申山嘉泰會稽志在縣南四十里
釣臺山名勝志在縣東南五里許下瞰深潭云葛
洪釣處縣西南七里許西溪湖之隂亦有釣臺其
山有木槎大十圍陶隠居常乘之垂釣旣去槎墜
於潭底遂不復浮
蔡墓山名勝志在縣西十二里蔡邕卒葬此攷本
傳邕嘗亡命會稽其墓則非也
羅巖山萬歷上虞縣志在縣東七里丹崖翠壑䧺
冠衆山山半石上鐫羅巖二篆字
蘭芎山(一名蘭風山)水經注縣南有蘭風山山有三嶺
枕帶長江岧嶤孤危望之若傾緣山之路下臨大
川皆作飛閣闌千乘之而渡謂此三嶺為三石頭
丹陽葛洪遁世居之基井存焉琅邪王方平性好
山水又愛宅蘭風垂釣於此
佛跡山名勝志在縣西北四十五里有石如巨人
足跡
龍頭山名勝志在縣西北三十里西瞰曹娥江太
平御覧上虞縣有龍頭山上有蘭峰峰頂盤石廣
丈餘葛洪學仙坐其上
銅山弘治紹興府志在縣西南二十五里
象田山嘉泰會稽志在縣西南四十里周四十餘
里南有舜井
豪山於越新編在縣西南四十二里高數百仞銳
如卓筆漢東陽駱夫人於此上昇有石井丹竈
指石山嘉泰會稽志在縣西南五十里
東山嘉泰會稽志在縣西南四十五里晉太傅謝
安所居也其巔有謝公調馬路白雲明月二堂遺
址又西一里始寧園乃謝靈運别墅一曰西莊山
西有太傅墓山半有洗屐池東西二眺亭舊經云
梁徵士魏道微修道得仙於謝安山南史杜京産
與顧歡開舍授學於東山下今有杜浦顧墅(韻語陽秋)
(會稽臨安金陵皆有東山俱傳以為謝安擕妓之所安本傳初居會稽與王羲之許詢支遁游處被)
(召不至遂棲遲東山此會稽之東山也本傳又云安石常住臨安山中坐石室臨峻谷悠然歎曰此)
(與伯夷何遠今餘杭有東山蘇子瞻有游餘杭東西巖詩注云即謝安東山此臨安之東山也本傳)
(又謂及登台輔於土山營墅棲舘林竹甚盛每擕中外子姪游集今土山在上元縣建康事跡云安)
(石於此擬會稽之東山亦號東山此金陵之東山也胡曾東山詩五馬南浮一化龍謝安入相此山)
(空不知擕妓重來日幾樹鶯啼谷口風僧法具東山詩忩中遠看眉黛綠盡是當年歌吹愁鳥語夕)
(陽人不見薔薇花暗小紅流韓性東山詩遠山倚空青濛濛剡溪白匝來天東天機不卷芳草碧中)
(有行地雙蟠龍杖藜欲出人間世俯仰眀河在平地長松忽動鶴飛來萬里剛風起衣袂薔薇開落)
(春復秋洗屐何人繼清遊凭欄一笑衆山小遥指雲氣看齊州)
含珠山上虞縣志在縣西南五十里
雙碁山嘉泰會稽志在縣西南五十里俗傳仙人
對奕於此
鳳凰山嘉泰會稽志在縣西南六十里山有鳳穴
壇讌山嘉泰會稽志在縣西南五十里水經注&KR1443;
山之成工嶠西有孤峰特上飛禽罕至常有采藥
者沿山見通溪尋上於山頂樹下有十二方石地
甚光潔還復更尋遂迷前路言諸仙之所醮讌故
以壇讌名山太平寰宇記即謝靈運遊宴之處今
往往聞有簫笛之聲也
覆巵山明一統志在縣南五十里與太平山相連
宋謝靈運常登此山飲罷覆巵山上今存一石竅
大旱不涸呼為龍眠窟
金罍山萬歷上虞縣志在縣西南二里漢魏伯陽
著参同契於此旁有丹井晉太康中浚井得金罍
故名
鳳鳴山萬歷上虞縣志在縣東南十餘里昔有仙
女跨鳳至山後土人立祠祀之號靈惠真人左有
洞曰鳳鳴山飛泉噴瀑若冰柱水簾不可名狀
長者山嘉泰會稽志在縣南二里萬歷上虞縣志
宋周元吉居嘗賑突不烟者鄉人德之遂以名山
四眀山嘉泰會稽志在縣南四十里(詳鄞縣餘姚)
握登山於越新編在縣西南四十里聖母廟下有
虹樣村東西赤岸傍虹樣山舊志謂握登生舜之
地者妄也
百樓山於越新編在縣南十里高五里與縣相對
太平寰宇記郡國志云石壁山南對小山山形方
正如樓
馬目山水經注曹娥江濱有馬目山洪濤一上波
隠是山勢淪嵊亭間歷數縣行者難之
龍塘山嘉泰會稽志在縣西南四十里一名鵝鼻
山有上下二潭上潭泉脉不竭下潭多枯歲禜禱
於此有驗里人結屋覆之
龜山萬歷紹興府志一在縣東十里大查湖中一
在縣西二十五里曹娥江西岸
夏蓋山於越新編在縣北六十里世傳夏禹常駐
蓋焉南距夏蓋湖北障海上有龍潭南麓有淨衆
寺宋張卽之書其門曰大禹峰
蓮峰山弘治紹興府志在縣東與餘姚接境山腰
有蓮峰寺
伏龍山萬歷上虞縣志在縣北三十餘里巔有巨
石横四丈有竒世傳吳越公主墓
福祈山弘治紹興府志在縣北四十五里
横山弘治紹興府志在縣北又名九峰山
西莊山萬歷紹興府志在縣西南四十里舊志云
葛仙翁常隠此有石窟如臼者五中有泉不竭山
下有洗藥溪水底石如丹砂
蔡山萬歷紹興府志在縣西南五十里曹娥江西
岸下為蔡山渡
孝聞嶺嘉泰會稽志在縣北十里昔有包全居之
以孝聞
筀竹嶺萬歷紹興府志在縣東二十里接餘姚境
楊梅峰於越新編在縣西南五十里上多楊梅
玉屛峰舊浙江通志在縣東二十里狀如列屏
雙筍石明一統志在縣西南七里石雙立各數百
尺
鳳鳴洞輿地紀勝一名仙姑洞昔有仙女乘鸞鶴
來下洞有飛瀑濺沫嘗若風雨
薔薇洞明一統志在東山之半舊傳晉謝安擕妓
遊處(李白薔薇洞詩不到東山久薔薇幾度花白雲還自散明月落誰家)
上虞江嘉泰會稽志在縣西二十八里源出剡縣
東北流入江分三道一出曹娥江一自龍山下出
舜江又北流至三江口入於海
通明江嘉泰會稽志在縣東十里源出餘姚江其
西自運河入於江
夏蓋湖嘉泰會稽志在縣西北四十里湖内三十
六溝其岸北二斗門依山有神祠湖東北則夏蓋
山也夏蓋亦作夏駕又作夏架水經云西陵湖西
有湖城山東有夏架山湖水上承妖臯溪而下逕
浙江舊浙江通志北接大海海岸有夏蓋山湖直
其南唐長慶二年永豐上虞寧遠新興孝義五鄉
之民割已田為之周一百五里(互見水利)
白馬湖嘉泰會稽志在縣西南四十里在夏蓋湖
南水經云白馬潭深無底創湖之始邊塘屢崩百
姓以白馬祭之因名
西溪湖舊浙江通志在縣西南門外三十六湖之
水鍾焉昔縣令戴延興築塘七里又名七里湖後
屢湮萬歷十二年旱甚知縣朱維藩復之(互見水利徐渭)
(復西溪湖詩復此西湖水侯即西門豹湖水何足論漑我三鄉稻湖上新稻熟湖中赤鯉長網魚煑)
(香稻千載薦桐鄉)
五夫河於越新編在縣東北三十五里納夏蓋白
雲上妃湖水東逹餘姚西横注於江(會稽風俗賦注上虞有地)
(名五夫秦皇封五大夫松處蓋流俗之傳)
顧墅灘嘉泰會稽志在縣西南四十里世傳顧歡
家墅於此
飲牛溪嘉泰會稽志在縣南五十里帛道猷巖下
石有繫牛足跡溪以此名
洗藥溪舊浙江通志在西莊山葛仙翁常滌藥於
此水底石如碎丹砂流去復生他水皆受穢惟此
溪澄澈纖塵亦一異也
□浦水經注縣下有小江源出□山謂之□浦浦
西接山隂浦而逹於江
白龍潭明一統志在縣東南三十五里潭在山上
下凡三請禱者挽摟而上僅至下潭已目眩股慄
不可留
海舊浙江通志縣去海六十里
新昌縣
五馬山弘治紹興府志又名北山在縣北二里
南明山嘉泰會稽志在縣南五里一名石城一名
隱岳初晉僧曇光栖跡於此支道林昔葬此山下
梁天監中建安王造彌勒石佛像山有寳相寺寳
慶會稽續志僧端辨云山實天台之西門也吳越
錢武肅王改曰南明(據錢惟演重修寳相寺碑)有隱岳巖來溪
塘仙髻峰等處(章得象南明山詩天台西面列如屏洞穴幽竒地最靈百尺巖中真)
(像在千年㵎畔古松青路傍斷石留人跡壁上題文缺舊名我是丹丘仙郡守暫來游似覺魂清)
天嶽山嘉泰會稽志在縣西南七里
書案山(一名五山)萬歷紹興府志在縣東南二里五峰
相連如貫珠正對學宫之前儼如書案䧏而平衍
為縣治
獨秀山成化新昌縣志在縣西北三里其脉自天
姥山來起復蜿蜒巍然獨峙
南巖山嘉泰會稽志在縣西南二十里世傳任公
子釣魚之所成化新昌縣志山巖陡險皆沙石積
成如築牆狀以物觸之時有墜落世傳大禹治水
東注積成此巖是為海門(李紳龍宫寺碑南巖迹高下猶存王十朋)
(稽風俗賦南巖嵯峩禹迹古兮盧天驥游南巖山詩不著烏紗只岸巾尋山遠得愛山人半空飛雨)
(侵衣潤入座晴嵐照眼新風過松杉猶藴藉雪消巖壑更精神何時亦把任公釣坐釣日東横海鱗)
天姥山嘉泰會稽志在縣東南五十里東接天台
華頂峰西北聯沃洲山寰宇記云登此山者或聞
天姥歌謠之響(廣博物志道經云两火一刀可以逃言剡中多名山可以避災也故)
(漢晉以來多隠逸之士沃洲天姥是其處宋書州郡志天姥山與栝蒼山相連元嘉中遣名畫狀於)
(團扇太平寰宇記謝靈運詩瞑投剡中宿明登天姥岑即此也)成化新昌縣志高
三千五百丈周回六十里道家稱為第十六福地
(李白夢游天姥吟留别海客談瀛洲烟濤微茫信難求越人語天姥雲霓明滅或可睹天姥連天向)
(天横勢拔五嶽掩赤城天台四萬八千丈對此欲倒東南傾我欲因之夢吳越一夜飛渡鏡湖月湖)
(月照我影送我至剡溪謝公宿處今尚在綠水蕩漾清猿啼脚着謝公屐身登青雲梯半壁見海日)
(空中聞天雞千巖萬轉路不定迷花倚石忽已暝熊哮龍吟殷巖泉慄深林兮驚層巔雲青青兮欲)
(雨水淡淡兮生烟列缺霹靂丘巒崩摧洞天石扇訇然中開青冥浩蕩不見底日月照耀金銀臺霓)
(為衣兮風為馬雲之君兮紛紛而來下虎鼓瑟兮鸞廻車仙之人兮列如麻忽魂悸以魄動怳驚起)
(兮長嗟惟覺時之枕席失向來之烟霞世間行樂亦如此古來萬事東流水别君去兮何時還且放)
(白鹿青崖間須行即騎訪名山安能摧眉折腰事權貴使我不得開心顔)
沃洲山嘉泰會稽志在縣東三十二里晉帛道猷
竺法深支遁皆居之戴許王謝十八人與之游號
為勝會山有飬馬坡放鶴峰皆因支遁得名洞天
福地記第十二福地沃洲山在剡縣南(耿湋登沃洲山詩沃)
(洲初望海擕手盡時髦小暑開鵬翼新蓂長鷺濤目如芳草遠身比夕陽高羊祜傷風景誰云異我)
(曹)
鼓山嘉泰會稽志在縣西四里山形如鼓
劉門山嘉泰會稽志在縣東三十里相傳劉晨阮
肇自剡採藥至此山有劉阮祠採藥徑
彩烟山成化新昌縣志在縣南八十里與東陽縣
界
山背山萬歷紹興府志在縣東三十里四面相距
四十里旁皆峻嶺嶺之外環以大溪
東峁山嘉泰會稽志在縣東四十里晉僧法深支
遁皆隠居此世說支道林常就深公買峁山深公
曰未聞巢由買山而隱
寒雲千疊山成化新昌縣志在縣東三十里地氣
高寒夏多挾纊(楊飬晦寒雲千疊山詩松竹隂森護上方老仙蓬髩一簪霜客來欹)
(枕松風裏歸夢不知山水長)
雪溪山名勝志在縣東八十里其地隂寒多霜雪
高五百餘丈有溪盤繞山中
渡王山弘治紹興府志在縣東十里
朱母嶺弘治紹興府志在縣東六十里(舊浙江通志洪武中)
(知縣賈驥過嶺腹甚餒出所懷乾餅啖之有父老自山谷中持蜜湯獻不受民乃歌曰清泉不與盗)
(泉同何事賢侯忍腹空從此區區朱母嶺行人今古挹清風)
黃罕嶺嘉泰會稽志在縣北五十里唐咸通中觀
察使王式敗裘甫處
蘇木嶺萬歷紹興府志在縣東北九十里五季時
劉萬戶董彦光破馮輔卿於此
蓮花峰弘治紹興府志在天姥山西羣峰攅簇如
蓮花高二千五百文
黃柏尖成化新昌縣志俗名望海岡在縣東一百
里
穿巖嘉泰會稽志在縣西五十里有十九峰中峰
有一圓竅東西通故曰穿巖
百丈巖萬歷紹興府志在縣西二十里两山壁立
上合下開中露天光一線有玉華峰瀑布泉蓋竒
境也
水簾洞於越新編在縣東四十里大坑之中高十
丈廣三丈餘有飛瀑若垂簾然
真溪洞嘉泰會稽志在縣東洞高四尺闊三尺深
不知其底有持炬入者風自洞出疾甚滅炬竟不
得入
疊石成化新昌縣志在縣東八十里三石疊起側
臨清澗下有石盤承之蓋天成非人力也
柘溪嘉泰會稽志在縣東二十五里源出天姥山
石牛溪嘉泰會稽志在縣西二里源出天台山瀑
布
東溪嘉泰會稽志在縣東一里其源來自天台石
橋瀑布水支𣲖入縣南流西(詳見水利)
沃洲嘉泰會稽志在縣東七十里晉支道林帛道
猷隱居於此
放馬澗寳慶會稽續志在縣東三十二里沃洲山
西南支道林放馬之所(華鎮放馬澗詩春草茸茸澗水清路人猶記昔時名)
(金羈縱後霜蹄逸想見風前蹀&KR1923;聲)
查浦嘉泰會稽志在縣北水經注云東流二百餘
里與句章接界浦周六里
長潭萬歷紹興府志在縣西南三十里一名槐潭
夫人潭萬歷紹興府志在縣東五十里棠洲之側
石壁高峻下臨深淵過者心怖明洪武中僉事唐
方之妻死節於此因名之
杖鍚潭嘉泰會稽志在沃洲山下唐僧靈澈之故
跡
嵊縣
剡山嘉泰會稽志在縣北一里白樂天沃洲記云
東南山水越為首剡為面山巔屹起小峰號白塔
俗傳秦始皇東游使人劚此山以泄氣號剡坑山
北有戴顒墓明一統志一名鹿胎山獵士陳惠度
射鹿處
艇湖山名勝志在縣東五里剡溪之左晉王子猷
雪夜訪戴安道舟至此返因名
象駱山萬歷紹興府志在縣西五里出剡山之右
其形如駞昂首臨溪而顧縣城
簟山名勝志在縣東三十里山勢平如鋪簟舊經
云山有白巖龍祠碧潭其下衆流趨導湍石迅激
石鼓山嘉泰會稽志在縣東五十里白樂天沃洲
記云北對四明而金庭石鼓介焉名勝志世傳王
右軍池中鵝嘗飛至此山中故又名靈鵝山
動石山嘉泰會稽志在縣東北五十里下臨溪有
石數百天欲雨石必先動
錦屏山名勝志在縣東七十里狀如錦屏有石井
相傳以為龍窟有以物投井者後自海畔人家見
之因謂與海通稱為海眼云
龜山萬歷紹興府志在縣東七十里两山皆如龜
狀如母子然界乎二水合流之間
三峰山弘治紹興府志在縣東七十里
金庭山名勝志在縣東七十里天台華頂之東門
也夏侯曾先地志云有金庭桐柏與四明天台相
連唐裴通記云剡中山水之竒麗金庭洞天為最
其北門小香爐峰頂人莫能見之(嘉泰會稽志桐柏在天台金庭)
(在剡舊又以金庭為桐柏蓋其山隴聫屬故爾)洞天福地記第二十七洞
天金庭崇妙洞天三百里在越州剡縣禇伯玉沈
休文居之
花山名勝志在縣東北三十里怪石竒松宛然圖
畫下臨碧溪行舟如織漁樵歌唱遠近相應
嵊山嘉泰會稽志在縣東三十四里水經云山下
有亭帶山臨江松嶺森鬱
(謹按宋書張稷為剡令至嵊亭生子名嵊字四山嵊之為字為取四山相合如乘馬乘雁之義)
車騎山嘉泰會稽志在縣東四十七里舊經云晉
車騎將軍謝元為會稽内史常於此山立樓居止
後人因以為名
姥山萬歷紹興府志在縣南十五里林木蓊鬱蒼
翠剡之南望也山外為新昌縣境
刻石山名勝志一名獨秀山在縣南三十里十道
志云一名穿山宋昇明末縣人倪襲祖行獵見山
上有文凡三處苔生其上刮苔視之其大石文曰
黃天皇蕭字道成得賢師天下太平小石文曰刻
石者誰會稽南山李斯也唐寳元初元稹使人訪
碑不獲王十朋會稽賦謂苔封石刻即此
遁山名勝志在縣西南四十里下有白雲塢漢車
騎將軍求恭隱處
亞父山萬歷紹興府志在縣西南七十里相傳有
採薪者遇一老人曰吾亞父也當宅此山明日見
石間足迹甚大
貴門山於越新編在縣西南七十里有三泉迸石
穴曰三懸潭(李易貴門卜築詩亂後亦擇居筮山山輙許居民百餘家喜甚手欲舞云)
(久聞公名此幸殆天與感兹鄭重意時節共雞黍剡川非沃野地僻民更窶趁時務擷茗餘力工搗)
(楮寡婦念遺秉汙池憐數罟我欲教耦耕盡力循南畆桃杏種連山深居可長處東鄰有節士酒酣)
(乃發語公昔起布衣高誼掩前古親擢類平津决策逢真主两宫佇六飛萬乘思一舉交親正倔強)
(蠭起益傍午浩然公獨歸偶出寧有補默塞復何言長歎汗如雨)
鹿苑山萬歷紹興府志在縣西六十里
太白山(一作大白)名勝志在縣西七十里絶高者為太
白次為小白面東者為西白面西者為東白在東
陽者為北白剡錄云峻極崔巍吐雲納景趙廣信
昇仙處也石筍對立如闕瀑泉飛下孔曅記云剡
縣西七十里白石山有瀑布水巖際有蜜房採蜜
者以葛藤連結然後能至南史禇伯玉居剡中齊
高帝勅於剡西白山立太平館居之宋書禇伯玉
隱身求志居剡縣瀑布上處一樓今西北山有瀑
布泉是其處(孔稚圭太白山詩石險天貎分林交日容缺隂洞發春芽寒巖留夏雪戎)
(昱送清澈游太白山詩卷經歸太白躡蘚到蘿龕若履浮雲上須看積翠嵐倚身松入漢暝目月離)
(潭此境堪長往塵中事可諳)
葛現山嘉泰會稽志在縣西北二十里
石門山名勝志在縣西北二十五里山有石洞旁
有龍湫
五龍山萬歷紹興府志在縣西北四十里水自真
如山來滙為龍潭者五有晉高僧帛道猷道場
子周山嘉泰會稽志在縣西北七十里
紫巖山弘治紹興府志在縣西北七十里
榆樹山嘉泰會稽志在縣西北八十五里
了山(一名餘糧山)弘治紹興府志在縣北一十二里
謝巖山弘治紹興府志在縣北三十里謝康樂所
遊嵊縣志剡錄云山隩深峭被以榛莾有巨澗奔
激清湍淜騰映帶左右入於溪下為三墜嶺其深
淵迂裊紺碧一色
小白山嘉泰會稽志在縣西六十里真誥云趙廣
信陽城人魏末渡江來此山師李一成服氣又授
師左君守中之道後白日升天有丹井今存
黃山名勝志在縣南十里又名方山
嶀山嘉泰會稽志在縣北四十里輿地志云後溪
口遡江上數十里两岸峭壁勢極險阻乘高瞰下
有深林茂竹表裏輝映名為嶀嵊奔瀨迅湍以至
海也(水經注嶀山與嵊山接二山雖曰異縣而峰嶺相連其間傾澗懷烟泉溪引露吹畦風馨)
(觸岫延賞)
東林嶺弘治紹興府志在縣東七十里
白峰嶺弘治紹興府志在縣西八十里入東陽縣
界
清風嶺弘治紹興府志在縣北四十里舊名青楓
宋王烈婦死節於此因易今名(李孝光清風嶺詩山下江流本自清)
(山頭明月已無情此心若媿王貞婦莫向清風嶺上行)
聖巖萬歷紹興府志在縣北七十里高百丈長一
里上有行路下可避風雨
馬蹄石輿地紀勝在縣東北相傳秦皇東遊經此
馬蹄所踐也
毛竹洞於越新編即金庭洞洞口有竹生毛
白雲洞萬歷紹興府志在縣東七十里與金庭山
相近風月之夕山中有聞吹笙者相傳王子晉仙
去後主治天台華頂號白雲先生往來金庭之間
今山下有白雲祠
石闌干名勝志在縣西南四十五里與嶀浦相連
嶀浦嘉泰會稽志在縣西南四十五里水經云嶀
山成工嶠以北有嶀浦
了溪明一統志在餘糧山下越絶記禹鑿了溪人
方宅土(王十朋了溪詩禹蹟始壺口禹功終了溪餘糧散幽谷歸去錫玄圭)
剡溪嘉泰會稽志在縣南一百五十步溪有二源
一出天台一出婺之武義西南流至東陽入縣一
百四十里東北流入上虞縣界太平寰宇記即王
子猷雪夜訪戴逵之所亦名戴溪(朱放剡溪行却寄新别者詩潺)
(潺寒溪上自此成離别回首望歸人移舟逢暮雪頻行識草樹漸老傷年髮惟有白雲心常向東山)
(月□宰過剡溪詩青山疊疊水潺潺路轉峰廻又一灣想得雪天無限好不妨獨棹酒船還王銍剡)
(溪久寓詩山水戴逵宅尚餘清興中千巖落花雨一逕卷松風酒茗延幽子圖書伴老翁長生吾不)
(羡久悟去來同)
墨池鵝池弘治紹興府志在金庭山右軍舊居處
也又獨秀山亦有墨池
鹿苑潭輿地紀勝在縣西鹿苑寺源出山巔二小
穴歲旱投簡驟雨即至
浙江通志卷十五
