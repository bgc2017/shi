浙江通志卷二百二十
祠祀(四)
湖州府
烏程縣(附郭)
歸安縣(附郭)
先農壇在東郊
國朝雍正五年烏程縣知縣王懋訥歸安縣知縣王錫
年奉文建立壇宇并合置耤田九畆八分
社稷壇萬歷湖州府志在迎禧門外
風雲雷雨山川壇弘治湖州府志在定安門外一
里許洪武二年置
郡厲壇歸安縣志在臨湖門外烏程歸安同祀
城隍廟弘治湖州府志在阜安坊東宋紹興間在
阜安坊西知州事趙叔涔建洪武二年徙今處正
統二年通判楊和重建成化五年知府勞鉞鼎建
一新湖州府志萬歷七年知府栗祁重修
烏程縣城隍廟崇禎烏程縣志烏程城隍之神忠
靖王相𫝊為唐張廵廟在縣治東數武而近洪武
七年知縣孫成建嘉靖三十三年知縣張冕始正
廟制三十六年知縣蔣宏德重修隆慶元年知縣
趙煥復建後寢萬歷間知縣楊應聘徐應鶴陳經
正屢修天啟五年知縣馬思理重修
歸安縣城隍廟歸安縣志廟在泰定倉後宋嘉定
四十年知縣葉恩始正廟制
黃龍洞神祠萬歷湖州府志在郡城北十八里弁
山之隂舊名金井梁貞明初有黃龍見易今名歲
以五月二十日致祭
吳季子祠歸安縣志季子墓在江隂縣暨陽鄉孔
子所書十字碑在焉今歸安之射村亦有季子祠
西楚霸王廟烏程縣志初在子城内梁天監末太
守蕭琛始遷於秦勝門歸安志云陳高祖永定二
年遷縣北二里祠曰霸王廟按唐垂拱四年安撫
使狄仁傑檄告楚王遣使焚祠父老以存廟請仁
傑齋宿廟中夜夢神言自國家起義兵以及征討
吾嘗以隂兵佐今以功獲焚奈何仁傑許其完葺
以禮祀奠如故(顔真卿項王碑隂述西楚霸王當秦之末與叔梁避仇於吳中盖今)
(之湖州也雖滅秦而宰制天下其魂魄猶樂兹邦至今廟食不絶其神靈事迹具竟陵子陸羽所載)
(圖經大歷七年真卿蒙刺是州十二載奸臣伏法恩命追真卿上都剋期首路竟陵是諗予以故碑)
(顛趾嘗因仍草莽已而復之真卿廼命再加崇樹以紀之時則仲夏方生明之日江總卞山楚王廟)
(詩蘋藻祈明德倚棹息巖阿忽聽鳥鳴曙非復楚宫歌聞階薙宿莽古木斷懸蘿帷堂寂易晩桴鼓)
(自相和廟祀流百世英威言幾何)
通靈王廟名勝志在治南長橋下祀漢銅官山趙
監漢吳王濞時令監督胥靡鑿山採銅不忍虐民
之力石壓而死故祀之同光中封通靈王
徐孺子廟湖州府志在孺山祀漢南州高士徐穉
穉嘗哭友人冀州刺史姚元起於此故祀之(張羽高士)
(廟詩晴明出遊覽南山一登歷上有高士廟凄凉倚空碧殘僧散已久客至空歎息憶昔漢祚衰朝)
(野方奔廹遂辭東湖墅艤棹此山側高明懸日月千古留遺跡洪州有高亭吳楚千里隔側身西南)
(望悲風起悽惻)
靈濟廟烏程縣志在縣北報恩觀右祀廣德祠山
之神神姓張名渤後漢人初居邑之白鶴山有治
水功於廣德顔真卿碑載其事唐乾寧中邑人立
草堂祀之宋知州徐鐸始遷今所明正統間通判
楊和重建
關帝廟烏程縣志在毘山明尚書潘季馴建(董份關帝)
(廟碑始少保公以大中丞治河既築堰又築旁堤二千餘丈堤既就矣而中有龍門末合神顯靈示)
(之夢既寤則堤上人譁傳有神像漂至亟輿而致之宛然夢中所見也少保志本堅會有神符其銳)
(益甚期以五日報成夫一淮揚也始則河決百里固天下非常之大變繼則堤成五日尤天下非常)
(之竒功少保所以感神貺而不已也盖少保業已奏請立廟淮上又捐貲而剏廟毘山焉毘山在湖)
(郡東北湖受天目萬山之水而此山鎮之今復鎮以神廟而湖世蒙其庥可知也因并著之)
郭尚書祠萬歷湖州府志在歸安縣治東文昌宫
巷祀晉尚書郎郭璞太康間璞有遷城之功故祀
之歲以春秋二仲月致祭
四賢堂湖州府志在子城東鎮霅樓之下宋淳祐
間知州事高衡孫建祀晉内史王羲之太傅謝安
唐刺史顔真卿宋知州事蘇軾以四公嘗為郡守
故祀之
德貺廟名勝志在府治西南祀梁尚書沈約俗呼
地主廟
三賢祠萬歷湖州府志在峴山正德十二年建祀
唐顔真卿宋蘇軾王十朋歲以春秋二仲月致祭
顔魯公祠萬歷湖州府志舊在駱駝橋東後徙於
府治西北嘉靖八年知府萬雲鵬復遷於府學尊
經閣之左歲以春秋二仲月致祭(王十朋顔魯公祠詩卞山苕溪)
(高且清魯公祠堂貌如生言言千古英雄在吉吉一點仙丹成奸臣必欲置之死天下不敢呼其名)
(當時節義誰可並常山太守公難見)
沈將軍廟名勝志在昇山祀唐婺州刺史沈清大
歷中李希烈陷汴州清發兵昇山至汴力戰而死
故祀之
烏將軍廟名勝志在烏鎮宋紹興間累著靈異勅
立祠萬歷湖州府志將軍烏氏重允之族子史失
其名李琦反力戰而死故祀之(莫淵烏將軍廟碑記茗溪東九十里)
(有鎮曰烏鎮而鎮有祠曰烏將軍廟按五季鄭蟠吳興鏡見錄載吳越錢鏐遣兵戍烏程之東九十)
(里以立一障謂之烏戌神炳靈彰異於捍患除災屬鎮之人獲賴其庇祠前有池名上智潭劇旱不)
(枯淫潦不溢若夫神之世系史佚其傳里居亦不可攷故老傳聞謂烏侯闕總戎南討至車溪而)
(沒禆將吳起就墓於池之西北偏創祠於池右儀象備焉)
胡安定先生祠湖州府志在府治西北觀德坊歸
安縣志宋胡瑗教授湖州熙寧五年郡守孫覺請
建安定書院元至正間郡守許師可復新而大之
明宣德初都御史熊槩重建二十世孫守恒忠孝
樓在焉春秋致祭
國朝雍正九年總督(臣)李衛重修
東坡蘇公祠萬歷湖州府志在駱駝橋東顔魯公
祠中宋淳熙八年蕭德藻撰祠堂記今廢崇禎烏
程縣志在弁山黃龍洞公嘗禱雨於洞去後就山
建祠(張睿卿復東坡先生祠堂記東坡先生元豐二年四月二十九日移至湖州至八月徵赴)
(御史臺在郡僅九十日耳嘗禱雨黃龍洞賦詩刻石先生所至有專祠在江南則秀之三過堂常之)
(似蜀堂杭之孤山堂繪像爼豆宛然如生我湖峴山與顔清臣王梅溪兩公參祀專祠則缺甚疑之)
(萬歷二十年余遊黃龍洞於灌莽中得礎石模糊剥落似有欵識令童洗剔額篆有東坡蘇公祠堂)
(碑記八字豈淳熙八年蕭德藻所撰耶文漫漶不可讀移置觀後余始知湖之專祀先生在弁山因)
(為繪像位之左堂置山下田三畝畀道士歲薦菊泉續昔人就山專祀之意)
協順廟歸安縣志在縣東南石塚村祀宋陸圭淳
祐中封廣陵侯賜廟額(詳見杭州府祠祀)
曺孝子廟萬歷湖州府志舊在府治西北嘉靖八
年知府萬雲鵬復遷於府學尊經閣之右(西吳里語名曺)
(清烏程人父嘗殺人繫獄清自誣手刃代刑其尸溯流至家中西陽村邑人廟祀有祈輒應宣和初)
(清溪闕昭應侯保障之功因以上聞錫封賜額今德清有廟郡守又祀於府學尊經閣之右)
(以配顔魯公祠忠孝並列云)
安吉太守祠萬歷湖州府志舊在府堂左嘉靖十
二年知府陳讃遷於愛山臺之上祀宋安吉州知
州趙良淳(張文昱趙侯祠記趙侯當宋末來守是邦元兵渡江知勢不可為即與家人訣)
(書几上有夫婦俱死節義成雙之句於是佩印綬焚香南向再拜夫婦同縊於郡後之集芳軒邦人)
(義之為立祠兹踰百禩祠宇傾圯洪武二年春太守襄陽楚公易腐塗剥輪奐一新)
(謹按宋末殉節者安吉太守趙良淳自縊死浙西提刑徐道隆與子載孫赴水死池州通判趙卯發)
(與妻雍氏同縊死史傳較然乃舊志牽合云良淳與夫人雍氏同縊死長子載孫亦赴水死而張文)
(昱及牟應龍碑記俱云夫婦同死節義成雙傳訛踵謬是不可以無辯或夫婦同死而非雍氏闕疑)
(可也)
吳總管祠歸安縣志在雙林太平橋祀吳憲卿行
千一元元貞二年以贛州戰功授朝奉大夫歿後
贛蔡五九作亂浙江平章張驢討之忽空中旌旗
蔽日有吳師千一字兵聲大振贛遂平上其事於
朝仁宗封憲卿為總管至正三年於本里立廟肖
像祀之
袁侯祠崇禎烏程縣志在峴山為知縣袁光宇建
(傳詳名宦)
清遠遺愛祠崇禎烏程縣志在南塘對峴山祀知
縣馬思理(傳詳名宦)
忠義節孝祠烏程縣忠義祠在尊經閣之左節孝
祠在布政分司舊址歸安縣忠義祠在明倫堂東
節孝祠在月河舖
國朝雍正四年知縣王懋訥王錫年奏文建
長興縣
先農壇在縣治東白烏區十四庄
國朝雍正五年知縣白環奉文建立壇宇并置耤田四
畝九分
社稷壇嘉靖長興縣志在長安門外西北
風雲雷雨山川壇湖州府志在嘉會門外
邑厲壇長興縣志在吉祥門外(熊明遇長興縣厲壇記天下邑治必)
(祭鬼於北門長官一歲三就壝而虔禮焉熊子令邑之二年遷之於廣福寺西偏取隂道徑窅而僻)
(庶幾三代擇木之修茂立為菆位遺意也子産曰鬼有所歸廼不為厲吾為之歸也無厲矣)
城隍廟長興縣志舊在縣治東南二百步洪武三
年創建於縣治東南靈佑坊每歲春秋二仲月致
祭弘治四年知縣楊埕一修嘉靖末知縣歸有光
重修
國朝康熙十一年里人捐貲重修增建樓房
吳夫槩王廟弘治湖州府志在縣東二里夫槩嘗
於此築城後人因以立廟
錢卿廟西吳里語在縣治西北四里彭祖四十六
代孫朔字幼子漢建武中為黃門侍郎代郡太守
卒有靈永平七年立廟柯里村置吏十人供其灑
掃
謝太傅廟萬歷湖州府志在縣西南三鴉岡祀晉
太傅謝安嘉靖十二年知縣黃光昇修
顯應廟弘治湖州府志在城西一里五峯山神姓
李名禄字福公世居童庄宋大觀二年正月十八
日生赤光照室里人驚異宣和七年沒於海陵之
赤岸其靈始顯於兩淮播及江浙縣令趙子卓上
其事於朝勅封太尉寶慶二年封威濟侯累加靈
惠廣佑福濟忠正王元至順間加英烈二字(吳興掌故)
(史彌遠廢濟王潘丙潘壬被誅因欲屠湖州夢中見李太尉求免遂追回大統制一城生靈俱拜更)
(生之德長興至今敬事之)
忠武祠嘉靖長興縣志在演武場北知縣石有恒
建以閱武因祀大元帥長興侯耿炳文以副元帥
劉成廣威將軍周淵並祀(石有恒忠武祠碑記長興侯耿公百戰存城功)
(而無祀斯豈非典之缺哉予建亭講武嘗置忠武堂於後以祀公一時與公戮力兹土者有劉將軍)
(之死事周將軍之宣勞歲時祀公以劉周為配)
貞烈祠長興縣志在子山下知縣熊明遇建祀姚
光裕未婚妻周氏(傳詳列女)
忠義節孝祠忠義祠在學宫側節孝祠在縣治西
南一里
國朝雍正五年知縣白環奉文建
德清縣
先農壇在東郊三里塘
國朝雍正六年知縣崔宣奉文建立壇宇并置耤田四
畆九分
社稷壇弘治湖州府志在縣治西北一里
風雲雷雨山川壇湖州府志在廣儲門外
邑厲壇德清縣志在禮辰門之北
城隍廟德清縣志在儒學之左宋紹興中重建明
正德末知縣陳愷改修前殿(名勝志廟有古井相傳乃蜃出沒之穴父)
(老載土塞穴以神像鎮其上舊記謂其首枕祠壇尾抵虹橋宋景定間監税吳澄坐務中忽見蜃浮)
(於溪上黃目巨鱗牛首無角須臾乃沒)
惠應廟萬歷湖州府志在縣東北梅林村祀漢鉅
鹿太守魏霸水旱疫厲有禱輒應宋建炎中金人
犯境大著靈異嘉泰三年賜今廟額
永靈廟萬歷湖州府志廟二俱在新市鎮祀晉里
人朱泗(陳籛永靈神號加封記縣有鎮名新市其土神朱泗郡人也墓去鎮東北三里耆舊)
(相𫝊侯當晉懷帝朝為將有功殉忠死敵廟食此土周廣順中始封保寧將軍紹興五年賜永靈廟)
(號九年改封顯佑侯至慶元二年又因縉紳士庶言侯自方臘金人之亂屢顯威靈耀兵却敵使寇)
(不入境且數十年水旱疾厲之祈應如響荅即其功惠法當贈封於是賜為顯佑通應侯元配邱氏)
(封協惠夫人其年八月綸誥初下鎮人驩迎大合樂具酌獻誦祝冊以告神已而礲石於廟門屬寓)
(客陳籛為文以記其事沈戩穀重建永靈西廟碑記咸寧五年故吳大司馬右軍帥朱然弟煦從軍)
(司馬氏伐吳轉戰至市誕神於市之施家巷命名曰泗志本泗人也復從軍敗石勒於葛陂永昌元)
(年冒陣死王敦之難泰寧二年封鎮國大將軍降夢立祠於所誕之地即今廟也宋元祐間鎮東人)
(以走祀不便請分建東廟廟始專名為西今祭亦專得秋祀云正德六年僉事陳水南先生與鄉貢)
(童遷倡議重修踰百四十餘年為歲之丁酉廟復圯里之好義者捐資撤而新之自十月十六日興)
(工戊戌某月日落成)
餘不亭侯廟嘉靖浙江通志祀晉車騎將軍孔愉
廟在餘不溪上歲春秋祭(德清縣志縣西南城山之陽復有孔侯廟按餘)
(不志乃孔侯墓之祠堂後人因以為廟耳廟後大塜磚甓半露孔愉所蔵也古木數株堅如鐵石)
孚惠侯廟弘治湖州府志在縣北永寧鄉新塘廟
記云神姓陸名載從宋武帝平關中陷赫連氏魏
太武平赫連因仕魏為中山郡守其後累世忠孝
神靈應頗多新塘人事之甚嚴隆興元年賜孚惠
侯廟額
織簾先生祠嘉靖浙江通志在吳羌山祀南齊徵
士沈麟士(傳詳隐逸方日乾拜織簾先生祠堂詩第一溪山襄先生半畝宫石泉餘古色)
(松韻想高風鐘鼎名安在山林道未窮織簾良獨苦相慰有鳴蟲)
昭應侯廟德清縣志在市亭山麓祀曹孝子清
三賢祠萬歷湖州府志在新市鎮祀宋顯謨閣學
士劉光祖左丞相吳潛右丞相游似德清縣志三
賢俱於新市里居立祠以祀(陳霆三賢祠記嘉靖丙午十月新市鎮作)
(三賢祠成三賢有位於宋聲光流聞易世未冺寓則里賢論維鄉秀而社祭罔秩禮典之缺不其甚)
(歟初章邱謝公九儀來為邑請之當道俾祠以祀去之十年公來司臬詢之尚缺如也則檄馮尹煥)
(趣成之大規甫就而公以入賀如京餘工載惰明年僉憲渝川譚公棨持節行縣謂兹義舉罔終曷)
(勸矧文節清獻允吾蜀賢尊鄕協義吾敢不勉乃斥贖鍰檄縣蔵事)
東萊先生祠萬歷湖州府志在慈相寺月泉亭之
上祀宋吕成公祖謙(謝夢生東萊讀書堂記縣北行數里有山曰石壁壁之傍)
(有寺焉曰慈相舊傳東萊吕先生與南澗韓公讀書於此乃敞三楹扁曰東萊讀書之堂胡麟生東)
(萊先生讀書巖二首先生讀書處片石許誰分虎嘯前溪月僧歸古寺雲泉香深裏得松落静中聞)
(夜夜山窗畔還疑燈火勤寄跡荒山寺藜輝乙夜分泉清疑煮雪月朗見披雲客夢經春𤼵鐘聲向)
(曉聞千年著作在應不惜辛勤)
保濟顯佑侯廟德清縣志在縣治溪東侯姓戴諱
繼元字承祖邑之焦山人延祐二年邑人以清明
祈年張水嬉時溪流湍漲舟競而覆侯奮身援之
人皆獲免而侯溺焉逾日屍逆流浮於所居之地
里人即其遺蛻塑像立廟威爽大著元封顯佑侯
湖州路總管
國朝雍正八年
勅封保濟顯佑侯署縣事錢學洙倡捐重建(錢學洙重建保濟顯)
(佑侯廟碑記清溪向為德邑之巨浸其源𤼵於天目自臨安餘杭錢塘武康諸溪之水合流而滙每)
(當霪雨輒苦泛溢於是築堤為障名曰險塘藉戴侯之靈不致冲潰界西萬頃之民田德武兩邑之)
(漕艘實攸頼焉按志侯諱繼元字承祖邑之焦山人生於宋嘉定間敦孝弟務正直為鄉鄰重延祐)
(二年以拯溺委身浮屍溯流里人懷其德感其異遂塑像立廟崇奉溪濱威靈大著元封顯佑侯湖)
(州路總管明嘉靖間倭寇臨城邑人震恐遥望山巔旗幟浮空寇遂驚逸萬歷戊申洪波驟至侯現)
(身若排決狀水勢得平今雍正四年水決塘堤遐邇居民夜見火光神力隂攝賴保安全祭法云能)
(聖天禦大菑捍大患則祀之其侯之謂歟恭逢子懷柔鉅典凡江海福神皆邀)
(覃恩封祭前令倪琯因紳士之請援吳行人伍公之例具詳各憲總制李公題請褒封)
(旨下部議適前令奉調禹航庚戌四月學洙奉檄來令兹土謁廟時見規模卑隘垣宇坍頽因俯順輿情)
(倡捐改作衆志感孚踴躍樂輸鳩工庀材羣萃輻凑本年八月奉)
(旨加封保濟顯佑侯春秋致祭欽遵製造神牌躬率寅僚及所屬士民恭送入廟而廟工適竣巍峩弘敞)
(視昔有加赫聲濯靈顧瞻如在惟侯之功德足以感動乎人心是以羣情鼓舞俾斯廟速成為德邑)
(保障焉是為記)
三侯祠德清縣志在分司之右拱乾樓側宋侯興
祖字汝傑萬歷癸未進士蜀中江人熊侯德陽字
龍光萬歷丁未進士江右建昌縣人周侯宗建字
季侯萬歷癸丑進士江南吳江人三侯迭繼循良
並著卓異邑士民思之立祠
忠義節孝祠二祠俱在縣東官地
國朝雍正四年知縣崔宣奉文建
武康縣
先農壇在縣治東門外東郊
國朝雍正六年知縣李徵熊奉文建立壇宇并置耤田
四畝九分
社稷壇弘治湖州府志在縣治西北一里
風雲雷雨山川壇湖州府志在縣治西南二百步
邑厲壇武康縣志在縣東北一里
城隍廟武康縣志廟舊在縣西今在縣東一百步
明洪武三年縣丞丁憲即淨因院建
國朝順治五年知縣姜會昌重修
淵廉廟嘉靖浙江通志在縣西響應山下相𫝊山
有碧玉潭神龍所居唐元和八年令劉汭禱雨而
應因建廟祀之宋元符初賜今額
防風氏廟萬歷湖州府志在縣東南封禺二山之
間祀防風氏之神歲以八月二十五日致祭(吳康侯封)
(山記封禺二山之間古汪芒氏之封國即防風也去武康縣東一十八里為其封守之地故曰封山)
(唐天寶六年更名防風山又曰封公山封山麓為防風廟晉元康初邑令賀循建吳越王錢鏐微時)
(禱有騐後封靈德王其碑碣猶存洪武四年勅封防風氏之神至今都人士刲羊釃酒有司俎豆而)
(祀之歲一舉焉)
舞陽侯廟吳興掌故在上柏里祀漢舞陽侯樊噲
按沈彬廟記謂噲故上柏里人從季母嫁沛人遂
為沛人云嘉靖浙江通志今廟地尚名樊宅
郭先生祠萬歷湖州府志在縣郭林村祀晉隱士
郭文(武康縣志祠南有橋名郭林西有山名招賢皆文遊息之地)
貞曜先生祠武康縣志在縣西懷安門外二里地
名孟宅保即東野孟郊舊居有井曰孟井
靈應廟弘治湖州府志在縣南二百步神姓徐諱
天佑宋時縣人武康縣志淳熙間有火災知縣方
導見神撲滅之後屢著靈應寶慶三年封孚濟侯
賜廟額靈應
王公祠武康縣志公名懋中祠在縣東豐橋里邑
人助有祠田每歲九月初六日致祭
忠義節孝祠忠義祠在學宫東偏節孝祠在學宫
西偏
國朝雍正五年知縣李徵熊奉文建
安吉州
先農壇在州城東郊百家園
國朝雍正六年署知州事曹儀奉文建立壇宇并置耤
田四畝九分
社稷壇安吉州志在西門外半里
風雲雷雨山川壇湖州府志在南門外半里
州厲壇湖州府志在北門外半里
城隍廟嘉靖安吉州志在州東南一百二十步
黑龍潭廟弘治湖州府志在治西三里龍潭之上
每歲旱禱雨輒應封孚濟侯
吳太子廟嘉靖安吉州志在州南五里吳赤烏十
三年廢太子和處故鄣卒因立廟於此
朱明府廟湖州府志在州西五里祀吳揚州别駕
偏將軍朱紀
施明侯廟弘治湖州府志在梅溪鄉神名彬晉征
西大將軍尚書左丞封中蠲侯謚明食邑本縣遂
立廟以祀(古桃志宋紹興間朝廷毁淫祠文移甫至太守夢安吉人來訪問其姓名曰中)
(蠲侯施彬也請曰某自晉血食鄣南今幸庇護既覺不知所以越數日知峽州朱三思進謁守知其)
(為安吉人質以所夢朱以廟對守大異之獲存)
輔世忠烈王廟萬歷湖州府志在州西落石山下
祀唐衞國公李靖(沈樞輔世忠烈王廟記王姓李氏諱靖字藥師京兆三原人也)
(唐武德中輔公祏據丹陽以叛詔王副趙郡王孝恭東討一戰而擒之安吉舊隷丹陽巨盗既平邑)
(人感王之德廼即邑之西山塑像立祠奉祀惟謹歲或乾溢禱於祠下雨暘輒應自唐距今已數百)
(年趨王之庭丐王之庇者如祠之初也攷其賜額封侯始於政和自侯而公始於隆興然王封衛國)
(公見於生前矧鄭之管城舊有祠已封王爵故乾道五年邑之士民援是以有請者再焉按管城之)
(祠載於國朝會要其立也廼後魏賜僕射李冲之陂因陂為名而容臺異議執疑似之說以沮其請)
(是時樞為宰掾因討論而辯明之且引宋祁題李公廟詩以為據其詩曰斯人天挺傑賊膽畏膏盲)
(其卒章曰血食雄京輔於今異姓王即是以觀則豈得以僕射李冲之祠為疑哉朝廷以樞言為然)
(且檢會要本朝祀典推崇有加自建隆至烈為錫封王爵已加忠烈今答靈應宜以輔世忠廟)
(號綸誥既頒邑之稚耋歡呼鼓舞舉手加額以相慶於是神之宏休愈久而愈光矣范天輔李公廟)
(落石記元泰定己丑暮春之初其日乙巳風暴雨甚雷轟電掣沙揚磔飛聞有聲自山巔來者視之)
(乃石也砰&KR1503;礧砢直下數十百仞竟止衍慶右偏棟宇像設一無所損若舁而寘之者士庶老稚相)
(顧愕眙乃知王之靈益昭昭矣)
三功祠嘉靖浙江通志在玉磬山祀廵撫都御史
張津廵按御史解冕金壇縣令劉天和(安吉州志張津博羅)
(人廵撫都御史正德二年孝豐廣苕賊湯毛九作亂勢猖獗為民患十三年廵按御史解冕以聞命)
(津督兵討之會金壇令劉天和有能名津檄至軍門贊晝賊聞風請降遂平今合祀於祠曰三功)
忠義節孝祠忠義祠在州學明倫堂東偏節孝祠
在州署東偏
國朝雍正五年署知州曹儀奉文建
孝豐縣
先農壇在東郊外庄園
國朝雍正五年知縣徐元肅奉文建立壇宇并置耤田
四畝九分
社稷壇湖州府志在西門外
風雲雷雨山川壇萬歷湖州府志在南門外嘉靖
四年知縣郭治改建
邑厲壇萬歷湖州府志在北門外
城隍廟湖州府志在儒學之左
國朝康熙五年知縣楊錫汝重建
天目山龍神廟弘治湖州府志在縣西南五十里
金石鄉廟有龍井禱雨極有靈驗
忠義節孝祠忠義祠在明倫堂西偏節孝祠在西
門舊鄉約所基地
國朝雍正五年知縣徐元肅奉文建
寧波府
鄞縣(附郭)
先農壇在東郊十九都三啚方字號内
國朝雍正五年知縣吳槃奉文建立壇宇并置耤田四
畝九分
社稷壇成化四明郡志在城西隅大卿橋南(范欽社稷)
(壇記壇廣五丈高三尺四出階各三級外設四門繚以周垣正統三年知府鄭公珞加葺成化三年)
(知府方公逵稍飾治之於今且百年矣薈莽叢生積垢成阜南昌張公正和來蒞按規度宜掄材程)
(役芟其蕪翳品其階列壇壝式崇松柏羅植門垣翼衛扃鐍惟謹)
風雲雷雨山川壇寧波府志元置城東甬東隅明
洪武初改建府城南甬水橋東正統間知府鄭珞
增修
郡厲壇嘉靖寧波府志在府城北門外一里(舊浙江通)
(志以上三壇附郭不别置餘縣如制)
城隍廟成化四明郡志在府東南二里握蘭坊舊
在府西南梁貞明二年始建宋嘉定九年攝守程
覃奏賜廟額曰靈佑十三年燬守俞建創新之元
至大二年又燬延祐七年重建明洪武四年燬守
張琪徙建今地正統二年知府鄭珞重修殿宇廊
廡增構軒三楹於正殿南正統十年知府陸竒肖
像後殿(黃潤玉為記)
國朝康熙間重修
旗纛廟嘉靖寧波府志在寧波衛治内東北
銅盆浦龍神祠成化四明郡志在縣南二十里銅
盆浦南龍宅浦中禱雨輙應
靈淵廟嘉靖浙江通志在縣東五十里阿育王山
按舊志環廟有聖井七而中井有靈鰻二旱禱之
輒應宋元祐元年賜額
顯濟廟嘉靖浙江通志在縣西南六十里四明山
祀天井之神井凡三内有金線蜥蜴能興雲雨宋
嘉定九年賜額(張良臣龍井新廟紀德碑乾道二年郡自夏不雨六月制置敷學趙)
(公分禱山川丁丑鄞尉趙君公砬將命來龍井讀祝竟天油然作雲得蜥蜴二以歸戊子有司迎神)
(甬水門雨則大至越三日告足尉復奉神歸已事而竣俄有光𤼵波問如叢炬復紅燄飛動下見龍)
(之首甚大鱗甲爚爚有光久不沒七月建新祠拜神之休不忘)
海神廟延祐四明志廟在東渡門裏舊浙江通志
相傳神姓羅名清宗好修黃白飛昇職統海中諸
龍王祈雨輒應
顯德廟嘉靖寧波府志在縣北三里桃花渡北神
姓姚名器凡海艘遇颶者有禱輒應故稱顯德之
神元大德間都漕運萬戶盧榮感神效靈運道捐
址建祠其地又有佘使君廟
會稽廟舊浙江通志在府南三十里相傳祀大禹
之神
鬼谷先生祠成化四明郡志一在縣東三十里祠
前有黑水池俗傳先生洗硯處一在縣東六十里
太白山南滄嶴水簾洞
董孝子廟嘉靖寧波府志在府治南六十步祀東
漢孝子董黯陳敬宗重建董孝子廟記漢和帝封
孝子純德徵君即故宅立廟以祀唐大歷二年刺
史崔殷嘗葺明洪武四年封為董孝子之神每歲
六月六日有司致祭
關帝廟成化四明郡志在縣東南五里靈橋門外
教場北
靈應廟成化四明郡志在縣南晝錦橋北舊名永
泰王廟宋以來累封為忠嘉神聖惠濟廣靈英烈
王(胡濙重建廟碑鄞故有廟以祠忠嘉神聖惠濟廣靈英烈王歲久傾圯寧波太守三山鄭公珞)
(貳守宜陽彭公鏞尚寶少卿致仕袁公忠徹合部民之議復撤新之未幾鄭公以秩滿去今太守浮)
(光陸公竒來守是邦充終厥事告成來徵文王鮑氏叔牙之後世居會稽之鮑郎山至王父去隐鄮)
(之青山晉太始三年九月十五日王乃生有神光照室之異遂名曰圖照後更名蓋建興四年七月)
(十五日終於家葬鹿山之原永和中邦人立廟鹿山塑王像歲奉祀之梁大通間封永泰侯唐聖歷)
(中始立今廟宋崇寧中改廟額曰靈應政和八年詔封惠濟宣和三年加封威烈六年加封忠嘉建)
(炎四年加封廣靈紹定間丞相史彌遠作新其廟端平三年改威烈為神聖嘉熙元年加封忠嘉神)
(聖威烈惠濟廣靈王元至大三年六月詔重建祠宇至正二十年改封忠嘉神聖惠齊廣靈英烈王)
(嗟夫王之生也能弭魚龍之患以甦舟人其殁也復能用其威靈擒奴沙之黨禦睦州之盗擁護高)
(宗之播遷至於招通□艦旱暵雨澇禱之輒應自晉迄今千數百年而王之封號愈隆無替廟之重)
(建始於正統癸亥五月初六日訖工於乙丑歲季秋望日)
靈波廟成化四明郡志在縣西二十五里望春山
齊梁朝有神姓白名玉常乘玉龍往來顯跡累著
唐賜額靈龍宋熙寧七年改今額
嘉澤廟嘉靖浙江通志在縣東錢湖北祀唐令陸
南金宋守李夷庚又名李陸二公祠(關杞李陸二公祠堂記東)
(平吕君獻之為鄞主簿之二年新錢湖之六隄又考迹其初不忘前人之功俾揭示來者立李陸祠)
(於其隄之旁始唐天寳問縣令陸公南金闢湖之廣為渟滀灌㓎之饒歷宋天禧中太守李公夷庚)
(補其舊之廢址增築全固經畫以制使數鄉之民雖大暑甚旱而卒不知有凶年之憂二公之功及)
(乎民可謂深且厚矣以功則安而久以德則服而化雖相去數百年猶仰其風采豈不盛哉)
賀公祠嘉靖浙江通志在縣治西南月湖中唐秘
書監賀知章讀書故地宋紹興間郡守莫將嘗建
逸老堂祀知章元初堂廢以其地置驛至正十九
年郡得知章石像因祠於驛東明洪武初徙今所
(陸瑜謁賀秘監祠詩春水微茫春草新廟庭花𤼵鳥聲頻黃冠一曲瞻遺像明月三洲仰昔人故宅)
(已憐為傳舍敝廬應喜托芳隣他年幸遂歸湖願為向先生一薦蘋)
澤民廟成化四明郡志在縣西九里堰旁唐大歷
間刺史吳謙字德裕有善政郡民祠之
遺德廟嘉靖寧波府志在縣西南五十里俗稱它
山廟唐鄮令王元暐築堰捍江引它山水入小江
湖灌溉甚溥民德而祠之奏封善政侯宋咸平四
年重修乾道四年賜今額(蘇為重修善政侯祠堂記琅琊王公元暐唐太)
(和中出佩銅章字人海徼時屬承寬之後躬行阜俗之化以勤儉誡游惰以誠慤崇孝慈貪夫斂手)
(於袖間暴客屏跡於境外能使婚嫁有序惸獨有依他民愁嘆我則民懷乎燕樂他民凋瘵我則民)
(豐乎衣食詩所謂豈弟君子民之父母者歟先是厥土連江厥田宜稻每風濤作冷或水旱成災採)
(石於山為隄為防廻流於川以灌以溉通乎潤下之凙建乎不拔之基能於歲時大獲民利非所謂)
(法施於人者乎能禦大災者乎太博王君嚮侯之德聲謁其祠庭門榛砌蕪暴露尤甚乃嘆曰將何)
(勸乎吾將新之吏忻民懽風動草偃擇木揆日經之營之於是遷祠之基於堰之上使泛舟者頼其)
(德力農者懷其恩遺愛之道載彰嚴祭之禮斯備在江之滸佑我蒸民庶使享斯廟者知仁政之可)
(尚也俾旌如在無愧直書)
茅山靈應廟成化四明郡志在縣西南三十五里
唐張仁皓之祠也(周汝弼茅山靈應廟記神初度靈光燭城暨長神武慈裕有經)
(濟才仕歴兵馬鈐轄使黃巢亂草竊乘而起渚鴻離散公振威德撫之沒於茅山之陽屢著顯跡所)
(司聞於朝得謚武□遂立廟以祀焉時宋紹興某年也開慶初神兵效順咸淳中加謚靈應)
石將軍廟舊浙江通志在府西九里望春橋祀宋
武威郡王石守信(陸瑜重建石將軍廟碑王開封人始與宋祖同為周臣宋代周)
(以佐命元勲封衞國公追封武威郡王謚武烈於戲宋室名將若王之威勇智信者誠不多見宜其)
(生為英傑歿為神明世遠而若存也當高宗幸浙金人南侵見神兵被野有大旗前導號曰石將軍)
(俄為楊沂中所敗宋祚中興亦王之靈有以隂翊之也故鄉民思其功而祀之)
靈顯廟延祐四明志在縣南四里相傳祀宋鄭世
忠建炎間隨駕至鄞死於王事邑人義而葬於金
谷里陳嶴後隆之原屢顯靈異有功於民開慶元
年賜今額
岳公行祠嘉靖寧波府志舊名下塔山廟在縣東
南三十五里宋端平間以岳武穆王飛嘗顯靈於
此故里人祠之
茶場廟延祐四明志在東北隅拱星坊北舊浙江
通志神姓徐名硯宋咸淳間以副提舉領茶𣙜使
時積苦兵革𣙜及茶税民間有茶一株立削猶編
茶戶硯請於朝得報罷因即其場而祀之
正學祠嘉靖浙江通志在府治南鎮明山祀宋儒
楊簡袁燮沈煥舒璘嘉靖三十一年建(薛應旂正學祠記宋)
(興百有餘年諸儒繼出立言著論固皆足以為聖賢之羽翼至於直窺堂奥上遡本真而獨得夫傳)
(心之學者象山陸氏蓋不可及也當時遊其門者若慈溪楊敬仲及袁叔和定海沈叔晦奉化舒元)
(質皆高第弟子以道義相切磨而深有契夫陸氏之學特以其師之學與晦菴朱氏入門路徑微有)
(不同所以是朱非陸之說蔓延於天下今以一明州之地萃兹四賢而久無專祀不得與婺之何王)
(企許並列者無亦朱陸之故也乎嘉靖辛亥余視學兩浙遂與寧波守成都孫君宏軾議合四公而)
(祠祀焉因即郡城鎮明菴廢址建堂立主題四公之謚妥安如禮)
德惠祠嘉靖寧波府志在縣西十六里祀知府林
富及邑儒士楊欽正德八年建(陳槐德惠祠記寧波府治西僅舍許)
(有湖一區名曰廣德會鳳嶴桃源諸水瀦而為湖西鄉稻稌穄秫之田攸賴宋政和間樓異典鄉郡)
(決隄去壩墾而成田凡八百餘頃課租四萬石以資國用民之藝湖田者惟納租而差𤼵不與宣德)
(正統間法改常度租調興焉民始告病以後差𤼵日急湖之民病科征而逃亡者日衆浸淫至正德)
(初益甚欽憫鄉人之困鬻資為費走京師具陳湖民重困逃亡之由援慈溪花嶼湖田全折之例以)
(上天子允其奏戶部移案於浙之藩臬有司内懷疑懼莫敢先𤼵郡守莆陽林公獨斷於已敷言於)
(衆曰上不失朝廷惟正之供下可以舒湖民偏重之困上下帖然無或異議竟得全折如花嶼湖例)
(湖之民感林公之德食楊欽之惠請之於官立祠𣗳碑以表里居)
仰德祠仰德祠碑記祠建於行用庫西南隅祀郡
守射洪楊公最嘉靖七年九月建(趙宣楊公事實字殿之由工部)
(郎知寧波府公恕宅心勤廉律已臨民大仁愛之施决獄去冤滯之弊隨任惟一童自奉無兼味俸)
(餘出資公用引鈔復歸商賈朝夕靡寧始終一節以直招尤不偶當道解組行郡人號泣如失怙恃)
(戴白垂髫攀轅不忍捨者動以萬計至終不可留繪像刻木共欲建祠崇祀連遭歲歉功緒未就初)
(邑大夫劉公欲舉此適秩滿不果今耆民邵澄翁鍾等白其事於繼任高公信而許之捐俸資躬經)
(度而督治屬民李澄錢鈺輩各出木石工匠之費樂從者争先恐後卜登瀛橋之門可百步廢址隙)
(地建正廳四楹翼以廂廡門臬而高大之傍置舍為賈㕓取税以修春秋祀事興工於丁亥十月落)
(成於是歲冬底公於既去之後感人如此雖龔黃卓魯未之或過也)
崇德祠嘉靖寧波府志在縣西南十五里十字港
祀副使陳槐槐嘗力主湖民奏減租議有德於鄉
卒鄉人思之請於郡太守魏良貴立祠祀焉
旌忠祠舊浙江通志在鑒橋北祀明御史陳良謨
良謨殉甲申之難
國朝順治間奉
勅立祠
賜額旌忠
忠義節孝祠二祠俱在西南八圖鄞縣學儀門外
國朝雍正五年知縣吳槃奉文建
慈谿縣
先農壇在東郊外坊一啚
國朝雍正六年知縣劉國傑奉文建立壇宇并置耤田
四畆九分
社稷壇嘉靖寧波府志在縣北門外
風雲雷雨山川壇慈谿縣志在南門外半里許
邑厲壇慈谿縣志在縣北門外半里公館側
城隍廟天啟慈谿縣志在縣西自初建後廢置不
常宋咸淳二年重建元至元五年義士童金重修
明洪武四年拓其故址增建廊廡左右門歲久而
圯萬曆辛亥令陳其柱重建歲以春秋仲月上已
日祭(劉伯淵新建城隍廟碑記慈邑城隍廟在縣西歲久柱棟欹撓赤白漫漶不稱所以瞻仰)
(之意當事者方以歲之不易業有待也邑人邵相慨然首捐已田為倡邑有願入貲者咸籍之勿為)
(限又以舊址偏左稍隘請於官拓地若干丈前堂神所憑依左祀文昌右祀趙尚書傍兩廊各六間)
(凡塈茨丹雘為神而設者戒誓齋宿為官而設者莫不犁然以次修舉費鏹千五百兩有竒經始萬)
(歷辛亥春落成己未冬)
國朝康熙三十四年知縣方允猷暨邑人重建三十六
年知縣羅萬象重修
順濟廟成化四明郡志在縣東南七里地有白龍
潭禱之輒應宋淳熙八年建廟寶祐六年賜今額
闞公廟明一統志在慈谿縣治東北祀吳闞澤
青木山廟嘉靖寧波府志在縣西南二十五里青
山峭壁之下晉劉牢之禦孫恩盧循嘗駐兵於此
一戰而捷民賴以安時山木茂挺成圍立廟以祀
因以名焉
張孝子廟嘉靖浙江通志在縣西慈孝坊祀唐孝
子張無擇初無擇附於董孝子廟洪武四年以董
孝子既廟於府城因專祀無擇於此歲九月九日
祭(傳詳孝友)成化四明郡志宋嘉定十四年邑人李夢
林請於縣立祠(張琦謁孝子張公祠詩聞說吾宗多孝友先公大行重當時千秋廟)
(貌尊遺典一邑居民仰令儀自昔庭烏能反哺到今溪水尚稱慈百年我亦為人子感慨徒興屺岵)
(思)
孔君廟嘉靖寧波府志在縣西南六十里安國之
十四世孫名殷字德盛仕唐至大理丞避黃巢之
亂至此嘗有德於民既殁民立祠奉之
嘉德廟慈谿縣志在縣西南二十五里祀梁羅甫
(王演嘉德廟記按慈谿邑治西南里名孝順有羅府君廟蓋朱梁貞明間羅氏始遷之祖諱甫自桐)
(廬挈家避亂至此因居焉初斯地蕪棄久聞無居人君至耕稼乃作地日益墾資日益裕從而居者)
(益衆君歲時躬率其父兄子弟祀田神而教以禮敬講學務農蔚成善俗其地枕江有浦與渡居人)
(遂號其江曰羅江浦曰東羅浦西羅浦渡曰羅家渡其為人向慕若此君沒葬黃耆衕里人懷念不)
(能忘作祠西羅浦之西君舊祀田神所也歲時饗祀以其子配食宋建炎間縣令林叔豹聞諸朝賜)
(廟額嘉德凡遇旱澇癘疫禱於神必應)
楊文元公祠嘉靖寧波府志在縣北慈湖之上祀
宋學士楊簡
陳文定公祠嘉靖寧波府志在縣西南一里祀祭
酒陳敬宗嘉靖初建
杜光祿畢主簿祠慈谿縣志在鳴鶴場白湖之濱
明嘉靖三十六年建祀贈署丞杜槐縣主簿畢清
於其死事所祀以歲十一月二十日
彭侍郎祠嘉靖寧波府志在縣杜湖之西北隅祀
侍郎彭韶弘治己酉韶奉命整理鹽政臨鳴鶴場
寬恤民竈邑人思之飲食必祝都轉運林堂為立
祠
袁文榮公祠慈谿縣志又名元峰書院在北門外
祀大學士袁煒(王穉登謁袁文榮公祠詩雲中烟火映荒祠遺像蕭條入拜疑馬策)
(叩門惟有淚雀羅張戶不勝悲山光夜暗圍棋墅海色寒埋掛劍枝千載何人能下士斷腸空憶鄭)
(當時)
陸詹事祠舊浙江通志在縣北門外祀詹事陸中
善春秋二祭
汪文毅公祠舊浙江通志在清道觀東祀明邑令
汪偉
忠義節孝祠二祠俱在學宫西偏
國朝雍正五年知縣劉國傑奉文建
奉化縣
先農壇在東郊三都一啚距城五里
國朝雍正五年知縣黃霦奉文建立壇宇并置耤田四
畝九分
社稷壇成化四明郡志在縣北一里
風雲雷雨山川壇嘉靖寧波府志在縣南一百二
十步
邑厲壇奉化縣志在縣東北五里
城隍廟嘉靖寧波府志在縣西一百步唐咸通六
年令李宗申創後燬元至元二十六年縣尹李天
益建明宣德間知縣周銓正德間知縣朱豹嘉靖
十二年知縣錢璠皆加修葺
國朝康熙二十一年邑紳俞廷瑞重修
靈濟泉龍祠成化四明郡志在縣南一里宋宣和
中令周因植亭祀之
南山廟奉化縣志在縣西六里相傳夏黃公之廟
資福廟嘉靖浙江通志在縣東一里祀劉宋令謝
鳳元至正十九年賜額奉化縣志廟舊在方勝碶
旁宋令周因徙今址元封孚祐侯明封宋縣令謝
公之神嘉靖末燬隆慶間重建歲九月十六日致
祭(陳觀資福廟記按古鄞志公名鳳即晉康樂侯謝靈運子也嘗宰鄞有功德於民至今祠之鄞)
(即今之奉化公為令時嘗作方勝碶溉民田五千餘畝又於碶北作橋以濟不通舊名謝鳳橋紹興)
(間以慶登易之古有生祠在碶南政和八年令周因徙今所公為政寬平務施仁惠為神正直屢彰)
(靈異凡水旱癘疫必禱焉嘉定八年有飛蝗蔽空而來民禱於神忽暴風疾雨驅之出境乃不害稼)
(紹定元年大水漂廬舍齧惠政橋陷龍津館民籲神求援水不為害嘉熙三年夏旱首種不入民禱)
(輒雨咸淳二年夏作淫兩六七月之間旱禾盡槁民就祠禱之雨暘時若元大德丁未天災流行時)
(境内無虞至大戊申歲大饑劍南有米舟至埼亭云有人招之問之則謝其姓而鳳其名民不為溝)
(中瘠者神之賜也若此者衆不能盡述昔周因能徙其廟而不能請其封號後之人倘能數其事之)
(本末而請於朝則神必能禦災捍患而報其上矣故書其事於石延祐改元九月五日記貝瓊資福)
(廟記初鄞人於公之存德之如父母建祠碶南像而事之及殁而其神益靈前進士陳觀為之記至)
(正十九年寧海賊馮輔卿帥衆寇境官軍逆戰於&KR1296;墟嶺仰見大旗飛揚髣髴萬騎雲合而旗有謝)
(字賊駭大奔斬獲無數二十七年正月己夘火民廬燬者若干且及夫子廟學正程式復禱於神尋)
(反風滅火嗚呼古者忠義英靈顯一方者或出於偶然非皆神之所為也惟公庇民於冥冥所禱輒)
(應而拯饑平寇彰彰於見聞而不可掩其功為何如哉故書其實以登諸石)
靈祐廟至正四明續志在治東北五里唐元和中
令陸明允有治行民德之祠焉宋淳祐中賜額封
永康侯
土埭堰祠成化四明郡志在縣東八里神姓鄭名
準唐天祐中為鎮東節度使兼殿中丞侍御史奉
化縣開國子築土埭堰灌田五千餘畝明封唐開
國子鄭公之神
靈昌廟嘉靖寧波府志在縣南五十里祀唐功臣
胡進思宋咸淳五年賜額(龔茂良靈昌廟記公字克開唐末事錢武肅王)
(天祐元年王建功臣堂記將佐功臣五十餘人名於碑公居二焉忠獻王弟倧襲位暴戾荒淫公數)
(以直諫見疎倧廢弟忠懿王立公謝病不出年九十八疽發而殞鄉父老立祠祀之宣和間睦寇方)
(臘起見甲兵擁白馬為前導者大敗賊兵因奏績於朝敕廟額曰靈昌公以武功著輔翼錢氏四世)
(五王吳越安堵公之德其在是乎蒙正吕公扁祠曰觀德)
北山廟嘉靖寧波府志在縣北一里祀宋奉國軍
節度使錢億億惠愛及民卒葬於此邑人廟祀之
景祐廟嘉靖浙江通志在縣東百里祀宋義士祖
域(宋濂景祐廟碑景祐廟者宋殿前司統制祖公廟也公諱域字真夫其先閩人後徙奉化之松)
(溪有文武才建隆中以剛毅稱居鄕黨遇歲饑𤼵私廪以賑餒夫所活以千計里有昏喪貧不能成)
(禮出財帛周助之子弟不能學者為招師儒使就學邑人德之既沒皇祐二年遂作廟於忠義鄉之)
(福慶里有故必相率趨禱滅火愈疾屢著竒徵元祐中漁者鄧祺徐寳泛海值風舟起立者數四呼)
(神求救公忽見於空中應之俄而火光如斗墜檣下風頓息起視所在舟已至廟下矣建災四年高)
(宗南奔御舟次崎頭金人追將及見赤旗數萬蔽海上沮懼而退是夕提領海舟張公裕夢神人虎)
(䩨魚服奏對上前自稱官位姓名公裕以聞高宗多公之績封文惠侯賜廟額為景祐元至正二十)
(六年加以昭烈之號崔斯立重修景祐廟記洪武四年二月詔封奉化縣景祐廟故文惠昭烈侯為)
(義士祖公之神歲以三月十九日有司致祭用牲於廟豕一禮也里士卓道長等以神之光被嘉寵)
(若是而庭宇橈敝弗稱遂裒資命工以作新之經始於洪武五年十月竣事於六年五月)
靈應蕭王廟成化四明郡志在縣北二十里(孫勝重建)
(靈應蕭王廟記直縣北二十里有嶺臨於溪上嶺曰界嶺溪曰泉溪而蕭王廟實在焉按舊碑神姓)
(蕭諱世顯字道夫漢蕭相國之後裔也宋天禧二年來令於奉撫字心勞廉公節儉民甚德之慶歷)
(二年民追誦其德始祠以祀神大著顯應恩普德洋淳祐十二年賜廟額靈應元進封綏寧王嗣後)
(屋漸隳永樂間復其故名曰靈應蕭王廟正德辛未正殿災壬申秋相與鳩堅蒐良四方之人歡來)
(趨事新廟落成視昔有加)
周南廟嘉靖浙江通志在縣南一里祀宋縣令周
因(戴杰周南廟記侯號南靈政和七年來宰是邑興利除害宣和間邑之君子耆老咸思之曺公)
(粹中作謠立祠於邑之南驛道左歴年寖久曹公所記之文剝落難考所幸存者惟是謠焉以載於)
(石謠曰侯育我兮民淳民感侯兮慈仁築河碶兮水粼𥻘開池井兮水沄沄我農耕兮河之漘我農)
(耘兮泉之濆土田沃兮稻如雲歲功成兮德澤均以食以餐兮子孫詵詵歌侯之勲兮頌侯之勤頌)
(侯之勤兮歌侯之勲)
善塘廟嘉靖寧波府志在縣東北五里祀宋左朝
議大夫仇悆(陳居仁待制仇公善塘記公字泰然青州益都人紹興初知明州雅愛奉)
(化山水之秀因㝢居長汀之曲長汀東堤數里之間流多曲折霪雨潦漲故堤不足以捍横流公修)
(築堤塘約七百餘丈又於堤塘北伐石為一碶名曰沙堰碶以通田澗故溝澇則殺其水勢之奔突)
(旱則資其清流之灌注於是宅土者得其安耕田者得其利紹興十六年公沒越明年父老士民於)
(塘之曲立祠繪像以奉名曰善塘祠以其能禦捍横流為善流又嘉其善作而善成也)
顯忠祠舊浙江通志在縣東告成寺塔下祀明靖
難死事拾遺戴德彛(姚淶顯忠祠記戴公德彜之死難幾百四十年人諱而不)
(稱淶自入史館知公大節北兵南下長江不守公以身殉主禍延宗黨此公死事之迹也嘉靖戊子)
(邑侯陳君縞至淶為言之陳君請於觀風者而祠之學宫猶未有專祀也越五載海虞錢君璠繼宰)
(是邑淶復告之乃闢地社學之左為宇三楹顔曰顯忠祠屠隆謁顯忠祠詩乾坤蒼莽暗風塵不道)
(時危好致身萬里山河歸朽骨九天日月照孤臣樽前空灑蘋花淚死後誰回白草春霜落高城遺)
(廟肅墓田蕭索過行人)
趙公祠在縣南六十里祀
國朝總督趙廷臣康熙八年命使廵海公與之借由台
至寧卒於馬家嶴士民立廟於驛南
忠義節孝祠二祠俱在縣學東偏雙司基
國朝雍正五年知縣黃霦奉文建
鎮海縣
先農壇在縣城西門外距城五十步
國朝雍正五年知縣田長文奉文建立壇宇並置耤田
四畝九分
社稷壇鎮海縣志在縣城西北一里
風雲雷雨山川壇成化四明郡志在縣西一里
邑厲壇鎮海縣志在縣城外西北一里
城隍廟嘉靖定海縣志在縣東南城邊梁貞明三
年建元至正二年重建明洪武四年知縣杜彬廣
其址重修永樂十三年圯正統間知縣戴鍾重建
天順六年知縣賀懋加修
國朝康熙元年知縣王元士重建
龍神廟在縣東鎮遠門外十里海山洞口
國朝雍正五年奉
勅封涵元昭泰鎮海龍神發帑銀二千五百兩創建祠
宇八年知縣張珽奉文建
靜波廟成化四明郡志一名薛將軍廟在縣西世
傳薛仁貴征遼道經於此撫安人民鄉人立行祠焉
顯靈侯廟延祐四明志在縣西五里侯姓孔象山
童翁浦人行第七性剛烈死於海有劉贊者夢侯
曰上帝錄我善命為境神已籍水府吾屍泛於沙
浦君能收葬創數楹俾有棲托必為民利贊訪問
果如夢即所居奠而祠之錢氏有吳越乃立廟宋
高宗幸海道賜額顯靈
治水判官黃公祠嘉靖定海縣志在縣西北靈緒
鄉武功村祀宋浙東轉運司判官黃恕(鄭清之黃公祠記慶)
(元之属縣曰定海者東濱滄溟世苦潮患治北走二舍則莊闕村之新土塘也稍北則武功村之和)
(尚塘也界袤數流淖淤蕩深莫測其底南北相距百餘丈横亘阡陌之間嘗聚土列石甃)
(之比將成水從下湧汎溢無際時或静夜有聲如鼓翌日必大决海潮闕應揚濤洶入桑田殫為斥)
(鹵歲或十餘決邇年尤數衆共神之望洋蹙額束手浩歎而已值太府卿知府事兼沿海制置使章)
(君大淳蒞職大濬湖渠百廢具舉乃共以狀控之時公領轉運判官素以廉幹聞章君遂屬以厥事)
(公慨然任之露處野宿躬荷鍤督役運土石垂成而復決者屢焉乃廣募良策有術士排衆直前曰)
(是地也無物而聲無風而濤龍罔象所蟄也投以生人彼畏陽而縮功可立奏公色忿然瞋目視曰)
(修此以為民也殺人以求成功何心哉必爾捐吾身耳厥明&KR3548;沐具少牢以奠再拜為民請命少頃)
(其下復有聲衆駭懼擾亂旁有峻崖公策馬臨之諗於衆曰吾死於此若輩奮力語未究崖崩如雷)
(公併馬溺焉衆號擗聲震原野已而波濤恬然乃如公命投土不復淖決三日封土與兩塘連接忽)
(塘右數十步外水起如注衆方懼復決俄湧公屍出據鞍攬轡顔色如生民争出資具衣冠殮焉時)
(淳祐戊申夏四月八日也公舍人欲歸其柩民攀輿泣曰我公袪百世之害當享百世之報願乞衣)
(冠葬而祠之章君以聞於朝勅進秩宣撫判官聽民立廟三旬廟成公諱恕字文揆别號東浦)
張越國公祠鎮海縣志在縣東北二里巾子山上
祀宋忠臣張世傑
卞公祠成化四明郡志在縣東北五里元至正二
十八年朝列大夫卞燾痛父樞密承旨卞良輔死
於王事因於山下立祠
表功廟嘉靖浙江通志在縣東南隅祀信國公湯
和賜廟額歲春秋祭
海道譚公祠鎮海縣志在縣東二里威遠城内明
嘉靖四十一年知縣何愈建祀廵視海道副使譚
綸(張時徹譚盧二公祠記東南夷寇之患起於積弛天子博咨才碩以任驅除梅林胡公實專節)
(鉞時則有若廵海副使譚公綸文武兼資有若都督同知盧公鏜宿嫺韜略胡公試於有衆倚為腹)
(心二公相與議曰定海海壖奥區而招寳則郡治之門戶也此其山去縣城百武而近賊如登而據)
(之飛砲其上則縣城瓴甓碎耳即夷船尾啣而入亦何以制之為戰守計者宜莫如城招寶便乃以)
(其意裁於胡公公輒報諾卜日鳩工於時文武吏士懽欣鼓舞以為更生之賜乃為祠以祀胡公已)
(復為祠祀譚盧二公兵志曰上兵伐謀又曰善師者不戰其三君子之謂乎祠而祀之夫誰曰不可)
都督盧公祠鎮海縣志在縣東北二里明嘉靖四
十一年為都督盧鏜建(翁大立都督盧公生祠記公樹勛海上五十餘年矣)
(以年踰七十請老於朝上未允所請而濱海士民恐公一旦懸車亟謀肖公像為祠尸祝嗟乎公身)
(經數百戰前後俘斬萬餘海上之勛無踰公者昔信國封公廣寧封伯朝廷今以兩者待公公胡遽)
(言去也公名鏜别號北山以處州衛指揮起家其子相有父風臨陣身先士卒父子一時崇功偉業)
(照耀海内亦古今之所難者歟)
都督俞公祠鎮海縣志在縣東半里鎮遠門内明
嘉靖三十五年為都督俞大猷建(豐道生俞公生祠記舟山者定)
(海之塞也賊據山閱歲公圖於副使方湖王公授略於指揮張四維縱兵擊且焚殆盡擒百四十獻)
(於胡公其民歸於田屋舍妻孥晏然復矣於是詔進公都督同知總兵開府定海定海之士民相與)
(薙壤構祠而尸祝之)
忠義節孝祠二祠俱在學宫東偏
國朝雍正五年知縣田長文奉文建
象山縣
先農壇在城東三百步
國朝雍正四年知縣馬受曾奉文建立壇宇并置耤田
四畝九分
社稷壇象山縣志在縣西彭姥嶺下
風雲雷雨山川壇象山縣志在縣西南半里
邑厲壇成化四明郡志在縣北八十步
城隍廟象山縣志舊在治西南四百步東嶽廟之
前唐神龍二年建明洪武三年遷於縣之東北一
里東塘山下嘉靖二十年令毛德京築城工畢徙
縣東南文峰塔之右
普濟廟嘉靖浙江通志祀龍神宋南渡初賜額曰
靈濟明改賜今額(蔣景高普濟廟記象山踞海而邑大縣東南三十五里山勢垂)
(盡入大海中抑而復昂島嶼角立山之下巖竇空洞中垂石柱如踞龍湫宅其内潮汐衝撞旦夜不)
(息惟暮春之三日水退人可遊焉石乳巖花繽紛欲墜盖龍之所居云歲早禱祈即應故立廟以祀)
(之廟在東山之隈赤巖之陽宋熙寧間縣令黃顔為記及高宗南渡舟幸海道風濤震驚神之功曹)
(柳氏昆弟三人顯忠效靈以濟艱危由是賜靈濟廟額元之季年屋久而圯弘治癸丑冬主簿孫德)
(仁乃經始而謀度之縣丞賈行簡典史張克已又從而贊襄之爰出稍廩以先士民甲寅孟夏新廟)
(告成)
顧長官祠延祐四明志在縣城内長官名方字正
夫丹陽人宋皇祐末登進士調象山令勸善懲惡
建學舍教子弟逾年民大化後卒邑人思慕相與
立祠
陳元帥廟象山縣志在縣西南二十里又名靈濟
廟(周希程陳元帥廟記元帥宋丞相宜中從子名失𫝊行十五少負勇略拜議郎理宗時屢立戰)
(功擢大元帥德祐中扈從舟次象境金井灣得暴疾知不可起遥向帝舟叩頭長慟而逝遂葬於姥)
(嶺之麓麾下死義者四人殉葬墓側一夕鄉民夢神語曰元兵至矣我將拒之數日果見元舟蔽海)
(而下乘風徑入一鄉辟易元帥率隂兵列海岸元兵望兩岸皆軍遂退去明日復來又如之民得保)
(障因立廟塜上祀焉明嘉靖三十八年倭寇百餘屯四都海道譚綸部兵來勦神效靈助順遂捐資)
(修廟更建石坊匾曰神武)
錢尚書祠寧波府志在治西尚書諱唐明萬歷三
十六年立祠春秋有祭
忠烈廟嘉靖寧波府志在縣東北四十里祀明死
事千戶易紹宗
毛公祠象山縣志在治東南城隍廟右明嘉靖十
九年令毛德京建象城功在不朽民祀之
忠義節孝祠忠義祠在縣學左側節孝祠在縣治
東隅
國朝雍正四年知縣馬受曾奉文建
定海縣
先農壇在東門外一莊
國朝雍正五年知縣李灼奉文建立壇宇并置耤田四
畝九分
社稷壇定海縣志在西城外半里祈雨山下
風雲雷雨山川壇定海縣志在南城外半里觀山
之麓
邑厲壇定海縣志在北城外北山之麓半里許
城隍廟祭附山川壇
國朝康熙中始建(繆燧新建城隍廟記邑之祀城隍所以崇保障祝安釐也定邑洊經廢徙)
(廟亦因革無定展復以來剏置簡略僅蔽風雨而已余抵任即與鎮府藍公斥俸鳩工己夘復偕闔)
(邑衿庶捐資重建規模粗就儀衛改觀蔚然與壇壝學校並峙於城郭數里之内)
岱山廟延祐四明志在北海中世傳隋末陳稷沒
後顯靈於此
天妃聖母祠定海縣志在治南岑港嶴明萬歷間
建(屠隆天妃聖母祠記州治南去里許阻山下即南關津渡處山之陽天妃聖母宅焉頽垣敗宇)
(焚修久廢登覽者悽然夫東南恃舟師以寧舟師恃神庥以濟厥靈弗妥當事者之過已萬歷辛巳)
(參戎表侯來守是邦登山謁聖母祠顧而嘆曰澤國洪濟實式憑之我軍民所共乞靈者其屑越之)
(也輒捐俸如干聚材鳩工塗堊完整洪流滙前蓉峰環錯朝暾夕暉頓成勝覽於是人具瞻而神庥)
(普矣甲辰春仲告成)
成仁祠定海縣志在北門外
國朝康熙四十二年知縣繆燧建祀吳鍾巒張肯堂等
數十人
忠義節孝祠二祠在明倫堂左偏
國朝雍正六年知縣李灼奉文建
浙江通志卷二百二十
