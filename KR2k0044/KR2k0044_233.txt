浙江通志卷二百三十四
寺觀(九)
温州府(永嘉縣附郭)
開元寺溫州府志在府城内習禮坊晉大寧五年
李整捨宅建為崇安寺唐改今名宋置藏院御書
閣千佛院明一統志建炎中奉安景靈神御於此
永嘉縣志明洪武間立為叢林
天寧寺萬歷溫州府志在永寧坊舊報恩光孝禪
寺宋政和改今名有華嚴妙峰二閣貝葉生香閣
明初逆川大師受戒於此景泰中重建
普覺瑜伽寺嘉靖浙江通志在府城内五代周廣
順中建萬歷溫州府志舊名寳陁宋祥符間賜名
普覺紹興時奏為律院元至正甲申重建明洪武
間立為叢林
資福寺永嘉縣志在華盖山林靈素築室於此名
通真菴宋高宗巡幸改名資福元延祐間燬明永
樂時重建萬歷中邑人王叔杲修
國朝康熙間重修
永嘉縣(城外寺觀)
江心寺名勝志在江心孤嶼(永嘉縣志永清門外)唐咸通時
建宋建炎四年高宗駐蹕御書清輝浴光二軒刻
石先是山有東塔普寂院高宗改名龍翔西塔淨
信院改名興慶紹興間西蜀僧清了來主龍翔始
合二刹為一(釋智&KR1977;江心寺記温城北蜃江之上有二院曰普寂曰淨信冠以寳塔東)
(西對峙江流中貫斷岸百尺飛梁而過之宋高宗嘗駐蹕東院親灑宸翰以榜二軒紹興七年郡守)
(李光疏於朝合二院為一詔以真歇禪師主之賜額龍翔興慶寺師說法其地未幾沙塗壅漲師乃)
(簣土累石以廣其址剏殿閣稱壯麗焉乾道中海溢寺屋壊幾半而寂光常師再建如初淳熙改元)
(止菴可師增其舊制元至元丙子燬而斗厓覺山無際無言北隠相繼重建至正壬辰又燬耆舊希)
(逸於歲乙未首建大殿又為觀音閣於東峯之麓後三載為洪武元年慧恩主席刻萬佛閣尊像閣)
(下為正法堂明年宗齊修二塔又明年建經鐘二閣闢丈室僧堂官院翼以兩廡面江廻廊六十楹)
(而百廢具舉矣)江心寺志重建於明正德十二年至萬歷
七年又建榜曰龍海珠林(林景熙江心寺詩佛借龍宫五百年平分城樹)
(與村烟叢林忽湧中流地雙塔曾擎半壁天石色帶雲籠客袖鐘聲和月落漁船袈袍不限侵門水)
(十載何人坐象筵朱諫寓江心寺詩孤嶼清秋夜星河萬里查江山如有約雲水暫為家白髮隨鷗)
(鳥輕舟采石華秋風動歸思淅瀝響蒹葭程嘉量江心寺詩東西兩寺絶塵囂齋飯全憑早晚潮解)
(事江流更分斷為君題作小金焦朱彛尊秋日對酒江心寺同高石埭作二首謝監尋山日江童擊)
(汰迎寒潮天外落秋草渡頭生歷覧窮孤嶼逍遥倚化城行厨深樹裏乳酒正須傾驟雨連山暗廻)
(風病葉飛入林初緩帶改席忽沾衣客醉從高枕川長得斷磯扁舟憐范蠡蝦菜久忘歸)
福聖寺舊溫州府志在四都宋開寳三年建高宗
駐蹕於此有御覽閣留雲軒指西亭元燬至正間
重建
妙果寺永嘉縣志在集雲廂
國朝順治十四年燬康熙十四年重建有古鏡相傳神
異向墮土内今置亭懸之
石門寺温州府志在府城北十五里賢宰鄉永嘉
縣志有青石山躍鯉灘伏獅巖諸勝謝康樂嘗游
咏焉
國朝康熙間重建
眞華觀温州府志在華盖山麓唐開元間建
國朝康熙二十年重建
容成道院萬歷温州府志在華盖山下元延祐間
曹淵龍建黃帝時容成子於此修煉上昇今扁曰
太玉洞天(王光藴容成道院記天下名山稱洞天者三十有六其十八為容成太玉山是)
(已山西俯郡治烟火萬井東連睥睨而長江烟波千頃山上為大觀亭舊有青牛谷五粒松三生石)
(惜蕪沒不可復得惟煉丹井尚存相傳一日仙人著靈異於此因祠焉宋仁宗常夢游太玉數遣使)
(降香幣元提點曹君構容成道院以居全真之士逮方氏據郡城乃始蕪廢今弘治十年改建於墨)
(池里予歸臥舊林適邑侯同安林公鼎新道院爰為之記時萬歷辛丑十月也)
樂清縣
白鶴禪寺名勝志在治西丹霞山晉邑人張文君
修煉於此後乃捨宅為寺時有白鶴飛鳴其中因
名樂清縣志唐天授二年郡城白鶴寺改為大雲
寺因移其舊額於此宋紹興十六年重建(趙崇暉白鶴寺)
(記樂城勝甲東南以雁蕩龍湫之在其境也有丹霞山白鶴寺距縣尤邇溪流餘劑猶瑩金星竹所)
(遺笙尚諧宫徵靈仙栖息隠者盤旋中罹劫火焚蕩略盡紹興季年廣聞圓鑒二師始崇堂殿嘉泰)
(癸亥改為十方禪林蜀僧洪照少加興復有住持曰可昇實繼其後爰究爰度鳩工運材增敞舊規)
(於是佛廬僧舍皆為一新金碧陸離丹雘耀燦士女和會稽首瞻敬如入寳花淨域莊嚴法界矣予)
(方嘉之而昇來求文因隨喜作記俾鑱諸石云)寺西有聽琴樓前對瀑布
後遶峯巒門扁曰丹霞山明洪武二十四年併成
叢林(沈佺期樂城白鶴寺詩碧海開龍藏青雲起雁堂潮聲應法鼓雨氣濕天香樹接前山暗)
(溪乘瀑水涼無言頌居士清淨得空王焦千之白鶴寺詩曾是文君宅幽深鎖翠岑澗松迷白鶴溪)
(石隠黃金丹竈今猶在簫臺尚可尋予來不能厭誰共聽泉音王十朋遊白鶴寺詩閒上簫臺頂山)
(深喜路通人家烟色裏古寺水聲中金濺星猶在丹成竈已空神仙何處覓千載賞遺風貢師泰白)
(鶴寺詩四山拔路金圍刹雙瀑垂天雪湧雷春暖丹霞生石壁夜凉明月照瑶臺張仙入竹蒼黿代)
(王子吹笙白鶴來獨倚闌干望東海上方鐘磬接蓬萊林泉生白鶴寺聽琴樓詩青山如横琴雙瀑)
(為之弦何人作此曲一彈三千年上有倚天拂雲之喬松下有伏波步月之蒼黿松今未凋黿未老)
(人間此曲何時了我來十月溪水消古木萬壑風蕭蕭飛流向我作宫徵使我聽之心寂寥臨軒再)
(拜問此水巢由去後誰知已我今賸有兩耳塵不敢向此溪中洗山僧煮茗樵父歌吾亦無如此水)
(何)
國朝順治十五年圮康熙十一年僧毓美復建
沐簫寺樂清縣志在沐簫泉旁明嘉靖間趙文韶
建天啓丙寅僧真賚重建
國朝康熙六年僧明鑄復葺十二年文韶孫久敬同僧
性真實學復修煥然一新顔曰山水清音
西巖寺温州府志在湖上嶴石晉天福間建樂清
縣志宋大中祥符元年賜額明崇禎四年寺燬僧
真貫重建
國朝康熙十八年僧如分性真復修
能仁寺萬歷温州府志在雁山西内谷名勝志相
傳諾詎那為開山祖按西域書龍湫雁蕩乃吾佛
弟子諾詎那尊者之化都也詎那至山中觀瀑遂
坐化宋初僧全了結菴咸平二年始建殿宇樂清
縣志四年僧居悅進百寳塔賜名承天寺政和七
年改號能仁紹興十二年郡守閭邱昕奏改禪院
緇素雲集遂為雁山大道場元至正四年燬明洪
武二十四年立成叢林三十一年僧曇竺一新之
温州府志萬歷間重建(焦竑能仁寺詩捫蘿古磴坐忘曛為愛名山隔世氛)
(飛瀑濛濛疑挾雨靈風矯矯欲排雲林深忽送玄猿嘯夜静時聞瑶草芬好趁天風凌海嶠滿空鸞)
(鶴下仙羣吴元彬宿能仁寺詩重尋蠟屐舊時痕峻岅迴流幾度村客倦白雲山外路僧開秋竹寺)
(邊門一溪幽跡新過鹿萬壑清哀獨嘯猿苦憶能仁今始到上方鐘動月黃昏)
飛泉寺雁山志在東内谷宋天禧二年僧從吉建
熙寧元年賜額元末遷於戴辰峰之西絶頂上明
洪武二十四年歸併雙峰寺
國朝康熙五十六年僧藏白又建
雙峯寺雁山志在東内谷宋祥符元年僧法遠建
後有禪僧善持誦每誦經於峯下有老人侍聽忽
不見世傳以為寒坑神龍來聽法也
國朝康熙二十一年僧果成重建
本覺寺樂清縣志在大芙蓉唐乾寧二年建
國朝康熙三十二年僧大智重建
(謹按唐僧貫休十八刹詩云本覺靈雲到寳冠能仁古塔上飛泉普明羅漢石門襄瑞鹿華嚴天柱)
(邊古洞靈峯真濟並靈巖霞嶂淨名連石梁不與雙峯遠十八精藍遶雁顛今所存者本覺能仁飛)
(泉雙峯四寺而已餘盡廢但四寺見貫休詩必唐時已有之然其始建無考)
壽昌寺萬歷温州府志在黃塘隋仁夀中建唐光
啓二年慧空大師欲構材遷址忽洪水漂木聚於
此又遇一古井獲銅佛三乃成刹樂清縣志宋景
德間賜額永安崇寧賜今名元至正間燬明洪武
十六年僧文禪建(薛嵎雁山夀昌寺詩野服掛僧單禪扉月未關桂香清近佛秋)
(色老依山木落遥峯出溪回流水聞相𫝊登蕩路數處可躋攀)
芝嶂寺樂清縣志在鳳凰山宋時建後圮
國朝康熙二十一年僧實性募緣重建(徐化民芝嶂寺記寺剏於趙宋)
(綦五百餘年衰頽已久一瓦一木無有存者其地去邑東三里許山窈然以深境泠然而静真焚修)
(勝地僧實性誅茆栖寂毅然矢願循其舊跡而拓大之可見物無陋者而皆可以立事無難者而皆)
(可以興予望此邦人士廢者謀舉圮者謀整盡如兹僧之成兹寺也)
東塔院萬歷温州府志在東塔山上為白鶴寺子
院樂清縣志舊時九牛山尖有石塔震圮宋熙寧
間令葛逢遷於此時有僧曰梅塔主者建塔九層
仍建塔院淳熙中令趙彦暉袁采繼建明洪武十
年僧善爽重修正德二年僧廣德建
國朝康熙二十二年釋忘牧重葺
西塔院舊温州府志在西塔山上宋咸平間邑令
邊秀建祥符七年有七寳祥光現於塔頂紹興間
再現樂清縣志紹興二年賜額其西創觀音堂淳
熙六年令袁采再創佛殿及温星堂元改名廣福
天柱教院明永樂間僧慧真重建
國朝康熙十九年僧伯晊重修
紫芝觀明一統志在縣治東宋至和中建樂清縣
志張文君修丹地舊有道士林守淳依岳祠築菴
宋紹興丁卯道士丘大同經始成觀明永樂七年
重建
國朝順治六年道士張惠昇重建十五年燬十七年又
建
集真觀樂清縣志在白石山宋至和九年道士李
少和居此大中祥符賜名白石院宣和改今名觀
宇架巖穴間客始登山羽士凭闌下瞰隠隠可數
具飲俟之炊熟而客始至團圞山腹遇濺沫處必
舍筍輿始登縈紆久之乃逹内有少和影龕焉
平陽縣
仙壇寺平陽縣志在東門外唐咸通間建層磴石
柱上有葛仙翁丹竈旁為應節嚴祠(劉平叟仙壇寺詩窈窕懸)
(僧廬空山斷諸想猿鶴無宿期古今契真賞坐中風雅談林壑散清響涼飈灑我髮白雲隨我杖醉)
(臥松石下不知海月上林景熙仙壇寺西林詩古壇仙鶴杳野鹿自成羣松氣浮清曉經聲出白雲)
(石穿僧屋過水到寺門分人世無窮事山中了不聞)
淨明寺名勝志在夾嶼山宋有光禪師每入定後
誦經則鳥雀皆來終卷乃去平陽縣志乾德間建
(黃允高淨明寺詩空門流水淨一徑入雲間古寺欲無塔平田忽有山鳥啼游客到花落定僧閒寂)
(寞棠隂晚孤舟帶月還)
五峯慈雲寺平陽縣志舊名五峯院在白巖唐咸
通庚辰建祀真君許遜祈晴雨最驗
國朝康熙二十八年重建
東林寺温州府志在西鄉唐大歷二年建
國朝順治間重興
神山寺萬歷温州府志在萬全鄉後有石洞葛仙
丹竈石棋枰尚存
萬行禪寺平陽縣志在玉倉山擅雁蕩之勝名人
多遊覽留咏宋咸淳間建
國朝康熙間重興
廣福宫嘉靖浙江通志在縣南宋治平中建平陽
縣志熙寧戊申賜額聖夀紹興戊申改今名有葛
洪丹井
瑞安縣
悟真講寺萬歷温州府志在西北隅峴山東梁時
馬真人捨宅為棲霞寺宋祥符間改今名左右有
十八井
仙巖聖夀禪寺名勝志在仙巖山唐貞觀年建(司空)
(圖聖夀寺銘巖之巔森戟鑱天中宅靈仙巖之瀑風幹洞壑池洶山鑿越之裔甌之隅人逸而腴某其師)
(某其牧寺圮而復許景衡聖夀寺詩古寺重門裏回廊一徑幽水聲常帶雨山色最宜秋寓宿已多)
(日題詩更少留此生隨利禄行路自悠悠鍾清仙巖寺詩一徑迢遥轉翠微蒼藤古樹淨禪扉廿年)
(不到山依舊此日重來人漸非梅雨有潭龍化去仙巖無跡鶴飛歸賓朋散去太守醉人影鳥聲添)
(夕暉)
國朝康熙間重興(朱彜尊仙巖寺詩咫尺仙巖寺雲峯望轉親夕陽鐘磬發猶有未歸人)
護國寺瑞安縣志在集雲山頂唐會昌間本寂院
僧無斁因奉沙汰隠居於此禪定十餘年藤蘿繞
身時號僧為藤蘿尊者因地立祠名聖堂歲久圯
明宣德間重建天順二年賜額嘉靖三十年燬復
建
陶山寺温州府志在集善鄉唐天寳間建瑞安縣
志會昌六年賜真身禪院額周顯德中改通明寺
宋太平興國四年因陶貞白隠居以山名寺熙寧
五年建塔院二(石世英訪陶山寺詩深谷不易到烟霞真勝遊翻身渺雲海長嘯落)
(滄洲曙色楓林曉天香桂子秋更期南澗石重約泛浮丘)
常寧寺瑞安縣志在五公山麓唐咸通中建宋祥
符初改常寧院三年復為寺歲久圮
國朝康熙二十二年重建
真身院舊温州府志在帆遊鄉宋寳祐五年建舊
傳戴氏女名玄機自幼齋素誦經一旦坐化里人
為建院
雲頂院萬歷温州府志在崇泰鄉唐中和間建有
觀音洞為天下第十六洞天瑞安縣志宋景福二
年賜額明宣德二年崇禎十六年相繼重建
國朝康熙二十二年重修
集真觀明一統志在縣治東梁天監中建瑞安縣
志舊名集玄避宋諱改今名明洪武二十年立成
叢林二十七年重建
泰順縣
三峯寺泰順縣志舊在縣左晉天福間建宋祥符
間賜額元至元中燬復建明嘉靖六年重建三十
三年改建儒學遷寺於太平橋左僧道圓重修
山交寺萬歷温州府志在縣東十里泰順縣志明
洪武間僧太初建成化五年燬重建
國朝順治五年燬十三年重建
靈峯寺舊温州府志在縣北十五里唐乾符五年
建宋祥符中賜額
南峯寺泰順縣志唐咸通九年建為律院宋紹興
中改禪院明弘治五年燬僧永浙建
靈芝堂泰順縣志在二都莒岡(張孚敬靈芝堂詩二首此地當年産)
(石英蘭宮猶得舊時名我來一宿棲雲榻古柏松巖倍秀靈五年兩度宿靈芝風景依然是舊時鐘)
(磬未鳴僧未起一天明月自題詩)
棲霞宫温州府志在迎薰門外
處州府(麗水縣附郭)
法海寺括蒼彙紀在府治東南一里唐光化二年
建名報恩宋政和七年改為神霄宫建炎初更今
名
玄妙觀嘉靖浙江通志在府治東南崇禎處州府
志晉時為老君廟唐開元中改開元觀宋大中祥
符元年改天慶觀元元貞元年改今名明洪武庚
午燬惟存鐘樓天順間重修
麗水縣(城外寺觀)
廣聖寺明一統志在府城東八里名勝志唐貞元
間郡守李敬仲買山築室以為棲隠之地任滿乃
捨為寺括蒼彙紀宋皇祐元年賜今名(許尹廣聖寺詩刺史)
(何年宅而今桑柘村懸崖蒼蘚合叠壁野雲昏水面春風皺花枝暮雨痕我來訪遺蹟只有斷碑存)
(皇甫汸廣聖寺詩東溪斜帶郭五里接仙源嵐氣迴盤嶺灘聲到石門僧開翠微舍客造白雲軒訝)
(可無機事看鷗代晤言)
廣福寺崇禎處州府志在三巖舊名夀聖宋隆興
元年改今名(李能廣福寺詩巫峽何年劈作三至今勝跡鎖烟嵐鳥飛花雨落巖竇龍)
(起風雷遶石潭留供禪僧參玉版聽經山鬼護琅函晚來更覺多佳趣兩耳松聲酒半酣)
國朝康熙三十三年郡守劉廷璣重修寺後有鳴玉堂
冰雪亭
大安寺括蒼彙紀在南明山名勝志唐中和間三
平和尚所建和尚每日騎虎出門至溪津叱之還
徒步入城至晚虎候溪滸載還山以為常
佛日寺嘉靖浙江通志在府城南五里崇禎處州
府志宋乾德三年建湯思退請為功德院賜名佛
日報恩寺内有高陽洞爽氣亭照心境界亭元至
元中燬大德中重建
萬象崇福寺括蒼彙紀在府西南一里本宋何參
政萬象樓元元貞元年改為萬象菴大德十年改
今名俯視城邑如在几席下近挹溪山若畫圖磴
道中横建一樓額書括蒼洞天沙門明本為之記
吳興趙孟頫書
妙成觀名勝志唐貞元間建名龍興宋改今名括
蒼彙紀在少微山唐天師葉法善居之元至元二
十五年重建有春新堂溪屏閣天然圖畫亭掀蓬
室(劉棋掀蓬室詩我訪仙家溽暑前青楓綠柳暗前川竹根露濕登山屐沙際鷗迎渡水船雲氣)
(長留虚白室丹光直上蔚藍天純陽道士重來日為問蓬萊在那邊)
縉雲縣
黃龍寺括蒼彙紀在縣西北十二里唐乾寧三年
建
廣慈寺崇禎處州府志在縣西北三十里唐會昌
二年建(應覺翁廣慈寺詩靈山波上謝明鷗東歷山前問牧牛回首蒼梧烟霧遠稻花香冷)
(舜田秋)
永寧寺嘉靖浙江通志在縣東北五里唐中和初
建明洪武初重修(李棠永寧寺記縉雲縣沿溪而東三里一徑折而北由兩山間)
(數百步又折而西磴道縈紆峯巒迴合前望綺園紺池修篁古木鐘梵隠隠穹林中永寧禪寺在焉)
(寺起於唐歷宋中葉為葉樞密祠僧他徙者數十年宋社既屋迄復於舊寺為山叢林主僧多四方)
(之遊者迭為之故租入不時費出無常僧房佛宇浸就隳壊邑之僧惟高以身任之遂構方丈兩廡)
(堂殿像設煥然一新將大有興作而高示寂矣其徒文惠繼之山門翼然重屋巍然湢厨器什百爾)
(皆備又置田數畝曰吾師之志也景泰己亥春予謁病歸自嶺南屏去時事日挈二三知己游燕永)
(寧數過弗厭也戊寅冬文惠復即法堂之後構屋五楹中為堂奉羅漢諸天像東西為軒蓄儒釋書)
(數十卷日吟咏其中即之者有出塵氣象因扁其堂曰悠然物外士多為詩歌咏之明年春予復過)
(文惠坐東軒清話竟日歸惠送之溪滸請曰先師立之難而惠承之不易冀有述以貽不朽可乎予)
(嘉高與惠之志故著其始末俾刻之)
廣嚴寺縉雲縣志在邑北三十里吳赤烏元年建
梵嚴寺括蒼彙紀在縣北十里吳越寳正四年建
(劉世裕梵嚴寺詩一水縈紆十里山梵王宫闕翠微間樓臺隠隠紅塵遠鐘鼓沈沈白晝閒雲護鉢)
(池龍未醒烟消茶竈鶴初還老僧厭客頻游賞花外重門帶雨關)
天壽寺縉雲縣志在縣西十里晉開運間建
昌谷寺縉雲縣志在縣東南二十里唐咸通二年
建
妙相寺縉雲縣志在縣南一百里宋建隆元年建
九松寺縉雲縣志在縣東六十里晉開運間建
玉虛宫仙都山志在仙都山中黃帝飛昇之地唐
天寶戊子勅封仙都山建黃帝祠宇歲度道士七
人以奉香火宋治平乙巳改今名(葉夢得仙都觀記仙都觀在縉)
(雲縣東四十里舊傳黃帝煉丹其上唐李陽冰為令時書黃帝祠宇四大字尚存山水竒秀見之若)
(圖畫殆不可名狀也其東十里有崇道院號小僊都)宫東坐西向隂陽者流
謂虎瞰而角法宜改作景定庚申道士陳觀定遷
宫地元延祐庚申道士趙嗣褀欽受宣命佩服由
是宫門增重舊觀(虞集玉虚宫記縉雲仙都山者道書以為玄都祈仙洞天黃帝)
(於此煉丹仙去唐天寳中賜號仙都山祠宋治平三年賜名玉虚宫天禧間連年勅修醮宣和三年燬於)
(寇道士游大成作之開慶中郡守劉安更定面勢命道士陳觀定改作入國朝宫日廢道士趙嗣祺世居)
(縉雲受業兹山延祐元年奉旨主領宫事始重新之至順二年仙都宫成勒文表之石)
青田縣
梵興寺括蒼彙紀縣南八十里唐大順年建(張皇軾梵)
(興寺詩扁舟漫說似乘槎為愛春光渡水涯荒寺有僧環種竹石田無地不抽麻數聲牧笛和鶯語)
(遶徑松濤逐浪花今日薰風回草野好攜明月到山家)
棲霞寺明一統志在縣南二里括蒼彙紀舊名披
雲唐天寳初建
梵宗寺青田縣志縣西十五里宋咸平間建
天福寺崇禎處州府志在縣東十五里元時建(陳德)
(載天福寺詩尋涼遊寳地一境入叢林溪隔人家小雲藏佛殿深檀香飄午寂松影下秋隂為愛山)
(泉湛時來浣俗襟)
法昌寺括蒼彙紀縣西三十里唐大中二年建(陳彦)
(思法昌寺詩春遊偶到法曇山山色蒼茫紫翠間殿閣玲瓏明曉日烟霞舒卷出塵寰何人便作終)
(身計老我寧辭半日聞歸去夕陽溪上路遥看林暝鶴飛還)
崇道觀嘉靖浙江通志在縣西唐天寳初建
太清宫崇禎處州府志在縣西北二十里宋咸淳
中建其地有仙人壇
松陽縣
治平禪寺松陽縣志在縣西一里舊名普通院唐咸
通十二年改護國寺又改天王院宋淳祐間改資
聖寺治平中改今名(王安國治平寺記處州之松陽資聖寺距縣郭西一里出)
(入甌閩者由之取道禱祠觀遊者無時而不集太宗出御書真宗出芝草使藏其中而仁宗又出御)
(書其興久矣英宗即位之初詔天下寺觀無籍而額不出於朝廷者聽州縣條上特賜以名於是始)
(用治平之紀元以易其額而歲度學者一人道寧乃輪錢於印經之院售五千四十八卷歸之寺又)
(合錢萬一千有竒屬弟道隆者使作轉輪之藏有殿有堂列以兩廡又命僧省文丐佛像六十工以)
(期年而就噫何其盛也同郡國子監直講龔源深之乞予文揭之碑遂為之書)元大德間
善因寺僧慧鍾來主兹寺重興殿宇
延慶寺明一統志在縣西五里梁普通中建松陽
縣志名雲龍唐改今名括蒼彙紀有浮屠二百五
十尺乃行逹禪師西竺取佛骨舍利建之常有神
光現於塔
善因教寺括蒼彙紀去縣西四十五里梁大同四
年建松陽縣志舊名開善宋改法善元至元間改
今名
淨梵寺崇禎處州府志去縣東二里宋淳祐年建
(胡世定淨梵寺詩小徑斜分破寺門平橋驚聽怒濤奔佛衣全浸綠苔冷石井半留殘雨渾看到虎)
(蹤知路静驗來花氣識山尊不妨橡栗供厨粉鄜縣依稀杜老村)
法昌寺松陽縣志在縣西三十里梁時建名靈巖
隋大業間廢尋復興改今名元至元間復廢明洪
武六年化成寺僧諾然重修(楊谷法昌寺詩綠隂遶寺稻苗肥風透長)
(廊暑力微清睡不堪花外鳥枕邊喚起又催歸)
福安寺崇禎處州府志去縣東南三十里梁時建
朱文公宿此與王寬菴講學
普濟院括蒼彙紀去縣南十五里唐會昌中建松
陽縣志元大德間僧仁夀葺而修之(陳晟普濟院記松陽縣有)
(山曰南巖地幽境勝甲於一邑中有寺曰普濟舊名湧泉初建於會昌二年宋治平間始錫今額中)
(廢而寺僧思穎善持者經其始了證智深者成其終歲久傾圯僧仁夀與本師居心圖復新之方撤)
(舊而師已化矣仁夀節奉匱藏以卒其功予謂兹院既興不可不識其事以垂永久既勤主僧之請)
(因書其顚末以遺之)
逍遙觀松陽縣志在縣西一里雲巖之陽梁大同
元年建舊名洞陽至宋宣和改今名(葉仲諶逍遙觀記松陽實)
(唐天師奕世仙隠之地靈蹤具在縣東二里為洞陽山有觀曰逍遙曲徑斷塹人跡罕及邑官祝釐)
(祈福舍此殆無所之也令尹張公邦彦嘆其卑陋阻遠思易其地而新之偶得於西北隅去奉真門)
(半里許有嶺曰望仙林巒四環形如洞門上有湧泉色白如乳顧謂隂陽家曰地占靈源位據乾岳)
(棲真之宫無以易此遂以其舊觀為子院而遷額建焉庶工雲蒸不逾年而畢嗚呼是非善政得民)
(而人樂趨之其能集事若此乎予以戊戌東歸觀副事葉冲妙狀其實屬為文以志歲月因為之書)
崇禎處州府志明天啓間重修
永寧觀嘉靖浙江通志縣西二十里唐葉法善建
舊有葉公碑李邕撰并書崇禎處州府志有銅鐘
乾元二年鑄宋宣和初方寇焚爇烈熖中不爍聲
亦不殺浮屠百人舁之不能動及鐘樓再造數人
挽而上之唐郭階有鐘銘并序松陽縣志門扁曰
淳和仙府
遂昌縣
報願寺嘉靖浙江通志在縣東陳大建中建遂昌
縣志宋大中初賜額慶元間僧清心重建元初圮
至正二年僧文惠重建明正德間山門西廊燬嘉
靖初知縣蕭質令僧募衆復建後大殿就圮萬歷
三十一年知縣辜志會命僧募衆建(齊鼎報願寺詩懶性偏宜)
(静禪房獨掩扉迸窗新笋長繞砌落花飛夜月聞僧梵烟嵐灑客衣心清宜有悟春盡亦忘歸)
香嚴院括蒼彙紀在邑西四十里周顯德五年建
(王鎡香嚴院詩地爐煨火柏枝香借宿寒寮到上方山近白雲歸古殿風高黃葉響空廊敲門僧踏)
(梅花月入夜猿啼楓樹霜夢醒不知窗日上時聞經磬出松堂)
勝因院名勝志隋大業間尹真人煉丹成舉家上
昇以故宅改建宋侍郎龔原作記頗詳其事遂昌
縣志在邑東三十五里僧文瑞重建舊稱騰仙大殿
寳嚴院遂昌縣志在邑西二十里宋乾德二年建
名多寳治平二年改今名有羅漢閣彌勒殿甚偉
今俱圯扁額係宋理宗御筆
資聖院崇禎處州府志在邑北十里又名東梅宋
紹興年間圮於水僧智積復建
翠峯院括蒼彙紀在唐山五代時僧貫休建後圯
明嘉靖間僧默照重建
紫極壽光宫明一統志在縣南梁時有異人煉丹
於此後乘雲上昇賜額登雲觀遂昌縣志在瑞山
麓唐葉法善煉丹之地宋元符三年老君像眉端
神光見郡邑表聞政和三年降御容於宫宸翰賜
額大書紫極壽光之宫六字今存宣和辛丑經寇
紹興甲子又圯於水後重建道士章思廉范子珉
項舉之俱登仙籍今為道會司(王鎡壽光宫詩井氣蒸雲濕石欄白)
(頭道士自燒丹開門風帶琴聲出一陣松花滿醮壇朱應鐘紫極夀光宫詩仙境通靈室林香落斷)
(霞鳥啼丹洞竹人掃玉壇花上士談玄秘名山貯法華塵羈如可脫從此覓丹砂)
太虚觀崇禎處州府志在邑西五十里大柘東樓
山之下唐乾寧二年建(尹廷高太虚觀詩路入烟蘿别是天我來散髮坐風)
(軒玉壺積翠花香潤石洞藏丹雲氣温水影倒棲松頂鶴谷聲遥荅嶺頭猿此中妙處誰能畫寫入)
(篇章當草玄)
雲和縣
大慶寺括蒼彙紀在迎恩門内唐大中二年建舊
名垂休為接詔迎春之所歲久傾圮明萬歷六年
知縣蕭淵重修改今名
景德寺崇禎處州府志在縣西十里唐大中初建
清修寺雲和縣志在二都距縣十里
廣因寺括蒼彙紀在縣西三十二里
永福寺雲和縣志在九都距縣四十里
大興寺雲和縣志在六都距縣十五里
天眞寺雲和縣志在二都距縣五里
光化寺雲和縣志在七都距縣十里
萬壽觀崇禎處州府志在縣西百步宋咸淳六年
建
華陽道院雲和縣志在縣北
龍泉縣
崇因寺括蒼彙紀在縣東金鰲山之北舊有銅鐘
一口大數十圍時或飛去初有一行脚僧鳩銅鑄
此鐘去之日曰俟我去三日而後擊僧去寺主即
登樓撞之聲逹八十里自後凡叩鐘八十里外不
聞也名勝志鐘忽一夕在嵇聖潭又一夕在吳岱
山塢寺僧視之但聞鐘腹有咆哮聲而風雨逼人
無可為計翼夜其鐘自還又有木魚在東廊長丈
許唐物也宋時有竊而載之舟中者夜自有聲風
波洶湧懼而返之明正德八年寺火而木魚無恙
又有石筆一枝出地尺餘圍三尺根深丈許龍泉
縣志有七塔峙於外二塔峙於内
崇仁寺嘉靖浙江通志在縣南五里五代時建有
華嚴塔宋何執中常題詩於塔頂(季達崇仁寺詩步步擁長林莓)
(苔一徑深排雲雙塔迥背日片巖隂瀑泠清禪骨茶香醒客心興窮詩未就風外一蟬吟)
資聖寺崇禎處州府志在縣南十里明邑令鄭奎
光重興(鄭奎光資聖寺記自邑治度留槎洲左折而南三里許有寺曰資聖傳創自天福時)
(故有香燈田若干頃以聚僧說法誘勸愚蒙中葉來田久没入民間法侣解散寺幾墟矣予視事來)
(業卓塔於蓮山之脊多士言近資聖寺告圯予即躬自省視遂召僧真容肩修營事清理田計四頃)
(二十七畝有竒其羡為梵修資者緯如也塔之麓即故嵇聖橋歲久不復予復令涓吉載事夫緣塔)
(及寺緣寺及梁道不偏廢用實相成予因是而恍然於資之義也龍故括蒼僻邑地錯萬山民相習)
(蠢悍今者有田以處僧有僧以說法彼民亦資是而振蒙為醒化獷為惇破慳為施津津福利不敢)
(恣縱資之為義大矣哉先於地中得石高廣如碑制皆欣欣相告曰天資之以登盛美也請予為之)
(辭予得暢言所以資聖之義云)
清修寺括蒼彙紀在縣北三里(葉子竒清修寺詩翠微度禪房幽響)
(發清磬雅稱觴咏娛初無笳鼓競飛花送餘春杯酒傳雅令歸鞭裊清影皎皎三月映)
性果寺崇禎處州府志在縣西六十里(真山民性果院訪忠)
(上人不值詩管領東風入杖藜落梅香裏過招提苔痕一徑白雲濕花影半窗紅日低欲見高僧聊)
(爾耳便乘餘興去來兮葛藤有話無人識付與隔林幽鳥啼)
鳳棲寺龍泉縣志在縣東二十里(真山民遊鳳棲寺詩十載重遊)
(古鳳棲連營新遶綠楊堤欲談時事佛無語不管閒愁禽自啼苔滑空廊妨散步塵昏老壁失留題)
(僧家田地隣家種菜甲春風綠滿畦)
集福寺龍泉縣志在縣西二里括蒼彙紀東廊有
魯般鐘樓約高七丈人每登樓輙動撞鐘則四柱
振撼有危殆欲墜之勢經今數百載如一日(鄭奎光重)
(修集福寺記龍邑西去二里桃源天台山洞奥絶選佛之地此居最焉晉天福間建集福寺於山下)
(雄宫偉殿諸刹叢林不能與之爭勝長老言鐘樓出公輸子手昂霄插漢縹焉若飛鐘可容百石造)
(時士女競投釵釧痕尚宛然霜月飄鐘與唄聲俱冷卓錫之侣因而雲來自晉迄明有興無圯然歲)
(月變更流寇為厲縱佛法全力其何能守予以乙丑夏來視邑事日與僚佐諸士問洞天台逡巡此)
(寺見其蓮座欲傾獅象無主廣殿長廊幾臥荆榛中同人述景不勝今昔之感乃嘆曰法王亦有蹇)
(乎孰主張是今零落如此會比邱真容發願新之予壯其志分微禄以資始費不下十千緡而衆願)
(俱發不募而輸三年間殿宇禪堂門廊階戺吐日月之華飛烟雲之色諸佛攸館衆聖還所棲矣)
萬壽宫名勝志唐乾元中建名寳聖宫龍泉縣志
在縣西四里宋慶歷二年重建改曰太和元符三
年改名奉靈崇寧間住持吳應能以符水遇徽宗
賜號妙應先生出内帑營繕偉麗倍前御書天寧
萬壽之宫以寵之應能復卜宫後吉地請構皇帝
本命殿仍賜名紫霄介福殿及聖像撥三衢田十
頃給御用金器皿置衛兵勅令郡縣官歲時朝謁
寵遇隆盛(何執中萬夀宫記崇寧四年九月詔即處州龍泉奉靈宫之舊址斥而新之改)
(賜額曰天寧萬夀宫為國家祈天永命之地且以旌妙應先生吳應能施德濟民之效也大觀改元)
(冬十一月有司以宮成聞有旨俾執中為之記謹按處州介閩浙之間地靈境秀洞天福地封陲相)
(望而此州資以為勝者殆十之二仙風鬱然殊冠於一方應能生長龍泉棲迹奉靈自言常遭異人)
(得布氣術雜用符水治病輙愈召見考驗不誣禮賜殊縟久之以其居為宫大其基構門闥殿寢窮)
(極宏麗役不旬月民不知病而靈壇秘宇赫然一新賜道藏經四千五百五十一卷給田十頃歲度)
(道士一人)紹興七年改為報恩光孝宫十三年詔復舊
名
隱眞觀龍泉縣志在縣西二里(李大明隠真觀詩晚鐘敲罷茶烟歇)
(白雲飛度清風發山童尋鶴未歸來閒拾松枝候明月)
慶元縣
石龍寺慶元縣志在石龍山下唐乾符間邑人捨
址建宋寳祐元年邑人吳濟造經藏一輪今廢明
天順元年改名神力寺嘉靖三十七年邑人吳安
慶募修易名塔院(毛炳石龍寺詩陌上尋春儘日間門前新柳未勝攀溪環北郭)
(浮龜石寺枕西峯對象山雨雜松聲鳴梵閣烟含竹色隠禪關焚香對坐客中寂薄暮遥看宿鳥還)
國朝順治十七年重修
天銘寺慶元縣志在縣東象山下建自蕭梁元至
元間僧至善重建嘉靖間重修
國朝順治間邑人姚鐸建後堂(姚鐸天銘寺詩秋老山行悲落木黃花對酒一)
(高歌蘿侵斷壁題應徧蘚蝕殘碑字欲磨添水舊聞蕭寺鴿聽琴誰識遠公鵝渡江已舍津頭筏隔)
(岸回看翠靄多)
淨心寺括蒼彙紀去縣四十二里唐乾符三年建
久壊明萬歷元年僧募緣重修
國朝順治十年僧勝道重修
慈照寺崇禎處州府志去縣一十五里唐乾符二
年建明正德二年重修東有雲巖西有金龜南障
薰屏北列中峯寺之出竒者也
莊嚴寺括蒼彙紀去縣二十二里唐中和三年建
宋大觀三年僧子端建藏殿并寳藏
覺林寺崇禎處州府志在縣十一都宋太平興國
二年建(吴美中遊覺林寺詩呼泉撥火此山中一縷茶烟撩竹風忽見斜陽開晚色相將待)
(月出林東)
勝隱菴慶元縣志在下管迴龍山
國朝康熙九年僧海雲重修後有瀑布鶴洞蝶屋試劍
石洗耳泉停仙巖飛嶂石印月潭修竹茂林夏不
知暑
宣平縣
普照寺括蒼彙紀在縣西北一里唐會昌六年建
舊名福田宋祥符改今名今為祝釐習儀之所
隆福寺崇禎處州府志在縣西三里梁大同三年
建
雲巖寺括蒼彙紀在縣西五里原係鮑村鮑家菴
元至元間為寺
清修寺崇禎處州府志在縣東十六里梁大同二
年建
沖眞觀嘉靖浙江通志在縣北六里唐葉法善建
有李邕所撰碑括蒼彙紀葉法善捨室為之賜額
宣陽續名冲真今煉丹井及銅鐘尚存(舒祥沖真觀詩短牆)
(斷粉畫圖漫窗外餘隂竹幾竿過耳笙簧啼鳥歇隔簾香雨落花寒烟邊茶竈留賓語月下芸篇伴)
(鶴看一著殘棋蕭散後無端清思好凭欄)
紫陽觀括蒼彙紀在縣南五十五里宋元祐四年
朱芹捨宅為之
景寧縣
金仙寺括蒼彙紀在縣西一里宋咸平元年建續
處州府志舊傳寺宇落成忽溪水暴漲泛一枯槎
長十丈餘而圍半之横於寺前質𩔖沉香形如怪
石遇一異匠剖而碎之疊於壁間成雲霞巖壑之
狀中塑大士羅漢諸像渾若天成至今一塵不染
亦大竒觀也(潘琴金仙寺詩少年湖海憶仙關解組重遊鬢已斑對竹最宜當戸月登)
(樓尤愛隔溪山不探物外烟霞趣誰識静中天地寬清世已無塵土夢杖藜寧憚日盤桓)
澄照寺崇禎處州府志縣南四十里唐咸通二年
建宋乾道二年遷大赤明成化六年重建(潘琴澄照寺詩)
(一出衡門百慮寬烟霞穿盡到禪關松蘿虬結攢新翠棟宇翬飛改舊觀嵐氣著衣晴似雨山風醒)
(夢暑猶寒小窗獨坐清無比莫怪閒雲久戀山王華澄照寺詩朔風肅寒威草木半摧落喜見松柏)
(青山林未蕭索遂為郊原遊停輿登禪閣禪居斷俗氛幽閒有真樂鳴泉振玉聲羣巒擁屏幕爐香)
(浮晝氤清茗薄燕酌野目盼征雲憑軒看巢鶴少憩覺心怡百慮俱忘却顧予縻祿人此心良自怍)
(何如鶴溪翁高志凌霄廓)
清修寺景寧縣志在縣東唐咸通二年建有趙孟
頫書扁
普化寺括蒼彙紀在縣南鸕鷀村唐天祐元年建
今重修
惠明寺崇禎處州府志在縣南十里唐咸通二年
建今重修
嶺後菴景寧縣志在盧山即馬夫人祖居殿後山
巔飛昇處亦有小殿望之如青蓮然
浙江通志卷二百三十四
