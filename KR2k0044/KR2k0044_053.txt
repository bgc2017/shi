浙江通志卷五十四
水利(三)
嘉興府(嘉興秀水二縣附郭)
城内河自西門入者由大悲橋至韭溪橋自南門
入者至市心二水交會而分流出東北兩門嘉興
府圖記明永樂乙酉左通政趙居仁奉詔治水嘗疏
之成化初故道塞而屋廬其上嘉靖二十六年秋
知府趙瀛悉加浚復嘉興縣志崇禎間知府鄭瑄
復加疏浚流通民間利賴
國朝康熙二十四年知府劉瑆知縣何鋕任之鼎捐俸
首倡紳士協力城内河道填塞數十年者盡行浚
復三十九年知府佟賦偉又復開濬六十年夏知
府吳永芳以城内正河淤淺鳩工大濬并支流小
港以次疏通時居民跨河造房悉令除去郡城四
門外各有備警河日漸湮塞循故道䟽濬悉皆復舊
嘉興縣(城外河道)
海鹽塘河在縣南五里自滮湖南通海鹽縣
嘉善塘河在縣東由白蓮寺而東三十五里至嘉
善
平湖塘河在縣東南直達平湖
(謹按嘉禾一郡地勢平衍故鮮堰壩惟海鹽地形稍高水之所注西北流百餘里而至嘉興合秀水)
(西境運河之水滙於鴛鴦湖分為二流一由南堰橋歷鰻鯉堰橋至甪里街一由放生橋迤東歷牙)
(前橋至甪里街東流十餘里會於白蓮寺前又分二派一派東北流三十餘里至嘉善注於松江一)
(派東流五十餘里至平湖而入於泖其間支分派别參錯鄉間為港為浜不可勝計農民車戽灌田)
(雖至大旱浜港皆竭而三河之水未嘗乾涸是萬頃膏腴無不賴三河以為命也然嘉邑較秀水又)
(覺稍高故旱多潦少宜疏濬支河浜港時築圩岸則旱潦有備而歲常豐稔矣)
横塘(一名海鹽塘在縣南五里自嘉興南堰橋起東南直扺海鹽縣西門外天寧寺前綿亘百里)
漢塘(在縣東十里又名新豐塘即平湖塘也)魏塘(在縣東十里達嘉善即嘉善塘)
(也)華亭塘(在縣東一十五里通松江華亭縣)伍子塘(在縣東二十五)
(里接胥山)長水塘(在縣南六里通硤石市)練浦塘(在縣南二十五里東)
(西通横塘長水塘又名練塘)麒麟塘(在縣東南十九里通漢塘)
鄭公隄(在會龍寺兩腋明崇禎間知府鄭瑄築歲久漸圯)
(國朝康熙六十年邑紳高孝本白於郡守率衆重築兩腋長隄以遏嘉善平湖之去水)
白苧堰(在縣東南三里)盛家堰(在新行鎮北)馬塘堰(在縣南七里)
(謹按馬塘堰久廢近人惟呼海鹽塘上馬塘廟前為馬塘涇云)
秀水縣(城外河道)
運河在縣西南通石門縣北接吳江界(運河自杭州北新關)
(而來會上塘長安壩之水從石門縣西北流二百餘里至西門外三塔灣折而北歷王江涇至平望)
(六十里許入吳江界其間支河無算難以枚舉要皆縱横阡陌之間以為灌溉之利)至元嘉
禾志隋大業六年勅開江南河自京口至餘杭八
百里面闊一十餘丈嘉興府圖記唐廣德中屯田
使朱自勉濬畎距溝濬溝距川後刺史于頔繕隄
防疏鑿畎澮列樹表道宋史河渠志元符三年二
月詔蘇湖秀州凡開治運河港浦溝瀆修疊隄岸
開置斗門水堰等許役開江兵卒嘉興府圖記明
永樂間通政趙居仁濬河秀水縣志明萬歷二十
年水利薛夢雷檄縣令李培起斗門至王江涇界
集附近居民疏濬
國朝康熙四十六年奉
旨發帑疏濬支河港蕩巡撫王然題明動帑委嘉興府
知府臧憲祖開濬淤淺處西麗橋八十五丈北麗
橋九十五丈端平橋八十五丈濬深俱五尺廣皆
五丈有竒又濬各鄉諸港於是蓄水溉田舟楫往
來農商皆慶
鴛鴦湖在縣南三里計百有二十頃其利實瀦水
以資灌溉東西連湖故謂之鴛鴦又名南湖
運河塘(石塘起杉青閘北迄聞川袤二十七里土塘起西水驛西迄語兒袤九十里唐元和五年)
(王仲舒治蘇隄松江為路即今石塘明永樂初命戶部尚書夏原吉往浙江諸郡治水九年修蘇州)
(至嘉興土石塘橋路七十餘里泄水口一百三十一處其後通政趙居仁自崇德北抵吳江植榆固)
(隄巡撫周忱築運隄剏橋通道弘治八年左參政周季麟修嘉興舊隄易之以石三十餘里嘉靖二)
(十六年知府趙灜修運河土石塘萬歷十五年霪雨岸圯窪田盡渰二十一年知縣李培議富民出)
(資貧民出力履畝起夫堵築四十年知府吳國仕勘議郡城自杉青閘直抵王江涇一帶官塘舊係)
(土石各半歲久傾圯具文申請盡從石甃陳懿典重築運河石塘記我郡地界吳越浙潘之門戶也)
(北接蘇之吳江西接杭驛路幾二百里而遥號稱孔道盖自國家建都北平水程由通潞而達潞河)
(者自江漢外惟是武林溯江淮涉黃河之一脈而我郡實為發端江浙閩粤楚蜀滇黔縴挽無不由)
(茲而漕艘尤為緊要則運河之重可知矣重運道不得不重運塘舊土石塘歲久漸圮加以滛潦時)
(作往往崩壊郡守吳公來涖我郡慨然以築塘為己任請於中丞水大夫聚財鳩工始於壬子七月)
(迄於十月告竣如砥如帶見者以為百年之功成於閱月相與歌咏之運塘跨省直歷三邑秀水北)
(塘一千四百八十八丈五尺西塘九百五十一丈六尺桐鄉塘二百一十五丈四尺洩水洞五座崇)
(德塘三百六十一丈二尺三縣共計修築三千二百七丈七尺公名國仕休寧人嗣後歲修不常)
(國朝康熙十二年水溢塘圯知縣李見龍躬督修築幇闊隄岸康熙六十年知府吳永芳捐貲興工復募)
(諸有力者南塘加石培土令益高厚北塘自城至王江涇三十里於舊塘外增築石岸雍正五年奉)
(旨發帑開濬河道修理城垣隄岸巡撫臣李衛委員動帑二千一百有竒修築西北二路隄岸窪者崇之)
(缺者補之行旅往來稱便)新城塘(在縣西北七里通新城鎮)蘆&KR0377;塘(在縣)
(西北六里)
杉青堰(一名杉青閘在縣北四里宋熙寧元年十月詔秀之杉青堰監護使臣以管幹河塘繫銜)
(常同所屬令佐巡視修固以時啓閉)東瓜湖堰(在縣北三里)六里堰
(在縣東五里)學秀堰(在縣西南九里)
(謹按秀水水利大略輿嘉興相似故境内亦少堰壩以上諸堰俱至元志所載今皆不存而土人猶)
(以堰名其地云)
嘉善縣
嘉善塘河自郡城東三十餘里抵於縣治又東入
於泖
便民河明弘治間濬築嘉興府圖記知嘉善縣劉
克及郎中傅潮修圍岸創果字等圩鑿便民河二
萬七千尺溉田萬餘畝(錢福開便民河記嘉興浙西大府其屬縣嘉善最為)
(膏腴平壤弘治十二年新喻傅公曰會以正郎膺特簡來守視地圖所廢興而乘之者勿力公竊嘅)
(焉又一年安福劉君安温以進士來令公遂謀之劉君及丞朱君暕乃歷遍原隰相視便宜於是因)
(舊而修為圍岸以丈計者三十六萬二千有竒為驛路官塘以丈計者六千五百有竒剏始而築作)
(者果字圩岸塍以丈計者三千六百有竒凡護田若干畝此其為防之功也開創便民河者十以丈)
(計者凡二千三百有竒淺濟艱阻疏而通之為市河者三以丈計者一千四百有竒掘淤鑿塞為支)
(涇曲港者八以丈計者八百九十有竒瀦洩灌溉以利田者若干畝其便往來者不可勝計此其為)
(浚之功也或修或創為橋梁者十經始於弘治庚申訖工於辛酉十月朔)嘉善丞倪璣
築思賢奉賢下保諸圩瀦陂湖開溝洫(邵銳濬河築圩記浙)
(以西稱健吏曰倪嘉善始至問百姓疾苦首曰水利乃躬出按視縣治以南地勢高亢不有所蓄吾)
(民其病旱乎迄北水所輸委不有所洩吾民其病澇乎於是計地程工計工程力計力程費召厥父)
(老指授方略大都以澇為尤急也首濬淤河及所支曲俾罔壅滯自思賢鄉至奉賢鄉二十八所以)
(丈計者三千八百六十有竒又築圩岸益卑削為高堅自三十三都至四十都三百八十二所以丈)
(計者一萬五千二百若圩之尤下者仍築圩岸其中俾有分守自下保東區至奉九北區亦一十五)
(所以丈計者六千四百九十高亢之地並加疏闢又瀦為陂塘散為溝洫具有脈絡自永七都至胥)
(五都總二十九所又總計為三百五十丈肇自正德十年十一月至十一年十二月厥工告成使瘠)
(鹵化為膏腴居者載寧逋者胥復而歌頌於是乎作矣侯名璣陜西咸寧人倪璣水利議略按水利)
(之說周鼎論之頗詳高鄉溝洫為急而圩岸次之低鄉圩岸為急而溝洫次之斯則審密之論嘉善)
(自縣治以南皆高亢乏水連月不雨則苖向稿雖遇有年其收亦薄非地力有異田素渴水而瘠民)
(積貧無以糞其田故也必令土人多濬溝洫蓄水待灌溝中之土令下鄉人遇圩岸坍損時往載增)
(築則土有所歸而高下漸趨於平旱潦皆利矣否則胥山等區不久當鞠為茂草豈獨洪波巨浸能)
(使民墊溺哉)
國朝康熙四十六年知縣李夢昺奉
旨動帑開濬渡船頭淤淺處一百八十丈并濬支河諸
港
許巷蕩嘉靖浙江通志在縣西北三十六里波流
澄澈旁多良田資其灌溉
伍子塘(在縣西半里南接胥山)大雲塘(在縣南二十里南通大雲寺)白
水塘(在縣南一十二里)甓竈塘(在縣西北二十六里)章練塘(在縣)
(北二十六里)蘆墟塘(在縣西三十六里)華亭塘(今稱上官塘見嘉興)
冬瓜湖塘(今稱下塘)江涇塘(在縣西北十餘里)馬塔塘
(在縣西北十五里)烏涇塘(在縣北十里)千步塘(在縣西二十里)
長春塘(在縣西三里)石井塘(俗呼三店塘在縣西九里)陸斜塘
(在縣西北五里)雙葑塘(永八中區)湖塍塘(永八中連永八北奉九北區)
松陽塘(在縣東北入平湖華亭界)風涇塘(以上皆奉四南區)白牛
塘(在縣東二十里)張涇塘定光塘馬滙塘(以上皆奉四中)
(區)舊廟塘(胥五區)
海鹽縣
海鹽塘河在縣西南自天寧寺達嘉興府城弘治
嘉興府志宋淳熙九年守臣趙善悉重濬
招寳塘河在縣西南三十五里至元嘉禾志宋淳
化三年開淳熙九年守臣趙善悉重濬
烏坵塘河在縣西三里至元嘉禾志宋淳熙九年
守臣趙善悉重濬
陶涇塘河在縣北一里至平湖一十二里至元嘉
禾志宋淳熙九年守臣趙善悉重濬弘治嘉興府
志明成化六年參政何宜弘治元年僉事伍性知
縣譚秀先後重濬
白洋河在縣東沿海塘下南自澉浦北抵乍浦長
七十里海鹽縣圖經明萬歷五年巡撫徐栻築塘
海上因有白洋河及澉浦上河之役白洋河北至
閱武場而南屬之常川舖長三十里初鑿時以運
塘石而海上荒土得灌為良田者萬餘畝上河起
自常川舖西南屬之澉浦城下二十里地形稍高
於白洋河築為土壩以捺之所灌田視白洋河加
倍(徐栻請開白洋河疏海鹽縣秦駐山南至澉浦所原有河一帶在土塘之内舊連縣治商旅輻)
(輳田畝歲收稱為沃土近皆淤塞坍塌舟楫不通赤地徧野原設澉浦税課局因而裁廢旱乾無備)
(糧運艱苦乙亥海溢之變澉浦軍民被災尤甚以石塘一帶外無擁護内無分洩故也臣時營度海)
(塘親履其地見田廬荒廢目擊流離邇塘工告竣若將此河因其舊蹟再為開通即以濬河之土築)
(塘則所至該縣内河上塘一體高厚深廣聮結鞏固縱有異潮之來不能衝突而田疇得灌溉之資)
(一水相通糧運直逹貽惠軍民實為無窮矣吳徐開濬白洋北河議本縣與海寧衛同一城池南四)
(十里有澉浦所設立鮑郎鹽場北四十里有乍浦所設立海砂鹽場衙門俱在海濱脈絡共相聯貫)
(所恃通行其間使防汛無虞鹽貨不阻者專藉沿海舊有白洋河一帶為之來往也祇因陵谷屢更)
(以致渭流盡斷地方受病非止一端幸於萬歷初撫院徐修築海塘奏准水利道駐劄海鹽深燭利)
(病將南路至澉浦鹽司四十里地開濬白洋上下河一帶南行水路盡得流通其北路白洋河正擬)
(興工值水利道陞任而止愚謂前開南路河道種種利便備載海塘錄中若今北路之河為便亦可)
(枚舉土塘捍海在北最低每當潮溢之時鹽場竈蕩民田盡被其衝所損不少若開河取土築塘令)
(之高厚内河可以分洩其流外塘可以捍禦其患縱有非常民不受害此為一便乍浦所至海寧衛)
(城俱是陸路不但彼此糧餉器械搬運為難抑且官兵分番調守往來不便今開此河則船隻通行)
(聲息易達以之守望防汛更為得策此為二便海砂場司正處河之中途兩頭鹽運頗費搬移河開)
(則舟載不難涇河遞相灌注腳價既省商賈因而樂趨不藉招徠鹽課自益此為三便土塘外為鹽)
(場内即蕩竈今開河築塘攔阻潮頭則塘外零星灰埂盡可曲引鹹流開塍漉鹵塘内荒蕪草蕩亦)
(得蓄積淡水墾作田疇四十里之内所增鹽課又不知幾何此為四便先此澉浦河道未通之時民)
(病尫腫士鮮文學自開河後不但民無疾病亦且科第聮綿今乍浦一城何止萬家若得開濬河道)
(將見人文日盛此為五便邑之商竈軍民望此舉已久在大有為者立斷而行之耳)
國朝雍正五年巡撫臣李衞動帑一千兩有竒委員重
濬
永安湖在縣南四十五里澉浦鎮西六里周圍一
十二里深一丈五尺中有長隄分為二湖灌田甚
美租亦倍入至元嘉禾志此本是田後濬為湖瀦
水以資灌溉置閘蓄洩雨久瀰漫則東入於海海
鹽縣圖經莫詳陂築所自元時為豪有力者決壊
民以失業寓公安撫使王濟始奏復之(張千五結勘永安湖)
(狀德政鄉十三都澉墅石帆村社長張千五等照勘得本里古有永安湖三千七百畝積諸山之水)
(灌溉澉浦澉墅石帆三村官民田八千三百餘畝此湖原係民田為湖其税均於湖側田上輸納就)
(湖東際石砌斗門木板為閘以時啟閉每遇天旱開閘放水下流灌救田苖或天雨連綿湖水漲溢)
(却有東南葛母山下古置渾水閘放洩入海是以三村農田歲無水旱之憂至元十三年歸附初鎮)
(守管軍官王招討將永安河西南際湖面築捺圍裏成田三百八十畝納官糧三十八石於後至元)
(二十六年招討男王四萬戶將上項湖田過佃召業却於湖田南際掘開海塘剏造石閘連年每遇)
(春水汛漲之時將湖水夤夜放洩入海及至夏旱又被管佃戶壩塞致有三年兩旱田禾不收若蒙)
(官司將上項湖田仍舊開掘為湖積水灌田實為民便元大德十六年六月初一日結趙若源重開)
(永安湖碑記海鹽州南四十五里有湖曰永安周園十二里瀦水灌溉澉墅澉浦石帆三村農田潦)
(則東南注入於海旱則水澤仰給於湖遂變斥鹵為膏腴至元丁丑王招討圍湖成田是以三村屢)
(經旱患安撫王君濟勇於為義聞之朝廷由是省臺委官公同涖政目擊斯害大德乙巳秋七月浙)
(江行省平章政事徹爾榮禄廉明公正遽令䟽濬為湖開除元立佃米一改而正之於是斯湖得以)
(復舊茲刻於石庶來者知斯湖源流有自云爾)弘治嘉興府志明正統十
年縣丞龔潮請旨重濬
(謹按圖經云永安湖有閘四座南湖閘一北湖閘一轉水閘二明成化間通判張岫建民受其利)
古涇三百一所在縣西境唐書地理志長慶中令
李諤開以禦水旱海鹽縣圖經廣可通舟即今麻
涇簡涇之屬諸涇之水並入官塘
周墩堰孟家堰張泥堰新朱堰錢涇堰
周大堰計家堰徐涇堰落滙堰朱莊堰
(以上俱在開濟鄉)白塔堰宋涇堰陳浦堰丁浦
堰于涇堰錢家堰陶涇堰孔家堰(以上俱在)
(永寧鄉)大王堰板層堰黃泥堰小華家堰
西吳市堰東吳市堰鐵城堰徐涇堰
董涇堰嵩峰堰談家堰棠成堰(以上俱在長水鄉)
孫家堰沈家堰六里堰北横涇堰彭
村湖堰八㮙港堰馬家堰勝家廟堰倪
家堰龐家堰楊家堰衞家堰三里堰
湯馮堰(以上俱在德政鄉宋嘉祐元年縣令李維幾置鄉底堰三十餘所後亦漸廢淳熙九)
(年守臣趙善悉興修水利增築鄉底堰八十一所)
(謹按海鹽古堰圖經所載有一百四所云自析平湖後本縣所存止四十有二後亦漸廢弘治海鹽)
(縣志不載長水鄉談家棠成二堰其武原諸鄉之堰六十所隸平湖者詳見平湖茲不具載)
常豐閘(在縣北四十里宋嘉祐元年縣令李維幾植木為閘元祐四年何執中為令易以石淳熙)
(十五年縣令李直養盖閘屋易閘板自是農被閘堰之利頻歲得稔後以舟楫通行不便牐竟廢今)
(俗呼其地為横塘牐是也)
(謹按海鹽據禾城之上游環山濱海水無渟滀惟藉官塘一帶以灌十鄉之田每十日不雨車戽一)
(動則其水立涸農田龜坼是以堰閘之設較他邑尤為急務古人多置堰閘以阻遏水勢每歲二月)
(築塞九月始開誠善政也後人以舟楫阻滯毁諸堰閘以快目前之便不知水無所瀦一遇亢旱動)
(輙告灾此由堰閘之廢弛故耳茲詳考圖經備列於右以禆後之考證云)
石門縣
運河自縣西南二十里入界北流二十里至石門
鎮又東過桐鄉運河達秀水縣正德崇德志隋大
業六年詔開至吳越錢氏募卒通河撩淺宋紹定
間縣令樓演濬縣前河東達運河西至陸家灣明
景泰八年縣令郁綸濬運河自石門至大漠率衆
民繩其直度其闊濬深四十里許以為民利明成
化二年分守參政何宜委官疏濬河涇修築圩岸
石門縣志嘉靖中築城亘運河東於城外别開一
河以通漕運三十九年縣令劉宗武大濬城河萬
歷元年縣令蔡貴易濬運河自彭河橋至羔羊凡
二十里(孫植濬運河記崇德邑治嘉郡之西為吳越閩廣孔道貢賦漕輓輶使四出邑之漕)
(渠歲久不治自松老橋至六里橋水道淤涸漕舟告阻於是督鹺馬公下之泉僉郡守檄水利郡判)
(陸君會邑令蔡君躬歷周視計地程工為丈者二千六百三十計工程力計力程費擇委邑主簿高)
(橋典史雷楫桐鄉主簿黃觀民典史馬驥畫地分工經始於癸酉八月至十月凡六逾旬而畢向有)
(包角堰故址茲量為節宣勒石樹之以固風氣其於人文亦有禆云)十七年郡判方
玘董治運河三十八年縣令靳一派以城河湮淺
稍旱輒涸大加濬治石門灣縈回如帶日久漸壅
豪右踞之申詳濬闢仍築羅星臺以固風氣眀年
又開各區浜河
國朝康熙六年知縣劉引楷偕縣丞季芷大濬運河自
松老橋至玉溪鎮約三十六里計六千一百七十
丈田畝賴以沃灌四十六年奉
旨發帑開濬支河港蕩時嘉興府知府臧憲祖重濬自
金堂廟至玉溪鎮六千四百八十丈并濬西塘諸
涇各區浜河
天長河在縣東二十五里千乘鄉正德崇德志千
乘鄉向因旱澇無所蓄洩名為積荒田税累一縣
賠納正德十一年縣令洪異躬督萬夫財力兼濟
開為十字河三日而就通沙木等涇東西七八里
南北五六里廣五丈餘總若干圍計田可灌溉者
四千餘畝民感其惠又稱洪河
運河塘(在縣東宋熙豐間崇德長官主管運河隄岸眀永樂三年左通政趙居仁督民修築塘岸)
(上種榆柳固之宣德五年巡撫周忱命築塘岸通漕運嘉靖二十六年知府趙瀛築語兒鄉土塘)
(國朝順治十三年巡按王元曦委推官尹從王重修雍正六年總督臣李衞委員動帑修築玉溪鎮至大)
(麻一帶塘岸)
包角堰(在縣南一里明萬歷間縣令蔡貴易復建)石門堰(在縣北十八里)羔
羊堰(在縣北九里)
平湖縣
平湖塘河西受鴛滮諸湖南受陶涇塘水東經縣
治又東三百步入當湖
鹽運河在海塘内長十二里天啟平湖縣志嘉靖
己酉巡鹽御史董威修復(陸杰開鹽運河記平湖東去海塘僅五十里塘)
(以外斥鹵内則為蕩荒茅無際業惟煮海在漢已然宋置𣙜場於廣陳及本朝移置於蘆&KR0377;故有鹽)
(運河十二里瀕河之蕩漸治為田河日以淤商農屢乞疏導卒莫肯任者郡守趙公瀛議舉而未就)
(嘉靖戊申冬巡鹺監察御史近淮董公行部嘉禾會有商言河淤狀公亟命郡倅陳君守義縣令李)
(君僑相度修復期以責成於是程工計費秉心仰贊集丁夫一千三百五十人官為給餉郭丞亨出)
(舍其間而日省之東自蘆&KR0377;西届廣陳計里分工以次興舉廣三丈有竒深六尺有竒東西所訖加)
(闢為灣周可五十丈便旋舟也河壖積土亦盡遠徙防傾圯也肇仲春畢孟夏夫以工計者三萬九)
(千三百五十費出監察公贖金守倅令咸以粟繼秋毫不擾於民厥惟善矣趙守立石俞塘橋左屬)
(余紀其略)
國朝康熙六十一年知縣林緒光捐俸重濬
新開河在運鹽河東自新倉閘橋起至舊衙計十
二里天啓平湖縣志嘉靖中知縣顧廷對濬河以
便灌溉又名顧公河
國朝康熙六十一年知縣林緒光重濬
秦河在縣東三十里新耕之蕩藉以灌溉
國朝康熙十七年里民秦九一倡議開鑿請於縣府委
蘆&KR0377;場鹽大使周成勲董其役開河十里自新倉
鎮以北至新廟橋荒蕩皆得栽禾後復稍淤二十
二年春分守道王永祚檄行各屬疏通河道九一
復呈縣委白沙巡檢姜一科及乍浦巡檢黃□督
同開濬闊五尺深數尺里人名曰秦河
當湖在縣東三百步舊志云周四十餘里今不及
二十里矣
(謹按當湖水自郡城海鹽而來至此為一渟蓄東南通故邑西南近海鹽東連廣陳南接乍浦抵於)
(獨山歸於華亭舟楫便利灌田實多故嘉郡七邑平湖為沃壤之最也)
漢塘(在縣西二里詳見嘉興明嘉靖四十年馮汝弼修築五十餘里馮汝弼漢塘紀事余行自漢塘)
(至郡城忽風雨大作兩涯斷岸泥濘僕夫牽挽及行道徒涉顛頓入水前後相繼飄泊有至不起者)
(予不忍見也歸辦竹木磚石沿隄修築五十餘里不終歲而竊取圯壊者居多自是十餘年來時圯)
(時葺即今萬歷初元予年七十六矣自念去日苦多恐不能為久長計於是蓄料鳩工修建石梁木)
(梁三十二座修築石堰土堰一十五處予自歸田以來上愧國恩下慚民隠見聞所及不容自己為)
(吾子若孫者稍有餘力當世世葺之若其未備則不能無望於吾邑同志君子云)獨山
塘(在縣東一十五里)乍浦塘(在縣東南二十五里直接當湖之水以上二塘皆)
(國朝康熙六十一年知縣林緒光重修)官庄塘(在縣北一十五里)方塘(在縣)
(北二十四里)横浦塘(在縣東二十里)柳莊塘(在縣東南一十二里)
沈塘(在縣東一十里)余塘(在縣東二十七里廣陳鎮)吳祺塘(在縣北至)
(錢家帶七里)南涇塘(在縣南至轉塘十里師姑橋十八里海鹽縣五十四里)
馬廐堰十八里堰白馬堰李家堰孫堰
馬駝堰孫三堰(以上俱在武原鄉)曹婆堰王道堰
紀家堰清水墓堰方家堰鹺堰陳家
堰瓦石堰金賣線堰周家堰俞家潭堰
黃泥堰楊李堰土山堰小山涇堰鍾
&KR0552;堰湖口堰代峰堰李塔堰沈墓堰
東裴塔堰西裴塔堰邱沈堰馬垜堰東
閘堰墓蜂堰(以上俱在齊景鄉)顧施東柵堰顧施
北柵堰桃星堰沈福莊堰新帶堰方塘
堰朱洞堰羅漢堰西閘堰祗園堰俞
家堰大芒塘堰余家堰夏角堰麥塔堰
西黃泥堰楊蕩堰翁莊堰志公堰大
孫堰(以上俱在華亭鄉)沈馳堰許洞堰馮奥堰
錢家堰月河堰戴堰馮河堰(以上俱在大易鄉)
桐鄉縣
運河在縣治北九里(詳見秀水石門)
國朝康熙六十一年知縣陳大慶捐俸士民樂輸開濬
諸涇及各區浜河
車溪在縣治北十里自皂林堰抵青鎮南北二十
里兩岸腴田車戽不絶
運河塘(一作皂林塘元卜濮二姓富饒官令甃砌明時責於塘長)
(國朝雍正五年巡撫臣李衛動帑五百兩有竒修築正家橋起至玉溪鎮一帶塘岸)西官塘
(自縣西北距皂林鎮九里明成化十六年分守參議梁鏞令有司甃以磚石正德間復加修理)
東塘(在康涇東滙之上自縣治抵皂林南北九里明天順間涇口多架木以通往來萬歷時改)
(為石梁)車溪塘(長一十八里)
車口堰永新堰(俱在運河塘右)
(謹按桐鄉之水利與秀水石門相等惟賴運河之水流入以引灌田畝清風永新保寧等鄉其患在)
(澇宜高築圩岸以防浸溢梧桐募化千金等鄉其患在暵宜時疏浜涇以資車戽四境之内水皆平)
(衍故無賴於堰壩所當急者惟濬河築塘而已)
浙江通志卷五十四
