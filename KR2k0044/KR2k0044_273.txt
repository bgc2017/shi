浙江通志卷二百七十四
藝文(十六)
詩五言律
送楊道士往天台(唐)張九齡
鬼谷還成道天台去學仙行應松子落留與世人傳此
地烟波遠何時羽駕旋當頭一把袂城郭共依然
寄天台司馬先生(唐)崔湜
聞有三元客祈仙九轉成人間白雲返天上赤龍迎尚
惜金芝晚仍攀琪樹榮何年緱嶺上一謝洛陽城
送劉少府遊越州(唐)駱賓王
一邱余枕石三越爾懷鉛離亭分鶴蓋别岸指龍川露
下蟬聲斷寒來雁影連如何溝水上悽斷聽離弦
春日登金華觀(唐)陳子昂
白玉仙臺古丹邱别望遥山川亂雲日樓榭入烟霄鶴
舞千年樹虹飛百尺橋還疑赤松子天路坐相邀
寄天台司馬道士(唐)張說
世上求眞客天台去不還傳聞有仙要夢寐在兹山朱
闕青霞斷瑤堂紫月閒何時枉飛鶴笙吹接人間
婺州留别鄧使君(唐)張循之
西掖馳名久東陽出守時江山婺女分風月隱侯詩别
恨雙溪急留歡五馬遲廻舟映沙嶼未遠剩相思
剡谿館聞笛(唐)丁仙芝
夜久聞羌笛寥寥虚客堂山空響不散谿静曲宜長草
木生邊氣城池泛夕凉虛然異風出髣髴宿平陽
送蘇倩遊天台(唐)張子容
靈異尋滄海笙歌訪翠微江鷗迎共狎雲鶴待將飛琪
樹嘗仙果瓊樓試羽衣遥知神女問獨怪阮郎歸
泛永嘉江日暮廻舟(唐)張子容
無雲天欲暮輕鷁大江清歸路烟中遠廻舟月上行傍
潭窺竹暗出嶼見沙明更値微風起乘流絲管聲
永嘉即事寄贛縣袁少府瓘(唐)張子容
山繞樓臺出谿通里閈斜曾為謝客郡多有逐臣家海
氣朝成雨江天晚作霞題書報賈誼地濕似長沙
奉和崔司馬遊雲門寺(唐)孫逖
繫馬清谿樹禪門春氣濃香臺花下出講座竹間逢覺
路山童引經行谷鳥從更言窮寂滅回策上南峯
酬萬八賀九雲門下歸溪中作(唐)孫逖
晚從靈境出林壑曙雲飛稍覺清溪近回瞻畫刹微獨
園餘興在孤櫂宿心違更憶登攀處天香滿袖歸
送邱為落第歸江東(唐)王維
憐君不得意况復柳條春為客黃金盡還家白髮新五
湖三畝宅萬里一歸人知爾不能薦羞稱獻納臣
寄鏡湖朱處士(唐)李頎
澄霽晚流闊微風吹綠蘋鱗鱗遠峯見淡淡平湖春芳
草日堪把白雲心所親何時可為樂夢裏東山人
若耶溪逢孔九(唐)李頎
相逢此溪曲託勝在烟霞潭影竹間動巖隂簷外斜人
言上皇代犬吠武陵家借問淹留日春風滿若耶
送少微上人遊天台(唐)劉長卿
石橋人不到獨往更迢迢乞食山家少尋鐘野路遥松
門風自掃瀑布雪難消秋夜聞清梵餘音逐海潮
却歸睦州至七里灘下作(唐)劉長卿
南歸猶謫宦獨上子陵灘江樹臨洲晚沙禽對水寒山
開斜照在石淺亂流難惆悵梅花發年年此地看
送宣尊師醮畢歸越(唐)劉長卿
吹簫江上晚惆悵别茅君踏火能飛雪登山入白雲晨
香長日在夜磬滿山聞揮手桐溪路無情水亦分
送睦州孫沅歸句章新營所居(唐)劉長卿
故里歸成客新家去未安詩書滿蝸舍征税及漁竿火
種山田薄星居海島寒憐君不得已步步别離難
送齊郎中典括州(唐)劉長卿
星象移何處旌麾獨向東勸耕滄海畔聽訟白雲中樹
色雙溪合猿聲萬嶺同石門康樂住幾里挂帆通
送崔處士先適越(唐)劉長卿
山隂好雲物此去又春風越鳥聞花裏曹娥想鏡中小
江潮易滿萬井水皆通徒羡扁舟客微官事不同
雲門寺訪靈一上人(唐)劉長卿
所思勞日夕惆悵去西東禪客知何在春山到處同獨
行殘雪裏相見白雲中請近東林寺窮年事遠公
送李評事遊越(唐)劉長卿
未習風塵事初為吴越遊露霑湖色曉月照海門秋梅
市人何在蘭亭水尚流西陵待潮處落日滿扁舟
宿永嘉江寄山隂崔少府國輔(唐)孟浩然
我行窮水國君使入京華相去日千里孤帆天一涯卧
聞海潮至起視江月斜借問同舟客何時到永嘉
江上寄山隂崔少府國輔(唐)孟浩然
春堤楊柳發憶與故人期草木本無意榮枯自有時山
隂定遠近江上日相思不及蘭亭會空吟祓禊詩
寄天台道士(唐)孟浩然
海上求仙客三山望幾時焚香宿華頂裛露采靈芝屢
躡莓苔滑將尋汗漫期倘因松子去長與世人辭
與杭州薛司戶登樟亭作(唐)孟浩然
水樓一登眺半出青林高幕帟英僚敞芳筵下客叨山
藏伯禹穴城壓伍胥濤今日觀溟漲垂綸學釣鼇
永嘉上浦館逢張八子容(唐)孟浩然
逆旅相逢處江村日暮時衆山遥對酒孤嶼共題詩廨
宇鄰蛟室人烟接島夷鄉園萬餘里失路一相悲
對酒憶賀監二首(唐)李白
太子賓客賀公於長安紫極宮一見余呼余為謫仙
人因解金龜換酒為樂殁後對酒悵然有懷而作是
詩
四明有狂客風流賀季眞長安一相見呼我謫仙人昔
好杯中物翻為松下塵金龜換酒處却憶淚沾巾
狂客歸四明山隂道士迎勅賜鏡湖水為君臺沼榮人
亡餘故宅空有荷花生念此杳如夢凄然傷我情
送任郎中出守明州(唐)岑參
罷起郎官草初分刺史符城邊樓枕海郭裏樹侵湖郡
政旁連楚朝恩獨借吳觀濤秋正好莫不上姑蘇
登天目山作(唐)張萬頃
去歲離秦望今冬使楚關淚添天目水髮變海頭山别
母烏南逝辭兄雁北還宦遊偏不樂長為憶慈顔
送嚴維歸越州(唐)李嘉祐
艱難只用武歸向淛河東松雪千山暮林泉一水通鄉
心緣綠草野思看青楓春日偏相憶裁詩寄剡中
至七里灘作(唐)李嘉祐
遷客投於越臨江淚滿衣獨隨流水遠轉覺故人稀萬
木迎秋序千峯駐晚暉行舟猶未巳惆悵暮潮歸
送越州辛法曹之任(唐)李嘉祐
但能一官適莫羡五侯尊山色垂趨府潮聲自到門緣
塘剡溪路映竹五湖村王謝登臨處依依今尚存
烏程水樓留别(唐)皇甫曾
悠悠千里去惜此一尊同客散高樓上帆飛細雨中山
程隨遠水楚思在青楓共說前期易滄波處處同
送著公歸越(唐)皇甫曾
誰能愁此别到越會相逢長憶雲門寺門前千萬峯石
牀埋積雪山路倒枯松莫學白居士無人知去蹤
送崔功曹赴越(唐)高適
傳有東南别題詩報客居江山知不厭州縣復何如莫
恨吳歈曲嘗看越絶書今朝欲乘興隨爾食鱸魚
早發東陽(唐)錢起
信風催過客早發梅花橋數鴈起前渚千艘爭便潮將
隨浮雲去日借故山遥惆悵烟波末佳期在碧霄
會稽秋晚奉呈于太守(唐)張繼
寂寂訟庭幽森森戟戸秋山光隱危堞湖色上高樓禹
穴探書罷天台作賦遊雲浮將越客歲晚共淹留
題嚴陵釣臺(唐)張繼
舊隱人如在清風亦似秋客星沈夜壑釣石俯春流鳥
向喬枝聚魚依淺瀨遊古來芳餌下誰是不吞鉤
送金華王明府(唐)韓翃
縣舍江雲裏心閒境又偏家貧陶令酒月俸沈郎錢黃
蘖香山路青楓暮雨天時聞引車騎竹外到銅泉
徐侍郎素未相識時攜酒命饌兼命諸詩客同訪
會稽山居(唐)秦系
忽道仙翁至幽人學拜迎華簮窺甕牖珍味代藜羹洗
硯魚仍戲移樽鳥不驚蘭亭攀叙却會此越中營
酬王侍御西陵渡見寄(唐)嚴維
前年萬里别昨日一封書郢曲西陵渡秦官使者車柳
塘薰晝日花水溢春渠若不嫌雞黍先令掃敝廬
崇德道中(唐)戴叔倫
暖日菜心稠晴烟麥穗抽客心雙去翼歸夢一扁舟廢
塔巢雙鶴長波漾白鷗關山明月到愴惻十年遊
題横山寺(唐)戴叔倫
偶入横山寺湖山景最幽露涵松翠濕風湧浪花浮老
衲供茶盌斜陽送客舟自緣歸思促不得更遲留
婺州路别錄事(唐)戴叔倫
府中相見少江上獨行遥會日起離恨新年别舊寮春
雲猶伴雪寒渚未通潮回首羣山暝思君轉寂寥
寄天台秀師(唐)司空曙
天台瀑布寺傳有白頭師幻跡示羸病空門無住持雪
晴看鶴去海夜與龍期永願親缾屨呈功得問疑
送侯山人赴會稽(唐)崔峒
仙客辭蘿月東來就一官且歸滄海住猶向白雲看猨
呌江天暮蟲聲野浦寒時遊鏡湖裏為我把漁竿
送薛良史往越州謁從叔(唐)崔峒
辭家年已久與子分偏深易得相思淚難為欲别心孤
雲隨浦口幾日到山隂遥想蘭亭下清風滿竹林
富陽南樓望浙江風起(唐)張南史
南樓渚風起樹杪見滄波稍覺征帆上蕭蕭暮雨多沙
洲殊未極雲水更相和欲問任公子垂綸意若何
西陵懷靈一上人兼寄朱放(唐)張南史
淮海風濤起江關憂思長同悲鵲繞樹獨坐雁隨陽山
晚雲藏雪汀寒月照霜由來濯纓處漁父愛滄浪
寄静虛上人初至雲門(唐)張南史
寒蹤白雲裏法侶自提攜竹徑通城下松門隔水西方
同沃洲去不似武陵迷髣髴心疑處高峯是會稽
經故賀賓客鏡湖道士觀(唐)朱放
已得歸鄉里逍遥一外臣那隨流水去不待鏡湖春雪
裏登山屐林間漉酒巾空餘道士觀誰是學仙人
送嚴紳遊蘭溪(唐)武元衡
剡嶺窮邊海君遊别嶺西暮雲秋水闊寒雨夜猿啼地
僻秦人少山多越路迷蕭蕭驅匹馬何處是蘭溪
送寇侍御司馬之明州(唐)武元衡
㪷酒上河梁驚魂去越鄉地窮滄海闊雲入剡山長蓮
唱蒲萄熟人烟橘柚香蘭亭應駐楫今古共風光
送吳侍御司馬赴台州(唐)武元衡
盧耽佐郡遥川陸共迢迢風景輕吳會文章變越謠烟
林繁橘柚雲海浩波潮余有靈山夢前君到石橋
送台州崔錄事(唐)權德輿
不嫌臨海遠微禄代躬耕古郡紀綱職扁舟山水程詩
因琪樹麗心與瀑泉清盛府知音在何時薦政成
送上虞縣丞(唐)權德輿
越郡佳山水菁江接上虞計程杭一葦試吏佐雙鳬雲
壑窺仙籍風謠驗地圖因尋黃絹字為我弔曹旴
送盧評事婺州省覲(唐)權德輿
知向東陽去晨裝見綵衣客愁青眼别家喜玉人歸漢
漠水烟晚蕭蕭楓葉飛雙溪泊船處候吏拜胡威
富陽陸路(唐)權德輿
又入亂峯去遠程殊未歸烟蘿迷客路山果落征衣欹
石臨清淺晴雲出翠微漁潭明夜泊心憶謝玄暉
送越客(唐)張籍
見說孤帆去東南到會稽春雲剡溪口殘月鏡湖西水
鶴沙邊立山鼯竹裏啼謝家曾住處烟洞入應迷
舟行寄李湖州(唐)張籍
客愁無次第川路重辛勤藻密行舟澀灣多轉檝頻薄
遊空感惠失計自憐貧賴有汀洲句時時慰遠人
送朱慶餘及第歸越(唐)孟郊
東南歸路遠幾日到鄉中有寺山皆遍無家水不通湖
聲蓮葉雨野氣稲花風州縣知名久争邀與客同
代杭民荅樂天(唐)元稹
翠幕籠斜日朱衣儼别筵管弦凄欲罷城郭望依然路
溢新城市農開舊廢田春坊幸無事何惜借三年
郡樓夜宴留客(唐)白居易
北客勞相訪東樓為一開褰簾待月出把火看潮來豔
聽竹枝曲香傳蓮子杯寒天殊未曉歸騎且遲廻
宿竹閣(唐)白居易
晚坐松簷下宵眠竹閣間清虚當服藥幽獨抵歸山巧
未能勝拙忙應不及閒無勞别修道即此是元關
湖亭晚歸(唐)白居易
盡日湖亭卧心閒事亦稀起因殘醉醒坐待晚凉歸松
雨飄藤帽江風透葛衣柳堤行不厭沙軟絮霏霏
孤山寺遇雨(唐)白居易
拂波雲色重灑葉雨聲繁水鷺雙飛起風荷一向翻空
濛連北岸蕭颯入東軒或擬湖中宿留船在寺門
宿天竺寺(唐)白居易
野寺經三宿都城復一還家仍念婚嫁身尚繫官班蕭
灑秋臨水沈吟晚下山長閒猶未得逐日且偷閒
别州民(唐)白居易
耆老遮歸路壺漿滿别筵甘棠無一樹那得淚澘然税
重多貧戶農饑足旱田唯留一湖水與汝救凶年
杭州郡齋南亭(唐)姚合
符印懸腰下東山不得歸獨行南北近老去往還稀迸
笋侵窗長驚蟬出樹飛田田池上葉長是使君衣
杭州官舍即事(唐)姚合
臨江府署清閒卧復閒行苔蘚疎塵色梧桐出雨聲漸
除身外事暗作道家名更喜仙山近庭前藥自生
早春越中留故人(唐)周賀
此行經歲近唯約半年廻野渡人初過前山雲未開鴈
羣逢曉斷林色映川來清夜蘆中客嚴家舊釣臺
送張諲之睦州(唐)周賀
遥憶新安舊扁舟往復還淺深看水石來往逐雲山到
縣餘花在過門五柳閒東征隨子去俱隠薜蘿間
送袁肇歸山隂(唐)鄭巢
論文意有違寒雨灑行衣南渡久誰語後吟今獨歸河
帆因樹落沙鳥背湖飛若值雲門侣多因宿翠微
送僧歸富春(唐)鄭巢
憶過僧禪處遥山抱竹門古房關蘚色秋徑掃潮痕石
淨聞泉落沙寒見鶴翻終當從此望更與道人言
宿天竺寺(唐)鄭巢
暮過潭上寺獨宿白雲間鐘磬遥連樹星河半隔山石
中泉暗落松外戶初關却憶終南裏前秋此夕還
思越州山水寄朱慶餘(唐)章孝標
窗戶潮頭雪雲霞鏡裏天島桐秋送雨江艇暮摇烟藕
折蓮芽脆茶挑茗眼鮮還將歐冶劒更淬若耶泉
天台晴望(唐)李敬方
天台十二旬一片雨中春林果黃梅盡山苗半夏新陽
烏晴展翅隂魄夜飛輪坐冀無雲物分明見北辰
經杭州(唐)顧非熊
郡郭遶江濆人家近白雲晚濤臨檻看夜艣隔城聞浦
轉山初盡虹斜雨未分有誰知我意心緒逐鷗羣
送杭州姚員外(唐)顧非熊
浙江江上郡楊柳到時春塹起背城雁帆分向海人嶠
雲侵寺吐汀月隔樓新静理更何事還應詠白蘋
蘇小小墓(唐)張祜
漠漠窮塵地蕭蕭古樹林臉濃花自發眉恨柳長深夜
月人何待春風鳥為吟不知誰共穴徒願結同心
題樟亭(唐)張祜
曉霽憑虛檻雲山四望通地盤江岸絶天映海門空樹
色連秋靄潮聲入夜風年年此光景催盡白頭翁
題海鹽南舘(唐)張祜
故人營此地臺舘尚依依黑夜山魈語黃昏海燕歸舊
隂蕉葉在殘雨槿花稀無復南亭賞高簷紅燭輝
夕次桐廬(唐)張祜
百里清溪口扁舟此去過晚潮風勢急寒葉雨聲多戍
出山頭鼓樵通竹裏歌不堪無酒夜迴首夢烟波
題餘杭縣龍泉觀(唐)張祜
四迴山一面臺殿已嵯峨中路見山遠上方行石多天
晴花氣漫地煖鳥音和徒潄葛仙井此生其奈何
秋夜宿靈隠寺師上人居(唐)張祜
月色荒城外江聲野寺中貧知交道薄老信釋門空露
葉凋階蘚風枝戛井桐不妨無酒夜閒話值生公
送僧遊温州(唐)朱慶餘
夏滿随所適江湖非繫緣卷經離嶠寺隔葦上秋船水
落無風夜猨啼欲雨天石門期獨往謝守有遺篇
睦州四韻(唐)杜牧
州在釣臺邊溪山實可憐有家皆掩映無處不潺湲好
樹鳴幽鳥晴樓入野烟殘春杜陵客中酒落花前
夜泊桐廬先寄蘇臺盧郎中(唐)杜牧
水檻桐廬館歸舟繫石根笛吹孤戍月犬吠隔溪村十
載違清望幽懷未一論蘇臺菊花節何處與開樽
晚泊七里灘(唐)許渾
天晚日沉沉歸舟繫柳隂江村平見寺山郭遠聞砧樹
密猿聲響波澄雁影深榮華暫時事誰識子陵心
九日登樟亭驛樓(唐)許渾
鱸鱠與蓴羹西風片席輕潮回孤島晚雲斂衆山晴丹
羽下高閣黃花垂古城因秋倍多感鄉樹接咸京
天竺寺題葛洪井(唐)許渾
羽客鍊丹井井留人已無舊泉青石下餘甃碧山隅雲
朗鏡開匣月寒冰在壺仍聞釀仙酒此水過瓊酴
送客歸蘭溪(唐)許渾
花下送歸客路長應過秋暮随江鳥宿寒共嶺猿愁衆
水喧嚴瀨羣峰抱沈樓因君幾南望曾向此中遊
舟次武林寄天竺僧無晝(唐)許渾
谿長山幾重十里萬株松秋日下丹檻暮雲歸碧峰樹
棲新放鶴潭隠舊降龍還在孤舟宿卧聞初夜鐘
越中寺居(唐)趙嘏
遲客疎林下斜溪小艇通野橋連寺月高竹半樓風水
静魚吹浪枝閒鳥下空數峰相向綠日夕郡城東
寄富春縣路處士(唐)項斯
平生醉與吟誰是見君心上國一歸去滄江閒至今鐘
緐秋寺近峰闊晚濤深疎放長如此何人長得尋
杭州江亭留題(唐)項斯
處處日馳銷憑軒夕似朝漁翁閒鼓櫂沙鳥戲迎潮樹
間津亭密城連塢寺遥因誰報隠者向此得耕樵
寄剡中友人(唐)馬戴
故人今在剡秋草意如何嶺暮雲霞雜潮迴島嶼多沃
洲僧幾訪天姥客誰過歲晚偏相憶風生隔楚波
題鏡湖野老所居(唐)馬戴
湖裏尋君去樵風往返吹樹喧巢鳥出路細葑田移漚
苧成魚網枯根是酒巵老年唯自適生事任羣兒
送天台僧(唐)賈島
遠夢歸華頂扁舟背岳陽寒蔬脩淨食夜浪動禪牀雁
過孤峰曉猿啼一樹霜身心無别念餘習在詩章
喜姚郎中自杭州迴(唐)賈島
路多楓樹林累日泊清隂來去泛流水翛然適此心一
披江上作三起月中吟東省期司諫雲門悔不尋
贈越僧岳雲二首(唐)温庭筠
世機消已盡巾屨亦飄然一室故山月滿瓶秋澗泉禪
菴過微雪鄉寺隔寒烟應共白蓮客相期松桂前
蘭亭舊都講今日意如何有樹關深院無塵到淺莎僧
居随處好人事出門多不及新春雁年年鏡水波
越中行(唐)李頻
越國臨滄海芳洲復暮晴湖通諸浦白日隠亂峰明野
宿多無定閒遊竟有情天台聞不遠終到石橋行
明州江亭夜别段秀才(唐)李頻
離亭向水開時候復蒸梅霹靂燈燭滅蒹葭風雨來京
關誰共語海嶠不同迴莫為蓴鱸美天涯滯爾才
送僧入天台(唐)李頻
一錫随緣赴天台又去登長亭舊别路落日獨行僧夜
燒山何處秋帆浪幾層他時授巾拂莫為老無能
送台州唐興陳明府(唐)李頻
見說海西隅山川與俗殊宦遊如不到仙分即應無瀑
布當公署天台是縣圖遥知為吏去有術字惸孤
送顧陶校書歸錢塘(唐)儲嗣宗
清苦月偏知南歸瘦馬遲槖輕緣換酒髮白為吟詩水
色西陵渡松聲伍相祠聖朝思直諫不是挂冠時
寄永嘉崔道融(唐)司空圖
旅寓雖難定乘閒是勝遊碧雲蕭寺霽紅樹謝邨秋戍
鼓和潮暗船燈照島幽詩家多滯此風景似相留
旅次錢塘(唐)方干
此地似鄉國堪為朝夕吟雲藏吴相廟樹引越山禽潮
落海人散鐘遲秋寺深我來無舊識誰見寂寥心
暮發七里灘夜泊嚴光臺下(唐)方干
一瞬即七里箭馳猶是難檣邊走嵐翠枕底失風湍但
訝猿鳥定不知霜月寒前賢竟何益此地誤垂竿
題雪竇禪寺(唐)方干
飛泉濺禪石缾注亦生苔海上山不淺天邊人自來長
年随檜栢獨夜任風雷獵者聞疎磬知師入定迴
秋日富春江行(唐)羅隠
遠岸平如翦澄江静似鋪紫鱗仙客馭金顆李衡奴冷
疊羣山闊清涵萬象殊嚴陵亦高見歸卧是良圖
望杭州城(唐)鄭谷
漠漠江天外登臨返照間潮來無别浦木落見他山沙
鳥晴飛遠漁人夜唱閒歲窮歸未得心逐片帆還
題越州法華寺(唐)吴融
寺在五峰隂穿緣一徑尋雲藏古殿暗石護小房深宿
鳥連僧定寒猨應客吟上方應見海月出試登臨
婺州水舘重陽日作(唐)韋莊
異國逢佳節憑高獨苦吟一杯今日醉萬里故園心水
舘紅蘭合山城紫菊深白衣雖不至鷗鳥自相尋
晚泊富春寄友人(唐)喻坦之
江鐘寒夕微江鳥望巢飛木落山城出潮生海櫂歸獨
吟霜島月誰寄雪天衣此别三千里關西信更稀
送章岵少卿提舉洞霄宫(宋)趙抃
秘館紅塵外瑤京白日邊樽中不空酒琴面已無絃曉
上朝真閣春耕負郭田優游大自在何處更神仙
送馬廷評之餘姚(宋)梅堯臣
越鄉知勝楚君去莫辭遥曉日魚蝦市新霜橘柚橋河
流通海道山井應江潮近邑逢鷗鳥先應避畫橈
赴霅任君有詩相送仍懷舊賞因次其韻
(宋)梅堯臣
湖山饒邃處曾省牧之遊雁落葑田闊船過菱渚秋野
烟昏古寺波影動危樓到日尋題墨猶應舊壁留
送崔主簿赴睦州清溪(宋)梅堯臣
舟輕不畏險逆上子陵灘七里峽天翠千重雲木寒古
祠鳴野鳥亂石激春湍正與高懷愜寧歌行路難
任適尉烏程(宋)梅堯臣
俛作程鄉尉折腰還自甘卞峰晴照黛霅水曉澄藍葑
上春田闢蘆中走吏參到時蘋葉長柳惲在江南
上湖閒泛艤舟石函因過下湖小墅
(宋)林逋
平皋望不極雲樹遠依依及向扁舟泊還尋下瀨歸青
山連石埭春水入柴扉多謝提壺鳥留人到落暉
西湖舟中值雪(宋)林逋
浩蕩彌空闊霏霏接水濆舟移忽自却山近未全分凍
軫閒清泛温鑪擁薄熏悠然詠招隠何許欵離羣
湖山小隠(宋)林逋
猿鳥分清絶林蘿擁翠微步穿僧徑出肩搭道衣歸水
墅香酤熟烟崕早笋肥功名無一點何用更忘機
園井夾蕭森紅芳堕翠隂晝巖松鼠静春塹竹雞深歲
課非無术家藏獨有琴顔原遺事在千古壯閒心
北山寫望(宋)林逋
晚來山北景圖畫亦應非村路飄黃葉人家濕翠微樵
當雲外見僧向水邊歸一曲誰横笛蒹葭白鳥飛
送張宣義之官越幕(宋)王安石
會稽遊宦鄉海物錯句章土潤箭萌美水甘茶串香今
君誠暫屈他日恐難忘惟有西興渡靈胥或怒張
過餘杭白塔寺(宋)范仲淹
登臨江上寺遷客特依依遠水欲無際孤舟曾未歸亂
峰藏好處幽鷺得閒飛多少天真趣遥心結翠微
湖上晚歸寄詩友(宋)陳師道
髭髮難藏老湖山穏寄身却尋方外士招作社中人霜
葉深於染秋花晚自春無人還有礙詩卷莫辭頻
將之苕溪戲作呈諸友(宋)米芾
松竹留因夏溪山去為秋久賡白雪咏更度采菱謳縷
玉鱸堆案團金橘滿洲水宫無限景載與謝公游
半載依脩竹三時看好花嬾傾惠泉酒點盡壑源茶主
席多伺好羣峰伴不譁朝來還蠧簡便起故巢嗟
登招寶山(宋)陳造
一鷺風烟上三韓指點中地随山共盡天與水無窮夢
蟻分軒冕騎魚可閬蓬仙曹應拊掌顧我簿書叢
鑑湖夜泛(宋)陳與義
明月到尊前拏舟古岸邊亂山斜入霧遠水倒垂天酒
氣薰魚戲歌聲弄鶴眠回頭嗤李郭此外更無仙
泊桐廬分水港(宋)王十朋
何處繫歸舟桐廬舊日遊港從分水出亭瞰合江流疊
嶂雲披絮遥天月吐鈎紛紛釣魚者無復見羊裘
登清風樓呈通判宋子飛(宋)王十朋
苕霅水會處樓高風快哉洲中白蘋動天半故人來穆
入周臣頌雄勝楚客臺飄飄玉川子乘興上蓬萊
過臨平(宋)汪藻
一别九霄路風烟長滿衣已成身老大無復世輕肥天
闊鳥雙下山寒人獨歸曉來何似雨春水半巖扉
睡起凉生岸鈎簾坐小窗麥風能起柁梅雨不鳴江往
事心長折歸途影自雙依然蒲柳地人老故先降
白沙買船晚至嚴州(宋)楊萬里
重霧疑朝雨斜陽竟晚晴萬山江外盡一墖嶺尖明身
小寧嫌窄途長已倦行子陵臺下水未酌意先清
舟過桐廬(宋)楊萬里
瀟灑桐廬縣寒江繚一灣朱樓隔綠柳白塔映青山稚
子排窗出舟人買菜還峰迴好亭子不得一躋攀
後面山無數南頭柳更多人家逼江岸屋柱入滄波老
去頻經此重來更幾何牛山動悲感曾侍板輿過
浙東舟中(宋)范成大
處處槿樊圃家家桃廡門魚蝦臨水市烟火隔江村雨
過張帆重潮來汲井渾彎跧短篷底休說兩朱旛
渡錢塘(宋)高翥
小立晴江上潮生落照邊晚風低映水春草暗迷烟燕
子飛官驛鷗羣引客船關情南浦别相對獨依然
登招寶山(宋)陳允平
宇宙初開闢何神立此山中流天柱石大地海門關浪
惡蛟龍怒雲深虎豹閒潮期與日月千古一循環
玉泉(宋)施樞
水蹟無增減從知地有靈羣魚潜異窟一芥納滄溟濟
隠新留咏超師日講經聖時調玉燭龍睡不須醒
天童寺(宋)薛嵎
佛界似仙居樓臺出翠微浙中山水最海内衲僧歸草
樹有真意禽魚盡息機禪房無别事唯見白雲飛
霅川次韻鶴田(宋)張藴
苕霅雙流合帆檣萬里通連山黃獨雪一雁白蘋風酒
戶春醅淺魚村晚市同舊游蕉鹿外未老已成翁
桐廬道中(宋)姚鏞
兩岸山如簇中流鏁翠微風颿逆水上江鶴背人飛野
廟青楓樹人家白板扉嚴陵臺下過不敢浣塵衣
桐栢觀(宋)趙師秀
山深地忽平縹緲見珠庭瀑近春風濕松多曉日青石
壇遺鸛羽粉壁剝龍形道士王靈寳輕強滿百齡
雁蕩寶冠寺(宋)趙師秀
行向石欄立清寒不可云流來橋下水半是洞中雲欲
住逢年盡因吟過夜分蕩隂當絶頂一雁未曾聞
嚴州瀟灑亭(宋)趙師秀
高榭出禪關人家向下看千峰春隔霧數里夜聞灘偶
至因成宿前遊亦值寒州人多有詠何不見方干
林逋墓下(宋)趙師秀
梅花千樹白不是舊時村傾我酤來酒酹君仙去魂短
槐藤倚蔓空塜竹行根猶有歸來鶴清時欲與論
能行寺(宋)翁卷
芙蓉峰入天寺與此峰連得見是冬月要來從昔年寒
潭盛塔影古木帶厨烟偶值高僧在禪林坐默然
處州蒼嶺(宋)翁卷
步步躡飛雲初疑夢裏身村雞數聲遠山舍幾家隣不
雨溪長急非春樹亦新自從開此嶺便有客行人
送人遊天台(宋)翁卷
暫遊行李少幾日到天台船帶落潮發月從前浦來花
源香不斷藥地綠成堆莫學他劉阮經年忘却迴
贈江心寺欽上人(宋)徐照
客至啟幽戶筍鞋行曲廊潮侵坐禪石雨潤讀經香古
硯傳人遠新篁過塔長城中如火熱此地獨清凉
石門瀑布(宋)徐照
一派從天下曾經李白看千年流不盡六月地常寒灑
木跳微沫衝崕作怒湍人言深碧處常有老龍蟠
題衢州石壁寺(宋)徐照
岸石横生脉平林一里溪衆船寒渡集高寺遠山齊殘
磬吹風斷眠禽壓竹低自嫌昏黑至難認壁間題
夀昌道中(宋)徐照
碣字芙蓉驛喜行行不難路侵滄海過人得異山看圓
石蠔黏滿平途鷺立寒一遊期一月回日必冬殘
題石門洞(宋)徐璣
瀑水東南冠廬山未足論飛來長似雨流處不知源洞
裏龍為宅溪邊石作門脩行謝康樂菴有故基存
馮公嶺(宋)劉宰
地隘山逾峻人勤俗不奢時培石上土更種竹間茶接
畛田成篆連筒水濺花征塵如不到老我即東家
自武陵還家由剡中(宋)戴昺
一笻雙不借役役又東還野渡淺深水夕陽高下山光
隂虛我老造物靳人閒高躅思吾祖鳴琴獨閉關
舟次嚴陵(宋)方岳
與雁分洲宿連雲做夢清江風花事老野雨客心驚潮
急仍吞瀨更寒不過城子陵吾所韙蓑外底須名
餘杭道上(宋)鄭震
五年兹路上頻往又頻還歲月孤松老風霜苦竹斑溪
流天目水雲出洞霄山馬上因閒眺蜉蝣宇宙間
山隂道中呈鄭正樸翁(宋)謝翺
楊柳遠天色野風來水涯異鄉同夢客今雨故人家越
樹夜啼鳥禹陵冬落花悠悠江海意為爾鬢先華
别子静却送之霅(宋)謝翺
獨往知吾事語離何所求故家無别業殘夢下扁舟積
葉吴宫冷吟猿顧渚秋那能不相待羈旅負清遊
宿台州城外(宋)林景熙
荒驛丹丘路秋高酒易醒霜增孤月白江截亂峰青旅
雁如曾識哀猿不可聽到家追此夕三十學郵亭
宿七里灘(宋)林景熙
寥落空江上買魚開酒尊亂山含雪意孤艇寄楓根灘
近不成夢鴻飛欲斷魂偶呼黃帽語一犬吠前村
渡江之越宿蕭山縣(家)真山民
昨夜大江舟今宵小驛樓隻身千里客孤枕一燈秋市
酒難成醉鄉書莫寄愁胸中無史記浪作會稽遊
宿寶勝寺(宋)真山民
苦吟吟未了只向兩廊行月出塔無影風來鐸有聲塵
心随水淨佛眼共燈明安得雲邊住與僧分此情
奉别鄂爾和東泉學士遊甌越(元)虞集
憶昔同經幄春明下玉除挂冠俄去國連舸總盛書筍
脯嘗紅稻蓴羹斫白魚莫言江海遠咫尺玉堂廬
題石門淨勝寺(元)黃溍
千頃蒼陂上山迴地勢偏屋棲黃面老碑挂赤烏年葉
葉風荷颭層層雪瀑懸青燈夜寥閴獨照一僧禪
初至寧海二首(元)黃溍
地至東南盡城孤邑屢遷行山雲作路累石海為田蜃
炭村村白㯶林樹樹圓桃源名更美何處有神仙
縹緲蛟龍宅風雷隔杳冥人家多面水島嶼若浮萍煮
海鹽烟黑淘沙鐵氣腥停驂方問俗漁唱起前汀
八詠樓(元)黃溍
懷古荒碑在登樓晚望賖秋隂垂野薄江勢抱城斜天
地悲遊子冰霜感歲華紅塵吹裋褐歸興及清笳
大滌山道士(元)宋旡
童顔幾寒暑編葉當衣裳琴古面無漆栢枯身有香樹
精為老僕石髄作乾糧不語坐松下天風吹髮凉
餘杭四月(元)白珽
四月餘杭道一晴生意繁朱櫻青豆酒綠草白鵝村水
滿船頭滑風輕袖影翻幾家蠶事動寂寂晝門關
建德溪行(元)鮮于樞
山截溪將斷川迴路忽通鳥聲青嶂裏人語翠微中元
圃參差是桃源想像同平生苦行役翻愛打頭風
過鏡湖(元)陳孚
鏡水八百里水光如鏡明偶尋古寺坐便有清風生天
闊雁一點山空猿數聲老僧作茗供笑下孤舟輕
越上早行(元)陳孚
青溪三十里草露惹衣斑潮落曹娥渡雲昏夏禹山秋
聲黃葉裏天影白鷗間欲問錢塘路漁家半掩關
天台道上聞天香(元)李孝光
八月天台路風清物物嘉晴虹生遠樹過雁帶平沙日
氣常蒸稲天香喜釀花門前五株柳定是故人家
江心寺贈唐博士(元)李孝光
銀浪舞輕航天風赴石塘六鼇扶地勢萬象發天光樹
湧中流碧蓮生隔浦香潭龍莫深卧一雨九州凉
曉出錢塘門(元)成廷珪
出門聊適意草樹碧紛紛一雨破清曉四山生白雲僧
樓緣嶺出樵逕過橋分明月重攜酒來澆和靖墳
向年遊龍井過南天竺登二老亭曾賦二詩
(元)成廷珪
二老題詩處風流不再逢客歸紅葉雨僧住白蓮峰誰
謂山無鳳人傳井有龍白頭江海上今夕寄行蹤
過臨平(元)吴景奎
舟過臨平後青山一點無大江吞兩浙平野入三吴逆
旅愁聞雁行庖只鱠鱸風帆如借便明日到姑蘇
舟次漁浦(元)金涓
雙溪東入浙終日坐危舟流水遠明目小篷低壓頭烟
邨鴉入暮江國雁賓秋一片凄凉景安排獨客愁
舟次嚴灘(元)金涓
八月桐江曲青蘋未著花亂雲低壓樹細水淺流沙到
郭無多路依山有幾家故人成遠别相望各天涯
登吴山留題承天觀(元)汪澤民
滿目盡樓臺路從山頂來潮生沙岸沒雲破海門開官
舍籠鵝去道人騎鶴回題詩向何處石壁掃蒼苔
清明遊包家山(元)張翥
遠近紅千樹繁開奪豔霞月明寒食雨春老上陽花輦
路迷遊躅宫詞入夢華東風葵麥浪回首野人家
赤城(元)貢師泰
山近雲連驛沙虛雪擁村瓠壺縣穀種土銼爨柴根凍
雀來依幔晨鷄立傍門客中甘澹泊不必問盤飱
東陽道中(元)黃鎮成
出谷蒼烟薄穿林白日斜岸崩迂客路木落見人家野
碓喧春水山橋枕淺沙前村烏桕熟疑是早梅花
保叔塔(元)錢惟善
金刹天開畫鐵檐風語鈴野雲秋共白江樹晚逾青鑿
屋巖藏雨黏崖石墜星下看湖上客歌吹正沉冥
湖寺擁碧軒(元)張雨
喧寂一塵隔湖濱出寶坊荷隂分補袖水氣雜燒香書
勘烏皮几茵敷白㲲牀從來已公屋詩客許徜徉
宿睦州祖師菴(元)厲英
菴依兜率寺小憩俗心灰竹密暑不到窗虛風自來山
昏飛鶴下磬斷定僧回拂拭殘碑看年深厚綠苔
送白雲之鄞(元)釋善住
澤國東南郡迢迢接會稽人烟逢海斷山木與雲齊夜
汲分波月晨征候店雞却愁孤錫返草暗竹房西
自武陵至丁郭舟中雜興二首(明)劉基
舟行淹宿雨稍霽泛通川深霧羣山沒長天曠野連桃
開榆葉小麥秀菜花鮮却喜昇平象高飛見紙鳶
晚來風勢歇又見日臨曛遠岫留頳彩疎星耿薄雲波
流璧月動舟過鏡天分何處危樓上歌聲静夜聞
桐廬舟行(明)張宣
自在眠沙鳥參差上瀨船亂峰寒笛外疎雨暮鐘前灘
轉疑無路林深别有天羊裘懷隠者高節已千年
石門待謝雪坡不至(明)張宣
古戍人何在春程驛尚存驅鷄啼上樹秣馬出前村白
雨侵江郭青山對石門謝公遊宿處清興與誰論
約徐隠君幼文同隠吴興(明)張羽
吴興好山水子我盍遷居繞郭羣峰列回波一鏡如蠶
餘即宜稼樵罷亦堪漁結屋雲林下殘年好讀書
山隂曉發寄暨陽舊友(明)張羽
水漲官河遠西風去櫂輕四山猶暝色萬木盡秋聲村
近聞雞犬天寒憶弟兄故園歸未得漂泊若為情
永康道中(明)張羽
石路多盤折秋陽尚鬱蒸矮牆低貼水老樹倒懸藤白
髮腰鐮叟緇衣頂笠僧村醪何處問更入亂雲層
丁酉五月六日吴善卿宴諸公越城外唐氏别墅
分得輕字(明)王褘
亭館鑑湖曲開軒水氣清戰袍當暑換舞袖傍筵迎受
雨枇杷熟欺風翡翠輕杯行敢辭醉不負主人情
遊會稽山(明)袁凱
山實揚州鎮人踰浙水來禹功懸白日秦刻卧蒼苔龍
起梅梁去神遊石洞開明朝有餘興更上越王臺
秋涇雨後(明)貝瓊
地蟠吴會盡天與海門通雨洗秦山碧霜侵越樹紅居
人分絶島飛鳥度寒空極目情何限翻如入剡中
夜泊武塘(明)貝瓊
風帆如健馬一日過嘉興水鳥如相喚秋蚊尚可憎照
人明月近接地白河澄耿耿渾無寐中宵對玉繩
送僧恬歸靈隠(明)高啟
遊方應未久柳色變新年在路逢春雪還山訪冷泉鐘
催投寺錫燈照泊江船去意休多問無言即是禪
送烏程馮明府(明)高啟
青山若下南一騎入晴嵐縣治琴聲古泉香酒味甘竹
欄春護鴨葦箔夏分蠶大小馮君後傳家爾最堪
送僧之越(明)陳汝言
江柳絮濛濛游方入剡中山藏神禹穴草長越王宫線
衲春沾雨蒲帆曉趁風禪心已無碍去住本來同
崇德道中(明)張以寧
暖日菜花稠晴風麥穗抽客心雙去翼詩夢一扁舟廢
塔巢蒼鸛長波漾白鷗吴山明日到惻愴十年遊
過龍游(明)張以寧
鷁首見龍游羣山翠浪流陽波眠白犢隂洞鎖蒼虬樹
密雲藏屋灘長石齧舟呼兒具樽酒聽客說杭州
遂安舟中(明)楊訓文
溪逕斜斜入柴門側側開一牛臨水立雙鴨避船迴病
眼青山豁歸心白髮催何因蒓浦上野老共傳杯
夜宿釣臺(明)藍智
水宿傍嚴灘風燈語夜闌鼉鳴潮信早龍過雨聲寒病
喜江山好貧嗟道路難何當脱塵鞅來此把魚竿
尋天台李道士齋(明)周忱
瑤草迷行徑丹臺近赤城山川遥在望鷄犬不聞聲谷
静松花落橋横澗水鳴雲間雙鶴下疑聽紫鸞笙
西溪步歸(明)周南老
溪南山曲折舍北水西東樵唱千村雨漁歌五兩風犬
憎移竹叟鶴避掃花童彷彿吾家近茅堂碧樹中
重遊金粟寺有作(明)張寧
溪深通小艇山峻露層臺林葉經霜盡河冰近午開閒
雲僧出定舊雨客重來擾擾浮生路經過知幾迴
過桐君山(明)張和
雲斷山疑合川迴路忽分秋聲兩岸葉曉色萬峰雲孤
雁衝帆度寒蟬隔水聞嚴陵遺蹟在我欲問桐君
九日稽山懷古(明)王誼
山水自如昨古人今復誰雲烟謝家墅松栢禹陵祠聖
代身全老秋天景易悲無將摇落意相對菊花枝
三竺道中(明)邵寶
人行松逕静數里不知遥路轉還逢寺僧迎只過橋巖
姿收獨妙泉響息羣囂東去頻回首山花自我邀
靈隠寺(明)朱樸
合澗橋頭水飛來洞口山鳥盤蒼壁影僧掩翠微關松
露晝還滴巖花秋更斑一年嘗一到一到一忘還
秋晚由震澤松陵入嘉禾道中作(明)祝允明
湖尾横波急船頭轉港頻幾家危傍水一木老存身黃
菊看如客青山坐送人空舟随處泊不用擇行隣
新昌縣曉行(明)鄭善夫
暝發新昌縣晨臨赤土隈秋花随地有渚雁與雲來雜
樹炊烟出前程山照迴忽聞歌伐木行路興悠哉
宿泊富陽(明)毛伯温
秋夜江風急樓船水月明汀舟散漁火烟樹隠山城雁
逐星河沒蟲依草岸鳴鄉心愁欲絶何處𢷬衣聲
登吴山(明)程誥
蘿磴凌晨上松門倚杖過風烟覽吴越表裏見江湖水
遠雲俱白峰高日易晡賞心延縱目邂逅此山隅
憶鑑湖友(明)王守仁
長見人來說扁舟每獨遊春風梅市晚月色鑑湖秋空
有烟林好猶為塵世留自今當勇往先與報江鷗
過菱湖(明)趙金
去去餘不路遨遊一問津村孤船作市地絶水為隣菱
藕官租足魚蝦野饌新衆山遥映帶相對碧嶙峋
夜泊錢塘(明)茅坤
江行日已暮何處可維舟樹裏孤燈雨風前一雁秋離
心迸落葉鄉夢入寒流酒市那從問微吟寄短愁
三衢道中(明)皇甫汸
山居無别業民俗半為農樹杪開山閣溪灣置水舂採
薪朝候艇乞火夜聞鐘歲晏收盧橘猶堪比戶封
還浙夜泊江口(明)陳束
越嶂宜春望江帆入夜乘潮移諸島出雲卷數峰層近
郭翻多戀還家獨未能北堂今夕夢先已度西興
靈隠寺(明)周詩
靈隠何年寺青山向此開澗流元不斷峰石自飛來竹
覆空王苑花藏大士臺冥探有元度莫遣夕陽催
泊鴛鴦湖遲友不至(明)馮皐謨
野客饒春興輕舟坐夕曛湖光天下上暮色水氤氲戍
鼓連城動漁歌隔岸聞參差吹未巳佇立望夫君
題峴山濟公房(明)蔡汝楠
禪榻澄湖上山光似鏡中疎鐘摇落葉細雨帶秋蟲峰
竹虛窗映爐香别院通何期碧雲合一酌對休公
自嚴灘至新安途中紀興(明)胡應麟
一灘高一文灘盡到天都疊嶂雲飛動隂厓日有無辛
夷殘紫落躑躅亂紅敷獨步行雲廟分明入峽圖
入桐江(明)徐中行
奔流千折下峭壁兩厓分樵徑衝江雨漁舟宿嶺雲布
帆林杪見水碓月中聞獨有披裘客千秋不可羣
桐江夜泊(明)吴擴
繫舟人語静纖月映江波木葉秋交下山烟晚更多隔
雲孤磬杳照水一螢過漁子閒相狎中宵發浩歌
登上天竺閣(明)姜龍
欹閣倚危巔疎鐘破暝烟澗迴遙帶合峰抱翠濤連無
復容塵地剛餘看月天想應風雨夜枯坐更通元
紫陽菴丁真人祠(明)王穉登
丹壑斷人行琪花洞裏生亂厓兼地破羣象逐峰成一
石一雲氣無松無水聲丁生化鶴處蜕骨不勝情
越中(明)沈明臣
樂遊何處好最愛越中山人坐午溪寂鳥眠秋水閒雲
横獨樹上雨在數峰間欲作蘇門嘯蒼茫不可攀
送張丞纁赴睦下邑(明)沈明臣
君向嚴陵去雲移畫舫低驛程疎雨外山色大江西訟
簡知花落官閒聽鳥啼却忘身是吏随意坐青溪
與客遊北山偶過普福寺尋葛洪丹井
(明)李奎
古寺随緣到雲霞晚自閒僧房開竹裏仙路入花間斜
日明秋水薄烟凝暮山偶探勾漏跡惆悵欲忘還
嚴先生祠(明)徐渭
碧水映何深高蹤那可尋不知天子貴自識故人心山
靄消春雪江風灑暮林如聞流水引誰聽伯牙琴
聚法師將往天台止其徒玉公菴中余為留信宿
(明)徐渭
欲向天台去先為剡水尋秋行萬山出夜宿一菴深燕
語調花氣猿啼帶講心年年石梁興送爾益沉吟
人日峴山遣興(明)李應徵
人日人為客春風春可憐烟波浮宅遠邱壑寄情偏柏
葉烏程酒椒盤下若鯿如從習池飲醉卧峴山邊
送義公結廬天台(明)徐桂
海上棲禪境披雲訪石橋一瓶依澗壑疎磬落山椒華
頂經年雪松門半夜潮預愁支遁去誰與共逍遥
由桐廬經釣臺下作(明)朱國祚
藥草仙人錄星文釣客槎祠開高下屋江溜淺深沙綠
樹綿蠻鳥丹崕躑躅花誰歌竹如意懷古一長嗟
湖上(明)朱國祚
峰頭寶叔塔湖上水仙王芳草年年綠風荷岸岸香靸
鞋拚細雨對酒易斜陽不計重門遠瓜皮上小航
西湖春遊詞(明)吴兆
堤暖百花齊湖春萬柳低管絃初沸日羅綺已空閨上
已連寒食車輪間馬啼遊人争向處多在斷橋西
橋外倚當罏樓隂碧樹扶水筵移岸酌越女唱吴歈一
徑穿孤嶼重光帶兩湖匝波舟楫動處處起鷗鳬
晴光上柳條結伴戲花朝歌近舟沿岸人閒馬度橋雷
峰看塔迥葛嶺弄泉遥日暮争門入衣香滿路飄
遊路背湖分林陬復水濆年傳秦代石人拜宋時墳塔
影雙峰見松聲九里聞不知天竺近香氣靄成雲
苕溪(明)王心一
細雨苕溪曲微風泛小航有園多種竹無屋不圍桑語
覺吴儂近流分震澤長烏巾春店近白酒熟盈觴
東湖雜詩(明)陳熙昌
乍浦瀛壖曲遥連蘆瀝場迎船桑葉白繫纜菜花黃塔
影開初地鐘聲落上方孤城非鐵甕先事慎隄防
送齊越石守紹興(明)姚希孟
萬壑争流處溪山属剡東扁舟仍雪夜五馬自春風官
舍朝嵐滿人烟夕照同蓬萊譲仙吏安坐翠微中
泛西湖同清照彦叔觀公(明)吴鼎芳
新語報黃鸝捎花坐柳枝山晴意自好湖晚醉相宜風
起水香處月來烟滅時同舟貪夜寂移傍白公堤
和靖祠前晚坐(明)吴鼎芳
山翠出林杪祠前芳杜洲孤烟生後暝雙鳥去邊秋燈
影參差水歌聲遠近舟梅花無復主曾有暗香浮
釣臺懷古(明)鄭士竒
擇地逃新室披裘對故人星原占是客帝豈得而臣瀨
急迴潮信壇高費釣緍不知梅福女偕隠幾冬春
春曉歸雲菴留題(明)馮夢禎
細草迷巖路平田帶寺門春風遊客少宿鳥見人喧山
翠當虚坐花紅落小軒清幽愜所好况對道林言
嚴陵城下(明)江禹奠
背郭千村合中流一刹孤輕隂閣秋雨殘照落平蕪入
市魚蝦少歸舟雁鶩呼客囊任羞澁解珮問當罏
會稽道中少憩(明)屠本畯
鳥道紆迴入千巖綠樹低轉留空翠處少憩石橋西别
澗潺湲瀉叢林桑扈啼坐看鳬與鹿引子過前溪
錢清夜行(明)沈瑞徵
秋漲乘流好孤村夜泊稀漁榔過橋遠螢火傍舟微堤
沒聞争渡凉生欲授衣夢歸懷土切山水願多違
過桐江(明)董份
薄暮棹歌聲看山不計程江晴船作市地僻縣無城蜃
氣連虹暗龍腥雜霧生釣臺猶可望緩楫未須行
山隂晚泊(明)李埈
落日山隂道孤舟帶遠汀秋林紅葉重夕浦黑風腥客
夢碪前斷漁歌鏡裏聽來朝餘興在何處訪蘭亭
嚴州道中(明)陶汝鼎
曲江流不盡寒氣凛初嚴野泊紛漁艇遥帆𩔖酒帘枯
河冬雨活濕壁凍雲黏不分多歸思蕭蕭與夢添
送友人遊天台(明)謝夢蓮
細雨蘼蕪綠扁舟渡若邪春流飛竹箭暮靄隔桃花佞
佛何妨酒遊仙莫問家倘憐人外癖分我赤城霞
建德道中(明)黃端伯
青天霜氣迥匹馬立平沙遠道風千里寒城月萬家亂
山盤徑險深樹引隄斜夙昔悲秋意偏於作客賖
十六夜湖上望月(明)魏璧
今夜西湖月仍同十五圓徘徊臨碧海依舊上青天何
處歌鐘起誰家珠箔懸玲瓏相望裏清嘯不成眠
嘉興道中(明)袁宏道
彌野桑成市排溪柳作衙菜香齊吐甲樹煖欲蒸花天
色淡如卵江容滑似紗酒帘青帶上三五聚村家
靈隠路上(明)袁宏道
柳縷時常罥花谿不斷飛因尋澗底水忽過樹旁扉面
熟逢僧問心閒數客歸沿流多石趾儘可作漁磯
天真書院陽明講學處(明)袁宏道
百尺頽墻在三千舊事聞野花粘壁粉山鳥煽罏煴江
亦學之字田猶畫卦文兒孫空滿眼誰與薦荒芹
西陵初晴(明)陳子龍
積雨閒愁滿新晴野望開潮平海門樹春到越王臺江
柳含烟細林花入照催物華欣有托盡日此徘徊
吴興(明)陳子龍
藹藹吴興郡輝輝震澤隂山川紛斷續浦溆淡浮沉稉
稲春田足芙蓉秋嶼深南樓重懷古暇日此登臨
捲幔雙溪下清虚出畫圖人烟吹雁鶩城郭入菰蒲暮
靄平千嶂秋風落五湖羅衣汀草外何處採明珠
飛燕晝初長陌頭行採桑春風一垂手日暮尚擕筐密
繭温如玉新綿白似霜何勞使君問無暇織流黃
雨暮過汀洲江深菡蓞秋碧雲天際合青嶂鏡中收菰
米侵唇冷菱絲入腕柔更聞西塞下漁唱落輕舟
國朝
過南屏訪無生上人吴偉業
謂此一公住偶來聞午鐘山容參雪嶠佛火隠雷
峰路細因留竹雲深好護松精廬人不到相對話
南宗
歲暮送穆苑先往桐廬二首吴偉業
客中經過歲又上富春船燭影欹寒枕江聲聽夜
眠石高孤岸迥雪重半帆偏明日停橈處山城落
木天
知爾貪乘興衝寒蠟屐忙鶴翻松磴雪猿守栗林
霜官醖移山榼仙棋響石房嚴光如可作故態客
星狂
天台黃周星
勝蹟天台路移情入杳冥亂泉秋後寺絶壁古時
亭槲葉岸多濕蓮花峰更青白雲吾語汝且向石
梁停
望天台韓畕
望裏天台近羣峰秀幾重回看青嶂斷忽有白雲
封絶壁垂橋徑春泥䧟虎蹤石橋今夜月應為照
長松
釣臺周茂源
釣臺高百尺縹緲客星寒天子平生意幽人物外
看千秋違漢臘七里尚嚴灘解識滄洲趣羊裘入
夢難
雨中泝富春江周茂源
烟雨片帆開凌空望釣臺龍湫穿石下鳥道拂雲
迴終古滄江色千山木落哀同行驚旅鬢吟眺獨
徘徊
禾中作王士祿
江城還擕李望古一踟蹰老寺裴休宅春沙范蠡
湖遠烟明渚鳥斜日冷檣烏太息東流水年年漫
綠蕪
送同年蔣大參之武林王士禎
持節錢塘去金焦二月時江山南渡蹟風物表忠
碑河漕勞輸輓
朝廷仰度支到逢寒食後槐火試雙旗
蔣脩撰述天台之遊王士禎
太史三茅隠朱顔薄世榮言尋沃洲路遥向赤霞
城語識寒山妙詩同太白清石梁横地底今夜夢
經行
送劉宰之建德王士禎
送者自崖返君真建德遊桐廬最蕭瑟水木况清
秋橘柚紛千樹漁商聚一洲新安江見底應見古
羊裘
送吴園次湖州太守王士禎
六代吴興守常須第一流君才如柳惲吟向白蘋
洲官閣臨苕霅人烟雜鷺鷗誰言露冕客仍是五
湖遊
送陳興公歸武康王士禎
清絶苕南路歸帆望已遐寒林孟郊井古屋沈戎
家天目羣峰合前溪一水斜烟霞成獨往不羡曲
江花
送許竹隠之紹興二首王士禎
一櫂西陵去名山入剡中放衙臨鑑水行部逐樵
風江渚鳶烏集蘇臺麋鹿空沼吴兼覇越懷古意
無窮
蟬聲集深樹驛路徧槐花黃鵠逝千里浮雲天一
涯鶯啼范蠡宅草長謝敷家迢遞相思處春風滿
若耶
苧蘿山曾畹
出郭尋芳草湖田近水濱居然浣紗石曾共沼吴
人苔上蛾眉月溪流舞袖春至今山下路猶帶綺
羅塵
嚴陵山張英
千嶂桐廬道清風幾溯洄不知天子貴猶是故人
來垂釣本無意披裘亦浪猜翻嫌煩好事高築子
陵臺
遊憩南屏寺余懷
小雨催孤櫂湖南别有天幾家臨水住一墖倚山
懸聲出花邊磬香流樹杪泉絺衣渾欲冷高屐破
雲烟
常山道中梁佩蘭
山氣鴻濛似雲光草樹開逐羣樵斧去報曉寺鐘
來鹿跡留乾葉霜痕漬古苔此間宜一憩登眺有
高臺
富陽縣梁佩蘭
百里錢塘路清江入富陽人家還水曲山勢壓城
牆客思天同遠秋來柳漸黃望中風物滿楓葉更
含霜
桐廬縣梁佩蘭
樹色重重隠桐廬入望勞遠山帆影曲争石水聲
高沙嶼排漁籪田溝轉桔槹一羣鷗鷺立瀟灑刷
霜毛
蕭山道中潘耒
溪小恰容舟舟平可潄流近人山色淡侵夜櫓聲
柔岸岸花欹屋村村樹拂樓都忘行驛路只作輞
川遊
登吴山過紫陽洞二首宋犖
名山今入手長嘯向孱顔城闕烟中出江湖杖底
環亭開瞻
睿藻路轉得禪關吴越當年恨消沉磬響間
峯亦飛來號耽幽訪洞宫崎嶔藏結構曲折入冥
蒙遺像閒雲外疎花斷檻中林鵶催客去馬首月
如弓
湖舫觀荷驟雨復登孤山尋和靖放鶴處
曹爾堪
暑退風偏急波回晚漸凉萬花荷影落三韭菜根
香龍雨疑游戲鶯簧自短長提壺期再泛綠蟻滿
菰蔣
過烟霞嶺張競光
脩嶺高無極登臨望漸賖山頭榮桂樹洞口飯胡
麻短笛驚飛雁長歌動落鴉淹留君莫問素志托
烟霞
壑菴訪姚望侯大尹陸世楷
别業南山下清隂一徑濃危橋斜渡澗曲磴冷穿
松小閣凭虛壁幽亭面遠峰香臺原咫尺坐聽晚
堂鐘
蘭蕩杜肇勲
一艇烟波外川原歴亂過僧歸山寺晚蟬噪夕陽
多積水浮城郭薰風拂芰荷滄浪吾有曲擊節為
君歌
蕺山看梅杜肇勲
不淺尋梅興因之冒雪過暗香浮玉樹寒色凍銀
河歲月盤根久風霜吐氣多山靈好呵護留勝訪
巖阿
禹陵杜肇勲
振壑松濤滿鳴春谷鳥同山光青抱日林氣綠含
風金簡苔痕沒雕梁梅影空夕陽幽照裏樵背杜
鵑紅
半月泉用蘇公起句嚴我斯
偶泛雙溪棹來遊半月泉野橋斜有路秋壑淨無
烟客到聽松處僧閒落照邊此中忘世味一坐一
冷然
重陽菴嚴我斯
勝地吴山下招提近可尋虛堂鳴夕磬高樹坐寒
禽瓢笠忘身世鶯花自古今倚闌頻眺望愁絶大
江隂
中秋日同稼書姪謁宣公祠於奉賢鄉宗人會宴
即事陸葇
爼豆斯文在宗支百世同蒼虬元代樹鶴髮古稀
翁竹外香秔綠霜前帶草紅良宵嘉宴永既醉月
華中
會稽道中陸葇
未識山隂道東偏出會稽山山巒㠋秀岸岸水田
低畫艇烏篷小長堤石板齊誰家遊冶子盡指若
耶西
蕭山道中朱彝尊
古樹參差暗春禽旦暮鳴東西開水市高下築山
城翠竹千家静清江二月平昔賢栖隠地巖壑有
同情
上已後三日顧孝廉之珽招同諸公泛舟西湖即
事分韻朱彝尊
獨櫂花隂入重湖柳色交斷橋亭蓋瓦曲院水通
坳楚雀黃猶澁江蓮葉尚包
宸遊留翠墨車馬隘春郊
若耶溪毛竒齡
春水綠紋斜行行度若耶樓頭吹柳絮溪口種荷
花翠袖方扶槳明粧出浣紗是誰騎馬去招我過
東家
題雲門道五松亭毛奇齡
偃亞沓柯濃空亭倚衆松山雲飛冉冉溪雨過重
重紅羽巢孤鵲青天拔五龍欄杆秦望起無復大
夫封
蕺山戒珠寺毛奇齡
古殿倚嵯峨春風似永和龍歸華藏遠僧把戒珠
多舊巷看巢燕清池想浴鵝前王曾採蕺霸業近
如何
登春江第一樓方士穎
憑高無剰覽獨擅一江名隔樹空支塔臨崖曲抱
城潮生吴水闊雨過越山平孰嗣南樓客吟秋嘯
月明
舟上七里灘方士穎
落日憑風駛輕舟逐浪迴岸移村互出帆轉岫争
開亂草參軍墓寒松隠客臺名泉須品試記此碧
灘隈
嚴州查慎行
過城灘更急直下滙分流樹色銜雙塔山形豁一
州炭烟濃傍塢樵徑細通舟風日晴尤好初冬似
晚秋
送梅雪坪出宰泰順查慎行
行作折腰翁吟邊憶謝公擕家千里近得邑萬山
中椒荈通閩賈魚鹽走海童流傳永嘉學亟望起
儒風
石梁觀瀑朱倫瀚
片石憑虚架飛泉落半空穿雲垂匹練奔壑下長
虹響疾疑兼雨聲狂忽舞風却愁深夜裏雷電走
蛟宫
早發新昌朱倫瀚
古邑寒烟外輕裝向晚征山圍四面郭水遶半邊
城村静啼雞晏秋深落月明穿林緣石磴嵐霧拂
衣清
西溪雜興釋山曉
野風吹歷歷兀坐意能通澗響松濤急山鳴夜雨
空雲歸樵路外花落鳥聲中春去知何處啼鵑血
正紅
早春張玉書宋夀谷見過湖上釋本晝
雲起西湖路吾廬蹴水開故人嫌俗縛雙騎出城
來春晝散微雪鄰家多早梅彈琴徵古調何處可
登臺
浙江通志卷二百七十四
