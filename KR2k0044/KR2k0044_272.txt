浙江通志卷二百七十三
藝文(十五)
詩七言古
餘杭醉歌贈吳山人(唐)丁仙芝
曉幕紅襟燕春城白項烏只來梁上語不向府中趨城
頭坎坎鼓聲曙滿庭新種櫻桃樹桃花昨夜撩亂開當
軒發色映樓臺十千兑得餘杭酒二月春城長命杯酒
後留君待明月還將明月送君回
夜宿浙江(唐)孫逖
扁舟夜入江潭泊露白風高氣蕭索富春渚上潮未還
天姥峰邊月初落煙水茫茫多苦辛更聞江上越人吟
洛陽城闕何時見西北浮雲朝暝深
送孔巢父謝病歸遊江東兼呈李白
(唐)杜甫
巢父掉頭不肯住東將入海隨煙霧詩卷長留天地間
釣竿欲拂珊瑚樹深山大澤龍蛇遠春寒野隂風景暮
蓬萊織女回雲車指點虚無是征路自是君身有仙骨
世人那得知其故惜君只欲苦死留富貴何如草頭露
蔡侯静者意有餘清夜置酒臨前除罷琴惆悵月照席
幾歲寄我空中書南尋禹穴見李白道甫問訊今何如
題台州隠静寺(唐)王建
隠静靈仙寺天鑿杯度飛來建巖壑五峰直上插銀河
一澗當空瀉寥廓崆峒黯淡碧琉璃白雲吞吐紅蓮閣
不知勢壓天幾重鐘聲常聞月中落
送山隂姚丞擕妓之任兼寄山隂蘇少府
(唐)韓翃
東風香草路南客心容與白晳吳王孫青娥柳家女都
門數騎出河口片帆舉夜簟眠橘洲春衫傍楓嶼山隂
政簡甚從容到罷惟求物外蹤落日花邊剡溪水晴烟
竹裏會稽峰才子風流蘇伯玉同官曉暮應相逐加餐
共愛鱸魚肥醒酒仍憐甘蔗熟知君鍊思本清新季子
如今德有鄰他日如尋始寧墅題詩早晚寄西人
吳興三絶(唐)張文規
蘋洲須覺池沼俗苧布直勝羅紈輕清風樓下草初出
明月峽中茶始生吳興三絶不可捨勸子強為吳會行
酬鄭從事四年九月宴望海亭次用舊韻
(唐)元稹
海亭樹木何蘢蔥寒光透坼秋玲瓏湖山四面争氣色
曠望不與人間同一拳墺伏東武小兩山鬭構秦望雄
嵌空古墓失文種突兀怪石疑防風舟船駢比有宗侶
水雲滃泱無始終雪花布徧稻隴白日脚插入秋波紅
興餘望劇酒四坐歌聲舞豔煙霞中酒酣從事歌送我
歌云此樂難再逢良時年少猶健羨使君況是頭白翁
我聞此曲深嘆息唧唧不異秋草蟲憶年十五學構厦
有意盖覆天下窮安知四十虚富貴朱紫束縛心志空
妝梳妓女上樓榭止欲歡樂微茫躬雖無趣尚慕賢聖
幸有心目知西東欲將滑甘柔藏府已被鬱噎衝喉嚨
君今勸我酒太醉醉語不復能沖融勸君莫學虚富貴
不是賢人難變通
錢塘曲(唐)溫庭筠
錢塘岸上春如織淼淼寒潮帶晴色淮南遊客馬連嘶
碧草迷人歸不得風飄客意如吹煙纖指殷勤傷鴈弦
一曲堂堂紅燭筵長鯨瀉酒如飛泉
錢塘對酒曲(唐)陳陶
風天雁悲西陵愁使君紅旗弄濤頭東海神魚騎未得
江天大笑閒悠悠嵯峨吳山莫誇碧河陽經年一宵白
南州彩鳳為君生古獄愁蛇待恩澤三清羽童來何遲
十二玉樓蝴蝶飛炎荒翡翠九門去遼東白鶴無歸期
鴟夷公子休悲悄六鼇如鏡大始老尊前事去月團圓
琥珀無情憶蘇小
明州錢君倚衆樂亭(宋)王安石
使君幕府開東部名高海曲人知慕艤船談笑政即成
洗滌山川作嘉趣平泉浩蕩銀河注想見明星弄機杼
載沙築成天上路投虹為橋取孤嶼掃除荆棘水中央
碧瓦朱甍隨指顧春風滿城金版舫來看置酒新亭上
百女吹笙彩鳳悲一夫伐鼓靈鼉壯安期羡門相與遊
方丈蓬萊不更求酒酣忽跨鯨魚去陳迹空令此地留
杭州修廣師法喜堂(宋)王安石
浮屠之法與世殊洗滌萬事求空虚師心以此不挂物
一堂收身自有餘堂隂置石雙嵽嵲石脚立竹青扶疎
一來已覺肝膽豁況乃宴坐窮朝晡憶初救時勇自許
壯大看俗尤﨑嶇豐車肥馬載豪傑少得志願多憂虞
始知進退各有理造次未可分賢愚會將築室返耕釣
相與此處吟山湖
將之湖州戲贈莘老(宋)蘇軾
餘杭自是山水窟仄聞吳興更清絶湖中橘林新著霜
溪上苕花正浮雪顧渚茶芽白於齒梅溪木瓜紅勝頰
吳兒鱠縷薄欲飛未去先說饞涎垂亦知謝公到郡久
應怪杜牧尋春遲髩絲只好對禪榻湖亭不用張水嬉
法惠寺横翠閣(宋)蘇軾
朝見吳山横暮見吳山縱吳山故多態轉側為君容幽
人起朱閣空洞更無物惟有千步岡東西作簾額春來
故國歸無期人言悲秋春更悲已汎平湖思濯錦更看
横翠憶蛾眉雕欄能得幾時好不獨憑欄人易老百年
興廢更堪哀懸知草莽化池臺游人尋我舊游處但覓
吳山横處來
送劉寺丞赴餘姚(宋)蘇軾
中和堂後石楠樹與君對床聽夜雨玉笙哀怨不逢人
但見香烟横碧縷謳吟思歸出無計坐想蟋蟀空房語
明朝開鎻放觀潮豪氣正與潮争怒銀山動地君不看
獨愛清香生雪霧别來聚散如宿昔城郭空存鶴飛去
我老人間萬事休君亦洗心從佛祖手香新寫法界觀
眼静不覷登伽女餘姚古縣亦何有龍井白泉甘勝乳
千金買斷顧渚春似與越人降日注
富春行贈范振(宋)眺補之
錢塘江北百里餘漲沙不復生菰蒲沙田老桑出葉粗
江潮打根根半枯八月九月秋風惡風高駕潮晚不落
鼓聲鼕鼕櫓咿喔争凑富春城下泊君家茅屋並城樓
不出山行不記秋越舶吳帆亦何故今年明年來復去
苕霅行和於潛令毛國華(宋)眺補之
苕溪清霅溪綠溪水灣環繞天目山間古邑三百家日
出隔溪聞打衙長官長髯帽烏紗不曾執板謁大尹醉
臥紫蘭花影斜紫蘭花開為誰好年年歲歲溪南道不
見西陵白髮人荆江夜雪唱陽春陽春絶唱和者寡客
醉聞之雙淚灑夜來魂夢海中山縹緲雲濤煙浪間雲
濤煙浪不可渡睡覺秋風落桐樹秦吉了秦吉了言語
無人會無人會得奈君何且向紫蘭花下醉
徑山(宋)眺補之
盤崕繞壑步步高僕痡馬乏游人勞五峯崛起干雲霄
衆山奔走争來朝我行直欲犯星杓意欲絶頂纔山腰
松間鳥語如相招仰見白塔當林梢擔擕上下若桔橰
路窮飛樓鬱岧嶤欽翁未來蔽菅茅山精水怪歡遊遨
麏馳虺竄狌鼯跳靈景晦昧何由昭忽然飛錫從江臯
窮探不憚東峰遥曲腰丈人白絲袍再拜辭前風雹飄
三百年來響鐘鐃閩商海賈輸金刀直闌横牖山周遭
晨參夜諷聲嘈嘈碧杉紫柏羅旌旄客來六月忘炎歊
明月菴前醉松醪白雲峰頂瞰吳郊鵝毛一點錢塘潮
錢王宫闕如累樵臨之股栗精魄超歸不得寐心摇摇
含輝孤亭立嶢崤此地覽景尤難逃五更月落禽嘲嘲
陽烏欲上海水燒晦明變化不終朝倏隂倏晴狀莫描
夜闌燈青雨飄蕭偶坐兩客論幻泡探元窮妙窺寂寥
破除世事無絲毫不奈詩思猶強豪歸時日没江霞消
荒崕老木山蟬號
錢塘賦水母(宋)沈與求
疾風吹雨回江城艣牙嘔啞潮欲平客居喜無人事攖
相與環坐臨前楹眼中水怪狀莫名出没沙觜如浮罌
復如緇笠絶多纓渾沌七竅俱未形塊然背負羣蝦行
笑其巧以怪自呈凝目&KR0719;視相將迎老漁旁睨笑發聲
曰此水母官何驚江流如奔絶滄瀛潮汐來往月為程
藏納衆汙無滿盈浮埃沉滓溷九清結成此物宜昏盲
使蝦導迷作雙睛乃能接迹蚪與蟶亦猶巨蛩二體并
離則無目為光精江天八月霜葉鳴罟師得蝦供水征
水母棄擲羅縱横試令收拾輸庖丁綘礬收涎體紆縈
飛刀鏤切武火烹花甆飣餖粲白英不殊冰盤堆水晶
稻醯虀寒芼香橙入齒已復能解酲遣漁止矣勿復評
嗟哉此性愚不更定矜故態招三彭且摩枵腹甘藜羹
過錢塘迎潮(宋)楊時
銀潢翻空際天白鯤怒鵬鶱海波擊湧雲噫氣聲怒號
萬馬馳車隨霹靂低昂上下如桔橰頃刻性命輕鴻毛
齎囊負笈有夷路一日何事常千艘因思羊腸盤九坂
攀援蜀道愁狖猱人生觸處有萬險豈必此地多風濤
願言夷險不須問莫負對酒持霜螯
二月二日富陽城東(宋)程俱
一春何許最佳處柳色初勻思殺人風搖雨練不可觸
明綠映空顔色新舊雨來時花未齊今雨一過花圑枝
明朝試踏城西路已復可憐枝上稀
六客堂(宋)王十朋
水晶宫中刺史宅月照高堂遊六客中有一客為主人
萬卷詩書李公擇元符親揮玉堂手令舉聲蜚制科策
五勸使君古遺直三為郎官老詞伯眉山有客何等人
退之少陵李太白直道高才時不容天遣數子為遊從
吳興清絶山水國五百年過人中龍健峭銀鈎逼顔魯
點化湖山出竒語高壁白蘋洲上詩更肯區區談小杜
端如竹溪逢謫仙並遊逸士名俱傳飄飄乘風鼓長翮
兩兩照坐成台躔苕霅交流卞山碧一代名賢已陳迹
我後百年登此堂咀嚼姓名牙頰香坐上何曾欠佳客
蘇仙一去難再得
臘日與守約同舍賞梅西湖(宋)王十朋
西湖處士安在哉湖山依舊梅花開見花如見處士面
神清骨冷無纖埃不將時節較早晚風味自是花中魁
暗香和月入佳句壓盡今古無詩才武陵深處境益勝
十里眼界多瓊瑰北枝貪睡南枝醒杖履得得攙出來
旅中兹遊殊不惡況有佳友含清杯手折林間一枝雪
頭上戴得新春回
范文正公祠堂(并序)(宋)王十朋
寳元間文正范公自潤徙越獲廢井於州治之西澄
而新之易舊堂築新亭俱名之曰清白歲久舊刻弗
存紹興戊寅秋吏部尚書王公來帥是邦暇日會僚
屬於兹堂酌泉煮茗修范公故事嘅然嘆曰自漢迄
今守兹土者無慮數百人莫賢於范公泉與堂皆其
甘棠也記惡可以不刊又謂公自掾桐川典郡帥邊
所至立祠獨越無有於典則缺於是求公遺像得之
於其家命工繪之即其堂而祠焉明年閏六月庚申
躬率幕僚祀之某作詩以紀其盛
堂堂范公真天人配我仁祖為元臣才兼文武懷經綸
先憂後樂不為身上與夔契相等倫正色朝端批逆鱗
三黜愈光名愈聞一麾東遊禹所廵作詩懷蠡祠季真
臥龍山麓井久湮綆而汲之清且新堂於其旁記厥因
名標清白垂不冺規爾官師意諄諄洗貪濯盜思還淳
人亡迹在嗟已陳斷碑俱已埋荆榛後人不識真天人
但能日飲堂中春(越以清白堂名酒)使君好事賢且仁治民律
已公是遵登堂慷慨懷斯文刻石繪像揚清芬躬修祀
事率幕賓手酌寒泉羞澗蘋一酌清我僚吏民再爵為
國清簮紳要將清白風無垠庶俾范公遺志伸公乎為
仙為明神為澤為瑞為星辰當宁焦勞思若人九原喚
起清邊塵
次韻梁尉秦碑(并序)(宋)王十朋
秦始皇頌德碑丞相李斯篆世傳在秦望山莫知其
處教授莫君好竒嗜古搜訪尤力有言碑在何山者
莫以語某何山見於圖經在秦望東南疑其真秦望
也某欣然欲往職有所拘以告會稽尉梁君梁君慨
然而行登山果見之碑石僅存字磨滅已盡墨片紙
而還作古風具記始末因次其韻且見吾三人好事
之癖亦以示後人
姬嬴遺蹟存者稀世傳石鼓稽山碑石鼓揄揚得韓子
文與二雅争驅馳秦碑夸大頌功德埋没草莽無人知
或言山頂石猶在上有虎豹龍蛇螭神藏鬼護荆棘蔽
崕懸磴絶登無岐廣文好竒穴探禹梅仙喜事僧尋支
(支遁昔遊越中好山水梅仙宿雲門訪古迹於僧)我贊其行要親覩勿受世俗
流傳欺望秦秦望兩嶄絶何山壁立東南涯豐碑屹植
最高處不知磨滅自何時剔苔掃墨了無有糢糊片紙
亦足竒濃雲霮䨴暗將雨古木槎牙蟠老枝歸來走筆
出險語訶政叱斯同小兒詩成得得寫寄我詞嚴意偉
法退之我聞秦人滅六國酷似犬磔臨江麋先王法為
秦所負負秦況有秦有司五經灰飛儒濺血堯舜周孔
何能為上蔡獵師妙小篆奴視俗體徒肥皮東封太山
南入越大書深刻光陸離沙邱風腥人事變鬼饑族赤
誰嗟咨漢興萬事一掃去惟有篆刻餘刑儀磨崖欲作
不朽計其如歴數不及期蚩尤五兵紂漆器人物美惡
寧相疵我雖過秦愛遺畫南山入望頻支頤不須嶧陽
訪棗刻不用遷史觀雄辭虚堂默坐對此紙閉眼暗想
君勿嗤要知秦碑没字本却𩔖周雅無辭詩
會稽三賢祠(并序)(宋)王十朋
越有三賢祠曰吳先生曰唐侯曰蔡孝子吳先生名
孜常事安定胡先生瑗以文行稱捨所居為府學有
功於風教為多賢於許詢賀知章輩一等矣唐侯名
琦建炎間越帥叛命以城降敵侯奮自行伍袖甎擊
酋至死罵不絶口有靖康李忠愍風非僅古刺客比
也蔡孝子名定以死贖父罪自沉於河與曹孝女相
望於千載某因上丁見西廡有祠詢之莫教授知吳
先生事語莫君宜有以記之異日坐幕府吏具歲所常
祀有旌忠愍孝二廟命吏訪其詳得舊越守傅公崧
卿祭文及蔡孝子墓誌與越人題䟦奏狀䓁為嘉歎
者累日因作三賢詩以紀其大略庶幾好事君子相
繼有作以發揚幽光亦所以助國家旌遺賢奬忠孝
激勸風俗之一端也
吳先生祠
安定先生賢矣哉一時高弟俱英才詵詵顯逹播廊廟
貧賤亦能光蒿萊會稽吳君更超絶至今士子猶能說
講堂鳴鼓規使君清風真堪聳朝烈求田問舍遺子孫
錢愚地僻何紛紛不惜池塘種芹藥一叚竒事前無聞
君不見唐室蓬仙稱賀老乞得鑑湖歸去好却將儒服
變流沙更遣門闌盡歸道又不見晉朝名士高陽公才
名上下王謝中乃心欲出三界外山隂宅化瞿曇宮先
生識見高流俗不作二公緣禍福寄語多才鄭廣文乞
與毫端記高躅
旌忠廟
國家往往艱難中縉紳節義掃地空靖康有一忠愍公
建炎獨見唐侯忠唐侯爵位何曾隆身居行伍儕羆熊
平生經史漫不通嚴霜烈日蘊在衷憤然一奮不顧躬
太尉奪笏嗟匆匆子房鐵椎計已窮張廵就縛氣尚雄
杲卿鋸解罵未終忠血義肉塗地紅烈氣英魂薄蒼穹
事驚朝野聞帝聰立廟旌忠浙江東睢陽雙廟同高風
名書青史等岱崧當時開門迎降功貽臭世世如蛆蟲
愍孝祠
我昔嘗讀黃絹碑長嘆越國無男兒孰知種山山下水
千載有此一叚竒嗚呼哀哉蔡孝子風烈遠過恢與羈
乃翁白首困縲絏半年不脫兒心悲請身荷械代父罪
或甘黥湼居軍麾況遇兵興擊叛卒身先矢石死不辭
當時非無賢太守孝子抱志終不施人間無路可赴訴
投命河伯祈天知自為銘誌及訟牒欲愬以魂贖以屍
情哀意切語不怨孝與忠厚俱天姿臨河更效結纓死
顛沛於禮更無違父脫纍囚子願畢身在九泉甘若飴
名聞九重獲旌表賜廟愍孝風羣黎胡為祠宇乃如許
一間破屋河之湄未聞設誄有度尚絶妙更欠邯鄲詞
我來贊幕欽孝烈顧瞻廟貌成吁嘻他年太史作嘉傳
願於紙尾書吾詩
鑑湖行(宋)王十朋
蒼蒼涼涼紅日生葱葱鬱鬱佳氣横鑑湖春色三百里
桃花水漲扁舟行花間啼鳥傳春意聲落行舟驚夢寐
胡床兀坐心境清轉覺湖山有風味鑑中風物幾經春
身在鑑中思古人禹迹茫茫千載後疏鑿功歸馬太守
太守湖成坐鬼責後代風流屬狂客狂客不長主鑑湖
惟有漁人至今得日暮東風吹棹回花枝照眼入蓬萊
回首湖光何處是欸乃聲中圖畫來
過霅川大溪(宋)楊萬里
菰蒲際天青無邊只堪蓮蕩不堪田中有一溪元不遠
摺作三百六十灣政如綠錦地衣上玉龍盤屈於其間
前船未轉後船隔前灣望得到不得及至前灣到得時
只與後灣纔咫尺朝來已度數十里問知德清猶半百
老夫乍喜櫂夫悶自有到時君莫問
曉泊蘭溪(宋)楊萬里
金華山高九天半夜雪裝成珠玉案蘭溪水清千頃強
朔風凍作琉璃缸日光雪光兩相射病眼看來忘南北
恨身不如波上鷗脚指為楫身為舟恨身不如沙上雁
蘆花作家梅作伴折綿冰酒未是寒曉寒真欲冰我肝
急閉篛篷擁爐去竹葉梨花十分注
泊舟臨平(宋)楊萬里
前窗向市下却簾後窗臨水開却門岸頭楊柳報春動
溪底雲天隨浪翻隔溪數間黃草屋繞屋千竿翠瓊竹
三老鳴鉦艤柂樓今宵又向臨平宿
癸亥日泊舟吳會亭(宋)范成大
去年春盤浙江驛湛湛清波動浮石今年春盤吳會亭
冥冥細雨濕高城天邊作客風沙裏去年今年成老矣
客心古井冷無波過眼人情亦如水憶昔三生住翠微
偶來平地著征衣山中故人應大笑扁舟坐穏何當歸
送通守趙積中朝議請祠歸天台(宋)范成大
城頭千峰青繞屋城下灘流三百曲誰云偪仄復偪仄
尚有高軒肻來辱紅梅花下兩芳春春風惠和如主人
搶攘塵土簿書裏見此繅藉天球溫厚禄故人車結轍
掉頭獨泛清溪月不從世外得超然世間誰肯如公決
生平我亦一沙鷗葦白蘆黃今已秋送公使我歸思動
破烟衝雨憶扁舟明年想見東山起我亦煎茶石橋水
道逢蓑笠把漁竿即是馬曹狂掾史
城南上原陳翁以賣花為業得錢悉供酒資又不
能獨飲逢人輙強與共醉辛亥九月十二日偶
過其門訪之敗屋一間妻子饑寒而此翁已大
醉矣殆隠者也為賦一詩(宋)陸游
君不見會稽城南賣花翁以花為糧如蜜蜂朝賣一枝
紫暮賣一枝紅屋破見青天盎中米常空賣花得錢送
酒家取酒盡時還賣花春春花開豈有極日日我醉終
無涯亦不知天子殿前宣白麻亦不知相公門前築堤
沙客來與語不能答但見醉髮覆面垂髿髿
西湖春遊(宋)陸游
靈隠前天竺後鬼削神剜作巖岫冷泉亭中一尊酒一
日可敵千年夀清明後上已前千紅百紫争妖妍鼕鼕
鼓聲鞠場起鞦韆一蹴如登仙人生得意須年少白髮
龍鍾空自笑君不見㶚亭耐事故將軍醉尉怒訶如不
聞
予居苕溪上與白石洞天為隣潘德久字余曰白
石道人且以詩見畀其詞曰人間官爵似樗蒱
采到枯松亦大夫白石道人新拜號斷無繳駁
任稱呼予以長句報貺(宋)姜夔
南山仙人何所食夜夜山中煮白石世人喚作白石仙
一生費齒不費錢仙人食罷腹便便七十二峰生肺肝
真祖只在南山南我欲從之不憚遠無方煮石何由軟
佳名錫我何敢辭但愁自此長苦饑囊中只有轉菴詩
便當掬水三嚥之(轉菴德久自號云)
石門洞(宋)樓鑰
扁舟百里連城回青山中斷立兩崕清都虎豹隠不見
但見閶闔排雲開峰回失喜大飛瀑聲震萬壑驚春雷
掀髯目及九霄外玉虹千丈飛空來一冬青女靳天雪
不知聚此山之隈傳聞神龍臥其上寳藏擊碎真瓊瑰
胸中先自無塵埃到此更覺心崔嵬天風為我噀空翠
春光瀉入騷人懷謫仙曾來寫勝句劉郎又為開天台
我慚筆無挽牛力醉墨滿壁誰為裁或言龍湫更竒絶
佳山高處深雲堆我方擕笻往尋訪未知比此何如哉
大龍湫(宋)樓鑰
北上大行東禹穴雁蕩山中最竒絶龍湫一𣲖天下無
萬象贊揚同一舌行行路入兩山間蹻碎苔㾗地將折
山窮路斷脚力盡始見銀河落雙闕矩羅宴坐看不厭
騷人弄詞困搜抉謝公千載有遺恨李杜復生吟不徹
我遊石門稱勝地未信此湫真卓越一來氣象大不侔
石屏倚天驚鬼設飛泉直自天際來來處益高聲益烈
漢地倒瀉三峽流到此誰能定優劣佳山佳趣須要領
一日盡游神惡褻驪龍高臥喚不應自媿筆端無電掣
輪囷蕭索湍不怒非霧非烟亦非雪我聞凍雨初霽時
噴擊生風散空闊更期雨後再來看洗淨一生煩惱熱
會稽山中(宋)戴復古
曉風吹斷花梢兩青山白雲無唾處嵐光滴翠濕人衣
蹻碎瓊瑶溪上步人家遠近屋參差半成圖畫半成詩
若使山中無杜宇登山臨水定忘歸
飛仙引游沃州水簾谷作(宋)謝翺
赤城後門桃花尾濕盡蘼蕪洗蒼耳小支菩提海上來
天風吹下谷簾水斜珠界左轉復右華盖懸肝三葉紫
内間肉芝承乳流鬼母仙姝臨洗胃蒼龜守關朝太微
色阻讒神誣奏事海桑男子在謫籍驅鹿行車閏年至
和靖墓(宋)謝翺
山中處士白麻履死後無書獻天子青童元鶴晝上天
夜下玉棺葬湖水湖隄四合葑如髮芳樹玲瓏倚春雪
百年鳳舞雲霧空玉椀人間出勾越宫嵐塔雨恍如失
飛網繞湖冠聚鷸琳宇焚芝秋寂歴斗下無人祠太乙
贈鏡湖相士(宋)文天祥
五月五日揚子江心水鑄作道人雙瞳子吾面碟子大
安用鏡照二百里
自信上歸遊石門訪故人毛儀卿振卿兄弟作長
句贈之(元)戴表元
山開未開白雲梯人行未行青麥溪五年清夢隔蟻穴
千里飛塵深馬蹄重來交遊亦笑樂但覺几杖煩提擕
門間霜葉無數積風定水禽時一啼藥草春暄夜更長
木蘭花下聽天鷄
善之擕酒招遊西湖值雷雨分韻得杯字
(元)袁桷
南山樹影糊輕煤北山雲花玉崔嵬絶憐我輩少姿媚
幻此異景窮竒瑰湖光山色兩愁絶更挾新雨除飛埃
千年龍公睡忽醒頃刻駕浪鞭春雷我生倦遊端有意
陳迹黯淡漫蒼苔擬將鐵笛寫清怨復恐翠袖含餘哀
主人似怪不解樂故結勝侣擕尊罍翩翩六鶴舞晴翮
華表清唳雲光開絶憐山鷄強聮翼照水寒影空徘徊
謝公屐齒殊濟勝偪仄蓬宇徒低摧娟娟新青故隄柳
片片輕白孤山梅春風佳遊詎易得相與一笑同銜杯
越船行(元)袁桷
越船十丈青如螺小船一丈如飛梭平生不識漂泊苦
旬日此地還經過三江潮來日初晚九堰雨慳河未滿
當時却解傍朱門醉眼看天話長短年來官府催發綱
經月辛苦鬢已霜布裘漫作解貂具入門意氣猶猖狂
自古魚鮭厭明越明日今朝莫論說買魚沽酒不計錢
被髮江頭傲明月勸君莫作越船婦一去家中有門戸
沙上攤錢輸不歸却向鄰船盪雙艣
次韻虞彦高遊陽明洞(元)楊載
憶昔神禹奠九州兹山會計功始休諸侯玉帛渺何許
但見萬水從東流衣冠永閉陽明洞夜聞鬼哭巖之幽
珠宫貝闕號龍瑞天造地設非人謀槎枒怪樹凍不死
化作千丈蒼玉虬丹洞呀然仙掌裂翠峰巧矣蛾眉修
梅梁飛去鐵鎻斷往往雷雨生靈湫軒轅緱神極秘怪
海上笙鶴時相投平生閉門讀史謳子乃探穴先吾遊
明當挾子期汗漫題詩更在最上頭不妨山水樂吾樂
豈有饑溺憂民憂故家喬木尚可求有子有孫百世留
卧横玉簫泛歸舟吹散萬斛江南愁
霅溪翁雪霽望弁山圖(元)錢選
至元二十九年余留太湖之濱雪霽舟行溪上西望
弁山作此圖且賦詩云
弁山之陽冠吳興峮嶙&KR1005;&KR1625;望不平煥然仙官隠其下
衆山所仰青復青雪花夜積山如換乘興行舟須放緩
平生不識五老峰且寫吾鄉一竒觀
夜泊釣臺(元)薩天錫
雙崕屹立幾千仞下有一葉之孤舟繁星亂垂光曅曅
長藤古木風颼颼荒祠幽黑山鬼集怪石如人水邊立
錦峯繡嶺雲氣深萬壑千巖露華滴山僧對話夜未央
不知風露滿衣裳喚船振錫渡江去林黑無由歸上方
高寒宇宙無人語亂石灘聲濺飛雨欲從嚴子借羊裘
坐待船頭山月吐
仙居縣杜氏二真廟詩(幷序)(元)納延
東陽杜氏二女子蚤喪父母鬻餅市中厨人挑之二
女子憤殺厨人走匿仙居之盂溪夜雨水漲皆溺死
其屍閣巨木上蒼藤纏束儼若棺槨時隋大業間也
唐令令狐取其遺骨塑像建廟溪上宋令古靈陳襄
禱雨屢應刻石祠下國朝至正壬寅東陽陳君元祥
以浙省員外督制兹邑水旱之禱顯有竒徵明年君
督漕入京請諸中書命太常議封貞惠貞淑二真仙
元祥因徵賦詩廟壁云
君不見瀟湘江上斑斑竹雨灑疎林淚痕綠又不見金
溪縣裏兩嬋娟身化白金金漸復至今九疑山下大江
西窈窕祠堂依古木仙居更有杜貞娥千古清風凛相
續貞娥鬻餅東陽市厨人相挑憤投齒捉刀夜斷賊奴
頭勇力真同丈夫子脱身竄匿來盂溪木食澗飲幽巖
栖煢煢姊妹自相保天寒愁聽哀猿啼夜雨奔流溢山
趾月黑溪深黯無底嗚呼雙娥同溺死玉骨藤纏高樹
裏開兀賢令銜餘哀築祠却傍蒼崕開悲風蕭蕭落山
葉精靈日莫猶歸來陳侯自是古靈後來作仙居民父
母銜香赤脚禱龍湫秋日甘霖起枯朽去年飛章徹九
閽紫綾裁誥褒貞魂鸞車孔盖蔽白日彷彿來謝朝家
恩男兒堂堂軀七尺忍垢含羞汙簡冊何如貞惠貞淑
兩真仙萬古千秋具廟食
五洩東原有地度可十數畝後負山前則石河如
帶幽夐深窈盖隠居學道者可築室偶賦一詩
屬陳彦正(元)吳萊
越中五洩古名山東源峻嶺空雲間老石崚嶒欲見骨
天河瀉破莓苔灣蛟龍縮身似蜥蜴魑魅出没司神姦
雷公一聲忽下擊鳥跡不到猶重關青華仙真舊治所
碧落侍從登清班穴疑綵狻據一柱戸想銅獸銜雙環
鳳馭鸞鞭白羽瓘芝樓菌閣朱莖殷梯梁未絶或可值
洞府寖遠多愁顔嚮曾褰衣得揭涉别擬鑿徑通茅菅
寬宏頗占十數畝夐静粗覺非人寰澗流帶綰玉繚繞
巒翠髻擁花斕斒截斷塵埃與世隔搆成棟宇寧吾慳
陳君尋常有道力況此跬步臨幽潺虚室光明白不動
寳爐溫養丹將還丈夫出處我已定馳字早寄孤飛鷴
休拘崑崙并漲海遇有勝處同躋攀
桐廬夜泊(元)吳師道
合江亭前秋水清歸人罷市無餘聲燈光隠見隔林薄
濕雲閃露青熒熒樓臺漸稀燈漸遠何處吹簫猶未斷
凄風涼葉下高桐半夜仙人來絶巘江霏山氣生白烟
忽如飛雨灑我船倚篷獨立久未眠静看水月摇清圓
冷泉亭(元)周權
昔人來自天竺國縹緲孤雲伴飛錫天風吹落凝不去
化作竒峰聳空碧至今裂峽餘雲髓桂冷松香猶未巳
翠光圍住玉壺秋不放晴雲度山趾道人宴坐無生滅
炯炯層胸照冰雪夜深坐定汲清泠寒猿啼斷西巖月
浙江觀潮(元)周權
錢塘江上風颼颼誰驅逆水廻西流海門山色暗蛾綠
翕忽澒洞驚吳艘飛廉賈勇咄神變倒掀滄溟躍天半
闐闐霹靂駕羣龍高擊瓊崕捲冰岸初疑大鯨嘘浪來
瀛洲銀山雪屋爛不收又疑當時捍築射強弩至今水
戰酣貔貅溪盈壑滿留不住怒無洩處潛回去乘除消
長無停機斷送人間幾朝暮吳儂何事觀不休落日滄
波萬古愁汀蘋沙雁年年秋海雲一抹天盡頭
馮公嶺(元)許謙
層巒疊嶂危相倚亂若飄風湧秋水寒松荒草間蒼黃
照眼峥嶸三十里初如井底觀天門一峯巍然中獨尊
縈回百折至絶頂俯視衆嶺來兒孫人言此山插霄漢
馬不容鞭僕夫嘆攀援何異蜀道難氣竭人疲背流汗
熟視徐行路覺平心寬意適步更輕志須預定自遠到
世事豈得終無成我來正值窮冬月倚杖巖前嚼松雪
午店烟生野飯香陽坡日近梅花發寄語悠悠行路人
乾坤設險君勿嗔胸中芥蔕未盡去須信坦道多荆榛
岳武穆王墓(元)鄭元祐
棲霞嶺南湖水隂墓木兩株高百尋鬼神撝護霜雪幹
日夜怒號風雨音山僧紙錢每自挂隴首金椎那得侵
精忠既已塞天地英爽尚爾盤山林恨雖無血可化碧
世故有人能笵金恭惟父子一抔土尚想君臣千載心
萬松嶺前行殿廢五國城頭寒漏沉空令遺黎痛至骨
荒墳一上一哀吟
夏蓋山石鼔謠(元)張憲
臨平石鼓不自鳴直待蜀桐魚作形陳倉石鼓載文字
徒有鼓形無鼓聲夏蓋之石或自鳴蓋石一鳴三吳兵
嗚呼三吳十年厭干櫓不緣夏蓋鳴石鼓
送鐵崕先生歸錢塘(元)張憲
團花染累吳蠶&KR1472;五色文綾出金翦海風吹度滕王宮
南浦西山畫簾捲天狗夜吠聲如雷東奎西壁昏煤炲
土洲自可駕黃犢鐵箸何用畫寒灰牛酥煼花春未老
湖上同誰翦芳草真珠酒瀉紫葡萄金錯刀鐫紅瑪瑙
六橋楊柳香霧深吳娃一笑千黃金莫邪不知老龍舞
鐵管自成丹鳳吟軟輿送别湖源道紅花照人日杲杲
長風吹送書畫船先生眼空方醉眠
送呂養浩之紹興(元)倪瓚
賀監宅前路荷花今亦無空餘湖上月照見水中蒲送
爾作官幽絶處錢塘江頭飛柳絮聽事臨隄滿夕嵐時
有沙鷗自來去
帖侯歌(并序)(元)王逢
昌國州達嚕噶齊高昌特穆爾平章邁珠之猶子也
海寇犯境侯連與戰破之衆寡不敵或勸侯遁去侯
曰是吾死所也遂死之江浙省參政樊執敬為文遣
使致祭請諡於朝逢為作歌云
仙居縣丞寇海邦白晝突入干矛鏦帖侯親騎大宛馬
快劒躍出蒼龍雙鬚張眥裂赫如虎殺氣雄風助虓武
髑髏擲地血飛雨短兵未接寇偃鼓天南弧矢夜掩光
狼角赭赤雲元黃洪濤鯨鯢去咫尺再戰身與城存亡
艨艟千百水犀手主者誰歟僕旗走岳立不轉鏦殺之
殉忠國家艮亦厚君不見台州牧長金兜鍪氣節自是
名臣流情鍾兒女挫堅銳卒墮賊計空貽羞男兒真偽
那能識長松古柏寒增色鴻飛冥冥我何及落日荒山
淚横臆
王氏節婦詩(并序)(元)錢惟善
丙子歲天台王氏妻為兵所掠至嵊縣青楓嶺齧指
題五十六字石上投嶀江而死迄今血書宛然泰定初
邑徐丞始上其事請立廟旌之晉張仲舉首倡作詩
一章邀好事者同賦又聞丙子間襄陽賈尚書兒婦
韓魏公五世孫也岳州破被虜之明日以衣帛齧指
書長詩渡江中流自溺而死其詩多有可稱者有江
南無謝安塞北有王猛之句士大夫咸膾炙之因感
其節同其事𩔖故并及之云
昔年襄陽賈尚書兒婦韓氏身葬魚當心血濺雲錦襦
至今波蕩青瓊琚齧指堂堂丈夫氣乃見蒼茫甲兵際
倚舷不忍渡中流翻然直向龍宮逝嗟嗟赤城王氏妻
青楓嶺滑愁雲低嶀江水黑幽魂啼峭壁萬仞無由梯
望夫不來歸路迷石痕雨碧風凄凄流離失國時所偶
兒女喪家我何有丹精貫日昭不朽朝廷立廟嶀江口
荆揚孰謂風俗媮嗚呼貞節無與儔二女允也忠義流
他年太史煩編搜
題餘姚葉敬常州判海隄卷(元)丁鶴年
隂霓夜吼風雨急坤維震蕩元溟立桑田變海人為魚
葉侯訴天天為泣侯奉天罰誅妖霓下平水土安羣黎
嶙峋老骨不肯朽化作姚江捍海隄海隄蜿蜒如削壁
横截狂瀾三萬尺隄内耕桑隄外漁民物欣欣始生息
潮頭月落啼早鴉柴門半啟臨漚沙柳根白舫賣魚市
花底青帘沽酒家花柳村村各安堵世變侯仙倏成古
侯雖已矣遺愛存時聽叢祠咽簫鼓人生何必九鼎榮
廟食貴有千載名君不聞一杯河水決瓠子沉馬親勤
漢皇祀又不聞一帶江波泛蜀都刻犀厭勝秦人愚江
平河塞世猶駭何況堂堂障滄海論功不啻濟川才砥
柱東南千萬載嗚呼只今四海俱横流平地風波沉九
州蒼生引領望援溺州縣有官非葉侯禦灾誰復憂民
憂
葛嶺行(元)陳孚
葛嶺相君之故居昔年甲第臨通衢錢横花間甃作徑
錦鋪泉底疏為渠後庭三千傾城姝歌舞絶世冰肌膚
麒麟銀裳龍綃裾佩以文螺木難珠相君出擁萬虎士
各操闒戟左右趨劒履上殿帝賜坐駝蹄七寳分御厨
望塵拜者頌元老伊尹周公所不如豈知一旦事瓦解
銀鐺鐵鎻載以驢我偶過此訪廢址狐免縱横草焦枯
琨臺瑶砌不復見已有野人來種蔬却怪當時鑿隧道
挾詐出入潛如狙大臣一身佩天下板牆複壁何謬歟
山童從我一壺酒回首落日悲欷歔摩挲仆碑共踞坐
尚是御賜凌烟圖
鑑湖雨(元)李孝光
越角鑑湖三百曲雨餘曲曲添新綠八月九月風已高
詩人夜借漁船宿漁翁城中沽酒來筐底白魚白勝玉
當時賀老狂復狂乞得鑑湖此生足
龍湫行送軒宗冕歸山(元)李孝光
大龍湫小龍湫青天倒瀉銀河流海風吹練白杲杲雪
花滿面寒颼颼維那大士濯足處碧波下見長黃虯山
僧洗盋白雲動澗猿飲子蒼巖幽神蹤隠見不可測幻
境變化誰能求道人此地昔追遊泠然一錫辭神州天
香飄飄滿衣袖散作雨露東南陬老夫送别歌龍湫芙
蓉花開溪水頭永嘉妙語猶可續永夜松聲消客愁思
君何處寄清夢三十六峯明月秋
趙李倪三居士建凌霄會(元)釋行端
雙徑在吳浙實為山之雄天目如屏擁其北錢塘如練
紆其東重巒疊巘不知幾千萬但見五峯秀色崷崪摩
青空下有䟦陀神龍窟上有都史夜摩宮晴雲暖靄生
巖松朝開暮合無終窮祖師據此鞭麟鳳森羅萬象明
真宗納須彌於芥子卷法界兮鍼鋒本源自性有常分
寧須妙用求神通儼如鹿園與鷲嶺紫金光聚人天中
說法至今猶未散天華似雨飄空濛
宛委山(元)韓性
秦山幾千仞翠入蓬萊城城中望山色明暗分隂晴老
夫散策山前路為愛看雲不歸去仰看驚怪鷺飛來回
頭忽見雲生處崦中孤起如炊烟乘風騰上蒼崕顛崕
顛宿雲喜迎接横空一幅兜羅綿天風吹散銀千縷淡
處是烟濃是雨雲師拗怒不肯回露出峰頭尺來許一
雨三日溪水肥老夫欲歸不成歸雲師知我慘不樂故
出小譎相娛嬉老夫作詩一笑領舉袖收雲散空迥倚
松絶呌上下人仰看雲峰起山頂
靈山(元)潘伯修
玉環諸山靈山深環以大海根太隂空青水碧淡相映
散為風露來蕭森嗟予賦命落台雁調笑魚鳥成滯滛
南遊華盖動連月勝地在近徒歆歆風帆徑渡不再宿
綬裹長劒擕青琴種玉瓊田中吹笙玉山岑吾將於兹
養年命岐路四斷誰能尋
蘭亭(元)王冕
東晉風流安在哉煙嵐漠漠山崔嵬衰蘭無苗土花盛
長松落雪孤猿哀滿地紅陽似無主春風不獨黃鸝語
當時諸子巳寂寥真本蘭亭在何許欹簷老樹緣女蘿
崩崖斷壁青相磨舊時觴詠行樂地今朝魚鼓瞿曇家
荒林晝静響啄木流水潺潺遶山曲遊人不來芳草多
習習餘風度空谷去年載酒誦古詩今年拄杖讀古碑
年年慷慨入清夢何事俯仰成傷悲故人不見天地老
千古溪山為誰好空亭回首獨凄凉山月無痕修竹少
送盧思敏歸天台(元)貢性之
天台山高四萬八千丈神仙之徒往往窟宅乎其間我
嘗探竒恣元覽直上絶壁窮躋攀松風流水聲瑟瑟桃
花玉洞春漫漫曾逢兩仙人對奕猶未殘□□白髮長
被耳千二百歲如童顔手擕綠玉杖劒佩黃金環見我
拂衣起念我行路難問我何從來延我啟重關授我長
生訣餌我金霞丹餐松齧柏飲沆瀣伐毛洗髓滌肺肝
吁嗟凡骨不易脫失身又復歸塵寰始知神仙有術終
不可以遽學使我夢寐至今夜夜空與相往還盧郎天
台人縳屋天台下年少事遠遊仗劒歴中夏才華擅文
藻富貴若土苴曳裾恥王門望雲念親舍浩然欲歸養
即日具鞍馬上堂奉旨甘載拜獻杯斝適此舞綵歡勝
彼途路者父母見子歸喜氣揚雙眉親戚饋壺漿隣里
將豚雞慰藉遠歸人老幼咸熙熙但諳風俗淳不識亂
與離因君重念山中好歸來已覺輸君早汨没塵埃徒
我慚顦顇形容漸枯槁今君往矣誠難留殷勤為謝羣
仙道明年二月春正繁期爾山中拾瑶草
鴈蕩吟(元)陳德永
鴈之蕩兮乃在甌越之野瀛海之堧有萬菡苕鑱青天
東南形勝此其最我嘗著屐周覽於其間厥初宰物孕
雄怪元氣混沌何由穿巨靈運斤鑿鬼竅列缺吐火施
神鞭遂令後爾萬萬古見此錯愕難為言上疑日車解
轡傾側過下恐地軸撓動相鈎牽昨夢尋君拂烟去有
擁芝蓋導我前崩崖旁豁瞰空洞迴溪不定行蜿蜒狂
雷砰訇起何處白龍噴薄飛層巔熊蹲豹擲若怒若啼
霞明霧擁倏閃倏開重重掩掩變幻不可以極兮我方
矯首倪立乎雲梯南望海水不滿杯灣環下繞山足來
仰攀玉女駕笑踏飛鸞低羣仙集倒影雜佩中徘徊聳
身直上浩無際海月正掛吹簫臺於焉得深悟扶桑警
天雞蘧蘧驚覺在枕席但聞落葉如雨風凄凄君來謝
我欲西邁惜此不及窮扶擕我知君身有靈氣世上塵
土胡能迷推仁澤物本我事成功斂退真竒哉碧桃花
發俟君到勿使引領雙眉摧
青蘿山房歌贈宋景濓(明)劉基
若有人兮乃在大江之南浙河之東連山特拔瀛海上
上與河鼓天津通憶昔四女下天來遺鬟墮髢根龐鴻
仙華傑出最怪異望之如雲浮太空嶔崟峛崺不可上
薈蔚雜樹昏朣朧虎龍咆號猿鶴呌山鬼呵歘生悲風
嗟哉若人兮何為乎其中梁檀楠兮柱桂楓結青蘿兮
以帡幪不翦不伐兮不盬以攻晨嵐暮靄滴晴雨烟條
霧葉相蒙籠縿縿兮纚纚菶菶兮蓬蓬繚糾要結兮若
蒼龍垂胡降元穹棽麗披離兮若翠鸞振迅飛氋氃鸝
黃和鳴桑扈應髣髴牙曠之絲桐幽泉發竇鏘玲瓏六
月赤日收藴隆陽凌隂蓄春融融巖花澗草紛白紅有
時黃初平清夜騎羊朝帝宫瓊蕤羽蓋冰玉珮華月閃
爍光成虹松吹笙兮竹舞翿影旆旆兮聲渢渢娱口悦
目兮樂不可言世間塵土何夢夢山有芝隰有蘴石鑿
鑿兮水漴漴猗若人兮美且充饑食倦息兮可以保我
躬逍遥兮棲遲何必訪廣成於崆峒
潛溪歌為宋景濓賦(明)劉基
金華山水天下希潛溪龍門尤絶竒羣峰峻極河漢上
一峯獨立芙蓉陂先生結廬在其下文追班揚兼賈馬
遂令此山增壯觀野有樸&KR0554;皆梧檟上清道士來方壺
乘興為作潛溪圖丹崕翠麓神仙居東望日出樹如蘇
溪流穿林還度谷十里一逵五里伏龍湫吐景生白虹
藤蘿振雨松呼風却憶往時清夜月帝女乘雲下天闕
鐘鏞鏗鍧簫鼓發霓裳羽衣飄滅没初平騎羊前啟行
長髯鬖髿飛玉霜秦娥吹笙元鶴舞牽牛河鼓凝寒芒
相思迢迢頻入夢夢駕兩鸞從一鳳覺來毛髮猶爽淅
目送征鴻度空碧山有蔬水有魚幽澗有泉清可㪺何
時上疏乞骸骨寄聲先遣雙飛鳬
題界畫臥龍山樓閣圖(明)劉基
巍巍乎大海之西浙河之東是曰會稽夏后所封吞雲
吐雨隔躔次闔闢光景調春冬地平天成五千載職貢
長與中華通洞天石室神仙宫香爐紫氣騰芙蓉禹穴
窈窕潛蛟龍玉書金簡今無蹤但見蒼翠松柏晻曖閉
白日猿狖呌嘯生悲風臥龍何蜿蜒向前離立如孩童
上有朱甍碧瓦縹緲浮元穹流星穿窗月掛戶下視水
木光玲瓏多年不見嘗膽處野花自落莓苔中綠蘋香
飄楊柳濃漁舟一葉波溶溶黃冠賀老已寂寞淡烟細
兩空青楓雁山狂客意匠工能以翰墨偷天功對此使
我心神融便欲築室依巃嵸短衣瘦策尋葛洪嚥服石
髓餐晴虹翩然遠逐浮邱公不須懷古意慘戚伯夷綺
里俱蒿蓬
為詹同文題浙江月夜觀潮圖(明)劉基
君不見四時平分成歲功以秋繼夏獨不同炎官挾長
握天柄七月赤日熺元穹蓐收抱鉞蹲白水野氣赫赫
攄頳虹陽侯喘汗河伯暍少昊上訴愁天公會須萬物
長養遂期以仲月虚宵中此夜姮娥魄正滿命駕四蟾
驂兩駥指揮禺強出元渚蕩滌歊熇清霾蒙河漢發源
牛斗下曲江上與天津通初看一髮起溟徼如曳組練
來於東漸聞殷轔鼉鼓發倏忽萬雷聲撼風天吳掉尾
出溟涬馬銜揚鬐招海童霓旌縞帳鷺羽幬瑶臺十二
浮空濛蘂珠仙人乘玉輅騰駕鶴鵠飛氋氃長庚歘霍
掞光耀電母扶龍嘷戞銅宓妃起舞素女從瓊珮綷䌨
雲帡幪冰綃霧縠紛颯纚霜旂雪旛高翳空鯨魚呀呷
鮫鰐遁蒲牢哮吼馮夷宫瞿塘巫峽起平地灔澦若象
鏖回潨先驅已過赤亭嶂後從始發龕山谼商聲爽淅
合羣籟澤國凛凓寒欲凍先生翫月坐樓上夜氣澄寂
神和沖凭欄快覩煩暑退呼兒命酒澆喉嚨自舞自歌
歌自作月照白髮三千總歌聲迤颺林壑應竹樹戞擊
絲與桐淵魚躍波棲鳥作紫桂繞屋清香融君歌曲終
響未終我歌激烈留征鴻瞠眸相視俱老矣況有衆病
來交攻聖明天子御宇宙威惠與天相比隆首丘倘許
謝鞿絆猶有古月光朣朧行當唱和三百首永與潮汐
流無窮
蛟門春曉圖歌(幷序)(明)宋濓
勾章王君景行嗜學好修之士子也其所居曰蛟門
正臨大海巨濤舂撞頃刻萬變平旦東望霞光燭天
紅日大如簁冉冉上升誠海東第一偉觀高士王叔
明作蛟門春曉圖景行出以示予使人飄飄然有凌
三山跨十洲之意為賦長歌一篇其辭曰
瀛海無垠波濤吐吞涵浴日月參契鬼神怪石如雲自
天墜萬丈壁立蛟為門南有金鷄之俯啄北有猛虎之
雄蹲值獰飈兮奮揚束怒濤兮騰奔擲玉毬兮干霄灑
輕霧兮飛塵雪山冰崕之可怖可愕兮帆檣簸蕩不可
遏恍疑上下於星辰晨鷄一鳴海色白層霞絢彩光如
璊縱横閃鑠縳不定海神推上黃金盆靈境飄摇在世
外髣髴直至扶桑村何人結屋於其間云是甬東才子
開瓊關吹簫雙鶴下坐聆環珮聲珊珊有時共談三十
六洞之秘笈綠文赤字可以鐫蒼頑猿拾花兮春岸魚
泳晝兮晴灣日媚嫣紅桃點點風入涼翠松翻翻胸襟
濯盡萬斛之黃埃兮不知聲利是何物便思紫府躋真
班黃鶴仙人列仙儒九霞為冠青綃裾手提五色珊瑚
株幻出一幅真形圖令人毛骨動颯爽思乘浩氣超清
都中有十二樓往來盡是瓊姬儔金符玉節錦臂韝白
台度曲彈箜篌雙成按拍歌莫愁我愁正孤絶我興欲
飛越矯首東南望神光應迅發蓬壺春殘瑶草殷麟洲
芝生翠環結我愛仙人萼綠華面如蓮花雙鬢鴉幾年
相期飯胡麻至今不來雲路遐何須龍虎鼎中求丹砂
何須天河穏汎牛斗槎但今坎離交媾翻三車氣母不
動生黃芽我賦蛟門歌細看銅狄時摩挲長繩孰為羈
羲娥白石應泐金還磨不學長生將奈何不學長生將
奈何
夢遊秦望山歌送客歸越(明)貝瓊
秦望何崔嵬削如青蓮開下臨七十二湖之浩蕩上接
三十六洞之縈迴夢中夜度浙江水輕如鶴背乘風來
欲求軒轅上天處白雲尚鎻燒丹臺徒知有弱水安可
覩蓬萊但聞松聲萬壑兮夾飛湍之喧豗赤日慘淡而
無色復殷殷之雄雷踰干盤兮歴百折香爐玉笥左右
列山中二女問何遲桃花落盡燕支雪金雞三呌失所
在惟想參差白銀之觀闕龍綃寄别淚三載猶未滅有
美一人兮佩珊珊昨遊吳門復東還吾願從而上下兮
呌安期於雲間回首隔千里可望不可攀
雪蓬小朵歌送奎方舟還靈鷲(明)貝瓊
蓬婆雪嶺高崔嵬横絶青天飛鳥廻山中小朵更竒峭
石作蓮花千葉開巨靈擘山斷山脉一峯夜向東南擲
千秋乾竺空有名萬里峨嵋盡無色攢青疊翠分西湖
洞口白猿猶可呼咸和之年有慧理卓錫尚愛飛來孤
木林高僧兩眉雪身如池水青蓮潔繙經石上不知年
桂子年年落秋月
鳳凰山歌(明)貝瓊
大城周廻三百雉紫薇閣對吳山起天目飛來為鳳凰
蒼然不過錢塘水玉輦金輿北去賖行人折盡上陽花
杜鵑夜呌葛洪井燕子春歸蘇小家燕歸不識更新主
王氣凄凉作風雨城南楊柳鬱金黃一束纖腰為誰舞
青蘿山房歌(幷序)(明)貝瓊
青蘿山在仙華之東仙華為黃帝少女升天處其山
峭豎千仞而支别為青蘿翰林學士宋公景濓讀書
其下名其所曰青蘿山房絶嶺雲烟長溪魚鳥皆接
於耳目之間公雖去此而眷眷不忘間屬予賦予聞
適意山林者抗公侯而争名朝市者譏處士皆得此
而失彼惟公不然昔之藏也非必於山林安其時也
今之仕也非必於市朝行其道也在青蘿不為損視
草北門不為加隠顯一機喧寂同趣孰得而窺其際
耶公擅一代之文章多行於世而貯於山房者必有
光氣燭天與山之寳玉同不冺矣遂為之歌曰
仙華之山何嶄絶插天萬仞青相磨山勢東來忽平地
蜿蜒不斷為青蘿青蘿隠隠如崩石夸娥負山山為拆
欲呌軒轅向何處千古萬古空遺蹟玉女得道登雲車
凌空直上太清家雲車不復返落盡金莖花風凄凄兮
欲下雨行人慘兮子規語山回路盡或逢花知是青蘿
山人結茅宇山人紫府神仙客今年六十頭尚黑胸蟠
五色天女絲手煉五色神媧石絲可為君成天章石可
為君補天隙一朝寘之白玉堂青蘿寂寞頓無光何年
借我白石牀臥看明月來東方與君酌酒歌我曲君歸
早訪初平羊
送迮士林歸天台(明)貝瓊
赤城雲氣神仙家千樹萬樹蟠桃花十二樓臺起苑外
石門水長通胡麻當時劉郎亦草草出山始憶山中好
莫信丹邱日月長玉人已共桃花老山空水流雲自飛
劉郎看花須早歸
贈金華隠者(明)高啟
我聞名山洞府三十六一一靈蹟紀真籙金華秀出向
東南遠勝陽明與句曲樓臺縹緲開煙霞天帝賜與神
仙家靈源有路不可入但見幾片流出雲中花子房之
師赤松子三千年前亦居此飛行恍惚誰解尋漫說至
今猶不死松花酒熟何處遊瑶草自綠春巖幽羣羊臥
地散如石老鹿耕田馴似牛聞有隠君子乃是學仙者
自從入山中不曾到山下世人莫知其姓名以山呼之
不敢輕樵夫忽見苦未識識疑便是黃初平嗟我胡為
在塵網遠望高峯若天壤茯苓夜煮倘許餐鐵杖來敲
石門響
湖州樂(明)孫蕡
湖州溪水穿城郭傍水人家起樓閣春風垂柳綠軒窗
細雨飛花濕簾幕四月五月南風來當門處處芰荷開
吳姬畫舫小於斛蕩漿出城沿月迴菰蒲浪深迷白紵
有時隔花聞笑語鯉魚風起燕飛斜菱歌聲入鴛鴦渚
送鍾欽禮還會稽(明)王鏊
會稽山人其姓鍾丹青之外詩仍工若耶溪上弄雲水
誰將姓字徹九重文華殿前見天子受釐三日居齋宫
東廂落筆風雨疾指盼屢得迴重瞳重瞳一一分甲乙
御茟親書為第一峯巒慘淡李營邱烟雲滅没王摩詰
西湖歌寄方思道(明)皇甫涍
西湖窈窕三十里柳絲含烟拂湖水春山蕩漾春風來
蘇公堤邊花正開玉缸春酒映江碧幾醉江花柳花白
城頭日出照高樓銀筝翠管喧行舟吳姝如花捲綃幕
山水倒入金屏流朝來復脱千金駿還有牀頭紫綺裘
人生行樂莫顧惜落日松風吹古丘我憶京華舊遊地
漁浦東看動愁思醉裏空歌鏡湖月夢中尚識孤山寺
信安使君還舊溪應對花巵惜解擕白沙翠竹無人問
湖上孤吟聞馬嘶
自錢塘由富春桐江抵七里灘(明)王叔承
鳴榔曉發錢塘江波開綠酒浮春缸江風吹帆三百里
春山片片隨船窗山頭挂天根插水兩岸隂森那可已
游郎如望綵雲來人家盡住瑶屏裏三江烟樹嗟空闊
誰道瀧中更竒絶陡巖嵐翠寒撲肌拂手藤花灑香雪
荆扉女兒揚茜裙映柳窺人半明滅山村酒價不用錢
笑減春粳沾竹葉風波相遇皆行邁死生肯付乾坤外
采芝昨上桐君廬占星又宿嚴陵瀨
西湖舟中(明)李奎
春半出門春可憐黃鸝隔岸啼春烟壚頭沽酒飲不醉
更向西湖呼酒船葡萄荔枝酒色紅銀缸金椀須臾空
但令一醉臥明月莫使醒來看春風鳳凰山頭春草綠
金牛湖上花成簇日落歌聲水面來畫欄笑倚人如玉
南明篇為翰撰諸君(明)徐渭
天姥迢迢入太清更分一壁作南明為龍學鳳看俱是
削障裁屏望即成别有雙峽中天起青雲不度高無比
歲歲開花似畫中年年度月如窗裏含竒吐秀無窮極
出雲入雨誰能得疊岫許可作蓮花遠峯翻借蛾眉色
里中詞客本神仙去住山中年復年躭遊李白時飛夢
乘興王猷每泛船有時引翠來窗牖無日將青去几筵
文章本許江山助藻翰元抽草木妍一自山南走燕北
露雨文深元豹隔對策時成一萬言傳臚竟壓三千客
昨日新從杏苑行今朝已得侍承明詞臣舊自推枚乘
史筆今來讓長卿賤子遊燕何草草相逢下馬長安道
未出家園兩字書却問山靈比前好我欲歸君尚寓君
如有字寄山靈為君寄向山靈去
蕺南篇為時君(明)徐渭
西施初浣清江水越王愁絶吳王喜一自龍輿返越臺
一心欲報行成恥越山高高蕺草長越王自採充饑腸
至今行人指山路猶識君王采蕺處時君卜居水一涯
扉臨戸敞浮光華青山不改當年色蕺草時抽舊日芽
更有山池傍山側右軍汲洗毫端墨君今學書逼右軍
洗毫亦向池中汲年來束帶復垂纓去越之燕住玉京
也應遥憶山南蕺春去秋來長幾莖
四月晦日泛若耶至雲門寺以起坐魚鳥間動摇
山水影為韻十首(選五)(明)陶承學
兩崖十里蒼筤根中藏一溪雲月髓嫩粉生香笋出林
老枝壓地花成米溪上老翁撐竹船摘米炊枯弄清泚
月下何人見往來惟有山猿同坐起
結葉垂花老榿樹四山無人午剛挫攀花蔭葉橋畔涼
葛屨生衣安穏坐田家初飽麥上場溪雨新過水推磨
林間起步餘睡清青梅滿盤雀卵大
五雲山前盤古棲曾見前朝老謝敷六寺鐘聲何處盡
僧殘惟有粥呼魚筍天已過麥地瘦一飯山厨鮭菜無
青鞵布襪客何意擔水揭揭來澆蔬
夏首新熱葉氣蒸細路危橋得幽悄榿柯成林已快人
況有鳴泉覆深篠松髯石髮雅能淨竹穉烏雛憐最小
何時一牀臥僧閣飽聽凌晨醒來鳥
雙溪港口泊幽夢石帆山下朝炊動荒村客到松鼠奔
小市人喧竹排重我生百事松上鍼雖有寸長何所用
石田千畝雲外閒去采靈芝為君種
五洩(明)袁宏道
銀河夜長天隄綻空中現出琉璃變雷布雲奔一𣲖垂
山都盡吼白龍戰四壁隂隂吹雨足畫巒活舞玲瓏玉
天孫夜夜踏歌來一曲飛珠二萬斛
國朝
三潭採蓴篇施閏章
西湖三月蓴始生含花卷葉浮綠莖質柔膚滑不留
手白汁盈盈成水晶浸之經宿愈肥美旋摘生新
𩔖蘭芷春山雨漲綠波深欲浮不浮難出水故人
招我放生池畫船紅袖吹參差神魚撥剌動雷雨
馮夷出没搴旌旗酒闌却向湖心泊緩帶登樓氣
磅礴急呼艇子擷蓴絲雪膾鹽豉佐觴酌凝脂膩
澤難禁煮玉筍錦葵誰似汝滑翻碧盌匹冰漿清
絶香羹酪奴乳嚼腐餐肥良可憎五侯七貴知未
曾誰言此物繫歸思千載常懷張季鷹
西湖歌送友汪琬
君不見西湖流水碧於玉沙草如烟繞湖綠西泠
橋邊花正開落花片片隨風來木蘭艇子蜻蜓尾
櫂入花間三十里壚頭少婦調銀筝嬌歌一曲最
有情當窗卷却青綃幕花香水氣傳歌聲行人日
午相倚聽勸盡絲繩雙玉缾仙郎家近西湖住暫
乞
君恩賦歸去燕臺日落風凄凄道旁相逢惜解擕羨君
南行向湖隄向湖隄策馬蹄湖水平湖草齊
海鹽女陳維崧
海鹽徐氏女許嫁印家兒印家阿翁晝下帷誰何
發屋抉扊扅提刀躍入白差差公然竈下横其尸
兒旁驚怖發狂癡喎唆瘲□牛羊□媼令女嫗來
致辭已無㛰理休然疑女今決絶勿復遲他家新
婦須好為阿女仰天言一一淚作珠子垂女是徐
氏女當年許嫁印家兒印家門戸劇破碎亟須健
婦相為持登車不返顧入門搰搰操帚箕翁家楄
柎何纍纍疊若醬瓿鹽醪瓻一兒臥蓐如死灰舊
鬼乞食新鬼饑妾身只十指手築馬鬛為封之上
堂奠&KR0673;&KR0673;病夫還復待哺糜茹荼雖苦甘若飴隣
娃切莫代妾悲但知同牢誼遑恤闈房私妾年已
過而立歲只今自為畫蛾眉
湖心亭大風雨歌王士禄
湖樓夢破朝徘徊吳君葉君折簡催欲以勝遊盪
羈思金尊蘭槳容趨陪一醉湖亭好風日四山静
綠如春苔忽忽殷雷起山脊黑雲壓檻聲焞焞夔
牛鼔震日月落驅山鐸掣陵巒摧急雨注射激萬
弩層波黝黝争喧豗迴風雲旗颯出没黿鼉鼔沫
江妃哀恍如軒轅張樂洞庭野蛟龍雜遝纏尊罍
又如神禹行水過桐柏巫支騰踔羣靈猜山脅乍
穿怒濤湧危橋欲坼神鞭廻狂生顧視臆才豁奴
子屏息顔如灰須臾勢過萬態息翠屏玉鑑亭亭
開湘靈鼓瑟九疑静李謩吹笛清風來我醉湖山
亦已屢大抵好女臨妝臺久對令人少志意兹來
壯觀真竒哉山川情狀出明晦丈夫意氣生風雷
歌成長嘯興未巳好呼山月浮深杯
登吳山頂放歌嚴我斯
鳳凰嶺畔吳山高鳳凰嶺下翻江濤江雲片片白
如練江風五月聲怒號有客攀蘿踞峯頂手弄青
霞白日泠嵯峨崇觀連天高俯瞰鱗鱗千萬井中
有道士華陽巾琉璃之琖松花醇拂拭南窗青玉
簟殷勤邀我傾干廵回看西湖西子面明粧翠黛
光灔灔木蘭雙槳嬌晴波桃花玉勒如飛電須臾
黑雲起雷峯吹笙雨脚挂晴空疑是秦王渡海時
驅山鞭石形離竒又如萬弩射江潮轟雷蹴浪黿
鼉驕於時當筵四顧駭心目淋漓急進杯中綠尊
前狂客呼李謩横吹玉笛撼山木笛聲皦皦動江
濆吹破江天萬里雲忽然雲端好月起銀樓玉闕
何氤氲君不見蘇公既往風流歇處士亭邊荒草
没湖山變幻在須臾何必滄桑人代殊我今不飲
胡為乎城頭落月空啼烏
苕溪四時歌余懷
蘭苕發春香噴玉風篁拔地敲新竹雪花分水
合四溪淺草茸茸遍山谷文舠擁酒看桃花綠葉
青青是妾家屋裏鏡奩藏小鳳門前楊柳散啼鴉
錦旗霧暖遮團扇膩蘂蟠花覆冰簟燕語雕梁翦
綠雲鶯啼别院摇紅線鯿如車輪筍如斗夾山錢
山浪西吼柳惲逍遥杜牧狂項王馬埒飛劍光
我有玲瓏秋玉佩贈君篋中三尺水桂華爛漫湘
娥愁飛入吳潭打蛟起烟梧露井隔銀塘美人彈
筝坐曲房倒轉天河寫明鏡碧湖射落青天影
冷光融融碎銀浦龍堆積雪鬭哮虎一路荆榛啼
午雞小槽滴瀝傾雲母金爐煨芋墨花寒插貂披
裘近彩鸞千峯萬峯半夜白賦成枯樹歸未得
大滌山行贈余蛟巽李鄴嗣
明州城東有余子默坐嶙峋骨常峙素波瀲瀲翦
雙瞳異彩離離散五指十年卜築能相傍夜雨燃
燈光各向垣衣已蔽幽人門山鬼欲來處士巷翩
然一夕辭草堂獨遊問爾真何方春水生矣憶苕
水微風導之下禹航禹航苕水須臾度山山浮靄
俱相晤谷鳥遥呼籜笠人溪花獨照芒鞋路芒鞋
發我入山行大滌晴嵐片片迎金堂窈窕求龍蛻
玉室谽谺訪鳳瞑鳳瞑龍蜕求無處玉草叢生竄
仙鼠九峰裊裊多歸雲七洞淙淙盡垂乳此地棲
真千載聞藏書萬笈覆靈雯元同先生不得見洞
霄弟子曾相親何君扶犂耕峭壁呂翁荷斧采嵒
礫興來招聽雲璈聲醉後同眠酒瓮石聞爾誅茅
將不還迷巖詭壑幾流連西洞幽尋亦偶爾東臺
迴眺終茫然君歸來無徘徊會稽以東接靉靆丹
山之天匹元盖我將結屋芙蓉巔需爾辭名共元
對
越溪舟中曾燦
蕭山縣裏一舟渡衰草寒城天欲暮為語篙師且
忍饑我欲黃昏望翠微十年心愛山隂道滅燭看
山識山好川橋竹路有幾灣夜静無人獨往還
瓊臺雙闕潘耒
瓊臺屹立中天孤削削亭亭不用扶靈芝根莖蒼
雪膚台山之心仙所都百神上下風雨俱積高中
央削四隅俯瞰絶壁臨虚無雙闕巖巖夾雲衢靈
溪百轉羊腸紆繞溪秀矗千芙蕖雲中之君朝香
爐玉女鵠立羣真趨萬玉璀璨萬錦敷老龍守戸
垂其胡靈湫百丈山腹刳猿驚鶴立無來途而我
闌入心膽麄高攀天梯捫天呼下搜雲窟餐雲腴
曷不少留作仙徒自顧落拓難牽拘仙班禮法當
不疎不如逍遥作凡夫問天不荅憂狂愚
常山山行朱彝尊
常山玉山相去百里許山行十人九商賈肩輿出
擔走不休四月溫風汗如雨勸客胡不安坐湖口
船船客萬斛穏晝眠荅云此間苦亦樂且免關吏
横索錢
送李司訓之括州朱彝尊
我聞括州洞天福地有其四近在縉雲麗水青田
間廣文先生此去主郡學芙蕖面面峰迴環毋嫌
籖程遠毋憚行旅囏揚帆七里瀨舍櫂雙溪灣我
昔逢雨雪冰膠磴滑不易攀子今乘清秋一日可
以超重關惡溪亦不惡終日水潺潺隘口亦不隘
終日車班班青衿胄子載酒至往往剝啄鳴樞&KR1498;
龍泉碧盌蛛絲斑香茹菜筍飯赤䅼全家志在潔
白養三簠之禄足以怡慈顔況同此地僻且閒有
腰免使陶潛彎熱官何如冷官好宴坐但看門前
山新詩相憶肯相寄老夫為子方便刪
姜堯招登香罏峰絶頂同姜廷梧商徵說
毛竒齡
秋山崒嵂海日紅浮暉倒映金芙蓉蒼崕負杖招
羽客擕我直上香罏峰楓林黃葉下幽壑杖底風
吹草衣薄石屋高看洞鳥翻横梁斜度山花落秋
空望海海色飛赤城萬里烟霏霏越王臺上青燐
起夏后祠前白雁稀玉函金簡探難得況蹈嶇嶔
未曾息北谷空標承露臺南還竟負凌風翼蒼崕
四顧意氣開吹笙跨鶴真仙才何年乞汝盈箱藥
共俟安期海上來
湘湖採蓴歌毛竒齡
鴨烏山前春欲暮阿子前湖採蓴去藕根菱葉生
滿湖艇子灣灣不知處畫竿十尺挑碧絲香蓴宛
轉生華滋山前山後人難遇採得盈筐欲寄誰
金鐶曲為項家婦作洪昇
王家有女字秀文少小綽約蘭蕙芬項郎名族學
詩禮金鐶為聘結昏姻十餘年來人事變富兒那必
歸貧賤一朝别字貴豪家三日悲啼淚如霰手摘
金鐶自吞食將死未死救不得柔腸九曲斷還連
臥地秪存微氣息詎料國工賜靈藥吐出金鐶定
魂魄至性由來動彼蒼一夜銀河駕烏鵲嗟哉此
女貞且賢項郎對之悲復憐朝來笑倚鏡臺立代
繫金鐶雲鬢邊
富春道中查慎行
烏桕林中霜撒花千樹萬樹圍村家門前紅葉掃
還落白子着枝如白花寒鴉成羣啄不盡幾處飛
出聲啞啞荒灣敗葦江忽轉雁陣欲落整復斜青
山正缺天一面澹入無迹雲拖沙十年夢想富春
渚指點圖畫空嗟呀豈知去家纔百里足所未到
如天涯人情貴遠每忽近往往耳目遺烟霞他年
卜居或未穏此際覓句差堪誇江山秀絶客懷俗
毋使擾擾同魚蝦
七里瀧查慎行
瀧中亂峯高插天瀧中急水折復旋瀧中竹樹青
如烟白龍倒垂尾蜿蜒洩雲噴霧為飛泉晴光一
綫忽射穿雨點白晝打客船船行無風七十里一
日看山柁樓底
山隂五老歌查昇
熙朝養老崇膠庠頒賜粟帛歲有常時維春矣
帝省方黃衣皓首拜道旁所過十里或五里老人什伯
争迎喜自言生作
堯舜民出作入息蒙
皇仁縣家給得黃絲絹由來
賜出光明殿頻年被服
聖人恩今朝喜識
君王面誰與健者山隂民有五兄弟歌莊椿生本同根
復同茂其幼七十長九旬五人有婦各偕老弋雁
鳴雞賡静好出腹於今聚一堂孫枝幾輩盈懷抱
更有同懷雙女弟結褵嫁得賢夫壻白首相莊十
四人修齡屈指盈千計五老匐伏
行宫前觀者歡笑聲喧闐黃門陳奏開
龍顔擘窠運帚生雲烟如此禎祥世希有一門人瑞登
耆耉
奎章賜出萬人看溢巷填衢齊額手臣聞漢庭四皓非
同生淮安八叟無留名又聞五老浮河應列星傳
之載籍誇神靈何似五人一父母歲月天長復地
久微臣竊喜附枌榆願言作歌垂不朽誰云世無
真神仙五人皆得全其天自今茀禄尤延綿齊祝
我
皇億萬年
浙江通志卷二百七十三
