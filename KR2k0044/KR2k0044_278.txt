浙江通志卷二百七十九
雜記(上)
史採稗官書徵謠俗網羅放失自昔為然浙中掌
故具載遺文其軼乃時時見於他說上下千百年
間璅事竒聞芳程懿誡有足以宣理道而示來兹
者何可任其没没乎詮次叢言附之末簡亦拾遺
補闕之一藉云志雜記
吳越春秋禹即天子之位五年周行天下歸還大越
登茅山以朝四方羣臣示天下悉屬禹也乃大會
計治國之道内美釡山州鎮之功外演聖德以應
天心
述異記昔禹會塗山執玉帛者萬國防風氏後至禹
誅之今南中有姓防風氏即其後也越俗祭防風
神奏防風古樂截竹長三尺吹之如嘷三人披髮
而舞
刀劍錄夏禹以庚戌八年鑄一劍長三尺九寸後藏
之會稽秦望山腹上刻二十八宿文有背面面記
星辰背記山水日月
左傳定公十四年吳伐越越子句踐禦之陳於檇李
靈姑浮以戈擊闔閭闔閭傷將指取其一屨還卒
於陘去檇李七里
䖷籛&KR2325;筆檇李漢書注又作醉李越絶作就李史記
作雋李
蘆浦筆記春秋定公五年書於越入吳注云於發聲
也史記又書為于越注云與於同然則于於皆越
語之發聲猶吳人之言句吳耳
吕氏春秋越王之栖於會稽也有酒投江民飲其流
而戰氣自倍
吳越春秋越王句踐五年五月與大夫種范蠡入臣
於吳羣臣皆送至浙江之上臨水祖道軍陣固陵
遂登船徑去終不返顧
越語句踐之地南至於句無北至於禦兒東至於鄞
西至於姑蔑廣運百里
吳越春秋吳封地百里於越東至炭瀆西止宗周南
造於山北薄於海
越語越王句踐滅吴返至五湖范蠡辭於王曰臣不
復入於越國矣遂乘輕舟以入於五湖莫知其所
終極王命工以良金寫蠡之状而朝禮之浹日而
令大夫朝之環會稽三百里者以為范蠡地曰後
世子孫有敢侵蠡之地者使無終没於越國皇天
后土四鄕地主正之
水經注句踐霸世徙都瑯琊後為楚伐始還浙東
吴郡圖經續記禦兒者地名也國語曰句踐曰吾用
禦兒臨之而俚俗之言以禦為語曰范蠡獻西子
於吳道中生子至此而能語又從而為之說曰吳
既亡西子從范蠡以行杜牧亦云西子下吴邦一
舸逐䲭夷夫蠡之智足以顯君而保躬必不蹈於
汚也
焦氏筆乘越絶書鄭夾漈以為子貢所作殊無據此
書終篇業具姓名讀者未審耳云以去為姓得衣
乃成厥名有米覆之以庚禹來東征死葬其疆又
云文屬辭定自于邦賢以口為姓承之以天楚相
屈原與之同名去得衣乃袁字米覆庚乃康字禹
葬會稽是會稽袁康著耳文屬辭定自于邦賢此
書非康自作口承天是吳字與原同名是平字是
邑人吳平所共定
耆舊續聞史記秦始皇至錢唐臨浙江水波惡乃西
從狹中渡所謂狹中者即今富陽縣絶江而東取
紫霄宫路是也江流至此極狹去岸纔一二百步
水波委蛇始皇正從此渡取暨陽界至會稽山今
暨陽縣外有始皇祠宇乃經從之處徐廣注史記
直以為在餘杭非江流之所經也
越絶書秦始皇帝以三十七年東游之會稽以正月
甲戍到大越留舍都亭取錢唐浙江岑石石長丈
四尺南北面廣六尺東西面廣尺六寸刻文於越
東山上是時徙大越民置餘杭乃更名大越曰山
隂
西溪叢語秦始皇會稽石刻越絶書取浙江岑石刻
於大越東山其道九曲去越二十里水經云尚在
山側孫暢之述征記云丞相李斯所篆也梁書始
皇刻石字皆大篆張守節云會稽山刻是小篆字
余常上會稽東山自秦望山之巔並黃茅無樹木
其山側有三石笋中有水一泓别無他石石笋並
無字復自小逕别至一山俗名鵝鼻山又云娥避
山山頂有石如屋大中開插一碑於其中文皆為
風雨所剝隠約就碑可見闕畫如禹廟没字碑之
𩔖不知此石果岑石與非始皇之力不能插於石
中此山險絶罕有至者得一採藥者則至之耳非
偽碑也或云大篆或云小篆皆不可考
史記正義會稽石刻李斯書其字四寸畫如小指圓
鐫今文字整頓是小篆也
東齋記事秦始皇下泰山風雨暴至休於樹下因封
其樹為五大夫初不言其為何樹也後漢應劭作
漢官儀始言為松五大夫蓋秦爵之第九級如曹
參賜爵七大夫遷為五大夫是也後人不解遂謂
松之封大夫者五故唐人松詩有不羡五株封之
句蓋循襲不考之故紹興上虞縣有村市曰五夫
故老云有焦氏墓於此後五子皆位至大夫因名
近世好事者或異其說曰此秦封松為五大夫之
地紹興間王十朋為幕官採訪所聞作會稽風俗
賦有楓挺千丈松封五夫之句疏於下云上虞有
地名五夫始皇封松為五大夫之處蓋越人但知
始皇上會稽刻石頌德不知封松乃在泰山非在
會稽也而十朋復失於致審余嘗過其處見道旁
古石塔有刻字可讀乃會昌三年余珠所記云草
市曰五夫因焦氏立塋於此孝感上聖而為名乃
知五夫之名實由焦氏惜乎十朋之不見也
西溪叢語昔秦王捨舟於餘杭因曰杭州不從舟而
從木以詩一葦杭之之義
七脩𩔖稿錢唐之名按史記始皇浮江下丹陽至錢
唐歴代地志亦有錢唐縣至唐避國號始加土焉
輟耕錄謂唐字從土誤以為以錢易土築塘考之
釋文唐途也杭地五代以前路止西北一帶逼近
於錢湖(即西湖也)故謂錢唐耳
吴郡圖經續記西漢之會稽郡舉今二浙之地皆在
焉東漢之吴郡舉今浙西之地皆在焉晉之吳郡
舉今杭秀睦三州之境皆在焉唐之蘇州舉今秀
州之地皆在焉自錢武肅分蘇以為秀州用自屏
蔽其隸蘇者合五邑而已
嬾真子錄漢時郡極大即以會稽郡考之吴即蘇州
也烏傷即婺州也毘陵即常州也山隂即越州也
由拳古之檇李即秀州也太末衢州也烏程湖州
也餘杭杭州也鄞明州也以此考之即今浙東西
之地乃漢一郡耳
西京雜記朱買臣為會稽太守懷章綬還至舍亭而
國人未知也所知錢勃見其暴露乃勞之曰得無
罷乎遺與紈扇買臣至郡引為上客尋遷為掾史
嘉興縣志相貝經是朱仲上之嚴助者仲曾受經於
琴高助為會稽守仲遺以徑寸之貝并致貝經其
文甚奇載緯略
水經注太尉鄭弘山隂人少以苦節自居恒躬採伐
用貿糧膳每出入溪津嘗感神風送之惟憑舟自
運無杖楫之勞村人貪藉風勢常依隨往還有淹
留者徒輩相謂汝不欲及鄭公風耶
泊宅編越州上虞縣曹孝女墓在江岸上有大木二
株一榮一枯榮者枝幹宛轉枯木外若抱父屍之
状
嘉泰會稽志漢元嘉元年上虞長度尚為石碑屬魏
朗作碑文久之未就時尚弟子邯鄲淳年二十聰
明才贍而未知名乃令作之揮筆輒就朗至尚以
示之朗大歎服蔡邕聞之來觀值夜以手摸其文
而讀之題曰黃絹幼婦外孫虀臼後魏武帝見之
謂楊修曰解否曰已解曰卿未可言試我思之行
三十里而喻乃令修解之修曰黃絹色絲也幼婦
少女也外孫女之子也虀臼受辛也蓋曰絶妙好
辭曰吾亦意此但有智無智較三十里
晉中興書陸納為吴興太守時衛將軍謝安常欲詣
納納兄子俶怪納無所備不敢問之乃私蓄十數
人饌安既至所設惟茶果而已俶遂陳盛饌珍羞
畢具及安去納杖俶四十云汝既不能光益叔父
奈何穢吾素業
南史羊欣傳欣父不疑為烏程令欣年十二時王獻
之為吴興太守甚知愛之欣嘗夏月着新絹裙晝
寝獻之入縣見之書裙數幅而去
能改齋漫錄會稽剡縣沃洲天姥號稱山水奇絶處
自異僧帛道猷來自西天竺賦詩云連峯數十里
修竹帶平津茅茨隠不見鷄鳴知有人其後支道
林之徒相繼而居凡十八僧而名流如戴逵王羲
之者又十八人蓋道經云兩火一刀可以逃以其
名山之多可以避世故晉宋之世隠逸之士居多
䂬溪詩話修禊之會人各賦詩成兩篇者十一人成
一篇者十五人詩不成罰觥者凡十六人
蘭亭考侍郎謝瑰鎮國大將軍掾卞廸行參軍事印
邱髦王獻之行將軍羊模參軍孔熾劉密山隂令
虞谷府功曹勞彝府主簿后綿前長岑令華耆前
餘姚令謝滕府主簿任儗任城吕系吕本彭城曹
禮一十六人詩不成罰觥
德清縣志晉車騎將軍沈充居縣南之前溪村樂府
有前溪曲充所製也宋主續為七曲樂府解題曰
前溪舞曲是也按縣南有前溪坊後溪坊為南朝
集樂之處江南聲妓多自此出唐時尚有數百家
習音樂焉
德清縣志陸市在縣之東南晉永嘉中為洪水所没
至今其處為溪漾下有階基屋礎甚多每天晴水
縮歷歷可見舟行篙著其底磗石相擊鏗然有聲
夏月川浴者或得銅鐵陶瓦之器
冊府元龜陳文帝梁末避地臨安縣駱牙母觀帝儀
表知非常人待之甚厚及即位牙為越州刺史詔
贈牙母長安國太夫人
陳書后妃列傳高祖宣皇后章氏諱要兒吴興烏程
人本姓鈕父景明為章氏所養因改焉母蘇常遇
道士以小龜遺已光采五色曰三年有徵及期后
生紫光照室因失龜所在少美容儀手爪長五寸
色並紅白每有期功之服則一爪先折高祖先娶
同郡錢仲方女早卒後乃聘后后善書計能誦詩
及楚辭高祖踐阼立為后后親屬無在朝者唯族
兄鈕洽官至中散大夫
全唐詩話賀知章年八十六臥病上表乞為道士還
鄕明皇許之捨宅為觀賜名千秋命其男曾子會
稽郡司馬賜鑑湖剡川一曲詔令供帳東門百僚
祖餞御製送詩并序云天寳三年太子賓客賀知
章鑒止足之分抗歸老之疏解組辭榮志期入道
朕以其年在遲暮用循掛冠之事俾遂赤松之遊
正月五日將歸會稽遂餞東路乃命六卿庶尹大
夫供帳青門寵行邁也豈惟崇德尚齒抑亦勵俗
勸人無令二疏獨光漢冊乃賦詩贈行詩云遺榮
期入道辭老竟抽簪豈不惜賢達其如高尚心環
中得秘要方外散幽襟獨有青門餞羣英悵别深
又云筵開百壺餞詔許二疏歸仙記題金籙朝章
換羽衣悄然承睿藻行路滿光輝
水一方人劄記大歴間顔魯公(真卿)刺湖公務之隙日
與羣士討論所編韻海鏡源於州學及放生池有
長興丞潘述縣尉裴循與焉見魯公杼山妙喜寺
碑此一丞一尉既解字學又得與名流唱酬定非
俗吏顧事跡不槩見矣
泊宅編烏程縣之東數十里有泊宅村昔顔魯公守
湖州張志和浮家汎宅往來苕霅閒此乃志和泊
舟之所也續仙傳云志和越人而唐史以為婺人
榕隂新檢黃子野字仲唐侯官人也父周行賈於杭
州子野年十三從之其父就他郡以子野守舍適
王伾微時覆舟於羅刹江子野行見之奮臂呼曰
能生得人者與百金於是漁者得伾子野即予以
舍中装直百金其後王伾為散騎常侍使人召之
則亡
摭言白樂天(居易)守杭江東進士多奔杭取解時張祜
徐凝俱至祜曰僕為解元宜矣凝曰君有何佳句
祜曰甘露寺詩有日月光先到山河勢盡來金山
寺詩有樹影中流見鐘聲兩岸聞凝曰善則善矣
奈無野人句云千古長如白練飛一條界破青山
色祜愕然凝果獲選
西河詩話錢塘湖中有一隄穿於湖心作志者初稱
白隄後稱白公隄謂白樂天為刺史時所築及讀
樂天杭州春望詩云誰開湖寺西南路草綠裙腰
一道斜則未有已所開而反云誰開者且詩下自
注云孤山寺路在湖洲中草綠時望如裙腰是必
前有此隄而故注以証己詩其非初開可知也是
以張祜詩云樓臺映碧岑一徑入湖心其詩不知
何時作但樂天出刺杭州在長慶末而陸魯望每
推祜為元和詩人則此隄非長慶後始築可知嘗
考此隄名白沙隄樂天錢塘湖春行有云最愛湖
東行不足綠楊隂裏白沙隄則意此隄本名白沙
或有時去沙字單稱白隄有時去白字單稱沙隄
如樂天有詩云十里沙隄明月中是一沙一白遂
多誤稱也
宣室志東陽郡濱於浙江有山周迴數百里江水曲
而環焉迂滯舟楫人頗病之常侍敬昕太和中出
守其山一夕雲物曛晦暴風雷電動蕩室廬江水
騰溢莫不惶惑迨曉方霽人往視之已劈而中分
相遠數百步引江流直而貫焉其環曲處悉填以
石遂無縈繞之患
桐廬縣志章八元子孝標孫碣三代皆擅詩名其鄕
稱之曰章邑里因其姓也
林間錄唐宣宗微時武宗數欲殺之宦者仇公武保
護之為薙髮作比邱使佚游至杭鹽官安禪師江
西馬祖之高弟一見異之故宣宗留鹽官最久
秀水縣志唐遺事載宣宗為光王時以避害從香嚴
閑禪師更名瓊俊祝髮為沙門復從閑入吴謁鹽
官安國師掌書記既而遁迹嘉興水西未幾武宗
登遐乃為詩曰殿閣連雲接爽溪鐘聲還與鼓聲
齊長安若問江南事報道風光在水西書路岐人
背使往長安示朝臣由是迎歸即位尋勅水西為
資聖禪寺寺至今有宣宗遺像暨親書寺額存焉
予來領事訪得其詩而江浙左丞周公伯溫(琦)為
書諸石以垂不朽或以為宣宗之隠乃宣州水西
非此也然遺事云宣宗即位首建興唐資聖二刹
於今寺名為合鹽官今為海寧州海寧與嘉興為
近由是觀之則此為宣宗之隠與建無疑矣宣宗
與閑在廬山吟瀑布詩閑得前二句云穿雲透石
不辭勞地遠方知出處高宣宗應聲續云溪澗豈
能留得住終歸大海作波濤先後事也故并書之
使後之覽者得詳焉
東觀奏記大中十二年宣州叛將康全泰逐觀察使
鄭薰時蕭寘為浙西觀察使地與宣州接遂擢用
武臣李瑑代寘特建鎮海軍節鎮撫之
因話錄李約雅度沖遠有山林之致在湖州嘗得古
鐵一片擊之清越又養一猿名山公嘗以自隨
聞奇錄傅弘業宰天台縣有人獵得一獸形如豕仰
鼻長尾有岐傅識之曰蜼也雨則懸於樹以尾塞
其鼻後果驗之
西湖游覽志餘歐陽公五代史敘列國云聞諸故老
謂吴越嘗稱帝改元而求其事蹟不可得頗疑吴
越後自諱之宋時王順伯收臨安府故碑有石屋
崇化寺幢題天寳四年明慶寺幢題天寳五年九
里松觀音尊勝幢題寳大二年水月寺幢題寳正
元年招賢寺幢題寳正二年小明慶金牛瑪瑙等
九幢皆題寳正貢院橋柱題寳正六年至今寺中
石塔有吴越王并年號處皆鐫剷糢糊蓋歸宋納
土時所改爾
兩湖塵談錢氏建國有州十三軍一杭蘇湖秀衢睦
婺越明台温處福州也衣錦則軍也鏐在位凡三
改元曰天寳曰寳正曰寳大具見封落星石刻書
與其地金石刻中考其時則朱梁以丁卯簒唐武
肅是年猶用唐天祐年號次年乃改元至壬申以
後用梁年號迨後唐革命復改元至壬辰又用後
唐年號是歲武肅薨其子孫迄漢周不復改元矣
吴越備史武肅王以梁開平四年八月築捍海塘怒
潮急湍晝夜衝激版築不就表告於天云願退一
兩月之怒濤以建數百年之厚業禱胥山祠云願
息忠憤之氣暫收洶湧之潮函詩一章置海門云
傳語龍王并水府錢塘借與築錢城因採山陽之
竹令矢人造為箭三千隻羽以鴻鷺之羽飾以丹
硃鍊剛火之鐵為簇既成用葦敷地分箭六處幣
用東方青九十丈南方赤三十丈西方白七十丈
北方黑五十丈中央黃二十丈鹿脯煎餅時果清
酒棗脯茅香淨水各六分香爐布置以丙夜三更
子時屬丁日上酒三行禱云六丁神君玉女隂神
從官兵六千萬人鏐以此丹羽之矢射蛟滅怪渴
海枯淵千精百鬼勿使妄干唯願神君佐我助我
令我功行早就禱訖明日募強弩五百人以射濤
頭人用六矢每潮一至射以一矢射止五矢潮乃退
五代史吳越世家開平四年王游衣錦軍作還鄕歌
曰三節還鄕兮挂錦衣父老遠來相追隨牛斗無
孛月無欺吴越一王駟馬歸
嘉靖臨安縣志錢武肅王衣錦還鄕盛燕父老山林
皆覆以錦故名臨安為十錦衣錦營衣錦山衣錦
南鄕衣錦北鄕錦溪錦橋晝錦堂晝錦坊保錦坊
衣錦將軍樹
吹景集吳越備史載錢鏐題湖州嬰蘭堂詩初疑郡
故有碧瀾堂似傳寫之誤及讀古樂府作蠶絲云
柔桑感陽風阿那嬰蘭婦蓋江南蠶務獨盛吴興
唐人或採此名堂耳
葆光錄寳正中當秋成一旦蝗翳日而飛武肅王虔
祝畢投於浙江不可勝紀
臨安圖經功臣寺有溝曰千人相傳錢氏役千人一
日而成
菽園雜記兩浙田稅畝三斗錢氏國除朝廷遣方䞇
均兩浙雜稅䞇悉令畝出一斗使還責擅減稅額
䞇曰以為畝稅一斗者天下之通法兩浙既為王
民豈宜循偽國之法上從其說故稅畝一斗者自
方䞇始
錢氏家乘錢沛字子&KR1480;父碩亶於朱梁時贈尚書檢
校司空娶陳氏子三曰湛曰滉曰沛沛以武肅功
贈尚書左僕射娶童氏贈趙國夫人建廟武林子
二曰宇曰宙宙字遵古喜讀揚子太元卜築於鏡
山終於錦軍城唐贈太尉子寬開平四年贈太師
十國春秋莊穆夫人吴氏安國縣人父仲忻浙西觀
察判官夫人歸室閨門整肅孝敬盡禮武肅性嚴
急常怡顔以諫之常游奉國寺王命載帛百縑以
備散施夫人曰妾備嘗機杼之勞遽以游賞靡費
非恤民之道遂不受而罷夫人每歲春必歸衣錦
軍以為恒武肅王語之曰陌上花開可緩緩歸時
人用其語以為歌曲至今傳之
十國春秋恭穆夫人馬氏父綽雄武軍節度使綽初
以舊恩娶武肅王女弟未幾武肅王復為文穆王
(元瓘)娶綽女性聰慧勤於職武肅王常禁中外畜聲
伎而文穆王年踰三十無子夫人為之請武肅王
乃聽文穆納諸姬生子夫人皆均養之
吳越備史順德夫人吴氏錢塘人諱漢月中直指揮
使珂女也幼婉淑奉文穆王性慈惠節儉居常被
布練每聞王決斷政事有及重刑者夫人常顰蹙
以仁恕為言諸吴將有遷授皆峻拒之及其入對
多加訓勵有過必面責故諸吳終夫人之世不甚
驕恣
揮塵錄吳越忠獻王錢佐薨其弟倧襲位未幾為其
大將胡進思所廢時忠懿王俶為台州刺史進思
迎立之元豐中王之孫暄知台州其子景臻自郡
入都選尚仁宗女靖康末南來遂卜居後數年詔
即州賜第享之二十年壽八十六薨於天台其子
恬居之又二十年官至少師年亦八十餘少師子
即處和處和之女又自台被選為王妃處和既為
執政營甲第南北相望甚夥一家盛事常占此境
玉壺清話錢昱忠獻王長子也讀書強記在故國與
贊寧僧錄舉竹事昱得百餘條著竹譜三卷尤善
書牘太宗取閱深愛之謂左右曰諸錢筆札多學
浙僧亞栖書體格浮軟其失仍俗獨此兒不然以
御書金花扇及行草急就章賜之
西河詩話寳叔塔一謂僧寳所建塔所叔形悮一謂
錢王俶入覲民建塔保之呼保俶俶叔聲悮然皆
無據之言考是塔甚古郡國志云寳石山有七層
寳塔王僧孺稱其巧絶人工則其來舊矣且是塔
以山得名寳叔者寳石之誤蓋山本多石有巾石
甑石落星石纜船石舊名山足曰石塔頭是也南
屏山回峰以山勢回抱得名吴越王妃建塔其上
本名回峰俗作雷峯聲近致誤而淳祐咸淳舊志
造一雷姓者當之可笑甚矣宋有道士徐立之築
室塔傍世稱回峯先生此可驗也
文公談苑錢鏐日釋迦真身舍利塔見於明州鄞縣
即阿育王所造八萬四千而此震旦得十九之一
也鏐造南塔以奉安俶在國天火屢作延燒此塔
一人奮身穿烈焰登第二級持之而下太平興國
初太宗命取塔禁中度開寳寺北地造浮圖十一
級以葬舍利初造塔得浙東匠人喻浩浩不食葷
先作塔式以獻凡一月而一級成其有梁柱齟齬
未安者浩周旋視之持挺撞擊數十即皆牢整自
云此可七百年無傾動人或問其北面稍高曰此
數十步乃大河潤氣津浹經一百年則北隅微墊
而塔正矣浩既而求度為僧數月死世頗疑其異
六研齋二筆上虞有舜井相傳舜子生時井為湧泉
秦始皇封塞起兩墩各高一丈晉宋為佛廬野人
耕鋤多得古磗甃石吴越寳正三年閏八月十四
日錢王差人賫火糧畚鍤開掘得䜟記寳物一百
二十餘件都抽領西都上直廂虞候盛瑗東都上
直廂虞候孫弘西都隨身虞候閭邱稔勾當拜祭
内直殿十將於軒十六日鑿西井十九日得銀環
六赤珠一金盒一古文錢二千三百四十琥珀珠
一當十大錢三當五十大錢二十四太平錢百直
百三銖二十四大錢二百五十四五銖錢九百六
十貨錢二百八十半兩錢三十石獅一鐫其背曰
重華井天明可開腹内有水精珠一東井得銀塔
一高一尺高層内有金瓶舍利二顆散金瓶二金
鈴六銅鈴一銀環六銀鈴一水精珠十四琥珀珠
九雜珠大小三十五小琥珀獅子三十瑪瑙珠七
玉人一玉環一銅鏡三銅罏一小瑪瑙珠六玉瓶
一以上共三十四件並有石匣盛之題云唐元徽
四年於此造塔鎮井有重華石一片闊三尺厚九
寸左右有索痕深二寸官中令造深沙神一軀足
履四石寳正四年六月廿九日差錢文殷祭神鐫
石
宋史后妃列傳李宸妃杭州人祖延嗣仕錢氏為金
華縣主簿父仁德終左班殿直妃初入宫莊重寡
言真宗以為司寝既有娠從帝幸砌臺玉釵墜妃
惡之帝心卜釵完當為男子左右取以進釵果不
毁已而生仁宗封崇陽縣君進才人後為婉容仁
宗即位冊為順容章獻太后為訪其親屬得其弟
用和補三班奉職妃嘿處先朝嬪御中未嘗自異
終太后世仁宗不自知為妃所出也後燕王為仁
宗言乃追尊為皇太后
山棲志楊億至道中知處州與李起居書郡齋迥在
霄漢石磴盤曲策馬征登嵐靄滴衣烟霞滿目
東軒錄鞠詠為進士以文受知於王公化基及王公
知杭州詠擢第釋褐為大理評事知杭州仁和縣
將之官先以書及所作詩寄王公以謝平昔奬進
今復為吏得以文字相樂之意王公不荅及至任
略不加禮課其職事甚急鞠大失望於是不復冀
其相知而專修吏幹後王公入為參知政事首以
詠薦人或問其故荅曰鞠詠之才不患不達所憂
者氣峻而驕我故抑之以成其德耳鞠聞之始以
王公為真相知也
默記張君房著雲笈七籖乘異記麗情集科名定分
錄潮說脞說知杭州錢塘刊作大字板行世
青箱雜記天聖中丞相王公隨以給事中知杭州日
與林逋唱和親訪其廬見其頽陋即出俸錢新之
逋以啓謝其略曰伏蒙府主給事差人送到留題
唱和石一片拜賜軒榮以庇風日衡茅改色猿鳥
交驚夫何至陋之窮居獲此不朽之盛事竊念頃
者清賢鉅公出鎮藩服亦常顧邱樊之側微念土
木之衰病不過一枉駕一式廬而已未有迂迴玉
趾歴覽環堵當纓緌之盛集攄風雅之秘思率以
賡載始成編軸且復構他山之堅潤刊羣言之鴻
麗珠聫綺錯彫縟相照輦植置立賁於空林信可
以奪山水之清暉發斗牛之寳氣者矣
清夜錄范文正公(仲淹)鎮錢塘兵官皆被薦獨巡檢蘇
麟不見錄乃獻詩云近水樓臺先得月向陽花木
易為春公即薦之
嚴陵志范文正公既為嚴先生祠堂記以示旴江李
泰伯李讀之歎咏不已起而言曰公文一出必將
名世妄意輒易一字以成盛美公瞿然握手叩之
荅曰雲山江水之語於義甚大而德字承之乃似
趢趚擬換作風字如何公時凝坐額首殆欲下拜
按孟子論伯夷柳下惠皆以風言風字不可易也
庚溪詩話蔡天啓肇嘗守睦州到任謝表有曰城譙
閴寂一葉落而知秋島嶼縈迴二水合而成字復
有詩曰疊嶂巧分丁字水臘梅遲見二年花人謂
能状桐廬郡景物也
能改齋漫錄滕宗諒知湖州興學費民錢數千萬役
未畢而去或言錢出入不明者通判以下不肯簽
簿胡武平宿來繼守言曰滕侯所為非是君奚不
早言俟其去乃非之豈分謗之意乎於是衆慚而
簽簿卒成其業
豹隠紀談吴興之名水晶宫不見圖經刺史楊次公
九月十五日夜絶句云江南地暖少嚴風九月炎
凉正得中溪上玉樓樓上月清光合作水晶宫後
林子中聞滕元發得湖州以詩賀曰清風樓下兩
溪春三十餘年一夢新欲識玉皇香案吏水晶宫
主謫仙人因為故事
耆舊續聞陸太傅軫會稽人神采秀異好為方外遊
七歲猶不能語一日乳媪擕往後園俄而吟詩曰
昔時家住海三山日月宫中屢往還無事引他天
女笑謫來為吏在人間後仕至兵部郎官力請老
歸稽山宋元憲公(敏求)杜祁公(衍)一時名流皆有送
行詩篇中多及神仙之事蓋公之雅志也嘗視諸
孫中指農師佃之弟倚曰此兒有仙風道骨
蒙齋筆談郎簡侍郎與杜祁公極相厚善簡長祁公
十餘年祁公以兄事之既老謝事居里中築别館
徑山下善服食得養生之術即徑山澗旁種菖蒲
數畝歲採以自餌山中人目為菖蒲田
癸辛雜識吴興六老之會慶歷六年集郎簡工部侍
郎七十九范說司封員外八十六張維衛尉寺丞
九十一劉餘慶殿中丞九十二周守中大理丞七
十二時太守馬尋主之胡安定教授湖學為之序
焉
夢溪筆談錢塘江錢氏時為石隄隄外又植大木十
餘行謂之滉柱寳元康定間人有獻議取滉柱可
得良材數十萬杭帥以為然既而舊木出水皆朽
敗不可用而滉柱一空石隄為洪濤所激歲歲摧
決杜偉長為轉運使人有獻說自浙江稅場以東
移退數里為月隄以避怒水衆水工皆以為便獨
一老水工以為不然密諭其黨曰移隄則歲無水
患若曹何所衣食衆人樂其利從而和之偉長不
悟其計費以鉅萬而江隄之害仍歲有之近歲乃
講月隄之利濤害稍稀然猶不若滉柱之利但所
費至多不復可為
墨客揮犀孫元規(沔)知杭州摘姦發伏號為神明有
僧元夕市中然頂求化以新寺宇左右施利山積
公出見立馬不行瞰其情久之入呼僧前詰其姦
状僧惶恐頓伏又一僧醉臥道上為邏者所擒公
問其故僧荅曰野性所嗜不能自禁又問復能飲
酒否曰公家賜酒安敢不飲遂與酒一壺一引而
盡公戒邏者曰速扶師歸院勿使為羣小侵侮僧
明日聲鼓登坐謂衆曰吾西竺人也溷跡於此不
幸為此子聽識不可復留矣於是結跏趺坐而逝
其分别淑慝皆此𩔖也
咸淳臨安志沈括云治平中杭州南新縣民家析柿
木中有上天大國四字書法𩔖顔魯公有筆力國
字中間仍排起作大口全似顔筆其横畫即是横
理斜畫即是斜理其木直剖偶當天字中分而天
字不破上下兩畫并一脚皆横挺出半指許如木
中之節以兩木合之如合契焉予親見之
湘山野錄餘杭熊萬卷者浮屠之真儒有奥學著典
𩔖一百二十卷居延慶寺在慈塢時儒皆抱經受
業師居常喜閱唐韻諸生竊笑一日出題於法堂
楓為琥珀賦諸生不諭請之不說凡月餘檢經史
百家無見者師曰兹字在東字第三板請詳諸生
檢之果載楓字注中云黃帝殺蚩尤棄桎梏變為
楓木脂入池中千年化為琥珀後諸生始敬此書
避暑錄話沈文通(遘)喜吏事每覺有疾藥餌未驗亟
取難決詞状連判數百紙落筆如風雨意便欣然
聞見前錄王荆公(安石)知明州鄞縣讀書為文章二日
一治事起隄堰決陂塘為水陸之利貸榖於民立
息以償俾新陳相易立學校嚴保伍邑人便之
清波别志蘇文忠公(軾)知杭州以私帑金五十兩助
官緡於城置病坊一所名安樂以僧主之三年醫
愈千人與紫衣後兩浙漕臣申請自今管幹病坊
僧三年滿所醫之數賜紫衣及祠部牒一道從之
仍改為安濟坊坊原在衆安橋遷於湖上
春渚紀聞東坡先生臨錢塘日有訴負綾絹錢二萬
不償者公呼至詢之云某家以製扇為業適今春
已來所製不售非固負之也公曰姑取汝所製扇
來吾當為汝市也扇至公取白圑夾絹二十就判
筆作行草及枯木竹石頃刻而盡即以付之其人
抱扇謝出始踰府門而好事者爭以千錢取所持
立盡遂盡償所逋
泊宅編楊孝本字行先居處州城西一圃甚幽邃學
博行高東坡謫惠州過而愛之為留月餘號曰玉
巖居士生平不娶坡每來謁直造其室嘗戲以元
德秀呼之居士曰某乃陽城之裔故坡詩曰衆謂
元德秀自稱陽道州皆謂無妻也居士後以經明
行修得官太學年七十致仕以奉議郎直祕閣領
宫祠以歸
梁溪漫志東坡鎮餘杭遇游西湖多令旌旗導從出
錢塘門坡則自湧金門從一二老兵汎舟絶湖而
來飯於普安院徜徉靈隠天竺間以吏牘自隨至
冷泉亭据案剖決落筆如風雨分爭辨訟談笑而
辦已乃與僚吏劇飲薄晩則乘馬以歸夾道燈火
縱觀太守有老僧紹興末年九十餘幼在院為蒼
頭能言之
默記朱先生者失其名杭州人舉進士赴禮部遇異
僧慈上座傳以易數且言子當傳吾術足以資身
不必仕宦蓋子命薄也遂授其術盡驗遂不復省
試上座别去曰他時見胡釘鉸者知吾所在也後
章丞相當國必欲致之且入朝薦其學詔特赴殿
試不得已赴試而犯廟諱特置五甲一日置冠帶
作帶者有士人風範問之則胡釘鉸也驚問慈上
座所在曰君既仕宦矣上座不可得而見也先生
固請往見曰上座於人纔舉意即知之何可知其
處也先生不樂失志得疾還鄕而卒其書人猶得
之號三宫易六遇易
遯齋閒覽趙閱道(抃)寬厚長者與物無忤家於三衢
所居甚隘弟姪有欲悅公意者厚以值易鄰翁居
以廣公第公聞不樂曰吾與此翁三世為鄰矣忍
棄之乎命亟還翁居而不追其值
筆談熙寧七年嘉興僧道親號通照大師游雁蕩山
至瑞鹿院見一人衣布襦行澗邊身輕若飛履木
葉而過葉皆不動心疑其異人下澗中揖之相與
坐石上問其氏族閭里年齒皆不荅鬚髮皓白而
色如少謂道親曰今宋朝第六帝也更後九年當
有疾汝可持吾藥獻天子此藥人臣不可服服之
有大責宜善保守乃探囊出一丸指端大紫色重
如金錫以授道親又曰歲當大疫吳越尤甚汝名
已在死籍今食吾藥勉修善業當免此患探囊取
一柏葉與之老人曰慎守藥至癸亥歲自詣闕獻
之言訖遂去南方大疫兩浙病死者十五六道親
殊無恙至元豐六年夏夢老人促之曰時已至何
不獻藥夢中為雷霆驅逐惶懼而起徑詣秀州具
述本末謁假入京詣尚書省獻之執政親問以為
妄不受其獻明日奏知上急使人追付内侍省問
状以所遇對未數日帝果不豫乃使幹當御藥院
梁從政持御香賜装錢百千同道親乘驛詣雁蕩
山求訪老人不見於所遇處焚香而還帝尋康復
墨莊漫錄衢州廳事下舊有土勢隆起篠本叢生相
傳云古塜也舊有碑其文云五百年刺史為吾守
墓以此前後相承皆畏而不敢慢紹聖元年齊安
孫蕡公素為守問之左右以是對公命毁之官吏
大恐闔府叩頭以諫公曰藉令土中有賢者骨當
以禮法遷之乃為文自祭而除之劚深丈餘了無
他異但有二石峰長五六尺堅瘦泔潤又有大木
之根蟠踞其下羣疑遂定石上刻云乾符五年五
月三日安於此押衙徐諷龍山起此石處得二石
刺史季某題又刻云開寳七年重疊峨嵋山於廳
事前於郡齋文會閣移季公之石安置於此刺史
慎知禮題時公素方修州治南韶光園重建清泠
臺堂成乃移二石於堂下名曰雙石公素可謂剛
毅正直自信之君子也
入蜀記臨平山太師蔡京葬其父凖於此以錢塘江
為水會稽山為案山形如駱駝葬於駱之耳而築
塔於駝之峰蓋葬師云駝負重則行遠也然東坡
樂府固已云誰似臨平山上塔亭亭迎客西來送
客行則臨平有塔久矣當是蔡氏葬後增築或遷
之耳京太子少保制云託祝聖而飾臨平之山是
也
春渚紀聞余拂君厚霅川人其居在漢銅官廟後溪
山環合有相宅者言此地當出大魁君厚之父朝
奉君云與其善之於一家不若推之於一郡即遷
其居於後以其地為烏程縣學不二三年君厚為
南宫魁而莫儔賈安宅繼魁天下
寳慶四明志政和七年郡人樓异除知隨州陛辭建
議於明置高麗司曰來遠局創二巨航百斛舫以
應辦三韓歲使且請墾州之廣德湖為田收歲租
以足用既對改知明州復請移温之船場於明以
便工役創高麗使行館
清波雜志政和末有知婺州黃搏獻言六經之治貴
未亂兵家之勝貴未戰國家城壁軍旅器械守禦
獨注意於西北而略於東南臣以謂東南有備則
西北乃可全勝大觀初嘗詔東南久安兵寡勢弱
人輕易摇申誡守禦有司奉行失序旋即廢罷且
東南民物繁富城壁可守十無二三不務增築而
急於漕粟軍額不足不急於招補而急於更戍臣
謂宜乘時舒裕講求利害先後之序其切中時病
如此朝廷但令監司守臣講究而已間不二歲遂
有方臘之變州縣不能制乃命童貫譚稹盡將陜
西部落勁兵進討閱歲方克
鐵圍山叢談錢塘龍華寺有傅大士真身仍藏所謂
敲門椎誦金剛經相板與藕絲燈三為吴越錢王
從婺女雙林取來藕絲者梁武帝時物也謬言藕
絲織成實不然所織紋實華嚴會釋氏設法相状
凡七即所謂七處七會者是也有天人鬼神龍象
宫殿之屬窮極幻妙不可名状政和後索入禁中
宣和初既大黜釋氏教因復以藕絲燈賜宦者梁
師成師成籍没而藕絲燈莫知所在
韻語陽秋宋大觀中吴興人卲宗益剖蚌中有珠現
羅漢相偏袒右肩矯首左顧衣紋畢具遂奉歸慈
感寺臨溪流建炎中憲使楊應誠與客傳玩忽越
檻躍入水中禱佛求之一索而獲
雞肋編婺州義烏縣有葉鍊師者本蓓蕾村田家女
隨嫂浣紗於溪中見一巨桃流水上取以遺嫂時
方仲冬嫂以其非時又若食餘因棄不取女乃啖
之歸遂絶粒踰年之後性通慧初不識字乃能操
筆書有楷法徽宗聞之召至都下入禁中賜號鍊
師
崇禎義烏縣志宗忠簡公(澤)與同舍生林廸友善林
先公登第音問不相及者累年官於萊之别邑挈
家來謁公經旬而去繼以病告公往視之疾已革
尚能語曰廸死如何曰某任後事曰子女如何公
曰嫂當養子當教之女當選佳士歸之後悉如言
以林女妻修職郎康森又以親女妻森弟劦申愛
好焉林子懋後從公討賊得官為文登令卒於官
家貧不能歸公親弔之厚以俸資其行公之行義
如此者甚衆
談藪曹泳侍郎妻碩人厲氏餘姚大族女方泳盛時
鄕里奔走恐後獨碩人之兄厲德斯不然泳怒帥
越時德斯為里正泳風邑官脅治百端竟不屈
海寧縣志劉一止校浙試欲得通時務者同列患無
人一止出卷示曰是宜為首啓號乃張九成衆皆
悅服
耆舊續聞陸辰州子逸左丞農師(佃)之孫太傅公之
元孫也晩以疾廢卜築於秀野越之佳山水也放
傲其間不復有榮念對客則終日清談不倦尤好
語前輩事灑灑傾人聽
錢塘遺事宋太祖次陳橋從仁和門入高宗由海道
過杭聞縣名仁和甚喜曰此京師門名也駐蹕之
意始此
鷄肋編臨安府城中有七寳山車駕駐蹕時御史中
丞辛丙殿中侍御史常同監察御史魏矼明震周
綱皆居其上人遂呼為五臺山紹興四年大享明
堂更修射殿以為享基時殿柱大者每條二百四
十千總木價六萬五千餘貫則壮麗可見
雲麓漫抄鳳凰山分左右翼大内在山之左腋後有
山包之第二包即相府第三包即太廟第四包即
執政府包盡處為朝天門端誠殿在山之右腋有
山包之第二包即郊壇第三包即易安齋第四包
即馬院
北窗炙輠鄧光祖知嚴州某縣時當紹興中國家方
創都錢塘所需材木甚大期且急所在鼎沸而光
祖殊不經意乃徐集諸里正各置之即以朝廷所
降木色丈尺人一紙令各具其界中凡寺凡廟凡
驛凡官道有木與所降色樣合者供不得脫一根
既供乃令匠往視之皆合遂令里正伐之官特與
糧不須臾木乃大集所得倍其數他郡縣皆望青
斬伐所殘人塜墓及民家要害處衆而吏復有夤
緣求乞於其間所在騷然惟光祖絲毫無侵於民
且不出一吏所得乃過諸縣
愧郯錄中興以後浙右大刹如徑山淨慈靈隠天竺
宫觀如太一開元佑聖皆降勅劄差主首禪席
七修𩔖稿餘杭徑山錢塘靈隠淨慈寧波天童育王
等寺為禪院五山錢塘中竺湖州道場温州江心
金華雙林寧波雪竇台州國清與福州雪峯建康
靈谷蘇州萬壽虎邱為禪院十刹錢塘上竺下竺
温州能仁寧波白蓮等寺為教院五山錢塘集慶
演福普福湖州慈感寧波寳陀紹興湖心與蘇州
大善北寺松江延慶建康瓦棺為教院十刹
蘆浦筆記四明僧廬在六邑總大小二百七十六所
只鄞一縣城内二十六城外八十天童日飯千僧
育王亦不下七八百人行僕稱是天童歲收榖三
萬五千斛育王三萬斛
咸淳臨安志臨安西湖舊傳南北兩山僧寺大小合
三百六十後為軍營禁苑勢人園圃之所包占今
存者不滿百
杭州圖經附郭二邑所營寺院内錢塘二百七十仁
和六十五合三百三十五所外七邑不與焉
楓窗小牘紹興二年五月臨安大火被燬者一萬三
千餘家六年十二月復火更一萬餘家人皆以為
中興之始改元建炎致此然周顯德五年夏四月
辛酉城南火作延於内城忠懿王避居都城驛詰
旦且焚鎮國倉王泣禱而滅計一萬九千餘家但
臨安撲救視汴都為疎東京每坊三百步有軍巡
舖又於高處有望火樓上有人探望下屯軍百人
及水桶灑箒鈎鋸斧杈梯索之𩔖每發撲救須臾
便滅
葦航紀談紹興庚寅天台水災主簿廳基衝出一朱
棺正當廳治主簿朱公俾令移往山東掩瘞役夫
開掘忽見一碣上有字云乾卦吉坤卦凶五百年
逢朱主簿移我葬山東不知為誰氏遂移葬之
陶朱新錄紹興乙酉永嘉火災前數日有熊自楠溪
之江滸躍入小舟渡至城下初不懼人命獵士殺
之時高開府世則寓城中謂其倅趙允蹈曰熊字
為能火郡中宜慎火已而延燒官民舍什七八獨
州治存
桐廬縣志桐廬縣三大字宋徐鉉篆始秣陵刁衎與
鉉共事江南衎為桐廬宰往京師求於鉉得之揭
為縣額以其墨蹟藏勅書庫皇祐中縣令劉斁恐
其壊乃摹其字刻石吴郡張伯玉為記其事於石
南渡後二刻俱在縣衙而墨跡不存矣
青箱雜記近世有好事者以潘閬遨遊浙江詠潮著
名以輕綃寫其形容謂之潘閬詠潮圖
西湖遊覽志餘乾道淳熙間壽皇以天下養每奉德
壽三殿遊幸湖山御大龍舟宰執從官以至大璫
應奉諸司及京府彈壓等各乘大舫無慮數百時
承平日久樂與民同凡遊觀買賣皆無所禁畫楫
輕舫旁午如織至於菓蔬羹酒關撲宜男戲具閙
竿花籃畫扇綵旗糖魚粉餌時花泥嬰等謂之湖
中土宜又有珠翠冠梳銷金綵段犀鈿髹漆織藤
窰器玩具等物無不羅列如先賢堂三賢堂四聖
觀等處最盛或有以輕橈趁逐求售者歌妓舞鬟
嚴粧自衒以待招呼者謂之水仙子至於吹彈歌
拍雜劇紛紜撮弄勝花泥丸鼓板投壺花彈蹴踘
分茶弄水踏滚木撥盆雜藝散耍嘔唱息器教水
族飛禽水傀儡鬻道術烟火起輪走線流星火爆
風箏不可指數總謂之趕趁人蓋耳目不暇給焉
南宋相眼洪皓買一妾東平人其母曾在明節皇后
閤中言顯仁皇后生太上時夢金甲神人自稱錢
武肅王寤而生太上武肅年八十一太上亦八十
一卜都於此亦非偶然邁又言顯仁會稽人紹聖
間蘇丞相頌致仕居丹陽有老婢韋出家為尼嘗
給事蘇相其妹即顯仁也頌攜以入京會哲宗擇
室女二十人分賜諸王顯仁在選入端王宫暨即
位一御而生太上
雪履齋記張俊有愛妾乃錢塘妓張穠也頗涉詩書
俊文字穠皆與之柘臯之役俊發書囑穠照管家
事穠報俊以霍去病趙雲事以堅其心且言今日
之事惟在宣撫不當以家為念勉報國恩俊以其
書繳奏上大喜親書奬諭以賜穠仍加封雍國夫人
南宋相眼紹興壬午七月臨安訪求岳飛墳在錢塘
門外當時私號賈宜人墳
養疴漫筆孝宗幸天竺及靈隠有輝僧相隨見飛來
峰問輝曰既來如何不飛去對曰一動不如一静
又看觀音像手持數珠問曰何用曰念觀音經問
自念則甚曰求人不如求已孝宗大喜
桃源手聽史越王浩罷相歸里經從慈溪邑宰蒋鶚
遠迎既見邑吏而下皆羅拜庭下越王荅拜蒋鶚
跼蹐請免王曰閣下與之有名分某與之為鄕曲
入蜀記秀州崇德縣有市人吳隠忽棄家寓旅邸終
日默坐一室之中惟一臥榻客至共坐榻上或載
酒過之亦不拒清談竟日隠不學問至是間與人
言易數皆造精微亦能先知人吉凶壽夭見者莫
能測也
農田餘話李息齋善畫竹嘗為嘉興守故其竹吴下
多有之子遵道任台州黃巖州知州尤善畫竹木
優於乃父
陸象山集楊慈湖簡任富陽主簿乾道八年象山過
富陽留半月將别去念平時有疑願一見不可得
復留之夜集雙明閣數提本心二字因問如何是
本心陸曰惻隠之心仁之端也羞惡之心義之端
也辭譲之心禮之端也是非之心智之端也此即
是本心簡曰兒時已曉此語畢竟如何象山終不
易其說次日有一鬻扇者訟至庭簡斷其曲直訖
又問象山曰適來斷扇訟是者知其為是非者知
其為非此即君之本心簡忽大省揖而歸拱坐達
旦質明北面執弟子禮終身師事焉
入蜀記毛德昭名文江山人極苦學中年病盲盲後
猶終日危坐默誦六經至數千言不已
秀水縣志薛元鼎字升雲莆田人淳熙中除戶部左
曹郎有長戶部者獻貢籍之說元鼎被旨往秀州
欲以一州歲計綜覈其盈縮以為天下準平議者
以為此法果行民受其病元鼎至秀州還以其所
詳究本末源流敷奏曰但見郡縣窘束不見有餘
上可其奏曰卿真實才而物議亦愈歸重
四朝聞見錄慶元元年韓侂胄欲逐趙忠定汝愚因
以盡去天下之不附已者名以偽學朱文公去國
寓西湖靈芝寺送者漸少惟平江水川李君杞獨
從容叩請得窮理之學
金華雜識朱晦翁過婺州嘗游武義王臣家書其壁
云脫凡近以游高明勿為嬰兒之態而有大人之
志勿為終身之謀而有天下之慮不求人知而求
天知不求同俗而求同理又扁三槐堂贈之至今
墨蹟宛然壁間
天啓慈谿縣志自慈谿縣夾田橋至西渡頭驛路跨
十五里計二千三百一十有六丈吴潜創用石板
砌路闊七尺東西置石牌張寺丞即之題曰相公
衢
新定續志鄕會所以篤枌榆之誼唯唱第畢鄕之位
於朝與仕於京者張宴湖山為新貴者慶最為盛
集嚴為恭聖皇后毓慶之鄕后兄楊惠節王次山
字仲甫后姪敏肅王谷字聲之忠憲王石字介之
每集必為統盟其後節鉞蟬聫纓紱輝映率繼先
志今節使蕃孫之子鎮以尚帝姬益貴斯集益有
光焉
宋史后妃列傳理宗謝皇后諱道清天台人祖深甫
為相有援立楊太后功太后德之理宗即位太后
命選謝氏諸女后獨在室兄弟欲納入宫諸父攑
伯不可會元夕縣有鵲來巢燈山衆以為后妃之
祥乃供送后時賈涉女同在選中理宗意欲立賈
太后曰謝女端重宜正中宫遂定立后后既立賈
貴妃專寵貴妃薨閻貴妃又以色進后處之裕如
略不介懷太后深賢之開慶初元兵渡江理宗議
遷都平江慶元后諫不可恐摇動民心乃止度宗
立尊為皇太后
宋史后妃列傳度宗全皇后會稽人理宗母慈憲夫
人姪孫女也幼從父昭孫知岳州開慶初秩滿歸
道潭州時元兵圍潭州人有見神人衛城者已而
潭獨不下逾年事平至臨安會忠王議納妃臣僚
言全氏侍其父往返江湖備嘗艱險其處貴富必
能盡警戒相成之道理宗乃詔后入宫問曰爾父
昔在寳祐間没於王事每念之令人可哀后對曰
妾父可念淮湖之民更可念也帝深異之語大臣
曰全氏女言詞甚令宜配冡嫡承祭祀景定二年
冊為皇太子妃度宗立冊為皇后
萬柳溪邊舊話尤莊定公(焴)嘗築圃臨安之西湖花
木不繁而瀟灑度宗游湖上幸其堂御筆題楹間
曰五世三登宰輔奕朝累掌絲綸蓋實錄也朝紳
榮之
癸辛雜識外集昌化章氏昆弟二人皆未有子其兄
抱育族人子未幾其妻得子弟言兄既有子盍以
所抱子與我兄告其妻妻曰不然未有子而抱之
甫得子而棄之人其謂我何不得已寧以吾生者
與之已而二子皆成立長曰翃次曰栩翃之子樵
槱栩之孫鑄鑑皆相繼登第遂為名族
萬歴義烏縣志朱良祐字元德積善好修孫杞生九
子長大任漕貢進士次夢魁咸淳戊辰進士次應
魁太學内舍正奏名次榮翁浙漕進士次淳咸淳
庚午進士次叔麒亦戊辰進士次天與廣德判官
因有九子七登科之頌杞贈婺州路判官
崇禎義烏縣志龔氏出自晉大夫堅至陳太建中諱
孟舒者拜河南觀察使二十一世孫實始遷義烏
生六子世宏世隆世廣世恩世昌世英伯仲友善
俱從吕東萊學為世名儒鄕先達喻工部良能目
為六瑞楊忱中作六瑞堂記孫明之應之愷皆仕
顯自明之至永吉凡七世衣冠不絶
嘉靖金華縣志金華在宋時王李潘唐號四大族今
考太原王氏自登始至七世孫蘭登進士者十有
四人鄕舉十人由諸科襲廕者五十九人晉昌唐
氏自堯封始至七世孫珪登進士者五人鄕貢十
二人由諸科者二十五人坦溪鄭氏自卞始至六
世孫鳳進士一人出仕者四十二人眉山蘇氏自
遲始至八世孫伯衡仕者一十七人龍門倪氏自
允才始至六世孫材進士六人出仕者共四十人
其餘若清崗時氏括蒼潘氏瑯琊王氏未暇盡述
衣冠門第之盛雖漢楊袁晉王謝唐崔柳不是過
癸辛雜識倫魁省元同郡自昔以為盛事紹熙癸丑
省元徐邦憲状元陳亮皆婺人寳慶丙戍省元趙
時觀状元王會龍皆天台人淳祐甲辰省元徐霖
状元留夢炎皆三衢人
金華府志宋光宗紹熙癸丑状元永康陳亮寧宗嘉
定庚辰状元金華劉渭度宗咸淳甲戍状元義烏
王龍澤世稱三魁孝宗淳熙元年右丞相金華葉
衡淳熙九年左丞相金華王淮理宗嘉熙三年平
章軍國重事東陽喬行簡淳祐四年左丞相蘭溪
范鍾世稱四相
湛淵靜語陳同甫紹熙癸丑大魁滕強恕第二朱質
第三喬行簡第五其時三魁與第五名皆婺人
金華府志東陽南宋五魁厲仲祥紹熙元年進士第
一周師鏡嘉定元年進士第一杜幼節嘉定十六
年進士第一俞葵景定三年進士第一俞仲鰲咸
淳四年進士第一
山房日記方蛟峯逢辰之得元恩命也方一夔時佐
賀之以詩云飛鳳翩翩下九閽先生出處重斯文
不將鐘鼎易朱紱要臥桐江看白雲處士一生渾
是晉逸民千載尚為殷皇家恩義如天大定把三
峯乞與君後蛟峯堅臥不出雖所守素定而前輩
責善之風亦可想見矣
朱彝尊洞霄宫提舉題名記杭州洞霄宫自熙寧初
設有提舉高宗南渡特改内祠崇其體貌以提舉
受祠祿歲有其人稽之國史合之野紀其先後倫
序爵里姓名可得而考也鄧牧心所撰大滌洞天
志建炎以後主是祠者均未之載為補錄書之自
建炎訖咸淳凡一百一十五人龍圖閣直學士將
樂楊時中立觀文殿學士開封耿南仲晞道述古
殿直學士上蔡謝克家任伯資政殿學士開封吕
好問舜徒觀文殿大學士邵武李綱伯紀資政殿
學士襄邑許翰崧老資政殿學士宋城路允廸公
弼延康殿學士董耘資政殿學士瑞安許景衡少
伊徽猷閣學士縉雲詹乂持國資政殿學士任城
李邴漢老資政殿學士曲阜顔岐夷仲資政殿學
士真州吳敏元中觀文殿大學士鄧城范宗尹覺
民資政殿學士滁州張守子固觀文殿學士祁門
汪伯彦廷俊端明殿學士河南富直柔季申資政
殿學士吴興葉夢得少藴顯謨閣學士丹陽翟汝
文公巽端明殿大學士齊州吕頤浩元直端明殿
學士安陽韓肖胄似夫資政殿大學士綿竹張浚
德遠資政殿學士分寧徐俯師川觀文殿大學士
姑蘇朱勝非藏一端明殿學士解梁趙鼎元鎮端
明殿學士海州胡松年茂老資政殿學士德清沈
與求必先端明殿學士雲州折彦質仲古資政殿
學士儀真劉大中立道資政殿學士上虞李光泰
發資政殿學士毘陵孫近叔詣端明殿學士餘杭
何鑄伯壽資政殿學士濟南王次翁慶曾端明殿
學士浮梁程克俊元籲資政殿學士上饒余堯弼
致勛端明殿學士寧國章复季常端明殿學士宋
樸端明殿學士鄞史才德夫資政殿學士金壇湯
鵬舉致遠觀文殿大學士吴興沈該守約資政殿
大學士建康王綸德言資政殿大學士浮梁汪澈
明遠資政殿學士萊州辛次膺起季資政殿學士
壽昌葉義問審言資政殿學士宜興周葵立義觀
文殿學士宜興蔣芾子禮資政殿學士仙遊葉顒
子昂觀文殿學士興化陳俊卿應求觀文殿學士
壽春魏杞南夫觀文殿學士婺源王炎晦叔資政
殿學士鄱陽洪遵景巖觀文殿大學士四明史浩
直翁資政殿學士鄱陽洪适景伯端明殿學士金
華葉衡夢錫觀文殿大學士温陵曾懷欽道資政
殿大學士温陵梁克家叔子資政殿學士德清李
彦穎秀叔資政殿學士吴郡范成大致能觀文殿
大學士金華王淮季海資政殿大學士華亭錢良
臣師魏資政殿學士臨江蕭燧照鄰資政殿大學
士侯官黃洽德潤端明殿大學士永春留正仲志
觀文殿大學士吴興葛泌楚輔端明殿學士邵武
任希夷伯起資政殿大學士上饒施師點聖與觀
文殿學士廬江王蘭謙仲觀文殿大學士餘干趙
汝愚子直觀文殿大學士龍游余端禮處恭觀文
殿學士臨海陳騤叔進端明殿學士泉州傳伯夀
景仁端明殿學士江隂邱崈宗卿端明殿學士崑
山衛涇清叔觀文殿大學士臨海錢象祖伯同資
政殿學士嘉興婁機彦發端明殿學士南豐曾從
龍君錫資政殿大學士天水趙善湘清臣資政殿
學士東陽葛洪容父觀文殿大學士鄞鄭清之德
源資政殿大學士慶元宣□宗禹資政殿學士邛
州魏了翁華父端明殿大學士邵武鄒應龍景初
觀文殿大學士增城崔與之正子資政殿學士浦
城徐榮叟茂翁端明殿學士永嘉林略孔英資政
殿學士餘干劉伯正直卿資政殿學士黃巖杜範
成已觀文殿大學士蘭谿范鍾仲和觀文殿學士
侯官陳韡子華資政殿學士慶元應㒡之道資政
殿大學士嘉興李曾伯長孺資政殿學士隆州李
性傳成之端明殿學士金華王埜子文資政殿大
學士浦城徐青叟直翁觀文殿大學士威州謝方
叔德方觀文殿大學士濠州董槐廷植端明殿學
士建寧蔡抗仲節端明殿學士龍游馬天驥德夫
觀文殿學士新安程元鳳申甫資政殿學士閩林
存以道端明殿學士浦江高定子瞻叔資政殿學
士寧國饒虎臣伯武端明殿學士金華厲文翁觀
文殿大學士溧水吴潛毅夫資政殿學士嘉興沈
炎若晦端明殿學士閩許應龍恭甫端明殿學士
都昌江萬里子遠資政殿學士醴陵皮龍榮起霖
觀文殿學士金華馬光祖莊父資政殿學士眉州
楊棟元極觀文殿大學士天水趙與籌德淵資政
殿學士潼川姚希得逢原觀文殿大學士敘州程
公許季與資政殿大學士溧水吴淵道父觀文殿
大學士樂平馬廷鸞翔仲
賢奕編趙子固孟堅嘗得姜白石所藏定武不損本
禊帖乘舟夜汎而歸行至霅之昇山風起舟覆行
李襆被皆渰溺無餘子固方披濕衣立淺水中手
持禊帖語人曰蘭亭在此餘不足問也
至正直記小字蘭亭南渡前未之有也賈秋壑得一
石枕光瑩可愛賈意欲刻蘭亭人皆難之忽一鐫
者云吾能蹙其字法縮成小本體製規模當令具
在賈甚喜既成果宛如定武本而小耳缺損處皆
全亦神手也今所傳於世者又此刻之諸孫也世
亦稱玉枕蘭亭云
仙里塵談朱希真居嘉禾其家室中懸琴筑阮咸之
𩔖檐間多育珍禽籃缶貯果實脯醢客至挑取以
佐杯酌嘗喜弄笛於烟波間其詩云青羅包髻白
行纏不是凡人不是仙家在洛陽城裏住臥吹鐵
笛過伊川可想見其風致矣
至正直記四明王厚齋尚書博學每以小冊納袖中
入秘府凡見書籍異聞則筆錄之復藏袖中而出
晚年成困學紀聞
清溪暇筆五經朱子於春秋禮記無成書慈谿黃東
發震取二經全為之集解其義甚精備朱子之未
備附於日抄中其後程端學有春秋本義東滙陳
澔有禮記集說皆未能有以過之也永樂初修五
經大全諸儒皆未見日抄故一無所取
蘭谿縣志盛夬字正卿市西柳巷人博學有文仕至
太學博士吴碧溪嘗得宋高宗大字草書桂花詩
碑本正卿見之能考知其為某年月日賜某人者
吴師道深歎其博識
池北偶談宋末浦江吴渭倡月泉吟社賦田園雜興
近體詩名士謝翺輩第其高下詩傳者六十人清
新尖刻别自一家
戒菴漫筆月泉社吴清翁渭盟詩預於丙戌小春望
日以春日田園雜興為題至丁亥正月望日收卷
月終結局收二千七百三十五卷選中二百八十
名三月三日揭榜第一名公服羅一縑七丈筆五
貼墨五笏第二名公服羅一縑六丈筆四貼墨四
笏第三名公服羅一縑五丈筆三貼墨三笏第四
名止第十名各春衫羅一縑筆二貼墨二笏第十
一名止二十名各深衣布一縑筆一貼墨一笏第
二十一名止三十名各深衣布一縑筆一貼第三
十一名止五十名各筆一貼墨一笏吟箋二沓以
上所送並就縑端筆貼墨銘用月泉詩賞潛齋記
號通榜仍各送本社新詩一冊
至正直記宋季錢牌長三寸有奇闊一寸大小不同
皆鑄臨安府三字面鑄貫文云壹伯之𩔖額有小
竅貫以致遠
浙江通志卷二百七十九
