浙江通志卷九
山川(一)
自九土既敷而高山大川以奠周秦而上吳越介
在荒服然會稽雄鎮於南具區滙流於北皆為禹
轍所經其間千巖萬壑競秀爭流乾坤竒偉清淑
之氣薈萃於斯於以降賢哲出雲雨表畛域阜財
用凡殽列於浙水東西者可按籍而稽焉志山川
杭州府(錢塘仁和二縣附郭)
吳山名勝志在府城内之南春秋時為吳南界以
别於越故曰吳山或曰以伍子胥訛伍為吳故郡
志又稱胥山凡城南隅諸山蔓衍相属總曰吳山
(西湖游覧志竒㟧危峰澄湖靚壑江介海門回環拱固扶輿淑麗之氣鍾焉是以邑居叢集殆十餘)
(萬家聲甲寰宇恢然一大都會也陳允平吴山雪霽詩九天宫闕春風滿陸地樓臺夜月寒鐡笛一)
(聲吹雁落片雲不到玉闌干楊載同平章庫庫子山吴山晚眺詩山椒翬構四垂寬上相旌旗會覧)
(觀旁近江湖天廣大上連星斗地清寒龍宫永鎖函書閟鳳嶺重嗟苑樹殘此際獨無雲蔽日正宜)
(翹首望長安朱彜尊吳山望浙江詩一峯高出萬松寒磴道虚疑十八盤近海魚龍吹宿霧中天日)
(月轉浮瀾風帆岸壓眀珠舶仙樹花濃白石壇舊是錦衣行樂地江山真作霸圖看)
金地山咸淳臨安志在城隍廟南
寳月山成化杭州府志在布政司對巷東接吳山與
蛾眉山並列
石佛山西湖游覧志西聫寳山南面瑞石舊有大
乘石佛寺宋大中祥符間改名積善海會寺
寳蓮山方輿勝覧在吳山之北
寳山萬歷杭州府志在吳山之西南東接石佛山
(蘇軾同秦仲二子雨中游寳山詩平眀已報百吏散半日來陪二子閑立鶴低昂烟雨裡行人出没)
(樹林間)
七寳山西湖游覧志在白馬廟巷之西三茅觀在
其東北
瑞石山萬歷杭州府志在寳山南上有紫陽菴中
有瑞石泉槖駝峯此山秀石玲瓏巖竇&KR0772;窱湖山
奥區罕與倫比(薩天錫游吳山駝峯紫陽洞詩天風吹我登駝峯大山小山石玲瓏)
(赤霞日射紫瑪瑙白露夜滴青芙蓉飄飄雲氣穿石屋石上凉風吹紫竹挂冠何日賦歸來煮石篝)
(燈洞中宿)
蛾眉山成化杭州府志在布政司南東接吳山其
側有八眼井
淺山成化杭州府志在蛾眉山前其側有漾沙坑
竹園山成化杭州府志在吳山西相接一脉獨趨
而北隱隱隆起隂陽家謂為府治之主山宋臨安
尹趙與籌建閣其上扁曰竹山
清平山成化杭州府志在吳山南鳳山門之北
雲居山舊浙江通志在城西南上有雲居寺面聖
湖接楓嶺頗稱佳境
虎林山(一名武林山)名勝志在武林門内一里而近高
可三丈舊名祖山(楊正質虎林山記錢氏有國時山在城外異虎出焉故名虎林)
(音訛為武葉紹翁四朝聞見錄謂虎林即靈隱山因避唐諱改為武林者非漢志眀載武林山為武)
(林水所出安有避唐諱之說虎林武林原有二山未可混為一也)
紫坊嶺萬歷杭州府志在豐寧坊漾沙坑側平為
民居不存
駱駝嶺萬歷杭州府志在馨如坊三茅觀之麓
鐵冶嶺萬歷杭州府志在豐寧坊七寳山之西
青衣洞成化杭州府志在吳山重陽菴後故老相
傳昔人至洞口有青衣童子問之不應良久入洞
逐之不見但聞風雨之聲毛髮悚慄而出有青衣
泉(西湖游覧志泉淅淅出石隙清鍳毛髮山頂巨石墜下有石承之若餖飣然前有石門上横石)
(梁壁間皆細字水波文宋慶元間韓侂胄賜第寳蓮山下建閱古堂砌瑪瑙石為池引泉注之名閱)
(古泉)
紫陽洞成化杭州府志在槖駝峯之側前有紫陽
菴(張寧游紫陽洞詩石級清懸絶薜蘿洞門深敞野人過霜林葉盡羣峰出風岫烟開夕照多誰)
(躡白雲尋鶴蜕自摩蒼壁寫樵歌登臨日少歸期促白髮青山奈老何)
湧金池萬歷杭州府志在今湧金門内吳越錢氏
時守將曹杲引西湖水為池吳越王元瓘刻石識
其旁(楊蟠湧金池詩湧金春色晚吹落碧桃花一片何人得流經十萬家)
白龜池嘉靖仁和縣志在錢塘門裡舊錢塘治側
此水不堪汲飲止資洗濯
仁和倉池成化杭州府志在倉之南相傳仁和倉
舊為縣基乃吳公子慶忌故居古有此池
白洋池成化杭州府志在梅家橋東周三里宋淳
祐丁未夏旱湖水涸人爭汲此水至有以舟載賣
如湖水者一方賴之
(謹按白洋池一名南湖宋時張鎡功甫構園亭其上號曰桂隱從捨為廣夀慧雲寺俗呼張家寺寺)
(碑有鎡捨宅發願文云秀踞南湖之上幽當北郭之鄰是也)
大河成化杭州府志舊為鹽橋運河南自錦雲橋
而北至通江橋與保安水門橋之河合又北過新
定橋稍西與鍾公橋小河合又北至梅家橋合西
河小河出武林水門又西一𣲖葛家橋由天水院
橋出武林水門
小河杭州府志舊為市河東自鍾公橋西轉北由
灌肺橋直至仁和倉橋之北轉東與梅家橋合出
武林水門又一𣲖自觀橋而西合清湖河北出武
林水門
西河成化杭州府志舊為清湖河西南自府前宣
化橋東至戒子橋閘兒頭轉北至轉運橋與湧金
門河合流東與西斷河合北合曲阜橋河至結縛
橋東由衆安橋與小河合出武林水門又一𣲖自
八字橋西清湖橋下分𣲖西行轉北至紀家橋車
橋達便橋出武林水門
東運河成化杭州府志舊為菜市橋自東斷河頭
至章家橋北抵壩子橋出艮山水門與城外河合
(舊在城外今在城内)
吳山井咸淳臨安志在吳山北錢氏時韶國師始
開此井品其水味為錢塘第一淳祐丁未大旱城
中諸水皆涸獨此井日下萬綆如常都人神之趙
安撫與籌奏立祠以旌異之又為亭覆井上(成化杭州)
(府志洪武七年浙江參政立石表刻吳山第一泉五字紀宋遺事於石表之隂復建亭井上屢燬里)
(人随復以惠利在人深也)
相國井萬歷杭州府志在甘泉坊側今井亭橋者
是也井上覆亭因以名橋
西井萬歷杭州府志在舊安國羅漢寺今鄴侯李
泌祠前者是也水口今為城基以井在相國寺西
故名
方井萬歷杭州府志俗呼四眼井舊富藏庫西水
口在舊玉蓮堂北
金牛井萬歴杭州府志即金牛池久廢
小方井萬歷杭州府志俗呼六眼井在錢塘門内
水口在菩提寺前今為城基
(謹按以上六井唐刺史李泌所鑿白龜池亦其一也)
錢塘縣(城外山川)
巨石山萬歷杭州府志在西湖北磊磈巑岏負郭
挺立高六十三丈周一十三里上有石甑山巍然
如甑浮圖七層高出雲表曰保叔塔以僧保所建
也杭州府志一名寳石山山之勝曰石屏風獅子
峯屯霞石下為寳稷山山下有乳泉佛足泉絶頂
為寳峯
霍山成化杭州府志在寳石山北於湖北諸山最
小山形多骨石笋鱗起瀕湖諸山至此為斷壤矣
孤山咸淳臨安志在湖中稍西一嶼聳立旁無聫
附為湖山勝絶處(林逋孤山寫望詩水墨屏風狀總非作詩除是謝元暉溪橋裊)
(裊穿黃落樵斧丁丁斫翠微返照未沉僧獨往長烟如淡鳥横飛南峰有客鋤園罷閒倚籬間忘却)
(歸張雨孤山晚步詩瑪瑙坡前立荒陂接葑田試從樵子徑往覓僕夫泉衆草寒猶短羣峯晚更妍)
(誰歟結真隱共老太平年)
石佛山萬歷杭州府志即秦始皇䌫船石咸淳臨
安志相傳始皇東遊艤舟於此俗呼西石頭北關
僧思淨刻大石佛因名舊傳西湖本通海東至沙
河塘向南一岸皆大江也故始皇䌫舟於此
仙姑山咸淳臨安志在東山衖(西湖游覧志仙姑山之西東山衖口)
(可通古蕩西溪靈隱山脉至此少斷若伏而連其旁有桃花衖)
集慶山萬歷杭州府志在仙姑之西南山前折而
南曰飛來峯曰上中下三竺三面阻山中路直闢
若函谷然長松夾道唐刺史袁仁敬守杭植松以
達靈竺凡九里
武林山(即靈隱山)漢書地理志錢塘西部都尉治武林
山武林水所出東入海行八百三十里(晏公類要十三州記)
(曰錢塘武林山泉錢源出焉)太平寰宇記靈隱山在縣西十五
里許由葛洪皆隱此山萬歷杭州府志亦曰靈苑
曰仙居曰武林俗稱西山其山起歙出睦跨富春
控餘杭蜿蜒數百里結局於錢塘如引兩臂其南
澗之源出自白雲峯北澗之源出自西溪峰東注
經合澗橋又東二里過行春橋出靈隱浦入西湖
謂之錢源(雲麓漫鈔靈隱寺東西瀵二水東曰龍溪横過寺前冷泉亭在其上西曰錢源)
(二水合出横坑橋方干登靈隱寺後峯詩絶頂無煩暑登臨三伏中深蘿難透日喬木更含風山疊雲)
(霞際川傾世界東那知前夕興不與古人同葛天民西湖泛舟入靈隱山詩晴嵐漠漠水溶溶落葉)
(遮船翠盖重秋色盡為漁者占山光多向道人濃雲連合抱前村樹磵繞飛來小朵峯送罷夕陽迎)
(素月樓臺高下自鳴鐘)
粟山太平寰宇記在縣西十七里山下有石杵闊
二丈長一丈四尺吳大帝刻為黃武二年歲在戊
午八月三日十二字微茫尚存太平御覧吳地記
云一名新石頭山上有城下有飛泉(成化杭州府志山高六十)
(二丈周回十八里)
南屏山咸淳臨安志在興教寺後怪石聳秀中穿
一洞上有石壁若屏障然刻司馬溫公所書家人
卦樂記禮樂不可斯湏去身中庸道不遠人各一
章(兩湖麈談杭有南屏山流俗相傳淨慈寺後山為是余考武林舊事及西湖百咏集皆謂在淨)
(慈寺右興教寺之後其山正對蘇隄與俗傳甚戾心甚疑之己丑春客謂淨慈有支院請游焉直抵)
(山麓石壁離立試一登眺則司馬溫公隸書家人卦米元章大書琴臺皆在焉乃知其地即興教遺)
(址山乃南屏也識之以袪羣疑僧祖銘南屏雨中詩五月雨聲連六月南屏雲氣擁柴扉林巒有穴)
(山精出巖谷無人石燕飛詩句偶從行處得家鄉多在夢中歸曉來杖策湖頭去春水溶溶没釣磯)
(王守仁春日南屏山詩溪風漠漠南屏路春服初成病眼開花竹日新僧已老湖山如舊我重來層)
(樓雨急青林迥古殿雲晴碧嶂廻獨有幽禽觧相信雙飛時下讀書臺孫一元卜居南屏山詩道人)
(占斷南屛景十里青山帶郭斜對水柴門通鶴渚隔林烟火是漁家嵒頭老檜占風雨石上菖陽閱)
(歲華粧點太平還著我㯶鞵桐帽送生涯)
花家山咸淳臨安志在大麥嶺後一名蛇山(仇遠蛇山)
(詩間尋石澗到雲扉樹影生凉怯苧衣静碧軒窗聊寄傲軟紅塵土竟忘歸滿傾竹葉春霞滑輕摘)
(蕉花曉露稀禪意法乘俱莫問且談舊事共依依)
丁家山錢塘縣志瀕湖水影山光上下相接
赤山名勝志在太子灣西厥土赤埴故名
玉岑山杭州府志在石屋嶺左夢粱錄一峰聳出
衆山繚繞古木列垂森翠難描(徐集孫玉岑詩一抹斜陽挂淺林細)
(聽山鳥說春心千年古寺多竒迹讀了豐碑看玉岑)
雞籠山咸淳臨安志在龍井風篁嶺側高而圓若
鷄籠然
靈石山咸淳臨安志一名積慶山在西山放馬場
側山石嘗見光怪故名(郭祥正靈石山詩靈石山前路山深寺更深不知眀)
(月去空惜白雲沉)
大慈山名勝志在縣西南十里有虎跑泉
龍山成化杭州府志在城南十里一名卧龍山
包家山咸淳臨安志在城南
秦望山晏公類要在縣南秦始皇東遊登此山欲
度會稽(咸淳臨安志在縣南一十二里高一百六十丈周回百步後唐同光中錢氏于秦望建)
(上清宫有巨石二十餘株自然成行名金洞門有羅刹石在山之東南横截江濤商船海舶經此多)
(為風浪掀覆因呼為羅刹五代開平中為潮沙漲没薛據登泰望山詩南登秦望山極目大海空)
(朝陽半蕩漾晃若天水紅溪壑爭噴薄江湖遞交通而多漁商客不悟歲月窮振緡迎早潮弭棹候)
(長風余本萍泛者乘流任西東茫茫天際帆棲泊何時同將尋會稽跡從此訪任公)
五雲山萬歷杭州府志在縣治西南二十里高千
丈周回十五里山半有伏虎亭梯以石墄以便往
來至巔平岡名月輪山江三折當其前有天井二
大旱不竭(錢惟善登五雲山詩普覺遺衣久不傳五雲山色尚蒼然斷崖蘿薜三千丈喬)
(木風霜四百年龍井雨深泉獨厚漁村潮上月初圓寳坊金碧紅塵聚何似兹山更絶緣)
定山萬歷杭州府志一名獅子山在縣治東南四
十里水經注錢塘縣東有定已(疑作包)諸山皆西臨
浙江水流於兩山之間江水急迅兼濤水晝夜再
來至二月八月最高峨峨二丈有餘吳越春秋以
為子胥文種之神也上有可避濤處行者賴之云
是海神婦家(太平寰宇記定山突出浙江數百丈郡國志云江濤至是輒抑過此便雷)
(吼霆怒沈約定山早發詩夙齡愛遠壑晚涖見竒山標峯彩虹外置嶺白雲間傾壁忽斜竪絶頂復)
(孤圓歸海流漫漫出浦水濺濺野棠開未落山櫻發欲然忘歸属蘭杜懷禄寄芳荃眷言采三秀徘)
(徊望九仙)
浮山方輿勝覧在縣東南四十里蘇子瞻奏狀云
潮水東來勢若雷霆而浮山峙於江中犬牙錯入
以亂潮水
廟山成化杭州府志在縣西南去城十五里突出
江心潮勢至此方殺
秦亭山萬歷杭州府志在縣治西北二十里高百
丈周三里
(謹按近人于青枝塢掘地得唐于府君墓志銘乃貞元中人其銘有云大墓高岡新亭之陽杭志無)
(新亭山而青枝塢正當秦亭之南則秦亭唐時固名新亭矣田汝成西湖志亦云秦亭俗又名蜻蜓)
(盖字以音訛非俗稱也附此備攷)
石壁山龍駒山法華山成化杭州府志並在
欽賢鄉東抵西堰橋西與羣山連接
鄭公央山萬歷杭州府志在縣治西北三十五里
高四百丈周回五里本靈鷲支山為鄭姓者所得
故名
龍門山成化杭州府志在西溪高峻上有龍池寺
荆山杭州府志在縣治西北四十五里高二百丈
周回五里
焦山萬歷杭州府志在縣治西南四十里高一千
二百丈周回二十里境中諸山惟兹最高
羅帶山萬歷杭州府志在縣治西南七十里主山
高百丈周回二十里左右羣峯迤邐環繞若羅帶
然
觀山萬歷杭州府志在縣治西南四十五里高七
十丈周回六里
黃梅山杭州府志在縣治西南五十里高八百丈
周回十里
白巖山萬歷杭州府志在縣治西南五十里高九
百二十丈周回十五里
瓜藤山萬歷杭州府志在白巖東迤邐而來羣峰
起伏勢若瓜藤高四十五丈
西山萬歷杭州府志在縣治西南六十里高七百
丈周回二十里
九里暗山萬歷杭州府志在縣治西六十里高百
丈周回二十里
唐墓山成化杭州府志在孝女南鄉高十五丈周
八里唐馮孝女墓在焉
黃杜山了頭山茆山篠山楊梅山咸淳
臨安志在崇化鄉第七都衆山連接高一百五十
丈周三十五里
界石山元和郡縣志在州西南四十九里
(謹按唐沈仲昌狀江南詩云雷是樟亭浪苔為界石錢即此山也今迷其舊名莫定何處)
大遮山烏尖山成化杭州府志並在縣西北孝
女北鄉高三百丈
西塢山萬歷杭州府志在縣治西南六十里高二
百丈周回二十里
神山萬歷杭州府志在縣治西南六十里高四百
丈周回四里
石和尚山萬歷杭州府志在縣治西南六十五里
高六百丈周回十里山巔巨石如僧伽狀故名
方山成化杭州府志在縣西北崇化鄉高三十丈
大雄山萬歷杭州府志在縣治北五十里高千丈
周回八里有大雄寺白龍潭在焉
全山萬歷杭州府志在縣北孝女鄉高千丈周回
四里
窑山萬歷杭州府志在縣治北七十里形如覆掌
窑屋繞山西半里即餘杭界
萬松山成化杭州府志在安溪北鄉與鳳泉山連
有石門嶺在山上過此即武康界故又名界山
烏石峰萬歷杭州府志在瑪瑙山後下有石洞高
二丈即紫雲洞也
巾子峰萬歷杭州府志在夀星石後形如巾幘
飛來峰咸淳臨安志晉咸和元年西天僧慧理登
兹山歎曰此是中天竺國靈鷲山之小嶺不知何年
飛來佛在世日多為仙靈所隱今此亦復爾邪因
挂錫造靈隱寺號其峰曰飛來(西湖游覧志界乎靈隱天竺兩山之)
(間盖支龍之秀演者高不踰數十丈而怪石森立青蒼玉削衡從偃仰益玩益竒上多異木不假土)
(壤根生石外矯若龍蛇丹葩翠蕤蒙羃聯絡冬夏常青林景熙飛來峯詩何年移竺國秀色發稜層)
(清極不知夏虚中欲悟僧樹幽嵐氣重泉落乳花凝猶憶烹茶處閑來話葛藤史鑑飛來峯詩文圖)
(山澤游苦為風雨款驚雷破重隂及晨光已顯逶迤入幽深厲揭渡清淺靈山傳飛來合澗互回轉)
(蘿垂手可捫松高盖惟偃陽厓丹霞疑隂洞蒼雪滿秀色如可攬絶巘竟誰棧衆竅因風號羣芳遲)
(春衍追念平生歡歷歷猶在眼匪無新相知己少舊遊伴老僧久見招相攜集閒館觧衣任盤礴覧)
(物適蕭散形忘慮則消情至心莫展寄言同懷人對酒歌勿緩)
國朝康熙三十八年
聖祖仁皇帝南巡幸雲林寺
御書飛來峯三字勒石
御製再過鷲峯七言詩一首(恭紀首卷)
卓筆峰(一名石笋峰)咸淳臨安志在靈隱無垢院有石
筍形如卓筆
白猿峰成化杭州府志西僧慧理蓄白猿於此峯
靈鷲峰成化杭州府志在下天竺寺後
稽留峰杭州府志在下天竺寺西太平寰宇記許
由葛洪皆隱此山忘返因號稽留(名勝志稽留峰者相傳堯時許)
(由隱居兹山遂名許由峯訛為稽留水經注云昔有道士入此不返因以稽留為山號未嘗顓指許)
(由也)
月桂峯成化杭州府志在下天竺寺前天聖中天
降靈實于此山狀如珠璣識者曰此月中桂子也
蓮花峰成化杭州府志在下天竺寺西峯頂水經
注靈隱山有孤石可四十圍頂上開散狀似蓮花
北高峯錢塘縣志在郡城西北十三里石磴數百
級曲折三十六灣羣山拱立雲光倒垂望長江如
匹練上有塔唐天寳間建咸淳中止存三級(郭祥正北)
(高峯詩翠出諸峯上湖邊正北看夜深雲霧散獨挂斗杓寒鄧林登北高峯詩捫蘿百折上嶙峋世)
(界仙凢到此分小朵岳蓮來異域孤撑天柱入層雲江湖俯看杯中瀉鐘磬廻從地底聞借問湏彌)
(在何處老僧留客且論文)
慧日峯咸淳臨安志在淨慈寺後有慧曰閣
雷峰名勝志在淨慈寺前昔有雷就者居之故名
穹窿廻映亦名中峰(林逋中峯詩中峯一徑分盤折上幽雲夕照前村見秋濤)
(隔岸聞長松標右翠衰藥動微薰自愛蘇門嘯懷賢事不羣)
南高峰西湖游覧志在南北諸峯之界羊腸詰屈
松篁蔥蒨塔居峰頂晉天福間建宋崇寧乾道兩
度崇修元季燬舊七級今存五級(王世貞游南高峯詩從游指點)
(南高勝躡屩攀蘿興不賖畫裡餘杭人賣酒鏡中湖曲櫂穿花千巖半出分秋雨一徑微眀逗晚霞)
(最是夜歸幽絶處疎林燈火傍漁家)
虎頭巖咸淳臨安志在錢塘門外界於寳嚴定業
二寺後山巖石突出如虎頭故名吳越王納土後
望氣者云杭州西湖有虎頭山形勝命鑿之
青林巖咸淳臨安志顧夷吾山川記曰靈隱山有
青林巖其上皆櫧桂凌冬不凋故其林常青(郭祥正青)
(林巖詩青帝留行跡巖前春不歸儘從霜與雪君看碧依依)
理公巖咸淳臨安志在天竺山靈鷲院之右陸羽
記云昔慧理宴息于下後有僧於巖上周回鐫小
羅漢佛菩薩像
玉女巖咸淳臨安志在靈隱山南一石似人形兩
髻分眀俗謂之女兒山
佛手巖萬歷杭州府志在烟霞洞上竒石玲瓏下
垂其尤異者有石筍五支如手節下指故名其旁
多宋人留題
落石巖萬歷杭州府志在佛手巖右狀如星隕故
名其下兩石壁立夾持如含珠然
葛嶺咸淳臨安志在西湖之西葛仙翁煉丹於此
棲霞嶺萬歷杭州府志在葛嶺西嶺上桃開時爛
燦如霞有水一道名桃溪
石人嶺咸淳臨安志在靈隱寺西極高峻有石人
卧路旁故名
黃泥嶺萬歷杭州府志在行春橋水竹塢南
大小二麥嶺舊浙江通志在西山界乎南北二山
之間舊多種麥因名
駝巘嶺咸淳臨安志在九里松之東乾道志作駝
苑嶺(西湖游覧志今俗稱桃源嶺)
臙脂嶺咸淳臨安志在九里松麴院路之西土色
獨紅因名
郎當嶺咸淳臨安志在大青嶺之南
風篁嶺咸淳臨安志路通龍井嶺最高峻修篁怪
石風韻蕭爽因名(朱彝尊風篁嶺詩斷崖横一嶺穉竹何娟娟時有山禽拂新粉)
(堕我前欲尋崖下寺揮我風中絃)
八蟠嶺萬歷杭州府志在大麥嶺後
慈雲嶺萬歷杭州府志在方家峪(郭祥正慈雲嶺詩峻極分南北)
(見湖仍見江游人倦登陟飛鳥自雙雙)
梯雲嶺萬歷杭州府志在慈雲嶺之西
樵歌嶺萬歷杭州府志在大慈山塢
五嶺萬歷杭州府志在龍山之北
白塔嶺萬歷杭州府志在龍山之東
徐村嶺礌馬嶺牛坊嶺咸淳臨安志並在定
山北鄉
青木嶺咸淳臨安志在縣治西四十里
姜釵嶺萬歷杭州府志在縣西南二十里路登五
雲山
長嶺萬歷杭州府志在五雲山東北三里通九溪
十八澗
白巖嶺萬歷杭州府志在白巖山南
鷺鷥嶺杭州府志在白巖山北高二十丈長五里
龍門嶺萬歷杭州府志在縣治西南四十里西達
餘杭縣界
黃山大嶺杭州府志在黃山左平坦如掌北達西
溪南通長江
鮑家嶺萬歷杭州府志在縣治西南五十里東達
官路至富陽
小嶺萬歷杭州府志在壜山北東達定南公館
滕村嶺咸淳臨安志在縣治西南五十里
分金嶺咸淳臨安志在縣治西南六十里
荆山嶺萬歷杭州府志在縣治西北四十里西
達餘杭界
石嶺萬歷杭州府志在神山東峻極人不易登南
通上埠
銀子嶺萬歷杭州府志在縣治北六十里西北達
餘杭界
蛾墅嶺萬歷杭州府志在大遮山
太平嶺杭州府志在白雲嶺西
金龍嶺萬歷杭州府志在金龍山西
石門嶺萬歷杭州府志在唐山西南有唐家陡門
關蓄安溪苕溪諸水雖亢旱可灌田數千頃東達
仁和界
界山嶺杭州府志在縣治北七十里
瑪瑙坡萬歷杭州府志在寳勝寺有碎石如瑪瑙
故名舊有瑪瑙院
棲霞洞咸淳臨安志在棲霞嶺巔妙智寺側其地
多巖石蔽翳蓁莽中入其中穹然如夏屋雙巨石
相倚為閈閎每風從南來穿谽谺而出輒凄神寒
骨不可久立故暑遊最勝
紫雲洞西湖游覧志在棲霞嶺巔去妙智菴數百
步許倚空如懸隂凉徹骨
龍泓洞咸淳臨安志在靈隱山下吳赤烏二年葛
仙翁于此得道有石洞徹浙江下過蕭山有采石乳
者入洞聞波浪聲舊有人就洞兩邊鑿羅漢十六
尊(貝瓊龍泓洞詩遠通羅利國近接梵王臺海客然犀入山人采乳回林間無日月地底有風雷)
(聞道蜿蜒入寒潮自往來)
呼猿洞高僧傳宋僧智一居錢塘靈隱寺半峰善
嘯有哀松之韻常養猿于山間臨澗長嘯衆猿畢
集人謂之猿父有飯猿臺(張履信呼猿洞詩飛來何處峯木杪夜千尺愁)
(猿喚不應月色同一白)
華津洞萬歷杭州府志在方家峪巖戶靚深石色
秀異如翠螺蒼玉清氣沁人雖夏月登臨寒砭肌
骨
水樂洞咸淳臨安志在南山烟霞嶺下舊為錢氏
西關淨化院宋淳熙六年以其地賜李隶仍建佛
宇巖石磻峙有洞虚㘭泉味清甘聲如金石熙寧
二年守鄭獬名曰水樂西湖游覧志嘉泰以來洞
為楊郡王别墅年久蕪穢水樂絶響賈似道得之
俯睨旁聽悠然有契曰谷虚而後能應水激而後
有聲今水瀦其中土壅其外欲其振響得乎亟命
疏導有聲從洞間出節奏自然勝概始復(徐集孫水樂洞)
(詩路穿巖竇折羊腸處處亭臺御墨香流水不随人事去尚餘絲竹舊宫商楊載水樂洞詩石林)
(求路轉聲牙來訪香嚴大士家雨過門前生薤葉風行隴上落松花懸崖滴水鳴金磬激澗流泉走)
(玉沙欲適山林去城市久知寂寞勝紛華)
石屋洞咸淳臨安志在烟霞塢南山大仁院洞高
敞如屋周圍鐫羅漢及諸佛像極底有泉(仇遠游石屋洞)
(詩誰擘空青露石㘭游龍伸臂下南高鬼神穿鑿地脉碎風雨支撑天柱牢峭壁蒼苔侵佛髻懸崖)
(滴乳濕僧袍伽藍聞是香山叟燈暗荒祠没野蒿)
烟霞洞咸淳臨安志在縣舊治之西一十六里晉
開運元年有僧彌洪結菴洞口遇神人指山後有勝
蹟何不顯之洪尋見一洞内有石刻羅漢六尊洪
既卒吳越王錢氏夢僧告云吾有兄弟一十八人
今方有六王可聚之夢覺訪得烟霞洞有六羅漢
遂别刻一十二尊以符所夢其洞極大乃諸洞之
首旁有巖名曰佛手巖象鼻巖(蔡襄游烟霞洞詩新晴特地入烟霞)
(道並南山轉更賒幽磬過鄰溪口寺衆雞鳴午野人家洞深垂溜先如雨石古籠藤亂放花潘岳小)
(園猶作賦輕軒選勝樂無涯)
天池洞萬歷杭州府志在南高峯之南山半石筍
躍起架虚壁立其上有穴蓄水旱潦不加盈涸天
然之竒池下即洞深䆳莫測
護國仁王院洞咸淳臨安志在錢塘門埽帚塢有
泉出洞中旱禱而雨(西湖游覽志故老相傳曩夏時常有神物蜿蜒卧松上)
(其氣茀然而黃盖黃龍也故世號黃龍洞孟珙建仁王寺并作龍祠)
千人洞萬歷杭州府志在天池洞右山洞僅六尺
許漸進漸廣殆可容千人相傳昔有寇難里人多
避於此今瓶竈陶器尚存時有樵人取石墜下不
聞其聲
無門洞萬歷杭州府志在千人洞上百步峭石巉
巖壁立數仞可視不可登洞深丈餘左右鐫羅漢
十六平坡石磴可坐十餘人視下如在浮雲中
鐵窗櫺洞咸淳臨安志在赤山殿司左軍寨内尼
庵之側洞口高數尺舊有蛟龍出入居民鑄鐵窗
櫺嵌於石槽以拒之水自窗櫺中出六月如冰
風水洞咸淳臨安志在楊村慈巖院舊名恩德有
洞極大流水不竭頂上又一洞立夏清風自生立
秋則止故名中多石子紅點如丹持出即隱置于
内如故(趙抃游風水洞詩風穴有聲連水洞聽風看水暫閒身杭州未入從容甚且與南山)
(作主人蘇軾風水洞和李節推詩風轉鳴空穴泉幽瀉石門虚心聞地籟妄意覓桃源過客詩難好)
(居僧語不繁歸瓶得冰靈清冷慰文園)
靈化洞咸淳臨安志在郊臺天真院山頂深百餘
步直下闊十餘丈有和靖東坡題名刻于石
白龍洞咸淳臨安志在崇化鄉大雄山嘉定八年
趙安撫時侃以旱禱雨随至奏封顯靈孚應侯賜
廟額曰敏應
葛塢咸淳臨安志在靈隱山吳方士葛孝先所居
也晉葛洪亦隱于此
石人塢咸淳臨安志在靈隱寺西石人嶺下
水竹塢咸淳臨安志在九里松行春橋南舊有水
竹之勝
青芝塢(咸淳臨安志作青枝)萬歷杭州府志在九里松石板巷
玉泉後山巷南渡駐蹕繞湖皆巷市故有石板巷
之名
龍駒塢萬歷杭州府志在西溪
東墓塢成化杭州府志在靈隱寺西
法華塢咸淳臨安志在西溪中有東嶽祠
楓木塢咸淳臨安志在中下天竺之間舊多楓木
故名
錦塢咸淳臨安志在錢塘門外上智果寺前寳雲
菴下舊多花卉故名
楊梅塢咸淳臨安志古蹟事實云在南山近瑞峰
石塢内有一老嫗姓金其家楊梅甚盛俗稱楊梅
塢
靈石塢萬歷杭州府志在楊梅塢後山
方家峪成化杭州府志在清波門外路通慈雲嶺
梯雲嶺
冷水峪成化杭州府志在包家山多桃花中有流
水為城南勝槩(黃順之冷水峪桃花詩石家步障久成塵移作包山一叚春惆悵日)
(斜原上路年年紅雨打行人)
夀星石(舊名落星石)成化杭州府志在錢塘門外巨石山
南嶺謂之青山頂有二圓石湖中望之若星墜焉
三生石成化杭州府志在下天竺寺後山唐李源
與僧圓澤為友同至三峽期後世見於杭州葛洪
川畔後十二年如期至忽聞牧童隔水呼源歌曰
三生石上舊精魂賞月吟風不要論慚愧情人遠
相訪此身雖異性常存歌畢拂袖而去石之中峰
有篆刻三生石三字旁石題名甚多
神運石萬歷杭州府志在龍井高可六尺許竒怪
突兀特立簷下有木香一架穿繞竅竇宛若蛇蟠
眀正統十三年中貴李德駐龍井属旱令力士淘
之得兹石上有神運二字不知何代所鐫
一片雲石杭州府志在風篁嶺上高可丈許青潤
玲瓏巧若鏤刻
赤山步萬歷杭州府志俗稱曰埠在赤山路口
法公步萬歷杭州府志在茅家步南
茅家步萬歷杭州府志在飲馬橋北(按輟耕錄作毛家步)
西湖(一名眀聖湖)水經注錢塘縣南江側有眀聖湖父
老傳言湖有金牛古見之神化不測湖取名焉宋
史河渠志西湖周廻三十里源出武林泉西湖游
覧志本名錢塘湖以在郡西故名西湖三面環山
溪谷縷注下有淵泉百道瀦而為湖諸山之脉皆
宗天目蜿蟺東來若翔若舞萃于錢塘南北諸山
崢嶸廻繞洩惡停深若練若鏡形勝關乎郡城餘
波潤于下邑方輿勝覧西湖十題有平湖秋月蘇
堤春曉斷橋殘雪雷峰落照南屏晚鐘麯院風荷
花港觀魚柳浪聞鶯三潭映月兩峯插雲(白居易錢塘湖)
(春行詩孤山寺北賈亭西水面初平雲脚低幾處早鶯爭暖樹誰家新燕啄春泥亂花漸欲迷人眼)
(淺草纔能没馬蹄最愛湖東行不足綠楊隂裡白沙堤林逋西湖詩混元神巧本無形匠出西湖作)
(畫屏春水淨于僧眼碧晚山濃似佛頭青欒櫨粉堵搖魚影蘭杜烟叢閣鷺翎往往鳴榔與横笛斜風)
(細雨不堪聽蘇軾飲湖上初晴後雨詩朝曦迎客豔重岡晚雨留人入醉鄉此意自佳君不會一杯)
(當属水仙王水光瀲灩晴方好山色空濛雨亦竒欲把西湖比西子淡粧濃抹総相宜范成大會客)
(湖上詩西湖冰泮綠生鱗料峭春風欲中人花片不禁寒食雨鬢絲猶帶湧金春江山契闊詩情在)
(京洛追随客夢新喚取歌聲觧愁思為君吹水飲杯頻張翥春日泛湖詩春來渾不到湖邊偶逐東)
(風上畫船花氣暖薰黃鳥岸水光晴展白鷗天綠放尊興劇頻呼酒銀管聲高幾輥絃我比放翁應更)
(看花不獨海棠顛鍾禧泛西湖詩萬頃西湖水貼天芙蓉楊柳亂秋烟湖邊為問山多少每個峯頭)
(住一年)
國朝康熙三十八年
聖祖仁皇帝南巡駐蹕西湖
御書十景建亭勒石雍正二年以西湖有關東南水利
特命督撫會勘重加疏濬(詳見水利)
西溪萬歷杭州府志在武林山之西北欽賢鄉宋
高宗欲都其地後得鳳凰山乃云西溪且留下俗
稱留下云(葉紹翁西溪詩一條横木過前溪村女齊登采葉梯獨立衡門春雨細白雞飛)
(上樹梢啼)
九溪咸淳臨安志在赤山烟霞嶺西南通徐村出
大江北達龍井
凌溪咸淳臨安志在長夀鄉
安溪咸淳臨安志在縣北五十里溪上大遮山有
龍王穴舟人相傳風雨之夕龍吐珠有光
鳳口溪咸淳臨安志在安溪之北十八里
十八澗萬歷杭州府志在龍井之西路通六和塔
金沙澗萬歷杭州府志在靈隱寺側自合澗橋繞
靈隱寺山一帶唐家衕石橋過行春橋由麴院流入
湖
碧沼夢粱錄在湖州市左八郎廟巷池廣三畆水
清甘有扁曰碧沼
如意池萬歷杭州府志在上天竺甃以青石方丈
面鏤如意文曲折回繞可以流觴
金沙池銀沙池萬歷杭州府志並對呼猿洞
萬工池萬歷杭州府志在淨慈寺門外宋建炎已
前寺屢遭回禄鞠為荆墟淳熙間有善青烏之術
者云湏鑿池以禳之寺僧宗本乃募化開池與力
者萬人故名
太子灣萬歷杭州府志在九曜山之西宋時莊文
景獻二太子欑園
枯樹灣萬歷杭州府志東通德勝橋
渟泉在孤山之麓聖因寺内寒碧一泓澄澈可鑒
國朝康熙四十六年
聖祖仁皇帝南巡駐蹕
御書渟泉二字勒於崖石
御製五言詩一首(恭紀首卷)
沁雪泉西湖游覧志在大佛身右壁棠陵方思道
題
後僕夫泉萬歷杭州府志元僧方洲所鑿也先是
智圓居孤山有僕夫藝竹得泉遂號僕夫泉後徙
寺兹山藉葛井以汲寺僧艱之方洲鑿地得此遂
名
參寥泉成化杭州府志在智果寺蘇軾應夢記云
僕在黃州參寥子自吳中來訪一夕夢參寥子賦
詩覺而記兩句寒食清眀都過了石泉槐火一時
新後七年僕守錢塘而參寥子始卜居西湖智果
院有泉出石縫間甘冷宜茶寒食之眀日僕與客
泛湖自孤山來謁參寥子汲泉鑽火烹黃蘖茶忽
憶夢兆於七年之前衆客皆歎傳記所載非虚語
也
六一泉萬歷杭州府志在孤山後巖東坡守杭時
泉出有懷六一翁因名乃叙而銘之久廢成化丙
申南京大理寺卿夏時正間訪得蓁穢中命掃薙
而濬發之泓然故物也(蘇軾六一泉銘并序歐陽文忠公將老自謂六一居)
(士予昔通守錢塘見公于汝隂而南公曰西湖僧慧勤甚文而長于詩吾昔為山中樂三章以贈之)
(子閒于民事求人于湖山間而不可得則往從勤乎予到官三日訪勤于孤山之下抵掌而論人物)
(曰公天人也人見其暫寓人間而不知其乘雲馭風歷五岳而跨滄海也此邦之人以公不一來為)
(恨公麾斥八極何所不至雖江山之勝莫適為主而竒麗秀絶之氣常為能文者用故吾以謂西湖)
(盖公几案間一物耳勤語雖幻怪而理有實然者眀年公薨予哭于勤舍又十八年予為錢塘守則)
(勤亦化去久矣訪其舊居則弟子二仲在焉畫公與勤之像事之如生舍下舊無泉予未至數月泉)
(出講堂之後孤山之趾汪然溢流甚白而甘即其地鑿巖架石為室二仲謂予師聞公來出泉以相)
(勞苦公可無言乎乃取勤舊語推本其意名之曰六一泉且銘之曰泉之出也去公數千里後公之)
(没十有八年而名之曰六一不幾其誕乎曰君子之澤豈獨五世而已盖得其人則可至于百傳嘗)
(試與子登孤山而望吳越歌山中之樂而飲此水則公之遺風餘烈亦或見于斯泉也)
玉泉夢粱錄在錢塘九里松北淨空院南齊末有
靈悟大師曇超開山說法龍君來聽撫掌出泉有
小池水清可鑒異魚游泳其中萬歷杭州府志宋
淳祐八年趙與籌甃治龍潭增築為二池元末寺
燬而泉如舊至嘉靖間郡守陳仕賢為亭其上寺
後有細雨泉(周紫芝題淨空泉詩誰穿巨石貯清泉不見超公舊講筵龍伴白雲歸寳)
(藏魚随流水下春田)
國朝雍正六年總督(臣)李衛復于泉上建亭曰洗心
冷泉萬歷杭州府志在靈隱寺外飛來峯即石門
澗水浦(陸垕冷泉看放水詩泉聲飛出閘委折綠隂間此地原無著多時不入山草欹疑石)
(墜水定見魚還難得同龜鶴游吟半日閒周紫芝冷泉放閘詩呼猿洞口水潺潺忽卷奔流下九天)
(乞得少陵三峽句為君題作倒流泉)
煖泉咸淳臨安志一名渦渚在東嶼見陸羽二寺
記
茯苓泉咸淳臨安志在靈隱無垢院半山古松婆
娑下有甘泉博物志云松脂入地千年為茯苓因
名
白沙泉成化杭州府志在靈隱西菩院方丈西有
泉從白沙中流出
武林泉咸淳臨安志西漢及晉地理志云錢唐有
武林山武林水所出東入于海晏元獻輿地志云
武林山錢唐泉所出顧夷吾山川記自南徂東臨
浙江一𣲖謂之靈隱浦
月桂泉伏犀泉永清泉丹井偃松泉
聰眀泉倚錫泉萬歷杭州府志皆出天竺
玉液泉萬歷杭州府志在永清塢心菴後白雲巖
下
定光泉成化杭州府志在西山長耳相院西定光
庵側山腰有泉盤廻飛流濺沫可愛淳祐丁未亢
旱此泉不竭寺僧用筧引泉供庖
真珠泉萬歷杭州府志在集慶寺内周顯德間泉
自地迸出寺僧因甃為方池聞剝啄聲則泉益涌
纍纍如貫珠宋景祐中官家取以釀酒遂以名酒
雷峰路口亦有真珠泉
筲箕泉萬歷杭州府志在赤山之隂合於惠因澗
元黃子久號大癡卜居泉上
劉公泉萬歷杭州府志在南高峰下出石竇間清
澈可玩宋常平劉寬甃池因篆書劉公泉三字於
石
蓮花泉萬歷杭州府志在飛來峰頂石巖無土清
而可啜
虎跑泉舊浙江通志在城西南十里大慈山上咸
淳臨安志舊傳性空禪師常居大慈山無水忽有
神人告之曰眀日當有水矣是夜二虎跑地作穴
泉涌出因名(蘇軾虎跑泉詩亭亭石塔東峰上此老初來百神仰虎移泉眼趁行脚龍)
(作浪花供撫掌至今游人盥濯罷卧聽空階環玦響信知此老如此泉莫作人間去來想)
國朝康熙三十八年
聖祖仁皇帝南巡臨幸
御製七言詩一首(恭紀首卷)
儀和泉胡引嘉儀和泉記在錢塘大雄山麓方廣
可八九尺甃石圍砌清水湛然斷碣隱隱草際字
畫磨滅洗而讀之曰儀和泉淳熙三年三月十日
吳興沈彦重立共二十四字餘七字漫不可讀
涌泉萬歷杭州府志在霍山清心院前山坡上宋
紹興間高宗日遣人取之瀹茗寺僧護以朱欄泉
從石罅中流出廟前折入黃山橋小河味極清甘
亢旱不竭
惠泉咸淳臨安志在長夀鄉大老山泉自地涌出
亢旱不竭有寺以泉為名
渦水西溪梵隱志在西溪東北本南漳湖宋百詠
題曰蒹葭深處俗呼河水亦名渦水一望沙汀水
瀨秋時荻花如雪
方井咸淳臨安志在西溪有亭扁曰方井米芾書
龍井武林舊事吳赤烏中葛稚川常煉丹于此在
風篁嶺上巖壑林樾幽古石竇一泓清澈翠寒甘
美可愛雖久旱不涸石上流水處其色如丹遊者
視久水輒溢人去即減其西深不可測相傳與江
海通有龍居之每禱必應或見小蟹斑魚蜥蜴之
類井旁有惠濟龍王祠(秦觀龍井記龍井舊名龍泓距錢塘十里吳赤烏中)
(方士葛洪常煉丹于此事見圖記其地當西湖之西浙江之北風篁嶺之上寔深山亂石中之泉也)
(每歲旱禱雨于他祠不獲則禱于此有禱輒應故老相傳以為有龍居之然泉者山之精氣所發也)
(西湖深靚空闊納光景而含烟霏菱芡荷花之所附麗龜魚鳥虫之所依憑漫衍而不廹紆餘以成)
(文隂晴之中各有竒態而不可以言盡也故岸湖之山多為所誘而不克以為泉浙江介于吳越之)
(間一晝一夜濤聲自海而上者再疾擊而遠馳兕虎駭而風雨怒過者摧當者壊乘高而望之使人)
(毛髮盡立心掉而不禁故岸江之山多為所脅而不暇以為泉惟此地蟠幽而踞阻内無靡麗之誘)
(以散越其精外無豪悍之脅以虧疎其氣故嶺之左右大率多泉龍井其尤者也夫蓄之深者發之)
(遠其養也不苟則其施也無窮龍井之德盖有至於是者則其為神物之托也亦奚疑哉葉紹翁秋)
(日游龍井詩引道煩雙鶴攜囊倩一童竹光杯影裏人語水聲中不雨雲常濕無霜葉自紅我來何)
(所事端為聽松風葛天民龍井詩龍護深潭草木昏斷碑元祐典型存蜀仙已去吳僧少嶺上松篁)
(亦斷魂)
錢塘江萬歷錢塘縣志在縣東南本名浙江虞喜
志林云潮水投浙山下折而曲一云江有反濤水
勢折歸故云浙江一名浙河山海經云禹治水至
於浙河(說文云江水東至會稽山隂為浙江又漸水出丹陽黟中東入海今錢塘浙江是也)
(秦始皇渡浙江至會稽則浙名舊矣桑欽載漸水所經入正今浙江而不名為浙漸字近浙而相變)
(如邾鄒則浙之得名既以先秦而桑欽更以為漸許氏漸水浙水又復兩出皆不可曉)又名
曲江枚乘七發曰觀濤于廣陵之曲江(一名羅刹江取風濤)
(險惡意)今名錢塘江其源發黟縣曲折而東以入於
海潮水晝夜再上奔騰衝激聲撼地軸郡人以八
月十八日傾城觀潮為樂昔有善泅者泝濤出没
謂之弄潮往往没溺厲禁乃止其沿江之塘自唐
宋來代有修築錢武肅王所謂射潮捍塘處(任昉濟浙)
(江詩昧旦乘輕風江潮忽來往或與歸波送乍逐翻流上近岸無遐月遠峯更興想綠樹懸宿根丹)
(崖頽久壤喻坦之發浙江詩島嶼遍含烟烟中濟大川山城猶轉漏沙浦已搖船海曙霞浮日江遥)
(水合天此時空闊思翻想涉窮邊白居易看潮詩早潮纔落晚潮來一月周流六十回不獨光隂朝)
(復暮杭州老去被潮催羅隱錢塘江潮詩濤聲&KR0837;洶勢悠悠羅刹江邊地欲浮漫道往來存大信也)
(知反覆向平流任抛巨浸疑無底猛過西陵似有頭至竟朝昏誰主掌好騎赬鯉問陽侯蘇軾中秋)
(看潮詩定知玉兔十分圓已作霜風九月寒寄語重門休上鑰夜潮留向月中看萬人鼓噪懾吳儂)
(猶似浮江老阿童欲識潮頭高幾許越山渾在浪花中江神河伯兩醢雞海若東來氣吐霓安得夫差)
(水犀手三千強弩射潮低仇遠觀潮詩一痕纔見海門生頃刻長驅作怒聲萬馬突圍天鼓碎六鰲)
(翻背雪山傾遠朝魏闕心猶壯直上嚴灘氣始平寄語吳兒休踏浪天吳罔象正縱横)
餘杭塘河萬歷杭州府志在武林門外自江漲橋
四十五里至餘杭縣北通新開運河(詳見水利)
龍山河萬歷杭州府志自鳳山水門至龍山閘舊
有河計一十二里置閘以限潮水歲久壅塞元延
祐三年行省丞相托克托命民開浚造石橋立二閘
洪武七年行省參政徐本拓廣浚深舟楫始便(詳見)
(水利)
下湖河萬歷杭州府志在溜水橋沿東西馬塍羊
角埂上泥橋至賣魚橋西合餘杭塘河一𣲖入左
家橋河入江漲橋河
沙河塘唐書地理志錢塘南五里有沙河塘咸通
二年刺史崔彦曾開
眀珠浦晏公類要在縣西
仁和縣(城外山川)
鳳凰山萬歷杭州府志在城南十里有金星洞郭
公泉出焉西岡石筍林立名排衙石形家謂一郡
旺氣藉此左瞰大江直望海門山下唐以來肇造
州治五季末錢鏐旋加崇闢南宋建都遂環入禁
苑(劉過同郭殿帥游鳳凰山詩廉纖小雨久于梅喜得新晴亦快哉五色波光麗鳷鵲十分雲氣)
(近蓬萊旌旗側畔宫牆轉戈戟叢中武庫回走馬看花生怕晚果然桃李一山開)名勝志
舊在城内元末張士誠築城截之於外今沿城南
巧山萬歷杭州府志在縣治北四十里名勝志俗
傳錢王七夕登山乞巧於此又名珠山
三峯山萬歷杭州府志鄉人呼為西南山在縣治
北六十里三山形如品字皆相去半里
獨山仁和縣志又名金鰲山在縣北三十里聳出
一方傍無别山故名
瓜山萬歷杭州府志在縣東北二十五里高幾一
仞周三百步
望洛山名勝志一名落山在縣北六十里昔有高
士自洛陽來隱於此常登巔望洛故名
臯亭山咸淳臨安志在縣治東北二十里高百餘
丈有崇善靈惠王祠名半山廟旁有水甕及桃花
塢(釋宗乘發率亭詩曉發凌蒼苔徘徊谷中步松門磬已微空翠驚相顧澗聲雜幽禽巖花落深)
(樹孤懷當何如復此春向暮)
青龍山成化杭州府志在臯亭山東約高七十餘
丈山脊蒼翠偃曲如龍
母山咸淳臨安志在臯亭山東北高一百餘丈張
翼左右如母顧子因名
桐扣山咸淳臨安志在臨平山之西異苑晉武帝
時吳郡臨平岸圯出一石鼓打之無聲以問張華
華曰可取蜀中桐材刻作魚形扣之則鳴矣於是
如言肇聞數十里
黃鶴山咸淳臨安志在縣治東北三十八里佛日
山之北高百餘丈巔有龍池一名渥洼山腰有黃
鶴仙洞
佛日山成化杭州府志在母山東北高六十餘丈
有佛日淨慧寺(司馬槱入佛日山詩水冷苔生暈風高竹度凉道人何處去春色半)
(滄浪秦觀佛日山同作五里喬松徑千年古道場泉聲與嵐影收拾入僧房)
臨平山成化杭州府志在縣治東北五十四里周
十八里高五十三丈上有龍洞天井旱未嘗涸下
有東嶽廟景靈觀又下有臨平湖(僧道潛過臨平詩風蒲獵獵弄)
(輕柔欲立蜻蜓不自由五月臨平山下路藕花無數滿汀洲高翥過臨平詩風帆一似白鷗輕起揭)
(篷窗香曉晴梅子著花霜壓岸自披風帽過臨平張昱過臨平詩船過臨平欲住難藕花紅白水雲)
(間只因一霎溟濛雨不得分眀看好山)
超山咸淳臨安志在縣治東北六十里高三十七
丈周二十里
黃山萬歷杭州府志在縣治東北五十里高五十
丈周回五里北一里為横山名東西二横山皆相
連絡
大旗山咸淳臨安志在黃鶴山北高五十餘丈有
青草塢居民可二百家名大旗村
南山咸淳臨安志在大旗山北高十餘丈
烏頭山咸淳臨安志在肇元鄉峰銳而秀高八十
餘丈
石姥山咸淳臨安志在烏頭山東高五十餘丈有
嶺南接運河塘赤岸嶺西有真珠塢
東山萬歷杭州府志城西北五十一里高二十六
丈周回七百九十三丈
石膏山成化杭州府志去城西北五十七里出石
膏如雪一名稽留山無毒獸惡䖝通典錢塘有石
膏山敷用為最
馬嘷山咸淳臨安志郡國志吳伐越至此遇大風
雨軍敗騎兵有馬嘷呼求其主遂名
亭市山咸淳臨安志在餘石鄉亭市村(萬歷杭州府志石膏)
(馬嘷亭市皆舊志所有於今無考姑錄之以備參訪)
艮山嘉靖仁和縣志在城東北隅一小土阜(西湖游覧)
(志艮山南山之盡脉也高不踰尋文沿城五六里漫為平原土沃疇腴禾菽芃茂盖餘氣之散衍耳)
(歲寒堂集艮山相傳為南渡宸游看新綠之處)
萬松嶺成化杭州府志在鳳山門外西嶺上舊夾
嶺栽松唐白樂天詩云萬株松樹青山上十里沙
隄明月中在南宋時密邇大内第宅民居高下櫛
比後為空山曠嶺而松亦無幾
國朝雍正八年總督臣李衛補植萬株
黃犢嶺萬歷杭州府志在城東北六十里安隱寺
後咸淳臨安志安隱院後有黃犢嶺唐邱隱士每
乘黃犢采藥故名(吕紘黃犢嶺詩疇昔聞高隱紅塵隔遠林閑乘黃犢出踏破白)
(雲深)
月巖七修類稿江干鳳凰山有石如片雲拔地數
丈有一竅尺餘名曰月巖惟中秋之月穿竅而出
餘月則斜
金星洞萬歷杭州府志在鳳凰山介亭下生金星
草因名
細礪洞咸淳臨安志在臨平山深十餘丈高一丈
五尺出礪石
龍洞咸淳臨安志在臨平山水深不可測祈禱多
應
海雲洞咸淳臨安志在超山上有乾濕二洞黑龍
王祠
臨平湖咸淳臨安志在縣東長樂鄉周回十里湖
中有白龍潭赤烏二年寳鼎見舊名鼎湖(三國吳志歸命)
(侯皓天璽元年吳郡上言臨平湖自漢末草穢壅塞今更除平故老相傳此湖開天下平又于湖邊)
(得石函中有小石青色長四寸廣二尺餘刻上作皇帝字俄而晉武帝平吳張祜過臨平湖詩三月)
(平湖草欲齊綠楊分映入長隄田家起處烏尨吠酒客醒時謝豹啼山檻正當蓮葉渚水塍新築稻)
(秧畦人間漫說多岐路咫尺神仙路欲迷)
御息湖(一名詔息湖)咸淳臨安志在縣東北一十八里
相傳秦始皇東游暫憩於此水經注浙江北合詔
息湖本名阼湖
像光湖咸淳臨安志在縣治東長樂鄉唐神龍元
年湖有五色光眀掘地得石佛像因立佛刹而名
其湖曰像光
石鼓湖咸淳臨安志在桐扣山下
渥洼池鮮于樞臯亭山遊記淨慧寺循東廡下入
庫堂觀渥洼池池泉玉色出東北山麓有石坡陀
半在水中因蘇公句遂名(蘇軾佛日山榮長老方丈詩東麓雲根露角牙)
(細泉幽咽走金沙不堪土肉埋山骨未放蒼龍浴渥洼)
洗馬池萬歷杭州府志在城南二里鳳山右翼下
宋有馬廐於此
龍池萬歷杭州府志在城東北四十里黃鶴山下
磨劍池咸淳臨安志在臨平山下有片石俗傳錢
王磨劍於此
浴龍池思古堂集臯亭山崇光寺有浴龍池宋高
宗嘗洗手因名
龍游潭咸淳臨安志在臯亭山時有蜿蜒出没其
間鄉人稱為水甕旱禱必雨
金沙泉萬歷杭州府志在永和鄉
周公惠泉咸淳臨安志在湖墅下閘宋乾道三年
周安撫淙重修邦人德之故名
安平泉咸淳臨安志在安仁西鄉安隱寺有池名
安平泉(蘇軾題安平泉詩策杖徐徐步此山撥雲尋徑興飄然鑿開海眼知何代種出菱花)
(不記年烹茗僧誇甌汎雪煉丹人化骨成仙當年陸羽空收拾遺却安平一片泉)
噴玉泉桐溪草堂集在臯亭崇光寺後味清甘石
壁舊鐫噴玉二字
横溪萬歷杭州府志在城北二十五里獨山之北
傍皆藕蕩菱灘紅碧相間人家隱約于廻洲合浦
之間舟船出没烟波渺瀰儼如畫境
外沙河成化杭州府志自永昌門北繞城東過永
昌壩螺螄橋東至蔡湖橋北達慶春門外河相合
沿城轉西至會安壩下艮山河西入泛洋湖轉北
至德勝橋東與上塘運河合
前沙河成化杭州府志在菜市門東太平橋外沙
河北水陸寺前入港可通湯鎮赭山仁和鹽場
後沙河成化杭州府志在艮山門外壩子橋北
上下塘河成化杭州府志自武林水門接城内大
河西河過吳山水驛達清湖上中下三閘至德勝
橋東與外沙河菜市河泛洋湖合分為兩𣲖一𣲖
由東北上塘至舊東倉新橋入運河至長安壩曰
上塘河一𣲖由西北過德勝橋至江漲橋與子塘
河合流至北新橋西北入湖州界曰下塘河北接
新開運河(高翥下塘詩河水新添三尺高河邊蘆葦有龜巢波流夜夜漂魚箔空點籃燈)
(照樹梢日出移船又日斜蘆根時復見人家水鄉占得秋多少岸岸紅雲是蓼花)
新開運河成化杭州府志在武林門外北新橋之
北通蘇湖常秀潤等河凢諸路綱運及商販客舟
皆由此達於城
柳浦神州古史考在鳳凰山下宋書孔顗傳云吳
喜至錢塘進軍柳浦舊唐書云隋自餘杭徙州理
錢塘又徙州於柳浦是也吳越王後築宫堙塞多
不可考
鐵幢浦成化杭州府志在候潮門外吳越錢武肅
王射潮築塘箭所至處立幢識之因以得名宋淳
祐戊申趙與籌置亭其上
藕花洲萬歷杭州府志在城東北六十里臨平安
隱寺前(按洲以參寥子詩句得名)
海門咸淳臨安志在縣東北六十五里有山曰赭
山與龕山(隸紹興府)對峙潮水出其間郭璞地記所謂
海門一點巽山起又曰海門筆架峰巒起皆指此
浙江通志卷九
