浙江通志卷九十六
海防(二)
國朝防海事宜
紹興府志前代防海之師制不相沿浙所恃在水陸
二師自
國朝定鼎宿重兵省會初定為經制資提鎮及協鎮簡
卒伍製火器造戰艘嚴烽堠武備之設水陸畢具
順治十八年以溫台寧三府邊海居民遷内地康
熙二年奉檄沿海一帶釘定界樁仍築墩堠臺寨
竪旗為號設目兵若干名晝夜巡探編傳烽歌詞
互相警備四年
欽差大臣巡視海邊每歲輪巡五六次次年撤回七年
欽差大臣同總督趙廷臣由福建沿海出巡重以提督
大帥歲有巡歷增造艨艟以備戰守
定海縣志康熙二十九年兩江總督福浙總督委江
南蘇鎮左竒營遊擊丁際昌郭龍浙江定鎮左右
兩營遊擊葉紀原爾懷等會同查勘江浙洋面分
界隨據蘇鎮左竒營遊擊丁際昌等呈稱馬蹟在
羊山之東羊山在馬蹟之西東西對峙中間雖隔
有海洋及山巒南北參差不一今議以羊山馬蹟
兩山南面之諸山及海面總屬浙江北面者總屬
江南是以兩山之南北分界非以兩山之東西為
界限也今除羊馬兩山南面各山係浙省之汛不
造外其陳錢蘇竇蒲嶴小七大七等山相應備册
呈送核定頒發碑文前赴羊馬兩山勒石可也又
據定鎮遊擊葉紀等呈稱海洋向有界限即馬蹟
山龍山宫所遺石碑為吳淞遊兵把總祝梓壽汛
地且羊山有大小之分明季嘉靖年間倭寇吳淞
同金山營官兵協守於小羊山浙江兵船亦駐泊
於老羊山同江南船隻交相會哨則小羊山尚屬
江南所轄豈馬蹟反屬江浙兩界之山乎況自定
海山而抵馬蹟水程千有餘里若吳淞關出高家
嘴即是小羊山出瞭角嘴即是馬蹟山相距遠近
不啻天淵應照歷來江浙官兵會哨之處以大羊
山為止南屬浙省北屬江省其先到者於大羊山
太子嶴插立木牌而轉建碑勒石以垂永久嗣後
浙江海汛以大羊山為界大羊山脚以北之洋島
屬江南管轄江南海汛以馬蹟山為界馬蹟山脚
以南之洋島屬浙江管轄自西至東山島洋面俱
以二山為準各照分定界限巡哨勒石羊山永為
定例
(本朝謹按浙省海防自宋元迄明略具規制然未有如之嚴密周詳者其大要在設立提鎮重臣統轄得)
(宜且分置水陸各營與城守為犄角臂指聯屬互相聲援而又移提督於寧波設雄鎮於舟山間玉)
(環以障護内地駐乍浦以教習水師城寨星羅斥堠碁布扼要制勝遠過前朝至如商漁船隻亦必)
(嚴夾帶之禁定出入之期申保甲之令立稽查之法徹桑綢戶隨時變通蓋自此可永清寰海之塵)
(而非僅為全浙固疆圉之計也)
雍正五年十二月十六日兵部為遵
旨會議事議得先據浙江提督石雲倬題請本標中營
守備右營遊擊二缺改設水師調遣出洋一疏經
(臣)部以毋庸議題覆奉
旨這事情着將部議并石雲倬原題交與高其倬李衞
會同定議具奏欽此欽遵行文去後今據總督高其
倬等疏稱浙江提督總轄全省水陸非若閩省分
設水陸二提督可比今提臣請將本標之中營守
備右營遊擊二缺改設水師遴選熟悉水性人員
充補并選熟悉水務之千總二員把總四員輪班
出洋督察官不增添兵無抽調於營制原無更改
至各鎮營船隻除輪派出洋外尚有存汛之船提
標巡員止於督察勤惰不必多帶兵丁需船有限
亦無慮船不敷用寧府一城既有提督鎮守又有
城守一營且遊守二員輪流調遣仍有一員存城
亦無城守單弱之慮臣與撫臣李衛會同酌議應
照提臣石雲倬所請等因合詞具題前來查該督
等既經遵
旨會同酌議應如該督等所議准其將提標中營守備
右營遊擊二缺改設水師行令該督提於通省熟
悉水性人員内揀選題請調補并選熟諳水務之
千總二員把總四員出洋督察仍嚴飭所派官弁
加謹巡查如怠惰不職以致汛防失事該督提據
實題參可也奉
旨依議
雍正七年三月浙江總督管理巡撫事務(臣)李衞
題為酌議沿海要口添設砲臺巡船以固疆圉事
該(臣)看得浙江台州府屬之海門原係衞所從前
駐劄總兵控扼海口後始移鎮黃巖此地與台協
前所對峙皆係陸路汛地中隔椒江寬廣十里自
黃巖至台郡必由此江橫渡府城食米向仰給於
黃太二縣若加禁遏則郡民有艱食之苦然由江
入海片帆如飛以十里江面之寬又係急流捷徑
瞭望稍有不及即被偷越出口(臣)雖曾於兩岸設
立照票兼用營汛戳記挨號稽查而小艇扁舟紛
紜雜沓終難盡絶此處設防不可不慎(臣)因未得
親身巡歷先與
欽差臣性桂商酌乘盤查台屬錢糧之便前往察勘情
形定議防杜續准咨覆海門前所兩岸皆係陸路
未曾設有汛船雖黃巖水師在於外面洋面巡哨
難於進内查緝應再於兩岸陸汛江面添設快哨
船數隻就近實力巡察偷運米石夾帶私鹽等弊
又海門至黃巖前所至台郡南北兩岸相隔數里
每岸各設立砲臺一處再隔數里亦設一處安兵
防守建造營房永遠居住又溫州之樂清縣虹橋
二處及平陽之江口汛離海均不過數里亦係陸
汛向無船隻應照太平縣寺前橋之例一體設船
安兵則稽查可得嚴密等因當經轉飭布政司會
議通詳去後今據布政使高斌按察使方覲會同
詳稱備查台屬海門前所二處經黃鎮勘明除牛
頭頸設有砲臺無庸再設外只湏於江面各設大
巡船二隻安兵十名晝夜梭巡仍再於前所汛口
添設小巡船一隻在老鼠嶼駕巡無分雨夜彼此
會哨偷運奸徒諒難飛渡其海門相近之家子地
方既屬漁船出入之所又三江口亦係大海汊界
似應各設砲臺一座以資瞭望建造營房安頓兵
丁并設巡船各一隻撥兵晝夜巡查以杜奸匪惟
是三江口之對峙即係新亭其家子之對峙即係
章安道頭應再於此二處亦各設砲臺一座安兵
十名建置營房配快船各一隻時駕巡緝不許擅
離至樂清虹橋二處已將南岸口及萬橋口巡船
各一隻移進樂清虹橋隨潮巡哨毋庸另設惟平
陽營之江口汛南北港外即屬大洋陸路雖有官
兵戍守不能遊歷海江應請照太平縣寺前橋之
例設立哨船二隻分於南北兩岸江面防範遊巡
如遇偷運夾帶即可飛棹擒獲至砲臺舊時既有
設立似無湏另為安設等情會詳請題前來(臣)等
覆加確核無異事關營制汛防添設事宜(臣)謹會
題奉
旨該部議奏隨經兵部以應如該督等所請覆奏奉
旨依議
雍正七年七月兵部等為遵
旨議覆事該(臣)等會議得浙江總督李衞條奏水陸事
宜一摺内稱寧海營健跳汛宜改設水師查黃巖
鎮居定溫之中道扼閩浙洋面之咽喉左營水汛
自海門至石浦亘綿四百餘里中隔茶盤三門花
嶴等洋從前匪船多在茶盤洋面游移從此進五
㠘門直通寧海縣城之東更為必防之地向於海
游内汛設守備一員而健跳偏處海濱城下即茶
盤大洋僅設千總分防又以陸路無船雖見賊艘
難以飛渡追擒況健跳港道寬廣實為水師要區
請將海游守備并附近内地之石橋汛把總移調
健跳改為水師守備設兵二百五十名大小戰船
六隻專司巡查茶盤三門花嶴大佛頭南田林門
靖寇門等處洋面與黃巖左營定海中營石浦汛
會哨其健跳原防千總調赴海游防守至所設健
跳水師兵丁除原防兵一百二十五名外於海游
抽兵七十五名石橋汛抽兵二十名大橫汛抽兵
十五名西墎汛抽兵十名曼嶴汛抽兵五名以足
二百五十名之數於黃巖鎮中左二營各撥水艍
船一隻於拆造時改作雙篷䑩船二隻定海鎮撥
八槳船四隻二隻改為雙篷䑩船二隻改為快哨
船仍歸寧海營參將管轄黃巖鎮統轄兵不加增
船無虚設水陸可得實用等語查海游健跳二汛
俱屬寧海營管轄向令左營守備一員帶兵一百
五十四名駐防海游千總一員帶兵一百二十五
名駐防健跳俱係陸汛未設巡船其海門前所等
處洋面悉係黃巖鎮左營將備配船巡哨但洋汛
綿長未免顧此失彼近經觀風整俗使蔡仕&KR1550;條
奏以健跳一汛港門深廣外通茶盤大洋僅設一
陸路千總並無戰船請將千總改為水師量添弁
兵船隻輪出哨巡經(臣)部議令該督將健跳汛應
否改為水師添設弁兵船隻果否有益詳酌定議
具題等因奉
旨依議欽遵現在行文今該督所議與蔡仕&KR1550;條奏之
意相同應如所請將海游守備并石橋把總移駐
健跳原防千總調赴海游駐防所設健跳兵丁除
原防兵一百二十五名外不敷兵丁於海游等汛
抽撥足數所需船隻於黃巖定海兩鎮戰船内撥
給改造至海游守備石橋把總原係陸路今移駐
健跳改為水師仍歸寧海營參將管轄黃巖鎮統
轄可也奉
旨依議
雍正七年十一月浙江總督管理巡撫事務(臣)李
衞題為遵
旨議覆事該(臣)看得溫州鎮總兵冉起鳳奏稱每年夏
秋二季遵例坐駕戰船出洋督哨春冬二季親往
各營陸路地方巡查會哨等情蒙
批與(臣)商酌題奏查溫鎮轄屬親標三營及溫州城守
樂清瑞安平陽大荆磐石玉環等各營俱分布永
嘉平陽瑞安樂清泰順等五縣地方遼闊其間山
海交錯水陸兼防向例水師各營於二月出洋哨
捕十月撤巡該鎮總兵以時坐船督哨其陸路地
方則各協營分汛設防遊巡會哨該鎮不時差員
稽察各在案仰藉
聖主德威遠播邇來山海寧謐宵小潛蹤而隨時防範
之道不可不加周密前調任處州鎮臣王安國曾
奏請於所轄各營四季巡查經(臣)謬議以鎮臣出
巡太頻恐兵民不無往來奔走之煩又慮駐劄地
方或致空虛彈壓無人因定以每年春冬農隙之
時分地查閱現在照行今溫州鎮臣冉起鳳所請
亦屬畱心地方之處但冬春二季接連為期相去
不遠尚有海洋責任綦重不便久離鎮地若兩次
往返登山越嶺亦覺太頻或冬或春總於農務既
閒東作未興之時減從裹糧於陸路分巡數處統
計一年之内將所屬共為一周亦足便道察知扼
防形勢簡閱兵伍警惕宵小於地方甚為有益其
海汛督巡仍照舊例按時出洋是否有當仰祈
皇上聖明指示以便飭遵其浙省水陸兼轄各鎮除定
海孤懸在外不便令其内地遊巡外黃巖亦應如
溫州之例永遠循照畫一而行謹遵
旨題覆隨經部議以應如該督等所請覆奏奉
旨依議
雍正七年十一月浙江總督管巡撫事(臣)李衞題
為請改駐郡佐等官以專職守以重海疆事該(臣)
看得浙省寧波府一郡三面臨海口岸繁多商漁
貿易採捕等船出入無常(臣)不時嚴飭各汛文武
員弁上緊巡查務使奸宄屏跡而其間緊要隘口
尤當因地制宜以收實效不便因循致有貽誤兹
查得鄞縣之大嵩地處海口離城窵遠雖有提標
遊擊駐防而界連象邑山海交錯地方遼闊不可
無文員彈壓請將同知移駐大嵩可以稽查海口
又得就近治理民事甚與地方有益又定海縣之
岱山居定治之北隔一海汊與舟山為犄角而岑
港在定治之西亦係舟山之門戸以兩處相較岱
山尤為緊要請將岑港司巡檢駐劄岱山再定邑
之東沈家門乃洋艘出入之所南為烏沙門直接
大洋東連普陀山外即洛伽門為定邑之咽喉最
為緊要且離縣城七十餘里查向有寶陀司巡檢
駐劄此處緣
本朝初年遷禁海界將巡檢衙署拆毁移駐縣前原屬
無益是以於雍正二年間奉文裁汰但寶陀巡檢
駐劄縣前似屬冗員若令駐劄沈家門實為要地
應請設立沈家嶼巡檢以資巡緝實為防範海疆
之要可否准行恭候
聖明鑒定(臣)謹會題奉
旨該部議奏隨經兵部議覆應如該督等所請奉
旨依議
雍正八年三月浙江總督管理巡撫事務(臣)李衞
題為遵
旨查議禁除偷運米石事該(臣)等會看得(臣)性桂奉
命赴浙會查錢糧仰蒙
皇上睿慮周詳以江浙近海地方偷運米石出海之弊
尚未盡除
命(臣)等一并嚴查毋得疎漏欽此(臣)性桂到浙之時隨
會同(臣)李衞前任觀風整俗使(臣)許容商酌稽查
務將沿海口岸形勢從前隱弊察明其間港澳之
出入船隻之驗放與夫文武官弁之稽巡前經附
疏陳明另行詳議具題在案茲行據布政使程元
章按察使方覲移行沿海道府鎮協營等各就本
地情形抒見議覆該司等酌議先後具詳前來伏
查私米出洋例禁甚嚴浙江沿海情形杭屬之錢
塘江雖係通海而距大洋尚遠僅有柴滷彈船往
來外販商艘難進鼈子門河莊汛為兩岸口隘船
隻由此驗放嘉屬乍浦乃出入海洋要汛現駐重
兵次為澉浦亦設汛防紹屬多係内塗惟觀海汛
淹浦一口與外洋相通此外寧台溫三府屬口岸
繁多四通八達其總滙緊要之處設有專員彈壓
其餘口隘分撥弁員哨巡星羅碁布原屬周密凡
出洋貿易巨商大船皆挾貲木牟利不肯輕於犯
法所帶日食餘米悉有限定數目填照盤驗一遵
舊例無敢寬縱且出入必由汛口海關不致私行
透越惟閩省及本省沿海各屬或偶逢歉歲民食
不敷間有詳奉上司明文給照通糶者均屬
朝廷赤子未便岐視遏糴但照内原有填定採買地方
及所購數目而奸民每先隨路越至别處零星買
備復往填定地方從新採買其多餘之米既得沿
途糶賣高價仍有照内所買之數回籍查驗此中
實有隱弊今嚴飭營縣汛口務必查驗批照地名
數目相同准令買足即於照内註明某處買米若
干並無多溢移交原籍查對如有越地多買嚴拿
治罪又凡採捕漁船雖有計其人數及往來日期
准帶日米餘米之例而若輩每於數外夾帶者一
則防風信無常為本身口食之計一則孤僻島嶴
多有私撘寮厰牽網曬魚採樵釣淡之人均需食
米可以接濟獲利故雖巡查甚嚴常多甘扞法網
然舍私牙之代買囤戶之預積小船之搬運停泊
之游移則斷不能飛越口岸而直達也蓋外來之
人本非熟識不敢沿家收買自牙人貪得蝇頭微
利為之暗地零星代收更有不法之徒恃其居近
海邊平時預將米穀積囤臨期勾通奸牙彼此授
受又慮經由汛口勢必盤查敗露遂將販運之船
於海塗偏僻無人小港私行停泊等候而沿海原
有斫柴捕捉小艇名為海馬皆係窮民覓食朝出
暮歸且船式褊淺受載無多是以在縣未加編號
烙印亦不經由汛口驗照放行若輩受其僱倩往
往乘旦暮之際於淺水鼓棹代為零星搬運此種
弊端必湏嚴為防杜今米牙必擇身家殷實之人
取鄰甲同行保結如串通代買本人并濫保者一
體治罪其海口居民除量存食米外若有多行囤
積私自糶賣者難掩隣保之目責令舉首止究本
人容隱發覺并行連坐凡外來船隻到岸俱湏進
口停泊道頭營弁不時稽查游移外泊者嚴拿究
訊其各澳諸項小船飭令地方官着落澳甲通數
查明照商漁船例一體編號入册所具連環互結
嗣後出入亦令汛口盤查不許於空處私行偷越
仍嚴定賞罰之例凡有兵役盤出私米及諸色人
等首報得實者不拘米數多寡俱以十分之三給
賞在洋拿獲者准給一半餘者入官報充公用巡
查懈弛及已過此處而經别汛拿獲者員弁兵役
分别斥革究責受賄縱放計贓加等倍處兼轄各
官均照失察處分以上各條(臣)等現在嚴飭各屬
文武實力奉行責成道府鎮將不時稽察稍有怠
玩即當嚴參以期仰副
皇上慎重海疆剔除積弊之至意但臣等智識粗淺防
範未固是否有當伏候
聖鑒指示(臣)謹會題奉
旨該部議奏隨經戶部會議應如該督等所議覆奏奉
旨依議
(雍正六年八月浙江總督管理巡撫事務為請申商漁篷號之法以别奸良以靖海疆事據黃巖鎮)
(呈據標下左營遊擊張兆龍詳稱海洋商漁船隻久奉)
(諭旨船傍刊刻字號船桅船頭油飾顔色又欲其遠而易見奉憲行令頭篷大書省分大篷大書縣分商)
(漁船戸姓名蓋以標榜高易於遠瞭奸良著便於先知如該船設有被賊劫為盜艘以及盜艘是何)
(篷號則具報到日巡防哨船不論去來遠近於瞭見之時便已了然在目即可預備追拿不必兩船)
(相近始知詳悉以致彼船遠瞭哨船預於躱避潛蹤無從物色誠為弭盜安疆之良法也其如日久)
(法弛今卑職巡邏海汛每見商漁船隻絶不書寫篷號者十分已居其七遵法書寫者僅有其三且)
(書亦不大字亦不明側近熟視始見形影玩廢悞公莫此為甚若於洋中遇見之時勒令書篷恐致)
(阻難商漁若聽其玩弛奸良莫辨貽累海疆為清其源請於該地出口歸澳之時責令文武守口員)
(弁押令各船逐一照例書寫則彼不能飛渡洋中無不書寫篷號之商漁矣飭行之後如仍有抗違)
(者通行一例解究則奸船無所托足海洋得以敉寧詳請轉詳督憲移行閩浙兩省文武守口員弁)
(嚴謹奉行庶禁令申嚴海疆有益等情據此擬合據文轉請賜咨通飭遵行到院除移行通飭曉諭)
(外合咨貴部院煩請查照轉飭一體遵照施行)
(雍正六年九月浙江總督管理巡撫事務為嚴查出洋商船久不回棹事照得定海乍浦等處海口)
(洋商船隻出往東洋貿易原有定限毋庸在外逗遛不歸如有逾限該地方官即行查究久經飭遵)
(在案今查各屬上年册報商船前往東洋申報回棹者寥寥尚有各船延今並不報明回浙明係中)
(途逗遛偷越别洋情弊事關海洋重務難容徇隱合行嚴查為此仰司移行海關并各屬將本年東)
(洋回棹商船到有若干該船所領倭照是否報部有名抑或額外私領逐一查明造册報奪其未經)
(回棹各船嚴着牙保勒限追回詳報仍飭各牙毋許串通船戶夾帶違禁貨物及偷運米穀出洋接)
(濟等弊倘敢陽奉陰違一經察出立拿究治勿得徇隱並干重咎先取各牙行姓名甘結報查均毋)
(遲延)
(雍正六年十月浙江總督管理巡撫事務為飭行查議事案照乍浦新設滿營水師應建官署營房)
(先准將軍咨會派定旗員會估建造業經轉行知照在案第查原設乍浦水師營現在兵丁尚有賃)
(居民家未免紛煩多事應否將城内該遊擊衙署營房駐劄滿兵抑或改為理事同知衙門將建設)
(滿兵衙署營房銀兩另委官於城外隙地建造遊擊衙署營房一應水師兵丁俱安插城外既可約)
(束訓練且免多事之虞其西山砲臺天妃宫汛地原設千總一員兵三十名係嘉協陸路右營守備)
(所轄若改歸水師𣲖防即可安插官兵所有澉浦一帶陸汛原設千總一員兵一百名係嘉協左營)
(守備所轄仍應照舊陸路分防專責城守之任再乍浦洋面四月至七月南風盛發水底爛泥被風)
(掃去皆係硬塗難於停泊今滿營戰船每船另設鉄矛一門其港河開通工力浩繁查天妃宫後原)
(有閘河應否將此河濬深稍闊工力有限而戰船亦可無虞但濬後仍復淤積務湏確查明晰方不)
(致有虚費再乍浦駐札既有滿洲水師綠旗水師又冇嘉協陸路右營彼此夾雜不相統攝每至呼)
(應不靈今應將乍浦陸路守備聽乍浦遊擊管轄其乍浦遊擊聽嘉協副將兼轄則彼此聯屬庶防)
(範戒嚴遇警得以犄角策應合飭確議為此牌仰該司官吏即便遵照移行逐一勘明確議立速通)
(詳以憑察核會奪)
(雍正六年十月浙江總督管理巡撫事務為請添海洋專汛弁員等事據司道會詳黃巖鎮統轄三)
(營島嶼叢多往往奸宄潛蹤劫害商船向例每營止設千總一員專汛派撥巡船四隻内係扼守戰)
(船一隻專汛戰船一隻隨巡隨䑸共駕戰船二隻若遇失事責在扼守專汛而隨巡隨䑸並無處分)
(未免怠於巡查是專汛不無顧此失彼之虞請於中營深門川礁洋面適中處所各設專汛官一員)
(左營白岱門急水門洋面適中處所各設專汛官一員右營鱟殼嶴楊柳坑洋而適中處所各設專)
(汛官一員每營各派經制千總二員按照分定洋面往來遊巡又派弁日隨䑸帶兵巡邏則東西南)
(北皆與三營接壤聯絡照應倘遇失事專汛官照例參處其隨巡弁目分别懲革則凡在洋員弁自)
(必實力巡查而海疆益靖矣其扼守將備輪流巡察專汛隨䑸更換出洋相應仍循舊例可也今准)
(黃巖鎮三營遊擊移稱中營照依添設深門川礁左營添設白岱門急水門右營添設鱟殼嶴楊柳)
(坑適中各洋面處所實力巡查合將添設專汛員弁并隨巡隨䑸員弁姓名分晰備造清册呈送前)
(來為此合咨貴部請煩察照施行)
(雍正七年十一月浙江總督管理巡撫事務為通行飭遵以收實效事照得巡洋官兵務湏涉歷島)
(嶼曉識礁沙凡賊人寄椗撨汲之所必身親履勘即配船兵丁其戧駛操駕椗繚斗舵應令人人諳)
(練熟習一遇賊艘各相帮護彼此協力相需方不岐悞今巡洋將弁一任偷安每至出巡不過内洋)
(灣泊塗澳虚應故事諉之千把微員憑一紙報文遂為了事塞責獨不知千把外委見將備如此彼)
(亦效尤何曾破浪沖風奕遊梭織收商漁之規例以飽囊橐帶違禁之貨物以覓重貲海中之險要)
(礁沙目既茫然不諳船内之水戰兵丁又不互相教習在水兵止司駕船行騁不學戰攻在戰兵自)
(謂遇敵對壘不學操舟一旦緩急不能通用今應將椗斗繚舵分編四甲按船之大小額配戰水兵)
(丁内除百隊一名書識一名捕盜一名什兵一名并經管棓頭水兵五名不編入甲外將椗手斗手)
(繚手舵工懸為甲首各執其事尚餘水戰兵丁若干名盡數配撘編為四甲分派椗斗繚舵跟班指)
(點習學在&KR1468;手則教以滚椗抛猫撥&KR4485;車輦等事斗手則教以放吊揚逓腰慢放檣□管頭繚等事)
(繚手則教以䟎繚風過大篷收摘尾管大繚摺篷頁等事舵工則教以搶拉護舵礁辣山嶼及風信)
(颶期雲日流水等事務令各兵留心習學訓練純熟其護椗護斗護繚護舵五日一換至於十日&KR1468;)
(斗則換護繚舵繚舵則換護&KR1468;斗前後更換彼此輪流循環遍歷習慣自然至戰艦在洋日當瞭哨)
(夜當支更設籌二支派水戰兵丁一體輪値雖雨夜霜天不許怠弛接籌交替再在洋遇有暇時使)
(善三板水兵帶領戰兵教其摇放如何稍遏如何收攏一一指點令其獨摇演習純熟庶船兵登岸)
(往來自便設遇賊艘則飛戧折駛堵截追擒遶塗搜捕是兵成勁旅弁盡練員惟在巡洋將弁實力)
(遵行以收功效合行通飭為此照會該鎮文到即便轉飭所轄將弁遵照實力奉行編甲更換教習)
(不得仍前灣泊内地虚應故事)
(雍正七年十一月浙江總督管理巡撫事務為海洋之出入綦嚴等事案照奸商船戶出洋夾帶違)
(禁貨物輿圖書籍女馬僧人弓箭甲械媚獻外國回棹夾帶倭彝進入内地皆由汛口關隘文武通)
(同牙行止知需索陋例不行實力盤查甚有明知賄放包送出口以致奸商船戶大膽玩法經本部)
(院訪拿究處外立法奏明設立商總八人在於寧乍上海分晰稽查凡有出洋商船其坐商行商船)
(戸必取同出洋商人三名連環互結船隻字號梁頭丈尺及所帶一切貨物數目逐件開明在船舵)
(水搭客逐名填註正實年貌籍貫姓名一併造册牙行出具甘結總商加具保狀地方官詳明批准)
(行知各口海關及文武衙門方許領照出口時海關并點驗之文武帶同總商牙行親身赴船盤驗)
(不得貨裝半載續用小舟搬運以杜隱弊其回棹之時亦照前例將人口貨物及納税若干造册加)
(結其報倘有在船之人事故據實呈明開除毋許夾帶違禁人貨并大船出洋小船回棹偷帶奸匪)
(頂替姓名如查驗官商受賄徇隱許諸色人等首告將貨賞給從重參斥拿究通飭兩省并發册結)
(式樣填報稽查今詳到各船均不造册結不遵寫際今歲暮正當回棹出口之期合飭加謹稽察發)
(式彙造清册送核為此牌仰該護關查照來文事理轉飭屬縣凡回棹出口商船遵照册結詳報仍)
(將今歲查驗一應出口回棹商船按照原行逐件彙造清册定限十二月内呈送以憑核對事關海)
(洋重務毋得遲延)
(雍正八年正月浙江總督管理巡撫事務為飭禁事案照浙省海山搭竂接濟歷經申嚴查禁在案)
(今訪聞定海衢山等處查有松江華亭縣船隻裝載茅柴者甚多及馬蹟山有鄞鎮兩縣採蕨船五)
(隻衢山之萬兩嶴又倒斗嶴桶嶴各有華亭縣人俱搭蓋棚厰砍伐蘆柴再馬蹟之北基湖嶴雖無)
(人跡差驗地上破碎器具碗片等物似有人居住或係砍柴人到此均未可定但各嶴俱屬大洋此)
(等船又與採淡船不同採淡俱在下八山遠洋所防接濟酒米硝黃而此數山稍近内洋在嶴既有)
(搭棚久住之人往來又有裝運之船或遇孤舟保無搶劫情事設遇奸匪又難保無窩頓容畱之弊)
(即果皆良民而棚厰所需口糧自必陸續運送囤積在嶴一旦被匪𩔖攫取即可接濟殊違禁例合)
(亟飭行為此照會該鎮文到即將前項砍柴民人偷越浙洋在於衢山倒斗等嶴搭蓋各棚厰速飭)
(查明限以日月勒令查行拆棚搬回進口永禁不許再往蓋厰并移沿海水陸轄汛營員一體盤驗)
(加謹巡查驅禁倘文武仍前徇縱容隱一任詭詞朦混致有奸船再蹈故習越出大洋搭寮接濟等)
(弊一經察出立即參拿切勿嘗試)
(聖謨謹按浙省防海事宜悉由行必見諸文移示檄故廣運制置周詳而欽遵奉)
(擇其冇關切要者附錄數則於後云)
浙江通志卷九十六
