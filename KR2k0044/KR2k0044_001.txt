欽定四庫全書
浙江通志卷一
圖說
易曰在天成象在地成形形象既立而圖史作焉
禹得括地象圖以平水土此輿圖所自昉也會稽
實禹會之邦固括地所必先者欽遵
聖祖仁皇帝御定皇輿全覽圖首摹兩浙形勢而十一屬
以次分列井所屬險要之處名勝之區仿土訓道
地圖之義說其梗概冠以星紀所繫仰觀俯察一
披卷而盡得之繪圖如左
星野圖浙江全省圖
會城圖杭州府圖
嘉興府圖湖州府圖
寧波府圖紹興府圖
台州府圖金華府圖
衢州府圖嚴州府圖
溫州府圖處州府圖
玉環山圖天目山圖
武林山圖四明山圖
普陀山圖天台山圖
鴈蕩山圖仙霞關圖
錢塘江圖西湖圖
南湖圖太湖圖
海塘圖(上)海塘圖(下)
杭州府海防圖嘉興府海防圖
寧波府海防圖紹興府海防圖
台州府海防圖溫州府海防圖
南鎮圖禹陵圖
聖因寺圖海神廟圖
關帝廟圖敷文書院圖
攷帝王世紀云黃帝受命推分星次以定律度自
斗十度至女七度為星紀之次於辰在丑周禮保
章氏以分星十二次辨九州封域鄭元注首舉星
紀為吳越而星野之論定矣歴代天官家遞相推
測顧其言互有異同或以吳越為牛女分屬或以
吳越均屬斗分古測今測遂判若河漢要之吳越
為星紀之次分野屬丑古今不易也苐星紀在北
而吳越在南者孔疏以為受封之日歲星所在之
辰為國屬或曰以仰儀之理推之取光之所燭為
驗耳按步天歌云斗六星狀似北斗牛六星頭上
有兩角女四星如箕三宿俱屬星紀之次故合為
一圖依舊志分列古測今測並十一屬分度於其
上以俟精甘石之學者折衷而論定焉
元至正二十六年置浙江等處行中書省而兩浙
始以省稱領府九明洪武九年改浙江承宣布政
使司十五年割嘉興湖州二府屬焉領府十一
國朝因之省會曰杭州次嘉興次湖州凡三府在大江
之右是為浙西次寧波次紹興台州金華衢州嚴
州溫州處州凡八府皆在大江之左是為浙東十一
府所屬為州一為縣七十有六幅員之廣東至於
海西至江西南至福建北至江南其形勝阨塞山
川雄秀井邑繁庶昔人擬之關中非虚語也說者
謂當秦漢時吳越猶在荒服聲教之開當自魏晉
以後是殆不然考禹會諸侯於會稽執玉帛者萬
國聖化廣被蓋自三代之初以迄於今何其遠也
皇朝
聖聖相承德教洋溢湛恩汪濊漸被於吳山越水之間者
百年於兹矣恭逢
聖祖仁皇帝省方南巡五次幸浙誠千古未有之隆遇存
神過化直邁夏王之軌轍東南兆庶何幸而常被
聖人之明德也猗歟盛哉
會城左江右湖廣袤四十里贏於南北而縮於東
西為門十在東城者四曰候潮曰望江曰清泰曰
慶春西城者三曰清波曰湧金曰錢塘正南之門
一曰鳳山北門二曰武林曰艮山西南依山為城
山曰金地曰寳月曰紫陽曰清平曰雲居而總名
曰吳山凡祠廟之有合於祀典者皆在其巔城北
有小山曰武林高不數尋廣不百武說者謂一城
之主山而實非也以在武林門之内而近故見稱
耳城内之水道凡五曰中河曰東運河曰小河曰
清湖河曰運司河皆引西湖之水而達於上塘河
以通商賈漕運當吳山之陽面鳳凰山南向為祝
釐之所曰
萬夀宫文武大小官署以次環列壘甓於城之西北隅
為駐防營以屯滿漢官軍其他居民之廬井衢陌
坊表㕓市鱗次櫛比登吳山而望西則湖波澄泓
金碧輝映東則江濤浩淼萬頃安瀾而闉闍之内
肩摩轂擊烟火萬家盛世太平之象畢收於襟帶
間矣
兩浙為東南奥區領郡十一而杭為首郡九縣屬
焉錢塘仁和並附於郭海寧在其東餘杭臨安在
其西富陽新城郡西南也於潛昌化郡西北也郡
之得名以武林山而山脈發源於天目故以天目
為主山跨臨安越於潛而横亘於昌化之北境毘
連江省有五關之險獨松黃花實一郡之門戶也
縣之得名以錢塘江而江流委注於海故以海為
水口潮水逆流而上直趨西陵達漁浦抵富春雷
擊霆砰震天沃日龕赭二山實一郡之鎖鑰也形
勢阻要風氣完固控扼全浙若裘之有領焉自武
肅開鎮建炎定都以來人民之衆財賦之殷盛於
他州古稱都督大府為天下甲不信然歟然而習
俗工巧民志安逸昔人猶不無土物心臧之慮洪
惟
聖朝綱紀化導仁漸義摩凡所以厚生正德者至詳且
悉由是省會之區蒸蒸向化為十一郡先漢志載
用物當足之言隋史有尚禮惇龐之論起視今日
之杭殆庶幾焉
浙江列郡多倚山負壑獨嘉興四境之内彌望平
衍無培塿之觀而南控大海北枕震澤東接淞泖
西連苕霅蓋古所稱澤國也附郭之縣二嘉興秀
水皆與江南蘇州之吳江震澤壤接而桐鄉石門
二邑之水亦北流而委輸於具區石門之西曰語
溪舊為吳越分疆之地語溪之西則與湖之清溪
合流而入於太湖者也府東為嘉善界於朱涇北
滙汾湖與江南松江之三泖合直走吳淞濱大海
者為海鹽為平湖澉乍二浦均為入海門戶而重
湖疊漵又與黃浦泖澱瀰漫相接陸游入蜀記云
幾日夜行大澤中蓋謂是也地既卑濕厥土塗泥
介在蘇杭賦役繁重
世宗憲皇帝御極之六年俯念浙江浮糧惟嘉興湖州為
最重
特賜蠲除萬姓蒙
恩歡聲雷動自是沮洳之鄉皆成樂土桑麻雞犬無日不
在春風化雨中矣而又以乍浦一所為瀕海要地
移駐防重兵以鎮之内有蓋藏外固封守兵食足
而民信孚洵久安長治之道也
五湖之表曰湖州山發源於天目澤滙流於具區
逶迤盤礴渫泄演漾蘇軾所稱山水清遠地也屬
縣六州一附郭者為烏程為歸安郭南有水曰苕
出天目之隂入清源門其流濁西南有水曰霅合
四水為一入安定門其流清出天目之陽者為餘
不溪德清縣在其南出銅峴山東流四十里為前
溪武康縣在其北苕溪之西南為孝豐縣寰宇記
所稱横溪是也若夫上若下若源出合溪其西北
則為長興故鄣舊縣在焉天目之東北銅峴之西
南為苕源所從出者曰安吉明正德間改縣為州
而仍隸於府府瀕太湖地足稻蟹茭菱菰蒲之屬
而蠶桑之利歲入尤多為他郡所莫及國富則示
之以禮自安定胡瑗教授湖學以來流風餘韻猶
有存者非獨山川清淑之氣有以鍾洩於此也惟
是太湖汪洋浩瀚支港繁多萑苻易於叢集而大
錢湖小梅港諸口尤為浙西襟喉要地
國朝增設汛防以時巡禦有備無患而吳興舊稱釡底
者今則如在袵席之上矣
句章在越為甬東地海道輻輳之所陸雲謂北接
青徐東洞交廣放船長驅一舉而千里者也唐置
明州宋為慶元路明改寧波府緣海為郡南界台
州西界紹興而東北直與大海為際舊領縣五附
郭者曰鄞府西北曰慈谿西南曰奉化東北切於
海岸者曰定海東南曰象山
國朝康熙二十六年以舊昌國衛經明季遷遣以來地
名舟山孤懸海中為海疆門戸展復招徠
特命建立縣治增置重兵鎮守彈壓更名定海而以舊
定海縣為鎮海並隸於府生聚日久既富且教遂
成壯縣而招寳山之外蛟門虎蹲重關疊戍皆天
設之險控制得宜考明洪武時遣信國公湯和經
略邊海於寧郡海濱諸處添設衛所較他郡獨多
而扞禦稍弛驛騷滋起今則威以服之恩以懷之
鯨氛永息海波不揚鎮定之民與鄞奉諸邑同享
魚鹽之利優游化日之舒斥鹵奥區鞏若磐石焉
蓋
聖世之規模宏遠迥越千古云
紹興古會稽郡舊稱東南大府天下無厹者也宋
地理志云帶山傍海膏腴重地以山水為郡有層
岡疊巘而無梯磴攀陟之勞有大湖長溪而無衝
激漂溺之患領縣八首山隂次會稽並附於郭千
巖萬壑環列於鑑湖之上次蕭山瀕江負固曰固
陵次諸暨處萬山之會長江滙之次餘姚壤接四
明與上虞皆在曹娥江之左江發源浦陽水經注
所謂浦陽江是也次嵊次新昌俱負會稽山之陽
並帶剡溪擅沃洲天姥之勝與天台争竒競秀於
浙東者也郡之北境五縣際海洪濤奔激所恃為
内外障護者惟沿海一帶石堤百川會流所藉為
旱澇蓄洩者惟三江應宿一閘他如建麻溪之壩
築西江之塘以遏外水之入成茅山之隄置玉山
之堰以防内水之出雖昔人著有成迹而興復修
舉莫備於
國朝水土平成之績神禹而後於今復覩其盛矣
台州環山距海環山之縣三曰臨海附於郡治其
西南曰仙居西北曰天台距海之縣三曰黃巖曰
太平郡治東南曰寧海郡治東北其山皆聳秀插
天而天台山為之冠當牛女之分上應台宿故以
名州漢為東甌地元封初徙其國於江淮而以地
屬會稽郡晉地理志止稱其民水耕火耨漁獵山
樵飲食麤足自給而他無聞焉魏晉以還人民保
聚風氣漸開然必在上者有教化而後在下者多
秀民非一朝一夕之故也宋崇寧間朱子以常平
使者行部至台闡明性理之學紹濓洛之薪傳一
時從游之士如潘時舉趙師䢼杜知仁林恪輩轉
相授受師友淵源比於鄒魯迄於今家弦誦而戸
詩書彬彬如也則台之異於他郡匪獨如孫綽所
云窮山海之環富盡天人之壯麗者矣而探竒選
勝者每盛述山川之美謂赤城華頂瓊臺雙闕之
間多金庭玉堂仙芝瑤草故高真羽人往往而有
指為仙佛之國則是邦之擅名區宇者又昔人所
稱今古福庭東南佳郡也夫
郡名金華肇於陳代其在秦漢時則會稽郡之一
縣也吳分會稽東部立東陽郡梁置婺州以上應
婺女星故名唐隸江南東道晉武勝軍宋保寧軍
明為寧越府尋改今名領縣八附郭曰金華金華
之西曰蘭溪其東曰東陽南曰武義北曰浦江浦
江之東曰義烏東陽之南曰永康武義之西蘭溪
之南介於金衢處三府之間者曰湯溪明成化間
置羣山包絡雙溪夾流凡江湘閩廣車徒之輻輳
食貨之轉輸胥由郡以達省會而蘭溪其要衝也
然郡之擅名於浙東者不以山川不以財賦而以
人文顔氏子孝感羣烏古郡所由以烏傷名也龍
邱萇抱道自處有伯夷原憲之行自吕成公倡明
正學而後何王金許並以道傳晉卿潛溪並以文
著道為出治之本文為載道之器也至宋忠簡之
力扶宋室王忠文之守節不屈浦江鄭氏之一門
義行非皆所以激忠藎而植彝紀者乎他如孝標
授詩山留講堂隱侯嘯歌樓名元暢則又風雅之
緒餘而為一郡之標表也按圖而求之其人斯在
提饒信之肘腋扼甌閩之襟喉控黟歙之項背者
厥惟衢州蓋巖為浙之上游而衢又居嚴之上游
畫山為屛依巖作障稱要地焉領縣五府治為西
安東去府治七十里為龍游西去府治八十里為
常山西南去府治七十五里為江山西北去府治
一百六十里為開化境内之山皆巉削厜㕒而險
要最著者在西安則曰峥嶸山曰烏巨山曰巖山
在龍游則曰梅嶺曰龍邱山曰紫微山常山則曰
彤弓山曰木綿嶺開化則曰芹嶺曰遯嶺曰蟠桃
山江山則曰江郎山曰星覷山而仙霞一嶺雄踞
衆山之上高峰插天旁臨絶壑昔人所謂一夫當
關萬夫莫開者也惟是衢州一府界連三省實為
浙東門戸向設重鎮以資守禦任道員以職分巡
自閩寇蕩平之後海宇清寧奉裁既久而戸牖綢
繆不忘未雨雍正十三年
特允酌復舊制增置官弁誠安益求安之至計也易曰
王公設險以守其國得人以守之據有形之險布
有孚之德故往而有功聖人所重固在地利而又
在人和洵可見矣
嚴州以嚴陵得名始為新都郡隋唐時為睦州宋
曰建安曰建德而或軍或府或路制置不常要為
衢婺之襟肘黟歙之吭□也領縣六附郡郭者曰
建德面受重江背倚龍山為一郡冠冕東曰桐廬
桐君山為之主揖翠點蒼浮青潑黛陸龜蒙謂為
清凉國西曰淳安青溪環其前蛟峰鎮其後受歙
流之水而東注錢塘西北曰遂安有婺峰義山之
竒考水經注縣為絶溪之水所從出溪有七十二
瀨奔波激湍經縣為長溪西南曰夀昌屛風千仞
屼峍天半東北曰分水烏龍馬目錯峙於郡城卯
巽之間徽婺二水至縣分流故曰分水六邑俱在
萬山之中盤幽宅阻蔡天啟牋云溪壑瀠洄二江
合而成字圖經則云錦峰繡嶺峻削回互杜牧則
云吳根越角巖倚溪斜山川清麗如在圖畫中而
溯桐江過嚴灘登釣臺緬子陵之高風則又動人
以山高水長之慕焉
溫州古永嘉郡去省會千有餘里界於閩括之間
依山阻海土宜秔稻有魚鹽之饒商賈交會浙東
推沃壤焉領縣五永嘉附府山曰華蓋水曰甌江
有鴈蕩白巖仙溪諸勝聳翠澄瀾實稱佳麗府北
為樂清前臨大海九斗蟠其左蕭臺踞其右而後
所盤石蒲岐皆海堧要害之處列障戌兵以資控
禦府西南為瑞安山有大羅雲峰之竒東涵巨浸
北繞雲江甌越之門戸也府西南為平陽九鳳特
起障於嶺門而江貫横陽象灣雙鳳蛾眉諸峰並
分鴈蕩之秀西北曰泰順飛龍舞鳳兩山為之先
後飛龍之右一山特起為閩栝交壌厥名天關形
勝天設晉謝靈運典郡徧歴永嘉諸山賦詩見志
迄今讀江中孤嶼登綠嶂山及石門絶頂諸什猶
想見當年踏屐尋幽之槩惟海中玉環一山為謝
公屐齒所未到遷棄已久
國朝雍正五年展復招徠設官增戍創建城郭廨宇墾
闢土田人民萃居士卒屯聚屹然為海疆屛障云
處州古括蒼地南與閩壤相接北界台婺東引甌
越西連三衢浙之南鄙也初領縣七一麗水一青
田一縉雲一松陽一遂昌一龍泉一慶元後增置
雲和宣平景寧為縣十宋楊億守州嘗曰引領西
目羣峰倚天清溪南奔深淺見底蓋東南名勝之
區云明季礦税繁興胥徒雲集往往多不逞之輩
嘯聚山谷雖駐道員彈壓而驛騷時聞
國朝特嚴開採之禁先事預防改平陽總兵官節鎮於
此實久安長治之宏規也自唐刺史李繁建學昌
黎韓愈為之記而是邦始尊聖人之教由是兩宋
以來以理學名者則有王光祖龔原葉味道尹起
華諸人以功業著者則有管師仁鄧熹閭丘觀劉
基諸人以忠節顯者則為姜綬朱光梅寬夫劉璟
諸人豈非山川光氣有以鍾其靈而洩其竒耶而
或者以州因處士星得名舉左慈王方平帛道猷
輩以實之然三人皆非州産也姑存其說
玉環山舊名木嶼亦名木榴亦名地肺南宋以後
改今名山界溫台之間分屬樂清太平二縣延袤
七百餘里四面距海外際大洋實溫台之門戶全
浙之藩維也明洪武時徙其民實内地而是山孤
懸海外蒙茸蟠結歴有年所矣雍正五年總督臣
李衛題請展復奉
命經營相度因山築城因城濬池招徠農氓迺疆迺理
曰壇曰廟軍營官廨室廬倉禀悉置如制田從墾
藝賦則三壤設官以撫之駐兵以衛之都鄙有章
封洫有度魚鹽有定則斥鹵有賸利與夫墩臺烽
堠遊巡哨探之方具有成憲由是雞犬桑麻熙熙
攘攘而玉環遂為島嶴間沃壤云夫猶是山也置
之荒穢則潛匪伏莽隸諸疆索則作鎮為藩幸際
盛明之世山效其靈水呈其瑞向等於珠厓之棄者今
則為聲明文物之區且四山環拱若白龍湫珠簾
島翠雲窩諸勝儼如踴躍奮迅以争竒競秀於天
台雁蕩之間世有孫興公謝康樂其人尚當操筆
而賦之
天目東西兩山太平寰宇記云山高三千九百丈
廣五百五十里水因山曲折東西巨源若兩目然
故曰天目咸淳臨安志云一名浮玉山聯亘杭湖
宣歙四州周八百里東目之脈萃於餘杭結穴於
徑山西目之脈直走錢塘包絡於武林山是天目
者杭之主山而形家所謂龍飛鳳舞到錢塘者也
山多險潭分上中下三級最上一潭水腥不可觸
有犯之者風雨雷電交作蓋龍之靈氣也山下有
洗眼池相傳梁昭明分經洗眼於此山半有瀋王
巖傳是高麗瀋王參禮中峰處有昇仙峰傳是徐
仙鍊形羽化處仙鋸石二十餘扇剖削如鋸或尺
許或六七寸一二寸許有未剖者亦繩墨縷縷痕
跡宛然神人變化乃爾道藏列之太微元蓋洞天
洵不虛云山愈高愈寒登蓮花峰者必繩引而上
十月後天欲雪羣猿繞屋而啼依人不去蘇軾有
云自天目山俯視雷雨但聞嬰兒聲不聞雷震宜
寰中裹糧者少也其間仙佛之廬不可勝紀而在
西目者莫崇於獅子正宗自佛日開山以來
國初大覺能仁國師繼領法度丕揚宗乘雍正十一年
奉
勅鼎建
賜名禪源而福地名藍遂冠於五山十刹之首云
杭州舊稱武林以山得名漢地理志云武林山武
林水所出舊志以為即靈隱山引宋人樓鑰詩為
據明一統志又合靈隱飛來峰為武林山邵穆生
辨之詳矣蓋武林山者靈隱天竺諸山之總名也
自晉僧慧理有天竺國靈鷲山飛來之語而後有
靈鷲之名有靈隱之名有天竺之名有飛來之名
至蓮花佛國白雲白猿獅子香爐之名皆繼慧理
而發者而南高北高五雲雙桂乳竇月桂諸名則
又衆山之别稱要皆武林之支山也靈隱天竺兩
山由一山門入有南北二澗循澗而北經迴龍橋
度飛來峰對冷泉亭舊有絶勝覺場是為靈隱寺
國朝康熙二十八年
聖祖仁皇帝南巡幸寺
御書雲林額遂名雲林循澗而南由下竺達中竺至白雲
峯下是為上天竺寺康熙三十八年
賜帑金重修雍正十一年奉
勅鼎建崇閎瑰麗甲於兩山南澗之水發源於白雲峯北
澗之水發源於石人嶺會流於合澗橋東注二里
許經行春橋而入於西湖是為錢源晏殊類要云
錢塘武林山錢源出焉即漢志所謂武林水出武
林山是也
四明山在鄞縣西南百五十里由天台山發脈東
北湧為二百八十峰中三十六峰周回八百餘里
綿亘鄞奉慈三邑及紹興之餘姚上虞&KR0792;台之寧
海諸境上有石窗四面玲瓏望之如牖中通日月
星宿之光故曰四明木玄虛云天下第九洞天號
曰丹山赤水是也山西連脊起狀如奔牛曰奔牛
山中有三朵峰宋張平子居焉其支山為杖錫峰
為石樓為松巖為大小雷為雞籠為烽火樓為峒
山鱉山西山山中常有雲氣覆冒二十里不絶名
曰過雲其南曰雲南北曰雲北山隴行三十里有
峰曰雲根石屋瀑布如懸河旁曰潺湲洞後漢劉
綱為上虞令與妻樊雲翹隱居洞側後人立祠有
榭曰樊榭梁孔祐居山中一鹿中箭來投祐為牧
豢而愈遂建鹿亭三朵峰少南則芙蓉五峰相望
其中峰有漢隸大書深刻曰四明山心其上為騫
風巖晉孫綽賦云涉海則有方丈蓬萊登陸則有
四明天台蓋靈仙之所窟宅也
普陀山亦名補陀洛伽山華言小白華山去定海
縣約二百里山周圍百里孤懸海中相傳普門大
士示現於此善財南詢處也寺舊名寳陀
聖祖仁皇帝賜名普濟康熙二十八年
勅發帑金重建三十八年
聖駕南巡復賜金重修
御書普濟羣靈四字額四十三年
御製碑文勒石寺中寺東五里光熙峰下舊有海潮寺後
名鎮海普陀别院也二十八年與普濟寺同修
御題天花法雨額改名法雨禪寺俗稱後寺去普濟東三
里為潮音洞又法雨東一里為梵音洞洞顛通穴
洪濤衝激噌吰鏜鞳如天樂梵音交作日光穿漏
遥望石罅中有白衣化身時隱時現自開山以來
無不瞻禮大士然大士無形誠動輒應佑國庇民
實相感通雍正八年
世宗憲皇帝勅發内帑大新殿宇
御製碑記勅諸貞珉昭垂千古凡以為斯民祈福祐而天
下之梯山航海奔走祝釐者雲集響應益以信
寳祚萬年與佛日永永無量也外更有小洛伽山相望
海中亦大士示現地
天台山高一萬八千丈周圍八百里四面如一山
不下數十重總以天台名之山巔一峰中有戶闥
名曰赤城石皆赭色形如雉堞右為玉京洞道書
所云第六洞天東為國清寺隋智顗師道場山多
精廬此其絶勝雍正十一年
勅賜鼎建北為清溪西有桃源繡壁夾澗十里三折仙
蹤惝恍難窮其奥西南最高峰曰華頂自山麓至
峰頂凡八重登其巔大海錢江栝蒼鴈蕩俱在目
睫俯瞰羣峰或如蓮葉或如花鬚髣髴芙蓉一朵
浮動海上真異境也西行為瓊臺有雙闕對峙臺
當大壑之心空際石起浮嵐插天狀如削瓜萬仞
卓立森倚相向孫綽所謂雙闕雲竦以界道瓊臺
中天而垂居是也中為桐柏山上有崇道觀昔王
子晉所治金庭洞天仙人葛翁居之代有興建雍
正十一年
特命動帑鼎新遣官董視工成鉅麗輪奐迥越前古其
北為寒巖上有鵲橋厓石欲接一罅中斷飛泉噴
薄猿烏回蹤循鳥道東折迥絶處為石梁峭壁如
劍削雙澗懸流兩厓支石滑不受趾又綽所謂跨
穹窿之懸磴臨萬丈之絶溟是也過此則應真五
百所棲兜羅示現宫闕縹緲津逮者蓋自厓而返
矣
雁蕩一名鴈湖高四十里頂上有湖方十里候雁
來賓每宿於此故名山之界東至溫嶺西至白巖
南至玉環山北至蒼坡山唐一行畫天下山河為
南北兩戒以南戒盡於雁蕩蓋謂巴蜀湖南之山
趨金陵渡錢塘而結束於此也東西内外谷包藏
一百一峰而剪刀天柱最勝剪刀峰高數百丈屹立
澗水中神斤劖削兩股呀然而開天柱峰千仞壁
立儼如端人正士執笏殿廷令人肅然起敬餘則
隨步換形莫可名狀瀑布凡三處而大龍湫自鴈
湖合諸溪澗水從㘭中直下疑天上銀潢望空傾
瀉砰雷翻轂隨風飛颺沾灑數里外高約五千餘
尺小龍湫上龍湫俱遜之他如石梁之拔地梯天
常雲之晴空不散梅雨泉之一絲搖漾人喧則止
人寂則飛皆竒幻之尤著者開山為諾詎羅尊者
賦斤竹磵石門詩者為謝康樂以遊蹤聞者為焦
伯強沈存中王龜齡諸人後之遊東甌者可考焉
浙為東南屛蔽衢又為浙之重鎮而仙霞嶺又衢
州一府之要隘也嶺在江山縣南百里為級三百
六十為曲二十有六長亘二十里重厓峭壁因山
成塹因勢設關實稱南服之險云連仙霞之嶺者
六曰窰曰茶曰大竿曰小竿曰梨曰楓過楓嶺分
浙閩兩省界連仙霞之關者五曰安民曰六石曰
青隖曰木城曰二渡過二渡關為江西永豐縣界
六嶺五關並在百里内而語絶險者必以仙霞為
冠蓋浙之有仙霞猶蜀之有劍閣也宋建炎紹興
間諸將多轉戰於關之南北史浩帥閩甃以石路
國朝康熙十三年閩逆梗化豕突鴟張謀出仙霞伏遇
王師南下重臣秉受
廟算提兵鎮守設伏搗虚殱渠剪醜奏凱蕩平由據我
之險遏彼之衝乘其勢而直搗之也覽其山川可
愾然而賦常武矣兹值太平全盛之期
聖化翔洽休養安全商旅不閉關士卒無烽徼億萬斯
年享宇宙清寧之福在德不在險詎不信夫
錢塘江曰浙江一稱浙河山海經云禹治水至於
浙河亦名曲江枚乘七發云觀濤於廣陵之曲江
以江勢三折故得曲名又桑欽水經作漸江漸字
近浙而稍變如邾與鄒之類是也又險不可犯名
羅刹江江源發於丹陽歙縣出新安江入嚴州桐
江而衢州之水自玉山來與金華之水滙流至蘭
溪俱會於桐江入杭之富陽曰富春江至錢塘曰
錢塘江曲折而東歸於海此由江達海之次第也
海潮由鱉子門入受龕赭諸山所廹束蹙不得騁
與山争勢拗怒不洩下有沙潬隔礙洪波起而為
濤奔騰衝擊逆流數百里越定山經漁浦至富春
江始平此由海入江之次第也潮一晝夜再至隨
月消長而秋八月更大江岸受囓易致沖潰築隄
捍江著於吳越錢氏而強弩之射潮亦為之却避
謂非精誠之感歟
聖朝至德懷柔百靈效順既建沿江石隄定為歲修復
褒封伍相之神俾素車白馬揚庥於銀濤雪浪之間安
瀾胥慶民奠厥居
聖澤之長與江流俱永云
西湖舊稱明聖湖方廣三十里南西北三面環山
而會城適障東面之缺水自武林山谿澗縷注下
有淵泉百道滙而成湖引水入城分流上下兩塘
之河仁錢海寧三縣之民仰溉田畆鹽漕商賈諸
艘賴以轉運經國者興水利焉中亘舊堤四曰白
沙蘇公趙公楊公新堤一曰金沙跨蘇公堤為外
六橋跨楊公堤為裏六橋跨金沙堤為玉帶橋跨
白沙堤為斷橋為錦帶橋孤山以東為外湖蘇堤
以内為裏湖孤山以北為後湖其間名人之廬仙
梵之宫與夫忠臣義士及功德之在民者祠宇相
望他如亭臺錯峙樓館銜接金碧璀燦倒影如畫
蓬萊瀛洲近在人世也恭逢
聖祖仁皇帝省方南巡駐蹕湖上
御題十景曰蘇隄春曉曰雙峯插雲曰柳浪聞鶯曰花港
觀魚曰曲院風荷曰平湖秋月曰南屛曉鐘曰三
潭印月曰雷峯西照曰斷橋殘雪
睿藻奎光照曜萬古而西湖名勝爰甲天下雍正二年
世宗憲皇帝軫念西湖重關東南水利
特命督撫會勘動帑開濬湖流暢而益深湖堤培而益廣
人民嬉遊魚鳥翔泳覽明聖之湖益思仰答
聖明之世忠愛之心當油然而興矣
南湖一名鴛鴦湖以湖多鴛鴦稱或曰兩湖相並
若鴛鴦然稍東為滮湖宋志云廣五百丈深三丈
記稱周圍一百二十頃烟瀾渺瀰水天相接為嘉
郡城南之勝故曰南湖湖中有洲曰烟雨樓五代
時錢元璙建因舊基興復者宋尚書王希吕也前
明時知府趙瀛修之兵備沈奎知府龔勉劉應珂
相繼修之迨
本朝知府許煥重修攷宇内烟雨樓凡四一在竟陵一
在桂陽一在栝蒼而在嘉禾者為最著以形勝而
言樓固一郡之雄鎮也位當巽離之交得文明之
象焉歲久傾廢總督(臣)李衛撤而新之中為岑樓
高倚天半樓前為臺曰釣鰲磯明守龔勉所作後
為放生池明華亭董其昌題曰魚樂國左有亭曰
清暉右有亭曰來鳳亭後為凝碧閣悉仍舊名而
創建者樓之外澄湖鏡如浮青漾碧萬瓦鱗次雉
堞周遭一望繡川如在錦繡若夫晨烟暮雨杳靄
空濛漁唱菱歌與欸乃間發萬物滋潤盎然春榮
洵晴雨皆宜之境宇宙太和之象於斯可見矣
太湖一名震澤一名具區一名笠澤一名五湖古
揚州巨浸也跨江南浙江二省於蘇州屬吳縣吳
江震澤於常州屬宜興於湖州屬烏程長興湖長
五百里周三萬六千頃而烏程長興獨有二萬頃
則屬湖州者為尤多云蓋州有四水自廣苕山曰
苕溪自銅峴山曰前溪自天目山曰餘不溪自德
清縣北流至州南興國寺前曰霅溪霅合四水東
北流入太湖復合三州之水由蘇松分流以入於
海經所謂三江既入震澤底定是也烏程沿湖水
口共三十有九長興沿湖水口共三十有四沿湖
堤為漊漊有斗門門置版閘旱則閉之以防溪水
之洩瀉澇則封之以禦湖水之漲溢康熙四十六
年奉
旨修建閘座以固隄防雍正五年
特命增築復添設同知一員專理湖務既以職水利亦
以察匪人誠以太湖為兩省重地經畫宜周制防
宜密也中有七十二峯其大者曰東西洞庭西洞庭
金房玉柱神仙往來之所也界烏程長興者曰大
雷山小雷山
浙省瀕海之郡皆設海塘以為障護惟杭嘉紹三
府之塘屢有修建蓋三府適當江海交會之處洪
濤巨浸衝激不時而杭之海寧工尤險要考鹽官
塘之建唐曰捍海宋曰海晏元曰太平唐書地理
志云捍海塘開元元年重築曰重築者知不始於
開元間也迨宋迄明屢築屢圯揆厥所由一則江
流之遷徙不常一則石隄之創建未固蓋江流入
海有三道在龕赭兩山之間者曰南大亹在禪機
山之北河莊山之南者曰中小亹自巖風山至獨
山為北大亹亹北數十里則為塘今江流不趨南
而趨北海潮逆流而上晝夜汕刷直逼塘身此
天時之莫測也歴代以來講求修築之法亦云備
矣顧往往狃於目前絀於物力補偏救敝僅為捍
禦一時之計此人事之未盡也
聖朝軫念海疆勤恤民隱不惜重帑以成經久之圖
特以江流未循故道既濬中小亹以分海潮之勢而復
興建鉅石塘内築土塘以備冲卸外葺舊塘以固
藩籬
欽命閣臣綜理經畫選材集事庶民子來行見海若效
靈安瀾底績數百里海隄鞏若磐石焉誠萬世無
疆之利賴也
兩浙瀕海者凡六府杭則錢塘仁和海寧嘉則海
鹽平湖寧則奉化以外五縣皆屬海濱而定海一
邑則又航海而治矣紹則蕭山山隂會稽上虞餘
姚台則寧海黃巖太平温則永嘉樂清瑞安平陽
皆是也海之有防漢以前無聞陽嘉中始議屯戍
宋南渡後漸立禁防明嘉靖中倭人内訌浙東西
慬焉而防海之法嚴矣
國朝混一區宇鯨波不驚海外諸國皆航琛輦賮重譯
而至聲教覃敷無遠弗届矣然氛祲雖息而防制
宜周要在守各府之隘口以固門戶扞海洋之津
要以鞏籓籬置司以巡檢之設衛所以守禦之
命提鎮以統領之量地分哨而復會哨以聯絡之修戰
艦置墩臺謹斥堠而於出口商船又逐汛交替以
稽察之此防海之大略也而地勢之險要杭為鼈
子門嘉為澉乍二浦寧為招寳山虎蹲蛟門紹為
泗門港台為海門港溫為南麂玉環凡海舶之自
浙而達遼海者必經於此均為全浙重地設兵扞
衛蓋控制得其宜矣
會稽山夏后氏朝諸侯處也以作鎮揚州周禮職
方氏與青之沂山幽之醫無閭冀之霍山並稱鎮
山秦漢以來世修秩祀饗格明神典綦重焉隋開
皇時立廟於山之隂唐開元間改封會稽為南鎮
天寳中封南鎮神為永興公宋淳化間詔立夏日
祀南鎮迄南宋暨元並加封王號明洪武時正祀
典止稱會稽山之神每歲有司致祭後禹陵一日
遇國家舉大禮則遣官告祭逮我
國朝祀典加隆康熙四十二年
聖祖仁皇帝
御書秀帶巖壑四字懸之廟中以神為海邦重鎮而其位
又獨尊於陽方猶南海神祝融在北東西三神河
伯之上故昭示
寵錫直與五嶽四瀆諸神比埒而四鎮之中南鎮為尤
貴也至廟之規制與夫田畆所入歲供圭璧牲帛之
用其載碑碣與有司冊籍中觀禮者可考而知焉
大禹陵在會稽山西北五里山有隴隆然而起隱
若劍脊其下有穴西有窆石石高六尺許形類稱
權昔傳禹葬時取此石為窆也陵之左有禹寺前
為禹池西為禹廟按司馬遷作史記自敘云予年
二十而南遊江淮上會稽探禹穴禹穴之在會稽
信矣考歴代尊禮宋建隆二年詔令州縣視守陵
墓乾德四年詔立廟會稽置守陵五戶明洪武九
年令五百步内禁人樵采復設陵戶二人
國朝康熙二十八年
聖祖仁皇帝南巡
親詣陵廟致祭
御書扁額對聯奉懸廟中正殿
睿藻輝煌照耀萬古雍正元年二年
世宗憲皇帝兩次遣官肅將典禮禋祀精誠七年三月復
命有司察勘修葺敬謹防護十三年九月恭逢
皇上嗣極
特遣專官於是年十二月祭告蓋禹之明德若此其遠
而
聖朝之尊崇先聖視前代有加隆也乃明楊慎獨稱禹
穴在蜀若會稽特神禹得黃帝所藏水經處耳此
好竒喜新之論未足據云
孤山傑峙湖心攬全湖之勝白居易詩所謂蓬萊
宫在水中央是也康熙己巳己卯癸未乙酉丁亥
之歲
聖祖仁皇帝念切民依屢舉省方之典
巡幸至浙
駐蹕西湖兩浙臣民欣忭愛戴創建
行宫於孤山之上勝地名山遂為宇内之大觀千古之
盛事雍正五年
世宗憲皇帝俯順浙民慕思無已之誠
特允(臣)李衛之請即其地虔供法王朝夕焚香祝頌
御書聖因寺額於寺中建
萬歲樓崇奉
聖祖神御龍牌俾萬世臣民恭敬瞻仰正中為大雄寳殿
御題曰澤永湖山前為天王殿後為澄觀堂東為攬勝齋
稍南為西湖山房西為祖師堂為禪堂為方丈
萬歲樓之前為光碧亭亭西為垂釣磯為雙桂軒上為
雲岫閣拾級而登為萬竹間亭最上一亭
御書曰雲峯四照寳幢金磶上切雲霄珠網綺疏光映巖
壑誠天上之琳宫人寰之福地也
海為四瀆之長吐納元氣含茹百川實有神以主
之浙瀕海之郡六獨杭之海寧當海門之衝民田
廬舍惟恃捍海石塘以為障護而潮汐沖激唐宋
以來屢築屢圮雖由地勢使然亦惟神之默司其
柄也
國朝雍正七年秋汛驟至直侵塘岸幾致泛溢吏民震
恐已而波恬浪平隄防無患
聖心默契以為神之靈爽赫濯惠我烝黎功德甚大
特頒諭旨發帑金十萬兩興建廟宇以答神庥而崇秩
祀甚盛典也總督(臣)李衛奉
命相度經理於邑治之春熙門内購民地四十畆庀材
鳩工揆日集事凡規畫程度皆恭請
睿裁欽遵定制中建正殿祀大海之神而以潮神龍神
分享配殿左為天后宫右為風神殿為水仙閣齋
宿有房牲醴有所丹甍翠桷倚天入雲規制崇閎
氣象肅穆洵足以揭虔妥靈昭示無極奏訖工
御製碑文恭摹勒石建亭於廟之正中復
親灑宸翰書福寧昭泰四字額懸正殿萬姓瞻仰莫不
設誠致敬以迓明神之福永奠海疆於億萬年矣
漢忠義侯關公忠義彪炳默襄
聖治庇佑人民雍正三年
勅封關公三代公爵建祠於西湖之金沙澗其地為靈
隱天竺諸山溪流入湖之處沙有金色澗因以名
數十年來沙淤澗平遂成爽塏前接丁家花家兩
山後環烏石峯煙霞嶺南北諸峯横列於右如錦
屏繡障東望六橋僅隔一水爰作新隄直接第五
橋南與蘇隄合中構玉帶橋以通車馬舟楫循隄
而入正中為祠門南向面對層臺臨半月池東西
建石坊進祠門為饗堂三楹更進為正殿五楹奉
公神牌又進為寢殿上構岑樓後為水軒臨水為
廊周以繚垣祠西闢園外為重門中建廳事三楹
後有傑閣高出雲表前為月臺為露橋凌虚架空
不設梯磴由寢殿之樓以登延緣百餘丈高數十
尺圍以石欄倚欄平眺全湖如在襟帶橋盡處疊
石為山俯瞰澗水作觀瀾亭循澗而南水流清泚
可以垂釣曰垂釣亭山巖&KR0772;窱穿巖竇而出為舫
齋齋北有池一泓流泉㶁㶁作琴筑聲上通略彴
以達於園門地既幽勝結構宏偉洵足以揭虔妥
靈亦將使後之人覩公祠宇之盛益思公功德於
無窮也
萬松書院在萬松嶺宋為報恩寺元末廢明弘治
十一年右參政周木因寺址改建規制略如學宫
中為大成殿奉宋太學孔子石像前為仰聖門左
曾唯亭右顔樂亭後為明道堂毓秀閣東西二齋
曰居仁曰由義延孔氏之裔以奉祀事嘉靖間御
史潘景哲增置學舍論才選俊肄業其中王守仁
為記萬歴五年御史馬應夢於毓秀閣後復建繼
道堂益以窮理居敬二齋以祀周程張朱四子歲
久漸圮
國朝康熙十年巡撫范承謨重葺三十二年巡撫張鵬
翮四十九年巡撫黃秉中相繼增修五十五年
聖祖仁皇帝賜御書浙水敷文額因名敷文書院奉
御纂周易折中古文淵鑒性理朱子全書淵鑒類函等書
藏於院中驛鹽道黃炳捐置學田五十八年巡撫
朱軾捐益贍産雍正四年巡撫(臣)李衛復加修葺
前為書院門表以石坊曰太和元氣進内為戟門
拾級而登為正誼堂後為魁星閣左右為齋舍西
曰芙蓉巖有亭曰載道又西一亭曰采風偶憩雍
正十一十欽奉
特旨賜帑金一千兩以資膏火由是多士嚮風學徒雲
集延名師以主教席日有課月有程士風丕振益
徵
聖朝文教覃敷之盛云
浙江通志卷一
