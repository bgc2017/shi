浙江通志卷一百五
物産(五)
台州府
穀赤城志丹丘榖夏冬再熟言其土所宜也夏熟
者曰早禾冬熟者曰晚禾其最早者曰六十日曰
隨犁歸曰梅裏白曰便糧其次早者曰白婢暴曰
紅婢暴八月白晚者曰白香曰白堇曰大□細□
是數者名最著土人通藝焉又以色言之則大青
矮青光頭青黃散秈馬觜紅金珠之𩔖是也而馬
觜紅尤香而甘以次言之則獻臺相連寄生第二
遍之𩔖是也而獻臺最貴至於旱稜宜旱倒水賴
宜水是又其性之相反者也糯之種相傳有數十
而可記者有流水糯白糯黃糯麻糯茘枝糯烏鹽
糯皆以其色近似至葉婆糯郎君糯則因其人得
名而矮子糯則以其穗短而稱焉占城自占城國
至剡秈自剡至大中祥符中遣使於福建取種分
給種之今土俗謂之百日黃是又得之閩中也名
雖多總其目曰秔曰糯爾雅所謂黏與不黏者是
其别與
豆赤城志豆有五色又有形如虎爪羊角刀鞘者
又一種白扁豆生籬落間可藥可食
芥菜赤城志一名水蘇有紫芥黃芥青芥油芥數
種出石罅者曰山芥味極辛出黃巖仙居
瓜赤城志有金瓜銀瓜等種又有名八稜約青算
筩者
蘿蔔黃巖縣志萊菔俗名蘿蔔宜於沙地出黃巖
潮際者尤大
韭天台山記赤城山有洗腸井昔曇猷禮石橋應
真怪其腹中有韭氣猷出腸洗之至今韭尚叢生
焉(天台勝蹟錄今井邊生韭青而香)
薑本草綱目出臨海章安者佳枝甚長(玉環志猴薑一名毛)
(薑可入藥)
蒜崇禎寧海縣志有蓮花蒜又一種名八簡
沙蒜黃巖縣志沙蒜另有一種曰塗笋
筋竹笋笋譜天台圖經云五縣皆有言其竹韌也
狗竹笋笋譜寧海以來多有三寸圍節間有毛筍
三月生可食
合蕈菌譜邑西韋羌山高迥秀異寒極雪收林木
堅瘦春氣微欲動土鬆芽活此菌候也菌質外褐
色肥理玉潔芳薌韻味發釡鬲聞百步外蓋菌多
種自柔美皆無香獨合蕈香與味稱雖靈芝天花
無是也宜特尊之以冠諸菌其始名合蕈舊傳昔
嘗上進標以台蕈上遥見誤讀因承誤云數十年
來既充包貢山獠得善賈率曝乾以售罕獲生致
邑孟溪山中亦同時産惟蕈柄高無香氣土人以
是别於韋羌焉
稠膏蕈菌譜邑西北孟谿山窈窕邃深莫測秋中
山氣重霏雨零露浸釀山膏木腴蓓為菌花戢戢
多生山絶頂高樹杪初如蘂珠園瑩𩔖輕酥滴乳
淺黃白色味尤甘勝已乃傘張大幾掌味頓渝矣
春時亦間生不能多稠膏得名土人謂稠木膏液
所生耳合蕈他邦猶或有之此菌獨此邑此山所
産故尤可貴䰞法當徐下鼎瀋伺涫沸漉起謹勿
匕撓撓則涎腥不可食性參和衆味而特全於酒
烹齊既調温厚滑甘雉尾蓴不足道也或欲致遠
則復湯蒸熟貯之瓶罌然其味去出山遠矣(萬歷仙居)
(縣志又名香椹韋羌大陳坑諸山皆有用椆樹標樹先一年砍伐以斧遍擊之次年雷動即生)
栗殼蕈菌譜寒氣至稠膏將盡栗殼者則其續也
桐蕈癸辛雜識天台所出桐蕈味極珍然致遠必
漬之以麻油色味未免頓減諸謝皆台人尤嗜此
品乃併&KR1053;桐木以致之旋摘以供饌甚鮮美
天花蕈赤城志生木上者曰木耳生木上而細者
曰天花蕈
石耳日用本草石耳生天台石崖上遠望如烟
巖衣臨海縣志生巖石上甚美
椒始豐𩔖藁蜀多美椒天台賈漢州觧官歸時攜
其種蒔之其味辛烈不減蜀産至今人稱漢州椒
(天台縣志紅椒色香勝於蜀産以赤山産者為勝赤城志其椒紅色天台獨盛)
胡麻飯埤雅天台有胡麻飯
仙米台州府志太平縣天馬山龍湫下出石米通
明如雪俗稱仙米
山桑崇禎寧海縣志可為弓
松王羲之游西郡記永寧縣界海中有松門島嶼
上皆生松
金松平泉草木記木之奇者有天台之金松(酉陽雜俎)
(葉似麥門冬葉中一縷如金綖出浙東台州尤多李德裕金松賦幷序廣陵東南有顔大師猶子舊)
(宅即孔北海故臺余因游眺忽覩奇木枝似檉松葉如瞿麥翠葉金貫粲然有光訪其名曰金松訊)
(所自來得於台嶺乃就主人求得一本列於平泉叙其所自作此賦青春已暮白日將夕經顔子之)
(故巷訪孔公之舊宅美珍木之在庭得嘉名於樵客曩擢本於台嶺近徙根於簷隙其柯肅肅可比)
(於真松其葉纖纖實侔於瞿麥風入葉而成韻露垂柯而流液不受命於嚴霜諒同心於寒柏舍春)
(靄而葱蒨映夕陽而的皪疑翠尾之羣翔若金潭之旁射雜爽籟於簧竹混晶光於瑶碧奇樹以垂)
(珠而擅名金松以潛穎而莫覿亦猶處子在於隠淪奇木遺於草澤我有衡宇依山岑寂𩔖仲長之)
(清曠如蕭宰之窮僻託根此地似在崖壁殊橘柚之不僊同甘棠之可惜庶封植於園林永愛玩而)
(無斁)
琪樹赤城志按孫綽賦云琪樹璀璨而垂珠李善
注云仙都所産未言其狀也至唐人詩詠始盛李
紳詩注云垂條如弱柳結子如碧珠三年子可一
熟每歲生者相續一年綠二年碧三年者紅綴於
條上璀錯相間此言其狀也(李紳琪樹詩石橋峯上棲元鶴碧澗巖邊)
(蔭羽人冰葉萬條垂碧實玉珠千日保青春月中滴露應同浥澗底侵雲尚有塵徒使茯苓成琥珀)
(不為松老化龍鱗)
偃松赤城志土産最盛天台有怪松大數圍高不
四五尺陸龜蒙嘗讚之寧海梁王寺亦有偃松極
古怪
香柏赤城志天台柏香峯以多柏木故名
海石楠平泉草木記天台之海石楠
金荆天台縣志木有文可為牀
支赤城志謝靈運名山記云樓石山多有之
枕赤城志出樓石山
棕櫚崇禎寧海縣志棕櫚極多其皮可蔽雨索綯
錦漆玉環志不凋多節又一種多刺者名棟漆可
燒作炭
山桃玉環志葉長有毛花如桃紫色不實
花蕭玉環志花粉紅結黑子可染網網入鹹水不
腐
墨桅玉環志花如茶花葉如冬青皮似杉紅心其
皮可毒魚出小陳嶴
山椒玉環志大合抱高不過六七尺不花而實如
山查不可食
土漆玉環志其皮粘著人手即發腫若刀瘡見血
搗此敷之即止
釣樟玉環志與樟二木也其葉搗汁用熱水沖對
膠粘和灰合磚牢不可破
羅漢樹林憲題台州郡圃羅漢樹詩序其樹葉如
楊梅經冬不凋生子若羅漢然奇特古怪前所未
見也郡人相傳樹有白猿出於月明之時慶歷中
有禽若鸞凰而紫色棲於曉烟中(天台勝蹟錄菩提樹不花而實)
(狀如羅漢至秋方收子名菩提珠天台山志山有菩提樹相傳西天梵僧游化遺此種樹如柿花亦)
(同未結蘂先乃别抽一葉長指半許闊兩指色白而光潤乃結蘂於葉下晝則覆子以蔽日夜則捧)
(子以承露秋社後取子為珠十百中必有一二如羅漢者謂之佛頭他處所生則無之)
鴛鴦木赤城志通判廳後有連理樹號曰鴛鴦木
寧海溪南櫟木亦然
烏江栗玉環志不凋亦生栗房而無實又有青栗
白栗紅栗青栗心帶青色為材最良
山機烏玉環志又名林子結黑子如蠶豆有核可
食
烏那飯玉環志可燒白炭銀匠必用之子如椒黑
色亦可食
生櫳杠玉環志可作櫳
桃鄭至道劉阮洞記鳴玉澗有塢植桃數畦落英
繽紛點綴芳草流紅縹緲隨水而下此昔人食桃
輕舉之地也(赤城志桃多種以天台水南為勝皆夏熟惟紫桃一名崑崙桃以秋熟更)
(有名寒桃以十月熟又有實心如梅者曰御愛桃又有水蜜桃綿桃餅子桃其無實者為碧桃緋桃)
李果囉羅納延赤城詩注金閤山在赤城西郊山
中盛産青李來禽諸果
水晶李花史出天台閑閑真人曾致元帝
杏述異記天台山有杏花六出而五色號仙人杏
林檎赤城志本名來禽出天台者佳
楊梅赤城志子如彈丸赤色五月中熟近歲土人
所植多大而甘
鶴珠棗羣芳譜出天台閑閑真人以致元帝
山棗天台縣志色青黃其核似棗蓋今山棗一名
楊桃本草名藤梨或名獼猴桃
栗本草綱目剡及始豐皮薄而甜相傳有人病足
往其下食數升即能起行始豐今天台也小者號
芧栗
榧赤城志花實相續而生天台仙居有之
蒲萄赤城志有二種紫者微酸青綠者甘甘者名
水晶味尤勝出仙居
朱欒赤城志朱欒實大如甌理麤而皮厚其瓣堅
酢不可食俗呼沙柑又有香欒蜜覃二種
瓜方輿勝覽天台山石橋梁峭危石罅有木瓜華
時有蛇盤糾至實落供大士乃去號為護聖瓜
柑陳景沂橘錄跋韓彦直之著錄也但知乳柑出
於温之泥山獨不知出於天台之黃巖也出於泥
山者固奇出於黃巖者尤天下之奇也
薰橘嘉靖浙江通志台州出
落花生萬歷仙居縣志原出福建近得其種植之
金豆天台縣志果之屬有金豆味香可為蜜煎
異果臨海異物志候闥子如指頭大味苦可食土
翁子如漆子大熟時甜酸色清黑猴總子如指大
與柿相似其味不減於柿多南子如指大紫色味
甘與梅子相似皆異果他處所無
藕赤城志出臨海蔡嶺者佳
甘蔗赤城志有竹荻二種出黃巖亢山等處(台州府志)
(近世閩人教以栽蔗秋熟壓其漿煎之惟不能取霜故其利薄)
茨菰羣芳譜即鳬茨漢書作鳬茈葉有稏如燕尾
生水田中今蔡嶺為多
牡丹赤城志寧海縣柯仙山其地産牡丹特盛
玉蘭天台山方外志台山處處有之其樹有合抱
者土人謂之望春花
山海棠天台山方外志土人謂之紅棠梨葉如梨
樹花如紅梅
紫荆天台山記寒巖下有通海池植鐵色紫荆樹
玫瑰巖棲幽事天台有白玫瑰
桂名勝志郡署有月桂齋唐時月中桂子降芳香
味甘食之和暢(本草綱目即今浙中山桂也台州天竺最多大樹繁花結實如蓮子)
(狀天竺僧人稱為月桂是矣)
西湖棘黃巖縣志花屬中天棘有一種葉綠花紅
名西湖棘
鶴翎花天台勝紀花有鶴翎在石橋東五月開花
非常奇異移植之不活(名山記天台山有婆羅樹花一名鶴翎出華頂峯以)
(多經風霜樹不高大樹數百枝枝十餘頭頭六七葉經冬不凋花如芍藥香如茉莉徐大受鶴翎花)
(詩九葩一萼鶴翎紅開後梅黃細雨中千葉青蓮無路到不知春在石橋東)
仙掌花天台山方外志生石壁上如人掌
冬花赤城志寧海鹿頭峯林壑中冬有花如桃李
九頭蘭萬歷仙居縣志蘭有春夏秋冬四種又一
種名九頭蘭暮春盛開
挂蘭天台縣志生巖谷中
水仙玉環志遍嶴叢生清芬襲人
鐵線菊台州府志莖似藤而不曲附挺然直上惟
以梢抱物若繫結然故名鐵索花以四月十月兩
開一節二蘂色近綠豆外五大瓣先放如盤内則
千片日放一層開最久然不易植
蒲葵竹台州府志節相去逾尺可為笈笥不假丹
漆
佛面竹天台縣志節短而方色青黑根如人面
苦竹赤城志仙居縣西苦竹橋其地多植苦竹
甘竹實天台山志出天台山閑閑真人以致元帝
竹瀝江鄰幾雜志蘇才翁嘗與蔡君謨鬭茶蔡茶
水用惠山泉蘇茶小劣改用竹瀝水煎遂能取勝
天台竹瀝水彼人砍竹稍屈而取之盈甕若以他
水雜之則亟敗
茶赤城志按陸羽茶經台越下注云生赤城山者
與歙同桑莊茹芝續譜云天台茶有三品紫凝為
上魏嶺次之小溪又次之紫凝今普門也魏嶺天
封也小溪國清也而宋祁答如吉茶詩有佛天雨
露帝苑仙漿之語蓋盛稱茶美而不言其所出之
處今紫凝之外臨海言延峯山仙居言白馬山黃
巖言紫高山寧海言茶山皆號最珍而紫高茶山
昔以為在日鑄之上者也(赤城續志黃巖紫高山土膏泉冽中産茶甚奇)
(又寧海蓋蒼山一名茶山瀕大海絶頂其地産茶)
上雲茶嘉靖臨海縣志上雲峯産茶味異他處宋
濂有記
園茗抱朴子蓋竹山有仙翁茶園舊傳葛玄植茗
於此
蒙泉酒赤城志州有蒙泉嘗汲此水釀酒因以為
名
靈江風月赤城志州舊以靈江水釀酒宋嘉定中
嘗以靈江風月名郡醖
台芎本草綱目出蜀中者謂之川芎出天台者為
台芎因地而名也金光明經謂之闍莫迦
三黃黃巖縣志地黃有三種以水試之沈者曰地
黃最佳半沈者曰人黃次之浮者曰天黃為下
紅术赤城志白者葉大有毛甘而少膏赤者反是
貫休詩黑壤生紅术指天台也杜光庭空明洞詩
芝术迎風香馥馥指黃巖也
玉柏本草拾遺生天台山石上似松此即玉柏之
長者名山皆有之高一二尺山人取根莖用
白芷赤城志近城及天台仙居多種之
附子赤城志出仙居黃皮山比蜀産為下
乾薑名醫别錄出臨海章安數村作之
香茅天台山志玉霄峯重崖疊嶂上産(天台勝紀惟洞天宫)
(後者佳地不踰丈道士多祕惜之)
商陸黃巖縣志有如人形者有神俗呼章柳
草烏赤城志出蒼山
虎豆玉環志葉如豆莢内有小豆入藥
水梔赤城志寧海東郭巖秀石岝嶺石間生水梔
卷柏菖蒲東西瀕海多薑术
香艾天台縣志鳳林崖上所産艾甚香入藥最佳
紫葛嘉靖浙江通志天台紫葛形𩔖芍藥根苗似
葡萄長丈許
根子天台山志石梁北出向東者佳
南燭天台山方外志太極真人青精乾石飢飯以
山中南燭煮汁漬米為之
烏藥本草别說世稱天台者為勝肉色頗赤差細
小耳
昆布赤城志東鎮山生
山查玉環志紅子可食子與根皆入藥
山黃荆玉環志子如胡椒可屑粉亦入藥能消食
虎掌藷赤城志藷藥一名玉延一種出臨海寧海
山中根圓而長名山藥其下品曰水藷藥又一種
紫黃色曰虎掌藷以形似故名入藥最良出黃巖
天壽根圖經本草出台州其性涼治胸臆煩熱
仙人飯黃巖縣志縣有仙人飯俗呼山阿娘
黃寮郎圖經本草生天台山冬夏常青治風
天仙藤天台山志生山巖上春生苗抽蔓作藤葉
似葛葉圓而小四時不凋根有鬚夏月采
石南藤天台山志天台石南藤四時不凋
清風藤圖經本草生台州天台山中其苗蔓延木
上四時常青又名青藤
百稜藤圖經本草一名百靈藤生台州山中春生
苗蔓延木上無花葉冬采皮入藥(天台縣志藤十二品皆出天台)
(先是内廷常取清風藤無有識者後於臨海山中得之蓋天台六邑之總稱也)
含春藤圖經本草生台州其苗延木冬夏常青
千里及藤圖經本草一曰千里急生天台山中春
生苗秋有花花葉皆可入藥
祁婆藤圖經本草生天台山中蔓延木上四時有
葉無花
百藥祖圖經本草生天台山中冬夏常青土人採
葉治風
催風使圖經本草生天台山中冬夏常青土人採
葉治風
伏翼太平寰宇記玉峴山鍾乳穴有伏翼大如鵝
(天台山方外志仙鼠即伏翼在山孔中食乳石其大如鳩鵲者仙經所謂肉芝是也)
石髓石脂臨海記天台縣寒石山産
青芝耳目記赤城山頂有青芝二根天台賦五芝
含秀而晨敷謂赤芝黃芝白芝黑芝紫芝也
茅玉環志土人用以織壁堅硬勝竹
綠苔崇禎寧海縣志苔如髮而綠生海崖(赤城志生海水)
(中出寧海古洞者佳)
紫草赤城志仙居縣清風鄉紫巖山石上産
長生草天台縣志生古樹中取而空懸之曝以日
經年不槁
觀音草天台勝蹟錄生山谷中人以盆盛清水沙
石植之則青著泥則萎
候潮草太平縣志葉間有莢如榆潮至則開退則
合
鳳尾龍鬚萬歷仙居縣志草屬
菖蒲天台山方外志幽溪菖蒲一寸九節十二節
者最多其他溪谷皆有之
潮雞赤城志雞有黃白烏花色大者喜鬭又有潮
雞遇潮長則鳴孟浩然天台詩所謂鳴雞信早潮
是也(玉志潮頭雞隨潮食魚白色似雞而扁嘴)
天雞天台山方外志産桃都李白詩空中聞天雞
是也
竹雞赤城志俗傳白蟻聞之即化為水山中最多
黃雀赤城志斑褐色又有黃色者八九月羣飛稻
田間人取為披綿鮓或云海魚所化八月為雀十
月復入海為魚
鷓鴣天台要覽天台縣西北有龍湫其山常有鷓
鴣鳴因名鷓鴣山
金雀天台山方外志石梁方廣梵唄方作先有金
色雀飛翔林石
翠碧赤城志毛可為飾土人呼為紅翠
陽遂臨海異物志背青黑腹下黃白五足長短相
等不知頭尾所在生時體軟死即乾脆
郭公崇禎寧海縣志此鳥鳴自呼又有婆餅焦王
公斷磨皆自呼其名
鸂鶒臨海異物志水鳥有五色食短菰說文作溪
鶒
搗藥禽赤城志其聲丁當似之
泥滑滑黃巖縣志尾長色白者為雄尾短色赤者
為雌春末自呼其名郡志作竹雞者誤也
獨足鳥臨海異物志東陲有鳥文身赤口而一足
惟食蟲豸不害稻粱其鳴如嘯聲俗名獨足
相思鳥天台勝紀似雀而長綠背黃胸翼五色嘴
距皆朱豢之者籠一放一雖遠必歸此羽族中匹
配之最摯者一名雙雙黃巖最多
桐花鳳萬歷仙居縣志陽溪桐林諸山中有之(此即)
(么鳳)
十二紅赤城志羽毛紅褐碧綠相間
山馬萬歷仙居縣志蒼山常有之
竹䶉黃巖縣志患竹刺入肉者啗之良愈
金絲猿天台游考台山有猿而無猴嘗有金絲猿
隠於石梁間
栗鼠天台山方外志松鼠尾小栗鼠尾大
黃鼠玉環志毛可作筆皮可為帽
香魚黃巖縣志香而無腥色青一名細鱗每月長
一寸至十月而止
短魚赤城志項縮而短又有一種名曰鸚哥魚
燭魚談薈䱼魚如指長七八寸但有脊骨曝為燭
極有光明
火魚嘉靖浙江通志台州火魚形赤𩔖火
鹿魚臨海異物志頭上有兩鹿角
鯪魚臨海異物志腹背有刺如三角菱
子魚黃巖縣志味美不減通應所産但不常有
燕魚臨海異物志長五寸隂雨則飛或即海燕
石首魚玉環志此魚冬月名報春二月名鯼八月
名桂花石首四五月名黃魚出北洋烏洋漁市凡
三汛
楓葉魚赤城志形小味極珍土人重之(海物異名記此魚楓)
(葉入水之所化也)
箬葉魚臨海異物志比目魚南越謂之板魚今浙
人謂之鞋底魚亦謂之箬葉魚(臨海縣志魚各一目相並而行爾雅)
(所謂東方有比目魚不比不行其名曰鰈是也段氏比戶錄謂之鰜吳都賦謂之魪上林賦謂之魼)
(鰈猶屧也俗名鞋底魚又名婢簁魚臨海風土記名奴屩魚南越志名版魚南方異物志名箬葉魚)
(皆因形也)
石斑魚本草綱目長者尺餘斑如虎文有毒南方
異物志云高魚似鱒有雌無雄二三月與蜥蜴合
於水上其胎毒人酉陽雜俎云石斑與蛇交南方
有土蜂土人殺此魚標樹上引鳥食之蜂窠皆盡
石帆魚海物異名記生海中石穴
望潮魚述異記出台州臨海縣
龍頭魚黃巖縣志一名&KR2340;骨柔無鱗身如膏髓
銅哾魚臨海縣志鱵魚一名銅哾魚喙有一針
地青魚臨海異物志尾有刺甚長逢物則撥之色
白者曰地白又名邵陽魚
撮千魚嘉靖浙江通志生溪澗中其小如針撮之
可得千焉故名
梅童魚黃巖縣志𩔖石首魚而小
謝豹魚赤城志杜宇鳴時有之
秀才魚赤城志柿核一名秀才魚
金銀鯽赤城志九頃塘有金銀鯽魚味絶美然有
魚艇則覆焉
飛魚臨海記越王望海館下有湖多金鵝飛魚
金鰻崇禎寧海縣志青雷潭中乞雨者每得金鰻
於此
獺鰻崇禎寧海縣志鰻有一種形似篛曰獺鰻
魚鰾崇禎寧海縣志元時邑貢魚鰾巨魚腹中取
之
松門鯗嘉靖浙江通志踺跳所在海中其鯗特鮮
美(台州府志太平有松門島在海中嶼上生松通小洋産魚曝之為鯗極為佳品玉環志此名黃)
(花魚一名春來亦名鮫魚又名金鱗春月生子聲如羣蛙漁人聽聲收網聽法以竹筒測之知其頭)
(向上即用網如疋布兩頭收合無不就擒若頭向下即皆從水底逸去四時皆有春夏用網秋冬用)
(釣以松門伏鯗為佳驗鯗之法伏鯗兩翅相交過頭出伏則不過頭至秋冬則散開而不相交矣)
蟹吕亢臨海蟹圖蟹凡十二種一曰蝤蛑兩螯大
而有細毛如苔八足亦有微毛二曰撥棹子狀如
蝤蛑螯足無毛後兩小足薄而微闊三曰擁劍色
黃其一螯偏長有光四曰彭螖爾雅注小蟹也吳
人呼為彭越五曰竭樸大於彭螖殼黑斑有文章
螯正赤常以大螯障日小螯取食六曰沙狗壤沙
為穴見人則走七曰望潮殼白居則背坎外向潮
來舉螯如望不失常期八曰倚望東西顧睨行不
四五又望入穴乃止九曰石䂩大於常蟹通赤狀
若鵝卵十曰□江足極小堅如石不可食十一曰
蘆虎正赤不可食十二曰彭蜞大於彭螖小於常
蟹
車螯本草綱目殼色紫璀粲如玉斑點如花海人
以火炙之則殼開取肉食之殼可飾器物灰可闉
塞牆壁又可為粉飾面俗呼蛤粉亦或生珠其為
用多矣其似車螯而角不正者曰移角似車螯而
殼薄者曰姑勞似車螯而小者曰羊蹄
螺張存游國清寺記天台之勝其雙澗名螺溪有
水一泓極深即智者大師放螺處今約有巨礪大
或時出石上作吼聲則風雨輒作
對蝦崇禎寧海縣志蝦種大者曰對蝦味至美
潮蛤赤城志每一潮生一暈姚寬夫天台詩春潮
生蛤暈是也
石&KR2578;玉環志形如龜脚土人直以龜脚呼之海中
山巖上附石攅生如花叢半截帶殼微青肉紅色
軟毛南越志云得春雨則生花
滚塘玉環志身圓有齒好入蝤蛑穴中俟其退殼
而食之故又名蝤蛑虎
海馬玉環志形如馬出水即死從小蝦中揀出之
可入藥
人鬼眼玉環志殼硬如鐵綠色肉如蛤蜊
千人擘海物異名記聚刺獷殼擘之不能入
穿山甲黃巖縣志一名鯪鯉似鯉而四足能陸能
水
蜂赤城志州有蜜巖多蜂(名醫别錄石蜜即崖蜜也在高山巖石間作之)
(其蜂黑色似䖟其木蜜懸樹枝作之色青白在人家及樹空作者亦白而濃厚味美今出東陽臨海)
(諸處者多木蜜出於潛懷安諸縣者多崖蜜亦有樹木及人家養者諸蜜例多添雜及煎煮不可入)
(藥必須親自看取方無雜耳凡蜂作蜜皆須人小便以釀諸花乃得和熟狀似作飴須蘗也)
絹赤城志出仙居黃巖者佳
葛嘉靖浙江通志台州兼絲葛以葛雜絲而織之
有黃白二色
玉版紙赤城志蘇文忠雜志云吕獻可遺余天台
玉版過於澄心堂又米元章用黃巖藤紙硾熟揭
其半用之有滑淨軟熟之稱今出臨海者曰黃檀
曰東陳出天台者曰大淡出寧海者曰黃公而出
黃巖者以竹穰為之即所謂玉版也
呈文紙萬歷仙居縣志出朱溪
甲香太平寰宇記台州産
楓脂赤城志可為香名山記云天姥山有長楓十
餘丈今無之
草席太平縣志出渭川莞田
鐵廂席萬歷仙居縣志仙居之貨有鐵箱席
朱砂台州府志樓旗山惠衆寺西砂狀如鐵研之
可為砂
柘絲太平縣志山産柘取其絲作琴絃清亮勝桑
蠶
棉花太平縣志山田多産色白者上淡黃者下
鴉椀黃巖縣志以螺殼為酒盞俗呼鴉椀
金漆臨海記東鎮山有金漆木用塗器物與黃金
不殊(赤城志其木似樗成林收漆時截竹管銳其首以刀砍木寸餘入管取之)
藤杖避暑錄話晁任道自天台來以石橋藤杖為
贈自言親取於懸崖間柔韌而輕堅如束筋余自
許昌歸得大壇藤杖外圓與此不𩔖而中相若(李汶)
(游天台紀略萬年藤為杖蒼黝糾結不知經幾風霜當是瓌奇物朱彝尊萬年藤杖歌我有天台萬)
(年藤持贈吳下遂初翁想當李明柏碩迹未到此藤久已生山中偶然拾自金庭宫攜歸曉夜但拂)
(拭重之不異長生桐翁昔史館文最雄南狐東馬卓有前賢風即如詩篇也壓蕭范陸長城笑把偏)
(師攻歐陽黃九柳秦七新詞往往傳歌童翁今歸來雙耳聰歷頭六十更二十顔貌却如四十同況)
(有才子籍早通兼珍之膳潔且豐人生快意亦已足豈必入海求方蓬西堂日煖花滿櫳楊梅漸紫)
(櫻桃紅翁來期我花下酌清晨扶杖葑門東繭紙戢戢抽詩筒看翁游覽興未窮水循練瀆山穹窿)
(長松樹底芝草叢四方上下與翁逐杖兮杖兮藉汝功)
華頂杖天台紀勝天台山出仙樹杖(皮日休華頂杖詩金陵仙)
(樹杖過客自攜持探洞求丹粟挑雲覓白芝量泉將濯足闌鶴把支頤以此將為贈唯君盡得知陸)
(龜蒙和襲美華頂杖詩萬古隂崖雪靈根不為枯瘦于霜鶴脛奇是墨龍鬚拄訪元談客持看潑畫)
(圖披雲如有路兼可到仙都)
銀赤城志出天台赤巖
鉛赤城志出天台赤巖郭婆坑等處
銅鐵赤城志寧海縣龍鬚山産
鐵砂崇禎寧海縣志東溪出冶者陶鍊成之
方石輟耕錄委羽山中藏洞穴其側産方石周正
光澤五色錯雜雖加琢磨殆不是過大者三四分
小者比米粒碎之亦無不端方
印石天台山方外志石之丹者如霞青者如黛然
求其美者不可得惟寶花山所出者可為圖書潢
水山所出僅可為研
碑石台州府志太平縣石蒼山産石可為碑黃監
山石可為橋梁柱礎居民利之
花乳石天台山志寶華山産色如瑇瑁瑩潤堅潔
可愛李德裕謝寄石詩聞君採奇石剪斷赤城霞
林逋謝天台僧寄石枕詩斷石自何許枕之懷赤
城皆謂此也
花藥石萬歷仙居縣志出三十八都大洪地後為
里人焚碎不可用
茘枝石萬歷仙居縣志出四都又有羊肝石
寶拳石宣和石譜天台縣石多華出土中其質頗
與萊州石相𩔖扣有聲色微白紋理斑斕土人鐫
礲作器皿或為鐺銚但經火不甚堅久
浙江通志卷一百五
