浙江通志卷六
建置
嘉興府
水經注韋昭曰越北鄙在嘉興(史記吳世家注檇李越地)
(謹按春秋時檇李之地初為吳越分境後為越境)
方輿紀要嘉興府戰國時又為楚地
清類天文分野之書秦分楚地為會稽郡改長水為
由拳縣
漢書地理志漢會稽郡海鹽由拳(注高帝六年為荆國十二年更名吳)
(景帝四年會稽郡屬揚州)
至元嘉禾志東漢屬吳郡
(謹按吳郡圖經續記云漢順帝永建四年分會稽為吳郡以淛江中流為界與吳興丹陽號為三吳)
(又按吳郡治吳縣其統海鹽由拳二縣則與西漢同)
續漢志吳大帝黃龍四年嘉禾生於由拳改縣曰禾
興後以太子名和改曰嘉興
輿地廣記晉宋屬吳郡(晉太康元年屬吳郡隸揚州東晉咸和元年改隸吳國宋)
(永初九年吳國罷復隸揚州)
弘治嘉興府志梁天監六年以海鹽縣屬信義郡太
清三年析海鹽置前京縣與海鹽嘉興俱屬吳州
至元嘉禾志陳武帝割海鹽屬鹽官
清類天文分野之書隋罷嘉興縣以其地屬蘇州
(謹按弘治嘉興府志云隋開皇九年廢嘉興入錢唐屬杭州考隋書無明文惟晏殊類要有自吳至)
(唐並為嘉興縣屬蘇州之語今從之)
舊唐書地理志武德七年分置嘉興縣八年廢嘉興
入吳縣
唐書地理志嘉興貞觀八年復置海鹽景雲二年復置
(謹按吳郡圖經續記云西漢之會稽郡舉今二浙之地皆在焉東漢之吳郡舉今浙西之地皆在焉)
(晉之吳郡舉今杭秀睦三州之境皆在焉唐之蘇州舉今秀州之地在焉據此則知嘉興一府自唐)
(以前俱屬蘇州審矣)
弘治嘉興府志天寳元年割嘉興之東境海鹽之北
境崑山之南境置華亭縣
弘治嘉興府志乾元元年隸浙江西道節度使永泰
元年隸浙江西道觀察使大歴十四年改隸浙江
都團練觀察使
唐書地理志蘇州吳郡上縣嘉興海鹽華亭
十國春秋注梁初嘉興縣改屬杭州
十國春秋吳越武肅王於嘉興置開元府割華亭海
鹽二縣屬焉
十國春秋唐長興三年罷開元府
(謹按方輿紀要嘉興府志云後唐同光二年錢鏐置開元府治嘉興兼領華亭海鹽二縣長興三年)
(府罷按唐制非京尹不得稱府鏐不敢置府於杭州何由置府於嘉興乎開元改府之名誤)
十國春秋晉天福三年吳越析嘉興為崇德縣
十國春秋晉天福五年吳越奏嘉興縣置秀州以嘉
興海鹽華亭崇德隸焉
十國春秋吳越秀州領嘉興海鹽華亭崇德
宋史地理志兩浙路秀州
宋史地理志政和七年賜郡名曰嘉禾
宋史寧宗紀慶元元年升秀州為嘉興府(文獻通考以孝宗誕)
(聖之地升為嘉興府)
文獻通考秀州屬浙西路(宋史地理志嘉興府為西路)
宋史寧宗紀嘉定元年升嘉興府為嘉興軍
宋史地理志嘉興府本秀州軍事縣四嘉興華亭海
鹽崇德
至元嘉禾志元至元十三年改嘉興府安撫司十四
年改為嘉興路總管府
元史地理志江浙等處行中書省為路嘉興
元史地理志江南浙西道肅政廉訪司嘉興路
元史世祖紀至元十五年改華亭縣為松江府
元史地理志元貞元年升海鹽崇德為州
元史地理志嘉興路上領縣一嘉興州二海鹽崇德
函史明復為嘉興府
續文獻通考洪武二年海鹽崇德復為縣
明一統志浙江等處承宣布政使司領嘉興府
(謹按嘉興府明初統於南直隸洪武十四年十一月始改隸浙江布政使司)
史概宣德五年增置嘉興府秀水嘉善桐鄉平湖四
縣
(弘治嘉興府志宣德四年三月廵撫大理寺卿胡概建議以嘉興海鹽崇德三縣地廣賦繁分嘉興)
(自郡城之西亘延而北至於吳江之柿涇為秀水自郡城而東北魏塘鎮東涉華亭之楓涇市北薄)
(長洲之蘇來鄉為嘉善又分海鹽之東北為平湖又分崇德之西北為桐鄉)
續文獻通考嘉興府領嘉興秀水嘉善海鹽平湖桐
鄉崇德七縣
國朝定為嘉興府屬浙江布政使司領縣七嘉興秀水
嘉善海鹽崇德平湖桐鄉康熙元年改崇德為石
門縣
嘉興縣
輿地廣記故檇李地吳之南境
元和郡縣志春秋時長水縣秦為由拳縣(太平寰宇記土人謠)
(曰水市出天子始皇東遊從此過見人乘舟交易應其謠遂改由拳縣)
漢書地理志會稽郡縣由拳
後漢書郡國志吳郡城由拳
宋書州郡志孫權黃龍四年由拳縣生嘉禾改曰禾
興
三國吳志赤烏五年立子和為太子改禾興為嘉興
縣
晉書地理志吳郡統縣嘉興
宋書州郡志吳郡太守領嘉興
南齊書州郡志吳郡嘉興
弘治嘉興府志梁太清三年嘉興隸吳州陳永定二
年嘉興仍屬吳郡
清類天文分野之書隋罷縣以其地屬蘇州
唐書地理志武德七年置嘉興八年省入吳貞觀八
年復置
弘治嘉興府志天寶元年割嘉興之東境入華亭
唐書地理志蘇州吳郡嘉興(望)
輿地廣記五代屬杭州
五代會要兩浙錢元瓘奏以杭州嘉興縣置秀州
十國春秋吳越秀州領縣嘉興(注按唐貞觀八年復置嘉興縣屬蘇州梁)
(初改屬杭州未幾置開元府及府罷縣屬中吳軍已又置秀州此諸說所以有隸杭隸蘇之不一也)
宋史地理志嘉興府嘉興(望)
元史地理志嘉興路領縣嘉興(上倚郭)
舊浙江通志明嘉興縣屬嘉興府
國朝嘉興縣屬嘉興府附郭編戶二百八十八里
秀水縣
廣輿記吳嘉興地
續文獻通考宣德四年析嘉興縣置秀水縣(玉照新志宣和)
(末曾空青守秀水則宋時嘉興稱秀州亦稱秀水建炎中朱勝非節制平江府秀州著秀水閒居錄)
(秀水在北門外麗橋東相傳天和景明則水漾五色宋時於子城西南建有秀水亨因以名縣)
舊浙江通志明秀水縣屬嘉興府
國朝秀水縣屬嘉興府附郭編戶二百里
嘉善縣
廣輿記古魏塘鎮
續文獻通考宣德五年析嘉興縣置嘉善縣
舊浙江通志明嘉善縣屬嘉興府
國朝嘉善縣屬嘉興府編戶二百里
海鹽縣
越絶書海鹽縣始為武原鄉
(謹按吳越春秋越增封北至於平原越語作武原)
資治通鑑注秦為海鹽縣
至元嘉禾志秦屬會稽郡
漢書地理志會稽郡縣海鹽
(謹按明一統志云王莽改曰展武縣後䧟為湖移治武原鄉改武原縣東漢復為海鹽縣方輿紀要)
(云舊志縣東北有武原城秦始皇三十七年置武原縣治此按吳記海鹽本名武原鄉秦為海鹽縣)
(武原未嘗置縣也據此治武原鄉當即在秦時莽苐改展武無䧟湖再改武原事)
後漢書郡國志吳郡城海鹽
至元嘉禾志順帝時移治故邑山為故邑縣晉咸康
元年復為海鹽縣
(謹按故邑之改亦屬可疑夫自海鹽而故邑漢宜志由故邑而海鹽晉又宜志何以二志並弗載也)
(且求諸他紀傳在順帝後晉咸康前者則吳赤烏之龍見以海鹽書晉太興之雨雹以海鹽書其他)
(縣令長若步隲孫誼之屬無不以海鹽書豈非有海鹽無故邑之明證耶海鹽縣圖經云晉咸康移)
(故邑治治馬嘷城為海鹽縣地因訛改海鹽為故邑殆近之)
晉書地理志吳郡統縣海鹽
宋書州郡志吳郡太守領海鹽
南齊書州郡志吳郡海鹽
方輿紀要梁屬信義郡
清類天文分野之書陳省入鹽官縣
至元嘉禾志唐武德七年復屬蘇州貞觀元年省入
嘉興
(謹按舊唐書地理志第云武德七年復嘉興未嘗云復海鹽也貞觀元年之省雖本新唐書而復置)
(之歲月無考夫縣未嘗置何從得省耶存疑)
舊唐書地理志景雲二年分嘉興縣復置先天元年
廢開元五年復置治吳禦城(至元嘉禾志蘇州刺史前黃門侍郎張廷)
(珪奏置即於舊海鹽縣吳禦越城西北今縣治也)
唐書地理志蘇州吳郡海鹽(緊)
至元嘉禾志晉天福五年置秀州縣屬焉
十國春秋吳越秀州領海鹽
宋史地理志嘉興府海鹽(上)
元史地理志元貞元年升海鹽州
元史地理志嘉興路領海鹽州(中)
海鹽縣圖經明初右丞華雲龍以州籍獻洪武二年
仍為海鹽縣而縣等居上如宋云
舊浙江通志明海鹽縣屬嘉興府
國朝海鹽縣屬嘉興府編戶一百六十四里
石門縣
元豐九域志崇德古越地
國語越王句踐至於軍徙舍至於禦兒(史記注索隱曰韋昭云在)
(吳越界輿地廣記崇德有語兒水亦曰禦兒越之北境也)
至元嘉禾志句踐傳六世為楚威王所并地入楚秦
郡縣天下置會稽郡禦兒為由拳縣之西鄙介於
錢唐烏程之間
弘治嘉興府志更六朝禦兒皆為嘉興之西鄙歴唐
如故
十國春秋晉天福三年廣陵王元璙鎮中吳請析嘉
興之崇德等九鄉為縣治義和鎮遂以鄉名縣(正德)
(崇德縣志唐乾符六年黃巢為亂豪傑起義兵保護鄉井以當要衝遂陞語兒為義和鎮梁開平時)
(吳越王錢鏐廢鎮稱義和市晉天福中吳越王元瓘以兄元璙鎮中吳右藩強大而杭無屏蔽天福)
(三年始析崇德等鄉為縣置於義和市因鄉以名縣五年陞嘉興縣為秀州以嘉興華亭及新置崇)
(德隸焉)
十國春秋吳越秀州領縣崇德
至元嘉禾志宋熙寧十年又割嘉興縣梧桐永新清
風千金保寧五鄉以益之
宋史地理志嘉興府崇德(中)
元史地理志元元貞元年升崇德州
元史地理志嘉興路領崇德州(中)
弘治嘉興府志洪武二年復崇德為縣
舊浙江通志明崇德縣屬嘉興府
國朝崇德縣屬嘉興府編戶一百六十四里康熙元年
因與
太宗文皇帝年號相同改名石門以縣有石門鎮故也編
戶一百六十四里
平湖縣
廣輿記古當湖市
後漢書郡國志注海鹽縣之故治順帝時䧟而為湖
今謂之當湖(括異志當湖在今海鹽縣北五十里)
續文獻通考宣德五年析海鹽縣置平湖縣(弘治嘉興府志)
(巡撫胡槩奏以海鹽當湖鎮分置縣當湖在其東故曰平湖)
舊浙江通志明平湖縣屬嘉興府
國朝平湖縣屬嘉興府編戶一百十四里
桐鄉縣
明一統志本崇德縣地
續文獻通考宣德五年割崇德梧桐六鄉置為縣(弘治)
(嘉興府志允廵撫胡槩請分崇德縣募化千金保寕清風永新梧桐六鄉地置縣於梧桐鄉)
舊浙江通志明桐鄉縣屬嘉興府
國朝桐鄉縣屬嘉興府編戶一百里
湖州府
史記孔子世家汪罔氏之君守封禺之山(通典汪罔即防風國)
通典春秋屬吳吳滅屬越越滅屬楚
太平寰宇記秦屬會稽郡亦鄣郡之境(萬歴湖州府志楚以其地)
(立菰城為春申君黃歇封邑秦始皇三十五年改菰城為烏程縣隸會稽又以西境置故鄣縣後漢)
(書郡國志注故鄣縣秦鄣郡所治)
漢書地理志會稽郡縣烏程丹陽郡縣故鄣
後漢書郡國志吳郡城烏程丹陽郡城故鄣
宋書州郡志原鄉中平二年分故鄣立安吉分故鄣
立永安吳分烏程餘杭立
三國吳志吳分吳郡丹陽九縣為吳興郡治烏程(弘治)
(湖州府志孫皓侯烏程入嗣以吳郡之永安餘杭臨水陽羨及丹陽之故鄣安吉原鄉於潛諸縣之)
(水悉注烏程乃分九縣為郡而以烏程為治所名曰吳興吳興之郡始此)
(謹按吳立吳興郡屬揚州晉後並因之)
清類天文分野之書晉太康三年分烏程西鄉為長
城東鄉為東遷又改永安為武康
晉書地理志永興元年割吳興之陽羨并長城縣之
北鄉置陽羨四縣又分丹陽之永世置平陵及永
世凡六縣立義興郡
晉書地理志吳興郡統縣十烏程臨安餘杭武康東
遷於潛故鄣安吉原鄉長城
宋書州郡志永初三年分宣城之廣德吳興之故鄣
長城及陽羨義鄉五縣立綏安縣屬義興太守
宋書州郡志吳興太守領縣十烏程東遷武康長城
原鄉故鄣安吉餘杭臨安於潛
(謹按齊吳興郡領縣十仍宋之舊)
元和郡縣志梁紹泰初改吳興郡為震州蓋取震澤
為名
梁書敬帝紀太平元年罷震州復為吳興郡
隋書地理志烏程舊置吳興郡平陳郡廢并東遷縣
入焉
隋書地理志長城武康平陳廢
隋書地理志綏安省故鄣安吉原鄉入焉
隋書地理志仁夀中置湖州(太平寰宇記因太湖為名)
隋書地理志仁夀二年復長城武康
(謹按隋志長城屬蘇州武康屬杭州總管府)
輿地廣記大業初湖州省屬餘杭吳二郡
(謹按隋志烏程屬吳郡餘杭於潛屬餘杭郡獨臨安未知省入何縣隋志既無考姑闕之)
舊唐書地理志武德四年平李子通置湖州領烏程
一縣六年復沒於輔公祏七年復置仍廢武州以
武康來屬又省雉州以長城縣來屬安吉廢入長
城
(謹按唐書地理志武州者李子通竊據時所置雉州者唐武德四年置綏州又更名雉州也又武德)
(四年以安吉隸桃州七年廢入長城)
文獻通考湖州唐屬江南道
舊唐書地理志安吉麟德元年復分長城縣置
唐書地理志德清本武源天授二年析武康置景雲
二年曰臨溪天寶元年更名
通志地理略開元十道圖湖州江南東道
舊唐書地理志天寳元年改為吳興郡乾元元年復
為湖州
唐書方鎮表文德元年置忠國軍節度使
(謹按明一統志云乾寧中升湖州為忠國軍年號與唐書不同)
唐書地理志湖州吳興郡上縣五烏程武康長城安
吉德清
順存錄梁開平元年割武康隸杭州
十國春秋長城縣吳越改長興
十國春秋顯德六年升湖州為宣德軍
十國春秋吳越湖州領縣四烏程德清安吉長興
元豐九域志宋太平興國三年武康復隸湖州
文獻通考太平興國六年析烏程置歸安縣
宋史地理志兩浙路湖州
宋史地理志景祐元年升昭慶軍節度
宋史地理志寳慶元年改安吉州(齊東埜語穆陵正位濟王寓於霅城)
(之西潘甫與弟壬丙舉兵王帥州兵勦平之詔改湖州為安吉州)
文獻通考湖州屬西路(宋史地理志安吉州為西路)
宋史地理志湖州上吳興郡縣六烏程歸安安吉長
興德清武康
元史地理志至元十三年升湖州路(嘉靖湖州府志世祖改安吉州)
(為湖州路安撫司仍置安吉縣)
元史地理志江浙等處行中書省為路湖州
元史地理志江南浙西道肅政廉訪司湖州路
元史地理志元貞元年升長興縣為州
元史地理志湖州路上領縣五烏程歸安安吉德清
武康州一長興
函史明改湖州府(明一統志改長興州為縣)
明一統志浙江等處承宣布政使司領湖州府
(謹按明初湖州府統於南直隸洪武十四年始改隸於浙江布政使司)
名山藏成化二十三年置孝豐縣
史槩正德元年改浙江安吉縣為州
續文獻通考湖州府領安吉一州烏程歸安德清武
康長興孝豐六縣
國朝定為湖州府屬浙江布政使司領縣六烏程歸安
長興德清武康孝豐州一安吉
烏程縣
越絶書烏程故大越徙民秦始皇刻石徙之(吳興新錄秦時)
(程林烏巾二家以釀美酒得名)
清類天文分野之書秦屬會稽郡
漢書地理志會稽郡縣烏程
後漢書郡國志吳郡城烏程(注興平二年太守許貢奏分縣為永縣)
輿地廣記吳於烏程置吳興郡
宋書州郡志東遷晉太康三年分烏程立元徽四年
更名東安昇明元年復舊
晉書地理志吳興郡統縣烏程東遷
宋書州郡志吳興太守領烏程東遷
南齊書州郡志吳興郡烏程東遷
(謹按梁改屬震州尋屬吳興郡陳因之)
方輿紀要隋平陳東遷廢入烏程屬蘇州
清類天文分野之書仁夀二年烏程復屬湖州
資治通鑑注大業初以縣屬吳郡
隋書地理志吳郡統縣烏程
舊唐書地理志武德四年置湖州治烏程領烏程一
縣六年沒於輔公祏七年復置
唐書地理志湖州吳興郡烏程(望)
十國春秋吳越湖州領縣烏程
萬歴湖州府志宋寶慶元年改湖州為安吉州領縣
如故
宋史地理志湖州吳興郡烏程(望)
(謹按景祐年屬昭慶軍節度寶慶年屬安吉州)
元史地理志湖州路領縣烏程(上)
舊浙江通志明烏程縣屬湖州府
國朝烏程縣屬湖州府附郭編戶二百八十二里
歸安縣
輿地廣記本烏程縣地
宋史地理志太平興國七年析烏程地置縣(萬歷湖州府志)
(轉運使高冕奏烏程境太廣請分置一縣從之時吳越錢俶初歸命故以歸安名縣)
宋史地理志湖州吳興郡歸安(望)
(謹按景祐年屬昭慶軍節度寳慶年屬安吉州)
元史地理志湖州路領縣歸安(上與烏程皆為倚郭)
舊浙江通志明歸安縣屬湖州府
國朝歸安縣屬湖州府附郭編戶三百九里
長興縣
元和郡縣志吳王闔閭使弟夫槩居此築城狹而長
因以為名
明一統志秦以為鄣郡地漢為烏程故鄣縣地
三國志注丹陽故鄣分隸吳興郡
資治通鑑注晉太康三年分烏程立長城縣屬吳興
郡
資治通鑑注永興元年分吳興之長城立義鄉縣屬
義興郡
晉書地理志吳興郡統縣長城
宋書州郡志吳興太守領長城
南齊書州郡志吳興郡長城
(謹按梁末屬震州尋屬吳興郡陳因之)
隋書地理志平陳縣廢仁夀二年復
隋書地理志吳郡統縣長城
舊唐書地理志武德四年置雉州領長城原鄉二縣
七年州廢及原鄉併入長城屬湖州(方輿紀要唐初沈法興置)
(長州於此武德四年改為綏州又改雉州七年州廢縣仍屬湖州)
唐書地理志湖州吳興郡長城(望)
十國春秋吳越長城縣改長興避梁諱也
十國春秋吳越湖州領縣長興
宋史地理志湖州吳興郡長興(望)
(謹按景祐年屬昭慶軍節度寶慶年屬安吉州)
元史地理志元貞元年升為州
元史地理志湖州路領州一長興(中)
續文獻通考明初改名長安尋復舊洪武二年改為
縣
舊浙江通志明長興縣屬湖州府
國朝長興縣屬湖州府編戶二百三十二里
德清縣
路史烏程有餘不鄉(注今湖之德清東百武有餘不溪晉孔愉封餘不亭侯)
元和郡縣志天授二年析武康鄉置武原縣景雲二
年改為臨溪縣以臨餘不溪也天寳元年改為德
清縣(萬歴湖州府志縣有德清山)
唐書地理志湖州吳興郡德清(上)
十國春秋吳越湖州領縣德清
宋史地理志湖州吳興郡德清(緊)
(謹按景祐年屬昭慶軍節度寳歴年屬安吉州)
元史地理志湖州路領縣德清
舊浙江通志明德清縣屬湖州府
國朝德清縣屬湖州府編戶三百一十二里
武康縣
太平寰宇記古防風氏國
元和郡縣志本漢烏程餘不鄉之地
方輿紀要後漢初平中孫氏析置永安縣
資治通鑑注晉改為永康
史記孔子世家注晉太康元年改永康為武康
晉書地理志吳興郡統縣武康
宋書州郡志吳興太守領武康
南齊書州郡志吳興郡武康
隋書地理志平陳縣廢仁夀二年復(名勝志縣初置在餘英溪北仁)
(夀二年徙溪南唐廣德元年平袁晁復溪北舊址)
隋書地理志餘杭郡統縣武康
唐書地理志李子通置安州又曰武州武德四年平
李子通因之七年州廢隸湖州
唐書地理志湖州吳興郡武康(上)
十國春秋西府杭州領縣武康(注舊隸湖州武肅王時來屬)
宋史地理志太平興國三年武康自杭州來隸
宋史地理志湖州吳興郡武康(上)
(謹按景祐年屬昭慶軍節度寳歴年屬安吉州)
元史地理志湖州路領縣武康(中)
舊浙江通志明武康縣屬湖州府
國朝武康縣屬湖州府編戶六十二里
安吉州
元和郡縣志本漢故鄣縣地
後漢書郡國志注故鄣中平年分縣南置安吉縣(方輿)
(勝覽東漢光和末荆揚亂此鄉守險助國漢朝嘉之立縣名安吉名勝志舊治在天目山即今孝豐)
(縣治唐開元二十六年移故鄣之南號鄣南吳大帝遣從弟瓊修故鄣邸閣山是也)
(謹按安吉縣屬丹陽郡)
後漢書郡國志注故鄣中平二年又分立原鄉縣
(謹按吳立吳興郡以故鄣安吉原鄉屬之)
晉書地理志吳興郡統縣故鄣安吉原鄉
宋書州郡志吳興太守領原鄉故鄣安吉
南齊書州郡志吳興郡故鄣安吉原鄉
(謹按梁陳屬陳留郡)
隋書地理志綏安平陳省故鄣安吉原鄉入焉
唐書地理志安吉義寧二年沈法興置武德四年因
之以縣隸桃州七年省入長城麟德元年復置
(謹按名勝志云唐武德中改名桃州僧皎然送安吉康丞詩君吏桃州尚竒跡桃州採得桃花石當)
(時州名或取諸此)
唐書地理志湖州吳興郡安吉(緊)
十國春秋吳越湖州領縣安吉
宋史地理志湖州吳興郡安吉(上)
(謹按景祐年屬昭慶軍節度寶歴年屬安吉州)
元史地理志湖州路領縣安吉(中)
嘉靖安吉州志至正十六年明取安吉以隸長興州
吳元年復以安吉隸湖州
(謹按至正十七年耿炳文率師取長興則安吉之隸長興當是十七年事)
續文獻通考正德元年升安吉縣為州領縣一孝豐
國朝安吉州屬湖州府編戶六十四里
孝豐縣
續文獻通考本安吉縣地
(謹按漢故鄣縣地後漢靈帝分置原鄉縣屬丹陽郡晉屬吳興郡宋齊梁陳因之隋文帝省縣唐高)
(祖復置屬雉州尋省雉州併入長城縣唐高宗復析長城置安吉縣今孝豐縣係安吉析置故曰本)
(安吉縣地)
嘉靖浙江通志弘治元年析安吉置孝豐縣(湖州府志知府王珣)
(言安吉地險遠而孝豐太平等九鄉為里五十餘中有漢縣廢城存焉請析置一縣從之因鄉名以)
(名縣)
明一統志安吉升州因屬焉
舊浙江通志明孝豐縣屬湖州府
國朝孝豐縣屬湖州府編戶五十四里
浙江通志卷六
