浙江通志卷十七
山川九
金華府(金華縣附郭)
上山萬歴金華府志在縣西北隅太守蘇遲謝政
居此今為縣治所倚又縣東南一里為芝麻山一
名油麻山
望仙嶺金華縣志在旌孝門内登嶺可望赤松山
七寳渠金華府志自城北麓八郎塘發源南行穿
城入由七寳寺側迤邐出祠堂巷經四牌坊永濟
倉前至八咏門外從河流入雙溪
清渠萬歴金華府志發源隕星塚從景行坊轉入
東市街至赤松門外流入大溪
西市渠金華府志從景蘇坊合流會縣前轉入無
相寺巷内穿城西入於濠
金華縣(城外山川)
城山聚寳山嘉靖金華縣志俱在縣東三里城
山宋王埜所居埜記云予家負城面山在井邑如
郊藪西偏隙地由園扉而入名曰城山又曰東溪
一曲宛轉來朝溪上諸峰秀潤如玉平蕪遠樹荒
碕斷岸一望無際聚寳山一名商山宋學士商日
新居此
龍鱗山金華府志在縣東八里一名興教山山石
錯落如龍鱗
至道山嘉靖浙江通志在縣東三十里一名覆釜
又名積道連屛擁翠石磴縈紆絶頂平坦如掌折
而南曰焦巖石壁平峭高可百丈長一里環障溪
流人望之如赤壁云
東山金華縣志在縣東五十五里自東陽之大盆
山迤邐而來周三百里其東隸東陽南即武義之
八素山其高巘曰齊雲岡
葛公山金華縣志在縣東七十五里一名葛仙峰
五峰卓立霄漢抱朴子煉丹處
風門山宋濓風門洞碑在縣東南五十里有山曰
風門山有石洞莫測所底風蓬然從中出襲人毛
髮
屛山名勝志在縣南五里一名琴望山又名赤山
沐塵山嘉靖金華縣志在縣南二十五里
石門山嘉靖金華縣志在縣南二十五里有石對
峙如門黃文獻公集云婺城南有山曰石門水乘
高而下者三級人稱之曰龍山即謂此也
銅山太平寰宇記在縣南三十里東陽記云山下
有泉水色鮮白號曰銅泉
玉笥山萬歴金華府志在縣南三十里山有石人
峰高三百丈
南山金華府志在縣南三十五里分脉自括蒼山
北來凝結於此高幾倍北山周四百餘里其南為
遂昌松陽宣平其東為永康武義其西為龍游其
北為縣鄙
白原山嘉靖浙江通志在縣南四十五里高千餘
仞列二百餘峰
馬秦山舊浙江通志在縣南一百里
罘罳山金華府志在縣西南二十五里形如罘罳
王魯齋柏講學其中
望山金華縣志在縣西南二十五里宋樞密倪普
退隠於此每登之以望臨安故名
芙蓉山名勝志在縣北十五里金華縣志一名潛
岳又名尖峰山方輿記云孤山秀特狀若芙蓉故
名
智者山舊浙江通志在縣北十五里(方鳳金華遊錄智者寺山)
(路有亭扁北山唐乾元二年縉雲令李陽冰篆書)
赤松山萬歴金華府志在縣北十五里一名卧羊
山即黃初平(黃一作皇)叱石成羊處其山往往白石錯
落如羣羊散牧初平號赤松子故山以是名(葉審言赤)
(松山詩井竈仙蹤在林巒曙色分苔荒一徑雨松隠半峰雲啼鴂催春事歸驂帶夕曛試呼黃道士)
(石几薦桐君吳&KR1402;奎赤松山詩雙鶴冲天去不回五雲繚繞散花臺山中若見皇初起為問留侯幾)
(度來戴良遊赤松山詩早發東郭門晚憩北山址乍離城市喧益羡邱壑美舍車涉嶇嶔停策玩清)
(泚游目蒼厓巔放情白雲裏攀林感落英涉澗悲逝水冀憑栖遁蹤往遇冥寂士忽見山阿人彷彿)
(平與起何當乘素烟相與嚼丹蕊牧羊事已乖煉石情徒止長揖謝荒祠永媿爾兄弟)
梁山金華府志從赤松山進約十里
煉丹山舊浙江通志在縣北十八里赤松山志高
數千尋一望數百里近在目睫蓋二皇君煉丹之
所(葉審言煉丹山詩仙家只在白雲堆井竈千年間綠苔安得更如黃犢健五年四度入山來)
金華山萬歴金華府志在府城北二十里一名長
山自天台赤城發脉至東陽之大盆山迤邐至此
横亘金華蘭谿義烏浦江之境周三百六十里山
巔雙巒對矗曰玉壺曰金盆壺中有湖名徐公湖
水分兩𣲖而下其瀉乎山之陽者由山橋而達於
溪其注乎山之隂者由鹿田而入於洞山前兩崖
對峙高數百仞過脉至芙容峰郡治之主山也(世說)
(新語林公見東陽長山曰何其坦迤注引會稽土地志云山靡迤而長此縣因山而得名也)赤
松山志周回數十里即赤松山是也抱朴子云此
地可以居神免五嶽洪水之患(廣傳物志金華山北有仙洞俗呼為)
(劉先生隠身處其内有三十六室廣三十六里石刻上以松炬照之云劉嚴字仲卿漢室射聲校尉)
(當恭顯之際極諫被貶於東陬隠迹於此莫知所終即道士蕭至元所記也劉峻山棲志予所居東)
(陽郡金華山東陽實會稽西部是生竹箭山川秀麗臯壤坱鬱若其羣峰疊起則接漢連霞喬林布)
(濩則春青冬綠廻溪映流則千仞洞㡳膚寸雲合必千里雨散信卓犖爽嵦神居奥宅曹唐皇初平)
(入金華山詩莫道真游烟景賒瀟湘有路入金華溪頭鶴樹春長在洞口人間日易斜一水暗廻閒)
(繞澗五雲長往不還家白羊成隊難收拾喫盡溪邊巨勝花)
鹿田山萬歴金華府志在縣北二十五里上有沃
野可耕此山多生竒石金華雜識劉宋時有玉女
馴鹿耕山中常入城市貿易以物置角間刻期而
歸遂名其地為鹿田
太陽嶺名勝志在縣東北五十里俗傳嶺與太陽
齊高故名踰嶺即浦江縣界
黃姑嶺萬歴金華府志在縣東北五十里宋宣和
中方臘寇婺邀項德於此
紫薇嶺方輿勝覽在縣西北二十五里有石室梁
劉孝標棄官舍其下撰類苑(葉顒登九龍山訪孝標遺跡月下飲酒詩)
(杖藜扶我登九龍輕鞋短袂随天風九龍飛去幾千載雲開秋老青山空孝標先生骨應朽清名與)
(山同始終荒烟衰草迷古洞唯有皎皎棲青楓酒邊半醉弄明月月光忽落酒杯中舉杯歡笑和月)
(吸清光散入照我突兀礌磈之孤衷平生所藴剛毅氣洞然明白無隠容信知古人嗜好不在酒愛)
(其果能助發英銳志始信醖釀麯蘖有竒功興懷不盡下山去明月又在天南東)
石碕巖嘉靖金華縣志在縣東三里又名石碕頭
下瞰大溪高十餘丈巖下有洞相傳嘗見梅花泛
出故名梅花溪又名梅花洞郡城一帶東偏跨其
上
折竹巖金華府志在縣北二十里金華山之陽太
平寰宇記云赤松羽化處
金華洞萬歴金華府志在縣北三十里周五百里
道家所稱三十六洞金華洞元之天其洞有三巍
然在上去天若尺五者曰朝真冽然在中有泉若
擊鼓鼙之聲者曰冰壺豁然在下有石若白龍之
升降者曰雙龍赤松山志與赤松山相接分上中
下三洞上曰朝真中曰冰壺下曰雙龍上洞有石
真人儼然臨跨莫測端倪中洞有水簾直下寒玉
横飛其間有石像石笋等下洞有石龍虎獅象麟
鳳鐘鼓之類難可枚數下洞門極低非舟不可入
非燭不可見此洞天原係赤松所轄(硯北雜志金華洞有韓旡)
(咎諸人題云淳熙改元七月既望陳巖子象陳良祐天與黃掞子餘趙師龍德言韓元吉旡咎觀稼)
(秋郊自智者山來謁雙龍洞篝燈蒲伏徧閱乳石之狀寒氣襲人酌酒竹隂支笻至中洞飲泉乃歸)
(程珌游金華三洞記出蘭溪門行可十餘里至上中下三洞下洞石壁卓立水深三尺人仰卧舟中)
(羣僕岸立用竹竿箭入丈餘乃登岸仰視石門去人面僅四五寸舉火燭四壁壁有題名皆五代國)
(初人不見風日墨跡如新中有搗藥臼臼闊可三尺有泉正滴其中終歲不滿旁有仙人田邱陌井)
(井有耕犁跡又有仙人衣如摺疊羅帛洞中有蝙蝠大如鴉白如玉正類坡仙所記碧落洞中蝙蝠)
(觀已乃出洞約闊十丈許此下洞也中洞有水簾飛涎濺沫有石壺深不可測足稍不謹則墮其中)
(幸冇石天窗光燭其處此中洞也上洞亦有石天窗其石如亂雲如堆卯崩裂欲落人皆不敢仰視)
(然亦亘古至今終不落也中有洞房側身乃可入上有玉女端坐如觀音纓絡具備觀音之前有泉)
(蜜甘能愈疾人既飲復筥挈以歸偕行者八人其七不能登畏其險也方鳳賦三洞詩金華北山三)
(洞天垂髫欲往金華巔春風吹衣雨洗屐瘦笻忽拄蒼山烟山高地平走幽澗根絡石上森楠楩步)
(從飛橋瞰石洞厓色閱世知幾年風痕霧迹化異物龍首昂左尾右旋就中暗穴如蟇頤急水瀉碧)
(鳴媧弦溯流束炬照徒涉肩背擦石行拳孿水窮路坦内景得以炬交燭窮幽元細紋蹙波涌浪接)
(皓彩凝雪飛霜鮮大為獅子虎犀象𤨏碎亦復蜂屯然蜿蜒雙蟠角尾具一一玉爪拏蒼堅穿龜負)
(甲色深墨長蛇白質相縈纏鐘能鐘聲鼓能鼓不假樅簴知誰縣直櫺斜檻藏湢室短畦長町移原)
(田青雲白霓五色石笑畫敗絮留丹鉛中途經過最深窅伏身低眺洞口泉空明一隙隔遠見秋蟾)
(浴海光嬋娟左巖架衣額横亘疊摺蹙皺垂蹁躚自餘神怪不可極似鑿非鑿鐫非鐫出登山腰叩)
(中洞外視石井聞潺潺入深蹈險思縋綆長竿揭炬後且先水簾可俯心為掉到此十九歸言遄嗜)
(竒不憚歴磊砢足以目故差輕便翻身却望水簾處銀河天落懸吾前常情疑復下百尺積水定作)
(神龍淵石乾徑闢却易進玉筍拔地修而圓宜為淵處乃為屋亦或摩蘚題新篇同游怪我久未出)
(笑謂豈欲井底眠林幽風起日已晚猶睨高洞山之巔薪蒸可買樵我導不遠數里仍攀緣傍從石)
(壁入深折如鐵戶限瓊為櫋儼然海相挂珠絡熟視始信非夸傳右為朝真正面入便想笙鶴遨羣)
(仙雲霞波濤仙衣袂竒詭豈必下洞專歘然修梁架巖起左右蒼白龍形全望中極底勝漆黑雙扉)
(隠隠起半邊天光一道燭扉内知此明罅從何穿□深碧峭不可住安得插羽如飛鳶嗟余兹遊尚)
(牽俗身所驟歴辭難宣但思乞水學坡老洗眼看字消餘年)
石室洞赤松山志在螺螄巖之側即赤松子引小
皇君入山修道之所
九龍洞萬歴金華府志在紫薇巖東洞口傴僂可
入中昏黑持炬前進深莫可測去洞數百步有泉
涌出與百盤溪合
優游洞赤松山志去赤松巖十里洞門高五尺許
自左升梯而入虚曠如大厦數十間又出於三十
六洞天之外壺天真人所治之區萬歷金華府志
一名上霄洞縣東北三十里金華山之南
徐公湖太平寰宇記郡國志云在長山上周圍四
百八十六步昔山下居人徐公登山至湖逢見二
人共博自稱赤松子安期先生酌湖中水為酒飲
徐公醉及醒不見二人而宿莽攢聚其上徐公乃
追悔後因名焉
赤松澗太平寰宇記赤松子遊金華山以火自燒
而化故山上有赤松祠澗自山出故曰赤松澗
雙溪名勝志在城南一曰東港一曰南港東港源
出東陽縣大盆山經義烏西行入縣境又滙慈谿
白溪玉泉溪坦溪赤松溪經石碕巖下與南港會
南港源出縉雲黃碧山經永康武義入縣境又合
松溪梅溪水遶屛山西北行與東港會於城下故
名(梁安世雙溪詩春霖漲合兩溪平雪浪中浮桑拓青南市喚船撑未到一番蓑笠滿津亭)
潛溪萬歴金華府志發源金華山南流十里入航
慈溪
梅溪金華府志發源武義大家山東北流合南山
之箬陽上干下干及下坂之水入焉又八里為梅
灘經赤山潭乃為鸕鷀灘金錢灘達於郡城與東
港合是名雙溪疊石架屋為通濟橋以通閩廣諸
道
長樂溪晏公類要郡國志云郡界有長樂溪葛洪
游處
坦溪嘉靖金華縣志在縣東三十里發源金華山
西南流入雙溪東𣲖與玉泉赤松並稱三溪
通元溪金華府志發源赤松鄉玉壺山南流至潛
岳東紫巖沙溪東南行環城後諸山蓋郡城之左
峽水也其地有蔣波灘停為深潭乃造弘濟橋維
舟於其上西北即抵郡治經八咏灘與南港會以
通温台諸郡
蘭谿縣
天福山金華府志在城中距縣半里居民環列山
麓縣署正東旋轉南嚮此山擁護縣右故風氣完
聚民物蕃盛甲於東浙
銅山蘭谿縣志在縣東十里接金華山之西山石
似銅故名
洞巖山(一名靈洞)名勝志在縣東二十里東北一峰怪石
屹立人稱小飛來峰峰下有泉曰天池泉清鑑毫
髮沿流而出為桐溪山口有天井山石高百餘丈
下有天井龍潭(于石洞巖山詩萬疊風光水滴衣清泉白石𤨏烟扉半山落日樵相)
(語一徑寒松僧獨歸葉墜悞驚幽鳥去林空不碍斷雲飛層厓峭壁疑無路忽有鐘聲出翠微)
金龍山金雞山嘉靖浙江通志俱在縣東二十
里金龍山麓有金龍廟金雞山中峰拔起兩峰旁
夾
紫巖山正德蘭谿縣志在縣東二十五里山上有
巖狀如覆釜穹窿深廣可容百人其色紫黑故名
牛石山嘉靖浙江通志在縣東二十五里山多怪
石遠望如牛
大寺山名勝志在城東南矗拔數十丈山巔及趾
俱有佛刹正德蘭谿縣志延袤五七里不一其名
西南下臨大溪曰倉嶺東南曰芝巖山南為塢口
山又東南為費隴山山兩旁夾嶼中有逵道數里
上通金華正統末括蒼盜起常於此作木寨以禦
寇焉
古城山正德蘭谿縣志在縣東南二十里山脊有
城周二三里缺處如門
南住山正德蘭谿縣志在縣南十五里其山自閩
南迤邐千餘里而來至此截然而住故名
九峰山太平寰宇記在縣南六十里下有唐中書
侍郎徐安正讀書巖
蘭隂山萬歴金華府志在縣西南六里其山多蘭
絶頂有横山塔太平寰宇記一名横山臨截三江
(方率性游蘭隂山詩幽期在雲壑適意登嵯峨緬循雙溪曲復憩重巖阿風日正清美烟霞眇紛羅)
(疎松抱孤秀霜葉辭寒柯静觀萬物理幽契良已多何當繼芳躅携琴重來歌梅庚蘭隂山詩絶頂)
(攀難到樵青導我行減衣驚地暖却杖鬭身輕遠水風帆小高窗霜葉明兹游成不意差慰滯留情)
甘棠山蘭谿縣志在縣西南十二里鄉以此名
東柏山名勝志在縣西南二十五里東溪流於其
下近西曰瑞山昔産瑞麥故名又五里曰社山山
上多嘉禾
龍門山蘭谿縣志在縣西南三十里狀若游龍上
有蒼松六七里夾道如門故名
佛山嘉靖浙江通志在縣西二十餘里上有洞深
不可測山麓怪石蹲踞如伏虎龍
柱竿山萬歴金華府志在縣西二十五里相傳山
下有井人飲其水多生勇士因而塞之其旁高峰
呼為將軍山
白石山名勝志在縣西四十里其石如玉又名玉
華峰左四五里有大石高數百丈飛泉直下溜石
成溝又左四五里有石柱高百丈周十餘丈蘭谿
縣志山腰有洞隂不可登洞中雲起其日必雨
硯山名勝志在縣西四十里高數百丈盤亘二十
餘里山頭平正有池如硯
仁山嘉靖浙江通志在縣西四十里舊有仁山書
院為金履祥講學之所
風子山太平寰宇記在縣西六十里上有葛洪丹
竈基址
烏石山正德蘭谿縣志在縣北八里名勝志與黃
大山相連本一山以石色蒼黃而異名又十里有
水山山多流泉泉有三源上曰鮑源中曰盛源下
曰繆源各深十餘丈近東曰金臺山夜每有光西
曰豢龍巖高一丈深廣五六尺
豹山金華府志在縣北二十里山形似豹故名上
有石平正如几可列尊罍
獅山(一名石蓮山)舊浙江通志在縣北二十五里(潘之淙游)
(石蓮山記辛未冬日過蘭谿聞石蓮山水竒勝期二三友人同往由南門十里入山徑在兩山之間)
(崩厓上出絶壑下注行者率屏氣度不敢俯仰又十餘里度一小橋過橋十里即石蓮山也舊名獅)
(山以其峰巒秀簇如蓮瓣故易今名日已暮宿於山房朝起飯後入山山徑紆折如長蛇出草所謂)
(十二曲也鹿門兩石高聳如垣中闢一竇由竇而進則石梁梁本天成為樵子所斷今以一石峯横)
(亘而度度石梁則石蓮洞也洞門窄而中敞可容千人上平如砥惟石乳數百垂垂而下再入則為)
(凌翠樓樓倚石壁而起隂䆳幽窅萬木森合由斯而下有青壁高數十仞依壁鑿石磴數百級僅容)
(趾下磴越澗則枕漱亭亭上望雙瀑如雙龍下飲洒烟透日奪人目晴時日亭午天漸煖乃脱巾理)
(策而進徑益險俯澗皆梅花積如殘雪未消行六七里乞漿於山家勢不可再入尋徑而歸)
香山名勝志在縣北三十里山産玉蘭無葉而花
白有香故名下有香溪
東山正德蘭谿縣志在縣北三十里香溪之東(范浚)
(東山詩烟嶂嵬嵬列翠屏松山高下欝葱青風生萬壑笙竿觸擬向林間築小亭)
解石山名勝志在縣北五十里名小桃源
玉壺山蘭谿縣志在縣北六十里洪武中長史滕
浩歸隠是山號玉壺山人
高眉山茶山椒塢山正德蘭谿縣志在縣東
北二十五里羣峰環拱境最幽勝茶山在高眉左
偏椒塢山與高眉相接
密山蘭谿縣志在縣東北三十里平野中突起高
數十丈上有觀音巖巖中怪石如笋巖上有佛迹
又名佛迹山
白露山萬歴金華府志在縣東北三十餘里一名
玉帶山(始豐類稿其山頂趾皆青腰色微白故號王帶)
屛風山名勝志在縣東北三十里山有小洞泉水
噴出大旱不竭
白鶴山名勝志在縣西北二十五里傳為白鶴仙
人煉丹處
五隴屏山正德蘭谿縣志在縣西北三十五里
白雁山嵌山桂峰山嘉靖浙江通志俱在縣
西北四十里
三峰山萬歴金華府志在縣西北四十里峰之巔
俗傳為葛稚川煉丹所丹井尚存下有巖廣三丈
許其深莫測
玉泉山貝瓊玉泉隠居圖序距蘭谿五峯之北嶄
然青芙蕖危插天半與金華東西相望
盤山蘭谿縣志在縣西北五十里頂平如盤可一
里許四圍皆累石為巖
大家山唐書地理志蘭谿有大家山
陳嶺萬歷金華府志在縣西二十五里硯山之西
石道迢迢千有餘丈外接龍游夀昌之界
馬嶺金華府志在縣北五十餘里當蘭谿建德之
界
大慈巖蘭谿縣志在縣西北五十里與夀昌接境
巖中有佛像巖左有觀音洞高二十餘丈
小三洞吳師道小三洞記洞周數里峻拔百餘丈
石骨巉然有小三洞皆與金華洞通上洞名白雲
下洞名湧雪中洞名紫霞(于石題小三洞詩四山回合向幽泉古木蒼藤)
(路屈盤一局殘棋雙鶴去石屛空倚白雲寒洞門相對是吾家朝看烟雲暮看霞鐵笛一聲山石裂)
(老松驚落半崖花斷崖怒涌四時雪虚壁寒凝六月霜倚樹老僧閒洗缽碧桃花落澗泉香)
靈洞源金華府志傍皆竒峰怪石其中一道如砥
窈窕十餘里楊梅茶筍之利出焉
蘭溪萬歴金華府志在縣西南二里一名瀫水其
源有二一自衢城東北流至於縣謂之衢港一自
婺城西流至於縣謂之婺港二水合而滙於縣之
西南類羅縠文因號縠水崖多蘭茝故名蘭溪(薩天)
(錫蘭谿舟中詩水底霞天魚尾赤春波綠占白鷗汀越舟一葉蘭溪丄載得金華一半青汪廣洋蘭)
(谿棹歌凉月如眉挂柳灣越中山色鏡中看蘭溪三月桃花雨夜半鯉魚來上灘程鋐過蘭谿詩寂)
(寞寒江擊棹還好風今日一開顔人家岸岸蘆花上秋色山山楓葉間牧笛自吹斜照徑酒旗不斷)
(泊船灣釣竿生計他年穏凖擬編茆此築關)
香溪蘭谿縣志在縣北武昌鄉即蘭谿之下流
大梅溪萬歴金華府志一名龍門水在靈泉鄉源
出於浦江之大洪嶺會納衆流至金家梁而入於
大溪下五里為白雁灘十里為山河為望雲灘以
界於建德縣由是歴嚴灘桐廬富陽北入於錢塘
江
白泉金華府志在香溪市南(范浚白泉志距吾廬不能五十步有泉激)
(激出石竇間色乳味飴與他泉不類因坎竇下鍾其源以供家奴旦暮㪺挹且釃溢流而渠之與里)
(人同其甘鄰曲來汲日數百器泉之儲洩常自如雖歲甚旱焦川枯壑而泉不知也渠之泛溢而走)
(下者與南澗合流以西亂於香溪汨汨窮晝夜吾知其不至海不止也夫泉之甘而利人也𩔖有德)
(其不涸也類有本其趨澗溪而期於海也類有志人之育德有本能日進而期於道則其淵深宏大)
(也必矣吾於泉有感也於是乎志)
東陽縣
孔山嘉靖浙江通志在縣東南二百餘步
青臺山名勝志在縣東二十里高三十丈周二十
里以山色長青故名
覆舟山嘉靖浙江通志在縣東五十里高五十丈
周八里狀如覆舟
嵬山東陽縣志在縣東五十里高百丈周十里端
整若巨屏凡六面上有井三十六
豹山金華府志在縣東五十四里遠望如豹故名
天竺山東陽縣志在縣東六十里高一百六十丈
周二十里山多修竹
玉山萬歴金華府志在縣東一百五十里舊名封
山界於天台
夏山名勝志在縣東南四十五里高七百丈周二
十里山巔有池廣二丈深四尺冬夏不涸側有禹
廟故山以夏名
石洞山舊浙江通志在縣東南五十五里
歌山金華府志在縣東南七十里上有石室可容
百人山下水通臨海有玉女祠唐書地理志東陽
有歌山(名勝志昔人乘舟見女子汲水山下登岸而歌姿態端美舟人挑之神怒乃堕三大)
(石以塞水源遂不通舟)
瑞山東陽縣志在縣東南九十里亦名鑾輿山金
華府志界於永康
大盆山萬歴金華府志在縣東南一百三十里周
一百三十里形如覆盆故名稍下為小盆山在永
康地二山實諸山之祖
三丘山名勝志在縣南八里高三百二十丈周二
十餘里一名峴山(韻語陽秋峴山去東陽縣三里舊名三邱山宋殷仲文素有時)
(望自謂必登台輔忽除東陽太守意甚不樂常登此山悵然流涕郡人愛之如襄陽之於叔子因名)
(峴山二峯相峙有東峴西峴唐寳歷中縣令于興宗結亭其下名曰涵碧劉禹錫有詩云新開潭洞)
(疑仙府遠寫丹青到雍州即其所也喬行簡游三邱山詩疑是乘風到九天不知身在此山巔萬家)
(攢簇炊烟底一水縈紆去鳥邊便覺塵緣輕似羽何妨詩意涌如泉停杯更待林梢月歸去家童想)
(未眠)
月山金華府志在縣南六十里盤屈於檉溪之北
以形名
甑山元豐九域志甑山其形似甑名勝志在縣西
南十里高三百二十丈周二十里寰宇記崑山頂
上有孤石高三十丈其形類甑即此山也下有白
雲洞深五丈廣如之
八華山天啟東陽縣志在縣西南四十里金華許
白雲講學於此
馬鞍山東陽縣志在縣北一十二里高八十丈周
六里與前勒馬峯正對故名
金山萬歴金華府志在縣北五十里迤邐至畢嶺
界於諸暨
赤石山名勝志在縣東北十里一名孤絶山上有
赤厓不生凡木
鶴昂山東陽縣志在縣東北二十七里高二百丈
周五十里巖有三石如鶴昂肩竦立故名亦名鶴
巖其上有風穴風從中出鍧然有聲
白鹿山金華府志在縣東北六十里山形似鹿故
名
西白山東陽縣志在縣東北六十里周二十里高
七百丈諸暨諸山皆在其下
東白山萬歴金華府志在縣東北八十里周五十
里嶔崎危峭與會稽天台連属
稠巖山萬歴金華府志在縣西北二十五里山有
石室深廣十餘丈巖巒叢互故名
靈嶽山舊浙江通志在縣西北五十里
九州尖金華府志在縣東百餘里高諸山五百丈
周二十里上有潭冬夏不涸以可望見九州故名
錢嶺天啟東陽縣志在縣東七十里輿地志云東
陽畢嶺之下有錢嶺往往人於此獲大錢
馬騣嶺萬歴金華府志在縣東二百四十里嶺勢
險峻延袤三十里為婺台之咽吭(互見永康縣)
南午嶺金華府志在縣南十里温處台閩必由之
道
烏竹嶺萬歴金華府志在縣東北四十里逶迤數
折與鷺鷥嶺蒿嶺大小嶺相連為北境之關隘
白峰嶺金華府志在縣東北七十里高三百丈石
棧縈紆東通嵊縣
鮑令巖方輿勝覽在縣南五里涵碧亭之上元豐
間知縣鮑拯率僚属來修禊事唐最磨崖書鮑令
巖三字
烏舞巖金華府志在縣南七十里高五百丈上寬
平可容千人唐馬將軍陳都使共置寨於此拒賊
旁有羊巖金仙巖
白雲洞萬歴金華府志在縣西六里中有玉女盆
瀑布珠壁石乳諸勝
練湖天啟東陽縣志去縣東六十里明月之宵遠
望水如匹練故名
畫溪名勝志在縣西南三十里一名東陽江羣山
縈連草木如畫故名迤西而南十里曰横溪又折
而南五里曰荆浦溪其源皆出大盆山西入義烏
縣界與東陽溪合
東陽溪嘉靖浙江通志在縣北三里源出大盆山
東北入縣導義烏之水南會於畫溪至郡城又東
南合永康之溪
義烏縣
雞鳴山名勝志在縣東五里昔有金雞鳴其上羣
雞皆鳴故名山高五十丈前瞰縣郭傍臨大溪俗
以九日登高於此亦名登高臺
石門山萬歴義烏縣志在縣東九里連山中斷兩
山對峙如門
南山名勝志在縣東十五里蟠折縈紆廣袤數里
上有平土可耕人多居之鮎溪之水出焉
鐵巖山嘉靖浙江通志在縣東二十里俗名郭公
山高峻峭拔山半有水簾下垂數十丈山頂曠土
幾百畝有三塢一潭
石樓山萬歴金華府志在縣東二十八里周十三
里兩山相峙狀若浮圖東西皆有巖深袤數丈東
巖有坳西巖有石如闌干外稍西又有數穴方輿
勝覽層級高下如重樓複屋蓋絶勝之地也
武巖山義烏縣志在縣東三十五里高數百丈周
十餘里狀如紗帽其下有八景左滴水巖四時流
注不絶
龍門山崇禎義烏縣志在縣東南二十五里自山
口循澗水磬折而行過師姑潭石井坑登樓梯巖
有平岡横亘其上是為龍門旁皆平壤民多耕桑
其間絶頂兩峰對峙名雙玉峰俗呼雙尖南下繭
嶺俯瞰深谷澗水經其中西流入於畫溪
畫塢山金華府志在縣東南二十五里畫溪之水
經焉其上中流為斗潭其下對岸為石壁
齊山義烏縣志在縣南十里青巖山中高三十丈
下有雙澗南曰前溪北曰梅溪
雲黃山萬歴金華府志在縣南二十五里一名松
山梁傅大士於此行道黃雲盤旋其上狀如車蓋
故名有峭壁高百丈下臨畫溪五色交映(黃溍雲黃山詩)
(束髮弄文史挂席去&KR0801;壖邂逅乖良會屛落迨兹年息景念生理洗心賓象筵恭惟上皇代異人祕)
(靈詮宗師既逾海兹山亦栖賢金棺滅雙樹寳篋緘紅蓮仰窺攝誘切信知願力堅内媿實菲薄冥)
(通未精專褰裳碧峰雨焚香石林烟綠翠何紛糺苔徑窅洄沿尋幽非外適藴真冀重宣豈伊俄頃)
(用應謝平生緣)
石牛山崇禎義烏縣志在縣南二十五里雲黃山
北石狀如牛上有石牛祠
蜀山金華府志在縣南四十里下臨蜀墅塘相傳
秦末有三山飛空而過一山堕此蜀人來言蜀中
所失之山故名山多靈草上有壇曰仙壇洞曰陽
春洞
葛仙山萬歴義烏縣志在縣南五十里高一百五
十丈有煉丹石
八寳山萬歴義烏縣志在縣南五十里妄傳有礦
嘉靖三十七年間永康處州礦徒數千人訌聚開
坑知縣趙大河率近山居民平之
大寒山嘉靖浙江通志在縣南六十里山頂有池
四時不竭春夏溢出為瀑布
來山名勝志在縣南七十里高二百五十丈羣山
遠來至此而止故名山側有羊印石
香山義烏縣志在縣西二十五里其地多楓香木
因名上有香爐峰前有龍井遇旱禱之輒應又有
夫人峰以梁樓偃妻葬此故名隋書地理志東陽
郡烏傷縣有香山
五雲山名勝志在縣西四十里唐天寳中有五色
雲彌漫峰頂故名五雲溪之源出焉
金山萬歴金華府志在縣西南四十五里屹立江
流中
黃蘖山金華府志在縣北二十里一名黃蘆尖唐
初置綢州於此山之下(黃溍淨居寺記山在烏傷北望之森然其起如鶩其)
(伏如踞其支而出也如趨如附亘二十里靡迤而不絶抵縣冶乃已)
洪堂山義烏縣志在縣北三十三里黃蘖山北麓
馬踏石南櫨尖楊公馬鞍諸山環列於後右瞰廣
輪綢香諸巖在其前左顧四正雲黃四周如畫
馬鞍山崇禎義烏縣志在縣北二十五里高四十
丈在馬踏石之東形如馬鞍故名絶頂有手掌痕
甚鉅五指宛然
清潭山嘉靖浙江通志在縣北四十五里山下有
清潭酥溪之源出焉流出了口與深溪合流入豐
江山山頂有鷹嘴巖旁有戰巖方臘寇時居民多
避於此墻址猶存
鷄栖山義烏縣志在縣北四十五里一名金峰山
北有降魔峰西北有安貴嶺
龍析山金華府志在縣北四十八里山之西有深
溪西北流入浦江歲旱居民祈禱故名
東山嘉靖浙江通志在縣西北二十五里崇巖峭
壁竹木森蔚
黃山萬歴金華府志在縣西北四十五里下有斷
坑相傳黃巢入寇遣壯士鑿石為之其上巖石如
甓深數十丈中多伏翼山左有螺井根溪之水出
焉
烏櫧峰萬歴義烏縣志在縣東四十五里本名烏
巖又一在縣南二十五里崇巒秀異岡阜紆迴名
曰盤谷
七佛峰崇禎義烏縣志在雲黃山上梁傅大士行
道七佛相随於此故名
綢巖萬歴金華府志在縣西北二十五里巖巒稠
疊故名唐書地理志武德四年以縣置綢州因綢
巖為名
上巖洞崇禎義烏縣志在縣西北二十五里綢巖
之北山腰有石巖深數丈廣如之或云晉丹陽令
葛洪隠此(黃溍游上巖洞詩晚色微茫尚帶星修溪犖确斷人行獨支瘦竹身猶健高入)
(層雲地忽平落月正當山缺處細泉頻作雨來聲上方燈火青林曲隠隠疎鐘一再鳴)
繡川湖名勝志在縣西一百五十步周九里三十
步山川花木掩映如繡故名(宋濂集華川書舍記烏傷有大澤曰華川)
(唐武德間常置華川縣不久而廢今之所謂繡湖即其地也王褘春日繡湖與德元同行詩十里華)
(川上年來足勝游雨花林下寺風柳驛邊樓漠漠芙蓉浦依依杜若洲平生身外事應許付沙鷗)
東江萬歴金華府志源出東陽大盆山漢史所謂
烏傷溪更名義烏溪皆因縣以名
深溪金華府志在縣北十五里源出龍祈山至浦
江界合於浦江
演溪義烏縣志在縣北二十里北流至浦江新界
並入諸暨豐江
吳溪萬歴義烏縣志在縣南三十里源出杏嶺至
楓坑口西南過王村至丹溪而與婆塘坑之水合
因名小雙溪又西北流而峴溪合之至黃蒲潭同
入大溪
大士井崇禎義烏縣志在九里江之南泉甘色碧
遇旱不竭相傳傅大士所穿飲之療疾今名善慧
泉
孝子井金華府志在烏傷墓旁
永康縣
峴山名勝志在縣東二十里高一百丈衆山排列
狀如峴首
魁山萬歷永康縣志在縣東二十里
方巖山永康縣志在縣東二十里高二百丈周六
里平地拔起四面如削惟南通一道至山腰而絶
(鄭東白游方巖山記山如削壁從天而下高數百丈舊時好事者架為飛梁石梯護以石闌逶迤曲)
(折而上將至絶頂有兩巖相峙為關關有門門丄有樓曰透關自關而上平曠約百畝中有一池方)
(畝餘水清瑩大旱不竭上有佛廬曰廣慈寺寺後冇巖高數仞巖下有石洞深二丈廣倍之僧構為)
(屋以供佛西巖有石穴曰讀書巖即胡侍郎絃誦之地)
石翁山金華府志在縣東四十里俗呼公婆巖太
平御覽東陽記山有孤石望如人坐其傍又有石
似新婦著花履焉或名新婦巖
南山青石山舊浙江通志俱縣東四十里
龍窟山萬歴金華府志在縣東五十里山陽有小
空洞宋陳亮讀書於中其墓存焉
桃巖山金華府志在縣東五十里山石赤白相間
狀類桃花下有洞可容千人有朱文公吕東萊講
讀遺跡(黃溍過永康桃巖詩立石平如削飛巖近可梯莫窮千古勝但惜衆山低靈草經春)
(長珍禽隔樹啼人言舊朝士感事有留題)
夀山萬歴永康縣志在縣東五十里山有五峰皆
石壁平地拔起周圍如城郭有大石洞高敞軒豁
可容千人其中為佛刹曰夀山寺前為重樓樓上
為平臺周以闌楯皆即洞支木為之不施椽瓦而
雨雪霜露自然莫及最為一方登覽之勝(李曅游夀山詩)
(雙澗橋西見五峯分明朵朵翠芙蓉半空絶壁開金像百道飛泉噴玉龍怪石坐來斜聽鳥曲闌凭)
(處倒看松平生自倚凌雲筆不愧山僧飯後鐘)
橙尖山嘉靖浙江通志在縣東五十里高二百丈
周二十里峰巒峭拔人所具瞻相近曰銅山嶺
石室山名勝志在縣東南三十里高百餘丈緣崖
而上南北二穴相通可容數百人中有石柱(李曅題石)
(室山詩石室初從混沌分呀然一竅氣氤氲山僧慣住黿鼉窟野老能穿虎豹羣行怪帽簷常礙蘚)
(坐驚衣袖忽生雲幾時更借禪床卧六月松聲絶頂聞)
靈巖山永康縣志在縣東南四十里高四百丈周
五里峭壁拔地其巖東西横列紫色斑錯青蘚枯
木嵌之蒼藤倒掛若畫屛然緣巖架石梁曲折而
上有洞南北相通高丈餘廣五丈深二十丈形勝
靈異故曰靈巖(宋濂游靈巖山詩不到靈巖二十年重來風景故依然三光每隔須)
(彌頂一竅誰穿混沌先佛向壺中開淨域僧從井底望青天王堂無復金蓮夢暫借僧床半日眠)
方山萬歷金華府志在縣東南五十里山最高升
其巔下瞰縉雲武義東陽義烏諸縣山川一目可
了
斗潭山萬歴永康縣志距縣東南五十里上有三
石潭水清泚可鑑毛髮
金勝山永康縣志在縣南五里高二十丈横列縣
治前若几案然太平寰宇記郡國志云昔有人於
此拾得金勝因名山有趙炳祠炳善方術祠今無
蚊
石城山太平寰宇記在縣南一十四里上有小石
城云黃帝曾游此遙望山際四圍㟏岈如雉堞然
白雲山金華府志在縣南十五里直儒學前危峰
數百丈端拱如賓時有白雲繚繞其上相近曰伏
翼巖石穴多棲伏翼縣之望山也
絶塵山永康縣志在縣南三十里俗呼東溪山高
五百丈周十里四面峭壁拔地石峰嚴列一徑縈
紆斜穿巖石間以達於頂有兩石對峙如門其中
周圍如城有田六十畝地倍之有大井常汲不竭
歴山金華府志在縣南三十五里一曰釜瀝山高
峰負聳狀如覆釜山頂有潭禱雨多驗
大厨山永康縣志在縣南三十里高聳而方形如
立厨故名
三石山東山舊浙江通志俱縣南五十里
霞裏山(一名龍虎山)嘉靖浙江通志在縣西三里盤旋
環顧為縣治水口之鎮
石牛山嘉靖浙江通志在縣北二十里山巔有石
如牛
鬭牛山萬歴永康縣志距縣東北四十里山背兩
石相觸狀如牛鬭其下為烏傷侯趙炳祠
鳳山萬歴永康縣志距縣東北四十里一峰拔地
聳起狀如偉人岸幘而坐俗呼為尖山永康縣志
旁挾兩隴如鳳之展翼故名
三峰山嘉靖浙江通志在縣東北四十五里南北
兩峰皆高一百丈中峰高七十丈蒙茸峭絶特異
諸山縣治之祖山也
華釜山永康縣志在縣東北五十里周二十里高
百丈餘其上平曠中窩旁高狀如仰釜左為畫眉
巖右為棲霞洞當華釜棲霞兩山夾處曰金城坑
密浦山萬歴永康縣志去縣東五十里華溪之水
發源於此
雲巖山懷歸稿金華之永康有山曰雲巖拔起天
半有巨舟藏壑中舟尾翹出如蠆
馬鬃嶺萬歴永康縣志距縣二百二十里蓋縣之
極東鄙也踰嶺達於仙居縣嘉靖三十三年倭寇
犯台城縣於嶺上築砦屯兵以備焉(互見東陽縣)
石霞嶺萬歴永康縣志距縣東一百三十里上有
池曰日月潭廣畝餘澄深莫測潭上石壁有赤白
痕相間狀類日月俗又呼百丈潭迎龍禱雨極為
靈驗
八盤嶺萬歴金華府志在縣東八十五里其勢高
嶮石道路通天台縣
杳嶺金華府志在縣東北五十里一曰豐嶺石路
﨑嶇通義烏縣
岡谷嶺永康縣志在縣南十八里大厨山之東上
有地平坦泉水出焉正統十四年栝寇竊發里人
結寨於上以禦之
石倉巖金華府志在縣東北四十里緣巖西上石
竇玲瓏相傳洪雅禪師修真之所巖頂有小石倉
華溪萬歷金華府志在縣治東源出密浦山流至
縣合於南溪又西合大洞溪入武義縣界下流至
於郡城此即所謂永康港(童璲華溪詩華溪釣隠誠自豪齊門操瑟非吾)
(曹綸竿百尺水雲渺鐵笛一聲山月高放鶴引尋紫芝洞得魚醉卧滄江濤黃塵滿地不歸去萬里)
(天風吹布袍)
南溪金華府志源出縉雲土母山折而東至縣治
會於華溪
酥溪萬歷永康縣志源出二十都峽源坑歴長田
曹園下溪紫柏為酥溪過橋合於華溪
李溪永康縣志源出四十四都峽上南流至碧湍
西至石室山周其麓又西抵官山轉而北至水崢
巖入於南溪
武義縣
白陽山萬歴金華府志在縣東七里上有異石色
随時變歲豐則黃歉則黑鄉人以此占候晉張彦
卿為永康令栖於此元豐九域志昔陳留阮遙集
之弟妻劉氏伶小女性好山水隠於此山
小姬山名勝志在縣東十里中有姬水溪舊經云
晉金談為吳興太守辭疾隠此
竹巖山萬歴金華府志在縣東一十四里鎮山也
明招山金華府志在縣東一十五里宋東萊吕成
公講學於此正德十三年縣丞林有年立碑以昭
先賢遺跡
講堂山武義縣志在縣東二十里梁劉孝標讀書
處(潘偉講堂山詩石室扳躋上蒼藤敞結門巖隂生雨滴碑篆合苔痕天浸浮圖窟人從虎豹蹲)
(講筵尋轉䆳佇立白雲根)
蠟屐山萬歴金華府志在縣東二十里晉阮孚之
裔多居其下
蔣富山嘉靖武義縣志在縣東南三十五里周二
十餘里山多産茶傳云昔有蔣氏居此致富因名
金柱山武義縣志在縣南二十里上有懸瀑如巖
菊姬山金華府志在縣南三十里多生蘭菊旁有
姬水溪故名
白華山名勝志在縣南四十里近山半里二石夾
道若門歴此曲折險逕至山中一石突起若蓮座
昔有支大士居之名大士菴
湖山嘉靖武義縣志在縣西二里山有潭水故名
歲旱鄉人視山為候凌晨有雲氣是日必雨
書臺山嘉靖浙江通志在縣西三里相傳唐舒元
輿讀書於此
蝴蝶山武義縣志在縣西二十里王世名報父仇
處過者咸指為孝子舊迹云
大家山新婦山名勝志在縣西二十里二山相
向世傳晉時張彦卿女出適累月姑婦並亡有神
靈各主一山每大家山起雲新婦山即雨
銅釜山萬歷金華府志在縣西三十里形如覆釜
正統十四年鄉民多避兵其上時名銅釜寨
青龍山嘉靖武義縣志在縣北九里巖高五十丈
周三里遠望如青龍上平曠有小石洞登眺之勝
境也
李公山金華府志在縣北一十五里周二里宋隠
士李惠居此故名
八素山萬歴金華府志在縣北四十里周二十里
東陽山水記云秦末有八士從洛陽來逋栖於此
皆青素冠履因名唐太和八年廉察使牒縣附之
圖經而姓名竟不傳也
燕山嶺嘉靖浙江通志在縣西南十里正統十四
年尚書石璞統兵過此勦截處寇改名烏龍嶺
玲瓏巖嘉靖武義縣志在縣東四十五里石竅玲
瓏相透若斵成者因名
劉巖萬歴金華府志在縣西五十五里昔劉氏栖
隠之所因名石室深廣五十丈曰仙都壇正統十
四年避寇於此者萬計竟免於患
熟溪嘉靖浙江通志在縣西南源出處州遂昌界
流入縣西又東南流與永康溪合
大家溪金華府志在縣西二十里源出大家山流
入金華界與駐石溪合
八素溪萬歴金華府志在縣北四十里源出八素
山入金華界合入雙溪之南港
九里潭武義縣志在縣東南九里風雨晦冥之夕
鐘聲隠隠出潭中歲旱祈禱輒應
浦江縣
龍峰山崇禎浦江縣志在縣東二里高三十丈周
二里其支隴自仙華山一帶逶迤而來環於縣左
其巔有塔曰龍德塔之後曰東峰峰之後復有山
曰夀峰三山相属蓋縣治東之輔山也
伏蟾山浦江縣志在縣西一里高十餘丈周一里
其支隴自杭口山逶迤縣右縣治西之輔山也
湖山金華府志在縣東十里兩山對立江水中流
又名湖山峽
金芙蓉山嘉靖浙江通志在縣東二十五里一名
香巖山白麟溪之源出焉
登高山萬歷金華府志在縣東二十五里相傳宋
吕伯恭九日於此登高故名
元麓山金華府志在縣東二十六里下有飛泉宋
濂與鄭元麓先生(名宗岱)數觀之作飛泉操書諸崖
石
東明山浦江縣志在縣東三十里大澤中隠然突
起旁有水一泓曰靈淵淵東百步有泉老梅横亘
其上曰梅花泉
青蘿山萬歴金華府志在縣東三十里
鷄冠山浦江縣志在縣東三十里至高天清明時
可俯瞰二百里外蒼茫中見一綫微白者蓋錢塘
江也名勝志相連三十六岡重巒疊嶂前後相屬
石牛山名勝志在縣東南三十五里山側有池池
中有石牛水涸即見
康侯山崇禎浦江縣志在縣東南三十五里一名
官巖唐僧祖登禱雨處高一百餘丈周十五里山
皆赤黑色其勢拔起羣峰間東西視之形各不同
或如覆盆或如人髻或如人側首而蹲山半有穴
若屋可容十餘人絶頂稍平有宋胡侍郎廟廟旁
小池夏冬不竭深三尺周二十五丈久雨不增大
旱不減
黃墅山金華府志在縣東南五十里又十二里界
於諸暨
周公山嘉靖浙江通志在縣南十里一名周公尖
又名雷公山狀若巨人折而西曰辛山曰保安山
山頂有巖巖下有罅深不可測相近曰五路嶺高
一百餘丈長五里自縣入郡城所經也
白石山嘉靖浙江通志在縣南十五里山有潭宋
嘉定三年勅封靈澤槁溪之源出焉東流入浦陽
江以其溪流常涸故名
烏蜀山名勝志在縣南三十里突然中起衆峰羅
列梅溪之源出焉
深褭山名勝志在縣西南五十里重峰複嶺峭拔
千仞其下溪流清澈即浦陽江源所出也(元史吳萊傳萊)
(舉進士不第退歸深褭山四方學者稱曰深褭先生吳萊深褭江源詩半遶山根但一窪真源鑿破)
(杳無涯清澄灌或於陵圃窈窕尋猶博望槎積雨衝隄蝸自國微烟羃渚鷺專沙欲行復坐皆雲水)
(只属騷人與釣家)
壺盤山萬歷金華府志在縣西南五十五里在金
華北山之北高出衆山至蘭溪縣界
四全山浦江縣志在縣西十五里類金木火土四
星故名
藥壺山萬歴金華府志在縣北二里一名寳靈巖
仙華山名勝志在縣北八里一名仙姑山又名少
女峰相傳軒轅少女於此上昇故名高一百五十
丈上有五峰東溪之源出焉中一峰與東峰尤極
峻懸厓百仞有穴深黑風從中出崇禎浦江縣志
再左一山名華柱山其間層嶂疊翠峭崿嶙嶒懸
巖千尺下臨幽絶隆冬積雪清冷徹人肌骨吳淵
穎稱如芙蓉翠蓮又如彩鳳騰霄誠一邑之勝槩
縣治之主山也(謝翺游仙華巖麓記由月泉至仙華巖麓十五里蓋余向所記若芝)
(掌擎空而立者故老相傳以為下有穴與鼎湖通常秋夜聞水樂及擊石聲月高風遠復不知墮在)
(何處將至二三里有山𩔖藥壺倚巖側雲嵐草木相掩映日東影射其上遠望氤氲若丹光浮動疑)
(是中别有一天地也)
寳掌山萬歴金華府志在縣北八里與仙華山近
唐寳掌大師栖禪處前有高巖號飛來峰浦陽山
水惟此與仙華為最勝
茅廬山崇禎浦江縣志在縣北十五里高百丈廣
三十餘丈横亘八九里上有峭壁疊嶂層巖諸山
四面環拱若屏幄然浦之名山前數仙華參天玉
筍巑岏玲瓏後數茅廬拔地金城莊凝突兀並稱
竒秀云
小孤山嘉靖浙江通志在縣北三十里巉巖險峻
人不能升又北十里曰大孤山峭削壁立上銳下
直無可攀援而旁巒環伏映帶清溪流峙交翠蓋
獨勝也又有赤巖山在衆山間
響巖山崇禎浦江縣志在縣北五十里巖石推下
有聲故名大洑與檀溪二水流其下踰盤州金沙
環折萬山間流入富陽江
九靈山萬歷金華府志在縣北五十里山有九峰
元戴良居於其間(戴良望九靈山詩九靈渺何許連峰高不極依稀接遠霧仿像)
(起寒色我家是山下别來歲頻易屋廬閑鳥聲冢墓遺獸跡可望不可至空多故鄉憶)
左溪山崇禎浦江縣志在縣東北二十五里山有
唐僧元朗墓在亂石間前有巨石高一丈相傳卯
風太急移石鎮之因名卯風石
巖坑山崇禎浦江縣志在縣東北五十里山水分
流東曰巖坑北曰湖溪水抵富陽以達於浙江
江公山浦江縣志在縣東北六十里山形如鷄足
高出羣峰之表登眺越中諸山在指顧間
清遠山洞天福地記第十六福地在浦陽縣
篔簹嶺嘉靖浙江通志一名斤竹嶺在縣東北九
十五里下有斤竹澗界於富陽
浦陽江萬歷金華府志一名浦陽汭在縣南界謝
惠連詩昨發浦陽汭今宿浙江湄韻譜云水之相
入為汭源出縣西深褭山東北流至諸暨縣又東
北流入臨浦灣以入於海按浦陽江本吳越三江之
一春秋外傳所謂三江環之者是也江水雖微而
與吳松錢塘並稱者獨入海也
白麟溪浦江縣志在縣東二十五里其源出金芙
蓉山麓東流入浦陽江
(謹按元義門鄭氏家於溪側其後人名濤者集名賢貽贈詩文為白麟溪集)
湖溪萬歴金華府志在縣北二十里源出巖坑山
北流抵富陽縣界以達於大江
月泉崇禎浦江縣志在縣西二里源出縣北仙華
山之下其泉視月盈虛為消長宋政和三年知縣
孫潮疏為曲池築亭以備遊觀歲久湮塞嘉定十
六年縣尹趙崇萊治之咸淳三年知縣王霖龍築
塘以瀦泉東南三十步有大阜上有亭曰高遠
孝感泉浦江縣志在縣東二十五里按圖經在白
麟溪側宋鄭綺母張性嗜溪水值旱鑿數仞不得
泉綺乃慟哭三日不息水為湧出人以為孝感所致
寳掌冷泉柳貫詩注在寳掌山唐千歲和尚道場
巖竇出泉極甘寒(柳貫寳掌冷泉詩一勺曹溪未是甘剌山容易出飛泉消融太)
(古岷峨雪澄映中秋沆瀣天挂樹青猿窺洗缽眠沙白鹿伴安禪巖龕無縫身如石逆數高僧入定)
(年陳樵寳掌泉詩屋上無端雨亂飄雨留石罅碧寥寥浮光出穴藏丹淺浣水為花到地消石髮年)
(深長滿洞王魚春冷未生苗泉中自是蛟龍窟頃刻隂雲滿樹腰)
湯溪縣
西霞山萬歴金華府志在縣東十五里絣塘遶於
其畔
吳山金華府志在縣東南二十里山頂有小菴菴
前澄潭碧水翠色濃隂為湯邑名山之勝
屏風山湯溪縣志在縣東南四十里與香爐山相
對
福民山名勝志在縣東南四十里高數百丈林木
蓊鬱山頂有廟層樓疊閣遠挹數百里又十里為
香爐山狀若匡阜卓然雲表旁列衆峰環列競秀
青峰山湯溪縣志在縣南十里白石巖山相連高
五百丈周五十餘里每天隂霧罩則穴中氣騰人
多怯行
九峰山名勝志在縣南十里高數百丈峰巒秀拔
巖洞玲瓏唐徐安貞肄業於此石榻猶存萬歷湯
溪縣志一名風子山先賢龍邱萇仙人鄷去奢俱
家於山下(趙抃九峯山詩龍邱石室人難繼安正書堂世莫登欲識松蘿最高處九峯排)
(列一層層)
時和山舊浙江通志在縣南二十里嘉靖浙江通
志又五里曰淨塘山又五里曰靈泉山曰下甘泉
山又南二十里曰眺遠山曰上方山曰金魚山一
名魚潭山又十里曰黃甲山曰迴龍山又南十里
曰章甫山
仙舟山萬歷湯溪縣志在縣南三十里其山四面
如一
天竺山嘉靖浙江通志在縣西南二十五里又五
里曰綵雲山
青雲山嘉靖浙江通志一名玉葉山縣西七里又
西一里曰古城山迤南二里曰塔山
五龍山嘉靖浙江通志在縣北三里又北二里曰
擂鼓山野老相傳古勸農時擂鼓督耕之地也
梅家山湯溪縣志在縣北五里因梅科兄弟家焉
故名
紫芝山湯溪縣志在縣北五里有牧雲菴
一峰湯溪縣志在縣南十里形如覆盂高不數丈
竒松茂竹可供游玩
市聚嶺金華府志在縣東南七十里商旅會於此
必衆而後行以達於遂昌縣界
蘭源萬歷湯溪縣志在縣西南十里其地出玉蘭
無葉而香每歲清明時一發
苦竹源萬歷金華府志在縣西南二十里
瀫江名勝志在縣北二十里上接盈川下通蘭溪
其水縈洄如瀫紋故名(金寔瀫江詩鮫人宵織靈虚宫雙垂練帶光涵空王)
(梭飛殘半鈎月千尺平鋪白如雪輕烟緯霧迴煖紋東風翦斷春無痕遠山飛嵐蘸新綠潛蛟吹濤)
(鈿花簇越羅蜀錦不勝裁夜夜蘭江展銀軸秦松齡瀫溪詩細浪真如瀫清川舊得名斜陽過水碓)
(雜樹間春耕草綠偃王廟雲隂姑蔑城前途灘正急濁酒暫時傾)
大湖萬歴湯溪縣志在縣北十里計一百八十畝
與小湖相接小湖計四十六畝餘
白砂溪嘉靖浙江通志在縣東南三十里自遂昌
界北流至金華入於永康溪出白石
永湖湯溪縣志在縣北二十里寬八百餘畝其中
張氏村落在焉湖環繞於旁僅西面有路可通所
産菱藕鷄頭之属及所蓄魚尾歲以數千計居民
利之
琳湖湯溪縣志在縣北十五里水色蒼瑩如玉環
遶數里
白龍溪湯溪縣志在邑東自宣平遂昌二縣之水
會於石阬湍悍澎湃折而北注蕩為巨浸婺衢間
一要津也
浙江通志卷十七
