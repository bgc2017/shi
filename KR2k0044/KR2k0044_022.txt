浙江通志卷二十三
城池(上)
雨浙為東南大藩名城數十因山塹谷屹然稱金
湯焉
聖朝德化翔洽海宇乂安而掌固所守猶勤版幹其在
記曰孟秋之月補城郭言役有時也左氏傳曰計
丈數揣高卑度厚薄仞溝洫言工有度也其所以
保障斯民之意至深切矣志城池
杭州府
杭州府城池(錢塘仁和二縣附郭)元豐九域志隋楊素創周
回三十六里九十步資治通鑑唐昭宗景福二年
錢鏐發民夫二十萬及十三都軍士築羅城周七
十里(詳見古蹟)咸淳臨安志紹興二十八年增築城東
南之外城(謹按宋史紹興三十一年五月增築禁城)城東便門候潮門
保安門(舊名小堰門)新門崇新門(俗呼薦橋門)東青門(俗呼菜市)
(門)艮山門城西錢湖門清波門(俗呼暗門)豐豫門(舊名湧金)
(門)城南嘉會門城北餘杭門水門保安門南水門
北水門天宗門餘杭門成化杭州府志元既取宋
禁天下修城以示一綂而内外城日為居民所平
至正十六年張氏陷姑蘇據浙西五郡十九年發
松江嘉興湖州杭州民夫復築焉自艮山門至螺
螄門以東視舊則拓開三里而絡市河於内自候
潮門以西則縮入二里而截鳳山於外門仍一十
有三東無便門保安二門北增天宗北新二門南
嘉會門改曰和寧門(貢師泰杭州新城碑至正十八年春平章謁太尉曰錢塘)
(東南重鎮地當衝要城郭不完其何以守太尉曰然兹實大役汝其白之丞相丞相謂天方旱民將)
(勿堪議久未决則又曰丞相無憂也當有以處之遂詣太尉請出粟二十萬石以始興築命郡守謝)
(節考觀圖志以諮故實地植表以正方位視民力上下田賦多寡授之丈尺以均其徭發姑蘇吳興)
(嘉興松江四郡及一州兩縣四隅之民更相作息以亟其成猶慮夫趨事之或怠也則督部將先築)
(錢塘並湖者數百丈為之程勸且誓羣有司曰凡今之為非徒勞民且費也勞之將以休其力費之)
(將以衛其財諸君其勉喻之吾且日視其勤惰矣其自候潮門步至東青門則平江守周仁治之自)
(錢塘門步至豐豫門則吳興通守陸大本判官張士俊治之餘杭則嘉興通守繆思恭冶之艮山北)
(新清波則松江通守謝禮推官馬玉麟治之和寧與錢湖則屬之海寧州仁和縣而總其役者實謝)
(節也令下之日風馳電驅小大奔走莫敢不其伐石於山浮木於江舟輸輦載千里相屬荷鍤揮杵)
(萬堵皆興不三月而功已告成凡用石之工一百六十二萬木之工一十五萬圬之工一百八萬金)
(之工二萬徒一千三百五十萬土石磚甓灰鐵木植麻枲之數累鉅萬億而不可勝紀也城之周六)
(萬四千二十尺高三十尺厚視高加十尺甃以貞甓錮以堅珉礦塈堊塗雪立虹貫舊城包山距河)
(故南北長今則截鳳山於外絡市河於内故東西廣而廣輪適中焉為門一十有三東曰候潮曰新)
(門曰崇新曰東青曰艮山西曰錢湖曰清波曰豐豫曰錢塘南曰和寧北曰餘杭曰天宗曰北新上)
(各建飛樓四楹而外為甕城門皆左右闢其餘艮山清波各為月城環旋出入互屏蔽蔽鑿石為樞)
(冶鐵為扇金鋪銅環啟閉有則縣以飛梁塹以重壕内凡二百步設磴道以上下人焉外凡百餘步)
(岌方臺以便矢石其上則發號之亭邏卒之舍睥睨樓櫓連輥飛礟靡不畢具於是崇墉堅壁若天)
(造地設而形勢為之一新矣經始於十九年七月十三日迄功於是年十月某日)萬歷杭
州府志至正二十六年十一月明太祖命曹國公
朱文忠兵取杭州守將潘原明以全城内附遂因
之為省城門省為十東城五門曰候潮曰永昌(舊名)
(新門俗呼草橋門)曰清泰(舊名崇新門俗呼蔫橋門今呼螺螄門)曰慶春(舊名)
(東青門俗呼菜市門今又呼太平門)曰艮山(俗呼壩子門)城西三門曰清
波曰湧金(舊名豐豫門)曰錢塘(舊又有錢湖門今塞冶按錢湖門舊址在鐵)
(嶺下介清波鳳山之間今此地居民猶仍舊名)南城一門曰鳳山(俗呼正陽門)
北城一門曰武林(舊名餘杭門俗呼北關門舊又有天宗門俗呼小北門今塞)
為水門四在鳳山候潮艮山武林各門之傍城門
樓一十有九(湧金門無月城樓止一)水門樓二(武林艮山)雉堞九
千八百三十三垜將臺五十座警舖一百七十一
所制多仍舊成化十一年左布政使甯良議於錢
塘門左湧金門右開九渠之一為河以導湖水鎮
守太監李義上其事從之於是開為水門闊七尺
高九尺入深四丈九尺嘉靖三十三年巡撫都御
史李天寵清負城馬路之侵没者自鳳山門迤西
北至清波門闊凡三丈餘長不可計三十四年二
月倭將犯杭州提學副使阮鶚增築錢塘門月城
雉堞高二尺湧金錢塘二門相去數里中舊有磴
道以便守城者上下隆慶五年十月督撫都御史
鄔璉令於城之西上築嚴警樓一座分營兵直宿
萬歷二年二月督撫都御史謝鵬舉令所司毁磴
道萬歷錢塘縣志慶春門有水門萬歷二十二年
督撫常居敬郡丞凃文奎開三十一年督撫尹應
元右布政范淶議大修城凡二年竣役城壕南邇
浙江西即以湖水為險其東起永昌壩並清泰至
慶春門止中廣二十餘丈長一千丈九尺自慶春
歴艮山廣三十餘丈迤北至武林錢塘門止長二
千六百二十三丈二尺嘉靖三十五年武林錢塘
二門外各浚壕甃閘上構弔橋環城皆有深池是
年霖雨湖水泛溢錢塘門北城衝圯三十餘丈乃
塞壕倂毁橋閘杭州府志明季巡撫董象恒用形
家言塞十城穴十分之二
國朝順治十五年總督李率泰倂女牆二垜為一康熙
初改永昌門曰望江門二十四年巡撫趙士麟委
府倅靳襄宋德深等修築雍正五年二月初九日
欽奉
上諭(恭紀首卷)修理城垣巡撫(臣)李衞會同將軍觀風整俗
使將杭嘉湖等府城垣確勘興修杭州府仁和縣
所轄湧金錢塘武林艮山慶春等五門并艮山門
水柵錢塘門官廳錢塘縣所轄清波鳳山候潮望
江清泰等五門并十門營房俱修葺完竣
海寧縣城池咸淳臨安志鹽官縣舊城在縣西北
四十一里周六百步高八尺隋大業十三年築今
城周四百六十步高二丈唐永徽六年築壕闊五
丈深四尺萬歷杭州府志舊城入元圯至正十九
年築高一丈五尺周回七里九十步(貢師泰城海寧州詩序海)
(寧故鹽官縣入國朝以戸衆陞為州其後又以潮決南崖州將盡入於海民吏驚懼捍以數郡之力)
(而決猶不止朝廷遣使投璧沉馬而祝祭之幸得寧遂改今名大抵境内地下淖沮洳高者又皆沙)
(土故城址漫無存者至正十九年江浙分省檄左右司都事陳君元龍相其地勢而興築焉君至則)
(下令聽民自定其力之上下以均其徭有不實輒治之幷以坐吏於是奸豪懾服貧懦感德小大相)
(勸萬手並作不數月而堅壁高壘屹然為東南保障矣)明洪武二十年信國
公湯和增築高五尺永樂十五年十一月都指揮
谷祥增築雉堞三尺計高二丈五尺下廣二丈五
尺上廣一丈八尺造月城城門樓十警舖四十九
所雉堞一千三百七十五垜為門五東曰春熙西
曰安戌(謹按成化志作安肅)南曰鎮海北曰拱辰東北曰宣
德水門三一在拱辰門西一在宣德門北一在安
戍門南三門外各有弔橋壕闊五丈深一丈海寧
縣志嘉靖三十四年邑令蔡完以倭警後加高城
磚五尺增添女牆及巡警舖四十五所敵臺二十
四座又浚城河加深五尺共深一丈五尺
國朝順治十一年邑令秦嘉系繕城濬壕修拱辰門雍
正五年欽奉
上諭檄知縣胡杲修築完竣雉堞整固樓櫓一新
富陽縣城池咸淳臨安志周回六百步高一丈壕
闊一丈五尺舊傳咸通十年縣令趙訥修築成化
杭州府志元至正十六年江浙行省參知政事楊
旺扎勒重築周回三里元末毁萬歷杭州府志明嘉
靖二十五年知縣桂軏築城於古城東南廣六里
延袤一千丈有竒厚二尋内外俱甃以石城門樓
四雉堞一千二百堵為門四東曰昇平南曰萃和
西曰康阜北曰達順隆慶五年分守參政李淑於
儒學前城闢門曰文明壕東南以長江為險富陽
縣志縣城東跨觀山西臨莧浦南俯大江北帶後
河
國朝康熙十年知縣牛奐修二十年知縣錢晉錫重修
雍正七年總督(臣)李衞委知縣朱永齡開濬城内
并北門外一帶河道
餘杭縣城池咸淳臨安志舊縣城在溪南周回六
里二百步東漢熹平二年縣令陳渾徙於溪北後
復治於溪西後唐時號為清平軍城錢武肅王又
修廣之雍熙初再徙溪北周五百四十三丈高一
丈三尺下廣一丈五尺壕闊二丈五尺舊城門四
曰榮春湖光迎波永豐成化杭州府志舊城入元
圮至正十六年江浙行省參知政事楊旺扎勒仍於
溪南築周回三里内附後毁萬歷杭州府志嘉靖
三十五年知縣吳應徵重築自西迤北至東五百
丈高一丈八尺自東迤南至西二百三十丈高三
丈二尺周廣一丈六尺城門樓四雉堞一千三百
四十三堵為門四南曰對薰北曰拱極東曰賓陽
西曰秩成壕無南臨苕溪餘杭縣志臨溪南城有
水門二萬歴三十二年知縣程汝繼增築月城曰
啟秀四十二年東南城圮知縣戴日強重築日久
復圯
國朝康熙十年知縣張思齊增築城垜二十二年知縣
龔嶸增修雍正六年知縣何儻重修
臨安縣城池咸淳臨安志周回五百二十步萬歷
杭州府志舊有城依太廟山周五千五百六十步
池在東北錢鏐時名衣錦城為門四東迎恩西惠
政南望錦北拱辰後玘杭州府志洪武初遷縣治
於今所嘉靖五年縣令廖瑜仍立四門東會錦西
聚金南迎薰北拱極各樹木柵三十四年縣令魏
希古設土垣以資防禦周五里高一丈(土垣内外俱民産各)
(隨業修葺歲以為常)壕環如城
於潛縣城池咸淳臨安志古城在縣北二百四十
步耆老相傳隋開皇十三年越國公楊素築今城
周四百五十二步高一丈五尺厚五尺基厚一丈
八尺壕闊一丈八尺深四尺成化杭州府志元至
正十七年江浙行省參知政事楊旺扎勒重築自金
鵝峯而西由石龍口直抵縣後山周五里高一丈
五尺厚一丈壕闊一丈為門三西曰錦江南曰迎
恩北曰仰山其東則以山勢逼阻不置門
新城縣城池咸淳臨安志縣因山為城周二千五
百七十一步高二丈二尺唐大順二年杜稜築有
門四東曰熙春南曰太平西曰順成北曰寧海成
化杭州府志城今圮壕與遺址僅存萬歷杭州府
志嘉靖三十四年知縣范永齡築城周三里計六
百餘丈高一丈六尺厚倍之城門樓四雉堞五百
七十堵為門四東曰元始南曰亨通西曰利遂北
曰貞成(方廉為記)新城縣志吳越時杜稜築城鑿隍引
堰水注之堰去城八里往往不得達明天順六年
郡守鉛山胡濬至邑相度築墖山堰開溪導流以
入壕凡壕内地鑿渠引水接通城河凡五里許
國朝康熙十一年壕淤漸平知縣張瓉重濬雍正五年
欽奉
上諭檄知縣羅爌增修
昌化縣城池咸淳臨安志周三百六十步壕闊一
丈五尺久廢惟古木環城基成化杭州府志舊城
周回三百六十步厚一丈五尺壕闊一丈五尺為
門三東曰趨京西曰三瑞南曰登龍其北則以負
山不設門元至正十七年江浙行省參知政事楊
旺扎勒重築自登龍門而東轉唐山西南至溪滸凡
七里餘高一丈五尺厚一丈八尺門三仍舊名萬
歷杭州府志明隆慶三年七月知縣周易請於廵撫都
御史谷中虚創東西二關杭州府志萬歷二十年縣令周
洛都於關内充拓舊規各建城樓三加以睥睨女牆臨溪屹立
嘉興府
嘉興府城池(嘉興秀水二縣附郭)嘉興府志不知所自始嘉
禾記謂唐乾寧中守臣曹信築吳越備史謂唐僖
宗文德元年吳越武肅王命制置阮結築五代晉
天福四年吳越王元瓘拓為州城宋謂之軍城元
謂之路城至元嘉禾志按圖經云羅城周一十二
里高二丈二尺厚一丈五尺子城周二里十步高
一丈二尺厚一丈二尺宋宣和間知州宋昭年更
築德祐元年守臣余安裕重修諮議劉漢傑董其
役增築堡障元至元十三年羅城平子城見存羅
城元有門東門舊曰青龍後改春波西門舊曰永
安後改通越南門舊曰廣濟後改澄海北門舊曰
望京後改望雲續改望吳又分為水門門各有樓
(嘉興府志補東春波以其路接雙溪之水西通越以其路通越王臺南沧海以其路通海之大洋北)
(望吳以其路通姑蘇臺)嘉興府圖記至正十六年路推方叡
同知繆思恭復營城未就明知府吕文燧謝節始
竟其役束舊三里高倍於舊二尺面闊一丈女牆
三千四百一十五月城四弔橋四城樓四城壕南
引鴛鴦湖水西引漕渠並周羅城會於望吳門外
北麗橋西北深一丈二尺闊二十二丈萬歷秀水
縣志嘉靖三十四年倭寇郡城知府劉慤亟築四
水門增埤繕隍事寧郡守侯東萊奉檄增高一丈
二尺幇岸三尺改東門曰澄霽西門曰阜成北門
曰拱辰南門曰迎薰萬歷七年城圮知縣朱來遠
修二十年李培加修子牆增高三尺秀水縣志四
十四年知府莊祖誨倡築箭樓窩舖馬坡兩縣分
治嘉興縣轄城垣一千一百七十二丈八寸秀水
縣轄城七百八十丈七尺二寸凡八閱月而工竣
天啟二年知縣湯齊修築城堤及堵
國朝順治二年東城樓燬嘉興縣知縣張厥修重建十
五年增高城垜倂二為一康熙四年南水門圮嘉
興縣知縣林逵重築康熙四十九年築水關於西
城(俗呼小西水門)雍正五年巡撫(臣)李衞欽奉
上諭會議察勘興修遴委原任衢州府知府靳樹德協
同嘉興府知府閻堯熙督令嘉興秀水二縣併力
修葺重建門樓四座每座增加一層各題其額東
曰樓觀滄海南曰澄湖凝秀西曰浙西鎻鑰北曰
咫尺雲天又於澄海門之東清波門之西創建魁
星閣一座睥睨堅整闉闍一新
嘉善縣城池嘉善縣志舊無城嘉靖三十二年倭
寇内侵巡撫王忬因知府劉慤議奏請築城命本
府通判鄧遷董其事甲寅冬十月四日興工次年
三月四日竣事水門五(其南一門今塞)陸門四東曰大勝
西曰太平南曰慶豐北曰熙寧各因其坊舊名也
周一千四百八十八丈高二丈三尺五寸厚二丈
二尺計六里三百七十步凡二千六百六十四垜
箭臺二十六座望樓四座旁臺五座窩舖三十六
間(崇禎二年知縣蔡鵬霄拆去十六間存二十間)壕周於城闊六丈(萬歷嘉善)
(縣志城外東有賓暘門在石灰坊演武場右離城二里西有平成門在跨塘橋北距城二里俱正德)
(五年知縣胡潔建萬歷二十一年知縣章士雅重修舊無城故建二門以備啟閉今則隠然有重關)
(之意云)舊浙江通志萬歷二十年知縣章士雅修崇
禎十年知縣李陳玉更修
國朝順治十五年知縣方舟增高併堵康熙二十五年
知縣嚴弘祖重建西門城樓二十八年知縣李之
藻重建東門城樓四十三年知縣于舜枚重築東
水門五十三年知縣梁文□重建南水門五十八
年知縣孫錦重修西水門城内河渠為居民淤塞
康熙二十三年知縣崔維華開濬城河雍正五年
欽奉
上諭檄知縣郜煜增修
海鹽縣城池海鹽縣圖經城在吳禦越城西北周
六里三十五步高二丈五尺池周一千三百四十
丈深一丈二尺廣六丈九尺陸門四曰靖海曰望
吳曰來薰曰鎮朔水門南西北三跨壕門各有橋
明洪武十七年設海寧衞於城是年浙江都指揮
使司以信國公命檄寧波衞指揮許能加築永樂
十六年都指揮谷祥復葺之嘉靖三十二年都指
揮張鈇有外墉之築明年知縣鄭茂增築子城四
並城敵臺十有八其制可三面瞰外施礟石歲久
城圮萬歷二十一年知縣王臨亨重築(王穉登重修海鹽縣)
(城記千雉有翼守國之規遠百堵聿興慮始之謀大惟此鹽官聿稱巖邑輔擕李而作鎮枕滄溟以)
(奠域素車白馬之濤響答鼓鼙鯷人鮫客之羣趾錯廛市所繇烽燧時驚刁斗不輟王大夫心虞復)
(隍謀先版築鳩工庀材負鍤先衆築城千三百丈女牆增高者三尺始於二月朔竣於三月之晦計)
(費餘二千金言言若金登陴易守蕩蕩如漆拔幟難上栖霞丹樓焉事長康之喻凌雲碧雉奚煩明)
(遠之嗟爰命紀成式彰不朽)舊浙江通志天啟二年知縣樊維
城修
國朝順治十五年增高倂堵雍正五年欽奉
上諭檄知縣王仕正重修
澉浦城(舊浙江通志在縣西南明洪武十九年安慶侯榮陽侯委海寧衞千戸費進築周八)
(里一十七步高二丈四尺五寸永樂中谷祥以磚石包砌正綂八年侍郎焦竑參政俞士悅勘議備)
(料重修嘉靖三十五年知縣鄭茂增敵臺一十六座陸門四西水門一池周九里三步闊五丈深一)
(國朝丈一尺十七年知縣梁澤奉檄重修康熙五)
石門縣城池弘治嘉興府志自元末張士誠據蘇
州於本縣築城周五里三十步置城門四水門三
洪武十九年海寧衞奉左軍都督府勘合將磚石
拆運公用舊址尚存池在舊城址外闊七丈深二
丈二尺里步比城有加石門縣志洪武十九年倭
寇海鹽徙城乍浦天順間王令輿立四門為障嘉
靖三十四年倭入寇蔡令本端奉檄度地甃築明
年五月城完凡七里餘三十步高二丈七尺闊一
丈城門水陸各五三十九年劉令宗武再建城樓
四南北甕城各一座添築箭臺三十敵臺三壕周
於城
國朝順治十五年知縣李震奉檄併堞培高康熙五十
一年知縣韓麒趾重修四門城樓雍正五年欽奉
上諭檄知縣吕廷鑄重修
平湖縣城池平湖縣志縣無城郭嘉靖三十二年
島倭為亂署縣事推官殷廷蘭奉檄築城三十三
年知縣劉存義圖度形勢審定疆理規制稍具三
十五年知縣陳一謙設東北二甕城四十一年知
縣顧廷對增女牆崇雉堞並高五尺置窩舖百有
十二城寬九里陸門東曰啟元西曰毓秀南曰豫
泰北曰豐亨其西南曰小南門水門西南北各一
東據當湖巨浸為二(張時徹修城記平湖故為當湖鎮海鹽所治也宣德四年)
(始析壤而邑之民以蠶稼魚鹽為業嘉靖壬子寇掠黃巖癸丑四月遂掠平湖時郡守劉慤調兵轉)
(餉推官殷廷蘭署邑事挽舟飛控寇稍稍引却乃僉議事城請於撫按藩臬諸司次第報可守乃與)
(殷君揆度上方為水門五陸門五為城樓為窩舖為外壕為内馬道為水閘周一千六十九丈有竒)
(高二丈廣如之表裏以石覆以磚凡用官銀三萬二千八百有竒尅日告成而知縣劉存義適來圖)
(所未備因不畢其上起於九月十二日訖於十二月二十日)
國朝順治十八年增高併堵雍正二年知縣林緒光詳
請開濬城河東水門久經湮塞因疏東門玉帶河
并開水門居民便之雍正五年欽奉
上諭檄知縣楊克慧重修
乍浦城(舊浙江通志縣東南二十七里平湖縣志明洪武十九年信國公湯和居守累土列)
(亭障永樂十二年都指揮谷祥始用石甃正綂八年久雨頽塌勘議令杭湖二府佐嘉興府葺治景)
(泰二年都指揮使王謙設城樓四欄楯杆櫓俱備嘉靖三十三年知縣劉存義增築併建敵樓十以)
(眺海帆謹烽火市舶出沒皆得指數城寬九里十有三步高二丈廣一丈五尺陸門四北水門一壕)
(周一千六百三十丈深八尺闊十丈弔橋四崇禎十一年署縣事李陳玉申詳院道開設東南水門)
(國朝雍座五年奉正)
(旨移蒲洲駐防官兵住劄乍浦創建營房繕城濬壕峻整深固百倍往昔)
梁莊寨城(舊浙江通志距乍浦二十七里周一里高二丈池闊二丈深五尺平湖縣志明)
(正綂五年巡按李奎以海門要衝奏建大寨城周八百丈高一丈五尺城樓二角樓四置兵守禦嘉)
(國朝靖四十年知縣顧廷對申請移乍浦巡檢司居之置梁莊山寨與烽堠并一幷哨探)
桐鄉縣城池桐鄉縣志明宣德五年知府南齊政
相度土宜始分崇邑之東鄙為縣治尚無城天順
初邑令張泰成化中孟俊正德中任洛等俱創築
未完嘉靖三十二年知縣金燕至奉巡撫王忬檄
築成之南門曰時薰東門曰青陽西門曰兌悅北
門曰來遠周一千二百丈外高三丈一尺内高一
丈四尺面闊一丈八尺腳闊二丈二尺上磚下石
水門四城樓四垜口一千一十二月城四臺十二
壕周於城廣六丈深二丈五尺俱通城内四方之
舟楫由之
國朝順治十七年知縣王好仁修城將女牆二堵併一
康熙十四年知縣徐秉元二十三年知縣何金藺
三十四年知縣郭金湯五十二年知縣魯城節次
增修雍正五年欽奉
上諭檄縣重修
湖州府
湖州府城池(烏程歸安二縣附郭)隆慶湖州府志府治子城
即古烏程縣治項王故城西吴里語吳興城舊名
紫金城又名極樂城湖州府志按舊志云晉郭璞
欲移郡於東遷璞女亦善地理啟璞毋徙因舊址
損益之可永無殘破之虞璞從之唐武德四年李
孝恭築羅城周二十四里景福二年刺史李師悅
修宋紹興三十一年知州陳之茂重修元至正丁
酉偽平章潘原明以舊城寬而不固乃築小之周一
十三里一百三十八步復建樓櫓於上唐開九門
放生池側有閶門定安門東西各有甕門並廢宋
門六今因之東曰迎春通運河西曰清源通苕溪
南曰定安通餘不溪北曰奉勝俗呼霸王門止有
水門霅水支流所出東北曰臨湖出霅溪通太湖
西北曰迎禧俗呼清塘門止有陸門壕周羅城外
唐武德四年李孝恭築城時所鑿今壕潘原明改
築城時所開也
國朝順治十五年增高併堵雍正五年欽奉
上諭巡撫(臣)李衞委湖州府知府唐紹祖督令烏程歸
安二縣重修
長興縣城池元和郡縣志吳王闔閭使其弟夫槩
王居此築城狹而長因以為名湖州府志一名夫
槩城又謂之雉城以縣有雉山故也晉隋之間縣
治遷徙不一唐武德七年移縣治於今所輔公袥
輦土而築歲久復圮長興縣志宋天聖中重修城
有七門明元帥耿炳文始築今城比舊减小磚甃
甚固高三丈闊二丈八尺五寸周九百二十九丈
城門六東曰神武南曰嘉會西南曰承恩西曰長
安北曰吉祥東北曰宜春各有甕城水門二東曰
清河關通郡城及太湖西曰大雄關通合溪上有
門亭沿城浚壕闊七尺深一丈五尺並引箬溪之
水分入城歲久圮嘉靖丙辰知縣黃扆修築建樓
於六門之上置窩舖三十(顧應祥重修長興縣城記城始創於吳夫㮣厥)
(形長故邑名長城錢鏐有國避朱梁廟諱改為長興而城之興廢不一頃歲倭寇為亂湖城戒嚴邑)
(民皇皇無以為守前令西原萬君虞龍請於巡撫胡公宗憲事下守巡檄委烏程令張君冕會估修)
(築業已報可而經費未定萬君竟以遷去歲丙辰胡公改總督各路軍馬而以提學憲副阮公鶚為)
(僉都御史代巡撫之任阮公先以提學臨縣校士知吾邑之不可無城也申命令郡守李公敏德速)
(完其事而吾新令黃君扆甫至毅然任之乃量度精密以邑中原設大糧役四十三名各以所轄民)
(戸丁糧分曹並作有不齊者通融裒益務得其平於是人皆悅從匠石雲集經始於嘉靖丁巳春二)
(月至秋八月而工畢周以丈計者一千一百七十有竒高丈有七尺下廣如舊址睥睨高五尺六門)
(因舊為新增城樓者六水關鼎新者二門皆護以鐵葉為窩舖者四十有二凡費白金為兩二萬六)
(千八百四十七有竒惟月城之費無所於處以舊址磚石計算縮估城費得二千四百五十五兩有)
(竒不足者鬻城隅餘地補之而月城遂完是役也功雖鉅而民不告勞費有經而下無非議重門擊)
(柝易取諸豫令君有焉)萬歷三十四年知縣熊明遇因城河
久壅開濬内河延袤三百十六丈加廣五丈加深
五尺外河延袤三百六十七丈深廣如内河崇禎
二年知縣向鼎修築清河關視舊闊三尺八年知
縣吳鍾巒修築大雄關高廣如舊亦加三尺
國朝康熙十年知縣韓應恒開濬城河雍正五年欽奉
上諭檄縣重修
德清縣城池隆慶湖州府志唐天授間置武源縣
縣治在下蘭山南天寶間改德清徙百寮山南舊
無城郭宋末始築石城明初以修海塘徙用其石
止存土郛縣聯絡溪山因兜汊而為池倚岡邱以
成塹延袤四五里啟七門東曰行春臨溪西曰西
成清商南曰見山廣儲北曰武塘德清縣志嘉靖
二十五年知縣馮煥於要路四門各圍以石上作
望樓易臨溪曰拱乾易廣儲曰峻明易西成曰賓
麈易武塘曰禮辰三十二年倭寇犯浙署縣事推
官方敏建議城之水門五又西水門一陸門五廢
見山清商臨溪而益以迎薰其拱乾易為文昌城
周七百七十三丈五尺高二丈三尺闊二丈垜一
千五百四十有竒敵臺七十月城十丈月城敵臺
三舖二十五
國朝雍正五年欽奉
上諭檄知縣崔宣重修
武康縣城池湖州府志漢初平間置在今縣治西
五里之銀山今徙烏回山累土為繚垣舊無城郭
國朝雍正五年欽奉
上諭檄行道府察勘興建
安吉州城池安吉州志舊治在天目鄉今孝豐縣
址是也唐開元二十六年縣令孔志道移治於玉
磬山東南城久未立元至正十六年丙申明兵克
安吉總管張俊德始築土為城丁酉元帥費愚重
甃以石延袤六里高二丈有竒廣半之門四東曰
賓陽西曰寶成南曰麗正北曰拱辰城瀕大溪引
水為壕鑿壕為池僅通舟筏歲久城圮壕亦湮嘉
靖壬子知州林璧重修建城樓更舖(陳良謨為記)甲寅
知州江一麟復加高二尺内土岸以石甃之
國朝雍正五年欽奉
上諭檄知州滕兆彬重修
孝豐縣城池孝豐縣志明弘治設縣初知府王恂
相有漢縣故城巋然存焉因築土垣周六百一十
丈萬歷四年知縣王國賓請更為石城廣六百七
十九丈高二丈厚半之城樓四門四窩舖八水洞
三城門東曰威鳳西曰通德南曰靈龍北曰迎安
城壕自西跨北廣三丈至迎安門有迎安橋其南
溪水環繞至東門為山公潭險塹可守
寧波府
寧波府城池(鄞縣附郭)寶慶四明志羅城周回二千五
百二十七丈計一十八里奉化江自南來限其東
慈谿江自西來限其北西與南皆它山之水環之
唐末刺史黃晟所築成化四明郡志唐末規制未
弘宋元豐元年曾鞏受詔完之寶慶二年守胡榘
因其圯剝重修寶祐間制置使吳潛復拓舊城設
雉堞立巡舖寘卒以邏越三載畢工又於開慶二
年建望京鄭堰下卸三門其甬水靈橋東度則以
次繕治元初隳天下城池民居侵蝕漸為坦途至
正八年台州方國珍為寇二十年浙東都元帥納
琳哈喇以台密邇慶元復築城以&KR0879;劉基為之記
後國珍受招安之命據城開江浙分省復加修治
洪武六年指揮馮林更新之崇三之一浚東南及
西三面之壕十四年指揮李芳更增葺之嘉靖寧
波府志府據甬水為城南匯它泉北源姚江合流
桃津峙為崇築高二丈五尺址廣二丈二尺面一
丈五尺周回二千二百一十六丈延袤一十八里
闢為六門東曰靈橋東渡南曰長春西曰望京北
曰永豐東北曰和義其四門可通輿馬獨西南為
漕運水路新設重門外設弔橋門各有樓羅以月
城城之上有敵樓四十六雉堞三千五百六十四
警舖六十五外為壕自北至西南環繞通二千一
百四十四丈自和義抵北永豐門通三百四十三
丈濱大江不設嘉靖三十五年守張正和重建甕
門敵臺大加繕修(間淵重修府城記寧波古於越東偏之地秦為鄞邑隸會稽郡)
(嗣後廢置不一及唐開元中始定為明州城作於刺史黃晟即今郡城也更五代歴宋代為修葺及)
(元隳城舊築斯廢方國珍倡亂民㒺奠居於是廢址復城邇來海上荷戈惟憑城固守郡守邱侯玳)
(甫至上其事巡按侍御胡公宗憲暨諸藩臬司咸檄命出公帑以資其費遂擇日戒事而以調衢州)
(去衢守張侯正和來代即身任其役因兼屬貳守候君國治董其事又分督以五邑之令夏君儒曹)
(君本蕭君萬解宋君繼祖毛君德京而張侯則總其成於上計城周凡二千七百八十七丈修者二)
(千一百八十二丈造斥堠六十有六敵樓四十有六馬步階七巡海憲副孫公宏軾王公珣暨張侯)
(復修築西南二水門羅以月城總費帑銀七千五百五十兩有竒役民戸之富者四百有竒經始於)
(乙卯八月迄工於丙辰正月雉堞煥如萬年保障於是乎在)
國朝順治十五年增高併堵歲久漸圯雍正六年總督
管巡撫事(臣)李衞因瀕海重地檄行司道會勘具
摺
奏請興修
大嵩所城(成化四明郡志郡治東九十里鄞縣十一都地名大嵩洪武二十年信國公湯)
(和築城鑿池闢東南西北四門上各置樓羅以月城弔橋四穴水門於西門之側周城列窩舖二十)
(國朝五永樂十五年都指揮谷祥加修增置敵樓二十順治十五年增修)
慈谿縣城池嘉靖寧波府志慈谿城後負石刺峰
前面重江左山蜿蜒右山屼聳距郡西五十里高
二丈冇竒址廣二丈四尺面朒其十之三延袤十
里闢為四門門各有樓東曰鎮海南曰景明西曰
望京北曰環山東西各為小門又穴水門於東西
之左右以通潮汐門各有樓羅以月城雉堞二千
六百十六敵樓二十八警舖二十七外為壕九里
五分北半里際山無壕洪武初設戍海壖有觀海
龍山二衞所故未有城嘉靖壬子倭掠内地丙辰
夏焚掠殆盡始為城邑人葉照馮璋袁煒並為記
國朝順治十五年增高倂堵
奉化縣城池嘉靖寧波府志奉化城後據錦屏前
依玉几左臨大澤右傍鳳山距郡南八十里高一
丈四尺址廣一丈三尺面廣一丈周回一千一十
八丈延袤七里闢四門東曰迎恩西曰順成南曰
貞明北曰起鳳門各有樓穴水門於西為上水門
於東為下水門城之上有雉堞一千六十五外自
東南臨龍溪以西為文昌溪北底陵谷俱不設壕
奉化故未有城嘉靖壬子知縣蕭萬解始城之奉
化縣志萬歷間城多火菑知縣樊轂因民之請移
築山下城南門縣治正南
國朝順治初知縣蔡周輔塞舊南門移東四十餘丈又
增築甕城戊戌知縣王奐增雉堞厚二尺高四尺
名城之東門曰太乙西曰金嶂南曰薰時北曰拱
極康熙十二年知縣曹鼎臣改今址仍舊制也二
十三年夏南城門災各門樓俱圮二十五年知縣
施&KR0767;曾重建四門修築雉堞
鎮海縣城池嘉靖定海縣志薄海為城東連招寶
山出浹口南環以江北負巨海西通於鄞距郡東
六十二里高二丈四尺址廣一丈面八尺周圍一
千二百八十八丈延袤九里闢五門東曰鎮遠南
曰南薰又南曰清川西曰武寧又西曰向辰門各
有樓新設望海樓於北俱有弔橋羅以月城城之
上有敵樓十雉堞二千一百八十五警舖三十九
外為壕自東抵西環九百六十六丈北際海不設
初城築於錢鏐歴元而隳洪武元年千戸王及賢
始立木柵七年守禦千戸端聚易以石二十年信
國公湯和建衞拓而大之周九里有竒闢門為六
各建以樓上加雉堞警舖外羅以月城惟小南門
無月城二十九年指揮劉澄增置永樂十三年都
指揮余成以北抵海塞北門舊穴水門於城西今
改置小南門之右嘉靖十二年都指揮劉翺加增
雉堞三尺三十三年知縣宋繼祖就城之北面增
建望海樓舊浙江通志萬歷三十六年知縣黎民
表修葺
國朝順治十五年增高并堵重造敵樓警舖
觀海衞城(嘉靖寧波府志東北巨海西峙虎山背負浪港山南面五磊諸山距郡西北百)
(十五里高二丈四尺址廣三丈延袤四里闢東南西北四門外設弔橋門各有樓羅以月城雉堞一)
(千三百七十敵樓二十八警舖三十六外為壕九百十四丈城始於洪武二十年信國公湯和以慈)
(國朝谿縣塗田建築永樂十六年都指揮谷祥增崇之康熙十年奉檄重修)
龍山所城(成化四明郡志郡治北七十里明洪武二十年信國公湯和以定海縣龍頭場)
(石塘團之址築城鑿池建門一永樂十六年都指揮谷祥增高八尺嘉靖寧波府志龍山背海面山)
(左亘覆船山右為望野高二丈五尺址廣二丈延袤三里闢東南西北四門門各有樓設弔橋於東)
(西南三門之外羅以月城雉堞八百五十六敵樓警舖各二十外四周為壕五百六十二丈)
威遠城(嘉靖寧波府志招寶山雄據海口與竹山對峙為江海之咽喉郡治之門戸誠保障)
(要害處也先是盧鏜以參將分守東浙又進鎮守都督屢平倭難備知阨塞與海道副使譚綸請於)
(總督胡宗憲於招寳之巔建築城堡發漁稅千金十日鳩工三閱月而告竣城凡二百丈高二丈二)
(尺厚一丈雉堞一百六十七東西為門二内建戍屋四十餘楹調兵以守扼截海口以壓敵衝與縣)
(國朝城唇齒相應因名威遠城順治十五年增高併堵)
穿山所城(成化四明郡志郡治東南一百五十里定海縣海晏一都地名穿山洪武二十)
(七年安陸侯視其地濱海衝要立城於此二十八年千戶邵通闢四門羅以月城穴水門於南門之)
(側東北二門置樓周城列窩舖跨山為池永樂十二年都指揮余成開塹道二十六年都指揮谷祥)
(國朝加修十八年以城址跨山空闊遂築而小之周三百順治)
(九十五丈延袤二里冇竒高如舊)
霩&KR1790;所城(成化四明郡志郡治東南一百八十里定海縣海晏三都地名霩&KR1790;洪武二十)
(年信國公湯和築城鑿池闢南西北三門羅以月城其東為水門各冠以樓置弔橋復置瞭遠樓於)
(山城列窩舗永樂十五年都指揮谷祥加修增築置敵樓塞水門嘉靖寧波府志霩&KR1790;南滙大江自)
(南徂東為渤海西接育王山北負穿山城高一丈九尺址廣一丈周四百八十八丈延袤三里有竒)
(外東至西北凡三百七十四丈為壕南至西山一百三十二丈為塹倍壕三百七十丈)
象山縣城池嘉靖寧波府志象城北依象麓南麗
鯨波東迥文峰西迴丹嶠距郡東南二百七十一
里高一丈六尺址廣二丈面廣一丈周一千八百
九丈有竒延袤五里闢為四門東曰賓暘南曰來
薰西曰迎恩北曰拱極門各有樓穴水門於北門
之右南門之兩旁凡三門雉堞一千二百三十一
敵臺二十四警舖如之外自西水門至東為壕自
東門而北至西南門之東為塹象自建縣以來未
有城嘉靖壬子夏縣令毛德京力請成城邑人周
希程為之記
昌國衞城(成化四明郡志郡治南三百五十里地名後門洪武十二年先於昌國縣開設)
(昌國守禦千戶所十七年改昌國衞二十年起遣海島居民革昌國縣以本衞移置象山縣三都海)
(口東門二十七年因東門懸海水薪不便徙後門指揮武勝築城鑿池闢東西南北四門惟北無月)
(城穴水門於西南二門之側永樂十五年都指揮谷祥重加修浚嘉靖寧波府志成化間指揮張勇)
(又繕葺之嘉靖三十二年倭寇入據後綂兵梁鳳加崇焉舊浙江通志城高二丈三尺址廣一丈延)
(袤七里城上有雉堞敵樓警舖外為壕二百一十六丈其西北九百一十丈依山不設)
石浦所城(成化四明郡志郡治南三百七十一里地名石浦舊隸昌國衞洪武二十年因)
(本衞移置東門將石浦原設巡檢司徙於象山縣遂調前後二千戸所於石浦築城鑿池闢南西北)
(三門各冠以樓外羅月城穴二水門於西南二門之側永樂十五年都指揮谷祥重加修浚嘉靖寧)
(波府志嘉靖三十四年綂兵梁鳳又加完葺)
錢倉所城(成化四明郡志郡冶南二百六十一里地名錢倉洪武二十年千戸王普築城)
(鑿池闢東南西北四門各冠以樓穴水門於西門之側外羅月城永樂十四年千戸徐昇增修嘉靖)
(寧波府志嘉靖三十二年綂兵劉恩至加葺舊浙江通志高二丈六尺址廣一丈三尺延袤三里外)
(設弔橋城上有雉堞敵臺警舖外為壕六百丈餘二十丈阻山不設今改為寨設營房三百六十間)
爵溪所城(成化四明郡志郡治二百七十一里地名爵溪洪武三十一年千戸王恭築城)
(鑿池闢東西南三門各冠以樓外羅月城於東西二門永樂十五年千戸翟通增砌城堞嘉靖寧波)
(府志成化間指揮張勇更葺嘉靖三十三年綂兵劉恩至重修舊浙江通志高二丈八尺址廣三丈)
(延袤三里設弔橋於南門外城上設雉堞敵樓警舖外為壕三百二十丈)
定海縣城池定海縣志在東海洲中唐開元置翁
山縣無城宋熙寧六年改翁山曰昌國始築城鑿
池建炎中城毁明洪武十二年增葺昌國城設立
衞所指揮慕成立城五百丈未就明年指揮許友
展成之十七年信國公湯和徙昌國三鄉止存在
城四里立二所四巡檢守之而徙衞於象山縣之
東二十七年改隸定海衞仍故城命總師居守永
樂十五年都指揮谷祥加修正綂八年戸部侍郎
焦宏以城大兵少裁東北隅二里存七里三十步
壕隨城廣城門凡四成化間指揮張勇葺之嘉靖
三十三年總兵梁鳳加崇焉萬歷十三年副總鎮
張可大增修
國朝康熙二十六年九月設立定海縣二十八年建造
城池循舊址築之周一千二百十六丈城高二丈
址廣一丈五尺羅月城四雉堞一千二百八十高
四尺立東西南北四門門上飛樓四窩舖三十八
其南設水門一外為壕
浙江通志卷二十三
