浙江通志卷二百二十四
祠祀(八)
衢州府
西安縣(附郭)
先農壇在東門外五十九都回回墩
國朝雍正六年知縣王世甲奉文建立壇宇并置耤田
四畝九分
社稷壇弘治衢州府志在城北拱辰門外去府治
一里
風雲雷雨山川壇西安縣志在縣治南門外
郡厲壇弘治衢州府志在城北拱辰門外一里西
安附郭隨府致祭
城隍廟西安縣志在府治南坐龜峯之首宋紹興
年建歷乾道淳熙屢加修繕元泰定乙丑郡守和
斯新之(鄧文原衢州府城隍廟記郡有峰其形若龜顒首南向郡治踞其背直南為廟以祀)
(城隍宋紹定間寇至官軍破平之若有風馬雲車犄角來助寇以奔潰水旱疾癘禱焉咸格至元丙)
(子城居燬於兵惟廟獨存泰定乙丑監郡和斯來守是邦祗謁祠下周視棟宇撓敗弗治撤而新之)
至正初總管張士俊重修明弘治庚戌太守張俊
復擴而新之崇禎壬申署府楊助修葺
國朝康熙九年知府雷經重修二十八年知府董弘毅
三十七年知府張濬復修
西安縣城隍廟西安縣志在縣南五十步醋坊巷
縣舊有城隍廟及建府即就舊廟立祀明隆慶五
年邑令梁問孟以縣不立廟終屬缺典捐俸修造
國朝康熙三十七年知縣陳鵬年重修
回龍塘靈澤廟弘治衢州府志在城南嘉慶鄉
孔氏家廟(詳見學校)
靈惠廟明一統志在府城北項山下祀西楚覇王
項羽嘉靖浙江通志世傳項梁舉兵時羽為禆將
徇下縣衢因為羽建祠(夏希賢靈惠廟禱雨記大末郡城北其鄉曰玉泉有)
(項山焉蓋因楚項王之祠而得名也王起吳中會稽與大末相距不五百里宜為人之所眷故尸祝)
(而廟享之因以名其山李唐賀蘭公為守禱輒兩志於石則王之靈顯舊矣丁未夏五魃煽虐熖彌)
(數旬弗戢土若坼龜稼且縮蝟推官張正文乃單騎潛造項山祠禱焉少焉如聞喑嗚叱咤膚寸合)
(而甘霔沛民賴以甦神之靈惠不彰彰歟千秋廟食誰曰不宜)
關帝廟西安縣志在縣治西萬歷辛丑九月郡守
張堯文建
信安侯廟弘治衢州府志在城東晉將陳弘討趙
峻有功封信安侯祠於此
趙清獻公祠舊浙江通志在郡城拱辰門外二里
即公故居宋咸淳間郡守陳蒙請於朝立祠明太
守廖公改至浮石門内
國朝康熙十三年間總督李之芳督師駐衢求其後得
九歲裔孫述祖屬教諭沈完龍撫之捐俸為資生
擇配給衣頂為祠生奉其祀三十一年巡撫張鵬
翮檄西安令鹿祐葺祠新像焉
張公祠西安縣志在城南二十里石室堰溪北一
名張少卿祠少卿宋西安邑丞也諱應麟號瑞伯
(周召募修張公祠引公以少尹官西邑在宋南渡時西安之水利惟堰為急而堰之灌田最廣宜築)
(宜修又以在石室地方者為急公任其責適當蛟龍窟宅溪水奔騰之際旋築旋圮迄三歲而功未)
(成公畫夜立河壖望洋愁歎鬚髮皆焦而荷鋤之衆以需水來告者益急乃偏袒撫膺奮身鞭馬躍)
(入巨浪中是時山水暴漲勢方洶湧吏民徒手不能援惟有繞岸驚呼相率羅拜而已頃之尸浮水)
(出衣冠不壊面貌如生蓋自公殁後而英靈不冺當風雨慘淡時常見其身騎白馬在雲際則陽侯)
(之威輒歛而堰務賴以告成事既聞膺贈典矣又為立祠於其地春秋祀之今石室溪之北所稱張)
(公祠者是也惟是棟宇傾欹風雨不蔽邑侯李侯甫下車亟捐俸十金議所以新之而又為之序以)
(示里民之能好義者)
周宣靈王祠弘治衢州府志在府治西北朝京門
内西安縣志神杭州新城人姓周名雄字仲偉母
病劇奉母命禱於婺之五王廟比歸及衢聞母訃
哀痛哭泣死舟中直立不仆衢人異之即奉神肉
軀歛布加漆建廟祀焉有大旱為霖反風滅火之
應元至元中巴延呼圖克守衢屢感神庥奏聞封王
號大新其廟明弘治丙辰廟燬復建嘉靖辛酉郡
守楊準新之作店房三楹歲收賃資以供香火
開平忠武王廟嘉靖浙江通志在郡治北王常姓
遇春名有功於衢立廟以祀(胡昱忠武王廟記王濠州懷遠人年二十)
(有三當元至正乙未六月太祖龍飛和州王領衆來從請為前部先鋒挺戈拔采石乘勝取太平尋)
(守溧陽勦圍集慶克徽誅池慴服毘陵擢都督大元帥陞鎮國上將軍己亥秋直𢷬衢州降之擊勦)
(偽漢陳友諒擒執偽吳張士誠遷中書平章軍國重事封鄂國進爵上公經略中原下山東攻河南)
(平定晉冀關陜遼海朔漠己酉遘疾薨追封開平王謚忠武仍命衢州府立廟城中每歲三祭以饗)
(之洪武距今百二十餘載棟梁蠧蝕桷簷腐爛廟遂傾圮川蜀廖鉉由進士來令西安白於郡守張)
(公俊捐俸作倡復恢舊址以增益之經始於弘治辛亥仲秋落成於壬子季夏)
清節祠西安縣志祀明郡守黃奭郡丞余伯深在
縣治北(鄭辰清節祠碑記邦伯黃公湖廣黃岡人少伯余公湖廣常寧人洪武初先後仕於)
(衢及卒百姓咸罷市會哭於殯者動百千人適僉憲吳公按衢郡請構祠以祀而旋以遷去今少伯)
(吳侯即其弟也允父老請建祠並祀之顔其門曰開衢名宦清節祠)
劉都憲羽泉祠西安縣志公諱畿明嘉靖間撫浙
平礦賊士民感其功為立祠在浮石門内郡守廖
希元改城南清獻祠舊址(趙鏜侍郎劉羽泉祠記嘉靖己亥西安礦坑括)
(蒼無賴軰出没其間邇年勾引日衆黨類日蕃先欲圖衢次及五邑守巡告急於公公自杭提兵抵)
(衢指授諸將方略大破之盡焚其巢封其山振旅而還衢之父老言曰公兵三日不至則無衢無衢)
(則無五邑矣立祠以永其報祠在衢州拱辰門顯忠坊前後凡三重每重凡五楹肖公之像於中堂)
(而朝夕洒掃焚香拜祝者無間於老少云)
知事祝芹父子忠孝祠舊浙江通志芹督兵殺礦
賊父子死難春秋委官奉祭(西安縣志祠附於周王廟)
林公德惠祠西安縣志祀明衢州守林有年在郡
治北染織局(方豪德惠祠記吾衢有織染局歲輸緞一千三百八疋遇閏增一百九疋)
(力出於局料出於民五邑之民各以其價輸之於鄉佐名曰荒絲鄉佐各輸之於郡郡以貯之庫而)
(後給之局出入於吏胥之手重其入而輕其出且不以其時甚者指為常例堂食而莫敢誰何也莆)
(中林侯寒谷以嘉靖初守是邦首廉斯弊痛革弗遺每遇鄉佐輸價則命局工並進一立階左一立)
(階右交手相付而吏胥罔及聞焉尚復有所謂常例堂食者乎於是十餘年之逋課完於三載百餘)
(年之宿弊去於一旦一局之人乃相與作生祠於局中刻木為像朝夕奉香火歲時具牲醴共呼之)
(曰德惠祠)
李公遺愛祠舊浙江通志公諱遂號克齋明嘉靖
間任衢守祠在郡治北即公講舍之右舊肖像於
講舍之教思堂後以公遺愛在衢特建祠以祀
張公遺愛祠西安縣志公諱江明嘉靖間令西安
政尚德化生祠於羅漢寺寺廢遷邑西顯報寺郡
守楊準復新之
楊公仰德祠舊浙江通志一在西安縣學明倫堂
之西一在郡治西茭池之左阮鶚楊公仰德祠記
公名準字汝度别號安吾
孝烈祠西安縣志在城外西北隅鐵塔下
國朝諸生鄭榮組妻徐氏殉夫舅冤死邑令陳鵬年建
忠義節孝祠忠義祠在縣學東節孝祠坊在府城
隍廟東
國朝雍正四年知縣王世甲奉文建
龍游縣
先農壇在東華山
國朝雍正六年知縣徐景運奉文建立壇宇并置耤田
四畝九分
社稷壇萬歷龍游縣志在縣西北四百五十步
風雲雷雨山川壇萬歷龍游縣志在縣南五里
邑厲壇弘治衢州府志在縣北一里
城隍廟龍游縣志在縣北百步明洪武二年建正
統中知縣張惠天順中知縣王瓚嘉靖中知縣陳
釴相繼重修
國朝康熙四年重修十七年燬十八年知縣盧燦重建
龍鬚巖龍王祠弘治衢州府志在縣南四十里相
近有青葛澳龍王祠
徐偃王祠明一統志在龍游縣西四十里徐山下
龍游縣志即仁惠廟唐元和九年刺史徐放重修
(韓愈徐偃王廟碑徐與秦俱出柏翳為嬴姓國於夏商周咸有大功秦處西偏專用武勝遭世衰無)
(明天子遂虎吞諸國為雄諸國既入秦為臣屬秦無所取利上下蒙賊害卒僨其國而沉其宗徐處)
(得地中又文德為治及偃王誕當國益除去刑爭末事凡所以君國子民待四方一出於仁義當此)
(之時周天子穆王無道意不在天下好道士說得八龍騎之西遊同王母宴於瑶池之上歌謳忘歸)
(四方諸侯之爭辨者無所質正咸賓祭於徐執玉帛死生之物於徐之庭者三十六國得朱弓赤矢)
(之瑞穆王聞之恐遂稱受命命造父御長驅而歸與楚連謀伐徐徐不忍鬭其民北之彭城武原山)
(下百姓隨而從之萬有餘家偃王死民號其山曰徐山鑿石為室以祠偃王偃王雖走死失國民戴)
(其嗣君如初駒王章禹祖孫相望自秦至今名公鉅人繼迹史書徐氏十望其九皆本於偃王而秦)
(後迄今無聞家天於柏翳之後非偏厚薄施仁與暴之報自然異耳衢州故會稽太末也民多姓徐)
(氏支縣龍邱有偃王遺廟或曰偃王之逃戰不之彭城而之越城之隅棄玉几研於會稽之水或曰)
(徐子章禹既執於吳徐之公族子弟散之徐揚二州間即其居立先王廟云開元初徐姓二人相屬)
(為刺史帥其部之同姓改作廟屋載事於碑後九十年當元和九年有徐氏放復為刺史放字達夫)
(前碑所謂今戶部侍郎其大父也春行視農至龍邱有事於廟思惟本源曰故制觕樸下窄不足以)
(揭虔妥靈而又梁桷赤白陊剥不治圖像之威䵝昧就滅藩拔級夷庭木禿缺祈甿日慢祥慶弗下)
(州之支郡不獲蔭休余惟遺紹而尸其土不即不圖以有貲聚罰其可辭廼命因故為新衆工齊事)
(惟月若日工告訖功大祠於廟宗御咸序應是歲州無怪風劇雨民不天厲穀果完實民皆曰耿耿)
(祉哉其不可誣乃相與請辭京師歸而鑱之石辭曰秦傑以顛徐系邈綿秦鬼久饑徐有廟存婉婉)
(偃王惟道之耽以國易仁為笑於頑自初擅命其實幾姓歴短言長有不償亡課其利害孰與王當)
(姑蔑之墟太末之里誰思王恩立廟以祀王之聞孫世世多有惟臨兹邦廟土實守堅嶠之後達夫)
(廓之王没萬年如始祔時王孫多孝世奉王廟達夫之來光慎詔教盡惠廟民不主於神惟是達夫)
(知孝之元太末之里姑蔑之城廟祀時修仁孝振聲宜寵其人以及後生嗟嗟惟王雖古誰亢王死)
(於仁彼以暴喪文追作誄刻示茫茫)宋紹興乾道淳熙間屢燬屢建
紹定中郡守袁甫重建(袁甫徐偃王祠記衢邦靈山廟血食歲久靈迹愈著)
(寳慶二年冬甫假守於兹邦人僉言王大有功德於民封爵宜極褒崇王妃王子亦當隆品秩以侈)
(報稱乃具以實聞於朝事且施行矣是歲十二月旁地居民曲突弗謹延及王祠倏焉灰燼守以祀)
(神治民為職廟燬神怒民失憑依甫甚震懼於是協衆志捐郡帑乃廣規制乃拓基址四方之民聞)
(廟再新炷香乞靈者肩摩於道乃請封爵儀曹上之朝省天子嘉王功德改封靈惠慈仁聖濟英烈)
(王妻姜氏協濟夫人子寳宗祐順侯寳衡祐德侯寳明祐澤侯)元至正間燬明重
建嘉靖中燬隆慶六年知縣凃杰重建(劉章偃王廟詩枌榆)
(青蔭密不記幾周星造化畱神迹山川妥地靈一時捐玉几千古享彤庭仁義終難冺丹心照汗青)
(汪藻謁偃王廟詩石馬金輿識故宫斷碑磨滅覆杉松誰憐邠國干戈地空有塗山玉帛蹤芳草滿)
(庭畱晩色斷雲連野歛春容中原逐鹿歸狙詐此意悠悠委暮鐘謝翺憶遊錦溪徐偃王祠下詩徐)
(王遺踐地花落舊巖阿山鬼下茅屋野禽啼苧蘿别祠溪路見疑塜草間多寒食思家客空山記此)
(過)
龍丘祠萬歷龍游縣志在縣東三里祀漢龍丘萇
萬歷元年知縣凃杰創建(童珮龍丘祠堂記少嘗數登龍丘山過先生居)
(處其棲息咸在巖壑間蓋與人殊矣父老又指其下即先生塜乃不封不樹云歲隆慶辛未南昌凃)
(侯以進士來治龍喟然曰今夫一中人之家事其祖先必有供伏臘之處矧邑以先生名是先生且)
(為一邑祖乃蔑有一區用陳爼豆以妥其靈政之缺失莫是為大乃為卜地東華山之陽下令鑿石)
(畚土掄材度工丹墨漆堊靡不善良閱數月而告成王之弼龍丘先生祠詩躡屩登靈境東華迥自)
(孤庭松翻翠蓋野日遍金鋪一縷垂千古斯文寄匹夫先生默無語片葉下秋梧余恂龍丘先生祠)
(詩君不見龍丘先生生東京高隱避世稱獨醒賢人在邑邑為重城郭遂以龍丘名古人姓氏垂不)
(朽往往山川同其久我亦先生之邑人出處慙惶空俛首先生有屋九峯巔先生有友釣臺邊龍丘)
(之山嚴子瀨客星萬古名雙懸先生已往祠山麓爼豆春秋歲相續一自滄桑烽燧多棟宇為摧庭)
(草綠即今懷古弔遺蹤仰止高山悵莫從欲識先生何處是亭亭祠畔一蒼松)
扶風太守祠弘治衢州府志在縣東十五里馬報
山上龍游縣志即遺愛廟祀晉徐弘(東陽實錄弘字聖通太末)
(人習韓詩春秋舉孝廉遷守扶風討里賊戰歿鄉人感其誠節為立祠東陽刺史徐嶠之禱雨每應)
(政和間賜額)
楊侯祠萬歷龍游縣志在縣西北二十里盈川境
上祀唐盈川令楊炯
余忠肅公祠萬歷龍游縣志在縣治西二百步祀
宋左丞相余端禮
凃公祠龍游縣志在儒學後祀明縣令凃杰(曹聞禮謁)
(凃公祠詩當年枳棘有鸞凰露冕今看嗣遠芳祠以地靈昭景貺人因香煖卜農祥千峰翠合雲為)
(幔九曲青回芷可觴百世清風聞石瀨仁風流詠轉高長)
貞烈祠龍游縣志在治北三里明嘉靖中知縣萬
松建祀烈女徐蓮姑詔以貞烈旌其門(傳詳列女)
忠義節孝祠忠義祠在學宫内西偏節孝祠在學
宫外東偏
國朝雍正四年知縣徐景運奉文建
常山縣
先農壇在城東隅張字號田土名菴坂
國朝雍正四年知縣張檜齡奉文建立壇宇并置耤田
四畝九分
社稷壇弘治衢州府志在縣西一里來遠門外
風雲雷雨山川壇弘治衢州府志在縣南一里
邑厲壇常山縣志在北城門外左側
城隍廟弘治衢州府志在縣治南乾道改元令胡
競建常山縣志洪武三年徙北城外景泰間知縣
杜英修之萬歷元年知縣郝孔昭徙至屏山東麓
靈濟廟弘治衢州府志在縣東溪北其神曰康將
軍宋世歴有封號
昭應廟弘治衢州府志在縣東三十里雙塔山舊
名白馬三郎廟宋紹興丁巳禱旱有感龍圖學士
梁默請於朝曰王審知在唐破閩寇常騎白馬軍
中號以白馬三郎此地與閩接蓋審知廟無疑生
已享王爵今猶用軍中之號乞賜今額
四賢祠舊浙江通志明嘉靖辛丑提學副使張岳
改白龍洞菴為之祀宋丞相趙鼎學士范冲侍郎
魏矼縣尉翁蒙之(詹萊重修四賢祠記惟宋宰相忠簡趙公翰林侍讀學士范公)
(集英殿修撰魏公皆以流寓葬於邑里其功德實在天壤宜隆特祀既改白龍菴以祀三公而司農)
(寺丞前常山縣尉翁公常郡將章傑移檄搜索趙氏書簡冀傾其宗以媚秦檜公以身膺禍譴而帡)
(蔽之亦連𩔖而祀焉顧不及三十年幾頽且廢隆慶辛未邑侯南滁鹿野郝公將事祠下盡撤其舊)
(而作新之名之曰白龍洞四賢祠文徵明四賢祠跋按忠簡解州人范蜀人魏和州歴陽人國史皆)
(有傳然皆不著其所以居常之故愚意建炎南渡中原俶擾衣冠奔迸三公當時侍從扈駕而南占)
(籍於此未可知也紹興抵今三百餘年詹子乃能搜訪遺跡於荒煙野草之墟賢有司為表彰於音)
(塵消歇之後豈不以忠賢過化山川耀靈居其地者固將假之以為重耶詹在泮四賢祠詩四賢祠)
(宇夕陽殘門掩空庭古洞寒一鳥不鳴山寂寂連峯深樹露漙漙殷邦完節三仁遠晉室存孤二客)
(難借問祠前名利客往來可為解征鞍)
容保祠常山縣志在縣治東百餘步明嘉靖四十
五年巡按御史龐尚鵬奏請行免役法百姓便之
建祠立碑(詹萊為記)
龐公祠舊浙江通志在西門外祀明郡守龐承寵
忠義節孝祠忠義祠在學宫内節孝祠在縣治左
國朝雍正五年知縣張檜齡奉文建
江山縣
先農壇在過溪王家地方
國朝雍正五年知縣汪準奉文建立壇宇并置耤田四
畝九分
社稷壇正德江山縣志在縣北五里
風雲雷雨山川壇正德江山縣志在縣南三里
邑厲壇江山縣志在青霄橋右
城隍廟江山縣志在縣西五十步宋紹興間知縣
魯□重建咸淳間趙時韶重修元天歷三年縣尹
程郇重建明嘉靖間知縣侯祖德重建萬歷十年
知縣易倣之造省心亭於正殿後十九年知縣張
斗重建大門三十八年知縣程鵬舉鼎新後漸圯
僅存廟門以棲神像
國朝康熙二十年知縣劉漢裔飾棟宇迎神像居之康
熙三十八年知縣朱彩建大殿及兩廊
馬刺史廟弘治衢州府志在縣南三十五里裏坂
神名咸嘗任滑州刺史
靈石廟弘治衢州府志在江郎山陰大觀四年賜
廟額靈石(方輿勝覧江郎廟在江山南五十里文思博要云有江姓三昆弟登其巔化為)
(三峯因名焉湛滿者居山其子仕路遭永嘉之亂不得歸滿使祝宗言於三石之靈能致其子靡愛)
(斯牲旬日中湛子出游水邊見三少年使閉眼入車中但聞去如疾風俄頃從空墮乃家中後園也)
忠義祠舊浙江通志祀唐忠臣張巡明侍御王道
重修(方豪忠義祠記石汀公以監察御史按部至江山縣聞有張中丞廟而謁焉伏起之餘駭)
(塑貌甚異以詢江山徐令萬璧令對曰是俗所謂厲鬼象者矣公嘆曰厲鬼之云張公一時之憤耳)
(而乃附會至此不易之何以醒俗况廟宇漸傾崇奉未愜乃以語衢守林君以永旬月之間變俚為)
(雅更故作新廟貌俱隆井邑改瞻林君大書忠義祠伐石為碑特書其事)
大義祠嘉靖浙江通志舊在縣後祀正節先生徐
應鑣(傳詳忠臣)正德十四年提學副使盛端明徙通衢
門内(舒芬大義祠記方元巴延入臨安盡俘三宫百官諸生以北惟公呼其二男一女訣奠於)
(岳武穆王祠前不與俱以大不克死復以水乃死舊有祠在縣治左正德己卯改建於通衢門内之)
(東祠舊因公謚今額曰大義庶足以表公之心也夫李攀龍謁徐正節祠詩桃茢何勞問楚巫稜稜)
(霜氣寄青蒲時危烈士乘箕尾事去孤臣泣鼎湖八口全忠青史永千秋正氣紫霞扶不知故國西)
(陵月猶照亭臺俎豆無)
宣城方先生祠江山縣志先生諱召字虎隣明末
殉節祠在市心街
忠義節孝祠忠義祠在學宫内右偏節孝祠在學
宫外右偏
國朝雍正二年知縣汪準奉文建
開化縣
先農壇在東城外金錢山下
國朝雍正五年知縣孫錦奉文建立壇宇并置耤田四
畝九分
社稷壇弘治衢州府志在縣西北一里
風雲雷雨山川壇弘治衢州府志在縣南二里
邑厲壇弘治開化縣志在縣北一里
城隍廟開化縣志在縣治西北百步舊在縣東即
利澤廟因涉水不便明洪武三年知縣張高移縣
治南百步嘉靖十八年移今地
利澤廟弘治衢州府志即舊城隍廟去縣溪東一
里相傳起五代時莫知何神也舊名水口廟宋紹
興二十七年邑令喻仲遠重修且請額淳熙初虎
入縣境令致禱虎即去十一年封昭惠侯
東嶽行祠弘治衢州府志在縣北一里宋建炎戊
申建
武安王廟弘治開化縣志在縣治東千步甲辰年
知縣李大芳建(魯貞武安王廟記和州李侯為開化之九月人復舊業百廢具舉於)
(是作武安王廟於縣之東隆棟凌空飛簷繚霧高堂爽塏二亭對峙西曰三義所以明神之與劉張)
(友善也東曰一覽所以覽溪山之勝也廟之兩旁翼以廡二間廟之後種桑二百株開田五畝命鄰)
(人收其歲入以為晨夕香燈之資神像既設儼然若臨)
顯佑廟弘治衢州府志在縣南五十里神為程巖
將大王元勅加惠武靈王(程斗顯佑廟記淳祐二年七月詔衢州開化縣)
(立程巖將之廟於龍山額曰顯祐從其邦人之請也按程氏譜曰巖將諱旭字明父嘗出畋而遇虎)
(騎以歸呼家人謂曰予死當為神明葬於龍山歲苦旱現夢父老曰吾為祈於帝得請矣厥明果雨)
(歲以大豐自是鄉有困厄必禱於墓疫癘飲水以愈寇盜現旗以捕蝗飛而倏滅苗槁而復甦此其)
(靈應之大略也)
忠義節孝祠忠義祠在縣南學宫左偏節孝祠在
縣西卧佛山側
國朝雍正四年知縣孫錦奉文建
嚴州府
建德縣(附郭)
先農壇在東郊外碧溪塢距城五里
國朝雍正六年知縣薛景珏奉文建立壇宇并置耤田
四畝九分
社稷壇萬歷嚴州府志在府城西武定門外一里
風雲雷雨山川壇嚴陵志在府城南澄清門外隔
江距城二里
郡厲壇萬歷嚴州府志在城北拱辰門外一里(舊浙)
(江通志附郭不别置餘縣如制)
城隍廟新定續志在子城内西神以建安王為稱
莫知封號之始宋景定辛酉知州錢可則請於朝
始賜額靈應建德縣志明成化八年知府朱暟立
坊扁曰城隍廟萬歷五年知府楊守仁重修
國朝康熙十七年知府陳于廷大修復建後樓三間戟
門外濬一巨池中架石梁榱棟輪奐堅固倍昔(何士)
(錦嚴州府城隍廟碑記甲寅春寇起西南繼以閩叛郡伯陳公單車馳任視事畢例謁城隍廟既進)
(父老而言曰斯神也郡倚為保障也箕風畢雨莫不由之而敗壁頽垣吾見神靈之不我妥侑矣今)
(日為爾民保境土為爾民全室家雖予刺史責而神實共之諸所理葺姑少俟焉於是奬帥士卒躬)
(詣寇壘宣朝廷威德示以坦懷遂相繼就撫而各縣乃寧耆定之暇遂修建城隍廟鳩工庀材子來)
(趨事相與勒石傳之永久)
建德縣城隍廟建德縣志在縣治東向祔祀於府
城隍廟崇禎丙子知縣吳洪昌建梯雲樓三層癸
未年知縣楊宗簡改為縣城隍廟
順濟廟嚴陵志在縣東東山之上舊名兩港龍王
廟蓋以祠新安東陽二港之神也先是廟在水南
雨漲則二水爭行因溢入城為患宋元祐八年知
州吕希純即二港匯流處立廟又為文以祭自是
無復水患淳熙甲辰春權州事通判劉泌遷於今
所己酉賜廟額曰順濟建德縣志一在城西建蒼
山内附祀金元七總管之神
梓潼真君祠嚴陵志在府城内桂華坊東葉夢鼎
梓潼真君行祠記宋景定二年太府寺丞知嚴陵
錢侯建
平水廟嚴陵志在縣東北六十一里芝山東麓鄉
人以奉大禹名曰通天平水廟水旱禱之輒應
英烈王廟明一統志在府城東四十里胥村萬歷
嚴州府志伍子胥别廟也(名勝志宋設胥口驛今廢相傳伍子胥駐兵於)
(此今有子胥祠)
嚴陵祠建德縣志舊在城東報恩寺西南明嘉靖
間知府吳世澤建萬歷二十三年知府陳經濟改
建於建安山麓面迎流水清曠得宜
國朝康熙二年知縣胡應華修
關帝廟舊浙江通志一在興仁門内明洪武年建
一在府學西
國朝康熙九年建
任公祠建德縣志祀梁太守任昉舊在城南今改
和豐倉前祠曰任公志遺愛也
陳司徒廟嚴陵志在縣西六十里銅官山據廟碑
神名果仁仕隋當義寧中羣雄交作司徒統兵晉
陵窺覦者畏伏旁衛江浙至唐乾符二年鎮海軍
叛卒王郢緣海為寇節度觀察處置使禱謁有應
置廟郭南門具以事聞追封忠烈公
汪大王廟建德縣志在縣西三十里汪尖山下神
諱華當隋末保有宣歙之衆唐興納土是不忍鬭
其民者故至今祀之
廣濟廟嚴陵志在拱辰門外神姓邵名仁祥字安
國淳安人隱居烏龍山且死語人曰立廟祀我當
福汝時唐貞觀三年也梁開平元年封貞應王宋
熙寧八年封仁安靈應王紹興十二年賜額廣濟
建德縣志元至正間修(胡翰新修廣濟廟碑嚴陵之山其望為烏龍矗起江)
(上其西南為郡城外至郡二里有祠翼然負山而蔭巨木則廣濟廟也郡守吏至者既視事則必告)
(謁有故則必為民祈請著為恒典行省右丞李公思本謁拜祠下顧惟廟之木石丹漆黝堊歴歲滋)
(久摧朽刓泐乃飾廟像加粉采焉摧朽者易以堅良刓泐者施之塗甃神妥其靈人用禋享)明
弘治辛亥重修
湖山廟舊浙江通志在縣西北十里聖湖之南唐
末黃巢餘黨逃此失其所在主帥夜夢張范二神
告曰翌日雙白鶴所止處賊所在也至則果然遂
勦之事聞張封靈休安民侯范封靈祐定民侯
三先生祠嘉靖浙江通志在武定門外初名思范
祠祀宋郡守范文正公仲淹後增祀東萊呂成公
祖謙改名政教祠嘉靖三十八年提學副使范惟
一以宋南軒張宣公栻亦曾守嚴因併祀於其中
故曰三先生祠(徐階為記)
翊忠侯廟嚴陵志在縣西一十五里地名靖林(楊幼)
(度勅封翊忠侯廟記靖林有神潘侯世雄名一飛字也生於宋治平改元五月二日至宣和三年二)
(月既望麗景沖和廼沐浴更衣謂青衣之使已至天帝召為隂府官主陽間事言已即逝侯之神自)
(此彰矣葬於蕙巖靈威不可犯祠於寓里靈驗動可祈今百有二十餘年一境之内亢陽烈晝隨禱)
(而濡積雨霾雲隨祝而霽疫癘屏息寇盜蠲除家無鬱攸里無巨浸揆厥本原非神禱賜流芳歟寖)
(久神惠益昭嘉熙紀元郡守趙汝柄奏於朝勅賜翊忠侯)
周宣靈王廟萬歷嚴州府志在三元坊嘉靖間建
(錢廣居周宣靈王廟碑按神周姓繆宣名臨安新城縣太平里人也生宋淳熙戊申歲三月四日初)
(名雄以雄音鄰榮恐干父諱改名繆宣神少時受仙指大數四九後之武源至鸕鷀灘失足墮水頃)
(刻巨浪層翻猛若蛟龍起伏神即脱化溯波而上至衢城水亭門外浮沉不定聲聞數十里一時驚)
(異建廟塑像崇祀於衢城之西是年神正三十有六果應四九之說乃嘉定癸未歲也端平元年大)
(封神得贈廣平侯淳祐元年秋勅封神護國廣平正烈周宣靈王延祐三年睦郡旱潦藉神庇蔭得)
(錫平康士民遂立廟於澄清門内自元歴今卜年三百有竒禦災䘏難不可枚舉)
二太守祠建德縣志在北高峯祀明守楊守仁鄭
銳(傳詳名宦)
忠義節孝祠忠義祠在字民莊學宫内節孝祠在
純孝莊
國朝雍正四年知縣薛景珏奉文建
淳安縣
先農壇在東郊
國朝雍正五年知縣姚永光奉文建立壇宇并置耤田
四畝九分
社稷壇淳安縣志在縣之西郭一里(羅願社稷山川壇鼎修記)
(士有生於五帝之世而見祀於今禮有隆於三代之時而不廢於後此不惟其人可尊其義之所該)
(者至深遠矣自去古既邈五帝之臣其傳者無幾而高陽氏之土正有虞氏之稷世獨相與社而稷)
(之見於展禽史墨之說其禮壇而不屋腥而不熟有俎豆而無杯器又皆商周之舊典上下數千年)
(間不敢有所變蓋土穀者民情之所重而社與稷實司焉自丘民以上隨其所在封而事之天子以)
(建諸侯而諸侯以有其國君民之情如此其同也以其生有平土殖穀之能其神不冺屬之以雨暘)
(寒燠之事無不得其所欲天人之際又如此其不異也因其沐浴齋宿登降薦徹者有為人下之道)
(則從而訓民以為事君之法因夫水旱有變置之說而諸侯不職者不得免則等而施之以為馭臣)
(之法一歲之間春以出火秋以卜稼冬以息老有屬民讀法之事有用幣救變之事其或不得已而)
(用民於兵小則受肉而行師大則釁牲而出境有功獻於是有罪戮於是如家人父子出告反面而)
(從事於庭内非以是為希闊之典而行之也重民之居而敬其食故其俗重厚而不遷明命有功者)
(而祀之故其民端慤而不鬼因物之常而寓其教訓故令行禁止而風俗成民日見上之親已而所)
(施又無悖乎四時之序是以其上易為而其神易福也嗚呼古之求於社與稷者其詳如此非固欲)
(神之福而已蓋知至意誠無精粗表裏之異則散於事者可以知其政而觀其禮此所以為不貳也)
(後世與民相接者至簡矣惟其治財聽訟施於官府者然後以為政非殽於社而降之若是者神固)
(無與也里中之社喧囂而醉飽惟其習威蕆事存於有司者然後以為禮雞鳴而行事未明而瘞若)
(是者民亦不知也且夫耳目之不接而欲變化其心術已不可得况所謂出火之早晩與來歲五種)
(之宜否所息之物所救之變則其說既古矣兵農已分而師祭者遷矣是後世之求於社者甚略也)
(然據其存於今者而尚論其故則其人蓋五帝之佐而其禮乃三代之舊生人之𩔖所以得相收至)
(於今者賴其力為多而前世遺禮之僅存者此而已故猶相與守之而學者尤樂道之云耳長樂陳)
(君曄來為淳安縣方是時議者以州縣社稷壇壝多不葺詔長吏修築守護月檢察之君於是即縣)
(西二里故所謂社稷壇於南山之麓表山川風雨雷師之壝俱伐石治之且為屋者三以待事築牆)
(七百丈而外閑之淳熙七年七月上戊既成而祭承議郎知南劍軍州事羅願記)
風雲雷雨山川壇嚴陵志在縣南一里上善觀前
邑厲壇淳安縣志在縣西北半里
城隍廟嚴陵志在縣東南真應廟後明正統十三
年縣丞沈宗賢重建弘治元年知縣劉箎重修
吳泰伯祠明一統志在淳安縣東三十里太平鄉
(吳貫泰伯祠記嵩山下舊有泰伯祠為宋咸淳中進士吳攀龍所建扁曰至德明宣德正統間吳晉)
(吳士才重整新之肖以像歲時奠祭嗣後僉事吳欽以子姓蕃衍祠隘不能容乃稍廓其規模輪奐)
(一新益以延陵季子札配享於旁)
真應廟嚴陵志在縣學東南神姓方名儲相傳後
漢時以賢良方正仕和帝後為洛陽令卒贈黟縣
侯立廟宋政和七年賜今額(方瑞合重修東山黟侯廟記吾族之散處)
(者輒祀黟侯其神明之道著也自吾祖壔公遷茶坡祀侯東北山下幾二百年山下水通溪有軒駐)
(橋是侯乘鶴歸來處故山下橋亦名軒駐橋橋邊水匯可二畝蒹葭蒲葦丘壑泠然由橋陟廟一望)
(平田廣阪菁葱萬樹隔岸雲巒稠疊如繡真偉觀也但廟製草具久益傾圯歲時拜祭少登望之樂)
(又旁無餘室可以庇緇素考鐘伐鼓有時缺焉時兵革少息秋禾用登余與族人謀而新之)
山陰侯廟嘉靖浙江通志一名賀將軍廟祀漢新
都郡太守封山陰侯賀齊歲以仲春仲秋望日祭
(名勝志賢溪記云歙之東鄉古葉鄉也東漢書建安十三年遣武威中郎將賀齊討定丹陽黟歙時)
(武疆葉鄉東陽豐樂四鄉先降因表葉鄉為始新縣今縣西北六十里永平鎮有土主廟名賀將軍)
(祠又呼為葉公蓋尊之也公字公苗會稽山陰人祠之西配食漢南部行事南郡守關内侯方公儕)
(東配食本州别駕襲黟侯方公觀之姚鳴鸞重修東廟記邑市分東西古有二廟以祀神廟之在東)
(者問其神之所自則曰勅封靈順侯葉府君廟之在西者問其神之所自則曰勅封山隂侯賀公夫)
(神一也封爵一也而有賀與葉之分者按漢三國時會稽山陰侯郡守賀公諱齊擊定山越以討賊)
(立功封威武中郎將加偏將軍是封爵之源始於此去縣治數十里地名葉鄉有賀將軍祠廼賀公)
(立功之地又謂葉鄉土地故以賀為葉是姓氏之訛始於此歲甲申市東之人重修廟宇凡諸木石)
(工費皆出於居民之樂捨廟貌重新神像儼然是固賀公功德之所致亦我後人崇報之宜然功成)
(用書以為記)
孚惠廟萬歷嚴州府志在縣東六十里一名何侍
郎廟舊在安樂鄉成化志稱神名文建仕陳官至
吏部侍郎為劉球所譛而死歸葬萬程里數顯靈
異鄉人祠之宋淳熙十三年賜額孚惠紹定五年
封昭利侯咸淳元年加靈順侯
忠助廟嚴陵志在縣西一名忠濟侯祠神姓汪名
廣即歙郡英濟王子也仕唐為飛騎尉歿封忠濟
侯宋紹興壬子暴水衆禱於神水即退賜廟額曰
忠助
靈惠廟嚴陵志在縣東七十里神姓王名克儉事
唐為都押衙子孫立廟祀之祈禱有應累封忠順
英烈侯宋紹興中賜今額
陳府君祠淳安縣志在縣東三十里屏風巖相傳
神青州人唐龍德中為青溪令黃巢之亂與其二
子率邑人避於巖巢兵圍之七日乃引弓發石擊
之巢兵大潰邑人德之因祀於巖
戈府君廟新定續志在縣西五里舊傳神事吳越
提兵禦敵不利敵斷其頭并棄之神右手持劍左
手自提其頭行至今祠所仆焉既而風雨晦冥雷
電震耀鄉人駭其神異即地為廟祀之
靜樂先生祠嘉靖浙江通志在縣東北二十五里
祀唐方昊(方逢辰靜樂先生祠堂記淳安縣常樂鄉上貴寺祠堂者唐處士靜樂先生方)
(公聚徒授業之所也先生生於唐末以節義自高五代吳越錢氏招之不往遯於深山讀書講道以)
(終老焉昔宋咸淳明堂詔書求歴代忠臣烈士有功於民者令州縣歲時致祠知縣事承議郎盧應)
(偶發錢一千緡下本寺助造佛廬就中為先生祠從衆請也)
英烈錢王廟嚴陵志在縣西七十里神姓錢歙人
長名嶨季名觷有别業在永平宋宣靖間團民兵
衛鄉井有方略建炎己酉金人犯臨安泝浙江而
西二侯與邑人方庚率民兵三千人至桐廬縣西
視牛頭山迫險可得志布置迎敵大敗其衆金人
北遯後以功各補承信郎紹定庚寅江東部使者
列其功請立祠於嚴賜號英烈紹定癸巳歙民復
請賜爵乃封嶨為惠顯侯觷為惠濟侯
朱文公祠嚴陵志在縣學文廟戟門外元延祐六
年縣尉鄭千齡建(王儀新建朱文公祠堂記淳安古歙之東鄉今雖屬旁郡然距)
(新安不二百里朱子之沒僅百餘年所謂去聖人之世若此其未遠近聖人之居若此其甚者故凡)
(孔子廟學宜皆有祠以奉朱子而况淳安之望紫陽為甚近學者進拜先生於祠下則知幸生有道)
(之世宜交相慶而更相勵也)
融堂先生祠嘉靖浙江通志在學西祀宋儒錢時
寳祐間建
蛟峯先生祠嘉靖浙江通志在石峽書院祀宋方
逢辰元至大間建
海公祠淳安縣志在邑西察院左明邑民錢德貞
余元恭助地構祠以祀前令海瑞後令吳天洪復
改築南山麓嚴州府志萬歷五年建(徐廷綬為記徐楚海公祠)
(詩垣屋蕭蕭錦水涯舟人指點海公祠風波自不驚三黜暮夜誰能枉四知虎口脱離瀕死日龍顔)
(回顧再生時百年借寇天閽遠惟有棠陰繫去思)
忠義節孝祠忠義祠在文公祠後節孝祠在文公
祠東
國朝雍正四年知縣姚永光奉文建
桐廬縣
先農壇在縣治東北地名塔山脚
國朝雍正五年知縣張坦熊奉文建立壇宇并置耤田
四畝九分
社稷壇桐廬縣志在縣治西一里許舊在圓山之
西宋縣令劉公臣嘗建豐亭於其上後人以登陟
頗艱遷於縣西八十步地名朴樹元豐末復移置
圓通寺之東即今處也
風雲雷雨山川壇桐廬縣志在大江南岸去縣治
三里明萬歷二年知縣李紹賢因南渡風雨不便
遷改社稷壇西
邑厲壇萬歷嚴州府志在縣東四百七十步
城隍廟桐廬縣志在縣治北一百五十步據安樂
山之第二峰縣以安樂山為主山而此山又其龍
脉所聚故建廟於此宋景定癸亥縣令胡太古嘗
修葺殿宇歲久殿毁元大德七年邑人鄭源等重
建明洪武初知縣毛道即舊殿而增飭之景泰間
縣丞許善重修正德七年知縣曹珪益加修整嘉
靖十三年縣丞章彦重蓋廟宇隆慶五年通判陳
彛建東西二廊立各鄉土地之神萬歷八年知縣
楊束捐俸修葺
桐君祠嚴陵志在縣東二里桐君山頂(萬歷嚴州府志宋元)
(豐中縣令許由儀嘗訪桐君藥錄已失傳惟山隈有雙小桐廼繪桐君像於絶頂小堂有詩云山中)
(百藥當年錄砌下雙桐舊日孫後孫景初代為令易繪像以塑名人多畱題元末兵燹廟貌無存洪)
(武中重建小祠成化間頽圯嘉靖初知縣張瑩闢舊址構祠三楹設桐君木主祠後豎樓柱以石壘)
(以木勢甚崇聳取長樂寺鏞懸之歲設鐘夫以司晨昏亭塔巍峩山水掩映每登眺江山景物一覽)
(在目彷彿圖畫中昔人比之浮玉山又號小金山可以見其勝也徐舫張小山重修桐君祠詩先生)
(遠有煙霞趣鐫玉捐金隱者祠瑶草久荒雲一片碧梧仍見鳳雙枝芙蓉日靜文書暇杖履春來嘯)
(咏遲他日幽期何處好寒松花發鶴歸時)
嚴先生祠方輿勝覽在釣臺先生名光字子陵本
姓莊避明帝諱改嚴嚴陵志在縣西三十五里富
春山之下宋景祐中建(范仲淹嚴先生祠堂記先生光武之故人也相尚以)
(道及帝握赤符乘六龍得聖人之時臣妾億兆天下孰加焉惟先生以節高之既而動星象歸江湖)
(得聖人之清泥塗軒冕天下孰加焉惟光武以禮下之在蠱之上九衆方有為而獨不事王侯高尚)
(其志先生以之在屯之初九陽德方亨而能以貴下賤大得民也光武以之蓋先生之心出乎日月)
(之上光武之量包乎天地之外微先生不能成光武之大微光武豈能遂先生之高哉而使貪夫廉)
(懦夫立是大有功於名教也仲淹來守是邦始構堂而奠焉乃復為其後者四家以奉祠事又從而)
(歌曰雲山蒼蒼江水泱泱先生之風山高水長劉基嚴先生祠詩伯夷清節太公功出處行藏豈必)
(同不是雲臺興帝業桐江無用一絲風羅洪先嚴先生祠詩漢廷懷舊德獨愛水雲深白髮一竿暮)
(青山七里春江湖閒歲月夜景浴星辰千載荒祠下停舟有幾人)
高府君廟嚴陵志在縣南三里神名獲漢時人素
善天文與嚴子陵有舊嘗自石城適富春訪其廬
時值大旱即曳劍登潭巖叱曰此湫有蛟龍當起
行雨未幾雷雨交作秋遂大熟邑人感其惠立廟
祀之
陳侯廟嚴陵志在縣東南十五里相傳富陽侯陳
碩子也有仙術能役使鬼神嘗於餘杭一夜築九
里塘不假人力而成既死依此土為神
董司徒廟桐廬縣志在縣西二十八里(朱軧董司徒廟記司)
(徒諱舉字正忠里人也黃山之傍夏孝先父墓在焉一夕野燒熾熖延屬墓木其嗣哀號無所措忽)
(百鳥飛集濡其羽沃之火即滅墓側湧一泉流於江因名其鄉曰孝泉里曰仁孝至司徒時忽涸公)
(諭里中曰泉脉無古今何流於昔而今絶焉必吾鄉事親之道有愧昔人所致乃率衆齋沐禱曰若)
(一鄉有譴願以身塞日夜不怠遂殞於側泉湧如初至今不竭周十餘里無復旱暵之苦衆德之深)
(思致其報獲吉卜於大鍾山之西歸其柩藏焉擇其東建祠今壘石之所土益堅厚號董公圻晉開)
(運中浙右大旱遣使謁祠下未反命油然沛然槁者立蘇禾倍長祠之左滙為大澤遂號新澤錫王)
(稱曰幖福嘉其貺也)
潘尚書廟嚴陵志在縣西南十五里相傳神為王
村浦人名宗衡宋南渡從高宗破寇有功授鈐轄
沒著靈驗邑人立廟祀之勅贈尚書
胡侍郎廟嚴陵志在縣西南二十里地名清渚神
即宋禮部侍郎胡寅也紹興中嘗為郡守有德於
民故祀之
二先生祠桐廬縣志在桐君山明萬歷五年知縣
李紹賢建以祀文敏莊襄二公
(謹按吏部尚書姚夔謚文敏都察院右都御史俞諫謚莊襄皆邑人傳詳名臣)
李侯祠桐廬縣志在桐君山巔明萬歷七年士民
為李侯紹賢建
忠義節孝祠忠義祠在儒學左側節孝祠在縣治
西
國朝雍正四年知縣張坦熊奉文建
遂安縣
先農壇在東郊
國朝雍正五年知縣曹維藩奉文建立壇宇并置耤田
四畝九分
社稷壇遂安縣志舊在縣南明洪武初建萬歷三
年知縣吳撝謙改置城西二百步
風雲雷雨山川壇遂安縣志舊在縣南明洪武初
建萬歷三年知縣吳撝謙改置城東四百步
邑厲壇萬歷遂安縣志在縣西半里
城隍廟萬歷嚴州府志在縣南洪武四年知縣凌
暹建成化十一年知縣朱福嘉靖二十四年知縣
羅衮修隆慶四年知縣周恪甃砌石臺
國朝康熙年間士民倡修規制一新
東嶽廟嚴陵志在縣治西宋祥符間建元大德至
元中嘗加修葺(王通叟東嶽行宫記宋真宗祥符九年有事泰山嶽神顯異詔天下)
(郡縣悉建東嶽行宫人始得以廟而作敬所遂安縣自始建迄今成毁興廢者屢矣大德丙午淳安)
(主簿尹公柔克來攝縣事勸助得中統鈔二千錠以資經始縣尉梁公廣承之興事逾月會主簿江)
(公正初至實相厥成)遂安縣志明隆慶間知縣周恪萬歷間
知縣馬呈鼎重修
國朝順治十五年邑民洪大道姚思稷等醵貲重建
龍王廟遂安縣志在馬儀堰上明萬歷間知縣馬
呈鼎重建
三聖廟新定續志在縣治南據王象之輿地紀勝
三聖廟即普州三景兄弟以死國列祀典神名思
忠思立思誼張魏公奏立廟和尚原宋時行都旌
忠觀亦有廟此又其别廟云
容公祠遂安縣志明嘉靖三十一年知縣羅衮建
祀正德間捍寇知縣容九霄以元武略將軍高裕
配享(余乾亨容公捍寇遺績碑正德癸酉饒寇王浩八等倡亂突入開化移據嚴坑將乘勝犯)
(遂其勢甚熾人無固心有上官奉令駐遂聞變嘆曰遂無城邊無屯民無可用何恃而守乘小舸逸)
(去邑衆洶洶時容侯追及激以大義厲聲曰棄城失律國有典刑公必欲去吾且射公以徇卒還之)
(民始定侯乃創城郭集民兵躬擐甲胄進至界據高立壘伐木立柵足未定而賊奄至即命果毅搏)
(之擒其先驅者三人賊憚侯武勇又四路為侯所遏勢蹙宵遁西哨軍邀擊遂破之賊遁還故巢卒)
(就殄竟不能越遂尺地殺遂一人皆侯捍禦力也遂之民至今思侯之功越四十年當吉水羅侯治)
(遂之八載始因民請為劖碑表章之又取勝國時高千戶之有保障功者配享之斯舉也捍患之祀)
(足以合禮傳信之紀足以表忠不諠之思足以存厚一舉而三善備焉)
仁賢祠舊浙江通志在邑西澗祀明吏部郎中毛
一瓚(姜習孔仁賢祠記遂巖邑也先是條編法行編者槩從省費多有全書所未載者於是科)
(𣲖濫觴吏緣為奸遂至不可究詰而里甲之禍始烈惟公目擊科𣲖胥役之害由於成規未立集邑)
(父老斟酌增益之不啻再三而條議呈焉務使額有定設官無乏用胥無耗蠧可經久遠而後已此)
(一舉也真吾鄉百世之利微公力為條陳安望闔邑之民霍然有起色哉捐館之日父老圖所以祀)
(公不佞何能揚其媺僅據父老所請道其梗槩云爾)
忠義節孝祠忠義祠在聖廟儀門外東首節孝祠
在聖廟外西首
國朝雍正四年知縣曹維藩奉文建
夀昌縣
先農壇在東門外七里廟東
國朝雍正六年知縣汪準奉文建立壇宇并置耤田四
畝九分
社稷壇嚴陵志在縣西花園
風雲雷雨山川壇嚴陵志在縣前溪南山上
邑厲壇嚴陵志在縣北萬松山陰
城隍廟夀昌縣志在縣治西南明洪武三年知縣
胡濬即舊基重建嘉靖庚子知縣顧公問撤而新
之丙午知縣程謨建前亭三間天啟三年廟燬知
縣封錫𩔖重建
東嶽行祠嚴陵志在縣東青龍山上東有聖水亭
(王揆東嶽行宫碑粤若夀昌方五六十邑治之東青龍之山東嶽行宫靈蹟最著而天一之水聖母)
(臨之苟冤枉被誣無所訴者質一泓之清泚聽兩詞之曲直如鑑之明而妍醜無遯情焉其興建年)
(代因革莫考誌失之也若夫奕奕新廟以至元癸未尹尹子玉丞李應甫尉丁用重建暨達嚕噶齊)
(阿里尹李炳助成新作南門則至順辛未達嚕噶之齊旺扎勒布哈尹尹玉之經營及兩廡之敝者修)
(闕者補之聖水則亭以覆之黝堊丹漆之崇邃嚴整至元再紀元乙亥冬十有一月揆來尹明年大)
(旱宿廟下致禱甘澍輒應乃亦有秋於是合議所以答神明貺僉謂聖母之宫獨仍其舊爰并葺之)
(民吏翕讚徵工肇役乃作詩曰維邑夀昌龍山峙東於昭行宫神降岱宗誣枉孰辨臨此聖水奸欺)
(莫揜人獲神佑神依人立主宰所存功備生物有嚴寢廟曰廡曰門神人具瞻完舊益新休於前政)
(惠我後人敢告來者視此刻文)
白山廟嚴陵志在縣南白山洞下相傳神即漢司
徒吳融也五代梁龍德元年建宋崇寧二年勅封
靈應王方臘寇廟燬忠訓郎胡祖舜重建(洪國瑞白山廟)
(記白石山巖危洞邃神其尸之天陰霧晦聞金石音雲氣捲舒雨晴預卜伊山之麓有廟巋焉按新)
(定郡志言吳司徒廟也建於五代龍德元年封於崇寧二年值方臘弗靜陷睦歙杭婺等州焚及於)
(廟博山依舊儀象儼然乃宣和三年也其後建廟如初水旱疾疫之禱如響斯答)
李都官祠嚴陵志在縣西魏䭾山神名頻邑人仕
唐為建州刺史卒而降靈其土建人立廟於梨山
以祀之累封至靈顯忠惠孚應佑德王今本邑魏
䭾山及覺泉寺皆有神異數著靈跡而其在魏䭾
者號唐賢靈祐王祠鄉人至今奉祀
蒼山廟萬歷嚴州府志在縣東港口相傳唐時徽
州有簰商名蒼關者至此無疾而卒因降靈其土
民為立廟水旱禱之有應宋崇寧中封靈應侯
匹布夫人廟夀昌縣志在縣東南白艾村相傳唐
末黃巢據縣治官軍討之阻溪水漲不得渡忽見
一女子滌布於水以布擲之化為長橋士卒履之
而過遂破賊復縣治事聞於朝勅封匹布夫人唐
宋列於祀典今鄉民皆祀之以祈蠶穀
忠義節孝祠二祠俱在學宫東偏
國朝雍正五年知縣楊正荀奉文建
分水縣
先農壇在縣南長淋坂
國朝雍正六年知縣蔡可遠奉文建立壇宇并置耤田
四畝九分
社稷壇嚴陵志在縣西二里洪武八年建
風雲雷雨山川壇嚴陵志在縣南洪武二十年建
邑厲壇分水縣志在縣北門外
城隍廟段天祐城隍廟記會稽林元素尹分水之
明年當元至正二年壬午以城隍久廢次第新之
踰月廟成嚴陵志在縣治西北明洪武三年知縣
余德賢即舊基重建正統十一年知縣李觀新之
成化十二年知縣龐瑽復修東西兩廊
紫龍王廟嚴陵志在縣西南十五里宋端平乙未
知縣趙師㟒禱雨有應立祠山足以答神賜元泰
定間縣尹趙東州葺之至正二年縣尹林炳重建
(段天祐紫龍山龍王廟記分水縣西南十五里曰紫龍山山之巔舊有龍祠水出其傍下注為三池)
(邑人值歲旱輒請其水以禱相傳得池中生物肖龍者則雨至正二年春旱夏更甚邑令林君齋沐)
(遵故事與龍約三日内雨當為龍更剏新祠翌日雨驟澍三日廼止是歲大稔即捐俸市材鳩工而)
(民之趨之者施屋若干楹施地若干畝未幾新祠告成)
靈祐廟嚴陵志在縣西二里廟本在柳栢鄉因祠
禱不便復廟於此(王褘靈祐廟記分水縣西二十里柳柏鄉有神祠曰靈祐按神)
(姓柳名不傳由河東徙居吳仕晉為内史出鎮新安以兵數萬禦寇境上未及返而歿靈輀至柳山)
(下忽人馬辟易百夫挽之不動遂卜其地以葬邦人相與立廟而祀之廟在山之陽蓋山因神姓柳)
(遂稱為柳山神既廟食兹土其護國庇民靈異之跡甚著環數十里内未嘗有横逆之灾唐中和三)
(年越州觀察使劉漢宏以兵攻郡城民禱於神大風雷拔其營柵夜傳柳公兵至皆遁去乾寧三年)
(江淮羣盜並起所至蹂踐畏神威不敢入郡境梁開平四年邦人欲新廟未果暴風拔木壓棟宇盡)
(壊而神像獨存宋嘉定八年蝗大作民以急禱風雷隨起驅逐靡遺稼田無害十二年大旱縣令潘)
(振走告祠下不旋踵而雨降歲則遂稔元至元十九年廟傍民徐甲劫殺鄭丙而逃捕久不獲縣官)
(以告神已而徐甲自詣官若神使之者至大二年鄉民郎慶失物不得賊巡檢王毅復以告夜夢神)
(手書晶字示之後三日而獲賊是歲大蝗民禱其應如昔至正二年自春徂夏不雨官民合辭以禱)
(即大降雨三日鄰境大疫而縣以神故獨無死亡其冬虎狼交道人畜被害甚多縣官移文於廟鄉)
(人聞終夜人馬捕逐聲及旦而虎狼屏跡十三年大盜羣起建德屬縣皆陷民計無所出惟神是訴)
(七月七日大風雨雹由是境上賊自潰賊復來焚廟火三舉輒自滅縣官與賊戰於桐廬境賊見旗)
(幟遍山麓旗間悉柳字賊因大敗官軍移屯本縣賊見旗幟如前皆奔突而去先是梁貞明四年以)
(吳越王錢氏之請封尚書左僕射廣福侯唐清泰四年加封弘仁廣信王及宋賜廟號靈祐則嘉定)
(十一年也今縣大夫高君昌具述神之靈應與夫封爵稱號皆出前代亦既上狀於朝請加錫命而)
(其本末猶未有紀載乃考圖志及傳聞之舊使來徵文是用備書其實刻銘兹碑傳之無窮銘曰分)
(水之墟有廟翼翼有赫其神兹土是宅振威扶化澒洞烜赫助宣天休陰闔陽闢時踰千&KR1124;不替血)
(食相時人民灾害靡測凶有兵刃毒有灾疫亦有蝗旱戕我稼穡我灾我患靡不屏跡僉曰嘻哉維)
(神之力神力孔多曷報之德春秋來享祀事敢忒桂漿惟馨毛牲斯疈吹笙伐鼓左祝右覡咸罄厥)
(誠神用愉懌擁其慶祥布此福澤益庇我民護我王國惟民戴神詎間今昔爰致其辭勒諸金石用)
(昭神靈永示無極)
東平王廟分水縣志在縣東南四里九龍山上神
為張睢陽巡靈應赫然外邑趨禱者四時不絶
謝真人廟分水縣志在縣東三里龍潭之上明太
祖嘗設醮緘密疏焚之真人於壇下俯伏久而甦
問之對曰三天門下觀見疏文誦之不遺一字封
得道真人後至龍潭端坐石上而化邑人立廟有
禱必應
忠義節孝祠忠義祠在明倫堂東偏節孝祠在東
門外狀元坊
國朝雍正四年知縣胡杲奉文建
浙江通志卷二百二十四
