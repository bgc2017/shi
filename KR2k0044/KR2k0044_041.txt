浙江通志卷四十二
古蹟(四)
湖州府
下菰城太平寰宇記在州南二十五里吳興記云
春申君黃歇於吳墟西南立菰城縣青樓連延十
里吳興志今故址猶存(吳興掌故郡志載春申君故宅在下菰城新志亦以)
(為城邑皆非也史記楚封歇為春申君封於江東因城吳故墟以為都邑在今姑胥城内西北隅吳)
(興非所封今所謂下菰城蓋春申伐吳時築營屯駐之處其四望門可證弘治湖州府志以澤多菰)
(草因名黃溍登錢山望菰城詩吳興水為州諸山若浮萍況此一培塿瑣屑世未名所欣漁樵居乃)
(與緇錫并種竹有萬竿結茒無十楹老僧解人意蹝履能相迎芳草被行徑朱藤暗巖扄蕭條空階)
(暮日照莓苔青猶嫌所歷卑未極游眺情聳身白雲上始見春申城想當高會時樓觀飛青冥喝海)
(薦罌勺窮山羞鼎鍘安知千歲後寂寥無人行煌煌冠蓋至躍躍狐兔驚歸來朱門客聽此松風鳴)
戶城弘治湖州府志在烏程縣西十九里吳孫皓
時置文皇帝陵戶二百家城於此
邱城西吳里語在烏程縣北十八里近太湖漢丘
氏所居也吳越錢氏嘗築城屯戍以拒南唐宋紹
興間嘗於此牧馬
卜城弘治湖州府志在烏程縣西南六十里宋略
云龍驤將軍益州刺史卜天與所築因名
避它城太平寰宇記杼山在烏程縣西南今山上
有古城曰避它(顔真卿妙喜寺碑按說文云它蛇也上右患蛇築城以避它也)
南潯城崇禎烏程縣志在縣東七十二里城周三
里至正十三年張士誠築洪武二年拆修蘇州城
石城太平寰宇記在烏程縣西南三十里昔嚴白
虎壘石為城與呂蒙戰今弩臺之蹟猶存吴興志
石城在卞山(弘治湖州府志城山城在長興縣南五十一里西吳里語在長興縣石城)
(山吳時烏程嚴白虎築按史白虎與孫策相距又豈嘗與吕蒙相拒耶)
吳城西吳里語在長興縣南吳王使夫槩於吳西
鄙築城即此(邵緝長興吳城詩高臺無地曲池平溧泊句吳宿古城一岸溼雲沈夜色)
(四山涼葉下秋聲)
彭城萬歷湖州府志在長興縣東北二十五里
黃城弘治湖州府志在長興縣東北與郭轉堆皆
句吳所築(吳興掌故三城三圻在長興東臨太湖吳王屯戍之地步軍列三城水軍列三)
(圻萬歷湖州府志城與圻接畛吳城聯斯圻彭城聯石圻丘城聯蘆圻石圻今沒入太湖斯圻蘆圻)
(仍存)
(謹按吳興掌故載三城三圻不書城名而别列吳城一條云是吳夫㮣築在長城東二里其里數與)
(郡志所載吳城在縣北三十里者不合是别有一吳城不在三城内矣郡志載吳城彭城黃城云皆)
(句吳所築當即是三城而又云吳城聯斯圻彭城聯石圻邱城聯蘆圻有邱城而無黃城其丘城又)
(另列一條云在烏程縣北十八里雖同近太湖謂是吳越錢氏築又非句吳所築三城内之丘城也)
(考吳越備史無城烏程之文迄難考證大扺上古屯兵之地皆築城壘非止一處古蹟湮没難以指)
(其定處矣)
九里城弘治湖州府志在長興縣西南百九十里
東林城弘治湖州府志在長興縣西南四十九里
吳時所築
西林城弘治湖州府志在長興縣西南四十八里
吳時所築
大騎城小騎城太平寰宇記並在長興縣西南
一百十里吳地記云吳王濞築此二城為馬廐
朱城輿地志在長興縣東南二十四里嚴白虎壻
朱叔廉所築
四安城弘治湖州府志在長興縣西南七十里隋
大業九年築後至元季武總兵重築(吳興掌故四安者吳興宜)
(興故鄣廣德皆保障於是也)
將軍城萬歷湖州府志在德清縣吳憾山吳王夫
差憾越築壘於此唐至德二年李光弼偏將軍辛
孜又築城其上號將軍城吳越錢王亦嘗屯戍號
奉國城以其在吳羌山又名吳羌城(吳興掌故皎然詩有同李)
(洗馬入餘不溪經辛將軍故城按辛敬順郡之將也刺史獨孤問俗於上元三年因寇亂遣辛築城)
(金鵝山以防南寇西吳里語唐廣德初袁晁陷浙中湖州刺史獨孤問俗率將士築城拒之以近金)
(鵝山又名金鵝山城德清縣志在縣治西數里枕溪)
(謹按成化郡志將軍城吳羌城各列一條又云吳羌城即將軍城考山川志吳羌山在縣東南一里)
(吳憾山在縣西南二百步明是二山亦明是二城矣至於至德上元皆唐肅宗年號上元無三年自)
(至德二年至上元二年凡五年築城固屬同時是即二城之證也)
永安城弘治湖州府志在武康縣餘英谿北隋仁
壽二年中使蘇倫徙於谿南有四門東撫耘南朝
恩西懷安北平遠宋紹興間尚存
牙門城餘英志在縣北五里鳳凰山北梁侯景之
亂縣人司徒長史沈子春築城於此子春時為牙
門將軍因名
赤眉城太平寰宇記石城山在武康縣漢末赤眉
之亂邑人於山上累石為城(西吳里語山巔有洗馬池)
晏子城吳興掌故在安吉西北二十里晏子鄉萬
歷湖州府志舊屬長興(西吳里語晏子娶吳王女築城於安吉後耕者每得)
(黃金狀如四角菱中有齊字有人題詩云豚肩不掩豆狐裘三十年身後黃金出其然豈其然)
故鄣城弘治湖州府志在安吉西北十五里秦置
唐併入長城今屬安吉(太平寰宇記今俗號府頭是也)
後府城嘉靖安吉州志去州西北二十五里吳大
帝所築
穆王城嘉靖安吉州志在鳳亭鄉昔岳飛於此壘
土結營後謚武穆人遂以穆王城呼之
漢司隸校尉治太平寰宇記春申君於吳墟西南
立菰城縣後漢司隸校尉萬向於此築版溉田
漢永縣治明一統志在府城西北漢興平初太守
許貢奏分烏程置此縣
晉東遷縣治弘治湖州府志東遷舊縣在烏程縣
東晉太康元年分烏程東鄉置
唐射堂弘治湖州府志在白蘋洲西唐貞元中刺
史李詞建顔真卿為記(集古目錄射堂記顔魯公在湖州所書刻於石者)
宋諸廳弘治湖州府志通判廳在州治西偏治平
三年張大寧建添差通判廳在譙門内西偏舊司
法廳紹興七年建僉判廳在衙東門内添差僉判
廳在子城外之西舊税官廨趙師皋始居此趙善
臨創廳事轉運提刑司廳在子城西南舊苕濱館
節度掌書記廳在僉判廳西錄事參軍廳舊在州
門内西偏後在子城外之西面南州院在焉司理
參軍廳在子城外之西面東司理院在焉司法參
軍廳寳元初建於子城西偏後為添差通判廳徙
於軍資庫北司戶參軍廳在司理院南兵馬鈐轄
廳寓鴻禧寺路分都監廳在添差僉判廳西舊兵
馬司也兵馬司在路分廳南兵馬押監舍一在小
景德寺一在南廟睦宗院在景德寺紹興中立
宋倉庫坊局弘治湖州府志永寧倉在白蘋洲唐
建名永盈後改永寧宋嘉祐中重修常平倉在永
寧倉内西倉在清源門内軍資庫在譙門内唐建
嘉祐中重修常平庫在軍資庫西甲仗庫在儀門
内嘉祐中建公使庫在甲仗庫北都酒務在駱駝
橋東北慶元中建贍軍酒庫在子城東南舊迎恩
驛都税務在霅溪南回易庫抽鮮庫俱附都税務
醋庫在子城西南茶場在清源門南岸船場嘉祐
中創於白蘋洲東岸鐵作院附銅官廟安濟坊紹
興中置於奉勝門内惠民藥局在税務右
宋兵屯萬歷湖州府志宋太平興國中湖州設禁
軍營四威果在子城西南雄節在子城西北全捷
在子城西北龍騎在子城北廂軍營四崇節在子
城北壯城在子城西南水軍在子城北牢城在子
城北皆屯兵以司防禦
宋貢院西吳里語王十朋乾道三年知湖州郡有
貢院廢弛已久乃出俸錢率州人共成之
宋教場萬歷湖州府志在郡治西北内有正己亭
宋社稷壇成化湖州府志舊壇在清源門内祥符
寺東宋政和元年知州章援建(弘治湖州府志又社稷壇二所一在)
(烏程縣西一里一在太湖旁後廢括地志烏程縣東一里孫皓宅前有社廟巷)
元錄事司治弘治湖州府志在城四廂不詳所在
元税課司弘治湖州府志在駱駝橋西
晉長城縣治明一統志在長興縣東南十八里晉
武帝分烏程西鄉立長城縣於富陂村即此
梁城山戍西吳里語長興城山梁太守張&KR0792;與御
史中丞沈浚築戍以捍侯景之亂
隋長州治明一統志在長興縣隋大業末沈法興
置此州後廢
隋鷹揚府萬歷湖州府志長興縣四安城隋大業
九年置鷹揚府於此
唐綏州治明一統志在長興縣唐武德中置因古
綏安縣為名又更名雉州後廢
宋貢茶院弘治湖州府志在長興縣西北面官山
貞元中以吉祥寺置修貢堂有貢茶刺史題名
吳王屯戍德清縣志縣南乾元山吳王築城於此
唐武源縣治太平寰宇記德清縣唐天授二年置
武源縣成化湖州府志舊縣治在下蘭山面餘不溪
以水勢衝激天寳中移(弘治湖州府志舊志不載下蘭山未詳其所在)
宋牧馬寨德清縣志在縣西南宋殿前司馬軍每
歲放馬數千牧於此洗馬灘尚存其名
古防風國輿地廣記武康縣本防風氏之國(太平寰宇)
(記防風山先名封嵎山上有風公祠下有風渚水弘治湖州府志封禺二山禺山本禹十二代孫帝)
(禺所居)
(謹按風渚蓋因防風氏得名弘治郡志載風渚湖在武康縣東南十七里明屬湖郡自志杭地古蹟)
(者闌入風渚謂近金鵝山考郡志金鵝山在德清縣西南五里惟路史注云錢塘有金鵝山防風氏)
(所封山下有風渚後人因此遂沿其誤矣)
唐安州治明一統志在武康縣唐志云李子通立
安州又曰武州唐初因之尋廢
漢原鄉縣治明一統志在長興縣漢中平初分故
鄣縣置(長興縣志原鄉者以縣在山中多高原故也郡志以安吉舊治在天目鄉而不知其)
(為原鄉今復建為孝豐)
芳菲園吳興志吳越錢氏時清源門内有芳菲園
(陳堯佐閒步過芳菲園詩盡日芳菲園不見芳菲好茂草與斜陽脉脉情多少)
西園崇禎烏程縣志縣署舊有西園見梅堯臣詩
趙氏三園癸辛雜識在南城下與其第相連局勢
寬閒氣象宏大後有射圃崇樓甚壯
趙氏清華園癸辛雜識新安郡王之家後依北城
前有大池
葉氏石林園癸辛雜識左丞葉少蘊之故居在卞
山之陽萬石環之正堂曰兼山有從好承詔求志
等堂及淨樂菴愛日軒躋雲軒碧琳池又有巖居
真意知止等亭總榜曰石林精舍(吳興園林記其隣有朱氏怡雲)
(庵涵空橋橋下為玉澗故少藴以玉澗名其書劉一止訪石林精舍詩山行不用瘦藤扶度石穿雲)
(意自徐夜過西巖投宿處滿身風露竹扶疎)
(謹按石林辭有題意仕亭又西園右春亭新成其自撰石林山堂記云榜其廳之東西兩壽曰近仁)
(近智而廳曰樂壽則石林中堂軒之名正多矣)
畢氏園癸辛雜識畢再遇承宣所葺正依迎禧門
城三面皆溪其南丘山在焉亦歸趙忠惠
趙氏繡谷園癸辛雜識舊為秀邸今屬趙忠惠家
一堂據山椒曰霅川圖畫盡見一城之景
李氏南園癸辛雜識李鳳山參政本蜀人居霅因
創此為游翔之地中有傑閣曰懷岷穆陵御書也
趙氏園癸辛雜識端肅和王之家後臨顔魯公池
依城曲折雜植拒霜號芙蓉城有善慶堂最勝
丁氏園癸辛雜識丁總領園在奉勝門内後依城
前臨溪蓋萬元亨之南園楊氏之水雲鄉合二園
而為一後有假山及砌臺
鄒氏園向氏園經鉏堂雜志並在霅川城内
南沈尚書園癸辛雜識沈德和尚書園依南城近
百餘畆果樹甚多林檎尤盛内有聚芝堂藏書室
堂前鑿大池幾十畆中有小山謂之蓬萊池南樹
太湖三大石各高數丈秀潤奇峭有名於時
兆沈尚書園癸辛雜識沈賓王尚書園正依城北
奉勝門外號北村後又名曰自足有靈夀書院怡
老堂溪山亭對湖臺盡見太湖諸山(葉適北村記戶郜尚書吳)
(興沈公園於城北奉勝門外畆餘三十中涵五池大半皆水惟對湖臺高不逾丈具區前臨湖心遠)
(峰明晦滅没迎而後溪鳳凰毗弁諸山往往凑泊於溪山亭臺之下殆或天與者故名其回曰自足)
(余嘗評天下山水之美吳興特為第一其山脈地絡融液而津灌者莫非氣之至清渟止演漾澄瑩)
(紺徹數百十里接以太湖蒲荷蘋蓼盛衰榮落無不有意而來鷗去鳥風帆浪楫恣肆渺莽不知其)
(所蓋仙聖之宅非人世也余海濱之人常恨不得生長其地今公乃以築圃大指使余記之豈非所)
(願欲也哉)
丁氏西園癸辛雜識丁葆光之故居在清源門外
前臨苕水築山鑿池號曰寒巖臨苕有茅亭
趙氏瑤阜園癸辛雜識蘭坡都承旨之别業去城
既近景物頗幽後有石洞嘗萃法書刊為瑤阜帖
趙氏蘭澤園癸辛雜識園頗宏大園中作大寺
趙氏小𨼆園癸辛雜識在北山法華寺後有流杯
亭引澗泉為之(經鉏堂雜志自西門出十八里法華寺惻即趙氏小𨼆園庭宇雅潔)
(臨巨澗蔭&KR1324;松水清見底游魚數十若行空中正所謂坐茂樹濯清泉者)
趙氏蜃洞園癸辛雜識亦趙忠惠所有一洞窅然
深不可測
趙氏蘇灣園癸辛雜識菊坡所建去南關三里碧
浪湖在其前山椒有雄跨亭盡見大湖諸山
倪氏玉湖園癸辛雜識倪文節别墅在峴山旁取
浮玉山碧浪湖合而為名中有藏書樓多野趣
韓氏園萬歷湖州府志在南關外(癸辛雜議距南關無二里昔屬)
(平原羣從後歸余家名之曰南郭隠園城南讀書堂萬松關太湖三峯各高數十尺)
劉氏園癸辛雜識在北山德本村富民劉思忠所
葺後亦歸趙忠惠
錢氏園癸辛雜識在毗山去城五里因山為之巖
洞奇秀下瞰太湖有堂曰石居
趙氏玉鑑園趙氏梅園張氏園經鉏堂雜志
俱在霅川城外
白蘋洲三園弘治湖州府志唐開成中楊漢公置
為一郡佳勝處光啟中李師悦改為倉(徐仲謀白蘋洲三園)
(詩風流人物兩相逢白傅高文紀漢公三圃五亭裝郡景千花萬卉媚春風)
南園弘治湖州府志定安門内宋寳元中知州事
滕宗諒於此立五亭鑿三沼復楊漢公蘋洲之舊
慶歷九年知州事馬尋嘗宴六老於此六老者郎
簡范說張維劉餘慶周守中吳琰也胡瑗作序刻
石園中(吳興掌故即漢公所置三園之一梅堯臣早春游南園詩東國春歸早南園百卉宜)
(萱芽開翠穎杏萼破烟姿青壠將鳴雉喬林未囀鸝石尤風莫起芳物待君吹)
桑苧園吳文企桑苧園記在歸安以城為垣以河
為池逍遙者其堂鳴鶴者其亭樂度者其梁在唐
中葉陸鴻漸流寓此中自號桑苧翁
辛參政嘉林園癸辛雜識文莊公居城南有池數
十畆元有潛溪閣昔沈清臣故園也有嘉林堂懷
蘇書院相傳坡翁作守多游於此(吳興字故沈清臣晦巖園後為)
(辛參政所得其地本郡官之南園為楊漢公所創三園之一)
牟端明園癸辛雜識本南園後歸李寳謨又歸牟
存齋中有碩果軒元祐學堂芳菲二亭萬鶴亭雙
杏亭桴舫齋岷峨一畆宫前枕大谿曰南漪小隠
趙府北園癸辛雜識舊為安禧故物後歸趙德勤
有東浦書院桃花流水薰風池閣東風第一等亭
園正依臨湖門之内城上一眺盡見具區之勝
趙氏菊坡園癸辛雜識新安郡王園昔為趙氏蓮
莊分其半為之前面大谿為修堤大橋亭宇甚多
中島為菊坡相望一水則其宅在焉舊為曾氏極
目亭最得觀覽之勝今名天開圖畫
程氏園癸辛雜識程文簡尚書園在城東宅之後
依東城水濠有至游堂鷗鷺堂芙蓉涇
倪氏園癸辛雜識倪文節尚書所居在月河四至
旁水(魏了翁倪正父墓誌君卜室城東之月河闢小圃以逍遙名亭)
葉氏東園癸辛雜識石林丞相族孫溥號克齋者
所創在城之東多竹石之勝
王氏園癸辛雜識王子壽使君家於月河之間曲
折可喜有南山堂三角亭苕霅二水所匯苕清霅
濁水行其間略不相混
俞氏園癸辛雜識俞子清侍郎臨湖門所居(周密俞子)
(清園池記假山最大者莫如衛清叔吳中之園一山聯巨二十餘畆置四十餘亭火可知矣然余所)
(見秀拔者莫如俞子清家峯之大小凡百餘乃於衆峯之間縈迴面澗甃以五色小石旁引清流大)
(石潭上巨竹壽藤蒼寒茂密不見天日潭旁横石作杠潭水自此溢出多蓄文龜斑魚夜月下照光)
(景零亂如穹山絶谷間也)
程氏園癸辛雜識文簡公别業去城數里曰河口
藏書數萬卷作樓貯之
孟氏園癸辛雜識在河口有極高明樓
紅花園劉一止有贈俞居易閣學詩云紅花巷陌
春自注僕所居舊紅花園
萬氏園楊萬里有寄題萬元亨舍人弁山園亭七
景意山蒲魚港溪雲閣閒世界也賢亭倚苕樓緜
隠堂
嗜退園歸安縣志在迎春門内木石幽勝嚴有穀
著書其中
吳氏園德清縣志在新市狀元橋南宋相吳潛所
憩游也
霅溪館弘治湖州府志本名白蘋館在白蘋洲西
南梁太守蕭琛置唐開元中韋敡改為開政館大
歷中顔真卿改名霅溪館(石柱記戔釋今雙溪亭是也名勝志俗呼中館)
(驛杜牧移居霅溪館詩萬家相慶喜秋成處處樓臺歌板聲千歲鶴歸猶冇恨一年人住豈無情夜)
(涼溪館留僧話風定蘇潭看月生景物登臨間始見願為間客此間行)
昇山館弘治湖州府志在州東昇山唐貞元十年
刺史于頔置
謝塘館太平寰宇記謝塘在州西謝安所開唐大
歷中刺史裵清起謝塘館
苕溪館西吳里語在郡城中弘治湖州府志宋嘉
祐二年知州事楊紘建
東遷館崇禎烏程縣志在城東四十里本名太湖
館開元中刺史張景遵置大歷中刺史顔真卿以
其在舊東遷縣地改名東遷館
震澤館弘治湖州府志在州東九十里唐開元間
刺史張景遵建
餘不館弘治湖州府志德清縣南唐天授二年置
餘英館弘治湖州府志在武康餘英溪有雙鴛沼
張子野詞雙鴛池沼水溶溶即此(毛滂餘英館詩故第園林改遺)
(亭石壁新垂虹一橋月夾繡兩隄春花落俯流水鳥啼懷故人憑闌看翠荇無意數游鱗)
西莊唐張光朝有荻塘西莊贈房元垂詩
蓮花莊弘治湖州府志趙子昂别業在府治東南
四面陂水環繞中多植蓮(釋宗泐蓮花莊詩洲渚綠縈迴芙蓉面面開路)
(從花外過山向柳邊來宿鷺驚搖舫浮魚仰酹杯同為城郭裏此地絶塵埃)
義莊黃溍義莊記歸安東七十里是為花城鄉之
望曰沈君創義莊以教養其族人
梅花莊劉基梅頌序吳興章仲文築室花溪之上
環植梅花
百花莊烏青志沈侍郎□所居有綠野堂壁有詩
云是呂純陽筆(呂仙詩萬里西來蜀道長杖藜閒步百花莊誰知鷄犬千家市巾有)
(神仙一島藏乳燕鳴鳩春寂寂落花飛絮水茫茫主人了却平江事來此重觀綠野堂)
六客堂張詢六客堂詩序昔李公擇為此郡張子
野劉孝叔在焉而楊元素蘇子瞻陳令舉過之會
於碧瀾堂子野作六客詞今僕守是邦子瞻與曹
子方劉景文蘇伯固張秉道來過與僕為六而向
之六客獨子瞻在復繼前作子野為前六客詞子
瞻為後六客詞(西吳里語湖州郡囿有六客堂王十朋六客堂詩六客高風久已無)
(花間誰對謫仙壺星躔一夕光芒動知有孤槎入畫國)
(謹按李公擇六客之會在碧瀾堂張詢序甚明今郡圃六客堂是後人因前後六客之詞而名之耳)
逍遙堂成化湖州府志在六客堂之右(梅堯臣題逍遥堂詩)
(江東有賢守好客似春申自構杏梁地不生珠履塵樂章思季子後俊得吳均寢卧在其下知君學)
(至人)
熙堂成化湖州府志在逍遙堂北宋嘉定三年知
州事魏大中修易名思政
晝錦堂弘治湖州府志在郡宅東舊為燕堂
吏隱堂弘治湖州府志在郡治廳西宋宣和中葛
勝仲易為浙西道院
集虛堂名勝志在書記廳陳師錫撰記
東堂釋皎然有奉和顔使君真卿修韻海畢會諸
文士東堂重校詩
製錦堂崇禎烏程縣志宋大中祥符間知縣薛耀
卿重修廳事有製錦堂
君子堂萬歷湖州府志在烏程縣舊治
虚心堂歸安縣志在廨内宋宣和四年縣令錢耕
重建改曰敬臨
歲寒堂歸安縣志錢耕重建改曰拙齋
雙桂堂西吳里語在歸安縣治内(王寧秋夜賞桂詩秋風吹天香)
(先著桂花蘂更挹月露清芬馥喚睡起攬衣夜未央衆喧不入耳有來蘂珠仙黃袂翠蓋底豈無碧)
(雲腴為君一啓齒醉卧金粟間絶勝佩蘭芷)
舞綃堂歸安縣志宋舊丞廳内在縣南采蘋橋東
(西吳里語歸安縣治内有舞綃堂不知何人作宋乾道中添倅齊慶胄作記)
凝碧堂歸安縣志宋尉廳在迎春門外運河南舊
時凝碧堂址也(梅堯臣凝碧堂詩始至芰荷生田田湖上密復當花競時艷色凌朝)
(日今來蓮已枯碧水墮秋實更待雪中過羣峰應互出尊有綠蟻䤃俎有顛壺橘可以持蟹螯逍遙)
(此居室)
(謹按萬歷郡志稱簿廳在迎春門外係凝碧舊址而脱去尉廳字考歸安志簿廳宋初在子城東淳)
(熙中主簿俞&KR1671;徙於丞廳西白蘋洲上並未嘗在迎春門外也)
苕溪草堂釋皎然詩序苕溪草堂自大歷三年夏
新營洎秋及春彌覺勝境(張雨苕溪草堂詩傳語幽人范叔豹霧𨼆何時)
(窺一斑天下草堂多處所無此玉湖浮玉山楊維楨苕溪草堂詩聞說苕溪范草堂草堂大似浣花)
(莊碧山學士銀魚葉錦里先生烏角装清江鸂鶒雙雙下春水鱸魚尺尺長自笑揚雄迷出處一區)
(終擬住林塘)
碧瀾堂晏公𩔖要在子城東南臨溪唐刺史杜牧
建崇禎烏程縣志宋嘉定三年知州魏大中重修
後創水閣曰水精勝境(陳時中碧瀾堂賦滴天目之華滋液蒼弁之雲英潄)
(金井之春漦消浮玉之寒冰泛苕花而東走濫餘英以北征倒河道兮翠管淩苕城兮玉繩此玉湖)
(之碧瀾所以映天地而澄清也若其玉宇無塵金飈不驚湛湛兮縐紋機之縠漪漪兮拖冰繭之繒)
(躍錦鱗兮琉璃之影點雪鷺兮雲母之屏蕩流萍以分綠䟽文藻而涵青挹荷香兮爽氣横林靄以)
(輕氛乍疑太液之雨霽又疑積翠之春生妙徐凝之筆不足以圖其彷彿琢謝公之句未足以壯其)
(儀形乃有貴介公子縉紳處士削清風以為梁斫明月以為柱架白雲以為䴡䟽輕烟以為梠審碧)
(瀾之西面滄浪之勢作堂洲渚之間兼美山川之會魚鱗搖碧瓦之參差鼇首戴蓬壶之贔屭佳氣)
(晨夕乎軒墀波光左右於窗戸恍若身在水晶之宫又若神游清都之府是乃心怡日暢神清氣舒)
(胷吞雲夢量吸五湖躡崑探璧倒海搜珠談霏雨露筆吐虹霓蘸碧瀾而灑墨潄芳潤而研詞晨瀉)
(珠璣之萬斛夕哦瓊瑰之八廚使清聲流碧澗而無盡直欲浸淫乎八區陳堯佐過碧瀾堂詩苕溪)
(清淺霅溪斜碧玉寒光照萬家誰向月明終夜聽洞庭漁笛隔蘆花)
水堂弘治湖州府志在碧瀾堂北汀風閣後舊名
南堂(西吳里語水堂一郡之勝㮣士按顔魯公集有吳興水堂送諸文聯句)
寫真堂晏公𩔖要顔真卿於杼山上起謝臨川寫
真堂
墨君堂西吳里語文同字與可知湖州善墨竹東
坡命為墨君作墨君堂記(蘇軾墨君堂記凡人相與號呼者貴之則曰公)
(賢之則曰君自其下則爾汝之雖公卿之貴天下貌畏而心不服則進而君公退而爾汝者多矣獨)
(王子猷謂竹君天下從而君之無異詞今與可又能以墨象君之形容作堂以居君而屬余為文以)
(頌君德則興可之於君信厚矣與可之為人也端靜而文明哲而忠士之修潔博習朝夕磨治洗濯)
(以求交於與可者非一人也而獨厚君如此君又疎簡抗勁無聲色臭味可以娛悅人之耳目鼻口)
(則與可之厚君也其必有以賢君矣世之能寒燠人者其氣燄亦木至若雪霜風雨之切於肌膚也)
(而士鮮不以為欣戚喪其所守白植物而言之四時之變亦大矣而君獨不顧雖微與可天下其孰)
(不賢之然與可獨能得君之深而知君之所以賢雍容談笑揮灑奮迅而盡君之德稚壯枯老之容)
(披折偃仰之勢風雪凌厲以觀其撡崖石犖确以致其節得志遂茂而不驕不得志瘁瘠而不辱羣)
(居不倚獨立不懼與可之於君可謂得其情而盡其性矣余雖不足以知君願從與可求君之昆弟)
(子孫族屬朋友之象而藏於吾室以為君之别館云)
超覽堂烏程縣志在慈感寺
逸老堂萬歷湖州府志在峴山頂嘉靖中通判湯
世賢建(烏程縣志世賢為尚書蔣瑤劉麟顧應祥參政陳良謨主事唐樞諸老設社會於此)
(後知縣李橡重建萬歷中茅國縉重修後許孚遠復舉社集知府陳幼學置田供會)
嬰蘭堂吳興藝文補錢鏐有題湖州嬰蘭堂詩
四絶堂周必大沈傅師碑道林以四絶名堂沈碑
居其一歲久葺而扁之仍得沈碑移寘堂上
林氏雪堂經鉏堂雜志霅川城内
趙氏慶源堂經鉏堂雜志霅川城外
夢馬堂成化湖州府志在華嚴山宋紹興三年朱
勝非卜地於此山葬母夜夢十騎入山留一馬繫
林中餘俱馳去次夕又夢衣冠一士厲聲言我來
定穴因於塚前起獻堂以夢馬名之
經鉏堂吳興掌故倪文節公思其居興秀邸為隣
著經鉏堂雜志
清心堂平易堂宣化堂萬歷湖州府志俱在
長興縣舊治宋紹定二年縣令史巖之建
製錦堂嘉靖長興縣志宋紹定五年令趙汝譢置
吏隱堂無訟堂嘉靖長興縣志並在廳西宋建
安安堂嘉靖長興縣志在縣令宅堂後宋建
夢鼎堂嘉靖長興縣志隆慶元年知縣歸有光改
燕居之堂為夢鼎有記(詳見公署)
松竹堂嘉靖長興縣志在丞廳宋嘉定癸未丞應
塾建今基在縣廨
三隱草堂嘉靖長興縣志玉竇泉在縣西南唐處
士鄭遨與羅隱道士李道殷卜築泉口因號三隱
木瓜堂西吳里語在長興顧渚山金沙泉上
浮疎堂萬歷湖州府志德清縣舊治廳西宋宣和
中建(德清縣志知縣趙嵎建杭梅堂前)
山堂弘治湖州府志德清縣舊廨舊名秀遠
梅花堂德清縣志縣廳後舊有梅花亭存其故也
松竹堂弘治湖州府志在德清廨舊名宜堂(孫靚德清)
(縣舍松荺堂看菊詩籬脚金花玉露團抱叢寒蝶冷相看不隨桃李供春事且伴松筠到歲寒)
醉花堂弘治湖州府志德清縣舊廨芍藥甚盛
東堂弘治湖州府志武康縣廳舊名盡心堂宋嘉
祐中令王震建紹聖中令毛滂新之紹興初鍾燮
重建(毛滂驀山溪詞東堂先曉簾桂扶桑㬉畫舫寄江湖倚小樓心随望遠水邊竹畔石瘦蘚)
(花寒秀隂遮潜玉夢鶴下魚磯晚藏花小塢蝶徑深深見彩筆賦陽春看藻思飄飄雲半烟拖山翠)
(和月冷西聰玻瓈盞葡萄酒旋落酴醿片)
先春堂萬歷湖州府志在武康縣舊治廳西宋建
逍遙堂弘治湖州府志武康縣仙臺山黃初平煉
丹之處臺北有逍遙堂舊址遠望湖杭俱在目睫
燕笑堂嘉靖安吉州志在州治宋呂靖建
梅溪書堂嘉靖安吉州志在梅溪鎮宋淳祐中天
台郭居和建
叢桂堂嘉靖安吉州志在州東百家園(弘治湖州府志宋紹)
(興中邑人朱三思三省兄弟叔姪一門赴南宫者二十七人集宴於此鄉人榮之因名)
訟希齋弘治湖州府志在郡治西廳之西廊舊名
靜勝宋慶元中知州事李景和易今名
三友齋劉一止三友齋賦序余不知取友即家君
游息之舍别為小齋有一麈尾命曰白友一拳石
曰碧友一琴曰黑友因名其齋
不自恕齋西吳里語周德方為杜處逸弟子以不
自恕名其齋
松雪齋明一統志在府城内甘棠橋西元趙孟頫
之别第(沈夢麟松雪齋池中太湖石詩魏公池上玉芙蓉元氣淋漓涇貝宫漢女梳頭雲冉)
(冉天丁鑿翠雨瓏瓏品題甲乙平原遠變化風雷艮岳通回首太湖三萬頃酒酣濯足洞庭空)
雪齋蘇軾答言上人書去歲吳興為别至今耿耿
雪齋清境發於夢想
恕齋萬歷湖州府志在長興縣舊治宋紹定五年
令趙汝譢增置
畫舫齋西吳里語宋毛滂令武康縣建
清心軒弘治湖州府志在通判廳宋治平三年張
大寧建
清容軒名勝志袁桷自號清容居士與子昂同讀
書構清容軒今在慈感寺内(王世貞復清容軒記吳興城西南隅為勝)
(枕水而宫者至多慈感寺為勝慈感寺之景至多清容軒為最勝前枕通塘有蓮芡木芙蓉之屬船)
(橈容與笭箵散布軒之中碧浪諸山凌睥睨而上其外碧浪諸水穿睥睨而下以故其景最勝故元)
(學士袁先生桷號清容者微時客吳興讀書其中因取其號軒之趙文敏為題字而文敏亦時往來)
(流憩以故其名稱益著軒業以屬寺然寺僧不得而有之而以供邦君薦紳之游者二百餘年於今)
(矣少時不戒於火子來吳興問軒於范太史意欲復之以屬守黃君丞藍君司理孫君有郡士嚴姓)
(者慨然出而應募發其帑竹木墁瓦至不逾月而軒復雖宏壯侈麗不逮前而山水之觀有出於睥)
(睨上下者如故也作復清容軒記)
水東軒烏程縣志在慈感寺之東(倪思慈感東軒詩水花風葉暮)
(蕭然靄靄雲山帶瞑烟竚立東軒未能去更看明月涌晴天)
滴翠軒鄭明選游峴山記山之巔有滴翠軒萬竹
干天綠陰如晦
巖桂軒萬歷湖州府志在武康縣舊治東堂後宋
紹興三年令鍾爕建
白露亭西吳里語吳興郡志梁柳惲寄吳興吳均
詩云相思白露亭永望秋風渚惲守吳興引均為
主簿此别後寄聲耳
墨妙亭西吳里語在郡圃孫莘老知湖州作(蘇軾墨妙)
(亭記熙寧四年高郵孫莘老移守吳興其明年作墨妙亭於逍遙堂之東取凡境内自漢以來古文)
(遺刻以實之吳興自東晉為善地號為山水清遠其民足於魚稻蒲蓮之利寡求不爭賓客非特有)
(事於其地者不至焉故凡守郡者率以風流嘯詠投壺飲酒為事自莘老之至而歲適大水土田不)
(登湖人皆大飢莘老大振廩勸分躬自撫巡所活至不可勝計當是時朝廷方更化立法使者旁午)
(以為莘老當日夜治文書赴期會不能復雍容自得如故事而莘老益喜賓客賦詩飲酒為樂又以)
(其餘暇網羅遺逸得前人賦詠數百篇為吳興新集其刻書尚存而僵仆斷缺於荒陂野草之間者)
(又皆集於此亭余以事至湖周覽嘆息而莘老求文為記或以謂余凡有物必歸於盡而恃形以為)
(固者尤不可長雖金石之堅俄而變壞至於功名文章其傳世垂後猶為差久今乃以此托於彼是)
(久存者反求助於迷壞此則昔人之惑而莘老又將深簷大屋以銅留之推是意也其無乃幾於不)
(知命也夫余以為知命者必盡人事然後理足而無憾君子之養身也凡可以衛生者無不用其治)
(國也凡可以久存者無不為此之謂知命是亭之作殆無足爭者而其理則不可以不辨故具載其)
(說而列其名物於左云)
清樾亭弘治湖州府志在墨妙亭南
快哉亭弘治湖州府志在子城東北隅
挽翠亭弘治湖州府志在子城東北宋慶元間李
景和建於六客堂北
麗澤亭愛山亭弘治湖州府志並在子城内通
判廳宋治平三年張大寧建(吳興雜錄宋時丞廳内有愛山臺蓋吳興)
(山水清遠怡人性情即命名不嫌其同耳)
桂香亭弘治湖州府志在僉判廳城上宋治平中
狀元許將建徐仲謀名之
東亭崇禎烏程縣志在縣内池上唐紀李紳墮水
事立碑弁山法華寺會昌間令李式移立於縣治
蓋欲存縣之故事也(弘治湖州府志東亭在東門外三里臨获塘)
桃露亭松桂亭清閟亭萬歷湖州府志在烏
程縣舊治内並宋建
隱真亭梅堯臣隱真亭詩注烏程史尉署
溪光亭弘治湖州府志在歸安舊縣廨名勝志宋
開禧初令鄭昭先建(范公榘重建溪光亭記吳興山水之秀以清遠聞苕霅二)
(溪源自天目分貫於城中交流蜿蜒一潟二百里而達於震澤四山環拱光景晦冥故昔人以水晶)
(宫稱之霅水東通歸安縣治縣樓相直有亭翼然屹乎其前粤自宋開禧間邑宰鄭昭先創之揭名)
(溪光厥後没為民廛迨有元丁卯邑長柏春恢理舊址式建新之壬辰燬於兵丙午濠梁王侯仁卿)
(來令是邑顧瞻舊址因謀於僚佐曰邑有治所以昭政令也溪有亭所以彰游息也縣治已葺斯亭)
(寧無建乎不浹旬而新亭落成簷楹欄檻宏敞洞豁奐然映於治署公餘退食之暇二三竂宷徜徉)
(吟玩俯視水光山影烟雲魚鳥澄清泳飛之趣寓於心目雖面重湖之勝不越是矣故仍以溪光名)
(之述其梗㮣於右)
水亭崇禎烏程縣志定安門外即古驛尉廳唐耿
湋賦水亭聯句詩即此(蘇軾城南縣尉水亭得長字詩兩尉鬱相望東西百)
(步場揮旗蒲柳市伐鼓水雲鄕已作觀魚檻仍開射鴨堂全家依畫舫極目亂紅粧㶑㶑波頭細疎)
(疎兩脚長我來閒濯足溪漲欲浮牀澤國山圍農孤城水影傍欲知歸路處葦外記風檣)
蟾桂亭西吳里語在歸安縣治宋嘉定中濡須王
捄創
烏亭太平寰宇記在烏程縣石斗山王羲之游處
歐陽亭名勝志昇山越王無疆之子蹄封於歐餘
山之陽為歐陽亭侯漢書云烏程有歐陽亭即此
葛棲亭烏程縣志在縣西北葛棲園中葛洪所居
顯亭寰宇通志峴山在烏程縣南本名顯山晉太
守殷康於山上起顯亭(施注蘇詩顯亭後改曰峴山亭)
車蓋亭崇禎烏程縣志在車蓋山頂殷康建
南亭西吳里語在湖州府治南下瞰苕溪
西亭名勝志玉湖有浮玉亭原名西亭弘治湖州
府志在西門内臨苕溪柳惲造後人稱柳惲亭又
改名浮玉亭(顔真卿西亭記湖州烏程縣南水亭即梁吳興太守柳惲之西亭也繚以)
(遠峰浮於清流包括氣象之妙實資游宴之美觀夫構宏材披廣榭豁達其外睽罛其中雲軒水閤)
(當亭無暑信為仁智之所創制原乎其始則柳吳興惲西亭之舊所馬世增崇之不易其地按吳均)
(入東記云惲為郡起西亭毗山二亭悉有詩今處士陳羽罔記云西亭城西南二里烏程縣南六十)
(步跨苕溪為之昔柳惲文暢再典吳興以天監十六年正月所起以其任吳興郡理西故名焉文暢)
(嘗與郡主簿吳均同賦西亭五韻之作由是此亭勝事彌著間歲頗為州僚處而有之日月滋深室)
(守將壤而文人嘉客不得極情於兹憤憤悱悱者久矣邑宰李清請而修之以攄衆君子之意役不)
(煩費財有羨餘人莫之知而斯美其也清皇家子名公之裔忠肅明㦤以將其身清簡以成其政絃)
(歌二歲而流庸復者六百餘室廢田墾者二百頃浮客臻凑迨乎二十種桑畜養益於數萬官路有)
(刻石之堠吏府有飱錢之貲敦本經久率皆如是略舉數者其餘可知矣豈必夜魚春躍而後見稱)
(哉清之筮仕也兩參雋人之列再移仙尉之任毗贊於蜀邑子男於吳興多為廉使賊府之所辟薦)
(則知學詩之訓閒緝之心施之於政不得不然也縣稱緊舊矣今詔升為望清當受代而邑人已軫)
(去思之悲白府願留者屢矣真卿重□耆老之請啓於十連優詔以旌清之美也夫知邑莫若州知)
(宰莫若守知而不言無乃過乎今此記述以備其事懼不宣美豈徒愧詞而已哉大歷一紀之首夏)
(也張籍西亭晩望詩霅水碧悠悠西亭柳岸頭夕陽生遠岫斜照逐回流此地動歸思逢人方倦游)
(吳興耆舊盡空見白蘋洲)
毗山亭太平寰宇記在毗山梁太守柳惲創與郡
主簿吳均有毗山贈答詩
臨湖亭釋皎然有冬日游法華寺高頂臨湖亭詩
三癸亭名勝志在杼山魯公為陸鴻漸建其時為
唐大歷七年癸丑歲冬十月癸卯朔二十一日癸
亥落成故名(顔真卿三癸亭詩杼山多幽絶勝事盈跬步前者雖登攀淹留恨晨暮及)
(兹紆勝引曾是美無度歘構三癸亭賢惟陸生故高賢能剏物疎鑿皆有趣不越方丈間居然雲霄)
(遇巍峩倚修岫曠望臨古渡左右苔石攅低昂桂枝蠧山僧狎猿狖巢鳥來枳棋俯視何楷臺傍瞻)
(戴顒路遲回未能下夕照明村樹)
黃浦亭顔真卿烏程縣杼山妙喜寺碑寺前有黃
浦橋橋南有黃浦亭宋鮑照賦詩處(吳興掌故黃浦出黃蘗澗)
(因名訛傳松江大浦亦名黃浦郡志附為黃歇所開謬甚)
烟雨亭崇禎烏程縣志在縣東南唐令李和建
窪樽亭萬歷湖州府志亭内有李相石樽唐大歷
中建(崇禎烏程縣志峴山上有石竇如樽可注十酒唐開元中李適之為郡别駕儶所親登山)
(恣飲後入相因呼李相石樽顔魯公守郡亦與門生弟姪宴集聯句)
五花亭吳興志在峴山為韋氏建唐選士用五花
判事韋琮韋南金韋景先三世為郡守因名
壟山亭太平寰宇記在烏程縣北壟山臨眺四曠
浮碧亭鄭明選游峴山記湖山之勝如浮碧亭所
見益曠
笑月亭愛山亭弘治湖州府志俱在道場山伏
虎巖上
甘泉亭崇禎烏程縣志在道埸山瑤席池之上
餘不亭釋皎然有餘不亭重送盧孟明游江西詩
四水亭弘治湖州府志在定安門馬公橋宋宣和
中葛勝仲建(名勝志四水曰苕溪前溪餘不溪及北流水)
少巖亭徐咸西園雜記謝公巖在峴山晉謝希逸
游此故名其東復有一巖予作亭其上名曰少巖
曠遠亭劉一止毗山吳約仲曠遠亭詩序唐吳均
詩平湖曠以遠莫子及取以製名蓋吳均舊隱也
卞峯亭梅堯臣有陪胡武平游雅上人房卞峯亭
詩
濯纓亭崇禎烏程縣志在定安門内瞰餘不溪宋
紹興中知州事朱勝非建為迎餞之所
迎春亭弘治湖州府志在東門内唐杜牧建
長烟亭鄭明選游下菰城記四面累土如山其内
松樹千章尋至一亭曰長烟亭
宜晩亭望湖亭西吳里語並在道場山
湖山絶勝亭湖山一覽亭烏程縣志並在峴山
霞披亭吳師道題趙明仲霞披亭詩雲石曾營霅
水傍霞披更出弁山陽
仰高亭泊宅編朱正夫致仕居吳興城作仰高亭
弄雪亭崇禎烏程縣志在西余山
澗亭沈與求有過弁山次韻朱仰止澗亭絶句
古梅亭弘治湖州府志古梅亭在烏程縣梅涇
聚芳亭崇禎烏程縣志在晟舍元隱士閔天福作
芳菲亭太平寰宇記白蘋洲上有顔真卿芳菲亭
五亭吳興志郡有五亭曰白蘋集芳山光朝霞碧
波名勝志白蘋洲在霅溪東南刺史楊漢公建五
亭於其上(白居易五亭記湖州城東南二百步扺霅溪溪連汀洲洲一名白蘋梁吳興守)
(柳惲於此賦詩云汀洲採白蘋因以為名也大歷十一年顔魯公真卿為刺史始作八角亭游息焉)
(後又數十年至開成三年弘農楊君為刺史乃疏四渠濬三池樹三園構五亭卉木荷竹舟橋廊室)
(洎游宴息宿之具靡不備觀其架大溪跨長汀者謂之白蘋亭介三園閱百卉者謂之集芳亭面廣)
(池目列岫者謂之山光亭翫晨曦者謂之朝霞亭狎清漣者謂之碧波亭五亭間開萬象迭入向背)
(俯仰勝無遁形每至汀風春溪月秋花繁鳥啼之旦蓮開水香之夕賓賢集歌吹作舟楫徐動觴詠)
(半酣飄然恍然游者相顧咸曰此不知方外也人間也又不知蓬瀛崑閬復何如哉大凡地有勝境)
(得人而後發人有心匠得物而後開蓋是境也實柳守濫觴之顔公椎輪之楊君繢索之三賢始終)
(能事畢矣豈偶然哉君名漢公字用義開成四年記)
疊翠亭三滙亭弘治湖州府志在白蘋亭北宋
慶元中李景和重建北為三滙亭衆溪皆會於此
歸雁亭歸安縣志府治北天慶觀郡守孫莘老作
(名勝志莘老治湖時作於天慶觀中道士崇悅乞名於東坡坡以歸雁與之白玉蟾歸雁亭詩坡仙)
(曾此數歸程歸雁因而扁此亭草勁風剛苕水綠木枯雪老弁山青霜翎去去賓沙漠雲足翩翩影)
(洞庭渠亦偶來還自去弋人何用慕青冥)
鷗波亭鄭明選游月湖記在月湖上趙子昂遺址
雲臻亭名勝志在璉市嵇司徒墓傍
捲雨亭踏雲亭弘治湖州府志並在長興縣舊
治廳後宋建
共賦亭逍遙亭玉方亭振彩亭弘治湖州
府志在長興舊廨後圃俱宋建
顧曲亭積春亭直鉤亭弘治湖州府志在長
興縣舊尉廳内
若溪亭嘉靖長興縣志在縣治尉廳宋令趙汝燧
建今廢址在縣廨(弘治湖州府志又改名按節)
南浦亭嘉靖長興縣志在縣治東一里宋嘉定癸
未尉史巖之建(弘治湖州府志按節南浦二亭皆迎餞使客之處)
五勸亭嘉靖長興縣志在縣治東南迴溪橋宋皇
祐中令許遵建
庱亭弘治湖州府志在長興懸腳嶺下吳孫權擒
虎於此唐沈法興將蔣元超戰庱亭即此
境會亭嘉靖長興縣志一名芳巖在懸腳嶺唐時
吳興毘陵二郡守分山造茶宴會於此(白居易夜聞賈常州崔湖)
(州茶山境會亭歡宴詩遙開境會茶山夜珠翠歌鐘俱繞身盤上中分兩州界燈前合作一家春青)
(娥對舞應爭妙紫笋齊嘗各鬭新自笑花時窗下客蒲黃酒對獨眠人)
罨畫亭弘治湖州府志長興縣西罨畫溪有罨畫
亭
望湖亭嘉靖長興縣志在五峰絶頂東望具區烟
波萬頃上有古松二枝
溪光亭嘉靖長興縣志在縣西罨畫溪上
忘歸亭嘉靖長興縣志在顧渚山有司採茶寓此
洗心亭長興縣志在縣西五峯山元黃德芳建
四照亭弘治湖州府志在德清縣舊廨四面皆山
香風亭弘治湖州府志在德清縣舊廨臨荷池
清意亭萬歷湖州府志在德清縣治之後宋縣令
章鑑得古梅奇甚因作此亭
明秀亭德清縣志宋縣治圃内有明秀亭周植緋
桃海棠榜曰紅雲塢
古香亭德清縣志宋縣治内有大桂上蔭章鑑建
左顧亭弘治湖州府志在德清縣餘不溪上孔愉
放龜之處(葛應龍左顧亭記晉車騎將軍孔愉放龜於中流左顧暨以功受餘不亭侯之)
(封鑄印印龜左顧自是名龜溪是亭之址南面吳羌山北枕餘不溪中創三間以復左顧亭之舊東)
(曰濟川西曰際清其濟可博其清可全則重新斯亭之意不沒矣劉一止龜溪左顧亭二首餘不溪)
(上山映我杯中綠我醉狂欲歌潛蛟睡方熟溪面寒無風澄瑩千丈綠我欲放輕舠霜鏡不可觸)
吳羌亭萬歷湖州府志在德清縣阜安橋之右
西亭西吳里語在德清縣西後枕北流水唐人詩
云送客莫辭秋晩龜溪好處西開即此宋縣令呂
好問改名登仙後邑人改第一溪山亭
觀心亭德清縣志在縣北石壁山半月泉左二字
宋高宗御書
望蠡亭餘不志在縣西積谷山巔正對蠡山
雪月亭沈與求有次韻李通直題慈相寺雪月亭
詩
紫芝亭戴表元紫芝亭記集賢趙君之隱居在德
清龍洞山大德庚子紫芝生其側因以名亭
舞翠亭德清縣志在宋尉司之左(張祁舞翠亭詩浩蕩秋光裏扁)
(舟過德清樓臺占山影鵝鴨亂溪聲小飲經年别高歌一邑驚娟娟照人月還憶謝宣城)
候仙亭德清縣志在龜溪上真人王壽衍作
二柳亭萬歷湖州府志在武康縣舊治圃内宋建
寒秀亭陽春亭毛滂驀山溪詞序武康縣令舍
為亭二以寒秀陽春名之
松桂亭西吳里語宋程九萬為武康令公餘喜吟
詠著松桂林集因以名亭
歲寒亭弘治湖州府志在武康舊廨宋慶元中令
丁大聲即畫舫齋建
明月亭弘治湖州府志在武康縣明月洲上
濯纓亭潄玉亭名勝志武康響應山有定光院
在巖腹中小池上有濯纓亭下有潄玉亭
遠光亭弘治湖州府志在武康縣東後溪上宋宣
和三年朱容建
藏春亭挂雲亭名勝志武康縣東有烟霞塢唐
劉穎士秀叔别業中有龜巖巖前瀑泉聲激如雷
梅花綿亘數里有亭曰藏春橋亭曰挂雲
覓雲亭弘治湖州府志在安吉舊廨廳事後宋建
靜涼亭弘治湖州府志在安吉舊廨宋建前瞰大
池
清淑亭弘治湖州府志在安吉舊廨宋建
三角亭西吳里語在安吉治内邑人俞退翁詩春
無四面花夜欠一簷雨
得助亭萬歷湖州府志在安吉州舊丞廳宋建
真賞亭嘉靖安吉州志在州西三里落石山宋縣
令安鼎構又有增明亭吳益構(章綱真賞亭賦真賞主人落亭之成)
(以酒屬客曰余家於西南眇天一涯陸馳水浮至於吳中覽山川之勝多矣朅來鄣南俯仰攸責簿)
(書期會羈鞅糾纏平時心目晦霧是厄豈意枕書之夢猶躡登山之屐窈萬壑之紆鬱儼千歲之岝)
(㟧景□恍以恢恑余徘徊而嘆息謂游觀之樂此蓋軒楹之几席忽悟覺曰余居非槐安之舊都豈)
(華胥之故國雖可追於幻境亦永慨於陳迹既旦而興曾弗復思駕言西郊有事佛祠偕我同僚俱)
(戾於兹披蒙茸於朝露得爽塏之遺基憫廢地於余衷感疇昔之神馳亟經管於棟宇幸告成於工)
(師揭真賞之新名摭老仙之舊詞余以為此邦之奇觀始無遺矣客曰勝惟其地樂在於人志宏於)
(適目瞭於新試登斯亭而傲睨挹四面之嶙峋林莽直而周密烟雲改於逡巡天容低而益遠鳥影)
(澹而俄湮吾酬應之不給空拄頰而岸巾彼畫棟珠簾之章餘霞澄江之句文章景物皆有限而止)
(也孰若此意之無限哉由是言之微主人斯亭孰成非清賞兹山孰取僕請敬酌式獻是語)
觀風亭嘉靖安吉州志在落石山真賞增明皆廢
而觀風獨峙亦一郡之秀也
採芝亭魯伯能故鄣東禪寺記東山之上屏山九
疊鏡水千尋過採芝亭攬飛龍湖雪擁寒梅月藏
香桂
明月樓萬歷湖州府志在府治子城西南隅唐貞
元十三年建(苕溪詩話楊傑有明月樓詩云江南地暖少嚴風九月炎涼正得中溪上)
(玉樓樓上月清光合作水晶宮吳興因此詩謂之水晶宫)
消暑樓西吳里語在譙門東唐貞元十五年刺史
李詞建與清風會景三樓鼎峙於子城之上譙門
翼於前卞蒼擁於後為一郡偉觀宋淳祐中知州
高衡孫即舊址建二樓消暑改曰鎮霅清風仍舊
名會景則為修廊子城上又有賞春望闕玩景映
溪照霞五樓(杜牧消暑樓詩晴日登攀好危樓物象饒一溪通四境萬岫遶層霄鳥翼)
(舒華屋魚鱗櫂短橈浪花機乍織雲葉匠新雕臺榭羅嘉卉城池敞麗譙蟾蜍來作鑑螮蝀引成橋)
(燕往隨秋葉人空習早朝楚鴻行盡直沙鷺立偏翹暮角棲游旅清歌慘泬寥景牽游目困愁託酒)
(腸消遠吹流松韻殘陽度柳梢時陪庾公賞還悟脱煩囂)
韻海樓晏公𩔖要唐大歷七年刺史顔真卿建萬
歷湖州府志真卿著韻海鏡源於此故名
卞蒼樓弘冶湖州府志在郡治子城北取徐陵碑
高卞蒼蒼為名
鎮湖樓西吳里語舊在郡城南
勝賞樓葉適湖州勝賞樓記太守趙公既新白蘋
亭復樓於側其言曰清風水遁碧瀾山隱兼之者
斯樓也君名希蒼字漢英嘉定十五年記
水樓皇甫曾有集烏程水樓留别顔真卿刺史詩
朝陽樓吳融有題湖州朝陽樓詩
南樓釋皎然有喜皇甫侍御過吳興刺史顔真卿
南樓玩月詩
觀農樓釋皎然有登吳興觀農樓和崔使君詩
天隱樓沈遘有題吳興沈沔天隱樓詩
覽古樓西吳里語杜處逸作於通元觀聚書萬卷
管公樓趙孟頫管公樓孝思道院記其地曰棲賢
吾妻仲姬父諱伸倜儻尚義鄉里稱之曰管公剏
樓三間以祀之
魚脯樓成化湖州府志歸安縣儀鳳橋南堍昔歲
貢魚脯於此樓修製後罷貢為民居今其地有魚
樓界
金婆樓歸安縣志在魚脯樓東金婆好道遇異人
得太乙養元之道後尸解
清風樓石柱記箋釋長興顧渚明月峽茶生其間
唐有貢焙院院側有清風樓張文規詩清風樓下
草初茁明月峽中茶始生
生遠樓毛滂驀山溪詞序武康令舍以生遠名樓
蓮花閣菰城文獻唐太和二年烏程縣治生蓮花
名蓮花閣
浮暉閣吳興掌故在定安門内賈收耘老所居(漁隠)
(叢話賈耘老水閣在苕溪上景物清曠東坡題詩畫竹於壁沈會宗曾賦小詞余嘗有詩云三間水)
(閣賈耘老一曲清詞沈會宗無限當時好風月如今總屬績溪翁蘇軾乘舟過賈枚水閣收不在見)
(其子三首愛酒陶元亮能詩張志和青山來水檻白雨滿漁蓑淚垢添丁面貧低舉案娥不知何所)
(樂竟夕獨酣歌嫋嫋風蒲亂猗猗水荇長小舟浮鴨綠大杓瀉鵝黃得意詩酒社終身魚稻鄕樂哉)
(無一事何處不清涼曳杖青苔岸繋船枯柳根德公方上冡季路獨留言已占蒲魚港更開松菊園)
(從兹來往數兒女自譍門)
汀風閣弘治湖州府志在碧瀾堂北
怡雲閣避暑錄話圓證寺大松三十餘株夾道蔽
日橋合諸澗經朱子怡雲閣之前
清風閣張剛有與子昂同登清風閣聯句詩見吳
興藝文補
海天閣崇禎烏程縣志在道場山巔
清遠閣崇禎烏程縣志在峴山
溫閣顔真卿杼山妙喜寺碑寺東偏有招隱院其
前堂西厦謂之溫閣
泠然閣德清縣志在縣北石壁山半月泉上
披雲閣吳興掌故在半月泉後易名清暑閣
愛山臺弘治湖州府志在郡治西北隅宋郡丞汪
泰亨所創取東坡道場山詩尚愛此山看不足之
句名之
歲寒臺弘治湖州府志在郡治子城東壁
舞臺西吳里語歸安縣舊尉廳有舞臺在荷池中
蘇臺崇禎烏程縣志在臨湖門城樓之西宋郡守
蘇軾築後人因稱蘇臺
擬峴臺王安石有為吳興裴使君賦擬峴臺詩
鳳凰臺崇禎烏程縣志在鳳凰山
釣臺成化湖州府志烏程杼山妙喜寺有何楷釣
臺顔魯公詩俯視何楷臺即此又長興西北三十
里有石壁如屏亦稱釣臺相傳陳高祖少時釣處
薦春臺嘉靖長興縣志在子山左令熊明遇築每
清明前三日詣顧渚山採茶先於此拜接
縱雲臺弘治湖州府志在德清舊廨内宋令沈造
與沈長卿陳祖安觴詠於上取退之釋嶠孤雲縱
因名(劉一止縱雲臺記德清山水明麗清遠為他邑冠縣治枕山山巋然特高為百里之鎮舊)
(有臺下直令舍相距僅百尺名木秀蘤分列左右天欲雨雲氣習習生於步武襟衱之間今大夫沈)
(次仲與二客燕其上客詠韓吏部釋嶠孤雲縱以為臺名次仲屬為記次仲之心豈以雲之逸為可)
(羡將似之耶余邑寓山樓朝見雲之出暮見雲之歸進退容與於太虛寥廓之中其於出處何心哉)
(今次仲方仕余方隠迹若不同而從容於事物之境則未始有異也次仲勉乎哉紹興五年記)
望江臺伍餘福游天目山記西上望江臺錢塘一
帶隱隱如白練
烏巾氏宅萬歷湖州府志在烏程縣昇山
伍子胥宅西吳里語烏程伍林村舊傳伍員嘗寓
於此
謝安宅萬歷湖州府志在烏程縣治南即霅溪館
謝靈運宅吳興掌故在烏程東南即福田寺
謝元宅西吳里語郡城内車騎坊在府前東北大
街晉車騎將軍謝元嘗寓此
戴逵宅西吳里語烏程戴山昔戴逵曾居此
何楷宅太平寰宇記烏程縣何山晉何楷居此修
儒業(汪藻何山何氏書堂記吳興環城皆水獨西南岡嶺相屬而得浮屠氏之居二焉東曰道)
(場西曰何山何山立於宋元嘉中其興先道場五百年而隘陋反出其下於是游道場者如入王侯)
(之家隆樓傑閣吞納江湖已而過何山則草樹葱蘢軒窗窈窕經行之地皆雅潔幽深如造高人隱)
(士之廬至者忘歸不知雄盛移而為清勝也寺有何氏書堂岡記相承以何氏晉時嘗讀書此山後)
(為吳興太守以其居為寺而名其山顔魯公亦曰寺西南有何楷釣臺則楷居此山無疑然楷姓名)
(於晉史無所見惟沈約宋書叙何子平曾祖楷為晉侍中括地志謂楷為吳興太守皆不得而知也)
(以余考之寺有宋禪幽寺碑云元嘉十四年創立精舍於金蓋山初不言楷時有寺且何山之名於)
(梁吳均詩始見之疑楷嘗學此山其名蹟在人後人慕之即其處為精舍耳謂楷以其居為寺者非)
(也)
柳惲宅崇禎烏程縣志惲曾居毗山有讀書堂存
焉一綂志作唐柳渾誤
章后宅吳興掌故在府治東北陳永定三年捨為
龍興寺即今之天寧寺
沈亞之宅吳興掌故在府治北唐中和二年捨為
寺即天聖寺
牟子才宅崇禎烏程縣志在定安門内今為倉
蕭翼宅萬歷湖州府志即鴻禧寺
朱處士别業劉長卿有過湖南朱處士别業詩見
吳興藝文補
陸羽别業釋皎然有喜集陸處士羽青塘别業詩
施肩吾宅吳興掌故在歸安縣東施渚鎮
王彦宅崇禎烏程縣志王安撫彦宋名將宅在烏
鎮
丁勝宅崇禎烏程縣志丁節度勝其宅在烏鎮平
等橋東
周密宅吳興掌故周密字公謹其祖少傅公僑居
郡城天聖寺側公謹復置業弁山
趙孟頫宅歸安縣志在甘棠橋南宅有大銀杏樹
相傳為松雪手植(沈夢麟趙仲穆席上作蓮花庄北長橋東客來卜居水晶宫參)
(差樓閣烟塵外窈窕山川圖畫中細雨新帆來舞袖故家喬木鎮春風請看杜牧題詩處千古風流)
(一笑同)
吳夫槩宅萬歷湖州府志在長興上槩村
陳武帝宅吳興志廣惠寺在長興縣治東九里相
傳為陳武帝故宅(吳興掌故光大元年詔立為天居寺宋治平間改為廣惠寺明)
(一統志宅内有井相傳武帝生時井水湧出浴帝因名聖井又曰浴兒井歸有光有記)
陳文帝宅吳興志長興縣西二里號長城宫天嘉
二年置於大寧寺後(長興縣志顔真卿碑及汪藻劉一止詩序皆言報德寺為)
(陳文帝故宅李宗諤又云大雄寺即長城宫)
程林宅嘉靖長興縣志在縣南程林烏巾二家能
釀酒程氏橋即林所居今為平政橋
金曼倩宅太平寰宇記金潭在長興縣西四十里
漢樓船將軍金曼倩居之
錢林宅西吳里語漢錢林建平中為諫議大夫王
莽專政遂隱於長興陂門里其故宅在子山園林
幽趣花石佳致層閣皆山高門臨水(弘治湖州府志陂門里即)
(上閣步)
莫侅宅名勝志晉建威將軍莫侅故宅在長興縣
城山下
盛聰宅弘治湖州府志晉南臺御史尚書令盛聰
故宅在長興縣東箬溪盛灣
吳僧永宅名勝志梁駙馬都尉吳僧永故宅在長
興縣東呂山
錢道宅名勝志梁江州刺史錢道故宅在長興縣
西九里今為清果寺基
駱祕道宅名勝志梁參軍駱祕道故宅今長興名
駱灣者是
吳均宅弘治湖州府志在長興縣西南六十里青
山又縣南四十三里吳山有吳均宅(石柱記箋釋安吉州東北)
(三十五里曰青山一名均山以吳均名按長興安吉二縣接界均本傳故鄣人其宅當在安吉)
(謹按弘治郡志載均宅在青山又載於吳山考均與施從事書云故鄣縣東三十五里有青山絶壁)
(于天孤峯入漢又有詩云家住青山下時向青山上是均宅當在青山而郡志又稱在吳山或有二)
(宅歟)
陸龜蒙别業弘治湖州府志在長興縣陸滙
崔元亮宅西吳里語在長興縣崔灣(弘治湖州府志元亮昭義)
(人元和中為吳興刺史因家焉)
姚紾宅括地志仙人姚紾所居在長興縣五峯山
沈貞宅嘉靖長興縣志元隱士沈貞宅在縣北三
十里求詩巷
范蠡宅弘治湖州府志德清縣蠡山舊傳范蠡故
居在焉
沈麟士宅西吳里語南齊沈麟士隱德清縣東南
吳羌山講經授徒嘗數百人營止其側
戴可先宅吳興掌故在德清吳羌山之陽(德清縣志梁大)
(同二年捨宅為寺即大中乾元寺)
沈道思宅德清縣志在縣西文墅山梁大同二年
吳興太守沈道思請以故宅捨為觀即紫極觀
沈慶之宅德清縣志在縣東北敢村梁天監中捨
宅為寺即延壽寺
沈著宅吳興掌故梁水部郎沈著宅在德清南二
十七里塘棲市大同二年捨為永明寺
沈子真宅德清縣志在縣東北韶村青州刺史沈
子真舊宅一夕堂前井起光八道有龍騰空而去
遂捨為寺即八勝寺
韓元吉宅德清縣志縣北石壁山慈相寺西有修
竹林宋韓元吉兄弟居焉前數十步有野橋古樹
幽泉四望皆平岡邑中之勝地也弘治湖州府志
宋呂祖謙嘗於此讀書呂蓋韓壻也嘉熙間縣令
章鑑建東萊讀書堂
游似宅弘治湖州府志德清縣桃源洞宋丞相游
似所居壘石為山遺址尚存
沈戎宅吳興掌故在武康東北鳳凰山捨為懷德
寺(路史沈戎居烏程餘不溪)
沈道虔宅名勝志在武康縣石城山東晉沈道虔
性仁愛有竊其屋後笋者乃買大笋與之曰吾惜
屋後笋欲其成林
沈密宅吳興掌故南齊祕書郎沈密故宅在武康
治西二百步建元元年捨為齊昌寺
沈約宅餘英志餘英溪即前溪上流沈約宗族所
居
沈珩宅弘治湖州府志武康縣五官瀆吳五官郎
中沈珩居之
孟郊宅西吳里語武康縣西一里有孟郊古井(吳興)
(掌故地名孟宅保)
施彬宅嘉靖安吉州志晉中蠲明侯施彬故宅在
州梅溪鄉即今樂平寺
裴子野宅輿地紀勝裴子野寓居故鄣宅在縣西
南三十六里永昌鄉(弘治湖州府志子野河東人寓居故鄣著諸侯略)
王文殊宅嘉靖安吉州志在州西南晏子鄉孝行
里
周弘讓宅吳興志周弘讓兄弘正仕梁為安吉縣
令弘讓結宇山中其故宅在州南三十六里
吳頊宅吳興掌故吳越驃騎將軍吳頊故宅在安
吉西半里捨為羅漢院(弘治湖州府志即長樂寺)
沙墀吳興志沙墀在郡治廳事前庭中(弘治湖州府志墀外皆)
(甃砌獨此方鋪以沙久莫之改紹興中太守王會砌合之忽夜得夢翌早亟去至今如是)
上林崇禎烏程縣志相傳董氏梅林村高祖渡江
駐蹕宴梅下賦詩乃更為上林
走馬埒石柱記卞山有項王走馬垺飲馬池
桂棚顔真卿杼山妙喜寺碑三癸亭西北叢桂間
創桂棚左右百步有芳林茂樹悉産丹青紫三桂
丘路吳興志城南七里昔丘傑年十三鄰人築牆
侵其界傑乃夜移籬退三尺鄰人慚亦退三尺遂
成大路因名
蘇灣萬歷湖州府志在峴山南蘇軾為郡守築湖
隄立亭車蓋山後陳舜俞家焉
隱安歸安縣志在菁山太守葛勝仲居此號隱安
即今射村
水竹塢西吳里語章農卿北山别業也
水竹居虞堪有寄題湖州沈自誠水竹居詩
千金墟名勝志歸安縣東南四十里漢吳王濞鑄
錢銅峴置庫於此
泊宅泊宅編烏程東有泊宅村昔張志和浮家泛
宅往來苕霅即此(金華文略方匋字仁夫與兄勺隱居烏程之泊宅村)
茶園笠澤叢書甫里先生嗜茶置園於顧渚山下
士林沈貞士林山水記去長城北十里唐宋迄元
居多文人
淨香天嘉靖長興縣志縣北二十里方石山自城
至此古梅巨竹數十萬吳鍾巒題曰淨香天
蟠室陸游有周元吉蟠室詩(元吉名頡長興人)
花渚名勝志安吉州梅溪鎮吳越征西將軍吳瓌
居此花石甚麗因名後吳可幾知幾兄弟讀書其
中瓌之裔也號二吳讀書堂
隱塢太平寰宇記安吉縣隱塢梁陶弘景嘗隱居
於此(嘉靖安吉州志在銅山鄉陸龜蒙嗜茶往來桃城得陶貞白隱塢而居焉莫有知者)
邸閣吳地志吳大帝遣從弟孫夐修故鄣邸閣
蘭畹太平寰宇記長興縣南嶼鄉西施種香之所
上有蘭&KR0581;畹(嘉靖安吉州志蘭畹在今孝豐縣自水山)
潛玉菴毛滂驀山溪詞序武康縣令舍以潛玉名
菴
七賢石吳興掌故在何山寺中寺僧移湖石於此
狀如石丈故名
採菱渡石陳潤祖採菱渡石記監運沈君玉泉得
異石於石林葉氏之廢圃刻曰採菱渡石其陽字
二行王摩詰石虛用中書
三品石歸安縣志在蓮花庄趙子昂别業(見只編白蘋洲)
(有學士石三為趙文敏家故物)
石鼓楊維楨夏駕石鼓辭注石鼔在夏駕山高一
丈徑三尺下有盤石為足
天聖寺古檜鄭明選天聖寺古檜閣碑寺舊有古
檜堂古檜高大無枝葉蓋唐宋時物也其後堂廢
寺僧易而為閣子昂嘗畫為圖(朱勝非天聖寺古檜詩雷霆起蟄虬)
(夭矯勢欲上忽然化此木尚作拏雲狀婆娑枝幹垂生澀紐結壯圖經不能紀父老那可訪晉杉定)
(儕𩔖蜀柏豈輩行櫟夢何足神槐語固已妄自無斤斧憂未始疑大匠)
古柏門歸安縣志在縣南袁家滙根下開廣七尺
上復連理高五六丈中若洞門可出入
雌雄木歸安縣志在東林山沈東老菴左一開花
不結子一結子不開花一木二幹高十餘丈
返鐘歸安縣志明正德中有司括寺鐘銷為兵器
臨冶獨菱湖真武祠鐘用大火不能破竟返之尚
書蔣瑤有記
陳朝檜避暑錄話長興大雄寺大檜相傳陳武帝
手植(汪藻陳朝檜詩曾經浩劫故依然老壽方知木有仙直榦凌空纔百尺虛心閱世欲千年)
(深蟠澤國興祥地獨傲天公造化權玉樹庭花非不好祇今誰憶舊山川)
榆木版西吳里語歲旱河竭東門外居人於河底
得大榆木厚尺餘不可計數版鏤縱横紋若窗櫺
考周禮秋官壺涿氏欲治水神則以牡橭午貫象
齒而沈之此版蓋周禮遺制湖多水患疑前以此
厭之耳午即互字
敢溪鐘德清縣志唐大歷中武康大慈寺僧鑄鐘
成其聲宏越朝命取以貢郡以舟致之至縣之敢
山溪舟欹鐘覆入水遣人沒求之不得後旱涸聞
鍠然作聲則鐘露水次亟跡之復逝
石磨弘治湖州府志在安吉梅溪每遇風雨則轉
疾則年豐遲則年歉
回溪碁盤孝豐縣志在浮玉鄉寨前山頂
浙江通志卷四十二
