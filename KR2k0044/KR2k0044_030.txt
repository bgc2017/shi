浙江通志卷三十一
公署(中)
嘉興府
分巡杭嘉湖道(在府治西北靈光坊)嘉興府志舊為按察使
分司後改嘉湖分巡道
國朝康熙九年復為杭嘉湖分守道(舊浙江通志分守杭嘉湖道在鎮海)
(樓南後改駐嘉湖二府)二十五年改為浙江學院公署雍正
四年杭嘉湖三府專設分巡道一員學院移駐省
城嘉湖道衙門仍歸本道駐劄中為大堂前為儀
門為大門東西為府縣候廳重加整葺一如舊制
嘉興府治(在城南隅)太平寰宇記秀州理嘉興縣本蘇
州嘉興縣地晉天福四年置弘治嘉興府志宋改
為郡為府為軍府元改為安撫司為路皆仍其處
至元嘉禾志嘉興路總管府衙在子城内舊府治
也(嘉興府圖記子城亦名子牆亦曰府牆圍二里十步高與厚俱一丈二尺)弘治嘉興
府志吳元年改路為府正廳名端本堂後廳名清
香堂洪武中知府劉觀葺而新之
國朝康熙三十六年知府黃家遴重修以清香堂舊址
為道珍堂(朱彝尊道珍堂記太守廣寧黃公治其廨長水之南池中芙蕖一花並蒂綠房)
(垂實公嘉績之所召也芙蕖雖小草而江淹之辭曰一為道珍二為世瑞致之非易也郡治有清香)
(堂其來久矣廢且百年公考舊址復新之儒者為政之道存焉宜其始建而珍果適應其瑞也請以)
(名堂遂為文以紀之)雍正六年知府閻堯熙復修堂後為川
堂為内宅堂東北隅為軍資庫西北隅為架閣庫
左為吏廨東西為六房吏舍下為丹墀為甬路中
立戒石亭儀門外東為土地祠祠南為延賓館折
而西北為經歴司為照磨所儀門南百步為府門
(宋景定中知軍陳塤葺)上有譙樓設鐘鼔左右有垜樓(嘉靖戊申)
(知府趙瀛修)南為屏門(舊為照牆明萬歴中知府龔勉改闢)東西石坊二
曰承宣曰撫字(康熙元年知府劉漢傑修)承宣坊東為總捕廳
(康熙五十七年移駐乍浦今改城守都司)撫字坊西為總巡廳屏門上
為坊題曰首藩名郡
海防督捕同知(在乍浦所南門内)平湖縣志舊為把總司
署
國朝康熙五十七年改為駐防公署
督糧水利通判(在撫字坊西)舊嘉興府志明弘治間知
府柳琰建
國朝康熙三年通判改作霖重建中為正堂前為東西
吏廊為儀門門東為賓館前為大門廳後為内宅
有重門廳軒寢室翼室
校士館(在府治西北靈光街)嘉興府志弘文館即布政分司
明崇禎中知府鄭瑄建為督學校士之所相傳為
宋監倉東廳中為大堂後為川堂為寢室後有亭
東為書房西為庖室堂東西為號厰前為儀門東
為賓館西為土地祠大門外東西為府縣官候廳
外有坊二曰文章司命曰風教提衡
嘉協副將(在府治西北)嘉興營原設副將一員順治十
一年改設遊擊駐劄海鹽康熙五十年福浙總督
范時崇題改遊擊為副將駐劄府城彈壓七邑五
十四年副將何肇彩增設衙署
協標中軍都司(在府治東)嘉興府志即舊察院基初為
推官署
國朝康熙六年推官奉裁改為同知署五十七年同知
移駐乍浦雍正六年添設都司改為中軍都司署
七年都司吕上懋重修
嘉興縣治(在府治東北二百步)弘治嘉興府志晉天福中陞
縣為州即縣治改州治而别建縣治於此宋元及
明因之宣德八年縣丞傅霖重建公堂軒廳正統
間知縣王錦重建譙樓舊嘉興府志弘治六年廳
堂燬七年知縣黃澤再建
國朝康熙六年知縣金墉闢照牆為坊表十四年知縣
梁沖霄重建譙樓二十一年知縣何鋕重建延賓
館修葺後堂中為治廳廳西為丞廨西北為簿廳
東為尉廳右為軍器庫西北為架閣庫治廳之前
為甬路為戒石亭左右為吏廊前為儀門左為延
賓館為土地祠右為獄又南為譙樓治廳後為川
堂為燕堂直北為縣宅有凝芬亭亭西為修廊為
來鶴軒前有璧山稍折為靈官祠為琴書室
秀水縣治(在府子城西北一里)弘治嘉興府志明宣德五年
吏部員外郎李亨相地於此嘉興府圖記知縣趙
忠始建舊嘉興府志萬歴間知縣李培修
國朝康熙三年知縣王廷機葺堂署廊廡重門十二年
知縣李見龍重修大門中為正堂曰節愛堂右為
西耳庫南為甬路為戒石亭東西為吏廊又南為
儀門左右各翼門又直南為大門縣堂後為川堂
為後堂直北為公廉堂後堂之右為軍資庫架閣
庫東此為縣衙儀門外左為土地祠延賓館右為
獄南抵大門為東夾道夾道之北為丞署折而東
為簿署東北為尉署治北為縣圃有池為亭曰嘉
禾亭
嘉善縣治(在府城東三十六里魏塘鎮)嘉興府圖記明大理卿
胡槩度地定基弘治嘉興府志宣德五年知縣鄭
時領印開設正統六年李遜繼知縣事凡未備者
漸加增飾規制頗完嘉興府圖記成化中知縣汪
貴弘治中吳傑嘉靖中縣丞倪璣皆增葺之嘉興
府志崇禎間知縣馬成名以治基前昂後窊鳩工
改建
國朝順治十三年知縣方舟重建涖政堂康熙十一年
知縣莫大勳十六年知縣楊廉相繼重修堂後為
燕堂為内宅為對越堂正堂東為大庫西為架閣
庫前為甬道為戒石亭兩翼為吏廊南為儀門門
内右為軍器庫西南為土穀祠祠西為延賓館後
為獄又直南為譙樓儀門外西為丞署東為簿署
為尉署
海鹽縣治(在城東北隅)嘉靖浙江通志唐以前徙置不
常開元中建於今治之右陸居仁帥正堂記元泰
定丙寅達嚕噶齊布哷齊改建廳治
國朝康熙五年知縣湯其升重建縣門中為正堂堂北
為清心堂明令李當泰改名雙瑞移清心名後堂
正堂右為架閣庫為軍器房前為甬路為東西吏
廊為戒石亭外為儀門西為土地祠南為鼔樓為
親民坊西為鹽厫為賓館儀門内左為丞署儀門
外左為簿署為尉署
石門縣治(在城内運河塘)嘉靖浙江通志崇德縣治晉天
福三年置宋建炎兵燬紹興二十四年令黃揚復
建弘治嘉興府志元時陞為州明洪武元年改州
治為縣治嘉興府圖記明正統中知縣焦寬弘治
中吳浚湯沐正德中洪異典史李滋皆建葺之石
門縣志天啓間知縣陳宗湯重建正堂顔曰作新
國朝康熙元年改崇德縣為石門縣作新堂之後為四
知堂順治十年知縣陳邦寄修改曰敬事堂庫在
後堂東北令宅在後堂後康熙十二年知縣杜森
改建衙堂曰勿欺後又改曰思敬其西有園萬歴
辛丑陳令允堅闢中結四桂為亭榜曰臥月丞宅
在庫東簿宅在正堂西尉宅在西堂東前為甬道
為儀門東為延賓館東南為土地祠更東為儀仗
庫前為譙樓
平湖縣治(在當湖鎮)嘉靖浙江通志明宣德五年知縣
王簡建正統中知縣徐韶重建弘治四年知縣林
奇拓而新之嘉興府志天啓中知縣顧國寶修平
湖縣志大堂曰忠愛
國朝順治十八年知縣金鍜重建改忠愛曰潔愛堂東
北曰永盈庫架閣庫前為戒石亭為儀門西為獄
為土穀祠為儲鹽所右為寅賓館左為簿署外為
譙樓堂北為川堂又北為燕堂東為軍器房東北
為内宅中有廳事西有天香亭觀月臺堂東北為
贊政廳龍亭庫又東北為丞署南為典史宅
桐鄉縣治(在梧桐鄉鳳鳴市)弘治嘉興府志明宣德五年
設知縣王用和草創廳事趙中建正廳嘉興府圖
記天順初張泰成化中孟俊梁敬弘治中王昊正
德中任洛皆葺治之堂後為燕喜堂舊名和衷堂
和衷之後左愛棠軒右仕學齋
國朝順治八年和衷堂燬康熙間知縣徐秉元重建又
孫郁修建池亭正堂右為架閣庫燕喜堂左為儀
仗庫前為甬道為戒石亭為東西吏廊廨東為丞
廨縣治外東偏為簿廨丞廨前為尉廨
湖州府
湖州府治(在子城内正北)萬歴湖州府志吳寶鼎元年建
即烏程縣故治也嘉靖浙江通志唐弘道中刺史
武太沖增拓修繕後梁檢校少保錢傅璟重作廳
事湖州府志宋元祐七年知州事張珣增建元改
為湖州路總管府至大間總管馬煦建廳事廨宇
至正五年達嚕噶齊沙木斯迪音重修(宇文公諒重修府治廳記吳興)
(為東南望府天目分秀雙溪合流金蓋諸峯峙其前蒼卞具區亘其隂民俗文雅清醇素稱易治王)
(謝顔蘇之流風猶可尚也舊治重建於至大間垂四十年棟字欹橈牆壁頽圮至正五年冬今郡守)
(沙木斯公念民久困不忍輕用其力於是計孳生積鏹斥去浮費取其贏餘擇吏之廉能者董其事)
(未幾完舊益新門廡赫奕廳堂䆳嚴讞府幕僚靡不周葺垣墉塈茨工告畢役而民殆未始知也於)
(是頌公之德而樂其有成咸請紀之以示來者)明洪武三年知府侯善新
之天順四年知府岳璿重修成化九年知府勞鉞
復新之隆慶五年知府栗祁重修中為正堂左為
豐德庫右為架閣庫堂後為軒為後堂顔曰魯公
舊治正堂東為經歴司西為照磨所東西為吏廊
前為戒石亭為儀門左右為榜廊東為迎賓館西
為司獄司又前為譙樓知府廨在後堂後有晝錦
堂在郡宅東訟希齋在廳事西郡圃内有逍遥堂
思政堂清樾亭挽翠亭歲寒亭
督捕同知(在烏程縣烏鎮)舊在府治
國朝康熙元年移駐烏鎮改烏鎮捕盜同知十八九年
間因衙署坍圮仍回郡城雍正四年巡撫(臣)李衛
復題請移駐烏鎮以資彈壓六年設立烏鎮駐劄
衙門
管糧通判(在子城内)萬歴湖州府志宋治平三年張大
寧建明嘉靖五年通判胡瀹即養濟院舊基改建
萬歴二年知府栗祁重修中為正堂堂後為川堂
燕堂為内宅前為甬路為儀門為大門廨内舊有
麗澤亭
校士館(在府治東南)修建年月無考中為大堂東西為
號厰前為儀門為賓館為大門門東西列府縣候
廳堂北為燕堂為内宅
湖協城守副將(在府城縣橋舖)烏程縣志舊係民房改建
協標中軍都司(在叢桂舗)
烏程縣治(在府治西一里)萬歴湖州府志舊治在子城内
即今之府治晉義熙間遷唐時肇建廳事烏程縣
志宋大中祥符間知縣薛耀卿重建湖州府志乾
寧三年知縣余蟾重修(楊夔重修縣治記余公再尹烏程節冗費之用資贖)
(辟之金財以儉而藴人以悦而使不期年而衆宇鼎新若換大門中門修大廳小廳砌縣之外城創)
(宅之周垣修衆僚之宅制公廳什器公帑摧敗乃擇堅選宏厚厥垣嚴厥關園扉頽危乃剗積弊滌)
(宿汙席以潔其榻食以茹其餒公前任日崇修聖祠為文纘功今復樹此弘烈蓋以慰縣人之思也)
元至正十二年達嚕噶齊烏納格齊重建增譙樓
戒石亭明洪武二年知縣危止重建正德十三年
知縣陶益修嘉靖三十六年知縣蔣弘德重修
國朝康熙十四年知縣高必騰重建治廳曰懷保堂後
為軒為後堂東西為耳房為庫廳東為鹽厫前為
甬道為戒石亭東西為六房又前為儀門西為架
閣庫儀門外東為賓館後為土地祠縣廨在後堂
後明景泰間知縣宋彬建内有相國池有亭名東
亭廨内舊有公生明軒製錦堂丞廨在縣堂東南
簿尉廨俱在廳事西
歸安縣治(在子城東一里)萬歴湖州府志宋太平興國間
置宣和四年縣令錢耕重建廳事元縣令吕儀增
建後堂達嚕噶齊克哷復撤舊新之明洪武二年
重建十一年知縣陳良修嘉靖四年知縣劉迥重
修三十年知縣張師价重建縣堂堂後為川堂為
後堂廨内舊有敬臨堂絃歌軒拙齋雙桂堂今有
尊美堂治廳前為甬路為戒石亭為東西吏廊為
儀門為賓館為土地祠為大門儀門内東為丞廳
極東為簿廳治廳西為尉廳治前有溪光亭瀕溪
長興縣治(在城内西北隅)太平寰宇記本漢烏程縣地初
置於富陂村晉咸康元年徙箬溪北隋大業十一
年徙於夫槩王廢城唐武德七年始移於此嘉靖
浙江通志宋開寶六年重建廳事萬歴湖州府志
建炎三年燬紹興五年縣令張琮重建紹定二年
縣令史巖之增建紹定五年縣令趙汝譢重建正
廳元至元丁亥縣令梁琮重建貞元中改為州署
明耿炳文守長興改為元帥府復以元時捕盜司
為州署尋改元帥府為長興衛指揮使司又改為
長興千戶所百戶所洪武十九年知縣鄭勝始復
請為縣署弘治三年知縣楊珵重建嘉靖三十五
年知縣黃扆重修
國朝順治初譙樓為大風所折十八年知縣葉文鳳重
建康熙四年知縣葉文鳳改留餘倉為西廳中為
治廳後為軒為後堂左為架閣庫右為耳房庫東
西為六房中為戒石亭前為儀門左為寅賓館又
前為譙樓縣廨即後堂為之前明隆慶元年知縣
歸有光改為夢鼎堂(歸有光夢鼎堂記凡州縣治其後皆為夾道而官之長貳)
(私宅别為一區惟長興治後迫於城故令之宅無周垣門廡燕堂與前堂簷相接也余來為縣為修)
(經閣鼔樓左右廊廡起吏舍倉庾而燕居之室穿漏傾圯復加完葺之會有事於貢院一日夢寢庭)
(中有函牛之鼎其傍有破裂處方命修補之覺而以告諸同事適長興之士試而得雋者三人衆皆)
(以為鼎足之應未幾而南都得雋者又一人或以為此補鼎之驗也)今仍舊名治廳
東為丞廨丞廨南為尉廨又東南為簿廨縣宅内
有馴雉堂素履堂
德清縣治(在百寮山南)萬歴湖州府志舊治在下蘭山
唐天寶初移置德清縣志以水勢衝激移置今所
前挹餘不溪後枕百寮山宋宣和中縣令趙嵎重
建廳事建炎兵焚嘉定間知縣黃耕重建元至正
丙午燬吳元年知縣黃宗義鼎作明宣德末知縣
張俊以治廳卑隘改為之嘉靖初堂圮知縣方日
乾撤而新之
國朝康熙十一年知縣侯元棐改梅花堂曰花署顔後
堂曰集義治廳左為東耳房右為西耳房後為架
閣庫東西為六房中為戒石亭前為儀門為土地
祠前為譙樓為縣門縣廨在後堂後廳事東北為
丞廨稍南為簿廨為尉廨
武康縣治(在餘英溪北)嘉靖浙江通志舊在溪北隋仁
夀六年徙溪南唐廣德元年燬二年復徙溪北萬
歴湖州府志宋建炎中火紹興二年縣令鍾燮重
建元至正十六年燬明洪武元年知縣李大春重
建嘉靖二十五年知縣俞棨重修
國朝康熙九年知縣馮聖澤重建中為治廳後為川堂
左為耳房庫右為架閣庫東西為六房中為戒石
亭前為儀門門内為土地祠前為譙樓縣廨在川
堂後有桂花亭後堂西北為丞廨治廳西北為簿
廨東偏為尉廨
安吉州治(在天目鄉東北)嘉靖浙江通志漢分故鄣南境
置安吉縣治在天目鄉今地猶名舊縣唐開元間
縣令孔志道徙東北四十五里後又徙城東南元
至正間燬丁酉知縣劉德裕復徙舊治尋為元帥
府洪武三年知縣王津即元帥府建今治萬歴湖
州府志八年知縣張士良增修正德二年知縣何
顯改奏為州即縣舊治三年知州廖紀新其治嘉
靖二十三年知州江一麟重修萬歴元年知州勞
遜志復修
國朝康熙四年知州楊茂祖重建譙樓中為治廳後為
軒為後堂左為東耳房為架閣庫右為西耳房東
西序為六房中為戒石亭前為儀門門東為迎賓
館又前為譙樓為州門州宅在後堂後西為州判
宅西北為吏目廨
孝豐縣治(在天目鄉)嘉靖浙江通志即漢故鄣南境安
吉縣舊址明弘治元年析安吉置孝豐知府王詢
奏建今治孝豐縣志其後正堂圯壞知縣郭治王
國相繼修葺
國朝康熙七年知縣楊錫汝又修治廳前為甬道為戒
石亭右為架閣庫為儀門東土地祠西迎賓館又
前為大門縣廨内有增祿閣楊錫汝建後堂東為
丞廨西為尉廨
寧波府
提督全省水陸軍務總兵官(在府城南紫薇街)明設浙江
鎮守總兵官一員
國朝以浙省瀕海要地前後增設五鎮各擁重兵鎮守
而統馭全省水陸官軍特設提督總兵官以總其
權倚任為尤重矣康熙二年駐劄紹興府城八年
移駐寧波府即民房建署東西列戟為轅門前為
大門進内為二門為甬道中為大堂上奉
御書扁額曰篤忱堂康熙四十二年
賜前任提督王世臣並懸
御製四時常喜戈船靜千里須教壁壘新對聮一副又
御書樂善不倦四字
賜前提督趙弘燦又
御書寬惠赳桓四字
賜前提督吳陞均奉懸正楹凜如
天威咫尺也大堂之東曰敬事堂為間三中奉
御碑一座上書干城二字康熙二十二年提督陳世凱
奉
賜勒石西曰西廳制與敬事堂埒西廳之上恭奉
御書秉心誠悃四字雍正二年提督楊長春奉
賜敬懸傍有書室六間進内為二堂康熙三十年提督
馬三奇奉
賜題額曰重鎮進後正樓五間翼以兩廂二堂之西曰
雙桂廳為間三又西為箭廳前後羣房四十餘間
大堂之右為各曹吏舍二門外東為土地祠轅門
左右為文武官候廳規模弘整洵稱海疆重鎮云
分巡寧紹台道(在永豐街)杭州府志向在省城按察司
大門内後移駐寧波府寧波府志巡視海道在府
治西北隅舊為市舶提舉司嘉靖中改建中為正
廳東西列廊房前為露臺為儀門為大門門左右
各有榜房正廳後為川堂堂後為明樓正廳西為
山亭後為池亭
寧波府治(在城内西北隅)舊浙江通志唐為明州宋為奉
國軍慶元府元初改為路其治皆在寧波衛治所
大德七年以府治為浙東道東元帥府而徙總管
府於宋判廳故址是為今治成化四明郡志明洪
武初改明州府知府張琪闢府東廣仁白衣寺址
以建廨宅十四年改今名正統四年知府鄭珞重
建正心堂及後堂增置川堂天順三年知府陸阜
廣外門址同知劉文顯重建左右廊築儀門外門
鄞縣志嘉靖二十五年燬守魏良貴重建名正廳
曰甘雨堂(嘉靖寧波府志今名崇美堂)川堂曰如心(嘉靖寧波府志今名)
(開誠堂)開誠堂後為内宅中為柳巷為庫庫東為世
寄堂前為甬路為戒石亭東西為吏廊南為儀門
門東為土地祠為大門治西南為譙樓治廳西為
經歴司東為照磨所西南為通判廳
海防同知(在鄞縣東南八十里大嵩地方)嘉靖寧波府志同知署
在府治南北向正廳曰親民堂外門曰清戎劉文
顯建
國朝雍正七年浙江總督(臣)李衛題請移駐大嵩稽查
海口准建設衙署
糧鹽通判(在府宅西南)嘉靖寧波府志通判署在府治
南稍西中為平政堂前為重屋三間東西廊各三
間後為川堂又後為衙堂前為中門為大門通判
唐時雍建
校士館(在城西北隅)舊為巡按御史行臺後裁巡按改
為督學校士之所中為正廳題曰青天白日前為
露臺東西廊房各十六間前為儀門曰憲臺外為
大門正廳後為川堂凡四間扁曰冰壺秋月又後
為後堂東西為耳房為庖室又後為優學軒異以
亭左曰省過右曰滌心
國朝雍正九年知府曹秉仁重修增建考棚及堂後廳
軒
提標中軍中營參將(駐劄府城湖西)
提標左營遊擊(駐劄府城小沙泥街)
提標右營遊擊(駐劄府城小梁街)
提標前營遊擊(駐劄鄞縣大嵩所)
提標後營遊擊(駐劄府城馬衙漕)
提標城守營遊擊(駐劄府城崔衙前)
寧協城守營遊擊(駐劄寧波府城)
鄞縣治(在城西北隅)鄞縣志縣故治在東北隅開明橋
北唐大歴間自小溪州城移鄮縣於此長慶間并
徙州治而縣仍附郭後梁改鄮為鄞宋仍舊址建
炎間燬紹興八年令顧汝美創建二十五年令王
曄建清心堂嘉靖浙江通志元至大二年改為廉
訪分司皇慶二年徙縣治於分司故址鄞縣志至
正末尹宋禮移治於行春坊明洪武元年徙於迎
鳳坊六年令楊仲珪移建於今地乃乾符竹林寺
址也
國朝康熙二十二年知縣汪源澤重建忠愛堂堂後為
川堂堂左右為庫為後堂東西為耳房堂之後為
内宅東為丞宅西為典史宅前為甬路為戒石亭
為儀門為外門前及左右皆樹坊表
慈谿縣治(在城北隅)成化四明郡志在浮鼈山上創於
唐慈谿縣志肇自開元二十六年宋雍熙元年令
李昭文重建淳化間建清清堂於正廳之後(徐璋為記)
元祐元年令崔熙重建正廳紹定元年改築清清
堂為清清閣景定三年易名清高閣尋復為清清
堂元至元二十五年令馮昱又重建成化四明郡
志皇慶二年達嚕噶齊烏瑪喇增修(袁桷重修縣治記廳事五)
(楹高其前三楹焉堂曰清清淳化中尹張叔達璽書之所褒因其名而築之者也抉以吏舍廚湢獄)
(室縣門鼔樓前後有序縣治之中有小湖湖之中為洲花竹四列風蓮水柳映翳繚繞為亭以庥其)
(居曰思政曰柳意)明洪武間知縣耿讓靳完璧主簿韓文
鼎相繼葺治宣德正統間張謨嚴憲相繼知縣事
重修清清堂寧波府志正德初令倪璋拓大之(姚鏌)
(為記)嘉靖丙辰燬遷於山趾在城北隅中為正廳扁
曰忠愛堂堂後左為贊政廳為耳房庫右為架閣
庫東西列吏廊前為甬道為戒石亭為儀門門外
迎賓館土地祠南為大門川堂後為清清堂又於
山之椒建亭三間名見山亭縣宅在治廳之左中
廳為問優齋有後堂有書室縣左為丞宅右為典
史宅
奉化縣治(在城西北隅)嘉靖浙江通志在寶化山北三
里唐開元間分漢鄞縣地建今治宋建炎間燬復
建舊浙江通志元至元十三年復燬令王宗信重
建二十八年令丁濟廣其址元貞初陞為州治明
洪武二年復為縣治永樂成化中相繼修葺
國朝康熙間圮知縣鄭愫重建親民堂二十一年知縣
張起貴重建宣明樓堂後為後堂後堂北為内宅
東北為丞廨東為典史廨左右為庫前為甬路東
西為吏廊中為戒石亭南為儀門門東為土地祠
南為宣明樓
鎮海縣治(在城西南)成化四明郡志梁貞明二年建宋
建炎四年燬紹興元年令蓋大淵重建嘉靖定海
縣志淳熙間令陳公亮韓永德相繼修復成化四
明郡志明洪武二十五年令袁尚敬重修縣廳三
十四年令陸本重創幕廳庫廊正統中知縣戴鍾
重建寧波府志正德間令陳軾劉俶鄭餘慶嘉靖
間令宋繼祖各加修葺定海縣志萬歴十六年令
汪應泰重修天啓間令顧宗孟崇禎間令楊芳增
修
國朝康熙二十七年改為鎮海縣正堂三間曰親民堂
後為見心堂左為架閣庫前為甬道為箴石亭東
西為吏廊又前為儀門大門内東為土地祠川堂
後為内宅内舊有瑞菊亭四知軒錦春樓廣瑞軒
白華朱鄂亭皆見堂宅東為丞廨廊東為尉廨
鎮海水師營參將(在縣治西王苑衖)舊係總兵署萬歴二
年總兵移駐指揮衙門將舊署改為參將署頭門
五間儀門五間大堂五間堂東簽押廳一間題曰
忠武堂住宅五間西廊軒房六間西廊外箭廳三
間額曰問心
協鎮寧波昌國等處地方駐劄象山副將(在縣西門三隅地方)
賃居民房
協標中軍左營都司(在縣西門三隅地方)康熙四十年建
協標右營都司(在縣南門五隅地方)康熙三十四年建
象山縣治(在象山南麓)成化四明郡志建於唐神龍二
年宋淳熙嘉定間兩加修建元大德間令達實密
重葺至元間令楊用撤新之明洪武元年知縣孔
定修宣德三年知縣陳思敬重修象山縣志成化
癸夘凌傅拓大其址正德九年徐相建譙樓嘉靖
間儀門壞蔣三才改創堂圯毛德京鼎建(王梃為記)萬
歴三十六年吳學重葺
國朝康熙十六年知縣李郁重修五十七年知縣馬受
曾修建正堂堂右為庫下為甬道為箴石亭為東
西六房為儀門門外為客廳為土地祠前為譙樓
堂後為川堂中為宅門為二堂曰一椽萬間為三
堂曰茹蘗西為此君軒前為白鹿亭後創竹亭曰
餘善前為香風亭左為縣丞署雍正四年奉裁改
為倉厫南為典史宅
鎮守定海舟山等處地方總兵官(在鎖山下)定海縣志
原駐定海即今鎮海
國朝康熙三十二年移定海總兵駐舟山改為舟山鎮
二十五年改舟山為定海縣名定海鎮在明參將
府基二十五年總兵黃大來建(定海縣志中中所舊為宋元州縣之)
(址隆慶三年參將梅魁改為參將府)東西為轅門中為大門為儀門
内為大堂上懸
御賜彰信敦禮額進内為二堂康熙四十四年
御書迪德堂賜總兵施世驃更進為内宅宅西為書廳
奉懸
御題鑑古額右有亭曰不染亭更西為箭廳雍正八年
總兵林君陞題曰觀德堂
鎮標中軍中營遊擊(在鎖山後)康熙二十五年遊擊樂
廷柯建中為大堂前為儀門為大門堂西為西廳
堂後為内宅左為書房右為箭廳
鎮標左營遊擊(在霞山下)康熙二十四年遊擊石子固
建中為大堂為儀門為大門堂左右各有廳堂後
為住宅
鎮標右營遊擊(在西門内)康熙二十四年建大堂前為
儀門為大門堂右為西廳後為内宅
定海縣治(在鎮鼇山麓)定海縣志唐開元析鄮地置翁
山縣後廢宋熙寧六年改翁山為昌國治在鎮鼇
山下高宗時燬元至元間陞為州明洪武十三年
仍改為縣二十七年隸定海衛
國朝康熙二十三年展復舟山二十五年改舟山為定
海山縣為定海縣建署大堂曰治定堂二堂曰阜
成堂堂東為庫東西為吏廊前為儀門為土地祠
皆知縣周聖化建堂東為内宅前堂三間後堂五
間知縣李侗建東為典史宅
紹興府
紹興府治(在臥龍山麓俗名府山)弘治紹興府志本秦漢會
稽都尉治自東漢以郡移治山隂即為府廨至隋
唐嘗為總管都督府又為節度觀察廳事嘉靖浙
江通志隋為越州治唐為浙東總管府治又為義
勝威勝鎮東諸軍治寶慶會稽續志乾寧中董昌
即廳堂為宫殿錢鏐為節度乃撤而新之嘉泰會
稽志紹興元年駐蹕會稽改越州為紹興府二年
移蹕臨安詔復作府治寶慶會稽續志州宅自錢
鏐再建壞而復修不知其幾嘉定十五年守汪綱
悉治新之弘治紹興府志元以府治為路廨至正
中以路廨為江南行御史臺而遷路廨於宋提刑
司嘉靖浙江通志明洪武二年復以御史臺為府
治萬歴紹興府志廳事久且蠧敗弘治十一年知
府游興新之嘉靖元年火知府南大吉修復之堂
舊額曰公正於是改為親民紹興府志府堂萬歴
二十一年圮知府劉庚修之甫二年燬復建
國朝康熙八年知府張三異修二十八年知府李鐸重
修更名豐樂堂後漸傾頽五十二年知府俞卿重
建更名又新堂(俞卿建大堂記越大堂久圯余因其舊基而新之儀門兩廡仍舊增)
(修大門易以洞門堅固壯麗再構文昌閣以衛風氣堂後逼於山建九楹護之為川堂東偏别構二)
(堂以前廳事為三堂次第修整大堂額曰又新川堂曰思補二堂曰學古經始於癸巳五月告竣於)
(甲午六月)入後為思補堂思補之東為學古堂思補之
後磴道而上為松風閣舊鎮越堂基也(鎮越堂宋汪綱創建)
由儀門内東行為知府宅有宅門有二門有堂由
堂之東廡繞出為陶月軒後為書室三重由磴道
折而上為翼龍亭後轉而東為大觀堂又新堂之
左為泰積庫接堂為軒下為月臺為甬道東西為
吏廨外為儀門西為總捕同知署東為水利通判
宅迤南為經歴司為照磨所正南為大門疊石為
臺架重樓其上外為照屏分石磴東西二道街南
為文昌樓東為鎮東閣
分守寧紹台同知(在府治西)萬歴紹興府志府西迫高
崖崖上舊為同知宅有外門有廳有寢嘉靖中通
判吳成器創吳既去遂改為同知宅紹興府志明
清軍總捕廳為同知聽政之所在寶珠橋廢唯一
門存焉同知宅由府儀門進知府治事出入以扇
掩而過體不雅稱乃於儀門外開門為路
國朝康熙四十七年移駐餘姚縣梁湖地方兼轄寧波
紹興台州三府接壤之處以事至府則仍居舊廨
督糧水利通判(在府治東)萬歴紹興府志通判北廳在
府署之東多植木犀宋施宿名曰桂堂通判南廳
有夀樂堂太子中令張次山建又有世綵堂通判
史文通建通判東廳乃員外置舊寓武憲廳紹興
中王十朋來作民事堂嘉定十七年顔耆仲又葺
路鈐廳居之紹興府志明管糧通判宅今改為知
府署而水利通判宅在其南由儀門外東進西南
為土地祠北為關帝廟中為路路盡為宅門東向
又進為二門乃南向中為堂為後堂後有蓬萊閣
校士館(在倉橋西明巡院署俗稱新司)紹興府志明稱布政分司
為南司按察分司為北司巡院係嘉靖間所創故
稱新司
國朝康熙二年提督移駐紹興遂為提督署更葺之後
建威遠樓七間制甚偉八年移駐寧波遂為督學
校士之所五十七年知府俞卿重修中為大堂東
西為文場前為儀門大門門東西為府縣官候廳
為鼓亭後有樓曰威遠有池有橋傍有地一區至
今稱小教場蓋射圃遺意云
紹協城守副將(在山隂縣東酒務橋左)山隂縣志舊布政分
司即守道衙門本紹興衛軍器局明洪武二十三
年指揮使趙忠移局於會稽福里寺址正統六年
知府羅以禮始建
國朝康熙六年裁守道八年改為協鎮公署
協標中軍左營都司(在鎮東閣西)山隂縣志舊無經制
衙門後改巡道司駐劄
山隂縣治(在府治西一里)嘉靖浙江通志秦改大越為山
隂唐大歴七年建治承天橋東舊浙江通志在寶
林山麓去府治五里許元泰定二年始遷於今所
即宋省馬院故址也山隂縣志負臥龍山脊面秦
望帶鑑湖玉架天柱諸峯環峙左右形勝雄偉中
為正廳左為幕廳右為庫南甬道中為戒石亭東
西廂為吏廊南為儀門外東南為土地祠為賓賢
館直南為大門正廳後為冰蘗堂東為退思軒西
為洗心軒前有路紆徐數轉達光化亭亭南為廳
有門有亭有寢室寢室之東舊有樓名宜中廨南
出治廳東為丞署西南為尉署
會稽縣治(在府治東三里)嘉靖浙江通志南北朝陳氏開
縣建治後省入山隂宋復置縣仍舊治萬歴紹興
府志署舊在府東一里唐垂拱二年建今在府東
三里弘治紹興府志明洪武初知縣戴鵬舉重建
後廢弘治三年知縣陳堯弼復建名綠漪廳後有
梁跨水以通出入
國朝康熙五十六年知縣姚協于重建創大堂五間名
問心堂又建儀門三間堂後過石梁為内宅有堂
名集思康熙五年知縣王安世重建宅東為嘉瓜
一邑佳處閣下有嚴公臺有翰墨堂餘姚縣志皆
宋德祐間燬至元皇慶間復作公署治堂曰親民
治堂東為幕廳西為庫書房甬路南為戒石亭為
儀門左右為吏廊東廊之北稍東為寅畏堂儀門
外為土地祠申明旌善亭前為譙樓堂之後為川
堂為後堂有池曰瑞蓮池之上有亭其北當祕圖
之脊為令廨有門有廳有寢令廨之右為丞廨丞
廨之前為典史廨通判葉金署縣重建
上虞縣治(在長者山北東去曹娥江四十里)弘治紹興府志舊在
百官市唐長慶中移治今所(名勝志舊經本司鹽校尉治水經注云舊)
(治水西常有波蕩之患晉中興初治今處然今治則唐永慶中徙)宋建炎中兵焚
令趙不摇復新之又燬元初達嚕噶齊烏瑪喇復
建萬歴紹興府志至元二十一年縣尹展熙再建
明宣德中知縣吳俸新之上虞縣志成化甲午復
圯令邢昊重修正德中令陳言扁廳事曰牧愛繼
曰忠愛曰節愛今曰實心實政甬道中立戒石舊
退食堂東建樓三層宅東為丞署治廳之東為典
史廨
諸暨縣治(在城東北)嘉靖浙江通志秦時開縣建治宋
建今治(嘉泰會稽志廨内有琴堂)元陞為州治明洪武三年復
為縣治弘治紹興府志洪武初知縣田賦重建諸
暨縣志正統己巳燬知縣張鉞重建己夘圯知縣
彭瑩重建崇禎十六年又圯知縣錢世貴重建
國朝順治四年燬康熙九年知縣蔡杓重建中為正廳
後為川堂為後堂西為内宅正廳東為幕廳前為
戒石亭為儀門為譙樓庫西為丞衙儀門内東為
典史衙堂西為吏舍
餘姚縣治(在城東南隅)嘉靖浙江通志秦時肇建隋廢
唐武德五年置姚州為州治七年廢為縣元復陞
為州明洪武三年復為縣治後枕祕圖山前俯舜
江嘉泰會稽志廨有高風閣李祺重建後十一年
施宿知縣事一新之閣據祕圖山麓前對南山為
樓(舊名清遠樓明隆慶六年樓下一瓜三蒂六實因更名焉)樓東為丞衙大堂
東為典史廨前為甬道為儀門東南為親賢館為
土地堂西為吏舍南為大門雍正十一年知縣楊
沛重修
蕭山縣治(在北榦山南二里)嘉靖浙江通志唐儀鳳二年
割諸暨會稽西北鄙地建今治萬歴紹興府志宋
天聖四年令李宗卿建元末燬弘治紹興府志明
初知縣尹性重建紹興府志永樂間知縣張崇修
成化十三年知縣吳淑又新之(按宋治有學製堂天聖間令李宗卿)
(建淳祐間令高歴改為翠簾堂)
國朝康熙五年知縣賈國楨繕葺十八年知縣姚文熊
重建治廳曰忠愛堂東有幕廳後有堂曰協恭前
為甬路為戒石亭東西為吏廊南為儀門左為土
地祠右為請益堂又南為譙樓三十年邑令劉儼
重葺縣廨在治廳後舊有堂曰牧愛左右有夾堂
外有門扁曰龜山舊署康熙五年賈國楨於内署
譙樓構以木正德末令伍希儒伐石壘基作洞門
復創重樓於上
國朝順治三年知縣朱應鯤更新之康熙十年知縣鄭
僑重建廳後為縣廨廳東稍北為丞廨廳東南為
典史廨
嵊縣治(在剡山之陽)嘉靖浙江通志舊治在江東吳賀
齊為剡令始徙今所宋宣和間改嵊縣治元燬明
洪武初重建嵊縣志天順中燬弘治間知縣李春
等相繼葺
國朝順治四年知縣羅大猷重建中為治廳顔曰親民
治廳東為幕廳廳北為冊庫南為吏廊治廳西為
龍亭庫康熙八年知縣張逢歡重建北為銀庫南
為吏廊治廳後為燕思堂堂後為儆齋齋後為令
廨(宋政和中建迎薰堂有東園及四山閣後圯嘉定八年令史安之重建增敞之東有霞書堂北)
(有面山堂累石為山注水為池雜藝卉竹凡十餘所元至正間燬明初重建復燬成化弘治間重建)
(後相繼修葺順治六年知縣羅大猷重修)丞廨在縣廨東其西為典史
廨
新昌縣治(在五山鄉南明山後)萬歴紹興府志宋太平興國
中縣令張公良創立宣和三年燬紹興十三年知
縣林安宅重建元至正二十六年燬二十八年縣
令完顔從忠再建至正末又燬明洪武元年知縣
周文祥鼎新之中為治廳後為川堂有愛竹堂廢
碑存後為龍亭庫夾以兩楹堂左為幕廳右為庫
房南有戒石東西為吏廊南為儀門直南為大門
上為譙樓五間
國朝康熙九年知縣劉作樑鼎建公廨後為正衙正衙
後為丞衙稍南為典史廨
台州府
台州府治(在城西北大固山之麓)嘉靖浙江通志漢治臨海
後徙治章安隋改臨海郡治唐改台州治大歴間
徙今所赤城新志元至元十三年燬置安撫司十
四年改總管府至正末復燬明洪武初范守明敬
始創之台州府志萬歴丙子李守時漸重建後堂
國朝順治八年知府徐化成修建正堂康熙二十一年
知府鮑復泰重修堂後為川堂為後堂為霞起樓
(宋淳熙中守尤袤建明天啓中改為樓)為月桂齋(鮑復泰月桂齋記唐垂拱四年三月)
(夜月中桂子降於郡治之東齋芳香味甘食之和暢台州司馬孟洗冬官侍郎狄仁傑以聞余自戊)
(午春來守是邦兵火之後獨老桂一枝靈芬蒼翠若有呵護者亟葺是齋仍顔之曰月桂云)為
靜鎮堂(宋嘉祐中建康熙二十年鮑復泰重修)忠愛堂左為經歴司
前為甬道為戒石亭左右為吏舍前為儀門門外
為綠荷塘左為廣積庫東為土地祠西為禮賓館
前為大門上有德風樓(康熙五十九年知府張聯元重修題曰海天保障)
門外有端本澄源二坊治南為同知廳經歴衙西
為通判廳東南為鼔樓(康熙五十三年建曰鎮海樓)
海防同知(在府治東)中為正堂左右為吏舍前為甬道
為儀門為大門為内宅有廳軒寢室
糧捕通判(在府治西)中為正堂前為儀門為大門為後
堂為内宅
校士館(舊布政分司在府治東二百步)台州府志布政分司明正
統中李守性建成化間劉守忠更作之宋初貢院
在州東三百步後徙兜率院再徙巾子山北嘉定
初應試者至八千人館不能容於是齊守碩拓福
安廢院地以廣之按府治圖當在今新開巷一帶
圯久明試士就察院司
國朝初年巡道楊應魁重建貢院後圯康熙六年臨海
縣教諭胡雲客率兩縣諸生構試館二十間十三
年壞今就布政分司搭蓋棚厰考試
台協城守副將(在黃坊橋)台州府志順治四年始設協
鎮台州副總兵駐黃坊橋分司十四年調定海總
兵張杰至郡借住城内王中丞宅後移鎮黃巖復
駐協鎮副將康熙二十八年協鎮蘇侃仍駐黃坊
橋司
協標右營都司(駐劄前所寨汛新城)
協標寧海營參將(駐劄寧海縣城)
協標太平營參將(駐劄太平縣城)
臨海縣治(在府治南二百三十步)嘉靖浙江通志宋皇祐間
令崔黃臣建乾道間火淳熙六年令彭仲剛重建
台州府志紹定二年大水衝壞明年令葉奭重修
赤城新志元至元十三年燬令王銳重建至正末
再燬明洪武初令王貴重建台州府志弘治七年
令陳釗重建崇禎七年令周瑞旭重修
國朝順治中知縣葉裳華稍加修葺康熙甲寅堂前後
俱圮二十一年知縣趙之□重建中為大堂東為
丞廨西為尉廨後為後堂(舊名正已)左右為兩庫又後
為内宅堂之前為甬道為戒石亭兩旁為吏廊前
為儀門門前為平橋東寅賓館前土地祠西為獄
平橋前為大門
鎮守黃巖等處地方總兵官(在大寺巷)舊設水師右路
總兵官駐劄臨海縣
國朝順治十一年總兵官張杰移駐黃巖暫住民房康
熙三年總兵官李榮始建署於大寺巷中為大堂
曰靖海堂五十一年總兵官李近重修大堂後為
勤政堂總兵官史成立額後林達更名一德堂雍
正六年總兵官李燦復題曰無愧堂上懸
御書福字扁額進後為弘毅堂堂之西有亭曰一草亭
東偏假山一帶山下復為亭曰友蘭皆燦建燦復
於弘毅堂後構廳事五間題曰正靜堂舊有箭廳
在署東顔曰繹亭總兵官吳進義另於署西新闢
箭道為較閱騎射之所題曰德立功成大堂之外
為儀門為大門轅門西為大寺塔東有樓曰鎮東
樓
鎮標中軍中營遊擊(駐劄黃巖縣城)
鎮標左營遊擊(駐劄黃巖縣東)
鎮標右營遊擊(駐劄海門衛城小北門)
黃巖縣治(在城内)嘉靖浙江通志宋宣和五年令王
然建赤城新志宋末燬元至元中令孫諤重建元
貞初陞為州仍舊治至正末復燬明洪武初知州
唐宏重建尋復為縣宣德中周令旭鑑乃更作焉
台州府志嘉靖壬子燬令高材重建署縣通判傅
倌成之
國朝順治十二年知縣李何煒重新正堂川堂康熙二
十二年知縣甘國輔重新後堂正堂額曰忠愛後
堂額曰慎獨(舊曰再思)東廡為仁政閣又東為無倦軒
後為摘星樓東北為丞廨西為尉廨前為甬道為
戒石亭為儀門為譙樓縣西有園宋有民和堂清
心堂舫齋飛蓋亭容光臺今皆不存縣署内東有
來紫堂後改曰介石後有嶧山書院皆甘國輔建
後堂東偏有迎仙樓康熙三十四年令劉寬建
天台縣治(在赤城山南六里)嘉靖浙江通志宋慶元初令
常建重修赤城新志元至元丙子燬令張德進重
建至正末再燬明洪武初令鄧林重建台州府志
永樂八年令張坰重新之正統六年令吳昌建正
堂弘治七年丞楊蘭建後堂
國朝順治六年知縣蔡含靈建坦蕩亭正堂東為幕廳
為庫房東南為尉廨後為後堂為内宅宅東為東
樓西即坦蕩亭正堂前為甬道為戒石亭東西為
吏廊為儀門東為土地祠為賓館西為獄大門上
有鼔樓
仙居縣治(在北峯之下)台州府志舊治在盂溪前金家
店晉永和四年令羊欣徙今城内嘉靖浙江通志
宋建炎二年令張亨重建赤城新志元至元丁丑
燬縣尹王徵重建至正丙申復燬明洪武初令王
從古重建台州府志嘉靖丙辰燬丁巳同知毛德
京署縣事重新之
國朝初年知縣蔣成棟新其堂順治十六年知縣劉之
浩重建儀門康熙十一年知縣鄭錄勲重建土地
祠正堂後為後堂為東西二庫東北為内衙後堂
東為尉廨正堂前為架閣庫為戒石亭左右為吏
舍前為儀門東為土地祠前為大門為鼔樓
寧海縣治(在廣度里)舊浙江通志晉初設白嶠唐徙海
游永昌元年徙今處宋皇祐二年令李純師重建
隆興二年令薛抗重修元燬明洪武初知縣李茂
復建台州府志明令余亢郭紳張弘宜江徵戴顯
相繼修葺萬歴辛夘令曹學程更建
國朝康熙六年知縣黃命賢復加修葺後圯十四年知
縣崔秉鏡重建中為若保堂(舊名忠愛)堂後為川堂為
芝臺(臺左右連産二芝故名)東為内衙舊有樓名補山康熙
十六年衙圯樓存崔秉鏡重建正堂東為丞廨西
為尉廨前為甬道為戒石亭東西為吏舍前為儀
門門左為迎賓館為土地祠前為大門為譙樓
太平縣治(在百干山南)嘉靖浙江通志明成化五年台
州知府阮勤奏析黃巖置縣六年知縣常完建治
國朝康熙八年知縣孫如蘭建省觀堂二十年知縣曹
文珽重建左右耳房及東西兩廊儀門土地祠中
為親民堂後為川堂為省觀堂為後樂堂堂之前
有來蜂亭(曹文珽來蜂亭記辛酉春予視事三月公餘偶憩忽有蜂聚如斗顧而異之有)
(老吏前謁曰明嘉隆間蜂穴於堂歲數登民殷厚今復來集其休徵歟余乃伐竹緝茅作亭其上顔)
(曰來蜂)堂左為丞廨丞廨前為尉廨
浙江通志卷三十一
