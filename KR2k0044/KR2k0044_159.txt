浙江通志卷一百六十
人物(一)
名臣(三)
紹興府
漢
鄭弘(後漢書本傳字巨君會稽山隂人少為鄉嗇夫太守第五倫衍春見而深竒之召署督郵舉孝)
(廉建初中為尚書令舊制尚書郎限滿補縣長令史丞尉弘奏以為臺職雖尊而酬賞甚薄至於開)
(選多無樂者請使郎補千石令史為長帝從其議八年代鄭衆為大司農舊交阯七郡貢獻轉運皆)
(從東冶汛海而至風波艱阻弘奏開零陵桂陽嶠道於是夷通至今遂為常路在職二年所息省億)
(萬計時天下遭旱邊方有警人食不足而帑藏殷積弘又奏宜省貢獻减徭費以利飢人帝順其議)
(元和元年代鄧彪為太尉病篤上書陳謝并言竇憲之短帝省章遣醫占弘病比至已卒)
鍾離意(後漢書本傳字子阿會稽山隂人少為郡督郵時部縣亭長有受人酒醴者府下記案考)
(之意封還記入言於太守曰政化之本由近及遠今宜先清府内且闊略遠縣細微之愆太守甚賢)
(之遂任以縣事建武十四年會稽大疫意獨身自隠親經給醫藥所部多蒙全濟舉孝廉後除瑕邱)
(令遷堂邑令顯宗即位徵為尚書時交阯太守張恢坐贓千金徵還伏法以資物簿入大司農詔班)
(賜羣臣意得珠璣悉以委地而不拜賜帝問其故對曰臣聞孔子忍渴於盜泉之水曾參迴車於勝)
(母之閭惡其名也此贓穢之寶誠不敢拜帝嗟歎曰清乎尚書之言乃更以庫錢三十萬賜意轉尚)
(書僕射帝性褊察朝廷莫不悚慄惟意獨敢諫爭數封還詔書臣下過失輒救解之出為魯相以久)
(病卒官遺言上書陳升平之世難以急化宜少寬假帝下詔嗟歎賜錢二十萬)
魏朗(後漢書本傳字少英會稽上虞人少為縣吏從博士郤仲信學春秋又詣太學授五經京師長)
(者李膺之徒爭從之初辟司徒府遷彭城令為九真都尉徵拜議郎頃之遷尚書屢陳便宜有所補)
(益出為河内太守政稱三河表尚書令陳蕃薦朗公忠亮直宜在機密復徵為尚書會被黨議免歸)
三國吳
虞汜(會稽典錄字世洪會稽餘姚人孫綝廢幼主迎立琅琊王休末至綝欲入宮圖為不軌召百官)
(會議皆惶怖失色汜對曰明公處將相之位擅廢立之威上安宗廟下惠百姓大小踴躍自以伊霍)
(復見今迎王未至而欲入宮非所以永終忠孝揚名後世也綝不懌竟立休休即位汜為散騎中常)
(侍以討扶嚴功封餘姚侯)
晉
虞潭(晉書本傳字思奥會稽餘姚人父忠仕至宜都太守吳亡堅壁不降遂死之潭清貞有檢操元)
(帝召補宗正卿以疾告歸王含沈充等攻逼東都潭起義軍赴國難會充已擒罷兵徵拜尚書咸康)
(中進衛將軍潭貌雖和弱而内堅明有膽决雖屢統軍旅而尠有傾敗卒諡孝烈)
孔愉(晉書本傳字敬康會稽山隂人年十三而孤養祖母以孝聞與同郡張茂偉康丁潭世康齊名)
(時人號曰會稽三康建興初為丞相掾遷侍中太常蘇峻反愉朝服守宗廟峻平溫嶠執愉手而曰)
(天下喪亂忠孝道廢能持古人之節歲寒不凋者惟君一人耳卒諡曰貞)
孔坦(晉書本傳字君平會稽山隂人少方直有雅望咸和初遷尚書左丞深為臺中所敬憚在職數)
(年遷侍中時成帝尅日納后而尚書左僕射王彬卒議者欲郤期坦曰納后重禮豈可以臣喪而廢)
(從之及帝既加元服猶委政王導坦每發憤以國事為已憂嘗從容言於帝曰陛下春秋已長聖敬)
(日躋宜博納朝臣諮諏善道遷尚書未拜疾篤庾冰省之流涕坦慨然曰大丈夫將終不問安國寧)
(家之術乃作兒女子相問耶冰深謝焉卒諡曰簡)
丁潭(晉書本傳字世康會稽山隂人察孝廉除郎中太興三年出為東陽太守以清潔見稱成帝踐)
(阼以為侍中蘇峻作亂帝蒙塵於石頭惟潭及鍾雅劉超等隨從不離帝側峻誅以功賜爵永安伯)
(卒諡曰簡)
南北朝
孔琳之(宋史本傳字彦琳會稽山隂人強正有志力桓元時議欲廢錢用穀帛琳之議曰聖王制)
(無用之貨以通有用之財既無毁敗之費又省運置之苦此錢所以歷代不廢也榖帛為寶本充衣)
(食今分以為貨則致損甚多愚謂救弊之術無取於廢錢元又議復肉刑琳之以為不可元好人附)
(悦而琳之不能順旨是以不見知宋臺初建除宋國侍中永初二年為御史中丞明憲直法無所屈)
(撓奏劾尚書令徐羡之時羡之領揚州刺史琳之弟璩之為治中羡之使璩之解釋停寢其事琳之)
(不許璩之固陳琳之曰我觸忤宰相罪止一身汝必不應從坐何須勤勤耶自是百僚震肅莫敢犯)
(禁高祖甚嘉之遷祠部尚書不治産業家尤貧素景平元年卒追贈太常子邈有父風)
虞玩之(南齊書本傳字茂瑶會稽餘姚人解褐東海王行參軍元徽中為右丞上表陳府庫錢帛)
(器械役力所懸轉多興用漸廣慮不支歲月朝議優報之轉少府太祖鎮東府朝野致敬玩之猶躡)
(屐造席太祖取屐視之靴黑斜銳蒵斷以芒接之問曰卿此屐已幾載玩之曰初釋褐拜征北行佐)
(買之著已二十年貧士竟不辦易太祖善之引為驃騎諮議參軍遷驍騎將軍黃門侍郎領本部中)
(正以疾告許之)
虞悰(南齊書本傳字景豫會稽餘姚人謹敕有至性州辟主簿昇明中世祖引為諮議參軍永明八)
(年遷祠部尚書轉度支尚書領步兵校尉明帝立悰稱疾不陪位帝使尚書令王晏賷廢立事示悰)
(以悰舊人引參佐命悰謂晏曰主上聖明公卿戮力寧假朽老以匡贊維新乎不敢聞命朝議欲糾)
(之僕射徐孝嗣曰此亦古之遺直衆議乃止悰稱疾篤還東詔賜假百日轉給事中光禄大夫)
孔奐(陳書本傳字休文會稽山隂人舉秀才射策高第起家揚州主簿永定二年除晉陵太守晉陵)
(舊為大郡前後二千石多行侵暴奐清白自守妻子並不之官惟以單船臨郡所得秩俸隨即分贍)
(孤寡曲阿富人殷綺見奐居處素儉乃餉衣一襲氈被一具奐曰太守身居美禄何為不能辦此但)
(民有未周不容獨享溫飽耳世祖在吳中聞奐善政及踐阼徵為御史中丞領揚州大中正奐性剛)
(直善持理多所糾劾朝廷甚敬憚之深達治體每敷奏上未嘗不稱善百司滯事皆付奐决之太建)
(六年遷吏部尚書加侍中時有事北討封賞選敘紛紜重疊奐應接引進門無停賓加以鑒識人物)
(詳練百氏凡所甄拔衣冠縉紳莫不悦服性耿介絶請託後主時在東宮欲以江總為太子詹事奐)
(曰江有潘陸之華而無園綺之實輔弼儲宮竊有所難其梗正如此遷散騎常侍金紫光禄大夫子)
(紹忠字孝揚有才學官至鄱陽王東曹掾)
唐
虞世南(唐書本傳字伯施越州餘姚人秦王引為記室王踐阼拜員外散騎侍郎遷祕書監封永)
(興縣子世南貌儒謹外若不勝衣而中抗烈論議持正貞觀八年進封縣公帝嘗作宮體詩使賡和)
(世南曰聖作誠工然體非雅正上之所好下必有甚者恐此詩一傳天下風靡不敢奉詔帝曰朕試)
(卿耳賜帛五十匹帝數出畋獵世南以為言皆蒙嘉納帝每稱其五絶一德行二忠直三博學四文)
(詞五書翰致仕卒贈禮部尚書諡文懿帝手詔魏王泰曰世南於我猶一體拾遺補闕無日忘之蓋)
(當代名臣人倫準的今其云亡石渠東觀中無人矣子昶終工部侍郎)
孔述睿(唐書本傳越州山隂人侍中休源八世孫曾祖昌寓字廣成貞觀中對策高第歷魏州司)
(馬有治狀帝為不置刺史述睿少嗜學大歷中劉晏薦於代宗擢司勛員外郎史館修撰德宗立拜)
(諫議大夫改祕書少監性退讓未嘗忤物雖親朋燕集嚴默終日人皆畏之卒贈工部尚書子敏行)
(字至之元和初擢進士第拜右拾遺遷集賢殿學士李絳遇害事本監軍楊叔元時無敢言敏行上)
(書極論叔元乃得罪卒贈工部侍郎)
宋
杜衍(歷代名臣傳字世昌山隂人厲操篤學擢第補揚州觀察推官改著作佐郎知乾州聽訟明敏)
(屢决疑獄人以為神簿書出納推祈毫髮至為條目使吏不得奸及其施於民者則簡而易行未滿)
(歲以薦移鳳翔二邦之民爭於境上一曰此吾公也汝奪之一曰仐我公也汝何有焉俄除太常博)
(士提點河東刑獄遷祠部員外改刑部章獻太后察其治狀轉河中運副陜西運使召為三司戶部)
(天章閣待制會河北乏軍資選為都轉運使不增賦而用足以右諫議大夫知天雄軍為治謹密不)
(以威刑督下吏民咸憚其清整仁宗親政召為御史中丞衍言中書樞密古之三事大臣坐而論道)
(者今止隻日對前殿何以盡天下之事宜迭召見賜坐便殿以極獻替乂論常平法請量州郡遠近)
(戶口多寡嚴賞罰課官吏出納無壅增損有宜州郡闕母錢願出官帑助之判吏部流内銓選補科)
(格繁長主判不能悉閱吏多受賕出縮為奸衍命諸曹各具格式科條以白閱視具得其本末曲折)
(令諸吏無得升堂各坐曹聽行文書銓事悉自予奪由是吏不能為奸利改知審官院裁制如判銓)
(時遷工部侍郎知永興軍時元昊反方用兵困於科歛調發督迫民至破産不能足衍為區處量物)
(有無貴賤道里遠近寬其期會使以次輸送由是物不湧貴車牛芻秣宿食來往如平時民比他州)
(省費十六七召還權知開封府遠近聞衍名莫敢干以私拜同知樞密院事出為河東宣撫使拜吏)
(部侍郎樞密使每内降恩澤率寢格不行積詔旨至十數輒納帝前帝語諫官歐陽修曰外人徒知)
(杜衍封還内降不知凡有求於朕告以杜衍不可而止者更多於所封還也契丹壻劉三嘏避罪來)
(歸輔臣欲厚館之以詰契丹隂事衍曰中國主信義若違誓約納叛亡不直在我且三嘏為契丹近)
(親而逋逃來歸其謀身若此尚足與謀國乎納之何益乃還三嘏拜同平章事好薦引賢士推奬後)
(進一時知名之士多出其門沮止僥倖小人多不悦言者攻范仲淹富弼帝欲罷其政事衍常左右)
(之御史劾衍壻蘇舜欽及所知王益柔因以傾衍罷為尚書右丞出知兗州慶歷七年以太子少師)
(致仕屢進太子太師封祁國公卒贈司徒兼侍中諡正獻)
顧臨(宋史本傳字子敦越州會稽人皇祐中舉說書科熙寧初神宗以臨喜論兵召問對曰兵以仁)
(義為本動静之機安危所係不可輕也元祐二年擢給事中朝廷方事回河拜臨天章閣待制河北)
(都轉運使蘇軾等言臨資性方正學有根本慷慨中正無所回挽自處東省凛然有古人之風宜留)
(左右以補闕遺梁燾亦言都漕之職在外豈無其人在朝求如臨者不易得皆不報紹聖初以附會)
(黨人斥饒州卒)
姚勔(嘉泰會稽志字輝中越州山隂人舉進士歷永康令元祐初召為左正言奏御史中丞趙君錫)
(雷同俛仰無所建明遷起居郎改國子祭酒紹聖初言者論其阿附呂大防范純仁謫知信州再貶)
(水部員外郎分司南京)
石公弼(宋史本傳字國佐越州新昌人登進士第調衛州司法參軍淇水監牧馬逸食人稻為田)
(主所傷密郡守韓宗哲欲坐以重辟公弼曰禽獸食人食主者安得不禦禦之豈能無傷當懲圉者)
(民不可罪召為宗正寺主簿言朝廷比日直詞罕聞頌聲交至願崇忠正通諫諍擢殿中侍御史三)
(舍法行士子計登第頗事告訐公弼言學校以仁義漸摩使之告訐非建學本意拜御史中丞京西)
(轉運使張徽言欲因方田籍增立汝襄鄧三州税公弼以為方田之制正欲均賦而徽言掊克重斂)
(民何以堪詔罷之遂劾蔡京罪惡章數十上京始罷及京再輔政羅致其罪責台州安置遇赦歸卒)
李光(宋史本傳字泰發越州上虞人崇寧五年進士除太常博士遷司封首論士大夫諛佞成風杜)
(塞言路王黼惡之遷符寶郎郭藥師叛光知徽宗有内禪意因納符謂蔡攸曰公家所為皆咈衆心)
(今日之事非皇太子則國家俱危攸瞿然不敢為異欽宗受禪擢右司諫上皇東幸憸人間兩宮光)
(請集議奉迎典禮遷侍御史時言者猶主王安石之學詔榜朝堂光言祖宗規模宏遠安石欲盡廢)
(法度蔡京兄弟祖述其說五十年毒流四海今又風示中外鼓惑民聽豈朝廷之福建炎三年車駕)
(移蹕建康除知宣州光繕城池聚兵糧繕六邑之民保伍相比謂之義社得保甲萬餘號精銳軍又)
(栅險要二十三所謹戍之釐城址為十地分巡内外晝則自便夜則守城有警則戰苖租歲輸邑者)
(悉命輸郡初譁言不便及守城之日贍軍養民迄賴以濟事聞授管内安撫紹興元年擢吏部侍郎)
(上移蹕臨安被旨節制臨安府見屯諸軍兼督營繕事光經營撙節不擾而辦奏捐减二浙積負及)
(九邑科配尋以端明殿學士守台州改溫州進江西安撫擢吏部尚書踰月除參知政事時秦檜初)
(定和議將揭榜藉光名鎮壓光謂但可因和而為自治之計既而檜議撤淮南守備奪諸將兵權光)
(極言和不可恃備不可撤檜惡之檜以親黨鄭億年為資政殿學士光於榻前面折之又與檜語難)
(上前因曰觀檜之意是欲壅蔽陛下耳目盜弄國權懷奸誤國不可不察檜大怒明日光丐去高宗)
(曰卿昨面叱秦檜舉措如古人朕方寄卿腹心何乃引去光曰臣與宰相爭論不可留章九上乃提)
(舉洞霄宮万俟卨論光怨望責瓊州安置呂愿中又告光與胡銓譏訕朝政移昌化軍年踰八十又)
(三年始以郊恩任便居住至江州卒孝宗即位復資政殿學士賜諡莊簡)
姚憲(嘉泰會稽志字令則嵊人父舜明仕至徽猷閣待制憲以父任補承務郎歷知臨安府仁和縣)
(車駕駐蹕臨安仁和為赤縣事尤煩劇憲資性敏強日未脯吏已散去獄久無繫囚秩滿監進奏院)
(知秀州土豪錢安國居大澤中舍匿亡命為奸盜州縣莫敢詰憲至擒安國及其支黨窮治置於法)
(州里遂安浙西大水蘇常為甚憲請輸粟萬斛以賑之上嘉其能以直祕閣知平江府時羣盜出没)
(海道為居民害捕弗獲朝命專以屬憲不數月悉擒之進直敷文閣知臨安府歷工部侍郎進御史)
(中丞遷參知政事以端明殿學士知江陵府卒江陵前帥頗厲威嚴治盜不少貸憲繼其後嘗謂客)
(曰故帥得賊輒殺不復窮竟僕至獲盜必付之有司在法當誅者初未輒貸一人而羣盜已稍出矣)
(僕平居雖雛卵不敢妄殺今寧以疲輭不勝任去安忍濫及無辜哉人以此益推其長者)
梁仲敏(嘉泰會稽志字元功山隂人宣和初上舍兩優釋褐調海陵主簿紹興三年召為太府丞)
(歷知臨江軍以薦召擢御史遷右司諫拜右諫議大夫踰年致仕仲敏居諫職久所論毫髮無隠或)
(未聽必反覆開陳以冀聽納方金人入塞大將有遁者仲敏力請誅之大將坐遠斥士氣乃奮晚家)
(居尤篤風誼)
石公揆(嘉泰會稽志字道任新昌人高宗時為侍御史極論樞密使秦檜章十餘上檜再相遂坐)
(廢終於家)
傅崧卿(嘉泰會稽志字子駿山隂人省試第一擢甲科除辟雍正遷考功員外郎兼太子舍人方)
(士林靈素得幸造符書號神霄錄自三公輔臣以下皆從靈素師授崧卿與曾幾獨不行被譖出為)
(蒲圻縣丞高宗初除直龍圖閣知越州帝自永嘉還越供億用度崧卿請悉從蠲减雖中旨有不便)
(輒執奏皆賜可改知婺州召為中書舍人進給事中崧卿常慷慨欲以功名自見與客言及國事輒)
(至流涕在上前議論尤感激未及大用而卒時人惜之有樵風溪堂集六十卷奏議五卷西掖制誥)
(三卷所作夏小正傳最行於世陸游傅給事外制集序崧卿天資英粹忠義絶人建炎南渡以渺然)
(書生位未通顯獨涕泗感激請提孤軍横遏敵衝衛乘輿論功埒諸大將及駐蹕會稽遂為浙東帥)
(隠然有大臣望白首一節不附時論以苟登用一時士氣為之振起)
陳槖(宋史本傳字德應餘姚人登政和上舍第呂頤浩欲援為御史約先一見槖曰宰相用人乃使)
(之呈身耶謝不往趙鼎李光交薦其才紹興二年除監察御史以論事不合除江西運判移知台州)
(清謹不擾治狀著聞上謂近臣曰陳槖有古循吏風累遷刑部侍郎時秦檜力主和議槖疏謂金人)
(多詐和不可信檜憾之因力請去除徽猷閣待制知廣州時兵興後廣東盜賊無寧歲十年九易牧)
(守槖盡革弊政以恩先之留鎮三年民夷悦服)
王佐(嘉泰會稽志字宣子山隂人廷對第一為祕書省校書郎時秦檜專政其子熺提舉祕書省館)
(中趨附之佐獨未嘗妄交一語熺不能平嗾言者論去之檜死起祕書郎遷尚書吏部員外郎檜妻)
(王氏陳乞舊所得恩數之未用者自稱沖真先生佐駁曰妾婦安得此稱向者誤恩有司不能執奏)
(為失職今當追正執政不能聽但寢其請後王氏死卒奪先生號知建康府妖人朱端明挾左道與)
(軍中不逞輩謀不軌佐得其隂謀一日坐帳中决事命捕為首者至即判斬之而流其徒數人於嶺)
(外餘置不問徙知潭州淳熙六年郴州宜章民陳峒竊發有衆數千佐一意討捕賊潰走詔以佐忠)
(勞備著超拜顯謨閣待制徙知臨安府進權戶部尚書力乞奉祠)
胡沂(宋史本傳字周伯餘姚人紹興五年進士孝宗受禪擢殿中侍御史言守禦之利莫若令沿邊)
(屯田詔行其言又言設武舉立武學蓋將有所用也今除高第一二名餘皆吏部授以𣙜酟征商所)
(養非所用願詔大臣羣議中舉者定品格分差邊將下凖備差遣從之時龍大淵曾覿以藩邸舊恩)
(除知閤門事沂論其市權請屏遠方不聽沂以言不行請去乾道元年召為宗正少卿除吏部侍郎)
(沂奏七司法自紹興十三年纂修成書歲且一紀歷月閱時不無牴牾望勅令所官討論章旨將現)
(行之法與當革之條輯為一書頒之中外庶可戢吏胥之奸詔行之尋進禮部尚書上有大用意而)
(沂資性恬退無所依附數請去遂以龍圖學士提舉興國宮淳熙元年卒諡獻肅)
黃度(宋史本傳字文叔新昌人隆興元年進士紹熙中守監察御史光宗以疾不過重華宮度連疏)
(極陳父子相親之義又劾内侍陳源楊舜卿林億年三人為今日禍根罪大於李輔國上不聽遂去)
(寧宗即位詔復為御史改右正言韓侂胄驟竊政柄以意所好惡為威福度具疏將論其奸為侂胄)
(所覺遽除度知平江府度言侂胄假御筆逐諫臣使不得效一言非為國之利也固辭歸養侂胄誅)
(召除太常少卿以集英殿修撰知福州始至訟牒日千餘度隨事裁决日未中而畢進龍圖閣知建)
(康府罷科糴輸送之擾除見税二十餘萬招歸業者九萬家遷寶謨閣直學士度以人物為已任推)
(挽不休每曰無以報國惟有此耳為禮部尚書兼侍讀入覲論藝祖垂萬世之統一曰純用儒臣二)
(曰務惜民力上納其言)
莫叔光(嘉泰會稽志字仲謙山隂人舉進士除著作佐郎光宗初兼權中書舍人紹熙二年春雷)
(電交作詔直言叔光言女謁漸行近習預政等事辭皆剴切布衣俞古上書將以指斥被竄叔光奏)
(方求言弭災異不宜有罪言者之名事竟寢遷中書舍人外戚李孝純除閤門宣贊舍人帶御器械)
(叔光言宣贊扈帶極右列清近之選孝純屢遭譴罰不宜冐居上從之除權吏部侍郎兼祕書監卒)
莫子純(寶慶會稽續志字粹中山隂人慶元二年進士及第除祕書省正字歷中書舍人蘇師旦)
(本平江刀筆吏韓侂胄任為腹心氣燄熏炙一日遇子純於都堂趨前執禮甚恭子純略不為禮師)
(旦深恨之會師旦當遷官子純復以為不可於是忤侂胄意遂以祠去知溫州提舉太平興國宮)
王夢龍(兩浙名賢錄字慶翔新昌人慶元三年進士歷知龍游金華二縣咸有惠政遷大理寺丞)
(極言和好不可恃攻守不可弛言甚懇切上嘉納之擢監察御史首論宜申貪墨之禁又條上備邊)
(備蜀各四事皆一時急務除直袐閣知溫州討平海寇移知婺州撥官田千七百畝為助役倡民亦)
(各以田助得田六萬有竒以備當役者用又以水旱兩奏蠲税召除司農卿權戶部侍郎以疾歸)
劉漢弼(宋史本傳字正甫上虞人嘉定九年進士歷官侍御史以戶部侍郎致仕漢弼明義利之)
(辨所陳皆切時務為言官首論給事中錢相巧於迎合睥睨政地罷去之又劾左正言葉賁賁為時)
(相史嵩之腹心漢弼由是去國既復以左司諫召首贊帝分别邪正以息衆疑帝嘗屬漢弼進人才)
(條具以奏皆時望所歸卒轉贈四官諡曰忠)
王爚(宋史本傳字仲潛新昌人嘉定十三年進士歷官吏部侍郎遷禮部尚書咸淳十年為左丞相)
(清修剛勁賈似道歸天台葬母爚獨不見之後以元老入相天下屬望卒與陳宜中不協而去)
毛遇順(宋史名賢錄字鴻甫餘姚人舉進士召對超拜侍御史首論史嵩之不當起復三學諸生)
(不宜斥逐前後疏凡數十上皆時所諱言者理宗書其名於御屏寶祐初進兩淮制置使上疏極論)
(賈似道丁大全必誤國乞即罷斥不報官至大理卿卒)
孫嶸叟(兩浙名賢錄字仁則餘姚人第進士擢監察御史論賈似道罪重法輕當斬以示國法德)
(祐初元兵渡江文天祥起義勤王而右相陳宜中深結留夢炎奏勿使入衛以沮毁之天祥列上勤)
(王及留屯利害皆内忌夢炎莫敢關白嶸叟取所列徑造御前奏之復乞倚任天祥竄宜中夢炎及)
(黃萬石呂師孟以作忠義之氣時朝義方倚重師孟求好於元不報嶸叟居官竭忠盡智排斥奸回)
(不為身謀官至禮部侍郎卒諡忠敏)
明
梁貞(萬歷紹興府志字叔亨新昌人舉元鄉試授太平路教授高帝克太平貞請戢軍士安生靈以)
(三王之得天下者為言帝深然之留掌圖書與參密議時欲取金陵謀諸貞貞力贊之拜太子賓客)
(尋以本官兼國子祭酒國子諸科條皆貞所規畫也以老乞歸)
韓宜可(獻徵錄字伯時山隂人洪武初以歲貢薦授教諭尋拜監察御史出為江西按察司僉事)
(時官吏有罪笞以上悉謫屯鳳陽宜可上疏論刑以禁奸慝宜論其事之公私罪之大小而施舍之)
(以合輿情上可之命定於律十三年入朝京師會賜入官男女為奴婢宜可不受即上疏極論罪人)
(不孥古之制也合門連坐豈聖明所宜乞除之上是其言歷陞都察院左副都御史在臺以鋤奸顯)
(忠為己任百僚悚惕不敢犯)
周觀政(萬歷紹興府志山隂人洪武中以薦教授九江擢監察御史嘗監奉天門有中使將女樂)
(入觀政止之中使曰有命觀政曰有命亦不可中使怒而入已而太祖出謂觀政曰内間慶賀侑食)
(之樂廢缺欲令内人肄習吾已悔之御史言是也永樂初出為江西按察使)
吳中(兩浙名賢錄字孟庸山隂人舉進士拜監察御史總閱諸道疑獄成祖慮法司論罪多冤遣大)
(臣覆訊他囚輒公訴不已惟中所訊者無異詞已而按蜀先是僰人時出剽掠為患中與三司决策)
(設竒大敗之故事御史按部率一歲而更獨留中按蜀四年及還詔求直言中上疏極論時政無所)
(忌諱上怒坐他事論死俄得赦復官出為山西左參政俗素勁悍中鎮以文雅其俗漸化人比之常)
(袞云)
魏驥(名山藏字仲房蕭山人父希哲洪武中薦知上高縣鋤強扶弱德威並著驥登永樂四年會試)
(乙榜授松江府學訓導以薦為太常博士宣宗元年陞行在考功員外轉南太常少卿正統三年召)
(試吏部左侍郎踰年實授驥為人好分别是非而當官廉勤祗慎嘗遇王振於途不避車明日振入)
(訴帝召問驥對曰臣沗六卿而避奄人臣不足惜奈朝廷何八年陞南吏部尚書景泰元年至京引)
(年請老大學士陳循驥門生也詣驥曰請需之且以北冡宰處先生驥曰君位輔臣當進賢為天下)
(奈何私我耶竟致仕去居家二十年年九十八卒諡文靖)
王暹(萬歷紹興府志字景暘山隂人永樂戊戌進士累官右副都御史己巳之變京師戒嚴暹守正)
(陽門圻外民為寇所蹙集城下求入時各門慮寇叵測無敢任其責者暹獨奏開西直門納之活者)
(以萬計尋命安撫順天處置得宜畿甸賴以無事再奉命巡撫河南練軍伍修城隍賑貧困通漕運)
(其所計畫皆國家大計時河徙漸逼汴城亟令有司募徒築堤以捍其勢河不為患仍奏免被災郡)
(縣芻糧二十餘萬復以災異自劾致仕)
徐初(獻徵錄字復陽會稽人永樂舉人授濰縣教諭擢戶科給事中洪熙元年陳治道十事皆見嘉)
(納宣德間陞大理寺卿中官阮某守遼東失利侍郎柴車按其當死者三十餘人初奏當誅首惡勿)
(濫及非辜羅汝敬巡撫陕西坐事黜官遇赦吏部輒復之言官劾以為黨罪至死初曰是特失覆奏)
(耳吏部因得釋正統初調南太常寺卿尋致仕初為人孝友寬平出言未嘗忤人至於論事决疑侃)
(侃形於色及卒朝野惜之)
楊信民(名山藏名誠以字行新昌人宣德中由上舍擢行在工科給事正統八年出為廣東左參)
(議時承平日久禁網疎闊仕嶺外者黷貨殃民信民廉潔寬大暇行衢市問民所苦按察使郭智不)
(法信民劾去之代者黃翰所為亦如智又劾之詞連僉事韋廣廣與互奏並逮至京師翰鞫實除名)
(而信民以薦起守白羊口會廣中有黃蕭養者亡入海為大盜設置偽官招誘愚民漸至十餘萬來)
(攻廣城詔遣都督董興帥師征之廣人寓京者連章乞信民遂命信民監督尋使巡撫廣東廣城閉)
(門自困者數月矣信民至給木鍥曰出入自如乃招撫脅從持檄諭蕭養蕭養曰得楊公一言死不)
(恨尅期請見信民單騎而往賊羅列感泣莫不歡說無何聞董興帥兵至蕭養中變信民因中毒卒)
(廣人縞素具位哭奠相屬景泰二年廣東父老奏請立祠從之成化中諡恭惠)
陳詠(萬歷紹興府志字永言餘姚人正統進士拜南臺御史敢言不為身計時英宗北狩郕王監國)
(進中興十四事尤指切將臣失事誤國者靖遠伯王驥有寵而專詠劾解其兵柄師討鄧茂七之黨)
(勅詠監軍無一卒犯令者寇平降璽書旌之出為陜西按察僉事母死詠以哀毁卒囊無一錢同官)
(具棺殮之)
唐彬(萬歷紹興府志字質夫山隂人景泰進士拜監察御史時總兵石亨連内侍曹吉祥權侔人主)
(編修岳正御史楊瑄等露草彈劾悉竄於邊亨由此滋横隂蓄異志彬率同列抗疏論之上心善其)
(言而慮亨猝為變姑調諸御史於外未幾亨敗復彬官巡察關陜出為廣東按察副使會兩廣賊起)
(民多脇從於賊賊已去民懼誅不降彬持節往諭以恩信民涕泣相率歸附改山東副使齊地饑人)
(相食撫臣請賑未報彬為捐俸倡同列及王府得粟千斛為粥以食餒者全活甚衆明年拜福建按)
(察使再遷貴州左布政使未赴任卒)
王淵(兩浙名賢錄字志默山隂人天順中官南吏科給事中憲宗初嗣位内臣用事勢張甚在朝無)
(敢公言者淵率同官陳五事其一曰保全内臣宜遵舊制無令預國政否則如王振曹吉祥事敗雖)
(欲全之無由也帝嘉納之其年十月復立皇后王氏明正牛玉之罪免死安置淵以玉罪重罰輕數)
(玉大罪四乞正典刑因詆斥執政奏入逮下詔獄謫遠方判官直聲震中外歷遷順天府治中歸老)
(於家)
丁川(分省人物考字大容新昌人天順甲申進士授監察御史時外戚會昌侯孫繼宗操管十二營)
(兵其子瓚掌錦衣衛事川以其權任太重具疏論諫上俞允貴妃萬氏寵冠後庭干預外事川上疏)
(諫正奪俸三月成化辛卯皇太后崩因陵廟事遺旨切責言者川上疏曰衆臣之請天下之公論聖)
(母之命一時之私恩事竟得寢擢順天少尹值畿内旱蝗疏救荒禦災十五事未幾擢總憲巡撫延)
(綏進安邊十策所陳悉允行以母喪歸)
韓邦問(獻徵錄字大經會稽人成化己丑進士授大理寺副奉勅慮囚四川釋冤獄九十餘人擢)
(淮安知府淮當南北要衝民苦供役邦問隨事節省馭吏以法愛民以仁淮民至今稱之歷陞右副)
(都御史巡撫江西時遣宦官駐饒燒造供御甆器邦問力言小民凋敝之狀可憫帝為感動中止正)
(德戊辰陞刑部侍郎進尚書致仕卒諡莊僖)
謝遷(湯斌謝遷傳字于喬餘姚人成化乙未進士第一授修撰孝宗即位進左庶子中官郭鏞請豫)
(選女子入宮習禮以待册封遷上言山陵未畢禮當有待帝善之時帝方嚮學遷務積誠以開上聽)
(每進講前夕必正衣冠習誦如侍上前及當講敷陳詳明帝數稱善進少詹事兼侍讀學士歷加太)
(子太保禮部尚書時劉健為首輔遷與李東陽同入内閣三人同心效職健任事剛果東陽長於文)
(學而遷持論諤諤與之相濟時人語曰李公謀劉公斷謝公尤侃侃時兵部以塞下軍興議加南方)
(折徭之一遷曰先朝以官田税至重故使輸金以寬之若復議益民將不堪且足國在節用苟用之)
(不節雖加賦何益事遂寢遼東守將張天祥妄殺冐賞近倖欲曲庇之遷執不可内府四庫及各司)
(内侍多作奸集賄而御馬監軍士自以禁軍不隸本兵空名支餉遷皆承間請旨禁約近倖側目武)
(宗嗣位劉瑾亂政遷與健等奏請誅之連爭不允遂乞致仕去瑾矯旨黜為民遷弟廸子丕皆坐削)
(籍瑾誅詔復職世宗即位即家起拜少傅戶部尚書謹身殿大學士力疾至京未幾即辭去卒於家)
(年八十三諡文正子丕登進士歷官吏部侍郎)
張嵿(獻徵錄字時俊蕭山人成化丁未進士除上饒知縣盡心為民不徼聲譽量田土清税糧陞南)
(兵部主事先是部屬入守備廳見中貴執禮甚卑嵿肅揖而已遂永為式正德戊辰陞興化知府禁)
(奸戢暴闔郡以寧劉瑾以異香下諸郡責賄嵿不報郡人戴大賓者弱冠及第瑾欲以姪女奪其舊)
(聘囑嵿主之復不應瑾怒遂落職歸瑾誅起守南雄清操益勵甫一年陞江西布政使時宸濠欲拓)
(府居以擬大内嵿拒之濠餽以四果啓視則棗梨薑芥也嵿曰是欲我早離江西耳臣子受命於君)
(行止非人所能一時縉紳咸以鐵漢稱之濠忌終於妨已賂擢為南光禄寺卿遂移疾乞歸世宗繼)
(統起擢右都御史總督兩廣流賊李文積等刦䧟郡縣勢猖獗嵿悉討平之賞罰明信尤痛懲貪墨)
(吏秩滿三載召掌南京都察院振肅風紀羣僚凛然尋陞南工部尚書致仕)
呂獻(越州先賢傳字丕文新昌人成化進士授刑科給事中太監李廣擅選富兒為駙馬受賂廷臣)
(莫敢發獻劾罷之夀寧侯張鶴齡兄弟倚宮掖勢熏灼每游宴後庭出入無禁忌獻上疏極論帝怒)
(詔杖二十下鎮撫獄尋以言直釋之歷遷南京兵部侍郎劉六寇江介凡三過南京以獻有武備不)
(敢入既而致仕)
何鑑(萬歷紹興府志字世光新昌人成化進士擢御史出知河南府有詔取嵩盧礦洞鑑執奏止之)
(歲大祲多方賑濟所全活甚衆歷右副都御史巡撫南直隸理浙西税糧濬吳淞白茅等港所至利)
(興弊革召為刑部尚書改兵部時巨寇劉六劉七等倡亂逼近畿甸鑑處分守禦悉中機宜賊以次)
(盪平加太子太保宸濠久蓄逆謀求復護衛鑑五覆奏堅持不許乞休歸後濠反人服其先見)
王華(於越新編字德輝餘姚人成化辛丑進士第一弘治中内侍李廣有寵華為日講官嘗講大學)
(衍義至唐李輔國結張后表裏用事誦說朗朗無少避忌左右皆縮頸正德初逆瑾專政士大夫爭)
(走其門華時為禮部侍郎獨不往子守仁論瑾瑾益怒出為南吏部尚書尋令致仕)
陶諧(獻徵錄字世和會稽人弘治丙辰進士授工科給事中武宗初閹宦擅權諧上疏斥劉瑾魏彬)
(輩蒙蔽聰明迷亂國政瑾等切齒以他事誣下獄廷杖謫戍肅州瑾誅詔還家嘉靖改元起復原官)
(歷陞兩廣總督先是羣盜憑恃險阻聯絡州縣數十年不能平諧親督兵分擊盡破巢寨一百二十)
(五處尋乞歸卒隆慶元年追諡莊敏)
何詔(獻徵錄字廷綸山隂人弘治丙辰進士授南工部主事陞永平知府有中官石姓者素善劉瑾)
(怙勢誣其隣為盜者十四人縣官鍜鋉成獄詔廉出之守邊太監王宏素倨視郡縣詔不往見宏銜)
(之隂使人瞰動静欲中傷竟無所得而止歷陞右副都御史巡撫保定尋召為工部右侍郎會通河)
(久塞上命修復詔集壯丁分工疏導修治如初陞南刑部尚書尋改工部卒詔平生直諒耿介務大)
(體不求赫赫聲居官四十年家無餘貲云)
王守仁(弇州史料字伯安餘姚人弘治己未進士授兵部主事劉瑾等導上狎遊南省臺臣戴銑)
(等爭之力瑾矯旨捕置詔獄守仁上疏謂銑等以言為責如其善自宜嘉納即不善亦宜包容以開)
(忠讜之路瑾啣其言下詔獄廷杖謫貴州龍場驛丞瑾誅擢知廬陵縣累進南太僕寺少卿是時王)
(瓊為兵部尚書獨竒守仁才以為不世出會南贑汀漳等處俱有山賊為亂擢右僉都御史巡撫其)
(地守仁至則行保甲法又募選郡邑材官力士以三之一赴軍門使與舊兵參而教之擊射明賞罰)
(以勵之親率所選士分三路進兵象湖横水桶岡浰頭等賊皆就縛盡得賊地進右副都御史福建)
(軍人進貴殺官吏以叛詔遣守仁往勘處事平守仁取道南昌圖歸省抵城而宸濠反聞變即返抵)
(吉安起兵討宸濠移檄列郡各率吏士勤王時宸濠出兵六萬人襲九江南康皆下之進圍安慶不)
(下守仁諜知宸濠離南昌乃整衆至樟樹鎮襲破之入城申明約東拊循其脅從吏士留二日即發)
(兵躡宸濠濠時在安慶聞南昌失守解圍自救守仁使伍文定等以四郡精卒三千分道逆擊之都)
(指揮余恩以游兵四百往來為疑兵而陳槐等復以兵三千分為十餘軍張疑設伏與其前鋒遇於)
(黃家渡文定等佯北以致之賊爭利競進而亂邢珣以所部衝擊其中堅文定恩等乘之伏羣起賊)
(大敗宸濠盡發南康九江之城守者以自益守仁分兵襲取之大戰遂擒宸濠捷聞而帝自稱威武)
(大將軍率驍卒數萬南下守仁乃俘宸濠取内道以獻抵錢塘遇太監張永極言江西民困已極不)
(堪六師之擾永深然之守仁乃悉以宸濠等付永而身至京口欲謁駕會有廵撫江西命乃還南昌)
(世宗初特拜南京兵部尚書封新建伯後田州土守岑猛驕不用命右都御史姚鏌討而誅之其子)
(挑别將盧蘇王受各擁衆叛乃召守仁討之守仁意不欲多殺既抵南寧即上疏請撫改田州為田)
(寧赦盧蘇王受皆勿誅因蘇受兵以攻斷藤峽寇分道深入大破之方欲移府治建衛所而病上疏)
(乞歸卒於南安舟中隆慶初諡文成守仁天資穎悟既建大勲復有志聖學嘗語門人曰無善無惡)
(者心之體有善有惡者心之用知善知惡者良知為善去惡者格物以此為講學宗旨云)
牧相(分省人物考字時庸餘姚人少受業於王華華器異之與其子守仁同學弘治已未遂同舉進)
(士授南兵科給事中武宗初政奄瑾竊柄言者禍且不測相遣其室奉母歸而偕言官戴銑薄彦徽)
(等疏瑾不法數十事忤旨廷杖下獄褫職為民瑾誅詔復官尋卒)
董玘(獻徵錄字文玉會稽人弘治乙丑會試第一廷試第二授編修逆瑾欲摧抑天下士使必已屈)
(出玘知成安稍遷刑部主事時用事者諸所按劾務為深刻玘數抱律以爭曰法固止是用事者往)
(往屈而從焉瑾誅還翰林歷陞吏部右侍郎拒絶請託尤嚴君子小人之辨致仕歸卒隆慶初贈禮)
(部尚書諡文簡)
胡東臯(兩浙名賢錄字汝登餘姚人弘治乙丑進士授行人歷南京刑部郎中先後讞大獄數十)
(靡不稱平累官右副都御史巡撫寧夏奏築花馬池賀蘭山邊牆三百餘里西北賴之改撫鄖陽未)
(幾召還内臺以抗直忤執政會太廟災上疏自劾去孫文恪陞嘗語人曰吾姚仕宦而清貧如寒畯)
(者三人胡中丞東臯宋中丞冕胡太僕鐸時號為姚江三廉)
胡鐸(獻徵錄字時振號支湖餘姚人弘治乙丑進士選庶吉士改授刑科給事中忤劉瑾出為河東)
(運副瑾誅復給事中擢福建僉事分巡建寧奬儒雅雪冤獄巡按御史疏其卓異之政二十條以聞)
(陞福建督學副使士風丕變人稱為胡道學嘉靖壬午陞湖廣參政湖數多盜鐸討擒渠魁而地方)
(獲靖歷晉太僕寺卿陞順天府尹儒林錄鐸性質直謹厚造詣正大力排異說為南太僕卿居滁陽)
(地僻事簡閉門著述作典學說異學辨諸書各有論正應諡名臣考林貞肅曰支湖議禮亦以羅山)
(為是卒不附羅山以希終南之捷講學亦以伯安為超卒不附伯安以操紫陽之戈立不易方巽以)
(行權真深於易者)
宋冕(分省人物考字孔瞻餘姚人弘治進士官刑部主事以執法忤逆瑾謫金陵知縣瑾誅復召為)
(禮部主事歷陞右副都御史撫治鄖陽劇賊馬興等乘間騷動督諸路兵討平之有白金文綺之賚)
(孫岳舉進士官至按察使)
劉棟(分省人物考山隂人正德辛未進士選庶吉士嘉靖初為講官時敕議追崇興獻之禮欲祧武)
(宗主於别廟棟抗疏謂武宗一代之帝王無可祧之禮又切責時宰引宋時濮議貽笑後世大忤當)
(軸意被杖下獄月餘復原職歷陞南京兵部侍郎為嚴嵩所忌隂嗾其黨攻之遂拂衣歸)
魏有本(萬歷紹興府志字伯深餘姚人正德辛未進士官御史首劾武定侯郭勛貪恣宜奪其兵)
(柄世宗怒調外任會臺省交章留之詔復御史尋按蘇松四郡有風裁歷遷僉都御史巡撫河南值)
(歲大祲屢疏蠲賑民賴以安後以右都御史總漕運引疾歸卒贈南工部尚書)
陳克宅(分省人物考字即卿餘姚人正德甲戌進士為嘉定令吳中賦重豪右多欺詭為奸克宅)
(履畝清丈宿弊頓革以治行最召拜御史首劾巨閹劉允挾邪蠱亂罪當斬又劾武定侯郭勛大不)
(敬直聲震中外出為四川兵備副使驁番為梗勒所部兵盡殱之諸番自是無敢犯者歷湖廣布政)
(楚大祲重以採辦民不堪命克宅劑量節縮全楚晏然尋拜副都御史巡撫貴州時囤賊阿向負險)
(逆命克宅密令死士乘夜半升絶壁以索梯度軍大破之改巡撫應天罷歸)
顧遂(獻徵錄字德伸餘姚人正德丁丑進士授刑部主事武宗南巡伏闕疏諫廷杖幾死嘉靖登極)
(歷郎中出知惠州府值歲大歉出金糴粟遣官分道煮粥復移檄諸郡約無遏糴全活者甚衆治惠)
(五年法嚴政平民戴若父母遷廣西副使備兵賓州等路賓地錯猺犵剽掠出没遂親歷險峻考厓)
(谷委曲狀遣兵縱火焚其林薄又多築城堡控扼要害賓氓以寧歷陞南刑部右侍郎以伸冤戢暴)
(為事有監生朱環誣坐殺人罪久不白遂奮筆釋之百戶劉羽凶暴狡黠賂權右為城社仇莫敢訴)
(遂按得其狀即日置獄)
汪應軫(萬歷紹興府志字子宿山隂人正德丁丑進士選庶吉士武宗將南巡同舒芬等抗疏以)
(諫廷杖幾死出知泗州府泗民不知業桑應軫首勸之耕出帑金買桑於湖而植之募桑婦若干人)
(教之蠶事由是民足衣食武宗駕歷境時中使絡繹道路恣索無厭應軫率壯士百人列水次速牽)
(舟行頃刻百里出泗境駕至南都諭今泗州進善歌者數十人蓋中使銜應軫以是難之也應軫奏)
(泗州婦女荒陋且近多流亡無以應勅旨臣向募桑婦若干人儻蒙納之宮中俾授蠶事實於王化)
(有補詔停止世宗登極召還給事中在諫垣凡上三十餘疏悉關切體要其最大者如言新建伯王)
(守仁不當以謗掩其功刑部尚書林俊不當聽其去孝惠太后發引不當由中門興獻帝尊崇不當)
(過禮並侃侃為中外所誦已而督學江西其教條一本躬行尋丁外艱歸卒)
張懷(分省人物考字德珍餘姚人正德丁丑進士授禮部主事會武宗南巡伏闕諫沮罰跪門五日)
(杖三千嘉靖初又以議大禮被杖後陞江西參議歷廣東參政所至有廉敏聲)
張逵(於越新編字懋登餘姚人正德進士嘉靖初授刑科給事中首劾武定侯郭勛既又論妖賊李)
(福逹之奸忤旨逮戍卒隆慶改元詔贈光禄寺少卿)
車純(兩浙名賢錄字秉文上虞人正德進士授工部主事嘉靖初議大禮忤旨廷杖久之擢山西布)
(政司參議歷遷福建布政使操持愈勵閩中人有車布不車金之謠進右副都御史巡撫湖廣一以)
(安静節省為政民甚德之)
龔輝(獻徵錄字實卿餘姚人嘉靖癸未進士授工部主事以營仁壽宮命督木四川得大木五千餘)
(根板坊如之部劄欲再倍其數公私俱困民情洶洶輝乃繪山川險惡轉運艱苦狀一十五圖各為)
(貼說具奏命停止歷陞右副都御史提督南贑軍務巨寇劉庭選等恃險負固刦掠三省輝行十家)
(保甲法隂檄漳南嶺北諸道部勒所司各率精銳三路並進遂漸次勦滅尋勅總督漕運時河流忽)
(東南注淮市㕓幾大决輝不待上聞亟下令就决所築堤實土於破舟沈之旋壓以石堤成淮人賴)
(之陞工部右侍郎致仕)
葉經(萬歷紹興府志字叔明上虞人嘉靖壬辰進士授福州府推官召拜御史時禮部尚書嚴嵩受)
(諸藩賄濫予封爵經抗疏劾之下撫按勘其事嵩為切齒已而出按山東東平有尚書子横州里立)
(捕治抵罪遠近肅然是年鄉試經職監臨嵩因摘試錄中語貼註以聞詔杖八十發原籍為民遂卒)
(隆慶改元贈光禄少卿)
謝瑜(越州先賢傳字如卿上虞人嘉靖進士授南御史武定侯郭勛奏請復天下鎮監瑜劾勛妄奏)
(事竟得寢嚴嵩為禮部尚書值其自陳時瑜以大臣巧辨誣罔痛責之疏凡數千言一時稱古之遺)
(直會以年老乞歸未允嵩乃乘京察除名世宗崩詔錄前言官未拜命卒特贈光禄少卿)
徐學詩(兩浙名賢錄字以言上虞人登進士第授刑部主事歷郎中盡心刑獄不為權勢阻撓時)
(相嵩父子怙寵黷貨鋤擊言者學詩具疏歷數嚴氏權柄足以假手下石機械足以先發制人勢利)
(足以廣交自固乘機搆隙足以示威脇衆文辭便給足以飾非強辨揣摩精巧足以結當路之心而)
(緘其口帝覽奏頗感動而方士陶仲文言嵩孤立盡忠學詩特為所私報怨耳乃逮下錦衣獄箠楚)
(備至學詩慷慨當之不少挫尋放為民隆慶初起南通政司通議抵官逾月而卒贈大理寺少卿)
孫陞(萬歷紹興府志字志高餘姚人忠烈燧之季子嘉靖乙未進士官翰林歷吏部侍郎終南京禮)
(部尚書卒贈太子少保諡文恪陞性恬澹無所嗜好一介之微苟有未安則曰趙清獻必不如是尤)
(泊於進取當嚴嵩專政陞其門人乃自吏部乞徙而南平居自讀書考古外絶不與他曹事惟以水)
(旱寇賊為生民憂至形之詩歌以諷當事者其訓諸子不專文藝務以名節相誡勉云)
趙錦(獻徵錄字元朴餘姚人嘉靖甲辰進士除江隂令巨盜許貴出没剽掠村聚錦以計擒之徵為)
(南臺御史奉詔清雲南軍政馳疏極詆嚴嵩怙寵納賄蠧國賊民凡萬餘言嵩父子銜之次骨遣緹)
(騎逮下錦衣獄竟除籍歸穆宗即位起河南道御史時張居正柄國欲引為助而錦挺然無所依阿)
(居正銜之隂令所厚者劾錦遂致仕居正卒起官累遷左副都御史時諸御史攻楚黨者引繩批根)
(抨擊不止錦上疏謂言官論劾大臣當權其人品事業不宜槩為詆毁乞詔切責御史過言以存國)
(體於是紛紛者漸止六年秩滿加太子少保卒諡端肅)
陳紹(萬歷紹興府志字用光上虞人嘉靖進士拜南臺御史嚴嵩初相邊適内訌紹抗疏曰嵩外為)
(謹飭内存險詐競奔趨而賤名檢見輕士論一旦列置具瞻何以勵庶職而威遠方請收回成命時)
(世宗尚親萬幾嵩雖恚甚不能輒加禍尋出為韶州守至則與民更始利弊興革殆盡屢斷疑獄人)
(以為神明值夏久旱徧禱山川中暑疾卒韶人祠之)
陶承學(分省人物考字子述會稽人嘉靖丁未進士選為南京御史時咸寧侯仇鸞擅寵握兵承)
(學疏列詆之明年鸞敗聲日起出知徽州府徽俗喜忿爭訟牒滿篋或數十歲未結承學不厲聲色)
(大事律斷小事情宥未嘗滯日屬邑民裹米就讞者朝至夕去轉江西副使視兵九江贑賊流臨吉)
(破玉山縣江右俶擾承學治兵湖口防其突逸至黃石磯與誠詘袁三遇麾舟師鼓而薄之盡殱焉)
(歷陞大理寺卿南京禮部尚書時有傅給事者楚人怙江陵寵承學居閒曹傅數受商人財為言事)
(皆拒不聽傅恚甚承學於江陵為同年弔慶都絶乃大懟之會京察遂囑言官疏劾罷歸)
孫鑨(獻徵錄字文中餘姚人嘉靖丙辰進士授兵部主事遷郎中世宗有意神仙之術齋居决事不)
(視朝奄尹方士輩乘間關說鑨上疏極言時事至引秦始宋徽為戒又盡發左右諸不法中人恐敗)
(露格不令逹鑨憤懣引疾歸隆慶改元起南文選郎中歷遷吏部尚書會大計京朝官與考功郎中)
(趙南星釐刷奸惡及政府私人為世所指名者無一得免士論稱快以病乞歸卒贈太子太保諡清)
(簡)
張岳(餘姚縣志字汝宗嘉靖乙未進士授行人選給事中奄人暨盛憑寵盜香資巨萬岳劾之又以)
(言事侵元相徐階遂出為雲南參議萬歷初歷遷南京右僉都御史督操江會張居正奪情事起南)
(都六卿科道連名上疏乞留之岳獨馳言臣不敢同聲附和居正怒遂摭劾落職居正死復起為僉)
(都御史遷刑部侍郎罷歸)
王元敬(山隂縣志字廷臣嘉靖己未進士知許州以清廉著歷遷山東按察使誅大奸朱孔學等)
(陞廣東布政時奉詔度田以溢額為功元敬檄屬縣据籍為主無妄增額尋以應天巡撫致仕)
陳有年(獻徵錄字登之餘姚人嘉靖壬戌進士歷吏部稽勲郎中會成國公朱希忠卒其弟希孝)
(賄中官馮保援張懋贈王例為請有年曰王爵下帝一等可倖得耶遂具草曰按令甲凡功臣殁公)
(追封為王侯為公其子孫襲者非竒功異能生死止原爵累朝遵之無敢越也正德中英國公張懋)
(雖得為王然不可為例疏上詔竟王希忠有年遂移病歸久之起原官調文選廉節素著權貴請托)
(皆不行選法為清尋擢太常少卿晉右僉都御史巡撫江西上方需陶器甚急歲增額數千有年再)
(上疏極諫為量減十之三未幾江西歲半祲復請盡蠲其難成者千五百器并留南昌魚課旨皆允)
(之擢刑部右侍郎進吏部尚書别邪正明貪廉崇退讓以病乞歸卒贈太子太保諡恭介)
孫如法(餘姚縣志字世行萬歷癸未進士授刑部主事時帝寵鄭妃始生子即欲封皇貴妃而閣)
(部請立太子并封皇長子母王恭妃皆不許如法上疏言皇上以貴妃勤勞售之封號則恭妃朝夕)
(奉御不可謂不勞也貴妃生第三子恭妃生第一子欲封貴妃不可不並封恭妃不封恭妃不可先)
(封貴妃此禮之固然序之一定者也疏入神宗大怒謫為潮陽典史移病歸卒光宗嗣位贈光禄寺)
(少卿)
姜鏡(越州先賢傳字永明餘姚人萬歷癸未進士授禮部主事進主客員外郎巴拜據寧夏兵圍之)
(三月不克寧夏城環湖廷議决湖水以灌其城鏡上疏曰寧夏城中百萬戶不盡賊也而使之一朝)
(盡為魚鼈乎今巴拜與許朝劉東陽三叛鼎立必有不相下之勢若遣權譎之士入城招降而乘機)
(搆會以離其腹心使之自相疑貳然後重兵以臨之三叛之俘當獻之闕下書奏神宗韙其言既而)
(三叛就殱卒如其策萬歷二十年皇儲未建鄭貴妃與司禮田義潛蓄異謀宰輔莫敢言鏡上疏劾)
(奏義大怒條旨杖午門外神宗以其言直改票革職卒於家光宗即位追直諫功特贈光禄卿先是)
(鏡曾祖榮以劾逆瑾貶外父子羔以忤嚴嵩罷歸及子逢元以修三朝要典忤魏璫見屏姜氏世以)
(直節聞而鏡尤卓卓云)
孫繼有(餘姚縣志字姚岑萬歷丙戌進士除刑部主事時行人高攀龍以趙用賢去國疏爭之與)
(鄭材楊應宿相訐攀龍謫揭陽典史御史吳弘濟復爭亦被黜繼有上疏言高攀龍楊應宿其為君)
(子小人較若蒼素今吳弘濟以救攀龍得貶而凡傾䧟善𩔖者日益恣肆賢否倒置莫此為甚疏入)
(上怒削籍後復起用官至知府)
朱燮元(越州先賢傳字懋和山隂人萬歷進士歷四川右布政天啟元年藺州宣慰奢崇明據重)
(慶反時燮元方入覲就道蜀王率士民遮道留之燮元乃還遣使發諸道兵入援募民徒繕城賊至)
(燮元誓衆登陴城百計仰攻不得志羅乾象者賊梟也諸生有䧟賊營者乾象遣歸輸意自此賊營)
(舉動無不悉爕元復使牙將周斯盛偽為書納内應而設伏以待崇明至伏起燒其攻具夜半乾象)
(等内變賊營火起崇明策馬走乾象等來歸時已擢燮元都御史守川朝命甫下乘勝逐北定敘州)
(復重慶賊渡瀘水去而其時水西宣慰安位幼弱安邦彦佐之聞崇明反亦乘間竊發殺巡撫王三)
(善貴州大震乃敕燮元總督貴湖雲川廣五省軍務仍巡撫貴州燮元檄滇兵出烏撒蜀兵出永寧)
(而親移師駐陸廣逼大方密令守將許成名佯敗誘賊深入薄永寧城邦彦恃勇急戰成名與永寧)
(將俠良柱鄧玘等夾擊之賊大潰遂斬崇明邦彦移檄位諭以内附位遂率四十八日出降燮元上)
(善後疏條便宜九事崇禎七年加少師蔭一子錦衣衛指揮僉事九年詔出師討五洞叛苖悉平之)
(乃又通上下六衛并清平偏鎮四衛道路凡一千六百餘里設亭障置游徼商賈路處道不拾遺十)
(一年卒賜祭葬燮元明敏有度量知人善任禦苖一以恩信故所在親附)
孫如游(紹興府志字㫤文餘姚人萬歷乙未進士累官禮部左侍郎光宗即位三日遵遺旨諭閣)
(臣封鄭貴妃為皇太后閣臣方從哲會禮部議如游方署部事奏曰考累朝典禮有以配而后者乃)
(敵體之經以妃而后者則從子之義今遺詔所言禮所不載也禮不載則先帝念貴妃勞當不在無)
(名之位號陛下體先帝心亦不在非分之尊崇疏上封后之命遂寢尋又命封李𨕖侍為貴妃冊封)
(儀注未上而光宗不豫如游同諸大臣候御榻𨕖侍要皇太子欲得皇后位號傳諭禮部如游曰册)
(封貴妃儀注臣當次第進呈光宗亦不申𨕖侍意頷之而止熹宗立以禮部尚書晉東閣大學士未)
(幾告歸卒贈少保諡文恭)
王舜鼎(紹興府志字墨池會稽人萬歷戊戌進士授刑部郎中深究律例嘗曰律死書也而道主)
(生刑嚴法也而道主慈濫獄枉斷緣不識律耳因合纂律例之要名宣慈錄時與法曹訊事皆引輕)
(例擢四川參政會旱災倣常平法以行賑濟兩臺使者俱倚重焉歷陞吏部左侍郎故事天曹卿貳)
(率扄戶遠嫌惟舜鼎不事隠避而人自信其無私拜工部尚書以疾卒諡恭簡)
陸夢祖(會稽縣志號瑞庭萬歷戊戌進士知丹徒縣有惠政以薦拜御史出按八閩特疏劾中貴)
(高彩罪惡置之法歷官南京兆尹時魏璫怙權驕横夢祖慨然曰吾寧能結好奄豎苟貪富貴乎遂)
(解組歸)
錢𧰼坤(會稽縣志字弘載萬歷辛丑進士𨕖入翰林時朝端黨論初興象坤漠然孤立絶無依附)
(輔臣葉向高深重之天啟中遷禮部侍郎魏忠賢私人目為繆昌期黨落職閒住崇禎元年召拜禮)
(部尚書京師戒嚴象坤奉命登陴分守祁寒不懈帝微行知之遂特簡入閣累進少保𧰼坤為相頗)
(能自立後引疾告歸卒贈太保諡文貞)
鄒維璉(續獻徵錄字德輝新昌人萬歷丁未進士授推官行取補職方郎中疏請去債帥之弊報)
(可調補考功會楊漣劾魏忠賢二十四罪忠賢矯旨責漣沽直維璉乃上疏言忠賢罪狀既盈願發)
(下法司據律上奏疏入削籍遣戍崇禎初起南通政司參議歷陞右僉都御史巡撫福建時海寇劉)
(香攻閩維璉大集舟師鼔勵諸將至峒山與賊戰八晝夜斬首數百焚其舟艦具械殆盡後解官歸)
周洪謨(越州先賢傳字宗稷山隂人萬歷進士授福建延平府推官時福州推官周順昌負清名)
(洪謨與之埒稱二周天啟二年舉卓異第一行取補戶科即疏劾魏忠賢王體乾等不報會璫意欲)
(重困東浙人曰越猶吳也壤比粟均應詔東浙税畝粟如蘇松例主漕者已行單徵發東浙人比戶)
(惴惴莫敢訟言洪謨曰此吾事也浙撫疏來吾當死生爭之及疏至洪謨駁抄曰越東北環海而又)
(有三江之險義雖當輸顧安所得粟且僦舟踰險涉錢塘越風濤種種不便時印在掌科洪謨用白)
(頭抄參以上人為洪謨危顧詞直終莫能奪議遂止明年順昌被逮洪謨歎曰二周不獨全矣自劾)
(去崇禎改元起吏科給事中吏部尚書王永光改亂銓法洪謨疏劾之尋以病告歸)
國朝
姜圖南(舊浙江通志字滙思山隂人順治己丑進士選庶吉士改御史巡視陜西茶馬吳三桂鎮)
(撫秦州軍伍多踰制圖南劾其無人臣禮巡按兩淮鹽務革桅封革關橋廳税革餘鹽鹺政肅清)
浙江通志卷一百六十
