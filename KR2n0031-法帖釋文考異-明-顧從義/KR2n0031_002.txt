法帖釋文考異卷二眀顧從義撰
後漢張芝書(伯思云唐文皇右軍傳贊云伯英臨池之妙無復餘蹤當是時遠購冥搜)
(古帖畢出而御府所蓄其富無倫尚無伯英書後世豈可復得非特唐也晉世見者亦寡故庾翼與)
(右軍書云昔得伯英章草十紙過江亡失常歎妙蹟永絶此卷草草芝白一帖差近古亦疑先賢摹)
(放也前知汝殊愁以下五帖米云皆張長史書信然但帖中有云數往虎丘祖希時面祖希張玄之)
(字也玄之與大令同時虎丘地耳在江左當是長史書二王帖辭)
知汝殊愁且得還為佳也冠軍暫暢釋當不得極蹤可
恨吾病來不辨行動潛不可(大觀帖合不可共作處字後羲獻帖語亦有潛處字)
(以義詳之要是王著誤分也)耳
終年纏此當治(施總釋注云治字本復字淳化帖摹差劉作治按大觀帖摹正作復)何理
耶且方有諸分張不知比去復得一會不講意(施作竟)不
意(同上)可恨汝還當思更就理一昨(一本合二字作所字)遊悉誰同
故數往虎丘不此甚蕭索祖希時面因行藥欲數處(按此)
(行下空不能容看字故提頭耳)看過還復共集散耳(淳化拖筆不過三寸大觀乃至七寸)
不見奴粗悉書云見左軍彌數論聽故也
今欲歸復何適報之遣不知總散往並(上二字劉施釋闕按書法當作)
(往並)侍郎耶言别事有及過謝憂(有飛白)勤
二月八日復得鄱陽等多時不耳為慰如何平安等人
當與行不足不過彼與消息(米云前五帖並張旭書)
八月九日芝白府君足下不為(劉作所為陳作不日施疑按字形當作不為)
秋凉平善廣閒(劉施作深非)彌邁想思無違前(一作奈非)比得書
不逐(一作遂非)西行望遠懸想何日不懃捐(庭堅作指)棄(劉作業非)漂
(庭堅作湮)沒不當行李又去春送舉(一作余非)喪到&KR2897;(一作美)陽須
待伴比故遂蕳絶有緣復相聞飡食自愛張芝幸甚幸
甚
後漢崔子玉書(伯思云崔子玉書云數附書知聞以解其憂唐人書也字亦非漢案)
(孫云伯英嘗云吾上方崔杜不足下比羅趙有餘則叙崔當在張前大觀帖叙在張後)
賢女委頓積日治此為憂懸憔心今已極佳足下勿復
憂念有信來數附書知聞以解其憂(米云偽)
魏鍾繇書(伯思云尚書宣示帖鍾書眞蹟本在王丞相導家導過江時藏衣帶中以遺逸)
(少逸少以遺王修修死其母以修平日所寶幷入棺眞蹟遂絶此本右軍所臨者白騎遂帖乃王大)
(令臨唐開元中在滑臺人家并逸少臨宣示帖藏之故誤錄在鍾部長風帖乃逸少早年書殊云變)
(鍾體故亦誤寘此長風范母齊梁人書非也)
尚書宣示孫權所求詔令所報所以博示逯(孫云音錄人姓案)
(韻會音代及也古作逯又賄霽韻鍾繇力命帖有復蒙逯及語正同)于卿佐必冀良方出
於阿是茤(芻同)蕘之言可擇郎廟況繇始以疏賤得為前
恩橫所&KR0008;(一作眄又盼同)睨公私見異愛同骨肉殊遇厚寵以
至今日再世荣(策通)名(按諸本皆作荣名法帖譜係云黔江帖荣名作荣石正與戲魚堂帖)
(同)同國休慼敢不自量竊致愚慮仍曰逹晨坐以待旦
退思鄙淺聖意所棄則又割意不敢獻聞深念天下今
為已平權之委質外震神武度其(大觀帖度其右邊有臣張長吉張仲文小)
(字)拳拳無有二計高尚自疏況未見信今推欵誠欲求
見信實懷不自信之心亦宜待之以信而當護其未自
信也其所求者不可不許許之而反不必可與求之而
不許勢必自絶許而不與其曲在已里語曰何以罰與
以奪何以怒許不與思省所示報權疏曲折得宜宜神
聖之慮非今臣下所能有增益昔與文若(荀彧字也)奉事先
帝事有數者有似於此粗表二事以為今者事勢尚當
有所依違願君思省若以在所慮可不須復㒵節度唯
君恐不可采故不自拜表
繇白昨疏還示知憂虞復深遂積疾苦何乃爾耶蓋張
樂於洞庭之野鳥值而高翔魚聞而深潛豈絲磬之響
雲英之奏非耶此所愛有殊所樂迺異若能審已而恕
物則常無所結滯矣鍾繇白
白騎遂内書不俟車駕計吳人權道情懷急切當以時
月待取伏罪之言蓋不以疑相府小緣心吞若八九(大觀)
(即接下帖)
弟常患常羸頓遇寒進口物多少(有飛白)新婦動止仰人
十二日繇白雪寒想勝常得張侯書賢從帷帳之悼甚
哀傷不可言疾患自宜量力不復具繇白
得長風書靈柩幽隔三十年心想平昔痛慕崩絶豈可
居處抽裂不能自勝謝書(已上二字閣本微闕)已乞(施作具)日安厝
即其情事長畢奈何松等隕動哀情頓泄亦難可言郗
還未卜聊示友中郎相憂不去心感遠懷近增傷惋每
見范母子哀號使人情悲(米云齊梁人書)
吳青州刺史皇象書(伯思云皇象文武帖蓋寫漢東觀校書郎中高彪送幽州)
(督軍御史第五永箴耳結字亦古史本云呂尚七十此云師尚七十史本云明其果毅此云昭其果)
(毅師作吕昭作明盖作史者避晉諱五將三門下當云地有九變丘陵山川人有計策六奇五間總)
(兹三事謀則咨詢無曰已能務在求賢淮陰之勇廣野是尊周公大聖石碏純臣以威克愛以義滅)
(親勿謂時險不正其身勿謂無人莫識已眞忘富遺貴福禄乃存枉道依合復無所觀先公高節越)
(可永遵佩藏斯戒以厲終身時蔡邕輩並賦詩送永獨彪作此箴邕等甚美之以為莫尚也全章見)
(東漢書此段軼之象書人間殊少惟建業有吳時張天發神䜟碑若篆若隸字勢雄偉相傳乃象書也)
(懷瓘目以沉著痛快眞得其筆勢云皇象後章草一表蓋唐人偽作其體正與世傳曹植書鷂雀賦)
(同皆非眞蹟至若孫皓上晉武帝表亦章草書字畫高古與此有閒矣)
文武將隊(一作墜)乃俾俊臣整我皇綱董此不虔古(史有之字)
君子即戎是(劉施俱作從)身昭(史作明)其果毅尚其桓桓師尚(史作)
(呂避晉諱也)七十氣冠三軍詩人作歌如鷹如鸇天有泰一
五將三門地
臣象言頑闇容(庭堅作空)薄(庭堅作蕩非)加以年老凡百乖(庭堅作朽)
(者長沙傳摹失眞也)穢無所中(庭堅作中一作聞)宜特蒙哀傷(庭堅作侍是)殊
異之遇安感騎乘之懽遊息之燕淳和足使忘軀(庭堅誤作)
(儉)命(疑作欲)榮(庭堅誤作裏)觀足以光心膂延望翹翹念在效
報而蕭走垂須終何才力(潘本右有綻文)以答新恩唯尚有借
近趙走文過首(施作省非)貧尚尋天恩智方當私成無往顔
愛自彌文唯(米云此帖章帝一手偽帖)
晉丞相張華書
得書為慰僕諸惽疾已甚(已甚二字施作欲字)暫西臥歸還乃悉
比將念(可疑)反(施作及非)不具張華呈(施作呈字疑一作頓首)
晉丞相桓温書
大事之日㒒在都謂無所復見慰勞又計時事也逐節
郎來已具言意餘所(淳化摹誤大觀摹正)慰勞諸都督(按上二字當作都督)
(二字劉釋作相具答大觀摹正相具答三字施釋又與劉同)邊將粗當爾耳㒒無所
使(當作護)酒席(劉作治度)意
晉丞相王導書(文本標目板有朽壊晉丞相三字糢糊不全)
省示(一作不)具卿辛酸之至(庭堅作言一作意)吾甚(劉與施同作案書法當)
(慮)憂勞卿此事亦不暫忘(庭堅作忌非)然書足下所欲致身
處尚在彀(劉作彀形稍近庭堅作殿義亦通一作殷大觀竟摹作寇故施以劉釋為非)中王
制正自欲不得許卿當如何導亦天明往
導白改朔(淳化摹可疑大觀摹正)情增傷(大觀摹正立人)感濕烝(一作惡非)自
(一作日)何如頗小覺(大觀摹正覺字)損不帖有應不懸耿連哀勞
滿悶不具王導(施釋導字下多一白字)
晉丞相王敦書
敦頓首頓首蜡節忽(潘本右有綻紋)過歲暮感悼傷悲意(施分作今)
(邑)想自如常比苦腰痛憒憒(心亂也一作快快)得示知意反不
以悉王敦頓首頓首
晉中書令王洽書
洽白辱告承(陳與義曰此字畫失)問洽故爾劣劣冀以復叙還日
(一作白)不具王洽再拜
洽頓首言不孝禍深備(劉作紛按書法可疑施作豫其釋注云劉修撰無言以館)
(閣法書刻於私家有此帖乃側注豫字恐是後人署名而淳化大觀帖摹以入行鈎勒復差蓋不可辨劉氏本豫字)
(甚明也)嬰荼毒蔭恃亡兄仁愛之訓冀終百年永有憑奉
何圖慈兄一旦背棄悲號哀摧肝心如抽痛毒煩冤不
自堪忍酷當奈何痛當奈何重告惻至感增斷絶執筆
哽涕不知所言洽頓首言
洽頓首言兄子號毁不可忍視撫之摧心發言哽慟當
復奈何洽頓首言
洽白向感塞不成叙得告承(大觀摹正承字)問殊乏劣白不具
王洽再拜
晉司徒王珉書(伯思云王小令此年帖本唐人所畜與二鍾虞松三帖為一卷珉帖末)
(云輔國司馬君筆勢婉雅與此有間矣此亦無後五字潘本此下有錠紋)
珉頓首頓首此年(本文補㾗右貫標目)垂竟(大觀少末一鈎)悲懷兼割不
自勝奈何奈何寒切體中比何似甚耿耿僕疾遂不差眠
食少憂深遣書不次王珉頓首頓首十八日珉白比(劉作以)
二書暫至未更近問懸情不適以可不吾羸疾故爾憂
深力書不具(施作乙乙)王珉敬問
何如僕故頓弊力書不次王珉頓首頓首上下何如㒒
上下上下大都蒙恩得書至之吾亦
今欲出耳吾此月急遣(庭堅作亟盡)廿四是王濟祖日欲必
赴卿可剋過明(庭堅作則劉作的)吾(大觀多一早字)當下解相待飡(按書)
(法當作限)出(上四字庭堅作想你臨書非)亦遣報既至王家(一作敬非)畢卿可
豫檄(庭堅作報謂傷筆非也)光公令作一頓美食可投其飯也王
珉相報
晉司徒王珣書
三月四日珣頓首末冬衆感得七月書知問即日(一本無日)
(字)何如服(一作秋字)弊憂之劣不具(施作乙乙)王珣頓首白
晉侍中王廙書(伯思云王世將廿四日帖與弟一卷數朝等偽帖字勢無異惟後兩)
(表極古信能傳鍾氏筆意而右軍學之也表中有云頓乏勿勿案顔氏家訓云世中書翰多稱勿勿)
(相承如此莫原其由或有妄言此忽忽之殘闕耳說文勿者州里所建之旗蓋以趣民事故悤遽者)
(稱勿勿僕謂顔氏以說文證此字為長而今世流俗又妄於勿勿字中斜益一點讀為勿字彌失眞)
(矣案祭義云勿勿諸其欲其饗之也注勿勿猶勉勉也慤愛之貌杜牧之詩浮生長勿勿是知勿勿)
(出於祭義古人詩中用之不特稱於書翰耳)
廿四日廙白唯久白想適妙來行未面遲想得示知因
(施作同)云冀何生相見近及不多王廙白(米云同章帝一手偽)
臣廙言臣祥除以復五日窮思永遠肝心寸截甘雪應
時嚴寒奉被手詔伏承聖體御膳勝常以慰下情臣故
患匈滿氣上頓乏勿勿慈恩垂愍每見慰問感戴屛營
不勝䘖遇謹表陳聞臣廙誠惶頓首頓首死罪死罪
臣廙言昨表不宣奉賜手詔伏承聖體勝常以慰下情
不審夙昔復何如承鄭夫人乃爾委頓今復增損伏惟
哀亡愍存益勞聖心謹附承動静臣廙言
七月十三日告籍之等(可疑)近日遣王秋書不言(一作具一作□)
(乙俱非)月側(一作何)復半念汝獨(一作緬)思不可堪居奈何奈
何雨凉不差(施作審當作佳字大觀連下為一帖)
㛐(干禄字書㛐嫂嫂上俗中通下正又禮記三老五更蔡邕曰更當作叟其來亦舊矣)何如汝所
患遂差未懸心不可言阿母蒙恩上下悉佳宜(一作聞)可
行(闕劉施闕一作鴻疑作瀉)疾如復斷要取未斷愁人宜復具(一作)
(乙乙)日發與别惘惘不可言今遣使未北反(大觀摹作及)書不
足白復會(一作言)日消息廙疏
晉太宰高平郗鑒書
鑒頓首頓首災禍無常奄承遘難念孝性攀(凡偏旁手亦作于)慕
兼剥不可堪勝奈何奈何望遠未緣叙苦以增酸楚鑒
頓首
晉侍中郗愔書
九月七日愔報比得章知弟漸佳至慶想令(一作今)漸(大觀)
(書法少二點)勝食進(一作逢)不新差難將適猶懸憂遣不具(施作)
(乙乙)愔報
廿四日愔報比書想悉達(一作連一作違)日諒弟佳不及數字
愔報遠近何也(劉施闕一作地非)王右軍竟去不付石首干(古乾)
(字)一節
想親親(當作乙乙)悉如常敬豫(王恬字)何當(長沙帖分作少用二字且分作兩行)
(誤甚矣)來耶道祖故未善(一作曾非)差恒在尚書不見來多日
晉中書郎郄超書
超言遠近無他說荀(一作苟)異問者定虛耳云段龕歸順
不知審不(不否通後凡遇此可以意求)王江州(羲之凝之皆嘗為江州刺史)為宗
正似已定前所傳者虛妄耳異同自旨啟超言
晉尚書令衛瓘書
頓(按頓字下當有首字古人作字略希即可當字孔琳之帖尾頓首亦如此寫又羲之帖亦如此寫)州
民衛瓘惶恐死罪中闕音敬望想想(一作報)懷在外累年
始爾得還情甚踊躍旦(當作且)望(當作至)卅里上領(當作須)節
度明日乃入奉說欣承福祚自(當作得)白不具瓘惶恐死
罪(施釋重死罪二字)
晉黃門郎衛恒書
一日(文本上二字板朽糢糊)有恨知問未面為歎欲七日云(一作之)
耶(文本上四字板朽糢糊)恒白
晉太𫝊陳郡謝安書(伯思云謝安後一帖傳摹遠甚米以為偽者蓋以惶恐再)
(拜當時罕用然於尊老者或有之陶華陽眞誥中有帖云許玄惶恐再拜正晉世體)
安頓首頓首每念君一旦知(泉本此行有石斷紋)窮煩冤號慕觸
事崩踊尋繹荼毒豈可為心奈何奈何臨書悽悶安頓
首頓首
六月廿日具記道民(稱道民庭堅謂蓋事五斗米道考史王氏世事五斗米道凝之彌篤)
(未聞安石恐當時通俗尚之案後漢張燕輩託天師道陵立祭酒治病使人出米五斗而病随愈謂之五斗米)
(道)安惶恐言此月向終惟祥變在近號慕崩慟煩冤深
酷不可居處比奉十七十八日二告承故不知甚馳灼
太熱尊體復何如謹白記不具謝安惶恐再拜(米云前帖眞後)
(六月帖偽書)
晉散騎常侍謝万書
七月十日万告朗等(詔朗川並早卒)便流火感傷兼切不自勝
奈(泉本此行有斷石紋)何奈何轉凉汝等各可可(大觀第二可摹作之)知近
聞邑邑吾涉道動下疹乏少力力及不具(施作乙乙)告父疏
法帖釋文考異卷二
