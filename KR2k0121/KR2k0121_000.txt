欽定四庫全書史部十一
歲華紀麗譜地理類八(雜記之屬)
提要
(臣)等謹案歲華紀麗譜一卷附牋紙譜一卷
蜀錦譜一卷元費著撰著華陽人嘗舉進士
授國子監助教官至重慶府總管成都自唐
代號為繁庶甲於西南其時為之帥者大抵
以宰臣出鎮富貴優閒歲時燕集寖相沿習
故張周封作華陽風俗錄盧求作成都記以
誇述其勝遨頭行樂之說今尚錄之迨及宋
初其風未息前後太守如張詠之剛方趙抃
之清介亦皆因其土俗不廢娛游其侈麗繁
華雖不可訓而民物殷阜歌詠風流亦往往
傳為佳話為世所艷稱南宋季年蜀中兵燹
井閭凋敝乃無復舊觀因追述舊事集為此
書自元旦迄冬至無不備載其體頗近荆楚
歲時紀而盛衰俯仰追溯陳迹亦不無東京
夢華之思焉唐韓鄂有歲華紀麗為類事之
書此譜蓋偶同其名實則地志也末附牋紙
蜀錦二譜蓋漢唐以來二物為蜀中所擅而
未有專述其源委者著因風俗而及土産稽
求名品臚列頗詳是亦足資考證者矣乾隆
四十六年九月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
欽定四庫全書
歲華紀麗譜
元費著撰
成都遊賞之盛甲於西蜀蓋地大物繁而俗好娛樂凡
太守歲時宴集騎從雜沓車服鮮華倡優鼓吹出入擁
導四方竒技幻怪百變序進於前以從民樂歲率有期
謂之故事及期則士女櫛比輕裘袨服扶老攜幼闐道
嬉游或以坐具列於廣庭以待觀者謂之遨牀而謂太
守為遨頭宋朝以益州重地嘗謀帥以命宋公祁宰相
對曰蜀風奢侈祁喜遊宴恐非所宜宋朝不從卒遣之
公先奉詔修唐書因以書局自隨至成都每宴罷盥潄
闢寢門垂簾燃二椽燭媵婢夾侍和墨伸紙望之者知
公修唐書若神仙焉嘗宴於錦江偶微寒命索半臂諸
婢各送一枚公視之慮有厚薄之嫌訖不服忍冷以歸
舊俗傳誇以為談本田公况嘗為成都遨樂詩二十一
章以紀其實而薛公奎亦作何處春游好詩一十章自號
薛春游以從其俗且欲以易尹京之舊稱(公知開府專以嚴治人謂
之薛出油)此皆可以想承平之遺風也至清獻公為記乃曰
曩時宴會皆牙校掌之蓋𣙜酤之利有餘人樂於為役
公帑歲入亡慮千萬貫有竒自新法頒行酒坊為官所
鬻牙校雖得劵錢不足自贍乃者議置成都市易務方
游觀時人情懼然减常歲之半及浣花後始開罷去乃
復朋聚游江今公使錢歲給三萬貫常廩廩慮不足譬
之巨人以狹衾寢覆趾則露肩擁左則闕右甚可笑也
今盤饌比舊從省樂優之給亦復過殺設遂廢之則非
天子所以付畀一隅惠保遠人之意而小民之鬻肴果
者但營慕供藉以為養此遊宴之不可廢也觀公此言
則蜀人之貧富欣戚可以知政矣今㠯元日為始而第
其事
正月元日郡人曉持小綵幡遊安福寺塔粘之盈柱若
鱗次然以為厭禳懲咸平之亂也塔上燃燈梵唄交作
僧徒駢集太守詣塔前張宴晚登塔眺望焉
二日出東郊早宴移忠寺(舊名牌樓院)晚宴大慈寺清獻公
記云宴罷妓以新詞送自宋公祁始蓋臨卭周之純善
為歌詞嘗作茶詞授妓首度之以奉公後因之
五日五門蠶市蓋蠶叢氏始為之俗往往呼為蠶叢太
守即門外張宴
上元節放燈舊記稱唐明皇上元京師放燈燈甚盛葉
法善奏曰成都燈亦盛遂引帝至成都市酒於富春坊
此方外之言存而勿論咸通十年正月二日街坊點燈
張樂晝夜喧闐蓋大中承平之餘風由此言之則唐時
放燈不獨上元也蜀王孟昶時間亦放燈率無定日宋開
寶二年命明年上元放燈三夜自是歲以為常十四十
五十六三日皆早宴大慈寺晚宴五門樓甲夜觀山棚
變燈其斂散之遲速惟太守意也如繁雜綺羅街道燈
火之盛以昭覺寺為最又為錢燈會會始於張公詠蓋
燈夕二都監戎服分廵以察姦盜既罷故作宴以勞焉
通判主之就宣詔亭或涵虚亭舊以十七日今無定日
仍就府治專以宴監司也
二十三日聖夀寺前蠶市張公詠始即寺為會使民鬻
農器太守先詣寺之都安王祠奠獻然後就宴舊出萬
里橋登樂俗園亭今則早宴祥符寺晚宴信相院
二十八日俗傳為保夀侯誕日出笮橋門即侯祠奠拜
次詣淨衆寺邠國社丞相祠奠拜畢事會食晚宴大智
院
二月二日踏青節初郡人遊賞散在四郊張公詠以為
不若聚之為樂乃以是日出萬里橋為綵舫數十艘與
賓僚分乘之歌吹前導號小游江蓋指浣花為大游江
也士女駢集觀者如堵晚宴於寶歷寺公為詩有曰春
游千萬家美人顔如花三三兩兩映花立飄飄似欲乘
烟霞公鐡心石腸乃賦此麗詞哉後以為故事清獻公
為記時綵舫至增數倍今不然矣八日觀街藥市早宴
大慈寺之設廳晚宴金繩院
三月三日出北門宴學射山既罷後射弓蓋張伯子以
是日即此地上升巫覡賣符於道遊者佩之以宜蠶辟
災輕裾小蓋照爛山阜晚宴於萬歲池亭泛舟池中九
日觀街藥市早晚宴如二月八日二十一日出大東門
宴海雲山鴻慶寺登衆春閣觀摸石蓋開元二十三年
靈智禪師以是日歸寂邦人敬之入山遊禮因而成俗
山有小池士女探石其中以占求子之祥既又晚宴於
大慈寺之設廳二十七日大西門睿聖夫人廟前蠶市
初在小市橘田公以禱雨而應移於廟前太守先詣諸廟奠
拜宴於衆淨寺晚宴大智院寒食出大東門早宴移忠
院晚宴大慈寺設廳曩時寒食太守先設酒饌於近郊
祭鬼物之無依者謂之遥享後置廣仁院以葬死而無
主者乃遣官臨祭之而民間上塜者各蟻集於郊外天
僖二年趙公稹嘗開西樓亭榭俾士庶遊觀自是每歲寒食
闢園張樂酒壚花市茶房食肆過於蠶市士女從觀太守會
賓僚凡浹旬此最府廷遊宴之盛近歲自二月即開園踰月
而後罷酒人利於酒息或請於府展其日府尹亦許之
四月十九日浣花佑聖夫人誕日也太守出笮橋門至
梵安寺謁夫人祠就宴於寺之設廳既宴登舟觀諸軍
騎射倡樂導前泝流至百花潭觀水嬉競渡官舫民船
乘流上下或幕帟水濱以事遊賞最為出郊之盛清獻
公記云往昔太守分遣使臣以酒均給遊人隨所會之
數以為斗升之節自公使限錢兹例遂罷以遠民樂太
平之盛不可遽廢以孤其心乃以隨行公使錢釀酒畀
之然不逮昔日矣
五月五日宴大慈寺設廳醫人鬻艾道人賣符朱索綵
縷長命辟災之物筒飯角黍莫不咸在
六月初伏日會監司中伏日會職官以上末伏日會府
縣官皆就江瀆廟設廳初文潞公建設廳以伏日為會
避暑自是日以為常早宴罷泛舟池中復出就廳晚宴
觀者臨池張飲盡日為樂趙清獻公使限錢但為初伏
會今因之
七月七日晚宴大慈寺設廳暮登寺門樓觀錦江夜市
乞巧之物皆備焉十八日大慈寺散盂蘭盆宴於寺之
設廳宴已就華嚴閣下散
八月十五日中秋玩月蒨宴於西樓望月於錦亭今宴
於大慈寺
九月九日玉局觀藥市宴監司賓僚於舊宣詔堂晚飲於
五門凡二日官為幕帟棚屋以事游觀或云有恍惚遇
仙者
冬至節宴於大慈寺後一日早宴金繩寺晚宴大慈寺
清獻公記云至前一日太守領客出北門石魚橋具樽
豆觀樵巳乃即天長觀晚宴蓋文潞公始為之後復罷
歲華紀麗譜
欽定四庫全書
牋紙譜
元費著撰
古者書契多編以竹簡其次用縑帛至以木膚麻頭敝
布魚網為紙自東漢蔡倫始簡太重縑稍貴人遂以紙
為便倫宦者也傳多稱其能然受宮掖風旨諂親貴猶
宦者態也智足以創物而亦足以殺身第於文字有功
人至今傳蔡倫紙今天下皆以木膚為紙而蜀中乃盡
用蔡倫法牋有玉板有貢餘有經屑有表光玉板貢餘
雜以舊布破履亂麻為之惟經屑表光非亂麻不用於
是造紙者廟以祀蔡倫矣廟在大東門雪峰院雖不甚
壯麗然每遇歲時祭祀香火纍纍不絶示不忘本也恩
足以及數十百家雖千載猶不忘如此
易以西南為坤位而吾蜀西南重厚不浮此坤之性也
故物生於蜀者視他方為重厚凡紙亦然此地之宜也
府城之南五里有百花潭支流為一皆有橋焉其一玉
溪其一薛濤以紙為業者家其旁錦江水濯錦益鮮明
故謂之錦江以浣花潭水造紙故佳其亦水之宜矣江
旁鑿臼為碓上下相接凡造紙之物必杵之使爛滌之
使潔然後隨其廣狹長短之制以造砑則為布紋為綾
綺為人物花木為蟲鳥為鼎彝雖多變亦因時之宜
紙以人得名者有謝公有薛濤所謂謝公者謝司封景
初師厚師厚創牋樣以便書尺俗因以為名薛濤本長
安良家女父鄖因官寓蜀而卒母孀養濤及笄以詩聞
外又能掃眉塗粉與士族不侔客有竊與之宴語時韋
中令臯鎮蜀召令侍酒賦詩僚佐多士為之改觀期歲
中令議以校書郎奏請之護軍曰不可遂止濤出入幕
府自臯至李德裕凡歴事十一鎮皆以詩受知其間與
濤唱和者元稹白居易牛僧孺令狐楚裴度嚴綬張籍
杜牧劉禹錫吳武陵張祐餘皆名士記載凡二十人競
有酬和濤僑止百花潭躬撰深紅小彩牋裁書供吟獻
酬賢傑時謂之薛濤牋晚歲居碧雞坊創吟詩樓偃息
於上後段文昌再鎮成都太和歲濤卒年七十三文昌
為撰墓誌謝公有十色牋深紅粉紅杏紅明黃深青淺
青深綠淺綠銅綠淺雲即十色也楊文公億談苑載韓
浦寄弟詩云十樣蠻牋出益州寄來新自浣花頭謝公
牋出於此乎濤所製牋特深紅一色爾偽蜀王衍賜金
堂縣令張蠙霞光牋五百幅霞光牋疑即今之彤霞牋
亦深紅色也蓋以胭脂染色最為靡麗范公成大亦愛
之然更梅溽則色敗萎黃尤難致遠公以為恨一時把
玩固不為久計也濤以牋名可矣雖良家女乃失身為
妓韋尹欲官之段尹誌其墓焉何哉時幕府賓客多天
下選一時縱適不少斂大抵唐藩鎮不度皆習然也濤
固得之而諸公似以濤失云
紙固多品皆玉板表光之苗裔也近年有百韻牋則合
以兩色材為之其横視常紙長三之二可以寫詩百韻
故云人便其縱闊可以放筆快書凡紙皆有連二連三
連四(售者連四一名曰船)牋又有青白牋背青面白有學士牋長不
滿尺小學士牋又半之倣姑蘇作雜色粉紙曰假蘇牋
皆印金銀花於上承平前輩蓋常用之中廢不作比始
復為之然姑蘇紙多布紋而假蘇牋皆羅紋惟紙骨柔
薄耳若加厚壯則可勝蘇牋也
蜀牋體重一夫之力僅能荷五百番四方例貴川牋蓋
以其遠號難致然徽紙池紙竹紙在蜀蜀人愛其輕細
客販至成都每番視川牋價幾三倍范公在鎮二年止
用蜀紙省公帑費甚多且怪蜀諸司及州縣緘牘必用
徽池紙范公用蜀紙重所輕也蜀人事上則不敢輕所
重矣此以價大小言也余得之蜀士云澄心堂紙取李
氏澄心堂樣製也蓋表光之所輕脆而精絶者中等則
名曰玉水紙最下者曰冷金牋以供泛使
廣都紙有四色一曰假山南二曰假榮三曰冉村四曰
竹絲皆以楮皮為之其視浣花牋紙最清潔凡公私簿
書契劵圖籍文牒皆取給於是廣幅無粉者謂之假山
南狹幅有粉者謂之假榮造於冉村曰清水造於龍溪
鄉曰竹紙蜀中經史子籍皆以此紙傳印而竹絲之輕
細似池紙視上三色價稍貴近年又倣徽池法作勝池
亦可用但未甚精緻耳
雙流紙出於廣都每幅方尺許品最下用最廣而價亦
最賤雙流實無有也而以為名蓋隋煬帝始改廣都曰
雙流疑紙名自隋始也亦名小灰紙
牋紙譜
欽定四庫全書
蜀錦譜
元費著撰
蜀以錦擅名天下故城名以錦官江名以濯錦而蜀都
賦云貝錦斐成濯色江波遊蜀記云成都有九璧村出
美錦歲充貢宋朝歲輸上貢等錦帛轉運司給其費而
府掌其事元豐六年呂汲公大防始建錦院於府治之
東募軍匠五百人織造置官以莅之創樓於前以為積
藏待發之所榜曰錦官公又為之記其略云設機百五
十四曰用挽綜之工百六十四用杼之工五十四練染
之工十一紡繹之工百十一而後足役歲費絲權以兩
者一十二萬五千紅藍紫茢之類以斤者二十一萬一
千而後足用織室吏舍出納之府為屋百一十七間而
後足居自今考之當時所織之錦其别有四曰土貢錦
曰官告錦曰臣僚襖子錦曰廣西錦總為六百九十疋
而巳渡江以後外攘之務十倍承平建炎三年都大茶
馬司織造錦綾被褥折支黎州等處馬價自是私販之
禁興又以應天北禪鹿院寺三處置場織造其錦自真
紅被褥而下凡十餘品於是中國織紋之工轉而衣被
椎髻鴃舌之人矣乾道四年又以三場散漫遂即舊廉
訪司潔已堂剏錦院悉聚機戸其中猶恐私販不能盡
禁也則倚宣撫之力建請於朝併府治錦院為一俾所
隸工匠各以色額織造蓋馬政既重則織造益多費用
益夥隄防益密其勢然也今取氶平時錦院與今茶馬
司錦院所織造名著於篇俾後來者各以時考之
轉運司錦院織錦名色(即成都府錦院)
上貢錦三疋花樣
八答暈錦
官告錦四百疋花樣
盤毬錦簇四金鵰錦
葵花錦八答暈錦
六答暈錦翠池獅子錦
天下樂錦雲鴈錦
臣僚襖子錦八十七疋花樣
簇四金鵰錦八答暈錦
天下樂錦
廣西錦二百疋花樣
真紅錦一百疋
大窠獅子錦大窠馬打毬錦
雙窠雲鴈錦宜男百花錦
青綠錦一百疋
宜男百花錦青綠雲鴈錦
茶馬司錦院織錦名色
(茶馬司須知云逐年隨蕃蠻中到馬數多寡以用折傳别無一定之數)
黎州
皂大被緋大被
皂中被緋中被
四色中被七八行錦
瑪瑙錦
敘州
真紅大被褥真紅雙連椅背
真紅單椅背
南平軍
真紅大被褥真紅雙窠錦
皂大被褥青大被褥
文州
犒設紅錦
細色錦名色
青綠瑞草雲鶴錦青綠如意牡丹錦
青紅宜男百花錦真紅穿花鳳錦
真紅雪花毬露錦真紅櫻桃錦
真紅水林檎錦秦州細法真紅錦
鵝黃水林檎錦秦州中法真紅錦
紫皂段子秦州麤法真紅錦
真紅天馬錦真紅湖州大百花孔雀錦
真紅飛魚錦四色湖州百花孔雀錦
真紅聚八仙錦二色湖州大百花孔雀錦
真紅六金魚錦
蜀錦譜
