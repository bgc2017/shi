陜西通志卷七十四
經籍第一(經類)(史類)
金馬白虎著述之府收拾秦灰諸儒心苦遷固史英
鄭賈經腴掞藻摛華音釋訓詁照灼藜光析為四部
二氏九流典冊圖譜緗帙牙籖彪炳今古毋曰西陲
專尚雄武作經籍志第二十八
經類
經之𩔖凢十有一曰易類曰書類曰詩類曰禮類曰樂
類曰春秋類曰孝經類曰論語類(孟子附)曰䜟緯類曰經
解類曰小學類
(按各史藝文志皆以孟子入子類惟陳氏書錄及文獻通考始以論孟並入經類今從之)
周易二篇(文王繫彖辭周公繫爻辭)
周文王作卦辭謂之周易周公又作爻辭(隋書經籍志)卦
辭文王爻辭周公馬融陸績等並同此說(周易䟽)其卦
本伏羲所畫其辭則文王周公所繫故繫之周以其
簡袠重大故分為上下兩篇文王所繫以斷一卦之
吉凶所謂彖辭也周公所繫之辭以斷一爻之吉凶
所謂爻辭也(朱子本義)
周書三十二篇
周文王國號後武王因以為有天下之號書凢三十
二篇(書經註)周書七十一篇(漢書藝文志)周史記師古曰周
時誥誓號令也蓋孔子所論百篇之餘也今之存者
四十五篇矣(藝文志注逸按此七十一篇即周書也)
周南十一篇召南十四篇
文王徙都於豐而分岐周故地以為周公旦召公奭
之采邑且使周公為政於國中而召公宣布於諸侯
江沱汝漢之間莫不從化至於武王發又遷於鎬遂
克商而有天下武王崩成王誦立周公相之制禮作
樂乃采文王之世民俗之詩被之筦弦以為房中之
樂而又推之以及於鄉黨邦國所以著明先王風俗
之盛而使天下後世之脩身齊家治國平天下者得
以取法焉(詩經朱註)
秦風十篇
秦初伯益佐禹治水有功賜姓嬴氏其後中潏居西
戎以保西陲六世孫大駱生成及非子非子事周孝
王養馬汧渭之間孝王封為附庸而邑之秦至宣王
時犬戎滅成之族宣王遂命非子曾孫秦仲為大夫
誅西戎不克見殺及幽王為西戎犬戎所殺平王東
遷秦仲孫襄公以兵送之王封為諸侯遂有周西都
至元孫德公又徙於雍(詩經朱註)
豳風七篇
公劉修復后稷之業相土地之宜而立國於豳之谷
焉傳至武王遂有天下武王崩成王立年幼不能莅
阼周公旦以冡宰攝政乃述后稷公劉之化作詩一
篇以戒成王謂之豳風而後人又取周公所作及凡
為周公而作之詩以附焉(詩經朱註)
小雅七十八篇大雅三十一篇
鄭氏曰小雅大雅周室居西都時詩也小雅自鹿鳴
至菁莪篇大雅自文王至卷阿篇為正經小雅六月
大雅民勞之後皆謂之變雅(毛詩箋)
周頌三十一篇
周公相武王成王天下既平作為樂章薦之郊廟所
謂周頌也(詩經朱註)
周禮十二卷
周官經六篇(漢書藝文志)王莽時劉歆置博士師古曰即
今之周禮也亡其冬官以考工記充之(藝文志注)周禮是
的當之書然其間必有末世添入者如盟詛之屬必
非周公之意不可以此病周公之法又不可以此病
周禮(經學理窟)晁氏曰漢武帝時河間獻王開獻書之路
得周官有五篇失冬官一篇乃募以千金不得取考
工記以補其闕至孝成時劉歆校理秘書始得序列
著於錄略為群儒排弃歆獨以為周公致太平之跡
永平時杜子春初能通其讀鄭衆鄭興亦嘗傳受言
皆引之以参釋異同云(讀書志)
儀禮十七篇
周禮儀禮發源是一理有始終分為二部並是周公
攝政太平之書周禮為末儀禮為本本則難明末則
易曉是以周禮注者多門儀禮所注後鄭而已(儀禮註䟽)
(賈公彦序)
爾雅釋詁一篇
張揖曰昔在周公纘述唐虞宗翼文武克定四海勤
相成王六年制禮以導天下著爾雅一篇以釋其義
(爾雅疏)
周公諡法一卷
不著撰人名氏諡法始於周學者錄之因託以名篇
(崇文總目)晁氏曰其序曰維周公旦太公望因嗣王發建
功於牧野及終將葬乃制諡計一百九十餘條(讀書志)
石鼓詩
岐陽石鼓初不見稱於前世至唐人始盛稱之韋應
物以為周文王之鼓至宣王刻詩韓退之直以為宣
王之鼓在今鳳翔孔子廟中鼓有十先時散棄於野
鄭餘慶置於廟而亡其一皇祐四年向傳師求於民
間得之乃足其文可見者四百六十五不可識者過
半予所集錄文之古者莫先於此(歐陽脩集古錄跋)
史籒十五篇(太史籒著)
周宣王太史作大篆十五篇建武時亡六篇矣(漢書藝文)
(志注)說文叙曰與古文或異艾軒林氏曰大篆出於史
籒戰國以來俱用之唐元度曰秦焚詩書惟易與史
籒得全王莾之亂此篇亡失建武中獲九篇章帝時
王育為作解說所不通者十有二三晉世此篇廢今
略傳字體而已(玉海)
子夏易十卷(魏文侯師卜子夏撰設教西河)
此書篇第略依王式決非卜子夏之文又其言近而
不篤然學者尚異頗傳習之(崇文總目)晁氏曰舊題卜子
夏撰唐藝文志子夏書已亡今此書約王弼註為之
者止雜卦景迂云張弧偽作(讀書志)
詩序(卜子夏與毛萇合作)
大序是子夏作小序是子夏毛公合作卜商意有未
盡毛公更足成之(釋文舊說)先儒相承謂毛詩序子夏所
創毛公及敬仲又加潤益(隋書經籍志)徐整云子夏授高
行子(困學記問)
詩集序二卷翼要十卷(俱卜子夏撰)
小篆(秦著作郎下邽程邈作)
師古曰篆書謂小篆蓋秦始皇使程邈所作也(漢書藝文)
(志注)
隸書(程邈作)
隸書亦程邈所獻主於徒隸從簡易也(漢書藝文志注)趙氏
(明)誠曰庾肩吾云隸書今之正書也張懷瓘六體書
論亦云隸書者程邈造字皆真正亦曰真書自唐以
前皆謂楷字為隸至歐陽公集古錄誤以八分為隸
書自是舉世凡漢時石刻皆目為漢隸(玉海)
石渠議奏百五十五篇(漢太子太傅杜陵蕭望之等奏)
甘露三年三月詔諸儒講論五經同異太子太傅蕭
望之等平奏其議上親稱制臨决焉(漢書宣帝本紀)書議奏
四十二篇禮議奏三十八篇春秋議奏三十九篇論
語議奏十八篇五經雜議十八篇(藝文志)
魯論安昌侯說二十一篇(安昌侯蓮勺張禹撰)
師古曰張禹也(漢書藝文志注)傳魯論者常山都尉龔奮長
信少府夏侯勝丞相韋賢魯扶卿前將軍蕭望之安
昌侯張禹皆名家張氏最後而行於世(漢書藝文志)張禹
本授魯論晚講齊論後遂合而考之刪其煩惑除去
齊論問王知道二篇從魯論二十篇為定號張侯論
當世重之馬融為之訓(隋書經籍志)
孝經安昌侯說一篇(張禹撰)
孝經者孔子為曾子陳孝道也漢興長孫氏博士江
翁少府后倉諫大夫翼奉安昌侯張禹傳之各自名
家(漢書藝文志)
周易卜筮一卷(杜陵田何傳)
五經通義九卷五經雜義七卷
五經要義五卷(俱漢宗室光禄大夫劉向撰)
尚書洪範五行傳論十一卷(劉向撰)
成帝即位向數奏封事遷光禄大夫帝元舅平陽侯
王鳳為大將軍秉政依太后專國權兄弟七人皆封
為列侯時數有大異向以為外戚貴盛鳳兄弟用事
之咎而上方精於詩書觀古文詔向領校中五經秘
書向見尚書洪範箕子為武王陳五行陰陽休咎之
應乃集合上古以來歷春秋六國至秦漢符瑞災異
之記推迹行事連傳禍福著其占騐比類相從各有
條目凡十一篇號曰洪範五行傳奏之(漢書本傳)
春秋左氏刪(茂陵孔竒撰)春秋說(城門校尉茂陵孔嘉撰)
古文尚書二十九篇(司空扶風杜林傳)
林少好學時稱通儒京師士大夫咸推其博洽河南
鄭興東海衛宏皆長於古學嘗師事劉歆興既遇之
欣然言曰林得興等固諧矣使宏得林且有以益之
及宏見林闇然而服濟南徐廵師事宏後皆更受林
學林前於西州得漆書古文尚書一卷常寶愛之雖
遭艱困握持不離身出示宏等曰林流離兵亂常恐
斯經將絶何意東海衛子濟南徐生復能傳之是道
竟不墜於地也古文雖不合時務然願諸生無悔所
學宏廵益重之於是古文遂行(冊府元龜)後漢扶風杜林
傳古文尚書同郡賈逵為之作訓馬融作傳鄭玄亦
為之注然其所傳唯二十九篇又雜以今文非孔舊
本(隋書經籍志)
蒼頡訓纂一篇蒼頡故一篇(俱杜林撰)
蒼頡多古字俗師失其讀宣帝時徵齊人能正讀者
張敞從受之至外孫之子杜林為作訓故並列焉(漢書)
(藝文志)梁有蒼頡二卷後漢杜林注亡(隋書經籍志)
左氏條例二十一篇(平陵賈徽撰)
賈逵父徽從劉歆授左氏春秋兼習國語作左氏條
例二十一篇(後漢書賈逵傳)
尚書古文同異三卷(侍中平陵賈逵撰)
肅宗降意儒術特好古文尚書逵數為帝言古文尚
書與經傳爾雅訓詁相應詔令撰歐陽大小夏侯尚
書古文同異逵集為三卷帝善之復令撰齊魯韓詩
與毛氏異同(後漢書本傳)梁有毛詩雜議難十卷漢侍中
賈逵撰亡(隋書經籍志)
毛詩譜鈔一卷詩頌誄書一卷(賈逵撰)
周禮解詁(賈逵撰)
馬融傳云杜子春永平之初年且九十能通其讀頗
識其說鄭衆賈逵往受業焉衆逵洪雅博聞又以經
書記轉相證明為解逵解行於世衆解不行(禮䟽)
左氏國語解詁五十一篇(賈逵撰)
賈逵尤明左氏傳國語為之解詁五十一篇永平中
上䟽獻之顯宗重其書寫藏秘舘(後漢書本傳)
春秋左氏長經二十卷(賈逵章句)
春秋外傳國語二十卷(賈逵注)
春秋釋訓一卷
春秋左氏經傳朱墨列一卷
春秋三家經本訓詁十二卷(以上俱賈逵撰)
逵弱冠能誦左氏傳及五經本文以大夏侯尚書教
授雖為古學兼通五家穀梁之說所著經傳義詁及
論難百餘萬言學者宗之後世稱為通儒(後漢書本傳)宋
有三家經二卷亡(隋書經籍志)
白虎通德論十卷(蘭臺令史扶風安陵班固撰)
後漢班固撰章帝建初四年詔諸儒會白虎觀講論
五經同異詔集其事凡十四篇(崇文總目)
續揚雄訓纂篇十三章(班固撰)
臣復續揚雄作十三章(漢書藝文志)韋昭曰臣班固自謂
也作十三章後人不别疑在蒼頡下篇三十四章中
(漢書藝文志注)
在昔篇一卷太甲篇一卷
典引篇(俱班固撰)
難左氏義四十一事(侍中扶風季育撰)
李育涉獵古學嘗讀左氏傳雖樂文采然謂不得聖
人深意前世陳元范升之徒更相非折而多引圖讖
不據理體於是作難左氏義四十一事(後漢書本傳)
周易章句十卷尚書十一卷
周官禮十二卷儀禮義䟽見二卷
儀禮義䟽六卷喪服經傳一卷(俱南郡太守茂陵馬融撰)
馬融字季長扶風茂陵人有俊才初京兆摯恂以術
教授隱於終南融從其學博通經籍為世通儒(後漢書本)
(傳)梁有馬融注周易一卷亡梁有毛詩十卷孝經二
卷俱馬融注亡(隋書經籍志)
忠經十八章(馬融撰)
自序曰忠經者蓋出於孝經也仲尼說孝者所以事
君之義則知孝者俟忠而成之所以答君親之恩明
臣子之分忠不可廢於國孝不可弛於家孝既有經
忠則有闕故述仲尼之說作忠經焉(本書原序)
孟子章句十四卷(太常長陵趙岐註)
晁氏曰岐字臺卿為章指析為十四篇其序云軻戰
國時以儒術干諸侯不用退與公孫丑萬章之徒難
疑答問著書七篇三萬四千六百八十五字秦焚書
以其書號諸子故得不冺絶又為外書四篇其書不
能洪深似非孟子本真也按韓愈以此書為弟子所
會集與岐之言不同今考其書載孟子所見諸侯皆
稱諡如齊宣王梁惠王滕定公滕文公魯平公是也
夫死然後有諡軻無恙時所見諸侯不應皆前死且
惠王元年至平公之卒凡七十七年軻始見惠王目
之曰叟必已老矣決不見平公之卒也後人追為之
明矣則岐之言非也荀子載孟子三見齊王而不言
弟子問之曰我先攻其邪心揚子載孟子曰夫有意
而不至者有矣未有無意而至者也今書皆無之則
其散佚也多矣岐謂秦焚書得不冺絶亦非也或曰
豈見於外書耶若爾則岐又不當謂其不能洪深也
(讀書志)
尚書記難(度遼將軍華陰張奐撰)
張奐字然明酒泉人少遊三輔師事太尉朱寵學歐
陽尚書初牟氏章句浮辭繁多冇四十五萬餘言奐
減為九萬言後徙屬弘農華陰以黨罪禁錮閉門不
出著尚書記難三十餘萬言(後漢書本傳)
春秋左氏傳解(魏郎中京兆□寬撰)
左氏朱墨别異(大司農關中董遇撰)
遇善左氏傳更為作朱墨别異人有從學者遇不肯
教而云必當先讀百徧言讀書百徧而意自見從學
者云苦渴無日遇言當以三餘或問三餘之意遇言
冬者歲之餘夜者日之餘陰雨者晴之餘也由是諸
生少從遇學無傳其朱墨者(魏略)
周官論評十二卷(晉御史中丞泥陽傅玄撰)
春秋左氏經傳集解三十卷(征南將軍京兆杜預撰)
晁氏曰晉杜預元凱集劉子駿賈景伯父子許惠卿
穎子嚴之注分經之年與傳之年相附故題曰經傳
集解其發明甚多古今稱之然其敝則棄經信傳如
成公十三年麻隧之戰傳載秦敗績而經不書以為
晉直秦曲則韓役書戰時公在師復不湏告克獲有
功亦無所諱於左氏之例皆不合不曰傳之繆而猥
稱經文闕漏其尤甚者至如此(讀書志)
春秋釋例十五卷(杜預注)
晁氏曰晉杜預注凡四十部集左傳諸例及地名譜
第歷數皆顯其同異從而釋之發明尤多昔人稱預
為左氏忠臣而預自以為有傳癖觀此尤信(讀書志)陳
氏曰唐劉蕡為之序(文獻通考)凡五十三例(崇文總目)梁有服
虔杜預音三卷亡(隋書經籍志)
春秋左氏傳評二卷春秋世譜七卷
喪服要集議三卷(俱杜預撰)
禮通論(商洛隱士董景道撰)
景道三禮之議專尊鄭氏非駁諸儒延廣鄭旨(晉書本傳)
春秋義章三十卷(華陰徐遵明著)
明堂圖議二卷釋疑一卷(隋工部尚書京兆宇文愷撰)
明堂議表曰臣占日揆星採崧山之秘簡披汶水之
靈圖訪通議於殘亡購冬官於散逸總集衆論勒成
一家昔張衡渾象以三分為一度裴秀輿地以二寸
為千里臣之此圖用一分為一尺推而演之冀輪奐
有序而經搆之旨議者殊途或以綺井為重屋或以
圓楣為隆棟各以臆說事不經見今錄其疑難為之
通釋皆出證據以相發明(隋書本傳)
樂志十五篇(通議大夫武功蘇䕫撰)
䕫小字伯尼博覽羣書尤以鐘律自命與沛國公鄭
鐸國子博士何妥議樂因而得罪議寢不行著樂志
十五篇以見其志(隋書本傳)
周易講疏十三卷孝經義疏三卷
五經大義五卷封禪書一卷
樂要一卷(以上俱國子祭酒西城何妥撰)
九絃琴譜二十卷唐宗廟用樂儀六卷
琴譜六卷(俱唐太宗御撰)
樂書要錄十卷字海一百卷(俱武后撰)
凡武后所著書皆元萬頃范履冰苖神客周思茂胡
楚賓衛業等譔(唐書藝文志)
周易大衍論三卷(玄宗皇帝撰)
唐月令一卷(玄宗皇帝刪定)
晁氏曰唐明皇刪定李林甫等注序謂吕氏定以孟
春日在營室不知氣逐閏移節隨斗建於是重有刪
定俾林甫同陳希烈等八人為之解國朝景祐初改
從舊文由是别行(讀書志)初禮記月令篇第六即鄭注
唐明皇改黜舊文附益時事號御刪月令升為首篇
集賢院别為之注厥後學者傳之而釋文義疏皆本
鄭注遂有别注小䟽者詞頗卑鄙淳化初判國子監
李至請復行鄭注詔兩制二館祕閣集議史館脩撰
韓丕張佖胡旦條陳唐本之失請如至奏餘皆請且
如舊便以宣讀時令大中祥符中龍圖閣待制孫奭
又言其事羣論復以改作為難遂罷(宋三朝國史藝文志)
孝經註一卷(玄宗皇帝撰)
取王肅劉劭虞翻韋昭劉炫陸澄六家之說参倣孔
鄭舊義今行於太學(崇文總目)
開元文字音義三十卷(玄宗皇帝撰)
開元二十三年三月二十七日頒示公卿(會要)義微旨
遠文省理該表隸以訓今存篆以証古衆釋大備取
証於前脩片言旁通去嫌於翻字信文思之精一學
術之明凖(張九齡賀御撰文字音義狀)玄宗撰其序云古文字惟
說文字林最有品式因備所遺缺首定隸書次存篆
字凡三百二十部合為三十卷今止存二十五卷(書目)
韻英五卷(玄宗皇帝撰)
天寶十四年四月内出御撰韻英五卷付集賢院繕
寫行用(會要)上以自古用韻不甚區分陸法言切韻又
未能釐革乃改撰韻英仍舊為五卷舊韻四百三十
九新加一百五十一合五百八十韻一萬九千一百
七十七字分析至細廣開文路兼通用韻以示宰臣
等上表陳賀付諸道令諸郡傳寫(集賢注記)
金風樂一卷(玄宗皇帝撰)
唐玄宗撰蓋琴曲名(崇文總目)
御集春秋左氏列國經傳三十卷(文宗皇帝撰)
文宗每對群臣深言經學太和九年乙巳朔以御集
春秋左氏列國經傳三十卷宣付史舘(玉海)
周易正義十四卷(唐中書侍郎萬年顔師古等受詔撰燕國公高陵于志寧等考正)
晁氏曰唐國子祭酒孔穎達與顔師古于志寧等同
撰蘇德融趙弘智審覆序稱江南義疏十有餘家辭
尚虚誕皆所不取唯王弼之學獨冠古今以弼為本
採諸說附益之(讀書志馬按唐儒學傳稱穎達與顔師古司才章王恭王琰撰五經義)
(訓百餘篇號義贊詔改為正義雖包貫異家為詳博然其中不能無謬冗馬嘉運駁正其失永徽中于志)
(寧高季輔就加增損始布天下據此則五經正義皆為師古等同撰乃世但稱孔疏而藝文志惟周易稱)
(師古同撰其餘諸經皆不列其名意師古僅受詔撰周易正義而不及他經歟抑唐史紀事之舛謬歟今)
(亦惟載周易而其餘槩不濫入云)
急就篇注一卷(顔師古撰)
叙曰其源出於小學家漢司馬相如作几將篇史游
景慕擬而廣之元成之間列於秘府文亦清靡義闕
經綸至於包括品類錯綜今古詳其意趣實有可觀
幼學相承猶競習之既無良師祗增僻謬師古家傳
蒼雅尤精訓故舊得皇象鍾繇衛夫人王羲之所書
篇本備加詳覈凡三十二章又見崔浩劉芳所注未
善遂為解訓皆據經籍遺文先達舊指字有難識隨
而音之别理兼通亦即並載(本書原序)
匡繆正俗八卷(顔師古撰)
唐秘書監顔師古撰采先儒及當世之言参質訛繆
而矯正之未終篇而師古没其子始上之詔錄藏秘
閣(崇文總目)晁氏曰師古以世俗之言多謬誤故質諸經
史刊而正之永徽中子揚庭上之(讀書志)陳氏曰莆田
鄭樵有刊繆正俗八卷汪玉山亦言揚庭表以為藁
草纔半部帙未終則是書初非定本也今前後乖剌
極多玉山集中所辨甚詳(文獻通考)
五禮要記三十八卷(祭酒萬年韋叔夏撰)家禮十卷(盈川令華陰楊烱撰)
禮經正義十卷(廣州都督咸陽王方慶撰)
禮雜問答十卷(王方慶撰)
王綝字方慶以字顯博學練朝章著書二百餘篇尢
精三禮學者有所咨質酬復淵詣故門人次為雜禮
答問(唐書本傳)
寶章集十卷(王方慶集)
武后嘗就求羲之書方慶奏十世從祖羲之書四十
餘番太宗求之先臣悉上送今所存惟一軸並上十
一世祖導十世祖洽九世祖珣八世祖曇首七世祖
僧綽六世祖仲寶五世祖騫高祖規曾祖褒并九世
從祖獻之等凡二十八人書共十篇后御武成殿徧
示羣臣詔中書舍人崔融序其代閥號寶章集復以
示方慶士人隆其寵(唐書本傳)
王氏八體書範四卷王氏工書狀十五卷(俱王方慶撰)
太玄幽贊十卷(京兆員俶進)
開元四年京兆童子員俶進(唐書藝文志)
開元禮京兆義羅十卷
不著撰人名氏據開元已有義鑑申衍其說今此又
網羅其遺墜云(崇文總目)
干禄字書一卷(萬年顔元孫撰從子真卿書)
元孫貞觀中刊正經籍因錄字體數紙以示讎校楷
書時號顔氏字樣真卿參校成一卷名曰干禄字書
以四聲為次具俗通正三體以經史所用為正世之
所行為俗三者之間為通凡三體(本書顔真卿序)
韻海鏡源三百六十卷(刑部尚書顔真卿撰)
真卿在湖州與存及陸鴻薦等討摭古今韻字所原
作數百篇(唐書蕭存傳)大歷十二年十一月二十五日刑
部尚書顔真卿撰韻海鏡源三百六十卷表獻之詔
付集賢院(會要)
筆法一卷(顔真卿撰)
五禮精義十卷(太常博士萬年韋&KR0686;撰)
韋&KR0686;撰首載唐禮參引古義申釋其文(崇文總目)
五禮緯書二十卷(韋&KR0686;撰)
月令一篇(太常京兆韋縚奏)
縚開元時歷集賢脩撰光禄卿遷太常初帝詔歲率
公卿迎氣東郊至三時常以孟月讀時令於正寢二
十六年詔縚奏月令一篇朔日於宣政殿側設榻東
向置案縚坐讀之諸司官長悉升殿坐聽歲餘罷(唐書)
(本傳)
衛元嵩元包十卷(秘書少監武功蘇源明作傳)
包之為書也廣大含弘三才悉備然文字竒詭音義
譎怪紛而不釋隱而不明秘書少監武功蘇淵明洗
心澄思為之脩傳解紛以釋之索隱以明之帝王之
道昭然著見有以見理亂之兆有以見成敗之端(本書)
(李江序)
春秋通一卷(太傅長安韓滉撰)
滉字大沖善治易春秋著通例及天文事序議各一
篇(唐書本傳秋按藝文志僅載春通一卷)
周易集注一百卷(中書侍郎岐山元載撰)
九經要句一卷(工部侍郎萬年李適撰)
琴說一卷(唐宗室工部尚書李勉撰)
勉字元卿善鼓琴有所自制天下寶之樂家傳響泉
韻磬勉所愛者(唐書本傳)
三傳異同三卷諭蒙書十四篇(俱醴泉令京兆馮伉撰)
東杓引譜一卷(唐宗室協律郎李約撰)
唐協律郎李約(勉子)撰約患琴家無角聲乃造東杓引
七拍有麟聲繹聲以備五音(崇文總目)
禮閣新儀二十卷(京兆韋公肅撰)
六經法言二十篇(翰林侍講學士萬年韋處厚撰)
韋處厚穆宗立為翰林侍講學士處厚以帝沖怠不
向學與路隋合易書詩春秋禮孝經論語掇其粹要
題為六經法言二十篇上之冀助省覽帝稱善並賜
金幣(唐書本傳)長慶二年四月癸未翰林侍讀學士章處
厚路隋撰五經法言二十卷上之(會要疑按此五經法言即六經法)
(言也)
尚書二十四箴(諫議大夫華原柳仲郢撰)
仲郢幼嗜學長工文著尚書二十四箴為韓愈咨賞
(唐書本傳)
春秋三氏異同義(著作郎華原柳璞撰仲郢子)
易緼解(戶部侍郎萬年韋顗撰)
韋顗通陰陽象緯所著易緼解推演始終有深誼(唐書)
(本傳)
春秋纂例(丹陽主簿關中啖助撰)
啖助字叔佐趙州人徙關中善為春秋考三家短長
縫綻補闕號集傳凡十年乃成復攝其綱條為例統
其言孔子修春秋意以為夏政忠忠之敝野商人承
之以敬敬之敝鬼周人承之以文文之敝僿救僿莫
若忠故春秋以權輔用以誠斷禮而以忠道原情云
又言幽厲雖衰雅未為風逮平王之東人習餘化苟
有善惡當以周法正之故斷自平王之季以隱公為
始所以拯薄勉善捄周之弊革禮之失也助門人趙
匡陸質其高弟也助卒質與其子異裒錄助所為春
秋集註總例請匡損益質纂會之號纂例(唐書本傳)
周易開元關一卷(武功蘇鶚撰)
晁氏曰唐蘇鶚撰自序云五代祖晉官至吏部侍郎
學兼天人嘗製八卦論為世所傳遭亂遺墜而漏簡
尚有存者鶚乃略演其旨於此(讀書志)
論語樞要十卷(戶部尚書扶風馬總撰)
先天圖(宋華山隱士陳摶撰)
伏羲八卦次序圖伏羲八卦方位圖伏羲六十四卦
次序圖伏羲六十四卦方位圖四圖皆出於邵氏蓋
邵氏得之李之才挺之挺之得之穆脩伯長伯長得
之華山希夷先生陳摶圖南者所謂先天之學也(朱子)
(本義)
易龍圖一卷(陳摶撰)
序曰龍馬始負圖出於伏羲之代在太古之前今存
已合之位或疑之以陳其未合之數耶於仲尼三陳
九卦之義探其旨所以知之且龍圖本合則聖人不
得見其象所以天意先未合而陳其象聖人觀象而
明其用是龍圖者天散而示之伏羲合而用之仲尼
默而形之今略述其梗槩焉(本書自序)
春秋經解義例二十卷
春秋論二十卷(俱光禄大夫盩厔趙瞻撰)
毛詩大義三卷(武功蘇子才撰)
皇祐中武功蘇子才采鄭譜孔疏僅二百條分為三
卷(玉海)
横渠易說十卷(崇文院校書長安張載撰)
晁氏曰其解甚略繫辭差詳(讀書志)載字子厚嘗坐虎
皮講易京師聽從者甚衆一夕二程至與論易次日
語門人曰比見二程深明易道吾所弗及汝軰可師
事之撤坐掇講與二程語道學之要渙然自信(宋史本傳)
書說一卷詩說一卷
禮說三卷(俱張載撰)
横渠張氏祭禮一卷(張載撰宣議郎藍田呂大鈞附說)
陳氏曰張載子厚撰末有呂大鈞和叔說數條附焉
(讀書志)朱子曰横渠所制禮多不本諸儀禮有自杜撰
處(朱子語錄)
横渠春秋說一卷(張載撰)
晁氏曰張子厚為門人雜說春秋其書未成(讀書志)
横渠孟子解二十四卷(張載撰)
晁氏曰張子載撰並孟子統說附於後(讀書志)
經學理窟一卷(張載撰)
序曰此横渠夫子之微言而門人之所記也故曰經
學理窟若以為衆理之所聚其淵若窟而出無窮也
嘗細玩其辭說其於天下之理若指黑白而較堅脆
言不虚越而理皆深造見之行事無弗達矣按察副
使山陰成質夫刻之屬海序諸其首(本書康海序)
周易古經二卷(丞相藍田呂大防錄)
晁氏曰其序曰彖象所以解經始各為一書王弼專
治彖象以為註乃分於卦爻之下學者於是始不見
完經而文辭次第貫穿之意亦缺然不屬因按古文
而正之凡十二篇别無解釋(讀書志)
呂氏家祭禮一卷(呂大防與弟大臨撰)
朱子曰與叔集諸家禮補儀以儀禮為骨(朱子語錄)
呂氏鄉儀一卷鄉約一卷(俱呂大鈞撰)
(按宋史列傳呂大防嘗為鄉約而陳氏及宋史藝文志皆稱吕大釣撰與列傳互異)
呂氏易章句一卷(秘書省正字藍田吕大臨撰)
晁氏曰呂大臨與叔撰其解甚略有統論數篇(讀書志)
芸閣禮記解十六卷(吕大臨撰)
晁氏曰吕大臨與叔撰與叔師事程正叔禮學甚精
博中庸大學尤所致意也(讀書志)陳氏曰按舘閣書目
作一卷止有表記冠昏鄉射燕聘義喪服四制凡八
篇今又有曲禮上下中庸緇衣大學儒行深衣投壺
八篇此晦庵朱氏所傳本刻之臨漳射垜書坊稱芸
閣吕氏解即其書也讀書目始别載之(文獻通考)
編禮三卷(吕大臨編)
晁氏曰吕大臨編三卷以士喪禮為本取三禮附之
自始死至祥練各以𩔖分其施於後學者甚惠尚恨
所編者五禮中凶禮而已(讀書志)
吕與叔論語解十卷(吕大臨解)
晁氏曰與叔雖程正叔之徒解經不盡用其師說(讀書)
(志)
大學一卷中庸一卷(俱吕大臨註)
孟子講義十四卷(吕大臨撰)
考古圖十卷(吕大臨撰)
晁氏曰吕大臨與叔裒諸家所藏三代秦漢尊彛鼎
敦之屬繪之於幅而辨論形制文字(讀書志)陳氏曰其
書作於元祐七年所紀自御府之外凡三十六家所
藏古器物皆圖而錄之(讀書志)吕大臨考古圖十卷有
黑白兩樣黑字者後為有韻圖中欠璊玉彘白字者
博山鑪上誤畫作人手(學古編)
易學一卷(同州王湜撰)
晁氏曰王湜同州人早潛心於康節之學其序云康
節有云理有未見不可強求使通故愚於觀物篇之
所得既推其所不疑又存其所可疑亦以先生之言
自慎不敢輕其去取故也(讀書志)
論語說一卷(華陰侯仲良撰)
侯仲良字師聖華陰人二程先生舅氏無可之孫朱
文公稱其學清白勁直(關學編)
三禮說小學標題論(俱元太子右諭德奉元蕭㪺撰)
㪺字惟斗奉元人為文立意精深一以洙泗為本濓
洛考亭為據稱為一代醇儒(元史本傳)
四書註(郃陽岳崧撰)
玩易意見二卷(明太子太保三原王恕撰)
易書義理深奥諸儒訓釋不一宋伊川先生既為之
傳晦菴先生又為之本義固已訓釋明白依文尋理
間有不愜於心者乃以已意言之非敢自是願與學
者商酌焉(本書自序)
尚書意見一卷詩經意見一卷
禮記意見一卷春秋意見一卷
經集格言二卷(以上俱王恕撰)
中庸講義(三原隐士馬貴撰)五經聯語(參議長安蕭謙撰)
禮記集傳爾雅便言(俱金華同知渭南薛敬之撰)
槐堂禮俗三卷(知懷寧縣事咸寧胡汝楫撰)
禹貢節要(光禄少卿盩厔王元正撰)
易說二十四卷易占經緯四卷
書說二十卷毛詩未喻一卷(俱兵部尚書邑韓邦竒撰)朝
啓蒙意見一卷(韓邦竒撰)
序曰易自朱晦菴氏為之本圖書原卦畫明蓍策考
變占於是乎易之先後始有其序而理數辭象之功
懋矣竒也誦而習之有所得則識之於冊有弗悟則
自為之說將以就有道焉(本書自序)
洪範圖解一卷(韓邦竒撰)
序曰宋蔡九峯氏因律吕之變悟洛書之旨乃推數
而贊之辭由占以致其用泄大禹之神藏發箕子之
妙用而範之為範總於稽疑其功懋矣數辭未畢而
蔡子卒鰲峯氏補其缺辭而訓釋之其義復明而考
占未備今以洪範傳燈之秘著之篇末以示讀範之
士云(本書自序)
苑洛志樂十二卷(韓邦竒撰)
序曰苑洛於樂苦心精思或脱悟於載籍之舊或神
會於心得之精或見是於羣非之中於是有志樂之
作宏綱細目一節萬變信手拈來觸處皆合始刻之
日九鶴飛舞苑洛之庭者久之識者以為是書感通
所致云(本書楊繼盛序)
律吕直解(韓邦竒撰)
序曰戰國嬴秦之間律吕幾絶漢儒著論馬遷班固
為之宗而固尤得其正蔡西山氏上宗班固斟酌馬
遷以下諸儒論議著為律吕新書亦略明備矣然理
雖顯而文隱數雖著而意深余為之直解僉憲西蜀
王公刻之濮州尚書崑山周公為御史時刻之平陽
都憲蒲田方公為布政時刻之杭州州幕洪洞岳君
浦刻之同州(本書自序)
禮記臆說五卷(知太原府事邠州閻讓撰)
四書因問七卷周易說翼四卷
尚書說要五卷毛詩說序六卷
春秋說志五卷禮問四卷(俱侍郎高陵吕柟撰)
先生之學以立志為先慎獨為要忠信為本格致為
功論者謂關中自横渠張子後惟先生為集大成云
(關學編)
詩樂圖譜(吕柟撰)
詩樂圖譜者取詩經周南關睢以至商頌玄鳥可歌
之詩八九十篇被之八音以為圖譜者也夫此詩樂
自周室盛時奏於郊廟朝廷頌聲大著漢唐以來俗
樂聿興新聲代作而三代之雅音絶響矣明興以來
脩明禮樂一時俊髦罔不思奮柟仰承德意率其僚
僮司業課藝諸士習行儀禮内有用樂之處選知音
監生衛良相等取前詩篇目每歌詠諧之音律未及
期年良相等皆能定圖畫譜每一用之渢渢乎有古
音之遺(本書自序)
四書註疏周易贊義
尚書疏義詩經刪義
周禮註解春秋脩義(俱光禄寺卿三原馬理撰)
馬理字谿田研究五經指意多出人意表為反身循
理之學以曾子三省顔子四勿為約學者以先生為
得關洛真傳云(關學編)
周禮集說補二卷(兵部尚書咸寧劉儲秀撰)
古今韻一卷(懷慶知府咸寕許宗魯撰)
易略二卷易圖集覽一卷
樂律發明一卷(俱知陜州事商州任慶雲撰)
周易講說一卷(盧氏訓導朝邑張珤撰)四書儀式(兵部尚書涇陽魏學曾撰)
周易辨錄(御史富平楊爵撰)
序曰予久蒙幽繫憂患警愓之念即夙夜而恒存也
困病中日讀周易以自排遣愚蒙管見則必書之以
備遺亡歲月既久六十四卦之說略具矣因名曰周
易辨錄繫辭曰困德之辨也吾以騐吾心之所安力
之所勝何如耳若以為實有所得而求法於古人焉
所不敢也(本書自序)
中庸解(楊爵撰)
論語蒙讀一卷論語近說一卷(俱尚書三原王承裕撰)
四書端蒙中庸大指
六書賦洪武正韻玉鍵(俱尚書韓城張士佩輯)
易箋學庸大旨(俱推官潼關張大龍撰)
學易寡過錄(吏部郎韓城衛先範撰)易經析義(教諭雒南張元吉撰)
大易圖象易傳
詩傳(俱藍田舉人王之士撰)
之士字欲立七八歲即知學授以毛詩輒解後治大
戴禮兼通易潛心理窟毅然以道學自任(關學編)
正俗鄉約正世要言(俱王之士撰)
之士謂居鄉不能和俗如先正和叔何乃立鄉約設
科糾勸身先不倦藍田美俗復興(關學編)
易說二卷(渭南文學裴貞撰)
書傳折衷六卷毛詩附說十卷(俱參政渭南薛騰蛟撰)
五經集錄禹貢註解
小學集註(俱僉事盩厔王三聘撰)
字學大全三十二卷(王三聘集)
昔人謂文字之學有三一體製一訓詁一音韻夫篇
海體製也四聲音韻也訓詁固嘗刊行而切韻貫珠
雜法各自為帙猶未克一然字須篇以聚之韻以協
之法以通之而其學始全兹刊也主韓氏五音篇韻
終以切韻貫珠集附焉統名曰字學大全凡三十二
卷(本書自序)
四書約正五經約正(俱咸寧歲貢劉仕毅撰)
四書大全五經大全(俱咸寧歲貢劉仕明撰)
奥山詩義(應州知州岐山徐衡撰)尚書遺旨二卷(横州知州宜川劉子諴撰)
字考啓蒙十六卷三百篇叠字一卷(俱主事咸寧周字撰)
家禮纂要十六卷(富順知縣咸寧秦可貞撰)袖韻註(秦可貞撰)
石墨鐫華八卷(盩厔舉人趙岫撰)
序曰子函深心嗜古博求遠購時跨一蹇掛偏提注
濃醖童子負錦囊榻工擕楮墨從周畿漢甸足跡迨
遍每得一碑親為拭洗椎榻精緻内之行簏遇勝景
韻士輒出所擕酒把臂欣賞得佳句即投簏中如此
三十餘年所藏二百五十餘種其間漢唐名書多歐
趙諸子未見者裝潢堅確卷帙絢爛每一冊後必親
裁一跋考據精詳推勘深至使六書之學昭若日星
豈但嘉惠後人臨池之藝已耶(本書康萬民序)
婚喪泊隄一卷(左通政蒲城李應策撰)
四書說胡傳發明(俱蒲城舉人單允昌撰)
四書疑問五卷讀易夢覺九卷
尚書疑問五卷毛詩序考十卷
春秋事考大成禮樂三卷
律吕輯寧儉約
仁里約(俱光禄少卿渭南史記事撰)
書經解四書解(俱學正延長董芬撰)
四書會同易經會同
禹貢洪範考釋禮記通考(俱磁州同知渭南李穎栗撰)
左氏臆說(經筵講官華州王庭譔撰)易經心解(沅陵知縣華州張三汲撰)
易通韻略(俱濮州知州盩厔任澄清撰)
春秋刪補傳註四卷諭俗約言(左布政商州邵可立撰)
四書彦講八卷(三原趙鉅撰)
鉅少留心聖學所著四書彦講剴切詳明識者賞之
(西安府舊志)
易揆尚書補註
四書弋言(俱川東道鳳翔袁楷撰)春秋刪補註疏(吏部尚書咸寧王紹徽撰)
經書說約論孟參看(俱主事安定白鍾靈撰)
四書詩經訓故(戶部主事華州王庭諫撰)學庸辨(按察僉事涇陽王徵撰)
四書抉微四書典
詩經繡(俱乾州貢士趙天一撰)
五經性理䟽(國朝安定白爾愉撰)易經摘要十二卷(渭南舉人劉懿宗撰)
易經要略四卷四書求是六卷(俱渭南進士楊自謙撰)
孝經神授篇一卷(蒲城雷于霖撰)
四書五經正字(提學道蒲城李馥蒸撰)
論孟正義八卷(知吳橋縣事朝邑王鉞撰)
四書五經說(清澗舉人白壽辰撰)
易經存言十卷(蒲城楊仕顯撰)
念溪著易存言凡十卷今讀其書先撮古今疑義確
為辨訂繼按上下經次序逐卦分部發明象解尤有
特見皆從先軰諸名家中校讐磨勘而以已見獨斷
之故其說竒而不詭創而仍因惟期從象見理繇古
覽今以不謬於四聖之心傳故溯其源流察其本末
令人一見瞭然(本書范檉序)
大學直解一卷兩論輯說十卷
五經要義十卷律吕圖說二卷
小學句讀記(俱朝邑王建常撰)
中庸撮言二卷(華隂王宜亨撰)
序曰公本前哲之傳聞彙諸家之講義發揮精微其
言微而顯宏而肆可謂悉聖賢之義矣(本書江允汭序)
存存齋四書說十二卷(渭南劉懿撰)
大中正義三卷(榆林教授朝邑劉峒撰)
四書反身錄四卷(盩厔李顒撰鄠縣王心敬錄)禮記約言(咸寧王應井撰)
周易集解(安化教諭咸寧雷壯撰)崇禮堂四書精旨(蒲城副榜雷䥵撰)
小學人物考十二卷(蒲城原永貞撰)
序曰原炎洲性質醇厚學問淵博生平著述甚富而
小學人物考一書尤為有功聖學於小學中人物姓
名里居名象度數無不研之精而辨之確積二十年
方成書分十二卷(本書雷䥵序)
詩韻釋略五卷(三原梁應圻撰)
唐以詩取士一代才俊盡束於聲韻一途兢兢如守
三尺弗敢失也余笥中藏有上海潘氏本箋註明晰
每為友人索觀苦不給因授諸木公之同調大槩鮮
所更易但脱漏者稍稍補葺舛錯者悉為改定雖意
義未能詳盡抑亦可謂十得八九矣(本書自序)
春秋琴譜(韓城文學衛朝陽撰)字學同文(韓城監生衛執榖撰)
周易蓄疑(貴州廵撫韓城劉蔭樞撰)
春秋蓄疑十一卷(劉蔭樞撰)
先生以為是經之作筆削都有深意不可穿鑿附會
先儒往往泥傳而不信經故於事理多所不合因著
蓄疑一書精心深思接先聖心源迥非前此說春秋
者所可及也(本書孫勷序)
易說十卷尚書質疑二十四卷
詩說纂三十卷禮記纂二十四卷
春秋解三十卷四書說八卷(俱鄠縣王心敬撰)
周易九圖䟽義二卷(蒲城劉鳴珂撰)
家禮寧儉二卷(俱鄠縣王心敬撰)
學易寤言八卷(臨潼劉秉儁撰)
序曰先君子註易八卷名學易寤言後夜雨屋傾簡
策多殘其學易寤言八卷卷各為策首策二策三策
及六七八策盡被屋壓浸汚斷壞不可復識止得四
卷五卷於斷壁倚木間而四卷缺坎離五卷缺咸恒
遯餘卦雖存亦多殘損而下經倍甚因命子弟抄錄
其殘編中可因前後語尋繹者妄為補葺不可者遂
缺焉(本書劉曾序)
周易解翼十卷(乾州上官章撰)
跋曰闇然之學易也學之數十年有得輒錄中年即
以注易名遍搜諸縉紳學士故家大族得秘府藏易
百餘種大肆精力讀之擷其英華如是者十餘年然
後汩汩然得於心而應於手也逐年有得逐年知非
故數十易而稿始成其大旨以繫辭為指歸其細注
以八宫經綸錯綜為脉絡其於天道人事剛柔變化
之道言言精鑿暸若指掌云(本書上官汝恢跋)
易象一卷(鳳翔教授咸陽王明弼撰)
序曰人事顯而易見天道渺而難知至伏羲周文始
洩之於易然猶言天道也未言人事也孔子著為彖
象以及繫辭由天道而推之人事俾學者曉然於天
人之一致奉之以脩身寡過而漸臻乎窮神知化之
微弼也事易有年潛心玩易不揣愚昧姑取卦象妄
加詮解非敢曰即是而見聖學之心亦庶幾勉求知
乎聖學之功云爾(本書自序)
史類
史之類凡十三曰正史類曰編年類曰别史類曰史鈔
類曰故事類曰職官類曰傳記類曰儀注類曰刑法類
曰目錄類曰譜牒類曰地理類曰霸史類
(按史為紀事之書陜人所作固不容湮没而其他考地理紀形勝與一切有關兹土之籍雖非陜人著作)
(亦必表章之以備典故云)
秦紀(秦大夫岐州公孫枝撰)
秦紀不載日月其文略不具然戰國之權變亦有可
頗采者(史記六國表)公孫支書而藏之秦策於是出(扁鵲傳)
史記一百三十卷(漢太史令龍門司馬遷撰)
自序曰小子弗敏悉論先人所次舊聞弗敢闕紬史
記石室金匱之書網羅天下放失舊聞王迹所興原
始察終見盛觀衰論考之行事略推三代錄秦漢上
記軒轅下至於兹著十二本紀既科條之矣並時異
世年差不明作十表禮樂捐益律歷改易兵權山川
鬼神天人之際承敝通變作八書二十八宿環北辰
三十輻共一轂運行無窮輔拂股肱之臣配焉忠信
行道以奉主上作三十世家扶義俶儻不令已失時
立功名於天下作七十列傳凡百三十篇五十二萬
六千五百字(本書原序)晁氏曰漢太史令司馬遷叙其父
談書創為義例起黃帝迄漢武獲麟之歲遷没後缺
景武紀禮樂律書三王世家漢興以來將相年表日
者龜策傳靳蒯列傳等十篇元成間褚少孫追補及
益以武帝後事辭旨淺鄙不及遷書遠甚(讀書志)
出關士心一卷(博望侯城固張騫撰)
漢武内傳二卷
晁氏曰不題撰人記王母降(讀書志)
續太史公七篇(陽陵馮商撰)
韋昭曰馮商受詔續太史公十餘篇在班彪别錄商
字子高師古曰七略云商陽陵人治易事五鹿充宗
後事劉向能屬文後與孟柳俱待詔頗序列傳未卒
病死(漢書藝文志注)
飛燕外傳一卷(河東都尉伶玄撰茂陵卞理藏)
晁氏曰伶玄撰茂陵卞理藏之金縢漆樞王莽之亂
劉恭得之傳於世晉荀勖校上(讀書志)陳氏曰稱漢河
東都尉伶玄子于撰自言與揚雄同時而史無所見
或云偽書也然通德擁髻等事文士多用之而禍水
滅火一語司馬公載之通鑑矣(文獻通考)
戰國策十三卷(漢宗室光禄大夫劉向錄)
漢護左都水使者光禄大夫劉向錄舊號或曰國策
或曰國事或曰短長或曰事語或曰長書或曰脩書
向以戰國時游士輔所用之國為之策謀宜為戰國
策凡十二國三十二篇繼春秋以後記楚漢之興總
二百五十年事今篇卷亡缺第二至十三十一至三
闕又有後漢高誘註本二十卷今缺第一第五第十
一至二十止存八卷(崇文總目)
古列女傳八卷續列女傳一卷(劉向撰)
晁氏曰漢劉向撰睹趙衛之屬起微賤踰禮制以為
王教由内及外乃采詩書所載賢妃貞女及嬖孽亂
亡者序次為列女傳凡八篇以戒天子前有王回序
其略曰此書有母儀賢明仁智貞慎節義辨通嬖孽
等篇而各頌其義圖其狀總為卒篇傳如太史公記
頌如詩之四言而圖為屏風然世所行向書乃分傳
每篇上下並頌為十五卷其十二傳無頌三傳同時
人五傳其後人通題曰向譔題其頌曰向子歆撰與
漢史不合故崇文總目以陳嬰母等十六傳為後人
所附予以頌考之每篇皆十五傳耳則凡無頌者宜
皆非向所奏書不特自陳嬰母所斷也圖云畫之屏
風而史有頌圖在八篇莫得而考以向所序書多散
亡獨此幸存而完復為他手竄疑於其真故并錄其
目而以頌證之刪為八篇號為古列女傳餘十二傳
其文亦雅奥可喜故又以時次之别為一篇號續列
女傳公武按隋經籍志有劉向列女傳十五卷又有
劉歆列女傳頌又有項原列女後傳今回刪此書為
八篇以合史漢得之矣至於疑頌非歆作蓋因顔籒
之言爾則未必然也十二傳豈項原所作耶(讀書志)
七略别錄二十卷世本二卷
列士傳二卷(俱劉向撰)
列仙傳二卷(劉向撰)
陳氏曰漢劉向撰凡七十二人每傳有贊似非向撰
西漢人文章不爾也舘閣書目三卷六十二人崇文
總目作二卷七十二人與此合(文獻通考)
七略七卷(漢宗室侍中劉歆撰)
漢興大收篇籍廣開獻書之路迨孝武世書簡缺脱
於是建藏書之策置寫字之官下及諸子傳說皆充
秘府至成帝時書頗散亡使謁者陳農求遺書於天
下詔光禄大夫劉向校經傳諸子詩賦步兵校尉任
宏校兵書太史令尹咸校術數侍醫李柱國校方技
每一書已向輒條其篇目撮其指意錄而奏之會向
卒哀帝復使向子歆卒父業於是總羣書而奏其七
略故有輯略有六藝略有諸子略有詩賦略有兵書
略有方技略(漢書藝文志)大凡三萬三千九十卷(隋書經籍志)
前漢書一百卷(蘭臺令史扶風班固撰)
班彪以司馬遷作史記太初以後闕而不錄乃採繼
前史遺事傍貫異聞作後傳數十篇彪卒子固以彪
所續前史未詳乃潛精研思欲就其業有人告固私
改作國史詔下京兆獄盡取其家書固弟超詣闕上
書言固所著述意顯宗甚竒之除蘭臺令史與前睢
陽令陳宗長陵令尹敏司隸從事孟異共成世祖本
紀固又撰功臣平林新市公孫述事作列傳載記二
十八篇奏之帝乃使終成前所著書固採纂前記綴
集所聞以述漢書起元高祖終於孝平王莾之誅十
有二世二百三十年綜其行事旁貫五經上下治道
為春秋表志傳凡百篇當世甚重其書學者莫不諷
誦焉(冊府元龜)晁氏曰後漢班固續司馬遷史記撰十二
帝紀八年表十本志七十列傳凡八十餘萬字固既
瘐死書頗散亂章帝令其妹曹世叔妻昭就東觀校
輯内八表天文志皆其所補也(讀書志)
西域傳(班固撰)
班固記諸國風土人俗皆已詳備前書撰建武以後
其事異於昔者以為西域傳皆安帝命班勇所記云
(冊府元龜)
漢武故事二卷
晁氏曰世言班固撰唐張柬之書洞冥記後云漢武
故事王儉造(讀書志)
列女傳注十五傳(扶風曹世叔妻班昭撰)
隋書崇文總目皆稱十五篇曹大家注以頌義考之
蓋大家所注離為十四與頌義凡十五篇益陳嬰母
及東漢以來梁鴻妻十有六事非劉向書本然也(曾鞏)
(目錄序)
三輔決錄七卷(衞尉卿長陵趙岐撰)
趙岐為衞尉多所述作著三輔史錄傳於時序曰三
輔者本雍州之地世世徙公卿大夫吏二千石及高
貲皆以陪諸陵五方之俗雜會非一國風不但繫於
詩之秦豳也其為士好高尚義貴於名行其俗失則
趨勢進權惟利是視余以不才生於西土耳能聽而
聞故老之言目能視而見衣冠之疇心能識而觀其
賢愚嘗以元冬夢黃髮之士姓元名明字子真與余
寤言言必有中善否之間無所違依命操筆者書之
近從建武以來暨於斯今其人既亡行乃可書玉石
朱紫繇此定矣故謂之史錄岐恐時人不盡其意故
隱其書惟以示同郡嚴象(冊府元龜)
龍山史記注(華陰張昶撰)
沈休文有龍山史記注張昶著昶後漢末大儒而世
亦不稱譽余少時江南李育之來訪余求進此文後
為火所焚更不復得豈斯文天欲秘者耶(柳宗元龍城錄)
益部耆舊傳(三國蜀漢中陳述撰)
漢中陳述字申伯博學多聞著益部耆舊傳及志(三國)
(志李譔傳)
女記十卷律本二十一卷
盟會圖(俱晉征南將軍杜陵杜預撰)晉令四十卷(杜預賈充撰)
畿服經一百七十卷(秘書監衛尉卿長安摯虞撰)
晉世摯虞依禹貢周官作畿服經其州郡及縣分野
封略事業國邑山陵水泉鄉亭城道里土田民物風
俗先賢舊好靡不具悉(隋書藝文志)
三輔決錄注解會計典錄二卷
決疑要註一卷晉官書
文章志四卷(俱摯虞撰)
族姓昭穆記十卷(摯虞撰)
虞以漢末喪亂譜傳多亡失雖其子孫不能言其先
祖撰族姓昭穆十卷上䟽進之以為足以備物致用
廣多聞之益(晉書本傳)
晉諸公叙讚二十二卷百官名十四卷
晉公卿禮秩故事九卷晉歷二卷(俱秘書丞泥陽傅暢撰)
洛陽圖一卷(懷州刺史華陰楊佺期撰)
西京雜記二卷(散騎常侍丹陽葛洪撰)
洪家世有劉子駿漢書一百卷無首尾題目但以甲
乙丙丁紀其卷數先公傳云歆欲撰漢書編錄漢事
未得締構而亡故書無宗本止雜記而已失前後之
次無事類之辨後好事者以意次第之始甲終癸為
十帙帙十卷合為百卷洪家具有其書試以此考校
班固所作殆是全取劉氏有小異同耳并固所不取
不過二萬許言今抄出為二卷名曰西京雜記以禆
漢書之闕後洪家遭火書籍都盡此兩卷在洪巾箱
中常以自隨故得猶在劉歆所記世人罕有縱復有
者多不備足見其首尾参錯前後倒亂亦不知何書
罕能全錄恐年代稍久歆所撰遂殁并洪家此書二
卷不知出所故序之云爾(本書原跋)晁氏曰晉葛洪撰江
左人或以為吳均依託為之(讀書志敏按康熙初布政使顔刻于西安有)
(序見藝文)
關中記一卷(葛洪撰)
陳氏曰晉葛洪稚川撰所載殊簡略(文獻通考)
三輔故事二卷
晉世撰(隋書經籍志)
遊行外國傳一卷(新豐沙門智猛撰)
秦記十一卷(宋殿中將軍裴景仁撰梁雍川主簿席惠明注)
後漢書音二卷(梁通直卽杜陵韋□撰)
漢水記五卷(尚書左丞穎川庾仲雍撰)
漢書續訓二卷(北平咨議參軍杜陵韋稜撰)
西京新記六十卷(梁宗室蕭賁撰)
三輔黃圖三卷(不著撰人名氏)
晁氏曰按經籍志有黃圖一卷記三輔宫觀陵廟明
堂辟雍郊畤等即此書也不著撰人名姓其間頗引
劉昭漢志然則出於梁陳間也(讀書志)陳氏曰按唐志
一卷今分上下卷載秦漢間宫室苑囿甚詳多引用
應劭漢書解而如淳顔師古復引此書為據意漢魏
間人所作然中興書目以為崇文總目及國史志不
載疑非本書也程氏雍錄辨之尤詳(文獻通考政按康熙初布使)
(顔敏刻於西安有序見藝文)
邇儀四卷(陳茂陵馬樞撰)
魏國統二十卷(後魏秘書令泥陽梁祚撰)
西京記三卷(後周驃騎大將軍薛寘撰)
薛寘河東汾陰人撰西京記引據該洽世皆稱其博
聞焉(周書本傳)
大統式三卷(武功蘇綽撰)
東都圖記二十卷東宫典記七十卷(俱隋尚書京兆宇文愷撰)
漢書決疑十二卷(萬年顔游秦撰)韋氏譜十卷(京兆韋鼎撰)
華山精舍記一卷(張光錄撰)
晉書一百三十卷(唐太宗御撰太史令扶風李淳風等分著)
晁氏曰貞觀中以何法盛等十八家晉史未善詔房
喬等與褚遂良許敬宗再加撰次乃據臧榮緒書增
損之後又命李淳風李義甫李延壽等十三人分掌
著述敬播等四人考正類例西晉四帝五十四年東
晉十一帝一百二年又胡羯氐羌鮮卑割據中原為
五涼四燕三秦二趙夏蜀十六國共成帝紀十志二
十列傳七十載記三十例出于播天文律歷淳風專
之喬以宣武紀陸機王羲之傳論上所自為故曰制
旨又總題御撰焉(讀書志)
凌煙閣功臣贊一卷(太宗御撰)
女則要錄十卷(長孫皇后撰)
后嘗采古婦人事著女則十篇及崩宫司以聞帝為
之慟示近臣曰后此書可用垂後(唐書本傳)
御銓定漢書八十七卷(高宗與郝處俊等撰)
高宗實錄一百卷兆人本業記三卷
述聖記一卷列女傳一百卷
孝女傳二十卷古今内範一百卷
内範要略十卷保傅乳母傳七卷
鳳樓新誡二十卷紫宸禮要十卷(俱則天皇后武氏撰)
唐六典三十卷(玄宗御撰)
晁氏曰唐玄宗撰李林甫張說等注以三公三師三
省九寺五監十二衛等列其職司官佐叙其品秩以
擬周禮雖不能悉行於世而諸司遵行殆將過半觀
唐會要請事者往往援據以為實韋述以為書雖成
而竟不行過矣然識者謂自唐虞至周有六官而無
寺監自秦迄陳有寺監而無六官獨此書兼之故官
皆複重也(讀書志)
梁書五十六卷(散騎常侍萬年姚思廉撰)
晁氏曰唐姚思廉撰六本紀五十列傳唐貞觀三年
詔思廉同魏徵撰思廉梁史官察之子推其父意又
採謝吳等所記以成此書徵惟總論而已筆削次序
皆出思廉思廉名簡以字行(讀書志)
陳書三十六卷(姚思廉撰)
晁氏曰唐姚思廉撰六本紀三十列傳其父察在陳
嘗刪撰梁陳事未成陳亡隋文帝問之察以所論載
每一篇成輒上之未訖而值察且死屬思廉繼其業
貞觀中與梁書同時上之其書世以罕傳多脫誤(讀書)
(志)南豐曾氏曰唐興武德五年高祖以自魏以來五
百餘歲世統數更史氏放逸乃詔論次而思廉遂受
詔為陳書久之猶不就貞觀三年遂詔論譔於秘書
内省十年正月壬子始上之觀察等之為此書歴三
世傳父子更數十歲而後乃成蓋其難如此然及其
既成與宋魏齊梁等書世亦傳之者少故學者於其
行事之迹亦罕得而詳也而其書亦以罕傳則自秘
府所藏往往脫誤嘉祐六年始詔校讎使可鏤板行
之天下而臣等言梁陳等書缺獨舘閣所藏恐不足
以定著願詔京師及州縣藏書之家悉上之先皇帝
為下其事至七年冬稍稍始集臣等相校至八年七
月陳書三十六篇者始校定可傳其疑者亦不敢損
益時各䟽於篇末其書舊無目錄列傳名氏多闕謬
因别為目錄一篇使覽者得詳焉(本書曾鞏序)
漢書注一百二十卷(中書侍郎萬年顔師古撰)
陳氏曰師古以太子承乾之命總先儒注解服虔應
劭而下二十餘人刪繁補略裁以已說遂成一家世
號杜征南顔秘監為班史忠臣(文獻通考)鄭氏曰顔師古
解漢書所以得忠臣之名者以其盡之矣漢書未經
顔氏之前凡幾家一經顔氏之後後人不能易其說
縱有措辭易說之者如朝月曉星不能有其明也(夾漈)
(書目)
南部煙花錄一卷(顔師古撰)
晁氏曰唐顔師古撰載隋煬帝時官中秘事僧志徹
得之於宫閣筍筆中一名大業拾遺記(讀書志)
王會圖(卷亡)獬豸記一卷
安興貴家傳(卷亡)靖亂安邦記一卷(以上俱顔師古撰)
隋書八十五卷志三十卷(顔師古等撰)
顔師古孔穎逹于志寕李淳風韋安仁李延壽與令
狐德棻敬播趙弘智魏徵等譔(唐書藝文志)晁氏曰唐魏
徵等撰紀五列傳五十五長孫無忌等撰志三十初
詔顔師古孔穎達脩述徵總其事序論皆徵自作復
又詔于志寧李淳風韋安仁李延壽同脩五代史志
無忌上之詔編第入隋書人亦號五代史志天文律
歷五行三志淳風獨作(文獻通考)
法象志七卷(太史令岐山李淳風撰)
淳風明步天歷筭以將仕郎直太史局置渾天儀詆
摭前世得失著法象書七篇上之(唐書本傳)
典章文物志(李淳風撰)
隋方志圖(李淳風刊定)
李淳風刊定隋方志圖頗為詳悉所注郡邑多依用
其後州縣改隸管屬不同但據山河以分耳(舊唐書天文志)
周書五十卷(秘書丞華原令狐德棻等撰)
晁氏曰唐令狐德棻等撰本紀八列傳四十二初周
有柳虯隋牛洪各有撰次率多牴牾貞觀中德棻請
撰次乃詔與陳叔逹唐儉共成之先是蘇綽秉周政
詞令多准尚書牛弘為史尤務清言德棻因之以成
是書故多非實錄仁宗時出太清樓本合史舘秘閣
本又募天下書而取夏竦李㢲家本下舘閣正是其
文字其後林希王安國上之(讀書志)
高宗後脩實錄三十卷(令狐德棻等撰)
陳氏曰按志令狐德棻撰止乾封劉知幾續成之故
號後修書本三十卷闕十一卷(文獻通考)
皇帝封禪儀六卷武德貞觀兩朝史八十卷
凌烟閣功臣故事四卷令狐家傳一卷(俱令狐德棻撰)
西征記(卷亡檢校司農京兆韋弘機撰)
弘機仕貞觀時為左千牛胄曹參軍使西突厥冊拜
同俄設為可汗會石國叛道梗三年不得歸裂裾錄
所過諸俗物産為西征記比還太宗問外國事即上
其書帝大悅(唐書本傳)
後漢書音義二十七卷東都記二十卷(俱韋機撰)
(按藝文志韋機後漢書音義二十七卷東都記二十卷西征記卷亡韋機别無所見據列傳稱西征記為)
(弘機作而弘機嘗于高宗時為司農少卿主東都營田苑則東都記應即其主營田日記事之書漢書音)
(義當並出其手以避追諡孝敬帝諱不稱弘也故以二書並附於此)
後漢書一百卷(章懷太子賢注)
舊紀儀鳳元年十二月丙申皇太子賢上所注後漢
書賜物三萬段(玉海)
列藩正論三十卷(章懷太子賢撰)
時政記四十卷(文昌左丞同平章事萬年姚璹撰)
永徽後左右史惟對仗承旨仗下謀議不得聞璹以
帝王謨訓不可闕記請仗下所言軍國政要責宰相
自撰號時政記以授史官從之時政有記自璹始(唐書)
(本傳)
漢書紹訓(戶部尚書萬年姚班撰)
班曾祖察嘗撰漢書訓纂而後之注漢書多竊取其
意為已說班著紹訓以發明舊義云(唐書本傳)
歴古創置儀五卷禮樂集十卷(俱刑部尚書萬年顔真卿撰)
華山記一卷(范陽徵士盧鴻撰)
唐書一百三十卷(工部侍郎萬年韋述撰)
唐韋述撰初吳兢撰唐史自創業訖於開元凡一百
一十卷述因兢舊本更加筆削刊去酷吏傅為紀志
列傳一百一十二卷至德乾元以後史官于休烈又
增肅宗紀二卷而史官令狐峘等復於紀志傳後隨
篇增緝而不加卷帙今書一百三十卷其十六卷未
詳撰人名氏(崇文總目)
集賢注記二卷(韋述撰)
晁氏曰唐集賢學士韋述撰述在集賢四十年天寶
丙申摭置院始未及院中故事修撰書史之次及孝
明時學士名氏頗善序事(讀書志)
續七志(韋述等分撰)
馬懷素奏述與諸儒即秘書續七志五年而成(唐書本傳)
馬懷素以自齊以前舊籍王儉七志已詳請採近書
篇目及前志遺者續儉志以藏秘府詔可即拜懷素
秘書監召尹知章韋述等二十二人分部撰次(玉海)
開元譜二十卷(韋述撰)
述好譜學見柳沖所撰姓族系譜每私寫懷之還舍
則又繕錄故於百氏源𣲖為詳乃更撰開元譜二十
篇(唐書本傳)
百家𩔖例二卷(韋述撰)
工部侍郎韋述撰又以大唐縉紳進姬周十八姓大
唐相門甲族八十六家附其後(中興書目)
宰相甲族一卷(韋述等撰)
晁氏曰唐韋述蕭穎士等撰自王方慶而下十有四
家(讀書志)
兩京新記五卷(韋述撰)
開元中撰西京始於開皇東都起於大業宋敏求演
之為長安志十卷河南志二十卷(玉海)
唐春秋三十卷高宗實錄三十卷
御史臺記十卷東封記一卷
集賢書目一卷學士院雜撰目一卷
兩京道里記三卷史例一卷(以上俱韋述撰)
南宫故事十二卷宫卿舊事一卷
文貞公事錄一卷尚書考功簿五卷
尚書考功狀績簿十卷尚書科配簿五卷
五省遷除二十卷王氏女記十卷
王氏王嬪傳五卷續妬記五卷
魏元成傳一卷郭元振傳一卷
三品官祔廟禮二卷古今儀集五十卷
王氏家牒十五卷家譜二十卷
王氏著錄十卷九嵕山志十卷(俱廣州都督咸陽王方慶撰)
唐玄宗實錄一百卷(岐山元載撰)
晁氏曰唐元載等撰起即位盡上元三年凡五十年
安史之亂玄宗起居注亡大歷中史官令狐峘裒掇
詔策備一朝之遺闕開元天寶間君臣事多漏略(讀書)
(志)陳氏曰題元載撰蓋左拾遺令狐峘所為而載以
宰相監脩也史稱事多漏略拙於取棄不稱良史峘
德棻五世孫也(文獻通考)
唐肅宗實錄二十卷(元載撰)
晁氏曰唐元載等撰起即位盡後元年凡六年陳氏
曰亦元載監脩不見史官姓名(讀書志)
汾陽王家傳十卷(陳雄撰)
晁氏曰唐陳雄撰雄本汾陽王郭子儀僚吏後又從
事渾瑊幕府故傳不名第九卷錄行狀第十卷錄副
佐三十三人大將二十七人曰忠武將佐略(讀書志)
唐代宗實錄四十卷(左拾遺華原令狐峘撰)
晁氏曰唐令狐峘撰起寶寧元年壬寅止大歷十四
年己未凡十七年(讀書志)令狐峘撰代宗實錄四十卷
雖勤苦然多遺漏不稱良史至元和二年其子丕為
太僕寺丞進峘所撰代宗實錄四十卷詔付史舘贈
峘工部尚書叙事用舍咸不當而又多於漏略名臣
如房琯不立傳直䟽如顔真卿略而不載(冊府元龜)
陸氏宗系碣一卷(令狐峘撰)
開元禮義釋二十卷(博士萬年韋彤撰)
元和格敕三十卷(略陽權德輿等集)
刪定制敕三十卷(長安許孟容等集)
開元後禮二十卷(京兆韋渠牟撰)
唐嶲州圖(檢校尚書萬年韋臯撰)
舊紀貞元十三年五月丙戍朔韋臯收復嶲州畫圖
來上(玉海)
西南夷事狀二十卷西戎記二卷(俱韋臯撰)
通典二百卷(宰相萬年杜佑撰)
自序曰夫理道之先在乎行教化教化之本在乎足
衣食易稱聚人曰財洪範一曰食二曰貨夫子曰既
富而且教斯之謂矣夫行教化在乎設職官設職官
在乎審官材審官材在乎精選舉制禮以端其序立
樂以和其心此先哲王致治之大方也故職官設然
後興禮樂焉教化墮然後用刑罰焉列州郡俾分領
焉置邊防遏戎敵焉是以食貨為之首選舉次之職
官又次之禮又次之樂又次之刑又次之其次州郡
又次之邊防末之或覽之者庶幾知篇第之旨也(本書)
(原序)晁氏曰先是劉秩採經史自黃帝迄天寶末制度
沿革廢置議論得失倣周禮六官法為政典三十五
篇佑以為未盡因廣之參以新禮為二百篇世推該
洽三十六年成書德宗時上之(讀書志)
外典職官記十卷文宗朝備問一卷
賓佐記一卷(俱杜佑撰)
翰林院故事一卷(學士京兆韋執誼撰)
貞元二年學士韋執誼撰述貞觀以來翰林建置沿
革記云自立此院連飛繼鳴者逾三十人因以官秩
名氏次叙為故事今是書名氏皆缺(書目)
邠志三卷(侍御史凌凖撰)
陳氏曰唐殿中侍御史凌準宗一撰邠軍即朔方軍
也此本從旴江晁氏借錄其末題云文忠脩唐史求
此書不獲今得於忠憲范公之孫伯高其中尚舛誤
當訪求正之紹興乙丑晁公酇(文獻通考路按宋史藝文志有隋邠志)
(三卷)
(唐)德宗實錄五十卷(侍讀學士萬年韋處厚等同脩)
元和二年二月詔撰德宗實錄五年十月庚辰宰臣
裴垍與史官蔣武韋處厚等五人撰五十卷上之(會要)
翰林學士記一卷(韋處厚撰)
長慶元年韋處厚撰記得人之意(書目)
太和國記二十卷(韋處厚撰)
柳氏自備錄三十卷(刑部尚書華原柳仲郢撰)
仲郢嘗手鈔六經司馬遷班固范蔚宗史皆一鈔魏
晉及南北朝再又𩔖所鈔他書凡三十篇號柳氏自
備(唐書本傳)
京兆杜氏家譜一卷史略三十卷
東齋籍二十卷閒居錄三十卷(俱太子賓客京兆杜信撰)
奉天錄一卷(趙元一撰)
陳氏曰唐趙元一撰起建中四年涇原叛命終興元
元年克復神都(文獻通考)
德宗幸奉天錄一卷(崔光庭撰)奉天紀一卷(徐岱撰)
通歷十卷(戶部尚書扶風馬總撰)
晁氏曰唐馬總撰纂太古十七氏中古五帝三王及
刪取秦漢三國晉十六國宋齊梁陳元魏北齊後周
隋世紀興滅粗述其君賢否取虞世南略論分繫於
末以見義焉(讀書志)陳氏曰書本十卷止於隋代今書
直至五代增五卷者後人所叙也(文獻通考)
唐年小錄八卷(馬總撰)
陳氏曰唐戶部尚書扶風馬總會元撰記唐以來雜
事分為七門末卷為雜錄舊有一本略甚後有程文
簡本傳之始為全書(文獻通考)
唐天祚長歷(著作郎華原柳樸撰)
樸述天祚長歷斷自漢武帝紀元為編年以大政大
祥異侵叛戰伐隨著之閠位者附見其左嘗謂杜征
南春秋後序述紀甲歷為得實自餘史家皆差蔣系
以為然(唐書本傳)
正閏位歷三卷(柳樸撰)衣冠盛事一卷(武功蘇特撰)
史記名臣䟽三十四卷(京兆竇羣撰)
回鶻道里記(宗正少卿萬年李晟撰)
大唐說纂四卷(亳州刺史京兆李繁撰)
藝文志有李繁大唐說纂四卷今罕得其書予家有
之凡所紀事率不過數十字極為簡要新史大抵采
用之其忠節一門曰武后問石泉令王方慶曰朕夜
夢雙陸不勝何也曰蓋謂宫中無子意者恐有神靈
儆夫陛下因陳人心在唐之意后大悟召廬陵王復
儲位新史載其說通鑑去之似為可惜(容齋隨筆)
北荒長君錄三卷(李繁撰)
相國鄴侯家傳十卷(李繁撰)
晁氏曰唐亳州刺史李繁撰繁鄴侯泌之子也太和
中以罪繫獄當死恐先人功業不傳乞廢紙拙筆於
獄吏以成傳藁戒其家求世間人潤色之後竟不果
宋子京謂其辭浮侈云(讀書志)
唐文宗實錄四十卷(御史中丞澄城魏謩撰)
晁氏曰唐魏謩撰起即位盡開成五年凡十四年宣
宗大中八年史官蔣偕牛叢王諷盧吉同脩(讀書志)
開成承詔錄二卷(唐宗室行軍司馬李石撰)
晁氏曰唐李石撰石與鄭覃李固言相文宗錄當時
延英奏對事(讀書志)
定戎關圖(隴州防禦使薛逵奏)
大中六年隴州防禦使薛逵奏移築故關改為定戎
關功畢謹畫圖進上勅旨新置關城得其要害形於
圖畫頗見公忠宜依所奏(會要)
諸道山河地名要略九卷(吏部侍郎京兆韋澳撰)
一名處分語一名新集地理書(宋史藝文志)
續唐歷二十卷(韋澳撰)零陵錄一卷(尚書同平章事京兆韋宙撰)
唐武宗實錄一卷(京兆韋保衡撰)
晁氏曰唐韋保衡撰武宗以後實錄皆亡今止有會
昌元年正月二月(讀書志)陳氏曰按唐志惟有武宗實
錄三十卷其後皆未嘗修纂更五代武錄亦不存邯
鄲書目惟有一卷而已(文獻通考)
扶風竇氏血脉家譜一卷(國子博士竇澄之撰)
貞陵遺事二卷(中書舍人華原令狐澄撰)
陳氏曰唐中書舍人令狐澄撰所記十七事(文獻通考)
皇王寶運錄十卷(岐國公京兆韋昭度撰)
制表䟽一卷(學士承旨同平章事華原令狐綯撰)
續貞陵遺事一卷(吏部侍郎華原柳玭撰)
陳氏曰玭所續十四事(文獻通考)
柳氏序訓一卷(柳玭撰)
晁氏曰唐柳玭叙其祖公綽已下内外事跡以訓其
子孫(讀書志)
金鑾密記一卷(一作三卷韓學士承旨萬年偓撰)
晁氏曰唐韓偓撰偓天復元年為翰林學士從昭宗
西幸朱温圍岐二年偓因密記其謀議及所聞見事
止於貶濮州司馬予嘗謂偓有君子之道四焉唐之
末南北分朋而忘其君偓崔胤門生獨能棄家從上
一也其時縉紳無不交通内外以獵取爵禄偓獨能
力辭相位二也不肯草韋貽範起復麻三也不肯致
拜於朱温四也詩曰風雨如晦雞鳴不已偓之謂矣
而宋子京薄之奈何一本釐天復二年三年各為一
卷首尾詳略頗不同互相讎校凡改正千有餘字云
(讀書志)
史通析微十卷(諫議大夫同平章事華原柳璨撰)
晁氏曰唐柳璨炤之撰璨以劉子元史通誣妄聖哲
評湯之德為偽迹論桀之惡為厚誣謗周公云不臣
褒武庚以徇節其甚至於彈劾仲尼因討論其舛謬
共成五十篇蕭統云論則析理精微故以為名乾寧
四年書成唐史云璨公綽族孫少孤貧好學著史通
析微時或稱之起布衣至於相不四歲按唐紀璨相
在天祐改元則書成猶未仕也(讀書志)
補注正閏位歷三卷姓氏韻略六卷(俱柳璨撰)
陵園記一卷
陳氏曰唐宗正丞李(失其名)撰光化元年序(文獻通考)
翰林志一卷(學士馮翊楊鉅撰)
陳氏曰唐學士馮翊楊鉅文碩撰雜記院中事例及
文書格式其祠祭祝版社稷宗廟上至天地用伏惟
尚享岳瀆而降只曰尚享此例今人皆莫之知則施
之尊卑無别矣鉅宰相收之子其為學士在昭宗時
(文獻通考)
秦中歲時記一卷(膳部郎中趙郡李綽撰)
陳氏曰唐膳部郎中趙郡李綽撰綽别未見此據中
興書目云耳其序曰緬思庚子之歲薦周戊辰之年
庚子唐廣明元年戊辰梁開平三年也又曰偶記昔
年皇居舊事絶筆自嘆横襟出涕然則唐之舊臣國
亡之後感傷疇昔而為此書也按朱藏一紺珠集曾
端伯𩔖說載此書有杏園探花使端午扇市歲除儺
公儺母及太和八年無名子詩數事今皆無之豈别
一書乎(文獻通考)
咸鎬故事一卷(京兆韋慎微撰)
陳氏曰韋慎微撰其書與前大同小異末卷却有神
鬼大者號儺公母一語按舘閣書目秦中歲時記一
名咸鎬歲時記(文獻通考)
輦下歲時記一卷(李綽撰)
晁氏曰唐李綽撰綽經黃巢之亂避地蠻隅偶記秦
地盛事傳之晚學(讀書志)
蜀程記一卷峽程記一卷(俱僣蜀吏部侍郎京兆韋莊撰)
朱梁興創遺編二十卷(梁宰相同州敬翔撰)
陳氏曰梁宰相敬翔子振撰自廣明巢賊之亂朱温
事跡訖於天祐弑逆大書特書不以為媿也其辭亦
鄙俚(文獻通考)
後唐明宗實錄三十卷(唐中書侍郎同平章事長安姚顗監脩)
陳氏曰監修姚顗史官張昭遠撰清泰三年上(文獻通考)
晉高祖實錄三十卷出帝實錄二十卷(俱漢同州竇貞固監脩)
漢竇貞固隱帝時為相乾祐二年貞固上言臣伏睹
上自昊軒下及隋唐歴代帝王享國年月莫不裁成
信史載在明文或編修只自於本朝或追補亦從於
來者曾無漏略咸有排聫蹤跡相尋源流可别五運
生成之道於是乎彰明一時褒貶之書因兹而昭著
者奉兹鉛槧賞以油緗同傾獻扶之心上副成書之
命所撰晉高帝實錄三十卷少帝實錄二十卷謹詣
東上閣門呈進勅貞固等羣書睹奥直筆記言成一
代之文明繼百王之盛典豈特洪纖靡漏抑亦褒貶
有彰將播無窮永傳不朽歎重褒美頃刻不忘(冊府元龜)
陳氏曰監脩竇貞固史官賈偉王伸竇儼等撰周廣
順元年上貞固字體仁同州人相漢至周罷歸洛陽
國初卒(文獻通考)
漢高祖實錄十七卷(長安蘇逢吉監修)
陳氏曰監修蘇逢吉史官賈偉等撰乾祐二年上書
本二十卷今闕末三卷中興書目作十卷(文獻通考)
桂苑叢談一卷(馮翊子子休撰)
晁氏曰題云馮翊子子休撰雜記唐朝雜事僖昭時
當是五代人李邯鄲云姓嚴(讀書志)
陜西聚米圖經五卷(宋閣門通事舍人雄州趙珣撰)
陳氏曰閣門通事舍人雄州趙珣撰珣父振博州防
禦使久在西邊珣訪得五路徼外山川道里康定二
年為此書韓魏公經略言於朝詔取其書召見執政
吕許公宋莒公言用兵以來策士之言以千數無如
珣者擢涇原都監定川之敗死焉珣勁特好學恂恂
𩔖儒者人皆惜之(文獻通考)
孝行錄三卷(推官京兆胡訥撰)
陳氏曰京兆胡訥撰始得此書不知訥何人也所記
多國初人已而知其為安定先生翼之之父仕為寧
海節度推官(文獻通考)
民表錄三卷(胡訥撰)
晁氏曰胡訥撰錄國朝循吏善政李淑以為雖淺俗
亦可備廣記云天聖中偕賢惠錄上之(讀書志)
賢惠錄二卷(胡訥撰)
晁氏曰胡訥撰國朝賢惠之女後一卷瑗嗣成之(讀書)
(志賢按宋藝文志胡訥孝行錄三卷又民表錄三卷又惠錄二卷文獻通考於民表賢惠二錄誤作胡)
(納撰今據藝文志改正)
漢書答問五卷史記牴牾論五卷
唐春秋五十卷(俱光禄大夫盩厔趙瞻撰)
西山别錄一卷(趙瞻撰)
趙瞻知威州以威茂雜夷獠險甚而難守不若合之
而建郡汶川因條著其詳(玉海)
長安志二十卷(宋敏求演)
凡廢興遷徙及宫室城郭坊市茅舍縣鎮鄉里山川
津梁亭驛廟寺陵墓之名數與古先之遺迹人物之
俊秀守令之良能花卉之殊尤靡不備載考之韋述所
記其詳十餘倍真博物之書也熙寧九年趙彦若序(玉海)
京兆金石錄六卷(北平田槩纂)
陳氏曰北平田槩纂元豐五年王欽臣為序自為後
序皆記京兆府縣古碑所在覽之使人慨然(文獻通考)
元祐分疆錄三卷(直龍圖閣京兆游師雄撰)
陳氏曰直龍圖閣京兆游師雄景叔撰元祐初議棄
西邊四寨執政召師雄問之對曰先帝棄之可也主
上棄之則不可且示弱反益邊患争之甚力不聽卒
棄之四寨者葭蘆米脂安疆也夏人以事出望外萌
侵侮之心連年犯順皆如師雄所料此書前三卷記
當時論辨本末後一卷行實不知何人作也是歲師
雄被命行邊請以便宜行事夏人與鬼章謀寇熙河
師雄說劉舜卿出師种誼遂破洮州禽鬼章以獻其
功偉矣元祐諸老固欲休兵息民師雄言既不行功
復不賞始以專反熙豐失於偏滯終成紹述之禍亦
有以也師雄治平二年進士(文獻通考)
宼萊公遺事一卷
陳氏曰不知何人作(文獻通考)
萊公勲烈一卷(華陰寇宗奭編)
晁氏曰寇宗奭編宗奭凖曾孫也編集仁宗祭準文
及贈誥墓碑傳誌贊詩等為此書(讀書志)
張浮休使遼錄二卷(吏部侍郎新平張舜民撰)
晁氏曰元祐甲戌春被命為回謝大遼弔祭使鄭介
為副錄其往返地里及話言也舜民字芝叟自號浮
休居士(讀書志)
郴行錄一卷(張舜民撰)雍行錄(鄠縣主簿程顥撰)
游城南記一卷(張禮撰)
晁氏曰張禮撰禮秦人元祐中與陳明微自長安城
南探竒訪古以抵樊川因次為之記(讀書志)
吕氏前漢論三十卷(藍田吕大忠撰)
晁氏曰吕大忠晉伯撰予得其本於銅梁令吕肇脩
撰汲陵諸孫也(讀書志)
長安圖記一卷(丞相藍田㠯大防撰)
陳氏曰丞相汲公吕大防知永興軍以為正長安故
圖著其說於上今信安郡有此圖而别錄其說為一
篇(文獻通考)
雍錄十卷(龍圖閣學士休寧程大昌撰)
序曰宋龍圖學士程文簡公之所著也以渭為經而
五代都地隨列渭旁其雜相考會則悉本之潘岳關
中記與三輔黃圖六典長安志及吕圖閣圖所以述
雍之故蹟大小靡遺矣明知西安府李文極刻之以
傳(本書康海序)
西夏須知一卷(延州守劉温潤撰)
晁氏曰劉温潤守延州日編錄偽境雜事陳氏曰凡
十五條目(讀書志)
華山記一卷
陳氏曰不知名氏(文獻通考)
史記注一百卷(金咸陽蕭貢撰)
蕭貢好學讀書至老不倦有注史記一百卷(金史本傳)
天興近鑑三卷正統書六十卷(俱元廉訪使奉元楊奐撰)
正統八例(楊奐撰)
楊奐著奐奉元人學者稱紫陽先生以耶律楚材薦
拜河南廉訪使其八例曰得曰傳曰襄曰復曰與曰
陷曰絶曰歸(續文獻通考)
遼史三卷雲陽志二卷(俱涇陽隱士程瑁撰)
九州志(太子右諭德奉元蕭㪺撰)
後大理寺志六卷(明大理少卿乾州宋欽撰)
楊氏族譜一卷(戶部侍郎咸寧楊鼎撰)
漕河通志(吏部尚書三原王恕撰)金華鄉賢志(金華同知渭南薛敬之撰)
通鑑管見(吳江縣丞涇陽馬珵撰)文獻錄三卷(知太原府邠州閻讓撰)
漕運志(總漕西安楊宏撰)
雍大記三十六卷(提學信陽何仲默撰)
大復子雍大記其為體裁者三以擬於疆域者屬之
攷擬於人代者屬之記以成諸修立者屬之志憫時
彰微著言以斷寓發褒諷仿取遷固序贊附列述以
兼作之法蓋善於記矣憲僉辰陽周公宗化命校錄
畢刊(本書炅序)
王氏族譜一卷(吏部文選郎中鄠縣王九思撰後裔王士謹王心敬等續脩)
序曰大家世族五世之後不能言其先祖者皆是也
渼陂子有憂之焉此王氏族譜之所由作也上推所
自以及其所生所以昭其系也摭拾遺行不為溢美
所以昭其德也體貎有述窀穸有地所以敦其思也
援昔據今開諭懇切所以昭其訓也王氏子孫讀是
譜者其亦知所勉乎(本書康海序)
武功志三卷(翰林脩撰武功康海撰)
夫志者記也記其地理風俗人物之事也武功志余
先君子長公蓋嘗述之然縣官掌故弗嚴人匿之矣
余於是卒成先人之志略序撰之凡七篇(本書自序)
史約(南京禮部右侍郎高陵吕柟撰)
解州志(吕柟撰)
志凡二十二篇(本書自序)
高陵縣志(吕柟撰)
序曰弘治辛酉余忝鄉舉即事斯志往來京師篋載
以行入翰林後垂三十餘年斯編麤就徐侯宗義請
加諸梓門人楊九式校書劉岸又手圖三幅志益章
章(本書自序)
陜西通志四十卷(光禄寺卿三原馬理撰)
序曰是志也出谿田先生之手分四綱衍二十八目
總四十卷(本書趙延瑞序)
商略八卷(知陜州事商州任慶雲撰)
序曰商自建設隸號弗一志無成書任子思繩往而
牖來遠稽於墳典博採於譜牒咨詢於故老參訂於
儒紳數月而志成名曰商略刊繁挈要祛浮覈實駸
駸乎班馬之遺也(本書童承叙序)
渭南志十八卷(知金華府事渭南南大吉撰)
序曰瑞泉先生慨邑故志訛駮亡紀文獻曷徵乃博
摭籍傳洞窺今古錯綜檃括作渭南縣志圖二卷表
四卷攷五卷傳七卷凡十八卷志成嘉靖二十一年
(本書李宗樞序)
紹興志(南大吉撰)
王氏家乘十二卷(知潞安府事朝邑王三省撰)
序曰前烈弗彰不可謂孝用是外咨耆耋内蒐卷軸
稍次第之曰王氏乘焉乃自始祖以下咸次其代為
家譜一卷曰紀世錄封典誥勅之文為一卷曰紀恩
錄行狀志表祭文哀誄輓詩為三卷曰紀遺錄適情
亭集大梁諸友之詩靈隱圖為一卷曰紀遊錄去思
遺愛諸篇為一卷曰紀思錄士大夫致薦諸詩文為
二卷曰紀與錄青羊諸贊頌為二卷曰紀變至若潼
谷一區竊以自號或亦歌之詠之綴之末簡為一卷
曰紀志庶幾先世之遺不至散失無紀云(本書自序)
大婚禮彙紀(左都御史三原温純撰)
序曰明興大婚禮僅一再舉以故典章闕略即會典
所載亦難盡據純役本寺會今上舉大婚禮蓋茫然
拮据無所日與其僚壽光岳君麻城周君取故牘存
者采酌而質以會典既三舉六禮幸彬彬當上意焉
(本書自序)
周氏族譜(戶部主事咸寧周宇撰)李氏族譜一卷(兩淮運使咸寧李蘇撰)
嘉善志宣州志(俱僉事咸寧倪璣撰)
訂正通鑑前編二十五卷(左參議渭南南軒撰)
洓水通鑑新安綱目皆自威烈以後而金氏又等而
上斷之唐虞兹前編所由名也苐庖羲氏萬世文字
鼻祖不宜闕如不載渭上先生弗安於衷也于是以
庖羲氏而來循例新安犂然為綱目前編年八袠而
書得就其所釐解率根極理道又皆發前人未發于
洓水新安足鼎立而禆助仁山氏者良非眇尠矣(本書)
(楊光訓序)
關中文獻志五十卷南氏族譜五卷(俱南軒撰)
續渭南縣志十二卷(南軒撰)
序曰初余世父瑞泉公撰渭南志義例倣之史遷評
者稱其有良史才溯厥絶筆今越五十年矣時事民
生官聯文獻倏忽即成古今不有紀載恐竟湮没余
詳考百家衆氏博詢里中長老并舊志所載僣加增
削附以管見即事分𩔖為目一十有二總成一編(本書)
(自序)
萸亭記事三邊人物列傳
理學名臣傳大河志(俱西華知縣華州張光孝撰)
玉堂日記(工部侍郎潼關盛訥撰)涇野行實錄(高陵劉銑高阡輯)
三遊記一卷紀事勒文一卷
續朝邑志二卷(俱左參政朝邑王學謨撰)太常考八卷(御史朝邑雷士楨撰)
西京遊覽志一卷秦氏族譜一卷
秦氏二大支詳譜一卷秦氏橋梓年譜一卷
富順志十卷(俱咸寧舉人秦可貞撰)
來氏族譜(三原來宴聲撰)
序曰來氏吾邑故家也自都御史公憲副公郡丞公
相繼以忠直治行聞族以此益大兹譜又當實不溢
一語蓋曰明昭穆正支𣲖令後世可傳信云爾(本書温純)
(序)
增訂關中文獻志八十卷
渭南志二十五卷(俱尚書渭南南師仲撰)
五臺山志一卷(按察使耀州喬世寧撰)
序曰五臺山州城外東山也自孫公以攝養永年乃
後道家者率託諸孫公而五臺益著名其山事蹟甚
多余頃輯州志不能盡著因附撰五臺山志備載其
事蹟諸涉詭誕者稍加辨証傳焉亦可為卧遊之資
也(本書自序)
喬氏族譜一卷(喬世寧撰)
序曰喬氏自金元以來稱繁盛大族矣顧文獻之事
闕焉譜至今未成也往余聞祖父談先世事余頗記
其故實及余不譜後將何述焉然余又竊笑今人務
虚恢鮮實益重為世俗指議故不敢誇謾其辭亦欲
以傳信當世且令子孫者以是彷彿先人云(本書自序)
關學編四卷(工部尚書長安馮從吾撰)
序曰關學編者侍御史馮仲好集關西之為理學者
也其為孔子弟子者四人學無所考於宋得九人於
金得一人於元得八人於明得十五人諸附見者不
與焉皆述其學之大略為小傳授受源委可推求也
(本書李維楨序)
宋元明儒考略(馮從吾撰)
馮氏族譜一卷(馮從吾撰)
序曰馮氏譜取法廬陵世經人緯𩔖史氏年表或以
諱或以名間述一二行實粤自始祖逮於今兹而旁
及外家一洗魏唐牽合之陋而往往於尺幅隻字間
敦本闡幽義指具備是可以風矣(本書陸夢履序)
馮氏家乘一卷(馮從吾輯)
序曰余為余族譜而先世之載多散逸不傳族長老
又莫能悉於是謀諸伯氏敬吾輯家塾所藏誥勅及
志傳諸遺文得僅存者若干篇彙次成帙爰付殺青
公諸族衆庶使後之子孫有所籍以考証云(本書自序)
世編(良鄉知縣華州張士鵾撰)洞庭記(□諭涇陽郭鼎藩撰)
介休志史抄四卷
榆次志(俱光禄卿渭南史記事撰)
世捷刪閏錄史略臆評(俱鹽運使鳳翔程雲翼撰)
南巡西巡錄藍田志
輞川志(俱御史藍田榮華撰)關中陵墓志二卷(東郡祁光宗撰)
雍勝略(宣府巡撫三原焦源清撰)神廟實錄三卷(左都御史渭南劉芳纂)
瀑園志六卷年譜四卷(俱工部尚書渭南南居益撰)
昭陵志(内江范文光撰)
雍勝略二十四卷(江南李應祥撰)
序曰頃入關中自公多暇輶軒戾止杖履繼之撫槩
河山慨興人代始結軫於長安俟轍環於海寓適余
友羨長至自湟中相與賞會罔非解頥凡所經過有
如指掌於是古今同證邑野合謀委巷諏譚荒城諮
度手披心測眥決神馳靡不相厥方隅揣其原隰審
諸沿革析以興亡故實並陳詩歌摘附有信則存有
疑則缺有訛則辨有勝則收爰著此編名曰勝略(本書)
(自序)
陜西通志三十五卷(刑部員外郎咸寧王紹先與弟紹徽同邑周宇長安馮從吾仝撰)
序曰陜西通志缺弗修者六十年百原李公以臺使
者按關中爰稽故牒慨焉有作者之思遂重其事於
邦薦紳周槐村民部馮少墟侍御王光庭比部比部
乃畢寒暑寢食以徇之周馮二公亦多所屬定編摩
有序佹及成書而比部用積勞殁其弟給諫君弘庭
過金陵紀厥遺文踵而成之勒為三十五卷(本書汪道亨序)
光宗實錄四卷(刑部侍郎朝邑王之寀纂)
鳳原文獻考(監軍道商州牛維曜撰)
西安府志咸寧縣志(俱吏部尚書咸寧王紹徽撰)
子史錄古今事物考
盩厔縣志終南仙境志(俱僉事盩厔王三聘撰)
李氏世遺錄三卷(左通政蒲城李應策撰)
繕黃實政錄(漳州府知府渭南張延撰)
丁祭考議二卷(郃陽&KR1108;浤撰)孔廟正祀考(學正扶風蘇體撰撰)
年號錄(國朝提學道蒲城李馥蒸撰)
陜西通志二十八卷朝邑縣志四卷
洛川縣志二卷齊雲遊記一卷(俱知寶應縣事朝邑李楷撰)
姬宗世譜錄(鄠縣奉祀生員姬籙續)
序曰沛然於丙寅春入都奏請致祭祖陵及至鄠縣
祭王季祖陵因思鄠縣為元聖退老告終之地豈無
公族世居者乎乃訪之邑侯李公以姬姓諱籙者對
遂為先容見之出其家譜印証為七十四代孫乃執
籙手囑曰尊尊親親祖訓固昭昭在也尚其恪守以
無忝家聲(本書東野沛然序)
南陽府志(宜川貢士劉漢客撰)關中文獻略(長安舉人任温撰)
王氏續乘四卷(朝邑王元濬撰)學政記略(河南提學韓城陳朝君撰)
使交紀事一卷(知南康府事臨潼周燦上)
序曰是編敦詩說禮闡戴仁蹈義之實學於殊域且
紀其道里沿革民物風俗以及羽毛卉木之微可為
輶軒採風之盛事云(本書吳興祚序)
關學編增補十二卷(鄠縣王心敬撰)
陜西通志卷七十四
