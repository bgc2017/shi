陜西通志卷七十一
陵墓二
延安府膚施縣
晉夏主赫連勃勃墓在城南杜甫川後延川縣南六
十里白浮圖寺前七冢相傳赫連勃勃葬此(府志)勃
勃葬嘉平陵(十六國春秋夏錄按寰宇記云勃勃墓在霍山最高峰未知誰是)
尸毘墓延州天山之巔有奉國佛寺庭中有一墓
世傳尸毘王之墓尸毘出於佛經大智論言常割
身肉盡今天山下有濯筋河其縣為膚施慶歷中
施昌言鎮鄜延壞奉國寺為倉發尸毘墓有枯骸
尚完脛骨長二尺餘顱骨大如斗並得玉環玦七
十餘件(夢溪筆談)
後梁高刺史萬金墓在府城南八十里盤龍村(馬志)萬
金河西人高萬興弟延州刺史貞明四年卒乃以
萬興為鄜延節度兄弟世守其土(延綏鎮志)
宋鄭指揮榮墓在府南十里(馬志)榮京兆人始以民兵
來延有戰功授都指揮(賈志)
明楊都御史宗氣墓在城南十里柳林山頂賜祭葬
(賈志)
楊太保兆墓在城北五里賜祭葬父御史本深墓
亦在焉(府志)
楊參政吉墓在伏龍山(府志)
楊同知如松墓在城南十里(賈志)
贈尚書趙仕墓在城西十五里(賈志)在城西神仙溝
子太傅彦光禄章祔(府志)章卒於崇禎庚辰以癸未
祔葬於贈太傅公父之次與兄太傅彦分左右(劉豫)
(嘉譔趙光禄章墓志)
張布政世烈墓在城南五里夏家塔側(賈志)
白廵撫希繡墓在城西南杜甫川賜祭葬(賈志)
蕭大將軍如薰墓在城南三里杜甫川其祖都督漢
墓亦在焉(府志)
張副使廷雲墓在城東五里白雲窩(賈志)
楊知縣如桂墓在城南(賈志)
董都憲珊墓在城東十里(府志)
楊同知墀墓在城南十里(府志)
高知縣夢禎墓在城南十里卧虎灣(賈志)
李知府賦秀墓在城南十里(賈志)
趙員外廣印墓在城北二里王家坪(府志)
劉翰林世芳墓在城北二十里(府志)
趙處士應震墓在城東二里有提學汪喬年碑(賈志)
李烈婦墓在城西南杜甫川毘家崖有碑(賈志)
本朝趙知縣隆引墓在神仙溝(賈志)
白知縣可久墓在城西十里(府志)
安塞縣
明郭知縣東陽墓在縣石峰山左(府志)
王驃騎將軍倫墓在縣南三十里(府志)
王推官謨墓在縣南鳳凰山下(府志)
馬參議𢡟才墓在縣南十里(府志)
甘泉縣
隋薄姬冢在縣西六十里冢高丈餘其間老松古柏
蓊鬱相映(馬志)縣西府城村外俗傳煬帝北廵選納
鄭妃名薄姬殁後葬此人稱薄姬冢(縣志)
元袁御史榮墓在縣南十里(府志)榮元行御史臺中丞
(馮志)
文侍郎允中墓在太和山前(縣志)
明刑部尚書開濟墓在石馬河(縣志)
高御史亮墓在焦家莊(縣志)
石主事瑩玉墓在縣東臨鎮川(府志)
安定縣
明薛給事文周墓在縣東十里(府志)
藍總兵墓在縣東郭任寧夏總兵名失傳(縣志)
本朝薛經歴廷謩墓在縣東五里(府志)
(附疑塜)宋潘美墓蟠龍山在縣南八十里嶺上古柏
蒼翠相傳潘美墓在焉故又名忠山(縣志按美非陜人又未)
(宦終於陜其為傳訛無疑今洛陽陳留俱有美墓)
保安縣
宋劉節度延慶墓在保安縣北二里延慶係宋保信
軍節度使(馮志)
明李御史光祖墓在東山(府志)
王學士大任墓在南門外(府志)
韓副使炳衡墓在縣南川(縣冊)
宜川縣
明張都諫琛墓在縣南五里郭家䃹(府志)
劉孝廉子誠墓與弟知州子諴墓俱在縣北九臺
山子諴倪元璐撰墓誌(府志)
劉知縣繼墓在縣北十里如渠原(賈志)
楊都督自新墓在縣北八十里神田嶺(賈志)
延川縣
明高副使懷敬墓在延川縣(府志)
延長縣
明樊解元儀墓在縣南五十里石䟦村儀歴官江西提
學(縣志)
宋知州大奎墓在縣境(縣志)
本朝薛侍郎柱斗墓在縣西于谷驛南山下祔於其父
之竒叔之鳳側(縣志)
鳳翔府鳳翔縣
上古鴻冢鬼臾區號大鴻黃帝大臣也死葬雍故鴻冡
是(史記五帝本紀註)索隱曰黃帝臣大鴻葬雍鴻冢蓋因
大鴻葬為名也(封禪書註)䟽仡紀帝鴻氏葬雝雝之鴻
冢是矣在秦漢皆列祀典(路史)鴻冢是大鴻冢即帝
鴻也史漢書說者更以為鬼容丘益非按今冢在雍
以知所都亦不遠黃帝之都也(路史註按史記註曰黃帝臣路史)
(曰帝鴻氏歴世荒遠難稽應從史註)
周秦穆公墓在鳳翔府城内東南隅(明一統志)周圍五丈
有竒前有碑歲時致祭(縣志)繆公葬雍(史記秦本紀)皇覽
曰秦繆公冢在橐泉宫祈年觀下(本紀註)橐泉在城
東墓在城西無百步乃知昔未有此城秦人以泉
識公墓(宋蘇軾穆公冢詩按史記註謂雍縣東南二里是在城以外也此城正唐末李茂)
(貞所築)
三良冢在城南半里許有碑記(縣志)文公六年秦伯
任好卒以子車氏之三子奄息仲行鍼虎為殉皆
秦之良也國人哀之為之賦黃鳥(朱子詩傳)正義曰括
地志云三良冢在岐州雍縣一里故城内(史記秦本紀註)
(按史記註三良冢在城内今在城外是城已改築也)
六冢在城西六冢里冢甚高大不詳所始疑即秦
諸公陵也(縣志)
雙冢在城西十五里雙冢村(縣志按雙冢相傳已久村里俱因此得)
(名故叙於六冢之後)
明霍侍郎瑄墓在府城南二十里勅葬(馮志)
(附疑塚)殷比干墓政和間朝廷求三代鼎彛器李朝
儒為陜西轉運遣人於鳳翔府破商比干墓得銅
盤徑二尺餘中有欵識一十六字又得玉片四十
三枚其長三寸許上圓而銳下闊而方厚半指玉
色明瑩以盤獻之於朝玉留秦州軍資庫道君皇
帝曰前代忠賢之墓安得發掘乃罷朝儒出其盤
其玉久在秦帑王庶知秦州取之而去祁寬居之
嘗見之為余言然比干墓在衛州西山去城數十
里有漢唐以來碑刻甚多墓周圍數里生異木樛
結不可入而居之言墓在關中未知何也(墨莊漫錄按)
(衛輝府志殷比干墓在城北十五里即周武王所封信矣此云比干墓者考漢有何比干自汝陰徙)
(平陵仕武帝時其後世為名族豈何墓葬此而後遂訛傳耶)
(附迷塚)秦惠文王墓惠文王葬公陵(史記秦始皇本紀)正義曰
括地志云陵在雍州咸陽縣西北一十四里(本紀註)
悼武王墓悼武王葬永陵(秦始皇本紀)徐廣曰葬畢陌
今安陵西畢陌正義曰括地志云在雍州咸陽縣
西十里俗名周武王陵非也(本紀註)皇覽曰冢在扶
風安陵縣西北畢陌中大冢是也人以為周文王
冢非也周文王冢在杜中(秦本紀註)漢淮南王長墓
長謀反事覺載以輜車令縣次傳不食而死縣傳
者不敢發車封至雍雍令發之以死聞廼以列侯
葬淮南王于雍置守冢三十家(漢書淮南王傳)(按史記始皇本)
(紀元德公宣公成公俱葬陽康公葬竘社共公葬康公南桓公葬義里丘北景公葬丘里南畢公葬)
(車里北夷公葬左宫惠公葬車里悼公葬僖公西剌龔公葬入里躁公葬悼公南懷公葬櫟圉氏靈)
(公葬悼公西簡公葬僖公西惠公葬陵圉出公葬雍獻公葬囂圉孝公葬弟圉應俱在鳳翔境今皆)
(無攷)
岐山縣
皂角陵在縣東南十里朝代未詳(賈志按諸舊志俱列皂角陵)
(於周陵之前今仍之)
周太王陵在岐陽鎮北俗云幽王陵(縣志)按明一統志
幽王陵在臨潼北二十五里幽王死驪山下陵在
臨潼者為是舊志言鎮内有太王廟而志無太王
塜太王始遷岐下塜在岐陽無疑(關中陵墓志)
唐昌樂縣男李淳風墓在縣北墓傍有祠(縣志)在縣東
北五里(賈志按河南府志李淳風墓在新安縣盧院保畿輔通志淳風墓在涿州東北向)
(陽里皆無所徵信考唐書淳風岐山人似應以此為正又西安府志盩厔東郭二里亦有淳風墓)
金完顔元帥墓在塔店北(賈志)在益店北金之宗室名
失傳(縣志)
扶風縣
周姜太公夫人墓在縣西南(馬志)在湋水南八里(縣志)
漢馬將軍援墓在縣西南八里伏波村(馬志)在縣西有
碑存(縣志)援卒後有上書譛之者帝怒妻孥惶懼不
敢以喪還舊塋裁買城西數畆地稾葬而已妻子
詣闕上書訴冤前後六上然後得葬(後漢書本傳)
司徒魯恭墓在縣北四十里魯馬村(馬志按中牟縣志恭墓)
(在縣西北兖州府志載恭墓在焦氏山南考後漢書本傳恭以老病罷官卒於家則中牟諸處皆非)
(實冡)
班中郞固墓在縣東二十里(關中陵墓志)有碑(賈志)往余
計偕道過扶風見路旁短碑僅尺許為班孟堅墓
字復漫漶半没草土中又三十餘年而余備兵涇
原按部岐鳳訪班氏後僅自江一人貧苦憔悴因
捐空役餼金檄扶風令置田七十畆於班氏桑園
故地令自江力耕教其子府屬併黃令亦捐俸廣
地六十畆搆屋數間為具牛種庶幾無艱於衣食
而蕃育其子姓乎(黃煒班氏廣育莊記)
晉竇滔墓在縣北周秦坡(賈志)故有碑出名人手筆摹
搨者多里人苦之乃陰毁焉(縣志)
隋文帝泰陵在邑東南四十五里陵地九頃餘城垣
遺址尚存(縣志)文獻獨孤皇后仁壽二年八月葬於
泰陵(隋書后妃列傳)高祖文皇帝仁壽四年冬十月己卯
合葬於泰陵同墳而異穴(文帝紀)陵高五丈周數百
步(關中陵墓志按元和志文帝泰陵在武功縣西南二十里三畤原考武功西南二十里已交)
(扶風界今陵在扶風境)
唐武部尚書楊恂墓在縣東北二十里舊美陽城北
二里遠門有穹碑隸字甚竒古(府志)碑高二丈五尺
廣三之一玄宗御製文太子亨書今字漫滅幾半
(縣志)
元楊孝子皥墓在縣南二十里(賈志)
趙孝子榮墓在縣西二十里柳店鋪西有碑存焉
(府志)
招討將軍胡昱墓在縣東杏林鋪北(縣志)
明胡府尹宗道墓在東郭外奉勅修(賈志)嘉靖元年賜
祭有碑(縣志)
雙烈女墓在縣東十里(賈志)
四女墓在縣南十里(賈志)相傳葬四孝女未詳(縣志)
(附疑塚)周晉太師師曠塜在漆阮(縣志按明一統志師曠墓在洪洞)
(縣東南二十里濟南府志師曠墓在新泰縣北十五里昔人俱疑之然曠晉樂師必不遠瘞於秦也)
漢陰后冡在臨平亭部按漢書和帝使魯恭策
廢后卒葬此(縣志按河南通志載陰后以巫蠱事廢遷桐宫葬臨平亭雖扶風亦有)
(臨平然應以近桐宫者為是)
郿縣
周秦武公墓武公葬雍平陽(史記秦本紀)按秦都世次自
周東遷始有岐西或營邑在郿或徙居平陽或居
封宫卒葬平陽皆此一地也至德公復徙居雍則
平陽在今郿縣境西濱渭當岐西南此與或言武
公葬宣陽聚東南者合(劉紹周平陽封域辨)
宋張横渠先生墓在縣東南横渠鎮祠堂南十五里
(馬志)先生父涪州公廸暨弟戩以下四世墓俱在(府志)
先生再謁告西歸過洛見二程曰載病不起尚可
及長安也熙寧十年冬十二月乙亥行次臨潼沐
浴更衣而卒門人衰絰輓車送其喪歸於家元豐
元年八月癸酉葬父涪州墓南之祔穴(吕與叔撰横渠行狀)
有宋太常博士張天祺以熙寧九年三月丙辰朔
暴疾不禄越是月哉生魄越翼日壬辰歸祔大振
社先大夫之塋其兄載以報葬不得請銘他人手
䟽哀辭十二各使刻石置壙中(横渠撰其弟戩壙志)明成化
十八年提學副使戴珊開廣塋域弘治八年提學
副使楊一清築垣樹扁命以春秋致祭(府志)
金棲閒居士張中偉墓在縣治西北十里中偉官昭
毅郞兄中孚封原國公墓亦在焉封爵碑記俱存
(府志)大定二十五年三月庚戌以疾終於家以明年
三月甲申奉君之喪葬於郿之斜渭鄉原公墓之
東(侍講沈英撰墓表)中孚官尚書左丞進封崇王墓在居
士西中彦歴吏部尚書其墓未詳所在今里人稱
張金紫墳舊有翁仲石羊馬耕者侵而没焉僅遺
址畆許云(縣志)
元歹驢墓縣治東二十五里曰歹王城至正十四年
元將歹驢築有塜俗稱蠻王塜半嚙於教坊河(縣志)
明王尚書卺墓在縣東一里(馬志)
何參議回墓在縣治東北十五里有碑(縣志)
(附疑塚)周甯大夫戚墓在郿縣東南十五里有二塜
故村名曰甯曲(馬志)按明一統志宿州西平度州西
俱有戚墓戚係齊桓左相彼時此地屬秦戚墓不
應在此疑有誤(府志)
寶雞縣
周秦寧公墓寧公葬西山(史記秦本紀)正義曰括地志云
秦寧王墓在岐州陳倉縣西北三十七里秦陵山
帝王世紀云秦寧公葬西山大麓故號秦陵山也
(本紀註按始皇本紀云葬衙與此不同)
唐岐王李茂貞墓在縣北五里(府志)在治北五里陵原
上(縣志)
元邠國公李思齊墓在縣東三十里(府志)縣東底店後
山上兄弟有七思齊行三故邑人呼其墓為三相
公墳(馬志)
明劉侍郞俊墓在縣東三十里(賈志)
張侍郞撫墓在寶雞縣東十里勅葬大學士李東
陽銘(馮志)
本朝党相國崇雅墓康熙八年十二月卜葬寶雞縣
東西平原(衛周祚撰墓志)
(附迷塚)唐虢國夫人楊氏墓馬嵬之難虢國與國忠
妻裴柔等奔陳倉縣令率吏追之意以為賊棄馬
走林虢國先殺其二子柔曰丐我死即並其女刺
殺之乃自剄不殊吏載置於獄問曰國家乎賊乎
吏曰互有之乃死瘞陳倉東郭外(唐書后妃列傳)
&KR0648;陽縣
唐贈都督段行琛墓在縣北七十里(賈志)萬歷三十六
年知縣李枝秀記云縣西北七十里為唐太尉段
秀實父贈揚州大都督段行琛墓鳳翔少尹張增
撰神道碑文字畫類顔魯公因俗傳段烈士墓故
錄其記(縣志)
麟遊縣
宋甄參政海墓在縣西二十二里(縣志)
三賢墓在縣西五十里招賢里之南山上其里由
此得名但代與人俱失傳矣(縣志)
二女塜在縣西二十五里龍窩道左有二塜相傳
明初兵過見二女妍欲挾之不從相對刎死鄉人
為葬路傍姓氏莫考(縣志)
明甄侍郞儀墓在縣西五里鳳鳴山後有御祭文及
楊士竒墓表碑孫御史希賢祔(縣志)
李解元著墓在縣西十五里(縣志)
蘇員外斌墓在縣北三十里(縣志)
蔡御史敬墓在縣西十五里(縣志)
何郞中昇墓在縣城東(縣志)
田御史濟墓在縣南二里子評事孔昭袝(縣志)
侯知縣珠墓在縣北三十里(縣志)
直臣知縣虎臣墓在縣西二十里(縣志)
吕評事哲墓在縣東四十里(縣志)
張郞中惠墓在縣西二十里(縣志)
劉推官承纓墓在縣西五里九成宫排雲殿下葬
父教授劉誦祔穴(縣志)
(附疑塚)漢揚虛侯馬武墓在縣北三十里五原坊(縣志)
(按鳳陽府志武墓在太和縣北息縣志武墓在縣東五里尉氏縣志在縣東鄧州志在小東門外)
(未知孰是要之麟遊無武墓可知也)董孝子永墓在縣東常豐里
(賈志)常豐里有墓傳為永墓墓側有廟稱為織女祠
去廟一里有村曰絲家溝但孝順事實以永為天
長人一統志如臯孝感俱有永墓山東通志長山
魚臺博興亦各有墓未究其的(縣志)
隴州
漢相公墓在州東三十里相傳後漢右丞相墓失其
姓氏(州志)
明閻尚書仲宇墓在隴州西仲宇兵部尚書贈太子
太保勅葬(馮志)在州西北三里(賈志)
艾布政英墓在隴州南十五里英浙江右布政使
(馮志)
李尚書善墓在隴州北二里善工部尚書進階光
禄大夫勅葬(馮志)
(附疑塚)周赧王塜在隴州北三十里(馮志)一統志謂在
湖廣慈利縣容齋續筆云其中藏古器甚多按史
記赧王入秦秦受其獻歸赧王於周自洛陽徙河
南隴不得有墓明矣(關中陵墓志)
漢中府南鄭縣
宋李師顏墓在府城西二十里(賈志)蘇軾撰誌銘(府志)
明楊武襄洪墓在城西二里(府志)
張侍郞羽墓在府城北十五里勅葬有碑(賈志)
甘尚寶學書墓在城西南(賈志)
張御史允升墓在城東二里(府志)
朱御史綬墓在城北十五里(府志)
王副使堯民墓在城北五里(府志)
潘副將國俊墓在城北五里(府志)
席解元增光墓在城東南二里(府志)
王行人雲聲墓在城北三里(府志)
本朝李副使聖翼墓在城東三里(府志)
襃城縣
漢褒德將軍墓在縣南一里柏香街(賈志)相傳張嶷塜
也上多叢木人不敢伐(府志)
宋韓子堅墓在縣南六十里(賈志)子堅字公遠嘉定五
年八月無疾坐逝年七十八以是歲十月葬於龍
河鄉伏龍原西阿之先塋(郭冠敬撰墓志)
城固縣
漢博望侯張騫墓在縣西二十三里(馬志)
李太尉固墓在城固縣西三十里有石碣題曰漢
忠臣太尉李公神道唐韋臯作碑記(馬志)長柳村名
也漢太尉李固墓碑銘尚存文字剥落不可復識
(水經註)李固墓在林縣東固為梁冀所害弟子董班
守尸積十日不去帝嘉其義許襚斂送喪至漢中
而還則固葬南鄭矣此墓未詳舊志固墓在磁
州諸翟村按漢書列傳固漢中南鄭人被梁冀誣
害臨終勅子孫素棺三寸幅巾歛殯於本郡磽确
之地不得汚先公塋域時二子基滋被收死獄中
少子燮亡命雖弗克如治言然當其暴尸京城時
弟子郭亮董班同往哭臨殉尸不去遂聽襚斂歸
葬今漢中城固縣其墓在焉意者其同難杜喬亦
以故吏楊匡詣闕上書乞還葬李杜骸骨故磁有
喬墓因附稱固墓耶(河南通志)
七女塚在城固縣東北(城固圖說)壻水東經七女塚塚
夾水羅布如七星高十餘丈周㢠廻數畆元嘉六年
大水破墳墳崩出銅不可稱計得一磚刻云項氏
伯無子七女造槨世人疑是項伯塚(水經注)壻水南
歴壻山又東逕七女塚酈道元云世人疑是項伯
塚按史記項伯名纏封射陽侯子睢嗣後以罪除
所疑項伯無子七女造塚者妄也(宛委餘編)
張魯女墓黃沙水南有女郞山山上有女郞冡遠
望山墳嵬嵬狀高及即其所裁有墳形山上有直
路下出不生草木下有女郞廟及擣衣石言張魯
女也(水經注)在女郞山魯女浣衣山下有霧蒙身因
有孕恥之自殺將死謂婢曰我死剖腹視之婢如
言得龍子一雙送之漢水後有龍至墓前成谿其
下有女郞廟(縣志)
宋安康侯楊從義墓在城固縣北十五里從義鳳翔
天興人由進武校尉封安康郡開國侯(馮志)將軍介
梁洋間居焉卒葬於城固水北村(袁勃撰墓碑記)
明党御史傑墓在縣西北二十里常家溝(府志)
謝副使宸墓在縣東六里蔡家壩(縣志)
廉按察司第墓在縣西北二十里常家溝(府志)
李參議必達墓在縣東五里蘇村(府志)
張廵撫鳳翮墓在縣南十里杜家山(縣志)
田御史起鳳墓在縣北五里栗子園(縣志)
羅副使國華墓在縣東北二十里白雲山左(府志)
党知州珫墓在縣北栗子園(府志)
本朝趙都御史京仕墓在縣北二里邯鄲村(府志)
李督學可喬墓在縣西北常家溝(府志)
西鄉縣
太子塜在縣西南七十里男兒壩每陰雨墳中常
聞簫鼓聲已失其時代(府志)
元皇槶公赤及都墓在縣北(府志)
洋縣
漢龍亭侯蔡倫墓在縣東二十五里(關中陵墓志)在龍亭
舖南圍一畝許龜螭埋沒(明劉美撰蔡倫墓記)墓址一畝二
分有祭田載碑記年遠碑毁土人侵佔知縣鄒溶
整復之(縣志)
唐玉貞公主墓在縣西四十里玉貞觀後(府志)
宋張太守中庸墓在縣東北二百里椒溪河公牧洋
明敏廉惠洋人德之歿葬於此見名宦通志作張
嚞墓非(縣志)漢中志曰洋縣東北一百四十里有嚞
墓縣志不載只載嚞年十五遊長安與唐李泌善
宰蜀之雲居年二十五卒(關中陵墓志按賈志以為張嚞縣志以為中)
(庸府志又兩岐之據關中陵墓志是嚞與中庸二人時代各異但縣志不載嚞墓所在今無可考附)
(識于此)
彭安撫輅墓在縣北十五里釋子山輅官安撫使
(縣志)
太學生雍沖墓在縣東北十五里雍家溝(府志)紹聖
中沖為太學生見章惇變革元祐政事削逐黨人
上書數其罪乞斬之有旨流放興元府紹興中楊
用中謂張浚曰興元楊冲遠可以為師洋州雍冲
可與為友(縣志)
七女塚在縣東關後昔一土人無子有女七父殁
七女負土築塜因名七女塜舊志載四在洋縣三
在城固誤為葬七女冡矣(縣志按城固在洋縣西另有七女塜)
明李侍郞彪墓在縣西二十里(府志)
蕭解元靖墓在縣東五里周家店(府志)
任解元綱墓在縣北三十里社村壩(府志)
李司務嘉賓墓在縣東北五里牛首山(府志)
薛知府選墓在縣西北九里岡(府志)
樊知州盛墓在縣北三里紙房街(府志)
任知州朝臣墓在縣南十里雞子山(府志)
黃知縣甲墓在縣東十里貫溪鋪翟家村後(府志)
李副使時孳墓在縣東六十里真符鎮副使固本
墓亦在焉(府志)
張太僕企程墓在縣西北五里南陽村(府志)
李知府喬岱墓在縣西二十里白廟村(府志)
李尚書遇知墓在縣東二十五里柘樹坪(府志)
吉知府孔嘉墓在縣東南三里南原(府志)
李副使景廉墓在縣西三十里蘋草溝弟主事景
貞墓祔(府志)
沔縣
漢諸葛武侯墓在沔縣南十里定軍山下(府志)亮遺命
葬漢中定軍山因山為墳冡足容棺斂以時服不
須器物(蜀志本傳)沔縣故城南對定軍山諸葛亮之死
也遺令葬於其山即因地勢不起墳壟惟深松茂
柏攅蔚川阜莫知墓塋所在(水經注)陸務觀說漢中
之民當春月男女行哭首戴白楮幣上諸葛公墓
其哭皆甚哀云(朱子語𩔖)武侯壘東南有定軍山入山
十餘里有諸葛武侯墓鍾會征蜀至漢州祭亮之
墓令軍士不得於墓前芻牧樵採(墨莊漫錄)墓前有石
表云漢丞相諸葛公之墓(馮志)
馬將軍超墓在沔縣東五里(馮志)漢建安五年諸葛
武侯軍至沔陽親詣墳所設祭今名馬場(關中陵墓志)
(按四川通志新都縣南三里亦有馬孟起墓未知孰是)
略陽縣
唐黃侍郞文墓在縣東二十里(賈志)
宋周侍郞道墓在縣西三十里寶虹山罝口沿江以
西五里許(府志)
杜觀察融墓在縣東二十里横嶺山杜堅自茂陵
徙居略陽生子融忠勇仕至觀察使融孫果暹仕
至御前選率步軍總管都督俱祔葬於柘盤村横
嶺山堅墓左右自吳曦叛逆碑碣毁壞無存(府志)
王夫人楊氏墓在縣西四十里公山上乃郡太守招
撫使王大才之祖母(馬志)
明封主事庫實墓在縣北八十里石門(縣冊)
榆林府榆林縣
宋李彛昌墓在衛北十里紅石硤舊傳李繼遷葬其
祖彛昌障水别流而鑿石為穴以葬及葬畢仍引
水流於故道今俗傳墓在水中石穴(賈志)
夏元昊祖墓在城西南十里王墓山(縣冊)有斷碑字
已磨滅相傳為夏元昊祖墓(延綏鎮志)
明馬洛南伯禎墓在城南賜祭葬(延安府志)
陳忠襄鳳墓在城南三十里賜祭葬(延安府志)
王都督威墓在城西南十里響岔兒(延安府志)
郭都督江墓在三岔川(延安府志)
蔣三尹賢墓在堡兒山北廟兒梁賢靈壁主簿死
難有司造墳焉(延綏鎮志)
靖邊縣
明梁烈士文炳墓在縣城南二里(縣冊)
本朝張知縣黼鑑墓在縣城南五里南山(縣冊)
黃總兵喜林墓在縣南八十里南灘雍正五年二
月
賜祭葬(縣冊)
興安州
太子墳在州城南三里歡喜嶺下有巨塜相傳為
堯第九子無所考姑存之昔有牧兒陷入見殿庭
儼然皆上古時物以土封之遂失其從入之路(州志)
明李御史善墓在州南(賈志)
謝參政文墓在州南(賈志)
屠知府安民墓在州西(賈志)
屠知縣濟墓在州東(賈志)
侯知縣大化墓在州東(賈志)
劉郞中宇墓在州北(賈志)
石泉縣
周鬼谷子墓在邑北雲霧山中名鬼谷子嶺相傳先
生隱處有廢址其鐵棺尚存周㢠廻竒花異卉一本
而五色者大如椀采茯苓者多見之或繫帶以識
之行數武而迷其處(縣志按漢中府志云褒城縣西北五十里黃茅坪亦有)
(鬼谷子墓)
洵陽縣
漢蜀孟達塚在縣東一里臨崖寺左(縣志)
明張主事鳳翔墓在洵陽縣南二里鳳翔戶部主事
(馮志)縣南二里留停山上(縣志)
(附疑塚)蜀王塚在縣東一百六十里王家莊父老相
傳蜀王孟昶駐兵之地卒葬於此按蜀王塚在川
巴而此亦云然者豈當時宫眷有葬於此而誤傳
為王塚耶(縣志按河南通志孟昶墓在通許縣西北三十里則洵陽志所謂在川巴者)
(亦非也)
商州
虞舜妃女英塚在州東五里龍山(州志)陳倉山上有舜妻
塚(水經注)張公牧弘農日捕獲伐墓盜十餘輩中有
一人請間云以他事贖死因言盧氏縣南山堯女
塚近亦為人開發獲一大珠并玉盌人亦不能計
其直餘寶器極多世莫之識也公因遣吏按騐塚
果有開處旋獲其盜考訊與前通無異及牽引其
徒皆稱在商州冶務中時商牧名卿也州移牒公
致書皆怒而不遣竊知者云珠玉寶器皆入京師
貴人家矣公前歲自京東出過盧氏復問邑中具
如所說然史傳及地理書並不載此塚且堯女舜妃
也死於湘嶺今豈傳說之誤歟矧茆茨土階不宜
有厚葬事此塚果何人哉(尚書故實)張尚書於堯女墓
怪史傳蔑紀又謂從死湘嶺不得在是且玉盌寶
珠不協茆茨之事一時名流劉禹錫輩亦舉為疑
余考舜子商均本曰義均見於山海經以其封商
而謂商均商正今之商州按帝王世紀云虞舜二
妃娥皇無子女英生商均今女英之塚在商則舜
崩後隨子均於封所故卒葬焉又奚史傳之紀不
紀哉(唐世紀錄)
九子塚在州東二十里(州冊)均子在爬樓山與龍山
相聯(州志)舜子義均封於商號商均九子墓即義均
與弟季釐等九人也(賈志)義均封於商生九子卒葬
爬樓山麓高原參差若星宿布列朝嵐暮靄氣象
萬千(李曰棟九塜詩序按州志止曰均子而賈志云均與季釐等九人兩說互異俱存俟考)
漢四皓墓在州西三里有四塚塚前有廟廟中有古
今碑刻詩文今商洛舊縣西亦有四皓冡(馬志)四皓
墓州西五里許傍金雞原坐鹿蹟村高塜星羅陵
前棟宇數楹中有四短碣分鐫四皓圖古貌儼如
(州志)地肺山四皓隱處亦名楚山塜(商南縣志)入商州過
金雞原謁四皓先生廟崇以丘壠蔭以叢木過商
山之麓其纍纍然者即在畎畝中離村籬烟火不
十武而近(蘇濬四皓廟記按十六國春秋前凉張重華云長安亦有四皓墓但文章緣)
(起云惠帝為之立碑商山則葬長安之說誤也但今商州四皓墓有二一在州西三里一在州東八)
(十里商州鎮西未知孰是)
唐董刺史溪墓在萬安山(賈志)
明南太僕鏜墓在州東三里(馮志)
黃參議世清墓在州北金雞原(州志)崇禎十五年賊
由宛鄧寇商世清登陴堅守力竭援絶返衙坐堂
上目僕人朱化鳳曰國而忘家予之職也汝其去
之鳳誓與主同死生賊入先殺化鳳化鳳至死罵
不絶口賊勸世清降不從遂殺之越五日賊去公
面如生商民收葬於城西北金鳳山之高原並瘞
化鳳屍於世清側(王廷伊撰忠烈傳)
(附疑塚)韓女墓在州東古層峰驛側文公貶潮時道
亡葬此後文公經此祭弔有詩(州志按昌黎集女已遷葬河陽則)
(此其暫厝處不應尚有墓也)
雒南縣
唐真人韋善俊墓在縣西南二十里(縣冊)藥子嶺唐真
人韋善俊種藥處也墓尚存(縣志)
元宋平章欽墓在縣東靈峪之西(縣冊)
山陽縣
(附疑塜)唐韓舍人會墓在山陽會唐起居舍人昌黎
韓愈兄(西安府志按唐書韓愈傳愈伯兄會貶官嶺表卒又懷慶府志會墓在孟縣西尹)
(村韓氏祖塋婦鄭夫人合葬今云山陽有墓疑誤)
商南縣
(附疑塚)三國廉康太子墓在吕家灣世傳太子三國
時人炎祚衰微據土僭號為關鎻所平(賈志按廉康太子)
(史無其人據云三國或劉氏諸藩之裔然史書不志則傳訛傅會可知矣)
同州
唐祁國公王仁皎墓在州西二十里羌白鎮西(州冊)仁
皎玄宗后父封祁國公卒年六十九贈太尉益州
大都督諡昭宣為治葬柩行帝御望春亭過喪詔
張說文其碑帝為題石(唐書本傳)其子駙馬都尉守一
請用竇諶例築墳高五丈一尺宋璟蘇頲以為準
令一品墳高一丈九尺其陪陵高出三丈上從之
即此墳也御書神道碑尚存字剥落(馬志)
馮翊將軍墓在州北二十五里(賈志)有碑不載其名
氏(州志)
宋鄭知州驤墓在州西二里(關中陵墓志)在金塔寺左(州志)
元贈安定伯蒙天祐墓在義井邨西北(賈志)天祐贈安
定郡伯有學士蕭㪺撰碑並書(州志)
明王御史朴墓在州北(賈志)
馬運使祥墓在三塜村東(賈志)
趙副使繼爵墓在小王村東子副使國良祔(州志)
尚參政衡墓在黃家莊東南(賈志)
馬宫保珍墓在馬坊村北萬歷二年勅葬子通判
自勉孫尚寶卿慥祔(州志)
張觀察思静墓在北郭外(賈志)
李知府從教墓在西郭外(賈志)
馬文莊自強墓在州北二十里自強禮部尚書兼
文淵閣大學士諡文莊(馮志)在漢村䥥山之麓萬歷
七年勅葬(州志)
張太常養才墓在小王村東北(州志)
馬副使朴墓在州南(賈志)
王布政弘祖墓在州西南(賈志)
朝邑縣
唐禮部侍郞嚴譔墓在縣西北一里(馮志)在長春故城
西南隅有祠(馬志)善思名譔以字行同州朝邑人開
元十六年卒(唐書本傳)
白馬將軍扈鍔墓在縣西北二十里白冡鎮(縣冊)世
次無考(朝邑後志)
元王侍郞由義墓在長春宫西北(賈志)
趙孝子良墓弘治中沮水囓趙氏之墓墓崩有石
曰皇慶二年旌表孝子趙良(韓邦靖人物志)
明王侍郞良墓在健兒村(賈志)
奚知府敏墓在廓明村良敏二墓百餘年不顯今
始知之(續朝邑志)
周通政彧墓在縣南沙底鄉僉事周道通判周瑄
祔(縣志)
楊布政恭墓在西莊(州志)自䥥山而西西莊里為楊
布政恭墓(續朝邑志)
李御史濟墓在縣北懷恩里(續朝邑志)
樊參政冕墓在縣北石村(縣志)
喬參政誠墓在縣東親賢里(續朝邑志)
趙御史整墓在樂豐里(續朝邑志)
蕭通政斌墓在縣東喜慶里(續朝邑志)
蔚侍郞能墓在朝邑縣西(馮志)在華原西天順中勅
葬(州志)能吏員至光禄寺卿禮部右侍郞有廉撡(縣志)
劉知府讓墓在東屯(續朝邑志)
上知縣志墓在上官村北(縣志)
劉知府偉墓在龍門村(續朝邑志)
王郞中卺墓在洛之南泊里子僉事朝雍孫知府
三省祔(續朝邑志)
韓按察紹宗墓在南陽洪(賈志)洛以南南陽洪為韓
公紹宗墓次子參議邦靖從葬焉王九思撰墓誌
銘(續朝邑志)
楊寺丞珪墓在縣西北二十里白冡鎮(縣冊)珪太僕
寺丞喜修廉隅(韓邦靖人物志)
牛知府斗墓在縣西華原北(續朝邑志)
韓恭簡邦竒墓在朝邑縣西(馮志)在華原南嘉靖中
勅葬(州志)
樊參議得仁墓在洛南北石村(續朝邑志)
段知府朝宗墓在廉家莊(續朝邑志)
嚴御史天祥墓在縣東南望仙觀(續朝邑志)
王郞中一治墓在官莊村(朝邑後志)
王參政學謨墓在張家莊(賈志)從兄知府學古墓在
通潤村從子運使皥如墓在高城村(朝邑後志)
雷御史士禎墓在新市鎮從弟知縣元善祔(朝邑後志)
王按察嗣美墓在泊南從子布政于陛從孫知縣
鑰俱祔(朝邑後志)
井同知東星墓在留社村(朝邑後志)
王侍郞之宷墓在趙期村(朝邑後志)
李太僕朴墓在街子村(朝邑後志)
張副使綸音墓在小伏坡子副使好竒祔(朝邑後志)
李主事聯芳墓在留社村弟知州時芳知縣繼芳
墓俱在焉(朝邑後志)天啓元年十二月葬公於沙苑北
岡新塋(李標撰墓志)
李參政用中墓在范家莊(賈志)
惠知府戶實墓在南社村(朝邑後志)
雷通判大道墓在縣西原(朝邑後志)
本朝王知縣報春墓在平羅村(朝邑後志)
劉知縣璽墓在故現村(朝邑後志)
張編修表墓在倉西村(朝邑後志)
雷栢林于霖墓葬於西原祖塋(雷于霖自撰墓志)
李河濱楷墓祔葬留社村父聯芳塋(朝邑後志)康熙九
年閏二月卒次年十二月葬邑北留社祖塋之右
負離揖坎(羅人琮撰墓志)
王推官䤴墓在新市鎮(朝邑後志)
張中書召南墓在新莊村(朝邑後志)
(附疑塚)魏荀丞相墳在小荀里或云魏文侯庶子繁
(縣志)唐劉幽求墓在縣東北五十里華原之麓金
水之南或云非其真宅今墓旁但有掘土者居民
輙不安人甚異之(朝邑後志)按史幽求卒於貶所此不
得有墓(續朝邑志)
(附迷塜)漢司農丞景和墓在縣東南寺後社和成帝
時人墓久湮(朝邑後志)孔縣令僖墓在故城南隅墓
久廢(縣志)僖章帝時臨晉令在縣三年卒官遺令即
葬二子長彦季彦並十餘歲蒲坂令許君然勸令
返魯對曰今載柩而歸則違父令舍墓而去心所
不忍遂留華陰(後漢書本傳)
郃陽縣
商元聖伊尹墓在秦莊(縣志)伊尹墓在郃陽縣為耕者
所侵其峰頽然(雍勝略)郃陽故有伊尹墓為廟歲時
祀之舊志稱縣南二十里為莘國尹所耕處據朱
晦菴詩傳註莘之在郃陽無疑(明隆慶六年葉夢熊碑)孟子
伊尹耕於有莘之野漢趙岐註在今同州郃陽邑
之新村舊名秦莊有伊尹墓其東有尹莊即尹生
處今人猶傳生尹莊葬秦莊之語乃心請於學使
陸德元樹柏數十株立商元聖故里碑於新村之
孔道(康乃心行實按括地志云夏陽村為莘野伊尹耕處是矣而後人聚訟者甚多陳留縣)
(有莘野門有莘墟嵩縣伊水南有空桑澗澗東有莘樂溝謂即耕莘樂道三使往聘之地史記殷本)
(紀云帝沃丁葬尹於亳皇覽水經注皆云尹墓在濟陰已氏平利鄉鶴林玉露伊尹墓在空桑北一)
(里明一統志云尹墓在偃師縣西歸德府城東榖熟店亦有尹墓杞縣志云尹墓在空桑澗伊尹村)
(紛紛附會未見歸一要之聖賢流風所被人各引而親之亦秉彛好德之公也伊尹墓祀於郃其來)
(遠無可考葉華雲以為非出附會且趙岐之註孟朱子之傳詩俱極侃鑿則郃陽之墓自可傳信)
周后妃太姒墓在夏陽(賈志)夏陽村之東為夏陽故城
一統志云城内有太姒墓此夏陽乃唐析河陽置
河西縣已而更名者其城在今縣治東四十里水
經注城南有瀵水水南有文母廟(明馬朴同州志)
子夏墓在縣東水經注云在石室西北(州志)水經注
稱郃陽有子夏陵夏陽川瀕河有子夏石室世代
久遠記載茫茫(劉蔭樞子夏祠記按山西通志河津縣西五里曰辛興村相傳有)
(子夏墓又兖州府志曹州西三十里亦有子夏墓論者謂子夏設教西河以老當以河津為是然晉)
(省志又未如水經之古也)
荆將軍軻墓在縣東北三十里東偏有廟(賈志)長安
志云藍田同州郃陽俱有荆軻墓蓋凡三墓軻以
匕首刺秦王後恐不得收葬而張茂先記荆軻字
次非周日用云嘗經荆將軍墓與羊角哀塜隣其
地在苑陵之源羊角哀見列士傳左伯桃死角哀
葬之梁山下伯桃見夢曰與荆將軍墓隣每與戰
困廹倘所謂荆將軍别一軻耶(關中陵墓志)秦王殺軻
於咸陽此不宜有墓意當時民多怨秦快軻之事
憐而收之故葬於此(明葉夢熊荆軻墓說按藍田縣志亦云荆軻墓在縣北)
(三十里)
漢項它墓在縣東北三十里項村無考姑存之(賈志按)
(史記項伯名纏封射陽侯又有平臯侯名它碭郡長則此項它或即平臯侯也)
任季兒墓在縣東南四十里華里村(州志)季兒任延
壽妻(縣志事見列女傳)
唐李確墓在縣東三十里宫城里確唐宗室也(賈志)
尒朱逵墓在縣西北二十五里朱家河(賈志)
戶部侍郞雷德驤墓在縣北三十里其子秘書有
隣太保有終祔(馮志)
宋安司諫儼墓在縣西南四十里乾字村(縣志)儼字仲
容西京武威人宋太子右贊善大夫又為右司諫
(馬志)
楊宣撫永慶墓在縣西南五十里馬村(賈志)楊業後
舊有墓碑為人竊去(縣志)
元岳處士崧墓在縣東北十五里(賈志)隆慶六年四月
二十一日夜夢有神告華雲子曰岳先生香火事
次日有吏執掘岳墓者按之(葉夢熊郃陽志)
明范參政燧墓在范家窊西(州志)
本朝康莘野乃心墓乃心康熙己卯鄉薦丁亥六月
卒明年葬於東小伏六村(張大受撰墓志)
(附疑塜)上古高辛氏陵在縣東南三十里有莘之夏
陽(賈志按山海經皇覽路史九域志皆云帝辛葬頓丘即今清豐縣也又劉恕外紀註云在滑)
(縣東北商丘縣志在城南高辛里歸德府志在睢州東北帝丘然考唐以仲春祀帝嚳於頓丘宋太)
(祖開寶中詔祀帝王陵寢碑可考則歴代祀典俱在頓丘矣)唐王伯當墓在
永明(州志按伯當係李密之將本非郃人而劉仲城西有伯當故宅永明又有墓俱未詳所)
(自又開封府志封丘縣西北有伯當墓睢州亦有墓又武安縣西北沙明里亦有墓惟河南府志云)
(王伯當墓在盧氏縣弘度南原李密叛唐伯當泣諫弗從及密死伯當伏屍而死土人以其忠於所)
(事遂收葬焉其說差為可信)
澄城縣
夏伯成子高墓在縣東十里西下村塜高丈餘周圍
三十步其上古柏森然生棘無曲刺墓前有廟碑
碣無存(賈志)墓前有廟三楹内有袍笏像政和中重
修有斷碑(縣志)
唐魏氏墓在縣北大賢村相傳魏徵墓俗名海子陵
按徵陪葬昭陵此不應復有徵墓必徵之子孫也
(賈志)墳中螭首碑數通豪家利其地盡没之嘉靖初
人訟之官有司莫能究也(縣志按徵有賜莊於澄子孫世居焉此墓為)
(徵子孫之藏無疑)
金師節婦墓在縣南雷村莊墓表碑文進士王嘉猷
撰(縣志)有司議師氏貞潔足以激頽風端謹足以為
婦則謹按諡法能固其所守曰節請諡曰節上可
其事仍命縣官致祭(郭黻撰師節婦傳)
明潘尚書友直墓在縣北遮路村東墓田廣五十餘
畝縣南鎮基村有友直父墓有勅修碑(賈志)
雷御史恭墓在縣西北三十里洛城村或云恭死
葬戍所今止有參父清墓墓碑係廬陵曾棨撰(縣志)
韓給諫一良墓在縣南西觀村(賈志)一良清貧不能
舉後事惟封土而已(縣志)
權濟墓在縣西十里段莊社(賈志)
(附疑塜)晉佛圖澄墓在縣西郭(賈志)在西郭舊文廟南
下俗傳為澄藏骨處按神僧傳晉永和四年十二
月八日澄寂於鄴宫寺窆於臨漳西紫陌今此地
云有澄墓未知是否張雲谷詩云不知燼骨埋何
地猶指宣尼廟下陵謂此墓也(縣志按十六國春秋後趙錄石虎)
(建武十四年冬十一月澄還寺遣人辭虎曰化期已及虎愴然自詣寺慰諭先是建武十一年虎為)
(澄造生墓於紫陌十二月戊子卒以澄所服錫杖銀缽置棺中葬之郭門吏報曰見澄攜一履去虎)
(命掘冡惟有一履與一石而無尸據此則澄墓在臨漳此疑誤)
韓城縣
周晉公孫杵臼墓程嬰墓在縣西南保安村(馬志)韓城
西南保安村麓有巨塜三相傳為公孫杵臼程嬰
趙武墓邑志載之何景明著雍大記止稱杵臼墓
在韓城縣西南嬰墓在縣西南保安村獨不及趙
武墓夫文子國君鼻祖必不從嬰杵而窆雍大記
不載趙武者不為俗惑也(縣志)
秦司馬靳墓在縣西南華池秦主鐵官司馬昌墓漢
市長司馬無澤漢五大夫司馬喜墓俱在高門(縣志)
靳(漢書作蘄)與武安君阬趙長平軍還而與之俱賜死
杜郵葬於華池靳孫昌昌為秦主鐵官昌生無澤
無澤為漢市長無澤生喜喜為五大夫卒皆葬高
門(史記太史公自序)高門華池在夏陽西城北漢陽太守
殷濟精舍四里所今高門東去華池三里(水經注)高
門在邑西南三十里按太史公自序司馬氏自晉
入少梁錯以下至喜卒皆葬高門華池喜生談談
有子曰遷遷生龍門龍門指少梁也高門司馬冡
纍纍而遷墓亦在高門東芝水之陰其為龍門少
梁非龍門河津無疑矣(高門巍岫詩引按史記註晉灼云華池在鄠縣誤)
漢太史公司馬遷墓在韓城縣南二十里(馮志)司馬子
長墓墓前有廟廟前有碑永嘉四年漢陽太守殷
濟瞻仰遺文大其功德遂建石室立碑樹栢太史
公自叙曰遷生龍門是其墳墟所在矣(水經注)太史
公墓漢司馬遷墓也在韓城縣南芝川鎮墓前有
坡因號司馬坡而建祠焉(雍勝略)漢太史令司馬遷
墓在芝川南嶺上西枕梁山東臨大河氣勢雄闊
古栢數十百皆蒼老如鐵懸於兩崖作蛟龍狀子
長一冡巋然其嶺祠壁石墨林立代有名作冡以
石砌二柏出其上盤崛尤竒北望少梁曉烟殘照
如圖畫然李太史子德句云尚餘古柏風霜苦空
對長河日夜深其大槩也邑令翟世祺築高臺砌
以磚石層級而上勢入雲表題曰河山之陽更為
大觀冡漸圮縣令康行僴重修之手勒小碣以記
其守墓給田自郃陽丞葉司空夢熊始(縣志)永徽二
年九月余判同州夜靜坐於西廳若有若無猶夢
猶醒見一女子高髻盛妝泣謂余曰妾漢太史司
馬遷之侍妾趙之平原人姓隨名清娛瘞於長樂
亭之西不揣人神之隔乞一言銘墓以垂不朽余
感寤銘之(褚遂良撰隨清娛墓誌)按稗史隨清娛者司馬子
長侍妾唐褚公遂良刺同州清娛感夢於遂良具
言始卒且云圖籍未載世人莫有知者以公為文
人求志其墓光揚幽懿遂良為之志披同誌無之
或為修志家所刪(左𢡟第書太史墓垣碑記後)
明王參政盛墓在蘇村(賈志)
馬副使永亨墓在芝川鎮西(州志)
張尚書士佩墓在芝川鎮西北(州志)
衛中丞景瑗墓在縣南(賈志)在衛家村西南一里(衛氏)
(祖塋誌)
薛相國國觀墓在縣北(賈志)
解中丞經傳墓在城北(賈志)
衛翰林欽墓在龍門(賈志)
本朝李知縣楓墓楓康熙甲辰會魁二十七年戊辰
八月卒葬韓城縣束龍嶺塋即公所自卜(李因篤撰墓志)
賈御史弘祚墓弘祚順治丁亥進士卒於康熙三
十三年六月葬於韓城東原新塋(張廷樞撰墓志)子明經
締芳墓葬相李村之先塋(高掞撰墓志)
程知縣必昇墓必昇順治乙未進士卒於康熙三
十三年三月明年臘月葬韓城西薛曲村之星宿
坡(張可立撰墓志)
吉舉人庚墓庚以康熙甲午舉於鄉次年十月卒
卜厝於韓城東先塋(王養大撰墓志)
劉廵撫蔭樞墓蔭樞康熙丙辰進士卒於雍正癸
卯九月諏吉於雍正三年乙巳十一月窆於韓城
譚馬村西北祖塋之次(白相國潢撰墓志)
華州
周鄭桓公墓在州西關路南(州志)
唐贄參軍抱墓明嘉靖十四年州西梁家村原邊土
人耕田得墓隙入視無骨有誌銘石横直俱一尺
五寸曰贄抱墓蓋唐之鄭縣人左武衛兵曹參軍
也稱其葬地為安樂鄉之原稱其葬日為天寶元
年(州志)
郭駙馬曖墓在州西南山之巔(賈志)曖汾陽王第五
子尚昇平公主墓在華州西南十里半山中(關中陵墓)
(志)
明東氏墓在州西南原上(賈志)
郭太守瑾墓在州西南(賈志)
石少參禄墓在州西五里(賈志)
張大參潛墓在州東五里山麓子之榘祔(賈志)
孫太守鴻墓在州東南(賈志)
郭通判山墓在州東南(賈志)
王祭酒維禎墓在州南郊外(賈志)
王主事堯弼墓在州西南栲栳山麓(賈志)
孫教授玉墓在州郊西南(賈志)
郭方伯性之墓在州南十里(賈志)
孫給諫紹統墓在州西南(賈志)
王方伯庭詩墓在州南弟進士庭誨探花庭譔主
事庭諫俱在焉(賈志)
姬忠烈文胤墓在州西(賈志)
李郡丞燦然墓在州北(賈志)
郭恤刑宗震墓在州南弟徵士宗昌祔(賈志)
本朝張工部鯤翔墓在州西(賈志)
(附迷塚)唐宇文珽墓珽字救珉河南洛陽人永淳元
年六月終於華州之别業即以其年遷窆於鄭縣
安樂鄉之西原(楊烱撰墓碑)御史大夫程行謀墓君
名則字行謀世以字行門閭當華嶽之峰碑闕倚
桃林之塞遷自吾祖定成我居作鄭人矣開元十
四載春之孟庚寅薨於洛陽之審政里第贈左丞
相以貞為諡莫春壬寅十朋啓塋雙表昭𡑞歸厝
於鄭之少華原(蘇頲撰神道碑)後唐魏王繼岌墓繼岌
伐蜀班師至渭南李環縊死之任圜葬繼岌於華
州之西南(五代史唐家人傳)
(附疑塚)漢東方朔墓在州西南二十里(馮志)墓在州西
南小悌原北東方村(州志)朔墓在山東陵縣顔魯公
書碑華州西南十五里俗名會東方謂有人會東
方朔于此嘉靖間土人掘得一碣曰會同坊訛為
東方因云有朔墓耳(關中陵墓志)
華陰縣
漢楊碩墓在縣東十五里(州志)
定遠侯班超墓在華陰縣西二十里(馮志)班定遠墓
在縣班莊村官道傍(縣志按河南府志班定遠墓在府城北邙山誤)
楊太尉震墓在縣東三十里楊氏漢多聞人丘墓
不能悉考(縣志)後漢楊震改葬華陰潼亭先葬十日
有大鳥丈餘集震墓前俯仰悲鳴淚下沾地葬畢
飛去時人立鳥象於墓前(白孔六帖)唐太宗貞觀十一
年行幸過漢太尉楊震墓傷以忠非命親為文以
祭之僕射房玄齡進曰楊震雖當夭枉數百年後
方遇聖君停輿駐蹕親降神作此文可謂雖死猶
生没而不朽(名臣奏議)關西夫子墓漢楊震墓也在華
陰縣東公莊村官道北(雍勝略)震墓在潼關衛城西
七里漢書改葬潼亭即此(潼關衛志)縣東弔橋鋪北城
内左右共七冢明萬歷初兵使蔡可教建享堂拓
地三十四畝堂圮
本朝順治丙申副使湯斌重建(賈志)縣西五方村北前雙
乳臺有楊氏先塋墓存者蜿蜒十有八(州志)
晉王猛墓在華陰縣西三里(馮志)
宋希夷先生陳摶墓在華山希夷峽(賈志)摶隱華陰雲
臺觀没於張超谷石室中遺骨為道士時出乞施
嘉靖中直指姚一元葬之玉泉院蘇志臯作記(關中)
(陵墓志)
明郭少司馬良墓在縣西北四里(州志)
張通政璉墓在縣東二里(縣志)
雷太史霖墓在縣東一里(縣志)
曹方伯端墓在縣西四十里(縣志)
屈中丞直墓在華陰縣西十五里直左副都御史
(馮志)
張郞中壽墓在縣東南一里(賈志)
趙知府儒墓在縣北三十里渭北(賈志)
陳郞中諫墓在縣西北四里(賈志)
楊侍御九澤墓在縣東南四里(賈志)
張同知啓墓在縣東南三里(賈志)
王僉都大受墓在縣西北五里(賈志)
張知縣毓翰墓在縣東(賈志)
楊光禄呈秀墓在縣西三里(賈志)
王侍郞之良墓在縣西三里交龍菴側賜祭葬有
勑建坊(賈志)
陳知州嗣虞墓在縣北(賈志)
楊知府應震墓在縣東南(賈志)
陳知縣可績墓在縣西(賈志)
郝知縣光顯墓在縣西南(賈志)
(附疑塚)漢神醫華佗墓在縣西五里(馬志按開封府志佗墓在項)
(城蓋佗見殺於操未必瘞於秦也)
(附迷塚)唐朝議大夫楊越墓越仙掌人高宗時朝議
大夫薨遺令薄葬不藏珠珍堯經一卷堯典一篇
昭示後嗣不忘聖道即以其年葬於西嶽習仙鄉
登仙里西麓(陳子昂撰神道碑)昌化王烏承玭墓玭張
掖人世以武功顯封昌化郡王葬華陰告平里韓
愈作碑今無考(縣志)宋殿中丞侯可墓程明道先
生志墓在鄉西保德鄉先塋之次今無考(縣志)
蒲城縣
周賈大夫塜在縣西南十八里賈曲鄉(關中陵墓志)左氏
傳賈大夫惡娶妻而美三年不言不笑御以如臯
射雉獲之其妻始笑而言杜預注曰今縣有賈城
即古之賈國(宋敏求長安志)
唐睿宗橋陵在蒲城縣西北三十里豐山(馮志)開元四
年十月庚午葬大聖真皇帝於橋陵(唐書玄宗本紀)橋陵
在京兆府奉先縣界(文獻通考)豐山一名蘇愚山在蒲
城縣西北三十里有唐睿宗橋陵(雍勝略)陵在縣北
豐山周四十里前襟浩泉之水(關中陵墓志)陵前襟浩
泉今涸(縣志)肅明順聖皇后劉氏長壽二年為戶婢
誣與竇德妃挾蠱道祝詛武后並殺之宫中葬秘
莫知景雲元年追諡肅皇后昭成順聖皇后竇氏
生玄宗與肅明同追諡並招魂葬東都之南肅明
曰惠陵后曰靖陵立别廟曰儀坤以享云帝崩追
稱皇太后與肅明祔橋陵(唐書后妃列傳)橋陵在蒲城宣
化鄉積善村封内四十里陪葬太子三惠莊太子
陵在橋陵東南三里惠文太子陵在東三里惠宣
太子陵在東六里並栢城内公主三金仙梁國鄎
國(宋敏求長安志)橋陵節愍太子重俊並宜城金城長寧
成安安定五公主祔(賈志)
玄宗泰陵在縣東北三十里金粟山懷仁鄉散母
村封内七十六里下宫去陵五里陪葬一高力士
(宋敏求長安志)廣德元年三月辛酉葬至道大聖大明孝
皇帝於泰陵(唐書代宗本紀)玄宗嘗謁橋陵至金粟山覩
岡巒有龍盤鳳翔之勢謂左右曰吾千秋後宜葬
此地寶應初追述先旨而置山陵焉(大唐新語)泰陵在
京兆府奉先縣界(文獻通考)金粟山在蒲城縣東北三
十里有碎石若金粟然唐玄宗泰陵在其下(雍勝略)
泰陵碑記尚存(縣志)元獻皇后楊氏生肅宗薨至德
二載太上皇自蜀詔有司議尊稱遂上冊諡寶應
末祔泰陵(唐書后妃列傳)玄宗幸蜀至馬嵬頓六軍不進
大將軍陳元禮請誅楊氏於是誅國忠賜貴妃自
盡(舊唐書肅宗本紀)妃死瘞於西郭之外一里許道北坎
下(太真外傳)安禄山反帝幸馬嵬不得已與妃訣引而
去縊路祠下裹尸以紫茵瘞道側帝至自蜀道過
其所使祭之且詔改葬禮部侍郞李揆曰龍武將
士以國忠負上速亂為天下殺之今葬妃恐反仄
自疑帝乃止密遣中使者具棺槨它葬焉(唐書后妃列傳)
(按馬嵬在今興平縣西三十里其密改葬地不傳故附於此)
憲宗景陵唐憲宗陜西蒲城縣祭(會典)在蒲城縣東
北三十里金幟山(馮志)元和十五年五月庚申葬聖
神章武孝皇帝於景陵(唐書穆宗本紀)景陵在京兆府奉
先縣界(文獻通考)景陵在豐山陵南下宫有宋重修廟
碑橋陵泰陵光陵碑俱毁惟景陵有錄其全文者
今猶傳(縣志)在縣東北豐陽鄉封内四十里陪葬妃
后三懿安郭太后孝明鄭太后王賢妃(宋敏求長安志)陪
葬惠昭太子寧(賈志)懿安皇后郭氏生穆宗穆宗嗣
位上尊號皇太后敬宗立號太皇太后宣宗立后
暴崩有司上尊諡葬景陵外園孝明皇后鄭氏
生宣宗宣宗立尊為皇太后懿宗立尊后為太皇
太后咸通六年崩上諡冊葬景陵旁園(唐書后妃列傳)
穆宗光陵在縣北二十里堯山西案嶺寧康鄉普
濟延興二村封内四十里下宫去陵五里陪葬后
二恭僖王太后貞獻蕭太后(宋敏求長安志)長慶四年十
一月庚申葬睿聖文惠孝皇帝於光陵(唐書敬宗本紀)光
陵在京兆府奉先縣界(文獻通考)堯山有唐穆宗光陵
宋開寶間修葺諸陵廟立碑今毁(關中陵墓志)恭僖皇
后王氏生敬宗敬宗立尊為皇太后文宗時居義
安殿曰義安太后會昌五年崩有司上諡葬光陵
東園(唐書后妃列傳)
寧王憲墓在蒲城縣北十五里(馮志)讓皇帝憲開元
二十九年薨追諡讓皇帝贈妃元為恭皇后葬橋
陵旁號其墓曰惠陵(唐書宗室列傳)其俗稱唐讓冡(關中陵墓)
(志)在縣西北豐陽鄉胡村封内一十里陪葬諸王
三鄭王錫嗣寧王琳同安王珣公主三蔡國代國
霍國(宋敏求長安志)寧王子珣封同安郡王開元二十五
年薨詔贈太子少保陪葬橋陵(舊唐書讓皇帝憲傳按賈志直書)
(讓皇帝陵以冠玄宗之前有乖君臣之義今改照親王書法又鄭王錫賈志作鄭王筠考唐書寧王)
(傳云子十九人而表只載十五人舊唐書寧王傳云子十人内並無鄭王錫)
李將軍思訓墓在縣西十五里唐雲麾將軍有碑
李邕書(馬志)明正德中御史劉遠夫謫為蒲城簿訪
出以鐵束錮之(縣志)
丞相魏謩墓在蒲城縣南十五里謩文貞公徵五
世孫(關中陵墓志)
太子司更吕才墓在縣西南十五里宜安村北土
人世傳云(續蒲城志)
五代竇沂公貞固墓在蒲城縣北四十里(馮志)開寶二
年病固自為墓誌(宋史本傳)在縣北罕井固後有進士
竇世昌昌後有竇郁皆葬邑北祥村(賈志)
宋寇忠愍祖墓在縣南四十里可村(續蒲城志)在渭南縣
北棠村里仕原之麓蓋準初生地也(賈志按下邽相傳有寇)
(忠愍墓原屬渭南今分屬蒲城向有地頃餘土豪利其地掊碑號為古塜祗存地畝餘矣但考河南)
(府志云準墓在鞏縣引詔許歸葬西京之語又鞏縣志準墓在縣西南孝義堡地名寇家灣與宋史)
(本傳歸葬西京相符則墓在鞏矣又萊公父母墓在宜君兹或其祖墓歟)
周總管貴墓在縣西貴係駙馬都總管(賈志)
金都元帥周進成都御史周璣墓俱在縣西(賈志)
張防禦建墓在縣西三里有碑剥落(馬志)
段御史繼昌墓在縣東八里(賈志)
元王義民理墓在縣東北三十里韋村以七世同居
勑旌(賈志)延祐天歷兩旌其門先塋二頃有歐陽玄
碑銘危素書(縣志)
薛樞密禄墓在縣西南宜安村(續蒲城志)
明趙文學晉墓在韋村子尚書端祔(賈志)
姚春坊哲墓在城南四十里(賈志)
關員外魯森墓在東郊外(賈志)
馬博士巨江墓在城北二十里(縣志)
王太常勉墓在城東南三里(賈志)
李御史松墓在南郊外(賈志)
王參政臣墓在城南五里(賈志)
魏御史秉墓在縣南四十里裔孫主事運開祔(縣志)
屈給諫銓墓在城西五里弟知府釴曾孫知府燦
祔(賈志)
姜御史實墓在城西五里(賈志)
雷行人雨墓在城南五里(賈志)
韓知府坤墓在北郊(縣志)
原員外宷墓在西郊外(賈志)
忽知府鳴墓在城西十五里(賈志)
張參政稽古墓在城西十五里(賈志)
楊主事體仁墓在城東北二里(縣志)
米郞中助墓在東郊外(賈志)
王副使元命墓在城南七里(縣志)
楊郞中應宿墓在城北二里(賈志)
李太保應策墓在縣東北十五里谿頭(賈志)
常郞中澄墓在南郊外(縣志)
屈通政灼墓在城北二十里重山後(賈志)
閻知府顧行墓在縣西四十里(縣志)
樊中丞東謨墓在縣南十里(賈志)
本朝原侍郞毓宗墓在東門外相原府村南(縣志)
李提學馥蒸墓在縣南二里(續蒲城志)
許總兵占魁墓在縣西南三十里(續蒲城志)
米御史襄墓在縣東南五里(續蒲城志)
王提學綡墓在縣北二十五里(續蒲城志)
(附疑塚)魏太尉鄧艾墓在縣東北七十里(馬志按蜀綿州志)
(亦有鄧艾墓鍾會既以逆誅則艾應有返葬之典不必仍在蜀也但無可徵信耳)
(附迷塚)唐胡珦墓珦葬京兆奉先夫人天水趙氏祔
焉(韓愈撰神道碑)蒲城縣胡珦神道碑韓文公撰胡証書
在尉廐支槽近置夫子廟訪墳不獲矣(江鄰幾雜志)
潼關縣
上古女媧氏風陵在城北黃河中(縣志)關之直北隔河
有層阜巍然獨秀孤峙河陽世謂之風陵戴延之
所謂風塠者也風塠御覽作風堆又引戴延之西
征記云伏羲女媧風姓也此當是女媧之墓九域
志云女媧墓在今潼關口河灘上屹然介河有木
數株雖暴漲不漂没也寰宇記云河東縣三里風
陵是女媧之墓(水經注)潼關口河潬上有樹數株雖
水暴漲亦不漂没人號為女媧墓天寶十三年五
月内因大風吹失所在乾元二年六月虢州刺史
王晉光上言今月一日河上側近忽聞風雷曉見
墳涌出上有雙柳樹下有巨石各高丈餘(唐歷)關北
大河中有灘出水可三二尺灘上一樹古老相傳
云本女媧墓女媧煉石補天缺斷鰲立地維故墓
在大河中水高與高水下與下蓋神之所扶持也
立祠於岸載在祀典天寶十三載秋霖一百日河
水泛濫其灘遂被沖没至今無跡乃知向說皆謬
耳(唐陸長源媧皇墓辨)女媧氏其神居於栗席之野是為風
陵堆乾元中刺史奏閿鄉墳天寶十三載天雨晦
冥俄失所在至是河旁風雷夜聲黎明視之其墳
涌出復夾兩柳樹肅宗命祝史祠焉乾德四年詔
置守陵五戶春醮少牢(路史)在潼關東門外黃河北
岸或曰黃帝相風后墓(關中陵墓志按平陽府志趙城東有媧皇陵兖州)
(府志濟寧州東南有女媧陵而潼關之風陵則自唐稱祀典宋置守戶其事確鑿可據長源所云沖)
(没無跡或神靈之隱見有時耶)
隋觀德王雄墓在城西十里雄隋宗室有唐中書侍
郞岑文本碑今碎(縣志)舒綽善相冡吏部侍郞楊恭
仁欲改葬觀王綽定一土堪葬曰此所擬處深五
尺之外有五穀若得一穀即是福地公侯世世不
絶恭仁即將綽向處令人掘深七尺得一穴如五
石甕大有粟七八斗(朝野僉載)
唐楊思訓墓在城西五里(縣志)
明張指揮潛墓關指揮鍵墓俱在潼關東十里潛鍵
俱明正德八年陣亡(縣志)
盛指揮德墓在城西五里德本衛指揮嘉靖二十
九年戰殁贈輕車都尉(縣志)
盛文定訥墓在關東五里知縣訒祔(賈志)
葛參政大紀墓在城南(縣志)
盛尚書以弘墓在城東(賈志)
孫給諫振基墓在城東子侍郞必顯祔(賈志)
張大理惟任墓在關南原(縣志)
王尚書之臣墓在關北焦家莊(縣志)
盛副使以恒墓在城東南(賈志)
張指揮爾猷墓在城西十里爾猷係崇禎十六年
殉節(縣志)
耀州
漢祋祤令塜在州東一里祋祤廟南令失姓名有遺
愛故祀塜即其葬處(州志)
北周大將軍令狐整墓在州西北三里有碑(賈志)
隋鴻臚卿令狐熙墓在州西北三里有碑(州志)
唐柳元公公綽墓在耀州西北四十里其弟公權墓
亦在焉(馮志)州北四十里柳家原有二墓(關中陵墓志按賈)
(志藍田縣志俱云公權墓在藍田縣東三里柳莊然馬馮兩志及府志俱云在耀意其兄弟友恭成)
(性塋兆同處理或然也)
彭城縣公令狐德棻墓在州西北三里有碑(州志)
令狐丞相楚墓令狐丞相綯墓在州西北五里楚
本州人唐憲宗時為相卒葬於此綯楚之子(馬志)楚
疾甚勑諸子曰吾生無益於時無請諡勿求鼓吹
以布車一乘葬銘誌無擇高位是夕有大星霣寢
上其光燭庭(唐書令狐楚傳)
明石員外慶墓在沮西开家坡(賈志)
成翰林敬墓在州東落星原(州冊)子吏科都給事中
凱從葬有勑修墳碑(賈志)
楊知府理墓在落星原下馬堰(州志)
張侍郞鈞墓在西乳山下(賈志)
張侍郞璉墓在耀州西北十里璉戶部侍郞(馮志)子
訓導蒙著長史蒙啓從葬(州志)
左僉事經墓在州西五里唐家原有碑(賈志)南一里
即其子吏部員外思忠墓(州志)
喬主事仲節墓在小丘北子副使世寧祔(賈志)高祖
諱剛號後院公生二子長諱志玉號高年公生一
子諱仲節以先大夫貴封南京戶部廣西司主事
生二子長即先大夫諱世寧歴官四川按察使贈
通議大夫余家耀州義門鄉之小丘村故自後院
公而下迄通議公咸葬小丘村北先塋(遠志堂集)
王文肅圖墓在牛村(賈志)
(附疑塚)周公冶長墓在故華原縣北然無碑舊志亦
云傳疑(賈志按史記注張華曰公冶長墓在城陽姑幕城東南五里又青州府志云公冶)
(長墓在諸城縣西四十里應以史記註為是)
同官縣
秦孟姜女墓在同官縣北三里(馮志)女回山在同官縣
北三里按通志孟姜女至長城尋夫而回卒於山
下遂葬焉故曰女回山(雍勝略)秦始皇時姜女者楚
澧人范郞妻也歸三日而范郞赴長城之役其後
齎寒衣至城所尋問范郞已埋版築中矣女乃遶
城哭城隅為隳隳所范郞見像女即其處求骸骸
多不可辨乃嚙指出血滴骸入骨不可拭知為夫
骸遂負之由君子濟渡經雕陰而奔夫長白其事
主將命追之女至宜君山同官界所登山渴甚痛
哭地湧甘泉今其地名曰哭泉時女倦甚不能奔
而追將及忽山峰轉移若無徑然追者乃返女至
同官水灣筋力竭矣知不能返澧乃負骸置西巖
石龕下坐於傍而逝同官人即其遺骸處塑像祠
之(馬理姜女祠詩序)
元都尉鍾陞墓在縣西北神水鄉崔家堡有碑(賈志)碑
為耕者沒其半其存者載為元大德四年間也墓
前有石人一石虎三石羊二(縣志)
明馮僉事寧墓在縣東四十里地曰南神鵝(州志)
雷御史雨墓在縣東二十里(賈志)
(附疑塚)唐單雄信墓在故縣村開福寺側一里許無
碑有石羊一亦毁其半(州志按唐書單雄信傳雄信曹州濟陰人東都平)
(斬洛渚同官非本籍又非洛師近地曷為西葬間中耶)
白水縣
上古史皇氏倉頡墓在白水縣東北七十里(馮志)史皇
氏終葬衙之利鄉亭南(路史)皇覽曰墳高六尺(路史注)
倉頡塜方輿勝覽有數處當以關中馮翊今耀州
者為是按皇覽云有倉頡冡在利陽亭南高六丈
又聞人牟準作衛覬碑文云倉頡冡碑大篆書在
左馮翊利陽亭南道旁覬金針八分書也(丹鉛總錄按)
(明一統志謂倉頡墓在南樂縣西者以廟為證古聖賢廟遍天下未足以為據也河南通志謂在開)
(封府城東山東通志謂在壽光縣治西者皆以其地有利鄉悞耳不知路史固確指衙之利鄉亭也)
(至鳳翔志謂在岐山縣南五里倉頡廟東而曰石獸石柱猶存此直是漢魏後古塜耳明一統志謂)
(在白水縣東北八十里考嘉靖癸丑築白水東北新城增廣五里城闢而東故里數加近也)
漢杜康墓在縣西十五里(賈志)志言康能造酒今墓側
尚有遺槽(縣志)
雷公祥墓在縣東十五里雷祥村(縣志)祥能醫善陶
所造磁器精工絶人世所謂雷公器是祥生而正
直殁而為神縣東雷祥村即神家廟地昔人嘗見
曳杖於阡陌間鬚眉如霜素冠蒼衣今廟蓋宛肖
其象云(元鄉進士潘懇修雷公廟記)
明裴侍郞墓在縣東北十一里(州志)
侯御史恂墓在縣北子僉事自明祔(賈志)
(附疑塚)郭孝子巨墓舊志謂在縣西二十里鳳莊(縣志)
(按巨於白水既非土著其流寓又無所徵考明一統志懷慶府城北有巨墓彰德府志林縣姚村)
(亦有巨墓村南有埋子莊其冡有碑括地志曰濟州有郭巨墓濟南府志漢孝子郭巨墓在肥城縣)
(西北六十里青州府志蒙陰乾山在城東北九十里山之陽為郭巨墓考孝子傳稱巨河内人林縣)
(舊隸河南則林縣為近諸墓皆未敢信也)
(附迷塚)周秦獻公墓史記載獻公死葬衙出子亦葬
衙今失其處(賈志)唐平原郡公員半千墓半千齊
州全節人睿宗初表丐骸骨有詔聽朝朔望開元
九年遊堯山沮水間愛其地遂定居卒年九十四
即葬焉吏民哭野中(唐書本傳)嘉祐雜志載白水縣民
得員半千墓志云十八代祖凝自宋入魏以其雅
似伍員遂賜姓員考唐書本傳其先彭城劉氏十
世祖凝之事宋及齊受禪奔元魏以忠烈自比伍
員因自姓員史與碑不同如此(野客叢談)
乾州
唐高宗乾陵在乾州西北五里梁山(馮志)文明元年八
月庚寅葬天皇大帝於乾陵(唐書武后本紀)乾陵在京兆
府奉天縣界(文獻通考)文明元年析醴泉始平好畤武
功邠州之永壽五縣地置奉天縣奉乾陵(唐書地理志)
神龍二年五月庚申葬則天大聖皇后(中宗本紀)武后
崩將合葬乾陵給事中嚴譔言曰尊者先葬卑者
不得入今啓乾陵是以卑動尊術家所忌且元闕
石門冶金錮隙非攻鑿不能開神道幽静多所驚
黷若别開隧以入其中即往昔葬時神位前定更
且有害曩營乾陵國有大難易姓建國二十餘年
今又營之難且復生合葬非古也况事有不安豈
足循據漢世皇后别起陵墓魏晉始合葬漢積祀
四百魏晉祚率不長亦其驗也今若更擇吉地附
近乾陵取從葬之義神有知無所不通若其無知
合亦何益山川精氣上為列星葬得其所則神安
而後嗣昌失其宜則神危而後嗣損願割私愛使
社稷長久中宗不納(唐書嚴譔傳)在奉天縣西北五里
梁山鄉丈八青仁埪子三村界周八十里有于闐
國所進無字碑(宋敏求長安志)唐諸陵皆無碑記惟乾陵
西南隅有大碑高三十餘尺螭首龜趺巋然表裏
無一字(珍珠船)乾陵在梁山乾陵署在乾陵下二里
許遺址尚存土人謂之看墳司(州舊志)按文獻通考
陪葬乾陵者章懷太子賢懿德太子重潤澤王上
金許王素節邠王守禮并義陽新都永泰安興四
公主特進王及善中書令薛元超特進劉審禮尚
書左僕射盧欽望(唐書作豆盧欽望通考無豆字誤)左僕射楊再
思左僕射劉仁軌左衛將軍李謹行左武衛將軍
高侃其碑址俱無存(州志)正德乙巳遊梁山山在郡
城西北唐高宗武后葬是名乾陵陵正南兩峯對
峙上表雙闕曰朱雀門内列石器首華表二次飛
龍馬二朱雀二馬十匹仗劍者二十人次二碑東
碑無文間刻前人題名西碑文曰述聖記后自製
也碑製四方如局俗曰七節碑今仆矣次雙闕陵
之内城門也大獅二南向左右列諸番酋像左之
數二十有八右之數三十仆䜿相半背有刻皆剝
落不可讀論者謂高宗之葬諸番長來助者甚衆
武后不知太宗之餘威遺烈乃欲張大其事刻之
以誇耀後世是也復北行抵後山下並麓而西曰
白虎門北曰玄武東曰青龍皆表雙闕樹石器于
是復抵朱雀門將尋臨川上仙之跡而弔之遂憩
闕下削苔讀碑(宋廷佐遊乾陵記)
僖宗靖陵在乾州東北十五里(馮志)文德元年十月
辛卯葬惠聖恭安孝皇帝於靖陵(唐書昭宗本紀)靖陵在
京兆府奉天縣界(文獻通考)在奉天縣東北一十五里
岑陽鄉雞子堆封内四十里下宫去陵五里與乾
隣相接隔豹谷(宋敏求長安志)
狄梁公仁傑墓在乾陵下(馮志)舊志未載據東郡祁
伯裕編關中陵墓志云狄梁公葬乾州北門外五
里許當乾陵東知州楊殿元查合(州志按河南通志洛陽金墉)
(城及孟津縣西俱有梁公墓而本傳不載葬所但梁公有轉日回天之力以功名始終應得陪葬似)
(當以乾陵者為是)
術士桑道茂墓在州南道茂有神術後隨德宗出
幸死於是葬焉(馬志)在南門外有神道碑(關中陵墓志)
金楊掾史振墓在州東南十里子奐名儒官至學士
號紫陽先生與父振葬同處(馬志)貞祐三年三月十
五日終於華嚴里以明年正月七日葬公於州南
小劉村新塋城南翁墓次三夫人祔焉(元好問撰楊振墓碑)
病革勑無以齋醮貽識者笑實乙卯歲九月之一
日也後五十七日遂葬於劉村先塋之次夫人陳
氏劉氏祔焉(元好問撰楊奐墓碑)
明宋尚書欽墓在乾州南欽南京大理寺卿贈刑部
尚書(馮志)公致仕家居十有三年弘治己未七月訃
聞上特贈刑部尚書差進士李光翰造墳安葬卜
地於乾城西南而造焉踰年始成(王恕撰神道碑)
常御史宗善墓在新村里自庚戌登進士為行人
拜御史踰一紀然為人素清苦所至冰蘗著聲故
卒之日幾不能具棺斂常氏世家乾州葬本州新
村里先塋之次(王九思撰墓誌)
(附疑塚)殷妲己墓奉天縣西五里莫谷西半崖坡内
(宋敏求長安志按妲己斬首朝歌無因移葬陜地墓疑誤)
(附迷塜)北周宇文陵在好畤縣東一十五里吳妃
陵在好畤縣西北二十里明月山下(宋敏求長安志按宇文)
(陵未詳北周何人之陵吳妃陵亦未詳何代妃嬪之陵並存以備考)
武功縣
上古姜嫄墓在武功南門外南去三百六十步又西
四十步武功古斄國也或云葬邠非是(關中陵墓志按明)
(一統志墓在聞喜縣西誤)
漢蘇典屬國武墓在守節鄉(馬志)郡國志武冡在好畤
縣東三十里按長安志好畤縣不常所置漢縣在
奉天界今在乾州東七里晉縣在舊縣南二里唐
縣在州西北六里宋元同之今併入永壽則武墓
在武功縣東三十里守節鄉者近是韓城亦有武
墓非(關中陵墓志)子卿墓在韓城西北五里姚莊村梁
山之麓因有墓名蘇山焉邑有常祀余為令具羊
豕拜其墓麓多柏枝咸南向或曰武功亦有墓韓
人常與之争噫君子之忠草木且為之徵如此而
謂人心能棄之歟墓稍南面東有祠惟垣頽欲新
之始乙亥春至丁丑春垣成余往落其八十老人
為余言童時記古墓在今墓下烈風雨墓開日出
此地常有雲氣土人異之就視見白骨有碣為漢
蘇子卿墓土人遷之上磚封墓立祠焉祠頽戴令
新之問其碣則封墓中(左懋第新蘇子卿墓垣記)蘇武墓在蘇
山有柏三百餘株枝皆南向墓前有石碣一題為
漢蘇子卿墓按子卿武功人今京兆有墓而此地
傳有墓立祠今山下諸村多蘇姓豈其裔耶古人
達觀葬無定所往往有然(韓城縣志按子卿墓武功韓城兩地俱有但)
(蘇氏自漢及唐世居武功又馬馮兩志俱收武功而闕韓城故附見於此)
李淳風母墓在縣南十五里寺内觀音洞後世傳
淳風葬母時占云葬後三日當有天子來及期太
宗果以校獵至其所(縣志)
唐蘇相國瓌墓在武功縣西南博村(賈志)許公瓌景雲
元年十一月葬於武功碑隸書剝蝕過半考文苑
英華盧藏用撰序張說撰銘今碑後猶有范陽張
說字(石墨鐫華)
蘇許公頲墓在武功縣西南十五里新寨南有神
道碑張說撰(關中陵墓志)在義門鄉與蘇武冡相接今
官道旁有古碑存焉(馬志)
宋衛尉少卿游師雄墓在武功縣西八里(馮志)游師雄
墓志張舜民撰書者為邵䶵清圓秀勁大是名家
(石墨鐫華)在王宅村西原上今碑與華表俱失(縣志)
明康尚書汝楫墓在武功縣西汝楫刑部侍郎贈工
部尚書(馮志)
馬文簡京墓在武功縣西北京刑部侍郎贈少傅
禮部尚書諡文簡(馮志)
康狀元海墓在縣西(賈志)子栗葬滸西祖塋烈婦楊
氏祔(王九思撰墓志)在縣南滸西莊南隅原下左湋右漆
有吕涇野王渼陂碑記(縣志)
張寺丞鏄墓在北山之陽按察張國彦撰墓誌(縣志)
(附迷塜)北周瑯琊公司馬裔墓裔河内温人封瑯琊
公天和六年正月亡以建德元年七月葬於武功
郡三畤原(庾信撰墓志)唐殤帝陵在縣西原上(宋敏求長)
(安志)定襄王郭英乂墓永泰元年十有二月定襄
王薨於靈池兵故也大歷三年正月詔葬於武功
之先塋夫人龐氏同祔嗣子嘉珍飾櫬蜀門歸魂
秦隴以載職在史臣琢石請詞(元載撰神道碑)
永壽縣
漢太中大夫陸賈墓在永壽縣西南五十里(馮志)
唐代國忠公安金藏墓在安家窪(賈志)
七女墓在縣東南永康里(賈志)永康里高岡山有七
冡不知何時人(縣志)
邠州
夏邠公公劉墓在邠州東八十里(馮志)在州東土陵村
(賈志)公劉葬州東八十里四山屏合羣峰揖拱墓長
三里許北枕山谷南控涇水(州志)
漢公孫丞相賀墓在州西南三十里孫村(賈志按關中陵墓)
(志今慶陽府亦有賀墓)
晉前秦苻堅墓在邠州西南二十里(馮志)初長安之將
敗也堅中壘將軍徐嵩屯騎校尉胡定各聚衆五
千據險築堡以自固及萇害堅嵩等以王禮葬堅
於二堡之間(十六國春秋前秦錄)先兵有謠云河水清荷詔
死新城堅聞惡之語軍侯曰地名新城避之至是
為姚萇所殺於新平城遂葬焉(元和志)墓在新平廢
縣距州二十餘里横廣而縱狹履之只如田畔(張金)
(度苻堅墓詩序)
宋戶部尚書陶榖墓在邠州西三里子邴祔(馮志)
史天常墓在州東十里司空山(賈志)
明趙侍郎倫墓在州西北三十里小村原(賈志)
閻侍郎本墓在邠州西南五十里本戶部侍郎(馮志)
劉尚書昭墓在邠州西五里昭工部尚書(馮志)
閻知府讓墓在州東三里鳳凰山下(賈志)
三水縣
秦扶蘇二女墓在縣東北六十里(賈志)兩女砦去邑七
十里地勢高聳南望平衍如列足下麓有兩塜存
焉舊傳秦扶蘇二女卜葬於此(縣志)
唐潞國公侯君集墓在縣東北雞阜山(州志)雞阜山在
邑東里許舊縣城址在其前盤㢠廻如螺突聳若壁
俯視邑隍侯君集之塜當其麓(縣志)
馬沼墓在邑東北十里其墓誌因崩而出居民毁
之(縣志)
宋范制置使祥墓在太慈村(賈志)祥墓在縣南原太慈
村子侍郎育祔焉二塜相望舊碑巋然(縣志)
第五均墓在魏落村(賈志)在邑西三十里蒲東舍之
間按第五氏墓表云先世出齊田横之後諸田徙
園陵者多故以次第為氏舊雲陽靖川人後徙三
水子孫因以為家焉(縣志按邠州志云第五倫墓非也倫墓在涇陽)
五女塜與第五氏墓相比第五氏元祐間墓碑在
其壙内未審何故(縣志)
明文御史振墓在縣北半川(賈志)
文郎中在中墓在半川文林(賈志)文少白墳在縣北
文林左環白石嶺右邏東澗河(縣志)
文參議運熙墓在南宫(賈志)在半川之東南二里(縣志)
文庶常在兹墓在縣北雞紅嶺下祔父學正運開
側(賈志)
文知縣毓鳳墓在縣西二里淼園(賈志)
本朝劉總兵偁墓在縣西蒲泉舍偁滇南總兵水西
之難戰殁康熙十年
賜祭葬建塋立碑以旌忠節(縣志)
淳化縣
漢鉤弋夫人墓在縣北三十里即雲陵(賈志)鉤弋趙偼
伃昭帝母也從幸甘泉有過見譴以憂死因葬雲
陽昭帝即位追尊為皇太后發卒二萬人起雲陵
邑三千戶(漢書外戚傳)夫人死雲陽宫暴風揚塵百姓
感傷使者夜持棺往葬之封識其處(史記外戚世家)正義
曰括地志云雲陽陵鉤弋夫人陵也在雲陽縣西
北五十八里(史記注)陵在雲陽甘泉宫南今人呼為
女陵(三輔黃圖)初鉤弋夫人譴死既殯屍不臭而香聞
十餘里因葬雲陵上哀悼之又疑其非常人乃發
塜開視棺空無屍惟雙履存一云昭帝即位改葬
之棺空無屍惟絲履存焉(搜神記)昭帝發卒二萬築
陵號雲陵自漢始元訖今一千七百六十餘年遺
塜巍然俗呼大圪塔(縣志)
明羅御史廷繡墓在縣北十五里又知府奎墓在縣
北五里(賈志)
本朝韓遊擊璽聖墓在縣北三十里璽聖鄖陽守備
康熙十七年勦竹房賊死節贈遊擊(縣志)
(附疑塚)上古少昊陵少昊金天氏葬雲陽(縣志按路史少昊)
(葬雲陽註云在茶陵之露水鄉攸縣界又劉恕外紀注云雲陽山名在曲阜縣兖州府志少昊陵在)
(曲阜東北八里是雲陽之在茶陵曲阜二處雖無定論要非淳化之雲陽也)
(附迷塚)唐楊員外郎令一墓令一仙掌人十九舉進
士高第大中大夫檢校天官員外郎聖歷元年六
月卒粤乙卯假葬於合宫縣平樂鄉之北阜郭門
十里邙山西岡巒萬古之阡都邑九重之地襚寄
新壠魂懷故域(張說撰墓碑)
長武縣
隋牛丞相弘墓在長武縣東北四十里(馮志)
宋張知府確墓在長武縣南二十里(馮志)宣和七年徙
官隆德知府死金難贈述古殿學士(縣志)
鄜州
明劉節婦墓在鄜州南五里(延安府志)
齊舉人國儒墓在州北蓮花池上(延安府志)
(附疑塚)唐杜工部甫墓在州三川驛西三百步鄜州
舊志所載如此按子美本傳唐大歷中子美出瞿
塘下江陵泝沅湘以登衡州因客耒陽海嶽祠大
水遽至涉旬不得食縣令具舟迎之乃得還令饋
牛炙白酒大醉一夕卒劉斧拾遺小記謂子美由
蜀往來得以詩酒自適一日過江上舟中飲醉不
能復歸宿酒家是夕江水暴漲子美為驚湍漂汎
其尸不知落於何處玄宗還南内思子美詔求之
聶令乃積空土於江上曰子美為白酒牛炙脹飲
而死葬於此矣以此聞玄宗故唐史因有白酒牛
炙大醉一夕卒之語信哉史氏之誣也此鄜州安
得有墓乎(馬志)秘書郎喬中山云自東曹掾出使延
安道出鄜州土人傳有杜少陵骨在石中者因往
觀之石在州市色青質堅樹於道旁中有人骨一
具趺坐若自成者與石俱化以佩刀削之真人骨
也(緯略按元稹作子美墓誌云子美旅殯岳陽其孫嗣業啓子美柩袝於偃師偃師志云甫墓)
(在土樓村而鄭刑部文寶謫官衡州有經耒陽杜子美墓詩今湖廣通志亦云甫墓在耒陽城外化)
(龍橋豈但為誌而不克遷抑已遷而故塜仍存耶要之鄜無杜墓緯略之說尤為不經未足深辨)
馬將軍慥墓在城西北十里古名將或云馬援
之後有碑剥落世次莫考(州志)
洛川縣
明劉給諫琦墓在縣北(賈志)大石山縣北十里上有劉
光禄塋(縣志按琦以直諫謫戍召還卒贈光禄卿)
本朝劉郎中綋墓在縣北十里(延安府志)
中部縣
上古黃帝橋陵陜西中部縣界(會典)黃帝葬橋山(史記五帝)
(本紀)在上郡橋山(皇覽)元封元年帝北廵朔方還祭黃
帝於橋山(漢武故事)橋陵在延安府中部縣漢武帝臨
祭橋山曰吾聞黃帝不死有塜何也或對曰帝乘
龍升天羣臣葬其衣冠劍履於此(潜確類書)大歷四年
四月鄜坊等州節度使臧希讓上言坊州有軒轅
皇帝陵闕請置廟四時享祭列於祀典從之(冊府元龜)
橋山在中部縣東北二里其山形如橋沮水環遶
之即黃帝葬衣冠之所史記曰黃帝鑄鼎於荆山
鼎成而帝崩葬於橋山在中部縣城北橋山周圍
城塹五里餘樹栢萬餘株横順成行參天蔽日數
百里外望之猶有烟霞霏微青翠玲瓏之狀舊傳
黃帝騎龍升天其臣左徹感思取其衣冠几杖而
廟祀之出於秦皇漢武時方士之說固不足信至
謂葬衣冠於此者乃臣子不忍直言葬黃帝故曰
葬衣冠猶稱君薨曰晏駕也漢書地理志云上郡
陽周縣橋山南有黃帝塜塜前即漢武祈仙臺
橋山在上郡陽周黃帝葬衣冠處漢武帝元封元
年廵狩還祀黃帝於上郡陽周今中部縣地與徵
寧相去三百餘里土壤相接徵寧之地既無橋山
舊志傳徵寧有橋山黃帝塜非也(雍勝略按讀史折衷軒轅陵)
(在橋山載記所同特橋山非一上郡媯州皆有之又思元注云黃帝葬西海橋山地志亦謂山有黃)
(帝冡明一統志云軒轅壽陵在曲阜縣東北二里畿輔志云軒轅陵在平谷縣東北十五里漁子山)
(下閿鄉志軒轅陵在縣南十里鑄鼎原此正山海經註所謂聖人久於其位至於殂亡四海思哀絶)
(域殊俗各自立位而祭起土為墳者也然歴代祭典皆主此故當以中部者為定)
宋狄將軍青墓在縣西黃花峪懸巖石峒有石棺在
焉相傳為狄青洞(賈志)
楊侍郎諧墓在縣東三十里(賈志)
劉安撫宣墓在縣東三十里堯漢村有古碑宣鄜
坊安撫使(縣志)
元劉萬戶侯墓在縣北六十里原村古碑猶存(賈志)
東垣先生李杲墓在縣東北四十里祔其祖元帥
明安岱爾墓有碑(縣志)杲字東垣精岐黃學者稱東
垣先生(元史本傳)
王孝子克己墓在縣北回軍嶺克己事母孝母卒
廬墓元末紅巾賊至聞其孝引去因名其地曰回
軍嶺(縣志)
明韓給諫規墓在縣北十五里(賈志)
張紀善舉墓在縣北隆坊原(賈志)
劉中丞聰墓在縣西十里子主事佐舉人侃仁祔
(縣志)
劉知州璋墓在縣北六十里吕柟撰墓表(賈志)
劉太僕仕墓在縣東南三里弟典膳倬墓在縣北
二里長史儒墓在縣北五里(縣志)
劉知州爾完墓在縣城西盧家川山上(賈志)
劉僉事禋墓在縣西十里(賈志)
朱忠烈新堞墓山西汾陽人中部知縣崇禎十六
年與妻女闔門死難邑人合葬之於縣北社稷壇
側有碑(縣志)
宜君縣
唐褒國公段志玄墓在縣東南三十里(延安府志)
宋寇萊公父母墓在縣西南八十里賈村世傳寇萊
公父母曾寓居於此一夕遥見室火人往救無火
而準生焉其後父母葬此有石獸存(賈志)
明張同知士竒墓在縣南(延安府志)
張主事應辰墓在縣東南(延安府志)
(附疑塜)商彭祖墓在縣北三十里彭村(賈志按宛委餘編及水)
(經注俱言彭城縣為彭祖國城東北有彭祖冡河南通志彭祖墓在鄢陵縣北濟南府志古彭祖籛)
(鏗墓在陽信縣西南而列仙傳諸書又言彭祖為殷王所忌西入流沙不知所終諸說不一然宜君)
(墓别無徵信故屬可疑)
綏德州
秦太子扶蘇塚在綏德州治北(馮志)始皇使長子扶蘇
北監蒙恬軍於上郡始皇崩趙高與胡亥丞相斯詐
為詔書賜扶蘇死(史記秦始皇本紀)始皇二十餘子之中
最賢者莫如扶蘇即其坑儒一諫推崇孔子及得
遺詔尚擁兵三十萬以父命不敢拒遂入内舍自
殺予以為恭世子後一人而已今數千年後扶蘇
之墓巍然獨存於綏德州治之北山豈非儒者之
效與(譚吉璁弔扶蘇墓序)雕山之巔扶蘇塚在焉時有白虹
出冢中去冡不五里有泉曰嗚咽相傳為扶蘇自
裁處(葉映榴嗚咽泉賦序)扶蘇墓有四一在臨潼縣藥水村
一在平凉府東一在寧縣西一在綏德州城中按
綏德古上郡扶蘇監蒙恬軍處賜死葬綏德當是
(關中陵墓志)
蒙將軍恬墓在州西南一里(關中陵墓志)在大理河北
岸天寧寺下(馬志)始皇使恬將三十萬衆築長城始
皇崩李斯趙高陰謀立胡亥為太子遣使者以罪
賜恬死恬遂吞藥自殺(史記本傳)
金趙勸墓在州西十里有施宜生碑(州志)
明馬文簡汝驥墓在州城東五里(賈志)
姜憫忠漢墓在州城南十里(延安府志)
清澗縣
宋劉尚書行徊墓在縣南五十里石臼原(賈志)
任尚書泰亨墓在縣西七里紙張溝(賈志)泰亨仁宗
朝兵部尚書勅命祭葬今紙張溝翁仲猶存其裔
孫進士明道仍立神道碑(縣志)
高團練永能墓在縣東九十里高官莊有碑(馮志)
韓王母墓在縣北五十里官山嶺(賈志)清澗之北五
十里為官山嶺嶺之中有韓王母墓不封不植而
居人至今不敢耕牧也土人云齊王韓信母冡冡
之下有坎窞數十處皆深至丈許云作竈并設伏
者夫韓信生淮陰未嘗至清澗北盟會編云韓世
忠綏德軍人少年曾戲槊於二郎山此宋史所不
載宜其母墓不著也今韓王母墓為世忠母墓無
疑至坎其下塹其旁皆宋人拒馬處也南渡後韓
王故鄉己没於金尚得封識之乎(譚吉璁韓王母墓辨)
元党太尉時濟墓在縣東一百三十里党家山有碑
(賈志)
李總管時忠墓在縣東四十里(賈志)
師安墓在縣南賀家灣西(延安府志)
明白都憲行順墓在縣東一百里弟侍御行中墓亦
在焉(延安府志)
劉參政鏞墓在縣南七里灣子少卿介孫侍御維
禴曾孫長史大觀俱祔(延安府志)
白同知惟勒墓在縣南四十五里(賈志)
郝侍郎志義墓在縣北八十里祔其父知州安墓
側(延安府志)志義刑部右侍郎子序援例乞祭葬劉瑾
謂洪武禮制無此例下序詔獄謫戍瑾敗乃復(馮志)
張侍御進禄墓在縣西三十里(賈志)
劉檢討蘭墓在縣北七里(賈志)
郝同知序墓在縣北十五里(賈志)
惠通判之翰墓在縣北七里(賈志)
白知州璧墓在縣南十五里(賈志)
郝知州名宦墓在縣北十里(賈志)
惠主事承芳墓在縣南(賈志)
白知州宗舜墓在縣東次子僉事慧元墓亦在焉
(延安府志)
李御史光祖墓在縣南七里(延安府志)
葭州
元孝子李忠墓在州境(州志)
五女墓在州西七十里五女川南山之陽姓氏不
詳相傳州民無子生五女元時父死於兵五女誓
不嫁以養母一女偶有異言死後另擯一列(州志)
吳堡縣
宋郝尚書文義墓在縣北李家原神道碑為耕者磨
農器漫滅(縣志)
明薛僉事國柱墓在吳堡縣(延安府志)
神木縣
宋劉節度倫墓在縣南門外子城内倫係太平興國
二年節度使綏麟州路總管(縣志)
楊六郎墓在北門外子城内俗傳為楊六郎墳(縣志)
明梁武莊震墓在縣南十里(延安府志)
府谷縣
宋折太君墓在縣西四十里楊家小寨縣人呼為折
太君墳(縣志)折太君墓宋名將克行之母也(延綏鎮志)
觀察使折克行墓在縣北三十里李家窪(縣志)
陜西通志卷七十一
