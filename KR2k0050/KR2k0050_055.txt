陜西通志卷五十五
人物一
俊乂德造王國挺生河流曲瀉仙掌高擎鬱為竒傑
萃於羣英載道經術名世公卿四維張舉六行昭明
内逮壼範亦秉淑貞方外遊藝各詣粹精蹌蹌濟濟
皇矣西京作人物志第二十五
聖賢
上古
倉帝史皇氏名頡姓侯岡(馮翊人見姓譜)龍顔侈哆四目靈光
上天作命為百王憲實有睿德生而能書及受河圖
綠字於是窮天地之變仰觀奎星圓曲之勢俯察龜
文鳥羽山川掌指而剏文字以正君臣之分以嚴父
子之儀以肅尊卑之序法度以出禮樂以興刑法以
著為政立教領事辨官一成不外於是天地之藴盡
矣(路史)倉頡造書而天雨粟鬼夜哭(淮南子)黃帝之史倉
頡見鳥獸&KR1389;迒之迹知分理之可相别異也初作書
契蓋依類象形故謂之文(說文序)今長安西南二里宫
張村有三會寺記為倉頡造書之堂(九域志)
唐虞
棄黎民阻饑汝后稷播時百榖(尚書堯典)思文后稷克配彼
天立我烝民莫非爾極貽我來牟帝命率育無此疆
爾界陳常于時夏(詩周頌)周后稷名棄其母有邰氏女
曰姜原姜原為帝嚳元妃姜原出野見巨人迹心忻
然說欲踐之踐之而身動如孕者居期而生子以為
不祥棄之隘巷馬牛過者皆避不踐徙置之林中適
會山林多人遷之而棄渠中冰上飛鳥以其翼覆薦
之姜原以為神遂收養之初欲棄之因名曰棄(史記周本)
(紀)棄為兒時好種樹禾黍桑麻五穀相五土之宜青
赤黃黑陵水高下粢稷黍米禾蕖麥豆稻各得其理
堯遭洪水人民泛濫堯聘棄使教民山居隨地造區
研營種之術三年餘行人無饑乏之色乃拜棄為農
師封之邰號為后稷姓姬氏后稷就國為諸侯卒子
不窋立(吳越春秋)
夏
公劉克篤前烈(尚書武成)篤公劉于豳斯館涉渭為亂取厲
取鍛止基迺理爰衆爰有夾其皇澗遡其過澗止旅
迺密芮鞫之即(詩大雅)公劉復修后稷之業務耕種行
地宜自漆沮度渭取材行者有資居者有蓄積民賴
其慶百姓懷之多徙而保歸焉周道之興自此始故
詩人樂歌思其德(史記周本紀)
伊尹耕于有莘之野而樂堯舜之道焉(孟子有按路史陳留辛城辛)
(虚周語作莘城地記作莘虚吕氏春秋有侁之女采得嬰兒于空桑後居伊水命之曰伊尹又書序葬伊)
(尹于亳據此則伊尹似非秦人而括地志云古㜪國在今河西縣南二十里其夏陽村為伊尹耕處谿田)
(馬氏謂郃陽東境為有莘故址錢萬選宰莘退食錄則確指有莘為今郃陽力詆陳留非是而並以吕覽)
(空桑伊水之說為荒誕至元和志又云濟隂縣東南三十里為古莘國伊摰耕處衆說參差未審孰是姑)
(並識之以備考)
殷
太王肇基王迹(尚書武成)古公亶父來朝走馬率西水滸至
于岐下(詩大雅)天作高山太王荒之(詩周頌)古公復修后
稷公劉之業積德行義國人皆戴之薰育攻之欲得
財予之已復攻欲得地與民民皆怒欲戰古公曰殺
人父子而君之予不忍為乃與私屬踰梁山止於岐
下豳人舉國扶老㩦弱於是古公營城郭室屋而邑
别居之作五官有司民皆歌樂之頌其德古公長子
泰伯次仲雍少季歴古公卒季歴立是為公季(史記周本)
(紀)
泰伯其可謂至德也已矣三以天下讓民無得而稱焉
(論語)泰伯仲雍皆太王之子而季歴之兄也季歴賢而
有聖子昌太王欲立季歴以及昌於是泰伯仲雍二
人乃犇荆蠻文身斷髮示不可用以避季歴季歴果
立是為王季而昌為文王泰伯之犇荆蠻自號勾吳
荆蠻義之從而歸之千餘家立為吳泰伯泰伯無子
弟仲雍立是為吳仲雍卒子季簡立(史記吳世家)泰伯仲
雍知古公欲以國及昌古公病二人託名採藥遂之
荆蠻古公卒泰伯仲雍赴喪畢還荆蠻國民君而事
之古公將卒令季歴讓國於泰伯三讓不受故云三
以天下讓(吳越春秋)
王季其勤王家(尚書武成)維此王季因心則友則友其兄則
篤其慶載錫之光受禄無喪奄有四方維此王季帝
度其心貊其德音其德克明克明克類克長克君王
此大邦克順克比(詩周頌)公季修古公遺道篤於行義
諸侯順之公季卒子昌立是為西伯(史記周本紀)
文王克明德慎罰(尚書康誥)穆穆文王於緝熙敬止(詩大雅文王篇)
雝雝在宫肅肅在廟不顯亦臨無斁亦保(思齊篇)帝謂
文王無然畔援無然歆羡誕先登于岸帝謂文王予
懷明德不大聲以色不長夏以革不識不知順帝之
則(皇矣篇)西伯曰文王遵后稷公劉之業則古公公季
之法篤仁敬老慈少禮下賢者士多歸之崇侯譛於
紂紂囚西伯於羑里閎天之徒求有莘氏美女驪戎
之文馬有熊九駟他竒怪物獻之紂乃赦西伯賜弓
矢斧鉞使得征伐西伯獻洛西之地請紂去炮烙之
刑紂許之西伯隂行善諸侯皆來平決於是虞芮之
人有獄不能决乃如周入界耕者皆讓畔民俗皆讓
長虞芮人慙相謂曰吾所爭周人所恥何往為俱讓
而去諸侯聞之曰西伯蓋受命之君明年伐犬戎明
年伐密須明年敗耆國明年伐䢴明年伐崇侯虎而
作豐邑自岐下而徙都豐明年西伯崩子發立西伯
即位五十年其囚羑里益易之八卦為六十四卦諡
為文王(史記周本紀)
周
周公師保萬民民懷其德(尚書君陳)惟公德明光于上下勤
施于四方旁作穆穆迓衡(洛誥)周公旦者武王弟也自
文王在時旦為子孝篤仁異于羣子及武王即位旦
常輔翼武王用事居多武王九年東伐至盟津周公
輔行十一年伐紂至牧野周公佐武王作牧誓破殷
殺紂周公把大鉞召公把小鉞釁社告紂之罪於天
及殷民封紂子武庚禄父使管叔傅之以續殷祀武
王有疾不豫羣臣懼周公乃自以為䞇設三壇周公
載璧秉圭告於太王王季文王卜曰吉周公入賀藏
其册金縢匱中誡守者勿敢言明日武王有瘳其後
武王崩成王少周公恐天下聞武王崩而畔乃踐祚
代成王攝行政當國管叔及其羣弟流言於國曰公
將不利於成王周公卒相成王而使其子伯禽就封
於魯管蔡武庚等果率淮夷而反周公乃奉命興師
東伐作大誥遂誅管叔殺武庚放蔡叔收殷餘民以
封康叔於衞封微子於宋以奉殷祀寧淮夷東土二
年畢定諸侯咸服宗周成王七年周公往營雒邑卜
居焉曰吉遂國之成王長能聽政周公乃還政成王
北面就臣位匔匔如畏然初成王少時病周公自揃
其蚤沉之河以祝於神亦藏其册於府成王病有瘳
及成王用事人或譛周公周公奔楚成王發府見周
公禱書乃泣反周公周公歸恐成王壯治有所淫佚
乃作多士毋逸以誡成王成王在豐天下已安周之
官政未次序於是周公作周官官别其宜作立政以
便百姓百姓說周公病卒葬于畢(史記魯世家)
秦祖字子南鄭玄曰秦人(史記仲尼弟子傳府按明一統志謂西安人)秦有
子南贇贇述作守道之淵成德之博範若鑄金契猶
發藥歴世明祀少梁寵爵(宋高宗贊作按聖門人物志末二句紛華不撓縻)
(我好爵)
壤駟赤字子徒鄭玄曰秦人(史記仲尼弟子傳府按明一統志謂西安人)式
是壤侯昭乎聖徒執經請益載道若無詩書規矩問
學楷模得時而駕領袖諸儒(宋高宗贊)
燕伋(家語作級)亦字子思秦人夫子適周問禮時從之道成
而歸居于汧河西南山下相傳古名魯家村(三賢集)八
九之徒具傳大義賢哉子思道本無愧鍾靈咸鎬浴
德洙泗增封汧源皇澤斯被(宋陳知微贊)師席高振大成
是集道傳一貫速肖七十善教云衰儒風可立漁陽
之士得跂而及(聖門人物志贊)
名臣
周
虢仲宫之竒曰虢仲虢叔王季之穆也為文王卿士勲
在王室藏於盟府(左傳)
畢公高與周同姓(史記魏世家)惟公懋德克勤小物弼亮四
世正色率下罔不祗師言嘉績多于先王予小子垂
拱仰成(尚書畢命)晉語說文王之事云重之以周召畢榮
則畢公於文王之世已為大臣是文武成康四世為
公卿也(孔疏)
榮伯成王既伐東夷肅慎來賀王俾榮伯作賄肅慎之
命(尚書序)正義曰晉語云文王諏於蔡原訪於莘尹重
之以周召畢榮榮於文王之時名次畢公之下是大
臣也未知此時榮伯是彼榮公否(孔疏)馬融曰榮伯周
同姓畿内諸侯為卿大夫也(史記周本紀註榮按武王亂臣九人自公以)
(下其邑里無考故不濫入)
君陳惟爾令德孝恭惟孝友于兄弟克施有政命汝尹
兹東郊敬哉往慎乃司兹率厥常懋昭周公之訓惟
民其乂(尚書君陳)成王十一年王命周平治東都(竹書紀年)周
平公即君陳周公之子伯禽之弟(沈約注)
祭公謀父昔穆王周行天下必有車轍馬跡焉祭公謀
父作祈招之詩以止王心王是以獲没於祗宫其詩
曰祈招之愔愔式昭德音思我王度式如玉式如金
形民之力而無醉飽之心(左傳)穆王將征犬戎祭公謀
父諫曰不可先王耀德不觀兵夫先王之制甸服者
祭侯服者祀賓服者享要服者貢荒服者王日祭月
祀時享歲貢終王今自大畢伯仕之終也犬戎氏以
其職來王天子曰予必以不享征之且觀之兵無乃
廢先王之訓而王幾頓乎王不聽遂征之(國語)王若曰
公不豫公其告予懿德祭公拜手稽首曰天子謀父
疾維不瘳敢告天子汝無以戾(缺)罪疾喪時二王大
功汝無以嬖御固莊后汝無以小謀敗大作汝無以
嬖御士疾大夫卿士汝無以家相亂王室而莫恤其
外尚皆以時中乂萬國嗚呼汝念哉王拜手稽首黨
言(汲冡周書)韋昭曰祭畿内之國周公之後為王卿士謀
父字也(史記周本紀註)
召公厲王虐國人謗王召公告王曰民不堪命矣王怒
得衞巫使監謗者國人莫敢言召公曰是鄣之也防
民之口甚於防川川壅而潰傷人必多民亦如之三
年乃流王於彘(國語)厲王太子靜匿召公之家國人聞
之乃圍之召公乃以其子代太子太子竟得脱召公
周公二相行政號曰共和厲王死於彘太子靜長於
召公家二相乃共立為王是為宣王宣王即位二相
輔之法文武成康之遺風諸侯復宗周(史記周本紀)宣王
元年王即位周定公召穆公帥師伐淮夷王錫召穆
公命(竹書紀年)召公召穆公也名虎(毛詩箋)正義曰經言召
公皆召康公也此云王命召虎是召虎也穆公是康
公十六世孫(毛詩疏)
漢
張安世字子孺(湯子杜陵人)少以父任為郎用善書給事尚
書上幸河東亡書三篋詔問莫能知唯安世識之擢
尚書令遷光禄大夫昭帝即位大將軍霍光秉政以
安世篤行白用為右將軍光禄勲以自副封富平侯
昭帝崩光白太后徙安世為車騎將軍與共徵立昌
邑王王淫亂光與安世謀廢王立宣帝宣帝即位益
封萬六百戶子千秋延壽彭祖皆中郎將侍中光薨
拜大司馬車騎將軍領尚書事數月更為衞將軍兩
宫衛尉城門北軍兵屬焉安世職典樞機以謹慎周
密自著外内無間每定大政已決輙移病出聞有詔
令乃驚使吏之丞相府問焉自朝廷大臣莫知其與
議也嘗有所薦其人來謝弗為通有郎功高不調自
言安世絶不許己而郎果遷其匿名迹遠權勢如此
初安世兄賀幸於衛太子太子敗賀下蠶室後為掖
庭令宣帝以皇曾孫收養掖庭賀内傷太子無辜曾
孫孤幼所以視養拊循恩甚密焉及曾孫壯大賀教
書令受詩為取許妃以家財聘之及宣帝即位賀己
死上追思賀恩封其冡置守冡二百家諡曰哀安世
尊為公侯食邑萬戶然身衣弋綈夫人自紡績家童
皆有手技作事内治産業富於大將軍光元康四年
春病復強起視事薨諡曰敬侯賜塋杜東子延壽歴
位九卿既嗣侯國租入歲千餘萬延壽以身無功德
何能久堪先人大國數上書讓減戶邑又因弟陽都
侯彭祖口陳至誠天子以為有讓迺徙封薨諡愛侯
子勃嗣為散騎諫大夫元帝詔列侯舉茂材勃舉大
官獻丞陳湯湯有罪勃坐削二百戶後湯立功西域
世以勃為知人子臨嗣臨亦謙儉薨子放嗣鴻嘉中
上與近臣遊宴放以開敏得幸成帝崩放哭泣而死
初安世長子千秋與霍光子禹俱為中郎將將兵隨
度遼將軍范明友擊烏桓還謁大將軍光問千秋戰
鬭方略山川形勢千秋口對兵車畫地成圖光復問
禹禹不能記曰皆有文書光嘆曰霍氏世衰張氏興
矣及禹誅滅而安世子孫相繼為侍中中常侍諸曹
散騎列校尉者凡十餘(漢書張湯傳)
杜延年字幼公(周子茂陵人)亦明法律昭帝初立大將軍霍
光秉政以延年補軍司空始元四年益州蠻夷反以
校尉將南陽士擊益州還為諫大夫上官桀謀為亂
延年以聞桀等伏辜延年本大將軍霍光吏首發大
姦擢為太僕右曹給事中光持刑罰嚴延年輔之以
寬議論持平和合朝廷見國家承武帝奢侈師旅之
後數為光言年歲比不登流民不盡還宜修孝文時
政示以儉約寬和順天心說民意年歲宜應光納其
言舉賢良議罷酒𣙜鹽鐵皆自延年發之昌邑王廢
光與大臣議所立時宣帝號皇曾孫延年知曾孫德
美勸光立焉宣帝即位論定策功比朱虚侯劉章封
侯益土延年為人安和備於諸事久典朝政上任信
之居九卿位十餘年賞賜賂遺貲數千萬光子禹誅
延年坐免官後拜北地太守選用良吏捕繫豪強郡
中清淨徙西河太守治甚有名五鳳中徵為御史大
夫視事三歲以老病乞骸骨賜安車駟馬罷就第數
月薨諡敬侯子緩嗣緩少為郎本始中以校尉從蒲
類將軍擊匈奴還為諫大夫遷上谷都尉鴈門太守
父延年薨徵視喪事拜為太常治諸陵縣每冬月封
具獄日常去酒省食官屬稱其有恩元帝初即位榖
貴民流永光中西羌反緩輒上書入錢榖助用前後
數百萬緩少弟熊歴五郡二千石三州牧刺史有能
名(漢書杜周傳)
魏相字弱翁定陶人徙平陵少學易舉賢良以對策高
第為茂陵令頃之御史大夫桑弘羊客詐稱御史止
傳丞不以時謁客怒縛丞相疑其有姦收捕案致其
罪論棄市茂陵大治遷河南太守禁止姦邪豪強畏
服後人有告相賊殺不辜事下有司會赦出復詔守
茂陵令遷揚州刺史考案郡國守相多所貶退居部
二歲徵為諫大夫復為河南太守宣帝即位入為大
司農遷御史大夫遂代韋賢為丞相及宣帝親萬幾
厲精為治練羣臣核名實相總領衆職甚稱上意元
康中匈奴遣兵擊漢屯田車師者不能下上與趙充
國等議欲因其衰弱出兵擊其右地使不敢復擾西
域相上書諫上從相言而止相明易經有師法好觀
漢故事數條漢興以來國家便宜行事及賢臣賈誼
鼂錯董仲舒等所言請施行之又數表采易隂陽及
明堂月令奏之上納用焉每勅掾史案事郡國及休
告從家還至府輒白四方異聞或有逆賊風雨災變
郡不上聞輒奏言之視事九歲神爵三年薨諡曰憲
侯子弘嗣甘露中有罪削爵為關内侯(漢書本傳)
趙充國字翁孫上邽人沉勇有大略少好將帥之節學
兵法通知四夷事武帝時以假司馬從貳師擊匈奴
潰圍陷陣貳師奏狀拜為中郎昭帝時武都氐人反
充國以護軍都尉擊定之遷水衡都尉擊匈奴西祁
王擢為後將軍與大將軍霍光定策立宣帝封營平
侯本始中為蒲類將軍征匈奴斬虜數百級還為後
將軍少府匈奴大發十餘萬騎欲入寇充國將四萬
騎屯緣邊九郡單于引去元康三年先零與諸羌種
豪解仇交質兩府白遣義渠安國行視諸羌安國召
諸豪三十餘人斬之於是諸羌劫掠犯塞上使問誰
可將者充國對曰無踰於老臣者矣上曰將軍度羌
虜何如當用幾人充國曰百聞不如一見兵難隃度
臣願馳至金城圖上方略遂西至西部都尉府日饗
軍士士皆欲為用充國子中郎將卬將兵至令居虜
並出絶轉道卬以聞詔八校尉合疏捕山間虜通轉
道津渡充國欲以威信招降䍐开解散虜謀徼極乃
擊之時議者咸以為先零負䍐开之助不先破䍐开
則先零未可圖上以書勅讓充國充國以將在外便
宜有守以安國家乃上書陳兵利害七月璽書報從
充國計充國引兵至先零虜久解弛望見大軍棄車
重欲渡湟水道阸狹充國徐行驅之擄馬牛羊十萬
餘頭車四千餘兩兵至䍐地令軍無燔聚落芻牧田
中䍐开聞之喜願得還復故地後竟不煩兵而下時
羌降者萬餘人充國欲罷騎兵屯田以待其敝會得
進兵璽書中郎將卭懼使客諫充國曰誠令兵出利
與病何足爭一旦不合上意遣繡衣來責將軍將軍
不能自保何國家之安充國嘆曰是何言之不忠也
吾固以死守之遂上屯田便宜十二事充國奏每上
輒下公卿議初是充國計者什三中什五最後什八
詔詰前言不便者皆頓首服上於是詔罷兵獨充國
留屯田明年充國奏罷屯田振旅而還賜安車駟馬
罷就第朝廷每有四夷大議常與參兵謀問籌策焉
年八十六薨諡曰壯侯傳子至孫欽欽亡子國除先
是充國為後將軍徙杜陵(漢書本傳)
蕭望之字長倩蘭陵人徙杜陵家世以田為業望之好
學治齊詩事同縣后倉且十年以令詣太常受業復
事同學博士白竒又從夏侯勝問論語禮服京師諸
儒稱述焉以射策甲科為郎署小苑東門候御史大
夫魏相除為屬察廉為大行治禮丞地節三年夏京
師雨雹望之上疏願賜清閒之宴口陳災異之意對
奏拜為謁者累遷諫大夫丞相司直歲中三遷平原
太守徵入守少府宣帝察望之經明持重論議有餘
材任宰相欲詳試其政事復以為左馮翊是歲西羌
反京兆尹張敞上書言國兵在外無餘積願令諸有
罪非不得赦者皆得入榖贖罪事下有司議望之以
為如此則富者得生貧者得死是貧富異刑罰不一
也遂不施敞議望之為左馮翊三年京師稱之遷大
鴻臚神爵三年代丙吉為御史大夫左遷太子太傅
以論語禮服授皇太子宣帝寢疾選大臣可屬者拜
望之前將軍光禄勲受遺詔輔政元帝即位數宴見
言治亂多所匡正上甚鄉納之初中書令弘恭石顯
久典樞機明習文法與車騎將軍史高為表裏論議
常獨持故事不從望之望之以為中書政本用宦者
非國舊制又違古不近刑人之義白欲更置士人由
是大與高恭顯忤會稽鄭朋行傾邪恭顯令告望之
等謀欲疏退許史狀免為庶人後數月詔賜望之爵
關内侯給事中天子方倚欲以為丞相會望之子伋
上書訟前事恭顯白望之教子上書歸非於上非詘
之牢獄塞其怏怏則聖朝無以施恩上可其奏顯等
勅令召望之因急發執金吾車騎馳圍其第使者至
望之欲自殺以問門下朱雲雲者好節士勸望之自
裁於是竟飲酖自殺天子聞之驚拊手曰果然殺吾
賢傅卻食涕泣哀動左右召顯等責問良久然後已
子育咸由育字次君歴刺史太守入守大鴻臚鄠賊
梁子政阻山為害育為右扶風數月盡誅子政等坐
與定陵侯淳于長厚善免官哀帝時南郡江中多盜
賊拜育南郡太守育至南郡盜賊靜病去官起家復
為光禄大夫執金吾以壽終於官咸字仲為好畤令
遷淮陽泗水内史張掖弘農河東太守所居有迹數
增秩賜金後官至大司農終官由字子驕舉賢良為
定陶令遷太原都尉安定太守治郡有聲初哀帝為
定陶王由為令失王指制書免為庶人帝崩遷江夏
太守平江賊成重等有功增秩為陳留太守元始中
為中散大夫終官(漢書本傳)
宋弘字仲子京兆長安人父尚成帝時至少府哀帝立
以不附董賢抵罪弘少而温順赤眉入長安遣使徵
弘至渭橋自投水佯死獲免光武即位徵拜大中大
夫建武二年為大司空以清行致稱帝嘗問弘通博
之士弘薦沛國桓譚召拜議郎給事中帝每讌輒令
鼓琴好其繁聲弘聞之悔於薦舉伺譚内出朝服坐
府上遣吏召之譚至讓之曰吾所以薦子者欲令輔
國家以道德也今數進鄭聲以亂雅頌非忠正者也
後大會羣臣帝使譚鼓琴譚見弘失其常度帝怪之
弘離席免冠謝曰臣所以薦譚者望能以忠正導主
而令朝廷躭悦鄭聲臣之罪也帝改容謝使反服遂
不復令譚給事中弘嘗讌見御座新屏風圖畫列女
帝數顧視之弘正容言曰未有好德如好色者帝即
徹之時帝姊湖陽公主新寡帝與共論朝臣微觀其
意主曰宋公威容德器羣臣莫及後弘被引見帝令
主坐屏風後因謂弘曰諺言貴易交富易妻人情乎
弘曰臣聞貧賤之知不可忘糟糠之妻不下堂帝顧
謂主曰事不諧矣在位五年免歸卒弟嵩以剛強孝
烈著名官至河南尹嵩子由章和間為太尉由子漢
字仲和以經行著名舉茂才四遷西河太守立名節
以威恩著稱拜大中大夫卒子則字元矩為鄢陵令
有名迹拔同郡韋著扶風法真稱為知人(後漢書本傳)
馬援字文淵茂陵人三兄況余員並有才能為二千石
援少有大志諸兄竒之王莽末四方起兵援避地西
州隗囂甚重之與决籌策時公孫述稱帝於蜀囂使
援往觀之援歸謂囂曰子陽井底蛙耳妄自尊大不
如專意東方建武四年囂使援奉書洛陽援至引見
於宣德殿頓首曰當今之世非獨君擇臣臣亦擇君
今見陛下恢廓大度同符高祖乃知帝王自有真也
帝壯之及還囂遂遣長子恂入質會囂用王元計發
兵拒漢援上疏自陳帝乃召援計事援具言謀畫因
使援將突騎五千往來游說以離囂支黨八年帝西
征至漆援於帝前聚米為山谷指畫形勢帝曰虜在
吾目中矣明旦進軍至第一囂衆大潰自王莽末西
羌入居塞内金城屬縣多為虜有十一年拜隴西太
守援擊破先零羌於臨洮諸羌數為屯聚寇鈔援復
追討之收其榖畜而還時朝臣以金城破羌之西道
遠多寇議欲棄之援不可帝於是詔武威太守令悉
還金城客民三千餘口各反舊邑援奏為置長吏繕
城郭起塢候開導水田勸以耕牧郡中樂業又遣羌
豪楊封譬說塞外羌皆來和親又武都氐人背公孫
述來降者援皆上復其侯王君長賜印綬帝悉從之
視事六年徵入為虎賁中郎將援自還京師數被進
見善兵策每有所謀未嘗不用十七年交趾女子徵
側徵貳反拜援伏波將軍將兵緣海而進至浪泊與
賊戰破之斬徵側徵貳封援為新息侯乃擊九真賊
都羊等自無功至居風嶠南悉平援奏言西于縣戶
三萬二千遠界去庭千餘里請分為封溪望海二縣
許之援所過輒為郡縣治城郭穿渠灌溉以利其民
條奏越律與漢律駁者十餘事與越人申明舊制以
約束之自後駱越奉行馬將軍故事二十年振旅還
京師平陵人孟冀賀援援曰我微勞猥享大縣功薄
賞厚何以能長久乎方今匈奴烏桓尚擾北邊欲自
請擊之男兒當死於邊以馬革裹屍還葬耳冀曰諒
為烈士當如此矣會匈奴烏桓寇扶風援請行許之
明年秋出高柳烏桓候者見漢軍至虜遂散去二十
四年武威將軍劉尚擊五溪蠻夷軍没援復請行遂
遣征五溪會暑甚士卒多疫死援亦病困帝使虎賁
中郎將梁松監軍會援卒遂因事陷之帝大怒追收
援新息侯印綬妻孥惶懼不敢以喪還舊塋買城西
數畝地藁葬而已建初三年肅宗追諡曰忠成侯援
四子廖防光客卿客卿幼而岐嶷年六歲能專對賓
客嘗有亡命者來過匿不令人知援甚竒之以為將
相器故以客卿字焉援卒客卿亦夭没(後漢書本傳)
楊震字伯起華隂人少好學明經博覽無不窮究諸儒
語曰關西孔子楊伯起年五十始仕州郡大將軍鄧
隲聞其賢辟之四遷東萊太守當之郡道經昌邑故
所舉荆州茂才王密為昌邑令謁見至夜懷金十斤
以遺震震曰故人知君君不知故人何也密曰暮夜
無知者震曰天知神知我知子知何謂無知密愧而
出轉涿州太守元初四年徵入為太僕永寧元年代
劉愷為司&KR1131;鄧太后崩内寵始横安帝乳母王聖緣
恩放恣女伯榮出入宫掖傳通姦賂震疏奏帝以示
阿母等内倖皆懷忿恚延光二年為太尉帝舅大鴻
臚耿寳薦中常侍李閏兄於震震不從皇后兄執金
吾閻顯亦薦所親於震震又不從由是益見怨時詔
遣使者大為阿母修第中常侍樊豐等更相扇動見
震連切諫不從無所顧忌遂詐作詔書調發司農錢
榖大匠見徒材木各起家舍園池役費無數震因地
震復上疏豐等皆側目以其名儒未敢加害三年春
東巡震部掾高舒召大匠令史考校之得豐等所詐
下詔書具奏須行還上之豐等惶怖遂共譛震云鄧
氏故吏有恚恨之心及車駕還夜遣使者策收太尉
印綬遣歸本郡至城西夕陽亭乃慷慨謂諸子門人
曰吾蒙恩居上司疾奸臣狡惡而不能誅惡嬖女傾
亂而不能禁何面目復見日月因飲酖而卒時年七
十餘弘農太守移良承樊豐等旨遣吏於陜縣停留
震喪露棺道厠歲餘順帝即位震門生虞放陳翼詣
闕追訟震事乃下詔除二子為郎贈錢百萬以禮改
葬於華隂潼亭先葬十餘日有大鳥高丈餘集震喪
前俯仰悲鳴淚下霑地葬畢飛去震五子長子牧富
波相中子秉字叔節少傳父業年四十餘乃應司空
辟拜侍御史頻出為豫荆除兖四州刺史計日受俸
餘禄不入私門桓帝即位遷侍中尚書拜光禄大夫
時梁冀用權秉稱病冀誅乃拜太僕遷太常延熹五
年代劉矩為太尉時宦官方熾子弟布滿天下秉條
奏牧守以下五十餘人或死或免天下肅然時郡國
計吏多留拜為郎秉上言三署見郎七百餘人浮食
者衆宜絶横拜以塞覬覦之端自此終桓帝世計吏
無留拜者中常侍侯覽弟參為益州刺史暴虐秉劾
奏參因奏覽及中常侍具瑗請免官送歸本郡書奏
尚書召對秉掾屬曰公府外職而奏劾近官有故事
乎秉使對曰漢世故事三公之職無所不統尚書不
能詰帝竟免覽官而削瑗國每朝廷得失輒盡忠規
諫多見納用秉性不飲酒又早喪妻遂不復娶所在
以淳白稱嘗曰我有三不惑酒色財也薨年七十四
子賜字伯獻少傳家學篤志博聞以司空高第再遷
侍中建寧初靈帝當受學三公舉賜侍講華光殿中
遷光禄勲熹平元年青蛇見御座賜上封事二年代
唐珍為司空五年代袁隗為司徒坐辟黨人免復拜
光禄大夫光和元年有虹蜺晝降嘉德殿前帝惡之
引賜等入問以祥異禍福所在賜書對甚忤以師傳
之恩故得免咎其冬行辟雍禮引為三老復拜少傳
光禄勲代劉郃為司徒帝欲造畢圭靈琨苑賜復上
疏諫五年拜太尉中平元年黃巾賊起賜詣省閣切
諫忤旨因免先是黃巾張角等執左道誑耀百姓賜
時在司徒上書言之會去位事留中後帝徙南宫閱
錄故事得賜所上奏乃感悟詔封臨晉侯拜尚書令
以特進就第二年九月復代張温為司空薨諡文烈
子彪字文先少傳家學初舉孝廉茂才辟公府皆不
應熹平中徵拜議郎遷京兆尹黃門令王甫使門生
於郡界辜𣙜官財物七千萬彪發其姦司隸校尉楊
球因奏誅甫徵還拜侍中中平六年代董卓為司空
其冬為司徒關東兵起董卓欲遷都乃大會公卿議
百官無敢言者彪曰天下動之至易安之甚難惟明
公慮焉議罷卓奏免彪復為京兆尹興平元年代朱
雋為太尉錄尚書事李郭之亂彪盡節衞主幾不免
車駕還洛陽復守尚書令袁術僣亂曹操托彪與術
婚姻奏收下獄孔融往見操曰楊公四世清德海内
所瞻今横殺無辜孔融魯國男子明日便當拂衣而
去操不得已遂理出彪彪見漢祚將終遂稱脚攣不
復行及魏受禪欲以彪為太尉彪固辭黃初六年卒
於家自震至彪四世太尉德業相繼與袁氏俱為東
京名族(後漢書本傳)
李郃字孟節南鄭人父頡以儒學稱官博士郃襲父業
遊太學通五經善河洛風星縣召署幕門候吏和帝
分遣使者皆微服單行至州縣觀採風謠使者二人
到益部投郃候舍時夏夕露坐郃仰觀問曰二君發
京師寧知朝廷遣二使耶二人驚曰不聞也問何以
知之郃指星示云有二使星向益州分野故知之後
三年其使者一人拜漢中太守召署戶曹史時大將
軍竇憲納妻天下皆有禮慶郡亦遣使郃進曰竇將
軍危亡之禍可翹足而待願明府一心王室勿與交
通太守固遣之郃不能止請自行許之遂所在留遲
以觀其變行至扶風而憲就國自殺凡交通者皆免
官惟太守不豫焉歲中舉孝廉五遷尚書令元初四
年為司空數陳得失有忠臣節坐事免安帝崩北鄉
侯立復為司徒北鄉侯病郃隂與少府陶範步兵校
尉趙直謀立順帝會孫程等事成郃功不顯明年坐
災異免將作大匠翟酺上郃潜圖大計以安社稷錄
功封涉都侯不受年八十餘卒(後漢書方術傳)固字子堅司
徒郃子少好學常步行尋師不遠千里郡舉孝廉辟
司空掾皆不就陽嘉二年有地動山崩火災之異公
卿舉固對策詔又特問為政所宜固對多所納用拜
議郎出為廣漢雒令梁商請為從事中郎商以后父
輔政而柔和自守不能有所整裁災異數見固欲令
商先正風化退辭高滿商不能用永和中荆州盜起
彌年不定乃以固為荆州刺史固到赦寇盜前釁與
之更始於是賊帥夏密等斂其魁黨自縛歸首固遣
還使自相招集開示威法餘類悉降上奏南陽太守
高賜等臧穢賜等共重賂大將軍梁冀冀為千里移
檄固持之愈急遂徙固為太山太守時太山盜賊屯
聚歴年郡兵追討不能制固到以恩信招誘未滿歲
賊皆弭散遷將作大匠上疏陳事又薦陳留楊倫河
南尹存等是日有詔徵用倫等以固為大司農冲帝
即位以固為太尉與梁冀參錄尚書事明年帝崩固
以清河王蒜年長有德欲立之冀不從乃立樂安王
子纉時梁冀猜專忌帝聰慧令左右進鴆帝促召固
固入帝崩固伏尸號哭推舉侍醫冀大惡之因議立
嗣固及大鴻臚杜喬皆以為清河王蒜明德著聞又
屬最尊親宜立為嗣冀說太后先策免固立蠡吾侯
是為桓帝後歲餘甘陵劉文魏郡劉鮪各謀立蒜為
天子梁冀因誣固與文鮪共為妖言下獄門生王調
貫械上書證固枉河内趙承等數十人亦要鈇鑕詣
闕通訴太后明之赦出獄京師市里皆稱萬歲冀聞
之畏固名德終為己害乃更奏前事遂誅之時年五
十四收固二子基兹死獄中小子燮得亡脱燮字德
公初固既策罷知不免禍乃遣三子歸鄉里時燮年
十三姊文姬託父門生王成將燮入徐州界内令變
名姓為酒家傭燮專精經學十餘年間梁冀誅燮乃
還鄉里徵拜議郎廉方自守靈帝時拜安平相先是
安平王續為張角賊所略國家贖王得還朝廷議復
其國燮上奏曰續守藩不稱損辱聖朝不宜復國時
議者不同續竟歸藩燮以謗毁宗室輸作左校未滿
歲王果坐不道被誅乃拜燮為議郎京師語曰父不
肯立帝子不肯立王擢河南尹時以貨賂為官詔書
復横發錢三億以實西園燮上書陳諫辭義深切帝
乃止先是潁川甄邵謟附梁冀為鄴令有同郡生得
罪於冀亡奔邵邵偽納而隂以告冀冀即捕殺之邵
當遷郡守會母亡邵埋屍馬屋先受封然後發喪邵
還至洛陽燮塗遇之使卒投車於溝中笞捶亂下大
書帛於其背曰謟貴賣友貪官理母乃具表其狀邵
遂廢錮終身在職二年卒時人感其世忠正咸傷惜
焉(漢書李固傳)
魏
蘇則字文師武功人少以學行聞舉孝廉茂才辟公府
皆不就起家為酒泉太守轉安定武都所在有威名
太祖征張魯使為軍導魯破則綏定下辯諸氏通河
西道徙為金城太守撫循甚謹招懷羌胡由是歸附
者日多李越以隴西反則率羌胡圍越越請服西平
麴演叛則討之演降文帝加則護羌校尉賜爵關内
侯後演復結旁郡為亂張掖張進酒泉黃華皆應之
又武威三種胡並寇鈔道路斷絶武威太守母丘興
告急於則時將軍郝昭魏平各屯守金城則見昭等
謀討之乃發兵救武威降其三種胡與興擊進於張
掖破之斬進及其支黨華懼乞降河西平進封都亭
侯徵拜侍中文帝問則曰前燉煌獻徑寸大珠可復
求得否則對曰陛下化洽中國德流沙漠即不求自
至帝默然後則從行獵槎桎拔失鹿帝大怒悉收督
吏將斬之則稽首曰陛下方隆唐虞之化而以獵戲
殺羣吏臣以為不可帝赦之然以此見憚黃初四年
薨諡曰剛侯子怡嗣怡薨弟愉襲封愉咸寧中為尚
書(三國志本傳)愉字休豫歴位太常光禄大夫山濤啟事
稱愉忠篤有智意愉子紹吳王友紹弟慎左衞將軍
(本傳注)
晉
杜預字元凱杜陵人祖畿魏尚書僕射父恕幽州刺史
預博學多通嘗言德不可以企及立功立言可庶幾
也起家拜尚書郎轉參相府事鍾會代蜀為鎮西長
史及會反以智獲免與賈充等定律令既成為之註
解詔班於天下秦始中守河南尹預以京師王化之
始自近及遠凡所施論務崇大體時虜寇隴右以預
為安西軍司石鑒時為安西將軍使擊之預陳不可
後卒如預策俄拜度支尚書乃奏立耤田又作人排
新器興常平倉定榖價較鹽運制科調利國救邊者
五十餘條皆納焉在内七年損益萬幾朝野稱美號
曰杜武庫時帝有滅吳之計朝議多違惟預羊祐張
華與帝意合祜卒拜鎮南大將軍都督荆州諸軍事
預以太康元年正月遣參軍樊顯等循江西上旬日
之間尅累城邑皆如預策孫皓平進爵當陽縣侯既
還鎮勤於講武攻破山夷錯置屯營分據要害之地
又修邵信臣遺跡激用澠淯諸水浸原田萬餘頃分
疆刊石公私同利衆庶賴之號曰杜父又開楊口起
夏水逹巴陵千餘里内瀉長江之險外通零桂之漕
南土歌之預公家之事知無不為凡所興造必考度
始終鮮有敗事徵為司隸校尉卒諡曰成(晉書本傳)從兄
斌亦有才望為黃門郎(三輔决錄)
梁
韋叡字懷文杜陵人世為三輔著姓伯父祖征宋末為
光禄勲父祖歸寧遠長史叡事繼母以孝聞齊末為
上庸太守梁武兵起倍道來赴帝甚悦即以為江夏
太守天監二年遷豫州刺史魏遣衆來伐率州兵擊
走之四年侵魏詔叡都督衆軍攻小峴城中宿城拔
遂進討合肥叡案行山川曰吾聞汾水可以灌平陽
即此是也乃堰肥水堰成水通舟艦繼至使軍主王
懷靜築城於岸守之魏乘勝至城下諸將請走保三
义叡怒令取繖扇麾幢樹之堤下示無動志魏兵鑿
堤叡築壘於堤以自固起鬭艦高與合肥城等四面
臨之城潰俘獲萬餘叡每晝接賓旅夜筭軍書撫循
其衆常如不及故士爭歸之所至修立館宇籓籬墉
壁皆應凖繩合肥既平有詔班師叡悉輜重居前身
乘小輿殿後魏人望之不敢逼全軍而還五年魏中
山王元英攻北徐州帝遣將軍曹景宗拒之次邵陽
洲詔叡會焉叡於景宗營前夜掘長塹樹鹿角截洲
為城比曉而營立元英大驚魏人先於邵陽洲兩岸
為橋樹栅數百步跨淮通道叡裝大艦為水軍會淮
水暴長鬭艦競發皆臨賊壘以小船載草灌之以膏
風怒火盛敢死之士拔栅斫橋倏忽之間橋栅盡壊
軍人奮勇無不一當百魏人大潰元英遁走以功進
爵為侯七年司州刺史馬仙琕自北還軍為魏人所
躡三關擾動詔叡督軍援焉叡至築城開塹衆譏其
示弱叡曰不然為將當有怯時時元英將復邵陽之
恥聞叡至乃遁十五年徵拜護軍武帝甚禮敬之普
通元年遷侍中車騎將軍未拜卒於家贈車騎將軍
開府儀同三司諡曰嚴叡雅有曠世之度所至有政
績將兵仁愛被服必於儒者雖臨陣常緩服乘輿執
竹如意以麾進止梁世名將莫及也子放字元直位
竟陵太守在郡和理為吏人所稱大通元年武帝遣
領軍曹仲宗等攻渦陽以放為明威將軍總兵會之
魏大將軍費穆帥衆奄至放軍營未立放從弟洵驍
果有勇力放令洵單騎擊刺屢折魏軍洵馬亦被傷
不能進放胄又三貫矢衆失色請放突去放厲聲叱
之曰今日惟有死耳乃免胄下馬據胡床處分士卒
皆殊死戰逐北至渦陽魏又遣常山王元昭等來援
放大破之還為太子右衞率中大通二年徙北徐州
刺史卒諡曰宣放性弘厚篤實輕財好施於諸弟尤
雍穆每遠行及初還常同一室卧起時人比之三姜
(南史本傳)
北周
蘇綽字令綽武功人魏侍中則之九世孫父協武功郡
守綽少好學博覽羣書太祖召為行臺郎中諸曹疑
事皆詢綽而後定臺中咸稱其能周惠逹稱其有王
佐之才尋除著作郎太祖問以治道綽指陳帝王之
道太祖不覺前席曰真竒士也即拜大行臺左丞參
典機密大統三年齊神武三道入寇諸將咸欲分兵
禦之獨綽意與太祖同遂併力拒竇泰擒之於潼關
加通直散騎常侍十年授大行臺度支尚書領著作
兼司農卿太祖方欲革易時政務弘強國富民之道
故綽得盡其智能贊其事减官員置二長並置屯田
以資軍國又為六條詔書奏施行之其一先治心其
二敦教化其三盡地利其四擢賢良其五䘏獄訟其
六均賦役太祖甚重之常置座右又令百官習誦之
其牧守令長非通六條者不得居官自晉季文章競
為浮華太祖欲革其弊因魏帝祭廟羣臣畢至乃命
綽為大誥奏行之是後文筆皆依此體綽性儉素不
治産業以海内未平常以天下為己任博求賢俊共
弘治道凡所薦逹皆至大官綽常謂治國之道當愛
民如慈父訓民如嚴師每與公卿議論自晝逹夜事
無巨細若指諸掌積思勞倦遂成氣痰十二年卒於
位太祖痛惜之明帝二年以綽配享太祖廟庭(周書本傳)
韋叔裕字孝寬杜陵人少以字行祖直善魏馮翊扶風
二郡守父旭雍州大中正永安二年拜南幽州刺史
時氐賊數抄竊旭隨機勦撫並即歸附尋卒官諡文
惠孝寬沉敏和正涉獵經史弱冠屬蕭寳夤作亂乃
詣闕請為前驅朝廷嘉之即拜統軍隨長孫承業西
征每戰有功孝武初周文帝命隨軍及克潼關下豫
州令孝寬行宜陽郡事是歲東魏將段琛復據宜陽
遣其將牛道恒煽誘邊民孝寬訪獲道恒手迹偽作
道恒與孝寬書諭歸欵意令諜人送琛營琛得書果
疑道恒因出竒兵擒道恒及琛等崤澠遂清大統八
年轉晉州刺史移鎮玉壁十二年齊神武傾衆西入
以玉壁衝要攻之神武盡攻擊之術孝寬咸拒破之
神武苦戰六旬智力俱困因發疾遁去廢帝二年為
雍州刺史恭帝三年還鎮玉壁孝寬善於撫御所遣
間諜入齊者皆為盡力亦有齊人遥通書疏故動靜
皆先知天和五年進爵鄖國公後武帝志在平齊孝
寬上疏陳三策書奏帝遂大舉再駕而定山東卒如
孝寬之策大象九年除行軍元帥徇地淮南以平淮
南功别封一子滑國公宣帝崩隋文帝輔政尉遲迥
為相州總管詔孝寬代之孝寬進至朝歌疑其有變
乃稱疾徐行詔發關中兵以孝寬為元帥東伐軍次
武陟大破迥子惇軍次於鄴迥自出戰又破之迥窮
迫自殺關東悉平凱還京師薨贈太傅雍州牧諡曰
襄孝寬在邊屢抗強敵所有經略布置之初人皆莫
解見其成事方乃驚服篤意文史每自披閱末年患
眼猶令學士讀而聽之又早亡父母事兄嫂甚謹親
族孤遺者必加賑贍朝野稱焉(北史本傳)
唐
杜如晦字克明杜陵人祖果有名周隋間如晦少英爽
喜書内負大節臨機輒斷隋大業中預吏部選侍郎
高孝基異之曰君當為棟梁用願保令德高祖平京
師秦王引為府兵曹參軍從征伐常參帷幄機秘進
兼文學館學士王為皇太子遷兵部尚書進封蔡國
公俄檢校侍中攝吏部尚書進位尚書右僕射仍領
選與房玄齡共筦朝政引士賢者下不肖久之以疾
辭薨年四十六帝哭為慟贈開府儀同三司及葬加
司空諡曰成時天下新定如晦長於斷而玄齡善謀
兩人深相知故能同心濟謀以佐佑帝當世語良相
必曰房杜云(唐書本傳)
王珪字叔玠父顗北齊樂陵太守世居郿性沉澹恬於
所遇交不苟合隋開皇十三年召入秘書内省讎定
羣書為太常治禮郎季父頗通儒有裁鑒尤所器許
高祖入關李綱署世子府諮議參軍太子誅太宗召
為諫議大夫珪推誠納善每存規益帝任之時珪與
房玄齡李靖温彦博戴胄魏徵同輔政帝以珪善人
物且知言謂曰卿為朕言玄齡等且自謂孰與諸子
賢對曰孜孜奉國知無不為臣不如玄齡兼資文武
出將入相臣不如靖敷奏詳明出入惟允臣不如彦
博濟繁治劇衆務必舉臣不如胄以諫諍為心恥君
不及堯舜臣不如徵至激濁揚清疾惡好善臣於數
子有一日之長帝稱善玄齡等亦以為確論進封郡
公拜禮部尚書兼魏王泰師王見之為先拜珪亦以
師自居王問珪何所習珪曰漢東平王蒼稱為善最
樂願王志之帝喜曰兒可以無過矣卒贈吏部尚書
諡曰懿(唐書本傳)
李靖字藥師三原人姿貌魁秀通書史仕隋為殿内直
長吏部尚書牛弘見之曰王佐才也大業末高祖定
京師秦王引為三衛從平王世充以功授開府蕭銑
據江陵詔靖安輯靖陳圖銑十策詔拜靖行軍總管
軍政一委焉武德四年閱兵夔州時秋濤瀨漲靖曰
兵以速為神今乘水傅壘震霆不及塞耳此必禽也
九月叩夷陵銑將文士弘屯清江縱兵擊破之趨江
陵薄城而營銑降乃度嶺至桂州酋領馮盎等皆來
謁南方悉定授嶺南撫慰大使檢校桂州總管率兵
南巡所過延見長老宣布恩意遠近懽服輔公祏據
丹陽反召靖入朝受方略東討靖出不意率黃君漢
等輕兵至丹陽公祏懼出走擒之丹陽平置東南道
行臺以為行臺兵部尚書太宗踐阼授刑部尚書兼
檢校中書令突厥部種離畔帝方圖進取以為定襄
道行軍總管率勁卒三千夜襲定襄破之進封代國
公頡利走保鐵山遣使者謝罪請舉國内附以靖為
總管往迎之靖謂副將張公謹曰詔使到虜必自安
簡萬騎自白道襲之必得所欲機不可失韓信所以
破齊也督兵疾進遇候邏皆俘以從去其牙七里乃
覺部衆震潰頡利亡去於是斥地自隂山北至大漠
矣遷尚書右僕射會足疾懇乞骸骨授檢校就第頃
之吐谷渾寇邊以為西海道行軍大總管决策深入
大戰數十吐谷渾伏允自經死靖更立大寧王慕容
順而還改魏國公進開府儀同三司薨年七十九贈
司徒諡曰景武弟客師武衛將軍累戰功封丹陽郡
公卒年九十贈幽州都督孫令問元宗為臨淄王時
與雅舊及即位以協贊功遷殿中少監預誅竇懷貞
進散騎常侍知尚食事恩待甚渥然未嘗輒干政率
游畋自娛後坐其子與回紇部酋承宗連婚貶卒(唐書)
(本傳)
李大亮涇陽人祖琰為魏度支尚書大亮有文武才略
高祖入關授土門令方歲饑多盜大亮招亡散撫貧
瘠賣所乘馬資業之勸墾田歲大熟間出擊盜所至
輒平頃之賊大至大亮度不能拒乃單騎詣營說豪
帥為分别禍福賊衆遂降擢金州總管府司馬王弘
烈據襄陽詔大亮安撫樊鄧因進擊下十餘城遷安
州刺史復徇廣州會輔公祏反以計擒其將張善安
公祏方圍猷州大亮擊走之遷越州都督貞觀初徙
交州帝欲懷四夷詔為西北道安撫大使大亮上言
願停招慰省勞役使邊人得就農畮此中國利也帝
納其計會討吐谷渾為河東道行軍總管與虜遇蜀
渾山大戰破之俘其名王獲雜畜數萬進爵為公十
八年帝幸洛陽詔副房玄齡居守俄寢疾帝親和藥
驛賜之臨終表請罷遼東役又言京師宗廟所在願
以關中為意卒贈兵部尚書秦州都督諡曰懿大亮
性忠謹外若不能言而内剛烈不可干非其義對天
子爭是非無回撓兄子道裕貞觀末為將作匠有告
張亮反者詔百官議皆言亮當誅獨道裕謂反形未
具帝怒不暇省斬之歲餘刑部侍郎缺宰相屢進名
不可帝曰朕得之矣是嘗議張亮者朕時雖不從今
尚悔之遂命道裕終大理卿(唐書本傳)
唐璿字休璟始平人曾祖規為後周驃騎大將軍休璟
以明經擢第授營府戶曹調露中突厥誘扇奚契丹
同反都督周道務遣休璟將兵擊之斬獲甚衆超拜
豐州司馬永淳中突厥圍豐州都督崔智辯戰歿朝
議欲罷豐州休璟上書曰豐州田疇良美宜耕牧隋
季喪亂不能堅守貞觀之末始募人以實之西方一
隅方得寧諡今若廢棄非國家之利也朝廷從其言
垂拱中遷安西副都護會吐蕃攻破焉耆安息道大
總管韋待價失利休璟收其餘衆以安西土遷西州
都督上表請復取四鎮則天遣王孝傑破吐蕃拔四
鎮休璟謀也聖歷中為司衛卿兼凉州都督持節隴
右諸軍副大使吐蕃大將麴莽布支寇涼州休璟以
數千人往擊大破之築京觀而還擢拜右武威金吾
二衛大將軍休璟諳練邊事自碣石西踰四鎮綿亘
萬里山川要害皆能記之長安中西突厥烏質勒與
諸蕃舉兵相持安西道絶則天令休璟與宰相商度
事勢草奏施行後安西諸州表請兵馬應接程期一
如所畫遷夏官尚書同三品尋以契丹入寇復檢校
幽營等州都督兼安東都護時中宗在春宫將行進
啟於天子曰張易之兄弟幸蒙寵遇數侍禁中縱情
失禮非人臣之道惟加防察中宗即位召拜同中書
門下三品尋遷中書令景龍二年致仕延和元年薨
諡曰忠(舊唐書本傳)子先慎至陳州刺史先擇為右金吾
衞將軍(唐書本傳)
張仁愿下邽人有文武材武后時累遷殿中侍御史御
史郭弘霸稱后乃彌勒佛身又鳳閣舍人張嘉福王
慶之請以武承嗣為皇太子邀仁愿聯章仁愿拒之
後進左屯衛大將軍兼檢校洛州長史會糓貴多盜
仁愿一切捕殺畿甸震懾無敢犯三年朔方軍總管
沙吒忠義為突厥所敗詔仁愿代之既至賊已去引
兵踵擊夜掩其營破之始朔方軍與突厥以河為界
北崖有拂雲祠突厥每犯邊必先謁祠禱解然後料
兵度而南時默啜悉兵西擊突騎施仁愿請乘虚取
漠南地於河北築三受降城絶虜南寇路中宗從之
六旬而三城就又於牛頭朝那山北置𤇺候千三百
所自是突厥不敢踰山牧馬朔方益無寇歲損費億
計減鎮兵數萬初建三城也不置壅門或曰邊城無
守備可乎仁愿曰兵貴攻取賤退守寇至當併力出
拒何事守備退忸其心哉景龍二年拜左衛大將軍
同中書門下三品封韓國公春還朝秋復督軍備邊
遷鎮軍大將軍睿宗立致仕卒贈太子少保仁愿為
將按邊撫師賞罰必直功罪後人思之為立祠受降
城出師輒享焉宰相文武兼者當時稱李靖郭元振
唐休璟仁愿云子之輔至趙州刺史(唐書本傳)
蘇瓌字昌容武功人隋尚書僕射威之曾孫擢進士第
調恒州參軍居母喪哀毁過人左庶子張大安表舉
孝弟擢豫王府錄事參軍歴揚州大都督府長史州
據都會多名珍怪産前長史貲取鉅萬瓌襆被自將
徙同州刺史神龍初入為尚書右丞瓌明曉法令多
識臺省舊章一朝格式皆所刪正再遷戶部尚書拜
侍中留守京師中宗復政累拜尚書右僕射同中書
門下三品進封許國公帝南郊祭酒祝欽明建白皇
后為亞獻安樂公主為終獻瓌以為非禮帝不能從
帝崩遺詔皇太后臨朝相王以太尉輔政后詔宰相
議禁中宗楚客曰太后臨朝相王不宜輔政瓌正色
曰遺制乃先帝意安得輒改楚客等卒削相王輔政
事瓌稱疾不朝是月韋氏敗睿宗即位進左僕射景
雲元年老病罷卒贈司空諡文貞開元六年詔配享
睿宗廟廷子頲字廷碩第進士再遷監察御史長安
中詔覆來俊臣等冤獄頲騐發其誣多從洗宥拜中
書舍人玄宗平内難書詔填委頲口所占授功狀百
緒輕重無差遭父喪終制詔以為中書侍郎加知制
誥俄襲封許國公吐蕃盜邊諸將數敗帝怒欲自將
討之頲諫帝帝止不行開元四年進同平章事與宋
璟同當國璟剛正多所裁决頲能推其長在帝前敷
奏璟有未及或少屈輒助成之有不會意頲更申璟
所執故帝未嘗不從二人相得歡甚八年罷為禮部
尚書俄檢校益州大都督長史按察節度劍南諸州
時蜀人流亡詔頲收山澤鹽鐵自贍頲尚簡靜即募
戍人輸雇直開井置鑪量入計出分所贏市糓以廣
見糧嶲州蠻苴院與吐蕃連謀入寇獲諜者吏請討
之頲不聽移書還其諜曰無得爾苴院悔不敢侵邊
卒贈右丞相諡曰文憲頲自景龍後與張說以文章
顯稱望略等時號燕許大手筆(唐書本傳)
王忠嗣華州鄭人雄毅寡言有武略試守代州别駕大
猾自斂不敢干以私蕭嵩出河西數引為麾下嵩入
朝忠嗣曰從公三年無以歸報天子請精銳數百襲
虜提刀略陣斬數千人獲羊馬萬計嵩上其功帝大
悦遷代北都督封清源縣男河西節度使欲取吐蕃
新羅城有言忠嗣才者詔追赴河西進拔其城俄吐
蕃大出欲取當新城忠嗣單馬進左右馳突虜大敗
領河東節度副使大同軍使二十九年節度朔方兼
靈州都督天寳元年北討奚怒皆三遇三克時突厥
新有難忠嗣進軍磧口經略之築大同靜邊二城併
受降振武為一城自是虜不敢盜塞徙河東節度使
進封縣公忠嗣本負勇敢及為將乃能持重嘗曰平
世為將撫衆而已吾不欲竭中國力以倖功名軍中
士氣盛日夜思戰忠嗣縱詭間伺虜隙所向無不克
自朔方至雲中袤數千里據要險築城堡自張仁愿
後四十餘年忠嗣繼其功俄為河西隴右節度使數
出戰青海積石虜輙奔破又討吐谷渾平其國帝方
事石堡城詔問攻取計忠嗣奏言所得不讐所失帝
意不決李林甫忌其功日鉤摭過咎又安禄山城雄
武扼飛狐謀亂請忠嗣兵助役忠嗣至不見禄山而
還上言禄山且亂林甫益惡之貶漢陽太守徙漢東
郡卒寳應元年追贈兵部尚書(唐書本傳)
李泌字長源魏柱國弼六世孫徙居京兆七歲知為文
玄宗召至使張說試其能說請賦方圓動靜泌曰方
若行義圓若用智動若騁才靜若得意帝大悦勅其
家善視之天寳中供奉東宫皇太子遇之厚肅宗即
位靈武泌謁見拜元帥廣平王行軍司馬因從容問
破賊期對曰陛下無欲速王者之師當務萬全圖久
安使無後害今詔李光弼守太原出井陘郭子儀取
馮翊入河東則史思明張忠志不敢離范陽常山安
守忠田乾真不敢離長安隨禄山者獨阿史那承慶
耳賊北守范陽西救長安奔命數千里精卒勁騎不
逾年而敝我以所徵兵會扶風與太原朔方軍互擊
之徐命建寧王為范陽節度大使北並塞與光弼犄
角以取范陽賊失巢窟當死河南諸將手會西方兵
大集帝欲速得長安不聽二京平帝奉迎上皇請自
歸東宫遂子道泌曰上皇不來矣乃為羣臣通奏具
言天子思戀晨昏請還就孝養上皇得初奏曰我不
復東矣及再奏至喜遂戒行崔圓李輔國疾之泌畏
禍隠衡山德宗在奉天召赴行在貞元三年拜同平
章事封鄴縣侯太子妃母郜國公主也坐蠱媚幽禁
中帝怒責太子泌入帝數稱舒王賢泌揣帝有廢立
意因曰陛下有一子而疑之乃欲立弟之子臣不敢
以古事爭昔太宗詔太子不道藩王窺伺者兩廢之
陛下疑東宫而稱舒王得無窺伺乎執爭數十帝悟
太子乃安帝嘗言盧把清介敢言人皆指其奸朕不
覺也對曰陛下能覺把之惡安致建中禍耶帝曰卿
知桑道茂語乎建中禍乃命當然泌曰君相造命不
當言命加集賢殿大學士修國史卒泌事四君數為
權幸所嫉常以智免好縱横大言時時讜議悟人主
柳玭稱兩京復泌謀居多其功大於魯連范蠡云子
繁少才警後為太常博士累遷弘文館學士出為亳
州刺史州有劇賊為患他刺史不能擒繁有機略悉
捕斬之議者責繁不先啟觀察府詔按之賜死京兆
人皆冤之繁下獄知且死恐先人功冺滅從吏求紙
筆著家傳十篇傳於世(唐書本傳)
郭子儀華州鄭人以武舉異等補左衞長史累遷天德
軍使天寳十四載安禄山反詔子儀充朔方節度使
率本軍東討遂收雲中馬邑引軍下井陘於是河北
諸郡往往斬賊守迎王師會天子幸蜀太子即位靈
武子儀率步騎五萬赴行在時朝廷草昩軍容闕然
及是國威大振至德二載攻賊崔乾祐於潼關乾祐
走於是關陜始通詔充關内河東副元帥從廣平王
率蕃漢兵十五萬收長安斬首六萬生擒二萬遂收
東都於是河東河西河南州縣悉平帝勞之曰國家
再造卿力也詔還東都經略北討乾元元年破賊河
上執安守忠以獻進中書令九節度師潰子儀以朔
方軍保河陽魚朝恩譛之帝召子儀還子儀雖失軍
無少望乃心朝廷明年李光弼敗邙山又明年河中
亂殺李國貞太原戕鄧景山帝以子儀為朔方河中
北庭潞儀澤沁等州節度進封汾陽郡王屯絳州時
帝已不豫引至卧内謂曰河中事一以委卿子儀至
屯誅首惡諸鎮皆惕息代宗立程元振離搆百計子
儀懼因自明帝悟眷禮彌重會僕固懷恩召回紇吐
蕃寇河西犯奉天武功拜子儀關内副元帥鎮咸陽
天子幸陜子儀董行營還京師吐蕃夜潰以子儀為
京城留守懷恩縱兵掠并汾帝患之以子儀兼河東
副元帥鎮河中廣德二年懷恩誘回紇党項入寇詔
子儀屯奉天諸將請擊之子儀曰賊深入利速戰吾
緩之當自攜賊果遁子儀至自涇陽進拜尚書令懇
辭不聽復鎮河中懷恩盡說吐蕃回紇等三十萬掠
涇邠入奉天京師大震急召子儀屯涇陽比到圍已
合乃身自率鎧騎出入陣中回紇問是謂誰報曰郭
令公驚曰令公存乎懷恩言令公即世故來今誠存
我得見乎子儀將出左右諫戎狄野心不可信子儀
曰虜衆十倍今力不敵吾將示以至誠即傳呼曰令
公來子儀以數十騎出免胄見其大酋回紇舍兵下
馬拜曰果吾父也子儀即召與飲遺錦綵結歡誓好
如初吐蕃疑之夜引去子儀遣將合回紇衆追躡大
軍繼之破吐蕃於靈臺西原遂自涇陽來朝還河中
大歷二年吐蕃寇涇州詔屯涇陽邀戰於靈州敗之
斬首二萬級議者以吐蕃數為盜馬璘孤軍在邠不
能支以子儀兼邠寧慶節度使屯邠州九年入朝對
延英殿自陳衰老乞骸骨不許德宗嗣位詔還朝攝
冢宰賜號尚父進太尉中書令建中二年薨年八十
五贈太師諡忠武配享太宗廟廷子儀事上誠御下
恕遭幸臣程元振魚朝恩短毁詔至即日就道無纖
芥顧望故讒間不行麾下宿將數十皆王侯貴重子
儀頤指進退若部曲然幕府六十餘人皆為將相顯
官其取士得才類如此以身為天下安危者二十年
校中書令考二十四八子七壻皆貴顯諸孫數十不
能盡識至問安頷之而已富貴壽考哀榮終始人臣
之道無闕焉(唐書本傳)幼明子儀母弟也性謹愿無過以
子儀勛累歴卿監(舊唐書郭子儀傳)
楊綰字公權華隂人祖温玉在武后時為顯官世以儒
聞少孤家素貧事母謹甚性沉靜獨處一室凝塵滿
席澹如也第進士補太子正字擢右拾遺天寳亂肅
宗即位綰脱身見行朝累遷禮部侍郎建復古孝廉
力田等科俄遷吏部品裁清允人服其公是時元載
秉政忌綰望高建言太學當得天下名儒即拜綰國
子祭酒天下士議益歸綰載得罪拜中書侍郎同平
章事制下士相賀於朝時諸州悉帶團練使綰奏今
團練判官官號重複可罷天下團練守捉使又舊制
刺史被代若别追皆降魚書乃得去開元時置諸道
採訪使得耑停刺史威柄下移漸不可久其刺史不
稱職本道使條以聞帝善其謀於是定上中下州差
置兵員詔郎官御史分道廵覆又定府州官月稟使
優狹相均綰素痼疾居旬寢劇未幾薨帝驚悼詔贈
司徒諡文貞綰性儉約未嘗問生事禄廩分姻舊隨
多寡輒盡造之者清談終晷不及榮利欲干以私聞
其言必愧止始輔政御史中丞崔寬豪侈城南别墅
池觀堂皇為當時第一即日遣人毁之京兆尹黎幹
出入從騶馭百數才留十餘騎中書令郭子儀在邠
州行營方大會除書至音樂散五之四他聞風自化
者不可勝紀世以比楊震山濤謝安云(唐書本傳)
顔真卿字清臣秘書監師古五世孫(瑯按師古本貫琊後徙長安)開
元中舉進士又擢制科調醴泉尉遷監察御史使河
隴時五原有冤獄天且旱真卿辨獄而雨郡人呼御
史雨再轉武部員外出為平原太守安禄山逆狀芽
孽真卿度必反陽託霖雨增陴濬隍料才壯儲廥廩
日與賓客泛舟飲酒以紓禄山之疑果以為書生不
虞也禄山反河朔盡陷獨平原城守具備使參軍李
平馳奏元宗始聞亂嘆曰河北二十四郡無一忠臣
耶及平至帝大喜曰朕不識真卿何如人所為乃若
此時從父兄杲卿為常山太守斬賊將李欽凑等清
土門十七郡同日自歸推真卿為盟主兵二十餘萬
絶燕趙詔拜戶部侍郎佐李光弼討賊肅宗即位靈
武真卿數遣使以蠟丸褁書陳事拜工部尚書御史
大夫禄山乘虚遣尹子竒急攻河北真卿謀於衆曰
賊銳甚不可抗若委命辱國非計也不如徑奔行在
朝廷若誅敗軍罪吾死不恨至德元載棄郡至鳳翔
謁帝授憲部尚書御史大夫方朝廷草昩不暇給而
真卿繩治如平日百官肅然俄以檢校刑部尚書為
朔方行營宣慰使未行留知省事封魯郡公時元載
多引私黨畏羣臣論奏乃紿帝曰羣臣奏事多挾讒
毁請每論事先白長官長官白宰相詳可否以聞真
卿上疏曰諸司長官者達官也皆得專達於天子郎
官御史陛下腹心耳目之臣也故出使天下事無細
大得失皆俾訪察還以聞此古明四目達四聰也今
陛下欲自屏耳目使不聰明則天下何望焉載以為
誹謗貶峽州别駕載誅楊綰薦之擢刑部尚書改吏
部楊炎當國以直不容及盧把益不喜改太子太師
李希烈陷汝州把乃建遣真卿四方所信若往諭之
可不勞師而定詔可公卿皆失色李勉以為失一元
老貽朝廷羞密表固留至河南河南尹鄭叔則以希
烈反狀明勸不行答曰君命可避乎既見希烈宣詔
旨希烈養子千餘拔刀爭進真卿色不變希烈以身
扞麾其衆退乃就館逼使上書雪已真卿不從希烈
大會其黨召真卿時朱滔王武俊李納使者皆在坐
謂希烈曰聞太師名德久矣公欲建大號而太師至
求宰相孰先太師者真卿叱曰若等聞顔常山否吾
兄也禄山反首舉義師雖被執詬賊不絶於口吾年
且八十官太師吾守吾節死而後已豈受若等脅耶
諸賊失色會其黨周曾康秀林等謀襲希烈奉真卿
為帥事洩曾死乃拘送真卿蔡州希烈僣稱帝使問
儀式對曰老夫耄矣曾掌國禮所記諸侯朝覲耳興
元後王師復振賊慮變使閹奴等害真卿曰有詔真
卿再拜奴曰賜卿死曰老臣無狀罪當死使人何日
長安來奴曰從大梁來罵曰乃賊耳何詔云遂縊殺
之年七十六淮蔡平子頵碩護喪還帝廢朝五日諡
文忠真卿立朝正色剛而有禮非公言直道不萌於
心天下不以姓名稱而獨曰魯公善正草書筆力遒
婉世寳傳之貞元六年授頵五品官開成初又以曾
孫弘式為同州參軍(唐書本傳)
段秀實字成公本姑臧人曾祖師濬仕為隴州刺史留
不歸更為汧陽人秀實六歲母疾病不勺飲至七日
時號孝童及長沈厚能斷慨然有濟世意天寳四載
從安西節度使馬靈察討護密有功授安西府别將
肅宗在靈武詔李嗣業以安西兵五千走行在節度
使梁宰欲逗遛觀變嗣業隂然可秀實責謂曰天子
方急臣下乃欲晏然公嘗自稱丈夫今誠兒女耳嗣
業遂東以秀實為副安慶緒奔鄴嗣業與諸將圍之
署秀實懷州長史嗣業中流矢卒衆推荔非元禮代
將其軍元禮為下所殺更推白孝德為節度使時吐
蕃陷京師代宗幸陜勸孝德即日入援孝德徙邠寧
薦為涇州刺史時郭子儀為副元帥居蒲子晞領行
營節度使屯邠州士放縱不法孝德不敢劾秀實請
曰秀實不忍見人無寇暴死亂天子邊事公誠以為
都虞候能為公已亂孝德即檄署付軍俄而晞士十
七人入市取酒刺酒翁壊釀器秀實列卒取之斷首
置槊上一營大譟盡甲秀實至晞門晞出秀實曰副
元帥功塞天地當務始終今尚書恣卒為暴亂天子
邊人皆曰尚書以副元帥故不戢士郭氏功名其與
存者有幾晞再拜曰公幸教晞與俱至孝德所謝不
能邠由是安馬璘代孝德城涇州以秀實為留後璘
卒即拜四鎮北庭行軍涇原鄭潁節度使德宗立加
禮部尚書建中初楊炎當國欲城原州詔問狀秀實
以方春不可興工炎謂沮已遂召為司農卿朱泚反
以秀實失兵必憤恨且素有人望使騎往迎秀實與
子弟訣而入泚喜曰公來吾事成矣秀實乃陽與合
隂結將軍劉海賓姚令言都虞侯何明禮欲圖泚會
源休教泚偽迎天子遣將韓旻領銳師三千疾馳奉
天秀實乃倒用司農印追其兵旻至駱驛得符還秀
實謂海賓曰旻之來吾等無遺類我當直搏殺賊不
然則死泚召秀實計事時源休在坐秀實與休並語
至僣位勃然起執休腕奪其象笏奮而前唾泚面大
罵擊之中顙流血泚匍匐走秀實大呼曰我不同反
胡不速殺我遂遇害年六十五秀實嘗以禁軍寡弱
言於帝曰今外有不廷之虜内有梗命之臣禁兵寡
少卒有患難何以待之帝不用及涇卒亂召神策六
軍無一人至者世多其謀興元元年贈太尉諡忠烈
長子三品諸子五品並正員官子伯倫終太僕卿孫
嶷文楚珂知名嶷右金吾衛大將軍文楚雲州防禦
使李克用攻之殺於鬭鷄臺下珂居潁州黃巢圍潁
珂募少年拒戰賊潰拜州司馬(唐書本傳)
崔祐甫字貽孫長安人太子賓客沔之子也世以禮法
為聞家第進士累遷中書舍人性剛直遇事不回時
侍郎闕祐甫攝省事數與宰相常衮爭議不平代宗
崩衮與禮官議遺詔曰吏民三日釋服羣臣宜服二
十七日乃除祐甫曰遺詔無臣庶之别不可改衮怒
劾祐甫率情變禮請貶潮州刺史改河南少尹時郭
子儀朱泚俱入言祐甫不宜貶帝怒衮罔上即兩換
職以衮為河南少尹拜祐甫同平章事自至德以來
官賞繆紊永泰後元載用事非賄謝不與官綱紀大
壊衮懲其敝凡奏請一杜絶之然無所甄異賢愚同
滯祐甫不自疑畏推至公以行未踰年除吏幾八百
員莫不諧允神策軍使王駕鶴者典兵久權震中外
帝將代之懼其變以問祐甫祐甫曰是無足慮即召
駕鶴留語移時而代者已入軍中矣淄青李正已畏
帝威斷表獻錢三十萬緡以觀朝廷帝意其詐未答
祐甫曰正已誠詐陛下不如因遣使勞軍以所獻就
賜將士若正已奉詔是陛下恩洽士心若不用彼自
斂怨軍且亂又使諸藩不以朝廷為重賄帝曰善正
已慚服時議者謂可復貞觀開元之治是歲被疾薨
贈太傅諡曰文貞子植字公修通經史於易尤䆳與
鄭覃同時為補闕每朝廷有得失兩人更疏論執譽
望蔚然元和中為給事中時皇甫鏄判度支建言減
百官俸廪植封還詔書鏄又請天下所納鹽酒利增
估者以新凖舊一切追償植奏百姓凋罄不可復收
議者咸罪鏄鏄懼而止長慶初拜中書侍郎同平章
事罷為刑部尚書終華州刺史(唐書本傳)
李愬字元直(晟子萬年人)有籌略善騎射以蔭補協律郎出
為坊晉二州刺史以治異等加光禄大夫進詹事憲
宗討吳元濟高霞寓既敗以袁滋代將復無功愬求
自試以檢校散騎常侍為隋唐鄧節度使不為部伍
斥候或有言者愬曰賊方安袁公之寬吾不欲使震
而備我乃令於軍曰天子知愬能忍恥故委以撫養
戰非吾事也衆安之士傷痍疾病親為營護蔡人易
之不為備居半歲知士可用請濟師攻馬鞍山下之
襲朗山平青陵城禽驍將丁士良署捉生將士良謝
曰吳秀琳不可破者陳光洽為之謀也我能為公取
之乃禽以獻秀琳舉文城柵降攻吳房殘外垣引還
賊尾擊愬令曰退者斬衆决死戰賊乃走或勸遂取
吳房愬曰不若留之以分其力初秀琳降愬署以為
將秀琳曰必破賊非李祐無與成功者愬候祐穫於
野遣史用誠將三百騎伏其旁祐輕出用誠禽而還
愬召祐及李忠義屏人語忠義亦賊將軍中多諫此
二人不可近愬力不能獨完祐乃持以泣械而送之
朝表言必殺祐無與共誅蔡者詔釋以還愬署六院
兵馬使由是始定襲蔡之謀矣遣從事見裴度告師
期於元和十一年十月己卯師夜起祐為前鋒忠義
副之愬率中軍田進誠以下軍殿令曰引而東六十
里止襲張柴敇士少休會大雨雪偃旗裂膚士凍死
十一二始發吏請所向愬曰入蔡州取吳元濟士失
色行七十里夜半至懸瓠城旁皆鵝鶩池愬令擊之
以亂軍聲祐等坎墉先登衆從之黎明愬入駐元濟
外宅蔡吏驚曰城陷矣元濟尚不信及聞號令曰常
侍始驚曰何常侍得至此率左右登牙城田進誠兵
薄之元濟請罪梯而下檻送京師愬不戮一人屯兵
以俟裴度之至愬以櫜鞬見度將避之愬曰此方廢
上下分久矣請示之度以宰相禮受謁蔡人聳觀詔
進尚書左僕射封凉國公實封戶五百李師道反詔
愬帥武寧軍愬與賊戰金鄉破之凡十一遇俘馘萬
計淄青平進同中書門下平章事會田弘正守鎮州
乃以愬帥魏博卒年四十九贈太尉諡曰武始晟克
京師市不改肆愬平蔡亦如之功名之竒近世未有
(唐書本傳)
杜黃裳字遵素萬年人擢進士第郭子儀辟佐朔方府
入朝使主留事李懷光隂謀矯詔誅大將等以動衆
心欲代子儀黃裳判其非以質懷光懷光伏罪諸將
難制者黃裳皆以子儀令易置衆不敢亂入為侍御
史為裴延齡所惡十朞不遷貞元末遷太常卿壻韋
執誼輔政黃裳勸請皇太子監國執誼曰公始得一
官遽開口議禁中事黃裳怒拂衣出皇太子總軍國
事擢黃裳同中書門下平章事夏綏銀節度使韓全
義憸佞無功奏罷之劉闢叛議者以闢險遠討之或
生事惟黃裳固勸不赦又奏罷中人監軍而專委高
崇文凡兵進退黃裳自中指授無不切於機蜀平羣
臣賀憲宗目黃裳曰時卿之功後與憲宗語及方鎮
除授始德宗姑息藩鎮晏年尤甚黃裳言陛下宜鑒
貞元之弊整法度朘損諸侯則天下治帝嘗問前古
王者所以治亂黃裳言王者之道在修己任賢操執
綱領帝嘉納之由是平夏翦齊滅蔡復兩河赫然號
中興自黃裳啟之元和二年以檢校司空為河中節
度使俄封邠國公卒贈司徒諡曰宣獻黃裳權變有
王佐大略子載終太僕少卿載弟勝字斌卿寳歷初
擢進士第拜給事中遷戶部侍郎判度支出為天平
節度使卒(唐書本傳)
韋貫之名純以字行周柱國夐八世孫及進士第擢賢
良方正異等補渭南尉再遷長安丞或薦之京兆尹
李實實曰我素聞其賢願識之或者喜以告貫之不
往官亦不遷永貞時為御史遷禮部員外郎新羅人
金忠義以幸擢少府監蔭子補齋郎貫之不與又劾
忠義不宜汚朝籍於是權幸側目進中書舍人改禮
部侍郎俄同平章事討吳元濟也貫之請釋鎮州專
力淮西時帝業已討鎮不從終之蔡平鎮乃服初討
蔡以韓弘為都統又詔烏重引李光顔合兵以進貫
之諫諸將戰方力今若置都統又令二師連營則各
持重養威未可歲月下也亦不從後四年乃克蔡皆
如貫之策帝以段文昌張仲素為翰林學士貫之謂
學士所以備顧問不宜專取辭藝奏罷之皇甫鏄張
宿皆以幸進宿使淄青裴度欲為請銀緋貫之曰宿
姦佞吾等縱不能斥奈何欲假以寵乎由是宿等隂
搆之出為湖南觀察使時國用不足遣鹽鐵副使程
异督諸道賦异諷州縣厚斂以獻貫之不忍横賦所
獻不中异意左遷太子詹事分司東都穆宗立以工
部尚書召未行卒贈尚書右僕射諡曰文貫之沉厚
寡言與人交終歲無欵曲不為偽辭以悦人居輔相
嚴身律下以正議裁物生平未嘗通饋遺故家無羡
財子澳字子裴第進士復擢宏辭方靜寡欲十年不
調御史中丞高元裕欲薦用之諷澳謁已澳不答曰
無呈身御史周墀入相謂曰何以教我澳曰願公無
權墀愕然澳曰爵賞刑罰人主之柄公無以喜怒行
之俾庶官各舉其職則天下治矣烏用權擢翰林學
士丞旨為宣宗禮遇每直必召問得失常夜被旨草
詔書事有不安者即見帝開陳可否未嘗不納改京
兆尹帝舅鄭光主墅吏豪肆積年不輸官賦澳繫之
帝問故澳具道姦狀且言必直以法帝曰可貸否曰
陛下安可使畫一法獨行於貧下乎帝入白太后曰
是不可犯后為輸租乃免由是豪右斂跡未幾授河
陽節度使入為吏部侍郎匄歸卒諡曰貞(唐書本傳)
韋處厚字德載萬年人事繼母以孝聞中進士第舉賢
良方正異等憲宗初擢左補闕穆宗立為翰林侍講
學士以帝冲怠不向學合易書詩春秋禮孝經論語
掇其粹要題為六經法言二十篇上之冀助省覽帝
稱善賜金幣再遷中書舍人張平叔以言利得幸建
言官自鬻鹽下羣臣議處厚發十難誚其迂謬遂寢
敬宗初李逢吉得柄搆李紳欲致紳死處厚上言紳
先朝舊臣就令有過尚當䘠瑕洗釁况被讒乎紳由
是免進翰林承旨學士方天子荒暗月視朝才三四
處厚入見即自陳有罪願前死以謝帝大感悟賜錦
綵以慰其意文宗綏内難進拜中書侍郎即同平章
事帝雖自力機政然驟信輕改搖於浮論處厚嘗獨
對曰陛下不以臣不肖使待罪宰相今言不見納宜
罷即趨下頓首帝矍然召問所欲言乃對以近君子
遠小人始可為治諄復數百言又言裴度忠可久任
帝嘉納之太和二年暴疾薨贈司空處厚姿狀如甚
懦者家居亦循易至廷爭嶷然不可奪百僚謁事未
嘗敢及私推擇官材往往棄瑕錄善時亦譏其太廣
性嗜學家書讎正至萬卷(唐書本傳)
王處存萬年人世籍神策軍父宗檢校司空處存自右
軍鎮使累遷義武節度使黃巢䧟京師處存號哭不
俟詔分麾下兵二千間道至山南衛乘輿外約王重
榮連盟進屯渭橋中和二年授京城東面都統每痛
國難未夷語輒流涕素善李克用又故婚好遣使十
輩曉譬迎勸卒共平京師差興復功勤王舉義處存
為第一遷檢校司空復出兵三千屬大將張公慶會
諸軍&KR3949;巢泰山滅之進檢校司徒同平章事處存臨
事通便宜有大將風撫民有恩痛折節下賢協穆太
原以自助遠近同心諸鎮無能侵軋者累加侍中檢
校太尉卒贈太子太師諡曰忠肅三軍迹河朔舊事
推子郜為留後昭宗從之加檢校司空同平章事光
化三年朱全忠使張存敬攻幽州道祁溝關郜方與
劉守光厚乃畀叔處直兵擾其尾處直大敗存敬遂
圍定州外郛䧟郜以其族奔太原克用表為檢校太
尉卒(唐書本傳)光化三年郜奔晉亂兵推處直為留後梁
太祖表處直義武軍節度使累封太原王後處直遣
人至晉願絶梁以自效其後晉北破燕南取魏博與
梁戰河上十餘年處直未嘗不以兵從為養子都所
殺初處存有子鄴鄴子廷引與莊宗連外姻自為軍
校能與士卒同辛苦明宗時歴貝忻密澶隰州刺史
范延光反以破延光有功拜彰德軍節度使初處直
幼子威北走契丹契丹謂晉高祖曰吾欲使威襲先
人爵土請送歸中國高祖遽徙廷引鎮義武曰此亦
王氏後也後徙鎮海而卒(五代史本傳)郁處直之孽子郜
之亡也郁從之晉王克用妻以女用為新州防禦使
處直自疑隂使郁北導契丹入塞以牽晉兵且許為
嗣郁大喜神册六年舉室來降太祖以為養子加政
事令卒(遼史本傳郁按王威即王)
宋
畢士安字仁叟雲中人少好學事繼母祝氏以孝聞祝
氏曰學必求良師友乃與如鄭得楊璞韓丕劉錫為
友因為鄭人舉進士歴監察御史遷考功員外郎俄
以本官知制誥入翰林為學士景德初進參知政事
入謝真宗曰未也行且相卿求與卿同進者誰可對
曰寇凖兼資忠義善斷大事宰相才也真宗曰聞其
好剛使氣當藉卿宿德鎮之未閱月與凖同拜平章
事會契丹兵窺天雄真宗問策士安與凖條禦備狀
又合議請幸澶淵車駕至澶淵和議遂定乃按邊要
選良守將易置之通互市招流亡廣儲蓄未幾趙德
明亦欵塞内附二方既定中外略安量時制法次第
施行復置直言極諫等科以取士二年十月卒贈太
傅中書令諡文簡士安端方沉雅有清職嘗謂人曰
僕仕宦無赫赫譽但力自規檢庶幾寡過爾沒後真
宗悼甚謂寇凖等曰畢士安飭躬眘行有古人風王
旦為相面奏士安仕至輔相而無田園居第沒未終
喪家用已屈宜有以周之真宗感歎賜白金五千兩
(宋史新編)
寇準字平仲下邽人父相晉開運中為魏王府記室參
軍準少英邁通春秋三𫝊年十九舉進士第授大理
評事知歸州巴東縣每期會賦役未嘗出符移惟具
鄉里姓名揭縣門百姓莫敢後期累遷樞密院直學
士判吏部東銓嘗奏事殿中語不合帝怒起準輒引
帝衣令帝復坐事決乃退上由是嘉之拜樞密副使
罷知青州明年召拜參知政事準入見帝曰朕諸子
孰可付神器者準曰陛下為天下擇君謀及婦人中
官不可也謀及近臣不可也惟陛下擇所副天下望
者帝曰襄王可乎準曰知子莫若父願即決定遂以
襄王為皇太子景德元年命同中書門下平章事是
冬契丹大入急書一夕五至帝大駭以問準準曰陛
下欲了此不過五日爾因請幸澶州帝難之欲還内
準曰陛下入則臣不得見大事去矣請無還乃議親
征及至南城準固請過河遂渡河御北城門樓遠近
望見御蓋踴躍歡呼聲聞數十里帝盡以軍事委凖
準承制專決號令明肅敵數千騎薄城下詔士卒迎
擊斬獲大半乃引去其統軍達蘭戰死乃奉書請盟
帝將許之準欲邀使稱臣且獻幽州地有譛凖幸兵
以自取重者準不得已許之帝遣曹利用議歲幣凖
召利用語曰所許無過三十萬過吾斬汝矣利用果
以三十萬成約而還河北罷兵凖之力也帝以此待
準甚厚王欽若深嫉之由是罷知天雄軍天禧元年
拜中書侍郎同平章事三年罷為太子太傅封萊國
公時周懷政請奉帝為太上皇而傳位太子復相準
丁謂以聞乃貶準雷州司戶卒歸葬道出公安縣人
皆設祭哭於路折竹植地掛紙錢逾月枯竹盡生筍
衆因為立廟歲時享之準沒後十一年贈中書令萊
國公諡忠愍(宋史本傳)萊公鎮大名北使至謂曰相公望
重何故不在中書寇曰主上以朝廷無事北門鎖鑰
非準不可(世說新書)
吕大防字微仲其先汲郡人祖通太常博士父蕡比部
郎中通葬京兆藍田遂家焉大防進士及第調馮翊
主簿永壽令遷著作佐郎知青城縣青城外控文川
與敵相接大防據要置邏密為之防禁樵采嚴障蔽
韓絳稱其有王佐才英宗即位改太常博士命為監
察御史裏行是歲京師大水大防陳八事章十數上
出知休寧縣熙寧四年知延州徙華州元豐初徙永
興大防陳三說九宜哲宗即位召為翰林學士權開
封府元祐元年拜尚書右丞進中書侍郎封汲郡公
三年超拜尚書左僕射兼門下侍郎提舉修神宗實
錄大防朴厚惷直不植黨朋與范純仁並位同心戮
力以相王室立朝挺挺進退百官不可干以私不市
恩嫁怨以觀文殿大學士左光禄大夫知永興軍使
左正言上官均論其隳壊役法奪學士言者又以修
神宗實錄直書其事為誣詆徙安州紹聖四年貶舒
州團練副使安置循州至虔州信豐而病遂薨大忠
請歸葬許之徽宗即位復其官高宗紹興初贈太師
宣國公諡曰正愍(宋史本傳)吕汲公在相位其兄進伯自
外郡代還相與坐東府堂上夫人自廊下降階趨參
以二婢掖侍而前進伯遽曰宰相夫人不須拜微仲
解其意叱二婢使去夫人獨拜於赤日中盡禮而退
進伯略不顧勞聞者歎服其家法之嚴(宋董弅閒燕常談)
韓世忠字良臣延安人年十八以敢勇應募挽強馳射
勇冠三軍補進勇副尉宣和二年方臘反世忠以偏
將從王淵討之次杭州賊敗而遁世忠至陸州清溪
峒擒臘以出轉承節郎時山東河南盜賊蠭起世忠
討補擒戮殆盡康王即位授光州觀察使世忠請移
都長安下兵收兩河時論不從建炎二年帝如揚州
世忠以所部從屯淮陽三年帝如錢塘苗傅劉正彦
反世忠舉酒酹神曰誓不與此賊共戴天進兵力戰
賊敗追擒之皆伏誅帝手書忠勇二字揭旂以賜授
武寧昭慶軍節度使烏珠將入侵以世忠為浙西制
置使守鎮江既而烏珠渡江帝如浙東世忠留江上
截金人歸師金兵至世忠以海艦進泊金山下預以
鐵綆貫大鈎授驍健者明旦敵舟譟而前世忠分海
舟為兩道出其背每縋一綆則曳一舟沉之烏珠窮
蹙祈請甚哀一夕潛鑿渠三十里絶江遁去世忠收
餘軍還鎮江帝賜札褒寵建安范汝為反以世忠為
福建江西荆湖宣撫副使汝為平師還置司建康紹
興四年以宣撫使駐鎮江金人與劉豫分道入侵世
忠自鎮江濟師勒五陣設伏二十餘所約聞鼓即起
擊金兵至别將托卜嘉擁鐵騎過五陣東世忠鳴鼔
伏兵四起金軍亂勁騎四面蹂躪人馬俱斃擒托卜
嘉等二百餘人捷聞以此舉為中興武功第一六年
授京東淮東路宣撫處置使置司楚州世忠披草萊
立軍府與士同力役夫人梁親織薄為屋將士有怯
戰者遺以巾幗俾婦人粧以恥之故人人奮厲撫集
流散通商惠工山陽遂為重鎮金人廢劉豫中原震
動世忠謂機不可失請全師北討為恢復計會秦檜
主和議命世忠屯鎮江世忠言金人詭詐乞留此軍
蔽遮江淮又力陳和議之非願效死率先迎敵又言
王倫交河南地界乞令明具無反覆文狀為後證章
十數上皆慷慨激切且請單騎詣闕面奏帝率優詔
褒答後金果渝盟如其言十一年四月拜樞密使遂
上表乞骸罷為醴泉觀使奉朝請十三年封咸安郡
王二十一年薨孝宗朝追封蘄王諡忠武初世忠與
檜同在政地一揖外未嘗與談嗜義輕財錫賚悉分
將士賜田輸租與編戶等持軍嚴重與士卒同甘苦
器仗規畫精絶過人今克敵弓連鎻甲狻猊鍪及跳
澗習騎洞貫習射皆其遺法也解兵罷政卧家凡十
年澹然自如若未嘗有權位者晚喜釋老自號清凉
居士子彦直彦質彦古皆以才見用(宋史本傳)
李顯忠青澗人初名世輔年十七隨父永竒出入行陣
充副將金人陷延安授顯忠父子官永竒泣曰我宋
臣乃為彼用會顯忠帥馬軍赴東京永竒密戒曰汝
得乘機即歸本朝無以我故貳其志事成我亦不朽
矣顯忠至東京烏珠授顯忠承宣使知同州顯忠至
鄜省侍永竒曰同州入南山乃金人往來驛路汝可
於此擒其魁渡渭洛由商虢歸朝我當以兵取延安
而歸顯忠赴同州元帥薩里罕來以計執之馳至洛
河舟船後期不得渡追騎益多乃與薩里罕折箭為
誓不得殺同州人不得害我骨肉皆許之遂攜老幼
長驅而北至鄜城急告永竒永竒即挈家出城至馬
翅谷口為金人所及家屬皆遇害顯忠奔夏泣言願
得二十萬人生擒薩里罕取陜西五路歸於夏夏主
以為延安招撫使時紹興九年二月也顯忠兵至延
安鄜延路復歸宋已有赦書顯忠與官吏列拜大哭
以所部拒夏兵宣撫吳玠遣使撫諭遂至河池見玠
玠撫之至行在高宗撫勞再三賜名加賚顯忠熟西
邊山川險易因上恢復策忤秦檜意遂降官奉祠二
十九年金渝盟詔顯忠以本部扞禦殺獲甚衆金主
亮犯淮西詔以顯忠代王權顯忠盡復淮西州郡擢
太尉寧國軍節度使孝宗即位兼淮西招撫使時張
浚開都督府命顯忠渡江督戰乃復靈璧宣布德意
不戮一人中原歸附者踵接時邵宏淵圍虹縣未下
顯忠遣靈壁降卒開諭禍福皆出降宏淵恥功不自
已出由是不相能金帥布色率步騎十萬薄宿州城
遇於城南顯忠謂宏淵并力夾擊宏淵按兵不動顯
忠獨與所部力戰却之顯忠移軍入城金人復來攻
顯忠竭力扞禦敵始却軍還責授果州團練副使潭
州安置乾道改元召復太尉乞祠提舉興福宫卒贈
開府儀同三司諡忠襄(宋史本傳里按忠襄父子身陷絶域萬歸朝精忠偉略)
(冠絶一時以云名臣不虚也符離之役天不佑宋功敗垂成於忠襄何有焉)
元
李孟字道復上黨人父唐歴仕秦蜀因徙居漢中孟生
而敏悟七歲能文博學強記通貫經史善論古今治
亂遠近爭從之成宗時武宗仁宗皆未出閣徽仁裕
聖皇后求名儒輔導有薦孟宜為太子師傅大德元
年武宗撫軍北方仁宗留宫中孟日陳善言多所進
益仁宗時昭獻皇后降居懷州孟單騎以從在懷四
年誠節如一左右化之成宗崩安西王阿南逹謀繼
大統孟曰支子不嗣世祖之典訓也殿下當奉太母
還宫以折奸謀仁宗振袖而起孟及諸臣皆步從至
殿廊收首謀及同惡者悉送都獄奉御璽北迎武宗
中外翕然仁宗監國使孟參知政事孟損益庶務悉
中利病遠近悦服事定言於仁宗曰執政大臣當自
天子親用今鸞輿在道孟未見顔色誠不敢貿當重
任固辭弗許遂逃去不知所之武宗即位仁宗曰成
今日母子兄弟之歡者李道復之功為多帝即命搜
訪之得之許昌陘山召入授中書平章政事集賢大
學士同知樞密院事仁宗嗣立進階光禄大夫孟感
知遇力以國事為己任節賜與重名爵覈濫費汰冗
員奏雪冤死者復其官蔭濫冒名爵者悉奪之時風
俗奢靡車服僣擬近臣恃恩求請無厭孟請為限制
帝皆從之孟在政府雖多所補益自視常若不及英
宗即位太師特們德爾復相以孟前共政時不附已讒
搆誣謗盡收前後封拜制命降授集賢侍講學士度
其必辭因中害之孟拜命欣然由是讒不得行至治
九年卒贈太保儀同三司上柱國進封魏國公諡文
忠(元史本傳)
太平姓賀氏名惟一(勝子鄠人)資性開朗正大襲父職為都
指揮使至正二年詔為參知政事進右丞宗室諸王
歲賜不均太平請均其厚薄遼金宋三史未修太平
為總裁修成之遷平章政事監修國史請賜經筵講
官坐以崇聖學立行都水監以治黃河生平好訪問
人材記錄於册至是多進用之初托克托罷相居西土
其父卒太平力說托克托歸葬托克托既還朝不知太平
之有德於已也因汝中栢讒間罷還奉元十五年河
南盜起詔為淮南行省左丞總諸軍駐濟寧時餉苦
不繼太平令有司給牛具以種麥自濟寧逹於海州
民不擾而兵以濟議立土兵元帥府輪番耕戰除遼
陽行省左丞糴粟以給京師處置有法召為中書左
丞考求死節之臣雖布衣亦加諡贈官其子孫人尤
感動皇太子欲内禪遣宦者諭意太平不答皇太子
欲盡逐帝近臣太平以疾辭位陽翟王鄂爾和特穆
爾倡亂帝命太平留守上都北邊以寧拜太傅俾歸
奉元帝密旨令太平無行皇太子惡其去而復留令
御史劾太平故違上命安置土番遣使者逼令自裁
太平自殺子額森呼圖克名均字公秉少好學有俊才
累遷翰林侍讀學士太平為相務攬才彦而額森呼圖
克以丞相子又傾已下士故名稱藉然遷太子詹事
宣政院使綽斯戬徇皇太子旨搆成大獄杖死之(元史)
(本傳)
明
王恕字宗貫三原人正統十三年舉進士改翰林院庶
吉士景泰間遷知揚州請謁不行歲饑不俟報輒發
賑天順中轉江西右布政使討平嶺寇成化初轉河
南左襄鄧流民劉通為變聚衆數十萬勢甚猖獗擢
恕都察院右副都御史捕治之恕督兵攻破之擒通
等榜示流民各使復業流民為恕立祠以功遷左副
都御史入朝會議疏言六事皆切時政轉刑部左侍
郎大學士商輅言雲南與安南切近宜選有為大臣
巡撫其地遂改恕為左副都御史巡撫之在雲南九
閱月自黔國大帥下及土官夷人皆奉法令遷兵部
尚書巡撫南京兼總督糧餉乃奏天下一切賦苦收
取過重乞嚴禁革光禄寺歲供白粲概及庖人賤工
請稍裁别𣲖市物料織造綵繪及貢獻花木禽鳥請
賜蠲省請以常州府羡米六萬石補民夏税以羨錢
六萬貫補諸府戶口鹽鈔請為民減耗米十萬餘以
蠲重賦免秋糧數十萬芻半之以救火災周行賑貸
至二百餘萬口滿九載加太子少保孝宗即位召改
吏部尚書加太子太保恕在吏部抑僥倖奬名節拔
淹滯遇事敢言有不合輒求退起用以來乞休二十
餘疏乃允家居年八十八武宗遣行人存問恕復疏
數事又四年卒贈特進左柱國太師諡端毅恕五子
十三孫多貴顯(名山藏)恕忠懇獲上信凡建白多報可
天下益服恕之直朝事有不可必曰王公何不言也
則又曰公疏且至矣而恕疏果至至為謠曰兩京三
十部獨有一王恕(明史竊)恕歴仕四十五年凡上三千
餘疏皆忠直凱切蓋憂世之志如范希文濟世之才
如司馬君實直諫如汲長孺惠愛如鄭子産年九十
矣猶考論古今不忘憂國(明劉昌懸笥瑣探)端毅公年八十
餘葺廬於先隴之次搜閱典籍編歴代名臣諫議一
百二十卷又作石渠意見務剗俗學而求合於聖賢
之旨凡四卷後又作石渠意見拾遺二卷已又構玩
易軒討究易理作石渠意見一卷讀書至耄不倦視
衛武公之九十不忘交儆不殊也(明耿定向先進遺風)子承裕
字天宇方兒時恒端坐不妄言笑十四五時從師蕭
學蕭令侍立三日無所授歸告父曰蕭先生待兒如
此謂不足教耶父曰善哉真汝師矣由是益尊師力
學遂深造焉第進士授徒講學教以宗程朱祖孔顔
為準弟子自樹而成名者甚衆久之授兵科給事中
有時政先務等疏皆切中時弊歴吏科都給事中正
德初逆瑾專政承裕上疏乞進君子退小人及諸不
法事瑾怒罰粟輸邊以外艱去服除瑾誅累遷南太
常卿己卯宸濠叛欲趨南都承裕分守通濟門會有
逆黨藏甲兵於郭以應賊者承裕覺之服以上刑後
世廟即位論禦賊功有白金文綺之賜癸未還戶部
左侍郎提督倉場丁亥晉南戶部尚書己丑致仕林
居以讀書教人為事當時稱其濟美卒年七十四賜
祭葬如例諡康僖承裕性篤孝善事諸兄時序祀先
惟謹誨諸子侄以道冠婚喪祭必令率禮而行又刊
布吕氏鄉約鄉儀諸書俾鄉人由之所著有論語近
說等書行世(關學編)
韓邦竒字汝節朝邑人幼有志聖學舉正德戊辰進士
拜吏部考功員外值考察都御史某袖小帙竊視邦
竒奪之衆失色會地震上疏論時政得失謫平陽判
遷浙江按察僉事宸濠將舉逆先命内豎假飯僧數
千人於杭天竺寺邦竒立為遣散濠又以儀賓托名
進貢假道衢州詰曰進貢當沿江下奚自假道也後
三年濠果通鎮守欲徙浙賴前事發奸不竟逞邦竒
謂鎮守為浙蠧鎮守銜甚誣奏誹謗下獄為民既歸
謝客講學負笈者甚衆嘉靖初大同亂以薦起山西
左參議分守大同人皆危之邦竒聞命即行將入城
去二舍許逆者使二人露刃迎且故燬參將宅以懾
之邦竒單車入時諸司無官鎮人聞邦竒至皆感激
泣下人心稍安會上遣侍郎胡公瓉提兵問罪鎮人
復大譟邦竒以處分事宜馳白巡撫諸軍聞言出邦
竒信之始解翼日首惡就戮邦竒謂侍郎首惡就獲
宜速給賞以示信不然將有他變弗聽遂致仕歸後
果如其言尋起大理少卿巡撫宣府改巡山西時羽
檄交馳邦竒躬歴塞外增飭戰守之具拓老營堡城
垣募軍常守以代分番諸邊屹然可恃四疏乞休致
仕甲辰薦起總理河道陞南京兵部尚書卒年七十
七贈少保諡恭簡所著有苑洛語錄諸書傳世(關學編)
劉瑾亂政朝士多往謁邦竒卒不往時人重之為浙
江僉事力持風紀凡鎮守織造中官有所求率裁抑
之富陽貢茶及鰣魚民不勝擾邦竒作歌憫之鎮守
以怨謗奏被逮府縣爭贈官校金祈毋械邦竒斥之
曰死則死耳何以金為己得釋陞山西參議先是弟
邦靖官其地多善政邦竒一無改於舊民甚安之擢
都御史巡撫山西簡嚴自勵諸王府鎮衛官俱相戒
不敢犯陞南兵部尚書威望聳然邦竒素敦孝友尤
好學老不釋卷精於律數所著有文集律吕直解樂
書數十卷(賈志)
馬自強字體乾同州人嘉靖中進士授檢討歴陞國子
祭酒首按士習為奸利者取累朝訓典申明之絶請
托抑躁競日以正學迪諸生神宗在東宫為講讀官
至登極擢禮部右侍郎充日講官陞尚書考定郊社
幸學籍田諸典禮宗藩繁衍諸請名封婚禄歲以千
計中多詭冒宿猾交結諸藩出入為奸莫可究詰強
親為裁决明示行止由是諸掾隸無所索公宇肅然
時張居正秉國強黜其幕賓權璫馮保私入求冠帶
不許權貴望而畏之未幾進文淵閣大學士甫月餘
卒贈少保諡文莊著有文集二十卷(賈志)自強為講官
穆廟語閣臣曰惟馬自強講朕多省悟每講退輒稱
善入内閣未久卒於位公少讀書太華山與二三交
契以道德文章相切磨人以韓琦范仲淹稱之不竟
其用人於是有蒼生之憾(西安府志)
温純字希文三原人嘉靖乙丑進士除壽光令下車殱
巨寇馬天保勸耕織闢草萊決冤獄一切以經術飭
吏治大司空朱衡以河役費多為言者所劾行勘莫
敢任者純請行覈得其實羣議遂息擢給事中發巨
璫陳洪不法事雪故給事中沈鍊冤直聲大振以抗
疏言欵市與大學士高拱左出參河南分部南陽後
以兵右開府於浙改漕折减織造復陂池人情大悦
團操軍聚居會城與居民嚙牙議者咸欲出之而畏
其悍恐生變純呼而諭之曰爾曹以防汛為家宜移
營汎地勿戀此土咸唯唯聽命軍中老弱疾病有故
則勿補遂合九營為七而兵不知汰轉戶部侍郎歴
左都御史劉㫲之亂畫坐困火攻二策遣行間卒破
平之常請行考選罷礦税釋逮繫諸臣疏十四上不
報乃約諸大僚赴闕泣請上震怒問誰倡者對曰臣
純也上亦霽威宣旨慰藉上體偶違和詔所司悉舉
時政所急如罷税等事純恐上中變即日奉行頒示
天下司寇以釋繫須再請上意卒中變人服純先見
尋以忤政府意乞休與里中高年為耆英會造學一
草堂與諸後學子弟發明精一一貫之旨定四禮式
著雅約以化俗卒賜祭葬諡恭毅贈少保崇祠正學
書院郡縣賢祠(三原志)予知字無知純長子方就外傅
即不作羣兒嬉既長耑精經義務學益力時馮恭定
家居講學與予知交最密恒延質疑義以恩冑遊南
雍匿身蕭寺人莫可蹤跡獨執經問字於焦太史竑
欣然有會云日知字與恕純次子萬歷乙卯舉人生
有異質潛心墳典寄興詩酒性孝謹論文格必欲創
語必欲翻士林以為名言(賈志)
本朝
梁化鳳字灃源長安人順治三年武進士授山西陽
和高山衞守備五年冬姜瓖搆逆大兵抵城下自
請從征大小七十餘戰所當立破七年四月晉地
悉定凡下三郡一州五縣二衛八城十堡八寨三
臺十五洞斬獲無算八年進都督僉事以副將治
兵蕪湖改寧國尋授崇明總兵崇明有沙曰平洋
故縣治也隔以小洪賊至每倚為窟穴十二年秋
海寇張名振入犯敗去化鳳乘勝搜剿復議因海
潮退涸截洪築堤俾城沙首尾相應堤成賊不敢
正視制府郎廷佐重其才疏請練水師以化鳳為
大帥統之改蘇州水師總兵官十六年五月鄭成
功率衆謀犯江寧畏化鳳犄其後以遊艇綴之悉
敗去尋聞鎮江失守江寧告急化鳳星馳赴省時
成功駐軍白土山餘賊連營西控化鳳先遣將燔
其舟又别將扼賊西偏因身與成功搏戰日中我
師礟矢向盡化鳳棄馬步上禆將常春等戰益力
賊營列火器數十重乘風縱擊俄返風擊賊營我
師勇氣百倍唱殺聲震天地賊惶急奔舟舟盡爇
成功僅以身免化鳳知賊退必乘虚襲崇明疾遣
將先驅飭備賊至則城守已固比聞化鳳軍還即
掣帆南遁捷
聞進太子太保左都督授三等阿逹哈哈番世襲尋擢
江南提督軍民諴和再錄崇明功授三等阿思哈
尼哈番康熙十年卒
賜祭葬贈少保兼太子太保諡敏壯次子鼐由恩蔭歴
官浙閩總督
張勇字非熊洋縣人初隸陜督孟喬芳以標兵剿賊
南北山間有功順治五年從喬芳征臨鞏所向皆
捷繼克甘肅河西底定授甘肅總兵十一年調隸
經略洪承疇滇黔平提督雲南康熙二年朝議謂
玉門鎖鑰非勇不可復調甘肅諸番以大草灘豐
水草覬為牧地
遣廷臣至邊議可否勇執不可事遂沮又設永固協築
八堡防守益嚴十二年吳逆倡亂延及臨蘭勇遣
將復臨洮而自率兵圍蘭州晉靖逆將軍尋為侯
復
諭兵部秦省重地軍務方殷張勇忠勤懋著謀略優長
凡用兵籌餉一切機務聽便宜從事勇聞
命益奮留西寧鎮兵圍蘭州而自率兵圍鞏昌取漳寧
諸縣以絶其援又檄土官楊朝梁兵使勦潘瑀取
洮州遂圍岷州久之鞏昌未下勇計賊勢窮必開
門突走預設伏待之賊果出斬獲殆盡餘就撫蘭
州亦降會盜殺寧夏提督陳福邊人洶洶勇率兵
赴之至中衛聞蜀賊出秦州乃飛檄定寧夏而急
回兵駐伏羌時西河通渭諸處皆没於賊勇以麾
下數百騎與賊相持者三閱月大軍既集賊始遁
自是掃平凉下漢中蕩平之效基於此矣十六年
加授少傅兼太子太傅進太子太師一等侯世襲
二十一年以衰病再疏辭任不允明年疏請入
覲宴賜有加還鎮踰年卒
賜祭葬贈少師諡襄壯雍正十年入祀賢良祠子雲翼
嗣侯提督江南全省軍務
王弘祚字玉銘雲南籍三原人崇禎間由舉人官戶
部郎中督餉大同
國初擢岢嵐道復留大同理餉務越歲内擢仍官戶
部郎中是時天下甫定圖籍散逸弘祚精於典故
善強記凡直省州郡錢糧之數皆綜核無遺戶部
特疏委修賦役全書書成
勅諭頒行天下加太僕寺少卿遷戶部左右侍郎晉尚
書加太子少保再加太子太保嘗疏謂欲安民生
在絶私𣲖強兵勢在嚴冒餉至水旱災傷則損恤
宜蚤催科期會則程限宜寬語皆剴切明暢會滇
南入隸版圖復條上籌滇十餘事十八年乞假歸
葬還
朝改刑部尚書復調戶部適有議裁州縣存留及改
漕糧官運為民運者弘祚固爭之始得寢尋以失
察胥吏當報罷
特詔留京補兵部尚書康熙九年乞休歸至金陵感疾
卜居秦淮之上以恬淡自娛卒諡端簡
陜西通志卷五十五
