欽定四庫全書
陜西通志卷十五
公署
周官三百各建厥宅臯應之旁市㕓遠隔華省薰香
直廬樹戟鶉野龍山棟宇奕奕甘棠召公黍苗郇伯
攸躋攸寧用敷德澤麗譙審時郊館候客列峙秦疆
規模邁昔作公署志第六
西安府
總督部院署在布政司西南舊駐固原鎮後移西安
順治初總督孟喬芳創建制府康熙元年總督白
如梅以門堂隘淺拓正學書院舊址增廓堂宇高
其閈閎建標績坊樹表臺鼓角麗譙將校亭廬悉
備自為文記之二十三年以漢中為川陜適中地
移建制府以便兼轄後寇平仍還原署四十二年
聖祖仁皇帝西廵
賜總督博濟保釐秦隴匾額
督標中軍副將署在長安水池三坊
廵撫部院署在布政司西北明宣德七年建嘉靖二
十一年廵撫趙廷瑞新後堂闢後軒為北向前作
思濟亭於五栢之間又曰五栢亭建樓七楹顔曰
仰辰翼以兩廂十楹葺節鎮坊導通濟渠由西垣
入束垣出左右亭各一左以覆井右以藏碑自為
記
本朝康熙二十四年廵撫鄂愷重修左僉都房廷禎記
之四十二年
聖祖仁皇帝西巡
賜巡撫鄂海匾曰為政寬恕聯曰三秦地闊榮開府二華
峰高比重臣
撫標中軍參將署在咸寧所二坊
布政使司署在府城東鐘樓西相傳為秦穆公故府
唐為尚書省一云為于志寧郭汾陽宅基有顔真
卿郭太保廟碑尚存署中金即其地為行署元設
為行省延祐間修之明初洪武七年改為司署設
僚屬廨舍基宇周羅十七年增置廨宇正統八年
左布政郭堅增置後堂厨庫右布政王暹記嘉靖
二十九年左布政葛守禮建後堂顔曰誠心堂右
布政孔天胤記
本朝順治五年左布政劉弘遇大加修葺前後堂及厨
庫吏舍重門繚垣悉新之右參議朱國夀為記康
熙四年布政使顔敏以宅門湫隘增建六楹大堂
五楹顔曰寅清翼以壁廊内堂凡三楹壁廊數悉
如之自為記廣積庫在大堂旁四十二年
聖祖仁皇帝西巡
賜布政使鄂洛雲峰及清慎勤二匾額
經歴司理問所廣積庫大使廨俱在本司大門内
東偏(舊有檢校副理問司獄司廨俱裁缺照磨廣積庫副使改甘省)
糧鹽道署在布政司東北按碑圖即左參政署康熙
四十二年
聖祖仁皇帝西巡
賜參議黃明清慎勤匾額五十四年恭議祖允焜葺東園
於署左自為文記之
永敬倉大使廨在永豐倉内
按察司署在布政司西明洪武初因元御史臺為治
在布政司東後併入秦府移建今署正統十年按
察使鄧棨新正堂中門廊廡副使張楷記之成化
十年按察使王朝遠建官廐十三年按察使劉福
貿民地拓修東構屋四十八楹西二十餘楹僚屬
廨宇以次就緒復繚以穹垣提學伍福記嘉靖壬
戍按察使劉自強濬井於廨舍東南號曰劉公井
提學孫應鰲記
本朝順治十六年按察使翟鳳翥顔其堂曰如冰堂自
為記康熙四十二年
聖祖仁皇帝西巡
賜按察使何嘏清慎勤匾額四十八年按察使滿普重建
兩廡獄在署西偏雍正七年按察使碩色修葺自
為記
經歴司司獄司俱在本司内(舊有檢校廨缺裁照磨改移甘省)
驛傳道署在布政司西北本察院舊址先是道署在
按察司内明成化十三年建
本朝康熙二十一年裁缺署廢三十一年復設副使張
霖徙今治重建内署門廡廳事射堂賓館自為文
記之
城守營參將署在布政司北長安所一坊
貢院在布政司西近安定門明景泰間左布政使許
資奏建嘉靖四年巡撫王藎巡按鄭氣建搜閱堂
四楹新屋宇號舍舊為蓆棚悉易以木又拓增數
百間築内外繚垣顔大門樓曰騰蛟起鳳又引通
濟渠於五星堂下檢討段靈為記十九年巡按張
光祖重修改建門坊暸望樓峙四隅明遠樓在中
北為至公堂堂北為四所收掌所南有為國薦賢
堂其北為外簾匾以精白一心又匾曰明公皆居
文衡門南北則聚奎堂舊止三檼增為五檼又其
北為主考廳五經房列左右咸更新焉有侍郎吕
柟記
本朝康熙五十六年布政使薩穆哈增建南號舍雍正
元年巡撫噶世圖續建悉易以瓴甓
(舊有按院署在布政司西北順治十八年裁缺今改為驛傳道署督學署舊在關中書院康熙六十)
(一年改駐三原舊行署右布政署在布政司西康熙六年移駐蘭州都司在布政司東南雍正元年)
(裁缺關内道在布政司西提學道在按察司内今俱裁缺)
知府署在布政司西本元奉元路址明洪武二年建
永樂間補葺正統四年知府鄧晟改建中門訓導
董懋為記天順四年知府余子俊新後堂復拓修
八年重建正堂退徙於北吏舍退徙於東西移常
濟庫於中門之東自為記弘治十五年知府馬炳
然拓修後堂顔曰絜矩内署吏舍悉新之亦自為
記嘉靖十三年知府夏雷易西隅民房改建僚佐
廨舍堂後建東西棚屋各三楹堂東建冊庫六楹
復建坊門外匾曰關中首郡檢討王九思記二十
四年知府吴孟祺分建廨舍中判二區繚垣分坊
門徑殊軌丞御其東倅處其西有右僉都許宗魯
記獄在堂西南二十六年知府胡汝輔濬渠砌隂
溝於丹墀東鑿石為井自為文記之
理事同知署在府署西長安鐵爐一坊係舊分守
道署
清軍同知署在府署内東偏(舊有刑廳署在府治南缺裁後改為管糧)
(廳署雍正七年更名水利通判移駐涇陽王橋鎮)
經歴司在府堂西照磨所在經歴司南知事廳在
府堂西北司獄司在府署中門西偏(舊有稅課司在府治東京)
(兆驛丞廨在府治東南西安逓運所在府城西㶚橋逓運所在城東二十里今俱裁缺)
教授訓導廨在府治東南明倫堂後隂陽學在府
治東醫學在府治西
長安縣署在布政司西唐天祐間韓建築西郭小城
為縣治宋金元皆因之明洪武四年移建今治明
末頹圮
本朝康熙元年知縣梁禹甸修葺改建重門新前軒自
為記堂西為庫獄在堂西南禹甸復建小倉以羈
輕犯
丞廨在縣堂東(舊有主簿廨在縣堂西缺裁)典史廨在丞廨南
教諭訓導廨在府學西
接官廳在西關外養濟院在其側
咸寧縣署在布政司東南三里許即唐宣陽坊萬年
舊址天祐間韓建築東郭小城為縣治宋金因之
元泰定至正間縣尹唐兀王義相繼增修明洪武
初因拓城移建今治嘉靖二十三年知縣馬佩重
修前後廳堂重門吏舍悉新之堂西為庫獄在儀
門西因鄰舊養濟院關防弗便廼築圜堵九十四
丈建屋十九楹給事王凖記萬歷十二年知縣李
生芳復修三十四年知縣滿朝薦更為拓修崇禎
五年知縣閻思學於退食堂後市民地構大生樓
五楹左右廂各三楹前建退食軒易舊宅為幕館
長安知縣張希夏為記土地祠舊在儀門外賓館
之左知縣宋屺移置儀門右
本朝康熙三年知縣黃家鼎以獄分輕重度獄東南隙
地建倉一所養濟院在城内西北
丞廨在縣堂右典史廨在丞廨南(舊有主簿廨順治間缺裁)
教諭廨在學宫敬一亭後訓導廨在敬一亭左
接官廳三所二在東關外一在北關外
會府在滿城内鐘樓東
將軍署在滿城吉茂巷康熙四十二年
聖祖仁皇帝西巡
賜將軍博濟匾曰列雅著贊聫曰長為士心思鼓舞肯因
國事惜勤勞
左翼滿洲副都統署在滿城金谷府故址
右翼滿洲副都統署在滿城西華門街
左翼漢軍副都統署在滿城郃陽府故址
右翼漢軍副都統署在滿城天地壇故址
咸陽縣署舊在城内西北今在中央明洪武四年縣
丞孔文郁建中為正堂五楹抱厦一楹東有庫樓
西南為獄
本朝順治中知縣江山秀修葺建馬廐二十楹養濟院
在縣治東北
縣丞廨在縣堂東典史廨在縣堂西(舊有咸陽逓運所渭水驛)
(丞廨在縣治内俱裁缺)
教諭廨在儒學明倫堂西訓導廨圮隂陽學在縣
治西南醫學在縣治西南
(舊有東西南三察院又司署在縣治西關内道署在司署東府館在縣治東北俱廢)
興平縣署在城内東南元至正十二年建明洪武十
二年知縣沈訥修葺成化中知縣王琮改修嘉靖
中知縣郭孔完增修乙卯地震傾圮知縣朱文修
葺有劉永吉記正堂知縣章評修顔曰琴堂建可
為敦仁二堂自為記又建喜中樓陶梓記修儀門
戒石亭左右吏舍建五喜亭御史陳講少卿記庫
在堂左獄在儀門内東偏養濟院在縣西街
丞廨在縣堂東典史廨在縣堂西底張驛丞廨在
縣東北三十里(舊有白渠驛丞廨在縣治北底張逓運所在縣治東俱裁缺)
教諭訓導廨在學宫敬一亭後隂陽醫學俱在縣
治前
(舊有察院布政司署俱在縣治東按察司署在縣治東南長寧分司即古長寧驛西司在縣治西南)
臨潼縣署在城内中街之東明洪武二年建弘治癸
亥重修嘉靖甲辰知縣李裔芳增修自為記正廳
六楹匾曰節愛堂左庫右幕廳後為退思堂堂内
東偏為藕葉山房北曰嚮用堂獄在儀門内西偏
本朝康熙二年知縣孟長人改建大門移門樓於内署
三十七年知縣趙于京建外廐自為記養濟院二
一在城隍廟左側一在縣東南抵城下
丞廨在縣堂西典史廨在縣堂西(舊有新豐驛丞在縣治西逓運)
(所在縣東北缺裁)
教諭廨訓導廨隂陽學俱在縣治北醫學在縣治
東
(舊有布政分司按察分司俱在縣治東知縣趙于京改為横渠書院有廳二一在縣治東改居汛兵)
(一在縣治西迎候所二一在集鳳門外一在永豐門外今俱廢)
高陵縣署在城内正中宋政和間知縣李文開建不
欺堂主簿焦&KR0876;為記元延祐元年知縣盧佐建正
廳五楹立戒石亭於儀門北明正統十四年知縣
張錦重建正廳五楹東西俱有庫景泰三年楊清
建諸廨舍及土地祠成化十年知縣張傑重修弘
治初知縣劉安建退思堂正德十四年知縣翟清
建馬廐嘉靖四年知縣鄧興仁改建正堂重門徙
獄神祠及獄門於儀門外乙卯地震傾圮知縣李
翰重加修葺
本朝知縣胡昌期撤退思堂于後堂前為榭署内樓五
檼康熙三十四年知縣王綦溥重修養濟院在縣
東門内迤南城下
典史廨在縣堂西
教諭廨在明倫堂後訓導廨在教諭廨後隂陽醫
學俱在縣治東
(舊有布政司署在縣治西按察司署在預偹倉東府廳在中街南)
鄠縣署在城内東隅明洪武八年知縣許訢重建中
為正堂五楹東西俱有庫後為思補堂西南為獄
賓館前有雙槐宋程明道先生手植正統中知縣
徐純修葺崇禎中知縣張宗孟重修寅賓館
本朝康熙二十一年知縣康如璉改建大門四明樓
典史廨在縣署西南
教諭訓導廨在文廟北隂陽學在縣治北醫學在
縣治西
千總署在縣治東
(舊有察院在西門内按察司署在縣治東布政司府署俱在縣治西今廢)
藍田縣署在城内正中明洪武四年知縣徐誠建嘉
靖二年知縣王科增建堂廨堂東幕廳兩腋為庫
獄在儀門外二十二年知縣趙師道建糧房及廐
二十楹於儀門外二十七年知縣吕好古悉鼎新
之萬歷初知縣何思建寅賓館三十一年知縣王
邦才移旌善亭於大門内四十四年知縣沈國華
重修廨署養濟院在南關街西
典史廨在縣堂東南
教諭廨訓導廨隂陽醫學俱在縣治南
(舊有察院布政司署俱在縣治西按察司署在縣治南偏西今廢)
涇陽縣
水利通判署在縣北五十里王橋鎮内雍正七年改
糧廳為水利廳移駐於此(舊有水利僉事署在洪口古洪門監久廢)
(舊有東西北三察院縣治南則為南司今廢)
知縣署在縣城南門内迤東創建無考元大德問集
賢學士蕭㪺修葺明弘治間知縣宋鑑重修萬歷
初知縣傅好禮復新之大門重樓建於知縣屈諫
崇禎中知縣高去奢以隂陽家言稍抑焉庫在堂
左西南為獄養濟院在城隍廟西
縣丞廨在縣堂東典史廨在丞廨南
教諭廨在儒學明倫堂西(舊有訓導廨在教諭廨南今廢)
三原縣
督學署在縣治北大街西舊關内道行署明洪武二
年縣丞仰山建十年知縣吳自當重修天順六年
知縣莫謙復修後改督學行署稍西為考院内門
相通
本朝康熙四十二年知縣李瀛詳請修葺六十一年改
在省原署正學書院為義學移駐於此(舊有布政分司在縣)
(治北府廳在縣治西今廢)
知縣署在縣城南門内東街元至元二十四年縣尹
郭真建明洪熙元年知縣宋麟重修
本朝康熙四十二年知縣李瀛建大堂五楹顔曰敬愛
堂東為庫有自撰記堂後為學古堂東書舍西射
圃獄在儀門東偏
丞廨在縣堂東典史廨在丞廨東(舊有税課局在譙樓北康熙四)
(十年改建恩德祠建忠驛丞廨在譙樓南缺裁)
教諭廨在縣城南街訓導廨在文廟櫺星門前隂
陽醫學俱在縣治南
盩厔縣署在城内東北即宋元舊治明洪武二年重
修弘治時知縣蕭選建大門樓嘉靖中知縣李春
芳建退思堂知縣何起鳴建彰善癉惡優老恤孤
二亭萬歷中知縣梁克從建庫樓於堂左
本朝康熙元年知縣駱鍾麟鼎新之十九年知縣章泰
拓退思堂為五楹增左右廂重建庫樓東西吏舍
西南犴狴悉加修葺自為記養濟院在太清觀西
庵巷内
縣丞廨在縣署西典史廨在丞廨西(舊有十八盤巡檢司在縣)
(西南一百里柴家關巡檢司在縣南一百七十里俱裁缺)
教諭訓導廨在學宫禮門隂陽醫學俱在縣治西
守備署在城内
(舊有察院康熙己未知縣章泰修葺布政司署本城隍廟地關内道署在縣治中今廢)
渭南縣署在城中人和街北明洪武二年縣丞吳雲
建成化中知縣周寧拓修正德中知縣王鑑復新
之嘉靖乙卯地震傾圮知縣李希雒葺理知縣趙
雲程建牧愛堂左為庫知縣劉翾甃庫以磚建幕
廳於堂右隆慶中知縣帥祥建儀門及寅賓館儀
門内折而西為犴狴萬歷中知縣崔邦亮益加拓
修養濟院二所一在東關北巷一在東門外神川
原北
丞廨在縣堂東典史廨在縣堂西(舊有豐原驛丞廨在縣治東南)
(順治七年裁缺逓運大使廨在縣東郭康熙十六年裁缺)
教諭訓導廨在明倫堂西南隂陽學醫學俱在縣
治西
(舊有布政分司在南廂街東按察分司在人和街北分守道在縣左街南分司在儒學前街南)
富平縣署在城内正中明洪武三年主簿陳忠信建
天順中知縣王傑新之成化十八年知縣郭鎔建
吏舍創後堂三楹知縣張本增為五楹嘉靖乙卯
地震傾圮知縣張桐建親民堂五楹右為庫捲棚
儀門各三楹隆慶中知縣史燦建堂右翼室暨宣
化坊萬歷中知縣楊守川建堂右翼室暨戒石亭
獄在縣堂西南養濟院在縣治東南
丞廨在縣堂東典史廨在丞廨東(舊有主簿廨在縣堂西順治初)
(裁缺)
教諭廨訓導廨俱在縣治東北隂陽醫學俱在縣
治東
守備署在東察院内康熙十五年設(舊察院在縣治北布按二司府)
(署俱在縣治東)
醴泉縣署本在舊城元延祐六年縣尹嚴承直增修
廨宇有司業周恕記明洪武二年縣丞楚玘徙於
今城内近南正統四年知縣胡璉重建萬歷四年
知縣姚燭拓修顔正廳曰仰奭堂東西俱有庫獄
在儀門内西偏養濟院在縣治東北
本朝康熙中知縣陳裘佩題二堂曰諭蒙堂
典史廨在縣堂西
教諭廨在明倫堂左訓導廨在明倫堂右隂陽學
在縣治東北醫學在縣治西
(舊有察院在縣治南知縣陳裘佩修葺布政分司在縣治東南外城中按察分司在縣治東關内道)
(在縣治西俱廢)
延安府
督學行署在北門内街西
(舊有察院在北街之東馬政院在府城南明正德間楊一清檄知府王彦竒建俱燬)
參將署中軍守備署俱在府城内(舊有延安衞署在鼓樓街東順治十)
(四年裁缺)
知府署在府城小東門内明洪武初建屢經兵燹兼
大水後多圮
本朝康熙四十二年知府吳存禮重修豐潤庫在大堂
旁
照磨所在府署右後燬移駐經歴司舊廨(舊有管糧廳在)
(府署左理刑廳在府署右缺裁經歴司在府署左雍正三年移駐靖邊改為照磨廨司獄司知事檢)
(校廨俱在府大門内金明驛丞廨在府治西偏今俱裁缺)
教授廨訓導廨俱在府治北隂陽學在府治東醫
學在府治西
膚施縣署在府城東門内明洪武六年建兵燬今移
城隍廟街
典史廨在縣署左
教諭廨訓導廨在縣治東
安塞縣署在城内東偏天澤山下元至正間建明洪
武二年增修嘉靖隆慶中知縣韓弼王尚賢萬歷
時知縣方盡美丁允中相繼修葺崇禎壬申寇燬
十四年知縣朱敏淔依堂基作舍三楹
本朝順治戊子知縣黃瑶前加三楹顔曰五美堂西為
豐潤庫復建東西吏舍十八年知縣李暲增修康
熙十八年知縣馬震重建二堂獄在大門内西偏
養濟院在北門外
典史廨在縣署右(舊有敷政巡檢司在縣西南一百二十里缺裁)
教諭廨在縣治南今圮
(舊有察院在城正中坐西今廢)
甘泉縣署在城内東隅明洪武七年建正統十二年
重修後殘毁無存
本朝順治十一年知縣余明彛構茅屋以居十三年建
堂於舊址康熙元年知縣劉汝植增修二十五年
知縣高有基修葺雍正七年知縣吳敦儉重修
典史廨在縣署東隅(舊有撫安驛丞廨在縣治西北缺裁)
教諭廨在文廟東南隂陽醫學俱在縣治南
(舊有察院在城内北街之東久廢雍正六年即其址改建常平倉)
安定縣署在城内正西元大德五年建明洪武初修
葺嘉靖時知縣曹銘重修
本朝順治中知縣李嘉引復葺之康熙中知縣張洪謨
增修建二堂三楹左右俱有庫知縣朱尚義建書
舍三楹知縣余大鵠顔曰日省齋三堂改建中樓
則創於知縣董蟾秋匾曰内省軒又升為層臺大
樓知縣王友德建後知縣蔣尚詡廖均施成澤相
繼修葺獄在大門左側養濟院在東關仁和門内
典史廨在縣堂左(舊有丞廨在縣堂旁順治九年裁缺)
訓導廨在明倫堂西隂陽醫學俱在縣治東
(舊有察院二所一在西街北一在縣署後久廢)
保安縣署在城内中街明洪武癸丑建萬歷二十三
年重修崇禎辛未寇燬
本朝順治九年知縣袁英重建十六年知縣張嗣賢增
修門堂吏舍規模稍備養濟院在城外天夀寺
典史廨在縣署左(舊有園林驛丞廨在縣東九十里缺裁)
訓導廨隂陽學在縣治西醫學在縣治東
(舊有察院在縣冶西久廢)
宜川縣署在城内近北即宋丹州治明洪武九年知
縣高以敬重修正德三年建大堂歲久傾圮
本朝雍正元年知縣王志深重建自為記
典史廨在縣署右(舊有丞廨在縣署左雍正三年移駐定邊今改建倉厫)
訓導廨隂陽學醫學俱在縣治西南
(舊有察院在縣治東今廢)
延川縣署在城内西北大阜元至治元年知縣王恪
建明洪武三年主簿王佐拓堂宇葺門樓景泰間
修葺成化時知縣賀瓔重建大門樓嘉靖中知縣
宋大本重修廨宇建申明亭知縣劉宗禮復葺之
隆慶中知縣王楨建旌善亭萬歷時知縣暢楊王
立身相繼修葺知縣蘇廷建寅賓館
本朝順治七年知縣錢茂秦重建大堂五楹顔曰親民
堂後堂如其楹數西為庫獄在大門西偏十七年
知縣劉穀修大門樓及寅賓館養濟院在縣北一
里
典史廨在縣堂西(舊有文安驛丞廨在縣西三十里雍正七年裁缺)
訓導廨隂陽學醫學皆在縣治南
(舊有察院在城内東南隅知縣劉穀修葺布政司署在東北隅府署在縣治中街迤北俱久廢)
延長縣署舊在城内西北明洪武間知縣吳宗梅建
成化中知縣婁鑑重修崇禎十六年寇燬移治山
城
本朝順治八年知縣張三異拓修康熙九年知縣陳天
祐復移下城東街察院為廨舍獄在舊治内養濟
院在城隍廟左
典史廨在縣治北(舊有于谷驛丞廨在縣西七十里雍正七年裁缺)
訓導廨在學宫左
鳳翔府
督學行署在文廟東考院雍正九年知府任晟倡捐
重修
(舊有關西道在府治東明正德五年設嘉靖十五年重建有王億記三十七年僉事高尚志拓修萬)
(歷八年僉事張應福扁後亭曰喜雨建萃德亭有記今裁缺又行署有分司在中察院南北分司在)
(十字大街東)
西鳳協副將署在府治東係舊關西道署中軍都司
城守營都司署在府城内(舊有守禦千戶所在府治東久裁缺)
知府署在府城十字東街明洪武四年移元肅政廉
訪司故址即宋府治也蘇軾喜雨亭在焉宣德四
年鄭王出封鳳翔改為王府復徙城西南隅鳳翔
縣故治正統四年知府扈暹重建有鄭府右長史
周瑮記成化中知府侯瓚正德中知府王江相繼
修葺嘉靖四十五年知府史官加拓俱有記
本朝順治五年知府靳彦重建正堂三楹東為富聚庫
靖共堂五楹吏舍廳廨悉新之郡人袁楷為記
管糧通判署在西馬道(舊有清軍廳在府署東理刑廳在糧廳南俱裁缺)
經歴司在東馬道係舊刑廳署司獄司在府大門
内西偏係舊照磨廨(舊有知事照磨檢校廨在本府内稅課司在府門外街東)
(倉大使副使廨在北街俱裁缺)
教授訓導廨在明倫堂後隂陽學醫學俱在城内
南街路東
鳳翔縣署在城内西街明洪武二年建嘉靖三十七
年知縣康一元重修正廳五楹東為庫獄在二門
内東偏邑人賈士元記養濟院在城内北街
縣丞廨在縣堂東典史廨在縣堂西(舊有主簿廨在縣堂西岐)
(陽驛丞廨在縣治東北俱裁缺)
教諭廨在明倫堂左訓導廨在明倫堂右
岐山縣署在城内南街唐武德四年建元泰定中重
修有記明洪武初知縣陳元禮增修正廳曰忠愛
堂西為庫東贊政廳後則公暇堂獄在二門内西
偏弘治四年知縣榮節修葺萬歷十八年知縣于
邦棟繼修改建土地祠寅賓館崇禎二年知縣王
之瓚復葺之
本朝順治五年知縣趙鏡修大門外坊題曰文王治岐
養濟院在西門外
典史廨在縣堂西(舊有丞廨在縣堂東主簿廨在縣堂西岐周驛丞廨在縣署東)
(今俱裁缺)
教諭廨在學宫敬一亭後訓導廨在教諭廨右隂
陽學在縣治西醫學在隂陽學西
(舊有東察院東中察院俱在縣治東東察院修於順治十四年西察院西中察院俱在縣治西今廢)
寶雞縣署在城西街北唐至德二年建明洪武初重
修中為忠愛堂東西列吏舍内署二重有翼室書
舍成化七年知縣張珣建大門樓弘治十四年建
庫三楹於忠愛堂左獄在二門内西偏養濟院在
縣治西
丞廨在縣堂東典史廨在縣堂西南(舊有主簿廨在縣堂西缺)
(裁)散關巡檢司在縣治西南四十里虢川巡檢司
在縣治東南一百二十里雍正七年設東河橋驛
丞廨在縣治西南七十里(舊有陳倉驛丞廨在縣治東順治十七年裁缺)
教諭廨在明倫堂北訓導廨在明倫堂西隂陽醫
學俱在縣治東
(舊有察院布政司關西道署俱在縣治東府館在縣治西南今廢)
扶風縣署在城内十字街西明洪武三年主簿金淵
建正統間知縣周本建庫於堂西建獄於儀門西
偏吏舍賓館悉備焉三十四年地震傾圮知縣孫
科王世康相繼修葺崇禎八年寇燬九年知縣宋
之傑重建
本朝順治十七年知縣劉瀚芳修葺康熙中知縣孔元
祚毛士儲相繼增修養濟院在縣治東街
丞廨在縣堂東典史廨在縣堂西(舊有鳳泉驛丞廨在城東街順)
(治十七年裁缺)
教諭廨在學宫敬一亭後訓導廨在文廟右隂陽
學醫學俱在縣治西
(舊有察院在東街康熙五十年知縣丁腹松修葺布政司署在縣治東關西道府廳署俱在縣治西)
(今俱廢)
郿縣署在城内正中宋政和二年縣令吳需建有孫
大年記元憲宗辛亥改州治至正元年復為縣署
明初重修弘治十七年知縣賈廷璽復修中為節
愛堂左右俱有庫獄在儀門西南萬歷三年知縣
姚繼先增修
本朝康熙知縣梅遇始築高垣復于宅後建霖雨堂四
十二年
聖祖仁皇帝西巡
賜知縣孫志尚聯曰雲飛北闕輕隂散雨歇南山積翠來
養濟院在西門内北巷
典史廨在縣堂東稍南(舊有丞廨在縣堂東缺裁)
教諭廨訓導廨俱在縣治西隂陽學在縣治東南
醫學在縣治東
守備署在縣城内舊在鳳翔府雍正七年移駐於此
(舊有布政司按察司行署俱在縣治東府廳在縣治南久廢)
麟遊縣署舊在十字街東明洪武中縣丞危孝先剏
建中為愛養百姓堂左為庫獄在儀門右明末移
治於按察分司
本朝順治中知縣劉玉瓉築圃構小樓三楹知縣吴汝
為顔曰借山樓復顔寢後斗室曰容安齋俱有記
養濟院在縣治東北
典史廨在縣堂西(舊有丞廨在縣堂東久裁石窯舖巡檢司在縣西百二十里順)
(治十五年裁缺)
教諭訓導廨在學宫大門内今圮隂陽醫學俱在
縣治西
(舊有按察分司改為縣署布政分司在西街府館右按察分司右今俱廢)
汧陽縣署明嘉靖二十六年建正廳三楹旁為庫吏
舍東西各九楹獄在大門内西偏署西有小圃灌
引澗泉建亭其上額曰留清養濟院在縣城東北
典史廨在縣堂東
教諭廨在明倫堂東訓導廨在明倫堂西
(舊有察院在文廟後街市布政司署在文廟前街按察司署在縣治前街府館在縣治後街今俱廢)
隴州署在城内東北金大定二年建明洪武十八年
灾三十五年知州蔡祥重建崇禎間寇燬
本朝順治十八年知州黃雲蒸復建有參政袁楷記康
熙四十三年地震傾圮五十一年知州羅彰彛建
重門吏舍正廳曰中公堂東西有庫後為親民堂
悉新之自為記獄在州署養濟院在州城北巷内
州同知廨吏目廨俱在州治内
長寧驛丞廨在州西一百二十里(舊有故關大寨巡檢司龍安巡)
(檢司廨缺裁)
學正廨訓導廨在州治西南隂陽學在州治東醫
學在州治南
(舊有察院在州治西知州羅彰彛重建布政司署按察司署府館在州治南今俱廢)
遊擊署在關山營
漢中府
督學行署在府治西北舊設於分守關南道行署後
署廢移此
漢興道署在府治西大街康熙二十二年改分守關
南道為今職駐此
(舊有總督部院署在府治西康熙二十三年以漢中為川陜適中地發帑金委西安府通判茹珍等)
(改修分巡道署為制府以便兼轄後寇平仍改駐西安歲一巡歴今改為倉厫矣又察院二所一在)
(府治西一在西門内久廢康熙二十八年知府滕天綬倡九屬捐俸創建於舊瑞府東分守道在東)
(察院右嘗為考院盤茶廳在府治前今俱廢)
協鎮副總兵署在府治東康熙二十六年副將鄭啓
明倡闔營捐貲貿故明李方伯宅創建中軍都司
署在府治西北(舊有漢中衛署在府治小十字西街之北順治初裁缺總兵署在城)
(内東察院順治七年移駐興安)
知府署在城内東南宋紹興中建江漢堂後更名親
民署左有古漢臺臺有榭明洪武三年知府費震
修葺嘉靖中知府范以作營大有庫改修府門自
為文記之堂復江漢舊名亦有記萬歷二十五年
知府李有實建二堂大樓各三楹崇禎六年知府
馮上賓重修易江漢堂為漢濯
本朝康熙十年知府鍾琇建喜雨堂於漢臺西十四年
二堂燬二十一年知府董遂昇重建構書舍於漢
臺下二十六年知府滕天綬建寅賓館增修吏舍
自為記仍易漢濯堂為江漢修漢臺舊榭繚以垣
左建茅亭顔曰一草
清軍同知署在府堂左東夾道(舊有撫民廳在府堂右西夾道久裁)
督捕通判署在堂左(舊有推官署在府堂左康熙十年裁缺其署分於軍捕二)
(廳)
經歴司照磨所俱在府堂右
廣積倉大使廨在府治東(舊有司獄司在府治西缺裁)
教授訓導廨在明倫堂後隂陽學在府治前醫學
在府治西
南鄭縣署在城内正西舊在城西南隅明洪武八年
遷於今地嘉靖十八年知縣張佑重修明末寇燬
本朝康熙七年知縣高世豪重建十一年滇逆殘毁止
存正堂三楹堂東為錢帛庫十九年知縣韓維新
建二堂三堂書舍大樓東西廂西院及大門内犴
狴規模始備養濟院在北門内
典史廨在二門内西偏青石關巡檢司在縣南九
十里(舊有漢陽驛丞廨在縣治前康熙三十八年裁缺)
教諭廨在明倫堂後訓導廨在明倫堂西
襃城縣署在城内近西漢唐俱在打鐘村宋移今治
紹興中兵燬嘉泰中縣令張演陳彪繼葺廸功郎
張應昂記之明洪武三年知縣段勉重建中為牧
愛堂後為三事堂庫在大堂東儀門内西偏為獄
嘉靖九年知縣嚴霜建庫樓有訓導黃江記養齊
院在縣治南知縣張庚改隂陽學為之
主簿廨在縣堂東典史廨在縣堂西青橋驛丞廨
在縣北五十里馬道驛丞廨在縣北九十里(舊有雞頭)
(關巡檢司在縣北一十里今裁缺)
訓導廨在明倫堂後
(舊有察院在縣治西即儒學舊址關南道行署二所一在察院東一在察院前今廢)
城固縣署在城内正北舊在縣西十八里宋崇寧二
年縣尉柴炳移建今治元末廢明洪武三年縣丞
劉翮重建繚以崇垣中為牧愛堂後有二堂其左
為錢帛庫儀門西為獄
本朝康熙十年知縣毛際可重修二十二年知縣徐永
祚擴而新之二十四年知縣胡一俊加拓裁缺丞
廨入焉養濟院在縣東南
典史廨在縣堂西南隅(舊有稅課司在察院南缺久裁)
教諭訓導廨在縣治東南俱圮
千總署在縣城内
(舊有察院在城隍廟西街關南道行署二所一在察院後一在城隍廟後府署在察院後俱廢)
洋縣署在城内正中即古洋州舊治唐天寶初建宋
時建天語坊於甬道嘉定巳卯寇燬紹定間權知
洋州李顯忠重建有陳教授記明洪武三年改州
為縣堂署仍舊萬歷三年署篆同知劉鉞建吏舍
三十楹鉞自為記十九年知縣李文芳重修
本朝順治十二年知縣曹大可修内廳東西廂十五年
知縣李天叙新正堂堂西為庫康熙四年知縣柯
棟修捲棚營西書舍二十四年知縣劉嗣季新吏
舍及東西司房二十七年知縣謝景安顔正堂曰
發育堂新桂花廳匾曰勁香窩復葺川廊後樓三
十一年知縣鄒溶懸清慎勤匾額於前軒建止訟
亭修西爽閣重門及西書舍悉新之獄在大門内
西偏養濟院在城内東南隅
縣丞廨在縣治東典史廨在縣署西即舊主簿署
教諭廨在明倫堂東訓導廨在明倫堂西隂陽學
在縣治南醫學在縣治西
(舊有察院在縣治東大街明洪武十一年建知縣劉嗣季重修今為講讀公所布政司署在縣東門)
(内按察司署在縣治西青山公館在縣東南四十里紅瓦舖今俱廢)
西鄉縣署在城内西北隅明洪武四年建正德十四
年重修
本朝順治元年知縣凃騰茂重建正堂堂右為庫五年
知縣張台曜增修内署鼎新大門建前軒三楹康
熙十九年知縣陶大成增設煖閣二十二年知縣
史左拓基建樓增置捲棚六楹改宅西涼亭曰德
風齋丞簿廢廨舊入令署就址建亭顔曰山月亭
復葺班房儀門外東偏為獄五十六年知縣王穆
重建大門自為文記之養濟院在社學前
典史廨在縣堂西大巴關巡檢司在縣西南三百
里鹽場關巡檢司在縣東南二百里(舊有子午鎮巡檢司在縣)
(東北百八十里康熙五年裁缺)
教諭廨在學宫博文齋東訓導廨在約禮齋西
(舊有察院在西門内南街布政分司在東門内街北按察分司在察院西今俱廢)
漁渡路遊擊守偹署俱在固縣壩
鳳縣
恭將署在城内東中軍守備署在縣城東門内北偏
(舊有察院在縣治東布政分司在縣治西府館在縣治西北)
知縣署在城内近北即古鳳州治明洪武四年知縣
王畿重建嘉靖十八年知縣司恩加拓後屢被寇
燬
本朝順治初知縣彭振翮修葺十一年知縣張石麟重
修堂東為永積庫
典史廨在縣治西留壩巡檢司在縣南一百五十
里清風閣巡檢司在縣東一百五里松林驛丞廨
在縣南一百二十里草涼驛丞廨在縣東七十里
三岔驛丞廨在縣南五十里留壩驛丞廨在縣南
一百五十里武關驛丞廨在縣南二百四十里
訓導廨在明倫堂右隂陽醫學俱在縣治東
寧羌州
參將署在遊擊署東南遊擊署在州城北門内中軍
守備署在州城東北隅
(舊有察院二所一在治南一在州東分司在察院北府館在治東今俱廢又寧羌衛指揮署在州治)
(北指揮羌觀建指揮王煊重修今裁缺)
知州署在城内東南隅明洪武二年知州張簡建正
德八年知州謝豸十四年知州朱崇讓重修萬歷
中知州方世讓盧大模增修正堂五楹右為錢帛
庫獄在吏目廨旁
本朝順治初知州李楷復葺之雍正元年知州王大士
重建正堂吏舍重門悉備養濟院在州治西北
州同廨在陽平關吏目廨在州署西(舊有寧羌倉大使廨在州)
(治西北陽平驛丞廨在州西北八十里今俱裁缺)
學正訓導廨圮隂陽學在太元觀右醫學在太元
觀左
縣署在城内東北舊在縣東二十里即古沔州治
堂西有秋興亭明洪武四年知州王昱移今治七
年改縣永樂元年知縣姜仲能修正堂庫在堂東
嘉靖二十三年知縣張英修幕廳戒石亭及吏舍
儀門儀門外西偏犴狴在焉養濟院在縣治南
本朝順治十年知縣季煊創新内署
典史廨在縣治西黃沙驛丞廨在黃沙鎮東大安
驛丞廨在大安鎮西即舊金牛驛改設(舊有順政驛丞廨在)
(縣治西今俱裁缺)
教諭廨在明倫堂東訓導廨在明倫堂西
(舊有察院二所一在縣治西北一在縣治西守禦千戶署在縣城内裁缺後改千總今併裁)
略陽縣
遊擊署在城内南街中軍守備署在城内南街係舊
布政司行署改建
(舊有察院在縣治北後改為儒學布政司署在南門内後改撫捕通判署今為守偹署按察司署在)
(高臺後改南察院久廢)
知縣署向在北山下元廢明洪武四年縣丞葉禮仍
建於舊址正德六年寇燬知縣馬翔重修堂右為
常盈庫獄在大門内西偏後燬於滇逆
本朝康熙庚申署篆李扈重修大堂内署二十三年署
篆經歴沈文蔚改建大堂二十五年知縣施有光
建獄神堂及獄養濟院在北關
典史廨在縣堂西(舊有罝口巡檢司在縣西三十里九股樹巡檢司在縣北八十)
(里今俱裁缺)
訓導廨在縣治西北(隂陽學在縣治西醫學在西街俱廢)
榆林府
榆林道署在總兵署西即舊巡撫都察院也明天順
中置後圃有清寧臺舊名德風臺巡撫鄭汝璧修
築
本朝雍正元年副使楊文乾增修改名澄清臺臺後增
修八卦亭
(舊有巡撫署在總兵署西康熙元年裁缺今為道署戶部分司撫夷廳榆林局經歴司俱久裁缺署)
(廢無考其中路管糧廳裁缺後改為衛署城堡同知署在凱歌樓東街雍正九年改府治稅課司在)
(南門内東偏缺裁又行署有總督府公議府布政司署今無存察院在西水門東順治十三年都御)
(史馮聖兆副使王廷諫城堡同知魏震因杜氏宅改為之城堡同知高選有記)
總兵署在中城鼓樓西明正統間王禎建
本朝順治十四年鼎新康熙四十二年
聖祖仁皇帝西巡
賜總兵江琦匾曰邊陲良將聫曰令肅三軍無軼志丹心
九陛自深知
中營遊擊署左營遊擊署右營遊擊署城守營都
司署俱在城内(舊有榆林衛掌印守備署在後街中所千總在城内雍正三年俱裁)
(缺衛署改駐州同今為縣治)
知府署在城内凱歌樓東即城堡同知署明萬歷中置
本朝雍正九年改為府署
照磨所在城内後街雍正九年以廣有倉大使廨
改
教授宅在府治西
知縣署在城内後街舊為衛守備署雍正三年改駐
州同九年改縣署庫建於堂東監設於署西養濟
院二所一在舊衛局西一在縣署東康熙十二年
城堡同知譚吉璁重修
典史廨
訓導廨在
雙山常樂保寧歸德魚河都司署俱在本堡内
懷遠縣署在城内察院中雍正九年改建庫東獄西
典史廨
訓導廨(舊有巡檢司在威武堡内雍正九年裁缺)
中協副將署在羅波堡本城都司署在縣治内响水
懷遠清平都司署俱在本堡内
靖邊縣
遊擊署在縣城内寧塞鎮靖守備署俱在本堡
(舊有西路兵偹道署在縣城内監收同知同城俱裁缺又城内有千總署雍正三年改設經歴九年)
(改經歴為知縣巡檢廨在鎮靖堡内缺裁)
知縣署在城内即靖邊同知舊署雍正九年改設庫
東獄西
典史廨即經歴舊署改設
訓導廨
定邊縣
西協副將署中軍都司署俱在縣城内鹽場磚井安
邊柳樹澗都司守備署俱在本堡内(舊有千總署在縣城内雍)
(正三年裁缺將宜川縣縣丞移駐於此九年改縣丞為知縣又州同署在安邊堡内雍正七年州同)
(郭有泓即西門内義學改建缺裁)
知縣署在城内即縣丞原署也雍正九年改設東庫
西獄
典史廨
訓導廨
興安州
督學行署在學宫東先是新城考棚在按察分司守
道李天麟建寇燬移舊城康熙五年知州王章割
學宫東偏地附於察院為考棚章自記之三十二
年圮於水雍正三年知州丁克成修建九年知州
鮑遐齡踵成之
(舊冇分守關南道署在十字街西明嘉靖十八年建後移新城順治四年復建於故址今裁缺又察)
(院在州治西順治四年改建於安康街布政分司在稅課司西後移新城隨廢按察分司在魁樓巷)
(南府署在州治前今俱廢)
總兵署舊在迎仙街南順治四年總兵任珍建康熙
三十二年大水後總兵萬永祺重修四十二年
聖祖仁皇帝西巡
賜總兵何天培匾曰力臣材官聯曰軍簿克明人樂用資
財與共士同心四十五年復圮於水改建新城移
駐
中營遊擊署舊在迎仙街北順治五年遊擊白守
榮建遊擊陳其棟李奉雲胡愷相繼修葺四十六
年新城成移駐於内守備署舊在朝冠街西南左
營遊擊署舊在崇道街南順治五年遊擊仰九明
建遊擊江朝海重修城守備署舊在崇道街南右
營遊擊署舊在朝陽街北順治五年遊擊王之鼎
建康熙三十二年大水後遊擊傅龍金重修守備
署舊在朝陽街南今俱移駐新城城守營都司署
在新城内(舊有防禦千戶所在州城西順治四年裁缺設守備尋併裁又前後營遊擊守)
(備署在城内順治七年裁缺城守營副將署在朝冠街北順治七年于奮起建康熙三十二年大水)
(後副將郭元章重修守備署在朝冠街南今改設都司併裁缺)
知州署舊在十字街西明洪武四年知州馬大本改
建於十字街東報恩寺故址成化十四年知州鄭
福重修萬歷十一年大水坍塌移建於新城四十
五年知州許爾忠重修後燬於寇
本朝順治四年復移舊城知州楊宗震建廳事於舊址
康熙元年知州王章重修建正廳於前東為廣受
庫儀門西偏為獄三十二年圮於水知州王希舜
復修匾正廳曰大觀堂三堂曰静觀堂左建退思
堂采山亭雍正二年江水溢壞知州丁克成修整
之養濟院在東郭門外
州同廨在州堂左吏目廨在儀門内右(舊有州判廨在儀門)
(内左稅課司在州治西俱裁缺)
學正訓導廨在明倫堂北隂陽學在州治西醫學
在隂陽學西
平利縣署在城内近西明洪武五年建成化中知縣
趙賢相大加修葺作正廳三楹左為庫藏右為幕
廳旁列吏舍獄在大門右側戊戌知縣趙倫復新
廨宇有教諭劉博記
本朝雍正八年知縣王霔增建書舍及儀門三楹
典史廨在縣署左(舊有鎮坪巡檢司在縣東南六百里缺裁)
訓導廨在學宫左
白土路遊擊守備署在八里岡
洵陽縣署在城内西北明洪武三年知縣李肅因元
舊建署成化十年圯於水知縣杜琳改遷今治中
為牧愛堂堂左錢帛庫甃以石墻弘治間知縣蔣
昺建申明亭於縣前萬歷九年知縣南兆新建川
堂
本朝康熙五十九年知縣張存恒建鐘樓於大堂左
典史廨在縣堂右(舊有三岔巡檢司在縣北一百二十里閭關巡檢司在縣東一)
(百四十里俱裁缺又兩河關巡檢司順治中裁缺)
教諭廨在明倫堂右訓導廨在博文齋後隂陽學
在縣治東醫學在縣治西
守備署在七里關
白河縣署在城内正東明成化十二年建中為正廳
後為二堂三堂俱三楹
本朝雍正三年知縣劉元清修葺建賞心亭
典史廨在縣署右
訓導廨在縣署左
紫陽縣
遊擊署在縣治西即察院舊址順治八年遊擊仰九
明建千總署在西門内順治八年錢必秀建
(舊有察院在城内縣治西後改為遊擊署順治十一年知縣李如桂改建於西門外康熙初知縣朱)
(允治重修)
知縣署舊在東北隅即今之大名寺嘉靖丙辰知縣
張亨甫遷今治即昔之大名寺址也明末傾圮
本朝順治八年知縣董㢲祥建正堂三楹及内署儀門
十一年知縣李如桂建庫於堂左營書舍創東西
廂各二楹康熙二年知縣朱允治建東西吏舍堂
西設犴狴五年拓增書舍八年知縣張麟化復拓
基增修五十五年知縣李弘煥新二堂六十年重
建大堂雍正六年知縣李昌宗增置吏舍廣書舍
三楹傾圯者悉葺之
典史廨在縣堂東
訓導廨在縣治東門
石泉縣署在城内正中明洪武六年建日久就圮康
熙五十三年燬於火後知縣漸次修理大門三楹
儀門三楹大堂二堂三堂左右書房各三楹堂東
建庫廐囹圄在大門右
典史廨在縣署儀門内西邊(舊有饒峯嶺巡檢司缺裁)
訓導廨在文廟西隂陽學在縣治西北醫學在縣
治東
千總署在縣城内
(舊有東西二察院西則知縣潘瑞竒修葺舊府廳新府廳並在縣治東今俱廢)
漢隂縣署在城内西北舊在今石泉江漢之南以社
溪院為朝賀地宋皇祐四年没於漢水紹興初徙
治新店即今治也明洪武五年重建成化甲辰災
丙午知縣張大綸拓基建堂戶吏舍自為記
本朝康熙二十八年知縣趙世震復拓繚垣建三堂構
卧月齋築雲構軒設二亭於射圃自記之養濟院
在東門外
典史廨在縣署西
訓導廨隂陽學醫學俱在縣治西
(舊有察院在縣治西南關南道行署在察院西)
商州
督學行署在上街即北察院萬歷乙夘建舍於兩廊
遇試設棚厰試已撤去知州王邦俊修葺崇禎癸
未寇燬
本朝順治癸巳知州劉正率五學諸生輸貲建正廳六
楹大門三楹丁酉知州王思治相繼鼎建堂室號
舍規模大備有記後移試華州棚漸圮雍正四年
復移試本州署篆捕盜同知楊宗澤捐俸重建督
學王謩為記
(舊有商洛道署在州治東舊為布政分司明弘治十一年恭議李貴和改建正德十年恭議蘇乾重)
(修有太僕南鏜記萬歷十八年恭議蘇濬鑿池種蓮有紀異記今裁缺又南察院在州治東布按二)
(司在州治南俱久廢)
城守營遊擊署在城内十字街南康熙二十八年建
舊為守備署四十八年改設遊擊
知州署在城内近西因元之舊明洪武中知縣陳榮
祖修葺成化十三年改州正德中知州王瑀修吏
舍嘉靖時知州李文瀚修後堂州判歐珠書忠愛
堂匾額東為幕廳西為恒足庫儀門内西偏為獄
萬歷中知州司光祖修寅賓館署篆州判趙汴成
之知州王邦俊重修匾曰事友堂今移州治東北
街養濟院在州西大雲寺南
吏目廨在州署東(舊有州同廨在州署東嘉靖七年缺裁州判廨在州署西順治)
(十六年缺裁武關巡檢司在州東一百八十里秦嶺巡檢司在州西一百二十里今俱裁缺)
學正廨在儒學戟門西訓導廨隂陽醫學俱在州
治西北
鎮安縣署在城内東北隅明景泰三年建弘治十六
年知縣儀鳳正重建正堂五楹退思堂三楹重門
吏舍悉備崇禎十三年流寇侵殘移治縣寨
本朝康熙中知縣耿晉光復移城内舊署養濟院在縣
治西
典史廨在縣署東北(舊有舊縣關巡檢司在縣北一百二十里五郎壩巡檢司)
(在縣西三百五十里今俱裁缺)
訓導廨在縣治東隂陽醫學俱在縣治西
(舊有察院在縣治東今改儒學署分司在縣治西北府署在縣治南水獺太家青峯三舖公館各一)
(所)
遊擊署在舊縣關
雒南縣署在城内正中明洪武元年建正統中知縣
張璣修葺弘治中知縣秦安正德時知縣趙琮繼
修嘉靖中知縣楊士元復修規模略備中為正堂
左贊政廳右錢帛庫儀門内右偏為獄知縣高綬
復新之養濟院在縣治西關
本朝順治中堂庫俱圮知縣徐徵鳳建之
典史廨在縣署西三要巡檢司在縣東南九十里
(舊冇丞廨在縣署東石家坡巡檢司在縣東四十里今俱裁缺)
訓導廨圮
(舊有察院在縣署西布政分司在東門内北街俱廢按察分司在察院旁今改建關帝廟)
山陽縣署在城内正街東西之中明成化十二年建
十四年知縣楊隆續成之有秦府教授陳嘉猷記
明末寇燬
本朝康熙中知縣阮振增修大堂六楹西為庫獄在大
門西偏
典史廨在大門内西北(舊有主簿廨大門内東偏竹林關巡檢司在縣東一)
(百三十里豐陽巡檢司在縣東南一百五十里今俱裁缺)
訓導廨在明倫堂後
(舊有察院在城隍廟東布政司署在東街按察司署在西街今俱廢)
商南縣署在城内東隅明成化十二年建明季傾圮
本朝知縣李國統宋廣業蔡名輔相繼修葺
典史廨在縣署西(舊有富水堡巡檢司在縣東三十里康熙十五年裁缺)
訓導廨在縣治西北
同州
督學行署在州治東
(舊有御史行臺在州治左東為布政分司西為按察分司兵備道在按察分司東關内道在鼓樓右)
(後為府館今俱廢)
知州署在城内北隅即古馮翊郡治明洪武三年同
知邢權重建中為牧愛堂堂左庫藏大門内西南
為獄嘉靖乙卯地震傾圮知州梁恩郭顯鳴賈化
醇相繼修葺養濟院在儒學東
州同廨舊在州堂左後移堂右康熙五十四年兼
理河東事務舊大慶關亦設署焉州判舊廨原廨
廢吏目廨在州堂西南(舊有州判廨在州堂右缺裁今為州同廨)
學正訓導廨在明倫堂北隂陽醫學俱在州治西
南
千總署在州署東雍正九年建
朝邑縣
同州同知兼理河東事務署在河東舊大慶關康熙
五十四年設
知縣署在城内正中金大定七年建元大德七年縣
尹顔英重修明宣德中知縣王鼎成化中知縣郭
良相繼修葺中為牧愛堂左贊政廳右錢帛庫大
門有臺有樓郭良建大門外為旌善申明亭東西
列棹楔嘉靖中知縣呼為卿題其西曰愛人東曰
應宿儀門右為獄
本朝康熙五十年知縣王兆鰲修葺養濟院在城内西
南隅康熙五十一年王兆鰲建自為記
典史廨在縣署東(舊有大慶關巡檢司在新大慶關原屬潼關衛雍正二年改歸)
(縣轄五年復歸潼關縣轄稅課局大使廨亦在新大慶關雍正二年裁缺)
教諭訓導廨在文廟西隂陽學在縣治西北醫學
在縣治西北藥王廟
(舊有察院在儒學南康熙二十三年知縣陳昌言修葺布政分司在察院西南久圯兵備道署在馬)
(王廟東康熙三十四年知縣楊又時修葺府署在儒學西北久廢)
郃陽縣署在城内近西北明洪武三年縣丞康世傑
建嘉靖二十四年知縣李豸大加修葺大門初在
㢲方至是移向正南構軒於後堂顔曰盤鑑居其
餘堂屋俱為一新庫在縣堂西典史廨西北為獄
縣丞廨在縣堂東典史廨在縣堂西
教諭訓導廨在學宫東隂陽學在縣治東醫學在
縣治西
(舊有察院布政司潼關道行署俱在縣治東今廢)
澄城縣署在城内西北隅建元末毁於兵燹治事於
親隣寨明洪武二年縣丞樂韶始復故治建廨宇
正統三年知縣楊季琦建廳事儀門大門正廳右
為庫嘉靖甲辰知縣鄭光溥重修尚書韓邦奇記
戊申知縣徐效賢新吏舍葺禁獄大同斷事馬躍
如記之己酉復飾階戺拓儀門庚戌知縣敖佐葺
内署完吏廨創園亭天啟甲子知縣毛丹鳳重修
寅賓館舉人路世龍為記崇禎乙亥寇燬正堂甲
戌縣丞梁才重建
本朝順治六年知縣姚欽明因廢蓮幕宅建趵厦三楹
中廳前軒後舍顔廳曰槐堂軒曰花署舍曰冰齋
鹿庵澹軒自為文記之養濟院在縣西城外
丞廨在縣署左典史廨在丞廨東
教諭廨在文廟西訓導廨在教諭廨南隂陽學在
縣治東南隅醫學在隂陽學西
(舊有布政分司在縣治南偏東按察分司在縣治東府署在布政分司右)
韓城縣署在城内正西本漢唐舊治元至正二年縣
尹解榮祖重修明洪武三年主簿范恒復修成化
癸卯知縣吳雄重構正廳教諭王時斆記之嘉靖
十年知縣馮錄建儀門三楹萬歷二十九年堂傾
於雨知縣戴章甫重修顔曰忠愛堂東西有庫前
為虚訊軒後為退省堂門廊囹圄悉葺之御史張
士佩為記三十三年知縣蘇進建寅賓館旌善申
明二亭大門三楹崇禎甲戍知縣左懋第建梅花
屋
本朝康熙十五年知縣王廷選重修堂廨三堂東為鴻
雪堂知縣翟世琪修建養濟院在縣南門外
丞廨在縣堂東典史廨在縣堂西
教諭廨在儒學敬一亭前訓導廨在敬一亭右隂
陽學在縣治東北醫學在縣治東南
(舊有察院在縣治東今廢又東為府廳分司久廢知縣翟世琪重建)
遊擊署在柳溝城内
華州
督學行署在城内西南隅明崇禎中知州史文楷建
本朝康熙中知州馮昌奕改修
(舊有布政分司兵備道府廳各行署俱久廢)
知州署在城内近南明洪武二年知州胡惟俊建正
德士申知州劉錦修葺建堂五楹庫當東南吏舍
列東西後為退省堂儀門外内樓各二左廐右獄
狀元吕柟記嘉靖五年州堂火知州甘望重建未
竣十三年知州周朝俛繼成之顔曰節愛堂狀元
康海為記乙卯地震傾圮知州朱茹葺節愛堂有
主事王堯弼記隆慶中知州李可久建寅賓館於
大門左側
本朝康熙中知州羅斌捐俸重起堂廊養濟院在東門
内街南
州同廨在州堂東吏目廨在州堂西南(舊有州判廨在州堂)
(西康熙四十九年裁缺華山驛丞廨在州治北順治十七年裁缺羅文橋大使廨在州東十里康熙)
(十六年裁缺)
學正廨在儒學敬一亭西訓導廨在明倫堂後隂
陽醫學俱在州治北
千總署在州署西
華隂縣署在城内西北明洪武二年縣丞黃文明剏
建正廳六楹左屬庫藏前抱厦楹如堂數嘉靖中
知縣簡仲宇王時雍李冲漢相繼修葺堂下東西
序列吏舍西南隅為獄舊在二門外萬歷中知縣
劉若水移門内養濟院在縣治西關
典史廨在縣堂西南(舊有丞廨在縣堂西雍正三年移駐潼關改建倉厫主簿)
(廨在縣堂西潼津驛丞廨在縣治東俱裁缺潼關驛丞廨潼關逓運所大使廨俱在潼關城内舊屬)
(縣轄潼關改縣後俱歸潼關轄華隂逓運所大使廨在縣治西税課局二一在縣内一在潼關今俱)
(裁缺)
教諭廨在明倫堂右訓導廨在明倫堂左隂陽醫
學俱在縣治西
(舊有察院在儒學右兵備道署在察院南府廳在察院右今俱廢)
蒲城縣署在城内近北唐開元宋元祐宣和金大定
元大德至正間代有修葺明洪武初肇修於主簿
高秉彛典史郭固景泰時知縣高隆繼修成化中
知縣黃䇕正德中知縣張鍰續拓之中為牧愛堂
堂左庫藏犴狴西連廨舍知縣劉大謨增修嘉靖
乙卯地震傾圮知縣李瑶重修
本朝康熙中知縣鄧永芳復加修葺養濟院在縣東門
内稍北明天啓中知縣方應節改移北數十武
丞廨在縣堂東典史廨在縣堂東(舊冇主簿廨在縣堂西順治中)
(裁缺)
教諭訓導廨在明倫堂西南隂陽學在縣治南醫
學在縣治西
(舊有督學行署在縣治西順治戊子知縣翟鳳梧重建知縣張舜舉成之康熙中知縣姜興齊修葺)
(有李馥蒸記知縣汪元仕重修今移試華州又察院在縣治南兵備道在縣治西南今改建關帝廟)
(按察分司府署俱廢)
潼關縣
潼商道署舊在城内西北隅後移今縣治東故明王
司馬第也康熙十六年副使胡戴仁修葺增建大
門儀門置寅賓館構川堂書臺復於繚垣後貿民
地五尺為更道自為文記之雍正六年分守道張
正瑗貿地於大門外拓十有九丈繚以崇垣左右
建中正和平二門中建嶽峙河澄坊亦自為記
撫民理事同知署在縣治東係東察院舊址明萬歷
中改為撫民同知署
本朝康熙二十二年撫民同知翁世庸捐俸重建雍正
四年改選滿洲兼理事管轄旗民(舊有經歴司久廢)
潼關協副將署在潼關道署西中軍都司署在副將
署東
(舊有東察院在縣東西察院在縣西俱廢)
知縣署在城内東北即舊衛署明初洪武元年千戶
劉通建成化六年魏贇重修
本朝雍正二年缺裁五年改為縣署養濟院在西門内
典史廨在縣署東北帥府街知縣黃憲鯤修大慶
關巡檢司在縣北六十里風陵渡巡檢司在東門
外永樂鎮巡檢司在縣治北四十里潼關驛丞廨
在縣署東(舊有逓運所大使廨在縣署東北帥府街舊屬華隂縣雍正五年改歸縣轄七)
(年裁缺)
教諭訓導廨在明倫堂西
潼關城守尉署在滿城内雍正四年建
耀州
知州署在城内正中元末兵燬寄治州南二十里之
漁池明洪武二年知州侯必興重建州治正堂五
楹東西俱有庫前為儀門旁為列廡有編修王禕
記嘉靖十八年知州温秀建池亭於退思堂後三
十二年知州李廷寶改建退思堂自為記署後有
望輝樓
本朝康熙中知州李銓重修獄在儀門内右側養濟院
在城隍廟東
吏目廨舊在州署西南後移堂西州判廢廨(舊有州判)
(廨在州堂西缺久裁順義驛丞廨在州治南今裁缺)
學正廨在明倫堂左訓導廨在文廟後隂陽醫學
俱在州治南
守備署舊在金鎻關今移駐州城内守道舊署
(舊有分守關内道署在州署東今裁缺改為守備署又察院在東門内布政分司在州治西按察分)
(司府署俱在州治南)
同官縣署在城内西北隅明洪武二年建宣德三年
重修景泰初知縣樊榮重建正堂五楹西安知府
吳孟祺題曰節愛堂兩翼為積貯庫左右吏舍西
南隅為獄堂後退思廳内署及書舍俱知縣馬鐸
重建萬歷三十年知縣董廷範建聖諭彰善申明
三亭四十五年知縣劉澤遠建戒石亭及儀門四
十六年建寅賓館及鄼侯祠
典史廨在縣堂西南(舊有金鎻關巡檢司在縣北三十里漆水驛丞廨在縣治)
(東北俱裁缺)
訓導廨在尊經閣東今圮隂陽醫學俱在縣治東
(舊有察院在縣治南布政司署在縣治東按察司署在布政司西俱廢)
白水縣署在城内西隅明洪武三年知縣張三同建
中為正堂五楹東庫藏獄在儀門外西偏崇禎中
知縣張名世建柳浪亭署舊有思齊樓
本朝康熙三十年知縣鈕琇重修自為記養濟院在城
東南隅
典史廨在縣堂東(舊有馬蓮灘巡檢司在縣北五十里缺裁)
訓導廨在縣治東
(舊有察院在縣治東偏)
乾州
督學行署在城内東街舊為察院巡按巡茶按臨之
所後改為考院萬歷乙卯知州夏思曾增建内堂
大堂左右舍各五楹崇禎五年知州楊殿元修葺
本朝康熙六十一年知州黃煒重修雍正二年煒復新
號舍
(舊有布按二司署俱在州治東府署在州署後州同廨在州治東督糧廳廨在州治西督捕廳廨在)
(州治西南今俱廢)
知州署在城内西偏即唐德宗行在故址後改為州
治宋元豐元年奉天令楊景亮構軒於廳事之東
北隅顔曰清美軒金大定戊子刺史鄭彦文修二
堂顔曰思政堂刺史吕雲卿州署圖載有麗春靜
治口安宜口歲寒諸堂及澄碧亭静樂齋平嵐觀
俱廢惟静治堂尚存令改謙益堂明洪武七年知
州王師尹重修成化甲辰知州劉濟撤而新之建
大堂五楹堂右為庫後退省軒前儀門悉如大堂
楹數周圍夾道縱一百弓横五十弓吏廨亭廐悉
新之嘉靖中西安知府吳孟祺題正廳曰節愛堂
萬歷辛卯知州賈一敬改建大門崇禎五年知州
楊殿元重修堂室廨舍改儀門為大門左為囹圄
本朝雍正三年知州拜斯呼朗復加修葺
州判廨舊在州治西南隅明末遭毁今賃民房吏
目廨在州大門内西北隅(舊有威勝驛丞廨逓運所俱在州治東北缺裁)
學正廨在明倫堂後訓導廨在明倫堂西今圮隂
陽醫學俱在州治北
千總署在州城内
武功縣署在城内西北宋大聖中种世衡改建縣廳
後高士轍建手詔亭吕義山新内署錢秉創鑒堂
李宗作清心堂崇寧初趙茂曾增修錢庫孟通廣
闢庾舍内外完葺煥然一新政和元年劉幹重脩
縣廳游靖記之金元屢經兵燹移今治係舊學宫
明洪武初知縣嚴祀重建
本朝康熙三十二年知縣章紳增修堂東為庫獄在大
門内西偏養濟院在邰城驛西
典史廨在縣署西(舊有邰城驛丞廨在縣治東南今裁)
教諭訓導廨俱在縣治東北隂陽學在縣治南醫
學在縣治東
千總署在縣治南
(舊有布政司署在宣化街按察司署在縣治西府署在縣治南又長寧分司即故長寧驛也在縣東)
(四十五里)
永壽縣署舊在麻亭鎮城内東偏明洪武二年建崇
禎末寇燬移治虎頭山
本朝康熙八年知縣張焜鼎建於新城重門堂室吏舍
庫獄煥然悉備
典史廨在縣署旁(舊有土副巡檢司久裁缺永安驛丞廨在縣治西北底窖鋪逓)
(運所在縣北三十里蒿店逓運所在縣南十五里俱裁缺)
訓導廨在縣治西北
(舊有北察院南察院布政司關内道行署俱廢)
邠州
知州署在城内東北明洪武二年建十三年州同張
斌增修大門宣德間重修堂宇正德癸酉知州齊
寧盡撤其舊建正廳五楹蓮幕廳三楹東西兩榮
各十四楹顔正廳曰牧愛堂郡人宋瑭記之嘉靖
己酉知州姚本重修過廳萬歷十六年知州劉昇
重修正廳自為記正廳西為庫獄在儀門西偏養
濟院在西街路南知州顧問修葺
州判廨在州堂東吏目廨在州堂西(舊有新平驛丞廨在州治)
(西邠州逓運所在驛西今俱裁缺)
學正訓導廨在明倫堂東隂陽醫學俱在州治西
守備署在州城内
(舊有兵備道署在州治西明僉事李僅可知州姚本建今裁缺又有察院在州治西布政分司在察)
(院西按察分司在州治南北向)
三水縣署在城内近西元至正十八年廢為巡檢司
明成化十四年復為縣知縣楊豫築繚垣創建正
廳五楹捲棚楹數如之東為幕廳萬歷中知縣秦
渠建退思堂三楹崇禎間知縣高知建署於雙槐
堡
本朝順治初知縣王儒復修堡廨康熙己酉知縣林逢
泰修縣署顔大堂曰思輯後堂曰鑒水堂後建甓
香廳庫在二堂西獄在典史廨前乙卯丙辰間復
修堡廨顔其堂曰井勸文倬天題其亭曰茇柳養
濟院在縣治北
典史廨在幕廳西(舊有石門巡檢司在縣東南六十里缺裁)
教諭廨在明倫堂後訓導廨在教諭廨西隂陽醫
學俱在縣治南
(舊有察院在縣治左知縣林逢泰建)
淳化縣署舊在北門内宋宣和七年縣令張安祖完
治西堂使南向顔曰吏隱堂後楹曰蒙軒有石彦
政記明洪武初知縣楚桓移建城内正中崇禎中
知縣楊泰禎建寅賓館有記乙亥知縣趙之琴建
節愛堂自為記堂西為庫藏儀門内西偏為獄
本朝康熙中知縣張如錦蒞任張遇復為題正堂曰吏
隱堂有後記養濟院在縣治南門外
典史廨在縣堂東
教諭訓導廨在大成殿後隂陽醫學俱在縣治北
(舊有察院在縣治南)
長武縣
遊擊署在城内東北順治八年總督孟喬芳
題請遷邠州遊擊駐於此動帑貿民房建大堂後堂大
門各三楹營房二百五十楹
(舊有大察院西察院明末張克雋叛悉被焚既擒克雋以其居為察院又布政司舊址改建關帝廟)
知縣署在城内西偏舊為邠州同知署明萬歷十一
年改為縣署知縣梁道凝拓修中為牧愛堂五楹
東庫藏西幕廳後為思補堂獄在儀門西自為記
崇禎庚辰寇燬知縣武振重建正堂二堂寅賓館
各三楹大樓五楹
本朝知縣趙亮陳所抱相繼增修知縣張純儒建西書
舍養濟院知縣陳所抱建在縣治
典史廨在縣署西(舊有窯店巡檢司在縣西三十里舊係宜禄明萬歷中改宜禄)
(驛丞廨在縣治東俱久裁缺宜禄逓運所大使廨在驛東康熙四十四年裁缺停口逓運所大使廨)
(在縣東四十里雍正七年裁缺)
訓導廨在文廟西隂陽醫學俱在縣治南
鄜州
督學行署在學宫左雍正三年建(舊有分巡河西道署在州治東嘉靖)
(元年副使孫樂建康熙二年巡道李榮宗重修六年缺裁又察院在州西山布政司在州治東南按)
(察司在州治西南俱廢)
知州署舊在城内大街東明洪武四年知州鄭暉建
永樂九年重修崇禎間兵燬移西山寨
本朝順治五年知州李芳澂倚山東向建堂三楹八年
知州劉應科改堂南向增建大門十一年知州江
中耀倚山作榭建倣歐亭十七年知州顧耿臣增
修康熙二年復移下城舊治重建大堂三楹左右
有庫重門吏舍悉備獄在大門内西偏後被洛水
衝崩三十三年知州劉顯爵移建西關養濟院在
南門外
吏目廨在舊州同廨南(舊有州同廨在州西山雍正三年分駐榆林今改為)
(守備署又州判廨在州同廨右直羅巡檢司在州西一百三十里鄜城驛丞廨在州治西南張村驛)
(丞廨在州西七十里隆益鎮驛丞廨在州西一百四十里缺久裁三川驛丞廨在州南六十里雍正)
(七年裁缺)
學正訓導廨在西關岩山下
守備署舊在州治西康熙二年守備葉呈蘭建二十
五年洛水衝崩守備汪可德移建西關後復被水
患雍正六年守備劉起龍移建西山州同舊廨址
洛川縣
西延捕盜同知署在縣南一百三十里黃龍山城東
門内明天啓中建
本朝康熙十二年同知劉顯第重修二十四年同知許
恒齡增修(舊有鄜城巡檢司在黃龍堡内缺裁)
知縣署在城内東南隅明洪武四年主簿蕭復仁建
弘治間知縣苟鵬修葺正德七年寇燬嘉靖二年
重修萬歷辛巳知縣陳惟芝增修
典史廨在縣署大門内
教諭訓導廨俱在縣治西南隂陽醫學俱在縣治
東南
千總署在城内
(舊有察院在縣治東分司在縣治前)
中部縣署舊在坊州明洪武初知縣黃琮建成化中
知縣劉潔移建下城崇禎四年知縣姚一麟改移
上城橋山半坡尋復仍舊
本朝順治十一年知縣彭聖培再移上城建堂廡規模
略備康熙三年知縣金九鼎改建移南一百五十
步
典史廨在儒學署西(舊有丞廨在縣署旁翟道驛丞廨在縣治北俱裁缺)
訓導廨舊在縣署西今圮
(舊有察院二所一在下城城隍廟西一在上城縣治西南)
宜君縣
恭將署在縣署北順治初創建康熙十五年恭將張
光煥拓之中軍守備署在縣治東南
知縣署在縣西北隅明洪武八年縣丞王文輔建弘
治中知縣李相增修崇禎辛未寇燬
本朝順治十二年知縣鄭名新建於山城上康熙十七
年知縣賈有福增修
典史廨在下城縣倉西(舊有雲陽驛丞廨在縣治東北康熙十六年缺裁)
訓導廨在文廟旁隂陽醫學俱在縣治東南
綏德州
督學行署在州治西
延綏道署舊在神木縣雍正九年改今職移駐州城
内
(舊有綏德衛指揮署在州治北順治初革去指揮止為衛十六年省入榆林衛又察院在州治西今)
(改為守備署)
知州署在城内疏屬山下東北隅明洪武中知州張
進建正廳曰敬事堂左幕廳右為庫獄在儀門外
西偏景泰間知州張軾重修
本朝順治十六年知州王元士增修養濟院在城南
吏目廨在儀門外東偏
(舊有州判廨在州治中又官菜園渡口巡檢司在州東一百四十里青陽驛丞廨在州城内義合驛)
(丞廨在州東六十里今俱裁缺)
學正廨訓導廨隂陽醫學俱在州治前
都司署在州治西係舊察院改建
米脂縣署在城内東隅高阜之上元泰定四年縣尹
吕東建明洪武中知縣王元成增修
本朝順治九年知縣張禹謨重建大堂五楹兩掖為庫
大門内右側為獄吏舍重門悉新之康熙二十年
知縣甯養氣修葺顔大堂曰忠愛堂建二堂三楹
顔曰忠恕堂葺寅賓館題曰廣益堂養濟院在東
上衚衕
典史廨在大門内東偏(舊有銀川驛丞廨在縣西缺裁)
訓導廨在文廟後隂陽醫學俱在東門内
(舊有察院在草場街北知縣黃離炤建)
清澗縣署在草場山麓中街之北明洪武六年知縣
鄒宗彛建嘉靖癸未知縣馮璡丙寅知縣阮孝繼
修萬歷丁未知縣陳王道建寅賓館甲寅知縣陳
汝元重修堂署改建寅賓館匾曰虚受堂崇禎庚
午正堂火知縣牛養蒙重建四楹東西有庫大門
内右偏為獄
本朝康熙乙未知縣張永祚重修虚受堂題曰集思堂
養濟院在教場旁
典史廨在縣堂西(舊有縣丞廨在縣堂東奢延驛丞廨在縣東南俱廢石嘴驛丞)
(廨在縣北七十里雍正七年缺裁)
教諭廨在敬一亭後隂陽醫學俱在縣治南
(舊有察院在縣治西石嘴驛察院在縣北七十里知縣廖元發修自為記)
葭州
知州署在城内正街西明洪武八年同知崔一思建
堂東為庫獄在大門内西偏弘治間知州沈理重
修隆慶中知州章評顔三堂樓曰浩然退思堂曰
澹然貢生張鶚翼撰記
本朝順治十五年知州武弘祖增建僚屬廨舍養濟院
在南郭普照寺西
吏目廨在舊州判廨西(舊有州判廨在大門内西偏久裁缺)
學正廨在明倫堂北隂陽醫學俱在州治東南
(舊冇察院在南郭街西)
高家堡都司署建安堡守備署俱在本堡内
吳堡縣署在城中高阜之上明洪武三年知縣范平
仲建中為正廳庫在堂東儀門外右偏為獄正統
時知縣俞安增修
本朝康熙中知縣李雲龍建書舍於東知縣馬廷詔建
書舍於西雍正七年知縣詹紹德增修吏舍養濟
院舊在縣治東後移北門外
典史廨在縣堂西(舊有河西驛丞廨在楊家店雍正七年裁缺)
教諭廨在文廟戟門外
(舊有按察分司在縣治南今廢)
神木縣
東協副將署在縣城内西北舊駐孤山堡順治十三
年移駐於此中軍都司署在城内西南栢林大栢
油守備署俱在本堡内
管理夷漢同知署在縣治西凱歌樓北康熙中東路
道張衡所建希文書院也舊駐横城雍正元年移
駐於此今遣理藩院司官
榆林同知署在城内文筆峰西
(舊有神木道署在縣治西凱歌樓東北雍正九年改為延綏道移駐綏德又神木倉大使廨在縣治)
(東康熙二十五年裁缺)
知縣署在城内東北隅明洪武十四年知縣任奉先
建正統中知縣彭佐改建知縣糜奎重修萬歷三
年夏雨傾圮知縣朱希顔重建正廳内署吏舍犴
狴悉加修葺高璉撰記十七年知縣朱秉儒二十
六年知縣戈千仞相繼修葺
本朝順治八年知縣程啓朱重修養濟院在縣治西
典史廨在縣署内大門東
訓導廨隂陽學俱在縣治南醫學在縣治西
府谷縣
遊擊署在黃甫川清水木瓜孤山鎮羌永興都司守
備署俱在本堡内
知縣署舊在城内文廟西洪武十九年知縣齊翺建
本朝順治十七年知縣龔榮遇移北察院康熙元年知
縣楊許玉構二堂及庫東西吏舍八楹書舍六楹
典史廨在縣治西(舊有清水營孤山堡永興堡鎮羌堡四倉大使廨今俱裁)
教諭訓導廨圯
陜西通志卷十五
