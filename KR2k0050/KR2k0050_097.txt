陜西通志卷九十七
藝文十三(五言排律六言絶句)(七言排律七言絶句)(五言絶句詩餘)
途經華嶽(唐)玄宗
飭駕去京邑鳴鑾指洛川循途經太華迴蹕暫周旋翠
㟧留斜影懸崖凝夕烟四方皆石壁五位配金天彷彿
看高掌依稀聽子先終當銘歲月從此寄靈仙
早渡蒲關同前
鐘鼔嚴更曙山河野望通鳴鑾下蒲坂飛旆入秦中地
險關逾壯天平鎮尚雄春來津樹合月落戍樓空馬色
分朝景雞聲逐曉風所希常道泰非復棄繻同
首夏花萼樓觀羣臣宴寧王山亭回樓下又申之
以賞樂賦詩同前
今年通閏月入夏展春輝樓下風光晚城隅宴賞歸九
歌揚政要六舞散朝衣天喜時相合人和事不違禮中
推意厚樂處感心微别賞陽臺樂前旬暮雨飛
兄弟同遊興慶宫作同前
代邸青門右離宫紫陌陲庭如過沛日水若度江時綺
觀連雞岫朱樓接雁池從來敦棣萼今此茂荆枝萬葉
傳餘慶千年志不移憑軒聊曯目輕輦共追隨務本方
從訓相輝保羽儀時康俗易漸德薄政難施鼓吹迎飛
蓋絃歌送羽巵所希覃率土孝弟一同規
幸鳳泉湯同前
西狩觀周俗南山歴漢宫薦鮮知路近省斂覺年豐隂
谷含神爨湯泉養聖功益齡仙井合愈疾醴源通不重
鳴岐鳳誰矜陳寶雄願將無限澤霑沐衆心同
駕幸三會寺上官昭容
釋子談經處軒臣刻字留故臺遺老識殘簡聖皇求駐
蹕懷千古開襟望九州四川緣塞合二水夾城流宸翰
陪瞻仰天杯接獻酬太平詞藻盛長願託鴻休
早渡分水嶺盧照隣
丁年遊蜀道斑鬢向長安徒費周王粟空彈漢吏冠馬
蹄穿欲盡貂裘破轉寒層冰横九折積石凌七盤重溪
既下潄峻峰亦上干隴頭聞戍鼓嶺外咽飛湍瑟瑟松
風急蒼蒼山月團傳語後來者行路誠獨難
和許侍郎遊昆明池李百藥
神池望不竭滄波接遠天儀星似河漢落葉𩔖虞泉年
深平館宇道泰偃戈船差池下鳬雁掩映生雲烟浪花
開已合風文直且連税馬金堤外横舟石岸前羽觴傾
綠蟻飛日落紅鮮積水浮深智明珠曜雅篇大鯨方遠
擊沈灰獨未然知君嘯儔侶短翮徒聯翩
九成宫初秋應詔劉褘之
帝囿䟽金闕仙臺駐玉鑾野分鳴鳥岫路接寶雞壇林
樹千霜積神功四序寒蟬急知秋早鸎疎覺夏闌怡神
紫氣外凝眄白雲端舜海辭波發空驚遊聖難
奉和幸長安故城未央宫應制宋之問
漢皇未息戰蕭相乃營宫壯麗一朝盡威靈千載空明
聖悵前跡置酒宴羣公寒輕綵仗外春發幔城中樂思
迴斜日歌詞繼大風今朝天子貴不假叔孫通
奉和晦日幸昆明池應制前人
春豫靈池會滄波帳殿開舟凌石鯨度槎拂斗牛迴節
晦蓂全落春遲柳暗催象溟看浴景燒劫辨沈灰鎬飲
周文樂汾歌漢武才不愁明月盡自有夜珠來
奉和幸長安故城未央宫應制李嶠
舊宫賢相築新苑聖君來運改城隍變年深棟宇摧後
池無復水前殿久成灰莫辨祈風觀空傳承露杯宸心
千載合睿律九韶開今日聯章處猶疑上栢臺
奉和聖製途經華嶽應制蘇頲
朝望蓮華嶽神心就日來晴觀五千仞仙掌拓山開受
命金符叶過祥玉瑞陪霧披乘鹿見雲起馭龍回偃樹
枝封雪殘碑石冒苔聖皇惟道契文字勒巖隈
敬和崔尚書大明朝堂雨後望終南山見示之作
前人
奕奕輕車至清晨朝未央未央在霄極中路視咸陽委
曲漢京近周迴秦塞長日華動涇渭天翠合岐梁五丈
旌旗色百層枌橑光東連歸馬地南指鬭雞場晴壑照
金戺秋雲含璧璫由余窺霸國蕭相奉興王功役隠不
見頌聲存復揚權宜珍搆絶聖作寳圖昌在德期巢燧
居安法禹湯冢卿才順美多士賦成章價重三臺俊名
超百郡良焉知掖垣下陳力自迷方
興慶宫酺宴應制張說
千齡逢啓聖萬域共來威慶接郊禋後酺承農事稀御
樓横廣路天樂下重闈鸞鳳調歌曲虹霓動舞衣合聲
雲上聚連步月中歸物睹思無外神和道入微鎬京陪
樂飲柏臺奉文飛徒竭秋雲影何資春日暉
奉和聖製途經華嶽應制前人
西嶽鎮皇京中峰入太清玉鑾重嶺應緹騎薄雲迎霽
日懸高掌寒空𩔖削成軒遊會神處漢幸望仙情舊廟
青林古新碑綠字生羣臣願封岱還駕勒鴻名
扈從出長安應制沈佺期
漢宅規模壯周都景命隆西賓讓東主法駕幸天中太
史占星應春官奏日同旌門起長樂帳殿出新豐翕習
黃山下紆徐清渭東金麾張畫月珠&KR0955;戴松風是節嚴
隂始寒郊散野蓬薄霜沾上路殘雪繞離宫賜帛矜耆
老褰旒問小童復除恩載洽望秩禮新崇臣忝承明召
多漸獻賦雄
昆明池侍宴應制前人
武帝伐昆明穿池習五兵水同河漢在館有豫章名我
后光天德垂衣文教成黷兵非帝念勞物豈皇情春仗
過鯨沼雲旗出鳳城靈魚銜寶躍仙女廢機迎柳拂旌
門暗蘭依帳殿生還如流水曲日晚棹歌清
奉和幸新豐温泉宫應制武平一
秦王登碣石周后襲崑崙何必在遐遠方稱萬㝢尊我
皇順時豫星駕動軒轅雄戟交馳道清笳度國門回輿
長樂觀校獵上林園行漏移三象連營總八屯旌搖鸚
鵡谷旗轉鳳凰原絶壁蒼苔古靈泉碧溜温參差開水
殿&KR0772;窱敞巖軒豐邑模猶在驪宫迹尚存烟松銜翠幄
雪逕繞花源侍從推元草文章召虎賁深仁浹夷夏洪
造溢乾坤謬忝王枚列多漸雨露恩
奉和聖製早渡蒲津關應制張九齡
魏武中流處軒皇問道回長堤春樹發高掌曙雲開龍
負王舟渡人占仙氣來河津會日月天仗役風雷東顧
重關盡西馳萬國陪還聞股肱郡元首詠康哉
和吏部崔尚書雨後大明朝堂望南山
前人
迢逓終南頂朝朝閶闔前朅來青綺外高在翠微先雙
鳳鶱為闕羣龍儼若仙還如到元圃更是謁甘泉夜雨
塵初滅秋空月正懸詭容紛入望霽色宛成妍東極華
隂踐西彌嶓冡連奔峰出嶺外瀑布落雲邊漢帝宫將
苑商君陌與阡林華鋪近甸烟靄繞晴川既庶仁斯及
分憂政已宣山公啓事罷吉甫頌聲傳濟濟金門步洋
洋玉樹篇徒歌雖有屬清越豈同年
奉和幸三會寺應制(寺傳蒼頡造書臺)鄭愔
鳥籕遺新閣龍旂訪古臺造書臣頡往觀籍帝羲來睿
覽山川匝宸心宇宙該梵音隨駐輦天步接乘杯舊苑
經寒露殘池問劫灰散花將捧日俱喜聖慈開
恩勅尚書省寮宴昆明池同用堯字
張嘉貞
靈沼初開漢神池舊浴堯昔人徒習武明代此聞韶地
脉山川勝天恩雨露饒時光牽利舸春淑覆柔條芳醖
酲干日華牋落九霄幸承歡賫重不覺醉歸遙
長安早春張子容
開國維東井城池起北辰咸歌太平日共樂建寅春雪
盡黃山樹冰開黑水津草迎金埒馬花伴玉樓人鴻鴈
看無數鶯歌聽欲頻何當桂枝擢還及柳條新
奉和聖製早渡蒲津關徐安貞
仙掌臨秦甸虹橋闢晉關兩都分地險一曲度河灣路
得津門要時稱古戍閑城花春正發岸柳曙堪攀後乘
猶臨水前旌欲換山長安迴望日宸御六龍還
奉和聖製於望春亭觀褉飲應制王維
長樂青門外宜春小苑東樓開萬井上輦過百花中畫
鷁移仙仗金貂列上公清歌邀落日妙舞向春風渭水
明秦甸黃山入漢宫君王來袚禊灞滻亦朝宗
送李太守赴上洛前人
商山包楚鄧積翠靄沈沈驛路飛泉灑關門落照深野
花開古戍行客響空林板屋春多雨山城晝欲隂丹泉
通虢略白羽抵荆岑若見西山爽應知黃綺心
降聖閣(天寳七載改朝元閣為降聖閣)儲光羲
一山盡天苑一峰開道宫道花飛羽衛天鳥游雲空玉
殿俯元水春旗搖素風夾門小松柏覆井新梧桐自昔
大仙下乃知元化功神皇作桂館此意與天通
登總持寺浮屠孟浩然
半空躋寶塔晴望盡京華竹遶渭川遍山連上苑斜四
門開帝宅阡陌俯人家累劫從初地為童憶聚沙一窺
功德見彌益道心加坐覺諸天近空香送落花
過四皓墓李白
我行至商洛幽獨訪神仙園綺復安在雲羅尚宛然荒
凉千古跡蕪沒四墳連伊昔鍊金鼎何年閉玉泉隴寒
惟有月松古漸無烟木魅風號去山精雨嘯旋紫芝高
咏罷青史舊名傳今日併如此哀哉信可憐
重經昭陵杜甫
草昧英雄起謳歌歷數歸風塵三尺劍社稷一戎衣翼
亮真文德丕承戢武威聖圖天廣大宗祀日光輝陵寢
盤空曲熊羆守翠微載窺松柏路還見五雲飛
華清宫皇甫冉
驪岫接新豐岧嶤駕翠空鑿山開秘殿隠霧蔽仙宫絳
闕猶棲鳳雕梁尚帶虹温泉曾浴日華館舊迎風肅穆
瞻雲輦沈深閉綺櫳東郊倚望處瑞氣靄濛濛
歸馬華山白行簡
牧野功成後周王戰馬閑驅馳休伏皂飲齕任依山逐
日朝仍去隨風暮自還冰生疑隴阪葉落似榆關躞蹀
仙峰下騰驤渭水灣幸逢時偃武不復鼓鼙間
春色滿皇州裴夷直
寒銷山水地春遍帝皇州北闕晴光動南山喜氣浮夭
紅粧暖樹急綠走陰溝思婦開香閣王孫上玉樓氛氲
直城北駘蕩曲江頭今日靈臺下翻然却是愁
華清宫三十韻杜牧
繡嶺明珠殿層巒下繚墻仰窺丹檻影猶想赭袍光昔
帝登封後中原自古強一千年際會三萬里農桑几席
延堯舜軒墀接禹湯雷霆馳號令星斗煥文章釣築乘
時用芝蘭在處芳北扉閑木索南面富循良至道思元
圃平居厭未央鈎陳裹巖谷文陛厭青蒼歌吹千秋節
樓臺八月涼神仙遠縹緲環珮碎丁當泉煖涵窗鏡雲
嬌惹粉囊嫩嵐滋翠葆清渭照紅妝帖泰生靈夀歡娛
歲序長月聞仙曲調霓作舞衣裳雨露徧金穴乾坤入
醉鄉玩兵師漢武迴手倒干將鯨鬛掀東海胡牙揭上
陽喧呼馬嵬血零落羽林槍傾國留無路還魂怨有香
蜀峰横慘淡秦樹遠微茫鼎重山難轉天扶業更長望
賢餘故老花萼舊池塘往事人誰問幽襟淚獨傷碧簷
斜送日殷葉半凋霜迸水傾瑤砌疎風罅玉房塵埃羯
鼓索片段荔枝筐烏啄摧寒木蝸涎蠧畫梁孤烟知客
恨遙起泰陵傍
朱坡前人
下杜鄉園古泉聲繞舍啼靜思長慘切薄宦與乖暌北
闕千門外南山午谷西倚川紅葉嶺連寺綠楊堤迥墅
翹霜鶴澄潭舞錦雞濤驚堆萬軸舸急轉千溪眉點萱
芽嫩風條柳幄迷岸藤捎虺尾沙渚印麑蹄火燎緗桃
塢波光碧繡畦日痕絙翠巘陂影墮晴霓蝸壁蘭班蘚
銀筵荳寇泥洞雲生片段苔徑繚高低偃蹇松公老森
嚴竹陣齊小蓮娃欲語幽笋稚相攜漢館留餘趾周臺
接故蹊蟠蛟岡隠隠斑雉草萋萋樹老籐紆組巖深石
啓閨侵窗紫桂茂拂面翠禽棲有計冠終挂無才筆謾
題自塵何太甚休笑觸藩羝
華清和杜舍人張祐
五十年天子離宫舊粉墻登封時正泰御宇日初長上
位名先實中興事憲章舉戎輕甲胄餘地取河湟道帝
玄元祖儒封孔子王因緣百司署藂會一人湯渭水波
搖綠秦山草半黃馬頭開夜照鷹眼利星芒下箭朱弓
滿鳴鞭皓腕攘畋思獲呂望諫祗避周昌兔跡貪前逐
梟心不早防幾添鸚鵡勸頻賜荔枝嘗月鎖千門靜天
高一笛凉細音搖翠佩輕步宛霓裳禍亂根潛結昇平
意遽忘衣冠逃犬虜鼙鼓動漁陽外戚心殊迫中途事
可量雪埋妃子貌刃斷禄兒腸近侍煙塵隔前蹤輦路
荒益知迷寵佞惟恨喪忠良北闕尊明主南宫遜上皇
禁清餘鳳吹池冷映龍光祝夀山猶在流年水共傷杜
鵑魂厭蜀蝴蝶夢悲莊雀卵遺雕栱蟲絲罥畫梁紫苔
侵壁潤紅樹閉門芳守吏齊鴛瓦耕民得翠璫歡康昔
時樂講武舊兵場暮草深巖靄幽花墜徑香不堪垂白
叟行折御溝楊
商於李商隠
商於朝雨霽歸路有秋光背塢猿收果投巖麝退香建
瓴真得勢横戟豈能當割地張儀詐謀身綺季長清渠
州外月黃葉廟前霜今日看雲意依依入帝鄉
監試蓮花峰劉得仁
太華萬餘重岧嶤只此峰當秋倚寥泬入望似芙蓉翠
拔千尋直青危一朵穠氣分毛女秀靈有羽人蹤倒影
侵關路流香激廟松塵埃終不及車馬自憧憧
華嶽薛能
簇簇復亭亭三峰卓杳冥每思窮本末應合記圖經發
地連宫觀衝天接井星河微臨巨勢秦重戴竒形太古
朝羣后中央擘巨靈隣州猶映檻幾縣恰當庭鶴毳壇
風亂龍漦洞水腥望遙通北極上徹見東溟客翫晴難
偶農祈雨必零度關無暑氣過路得愁醒羽客時應見
霜猿夜可聽頂懸飛瀑峻崦合白雲青混石猜良玉尋
苖得茯苓從官如側近悉俸致巖扄
過華清宫二十二韻温庭筠
憶昔開元日承平事勝遊貴妃專寵幸天子冨春秋月
白霓裳殿風乾羯鼓樓鬭雞花蔽膝騎馬玉搔頭繡轂
千門妓金鞍萬戶侯薄雲欹雀扇輕雪犯貂裘過客聞
韶濩居人識冕旒氣和春不覺煙暖霽難收澁浪和瓊
甃晴陽上彩斿卷衣輕髩嬾窺鏡淡娥羞屏掩芙蓉帳
簾褰玳瑁鈎重瞳分渭曲纖手指神州御案迷萱草天
袍妬石榴深巖藏浴鳳鮮隰媚潛虬不料邯鄲蝨俄成
即墨牛劍鋒揮太皥旗熖拂蚩尤内嬖陪行在孤臣預
坐籌瑶簪遺翡翠霜仗駐驊騮豔笑雙飛斷香魂一哭休
早梅悲蜀道高樹隔昭丘朱閣重霄近蒼崖萬古愁至
今湯殿水嗚咽縣前流
省試臘後望春宫林寬
皇都初渡臘鳳輦出深宫高凭樓臺望遙瞻灞滻中仗
凝霜彩白袍映日華紅柳眼方開凍鶯聲漸轉風御溝
穿斷靄驪岫照晴空時見宸遊興因觀稼穡功
華山張喬
青蒼河一隅氣壯杳雄圖卓傑三峰出高竒四嶽無力
疑擎上界勢似壓中區衆水東西走羣山遠近趨天迴
諸宿照地聳百靈扶石壁煙霞麗龍潭雨雹麤澄凝臨
甸服險固束神都淺覺川原異深應日月殊鶴歸青靄
合仙去白雲孤濁瀑斜飛練長松倒掛枯每來洞穴下
不擬泛江湖倘有芝田種巖間寄野夫
太華山鄭谷
峭仞聳巍巍晴嵐遠近畿孤高不可狀圖寫盡應非絶
頂神仙會半空鸞鶴歸雲臺分遠靄樹谷隠斜暉墜石
連村響狂雷發廟威氣中寒渭闊影外白樓微雲對蓮
華落泉横露掌飛乳懸危磴滑樵徹上方稀淡泊生真
趣逍遙息世機野花明澗路春蘚澁松圍遠洞時聞磬
羣僧晝掩扉他年洗塵骨香火願相依
御溝十六韻吳融
一水終南下何年派到溝穿城初北注過苑却東流繞
岸清波溢連宫瑞氣浮去應涵鳳沼來必滲龍湫激石
珠爭散縈堤練不收照花長樂曙泛葉建章秋影炫金
莖表光搖綺陌頭旁沾畫眉府斜入教簫樓有雨難澄
鏡無萍易擲鈎鼓宜堯女瑟蕩必蔡姬舟臯著通鳴鶴
津應接斗牛迴風還㶑㶑和月更悠悠淺憶觴堪泛深
思杖可投祗懷涇合慮不帶隴分愁自有朝宗樂曾無
潰穴憂不勞誇大漢清渭貫神州
終南山二十韻李洞
關内平田窄東西截杳冥雨侵諸縣黑雲破九門青暫
看猶無暇長棲信有靈古苔秋漬斗積霧夜昏螢怒恐
撞天漏深疑隠地形蟠根連北岳轉影落南溟窮穴何
山出遮蠻上國寧殘陽高照蜀敗葉遠浮涇斸竹煙嵐
凍踰秋雨雹腥閑房僧灌頂浴澗鶴遺翎梯滑危緣索
雲深靜唱經放泉驚鹿睡聞磬得人醒踏着神仙宅敲
開洞府扄碁殘秦士局字缺晉公銘一谷勢當午孤峰
聳起丁遠平丹鳳闕冷射五侯廳萬丈冰聲坼千尋樹
影停望中仙島動行處月輪馨疊石移靈砌研膠潑上
屏明時獻君夀不假老人星
春游南靜川(宋)王禹偁
南過高車嶺川原似掌平峰巒開畫障畎畆列棋枰帝
女柔桑綠王孫野草生提壺催我醉戴勝勸人耕商嶺
堪攜屐丹河可濯纓蓋園松影密鞭亂竹根獰勃勃畬
田氣磷磷水磑聲野桃誰是主山鳥不知名欲舞寧無
蝶思歌亦有鶯官閒春日永擔酒此中行
靈泉覽古韓琦
靈舘驪山下開元迹尚遺蓮川噴玉溜字缺照人碑古
殿天姿晦真工石匠竒羽衣沈舊曲錦鴈失前池不見
長生鹿猶看連理枝詞雄小杜句意盡老陳詩治亂由
斯監賢愚共一悲時君自奢儉繡嶺竟何如
依韻和延安龐龍圖柳湖范仲淹
種柳穿湖後延安盛可游遠懷忘澤國真賞即瀛洲江
景來秦塞風情屬庾樓劉琨增坐嘯王粲斗銷憂秀發
千絲墮光摇匹練柔雙雙朔乳燕兩兩睡馴鷗折翠貽
歸客濯清招隠流宴回銀燭夜行度玉關秋勝處千場
醉勞生萬事浮主公多雅故思去共仙舟
遊南内九龍宫蘇舜欽
昔帝龍驤後因池大此宫簫笳疊終日旌仗展無窮繪
塑神靈集飛潛爪甲雄隂軒常隠霧暗堵亦含風巨盜
來移國天王遽避戎倉皇狩巴蜀倏忽陷河潼閣殿回
看遠塵氛久見蒙歸來故基在不與往時同叠瓦煙間
碧新蕖路下紅波春蕩初月沙晚發悲鴻世變今無復
人愁杳莫終樹穿瑤甃裂碑碎玉樓空九曲皆遺石諸
王祗斷蓬興亡何足問一一夕陽中
洋州蔡交
武定新雄閫豐寧舊奥墟地兼秦蜀美川會漢洋紆翠
壘環封嶺清流躍冶渠安知下斜(音邪)谷(音浴)别得上華胥
乾酒香村落生金富里閭晴軒迎螮蝀夜管送蟾蜍啼
鳥絃幽塢芳花繡碧墟路飛游女蓋巷曳隠人裾陸會
尋穿石江遨揭聚魚繳將藤解坼耗用榖驅除雙竹溪
翁杖柔芎壩戶蔬鎮留仙壻恨巖邃佛人居照市成都
錦盈庠闕里書採茶驚雉鷓護橘□㣝徂俗洽庭無頌
年豐廥有儲大資州將懶藐與世賢疏綂總村何有甘
酣分已餘正宜心自怍更欲位誰如未執歸田耒猶乘
集事車好於閑靜處積漸學樵漁
自磻溪往陽平憩於麻田青峰寺之下院翠麓
亭蘇軾
不到峰前寺空來渭上村北亭聊可喜修徑豈辭捫谷
映朱欄秀山含古木尊路窮驚石斷林缺見河奔馬困
思青草僧留薦晚飱我来秋日午旱久石牀温安得雲
如蓋能令雨瀉盆共看山下稻凉葉晚翻翻
太華徐積
怪怪不可狀誰云仞五千直侵黃道側高傍白榆偏秀
氣還秦甸濃嵐滴渭川掌高長託日漢狹半含巔夜響
金丹杵秋香玉井蓮排虚摧勁翮横銳決浮烟隠豹文
章異孤松節操堅渴虹麄飲澗饑虎瘦吞泉磴道竒
花合杉株古蔓纏羣材皆挺特餘壤可陶甄義獸期臻
萃妖狐困墜顛二關資控扼萬里却腥羶直勢南衝斗
雄姿北闞燕波濤清大海風雨到窮邊鎮壓地常静磨
礱天更圓他山皆俯視何為可齊肩
題輞川圖(元)貢師泰
開圖縦竒觀江山鬱相繆兩垞矗岧岧重湖渺滺滺邃
宇抗䟽巔危亭俯圓流春塢辛夷發夏陌高槐稠竹館
翠隂晚萸沜紅實秋遠墅漆未割近園椒欲收驚鳥避
溪泉野鹿逐巖幽日莫川上歸凉颷蕩孤舟靄靄雲氣
合漠漠烟光浮顧思天寶初綱紀壊不修霓裳按妖拍
鼙鼓起奸謀豈無匡濟術乃為閑曠留菱歌自來往巴
辭更倡酬遂令摹寫間意度猶可求乾坤多變態江海
生暮愁白鷗飛不去千載空悠悠
華山(明)李夢陽
有嶽雄西土三峰插渭川省方朝白帝分野障金天逖
矣威靈赫遐哉秩望虔百王開寶籙七聖演瑤編綺殿
丹青列文窗俎豆聯風雲蒸大壑日月避層巒鸞舉天
維闢鰲呿地軸旋岩巒莽翕水嶺嶂列綿翻巖掛仙人
掌蘿飛玉女泉霞飛夕的皪錦繡曉相鮮葛藟搖金壁
芝苓冒紫烟石膏滲復結鍾乳滴猶懸右壓秦關壯南
包漢鄧偏徒追散馬日𬗟憶祖龍年箭栝通神戶雲臺
秘妙筌豈惟棲鳳侶亦以遯鴻賢方士騎茅狗官人採
石蓮搴帷瞻窈窕拄笏悵攀緣隂井遐雷馭陽崖起電
鞭聊遊凌絶頂不為學神仙
渡涇渭何景明
北回亂涇渭東眺極澄瀛落日兩蕩潏遙天雙帶縈波
流互明滅岸坼屢崩驚隔樹望迴合分濤揚濁清堰渠
饒上壤形勢迥西京漕挽通秦世津梁跨漢城湮沈九
州會雄壯八川名空挹入河志復含浮海情風沙滿世
路雲浪渺江程鵲去星源遠鯨翻霧島輕片帆倘可借
萬里自兹行
牛頭寺張治道
梵宇香山下王城定水隈仙輪隨日轉塔洞拂天開聽
法神龍謁參禪怖鴿來慈風吹寶鐸花雨滴青臺覺路
分金界迷津渡酒杯高僧千載去錫杖幾時迴
香積寺王鶴
古塔依蕭寺長川抱潏河林深青靄洽地僻白雲多春
意催花鳥幽情寄薜蘿探竒得勝境税駕自巖阿郊夕
牛羊下村歸漁牧歌佛光天上轉僧影月中過問法馴
山鬼裁詩敵睡魔三千空世界到處是行窩
甲戌初冬同萬堅之餉部行邊觀紅石峽盧副帥
置酒山堂即事錢天錫
弭蓋期荒徼彎弧跨錦韀歲時分大閱部曲領中堅馬
度駞峰外人行鴈塞邊水鳴山寂寂河亂石濺濺削壁
皆銜赤嵌空各鬭妍荒城曾易馬列障可屯田入峽濤
彌怒緣谿草尚芉河山嚴北戒風景異西偏石磴臨烟
渚雲窗啟梵筵漢臣頻出塞戎騎未消煙起舞風生谷
酣歌月映川甲兵湏洗盡片石即燕然
棧道感懷胡汝霖
長劍嗟何倚焦桐悵獨攜十年錦橋柱萬里浣花溪浪
跡違鳷鵲霜天入寶雞益門紆碧澗秦嶺折丹梯仄徑
堅冰合危橋怪石擠雲林深不測魍魎自應迷行李誰
東道空囊挾病奚庸疎虚努力薄劣走塗泥失路須存
馬抨弓忍射麋流離紛老稚凍餓輟耕犂死結鶉衣短
生餘垢面黧有心摧舊血無淚續新啼日氣千山暗風
聲萬壑凄側身思漢輔何計拯周黎目極江湖闊心懸
雨露低職司俱惙惙容好暇提提野戍曾烽燧郵亭縶
馬蹄倩人給薪水徒步劇攀躋綰綬愁多緒彈冠汗浹
題那堪筋力盡且畏簡書稽流水能相送停雲似欲徯
高歌生感激佇立重酸悽安得陽春布堪投谷口棲比
鄰安服食出入混東西
登五臺山絶頂詩李汝蘭
終南有勝跡今日始攀登福地超三界天門上九層峰
巒紛錯列樓觀儼飛騰陽谷千年樹隂崖六月冰空花
晴墮雨野火晝燃燈坐石塵心息臨流爽氣澄鄉關時
一望身世杳難憑
丙吉塚馬元善
高爵侈崇隆裒然獨異公牛耕識相度羊牧歎童蒙此
日君臣葬當年嬰杵功悠悠滻水沜膴膴杜陵東露草
初藏兔斜陽晚咽鴻夷封鳴退讓偃垤憶卑躬蕪沒纍
纍者芳名誰與同
初夏過渼陂王九臯
渼陂真勝地海内此竒觀水漾烟波冷堂開空翠寒終
南横黛色紫閣拱朱欄隴麥輕花落池荷小葉團潛虯
翻錦浪鮮鯉躍金盤沽酒傾囊去題詩待墨乾天涯逢
樂處官况倚能寬
送吳門李仲木出守寧羌(本朝)吳偉業
君到南山去興元驛路長孤城當沮口舊俗問華陽稻
近磻溪種魚從丙穴嘗殘兵白馬戍廢塢赤亭羌鐵鎖
穿天上金牛立道傍隗囂宫尚在諸葛壘應荒往事英
雄恨新愁旅客裝七盤遮駱谷十口隔陳倉黑水分榆
柳青泥老鷫鸘不堪巴女曲尚賽武都王
得雒南家信徐徵麟
長途分鞅掌薄宦信迍邅芍藥開時别芙蓉弄色妍白
雲迷遠望黃耳怯言還獨立溪干月俄看京口船蒼頭
紅笠子黑衛碧鞍韉訊問羣兒噪郵鴻幾幅聯平安書
大意艱苦述終篇虢略王畿峙唐宫帝業綿雄關遙綴
目間道側容肩西嶽碑攢戟南山谷覆綖猙獰牛鬼踞
盤互犬牙纏有路皆穿石無峰不插天馬瘏秦嶺上鹿
走洛河邊廳事塵封鼓城樓蘚剥磚到門呼隸出宿堞
聽烽傳孤障離羣鴈遺民縮項鯿征徭虚板屋牒訴束
蒲鞭小市常驅虎荒郊未獻&KR1807;團團昏夕霧落落數晨
烟戎俗誠多陋山村更可憐胡桃勻麥飯索葦疊寒氊
杗桷依陶穴皮毛購木棉祗聞榛莽莽罕覩帛戔戔獸
鋌一之甚鱗圖十不全吾稽上洛郡乃在長安偏夏后
藏書日商君卜邑年神書呈綠字地寶括丹鉛節鎮三
荆重峪關二陜連先生名紀皓刺史策褒泉勝國嚴山
禁純皇靖寇祅千斤俘執馘四縣戶分編篳路詳經始
篁谿久晏然太平方未遠風物竞何懸攷古蹟埋滅詢
人語涕漣中涓搜礦後么黨揭竿前旱魃頻為虐兵戈
繼益煎赤眉同聚蟻白骨比僵鱣巢讓軍營密氐羌國
號專丁男驚配伍婦稚賀登仙烈熖悲焦鼠摩雲詫老
鸇非徒殷渭水從爾仆幽燕故里豺狼卧移家狐兔眠
至今繁盜賊救此賴仙賢舍弟方朝氣居官習舊篇下
僚甄利品僻壤近廉川淳靜思龔遂威靈屈董宣飛文
銷叛壘積甲受降牋壯士歸轅幕傖夫度陌阡共迎張
奭笑莫奮李陽拳賣劍追犁犢誅茆繕□枅居人爭入
聚逋賦請新蠲坐看花將滿何嗟草不元菜根長嚼過
轡勒好持堅庭訓原如是詢謀愈慎旃嘯猿當苑鶴馴
雉狎霄鳶慚慣高山騎相宜晚稻田折腰毋鬱鬱豐羽
自翩翩雲錦觀初製鹽梅試小鮮當時疑捧檄此後慶
鳴絃常念倚閭望殷勤遣僕旋
王端毅公祠(有序)魏裔介
太師端毅王公祠在三原額曰彰德載在祀典垂
二百餘年今戶部尚書諱弘祚其六世孫也追維
前烈愾然霜露載庀新材式還舊觀裔介雖未獲
駿奔祠下而顒聞盛美竊載拜稽首而系之以詩
閥閱瑯琊盛山川華嶽摽偉人欣輩出駿烈翊先朝勲
業三楊並儀型百代昭澄清金鏡湛獻納玉衡調正氣
參元化餘威格有苖洞蠻傳繪像吳楚遍歌謠賜杖恩
方渥懸車德益劭上尊宣内勅祖帳動羣僚綸綍驚看
數楩楠豈易撓潞公鶴髮秀令子鳳毛超孝廟垂裳久
康僖秉軸遙名齊楊伯起度越李文饒畢命仍居洛臯
謨獨佐堯家聲山共斗經術梓同喬祠宇宸章煥裳衣
衮繡飄邦人嚴伏臘牧豎戒薪樵籩豆形逾古春秋世
不祧桑田戎馬後柏寢畫蟲凋榱桷霜中圮松杉雨半
搖文孫工學冶天路坐鳴鑣共羡層城鳳重光六葉貂
持籌咨會計曳履聽簫韶魏笏藏新笥王槐發遠條掃
除因邑宰輪奐及齋寮壯觀歌丹艧豐碑倚絳霄曾元
森在列頒白醉相邀遺澤留冠劍明馨有桂椒送尸風
謖謖薦璧露蕭蕭傅說星猶燦巫咸賦可招寄言憑軾
者佳氣正岧嶤
終南春望孫爾思
岧嶤太乙前登陟俯郊埏樹接三條合花圍萬戶妍樓
臺遙聳矗冠蓋數周旋西挹金莖露東瞻玉井蓮潨流
方隠見複岫自欹偏羽色分林麓苔痕界瀑泉翠微輕
若畫白閣迥如烟屐發看山興樽同結社禪逶迤臨淨
土幽勝得諸天馴鹿尋谿卧歸樵逐徑穿鐘鳴方寂若
梵響復幽然世在羲皇上人非魏晉年拂雲搴暮荈倚
磴列清筵高咏垂金石閒情遠市鄽留侯思辟榖莊叟
欲忘筌此際探幽者應疑物外仙
卜卦臺賦得卦名(有序)張金度
臺在邠州古過澗之濱顯應院内土阜焉而已傳
是苖光義為宋藝祖卜處石虎石柱猶存門前老
樹游童野女羣炙之
觀水涇河口隨波過澗旁苔衣蒙石虎田鼓震空王寺
僻雲恒宿苔荒山益蒼老松剥未盡古栢損無傷履跡
坪前草乾興寨上霜漸看春欲入暌望日初長冰解凌
隂壑花臨眉夀堂時豐閭井舊令節黍離香旅次苖光
義師中點檢郎亨屯一以卜交泰豈尋常萃廟謀何遠
升歌樂未央當年定鼎後可似此咸陽
謁白帝祠王又旦
探幽凌絶境謁帝陟層巔赤日巖中出清流樹杪懸文
窗陳俎豆繡栱錯風烟大勢吞商洛低峰走澗瀍天迴
星作井帝用石為蓮成物功居兊司方位近乾吾生悲
濩落弱質仰陶甄荷□生涯細攤書歲月遷一燈愁卧
閣五犗守空筌乘屩臨無地排雲欲問天威雲紛窈杳
風雨莽回旋徙倚山庭下蒼茫夜未眼
遊太湖洞(唐孫思邈先生舊隐在耀州)許孫荃
古洞春雲靄空山遯跡深高風齊顯晦大隠閱升沈真
氣浮霞頂方書滿石林居然仁者術宛彼上皇心洗藥
池仍在燒丹竈可尋穴依琪樹迥碑峙渌蘿隂有客身
如寄終年病苦侵青山連故里白髮戀華簪顧已慚疲
□憑誰下砭鍼神仙不可接悵望夕陽岑
棧道詠古吕履恒
棧閣勢嶐嵸蛇盤復鳥櫳星躔井鬼近襟帶蜀秦雄鳳
嶺雲霄上龍江天地中石門雲積黑砯岸日窺紅蘿屋
暗含雨松巖迥過風野花香莫辨山菜味堪充薄暮交
猿狖高秋滯鴈鴻峰横疑徑絶泉響忽橋通明滅看方
眩砰渹聽若聾村扉來乳贙城市入沙蟲度索愁行旅
贏糧累僕僮王尊回叱馭阮籍泣途窮地脉銷今古天
心背始終陳倉歸鳥雀斜谷守羆熊荒戍沿唐驛殘碑
紀漢功三分舊雞肋百穴總蠶叢割據何年事風雲此
地空烟含張魯舍臺沒隗囂宫大散關猶北嘉陵水自
東子真谷口在幽意與誰同
贈華州鄭大夫(唐)王建
此宫出入鳳池頭通化門前第一州少華山雲當驛起
小敷溪水入城流空閑地内人初滿詞訟碑前草漸稠
報狀拆開知足雨赦書宣過喜無囚自來不說雙旌貴
恐替長教百姓愁公退晚凉無一事步行攜客上南樓
洋州(宋)韓億
梁州隣左古洋川氣候融融别是天地僻過冬希見鴈
箐深初夏已聞蟬鄉風與蜀微相似驛路牽秦舊接連
駱谷轉山圍境内漢江奔浪繞城邊展開步障繁花地
畫出棋枰早稻田遠寺徑危攅迸筍後園池冷軟飛泉
秋深滿院芭蕉雨晚色臨軒薜荔烟南浦採蒲當凛冽
西溪踏石向暄妍夕陽道觀鳴鐘鼓夜月人家奏管絃
楊柳影中沽酒市芰荷香裏釣魚船珍禽聽久名難辨
新菓嘗餘味更全野渡潮平分淺瀨羣樓雲散露高巔
喧闐鼓吹迎神社狼藉杯盤送客筵慈竹青筠霜鬭□
海棠堆豔火爭燃蒼崖險峻應藏虎碧洞隂深恐隠仙
妓女從遊持翠蓋士流尋勝擘香箋戚姬廟宇青蕪沒
和相詩碑綠蘚沿三縣俗淳宜靜理兩衙事簡可閒眠
紛華度歲他鄉外幽趣終朝在眼前不為近頒明詔下
及瓜情愿滿三年
鳳州汪元量
鳳州山館有清輝古木扶疎散陸離紅尾錦雞鳴古埭
綠頭花鴨蕩幽池荷聲策策秋來候桂影團團月上時
病馬嚙荄思故櫪驚烏繞樹宿何枝三分割據人如夢
滿目興亡客似癡走筆成詩聊紀實岷峩風土出蹲䲭
望渭水(北周)庾信
樹似新亭岸沙如龍尾灣猶言吟瞑浦應有落帆還
潼關口號(唐)玄宗
河曲回千里關門限二京所嗟非恃德設險到天平
奉和聖製潼關口號應制張說
天德平無外關門東復西不將千里隔何用一九泥
輞川王維
余别業在輞川山谷其遊止有孟城㘭華子岡文
杏館斤竹嶺鹿柴木蘭柴茱萸沜宫槐陌臨湖亭
南垞欹湖柳浪欒家瀨金屑泉白石灘北垞竹里
館辛夷塢漆園椒園等與裴迪閑暇各賦絶句云
新家孟城口古木餘衰柳來者復為誰空悲昔人有(孟城㘭)
飛鳥去不窮連山復秋色上下華子岡惆悵情何極(華子岡)
文杏栽為梁香茅結為宇不知棟裏雲去作人間雨(文杏舘)
檀欒映空曲青翠漾漣漪暗入商山路樵人不可知(斤竹嶺)
空山不見人但聞人語響返景入深林復照青苔上(鹿柴)
秋山斂餘照飛雨逐前侶彩翠時分明夕嵐無處所(木蘭柴)
結實紅且綠復如花更開山中儻留客置此茱萸杯(茱萸沜)
仄徑蔭宫槐幽隂多綠苔譍門但迎掃畏有山僧來(宫槐陌)
輕舸迎上客悠悠湖上來當軒對尊酒四面芙蓉開(臨湖亭)
輕舟南垞去北垞淼難即隔浦望人家遙遙不相識(南垞)
吹簫臨極浦日暮送夫君湖上一回首青山卷白雲(欹湖)
分行接綺樹倒影入清漪不學御溝上春風傷别離(柳浪)
颯颯秋雨中淺淺石溜瀉跳波自相濺白鷺驚復下(欒家瀨)
日飲金屑泉少當千餘歲翠鳳翊文螭羽節朝玉帝(金屑泉)
清淺白石灘綠蒲向堪把家住水東西浣紗明月下(白石灘)
北垞湖水北雜樹映朱闌逶迤南川水明滅青林端(北垞)
獨坐幽篁裏彈琴復長嘯深林人不知明月來相照(竹里館)
木末芙蓉花山中發紅萼澗戶寂無人紛紛開且落(辛夷塢)
古人非傲吏自闕經世務偶寄一微官婆娑數株樹(&KR0238;園)
桂尊迎帝子杜若贈佳人椒漿奠瑤席欲下雲中君(椒園)
輞川集二十首裴迪
結廬古城下時登古城上古城非疇昔今人自來往(孟城㘭)
落日松風起還家草露晞雲光侵履跡山翠拂人衣(華子岡)
迢迢文杏館躋攀日已屢南嶺與北湖相看復迴顧(文杏舘)
明流紆且直綠篠密復深一徑通山路行歌望舊岑(斤竹嶺)
日夕見寒山便為獨往客不知深林事但有麏麚跡(鹿柴)
蒼蒼落日時鳥聲亂溪水緣谿路轉深幽興何時已(木蘭柴)
飄香亂椒桂布葉間檀欒雲日雖迴照森沈猶自寒(茱萸沜)
門前宫槐陌是向欹湖道秋來山雨多落葉無人掃(宫槐陌)
當軒彌滉漾孤月正裴迴谷口猿聲發風傳入戶來(臨湖亭)
孤舟信一泊南垞湖水岸落日下崦嵫清波殊淼漫(南垞)
空闊湖水廣青熒天色同艤舟一長嘯四面來清風(欹湖)
映池同一色逐吹散如絲結隂既得地何謝陶家時(柳浪)
瀨聲喧極浦沿涉向南津汎汎鷗鳬渡時時欲近人(欒家瀨)
縈停澹不流金碧如可拾迎晨含素華獨往事朝汲(金屑泉)
跂石復臨水弄波情未極日下川上寒浮雲澹無色(白石灘)
南山北垞下結宇臨欹湖每欲采樵去扁舟出菰蒲(北垞)
來過竹里館日與道相親出入惟山鳥幽深無世人(竹里舘)
綠堤春草合王孫自留翫况有辛夷花色與芙蓉亂(辛夷塢)
好閑早成性果此諧宿諾今日漆園遊還同莊叟樂(漆園)
丹刺罥人衣芳香留過客幸堪調鼎用願君垂采摘(椒園)
終南望餘雪祖詠
終南隂嶺秀積雪浮雲端林表明霽色城中增暮寒
杜陵絶句李白
南登杜陵上北望五陵間秋水明落日流光滅遠山
題三會寺倉頡造字臺岑參
野寺荒臺晚寒天古木悲空階有鳥跡猶似造書時
藍田溪雜詠錢起
片霞照仙井泉底桃花紅那知幽石下不與武陵通(石井)
幾轉到青山數重渡流水秦人入雲去知向桃源裏(仙洞謠)
敷水驛權德輿
空見水名敷秦樓昔事無臨風駐征騎聊復捋頿鬚
隴上行張仲素
行到黃雲隴惟聞羌戍鼙不如山下水猶得任東西
華下逄楊侍御馬戴
巨靈掌上月玉女盆中泉柱史息車看孤雲心浩然
秦關司空圖
形勢今雖在荒凉恨不窮虎狼秦國破狐兔漢陵空
牛頭寺前人
終南最佳處禪誦出青霄羣木澄幽寂疎烟泛泬寥
題慈恩塔荆叔
漢國山河在秦陵草樹深暮雲千里色無處不傷心
清凉山(四首選一)(宋)范仲淹
金明阻西嶺清涼峙其東延水正中出一郡兩城雄
華山寇凖
只有天在上更無山與齊舉頭紅日近回首白雲低
長安春望感懷前人
灞岸春波遠秦川暮雨微凭高正愁絶烟樹更斜暉
延利渠司馬光
枝分清淺流縦横貫城市還如恩在人利澤無窮既
供兵磑(在延安府城南)前人
晨暮響寒泉飛輪駛風轉士飽氣益振輕與先零戰
華山(金)王特起
三峰盤地軸一水落天神造化無遺巧丹青總失真
商山四皓(元)錢惟善
已剖巴陵橘猶歌商嶺芝避秦非避漢一出繫安危
過未央宫遺趾(明)程誥
木落漢宫秋寒蟲苦悲咽君看草色丹猶染淮隂血
夢遊華山孫一元
半空隔風雨萬壑間長松我往探三秀騎龍蓮華峰
潤德泉王九思
泉湧出前道滔滔兆歲豐山前問古老泉上拜周公
吳嶽前人
城西三里道門外五峰青雲氣長來往朝朝看畫屏
長安城南懷古許宗魯
楊柳今無渚芙蓉舊有園請看蒿里地即是樂遊原
過七盤嶺吳國倫
驅馬度層嶺馬鳴知轗軻欲舒千里足其奈七盤何
召村(在岐山縣西八里)范吉
葉落召村暮秋風野寺深甘棠千載樹蔽芾到如今
武侯琴室范文光
掃地走司馬此意尚如生遂令一擊節輒作七弦聲
望華(本朝)白乃貞
誰以開天手䜿兹一片石芙蓉秀頂門萬古插空碧
太史祠隔河望孤山王又旦
絶巘連雲出秋風隔水多韓原中缺處山翠壓黃河
渭川懷古許孫荃
西風殘照急渭水奔東流不見持竿叟烟深古渡頭
豐原王士禎
豐原高不極原上行人度秋晴渭川望遙見藍田樹
六言詩(三首選一)(漢)孔融
郭李分爭為非遷都長安思歸瞻望關東可哀夢想曹
公歸來
過九成宫舊址二首(宋)游師雄
今古市朝已變隋唐樓殿成空惟有山頭明月夜來猶
照荒宫
不見六龍駐蹕空餘五栝隂森當日宫前流水潺湲直
到如今
過蒲城馬上二首(選一)(金)震仲澤
空有滿衣塵土曾無蓋世功名忽認青山影裏有人卧
月眠雲
七盤山(明)張鍊
昔聞商嶺秦嶺今過六盤七盤古木啼猿裊裊荒祠夜
雪漫漫
觀巖下花柳(三首選一)康海
水際碧山如畫原頭輕靄霏烟繡草平連漢苑繁花遠
接秦川
渡渭前人
馬家渡口浮渭烟波一望無涯雲外小舟迴棹泥中野
老停車
藍橋道中李本固
鬱鬱蒼松翠栢磷磷白石丹砂玉杵元霜何處洞門深
鎖烟霞
不盡青山綠水都來鳥語花香攬轡藍橋幽處渾忘身
在他鄉
望終南太華有懷(本朝)許孫荃
紫閣烟迷白閣千峰雲擁三峰此際風前短笛何時杖
底疎鐘
奉和聖製幸韋嗣立山莊應制(唐)李嶠
萬騎千官擁帝車八龍三馬訪仙家鳳凰原上開青壁
鸚鵡杯中美紫霞
上巳日袚褉渭濱應制韋嗣立
乘春袚褉逐風光扈䠋陪鑾渭渚傍還笑當時水濱老
衰年八十待文王
前題沈佺期
寶馬香車清渭濱紅桃碧柳褉堂春皇情尚憶垂竿佐
天祚(一作瑞)先呈捧劍人
送新安張明府歸秦中孟浩然
試登秦嶺(一作望)望秦川遙憶青門春可憐仲月送君從
此去瓜時須及邵平田
題觀樓岑參
荒樓荒井閉空山關令乘雲去不還羽蓋霓旌何處在
空餘藥臼在人間
度隴思家前人
西向輪臺萬里餘也知鄉信日應疎隴山鸚鵡能言語
為報家人數寄書
過驪山竇鞏
翠輦紅旗去不回蒼蒼宫樹鎖青苔有人說得當時事
曾見長生玉殿開
曲江春望盧綸
菖蒲翻葉柳交枝暗上蓮舟鳥不知更上荷花最深處
玉樓金殿影參差
華清宫前人
水氣朦朧暖畫梁一回開殿滿山香宫娃幾許輕歌舞
白首翻令憶建章
雪二首司空曙
樂遊春苑望鵝毛宫殿如星樹似毫漫漫一川横渭水
太陽初出五陵高
題嘉陵驛武元衡
悠悠風旆繞山川山驛空濛雨似烟路半嘉陵頭已白
蜀門西上更青天
石甕寺(在驪山)權德輿
石甕靈泉勝寶井汲人迴挂青絲綆厨烟半逐白雲飛
當畫老僧來灌頂
遊太平公主山莊韓愈
公主當年欲占春故將臺榭壓城闉欲知前面花多少
直到南山不屬人
次潼關先寄張十二閣老使君(張賈)前人
荆山已去華山來日出潼關四扇開刺史莫辭迎候遠
相公親破蔡州迴
漢苑竹王涯
二月春風遍柳條九天仙樂奏雲韶蓬萊殿後花如錦
紫閣階前雪未消
題秦嶺歐陽詹
南下斯須隔帝鄉北行一步掩南方悠悠烟景兩邊意
蜀客秦人各斷腸
自南山却赴京師石臼嶺頭即事寄嚴僕射
前人
鳥企蛇蟠地半天下窺千仞到浮烟因高回望沾恩處
認得梁州落日邊
華清宫張籍
温泉流入漢離宫宫樹行行浴殿空武帝舊時人欲盡
青山空閉御墻中
馬嵬賈島
長川幾處樹青青孤驛危樓對翠屏一自上皇惆悵後
至今來往馬蹄腥
白侍郎洞(在鎮安)前人
一山未盡一山迎百里都無半里平宜是老僧遙指處
只堪圖畫不堪行
奉誠園(馬司徒舊宅)元稹
蕭相深誠奉至尊舊居求作奉誠園秋來古巷無人掃
樹滿空墻閉戟門
長樂坡送人賦得愁字白居易
行人南北分征路流水東西接御溝終日坡前恨離别
謾名長樂是長愁
羅敷水前人
野店東頭花落處一條流水號羅敷芳魂艷骨知何處
春草茫茫墓亦無
曲江池上雍裕之
殷勤春在曲江頭全藉羣仙占勝遊何必三山待鸞鶴
年年此地是瀛洲
責商山四皓蔡京
秦末家家思逐鹿商山四皓獨忘機如何鬚髮霜相似
更出深山定是非
再宿武關李涉
遠别秦城萬里遊亂山高下出商州關門不鎖寒溪水
一夜潺湲送客愁
出藍田關寄董使君陸暢
萬里烟蘿錦帳間雲迎水送度藍關七盤九折難行處
盡是龔黃界外仙
過華清宫(三首選一)杜牧
長安回望繡成堆山頂千門次第開一騎紅塵妃子笑
無人知是荔枝來
晚秋潼關西門作張祜
日落寒郊煙物清古槐隂黑少人行關門西去華山色
秦地東來河水聲
渭城曲王維
渭城朝雨浥輕塵客舍青青柳色新勸君更進一杯酒
西出陽關無故人
華清宫(四首選一)前人
紅樹蕭蕭閣半開上皇曾幸此宫來至今風俗驪山下
村笛猶吹阿濫堆
阿䳰湯前人
日照宫城紅樹芳綠窗燈影在彫梁金輿未到長生殿
妃子偷尋阿䳰湯
華山王母祠李商隠
蓮華峰下鎖彫梁此去瑤池地共長好為麻姑到東海
勸栽黃竹莫栽桑
咸陽前人
咸陽宫闕鬱嵯峩六國樓臺艷綺羅自是當時天帝醉
不關秦地有山河
嘉陵江薛逢
備問嘉陵江水湄百川東去爾西之但教清淺源流在
天路朝宗會有期
冷日過驪山趙嘏
冷日微烟渭水愁翠華宫樹不勝秋霓裳一曲千門鎖
白盡梨園弟子頭
馬嵬坡鄭畋
肅宗回馬楊妃死雲雨雖亡日月新終是聖明天子事
景陽宫井又何人
駱谷曉望韓琮
秦川如畫柳如絲去國還家一望時公子王孫莫來好
嶺花多是斷腸枝
華清宫(三首選一)崔櫓
門横金鎖悄無人落日秋聲渭水濱紅日下山寒寂寂
濕雲如夢雨如塵
退朝望終南李拯
紫宸朝罷綴鵷鸞丹鳳樓前駐馬看惟有終南山色在
晴明依舊滿長安
紫閣峰邵謁
壯國山河倚空碧迴拔煙霞侵太白綠崖下視千萬尋
青天只據百餘尺
湯泉陸龜蒙
暖殿流湯數十間玉渠香細浪回環上皇初解雲衣浴
珠櫂時敲琴瑟山
青門胡曾
漢皇提劍滅咸秦亡國諸侯盡是臣惟有東陵守高節
青門甘作種瓜人
温泉羅鄴
一條春水潄莓苔幾繞元宗浴殿回此水貴妃曾照影
不堪流入舊宫來
焚書坑羅隠
千載遺蹤一窖塵路旁耕者亦傷神祖龍筭事渾乖角
將謂詩書活得人
仙掌前人
掌前流水駐無塵掌下軒車日日新謾向山頭高舉手
何曾招得路行人
曲江春望唐彦謙
杏艷桃光奪晚霞樂遊無廟有年華漢朝冠蓋皆陵墓
十里宜春漢苑花
驪山李洞
春日遲遲春草綠野棠開盡飄香玉繡嶺宫前鶴髮翁
猶唱開元太平曲
灞上紇干著
鳴鞭晚日禁城東渭水晴烟灞岸風都傍柳隂回首望
春天樓閣五雲中
無定河陳祐
無定河邊暮笛聲赫連臺畔旅人情函關歸路千餘里
一夕秋風白髮生
題鄜州相思鋪令狐楚
誰把相思號此河塞垣車馬往來多只因自古征人淚
灑向空川作逝波
聞种山人表謝急徵不赴(二首選一)王禹偁
表讓皇家買酒錢(上令京兆府賜山人酒錢讓而不受)醉鄉歸去更陶然
吾君若問徵君意自有東臯種黍田
别丹水前人
曾經爛漫濯吾纓忍别潺湲月夜聲便入紅塵染詩思
吟魂猶合數年清
温泉王素
妃子當時已塵土華清今日盡荒凉後人不管唐成敗
猶自嚴扄道御湯
御愛山前人
當日蒙塵歴險難得逢蒼翠喜開顔吾皇高拱巖廊下
只愛生靈不愛山
過華山懷白雲陳先生張詠
性愚不肯林泉住強要清流擬致君今日星馳劍南去
回頭慚愧華山雲
過青泥嶺余靖
老杜休誇蜀道難我聞天險不同山青泥嶺上青雲路
二十年來七往還
雲臺觀韓琦
仙掌峰前羽客家玉虚宫殿倚雲霞最高頂上誰曾到
得見蓮開十丈花
戲題仙掌前人
三峰晴曉碧相挨仙掌分明出霧開莫向巍峩衒高手
也曾先得桂枝來
麟州范仲淹
宣恩來到極西州城下羌山隔一流不見耕桑見烽火
願封丞相冨人侯
眉夀堂勸農前人
烹葵剥棗古年豐莫管時殊俗自同太守勸農農勉聽
從今再願詠豳風
過下馬陵蘇舜欽
下馬陵頭草色春我來懷古一沾巾陵邊又有纍纍冢
應是當年取酒人
南岐州邵雍
鳳州十二大峰崇峙立嵯峩宇宙中不與巫山高下論
敢同四嶽列郡雄
再登大像閣富弼
萬古泥陽舊帝畿苦教行客淚沾衣舊遊水石應牢落
落盡餘花猶未歸
雲際山程顥
南藥東邊白閣西登臨身共白雲齊上方頂上朝來望
陡覺羣峰四面低
天漢臺(和文與可洋州園池三十首選一)蘇軾
漾水東流舊見經銀河左界上通靈此臺試向天文覓
閣道中間第幾星
聞种諤米脂川大捷前人
聞說將軍取乞銀將軍旗鼓捷如神應知無定河邊柳
得共中原雪絮春
中梁山寺徐積
上方梯磴繞巖頭誰說孤高更起樓直望漢江三百里
一條如線下洋州
驪山靈泉觀李埏
山原繚繞水縈紆繡嶺屏風列左隅更上朝元最高處
饒君都看渭川圖
朝元閣杜常
行盡江南數十程曉風殘月入華清朝元閣上西風急
都入長楊作雨聲
過郿縣懷古二首蔣穎叔
蜀相揚聲欲取郿關中形勢已全窺當時不是長星隕
席捲中原未可知
據險先取五丈原駐兵分闢渭南田諸軍未得全無事
天下竒才始信然
過漢中陸游
雲棧屏山日月遊馬蹄初喜踏梁州地連秦蜀川原壯
水下荆揚日夜遊
馬嵬真山民
三郎掩面馬嵬坡生死恩深可奈何瘞土驛旁何足恨
潼關戰處骨埋多
鳳州歌汪元量
鳳州南去是南岐大散横盤勢更危躍馬紫金河畔路
萬枝楊柳撒金絲
翠微寺(金)趙秉文
南山常愛退之詩未說雲烟潤色之要看山光如潑黛
更須留待雨晴時
南山深鎖翠微宫寺在南山十里東祗怪朝來衫袖濕
不知身在翠微中
過楊太尉墳前人
直道從來自不容斷碑千載尚塵封潼關關下墳三尺
清節高於太華峰
慈恩寺塔酈權
慈恩石塔半公卿時遇聞人為指名龍虎榜中休着眼
一篇俚賦誤平生
過驪山陳規
豐鎬無由問故基三章只見黍離詩而今多少華清石
都與行人刻艷詞
客有自關輔來言秦民之東徙者餘數十萬口
攜持負戴絡繹山谷間晝餐無糧糒夕休無室
廬饑羸暴露濱死無幾間有為秦聲寫去國之
思者余聞之悲不可禁乃為作商歌十章倚其
聲以紓予懷(十首選二)
折來灞水橋邊柳盡向商於道上栽明年三月花如雪
會有好風吹汝回
行人十步九盤桓叢壑縈迴行路難忽到商顔最高
處一時回首望長安
驪山(二首選一)伊喇霖
蒼苔徑滑明珠殿落葉林荒羯鼓樓渭水都來細如綫
若為流得許多愁
磻溪李汾
封侯輸與曲如鈎冷坐磻溪到白頭老婦厨中莫彈鋏
白魚留待躍王舟
興慶夜月喬扆
花萼樓傾有故基行人空讀火餘碑可憐興慶池邊月
曾伴寧王玉笛吹
四皓(元)趙孟頫
白髮商顔四老翁紫芝歌罷聽松風半生不與人間事
亦墮留侯計術中
鳳鳴崗仇聖耦
和鳴千古詠西周喚起春風遍九州一自岐陽留語後
碧梧烟冷不勝秋
楊妃墓馬祖常
漢廟衣冠照碧燐唐陵翁仲作黃塵馬嵬坡上棠梨樹
猶占秦園幾日春
驪山(二首選一)前人
玉女泉邊翠藻多石池涵影媚宫娥可憐繡嶺啼春鳥
猶似梨園弟子歌
甘泉故宫朱德潤
漢郊五畤答鴻禧草木甘泉夜色移昨日長安道旁過
故宫無奈黍離離
天台山(九成宫故墟)董雄飛
玉立巉巉止斷崖昔日題此作天台蟠根誰似山頭栝
曾見隋唐池館來
過華山(明)解縉
謫臣西來登華嶽黃河東去一秋毫可憐閒却擎天手
萬里雲霄日月高
奉命訪張三丰到香溪祠胡濙
枝頭小鳥語間關野逕無人自往還扶杖香溪臨絶壁
石橋空聽水潺潺
送韓汝慶還關中何景明
華嶽雲臺萬里情高秋落日照秦城黃河一線通滄海
身在仙人掌上行
漢中歌前人
漢王昔日定三秦壯士東歸意氣新旌旗暗度陳倉口
父老重迎灞水濱
潼關王廷相
天設潼關金陡城中條華嶽拱西京何時帝劈蒼龍峽
放與黃河一線行
扶風道中(十首選二)康海
鳳城原是美陽城秦后離宫跡已平細草不知龍輦去
城邊日日喚愁生
杏林東望望隋陵覆斗巃嵸隠地形香火莫悲陵邑吏
河山空倚少微星
終南篇王九思
經臺西峙五臺東白閣隂森紫閣融郡山羅列重雲外
圭峰拱立碧天中
驪山張原
烽火空餘百尺臺華清宫殿已成灰兩家失國由妃子
落日行人謾自哀
咸陽懷古馬理
咸陽原上望秦中渭水依然帶故宫指鹿臂鷹人惡說
青山惟愛茹芝翁
下馬陵前人
三尺孤墳禁苑頭王侯至此下驊騮兒童為問緣何事
千載真儒在此坵
關西雜詠程誥
千年迴磴絶鳴鑾太乙祈靈有漢壇一夜悲風銅柱折
仙人垂淚下金盤
阿房宫胡侍
六王纔畢鮑魚回赤帝兵從軹道來雲閣曲連三百里
野風吹作楚人灰
西廵曲頓銳
飛輪擊水日三千咫尺長安在日邊試向茂陵高處望
未央前殿列銅仙
答寄延綏王中丞慎微王世貞
中丞繡斧下青霄十萬軍聲靜不囂何限五陵春草色
莫容戎馬向秦驕
華嶽雲臺觀(二首選一)喬世寧
太華三峰凌紫烟雲臺猶自隔仙壇卧看虹飲星池水
笑指雲間玉井蓮
孟姜女祠(在同官縣)傅振商
遙瞻絶塞暮雲間萬死尋夫豈望還招得遺魂從舊骸
千秋同對女迴山
前題楊巍
列女山頭猶有廟秦人塞上已無城經過莫聽漆河水
猶似當年痛哭聲
太乙峰張鍊
坐對雲山幾萬重中間秀出玉芙蓉四時鬱鬱浮佳氣
知是終南第一峰
蘇武節義臺前人
蘇家門館冠當時祗剰荒臺傍水湄欲向耕人尋往事
西風吹鴈黍離離
烟霞洞鄭子貞隐處(在醴泉縣谷口)趙崡
流水柴門曲曲斜青山有洞鎖烟霞野人不識當年事
笑道隣無姓鄭家
隋公泉(在澄城)路車
蹟古隋皇可漫傷清流猶帶粉脂香獨憐一脉甘霖水
不潤蒼生照曉妝
潼關候門劉璽
萬古河山天府雄秦時地利漢時功要知鎖鑰提防處
不在晨昏啟閉中
漢隂灌臺(本朝)尹任
郭外臺空徑就荒雨餘草色自芬芳當年假使憑橰桔
千載誰傳抱甕鄉
太史祠晚照王又旦
雲中墮下三重嶺天上流來九折河水面紅霞搖不定
晴空一點是羲和
橋陵許孫荃
黃帝乘龍去不還衣冠留此葬空山仙臺縹緲青霄上
古栢森森翠靄間
沙苑前人
百里周垣抱曲堤青青豐草映回谿不知天廏今何處
惟見春風長蒺藜
長武孝子灘張緄
千古芳名孝子灘峰巒環繞水漫漫行人莫向前村望
滿樹烏哺噪影寒
望見望山(二首選一)王士禎
蒲阪南來問釣船風陵塠上隔風烟黃河一曲流千里
太華居然落眼前
雨宿嶽廟萬夀閣前人
松蜕龍鱗不記年驚人老鶴起松巔扶笻未到希夷峽
先對三峰一夜眠
驪山懷古(八首選三)前人
鸚鵡何年問上皇野棠風折繚絙長銷魂此日朝元閣
親試華清第二湯
内殿傳呼菊部頭梨園弟子按梁州善才零落龜年老
渭水猶明羯鼓樓
鳳凰原下鹿槽旁虢國夫人有賜莊無數青山學眉黛
當年誰入合歡堂
馬嵬懷古二首前人
何處長生殿裏秋無情清渭入東流香魂不及黃旛綽
猶占驪山土一丘
巴山夜雨却歸秦金粟堆邊草不春一種傾城好顔色
茂陵終傍李夫人
華清宫(四首選二)康乃心
開元天子幸温泉萬乘旌旗擁渭川一自馬嵬鈴雨後
華清清夢杳如年
按歌臺上新聲歇羯鼓樓邊夕照紅莫向行人頻問古
杏花零落舊離宫
秦莊襄墓前人
莊襄塚並白雲齊眺眎長安萬井低誰指韓生傳古墓
教人錯認灞陵西
楊妃粉吳呈祥
海棠不受鉛華染虢國猶然淡掃眉玉骨已消泉下土
後人何事檢黃泥
昆明池王心敬
滄池漭沆古城邊盡道昆明鑿漢年武帝旌旗何處是
石鯨空傍月華眼
晨過咸陽前人
歷盡瀕河嶺幾層秦家城闕杳無徵徒餘纍纍北原上
不是唐陵即漢陵
憶秦娥(樂遊原)(唐)李白
簫聲咽秦娥夢斷秦樓月秦樓月年年柳色灞陵傷别
樂遊原上清秋節咸陽古道音塵絶音塵絶西風殘
照漢家陵闕
漁家傲(秋思)(宋)范仲淹
塞下秋來風景異衡陽鴈去無留意四面邊聲連角起
千障裏長煙落日孤城閉濁酒一杯家萬里燕然未勒歸
無計羌管悠悠霜滿地人不寐將軍白髮征夫淚
華清引蘇軾
平時十月幸蓮湯玉甃瓊梁五家車馬如水珠璣滿路旁
翠華一去掩方牀獨留烟樹蒼蒼至今清夜月依舊
過繚墻
西河(一百四字三叠)周美成
長安道瀟洒西風時起塵埃車馬晚遊行灞陵烟水亂鴉
棲鳥夕陽中參差霜樹相倚到此際愁似葦冷落關
河千里追思唐漢昔繁華斷碣殘記未央宫闕已成灰
終南依舊濃翠對此景無限愁思遶天涯秋蟾如水
轉使客情如醉想當時萬古雄名盡作往來人凄凉事
酹江月(秋夕興元使院作用東坡赤壁韻)胡世將
神州沈陸問誰是一范一韓人物北望長安應不見抛
却關西半壁塞馬晨嘶胡笳夕引贏得頭如雪三秦往
事只數漢家三傑試看百二山河奈君門萬里六師
不發(朝議主和)閫外何人回首處鐵騎千羣都滅(富平之敗)拜將
臺欹懷賢閣杳空指衝冠髮欄杆拍遍獨對中天明月
朝中措(金)密璹
襄陽古道灞陵橋詩興與秋高千古風流人物一時多
少雄豪霜清玉塞雲飛隴首風落江臯夢到鳳凰臺
上山圍故國周遭
水龍吟(從商帥國器獵同裕之賦)王渥
短衣匹馬清秋慣射虎南山下西風白水石鯨鱗甲山
川圖畫千古神州一時勝事賓僚儒雅快長堤萬弩平
岡千騎波濤卷魚龍夜落日孤城鼓角笑歸來長圍
初罷風雲慘淡貔貅得意旌旗閑暇萬里天河更須一
洗中原兵馬看櫜鞬嗚咽咸陽道左拜西還駕
驀山溪張信甫
山河百二自古關中好壯歲喜功名擁征鞍雕裘繡帽
時移事改萍梗落江湖聽楚語厭蠻歌往事知多少
蒼顔白髮故里欣重到老馬省曾行也頻嘶冷烟殘照
終南山色不改舊時青長安道一回來須信一回老
望海潮(從軍舟中作)忻元禮
地雄河嶽疆分韓晉潼關高壓秦頭山倚斷霞江吞絶
壁野烟縈帶滄洲虎旆擁貔貅看陣雲截岸霜氣横秋
千雉嚴城五更殘角月如鈎西風曉入貂裘恨儒冠
誤我却羡兜鍪六郡少年三朝老將賀蘭烽火新收天
外嶽連樓想斷雲横曉誰繞歸舟剰着黃金換酒羯鼓
醉涼州
風流子(題温泉)布薩汝弼
三郎年少客風流夢繡嶺蠱瑤環看浴酒發春海棠睡
暖笑波生媚荔子漿寒况此際曲江人不見偃月事無
端羯鼓數聲打開蜀道霓裳一曲舞破潼關馬嵬西
去路愁來無會處但淚滿關山賴有紫囊泣進錦襪傳
看歎玉笛聲沈樓頭月下金釵信杳天上人間幾度秋
風渭水落葉長安
玉樓春(送程大尹鵬述職)(明)王九思
雪峰萬叠長安路禁苑到時冬欲暮功能纔奏尚書聞
名姓早從仙桂注繡衣映日看丰度玉斧飛霜來鄠
杜門墻桃李已成隂又見春風吹雨露
念奴嬌(沙苑懷古)王三省
黃沙漠漠更何處在坰驌驦廏屋塠阜纍纍尋常有落
日牛羊亂牧綠柳縱横黑闥戰處遙想龍蛇逐殘基斷
礫倒盡周垣遺築一望衰草連天荒陂邊鷗鷺驚飛
還啄寒日狂風行人迷路衫䄂遮雙目野烟淺水巨魚
肯此潛伏
江城子(登華山)(本朝)張恂
朝來爽氣畫圖中石磴窮索垂龍避世何深樓閣挂危
峰過得青柯坪以上竒最絶與天通仙人掌上許誰
同石脂濃水溶溶回首紅塵千斛縱無容探取驚人詩
在否搔首問拍蒼穹
沁園春(華清懷古)孫爾思
欲訪驪山開元遺事華清故宫歎長生殿裏獨留寒月
朝元閣上又起西風仙樂無聲龍去盡霜霰依然飛滿
空添長恨是花開桃李葉落梧桐回思唐運方隆正
曲奏霓裳猶未終乍漁陽鼙鼓一聲動地白衣紅袖各
自西東烏呌延秋鈴鳴棧道驛騎紅塵何處紅空腸斷
温泉錦浪千古冲瀜
浣溪沙(春日遊黃公柳堤)前人
來往朱輪輾畫橋春雲靄靄水迢迢浪花深帶酒帘搖
青帝郊中烟一縷黃公堤上柳千條鶯兒又作殢人
嬌
洞仙歌(題香溪洞)劉應秋
壺天不遠松月長如曉發磵騰山覓瑤草見橋梁放鶴
洞府流丹歎舊時幾許遊人盡老殘棋半局爛柯無
人到誰解得茶杯火棗(相傳鄭太守訪吕仙輟碁烹茗剥棗以欵之)惟有孤
蓬喬木石磴溪流長在也數聲啼鳥任重門臺榭作坵
墟憑片片白雲清風自掃
陜西通志卷九十七
