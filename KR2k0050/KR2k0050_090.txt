陜西通志卷九十
藝文六(頌)(贊)(箴)(銘)
甘泉宫頌(漢)王褒
甘泉山天下顯敞之名處也前接大荆後臨北極左撫
仁鄉右望素域其宫室也仍嶻嶭而為觀攘抗岸以為
階壅波瀾而鱗坻馳道列以逶迤覽餘閣之靡麗覺堂
殿之巍巍徑落莫以差錯編玳瑁之文㮰鏤螭龍以造
牖采雲氣以為&KR0925;神星羅於題鄂虹蜺往往而繞榱縵
倏忽其無垠意能了之者誰竊想聖主之優游時娛神
而欵縱坐鳳皇之堂聽和鸞之弄臨麒麟之域驗符瑞
之貢詠中和之歌讀太平之頌
司隸校尉犍為楊世頌王升
惟坤靈定位川澤攸同澤有所注川有所通斜谷之川
其澤南隆八域所達益域為充高祖受命興於漢中道
由子午由散入秦建定帝位以漢抵焉後以子午塗路
澁難更隨圍谷復通當先凡此四道垓鬲屯艱至於永
平其有四年詔書開塗鑿通石門中遭元并西裔虐殘
橋梁斷絶子谷復循上則懸峻窟曲深巔下則入窅碩
寫輸開平阿源泥常蔭鮮晏水石相距利磨确曙臨危
搶碭履尾心寒空興輕騎遮礙弗前惡蟲□狩蛇蛭毒
䗿未秋截霜稼苖春殘終年不登匱餧之患卑者楚惡
尊者弗安愁苦之歎焉可具言於是明知故司隸校尉
犍爲武陽楊君厥字孟文深執忠伉數上奏請有司議駁
君遂執爭百僚咸從帝用是聽廢子由斯得其度經功
飭爾要敞而晏平清涼調和烝民乂寧至建和二年仲
冬上旬漢中太守犍為武陽王升字稚紀涉歴山道推
序本原嘉君明智美其仁賢勒石頌德以明厥勲其辭
曰君德眀眀炳煥彌光刻過拾遺厲清八荒奉魁承杓
綏億衙疆春宣靈雪秋敗苦霜無偏蕩蕩貞雅以方寧
靜烝庶政與乾剛輔主匡君修禮有常咸曉地理知世
紀綱言必忠義匪石厥章恢弘大節讜而益眀探往卓
令謀合朝情醳艱自安有勲有榮禹鑿龍門君其繼蹤
上順升極下達川潼自南自北四海攸通君子安樂士
庶悦雍商人咸熙農夫永同春秋記異余亦紀功垂深
億載世世歎誦又曰明哉仁知豫識難易原度天道安
危所繫勤勤竭誠榮名休麗
京兆樊惠渠頌(并序)蔡邕
洪範八政一曰食周禮九職一曰農有生之本於是
乎出貨殖財用於是乎在九土上沃為大田多稔然
而地有埆塉川有墊下溉灌之便行趨不至明哲君
子創業農事因高卑之宜驅自行之勢以盡水利而
富國饒人自古有焉若夫西門起鄴鄭國行秦李冰
在蜀信臣治穰皆此道也陽陵縣東其地衍隩土氣
辛螫嘉穀不植草萊焦枯而涇水長流漑灌維首編
戸齊氓庸力不供牧人之吏謀不假給蓋常興役猶
不克成光和五年京兆尹樊君諱陵字德雲勤恤人
隱悉心政事苟有可以惠斯人者無聞而不行焉遂
諮之郡吏申於政府僉以為因其所利之事者不可
已者也乃命方略大吏麴遂令伍瓊揣度計慮揆程
經用以事上聞付在三府司農遂取財於豪富借力
於黎元樹柱累石委薪積土基跂工堅體勢強壯折
湍流欵曠陂會之於新渠䟽水門通窬瀆灑之於畞
畞清流浸潤泥潦浮游昔日鹵田化為甘壤稉黍稼
穡之所入不可勝筭農民熙怡悦豫相與謳談疆畔
斐然成章謂之樊惠渠云其歌曰
我有長流莫或遏之我有溝澮莫或達之田疇斥鹵莫
修莫釐饑饉困悴莫恤莫思乃有樊君作人父母立我
畎畝黃潦膏凝多稼茂止惠乃無疆如何勿喜我壤既
營我疆斯成泯泯我人旣富且盈為酒為釀蒸彼祖靈
貽福惠君壽考且寧
温泉頌(北魏)元萇
夫駕輕烟勒麟鳳馳及奔星走攀流月蟬變羽化之民
食霞吸露之士斯蓋有道存焉自非人世之所覼縷至
若泥行水驟血食之夫興没自天去來非已寸陰危於
朝露百齡迅於滅電一物不諧則肬贅以生庶事不康
則風火以敗故聖人(闕)百姓之多疚撰藥石以濟之造
化愍蒼生之鴆毒設甘餌以救之蓋温泉者乃自然之
經方天地之元醫出於渭河之南泄於驪山之下淵華
玉徹(闕)清(闕)靈感超異畯(闕)不測無樵薪之㸑而揚
湯沸於楚鑊無(闕)之(闕)而寒暑調於夏鼎高唐之雲
朝發於水湄巫山之雨夕收於淵際青林碧草含露而
匝岸香風蕙(闕)列錦而環渚於是左湯谷右濛氾南九
江北(闕)海千城萬國之民懷疾枕疴之客莫不宿粻而
來賓療苦於(闕)水但上無尺棟下無環牆悠悠君子我
將安泊孤忝發軫咸池分條紫漢道屬昇平弱年斆仕
旣歷通顯朝望已隆爰自常伯出居分陜地居陸海之
饒禄享封君之至而報天之效無聞恤民之譽安在每
思傾(闕)獨(闕)深(闕)以為斯泉天實置之而人略未備廼
剪草開(闕)因林搆宇邃舘來風清簷駐月望想烟露遲
羽衣之或碩願言(闕)因茲以蕩穢廼作頌曰皇皇
山靈愍我蒼生浴彼温泉於此麗川其水克神克神克
聖濟世之醫救民之命其聖伊何排霜吐旭其神伊何
吞肬去毒無藉烟炭誰假樵木湛若虞淵沸如湯谷東
枕華山西拒咸陽連疇接畛墟落相望彩林爭翠菉樹
成行香風旦起文靈夕張陂彼麗山望想千里廼作高
堂鴻飛鳳起三輔之英五都之士慕我芳塵爰居爰止
其聲旣遠金華屑柱春山九轉目送羣羊手(闕)白犬控
鵠來思俟我於堂而(篇内原缺二十字)
賜華原隱士孫思邈頌(唐)太宗
鑿開徑路名冠太醫羽翼三聖調和四時降龍伏虎拯
衰救危巍巍堂堂百代之師
乾元殿頌(并序)王勃
臣聞鵬霄上廓瓊都開紫帝之庭鼇紀下清珍埜闢
黃靈之舘兼山配極照鸞闕於霞標薦水涵元湛驪
宫於霧壑斯則神徵語怪功潛鳥跡之初理涉非經
道昧鶉居之始授鳳書而稽碧落仙構罕存按龜籙
而質黃圖金模間起粤若風移處闇增巢恢火運之
機業據嚮明上棟括河圖之奥三階布政詠匪日於
靈臺百堵陳詩頌斯干於考室亦有黃軒瞰月樵門
頽九洛之功璿闥排烟牧野構三河之酷御燕臺而
臨北極缺王度於祈招列雲閣而拒南山隕黃謨於
軹道然則卑宫喪禮采椽輕四海之尊豐屋延災柏
梁非萬乘之有雖因時立事奢儉殊流而弘道在人
興亡迭運靈光末造不窺九室之榮景福宏規猶擁
三方之亹聞風舊史逮曹馬而無譏觀跡故墟歷周
隋而未得自我唐太陵遷構均五方於鶴几之前中
埜凝圖調六氣於虬牀之下坐圭臺而清俯仰晷緯
齊明臨鼎邑而重威靈風雷合響得元功於大壯其
至在兹乎我大唐雞渾製極樹神宰而制山河鶴䜟
裁儀闢太虚而有天地黃精吐瑞潛龍苞象帝之基
紫氣徵祥鳴鳳呈眞王之表高祖太武皇帝虹星湛
色開寳胄於金壺蛟電凝隂發皇明於石紐白蛇宵
斷行移海岳之符蒼兕晨驅坐遘雲雷之業屬東隣
委馭扇虐政於叢祠北拱隳尊紊皇圖於寳極蜚鴻
集野瞻烏鮮投足之因青犢嘯風羣鹿無擇音之所
天街五裂截鯨浦而飛芒地紐三分觸鰲山而按節
元虬在御埽圻甸而廓星都黃鳥分麾動扶搖而駭
雲陣鑣宫杖鉞跨高陌而登元轡野韜戈陟圮壇而
擁號皇圖不恃聖人追卷領之風神器無私才子奉
褰裳之運太宗皇帝雲房揖契壓麟璽於庭軒雷渚
翔英擾龍鈴於周鎬八龍亨運抗鴛邸而杖朱髦十
亂恢基臨鶴州而擁黃鉞唐雲秘族潛開白水之徵
代景廻輪光踐丹丘之運權輿象緯削茅社而建瓊
祧草昧風雲席羅圖而創璿歷紫庭合粹括宇宙於
宸襟丹扆凝尊運陶鈞於寳思摛碧霄而鍊石上清
耀魄之宫詔寰海而捐珠俯睇陽侯之室功驅偃伯
頓鶚視於華封道被來王靜龍吟於武庫元樞上運
卜年開累聖之符丹竈昇遐遺範敞謀孫之畫皇帝
陛下椒庭襲慶曜璿萼於霞莊蘭殿分休湛珠衡於
月館道凝瓊鎮下蒼掖而照重熙業峻銅樓憑紫軒
而揖羣后環四瀛於舜抱漏蟻覃津栖十景於堯衿
巢螟荷照上元開籙寳龜定皇邑之模下武崇基飛
龍錫帝臺之構貞明啟運齊玉鏡於鸞門易簡成功
偃銅符於鶴仗懷降尊於襄野太階忘七起之勞念
負重於焦原巾席托三危之險臨翠媯而則道天孕
時成坐元扈而披圖神超物妙星潯縱淑曳珠紱於
銅臯雲野䟽祥抗瓊枝於桂浦素蟾登慶六虚充牝
馬之貞丹雀御林二雅合關雎之好璿宫夜靜居龍
幰而調元金房晨開御鴛階而緝化芝庭揖訓遠清
和鳳之儀蘭珮承風競峻當熊之節皇太子承雲紫
座翌八柱於乾維湛粹青衢揖三樞於地戶黃離踵
曜太陽分銑樹之輝蒼震薦音少海控銀河之色鶴
筌飛奏想丹駕於瓊山鮑爼捐芳齒元冠於寳序彤
闈問䜿禮崇監撫之威黼席興賢義極君親之愛若
乃東門䘏引叠仙構於熊山西苑承家𨗳靈波於鴈
沼桐珪作瑞鳳毛曜丹穴之英茅壤分維麟距冠元
丘之俊巽宫延粹開朱柱於娥臺兌野流芬疏芝蘭
於别館頻隈毓範雲扄分戚里之驩覃嶼凝規星閣
絶郎官之請雕龍命職縱跳澤而驤鱗翠鷃調司順
義飈而撫翼月軒宵佇虞谿降璿緯之精震帳晨披
姜水洞金韜之賾飛鶴書而抽海狀桂壑於是投綸
轉麟旆而揖山容松澗由其削衽軒圖瑞矞泛花綬
於雞林農紀祥炎濯蘭纓於鳳水仙臺俶務三珪銓
棘序之風天秩調邦六府燮槐衢之典金門獻納縱
麟筆於苔牋石舘論思覈龜章於竹槧淹中訪禮蹲
龍揚璧水之波稷下談經飛兔躍環林之秀詞庭吐
鳳翫鳥跡於春黌書帳翻螢閱蟲文於夏閣杏花千
畝紺轅照磨蜃之功桑柘三宫元紱降親𧖟之禮圜
丘上闢奉蒼璧於靈壇方澤下凝列黃琮於寳墠朱
絃翠瓚履霜懷四饗之尊複霤重檐涓日正三綱之
首五靈奔慶冠蛇澤於黃樞六祀銜欣颺麟煙於紺
席遺弓積慕虔深太廟之儀執豆推恩道振明堂之
禮瑶山廣樂備逸調於宫懸洞庭仙奏納遺歌於帝
府九韶分唱后䕫清桂序之音六變同和飛鳳掌梧
軒之律樽爼折旋之數苞舉隂陽堂庭節奏之規彌
綸宇宙靈襟索隱控風伯於詞林睿想鈎深詔天吳
於筆海神窮獨照傍探赤水之珍思洽幾深迥寫丹
谿之韻金壇紫露映銀籕而翻華白雪瑶林藻瓊章
而吐絢蟬機撮化銅渾將九聖齊懸虬箭司更銀漏
與三辰合運爽鳩分職素雲頹鳥喙之祥神獬關司
元水照龍顔之則黃沙鞠草剗叢棘而遷訛丹石滋
苔仰甘棠而息訟融臯再稔方聞外戶之謠昧谷千
箱坐溢康衢之奏百城煙峙望秋露而乘風千室雲
開合霄霆而組化彤幃獨選熊轓下蘆雁之祥墨綬
分賢犀檢降槐鸞之祉筠驂佇信髦士剖竹而相尋
葦杖霑仁鮐叟攀輪而不暇龍蛇可踐野人豐荷杖
之驩雞犬相聞城尉輟鳴桴之響五雲抽潤湛芳氣
於璿臺六府咸殷唱豐歌於銅闕不戒而畀東戶恩
周動植之津博施而舉南風化偃胎萌之㝢神謀備
豫儼七萃於丹樞邃略防微肅千廬於紫衛元戎握
節黃公授犀闕之圖帝座聞鼙玄女薦龍庭之策赬
柯捭刃中權决勝於兩階白羽俄麾善陣推亡於四
表朱匡反景之域削蛇弭於文㮰黑山眀月之鄉委
龍琛於武帳錦軒星騖控乾絡而觀風繡服霞驚浹
神紘而問俗川浮没羽鯨谿靜丹浦之虞陸薦飛毛
熊巘動青雲之偵銀關驟雨望紫陌而趨恩鐵恍馳
風計彤闈而&KR0377;思赤馬文猿之實叢積乎郊虞紈牛
露犬之貢滿盈乎儲邸青丘畫野不踰征賦之鄉蒼
水奉圖未盡提封之貫且夫緯武經文宏業也含幽
育明至誠也混齊六合大功也規模百代昌數也故
能襲九空而寧庶物劃千里而統諸侯休徵象德而
動嘉符觸類而至風揚晷洽藻乾慶於芳年水節河
謙藹坤正於明渚瑶枝結慶泉埃蕩玉蓋之文瓊液
浮甘天酒綴金莖之色黃麰紫脱凑仙穎於中畿翠
萐丹蓂叠靈株於上序駢眸候日漾影蒙池比翰翻
風栖光理木祥飛井絡震鱗題瑞朔之元祉絢新郊
枵獸紀和年之敘具靈篇之絶貺究先諜之殊休天
人之際交矣皇帝之道備矣由是三靈物覩扣蘭禁
而棲誠九服子來詠蒿宫而騁力去奢去甚不矜黃
屋之隆匪樸匪雕方順丹墀之請宸規相宅考周舊
於靈都睿覽思和獲秦餘於正殿羣臣列陛奏蕭相
之遺模天子臨軒採荀卿之故事炎洲八桂簉仙栱
於林衡岱畎五松委靈材於梓匠衢宫記範萬機抗
九五之尊海孽移琛千欒省十家之費飛廉卷靄徹
煙極而浮甍屏翳收津劃星墟而置𣙗瑶階百雉光
懸寳露之壇瓊壁萬尋影綷崇霞之閣拖虹梁而四
注星漢虧於上榮叠雲棟而三休寒暑隔於中霤雕
&KR0925;鶴企沓勢分規繡桷虬奔殊形别起圓璫布藻罄
羽璧於狼泉方鏡披蓮孕化璣於蜃浦芝樓對幄重
傳五日之風芸閣列錢彩鍜三旬之霧文疏罩迥隂
兔息肩於綺寮翠幌籠霄陽烏鎩翼於珠網豐隆按
節下複橑而司階列缺施鞭低叢楹而假道温房佇
幸煦芳景於佳辰涼室乘閑凜徂飈於火序金鋪夕
照若帝圃之輝瓊英寳綴晨懸類阿房之聚銀燭煙
丘碧桂翊珉陛而披香雨岫頳筠夾璿流而颺影九
衢翻翠雜仙卉於中逵四照霏紅間靈葩於右墄神
禽率舞光浮肆夏之軒瑞鳥相鳴響叶鈞天之樂鈎
陳宿列儼雙碣於丹霄綺徼霞周闢千門於紫露爾
其左扄嵩鎮申侯降太室之正前枕莘郊伊尹發空
桑之秀揭熊山而北眺貝闕猶存覩龜溜而西分瓊
臺易接總交中宇廓川陸而疏畿竟想善隣揆風霜
而建野然則因秦構極祖宗耀金策之符作洛恢基
我后創璿居之始援天引聖隔代重暉横紫都而可
襲配元宫而非遠故能使神光夜燭鏡麟趾於文除
仙渰晨華委鸞章於繡礎靈爻密發八方昭大有之
和寳篆潛開六合啟同人之會兩儀交慶虚碧墠而
翹旌萬㝢披歡指蒼車而候蹕雖青蒲頌德東朝獻
龍鳳之圖而丹極鳴謙南面動貂羊之詔百神推策
望璆徑而虔誠三讓奉符顧瑶壇而肅事龜書吐瑞
按五校而分營鳳策揚輝翔八鸞而節步帷宫霧轉
列芝蓋於中天帳殿星離軔蒲輪於大野紫鱗充饋
若大帝之共臨素鶴翻華類羣仙之廣晏花開瑞雪
委瓊饌而調芳綵絢祥雲夾珠旗而曳影功推三祖
銀繩勒東岱之威業峻一人金筴奉南山之壽道旣
成矣元符集矣代旣貞矣元勲緝矣運三辰而虚玉
柄風兌渙其中孚懸五禮而偃金科雷坎光其作解
奔烽舉爵溢仙酒於中衢叠鼓分餚浹宸輝於下里
吞九重而上運控八聖而遐征翔赤驥而睇風區吟
翠虬而掩霄甸隱隱轟轟雷動天驚回輿斜眄而降
乎乾元之殿司宫庀職肅坻堮而神行掌舍廵方煥
岩廊而洞啟赤若朱螭負漢而輝横海之鱗默若蒼
鵬架壑而振垂天之翮千官曉次傃銀牓而端簪萬
戶宵披候瓊膏而肅帶靈戈列陛天官具三揖之儀
雲輅充庭宗伯横九賓之禮瑶鯨戒響懸猛&KR1206;於端
闈銅狄分形肅嚴扄於左序排紫微而立極宸儀冠
明后之三俯黃道而披軒仙歷用乾元之九蕩蕩乎
何聖人之無外巍巍乎而神功之不窮也臣勃席芳
十步企景三冬雖承宣室之談猶窘靈臺之影仙壇
遠秘已多謝於祥鶼大厦初成復攀榮於賀雀慨深
梁甫終乖捧日之歡恩極甘棠未動凌雲之價神圖
不測固流絢於丹縢微志可存庶鐫芳於翠琬敢獻
頌曰
紫扄垂耀黃樞鎮野銀樹霜披珠臺月寫嚮明立極横
神廓社大壯摛爻斯干韻雅(其一)鶉居化没徂訛道長瓊
構霞明璜軒露敞棄人崇欲違天蠧象南巢不救東隣
長往(其二)瑶緘考懿金板藏功道凝茅屋業盛蒿宫龍階
察祲鶴閣調風推訪華禮酌儉思沖(其三)懸釐結叠傳翼
生災千甍嶺接萬栱星開爭圖絢侈福極凶來風寒碣
館露慘蘇臺(其四)十館瑩秦金房砥室千間架漢韜雲閟
日濟惡承危同亡異術傾輈未遠遺墟繼出(其五)龍川結
禍鶴塞稱符塵驚八極霧慘三都穹廬寳極罽幕璿樞
司宫墜典掌舍淪圖(其六)蒼衢毓祉丹丘表聖鳳矯仙樞
龍廻寳命道凝金冊功馳玉鏡紫氣抽華黃輝叠映(其七)
神稽鶴䜟迹播雞渾重光累極翼子謀孫經天緯象就
日提元鸞軒湛粹鳳几裁尊(其八)祥抽紫&KR0851;業照彤管珍
雀朝翻仙蟾夜滿丹墟獻跡青臺墜卵椒閫儀風芝閨
奏&KR0833;(其九)登三建緒明兩開儀龍譙霧鬱鴛禁霞披浪分
璿渚景俊瑶枝黃扉曉列丹轂宵移(其十)龜文獵彦麟旌
放逸桂客攀榮松賓改律紫鴛開紀丹虬聳秩縱壑摶
飈登山奉日(其十一)功融棘序道備槐庭不仁者遠惟道
斯行煙搖墨綬電轉朱軿境懷春翟野散秋螟(其十二)鄭
竹分科燕棠輟諷銅機化極珠囊業洞禮貴丹虬樂調
朱鳳珠坰獻寳綿鄉委貢(其十三)龍關靜柝鶴塞投弦歌
呈豹尾舞進鳶肩銅撓月斥鐵鋼星懸繩幽架險驛霧
馳煙(其十四)霧壇凝紫河宫湛碧翠萐翻飈丹蓂候魄霜
均雹散連珠契璧蘤蓋籠霏花衢墜液(其十五)年和政美
化極風調靈臺軫詠考室興謠循圖訪典去泰捐雕道
存南面謙屈東朝(其十六)望雲裁構籠霄建宇方鏡星離
圓璫月聚梓匠傾思林衡授矩畫栱栖煙文軒架雨(其十)
(七)芝房叠翠桂廡流丹霞張萬戶霧集千欒重扄駐燠
洞牖栖寒神加有叙貺入無端(其十八)帝圖臨御黃僚萃
止電戟揮霜雲旌拒晷紫宫可逼黃街易履鳳礎騰文
麟庭抗禮(其十九)珠泥暢績銀繩鬱契鶴嶺雲明龍壇景
惠道超千古功推下濟惟帝惟天惟天惟帝(其二十)
龍池聖德頌張九齡
臣聞昔者元德升聞皇天眷命元聖有作上帝何言而
必見意於休徵忘象於幽贊惟兹降鑒若曰專精道周
萬物者其神尤功濟生人者其祥大粤若古始肇有君
臣巢燧之前寂寥無紀書契之後炳煥可觀若乃鬼神
睢盱品彙紛錯性命未正吉凶不定而太昊氏將通其
德則河為之出圖人食未粒鳥獸是茹時不耕稼器無
耒耜而神農氏將教其本則天為之雨粟蚩尤不道炎
帝不制銅鐵鑄兵豺狼横厲而軒轅氏將禁其暴則天
爲之降玄女洪水方割下民昏墊堯德莫能彌厥災舜
功不能除其害而夏后氏將底其績則洛為之出書自
兹以降蓋三千歲矣其間木火更王雲物告符有若狼
銜鉤魚躍舟素靈出黃星見豈不以湯德有慙武善未
盡漢道旣雜魏方亦偏唯以一至之應且為興王之兆
則未有天錫貞符聖受休命遠與大禹相續超與上皇
比崇如我國家之盛者焉惟龍池蓋天之所以祚聖即
今上卜居之舊里京師爽塏之地傍無竇澤中忽檻泉
非常而靈液涓流無機而神池浸廣榮光休氣若烟若
雲所未曾有則此之出雖清可以鑑而深不見底鱗介
瑰詭於牣其中時莫知其所然日徒見其有異中宗採
識者之議壓王氣而來遊聖上處或躍之時出飛龍而
合應臨淄始封也邸第在焉上黨歴試也靈符紹至天
其以是永命我唐圖象丁寧有所底止其若兹也夫成
數有時而否至理無代而亡固在乎大聖之生也乘運
而作鼓天下之動安天下之危故將順成功自古之啟
佑之也如彼克定多難自天之協贊之也如此初中宗
違代后黨窺隙大盜狃於得志羣慝起而擅朝若綴旌
旒然當此時也天與若不取鬼謀若不協則我祖宗之
業無乃將墜而億兆之命亦猶倒懸皇上感之提劍而
起雷霆一奮妖沴以清内難旣衰外虞有謐推戴太上
照臨萬邦實天之爲與人更始系皇統維乾綱决綻補
壞蕩瑕滌穢而乃闕典咸備舊章悉舉處窮盡達在困
必通品物資以再生寰區為之一變然後反華偽於樸
還澆醨於醇以大道為源以至仁為根動推是心以御
於事人見德而興行神享誠而介福故不任於刑罰亦
不在於禱請大造化成元猷充塞有如陽春播澤觸類
皆滋泰山起雲無遠不備雖昆蟲草木與蠻貊要荒樂
其所生安其所習在牛羊而勿踐有干戈而載戢又况
於衣冠華夏禮樂邦家而不形於斯須不彰於漸漬者
也夫然何教非德何化非經何能事之不舉何醇精之
未極周溥洋溢成平緝熙至於太和莫不允若體包天
地之大事出皇王之表豈擎跪曲拳盡禮極力將用彦
聖不啻其口所能稱誦於吾君所可殆庶於至德且往
者之有開也天感精以降聖聖敬命以奉天此誠有元
則欽明文思及兹報本必嚴祗齋慄靈慶以屬之神化
以答之與初相明其微乃著紛綸先兆非篤信歟由是
言之統天者人合符者聖而美德序命殊尤卓絶豈多
乎哉至於古之興王必有所感五帝更尚五運傍通土
者黃中之精於金為母水者善利之物於土爲妃苟應
期而有來必合德而為表是則然矣天其或者亦阜育
羣化發揮蕃祉始告以聖有明徵終成乎帝之神冊因
其立象之本會以相乘之數則載祀六百歷紀千年變
而通之胡可量也宗子宗正卿褒信郡王燦若干人伯
父伯兄仲叔季弟聚族相與詣闕上言天意昭著固已
久矣人事符合亦云至矣而一德是建太階旣平靈臺
靈沼赫赫明明天之為大雖莫能名王之在鎬豈無頌
聲上初克讓抑而未許至累請乃曰俞哉史臣不敏敢
獻頌曰體侔天地阜育羣化茫茫元昊載凝載薄在帝
庖義繼天而作浩浩洪水包山襄陵舜亦命禹夏氏以
興龍圖龜書二主是膺湯武以下夫何足徵於爍巨唐
乘運而起纘禹之統系堯之紀五聖在天丕命曾孫高
視河洛同符混元亦有黃龍出於靈沼明明穆穆天子
之表倬彼東井昭彰於天沈精降液下為靈泉靈泉有
泚其深無底泌之洋洋其甘如醴清德之鑑柔道之體
洪源濬規實天所啟濯濯靈泉洞冥皇祗滋液流衍化
為神池曰止曰行唯聖之作匪鱣匪鮪唯龍之躍植物
斯生動物斯樂天根有見曾是不涸靈有休氣紛紛郁
郁如山之苞如雲之簇潛龍在下瞻烏在屋兆云其吉
周爰咨詢旣契我龜又叶我人鎬雖舊京其命維新蜿
蜒黃龍神池自出靈化惚怳噴雲沃日告帝之符其儀
孔佶或潛於泉或見在田與時順動亦應於天克配我
皇無得稱焉
旌儒廟碑頌賈至
觀象考歷本乎天辨方正位稽乎地體元御極先乎教
教之大莫大於儒旌儒有祠新典也昔秦滅羲軒之制
廢唐虞之則大搜學徒竭索儒黨懷書奉檄鱗集麏至
然後罪九流之異論尤百氏之殊術殺無辜滅有道冤
骸積於坑谷流血淬於泉壤蹈仁義而死者不可勝紀
開元末天子在驪山之宫登集靈之臺考圖騐地周覽
原隰見鄉名坑儒頹塹猶在慷然感亡秦之敗德哀先
儒之道喪乃詔有司作是新廟牲幣有數以時饗祀因
祠命鄉號曰旌儒人神和悦怨氣銷散於戲秦皇帝以
神武邁古併吞六合掃天下以一篲剪羣雄如衆草建
官罷侯大權在己自軒轅以降平一宇宙未有若斯之
武也夫戡亂以武守成以文文以正崇武以權勝秦皇
知權之可以取不知正之可以守向使天下旣定守正
崇儒遵六經之謨訓用三代之文質則黃軒盛美湯武
弘業不若也觀夫坑焚之意乃欲蓋先王之能事竊作
者之鴻名黈衆耳以前聞逞私慾於當代此儒之所忌
秦之所志悲夫儒以恭儉為宗秦則疲弊生人極力宫
室儒以道德柔遠秦則竭耗中國勞師四荒儒以宥過
議賢秦則刻法峭刑賊虐諫輔儒以述先好古秦則師
心徇智播棄墳典夫如是則秦不得不滅儒不得不坑
勢使然也今天子矯覆車之前軌崇明祠於後葉秦之
所廢我之所興斯區夏無疆之休子孫萬代之福也昔
武王封比干之墓則招諫之道勸矣普文表綿上之田
則志過之名立矣漢高護信陵塚則尊義之風著矣夫
激揚大教廟食衆賢上興天地之經次以存顛覆之鑒
下以絶厲災之𤯝建一祠而三德具焉鯫臣不敏敢作
頌曰於維先王設教崇儒乃作六經為代典謨降及夫
子三千其徒再揚清風文在兹乎天喪斯文道有通塞
實生暴秦反道敗德竊善攘美師心徇惑焚書坑儒萬
古悽惻牢落千祠微茫九原驪山之北坎窞猶存草樹
無顔愁雲晝昏時聞夜哭知有冤魂帝在華清登高訪
古憫然頹塹悲涼榛莽上感亡秦覆車遺武下哀羣哲
饗祀無主爰降嘉詔聿修清祠饋之牲牢奠酹以時幽
幽廟門肅肅靈儀冥寞求食長無餒而粤自漢初迄於
隋閏亦有令主敦儒尚訓闕典罔崇斯文莫振昭昭神
理長懷幽憤我后濬哲聰明文思敷弘大教咸秩神祗
鬼無妖災人不癘疵俾爾蒼生福壽無期小臣作頌敢
繼刪詩
京兆尹張公德政碑頌(并序)王維
雲從龍風從虎氣應也聖人作賢人輔德同也君臣
同德天地通氣以康九有以遂萬類惟皇御極二十
載光格四表至於海隅日出越小大邦蠻貊師長罔
不欽於成憲以承天休然天子猶日省三接列辟日
聽萬方輿頌懼人有未化賢有未登故敭側陋兼乎
十等選宗室及乎九族任事以觀材積時以觀行乃
得我賢京兆焉夫京兆號為難理清靜病於不給刀
筆拘於守文或以軟弱廢或以賊殺劾把宿負淺為
丈夫用鈎距蓋非長者我則異於是大道難名大理
無法閉關於任數巧筭不能知堅壁於畫一善政不
能下摧宿豪如薙草無愠色視大權如歴塊無傲容
百司之吏總一德以咸服五方之人雜異教而同理
受命之始先聲已振黠吏惡少聞風族行及乎鳴騶
詣府登堂坐定縣尹掾史以次上謁守正之人其志
高含章之人其詞大見容色而聞號令小人慼而君
子泰日者櫟陽男子閭里為豪借客報仇聚人為盜
或白日手刃或黃塵袖鎚政寬則以身先諸偷操急
則以事中長吏貳過不已萬計自脱公命吏縛之立
死鈴下於是人入闇室若遇大賓焉前年不登人顇
太甚野無遺糠路有委骨天子不忍征於不粒賦於
無衣六軍從衞以臨東諸侯息關中也帝曰咨天其
降威人罔畏罪台恐寇盜乃邑矧曰蕩析離居惟爾
克濟撫兹西土公拜稽首思塞休命布慈惠之政不
以利淫震雷霆之威其或宥過饔人減雙雞之膳圉
人省五馬之秣陶不獻服圬不塓舘自身已往振廩
同食雖人煙不動道殣相望不思濫以苟生咸守教
以就死是不可能也先是王公或專南山之利司農
涸昆明之池收赤岸澤將為田以便官至是悉奏罷
之舟漁衡麓之守廢蒲荷薪蒸之産入自郊徂邑室
有魚飱斬陰伐陽市多山木人得以贍惟涇有防比
歲多决近縣疲於力役他山遺於度材公命刮朽壤
填巨石辨大水去編菅其始告勞乃終有慶匠石日
減功萬藏史日省錢億農始學耒女始安織於是鮐
背黃髮之耆曰我有田疇鍾秉其畞我有子弟顔閔
其行鄉黨以睦惸失其獨道路有禮汰無與爭酒先
養老賄不問吏旣無吠狗亦無姦人臨年餘資竊蒙
惠化其曷以臻茲君子曰此天子至公内舉不避親
錫汝明尹張公之力也夫公於國爲外戚於帝為外
弟重組累印珥香貂者七葉奉車駙馬乘朱輪者十
人勝衣則綺襦紈袴通籍則玉墀青𤨏動則兩驂如
舞坐則五鼎成列文軒楚製素女趙舞而公儼兮其
若容淡兮其無味心在四教語稱七德目視六籍口
誦九歌懷君子令德之忠保詩人錫類之孝悌有過
於共被慈有踰於含食惡衣以居公服不敢降也屈
體下士王綱不敢替也協二姓之好以正人倫傍無
嬖御分一人之憂以審官政下多英傑若夫皇帝敬
問之詔御札自書天王賜命之衣上宫所製勞勤則
中使接武計議則走馬來朝豈惟衆臣重其經術為
吏雜以儒雅而已且公之德升聞於天非一朝一夕
之漸也亦以稱職於累官著聲於所在其丞祕書也
闕文遺簡多在大家深為子孫之藏密有緘縢之固
公不憚權貴或抵或誘盡歸天閣官書備焉其牧郢
人也人有不若德戮之不為暴人有不保居撫之不
爲諂存者考其事壯其食以畜之行者緝其宫藝其
樹以待之此邦之人旣優他邦之人又至焉未盈一
歲遂增萬戶其守汾也仍歲大旱郡祠介推雖屢舞
僊僊而靈應未若公命束藴取火伐樹寘薪釃酒而
祝曰有功於人祀為明神無德而祿禍亦覆餗自絳
以來人實祀子純犠大璧不敢愛必以薦也童兒季
女不敢黷必以敬也神旣靡答人將安仰若亭午而
雨則樹其鷺羽執此騂毛不然者火燎將至焮天爍
地靈衣且為煨燼豐屋將為茂草爾其圖之言未畢
而雲興拜未起而雨降周於闔境不入他郡雖封疆
咫尺而彼竭我盈嘻若記能事載盛德渭川之竹不
足簡終南之木不足軸夫訓人至於禮義曰德安人
免於阽危曰功德者上賞於上下頌於下長老孜孜
願刊於石以予學於舊史來即我謀且維與人編戸
與人爲伍與人出入與人言語知風俗之淳弊識教
化之原本屬辭媿文書事蓋實詞曰
五代相韓七葉侍漢及我聖朝亦生邦翰大道無形貞
蠱以幹含章不耀在割能斷情偽萬端吾道一貫帝選
賢尹無以易張金印紫綬京兆之章佩我鳴玉冠我兩
梁天子休命拜手以將寬而愛人立滅暴強明明天子
哀此南畝將息西人遂覲東后我教我訓我鎮我守茫
茫三秦則罔餬口守死以義徇生不苟王曰外弟視人
不佻何以寵之手書以詔何以問之賜衣而朝俾人華
胥致君帝堯刻石作頌永世彌昭
修華嶽廟頌李商隱
夫華嶽者正西之宗鎮正基周秦之墟仰蔭二井之曜
協金德以王生含素靈而養物其狀也則削成萬仞秀
出雲漢芝草植於其庭醴泉流於其下連帶崗阜跨抱
原野谷之所潤則土為神區膏雨所降則澤沾萬里斯
乃風雲之所官府物類之所歸藏盡精靈之至極窮山
嶽之壯麗是以神明居其宅遊仙萃其宇往世以來莫
不崇之故配天之美載在虞書宗秩之禮列於祭典大
唐應期承天受命紹重基於萬世闡皇風於五葉敬神
炳靈祈之以信而神降之福衆祥並應致治太平災害
不作自非誠之所感孰能臻此開元元年九月戊戍遣
元舅侍中太宰征東大將軍遼西王遼西常英冠軍將
軍禮曹尚書河内公河内荀尚立節將軍安定侯直勤
侯尼須薦以三特建立殿廟造作碑闕庶使眀神永安
其居夫有一善之行尚稱之於時立惠於物猶詠之於
世况至公配之於兩儀仁澤濟之於生民稽之於義容
可已乎遂命史臣為之頌曰奕奕西嶽實曰華山基洞
水府峻極於天跨原抱阜苞谷懷川幽壑澄潤虚岫揚
烟峭㟧空籠茂林重邃吐納風雲殖生萬類體靜兼仁
惠有攸利神明是居遊仙是庇巖以崇宗谷以虚受則
天之高擬地之厚澤潤無窮體實長久功配兩儀德均
徽猷朝咨上宰建兹靈宇正以凖繩參以規矩材用不
愆顯章有厚庶幾神居永寧其所
李懋功昭德頌張濛
聖唐九葉皇帝平内盜攘外敵建中興永圖以崇王業
乃命潼關鎮國軍節度使檢校尚書右僕射兼御史大
夫華州刺史武康郡王李元諒整兵隴右分鎮京西朝
野訴以為宜軍州翕而益重復我洮罕期在於茲且謂
分星辰之精山河之靈彧穆英明為國而生者也於是
行軍司馬御史中丞董叔經以州人感公救其塗炭荷
公拯其瘥厲露表羣言贊於雲隄曰臣聞鼓天下之大
節莫先於忠義却天下之大難莫出於才能奏勲庸播
金石以為天下表莫盛於碑版然則陛下宗臣元諒雄
傑英勇沈斷明謀虎身之望夙成龍額之封果及武齊
七德而克用為模文有九功而能舉為法故炳燭方郡
粃稗韓彭桓桓然殉國之功皆可揭而昌言也昔陛下
薄狩郊甸爰幸巴梁蛇虺畜而患生豺狼飽而害作内
奰宫闕黨與譸張何望之墾掘咸林敬釭窺覷蒲坂同
逆相扇傾陷巨州元諒時以散員副戎關鎮無一㕓之
土無一旅之衆感憤而發招輯白徒斬賊使於潼津破
賊將於敷谷乘勝連擊遂克城池閭閻載安室家相慶
此其殉國之功一也勇而重閉以備不虞創續墉堤是
徵板幹廻環裹於修郭延袤臷於通衢冀防馳突之鋒
庶窒搜牢之掠四封輻輳不震不驚益凶䜿東顧之憂
壯義夫西討之勢此其殉國之功二也州之器備自昔
其空乃剔鑊鼓為兵撤氊彯為甲剡蒿揉為弩載簀鞏
為排嚴約誓於五申肅部隊於三令勞逸斯共甘苦必
分德以𨗳其懷刑以齊其力義以啟其憤忠以發其誠
由是士皆嚮方樂公戰矣此其殉國之功三也藉馬蒐
乘補卒濟師始編簿者二千終載書者一萬進次昭應
稟命於副元帥之軍列屯興泰分援於尚可孤之壘元
凶恃衆犯我中營或靡矜而來或掉鞅而去因其去也
霆激飈衝分翼夾馳邀覈其陣血鬭滻川之水屍膏灞
岸之田狡勢迷窮不能復振此其殉國之功四也蒼茫
御苑横矗長雲摧百堵而洞開擁三軍而徑入姚令言
望旗而隤張光晟棄甲而奔彀騎爭追若燎於藪賊泚
憂迫躬率全軍驅其恟恟之徒揮我堂堂之衆一鼓而
北竄死眞寧氛祲廓而黃道清腥穢消而彤庭肅頓師
章敬都邑晏如迎大駕復於咸秦還大兵散於隂晉此
其殉國之功五也李懷光阻河拒命竊弄戈鋋北連絳
臺南抵黃巷選朔方之健將保朝邑之離宫陛下特詔
攻圍重鞠戎旅總於經略丕冐平涼或犄擊其救兵或
邀絶其餫卒力殫命窘因乃求降未殱當道之豺且碟
吠籬之犬此其殉國之功六也進屯河縣接邏官橋雖
竹纜已焚而水口將渡大憝知窘猶懷鬭心乘時出奇
幸於有勝遲明遇伏卒以無歸恚慼窮城因絞中閤三
條以謐三輔斯寧此其殉國之功七也戍羌不道俶擾
西陲驟掠邠涇深入鹽夏狃其横猾溽暑仍留苟不用
權若何攘暴廼勵我鷹揚之旅乘其馬瘠之時張皇軍
形緩俘令逸然後排烽結隊加竈翻營師未逾於洛源
寇已還於河典此其殉國之功八也婪婪藩戎匿詐求
和重違修好之言用許尋盟之約諸軍畢會是獨沈凝
陳其不誠請以為備且曰古者諸侯相見兵衛不撤警
也今敵人反覆未可以端拱待之乃距平凉二十里所
柵為壁塹為壕設晉師敖前之伏修楚臣勁後之殿練
銳三千涉涇式遏旣而升壇將㰱果以惡來聲若河翻
勢如山進望我旗鼔驚眙而還禦侮之道旣弘折衝之
威亦著此其殉國之功九也良原縣間在涇隴西壓窮
邊罹彼烟塵剪除荆棘事未經啟密令興功遂發軫而
遽行即建標而特起恢其制度峻以規模役不二旬隱
然岳立乃修廬井乃闢田疇商旅載通流庸偕附烽堠
交於塞表保障連於峽右雖周築虎牢漢憑馬邑遏式
亂略曾何足云此其殉國之功十也朝廷所以降丕命
策高勲重位以崇之豐爵以榮之歌鐘以樂之邸宅以
寧之自建中以來衛社稷之臣秉旄鉞之將除宰輔董
閫外其孰能疇匹於此哉況明允豪賢勤於理要清庶
以康黎獻簡恤以裕公私推信誠弘敬讓薄九賦勵三
農抑浮窳之風興廉正之教一年而人知禁二年而人
知惠三年而人知愛四年而人知誦夫然又安可使懋
功昭德沈隱無聞者歟願聽華人篆之樂石制曰可於
是耆壽茘非升古沙門釋僧會道士遊方外等千乃心
萬乃口喜從所欲祈我筆端乃約奏章以纂成績公本
姓安氏武威姑臧人蓋黃軒帝孫降居安息高陽王裔
留宅姑臧僕射元魏之肱股武衞巨唐之牙爪世濟其
貴公又昌明而弱歲羈孤感於知己某某之族從駱統
之姓鎮潼關者五年矣旣申武節克建戎勲天子以敦
淳可親誠明可信更名錫氏以昭實焉書所謂踐修厥
猷靈承多寵者矣若夫校功王府譔德侯家雖馮異揚
言已傳徽於昔歲而吉甫作頌庶弘美於今辰詞曰洸
洸武康兮有虔秉鉞即戎臨敵兮原火烈烈隊如星兮
陣如雪進如流兮止如臷轉電激兮衝風發壞苑垣兮
復宫闕旣東征兮又西伐鼙鼓雄兮才氣傑滌昏霾兮
掃妖孽河瀆清兮渭源澈功旣成兮恩亦結倚鐵防兮
賚金穴華山麗兮敷水澨惠汪濊兮威凜冽庶甿安兮
羣盜絶舞稚童兮歌大耋城窣雲兮營偃月望麾幢兮
想旌節樹豐碑兮頌英哲詞不媿兮勲不滅
河瀆廟頌(節)(宋)陳振
惟此洪河自大觀以來變濁為清者略有三焉乾寧保
平率以累日惟二年冬見於同州之韓城郃陽其袤百
里其久彌月詔遣尚書臣張勱持祝往祭旣抵其野訪
故祠得破屋一區風凌雨剝頹圯殆甚懼不足以尊顯
靈德上副一人誠報之意故已事而還請新廟貌詔可
其奏旣賜幣劵以經其用又出大農之錢以助其不足
鳩工飭材一不在民庀事於政和元年秋八月之壬寅
落成於二年春正月之甲子凡為屋之楹三十有四堂
崇以延門嚴以閌有廡如掖有屏如植籩豆之設有位
侍衞之列有所輪奐丹雘儼無不肅乃賜靈源為號因
命擇詞臣而記其事部使者猥以屬臣振臣振不敢以
荒菲辭竊惟洪範之數兆於五行五行之證原於五事
嘗以傳記考之河千歲一清其應在人君壽考天下治
安今接歲三清應益昭著自非睿聖撫運溥博淵泉通
乎高深何以及此是宜有以鋪張閎休揚厲偉蹟而詔
乎無窮也如臣鼃壇之陋顧安能識咸寧之太和而調
達之姑以區區之見述其萬一而預榮焉臣謹拜手稽
首而為之頌曰皇帝臨御十有三年禮制樂作典章粲
然道德之妙格於皇天景星慶雲膏露醴泉諸福之物
克臻其全大觀之初濁河三清乾寧保平郃陽韓城有
泓其澄有光其榮詔遣臣勱報祭惟精乃新其宫靈源
其名郡縣奔走累月而成神歆其𩔖旣安且寧皇帝有
道山川受職&KR2123;符來貺惟神之錫皇帝有道受福無疆
神之聽之德音不忘簿領臣振預榮釐事作為聲詩垂
千萬禩
瑞麥頌(有序)(明)劉基
天厭元德九州麋沸羣猾並作黎民惶惶奔走無路
皇帝提三尺劒奮起草萊指顧之間豪傑景附矛鋒
所向戰克攻取皇帝心知天意之有在爰舉有衆以
與萬姓請命一征而取荆襄再征而清浙江三征而
閩海率從四征而席卷全齊五征而定周及梁遂取
秦晉舉燕趙東西南朔海外之邦莫不望風遣使奉
朔稱臣拜伏闕庭於是民獲所歸上下神祗咸有依
託慶雲甘露洊奏禎祥帝心謙抑每讓不居洪武三
年五月陜西寳雞縣進瑞麥一莖五穗者一本三穗
者三本兩穗者十有餘本蓋自兵興以來王保保據
周宋李思齊張思道據秦燕晉趙齊梁之間大豪小
猾或憑城郭或聚山寨皆假元為名分割境土擅兵
相攻於是燕晉周齊之地彌數千里連歲無雨百穀
不生民相殺食且盡今年夏四月王師奏捷於蘭州
河漠掃平關隴底定乃天降甘雨滋為嘉瑞和氣致
祥不亦昭哉周頌有曰綏萬邦屢豐年天命匪懈傳
者謂商之季年比歲旱荒武王克紂受命而天下遂
獲豐年由今觀之信非誣矣漢謠以麥穗兩岐歌其
太守之美政則是兩岐之麥所希有而况於三岐以
至五岐者哉頌聲之作弗可缺也頌曰
神雀赤烏其羽不可以爲儀紫芝甘露其實不可以療
飢豈若五穀之為瑞可以厚民之生豐國之資者哉元
失其鹿天下共逐紛紛擾擾強食弱肉皇天震怒誕命
眞主肅將天威以靖區宇騎士如雲猛將如龍發縱指
示悉出帝衷遂定西北居民攸奠品物咸殖爰有嘉麥
一本五岐在葉萋萋結實離離旣濟旣平先百穀成擢
穎揚芒金枝翠英溥彼原田滃若雲煙望之油油即之
芊芊其種伊何降自穹昊其瑞伊何豐年之兆豐年穰
穰頌聲洋洋其始至今奕世無疆
瘞希夷骸得雷雨頌張光孝
遡彼眞源挺生神哲渦水神媪識公超絶維唐長興公
出應時人亦弗耦公志則悲唐末大亂元元塗炭世旣
無援公乃浩歎奮志行游經綸欲攄陳橋帝起公笑墜
驢矯矯公心窺道之奥引風長游謝世紛藻九室之嵒
以幽以靈辟穀煉氣蟬蛻其形五龍之仙喜公談易公
亦龍德授術比迹載卜華山龍蟄駐顔野花啼鳥玉峽
雲關公名震世人睇以慕辭官於周優游敦素素節迥
出不染塵氛達觀静理長卧白雲宋帝屢辟公志不移
禮數優渥爰頌希夷緬思我公行藏芬苾憂民以股守
中協吉方其山隱形與天高屢聞革命顰蹙焦勞伯溫
有述非淺丈夫盛德大業數舛其途匪直仙姿耽於獨
善希天之運肖天之彦嗟幾千載峽藏道骸雲雨應葬
吾黨乃諧反覆憶公公安所遇卓矣天人誰希高步
萬壽閣頌(本朝)鄂海
臣聞聖神御世應五百歲之昌期天地凝庥輔億
萬年之永祚故瑶星貫月紫電環樞感瑞氣於姚
墟繞靈光於華渚莫不太和翔洽寶歷綿長自昔
有徵於
今為盛蓋皇古遞傳之道法必
至聖始集其精華而山川吸納之嘉祥至
美今日獨當其美備欽惟
皇帝陛下
心涵太極
質秉純乾
參贊高深契長生於軒策
經綸宇宙彙諸福於箕疇
德兼聖神文武之全
道集堯舜禹湯之統乘六符而啟運包六合以為家
河色千年列宿拱北辰之象山聲萬歲層霄絢南
極之光率土騰歡普天誌喜
長春令節欣逢三月十八之嘉辰
萬壽傳觴恭值四十二年之鞏歷
龍旂時邁
豹尾西來膏雨滂沱原澤與秦川並永惠風鼓盪恩光
偕華嶽同長爰合秦人頂德之誠共構
聖主祝年之地層樓鳳舞遥連紫氣於晴空高閣翬飛
時吐紅雲於春晝仰模
宸極雄瞻百二山河聳立薇垣拱護億千星斗(臣)海荷
恩深重忝守封疆輒傾葵心永延
椿歲乃拜手稽首而作頌曰
天佑
聖皇丕承歷服德配乾坤功參化育山川永奠日月貞
恒
一人有慶五老來廷惟
聖格天惟天眷
聖萬禩千齡一心基命道超邃古氣轉洪鈞允文允武
乃聖乃神精一執中建其有極旰食宵衣至誠不
息天錫
皇帝齊聖廣淵昊軒媯姒德總其全對越
郊壇必親必敬鳳輦雲隨龍旂星映
祖功宗德昭事維虔耿光大烈繼述千年藹藹
慈闈雝雝
天子問寢燈前扶輪花裏
皇帝之孝錫及萬民薄海内外各親其親
皇帝之仁我民我子賜復蠲租恩同怙恃
皇帝之武赫濯聲靈翕張魁柄震盪風霆
皇帝之明重光炳耀如日當中幽微畢照更開
講幄授几儒臣微言大義月窟天根丙夜垂神六經
百氏寳冊瑶編丹書綠字學山煙秀筆海波澄天
經地緯玉振金聲
睿藻輝煌宸章絢爛天日晶明雲霞璀璨闢門取士溢
格遴才四方從欲澤滿春臺乃切其咨
翠華西幸河嶽懷柔百靈協應秦人忭舞載道謳吟
聖恩高厚泰華千尋
帝曰念哉予民父母推食解衣必先黃耉太和洋溢元
氣氤氲四靈輻輳萬福嶙峋白叟黃童拜手稽首
願祝華封永延
聖壽天開地闢鳥革翬飛光浮日月氣吐虹霓有似
宸居儼然
北極悠久同天大年千億煙凝椿葉雨灑梨花蓮生碧
渚鶯舞晴沙玉李含香金桃藴液瑞啟黃雲丹成
絳雪騶虞在囿鸑鷟鳴郊祥光薈萃爰産
神堯德本生知功侔帝造風動時雍熙熙皥皥羣臣虎
拜祝我
聖人長綿寳祚過億萬春子子孫孫永霑
君澤子孝臣忠順
帝之則終南山色東澗西瀍
聖人御宇億萬斯年
法正贊(漢)楊戲
翼侯良計料世興衰委質於主是訓是諮暫思經筭覩
事知幾
文王贊(魏)曹植
於赫聖德實惟文王三分有二猶服事商化加虞芮傍
開四方王業克昭武嗣遂光
武王贊前人
桓桓武王繼世滅殷咸任尚父且作商臣功冒四海救
世濟民天下宗周萬國是賓
成王贊前人
成王繼武賢聖保傅年雖幼穉岐嶷有素初疑周公終
焉克悟旦奭佐治遂致刑措
太華贊(晉)郭璞
華嶽靈峻削成四方爰有神女是挹玉漿其誰遊之龍
駕雲裳
文王見吕尚贊(北周)庾信
言歸養老垂釣西川岸止磻石溪惟小船風雲未感意
氣怡然有此相望於兹幾年
秦穆公飲盜駿馬贊前人
駿馬遇盜秦王不嗔先傾美酒翻畏傷人鄰兵向國窮
寇侵秦於時大盜還作功臣
樊噲見項王贊前人
樊噲將軍漢王車右不憚鋒刃何辭斗酒灞上屯軍鴻
門固守持謝范增惟留玉斗
朱雲折檻贊前人
上書直諫有怙眀君先求斬馬遂請龜文身摧欄檻義
烈風雲應從御史翻賴將軍
蒲津橋贊(唐)張說
易曰利涉大川濟乎難也詩曰造舟為梁通乎險也域
中有四瀆黃河居其長河上有三橋蒲津是其一隔秦
稱塞臨晉名關關西之要衝河東之輻輳必由是也其
舊制横絙百丈連艦千艘辮修笮以維之繫圍木以距
之亦云固矣然每冬冰未合春沍初解流澌崢嶸塞川
而下如礎如臼如堆如阜或摐或掍或磨或切綆斷航
破無歲不有雖殘渭南之竹仆隴坻之松敗輒更之罄
不供費津吏咸罪縣徒告勞以為常矣開元十有二載
皇帝聞之曰嘻我其慮哉乃思索其極敷祐於下通其
變使人不倦相其宜授彼有司俾鐡代竹取堅易脆圖
其始而可久紓其終而就逸無疆惟休亦無疆惟恤於
是大匠蕆市百工獻藝賦晉國之一鼔法周官之六齊
飛廉煽炭祝融理爐是鍊是烹亦錯亦鍛結而為連鎻
鎔而為伏牛偶立於兩岸襟束於中潬鎻以持航牛以
繫纜亦將厭水物奠浮梁又疏其舟間畫其鷁首必使
奔澌不突積凌不隘新法旣成永代作則原夫天意有
四旨焉濟人仁也利物義也順事禮也圖遠智也仁以
平心義以和氣禮以成政智以節財心平則應諧百神
矣氣和則感生萬物矣政成則乂文之經矣財節則豐
武之德矣故天將儲其禎地將阜其用人將盈其力聖
皇之道乾乾翼翼觀藝而無窮詠功而無極
杜葉公如晦贊吕温
穆穆葉公奇姿粹靈藴元和氣為大國楨乘時恢能唐
室大開故人相擕直上太階更為隂陽迭作日月佐明
四海贊育萬物王度是欽如玉如金德音愔愔萬有千
古永稱房杜如周申甫
劉䕫公弘基贊前人
䕫公崢嶸金虎之精應時而生與運俱行總帝元戎震
唐天聲瞋目張膽前無金城别建龍節中分虎旅啟行
萬里乘氣一鼓劒揮雷霆旆卷風雨先馳咸陽鎮定天
府天府旣定唐集大命入揚王庭出權兵柄薄伐獫狁
朔風不競徂征島夷東海如鏡義始忠卒元勲之盛
殷鄖公開山贊前人
温温殷公初若懦夫銅印試吏褎衣為儒大風驅雲忽
與之俱遭逢眞宰參造化謨天地既闢厥功有赫從王
襲行佐帝光宅遠展驥足高揮鳳翮以永終譽垂於竹
帛
李衞公靖贊前人
有隋之末羣盜熾爇金精下射猛毅感激李公矯矯從
此奮跡躍於中原王者則獲壯士不死唐威載赫帝曰
汝傑致天之罰手付金鉞俾往式遏不庭則殺如飈發
發如火烈烈摧枯爍雪應鼓如截遠若荆巫險若江湖
莫不率從莫不震恭車書混同氛祲蕩空衞侯之功功
則維何威明惠和策勇駕智長驅仁義仁義曠蕩帝王
之將萬古曷瞻鐵山巉巉
王珪贊前人
隋氏不君忠賢莫用桐生朝陽有集維鳳拾彼頽厦鬱
為新棟路車元衮開國有宋武德之暮羣孽内蠧巍巍
宋公聳節高步不吐不茹不來不去屹崛中立為天一
柱從容而言社稷遂安持式秉純光輔三君激濁揚清
知人知身其道至廣莫我敢羣其境至大不容纖塵雪
霜倚空冰壺照人
淮南節度灞陵公杜佑寫眞贊苻載
碩德昂昂智圓德方武庫矛戟禮容珪璋神氣端凝風
儀高張晴天鶴立秋水龍驤拓旄淮南俗阜民康休聲
四塞入覲天王天王虚懷待公廟堂始終進退赫然有
光後人來斯環遶長廊以此淨域便為甘棠
四皓贊李華
時濁代危賢人去之商洛深山鸞潛鳳飛漢以霸興皇
王道衰玉帛雖至先生不歸吾非固然可動而起龐眉
皓髮來護太子至尊動容奪嫡心已四賢暫屈天下定
矣返駕南山白雲千里
漢三高士贊(選一)陸龜蒙
摯先生恂伯陵之孫學通五經居於渭濱弟子累百馬
融服勤以子妻之師而益親融為大儒恂乃知人和帝
之世公卿以聞季直才氣宜當輔臣公車就徵禮備元
纁守道不至終為逸民
張横渠贊(宋)朱熹
早悦孫吳晚逃佛老勇撤臯比一變至道精思力踐妙
契疾書訂頑之訓示我廣居
蒲城崔朝請去思贊(金)張建
振振崔公聿來自東字我邦人如嫗如翁民或有訟公
與折衷察見情偽斷適輕重歲或愆陽公心不遑禱則
&KR1480;霈賜我豐穰公出於畝熙熙童叟餉其作勞撻彼游
手公詣縣庠士子翺翔談書詠詩文風載揚凡此數者
得之輿議序而贊之無一字愧
澄城師節婦賜諡贊郭黻
伊雷之妻曰師其氏守義終養安貞一紀不幸被誣明
心以死悠悠蒼天不諒人只名動朝廷恩光閭里賜以
美諡筆之信史既端婦則亦告君子
馬援贊(明)方孝孺
矯矯馬公惟志之偉志在功名氣不少萎貧堅老壯公
言則然懷奇藴樸罕識其賢雲乎鬱鬱雷乎震震紫色
鼃聲炎輝斯盡公晦於時爰牧爰蓄飈氛九縣顧瞻安
之曰述曰囂狼貪豕飽鄙不少留聿求漢道來觀真主
應對疏通謂帝大度高祖則同遂委臣質遂效臣節聚
米討羌得以蕩越四方底平人懷安娛公不晏佚許國
以軀滔滔武陵蠢蠢雜種梗化撓邊負險恃勇公曰茲
役老臣馳驅堅請於行秉節舒舒不驚不亟既安且式
試兵臨卿蠻即摧辟扼於壺頭匪公之尤天少須假孰
測厥猷公雖没世因則成事乃招乃來羣蠻無二云胡
巧夫䜛言朋興豈不暫翳事久則明迄茲千載有顯愈
赫名徹聽聞功載史冊茲纂其詞為示無極
云敞贊前人
人之趨勢皆若可託觀於生死乃見厚薄朝以為師暮
則背之人實易誑心其可欺嗚呼云子志剛氣烈曷以
知之赫然大節妻子在後鐵鑕在前所見者義吾何恤
焉吾身可恤師其可負視彼更名大鼠之伍道喪民散
俗益壊媮面恭背違犬鼠所羞不於其難矧徇其死我
獨何人嗚呼云子
李氏慶餘贊(有引)温純
李氏姑王婦温蓋吾邑所稱雙節者云王稱未亡人
時年二十有八耳當其時伯子生甫八年仲子二年
季子猶然在娠其後三子以王力竟成立而王亦以
節著聞里中温蓋余從姑也蚤失仲子獨撫其歲餘
子汝正亦成立嘉靖中督學某公檄縣旌王匾其&KR0925;
然未有聞之當宁者蓋閭閻隱行不上聞類如此汝
正舉孫所親各持牛酒為姑負圖往賀蓋曰汝正蚤
舉孫皆姑婦餘慶云余為揚扢俟觀風者採焉贊曰
惟古立孤曰趙宣客嬰為其難煜煜史策王實比德家
用阜昌有美三鳳奕葉芬芳仲婦曰温從一於李婦復
依姑雙節並美嬰以丈夫興趙猶難矧茲閨閤鵠立雲
端食報持劵充閭有慶耳孫繩引積德之證豈天故奪
二夫君令内行彰乂故昌二夫君後令世知天道報應
之常也耶
王端毅像贊張元楨
昂昂乎大河喬嶽之英落落乎拔地凌霄之器所攀者
聖賢必居之安而資之深所重者君親必俯不怍而仰
不愧凜乎嚴霜勁鐵有定見有定守煥乎晴空白日好
心事好心地前朝之羣雌孤雄敢言人不敢言敢為人
不敢為新朝之天下大老係宗祏之一安一危係君子
之一進一退其高標雅望足以鎮&KR1021;邪棼然之操其義
膽忠肝足以勵頑懦靡然之志於戲此眞聖明世之偉
人吉人正人天地間之英氣間氣正氣
孫一元贊顧璘
宦達無施愧彼塵鞅山間考槃乃嘉高尚龍笛吟風鶴
瓢酌月皎皎太初江湖之傑
馮少墟像贊朱之蕃
穆如春風瞻有道之儀容淵然太冲窺含德之心胸澹
泊無營者其純素之衷慷慨發蒙者其啟牖之公同志
景從鬱起一代之儒宗邁往立隆身維百世之頽風蔬
水鼎鐘浮雲舒卷於太空霧豹雲龍虚游渾合於鴻濛
若少墟翁者殆間氣之所鍾而障狂瀾於注東者歟
青牛樹贊(有序)(本朝)達禮善
昔老子騎青牛度函谷關關吏尹喜遥瞻紫氣修敬
伏謁強老子著書文成五千訖今為千萬世修道者
所欽式其意以守雌為主得退一步法非燕齊迂怪
家言也老子嘗繫青牛於華隂廟樹自周歴秦漢以
至於今數千年矣而樹巍然獨存雖枝葉凋殘其老
幹嘗濯濯有生氣余屢次函谷往往摩娑竟日不忍
捨去因作詞以贊之
道德之祖厥惟老&KR1451;致虚守靜無慾不貪函關紫氣玉
潤珠涵著書為經千載是探文成五利術敝而顚揆之
老氏霄壤判然青牛西去龍德淵潛蒼蒼古樹尚留人
間洊經兵火蘚剥苔斑獨餘鐵幹生氣中含老蛟伏地
長虹亘天至人寄跡萬古薪傳可追杏席異彼瞿曇柱
下守禮孔子問焉因人重物遠邇同瞻
雍州牧箴(漢)揚雄
黑水西河横截崑崙邪指閶闔畫為雍垠上侵積石下
礙龍門自彼氐羌莫敢不來庭莫敢不來匡每在季主
常失厥緒侯紀不貢荒侵其宇陵遲衰微秦據以戾興
兵山東六國顛沛上帝不寧命漢作京隴山徂疆列為
西荒南排勁越北啟彊胡并連屬國一護攸都蓋安不
忘危盛不諱衰牧臣司雍敢告贅衣
上林苑令箴前人
茫茫大田芃芃作穀山有征陸野有林麓平原汚藪禽
獸攸伏魚鱉以時芻蕘咸殖國以殷富民以家給昔在
帝羿其田盤遊弧矢是尚而射夫封狐不顧於愆卒遇
後憂蓋以田獵三驅不可過差麀鹿攸伏不如德至衡
臣司虞敢告執指
關都尉箴崔瑗
茫茫九州規為關津唐堯積德三代修仁越季不軌爰
失厥人聖賢不用頑嚚是親漢潰武關項破函谷秦王
子嬰縊為禽僕尉臣司關敢告並轂
溫泉箴(唐)張說
東山少連曰玄冥氏之子曰壬夫安祝融氏之女曰丁
芊俱學水仙是為温泉之神焉帝命之救萬靈盪滯結
腑藏達膚腠泄下人多賴上帝是崇有飛廉氏之佚女
妬之常欲大慁其功故入温泉必齋以洗心戒以防患
恕以利物含生之疾我願除祓二神嘉之吹湯激邪珠
連漚漯潏汩揚華此其效也若入温泉僻心穢行惡言
淫形居食失節動出躁輕二神醜之不匡人命飛廉佚
女以裾&KR1491;人是走疰芒風瘍眩齵之病夫有意之醫照
合神聖無恒之醫身為慾使莫之益傷之者至矣是以
君子慎其微也
西嶽華山堂闕碑銘(并序)(漢)張昶
易曰天地定位山澤通氣然山莫尊於嶽澤莫盛於
瀆山嶽有五而華處其一瀆有四而河在其數其靈
也至矣聖人廢興必有其應故泰山石立中宗繼統
太華授璧秦胡絶緒白魚入舟姬武建業寶珪出水
子朝喪位布五方則處其西列三條則居其中若廣
袤奇蠱山經有紀矣是以帝王廵狩親五嶽而告至
覲方后而考禮故經有望秩之禋典有生殖之祀蓋
所以崇山川而報功也四海一統天子秉其禮諸侯
立政彊國攝其祭奉其邑曰華隂也久矣乃紀於禹
貢而分秦晉之境奉鄙晉之西則曰隂晉邊秦之東
則曰寧秦邑旣遷徙禮亦如之二國力爭以奉以祭
其城險固基址猶存故老之言未殞於民也逮至大
漢受命克亂不愆不㤀舊名是復率禮不越故祀是
尊歷葉增修虔恭又備一禱三祀終歲而四以迄於
今而世宗又經集靈之宫於其下想喬松之儔是遊
是憩郡國方士自遠而至者充巖塞崖鄉邑巫覡宗
祀乎其中者盈谷溢谿咸有浮飄之志愉悦之色必
雲霄之路可升而越果繁昌之福可降而致也故殖
財之寶黃玉自出令德之珍卿相是毓匪惟嵩高降
生申甫此亦有焉天有所興必先廢之故殷宗周宣
以衰致盛是時也王業中缺大化凌遲郡縣旣毁財
匱禮乏庭廟傾壊壇場蕪穢祭祀之禮頗有缺焉於
是鎮遠將軍領北地太守閿鄉亭侯段君諱煨字忠
明自武威占此土憑託河華二靈是興故能以昭烈
之德享上將之尊銜命持重屯斯寄國討叛柔服威
懷是示羣凶旣除郡縣集寧家給人足戶有樂生之
歡朝釋西顧之慮而懷關中之恃雖昔蕭相輔佐之
功功冠羣后弗以加也遂解甲休士陣而不戰以逸
其力修飾享廟壇場之位地荒而復闢禮廢而復興
又造祠堂表以參闕建神路之端首觀壯麗乎孔徹
然后旅祀祈請旣有常處雖雨霑衣而禮不廢於是
邑之士女咸曰宜之乃建碑刻石垂示後裔其辭曰
於穆堂闕堂闕昭明經之營之不日而成匪奢匪儉惟
德是程匪豐匪約惟禮是榮虔恭禋祀黍稷芬馨神且
醉止降福穰穰
郙閣銘蔡邕
惟斯析里處漢之右谿源漂疾横注於道涉秋霖漉盆
溢深溝濤汲滂沛激揚絶道漢水逆瀼稽滯商旅路當
二州經用所沮沮縣甚久或給州府休謁往還恒失日
晷行旅咨嗟郡縣所苦斯谿旣然郙閣尤甚憑崖鑿石
處隱定柱臨深長淵三百餘丈接木相連號為萬柱過
者愕啼載乘為下常事迎布遭遇隤約人物俱墮沈没
洪淵酷烈為禍自古迄今莫不創楚於是太守漢陽河
陽李君諱會字伯都以建寧三年二月辛巳到官思惟
惠利有以綏濟聞此為難其日久矣嘉念高帝之開石
門元功不朽乃俾官椽下翔讐審改解危殆即便求隱
析里大橋於爾乃造校致故堅故巧雖百魯班亦莫擬
象又醳散關之漸漯從朝陽之平慘減西閣就安寧之
石道禹𨗳江河以靖四海經紀厥績艾康萬里勒石示
後乃作頌曰降此惠君克明峻德允武允文恭儉尚約
化流若神教民如均精通皓穹三納符銀所歴垂勲香
風有隣仍致瑞應豐稔以樂行人怡欣慕君靡已乃詠
新詩曰川兑之間高山崔嵬兮水流蕩蕩地旣墝确兮
與禹為隣析分告緒業兮至於困貧危危累卵兮聖朝
憫憐救傾兮全育孑遺劬勞曰稷兮惟惠勤勤充庶兮
百姓歡欣僉曰太平兮文翁復存
石門銘(并序)(魏)王遠
此門蓋漢永平中所穿經數百載世代綿㢠廻戎夷逓
作乍開乍閉通塞不恒自晉氏南遷斯路廢矣其崖
岸崩淪澗閣湮圮南北各數十里車馬不通者久之
攀蘿捫葛然後可至皇魏正始元年漢中獻地褒斜
始開至於門北一里西上鑿山為道峭岨盤迂九折
無以加徑途窒礙行者苦之梁秦初附實仗才賢朝
難其人裒簡良牧三年詔假節龍驤將軍梁秦二州
刺史秦山羊公建旟嶓&KR1815;撫境綏遐盖有叔子之風
焉以天險難升轉輸艱阻表求自廻萬以東開創道
路釋負擔之勞就方軌之逸詔遣左核令賈三德領
徒一萬人將帥百人共成其事三德巧思機發情解
意會雖元凱之梁河德衡之損躡未足以偶其奇起
至正四年十一月十日訖永平二年正月畢工閣廣
四丈路廣六丈皆填谿棧壑砰險梁危自㢠廻萬至谷
口三百餘里連輈併轡而進往哲所不工前賢所輟
思莫不疏而通焉王生履之可無臨深之歎葛氏若
存幸息木牛之勞於是蓄産爐鐵之利紈綿罽毼之
饒充牣川内四民富貴百姓息肩壯矣自非思埒班
爾籌等張蔡忠公忘私何能成其事哉乃作銘曰
龍門斯鑿大禹所彰兹巖乃穴肇自漢皇道由國中以
宣四方其功伊何旣逸且康去深去阻匪閣匪良西帶
汧隴東控樊襄河山雖險漢德是強昔為畿甸今則關
疆永懷古烈跡在人亡不逢殊績何用再光水眺收皛
林望幽長夕凝晚露晝涵曙霜秋風夏起寒鳥春傷穹
窿高閣有車轔轔成夷古道駟牡其駰千載絶軌百兩
更新敢刊巖曲以紀鴻塵
溫湯銘(北周)王褒
挺此温谷驪岳之隂白礜上徹丹砂下沈華清駐老飛
流瑩心谷神不死川德愈深
終南山義谷銘(并序)庾信
周保定二年歲次壬午七月己巳朔大冡宰晉國公
護鑿石關之谷下南山之材維公匡濟彝倫弘敷庶
績燮理餘暇披閱山經以為終南敦物日月虧蔽杶
幹栝柏椅桐梓漆年代蘊積於何不有乃謀山澤之
官兼引衡虞之匠東出藍田則控灞乘滻西連子午
則據涇浮渭派别八溪流分九谷銅梁四柱石闕雙
聳青綺春門溝渠交映綠槐秋市舟檝相通蓄之則
為屯雲泄之則為行雨青牛文梓白鶴貞松運以寘
宫崇斯雲屋千櫨抗殿龍首干雲萬頃疎苖蟬鳴再
熟川后讓德山靈景從豈如運石甘泉纔通櫟陽之
殿穿渠穀水直繞金墉之城將事未勞為功實重國
富人殷方傳千載因功立事敢勒山阿銘曰
寥廓上浮崢嶸下鎮壁立千丈峰横萬仞桂月危懸風
泉虚韻乘輿嶺阪舉鍤雲根八溪分注九谷通源北涵
桐井南浮石門模象大壯規繩百堵膠葛九成徘徊千
柱桂棟凌波柏梁乘雨疏川奠谷落實催柯事均刊木
功侔鑿河
玉華宫山銘(唐)高宗
順請峒山鐫芳金石道光軒駕聲流姬迹引此崇嚴介
通帝宅峻侔銅柱祥韜金碧飲渭南通鳴岐西格炎生
肇授彤暑初融高明叶序卜揆裁宫鳳標銜露鳥跂捫
空丹谿繚繞璇樹玲瓏逕分餘雲嶺界斜虹流花縟景
清籟嘶風波移控鯉雲飛御鶴沈沈松嶝萋萋蘭幄霧
宿重巒寒生洞壑峰高鳥路月對林垂交藤散綠懸鏡
成規鵷歸繞蕣鳳下標椅崖依注蘚池涵卷葹廣運堯
心式昭夏諺端靈養白申歌秘殿菌閣流霜椒臺凝霰
玉榮則賞瑶池肆宴福壽無疆華封斯薦
景龍觀銘(并序)睿宗
原夫一氣凝眞含紫虚而搆極三清韞秘控碧落而
崇因雖大道無為濟物歸於善貸而妙門在於希聲
景龍觀者中宗孝和皇帝之所造也曾城寫質閬苑
圖形但名在騫林而韻停鐘虡朕翹情八素締想九
玄命彼鼓延鑄斯無射考虞倕之懿法得晉曠之宏
規廣召鯨工遠徵鳬匠耶溪集寳麗壑收珍驚風雨
之辰節昏明之候蜚廉扇炭屏翳營爐翥鶴呈姿蹲
熊發狀角而不震侈而克揚庶其曉散靈音鎮入鵷
鸞之殿夕騰仙韻恒流鳷鵲之闈聾俗聽而咸痊迷
方聞而永悟洪鈞式啟寶字攸鐫其銘曰
紫宸御歷青元樹因傾嚴集寶竭府收珍杜䕫聿應張
永規陳形包九乳儀昭萬鈞上資七廟傍延兆人風嚴
韻急霜重音新歴茲千歲從今萬春縣玉京而薦福侣
銅史而司晨
三受降城碑銘(并序)吕温
夏后氏遏洪水驅龍蛇能禦大菑以活黔首周宣王
城朔方逐獫狁能捍大患以安中區若非高岸峻防
重門擊柝雖有盛德曷觀成功然則持璿璣而弛張
萬象昊穹之妙用扼勝勢以擒縱八極王者之宏圖
道雖無外權則有備變化消息存乎其人三受降城
者皇唐之勝勢也昔秦不量力北築長城右扼臨洮
左馳碣石生人盡去不足乘障兩漢之後頽為荒丘
退居河滸歴代莫進矯亡秦之弊則可矣盡中國之
利則未然唐興因循未暇經啟有拂雲祠者在河之
北地形雄坦控扼樞會虜伏其下以窺域中禱神觀
兵然後入寇甲不及擐宇如其來鯨一躍而吞舟虎
數步而擇肉塞草落而邊甿懼河冰堅而羽檄走爰
自受命至於中興國無寧歲景龍二年默啜強暴凟
隣搆怨掃境西伐漢南空虚朔方大總管韓國公張
仁愿躡機而謀請築三城奪據其地跨大河以北嚮
制胡馬之南牧中宗詔許横議不撓於是留及瓜之
戍斬姦命之卒六旬雷動三城岳立以拂雲祠為中
城東西相去各四百里過朝那而北闢斥堠迭望幾
二千所損費億計減兵萬人分形以據同力而守東
極於海西窮於天納陰山於寸眸拳大漠於一掌驚
塵飛而烽火燿孤雁起而刁斗鳴涉河而南門用晏
閑韓公猶以為未也方將建大旆提金鼓馳神笇鞠
虎旅看旄頭明滅與太白進退小則貢琛賮受厥角
定保塞一隅之安大則倒狼居竭瀚海空苦塞萬里
之野大略方運元勲不集天其未使我唐無北顧之
憂乎厥後賢愚迭任工拙異勢剛者黷武柔者敗律
城隳險固寇得凌軼或驅馬飲河而去或控弦摩壘
而旋吾知韓公不瞑目於地下矣今天子誕敷文德
茂育羣生戢兵和親北狄右袵然而軍志有受降如
敵大易有安不忘危崇墉言言其可㢮柝亦宜鎮以
元老授之廟勝俾述舊職而恢遺功外勤撫綏内謹
經略使其來不敢仰視去不敢反顧永讋猛氣無生
禍心聳威馴恩禽息荒外安固萬代術何加焉敢勒
銘城隅庶儆復隍而光烈不昧銘曰
韓侯受命志在朔易北方之強制以全策亘漠横塞揭
兹雄壁如三鬭龍躍出大澤並分襟帶各閉風雷俯視
隂山仰看昭回一夫登陴萬里洞開日晏秋盡纖塵不
來時惟韓侯方運神妙觀釁則動乃誅乃弔廓平窮荒
盡日所照天乎未贊不策清廟我聖耀德罷扄北門優
而柔之用息元元曷若完守推亡固存于襄于夷永裕
後昆
佷石銘皇甫湜
佷石蒼蒼驪山之傍鑱朴礲瘢嶷然四方昔秦皇帝謀
之不臧也七十萬人兹焉惶惶發石北山言礎於墳若
有憑依屹住中逵淫刑蹙廹人力無施故老相傳以佷
名之自昔太古不封不樹有葛於溝有薪於野後聖有
作緣情不忍為之棺槨其在唐虞則惟&KR1094;木噫嘻暴秦
虐用其人墳而象山下錮三泉窮珍惣奇力瘁則殫驅
逐而前如刈草菅天毒其衷神憤其凶謫戍一呼九州
風從棘梃溪荆指麾崤潼險阻不闔干戈倒鋒尸露於
劫隧燔於童蓬顆無依不十年中禹葬會稽不改其行
聖德洋洋厥饗久長至於漢劉釋之有言中如可欲猶
隙南山矧私其身以盡其人視兹佷石烱戒千春
棧道銘(并序)歐陽詹
秦之坤蜀之艮連高夾深九州之險也隂谿窮谷萬
仞直下犇崖峭壁千里無土亘隔呀絶巉巉冥冥麋
鹿無谿猿猱相望三代而往蹄足莫之能越秦雖有
心蜀雖有情五萬年間夐不相接且秦之與蜀也人
一其性物同所宜嗜欲無餘門教化無餘源可貿遷
可親昵擘析地脉睽離物理豈造化之意乎天實凝
清而成地實凝濁而形當其凝也如鎔金下鑄騰雲
上浮空隙有所不周廻翔有所不合澄結既定竅缺
生乎其中西南有漏天天之竅缺也於斯有兹地地
之竅缺也天地也者將以上覆下幬含蓄萬靈可通
必使而通者也苟有可通而未通聖賢代其工而通
之故有為舟以濟川為梯以踰山惟兹地有川不可
以舟涉有山不可以梯及粤有智慮以全元造立巨
衡而舉追氏縋懸纑以下梓人猿垂絶冥鳥傍危岑
鑿積石以全力梁半空於木棚斜根玉壘旁綴青泥
截斷岸以虹矯繞翠屏而龍踠堅勁膠固雲横砥平
總庸蜀之通途繞岐雍之康莊都邑之能步山川之
無脛若水决防如鴻嚮陽南之北之踵武湯湯躋峩
峩以自若臨蒼蒼而不懼繇是贄幣以遥達人神以
會同稽禮樂之短長量威力之汙隆可王者王可公
者公而相次以風或曰受琢之石長存可構之材無
窮易刓代蠧斯道也未始有終嗚呼為上懷來在乎
德為下昭德在乎義德義之如今日則或人之言有
孚其反之則石雖存恐不為琢材雖多恐不為構想
夫往昔有時而有有時而無是用惕惕天下蚩蚩知
聖賢創物之意之人寡明德義固物之道之人稀敢
陳兩端之要銘諸斯道之左庶主德義者存今之所
履踵武湯者荷古人之攸作為銘曰
天覆地燾本亦備設大象難全或漏或缺損多益寡聖
賢代工彼惟有缺與無缺同維北曰秦維南則蜀地缺
其間坤維不續斗起斷岸屹為兩區秦人路絶蜀火煙
孤天實不通賢斯有造鑽堅剡勁無蹊以道若川匪舟
若陸匪車緣危轉虚步驟交如構雖在功存亦由德項
怫劉怒從完以踣隋落我營自顛而植地非革勢財不
易林培植之致惠怨之心勿謂斯道不恒勿謂斯道可
久禮不以禮可有而無恭不以恭可無而有創之之意
如彼固之之理若兹彼知不易兹而易知勒銘道左其
同我思
磻溪銘梁肅
至人無心與道出處處則土木出則雷雨惟殷道絶粤
有尚父爰宅於幽盤桓草莽天地闔闢隂陽運行明極
而昏昏極而明遇主水濱謀泰八紘牧野桓桓一麾而
平惟彼日月得天而光惟彼聖賢得時而彰獨夫昏迷
我乃豹藏文武作周我乃鷹揚故曰大道無體大人無
方運用變通至虛而常作銘磻溪今古茫茫
仙掌銘(并序)獨孤及
隂陽開闢元氣變化洩為百川凝為崇山山川之作
與天地並疑有眞宰而未知尸其功者有若巨靈贔
屭攘臂其間左排首陽右拓太華絶地軸使中裂折
山脊為兩道然後𨗳河而東俾無有害留此巨跡於
峰之顛後代揭厲於玄蹤者聆其風而駭之或謂恢
詭不經存而不議及以為學者拘其一域則惑於餘
方曾不知創宇宙作萬象月而日之星而辰之使輪
轉還繞箭馳風疾可駭於俗有甚於此者徒觀其陰
隲無朕未嘗駭焉而巨靈特以有跡駭世世果惑矣
天地有官隂陽有藏鍛鍊六氣作為萬形形有不遂
其性氣有不達於物則造物者取元精之和合而散
之財而成之如埏埴鑪錘之為瓶為缶為鈎為棘規
者矩者大者細者然則黃河華嶽之在六合猶陶冶
之有瓶缶鈎棘也巨靈之作於自然蓋萬化之一工
也天機冥動而聖功啟元精密感而外物應故有無
跡之跡介於石焉可以見神行無方妙用不測彼管
窺者方循跡而求之揣其所至於巨細之境則道斯
遠矣夫以手執大象力持化權指揮太極蹴踏顥氣
立乎無間行乎無窮則捩長河如措杯擘太華若破
塊不足駭也世人方以禹鑿龍門而𨗳西河為神奇
可不為大哀乎峩峩靈掌纖指如畫隱轔磅礴上揮
太清遠而視之如欲捫青天以掬皓露攀扶桑而捧
白日不去不來若飛若動非至神何以生此唐興百
三十有八載余尉於華隂華人以為紀[山弇]嵫勒之&KR4459;
頌嶧山銘燕然舊典也元聖舊跡豈帝者廵省代國
之不若歟其古之闕文以俟知言歟仰之歎之琢玉
爲志其詞曰
天作高山設險西方至精未分川壅而傷帝命巨靈經
啟地脉乃眷斯顧高掌遠跖砉如剖竹騞若裂帛川開
山破天動地拆黃河太華自此而闢神返虚極跡掛石
壁跡豈我名神非我靈變化翕忽希夷杳冥道本不生
化亦無形天何言哉山川以寧斷鼇補天世未覩焉夸
父愚公莫知其蹤屹彼靈掌懸諸巃嵸介二大都亭亭
高聳霞赩煙噴雲抱花捧百神依憑萬峰朝拱長於上
古以閱羣動下視衆山蜉蝣蠛蠓彼邦人士永揖遺烈
瞻之在前如揭日月三川有竭此掌不滅
潼關甲銘(并序)孫樵
潼戶呀東翼廉敞南有玄甲數十札焉委於前楹澀
塵飄風綴斷革樵過而誚之且曰此國之閫也是
小欲遏寇偷大欲遏諸侯今者關禁弛而不譏守甲
存而不完將何抑天下心而割天子憂耶關吏笑而
進曰借如潼之甲可以燭日潼之旗可以絳天戰鞞
晝驚警柝夜鳴吾曹將擺堅荷鍛投死地之不暇又
安得與客合繻而東合繻而西哉今上君臨萬邦號
令所加風清日明理為太和如此則關之禁何為而
申嚴關之甲何為而繕堅玄宗四十二年關中之兵
其屯如雲孽寇西來叱而闢之守甲其不完耶古之
善守天下者展禮以防之闡樂以和之明刑以齊之
修政以固之則其守在四海之外何以關為而况完
其甲乎是天下愈安而其禁愈弛天下愈平而其甲
愈弊耳樵將去之且銘其甲云
潼關之甲完吾孰與安潼關之甲敝吾孰與濟甲乎甲
乎理與爾謀亂與爾謀無俾工爾修
四皓銘(一首)李華
天靜地一默成四時人妙其用三靈推移遯蜕秦禍出扶
漢危道不可屈南山採芝抱和全默皆享期頤山下水
濱四墳纍纍悚慕元風徘徊古祠
秦坑儒谷銘司空圖
秦術戾儒厥民斯酷秦儒旣坑厥祀隨覆天復儒讐儒
祀而族秦坑儒耶儒坑秦耶
藍田關銘(有序)皮日休
六年皮子副諸侯貢士之薦入京程至藍田關覩山
形關勢廻抱於天秀欲染眸危將驚魄意將造物者
心是而加力耶不然者何壯觀若斯之盛也易曰王
公設險以守其國信矣哉若為天下之樞機萬世之
閫閾者非兹關而莫守也因陳其規是為藍田關銘
天輔唐業地造唐關千巖作鎻萬嶂為拴難圖其形莫
狀其秀雙扉未開天地如斗軋然畫啟人流如濟似畫
秦國鋪於馬底嶮不可侵惟王之心矧夫茲關獨可規
臨
武關銘(宋)胡旦
南條東走自雍而荆呀為武關作捍秦城秦城東顧六
國無主漢氏西來子嬰為虜彼此鯨鯢更相豺虎吁嗟
強秦曾無守禦秦而為漢漢復如秦劉氏不綱莽賊造
新嚴嚴武關前人後人我開則興我閉則亂一開一閉
古今同貫王者邦畿守在四夷禮義干櫓道德藩籬遠
人不服文德來之化旣無外何以關為
修唐憲宗陵廟碑銘趙孚
伊昔有唐元和聖帝明在進賢敏於去弊進賢者何惟
求康濟去弊者何不務奢麗遠佞退邪如日除翳納言
招諫若金用礪四海歸仁萬方感惠救衰亂時成治平
世中興明主廟號憲宗聖文立德神武成功兩河五紀
地據寇戎四郊一旦民復皇風戢兵禁暴務穡勸農國
有賑貸時無困窮恤刑議獄去濫推公孝治其始王道
其終我宋無運兮功冠百王禮神為民兮化安萬方欽
帝德業兮刊碑建廟福我生靈兮地久天長
西銘張載
横渠學堂雙牖右書訂頑左書砭愚伊川曰是起爭
端改訂頑曰西銘砭愚曰東銘
乾稱父坤稱母予茲藐焉乃混然中處故天地之塞吾
其體天地之帥吾其性民吾同胞物吾與也大君者吾
父母宗子其大臣宗子之家相也尊高年所以長其長
慈孤弱所以幼其幼聖其合德賢其秀也凡天下疲癃
殘疾惸獨鰥寡皆吾兄弟之顚連而無告者也於時保
之子之翼也樂且不憂純乎孝者也違曰悖德害仁曰
賊濟惡者不才其踐形惟肖者也知化則善述其事窮
神則善繼其志不愧屋漏為無忝存心養性為匪懈惡
旨酒崇伯子之顧養育英才潁封人之錫𩔖不弛勞而
底豫舜其功也無所逃而待烹申生其恭也體其受而
歸全者參乎勇於從而順令者伯奇也富貴福澤將厚
吾之生也貧賤憂戚庸玉汝於成也存吾順事没吾寧
也
東銘前人
戲言出於思也戲動作於謀也發於聲見乎四支謂非
己心不明也欲人無已疑不能也過言非心也過動非
誠也失於聲謬迷其四體謂已當然自誣也欲他人已
從誣人也或謂出於心者歸咎為己戲失於思者自誣
為已誠不知戒其出汝者歸咎其不出汝者長傲且遂
非不智孰甚焉
龍骨塔銘游國佐
邈神龍兮去何之蜕龍骨兮見於斯巨人夢兮審前知
休徵告兮豈吾欺建浮屠兮澗之湄固磐石兮廕厜㕒
㥲人蒞兮境毋隳嗟若龍兮歸何時
浮山仙蜕嵓銘(金)馬揚
堯水浮山迄今幾年夫人靈耀孰開厥先作鎮兹地澤
潤民編石中之蜕孰知其然惟古至人體道虚元神疑
㒺測通達以圓委蛇一化盧牟八埏出入金石弗間天
淵物若留礙其天守全屠維之歲荒落是躔律協夷則
氣遇中元日御甲午仙蜕出焉人耶神耶胡能究旃智
數詎詰強名云仙乃擇令辰乃薦吉蠲改卜所兆旣固
且完貞石有泐岸谷有遷兹嵓之蜕尚永其傳(按皇統己巳增)
(修靈應夫人廟鑿巨石深丈餘得枯骸一軀印於石内幾若同體邑令馬揚題其岩曰仙蜕為製碑銘)
重修唐太宗廟碑銘唐慶
天地開基孰與闢之日月昏翳孰與廓之必有允聖生
而救時赫赫太宗龍鳳之姿仗義特起號命六師妖氛
掃蕩僭竊芟夷子來億兆領絜綱維法律匪任仁義誕
施民富而安俗恬而嬉三辰不忒萬物咸熙千祀蒸嘗
禮孰敢違迄我鉅金庶邦緝綏大甸齊服百神具依顯
允監軍歴按封圻敬謁廟下棟宇弗支公乃慨然明詔
是惟吏承其命官辨其資民不告勞金碧相輝神其居
歆來止來儀於斯萬年福我黔黎
周公廟潤德泉碑銘(元)孔克任
紐謐軸旋匪色音兮蒸而降騰澤淫淫兮鬱而壅底為
沴祲兮體信逹順懵莫諶兮彼岐肇姬氣滃浡兮公旦
有神芒以芴兮祠東有井或潤竭兮問諸遺老詢故實
兮斯泉見否理亂乘兮屯膏發華以類徵兮微通元兆
厥有憑兮瞢闇誰極予汝銘兮
潼關銘(明)陳棐
嶻嶪崇山湯湯大河山居河滸河近山阿鎻天中樞控
地九域玉關門戶金城險塞西通汧隴東接函崤秦居
百二以拱帝郊大城似鐵戰格靡列重兵偃隆塵清氛
滅爾恒作屏我願輸忠矢志㒺渝盡瘁鞠躬山比不搖
河比不染坎亦直前剝亦弗貶我銘關石尤佩諸身罔
師棄繻願學書紳山河靡改予行靡易庶幾夙夜令聞
不墜
弔忠泉銘(明長安令吳從義殉節處)(本朝)方學舜
在天日星在地河岳正氣所鍾歸我先覺士鮮砥節降
天否剝寇焰如焚彼斮彼剭公死也良井泉為香天綱
以立地維以張悼彼&KR0804;顔豈不云亡聞公義烈阻焉自
喪先生之風山高水長與都人士共誌不忘
漢丞相忠武侯諸葛孔明墓祠碑銘
滕天綬
赤帝創業新莽簒嬰肇造光武漢室中興繼以靈獻身
播國屯中原割裂鼎足三分篤生孔明南陽卧龍梁父
擁吟抱道隆中頻顧草廬一德符同奄有荆益名號實
公蜀主吞吳時無法正主上東行莫能諫聽天意靡常
廢興㒺定永安徂絶千秋抱恨宗臣孔明奉厥後昆矢
志中原誓復故京出師二表泣血驚神文以寧内武以
赫靈偉哉張輔立論孔優樂毅非比伊吕是儔福祚忽
移大命不猶志决身殱哲人不留空山遺廟草木蒙茸
綸巾想像事業虚空松杉零落伏臘猶同肅衣瞻拜純
德高風日月不磨忠臣不滅百年萬祀永觀厥烈勒此
貞珉大書深刻著兹臣道昭示來葉
陜西通志卷九十
