陜西通志卷四十九
帝系二(公主宦官)(外戚)
公主(凡都秦之世帝姬皆秦産也而列傳始於唐書周隋而上缺焉今撮其事蹟顯著者以覘一代)
(之化始云)
周
武王女(大姬)
鄭子産曰我先王庸以元女大姬配胡公(左傳)元女武
王之長女也(杜注)單子曰陳我大姬之後也(國語)武王封
舜後媯滿於陳是為胡公妻以元女大姬婦人尊貴
好祭祀用史巫(漢書地理志)
穆王女(叔㛗)
天子殯盛姬於轂丘之廟命王女叔㛗為主天子東
征舍於五鹿叔㛗思哭是曰女㛗之丘(穆天子傳)叔㛗穆
王之女也(郭璞注)
漢
高帝女(魯元)
高祖長女魯元公主為趙王敖后(史記張耳傳)齊悼惠王
入朝孝惠皇帝與王讌飲行家人禮呂太后怒王懼
上車太息内史參乘問其故王具以語内史内史曰
魯元公主太后之女大王之弟也大王封國七十餘
城而公主湯沐邑少大王誠獻十城為公主湯沐邑太后
必大喜是亡十城而得六十城也王曰善至邸上奏
獻十城為公主湯沐邑太后果大悦受邑厚賜而歸
之(新序)惠帝二年冬十月齊王來朝獻城陽郡以益魯
元公主邑尊公主為太后(漢書惠帝紀)
文帝女(長公主)
竇皇后女嫖為長公主后以建元六年崩遺詔盡以
東宫金錢財物賜長公主嫖(史記外戚世家)帝姑館陶公主
號竇太主堂邑侯陳午尚之午死主寡居年五十餘
矣近幸董偃始偃年十三隨母出入主家左右言其
姣好主召見曰吾為母養之至年十八而冠出則執
轡入則侍内以主故諸公接之號曰董君安陵爰叔
者爰盎兄子也與偃善為畫求見上之策令主稱疾
疾愈起謁上以錢千萬從主飲上臨山林主道入就
坐坐未定上曰願謁主人翁主下殿徒跣頓首謝曰
妾無狀負陛下陛下不致之法頓首死罪有詔謝主
起之東廂自引董君前伏殿下主廼贊館陶公主胞
人臣偃昧死再拜謁因叩頭謝上為之起是時董君
見尊不名稱為主人翁飲大驩樂於是董君貴寵天
下莫不聞董君至年三十而終後數歲竇大主卒與
董君會葬於霸陵(漢書東方朔傳)
景帝女(陽信隆慮)(南宫)
王皇后長女為平陽公主(漢書外戚傳)平陽侯曹夀尚武
帝姊陽信長公主衞青為侯家騎從平陽主建元二
年青姊子夫得入宫幸上元朔元年以有男立為皇
后封青為長平侯五年拜大將軍青既貴而平陽侯
夀有惡疾就國長公主問列侯誰賢者左右皆言大
將軍主笑曰此出吾家常騎從我奈何左右曰於今
尊貴無比於是長公主風白皇后皇后言之上廼詔
青尚平陽主(衞青𫝊)如淳曰本陽信長公主也為平陽
侯所尚故稱平陽主(衞青傳注尚按漢書夏侯嬰傳嬰曾孫頗平陽公主主隨外)
(家姓號孫公主是漢有兩平陽主而此則主之虚號彼則主之實封也因未載為何帝之女附誌於此)
王皇后女次南宫公主次隆慮公主(漢書外戚傳)隆慮公
主子昭平君尚帝女夷安公主隆慮主病以金千斤
錢千萬為昭平君豫贖死罪上許之隆慮主卒昭平
君日驕醉殺主傅獄繫内官以公主子廷尉上請請
論左右人人為言前又入贖陛下許之上曰吾弟老
有是一子死以屬我於是為之垂涕歎息良久曰法
令者先帝所造也用弟故而誣先帝之法何面目入
高廟乎乃可其奏(東方朔傳)
武帝女(當利鄂邑)
天子見欒大大悦拜為五利將軍封樂通侯以衞長
公主妻之更命其邑曰當利公主(史記封禪書)索隱曰衞
長公主是衞后長女也非如帝姊曰長公主之例(封禪)
(書注)
後元二年二月立昭帝為太子太子即皇帝位姊鄂
邑公主益湯沐邑為長公主共養省中元鳳元年長
公主共養勞苦復以藍田益長公主湯沐邑(漢書昭帝紀)
昭帝始立年八歲帝長姊鄂邑蓋長公主居禁中共
養帝蓋主私近子客河間丁外人上聞之不絶主驩
有詔外人侍長主(外戚傳)上官桀因帝姊鄂邑蓋主内
安女後宫為皇后桀父子德長公主主近幸河間丁
外人桀安欲為外人求封幸依國家故事以列侯尚
公主者光不許又為外人求光禄大夫欲令得召見
又不許長主大以是怨光桀等乃謀令長公主置酒
請光伏兵格殺之事發蓋主自殺(霍光傳)
宣帝女(館陶敬武)
于定國子永以列侯為御史大夫尚館陶公主施施
者宣帝長女成帝姑也賢有行永以選尚焉(漢書于定國傳)
薛宣為丞相封高陽侯子况以事徙敦煌初宣為侯
時敬武長公主寡居上令宣尚焉及宣免歸故郡公
主留京師宣卒主上書願還宣葬延陵秦可况私從
敦煌歸長安會赦因留與主私亂元始中莽自尊為
安漢公主又出言非莽莽治况發其罪使使者以太
皇太后詔賜主藥主遂飲藥死白太后云主暴病薨
太后欲臨其喪莽固争乃止(漢書薛宣傳)
隋
高祖女(蘭陵)
蘭陵公主字阿五高祖第五女也性婉順好讀書高
祖於諸女中特所鍾愛適河東柳述諸姊並驕倨主
獨折節遵婦道事舅姑甚謹高祖大悦由是述漸見
寵遇初晉王廣欲以主配其妃弟蕭瑒後適述晉王
不悅及述用事彌惡之高祖崩述徙嶺表煬帝將改
嫁之主以死自誓表請免主號與述同徙帝不從主
憂憤而卒時年三十二臨終上表曰昔共姜自誓著
美前詩鄎媯不言傳芳往喆妾雖負罪竊慕古人生
既不得從夫死乞葬於柳氏帝覽之愈怒葬主於洪
瀆川資送甚薄朝野傷之(隋書列女傳)
煬帝女(南陽)
南陽公主煬帝長女也美風儀有志節年十四嫁於
許國公宇文述子士及以謹肅聞及宇文化及弑逆
主隨至聊城化及為竇建德所敗士及自濟北歸唐
時隋代衣冠並在建德引見之莫不惶懼失常惟主
神色自若自陳國破家亡不能報怨雪恥淚下盈襟
聲辭不輟情理切至觀聽者咸肅然敬異焉尋請為
尼及建德敗將歸西京復與士及遇於東都主不與
見士及請復為夫妻主拒之曰我與君讎家今恨不
能手刃君者但謀逆之日察君不預知耳因呵令速
去士及固請之主怒曰必欲就死可相見也士及知
不可屈乃拜辭而去(隋書列女傳)
唐
高祖女(平陽丹陽)(高密安定)(長廣常樂)
平陽昭公主太穆皇后所生下嫁柴紹初高祖兵興
主居長安紹曰尊公將以兵清京師我欲往恐不能
偕奈何主曰公行矣我自為計紹詭道走并州主奔
鄠發家貲招南山亡命得數百人以應帝賊何潘仁
壁司竹園殺行人稱總管主遣家奴馬三寳喻降之
共攻鄠别部賊李仲文向善志丘師利等各持所領
會戲下因略地盩厔武功始平下之乃申法誓衆禁
剽奪遠近咸附勒兵七萬威震關中帝渡河紹以數
百騎並南山來迎主引精兵萬人與秦王會渭北紹
及主對置幕府分定京師號娘子軍武德六年薨(唐書)
(本傳)公主高祖第三女也京城平封平陽公主六年薨
將葬詔加前後部羽葆鼔吹大輅麾幢班劍四十人
虎賁甲卒太常奏議以禮婦人無鼔吹高祖曰鼔吹
軍樂也往者公主舉兵以應義旗親執金鼔有克定
之勲周之文母列於十亂公主功參佐命非常婦人
所匹遂特加之以旌殊績仍令所司按諡法明德有
功曰昭諡公主為昭(舊唐書柴紹傳)
高密公主下嫁長孫孝政又嫁段綸永徽六年薨遺
命吾葬必令墓東向以望獻陵冀不忘孝也(唐書本傳)
長廣公主始封桂陽下嫁趙慈景為華州刺史討堯
君素戰死更嫁楊師道聰悟有思工為詩豪侈自肆
晚稍折節以夀薨(唐書本傳)
丹陽公主下嫁薛萬徹萬徹惷甚公主羞不與同席
者數月太宗聞笑焉為置酒悉召他壻與萬徹從容
語握槊賭所佩刀陽不勝遂解賜之主喜命同載以
歸(唐書本傳)
安定公主始封千金下嫁温挺挺死又嫁鄭敬元(唐書)
(本傳)則天將革命誅殺宗屬諸主惟千金公主以巧媚
善進奉獨存抗疏請以則天為母因得曲加恩寵改
邑號為延安大長公主加實封賜姓武氏以子克又
娶魏王武承嗣女内門參問不限早晚見則盡歡(舊唐)
(書薛懷義傳)
常樂長公主夀州刺史趙瓌妻高祖第七女和思皇
后之母也(舊唐書太宗諸子傳)趙瓌徙夀州越王貞將舉兵遺
瓌書假道瓌將應之主進使者曰為我謝王與其進
不與其退若諸王皆丈夫不應淹久至是我聞楊氏
篡周尉遲迥乃周出猶能連突厥使天下響震况諸
王國懿親宗社所託不捨生取義尚何須耶人臣同
國患為忠不同為逆王等勉之王敗周興劾瓌與主
連謀皆被殺(唐書本傳)
太宗女(襄城臨川)(南平城陽)(長樂合浦)(北景晉陽)(東陽新城)
襄城公主下嫁蕭銳性孝睦動循矩法帝勅諸公主
視為師式有司告營别第辭曰婦事舅姑如父母異
宫則定省闕止葺故第門列雙戟而已銳卒更嫁姜
簡永徽二年薨高宗舉哀於命婦朝堂遣工部侍郎
丘行淹馳驛弔祭陪葬昭陵(唐書本傳)
南平公主下嫁王敬直以累斥嶺南更嫁劉元意(唐書)
(本傳)王珪子敬直尚南平公主禮有婦見舅姑之儀近
代公主出降此禮皆廢珪曰今主上欽明動循法制
吾受公主謁見豈為身榮所以成國家之美耳遂與
其妻就席而坐令公主親執筓行盥饋之道禮成而
退是後公主下降有舅姑者皆備婦禮自珪始(舊唐書王)
(珪傳)
長樂公主下嫁長孫沖(唐書本傳)文德皇后所生長樂公
主太宗特所鍾愛將出降勅所司資送倍於長公主
魏徵諫曰謂長主者良以尊於公主也若令公主
之禮有過長主理恐不可太宗退而告后后歎曰嘗
聞陛下重魏徵今聞其諫乃能以義制主之情可謂
正直社稷之臣矣願陛下詳之因請遣中使齎帛五
百疋詣徵宅賜之(舊唐書后妃傳)
北景公主始封巴陵下嫁柴令武坐與房遺愛謀反
同主賜死顯慶中追贈主廟於墓四時祭以少牢(唐書)
(本傳)
東陽公主下嫁高履行高宗即位進為大長公主韋
正矩之誅主坐婚家斥徙集州又坐章懷太子累奪
邑封以長孫無忌舅族故武后惡之垂拱中並二子
徙置巫州(唐書本傳)
臨川公主韋貴妃所生下嫁周道務主工籀隸能屬
文高宗立上孝德頌帝下詔褒答永徽初進長公主
恩賞卓異永淳初薨(唐書本傳)
城陽公主下嫁杜荷坐事誅又嫁薛瓘初主之婚帝
使卜之繇曰二火皆食始同榮末同戚請晝婚則吉
馬周諫曰朝謁以朝思相戒也講席以晝思相成也
燕飲以昃思相歡也婚合以夜思相親也故上下有
成内外有親動息有時吉凶有儀今先亂其始不可
為也夫卜所以決疑若黷禮慢先聖人所不用帝乃
止麟德初瓘歴左奉宸衞將軍主坐巫蠱斥瓘房州
刺史主從之官咸亨中主薨而瓘卒雙柩還京師(唐書)
(本傳)
合浦公主始封高陽下嫁房元齡子遺愛主帝所愛
故禮異他壻主負所愛而驕元齡卒主導遺愛異貲
既而反譖之帝痛讓主乃免自是稍疏外主怏怏會
御史劾盗得浮屠辨機金寳神枕自言主所賜初浮
屠廬主之封地會主與遺愛獵見而悦之具帳其廬
與之亂更以二女子從遺愛私餉億計至是浮屠殊
死殺奴婢十餘主益望帝崩無哀容又浮屠智勗迎
占禍福惠弘能視鬼道士李晃高醫皆私侍主主使
掖庭令陳元運伺宫省禨祥步星次永徽中與遺愛
謀反賜死顯慶時追贈(唐書本傳)
晉陽公主字明達幼字兕子文德皇后所生未嘗見
喜愠色帝有所怒責必伺顔徐徐辨解故省中多蒙
其惠后崩時主始孩及五歲經后所游地哀不自勝
帝諸子惟晉王及主最少故親畜之王每出閣主送
至虔化門泣而别王勝衣班於朝主泣曰兄今與羣
臣同列不得在内乎帝亦為流涕主臨帝飛白書下
不能辨薨年十二帝閱三旬不常膳日數十哀因以
癯羸羣臣進勉帝曰朕知悲哀無益而不能已亦不
知其所以然因詔有司簿主湯沐餘貲營佛祠墓側
(唐書本傳)
新城公主晉陽母弟也下嫁長孫詮詮以罪徙巂州
更嫁韋正矩正矩遇主不以禮俄而主暴薨高宗詔
三司雜治正矩不能辨伏誅以皇后禮葬昭陵旁(唐書)
(本傳)
高宗女(義陽太平)(高安)
義陽公主蕭淑妃所生下嫁權毅(唐書本傳)義陽宣城二
公主以母得罪幽於掖庭垂三十年不嫁孝敬見之
驚憫遽奏出降則天大怒即日以衞士二人配二公
主(大唐新語)
高安公主義陽母弟也始封宣城下嫁潁州刺史王
勖天授中勖為武后所誅神龍初進册長公主開府
置官屬薨開元時玄宗哭於暉政門遣大鴻臚持節
赴弔京兆尹攝鴻臚護喪事(唐書本傳)公主頃歲奉嘗覩
高宗畫像感咽於地遂成心疾而終(蘇頲撰高安公主碑)
太平公主則天皇后所生后愛之傾諸女擇薛紹尚
之紹死更嫁武承嗣會承嗣小疾罷婚后殺武攸暨
妻以配主主方額廣頤多隂謀后嘗謂類我而主内
與謀外檢畏終后世無他訾預誅二張功增號鎮國
與相王衞王成王長寧安樂二公主給衞士環第持
兵呵衛僭肖宫省神龍時與長寧安樂宜城新都定
安金城凡七公主皆開府置官屬視親王主三子崇
簡崇敏崇行皆拜三品韋后上官昭容用事自以謀
出主下憚之主亦自以軋而可勝故益横玄宗將誅
韋氏主與秘計將立相王未有以發其端主顧温王
可劫以為功乃入見王曰天下事歸相王此非兒所
坐乃掖王下取乘輿服進睿宗睿宗即位主權震天
下加實封至萬戶三子封王餘皆祭酒九卿主每奏
事漏數徙乃得退所言皆從有所論薦或躐進至侍
從旋踵將相朝廷大政事非關決不下不朝則宰相
就第咨判天子畫可而已主侍武后久善策人主微
指先事逢合無不中玄宗以太子監國使宋王岐王
總禁兵主恚乘輦至光範門召宰相白廢太子於是
宋璟姚元之請出主東都帝不許詔主居蒲州居四
月太子表追還京師時宰相七人五出主門下又左
羽林大將軍常元楷知羽林軍李慈皆私謁主主内
忌太子乃有逆謀先天二年與尚書左僕射竇懷貞
侍中岑羲中書令蕭至忠崔湜等謀廢太子使元楷
慈舉羽林兵入武德殿殺太子懷貞羲至忠舉兵南
衙為應太子得其姦前一日梟元楷慈於北闕下執
羲至忠至朝堂斬之主聞變亡入南山三日不出賜
死於第諸子及黨與死者數十人崇簡素知主謀苦
諫主怒搒掠尤楚至是復官爵賜氏李(唐書本傳)
中宗女(宜城永泰)(定安安樂)(長寧成安)
宜城公主始封義安郡主下嫁裴巽巽有嬖姝主恚
斷巽髮帝怒斥為縣主巽左遷久之復故封神龍元
年與長寧新寧義安安樂新平五郡主皆進封(唐書本傳)
定安公主始封新寧郡主下嫁王同皎同皎得罪神龍
時又嫁韋濯濯即韋皇后從祖弟以衞尉少卿誅更
嫁太府卿崔銑主薨王同皎子請與父合葬給事中
夏侯銛曰主義絶王廟恩成崔室逝者有知同皎將
拒諸泉銑或訴於帝乃止銛坐是貶(唐書本傳)
長寧公主韋庶人所生下嫁楊眘交造第東都又取
西京高士廉第左金吾衛故營合為宅右屬都城左
頫大道作三重樓以憑觀築山浚池帝及后數臨幸
置酒賦詩東都廢永昌縣主匄其治為府以地瀕洛
築障之崇臺蜚觀相聯屬無慮費二十萬魏王泰故
第東西盡一坊瀦沼三百畆泰薨以與民至是主匄
得之亭閣華詭埓西京内倚母愛寵傾一朝與安樂
宜城二主后媦郕國崇國夫人争任事賕謁紛紜東
都第成不及居韋氏敗斥眘交絳州别駕主偕往開
元十六年眘交死主更嫁蘇彦伯(唐書本傳)
永泰公主以郡主下嫁武延基大足中忤張易之為
武后所殺帝追贈以禮改葬號墓為陵(唐書本傳)
安樂公主帝遷房陵而生解衣以褓之名曰裹兒姝
秀辨敏后尤愛之下嫁武崇訓帝復位光豔動天下
侯王柄臣多出其門嘗作詔箝其前請帝署可帝笑
從之又請為皇太女與太平等七公主皆開府而主
府官屬尤濫皆出屠販納貲售官降墨勅斜封授之
故號斜封官主營第及安樂佛廬皆憲寫宫省而工
緻過之嘗請昆明池為私沼帝曰先帝未有以與人
者主不悦自鑿定昆池延袤數里司農卿趙履温為
繕治累石肖華山隥彴横邪回淵九折以石瀵水又
為寳罏鏤怪獸神禽間以璖貝珊瑚不可涯計崇訓
死主素與武延秀亂即嫁之是日假后車輅自宫送
至第帝與后御安福門臨觀翌日大會羣臣太極殿
主被翠服出嚮天子再拜南面拜公卿公卿皆伏地
稽首帝御承天門大赦因賜民酺三日奪臨川長公
主宅以為第旁撤民廬怨聲囂然第成禁藏空殫假
萬騎仗内音樂送主還第崇訓子方數歲拜太常卿
封鎬國公實封戶五百時主與長寧定安三家厮臺
掠民子女為奴婢左臺侍御史袁從一縳送獄主入
訴帝手詔喻免臨淄王誅庶人主方覽鏡作眉聞亂
走至右延明門兵及斬其首追貶為悖送庶人睿宗
即位詔以二品禮葬之(唐書本傳)
成安公主字季姜始封新平下嫁韋捷捷以韋后從
子誅主後薨(唐書本傳)
睿宗女(凉國金仙)(鄎國玉真)
凉國公主字華莊始封仙源(唐書本傳)公主與多於仙源
稱長於凉國故丞相太原温彦博曾孫曦僉諧是圖
歴選伊尚開元十二載八月遇疾薨於京邸永嘉里
第上徹懸久悼臨次增涕京尹護喪羣司藏事其年
仲冬陪葬於橋陵(蘇頲撰凉國長公主碑)
鄎國公主始封荆山下嫁薛儆又嫁鄭孝義(唐書本傳)鄎
國長公主者睿宗之第七女也母曰崔貴妃免懷之
歲天奪聖善不食三日哀比成人及乎玉筓耀首油
軿在馭錫之美地邑以荆山求之令族嬪於薛門開
元繼明恩由已進封鄎國長公主食邑一千二百戶
其後君子晨歌夫人晝哭未亡為稱生意盡矣朝制
斷恩改降鄭氏均養七子庥廕二宗汾隂之室忘亡
滎陽之黨相慶開元十三年二月薨春秋三十有七
有詔光禄卿孟温禮監護喪葬京兆尹熊延休副焉
窀穸之禮一如凉國長公主故事(張說撰鄎國長公主碑)
金仙公主始封西城縣主景雲初進封太極元年與
玉真公主皆為道士築觀京師以方士史崇元為師
(唐書本傳)
玉真公主字持盈始封崇昌縣主俄進號上清元都
大洞三景師天寳三載上言曰先帝許妾捨家今仍
叨主第食租賦誠願去公主號罷邑司歸之王府玄
宗不許又言妾高宗之孫睿宗之女陛下之女弟於
天下不為賤何必名繫主號資湯沐然後為貴請入
數百家之産延十年之命帝知主意乃許之薨寳應
時(唐書本傳)上皇自蜀還京居興慶宫肅宗自夾城中起
居上皇時召伶官奏樂持盈公主往來宫中李輔國
嘗隂候其隙而間之上元元年上皇嘗登長慶樓與
公主語劒南奏事官過朝謁上皇令公主及如仙媛
作主人輔國因持盈待客乃奏云南内有異謀矯詔
移上皇居西内送持盈於玉真觀(舊唐書宦者傳)
玄宗女(萬安廣寧)(晉國太華)(新昌新平)(楚國夀安)
萬安公主天寳時為道士開元新制長公主封戶二
千帝妹戶千率以三丁為限皇子王戶二千主半之
左右以為薄帝曰百姓租賦非我有士出萬死賞不
過束帛女何功而享多戶耶使知儉嗇不亦可乎於
是公主所禀不給車服後咸宜以母愛益封至千戶
諸主皆增自是著于令主不下嫁亦封千戶有司給
奴婢如令(唐書本傳)
晉國公主始封高都下嫁崔惠章貞元元年與衞楚
宋齊宿蕭鄧紀郜國九公主同徙封(唐書本傳)
新昌公主下嫁蕭衡(唐書本傳)蕭嵩之子衡尚新昌公主
嵩夫人賀氏入觀拜席玄宗呼為親家母禮儀甚盛
(舊唐書蕭嵩傳)
楚國公主始封夀春下嫁吳澄江上皇居西内獨主
得入侍興元元年請為道士詔可賜名上善(唐書本傳)
廣寧公主董芳儀所生下嫁程昌裔又嫁蘇克貞薨
大歷時(唐書本傳)天寳十載正月望夜楊家五宅夜遊與
廣寧公主騎從爭西市門楊氏奴揮鞭及公主衣公
主墮馬駙馬程昌裔扶公主因及數撾公主泣奏之
上令殺楊氏奴昌裔亦停官(舊唐書后妃傳)
太華公主貞順皇后所生下嫁楊錡薨天寳時(唐書本傳)
貴妃再從兄錡侍御史尚武惠妃女太華公主以母
愛禮遇過於諸公主賜甲第連於宫禁(舊唐書后妃傳)
新平公主常才人所生幼智敏習知圖訓帝賢之下
嫁裴玪又嫁姜慶初慶初得罪主幽禁中薨大歷時
(唐書本傳)
夀安公主下嫁蘇發(唐書本傳)玄宗禁中嘗稱阿瞞亦稱
鴉夀安公主曹野那姬所生以九月誕遂不出降常
令衣道服主香火小字蟲娘上呼為師娘為太上皇
時代宗起居上曰汝在東宫甚有令名因指夀安蟲
娘為鴉女汝後與一名號及代宗在靈武遂令蘇澄
尚之封夀安(酉陽雜爼德按文宗開成二年以夀安公主降成節度使王元逵乃絳王悟)
(女非帝主也不錄又按蘇發雜爼作蘇澄疑有誤)
肅宗女(蕭國郜國)(和政)
蕭國公主始封寧國下嫁鄭㢲又嫁薛康衡乾元元
年降回紇英武威遠可汗乃置府二年還朝貞元中
讓府屬更置邑司(唐書本傳)乾元元年秋七月丁亥詔寧
國公主出降甲午肅宗送公主至咸陽礠門驛公主
泣而言曰國家事重死且無恨上流涕而還及至昆
伽闕可汗册公主為可敦蕃人歡欣曰唐天子貴重
將真女來二年夏四月可汗死其牙官都督等欲以
公主徇葬公主曰我中國法壻死即持喪朝夕哭臨
三年行服今回紇娶婦須慕中國禮若依本國法何
須萬里結婚然公主亦依回紇法𠢐面大哭竟以無
子得歸(舊唐書回紇傳)
和政公主章敬太后所生生三歲后崩養於韋妃性
敏惠事妃有孝稱下嫁柳潭安禄山陷京師寧國公
主方嫠居主棄三子奪潭馬以載寧國身與潭步日
百里潭躬水薪主躬㸑以奉寧國初潭兄澄之妻楊
貴妃姨也勢幸傾朝公主未嘗干以私及死撫其子
如所生從玄宗至蜀郭千仞反玄宗御元英樓諭降
之不聽潭率折衝張義童等殊死鬭主彀弓授潭潭
手斬賊五十級平之肅宗有疾主左右勤勞詔賜田
以女弟寳章主未有賜固讓不敢當阿布思之妻隸
掖庭帝宴使衣綠衣為倡主諫曰布思誠逆人妻不
容近至尊無罪不可與羣倡處帝為免出之自兵興
財耗主以貿易取竒贏千萬贍軍及帝山陵又進邑
入千萬代宗初立屢陳人間利病國家盛衰事廣德
時吐蕃再入寇主方姙入語備邊計潭固止主曰君
獨無兄乎入見内殿翼日免乳而薨(唐書本傳)
郜國公主始封延光下嫁裴徽又嫁蕭升升卒主與
彭州司馬李萬亂蜀州别駕蕭鼎灃陽令韋惲太子
詹事李昇皆私侍主家久之姦聞德宗怒幽主他第
杖殺萬斥鼎惲昇嶺表貞元四年又以厭蠱廢六年
薨子位坐以蠱祝囚端州佩儒偲囚房州前生子駙
馬都尉裴液囚錦州主女為皇太子妃帝畏妃怨望
將殺之未發會主薨太子屬疾乃殺妃以厭災諡曰
惠(唐書本傳)
代宗女(齊國長林)(華陽趙國)(嘉豐新都)
齊國昭懿公主崔貴妃所生始封平下嫁郭曖大
歷末寰内民訴涇水為磑壅不得溉田京兆尹黎幹
以請詔撤磑時主及曖家皆丐留帝曰吾為蒼生若
可為諸戚倡即日毁由是廢者八十所薨元和時贈
虢國賜諡穆宗立復贈封(唐書本傳)李端工詩大歷中與
錢起等文詠倡和號大歷十才子時郭曖尚昇平公
主賢明有才思尤喜詩人而端等多在曖門下每宴
集賦詩公主坐視簾中詩美者賞百縑曖因拜官會
十子曰詩先成者賞時端先獻警句云薰香荀令偏
憐小傅粉何郎不解愁主即以百縑賞之錢起曰李
校書誠有才此篇宿搆也願賦一韻正之請以起姓
為韻端即襞牋而獻曰新開金埓教調馬舊賜銅山
許鑄錢曖曰此愈工也起等始服(舊唐書李虞仲傳)曖嘗與
公主琴瑟不調曖罵公主倚乃父為天子我父嫌天
子不作公主恚奔車奏之上曰他父實嫌天子不作
否則社稷豈汝家有也因泣下但命公主還尚父拘
曖自詣朝堂待罪上召而慰之曰不痴不聾不作阿
家翁小兒女閨幃之言安用聽錫賚以遣之尚父杖
曖數十(因話錄)
華陽公主韶悟過人帝愛之視帝所喜必善遇所惡
曲全之大歷七年以病丐為道士號瓊華真人病甚
囓帝指傷薨追封(唐書本傳)獨孤貴妃生華陽公主公主
薨上嗟悼數日不視朝宰臣等因中使吳承倩附奏
言修短常理以社稷之重宜節哀視事上始聽朝大
歷十年五月貴妃薨追諡曰貞懿皇后命宰臣常衮
為哀册文旨悽悼覽者惻然公主先葬於城東地卑
濕至是徙葬祔於莊陵之園故哀詞云招帝子於北
渚從母后於東陵(舊唐書后妃傳)
嘉豐公主下嫁高怡與普寧公主同降有司具册禮
光順門以雨不克罷薨建中時(唐書本傳)
長林公主下嫁衞尉少卿沈明貞元二年具册禮德
宗不御正殿不設樂遂為故事薨元和時(唐書本傳)
趙國莊懿公主始封武清貞元元年徙封嘉誠下嫁
魏博節度使田緒德宗幸望春亭臨餞厭翟敝不可
乘以金根代之公主出降乘金根車自主始薨元和
時贈封及諡(唐書本傳)緒子季安母微賤公主畜為己子
故寵異諸兄年數歲充魏博節度副大使緒卒時季
安年纔十五軍人推為留後朝廷因授魏博節度營
田觀察處置等使季安幼守父業懼嘉誠之嚴粗修
禮法及公主薨遂自恣(舊唐書田承嗣傳)
新都公主貞元十二年下嫁田華具禮光順門五禮
由是廢(唐書本傳)
德宗女(韓國鄭國)(魏國燕國)
韓國貞穆公主幼謹孝帝愛之始封唐安將下嫁秘
書少監韋育而朱泚亂從至城固薨加封諡(唐書本傳)公
主上之長女昭德皇后所生聰敏仁孝上所鍾愛及
薨上悲悼尤甚詔所司厚其葬禮姜公輔諫曰克復
京城公主必須歸葬今於行路且宜儉薄以濟軍士
德宗怒謂陸贄曰唐安夭亡不欲於此為塋壠令造
一磚塔安置功費甚微不合關宰相論列贄對曰宰
相論事但問理之是非豈論事之大小若造塔為是
役雖大而作之何傷若造塔為非費雖小而言者何
罪帝怒不已乃罷公輔為左庶子(舊唐書姜公輔傳)
魏國憲穆公主始封義陽下嫁王士平主恣横不法
帝幽之禁中錮士平於第久之門下客蔡南史獨孤
申叔為主作團雪散雪辭狀離曠意帝怒捕南史等
逐之幾廢進士科薨追封及諡(唐書本傳)
鄭國莊穆公主始封義章下嫁張孝忠子茂宗薨加
贈及諡(唐書本傳)張孝忠為義武軍節度朝廷以其子茂
宗尚義章公主孝忠遣其妻鄧國夫人入朝執親迎
之禮以公主幼待年十三會茂宗母亡遺表請終嘉
禮即日起復授左衞將軍同正駙馬都尉諫官蔣乂
等請待終制然後賜婚德宗不納竟以義章公主降
茂宗(舊唐書張孝忠傳)
燕國襄穆公主始封咸安下降回紇武義成功可汗
置府薨元和時追封及諡(唐書本傳)回紇使使者請和親
詔咸安公主下嫁又詔使者合闕達于見公主於麟
德殿使中謁者齎公主畫圖賜可汗明年可汗遣其
妹迎主且納聘上書恭甚帝盡建延安公主官屬視
王府以嗣滕王湛然為昏禮使右僕射關播護送册
拜公主為智慧端正長夀孝順可敦(回紇傳)
順宗女(漢陽潯陽)(襄陽)
漢陽公主莊獻皇后所生始封德陽郡主下嫁郭鏦
辭歸第泣不自勝德宗曰兒有不足耶對曰思相離
無他恨也帝亦泣永貞元年與諸公主皆進封戚近
爭為奢詡主獨以儉常用鐵簪畫壁記田租所入文宗
尤惡流侈因主入問曰姑所服何年法也今之弊何
代而然對曰妾自貞元時辭宫所服皆當時賜未嘗
敢變元和後數用兵悉出禁藏纖麗物賞戰士由是
散於人間内外相矜狃以成風若陛下示所好於下
誰敢不變帝悅詔宫人視主衣製廣狹徧諭諸主且
勅京兆尹禁切浮靡主嘗誨諸女曰先姑有言吾與
若皆帝子驕盈貴侈可戒不可恃開成五年薨(唐書本傳)
襄陽公主始封晉康縣主下嫁張克禮(唐書本傳)李元本
生於貴族輕薄無行初襄陽公主縱恣不法常遊行
市里有士族子薛樞薛渾者俱得幸於主尤愛渾每
詣渾家謁渾母行事姑之禮渾與元本遂相誘掖亦
得幸於主出入主第克禮不勝其忿上表陳聞乃召
主幽於禁中以元本功臣之後得減死杖六十流象
州樞渾亦從輕杖八十長流崖州(舊唐書李寳臣傳)
潯陽公主崔昭儀所生太和三年與平恩邵陽二公
主並為道士歲賜封物七百匹(唐書本傳)
憲宗女(梁國安平)(岐陽永安)(臨真太和)(真源)
梁國惠康公主始封普寧帝特愛之下嫁于季友元
和中徙永昌薨詔追封及諡將葬度支奏義陽義章
公主葬用錢四千萬有詔減千萬(唐書本傳)
岐陽莊淑公主懿安皇后所生下嫁杜悰帝為御正
殿臨遣由西朝堂出復御延喜門止主車大賜賓從
金錢開第昌化里疏龍首池為沼后家上尚父大通
里亭為主别館貴震當世然主事舅姑以禮聞所賜
奴婢偃蹇皆上還丐直自市悰為澧州刺史主與偕
從婢乘驢不肉食州縣供具不受姑寢疾藥糜不嘗
不進開成中悰自忠武入朝主疾侵曰願朝興慶宫
雖死於道不恨道薨(唐書本傳)杜司空悰自忠武軍節度
使出澧陽宏詞李宣古者數倍遊讌戲謔侮慢杜不
能容使卧於泥中欲辱之檟楚公主聞之不待穿履
奔救之曰尚書在飲筵而舉人細過待士如此那得
平陽之譽乎遂遣人扶起李秀才於東院沐浴更衣
却赴中座公主傳旨京兆公請為詩冀彌縫也後二
子裔休儒休皆以進士登科人謂非其母賢不成其
子(雲溪友議)
臨真公主始封襄城下嫁衞洙薨咸通時(唐書本傳)
真源公主始封安陵下嫁杜中立(唐書本傳)初文宗欲以
真源臨真二公主降士族謂宰相曰民間婚姻不計
官品而上閥閱我家二百年天子顧不及崔盧耶詔
宗正卿取世家子以聞中立及校書郎衞洙得召見
禁中尚主(杜兼傳)
安平公主下嫁劉異薨乾符時(唐書本傳)上親妹安平公
主下嫁駙馬都尉劉異上命宰臣與一方面中書擬
平盧節度使上謂曰朕只有一妹時欲見之平盧去京
夐遠卿别思之宰臣乃奏邠寧節制近於平盧仍許
公主歲時乘傳入京異將赴鎮安平入辭以異姬人
從安平左右皆宫人帝盡記之忽見别姬問安平曰
此誰也安平曰劉郎聲音人上悅安平不妬喜形於
色顧左右便不令與宫娃同處上之甄别防閑纖微
不遺如此(東觀奏記)
永安公主長慶初許嫁回鶻保義可汗會可汗死止
不行太和中丐為道士詔賜邑印如潯陽公主故事
且歸婚貲(唐書本傳)
元和八年回紇請和親久未之許穆宗即位乃封第
十妹為太和公主出降回紇穆宗御通化門臨送儀
衛甚盛長慶二年閏十月金吾衞大將軍胡鉦等送
公主至自回紇開成初黠戞斯破回紇得公主令達
干等送至塞上烏介途遇逹干等被殺公主却歸烏
介可汗乃質公主同行南渡大磧至天德界奏請天
德城與公主居(舊唐書回紇傳)石雄隸振武劉沔軍為裨將
會昌初回鶻寇天德詔命沔為招撫回鶻使沔謂雄
曰回鶻離散不足驅除國家以公主之故不欲急攻
我輩捍邊但能除患專之可也公可選驍健乘其不
意徑趨敵帳彼以疾雷之勢不暇枝梧必棄公主亡
竄事苟不捷吾自繼進亦無患也雄自選勁騎夜發
馬邑徑趨烏介之牙時敵帳逼振武雄入城見氊車
數十從者皆衣朱碧類華人令諜者訊之曰此公主
帳也雄喻其人曰國家兵馬欲取公主至此乃夜穴
城為十餘門遲明城上立旗張炬火於諸門縱牛畜
鼓譟從之直犯烏介牙帳可汗惶駭莫測率騎而奔
遂迎公主還太原(石雄傳)定安公主始封太和下嫁回
鶻崇德可汗會昌三年來歸主次太原詔使勞問至
京師詔百官迎謁再拜故事邑司官承命答拜有司
議邑司官卑不可當羣臣請以主左右上媵戴鬢帛
承拜兩襠持命又詔神策軍四百具鹵簿羣臣班迓
主乘輅謁憲穆二室欷歔流涕退詣光順門易服褫
冠䥖待罪自言和親無狀帝使中人勞慰復冠䥖乃
入明日主謁太皇太后進封長公主遂廢太和府(唐書)
(本傳)
穆宗女(安康)
安康公主為道士乾符四年以主在外頗擾人詔與
永興天長寧國興唐四主還南内(唐書本傳國按永興天長寧三主)
(皆敬宗女興唐文宗女也)
宣宗女(萬夀廣德)
萬夀公主下嫁鄭顥下詔先王制禮貴賤共之萬夀
公主奉舅姑宜從士人法舊制車輿以鐐金釦飾帝
曰我以儉率天下宜自近始易以銅主每進見帝必
諄勉篤誨曰無鄙夫家無干時事又曰太平安樂之
禍不可不戒故諸主祇畏帝遂詔夫婦教化之端其
公主縣主有子而寡不得復嫁(唐書本傳)宣宗屬念萬夀
公主蓋武皇世有保護之功也駙馬鄭尚書之弟顗
嘗危疾上使訊之使廻上問公主視疾否曰無何在
曰在慈恩寺看戲場上大怒且歎曰我怪士大夫不
欲與我為親良有以也命召公主公主走輦至立階
下不視久之主大懼涕泣辭謝上責曰豈有小郎病
乃親看他處乎立遣歸宅畢宣宗之世婦禮修飾(幽閒)
(鼓吹)
廣德公主下嫁于琮初琮尚永福公主主與帝食怒
折匕筯帝曰此可為士人妻乎更許悰尚主悰為黃
巢所害主泣曰今日誼不獨存賊宜殺我巢不許乃
縊室中主治家有禮法嘗從悰貶韶州侍者纔數人
郤州縣饋遺凡内外冠婚喪祭主皆身答勞疏戚咸
得其心為世聞婦(唐書本傳)
懿宗女(衞國)
衞國文懿公主郭淑妃所生始封同昌下嫁韋保衡
咸通十年薨帝自製挽歌羣臣畢和又許百官祭以
金貝寓車廞服火之及葬帝與妃坐延興門哭以過
柩仗衞彌數十里冶金為俑怪寳千計實墓中追封
及諡(唐書本傳)宣宗希冀遐齡無儲嗣懿宗藩邸嘗懷危
慄郭美人誕育一女未踰月卒適懿宗傷感之際皇
女忽言得活登極後鍾愛之封同昌公主降韋保衡
恩澤無比(北夢瑣言)咸通九年同昌公主出降宅於廣化
里仍罄内庫寳貨以實其宅至於房櫳戶牖無不以
珍異飾之又以金銀為井欄藥臼食櫃水槽釜鐺盆
甕之屬仍鏤金為笊籬箕筐製水精火齊琉璃玳瑁
等牀悉搘以金龜銀螯又琢五色玉器為什合百寳
為圓案又賜金麥銀米共數斛堂中設連珠之帳却
寒之簾犀簟牙席龍罽鳳縟又有鷓鴣枕翡翠匣神
絲繡被又帶蠲忿犀如意玉又有琴瑟幕紋布巾火
蠶綿九玉釵逮諸珍異不可具載自漢至唐公主内
降之盛未有也上每賜御饌湯物道路相屬其饌有
靈消炙紅虬脯其酒有凝露漿桂花醑其茶則綠華
紫英之號公主薨葬於東郊上與淑妃御延興門出
内庫金玉駝馬鳳凰麒麟各高數尺以為威儀其衣
服玩具一物已上皆至一百二十舁以絳羅多繡絡
金銀瑟瑟為帳幕者亦各千隊繁華輝煥二十餘里
(杜陽雜編)
昭宗女(平原)
平原公主積善皇后所生帝在鳳翔以主下嫁李茂
貞子繼偘后謂不可帝曰不爾我無安所是日宴内
殿茂貞坐帝東南主拜殿上繼偘族兄弟皆西向立主
徧拜之及帝還朱全忠移茂貞書取主還京師(唐書本傳)
外戚(漢有扶風之竇唐如京兆之韋締好天家皆與國相終始綜其行事固得失之林也而王氏之)
(在元城武氏之在文水者以非秦産不與焉)
漢
竇廣國字少君竇長君其兄竇皇后其姊也少君年四
五歲時家貧為人所略賣傳十餘家至宜陽從其家
之長安聞皇后新立家在觀津姓竇氏廣國去時雖
小識其縣名及姓上書自陳召見果是乃厚賜田宅
金錢封公昆弟家於長安絳侯灌將軍等曰吾屬不
死命且懸此兩人兩人所出微不可不為擇師傅賓
客於是選長者士之有節行者與居竇長君少君由
此為退讓君子不敢以尊貴驕人孝景帝立封廣國
為章武侯長君前死封其子彭祖為南皮侯吳楚反
時竇太后從昆弟子嬰任俠自喜以軍功為魏其侯
(史記外戚世家)
竇嬰字王孫孝文皇后從兄子喜賓客孝文時為吳相
孝景即位為詹事梁孝王朝因燕飲是時上未立太
子酒酣上從容曰千秋萬歲後傳王太后驩嬰進曰
天下者高祖天下父子相傳漢之約也上何以得傳
梁王太后由此憎嬰因病免吳楚反上察諸竇無如
嬰賢乃拜為大將軍守滎陽監齊趙兵七國破封為
魏其侯游士賓客爭歸之武帝即位嬰為丞相舉謫
諸竇宗室無行者除其屬籍以故毁日至乃罷免嬰
六年竇太后崩嬰益疏不用諸公稍自引而怠傲惟
灌夫相得驩甚丞相蚡與夫有隙劾灌夫前事得棄
市罪嬰為請莫能解乃竊出上書立召入具告言灌
夫醉飽事不足誅上曰東朝廷辯之嬰東朝盛推夫
善因言蚡短太后怒曰我在也而人皆藉吾弟令我
百歲後皆魚肉之乎上謝曰俱外家故廷辯之於是
上使御史簿責嬰所言灌夫頗不讐劾繫都司空廼
有飛語為惡言聞上以十二月晦論棄市渭城(漢書本傳)
王仲王皇后父也槐里人生男信與兩女而仲死景帝
封信為蓋侯武帝追尊王仲為共侯槐里起園邑二
百家長丞奉守(漢書外戚傳)鄒陽為人有智略梁事敗孝
王恐誅齎以千金令求方略解罪於上陽至長安因
客見王長君長君者王美人兄也後封為蓋侯陽留
數日乘間而請曰竊聞長君弟得幸後宫天下無有
而長君行迹多不循理今梁王恐誅如此則太后怫
鬱泣血無所發怒臣恐長君危於累卵長君曰奈何
陽曰長君誠能為上言之得無竟梁事太后厚德長君
入於骨髓而長君之弟幸於兩宫金城之固也長君
曰諾乘間入言之事果得不治(鄒陽傳)
田蚡田勝皆王皇后同母弟也王太后母曰臧兒臧兒
者故燕王臧荼孫也為槐里王仲妻仲死更嫁長陵
田氏生男蚡勝景帝崩太子為皇帝尊太后母臧兒
為平原君封蚡為武安侯勝為周陽侯蚡勝貪巧於
文辭平原君卒從田氏葬長陵置園比共侯園(史記外戚)
(世家)田蚡王皇后同母弟也生長陵為中大夫辯有口
學盤盂諸書王皇后賢之武帝即位蚡封為武安侯
新用事卑下賓客欲以傾諸將相六年為丞相蚡以
肺腑為相入奏事所言皆聽薦人或起家至二千石
權移主上治宅甲諸第田園極膏腴市買郡縣器物
相屬於道前後羅鐘鼓立曲旃後房婦女以百數諸
珍物狗馬玩好不可勝數元光四年夏蚡取燕王女
為夫人太后詔列侯宗室皆往賀酒酣灌夫罵坐蚡
怒劾灌夫前事諸灌氏皆得棄市罪春蚡疾上使視
鬼者瞻之曰魏其侯與灌夫共欲殺之竟死(漢書田蚡傳)
公孫賀北地義渠人賀祖父昆邪景帝時為隴西守以
將軍擊吳楚有功封平曲侯著書十餘篇賀少為騎
士從軍數有功自武帝為太子時賀為舍人及武帝
即位遷太僕賀夫人君孺衞皇后姊也賀由是有寵
元光中為輕車將軍後以車騎將軍從大將軍青出
有功封南窌侯後遂代石慶為丞相自公孫弘後丞
相比坐事死石慶數被譴初賀引拜為丞相不受印
綬頓首涕泣曰臣誠不任宰相左右問其故賀曰主
上賢明臣不足以稱從是殆矣賀子敬聲代賀為太
僕敬聲以皇后姊子驕奢不奉法征和中擅用北軍
錢千九百萬發覺下獄時詔捕陽陵朱安世不得賀
自請逐捕安世以贖敬聲罪上許之果得安世安世
者京師大俠也聞賀欲以贖子笑曰丞相禍及宗矣
安世遂從獄中上書告敬聲與陽石公主私通且上
甘泉當馳道埋偶人祝詛有惡言下有司案驗賀窮
治所犯遂父子死獄中(漢書本傳)
王商字子威涿郡蠡吾人也徙杜陵商父武武兄無故
皆以宣帝舅封侯商少為太子中庶子以肅敬敦厚
稱父薨商嗣侯擢為諸曹侍中中郎將元帝時至右
將軍光禄大夫時定陶共王愛幸幾代太子商為外
戚重臣擁佑太子頗有力焉成帝即位徙為左將軍
帝元舅大司馬大將軍王鳳顓權行多驕僭商議論
不能平鳳鳳知之亦疏商建始三年秋京師民無故
相驚言大水至長安中大亂天子親御前殿召公卿
議大將軍鳳以為可令吏民上長安城以避水商獨
曰此必訛言也不宜令上城重驚百姓有頃長安中
稍定問之果訛言上於是壯商之固守數稱其議明
年代匡衡為丞相商為人多質有威重容貌絶人河
平四年單于來朝引見白虎殿丞相商坐未央廷中
單于前拜謁商商起離席與言單于仰視商貌大畏
之遷延却退天子聞而歎曰此真漢相矣初鳳怨商
使人上書言商閨門内事下其事司隸先是皇太后
嘗詔問商女欲以備後宫商以病對不入及商以閨
門事見考更欲内女為援乃因新幸李倢伃家白見
其女大中大夫蜀郡張匡上書以為姦謀不可測度
詔收丞相印綬商發病歐血薨諡曰戾侯有司奏商
罪過未決請除國邑有詔長子安嗣爵為樂昌侯至
長樂衛尉光祿勲元始中王莽誅不附已者安見被
以罪自殺國除(漢書本傳)
張臨家杜陵平原侯勃薨子臨嗣臨亦謙儉每登閣殿
歎曰桑霍為我戒豈不厚哉臨尚敬武公主薨子放
嗣鴻嘉中上欲遵武帝故事與近臣游宴放以公主
子開敏得幸取皇后弟平恩侯許嘉女上為放供張
充以乘輿服飾號為天子取婦皇后嫁女大官私官
並供其第兩宫使者冠蓋不絶賞賜以千萬數放為
侍中中郎將與上卧起寵愛殊絶嘗從為微行出遊
鬭雞走馬長安中積數年上諸舅皆害其寵白太后
太后甚以過放時數有災異議者歸咎放等丞相宣
御史大夫方進奏放驕蹇縱恣奢淫不制不宜宿衞
上不得已左遷放為北地都尉數月復徵入侍中太
后以放為言出為天水屬國都尉歲餘徵放歸第視
母公主疾主瘳出放為河東都尉後復徵放為侍中
歲餘遣就國成帝崩放思慕哭泣而死(漢書張湯傳)
馮參字叔平上黨潞人徙杜陵奉世子也學通尚書少
為黃門郎給事中宿衞十餘年參昭儀少弟竟寧中
以王舅出補渭陵食官令以病免官綏和中封參為
宜鄉侯參之國上書願至中山見王太后行未到而
王薨王病時上奏願貶參爵以關内侯食邑留長安
上憐之下詔還參京師以列侯奉朝請五侯皆敬憚
之丞相翟方進亦甚重焉數謂參物禁太甚今五侯
至貴與之並列宜少詘節而君侯盛修容貌以威嚴
加之非所以自益也參性好禮儀終不改其恒操頃
之哀帝即位帝祖母傅太后用事追怨參姊中山太
后陷以祝詛大逆之罪參以同産當坐謁者承旨召
參詣廷尉參自殺且死仰天歎曰參父子兄弟皆備
大位身至封侯今被惡名而死姊弟不敢自惜傷無
以見先人於地下死者十七人衆莫不憐之(漢書馮奉世傳)
(逡按馮氏父子兄弟才品卓然奉世以武功顯野王立以治績聞參矜嚴好禮皆不由女寵以進乃姊)
(弟非辜横罹毒焰不由女寵以進而實由女寵以亡參之遇視父兄有足悲者故獨以外戚著於篇)
班況舉孝廉為郎積功勞至上河農都尉大司農奏課
連最入為左曹越騎校尉成帝之初女為偼伃致仕
就第貲累千金徙昌陵昌陵後罷占數于長安(漢書叙傳)
(學按班氏如侍中昆弟俱有風節可觀東京而後文武功尤極一門之盛況因女氏入宫占籍長安實)
(扶風始遷祖也故書入外戚云)
杜業延年之孫緩之子也業有材能以列侯選為太常數
言得失不事權貴後坐法免官哀帝即位上書言王氏
世權日久又言宜為恭王立廟京師所言皆合指施行
復為太常會司隸奏業選舉不實坐免官復就國發病
死業成帝初尚帝妹潁邑公主主無子薨業家上書求
還京師與主合葬不許(漢書杜周傳年按杜氏初徙茂陵至延復徙杜陵)
竇融字周公扶風平陵人七世祖廣國孝文皇后之弟封
章武侯融早孤居攝中為強弩將軍封建武男家長安
中王莽末拜波水將軍莽敗降更始為張掖屬國都尉
撫結雄傑懷集遠人得其歡心更始敗河西吏人推融
行河西五部大將軍事光武即位遂決策東向建武五
年夏遣長史劉鈞奉書獻馬帝賜融璽書授融為涼州
牧會隗囂反融乃與五郡太守共上疏請師期帝深嘉
美之賜融外屬圖及太史公五宗外戚世家魏其侯列
傳詔報曰每追念外屬孝景皇帝出自竇氏定王景帝
之子朕之所祖昔魏其一言繼統以正長君少君尊奉師
傅修成淑德施及子孫此皇太后神靈上天祐漢也將
軍所讓隗囂書非忠孝慤誠孰能如此今關東已定大
兵悉西將軍其抗厲威武以應期會融被詔即將兵入
金城因大兵未進引還八年夏車駕西征隗囂融率步
騎數萬與大軍會遂共進軍囂衆大潰帝高融功封融
為安豐侯弟友為顯親侯遣還鎮及隴蜀平詔融奏事
京師拜為冀州牧又遷大司空融自以非舊臣一旦入朝
在功臣右數辭讓爵位帝不得已乃策免融二十三年行
衛尉事弟友為城門校尉兄弟並典禁兵友卒融長子
穆尚内黃公主代友為城門校尉穆子勲尚泚陽公主
友子固亦尚湼陽公主顯宗即位融從兄子林為護羌
校尉自祖及孫官府邸第相望京邑奴婢以千數親戚
功臣中莫與為比永平二年林以罪誅帝數下詔切責
融融惶恐乞骸骨詔令歸第養病聽上衛尉印綬穆等
交通屬託干亂政事帝怒盡免穆等官會融卒年七十
八諡曰戴侯帝以穆不能修尚常令謁者一人監護其家
居數年謁者奏穆怨望帝令將家屬歸本郡惟勲以主
壻留京師穆捕繫死平陵獄勲亦死洛陽獄十四年封
勲弟嘉為安豐侯奉融後固字孟孫少以尚公主為黃
門侍郎好覽書傳喜兵法顯宗即位遷中郎將帝欲遵
武帝故事擊匈奴通西域以固明習邊事拜奉車都尉
出屯涼州明年率酒泉敦煌張掖甲卒及羌戎萬二千騎
出酒泉塞至天山擊呼衍王斬首千餘級呼衍王走追至
蒲類海留吏士屯伊吾廬城時諸將惟固有功加位特進
明年復出玉門擊西域遂破白山降車師在邊數年羌戎
服其恩信肅宗即位以公主修勅慈愛累世崇重加號長
公主增邑三千戶徵固為大鴻臚復為衛尉固久歷大位
性謙儉愛人好施士以此稱之卒諡曰文侯(後漢書本傳)
馬廖馬防馬光扶風茂陵人伏波將軍援之子也寥字敬
平少以父任為郎明德皇后既立拜虎賁中郎將顯宗
崩為衞尉時皇太后躬履節儉事從簡約廖慮美業難
終上疏長樂宫勸成德政太后深納之廖性質誠畏慎
盡心納忠不屑毁譽有司連據舊典奏封廖等累讓建
初四年遂受封為順陽侯每有賞賜輒辭讓京師以是
稱之子豫為步兵校尉太后崩馬氏失勢豫投書怨誹
又防光奢侈好樹黨與有司奏免豫遣寥防光就封後
詔還廖京師永元四年卒和帝以廖先帝之舅厚加賵
賻諡曰哀侯防字江平永平十二年與弟光俱為黃門
侍郎肅宗即位拜防中郎將稍遷城門校尉建初二年
金城隴西羌反拜防行車騎將軍事將兵擊破之還拜
車騎將軍貴寵與九卿絶席光自越騎校尉遷執金吾
四年封防潁陽侯光許陽侯防數言政事多見採用子
鉅為常從小侯六年正月鉅當冠特拜黃門侍郎肅宗
自臨冠之防兄弟貴盛奴婢各千人已上資産巨億多
聚聲樂賓客奔凑刺史守令多出其家歲時賑給鄉閭
故人莫不周給防又多牧馬畜賦歛羌戎帝數加譴勅
由是權勢稍損賓客亦衰八年因兄子豫怨謗有司奏
防兄弟奢侈踰僭悉免就國詔曰舅氏一門俱就國封
四時陵廟無助祭先后者朕甚傷之其令許侯思愆
田廬有司勿復請以慰朕渭陽之情光為人小心周
密帝特親愛之乃復位特進子康黃門侍郎竇憲誅
憲奴誣光與憲逆自殺家屬歸本郡本郡復殺康而
防及廖子遵皆坐徙封丹陽防後以江南下濕乞歸
本郡卒子鉅嗣為長水校尉永初七年鄧太后詔諸
馬子孫還京師復紹封光子朗為合鄉侯(後漢書本傳)
竇憲字伯度融曾孫也父勲被誅建初二年女弟立為
皇后拜為郎稍遷侍中虎賁中郎將弟篤為黃門侍
郎憲恃宫掖聲勢遂以賤直請奪沁水公主園田後
發覺帝召憲切責使以田還主雖不繩其罪亦不授
以重任和帝即位太后臨朝憲以侍中内幹機密出
宣詔命肅宗遺詔以篤為虎賁中郎將篤弟景瓌並
中常侍於是兄弟皆在親要之地齊王子都鄉侯暢
來弔國憂得幸太后憲懼分宫省之權遣客刺殺暢
事覺太后怒閉憲内宫憲懼誅自求擊匈奴以贖死
會南單于請兵北伐乃拜憲車騎將軍發兵出塞明
年與北單于戰於稽落山大破之遂登燕然山刻名
勒功紀漢威德而還詔拜憲大將軍是時篤為衛尉
景瓌皆侍中奉車駙馬都尉明年詔封憲冠軍侯篤
郾侯景汝陽侯瓌夏陽侯憲不受封遂將兵出鎮凉
州明年復擊北人於金微山大破之憲既負重勞陵
肆滋甚帝慮其為亂會班師還京師詔收憲大將軍
印綬更封為冠軍侯及篤景瓌皆遣就國帝以太后
故不欲名誅憲為選嚴能相督察之憲篤景到國皆
廹令自殺瓌以素自修不被逼廹徙封羅侯初竇后
之譖梁氏憲等豫有謀焉永元十年梁棠兄弟徙九
真還路由長沙逼瓌令自殺鄧后臨朝詔諸竇前歸
本郡者與安豐侯萬全俱還京師(後漢書本傳)
宋楊扶風平陵人也以恭孝稱於鄉閭不應州郡之命
楊姑即明德馬后之外祖母也馬后聞楊二女皆有
才色迎而訓之永平末選入太子宫肅宗即位並為
貴人建初三年大貴人生慶立為皇太子徵楊為議
郎褒賜甚渥後竇皇后誣譖貴人母子遂廢慶為清
河王二貴人同時自殺於是免楊歸本郡郡縣因事
復捕繫之楊友人前懷令山陽張峻左馮翊沛國劉
均等奔走解釋得以免罪楊失志憔悴卒於家和帝
時慶上言外祖母王年老遭病下土無醫藥願乞詣
洛陽療疾於是詔宋氏悉歸京師除慶舅衍俊蓋暹
等皆為郎安帝立封衍為盛鄉侯又追封諡宋楊為
當陽穆侯楊四子皆為列侯食邑各五千戶宋氏為
卿校侍中大夫謁者郎吏十餘人(後漢書清河王傳)
耿襲茂陵人弇弟牟平侯舒之子也舒卒襲嗣尚顯宗
女隆慮公主襲卒子寳嗣寳女弟為清河孝王妃安
帝立以妃為甘園大貴人帝以寳元舅之重使監羽
林左車騎位至大將軍與中常侍樊豐帝乳母王聖
等譖廢皇太子及排陷太尉楊震議者怨之寳弟子
承襲公主爵為林慮侯位至侍中安帝崩閻太后以
寳等阿附嬖倖共為不道策免寳及承遣就國寳自
殺大貴人數為耿氏請陽嘉三年詔封寳子箕牟平
侯恒為陽亭侯承為羽林中郎將貴人薨大將軍梁
冀從承求貴人珍玩不能得冀怒奪其封承恐遂亡
匿於穰數年冀推迹得之族其家(後漢書耿弇傳)
班始超長子雄之子也尚清河孝王女隂城公主主順
帝之姑貴驕淫亂與嬖人居帷中而召始入使伏牀
下始積怒遂拔刃殺主帝大怒腰斬始(後漢書班超傳)
竇章字伯向安豐侯萬全少子也少好學有文章與馬
融崔瑗同好更相推薦永初中三輔遭羌寇章避難
東國家於外黃躬勤孝養講讀不輟太僕鄧康聞其
名欲與交章不肯往康以此益重焉遂薦為校書郎
順帝初章女選入掖庭為貴人擢章羽林郎將遷屯
騎都尉章謙虛下士收進時輩甚得名譽是時梁竇
各有賓客交構其間章推心待之故得免於患貴人
殁帝禮待之無衰中子唐有俊才官虎賁中郎將(後漢)
(書本傳)
竇武字游平安豐戴侯融元孫父奉定襄太守武少以
經行著稱延熹八年長女選入掖庭為貴人拜武郎
中其冬貴人立為皇后武遷越騎校尉封槐里侯明
年拜城門校尉在位多辟名士清身疾惡禮賂不通
兄子紹為虎賁中郎將性疏簡奢侈武上書求退紹
位又自責不能訓導當先受罪由是紹更遵節莫敢
違犯時國政多失内官專寵帝崩武入白太后徵立
靈帝拜武為大將軍論定策功封聞喜侯武既輔朝
政常有誅剪宦官之意數白誅曹節等太后猶豫未
忍武乃奏免黃門令魏彪以所親小黃門山冰代之
使冰奏長樂尚書鄭䬃送北寺獄䬃辭連及曹節王
甫冰即奏收節等時武出宿歸府長樂五官史朱瑀
盗發武奏因夜召所親喢血共盟誅武等節聞之白
帝御德陽前殿拜王甫黃門令持節至北寺獄收冰
殺之出鄭䬃使持節捕收武等武馳入步兵營與紹
共射殺使者召會北軍五校士數千人屯都亭下詔
少府周靖與中郎將張奐率五營士討武王甫出與
奐等合明旦悉軍闕下與武對陣營府素畏服中官
於是武軍稍稍歸甫武紹皆自殺收捕宗親賓客悉
誅之徙武家屬日南武府掾桂陽胡騰獨殯殮行喪
武孫輔時年二歲節等捕之急騰逃輔於零陵界以
為己子使聘娶焉後舉桂陽孝廉建安中荆州牧劉
表辟為從事使還竇姓表卒曹操定荆州辟丞相府
從征馬超為流矢所中死(後漢書本傳)
耿援羽林左監顯之子也尚桓帝妹長社公主為河陽
太守後曹操誅耿氏惟援孫弘存焉(後漢書耿弇傳)
魏
張緝馮翊高陵人既之子東莞太守嘉平中女為皇后
徵拜光禄大夫位特進妻向為安都鄉君與中書令
李豐同謀誅(三國志張既傳)魏略曰緝字敬仲太和中為温
令會諸葛亮出緝上便宜詔以問中書令孫資資以
為有籌略遂召拜騎都尉參征蜀軍軍罷入為尚書
郎以稱職為明帝所識緝性矜躁數為國家陳擊吳
蜀形勢緝與李豐通家又居相側近豐被收事與緝
連遂收送廷尉賜死獄中其諸子并誅(張既傳注)
李豐中書令結后父光禄大夫張緝謀以夏侯玄輔政
豐内握權柄子尚公主與緝俱馮翊人故緝信之嘉
平六年二月當拜貴人豐等欲因御臨軒諸門有陛
兵誅大將軍以元代之大將軍微聞其謀請豐相見
豐往即殺之事下有司廷尉請論如法詔書齊長公
主先帝遺愛原其三子死命於是豐緝皆夷三族(三國)
(志夏侯尚傳)魏書曰初豐以身處機密息韜又以列侯給
事中尚齊長公主有内外之重心不自安緝嘗病創
卧豐遣韜省病韜屛人語緝曰韜尚公主父子在機
近大將軍秉事嘗懷深憂君侯雖有后父之尊安危
未可知皆與韜家同慮者也韜父欲與君侯謀之緝
默然良久曰同舟之難吾焉所逃此大事不捷即禍
及宗族韜往報豐密語黃門監蘇鑠等皆許諾豐復
密告緝緝遣子邈與豐相結同謀起事魏略曰豐字
安國故衞尉李義子也豐仕歴三朝不以家計為意
韜尚公主豐常約勅不得有所侵取得賜輙施親族
死後有司籍其家家無餘積(夏侯尚傳注)
晉
楊文宗武元皇后父也其先事漢四世為三公文宗為
魏通事郎襲封蓩亭侯早卒以后父追贈車騎將軍
諡曰穆(晉書外戚傳)
楊駿字文長弘農華隂人以后父超居重任自鎮軍將
軍遷車騎將軍封臨晉侯帝自太康以後天下無事
始寵后黨請謁公行駿及珧濟勢傾天下時人有三
楊之號及帝疾篤后奏帝以駿輔政遂當寄託之重
惠帝即位進太傅大都督假黃鉞錄朝政慮左右間
已以其甥段廣張邵為近侍之職又多樹親黨皆領
禁兵弟珧濟數相諫止駿不能用殿中中郎孟觀李
肇素不為駿所禮隂搆駿於賈后賈后令肇報楚王
瑋求入朝瑋至觀肇乃啓帝作詔廢駿以侯就第東
安公繇率殿中兵四百人討駿尋而殿中兵出燒駿
府駿逃於馬厩殺之親黨皆夷三族永寧初詔曰舅
氏失道宗族隕墜其以蓩亭侯楊超為奉朝請騎都
尉以慰蓼莪之思焉珧字文琚位尚書令衛將軍素
有名稱得幸於武帝以兄貴盛知權寵不可居自乞
遜位前後懇至終不許珧初以退讓稱晚乃合朋黨
構出齊王攸自是素論盡矣珧臨刑稱冤當時皆謂
宜為申理而賈氏族黨待諸楊如讐促行刑者遂斬
之濟字文通歴鎮南征北將軍遷太子太傅濟有才
藝與兄珧深慮盛滿與諸甥李斌等共切諫駿駿遂
疏濟後與諸兄俱見害難發之夕東宫召濟濟謂裴
楷曰吾將何之楷曰子為保傅當至東宫濟好施久
典兵馬所從四百餘人皆秦中壯士欲救濟濟已入
宫莫不歎恨(晉書本傳)
杜乂字弘理成恭皇后父鎮南將軍預孫性純和美姿
容有盛名於江左襲封當陽侯辟公府掾為丹陽丞
無男生后而乂終妻裴氏嫠居養后以禮自防甚有
德音咸康初追贈紫金光禄大夫諡曰穆封裴氏為
高安鄉君孝武時進廣德縣君裴氏夀考百姓號曰
杜姥初司徒蔡謨甚器重乂嘗言於朝曰恨諸君不
見杜乂也其為名流所重如此(晉書外戚傳)
北魏
姚黃眉興之子太宗昭哀皇后之弟姚泓滅黃眉來歸
太宗厚禮待之尚陽翟公主拜駙馬都尉世祖即位
拜太常卿卒贈隴西王諡曰獻黃眉寬和温厚希言
得失世祖悼惜之(魏書外戚傳)
宿石朔方人赫連屈丐弟文陳曾孫也天興二年文陳
歸闕太祖嘉之以宗女妻焉祖若豆根太宗時賜姓
宿氏父沓干世祖時從征平凉有功賜爵漢安男後
從討蠕蠕戰殁石年十三襲爵又改爵義陽子嘗從
獵高宗親欲射虎石叩馬諫引帝至高原上後虎騰
躍殺人詔曰石為忠臣後有犯罪勿坐尚上谷公主
拜駙馬都尉進爵太山公為北中道都大將卒諡康
(魏書本傳)
韋崇京兆杜陵人閬從子司徒從事中郎高祖納其女
為充華嬪除南潁川太守不好發摘細事常云何用
小察以傷大道高祖聞而嘉賞遷洛以崇為司州中
正復為河南邑中正以平直見稱出為鄉郡太守又
除華山太守卒(魏書韋閒傳)
北齊
楊愔字遵彦弘農華隂人兒時風度深敏及長能清言
美音制人士莫不敬異孝莊幽崩潛竄累載屬齊神
武至信都投刺引見即署行臺郎中轉太行臺右丞
於時霸圖草創文檄教令皆自愔出遷給事黃門侍
郎武定末超拜吏部尚書天保初遷尚書右僕射尚
太原長公主即魏孝静后也又改封華山郡公徙尚
書令濟南嗣業任遇益隆推誠體道時無異議乾明
元年為孝昭帝所誅愔早著聲譽風表鑒裁為朝野
所稱自尚公主後衣紫羅袍金鏤大帶遇李庶謂曰
我此衣服都是内裁見子不能無愧及居端揆經綜
機衡神無滯用自天保五年已後維持匡救實有賴
焉文宣大漸以常山長廣二王位地親逼深以後事
為念愔受遺輔政二王乃伏家僮數十人於錄尚書
後室愔被拳杖亂毆血流率高歸彦賀拔仁斛律金
擁送御前一目已出遂斬之太皇太后臨愔喪哭曰
楊郎忠而獲罪以御金為一眼親内之曰以表我意
愔子獻天和皆尚帝姑(北史楊播傳)
北周
韋世康京兆杜陵人孝寬兄夐之子也幼沉敏有器度
年十歲州辟主簿尚周文帝女襄樂公主從武帝平
齊授司州總管長史時東夏初定百姓未安世康綏
撫之士庶胥悦入為司會中大夫尉遲迥之亂隋文
帝謂世康曰汾絳舊是周齊分界恐生搖動今以委
公授絳州刺史闔境清肅世康性恬素好古不以得
喪干懷在州有止足之志轉吏部尚書選用平允請
托不行以母憂去職開皇十三年復拜吏部尚書前
後多所進拔稱為廉平嘗因侍宴乞骸骨上曰冀與
公共理天下今之所請深乖本望於是出拜荆州總
管為政簡静百性愛悅卒於州諡曰文(北史本傳)韋孝寬
子諶年十歲魏文帝欲以女妻之寬辭以兄子世康
年長帝嘉之遂以妻世康(周書韋孝寬傳)
滕王瓚字恒生一名慧文帝之弟也仕周以武元軍功
封竟陵郡公尚周武帝妹順陽公主美姿容好書愛
士甚有時譽號楊三郎武帝甚親愛之平齊之役諸
王咸從留瓚居守文帝作相瓚恐為家禍隂有圖帝
計及受禪立為滕王拜雍州牧後坐事以王就第瓚
妃宇文氏素與獨孤皇后不平至是鬱鬱不得志隂
有呪詛帝命出之瓚不忍離絶固請帝不得已從之
宇文氏竟除屬籍由是恩禮更薄開皇十一年暴薨
(北史隋宗室諸王傳文按瓚係隋文母弟以既列王封不入宗室又因宇主壻之故搆釁宫闈遂至棣)
(萼失歡故特以北周外戚著於篇)
竇毅字天武扶風平陵人熾兄子也深沉有器度魏孝
武初起家為員外散騎侍郎時齊神武擅朝慨然有
殉主之志孝武西遷遂從入關擒竇泰復弘農戰沙
苑皆有功累授驃騎大將軍開府儀同三司保定三
年拜大將軍太祖時突厥許納女於我齊人亦重幣
求婚狄欲有悔朝廷以毅地兼勛戚素有威重乃命
為使及至齊使亦在突厥猶有貳志毅抗言正色以
大義責之累旬乃定朝議嘉之隋開皇初拜定州總
管累居藩鎮咸得民和薨於州諡曰肅毅温和謹慎
尚太祖第五女襄陽公主特為朝廷所委信雖任兼
出入未嘗有矜惰之容時人以此稱之子賢字託賢
志業通敏少知名(周書竇熾傳)
隋
竇榮定熾子也沉深有器局周文帝見而竒之授平東
將軍從戰北芒以功拜上儀同從平齊加上開府拜
前將軍其妻則隋文帝長姊安成長公主也文帝與
之情契甚厚榮定亦知帝有人君之表尤相推結及
受禪坐事除名公主曰天子姊乃作田舍兒妻尋拜
右武侯大將軍上數幸其第恩錫甚厚突厥寇邊為
行軍元帥數挫其鋒突厥請盟而去進爵安豐郡公
歲餘拜右武衞大將軍帝欲以為三公榮定上書固
辭乃止及卒贈陳國公諡曰懿(北史竇熾傳)
韋夀字世齡父孝寬周上柱國鄖國公夀以貴公子早
有令譽周武帝親征高氏拜京兆尹委以後事以父
軍功拜儀同三司封滑國公俄以父喪去職高祖受
禪起令視事尋遷恒毛二州刺史有治名開皇十年
卒諡曰定仁夀中高祖為晉王廣納其女為妃以其
子保巒嗣(隋書本傳)
唐
竇威字文蔚扶風平陵人太穆皇后其從兄弟女也家
世貴子弟皆喜武力獨威尚文内史令李德林舉秀
異授秘書郎不調者十年蜀王秀辟為記室威以秀
多不法謝疾去秀廢府屬皆得罪威獨免高祖入關
召補大丞相府司錄參軍威乃裁定制度帝曰威今
之叔孫通也武德元年授内史令每論政事得失必
陳古為諭帝嘗引入卧内謂曰昔周有八柱國吾與
公家是也今我為天子而公為内史令事固有不等耶
威懼謝曰臣家在漢再為外戚至元魏有三皇后今
陛下龍興臣復以姻戚進懼不克任帝笑曰公以三
后族夸我耶關東人與崔盧婚者猶自矜大公世為
帝戚不亦貴乎後寢疾帝臨問卒諡曰靖威從兄子
抗字道生父榮定母隋文帝姊安成公主也抗以帝
甥蚤貴入太學釋褐千牛備身累轉梁州刺史將之
官文帝幸其第酣宴如家人禮母卒數號絶詔宫人
節哭歲餘為岐州刺史轉幽州總管所至以寬惠聞
抗與高祖少相狎及楊元感反抗謂高祖曰元感為
我先耳李氏名在圖籙天所啟也高祖曰公無妄言
煬帝遣抗出靈武連護長城聞高祖已定京師喜曰
此吾家壻豁達有大度真撥亂主也因歸長安高祖
見之喜握手曰李氏果王何如因置酒為樂以兄呼
之宫中稱為舅後從秦王平薛舉功第一又從征王
世充東都平册勲於廟賜女樂一部卒贈司徒諡曰
密(唐書本傳)抗弟慶性和厚工草隸大業末為南郡太守
為盜賊所害慶弟璡亦工草隸頗解鐘律歴潁川南
郡扶風太守(北史竇熾傳)
宇文士及字仁人京兆長安人父述隋右衞大將軍開
皇末以述勲封新城縣公尚煬帝女南陽公主為尚
輦奉御從幸江都兄化及謀逆以主壻忌之弗告已
弑帝乃封蜀王初士及為奉御高祖任殿中少監雅
自欵結及從化及至黎陽化及兵日蹙士及勸歸命
不從詭求督饟俄而歸帝時士及女弟為昭儀有寵
由是見親禮從秦王平宋金剛錄功復隋舊封以宗
室女妻之遷王府驃騎將軍王即位拜中書令以本
官檢校凉州都督時突厥數入寇士及欲立威鎮燿
邊鄙每出入盛陳兵衛又痛折節下士或告其反訊
無狀召為殿中監改蒲州刺史政尚寬簡人皆宜之
擢右衛大將軍復為殿中監卒諡曰恭黃門侍郎劉
洎曰士及居家侈肆不可謂恭乃改曰縱(唐書本傳)
竇誕抗第三子也隋仁夀中起家為朝請郎義寧初辟
丞相府祭酒封安豐郡公尚高祖女襄陽公主從太
宗征薛舉為元帥府司馬轉太常卿高祖諸少子荆
王元景等未出宫者十餘王國司家事皆令誕主之
出為梁州都督貞觀初召拜右領軍大將軍莘國公
復拜宗正卿太宗嘗與之言昏忘不能對詔誕可光
禄大夫還第卒諡曰安(舊唐書竇威傳)
楊師道恭仁少弟弘農華隂人也隋末自洛陽歸國授
上儀同尋尚桂陽公主超拜吏部侍郎貞觀七年代
魏徵為侍中性周慎謹密未嘗洩漏内事退朝後必
引當時英俊宴集園池文會之盛當時莫比雅善篇
什又工草隸酣賞之際援筆直書有如宿搆太宗每
見師道所製必吟諷嗟賞之十三年轉中書令太子
承乾逆謀事洩師道妻前夫之子趙節與承乾通謀
師道微諷太宗冀活之由是罷知機密轉吏部尚書
師道貴家子四海人物未能委練所署用多非其才
而深抑貴勢親黨以避嫌疑時論譏之太宗嘗謂侍
臣曰師道性行純善而情實怯愞未甚更事緩急不
可得力二十一年卒贈并州都督子豫之尚巢刺王
女夀春縣主居母喪與永嘉公主淫亂為主壻竇奉
節所擒具五刑而殺之(舊唐書楊恭仁傳)
薛萬徹本燉煌人後徙京兆咸陽萬均之弟也歸高祖
授車騎將軍事隐太子太子誅與數十騎亡之南山
秦王數使貸諭乃出從李靖討突厥以功歴右衞將
軍蒲州刺史副李勣擊薛延陀戰磧南為先鋒斬首
三千級獲馬萬五千改左衞將軍尚丹陽公主加駙
馬都尉貞觀二十二年以青丘道行軍總管帥師伐
高麗次鴨淥水以竒兵襲大行城斬敵將所夫孫遂
傅泊汋拔其城萬徹在軍中副將裴行方言其怨望
李勣曰萬徹位大將軍親主壻而内懷不平罪當誅
詔除籍徙邊會赦還永徽二年授寧州刺史入朝與
房遺愛昵甚遺愛曰若國有變當與公共輔荆王謀
洩下獄誅(唐書薛萬均傳)
蘇勖京兆武功人瓌從父也武德中為秦王府文學館
學士貞觀中尚南康公主拜駙馬都尉累遷魏王泰
府司馬勖博學有美名甚為泰所重因勸泰請開文
學館引才名之士撰括地志後歴吏部郎太子左庶
子卒(舊唐書蘇瓌傳)
喬知之同州馮翊人父師望尚高祖女廬陵公主拜駙
馬都尉官至同州刺史知之與弟偘備並以文詞知
名知之尤稱俊才所作篇咏時人多諷誦之則天時
遷左司郎中有侍婢曰窈娘美麗善歌舞為武承嗣
所奪知之因作綠珠篇以寄情密送婢婢感憤自殺
承嗣大怒因諷酷吏羅織知之偘開元初為兖州都
督備預修三教珠英長安中卒於襄陽令(舊唐書文苑傳)
杜荷杜陵人如晦子也尚城陽公主賜爵襄陽郡公授
尚乘奉御貞觀中與太子承乾謀反坐死(舊唐書杜如晦傳)
韋玄貞初為普州參軍以女為皇太子妃擢拜豫州刺
史中宗嗣位妃為后及帝降為廬陵王玄貞配流欽
州而死后母崔氏為欽州首領甯承兄弟所殺玄貞
有四子洵浩洞泚亦死於容州及中宗復位追贈玄
貞為上洛郡王遣使迎玄貞及崔氏喪柩歸京師又
遣廣州都督周仁軌率兵斬甯承兄弟以其首祭於
崔氏及柩至上與后登長樂宫望喪而泣加贈玄貞
為酆王諡文獻(舊唐書外戚傳)高宗大漸顧命裴炎輔少主
既而中宗欲以后父韋元貞為侍中炎不可中宗不
悅謂左右曰我讓國與元貞豈不得何為惜侍中炎
懼遂與則天定策廢中宗幽於别所(大唐新語)韋温者中
宗廢后從父兄也初試吏坐贓斥神龍初擢宗正卿
遷禮部尚書封魯國公弟湑自洛州戶曹參軍事連
拜左羽林大將軍曹國公湑子捷尚成安公主温從
弟濯尚定安公主並拜駙馬都尉捷為右羽林將軍
景龍三年温同中書門下三品遥領揚州大都督湑
初兼修文館學士時熒惑久留羽林后惡之湑從至
温泉后毒殺之以塞變帝崩后專政畏有變勅温盡
總内外兵守省中又以從子播捷從弟璿高嵩分領
左右羽林軍元宗兵夜起將軍葛福順攻元武門斬
播璿高嵩梟首以徇后死遲旦斬温分捕諸韋子弟
無少長皆斬(唐書外戚傳)
崔無詖京兆長安人本博陵舊族父從禮中宗韋庶人
之舅景龍中衞尉卿時中書令蕭至忠才位素高甚
承恩顧勅亡先女冥婚韋庶人亡弟無詖婚至忠女
后為女家中宗為兒家供擬甚厚時人為之語曰皇
后嫁女天子娶婦及庶人敗至忠女亦死無詖坐累
久貶開元中為益州司馬會楊國忠為新都尉因事
引用之累轉滎陽郡太守安禄山率衆南向無詖召
募拒之及賊陷滎陽無詖及官吏盡為賊所擄(舊唐書忠)
(義傳)
周仁軌京兆萬年人后母族也為并州長史殘酷嗜殺
戮異日見堂下有斷臂惡之送於野數昔往視故在
是月韋后敗使者誅仁軌刑人舉刀仁軌承以臂墮
地乃悟(唐書外戚傳)
竇孝諶刑部尚書誕之子昭成皇后父也則天時歴潤
州刺史長夀二年后母龐氏被酷吏所陷誣與后呪
詛不道孝諶左遷羅州司馬卒子希瑊希球希瓘並
流嶺南神龍初隨例雪免景雲年追贈孝諶太尉豳
國公元宗即位加贈太保希瑊等以舅氏甚見優寵
希瑊累遷太子少傅豳國公尋卒希球官太子賓客
封冀國公開元二十七年卒諡曰靖希瓘初賜爵畢
國公後改名&KR1939;元宗以早失太后尤重外家&KR1939;兄弟
三人皆國公食實封&KR1939;子鍔又尚元宗女永昌長公
主而兄弟皆貪鄙過自封殖&KR1939;又甚之卒贈司徒&KR1939;
從父弟維鍌好學以撰著為業時宗族咸以外戚崇
飾輿馬維鍌獨清儉自守官至水部郎中卒撰吉凶
禮要二十卷行於世(舊唐書外戚傳)
楊眘交本名璬思訓孫也少襲爵觀國公尚中宗女長
寧公主預誅張易之有功賜實封五百戶(舊唐書楊恭仁傳)
中宗之在春宫也妙簡才地將降天孫公以選尚長
寧郡主累遷左衛郎將神龍元祀中興在運預聞大
策克樹休勲貴主宜家既增湯沐列侯傳國復錫山
川至是始襲觀國公拜駙馬都尉累遷秘書監坐事
左出巴州刺史復左轉鄜亳許絳四州别駕公性明
敏有器韻不恃貴而傷義不怙寵而廢公奉以周旋
加之撝挹雖在降出無他悔恡此公之以道終始者
也(張九齡撰楊眘交墓誌)
王仁皎元宗王庶人父也景龍中官至長上果毅元宗
即位以后父歴將作大匠太僕卿遷開府儀同三司
封祁國公仁皎不預朝政但厚自奉養積子女財貨
而已卒贈太尉官供葬事柩車既發上於望春亭遙
望之令張說為其碑文元宗親書石焉(舊唐書外戚傳)子守
一與后孿生帝微時與雅舊後詔尚清陽公主從討
太平主有功由尚乘奉御遷殿中少監累進太子少
保襲父爵被遇良渥后廢貶柳州别駕至藍田賜死
(唐書外戚傳)
韋堅字子全京兆萬年人姊為惠宣太子妃妹為皇太
子妃中表貴盛故仕最蚤由秘書丞歴奉先長安令
有幹名見宇文融楊眘矜父子以聚歛進乃運江淮
租賦所在置吏督察以佐國稟歲終增鉅萬擢陜郡
太守水陸運使堅乃壅渭為堰絶㶚滻而東注永豐
倉下復與渭合初滻水銜苑左有望春樓堅於下鑿
為潭以通漕二年而成帝為升樓詔羣臣臨觀豫取
洛汴宋山東小斛舟三百首貯之潭篙工柁師皆為
吳楚服每舟署某郡以所産陳其上堅跪取諸郡輕
貨上於帝惠宣妃亦出寳物供具帝大悅名潭曰廣
運堅進兼江淮租庸轉運處置等使又兼御史中丞
封韋城縣男堅妻姜皎女李林甫舅子也初甚昵比
既見其寵惡之堅亦銳於進又與左相李適之善林
甫授堅刑部尚書奪諸使以楊眘矜代之堅失職稍
怨望隴右河西節度使皇甫惟明數於帝前稱堅才
林甫知之惟明故為忠王友王時為皇太子矣正月
望夜惟明與堅宴集林甫奏堅外戚與邊將私且謀
立太子有詔訊鞫林甫使眘矜等文致其獄帝貶堅
縉雲太守籍其家堅諸弟訴枉帝大怒太子懼表與
妃絶復貶堅江夏别駕未幾長流臨封郡弟蘭冰芝
子諒皆謫去歲中遣監察御史羅希奭就殺之(唐書本傳)
郭曖華州鄭縣人子儀第六子年十餘歲尚代宗第四
女昇平公主昇平年亦與曖相類大歷中恩寵冠於
戚里曖檢校左散騎常侍朱泚亂為賊所逼欲授偽
官曖辭以居喪被疾既而與公主皆奔奉天德宗喜
從駕至山南改太常卿同正員貞元中皇孫廣陵郡
王納曖女為妃曖卒贈尚書左僕射妃生穆宗皇帝
穆宗即位詔贈曖太傅子釗鏦銛(舊唐書郭子儀傳)代宗獨
孤妃薨贈貞懿皇后將葬汾陽王在邠州以子尚主
之故欲致祭遍問諸從事皆云古無人臣祭皇后之
儀汾陽曰此事須柳侍御裁之時侍御掌汾陽書記
奉使在京師以書急召之既至說祭事初亦對如諸
人既而曰禮緣人情令公勲德不同常人且國姻戚
自令公始亦謂得宜汾陽曰正合子儀本意侍御草
祭文首稱駙馬都尉郭曖父中叙特恩許致祭之意
辭簡禮備汾陽覽之大喜(因話錄)釗代宗朝以外孫為
奉禮郎累官至左金吾大將軍改邠寧節度使入為
司農卿憲宗寢疾宦䜿妄議廢立穆宗問計於釗答
曰殿下為太子當旦夕視膳何外慮乎時稱得元舅
體穆宗即位為河陽三城節度使徙河中尹領晉綘
慈隰節度敬宗立又帥劍南東川太和中南蠻寇蜀
杜元穎不能禦詔釗兼領西川節度釗貽書蠻首&KR1237;
巔曰元穎數侵吾圉我以是報乃與釗修好約無犯
天子嘉之即拜西川節度使以疾請代為太常卿卒
贈司徒鏦字利用尚德陽郡主詔為主營第長興里
順宗立主進封漢陽公主擢鏦檢校國子祭酒駙馬
都尉自景龍後外戚多為檢校官不治事宰相薦其
才不當以外戚廢乃拜右金吾將軍封太原郡公恭遜
折節不以富貴加人性周畏有諫於上退必毁稿家
人子弟無知者别墅在都南尤勝塏穆宗嘗幸之置
酒極歡改太子詹事充閑廄宫苑使卒贈尚書左僕
射(唐書郭子儀傳)昇平公主生子三人女二人長為皇太后
今上即位皇太后昆弟皆寵錫尊官君最少自汾州
刺史入為殿中監尚西河公主歲餘改宫苑閑廄使
長慶三年暴疾卒太后聞之驚悼悲哀使者自中宫
出按問發疾之狀月餘乃解(沈亞之撰郭銛墓誌)釗子仲文仲
恭仲詞開成二年詔仲文襲太原郡公給事中盧弘
宣奏釗妻沈公主女代宗皇帝外孫其子仲詞尚饒
陽公主使仲文承嫡則沈當黜且仲詞亦不得尚主
乃詔仲詞襲封仲文以太皇太后故置不問仲恭歴
詹事府丞亦尚金堂公主(唐書郭子儀傳)
杜悰京兆萬年人佑子式方之第三子也以蔭三遷太
子司議郎元和九年選尚岐陽公主岐陽憲宗長女
郭妃所生自頃選尚多於貴戚或武臣節將之家於
時上頗重學士遂令宰臣選尚文雅之士可居清列
者初於文學後進中選擇皆辭疾不應惟悰願焉累
授忠武軍節度使開成初入為工部尚書判度支屬
岐陽公主薨久而未謝文宗怪之戶部侍郎李班對
曰近日駙馬為公主服斬衰三年士族之家不願為
國戚者半為此也乃詔行杖周永為通制會昌中拜
中書侍郎同中書門下平章事大中初出鎮西川俄
復入相加司徒太傅邠國公(舊唐書杜佑傳)悰通貴日久門
下有術士李某悰待之厚悰任西川節度使馬植罷
黔中赴闕至西川術士一見密於悰曰相公將有禍
非馬中丞不能救悰驚信發日厚幣贈之仍令吏為
植於都下買宅生計無闕植感悰不知其旨俄而作
相懿安皇太后崩悰懿安子壻也忽一日内榜子檢
責宰相元載故事植喻旨翼日上前萬端營救植素
辨博能回上意事遂寢又杜何博士悰之子也仕蜀
無他才止以貴公子享俸禄恥其官卑詣執政陳啓
自述門閥執政愍而慰之(東觀奏記)
韋保衡字藴用京兆人父慤字端士太和初登第大中
四年拜禮部侍郎選士頗得人領節度使卒保衡咸
通五年登進士第累拜起居郎十年正月尚懿宗女
同昌公主公主郭淑妃所生妃有寵出降之日傾宫
中珍玩以為贈送尋以保衡為翰林學士拜中書舍
人兵部侍郎不期年以本官平章事保衡恃恩權素
所不悅者必加排斥自起居郎至宰相二年之間階
至特進扶風縣開國侯食邑二千戶十一年八月公
主薨恩禮漸薄咸通末淮徐盗起竟得罪賜死(舊唐書本)
(傳)
宋
王繼勲彰德節度饒之子孝明皇后同母弟也性凶率
無賴以后故為内殿供奉官領虎捷左右廂都虞候
權侍衞步軍司事所為多不法會新募兵千餘將遣
出征繼勲縱令掠人子女京城紛擾上聞遣捕斬百
餘人人情始定時后已崩上追念后故不之罪也乾
德四年復為部曲所訟詔解兵柄奉朝請繼勲怏怏
專以臠割奴婢為樂一日天雨墻壞羣婢突出訴冤
上命中使詰之盡得繼勲所為不法事詔削奪官爵
勒歸私第開寳三年命分司西京繼勲殘暴愈甚強
市民間子女備給使小不如意即殺食之而棺其骨
棄野外洛民苦之不敢告太宗在藩邸頗聞其事及
即位乃斬繼勲洛陽市其後家寓西洛潁陽孫惟德
不能自立丐食以給真宗聞而憫之授汝州司士參
軍(宋史外戚傳)
王詵字晉卿全斌之後家京兆能詩善畫尚蜀國長公
主官至留後(宋史王全斌傳)
宦官(宦官出入宫闈供掃除之役延及漢唐或至手握大權口舍天憲則任用者之失也各史多不)
(詳其邑里兹掇其秦産者附於帝系之末)
周
景監閹人也(史記正義)公孫鞅西入秦因寵臣景監求見孝
公孝公既見衞鞅語事良久罷而怒景監曰子之客
妄人耳安足用耶景監以讓衞鞅鞅曰吾說公以帝
道其志不開悟矣後五日復求見鞅未中旨罷而孝
公復讓景監景監亦讓鞅鞅曰吾說公以王道而未
入也請復見鞅鞅復見孝公孝公善之而未用也罷
而去孝公謂景監曰汝客善可與語矣鞅曰吾說公
以霸道其意欲用之矣誠復見我我知之矣衛鞅復
見孝公公與語數日不厭景監曰子何以中吾君吾
君之驩甚也鞅曰吾以強國之術說君君大說之耳
(商君傳)
北魏
孫小字茂翹咸陽石安人父瓚為赫連屈丐所殺小没
入宫刑會魏平統萬遂徙平城内侍東宫以聰識有
智略稱未幾轉西臺中散每從征伐屢有戰功多獲
賞賜世祖幸瓜步慮有北寇乃除留臺將軍車駕還
都遷給事中領駕部課理有方畜牧蕃息出為并州
刺史州内四郡百餘人詣闕頌其政化後遷冀州刺
史所在清約當時牧伯無能及也(魏書閹官傳)
王遇字慶時本名他惡馮翊李潤鎮羌也自晉世已來
恒為渠長父守貴為郡功曹卒遇坐事腐刑為中散
遷内行令中曹給事中遷散騎常侍安西將軍出為
華州刺史幽后之前廢也遇頗言其過及後進幸高
祖遣御史馳驛免遇官世宗初兼將作大匠未幾拜
光禄大夫復奪爵廢后馮氏之為尼也公私罕相供
恤遇往來祇謁不替舊敬每有薦奉后皆受而不讓
遇性巧強於部分北都方山靈泉道俗居宇及文明
太后陵廟洛京東郊馬射壇殿文昭太后墓園太極
殿及東西兩堂内外諸門制度皆遇監作雖年在耆
老朝夕不倦與少壯者均其勞逸又長於人事競於
營利卒於官遇為文明太后所寵前後賜奴婢數百
人他物稱是號富室(魏書閹官傳)
唐
陳忠盛字懷泰潁川許昌人今家於長安祖守節父文
叔俱内常侍忠盛先天歲解褐補内侍省掖庭局監
尋轉内僕丞内僕令秩滿遷内侍伯内謁者監加朝
散大夫以天寳十三年薨於私第子仙甫拜内謁者
監(裴士淹撰内侍陳忠盛碑)
韋某京兆人父楚皇任内給事中武德使判宫闈令事
某髫年參内侍省出入門閤情志專良開元十年解
褐授内府局丞尋充市舶使每宣諭諸道敷揚詔旨
人皆悅服天寳初拜朝議郎判宫闈令知本局事五
年加朝散大夫内謁者監以才藝敏悟時望歸美尋
加朝議大夫拜内給事中乾元元年終於私第嗣子
守内侍省上柱國賜紫金魚袋守宗次内侍省内侍
伯守堅次内侍省宫教博士守幹(于肅撰内給事韋某碑)
袁思藝華州人特承恩顧然力士巧密人悅之思藝驕
倨人䟽之十四載置内侍省内侍監兩員秩正三品
以力士思藝對任之元宗幸蜀思藝走投禄山(舊唐書宦)
(官傳)
孫常楷京兆涇陽人釋褐内侍伯遷文林郎内謁者監
賜緋魚袋轉朝議郎内給事上柱國特加朝散大夫
擢授内常侍貞元五年卒常楷性慈惠尤深象教歸
全之日恍如先知召群子受理命奄然而終猶子朝
議大夫内侍省内給事上柱國充慶州監軍榮義(于邵)
(撰内常侍孫常楷碑)貞元十五年孫榮義為右軍中尉怙寵驕
恣貪利冒寵之徒多附麗之(舊唐書宦官傳)榮義歴右武衞
大將軍贈揚州大都督(唐書宦者傳)
程元振京兆三原人少以宦人直内侍省遷内射生使
飛龍廄副使張皇后謀立越王元振發其姦立太子
是為代宗拜右監門衞將軍知内侍省事再遷驃騎
大將軍邠國公盡總禁兵不踰歲權震天下在輔國
右凶决過之裴冕與元振忤貶施州來瑱守襄漢有
功元振嘗諉屬不應因誣殺瑱同華節度使李懷讓
被搆憂甚自殺素惡李光弼數媒蝎以疑之廣德初
吐蕃党項内侵帝出居陜京師陷於是太常博士柳
伉上疏言陛下欲存宗廟社稷獨斬元振首馳告天
下帝顧公議不與乃下詔盡削元振官爵放歸田里
帝還元振自三原私入京師舍司農卿陳景詮家圖
不軌御史劾按長流溱洲行至江陵死時又有駱奉
先者亦三原人歴右驍衞大將軍數從帝討伐尤見
倖廣德初監僕固懷恩軍恃恩貪甚懷恩不平既而
懼其譖遂叛事平擢奉先軍容使永泰初以吐蕃數
驚京師始城鄠以奉先為使累封江國公監鳳翔軍
大歷末卒(唐書宦者傳)
焦希望涇陽人歴明威將軍贈洪州都督(唐書宦者傳)貞元
十二年六月特立護軍中尉中護軍以帥禁軍以内
謁者監焦希望為左神策中護軍(舊唐書宦官傳)希望寓籍
於京兆府之涇陽弱冠選侍彤闈守内府局同正丞
授承務郎帝在春宫每加信任泊正宸極除給事同
正賜金印紫綬益見親重命監射生軍事貞元五年
詔以射生軍為神威軍加内常侍同正兼謁者監十
三年制加中護軍累遷内侍省内侍同正兼内常侍
(吳通微撰内侍焦希望碑文按舊唐書設中護軍年分與碑不合)
彭獻忠字琦夫京兆三原人父令俊行内侍省内謁者
監獻忠以建中三年入侍德宗嘉其敏厚器任異等
貞元三年授内府局丞四年授内謁者監十一年授
朝請大夫十六年特加金紫二十年加内侍省内侍
仍賜上柱國充教坊使元和元年封襄武縣開國男
充飛龍使二年加右武衛將軍三年授左神策軍副
使加雲麾將軍其年奉詔充淄青道宣慰使六年遷
知内侍省事充弓箭庫使十月遷左領軍大將軍充
左神策軍護軍中郎將十二年春以勤瘁遘疾薨(張仲)
(素撰中尉彭獻忠碑)
曹知慤耀州人僖宗時宦者黃巢陷長安知慤歸里中
傾家募壯士以拒巢嘗數遣壯士入長安乘夜撓巢
軍巢軍數夜驚疑其下有叛者忽忽無固志諸軍乘
此遂平長安會知慤私議諸扈從者無功欲待其入
關分别去留以示賞罰諸扈從者聞之大懼乃共為
蜚語言知慤且為變會田令孜忌其功遂矯旨令王
行瑜襲擊殺之(耀州志)
五代
張居翰字德卿故唐掖庭令張從玫養子昭宗時為范
陽軍監軍與節度使劉仁恭相善天復中大誅宦者
仁恭匿之以免後梁兵攻仁恭仁恭遣居翰從晉王
攻梁潞州以牽其兵晉取潞州以居翰為昭義監軍
莊宗即位與郭崇韜並為樞密使崇韜專政居翰默
默而已魏王破蜀王衍朝京師行至秦川而明宗軍
變莊宗東征慮衍有變遣人馳詔魏王殺之詔書已
印畫居翰發視之詔書言誅衍一行居翰謂殺降不
祥乃以詔傅柱揩去行字改為一家時蜀降人與衍
俱東者千餘人皆獲免莊宗遇弑居翰見明宗求歸
田里天成三年卒於長安(五代史宦官傳末按居翰邑里未詳但傳既云歸)
(田又云卒於長安則秦人可知矣)
明
成敬字思恭耀州人永樂甲辰進士選庶吉士改晉府
奉祠宣德時以晉府事府官悉論死敬議長流敬自
以遺累子孫乞就死宣廟憐之下腐刑不死景帝在
郕邸以典寳侍講讀既即位入内府為太監親信任
事不招權不乞恩上嘗欲官其親屬數問其親屬在
京者幾人敬對親屬俱在籍且田夫不可以官未幾
又問又對如初上益多其讓及卒遣官護喪修墳給
葬祭一時以為殊遇(耀州志)
李本朝邑人正統間為御用監太監賚蟒玉歴四朝年
八十乞身遣中使送歸私第卒賜諭祭(同州志)
張福朝邑人正統間以内侍歴掌司設監雅被寵遇(同州)
(志)
王新朝邑人弘治間給事御馬監適駕前馬逸人莫敢
攖新馳控就列上壯之陞少監賜蟒玉後與夀寧侯
張鶴齡廷爭事拳毆夀寧謫南京火者(同州志)
麻俊三水人内官監太監弘治五年命修造米鹽油蠟
等庫三水分縣建治皆其力也(邠州志)
劉瑾興平人故姓淡純帝時領教坊見幸敬帝初擯茂
陵司香其後得侍東宫為太子所悅太子即位為毅
帝時瑾掌鐘鼓司朝夕與其黨八人者為狗馬鷹犬
歌舞角觝以娛帝帝狎焉劉健謝遷李東陽連疏請
誅之皆留中戶部尚書韓文等繼之司禮太監王岳
范亨徐智等從中應之帝勉許之八人夜繞帝前泣
搶地瑾進曰今左班官敢譁無忌者由司禮監無人
也有則惟陛下耳帝於是立遷瑾為司禮監瑾夜傳
命榜笞岳享智逐之南尋矯詔殺於途於是内揣帝
意外日以深文誅求諸臣使莫敢進言帝喜謂瑾可
任悉委之瑾選官校百餘四出察事作大枷枷及三
品以下官員坐事罰米動百千石委科道官查盤遠
歲錢榖雖浥損者悉鉤索令償又倍之科道還報以
參劾多而賄賂重者為稱職不則繫撻隨至其内外
章奏無大小先白瑾乃敢奏奏至不復干涉内閣持
歸私第撰偽旨付外益用其親故布列要地變易吏
兵二部選法任情陞罷又以事籍没故大臣家收謫
其妻孥日夜簡括天下庫藏增益諸邊屯田賦稅以
肥私家海内騷然以有寘鐇之變而卒及於禍先是
寘鐇之變詔太監張永與故都御史楊一清討之未
至而寘鐇已擒八月永至自寧夏獻俘賜宴比夜瑾
先退永出䟽密白反狀上悟執瑾明日降奉御閒住
之鳳陽瑾常引四方術士出入其家妄稱其姪劉二
漢者當大貴以是有反心太監孫和等私造衣甲弓
弩遺瑾瑾受之竊竊有不軌圖初上尚未有意誅瑾
及籍其家上大怒曰瑾果反乃以付獄獄上命無覆
奏凌遲之并二漢論斬(名山藏宦官雜記)
張瑜陜西人弘治乙丑四月孝廟不豫大璫瑜與劉瑾
同閈主御藥得旨召醫以院判劉文泰御醫高廷和
進兩人者素與交結謂上疾易治效且獲賞竟以誤
投致劇且晏駕舉朝痛憤奏下三人獄皆論斬是秋
已赴市而瑜黨於瑾瑾傳旨取還仍幽於獄為法曹
論駁不得脫瑾怒逐閔少保張都憲楊大理免瑜等
出獄(簮雲樓雜說)
門朝棟臨潼人幼事李盡忠神宗李妃之族黨也恃椒
房之勢多所凌侮魏監忠賢數為所困熹宗嗣位忠
賢竊柄大肆報復盡忠死近侍匿弗出嗣得毛監者
引進給事掖廷晉乾清宫近侍賜蟒玉浸貴顯忠賢
頗識之姑置不問朝棟喟然歎曰忘主仇而與共事
非仁者事也即日謝病歸里潛居秦邸者二十年鼎
革以來築圃於戲水之西蒔菊花數十種兼植雜卉
閉門自賞復修黃白之學又二十餘年卒(願學堂集)
袁禄興平人官人數司房甲申變後痛心寇禍遂屏居
於華旋祝髮為浮屠居蟠龍嶺寺後居州城之西郊
人高其義謂所居為袁公庵(華州志)
葛景盩厔人司禮太監小心畏慎中外稱為長者(盩厔志)
(按景世次無考)
陜西通志卷四十九
