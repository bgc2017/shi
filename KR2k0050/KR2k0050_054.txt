陜西通志卷五十四
名宦(僚佐)(將弁)
僚佐
漢
張元字君夏河内河陽人建武初舉明經遷陳倉縣丞
清淨無欲專心經書方其講問乃不食終日及有難
者輒為張數家之說令擇所安諸儒皆伏其多通著
錄千餘人元初為縣丞嘗以職事對府不知官曹處
吏白門下責之時右扶風瑯邪徐業亦大儒也聞元
諸生試引見之與語大驚曰今日相遭眞解矇矣遂
難問極日(後漢書儒林傳)
郭基(京兆督郵)永平初東平王蒼以至戚輔政開東閣延英
雄班固奏記說蒼曰京兆督郵郭基孝行著於州里
經學稱於師門政務之績有絶異之效如得及明時
秉事下僚進有羽儀奮翮之用退有把梁一介之死
(後漢書班固傳)
北魏
李思穆字叔仁隴西狄道人為京兆内史在郡八年頗
有政績(魏書李寳傳分按内史本秦官掌治京師漢時三輔未設置左右内史者是也此内史)
(與秦漢時不同只是僚佐耳)
崔長文字景瀚清河鄃人少徙於代正始中雍州撫軍
府長史以廉愼稱(魏書崔光傳)
柳慶字更興河東解人孝武八年遷大行臺郎中領北
華州長史尋兼雍州别駕廣陵王元欣魏之懿親其
甥孟氏屢為凶横或有告其盜牛慶捕推得實趣令
就禁孟氏殊無懼容乃謂慶曰今若加以桎梏後復
何以脱之欣亦遣使辨其無罪孟氏繇此益驕慶於
是大集僚吏盛言孟氏依倚權戚侵虐之狀言畢便
令笞殺之此後貴戚斂手不敢侵暴有賈人持金二
十斤詣京師交易寄人停止常自執管鑰無何失之
謂是人所竊郡縣訊問主人遂自誣服慶聞乃召問
賈人曰頗與人同宿乎曰無與人同飲乎曰日者曾
與一沙門再度酣宴醉而晝寢慶曰主人非盜也彼
沙門乃盜耳即遣吏捕得盡獲所失之金十二年詔
以慶為計部郎中别駕如故有胡家被劫莫知賊所
被囚繫者甚多慶以賊徒既衆似是烏合既非舊交
必相疑阻可以詐求之乃作匿名書榜官門曰我等
共劫胡家徒侣混雜終恐泄露若聽先首免罪便欲
來告慶乃復施免罪之榜居二日廣陽王家奴面縳
自告榜下因此推窮盡獲黨與慶之守正明察皆此
類也世宗時為雍州别駕領京兆尹(周書本傳魏按本傳失書帝)
(年號以前後事推之當是大統間也)
北周
樂運字承業南陽淯陽人性方直未嘗求媚於人天和
初起家夏州總管府倉曹參軍建德二年除萬年縣
丞抑挫豪右號稱彊直高祖嘉之特許通籍事有不
便於時者令巨細奏聞仍超拜京兆郡丞(周書顔之儀傳附)
隋
長孫熾洛陽人建德二年授雍州倉城令尋轉盩厔令
頻宰二邑考績連最及高祖受禪攝長安令與大興
令梁毗俱為稱職然毗以嚴正稱熾以寬平顯為政
不同部内各化尋遷雍州贊治(隋書本傳)
梁毗字景和安定烏氏人開皇初轉大興令遷雍州贊
治直道而行無所迴避(北史本傳)
高構字孝基北海人遷雍州司馬以明斷見稱坐事左
遷盩厔令甚有能名上善之復拜雍州司馬(北史本傳)
韓則南陽人開皇中為延州長史甚有惠政(隋書高構傳附)
榮毗字子諶北平無終人開皇中以華隂多盜賊妙選
長吏楊素薦為華州長史世號為能素田宅多在華
隂左右放縱毗以法繩之無所寬貸毗因朝集素謂
之曰舉卿適以自罰也毗答曰奉法一心但恐累公
所舉時晉王在揚州密占京師消息遣張衡於旅次
置馬坊以畜牧為辭實給私人也州縣莫敢違毗獨
遏絶其事上聞而嘉之(北史本傳)
裴藴河東聞喜人歴洋州刺史有能名大業初考績連
最拜京兆贊治發擿纖毫吏民懾憚(隋書本傳)
骨儀天竺胡人性剛鯁開皇初為御史煬帝嗣位遷尚
書左司郎於時朝政漸亂貨賄公行而儀勵志守節
介然獨立帝嘉其清苦超拜京兆郡丞公方彌著時
京兆内史頗行詭道輒為儀所執正(北史隂壽傳附)
唐
張行成字德立定州義豐人擢制舉乙科改陳倉尉高
祖謂吏部侍郎張銳曰今選吏豈無才用特達者朕
將用之銳言行成調富平主簿有能名(唐書本傳)
雲得臣武德七年為治中自龍門引河溉田六千餘頃(馬志)
盧莊道擢甲科授長安尉太宗將錄囚徒京宰以莊道
幼年懼不舉欲以他尉代之莊道不從曰但閒暇不
之省也時繫囚四百餘人令丞深以為懼翼日太宗
召囚莊道乃徐狀以進引諸囚入莊道評其輕重畱
繫月日應對如神太宗驚異即日拜監察御史(大唐新語)
李義琰隴西人貞觀中為華隂縣尉縣忽失一人莫知
所在其父兄疑讐家所害詣縣陳情義琰案之不能
決夜中執燭委細窮問據案俛首不覺死人即至猶
帶被傷之狀云某乙打殺置於某所井中公可早驗
不然恐被移向他處不可尋覓義琰即親往果如所
陳而讐家始具欵伏當時聞見者莫不驚歎(法苑珠林)
劉仁軌字正則尉氏人轉陳倉尉部人折衝都尉魯寧
者豪縱犯法縣莫敢屈仁軌約不再犯而寧横暴自
如仁軌榜殺之州以聞太宗曰尉而殺吾折衝可乎
對曰寧辱臣臣故殺之帝以為剛直擢咸陽丞貞觀
十四年校獵同州時秋斂未訖仁軌諫曰今兹澍澤
霑足百榖熾茂收纔十二常日贅調已有所妨又供
獵事繕橋治道役雖簡省猶不損數萬少延一旬使
場圃畢勞陛下六飛徐驅公私交泰璽書褒納(唐書本傳)
鄭儋為高陵縣尉平居廉静號曰雲翁(賈志)
劉延祐彭城人擢進士補渭南尉有吏能治第一李勣
戒之曰子春秋少而有美名宜稍自抑無為出人上
延祐欽納(白孔六帖)
薛鼎蒲州汾隂人高宗時為山南道副大使開屯田以
實倉廩(舊志)
裴琰之永徽中為同州司戶參軍年甚少不主曹務州
刺史李崇義内輕之鐫諭之曰同三輔吏事繁子盍
求便官毋留此琰之唯唯吏白積案數百崇義讓使
趣斷琰之曰何至逼人乃命吏連紙進筆為省決一
日畢與奪當理而筆詞勁妙崇義驚曰子何自晦成
吾過耶由是名動一州號霹靂手(白孔六帖)
王珣字伯玉并州祁人天授初及進士第應制科遷藍
田尉以拔萃擢長安尉因進見武后召問刑政嘉之
(唐書王方翼傳)
盧齊卿幽州涿人長安初為雍州參軍武后詔長史薛
季昶擇僚吏堪為御史者季昶訪於齊卿曰長安尉
盧懷愼李休光萬年尉李乂崔湜咸陽丞倪若水盩
厔尉田崇璧新豐尉崔日知季昶用其言後皆為通
顯巨人(唐書盧承慶傳)
陸大同為雍州司田時安樂公主韋温等侵百姓田業
大同盡斷還之長史懼謀出大同會將有事南郊時
已十月長史乃舉牒令大同廵縣勸田疇冀搖動其
案也大同判云南郊有事北陸已寒丁不在田人皆
入室此時勸課切恐煩勞長史益不悦尋復為雍州
司倉長吏新興王晉附會太平多阿黨大同終不從
因謂大同曰公何不别求好官大同曰某但守公直
素無廊廟之望惟以雍州判佐為好官晉不能屈(大唐)
(新語)
裴冕字章甫河東人以廕調渭南尉王鉷為京畿採訪
使表署判官明銳果於事衆號稱職鉷雅任之(唐書本傳)
元結後魏常山王遵十五代孫舉進士第為山南西道
節度參謀募義士於唐鄧汝蔡䧏劇賊五千瘞戰死
露胔于泌南名曰哀丘又參山南東道來瑱府時有
父母隨子在軍者結說瑱給以衣食瑱納之瑱誅結
攝領府事(唐書本傳)
郎士元字君胄中山人舉進士詔試中書補渭南尉有
政名為右拾遺(賈志)
李憕并州汶水人舉明經高第自武功尉以政尤異遷
主簿為長安尉天寳初舉美政(唐書本傳)
陸贄字敬輿蘇州嘉興人第進士中博學宏辭調鄭尉
罷歸以書判拔萃補渭南尉德宗立遣黜陟使庾何
等十一人行天下贄說使者請以五術省風俗八計
聽吏治三科登雋乂四賦經財實六德保罷瘵五要
簡官事時皆韙其言遷監察御史(唐書本傳)
李夷簡為鄭縣丞涇軍之亂有使走騾東去甚急夷簡
入白刺史曰聞京城有故此使必非朝命請執問之
果朱泚使於朱滔者(國史補)
李程字表臣襄邑恭王神符五世孫擢進士調藍田尉
縣有滯獄十年程单言輒判京兆狀最遷監察御史
(唐書本傳)
張造貞元中渭南尉度支欲砍取兩京道中槐樹造車
更栽小樹先符牒渭南縣尉張造造批其牒曰近奉
文牒令伐官槐若欲造車豈無良木恭惟此樹其來
久遠東西列植南北成行輝映秦中光臨關外不惟
用資行者抑亦曾蔭學徒拔本塞源雖有一時之利
深根固蒂須存百代之規况神堯入關先駐此樹元
宗幸嶽見立豐碑山川宛然原野未改且邵伯所憩
尚自保全先皇舊遊寧宜翦伐思人愛樹詩有薄言
運斧操斤情所未忍付司具狀牒上度支使仍具奏
聞遂罷造尋入臺(國史補)
陳南仲潁川人貞元十八年為武功丞邑人宜之號為
簡靖(馬志)
強循字季先鳳州人仕累雍州司士參軍華原無泉人
畜多渴死循教人渠水以浸田一方利之號強公渠
詔書褒予甚厚歴大理少卿(唐書姜師度傳附)
張署貞元中舉進士博學宏詞為校書郎尋為武功尉
治有政績擢監察御史(馬志)
王緯字文卿并州太原人舉明經以書判入等歷長安
尉居官以清白稱(唐書本傳)
郭行餘擢累京兆少尹嘗値尹劉栖楚不肯避栖楚捕
導從繫之行餘移書曰京兆府在漢時有尹有都尉
有丞開元時諸王為牧故尹為長史司馬即都尉丞
耳今尹總牧務少尹副焉未聞道路間有下車望塵
避者故事猶在栖楚不能答(白孔六帖)
劉潼字子固曹州南華人歴京兆少尹山南有劇賊依
山為剽宣宗怒欲討之宰相崔鉉曰此陛下赤子迫
於饑寒弄兵山谷間不足討請遣使喻之詔潼馳往
潼挺身直叩其壘曰有詔赦爾罪盜皆列拜潼就館
而降(唐書劉晏傳)
薛公達播子寳鼎人擢進士第佐鳳翔軍會帥不文嘗
集射設的高數十尺令曰中者酬錦與金一軍莫能
中公達執弓矢揖曰請為公歡射三發連中衆大呼
笑帥不喜乃自免去(唐書薛播傳)
五代
邊蔚初仕後唐為華州記室莊宗伐蜀大軍出於華下
時華方闕帥詔令蔚權領軍府事供億軍需甚有幹
濟之稱(冊府元龜)
叚思恭澤州晉城人以門廕奏署鎮國軍節度使官開
運初出為華商等州觀察支使劉繼勲節度同州辟
為掌書記繼勲入朝會契丹入汴軍士喧譟請立思
恭為州帥思恭諭以禍福拒而弗從乃止(宋史本傳)
宋
种詡洛陽人初為吏部令史調補長安主簿清白勤愼
卒於官邸(馬志)
周渭字得臣昭州恭城人乾德中通判興州州領罝口
砦多戍兵監軍敖狠縱其下為暴居民苦之渭馳往
諭以禍福斬其軍校衆皆懾服詔書嘉奬命兼本砦
鈐轄開寳元年鳳州七房冶主吏盜隱官銀擇渭往
代周歲羨課數倍賜緋魚(宋史本傳)
何晝永新人開寳五年登進士第官鳳翔觀察推官以
政事名(西江人物志)
裴莊字端己閬中人以明經登第為高陵縣主簿本府
召權司理掾轉運使雷德驤以威望自任嘗廵按至
境官屬皆出迎候莊獨視事本局徐謁道周德驤稱
其有守徙權忻州錄事參軍(宋史本傳)
錢若水字澹成一字長卿河南新安人雍熙中舉進士
釋褐同州觀察推官聽決明允郡治頼之(宋史本傳)若水
為同州推官有富民家小女奴逃亾不知所之奴父
母訟於州命錄事鞫之錄事嘗貸錢富民不獲乃劾
富民父子共殺女奴棄屍水中遂失其屍富民不勝
榜楚自誣服具上州官審覆無反異若水獨疑之留
其獄數日不決一旦詣州屏人言曰若水所以留其
獄者密使人訪求女奴今得之矣知州驚曰安在若
水因密使人送女奴於知州所知州乃垂簾引女奴
父母問曰汝今見汝女識之乎曰安有不識因出示
之父母泣曰是也乃引富民父子悉破械縱之其人
號泣曰微使君某滅族矣知州曰推官之賜也其人
傾家貲飯僧為若水祈福知州欲奏論其功若水固
辭曰若此當置錄事於何地耶知州歎服(名臣言行錄)
田況字元均其先京兆人後徙居信都況從夏竦辟為
陜西經略判官參都總管諸將悉兵擊賊况極言其
不可乃止又言所以給邊者十四事多見聽用(隆平集)
尹洙字師魯河南人天聖二年進士趙元昊反夏竦開
府永興軍洙為通判賊大舉兵寇涇原洙時在慶州
得涇原求救書即移文慶帥率其部將劉政銳兵數
千人便道走鎮戎未至賊引去竦奏洙為專徙通判
濠州(安陽集)
李素通判邠州事州人以素少年高科始不以吏事期
之素銳精為治所處畫皆出人意表吏民大驚會夏
虜寇西鄙劉平石元孫戰没邊人恟懼邠州城惡吏
民謀内徙以避之時州無守將素攝州事即發民治
州城僚吏固争以事當言上待報素曰虜將至何暇
顧文法為身計耶且我實為之有罪不爾累乃親度
材庀用賦功董役不三旬而畢仁宗聞而嘉之下詔
佗州守備當完曰視邠為比(温公集)
胡俛字公謹共城人舉進士高第時西方用師詔舉三
路守令轉運使吕覺以俛聞召見為彰化軍節度推
官知梁泉縣盜發輒得秩滿為著作佐郎簽書商州
判官(雞肋集)
劉几字伯壽洛陽人第進士通判邠州邠地鹵民病遠
汲几浚渠引水注城中復興客曰自郭汾陽城此州
苟外水可釃何待今日無為虚費勞人也几不答未
幾水果至鑿五池於通逵民大便利(宋史劉温叟傳)
胡瑗字翼之泰州海陵人范仲淹經略陜西辟丹州推
官(宋史本傳)涖政之暇以經術隨其賢愚訓之士多賴其
造就凡見者即識為安定先生弟子(舊志)
王獵字得之長垣人范仲淹薦為藍田主簿府使之掌
學諸生有犯法者獵自責數以為教之不至屏出之
府帥意其私捕生下獄獵前白曰此特年少不率教
爾致于理不足以益美化恐適貽士類辱帥悟而喜
曰吾慮初不及此即釋生而待獵加敬(宋史本傳)
張旨字仲微懷州河内人元昊反通判府州州依山無
外城旨將築之州將曰吾州據險敵必不來旨不聽
城垂就寇大至乃聯巨木補其罅守以強弩中外不
相聞者累日人心震恐庫有雜綵數千叚旨矯詔賜
築城卒卒皆東望呼萬歲賊疑救至州無井民取河
水以飲賊斷其路旨夜開門率兵擊賊小却以官軍
壁兩傍使民出汲復以渠泥覆積草賊望見以為水
有餘督居民乘城力戰賊死傷者衆隨解去以功遷
都官員外郎(宋史本傳)
司馬里夏縣人字昭遠進士通判鄜州州武人不法里
平居與之歡甚臨事正色力爭不可假借性廉静質
直所至有惠政(宋史司馬池傳)
楚建中字正叔洛陽人第進士主管鄜延經略機宜文
字夏人來正土疆往莅其事衆暴至兩騎傳矢引滿
向之建中披腹使射曰吾不憚死騎即去衆服其量
元昊歸欵建中請築安定黑水八堡以控東道夏人
果來聞有備不敢入(宋史本傳)
王宗元皇祐中任商州酒税有詩名終守清節琴樽自
娛吏民畏之(賈志)
周沆益都人皇祐中趙元昊擾西陲詔舉近臣可通判
陜西者丞相富弼以沆名聞通判鳳翔府去二十餘
年民猶思之(司馬光撰神道碑)
蘇軾字子瞻眉州眉山人簽書鳳翔府判官關中自元
昊叛民貧役重岐下歲輸南山木栰自渭入河經砥
柱之險衙吏踵破家軾訪其利害為修衙規使自擇
水工以時進止自是害減半(宋史本傳)
程顥(字伯淳)河南人中進士第調京兆府鄠縣主簿令以
其年少未知之民有借其兄宅以居者發地中藏錢
兄之子訴曰父所藏也令曰此無證佐何以決之顥
曰此易辨爾問兄之子曰爾父藏錢幾何時矣曰四
十年矣彼借宅居幾何時矣曰二十年矣即遣吏取
十千視之謂借宅者曰今官所鑄錢不五六年即遍
天下此錢皆爾未居前數十年所鑄何也其人遂服
令大竒之南山僧舍歲傳佛首放光遠近男女聚觀
晝夜雜處為政者畏其神莫敢禁止顥始至詰其僧
曰吾聞石佛歲現光有諸曰然曰俟復見必先白吾
職事不能往當取其首就觀之自是不復有光矣府
境水害倉卒興役諸邑率皆狼狽惟顥所部飲食茇
舍無不安便時盛暑泄痢大行死亾甚衆獨鄠人無
死者所至治役人不勞而事集嘗謂人曰吾之董役
乃治軍法也當路者欲薦之多問所欲先生曰薦士
當以才之所堪不當問所欲再朞以避親罷(伊川文集明道)
(先生行狀)
朱光庭字公掞偃師人擢第調萬年主簿數攝邑事人
以明鏡稱又從呂大防於長安幕府五路出師討西
夏雍為都會事倚以辦(宋史朱景傳)
張山甫偃師人熙寧間除武功主簿時朱光庭簿萬年
程伯淳簿鄠縣三子者齊名關中號三傑焉(馬志)
鮮于侁字子駿閬州人從何郯辟簽書永興軍判官萬
年令不任職繫囚累百府使往治數日空其獄(宋史本傳)
司馬旦字伯康夏縣人以父任歷鄭縣主簿鄭有婦藺
訟奪人田者家多金錢市黨買吏合為奸謾十年不
決旦取案一閱情偽立見黜吏十數輩冤者以直又
井元慶豪欺鄉里莫敢誰何旦擒致於法時旦年尚
少上下易之自是驚服(宋史司馬池傳)
王睦汴人華隂尉為官廉㓗清愼不忍鞭朴而心性明
敏(馬志)
焦稹河東人政和間為高陵縣主簿能佐其令李公為
政以忠信為本嘗為李公作不欺堂記(馬志)
張汝明字舜文廬陵人徙眞州登進士第歷華隂主簿
華隂修岳廟費鉅財窘汝明嚴與為期民德其不擾
相與出力佐役如期而成他廟非典祀者則毁而懲
其人滯州縣二十年未嘗干進徽宗擢監察御史(宋史)
(本傳)
張瓛崇寧間以承務郎監商州酒税權知高陵縣管勾
學事兼管勾勸農公事嘗礱石建八行八刑條碑(賈志)
仇悆字泰然益都人大觀三年進士授邠州司法讞獄
詳恕多所全活(宋史本傳)
司馬朴字文季夏縣人調晉寧軍士曹參軍通判不法
轉運使王似諷朴伺其過朴曰下吏而陷長官不惟
亂常人且不食吾餘矣不敢奉教似賢而薦之(宋史司馬)
(池傳)
張甫為華州推官日用倉粟惡吏當追賠錢數百萬轉
運使李絃以吏屬甫甫乃令斗米舂之可棄者十纔
二三又試之亦然吏遂得弛繫所賠錢纔數十萬而
已絃因薦甫遷職(廉平錄)
石昉字德輝樂平人宣和進士授隴州司工曹事靖康
元年之官明年金兵入陜官吏失守惟隴守劉化源
誓死不去檄昉權倅與昉畫地分守力不支金兵執
之勒令受職不可盡室二十三人驅之北去拘置邠
州洪皓留北與昉時相聞左右二帝於五國城與化
源俱以不屈死(西江人物志)
魏彦明開封人通判延安府建炎二年金人陷府東城
而西城猶堅守自是金兵專圍西城初受圍時彦明
與權府事劉選分地而守彦明當東壁空家貲以賞
戰士金人晝夜攻城閱十有三日城陷彦明坐城樓
上金人併其家執之諭使速降彦明曰吾家食宋禄
犬輩使背吾君乎婁室怒殺之詔贈中大夫(宋史本傳)
唐文若字立夫眉山人登進士第召對便殿高宗特旨
通判洋州洋西鄉縣産茶亘陵谷八百餘里山窮險
賦不盡括使者韓球將增賦以市寵園戶避苛斂轉
徙饑饉相藉文若力爭之賦迄不增(宋史本傳)
蹇彛潼川通泉人嘉定二年進士通判金州端平三年
北兵攻蜀彛堅守被擒不屈而死其子永叔復力戰
城破舉家死焉弟維之紹定五年進士利州都統王
宣辟行參軍事亦迎敵力戰而死(宋史本傳)
金
喬君章平陽人正隆中任蒲城縣丞有異政碑(賈志)
李完字道全馬邑人登進士第調澄城主簿有遺愛民
為立祠(金史本傳)
馬舜卿名肩龍以字行宛平人正大四年薄遊鳳翔德
順州將愛申以書招舜卿舜卿欲往鳳翔總管以敵
兵甚強德順不可守勸勿往舜卿曰愛申平生未嘗
識我一見為知己我知德順不可守我往必死然以
知己故不得不死也乃舉行槖付族父明之為死别
冐險而去既至不數日受圍城中義兵七八千而已
州將假舜卿鳳翔總管判官守禦一以委之凡受攻
百日食盡乃陷軍中募生致之不知所終時年五十
三詔贈某官配食褒忠廟(中州集)
張彀字伯英許州臨潁人大定二十八年進士改同州
觀察判官時出兵備邊州徵箭十萬限以鵰鴈羽爲
之其價翔躍不可得彀曰矢去物也何羽不可節度
使曰當須省報彀曰州距京師二千里如民急何萬
一有責下官身任其咎一日之間價減數倍尚書省
竟如所請(金史本傳)
韓玉字温甫相人明昌五年進士大安三年夏人陷邠
涇陜西安撫司檄玉以鳳翔總管判官為都統府募
軍旬日得萬人與夏人戰敗之夏人解去當路忌其
功驛奏玉與夏寇有謀朝廷疑之使使者覘其軍先
是華州李公直以都城隔絶謀舉兵入援玉恃其兵
為可用亦欲為勤王之舉公直軍行有日京兆統軍
謂公直據華州反遣都統楊珪襲取之寘極刑公直
曾為書約玉其書為安撫所得及使者覘玉軍且疑
預公直之謀即實其罪玉道出華州被囚死士論冤
之(金史本傳)
馬慶祥字瑞寧本名竒爾濟蘇先世自西域徙家淨州
天山大安初拜鳳翔府路兵馬都總管判官元光元
年冬十一月聞大將蒙古布哈將攻鳳翔行省檄慶
祥與治中胥謙分道清野遇大兵圍數匝欲降之不
屈而死元帥郭仲元輿其尸以歸葬鳳翔普門寺東
詔贈恒州刺史諡忠愍胥謙及其子嗣亨亦不屈死
謙贈彰化軍節度使嗣亨贈鳳翔府判官禎州金勝
堡提控僕散胡沙亦死贈銀青榮禄大夫正大二年
哀宗詔褒死節士習禮言思等為立褒忠廟(金史本傳)
元
商衡曹州濟隂人僉陜西行省員外郎以戰死(元史商挺傳)
張泰來餘姚人商州學正博通古今能詩文作新士類
為儒職冠(賈志)
杜震商州學正質性自然布衣蔬食泊如也教人作文
先以正心地為本後學宗之(馬志)
元本武陟人至正間進士除邠州判官攝褒城安塞二
縣尹俱有治績(萬姓統譜不按邠州志職官載)
明
吳雲字友雲(宜興人)洪武初以校書郎改渭南丞有善政
(續藏書)友雲洪武二年為渭南丞時中原初定事皆草
創雲至攝縣事躬行儉約振廢滯納流亾鋤強暴恤
孤煢均徭宥罪城池廟署拓治一新三年頽風丕變
擢刑部郎中(渭南縣志)
李叔正字克正江西靖安人洪武初遷渭南丞同州蒲
城爭地累年不决行省以委叔正单騎至其處召兩
造至前立談而决縣田無定額乃即里社丈量立法
密而用刑嚴奸慝讋服(廣輿記)
洪道保安縣丞洪武二年齎印到任招撫人民始立縣事(賈志)
王惟允江西新淦人洪武初任南鄭丞招安人民開設縣事(賈志)
潘謹浙江錢塘人洪武初以儒士任洋縣丞撫字勤勞
善政流聞祀名宦(洋縣志)
蔣良輔洪武中任隴州學正教養有方歷官知府祀名
宦(鳳翔府志)
邢冕新鄉人洪武中任麟遊丞公正廉勤古之遺愛(賈志)
方孝孺字希直一字希古浙江海寧人洪武二十五年擢
漢中府學教授日與諸生講明聖學(世法錄)
李驥四川新繁人國子生洪武中任城固典史公平有
為任滿士民不忍其去詣部保留(馬志)
宣義昭洪武中商州學正時方草創人未知學義昭補
綴經籍親授句讀教事粗舉(賈志)
夏安禮廬陵人洪武初澄城主簿時關陜初附民多癘
疫旱暵相仍安禮事神治民有善政由是時和年豐
民咸戴之(澄城縣志)
金文徵南直吳縣人洪武中鄜州同知興舉廢墜政尚
寬仁民稱頌之(賈志)
江英江津人監生洪武末任寳雞丞廉平自守終始不
渝導民引水灌田民永賴焉祀名宦(寳雞縣志)
鄒昱永樂初任漢中府同知勤愼有為政聲大振(明一統志)
解鏘棲霞人監生永樂中三原教諭九年考滿保留復
任教訓有方士登賢書捷南宫者皆其力也(三原縣志)
復揚清永樂間任扶風典史籍其民為上中下三等均
役莫不從令貧無牛種者即為假貸秩滿士民詣闕
乞留乃陞禄復任(雍大記)
徐永逹字志道歸德人舉人永樂中寳雞教諭訓迪有
方任滿生徒奏留之擢翰林編修歴山西按察使(賈志)
郭忠江南徐州人吏員宣德中任三原丞熟於吏治為
政公平士民感德陞秦州同知(馬志)
牛紳河南尉氏人為城固訓導日以課士為樂城固久
乏科目宫墻傾壊紳力請上臺捐貲改建是科果有
魁鄉榜者(尉氏縣志)
張尹字商任河南魯山人正統中高陵教諭有孝行能
以身教人生徒有貧窘者麥粟周之九年轉長安諭
(馬志)
周儀山西孝義人舉人正統中鄠縣教諭與諸生約雞
鳴來學雞未鳴儀衣冠而待諸生奮勵由是多能記
誦鄠有城隍會聲伎繁豔觀者塞途諸生無一敢延
竚者則其教可知矣秩滿陞保寧府教授(馬志)
劉亮洛陽人由鄉貢登宣德庚戌乙科授陜西華州訓
導條格嚴整尤勤訓迪嘗再攝渭南縣學兩學生皆
父事之成材者甚衆正統癸亥遷澄城教諭俗戇直
難訓亮用剛克畢就矩矱尋改三原諭愛其士多秀
敏講授不輟其教以明理飭行為本不專文藝學者
皆畏服(懷麓堂集)
郭文廣定襄人任宜君主簿清勤慈恕時轉輸雖繁民
沾其澤卒於官贈縣尹(賈志)
王純廣陵人商州教諭質實簡默甘澹泊諸生餽奉未
嘗輕受以道義誨人責之力行不徒為章句之學(賈志)
康拯正統間任耀州學正惟嚴毅以勤率士五夜即升
堂令諸生互課有不如程者戒責不少假由是士多
有成(馬志康按賈志作極誤)
潘敏宿遷人景泰中以材胥任涇陽主簿廉以持身謙
以接士開修水利增新廟學士民咸仰之(賈志)
高瑄霸州人景泰間郿縣典史愛民好士興水利築城
垣政績顯著祀名宦(&KR1307;縣志)
陳秀澤州人為西鄉尉才力甚裕歷任九載民不忍捨
比歸攀轅泣留(漢中府志)
王斆壽陽人天順初舉人任渭南教諭性狷潔一介不
取訓誨嚴明有條舉止莊重不苟雞鳴即升坐敷教
風雨寒暑無間諸生畏敬一生以新茄數十餽王王
怒曰弗勤爾學乃以是啖我邪懲以夏楚如其茄數
遣之後遷中牟知縣(賈志)
明輔巴縣人舉人天順初蒲城教諭有師範善教能詩
陞國子學錄王思安大行人舉人天順初蒲城訓導
與明輔同時敷教有方輿論與輔並宜祠祀(賈志)
楊潤河津人舉人天順中任涇陽教諭教條嚴整篤於
訓迪禮度謹飭為一時掌教最歷陞國子監丞蓋不
忝文清薛公之門云(馬志)
劉端寧鄉人舉人成化中西安府同知明曉水利留心
民事修治渠堰人被其澤既去民恒思之(馬志)
李文祥字天瑞麻城人進士以風義自持謫咸寧丞上
官有欲門見之者文祥卻立不進曰庭參有禮此非
其所及召還關中父老擁道泣送監司有所餽遺悉
謝不受(名山藏)文祥上新政疏激切大學士萬安銜之
令吏部除文祥咸寧縣丞剛正有為安罷擢南京工
部主事(舊志)
王賓沁水人監生成化中咸陽教諭禮度謹飭約束嚴
明為關輔儒官最(賈志)
王馴襄垣人成化中任渭南丞有力敢任事諸尊官過
渭南氣焰薰灼者馴獨以己當之雖驛遞亦頼焉(馬志)
徐存敬雙流人成化中渭南典史勤敏有材幹歷任十
一年去之日百姓赴京保留之(馬志)
辛儒直隸固安人西鄉主簿勤敏有為邑之茶徒聚衆
劫掠儒率兵擒𠞰陣亾士民哀之祀名宦(漢中府志)
高儔字宗伊瀘州人弘治初舉人高陵教諭博雅端正
勤於訓誨鄰縣名士皆來就學教人以六德冠婚喪
祭鄉射相見皆為條約一時禮讓文物煥然可觀陞
武定同知(賈志)
聶相臨朐人任涇陽縣丞敦厚有禮人敬愛之臨民遇
有冤苦者輒為淚下後陞崇信知縣前後陞縣者惟
相一人(賈志)
邢彪字德威曲沃人監生弘治初三原縣丞衣布茹蔬
珍綺不御每下鄉收糧勘事惟裹乾糗自隨分毫不
以擾人罷職貧不能歸擇咸寧陋室居之玩誦經籍
泊如也祀名宦(三原縣志)
呂子固解州人弘治初以舉人為富平諭賦性剛正立
教有方每晝課諸生於明倫堂至夜秉燭廵視漏下
二鼓始休晨興又考校之一時成材多者稱子固第
一(富平縣志)
趙珍臨潁人舉人弘治時為盩厔諭性剛毅訓士嚴肅
以禮經設教後盩厔士有以曲臺業相繼魁省闈者
皆其薪傳也(盩厔縣志)
馬龍字文祥齊東人進士授給事中忤旨謫岐山丞弘
治二年廵撫薦知縣事歴任四年政教兼舉陞汝寧
府同知士庶立去思碑祀名宦(三原縣志)
毛憲絳州人正德中由三氏學授任西安府教授師道
尊嚴言行不苟謁上司無諂容嘗曰士子讀書處事只求
一箇是且令諸生宿號舍而親夜行廵之其貧而好
學者必捐俸助給一時陶成最多後陞韓府長史(馬志)
趙昂開州人監生正德初三原主簿平居接物藹如也
一有干謁則屹不可動士君子以有道稱之當路委
以政事所在底績陞博興知縣(馬志初按賈志又載正德三原主簿趙)
(鼎開州人陞博平知縣考三原志有趙昂無趙鼎疑即趙昂一人而誤作兩人也附志於此)
劉佑安陽人監生正德初任澄城教諭持身不苟立教
有方七年妖賊李午陷落川屯兵彭衙漸逼澄城居
民多逃佑設法守禦保全後病歸士民遮留(賈志)
劉仁瀘州人正德時由舉人為盩厔諭能古文詞時督
學以古學程關中遴其才拔直正學書院恬淡自好
訓士多所成就(盩厔縣志)
張儒山西趙城人監生正德中渭南縣丞仁厚廉謹不
事鞭朴人弗忍欺有長者風(賈志)
羅賢蓬溪人正德舉人歴官漢中府通判鄢藍賊薄城
賢仗節入壘諭以禍福賊解去總兵官楊洪逼撓賊
衆遽加侵辱賢以節死撫按上其事贈本府知府錄
其子(四川通志)
張志寧定州人由歲貢任漢隂諭教育有方人知向學
諸生婚喪不能舉者每義助之(漢隂縣志)
謝茂實富順人武功教諭性嚴重笑語不苟雞鳴而起
寒暑風雨無少怠時士習尚俠重武自是畏憚不敢
肆(馬志)
趙文傑内江人正德末武功訓導甘貧好學寒暑不易
初至時察諸生可教者盡心開迪敢後者痛責之故
諸生皆知向學(賈志)
李用中山東人舉人西安府同知嘉靖中城富平流曲
堡用中督之時邊患甚急百姓尚狃目前百堵廢墜
用中痛懲怠者自巨室始仍出粟以賑窮人始就版
築奮迅趨事不數月而五堡訖工遂為永利(富平縣志)
朱光霽字克明蒙化人嘉靖間舉人同知西安府時修
復河套百務填委酬應各有次第署華州朝邑蒲城
所至有惠政(賈志)光霽陞西安府同知織造璫故事皆
跪拜光霽曰吾膝豈易屈人者乎璫聞獨降階迎見
每署郡邑獄中多所平反人甚德之尋乞致仕撫按
監司皆勉留不辭去(明史竊)
李嘉禄禹州人舉人知郿縣強明敏辨能以法約束吏
人承事者兢兢救過往上官公使多&KR1088;勢藐易所部
嘉禄不假詞色公役無不懾服好督勵諸生數詣學
宫講說經義一時文教彬彬陞西安府通判(賈志)
喬瑞霍州人嘉靖丙戌進士西安府推官決疑獄多所
平反執法抗秦藩歸侵田設法賑荒民免死徙歷官
山東右參政(賈志)
余良弼巴陵人舉人遷延安郡丞修城堡申斥堠軍政
肅然兩膺寵命卒於任(湖廣通志)
楊根字伯深祥符人嘉靖辛卯舉人為鳳翔推官奉法
惟謹嘗攝隴州議丁糧里逓多便於民隨御史按部
惟剔大蠧巨姦餘悉不問遷延安同知調度兵馬收
支芻餉繕修城堡稽核功罪無不倚辦以病致仕(祥符)
(縣志)
蔡禎環縣人解元天性至孝以家貧就禄為宜川教諭
每食必供甘旨於親嘗危坐與諸生課講務以善道
淑人(馬志)
趙鑑河南尉氏人宜川丞為政嚴明有豪民素結官府
横行遇鑑歛跡生員劉述以妻死被誣鑑力出之(尉氏)
(縣志)
張縉安陽人嘉靖中任鳳翔府推官廉明公恕訊鞫多
所平反姦弊悉除(鳳翔府志)
郭太元綿州人監生嘉靖中郿縣教諭道趣洒然蔚為
士望祀名宦(鳳翔府志)
趙相即墨人監生嘉靖中郿縣教諭持身不苟敷率有
方捐俸以濟貧却贄以遠利(鳳翔府志)
齊大鵬黃岡人嘉靖中隴州同知正直廉明仁慈勤愼
催徵不擾里甲一清尤能釐奸剔弊祀名宦(隴州志)
張良知安邑人以知州任漢中府同知修山河堰甚有
勞績漢民享其利(賈志)
傅希孟字仲道蒲州人舉人嘉靖間知同州性簡素質
直去家不兩舍知交絶跡嘗奉檄度田履畆按覈不
攜庖饌第齎市餅而已冰蘖之操三年如一日遷漢
中府同知(同州志)
逯嵐清豐人歲貢任郃陽丞好文藝長官喜迎悦嵐獨
持正不阿以此銜之遂解任去載所植園蔬以行曰
食吾力也士民至今以為美談(賈志)
唐學顔富順人為郃陽尉口不譚非義遇歲祲禱雨散
粥愛民如不及竟以勞瘁卒於官士民惜之(郃陽縣志)
王翰德陽人貢士任韓城教諭時韓士棄舉業不肄翰
聚而督課之文教丕振(賈志)
沈瑋大興人監生嘉靖間韓城主簿奮身殺賊而死贈
韓城知縣廕一子(賈志)
劉達字達夫上元人貢生與謝與槐張秋渠稱金陵三
才子任華州學正課士最稱得人崇尚氣節士風一
振(賈志)
吳嘉祥眉州人舉人署華州學正負廉節好督率諸弟
子員誦讀秦漢古文辭治一經者俾博及他經而尤
加意修行之士官至行太僕寺卿(華州志)
黃瑶把縣人嘉靖間教諭白水慧中秀外剛方不阿時
同僚有索束脩辱士者瑶正色曰儒官以禮義教人
而計利辱士乎即麾士令去祀名宦(白水縣志)
葉夢熊字男兆廣東歸善人嘉靖乙丑進士拜主事轉
餉關中己丑擢左僉都御史廵撫陜西(廣東通志)夢熊以
御史左遷郃陽丞在縣事不便民者悉與摘剔甄才
俊諸生設局督課一時人文蔚起治化大行(同州志)
潘達字劇驂京山人萬歷甲午鄉薦同知西安所轄遼
闊俗多頑梗達單車撫循礦賊屏迹(湖廣通志)
楊允中遵化人字印南以庶常改監察御史左遷西安
府同知壬午歲凶嘯聚者甚衆允中單車夜馳集千
百長團練調度不五旬而渠魁就擒境内以安趙
資山陽知縣壬午之變有保障功(賈志趙按山陽志不載資姓氏故)
(世次無考馬賈二志又俱列景泰名宦然景泰中縣治未設其誤可知今因傳云壬午之變姑附楊傳存)
(考)
王大智號濬宇玉田人萬歷時進士任西安司李嘗庭
扑冢宰孫丕揚壻丕揚聞而喜曰有擔當人也擢吏
部主事(畿輔志)
王明福河南府人西安同知分署潼關以明允著稱嘗
署道事潼倉斗級著大履帶納戶糧名曰船鞋明福
一見知其弊即杖之於通衢官置劣考自是收糧得
平(潼關衞志)
史邦直字中厚樂陵人西安府撫民同知耿介清貞動
準道義屬吏承風皆以廉明任事德教大行會&KR0624;賊
之亂衆議主𠞰邦直堅持不可身率兩騎馳諭之賊
皆感泣請降因殱其魁餘悉散秦民安堵擢河南僉
事(賈志)
劉一鳴保寧人任涇陽訓導温恭恬静錄貧士名於壁
間即有餽弗受未幾卒官無以為歛其清如此(賈志)
徐三仁青陽人任醴泉縣丞邑丁向多混徵積胥因緣
為弊三仁一一覈實為勒碑垂示百姓感其均平(賈志)
郭世禄字介軒山西威遠衞人萬歷間任醴泉諭體莊
心敬教人以德行為重著有戒士勸學諸訓修兩廡
櫺星門鐫石於廟去之日諸生書情深義重四字送
之(賈志)
范之齊山東樂陵人舉人萬歷時為漢中推官法令嚴
明常慮民遭欺枉察訪不避寒暑一時豺虎屏跡(漢中)
(府志)
蔚宙山西蔚州人貢士萬歷中韓城縣丞性狷介周知
民瘼韓舊無逋賦大祲後始有之其弊有三一逃負
二攬侵三詭寄而詭寄為甚韓多山陵戶田萬畆業
者數十百人而税多籍之一人之下輸將彼此觀望
因以後期宙為區分糧各異籍雖父子兄弟既異籍
即不相逮自此輸者恐後積逋以清(韓城縣志)
劉波字澄源隴州人受業于馮仲好有學行由貢生為
盩厔訓導日與諸生講學不輟或有言非其時者波
曰吾以盡吾職他何計焉諸生益信從之(馮少墟集)
吉永祚輝縣人鳳縣主簿七年四月已謝事將歸賊至
知縣棄城遁或勸之去不可乃倡義拒守力屈城陷
北面再拜曰臣雖小吏既食君禄不敢以謝事逃死
見賊大罵被殺二子士樞士模皆死教諭李之蔚鄉
紳魏炳俱不屈死(續表忠記)
夏建中開平衞人崇禎八年遷扶風丞時流寇薄城建
中至畫戰守方略甚具朝夕乘城親犯矢石月餘力
不支死之事聞贈旗守衞經歷妻女皆投井死又甯
汝環濰縣人董時和陽武人甯以扶風丞署隴州篆
董以扶風丞署麟遊篆寇陷城皆遇害(舊志)
何宗孔通州人紫陽典史崇禎八年城陷死之(紫陽縣志)
孟宗孔階州人為漢隂諭崇禎八年城陷死節贈國子
監助教祀名宦(漢隂縣志)
宋之傑字萬特開平衞人功貢天性英明任事果決初
任咸陽丞署鎮安山陽二縣復其城崇禎九年秋署
扶風篆募丁壯修城池造火器為戰守具旋建衙署
復驛站招逃亾墾荒蕪延諸生之有文行者教民間
子弟諸廢具舉十年陞本縣知縣十三年歲饑盗賊
蜂起又練鄉勇躬自勦滅之鄰邑咸倚重焉以功陞
本府判(賈志)
張文學崇禎時為洋縣尉時巨寇頻至文學力為捍禦
城頼以全祀名宦(漢中府志)
岳士望鎮西人任靖邊同知神賊攻城士望調度守禦
危坐敵樓上矢石雨下神色自若或勸之使避士望
張目叱之内安人心外挫敵氣城頼以全(延綏鎮志)
高拱鄖縣人紫陽典史追捕流寇李三陷陣死(紫陽縣志)
許東良雒南石家坡巡檢久守邑城以事歸本署遇寇
害(雒南縣志)
翁鉞寧波人雒南石家坡巡檢時代縣捕事扞賊匿縣
東北隱寺以義勇出勦鉞督餉往被賊執厲聲不屈
遂被害後賜䘏廕(雒南縣志)
許嗣復北直人潼關衞教授進諸生講程朱之學以忠
信孝義為本(舊志)闖賊長驅入關嗣復分守上南門城
破持挺格鬭罵賊死妻女被掠亦皆自殺(續表忠記)
劉光先直隸人貢士崇禎十三年為中部佐公廉有守
十四年邑被寇陷衆皆怖散時邑令朱新堞公出左
右將壞垣掖之走光先曰吾守朝廷土將安往自持
刀與賊戰被創度力不支遂自焚及新堞歸為位取
賊首奠之(賈志)
姚啓崇沁水人拔貢授渭南丞崇禎十六年李自成陷
潼關與邑令楊暄協力固守城陷不屈死時同死者
為教諭蕭致中鐵嶺人訓導楊馨鞏昌人皆以貢生
任(渭南縣志)
簡仁瑞字季麟榮縣人舉人崇禎壬午以京兆郡丞署
盩厔篆邑方罹兵燹閭里丘墟仁瑞極意撫綏釐剔
奸蠧豪宗悍弁悉束以法時旱魃為災仁瑞疏廣濟
諸渠溉田寇據南山設法勦除危城以安造士課業
勉以行誼新令至復旋京兆士民如失慈母(盩厔縣志)
章尚絅會稽人秦府長史聞城陷投印井中冠服趨王
府端禮門再拜自經後贈按察司副使(續表忠記事按尚絅紀)
(本末作世絅與此異)
按事有繁簡官有閒劇僚佐之設所以彌縫其闕
而交修不逮也唐京兆少尹程諫休寧人長安尉
王之咸太原人李嶠趙州人萬年主簿徐堅失其
籍咸陽尉蘇味道欒城人藍田丞崔立之博陵人
渭南尉趙嘏山陽人崔邠武城人延長主簿羅居
通成都人朝邑尉劉幽求武彊人顔願失其籍白
水尉張廷珪濟源人武功主簿駱賓王義烏人尉
姚合峽石人華隂尉聶夷中河東人宋京兆府學
教授蔣䕫失其籍明西安府同知楊提鶴慶人撫
民同知韓霖富順人推官楊銳直隸人金新祚高
唐人延安府同知徐崇德濟寧人傅裕泰安人張
鑄平谷人閻禮洛陽人聶世潤劍州人通判崔恕
保定人推官柴思恭保定人姜鵬息縣人顧咸正
崑山人鳳翔府同知張顯漢川人通判王吉上蔡
人推官何楚鍾失其籍王价稷山人漢中府同知
李彦望江人傅希孟蒲州人馮珣臨朐人通判孟
統河南人王東岱尉氏人王鳳翼山西寧鄉人教
授陳祖舜資縣人興安州同知黃銓麻城人州判
牟坤雲陽人商縣教諭(即商州時未改州治也)王勛大興人
劉芳朔州人陳海洛陽人商州學正王田錦衣衞
人賈通蘭陽人訓導陳伯瑗銅梁人同州同知王
濓長垣人李鑾元城人州判劉淵濮州人王瑜海
豐人學正謝璉上虞人張祝魏縣人訓導夏亨新
喻人彭興盧氏人華州州判許登仕安陽人耀州
同知李憲平遙人學正張俞嚴眉州人乾州州判
張俊汜水人田美内江人學正安貴臨汾人張楨
潁川人薛璟蒲州人霍竒單縣人彭程湘鄉人劉
楷南直隸人訓導伍從教榮縣人楊通南部人邠
州州判林楓南宫人陳自沛永嘉人鄜州同知吳
士睿失其籍學正王庭崑山人寧羌州判何悌合
州人長安教諭李德宿松人孫維藩解州人咸陽
教諭孔慶宜陽人黃琮睢州人興平丞郭昂猗氏
人教諭李寅河南人張祚觀城人訓導鄭環長壽
人秦錡曲沃人臨潼教諭曹大行遼東海州人高
陵丞陸□名山人教諭郝紹䕫絳州人侯輔洛陽
人典史耿臣膠州人鄠縣教諭吳憲安岳人涇陽
教諭員紀許州人徐安蒲江人訓導楊世桂長壽
人三原丞韓士文章丘人教諭張本河内人張奎
裕州人盩厔教諭張學懋潼川州人賀來獻山西
寧鄉人訓導陳讓絳縣人朱子節文縣人渭南教
諭陳嘉猷富順人白永四川人訓導李岳眉州人
謝暠良鄉人富平訓導羅日生威遠人醴泉主簿
吳續稷山人樊應宗陽城人教諭夏亨臨江人趙
善新都人童宷中江人甘泉主簿張軾忻州人訓
導徐珩閬苑人(閬苑字有誤)安定教諭冉寅東内江人
典史王尚德新鄭人宜川主簿張繹清苑人典史
曹徵庸平湖人鳳翔教諭王鐸祥符人岐山丞李
祥元氏人教諭王治代州人張四教巴縣人扶風
丞薛泰大城衞人教諭黎昕渾源人左迪江西建
昌人劉遇陽曲人劉勲巴縣人訓導沈益安州人
杜亨肥縣人韓祥文水人鄒明魁叙州人王正眉
州人郿縣丞戴鳳翔失其籍教諭祝世亨温江人
蔡璵保定人董儒蒲江人訓導盛忠汝州人任恩
通江人麟遊丞陳雷大同人褒城主簿伍魁南溪
人洋縣教諭方震四川人朱崇芳新寧人訓導廉
儒狄道人鳳縣教諭孔崇儒鄰水人略陽教諭王
鐸蓬州人洵陽教諭張本大邑人石泉典史李珏
鄧州人雒南教諭任佐稷山人山陽教諭李壯鞏
縣人主簿俞濟商南丞王廷羲教諭陳應禎訓導
丌葛朝邑丞卞禮俱失其籍教諭翟方榆次人譚
錦銅梁人郃陽訓導韓衡費縣人李伸内鄉人典
史李天敕曲沃人澄城教諭馬廷璽正定衞人訓
導郭鼎襄陵人韓城丞李元雲陽人教諭劉謙山
東人李昌臨川人丘茂聞喜人王時效永寧人申
偉陽曲人訓導趙璧聞喜人黃春長壽人華隂丞
黃文明失其籍翟益四川人蒲城丞馬貴失其籍
吳志文萬全衞人教諭潘凱洛陽人楊學程西鄉
人同官教諭史鑑偃師人丁應觀安邑人白水丞
張平唐縣人教諭王皜蒲州人李永文彦茂俱失
其籍俞猷内江人訓導錢鐸臨汾人武功教諭林
士雲卭人劉相成都人曹山榮縣人楊春安岳人
陳厚合州人訓導李善湖廣人金鼎榆次人永壽
丞張驥蒲州人教諭尹信陳留人葉宗順天人韓
唐潁州人陶守道銅梁人李長鯨洛陽人二水教
諭謝淵均州人張本立壽光人訓導鄒崇禮麻城
人淳化丞畢經井陘人教諭王繼保定人潘天民
睢州人馬朝宣交州人中部教諭白金失其籍袁
經清苑人府谷訓導楊威膚施人以上俱載舊志
仍錄之
本朝
衣璟如字玉京棲霞人順治己丑進士任漢中府推
官先是吳三桂駐漢中兵民錯處豪猾依倚為奸
百姓患之璟如蒞政嚴明見者竦然相戒曰各自
愛無犯衣君令蒞任數月令行禁止奸吏震懾尤
長於聽斷雖狡獪譎辨詞涉兩端獄稽數載者以
片言折之咸稽首屈服
馮臯彊字立中永濟人順治乙未進士同知漢中府
吳逆之變大兵進討臯彊隨征至沔縣陷賊中導
之降不從授以僞職憤然曰我王臣也何以此汚
我賊冀其終為己用也釋勿殺久之復劫以威嘆
曰睢陽常山彼何人哉當勿令二公笑我賊知不
可奪乃幽之古寺中歴五載意氣自如暨奮威將
軍王進寳師下漢中始免總督哈占疏其節於
朝奉
旨錄用臯彊以老乞歸卒
劉澤霖直隸人貢生順治十六年任漢中府同知初
吳逆駐漢逆黨重利剥民及是移駐雲南索逋甚
急質民子女號泣遍野澤霖挺身執法為逮治其
尤者仍率屬捐金贖男婦數百口民始安堵尤留
心水利南鄭舊有柳邊堰為擁沙所衝堤不能固
澤霖疏鑿得宜復沿邊栽柳障沙迄今永頼
茹珍浙江山隂人初仕為陜西藩幕值採木梁洋廵
撫賈漢復知珍才俾督艘北上刻期報竣滇逆告
變蔓延關隴以幹略擢判西安同官嫉其能有大
役僉曰非茹判不可諸臺使欲集事輒命珍於時
禁旅雲屯需藁日鉅萬厰不能給制府以為憂珍
毅然與諸大帥約期以三日因馳赴涇干復循渭
而南東抵潼關遍召巨室豪家泣諭
國恩當報宜先輸草束以佐軍興後當倍償厥直一
時舟車麕至芻茭山積諸大帥皆驚羡接待逾常
禮先是隴渭之交久當賊衝堡民多受迫脅或疑
其欵寇欲屠之時大軍駐寳雞適珍督運至鳳翔
聞之乃夜走軍中涕泣言諸堡無叛狀遂獲免賊
平八旗兵分駐西安會逃旗之禁方嚴乃别立廨
舍令丞倅理其事三月而更謂之直季珍迭三四
直平反居多以疾丐歸卒
汪化鰲字魚君江南涇縣人拔貢康熙八年任漢中
府同知凡郡中水利屯糧及茶鹽諸政皆稱職再
攝縣事省刑息訟禁耗羨絶苞苴聽斷無留獄十
三年吳逆踞漢南逼受僞職鰲不從窘辱備至後
復給僞劄令知白河縣事勒令之任鰲拊膺嘆曰
吾不能以身報國敢偷生旦夕耶遂自經士民傷
之共斂葬於漢中城南之連水河
譚吉璁字舟石嘉興人由監生康熙九年任榆林城
堡同知為政清惠有古良吏風十四年朱龍叛璁
與副使高光祉總兵許占魁進勦邊境以寧制府
上其功
賜忠藎可嘉匾額以榮之榆林古上郡地明代因寇患
始為重鎮良將勁旅星羅碁布而鎮志未立一切
方略制度但錯見陜志中陜志統二省三邊限於
尺幅不能詳也璁苦心搜訪逐類編輯東西千八
百里凡一名一物無不訂正是非叙述本末志乘
之精詳未有如延綏鎮者
韓北城山東人由貢生任鳳翔通判時吳逆未靖蜀
餉孔亟北城有心計不憚險遠往來頻數軍餉得
無後期且詰奸禁暴匪類潜蹤境内安之
趙煥文懷寧人任白水縣典史康熙十七年大將軍
圖海下平凉給劄令招撫遠近至棧口遇賊不屈
死之二十二年
贈河南封丘縣主簿
胡覲賓奉天承德人任華州州判任理有聲署渭南
縣事明斷果决累年疑獄無不剖晰又署長安縣
事理煩治劇恢恢有餘大府重之命兼攝華州及
興平縣事治行卓犖允稱良吏每念華下風氣寖
薄捐金修補小華山峰以壯形勝
楊廷桂字月丹寳雞人康熙戊午登賢書二十四年
授武功教諭比至任申明學規釐正士習倣安定
蘇湖教法立賢良政事文章學術四科隨材造就
高下悉中矩矱教士以四子書為主有問業者娓
娓不倦晨夕肅衣冠坐堂上率教則禮之不率教
則誘進之在任數年諸生競知向學會以憂歸里
論者惜焉
韓奕字克振滿洲籍鄜州人康熙三十八年任榆林
城堡同知居官清介饒有政績開水利建學宫作
士恤民諸廢必舉癸未冬
車駕西巡嘉其能擢臨洮守軍民攀轅者以萬計
將弁
晉
周處字子隱義興陽羨人少仕吳入洛遷新平太守撫
和戎狄叛羌歸附雍王美之遷御史中丞梁王彤違
法處深文按之氐人齊萬年反朝臣惡處強直使隸
夏侯駿西征萬年聞之曰周府君昔臨新平我知其
才兼文武若專斷而來不可當也如受制於人此成
擒耳既而梁王彤為征西大將軍都督關中諸軍事
處知彤必當陷已自以人臣盡節不宜辭憚悲慨即
路志不生還時賊屯梁山有衆七萬駿逼處以五千
兵擊之處將戰軍人未食彤促令速進而絶其後繼
處知必敗賦詩曰去去世事已策馬觀西戎藜藿甘
粱黍期之克令終言畢而戰自旦及暮斬首萬計弦
絶矢盡播系不救左右勸退處按劍曰此吾效節授
命之日何退為且古者良將受命凶門以出蓋有進
無退也今諸軍負信勢必不振我為大臣以身殉國
不亦可乎遂力戰而没(晉書本傳)
北魏
賀拔勝神武尖山人少有志操善騎射北邊莫不推其
膽略廣陽王元深在五原為破六汗賊所圍晝夜攻
戰召勝為軍主勝乃率募二百人開東城門出戰斬
首百餘級賊遂退軍數十里廣陽以賊稍却因拔軍
向朔州勝常為殿以功拜統軍(周書本傳)
隋
趙仲卿天水隴西人開皇中拜朔州總管於時塞北盛
興屯田仲卿總統之微有不理者仲卿輒召主掌撻
其胷背或解衣倒曳於荆棘中時人謂之猛獸事多
克濟由是收穫歲廣邊戍無餽運之憂(隋書本傳)
唐
陽惠元平州人為京西兵馬使鎮奉天朱泚反自河朔
赴難解奉天圍詔營便橋李懷光反奪其軍惠元走
奉天懷光遣將馳騎追及於好畤惠元被髮呼天血
流出眥袒裼戰而死二子晟暠皆及害(唐書本傳)興元元
年六月故神策京西兵馬使簡較工部尚書兼御史
大夫陽惠元贈右僕射仍賜絹百疋惠元男故尚食
奉御晟贈殿中監故左衞兵曹參軍暠贈邠州刺史
褒死難也(冊府元龜)
侯仲莊字仲莊蔚州人為神策京西將德宗幸奉天遷
左衞將軍為防城使修壘堞晝夜執戈徼循從幸興
元殿軍駱谷授防禦招討使帝還都復鎮奉天幾二
十年卒贈洪州都督(唐書李光弼傳附)
王忱為盩厔鎮將清苦肅下秋毫不犯(國史補)
李景略幽州良鄉人大歷末客河中闔門讀書李懷光
為朔方節度使署巡官五原將張光殺其妻以貲市
獄前後不能决景略覈實論殺之累轉侍御史豐州
刺史豐州當回紇通道前刺史軟柔每虜使至與抗
禮時梅錄將軍入朝景略欲折之因郊勞前遣人謂
曰可汗新没欲弔死者乃坐高壠待之梅錄俯僂前
哭景略撫之於是虜容氣沮索不敢抗自此回紇使
至皆拜於庭威名顯聞拜天德軍西受降城都防禦
使窮塞苦寒邊戶勞悴景略節用約己與士同甘蓼
鑿咸應永清二渠溉田數百頃儲禀器械畢具威令
肅然聲雄北疆回紇畏之卒於屯贈工部尚書(唐書本傳)
五代
侯益汾州平遙人明宗時為商州刺史蜀軍寇金州益
率鎮兵襲擊大破之詔賜襲衣名馬加西面行營都
巡檢使(宋史本傳)
宋
石保興字光裔浚儀人雍熙初李繼遷入鈔徙銀夏綏
府都巡檢使嘗巡罨子砦並黑水河趣谷中夏人知
之以數千騎據險渡河求戰保興所部不滿二千人
乃分短兵伏於河滸俟其半渡急擊之斬首百餘追
北數十里優詔褒美淳化五年為永興軍鈐轄改夏
綏麟府州鈐轄至道二年徙延州都巡檢使兼署州
事改本路副都部署與范重召等五路討賊有岌伽
羅膩數族率衆來拒保興選敢死士數百人銜枚夜
擊殱之自是吳移越移諸族歸降還至烏白池賊又
為方陣來拒保興麾衆出入陣中會乘馬中流矢挺
身持滿易騎奮呼且行且鬭凡三日四十二戰賊遂
引去咸平五年以疾歸京師卒(宋史石守信傳)
侯延廣汾州平遙人太平興國初出護延州軍兼緣邊
巡檢善撫士卒下樂為用會西北戎入寇邊人擾亂
求可使徼廵者近臣言延廣將家子習邊事無出其
右遷同鄜坊延丹緣邊都巡檢使戎人聞延廣至不
敢復亂叛卒劉渥嘯聚亾命寇耀州富平縣謀入京
兆其勢甚盛延廣率兵數百自間道追之會渥於富
平西十五里渥素憚延廣傳言我草間求活視死如
鴻毛侯公家世富貴奈何與亾卒爭一旦之命延廣
怒因擊之挺身與渥鬭大樹下斷渥右臂渥脱走後
數日為追兵所獲渥素號驍勇至是為延廣所殺羣
盜喪氣稍稍自歸關右以定上嘉之擢拜崇儀使(宋史)
(侯益傳)
慕容德豐字日新太原人太平興國二年知慶州兼邠
寧都巡檢嘗破小遇族奪名馬數十匹居任九年以
簡静為治邊鎮安之(宋史慕容延釗傳)
曹光實雅州百丈人太平興國五年李繼捧入朝以光
實為銀夏綏麟府豐宥州都巡檢使繼捧弟繼遷逃
入蕃落為邊患光實乘間掩襲至地斤澤俘斬甚衆
破其族帳獲繼遷母妻及牛羊萬計繼遷僅免使人
紿光實請降期於葭蘆川光實信之從數百騎往伏
兵起遂遇害(宋史本傳)
盧斌開封人端拱中為永興軍華州巡檢時大賊侯和
尚劉渥劫興平櫟陽殺捕賊官二人斌率兵掩襲且
追且鬭薄南山渡渭水扺鳳翔復至耀州擒斬並盡
以勞改供奉官召還面加奬慰(宋史本傳)
李繼周延州金明人祖計都父孝順皆為金明鎮使繼
周嗣掌本族太平興國三年東山蕃落集衆寇清化
砦繼周率衆敗之淳化四年遷殿直明年討李繼遷
命開治塞門鴉兒兩路又招降族帳首領二十餘人
率所部入夏州敗蕃將數千於石堡砦以功轉供奉
官繼周以阿都關塞門盧關等砦最居邊要遂規修
築砦城有磨盧家媚咩拽藏等族居近盧關未嘗内
順繼周夜率所部往襲焚之斬首俘獲甚衆至道二
年大軍討西夏命為延州路踏白先鋒會繼遷邀戰
於路繼周戰却之咸平三年復為先鋒入賊境焚積
聚殺人畜獲器甲凡六十餘萬授供備庫使領金明
縣兵馬都監新砦解家河盧關路都巡檢五年蕃騎
入鈔繼周逐之景德元年夏人圍麟州繼周受詔擊
之大中祥符二年卒詔其子士彬管勾部族事士用
為巡檢都監(宋史本傳)
曹璨字韜光眞定靈壽人為綏銀夏麟府等州鈐轄契
丹入寇屢戰有功諸將多欲窮追璨慮有伏力止之
至道初復為鄜延路副都部署充麟府濁輪副部署
出蕃兵邀繼遷俘馘甚衆璨習知韜略善撫士卒兼
著威愛(宋史曹彬傳)
張思均邢州沙河人至道中改鄜延巡檢使會葺石堡
砦擊寇走之未幾寇逼保安軍與曹璨往援追躡五
十餘里至木場寇乃遁去(宋史本傳)
謝德權字士衡福州人補殿前承旨遷陜西巡檢咸陽
浮橋壞轉運使宋大初命德權規畫乃築土實岸聚
石為倉用河中鐵牛之制纜以竹索由是無患(宋史本傳)
張昭遠字持正滄州無棣人知邊略為鄜延路兵馬都
鈐轄築堡成平川(宋史本傳)
張佶字仲雅本燕人後徙華州渭南初名志言後改焉
遷著作佐郎監三白渠知涇陽縣咸平初擢陜西轉
運副使賜緋魚至延安遇夏人入寇親督兵擊敗之
徙麟府路鈐轄夏人來寇佶率兵與戰親射殺酋帥
俘獲甚衆餘黨遁去詔書褒之賜錦袍金帶又為鄜
延鈐轄徙邠寧路鈐轄兼知邠州佶勇敢有方略其
總戎護塞以威名自任(宋史本傳)
張煦字輔暘開封人知保安軍咸平中夏人寇邊為邠
寧環慶路鈐轄兼巡檢安撫都監累躡寇入賊中掩
殺甚衆有詔嘉奬(宋史本傳)
盧鑑字正臣金陵人授三班奉職監坊州酒税以右班
殿直為鄜延路走馬承受公事李繼遷寇邊與總管
王榮敗走之又與鈐轄張崇貴擊賊焚其積聚斬首
級而還擢本路兵馬都監復出蕩賊帳獲牛馬萬計
徙鳳翔秦隴階成等州提點賊盜公事尋為都巡檢
使(宋史本傳)
曹瑋字寳臣眞定靈壽人天禧三年德明寇柔遠砦以
瑋為華州觀察使鄜延路副都總管委乞骨咩大門
等族聞瑋至歸附者甚衆拜鎮國軍節度觀察留後
復華州觀察使知永興軍改彰武軍節度使卒(宋史曹彬)
(傳)
馬懷德字得之祥符人景祐二年為延州東路巡檢數
以少擊衆徙青澗城監押入賊境焚二寨親射殺其
酋主又率蕃漢兵焚蕩賊五十寨三百餘帳斬獲百
餘級虜獲畜産萬計又以兵數千敗賊四萬騎於僕
射谷徙鄜延東路巡檢都監破賊青化押班吃當三
寨殺虜其人物甚衆元昊納欵與國子博士高良夫
會西人畫地界時用兵久人民流散懷德招輯有方
經略使梁適奉請推其法諸路詔從之(隆平集)
劉平字士衡開封人景德三年登進士第累擢鄜延路
副都總管兼鄜延環慶兩路同安撫使寳元初元昊
攻保安軍自土門路入寇知延州范雍書召平趨土
門既又有告賊兵數萬趨金明圍延州雍復召二帥
還軍救延州平督騎兵先發步卒繼進及鄜延駐泊
都監内臣黃德和等兵至步騎萬餘結陣東行至三
川口遇賊殺賊鐵騎六七百人薄暮賊復以輕兵來
戰官軍少却黃德和遂走追之不止遣軍校以劍遮
士卒得千餘人轉鬭三日夜衆寡不敵遂被執平不
復食仍數罵賊遂遇害延州吏民詣闕訴平戰没賜
平家信陵坊第一區贈平節度使子孫咸賜官平剛
直任俠善弓馬知邊事特志常輕賊又衆因德和而
潰遂至陷没聞者傷之(隆平集)
郭遵開封人乾興中徙延州西路都巡檢使元昊寇延
州遵以禆將屬劉平遇敵馳馬入陣殺傷數十人敵
出驍將楊言當遵遵揮鐵杵破其腦復持鐵槍進所
向披靡會黃德和引兵先潰敵戰益急遵奮擊期必
死又持大矟横突之敵知不可敵使人持大絭索立
高處迎遵馬輒為遵所斷因縱遵使深入攅兵注射
之中馬踠仆地被殺特贈果州團練使(宋史劉平傳附)
任福字祐之其先河東人後徙開封元昊反命知隴州
擢秦鳳路馬步軍副總管詔陜西增城壘器械福受
命四十日而戰守之備皆具以忻州團練使為鄜延
路副總管管勾延州東路蕃部事(宋史本傳)
夏隨字君正并州榆次人元昊反為鄜延路副都總管
元昊為書及錦袍銀帶投境上以遺金明李士彬且
約與同叛候人得之諸將皆疑士彬獨隨曰此行間
爾士彬與羌世仇若有私約通贈遺豈使衆知耶乃
召士彬與飲厚撫之士彬感泣後數日果擊賊斬首
獲羊馬自效(宋史夏守恩傳)
許懷德字師古祥符人元昊寇邊為鄜延路副總管夏
人三萬騎圍承平砦懷德率勁兵千餘人突圍破之
夏人乃去屠金明縣復進圍延州懷德夜遣禆將以
步騎千餘人出不意擊之斬首二百級遂解延州遷
鳳州團練使專領延州東路茭村一帶公事(宋史本傳)
王信字公亮太原人以功遷鄜延巡檢康定初戰三川
以所部兵薄賊斬首數十級徙鄜延路兵馬都監始
至之夕部衆號數萬傅城軍吏氣懾信領勁兵二千
夜出南門與戰失其前鋒因按軍不動遲明潛上東
山整軍乘勢而下擊走之獲首級馬牛居多遷鈐轄
兼經略安撫招討都監(宋史本傳)
周美字之純靈州回樂人少以材武稱元昊反陜西用
兵經略使夏竦薦其材擢延州兵馬都監夏人既破
金明諸砦美請於經略使范仲淹曰夏人勢必復來
金明當邊衝今不亟完將遂失之仲淹因屬美復城
如故數日賊衆數萬薄金明陣於延安城北三十里
美領衆二千力戰抵暮乃徙軍山北多設疑兵夏人
望見以為救至即引去既而復出艾蒿砦夜鬭不解
美使人持一炬從間道上山四面大譟賊懼走遂築
萬安城而還改東路都巡檢使敗敵於金湯城元昊
大入據承平砦美以西兵出芙蓉谷大破敵未幾敵
復略土塠砦美迎擊於野家店追北至拓䟦谷大敗
其衆還築柵于葱梅官道谷以據敵路令士卒益種
營田歲收榖六千斛復率衆由廳子部西濟大理河
屠劄萬多移二百帳焚其積聚以歸除鄜延路兵馬
都監又破敵於無定河乘勝至綏州殺其酋豪焚廬
帳因城龍口平砦敵以精騎數千來襲美從百餘騎
馳擊破之加本路鈐轄遂為副總管自陜西用兵諸
將多不利美前後十餘戰平族帳二百焚二十一招
種落内附者十一族復城堡甚多在軍中所得禄賜
多分其麾下有餘悉饗勞之及死家無餘貲(宋史本傳)
狄青字漢臣汾州河西人寳元初趙元昊反以青為延
州指揮使時偏將屢為賊敗士卒多畏怯青行常為
先鋒凡四年前後大小二十五戰中流矢者八破金
湯城略宥州屠&KR2989;咩歲香毛奴尚羅慶七家口等族
燔積聚數萬收其帳二千三百生口五千七百又城
橋子谷築招安豐林新砦大郎等堡皆扼賊要害嘗
戰安邊被創甚聞寇至即挺起馳赴衆爭前為用臨
敵被髮帶銅面具出入賊中皆披靡莫敢當經略使
韓琦范仲淹一見竒之待遇甚厚張玉字寳臣保定
人以六班散直隸狄青麾下築青澗招安砦遇夏兵
三萬有馳鐵騎挑戰者玉單騎持鐵簡出鬭取其首
及馬軍中因號曰張鐵簡孫節開封人以才勇補右
侍禁與狄青同在延州數攻破敵砦有功(宋史本傳)
郭諮字仲謀趙州平棘人舉進士累遷鄜延路兵馬鈐
轄許置弩五百募土兵教之既成經略使夏安期言
其便詔立獨轅弩軍以西上閣門使知潞州(宋史本傳)
曹琮字寳章真定靈壽人仁宗時知邠州元昊反拜同
州觀察使久之兼同管勾涇原路兵馬定國軍節度
觀察留後劉平石元孫敗關輔震恐琮欲誘吐蕃犄
角圖賊得西川舊賈使諭意沙州鎮王子遣使奉書
願率首領為朝廷擊賊帝善琮策改陜西副都總管
經略安撫招討副使拜步軍副都指揮使與夏竦屯
鄜州還為馬軍副都指揮使以疾卒諡忠恪琮小心
謹畏御軍整嚴死時家無餘貲(宋史曹彬傳)
郭恩開封人累戰功積官并代鈐轄管勾麟府軍馬事
初夏人歲侵屈野河地至耕穫時輒屯兵河西以誘
官軍經略使龐籍戒邊將勿與戰月餘食盡去如是
屢矣是歲正月出屯三月始去并州通判司馬光行
邊至河西知麟府州武勘與光議乘虜去别創二堡
據其地使不得耕功畢則廢横戎臨塞二堡徙兵實
新堡籍從光議遂築二堡恩與武勘走馬承受内臣
黃道元往按視之諜者言虜兵屯沙黍浪十五里不
絶恩欲止道元怒以言逼恩恩遂夜率步騎千四百
人循屈野河北行比明遇賊自旦戰及食時恩與道
元皆陷賊恩死之贈觀察使子弟並贈秩或賜官給
恩舊俸三年(隆平集)
竇舜卿字希元相州安陽人辟府州兵馬監押夏人犯
塞舜卿欲襲擊舉烽求援於大將王凱凱弗應舜卿
度事急提州兵出戰勝之明日經略使問狀凱懼要
以同出為報舜卿驩然相許不自以為功(宋史本傳)
劉紹能字及之保安軍人世為諸族巡檢夏人圍大順
城紹能為軍鋒毁其柵至奈王川邀擊於長城嶺熙
寧中又敗夏人於破囉川皆策功最累遷鄜延兵馬
都監紹能世世邊將為敵所忌每設疑以間之帝獨
明其不然手詔云紹能戰功最多忠勇第一此必夏
人畏忌為間害之計耳紹能奉詔感泣嘗坐讒逮對
按驗卒無實守邊圉四十七年大小五十戰以皇城
使簡州團練使卒(宋史本傳)
折繼世(雲中人繼祖弟)少從軍為延州東路廵檢嵬名山内附
繼世先知之遣其子克懃報种諤諤用是取綏州繼
世以騎步萬軍於懷寧砦入晉祠谷往銀川分名山
之衆萬五千戶居於大理河夏人來攻再戰皆捷諤
逮繫獄以兵付之而行遂同名山守綏州錄功領忠
州刺史說韓綘城囉兀以撫横山因畫取河南之策
綘以為然以果州團練使卒(宋史折德扆傳)
曲珍字君玉隴干人為綏德城監押提孤軍拒寇斬其
大酋加閣門祗候擢鄜延鈐轄進副總管從种諤攻
金湯永平川斬二千級珍善撫士卒忠樸好義本於
天性(宋史本傳)
燕達字逢辰開封人為延州巡檢戍懷寧砦夏人三萬
騎薄城戰竟日不决達所部止五百人躍馬奮擊所
向披靡擢鄜延都監數帥兵深入敵境九戰皆勝元
豐中遷金州觀察使加步軍都虞候改馬軍超授副
都指揮使以訓閱精整數被詔奬(宋史本傳)
王凱為鄜州都監累有戰功斬獲甚衆夏人圍麟州乘
城拒鬭晝夜三十一日始解去(舊志)
胡田字雲從奉新人元豐間參鄜延副總管曲珍軍事
敗夏人於金湯以功進忠訓郎左殿班直(人物志)
劉昌祚字子京真定人永興軍鈐轄徙知延州時永樂
方陷士氣不振昌祚先修馬政合軍中校技擊優者
乃給馬自義合至德靖砦綿亘七百里堡壘疏密不
齊烽燧不相應昌祚度屯戍險易地望遠近事力強
弱立為定式上諸朝夏人寇塞門安遠砦出師拒之
殺其統軍葉悖麻咩吪埋二人蓋始謀攻永樂者圖
其形以獻帝喜遣近侍勞軍(宋史本傳)
陳淬字君銳興化軍莆田人紹聖初挾策西遊時呂惠
卿帥鄜延淬戎服往見惠卿問相見何事淬曰大丈
夫求見大丈夫又何事惠卿器之補三班奉職與西
人接戰於烏原手殺十餘人擒其砦主奉為左班殿
直鄜延路兵馬都監(宋史本傳)
折可適(雲中人克行從子)鄜延郭達薦試廷中補殿侍隸延州
從种諤出塞遇敵索鬭斬其首取馬而還益知名米
脂之役與夏人戰三角嶺得級多又敗之於蒲桃谷
東兵久不得食藉藉軍門或欲掩殺以為功可適曰
此饑耳非叛也單馬出詰之曰爾輩何不為父母妻
子念而甘心為異域鬼耶皆回面聲喏流涕謝再生
各遣歸羌夏人十萬入寇可適先得其守烽卒姓名
詐為首領行視呼出盡斬之烽不傳因卷甲疾趨大
破之於尾丁磑回次檉楊溝正午駐營敵軍來可適
所部纔八千轉戰至高嶺迺從間道趨洪德設伏邀
其歸路敵至伏發衝之其國母踰山而遁焚棄輜重
衆相蹈藉赴厓澗死者如積論前後功至皇城使(宋史)
(折德扆傳)
張藴字積之開封將家子也從軍為小校歷知綏德懷
寧順寧軍等六城儲粟至三十萬斛將兵取宥州破
夏人於大吳神流堆宥州監軍引鐵騎數千趨松林
堡藴諜知之頓兵長城嶺以待戒諸部曰賊遠來氣
盛少休必困困而擊之必捷果以勝歸夏人寇順寧
藴置伏陿中約聞呼則起俘斬數百人獲馬械甚衆
累遷皇城使(宋史本傳)
史吉延州指揮夏人猝至塞主押監引兵欲匿山中候
敵去復歸吉曰如城中百姓芻糧何吉不敢從塞主
押監慙懼而返卒以完城(賈志)
陳安石字子監相州安陽人提點陜西刑獄攝帥鄜延
能用諜者敵動静輒先聞嘗勅邊民戒嚴既而數萬
騎奄至無所獲而去璽書嘉之(宋史陳貫傳)
曲端字正甫鎮戎人歴秦鳳路隊將夏人入寇統制李
庠捍禦駐兵栢林堡斥堠不謹為夏人所薄兵大潰
端力戰敗之整軍還(宋史本傳)曲端在陜西甚有威望張
魏公宣撫首擢用之金人萬戶羅索與薩里罕等寇
邠州端擊敗之至白店原又大敗之薩里罕乘高望
師懼而號哭金人因目之為啼哭郎君(鶴林玉露)
程迪字惠老開封人父博古部鄜延兵戰死永樂迪以
門廕得官經略制置使唐重以敵迫近留迪提舉軍
馬措置民兵以為備金人自同州渡河或勸迪還蜀
迪不從乃詣种氏諸豪謀率衆保險俟其勢稍衰出
竒擊之轉運使桑景詢知其謀以告唐重揭榜許民
擇險自固會前河東經制使傅亮建議當守不當避
重從之以亮為制置副使去者悉還既而金兵益迫
重乃以迪提舉永興路軍馬措置民兵令迪行視南
山諸谷將運金帛徙治其中因召土豪集民兵以補
軍籍會應募者衆亮語重曰人心如此奈何望風棄
去重大然之即檄諸司聽亮節制金人近城迪又欲
選兵迎戰使老稚得趨險尚可活十萬人亮執議城
守金人四面急攻迪率諸司及統制偏禆以下東鄉
會盟誓不與敵俱生慷慨嗚咽同盟皆感泣城破亮
出降衆潰迪率其徒行徇於衆曰敵讐我矣降亦死
戰亦死弩力與鬭憤怒大呼士皆感奮多所斬殺迪
冐飛矢持短兵接戰身被創幾徧絶而復蘇猶厲聲
叱戰不已遂死之麾下士舁置空室中比屋皆燼室
獨不火及斂容色如生詔贈明州觀察使諡忠愍(宋史)
(唐重傳附)
劉宣為秦鳳路兵馬都監金人入關陜宣遣蠟書密與
吳玠相約且率金將任拱等以所部歸朝有告之者
金人取宣縷劈之家屬配曹州(宋史本傳)
牛皓福津人為武功大夫川陜宣撫後軍中部將紹興
五年金薩里罕與慕洧欲犯秦川宣撫副使吳玠遣
諸校分道伺之皓至瓦吾谷與金將呼珊遇皓所部
步卒不滿二百乃下與戰謂其徒曰吾所以舍馬者
欲與若等同死也力戰死有承信郎高萬且罵且戰
與宣撫司隊官秦元薛琪張亨皆死於陣後皓贈翊
衞大夫贈萬等三官(宋史本傳)
曹友聞字允叔同慶栗亭人登寳慶二年進士授利州
駐劄御前諸軍統制北兵破沔州擣大安友聞遣摧
鋒統制王資踏白軍統制白再興趨鷄關隘左軍統
制王進據陽平關友聞登溪嶺指揮甫畢兵突至遂
遣進及遊奕部將王剛出戰又親率帳兵及背嵬軍
突出左右馳射兵退友聞謂忠義總管陳庚及當可
曰敵必旋兵攻鷄關隘宜急援之既而果以步騎萬
餘攻隘庚以騎兵五百直前決戰當可將步兵左右
翼並進王資白再興又自隘出戰蹀血十餘里兵乃
解去特授友聞兼沔州駐劄兼管關外四州安撫權
知沔州節制本府屯戍軍馬明年友聞引兵扼仙人
關諜聞北兵大至友聞語萬曰國家安危在此一舉
衆寡不敵豈容浪戰惟當乘高據險出竒匿伏以待
之北兵入興元制置使趙彦訥檄友聞控制大安以
保蜀口友聞議為以寡擊衆非乘夜出竒内外夾擊
不可乃遣萬友諒引兵上鷄冠隘多張旗幟示敵堅
守友聞選精銳萬人夜渡江密往長溪設伏約曰敵
至内以鳴鼔舉火為應外呼殺聲北兵果至萬出逆
戰身被數創令諸軍舉烽友聞親率精兵三千人疾
馳至隘下先遣保捷軍統領劉虎帥敢死士五百人
衝前軍前軍不動元兵伏三百騎道傍虎衆銜枚突
戰會大風雨淖濘深没足内外兩軍皆殊死戰血流
二十里黎明元兵益增友聞血戰愈厲與弟萬俱死
軍盡没贈龍圖閣學士賜廟褒忠諡曰節(宋史本傳)
金
富察和珍安春水人天會六年從羅索攻京兆以所
部兵累與宋人接戰皆先登有功七年取邠州遇宋
人二十餘萬我軍右翼少却時和珍為左翼千戶摧
鋒陷陣敵遂敗去敗張浚富平復有功授隴州防禦
使鳳翔尹卒(金史本傳)
和尼完顔部人睿宗定陜西和尼為都統進攻涇州王
開山以兵拒歸路邀戰再擊再敗之遂降京兆鳳翔
諸縣(金史羅索傳)
沃濟(宗室瑪琦子)從攻陜西為右翼都統攻城破敵皆與有
功師還正授謀克遷華州防禦使屬關中歲饑盜賊
充斥沃濟募兵討平之部以無事郡人列狀丐留(金史)
(瑪琦傳)
圖克坦喀齊喀上京速蘇海水人皇統二年為隴州防禦使
以兵十五人敗宋兵二百於高陵以兵八百人敗宋
兵三千五百於鳳翔以二謀克拒饒風關宋兵二千
來奪其關口奮擊敗之諸軍乃過險再徙延安尹是
時關陜以西初去兵革百姓多失業喀齊喀守之以靜
民多還歸者大定二年為陜西路統軍使未幾改元
帥右都監表陳伐宋方略詔許以便宜從事轉左都
監破宋兵於華州隴商等州府一十六盡復之陜西
平詔書奬諭賜以玉帶(金史本傳)
富珠哩阿嘍罕隆州布爾噶山人累擢陜西路統軍使
兼京兆尹陜西軍籍有闕舊例用子弟補充多不堪
用阿嘍罕於伊勒希旗鼓手内選補軍人以春牧馬
經夏不收飼瘠弱多死阿嘍罕命以時收秣之死損
者少仍春秋督閱軍士騎射以嚴武備終南采漆者
節其期限檢其出入以防奸細上謂宰相曰阿嘍罕
所至稱治陜西政績尤著用之雖遲亦可得數年力
也(金史本傳)
色埓默名鼎字國器必爾罕世襲明安年二十以善戰知
名鎮商州威望甚重敬賢下士有古賢將風初至商
州一日搜伏於大竹林中得歐陽修子孫并其族屬
鄉里三千餘人皆縱遣之(宋史本傳)
烏庫哩慶壽河北西路明安人歴同知延安府貞祐四
年遷元帥右監軍兼陜西統軍使駐兵延安敗夏人
於安塞堡戰於鄜州之倉曲谷有功(金史本傳)
珠嘉托羅海上京人貞祐七年秋改授小關子元帥屯
商州大吉口九年春從行省參政圖克坦烏登將潼關
兵入援至商山遇雪元兵邀擊之士卒凍餒不能戰
而潰托羅海被執不屈援佩刀自殺(金史本傳)
楊沃衍一名沃呼賜姓烏凌阿朔州静邊官莊人貞祐
三年奉旨屯涇邠隴三州沃衍分其軍九千人為十
翼五都統親統者十之四興定元年詔陜西行省伐
宋沃衍將兵至岐山堡斬首四百級生獲十人馬二
百疋甲伏不勝計尋復得散關詔遷官一階三年武
休關之捷沃衍功居多詔特遷一官元光二年春北
兵遊騎數百掠延安而南沃衍率兵追之戰於野猪
嶺獲四人而還俄而兵大至駐德安寨復擊走之未
幾元兵攻鳳翔還道出保安沃衍遣提控完顔查剌
破於石樓臺前後獲馬二百符印數十詔有司論賞
時元兵聲勢益振行省檄沃衍清野不從曰若清野
明年民何所得食遂使民畢麥事初元兵破西夏長
驅而至關輔千里洶洶不安沃衍與部將劉興格率
兵往來邠隴間屢戰屢勝故元兵猝不能東下(金史本傳)
完顔綽哈(鳳翔萬戶)元光二年四月丁丑以死節贈懷遠大
將軍授刺史職(金史宣宗本紀)
任福為沔城縣軍官宣宗時元兵下沔城福死之(續文獻通考)
元
王會字彦嘉新野人至正間為富平守禦時郵亭供費
浩繁人甚苦之會易以市㕓俾得息肩又疏永潤濱
河諸渠灌田旱不為虐遇雨山水溢輒壞良田教民
築堤賴以無患(賈志)
明
耿忠江南鳳陽人洪武九年詔統鳳陽軍萬餘人屯戍
關内而駐控武功號令嚴明士毋敢易暇日問俗廣
教民興禮讓學校城郭皆所議置旋師之日父老送
者萬計(武功縣志)忠鎮陜西率謫戍人及延慶騎士繕城
守時軍衞草創密邇蒙古忠招來降撫恩威兼施不
為擾害人賴以安(雍大記)
姚厚其先興化人永樂二年上以潼關要地調掌衞事
命每歲正旦入朝且許乘傳往來是年冬秦王入朝
夜至關呼門甚急厚曰深夜不得啓也王怒止關外
至京泣訴於上曰姚指揮慢朝廷夜不容臣入關上
微哂未浹旬適厚至朝正旦上顧左右曰姚指揮鎻
鑰臣也賜寳鈔奸細撤伏臘假僧過關厚獲斬之言
官交論厚不當先誅奸細上曰誅奸細則軍威大振
指揮是也十八年四月卒上悼惜之(苑洛集)
湯引勣字公讓東甌襄武王曾孫成化初充參將守禦
延綏孤山堡無城戍卒不習戰丁亥八月敵大掠子
女而東率麾下百餘人邀於境上力戰死(列朝詩集)
張鎮鳳陽定遠人延安衞指揮使膂力絶人每戰必捷
生擒剌麻台被賊圍射落馬支解之(賈志)
劉潮榆林人以都指揮僉事協守延綏有文武材(延綏鎮志)
田忠西安左衞指揮廉潔不阿弘治間御史李興於朔
日隂試其守曰官廉直者勿跪忠輒起獨立未幾興
單騎至其家四壁蕭然乃嘆息而去(西安府志)
𫝊瑛綏德衞指揮使成化元年設鎮立堡命瑛督工清
廉自持二年以功陞都指揮僉事八年守定邊有功
授都指揮同知以紅鹽池之捷陞都指揮使二子釗
鐸釗廕瑛爵屢立戰功正德初命統延綏義軍往來
破敵有良將風鐸長於謀勇詞翰兼優以平洛川叛
賊授都指揮數以寡勝衆一門孝友尤為當時所稱
(賈志)
閻文靈壁人延安衞指揮使知兵法累立戰功(馬志)
孫隆江南和州人延安衞指揮同知性清儉不事産業
謀勇過人邊功顯著累官至參將(延安府志)
雲海西安指揮使正德中領步卒三百勦賊會於二州
埡賊衆若林卒皆股慄海以忠義激之遂死戰援兵
不至數戰失利手刃十餘賊而死毅廟嘉其忠命於
常祭外再祀之歲以為常(興安州志)
李勲綏德衞指揮歴陞都指揮同知充右參將分守延
綏素嫻將略知險要恩威並著(延安府志)
李懷信山西大同人任定邊副將知勇兼優每戰功先
士卒斬馘無算西邊倚重(延綏鎮志)
杜希茂榆林人鎮靖參將時值饑荒居民流離無以復
業希茂百計招勸市牛給種開懇邊外沃地勞來備
至復欵結北人并無侵掠數年後遂大稔(延綏鎮志)
殷尚賢北直天津人襲父職充遊擊將軍駐延安時内
盜外訌四野洶洶遊擊為一時創設兵皆市人不習
練尚賢厲志忠武身先士卒嚴刁斗多間諜而參以
遁甲孤虛諸法屢殱黠敵諸鎮之兵延安稱強(賈志)
辛忠和州人延安衞千戶少遊郡庠知兵法遇敵輒有
功累陞都指揮同知(延安府志)
彭清綏德人任延綏副總兵分守黃甫川敵擾邊清征
討有功陞都督僉事佩總兵印以清謹見稱(舊志)
王威綏德衞人鎮守延綏勇略過人敵不敢犯一門多
將材死於王事(舊志)
魏祥榆林參將嘉靖十四年吉囊入榆林古北口祥出
兵禦敵力戰而死(續文獻通考)
劉梅延綏副總兵嘉靖三十二年北人入邊梅出戰死
之(續文獻通考)
楊璘嘉靖中任神木參將統兵至胡勝家墕對敵奮不
顧身矢盡絃絶力戰死立祠(延綏鎮志)
任繼業西安衞指揮使萬歷中任漢中守備茶徒作亂
大肆焚掠繼業率兵勦之山路險峻賊突至兵盡散
走繼業力戰死(漢中府志)
史見萬歷中任神木營參將時定邊大舉入犯見應援
馬蓮井力戰不克歎曰今日可以報主矣遂殁於陣
賜祭建愍忠祠(延綏鎮志)
崔嵩榆林衞指揮使歴官參將器宇豪邁膽勇過人能
以寡敵衆初守定邊點軍數千人一目即終身不忘
每戰陣見不用命者輒呼其名曰回營行法由是軍
士畏威莫不盡力嘗有敵持酒肴至城下呼曰汝太
師敢與吾對酌乎嵩即單騎出城挺兜鍪下馬據行
床與之對酌如識平生敵出妓歌舞以為笑樂敵竟
嵩任未嘗一至定邊嵩以此知名一日以百騎出遇
敵騎千餘嵩謂其下曰敵衆我寡一走即成擒矣乃
據高崗下馬解鞍以示暇逸敵欲乘其不意見軍甚
整不敢躡而去(延綏鎮志)
曹文詔山西大同人膂力絶人賊咸憚之崇禎二年以
援京師有功補延綏東路副總兵其冬土賊王嘉胤
聚衆為亂攻陷木瓜園堡渡河掠菜園溝文詔擊却
之追斬之於陽城陞臨洮總兵官(延綏鎮志)崇禎八年流
寇高應祥張獻忠等率賊數十萬劫掠州郡破隴州
扶風鳳翔趨郿縣文詔同孫守法協力擊之於盩厔
南山下大破之生擒高應祥獻俘京師獻忠遁入蜀
(舊志)
閻調化商州人武進士署商防守事崇禎六年冬流寇
入洛奉檄率標兵禦之縣東南賊衆薄壓橋嶺調化
麾兵以進賊繞出其背遂執焉賊愛其驍勇拘係三
日誘之使降調化憤罵不屈而死(雒南縣志)
史大勲長安人崇禎七年秋以守備率兵防洛時值亂
罕知守禦大勲悉教以乘陴之法賊抵縣大勲督兵
迎之無不一當百者大勲馬蹶易卒馬戰甚力賊繞
山圍之馬復蹶被執急顧二卒曰吾家世受國恩無
䧏理爾速告縣令賊必直侵邑城可依吾法固守賊
遂殺大勲直趨縣令聞卒言移關廂民入城嚴守夜
未半賊薄城下攻之不克焚西關而去後守禦一如
大勲指賊衆環攻不能克城遂獲全(雒南縣志)
曹雲梯寧羌衞鎮撫崇禎八年寇陷城雲梯分守東角
樓殺賊數人被執罵賊死(舊志)
徐大行寧羌衞指揮崇禎十年闖賊䧟城大行守東角
樓持刃殺賊衆寡不敵被執大行執刀大罵匿印不
與鞭笞百端至斷其手刀乃墜剜其心肉罵不絶遂
死事聞贈䘏(舊志)
王履泰寧羌衞指揮同知崇禎八年寇夜半陷城履泰
堅守敵臺隻身與戰殺賊十餘人賊莫敢攖乃圍之
數重天明焚敵樓履泰從敵樓躍下復與賊戰力不
能支遂死(賈志)
范于殷山東人武進士崇禎九年任漢中守備多力善
射喜談忠孝節烈事逐賊至經瓦舖殺數騎矢盡被
執罵賊不屈死(漢中府志)
楊廉臨潼人崇禎十一年任漢中守備負膽氣沉默少
言與賊戰於漁渡壩死之(漢中府志)
彭述謨山西鎮西衞百戶任木瓜園守備有膂力崇禎
十三年土賊閻三海倡亂潜夜劫營堡城陷死之(延綏)
(鎮志)
劉光先榆林安邊堡人歴陜西督標副將崇禎十六年
冬逆闖入關西安破光先轉戰至渭水上賊遣人欲
說降之不聽集麾下士卒從容為說大義即自沉於
河而死妻王氏聞難亦投井死一家死難者五十餘
人子自昌以居季父家獲免(紀忠碑)
崔爾達西安右衞指揮西安城陷投井死後加恩䘏(續表)
(忠記)
尤翟文定邊副將勇敢善戰臨敵不事刁斗賊素知其
名及圍城時翟文屬其徒千人開南門出戰賊為辟
易顧見翟文所將盡步卒因招聚復進翟文力戰殁
(延安府志)
劉廷傑綏德人進士為延綏撫標參將以防寇駐綏德
設武備謹斥堠不辭勞怨已而闖賊至廷傑回鎮激
以大義遂與榆林諸將士固守未幾城陷被執賊謂
之曰若能降仍以若為大將廷傑怒目曰為朝廷守
城者我也寧死不貽君父羞賊怒支解之父彛鼎聞
之嘆曰吾有子矣(延安府志)
按師中之寄固以節鎮為主而阨要守險碁布星
羅亦實惟將弁是賴其事蹟彪炳者列傳如右若
明陜西都司費銘失其籍延綏都指揮僉事李永
定榆林人延安衞都指揮劉傑失其籍周誠順義
人張鵬定遠人雖賢聲未冺然事蹟已不能詳僅
留姓氏以備考云
本朝
惠應詔永平人前薊遼督標副將順治元年英王略
地西徇應詔首先歸誠二年正月招降延寧甘固
諸營堡嗣因西安會省要地留守重任督撫合疏
請以副將管城守事西安洊經寇禍軍實久虛芻
糧器械焚棄殆盡應詔視事閱月壁壘一新又闖
逆所掠子女露宿風栖啼號遍野應詔收問鄉貫
行移郡邑俾得各歸桑梓遠近歡聲如雷是年冬
賀珍餘孽復熾圍西安應詔悉力固守三年正月
率兵擊賊城下大敗之賊始遁尋陞成都總兵官
以收潼川綿州功授二等阿達哈哈番世襲四次
仰九明河州人順治八年任紫陽路遊擊時邑多寇
患九明出竒計屢敗之寇負固山中又掘地搗巢
賊悉就縛民害遂除陞蔚州營參將
王國宗(韓城志作王宗國)寧夏人神道嶺把總駐防郃陽葺
營壘省供億軍伍晏然其子惠閭閻甚於愛惜士
馬邑人德之勒石以誌不忘
魯仁圻會稽人以守備署興鎮右營把總又署漢鳳
營千總康熙十三年吳逆兵至城陷被執不屈死
事
聞贈威烈將軍
賜祭葬廕一子
劉士英河間人官定邊營守備朱龍之亂弁兵皆降
附士英不屈賊怒下士英獄已而令出與家人計
議士英至家乃積薪舉火悉取衣貲投火中家人
從之遂自剄未絶復擲身入火死妻妾郭氏李氏
俱死之
偏圖正白旂滿洲人康熙十三年以勇敢揀選赴陜
西軍前效力授都司僉書是年冬賊犯三原總督
哈占檄圖往勦之遇賊於頭寨斬其魁李長腿餘
皆潰去十四年春王輔臣叛圖隨揚威將軍阿彌
達征之克瓦雲驛復涇州俱力戰殺賊甚衆獲其
偽總兵一人又敗賊於靈臺取陶家堡四月别隨
副都統鄂克濟等赴寧州開通糧運賊將郭永福
等逆戰兵甚盛圖先登陷陣連敗之功最多八月
與大軍會於平凉賊將高鼎據南山期入城與輔
臣合圖與統領夯竒奪取南山鼎無所歸走華亭
遇定西將軍孫思克遂降十月復華亭縣論功授
陜西督標右營遊擊十五年二月總督哈占檄圖
救山陽夜於乾溝峪遇賊圖力戰破之遂入山陽
還至商州又敗賊將李茂榮於三岔口商洛稍定
是年五月撫遠大將軍檄圖領兵屯北虎山墩以
絶固原糧運之赴平凉者圖防守甚嚴賊不敢過
平凉城中食盡王輔臣遂自縛歸罪大將軍上其
功陞授潼關副將是時興漢尚未克復奉
旨令圖仍留督標遇缺另補以資援勦是年十月大將
軍給圖總兵官劄令其規取興安賊將楊文端領
衆三千餘在鎮安聞圖將至即遁去圖尚未至興
安大將軍以舊縣關地險要且當賊衝復檄圖領
兵即在關駐劄防禦十六年夏補授督標中軍副
將仍駐舊縣關十七年大兵由關山入圖為軍鋒
至小嶺與賊戰圖奮勇陷陣奪其三營遂復香泉
等處十八年十月大將軍令圖總統綠旂官兵攻
取興安至兩河關賊阻河結營自固圖出其不意
策馬徑渡連破其七營斬獲無算賊衆一時解散
賊將韓晉卿望風遁走遂復興安併收取漢隂石
泉䧏其偽將軍一人總兵二人圖雖以勇敢力戰
立功然所至能留心地方在舊縣關時適歲祲饑
甚圖捐貲糴穀散賑全活頗多尤為難得云後隨
勇略將軍趙良棟收復滇蜀功尤著歷陞西寧總
兵雲南提督鑲白旂都統五十五年卒
賜祭葬予諡立碑
張國彦京衞人幼習韜略善騎射登武進士累功擢
波羅營副將康熙十四年朱龍據定邊延郡州縣
營堡望風響附國彦移書延綏鎮總兵許占魁約
共固守賊欲攻鎮城以波羅未下畏國彦議其後
乃悉衆赴波羅城陷國彦死之
陳紀範蓋州人由鑲白旗佐領任西鳳協副將康熙
五十七年七月調兵征藏十六日紀範率督標兵
出西寧二十一日遇賊準噶兒被圍紀範力戰自
辰至申殺傷甚衆會日暮後軍不繼紀範單騎突
圍中鳥銃傷脅墜馬復騰起大呼殺賊賊大至遂
遇害
陜西通志卷五十四
