陜西通志卷二十九
祠祀二
漢中府
社稷壇在府城西北明洪武五年建嘉靖十七年
知府陳璣修
本朝康熙二十年知府滕天綬清理壇基另築繚垣立
碑記附郭不置餘州縣如制(府冊)
風雲雷雨山川壇在府城南附郭不置餘州縣如
制(賈志)
文廟在府治西南康熙二十六年知府滕天綬捐
俸新葺殿宇法物器數靡不備置雍正元年改啟
聖祠爲崇聖祠追封孔子五代王爵附郭不置餘
州縣如制(府冊)
先農壇在東郊附郭不置餘州縣如制(府冊)
關帝廟在府治西雍正三年追封三代公爵供奉
後殿歲春秋祀以太牢各縣如制餘廟在郡治者
有九(府冊)
文昌祠在府治西南一在府治南二里元延祐中
建按馮志有元延祐三年加封制郡城舊有文昌
祠因傾圮止存前右殿二門一明隆慶中知府翟
濤重修令南鄭知縣李梓董其事爲拜殿一爲寢
宫二爲桂香閣高百尺左右有魁星等祠東西有
道院樹以坊門繚以垣牆周圍計一百二十七丈
金碧輝煌樓觀之勝帶江漢而俯漢山見翟濤記
(府志)
八蜡廟在府治西南二里附郭不置餘州縣如制
(賈志)
旗纛廟在漢中衛治東明洪武十四年建萬歷三
十一年守備温編改建于西教場之東(府志)
城隍廟在府治西南一里明洪武五年知府費震
建萬歷間知府李有實崔應科相繼增修附郭不
置餘州縣如制(府志)
郡厲壇在府城北郊附郭不置餘州縣如制州縣
曰州厲邑厲鄉保曰鄉厲(賈志)
名宦祠在學宫左各州縣學如制(府志)
鄉賢祠在學宫右各州縣學如制(府志)
忠義孝弟祠在學宫内雍正元年建各州縣如制
(府冊)
節孝祠在學宫外雍正元年建各州縣如制(府冊)
南鄭縣
漢高祖祠在漢水相傳高祖遊憩于此後立祠祀
之甚靈(賈志)
東嶽廟在府治北二里(賈志)康熙三十八年修(縣冊)
真武廟在府治北一里(賈志)崇禎己亥年王堯民重
修有碑記(府志)
馬神廟在縣治漢陽驛(賈志)
酇侯廟在府堂東祀漢相國蕭何明洪武十五年
知府李恭讓建(明一統志)
武侯廟在城南二里明萬歷元年重建
本朝康熙十二年修(縣志)
淮隂侯祠在縣南八十里米倉山(明一統志)
二郎廟一在府治東三里一在府治西二里(賈志)
二相祠在府城内宋嘉定間丁焴帥興元建祠祀
宋張浚虞允文魏了翁作記(明一統志)
方正學祠在府治西南祀明方孝孺萬歷間知府
項思教建春秋致祭徐用檢有記(府志)
三公祠在縣西舊爲藍公祠祀都御史藍章武功
康海記後因都御史原傑吳道宏相繼撫鄖招撫
流移皆有功漢中紳民公請並祀故名三公祠春
秋致祭(賈志)
草塘寺在府治南一里唐貞觀年修
本朝順治八年重修(縣志)
法華寺在府北一里五代時蜀廣政二十四年建
(府志)
大歷寺在城北四十里宋大中年建(馬志)
本朝康熙五十五年修(縣冊)
乾明寺在城西三十里中梁山宋淳熙八年新羅
國僧來從海東居此建寺(馮志西按賈志作府治三十里誤)内有
池水冬夏不涸時出雲雨見怪物今亡(賈志)
本朝順治年修(縣志)
龍潭寺在城南六十里昔有二龍鬭於此故名(賈志)
宋嘉定元年建
本朝順治十三年修(縣志)
石堰寺在城北三十七里王子山下宋嘉定十三
年建(馬志)
寳峰寺在城西北四十里元至正年建
本朝順治六年修(按馬志作寳峰觀悞)
萬壽寺在府治西南一里(賈志)明洪武十六年建
本朝康熙四十二年修(縣冊)
鐵佛寺在府北六十里天台山下明正統十四年
建(馬志)城西南十里又有鐵佛殿
本朝雍正九年修(縣冊)
勝水寺在城東南十五里泉從佛坐下流出甘冽
不涸故名明嘉靖年建(縣志)
正宗寺在府治西(府志)康熙十九年漢興道楊鳳起
建(縣冊)
湧泉寺在府北七十里天台山上有湧泉故名(馬志)
天臺寺在府北七十里天臺山(馬志)明萬歷甲寅年
修(縣志)
鐵香爐寺在城北三十里相傳漢王焚香處(府志)
靜明院在府治東二里明洪武八年建院北有甎
墖(馮志)
本朝康熙五十九年修(縣冊)
玉井觀在城東北十里宋嘉泰元年建(馬志)
本朝順治十二年修(縣志)
高峯觀在城北二十里明崇禎年修(縣志)
青龍觀在城北四里明崇禎十四年修(縣志)
九仙觀在城東五十里
本朝康熙五十九年修(縣冊)
褒城縣
關帝廟一在東門内明萬歷二十三年建一在雞
頭關俯臨石門迴瞰龍江據天險之雄勝其青橋
馬道二驛俱有廟(縣志)
酇侯廟在縣治南八十里流珠堰側相傳堰爲侯
所築故廟祀之(府志)
惠遠侯廟在縣治東南一里山河堰之左舊名山
河廟宋政和間始賜是額(馬志)慶歷中知縣竇充有
碑明嘉靖二十九年直指劉崙副使齊宗道知縣
張庚議修并肖像今春秋祀典猶存(府志)相傳山河
惠遠等堰爲漢相曹參所建引水灌田後人樂利
立廟祀之(縣志)
淮隂侯廟一在縣南一百二十里孤雲山一在縣
西南一百三十里仙臺山(馬志)
靈澤廟在縣南五十里玉泉北宋嘉定三年封神
爲孚濟侯賜廟額靈澤其加封之牒尚存略云本
縣山道村有泉名碧玉方畆平地深廣五七丈琉
璃色泉自下吐不溢不竭派流如溝渠溉田數千
畆泉北有龍神祠慶元元年夏六月大旱前知興
元府張浚禱于神大雨次年夏復旱又祈禱有錦
文小蛇雙首浮水面雨隨至禾麥大熟加修祠宇
嘉定三年久缺雨雪採訪靈跡祈禱十二月十二
日碧玉泉隂晦俄而雷雨大至嘉定四年勅賜是
額(府志)
延慶寺在縣東十里俗呼打鐘寺漢曰臨江唐貞
觀中始賜是額明洪武初僧妙智重修(府志)
崇慶寺在縣西二十五里牛頭山下爲唐僧洪哲
道場(馮志)俗呼爲牛頭寺唐貞觀間法融師立(府志)寺
後二里有千佛洞二十里爲牛首前庵又十里爲
中庵又二十里爲後庵皆古今名刹(縣志)
寳積院在縣西南六十里俗呼石窟寺唐大中年
建後賜是額(府志)
福嚴寺在縣西南九十里即金華寺中有龍骨塔
昔老僧嚴公於後洞得龍牙龍角龍骨數十夜夢
一巨人縞衣告曰此山神龍所依因樵牧汙穢龍
已去矣今德人住此龍當復來今洞中之骨其蛻
也嚴公即建塔取龍骨瘞之(賈志)寺前有仙人真身
洞并龍骨塔銘(府志)
孤山寺在縣東南二十五里明洪武八年建寺前
後漢水龍江爲之映帶(府志)
觀音寺在縣西南七十里明正統二年建(賈志)
海秀寺在縣南二十里賈邨壩宋咸平二年建
本朝雍正九年修(縣冊)
沙岐寺在縣南七十里霄停壩宋嘉定三年建舊
名西遊院明洪武年修(縣志)
雙谿寺在縣南八十里石窟壩即宋乾道時松梁
關地以崖燕二水相合故名(縣志)
金泉寺在縣西南三十里雍齒壩相傳建自宋朝
有千年古柏金泉自下出焉(縣志)
順天寺在縣西南二十里明正德二年修相傳有
老道居此又名老道寺(縣志)
高臺寺在縣南六十里高臺壩雍正庚戌年修(縣冊)
成化觀在縣西北九十里雲夢山漢時建初爲雲
霧寺宋慶元五年修改今名前有巨石鐫觀山擊
虎四大字明憲宗時道士李永惠奉勅重修(縣志)
虚谷庵在長林鎮距城二十里康熙四十二年修
(縣冊)
(附古寺)開山寺在城北一里(賈志)四川寺在縣北一
百三十里四川山中(馬志)
城固縣
黃帝廟在縣西南二十里(明一統志)坐落安家渡康熙
十年重修(縣冊)
漢王廟在縣東十里漢高帝初封王於此因祀(明一)
(統志)
彭祖廟在少年山口祀商大夫彭祖(馬志)
伍子胥廟在縣北百丈堰元至正元年建明洪武
十四年重修天順間復修有記(明一統志)
關帝廟在縣治大東門明洪武八年建嘉靖四十
四年邑令楊守正重修有記(縣志)
張子房祠在縣北十里子房山(賈志)一廟在縣西北
十里斗山(馬志)一在城東關康熙四十年修(縣冊)
女郎廟在女郎山祀張魯女(賈志)魯女浣衣山下有
白霧蒙身因有孕恥之自殺將死謂婢曰我死剖
腹視之婢如言得龍子一雙送之漢水後有龍至
墓前成谿其下有女郎廟搗衣砧(縣志)
楊將軍祠在縣北一十五里宋紹興二十九年建
祀總管楊從義從事郎袁勃記略云將軍鳳翔天
興人靖康應募從吳玠立功晉爵安康郡開國侯
乾道二年授提舉台州崇道觀介梁洋間居焉卒
葬于城固水北村(府志)祠有宋山南道陳渤撰記(馬志)
(四按縣志載楊將軍廟即此)
蒲縣尹祠即縣尹蒲唐廟在縣西二十里元至正
間建(馬志)
嚴因寺在縣治南一里唐僖宗乾符六年建(馬志)
大安寺在縣治西南三十里唐昭宗大順中建(縣志)
本朝康熙四十六年重修(縣冊)
蕙香院即寳山寺在縣東北十五里寳山唐開禧
時建宋嘉定至明正德年屢加修葺殿閣雄麗稱
爲一邑之鎮(縣志)
杜陽院在昇仙口距城三十里剏自唐朝其地左
環壻水右近伏牛岡阜盤旋林麓幽邃形勢規模
爲一方之勝境明弘治年修有碑記(縣志)
妙嚴寺在斗峰之巔距城四十里宋嘉祐八年詔
賜今額乾道中增葺有碑記(縣志)
隂平寺在縣西南三十里(馬志)明永樂中建(縣志)
雞鳴寺在大角寨距城六十里明隆慶二年建(縣志)
普恩寺在杜家營距城五里明萬歷元年建黃九
成撰記(縣冊)
新馬院坐落東原公距城二十里明萬歷年建
本朝順治七年至康熙九年兩次加修(縣冊)
廣利院在斗山後灣距城二十里順治二年重建
(縣志)
邯鄲寺在邯鄲邨距城三里順治十五年修(縣志)
七星寺在賀家橋距城十里康熙三十三年修(縣冊)
經邑院在杜家營距城十八里康熙四十八年修
(縣冊)
禪定院在東原公距城三十五里康熙五十九年
修(縣冊)
唐仙觀在縣東北二十五里(馬志)王莽居攝二年名
靈壽宫因後漢唐公昉昇仙故易今名(府志)
本朝康熙四十三年修(縣冊)
白鶴觀在縣西十里老君山唐僖宗幸漢南見白
鶴翔舞其上因建是觀(府志)唐廣明元年建有進士
王之儀碑(馬志)宋寳慶二年重修(馮志)
奉真觀在縣治斗山唐竇真人得道處(賈志)明成化
二十年建(縣志)
集靈觀在縣治南元大德八年建明萬歷七年修
(縣志)
扁鵲觀在文川口距城五十里明時建(縣志)
天慶觀在西原公距城三十里明嘉靖二十年建
(縣志)
上圓觀在甯家灣距城三十里順治七年修(縣志)
玉皇觀在丁家邨距城十五里康熙十年修(縣志)
冲虚觀在方家營距城三十里康熙三十二年修
(縣冊)
洋縣
關帝廟在縣城西北(縣志)
留侯祠在縣西四十里雲山上即子房山相傳留
侯辟榖從赤松子遊處一在酆都山(縣志)
蔡公祠在縣東二十五里漢黃門蔡倫造紙追封
龍亭侯卒葬于此祠在墓前(縣志)
二公祠在縣東關舊祀漢龍亭侯蔡倫以明原傑
吳道宏附爲三公祠後移蔡公祠於其墓前兹祠
遂正祠原吳二都御史名二公祠康熙八年知縣
柯棟改建(縣志)
渭門廟在縣東一百二十里黃金峽下祀河神(府志)
楊公祠在縣城西宋知洋州事安康郡侯楊從義
築壻水爲堰至今名楊填堰灌洋城二邑田故祀
(縣志)
環珠廟在縣東八十五里明弘治三年建(縣志)
聖母廟一在祈子山一在兩角山祈嗣禱雨咸應
康熙五十一年大旱知縣鄒溶禱于祈子山廟即
雨有記(縣志)
(附古祠廟)靈濟廟在縣北五里祀漢王章剛直敢言曾
劾王鳳官京兆尹宋世血食於此寧宗嘉泰初賜
額靈濟封普潤侯有碑記(馬志)昭澤廟在縣北七
十里八里洞前歴代祈雨感應碑識其事(馬志)靈
潤廟在縣東四十五里蒿平山腹有靈湫旱禱有
應宋慶元中賜額靈潤(馬志)
智果寺在縣西三十里唐儀鳳中建勅賜藏經宋
元間屢修寺有牡丹兩株高可丈餘(縣志)
開明寺在縣治南一里古法輪院唐開元中建宋
慶元元年重修中植古柏八株根節礧砢刺史文
同留題筆勢飛動明洪武二十四年爲叢林有浮
屠高十三層(府志)寺爲歴代朝賀習儀之所宋慶元
元年撥賜田三百四十畝明正德間重修有碑記
醴泉寺在縣南十六里即龍血禪師卓錫處唐開
元中建元中統三年更名開化(縣志)有浮屠唐和凝
有詩(馬志)
天寧寺在縣治東四里唐乾符中建明萬歷年修
(縣志)
池南寺在縣西二十五里唐時建
本朝康熙四十年修(縣冊)
高堰寺在縣東三十里唐時建(縣志)
浮石寺在縣西南二十里唐時建明正德年修(縣志)
妙因院在縣西北二十里宋乾德中建(縣志)
崇勝院在縣北十五里宋大中祥符八年建鄭鄖
有詩(馮志)
崇法院在縣北五十里宋大中祥符年修(縣志)
東山寺在縣東十五里宋皇祐年建刺史韓縝有
詩(府志)
延良寺在縣西三十五里宋嘉定十一年建(縣志)
湧泉寺在縣西北三十里宋嘉定中建(縣志)
港子寺在縣西四十里宋時建明正德年修(縣志)
龍亭寺在縣東二十五里漢龍亭侯蔡倫墓前即
古龍亭縣故址也宋時建(縣志)
羅曲院在縣東北六十里宋時建(縣志)
良馬寺在縣西三十五里元中統二年建(縣志)
妙法院在縣南十五里元中統二年建(縣志)
真性院在縣西四十里元中統二年建(縣志)
鎮江寺在縣東三十里漢水東流氣勢直下至此
山迴路轉天成鎖鑰明萬歷間知縣李文芳建寺
鎮之故名(縣志)
法水院在縣北三里文與可有詩(馬志)
五雲宫在縣東南即通慧王祠宋嘉定十六年建
元皇慶元年重修有記(賈志)神張姓名嚞唐天寳元
年五日生於南宜州父紱母盧誕之辰異香浹日
幼嗜儒與李泌友善會祿山叛神上書補參軍事
從肅宗平賊百餘戰未嘗少怯以功授雲居宰惠
政及民年二十三卒官泌遣使赴弔神于空中與
使者語甚悉越五代及宋有義忠禪師自吳入蜀
神凴依至洋語曰予受上帝令血食洋州洋人立
祠祀之禦災佑民大著靈異元初勅封正直靈佑
忠顯通慧王至元間加封昭德明時住持葉崇德
重修有記(縣志)
崇道觀在縣西北二十五里酆都山宋元豐年建
元明迄今累代修葺不廢相傳張三丰嘗居焉明
永樂間命給事中胡濙訪三丰至酆都山觀中三
丰正趺坐古柏下咫尺不見云至今柏樹下螻蟻
不生(縣志)酆都山自西蜀青城山分脈而來古稱洞
天福地昔有道者王曰岩偕門人郭崇仁輩建觀
其上明洪武年住持劉清溪修王翼記(本觀碑記)
玉皇觀在縣東二十五里元延祐二年建(縣志)
玉真觀在縣西四十里明弘治二年建(縣志)
苑門觀在縣西二十二里即酆都王廟(縣志)
韓仙觀在縣東一百五十里明洪治年修(縣志)
西鄉縣
關帝廟在縣城北康熙十年建一在縣治東(縣志)
張桓侯廟在縣治西關外祀漢張飛明正德年建
嘉靖年知縣閻文奎修
本朝順治六年知縣張台耀康熙二十二年知縣左史
繼修侯初封西鄉邑之城池侯因創廟焉明正統
四年流賊倡亂勢逼邑城忽大雨水湧賊不戰而
退時巡撫藍璋兵備來天球以督軍至夢神助陣
知爲侯威靈事定題請勅封武義忠顯助順王委
郡判周盛建侯廟邑西歲以八月祀焉嘉靖十八
年蔣奎爲之記(縣志)
翊聖保德真君廟在縣東南十里宋紹興五年建
有碑記(馮志)
(附古廟)虞舜廟在縣治東(明一統志)
開元寺在縣東三十里龍王溝唐開元年建
本朝康熙二十二年修(縣志)
普賢寺在縣西北五十里剏于有唐廢于元季明
宣德中僧惠泉墾田力農漸次搆復其地二水合
流四山環抱得幽遠靜深之槩(本寺碑記)
廣慶寺在縣治東一里宋紹興二年建(賈志)殿棟有
元泰定元年字蹟明景泰七年住持靜元重修太
史周洪謨有記(縣志)
彌陀寺在縣北二里磨兒溝宋紹興二年建爲集
衆讀法之所(縣志)
觀龍寺在縣東南二十五里金洋堰明景泰丙子
年建堰口兩山如門而寺當龍脈之衝因以觀龍
爲名有碑記
洋水寺在縣東南十里明洪治四年建昔有神龍
遊戲其中殿棟間遺蹟尚在
本朝順治十年修康熙五十六年重修(縣冊)
武子觀在縣東十五里水東堰口奉元武雷神宋
紹興元年建有上中下三觀(府志)明季重修邑人楊
棲鶴記(縣志)
北庵在縣東三十里武子山後即仙人坪相傳善
卷隱此(縣志)
(附古觀)三皇觀在縣西二里(馬志)
鳳縣
關帝廟在縣治南察院廢址西(府志)康熙乙亥年修
(縣冊)
東嶽廟在東郊二里(府志)康熙二十年修(縣冊)
(附古祠廟)忠護侯廟在縣治北三里唐僖宗西幸至白
石鎮有叟進醪醴上問其居曰居父子谷因賜金
帛送至其谷土人立祠祀之宋宣和初請於朝賜
爵忠護侯嘉其草野不忘君之意朱紱有記(府志)
忠烈祠在縣仙人關祀宋忠烈吳玠(明一統志)
洪利寺在縣城内南街唐大歷十三年光祿大夫
陸海建明洪武十四年重修(府志)
錦禪寺在縣北七十里楊家莊順治六年修(縣志)
羅漢寺在縣西北五十里陳家灣康熙十年修(縣冊)
消災寺在縣北山距城二里康熙十年修(縣冊)
廣福寺在縣治西北康熙三十二年建(縣冊)
普門院在縣北唐藏距城六十里康熙三十五年
修(縣冊)
走坪寺在縣東一百里舊在山巔一旦山裂寺走
平地故名(賈志)康熙四十年修(縣冊)
果老洞在縣北山離城一里相傳唐沖妙先生棲
隱之所雍正元年修(縣冊)
祖師殿在縣東北一里(府志)明崇禎二年修(縣志)
真武宫在縣西郊一里(府志)雍正四年修(縣冊)
(附古寺)聖德寺在縣東南六里唐貞元中建戴正倫
記梁建書碑(明一統志)
寧羌州
禹王廟在州北嶓&KR1815;山下明嘉靖十六年知州王
儒建二十四年知州蕭遇祥重修御史舒鵬翼記
略云嶓&KR1815;爲漢江發源禹實經焉故祀(府志)廟距州
八十里歴年已久碑泐堂蕪難申獻享尚待興葺
之者(州志)
龍王廟在州東北百里道林子龍洞明弘治間祈
禱靈應爲之立廟(府志)
關帝廟在州治北街(州志)康熙三十四年修(州冊)
鐵佛寺在州北一百三十里原爲華嚴寺唐宋以
來古刹也遺鐵像三尊因以爲名明神宗朝重修
殿宇鎔銅萬五千斤鑄爲佛像有郡人王以正李
一鼇二記
天池寺在州西一百四十里明洪熙年建
本朝雍正二年修(州冊)
茅崖寺在州西三十里明正德元年建
本朝康熙四十年修(州冊)
千佛寺在州西一百四十里明萬歷三十六年修
本朝康熙三十三年重修(州冊)
三教寺在州西二百六十里永寧鄉明萬歷年重
修
本朝康熙七年修有碑記(州冊)
黑龍寺在州東三十里康熙丙午年修(州冊)
清涼寺在州東一百二十里康熙二十三年修(州冊)
回龍寺在州東五十里康熙四十年修(州冊)
報恩寺在州南一百二十里康熙五十八年修(州冊)
龍鳳寺在州東五十里雍正五年修(州冊)
妙相觀在州北九十里宋紹興十六年修
本朝康熙六十年重修(州冊)
秀峯觀在州北九十里明嘉靖四十一年建
本朝康熙五十五年修(州冊)
玉皇觀在州東十里明隆慶六年修
本朝雍正十年增修(州冊)
東山觀在城東一里東山上明萬歷年知州畢如
松拓修有沈瑜碑記崇禎年重修(州志)
寳竹觀在州西二十五里明萬歷年建
本朝康熙六年修(州冊)
中臺觀在州北一百六十里中臺山明萬歷丙午
歲孟春鄉人稱元帝尊神顯靈其上以建觀爲請
州牧畢如松捐金爲士民倡殿宇壯麗氣象森嚴
高據一方之勝有沈恒碑記(州冊)
圓山觀在州南六十里康熙六十年修(州冊)
(附古寺觀)毘盧寺在州西北一里(賈志)朝陽寺在州治西
一百五十里(馬志)西山寺在城西踰河百步(賈志)
沔縣
諸葛武侯廟在縣東五里(明一統志)景耀六年詔爲亮
立廟于沔陽(蜀志本傳)亮初亡所在求爲立廟或以爲
可聽立廟于成都後主不從步兵校尉習隆中書
郎向充等上表曰亮德範遐邇勲蓋季世興王室
之不壞實斯人是賴而蒸嘗止於私門廟像闕而
莫立非所以存德念功述追在昔者也今若盡順
民心則凟而無典建之京師乂逼宗廟臣愚以爲
宜因近其墓立之於沔陽使所親屬以時賜祭凡
其臣故吏欲奉祠者皆限至廟斷其私祀以崇正
禮從之(襄陽記)唐貞元十一年左僕射嚴武增修有
記元至元六年明永樂四年重修成化十九年巡
撫阮勤奏乞修治賜祭上令有司修廟歲一祀二
十一年參政謝綬副使劉瓚巡歴沔陽命漢中府
同知晏廷宣督修並勒諸石正德八年都御史藍
章具請于上春秋致祭勅修廟宇總督彭澤撰碑
記廟中有石琴一張無絃叩之則聲清越傳是諸
葛君手揮之器(縣志)元至治元年三月追封漢諸葛
忠武侯爲威烈忠武顯靈仁濟王(續文獻通考)廟内有
武侯琴吟自敘石刻歴代名人多題咏焉(賈志)
關帝廟在縣治東南(縣志)
龍王廟在縣治西北卓筆山下宋慶元四年建(府志)
距城二十里(縣冊)
文昌閣在縣治西(縣志)
聖水寺在縣西北五里明洪武中建山湧二泉味
清而甘故名(賈志)
柳壩寺在縣治東北七十里明洪武中創建景泰
初尚書張浩居於此(府志)
萬壽塔在縣東一里(縣志)
(附古寺)天分寺在縣東四十里(馬志)
略陽縣
關帝廟在西門内(縣志)
武都王廟在縣治靈峻山晉臣楊盛有功于略南
北朝宋累加王爵立廟祀之土人呼爲土主廟(府志)
(附古祠廟)忠烈祠在縣東一里祀宋吳玠吳璘節義
祠在縣東郭祀明殉難扶風令孫璽後又祔祀巡
撫原傑吳道宏遂名三公祠(府志)
靈巖寺在縣南七里唐開元時建(府志)鮮于侁有遊
靈巖寺二十一韻(馬志)唐建舊宇尚存前㯶三株不
受雨露之滋摩空直上巘際一松蟉若虬龍後開
一竇可容身焉右有石鼓擊之逢逢洞之左崖冷
泉汩汩躡橋斜度又歴洞天名曰羅漢其間石柱
石龜絶非斧鑿前賢碑記頗多宋哲宗御書司馬
光清忠粹德之碑亦在此(縣志)
正覺寺在縣東一里宋淳熙三年建(賈志)明洪武三
年修
本朝順治年重修(縣志)
西溪寺在縣東五十里煎茶舖(縣志)
石牛寺在縣西十五里横現河(縣志)
香水寺在縣西一百里藥木院(縣志)
仙臺寺在縣北八十里娘娘壩(縣志)
琵琶寺在縣北一百里石門壩(縣志)
治平寺在縣北一百里金池院(縣志)
三清觀在縣西一百里西淮壩(縣志)
(附古寺觀)窵臺寺在縣西四十五里茅壩(縣志)磨針殿在
縣東關外獅山(縣志)
榆林府
社稷壇在城南附郭不置各縣如制(延綏鎮志)
風雲雷雨山川壇在城南一里有碑附郭不置各
縣如制(延綏鎮志)
文廟在府治西雍正元年改啟聖祠爲崇聖祠追
封孔子五代王爵附郭不置各縣學如制(府冊)
先農壇在東郊附郭不置各縣如制(府冊)
關帝廟在城内東方明弘治年張公甫重修一在
常樂堡(延綏鎮志)
本朝雍正三年追封關帝三代公爵歲春秋祀以太牢
各縣如制(府冊)
文昌祠在文廟外東南隅(延綏鎮志)
旗纛廟在城南鼓樓之左康熙八年總兵韓應琦
建有碑(延綏鎮志)
八蜡廟在榆楊橋南(延綏鎮志)
城隍廟在城内西方明萬歷三年巡撫張忠建一
在城西三十里保寧堡崇禎二年修附郭不置各
縣如制(延綏鎮志)
郡厲壇在城北附郭不置各縣如制曰邑厲鄉保
曰鄉厲(延綏鎮志)
名宦祠在學宫左各縣如制(延綏鎮志)
鄉賢祠在學宫右各縣如制(延綏鎮志)
忠義孝弟祠在學宫内各縣如制(府冊)
節孝祠在學宫外各縣如制(府冊)
榆林縣
東嶽廟在城北明成化年修(延綏鎮志)
龍王廟在寒泉上一在城東明嘉靖四十三年舉
人馬齊修其城北白龍王廟亦有泉同知譚吉璁
有記(延綏鎮志)
火神廟在遊擊署左明萬歷二年巡撫張守中修
(延綏鎮志)
(附古祠廟)范文正公祠在城西南弘治己酉營將劉銳
重建申請撫軍黃黻撥置祀田大理少卿馬中錫
有記余肅敏祠在南門内祀巡撫余子俊明正
德初勅建(延綏鎮志)姜愍忠祠在南門西祀寧夏總兵
官姜漢明正德初以死安化王寘鐇難勅建(延綏鎮志)
東泉寺在府治東正統元年建内有石泉清冽灌
溉園田(馬志)
崇山寺在雙山堡明成化二年建(馬志)在縣東七十
里(縣冊)
洪濟寺在城東明成化三年修(延綏鎮志)
凌雲寺在城北明成化六年修(延綏鎮志)
普恩寺在城南明成化二十年修(延綏鎮志)
大寧寺在常樂堡明弘治元年建(延綏鎮志)
壽寧寺在城東明萬歷十三年修(延綏鎮志)
香雲寺在城東明萬歷十八年修(延綏鎮志)
觀音寺在城東明萬歷二十四年修(延綏鎮志)
崇善寺在城南四十里歸德堡明萬歷四十七年
修(延綏鎮志)
天壽寺在城北明天啟二年修(延綏鎮志)
太乙神宫在城南明武宗幸此改名凱歌樓(延綏鎮志)
懷遠縣
關帝廟在縣東南四十里波羅堡明成化十年建
本朝康熙五十二年修(縣冊)
無定河神廟在縣東南四十里波羅堡康熙十六
年建五十九年修(縣冊)
觀音寺在城内明成化三年建
本朝雍正八年修(縣冊)
盤龍寺在縣東南九十里响水堡明成化七年建
本朝康熙六十年修(縣冊)
波羅寺在縣東南四十里波羅堡寺有睡佛殿明
成化十一年建萬歷十四年修(縣冊)
法雲寺在縣東南四十里五龍山明萬歷十九年
建
本朝康熙三十年修(縣冊)
靖邊縣
元帝廟在城内明萬歷十六年建一在城外五龍
山萬歷二十二年建
本朝順治十二年修其東西二山俱有廟(縣冊)
關帝廟在城内西隅明萬歷三年建其寧塞鎮羅
鎮靖龍州等堡各有廟(延綏鎮志)
玉皇閣在鎮靖堡西山之巔明萬歷二十九年建
本朝康熙三十三年修(縣冊)
安山寺在城内西隅明成化十二年建(延綏鎮志)
天喜寺在鎮靖堡明成化十八年建萬歷二十二
年修(縣冊)
興隆寺在城南三十里聶家灣明嘉靖時建(延綏鎮志)
大佛寺在縣治西山明萬歷二十一年建一在寧
塞堡
本朝康熙二十二年建雍正九年修(縣冊)
鳳凰寺在城南七十里吳旗(延綏鎮志)
定邊縣
關帝廟在城内北街明天啟三年修又有立馬關
帝廟在城東南隅其磚井鹽場安邊柳樹澗等堡
俱有廟(延綏鎮志)
文昌閣在城東南隅康熙庚寅年修(延綏鎮志)
龍王廟在縣南門外明萬歷丁酉年修一在磚井
堡
本朝康熙戊午年修(縣冊)
鹽神廟在鹽場堡明萬歷十九年修(延綏鎮志)
永寧寺在柳樹澗堡明萬歷三年修(延綏鎮志)
宏法寺在城内北街明萬歷四年修(延綏鎮志)
觀音寺在安邊堡明萬歷十年修(延綏鎮志)
安寧寺在磚井堡明崇禎辛巳年修(延綏鎮志)
十方院在縣南門外康熙二十四年修(縣冊)
興安州
社稷壇舊在州城西一里明萬歷十一年大水壇
廢改建於新城西三十三年守道李天麟建廟四
十五年守道吳愈以廟非制改建築壇
本朝康熙六年知州王章移建于今州治萬春堤西有
記各縣如制(縣志)
風雲雷雨山川壇舊在州城南門外明知州鄭福
建
本朝知州王章改建於城南舊址立碑記各縣如制(州志)
文廟在州治南雍正元年改啟聖祠爲崇聖祠追
封孔子五代王爵各縣學如制(州冊)
先農壇在東郊各縣如制(賈志)
關帝廟在州治西關明洪武四年建嘉靖四十年
重修
本朝雍正三年追封三代公爵供奉後殿歲春秋廟祀
以太牢(州冊)
八蜡廟在州治西各縣如制(賈志)
旗纛廟在千戸所後(州志)
城隍廟在州治東南明洪武八年建
本朝康熙三十二年大水衝壞三十四年知州王希舜
倡修各縣如制(州冊)
州厲壇舊在州城東北明成化十五年知州鄭福
遷城東郭
本朝康熙六年知州王章重建各縣如制曰邑厲鄉保
曰鄉厲(州志)
名宦祠在學宫左知州王章建康熙三十二年知
州王希舜修各縣學如制(州册)
鄉賢祠在學宫右知州王章建知州王希舜修各
縣學如制(州冊)
忠義孝弟祠在學宫内雍正元年建各縣如制(州冊)
節孝祠在學宫外雍正元年建各縣如制(州冊)
虞廟在州城南三里西城山歲時奉祀(賈志)西城縣
有虞舜祠(帝王世紀)西城縣故城内有虞舜祠漢高帝
廟置民九戸歲時奉祀焉(水經注)興漢江之北舊爲
姚墟明隆慶己巳土人耕田得琉璃脊獸甬道暨
剝落殘碣依稀記大舜陶于河濱處聞於朝建祠
春秋享獻緣在坰野四無人居風雨傾頽牲牷俎
豆幾無陳所萬歷中知州許爾忠請修殿廡門垣
立碑以記
本朝康熙三十二年知州王希舜議修(州志)
漢高帝廟在州南三里歲時致祭(賈志)
東嶽廟在城南二里宋紹興四年金人南逼宣撫
使張浚率兵赴援行次安樂霖雨濘淖弗得進禱
于廟曾不移刻祥風披拂暘谷炳煥大軍啟行浚
曰神之威靈曷敢不報乃發錢十五萬命郡守王
彦增修承議郎續觱爲記
本朝順治間重建正殿拜庭康熙七年復修(州志)
真武廟一在州西六里一在州西北二十里一在
州西三十里鯉魚山上(賈志)
馬王廟在舊城西門内(賈志)
唐忠惠王廟在州北五十里牛山巔祀金州刺史
崔偉唐中和間黃巢亂偉保守封疆民賴以安故
祀(州志)中和三年黃巢作亂有太白山人踏門獻計
於偉曰一發牛山則巢滅掘之得一石桶黃腰獸
棲之而置劔其上獸見劔自殺巢果敗公由是得
道宋嘉泰中封忠惠王(天下名山記)元至正辛卯冬紅
巾嘯聚總兵裕嚕特穆爾賴神威樹隂旗殄賊收
復安康因修是廟(元學正黃理仙碑記)一在州西二里明洪
武年建正德間重修(賈志)
劉公祠在新城東門外公諱致中萬歷十一年分
守關南道罹水變徙州城於南原改今名矢公盡
瘁卒於官州士民哀慕建祠知州孫奕世有記(賈志)
忠烈祠在州治西祀商洛道署守道袁生芝知興
安州屈良貴州判孫嘉引俱
本朝順治三年守城殉節(州志)
(附古祠廟)漢酇侯廟在州治内與土神並祀(賈志)王忠植
祠在州治西忠植大行義士也宋紹興中知代州
統制河東忠義軍馬金人圍慶陽宣撫副使胡世
將檄忠植以所部赴援行次延安爲叛將趙惟清
執送金人不屈遇害事聞贈官建祠祀焉(明一統志)郭
浩祠在舊城西南宋淳熙初建(明一統志)浩以安撫使
知金州卒贈少師諡恭懿州人立祠以祀(州志)三賢
祠在城内明正德間知州趙清建祀巡撫原傑洪
鍾藍章三賢(賈志)
新羅寺在州治西六里有唐懷讓禪師菴(明一統志)
萬春寺在舊州江北岸七里先名萬頃寺在州南
高岡上後移今地更名萬春創於唐懷讓祖師明
嘉靖四十年重修林木鬱叢昔有大竹千竿入山
門東折爲天王殿中有平地築露臺建古殿五楹
中塑諸佛像皆古甚迴廊四周僧寮環之殿後轉
東有白蓮池其上陡壁不可登寺前有萬春洞洞
内外皆唐宋明人題名中坐觀音大士像乃唐咸
通十二年塑
本朝順治十六年重修康熙二十三年知州李翔鳳刻
白雲深處四字於洞門其下有南嶽禪師白雲泉
一名卓錫泉一郡之名勝也(州志)
天聖寺在州治西四里宋時建明洪武十七年修
成化中繼修吏部侍郎温仁和有遊天聖寺詩明
末燬惟存鐘樓中有古柏二株亦枯
國初枯柏復生順治十六年遊擊屈復泰重修中貯藏
經(州志)
金堂寺在州東五里南山下宋嘉定六年建(州志)
牛山寺在州北五十里牛山下(賈志)
興聖寺在州西三十里(賈志)
靜寧寺在州治小南關一名清真寺(賈志寧按州志靜寺有)
(三一在城東門内其二在東關與賈志不符)
月池寺在州西北一百里逼近漢水有碧池灘(州志)
顯越寺在州西一百八十里(賈志)
圓覺寺在州西一百三十里(賈志)
觀音寺在州南一百五十里(賈志)
雙泉寺在州南一百八十里大道河(賈志)
竹覺寺在州北四十里(賈志)
石佛寺在州西一百二十里(賈志)
雙溪寺在州新城北門外(賈志)
純陽宫即柴扉道院在州舊城東南隅相傳吕仙
遺跡明萬歷中重修有記
本朝康熙六年知州王章重建後燬知州牟文龍重建
其一在州南七里之香溪溪南爲純陽洞有遇仙
橋玉皇閣昔年樓臺掩映竹樹隂森宛如圖畫吕
純陽郭尚竈常棲遲於此明永樂中大宗伯胡濙
受命訪仙人張三丰題詩崖壁太守鄭福邂逅吕
仙自是遂爲名勝矣(州志)鄭福深州人未第時與翁
對奕自言寄跡城南之七里香溪第後復會於京
及授金州下車首詣南橋遇道士言未終而飄然
去至洞惟石棋在榻無復蹤跡始悟前所遇者爲
仙翁云(明進士劉卿記)宋泰定年鑄星羅鐘重萬斤欵式
古甚今在城南純陽宫(州志今按州志南橋即遇仙橋)
觀音庵在州治東北(賈志)
香沉庵在州新城東(賈志)
普陀庵在州治東(賈志)
接引庵在州東一里(賈志)
寶壽庵在州新城西北俗呼爲老庵(州志)
迎仙庵在州新城西北五十步(州志)
普同塔一在州新城西一里明成化年建(賈志)一在
新城内(州志)
(附古寺)報國寺在州南四十里五峯山下(賈志)尊勝寺
在州西四里(賈志)豐陽寺在州北二十里傅家河(賈志)
豐巒寺在州西南一百里嵐河(賈志峯按州志作巒寺)天池
寺在州南一百五十里(賈志)天池在挖斷岡(州志)
平利縣
女媧廟在縣東十五里女媧山(賈志)
泰山廟在縣西南一百二十里豐口壩康熙五十
八年修(縣冊)
關帝廟在城東雍正七年知縣王霔建(縣冊)一在白
土營康熙四十二年修(縣冊)
蕭何廟在縣治東中門外明洪武八年建(馬志)
華嚴寺在縣東三十步明洪武八年建(馬志)
西寺在白土營距城九十里康熙六年修(縣志)
迎真寺在縣西南九十里獅子壩康熙九年修(縣冊)
普濟寺在縣東八十里康熙九年修(縣冊)
三臺寺在縣東五十里女媧山(縣志)康熙四十年修
(縣冊)
迎真觀在城東南獅子壩(縣志)
洵陽縣
高辛廟在南山下祀帝嚳高辛(明一統志)
禹廟在縣東二百三十里(賈志縣按縣志即在東禹穴)
關帝廟在縣城西駝嶺上洵波襟北漢滸瀠南地
據一邑之勝明初迄正德隆慶間漸次增壯崇禎
己巳縣令楊三光重修邑進士劉文翰有記後殿
供奉三代又有廟在縣城東(縣志)
黃龍廟在縣東南三十里俗稱黃龍仙女廟廟中
有井水極清深不可測常有黃蛇出水面遇旱禱
雨取此水輒應(縣志)
(附古祠廟)漢高帝廟在縣南山下(賈志)梁州記曰洵陽縣
南山下有漢高帝廟今縣西二十里廟址猶存側
有泉(縣志)蕭何廟在縣西北二里(馮志)
靈巖寺在縣西一里元至正年建(馮志)明洪武三十
二年僧人儀永重修(縣志)
西寺在縣治西(賈志)
觀音洞在縣北水道門外倚山爲閣景趣幽深爲
邑中佳境(縣志)
迴龍寺在縣東一百一十里(縣冊)
元君觀在縣南二里(縣冊)
祐聖宫在縣北二里(縣冊)
(附古寺觀)黃龍寺在縣西一百八十里雙松寺在縣
南七十五里子房觀在縣北一百二十里洞壑
幽邃遇旱求湫輒應皇道觀在縣治西舊有古
銅鐘隋開皇中鑄(明一統志)
白河縣
關帝廟在縣治半里北岡西雍正四年知縣劉元
清重修(縣冊)
楊四將軍廟在縣北三里漢江岸祀宋總管楊從
義雍正二年重修(縣冊將詳見城固縣楊軍祠下)
(附古寺)長春寺在縣北一里長春溝(馬志)今存基址(縣志)
紫陽縣
關帝廟在縣東門外康熙三十四年重修(縣冊)
東嶽廟在舊縣治東(縣志)
文昌閣在縣東城上康熙二十五年建雍正六年
署令李昌宗捐修(縣冊)
楊四將軍廟在縣治東南一里康熙四十五年修
(縣冊)
(附古祠廟)元嶽廟在縣治神峯山(縣志)明正德三年流賊
藍廷瑞鄔本恕嘯聚十萬餘衆横行川陜都指揮
張光宇領千人駐紫陽灘之隘口深入窮追於東
鄉之還山伏賊萬人是日風雨並作宇引軍順風
而營比至遂擊之賊遁得全軍還似獲神助正德
五年立廟於山廟將竣賊果就擒(張光宇記)原公祠在
縣西祀明都御史原傑(縣志)
正慶宫在縣東北神峯山頂明正德元年建
本朝康熙二十九年修(縣冊)
僊人石洞在縣南五里宋元豐中紫陽仙人修煉
處今祀焉(縣冊)
東明庵在縣西八十里明成化間建東明禪師脫
化於此棟宇壯麗甲於漢南(縣志)
(附古寺觀)雙龍寺在縣南八十里寺有鐵佛像(縣志)朝天
觀在香爐山巔内有神鼎(縣志)
石泉縣
關帝廟在縣城東門内康熙二十六年知縣潘瑞
竒捐修(縣志)其馬嶺饒風二處各有廟(縣志)
藥王廟在縣西一里知縣潘瑞竒重修(縣志)
江神廟在縣城南(縣冊)
古源庵在縣西十里建于大石上興仁堰遶水流
其下聲若石鐘前後翠樹隂森土人多避暑於此
(縣志)
(附古寺觀)龍化寺在縣東門内天池寺在縣西南四
十里上有蓮池石泉八景之一(縣志)報恩光孝觀在
縣治内舊有周萬歲通天碑(明一統志)
漢隂縣
東嶽廟在縣東城外(縣志)
關帝廟在縣治東永樂年知縣王凱建萬歷年知
縣張起蒙崇禎年知縣張鵬翺相繼增修(縣志)
(附古祠廟)漢昭烈廟在縣西十五里元至正三年建(縣志)
龍興寺在縣治東龍岡下漢時建鑄鐘一口重近
萬斤每擊聲聞六十里有柏一株高百餘尺大四
圍後爲明代採用(縣志)僧綱司真護建修(縣冊)
真武宫在縣東一里(縣冊)
三官殿在縣東八里雍正四年重修(縣冊)
棲雲寺在縣東南二十五里(縣冊)
吉祥寺在縣東六十里(縣冊)
靈寶寺在縣南一百里(縣冊)
蓮花寺在縣南一百二十里(縣冊)
老君觀在縣治鳳凰山南(縣志)
菩薩殿在縣東十里(縣冊)
酆都殿在縣東北十里(縣冊)
(附古寺)興城寺在縣治東北(賈志)離塵寺在縣治西南
(縣志)
商州
社稷壇在州城北一里各縣如制(州冊)
風雲雷雨山川壇在州城東南半里各縣如制(州冊)
文廟在州治西雍正元年改啟聖祠爲崇聖祠追
封孔子五代王爵各縣學如制(州冊)
先農壇在東郊各縣如制(州冊)
關帝廟在州治西明千戸姜棟建三原馬理有記
明末知州常道立增修
本朝康熙二十二年重修雍正三年追封關帝三代公
爵供奉後殿歲春秋廟祀以太牢各縣如制一在
西關雍正九年重修一在爬樓山康熙五十六年
重修一在州東一百里龍駒寨康熙三十四年重
修(州冊)
文昌祠一在州東新街順治間增修一在後街一
在鄉賢祠内其魁星樓舊在三台山後移州東新
街順治間知州王思治於城頭東南隅創建高樓
移神其上又增四像額曰聚奎樓(州志)
八蜡廟在州城西北各縣如制(州册)
旗纛廟在州治教場北(州志)
城隍廟在州治明洪武二年建修嘉靖四年重修
本朝順治五年商洛道張國泰令知州薛所習拓廟後
隙地增修殿宇有記各縣如制(州志)
州厲壇在州城北二里各縣如制曰邑厲鄉保曰
鄉厲(州冊)
名宦祠在學宫左各縣學如制(州冊)
鄉賢祠在學宫右各縣學如制(州冊)
忠義孝弟祠在學宫内各縣如制(州冊)
節孝祠在學宫外各縣如制(州冊)
龍王廟在州治西(西安府志)弘治嘉靖間增修
本朝康熙四十七年重修乂有黑龍廟在州東七里順
治六年修(州志)
都土地廟在馬蘭峪口唐玄宗夢神進藥疾愈因
賜額
本朝順治四年修(州志)
契廟在州東九十里(賈志)商始祖受封於此故祀(明一)
(統志)其一在州西門大雲寺右名虞司徒廟郡人南
鏜記(州志)
四皓廟在金雞原有唐柳宗元宋王禹偁撰碑明
商洛道蘇濬知州王邦俊大僕馬理俱有記一在
州東七十里商洛鎮
本朝雍正年修(州冊)
田氏三賢祠在州東十五里張家原古名紅崖冶
齊田氏故里也田氏友恭篤愛合居而紫荆復榮
泣井而甘泉復湧今其井尚存盛夏不涸鄉昔有
祠創自隋室燬于明季
本朝雍正十年署知州治中董朝鼎捐俸重建有記(州冊)
韓文公祠在州西九十里秦嶺上接藍田界(馬志)明
弘治丁巳御史張廷儀行部自藍田如商道出秦
嶺謁公祠祠逼山而狹歲久瓦木脫落雨雪不蔽
前臨通衢無垣墉扄鑰之固祠北有浮屠寺華敞
靚深廷儀顧瞻嗟咨命商州守王瑀撤浮屠塑像
改爲祠宇敞明宏麗殆非舊比(提學楊一清撰祠堂碑記)
本朝順治十五年知州王思治增葺康熙三年知州王
廷伊繼修(州志)
裴晉公廟在州城東祀唐相裴度度知陜時捕蝗
有功祀爲蝗神初廟在州河之隈因河患圯明嘉
靖間州東陬以螟告知州夏文憲禱于祠不三日
螟盡死明年州西陬又以螟告復禱立應遂改建
新祠于今地(郡人任慶雲碑記)距州城八里
本朝康熙丙午知州王廷伊重葺五十二年復修(志冊)
原公祠在州治東祀尚書原公傑其後並祀都憲
吳公御史薛公(州志)
(附古祠廟)忠烈祠在州治内宋建炎中李彦仙知陜州
守城拒金再踰年大小二百戰城陷投河死詔立
祠號忠烈(明一統志)李彦仙投河死金人屠其家張浚
承制贈以官使建廟商州(續文獻通考)雙烈祠在州治
西祀魏郭琰泉企(西安府志)
法性寺在州東六十里地花舘唐初創建
本朝康熙四十九年重修(州冊)
西山寺在州北五十里唐建(賈志)
西岩寺在州西八里仙娥峯之麓宋裴大亮有詩
(馮志)内有古洞(賈志)
大雲寺在州治西門内舊名西岩院元至正間更
今名中有唐時石佛一尊(州志)
本朝康熙五十七年重修(州冊)
豐陽寺在州南一百二十里有提學僉事伍福詩
(馬志)
商山寺在商山之麓(州志)距州城八十里康熙四十
一年重修(州冊)
淨土院在州東三十里張邨鋪明洪武初年建
本朝順治十三年修(州志)
金陵寺在州城西南三十里上秦川嘉靖五年修
本朝康熙四十八年重修(州册)
靈光院在州東八十里商洛鎮明天順二年建
本朝康熙二十二年重修(州冊)
光嚴寺在州東三十里張邨鋪成化年建
本朝康熙五十四年修(州冊)
元建寺在州東五十里夜邨鋪隆慶元年建崇禎
六年修(州志)
寶峯寺在州東五十里夜邨鋪隆慶三年建
本朝康熙五十四年重修(州冊)
金山寺在州東一百里百頃灣明代建
本朝順治十一年修(州冊)
雄隱寺在州城北十五里康熙二十二年重修(州志)
紫陽觀在州東一百里(賈志)相傳張平叔在紫陽洞
修煉足跡未嘗至邨舍忽一日飛昇土人稱爲紫
陽真人因修紫陽宫(州志)
太清觀在州治西明洪武年建商縣尹徐仕修(賈志)
青雲庵在州東一百里百頃灣洪武九年修
本朝順治十年重修(州冊)
鎮安縣
關帝廟在縣城東雍正三年知縣武維緒重修(縣志)
太白廟在縣西七十里(馬志)
雲蓋寺在縣西北四十里營兒寨相傳唐大中初
妙達禪師重請勅修前後九樓十八殿僧舍以千
計潄玉招涼亭遺址猶存有瀑布泉自懸崖瀉出
若飛練之狀唐賈島詩日照香爐生紫烟遥觀白
布掛長川飛流直下三千丈疑是銀河落九天明
正統間僧清潭無碍師徒繼修尚書劉璣撰碑(縣志)
天寧寺在縣西郭(賈志)
西淨寺在縣西關(賈志)
寶泉寺在縣東南八十里(賈志)
捧日寺在縣東南六十里(賈志)
三清觀在縣南一百十里元至正年修(賈志)
雒南縣
洛王廟在縣西北二十里鹿家溝口祀洛神康熙
五十七年修(縣志)
關帝廟舊在北山雍正六年移建縣治西(縣志)
九龍山祖師殿在縣東南十五里永安堡明嘉靖
八年修(縣志)
藥王廟在縣治西北燕子山明萬歷年修有陳遴
碑記(縣志)
(附古祠廟)岳武穆廟在縣西關外(縣志)鹿池龍王廟在鹿
池川羣鹿飲月處(縣志)
相毫寺在縣東北九十里禹坪堡明洪武年修(縣志)
黃龍寺在縣西四十五里南山上相傳黃龍禪師
駐錫處下有洞賓菴西有牡丹洞明嘉靖年修(縣志)
藏龍寺在縣東三十里野里堡明崇禎年修(縣志)
聖壽寺在縣治東關(賈志)
悟真觀在縣西南十里小渠川明萬歷二年修(縣志)
棲霞觀在縣東七十里頁山堡明萬歷七年修(縣志)
洛源觀在縣西四十里黑潭堡明天啟三年修(縣志)
書堂山萬壽宫在縣西北三十里明天啟六年修
(縣志)
(附古寺觀)萬福寺在縣東關碑樹猶存(縣志)洛源寺在保
安里(賈志)
山陽縣
關帝廟在縣城東北三代祠供奉後殿(縣志)
龍王廟在縣城東南(縣志)
康節先生祠在天柱山下(西安府志)
圓覺寺在縣東南一百里唐貞觀年建(賈志)
觀音寺在縣東十里宋時建(賈志)
本朝康熙二十七年重修(縣冊)
永安寺在縣西關外(馬志)明正統初僧元金建因掘
地得古碑書永安寺遂名成化弘治間屢修(邑人王聘)
記
本朝康熙二十三年重修李曰棟記(縣志)
太寧觀在縣城東郊宋時建(賈志)
商南縣
玉皇閣在縣南九十里月兒灣萬歷十三年建
本朝康熙二十三年重修(縣冊)
關帝廟在縣治東門外(縣志)成化十四年建
本朝康熙三十年修一在城南二百里店房河成化六
年建
本朝康熙五十四年修(縣冊)
魁星閣在縣治東(縣志)
龍王廟在縣東嶺(西安府志)
蓮花寺在縣東二十里(賈志)
龜霞寺在縣南十里(賈志)
京山寺在縣西十五里(賈志)
雲臺寺在縣西三十里(賈志)
龍泉寺在縣西一百五十里(西安府志)
石佛寺在縣治南一百八十里鄭全寨正德十年
建
本朝康熙甲子年修(縣冊)
朝陽觀在縣東十五里(賈志)
清真觀在縣西四十里(賈志)
大嶺觀在縣南八十里大嶺山下(縣志)萬歷十年建
本朝康熙三十八年修(縣冊)
同州
社稷壇在州城西二里各縣如制(州冊)
風雲雷雨山川壇在州城南一里各縣如制(州冊)
文廟在州治西南雍正元年改啟聖祠爲崇聖祠
追封孔子五代王爵各縣學如制(州冊)
先農壇在東郊離城五里各縣如制(州冊)
關帝廟在州城内北街明泰昌元年建(州冊)
本朝雍正三年追封關帝三代公爵供奉後殿歲春秋
廟祀以太牢各縣如制其在州西新改邨長城邨
俱有廟(州冊)
城隍廟在州治西南明洪武三年建永樂二十年
修各縣如制(州冊)
州厲壇在州城北二里各縣如制曰邑厲鄉保曰
鄉厲(州冊)
名宦祠在學宫左各縣學如制(州冊)
鄉賢祠在學宫右各縣學如制(州冊)
忠義考弟祠在學宫内各縣如制(州冊)
節孝祠在學宫外各縣如制(州冊)
后土廟在州東關建自漢唐明正德六年重修(州志)
九龍廟在州治東南十餘里九龍泉(馬志)唐乾寧中
連帥李公塘建有碑記每歲二月二日有司以牲
醴修祀曰扶龍頭居民以五月十八日報賽相傳
元伊克守州值久旱禱於神曰得雨蘇民願以女
事言訖雨大注女暴亡遂塑像後殿明知州鄧鏜
辨其不經略云伊克一念之誠割其至愛以代已
身有桑林餘意而女逝適會乃厚受其誣神若有
知其羞血食於此矣(州志)
司馬遷祠在州治中遷漢太史令(明一統志)一在治東
街名漢官祠唐時建修(州志)
賢官祠在州治東街或曰漢官蓋官于州而有功
德者然並祀其妻今不可攷(賈志)
崔府君廟在州北門外祀唐崔子玉(賈志)明天啟元
年修(州志)
顔真卿祠在州治中真卿唐忠臣嘗爲此州刺史
(明一統志)
王御史朴祠在州學東朴明洪武中御史没二百
餘年鄉人愍之請於監司爲立祠(州志)
馬文莊祠在州治西巷祀明萬歷初少保馬自強
(賈志)祠即馬氏家廟先是有司圖立祠以歲絀不果
暫有事於家廟至今因之(州志)
二真君廟在州東門内(賈志闕按續文獻通考金闕玉二真人五代時嘗)
(平福建本廟在閩縣南歴宋及明屢加封號廟宇徧京師疑即此廟)明萬歷年修(州志)
(附古祠廟)趙文子廟在黃家庄祀晉大夫趙文子(賈志)晉
公廟在州西街明嘉靖初移西關外(州志)按周史孝
閔踐祚封宇文護晉國公尋詔于同州晉國第建
德皇帝别廟使護祭焉(賈志)鄭建充祠在州學内唐
貞元中建充以金吾上將軍爲節度使鎮是州惠
愛及民立祠祀之(馬志)愍節廟在州治祀宋鄭威愍
驤有朱文公所譔廟碑(賈志安按鄭公知同州兼沿河撫使諡愍節詳見)
(墓碑賈志稱鄭威愍似誤)
龍光寺在州北四十里賈家庄宋文帝元嘉五年
建明崇禎年修(州志)
大統寺在州北二十五里西魏文帝建金明昌五
年修明天順六年重修有胡鎰碑記(州志)
金塔寺在州治東隋建(明一統志)寺内有唐褚遂良書
聖教序碑宋開寶時重修(州志)
興國寺在金塔寺右隋文帝龍潛處唐改隆興寺
尉遲恭建(州志)
龍興寺一在州西北隋開皇年建一在州正西明
洪武嘉靖中重修(賈志)宋有重修龍興寺塔碑(州志)
渭源寺在州西南五十里唐開元年建(賈志)明嘉靖
三十六年修(州志)
壽聖寺在州西二十里中白邨宋元豐四年勅修
明萬歷九年重修(州志)
寶像寺在州北十五里上吕曲邨元至正三年建
明嘉靖年修(州志)
清涼寺在州西南元至正年建(賈志)離城四十里(州志)
妙覺寺在州東南八里明洪武年建(賈志)正統萬歷
年兩次重修(州志)
聖壽寺在城南馬坊里(賈志)離城十里萬歷七年修
(州志)
朝華宫在州西北二十里唐太和初建(賈志)
清和觀在州治西(明一統志)今在城内南街(州志)
龍泉洞在州北二十五里西漢邨唐太和六年修
(州志)
真人洞在金塔寺東祀唐孫思邈(賈志)明萬歷元年
修有記(州志)
(附古觀)紫微觀在州西南三十里(賈志)棲霞觀在州西
二十里元至正中建(賈志)
朝邑縣
漢高帝廟在縣城東南五里柳邨明成化中建嘉
靖中重修王三省有記(縣志)明季里人重修雷于霖
記(州志)
漢武帝廟在縣南二十里上官邨(縣志)
東嶽行祠在縣西郭宫殿嵯峨樓臺峻起據華原
之形勝與蓮嶽雷首相應一方稱鉅觀焉(縣志)唐貞
觀元年重修每旱禱無不應宋政和八年勅賜崇
祐觀額明隆慶八年增建獻殿香亭鐘鼓樓東西
牌坊并前後圍廊數十餘間有碑記(縣冊)
本朝康熙四十九年知縣王兆鼇捐貲重修(縣志)
關帝廟一在城内井巷春秋祀事一在東郭殿宇
高敞後有麟經閣複道重簷仰插雲表閣東又有
南北二閣邑人張徵音有記康熙五十年知縣王
兆鼇捐修(縣志)
文昌閣在城東南里許康熙二十七年圯四十六
年知縣王兆鼇重建有記(縣志)
太白廟在城東南十里寺後邨明崇禎七年建率
五歲取太白山靈湫之水貯之祠旱禱輒應(本朝碑記)
雙忠祠在城東北隅初名表忠嘉靖間知縣郜相
爲御史高翔建都察院屈直撰記萬歷中知縣郭
實以編修程濟並祀故易今名(縣志)
三烈祠在城西北隅祀明萬歷間劉烈女李烈女
張烈女邑人參議韓邦靖俱爲立傳後以任世威
妻閻氏王思謙妻楊氏何大慶妻翟氏韓登第妻
高氏楊專妻張氏五烈婦祔俱萬歷間人(縣志)
沙橋寺在縣西南五里紫陽麓因漢昭皇后作橋
渡洛而得名内藏棗柏居士梵典千卷(縣志)
本朝順治十年重修(本寺碑記)
饒益寺在縣南十里新市鎮創自蕭梁天監唐貞
觀二年起十三層浮屠歴代名賢探勝賦詩勒石
金新市監趙忭因歲久石刻殘缺收置藏春塢壁
附以記明初寺漸蕪天順萬歷間繼修今藏春塢
賈炎題名石尚存(縣志)
金龍寺在縣西一里唐貞觀元年建(明一統志)明宣德
七年重修(縣志)
廣惠寺舊在縣東南二十里街子邨東創始無考
唐貞觀二十一年重建至明嘉靖年因河侵移建
村南渭北趙儒有重修碑記(縣志)
壽聖寺在大慶關渡之西唐建一名雙泉寺明某
孝廉會試遇火感佛救益侈大之(賈志)
安靖寺故址瀕渭水元至正元年没于渭明正德
間改建王林邨東距縣三十里其殿前懸宋寧宗
時鐘乃自渭浮來者若時將有變叩之輒不鳴(縣志)
靈應觀在縣治西南宋建(明一統志)距城三里宋大中
祥符四年建在紫陽山亦名紫陽觀形如箕掌宫
殿參差時稱名勝仙人張三丰曾憩息其中大書
壁上一律云披雲履水謁橋陵翠柏烟寒玉露輕
衮冕霞飛天地老文章星煥海山青巍巍鳳闕迎
仙侣渺渺龍車駐帝城寂寞瓊臺遺漢武一輪皓
月古今明書訖遂去雪中留一足跡不知所之(縣志)
威明觀在縣北六十里烏牛鎮明洪武戊辰年重
修隆慶戊辰年因河侵移西巖下(縣志)
孫真人洞在縣西北四十里雙泉鎮先是居人久
議建祠未果至嘉靖三十四年地震後䥥山雲起
異常晝夜恒見忽崩裂一洞下有湧泉洞中自然
成像彷彿真人因以建樓殿云又藥王洞亦祀真
人在縣西郭萬歷三十年建内有邑紳雷開祉石
刻經世良方邑令丁魁南有序(縣志)
(附古寺觀)輒置寺在縣治東王寨南土人於遺址掘得
殘碑有文曰隋開皇四年建(賈志)望仙觀在縣東三
十里(西安府志)漢武帝建(賈志)太元觀至縣西二十里宋
宣和初建(馬志)
郃陽縣
大禹廟在西南三十里南峯上相傳禹甸梁山經
此因立廟明萬歷間圯諸生范灼重建(縣志)
太任太姒二聖母廟在夏陽鎮(賈志)縣南二十里夏
陽邨此夏陽乃唐析郃陽地置河西縣已而更名
者城内有太姒墓(州志)在城東四十里萬歷四十一
年修(縣冊)
漢武帝廟在梁山之右(縣志)在縣北四十里康熙五
十年重修(縣冊)
伊尹祠在縣東四十里(明一統志)耕于有莘之野即此
(賈志)一在學宫旁(縣志)
關帝廟在縣治南一在縣治東萬歷七年修(縣志)
龍王廟在縣治東南安陽邨唐貞觀三年建元明
屢加修葺
本朝雍正六年重修(縣冊)
韓山奕應侯廟在縣西一里三十步唐太和四年
工部尚書譚石寶建宋政和五年禮部侍郎王顯
重修韓侯事見詩經(馬志)
晉文公廟在縣南三里(賈志)康熙五十五年重修(縣冊)
羊角哀祠在縣東三十里(賈志)
光國寺在縣治西(明一統志)唐貞觀三十八年建宋延
祐六年及宣和二年屢修明弘治元年增修舊有
塔十三級今圯(縣志)
壽聖寺在縣西南三十里唐時建有副使李遜學
詩(馬志)
本朝康熙二十三年修一在縣南二十里井溢邨康熙
五年修一在縣東北四十里百良鎮康熙三十七
年重修一在縣北四十里梁山康熙四十一年重
修一在縣東北三十里文王邨康熙二十四年重
修一在縣南四十里路井鎮明成化萬歷間屢修
(縣冊)
普濟寺在縣南四十里雷庄邨宋治平四年修熙
寧二年重修及明嘉靖萬歷間屢加修葺(縣志)
戒香寺在縣南十里百里坊金大定五年修
本朝雍正九年重修(縣冊)
國清寺在縣東北十五里橋頭河明正德二年修
本朝康熙五十五年重修(縣冊)
永安寺在縣西北十里五塚邨明嘉靖二年修
本朝順治六年康熙五十七年兩次加修(縣冊)
興龍寺在縣東二十里隆慶六年修
本朝雍正四年重修(縣冊)
石空寺在縣西二十里萬歷九年修
本朝康熙二十五年重修(縣冊)
飛龍寺在縣東南一里崇禎八年重修(縣志)
潛龍寺在縣東南五十里康熙四十八年重修(縣冊)
太清觀在縣治北金建(明一統志)在今縣治東康熙四
十六年修(縣冊)
壽聖宫在縣治西北萬歷三十三年修(縣志)
華雲臺在梁山左明葉中丞建(賈志)
嘘雲臺在梁山右雲侍御作(賈志)
澄城縣
漢文帝廟在縣東南四十里西觀邨文帝自代州
往長安駐蹕於此故立廟(縣志)
漢武帝廟一在縣北五十里武帝山巔一在縣南
三里搠鎗泉上又縣西北五十里良輔邨縣南十
里蔡家河俱有廟(縣志)
伏龍祠在同州馮翊縣西北四十里故老云漢穿
渠得龍骨其後立祀因以伏龍爲名(括地志)一廟在
縣東南五十里伏龍邨廟内有宋參軍雷章伏龍
神廟碑(州志)
龍王廟一在縣東郭外一在縣西南三十里湫頭
西岸其地洛水經焉兩崖壁立水自高岸奔下狀
如瀑布下有潭洞然深黑上常有雲氣能致雨正
統中知縣楊季琦禱雨有應教諭李康有記(縣志)
關帝廟在縣治東南隅(縣冊)
風伯廟在縣西北七十里梁家山風洞前每烈風
作有司具牲醴詣廟祭之風隨息弘治中知縣楊
泰重修(縣志)
商山神廟在縣北三十里蟒猛邨世傳邨東有河
引水成潭中有巨蛇時出傷殘幾斷行人神乃盪
除一方獲安因立廟祀土人瘡痍者多禱于此邑
進士許英有記(縣志)
浮澤帝廟一在縣西二十五里義合邨一在縣南
十里雷庄邨(縣志)
韓山應侯廟一在南郭外一在縣東北十二里北
社邨(賈志作杜杜邨誤縣志)
武安君廟在縣北六十里將軍山巔一在縣北五
十里武安邨(縣志)
高伯成廟一在縣東南十五里神後邨一在縣東
十里西夏邨(縣志)
魏徵祠在縣南門外徵唐直臣(明一統志)徵魏州曲城
人封鄭國公賜庄田于澄邑子孫世居焉立祠以
祀(馬志)宋宣和間知縣張綱建祠于西郊金承安三
年知縣艾元老徙今所中肖公像及其五世孫魏
謩侍立于左元至正七年知縣竇本重修一在縣
北二十里宋龍圖學士王正言金尚書高有邦明
僉事張楷各有詩
本朝順治六年知縣姚欽明重修邑人權時昌記(縣志)
(附古祠廟)三令祠在西郊外祀唐縣令鄭楚相金知縣
艾元老明知縣楊季琦(賈志)延恩祠在預備倉東正
德八年建(西安府志)祀副使張禴配以指揮關鍵張潛
(賈志)追思祠在倉西祀嘉靖間知縣徐效賢(賈志)師節
婦祠在南雷莊(賈志)
普濟寺在金沙谷上其下有佛圖澄洗腸泉禱雨
輒應(賈志)離城三里明萬歷辛卯年重修(縣志)
興國寺在縣南六十里白龍邨隋文帝勅建(西安府志)
明成化五年重修(縣志)
迴鑾寺在縣南四十里隋文帝避暑迴鑾駐蹕于
此因以名(縣志)
本朝雍正元年重修(縣冊)
治平寺即隋文帝避暑宫(賈志)在縣東北四十里白
家河邨萬歷四年重修(縣志)
精進寺在縣東門外唐肅宗建有浮圖九級(賈志)
本朝康熙二十三年重修(縣冊)
普化寺在縣南十里鎮基邨宋熙寧間建(賈志)明隆
慶三年重修(縣志)
肅宗寺在縣西北二十五里王庄鎮剏自唐肅宗
時憲宗元和四年重修明弘治正德間兩次興修
規模崇麗金碧莊嚴有貢士張廷用撰記(縣志)
壽聖寺在縣西四十里什二曲邨宋熙寧間建(賈志)
本朝順治乙未年重修又縣南四十里棘子邨有聖壽
寺明代屢修
本朝康熙四十年重修(縣冊)
至德寺在縣南四十五里南伏龍邨宋大觀間賜
額(賈志)明永樂乙酉年重修一在北伏龍邨離城五
十里明代屢修(縣志)
雲封寺在縣北三十里平訓邨宋建
本朝康熙二十四年重修(縣冊)
暉福寺在北寺邨金宣宗太和十二年建(賈志)
大愍寺在縣西二十里高槐邨金大定間修(賈志)
本朝康熙四十七年重修(縣冊)
容相寺在縣南十里董家河金大定二十年建(賈志)
附近又有青蓮寺俱
本朝康熙五十一年重修(縣冊)
永興寺在縣西北五里永内邨明成化元年修
本朝康熙四十八年重修(縣冊)
昭福寺在縣北四十里太平邨萬歷辛卯年修
本朝康熙四十五年重修(縣冊)
善化寺在縣西南十里王家河邨康熙十年重修
(縣冊)
大雲寺在縣南四十里寺頭鎮(賈志)康熙二十四年
重修(縣冊)
大悲禪院在縣南二十里中社邨金大定四年建
明正德六年修(縣志)
修真觀在縣東南二十里漢武帝求仙東遊梁山
棲息于此故名(賈志)
崇壽觀在北郭門外迤西唐建金節度使郝子玉
有詩(縣志)
本朝康熙四十一年重修(縣冊)
瑞雲觀在縣北三十里遮路邨西金明昌間重修
(賈志)
本朝康熙十七年重修(縣冊)
玉泉觀在玉泉之上盤山和陽子李君棲真之處
明嘉靖間道人李教真重修(賈志)
白雲觀在縣西三十里隂泉邨康熙三十六年重
修(縣冊)
聚仙觀在縣西南十里蔡家河康熙六十一年重
修(縣冊)
韓城縣
后土祠在縣西南巍山上宋真宗祈祠于此山下
有駕到坪蓋駐蹕之所明少保張士珮有碑記(縣志)
神禹廟在縣東北八十里(明一統志)至元元年七月龍
門禹廟成(元史世祖本紀里按縣山川志載龍門山縣東北六十一名禹門又考左懋)
(第禹廟序禹門之上禹廟在焉賈志神禹廟注在龍門山上有碑記縣志禹王廟在龍門西岸上是)
(禹廟確在縣東北六十里非八十里也明一統志似誤)禹門舊有神祠因兵
而燬道流姜善信鳩衆議工爲殿五楹兩廡間架
各十有八寢殿營其後别爲道院殿則有四方丈
雲齋悉具世祖素加善信即位之初召對及陛辭
勅賜宫曰建極殿曰明德閣曰臨思仍命大司農
姚樞書額詔鶚爲文以記(元學士王鶚記)
本朝康熙四十一年重修(縣志)
宋勅封河瀆靈源王廟在縣東五里漁邨大觀初
因河清勅建有碑記(賈志)縣西三里許有河神廟邑
人劉蔭樞因水流自西東注勢激難渡創立石橋
并建廟以祈保護焉(劉記)
關帝廟在縣治北一在北城門内(縣志)
龍王廟在縣南龍泉寺歲春秋祀(縣志)
韓山奕應侯公孫杵臼程嬰三廟俱在堡安邨(賈志)
韓侯廟在縣西北里許春秋祭祀(縣志)
子夏廟在縣西南二十里西河邨明崇禎初知縣
左懋第重修其一在縣東五里卜家邨乃卜氏後
裔於
本朝康熙三十七年創建至今奉祀弗替邑人劉蔭樞
碑記略云河津縣西北五里許曰辛興有一塚焉
相傳爲子夏墓居人多卜姓歴代封祀元末人民
徙遷卜氏多涉河而西生齒漸盛逢拜掃日居西
河者苦涉河爲阻爰建祠祀焉(縣志)
陳平廟在東關(賈志)
太史公廟在縣南二十里宋靖康元年修尹陽記
(馮志)
蘇武廟在縣西北五里姚莊春秋祭祀(賈志)
郭子儀廟在縣北十五里(賈志)
法王廟在縣北三十里西莊(賈志)神房姓名寅以宋
真宗夢中治疽顯勅封五嶽法王於槐柏相抱間
營宇繪像以崇典禮每歲清明四方來祀者輻輳
(縣志)明崇禎五年黌生姚起鳳等立行實碑記(縣冊)
慶善寺在縣治東南(明一統志)唐貞觀二年勅修宋至
和元年重修有仁宗賜額(縣志)
開化寺在城東二十里昝村唐勅建賜名彌勒下
生寺宋興國九年勅改今名内有明馬文莊詩(縣志)
圓覺寺在北門外唐建高爽宏麗爲一邑勝槩宋
咸平元年重修王欽若書額
本朝順治中起高樓及東西廡並彌勒洞(縣志)
開化寺在縣北二十里唐時建宋時修(縣志)
龍泉寺在縣城南二里唐時創建(縣志)
西覺寺在縣南三十里唐時建(縣志)
石佛寺在縣南(賈志)坐落芝川鎮離城二十里唐時
建(縣志)
廣清寺在縣南二十里宋時建(縣志)
方山寺在縣西五十里(縣志)
竹林寺在柳枝邨名勝志云距西莊數里映水開
軒者曰竹林寺寺之前篔簹如林小桃夾岸梵唄
聲與泉韻相宜爲觴咏清境(縣志)
清微觀在縣東宋乾道九年建(馮志)
玉虚觀在縣西關金承安三年勅賜觀名明成化
七年道士程居實重修觀内玉皇殿
本朝康熙二十年居民張印明重修御史賈弘祚撰碑
(縣志)
雲陽觀在縣城南二十里芝川鎮(縣志)
紫雲觀在縣西北三里元至元七年創修令史段
秉昭有記(縣志)
横山觀在縣城西一十五里西川藥樹邨(縣志)
太微宫在縣治東北元至元二年創建匾曰金闕
寥陽之殿(縣志)
紫翠洞在芝川西祀雲房子鍾離肖像其中禱雨
靈應明邑人張進昌爲蜀平武令值闖賊亂衝寇
而歸日夕危懼忽覩一人虬髯裸腹總二角手雲
烟一壺容與輿前前後緩急若引導然幾二十日
殺略滿路而昌每巧值其隙得過汧隴昌默知雲
房子靈護至家有薛姓者兩世奉鍾離忽一夕夢
中辭去云爲張尹導路故爲之祀云(縣志)
(附古觀)仙洞觀在縣西北二十里宋時建以山半有
古洞故名(馬志)
華州
社稷壇在州治西北各縣如制(州冊)
風雲雷雨山川壇在州治東南各縣如制(州冊)
文廟在州城東雍正元年改啟聖祠爲崇聖祠追
封孔子五代王爵各縣學如制(州冊)
先農壇在東郊離城三里各縣如制(州冊)
關帝廟在州城内萬歷年重修
本朝雍正三年追封關帝三代公爵供春後殿歲春秋
廟祀以太牢一在關外天啟三年重修(州冊)
文昌祠在州城東(州志)
八蜡廟在州東郭萬歷年重修各縣如制(州冊)
城隍廟在城東南隅金大定年建(州志)唐乾寧三年
李茂貞犯京師昭宗幸華州州刺史韓建夜袖劍
詣行宫將及御幄有神人厲聲曰汝陳許一卒耳
蒙天子厚恩至此敢爲弑逆事乎建倉皇出明日
物色之迺華之城隍神也明年車駕還京師改元
光化封神濟安侯州署東北其祠在焉大定甲午
太守完顔公憫祠處于隘遷城東南隅礱石以紀
神之英烈(本廟碑記)明嘉靖丙午年修各縣如制(州冊)
州厲壇在州城北各縣如制曰邑厲鄉保曰鄉厲
(州冊)
名宦祠在學宫左各縣學如制(州冊)
鄉賢祠在學宫右各縣學如制(州冊)
忠義孝弟祠在學宫内各縣如制(州冊)
節孝祠在學宫外各縣如制(州冊)
東嶽廟在州東關(賈志)康熙七年重修(州志)
少華山神廟在州治東關舊廟在喬家邨(賈志)
移山廟在州東南一十五里少華山傾處宋熙寧
五年勅封顯侯立祠以祭(馬志)
蠶公廟在州西南原距城二十里祀蠶神(州志)
天神廟在州西郊(賈志)嘉靖年郡守朱茹建(州志)
太白堂在關外順治十八年亢陽不雨民禱太白
山即應因建祠奉祀(州志)
藥王廟在州西關(賈志)萬歷二十三年重修(州志)
玉女清淨侯祠即玉仙觀在州東十里(州志)明星玉
女者居華山服玉漿白日昇天祠前有五石臼號
曰玉女洗頭盆其中水色碧綠澄澈雨不加溢旱
不減耗祠内有玉石馬一匹(集仙錄)明星玉女祠含
神霧稱明星玉女持玉漿祠在大石上石長十丈
許祠前輒折折下有穴穴有石如馬折南五丈坎
如盆者五如臼者一水方澹澹(李攀龍太華山記)太華山
有明星玉女峯(馬志太華山註)
周鄭桓公祠在州西關(賈志)離城一里(州志)
紀信祠在州東二十里柳子鎮(賈志紀按續文獻通考信祠在滎)
(澤縣西二十五里正統三年追封信爲滎澤侯諡忠烈春秋祭祀)
孫真人祠在州東關祀唐孫思邈(賈志)
左相康濟侯祠在豐原(賈志)距城五十里(州志)
郭子儀祠在州治東一里子儀唐功臣(明一統志)唐顔
真卿有汾陽王家廟碑記(續文獻通考)
寇萊公祠在州西關(賈志)離城一里(州冊)
姬忠烈公祠在州西郊(賈志)祀明滕縣知縣姬文引
以難死贈太僕諡忠烈春秋享祀華乃所生之鄉
故立祠(州志)
(附古祠廟)龍王廟一在南原一在渭北(州志)萬里沙神祠
在鄭縣東北(括地志治按州志即今州東北)鬼王廟在州西郊
(賈志)
南塔寺在城内唐建(州志)
甘露寺在州南八里少華峯之西唐張喬詩少華
中峯寺高杪衆景歸地連秦塞起河隔晉山微(馮志)
開元寺在州東北一里明洪武年建(馬志)正統年重
修(州志)
卧龍寺在州西三十里明景泰二年建萬歷六年
修(州志)
良侯寺在州城西南十里明嘉靖五年建(州志)
金山寺在州城西北明萬歷三十四年建(州志)
圓通寺在城東門内明萬歷年建
本朝康熙四十年修(州冊)
金錐寺在州東南三十里(賈志)
車獨寺在州西南二十里(賈志)
栲栳寺在州西南三十里(賈志)
藴唐寺在州西南四十里(州志)
觀音寺在州西南二十里藏經二十四匭(州志)
華嚴寺在西門外順治七年建(州志)
祐德觀在州治東(賈志)天啟甲子重修(州志)
上清觀在州西南二十里(賈志)
玉僊觀在州東十里(賈志)
金天觀在城北十里崇禎乙亥年建
本朝雍正四年修(州冊)
瑞雲觀在州西南四十里(賈志)
雲溪宫在城西南二十里洪武甲辰年建
本朝康熙戊子年修(州冊)
孫碧雲庵在復城山孫碧雲受張三丰僊術處(賈志)
(附古觀)白雲觀在州北十里金皇慶初建(馬志)八仙觀
在州東南二十五里元至正年建(馬志)
華隂縣
西嶽廟在縣東五里有唐元宗所制華山碑(明一統志)
自虞舜西狩三代以降莫不有祀然皆不廟置祠
自漢武帝始(馮志)周禮職方氏華謂之西嶽祭視三
公者以能興雲雨産萬物通精氣有益于人則祀
之(六一題跋)光和二年樊毅守斯邦孟冬十月齋祀西
嶽以傳窄狹不足處尊卑廟舍舊牆屋傾亞特部
行事荀班與縣令先黨以漸補治設中外館圖珍
竒畫怪獸(漢樊毅修西嶽廟記)山莫尊於岳岳有五而華處
其一人主慶興必有其應故岱山石立中宗繼統
太華授璧秦亥絶緒布五方則受其西列三條則
居其中經有望秩之禮典有生殖之祀蓋所以宗
山川而報功也(後漢張昶華嶽碑序)魏元帝咸熙元年行幸
長安使使者以璧幣禮祀華山(晉書禮志)太華山之爲
鎮也五岳列位而在其首三條分方而處其中故
兩儀以比德協和氣之絪緼雲行而雨施興風雷
以鼓動是以聖帝明王莫不燔柴加牲尊而祀焉
(西晉傅玄華岳碑序)文成皇帝即位三年正月遣有司詣華
岳修廟立碑數十人在山上聞虚中若有音聲聲
中稱萬歲云(魏書禮志)自下廟歴列栢南行十一里東
迴三里至中祠又西南出五里至南祠謂之北君
祠諸欲升山者至此皆祈請焉從北南入谷七里
又届一祠謂之石養父母石龕木主存焉(魏酈道元華岳)
(註)梁太平四年八月車駕西征次于陜命宰臣杜
曉祭華岳並禱(冊府元龜)泰常七年正月遣使以太牢
祭華岳太延元年立廟于華岳上置侍祀九十人
歲時祈禱水旱其春秋泮涸遣官率刺史祭以牲
牢有玉幣(北魏禮志)太和二十一年五月癸卯遣使祭
華岳(北魏孝文紀)大業十年祀華岳築場于廟側(隋書禮儀)
(志)武德二年十月甲子祀華山三年四月丙申祀
華山(唐書高祖紀)睿宗先天二年八月癸丑封華岳神
爲金天王開元八年三月令太常長官祭華岳(冊府)
(元龜)開元十二年十一月庚申幸東都至華隂上製
岳廟碑勒之於後(唐書舊紀)十二年十一月幸東都至
華州命刺史徐知仁與信安王褘勒石于華岳祠
南之通衢上親製文十三年七月七日碑成張於
應天門以示百僚銘曰高標赫日半壁飛雨(唐書會要)
開元二十五年十月戊申勅御史大夫李適之祭
西岳天寶三載四月丙辰令宗正卿濮陽郡王徹
祭西岳八載九月命宗正卿褒郡信王璆祭西岳
九載正月文武百僚禮部尚書崔翹等累上表請
封西岳刻石紀榮號帝固拒不許(冊府元龜)至德中加
西岳金天王建隆二年八月六日修西岳廟(玉海)
開寶六年立秋日祀西岳華山於華州(宋史禮志)真宗
祥符四年祀汾隂車駕至潼關遣官祀西岳用太
牢備三獻禮庚午親謁華隂西岳廟羣臣陪位廟
垣内外列黃麾仗遣官分奠廟内諸神加號岳神
爲順聖金天王五月乙未加上西岳曰金天順聖
帝(宋史禮志)祥符四年車駕次華隂上見岳神數里迎
謁上召問老巫阿馬婆對如上所見上加敬禮詔
封爲金天王仍上自書製碑文以寵異之其碑高
五十餘尺闊丈餘厚四五尺天下碑莫及也其餘
刻扈從太子王公以下百官名氏製作壯麗巧無
倫比焉(春明退朝錄)至元三年定歲祀岳鎮之制七月
土王日祀華山于華州界以守土官爲之二十八
年春二月加上西岳金天大利順聖帝(元史祭祀志)明
洪武三年詔依古制止以山水本名稱西岳華山
之神(本廟碑文)西岳廟圯嘉靖己亥巡撫陜西任某聞
其事天子曰新之潼關兵備副使何鼇受檄任事
于是閟宫穹閣峩闕修廊窅窅㸌㸌奕奕堂堂視
岳比雄而埓麗矣又嘆曰闕哉而不齋所耶令祀
者奚止命作之華隂知縣唐寅主簿周雨咸應命
遂底績(王維正西岳廟新置齋所記)隆慶二年六月陜西地震
命撫臣張祉告祭西岳華山之神(續文獻通考)
本朝順治八年遣禮部尚書王鐸致祭康熙元年遣左
都御史楊時薦致祭三十二年
聖祖仁皇帝因秦省亢旱憫念焦勞特遣
皇長子致祭四十二年西巡狩
御題露凝仙掌四大字匾額懸西嶽正峯廟内建露凝
仙掌石碑一座四十四年
御書重修西嶽廟碑又五十六年遣内閣學士查弼納
致祭雍正元年遣内閣侍讀學士田文鏡致祭廟
制正殿六楹寢殿四楹兩翼司房八十餘間階下
鐘鼓樓各一中竹檻二池二泓前爲金城門再爲
&KR0905;星門其外左碑亭右香亭牌樓七又前臺門五
上有樓連珠亦五宏敞瑰瑋可以眺指三峯最後
魚池一大泓近剏修藏經閣摶基甫就周圍蕭牆
凡三百七十四丈廟外樹兩楔綽南對又有亭用
以備樂蓋真稱巍然宇内矣(縣志)西嶽廟極壯麗土
臺之上有樓凡一百七十楹其中樓特高大正與
岳對廟中古木森列唐栢五株怪甚其一大者四
人圍之碑有唐明皇御製文其崇五丈字徑八寸
經黃巢之亂唯存十數字又有漢郭香隸字碑及
六朝唐宋人碑甚多(偃曝談餘四按明皇碑尚存係嘉靖十一年重鐫)明
代屢修夏言瞿景淳張維新俱有記(縣冊)
關帝廟在縣治(縣冊)
東嶽廟在縣東南三里邑人雷霖銘(賈志)康熙三十
三年重修(縣冊)
顯應侯廟在縣治西(賈志宋按馬志華州移山廟祀注封顯應侯此即移山)
(勅封之號)
三義廟在西關邑人雷霖記康熙三十八年庠生
陳永祚重修一在縣東二里嘉靖四十年重修蜀
大學士陳以勤記新鄭高拱書(縣志)
太白廟在縣西三十里太和堡堡爲邑巨砦順治
初山寇將夜襲之遙見縞衣老人環巡陴上戈戟
森列析鼓相聞賊驚逸去後有自寇中逃歸者述
其事始知神之捍禦也如此康熙四十三年修(縣冊)
崔府君廟在縣東關唐崔子玉有惠政施於河岳
之間甚厚故祀明萬歷時重修邑博士張桂芳有
記(縣志)
陳希夷先生祠在縣治明萬歷三十六年知縣朱
官重修巡按御史余懋衡有記(縣志)
朱子祠在縣治雲臺觀右康熙二十年知縣遲屏
萬建都御史徐元文記略云宋時有宫觀之秩朱
子嘗主雲臺觀即於是觀之右建祠(縣志)
何公祠在西關爲明嘉靖間知縣何祥建副使朱
孟震記(賈志)
雙烈祠在縣治西南(縣志)
本朝提學田厥茂爲光祿寺少卿楊呈秀暨弟呈芳修
春秋致祭(賈志)
昭光寺在城東即漢武帝拜岳壇舊址(賈志)成化二
年建崇禎八年修有碑記(縣志)
法興寺在縣東二十里唐貞觀初建(馬志)
大悲寺一在東義邨一在西落邨(縣志)
開花寺在城西三十里唐貞觀年建明崇禎九年
修(縣志)
聖容寺在城北三里南姚邨唐貞觀三年建
本朝康熙二十八年修(縣冊)
昭賢寺在縣西北十里西楊邨唐貞觀五年建
本朝康熙三十三年修(縣冊)
靈覺寺在縣西四十里台頭里明正德元年規模
始剏結草爲廬至嘉靖元年乃興殿宇後于萬歷
十三年重修(縣志)
望仙觀在縣治中有集靈宫望仙臺皆漢武帝置
久廢(明一統志)即望河觀在縣故正里距城三十里萬
歷九年修
本朝康熙二十四年重修(縣冊)
雲臺觀在縣南山下唐建有孟郊留題(明一統志)觀在
縣南八里後周武帝時有道士焦道廣獨居雲臺
峯辟粒餐霞常有三青鳥報未然之事武帝親詣
山庭臨軒問道因於谷口置雲臺觀(馮志)宋朱子受
主管之命號雲臺真逸(賈志)唐宋之亂希夷先生實
修是觀而隱居焉(都御史徐元文朱子祠堂記)真宗神御之殿
華州雲臺觀集真殿(宋史禮志)雲臺觀在華隂華山下
真宗再幸至和元年修建集真殿(治平四年九月張方平記)靈
臺觀剏始前唐亦希夷寓所堙于兵燹洪武中建
臺殿門堂甚整飾(明李裕華山記李按雲臺爲陳希夷隱居之地記云靈臺亦)
(希夷寓所且二觀並在華山錄此以補舊志之缺)隆慶年修
本朝康熙五十七年制軍鄂海捐修知縣簡廷佐撰記
(縣志)
王母觀在華山下唐貞觀中建(賈志)
承天觀在縣西三十里敷水鎮創自唐貞觀時相
傳羅敷真人蛻化於此
本朝康熙十二年有賈人憩觀感神夢而誕子乃攜金
助衆建修殿宇煥新焉進士楊端本撰記(縣志)
玉泉觀在縣南十里宋皇祐三年建有山蓀亭(馮志)
太華山谷口有陳摶睡洞遺像(馬志)初名玉泉院後
爲玉泉觀(縣志)
鹿圈觀原在竹谷嶺宋大觀中因道士仇潤之建
於華山之下宋宣和中重修岳前社(賈志)
朝元洞在縣西南十里華山峪口元時建有碑記
(賈志)
華嶽觀在縣東南八里有石勒元世賜號勅書
本朝康熙五十六年道士高蓮石重修知縣簡廷佐記
(縣志)
報恩觀在縣東二十里泉店鋪舊在青柯坪名太
虚菴明慈聖太后賜道經併三籙總聖像萬歷年
移建改名復賜地五十五畝永修香火(石勒縣帖)
金天宫在南峯華岳三峯南峯特高上有金天宫
歲久殘缺康熙癸未
翠蓋西巡
命皇子元老登巔致饗
欽賜南峯主道岳和晉匾聯
勅諭撫臣鄂海撥帑金重建宫殿知縣張紹綱恭紀(縣册)
瘟神洞在縣治華山康熙四十二年十一月
聖祖仁皇帝西巡道出華隂
御書隂符寳字逾三百道德靈文止五千古今上仙無
限數盡於此處達真詮又書匾曰抱真賜華山瘟
神洞(縣志)
文仙菴在縣南十里世傳爲吕洞賓造墨處(馬志)
蒲城縣
唐憲宗廟在縣治内(賈志宗按宋史政和間詔建唐憲廟於同州配食以杜)
(岐公佑裴晉公度李贊皇吉甫李凉公愬今同州無廟附考)
關帝廟在縣治南街唐開元二年建明洪武元年
修一在縣西二十里興市鎮元延祐五年建明崇
禎元年修(縣志)
五嶽廟在縣治北關以縣脉起五龍山金粟西嶺
而下勢甚雄迫建五岳取其鎮也與邑同建(縣志)
東嶽廟在縣東門内未建城時先有是廟明萬歷
間重修進士趙國俊有記(縣志)
馬神廟在縣治右(賈志)
漫源神祠在縣治漫源邨(賈志)
鹵泊神祠在縣南二十五里鹽池峯(馬志)
馬跑將軍祠在縣治西南四十里仇池邨(馬志)
竹谷神路將軍祠在縣西北一百里豐義邨(馬志)
黃崖神祠在縣治東南四十里長樂鎮(馬志)
堯山靈應夫人祠在堯山唐咸通中有碑云自古
靈應一方不知肇興何代行祠在東門内宋崇寧
三年封勅曰雨暘之祈應答如響有司以聞在所
旌異明天啟間入祀典(縣志)在縣西二十五里(縣冊)
崔府君祠在縣治東南祀唐崔子玉(賈志)
魏晉公祠在縣南七里相傳晉公奉差巡蝗薨百
姓祀之(賈志)祀晉公魏謩明洪武二年建(縣志)
横渠先生祠舊在縣治東南横渠先生嘗寓此縣
因立祠肖像其地即天王堂址後祠廢萬歷間知
縣李華然闢地新建仍以邑賢張吉甫配自爲記
(縣志)
蘭泉老人祠在高陽鎮祀張建(縣志)
王侯祠在縣治東祀明知縣王釐士萬歷年建(賈志)
金公祠在縣治西祀明知縣金銓(賈志)
貞烈祠在縣治西祀明烈女馬蘭香烈婦單氏王
氏萬歷甲寅縣丞吳志文建(縣志)
慧徹寺在縣治西南唐貞觀元年建寺東有塔(縣志)
壽峯院在縣西(賈志)坐落宜陽里距城八十里唐貞
觀元年建(縣志)
海源寺在縣東南五十里温湯唐貞觀二年建又
有塔一座(縣志)
大興寺在縣西二十里南阜邨唐貞觀三年建
本朝康熙三十五年修(縣冊)
法輪寺在縣西二十里韋邨唐龍朔元年建
本朝康熙十六年修(縣冊)
具緣寺在六井邨唐建宋熙寧二年改名壽聖寺
其昇平邨西社東社漢北邨四寺賜額同(縣志)
敬母寺在縣東北二十里創建無考後周爲聖母
寺今名福田寺(賈志)元至正元年修建(縣志)
崇壽寺在縣治東(明一統志)宋大中祥符九年建(馮志一作)
(唐貞觀二年建)天聖七年重修寺西有塔(縣志雙按賈志另載塔一在)
(慧徹寺西一在崇壽寺東今各附本寺之下)
法海寺在縣南十里宜安邨宋嘉祐三年建
本朝順治元年修(縣志)
崇德寺在縣治東宋時建(馬志)
洪教寺在縣西十五里崇德邨金大定四年建
本朝順治十八年重修(縣志)
大覺禪院在縣西南三十里雷方邨金大定六年
建
本朝順治四年重修(縣志)
福巖禪院在縣西五十里金大定十五年建(縣志)
清涼院在縣東八十里明成化七年建
本朝康熙三十七年修(縣冊)
大相寺在縣東南三十里明成化九年建
本朝康熙十年修(縣志)
金禪院在縣南二十里白露邨明弘治五年建
本朝順治八年修(縣志)
真脩禪院在縣東門外明崇禎十四年建
本朝康熙三十二年修(縣册)
十方院在縣南門外杜家邨順治二年建(縣志)
仙臺觀在縣西二十里橋陵南唐金仙玉真二公
主入道置此觀(宋敏求長安志)
龍河觀在橋陵下浩泉左(賈志)距縣二十里金大定
十五年建(縣志)
洞仙觀在縣東五十里元至元六年重修(賈志)
慶雲觀在縣北五十里武當山明洪武六年建(縣志)
龍祥觀在縣治西(明一統志)洪武六年建萬歷四十四
年修(縣志)
了然觀在縣北五十里白地邨洪武二十年建(縣志)
太微萬壽宫在縣西三十里金承安年建(賈志)
(附古觀)同元觀在縣城内(宋敏求長安志)
潼關縣
禹王廟在東門外二里黃河濱康熙五年建(縣志)
關帝廟在縣治南街一在縣治東街明隆慶四年
建潼關道范懋和撰記一在西門外萬歷二十二
年修(縣志)
龍王廟在城南二十里禁坑祠下有龍湫旱禱輒
應明正德元年修一在城西石橋東
本朝康熙二十三年建修一在縣治西南(縣志)
五嶽廟在縣治東(縣志)
西嶽廟在縣治南街崇禎庚辰年建(縣志)
三官廟在縣治西北(縣志)
元帝廟一在麒麟山上名曰望河宫康熙二十七
年修一在麒麟山北一在印臺山(縣志)
三義廟一在城西一在西關(賈志)
(附古祠)烈婦祠在西門内崇禎間爲田勇妻烈婦常
氏建張少卿祠在城西門内祀明大理寺少卿
張維任以築石堰新書院置學田鄉里德之故立
祠(縣志)
金靈寺在縣治西南(賈志)康熙五十四年重修(縣志)
玉皇觀在縣治東宋明道中建(馬志)
本朝康熙四年修關内道狄敬撰(縣志)
尚寺在縣治東北(縣志)
(附古寺)元通寺在縣治西南(縣志)寶峯菴在縣治東南
(縣志)
耀州
社稷壇在州城西北各縣如制(州冊)
風雲雷雨山川壇在州城南各縣如制(州册)
文廟在州治北康熙三十五年重修雍正元年改
啟聖祠爲崇聖祠追封孔子五代王爵各縣學如
制(州冊)
先農壇在東郊各縣如制(州冊)
關帝廟在州治西街明萬歷四十六年勅修(州志)
本朝雍正三年追封關帝三代公爵供奉後殿歲春秋
廟祀以太牢九年城内士庶重修廟宇各縣如制
(州冊)
八蜡廟在州西三里各縣如制(州冊)
城隍廟在州治南明洪武三年知州魏必興建嘉
靖三十四年重修邑人張蒙訓記各縣如制(州冊)
州厲壇在州城北各縣如制曰邑厲鄉保曰鄉厲
(州冊)
名宦祠在學宫左各縣學如制(州冊)
鄉賢祠在學宫右各縣學如制(州冊)
忠義孝弟祠在學宫内各縣如制(州冊)
節孝祠在學宫外各縣如制(州冊)
後魏文帝廟在州西八里唐家原(賈志)以王祥王肅
長孫晟配(揮麈前錄)
東嶽廟在州城東北(賈志)
馬王廟在州治南街康熙五十四年重修(州志)
秦王翦廟在州治東南一百步(馬志)
祋祤廟在州東一里即祋祤故城漢宣帝二年鳳
凰集亦名鳳凰臺祋祤令有遺愛因祀(賈志)廟南有
祋祤塚即其葬處前州牧毁寺廟將及祋祤祋祤
火東三里五臺山有廟(州志)
孫真人祠在舊華原縣東北五里流惠坊五臺山
山有石洞乃唐高士孫思邈舊隱之所至今洞像
猶存(馬志)
(附古祠廟)頻山神廟在州西二十五里(馬志)范文正公祀
在州城北二里即文正書院(賈志)今僅存半塔(州冊)
山壽寺在州治西(明一統志)晉時建明嘉靖九年重修
(州志)
興國寺梁開平元年六月改耀州報恩禪院爲興
國寺(冊府元龜)
三峯寺在城東二十里惠家原創建無考隆慶年
重修(州志)
興隆寺在城北十里孝家莊萬歷六年重修(州志)
普濟寺在城西北十八里稠桑堡順治六年建康
熙五十五年修(州冊)
延昌寺在城西十五里張家坡康熙八年重修(州志)
靜明觀在州東(明一統志)觀在州東五里北有太元洞
即唐孫思邈隱處喬世寧有歌(馮志)其昇仙臺大門
有唐勅賜靜明觀林塘紫雲老人書字竒勁結搆
得古法(耀州五臺山志龍按賈志另載太元洞在五臺山世傳爲穿又云太元洞有雷園)
(舊蹟碑今照馮志併入)
同官縣
周文王廟在縣西六十里文王山(賈志)康熙三十九
年重修(縣志)
周武王廟在文王廟西武王山(賈志)康熙四十二年
重修(按文武本一山以山分東西二峯故名)
關帝廟在縣治北一里嘉靖十八年修一在縣治
西(縣志)
岱岳廟在縣北二里金山之麓(賈志)金大定年修明
天啟丁卯重修(本廟碑記)
高山女華神廟在靈泉北四十里(賈志)山層峯秀出
每大風雷多從華岳至此舊傳華岳女君在此山
人因立祠每水旱禱焉(宋敏求長安志)康熙三十五年重
修(縣冊)
孟姜女廟在縣北三里金山巖下(賈志)秦始皇時有
孟姜女者楚地澧人范喜妻也姓姜氏歸三日范
赴長城之役姜女製寒衣躬往尋范不見乃遶城
而哭哭聲震地城一隅爲之墮雲霧之中范見其
像女嚙指出血滴骸滲入者知爲夫骸遂負之歸
至宜君山同官界所渴甚痛哭地湧甘泉今名哭
泉南至同官水灣乃負骸置西巖石龕下坐其旁
而逝同官人重其節義乃即其遺骸塑雙像而祀
之其龕中石隙祠人致誠以燎祝之則有金釵出
見示神異焉(明光祿馬理孟姜女傳)萬歷二十二年重修有
碑記(縣志)
(附古祠廟)德應侯廟宋熙寧中封司陶冶之神爲德應
侯晉人栢林有陶術祀以配享廟舊在黃堡鎮後
徙陳爐邨(賈志)
圪羅寺在城南四十里黃堡鎮萬歷四十年重修
(縣志)
太和寺在城東三十里太和邨康熙十二年重修
(縣冊)
開福寺在城西五十里開福邨康熙十六年重修
(縣冊)
重興寺在縣治北(明一統志)康熙二十二年重修(縣冊)
清涼寺在城東南三十里陳爐鎮康熙四十七年
重修(縣冊)
雷平寺在城西二十里雷平川康熙五十九年重
修(縣冊)
靈泉觀在縣治北金建(明一統志)崖下有靈泉飲之已
疾禱之能雨因以名觀(本觀碑記)
清寧觀在縣治東新興方(賈志)
(附寺)古三門寺在縣東北三十里(賈志)興山寺在陳爐
邨(賈志)
白水縣
倉帝廟舊在新城内明萬歷乙未知縣賈熙載移
建黃龍山陵前春秋致祭(賈志)黃帝時諸侯姓倉名
頡今廟在縣城東北六十里武莊邨(縣志)
關帝廟在縣治東康熙四十一年修邑進士奚士
湛有記(縣志)
雷祥廟在大雷祥邨古碑光映數里(賈志)一作雷公
亞父廟在縣東十五里昔有雷祥殁爲彭衙土神
常顯靈異蝗不爲害有捍禦之功因祀焉元代常
加勅封至元十二年鄉貢進士潘懇撰重修碑記
(縣志)
(附古祠廟)彭祖祠在縣治西(西安府志)杜拾遺廟至德二載
杜甫自賊中竄歸鳳翔謁肅宗授以左拾遺有詔
許至三川迎家甫挈妻子至白水依舅氏崔少府
居焉後人思甫立拾遺祠刻彭衙行于中經五季
兵火廟毁鄉人建祠塑十婦人於中呼爲杜家十
姨廟金貞祐丙子縣令陳炳觀農過廟掘地得杜
拾遺彭衙行碑遂命去十姨女像仍塑甫於中改
爲杜拾遺廟(馬志)今廟廢移碑于文廟門下(賈志)趙侯
祠爲知縣趙瀚均地建(西安府志)
白牙寺在縣北六十里白牙邨梁敬帝大平年建
(縣冊)
興教寺在縣北一里唐時建(馬志)
本朝康熙四十七年里人郭傑寰修邑進士奚士湛記
(縣冊)
阿堡寺在縣西北三十里阿堡邨宋政和年建(賈志)
阿文寺在縣東三十里阿文邨宋熙寧六年重修
(西安府志)
龍山寺在縣東南四十里金大定三年建(縣志)
雷牙寺在縣東北十五里雷牙鎮有金時賜額并
大定八年重修記(縣冊)
鹿角寺在縣北六十里鹿角邨創建無考明永樂
年重修(賈志)
鉗耳寺在縣東北三十里(賈志)又名壽聖寺(縣志)
紫清觀在縣治北一里明洪武十六年建(馮志)
本朝康熙四十七年重修有記(縣冊)
三清觀在縣南五里南河鎮(賈志)又名玉清觀(縣志)
無塵庵在縣東二十里武家河邨(賈志)
乾州
社稷壇在州城西北三里各縣如制(州冊)
風雲雷雨山川壇在州城南三里各縣如制(州冊)
文廟在州城東雍正元年改啟聖祠爲崇聖祠追
封孔子五代王爵各縣學如制(州冊)
先農壇在東郊各縣如制(州冊)
關帝廟在州治南門外雍正三年追封關帝三代
公爵後殿供奉歲春秋廟祀以太牢各縣如制初
廟在州治堂東舊址於北城上時著靈異順治二
年剽寇欲入見神衛城賊驚退民獲安全近因廟
傾移置今所有碑記(州志)
文昌閣有三一在州治東其二在治西治北(州志)
八蜡廟在州城東各縣如制(州冊)
城隍廟在州治西街明正統三年修一在官頭鎮
距城五十里
本朝康熙四十八年修各縣如制(州冊)
州厲壇在城北一里各縣如制曰邑厲鄉保曰鄉
厲(州冊)
名宦祠在學宫左各縣學如制(州冊)
鄉賢祠在學宫右各縣學如制(州冊)
忠義孝弟祠在學宫内各縣如制(州冊)
節孝祠在學宫外各縣如制(州冊)
東嶽廟在州治東北隅(賈志)康熙四十八年修一在
趙後邨距城十五里康熙四十二年修一在氐旦
邨距城十里康熙五十七年修(州冊)
三官廟在州治西街(賈志)嘉靖二十九年建
本朝康熙五十二年修一在高舌頭離城十五里雍正
五年修(州冊)
太白廟在州治西街(賈志)天啟三年修亠在上官邨
距城四十里宣德八年修(州志)
五龍廟舊在州城西北隅今移治西(賈志)
龍王廟在州西五十里龍塘口舊有温泉萬歷初
涸崇禎五年忽有水浴疾輒效往來祈靈甚衆(州志)
七星廟在州治西街(賈志)
老君廟在城内東街(賈志)
婁敬廟在城北十里明月山上(馬志)
漢將軍楊喜廟在州西三十里(馬志)
真人廟在州治街東小巷祀唐孫思邈(賈志)
唐桑道茂廟在州西南三十一里(馬志)
渾瑊祠在州治南門内(馮志)明洪武二十七年四月
乾州同知史孟通言唐忠臣渾瑊在德宗時涇原
兵變保乘輿全城郭功載唐史今其祠廟在而祀
事有闕甚非報功勸忠之意宜令有司每春秋致
祭詔從之(世法錄)
楊文憲公祠在州治街東明成化四年知州許珙
建祀元楊奐(賈志)
文明書院祠在文廟東明萬歷十二年知州李養
棟創遺愛祠祀知州趙時以白巾賊樊紬作亂有
保障功二十六年訓導蒲沾春請添祀陸宣公天
啟四年知州歐陽□重修改今名添祀楊紫陽崇
禎六年知州楊殿元請添祀狄梁公(州志)
竇女祠在州城北四十里竇邨祀竇氏二烈女(明一)
(統志)竇伯女京兆奉天人永泰中遇賊行剽二女姊
年十九妹年十六自匿山谷賊迹而得之將逼以
私行臨大谷伯曰我豈受汚於賊乃自投下賊大
駭俄而仲亦躍而墜京兆尹第五琦表其烈行詔
旌門閭免其家徭役官爲庀葬(唐書列傳)明弘治八年
御史李瀚命建新祠於東門外春秋享祀(賈志)女死
千有餘載其撲墜之處卉草拳曲土石皆赤竒蹟
常存近更移置新祠於城東街豫備倉右(州志)
(附古壇廟)好畤在州東七里好畤縣故城畤者神明所
依止也自古以雍州積高神明之隩故立畤以郊
上帝諸神祠皆聚焉按雍錄曰不知何世所造不
在五畤之數矣(雍勝略)軒轅廟在州東南五里惟存
舊址(州志)
興教寺在州南四十里北田果邨唐貞觀八年建
本朝順治五年修(州志)
興國寺在州東南五十里唐貞觀八年建金大定
四年勅修
本朝康熙四十二年修一在州治西北明洪武十八年
建有勅賜藏經舍利寶塔成化三年知州許珙有
記(州志)
薛祿寺在州東南四十里薛祿鎮唐德宗時建明
萬歷二年修(州志福按賈志作晉天四年建)
興化寺在州西二十里中巨邨創自唐代
本朝康熙三十五年修(州冊)
日照寺在州西六十里河斜邨唐德宗時建
本朝雍正三年修(州冊)
迎恩寺在城東三里安家堡明洪武十年建萬歷
四十八年修(州志)
吳山寺在州西北五十里吳店邨明洪武十年建
本朝雍正三年修(按西安府志作建自元初)
洪教寺在城東五里开母邨明洪武年建
本朝康熙四十二年修(州冊)
武功縣
姜嫄廟在城内西山(賈志)
后稷廟在城内西山(賈志)后稷周始祖受封於邰故
邑人祀之(明一統志)明嘉靖十五年巡按御史周鈇言
武功即堯封后稷有邰之地與稷母姜嫄皆有專
祀第未及祀典宜賜修舉從之(續文獻通考)后稷祠舊
在縣西南二里後徙縣城之西坂上傍有古窑極
邃松檜交翠世傳唐太宗嘗讀書於此乾封三年
復建神堯别館周顯德中歲久傾頽爲僧據爲上
閣寶意寺而祠泯矣明弘治辛亥知縣宋學通撤
故重新塑后稷遺像而姜嫄則塑於祠後之家慶
堂(興平閻鐸記)按縣志后稷祠在城内西山上祠後作
姜嫄祠與碑記同皆明時改建事今姜嫄祠在山
嶺最上又不知昉何年也姜嫄祠制三楹前獻庭
稱之南向由立祠前左厓曲徑下地較闊爲后稷
祠三楹四垂簷亦南向前後栢二十餘本歲時聚
賽頗盛而其地踞高上風氣四來全邑在覽稱一
邑之勝歲久寖敝康熙四十年邑人鳩材因舊制
完美之又增大門樓三楹爲吹豳衎鼓之所邑人
康吕賜記(按元和志姜嫄后稷二祠在縣西南二十二里明一統志載后稷廟亦云西南)
(二十二里自改建後始移今地)
唐高祖廟在鳳岡之巔明洪武九年都督耿忠以
縣有高祖舊宅故祀(縣志)
唐太宗廟在縣城北(賈志)宋元祐三年直龍圖閣游
師雄建崇寧元年趙茂曾記略云按唐紀太宗文
皇帝以隋開皇十二月戊午生於武功之别館有
二龍戲門外三日而去是京兆武功之南有唐慶
善宫今爲慈德寺乃其所也北曰報本寺神堯之
舊宅焉先是縣圖雖載厥事而祀秩無文龍閣游
公率里人即報本北隅經始廟貌左右壁間悉圖
貞觀朝臣英姿凜然彷彿見當時之盛(縣志)前殿爲
鴻禧觀祀老氏明嘉靖末重修邑人張鏄有記(縣冊)
關帝廟在城南道西(賈志)明隆慶年重修邑人張鍊
有記(縣志)
本朝雍正六年修(縣冊)
東嶽廟在東郭外漆水東(賈志)嘉靖丙子重修邑教
諭程永惠撰碑一在會同里順治十六年修(縣志)
太白祠在縣西北一里(馬志)太白封内故山漢永平
八年建祠於此明時旱禱神應洪武丙辰都督耿
忠有重建碑崇禎三年知縣劉勃然修邑人耿志
煒記(縣志)
蘇子卿祠在西原大道旁舊有祠在蘇坊遭水傾
蕩萬歷辛未中丞董蒿泉建張鍊有記(縣志)
横渠先生祠即綠野書院在城外東南(賈志)
(附古祠廟)三峯廟在東山中(西安府志)康公祠在縣治東祀
對山先生(西安府志)姜嫄祠后稷祠舊在縣西南二十
二里(宋敏求長安志)
石佛寺在興城里隋建(按明承德郎唐鐘碑記建於金大定四年勅名吉祥)
(院)明正統年修
本朝康熙五十年重修(縣冊)
報本寺在縣治北唐時建(明一統志)在縣西北一里本
唐高祖舊宅大中元年建爲寺(馮志)依山立刹中有
浮圖高二十尋偉然一邑之望萬歷年重修(張汲碑記)
慈德寺在縣治南即唐慶善宫故址(賈志)金大定十
六年修勅賜崇教禪院
本朝康熙十九年重修(縣志)
恩義寺在建子溝即唐高祖故宅改建康熙四十
年修(縣志)
廣元寺在大庄鎮宋康定二年建
本朝康熙十五年修(縣志寓按碑記唐爲永興寺宋太祖嘗焉仁宗時改建更名廣元)
(横渠子書)
龍嵓寺在姚安里明萬歷四十年建
本朝雍正四年修(縣冊)
清涼院在城北十里許旁有澗水停泓爲池遇旱
禱雨輒應剏建靡考嘉靖十年因暴雨圯壞後有
五色彩光夜深煥發遠邇羣瞻鄉宦張鏄張鍊因
其靈異爲之重葺萬歷三十年邑宰劉中正延僧
海池禱雨有應復增構以新之(邑人張臬記)
北龍觀在縣南永豐里萬歷四十七年修有劉翊
主碑記(縣志)
(附古寺觀)寶意寺在城内西山(賈志)高泉宫在古美陽城
(西安府志)聚仙宫在縣南宋至道二年建(西安府志)
永壽縣
元帝廟一在縣治北一在好畤鎮(縣志)
老君廟在縣治新街(賈志)
東嶽廟在縣東五十里常寧鎮(縣志)
關帝廟在南關廂内設三代祠春秋致祭(縣志)一在
常寧鎮禱雨多應一在元帝廟側一在永康里(賈志)
馬神廟在永安驛内(賈志)
石牛神廟在縣西石牛山(賈志)廟有石牛(西安府志)
婁敬廟在縣西南八十里明月山下漢封建信侯
隱居此山得道故名宋崇寧二年鳳翔推府斳咸
撰廟碑元至大戊申年亦有記明嘉靖間邑人楊
儀撰重修碑(縣志)
孫真人祠一在縣治西一在蒿店鎮一在監軍鎮
(賈志)
(附古祠廟)陸賈廟在縣南五十里(縣志)漢陸賈本楚人家
於好畤有祠在永壽縣南四十里(馬志本傳)好畤祠在
縣西南八里(西安府志)烈山神廟在縣治東(賈志)在縣東
二里烈山上基址猶存(縣志)唐竇烈女廟在縣西五
十里烈女唐永泰中人居縣江竇邨京兆尹第五
琦請旌焉乃于伊邨立廟(縣志)
武陵寺在縣治西翠屏山(馬志)内有塔後魏平陽王
熙建明碧峯禪師居此寺中多名人題咏(縣志)
雲寂寺在縣西四十里杜家滙元末碧峯禪師六
歲從雲寂師出家處宋濓有碧師舍利碑文(縣志)
漆泉寺在縣北五十里(賈志)寺中有泉不溢不渴其
色如漆故名(縣志)
平陽寺在縣西二十里平&KR1592;頭(縣志)
香山寺在縣南四十里監軍鎮(縣志)
天堂寺在縣西北十里天堂山山洞如堂因以名
寺雍正初年修(縣志)
清寧觀在縣治北(賈志)
邠州
社稷壇在州城西郭各縣如制(州冊)
風雲雷雨山川壇在州東郭各縣如制(州冊)
文廟在州治東雍正元年改啟聖祠爲崇聖祠追
封孔子五代王爵各縣學如制(州冊)
先農壇在東郊各縣如制(州冊)
關帝廟在州治西郭教場南雍正三年追封關帝
三代公爵後殿供奉歲春秋廟祀以太牢各縣如
制(州冊)
八蜡廟在州治各縣如制(州冊)
城隍廟在州治西明洪武六年建各縣如制(州冊)
州厲壇在州城北各縣如制曰邑厲鄉保曰鄉厲
(州冊)
名宦祠在學宫左各縣學如制(州冊)
鄉賢祠在學宫右各縣學如制(州冊)
忠義孝弟祠在學宫内各縣如制(州冊)
節孝祠在學宫外各縣如制(州冊)
姜嫄祠在州城外太王祠右唐節度張憲甫建明
嘉靖丁未年兵備副使劉志知州姚本重修(賈志)洪
武十八年八月載邠州姜嫄公劉之廟於祀典(名山)
(藏)
公劉祠在州東八十里杜陵邨(賈志)
周太王祠在州城外明嘉靖丙申年大參吕陶副
使王邦瑞重建御史唐琦有記
本朝雍正八年署牧劉方夏移建於城東姜源祠左故
廟之址糧道沈青崖有碑記(州志)
東岳廟在州西北三十里秦家庄洪武初建(州志)
五龍神祠在州治石龍渦唐大歷中建久廢惟存
元延祐三年禱雨有感碑明州守齊侯寧以應禱
重建此祠(明都穆石龍渦記)在州城北離涇水三里其州
東三里又有鳴玉池水神廟(州志)
天妃祠在州治北門内里民楊廷江重修(州志)
范文正公祠在州城西街明成化初年建(賈志)宋慶
歷間夏人南侵疆場日聳民用勿狎于野時仲淹
知邠揚武布德夷夏讋服夏人至以龍圖老子稱
之而不以名邠人思公不忘建祠以祀而猶儉陋
明嘉靖四年參政潘塤拓基修之副使唐龍有記
(州志)邠州有范文正公祠(續文獻通考)
本朝雍正七年知州曹永著重修(州冊)
(附占祠廟)七賢祠在州學祀張載吕大防大忠大鈞大
臨范育蘇昞皆有繪像(續文獻通考)不溢水神廟在州
西二里廟廢而泉在焉(州冊)
慶壽寺在州西二十里官路旁唐貞觀二年建佛
像坐石巖下高十丈許俗名大佛寺(馮志)佛座後出
泉前護層樓明嘉靖二十三年工費金碧以數千
計雄偉壯麗甲於關中(州志大按賈志慶壽寺外另載佛寺今照馮志併)
(入)
高邨寺在州東五十里唐貞觀年建(賈志)
畫閣寺在州西南八十里唐建有秀峯温泉可備
遊賞(州志)
洪福寺在州東三十里宋建(賈志)
福仁寺在州東十五里宋建(賈志)
隆興寺在州治西元建(明一統志)在州西南街(州志)
顯應禪院在州西門外不百武舊名普照中有碑
乃金正隆間僧所撰院記(明都穆石龍渦記)明洪武二十
年重修改今名正統間重修郡人席勤學有記(州志)
煉陽觀在州南溝七里唐建(州志)
元真觀在城内東街隘巷(州志)
全陽觀在城東三十里元建(州志)
白雲庵在州西南五十里唐建(賈志)
翠雲庵在州西門外庵側有泉(州志)
(附古寺觀)清泰寺在州南二十里姚萇縊苻堅處(馮志)一
作新平寺述異記苻堅既爲姚萇殺于新平寺寺
主摩訶蘭夢堅曰可爲吾作宫既而寺左右民家
死疫相繼巫者見堅怒曰若不宫將盡殺新平民
因共建寺爲廟無復災疾(漢魏叢書)雲壽寺在州東二
十五里宋嘉祐年建(賈志)會仙觀在州西二十里唐
建(賈志)玉峯觀在州南門外元建(明一統志周按州志明時改太王)
(廟今則并太王廟又圮而遷矣)
三水縣
關帝廟在縣署東北(縣志)康熙十八年重修(縣冊)
東岳廟在城北半山邨元時建(賈志)一在城東南三
里七級山下明隆慶二年建
本朝順治五年修(縣志)
藥王祠在縣南翠屏山腹(賈志)康熙庚辰年重修有
碑記(縣志)
石門神廟在縣東南六十里石門山祀秦扶蘇太
子(賈志)石門山萬峯中兩壁峙立世傳秦太子扶蘇
授國典三物處死後成神人爲立廟廟下有湫天
旱禱雨輒應有知縣楊諤言碑記(縣志)
顯聖廟在縣南山麓祀吳大夫伍子胥(賈志)康熙壬
戌年重修知縣王祚興有記(縣志)
(附古祠廟)元君廟在百家坊(賈志)敬德祠在縣北職田鎮
(賈志)丞相祠在縣西十五里魏落邨祀漢唐宋丞相
第五倫第五琦第五均明洪武十八年建(縣志)學士
祠在縣西南三十里大慈邨祀宋學士范祥范育
父子(賈志)
寶峯寺在縣西八里温涼河之上唐太和三年建
(賈志)
本朝順治六年重修(縣志)
寶塔寺在縣東門内唐建爲吐蕃所焚明天啟六
年邑舉人文毓鳳重修(賈志)
本朝康熙二十七年重修天王殿有碑記(縣志)
淨土天王寺在縣南三十里宋淳化三年勅建碣
記出自御製(縣志)
莊嚴寺在縣東十里前泥陽邨元勅中書省右丞
周德建(縣志)
大像寺在縣東三里(馬志)金大定元年建
本朝康熙丙戌年重修(縣冊)
玉泉觀在縣南三里(馬志)右有玉泉故名内古栢數
株溜雨參天森若虬龍司鐸劉翀有詩明弘治四
年修
本朝順治九年重修(縣志)
(附古寺觀)洪仁寺在城南十五里青胄原唐時勅建
福延寺在縣東北五十里陽堡頭金大定三年勅
建(賈志)龍巖寺在縣東南四十里金大定五年建(縣志)
棲雲觀在縣東北宋建(西安府志)惠濟院在兩平邨金
大定三年勅建(縣志)洪福院在縣南十五里陳家凹
僅存石刻洪福院三字(縣志)
淳化縣
漢武帝廟在縣北四十里(賈志)
龍王廟在仲山洪堰旁以鐵爲瓦俗呼鐵瓦殿(縣志)
東嶽廟在縣北二里高岡上舊爲崔府君祠金大
定中改建明代累修邑人關邦鎮羅弘誥賈克忠
有記(縣志)
西嶽廟在縣西南二里(賈志)
關帝廟在縣治西南郎中楊國治有重修碑記後
有三義殿邑人郗應芳知縣楊泰正有記(縣志)
八蜡廟在城南明隆慶七年署縣童思善以廢養
濟院改建
本朝康熙二十五年知縣張綸重修(縣志)
文昌閣在城東南隅因山爲臺而立明萬歷中知
縣歐陽煖有創建記(縣志)
娘娘廟在縣西二十里涇水上相傳偶來一閨女
坐化於此因塑像立廟山麓有小湫歲旱遠近取
水禱雨奉祀爲神(縣志)
六烈祠在縣治東祀羅氏一門五烈并葛烈女經
姐康熙四十年知縣張如錦建有記(縣志)
(附古壇廟)圜丘在甘泉山下黃帝祭天處(賈志)泰畤在甘
泉山下漢元鼎五年立(賈志)
壽峯寺在縣治北(明一統志)縣北一里唐大中五年建
(馮志)明萬歷中僧書法華經刻石立幢
本朝順治七年知縣趙賓康熙三十八年知縣佟世祿
重修(縣志)
栢林寺在縣北五里唐人郎士元有詩(馬志)
雲寂寺在縣西南一里(賈志)
長武縣
關帝廟在城内西街順治二年建一在城西一里
(縣志)
東嶽廟在縣東一里漢時古栢尚存元至正二十
三年判樞密事劉某重建有記(縣志)一在城内東街
明萬歷二十五年建(縣冊)
三官廟一在縣治南一在縣治北(縣志)
英皇廟在城西北廟考云英皇堯二女虞舜妃也
元至正二年間旱魃異常一士人夜夢二聖母引
至一境林木叢集以手指地曰汝明晨往此祈禱
靈湫以救萬民翌日士人如其言十步一拜至其
地宛然夢中所見且拜且泣水湧泉出用瓶取水
未至縣大雨滂沱鄉人記其事立廟歲祭焉至今
旱禱無不響應事詳碑記(縣志)在城西北十里馬家
寨(縣冊)
公劉廟在縣東門外(西安府志)離城半里許僅存廟址
本朝康熙八年重建于昭仁寺内(縣冊)
(附古祠廟)英公廟在縣治集賢岡祀唐英國公徐世勣
有記(縣志)
昭仁寺在縣治東街唐貞觀十三年建有虞世南
書碑(馮志)俗名鐵佛寺(州志)明萬歷十四年重修(縣志)
涼范寺在縣西三十里宋建(賈志)
強邨寺在縣南三十五里宋建(賈志)
畫閣寺在縣南三里畫閣堡(縣志)
福慶寺在縣南三里(賈志)
虚白觀在縣東南四十里元建(賈志)
齊樂庵在縣南十里明成化十年建(賈志)
(附古觀)丹霞觀在支邨里(賈志)
鄜州
社稷壇在州城南各縣如制(州冊)
風雲雷雨山川壇在州城南各縣如制(州冊)
文廟在州治西南雍正元年改啟聖祠爲崇聖祠
追封孔子五代王爵各縣學如制(州冊)
先農壇在東郊各縣如制(州冊)
關帝廟在州治左康熙十五年修雍正三年追封
關帝三代公爵後殿供奉歲春秋廟祀以太牢各
縣如制一在州城北元至正十一年建
本朝康熙二十四年修一在城東南六十里張邨驛(州冊)
文昌祠在文廟左明知州蘇璜建各縣如制(州冊)
八蜡廟在州南關各縣如制(州冊)
城隍廟舊在州治西康熙三十二年改建南關各
縣如制(州冊)
州厲壇在州治北門外各縣如制曰邑厲鄉保曰
鄉厲(州冊)
名宦祠在學宫左各縣學如制(州冊)
鄉賢祠在學宫右各縣學如制(州冊)
忠義孝弟祠在學宫内各縣如制(州冊)
節孝祠在學宫外各縣如制(州冊)
龍王廟在州城北明嘉靖七年副使汪珊知州杜
惠建有碑記(州志)
真武廟在州北三里山上康熙四年副使鮑開茂
知州王廷弼推官劉翊聖知州顧耿臣重修(州志)
東嶽廟在東門外元皇慶元年建明嘉靖三十七
年副使王楠修
本朝康熙五年副使鮑開茂知州顧耿臣捐金重修(州志)
太白廟在城南山明天啟元年知州白鋐建
本朝康熙十八年知州甯可棟以禱雨靈應捐金重修
(州志)
孫真人祠祀唐諫議大夫孫思邈一名藥王洞一
在北關嘯虎崖康熙三十年修一在州西六十五
里張邨驛(州志)
韓杜祠在文昌祠東即舊韓范祠雍正五年改建
春秋致祭(州志)
(附古壇廟)鄜畤在鄜州秦文公十年夢黃蛇自天而下
所屬之地止於鄜衍史敦以爲神立畤以祀白帝
(賈志)二賢祠在文廟戟門外祀唐杜甫宋范仲淹(明一)
(統志)
開元寺在州城西北山阿寺門石勒勅修二字年
代無攷内有白松古栢順治十二年僧正蘭常智
修康熙五十六年僧來波重修(州志)寺内白松竒古
張著詩葉墮銀釵細花飛香粉乾寺門烟雨裏渾
作玉龍看(明一統志)
柏山寺在州西九十五里直羅鎮碑識唐武德二
年秦王世民征虜憩兵芸羅寺疽發背王對佛啟
願夜夢金人敷藥大愈洎登位迺改芸羅爲安樂
移西巖之上建殿與塔即今處也開元十二年車
駕征北番至此前鋒告捷因改爲安定寺宋景德
元年僧齊信重修仍名安樂後以其山多柏因以
柏山名壁間唐太宗像相傳千有餘年至今不壞
(州志)
石泓寺在州西一百三十里石山如砌鑿門而入
爲佛殿大佛三尊四面小佛尺許者不知幾百千
几龕楹柱之間無處非佛皆連山爲一塊石工巧
之極未詳創自何代(州志)明萬歷七年修(州冊)
廣嚴寺在州西九十里元至順四年建(馬志)
本朝康熙三十年修(州冊)
清泉寺在州東四十里明萬歷四十七年修(州志)
龍安寺在州南三十五里八合寨明天啟六年修
(州志)
雲寂院在州南三十里楊圈原一名里邨寺有小
塔順治十八年僧正蘭修(州志)
福嚴院在州西原距城五十里有塔康熙三十二
年修(州冊)
暖泉寺在州西川距城一百里康熙三十二年修
(州冊)
北山寺在城東北山阿距城五里康熙三十四年
修(州冊)
壽峯院在州西一百二十里黑水砦康熙三十五
年修(州冊)
天寧寺在州西北三十里採銅川康熙五十六年
修(州冊)
三泉寺在州南原距城五十里康熙五十八年修
(州冊)
朝陽觀在城内西山上康熙五十二年修(州冊)
(附古寺觀)門樓寺在州東北六十里元至大三年建(馬志)
昇仙觀在州城北五里(馮志)
洛川縣
玉皇廟在縣南四十里化石鎮(縣志)
關帝廟在縣城西北一在城東南五里(縣志)
真武廟在西關神像石身自地出俗呼萬丈石真
武廟土人患瘡瘍者祈禱響應(縣志)
黃龍廟在城東南五里萬歷十四年建
本朝康熙十四年同知劉顯第重修(黃龍山志)
石土娘娘廟在縣南四十里高砦神甚靈應遠近
求嗣者咸禱焉康熙六年修(本廟碑記)
孚澤大王廟在縣北四十里菩提邨每旱輒禱于
神俗傳昔有芸田者見一夫疾行求庇自言天帝
侍筆硯者有罪懼脱遂入餉瓶中少頃呼之不應
破視之骸骨存焉土人建廟藏骨五代時封爲孚
澤大王今其骨尚存呼爲餉田神(縣志)
馮異廟在縣西四十里俗名高槐廟内有石匾書
大樹將軍(縣志)
(附古祠廟)楊班祠在縣東南六十里班後秦姚萇將軍
居黃梁谷其地有水極深冬亦湛然每歲旱祈禱
多應(明一統志)
五龍寺在縣東南九十里五龍泉唐元和三年建
元至正二十四年修有碑記(縣冊)
高山寺在縣北五十里開撫鎮五峰嶺上宋淳化
三年修明萬歷二十一年重修有碑記(縣冊)
壽峰院在縣東四十里白城鎮金大定二十年勅
修明弘治十五年重修有碑記(縣冊)
石泉寺在縣西北三十里寺右石中有泉味甘而
冽金大定初賜額曰靈泉院前有一塔相傳定光
佛遺身舍利藏焉時見瑞光起塔中如純金色大
定四年講經沙門德滿加葺而增大之號稱巨刹
云(本寺碑記)
鳳棲寺在縣西四十里鳳棲堡創自有元明成化
正德間累修有碑記(縣志)
華嚴寺在縣西三十里安宫邨相傳其地有井甚
淺而湧水泛漲衆以爲憂有僧從空而至曰此龍
㞐海眼也遂將華嚴呪鉢擲於井岸乃絶流因是
剏寺號曰華嚴(本寺碑記)
曹溪寺在縣南一百三十里内有不溢池(賈志)寺乃
古刹奉勅賜五祖川潺勺掬内藏日月峰嶽六祖
此寺果承空祖頭入滅迺是古佛西天常住田産
古碑足徵兹修完工在萬歷甲午(本寺碑記)
甘石寺在縣東六十里韓城邨古名崇教院不知
創自何時明洪武至嘉靖年兩次加修寺後有古
臺基高數仞周數百步相傳爲望仙臺係秦皇漢
武求仙駐蹕之所有碑記(縣志)
興國寺在縣東南七十里鄜城鎮明嘉靖十五年
修有碑記(縣冊)
蒲擲寺在縣東南六十里爛柯山昔有仙對奕故
以蒲擲名創三仙臺於後及玉皇閣三清三教二
殿環附左右亦名蒲擲觀明嘉靖四十四年修有
碑記(縣冊)
聖壽寺舊在東關康熙十八年移建南門内有碑
記(縣冊)
明真觀在縣東六十里黃連鎮元代修衡山進士
魯詵記(縣冊)
太和宫在北關明萬歷七年修有碑記(州冊)
白雲觀在上堡河(賈志)
碧雲觀在嶺前河(賈志)
熙真觀在仙宫川西盤龍下(賈志)
皇丈庵在縣南三十里元代勅修明正德十五年
勅鑄鐘一口有碑記(縣冊)
中部縣
玉皇廟在縣東二里唐時建(賈志)
軒轅廟在縣北五里軒轅北巡狩擕四妃至此土
人因立廟崇祀
本朝順治間因冰雹鄉人禱之獲免增殿三楹(賈志)魏明
元帝泰常七年幸橋山遣有司祀黃帝廟文成帝
和平元年帝東巡歴橋山祀黃帝廟(冊府元龜)唐大歷
四年四月鄜坊等州節度使臧希讓上言坊州有
軒轅帝陵闕請置廟四時享祭配於祀典從之(冊府)
(元龜)黃帝以后土風后力牧配祠在坊州(揮麈前錄)廟舊
在橋山西宋開寶中移建今地有刺史李恕記治
平二年修元至正中王九臯修
本朝康熙十九年延安守王廷弼重修三十四年知縣
李暄繼修累朝嗣位改元及有大事告成功則祀
之(縣志)
明忠烈朱公祠在城北一里祀明知縣朱新□
本朝康熙八年宜君令周之簡建(縣志)
(附古祠廟)晉文公祠在縣東十五里(縣志)秦文公祠在縣
南十里相傳唐刺史崔駢修遺址猶存(縣志)
蒲羅寺在縣治北唐貞觀二年建内有塔及藏經
正德間員外劉仕與門人講學於此(馬志)
南朝寺在縣西八十里南朝莊(賈志)金大和元年建
明嘉靖三十三年修(縣志)
石獅寺在縣東南三十里元時勅建(賈志)明正統年
修
本朝康熙四十一年重修(縣冊)
洪福寺在縣北四十里康邨元時建明萬歷年遷
建於西(賈志)
西掌寺在縣東北三十里西掌邨(賈志)明成化八年
建
本朝康熙十三年修(縣冊)
石崇寺在縣東四十里北谷鎮明成化八年建隆
慶四年修(縣志)
隆慶寺在縣城内康熙年修雍正初年重修(縣冊)
定洲寺在縣西八十里古柏森羅西山勝池(縣志)
天慶觀在縣東二里唐時勅建(賈志)
龍泉觀在縣東四十里下王邨唐時勅建宋淳熙
年修
本朝康熙五十八年重修(縣冊)
龍陽觀在縣東北三十里史家河唐時勅建(賈志)宋
開寶年修明正德年重修(縣志)
元清觀在縣東南五里明嘉靖二十四年建隆慶
四年修
本朝康熙甲辰年重修(縣志)
(附古寺觀)龍興寺在縣東三里元大德三年建(馬志)山寺
在縣西五里(賈志)
宜君縣
唐太宗廟在縣西玉華山太宗避暑于此後立祠
焉(延安府志)
關帝廟在縣治北(縣志)
孟姜女祠在城南三十里(延安府志女詳見同官縣姜廟下)
天池寺在縣北九十里明崇禎丁丑年建
本朝康熙丁巳年修雍正戊申年重修(縣冊)
清涼寺在縣東五十里上雷石邨康熙五年修(縣志)
興隆寺在縣東六十里石堡邨康熙四十三年修
(縣冊)
麥羅菴在縣北七十里明萬歷二十三年建
本朝雍正五年修(縣冊)
(附古寺)玉華寺在縣西四十里即唐玉華宫也其地
本縣人秦小龍宅唐太宗因避暑至此曰小龍出
大龍入遂建宫高廟時廢爲寺其西有駐鑾崖東
有石室外有水散流下曰水簾寺内有簫成殿唐
玄奘法師於此談經(明一統志)高宗永徽二年八月廢
玉華殿以爲佛寺(冊府元龜)開山寺在縣北三十里元
大德七年建(馬志)
綏德州
社稷壇在州城西各縣如制(州冊)
風雲雷雨山川壇在州城南各縣如制(州冊)
文廟在州治東雍正元年改啟聖祠爲崇聖祠追
封孔子五代王爵各縣學如制(州冊)
先農壇在東郊各縣如制(州冊)
關帝廟在州治東唐建明正德三年修
本朝雍正三年追封關帝三代公爵後殿供奉歲春秋
廟祀以太牢各縣如制一在南關廂明成化年修
一在城南十里一步厓一在城西八十里三皇茆
俱康熙四十年修(州冊)
文昌祠在州治東知州王元士重修(州冊)
城隍廟在州治東南明洪武中建景泰弘治嘉靖
間累修隆慶年知州袁思忠有重修碑記
本朝順治十八年知州王元士康熙十二年知州祖允
國相繼重修(州冊)
州厲壇在社稷壇右各縣如制曰邑厲鄉保曰鄉
厲(州冊)
名宦祠在學宫左各縣學如制(州冊)
鄉賢祠在學宫右各縣學如制(州冊)
忠義孝弟祠在學宫内各縣如制(州冊)
節孝祠在學宫外各縣如制(州冊)
昊天閣在來遠門創建無考榆林兵偹副使王廷
諫重修(州志)
東嶽廟在城東信地樓前其地回折數盤始陟其
巔雕山理水瀠回襟帶真第一光明境界萬歷丙
辰重建米脂艾應第有記(州志)
三官廟在州治東南僻處城隈幽清可愛康熙辛
酉州守于宗孔醉寢於廟夢有三士朗吟枯槐歌
冰雪斷碣卧苔莓之句驚覺神異遂與諸同事捐
俸興葺有碑記一在城東六十里義合鎮嘉靖年
建一在文屏山下米脂進士艾郢元有記(州志)
真武廟在城西五里合龍山永和李氏鑿石引溪
建廟於巔下爲天門石坊跨之爲靈官黑虎廟層
樓叠架皆緣石磴而上最高爲玄帝正殿後有樓
祀聖公聖母金碧焜燿山之勝遂甲一郡工始于
萬歷庚辰竣於己丑(本廟碑記)一在城内北門洞一在
來遠門(州志)
聖母廟一在正定門外康熙二十年修一在文屏
山下綏之東六百里曰太原與綏皆古晉地太原
有祠洪武初封其神爲昭濟顯靈廣惠聖母命有
司歲時致祭後因修祠紀其事者以爲晉水發源
於此地地有母道故名少師太原王瓊撰碑萬歷
四年修郡人王訓賢記崇禎五年重修白孔修記
(州志)
淵靜侯廟在城東龍兒灣宋元祐年建(賈志)
扶蘇祠舊在州治東學宫左明嘉靖二十三年知
州王潤建都御史郡人孫錦有記
本朝順治間改建州屬小峰知州王元士重修(州志)
真君廟在州治東祀隋趙昱初昱避居青城山煬
帝起爲嘉州刺史犍爲潭老蛟作祟民物患之昱
斬絶除其害隋末復隱去後蜀人於雲霧中見昱
乘白馬出入傳爲神異唐封神勇大將軍號青城
王宋追號清源妙道真君每歲季春香火輻輳廟
建於洪武初年繼葺於
本朝康熙丙戌郡紳田元凱撰碑一在城南文屏山有
大理少卿曹璉記(州志)
天寧寺在州西一里洪武三十年建(馮志)都御史孫
慎侍郎劉燾參議趙紳俱有題咏有正德六年增
修鐵碑(州志)
雲巖寺在州治西巖上飛閣翼然下瞰理水爲綏
郡名勝池順治十八年知州王元士重修題其額
曰振衣千仞(州志)
月宫寺在城西北名人詩句最多(州志)
安化寺在城東五十里(賈志)
河西寺在城東一百二十里河西渡康熙五十年
重修内有河伯將軍殿(州冊)
清涼寺在城東五十里郡人郝汝松有記(州志)
青陽寺在城北三十里康熙四十年重修寨人安
能遷有記(州志)
九真觀在州治西趙忠詩跨壑飛巖屋數椽上横
山色下流泉石壇俯瞰西秦小寶閣平臨北斗懸
(明一統志)洪武八年建
本朝順治間知州王元士重修(賈志)
觀音後菴在城西五里合龍山下元末鄧州節度
使夫人爲尼號通惠者建明初至嘉靖萬歷年屢
修崇禎丁丑年繼修(州志)
米脂縣
后土廟在縣南(馬志)明嘉靖二十五年重建邑人高
自明記
本朝雍正十年僧照祿募貲拓修庠生常學晉撰碑(縣志)
關帝廟在縣治北門内知縣單國玉修有記(縣志)
文昌祠在縣治東學宫左(縣志)
南寺在蟠龍山剏於明初
本朝康熙二十九年縣令吕某捐俸重建議以山爲睡
龍特懸鐘鼓以驚醒之陳國鑑碑記(縣志)
華嚴寺在城北隅洪武二十六年建(馬志)
本朝順治十八年僧性玘修知縣單國玉撰記(縣志)
海雲寺在縣北九十里明洪武年建(延安府志)
臨水寺在縣東五十里卧龍山(縣冊)
佛臨寺在縣北四十里龍鳳山(縣冊)
清泉寺在縣北一百里清泉山(縣冊)
(附古寺)洪濟寺在縣西七十里明洪武間併興善天
靈二寺入焉(延安府志)
清澗縣
關帝廟在草場山之北明萬歷丙申知縣劉應科
建
本朝順治乙亥知縣廖元發重修(賈志)
文昌祠在縣東南五十步洪武己卯建萬歷乙巳
重修其臺巍然清流繞麓古柏參天頗爲竒絶相
傳即宋李顯忠之將臺司訓富順張漢有記(縣志)
東嶽廟在城東南里許東山上明宣德八年知縣
楊銘建
本朝康熙三年修(縣志)
龍王廟在縣東南七十步山川壇之北(縣志)
火神廟在縣治東二百步(縣志)
唐崔府君廟在縣治北街唐崔子玉仕長子縣尹
有異政爲神宋封護國西齊王秦晉之間多祀之
(賈志)
烈女祠在縣治永新巷之右祀宋李烈女明時以
節婦王綱妻張氏張鳳妻郝氏苖實妻郝氏劉嶠
妻郝氏惠及科妻王氏惠道昌妻白氏鮑璽妻惠
氏王永祚妻白氏烈女劉具之女祔(賈志)明嘉靖辛
酉年建
本朝順治十八年知縣廖元發重修有碑記(縣志)
(附古祠廟)三皇廟在城北四十里(賈志)玉皇廟在縣東一
百里高家坬(賈志)种公祠在城内祀宋种世衡初世
衡以鄜州通判署清澗善推養士卒得其死力及
卒之日西羌哭臨數日清澗人皆繪像祀之(賈志)
大佛寺在縣北十五里宋皇祐初建(馮志)明代累修
本朝順治庚子知縣廖元發重修邑人惠萬錫有記(縣志)
石臺寺在縣南二里半宋時僧王嵩寓建明萬歷
戊申復建觀音洞高五丈餘巍然壁立稱爲勝境
邑人劉士麟有詩(縣志)
東山寺在縣東門外二百步元至正二十三年建
明永樂初修
本朝順治己亥年知縣廖元發重修邑人劉大觀有詩
(縣志)
寡婦寺在縣東八十里寡婦石畔元泰定三年建
本朝康熙五十八年修(縣冊)
懷寧寺在縣北一百里懷寧城(賈志)明天順八年萬
歷四十二年暨
本朝康熙二十二年屢加修葺(縣冊)
永寧寺在縣東一百里明萬歷二十九年修
本朝康熙五十年重修(縣冊)
萬禪寺在縣東八十里砌道□明天啟二年修
本朝順治十六年重修(縣冊)
白草寺在縣東一百二十里白草砦内邑人白乃
建有詩(縣志)正德十四年建(縣冊)
三清觀在縣西筆架山之麓(賈志)
(附古寺)華嚴寺在縣東一百二十里宋嘉祐二年建
龍尾寺在縣北八十里王家鋪神宗寺在縣
南四十里白家原石臼寺在縣東南六十里石
臼原懸空寺在縣東九十里漢王寺在縣東
一百三十里党家山卧龍寺在縣東五十里樊
家岔(賈志)
葭州
社稷壇在州治南郭各縣如制(州冊)
風雲雷雨山川壇在州城東南各縣如制(州冊)
文廟在州治南一里雍正元年改啟聖祠爲崇聖
祠追封孔子五代王爵各縣學如制(州冊)
先農壇在城外南山下各縣如制(州冊)
關帝廟在州南二百步舊城内明洪武二十五年
知州吳本重建
本朝雍正三年追封關帝三代公爵後殿供奉歲春秋
廟祀以太牢各縣如制(州冊)
文昌閣在州治南大成殿西南(州冊)
八蜡廟在南郭東南凌雲塔下各縣如制(州冊)
城隍廟在州治東街各縣如制(州冊)
州厲壇在州城西北中井之西各縣如制曰邑厲
鄉保曰鄉厲(州冊)
名宦祠在學宫左各縣學如制(州冊)
鄉賢祠在學宫右各縣學如制(州冊)
忠義孝弟祠在學宫内各縣如制(州冊)
節孝祠在學宫外各縣如制(州冊)
玉皇廟一在北城外一在州西烏龍鋪(賈志)
真武廟在城北飛來峰上(賈志)
河神廟在城東水門堤(州志)
黑龍廟一在州北五里第一峰黑龍溝一在外城
西南(州志)
火神廟在南關演武場東北(賈志)
二忠祠在學宫外祀宋晉寧軍知軍事徐徽言晉
寧軍統制孫昂康熙四十年知州賀勲建選貢張
金佩有記(州志)
清風祠在州西七十里殷家坬南五女川因孝女
五人而名土人鑿石肖像爲祠嘉靖辛丑知州郭
廷珪扁曰清風並題詩勒於祠崖(州志)
興國寺在州南六十里隋開皇年勅建(州志)
金佛寺在州北七十里唐時石巖傾内現金佛一
尊因建此寺(賈志川按寺在州北一百里開光賈志作七十里誤)
龍巖寺在州北九十里金時青龍見此又名青龍
巖(州志)
佛堂寺在州東北四十里高家脊石崖鑿洞爲殿
斵石像佛元大德年建(州志)
萬壽寺在高家堡成化中建(賈志)
普照寺在州城東一里題咏甚多(延安府志)
金山寺在州西六十里五女川南(州志)
萬佛洞在州北一百七十里高家堡(州志)
隆福觀在州治南元至正二年建(馬志)
(附古寺觀)雲巖寺在州東南三里宋宣和四年建(馮志)門
化寺在州北五十里九真觀在州治右(賈志)
吳堡縣
龍王廟舊在城北高岡上知縣盧文鴻遷於西溝
畔歲春秋致祭廟右有山神廟(縣志)
關帝廟在南門甕城東偏三代祠在正殿左雍正
七年知縣詹紹德建(縣志)
真武廟舊在城北門樓上知縣盧文鴻移建城北
演武亭前康熙三十年邑庠生李時藻重修(縣志)
文昌祠在縣東與南城魁星樓相對順治七年建
春秋二祀(縣志)
河神廟在城東北(縣志)
石墖寺在城南門外一名祝壽寺俗呼南寺雍正
七年知縣紀克明修有少宰王崇簡碑記(縣志)
(附古寺)西峰寺舊名海眼寺在縣北十一里因泉水
泛溢立寺鎮之(縣志)太平寺在縣郭家溝距城五十
里俗呼洞子門寺(縣志)龍巖寺在縣西北七十里宋
大觀二年建(馮志)
神木縣
關帝廟在鳳頭山一在縣南一在縣治西南(縣志)
東嶽廟在龍眼山下明弘治元年别駕龍震建邑
人高璉重修
本朝康熙二十四年分巡道陳光祖捐修極其壯麗(縣志)
龍王廟在縣北老龍池萬歷六年兵備道覃某建
從大河口引水鑿池栽花植柳可供遊觀一在龍
眼山下(州志)
大佛寺在東門外(州志)
報恩寺在縣南(州志)
廣教寺在縣南(州志)
杏萼院在白龍寺山下縣丞陳光國建桃杏春妍
景色幽麗内多名人題咏(州志國縣志作陳昌建)
吕祖洞在縣三清洞兵備覃某建教諭郝一桂重
修(縣志)
(附古寺)沈家寺在大柏油堡石盤山俗傳周世宗販
傘憩此(延綏鎮志)虎頭寺在虎頭山内有石洞元至正
中建(馬志)駝山寺在駝峰山元至正中建有少卿曹
連詩(馬志)蟾海寺在縣南二里洪武二十年建(馬志)文
泉寺在柏林堡成化四年建(馬志)受暘寺在柏油堡
天順二年建(馬志)
府谷縣
關帝廟在城内西街三代祠在後殿(縣志)
文昌祠在學宫東北隅順治八年知縣魏震重建
(縣志)
河神廟一在城西一里一在城西二里(縣志)
龍王廟一在城東康熙二十一年知縣牛卿雲重
建一在城西二里(縣志)
大覺寺在縣西南一里正統五年建(馬志)
迎福寺在鎮羌堡明成化五年建(延綏鎮志)
瞻海寺在木瓜園東(州志)
龍泉寺在城北八十里黃甫川城内一在城北四
十里(縣志)
胡橋寺在城西(州志)
西井寺在城西街(州志)
龍峰寺在城東三十里(縣志)
準提庵在城東門外康熙三年李旃建(縣志)
三清觀在縣城西隅(州志)
(附古寺)清淨寺在清水營洪武八年建(馬志)翠峰寺在
孤山堡成化元年建(馬志)十王寺在木瓜堡天順元
年建(馬志)
陜西通志卷二十九
