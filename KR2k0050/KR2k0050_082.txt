陜西通志卷八十二
紀事第七
金
太宗天會五年(宋高宗建炎元年)冬十二月取宋同華二州破
潼關
建炎元年十二月甲戌金人陷同州守臣鄭驤死之
庚辰金人陷華州辛巳破潼關(宋史高宗本紀)金羅索至河
中官軍扼河西岸不得渡乃自韓城履冰過陷同州
華州沿河安撫使鄭驤赴井死金兵破潼關中原大
震(宋元通鑑)
六年(宋建炎二年)春正月取宋永興軍宋經略使唐重死之
羅索既陷同華諸州遂圍永興軍時京兆兵皆為經
制使錢蓋調赴行在經略使唐重度勢不可支以書
别其父及金兵圍城重與守臣會盟死守而經制副
使傅亮以精銳數百奪門出降重遂與副總管楊宗
閔提舉軍馬程迪提點刑獄郭忠孝等八人俱死(宋元)
(通鑑仁按是月宋王擇復永興軍)
二月取宋鳳翔
金羅索既陷永興鼓行而西勢益張引兵犯熙河經
略使張深遣都監劉惟輔以精騎二千禦之夜趨新
店金人恃勝不虞黎明軍進惟輔舞矟刺其帥哈芬
洞胷墮馬死深更檄張嚴往追之嚴追羅索及鳳翔
境上銳意擊賊至五里坡羅索伏兵坡下嚴與曲端
期不至徑前遇伏戰不利死之羅索陷鳳翔守臣劉
清臣棄城去(宋元通鑑)
秋八月羅索富察等取下邽九月破宋兵於同州
八月乙夘羅索敗宋兵於華州額特埒破敵於渭水
遂取下邽九月辛丑盛格等敗宋兵於蒲城甲辰又
破敵於同州乙丑取丹州(金史太宗本紀)太宗命羅索富察
專事陜西以博勒呼盛格監戰盛格等遇敵於蒲城
及同州皆破之(羅索傳)
冬十一月取宋延安王庶帥師救之不克
十一月庚寅富察羅索取延安府(金史太宗本紀)王庶至京
兆節制陜西六路軍授端團練使充節制司統制端
不欲屬庶金諜知端庶不協併兵攻鄜延時端盡統
涇原精兵駐淳化庶日移文趣其進兵端不聽乃遣
吳玠攻華州拔之端自分蒲城而不攻引兵趨耀之
同官復迂路由邠之三水與玠會襄樂金攻延安急
庶收散亡往援知鳳翔府王&KR0645;將所部發興元比庶
至甘泉而延安已陷庶無所歸以軍付&KR0645;自將百騎
與官屬馳赴襄樂勞軍猶以節制望端欲倚以自副
端彌不平問延安失守狀欲即軍中殺庶奪其兵明
日庶見端為言己自劾待罪端拘縻其官屬奪其節
制使印庶乃得去(宋史曲端傳)羅索克丹州破臨真進克
延安府遂降綏德軍及靜邊懷遠等城寨十六復破
青澗城(金史羅索傳)
圍晉寧宋知府州折可求來降
金人既破延安遂自綏德渡河圍晉寧(今葭州)知軍事
徐徽言約可求出兵夾攻金人羅索聞之執可求之
子彥文使為書招可求可求遂以所屬麟府豐三州
降金可求與徽言連姻金人使招徽言於城下徽言
引弓射之可求走徽言引兵擊虜大敗之(通鑑續編)
七年(宋建炎三年)春二月克晉寧軍宋守臣徐徽言死之
晉寧所部九寨皆降而晉寧軍久不下羅索欲去之
薩里不可曰此與夏鄰且生他變城中無井日取河
水以為飲乃決渠於東泄其水城中遂困李位石乙
啓郭門降諸將率兵入城守將徐徽言據子城戰三
日衆潰徽言出奔獲之使之拜不聽臨之以兵不為
動縶之軍中使先降者諭之降徽言大罵與統制孫
昂皆不屈乃并殺之遂降定安堡渭平寨及鄜坊二
州於是羅索博勒呼守延安折可求屯綏德延安鄜
坊州皆殘破人民存者無幾羅索置官府安輯之(金史)
(羅索傳)
八年(宋建炎四年)春正月取宋同州三月拔終南縣
正月金人犯邠州吳玠拒戰敗之彭原又陷同州三
月金人拔終南縣經略使鄭恩戰敗死之(宋史高宗本紀)
夏四月羅索克邠州
天會八年四月辛丑羅索戰於淳化勝之醴州降遂
克邠州(金史太宗本紀)金人攻環慶端遣吳玠拒於彭原店
端自將屯宜祿玠先勝既而金軍復振玠小却端退
金乘勝焚邠州(宋史曲端傳)
秋七月命皇太子宗輔為右副元帥督師陜西
先遣羅索經略陜西所下城邑叛服不常其監戰鄂
勒博請益兵帥府會諸將議以皇子右副元帥宗輔
往為宜以聞詔曰羅索往者所向輒克今使專征陜
西淹延未定豈倦於兵耶關陜重地卿等其戮力焉
(金史太宗本紀)
九月元帥宗輔等敗宋軍於富平耀州鳳翔皆降
宋張浚兵取陜西帝至洛水治兵張浚騎兵六萬步
卒十二萬壁富平帝至富平羅索為左翼宗弼為右
翼兩軍並進自日中至昏暮凡六合戰破之耀州鳳
翔府皆來降(金史睿宗世紀)張浚合五路兵欲與金人決戰
玠言宜各守要害須其敝而乘之及次富平都統制
又會諸將議戰玠曰兵以利動今地勢不利未見其
可宜擇高阜據之使不可勝諸將皆曰我衆彼寡又
前阻葦澤敵有騎不得施何用他徙已而敵驟至輿
柴囊土藉淖平行進薄玠營軍遂大潰五路皆陷玠
退保散關(宋史吳玠傳)張浚復永興烏珠入援大戰於富
平涇源帥劉錡身率將士薄敵陳殺獲頗衆會環慶
帥趙哲擅離所部哲軍將校望見塵起驚遁諸軍皆
潰浚斬哲以徇退保興州(張浚傳)睿宗與張浚戰於富
平宗弼左翼軍已却羅索以右翼力戰軍勢復振張
浚軍遂敗睿宗曰力疾鏖戰遂破巨敵雖古名將何
以加也以所用犀玉金銀器及甲胄並馬七匹與之
(金史羅索傳)
冬十一月將軍馬五等敗宋軍於隴州
天會八年十一月馬五等擊宋吳玠軍于隴州癸亥
宗輔以陜西事狀聞詔奬諭之(金史太宗本紀)完顔希卜蘇
從睿宗經略陜西出隴州以兵四百敗敵數千(希卜蘇傳)
九年冬十一月賜劉豫陜西地
天會九年十一月己未以陜西地賜齊(金史太宗本紀)
十年(宋紹興二年)冬十二月取宋金州
天會十年十二月庚子薩里罕克金州(金史太宗本紀)金久
窺蜀以璘駐兵和尚原扼其衝不得逞將出奇取之
時玠在河池用叛將李彦琪駐秦州睨仙人關以綴
玠薩里罕自商於直擣上津取金州(宋史吳玠傳)三年正
月烏珠入侵自上津疾馳不一日至洵陽統制官郭
進死之彦退保石泉金人入金均彦趨西鄕(王彦傳)金
人將道金商以嚮四川公以書諭金州經略使王彦
使伏彊弩於險以俟之彦習用短兵屢平小盜不以
公言為意敵猝至不知所為逆戰果敗走保石泉(朱子)
(劉子羽神道碑金按宋史云紹興三年正月金克州與此互異)
十一年(宋紹興三年)春正月薩里罕帥師克洋州遂入興元
天會十一年正月丁夘薩里罕敗吳玠於饒風關戊
辰取洋州甲戌入興元府(金史太宗本紀紀饒風之戰詳見宋中)
冬十一月取宋和尚原
金烏珠陷和尚原於是宣撫司分陜西之地自秦鳳
至洋州吳玠主之屯仙人關金房至巴達王彦主之
(通鑑)
熙宗天眷三年夏六月陜西平
五月丙子詔元帥府復取陜西地命右監軍薩里罕
出河中趨陜西六月陜西平秋七月乙夘宗弼遣使
奏陜西捷(金史熙宗本紀)金烏珠以歸陜西為非計及達蘭
誅遂命薩里罕出河中趨陜西薩里罕入同州趨永
興軍權知軍事郝遠開門納之陜西州縣所至迎降
遂進據鳳翔初關陜新復朝廷分軍屯熙秦鄜延諸
路薩里罕既至鳳翔陜西諸軍皆隔在後遠近震恐
(宋元通鑑)
秋八月詔撫諭陜西
八月辛巳詔撫諭陜西五路(金史熙宗本紀)
皇統三年春三月詔陜西富民納粟補官
皇統三年三月陜西旱饑詔許富民入粟補官(金史食貨)
(志)
海陵正隆六年(宋紹興三十一年)秋九月克宋大散關(是年十月世宗)
(立改元大定)
九月圖克坦喀齊喀由鳳翔取散關(金史海陵紀)
世宗大定元年冬十二月詔副元帥完顔古雲規措陜
西軍事
古雲本名達蘭攝河東南北兩路兵馬都總管朝廷
以陜西與宋已而復取之師至耀州宋人每旦出城
張旗閱隊抵暮而還道隘騎不得逞古雲請兵五百
薄暮先使五十人趨山巔令之曰旦日視敵出舉幟
指其所向乃以餘兵伏山谷間明日城中人出閱如
前山巔旗舉伏兵發宋兵爭馳入城古雲麾軍登城
拔宋幟立金軍旗幟宋軍後者望見之不敢入遂降
城中人亦降(金史古雲傳)
二年春三月詔釐正陜西良民
大定二年三月癸亥詔陜西昨因捕賊良民被虜為
賊者釐正之(金史世宗紀)
夏五月萬戶費摩等擊宋兵於華州敗之
大定二年五月丁巳押軍萬戶費摩阿拉明安伊喇
蘇爾拉敗宋兵於華州(金史世宗本紀)
三年春二月詔撫諭陜西
大定三年二月壬申詔撫諭陜西(金史世宗本紀)
四年冬十二月取商州
大定四年十二月丁亥尚書省奏都統高景山取商
州(金史世宗本紀)
十二年鄜州同州民作亂討誅之
大定十二年九月鄜州李方等謀反伏誅十一月同
州民屈立等謀反伏誅(金史世宗本紀)
章宗明昌六年春正月詔罷陜西括地
正月庚戌罷陜西括地(金史章宗本紀)
泰和五年冬十一月商州兵擊敗宋師於丹河
泰和五年十一月乙酉宋人攻洛南之固縣商州司
獄壽祖追至丹河擊敗之(金史章宗本紀)
六年冬十月命陜西諸道兵伐宋
六年十月戊申朔平章政事布薩揆督諸道兵伐宋
右監軍充以關中兵一萬出陳倉右都監富察貞以
岐隴兵一萬出成紀隴州防禦使完顔璘以本部兵
五千出來遠(金史章宗本紀)
十二月宋將吳曦來降克大散關取鳳州
六年十二月癸丑宋宣撫使吳曦納欵於完顔綱戊
午右監軍充攻下大散關辛酉完顔綽哈以兵趣鳳
州城潰入焉完顔綱遣京兆錄事張仔會吳曦於興
州之罝口曦具言所以歸朝之意仔請以告身為報
盡出以付之乙丑完顔綱以朝命假太倉使馬良顯
齎詔書金印立曦為蜀王(金史章宗本紀)時曦已布腹心於
金將士未之知都統制母思以重兵守大散關曦因
撤驀關之戍敵由板閘谷遶出思後思遁金遂陷大
散關曦退屯罝口舉人陳國飭投匭上書言曦必叛
侂胄不省興州見兩日相摩金遣吳端持詔書金印
封曦為蜀王曦密受之還興州翌日曦召幕屬意謂
東南失守車駕幸四明今宜從權濟事王翼楊騤之
抗言曰如此則相公八十年忠孝門戶一朝掃地矣
曦曰吾意已決曦遂北向受印(宋史吳曦傳)
衞紹王大安二年秋八月夏人寇葭州
大安二年八月夏人侵葭州(金史衞紹王紀)夏自天會初與
金議和八十餘年未嘗交兵至是為蒙古所攻求救
於金金主永濟新立不能出師夏人怨之遂侵葭州
金慶善努擊敗之而去(通鑑續編)
三年夏人宼邠涇都統韓玉敗之
夏人連陷邠涇陜西安撫司檄玉以鳳翔總管判官
為都統府募軍旬日得萬人與夏人戰敗之獲牛馬
千餘當路者忌其功驛奏玉與夏人有謀朝廷疑之
使使者授玉河平節度副使(金史韓玉傳)
崇慶元年春三月夏人寇葭州
崇慶元年三月夏人犯葭州延安路兵馬總管完顔
諾爾布禦之(金史衛紹王傳)
至寧元年六月夏人寇保安
至寧元年六月夏人犯保安州殺刺史(金史衛紹王本紀)
宣宗貞祐二年夏人寇延安
貞祐二年夏人攻延安乃詔有司移文責問(金史西夏傳)
三年夏五月命大臣鎮撫京兆
三年五月戊子謀伐西夏遣大臣鎮撫京兆(金史宣宗本紀)
九月詔給陜西世襲蕃部巡檢俸定立功賞格
三年九月丙寅樞密院言陜西世襲蕃部巡檢昨與
世襲明安穆琨例罷其俸今邊事方急宜仍給之庶
獲其用從之乙亥詔邠州經兵四品以下職事官並
以二十月為滿壬午以空名宣勅付陜西宣撫司凡
夏人入寇有能臨陣立功者並聽遷授(金史宣宗本紀)
冬十月夏人寇保安及延安累戰破之
三年十月夏人入保安都統完顔果嘉努破之攻延
安戍將又敗之(金史宣宗本紀)
元兵攻潼關不克
蒙古主駐魚兒濼遣僧格巴圖帥萬騎自西夏趨京
兆以攻潼關不能下遂赴汴京(宋元通鑑)
四年秋八月夏人寇安塞元帥左監軍烏庫哩慶壽遣
軍敗之
烏庫哩慶壽貞祐四年遷元帥左監軍兼陜西統軍
使駐兵延安敗夏人於安塞堡戰於鄜州之倉曲谷
有功(金史烏庫哩慶壽傳)
九月元兵攻坊州
九月辛巳朔元兵攻坊州以簽樞密院事永錫為御
史大夫領兵赴陜西便宜從事(金史宣宗本紀)
冬十月元兵克潼關
貞祐四年十月己未命元帥左監軍必里克阿嚕岱守
潼關元兵攻潼關西安軍節度使尼馮哈博勒呼戰
沒乙丑命伊喇卓拉布屯關陜(金史宣宗本紀)金御史臺
言敵兵踰潼關崤沔深入重地願陛下命陜西兵扼
拒潼關金主以奏付尚書省平章珠赫果勒齊曰臺臣
素不習兵備禦方略非所宜也遂止(宋元通鑑)
十一月復潼關
四年十一月戊戌華州元帥府復潼關(金史宣宗本紀)
興定元年夏六月修潼關
興定元年六月修潼關遣中使持詔及暑藥勞夫匠
(金史宣宗本紀)
秋九月夏人寇綏德
元年九月戊寅夏人犯綏德之克戎塞都統羅世暉
逆擊却之(金史宣宗本紀)
二年夏遣兵破宋鷄公山及香爐堡
興定二年四月丁巳陜西行省兵破宋鷄公山五月
辛未朔鳳翔元帥完顔喇實破宋人部落堝香爐堡
諸屯乙未第鳳翔道南征將士功各遷其官戊戌陜
西行省連報承裔等入宋境之捷(金史宣宗本紀)
夏人寇鄜延慶善努敗之
二年五月夏人率步騎三千由葭州入寇慶善努以
兵逆之戰於馬吉峯殺百餘人斬酋首二級生擒數
十人獲馬三十餘匹(金史慶善努傳)
三年春二月詔甄别陜西官吏
興定三年二月甲寅詔陜西行省從七品以下官許
注擬有罪許決罰丁憂待闕隨宜任使軍官徒以上
罪及軍事怠慢者巡按御史治之(金史宣宗本紀)
三月取宋興元及洋州
三年三月丁夘朔陜西兵破宋虎頭關取興元洋州
(金史宣宗本紀)内族巴薩破虎頭關敗宋兵於七盤子鷄冠
關褒城縣官民自焚城宇遁因取其城興元府提刑
兼知府事趙希昔聞兵將至率官民遁於是巴薩遂
取興元以駐兵焉命提控張秀華馳視洋州官民亦
遁又取其城尋聞漢江之南三十里宋兵二千據山
而陣遣提控唐古伊實布擊走之行省以捷聞宣宗
大悦(金史内族巴薩傳)
夏五月鳳翔兵擊宋人於黃牛堡敗之
三年五月乙未朔鳳翔元帥府遣兵敗宋人於黃牛
等堡(金史宣宗本紀)
秋閏七月夏人寇葭州敗走之
三年閏七月夏人破葭州之通泰塞提控納哈塔敏珠
爾敗之自葭蘆川遯去華州元帥完顔哈達出安塞
堡克其西南會暮乃還(金史西夏傳)
四年春二月慶善努圍夏神堆破之
興定四年二月元帥慶善努攻夏宥州圍神堆府穴
其城士卒有登者援兵至擊走之斬首二千俘百餘
人獲雜畜三千餘(宋史西夏傳)
秋八月陜西行省來獻捷
四年八月甲戌陜西行省報龕谷敗夏人之捷(金史宣宗)
(本紀)
九月夏人入寇
九月夏人圍綏平寨定安堡(金史西夏傳)
五年冬十月元兵入葭州攻綏德十一月圍延安
十月穆呼哩由東勝州涉河引兵而西夏主聞之懼
塔爾海監府等宴穆呼哩於河南且遣逹格甘普將
兵五萬屬焉穆呼哩引兵東行入葭州金將王公佐
遁穆呼哩以石天應權行臺守葭而自將兵攻綏德
破馬蹄克戎兩寨夏主遣迷僕帥衆會之十一月穆
呼哩進攻延安金元帥哈達與納哈塔敏珠爾禦之哈達
以兵三萬陳於城東蒙古將蒙古布哈先以騎士三
千趨之約半夜伏發穆呼哩乃命軍士銜枚?進伏
於城東兩谷中次日蒙古布哈望見金兵佯棄旗鼓
走金兵追之穆呼哩出伏乘其後鼓&KR0911;震天金兵大
亂穆呼哩追殺七千餘人哈達走入延安城堅壁不
出穆呼哩以城池堅深猝不可拔乃留軍圍之而自
將兵南攻鄜坊等州(宋元通鑑)
蒲城縣民謀反伏誅
十一月辛丑蒲城縣民李文秀等謀反伏誅(金史宣宗本紀)
十二月元兵下潼關京兆閏月元兵徇鄜州官軍復葭
州
興定五年十二月辛亥以元兵下潼關葭州詔省院
議之閏月辛巳元兵徇鄜州辛夘官軍復葭州(金史宣宗)
(本紀)
元光元年冬十月詔安撫陜西避兵官民
元光元年十月以京兆官民避兵南山者多至百萬
詔兼同知府事完顔霆等安撫其衆(金史宣宗本紀)
十一月元兵克同州節度使李復亨等死之
元年十一月丁未元兵徇同州定國軍節度使李復
亨同知定國軍節度使額克皆自盡(金史宣宗本紀)
元兵趨長安遂圍鳳翔
元穆呼哩所過州縣皆下使蒙古布哈引遊騎出秦
隴以為聲援而自將兵趨長安使烏爾古納台哈布哈屯
守之遣昂齊將兵斷潼關(宋元通鑑)元大將蒙古布哈攻
鳳翔朝廷以主將完顔仲元孤軍不足守禦命持嘉
喀齊喀將兵援之(金史持嘉喀齊喀傳)
二年春二月鳳翔圍解
元光二年元穆呼哩國王錫里濟巴哈等及夏人步
騎數十萬圍鳳翔東自扶風岐山西連汧隴數百里
間皆其營栅攻城甚急喀齊喀力禦之元師乃退(金史)
(持嘉喀齊喀傳)
哀宗正大四年秋七月元兵逼京兆
正大四年七月元兵自鳳翔徇京兆關中大震(金史哀宗)
(本紀)
六年春二月命完顔薩布帥關中伊喇豐阿拉移駐邠州
正大六年二月以丞相完顔薩布行尚書省事於關
中召伊喇豐阿拉率忠孝軍總領完顔陳華善忠孝軍
一千騎駐邠州(金史哀宗本紀)
七年冬十月元兵入陜西詔完顔哈達等備潼關
初蒙古使烏格楞至陜西議和金行省伊喇豐阿拉赫
舍哩約赫德等懼其泄事機留之及豐阿拉解慶陽
之圍志意驕滿乃遣烏格楞還謂之曰我已準備軍
馬能戰則來烏格楞還見蒙古主白之蒙古主怒即
與其弟托壘帥衆入陜西翺翔京兆同華之間破諸
山砦栅六十餘所遂趨鳳翔金以平章政事完顔哈
達及伊喇豐阿拉行省事於閿鄕以備之(宋元通鑑)
八年春正月元兵圍鳳翔夏四月克之
正月元兵圍鳳翔府四月元兵平鳳翔府兩行省棄
京兆遷居民於河南(金史哀宗本紀)四月蒙古圍鳳翔府金
行省伊喇豐阿拉逗遛不進金主遣樞密判官白華往
諭之伊喇豐阿拉言北兵勢盛不可輕進白華還金主
復遣諭以鳳翔圍久恐守者不能支可領軍出關略
與渭北軍交手北軍聞之必當奔赴少紓鳳翔之急
哈達豐阿拉乃始出關行至華隂界與渭北軍交戰比
晚收軍入關不復顧鳳翔矣蒙古遂取鳳翔哈達豐阿
拉遷京兆民於河南使完顔慶善努戍之(宋元通鑑)
天興元年春正月潼關守將李平以關降元
金聞蒙古兵入饒風關遣圖克坦烏登備潼關圖克坦巴
咱爾為關陜總帥便宜行事會阿里哈傳旨召烏登援
汴烏登遂與潼關總帥納哈塔哈尚秦藍總帥完顔重
喜等帥軍十一萬五千盡撒秦藍諸關之備從虢入
陜同華一帶軍糧數十萬斛備關船二百餘艘皆順
流東下俄聞蒙古兵近糧皆不及載船悉空下金守
將李平以潼關叛降於蒙古(宋元通鑑)
元
世祖中統元年五月阿拉克岱爾及劉太平等反廉希憲
討斬之
四月蒙古以廉希憲為陜西四川宣撫使額埒布格
聞呼必賚已立命阿拉克岱爾發兵於漠北諸部又命
劉太平和爾和拘收關中錢穀時琿塔罕將兵屯六
盤太平等隂相結納五月劉太平和爾和聞希憲將
至乘傳急入京兆謀為變秦人前被阿拉克岱爾太平
等威虐聞其來皆破膽越二日希憲亦至盡得太平
爾和與琿塔罕密喇卜和卓竒塔特巴哈要結狀希憲集
僚佐謂曰主上命我輩正為今日遂分遣人掩捕太
平和爾和等又命總帥汪良臣帥諸軍進討琿塔海會
有詔赦至希憲命殺太平等於獄方出迎詔琿塔海
知京兆有備西渡河與阿拉克岱爾合軍而南希憲乃
遣使自劾停赦行刑徵調諸軍諸罪詔賜希憲金虎
符進平章政事行省秦蜀商挺參知省事(宋元通鑑)
三年冬遣使往陜西理刑
中統三年十一月遣官審理陜西重刑(元史世祖本紀)
至元元年秋八月鳳翔僧謀亂籍沒之
鳳翔府龍泉寺僧超過等謀亂遇赦沒其財羈管京
兆僧司(元史世祖本紀)
十年造船於梁洋
至元十年於興元金洋州等處造船二千(元史世祖本紀)
仁宗延祐三年冬十一月周王和實拉及陜西丞相阿
斯罕等稱兵反
二年十一月甲戌立武宗子和實拉為周王出鎮雲
南三年十一月周王和實拉次延安其臣圖固勒及
武宗舊臣哩日嘉琿實喇卜丹哈巴爾圖等皆來會教
化等謀曰天下者我武宗之天下也王之出鎮本非
上意由讒搆致然請以其故白行省聞之朝廷庶可
杜塞離間遂與數騎馳去先是阿斯罕為太師特穆
爾奪其位出之為陜西丞相及嘉琿等至即與平章
塔齊爾行臺御史圖烈巴中丞托歡悉發關中兵分
道自潼關河中府入已而塔齊爾襲殺阿斯罕嘉琿
和實拉遂西行至北邊金山西北諸王察克台等率
衆來附(宋元通鑑)
英宗至治元年郃陽黃冠劉志先作亂伏誅
至治元年七月郃陽道士劉志先以妖術謀亂捕誅
之(續文獻通考)
二年春三月鳳翔黃冠王道明作亂伏誅
至治二年三月鳳翔道士王道明妖言伏誅(元史英宗本紀)
泰定帝致和元年秋八月懷王遣兵守潼關
致和元年八月遣前萬戶博囉等將兵守潼關(元史文宗)
(本紀)
文宗天歷元年九月遣兵守武關
致和元年九月命襄陽萬戶楊克忠鄧州萬戶孫節
以兵守武關(元史文宗本紀實按是年七月泰定帝崩八月太子喇晉巴即位於上都改)
(元天順武宗次子懷王圖卜特穆爾入京師九月即位是為文宗改元天歷即致和元年也)
冬十月遣使招諭陜西守臣不奉詔
初雅克特穆爾遣人召陜西行省平章特默齊行臺御
史滿濟勒台皆不至至是使者頒懷王即位詔至陜
西省臣臺臣焚毁其詔執其使械送於上都(宋元通鑑)
靖安王庫庫巴哈等起兵陜西
庫庫巴哈等將陜西省兵東擊潼關破之御史大夫額
森特穆爾分兵渡河特默格南過武關横絶數千里
河南大震(宋元通鑑)
順帝至正十五年春正月命親王大臣分守陜西要地
至正十五年春正月命陜西行省參知政事舒嚕多
爾濟守禦潼關宗王濟雅實哩守禦興元陜西行省
參知政事阿哩衮實克守禦商州詔豫王喇特納實
哩與陜西行省平章政事綽斯戩從宜商議軍事八
月命親王庫春巴勒守興元(元史順帝本紀)
十七年春二月李武崔德等陷商州察罕特穆爾擊敗
之
至正十七年二月李武崔德等破商州攻武關遂直
趨長安分掠同華諸州三輔震恐是時豫王喇特納
實哩及省院官皆恟懼計無所出行臺治書侍御史
王思誠曰察罕特穆爾之名賊素畏之宜遣使求援
此上策也守將恐其軋已論久不決思誠曰吾兵弱
旦夕失守咎將誰歸乃移書察罕特穆爾曰河南陜
西兩省互為唇齒陜西危則河南豈能獨安察罕特
穆爾新復陜州得書大喜遂提輕兵五千與李思齊
倍道來援遇賊轉戰殺獲無算餘黨皆潰散朝廷論
功以察罕特穆爾為陜西行省左丞(宋元通鑑)
冬十月偽宋將陷興元遂圍鳳翔察罕特穆爾擊走之
至正十七年十月白不信大刀敖李喜喜陷興元遂
入鳳翔(元史順帝本紀)不信等既陷秦隴遂窺鳳翔察罕特
穆爾即先分兵入守鳳翔城而遣諜者誘不信圍鳳
翔凡數十重察罕特穆爾自將鐵騎晝夜馳二百里
往赴比至去城五里所分軍張左右翼掩擊之城中
軍亦鼓譟而出内外合擊呼聲動天地不信等大潰
及李喜喜皆遁入蜀(通鑑續編)
二十年秋九月察罕特穆爾及博囉特穆爾戰於東勝
州
九月博囉特穆爾引兵攻冀寧察罕特穆爾調延安
軍拒戰於東勝州詔遣使和解之(延綏鎮志)
二十一年夏四月以張良弼為陜西行省參政
時博囉兵既罷還遂遣良弼引兵出南山義谷駐藍
田受節制於察罕特穆爾良弼又隂結平章鼎珠聽
丞相特哩特穆爾調遣營於鹿臺察罕銜之(宋元通鑑)
二十二年春三月李思齊及張良弼戰於武功敗績
至正二十二年三月李思齊遣兵攻張良弼至於武
功良弼以伏兵大破之(元史順帝本紀)先是察罕特穆爾及
李思齊遣兵攻張良弼詔既和解之恐其終不和尋
申諭二將各以兵自效未幾思齊復遣兵攻良弼良
弼伏兵武功敗之(宋元通鑑)
夏五月明玉珍寇興元
明玉珍徐夀輝故將也聞陳友諒弑夀輝遂自稱隴
蜀王分兵犯興元陜西參政徹爾特穆爾擊敗之擒
其弟明二(宋元通鑑)
二十三年夏五月珠展襲據長安庫庫特穆爾遣兵擊
降之
至正二十三年五月庫庫特穆爾部將歹驢等駐兵
藍田七盤李思齊攻圍興平遂據盩厔博囉特穆爾
時奉詔進討襄漢而岱律阻道於前思齊踵襲於後
乃請催督庫庫特穆爾東出潼關道路既通即便南
討戊申博囉特穆爾遣珠展等入陜西據其省治時
陜西行省右丞達實特穆爾與行臺有隙恐陜西為
庫庫特穆爾所據隂結於博囉特穆爾請珠展入城
劫御史大夫旺扎勒特穆爾及監察御史張可遵等印
其後屢使招旺扎勒特穆爾珠展拘留不遣庫庫特穆爾
遣部將貊高與李思齊合兵攻之珠展出降(元史順帝本紀)
二十五年冬閏十月命庫庫特穆爾總督關中
閏十月詔以庫庫特穆爾總制關陜諸道軍馬陟黜
予奪悉聽便宜而行庫庫特穆爾於是分省自隨官
屬之盛幾與朝廷等(元史庫庫傳)
二十六年春二月張良弼拒命庫庫特穆爾遣兵討之
庫庫特穆爾還河南調度各處軍馬張良弼拒命三
月庫庫特穆爾遣兵西擊良弼李思齊圖烈巴孔興
等兵皆與良弼合(元史順帝本紀)初李思齊與察罕特穆爾
同起義兵齒位相等及是庫庫總其兵思齊不能平
而張良弼遂首拒命孔興圖烈巴等亦皆恃功懷異
請别為一軍莫肯統屬釁隙遂成庫庫遣關保和琳
齊以兵西擊良弼於鹿臺思齊與圖烈巴孔興等皆
與良弼合庫庫遣關保等合兵渡河且約思齊以攻
良弼良弼遣子弟質於思齊連兵拒守關保等戰不
利思齊請詔和解(宋元通鑑)
明
太祖洪武元年夏五月副將軍馮勝克潼關
洪武元年元將李思齊張良弼聞王師下河南即駐
兵潼關以拒既而火焚良弼營思齊仍移軍退守葫
蘆灘遣其部將張德欽穆薛飛守關五月都督同知
馮宗異抵潼關思齊奔鳳翔良弼奔鄜城丙寅宗異
遂入潼關(紀事本末)郭英以驍騎衛指揮僉事從大將軍
徐達破潼關(名山藏異按明功臣錄馮宗即馮勝也)
大將軍徐達以都督郭興守潼關馮勝取華州
先是宗異下陜州上遣使諭之曰若克潼關勿遽乘
勝而西今大將軍方有事北方宜選將守關以遏其
援兵五月庚午徐達調僉事郭興將慶陽衛指揮于
光威武衛指揮金興旺守之(紀事本末)馮勝拔潼關先登
謂大將軍曰謹備三秦門戸也大將軍擇都督郭興
守之乘勝遂取華州(名山藏)
秋八月元兵攻潼關守將郭興擊敗之
元右丞王某自河中來攻潼關兵始接指揮于光持
矟大呼横貫其陣都督僉事郭子興乘勝擊大破之
(名山藏郭按郭子興即興也)
二年春正月遣使諭征西諸將
洪武二年春正月庚申上遣使齎勅諭諸將大將軍
達遣使齎諭都督同知康茂才都督僉事郭子興且
告之曰陜州潼關三秦門戸二將軍扼而守之李思
齊張思道如穴中鼠耳可坐而擒之若其來寇慎勿
與爭鋒蓋軍旅多虞勝負難必但厲兵積糧嚴為守
備俟大軍至日當戮力取之(世法錄)
三月大將軍徐達克奉元路
徐達率兵自山西渡河鄜城守將迎降克同州留兵
戍之趨鹿臺時奉元為都省而平章李思齊據鳳翔
張思道與孔興圖烈巴據鹿臺各有重兵以衛奉元
而思道等聞達兵至三日遁達遂進渡涇渭至三陵
坡父老千餘人出迎達撫慰之遣左丞周凱入申約
束明日師進奉元其約束如下故都時秦民大悦以
奉元為西安府(世法錄中山主世家)耿炳文嘗以鎮國上將軍
從大將軍征陜西元將李思齊張思道夾武功東川
而陣炳文乘隙伺進一日數挑戰身不解甲蓐食者
數月思齊奔鳳翔思道奔涇陽而大將軍因得入陜
炳文從中取割凍葆供億西入軍(名山藏)達師之至鹿
臺也元陜西行省平章哈瑪爾圖棄奉元走盩厔為民
兵所殺平章烏爾圖西臺治書侍御史王武遁去復降
斬之西臺御史僧格實哩守關家洞達遣攻之勢促
廹不屈與妻子俱投崖死左丞拜特古斯逃入終南山
郎中王可仰藥死檢校阿實克巴哈自縊死三原尹朱
春與其妻亦俱投崖死(紀事本末)
徐達等克鳳翔李思齊遁走進徇鳳隴諸州下之
三月常遇春馮宗異帥師發陜西進克鳳翔初李思
齊之奔鳳翔也上以書諭之曰昔足下在秦中兵衆
地險雖有張思道專尚詐力孔興等自為保守庫庫
以兵出沒其間然皆非勁敵足下不能圖秦自王已
失此機今中原全為我有向與足下相為犄角者皆
披靡竄伏足下孤軍相持徒傷物命終無所益足下
誠能以信相許翻然來歸當以漢竇融之禮相待否
則非朕所知也思齊得書有降意其麾下誘之與西
入吐蕃思齊惑之至是大兵至鳳翔思齊懼遂帥所
部奔臨洮參政傅友德克鳳州以指揮張能守之夏
四月丙寅大將軍達會諸將於鳳翔留御史大夫湯
和守營壘輜重令指揮金興旺余思明等守鳳翔遂
移師趨隴州克之(明紀事本末)
大將軍徐達遣兵克延安
二年夏四月大將軍徐達出蕭關遣指揮朱明克延
安以明守之(延綏鎮志)
三年夏四月大將軍徐達徇略陽沔州下之遣别將克
興元
傅友德從大將軍𢷬定西太保王保保友德領前鋒
出秦州奪略陽關虜其平章蔡琳遂入沔分兵由鳳
翔合攻漢中克之(世法錄)大將軍徐達遣禆將金興旺
張龍由鳳翔入連雲棧合兵攻興元元守將劉思忠
知院劉慶祥迎降達留興旺龍鎮守(平夏錄)
秋七月偽夏兵寇漢中傅友德救却之
夏吳友仁寇興元興旺擊却之明日友仁復來攻興
旺與戰面中流矢拔矢復戰斬首數百時城中守兵
纔三千友仁兵三萬興旺遣使間道走寶鷄取援兵
友仁乃圍城決壕填塹急攻興旺嬰城拒守發礟擂
石敵兵多死時徐達在西安得報即帥師還屯益門
鎮先令傅友德率兵三千逕趣黑龍江夜襲木槽關
攻斗山岩下令軍中人持十炬燃於山上友仁軍見
列炬起大驚乘夜遁去(平夏錄)
八月偏將軍李文忠大破元兵孔興敗走綏德
洪武二年秋八月偏將軍李文忠與元圖烈巴孔興
戰於白楊門擒圖烈巴遂進兵東勝州孔興走綏德
其部將斬之來降(紀事本末)
元將賀宗哲寇鳳翔
賀宗哲聞王師攻慶陽乃引兵攻鳳翔或隧地或實
至甕城凡十五日指揮金興旺周興嬰城固守至是
慶陽下宗哲乃由六盤山遁去(紀事本末)
四年大將軍湯和定東勝置屯衛
和攻察罕諾爾獲猛將呼沁定東勝置延安綏德二
衛(延綏鎮志)
七年偏將軍李文忠及元兵戰於豐州敗之
洪武七年文忠敗元兵於豐州(延綏鎮志)
九年春正月命湯和傅友德等巡延安夏四月巴延特
穆爾入宼傅友德敗之
九年正月命中山侯湯和潁川侯傅友德僉都督藍
玉王弼中書右丞丁玉帥師往延安防邊上諭和等
曰自古重於邊防邊安則中國無事今延安地控西
北與胡虜接境虜人聚散無常若邊防不嚴即入為
寇待其入寇而後逐之則塞上之民必然受害朕常
勅邊將嚴為之備復恐久而懈怠為彼所乘今特命
卿等率衆以往衆至邊上常存戒心雖不見敵常若
臨敵則不至有失矣(世法錄)上命中山侯和潁川侯友
德往延安防邊至則巴延特穆爾來乞降上聞之召
和還勅諭友德曰無事而請降兵家所戒爾其慎之
已而巴延乘間入寇友德大破之因執之以歸(明史竊)
命都督耿忠帥師屯關中
洪武丙辰春忠欽上命領兵萬來關中悉建屯戍因
駐武功而控制之(太宗祠碑隂書)耿忠鳳陽人長興侯從弟
也洪武九年春詔統鳳陽軍萬餘人屯戍關内而君
控於武功號令嚴明士毋敢易旋師之日父老送者
以數萬計民至於今猶稱之曰耿三官人云(康海武功志)
十五年冬詔列侯耿炳文等巡視陜西
洪武十五年冬十二月上命長興侯耿炳文延安侯
唐勝宗巡視陜西城池督軍屯田訓練士卒陜西二
十二衛校卒凡一十萬六千餘人得驍勇騎士二萬
人習馬二萬三千五百疋(明紀)
二十一年冬十月陜西戍兵作亂討平之
哈密出所部達兵有安置陜西者中途皆叛都指揮
王德追至延安麻街等處勦平之(明紀)
二十四年秋八月皇太子巡撫陜西
洪武二十四年八月秦王樉有過召還命皇太子巡
撫陜西十一月皇太子還自陜(名山藏)
三十年夏六月陜賊作亂命列侯郭英等討平之
洪武三十年川陜寇發勢甚猖獗上命武定侯郭英
長興侯耿炳文討之兵至漢中之後河擒賊首高佛
興及其黨四千餘人英等疏其同謀者請誅之脇從
者勿治上可之(明紀)
代宗景泰元年春正月勅延綏總兵仍鎮守原舊寨堡
景泰元年正月鎮守陜西徐亨奏鎮守延安等處都
督僉事王禎擅棄原守寨堡移入腹裏葭綏二州延
慶二府守備其地陜隘不堪屯牧恐胡寇占據所棄
寨堡以為巢穴宜令本官速回原舊寨堡果有星散
小寨宜并入大城協力固守仍乞削禎今陞都督同
知職事戴罪操備事下兵部移文右都御史王文等
勘實具奏亨所言有理禎偏執不從遂勅禎候春煖
河開將移入腹裏軍民撫恤前往原寨堡守備已陞
職事不動若再偏執誤事不宥(世法錄)
英宗天順二年春二月博囉寇高家堡延綏守將楊信
擊敗之
天順二年二月北兵七千餘騎犯高家堡延綏總兵
官楊信率兵擊敗之擒賊五人斬首七十二級獲駝
馬器械無算遣人獻俘馘至京師(世法錄)
冬十月博囉寇神木守將張欽戰敗之
天順二年冬博囉寇神木縣延綏守將都督僉事張
欽禦於柴溝斬獲甚衆(續文獻通考)十一月博囉摩囉歡
寇延綏總兵官張欽敗之博囉寇神木縣欽出擊敗
之於柴溝(延綏鎮志)
五年冬阿勒楚爾出寇延綏
天順五年冬阿勒楚爾渡河入套寇延綏(延綏鎮志)國初逃
遁河外居漠北延綏無事正統以後寖失其險虜始
渡河犯邊景泰初虜犯延慶不敢深入天順初阿勒
楚爾掠邊人以為鄉導遂知河套所在不時出沒遂
為邊境剝膚之害(世法錄)
六年春正月瑪勒噶等入河套
天順六年正月虜入河套是時博囉稍衰其大酋瑪
勒噶阿勒楚爾少師孟克與博囉相仇殺而自立托蘇
為汗托蘇故小王子從兄也於是瑪勒噶阿勒楚爾博
勒呼三酋始入河套爭水草不相下以故不深入為
寇時遣人貢馬然亦通諾延諸戎時竊邊郡(世法錄)
冬十一月套酋寇延寧
六年十一月阿勒楚爾瑪勒噶寇延寧(延綏鎮志)
憲宗成化元年夏鄖西賊寇漢中
鄖西流民劉千斤倡亂以其黨石和尚為謀主劉長
子苗鳳苗虎等為羽翼衆至數萬人遂僭號改元為
署置諸將帥襄鄧漢中之境屠掠出沒民無寧居諸
守臣不能禦(世法錄)
秋九月套虜寇延綏鎮巡兵擊敗之
成化乙酉秋虜寇延綏時巡撫都御史項忠寧遠伯
任璹巡撫延綏都御史盧祥合兵禦之虜敗去(續文獻通)
(考)成化元年十月瑪勒噶寇陜西都御史項忠及彰
武伯楊信禦之虜遁(世法錄)
二年夏四月勅延綏守臣整飭邊防
成化二年四月大學士李賢等奏河套與延綏接境
瑪勒噶精銳人馬居處其中出沒不常今欲安邊必
須大舉而後可乞令兵部會官博議預積糧草於陜
西塞下及令陜西延綏等處守臣選練騎步精兵整
頓器械什物及預造戰車拒馬之𩔖期以明春或今
秋進兵搜勦務在盡絶其總制官將與凡出兵事宜
俱預請處畫又秋禾方熟虜騎必復入抄而延綏鄜
慶環縣一帶須用兵駐劄以保居民亦宜推選武將
一人統步騎精兵萬人往守諸處上以為然於是兵
部尚書王復及會昌侯孫繼宗等集議今鎮守大同
總兵官彰武伯楊信舊鎮延綏稔知地利宜召還京
面受成算其陜西延綏鎮巡諸官亦宜勅令整飭兵
備候至期調發四月鎮守延綏都指揮同知房能奏
邊寇瑪勒噶尚擁衆屯聚河套近邊烽火不絶而我
增調戍兵屬延綏慶陽三衛者俱無甲胄馬匹屬陜
西河南者多不能戰乞令陜西鎮守巡撫等官措置
又於近邊州縣要害之處增兵把守使賊勢分散進
退無利而我兵併力勦殺以圖成功下兵部議從之
仍行都督僉事趙英往來遊擊遇警會兵勦殺(世法錄)
五月套酋入寇六月命彰武伯楊信帥師討之
成化二年六月制諭彰武伯楊信佩平虜將軍印充
總兵官統京營兵往延綏討虜寇先是延慶守臣奏
報五月初十日虜衆可二萬分為五路長十餘里入
境内兵部尚書王復等因請勅馳諭陜西延綏寧夏
鎮守巡撫等官併力飭兵防禦仍請會推武職重臣
調京軍往勦之有旨虜已入延綏境調兵往勦恐緩
不及事可再議以聞復等又請勅都督同知趙勝充
副總兵統京操騎步精兵萬人期以七月往勦又得
旨令俟信至詳處之至是信至復乃與會昌侯孫繼
宗大學士李賢等集議以為虜犯延綏實欲俟今秋
大舉以掃夷氛以安邊境第彼地糧草不給未可輕
動今宜量遣信等將兵討之上以為然遂勅信充總
兵官將京營兵萬人馬萬二千五百匹神礟百神鎗
千大同騎步兵五千宣府騎兵三千寧夏騎兵二千
往延綏境上會鎮守總兵等官飭兵勦寇又勅勝充
副總兵都督僉事湛清充參將都指揮同知秦傑守
備柴溝堡署都指揮僉事許寧充遊擊將軍俱赴延
綏若賊勢衆大則寧夏陜西等處附近人馬悉聽信
調發節制併力防禦(世法錄)
三年秋七月套酋寇榆林
成化三年七月阿嚕出入榆林塞孤山守將湯引績
力戰死之(延綏鎮志)湯引績成化初充參將守禦延綏孤
山堡三年套人入寇大掠子女而東績率麾下百餘
人邀於境上力戰衆寡不敵死之(鎮志本傳)
四年春二月滿達勒入河套
成化四年二月沙克嘉斯賚殺阿勒楚爾併其衆而結元
人滿達勒入河套(世法錄)
秋七月命馬文升巡撫陜西翦流寇
時流賊蜂起漢中李鬍子潼關火蝎兒蒲城王彪各
聚衆劫掠鋒甚銳文升悉以計翦除之(紀事本末)
冬十二月套酋寇榆林
成化四年十二月沙克嘉斯賚寇榆林(延綏鎮志)
五年秋九月套酋寇延寧
成化五年博勒呼沙克嘉斯賚寇延寧(延綏鎮志)
六年秋七月套酋寇延綏
成化六年七月阿勒楚爾入榆林塞以撫寧侯朱永為
大將軍禦之(延綏鎮志)
命王越總關中軍務屯榆林
博勒呼等據河套邊人大擾乃勅都御史王越總關
中軍務議搜河套復東勝越等奏言河套水草甘肥
易於駐劄腹裏之地道路曠遠難於守禦博勒呼沙克
嘉斯賚等糾率醜𩔖居套分掠出入數年雖嘗阻於
我師然未經挫衂終不肯退近日據我河曲擾我延
綏乞命廷臣共議得一爵位崇重威望素著者統制
諸軍往圖大舉朝廷從其議(紀事本末)成化六年命越以
總督視師越令諸將分軍各守營堡自與太監恭太
監恒統軍萬二千有奇軍於榆林别分東西二路夾
之繼與西路左都督劉玉東路右都督劉聚擊敗虜
於墩索尖蓋先是文臣視師者從大軍後出號令行
賞罰而已至越始多選驍勇跳盪武騎將而與虜戰
探虜所聚或其零騎伺怠邀殺之用是多成功(名山藏王)
(越傳)
七年春命彰武伯楊信帥師巡邊
時北虜潛伏黃河套中歲為邊患輔臣請興十萬之
師以楊信為總制搜捕之兵部尚書程信言河套地
曠遠無水草興師十萬則餽運者加倍自古禦戎來
者拒之去者勿追此不易之法也既而楊信亦止請
三萬人巡邊禦敵朝廷因與信二萬人令巡邊而罷
搜套之議(累朝策要)
冬十一月命侍郎葉盛巡視延綏
虜出入河套為患成化乙酉冬上命吏部侍郎葉盛
往延綏議河套事盛往度方略回奏謂河套沙深水
淺難以住牧春遲霜早不可耕種搜河套復東勝皆
時勢所難惟增兵守險可為遠圖且剷削邊牆增築
城堡收新軍以實邊選土兵以助守不但可責近效
而亦足為長便制曰可(續文獻通考)
八年夏五月命將軍趙輔統制諸路軍馬赴延綏
成化八年五月命武靖侯趙輔佩平虜將軍印充總
兵官統制諸路軍馬與總督右都御史王越赴延綏
等處擊虜時吏部右侍郎葉盛行邊既還總督右都
御史王越亦赴京議事兵部尚書白圭請命文武大
臣與盛等面議攻守事宜乃會昌侯孫繼宗吏部尚
書姚䕫等議咸謂沙克嘉斯賚等久居河套頻年寇
邊若不痛加勦殄終無寧日先後所調諸軍已逾八
萬各路總兵事無統一兵雖多而成功少宜遣一大
將佩印受勅與越赴延綏等處調度仍勅都御史馬
文升督陜西兵余子俊督延綏兵徐廷章督寧夏兵
及各邊總兵參將遊擊將軍等官悉聽大將節制則
事權歸一上以命輔(世法錄)
冬十月套人寇延綏
八年十月延綏遊擊將軍祝雄奏虜入延綏鎮靖堡
殺千戶黃琮執夜不收以去事下兵部言比者趙輔
王越累稱虜衆遠遁亟欲旋師今境内官軍潛被殺
掠必能覘我虛實大逞入寇之謀宜令輔等率兵追
𠞰毋徒坐視以貽邊患從之(世法錄)
九年冬十月王越擊套酋於紅鹽池破之
成化九年十月參贊軍務左都御史王越襲破虜營
於紅鹽池以捷奏云九月十三日滿達勒博勒呼沙克
嘉斯賚三人自河套出分寇西路臣已遣兵往追道
遠兵疲必難取勝宜率輕兵搗其巢穴仍與總兵官
許寧遊擊將軍周玉各率兵四千六百從榆林紅山
兒出境晝夜兼行百八十里夕營於白鹹灘北又行
一百五十里探知虜賊老弱俱在紅鹽池連營五十
餘里乃取弱馬分布陣後以張形勢選精騎令許寧
為左哨周玉為右哨又分兵千餘伏於他所進距虜
營二十餘里虜集衆來拒臣督諸將方戰伏兵忽從
後呼噪進擊虜見腹背受敵遂驚潰擒斬三百五十
五獲其駝馬牛羊器械不可勝計燒其廬帳而還上
賜勅奬諭之(世法錄)
二十年春遣使祠陜西嶽瀆
陜西旱遣禮部侍郎兼學士徐溥代祀岳鎮河瀆諸
神(明紀)
孝宗弘治元年冬勅延綏巡鎮防邊
弘治改元左都御史馬文昇上疏云本年十二月十
七日巡撫延綏都御史黃紱差舍人房正奏事稱說
虜賊俱在河套近邊牆居住日逐射獵通事回話答
說並不做賊搶掠到明春要來進貢臣切惟胡虜為
患自古而然勢盛則搶掠勢衰則北遁近年以來東
則在於大同宣府西則在於延綏寧夏再西則在於
甘涼趁逐水草時或出沒陜西之患何時得已乞勅
延綏鎮守總兵巡撫等官一面用心操練軍馬嚴加
防禦一面令通事與彼答話既要進貢早為出套還
從大同赴京朝廷自有重賞若又以榆林進貢為詞
緩我之兵必大張兵勢必别有奇謀務要逐彼出套
不可容彼久住貽患地方下兵部覆議從之(續文獻通考)
三年夏六月選延綏兵援大同
弘治三年六月新寧伯譚祐調選延綏遊兵策應大
同(延綏鎮志)
八年北部入河套
弘治八年北部復擁衆入河套住牧(世法錄)
十二年冬套酋寇榆林
弘治十二年十月和碩入榆林塞(延綏鎮志)
十三年秋七月套酋寇榆林命保國公朱暉討之
是年七月和碩入榆林平江伯陳銳無功保國公朱
暉代之(延綏鎮志)
八月朱暉等擊套酋破之
弘治十三年八月征虜大將軍總兵保國公朱暉提
督軍務都御史史琳及監督太監苗逵帥五路之師
從紅城子墩出塞乘夜𢷬虜巢於河套虜已先覺徙
家北遁軍還斬首三級得所授故勅三道駱駝五馬
四百二十六牛六十羊千八十器械二千五百有奇
事聞命賜勅奬勵賞齎奏事人鈔各一千貫是年冬
十二月和碩入河套(世法錄)
十四年春正月套酋寇榆林二月朱暉等討破之
弘治十四年正月火篩擁衆入榆林塞二月保國公
朱暉提督軍務右都御史史琳出禦之暉等至邊覘
虜酋所在潛師河套𢷬其巢穴會夜大霧虜聞礟驚
遁毁其廬帳斬老弱百餘級而還(明紀)弘治辛酉兵部
尚書馬文升以地震因言陜西西鄰番虜而延慶二
府又與河套密邇即今小王子部落日衆精兵數萬
觀其所存其志非小未幾命朱暉總兵史琳督軍赴
榆林禦虜暉等覘虜酋所在?師襲破之頃之其酋
火篩者復侵擾劇甚邊堡失事鎮城晝閉又擢大理
寺陳夀巡撫延綏夀至先恤陣亡官軍隨易諸路將
領兩旬間與虜戰三勝虜知有備遂渡河北遁(續文獻通考)
十六年套酋寇榆林
弘治十六年套酋入榆林塞千戶湯璽力戰死之(延綏)
(鎮志)
十七年和碩入套將軍張安遣兵敗之
弘治十七年和碩入套總兵官張安遣把總藍海等
追及於黃河岸勝之(延綏鎮志)
武宗正德四年蜀賊寇漢中
正德四年蒼溪賊鄢本恕營山賊藍廷瑞及其黨方
四馬六兒廖麻子糾諸飢寒謀聚為鴇未及朞年衆
盈十萬髠首漆足文身朱額緣越山谿入漢中屠戮
略陽西鄉沔利城亦不守殺守令燔屋廬劫婦女杜
道路朝廷屢發師旅征討而賊皆驅所掠之饑民委
之殺人盈野費財空帑不能救藥(吕柟涇野集)
六年六月官兵平漢中
五年廷議謂關陜天下險要之首而鴇醜實諸賊之
初起即墨藍公以陜西僉憲為都察院右僉都御史
巡撫陜西會總制卿洪公及荆蜀巡撫諸公戮力同
心四伐鴇醜自帥師以來竭忠貞簡恤將士用其膽
智以遏亂略六年六月擒其渠魁三十人於金寶寺
解厥支蔓百千其衆上令典刑諸魁梟首湖廣於是
諸賊膽懾漢中乃乂進右副都御史仍撫陜西比公
退長安餘孽曹甫續叛江津漢人雲擾公再領師入
漢威德昭臨甫懼奔蜀黨與大解所降男女萬有二
千築京觀於金寶刹而歸(吕柟涇野集)
七年冬十一月雒川賊寇澄城指揮張?等死之
正德七年十一月雒川妖賊邵進祿等入犯由黃龍
山據白水衙寨四掠潼關衛指揮張?關健百戶王
珍與戰死之兵備使者張禴率衆擊走之(澄城縣志)
十年秋八月諳達寇米脂綏德
正德十年八月諳達自榆林直犯米脂綏德無定河
大川至黃河西岸大殺掠十一年二月又入榆林塞
(延綏鎮志)
十三年冬十月帝如榆林
正德十三年冬十月上自偏頭渡河幸榆林十一月
上在榆林十二月上在榆林十四年春正月上在榆
林二月初旬上自榆林還京師(續文獻通考)武宗西巡命
鄭𤾉督餉於邊值葭州盜起猖獗𤾉督官兵討平之
(延綏鎮志)
世宗嘉靖元年套虜寇邠隴諸州
北虜在套恣肆嘉靖元年復大舉直犯西安之邠州
鳳翔之隴州殺掠之慘比前倍之(續文獻通考)
四年秋乾州人樊伸作亂官兵擒獲之
伸多貲而樂誕方士誕妄者皆集於其門附會伸意
行諛於伸云伸當大貴於是傳播遠近舉翕然從伸
而伸遂自居不疑日召無賴男子習戰修武來者雲
集又令妖人以照水法惑之洎三年隂相結聚者十
數萬人是年秋集黨寇乾州州人力禦之日晡逃去
走南山結銀兵復謀北寇郡縣震動武功姜令下令
曰伸輩皆膏梁子徒以妖師扇惑至是其黨固烏合
也即果南奔礦場必假道於此立節渭水橋頭凡濱
水諸村落宜據舟密候其至共力與擊賊可悉擒明
日昧爽賊果至諸村落人執梃拒賊賊悉從涉渡逃
去獲馬及器物村落以馬來令即以馬賞曰能得賊
賞更不直此日中有執賊至者得伸所給號帖已署
有偽官乃立磔於市而厚賞獲者凡涇咸興醴愚民
為賊惑者舉不敢南渡應賊賊居鐵爐菴五六日候
應不至始決意趨礦場又二日賊首悉為于敖輩所
擒無一遁者賊黨悉平(康海姜武功平賊序)
八年冬十月濟囊諳達寇榆林
嘉靖八年十月濟囊諳達寇榆林塞總督王瓊率兵
禦却之初小王子有三子長阿爾婁次阿珠次莽果
沁阿爾婁死阿珠稱小王子未幾死衆立阿爾婁子
博恰而阿珠子二曰濟囊曰諳逹強甚濟囊分地河
套當關中地肥饒時入寇瓊乃請修沿邊垣墉起蘭
洮盡榆林三千餘里(紀事本末)
十一年春二月濟囊寇榆林總督唐龍禦却之
嘉靖十一年二月内虜酋濟囊等擁衆十萬侵犯榆
林臣即提兵往勦將主客兵分布要害且戰且守虜
屢遭挫衂計不能入乃突出五萬由野馬川渡河徑
入西海襲破虜營收其部落大半歸於套内(唐龍申嚴邊防)
(以弭虜患疏)先是北虜自延綏求通貢市事下兵部議兵
部言小王子通貢雖有成化弘治年間事例但其情
多詐難以輕信宜命總制鎮巡官察其情偽無何虜
以不得請為憾遂擁衆十餘萬入寇五月吏部尚書
王瓊上言臣前議榆林之虜直以精兵扼之綏德險
陿調固原援兵三千足矣而當事過計乃至調京營
宣大寧固兵一萬八千赴之供億浩繁日費至六千
金内地坐困今虜已退乞掣回京軍散遣各路所調
及召募兵專責本鎮兵據險防守(世法錄)
十三年秋濟囊寇榆林
嘉靖十三年七月濟囊入榆林塞八月又入榆林塞
遊擊梁震敗之於定邊(延綏鎮志)
十四年夏六月濟囊寇榆林
嘉靖十四年六月濟囊入榆林塞掠内郡參將魏祥
死之八月又入榆林塞守將梁震擊敗之(延綏鎮志)
十五年秋套酋寇延綏官軍擊敗之
嘉靖十五年秋虜入延綏黑河墩蒺藜川等處官兵
四戰皆敗之斬首百餘級(世法錄)
十八年冬十二月套酋寇榆林
嘉靖十八年十二月套酋入榆林塞殺守將宋隆(延綏)
(鎮志)
十九年春三月套酋寇榆林總兵周尚文擊敗之
十九年三月套酋入榆林塞破清平堡入米脂總兵
官周尚文駐兵狄青原邀擊之以捷聞(延綏鎮志)
秋八月濟囊寇安邊總督劉天和大破之
嘉靖庚子秋虜數萬入安邊定邊陜西總制尚書劉
天和率精兵九千斬虜首五百卒張奴兒殺濟囊之
子虜諸酋大哭遁去(續文獻通考)嘉靖十九年虜酋濟囊
擁數萬由延綏西路定邊營入寇時諸鎮兵悉分布
守邊虜乘虛四掠殺戮甚慘會大雨浹旬道濘虜騎
不得騁弓矢盡膠陜西總兵趙時督兵分道邀之虜
始引旋至黑水苑延綏革任總兵周尚文盡銳攻之
自巳至申凡三戰勝負未決吉囊子號小十王者驍
果而輕率其勁卒三十餘人馳衝營中堅為我軍所
殲虜衆遂奪氣斂去寧夏總兵任傑副總兵陶希臯
復選銳於鐵柱泉迎擊之追奔出塞斬獲甚衆是役
也虜以八月二十一日入境九月十二日始出初至
甚銳諸將莫敢攖其鋒者虜乃深入内地縱横虜掠
既霖潦旋虜欲且饜顧惜輜重兼易我軍甚無戰志
總督尚書劉天和以脩省詔旨嚴切而諸將畏縮慮
重得罪乃斬不用命指揮使牛斗郭卿二人時周尚
文已革任特檄召之激以忠義尚文感奮遂有黑水
苑之戰軍氣乃振而三鎮斬獲至四百四十餘級虜
所擄獲亦復失亡過半於是天和以捷聞上大嘉之
曰虜歴歲寇邊猖獗滋熾天和等調度士馬悉力驅
𠞰斬將擒王此捷前所未有總督巡撫鎮守等官俱
賜勅奬勵(世法錄)
二十二年秋八月套酋寇延綏守將張鵬等擊破之
嘉靖二十二年虜三萬騎犯延綏遊擊張鵬力戰禦
之虜引去總兵官吳瑛副總兵傅存禮尾之在外東
路參將周尚文兵亦至因夾擊斬百餘級而還巡撫
都御史張&KR1606;等以捷聞時巡按陜西御史殷學報虜
因言賊入内地且五百里而諸將擁兵不聞一戰請
罷&KR1606;瑛等疏方入而捷至上嘉守臣功謂學謬於是
非(世法錄)
二十四年秋七月套虜入寇總督張珩調諸將兵禦之
吳瑛張鵬等兵失律虜大掠而還
嘉靖乙巳七月虜兵二萬餘騎結營邊外謀入寇覘
者以報榆林總兵吳瑛瑛即以報總督張珩明日瑛
與副總兵李琦併將兵出榆林時總督以防秋住花
馬池聞即發所部將在花馬池者四將軍軍往擊之
瑛故狡智多算度虜入必自寧塞營寧塞則遊擊將
軍張鵬分地伏寇彼自當我即往必與虜先鋒遇接
戰乃與琦故回遠出逶迤邅延不與賊兵值虜果由
寧塞營穿牆擁入張鵬不能禦匿避之初虜入寧塞
以為旁有伏軍顧慮不敢前及至新城池四望不見
一人遂揚揚南馳無復忌畏而李琦自清平堡與吳
瑛分行至靖邊營忽值虜虜圍琦急琦度不免殊死
戰延綏遊擊將軍龍登固原遊擊將軍葛宇咸以總
督遣適至而分守延綏西路參將楊銳亦領兵來與
兩軍會咸奔救琦虜見兵集多度不勝解去琦得免
琦面中賊矢一所殺虜亦數人瑛鵬軍不知所往陜
西總兵王縉寧夏總兵李義與登宇軍同遣以為賊
犯所自有當乃故逗遛後登宇期登宇以二人同遣
不至與楊銳等各頓兵不擊賊但依險自保而已於
是賊益狂馳趨利直抵園林驛岔洛川諸處縱兵肆
掠踰保安犯安塞未至延安僅百里耳極意恣暴盤
留十餘日而去至八月七日復自寧塞營穿牆故道
出亦不見我軍一人虜出邊有司籍虜掠男女四千
四百五十有四馬驘牛羊十四萬五千二十有四殺
傷男女一百七十有四其蹂躪田稼燔燬室廬劫取
衣物不可數計諸將懼罪乃相約偽為虜首各為書
偽稱戰得虜首若干級謀定咸奏報總督隔遠不為
察而撫臣雷同不肯發奸巡按御史曹邦輔行部聞
之上書劾諸將請法之書至天子使給事中鮑公往
視之鮑公還報詔下吏治七將軍論如法總督撫臣
亦皆不宥惟李琦以與賊戰少有功獲賞焉(王維禎核邊記)
二十五年秋八月套酋犯延安掠内地
嘉靖二十五年八月套虜三萬餘人入寇越延安府
至於三原涇陽殺掠人畜無算事聞上下旨曰今年
失事頗輕不必查核總督三邊侍郎曾銑請復河套
條為八議一曰定廟謨二曰立綱紀三曰審機宜四
曰選將材五曰任賢能六曰足芻餉七曰明賞罰八
曰修長技計萬餘言指據明悉下兵部議行嘉靖二
十五年虜十萬騎以七月二十五日自寧塞營入犯
延安保安諸處殺掠男婦諸軍禦之不能却總督侍
郎曾銑遣參將李珍夜出塞劫其營斬虜百十一級
生擒虜一人虜聞始遁去(世法錄)
二十六年夏五月總督曾銑出塞襲套部勝之
三月中套虜以草清近邊塞住牧零騎往來侵掠居
民不敢樵採總督侍郎曾銑方鳩兵繕塞慮為所擾
乃蒐選銳卒督之出戰凡斬首二十七級生擒一人
托克托呼斃於矢石者甚衆獲馬牛駝及夷器以千
計虜移帳漸北間以輕騎入掠銑復督諸軍驅之虜
遂遠徙不復近塞(世法錄)
三十三年春三月套酋寇高家堡
嘉靖三十三年三月套部犯高家堡副總兵李梅死
之(延綏鎮志)
三十四年冬十月吉能寇葭州府谷
嘉靖三十四年十月吉能犯建安柳樹會葭州至府
谷參將楊璘死之(延綏鎮志濟按紀事本末吉能農子也)
三十六年春三月德埒哩寇榆林
嘉靖三十六年三月德埒哩犯榆林副總兵陳鳳往
擊死之(延綏鎮志)
四十年夏四月套酋寇鎮靖堡十一月又犯榆林
嘉靖四十年四月套人犯鎮靖堡殺掠二千餘人去
十一月套人犯榆林南下攻背干川大牆至米脂守
備謝世勲戰死(延綏鎮志)
四十二年秋七月套酋陷黃甫川
嘉靖四十二年七月套酋陷黃甫川堡把總高秉鈞
死之(延綏鎮志)是年七月虜襲陷黃甫川堡殺二百八十
餘人倉官一人(世法錄)
四十四年春正月套酋寇邊總兵趙岢擊敗之
嘉靖四十四年正月套酋入塞總督郭虔巡撫胡志
䕫會議令總兵趙岢帥兵出榆林邊外至黑灘畔頁
河兒克之(延綏鎮志)
夏四月虜陷黃甫川堡秋九月陷鎮靖堡
嘉靖四十四年四月虜陷黃甫川堡殺二百八十餘
人倉官一人九月犯鎮靖堡參將魯聰戰死亡將士
二百餘人(世法錄)
四十五年秋七月套酋寇延安總兵郭江死之
嘉靖四十五年六月虜陷筆架城擄掠甚衆官軍逐
之去七月薄安塞縣城分騎掠延安府北關及東西
兩川八月入甜水等堡殺三十六人總兵郭江等戰
死亡兵六百餘人(世法錄)
穆宗隆慶元年春套酋入寇守將王鐸戰死
隆慶元年正月虜寇小芹河墩半入總兵郭琥與戰
却之追出邊遇伏失亡相當二月攻清平堡遊擊郭
鈞等固守不下虜乃引去三月虜攻康家寨守備王
鐸等逐之有斬獲功鐸中矢死又入榆科澗遊擊高
天吉等敗之又入常樂堡又敗之前後奏報俱下御
史勘覈至是御史楊鉁上其事劾鎮撫薛鞫指揮陳
保通判王尚賢參將李希靖千戶田養賢等各失事
罪狀及他功罪相贖者并叙原任總督霍冀巡撫王
遴總兵趙岢副使楊錦等修築邊牆功兵部覆奏上
命賞冀等銀幣有差遴遇缺推用鞫保謫戍尚賢為
民希靖革任養賢等俱下御史問(世法錄)
四年詔陜西邊缺簡能員除授
隆慶四年大學士高拱請自今各邊有司必擇年力
精強才氣超邁者除補陜西則安塞安定保安清澗
綏德米脂葭州吳堡神木府谷等州縣從之(續文獻通考)
神宗萬歷四十三年秋吉能入寇
萬歷乙夘閏八月吉能等挾討王封金印等十大事
不許大舉入犯大柏油孤山中軍劉聚等死之是年
十二月沙計歹成等謀犯雙山總兵官秉忠出塞擊
破之(延綏鎮志)
四十四年秋七月沙計寇高家堡
萬歷四十四年七月沙計入寇高家堡都司僉書王
國安死之(延綏鎮志)
熹宗天啟二年秋九月套酋寇延鄜
天啟二年九月套人寇延安至鄜州越四日乃去(延綏)
(鎮志)
愍帝崇禎元年春正月置降丁于延綏
崇禎戊辰春命安置降丁于延綏等處初兵部請置
之山海關三屯營不許(明史略)
冬十一月陜西盗起
是歲延安饑府谷民王嘉胤作亂延安人張獻忠從
之獻忠隂謀多智賊中號八大王其部最強旁掠延
安諸郡邑(紀事本末)崇禎戊辰府谷民王嘉胤倡亂又有
不沾泥楊六郎白水盜王二等掠蒲州韓城劫宜君
獄北合嘉胤五六千人(二申野錄)漢南賊四百餘人自汧
陽兩當薄略陽引土賊三千餘人入略偪漢中等處
白水賊合山西逃兵掠蒲城韓城之孝童淄川鎮時
承平久猝被兵人無固志陜西巡撫胡廷晏惡聞盜
警杖報者曰此饑民也掠至明春後自定耳後各縣
不以聞盜偵知之益恣(明史略)崇禎元年延安大饑其
十一月王嘉胤起府谷王二起白水相聚於黃龍山
為盜不沾泥一座城五虎黑煞神等起洛川王和尚
混天王起延川苗美左掛子起綏德苗登騖起安定
各有衆三四千漢南盜又大起略陽清水涇陽富平
耀州之間囂然矣(延綏鎮志)
十二月米脂人李自成為盜
延安饑不沾泥楊六郎王嘉胤等掠富家粟有司捕
之急遂揭竿為盜自成性狡黠善走能騎射家貧為
驛書往投焉已而參政洪承疇擊賊破之不沾泥等
相次俘獲自成走匿山澤間得免(紀事本末李按延綏鎮志紀自成)
(於崇禎四年始起為盜與此互異)
二年春正月陜西延綏撫臣奏流賊恣肆二月以劉廣
生巡撫陜西楊鶴總督三邊軍務
崇禎己巳春正月洛川淳化三水略陽韓城宜君中
部石泉宜川綏德葭耀潼關陽平關金鎖關流賊恣
掠固原逃兵掠涇陽富平執遊擊李英(二申野錄)陜西巡
撫胡廷晏延綏巡撫岳和聲各奏流賊恣掠刑科給
事中上言賊之熾也由喬應甲撫秦置盜劫不問實
釀其禍今弭盜之方在整飭吏治有先事隄防之法
有臨事翦滅之法有後事懲戒之法上是之(紀事本末)二
月以陜西左布政劉廣生為秦撫右副都御史楊鶴
總督三邊官軍勦漢南賊平張獻忠據米脂十八寨
乞降(二申野錄)
副使劉應遇擊賊於漢中破走之
二月丙午商洛道劉應遇率毛兵入漢中合四川吳
國輔兵敗賊賊走漢隂遇遣兵追之誅渠魁數十人
餘走蜀漢南悉平(明史略)
夏四月參政洪承疇擊賊於耀州破之
崇禎己巳三月流盜掠三水四月固原賊犯耀州參
政洪承疇合官兵鄉勇萬餘人圍賊於雲陽幾覆之
賊乘夜雷雨潰圍走淳化入神道嶺(紀事本末)
流賊犯涇陽套酋寇延綏
四月流盜犯涇陽甘峪遊擊商從龍被殺時西人五
十騎犯延綏高家堡千總王權德逐之出塞敵兵漸
至權德敗沒中軍任秉德千總白慎俱死之(明史略)
冬十月李自成稱闖將
山西兵潰叛走秦晉間山谷李自成出與之合旬日
間衆至萬餘推高迎祥為首稱闖王賊中稱自成為
闖將(紀事本末良按自成時依高迎祥迎祥方自號闖王與劉佐自結為一隊故闖將名不大著)
十一月詔陜西巡撫劉廣生𠞰賊
十一月丁未上命馳諭陜西巡撫劉廣生令急殲流
孽不必入衛時大盜混天王等掠延川米脂清澗諸
縣復召前總兵杜文煥使𠞰之(明史略)
三年春正月綏德安定盜起官兵擊敗之
三年春正月陜西邊盜王子順苗美連逃兵衆至三
四千掠綏德南圍韓城總督楊鶴巡撫劉廣生擊敗
之賊遁復犯清澗官兵追逃賊走四川先是萬歷時
朝廷命西軍勞苦預給三月糧以為常至是秦旱粟
騰貴軍餉告匱往往譁潰亡命山谷遂倡饑民為亂
時廷議核兵餉各邊鎮咸釐汰至數十萬兵多譟給
事劉𢡟請裁定驛站可歲省金錢數十餘萬上從之
給事許國榮御史姜思睿爭之不能得河北遊民向
藉食驛糈用是益無賴歲不登無所得食所在潰兵
煽之而全陜無寧土矣(明紀會纂)
夏六月王嘉胤據府谷官兵擊敗之
崇禎三年四月王嘉胤陷府谷六月陷黃甫川清水
二營遂據府谷洪承疇總兵杜文煥圍之賊夜劫營
官兵擊敗之(紀事本末)
綏德賊王子順降
六月延安府知府張輦都司艾穆破賊王子順於延
川招降之(延綏鎮志)時王嘉胤等寇掠延慶諸郡城堡多
陷總督楊鶴主撫不以聞與陜撫劉廣生遣官持牌
四出招賊賊魁黃虎小紅狼一丈青龍江水掠地虎
郝小泉等俱給牒免死安置延綏河西但不焚殺其
淫掠如故民罹毒益甚兵科給事中劉懋上言秦之
流賊非流自他省即延慶之兵丁土賊也邊盜倚土
寇為嚮導土寇倚邊盜為羽翼六七年來韓蒲被掠
其數不多至近年荒旱頻仍愚民影附流劫涇原富
耀之間賊勢始大當事以不練之兵勦之不克又議
撫之其勦也所斬獲皆饑民也而真賊飽掠以去矣
其撫也非不稱降聚衆無食仍出劫掠名降而實非
降也且今斗粟金三錢營卒乏食三十餘月即慈母
不能保其子彼官且奈兵民何哉邇來貪酷成風民
有三金不能供納賦之一金至捕一盜而破十數家
完一贖而傾人百金産奈何民不驅為盜乎若營兵
曠伍半役於司道半折於武弁所餘老弱既不堪戰
又不練習當責督撫清汰操練以備實用(紀事本末)
秋九月套酋寇邊巡鎮兵逆戰破之
崇禎庚午九月己夘黃甫川賊復勾套人入掠巡撫
洪承疇總兵杜文煥從孤山進擊大破之賊始奔潰
(明史略)
冬十月王嘉胤復陷府谷
崇禎庚午十月王嘉胤陷清水營殺遊擊李顯宗遂
破府谷(延綏鎮志)
十二月神一元陷寧塞據之
崇禎庚午十二月神一元破寧塞據之殺參將陳三
槐圍靖邊副使李右梓固守賊勾西人四千騎益圍
靖邊三日夜遂陷柳樹澗保安等城(紀事本末)
四年春正月神一元陷保安副總兵張應昌擊敗之
崇禎辛未神一元陷保安張應昌擊之一元死弟一
魁領其衆二月總兵賀虎臣杜文煥合軍圍保安一
魁突圍遁(延綏鎮志)
遣使往陜西招撫流盜
崇禎辛未正月命御史吳甡齎金賑陜西饑荒招撫
流盜(明鑑易知錄)臣蒙簡命賑賚延綏叱馭而西臣訪得
流賊猖獗情形敢為皇上陳之延鎮四面黃沙無可
耕之地專倚兩運為續命之膏自改本色為折色而
庾廩空矣自改輸粟而納銀增浮課而引滯而鹽政
廢矣自鹽商歸籍田地荒蕪豪弁肆虐而屯政廢矣
自參罰之會嚴凡馬匹倒損諸弁率隠匿不報而馬
政廢矣加以幾番調援精銳俱盡凶年相繼月餉不
敷此饑軍為盜之根因也延慶一帶荒涼瘠薄仍復
加派遼餉明經有司日暮途窮巧營歸槖百姓入城
封糧則監追其積逋逃亡拖累全無樂生之氣因之
饑饉富者皆貧貧者皆賊邊軍糾集遂相附合此饑
民為盜之根因也又有邊地軍餘及廢弁家丁生來
勁悍弓馬精熟既無月餉又憚耕耘惟有做賊一路
視為固然當其躍馬而出肆行剽掠歸來得有多財
則分送親識即將官之左右無不相通黨與日衆敢
為叛亂此軍餘為盜之根因也賊之初發勢亦甚微
地方官視為泛常全無備禦總一缺乏錢糧悮事到
底且調來邊兵皆與賊相識臨陣有相對立談而不
戰者有將老弱饑民割級送與獻功者有將輜重遺
棄聽其搶掠者上下轉相蒙蔽趕出境外便報蕩平
此盜賊猖獗之根因也夫秦晉為京師右臂况秦百
二河山延鎮勁兵甲於宇内今賊聚衆數萬東延西
蔓屠毒兩省此豈可易視之耶即延鎮應得之餉計
臣寧悮封疆而必不肯慨發數十萬以濟燃眉秦事
真不可為矣則無如就近兑支陜西遼餉尤急著也
臣遵奉諭旨次第給賑已檄司道轉行州縣查取見
在饑民及已被脇從悮投賊黨願歸正維新者一體
收恤於賑賚之中寓解散之意廟謨宸斷已得要領
少俟頒布德音即當冒險而前躬歴郡縣親自給散
不敢不竭盡心力至攻城陷堡之叛賊如王嘉胤神
一元之𩔖在督撫鎮將同心合力聲罪致討未可奉
若驕子懈將士之心貽異日封疆之禍如欲臣以哺
饑之具為盜齎糧臣所不敢出也總之激厲將士全
在足餉餉足而後可以申嚴賞罰賞罰明而後人心
鼓舞用命失軍機陷城池之罰凜然議其後而文武
俱束於法則大賊可平而小賊不足撫也(吳甡星馳入關疏)
二月官軍圍賊神一魁於保安賊突圍走
二月壬子總兵賀虎臣杜文煥合軍圍保安神一魁
勾西人千餘騎突圍出復糾賊數萬刦寧夏(紀事本末)
宜君盜起寇掠西安諸縣
四年二月宜君賊起和尚等犯涇陽三原韓城澄城
三月賊帥孫繼業等來降總督楊鶴受之(紀事本末)
夏四月總督楊鶴招神一魁降之
四月己未賊神一魁降於楊鶴鶴責數其罪懼伏謝
一魁有戰騎五千鶴侈其事上言乞賜數萬金賑濟
又止巡撫練國事北征商雒賊亦求撫於國事從之
其脇從饑民各給牒回籍首領置軍中丁夘延綏巡
撫洪承疇令守備賀人龍勞降者酒降者入謝伏兵
斬三百二十人(紀事本末)
降盜不沾泥叛攻米脂官軍擊降之
降盜不沾泥擁衆脇糧賞復攻米脂總兵王承恩侯
拱極率兵至葭州洪承疇張應昌亦至賊分兩營以
待連戰賊始遁追至西川斬三百餘級賊溺死無算
官兵屯西川雙湖峪其間窰塞六十有四皆險絶盡
為賊藪承疇令在在設防堵截不沾泥懼率百騎逃
關山嶺都司馬科等追之盡殲其騎不沾泥乃降殺
賊目雙翅虎縳紫金龍自贖(紀事本末)
五月總兵王承恩擊宜川賊降之
崇禎辛未五月王承恩擊宜川賊敗之闖王虎金翅
鵬乞降餘賊走宜君其衆二萬(紀事本末)
陜西都司曹變蛟擊賊於唐毛山大破之
五月陜西都司曹變蛟追寧塞遺賊於唐毛山賊大
潰四戰皆捷先後斬一千四百餘級而寧塞遺賊稍
殺矣(紀事本末)
賊寇韓城郃陽參將張全昌破走之
延安賊趙四兒以萬餘人掠韓城郃陽靈州參將張
全昌以五百人戰三日斬三百餘級賊走鄜州復進
擊斬六百餘級尋降(紀事本末)
六月官軍擊鄜州賊敗降之
六月辛酉鄜州賊混天猴張孟金謀襲靖邊張應昌
邀之於真水川敗之追斬四百餘級癸亥混天猴獨
行狼等萬餘人自甘泉犯合水洪承疇率兵追擊敗
之甘泉山中混天猴等乞降(紀事本末)
秋七月賊復掠鄜州擊破之
七月賊首上天龍馬老虎獨行狼復掠鄜州列三營
於太平原楊鶴王承恩擊破之上天龍等以二千人
降給事中孟國祥曹履太各奏撫賊欺飾之弊逮陜
西三邊都御史楊鶴下獄論戍之(紀事本末)
九月降盜神一魁叛據寧塞討誅之
九月神一魁復叛據寧塞張應昌討之其黨黃友才
斬以獻是月獨頭虎滿天星一丈青上天猴等恣掠
宜雒(二申野錄)
冬十一月賊陷安塞閏十一月陷安定王承恩克之
崇禎辛未十一月陜西賊譚雄陷安塞襲掠一空仍
乞撫閏十一月總兵王承恩誘譚雄等五人斬之癸
丑降賊不沾泥張存孟陷安定王承恩討克安塞斬
五百餘級即進勦安定賊走綏德(紀事本末)
賊陷甘泉副使張允登等死之
降丁混天猴勾盜夜陷甘泉劫餉銀十萬八千兩殺
知縣郭永圖河西道張允登戰死洪承疇聞之遣王
承恩分勦以甘泉鄜延咽喉而自以四百人赴之賊
勢日熾承疇日不暇給矣(紀事本末)
十二月賊陷葭州僉事郭景嵩死之
崇禎辛未十二月甘泉賊陷宜君又陷葭州兵備僉
事郭景嵩死之諸降盜復叛攻綏德(紀事本末)
五年春正月賊陷宜君二月陷鄜州
崇禎壬申正月延綏賊偽為米商陷宜君復陷保安
(明紀會纂)二月盜夜入鄜州僉事郭應響死之(紀事本末)
三月套酋入寇曹文詔拒却之
河套以三百騎近塞稱察罕求欵千總李世科陣歿
曹文詔等擊之乃不得入(明史略)
秋八月曹文詔擊賊於甘泉破之
八月曹文詔擊賊於甘泉敗之洪承疇令脇從者免
殺降四千餘人散者亦數千人餘賊散匿山谷(紀事本末)
六年秋九月察罕寇鄜延
插罕自高家堡入犯焚掠至石窰溝九月察罕入延
安至鄜州套部為察罕所逼和爾台及古魯部來降
(延綏鎮志)
叛盜不沾泥寇葭州
癸酉九月不沾泥等至三岔川總兵王承恩禦之東
去掠葭州(延綏鎮志)
冬十二月延綏巡撫陳奇瑜擊賊於永寧關大破之
時秦賊已盡入晉而延綏賊首鑚天哨開山斧獨據
永寧關前阻山險下臨黃河負固數年不下奇瑜謀
取之乃陽傳總制檄發兵簡衆抵延川潛師疾走入
山賊不虞大兵至倉皇潰佚焚其巢縱擊斬首千六
百級二賊死分兵擊賊首一座城斬之奇瑜威名著
關陜(明鑑易知錄)是年冬山西河北賊分入漢中興平陜
西賊陷鎮安(二申野錄)
七年春正月李自成張獻忠敗走盩鄠
總督洪承疇率總兵曹文詔等先後𠞰諸賊斬獲甚
衆羣賊奔入商雒興平大山中自成獻忠奔盩鄠間
(紀事本末)
賊陷漢南諸縣
正月辛丑陜賊陷洵陽逼興安土寇乘之漢中震動
興安賊連陷紫陽平利白河道臣王在台固守興安
洪承疇赴援城得全時練國事移兵商雒賊南破鳳
縣入四川(紀事本末)
詔延綏巡撫陳奇瑜督師討賊
進陳奇瑜兵部右侍郎總督軍務視賊所向隨方勦
撫(明紀會纂)
夏四月四川湖廣賊趨漢中五月洪承疇會師逐賊走
匿
四月川賊復入陜己夘陷鳳縣先是三邊總督洪承
疇因插漢犯甘肅即漢中北行至棧道青橋驛聞川
賊數萬營寧羌乃返至沔州援之賊由平陽關過河
奔鞏昌承疇檄副將賀人龍等兵三千赴藍田夾擊
及兩當鳳縣連陷賊分道一向邊方一向漢中知府
斷棧道守雞頭岡賊不得前間道犯城固洋縣官兵
禦却之賊走石泉漢隂又别部賊二萬由鳳縣趨寶
雞&KR0648;陽求撫承疇姑慰諭焉時撫治鄖陽盧象昇總
督陳奇瑜以數省兵力萃于楚楚賊盡西奔漢中而
川巴通江入西鄕者復二三千凡名賊盡歸漢中興
平而接於商雒癸未復謀入川阻大江入西安之終
南五月陜别賊略鄜延官軍廹之皆傍終南山竄入
商雒羣盜畢集深入大峪承疇會師進逐之遂東走
網峪川復入大山遠竄(紀事本末)
六月陳奇瑜擊賊於漢中受其降
總督陳奇瑜圍李自成於漢中車廂峽會連雨四十
日賊馬乏芻死者過半弓矢俱脱賊大窘自成乃自
縳乞降奇瑜許之各給免死票回籍自是復縱横不
可制矣(紀本)末事崇禎甲戌五月陜賊再陷鳳縣漢南六
月洪承疇等阨賊漢中賊詐降陳奇瑜信之賊出棧
道陷麟遊永夀同官(二申野錄)
秋七月鳳翔守臣殺賊陳奇瑜奏逮之
七月辛夘賊至鳳翔藉口奉督撫檄安插城内守臣
知其詐紿以門不敢啓須縋城上先登三十六人盡
殺之陳奇瑜因借為辭劾地方官紳撓僨撫局命緹
騎逮寶雞知縣李嘉彦鳳翔鄕紳孫鵬等下獄(紀事本末)
巡撫練國事擊賊於盩厔殲之
叛兵楊國棟擁三千騎披雙鎧直抵西安城下乞撫
巡按范復粹無計登陴固守巡撫練國事在鄠縣聞
之馳還登南城檄賊至濠畔語一日夜未決度不受
撫必西走鄠盩厔密檄沿途官兵弛備更設伏於盩
厔之夾水溝時禾茂泥淖騎不任馳伏發殲其半國
事遣官招之諭殺渠自贖予上賞頃之一賊斬國棟
以獻賊人人自疑互戕千餘人餘仍入南山(紀事本末)
李自成陷澄城
崇禎甲戌七月闖賊陷澄城圍郃陽聞洪承疇兵至
解圍去轉掠邠州時張獻忠敗奔商雒與李自成合
陷澄城寇邠州旋與羣賊出潼關(二申野錄)
賊自鳳翔東犯西安官兵禦却之賊走商雒
乙未賊混世王等從鳳翔東奔云犯西安洪承疇馳
一日夜入西安檄諸路兵赴西安合擊賊賊颺至西
安東境官軍以力疲未能出承疇恐賊東出潼關先
令張全昌曹變蛟間道走渭華遏其前而自率兵至
潼關追賊遊擊李效祖柏永鎮力戰賊卻不能出關
因登山承疇馳赴藍田欲從山後間道勦之丙午賊
覘知官兵意夜走商雒初老&KR0624;&KR0624;等萬餘先踞雒南
山中今又益盜萬餘其地山谷險阻承疇率諸將兵
共三千人赴潼關大峪口截其出仍備閿鄕靈寶諸
處(紀事本末)
八月李自成據乾州
李自成陷威寧殺知縣趙躋昌洪承疇兵至賊棄金
錦餌官兵竟西遁屯乾州招之不應(紀事本末)
賊陷隴州
崇禎甲戌八月陜賊復陷隴州閏八月陳奇瑜至鳳
縣時賊益熾衆殆二十萬(二申野錄)八月陳奇瑜招撫降
賊復叛先是川兵扼巴西諸險賊無所得食故乞降
於奇瑜凡數萬人奇瑜專事招撫受其降檄諸軍按
甲不動遣官監護降者檄所過郡邑具糗糧傳送之
度棧道已出險漸不受繩束仍肆殺掠盡殺護官五
十員攻城陷麟遊永夀勢不可遏矣(明紀會纂)
九月賊陷扶風
崇禎甲戌九月陜賊陷扶風時賊二十餘營至函谷
連屯百餘里别賊萬餘連營雒南西北至邠州長安
西南則盩厔寶雞大寇皆聚秦中(明史略)
洪承疇遣兵援隴州
先是賊圍賀人龍於隴州賊先鋒高傑降於賀人龍
人龍率以襲賊稍卻之至是洪承疇遣左斗先等援
隴州賀人龍圍始解(明史略)
冬十月總兵左光先擊賊於高陵富平敗之
左光先擊李自成於高陵富平間斬首四百餘級自
成佯求撫真寧知縣王家永遽信之出城招諭失其
印陜西巡按御史傅永淳上言降盜破城陷邑所在
騷然皆由陳奇瑜專主招降不許道途問訊開門揖
盜𠞰撫兩妨皆奇瑜之流毒也吳甡言招安流盜最
宜慎重彼狼子野心勢難馴伏况邊地窮荒蕪居無
食僅曰免死遂甘心易慮乎哉(明史略)
八年春正月賊犯商南入漢中
崇禎乙亥春正月河南北賊犯商南河南賊復入漢
中(二申野錄)先是秦賊數十萬出關三分入晉入豫入楚
總督洪承疇抵河南河南諸盜知承疇至又入潼關
承疇遣副總兵來引昌以兵千二百往戍西安(紀事本末)
二月賊寇西安三月賊陷寧羌
二月癸未賊密邇潼關雒南者又折入秦中約六七
萬西安諸縣並遭蹂躪有四大營北渡渭突剽邠耀
間乙未命陜西巡撫移商州調度興安漢中三月壬
戌漢中賊陷寧羌(紀事本末)
夏四月洪承疇督兵入關討賊
四月乙酉承疇以各寇之復入秦也率諸將自汝入
秦檄曹文詔以師會丙午承疇次靈寶以商雒為賊
藪漢中興平其寄境也令文詔出閿鄕直𢷬商洛自
馳興安遏其犇軼五月甲寅曹文詔夜至五峪寇伏
險以誘文詔擊敗之張全昌自咸陽出興平之東老
&KR0624;&KR0624;等距官兵營五十里賀人龍南入子午谷奪其
南徑劉成功及遊擊王永祥往東南遏其北走賊夜
渡河走郿縣承疇亦渡河追之丙辰至王渠鎮寇方
下南山恣掠賀人龍遽擊走之追至大泥峪賊舍騎
登山丁巳官兵至郿縣之秦王嶺值寇張全昌擊敗
之自是商雒之寇逃終南山中餘寇西奔興平蓋冬
春之間賊奔豫楚江北至是又復萃於秦矣(紀事本末)
秋七月賊陷澄城八月陷咸陽
崇禎乙亥七月癸亥秦賊陷澄城八月壬午陷咸陽
丁酉商雒賊復入河南(二申野錄)崇禎間流賊數萬自延
安來襲縣城韓郃營副將張全昌大破之(澄城縣志)
冬十月洪承疇擊賊於武功敗走之
先是賊翻山鷂降於承疇賊首闖王屯乾州承疇令
翻山鷂說之不聽南走武功承疇追擊敗之闖王自
盩厔武功分道渡河(紀事本末)
十一月賊據鄜州
十一月辛酉秦賊一字王等部衆二十萬撞天王統
十七萬自潼關出塵埃漲天絡繹百里左良玉與總
兵祖寬兩軍相隔不敢邀擊秦賊屯於鄜州綿亘百
里(紀事本末)
賊滿天星等寇韓城知縣左懋第率士民守之不克
十一月二十八日侵薛峯(韓城鎮名)者乃賊滿天星也賊
衆數千懋第約守備劉進爵遣兵夜砍其營會同鄕
兵舉砲相應賊衆夜亂于十二月起營北向欲渡河
因山西有備會郃陽王參將(名永祥)兵亦至與韓城兵
合遂遁尋闖將賊以數萬自宜雒川入韓境滿天星
復與合賊哨五千騎直抵城下懋第督火器擊退劉
進爵遇數萬賊於土門口四面圍裹血戰得脱賊遂
合營圍繞韓城先是懋第修濬城池重築攔馬牆以
防賊騎城頭火器衝擊賊未敢近懋第與紳士合力
分城以守會大兵馳救大挫賊於西原馬庄之間賊
退遂肆毒於四鄕堡寨堅守者甚多懋第與士民同
守孤城雖四面賊圍前後四十餘日城守時時啟閉
薪米出入不絶鄕民入城者廟宇公廨皆滿故城未
至坐困(左懋第韓城集)
十二月參將羅于萃擊賊於漢中敗走之
十二月乙酉漢中羣賊會於漢南戊戌雅黎參將羅
于萃連擊敗之窮追賊於子午谷奪其所掠子女二
千口賊犇饒風關(紀事本末)
四川總兵楊玉振與賊戰於雒南敗績死之
玉振四川總戎也崇禎乙亥統兵二萬來雒勦寇駐
屯城外粒芥不擾時秦將之駐縣者酷暴噬民振聞
惡甚欲劾奏居無何賊從石梯峪入山衆且數萬振
嚴兵迎敵遇賊於黑潭且戰且圍殪賊殆盡振逐賊
渠入峪中適有别賊從階峪入者又且數萬秦將忌
振成功秘不與知麾兵潛遁川兵遂潰振受害(雒南志)
九年春正月賊陷麟遊
正月己巳漢中之賊過天星九條龍陷麟遊(延綏鎮志)是
月給事中常自裕上言流寇數十萬最強無過闖王
彼多番漢降丁堅甲鐵騎洪承疇盧象昇即日報斬
獲不過别營小隊耳於闖勢曾無損也今秦賊在宜
君鄜州當責求秦撫而督理兩臣宜令專圖闖王賊
渠殲而餘賊自成破竹矣(紀事本末)
二月置降賊於延安
總兵柳紹宗等敗過天星於西寧州賊窮蹙請降陜
西巡撫甘學闊受其降安插其部數千人於延安尋
沿河劫掠如故(紀事本末)
三月賊入漢中
三月乙丑賊闖王蝎子塊自興安入漢中(紀事本末)
李自成入商雒據三水
先是李自成由潼關而南與諸賊會都司陳永福敗
之自成奔漢南循南山遵洛水而行至武功渡渭河
走涇陽三原以馬少直趨秦川牛馬營掠馬數千匹
攻隴州破之將攻鳳翔且於三水縣牧馬旬日間有
衆數萬(延綏鎮志)
總兵曹文詔擊李自成於三水敗績死之
洪承疇檄曹文詔以兵會三水之鍬頭原與李賊遇
自成頗怯不敢戰亂世王請為先鋒自成大喜次日
亂世王居前自成居中過天星居後曹變蛟先登敗
走文詔繼至過天星力戰亂世王自成左右擊之曹
兵大敗諸軍莫救文詔自刎死文詔與其從子變蛟
皆善戰時為謠曰軍中有一曹流賊聞之心膽搖至
是戰死諸軍為之奪氣自成既敗曹兵從延安而西
官軍逆擊之于羅家山大敗自成所收士馬器械無
算遂從鄜州至綏德(延綏鎮志八按紀事本末曹文詔於崇禎年夏六月遇賊于)
(娑羅寨兵敗自刎未詳何賊易知錄則言李自成於九年二月朱仙鎮敗後始入關由商洛圍綏德而于)
(牧馬三水曹文詔戰死事不載延綏志紀自成朱仙鎮敗後走商洛據三水殺曹文詔入綏德殺俞翀霄)
(其事頗詳但無年月可考今依二申野錄與易知錄編次而以延綏志發明其事叙于俞翀霄被執之前)
(以備參考)
夏四月延綏總兵俞翀霄引兵逐李自成被執
自成欲往綏德渡河入山西定邊副將張天機力戰
却之賊沿河犯朝邑將圍綏德翀霄引兵逐賊陷賊
伏中翀霄被執綏延精卒盡覆賊分陷米脂延安綏
德賊本延安人至是再入延安衣錦晝遊衒其親戚
故從亂者益衆(紀事本末)
五月詔赦陜西脇從羣盜
五月癸丑下詔大赦山陜脇從羣盜令地方多方安
插以消反側違者重治之是月陜賊過天星復叛於
延安六月乙酉洪承疇上言秦中兵今實數共騎步
一萬三千有奇見選川兵五千有奇俱步卒專于藍
田商雒等處堵勦秦豫接界之寇闖將李自成衆約
三四萬混天王衆約二萬過天星滿天星衆約二三
萬歴次勦散混天王逃延綏定邊勢孤復合闖將過
天星滿天星等今奔走延綏等處猶可督責收拾闖
塌天闖王蝎子塊已犇興安漢中進則入三秦退可
犯楚豫亟宜合兵凑餉力圖協勦(紀事本末)
秋七月巡撫陜西孫傅庭擊賊於盩厔大破之
崇禎丙子秋七月孫傅庭破賊盩厔擒闖王高迎祥
及劉哲等獻俘闕下磔於市賊推自成為闖王九月
李自成犯鳳翔漢南賊陷褒城(二申野錄)
十年春正月李自成犯西安
李自成同過天星等出寇涇陽三原西安大震蝎子
塊復來會之駐兵於涇河之濱者八閱月省城兵不
敢出會曹變蛟與副將白廣恩兵至自成走秦州(延綏)
(鎮志)時諸賊混天星侵軼商洛李自成縱横西安過天
星盤踞&KR0648;隴獨行狼在漢南蝎子塊在河西民皆倚
擔而立(紀事本末)
十一年春二月李自成敗走商洛
李自成走秦州遯入華亭奔隴州蝎子塊降於孫傅
庭又奔寧羌自七盤關逼成都不下引兵退屯&KR0648;陽
關曹左兩總兵來會戰數却乃夜走武功咸陽至三
原又分兵往西番族帳中掠馬將次老鴉關遇總兵
祖大弼與戰敗之復走四川廣元賀人龍同降將蝎
子塊追之俘其妻子自成僅與十八人遯自成跣足
行捫蘿附葛伏窟穴中數日得免間居商洛山中晝
則射獵夜則讀書且觀乾象云過此六月之阨九五
可期以勉慰羣賊高一功笑之曰昔漢沛公百戰百
敗而得天下汝亦知之乎其所讀之書云為異人所
授甚秘不得而知也(延綏鎮志)
十五年春正月米脂知縣邊大綬發李自成祖墓焚其
屍
賊祖海父守忠葬於縣之三峯砦山勢環抱林木鬱
葱若佳城者大綬訊之故老曰穴中舊有墨碗一枚
躬率夫役入山發掘冢窮碗見骨黑如墨額生白毛
六七寸許又十一冢生榆一株粗九臂籠蔭不可犯
衆斧之榆斷墓開骨節綠如銅青亦生黃毛數寸又
有白蛇長一尺二寸頭角嶄然其餘骨骸有毛者七
八冢盡數伐掘聚火燒化大小林木盡行砍伐實崇
禎十五年正月十四日也(餘生錄)
夏四月陜西總督孫傅庭殺總兵賀人龍
傅庭檄召諸將於西安聽令人龍以兵來會傅庭大
集諸將縛人龍坐之旗下而數之曰爾為大帥遇寇
先潰致秦督委命賊手一死不足塞責也因命斬之
因以人龍兵分隸諸將刻期進討人龍米脂人初以
諸生效用佐督撫討賊屢殺賊有功叛將劇賊多歸
之人龍推誠以待往往得其死力朝廷嘗疑人龍與
賊通密勅傅庭殺之賊聞人龍死酌酒相慶曰賀風
子死取關中如拾芥矣(明鑑易知錄)
十六年秋七月陜督孫傳庭出師討賊
傅庭發兵潼關分道討李自成以總兵牛成虎盧光
祖為前鋒副總兵高傑將降丁為中軍命四川總兵
秦翼明出商洛為犄角總兵王定官撫民率綏夏二
鎮兵為後勁(紀事本末)
九月孫傅庭還軍潼關
初孫傅庭討賊次郟縣大雨連旬傅庭軍乏餉譟於
汝州降盜李際遇隂通賊賊率精騎大至官軍接戰
大敗死亡四萬餘人李自成向潼關白廣恩擊破之
傅庭亦回軍潼關衆尚四萬(紀事本末)
冬十月李自成陷渭南督師孫傅庭知縣楊暄死之
十月壬戌一隻虎陷閿鄕即自成弟李過也疾走至
潼關獲督師大纛賊以纛紿守關者乘間突入潼關
陷李自成間道緣山崖出潼關後夾攻官軍大潰賊
既入關西行一隻虎陷華隂傅庭及白廣恩退屯渭
南賊合衆數十萬陷渭南傅庭沒於陣楊暄被執不
屈死賊屠渭南陷華州戊辰陷商州商洛道黃世清
不屈死之賊屠商州(紀事本末)
李自成陷西安陜西巡撫馮師孔按察使黃炯長安知
縣吳從義指揮崔爾達秦府長史章世炯等死之
十月乙丑賊陷臨潼關中人心所在瓦解馮師孔知
寇棘急入西安收保俄賊至師孔督兵出戰城陷被
執不屈死之按察使黃炯自盡長安知縣吳從義指
揮崔爾達俱投井死秦府長史章世炯自經死紳士
死者甚衆右都御史三原焦源溥罵賊磔死磁州道
副使祝萬齡至學宫拜先聖從容自經死禮部主事
南居業罵賊死宣撫焦源清參政田時震俱不受偽
職死解元席增光舉人朱誼泉俱投井死山東道僉
事王徵七日不食死都司吏邱從周罵賊死餘吏民
皆相率降於賊總兵白廣恩逃而追獲降之自成據
秦王府偽授秦王存樞權將軍世子妃劉氏曰國破
家亡願求一死自成遣歸外家賊之犯秦也戶部尚
書倪元璐奏曰天下諸藩無如秦晉山險用武國也
宜諭兩藩能任殺賊不妨假之以大將之權如不知
兵宜悉輸所有與其齎盜何如享軍賊平之後益封
兩藩各一子如親王亦足以報之書上不報至西安
陷秦藩府庫盡為賊有賊分兵徇諸縣蒲城知縣朱
一統抱印投井死先是賊好殺掠牛金星勸以不殺
遂嚴戢其下民間稍安堵輒相誑惑人無鬭志自成
遂以西安府為長安搒掠巨室助餉李自成分兵略
鄜延中部知縣華堞死之(紀事本末)
命余應桂總督陜西三邊收兵勦賊應桂遷延不進
十月庚寅上始聞潼關失守以兵部侍郎余應桂總
督陜西三邊收拾邊兵相機𠞰寇應桂聞命飲泣陛
辭曰不益兵餉雖去何益上默然發帑金五萬給軍
應桂遷延河上不進(紀事本末)
十一月李自成陷延安復陷翔翔屠之
總兵王定高傑自渭南敗各率所部奔延安自成命
賊將田斌守西安自往塞上高傑聞賊至以兵渡河
而東入山西王定奔榆林自成陷延安大會羣賊戎
馬萬匹旌旗數十里於米脂祭墓以五百騎按行鳳
翔守將誘而殲之自成怒親攻鳳翔陷之屠其城(紀事)
(本末)崇禎十六年冬自成分遣賊將田見秀徇漢中李
過徇延安遣偽禮政府侍郎姜學一祭墓升米脂縣
為天保府乃檄天保府磔賀時雨艾詔於市初米脂
諸生賀時雨貢生艾詔詣督師汪喬年上書請發自
成祖墳為厭勝計喬年以聞報可事下知縣邊大綬
發掘焚棄之故賊得而甘心焉人稱為二義士云(延綏)
(鎮志)
李自成陷榆林備兵副使都任總兵尤世威及闔城盡
死之
十一月壬寅李自成發金數萬招榆林諸將以大寇
繼之備兵副使都任及故總兵王世顯侯世祿侯拱
極尤世威惠顯等斂各堡精銳入鎮城大集將士問
之曰若等守乎降乎各言效死無二遂推世威為長
主號令繕甲兵賊遣偽官說三日不聽賊怒乙未賊
四面環攻城上強弩疊射賊死屍山積更發大砲擊
之稍却丁巳李自成陷榆林榆林被圍諸將力戰殺
賊賊死者萬人攻益力逾旬不克賊以衝車環城穴
之城崩數十丈賊擁入城遂陷都任闔室自經死尤
世威縱火焚其家百口揮刀突戰死諸將各率所部
巷戰殺賊千計賊大至殺傷殆盡無一降者闔城婦
女俱自盡諸將死者數百人榆林為天下勁兵處頻
年餉絶軍士飢困而殫義殉城志不少挫闔城男子
婦女無一人屈節辱身者(紀事本末)榆林既屠三邊俱沒
賊無後顧長驅而東矣我
朝順治元年自成僭號西安逼陷京師愍帝遇害
天兵一擊賊敗於山海關狼狽走西安尋自西安出商
洛奔辰州自成為鄕兵所誅死賊黨潰散(易知錄)
謹按紀事所載歴代巡狩征伐凡事關封疆人民
者皆採摭史策折衷綱目始敢彙編至
本朝功崇德溥政教所及徧於東西南朔非一隅所
能詳述况石室金匱之藏職諸太史外臣無簪筆
之任不敢上擬
國史記注時政惟是
恩膏下逮浹於臣民
宸翰昭回光於雲漢三秦之漸被既深萬姓之瞻依日
切謹以
頒發之
諭旨及刊布之
御製詩文恭錄於德音類中冠於歴代之首以昭
盛典云
陜西通志卷八十二
