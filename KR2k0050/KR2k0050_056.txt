陜西通志卷五十六
人物二
廉能上
周
蘇忿生(武王臣)周公曰太史司寇蘇公式敬爾由獄以長
我王國(尚書立政)蘇忿生為司寇用能敬其所由之獄培
植基本以長我王國(蔡註)
漢
何比干字少卿平陵人學尚書於晁錯武帝時為廷尉
正與張湯同時湯持法深而比干務仁恕數與湯爭
雖不盡得然所活者以千數後遷丹陽都尉獄無冤
囚淮汝間號曰何公(萬姓統譜)
張敞字子高平陽人祖父孺徙茂陵父福官光禄大夫
敞後徙杜陵補太守卒史擢豫州刺史數上事有忠
言徵為大中大夫以忤大將軍光復出為函谷關都
尉徙山陽太守久之渤海膠東盜賊並起徵拜膠東
相敞到膠東明設購賞開羣盜令相捕斬除罪由是
盜賊解散詔以敞守京兆尹自趙廣漢誅後守尹皆
不稱職長安市偷盜尤多敞求問長安父老偷盜酋
長數人居皆温厚出從童騎閭里以為長者敞皆召
見責問令致諸偷以自贖偷長願一切受署敞皆以
為吏遣歸休置酒小偷悉來賀且飲醉偷長以赭汙
其衣裾吏坐里閭閱出者汙赭輒收縛之窮治所犯
盡行法罰由是市無偷盜敞為人敏疾見惡輒取時
時越法縱舍其治略循趙廣漢之迹然其政頗雜儒
雅不純用誅罰以此能自全為京兆九歲坐與光禄
勲楊惲善公卿奏敞不宜處位奏寢不下敞使賊捕
挐舜有所案騐舜以敞奏劾當免曰五日京兆耳安
能復案事敞聞舜語即部吏收舜繫獄舜當出死敞
使主簿持教告舜曰五日京兆竟何如乃棄舜市行
冤獄使者奏敞賊殺不辜天子薄其罪下敞坐楊惲
免為庶人既數月冀州部中有大賊天子思敞功使
召敞拜冀州刺史敞既到部居歲餘盜賊禁止病卒
初敞為京兆尹弟武拜為梁相時梁王驕貴民多豪
強號難治敞戒吏問武武意欲以刑法治梁吏還道
之敞笑曰武必辦治梁矣既到官其治有迹敞孫竦
王莽時至郡守封侯博學文雅過於敞然政事不及
也(漢書本傳)
黃霸字次公陽夏人以豪傑役使徙雲陵霸少學律令
喜為吏入穀補左馮翊二百石卒史馮翊以霸入財
為官不署右職使領郡錢穀計簿書正以廉稱察補
河東均輸長復察為河南太守丞霸為人明察内敏
又習文法然温良有讓足知善御衆為丞處議當於
法合人心太守甚任之吏民愛敬焉自武帝末俗吏
尚嚴酷以為能而霸獨用寬和為名宣帝聞霸持法
平召以為廷尉正數決疑獄庭中稱平擢揚州刺史
三歲以賢良高第為潁川太守時上垂意於治數下
恩澤詔書吏不奉宣霸為選擇良吏分部宣布詔令
令民咸知上意使郵亭鄉官皆畜雞豚然後為條教
置父老師帥伍長班行民間勸以為善防姦之意及
節用殖財米鹽靡密初若煩碎然霸精力能推行區
處咸稱神明姦人去入他郡盜賊日少霸力行教化
而後誅罰務在成就安全長吏許丞老病督郵白欲
逐之霸曰許丞廉吏且善助之無失賢者意或問其
故霸曰數易長吏送故迎新公私耗費皆出於民所
易新吏又未必賢或不如故徒相益為亂凡治道去
其泰甚者耳霸以治為天下第一徵守京兆尹以乏
軍興貶秩歸潁川太守治如其前前後八年郡中愈
治五鳳三年代丙吉為丞相霸材長於治民及為相
功名損於治郡時薨諡曰定侯霸為丞相後徙杜陵
(漢書本傳)
楊惲字子幼(敞子華隂人)為郎補常侍騎霍氏謀反惲先聞
知以聞封平通侯遷中郎將以法令從事郎謁者有
罪輒奏免薦舉其高第有行能者郎官化之莫不自
厲絶請謁貨賂之端令行禁止擢光禄勲惲居殿中
廉潔無私郎官稱公平然惲伐其行治又以其能高
人由是多怨於朝廷與太僕戴長樂相失樂上書告
惲罪詔免為庶人惲既失爵家居治産業以財自娱
其友人安定太守孫會宗知略士也與惲書諫戒之惲
報書會有日食變騶馬猥佐成上書告惲章下廷尉
案驗得所予會宗書宣帝見而惡之廷尉當惲大逆
無道要斬(漢書本傳)
韓延壽字長公燕人徙杜陵少為郡文學擢諫大夫遷
淮陽太守徙潁川潁川多豪強難治趙廣漢為太守
患其俗多朋黨構會吏民令相告訐潁川由是為俗
延壽欲更之教以禮讓乃歷召郡中長老為鄉里所
信向者數十人設酒具食接以禮意問以謠俗為陳
和睦親愛銷除怨咎之路長老皆以為便議定嫁娶
喪祭儀品略依古禮不得過法於是令文學校官諸
生皮弁執俎豆為吏民行禮百姓遵用其教數年徙
東郡太守延壽所至必聘其賢士用廣謀議納諫爭
修治學宫春秋鄉射陳鐘鼓管絃盛升降揖讓及都
試講武設斧鉞旌旗習射御之事又置正五長相率
以孝弟不得舍奸人閭里阡陌有非常吏輒聞知姦
人莫敢入界其始若煩後皆便安之在東郡三歲令
行禁止斷獄大減為天下最入守左馮翊滿歲稱職
為真歲餘出行縣至高陵民有昆弟訟田延壽大傷
之曰幸得備位為郡表率不能宣明教化令民骨肉
爭訟咎在馮翊當先退因入卧𫝊舍閉閣思過令丞
嗇夫三老亦皆自繫待罪於是訟者宗族傳相責讓
兩昆弟深自悔謝終死不敢復爭延壽乃起聽事勞
謝令丞以下引見尉薦郡中歙然莫不𫝊相勅厲二
十四縣莫復以辭訟自言者延壽代蕭望之為左馮
翊而望之遷御史大夫侍謁者福為望之道延壽在
東郡時放散官錢千餘萬會御史當問事東郡因並
問之具得其事延壽在東郡時治飾兵車畫龍虎朱
雀衣黃紈方領於是望之劾延壽僭上不道延壽竟
棄市百姓莫不流涕延壽三子皆為郎吏且死屬其
子弗為吏以已為戒子皆去官不仕孫威復為吏至
將軍亦多恩信能拊衆得士死力又坐奢僭誅(漢書本傳)
朱博字子元杜陵人家貧少時給事縣為亭長稍遷功
曹補安陵丞成帝即位舉櫟陽令徙雲陽平陵三縣
以高第入為長安令京師治理遷冀州刺史行部決
遣如神吏民驚服徙琅琊太守齊部舒緩養名博視
事數年大改其俗博治郡常用屬縣豪傑以為大吏
文武從宜縣有劇賊及他非常輒移書詭責之其盡
力有效必加厚賞懷詐不稱誅罰輒行以是豪強慹
服入守左馮翊其治左馮翊少愛利敢誅殺然亦縱
舍時有大貸下吏以此為盡力遷後將軍坐免歲餘
哀帝即位召為京兆尹數月超為大司空博為人廉
儉不好酒色游宴食不重味好樂士大夫為郡守九
卿賓客滿門欲仕者薦舉之欲報仇怨者解劍以帶
之其趨事待士如是博以此自立然終用以敗初定
陶太后欲稱尊號太后從弟高武侯傅喜持正議博
代孔光為丞相太后怨傅喜諷丞相奏免喜侯博受
詔奏喜在位無益於治請免為庶人上知太后素怨
喜疑博承指召問狀博詣廷尉自殺(漢書本傳)
侯文京兆人孫寶為京兆尹文以剛直不苟合常稱疾
不肯仕寶以恩禮請文欲為布衣友文求署為掾進
見如賓禮數月以立秋日署文東部督郵入見勅曰
今日鷹隼始擊當順天氣取姦惡以成嚴霜之誅掾
部渠有其人乎文曰無其人不敢空受職寶曰誰也
文曰霸陵杜穉季寶曰其次文曰豺狼横道不宜復
問狐狸寶默然穉季者大俠與衞尉淳于長厚善寶
前失車騎將軍淳于長方貴幸友寶寶亦欲附之始
視事而長以穉季托寶故寶窮無以應文文怪寶氣
索知其有故因曰明府素著威名今不敢取穉季且
當闔閣勿有所問如此竟歲吏民未敢誣明府也即
度穉季而遣他事衆口讙譁終身自墮寶曰受教穉
季耳目長聞知之杜門不通水火穿舍後牆為小戶
但持鋤自治園因文所厚自陳如此文曰我與穉季
幸同土壤素無睚眥顧受將令分當相直誠能自改
嚴將不治前事即不更心但更門戶適趣禍耳穉季
遂不敢犯法(漢書孫寶傳)
何並字子廉祖父自平輿徙平陵並為大司空掾事何
武武舉為長陵令初卭成太后外家王氏貴侍中王
林卿通輕俠傾京師後坐法免賓客愈盛歸長陵上
塚因留飲連日先是林卿殺婢壻埋塚舍並具知之
以非已時又新免故不發舉欲無令留界中而已即
遣吏奉謁傳送林卿素驕慙於賓客既去令騎奴還
至寺門拔刀剝其建鼓並自從吏兵追林卿行數十
里林卿迫乃令奴自代從間徑馳去會日暮追及收
縛奴奴曰我奴耳並心知已失林卿乃叱吏斷頭持
還縣所剝鼓置都亭下署曰故侍中王林卿坐殺人
埋塚舍使奴剝寺門鼓吏民驚駭以為實死哀帝問
狀而善之徙潁川太守時潁川鍾元為尚書令領廷
尉弟威為郡掾臧千金並為太守過辭鍾廷尉廷尉
免冠為弟請一等之罪並曰罪在弟身與君律不在
太守元懼馳遣人呼弟陽翟輕俠趙季李款多畜賓
客縱横郡中聞並至皆亡去並下車求勇猛曉文法
吏十人使文吏治三人獄武吏往捕之各持頭還並
皆懸頭於市郡中清靜表善好士見紀潁川名次黃
霸性清廉妻子不入官舍數年卒子恢王莽擢為關
都尉建武中以並孫為郎(漢書本傳)
關並平陵人王莽時徵能治河者以百數其大略異者
長水校尉平陵關並言河決率常於平原東郡左右
其地形下而土疏惡聞禹治水時本空此地以予水
上古難識近察秦漢以來河決曹衛其南北不過百
八十里可空此地勿以為官亭民舍而已大司馬史
長安張戎言水性就下行疾則自刮除成空而稍深
今西方諸郡以至京師東行民皆引河渭山川水溉
田春夏乾燥少水時也故使河流遲貯淤而稍淺雨
多水暴至則溢決而國家數隄塞之稍益高於平地
猶築垣而居水也可各順其性毋復灌溉則百川流
行水道自利無溢決之害矣(漢書溝洫志)師古曰新論云
並字子陽材智通達也戎字仲功習灌溉事也(本志注)
郭伋字細侯茂陵人高祖解武帝時以任俠聞父梵為
蜀郡太守伋少有志行哀平間辟大司空府遷并州
牧更始新立三輔被兵寇百姓震駭更始徵拜左馮
翊使鎮撫百姓世祖即位拜雍州牧再轉為尚書令
數納忠諫爭建武四年出為中山太守明年轉漁陽
太守民多猾惡寇賊充斥伋示以信賞糾戮渠帥盜
賊銷散時匈奴數抄郡界伋整勅士馬設攻守之略
匈奴遠迹民得安業後潁川盜起徵拜潁川太守伋
到郡招懷山賊皆束手詣降十一年調伋為并州牧
伋前在并州素結恩德後所到縣邑老幼相攜逢迎
道路所過問民疾苦求耆德雄俊朝夕與參政事始
行部到西河美稷有童兒數百各騎竹馬迎拜事訖
諸兒復送至郭外問使君何日當還伋計日告之既
還先期一日伋為違信於諸兒遂止於野亭須期乃
入二十二年徵為大中大夫明年卒時年八十六(後漢)
(書本傳)
鮑恢扶風人鮑永為司隸校尉朝廷肅然辟扶風鮑恢
為都官從事恢亦抗直不避強禦(後漢書鮑永傳)
孔奮字君魚茂陵人遭王莽亂奮與老母幼弟避兵河
西建武五年河西大將軍竇融請署議曹掾守姑臧
長姑臧稱為富邑居縣者輒至豐積奮在職四年財
産無所增事母孝謹奉養極求珍膳躬率妻子同甘
菜茹力行清潔隴蜀既平河西守令咸被徵召奮單
車就路吏民斂牛馬器物追送一無所受至京除武
都丞時隴西餘賊隗茂等殘殺郡守畏奮追急乃執
其妻子為質奮終不顧望窮力討之擒滅茂等奮妻
子亦為所殺世祖下詔褒美拜武都太守為政明斷
甄善疾非郡中稱為清平弟竒游學洛陽奮以竒經
明當仕上病去官守約鄉閭卒於家竒博通經典作
春秋左氏刪奮晚有子嘉官至城門校尉作左氏說
云(漢書本傳)
劉寬字文饒華隂人父﨑順帝時為司徒寬桓帝時大
將軍辟五遷司徒長史延熹八年拜尚書令遷南陽
太守寬仁多恕雖在倉卒中未嘗疾言遽色吏人有
過但用蒲鞭罰之示辱而已有功善推之自下災異
或見引躬克責每行縣止息亭傳引處士諸生執經
對講見父老慰以農里之言少年勉以孝弟之訓人
感德興行日有所化靈帝初徵拜大中大夫遷侍中
宗正轉光禄勲嘉平五年為太尉封逮鄉侯(後漢書本傳)
史崇字伯勤杜陵人建武中累官青冀二州刺史治尚
寬簡不威而化以功封溧陽侯天下既平詔公侯皆
就封因家焉卒諡壯侯(江南通志)
第五倫字伯魚長陵人少有義行為鄉嗇夫京兆尹閻
興召為主簿時長安鑄錢多姦巧乃署倫為督鑄錢
掾領長安市倫平銓衡正斗斛市無阿枉百姓悦服
建武二十七年舉孝廉補淮南國醫工長從王朝京
師見帝問以政事倫酬對政道帝大悦明日復特召
入與語拜會稽太守躬自斬芻養馬受俸賤貿與民
會稽俗多淫祀好卜筮民常以牛祭神百姓困匱倫
皆案之後遂斷絶永平五年坐法徵老小嗁呼相隨
不得前倫乃偽止亭舍隂乘船去及詣廷尉吏民上
書守闕者千餘人會帝幸廷尉錄囚徒得免歸田里
數歲拜宕渠令遷蜀郡太守蜀地肥饒掾史皆鮮車
怒馬以財貨自達倫悉遣還之更選孤貧志行之人
以處曹任於是爭賕抑絶文職修理所舉吏多至九
卿二千石時以為知人肅宗初立代牟融為司空倫
奉公盡節言事無所依違時人方之貢禹元和三年
罷卒少子頡歷桂陽廬江南陽太守所在見稱順帝
之為太子廢也頡為大中大夫與太僕來歷共固爭
帝即位擢將作大匠卒官倫曾孫種字興先少厲志
義永壽中以司徒掾清詔使冀州廉察災害舉奏刺
史二千石以下甚衆還以奉使稱職拜高密侯相是
時徐兖二州盜賊羣輩高密在二州之交種大儲糧
稸勤厲吏士賊聞皆憚之桴鼓不鳴流民歸者數千
家遷兖州刺史中常侍單超兄子匡為濟隂太守負
勢貪放種欲收舉聞從事衛羽素抗厲乃召羽馳至
定陶收匡賓客四十餘人糾發其贓五六十萬種即
奏匡并劾超州内震慄朝廷嗟歎之超遂以事陷種
徙朔方初種為衛相以門下掾孫斌賢善遇之及當
徙斌具聞超謀乃將俠客晨夜追種遮險格殺送吏
遂得脱歸數年徐州從事臧旻上書訟之會赦出卒
於家(後漢書本傳)
王況字文伯杜陵人代為三輔名族該總五經志節高
亮為陳留太守性聰敏善行德教永平十五年蝗蟲
過陳留界飛逝不集五穀獨豐章和元年詔以况為
司徒(後漢書虞延傳注)
廉范字叔度杜陵人曾祖褒成哀間為右將軍祖丹王
莽時為大司馬皆有名前世父客死於蜀范年十五
辭母西迎父喪蜀郡太守張穆丹故吏乃重貲送范
范無所受與客步負喪歸葭萌載船觸石破没范抱
持棺柩遂俱沈溺衆傷其義鈎求療救僅免於死歸
葬服竟詣京師受業事博士薛漢會漢坐事誅故人
門生莫敢視范獨往收斂之由是顯名舉茂材數月
再遷為雲中太守會匈奴大入塞范令軍士各交縛
兩炬三頭爇火營中星列虜謂漢兵救至大驚待旦
將退范令軍中蓐食晨往赴之斬首數百級虜自相
轔藉死者千餘人由此不敢復向雲中後頻歷武威
武都二郡太守隨俗化導各得治宜建初中遷蜀郡
太守其俗尚文辯好相持短長范每厲以淳厚不受
偷薄之說舊制禁民夜作以防火災而燒者日屬范
毁削前令但嚴使儲水而已百姓為便歌曰廉叔度
來何暮不禁火民安作平生無襦今五袴在蜀數年
免歸鄉里卒於家(後漢書本傳)
秦彭字伯平茂陵人自漢興之後世位相承六世祖襲
為潁川太守與羣從同時為二千石者五人三輔號
萬石秦氏彭同産女弟顯宗時為貴人有寵永平七
年以彭貴人兄擢開陽城門候十五年拜騎都尉副
耿秉北征匈奴建初元年遷山陽太守崇好儒雅敦
明庠序每春秋饗射輒修揖讓升降之儀為人設四
誡定六親長幼之禮遵奉教化者擢為鄉三老常以
八月致酒肉勸勉之吏有過咎罷遣而已不加恥辱
興起稻田數千頃每於農月親度頃畝分别肥瘠差
為三品各立文簿藏之縣鄉於是姦吏跼蹐無所容
詐在職六年轉潁川太守有鳳凰麒麟嘉禾甘露之
瑞肅宗幸潁川賞賜錢穀恩寵甚異章和二年卒弟
惇褒並為射聲校尉(後漢書本傳)
魯恭字仲康平陵人祖父匡有權數號智囊父某為武
陵太守卒時恭年十二服喪禮過成人建初初拜中
牟令專以德化為理不任刑罰訟人許伯等爭田累
守令不能決恭為平理曲直皆輟耕相讓亭長從人
借牛而不還牛主訟於恭恭歎曰是教化不行也欲
解印綬去掾吏涕泣共留亭長慚悔還牛建初七年
郡國螟傷稼不入中牟河南尹袁安聞之疑不實使
仁恕掾肥親往廉之恭隨行阡陌俱坐桑下有雉止
其旁旁有兒親曰兒何不捕之兒言雉將雛親瞿然
起曰所以來者欲察君之政迹耳今蟲不犯境一異
也化及鳥獸二異也豎子有仁心三異也久留徒擾
賢者還府具以狀白安安因上書言狀帝異之後拜
侍御史和帝遣竇憲擊匈奴恭上疏諫不從拜魯詩
博士學者日盛遷樂安相時州多盜恭盡平之永元
九年徵拜侍中遷光祿勲為司徒坐事免永初元年
復為司徒恭性謙退奏議依經潛有補益然終不自
顯以老病策罷卒於家以兩子為郎長子謙為隴西
太守有名績(後漢書本傳)
馬棱字伯威援族孫茂陵人少孤依從兄毅恩猶同産
毅卒無子棱心喪三年建初中仕郡功曹舉孝廉徵
拜謁者章和元年遷廣陵太守民饑奏罷鹽官以利
百姓賑貧薄賦興復陂湖溉田二萬餘頃吏民刻石
頌之永元二年轉漢陽太守有威嚴稱後江湖多劇
賊以梭為丹陽太守發兵掩擊皆擒滅之轉會稽太
守治亦有聲永初中卒於家(後漢書馬援傳)
法雄字文彊&KR1307;人世為二千石雄初仕郡功曹舉高第
除平氏長善政事好發擿姦伏吏人畏愛永初三年
海賊張伯路等寇濱海九郡徵雄為青州刺史討之
連戰破賊斬首溺死者數百人餘賊遁走遼東止海
島上五年春乏食復抄東萊間雄擊破之州界清靜
雄每行部錄囚徒察顔色多得情偽長吏不奉法者
皆解印綬去遷南郡太守斷獄省少戶口益增郡多
虎狼之暴前太守賞募張捕反為所害雄移書屬縣
曰至化之世猛獸不擾皆由恩信寬澤仁及飛走太
守雖不德敢忘斯義其毁壞檻穽不得妄捕是後虎
害消息人以獲安在郡數歲歲常豐稔初平中卒官
(後漢書本傳)
閻憲字孟度城固人名知人為綿竹令以禮讓為化民
莫敢犯男子杜成夜行得遺物一囊中布錦二十五
疋求其主還之曰縣有明君何敢負其化童謠歌曰
閻尹賦政既明且㫤去苛去辟動以禮讓遷蜀郡民
泣涕送之以千數(漢中士女志作按閻憲華陽國志間慮)
韋義字季節彪族子杜陵人兄順字叔文平輿令有高
名次兄豹字季明數辟公府輒以事去安帝西巡徵
拜議郎義少與二兄齊名初仕州郡太傅桓焉辟舉
理劇為廣都長甘陵陳二縣令政甚有績官曹無事
牢獄空虛以兄順喪去官比辟公府不就廣都為生
立廟及卒三縣吏民舉哀若喪考妣豹子著字休明
少以經行知名不應州郡命桓帝公車備禮徵至霸
陵稱病歸乃入雲陽山采藥不返靈帝即位中常侍
曹節欲借寵時賢以為名白帝就家拜著東海相詔
書逼切不得已解巾之郡政任威刑為受罰者所奏
又後妻驕恣亂政以之失名隱者恥之(後漢書韋彪傳)
第五訪字仲謀長陵人少孤貧常傭耕以養兄嫂仕郡
為功曹察孝廉補新都令政平化行三年之間鄰縣
歸之戶口十倍遷張掖太守歲饑開倉賑給吏懼譴
爭欲上言訪曰若上須報是棄民也太守樂以一身
救百姓遂出穀賦人順帝璽書嘉之由是一郡得全
歲餘官民並豐界無姦盜遷南陽太守去官拜護羌
校尉邊境服其威信卒於官(後漢書本傳)
趙瑤字元珪琰字稚珪南鄭人凡七兄弟宣子也皆以
令德著聞瑤始為緱氏令遷扶風太守徙蜀郡司空
張温謂之曰昔第五伯魚徙蜀郡為司空掃吾第以
待足下矣瑤曰諾尋換廣漢卒琰始為青州刺史部
下清肅徙梁相徵拜尚書不就卒(漢中士女志)
宋果字仲乙扶風人以烈氣聞辟公府侍御史并州刺
史所在能化(後漢書郭泰傳)
張亮則字元修南鄭人為牂牱太守威著南土永昌越
雋夷謀欲反畏則換臨其郡相諫而止號曰卧虎遷
護羌校尉徵拜扶風又換臨桂陽皆平盜賊巴郡板
楯反拜隆集校尉鎮漢中徙梁州刺史又為魏郡太
守所在稱治(漢中士女志)
魏
杜畿字伯侯杜陵人少以孝聞年二十守鄭縣令縣囚
繫數百人畿裁其輕重決遣之舉孝廉除漢中府丞
建安中為司空司直遷護羌校尉使持節領西平太
守太祖定河北高幹舉幷州反河東衛固范先與幹
通謀拜畿河東太守固等使數千人絶陜津畿遂詭
道從郖津度謂衛固范先曰君臣有定義大事當共
平議固等喜陽事畿不以為意會吏民多舉城助畿
大兵至幹敗固等伏誅河東定畿治有章程郡中化
之太祖西征與賊夾渭為軍軍食一仰河東畿在河
東十六年為天下最文帝賜爵關内侯徵守司隸校
尉帝征吴以畿為尚書僕射統留事受詔作御樓船
於陶河試船遇風没帝為流涕追贈太僕諡戴侯子
恕嗣恕字務伯太和中為散騎黃門侍郎論議亢直
出為弘農守頃之為幽州刺史使持節護烏丸校尉
征北將軍程喜劾奏恕下廷尉當死徙章武郡死徙
所甘露二年河東樂祥訟畿遺績詔封恕子預豐樂
亭侯邑百戶(三國魏志本傳)
龐迪扶風人河南尹扶風龐迪以清賢稱(魏志邴原傳)
楊沛字孔渠萬年人初平中為新鄭長太祖輔政遷為
長社令時曹洪賓客在縣界徵調不肯如法沛殺之
太祖以為能累遷九江東平樂安太守並有治迹坐
髠刑輸作未竟會太祖出征在譙間鄴下頗不奉科
禁乃發教選鄴令當得嚴能如楊沛比故沛從徒中
起為鄴令軍中豪右畏沛各遣告子弟使各自檢勅
關中破代張既領京兆尹沛前後宰歷城守不以私
計介意故身退之後家無餘積(三國志賈充傳注)
晉
魯芝字世英&KR1307;人舉孝廉除郎中累遷尚書郎曹真督
關右參大司馬軍事轉天水太守傾心鎮衛更造城
市數年間舊境悉復明帝策書嘉歎勉以龔黃之美
曹爽輔政引為司馬宣帝起兵誅爽芝斬關出勸爽
挾天子保許昌爽不能用芝坐爽下獄當死宣帝赦
而不誅使持節領護匈奴中郎將幷州刺史以綏輯
有方遷大鴻臚晉武踐祚轉鎮東將軍進爵為侯尋
徵為光禄大夫卒諡曰貞(晉書本傳)
竇允字雅始平人清尚自修少仕縣稍遷郡主簿舉孝
廉除浩亹長勤於為政勸課田蠶平均調役百姓賴
之遷謁者拜臨水令克已厲俗士庶咸歌詠之遷鉅
鹿太守甚有政績卒於官(晉書本傳)
王育字伯春京兆人少孤貧為人牧羊每過小學必欷
歔流涕時暇即折蒲學書同郡許子章聞而嘉之給
衣食使與子同學遂博通經史太守杜宣命為主簿
司徒王渾辟為掾除南武陽令為政清約宿盜逃奔
他郡遷幷州都護(晉書本傳)
王遜字邵伯魏興人仕郡察孝廉為吏部令史累遷上
洛太守轉魏興太守惠帝末西南夷叛以遜為寧州
刺史遜道遇寇賊踰年乃至外逼李雄内有夷寇吏
士散没城邑丘墟遜披荒糾厲收聚離散專仗威刑
鞭撻殊俗誅豪右不奉法度者數十家征伐諸夷俘
馘千計獲馬及牛羊數萬餘於是威行寧土又遣子
澄奉表勸進元帝帝嘉之賜爵褒中縣公李雄遣李
驤寇寧州遜使將軍姚崇拒之戰於堂狼大破驤等
追至瀘水透水死者千餘人崇以道遠不敢渡水遜
以崇不窮追執崇鞭之怒甚髮上衝冠冠為之裂夜
中卒州人復立遜中子堅行州事詔除堅寧州刺史
諡遜曰壯陶侃慮堅不能抗對徵還京病卒兄澄襲
爵歷魏興太守散騎常侍(晉書本傳)
南宋
吉翰字休文池陽人初為龍驤將軍道憐參軍為將佐
十餘年清謹剛正甚為高祖所賞永初三年轉道憐
大尉司馬出督梁南秦二州諸軍事龍驤將軍梁南
秦二州刺史徙益州刺史在益州著美績甚得方伯
之體論者稱之六年徵還時太祖經略河南以翰為
司州刺史明年假節監徐兖二州豫州之梁郡諸軍
事徐州刺史其下畏服莫敢犯刑明年卒官(宋書本傳)
杜驥字度世杜陵人曾祖丹避難河西苻堅平涼州父
祖始還關中宋武帝平長安隨從南還驥累遷長沙
王義欣後軍錄事參軍元嘉十七年為青冀二州刺
史在任八年惠化著於齊土自義熙至於宋末刺史
唯羊穆之及驥為吏民所稱詠後徵為左軍將軍兄
坦代為刺史北土以為榮坦長子琬為員外散騎侍
郎(南史本傳)
梁
吉士瞻字梁客蓮勺人少有志氣不事生業梁武起兵
義陽太守王撫之天門太守王志遜武陵太守蕭彊
等並不受命鎮軍蕭穎胄遣士瞻討平之歷秦梁二
州刺史加都督又為西陽武昌二郡太守在郡清約
家無私積普通七年卒諡曰明子子琨時在戎役聞
問一踊而絶良久乃蘇不顧軍制輒離所部遂以孝
聞詔下旌異(南史本傳)
北魏
韋閬字友觀杜陵人世為冠族祖楷晉長樂清河二郡
太守父達慕容垂大長秋閬少有重望世祖徵拜咸
陽太守轉武都太守屬郝温吴愛反關中擾亂閬盡
心撫納所部獨全子範歷守華山郡閬兄子禎喜馮
翊太守子祉太府少卿祉子義遠岐州刺史祉弟禎
有識幹給事黃門侍郎子文殊員外散騎侍郎閬從
叔道福安遠將軍子欣宗徐州長史帶彭城内史撫
綏内外甚得民和轉大中大夫卒諡曰簡子元叡潁
川長史欣宗從父弟合宗東海太守閬從子崇字洪
基父肅字道壽劉義真鎮關中辟主簿歷魏興太守
崇入國除南潁川太守不好摘發細事郡中大治高
祖聞而嘉賞以為司州中正復為河南邑中正以平
直見稱除華山太守卒子猷之前將軍大中大夫(魏書)
(本傳)
寇讚字奉國上谷人徙萬年父修之東萊太守讚少清
潔姿容嚴嶷非禮不動除襄邑令姚泓滅秦雍人千
餘家推讚為主歸魏拜河南郡太守其後秦雍人來
奔河南滎陽河内者戶至萬數拜讚南雍州刺史於
洛陽立雍之郡縣以撫之由是流人襁負自遠而至
參倍於前進爵河南公加安南將軍領南蠻校尉仍
刺史分洛豫二州之僑郡以益之在州十七年甚收
公私之譽年老致仕卒諡曰宣穆長子元寶豫州别
駕子祖徐州刺史子靈孫赭陽太守元寶弟虎皮有
才器本縣令弟臻字仙勝居喪以孝稱除弘農太守
子祖訓順陽太守(魏書本傳)
嚴稜臨晉人遇亂避地河南劉裕以為廣威將軍陳留
太守戍倉垣泰常中山陽公奚斤南討稜詣斤降太
宗嘉其誠款拜平遠將軍假荆州刺史世祖踐阼除
中山太守有清廉之稱年九十卒子稚玉襲爵東兖
州刺史卒子量襲爵(魏書本傳)
韋彧字遵度(珍子杜陵人)有學識為東豫州刺史綏懷蠻左
頗得其心蠻首田益宗子魯生魯賢數為寇掠自彧
至州咸牋啟修敬不復為害彧以蠻俗荒梗不識禮
儀乃表立太學選諸郡生徒於州總教又於城北置
崇武館以習武焉境内清肅還遇大將軍京兆王繼
西征請為長史拜通直散騎常侍尋以本官兼尚書
為豳夏行臺以功封隂盤縣男孝昌元年卒贈雍州
刺史諡曰文子彪藍田太守彪弟融以軍功賜爵長
安縣公稍遷大司馬開府司馬(魏書韋閬傳)
寇儁字祖儁(讚孫萬年人)孝昌中朝議以國用不足乃置鹽
池都將秩比上郡以儁為之永安初華州民史底與
司徒楊椿訟田長史以下以椿勢貴皆言椿直欲以
田給椿儁曰史底窮民楊公横奪其田若欲損不足
以給有餘未敢聞命遂以地還史底二年出為左將
軍梁州刺史民俗荒獷多為盜賊儁乃令郡縣立庠
序勸耕桑敦禮讓數年之中風俗頓革屬魏室多故
梁人遣大兵屯魏興志圖進取儁撫勵將士人思效
命梁人弗敢逼儁在州清苦不治産業秩滿徒步而
還吏人送儁留連於道久之得出界大統二年東魏
授儁洛州刺史儁謀歸闕五年入關拜秘書監時典
墳散逸儁選置令史抄集經史羣書始備進開府儀
同三司卒諡曰元子奉洵州刺史奉弟顒少好學最
知名居喪哀毁為典祀下大夫小納言(周書本傳)
陽猛(雄父邑陽人)父斌上庸郡守正光中万俟醜奴作亂朝
廷以猛商洛首望擢大谷鎮將以禦醜奴行河北郡
守轉華山郡守移鎮潼關頻典三郡頗有聲績(周書本傳)
楊逸字遵道(津子華隂人)有當世才度起家員外散騎侍郎
給事中建義初莊帝在河陽逸往謁除平東將軍光
州刺史逸折節撫綏乃心民務法令嚴明寬猛相濟
於是合境肅然莫敢干犯時災儉連歲人多餓死逸
欲以倉粟賑給而所司懼罪不敢逸曰國以人為本
人以食為命以此獲戾吾所甘心遂出粟然後申表
既出粟後其老小殘疾不能自存活者又於州門煮
粥飯之將死而得濟者以萬數逸為政愛人尤憎豪
猾廣設耳目其兵吏出使下邑皆自持糧人或為設
食者雖在闇室終不進咸言楊使君有千里眼那可
欺之在州政績尤美及其家禍爾朱仲遠遣使於州
害之吏人如喪親戚城邑村落為營齋供一月之中
所在不絶太昌初贈尚書僕射豫州刺史諡曰貞逸
子謐歷散騎常侍謐弟遵吏部尚書(魏書楊播傳)
北周
薛端(英集子夏陽人)有志操遭父憂居喪合禮與弟裕勵精篤
學不交人事魏孝武西遷周文以為丞相府戶曹參
軍從擒竇泰復弘農戰沙苑並有功累遷吏部郎中
端性強直每有奏請不避權貴轉尚書右丞仍掌選
事端久處選曹雅有人倫之鑒其所擢用咸得其才
六官建拜軍司馬周孝閔帝踐阼遷戶部中大夫晉
公護將廢帝召羣臣議之端頗具同異護不悦出為
蔡州刺史為政寬惠人吏愛之轉基州刺史基州地
接梁陳事藉鎮撫總管史寧催令赴任蔡州父老請
留端者千餘人至基州未幾卒諡曰質子胄字紹元
性慷慨志立功名隋文帝受禪三遷為兖州刺史到
官繫囚數百胄剖斷旬日便了囹圄空虛時人謂為
神明先是兖州城東沂泗二水合而南流汎濫大澤
中胄遂積石堰之決而西注陂澤盡為良田又通轉
運利盡淮海百姓賴之號為薛公豐兖渠轉郢州刺
史有惠政檢校相州甚有能名漢王諒作亂幷州遣
將綦良東攻胄胄欲以計却之遣說良良去朝廷以
胄懷二心鎖詣大理相州吏人詣闕理胄者百餘人
胄竟坐除名配防嶺南道卒子筠獻知名端弟裕字
仁友少以孝弟聞於州里弱冠丞相參軍事尋卒文
士誄之者數人(北史薛辯傳)
蘇讓字景恕(亮弟武功人)幼聰敏好學頗有人倫鑒識初為
本州主簿遷武都郡守及太祖為丞相引為府屬甚
見親待出為汾州刺史治有善政尋卒官(周書蘇亮傳)
梁昕字元明烏氏人其先因官徙居京兆之盩厔祖重
耳漳縣令父勸儒州主簿昕少温恭見稱州里周文
帝軍次雍州昕以三輔望族上謁即授右府長流參
軍累遷丞相府主簿大統十二年除河南郡守遷東
荆州刺史昕撫以仁惠蠻夷悦之孝閔踐阼進位驃
騎大將軍天和初拜工部中大夫出為陜州總管府
長史昕性温裕有幹能歷官内外咸著聲稱尋卒贈
大將軍諡曰貞弟榮歷位下大夫開府儀同三司(周書)
(本傳)
皇甫璠字景瑜三水人世為西州著姓後徙居京兆父
和本州治中璠少忠謹有幹略永安中補主簿以勤
事被知每蒙褒賞歷官計部下大夫孝閔踐阼進驃
騎大將軍開府儀同三司出為隴右總管府長史璠
性平和小心奉法安分守志恒以清白自處建德三
年授隨州刺史政存簡惠百姓安之卒諡曰恭子諒
少知名位至吏部下大夫(周書本傳)
隋
于義字慈恭雒陽人父謹從魏武帝入關因家京兆義
少矜嚴有操尚篤志好學大統末以父功賜爵平昌
縣伯周閔帝受禪累遷安武太守專崇德惠不尚威
刑有郡民張善安王叔兒爭財相訟義曰太守德薄
非其罪也取家財倍與兩人喻而遣去善安等各懷
愧移貫他州於是風教大洽進封建平郡公及高祖
作相王謙構逆以義為行軍總管謙將達奚惎擁衆
據開遠義將左軍擊破之尋拜潼州總管歲餘以疾
歸京師卒諡曰剛(隋書本傳)
王長述霸城人早孤為祖羆所養襲封扶風郡公除中
書舍人周受禪出拜廣州刺史甚有威惠吏人懷之
後歷襄仁二州總管並有能名及高祖為丞相授信
州總管部内夷獠未賓長述討平之王謙作亂授行
軍總管率衆討謙以功進柱國開皇初復上平陳之
計上善其能頻加賞勞後病卒諡曰莊(隋書本傳)
韋師字公穎杜陵人少沈謹有至性少丁父母憂居喪
盡禮及長涉經史尤工騎射宇文護引為記室轉兵
曹參軍師雅知諸蕃風俗及山川險易其有朝貢師
必接對論其國俗如指諸掌夷人驚服無敢隱情高
祖受禪遷河北道行臺詔為山東河南十八州安撫
大使平陳之役以本官領元帥掾陳國府藏悉委於
師秋毫無所犯後除汴州刺史甚有治名卒官諡曰
定(隋書本傳)
韋藝字世文(洗弟杜陵人)周文帝時以軍功致位上儀同高
祖為丞相擊尉迥破尉惇皆有力焉高祖受禪拜齊
州刺史為政清簡士庶懷惠遷營州總管藝容貌瓌
瑋每夷狄參謁必整儀衛盛服以見之番人畏懼莫
敢仰視大治産業與北夷貿易家資鉅萬開皇十五
年卒官諡曰懷弟沖字世沖少以名家子釋褐衛公
府禮曹參軍稽胡屢為寇亂沖自請安戢之因拜汾
州刺史高祖踐阼進位開府歲餘發南汾州胡千餘
人北築長城在塗皆亡因命沖綏懷叛者月餘皆至
並赴長城尋拜石州刺史甚得諸胡歡心以母憂去
職起為南寧州總管渠帥爨震及西爨首領皆詣府
參謁後檢校括州事時東陽賊帥陶子定吴州賊帥
羅慧方聚衆為亂沖率兵擊破之尋拜營州總管寬
厚得衆心拜民部尚書未幾卒少子挺最知名(隋書韋世)
(康傳)
蘇孝慈扶風人少沈謹有氣幹從武帝伐齊以功進位
開府高祖受禪拜太府卿時王業初基百度伊始徵
天下工匠無不畢集孝慈總其事世以為能拜兵部
尚書上於陜州置常平倉轉輸京下於是決渭水為
渠以屬河令孝慈督其役渠成上善之數歲進位大
將軍先是以百官供費不足臺省府寺咸置廨錢收
息取給孝慈以為官民爭利非興化之道上表請罷
之開皇十八年出為浙州刺史仁壽初遷洪州總管
俱有惠政其後桂林山越相聚為亂詔孝慈為行軍
總管擊平之卒於官(隋書本傳)
于璽字伯符(翼子京兆人)少有器幹仕周起家右侍上士高
祖受禪拜汴州刺史甚有能名尋轉邵州刺史在州
數年甚有恩惠後檢校江陵總管州人張願等數十
人詣闕上表請留璽上嘉歎良久令還邵州尋遷洛
州刺史復為熊州刺史並有惠政以疾徵還京師卒
諡曰靜(隋書于仲文傳)
李圓通涇陽人給使高祖家初高祖恒令圓通監廚圓
通性嚴整左右婢僕咸所敬憚高祖作相委以心膂
周氏諸王每伺高祖之隙圖為不利賴圓通保護獲
免者數矣高祖受禪深被任信伐陳之役以功拜揚
州總管長史轉幷州總管長史秦孝王仁柔自善少
斷決府中事多決於圓通煬帝嗣位拜兵部尚書帝
幸揚州以圓通留守京師判宇文述田以還民述訴
其受賂帝怒而徵之發疾卒子孝常大業末為華隂
令(隋書本傳)
唐
丘和洛陽人徙居&KR1307;重氣俠嫻弓馬仕周開府儀同三
司入隋為右武衛將軍歷資梁蒲三州刺史以寬惠
著名拜代州刺史煬帝北巡饋獻精腆帝用為博陵
太守和善撫吏士得其心大業末海南苦吏侵數怨
畔帝以和所吏淳良拜交趾太守撫接盡情荒境安
之隋亡陳欵歸國謁見高祖語平生歡甚和時已老
以稷州其故鄉也令為刺史以自養卒諡曰襄(唐書本傳)
皇甫無逸字仁儉萬年人歷淯陽太守治為天下最再
遷右武衛將軍帝幸江都詔居守洛陽帝被弑乃立
越王侗及王世充簒斬關自歸高祖以無逸本隋勲
舊尊遇之拜刑部尚書封滑國公歷陜東道行臺民
部尚書遷御史大夫時蜀新定吏多横恣詔無逸持
節巡撫得承制除吏既至除貪暴用廉善法令嚴明
蜀人以安還拜民部尚書出為同州刺史徙益州大
都督府長史所至輒閉閣不通賓客左右無敢出入
者所須皆市易他境嘗按部宿民家鐙炷盡主人將
續進無逸抽佩刀斷帶為炷其廉介類如此母在長
安疾篤太宗召還憂悸不能食道病卒(唐書本傳)
李襲志字重光安康人仕隋始安郡丞大業末盜起襲
志傾私産募士乘城拒盜蕭銑林士弘屢攻不下固
守二年力窮援絶為銑所陷武德初襲志潛圖歸國
趙郡王孝恭承制授桂州總管五年來朝進柱國封
始安郡公江州都督後討輔公祏為水軍總管轉桂
州都督襲志守桂二十八年政尚清省南荒便之致
仕卒弟襲譽字茂實通敏有識度仕隋為冠軍府司
兵高祖定長安拜潞州總管詔委典運以饟東軍擢
揚州大都督府長史揚州俗喜商賈襲譽引雷陂水
築句城塘溉田八百頃以盡地利民多歸本召為大
府卿為人嚴慤居家儉嘗謂子孫曰吾性不喜財遂
至窶乏然負京有賜田十頃耕之足以食河内千樹
桑事之可以衣江都書力讀可進宦吾殁後能勤此
無資於人矣遷涼州都督改同州刺史坐在涼州以
私憾杖殺番禾丞廢為民流泉州卒(唐書本傳)
韋仁壽萬年人隋大業末為蜀郡司法書佐高祖入關
擢巂州都督府長史南寧州納款朝廷歲遣使撫接
至率貪沓邊人苦之多叛去帝素聞仁壽治理詔檢
校南寧州都督寄治越巂仁壽將兵循西洱河開地
數千里置七州十五縣酋豪來見即授以牧宰威令
簡嚴人人安悦將還酋長泣曰天子藉公鎮撫奈何
欲去我仁壽曰吾奉詔撫循庸敢擅留夷夏父老悲
啼祖行遣子弟隨貢方物天子大悦仁壽請徙治南
寧州假兵撫定詔可勅益州給兵護送刺史竇軌疾
其功訹言山獠方叛未可遠略不時遣歲餘卒(唐書本傳)
馮立馮翊人有武藝略涉書記隱太子建成引為翊衛
車騎將軍建成被誅其左右多逃散立歎曰豈有生
受其恩而死逃其難於是率兵犯元武門苦戰久之
解兵遁於野俄來請罪太宗慰勉之未幾突厥至便
橋立率數百騎與虜戰於咸陽殺獲甚衆太宗聞而
嘉歎拜廣州都督不營産業取給衣食而已在職數
年甚有惠政卒於官(舊唐書本傳)
謝叔方萬年人初從巢剌王元吉征討數有戰功元吉
奏授屈咥直府左車騎太宗誅隱太子及元吉於元
武門叔方率府兵與馮立合軍拒戰秦府護軍尉遲
敬德傳元吉首以示之叔方下馬號哭而遁明日出
首太宗曰義士也命釋之歷遷西尹二州刺史善綏
邊鎮胡戎愛而敬之貞觀末累加銀青光禄大夫歷
洪廣二州都督永徽中卒(舊唐書本傳)
竇靜字元休平陵人高祖入京師擢幷州大總管府長
史時突厥數為邊患糧道不屬靜表請屯田太原以
省餽運歲收粟十萬斛詔檢校幷州大總管太宗即
位授司農卿改夏州都督突厥攜貳諸將出征者過
靜靜為陳虜中虛實諸將由是大克獲部落皆内附
帝嘉之再遷民部尚書卒諡曰肅(唐書竇威傳)
張儉字師約新豐人父植車騎將軍儉以功除右衛郎
將遷朔州刺史時頡利可汗方彊每有求取所遣書
輒稱詔勅邊吏奉承不敢却儉獨拒不受大教民營
田歲收穀數十萬斛州以完安李靖既平突厥有思
結部者窮歸於儉儉受而安輯之徙勝州後將不察
遽奏思結叛時儉以母喪奪服使撫納之儉單騎入
其部召酋帥慰諭咸匍匐歸命因舉徙代州遂檢校
代州都督墾田力耕私蓄富實儉恐虜易驕乃建平
糴法入之官由是儲斛流贏遷營州都督太宗將征
遼東拜行軍總管使領諸蕃騎為六軍前鋒趨建安
城破賊累封皖城郡公永徽初卒諡曰密兄大師太
僕卿華州刺史武功縣男弟延師左衛大將軍范陽
郡公性謹畏典羽林兵三十年未嘗有過卒諡曰敬
儉兄弟三人門皆立戟時號三戟張家(唐書本傳)
韓仲良(瑗父三原人)武德初與定律令建言周律其屬三千
秦漢後約為五百依古則繁請崇寬簡以示維新於
是採開皇律宜於時者定之終刑部尚書(唐書韓瑗傳)
唐臨字本德長安人為萬泉丞有輕囚久繫方春農事
興臨說令可且出囚使就畎畝不許令移疾臨悉縱
歸與之約囚如期還遷侍御史俄持節按獄交州出
冤繫三千人累遷大理卿高宗常錄囚餘司斷者輒
紛訴不已獨臨所訊無一言帝問故答曰唐卿斷囚
不冤所以絶意帝歎曰為獄者固當如是永徽元年
拜御史大夫累遷吏部尚書坐免官起為潮州刺史
卒兄皎武德初為秦王府記室從王征討掌書檄貞
觀中官吏部侍郎先選集四時補擬不為限皎請以
冬初集盡季春止後遂為法終益州長史子之竒除
蒼括令與徐敬業起兵伏誅(唐書本傳)
杜楚客(如晦弟杜陵人)少尚竒節擢中郎將進蒲州刺史政有
能名後為魏王府長史遷工部尚書攝府事以威肅
聞揣帝意薄承乾數言王聰睿可為嗣及王貶爵廢
於家終虔化令(唐書本傳)
田仁會長安人祖軌幽州刺史父弘陵州刺史仁會擢
制舉仕累左武侯中郎將永徽中為平州刺史歲旱
自暴以祈雨大至穀遂登五遷勝州都督境有夙賊
依山剽行人仁會發騎捕格夷之城門夜開道無寇
跡入為太府少卿遷右金吾將軍晝夜循行有絲毫
姦必發京師憚之轉右衛將軍卒諡曰威(唐書本傳)
竇德元(威從孫平陵人)父彦隋西平郡守德元為高祖丞相府
千牛遷司元太常伯麟德初進檢校左相勤職約已
天子臨朝咨其清素卒諡曰恭(唐書竇威傳)
韋弘機萬年人祖元禮隋浙州刺史弘機仕貞觀時累
遷殿中監顯慶中為檀州刺史以邊人陋僻乃修學
宫畫孔子七十二子漢晉名儒像敦勸生徒繇是大
化擢司農少卿主東都營田苑宦者犯法杖乃奏遷
司農卿初東都方士朱欽遂為武后所寵姦贓狼藉
弘機白帝逐欽遂於邊后恨之帝將復任為后掎而
止孫岳子武后時為汝州司馬以辨治稱遷永州長
史歷廬海等州刺史皆著風迹恩嚴兩施睿宗立召
為殿中少監授陜州刺史卒(唐書本傳)
李元紘字大綱其先滑州人後占京兆萬年曾祖粲仕
隋為金吾衛大將軍善撫循能得士心高祖入關以
衆歸後為左監門大將軍諡曰明祖寬為太常卿隴
西公父道廣為汴州刺史有善政突厥契丹寇河北
議發河南兵擊之百姓震擾道廣悉心撫定人無離
散遷殿中監同平章事卒諡曰成元紘早修謹仕為
雍州司戶時太平公主勢震天下嘗與民競碾磑元
紘還之民長史竇懷貞大驚趣改之元紘大書判後
曰南山可移判不可搖也改好畤令遷潤州司馬以
辦治得名開元初為萬年令賦役稱平擢京兆少尹
三遷吏部侍郎遂拜中書侍郎門下平章事元紘當
國務峻崖檢抑奔競夸進者憚之是時廢京師職田
議者欲置屯田元紘曰軍國不同内外異制若人閒
無役棄地不墾以閒手耕棄地省饋運實軍糧屯田
為益尚矣今百官職田不一縣百姓私田皆自耕若
置屯即當公私相易調發丁夫調役則業棄於家免
庸則賦闕於國恐得不補失徒為煩費遂止致仕卒
諡文忠(唐書本傳)
權懷恩(萬紀族孫萬年人)祖弘壽佐高祖平京師擢太僕卿懷
恩以廕累遷尚乘奉御馭人安畢羅為高宗所寵見
帝戲慢不恭懷恩奏事適見之退杖四十帝歎賞曰
良吏也擢萬年令賞罰明見惡輒取時語曰寧飲三
斗塵無逢權懷恩更慶萊衛邢宋五州刺史洛州長
史所居威名赫然吏重足立遷益州大都督府長史
卒(唐書權萬紀傳)
楊昉(纂從子華隂人)武后時為肅機宇文化及子訴治先蔭昉
方食未判遽曰肅機而未食庸知天下有冤而求食
乎昉怒取牒署曰父弑隋主子訴隋資可乎人服其
敏終工部尚書(唐書楊弘禮傳)
張知謇字匪躬幽州人徙家岐兄弟五人知元知晦知
泰知默皆明經高第曉吏治清介有守公卿爭為引
重知謇歷十一州刺史所莅有威嚴中宗在房州知
謇為刺史供儗保戴不少弛帝復位拜左衛將軍知
泰御史臺大夫伯仲華首同貴時以為榮知謇惡請
謁求進士不才冒位視之若讐每勅子孫經不明不
得舉家法可稱云武后革命知泰奏置東都諸關十
七所譏斂出入百姓驚駭卒罷不用知默與監察御
史王守慎來俊臣周興掌詔獄卒陷酷吏子孫禁錮
為張氏羞知元子景昇知泰子景佚開元中皆顯官
(唐書張知謇傳)
韋知人字行哲(叔謙子萬年人)弱而好古以國子舉授校書郎
遷司庫員外郎卒子維繩維字文紀進士對策高第
擢武功主簿督役乾陵會歲饑均力勸功人不知勞
徙内江令教民耕桑縣為刻頌遷戶部郎中終太子
庶子繩舉孝廉歷長安尉威行京師擢監察御史更
泗涇鄜三州刺史天寶初入為秘書少監以善職稱
終陳王傅虛心字無逸維子舉孝廉遷大理丞侍御
史神龍中按大獄據正不撓景龍中屬羌叛既擒捕
有詔悉誅虛心惟論酋長死原活其餘遷御史中丞
歷荆潞揚三大都督府長史以廬江多盜遂縣舒城
盜賊為衰入為工部尚書東京留守卒諡曰貞弟虛
舟歷洪魏二州刺史有治名入為刑部侍郎(唐書韋湊傳)
蘇幹(瓌從父兄武功人)擢明經授徐王府記室參軍王好畋每
諫止之垂拱中遷魏州刺史河朔饑幹檢吏督姦勸
課農桑以治稱拜右羽林軍將軍遷冬官尚書來俊
臣素忌之誣幹與瑯琊王沖通書繫獄發憤卒諸子
詵字廷言舉賢良方正高第累轉給事中出徐州刺
史治有迹(唐書蘇瓌傳)
尹思貞長安人弱冠以明經第調隆州參軍事邑豪蒲
氏驁肆不法思貞按之擿其姦論死部人稱慶遷明
堂令以善政聞檢校洛州刺史會契丹亂朔方震驚
思貞境内無擾除青州刺史治州有績蠶至歲四熟
黜陟使路敬歎美曰是非善政致祥乎表言之睿宗
立累遷工部尚書請致仕開元四年卒諡曰簡思貞
前後為刺史十三郡其政皆以清最聞(唐書本傳)
韋景駿(弘機孫萬年人)中明經神龍中歷肥鄉令縣北瀕漳連
年泛溢人苦之景駿相地勢因高築鄣水至堤趾輒
去其北燥為腴田又維艚以梁其上而廢長橋功少
費約後遂為法方河北饑身巡閭里勸人通有無教
導撫循民獨免流散後為貴鄉令有母子相訟者景
駿曰令少不天常自痛爾幸有親而忘孝耶教之不
孚令之罪也因嗚咽流涕授孝經使習大義於是母
子感悟請自新後為趙州長史道出肥鄉民皆奉酒
食迎犒有小兒亦在中景駿曰兒未生而吾去邑非
有舊恩何故來對曰耆老言學廬館舍橋鄣皆公所
治意公為古人今幸親見所以來景駿為留終日後
遷房州刺史州窮險有蠻夷風無學校好祀淫鬼景
駿為諸生貢舉通隘道作傳舍罷祠房無名者轉奉
天令未行卒(唐書本傳)
韓思復字紹出長安人少孤年十歲母為語父亡狀感
咽幾絶祖倫特愛之舉秀才高第調梁府倉曹參軍
會大旱輒開倉賑民州劾責對曰人窮則亂不如因
而活之無趣為盜賊州不能詘轉汴州司戶仁恕不
行鞭罰遷滁州刺史州有銅官人鏟鑿尤苦思復為
賈他鄙費省獲多有黃芝五生州署民為刻頌其祥
徙襄州入拜給事中開元初復為襄州刺史治行名
天下卒諡曰文子朝宗初歷左拾遺睿宗詔作乞寒
胡戲諫曰乞寒胡非古不法又道路藉藉咸言皇太
子微服觀之白龍魚服可深畏也帝稱善特賜中上
考開元二十二年以襄州刺史兼山南東道襄州南
楚故城有昭王井傳言汲者死行人雖渴困不敢視
朝宗移書諭神自是飲者亡恙人更號韓公井天寶
初召為京兆尹出為高平太守貶吴興别駕卒朝宗
孫佽字相之性清簡元和初第進士為殿中侍御史
累遷桂管觀察使部二十餘州自參軍至縣令無慮
三百員吏部所補纔十一餘皆觀察使商才補職佽
下車會春服使至鄉有豪猾厚賄使者求為縣令使
者請佽佽許之既去召鄉豪責以撓法笞其背自是
豪右畏戢時詔置五管監兵盡境賦不足充其費佽
處以儉約遂為定制衆以為難(唐書本傳)
韋抗(安石從子萬年人)弱冠舉明經累官吏部郎中景雲初為
永昌令輦轂煩要抗不事威刑而治遷右御史臺中
丞邑民詣闕留不聽乃立碑著其惠開元三年授黃
門侍郎俄為御史大夫兼按察京畿弟拯方為萬年
令兄弟領本部時以為榮進刑部尚書分掌吏部選
卒抗歷職清儉不治産及終無以葬元宗聞之特給
槥車諡曰貞(唐書韋安石傳)
李朝隱字光國三原人明法中第調臨汾尉擢大理丞
武三思構五王御史鄭愔請誅之朝隱以不經鞫實
不宜輕用法忤旨貶聞喜令遷吏部員外時政出權
幸内授官但斜封其狀付中書宣所司朝隱執罷千
四百員遷長安令宦官閭興貴有所干請曳去之睿
宗嘉歎進大中大夫一階以旌剛烈成安公主奪民
園不酬直朝隱取主奴杖之由是權豪斂伏開元初
遷吏部侍郎銓叙明審久之降滑州刺史徙同州擢
河南尹政清嚴姦人不容息太子舅趙常奴怙勢横
閭里朝隱執而榜辱之帝賜書慰勉授岐州刺史召
為揚州都督府長史還為大理卿出為嶺南採訪處
置使卒於官諡曰貞(唐書本傳)
宇文融萬年人祖節明法令謹幹自將永徽初遷黃門
侍郎同中書門下三品融明辯長於吏治開元初由
監察御史擢兵部員外郎兼侍御史奏慕容琦等二
十九人為勸農判官假御史分按州縣括正邱畝招
徠戶口於是諸道收没戶八十萬田亦稱是歲終羨
錢數百萬緡帝悦拜御史中丞融乃自請馳傳行天
下事無巨細先上勸農使而後上臺省臺省須其意
乃行下融所過宣天子恩旨百姓至有感涕者使還
言狀帝乃下詔以客賦所在並建常平倉益貯九穀
權發斂官司勸作農社使貧富相恤凡農月州縣常
務一切罷省使趨刈穫流亡新歸十道各分官屬存
撫使遂厥功復業已定州縣季一申牒不須挾名出
為魏州刺史河北大水詔領宣撫使俄兼檢校汴州
刺史入為鴻臚卿明年進黃門侍郎同平章事司農
發融在汴紿隱官息錢巨萬詔流巖州道卒子審融
之貶也審與兄弟侍母京師及聞融再貶徒步號泣
省父後擢進士第累遷大理評事以夏楚大小無制
始創杖架以高庳度杖長短又鑄銅為規齊其巨細
楊國忠專政殺嶺南人畏議者嫉其酷乃以審為監
決處置等使活者甚衆終和永二州刺史(唐書本傳)
楊慎矜華隂人隋齊王□曾孫父隆禮歷州刺史以嚴
辯名開元初為太府卿時御府財物羨積如山隆禮
性詳密出納皆自按省凡物經楊卿者無不精麗歲
常省數百萬以戶部尚書致仕卒慎矜沈毅任氣健
而才初為汝陽令有治稱隆禮罷太府元宗訪其子
可代父任者宰相以慎餘慎矜慎名皆得父清白帝
喜擢慎矜監察御史知太府出納慎餘太子舍人主
長安倉慎名大理評事為含嘉倉出納使被眷尤渥
慎矜遷侍御史知雜事高置風格始議輸物有汙傷
責州縣償所直轉輕齎入京師自是天下調發始煩
天寶二年權御史中丞兼諸道鑄錢使擢戶部侍郎
仍兼中丞明年慎矜父冢草木皆流血懼以問所善
胡人史敬忠敬忠使厭之王鉷李林甫作飛牒告慎
矜有詔賜死(唐書本傳)
第五琦字禹珪長安人少以吏幹進頗能言彊國富民
術賀蘭進明才之奏為錄事參軍肅宗駐彭原進明
遣琦奏事帝悦拜監察御史勾當江淮租庸使遷諸
道鹽鐵鑄錢使當軍興隨事趣辦人不益賦而用以
饒乾元二年進同平章事貶忠州長史寶應初起為
朗州刺史有異政拜太子賓客改京兆尹加判度支
鑄錢鹽鐵轉運常平等使坐與魚朝恩善貶括州刺
史德宗素聞其才將復用會卒(唐書本傳)
路嗣恭字懿範三原人為蕭關令連徙神烏姑臧二縣
考績為天下最轉渭南令主杜化東陽二驛時關畿
用兵使人係道嗣恭儲具有素而民不擾後為郭子
儀朔方節度留後大將孫守亮驕蹇不受制嗣恭因
稱疾守亮至即殺之一軍皆震永泰三年檢校刑部
尚書知省事出為江西觀察使以善治財賦稱大歷
八年嶺南將哥舒晃殺節度使五嶺大擾詔嗣恭兼
嶺南節度使嗣恭募勇敢士八千人由間道出不意
斬晃及支黨萬餘俚洞魁宿為惡者皆族夷之拜東
都留守卒子應恕應字從衆以廕為著作郎累遷宣
歙觀察使李錡反應發鄉兵救湖常二州錡不能拔
元和六年授左散騎常侍卒諡曰靖恕字體仁從嗣
恭討哥舒晃賊平恕功多累遷鄜坊宣歙觀察使以
右散騎常侍致仕(唐書本傳)
柳子華(華原人)公綽諸父始辟嚴武劍南府累遷池州刺
史代宗將幸華清先命完葺以子華為昭應令檢校
金部郎中修宫使設棘圍於市徇邑中曰民有得華
清宫瓦石材用投圍中踰三日不還者死不終日已
山積營辦略足宰相元載有别墅以奴主務自稱郎
將怙勢縱暴租賦未嘗入官子華因奴入謁收付獄
杖殺之一邑震伏載不敢怨子公度善攝生年八十
餘有強力(唐書柳公綽傳)
蕭定字梅臣(瑀曾孫長安人)以廕起家陜州參軍事金城丞莅
事清挺選補黜陟使裴遵慶表為判官還調萬年主
簿歷左右司郎中為元載所惡外遷袁潤等六州刺
史大歷中有司差天下刺史治最定與常州蕭復濠
州張鎰為第一而劭桑稼均賦税業徠游口在鎰復
右遷戶部侍郎太常卿朱泚反詭姓名為張誕匿里
中不浼於賊事平擢太子少師卒(唐書蕭瑀傳)
韓滉字大沖(休子長安人)廕補左威衛騎曹參軍性彊直明
吏事莅南曹五年簿最詳緻再遷右丞知吏部選以
戶部侍郎判度支德宗立遷浙江東西觀察使尋檢
校禮部尚書為鎮海軍節度使綏輯百姓均租調不
踰年境内稱治帝在奉天滉訓士卒分兵戍河南既
狩梁州又獻縑十萬匹請以鎮兵三萬助討賊有詔
嘉勞進檢校尚書右僕射滉聞京師未平調發糧帛
以濟朝廷當時實賴之李晟方屯渭北滉運米饋之
漕船臨江滉顧僚吏曰天子蒙塵臣下之恥乃自舉
一囊將佐爭負之貞元元年加檢校左僕射同平章
事江淮轉運使封鄭國公更封晉卒諡曰忠肅子羣
臯羣終國子司業臯字仲聞由雲陽尉歷東都留守
忠武軍節度使大抵以簡儉治所至有績拜吏部尚
書進左僕射卒諡曰貞洄字幼深(滉弟)安禄山亂避難
江南乾元中授睦州别駕德宗即位復為諫議大夫
擢戶部侍郎判度支洄上言天下銅鐵乃山澤利當
歸王者請悉隸鹽鐵使從之復罷省胥吏冗食二千
人積米長安萬年二縣各數十萬石視年豐耗而發
斂焉故人不艱食終國子祭酒(唐書韓休傳)
韋夏卿字雲客萬年人少邃於學善文辭大歷中與弟
正卿同舉賢良方正皆策高等累遷刑部員外郎授
奉天令課第一後為吏部侍郎時從兄執誼在翰林
受人金有所干請密以金納夏卿懷中夏卿毁懷不
受曰吾與爾賴先人遺德致位及此顧當如是哉執
誼大慚改太子少保卒諡曰獻夏卿為政務通理不
甚作條教所辟士多至宰相達官世稱知人正卿子
瓘字茂弘桂管觀察使(唐書本傳)
奚陟字殷卿京兆人少篤志通羣書大歷末擢進士授
校書郎居親喪毁瘠過禮歷遷中書舍人江南淮西
皆大水詔陟勞問循慰所至人人便安中書吏倚宰
相勢陟遇之無假借雖細務皆身親久益強力人以
為難遷刑部侍郎京兆尹李充有美政裴延齡誣劾
充逮繫搒掠甚急陟持平具獄上充免進工部尚書
諡曰憲(唐書本傳)
王紹自太原徙京兆父端第進士有名天寶間終工部
員外郎紹少為顔真卿所器奏為武康尉包佶領租
庸鹽鐵使署判官時李希烈阻兵江淮輸物留梗乃
徙餉道自潁入汴紹入關德宗已西狩乃督輕貨趨
間道走洋州見行在由是紓難遷倉部員外郎頃之
遷尚書元和初檢校尚書右僕射為武寧軍節度使
蒐輯軍政推誠示人裨將安進達唐重靖謀亂紹以
計取之出家貲賞士舉軍安賴拜兵部尚書判戶部
卒諡曰敬(唐書本傳)
嚴綬(挺之從孫華隂人)擢進士第以侍御史副劉贊為宣歙團
練使贊卒綬總留事悉庫物以獻召為刑部員外郎
河東軍司馬鄭儋為節度德宗頗憶綬所獻擢河東
司馬儋卒代其使在鎮九年尚寬惠治稱流聞士馬
孳息嘗大閱旗幟周七十里回鶻梅錄將軍在會聞
金鼓震伏入為尚書右僕射吴元濟反徙山南東道
節度使加淮西招撫使召還進太傅卒綬才不踰中
人然歴三鎮所奏辟及綬時位將相者九人河東李
進賢為振武節度使辟綬子澈為判官澈年少治苛
刻軍中苦之乃殺澈(唐書嚴挺之傳)
徐申字維降京兆人擢進士第累遷韶州刺史韶自兵
興四十年刺史以縣為治署令丞雜處民間申按公
田之廢者募人假牛犁墾發田久不治故肥美歲入
凡三萬斛乃徙治故州未幾邑閈如初始來韶戶止
七千比六年倍而半之會初置景州授刺史賜錢五
十萬加節度副使進嶺南節度使前使死吏盜印署
府職百餘員畏事泄謀作亂申覺殺之詿誤一不問
外蕃歲以珠瑇瑁香文犀浮海至申於常貢外未嘗
賸索商賈饒盈加檢校禮部尚書封東海郡公卒諡
曰平(唐書本傳)
任迪簡萬年人擢進士第天德李景略表佐其軍軍中
悦其長者景略卒舉軍請為帥監軍使拘迪簡不聽
衆大呼破戶出之德宗遣使察變具得所以乃授豐
州刺史天德軍使入為太常少卿太子左庶子張茂
昭以易定歸迪簡以檢校工部尚書為節度使承茂
昭奢縱後公私屈覂欲饗士無所給至與下同糲食
踰月軍中感其公三年上下完充以疾入除工部侍
郎卒諡曰襄(唐書本傳)
杜佑字君卿萬年人以廕補剡縣丞嘗過潤州刺史韋
元甫有疑獄不決試訊佑佑為辨處契要無不盡元
甫竒之署司法參軍入為工部郎中楊炎輔政改度
支兼和糴使於是軍興餽漕佑得剸決以戶部侍郎
判度支俄遷嶺南節度使疏析㕓閈以息火災朱厓
黎氏三世不賓佑討平之召拜尚書右丞俄出為淮
南節度使決雷陂以廣灌溉斥海瀕棄地為田積米
五十萬斛列營三十區士馬整飭四鄰畏之拜檢校
司空同平章事德宗崩詔攝冢宰進檢校司徒兼度
支鹽鐵使始度支嗇用度多署吏權攝百司繁而不
綱佑以營繕還將作木炭歸司農涷染還少府職務
簡修明年拜司徒封岐國公致仕卒諡曰安簡佑天
性精於吏職議者稱治行無缺云(唐書本傳)
韋武(待價曾孫萬年人)少孤年十一補右千牛累遷長安丞德
宗幸梁州委妻子奔行在除殿中侍御史轉刑部員
外郎是時帝以反正告郊廟大兵後典章苟完執事
者時時咨武武酌宜約用得禮之衷羣司奉焉後為
絳州刺史鑿汾水灌田萬三千餘頃璽書勞勉憲宗
時入為京兆尹卒(唐書韋挺傳)
柳公綽字寬華原人幼孝友性質嚴重舉直言極諫授
渭南尉歲歉饉其家雖給每飯不過一器或問之答
曰四方病饑獨能飽乎召為吏部郎中憲宗數出游
畋公綽奏大醫箴以諷天子高其才拜御史中丞出
為湖南觀察使徙鄂岳時方討吴元濟詔發鄂岳卒
五千隸安州刺史李聽公綽請自行許之三軍出公
綽數省問其家疾病生死厚給之軍中感服鄂軍每
戰輒克拜京兆尹方赴府有神策軍校乘馬不避者
即時榜死帝怒其專殺公綽曰此非獨試臣乃輕陛
下法俄檢校戶部尚書山南東道節度使行部至鄧
縣吏有納賄舞文二人同繫獄縣令以公綽素持法
謂必殺貪者公綽曰贓吏犯法法在姦吏壞法法亡
誅舞文者入為刑部尚書俄拜邠寧節度使先時神
策諸鎮列屯部中不聽本道節制故虜得窺間公綽
論所宜屯營緩急悉受節度復為刑部尚書京兆獄
有姑鞭婦至死者府欲殺之公綽曰尊毆卑非鬭也
且子在以妻而戮其母不順遂減論太和四年為河
東節度遭歲惡樽節用度輟宴飲衣食與士卒均以
病乞代授兵部尚書忽顧左右召故吏韋長衆謂委
以家事及長至乃曰為我白宰相徐州專殺李聽親
吏非用高瑀不能安因瞑目卒諡曰元子仲郢幼嗜
學長工文元和末及進士第為校書郎會昌初累轉
吏部郎中遷左諫議大夫武宗延方士築望仙臺累
諫諄切帝遣中人愧諭拜京兆尹置權量於東西市
使貿易用之禁私製者北司吏入粟違約仲郢殺而
尸之自是人無敢犯政號嚴明宣宗初授河南尹以
寬惠為政或言不類京兆時答曰輦轂之下先彈壓
郡邑之治本惠養烏可類乎擢劍南東川節度使大
吏邊章簡挾勢肆貪前帥不能治仲郢因事殺之官
下肅然居五年詔為吏部侍郎俄改兵部領鹽鐵轉
運使大中十二年罷使咸通五年為天平節度使卒
於鎮子珪璧玭珪字交元大中中與璧繼擢進士皆
秀整而文終衛尉少卿璧字賓玉馬植鎮汴州辟管
書記又從李瓚桂州規正其不法瓚不聽乃拂衣去
未幾軍亂擢右補闕累遷右諫議大夫玭以明經補
秘書正字擢刑部員外郎出為嶺南節度副使文德
元年以吏部侍郎修國史拜御史大夫直清有父風
(唐書本傳)
蘇弁字元容(世長從孫武功人)擢進士調奉天主簿德宗出狩
縣令計事在府官屬皆惶恐欲遁走弁曰昔肅宗幸
靈武至新平安定二太守坐伏匿斬諸君知之乎衆
乃定車駕至儲偫畢給帝嘉之試大理司直朱泚平
進監察御史擢累倉部郎中判度支案裴延齡死召
見延英賜紫衣金魚以度支郎副知度支事弁通學
術吏事精明承延齡後平賦緩役略煩苛人賴其寬
久之遷戶部侍郎判度支改太子詹事坐前以腐粟
給邊貶汀州司戶參軍數年起弁為滁州刺史卒(唐書)
(蘇世長傳)
馬總字會元系出扶風少孤窶不妄交游貞元中辟署
滑州姚南仲幕府元和中以虔州刺史遷安南都護
廉清不撓用儒術教其俗政事嘉美獠夷安之十二
年副裴度宣慰淮西吴元濟禽為彰義節度留後蔡
習偽惡總為設教令明賞罰磨治洗汰其俗一變始
奏改彰義為淮西擢淮西節度使徙天平入為戶部
尚書卒諡曰懿(唐書本傳)
楊於陵字達夫本漢太尉震之裔擢進士調句容主簿
入為繕部員外郎德宗聞其名拜中書舍人遷浙東
觀察使越人饑請出米三十萬石贍貧民政聲流聞
入為京兆尹先是編民多竄北軍籍中倚以横閭里
於陵請限丁制減三丁者不得著籍姦人無所影賴
京師豪右大震遷戶部侍郎出為嶺南節度使教民
陶瓦易蒲屋以絶火患監軍許遂振悍戾貪肆憚於
陵不敢撓以私為飛語聞京師有詔罷歸授吏部侍
郎穆宗立以尚書左僕射致仕於陵器量方峻節操
堅明始終不失其正時人尊仰之卒贈司空諡曰貞
子景復同州刺史紹復中書舍人師復大理卿嗣復
位宰相(唐書本傳)嗣復字繼之擢進士博學宏詞善禮家
學遷禮部員外郎與牛僧儒李閔宗雅相善二人輔
政引之權知禮部侍郎俄同平章事武宗之立非宰
相意故用李德裕而罷嗣復貶潮州刺史宣宗立以
吏部尚書召道卒子授損授字得符於昆弟最賢由
進士第遷累刑部尚書從昭宗幸華徙太子少保損
字子嘿由廕補藍田尉遷給事中陜虢軍亂逐節度
使崔蕘命損代之至則盡誅有罪者徙天平卒(唐書楊嗣)
(復傳)
韋丹字文明萬年人高祖琨以洗馬事太子承乾諫不
聽太宗才之擢給事中孝敬為太子琨以右中護為
詹事卒諡曰貞丹從外祖顔真卿學舉五經高第歷
咸陽尉拜容州刺史教民耕織止惰游興學校民貧
自鬻者贖歸之禁吏不得掠為隸屯田二十四所教
種茶麥仁化大行以諫議大夫召有直名拜江南西
道觀察使丹計口受俸委餘於官罷八州冗食者收
其財始民不知為瓦屋丹召工教為陶聚材於場度
其費為估不取贏利人能為屋者受材瓦於官免半
賦貧不能者畀以材置南北市為營以舍軍歲中旱
募人就功厚與直給其食為衢南北夾兩營東西七
里以廢倉為新廏馬息不死築堤扞江長十二里為
陂塘五百九十八所灌田萬二千頃有吏主倉十年
丹覆其糧亡三千斛丹籍其家盡得文記乃權吏所
奪丹召諸吏期一月還之及期無敢違卒年五十八
子宙為永州刺史州方災歉乃斥官下什用所以供
刺史者得九十餘萬錢為市糧餉俗不知法多觸罪
宙為書制律并種植為生之宜戶給之州負嶺轉餉
艱險宙始築常平倉收穀羨餘以待乏罷冗役九百
四十四員湘源生零陵香歲市上貢人苦之宙奏罷
民貧無牛以力耕宙為置社二十家月會錢若干探
名得者先市牛以是為準久之牛不乏立學官取仕
家子弟十五人充之禮俗遂改還為大理少卿久之
拜江西觀察使遷嶺南節度使南詔陷交阯撫兵積
備以幹聞加檢校尚書左僕射同平章事咸通中卒
弟岫字伯起亦有名擢福建觀察使(唐書本傳)
程异字師舉長安人居鄉以孝稱第明經再補鄭尉精
吏治李㢲領鹽鐵薦异心計可任稍遷淮南等道兩
税使异厲已竭節悉革征利舊弊遷鹽鐵轉運副使
方討蔡异使江表調財用因行諭諸帥府以羨贏貢
故所至不剝下不加斂經用以饒元和十三年以工
部侍郎同平章事猶領鹽鐵异自以非人望久不敢
當印秉筆明年議置巡邊使憲宗問孰可者乃自請
行會卒諡曰恭身殁官第無留貲世重其廉云(唐書本傳)
李愿(晟子萬年人)元和初領夏綏銀宥節度使政簡而嚴部
有失馬者愿署牒於道以金購之三日失馬並良馬
一繫署下且曰逸而至不告罪當死以良馬一贖愿
歸失馬而縱其良境内肅然徙武寧軍會伐青鄆數
有功以久疾用愬代之詔為刑部尚書俄檢校尚書
左僕射節度鳳翔自是邇聲色而政衰矣後拜河中
晉絳等節度使卒弟憲任醴泉尉遷衞州刺史以治
行稱徙絳州絳有幻人怵民以亂憲執誅之河中兵
本仰食於絳而汾可輸河渭歲租與糴常數十萬石
故敖保山為固民之輸者十牛不勝一車憲濱汾相
地治新倉當費二百萬請留垣縣粟糶河南以錢還
糴絳粟既免負載勞又權其贏以完新倉絳人賴利
入為宗正少卿副金吾大將軍胡証為送太和公主
使遷嶺南節度使所歷皆以吏能顯政績暴著善治
律令性明恕詳正大獄活無罪者數百人卒官聽字
正思七歲廕為協律郎吐突承璀討王承宗以聽為
神策行營兵馬使斬賊驍將承璀數問聽計卒縛盧
從史遷左驍衞將軍出為蔚州刺史州有銅冶聽開
五爐鑄錢柳公綽討蔡以聽典軍一一咨之詔為羽
林將軍帝討李師道出為楚州刺史聽掩賊不虞趨
漣水破沭陽遂取海州攻朐山降之懷仁東海兩城
望風送款以功兼御史大夫夏綏銀宥節度使又徙
靈鹽部有光禄渠久廢聽復屯田以省轉餉引渠溉
塞下地千頃穆宗初立授檢校兵部尚書充河東節
度使敬宗嗣位改義成軍太和初魏博將丌志沼反
擊其帥史憲誠詔聽出援擊殺志沼以功封涼國公
兼帥魏博聽遷延不即赴魏遂亂殺憲誠罷為太子
少師開成初為河東節度使文宗歎曰付之兵不疑
退處散地不怨唯聽為可拜太子太保卒子琢以家
閥累擢節度使廣明時沙陀盜邊琢為宿將拜都統
行營節度使坐逗撓下遷刺史卒(唐書李晟傳)
崔倰字德長(長安人)祐甫從子性介潔視贓負者若讐以
蘇州刺史奏課第一遷湖南觀察使湖南舊法貿易
不出境鄰郡災荒不恤也倰至削其禁自是商賈流
通貲物益饒入為戶部侍郎判度支(唐書崔沔傳)
令狐楚(德棻後裔華原人)貢進士累擢職方員外郎知制誥其
為文於牋奏制令尤善為華州刺史擢河陽節度使
代烏重引重引徙滄州以河陽士三千從士不樂半
道潰歸將掠旁州楚以數騎自往勞之斬其首惡衆
遂定穆宗即位進門下侍郎方營景陵詔楚為使出
為宣歙觀察使遷宣武節度使汴軍驕韓弘峻法繩
治楚至解去酷烈以仁惠鐫諭人人悦喜徙天平召
為吏部尚書進拜左僕射彭陽郡公是時政在宦豎
數上疏辭位拜山南西道節度使卒諡曰文子緒綯
緒歷隋汝壽三州刺史有佳政綯擢進士累擢湖州
刺史大中初召入為翰林學士遷御史中丞俄同平
章事懿宗嗣位為河中節度使徙淮南安南平以饋
運勞封涼國公僖宗立拜鳳翔節度使徙封趙卒楚
弟定桂管觀察使(唐書本傳)
竇易直字宗元始平人擢明經補校書郎累遷吏部郎
中元和六年進御史中丞由陜虢觀察使入為京兆
尹貶金州刺史起為宣歙浙西觀察使時江淮部將
王國清激衆謀亂易直知之械國清送獄其黨數千
簒取之欲大剽易直登樓令曰能誅亂者一級賞千
萬衆喜反縛為亂者三百餘人易直悉斬之入為戶
部侍郎判度支同中書平章事文宗立檢校尚書右
僕射頃之檢校司空為鳳翔節度卒諡恭惠易直以
公潔自喜方執政未嘗引用親黨(唐書本傳)
盧鈞字子和系出范陽徙藍田舉進士中第補秘書正
字遷御史拜華州刺史關輔驛馬疲耗鈞為市健馬
率三歲一易自是無乏事擢嶺南節度使時稱潔廉
蕃獠與華人錯居相婚嫁多占田營第舍吏或撓之
則相挺為亂鈞下令不得通婚禁占田産闔部無敢
犯貞元後流放衣冠其子姓窮弱不能自還者以俸
稟資助凡數百家又除采金税會昌中漢水害襄陽
拜山南東道節度使築隄以障漢暴王師伐劉稹武
宗以鈞寬厚能得衆詔兼節度昭義軍宣宗即位節
度河東大中九年召為左僕射帝元日大饗含元殿
鈞年八十升降如儀音吐鴻暢帝以鈞同平章事為
山南西道節度使懿宗初以太保致仕卒諡曰元鈞
與人交始若澹薄既久乃益固所居官必有績大抵
根仁恕至誠而施於事位將相没而無贏財(唐書本傳)
韋正貫字公理(臯弟子萬年人)舉賢良方正異等進壽州團練
使宣宗立以治最拜京兆尹俄擢嶺南節度使南海
舶賈始至大帥必取象犀明珠上珍而售以下直正
貫既至無所取吏咨其清南方風俗右鬼正貫毁淫
祠教民無妄祈會海水溢人爭咎撤祠事正貫登城
沃酒以誓曰不當神意長人任其咎無逮下民俄而
水去民乃信之居鎮三歲卒(唐書韋臯傳)
杜審權字殷衡(元絳子杜陵人)第進士宣宗時入翰林為學士
累遷兵部侍郎出為鎮海軍節度使龐勛反審權與
令狐綯連師犄角饋粟相銜王師賴濟勛破進檢校
司空繼領河中忠武節度使卒贈太子太師諡曰德
(唐書杜如晦傳)
蕭倣字思道(悟子長安人)太和中擢進士第除累給事中宣
宗嘗以李璲為嶺南節度使使者已賜節而倣封還
詔書令狐綯用李琢經略安南琢以暴沓免俄起為
壽州團練使倣劾奏琢無所回時推其直自集賢學
士拜嶺南節度使南方珍賄叢夥不以入門家人病
取槁梅於廚以和劑倣知趣市還之咸通初為左散
騎常侍懿宗怠政事喜佛道引桑門入禁中為禱祠
事數幸佛廬廣施予倣諫以為天竺法割愛取滅非
帝王所尚慕帝雖昏縱猶嘉歎其言後官數遷拜義
成軍節度使滑州瀕河累歲水壞西北防倣徙其流
遠去樹堤自固人得以安以兵部尚書再判度支進
中書侍郎同平章事再遷司空蘭陵縣侯時天下盜
起宦人持兵柄倣以鯁直為權近所忌卒年八十子
廩字富侯第進士遷尚書郎倣嶺南海解官往侍為
人退約少合南海多榖紙倣勅諸子繕補殘書廩諫
曰州距京師且萬里書成不可露齎必貯以囊笥貪
者伺望得無薏苡嫌乎倣曰善吾思不及此乃止廣
明初以諫議大夫知制誥請厲止夜行以備賊諜出
太倉粟賤估以濟貧民俄遷京兆尹田令孜養子有
罪捕吏繫獄請救踵門廩不納杖殺之内外畏讋令
孜拒黃巢以廩為糧料使辭疾貶賀州司戶參軍事
會襄王竊據挈族逃河朔卒(唐書蕭瑀傳)
楊發字至之(收兄馮翊人)登進士又中拔萃累官左司郎中
宣宗追加順憲二宗尊號有司議改造廟主發執不
可知禮者韙之改太常少卿為蘇州刺史治以恭長
慈幼為先尋徙福建觀察使又以能政聞弟假常州
刺史儼兵部侍郎子陟注陟哀帝時同平章事以謙
靖免於禍注戶部侍郎(唐書本傳)
宋
楊克讓字慶孫馮翊人高祖公略洪州都督克讓歷鳳
翔司錄參軍母老解官歸養太祖素知其名起為左
補闕開寶三年命為西川轉運副使蜀民懷其善政
璽書褒美代歸闕下疏民利病十事稱旨太平興國
初為兩浙西南路轉運使泉州民嘯聚為盜克讓討
平之四年徙知廣州俄兼轉運市舶使明年卒克讓
少好學歷官廉謹幹局所至有聲當時稱為能吏子
希閔字無間經史歷耳不忘屬文善緘尺有集二十
卷自教三子日華日嚴日休皆登進士第希甫從子
日宣亦登進士(宋史本傳)
邊翊字待價華州人曾祖頡石泉令祖操下邳令父蔚
太常卿珝晉天福六年舉進士周顯德年知通州課
鬻鹽於狼山歲增萬餘石宋建隆二年兄玕自河南
令為吏部員外復以珝為洛陽令開寶初遷職方郎
中監京兆麴務又掌永安軍𣙜貨奏徙務揚州有富
民訴廣陵尉謝圖殺其父本部收尉囚之官吏推劾
累三百日獄未具狀聞詔珝案鞫盡得其實乃富民
誣告即反坐之就命權知州事太宗即位充廣南轉
運使太平興國七年移知開封府明年卒珝精力有
吏材帝方欲倚用及聞其卒歎惜數四賻其家絹四
百匹錢二十萬以其從子俊為尉氏主簿兄玕至金
部郎中弟玢右贊善從子倣至殿中丞倚為比部員
外郎(宋史本傳)
宋璫字寶臣渭南人父鸞監察御史璫乾德中進士及
第拔萃登科解褐青城主簿知綿州太宗即位改右
贊善大夫出知秦州有善政就拜監察御史充陜西
轉運使以韋亶代知秦州未百日坐事繫獄上以璫
前有治績再命知秦州安集諸戎部内清肅雍熙初
遷屯田郎中知益州屬歲饑多盜璫始至以方略擒
捕招輯盜皆屏息淳化中知蘇州卒上聞之嗟悼錄
其子明遠為蒲城主簿俾護其喪歸葬焉璫性清簡
歴官三十年未嘗問家事唯聚書以貽子孫且曰使
不忘本也次子柔遠亦舉進士(宋史本傳)
師頏字霄遠内黃人父均後唐長興二年進士終永興
節度判官因家關右頏少篤學建隆二年舉進士上
第解褐耀州軍事推官累殿中侍御史知資眉二州
所至以簡靜為治蜀人便之超拜工部郎中知陜州
真宗以其素負才望而久次於外累詔對詢其文章
命以本官知制誥咸平五年知審官院通進銀臺封
駁司俄卒(宋史本傳)
段鵬京兆人太平興國三年知興化縣擢知興化軍轉
運使以游洋轉輸不便奏請移治於莆鵬覽視形勝
以都巡檢廨為軍治借民力而民不怨後論創始者
稱段知軍云(福建志)
宋濤(温舒子長安人)端拱二年進士知襄城縣以政績聞(宋史宋湜)
(傳)
趙湘字巨源華州人進士甲科歷彰武永興昭武三軍
節度推官遷著作佐郎知新繁縣以吏最命知商州
徙隴州興元府上補政忠言十篇詔判宗正寺賜白
金二百兩真宗東封泰山為東京留守推官禮成遷
侍御史昇州火命湘往致祠兼問民疾苦還言轉運
使劉照弛職知洪州馬景不任事皆罷黜之再遷工
部郎中出知河南府以疾徙虢州卒(宋史本傳)
李仕衡字天均成紀人家京兆進士及第調鄠縣主簿
田重進守京兆命仕衡鞫死囚五人活四人重進即
其家謂曰子有隂施此門當高大之徙知彭山縣遷
知劍州擢尚書度支員外郎判三司鹽鐵勾院度支
使梁鼎言商人入粟於邊率高其直而售以解鹽商
利益博國用日耗請調丁夫轉粟而輦鹽諸州官自
鬻之歲可得緡錢三十萬仕衡曰安邊無大於息民
今增以轉粟輓鹽之役欲其不困何可得哉不聽遂
行鼎議而關中大擾乃以仕衡為荆湖北路轉運使
徙陜西真宗幸洛召為度支副使上言關右既弛鹽
禁而永興同華耀四州猶率賣鹽年額錢請減十之
四詔悉除之為河北轉運使建言河北歲給諸軍帛
七十萬而民艱於得錢預假於里豪出倍償之息故
工機之利愈薄方春民不足請戶給錢至夏輸帛則
民獲利而官用足矣詔優其直仍推其法於天下以
為河北都轉運使盜起淄青間遷知青州前守捕羣
盜妻子寘棘圍中仕衡至悉縱之未幾其徒有梟賊
首至者仁宗即位拜尚書左丞以足疾改同州觀察
使卒子丕緒蔭補將作監主簿及仕衡歸老時為虞
部員外郎請解官就養累遷司農卿致仕卒丕緒居
官廉靜不為矯激家多圖書集歷代石刻為數百卷
藏之(宋史本傳)
李行簡字易從馮翊人家貧刻志於學每至夜分寒暑
不易又聚木葉學書筆法遒勁與里中富人楊志元
同學同時中進士第志元資遺謝不取起家隴州司
理參軍徙彭州軍事推官陵州富民陳子美父死繼
母詐為文書逐之累訴不得直行簡劾正其獄遷侍
御史陜西旱蝗命往安撫發倉粟救乏絶又蠲耀州
積年逋租擢龍圖閣待制帝數幸龍圖閣命講周易
間訪大臣能否行簡無怨昵各道所長人以為長者
乾興初改給事中以足疾請外知河中府徙虢州卒
(宋史本傳)
李若拙字藏用萬年人舉進士擢上第授密州防禦推
官登賢良方正直言極諫科太祖嘉其敏贍改著作
佐郎遷知隴州以政聞雍熙三年假秘書監使交州
先是黎桓制度踰僭若拙入境遣左右戒以臣禮由
是桓聽命拜詔盡恭燕饗日以竒異列前若拙一不
留眄取先陷蠻使鄧君辨以歸使還上謂其不辱命
遷起居舍人淳化二年出為兩浙轉運使徙江南若
拙尚氣有幹才然臨事太緩宰相以為言罷使知涇
州至道二年黎桓復侵南鄙又詔若拙充使桓復稟
命使還真宗嗣位詔試學士院俄知制誥咸平初使
河朔按邊事知昇貝二州卒子繹字縱之幼謹愿自
修舉進士中第除將作監丞累遷屯田員外知華州
蒲城民李藴訴人盜其從子亡去繹因密刺藴藴有
隂罪侄覺之懼事暴殺之以滅口遂收藴致法擢提
點河北刑獄權知貝州歲旱繹為酒務市民薪草溢
常數餓者皆以樵採自給得不死官入亦數倍邊民
歲輸草十餘萬委積久輒腐敗繹奏罷之三遷本曹
郎中改兵部為江淮制置發運使内出絹五十萬匹
責貿於東南繹曰百姓饑不宜重擾輒奏罷之甫半
年漕課視常歲增五之一繹自以久宦在外意不自
得作五知先生傳謂知時知難知命知退知足也為
右諫議大夫卒(宋史本傳)
閻詢字議道天興人少時以學問著聞擢進士第又中
書判拔萃科累遷鹽鐵判官使契丹詢頗諳北方疆
理契丹在靴淀迓者王惠導詢由松亭往詢曰此松
亭路也胡不徑葱嶺而迂枉若是豈非夸大國地廣
以相欺耶惠慚不能對加直龍圖閣知梓州徙河東
轉運使言三路土兵疲老者聽其族以強壯者代從
之進集賢殿修撰知河中府大河漲壞浮橋詢易為
長橋拜天章閣待制轉右諫議大夫知邠同二州提
舉上清太平宫卒(宋史本傳)
范祥字晉公三水人進士及第自乾州推官稍遷殿中
丞通判鎮戎軍元昊圍城急祥帥將士拒退之歷知
慶汝華三州提舉陜西銀銅坑冶鑄錢祥曉達財利
建議變鹽法後人不敢易稍加損益人輒不便累遷
度支員外郎權轉運副使改制置解鹽使卒嘉祐中
包拯言祥通陜西鹽法行之十年歲減𣙜貨務緡錢
百萬其勞可錄熙寧中權陜西轉運副使張詵奏朝
廷復洮隴故地自將帥至裨佐悉有功賞臣見洮渭
父老言皇祐中轉運使范祥因熟羌數被寇掠其部
族願輸土置城以為守禦乃即古渭為砦消沮邊隙
可謂知守攻之利冀推原舊功少賜褒䘏使天下知
祥死猶被恩且舒祥忠義之氣詔贈秘書錄一子子
育字巽之舉進士為涇陽令以養親歸從張載學有
薦之者召見授崇文校書監察御史裏行神宗諭之
曰書稱堲讒說殄行此朕任御史意也育因薦張載
等數人知河中府加直集賢院徙鳳翔以直龍圖閣
鎮秦州元祐初詔為太常少卿改光禄卿都承旨出
知熙州時議棄質孤勝如兩堡育爭之曰熙河以蘭
州為要塞此兩堡者蘭州之蔽也棄之則蘭州危蘭
州危則熙河有腰膂之憂矣又請城李諾平汝遮川
曰此趙充國屯田古榆塞之地也不報入為給事中
戶部侍郎卒紹興中採其抗論棄地西夏及進築之
策贈寶文閣學士(宋史范祥本傳)
吕大忠字進伯(大防兄藍田人)登第為華隂尉晉城令韓絳宣
撫陜西以大忠提舉永興路義勇改秘書丞大忠言
養兵猥衆國用日屈漢之屯田唐之府兵善法也弓
箭手近屯田義勇近府兵擇用其一兵屯可省為簽
書定國軍判官會遭父喪起復知代州契丹使蕭素
梁穎至代大忠數與素穎會議屢以理折之元祐初
歷工部郎中陜西轉運副使知秦州時郡糴民粟豪
家因之制操縱之柄大忠選寮宷自旦入倉雖斗升
亦受不使有所壅閼民喜爭運粟於倉負錢而去得
百萬斛紹聖三年加寶文閣直學士知渭州付以秦
渭之事徙知同州旋降待制致仕卒詔復學士官佐
其葬(宋史吕大防傳)
李處訥同州人為郡守時稱循吏(賈志)
張汝明鳳翔人神宗時為漢陽軍判官時行公田法授
牒按境内躬臨閱實雖雨雪不渝由是吏不得通賄
而税均於一(湖廣志)
李周字純之馮翊人登進士第調長安尉歲饑官為粥
以食餓者民坌集不可禁縣以屬周周設□&KR1328;間老
少男女無一亂者轉洪洞令縣南有澗支流湓入歲
賦菑楗調徒遏之周始築新堤民不告病改知雲安
縣蠲鹽井之征百萬通判施州州介羣獠不習服牛
之利為辟田數千畝選謫戍知田者市牛使耕軍食
以足哲宗立召為職方郎中遷直龍圖閣為陜西轉
運使以集賢院學士知邠州徙鳳翔府改集賢殿修
撰卒(宋史本傳)
畢仲衍字夷仲(士安曾孫華州鄭人)以廕為陽翟主簿張昇縣人
也方鎮許請於朝欲興鄉校具材計工聽民自以其
力輸助邑子馬宏以口舌横閭里謾謂諸豪曰張公
興學縣令因取諸民由十百至千萬未已也誠捐百
金予我我能止役豪信其能予百金宏即詣府宣言
縣吏盡私為學之費又將賦於民昇果疑勅縣且止
又揭其事於道令欲上疏辯仲衍曰亡益也取宏治
之不辯自直矣會攝縣事即逮捕驗治五日得其姦
言於昇流宏鄧州一縣相賀舉進士中第調沈邱令
以秘閣校理同知太常禮院擢起居郎暴疾卒仲游
字公叔與仲衍同登第調環慶轉運司幹辦公事從
高遵裕西征運期迫遽陜西輓夫三十萬一旦悉集
轉運使范純粹李察會僚屬議皆不知所為以委仲
游仲游集諸縣吏令先效金帛緡錢之最戒勿啟扄
鐍共簿其名數以為質預飭斛量數千洞徹倉庾牆
壁使贏糧者至其所人自㪺槩輸其半而以半自給
不終朝霍然而散翊日大軍遂行元祐初召試學士
院擢第一加集賢校理出提點河東路刑獄韓縝以
故相在太原按視如列郡縝奴告有卒剽其衣於公
堂之側縝怒將寘卒於理仲游曰奴衣尠薄而敢掠
之於帥牙非情也以付獄治卒得免太原銅器名天
下獨不市一物懼人以為矯且行買二茶匕而去縝
曰如公叔可謂清矣改秘閣校理知耀州是歲大旱
仲游先民未饑揭諭境曰賑施與平糴若干萬石富
室知有備相勸發廩民就食者十七萬九千口無一
人去其鄉徽宗時歷吏部郎中墮黨籍坎壈而終弟
仲愈歷知鳳翔府擢秘書少監卒(宋史畢士安傳)
韓彦直字子温(世忠子延安人)以父任補右承奉郎調大社令
出為浙東安撫司主管機宜文字乾道二年遷戶部
郎官總領淮東軍馬錢糧會大軍倉給糧察給米不
如數捕吏寘於理初代緡錢僅二十萬明年奏計乃
四倍帝嘉之拜司農少卿權知江州時相密啟換武
授鄂州駐劄都統制條奏軍中六事乞備器械增戰
馬革濫賞厲竒功選勇略充親隨等朝廷從之八年
匄歸文班遷刑部侍郎同列議大辟三鞫之弗承宜
令以衆證就刑欲立為令彦直持不可議卒格會當
遣使於金帝親擇以往既至守節不屈金卒禮遣之
遷吏部侍郎改工部尚書以言罷尋知濕州首捕巨
猾王永年窮治之杖徙他州奏免民間積逋以郡餘
財代輸海寇出没大洋彦直授將領土豪等方略不
旬日生擒賊首海盜為清奏功進敷文閣學士以弟
彦質為兩浙轉運判官進龍圖閣學士致仕卒(宋史韓世)
(忠傳)彦古知平江府至郡有士人持吏短長投狀以占
能否彦古曰此狀汝不能為必有吏人為者其人錯
愕即以實告於是拘吏杖之一郡以為神明(姓譜古按彦)
(彦質弟延安人)
金
楊邦基字德懋華隂人天眷二年登進士第遷太原尹
徒單恭貪汙不法託名鑄金佛命屬縣輸金邦基獨
不與徒單恭怒召至府將以手持鐵柱杖撞邦基面
邦基不動以廉為河東第一遷秘書監兼左諫議大
夫出為永定軍節度使致仕卒邦基能屬文善畫山
水人物尤以畫名當世云(金史本傳)
趙重福字履祥豐州人試補女直令史遷滄州鹽副使
歲饑民煮鹵為鹽賣以給食鹽官往往杖殺之重福
曰寧使課殿不忍殺人歲滿課殿當降三司使以歲
荒薄其罰遷都水少監治密雲縣貞祐二年以守密
雲功遷同知河間府事三年河間被圍有劉中者勸
重福出降重福不聽是時河間兵少多羸疾不任戰
重福勸其父老率其子弟強者戰弱者守圍解遷河
東北路轉運使致仕卒(金史本傳)
武都字文伯東勝州人大定十二年進士調陽穀主簿
遷高水令縣素多盜都皆廉得姓名牓之通衢約無
再犯悉奔他境累遷中都路都轉運副使以親老與
弟御史郁俱乞侍尋丁憂服除遷灤州刺史入為戶
部郎中被詔由海道漕遼東粟賑山東都高其價直
募人入粟招海賈船致之遷中都西京按察副使以
勞遷本路按察使備禦西京有勞召為戶部尚書中
都戒嚴都知大興府醉酒以䙝衣見詔使坐是解職
起為刑部尚書河東路宣撫使以疾卒(金史本傳)
元
謝仲温字君玉豐縣人略涉書史世祖命備宿衛中統
元年擢平陽太原兩路宣撫使至元九年遷順德路
總管時方用兵江淮有寡婦鬻子以償轉輸之直仲
温出俸金贖還之十六年為湖南宣慰使二十二年
改淮東歲旱仲温導白水塘灌民田公私賴焉(元史本傳)
張敏富平人大定間進士為聞喜令有善政至元初民
為立碑(賈志)
宋規字漢臣長安人親殁廬墓瑞草生中統戊戌徵試
中論賦兩科拜議事官先是官吏縱肆曰久數侵苦
小民規繩之以法惕然皆莫敢犯丙辰春詣闕陳便
宜數事上悉嘉納為耀州尹官蜀道憲副政聲著聞
(關學編)
程思廉字介甫家東勝州父恒國初佩金符為解州鹽
使思廉用薦給事裕宗潛邸以謹愿聞至元十二年
同知淇州累遷河北河南道按察副使道過彰德聞
兩河歲饑而徵租益急欲止之有司謂法當上請思
廉曰民不堪命矣即移文罷征後果得請二十年河
北復大饑流民渡河求食朝廷遣使者集官屬絶河
止之思廉曰民饑就食豈得已哉亟令縱之章上不
之罪衞輝懷孟大水思廉臨視賑貸全活甚衆城不
没者數版即修隄防露宿督役水不為患衞人德之
遷陜西漢中道按察使成宗即位除河東山西廉訪
使太原歲飼諸王駝馬一萬四千餘匹思廉為請止
飼千匹平陽諸郡歲輸租税於北方民甚苦之思廉
為請得輸河東近倉舊法決事咸有議劄權歸曹吏
思廉自判牘尾某當某罪吏皆束手思廉累任風憲
言事剴切與人交有終始其於家族尤盡恩意好薦
達人物卒諡敬肅(元史本傳)
趙弼字元輔雲陽人歴大都留守京師勢家望族為之
斂迹後以使出宣慰荆西湖北時西蜀諸夷貢物率
舟達江陵山塗五百里賦民負之甚苦弼乃浚故漕
渠灌以沮漳之水達湖入白湫通漢中置龍岡奉申
二水驛以省勞費荆民惠之名趙公河大德三年為
平章政事議陜西省事卒(賈志)
線庫魯克布哈京兆人至元六年監元氏勤於公務晨夕
無倦民有爭訟立剖決之每月朔朢至文廟行禮畢
揖耆儒升講堂序坐吏曹各專一經講明正理使日
新所聞明年春夏蝗旱相仍祈禱自罪甘雨應期蝗
遂出境(畿輔志)
吕戜字伯充河内人父佑初隸兵籍轉徙北郡復至關
中家焉廉希憲宣撫京兆聘許衡教授生徒戜從衡
學衡為祭酒舉戜為伴讀輔成教養戜功為多至元
十四年授四川行樞密院都事宋安撫使王立守合
州西院獲立偵卒張郃等將殺之戜釋郃等俾歸諭
立立降瀘叙等郡相繼送欵巴黔民感之改華州知
州勸農興學俱有成效及代民爭留之大德中河東
關隴地震移書廟堂陳救災弭患之道仁宗即位拜
翰林侍讀學士未幾致仕遣使給驛送關中卒諡文
穆(元史本傳)
劉允中號西澗美原人大德間授順鹿路總管討叛酋
有功調廣南郡尹故事三五姓聮戶飼馬民苦甚允
中令月出緡錢市馬人便安之遷長寧州同知地接
蠻徼允中招徠之又教作水車引溉陸田並令子弟
入學風俗丕變後改涇州值歲饑百方賑濟全活甚
衆三年請老制以耀州知州致仕(富平志)
賀勝仁傑子字貞卿(鄠人)嘗從許衡學通經傳大義年十
六入宿衛凝重寡言世祖甚器重之拜集賢學士三
十年簽樞密院事遷大都護大德九年父仁傑請老
代為上都留守既至通商賈抑豪縱出納有法供億
不匱民賴以安奉聖州民高氏籍虎賁以貲雄鄉里
身死子幼有達官利其財使部曲強娶高氏婦勝白
帝斥之高氏以全歲大饑輒發倉廩賑民民德之為
立祠上都西門外開平人張弼家富弼死其奴索錢
民家弗得毆負錢者至死治獄者教奴引弼子並下
獄丞相特們德爾受賂不為直勝聞以語御史遂劾
奏丞相罷之英宗即位特們德爾復相誣勝殺之百
姓持紙錢哭屍傍甚哀泰定中詔雪其冤諡惠愍至
正三年改諡忠宣子二惟一左丞相惟賢同知上都
留守司事(元史本傳)
薛榮字君英渭南人元貞二年以陜西行省薦補通事
四年擢御史臺譯史延佑二年遷興元路判官督修
棧道有功至治二年以憲司薦舉陞西和州知州延
師儒興禮義綽有政聲終工部尚書(馬志)
楊寅字敬伯乾州人恭懿之子性孝友兼善治生未嘗
以匱乏貽親憂嘗為盩厔尹仁嚴兼盡未滿旬朔宿
弊盡袪以父喪去任哀毁骨立後由韓城尹擢陜西
行臺御史建言皆裨切時政轉江西行臺山東廉訪
使所至伸枉黜濫風紀振揚遷四川憲使泰定乙丑
陞國子祭酒講明正學誨誘不倦(賈志)
程達藍田人有大志常以天下國家為分内事歴官雲
南肅政廉訪司僉事持憲凜然人咸畏服(賈志)
李誠字克誠渭南人擢知三原任德緩刑勸農興學屏
除奸盜鈐束羣吏兵興轉粟輓芻量戶高下而均其
徭民不告病時稱循良(渭南志)
趙溉甘泉人明於經術至正間官吏部尚書清介不阿
又延安劉萬鐸官大司馬亦以政績為時所重(延安志)
石端甫渭南人舉茂材異等歷官四川憲副忠慎廉介
卓有能名(賈志)
郭均字叔平朝邑人至正時尹&KR1307;課農興學有害政蠧
民者悉伏法一時訟簡盜息又引斜谷水溉田建常
平倉積粟善治犁然時稱良吏又高陵魏紹開知慶
陽府臨潼趙公諒知三原縣涇陽潘希賢為永壽團
尉鄠縣張雲翼為同州同知皆以政績著聞(賈志)
陜西通志卷五十六
