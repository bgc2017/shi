陜西通志卷七十二
古蹟一(宫闕)
漢唐遺蹟賁飾西都南山倚闕渭水穿渠離宫
别舘複道縈紆長揚墨縷上林筆鋪六爻三内
戚里名區荒亭古戍斷碣遺墟溯洄千古陳迹
云徂考諸吕繪以補黃圖作古蹟志第二十七
謹案秦中地居上游神聖之迹托焉帝王
之都在焉攷古者博摉廣探豈僅欲掇拾
舊聞誇多而逞靡哉誠以立乎今日以溯
千載如睹其人如生其世沿迹以求亦理
亂得失之林也是故首宫闕宸居也次府
第王侯將相朝紳野逸所寄處也次園林
其游覽所在也次郊坰則凡故坵遺蹟罔
不收也列以圖繪閱之可當卧遊綴以遺
聞覽之如披外史若夫故城廢縣有關于
建置竒觀勝槩有繫于山川以各有其𩔖
槩不錄焉
宫闕
上古
合宫在淳化縣北五十里甘泉山(賈志)黃帝治萬國朝
諸侯乃作合宫兼明庭布政於甘泉(漢書地理志)黃帝接
萬靈明庭明庭者甘泉也(史記封禪書)
殷
岐陽宫故基在岐山縣東北五十里即周太王由邠
遷岐所建今宫廢而土人猶稱之(雍勝略按馬志賈志有𡵨陽城蓋)
(即此而異名也)
臯門在岐陽城内周太王所立(馬志)乃立臯門臯門
有伉(詩經大雅)
應門在臯門内亦周太王立(馬志)乃立應門應門將
將(詩經大雅)
豐宫在鄠縣東五里小豐村(賈志)既伐于崇作邑于豐
(詩經大雅)正義曰周豐宫周文王宫也在雍州鄠縣(史記周本)
(紀注)豐在始平鄠縣東有靈臺康王於是朝諸侯(左傳杜注)
文王都豐在鄠縣史記曰文王伐崇侯虎而作豐邑
伐崇之後自岐遷都於豐故豐水之西有豐宫也武
王改邑於鎬豐宫元不移徙每遇大事皆步自宗周
而往以其事告於豐廟(雍錄)
周
鎬京在長安縣西南三十里豐水東(雍勝略)考卜維王
宅是鎬京維龜正之武王成之(詩經大雅)武王自豐水居
鎬諸侯宗之是為宗周今豐水之東長安之南三十
里去豐二十五里鎬池即其故都也(帝王世紀)自漢帝穿
昆明池于是地基構淪禠今無可究(水經注)諸家皆言
自漢帝穿昆明池後鎬京故基淪入於池無復可考
獨梁載言十道志曰鎬池一名元阯在昆明池北(雍錄)
城門匠人營國方九里旁三門(周禮考工記)天子十二
門通十二子(考工記注)案匠人云營國九里旁三門四面
各三門是有十二門鄭註云十二門以通十二子則
十二辰也(地官疏)
王宫宫伯掌王宫之士庶子凢在版者掌其政令行
其秩叙作其徒役之事授八次八舍之職事(周禮天官)衞
王宫者必居四角四中於徼候便也鄭司農云庶子
衞王宫在内為次在外為舍元謂次其宿衞所在舍
其休沐之處(天官注)王宫門阿之制五雉宫隅之制七
雉(考工記)王宫門阿之制五雉謂高五丈宫隅之制七
雉亦謂高七丈不言宫牆宫牆亦高七丈也(考工記注)天
子之禮至尊無上其居處則内有六寢六宫外有三
朝五門(朱子文集)
臯門鄭司農云王有五門外曰臯門(周禮註)建臯鼓
詢事弊訟朝士掌之(三才圖會)
外朝朝士掌建邦外朝之法左九棘孤卿大夫位
焉羣士在其後右九棘公侯伯子男位焉羣吏在其
後面三槐三公位焉州長衆庶在其後左嘉石平罷
民焉右肺石達窮民焉(周禮秋官)臯門之内外朝也(朱子文集)
庫門天子五門庫門在雉門外(周禮天官疏)庫門寳
藏之所(三才圖會)
玉府玉府掌王之金玉玩好兵器凡良貨賄之藏
(周禮天官)
内府内府掌受九貢九賦九功之貨賄良兵良器
以待邦之大用(周禮天官)金玉曰貨物之善者藏之於内
府近王掌之以給王用故也(天官疏)
宗廟小宗伯之職掌建國之神位右社禝左宗廟
(周禮春官)庫門内雉門外之左右(春官註)宫南鄉而廟居左
則廟在寢東也(朱子全集)
天府天府掌祖廟之守藏與其禁令凢國之玉鎮
大寳器藏焉(周禮春官)
社禝何休云質家右宗廟尚親親文家右社禝尚
尊尊若然周人右社禝者地道尊右故社禝在右是
尚尊尊之意社禝為尊故鄭註郊特牲云國中神莫
大於社(周禮春官注)
雉門閽人掌守王宫之中門之禁(周禮天官)中門於外
内為中若今宫闕門雉門三門也春秋傳雉門灾及
兩觀(天官註)魯有三門雉門有兩觀為中門則知天子
五門雉門亦為中門有兩觀矣(天官疏)
應門鄭司農云王五門四曰應門(周禮註)應門建應
鼓又曰朝門(三才圖會)
治朝宰夫之職掌治朝之法以正王及三公六卿
大夫羣吏之位掌其禁令(周禮天官)治朝在路門之外司
士掌焉宰夫察其不如儀(天官注)
路門鄭司農云王五門五曰路門路門一曰畢門
(周禮天官註)路門者路大也人君所居皆曰路以大為名
畢門者從外而入路門為終畢(天官疏)虎門路寢門也
王日視朝於路寢門外畫虎焉(地官註)路門建路鼓又
曰虎門畢門大寢門(三才圖會)
燕朝路門之内燕朝也大儀正其位掌擯相族人
朝焉(朱子文集)君日出視朝退適路寢聽政(禮記玉藻)周時德
澤和洽蒿茂大以為宫柱名曰蒿宫此天子之路寢
也(大戴禮)
六寢宫人掌王之六寢之修(周禮天官)路寢一小寢五
(天官註)天子六寢而六宫在後六官在前所以承施内
外之政也(禮記昏義註)王大寢一小寢五大寢聽政故嚮
明而治在前小寢釋服燕息也在後其小寢一寢在
中四寢在於四角春居東北夏居東南秋居西南冬
居西北土王之月居中(朱子文集)
六宫内宰以隂禮教六宫(周禮天官)鄭司農云六宫後
五前一婦人稱寢曰宫后象王立六宫而居之亦正
寢一燕寢五(周禮註)
(按元和志云周武王宫即鎬京似即以鎬京為武王宫矣夫鎬京乃其建都之地當日必於其地立王宫)
(為出政治之所元和志即以鎬京為武王宫固有未審而馬馮賈三志皆於王宫闕而不叙竊有未安故)
(兹特採据周禮諸書詳著之亦欲觀一代政治所由出也)
明堂周人明堂度九尺之筵東西九筵南北七筵堂
崇一筵五室凢室二筵(周禮考工記)昔者周公朝諸侯於
明堂之位天子負斧依南鄉而立(禮記明堂位)斧依為斧
文屏風於戸牖之間者皇氏云在明堂中央太室戸
牖間(明堂位疏)講學大夫淳于登說明堂在國之陽丙巳
之地三里之外七里之内周公祀文王於明堂以配
上帝五帝之精大微之庭中有五帝座星(玉藻疏)明堂
所以正四時出教化天子布政之宫也先儒舊說其
制不同大戴禮云明堂九室一室有四戸八牖凡三
十六戸七十二牖以茅蓋屋上圓下方援神契曰明
堂上圓下方八窗四闥考工記云明堂五室稱九室
者取象陽數也八牖者隂數也取象八風三十六戸
牖取六甲之文六六三十六也上圓象天下方法地
八窗即八牖也四闥者象四時四方也五室者象五
行也皆無明文先儒以意釋之耳(三輔黃圖)
祇宫穆天子傳云吉日丁酉天子入於南鄭郭璞注
云今京兆鄭縣也紀年穆王元年築祇宫於南鄭傳
所謂王以是獲没於祇宫者(華州志)
昭宫春宫范宫
三宫俱穆王時作見竹書紀年
平陽封宫在&KR1307;縣故平陽城内郊祀志雍大雨壊平
陽宫垣史記武公元年伐彭戲氏至於華山下居平
陽封宫雍錄云在華山下蓋因史記至於華山之文
而誤也(賈志)
羽陽宫在寳雞縣陳倉故城内(馬志)秦武公作羽陽宫
在寳雞縣界歲久不可究知其處元祐六年正月直
縣門之東百步居民權氏濬池得古銅瓦面上隱起
四字曰羽陽千歲篆字隨勢為之不取方正始知為
羽陽舊址也其地北負高原南臨渭水前對羣峰形
勢雄壯真勝地也(渑水燕談錄)
大鄭宫鳳翔縣南七里有古雍城秦德公所居大鄭
宫城也(左傳注)德公元年初居雍城大鄭宫(史記秦本紀)
高泉宫在扶風縣東美陽故城(雍勝略)秦宣太后起(長安)
(志)
虢宫秦宣太后起在岐州虢縣界(三輔黃圖)
棫陽宫在扶風縣東北三十里秦穆公建遺址尚存
(雍勝略長安志謂棫陽宫為秦昭王起與此異)
祈年宫(即橐泉宫)在鳳翔府城内東南隅(馬志)酈道元注水經
曰雍縣中窂(與牢同)井秦惠公故居所謂祈年宫也孝
公又謂之槖泉宫据酈此言則是惠公所都雍縣有
祈年至孝公命為槖泉名雖兩出其實一宫也又推
酈此言則是祈年槖泉皆在惠公雍都亦不知何人
所建獨漢書曰祈年宫惠公所起黃圖祈為蘄且曰
穆公所造廟記曰宫在城外而始皇本紀則曰在雍
皆以世遠難究其的也(雍錄)後人又於此建祈年觀(雍勝)
(略)
冀闕在咸陽城中(馬志)秦孝公作咸陽築冀闕徙都之
(史記秦本紀)
萯陽宫秦文王所起在鄠縣西南二十三里(三輔黃圖)師
古曰倍陽即萯陽也其音同耳宫名在鄠縣(漢書東方朔傳)
(注)
芷陽宫在㶚上秦㐮王起(馬志)
秦
咸陽城在今咸陽縣東二十里(雍勝略)自秦孝公至始
皇帝胡亥並都此城案孝公十二年作咸陽築冀闕
徙都之始皇徙天下高貲富豪於咸陽十二萬戶引
渭水灌都以象天漢横橋南渡以法牽牛咸陽北至
九嵕甘泉南至鄠杜東至河西至汧渭之交東西八
百里南北四百里離宫别舘相望聯屬木衣綈繡土
被朱紫宫人不移樂不改懸窮年忘歸猶不能徧(三輔)
(黃圖)秦之咸陽孝公所都也在漢長安西北角故漢書
紀高帝項羽自覇上而入秦都皆曰西上咸陽也惟
元和志則曰正東微南是為雍州則東多南少也志
蓋審言其詳也古語山南水北曰陽秦之所都若槩
舉其凡則在九嵕諸山之南渭水之北名為咸陽其
不爽矣若細細推求則秦之朝宫苑殿固在渭北而
秦都實跨渭水史記三輔黃圖元和志皆曰始皇都
咸陽引渭水灌都以象天漢横橋南渡以法牽牛此
既可見渭之兼在都南矣而猶謂山水皆陽者本秦
之朝市宫苑皆在渭北而總命名以此也於是史記
水經凡序長樂悉以其地屬之咸陽而於甘泉阿房
亦自明命以為咸陽之前殿也則咸陽之名又嘗兼
踰渭南也此又不可不知也(雍錄)
咸陽宫始皇窮極奢侈築咸陽宫因北陵營殿端門
四達以制紫宫象帝居(三輔黃圖)諸廟及章臺上林皆在
渭南秦每破諸侯寫放其宫室作之咸陽北阪上南
臨渭自雍門以東至涇渭殿屋複道周閣相屬所得
諸侯美人鍾鼓以充入之(史記秦始皇本紀按長安志雍錄及馬馮諸志皆)
(無此宫三輔黃圖曰始皇築咸陽宫史記始皇三十四年置酒咸陽宫則秦之有咸陽宫也審矣顧長安)
(志雍錄等書皆考据精詳何以獨闕也意孝公作咸陽築冀闕此或襲孝公之舊宫而弗改歟然孝公時)
(咸陽宫之名未出也竊謂規模或仍舊而制度則從宏黃圖所謂因北陵營殿即史記所謂作之咸陽北)
(阪者是也因表而出之以俟考訂云)
阿房宫故基在長安縣西三十里(雍勝略)始皇帝三十
五年以為咸陽人多先王之宫廷小吾聞豐鎬之間
帝王之都也乃營作朝宫渭南上林苑中先作前殿
阿房東西五百步南北五十丈上可以坐萬人下可
以建五丈旗周馳為閣道自前殿直抵南山表南山
之巔以為闕為復道自阿房渡渭屬之咸陽以象天
極閣道絶漢抵營室也阿房宫未成成欲更擇令名
名之乃分作阿房宫或作麗山寫荆蜀地材皆至關
中計宫三百(史記秦始皇本紀)括地志云秦阿房宫亦曰阿
城在雍州長安縣西北一十四里按宫在上林苑中
雍州郭城西南面即阿房宫城東面也索隱曰此以
其形名宫也言其宫四阿旁廣也(秦始皇本紀注)師古曰阿
房者言殿之四阿皆為房也一說大陵曰阿言其殿
高若於阿上為房也房或作旁始皇作此殿未有名
以其去咸陽近且號阿房阿近也(漢書賈山傳注)阿城本秦
阿房宫以其牆壁崇廣故俗呼為阿城(東方朔傳注)阿房
前殿以木蘭為梁以磁石為門(三輔黃圖)阿房宫東西三
里南北五里庭中可受十萬人車行酒騎行炙千人
唱萬人和其外有城名阿城東西北三面有牆南面
無牆(三輔舊事)始皇收天下兵聚之咸陽銷鋒鏑以為金
人十二以弱天下之人立於宫門坐高三丈銘其後
曰皇帝二十六年初兼天下改諸侯為郡縣一法律
同度量大人來見臨洮其大五丈足跡六尺(三輔黃圖)
磁石門悉以磁石為故專其目四夷朝者有隱甲
懷刃入門而脅之以示神亦名却胡門(水經注)磁石門
東西有閣道即阿房宫之北闕門也累磁石為之着
鐵甲入者磁石吸之不得過(長安志)磁石門即北入之
門審求其地則在鎬水趨渭之處故水經主漢城而
命其方則曰此阿房之西門若自主阿房而命之則
當曰北門也(雍錄)
信宫在咸陽縣渭水南(賈志)始皇帝二十七年作信宫
渭南已而更命信宫為極廟象天極自極廟道通驪
山作甘泉前殿築甬道自咸陽屬之(史記秦始皇本紀)
興樂宫(一名長樂)在長安城中(馬志)秦始皇造漢修飾之周回
二十餘里漢太后常居之(三輔黃圖)
甘泉宫古以甘泉名宫者三秦之甘泉在渭南一也
漢之甘泉在雲陽縣磨石嶺上二也隋之甘泉在鄠
三也秦之甘泉史嘗明言在渭之南而無言其在渭
南何地者秦始皇本紀迎太后于雍而入咸陽復居
甘泉宫徐廣曰表云咸陽南宫也秦時咸陽跨渭南
北則此宫不在渭北之咸陽而在渭南之咸陽也又
本紀曰自極廟道通驪山作甘泉前殿自咸陽屬之
則甘泉前後必近上林苑即鄠縣也則秦之甘泉與
隋之甘泉正同一地安知隋宫不襲秦舊也(雍錄)
蘭池宫蘭池在咸陽縣東二十五里有秦蘭池宫(雍勝)
(略)地理志曰渭城縣有蘭池宫秦始皇微行逢盗於
蘭池(水經注)
林光宫秦時宫也故基在甘泉山上(雍勝略)林光宫胡
亥所造從廣各五里在雲陽縣界(三輔黃圖)林光宫一曰
甘泉宫秦起在今池陽縣西北故甘泉縣甘泉山上
周迴十餘里(關中記)
曲梁宫秦曲梁宫在三原縣西南十五里黃白城内
(元和志)
步高宫故基在渭南縣西南三十里(雍勝略)步高宫亦
名市丘城(三輔黃圖)
步壽宫在步高宫西(三輔黃圖)二宫皆秦時建(雍勝略)
長楊宫在盩厔縣東南三十三里(雍勝略)長楊宫本秦
舊宫宫中有垂楊數畝因為宫名門曰射熊觀秦漢
游獵之所(三輔黃圖)
梁山宫在永壽縣南八十里(馬志)始皇幸梁山宫從山
上見丞相車騎衆弗善也(史記秦始皇本紀)梁山宫城皆文
石名織錦城(三秦記)
望夷宫在涇陽縣東南八里長陵西北臨涇水處(馬志)
二世夢白虎齧其左驂馬殺之心不樂怪問占夢卜
曰涇水為祟二世乃齋於望夷宫欲祠涇沈四白馬
(史記秦二世本紀)
(秦宫闕附考)城陽宫始皇母遷於城陽宫(長安志)曲
臺宫秦有曲臺宫鄒陽傳曰秦倚曲臺之宫垂
衡天下應劭曰秦皇所居亦不云臺在何地(雍錄)
大夏殿始皇造銅人十枚在殿前(三輔舊事)雲閣
二世所造起雲閣欲與南山齊(三輔黃圖)
(按秦逞其志宫室之侈前世未有史記始皇令咸陽之旁二百里内宫觀二百七十復道甬道相連)
(漢書賈山傳秦起咸陽而西至雍離宫三百甚矣乎其侈也然世移代易非惟瓦礫無存抑亦名與)
(俱湮今即其尤彰著者考訂補綴列之如右至于名雖未湮而地無可稽或宫不詳其基址或殿未)
(審其附麗猶往往見於他說偹錄篇末以俟参質蓋難言之也後倣此例)
漢
長安故城在西安府城西北二十里(馬志)高祖七年築
長安宫城自櫟陽徙居此城本秦離宫也初本狹小
至惠帝更築之高三丈五尺下闊一丈五尺上闊九
尺雉高三坂周迴六十五里城南為南斗形北為北
斗形至今人呼漢京為斗城是也漢舊儀曰長安城
中經緯各長三十二里十八步地九百七十二頃八
街(長安志有華陽街章臺街夕隂街香室街尚冠街太常街藁街前街漢書長安有熾盛街)九陌
三宫九府三廟十二門九市(長安志云内六市在道東三市在道西)十
六橋水泉深二十餘丈城下有池周繞廣三丈深二
丈石橋各六丈與街相直(三輔黃圖)長安城面三門四面
十二門皆通達九逕以相經緯(三輔決錄)長安在渭水南
隔渭水北對秦咸陽宫漢於其地置未央宫曰長安
城因名縣(括地志)長安城中地皆黑壌今城赤且堅如
石如金父老相傳云盡鑿龍首山中土以為城及諸
城闕亦然(三秦記)漢築長安城及營宫殿咸以堙平至
今坊市北據高原南望爽塏視終南如指掌(關中記)漢
都長安其城在渭之南而咸陽之東南也凡漢城之
水皆取諸昆明一𣲖自西而東横亘城南之鼎路門
已而東折以注青門水經固謂之漕渠(漢明堂圜丘博望苑皆在)
(漕渠之南)而吕圖亦具著渠迹暨至清明門外合王渠以
入於渭第二枝自都城西面南來第一門名章門者
於其旁設為飛渠東向入城注於未央宫之西以為
大池是名滄池滄池下流向東而往逕石渠天禄閣
桂宫北宫長樂宫皆用此水也未央地勢甚高而此
水能自西面而轉北以行是行於未央山背窪下之
處也滄池下流有石渠者礲石為之以導此水自此
以往凡水既周徧諸宫自清明門出城是為王渠王
渠至清明門外與漕渠合而北入渭也(雍錄)漢城惠帝
築後趙石虎亦嘗修之符姚西魏宇文皆都之隋開
皇三年都龍首川此城遂廢至今民呼猶曰楊家城
(長安志圖)
宣平門(一名東都門一名東城門)長安城東出北頭第一門曰宣
平門民間所謂東都門漢書疏廣太傅受少傅上疏
乞骨骸歸公卿大夫為設祖道供張東都門外即此
門也(三輔黃圖)宣平門王莽更名春王門正月亭亦曰東
城門其郭門亦曰東都門即逢萌掛冠處也(水經注)
清明門(一名籍田門又名凱門又名城東門)長安城東出第二門曰清
明門一曰籍田門以門内有籍田倉一曰凱門漢宫
殿疏曰第二門名城東門莽更名曰宣德門布恩亭
(三輔黃圖)清明門外郭門曰東平門(宋敏求志)
霸城門(一名青城門又名青綺門青雀門青門)長安城東出南頭第一
門曰霸城門(三輔黃圖)霸城門王莽更名曰仁壽門無疆
亭民見門色青又名青城門或曰青綺門亦曰青門
門外舊出佳瓜(水經注)景帝元年有青雀羣飛于霸城
門乃改為青雀門更修飾刻木為綺橑雀去因名青
綺門(述異記)
覆盎門(一名杜門又名下杜門又名端門)長安城南出東頭第一門
曰覆盎門一號杜門廟記曰覆盎門與洛門相去十
三里二百一十步門外有魯班輸所造橋工巧絶世
長樂宫在城中近東直杜門其南有下杜城漢書集
註云故杜陵之下聚落也故曰下門(水經注作下杜門)又曰
端門北對長樂宫王莽更名曰永清門長茂亭(三輔黃圖)
安門(一名鼎路門)長安城南出第二門曰安門亦曰鼎路
門北對武庫王莽更名曰光禮門顯樂亭(三輔黃圖)
西安門(一名便門)長安城南出第三門曰西安門北對未
央宫一曰便門即平門也古者平便皆同字王莽更
名曰信平門誠正亭(三輔黃圖)
章城門(一名章門又名光華門亦名便門)長安城西出南頭第一門
曰章城門三輔舊事曰章門一曰光華門又曰便門
王莽改曰萬秋門億年亭(三輔黃圖)
直城門(一名直門又名龍樓門)長安城西出第二門曰直城門
亦曰故龍樓門門上有銅龍本名直門王莽更曰直
道門端路亭(三輔黃圖)
雍門(一名西城門一名函里門)長安城西出北頭第一門曰雍門
本名西城門王莽改曰章義門著義亭其水北入有
函里民呼曰函里門(三輔黃圖)
洛城門(一名高門又名鸛雀臺門又名杜門利城門客舍門洛門)長安城北出東
頭第一門曰洛城門又曰高門漢宫殿疏曰高門長
安北門也又曰鸛雀臺門外有漢武承露盤在臺上
(三輔黃圖)北出西頭第三門本名杜門亦曰利城門王莽
更名進和門臨水亭其水有客舍故民曰客舍門又
曰洛門也(水經注)
厨城門(一名廣門)長安城北第二門曰厨城門王莽更名
建子門廣世亭(三輔黃圖)厨門其内有長安厨官在事故
城曰厨門也如淳曰今名廣門也(水經注)
横門(一名光門)長安城北出西頭第一門曰横門門外有
橋曰横橋(三輔黃圖)横門王莽更名霸都門左幽亭如淳
曰音光故曰光門其外郭有都門有棘門徐廣曰棘
門在渭北孟康曰在長安北秦時宫門也三輔黃圖
曰棘門在横門外按漢書徐厲軍於此又有通門亥
門也(水經注)
長樂宫在長安故城中(括地志)高帝五年治長樂宫(漢書)
(高帝本紀)長樂宫本秦之與樂宫也高皇帝始居櫟陽七
年長樂宫成徙居長安城後太后常居之王莽改為
長樂室在長安城中近東直杜門(三輔黃圖)長樂宫周迴
二十餘里有殿十四(關中記)惠帝為東朝長樂及間往
來數蹕煩人乃作複道築武庫南詔立原廟(史記叔孫通傳)
長樂者高帝既以為居又以受朝無異於正宫矣自
惠帝後人主皆居未央而長樂常奉母后(玉海)未央在
漢城西隅而長樂乃東隅也秦樗里子百年前已言
之李吉甫元和志言兩宫相去止隔一里此一里所
即武庫(雍錄)建章未央長樂三宫皆輦道相屬懸棟飛
閣不由徑路(漢武故事)
東闕惠帝五鳳三年鸞鳳集長樂宫東闕中樹上
(漢書惠帝本紀)闕在門兩旁中央闕然為道也(釋名)
西闕太子引兵敺四市人至長樂西闕下逢丞相
軍合戰(漢書劉屈氂傳)
司馬門未央甘泉長樂四面皆有公車司馬門凡
言司馬者宫垣之内兵衞所在司馬主武事故謂宫
之外門為司馬門(三輔黃圖)
前殿長樂宫前殿東西四十九丈七尺兩㶦(一作序)
中三十五丈深十二丈(三輔黃圖)
臨華殿在長樂前殿後武帝建(三輔黃圖)成帝永始四
年夏四月長樂宫臨華殿災(漢書成帝本紀)
大厦殿秦作銅人立阿房殿前漢著長樂宫大厦
殿前(三輔舊事)
長信宫長秋殿永壽殿永寧(一作昌)殿長信宫漢太
后常居之按通靈記太后成帝母也后宫在西秋之
象也秋主信故宫殿皆以長秋長信為名又永壽永
寧殿皆后所處也(三輔黃圖)長樂宫殿前列銅人殿西有
長信長秋永壽永昌諸殿(水經注)黃圖曰長樂殿西有
長信宫長秋永壽永寧四殿而水經亦云殿西有長
信長秋永壽永昌等殿則長信長秋皆在長樂宫中
也長安志别出長信等七宫不以統諸長樂殆傳疑
耶(雍錄)
鐘室高帝十一年吕后殺韓信於長樂鐘室(漢書高帝)
(本紀)師古曰謂懸鐘之室(高帝本紀注)未央殿東北二里許
鐘室故處也有隙地丈餘草色皆殷赤相傳吕后殺
淮隂血漬而然(地理志以下諸殿臺池雖統係長樂而其方向位置無可考矣)
宣德殿通光殿高明殿見三輔宫殿名在長樂宫
中(宋敏求志)
温室殿或問光温室省木皆何木也光嘿然不應
(漢書孔光傳)晉灼曰長樂宫中有温室殿(孔光傳注)
長定殿建始殿廣陽殿中室殿月室殿神仙殿椒房
殿(俱見宋敏求志)
鴻臺長樂宫有鴻臺鴻臺秦始皇二十七年築高
四十丈上起觀宇帝嘗射飛鴻於臺上故號鴻臺漢
書惠帝四年長樂宫鴻臺災(三輔黃圖)
酒池廟記曰長樂宫中有魚池酒池池上有肉炙
樹秦始皇造漢武帝行舟於池中(三輔黃圖)酒池北起臺
天子於上觀牛飲者三千人(關中記)武帝作酒池以誇
羌胡飲以鐡杯重不能舉皆牛飲(太平寰宇記)長樂殿之
東北有池池北有層臺沼謂是池為酒池非也(水經注)
未央宫在長安故城中近西南隅(括地志)高帝七年蕭
何治未央宫(漢書高帝本紀)未央宫周迴二十二里九十五
步五尺街道周迴七十里臺殿四十三其三十二在
外其十一在後宫池十三山六池一山一亦在後宫
門闥九十五(西京雜記)未央宫周旋三十三里街道十七
里有臺三十二池十二土山四宫殿門八十一掖門
十四宫殿及臺皆疏龍首山土以作之殿基出長安
城上非築也(關中記)未央一名紫微宫(三秦記)未央者前
限未到之辭故漢有未央宫古詩有樂未央(詩正義)
東闕蕭何治未央宫立東闕(漢書高帝本紀)文帝七年未
央宫東闕罘罳災(文帝本紀)如淳曰東闕與兩旁罘罳皆
災也師古曰罘罳為連闕曲閣也以覆重刻垣墉之
處其形罘罳然(文帝本紀注)未央宫東有蒼龍闕(關中記)索
隱曰東闕名蒼龍(史記注)
北闕師古曰未央殿雖南向而上書奏事謁見之
徒皆詣北闕公車司馬亦在北焉是則以北闕為正
門而又有東門東闕至於西南兩面無門闕矣蓋蕭
何初立宫以厭勝之術(漢書高帝本紀注)未央宫北有玄武
闕所謂北闕也闕中有閶闔門止車門(關中記)
柏梁臺武帝元鼎二年春起柏梁臺(漢書武帝本紀)武帝
鑄柏梁銅柱(郊祀志)臺高二十丈用香柏為殿梁香聞
十里(三輔故事)廟記曰柏梁臺漢武帝造在北闕内道西
三秦記曰柏梁臺上有銅鳳名鳳闕(宋敏求志)武帝作柏
梁臺詔羣臣二千石有能為七言詩者乃得上座帝
曰日月星辰和四時自梁王以下作詩者二十五人
(古文苑)
司馬門元帝初元五年令從官給事宫司馬中者
得為大父母父母兄弟通籍(漢書元帝本紀)應劭曰司馬中
者宫内門也師古曰司馬門者宫之外門也衞尉有
八屯衞候司馬主衞士徼廵宿衞每面各二司馬故
謂宫之外門為司馬門(元帝本紀注)漢宫衞令諸出入殿
門公車司馬皆下不如令罰金四兩(玉海按未央宫有東闕北闕)
(而西南無門闕顔師古謂為蕭何厭勝之術是矣至司馬門三輔黃圖及師古俱謂未央四面皆有司馬)
(門乃宫之外門應劭謂為宫内門似有参差細推之則是闕之西南而司馬門有西南闕門之牆四面環)
(宫司馬門之牆乃宫正垣而闕垣在外西京賦所謂徼道外周千廬内附是也故自闕門視之則為宫内)
(門自宫視之則為宫外門矣二說雖異其實同也漢書百官表注師古曰漢書儀云衞尉司在宫内主宫)
(闕之門内衞士於周垣下為區廬西京賦衛尉八屯警夜廵晝注綜曰衛尉周宫外於四方四角立八屯)
(士士則傅宫外為廬舍是則宫牆外闕門内正為衛士區廬地矣)
端門皇帝入未央宫有謁者十人持戟衞端門曰
天子在也足下何為者不得入太尉往諭乃去皇帝
遂入(漢書周勃傳)師古曰殿之正門也(周勃傳注)立金人於端
闈(西都賦)善曰宫中門謂之闈(西都賦注)
掖門朱虚侯章請卒千人入未央宮掖門(漢書吕后紀)
師古曰非正門而在兩旁若人之臂掖也(吕后紀注)御覽
曰出禁省為殿門外出大道為掖門則不特夾立正
門之旁為掖門雖殿門外他出之門皆可名為掖門
也漢書薛宣傳宣子况令楊明遮斫申咸於宫門外
廷尉直議曰本争私權雖於掖門外傷咸與凢鬭無
異此則殿外有門可出通衢者皆名掖門之証也唐
門下北省在日華門名左掖中書北省在月華門名
右掖此之日華月華立殿自在宣政殿東西兩廊出
門未是宫外而亦以掖名之則是殿門之正門外旁
或有門皆為掖門也(雍錄)
前殿未央宫前殿東西五十丈深十五丈高三十
五丈營未央宫因龍首以制前殿至孝武以木蘭為
棼橑文杏為梁柱金鋪玉戸華榱璧璫雕楹玉磶重
軒縷檻青瑣丹墀左磩右平黃金為壁帶間以和氏
珍玉風至其聲玲瓏然也(三輔黃圖)王莽改前殿曰王路
堂地皇元年王路堂為風所毁(宋敏求志)成帝綏和二年
鄭通里男子王褒帶劔入北司馬門殿東門上前殿
入非常室中(漢書五行志)如淳曰殿上室名(五行志注)
蘭臺漢百官表御史中丞在殿中蘭臺掌圖籍秘
書外督部刺史内領侍御史受公卿奏事西京賦曰
蘭臺金馬逓宿迭居按此蘭臺正在殿中石渠天禄
皆在殿北(雍錄)
宣明殿廣明殿皆在未央殿東(三輔黃圖)
昆德殿玉堂殿皆在未央殿西(三輔黃圖)
鴛鸞殿未央殿東有鴛鸞殿(關中記)
白虎門王莾大置酒未央宫白虎殿勞賜將帥自
前殿南下西出椒除白虎門(漢書王莾傳)服虔曰邪行閣
道下者也師古曰除殿陛之道也椒取芬香之名也
(王莾傳注)
金馬門金馬門者宦者署門也門旁有銅馬故謂
之曰金馬門(史記滑稽傳)天子擢弘對為第一待詔金馬
門(漢書公孫弘傳)武帝時相馬者東門京作銅馬法獻之立
馬於魯班門外更名魯班門為金馬門(公孫弘傳注)楊雄
待詔金門金馬門也(宋敏求志)金馬門又謂之黃門(玉海)
宦者署宣帝召武待詔宦者署(漢書蘇武傳)師古曰百
官公卿表少府屬官有宦者令丞以其署親近故令
于此待詔(蘇武傳注)百官表有中黃門師古曰謂閽人居
禁中在黃門之内給事者也(雍錄)
承明廬嚴助為會稽太守數年不聞問賜書曰君
厭承明之廬(漢書嚴助傳)張晏云承明廬在石渠閣外(嚴助)
(傳注)
天禄閣在未央大殿北天禄異獸也即揚雄校書
處(三輔舊事)天禄石渠蕭何造以藏秘書處賢才(漢宫閣疏)天
禄石渠典籍之府(西都賦)
石渠閣在未央大殿之北(三輔故事)石渠閣蕭何造其
下礲石為渠以導水若今御溝因為閣名藏入關所
得秦之圖籍成帝於此藏秘書焉(三輔黃圖)石渠閣礲石
為渠以導水以水經約其地望則滄池在未央西南
此之為渠必引滄池下流轉北以行成其為渠也水
之又北遂轉行乎明光桂宫之間謂之明渠也又益
趨東則長樂之有酒池都城東之有王渠皆此水也
(雍錄)
宣室殿在未央宫前殿正室也淮南子曰周武王
殺紂於宣室漢取舊名也漢書文帝受釐宣室夜半
前席賈生問鬼神之事即此也(三輔黃圖)漢書宣帝常幸
宣室齋居而決事如淳曰宣室宣布政教之室蓋其
殿在前殿之側齋則居之(宋敏求志)甘露四年未央宫宣
室閣災(漢書成帝本紀按宣室閣其位置未詳然以理推之必既有殿而閣名即因之以出也)
(當在殿前故附見之)
承明殿皇太后車駕幸未央承明殿(漢書霍光傳)未央
宫有承明殿著述之所也班固西都賦序云内有承
明著作之庭即此(三輔黃圖)孝文帝躬行節儉其時未央
宫無高門武臺麒麟鳳凰白虎玉堂金華之殿獨有
前殿曲臺漸臺宣室温室承明耳(漢書翼奉傳)承明殿與
石渠相距不遠孝成時客有薦雄文似相如者召雄
待詔承明之庭師古曰承明殿在未央宫夫雄自言
其待詔之地直曰承明之庭而武帝謂嚴助厭直乃
曰承明之廬其云廬者以更直之地言之也曰庭者
以受詔作文之地言之也(雍錄)
温室殿昌邑王入朝太后還乘輦欲歸温室(漢書霍光)
(傳)温室在未央宫殿北武帝建冬處之温煖也(三輔黃圖)
温室以椒塗壁被之文繡香桂為梁設火齊屏風鴻
羽帳規地以罽賓氍毹(西京雜記)
清涼殿清涼殿在未央宫殿北夏居之則清涼也
漢書曰清室則中夏含霜此也(三輔黃圖)
高門殿武帝於未央宫起高門殿(三輔舊事)漢書曰汲
黯請見高門注曰未央宫高門殿也又哀帝時鮑宣
諫曰陛下擢臣巖穴誠冀有益毫毛豈欲臣美食大
官重高門之地(三輔黃圖)鮑宣又言高門去省戶數十步
求見出入二年未省(玉海)
玉堂殿解嘲歴金門上玉堂(漢書揚雄傳)晉灼曰黃圖
有大玉堂小玉堂殿(揚雄傳注)師古曰玉堂殿在未央宫
(李尋傳注)李尋待詔黃門得預入直而曰久汙玉堂之直
者言直廬在玉堂外也雄之待詔其解嘲曰登金門
上玉堂雄時待詔承明故得由金馬門以上玉堂也
則玉堂金馬必相附近也(雍錄)
長秋門太子使舍人無且持節夜入未央宫殿長
秋門因長御倚華具白皇后(漢書戾太子傳按黃圖云后宫殿皆以長信)
(長秋為名此之長秋門戾太子傳云太子使持節入長秋門因長御倚華而白皇后是非持節不得入矣)
(或亦門之在後宫者因皇后而名歟因附識之以俟考訂云)
内謁者署在未央宫屬少府掌宫中步帳䙝物丁
孚漢官云令秩千石(三輔黃圖)
椒房殿未央宫有椒房殿(三輔宫殿名)皇后殿稱椒房
以椒塗室主温煖除惡氣也(漢官儀)
掖庭賜單于待詔掖庭王嬙為閼氏(漢書元帝本紀)婕妤
以下皆居掖庭(漢官儀)漢掖庭有月景臺雲光殿光華
殿鳴鸞殿開襟閣臨池觀不在簿籍皆繁華窈窕之
所棲宿焉(西京雜記)
昭陽殿成帝趙皇后居昭陽殿(三輔黃圖)皇后既立寵
少衰而弟絶幸為昭儀居昭陽舍其中庭彤朱而殿
上髹漆切皆銅沓冐黃金塗白玉階壁帶往往為黃
金釭函藍田璧明珠翠羽飾之自後宫未嘗有焉(漢書)
(元后傳)昭陽特盛隆於孝成屋不成材牆不露形(西都賦)
昭陽殿在未央宫中織珠為簾風至則鳴如環佩聲
窗戸扇多是琉璃皆通照毛髮不得藏椽桷皆刻作
龍蛇縈繞其間其中鱗甲分明見者莫不驚慄(西京雜記)
武帝時後宫八區有昭陽飛翔增城合歡蘭林披香
鳳凰鴛鸞等殿後有增修安處常寧茝若椒風發越
蕙草等殿為十四位(三輔黃圖)
增城舍漢書曰班婕妤居增城舍應劭曰後宫有
八區增城第三也(宋敏求志)
椒風舍董賢女弟為昭儀位次皇后更名其舍為
椒風以配椒房云(漢書董賢傳)
漸臺未央宫西有滄池池中有漸臺(關中記)未央宫
有漸臺文帝之夢鄧通王莾之死於兵皆在其處建
章宫亦有漸臺郊祀志曰建章漸臺高二十丈名曰
泰液長安志疑王莾在未央為漢兵所逼倉卒出避
無由得趨建章因疑兩宫各有漸臺此其疑之是也
水經未央漸臺在滄池中建章漸臺在太液池中正
與漢志所載相合最可據矣黃圖曰舊圖云未央宫
有滄池其水滄色故曰滄池此即水經言漸臺之在
滄池者也至黃圖曰漸臺在未央宫太液池中則未
央似有太液矣而漢志無之則疑黃圖不審也圖又
曰未央宫有滄池池中有漸臺王莾死于此則此地
本是滄池而誤為太液池也案昭帝紀始元元年黃
鵠下建章太液池則太液自在建章甚明而正史之
於未央又無太液之文故予得以議其不審也(雍錄)
麒麟殿未央宫有麒麟殿漢書哀帝燕董賢父子
於麒麟殿(三輔黃圖以下諸殿閣門室其方向位置皆未詳所在)
金華殿未央宫有金華殿(三輔黃圖)上方向學鄭寬中
張禹朝夕入說尚書于金華殿中(漢書叙傳)
宴昵殿班伯少受詩於師丹大將軍王鳳薦伯宜
勸學召見宴昵殿(漢書敘傳)
武臺殿武帝于未央宫起武臺(三輔舊事)
猗蘭殿王美人七月七日旦生武帝於猗蘭殿(漢武)
(帝故事)景帝夢一赤彘從雲中直入崇芳閣景帝覺而
坐閣下果有赤龍如霧來蔽戶牖宫内嬪御望閣上
有丹霞蓊蔚而起霞滅見赤龍盤迴棟間景帝使王
夫人移居崇芳閣乃改崇芳閣為倚蘭殿(漢武帝内傳)
白虎殿未央宫有白虎殿(三輔黃圖)河平四年單于來
朝引見白虎殿(漢書王商傳)
曲臺殿后蒼說禮數萬言號曰后氏曲臺記(漢書孟卿)
(傳)服虔曰在曲臺校書著記因以為名師古曰曲臺
殿在未央宫(孟卿傳注)
飛羽殿太后冬饗飲飛羽(漢書元后傳)師古曰飛羽殿
在未央宫中羽或作雨(元后傳注)
敬法殿莽在未央宫朱魚等燒作室門斧敬法闥
(漢書王莽傳)師古曰敬法殿名(王莽傳注)
鳳凰殿通光殿鈎弋殿壽成殿萬歲殿水延殿壽安
殿平就殿宣德殿東明殿(俱在未央宫見三輔黃圖)神明殿(在未央宫)
(見漢武故事)延年殿合歡殿四車殿(在未央宫見三輔決錄)宣平殿
長年殿(在未央宫見漢宫閣記)朱鳥堂(在未央宫見漢宫殿疏)
麒麟閣上思股肱之美廼圖畫其人於麒麟閣(漢書)
(蘇武傳)張晏曰武帝獲麒麟時作此閣遂以為名(蘇武傳注)
麒麟閣亦藏書(六典注)
白虎閣屬車閣堯閣(俱在未央官見三輔黃圖)
織室少府有東織西織令丞河平元年省東織更
名西織為織室(漢書百官表)未央宫有東西織室織作文
繡郊廟之服有令史(三輔黃圖)
凌室在未央宫藏冰之室詩豳風七月篇曰納于
凌隂(三輔黃圖)
暴室應劭曰暴室者宫人獄也今曰薄室師古曰
暴室者掖庭主織作染練之署謂之暴室者取暴曬
為名耳或謂薄室者薄亦暴也今俗語云暴曬蓋暴
室織務既多因為置獄主治其罪人故往往謂之暴
室獄耳然本非獄名應說失之矣(漢書宣帝本紀注按三輔黃圖暴)
(室在未央宫)
郎中府朱虚侯章請卒入未央宫掖門見産廷中
逐擊産殺之郎中府吏舍厠中(漢書高后本紀)如淳曰百官
表令郎中掌宫殿門戸故其府在宫中後轉為光禄
勲(高后本紀注)
四寳祠宣帝以方士言為隨侯劒寳玉寳璧周康
寳鼎立四祠于未央宫中(漢書郊祀志)
弄田在未央宫弄田者燕遊之田天子所戲弄耳
漢書昭帝紀曰始元元年上耕于鈎盾弄田應劭注
云帝時年九歲未能親耕帝籍鈎盾官宦者近署故
往試耕為戲弄成帝建始三年小女陳持弓年九歲
闌入尚方掖門至未央殿鈎盾禁中(三輔黃圖)
青瑣門未央宫有青瑣門(三輔黃圖)黃門郎屬黃門令
日暮入對青瑣門拜名曰夕郎(漢舊儀)師古曰青瑣門
刻為連瑣文而以青塗之也(漢書元后傳注)
作室門成帝為太子初作桂宫上急召太子出龍
樓門不敢絶馳道西至直城門得絶乃度還入作室
門(漢書成帝本紀)
鈎弋臺(在未央宫見三輔黃圖)東山臺西山臺釣臺(在未央宫見三輔故)
(事)
路軨廏在未央宫掌宫中輿馬亦曰未央廏漢書
曰武帝時期門郎上官桀遷為未央廏令(三輔黃圖)
獸圈九彘圈一在未央宫文帝問上林尉及馮妃
當熊皆此處獸圈上有樓觀(三輔黃圖)
北宫惠帝張皇后廢處北宫(漢書外戚傳)師古曰在未央
宫之北(外戚傳注)北宫在長安城中近桂宫俱在未央宫
北周迴十里高帝時制度草創孝成增修之(三輔黃圖)
東交門武帝從董偃游戲北宫馳逐平樂觀有詔
置酒北宫引董君從司馬門入更名東交門(漢書東方朔傳)
前殿北宫有前殿廣五十步珠簾玉戸如桂宫(三輔)
(黃圖)
紫房複道成帝母太皇太后自居長樂宫而帝祖
母定陶傅太后在國邸詔問宜當何居光不欲令后
與帝旦夕相近即議以為定陶太后宜改築宫大司
空何武曰可居北宫上從武言北宫有紫房複道通
未央宫傅太后從複道朝夕至哀帝所(漢書孔光傳)
壽宫北宫有神仙宫壽宫張羽旗設供具以禮神
君神君來則肅然風生帷帳皆動(三輔黃圖)
太子宫孝成皇帝元帝太子也母曰王皇后元帝
在太子宫生甲觀畫堂(漢書成帝本紀按太子宫未詳所在三輔黃圖序入北)
(宫今從之)
桂宫在長安故城中(元和志)漢武帝造周回十餘里(三輔)
(黃圖)武帝為七寳牀雜寳案厠寳屏風列寳帳設於桂
宫時人謂為四寳宫(西京雜記)未央宫北即桂宫也舊乘
複道用相逕通故渠出二宫之間謂之明渠(水經注)輦
路經營修塗飛閣自未央而連桂宫(西都賦)鈎陳之外
閣道穹窿屬長樂與明光徑北通乎桂宫(西京賦)
龍樓門成帝為太子居桂宫上嘗急召太子出龍
樓門(漢書成帝本紀)張晏曰門樓有銅龍若白鶴飛廉之為
名也(成帝本紀注)
鴻寧殿建平三年正月帝太太后所居桂宫正殿
火(漢書哀帝本紀)建平三年正月桂宫鴻寧殿災帝祖母傅
太后之所居也(五行志)
明光殿桂宫中有明光殿土山複道從宫中西上
城西至建章宫神明臺蓬萊山(關輔記)未央宫漸臺西
有桂宫中有明光殿皆金玉珠璣為簾箔綴明月珠
金砌玉階晝夜光明(三秦記)
走狗臺桂宫有走狗臺(三輔黃圖)
商臺避風臺(見三輔黃圖)
明光宫武帝太初四年秋起在長樂宫後南與長樂
宫相連屬(三輔黃圖)成都侯商病欲避暑從上借明光宫
(漢書元后傳)師古曰明光在城内近桂宫(元后傳注)王莽簒位
命孺子為定安公孝平皇后為定安太后改明光宫
為定安舘定安太后居之(長安志)
建章宫在長安故城西(雍勝略)太初元年二月起建章
宫(漢書武帝本紀)師古曰在未央宫西今長安故城西俗所
稱貞女樓即此宫之闕也(武帝本紀注)建章宫度為千門
萬戸(郊祀志)建章周回二十餘里(關中記)柏梁既災越巫
陳方建章是經用厭火祥營宇之制事兼未央(西京賦)
三輔舊事關中記皆言建章在城西上林之地東方
朔傳曰陛下以城中為小圖起建章長安記曰王莾
壊城西苑中建章十餘所取其材為九廟師古曰自
建章以下皆在上林苑中關中記上林苑中有宫十
二建章其一然建章如此其侈而正史少會正書臨
幸則皆從飛閣越城以出也(雍錄)
飛閣武帝於未央營造日廣以城中為小乃於宫
西跨城池作飛閣通建章宫構輦道以上下(三輔黃圖)案
建章宫在長安城外與未央諸宫隔城相望故跨城
而為閣道尤與常異三輔故事曰神明臺在建章宫
故垂棟飛閣從宫中西上跨城而出乃達建章也(雍錄)
閶闔門(一名璧門)宫之正門曰閶闔高二十五丈亦曰璧
門漢書曰建章宫南有玉堂璧門三層臺高三十丈
玉堂内殿十二門階陛皆玉為之鑄銅鳳高五尺飾
黃金棲屋上下向風若翔椽首薄以璧玉因名璧門
(三輔黃圖)
鳳闕建章前殿度高未央其東則鳳闕高二十餘
丈(史記封禪書)索隱曰三輔黃圖云武帝營建章起鳳闕
高二十五丈關中記一名别風闕以言别四方之風
西京賦曰閶闔之内别風嶕嶢是也(封禪書注)俗謂鳳凰
闕為貞女樓(關輔古語)設璧門之鳳闕上觚稜而棲金爵
(西京賦)璧門左鳳闕(三輔黃圖)閶闔門内東出有析鳳闕一
名别風(玉海)
神明臺璧門右神明臺漢書曰建章宫有神明臺
廟記曰神明臺武帝造祭金人處上有承露盤有銅
仙人舒掌捧銅盤玉杯以承雲表之露以求仙道長
安記仙人掌大七圍以銅為之(三輔黃圖)神明臺高五十
丈常置九天道士百人(漢宫閣疏)神明臺上有九室俗謂
之九子臺而實非也(水經注)
圓闕建章宫門北起圓闕高二十五丈上有銅鳳
凰赤眉賊壊之西京賦圓闕聳以造天若雙碣之相
望是也(三輔黃圖)俗人謂鳳闕為貞女樓古歌辭云長安
城西雙員闕上有一雙銅雀宿一鳴五榖生冄鳴五
榖熟按銅雀即銅鳳也(長安志按史記建章鳳闕高二十餘丈即西京賦所云)
(設璧門之鳳闕也又關中記建章宫圓闕有金鳳在上故號鳳闕似又以圓闕為鳳闕矣然唐賈至詩云)
(雲□帝城雙鳳闕則是鳳闕有二至唐而遺址尚存也意史記所謂鳳闕者俗既呼為貞女樓時或因圓)
(闕有銅雀而亦呼之為鳳闕也名雖同出其實非一也)
嶕嶢闕廟記曰建章宫有嶕嶢闕薛綜注次門女
闕也在圓闕門内二百步(長安志)
井幹樓武帝作建章宫乃立神明臺井幹樓度五
十丈輦道相屬(史記封禪書)神明井幹俱高五十丈井幹
樓積木而高為樓若井幹之形也井幹者井上木欄
也其形或四角或八角(漢宫闕疏)井幹叠而百層(西京賦)别
風闕高五十丈對峙井幹樓高五十丈輦道相屬焉
(三輔黃圖)
前殿建章前殿度高未央(漢書郊祀志)
唐中庭(漢書作商中)建章宫西則唐中數十里(史記封禪書)索
隱曰詩云中唐有甓鄭玄曰唐堂庭也爾雅以廟中
路謂之唐西京賦曰前開唐中彌望廣潒是也(封禪書注)
建章宫西則商中數十里(漢書郊祀志)如淳曰商中商庭
也師古曰商金也於序在秋故謂西方之庭為商庭
(郊祀志注)
虎圈建章宫西虎圈(漢書郊祀志)師古曰於莵亦西方
之獸故於此置其圈也(郊祀志注)
太液池建章宫治大池漸臺高二十餘丈命曰太
液池中有蓬萊方丈瀛洲壺梁象海中神山龜魚之
屬(史記封禪書)正義曰臣瓉云太液言象隂陽津液以作
池也索隐曰三輔故事云池北岸有石魚長二丈廣
五尺西岸有龜二枚各長六尺(封禪書注)師古曰漸浸也
臺在池中為水所浸故曰漸臺三輔黃圖或作瀐字
瀐亦浸耳(漢書郊祀志注)
唐中池周迴十二里在建章宫太液池南(三輔黃圖)
避風臺太液池有避風臺即飛燕結裾之處(關中記)
涼風臺建章宫北作涼風臺積木為樓高五十餘
丈(關中記)
曝衣閣太液池西有武帝曝衣閣常至七月七日
宫女出后衣登樓曝(宋卜子陽園苑疏)
孤樹池太液池西有一池名孤樹池池中有一洲
洲上煔樹一株六十餘圍望之重重如車蓋故取為
名(西京雜記)
淋池昭帝元始元年穿淋池廣千步東引太液之
水池中植分枝荷一莖四葉狀如駢蓋花葉離萎芬
馥之氣徹十餘里宫人貴之每遊宴出入必皆含嚼
或剪以為衣或折以蔽日以為戲弄帝時命水嬉以
文梓為船木蘭為柁刻飛鸞翔鷁飾於船首隨風輕
漾畢景忘歸乃至通夜(拾遺記)
鼓簧宫漢宫閣疏云鼓簧宫周匝一百三十步在
建章宫西北(三輔黃圖)
竒華宫在建章宫旁四海夷狄器服珍寳火浣布
切玉刀巨象大雀師子宫馬充塞其中(三輔黃圖)
駘蕩宫春時景物駘蕩滿宫中也(三輔黃圖以下位置皆未詳)
馺娑宫馺娑馬行疾貌馬行迅速一日之間遍宫
中言宫之大也(三輔黃圖)
天梁宫梁至於天言宫之高也(三輔黃圖)
枍詣宫枍詣木名宫中美木茂盛也(三輔黃圖)
影娥池武帝鑿以玩月其傍起望鵠臺以眺月影
入池中使宫人乘舟弄月影名影娥池亦曰眺蟾臺
(三輔黃圖)
函德殿神爵元年三月詔曰金芝九莖産於函德
殿銅池中(漢書宣帝本紀)建章宫有函德等二十六殿(三輔黃圖)
北闕高二十丈建章宫北闕門也(廟記)
鈎弋宫在直門之南(漢武故事)鈎弋夫人姓趙氏河間人
少好酒病卧六年右手鈎卷飲食少望氣者云東北
有貴人推而得之見召姿色佳麗武帝披其手得玉
鈎而手展乃命所居曰鈎弋宫(列仙傳)
堯母門趙偼伃居鈎弋宫太始元年生昭帝號鈎
弋子十四月乃生命所生門曰堯母門(漢書趙偼伃傳)
宜春宫建元三年武帝微行東遊宜春(漢書東方朔傳)師古
曰宜春宫在長安東南說者乃以為在鄠非也在鄠
者自是宜春觀耳在長安城西豈得言東遊也郭璞
曰在渭南杜縣東(東方朔傳注)師古曰宜春宫名在杜縣
東即今曲江池是其地也(上林賦注)
扶荔宫在上林苑中漢武帝元鼎六年破南越起扶
荔宫以植所得竒草異木皆百餘本土木南北異宜
歲時多枯瘁荔枝自交阯移置百株于庭無一生者
連年猶移置不息後數歲偶一株稍茂終無華實帝
亦珍惜之(三輔黃圖)
明堂武帝初即位嚮儒術以文學為本議立明堂於
城南以朝諸侯(漢書武帝本紀)明堂在長安城西南七里(三輔)
(黃圖)明堂在長安城外杜門之西(關中記)
儲元宫在漢長安城中(賈志)馮昭儀與子信都王居儲
元宫師古曰在上林苑中(長安志)
宣曲宫在昆明池西孝宣帝曉音律嘗於此度曲因
以為名(三輔黃圖)
太乙宫在西安城南五十里太乙山谷中漢元封初
南山谷間雲氣融結隂翳成象武帝于此建宫内有
种放記陳希夷撰碑(賈志)
櫟陽宫高祖受命五日一朝太公於櫟陽宫(唐書盧懷謹傳)
豫章宫漢武帝寳鼎二年立豫章宫於昆明池中作
豫章亭(述異記)
昭臺宫在上林苑中孝宣霍皇后立五年廢處昭臺
宫(三輔黃圖)
長門宫在故長安城東(賈志)長門宫離宫孝武陳皇后
得幸頗妬居長門宫(三輔黃圖)顧城廟無宿宫竇太主獻
長門園如淳曰園在長門長門在長安城東南園可
以為舘宿處所故獻之上大喜更名竇太主園為長
門宫今按漢書長安城無名長門者(長安志)
犬臺宫在上林苑中長安西二十八里漢書江充召
見犬臺宫(三輔黃圖)晉灼曰上林有犬臺宫外有走狗觀
師古曰今書本犬臺有作大臺字誤也漢無大臺宫
(漢書江充傳注)
黃山宫在興平縣西三十里武帝微行西至黃山宫
即此也(三輔黃圖)右扶風槐里縣有黃山宫(漢書地理志)在澇
水入渭之下渭在宫南(玉海)
池陽宫在涇陽縣西北八里(元和志)上自甘泉宿池陽
宫(漢書宣帝本紀)池陽宫在池陽南上原之陂有長年陂去
長安五十里(三輔黃圖)
長楊宫在盩厔縣東南三十二里(雍勝略)本秦舊宫至
漢修飾之以備行幸宫中有垂楊數畝因為宫名(三輔)
(黃圖)漏水東北流經長楊宫東(水經注)
長楊樹在長楊宫秋冬校獵其下命武士搏射禽
獸天子登此以觀焉(三輔黃圖)
射熊館在長楊宫武帝好自擊熊司馬相如從至
上林作賦諫揚雄亦作長楊賦(三輔黃圖)
五柞宫在盩厔縣東南三十八里漢武帝起(雍勝略)武
帝後元二年幸盩厔作五柞宫(漢書武帝本紀)漢之離宫也
宫中有五柞樹因以為名(三輔黃圖)五柞宫有五柞樹皆
連三抱上枝覆蔭數十畝(西京雜記)
青梧觀五柞宫西有青梧觀觀前有三梧桐樹樹
下有石麒麟二枚刊其脇為丈字是秦始皇驪山墓
上物也頭高一丈三尺東邊者前左脚折折處有赤
血父老謂其有神皆含血屬筋焉(西京雜記)
葡萄宫在盩厔縣境(雍勝略)葡萄宫在上林苑西(十道志)
元壽二年單于來朝以太歲厭勝所在舍之上林苑
葡萄宫(漢書匃奴傳)
醴泉宫在醴泉縣東南三十里漢宣帝聞泉味如酒
因以建宫唐貞觀重修縣因以名(賈志)
步壽宫在耀州東北一里(賈志)神爵二年正月鳳凰集
祋祤於所集得玉寳起步壽宫(漢書郊祀志)秦亦有步壽
宫今按其地與漢異則秦漢各有步壽宫耳(三輔黃圖)
甘泉宫在淳化縣甘泉山上(雍勝略)齊上李少翁言上
即欲與神通宫室被服非象神物不至廼作甘泉宫
中為臺畫天地泰一諸鬼神而置祭具以致天神(漢書)
(郊祀志)甘泉宫一曰雲陽宫周十九里二百二十步有
宫十三臺十一武帝常以五月避暑於此八月乃還
有銅人二枚在門外(關輔記)雲陽先生之墟也中有神
書鐵劵玉石之記(遁甲開山圖)甘泉宫在雲陽縣磨石嶺
上長安志曰磨石嶺山有甘泉十道志曰甘泉出石
鼓西原漢甘泉宫在山上即秦林光宫旁也此取石
鼓甘泉以名者也秦之林光至漢猶存漢武元封二
年始即磨盤嶺秦宫之側為宫是為漢甘泉矣孟康
注郊祀志曰甘泉一名林光師古曰漢於秦林光旁
起甘泉宫非一名也師古說是也元封二年以前史
之所記文景皆嘗臨幸甘泉不曰甘泉有宫可幸當
是秦之林光遠在磨盤嶺上不燼於火而可用也武
帝雖别剏甘泉一宫而秦之林光如故則謂甘泉宫
在林光宫旁者是也(雍錄)雲陽宫記曰甘泉宫北有槐
樹今謂之玉槐根幹盤峙三二百年木也耆舊相傳
咸以為此樹即楊雄甘泉賦所謂玉樹青葱者也(長安)
(志)甘泉宫在甘泉山上今其地尚餘甓瓦甓作流水
紋瓦頭有篆字(淳化縣志)
熛闕前熛闕(甘泉賦)晉灼曰熛闕赤色之闕南方之
帝曰赤熛(甘泉賦志)
應門晉灼曰應門正在熛闕之内也(甘泉賦注)
前殿武帝於甘泉宫更置前殿始廣諸宫室有芝
生甘泉殿邊房(漢宫儀注)芝有九莖金色綠葉珠實夜有
光乃作芝房之歌(史漢舊儀)前殿崔巍兮和氏瓏玲(甘泉賦)
晉灼曰以黃金為璧帶含藍田璧瓏玲明見貌也(甘泉)
(賦注)
紫殿漢武帝起紫殿雕文刻鏤黼黻以玉飾之成
帝永始四年行幸甘泉郊泰畤神光降於紫殿(三輔黃圖)
武帝設雲帳雲幄雲幕於甘泉紫殿世謂三雲殿(西京)
(雜記)
泰畤殿元康四年三月詔曰廼者神爵五采以萬
數集甘泉泰畤殿中及上林苑(漢書宣帝本紀)
通天臺元封二年夏四月作甘泉通天臺(漢書武帝本紀)
師古曰言此臺高上通於天也漢舊儀曰高三十丈
(武帝本紀注)通天臺去地百餘丈望雲雨悉在其下去長
安三百里望見長安城黃帝以來祭天圓丘處武帝
祭太一上通天臺舞八歲童女三百人置祠祀招仙
人祭太一令人升通天臺以候天神天神既下祭所
若大流星乃舉烽火而就竹宫望拜上有承露仙人
掌擎玉杯承雲表之露(漢武故事)乃望通天之繹繹直嶤
嶢以造天(甘泉賦)通天臺元鳳間自毁椽桷化為龍鳳
從風雨飛去亦曰候神臺又曰望仙臺(三輔黃圖)
望風臺太初二年起甘泉望風臺臺上得白珠如
花一枝帝以錦蓋覆之如照月矣因名照月珠(洞冥記)
益壽舘延壽舘公孫卿言仙人好樓居於是上令
長安則作飛廉桂舘甘泉則作益壽延壽舘使卿持
節設具而候神人(漢書郊祀志)
明光宫武帝求仙起明光宫發燕趙美女二千人
充之率取二十以下十五以上年滿三十者出嫁之
掖庭令總其籍時有死出者隨補之(三輔黃圖按雍錄漢有明光)
(宫三一在北宫與長樂相連一在甘泉宫中一為尚書奏事之地黃圖于此係之甘泉宫今從之)
居室衞青嘗從入甘泉居室(史記衛將軍傳)正義曰按居
室署名武帝改曰保宫灌夫繫居室是也(衞將軍傳注)
竹宫甘泉祠宫也以竹為宫天子居中漢舊儀云
竹宫去壇三里(三輔黃圖)
招仙閣元鼎元年起招仙閣於甘泉宫西編翠羽
麟毫為簾青瑠璃為扇懸黎火齊為床其上懸浮金
輕玉之磬閣上燒荃靡香屑燒粒許其氣三月不絶
進&KR1884;嵻細棗咋之有膏膏可燃燈(㓊冥記)
昆明池靈波殿甘泉宫南昆明池中有靈波殿七
間皆以桂為柱風來自香帝既躭於靈怪常得丹豹
之髓白鳳之膏磨青錫為屑以蘇油和之照於神壇
夜暴雨光不滅有雙蛾如蜂赴火侍者舉麟鬚拂之
(述異記)
高光宫甘泉宫有高光宫(長安志)覽樛流於高光兮
(甘泉賦)服虔曰高光宫名也樛流曲折也(甘泉賦注)
通靈臺鈎弋夫人既殯香聞十餘里帝哀悼疑其
非常人也乃起通靈於甘泉常有一青鳥集臺上往
來(漢武内傳)
木園甘泉宫有木園武帝時園也今俗呼為仙草
園(漢魏宫志)
壽宫武帝病瘉起幸甘泉置壽宫(漢書郊祀志)
洪厓宫旁皇觀儲胥觀弩阹宫(俱在甘泉宫見長安志)迎風舘
(見漢書)石闕觀封巒觀鳷鵲觀露寒觀(在甘泉宫外見甘泉賦)
諸侯邸故基在甘泉山(雍勝略)黃帝治明庭甘泉也
方士多言古帝王都甘泉者其後天子又朝諸侯甘
泉甘泉有諸侯邸(史記封禪書)
棠梨宫在甘泉苑垣外雲陽南三十里(三輔黃圖)
師得宫師古曰師得宫在雲陽界(漢書注)
集靈宫集仙宫存仙殿存神殿望僊臺望仙觀俱在
華隂縣界皆武帝宫觀名也(三輔黃圖)華隂集靈宫武帝
所造欲懷集仙者王喬赤松子故名殿為存仙端門
南向署曰望仙門(後漢桓君山集靈宫賦序)敷水又北逕集靈宫
西張昶華嶽碑稱漢武慕其靈築宫在其後(水經注)
(漢宫闕附考)鼎湖宫黃圖鼎湖宫在湖城縣界晉灼
曰在藍田(玉海按湖城今閿鄉縣是而馮賈馬三志俱序之於藍田殆遵晉說也)
神光宫揚子雲羽獵賦入西園切神光注張晏
曰神光宫名(玉海)招靈閣漢武帝元鼎元年起
招靈閣有一神女留一玉釵與帝帝以賜趙婕妤
至昭帝元鳳中宫人見此釵光瑩甚異共謀欲碎
之明視釵匣唯見白燕直升天去後宫人常作玉
釵因名玉燕釵(述異記)
後漢
獻帝宫在長安故城中本京兆府舍也(長安志)獻帝聞
關東兵起董卓遷帝都長安見未央等宫遭赤眉之
亂宫室廢弛故居京兆府舍(帝王世紀)
晉
太極殿晉愍帝之宫在長安南門後姚興重建(周地圖記)
西宫劉曜命起酆明觀立西宫(晉書前趙載記)
太極前殿苻健入長安稱天王大單于繕宗廟社稷
置百官僣即皇帝位於太極前殿(晉書前秦載記)
東宫苻健疾苻菁勒兵入東宫將殺苻生時生侍健
疾菁逥攻東掖門健聞變升端門陳兵執菁殺之(晉書)
(前秦載記)
平朔門苻健置來賓舘於平朔門(晉書前秦載記)
雲龍門清河王符法率壯士入雲龍門廢苻生而立
苻堅(長安志)
明光殿明光殿者秦苻堅之殿也(長安志)有人入堅明
光殿大呼謂堅曰甲申乙酉魚羊食人悲哉無復遺
堅命執之俄而不見(晉書前秦載記)
露堂苻堅將為赦與王猛苻融密議於露堂有大蒼
蠅集筆端驅而復來(晉書前秦載記)
明堂苻堅起明堂祀其伯健于明堂以配上帝(晉書前秦)
(載記)
東闕苻堅僣位五年鳳凰集于東闕(晉書前秦載記)
西堂車師前部鄯善王林密䭾朝於秦堅賜以朝服
引見於西堂(長安志)
徽音堂在惡犬城之外苻氏造也(長安志)
永安宫姚萇宫也(長安志按姚氏繼苻秦都長安稱為後秦云)
東堂姜龕淳于岐郭高等皆耆儒碩德興每於聽政
之暇引龕等於東堂講論道藝錯綜名理(晉書後秦載記)
諮議堂姚興常臨諮議堂聽決疑獄于時號無冤滯
(晉書後秦載記)
西宫姚興立姚見子監國入居西宫(長安志)
黃龍門興之宫門也(長安志)
秦王殿在耀州北七十里今遺瓦殿基尚在(賈志)上有
御池泉即古鳳遊鄉也晉泰安元年苻堅將姚萇背
堅起兵北地自立為王國號秦秦王殿蓋始于此南
三十里入淳化境又有萇按軍厰云(耀州志)
魏
孝武帝宫永熙三年高歡入洛宇文泰迎帝入長安
以雍州公廨為宫(北史魏孝武帝本紀)
清暉室魏文帝大統四年祀天於清暉室(長安志)
陽武門文帝大統五年十月於陽武門外縣鼔置紙
筆以求得失(北史魏文帝本紀)
憑雲觀大統七年十二月帝御憑雲觀引見諸王叙
家人之禮(北史魏文帝本紀)
萬壽殿大統八年十二月行幸華州起萬壽殿於沙
苑北(北史魏文帝本紀)
乾安殿(按長安志西魏有乾安殿周書閔帝紀會百官於乾安殿班賞各有差周承西魏都邑不改意)
(此殿創自西魏而後周襲之歟)
後周
延壽殿明帝元年九月朝羣臣於延壽殿(周書明帝本紀)
正武殿周明帝武帝並聽訟于正武殿(長安志)
麟趾殿蕭大圜恒以讀詩禮書易為事開麟趾殿招
集學士大圜預焉(周書蕭大圜傳)
露門武帝建德三年正月壬戌朝羣臣露門(周書武帝本紀)
保定中置露門學(玉海)
大德殿武帝天和三年八月帝御大德殿集百僚及
沙門道士等親講禮記(周書武帝本紀)
咸陽宫宣帝太象二年四月祈雨至咸陽宫(周書宣帝本紀)
醴泉宫武帝天和二年五月行幸醴泉宫(周書武帝本紀)
天成宫西魏太師宇文泰故居泰以同州扼關河之
要既專政猶時居州後孝閔帝受魏禪改同州宫明
帝有幸同州故宫詩至宣帝大象二年改天成宫(賈志)
長春宫在同州朝邑縣本周武帝作保定五年宇文
護築隋開皇中修之(玉海)高祖起義兵九月次長春宫
(唐書高祖本紀)天晴宫柳暗長春(杜甫詩)
雲陽宫北史後周有雲陽宫(玉海)
紫極宫重陽閣大武殿津門露寢右寢崇信殿肅章門
會義殿舍仁殿雲和殿思齊殿青城門太極殿天臺正
陽宫青門露寢天興宫應門天德殿通道觀軍器監崇
義宫連珠殿雲和樓(以上皆後周所有俱見長安志内)
隋
大興京城開皇二年六月詔左僕射高熲等創造新
都於龍首山十二月名新都曰大興城三年三月入
新都(隋書文帝本紀)開皇三年置雍州城東西十八里一百
一十五步南北十五里一百七十五步東面通化春
明延興三門南面啓夏明德安化三門西面延平金
光開遠三門北面光化一門里一百六市二(地理志)隋
文帝開皇二年自故都徙其地在漢故城之東南屬
杜縣周之京兆郡萬年縣界(長安志)宇文愷之營隋都
也曰朱雀街南北盡郭有六條高坡象乾卦六爻故
於九二置宫殿以當帝王之居九三立百司以應君
子之數九五貴位不欲常人居之故置玄都觀及興
善寺以鎮其地劉禹錫賦看花詩即此也(雍錄)大興立
名之由傳者不一或曰隋文帝嘗封大興故以名或
曰宫之太極殿本大興材故因用其名也或曰隋文
帝夢洪水浸没都城故改營大興洪水者高祖名淵
故也數語未知孰是然韋述謂本大興材名者其說
近之蓋嘗有僧坐大木下曰此後當為宫殿大木即
在大興殿基上也亦如漢高帝因長安鄉而立為都
名也(同上)
皇城亦曰子城東西五里一百一十五步南北三里
一百四十步城中南北七街東西五街其間並列臺
省寺衞自西漢以後至于宋齊梁陳並有人家在宫
闕之間隋文帝以為不便於是皇城之内惟列市府
不使雜人居止公私有辨風俗齊肅實隋文新意也
(長安志)
大興宫隋文帝建以城名(馬志)隋都城中正宫以及正
殿皆名大興(雍錄)
大興殿宫城之正殿也(馬志)開皇四年宴突厥高麗
吐谷渾使者於大興殿(隋書文帝本紀)
中華殿在大興殿之後(馬志)
昭陽門在大興殿之南開皇二年作初名唐陽門
仁壽二年改今名(馬志)
建春門大興宫之南門也後改通訓門(馬志)
大興門大興城之北門也後改乾福門(馬志)
臨光殿開皇元年二月上自相府常服入宫備禮
即皇帝位於臨光殿(隋書文帝本紀)
觀德殿開皇二年十月上疾愈享百寮于觀德殿賜
錢帛任其自取盡力而出(隋書文帝本紀)
射殿開皇六年九月上素服御射殿召百寮射(隋書文帝)
(本紀)
文思殿開皇十一年春正月皇太子妃元氏薨上舉
哀於文思殿(隋書文帝本紀)
嘉則殿開皇十三年二月宴考使於嘉則殿(隋書文帝本紀)
武德殿開皇十九年大射武德殿宴賜百官(隋書文帝本紀)
允武殿大業四年正月百僚大射於允武殿(隋書煬帝本紀)
崇德殿大業五年二月上御崇德殿之西院愀然不
悦顧謂左右曰此先帝之所居實用增感情所未安
宜于此院之西别營一殿(隋書煬帝本紀)
大業殿大業十二年春正月夜有二大烏似鵰飛入
大業殿止于御幄至明而去(隋書煬帝本紀)
宣仁門開皇元年三月宣仁門槐樹連理衆枝内附
(隋書文帝本紀)
建國門大業六年正月有盗數十人入自建國門(隋書)
(煬帝本紀)
端門街大業六年正月角抵大戲於端門街天下竒
技異藝畢集終月而罷帝數微服往觀之(隋書煬帝本記以)
(上殿七門二街一皆在大興城中其位置未詳)
東宫朝堂在皇城内(馬志)
長樂宫京兆郡大興有長樂宫(隋書地理志)望春宫在西
安府城東十里隋文帝建煬帝改名曰長樂宫(馬志)
仙都宫福陽宫俱在長安縣(馬志)京兆長安有仙都福
陽等宫(隋書地理志)
僊林宫在興平縣西十八里隋文帝置(馬志)
太平宫隋建在鄠縣東南三十里草堂寺東唐高祖
避暑處(賈志)
遊仙宫在盩厔縣南三十五里舊圖經曰隋文帝避
暑於此(馬志)
宜壽宫隋離宫在宜壽城中(賈志)
崇業宫在渭南縣東十五里煬帝大業二年建(馬志)
醴泉宫開皇七年二月車駕幸醴泉宫(隋書文帝本紀)
仁壽宫在鳳翔麟遊縣西五里(馬志)文帝詔楊素營仁
壽宫於岐山之北素奏宇文愷封德彛為土木監於
是夷山堙谷以立宫殿崇臺累榭宛轉相屬(通鑑)
仁壽殿在仁壽宫(馬志)
大寳殿仁壽四年七月上疾甚卧仁壽宫崩于大
寳殿(隋書文帝本紀)
岐陽宫在鳳翔府城内開皇六年建(馬志)
鳳泉宫安仁宫俱隋之離宫也在鳳翔府&KR1307;縣(馬志)
金城宫華隂東三十里有隋金城宫(唐書地理志)
普德宫華州鄭縣有隋普德宫(唐書地理志)
華隂宫在華隂縣西十八里(馬志)華隂西有故隋華隂
宫(唐書地理志)
榆林宫在勝州城内煬帝大業三年置因榆林郡為
名煬帝北廵陳兵塞表以威北狄因幸此宫突厥啟
人可汗獻馬及兵器新帳因賦詩云(元和志按唐勝州治即今榆)
(林也)
(隋宫闕附考)景華宫大業十二年五月上於景華宫
徵求螢火得數斛夜出遊山放之光遍巖谷(隋書煬帝)
(本紀馬志載之未詳所在)
唐
京城上都初曰京城天寳元年曰西京至德二載曰
中京上元二年復曰西京肅宗元年曰上都京城前
直子午谷後枕龍首山左臨㶚岸右抵灃水(唐書地理志)
貞元四年築夾城(德宗本紀)唐京城東西一十八里一百
一十五步南北一十五里一百七十五步周六十七
里郭中南北十四街東西十一街其間列置諸坊有
京兆府萬年長安二縣所治寺觀邸第編戸錯居焉
當皇城南朱雀門有南北大街曰朱雀門街東西廣
百步萬年長安二縣以此街為界萬年領街東五十
四坊(興道開化光福靖善蘭陵開明保寧安義務本崇義長興永樂靖安安善大業昌樂安德翊善)
(光宅永昌來庭永興崇仁平康宣陽親仁永寧永崇昭國進昌通善通濟長樂大寧勝業安邑宣平昇平)
(修行修政曲池青龍興寧永嘉興慶道政常樂靖恭新昌昇道修德)及東市長安領街
西五十四坊(立政敦化豐樂安業崇業永達道德光行延祚太平通義興化崇德懷真宣義)
(豐安昌明安樂修德輔興頌政布政延壽光德延康崇賢延福永安敦義大通大安安定休祥金城醴泉)
(懷遠長壽嘉會永平通軌歸義昭行修真普寧義寧居德羣賢懷德崇化豐邑待賢永和長安和平)及
西市(長安志按長安志載萬年所領之五十四坊今缺其三而有别見之昌化延平修仁正平四)
(坊疑此四坊或有三坊當在萬年所領五十四坊之内而失其地望也)咸陽有六岡如
乾之六爻唐時宫殿皆在九二岡上而作太清宫於
九五岡上百官府在九四岡上(天禄識餘)
明德門南面三門中曰明德(六典)北當皇城朱雀門
南出抵終南山八十里(長安志)
啓夏門南面三門東曰啓夏(六典)門外西南二里有
圓丘先農藉田三壇按長安圖東南角有進芳門(長安)
(志)
安化門南面三門西曰安化(六典)
通化門東面三門北曰通化門至德三載改為達
禮門尋復舊(長安志)李義琰致仕公卿以下悉祖餞通
化門外時人比漢疏廣(唐書李義琰傳)通義東有長樂陂下
臨滻水(雍錄)
春明門東面三門中曰春明(六典)開元十七年五月
侍臣以下燕於春明門(實錄)
延興門東面三門南曰延興(六典)同昌公主葬懿宗
與郭淑妃御延興門哭送(長安志)
開遠門西面三門北曰開遠門(長安志)初太宗平薛
仁杲得隴上地虜李軌得涼州破吐渾高昌開四鎮
玄宗繼收黃河磧石宛秀等軍中國無斥候警幾四
十年輪臺伊吾屯田錢菽彌望開遠門揭候題曰西
極道九千九百里示戌人無萬里行也(唐書吐蕃傳)
金光門西面三門中曰金光(六典)韓朝宗天寳初為
京兆尹分渭水入金光門(唐書韓朝宗傳)西出趨昆明池也
(長安志)
延平門北面一門曰光化門(六典)
皇城在京城之中其中左宗廟(在安上門内之東)右社禝(在含)
(光門之東)百僚廨宇列乎其間凡省六寺九台一監四衞
十有八東宫官屬凡府一坊一寺三率府十(六典)
朱雀門皇城南面三門中曰朱雀門北當宫城之
承天門南當外郭之明德門(長安志)隋制士庶不得雜
居朱雀門之内故宗廟官寺兵衞悉在焉(玉海)
安上門朱雀門東曰安上門至德三載改為光天
門尋復舊(長安志)
含光門朱雀門西曰含光門(長安志)
景風門東面二門南曰景風門(六典)
延喜門東面二門北曰延喜門直東當外郭之通
化門(長安志)宣宗二年八月河隴老幼千餘人詣闕下
上御延喜門樓見之歡呼舞躍解胡服襲冠帶觀者
皆呼萬歲(通鑑)
順義門西面二門南曰順義門(長安志)
安福門西面二門北曰安福門西當外郭之開遠
門(長安志)睿宗先天二年正月十五日十六十七夜于
京安福門外作燈輪高二十餘丈衣以錦綺飾以金
銀然五萬盞燈望之如華樹宫女千數衣羅衣曳錦
繡耀珠翠施香粉一華冠皆至萬錢裝束一妓女皆
至三百貫妙簡長安萬年少年婦千餘人衣服花釵
媚子亦稱是于燈輪下踏歌三日夜歡樂之極未始
有之(朝野僉載按唐京城皇城及諸門皆仍隋舊無所變更今所叙述于隋從略而于唐從詳者)
(以唐之古跡最多于考据為便也)
西内太極宫宫城在皇城之北長千四百四十步廣
九百六十步周四千八百六十步其崇三丈有半(唐書)
(地理志)宫城東西四里南北二里二百七十步周十三
里一百八十步南即皇城北抵苑東即東宫西有掖
庭宫(長安志)龍朔後皇帝常居大明宫乃謂之西内神
龍元年改曰太極宫(玉海)太極宫者隋大興宫也諸帝
多居大明宫或遇大禮大事復在太極如高宗玄宗
每五日一御太極有初即位不于大明而于太極者
知太極尊於大明也(雍錄)按西内有三城外一重曰京
城外郭城也中一重曰皇城惟列府市不使雜人居
止又内一重是曰宫城則今之省城正直宫城之地
所謂六爻九二之地也(雍勝略)
承天門正殿南承天門隋開皇三年作初名曰廣
陽門仁壽元年改曰昭陽門唐武德元年改曰順天
門神龍元年改為承天門外有朝堂東有肺石西有
登聞鼔(長安志)元正冬至大陳設宴會赦過宥罪除舊
布新受萬國之朝貢四夷之賓客御承天門以聽政
(六典)鑾駕出宫守宫設從駕之官五品以上次于承天
門外東西朝堂(杜氏通典)
長樂門重福門(一作重門)永春門承天門之東曰長樂
門北入恭禮門又北乾化門則宫内也(六典注)次東曰
重福門即東宫之正門門東西有左右永福門次東
曰永春門(長安志)
廣運門永安門承天門之西曰廣運門永安門(六典)
(注)廣運門内有左藏庫次北有舊右藏庫後有中書
省西北有武庫北入安仁門又北肅章門門内入宫
中(長安志按廣運門長安志序入長樂門之東六典注云在承天門之西今即所入之門考之則安)
(仁肅章皆在西則入自廣運者不應由承天門内之東道曲折西向而趣安仁肅章以入宫中六典注是)
(也從之)
鳳凰門西内東面一門曰鳳凰門隋曰建春門後
改通訓門明皇時鳳凰飛集通訓門詔改曰鳳凰門
(長安志)
通明門嘉猷門西面二門南曰通明門北曰嘉猷
門(長安志)
定武門安禮門元德門北面三門正北曰定武門
次東曰安禮門東宫北門曰元德門(長安志)
嘉德門太極門外承天門之内曰嘉德門(長安志)鑾
駕還宫至承天門外侍臣下馬駕入嘉德門太樂令
令撞蕤賓之鐘鼓柷奏采茨之樂(杜氏通典)
歸仁門嘉德東廊有歸仁門(長安志)元正冬至受朝
賀太師率其屬受諸州及諸蕃貢物出歸仁納義門
執物者隨之(唐書禮志)
納義門嘉德西廊有納義門(長安志)
太極門當承天門内北曰太極門隋曰大興門後
改曰乾福門貞觀八年改為太極門東隅有鼓樓西
隅有鐘樓貞觀四年置(長安志)鑾駕至太極門戛敔樂
止入太極門鼔柷奏太和之樂(杜氏通典)
太極殿武德元年五月甲子即皇帝位于太極殿
(唐書高祖本紀)太極門内曰太極殿朔望則坐而視朝焉(六典)
蓋古之中朝也隋曰太興殿武德元年改太極殿有
東西上二閤門(六典注)東上閣在太極之東西上閣在
太極之西(馬志)
左延明門太極殿東廊有左延明門(長安志)
右延明門太極殿西廊有右延明門(長安志)刑部郎
中以時令置於案覆以帊令史二人俱公服對舉案
立於右延明門内道北郎中立於案後(杜氏通典)
門下省在左延明門東南(長安志)
中書省在右延明門東南(長安志)時謂尚書省為南
省門下中書省為北省亦謂門下省為左省中書省
為右省或通謂之兩省(玉海)
弘文館在門下省東(兩京記)武德四年置修文館於
門下省九年改曰弘文館神龍元年改曰昭文館以
避孝敬皇帝之名(唐書官志)
史館在門下省北貞觀三年置秘書内省以脩五
代史又置史館以編國史尋廢秘書内省(長安志)
朱明門太極殿北曰朱明門(六典)
乾化門朱明門左曰乾化門(六典)
肅章門朱明門右曰肅章門(六典)
暉政門肅章門西曰暉政門(長安志)
武德門乾化門東曰武德門(長安志)
武德殿延恩殿武德門内有武德殿延恩殿(六典)武
德殿在西内乾化門東北(兩京記)
兩儀門朱明門北曰兩儀門(六典)
兩儀殿兩儀門内曰兩儀殿常日聽朝而視事焉
(六典)蓋古之内朝也(六典注)兩儀殿在太極殿後隋曰中
華殿至貞觀五年改(長安志)太宗破突厥於兩儀殿宴
突利可罕賦七言詩栢梁體(兩京記)中宗宴兩儀殿令
胡人唱合笙平一上書曰兩儀殿者陛下受朝聽訟
之所不宜以倡優媟狎(唐書武平一傳)
萬春殿兩儀殿之東曰萬春殿(六典)
新殿兩儀殿西有新殿(長安志)
千秋殿兩儀殿之西曰千秋殿(六典)
獻春門兩儀之左曰獻春門(六典)
宜秋門兩儀之右曰宜秋門(六典)
百福門宜秋門之右曰百福門(六典)
百福殿百福門内曰百福殿宣宗改雍和殿内有
親親樓諸王宴會之所也(長安志)百福殿在太極宫中
公主院西(兩京記)大中元年敕修百福殿八十間(會要)
承慶門百福之西曰承慶門(六典)
承慶殿承慶門内曰承慶殿(六典)中宗景龍二年七
月御承慶殿慮囚徒(舊唐書中宗本紀)
立政門獻春之左曰立政門(六典)
立政殿立政門内曰立政殿(六典)
大吉門立政之東曰大吉門(六典)
大吉殿大吉門内曰大吉殿(六典)
甘露門兩儀之北曰甘露門(六典)門外有東西永巷
東出横門又東有日華門西出横門又西有月華門
院北有東西千步廊西有掖庭(長安志)
甘露殿甘露門内曰甘露殿(長安志)中宗令諸學士
入甘露殿其北壁列書架(景龍文舘記)太和二年修兩儀
殿及甘露殿一百七十二間(會要)
神龍門甘露左有神龍門(長安志)
神龍殿神龍門内曰神龍殿在武德殿後(長安志)
安仁門甘露右曰安仁門(長安志)
安仁殿安仁門内曰安仁殿在甘露殿西(長安志)
佛光寺乾化門内佛光寺在神龍殿西(長安志)
歸真觀在安仁殿後觀後有絲綵院(長安志)
淑景殿絲綵院西淑景殿殿西有第三落次西第
四落又次西第五落(長安志)
延嘉殿在甘露殿近北殿南有金水河往北流入
苑(長安志)
咸池殿在延嘉西(馬志)
承香殿延嘉北有承香殿殿東即玄武門北入苑
(長安志)
昭慶殿在承香殿西(馬志)
凝香閣在昭慶殿西(馬志)
鶴羽殿在凝香閣西(馬志)
景福臺在延嘉殿西北(馬志)
望雲亭景福臺西有望雲亭(長安志)
紫雲閣在延嘉殿東(馬志)閣西有南北千步廊舍南
至尚食院西北盡宫城閣南有山水池(長安志)
尚食内院在紫雲閣南(馬志)
凝隂殿在紫雲閣西(馬志)天寳七載旱玄宗於凝隂
殿令葉靖天師祀鏡龍遂得甘雨(異聞集)
凌烟閣凝隂殿南有凌烟閣(長安志)凌烟閣畫功臣
皆北向(南部新書)
功臣閣在凌烟閣之西東有司寳庫(長安志)
毬場亭子(一作鞠場亭子)凝隂之北有毬場亭子(長安志)
弘文殿觀雲殿俱在凝隂殿之北(馬志)
四海池一在毬場亭之東一在咸池殿之東一在
望雲亭之西一在望雲亭之北(雍大記)
掖庭永安門西有掖庭(長安志)
内侍省掖庭南隅有内侍省(長安志)
興仁門宣猷門崇道門惠訓門昭德門安禮門正禮
門宣光門通福門光昭門嘉猷門華光門暉儀門壽
安門綏福門翔鳳殿薰風殿就日殿咸池殿臨照殿
望仙殿鶴仙殿乘龍殿翔鳳閣(以上並見六典)
東宫在太極宫中自承天門而東其苐三門曰重
明門即東宫正門也(長安志)馬周上疏曰伏見大安宫
居在城之西東宫皇太子居之而在内(會要按東宫在太極宫)
(中故不别列)
重明門(見太極宫在宣明門南外有東宫朝堂在焉)
宣明門嘉德正南有宣明門(長安志)
嘉德門明德殿南有嘉德門(長安志)
左永福門嘉德門外東廊有左永福門(長安志)
右永福門嘉德門外西廊有右永福門(長安志)
明德殿東宫正殿曰明德殿(長安志)武德九年八月
太宗即位於東宫明德殿(會要)即顯德殿中宗諱顯為
太子時改曰明德(玉海)
左嘉善門明德殿東廊左嘉善門(長安志)
右嘉善門明德殿西廊右嘉善門(長安志)皇太子正
至受賀四部伎立於左右嘉善門外(杜氏通典)
東奉化門嘉德門東有東奉化門(長安志)
宜春宫奉化門北有宜春宫(長安志按馬志云在嘉德殿東北有宜)
(春門)
典膳廚在宜春門外道東(馬志)
命婦院宜春北院在宜春門外道西(馬志)
左春坊龍朔二年改門下坊為左春坊(杜氏通典)東宫
宜春宫門外有左春坊(玉海)
崇文館左春坊南有崇文館(玉海)
西奉化門嘉德西有西奉化門(長安志)
宜秋宫奉化門北有宜秋宫(長安志馬志云宫北有宜秋門)
右春坊龍朔二年改典書坊為右春坊(杜氏通典)東宫
宜秋宫門外有右春坊(玉海)
崇教殿右春坊内有崇教殿(玉海)
麗正殿在東宫崇教殿之北光大殿之南(集賢注記)開
元改為集仙殿十三年改為集賢殿(長安志)
光大殿承恩殿崇文殿崇仁殿八風殿射殿亭子山
池佛堂院左右長林門(以上見長安志)
掖庭宫宫城東西四里南即皇城北抵苑掖庭西門
貞觀二年勅左丞戴胄於掖庭西門簡宫人出之按
掖庭宫蓋高祖所起宫人教藝之所也(長安志)
大安宫在宫城外西偏太宗嘗獵昆明池獻獲於大
安宫蓋自昆明東歸之路也(雍錄)長安縣有大安宫本
弘義宫(唐書地理志)武德七年五月營弘義宫初秦王居
宫中承乾殿高祖以秦王有克定天下之功建弘義
宫以居之至九年七月高祖以弘義宫有山林勝境
雅好之貞觀三年四月乃徙居之改為大安宫(會要)
垂拱前殿在大安宫貞觀九年五月太上皇崩于
垂拱前殿(賈志)
戢武殿太宗與公卿謁太上皇于戢武殿置酒為
歡乙夜方散(實錄按長安志殿在大安宫)
翠華殿在大安宫東北遺址尚存俗云祭酒臺(賈志)
(按長安志大安宫有文殿)
東内大明宫在省城東北今含元殿故基高四十餘
尺去城三里殿基前有翔鳳閣栖鳳閣二基猶存(雍勝)
(略)上都大明宫在禁苑東南南接京城之北面西接
宫城之東北隅長千八百步廣千八十步(唐書地理志)初
高宗命司農少卿梁孝仁制造此宫北據高原南望
爽磑每天晴日朗望終南山如指掌京城坊市街陌
俯視如在檻内(長安志)大明宫本太極宫之後苑東北
面射殿也地在龍首山上太宗初於其地營永安宫
以備太上皇清暑九年正月雖嘗改名大明宫然太
上皇仍居大安不曾徙入也龍朔二年高宗染風痺
惡太極宫卑下故就修大明宫改名蓬萊取殿後蓬
萊池為名也長安五年又改為大明宫長安志叙載
其地比太極宫承天門則退北三坊地而中析之以
為六坊中六坊地以為丹鳳中門正街可達承天南
即朱雀正街矣其百司庶府居民第宅悉仍大興都
城之舊無所更易故東内大明雖曰創營而朝市悉
仍隋舊無所增移也(雍錄)
丹鳳門南面五門正南曰丹鳳門(六典)至德三年改
為明鳳門尋復舊名(長安志)其南則丹鳳啟途隂陽睢
盱容鼎七扄方駕五車(李華含元殿賦)丹鳳門正面南山氣
勢若相高下遺址屹然可辨(聞見後錄)
望仙門延政門丹鳳門東曰望仙門次曰延政門
(六典)望仙門貞元中修有樓十間延政門抵長樂之坊
北(長安志)
建福門興安門丹鳳門西曰建福門次曰興安門
(六典)故事建福望仙等門昏而閑五更而啓至德中勅
晚開元和二年令有司各據班品置待漏院於建福
門外(會要)望仙建福二門内各有下馬橋跨東西龍首
渠(長安志)
太和門東面一門曰太和門(長安志)
日營門西面一門曰日營門(長安志)
玄武門銀漢門凌霄門北門曰玄武門德宗造門
樓外設兩廊持兵宿衞謂之北衙玄武門左曰銀漢
門右曰凌霄門(長安志)貞觀十二年置左右屯營於玄
武門領以諸衞將軍(唐書兵志)神龍元年改玄武門為神
武制勝樓禎元五年正月班宏修玄武樓(會要)
含元殿丹鳳門内正殿曰含元殿(六典)龍朔三年移
仗就蓬萊宫新作含元殿長安元年改為大明殿神
龍元年復為含元(會要)含元路寢大朝會之所御也(唐書)
(五行志)含元殿南去丹鳳門四百餘步中無間隔左右
寬平東西廣五百步(長安志)殿前龍尾道自平地凡詰
曲七轉由丹鳳北望宛如龍尾下垂於地兩垠欄悉
以青石為之(賈黃中談錄)龍尾道出於闕前每朝會禁軍
御仗宿于殿庭金甲葆戈雜以綺繡羅列文武纓珮
序立仰觀玉座若在霄漢(劇談錄)王仁裕曰含元殿前
玉階三級第一級可高二丈許每間引出一石螭頭
東西鱗次第二第三級各高五尺(三級以自上而下為次)蓮花
石頂亦存級兩面龍尾道各六七十步方達第一級
皆花塼(雍錄)
翔鸞閣上元元年御翔鸞閣觀酺(會要)含元殿東南
有翔鸞閣(長安志)
棲鳳閣含元殿西南有棲鳳閣(長安志)夾殿兩閣左
曰翔鸞右曰棲鳳(六典)與殿飛廊相接閣下即朝堂肺
石登聞鼔如承天之制(六典)
鐘樓鼓樓左右金吾仗殿東南西南有鐘樓鼓樓
又有金吾左右仗院(長安志)
通乾門夾殿東有通乾門(六典注)百官序班于通乾
觀象門(唐書儀衞志)
觀象門夾殿西有觀象門(六典注)
宣政門含元殿北曰宣政門(六典)百官入宣政門文
班自東門入武班自西門入(唐書儀衞志)
齊德門宣政門外東廊有齊德門(長安志)
興禮門宣政門外西廊有興禮門(長安志)
宣政殿宣政門内曰宣政殿(六典)含元殿後有宣政
殿即正衙殿也朔望大冊拜則御之(兩京記)高宗永隆
二年以太子立欲會羣臣命婦合宴宣政殿袁利正
上疏曰前殿正寢象闕路門非命婦宴會倡優進御
之所帝從之(會要)宣政殿殿東有東上閣門殿西有西
上閣門(長安志)
日華門宣政殿前東廊曰日華門(長安志)
門下省日華門東有門下省(長安志)門下省在日華
門名左掖亦名東省(雍錄)
弘文館在門下省東(馬志)
待制院閣本圖待制有院在宣政殿之東少陽院
之西蓋放漢世待詔立此官稱也武后名曌故凡詔
皆改為制而待詔亦為待制也(雍錄)
少陽院長慶元年於門下省東少陽院築牆及樓
觀(雍錄按上二院六典及長安志俱不著其位置今據雍錄所載合以吕閣本圖考之則待制當在)
(弘文舘之東北史舘西北而少陽之正西也少陽當在待制之東而史舘之北微西也附之以俟考訂)
史館弘文館次東史館館東南北街南出含耀門
門南曰昭訓門北曰崇明門(長安志)
月華門宣政殿前西廊曰月華門(長安志)
中書省在月華門名右掖亦名西掖(雍錄)月華門西
有中書省省西南北街南出昭慶門南當光範門昭
慶門北曰光順門(長安志)
政事堂在東省屬門下至中宗時裴炎以中書令
執政徙政事堂於中書省杜甫為左拾遺作紫宸殿
退朝詩云宫中每出歸東省會送䕫龍集鳳池鳳池
者中書也杜為左拾遺在肅宗時則政事堂已在中
書矣故出東省而集西省者就政事堂見宰相也(雍錄)
御史北臺御史府故事於中書之南常有理所太
和四年於政事堂直阡之南選地以作之號中書南
院院門北闢嚮朝廷也觀者命為御史北臺(舒元輿御史臺)
(中書院記)
殿中内省中書省北曰殿中内省(長安志)
命婦院在殿中内省西(馬志)
親王待制院在殿中内省北(馬志)
思政殿延英殿相對有思政殿(長安志)長慶四年高
重崔郾高釴于思政殿中謝郾奏曰臣職侍講未嘗
召問經義上賜錦綵銀器(會要按思政與延英相對則延英在宣政西上閣)
(之西似思政亦宜在宣政東上閣之東也今附識之)
延英門宣政之右西上閣次西曰延英門(六典)陽城
以諫議大夫率拾遺王仲舒等數人守延英門上疏
論裴延齡張萬福聞諫官伏閣諫趨至延英門大言
曰朝廷有直臣天下必太平矣(玉海)
延英殿延英門内之左曰延英殿(六典)按六典會要
延英在西上閣之西而李庚賦乃曰左閣當宸誤矣
會要穆宗元和十五年詔于西上閣門西廊西畔開
便門以通宰臣自閣中赴延英路則不在紫宸東矣
(玉海)肅宗時梁上生玉芝一莖三花僖宗改為靈芝殿
自蜀還復舊名(長安志)延英靈芝殿也謂之小延英苖
韓公居相位以足疾步驟微蹇上每於此待之(尚書故實)
含象殿延英門内之右曰含象殿(六典)
紫宸門宣政殿北曰紫宸門(六典)敬宗長慶四年見
羣臣於紫宸門外(舊唐書敬宗本紀)
紫宸殿紫宸門内曰紫宸殿即内朝正殿也(六典)宣
政前殿也謂之衙衙有仗紫宸便殿也謂之入閣其
不御前殿而御紫宸也乃自正衙喚仗由閣門而入
百官候朝于衙者因隨以入見故謂之入閣自乾符
已後因亂禮闕天子不能日見羣臣而見朔望故正
衙常日廢仗而朔望入朝有仗其後習見遂以入閣
為重至出御前殿猶謂之入閣(雍錄)
明義殿在紫宸殿西(長安志)
蓬萊殿紫宸殿北曰蓬萊殿(六典)段秀實對蓬萊殿
代宗問所以安邊者畫地以對(唐書段秀實傳)
綾綺殿在蓬萊東(玉海)
浴堂門李吉甫圖上河北險要所在帝張于浴堂
門(玉海按雍錄浴堂在紫宸殿之東則門堂附殿以出也)
浴堂殿館本圖在綾綺殿南(玉海)館本唐圖則有浴
殿而殿之位置乃在綾綺殿南也綾綺者長安志曰
在蓬萊殿東也而元微之承旨廳記又有可證者其
說曰乘輿奉郊廟則承旨得乘厩馬自浴殿由内朝
以從夫内朝者紫宸殿也則浴堂之可趨内朝也内
朝之必趨丹鳳門也其理固已可必矣又謂殿在蓬
萊殿東即與紫宸殿相屬又可必矣(雍錄)
珠鏡殿在綾綺殿北(馬志)
大角觀在珠鏡殿東北(長安志)
清暉閣在蓬萊殿之西(馬志)
還周殿蓬萊殿西曰還周殿(兩京記)
承歡殿在還周南(長安志)
金鑾殿還周西北曰金鑾殿(兩京記)金鑾坡者龍首
山之支隴隱起平地而陂陀靡迤者也其上有殿名
為金鑾殿在蓬萊山西微南(雍錄)
金鑾御院在金鑾殿西南(馬志)
東學士院韋執誼故事曰置學士院後又置東學
士院於金鑾殿之西李肇志亦曰德宗移院於金鑾
坡西石林葉氏曰俗稱翰林學士為坡蓋德宗時嘗
移學士院於金鑾坡故亦稱坡此其說是也而謂為
移院者則亦失實蓋德宗造院於金鑾坡上是即此
坡而别建一院耳以其在開元學士院之東故命為
東翰林院而失開元創立之院在右銀臺門内者元
不曾廢也即諸家謂移院者皆誤也(雍錄按會要有東翰林院在)
(金鑾殿之西即此是也)
長安殿在金鑾殿西南蓬萊西(兩京記)
仙居殿長安殿北曰仙居殿(兩京記)
麟德殿仙居西北有麟德殿此殿三面故以三殿
名南有閣東西皆有樓殿北相連各有障日閣内宴
多在於此(兩京記)三院即三殿也結璘樓即三殿之西
廊也欝儀樓即三殿之東廊也欝儀又東即寢殿矣
欝儀結璘皆是重廊翰林院學士院皆在三殿西廊
之外(雍錄)
東亭會慶亭在麟德殿北(馬志)
含涼殿蓬萊後有含涼殿(長安志)龍朔二年睿宗生
於蓬萊宫含涼殿(會要)
太液池(一作蓬萊池)含涼殿後有太液池池内有太液亭
子穆宗時命侍講韋處厚等入講毛詩尚書又命纂
集尚書中君臣事跡令刊於太液池以備觀覽(長安志)
蓬萊池亦名太液池中有蓬萊山(雍勝略)
左銀臺門在宫城東面(馬志)紫宸之東曰左銀臺門
(六典)貞元十二年左右十軍使奏鑾駕去冬幸諸營於
銀臺門外立碑紀聖迹(會要)
右銀臺門在宫城西面(馬志)紫宸殿西曰右銀臺門
(六典)憲宗戒有貢獻毋入右銀臺門以避學士(唐書錢徽傳)
内侍省近右銀臺門(馬志)
右藏庫近右銀臺門(馬志)
翰林門在太明宫右銀臺門内稍退北有門榜曰
翰林之門其制高大重複號為胡門門東向(雍錄)
學士院翰林門直西為學士院院有兩廳南北相
沓而各自為門旁有板廊自南廳可通北廳又皆南
向院各五門北廳從東來第一間常為承旨閣餘皆
學士居之廳前階砌花磚為道南廳本駙馬張垍為
學士時以居公主此其畫堂也後皆以居學士其東
西四間皆為學士閣中一閣不居(雍錄)學士院者置在
翰林院之南别戸東向自建院後韓雄李白之徒並
在舊翰林院中假其名而無職其入直者並以文詞
共掌詔敕自此北翰林始無學士之名(會要)
翰林院學士院北廳又北則為翰林院(雍錄)翰林院
者初置在銀臺門内麟德殿西廂重廊之後(會要)
少陽院翰林院又北則為少陽院(雍錄按此在宫西别有門下)
(省少陽院)
九仙門翰林門北曰九仙門(長安志)
拾翠殿在翰林院北(馬志)拾翠殿在大明宫(六典)賦詩
拾翠殿(杜甫詩)
大福殿三清殿含冰殿俱在翰林院北九仙門内
(馬志)
承香殿在含冰殿東南(長安志)
長閣在承香殿北(馬志)
紫蘭殿在承香殿東北(長安志)
玄武殿在紫蘭殿東北(長安志)
凝霜殿碧羽殿紫簫殿欝儀閣承雲閣修文閣俱在
宫垣之外兩邊掖門内(馬志)
五王内院宣宗時䕫王以下五王居大明宫内院
侍讀五日一入乾符門講讀(長安志)
問安宫昭宗傳位於太子居東内為問安宫(長安志)
飛霜殿太宗貞觀二十年七月宴五品以上於飛
霜殿絲竹遞奏羣臣上壽賜綾錦殿在玄武門北因
地形高敞層閣三成引水為潔渌池以滌炎暑(實錄)
觀德殿玄武門之外有殿曰觀德(玉海)緫章元年十
月癸丑文武官獻食賀破高麗帝御玄武門之觀德
殿宴百官設九部樂賜帛(實錄)
白華殿建中四年十月涇原節度使姚令言兵變
入大明宫迎朱泚含元殿戊申徙白華殿晟後收長
安亦自白華門入諸家不載何地以晟兵所屇言之
當在大明東苑之東(雍錄)
集賢院開元十一年分置此院大明宫外院内東
西八十步南北六十九步院中有仰觀臺即一行師
占候之所(玉海)
教坊唐紀曰玄宗置左右教坊於蓬萊宫側帝自
為法曲俗樂以教宫人號皇帝梨園弟子(長安志)
魚藻宫禁苑池中有山山上建魚藻宫在太明宫北
(玉海)順宗為太子嘗侍宴魚藻宫張水嬉彩艦宫人為
櫂歌衆樂間發德宗歡甚顧太子曰今日何如太子
誦詩好樂無荒以對(唐書順宗本紀)
南内興慶宫興慶宫在皇城東南距京城之東開元
初置至十四年又增廣之謂之南内(唐書地理志)初上在
藩邸與宋王成器等同居興慶里人號曰五王宅至
是為宫焉(會要)舊史開元元年以隆慶舊邸為興慶宫
在隆慶坊玄宗名隆基改興慶宫(玉海)開元二十年築
夾城入芙蓉園自大明宫夾東羅城經通化門以達
此宫又經春明延喜門至曲江芙蓉園而外人不之
知也(長安志)
興慶門金明門宫之西曰興慶門次南曰金明門
(六典)
通陽門宫之南曰通陽門(長安志)
躍龍門(一作濯龍)宫之北曰躍龍門(長安志)
勤政務本樓先天後以隆慶舊邸為興慶宫於宫
西南置樓南曰勤政務本之樓(唐書讓皇帝傳)玄宗教舞馬
百匹舞於勤政樓下後賜宴設酺亦於勤政樓(樂志)
花萼相輝樓置宫後寧王憲申王撝岐王範薛王
業邸第相望環於宫側明皇因題花萼相輝之名取
詩人棠棣之義帝時登樓聞諸王音樂咸召升樓同
榻宴謔(長安志)
大同門勤政樓之北曰大同門(長安志)
大同殿大同門内曰大同殿(六典)殿左右有鐘樓鼓
樓天寳七載大同殿柱産玉芝有神光照殿(長安志)
翰林院大同門西金明門内曰翰林院(長安志)駕往
興慶宫則置院金明門内(學士院記)
明義門通陽門東曰明義門(長安志)
長慶殿明義門内曰長慶殿按唐雜記曰明皇為
太上皇居興慶宫每置酒長慶樓南俯大道裴回觀
覽(長安志)
明光門通陽門北入曰明光門(六典)太和三年修明
光樓(會要)
龍池景龍池本為隆慶池以諱玄宗名改興慶池
立宫後謂之龍池(雍勝略)興慶池在隆慶坊本是平地
垂拱後因雨水流潦成小池近五王宅號為五王子
池(景龍文舘記)玄宗隆慶坊舊宅有井忽湧為小池周袤
十數丈常有雲龍或黃龍出其中景雲間浸廣里中
人悉移居遂為龍池(六典)武后時民井溢浸成大池數
十頃號隆慶池丞相王子列第其北望氣者言嘗欝
欝有帝王氣中宗神龍五年幸池上宴侍臣以厭之
(長安志)
龍堂明光門内曰龍堂(六典按馬志龍堂在龍池中六典雖于龍池不顯)
(著地望而去南走龍池曰瀛洲門依其方向求之則可知龍池在明光門之内而馬志龍堂在龍池内之)
(說是也長安志謂明光門内為龍堂而言龍池在躍龍門南誤矣)
沉香亭龍池東有沉香亭(長安志)開元中禁中初種
木芍藥得四本上因移於興慶池東沉香亭前(松窗錄)
禁中木芍藥開上賞之妃子從帝曰賞名花對妃子
焉用舊樂詞為命李龜年持金花牋賜李白為清平
樂詞梨園子弟撫絲竹李龜年歌之上親調玉笛以
倚曲每曲遍將換則遲其聲以媚之太真以玻瓈七
寳杯酌西涼葡萄酒笑飲(唐詩記事)
瀛洲門興慶殿前曰瀛洲門(長安志)
南薰殿瀛洲門内曰南薰殿(長安志)
興慶殿宫内正殿曰興慶殿即正衙殿也在通陽
門北(長安志)乾元元年二月乙巳上御興慶殿奉上皇
徽號冊(舊唐書肅宗本紀)
交泰殿興慶殿後有交泰殿(長安志)天寳十載四月
興慶宫造交泰殿成(會要)
仙雲門瀛洲之左曰仙雲門(六典)
新射殿仙雲門内曰新射殿(六典)
芳苑門濯龍門左曰芳苑門(六典)
麗苑門濯龍門内右曰麗苑門(六典)
金花洛在宫之東俗所傳蓋衞士居(長安志)
義安殿敬宗母王太后居義安殿(長安志按以下殿門雖在宫)
(内俱未詳其方向)
冷井殿懿母郭太后崩宫之冷井殿(長安志)
宣天門睿武門(見長安志)同光門承雲門初陽門飛軒門
玉華門(俱見六典)
飛仙殿同光殿榮光殿(見六典)
通義宫興慶寺通義坊本高祖舊宅武德元年為宫
貞觀元年為尼寺(玉海)武德六年四月幸潛龍舊宅改
為通義宫置酒高會(會要)
太清宫天寳二年改西京混元宫曰太清宫(唐書玄宗本紀)
開元二十九年詔兩京及諸州各置元元皇帝廟一
所後改為太清宫太清以白石為元元皇帝真像衮
冕之服當扆南向玄宗肅宗真容侍立左右(雍錄)
望春宫京兆萬年縣有望春宫臨滻水西岸有北望
春宫宫東有廣運潭(唐書地理志)姚南仲代宗時上疏曰
王者必據高明燭幽隱先皇所以因龍首而建望春
也(姚南仲傳)
翠微宫(一名太和宫)武德八年造名太和在終南山貞觀二
十一年改翠微宫(雍錄)翠微宫籠山為苑自初裁至於
設幄九日而罷功因改名翠微宫正門北開謂之雲
霞門視朝殿名翠微殿其寢殿名含風殿并為皇太
子搆别宫去臺連延里餘正門西開名金華門内殿
名喜安殿(冊府元龜)
望賢宫在咸陽縣東數里玄宗幸蜀還京肅宗至望
賢宫奉迎德宗西幸又自望賢宫出奉天也(雍錄)
萬全(一作泉)宫永淳元年七月作萬泉宫(唐書高宗本紀)儀鳳
三年於藍田作涼宫名萬全宫弘道元年廢(會要)
華清宫在臨潼縣南(雍勝略)京兆府昭應縣有宫在驪
山下貞觀十八年置咸亨二年始名温泉宫天寳六
載更温泉曰華清宫宫有湯井為池環山列宫又築
羅城置百司及十宅(唐書地理志)温泉在驪山與帝都密
邇自秦漢隋唐人主皆嘗遊幸惟玄宗特侈蓋即山
建宫百司庶府皆行各有寓止自十月往至歲盡乃
還大抵宫殿包括驪山一山而繚牆周徧其外觀風
殿有複道可以潜通大明(雍錄)華清宫殿廢已久今所
存惟繚垣而已天寳所植松栢徧滿崖谷望之欝然
(賈氏談錄)
北門華清宫北向正北門外有左右朝堂門北相
對有望仙橋北有左右講武殿(長安志)
津陽門宫北正門之内曰津陽門門外有弘文舘
(長安志)
開陽門宫之東面正門也門外有宜春亭(長安志)
望京門宫之西面正門也門外近南有御交道上
嶺通望京樓(長安志)
昭陽門宫之南面正門也今謂之山門門外有登
朝元閣路本唐之御輦便路也(長安志)
瑶光樓津陽門之東曰瑶光樓樓南有小湯(長安志)
小湯之西有梨園(臨潼縣志)
飛霜殿瑶光樓南曰飛霜殿寢殿也白少傅以長
生殿為寢殿非也(長安志)
御湯九龍殿在飛霜殿之南亦名蓮花湯(長安志)玄
宗幸華清新廣湯池制作宏麗安禄山於范陽以白
玉石為魚龍鳬鴈石梁石蓮花以獻雕鐫巧妙殆非
人工上大悦命陳於湯中仍以石梁横亘其上而蓮
花纔出水際上因幸解衣將入而魚龍鳬鴈皆若奮
鱗舉翼狀欲飛去上甚恐遽命撤去而蓮花石至今
猶存焉(明皇雜錄)湯泉凡一十八所第一是御湯周環數
丈悉砌以白石瑩徹如玉面皆隱起魚龍花鳥之狀
四面石坐階級而下中有雙白石蓮泉眼自甕口中
湧出噴注白蓮之上(賈氏談錄)
玉女殿今名星辰南有玉女殿殿北有虚閣閣下
即湯泉二玉石甕湯所出也(長安志)驪山湯舊說以三
牲祭乃得入可以去疾消病不爾即爛人肉俗云始
皇遇神女戲不以禮神女唾之生瘡始皇怖謝為出
温泉洗除後人因以為驗(三秦記)
日華門由蓮花湯而西曰日華門門之南曰太子
湯(臨潼志)
少陽湯太子湯次西少陽湯(長安志)
尚食湯少陽湯次西尚食湯(長安志)
宜春湯尚食湯次西宜春湯(長安志)宜春湯有前殿
後殿(臨潼縣志)
月華門宜春湯又西曰月華門(臨潼縣志)
笋殿月華門之内有笋殿(臨潼縣志)殿側有魏温泉堂
碑其石瑩徹見人形影宫中號玻瓈碑(雍錄)
長湯笋殿北有長湯十六所(臨潼縣志)宫内除供奉兩
湯外而内外更有十六所長湯每賜諸嬪御其修廣
與諸湯不侔甃以文瑶密石中央有玉蓮捧湯泉噴
以成池又縫綴錦繡為鳬鴈致于水中上時於其間
泛鈒鏤小舟以嬉游焉(津陽門詩注)
芙蓉湯一名海棠湯在蓮花湯西沉埋已久人無
知者近修築始出石砌如海棠花俗呼為楊妃賜浴
湯豈以海棠睡未足一言而為之乎(臨潼縣志)
七聖殿芙蓉湯北有七聖殿(臨潼縣志)自神堯至睿宗
昭成肅明皇皆立衣衮衣繞殿石榴皆太真所植南
有功德院其間瑶壇羽帳皆在焉順興影堂果老藥
室亦在禁内(長安志)
宜春亭在開陽門外(雍錄)
重明閣今四聖殿北臨高有重明閣倚欄北瞰縣
境如在諸掌閣下有方池中植蓮花池東鑿井每盛
夏極甘冷邑人汲之(長安志)
四聖殿重明閣之南曰四聖殿殿東有怪栢(雍錄)
長生殿齋殿也有事于朝元閣即齋沐此殿山城
内多馴鹿有流澗號鹿飲泉金沙洞玉蘂峰皆玄宗
為名洞居殿之左玉蘂峰上有王母祠(長安志)
朝元閣在北山嶺之上基趾最為嶄絶次東即長
生殿故基(賈氏談錄)天寳七載十二月玄元皇帝降於朝
元閣改為降聖閣(冊府元龜)朝元閣一統志云在驪山唐
建遺趾尚存杜常詩曰朝元閣上西風急都入長陽
作雨聲(潜確類書)
老君殿朝元閣南有老君殿玉石為像製作精絶
(長安志)
鐘樓在朝元閣之東(雍錄)
明珠殿長生殿之南近東也(雍錄)
觀風樓此時上御觀風樓水光山影相参差(津陽門詩)
樓在宫外東北隅屬夾城而連於内前臨馳道周視
山川(津陽門詩注)
鬭鷄殿在觀風樓之南(雍錄)
按歌臺在鬭雞殿之南臺南臨東繚牆(雍錄)
舞馬臺在鬭雞殿之北(長安志)
毬場宜春亭之北門外曰毬場其西曰小毬場(長安)
(志)
連理木丹霞泉在朝元閣之南(雍錄)
羯鼔樓在朝元閣東近南繚牆之外(長安志)
龍躍宫唐高祖舊宅在高陵縣西十四里武德六年
以奉義宫改建高祖其先本成紀人後魏時王大父
熙為金門鎮將戍武川因家焉祖虎伐魏有功封唐
國公父昞襲爵生高祖於長安則龍躍宫或昞别宅
抑或高祖離宫乎德宗改為修真觀中有神堯御容
及御井霜柏梁開平中廢但龍泉寺在其旁或因是
而名今其地稱李觀所存乃臥龍寺(雍勝略)
游龍宫在渭南縣西十一里唐開元中修按兩京道
里記云取黑龍飲渭名之白樂天有黑龍飲渭賦武
平一登驪山詩有日下黑龍川句亦謂此也(雍勝略)
九成宫鳳翔府麟遊縣西五里有九成宫本隋仁壽
宫貞觀五年復置更名永徽二年曰萬年宫乾封二
年復曰九成宫周垣千八百步並置禁苑及府庫宫
寺(唐書地理志)宫本隋仁壽宫文帝以避暑終於此太宗
欲以奉高祖高祖惡之不往貞觀五年太宗自修繕
以避暑(雍錄)咸亨四年九成宫太子新宫成上召五品
以上晏太子宫極歡而罷(舊唐書高宗本紀)
永安宫貞觀八年置在麟遊縣西(雍錄)
玉華宫在坊州宜君縣北四里鳳凰谷貞觀二十年
置永徽二年廢為寺(唐書地理志)太宗建玉華宫於坊州
宜君縣之鳳凰谷宫既成正門謂之南風門殿覆瓦
餘皆葺之以茅帝以意在清涼務從儉約匠人以為
層嵓峻谷元覽遐長於是疏泉抗殿包山通苑皇太
子所居南風門之東正門謂之嘉禮門殿名暉和殿
其官曹署寺並皆創立微事營造庶物亦擾市取供
而折番和僱之費以巨億計矣及帝遊幸勅奉御王
孝積於顯道門内起紫微殿十三間文甓重基高敞
宏壯帝見之甚悦(冊府元龜)初有九殿五門而可記其名
與處者六其正殿為玉華其上為排雲又其上為慶
雲其正門為南風南風之東為太子之居其殿曰耀
和門曰嘉禮知其名失其處者一曰金颷門也其西
珊瑚谷嘗有别殿存焉(雍勝略)
仁智宫武德七年造在宜君縣(雍錄)武德七年避暑仁
智宫(唐書韋挺傳)
興德宫在馮翊縣南三十二里義旗將趣京師軍次
於忠武園因置亭子名興德宫屬家令寺(元和志)
慶善宫本名武功高祖舊第也在武功縣渭水北太
宗誕生於此貞觀六年改慶善宫(雍錄)貞觀六年太宗
幸慶善宫宴從臣於渭濱上賦詩賞賜閭里有同漢
之宛沛焉起居郎吕才播於樂府被之管絃名曰功
成慶善樂(會要)
神臺宫華州鄭縣東北三里有神臺宫本隋普德宫
咸亨二年更名(地理志)
瓊岳宫華隂縣西十八里有瓊岳宫故隋華隂宫顯
慶三年更名(地理志)
(唐宫闕附考)紫微殿貞觀末阿史那社爾平龜兹獻
俘於此殿(長安志)金波門貞觀二十二年勅皇
太子聽政於金波門長樂殿(長安志)中和殿長
慶四年二月擊鞠於中和殿(唐書敬宗本紀)咸泰殿
開成中正月望夜帝御咸泰殿然鐙作樂迎三宫
太后奉觴進壽(唐書蕭后傳)永安殿穆宗置也與
后妃公主宴樂所(長安志)會昌殿文宗太和四
年幸黎園會昌殿(實錄)保寧殿昭宗宴李繼昭
等於保寧殿親製成功曲以褒之(長安志)清思殿
長慶四年四月擊鞠於清思殿(唐書敬宗本紀)宣和
殿寳歷二年九月觀百戲於宣和殿(敬宗本紀)文
思殿龍朔元年命賓客許敬宗等即文思殿集
瑶山玉彩(唐書太子弘傳)昭德殿龍紀元年殿東偶
獲金龍一(長安志)雲韶殿此殿嘗考試舉人(長安)
(志)昭敬殿唐一十八帝御容在也昭宗光化
三年有秃鶖鳥鳴於此殿蓋唐祚將終之兆也(長安)
(志)清思院寳歷中造清思院用銅鏡三千薄
金十萬餅(唐書薛敬老傳)内山亭院取浙西隱士於
内山亭院安置(長安志)仙韶院文宗開成三年
改法曲所處為仙韶院(唐書百官志)望仙臺武宗
時命神策軍士修望仙樓及廊舍五百間大中八
年改為文思院(長安志)崇玄館天寳中明皇命
周尹愔為崇玄館學士值禄山兵亂館宇寖廢至
武宗時詔營創置吏鑄印以劉元静為崇玄館學
士號廣成先生入居靈符殿(長安志)乞巧樓光
化三年起造二樓搆飛橋以通往來(長安志)光政
門景運門命婦朝堂文成殿元莫觀含寧殿玉清
殿竹樓柿林院臨碧殿壽昌殿元和殿宣光殿宣
明殿臨光殿興泰殿德政殿嘉慶殿凝化殿元化
門晨暉門寳慶殿百尺樓昭德門昇陽殿延嘉門
景風門東殿放鴨池野狐落大和殿宣徽殿文思
殿含春亭叡武樓延資庫咸寧殿靈臺殿永安宫
孝明鄭太后所居左齊藏天諸庫章信門安喜門
思元門應乾門紫延院壽春殿延喜樓長樂樓(以上)
(俱見長安志)
陜西通志卷七十二
