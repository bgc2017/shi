陜西通志卷四十六
祥異一
洪範建極休咎聿徵保章星土次舍攸凴生尅相沴
五行互乘鳴岐周應聚井漢興昭應山立壺口河澄
民風吏治如香上升禨祥示儆有勸有懲鑒於往昔
以永凝承作祥異志第二十二
殷
祖甲二十八祀季歷生昌有聖瑞(史記周本紀)尚書帝命騐
云季秋之月甲子赤爵銜丹書入於酆止於昌戶(本紀)
(注)
帝乙三祀夏六月周地震八祀周文公元年有鳳集
於岐山(竹書)十五祀周文公莅國八年歲六月文王
寢疾五日而地動東西南北不出國郊羣臣皆恐請
移之文王曰奈何對曰興事動衆以增國城其可乎
文王曰不可夫天道見妖以罰有罪也今又專興事
動衆以增國城是重吾罪也昌也請改行重善以移
之無幾何而疾止(韓詩外傳)
帝辛十有九祀周王宅程三年遭天之大荒(汲冢周書)
周
成王二年周公居東秋大熟未穫天大雷電以風禾盡
偃大木斯拔邦人大恐王啓金縢之書乃得周公所
自以為功代武王之說王執書以泣曰今天動威以
彰周公之德惟朕小子其親迎王出郊天乃雨反風
禾則盡起二公命邦人凡大木所偃盡起而築之歲
則大熟(尚書金縢)三十四年雨金於咸陽(竹書)
宣王三十年有兔舞於鎬京(竹書)
幽王二年西周三川皆震伯陽甫曰周將亡矣夫天地
之氣不失其序若過其序民亂之也陽伏而不能出
隂迫而不能蒸於是有地震今三川實震是陽失其
所而填隂也陽失而在隂原必塞原塞國必亡夫水
土演而民用也土無所演民乏財用不亡何待昔伊
洛竭而夏亡河竭而商亡今周德若二代之季矣其
川原又塞塞必竭川竭山必崩夫國必依山川山崩
川竭亡國之徵也若國亡不過十年數之紀也天之
所棄不過其紀是歲三川竭岐山崩(周語)幽王時牛
化為虎羊化為狼今洛南有避狼城云(述異記)
平王二十四年秦文公十九年得陳寶(史記秦本紀)索隱曰
太康地志云秦文公時陳倉人獵得獸若彘不知名
牽以獻之逢二童子童子曰此名為媼常在地中食
死人腦即欲殺之以柏插其首媪亦語曰二童子名陳
寶得雄者王得雌者霸陳倉人乃逐二童子化為雉
雌上陳倉北坂為石(本紀注)
惠王十三年魯莊公三十年九月庚午朔日有食之劉
歆以為八月秦分二十二年魯僖公五年九月戊
申朔日有蝕之劉歆以為七月秦分(漢書五行志)
襄王六年秦饑晉閉之糴(左傳)
定王二十一年成五年梁山崩遏河水三日不流召伯
尊遇輦者不避使車右鞭之輦者曰所以鞭我者其
取道遠矣伯尊因問之輦者曰君親縞素率羣臣哭
之斯流矣如其言而河流(榖梁傳)
靈王十九年魯襄公二十年十月丙辰朔日有食之劉
歆以為八月秦分二十年魯襄公二十一年九月
庚戌朔日有食之劉歆以為七月秦分十月庚辰朔
日有食之劉歆以為八月秦分(漢書五行志)
景王十四年晉昭公元年河赤龍門三里(史記晉世家)
烈王七年秦獻公十六年桃冬花(秦本紀)
顯王二年河赤龍門三日(竹書)秦獻公十八年雨金櫟陽
(史記秦本紀)八年秦孝公元年彗星見西方(六國表)二
十八年秦孝公二十一年有馬生人劉向以為孝公
始用商君攻守之法東侵諸侯其象將以兵革抗極
成功而還自害也(漢書五行志)三十三年秦惠王二年
有新生嬰兒曰秦且王(史記秦紀贊)
慎靚王元年秦孝文王五年遊朐衍有獻五足牛者劉
向以為近牛禍也先是文惠王初都咸陽廣大宫室
南臨渭北臨涇思心失逆土氣足者止也戒秦建止
奢泰將致危亡秦遂不改至於離宫三百復起阿房
未成而亡又曰牛以力為人用足所以行也其後秦
大用民力轉輸起負海至北邊天下叛之(漢書五行志按漢)
(書作孝文王五年考史記六國表孝文止一年而惠文王五年有北遊戎池事胊衍本戎池漢書孝文王)
(疑有訛也)
赧王元年梁惠王二十一年河渭絶一日(史記魏世家徐廣註)
七年秦武王三年渭水赤者三日十年秦昭襄王
二年彗星見十二年昭襄王四年彗星見十九
年昭襄王十一年彗星見(秦本紀)二十八年昭襄王
二十年秦地有父馬生駒牡馬生牛而死(秦本紀徐廣註)
四十二年昭襄王三十四年渭水赤三日劉向以為
近火沴水也秦連相坐之法棄灰於道者黥罔密而
刑虐加以武伐橫出殘賊隣國至於變亂五行氣色
謬亂天戒若曰勿為刻急將致敗亡秦遂不改至始
皇滅六國二世而亡昔三代居三河河洛出圖書秦
居渭陽而渭水數赤瑞異應德之效也(漢書五行志)
秦
始皇初即位冬雷(漢書五行志)九年四月寒凍有死者(史記)
(秦始皇帝本紀)二十六年童謠云阿房阿房亡始皇(述異記)
三十六年秋使者從關東夜過華隂平舒道有人
持璧遮使者曰為我遺滈池君因言曰今年祖龍死
使者問其故因忽不見置其璧去使者奉璧具以聞
始皇默然良久曰山鬼固不過知一歲事也退言曰
祖龍者人之先也使御史府視璧乃二十八年行渡
江所沈璧也(史記秦始皇帝本紀)秦時狼入咸陽市(洪範五行傳)
二世元年宫中雨金頃刻皆化為石(述異記)漢高祖為亭
長送徒驪山被酒夜徑澤中令一人行前行前者還
報曰前有大蛇當徑願還高祖醉曰壯士行何畏乃
前拔劍斬蛇蛇分為兩道開行數里醉困卧後人來
至蛇所有一老嫗夜哭人問嫗何哭嫗曰人殺吾子
人曰嫗子何為見殺嫗曰吾子白帝子也化為蛇當
道今者赤帝子斬之故哭(史記高祖本紀)
漢
高祖元年十月五星聚東井以歷推之從歲星也此高
皇帝受命之符也(漢書天文志)高允曰漢元年冬十月五
星聚於東井此乃歷術之淺今譏漢史而不覺此謬
恐後人譏今猶今之譏古崔浩曰所謬云何允曰案
星傳金水二星常附日而行冬十月日在尾箕昏没
於申南而東井方出於寅北二星何因背日而行是
史官欲神其事不復推之於理浩曰欲為變者何所
不可君獨不疑三星之聚而怪二星之來允曰此不
可以空言爭宜更審之時後歲餘浩謂允曰先所論
者本不注心今更考究果如君語以前三月聚於井
非十月也(魏書高允傳)二年關中大饑米斛萬錢人相
食令民就食蜀漢(漢書高帝本紀)
惠帝二年宫中雨黃金黑錫(述異記)三年秋七月都廐
災四年三月甲子長樂宫鴻臺災(漢書惠帝本紀)十月乙
亥未央宫凌室災丙子織室災劉向以為元年吕太
后殺趙王如意殘戮其母戚夫人是歲十月壬寅太
后立帝姊魯元公主女為皇后乙亥凌室災明日織
室災凌室所以供養飲倉織室所以奉宗廟衣服天
戒若曰皇后亡奉宗廟之德將絶祭祀其後皇后亡
子後宫美人有男太后使皇后名之而殺其母惠帝
崩嗣子立有怨言太后廢之更立吕氏子弘為少帝
賴大臣共誅諸吕而立文帝惠后幽廢(五行志)七年
雷震南山林木皆自火燃至根其地悉燋黃後其雨
迅過人就其間得龍骨一具(述異記)
吕后三年夏漢中大水水出流四千餘家八年三月
祓霸上還過枳道見物如倉狗撠高后掖忽而不見
卜之趙王如意為祟遂病掖傷而崩夏漢中水復出
流六千餘家是時女主獨治諸吕相王(漢書五行志)
文帝七年六月癸酉未央宫東闕罘罳災東闕所以朝
諸侯之門也罘罳在其外諸侯之象也(五行志)
後二年四月乙巳水火木三合於東井占曰外内有
兵東井秦也是歲誅反者周殷於長安市(天文志)三
年秋大雨晝夜不絶三十五日藍田山水出流九百
餘家渰壊民室八千餘所殺三百餘人先是趙人新
垣平以望氣得幸為上立渭陽五帝廟欲出周鼎以
夏四月郊見上帝歲餘懼誅謀為逆發覺要斬夷三
族是時比再遣公主配單于賂遺甚厚匈奴愈驕侵
犯北邊殺略多至萬餘人漢連發軍征討戍邊四
年四月丙辰晦日有食之在東井十三度(五行志)
景帝元年漢武帝未誕時景帝夢一赤彘從雲中直下
入崇蘭閣帝覺而坐於閣上果見赤氣如煙霧來蔽
戶牖望上有丹霞蓊鬱而起乃改崇蘭閣為猗蘭殿
後王夫人誕武帝於此殿有青雀羣飛於霸成門乃
改為青雀門乃更修飾刻木為綺橑雀去因名青綺
門(述異記)四年七月癸未火入東井行隂又以九月
己未入輿鬼戊寅出占曰為誅罰又為火災後二年
有栗氏事其後未央東闕災(漢書天文志)
中元年填星當在觜觽參去居東井其三年五月甲
午金木俱在東井戊戌金去木留守之二十日占曰
傷成於戉木為諸侯誅將行於諸侯也四年四月
丙申金木合於東井占曰為白衣之會其六年天子
四衣白臨邸第(天文志)五年八月己酉未央宫東闕
災先是栗太子廢為臨江王以罪徵詣廷尉自殺丞
相條侯周亞夫以不合旨稱疾免後二年下獄死(五行)
(志)
後元年五月壬午火金合於輿鬼之東北不至柳出
輿鬼可五寸占曰為爍有喪丙戌地大動鈴鈴然民
大疫死棺貴至秋止(天文志)
武帝建元六年熒惑守輿鬼占曰為火變有喪是歲高
園有火災竇太后崩(天文志)四月壬子高園便殿火上
素服五日(武帝本紀)
元光二年七月京師雨雹(西京雜記)
元狩元年上郊雍獲一角獸若麃然有司曰陛下肅
祇郊祀上帝報享錫一角獸蓋麟云(史記武帝本紀)建章宫
後閣重櫟中有物出焉其狀似麋以聞武帝往臨視
之問左右羣臣習事通經術者莫能知詔東方朔視
之朔曰臣知之願美酒梁飯大飱臣臣乃言詔曰可
已飱又曰某所有公田魚池蒲葦數頃陛下以賜臣
臣乃言詔曰可於是朔乃肯言曰所謂騶牙者也遠
方當來歸義而騶牙先見其齒前後若一齊等無牙
故謂之騶牙其後一歲所匈奴渾邪王果將衆十萬
來降漢乃復賜東方生錢財甚多(滑稽列傳)
元鼎元年汾隂得鼎以聞天子以禮祠迎鼎至甘泉
從上行薦之至中山晏溫有黃雲蓋焉有麃過上自
射之因以祭云公卿大夫請尊寶鼎曰鼎至甘泉光
潤龍變承休無疆合兹中山有黃白雲降蓋若獸為
符路弓乘矢集獲壇下報祠大饗唯受命而帝者心
知其意而合德焉鼎宜見於祖禰藏於帝廷以合明
應制曰可(武帝本紀)三年正月戊子陽陵園火(漢書武帝本紀)
五年四月丁丑晦日有食之在東井二十三度(五行)
(志)十一月辛己朔旦冬至立泰畤於甘泉天子親郊
見朝日夕月詔曰望見泰一修天文壇辛卯夜若景
光十有二明(武帝本紀)
元封元年秋有星茀於東井(史記武帝本紀)韋昭曰秦分也
衞太子兵亂(本紀注)二年有芝生殿房内中天子乃
下詔曰甘泉房生芝九莖赦天下毋有復作(武帝本紀)大
寒雪深五尺野鳥獸皆死牛馬踡蹜如蝟三輔人民
凍死者十有二三(西京雜記)
太初元年秋蝗從東方飛至敦煌(漢書武帝本紀)十一月乙
酉柏梁臺災先是大風發其屋夏侯始昌先言其災
日後有江充巫蠱衞太子事(五行志)
征和四年二月丁酉隕石於雍二聲聞四百里(漢書武帝)
(本紀)帝嘗見彗星東方朔折指星木以授帝帝以木止
彗星星尋則殁也星出之夜野獸盡鳴别說謂之獸
鳴星(洞冥記)武帝時蜀張寬為侍中從祀甘泉至渭
橋有女子浴於渭水乳長七尺上怪其異遣問之
女云第七車知我已知寬在第七車對曰天星主祭
祀者齋戒不潔則女人星見(益都耆舊傳)未央宫殿前鐘
無故自鳴三日夜乃止帝以問東方朔對曰銅者土
之子以隂陽氣𩔖言之子母相感恐山有摧陁者越
三日南郡太守以山崩為言(漢武别傳)
昭帝始元元年春二月黃鵠下建章宫太液池中秋七
月大雨渭橋絶(漢書昭帝本紀)始元中太白出東方入咸
池東下入東井人臣不忠有謀上者(天文志)昭帝時
上林苑中大柳樹斷仆地一朝起立生枝葉有蟲食
其葉成文字曰公孫病已立後昭帝崩無子徵昌邑
王賀嗣位狂亂失道霍光廢之更立昭帝兄衞太子
之孫是為宣帝本名病已(五行志)
元鳳四年五月丁丑孝文廟正殿災劉向以為孝文
太宗之君與成周宣榭火同義先是皇后父車騎將
軍上官安安父左將軍桀謀為逆大將軍霍光誅之
皇后以光外孫年少不知居位如故光欲后有子後
宫皆不得進皇后年六歲而立十三年而昭帝崩遂
絶繼嗣光執朝政猶周公之攝也是歲正月上加元
服通詩尚書有明哲之性光無周公之德而秉政九
年久於周公上既已冠而不歸政將為國害故正月
加元服五月而災見古之廟皆在城中孝文廟始出
居外天戒若曰去貴而不正者(五行志)
元平元年昌邑王賀即位天隂晝夜不見日月賀欲
出光祿大夫夏侯勝當車諫曰天久隂而不雨臣下
有謀上者陛下欲何之賀怒縳勝以屬吏吏白大將
軍霍光光時與車騎將軍張安世謀欲廢賀光讓安
世以為泄語安世實不泄召問勝勝上洪範五行傳
曰皇之不極厥罰常隂時則有下人伐上不敢察察
言故云臣下有謀光安世讀之大驚以此益重經術
士後數日卒共廢賀此常隂之明效也(五行志)
宣帝即位尊孝武廟為世宗巡狩郡國皆立廟告祠世
宗廟日有白鶴集後庭以立世宗廟告祠孝昭寢有
鴈五色集殿前(郊祀志)
本始四年七月甲辰熒惑入輿鬼天質占曰大臣有
誅者名曰天賊在大人之側(天文志)
地節三年長安雨黑粟(玉海)
元康元年三月甘露降未央宫二年夏神雀集雍
(宋書符瑞志)三年春五色鳥以萬數飛過屬縣翺翔而
舞欲集未下其令三輔無得以春夏摘巢探卵彈射
飛鳥四年三月神雀五采以萬數集長樂未央北
宫高寢甘泉泰畤殿中及上林苑金芝九莖產於函
德殿銅池中(漢書宣帝本紀)
神雀二年正月乙丑鳳凰甘露降集京師羣鳥從以
萬數四年春二月鳳凰甘露降集京師修興太一
五帝后土之祠鸞鳳萬舉蜚覽翺翔集止於旁齋戒
之暮神光顯著薦鬯之夕神光交錯或降於天或登
於地或從四方來集於壇冬十月鳳凰十一集杜陵
十二月鳳凰集上林(宣帝本紀)
五鳳二年正月甘露降京師(宋書符瑞志)三年郊上帝
祀后土神光並見三月辛丑鸞鳳集長樂宫東闕中
樹上飛下止地文章五色留十餘刻吏民並觀(漢書宣帝)
(本紀)
甘露元年夏四月黃龍見新豐(宣帝本紀)建章未央長樂
宫鐘簴銅人皆生毛一寸所(郊祀志)甲辰孝文廟災
四年冬十月丁卯未央宫宣室閣火(宣帝本紀)
黃龍元年未央殿輅軨中雌雞化為雄毛衣變化而
不鳴不將無距劉向以為雞變乃國家之占后妃象
也孝元王皇后以甘露二年生男立為太子妃王禁
女也黃龍元年宣帝崩太子立是為元帝王妃將為
皇后是歲未央殿中雌雞為雄明其占在正宫也不
鳴不將無距貴始萌而尊未成也宣帝時大司馬
霍禹所居門第自壞時禹内不順外不敬見戒不改
卒受滅亡之誅(五行志)宣帝時江淮饑饉雨榖三秦亡
榖二十頃(述異記)
元帝初元三年四月乙未孝武園白鶴館災劉向以為
先是前將軍蕭望之光祿大夫周堪輔政為佞臣石
顯許章等所譛望之自殺堪廢黜明年白鶴館災園
中五里馳逐走馬之館不當在山陵昭穆之地天戒
若曰去貴近逸遊不正之臣將害忠良後章坐走馬
上林下烽馳逐免官初元中丞相府史家雌雞伏
子漸化為雄冠距鳴將劉向以為元帝初元元年將
立王皇后先以為婕妤三月癸卯制書曰其封婕妤
父丞相少史王禁為陽平侯位特進丙午立王婕妤
為皇后明年正月立皇后子為太子故應是丞相府
史家雌雞為雄其占即丞相少史之女也伏子者明
已有子冠距鳴將者尊已成也(漢書五行志)
永光四年六月甲戌孝宣杜陵園東闕南方災劉向
以為先是上復徵用周堪為光祿勲及堪弟子張猛
為大中大夫石顯等復譛毁之皆出外遷是歲上復
徵堪領尚書猛給事中石顯等終欲害之園陵小於
朝廷闕在司馬門中内臣石顯之象也孝宣親而貴
門闕法令所從出也天戒若曰去法令内臣親而貴
者必為國害後堪希得進見因顯言事事決顯口堪
病不能言顯誣告張猛自殺於公車(五行志)
建昭元年秋八月有白蛾羣飛蔽日從東都門至枳
道四年六月藍田地沙石雍霸水安陵岸崩雍涇
水水逆流(元帝本紀)
竟寧元年長陵銅駞生毛端開花(酉陽雜爼)元帝時童
謠曰井水溢滅竈烟灌玉堂流金門至成帝建始二
年三月戊子北宫中井泉稍上溢出井水隂也竈烟
陽也玉堂金門至尊之象隂盛而滅陽竊有宫室之
應也(漢書五行志)
成帝建始元年正月乙丑皇考廟災初宣帝為昭帝後
而立父廟於禮不正是時大將軍王鳳顓權擅朝甚
於田蚡將害國家故天於元年正月而見象也(五行志)
六月有青蠅無萬數集未央宫殿中朝者坐十二月
大風拔甘泉畤中大木十圍以上(成帝本紀)三年夏大
水三輔霖雨三十餘日郡國十九雨山谷水出凡殺
四千餘人壊官寺民舍八萬三千餘所十月丁未京
師相驚言大水至渭水虒上小女陳持弓年九歲走
入橫城門入未央宫尚方掖門殿門門衞戶者莫見
至句盾禁中而覺夫民以水相驚者隂氣盛也小女
而入宫殿中者下人將因女寵而居有宫室之象也
名曰持弓有似周家檿弧之祥易曰弧矢之利以威
天下是時帝母王太后弟鳳始為上將秉國政天知
其後將威天下而入宫室故象先見也其後王氏父
子兄弟五侯秉權至莽卒篡天下蓋陳氏之後云(五行)
(志)冬十二月戊申朔夜地震未央宫殿中(成帝本紀)四
年十一月乙卯月食填星星不見時在輿鬼西北八
九尺所占曰月食填星流民千里河平元年三月流
民入函谷關(天文志)九月長安城南有鼠銜黃蒿柏葉
上民塜柏及榆樹上為巢桐柏尤多巢中無子皆有
乾鼠矢數升時議臣以為恐有水災鼠盜竊小蟲夜
出晝匿今晝去穴而登木象賤人將居顯貴之位也
桐柏衞思后園所在也其後趙皇后自微賤登至尊
與衞后同類趙后終無子而為害明年有鳶焚巢殺
子之異也一曰皆王莽竊位之象云京房易傳曰臣
私祿罔辟厥妖鼠巢(五行志)
河平元年四月己亥晦日有食之不盡如鈎在東井
六度長安男子石良劉音相與同居有如人狀在其
室中擊之為狗走出去後有數人被甲持兵弩至良
家良等格擊之或死或傷皆狗也自二月至六月乃
止(五行志)二年十月下旬填星在東井南耑大星尺
餘歲星在其西北尺所熒惑在其西北二尺所皆從
西方來填星貫輿鬼先到歲星次熒惑亦貫輿鬼十
一月上旬歲星熒惑西去填星皆西北逆行占曰三
星若合是為驚位是為絶行外内有兵與喪改立王
公(天文志)四年白烏集孝文廟下(玉海)壬申長陵臨涇
岸崩雍涇水(漢書成帝本紀)
鴻嘉二年三月博士行大射禮有飛雉集於庭歷階
登堂而雊後雉又集太常宗正丞相御史大夫大司
馬車騎將軍之府又集未央宫承明殿屋上時大司
馬車騎將軍王音待詔寵等上言天地之氣以𩔖相
應譴告人君甚微而著雉者聽察先聞雷聲故月令
以紀氣經載高宗雊雉之異以明轉禍為福之騐今
雉以博士行禮之日大衆聚會飛集於庭歴階登堂
萬衆睢睢驚怪連日徑歴三公之府太常宗正典宗
廟骨肉之官然後入宫其宿留告曉人具偹深切雖
人道相戒何以過是三年八月乙卯孝景廟北闕
災十一月甲寅許皇后廢(五行志)
永始元年正月癸丑大官凌室災戊午戾后園南闕
災是時趙飛燕大幸許后既廢上將立之故天見象
於凌室與惠帝四年同應戾后衞太子妾遭巫蠱之
禍宣帝既立追加尊號於禮不正又戾后起於微賤
與趙氏同應天戒若曰微賤亡德之人不可以奉宗
廟將絶祭祀有凶惡之禍至其六月丙寅趙皇后遂
立姊妹驕妬賊害皇子卒皆受誅四年四月癸未
長樂宫臨華殿及未央宫東司馬門災六月甲午孝
文霸陵園東闕南方災長樂宫成帝母王太后之所
居也未央宫帝所居也霸陵太宗盛德園也是時太
后三弟相續秉政舉宗居位充塞朝廷兩宫親屬將
害國家故天象仍見(五行志)
元延元年正月長安章城門門牡自亡谷永對曰章
城門通路寢之路城門守國之固固將去焉故牡飛
也七月辛未有星孛於東井踐五諸侯出河戍北(五行)
(志)四年甘露降京師(成帝本紀)
綏和二年二月大廐馬生角在左耳前圍長各二寸
是時王莽為大司馬害上之萌自此始矣八月庚申
鄭通里男子王褒衣絳衣小冠帶劍入北司馬門殿
東門上前殿入非常室中解帷組結佩之招前殿署
長業等曰天帝令我居此業等收縳考問褒故公車
大誰卒病狂易不自知入宫狀下獄死是時王莽為
大司馬哀帝即位莽乞骸骨就第天知其必不退故
因是而見象也姓名章服甚明徑上前殿路寢入室
取組而佩之稱天帝命然時人莫察後莽就國天下
冤之九月丙辰地震自京師至北邊郡國二十餘壊
城郭凡殺四百一十五人(五行志)成帝時雍大雨壊
平陽宫垣災林光宫門(郊祀志)成帝時童謠曰燕燕尾
涎涎張公子時相見木門倉琅根燕飛來啄皇孫皇
孫死燕啄矢其後帝為微行出遊常與富平侯張放
俱稱富平侯家人過河陽主作樂見舞者趙飛燕而
幸之故曰燕燕尾涎涎美好貌也張公子謂富平侯
也木門倉琅根謂宫門銅鍰言將尊貴也後遂立為
皇后弟昭儀賊害後宫皇子卒皆伏辜所謂燕飛來
啄皇孫皇孫死燕啄矢者也成帝時歌謠又曰邪徑
敗良田讒口亂善人桂樹花不實黃爵巢其顛故為
人所羨今為人所憐桂赤色象漢家華不實無繼嗣
也王莽自謂黃象黃爵巢其顛也(五行志)成帝末年
宫中雨一蒼鹿殺而食之其味甚美(述異記)
哀帝建平元年正月丁未隕石北地十有六光燿雷聲
二年四月乙亥朔御史大夫朱博為丞相少府趙
玄為御史大夫臨延登受策有大聲如鐘鳴殿中郎
吏陛者皆聞焉上以問黃門侍郎揚雄李尋尋對曰
洪範所謂鼓妖者也師法以為人君不聰為衆所惑
空名得進則有聲無形不知所從生宜退丞相御史
以應天變然雖不退其人自蒙其咎揚雄以為鼓妖
聽失之象也朱博為人強毅多權謀宜將不宜相恐
有凶惡亟疾之怒八月博玄坐為姦謀博自殺玄減
死論三年正月癸卯桂宫鴻寧殿災帝祖母傅太
后之所居也時傅太后欲與成帝母等號齊尊大臣
孔光師丹等執政以為不可太后皆免官爵遂稱尊
號三年帝崩傅氏誅滅四年夏京師郡國民聚會
里巷阡陌設祭張博具歌舞祠西王母又傳書曰母
告百姓佩此書者不死不信我言視門樞下當有白
髮至秋止(漢書五行志)
元壽元年孝元廟殿門銅龜蛇鋪首鳴(哀帝本紀)哀帝
時大司馬董賢第門無故自壞時賢以私愛居大位
賞賜無度驕嫚不敬大失臣道見戒不改後賢夫妻
自殺家徙合浦(五行志)
平帝元始元年二月乙未義陵寢神衣在柙中丙申旦
衣在外牀上(平帝本紀)朔方廣牧女子趙春病死斂棺積
六日出在棺外自言見夫死父曰年二十七不當死
太守譚以聞五月丁巳朔日食在東井六月長安女
子有生兒兩頭異頸面相鄉四臂共匃俱前鄉凥上
有目長二寸所京房易傳曰暌孤見豕負塗厥妖人
生兩頭下相攘善妖亦同人若六畜首目在下兹為
亡上正將變更二首下不一也上體生於下媟瀆也
(五行志)四年冬大風吹長安城東門屋瓦且盡(平帝本紀)
五年七月己亥高皇帝原廟殿門災盡高皇帝廟
在長安城中後以叔孫通譏復道故復起原廟於渭
北非正也是時平帝幼成帝母王太后臨朝委任王
莽將篡絶漢故天象見也(五行志)
王莽初長安狂女子碧呼道中曰高皇帝大怒趣歸我
國不者九月必殺汝(王莽傳)王莽時未央宫中雨五
銖錢既而至地悉為龜兔(述異記)建國三年池陽縣
有小人景長尺餘或乘車馬或步行操持萬物大小
各相稱三日止(漢書王莽傳)
天鳳元年七月大風拔木飛北闕直城門屋瓦雨雹
殺牛羊二年二月置酒王路堂公卿大夫皆佐酒
是時日中見星訛言黃龍墮死黃山宫中百姓奔走
往觀者有萬數莽惡之問語所從起不能得三年
五月戊辰長平館西岸崩邕涇水不流毁而北行七
月辛酉霸城門災十月戊辰王路門朱鳥門鳴晝夜
不止四年八月莽親之南郊鑄作威斗鑄斗日大
寒百官人馬有凍死者五年正月朔北軍南門災
(王莽傳)
地皇元年七月大風毁王路堂是月杜陵便殿乘輿
虎文衣廢藏在室匣中者出自樹立外堂上良久乃
委地武功水鄉民三舍墊為池三年二月霸橋災
數千人沃救不滅夏蝗從東方來蜚蔽天至長安入
未央宫緣殿閣六月殿中鉤盾土山仙人掌旁有白
頭公青衣郎吏見者私謂之國師公衍功侯喜素善
卦莽使筮之曰憂兵火莽曰小兒安得此左道是乃
予之皇祖叔父子僑欲來迎我也(王莽傳)
後漢
光武先在長安時同舍生彊華自關中奉赤伏符曰劉
秀發兵捕不道四夷雲集龍鬭野四七之季火為王
(後漢書光武本紀)
建武二年關中饑人相食(光武本紀)七年九月庚子土入
鬼中十年閏月庚辰火入輿鬼十二年九月甲
午火犯輿鬼十三年二月乙卯火犯輿鬼西北(古今)
(注)三十年閏月甲午水在東井二十度生白氣東
南指炎長五尺為彗五月甲子不見凡見三十一日
水常以夏至放於東井閏月在四月尚未當見是贏
而進也東井為水衡水出之為大水白氣為喪三
十一年七月戊午火在輿鬼一度入鬼中出尸星南
半度明年二月二十二日有客星在輿鬼東北六尺
所滅凡見百一十三日熒惑為凶衰輿鬼尸星主死
亡熒惑入之為大喪(後漢書天文志)
明帝永平元年十一月辛未土逆行乘東井北軒轅第
二星(古今注)十三年閏月丁亥火犯輿鬼為大喪質
星為大臣誅戮(後漢書天文志)
章帝建初元年三月戊寅木火在東井(古今注)七年十
月車駕西巡得白鹿於臨平觀車駕西巡至槐里右
扶風境上美陽得銅器於岐山似酒尊詔在道晨夕
以為百官熱酒(宋書符瑞志)
和帝永元元年十一月壬申鎮星在東井二年正月
乙卯土在東井二月乙亥金在東井(古今注)五年四
月癸巳太白熒惑辰星俱在東井東井秦地為法三
星合内外有兵九月行車騎將軍事鄧鴻與度遼將
軍朱徵護烏桓校尉任尚中郎將杜崇征叛胡十二
月車騎將軍鴻坐追虜失利下獄死徵崇皆抵罪(後漢)
(書天文志)木在輿鬼六年六月丁亥金在東井(古今注)
七年二月戊寅金火俱在東井為外兵有死將其九
年九月羌反遣執金吾劉尚行征西將軍事越騎校
尉節鄉侯趙世發北軍五校黎陽雍營及邊兵三萬
騎征西羌(後漢書天文志)十三年正月辛未水乘輿鬼(古今)
(注)十五年六月辛酉漢中城固南城門災四月甲
子晦日有食之在東井二十二度(後漢書五行志)十六年
七月庚午水在輿鬼中輿鬼為死喪(天文志)
元興元年五月癸酉右扶風雍地裂(五行志)
安帝永初元年八月戊申客星在東井弧星東井弧皆
秦地是時羌反斷隴道是其應也(天文志)三年三月
壬寅熒惑入輿鬼(古今注)四年六月癸酉太白入輿
鬼輿鬼為將凶(後漢書天文志)七年四月丙申晦日有蝕
之在東井一度(五行志)
元初元年三月癸酉熒惑入輿鬼二年九月辛酉
熒惑入輿鬼三年三月熒惑入輿鬼中七月甲寅
歲星入輿鬼四年正月丙戌歲星留輿鬼中四月
壬戌太白入輿鬼中己巳辰星入輿鬼中六月丙申
熒惑入輿鬼中戊戌犯輿鬼大星五年三月丙申
鎮星犯東井鉞星五月庚午辰星犯輿鬼質星丙戌
太白犯鉞星六年四月癸丑太白入輿鬼六月丙
戌熒惑在輿鬼中丁卯鎮星在輿鬼中自永初五年
到永寧七年之中太白再入輿鬼熒惑五入輿鬼鎮
星一犯東井鉞星一入輿鬼歲星辰星再入輿鬼凡
五星入輿鬼中皆為死喪熒惑太白甚犯鉞質星為
誅戮(天文志)
延光元年八月戊子陽陵園寢殿火凡災發見於先
陵此太子將廢之象也若曰不當廢太子以自剪則
火不當害先陵之寢也(五行志)三年六月辛未扶風
言白鹿見雍七月丁酉馮翊言甘露降(安帝本紀)左馮翊
衙有木連理十月壬午鳳凰集京兆新豐西界槐樹
(宋書符瑞志)四年太白入輿鬼中古今注曰四月甲辰
入(後漢書天文志)
順帝永建二年八月乙巳熒惑入輿鬼輿鬼為死喪質
星為誅戮(天文志)三年秋七月丁酉茂陵園寢災帝
縞素避正殿辛亥使太常王龔持節告祠茂陵(順帝本紀)
陽嘉三年四月乙卯太白熒惑入輿鬼(古今注)
永和三年閏月甲寅辰星入輿鬼辰星入輿鬼為大
臣有死者五年五月己丑晦日有蝕之在東井三
十三度東井三輔宿又近輿鬼輿鬼為宗廟其秋西
羌為宼至三輔園陵(後漢書五行志)六年二月甲申彗星
在東井遂歴輿鬼東井輿鬼為秦皆羌所攻鈔(天文志)
永和年長安雨綿皆白(古今注)
漢安二年五月丁亥辰星犯輿鬼輿鬼為大喪(後漢書天)
(文志)
質帝本初元年三月癸丑熒惑入輿鬼四月辛巳太白
入輿鬼皆為大喪(天文志)
桓帝建和元年八月壬寅熒惑犯輿鬼質星二年二
月辛卯熒惑行在輿鬼中三年五月丙申熒惑入
東井八月己亥鎮星犯輿鬼中南星熒惑犯輿鬼為
死喪質星為戮臣鎮星犯輿鬼為喪(天文志)四月丁卯
晦日有蝕之在東井三十三度(五行志)
永壽三年四月戊寅熒惑入東井口中為大臣有誅
者(天文志)
延熹元年七月乙巳左馮翊雲陽地裂三年五月
戊申漢中山崩(五行志)四年三月甲寅熒惑犯輿鬼
質星熒惑犯輿鬼質星大臣有戮死者(天文志)四月上
郡言甘露降(桓帝本紀)六月右扶風地震六年七月甲
申平陵園寢火七年三月癸亥隕石右扶風一鄠
又隕石三皆有聲如雷(五行志)八月庚戌熒惑犯輿鬼
質星熒惑犯質星有戮臣八年五月癸酉太白犯
輿鬼質星九年六月壬戌太白行入輿鬼七月乙
未熒惑行入輿鬼中犯質星太白犯輿鬼質星有戮
臣太白熒惑入輿鬼皆為死喪又犯質星為戮臣(天文)
(志)
永康元年五月壬子晦日有食之在輿鬼一度(五行志)
靈帝建寧二年十月戊戌晦日有蝕之右扶風以聞(五行)
(志)
熹平四年夏四月延陵園火六月三輔螟蟲為害(五行)
(志)
光和二年三月京兆地震(五行志)三年冬彗星出狼
弧(天文志)
中平二年七月三輔螟蟲為害中平中長安城西
北六七里空樹中有人面生鬢(五行志)
獻帝初平元年三月獻帝初入未央宫翟雉飛入未央
宫獲之(漢紀)八月霸橋災其後三年董卓見殺二年
三月長安宣平城門外屋無故自壊至三年夏司徒
王允使中郎將吕布殺太師董卓夷三族四年六
月右扶風雨雹如斗(後漢書五行志)華山崩裂(獻帝本紀)右扶風
大風發屋拔木(五行志)
興平元年十月長安市門無故自壊至二年春李傕
郭汜鬭長安中傕廹劫天子移置&KR1307;塢盡燒殿城門
官府民舍放兵寇鈔公卿以下(五行志)秋七月三輔大
旱自四月至於是月帝避正殿請雨遣使者洗囚徒
原輕繫是歲榖一斛五十萬豆麥一斛二十萬人相
食啖白骨委積九月桑復生椹人得以食(獻帝本紀)九
年十一月有星孛於東井輿鬼十七年十二月有
星孛於五諸侯周羣以為西方專據土地者將失土
是時漢中太守張魯據漢中二十年秋曹公攻漢中
魯降二十三年三月孛星歷東井五諸侯鋒炎指
帝座占曰除舊布新之象也(天文志)
後主建興十二年諸葛亮帥大衆伐魏屯於渭南有長
星赤而芒角自東北西南流投亮營三投再還往大
還小占曰兩軍相當有大流星來走軍上及墜軍中
皆破敗之徵也九月亮卒於軍營而退羣帥交惡多
相誅殘(宋書天文志)
魏
明帝青龍二年三月辛卯月犯輿鬼輿鬼主斬殺占曰
民多病國有憂五月丁亥太白晝見積三十餘日以
晷度推之非秦魏則楚也是時諸葛亮據渭南與司
馬懿相持三年六月丁未填星犯井鉞戊戌太白
又犯之占曰凡月五星犯井鉞悉為兵災一曰斧鉞
用大臣誅七月己丑填星犯東井距星占曰填星入
井大人憂行近距為行隂其占曰大水五榖不成
四年閏四月乙巳填星犯井鉞三月癸卯填星犯東
井(宋書天文志)青龍中盛修宫室西取長安金狄承露
盤盤折聲聞數十里金狄泣於是因留霸城(晉書五行志)
少帝正始二年九月癸酉月犯輿鬼西北星西北星主
金三年二月丁未月又犯鬼西南星西南星主布
帛占曰有錢令一曰大臣憂四年十月十一月月
再犯井鉞(宋書天文志)
嘉平元年六月壬戌太白犯東井距星占曰國失政
大臣為亂四月辛巳太白犯輿鬼占曰大臣誅兵起
二年三月己未太白犯井距星十二月丙申月犯
輿鬼三年四月戊寅月犯東井占曰軍將死一曰
為兵七月己巳月犯輿鬼九月乙巳又犯之占曰臣
有亂四年十一月丁未月犯鬼積尸五年七月
月犯井鉞丙午月犯鬼西北星占曰國有憂十一月
癸酉月犯東井距星占曰將軍死(晉書天文志)
高貴鄉公正元二年二月戊午熒惑犯東井北轅西頭
第一星(天文志)
甘露元年五月上洛言甘露降(宋書符瑞志)七月乙卯熒
惑犯東井鉞星壬戌月又犯鉞星九月丁巳月犯東
井二年三月庚子太白犯東井占曰國失政大臣
為亂是夜歲星又犯東井八月壬子歲星犯井鉞九
月庚申歲星逆行乘井鉞占曰逆臣為亂人君憂
三年八月壬辰歲星犯輿鬼質星占曰斧鑕用大臣
誅四年四月甲申歲星又犯輿鬼東南星占曰鬼
東南星主兵木入鬼大臣誅(晉書天文志)
晉
武帝太始元年十二月鳳凰三見馮翊下邽八年十
月白鹿見扶風雍州刺史嚴詢獲以獻(宋書符瑞志)
咸寧二年六月丙午白龍二見九原井中三年六
月梁州暴水殺人九月始平郡大水梁州又大水(晉書)
(五行志)五年十一月甲寅青龍見京兆霸城(宋書符瑞志)
太康元年白雲起霸水三日乃滅(拾遺記)七月木連理
生馮翊粟邑四年正月木連理生馮翊臨晉十一
月癸未白兔見北地富平十二月嘉禾生扶風雍木
連理生扶風六年梁郡國旱九月白龍見京兆隂
槃七年四月甘露降京兆杜陵(宋書符瑞志)八月京兆
地震九年夏扶風始平京兆旱傷麥(晉書五行志)十
年五月白烏見京兆長安(宋書符瑞志)白兔見京兆長安
六月嘉禾生扶風雍一莖四穗是歲收三倍(冊府元龜)
惠帝元康元年七月雍州大旱隕霜疾疫關中饑米斛
萬錢(宋書五行志)三年六月華隂雨雹深三尺七年
七月秦雍二州隕霜殺禾大旱疾疫關中饑米斛萬
錢因此氐羌反叛雍州刺史解系敗績而饑疫薦臻
戎晉並困朝廷不能振詔聽相賣鬻(晉書五行志)十年
五月秦雍二州疾疫(宋書五行志)
永康二年二月太白出西方逆行入東井占曰國失
政臣為亂是時齊王冏起兵討趙王倫倫滅冏擁兵
不朝專權淫奢明年誅死(晉書天文志)
永寧元年七月梁州螟(五行志)八月戊午辰星守輿鬼
占曰秦有災(天文志)
太安二年七月熒惑入東井占曰兵起國亂(宋書天文志)
永興二年四月丙子太白犯狼星占曰兵大起九月
歲星守東井井秦分也是時關西諸將攻河間王顒
顒奔走東海王迎殺之(晉書天文志)
懷帝永嘉三年六月壬子玉龜出灞水(宋書符瑞志)四年
五月秦雍疫至秋(五行志)永嘉中秦雍大蝗草木及
牛馬毛皆盡又大疾疫兼以饑饉百姓又為寇賊所
殺流尸滿河白骨蔽野(晉書食貨志)
愍帝初有童謠曰天子何在豆田中至建興四年帝降
劉曜在城東豆田壁中(五行志)
建興三年六月丁卯長安地震是時主幼權傾於下
四方雲擾兵亂不息之應也四年六月大蝗去歲
劉曜頻攻北地馮翊麴允等悉衆禦之悉為劉曜所
破西京遂潰(五行志)
建武元年五月癸未太白熒惑合於東井占曰金火
合曰爍為喪(宋書天文志)
元帝太興二年二月甲申熒惑犯東井占曰兵起貴臣
相戮(天文志)地震長安尤甚時曜妻羊氏有殊寵頗預
政事隂有餘之徵也(晉書劉曜載記)七月甲午歲星熒惑會
於東井(天文志)三年十月己亥熒惑在東井居五諸
侯南躊躇留止積三十日占曰熒惑守井二十日以
上大人憂守五諸侯諸侯有誅者(宋書天文志)劉曜光
初三年西明門内大樹風吹折經一宿樹撥變為人
形髮長一尺鬚眉長三寸皆黃白色有斂手之狀亦
有兩脚著裙之形惟無口鼻每夜有聲十日而生柯
條遂成大樹枝葉甚茂四年終南山崩長安劉終
於崩所得白玉方一尺有文字曰皇亡皇亡敗趙昌
井水竭構五梁咢酉小衰困囂喪嗚乎嗚乎赤牛奮
靷其盡乎羣臣咸賀以為勒滅之徵曜大悦齋七日
而後受之於太廟大赦境内以終為奉瑞大夫中書
監劉均進曰臣聞國主山川故山崩川竭君為之不
舉終南京師之鎮國之所瞻無故而崩其凶焉可極
言昔三代之季其災也如是今朝臣皆言祥瑞臣獨
言非誠上忤聖旨下違衆議然臣不逹大理竊所未
同何則玉之於山石也猶君之於臣下山崩石壊象
國傾人亂皇亡皇亡敗趙昌者此言皇室將為趙所
敗趙因之而昌今大趙都於秦雍而勒跨全趙之地
趙昌之應當在石勒不在我也井水竭構五梁者井
謂東井秦之分也五謂五車梁謂大梁五車大梁趙
之分也此言秦將竭滅以構成趙也咢者歲之次名
作咢也言歲馭作咢酉之年當有敗軍殺將之事困
謂困敦歲在子之年名元囂亦在子之次言歲馭於
子國當喪亡赤牛奮靷謂赤奮若在丑之歲名也牛
謂牽牛東北維之宿丑之分也言歲在丑當滅亡盡
無復遺也此其誠悟蒸蒸欲陛下勤修德化以禳之
縱為嘉祥尚願陛下夕惕以答之書曰雖休勿休願
陛下追蹤周旦盟津之美捐鄙虢公夢廟之凶謹歸
沐浴以待妖言之誅曜憮然改容御史劾均狂言瞽
說誣罔祥瑞請依大不敬論曜曰此之災瑞誠不可
知深戒朕之不德朕收其忠惠多矣何罪之有乎(晉書)
(劉曜載記)
永昌元年武功男子蘇撫化為女子上洛男子張盧
死二十七日有盜發其塜者盧得蘇(劉曜載記)
明帝大寧元年大雨霖震曜父墓門屋大風飄發其父
寢堂於垣外五十餘步有鳳凰將五子翔於故未央
殿五日悲鳴不食皆死武功豕生犬(劉曜載記)三年四
月雍梁州大旱自正月至於是月(元經)
成帝咸和二年五月甲申朔日有蝕之在井(晉書天文志)
三年長安自春不雨至於五月(劉曜載記)九年三月己
亥熒惑入輿鬼犯積尸占曰兵在西北有没軍死將
四月鎮西將軍雍州刺史郭權歸從尋為石斌所滅
(宋書天文志)
咸康元年八月戊辰熒惑入東井占曰無兵兵起有
兵兵止三年八月熒惑入輿鬼犯積尸占曰貴人
憂甲戌月犯東井距星占曰國有憂將死七年四
月己丑太白犯輿鬼占曰兵革起八月辛丑月犯輿
鬼占曰人主憂(天文志)
穆帝永和元年五月辛巳太白晝見在東井占曰為臣
強秦有兵八月己未月犯輿鬼占曰大臣有誅(晉書天文)
(志)三年六月月犯東井距星占曰將死國有憂戊
戌月犯五諸侯占曰諸侯有誅五年四月丁未太
白犯東井占曰秦有兵六年七月丙寅熒惑犯鉞
星占曰大臣有誅七年二月乙卯熒惑入輿鬼犯
積尸占曰貴人憂八年七月壬子歲星犯東井距
星占曰内亂兵起八月戊戌熒惑入輿鬼占曰忠臣
戮死九年八月歲星犯輿鬼東南星占東南星主
兵兵起十二月月在東井犯歲星占曰秦饑民流(宋書)
(天文志)十年正月癸酉填星掩鉞星占曰斧鉞用七
月庚午太白晝見晷度推之災在秦是時桓溫伐苻
健破其嶢柳軍(晉書天文志)十一月月掩填星在輿鬼占
曰秦有兵時桓溫伐苻健健堅壁長安溫退(宋書天文志)
三麥不登至關西亦然(晉書五行志)新平有長人見語百
姓張靖曰苻氏應天受命今當太平外面者歸中而
安泰問姓名弗答俄不見新平令以聞健以為妖下
靖獄會大雨霖河渭溢蒲津監寇登得一屐於河長
七尺三寸人跡稱之指長尺餘丈深一寸健歎曰覆
載之中何所不有張靖所見定不虚也赦之十一
年蝗蟲大起自華澤至隴山食百草無遺牛馬相噉
毛猛獸及狼食人行路斷絶健自蠲百姓租税減膳
徹懸素服避正殿(苻健載記)苻健死子生僣立虎狼大暴
從潼關至於長安晝則斷道夜則發屋不食六畜專
以害人(魏書苻生傳)偽中書監胡文中書令王魚言於生
曰比有熒惑入於東井井秦之分野於占不出三年
國有大喪大臣戮死願陛下遠追周文修德以禳之
惠和羣臣以成康哉之美生曰皇后與朕對臨天下
亦足以塞大喪之變毛太傅梁車騎梁僕射受遺輔
政可謂大臣也於是殺其妻梁氏及太傅毛貴車騎
尚書令梁楞左僕射梁安(晉書苻生載記壽按晉書苻生僣位改年光時永)
(和十三年也綱目通鑑皆作永和十一年秋九月秦殺其后梁氏及太傅毛貴等今依綱目紀之而并附)
(晉書十三年之說以偹考云)十二年六月庚子太白晝見在東
井(宋書天文志)長安大風發屋拔樹行人顛頓宫中奔擾
或稱賊至宫中晝閉五日乃止(晉書苻生載記)
升平元年有司奏太白犯東井東井秦之分也太白
罰星必有暴兵起於京師生曰星入井者必將渴耳
何所怪乎長安謠曰東海大魚化為龍男便為王女
為公問在何所洛城東東海苻堅封也時為龍驤將
軍第在洛門之東太史令康權言於生曰昨夜孛星
入於太微遂入於東井兼自去月上旬沉隂不雨迄
至於今必有下人謀上之禍生怒以為妖言撲而殺
之(苻生載記)四月壬子太白入輿鬼丁亥月掩東井南轅
西頭第二星占曰秦地有兵一曰將死其年五月苻
堅殺苻生而立(晉書天文志)二年二月甲午月犯東井
(宋書天文志)三年六月太白犯東井七月丙戌太白犯
輿鬼(晉書天文志)五年堅僣位五年鳳凰集於東闕(苻堅)
(載記)
哀帝興寧三年七月庚戌歲星犯輿鬼占曰人君憂(宋書)
(五行志)
帝奕太和元年秦雍二州地震裂水泉湧出金象生毛
長安大風震電壊屋殺人(晉書苻堅載記)
簡文帝咸安二年六月太白犯輿鬼占曰國有憂(宋書天文)
(志)
孝武帝寧康元年天鼓鳴有彗星出尾箕太史令張孟
言於堅此燕滅秦之象時有人於堅光明殿大呼謂
堅曰甲申乙酉魚羊食人悲哉無復遺堅命執之俄
而不見(晉書苻堅載記)三年六月癸卯太白犯東井占曰
秦地有兵(宋書天文志)苻堅建元十二年高陵縣民得大
龜三尺六寸背文負八卦古字堅命作石池養之後
死藏其骨於太廟其夜廟丞高虜夢龜謂之曰我本
出將歸江南遭時不遇殞命秦庭即有人夢中謂虜
曰龜三千六百歲而終終必妖興亡國之徵也未幾
為謝玄破於淮淝自縊新城浮圖中(異苑)
太元二年六月長安大風拔苻堅宫中樹(宋書五行志)七
月己卯老人星見三年七月乙酉老人星見(玉海)
四年秦大饑(綱鑑)七年新平郡獻玉器初堅即位新
平王雕陳說圖䜟堅大悦以雕為太史令嘗言於堅
曰謹按䜟云古月之末亂中州洪水大起健西流惟
有雄子定八州此即陛下三祖之聖諱也又曰當有
草付臣又土滅東燕破白虜氐在中華在表按圖䜟
之文陛下當滅燕平六州願徙汧隴諸氐於京師三
秦大戶置之於邊地以應圖䜟之言堅訪之王猛猛
以雕為左道惑衆勸堅誅之雕臨刑上疏曰臣以趙
建武四年從京兆劉湛學明於圖記謂臣曰新平地
古顓頊之墟里名曰雞閭記云此里應出帝王寶器其名
曰延壽鼎顓頊有云河上先生為吾隱之於咸陽西
北吾之孫有草付臣又土應之湛又云吾嘗齋於室
中夜有流星大如半月落於此地斯蓋是乎願陛下
誌之平七州之後出於壬午之年至是而新平人得
之以獻器銘篆書文題之法一為天王二為王后三
為三公四為諸侯五為伯子男六為卿大夫七為元
士自此以下考載文記列帝王名臣自天子王后内
外次序上應天文象紫宫布列玉牒版辭不違帝王
之數從上元人皇起至中元窮於下元天地一變盡
三元而止堅以雕言有徵追贈光祿大夫彗星掃東
井自堅之建元十七年四月長安有水影遠觀若水
視地則見人至是則止堅惡之上林竹死(晉書苻堅載記)
十年慕容冲進逼長安長安大饑人民相食有羣烏
數萬鳴於長安城上其聲甚悲(魏書苻堅傳)每夜有人周
城大呼曰楊定健兒應屬我宫殿臺觀應坐我父子
同出不供汝旦尋而不見人跡城中有書曰古苻傳
賈錄載帝出五將久長得先是又謠曰堅入五將山
長得堅大信之告其太子宏曰脱如此言天或導予
於是遣衞將軍楊定擊冲於城西為冲所擒堅彌懼
付宏以後事將中山公詵張夫人率騎數百出如五
將宣告州郡期以孟冬救長安宏尋將母妻宗室數
百出奔百僚逃散慕容冲入據長安縱兵大掠死者
不可勝紀初秦之未亂也關中土然無火而烟氣大
起方數十里中月餘不滅堅每臨聽訟觀令百姓有
怨者舉煙於城北觀而錄之長安為之語曰欲得必
存當舉烟又為謠曰長鞘馬鞭擊在股太歲南行當
復虜秦人呼鮮卑為白虜慕容垂之起於關東歲在
癸未(晉書苻堅載記)秦記曰初長安謠曰鳳凰鳳凰止阿房
苻堅遂於阿房城植桐數萬株以待之其後慕容冲
入阿房城而止焉冲小字鳳也(宋陳翥桐譜)七月丁巳老
人星見(玉海)十一年三月戊申太白晝見在東井六
月甲申又晝見於輿鬼占曰秦有兵時魏姚萇苻登
連兵相征不息(晉書天文志)十五年沔中諸郡大水(宋書)
(五行志)七月壬申有星孛於北河(宋書天文志)
安帝隆安元年四月丁丑太白晝見在東井秦有兵喪
(天文志)八月熒惑守井鉞占曰大臣有誅(晉書天文志)四
年十月梁州有馬生角(晉書五行志)
元興元年二月戊子太白犯五諸侯因晝見七月戊
寅熒惑在東井犯輿鬼積尸(宋書天文志)
義熙元年三月太白犯東井占曰秦有兵(天文志)二
年華山郡地湧沸廣袤百餘步燒生物皆熟五月乃止
(晉書姚興載記)五年四月甲戌熒惑犯辰星在井東六
年七月己亥月犯輿鬼占曰國有憂一曰秦有兵
七年四月辛丑熒惑入輿鬼占曰秦有兵一曰雍州
有災(宋書天文志)時客星入東井所在地震前後一百五
十六興公卿抗表請罪姚興曰災譴之來咎在元首
近代或歸罪三公甚無謂也公等悉冠履復位(晉書姚興)
(載記)八年七月甲申太白犯填星在東井占曰秦有
大兵己未月犯井鉞十月丁丑填星犯東井占曰大
人憂十二月癸卯填星犯井鉞九年二月丙午熒
惑填星皆犯東井占曰秦有兵壬辰歲星熒惑填星
太白聚於東井從歲星也熒惑入輿鬼太白犯南河
東井秦分十三年高祖定關中熒惑入輿鬼占曰兵
喪太白犯南河占曰兵起後皆有應十年七月庚
辰熒惑犯井鉞填星犯輿鬼遂守之占曰大人憂宗
廟改九月填星犯輿鬼占曰人主憂(宋書天文志)日在東
井有白虹十餘丈在南干日災在秦分秦亡之象(晉書)
(天文志)十一年二月己卯填星入輿鬼閏月丙午填
星又入輿鬼占曰為旱為疫為亂臣六月己未太白
犯東井占曰秦有兵戊寅犯輿鬼占曰國有憂十一
月乙未月入輿鬼而暈占曰主憂財寶出(宋書天文志)姚
興死之前歲太史令奏熒惑在匏瓜星中一夜忽然
亡失不知所在崔浩曰庚午之夕辛未之朝天有隂
雲熒惑之亡當在此二日之内庚之與未皆主於秦
辛為西夷今姚興據咸陽是熒惑入秦矣後八十餘
日熒惑果出於東井留守盤旋秦中大旱赤地千里
昆明池水竭童謠訛言國内諠擾明年姚興死(魏書崔浩)
(傳)靈臺令張泉又言於興曰熒惑入東井旬紀而返
未餘月復來守心王者惡之宜修仁虚已以答天譴
興納之正旦興朝羣臣於太極前殿沙門賀僧慟哭
不能自勝衆咸怪焉(晉書姚興載記)十三年漢中城固縣
水涯有聲若雷既而岸崩出銅磬十有二枚(五行志)
十四年二月癸丑太白犯五諸侯七月甲辰熒惑犯
輿鬼占曰秦有兵丁巳月犯東井占曰軍將死(宋書天文)
(志鑑按晉書記載禨祥皆不紀年今以通綱目所紀約略其年代為叙次焉)
宋(按宋齊梁地之在秦者止有漢興商洛漢興漢書為翼軫分商洛唐書為柳張分皆非井鬼正占若陳則)
(並漢興商洛悉非其境魏收以為江南僑立雍州以總牧西土遺黎故與井鬼同候其說雖未足據要之)
(天象玄遠或南史紀其變而仍於秦地應其占則天文之關於井鬼者皆不可缺也今依正史並載之)
文帝元嘉七年六月熒惑犯東井輿鬼八年五月太
白犯天關東井六月庚子熒惑入東井八月乙未熒
惑犯積尸十月丙辰月掩天關東井十年仇池氐宼
漢中梁州失戍九年正月庚午熒惑入輿鬼三月
己丑太白入積尸十一年閏月戊寅太白犯五諸
侯己丑月入東井犯太白十二年七月熒惑犯積
已十三年十一月辛亥歲星犯積尸十四年正
月有星晡前晝見東北維在井左右黃赤色大如橘
月犯東井四月丁未太白犯輿鬼十五年十一月
丁未月犯東井鉞星二十二年二月金火木合東井
(宋書天文志)
孝武帝孝建三年四月戊戌太白犯輿鬼占曰民多疾
(天文志)
大明二年三月辛未熒惑入東井四月己亥熒惑在
東井犯北轅第二星東井雍州分三年四月土犯
五諸侯占曰諸侯誅五月歲星犯東井鉞占曰斧鉞
用大臣誅四年六月太白犯井鉞占曰兵起斧鉞
用大臣誅七月歲星犯積尸占曰大臣誅五年正
月歲星犯輿鬼積尸占曰大臣誅主有憂財寶散四
月太白犯東井北轅占曰大臣為亂斧鉞用太白犯
輿鬼占曰大臣誅斧鉞用人主憂八月熒惑入東井
占曰大臣當之十月熒惑入井中占曰王者亡地大
赦兵起為饑六年三月熒惑入輿鬼占曰有兵大
臣誅天下多疾疫七年六月太白入東井占曰大
臣當之太白犯東井占曰大臣為亂斧鉞用七月熒
惑入東井占曰兵起大將當之太白犯輿鬼占曰兵
起大將誅人主憂財帛出八月熒惑犯輿鬼八年
正月月掩輿鬼占曰大臣誅四月太白入東井(天文志)
前廢帝永光元年三月庚子月入輿鬼犯積尸輿鬼主
斬戮六月庚午熒惑入東井東井雍州分(天文志)
明帝泰始二年正月庚子月犯輿鬼占曰將軍死三
年六月甲長月犯東井占曰將軍死熒惑犯輿鬼占
曰金錢散又曰不出六十日必大赦四年六月壬
寅太白犯輿鬼占曰民大疾死不收其年普天大疫
(天文志)七年六月十七日太白歲星填星合於東井
占曰改立王公(南齊書天文志)
後廢帝元徽五年四月丁巳熒惑犯輿鬼西北星占曰
大人憂近期六十日遠期六百日又曰人君惡之其
月丙子太白犯輿鬼西北星占曰大赦(宋書天文志)
順帝昇明二年十月一日熒惑守輿鬼(南齊書天文志)
南齊
高帝建元四年二月乙亥月犯輿鬼西北星六月戊子
熒惑從行入東井無所犯戊戌熒惑在東井度丁丑
熒惑太白同在東井七月甲戌熒惑從行入輿鬼犯
積尸九月二十日月入輿鬼犯積尸十一月戊辰老
人星見南方丙上(南齊書天文志)
武帝永明元年五月甲午歲星在東井六月癸酉月犯
輿鬼西南星八月乙丑又犯輿鬼九月癸巳月犯東
井北轅西頭第一星二年三月丁丑月犯東井北
轅北頭第一星四月丙申太白從行犯東井鉞星六
月丙寅月犯東井轅頭第一星戊辰太白熒惑合同
在輿鬼度己巳太白從行輿鬼度犯歲星八月戊子
月犯東井北轅西頭第一星三年三月壬辰月入
東井無所犯六月甲戌太白犯東井北轅第三星在
西一尺八月丁酉老人星見南方丙上丙辰月犯東
井北轅第二星九月癸未月犯東井南轅西頭第一
星十一月戊寅月入東井曠中因蝕三分之一四
年正月癸酉月入東井無所犯乙亥月犯輿鬼二月
丁卯月犯東井鉞三月乙未月入東井無所犯五月
丙午日暈再重仍白虹貫日在東井度七月辛亥月
犯東井八月戊寅月犯東井九月丙午月入東井十
一月辛丑月入東井曠中十二月己巳月犯東井北
轅東頭第二星五年二月癸亥月犯東井南轅西
頭第二星七月丁未月入東井曠中無所犯六年
四月癸丑月犯東井南轅西頭第二星辛酉太白從
行在熒惑北三寸為犯並在東井度甲戌熒惑辰星
俱從行入東井曠中無所犯八月壬戌老人星見南
方丙上九月丁酉月行入東井閏月壬辰月行入東
井十一月乙未月行在東井南轅西頭第二星七
年正月甲寅月入東井曠中無所犯二月辛巳月掩
犯東井北轅東頭第一星七月壬戌老人星見南方
丙上九月庚申月在東井北轅東頭第一星西北八
寸為犯十二月壬午月在東井北轅東頭第一星北
八寸為犯八年四月丙申熒惑從行入輿鬼在西
北星東南二寸為犯六月戊子太白從行入東井十
月壬午月入東井曠中無所犯九年二月辛未月
入東井曠中無所犯壬申月行東井北轅東頭第一
星北九寸為犯閏七月戊寅老人星見南方丙上十
一月辛未月在東井南轅西頭第二星南八寸為犯
又入東井曠中十年二月庚子熒惑從行入東井
北轅西頭第一星西二寸為犯三月癸未熒惑從行
在輿鬼西北七寸為犯乙酉熒惑從行入輿鬼五月
辛巳太白從行入東井在軒轅西第一星東六寸為
犯七月丁丑月在東井北轅第二星西南九寸為犯
八月乙酉老人星見甲辰月入東井曠中無所犯十
月癸亥月入東井曠中無所犯十二月甲午月入東
井曠中又進北轅東頭第二星四寸為犯十一年
正月辛酉月入東井曠中無所犯二月丁丑太白從
行入東井北轅西頭第一星東北一尺為犯四月戊
子太白在五諸侯東第二星西北六寸為犯辛丑太
白從行入輿鬼在東北星西南四寸為犯八月辛巳
熒惑從行入東井在南轅西第一星東北一尺四寸
九月己亥月入東井曠中無所犯丙寅老人星見南
方丙上十一月丁巳熒惑逆行在五諸侯東星北四
寸為犯辛酉月行在東井鉞星南八寸又在東井南
轅西頭第一星南五寸並為犯進入井中十二月辛
巳月入東井曠中又入東井北轅西頭第二星南六
寸為犯(天文志)
鬱林王隆昌元年三月辛亥月在東井北轅西頭第二
星東七寸為犯乙丑熒惑從行入輿鬼西北星東一
寸為犯癸酉熒惑從行在輿鬼積尸星東北七寸為
犯六月丁卯月入東井南轅西頭第一星東北七寸
為犯(天文志)
梁
武帝天監四年八月庚子老人星見占曰老人星見人
主壽昌自此後每年恒以秋分後見於參南至春分
而伏武帝壽考之象云七年九月己亥月犯東井
占曰有水災(隋書天文志)
中大通元年閏月壬戌熒惑犯輿鬼積尸占曰有大
喪有大兵破軍殺將(天文志)
陳
文帝天嘉二年六月丙戌熒惑犯東井七月乙丑熒惑
入鬼中戊辰熒惑犯斧質三年七月太白犯輿鬼
(隋書天文志)
宣帝大建十一年四月己丑歲星太白辰星合於東井
(天文志)
北魏
太祖天興五年三月戊子太白犯五諸侯晝見經天犯
五諸侯所以興霸行也四月辛丑月掩辰星在東井
月為隂國之兵辰象戰鬭占曰所直野軍大起戰不
勝亡地家臣死冬十月帝伐秦師於蒙坑大敗之遂
舉乾壁關中大震其上將姚平赴水死(魏書天象志)
天賜六年四月火犯水於東井其冬赫連氏攻安定
秦主興自將救之自是侵伐不息(天象志)
太宗永興二年七月月犯輿鬼占曰亂臣在内四年
六月癸巳金木合於東井七月甲申金犯土於井占
曰其國内兵有白衣之會十一月土犯井十二月癸
卯土犯鉞土主疆理之政存亡之機也是為土地分
裂有戮死之君徵在秦邦至五年二月丙午火土皆
犯井占曰國有兵喪之禍主出走是月壬辰歲填熒
惑太白聚於井將以建霸國之命也其地君子憂小
人流又自三年四月至五年三月熒惑三千鬼主命
者將夭而國徙焉是時雍州假王霸之號者六國而
赫連氏據朔方之地尤為強暴薦食關中秦人奔命
者殆路間歲姚興薨而難作於内明年劉裕以晉師
伐之秦師連戰敗績執姚泓以歸戕諸建康既而遺
守内㩗長安淪覆焉五年十二月甲辰月三暈東
井(天象志)
神瑞元年二月填星入東井犯天尊旱祥也天象若
曰土失其性水源將壅焉施於天尊所以福矜寡之
萌也八月庚寅至二年三月填星再犯輿鬼積尸土
爰稼穡鬼為物之精氣是為稼穡潛耗人將以饉而
死焉一曰大旱又鬼主秦旱在秦邦(天象志)
泰常二年十一月癸未月犯東井南轅西頭第一星
占曰諸侯貴人死一曰有水三年正月戊申月犯
輿鬼積尸己酉月犯爟星占曰女主憂五月癸亥月
犯太白於東井七月丁巳月犯東井(天象志)
世祖始光三年五月洛州獻白兔(靈徵志)
神䴥三年六月火犯井鬼占曰秦憂兵亂有死君又
旱饑之應九月帝用崔浩策行幸統萬擊赫連定於
平凉十二月克之悉定三秦地四年金火入東井
明年五月火又犯鬼五年正月庚午火入鬼占曰
秦有死君(天象志)
延和三年閏月戊寅金犯五諸侯占四滑起官兵起
亂己丑月入井犯太白占曰兵起合戰秦邦受之七
月上幸隰城詔諸軍討山胡白龍入西河九月克之
伏誅者數千人(天象志)
太延二年正月月犯東井占曰將相死八月丁亥木
入鬼守積尸十一月辛亥又犯鬼三年正月壬午
有星晡前見在井左右色黃大如橘魏師之應也
四年四月己酉華山崩華山西鎮也鎮傾而國從之
十一月丁未月犯東井占曰將軍死(天象志)
真君二年七月壬寅填星犯鉞六年二月太白熒
惑歲星聚於東井占曰二星合是為驚立絶行其國
内外有兵與喪改立王公九月盧水胡蓋吳據杏城
反僣署百官諸虜皆響從關内大震十一月將軍叔
孫拔敗吳師於渭北(天象志)
高宗太安四年三月月犯五諸侯五年二月熒惑入
東井占曰旱兵饑疫大臣當之六月太白犯鉞占曰
兵起更正朔(天象志)
和平元年正月丁未歲犯鬼歲星人君也是為君有
喪事四月太白犯東井井秦分雍州有兵亂二年詔
諸將討雍州叛氐大破之二年三月熒惑入鬼是
謂稼穡不成且曰萬人相食六月太白犯東井七月
火入井九月火犯積尸占曰貴人憂之斧鉞用五
年三月庚子月入輿鬼積尸六月火入井占曰大臣
憂斧鉞用六年四月太白犯諸侯占曰有專殺諸
侯者(天象志)
顯祖天安元年六月熒惑犯輿鬼占曰旱饑疾疫金革
用其後東平王道符擅殺副將及雍州刺史據長安
反詔司空和其奴討滅之甲辰月犯東井十月癸巳
月掩東井(天象志)
皇興元年正月丙辰月犯東井北轅東頭第三星四
月壬寅太白犯鬼八月辛酉月蝕東井南轅第二星
占曰有將死五年七月辛巳月犯東井(天象志)
高祖延興元年十二月乙巳鎮星犯井二年正月丙
子月犯東井庚子又如之占曰天下有變令貴人多
死者(天象志)二月白雀見於扶風郡(靈徵志)
承明元年九月京兆民獻玉璧一雙文色炳煥王者
賢良美德則至(靈徵志)
太和元年二月月在井暈(天象志)五月統萬鎮地震有
聲如雷六月雍州獻玉印是月長安鎮獻玉印一上
有龜紐下有文字色甚鮮白有殊常玉雍州周城縣
獻白兔二年七月壬戌雍州赤風(靈徵志)九月火犯
鬼占曰主以淫佚失政相死之(天象志)十一月洛州獻
白鵲(靈徵志)三年正月壬子月暈東井占曰有赦十
月大赦天下癸丑日暈東西有珥有佩戟一重北有
偃戟四重後有白氣貫日珥狀如車輪京師不見雍
州以聞(天象志)統萬鎮獻白雉七月雍州大霜禾豆盡
死(靈徵志)四年正月丁未月暈東井五年二月甲
辰月暈侵東井西河輿鬼(天象志)六年七月雍州大
水虸蚄害稼七年六月甲子東雍州地震有聲(靈徵)
(志)八年正月辛巳月暈東井(天象志)四月雍州暴雨
蝗(靈徵志)九年正月月暈東井北河占曰水戊申月
犯東井占曰貴人死一曰有水(天象志)四月雍州隕霜
(靈徵志)十一年二月癸亥月犯東井七月丁未月入
東井甲子月入東井是歲月三入東井金又犯之占
曰隂陽不和不為水患且大旱十二年四月癸丑
月火金會於井甲戌火水又俱入井皆雨𤾉失節萬
物不成候也且曰諸侯貴人多死是歲兩雍旱饑十
一月己未月犯東井十三年正月甲寅月入東井
九月庚申月入東井十二月壬午月入東井十四
年十月壬午月入東井十五年十一月辛未月入
東井十六年八月甲辰月入東井十月癸亥月入
東井十七年二月丁丑太白犯井辛丑又犯鬼是
為兵祥雍州也八月辛巳熒惑入井占曰兵革起八
月辛丑月犯輿鬼甲午月入東井十一月辛酉月犯
東井前星十八年六月丁卯月入東井十九年
六月庚申金木合於井七月火犯井(天象志)二十三
年正月華州獻白麏(靈徵志)
世宗景明元年四月丙子夏州隕霜殺草六月雍州大
雨雹殺麞鹿八月乙亥雍夏州頻暴風隕霜(靈徵志)
二年正月甲辰月暈井占曰貴人死大赦三月戊午
填星在井犯鉞相去二寸占曰人君有戮死者三
年正月填星逆行守井北轅西星皆大臣更政立君
之戒也二月丁酉有流星起東井至北極而滅東井
雍州西君之分既而西君錫命是歲七月月暈東井
占曰旱大赦(天象志)九月丙辰豳岐梁東秦州暴風昏
霧拔樹發屋(靈徵志)十一月己巳月蝕井盡乙未月暈
井鎮星占曰兵起四年氐反行梁州事楊椿左將軍
羊社大破之四年正月月暈東井(天象志)三月壬戌
雍州隕霜殺桑麥七月夏州獻黑兔(靈徵志)壬申月犯
東井占曰旱有大赦(天象志)九月梁州上言犬豕交(靈徵)
(志)
正始元年正月戊戌月暈東井南河北河輿鬼(天象志)
六月夏州蝗害稼懷朔鎮隕霜七月戊辰東秦州隕
霜東秦州暴風拔樹發屋二年五月雍州獻蒼烏
六月雍州又獻蒼烏七月辛巳豳岐二州隕霜三
年七月夏州獻白鳩十二月雍州獻白雀四年三
月乙丑豳州頻隕霜(靈徵志)
永平元年三月乙酉岐豳二州隕霜六月洛州獻白
鳩(靈徵志)二年三月火入鬼距積尸五寸積尸人之
精爽而炎氣加之疫祥也四月乙丑金入鬼去積尸
一寸又以兵氣干之強死之祥也踰逼者事甚鬼主
驕亢之戒故金火薦災其人以儆而懼之三年八
月火犯積尸占曰貴人死又饑疫祥也(天象志)十一月
夏州言橫風山木連理(靈徵志)四年八月癸丑月掩
輿鬼(天象志)
延昌元年二月庚午月暈東井輿鬼十月癸酉月暈
東井三年二月乙酉月暈東井占主赦(天象志)四
年正月癸丑華州地震閏月岐州獻白雉九月雍州
上言鄠縣木連理十二月洛州上言魏興太守常矯
家黃雌雞頭上肉角大如棗長寸三分角上生聚毛
長寸半(靈徵志)
肅宗熙平元年十二月甲辰月暈東井(天象志)二年正
月金出岐州橫水縣赤粟谷四月華州獻白雀(靈徵志)
十月甲辰月暈東井占曰天下大饑大赦十一月戊
戌月暈東井(天象志)
神龜元年八月雍州獻三足烏(靈徵志)二年二月丙
辰月在井占曰有相死(天象志)六月夏州上言山鹿縣
木連理(靈徵志)
正光元年沃野鎮馬為蟲入耳死者十四五蟲似蝗
大如櫡(靈徵志)四月庚戌金火合於井二年十一月
己酉月在井蝕(天象志)三年二月夏州獻白雉(靈徵志)
四年正月戊戌月暈東井南河(天象志)五年二月
庚寅月暈東井占曰兵起(天象志)
孝昌元年春隕星於岐如雨五月雨雹傷禾(靈徵志)十
二月火入鬼占曰大賊在大人之側后以淫佚失政
又秦分也三年正月癸酉月在井暈兩河(天象志)
莊帝永安二年閏月熒惑入鬼犯積尸占曰兵起西北
有鈇鉞之誅十月辛亥月暈井占曰兵起大赦三
年三月万俟醜奴遣其大行臺尉遲菩薩寇岐州大
都督賀拔岳可朱渾道元大破之四月大赦天下九
月庚寅月暈井(天象志)
節閔帝普泰元年十月癸丑月暈東井占曰有赦(天象志)
文帝大統三年關中饑(周書太祖本紀)
東魏孝靜帝天平四年十二月梁州獻白雉(冊府元龜)
元象元年二月洛州上言木連理(魏書靈徵志)十一月庚
午月在井暈東井南北河占曰有赦(天象志)八月東雍
州獻嘉禾(靈徵志)三年六月太白入東井占曰秦有
兵大臣當之先是行臺侯景司徒高昂圍金墉西帝
及宇文泰自將救之是月陳於河隂泰以中軍合戰
大克司徒高昂死之既而左右軍不利西師由是敗
績斬將二十餘人降卒六萬是月西帝太傅梁景叡
據長安反關中大震尋皆伏誅(天象志)
興和元年二月壬子火犯井占曰秦有兵亂貴人當
之四月又入鬼又兵喪之祥也三年春正月辛巳
月暈東井占曰大赦武定元年正月大赦改元四
年七月壬午火木合於井相去一尺(天象志)
武定三年五月梁州獲白雀四年四月梁州獻白
烏(靈徵志)五年正月乙巳月犯東井占曰大赦五月
丁酉大赦天下(天象志)
北齊(按高氏分據河北本無秦地則井鬼星變無關於北齊分野矣但為北周諸書所不載故並錄之以)
(補其缺)
文宣帝天保九年二月熒惑犯鬼質占曰斧質用有大
喪十年六月庚子填星犯井鉞占曰君有戮死者
大臣誅斧鉞用(隋書天文志)
孝昭帝皇建三年七月乙丑熒惑入鬼中戊辰犯鬼質
占曰有大喪(天文志)
武成帝河清元年七月乙亥太白犯輿鬼占曰有兵謀
誅大臣斧質用(天文志)
後主天統四年六月彗星見東井占曰大亂國易政
五年五月甲午熒惑犯鬼積尸占曰大臣誅兵大起
斧質用有大喪(天文志)
周
孝閔帝元年春正月槐里獻赤雀四五月己酉槐里獻
白䴏(周書閔帝本紀)辛亥熒惑犯東井北端第二星占曰其
國亂又曰大旱(隋書天文志)
明帝二年三月戊申長安獻白雀六月長安獻白烏(周書)
(明帝本紀)六月庚子填星犯井鉞占曰傷成於鉞(隋書天文志)
冬十月長安獻白兔(周書明帝本紀)
武帝保定元年七月熒惑入輿鬼犯積尸(武帝本紀)二年
七月乙亥太白犯輿鬼(隋書天文志)五年十一月岐州
上言一角獸見(周書武帝本紀)
天和二年七月梁州上言鳳凰棲於楓樹羣鳥列侍
以萬數(冊府元龜)五月己丑歲星與熒惑合於井宿相去
五尺井為秦分占曰其國有兵為饑旱大臣匿謀下
有反者若亡地三年三月己未太白犯井北轅第
一星占曰將軍惡之其七月壬寅隋公楊忠薨四月
辛巳太白入輿鬼犯積尸占曰大臣誅又曰亂臣在
側七月癸卯在鬼北八寸所乃滅占曰為兵國政崩
壊又曰將軍死大臣誅四年五月癸巳熒惑犯輿
鬼甲午犯積尸占曰午秦也大臣有誅兵大起後三
年太師晉國公宇文護以不臣誅(隋書天文志)五年七
月鹽州獻白兔(周書武帝本紀)六年四月己卯熒惑犯輿
鬼占有兵(隋書天文志)
建德元年七月丙午辰星太白合於井相去七寸占
曰其下之國必有重德致天下(天文志)九月庚申扶風
掘地得玉杯以獻二年二月壬戌熒惑犯輿鬼入
積尸(周書武帝本紀)癸亥熒惑掩輿鬼西北星占曰賊在大
人側大臣有誅(隋書天文志)三月己卯皇太子於岐州獲
二白鹿以獻詔答曰在德不在瑞(周書武帝本紀)關中大蝗
(隋書五行志)三年七月京師連雨三旬九月雍州獻蒼
烏五年三月庚子月犯東井第一星(周書武帝本紀)六月
庚午熒惑入鬼占曰有喪旱其七月京師旱(隋書天文志)
六年青城門無故自崩青者東方色春宫之象也
時皇太子無威儀禮節青城門無故自崩者皇太子
不勝任之應帝不悟明年太子嗣位果為無道周室
危亡實自此始(五行志)
宣政元年六月壬午癸丑木火金三星合在井占曰
其國霸又曰其國外内有兵喪改立王侯(天文志)
宣帝大象元年四月戊子太白歲星辰星合在井占曰
是謂驚立是謂絶行其國内外有兵喪改立王公又
曰其國可霸修德者強無德受殃周自宣政元年熒
惑太白從歲星聚東井大象元年四月太白歲星辰
星又聚東井東井秦分隋以后族興於秦地之象(天文)
(志)六月咸陽有池水變為血(周書宣帝本紀)
隋
文帝開皇初同州得石龜文曰天子延千年大吉(隋書王邵)
(傳)元年二月甲子即帝位於臨光殿是日京師慶
雲見三月辛巳長安獲白雀宣仁門槐樹連理衆枝
内附(文帝本紀)盩厔獻連理樹植之宫庭(冊府元龜)二年二
月涇陽獲毛龜京師醴泉出(冊府元龜)京師雨土京房易
飛候曰天雨土百姓勞苦而無功其時營都邑後起
仁壽宫頽山堙谷丁匠死者大半(隋書五行志)四年關
内饑(文帝本紀)四年以後京師頻旱時遷都龍首建立宫
室百姓勞弊亢陽之應也六年七月京師雨毛如
髮尾長者三尺餘短者六七寸京房易飛候曰天雨
毛其國大饑時關中旱米粟踴貴(五行志)八年二月
庚子填星入東井占曰填星所居有德利以稱兵其
年大舉伐陳克之(天文志)十四年五月辛酉京師地
震關内諸州旱八月辛未關中大旱人饑上率戶口
就食於洛陽(文帝本紀)十六年神雀降含章殿闥(玉海)
開皇中掖庭宫每夜有人來挑宫人宫司以聞帝曰
門衞甚嚴何從而入當是妖精耳戒宫人曰若逢但
斫之其後有物如人夜來登牀宫人抽刀斫之若中
枯骨其物落牀而走宫人逐之因入池而没明日帝
令涸池得一龜徑尺餘其上有刀迹殺之遂絶龜者
水居而靈隂謀之象晉王諂媚宫掖求嗣之應云(隋書)
(五行志)十七年有羣鹿入殿門(續元經)大興城西南四
里有袁村設佛會有老翁皓首白裙襦衣來食而去
衆莫識追而觀之行二里許不復見但有一陂中有
白魚長丈餘小魚從者無數人爭射之剖其腹得秔
飯始知此魚向老翁也後數日漕暴溢人皆溺死
二十年十一月京都大風發屋拔樹秦隴壓死者千
餘人地大震鼓皆應淨刹寺鐘三鳴佛殿門鎖自開
銅象自出戶外鐘鼓自鳴者近鼓妖也開皇末渭
南有人寄宿他舍聞二豕對語其一曰歲將盡阿爺
明日殺我供歲何處避之一答曰可向水北姊家因
相隨而去天將曉主人覓豕不得意是宿客而詰之
宿客言狀主人如其言而得豕其後蜀王秀得罪帝
將殺之平樂公主每匡救得全後數年而帝崩歲盡
之應開皇末渭南有沙門三人行頭陀法於場圃之
上夜見大豕來詣其所小豕從者十餘謂沙門曰阿
練我欲得賢聖道然猶負他一命言罷而去賢聖道者
君上之所行也皇太子勇當嗣業行君上之道而被
囚廢之象也一命者言為煬帝所害開皇末高祖於
宫中埋二小石於地以誌置牀之所未幾變為玉劉
向曰玉者至貴也賤將為貴之象及大業末盜皆僣
名號(隋書五行志)仁壽元年五月壬辰驟雨震雷大風拔
木宜君湫水移於始平(文帝本紀)二年四月岐雍地震
京房易飛候曰地動以夏四月五榖不熟人大饑盩
厔人以楊木為屋梁生三條長二尺京房易傳曰妃
后有顓木仆反立斷枯復生獨孤后專恣之應三
年梁州就谷山崩洪範五行傳曰崩散落背叛不事
上之𩔖也梁州為漢地明年漢王諒舉兵反四年
有人長數丈見於應門其迹長四尺五寸其年帝崩
仁壽中仁壽宫及長城之下數聞鬼哭獻后及帝
相次而崩於仁壽宫(五行志)
煬帝大業十一年扶風有馬生角長數寸十二年顯
陽門災舊名廣陽則帝之姓名也國門之崇顯號令
之所由出也時帝不遵法度驕奢荒怠裴藴虞世基
之徒阿諛順旨掩塞聰明宇文述以讒邪顯進忠諫
者咸被誅戮天戒若曰信讒害忠則除廣陽也(五行志)
長安城禁苑内一大樹冬月雪中忽花葉茂盛及彫
落結實其子光明燦爛如火之明焉數日皆化為紅
蛺蝶飛去明年高祖自唐國入長安(瀟湘錄)
恭帝義寧二年麟遊太守司馬武獻羊羔生而無尾時
議者以謂楊氏子孫無後之象(隋書五行志)三月丙午熒
惑入東井占曰大人憂(唐書天文志)
唐
高祖武德元年五月隴州獻嘉麥七月京師慶雲見(冊府)
(元龜)丙午填星太白辰星聚於東井關中分也(唐書天文志)
十一月藍田玉山南嶺有樹連理十二月麟州獻芝
草一株紫莖黃蓋是年新豐鸚鵡谷水清世傳云此
水清天下平開皇之初暫清尋濁至是復清(冊府元龜)
二年正月麟州獻白鹿(冊府元龜)三月丙申填星太白復
聚於東井九月庚寅熒惑守五諸侯(唐書天文志)十月乙
未京師地震隂盛而反常則地震故其占為臣強為
后妃專恣為小人道長為寇至為叛臣三年二月
丁丑京師西南有聲如崩山近鼓妖也說者以為人
君不聰為衆所惑則有聲無形不知所從生夏旱至
於八月乃雨(五行志)四年二月白狐見元武門五
年正月梁州野蠶成繭百姓得而用之(冊府元龜)六年
秋關中久雨少陽曰暘少隂曰雨陽德衰則隂氣勝
故常雨(唐書五行志)七月癸卯熒惑犯輿鬼西南星占曰
大臣有誅(天文志)七年秋關内旱(五行志)閏四月十三
日長安古城鹽渠水中生鹽色紅白而味甘狀如方
印(會要)萬年縣言甘露降九月丹州言河水清八年
四月赤雀巢於殿門九年正月西韓州獻芝草異莖
同蓋(冊府元龜)三月順天門樓東柱已傾毁而自起占曰
木仆而自起國之災(唐書五行志)四月甘露降於中華殿
之桐樹凝泫如冰霰以示羣臣(冊府元龜)五月太白晝見
六月丁巳經天己未又經天在秦分己卯歲星辰星
合於東井占曰為變謀(唐書天文志)納義門獲白鹿一己
卯涇陽縣生嘉禾異畝同穎九月麟州言麟見(冊府元龜)
太宗貞觀元年關内饑(唐書五行志)閏三月甘露降於長安
縣二年三月宜州言白狼見六月長安縣獻嘉禾
(冊府元龜)京畿旱蝗太宗在苑中掇蝗祝之曰人以榖為
命百姓有過在予一人但當蝕我無害百姓將吞之
侍臣懼帝致疾遽以為諫帝曰所冀移災朕躬何疾
之避遂吞之是歲蝗不為災(唐書五行志)九月有白雀巢
於寢殿槐上合歡如腰鼓左右稱賀命毁其巢縱鵲
於野外(通鑑)三年四月甘露降於雍州(冊府元龜)乙丑豳
州言麟見(玉海)秋隴州水四年正月癸巳武德殿北
院火(唐書五行志)三月赤雀見於萬年四月甘露降於萬
年縣(冊府元龜)關中大稔(太宗實錄)秋丹延等州雨雹(唐書五行志)
六年四月甘露出於丹霞殿之西(冊府元龜)十月乙丑
京師地震(唐書五行志)九年五月萬年縣獲白雀(冊府元龜)
十二月京師蒼烏見(玉海)十年二月白鹿見於京之
冷泉谷(冊府元龜)關内大疫(唐書五行志)十一年二月癸未
熒惑入輿鬼占曰賊在大人側(天文志)四月甲子雷震
乾元殿前槐樹震耀天之威怒以象殺戮槐古者三
公所樹也(五行志)五月麟見京師之後苑(冊府元龜)十二
年六月辛卯熒惑入東井占曰旱(唐書五行志)十三年
三月壬寅雲陽石燃方丈晝則如灰夜則有光投草
木則焚歴年乃止是火失其性而沴金也(五行志)六月
太白犯東井北轅井京師分也(天文志)十四年七月
白龍見於富平十五年三月乙酉安禮門御榻產
芝五莖六月庚子商州言慶雲見十六年七月朔
鄜州言白龍見九月金州言青龍見(冊府元龜)十七年
四月立晉王為太子有青氣繞東宫殿始冊命而有
祲不祥(唐書五行志)芝草生於太廟一十四莖為龍鳳形
(玉海)有雄雉飛集東宫顯德殿前太宗問羣臣曰頃來
頻有雉集是何祥也諫議大夫褚遂良曰昔秦文時
有童子化為雉雌者鳴於陳倉雄者鳴於南陽童子
言曰得雄者王得雌者霸文公遂以為寶雞祠漢光
武得雄遂起南陽而有四海陛下舊封秦王故雄雉
見於秦地既古來將為祥貺所以表彰明德太宗曰
立身之道不可無學遂良所對深為可重五月雍州
獻三足烏己未華平出於玄武門之池閏六月丹州
獻白鹿(冊府元龜)己卯朔日有食之在東井十六度京師
分也(唐書天文志)司農寺有豕生子一首八足自頸分為
二(五行志)七月鄜州言景星見(冊府元龜)民訛言官遣棖棖
殺人以祭天狗云其來也身衣狗皮鐵爪每於闇中
取人心肝而去於是更相震怖每夜驚擾皆引弓劍
自防無兵器者剡竹為之郊外不敢獨行太宗惡之
令通夜開諸坊門宣旨慰諭月餘乃止(唐書五行志)十
八年五月太白辰星合於東井占曰為兵謀十九年
六月丙辰太宗征高麗次安市城太白辰星合於東
井史記曰太白為主辰星為客為蠻夷出相從而兵
在野為戰(天文志)十月老人星見山南道獻木連理交
錯玲瓏有同羅木一丈之幹並枝者二十餘所(玉海)
二十年十一月雍州言甘樹一株有十八處連理李
樹生紫芝光生二十一年七月綏州言慶雲見八
月綏州言慶雲見二十二年正月玉華宫李樹連
理(冊府元龜)五月乙巳鎮星守東井占曰旱(唐書天文志)九月
邠州大疫詔醫療之(冊府元龜)二十三年三月甲弩庫
火(唐書五行志)
高宗永徽元年二月己丑熒惑犯東井占曰旱四月己
巳月犯五諸侯熒惑犯輿鬼占曰諸侯凶(天文志)京畿
雍同等州旱蝗六月新豐渭南大雨零口山水暴出
漂廬舍二年延綏等州霜殺稼(五行志)三年二月
己丑熒惑犯五諸侯(天文志)四年八月己亥隕石於
同州馮翊十八光耀有聲如雷近星隕而化也庶民
惟星在上而隕民去其上之象一曰人君為詐妄所
蔽則然五年五月丁丑夜大雨麟遊縣山水衝萬
年宫玄武門入寢殿衞士有溺死者七月辛巳萬年
宫有小鳥如雀生子大如鳲鳩十二月乙巳尚書
司勲庫火六年六月商州大水(五行志)七月己丑熒
惑入輿鬼(天文志)八月京城大雨(五行志)
顯慶元年四月丁酉太白犯東井北轅占曰秦有兵
(天文志)二年五月庚寅有五龍見於岐州之皇后泉
三年長孫無忌第有大鼠見於庭出入無常後忽
然死(五行志)
龍朔元年五月甲子晦日有蝕之在東井二十七度
三年六月乙酉太白入東井占曰君失政大臣有
誅(天文志)十二月詔以含元殿前琅臺閣内並覩麟改
來年正月為麟德元年(冊府元龜)
麟德二年三月戊午熒惑犯東井四月壬寅熒惑入
輿鬼犯質星(唐書天文志)六月鄜州大水壊居人廬舍(五行)
(志)
乾封元年八月乙巳熒惑入東井(天文志)
總章元年冬京師旱饑(五行志)二年六月戊申朔日
蝕在東井二十九度(天文志)諸州四十餘饑關中尤甚
(五行志)
咸亨元年四月庚午雍州大雨雹(五行志)癸卯月犯東
井占曰人主憂六月壬寅朔日有蝕之在東井十八
度七月壬申熒惑入東井占曰旱(天文志)八月以天下
四十餘州旱及霜蟲百姓饑乏關中尤甚詔雍同華
蒲絳五州百姓乏絶者聽於興鳳梁等州逐糧(冊府元龜)
二年四月戊子大雨雹震電大風折木落則天門
鴟尾三四年八月乙酉大風落太廟鴟尾(唐書五行志)
五年六月壬寅太白入東井(天文志)
上元三年七月丁亥有彗星於東井指北河長三尺
餘東北行光芒益盛長三丈掃中台指文昌九月乙
酉不見東井京師分中台文昌將相位兩河天闕也
(天文志)
儀鳳二年正月庚辰京師地震(高宗本紀)三年五月丙
寅高宗在九成宫霖雨大寒兵衞有凍死者(五行志)
調露初京城民謠有側堂堂撓堂堂之謠太常丞李
嗣真曰側者不正撓者不安自隋以來樂府有堂堂
曲再言堂者唐再受命之象元年秋關中饑八月
邠州霜二年夏豐州河清四年延州霜殺草(五行)
(志)
永隆初長安獲女魃長尺有二寸其狀怪異是歲秋
不雨至於明年九月(五行志)元年五月癸未熒惑犯
輿鬼(天文志)二年七月雍州大風害稼關中旱霜大
饑九月萬年女子劉凝靜衣白衣從者數人升太史
令廳問比來有何災異令執之以聞是夜彗星見太
史司歷候王者所以奉若天道敬授人時者非女子
所當(問五行志)
永淳元年三月京畿蝗關中及山南州二十六饑京
師人相食五月關中旱六月雍岐隴等州蝗乙亥京
師大雨平地水深數尺(五行志)九月庚戌熒惑入輿鬼
犯質星(天文志)冬大疫兩京死者相枕於路十月甲子
京師地震(高宗本紀)十一月熒惑復犯輿鬼去而復來是
為勾己(天文志)永淳中勝州兔害稼千萬為羣食苗盡
兔亦不復見(五行志)
中宗即位金雞竿折雞竿所以肆赦始發大號而雞竿
折不祥(五行志)
睿宗文明初新豐有馬生駒二首同項各有口鼻生而
死又咸陽牝馬生石大如升上微有綠毛皆馬禍也
(五行志)
光宅初岐州刺史崇真之子橫杭等夜宴忽有氣如
血腥(五行志)
武后垂拱元年四月癸未辰星犯東井北轅辰為廷尉
井為法令失道則相犯也(天文志)二年九月乙巳雍
州新豐縣露臺鄉大風雨震電有山湧出高二十丈
有池周三百畝池中有龍鳳之形禾麥之異武后以
為休應名曰慶山荆人俞文俊上言天氣不和而寒暑隔
人氣不和而贅疣生地氣不和而堆阜出今陛下以
女主居陽位反易剛柔故地氣隔塞山變為災陛下
以為慶臣以為非慶也宜側身修德以答天譴不然
恐災禍至后怒流於嶺南(五行志)三年七月乙亥京
師地震(武后本紀)四年六月朔日有蝕之在東井二十
七度京師分也(天文志)七月戊午京師地震(五行志)
永昌中華州赤水南岸大山晝日忽風昏有聲隱隱
如雷頃之漸移東數百步擁赤水壓張村民三十餘
家山高二百餘丈水深三十丈坡上草木宛然金縢
曰山徙者人君不用道祿去公室賞罰不由君佞人
執政政在女主不出五年有走王(五行志)
天授元年五月檢校内史宗秦客拜日無雲而雷近
鼓妖也(五行志)
長壽二年正月大雪質明而晴俗云元日有雪則可
榖豐文昌左丞姚璹對曰雪為五榖之精以其協和
則年榖大穰(玉海)十月萬象神宫側檉杉皆變為栢栢
貫四時不改柯易葉有士君子之操檉杉柔脆小人
性也象小人居君子之位(唐書五行志)
延載元年九月内出梨華一枝示宰相萬木搖落而
生華隂陽黷也傳曰天反時為災又近常燠(五行志)
證聖元年正月丙申夜明堂火武太后欲避正殿徹
樂宰相姚璹以為火因人非天災不宜貶損后乃御
端門觀酺引建章故事復作明堂以厭之是歲内庫
災燔二百餘區(五行志)
神功元年二月庚子有人入端門又入則天門至通
天宫閽及仗衞不之覺綏州雹(五行志)
聖歷二年熒惑入輿鬼(天文志)
久視元年夏關内旱(五行志)
長安初醴泉坊太平公主第井水溢流二年關内
大旱熒惑犯五諸侯渾儀監尚獻甫奏臣命在金五
諸侯太史之位火克金臣將死矣武后曰朕為卿禳
之以獻甫為水衡都尉水生金又去太史之位卿無
憂矣是秋獻甫卒(五行志)三年八月京師大雨雹人
畜有凍死者(白孔六帖)
中宗神龍元年四月壬子雍州同官縣大雨雹殺鳥獸
大雨水湮没民居五百餘家二年長安城中往往
見水影昔苻堅之敗也長安嘗有是是冬不雨至於
明年五月京師旱饑(唐書五行志)三年五月戊戌太白
入輿鬼占曰大臣有誅六月丁卯朔日有食之在東
井二十八度京師分也(天文志)神龍中渭水中有蝦蟆
大如鼎里人聚觀數日而失是歲大水(五行志)
景龍元年京師疫二年岐州郿縣王尚賓家有苦
蕒菜高三尺餘上廣尺餘厚三分近草妖也三年
内出蒜條上重出蒜蒜惡草也重生者其類衆也(五行)
(志)六月癸巳太白晝見在東井京師分也(天文志)七月
灃水溢害稼冬關中饑四年六月辛巳朔烏集太
極殿梁驅之不去三月京師井水溢占曰君凶又曰
兵將死京兆藍田山竹實如麥占曰大饑(五行志)五月
甲子月犯五諸侯(天文志)
睿宗景雲元年十月己巳冊皇太子是日有景雲之瑞
遂改元(玉海)景雲中西京霖雨六十餘日有一僧名
寶嚴自云有術法能止雨設壇場誦經咒其時禁屠
宰寶嚴用羊二十口馬兩匹以祭祈請經五十餘日
其雨更甚於是斬僧其雨遂止(張鷟朝野僉載)二年三月
壬申熒惑入東井(唐書天文志)
太極元年四月熒惑太白合於東井(天文志)狂人段萬
謙潛入承天門登太極殿升御牀自稱天子且言我
李安國也人相我三十二當為天子(五行志)
玄宗先天二年六月京師朝堂塼下有大蛇長丈餘大
蝦蟆如盤而目赤如火相與鬭俄而蛇入於樹蝦蟆
入於草蛇蝦蟆皆隂類朝堂出非其所也京師岐隴
饑(五行志)
開元元年内中因雨過地微潤裂至夜有光宿衞者
記其處所曉乃奏之上令鑿其地得寶玉一片如拍
板上有古篆天下太平四字百僚稱賀收之内庫(開天)
(遺事)二年三月富平縣有肉角羊五月壬子久雨禜
京城門終南山竹有華實如麥竹枯死是歲大饑民
採食之占曰國中竹栢枯不出三年有喪(唐書五行志)六
月京師大風拔木(玄宗本紀)七月太白犯輿鬼東南星(天文)
(志)四年六月辛未京師華州大風拔木(玄宗本紀)五
年正月癸卯太廟四室壊(五行志)春司天奏玄象有𤯝
見其災甚重元宗震驚問曰何祥對曰當有名士三
十人同日冤死今新及第進士正應其數其年及第
李蒙者貴主家壻上不言其事密戒主曰每有大遊
宴汝愛壻可閑留其家主居昭國里時大合樂音曲
遠暢曲江漲水聯舟數艘進士畢集蒙聞乃踰垣奔
走羣衆惬望才登舟移就水中畫舫平沉聲妓篙工
不知紀極三十進士無一生者(朝野僉載)十一月乙卯定
陵寢殿火(唐書五行志)七年六月甲戌太白犯東井鉞
占曰斧鉞用(天文志)八月老人星見色黃(玉海)八年三
月庚午太白犯東井北轅(唐書天文志)京師興道坊一夕
陷為池居民五百餘家皆没不見(五行志)十二月岐州
獲白燕進之(冊府元龜)十一年二月赤兔見於后土壇
(玉海)十二年七月旱帝親禱雨宫中設壇席暴立三
日九月同州旱綏州霜殺稼(唐書五行志)十三年十月
壬申萬年王慶築垣掘地獲寶鼎五獻之四鼎皆有
銘銘曰垂作尊鼎萬福無疆子孫永寶(冊府元龜)十四
年六月戊午大風拔木發屋端門鴟尾盡落十五
年七月洛水溢入鄜城平地丈餘死者無算同州城
市及馮翊縣漂居民二千餘家甲戌興教門樓柱災
(唐書五行志)億歲殿生芝草一莖(玉海)十六年關中久雨
害稼(唐書五行志)三月京兆府三原浪井出(冊府元龜)開元
中含元殿火基下出丹堊有隱語不可解言天漢三
年赤元生粟木下有子傷心過酷(百家繪)十七年四
月乙亥大風震電藍田山摧百餘步畿内山也國主
山川山摧川竭亡之證也占曰人君德消政易則然
(唐書五行志)五月有靈芝草産於太廟殿柱(冊府元龜)十九
年二月癸未皇太子奏正月二十七日興慶宫親耕
耤田三百餘步既而青光紫氣覆地(玉海)六月壬申芝
草生於京城之勝業寺一本七莖心黃外紫九月庚
申神羊産於京兆之興平(冊府元龜)二十二年五月戊
辰京畿渭南等六縣大風雹傷麥秋關輔河南十餘
州水害稼(唐書五行志)二十三年六月壬子京兆富平
縣瑞大麥生一莖五穗華州下邽縣瑞大麥生一莖
三穗京畿採訪使御史中丞盧奐奏賀十月乙未京
兆府奏盩厔縣嘉禾生(冊府元龜)十二月己巳龍池聖德
頌石自鳴其音清遠如鐘磬近石言也(唐書五行志)二
十四年八月庚戌老人星見(玉海)十月戊申京師地震
(唐書玄宗本紀)二十五年隴州鵲哺慈烏二十六年三
月癸巳京師地震二十八年四月庚辰慈烏巢宣
政殿栱辛巳又巢宣政殿栱(五行志)二十九年六月
甘露降司農寺(玉海)
天寶三載二月辛亥有星如月墜於東南墜後有聲
京師訛言官遣棖棖取人心肝以祭天狗人頗恐懼
畿内尤甚遣使安諭之(唐書五行志)癸酉興慶宫芝草生
一本六莖五月京兆尹奏所部芝草生八月戊子有
班鹿産白鹿於苑中獻之請宣付史館上曰宫苑之
内屢薦嘉祥今又縞質霜毛變林虞之獸族殊姿馴
性實雲駕之龍媒允謂休徵用為慰也所請者依癸
巳京兆之新豐嘉禾生或九穗六穗(冊府元龜)五載四
月宰臣李適之常列鼎具膳羞中夜鼎躍相鬭不解
鼎耳及足皆折六載少陵原楊慎矜父墓封域内
草木皆流血慎矜令浮屠史敬思禳之退朝祼而桎
梏於叢棘間如是數旬而流血不止(唐書五行志)七載
三月有玉芝生於大同殿之柱礎一本兩莖神光照
於殿上命文武百僚入觀之八載六月大同殿又
産芝一莖九載二月甲戌獻陵昭陵乾陵定陵橋
陵等五陵栢樹盡垂甘露壬寅華隂郡奏白鶴見於
西嶽五福峯甘露降大羅峯之醮壇白鹿見於大羅
東南峯駕鶴嶺衞叔卿得仙處請付史館從之(冊府元龜)
三月華嶽廟災關内旱(唐書玄宗本紀)十載六月乙亥大
同殿前鐘自鳴占曰庶雄為亂八月丙辰武庫災燔
兵器四十萬餘武庫甲兵之本也(五行志)十月乙丑御
朝元閣有慶雲見上賦詩羣臣畢和(冊府元龜)十一載
六月黃河中女媧墓因大雨晦冥失其所在至乾元
二年六月乙未瀕河人聞有風雷聲曉見其墓踊出
下有巨石上有雙柳各長丈餘時號風陵堆占曰塜
墓自移天下破李林甫晨起盥飾將朝取書囊視之
有物如鼠躍於地即變為狗壯大雄目張牙視林甫
林甫射之中殺然有聲隨箭没(唐書五行志)十三載六
月乙丑朔日有食之幾既在東井十九度京師分也
(天文志)秋大霖雨害稼六旬不止九月閉坊市北門蓋
井禁婦人入街市祭玄冥太社禜明德門壊京城垣
屋殆盡人亦乏食(五行志)十四載二月熒惑太白鬭
於井鬼間至四月乃伏(天文志)八月己亥中書省五色
雲見壬寅京兆府奏嘉禾生而獻之十月癸酉幸華
清宫有石産玉芝宰相楊國忠請宣付史館從之(冊府)
(元龜)十二月月食歲星在東井占曰其國亡京師分也
(唐書天文志)哥舒翰率師守潼關前軍啓行牙門旗至坊
門觸落槍刃衆以為不祥(五行志)玄宗幸溫泉見白
鹿升天改會昌為昭應縣(會昌解頤錄)明皇遭祿山之
亂鑾輿西幸禁中枯松復生枝葉蔥蒨宛若新植者
後肅宗平内難重興唐祚枯松再生祥不誣矣(開天遺事)
肅宗即位十一月辛未長安雲氣如衣冠備具太史奏
天下和平之象(冊府元龜)
至德二載四月壬寅歲星熒惑太白辰星聚於鶉首
從歲星也罰星先去而歲星留占曰歲星熒惑為陽
太白辰星為隂隂主外邦陽主内邦陽與隂合中外
相連以兵七月己酉太白晝見經天在秦分(唐書天文志)
昭陵石馬汗出(五行志)釋元皎於鳳翔開元寺置御藥
道場忽於法會内生一叢李樹有四十九莖元皎等
表賀帝喜曰此大瑞應答勅云瑞李繁滋國之興兆
生在伽藍之内足知覺樹之榮感此殊祥與師同慶
(高僧傳)
乾元元年太廟殿院北門内柱生芝草(玉海)二年十
月詔百官上勤政樓觀安西兵赴陜州有狐出於樓
上獲之(唐書五行志)三年四月丁巳有彗星於東方歷
東井輿鬼柳凡五旬餘不見(天文志)七月乙亥晝渾天
儀有液如汗下流(五行志)十一月丙寅左金吾衞大將
軍王晟奏明鳳門有慶雲自欄杆上起盤旋紛郁光
彩明耀門官皆覩焉(冊府元龜)
上元二年七月甲辰延英殿御坐梁上生玉芝一莖
三花親製玉靈芝詩三章章八句曰玉殿肅肅靈芝
煌煌重英發秀連葉分房(玉海)
代宗寶應元年四月己巳即位其日有慶雲見初帝至
飛龍廐座前有紫雲見雲中有三白鶴徊翔又有喜
鵲鳴及將即位仗衞宿設夜分雲霧四合不辨咫尺
既曉朝呼萬歲天地清朗飛烟滿空黃氣抱日咸以
為聖感五月商州上言慶雲見七月己卯京兆府萬
年縣獲三足烏獻之(冊府元龜)十二月己酉大府左藏庫
火(唐書五行志)
廣德元年秋虸蚄蟲害稼關中尤甚九月大雨水平
地數尺時吐蕃寇京畿以水自潰去二年秋蝗關
輔尤甚關輔饑斗米千錢(五行志)
永泰元年京師饑斗米千錢(五行志)七月甲寅有三白
鹿一白兔見於禁苑觀軍容使魚朝恩受命巡苑内
屯田因獲之以獻朝恩上言請付史館編諸簡册手
詔答曰白鹿白兔王者嘉瑞和平之應朕以寡德詎
敢當焉卿及將士等務切軍儲克勤農事上元眷祐
爰獲禎符所請付史館者依是月京兆府上言鄠縣
嘉禾生穗長一尺餘穗上粒生重叠如連珠(冊府元龜)盩
厔穭麥生(唐書代宗本紀)二年三月辛酉中書敕庫壊關
中大旱自三月不雨至於六月(五行志)太廟二室生芝
(玉海)十一月乾陵赤兔見獲而獻之(冊府元龜)
大歷二年七月乙丑鎮星犯水位占曰有水災九月
戊申歲星守東井占為有兵(唐書天文志)十月己卯右羽
林軍獲白雀獻之乙酉有醴泉出於京兆府之櫟陽
飲者多愈痼疾(冊府元龜)十一月壬申京師地震自東北
來其聲如雷(唐書五行志)三年四月乾陵上仙觀三尊
殿有兩雀啣柴及泥補葺殿之隙壊凡一十五處(冊府)
(元龜)五月丙戌京師地震(唐書五行志)七月五星聚於東井
(會要)八月辛酉月入東井九月壬申歲星入輿鬼占曰
歲星為貴臣輿鬼為死喪(唐書天文志)四星聚井(會要)四
年正月乙亥大雪平地盈尺百僚於宣政殿拜舞稱
賀前年冬少雪故也(玉海)二月丙辰京師地震(唐書代宗本紀)
三月鎮星犯輿鬼(天文志)四月雨至於九月閉坊市北門
置土臺臺上置壇立黃幡以祈晴(五行志)五月丙戌京
師地震(代宗本紀)六月慶雲見於西郊(冊府元龜)八月己卯虎
入京師長壽坊宰臣元載家廟射殺之虎西方之屬
威猛吞噬刑戮之象(唐書五行志)五年六月庚戌太白
入東井(天文志)六年四月戊寅藍田西原地陷(五行志)
七月己丑華州言甘露降(冊府元龜)八月丁丑獲白兔於
太極殿之内廊(唐書五行志)七年四月丁巳熒惑入輿
鬼(天文志)八年京兆大旱京兆尹黎幹造土龍自與
巫覡對舞彌月不應又禱孔子廟帝笑曰丘之禱久
矣使毁土龍減膳節用既而㴻雨(潛確類書)五月丁丑鳳
翔府上言天興縣嘉禾生一莖二穗六月戊申梁州
獲白雀二獻之七月乙未蓬萊池獲毛龜出示百僚
(冊府元龜)己卯太白入東井留七日非常度也占曰秦有
兵(唐書天文志)九月丁丑京兆府上言梨樹及林檎樹並
連理辛巳華州言嘉禾生(冊府元龜)武功獲大鳥肉翅狐
首四足有爪長四尺餘毛赤如蝙蝠羣鳥隨而噪之
近羽蟲孽也(唐書五行志)十月丁卯鳳翔獲白鼠獻之(冊府)
(元龜)壬戌月入輿鬼掩質星十一月甲寅月入東井(唐書)
(天文志)鳳翔府上言天興縣禾生一莖三穗(冊府元龜)武功
櫟陽民家牛生犢二首(五行志)九年三月丁未熒惑
入東井(天文志)京兆府獲白鵲一獻之四月甲午隴州
獲白鵲一獻之五月丁巳隴州獲白鵲獻之京兆府
上言瑞麥生九莖同穎(冊府元龜)七月壬戌太白入輿鬼
(唐書天文志)十月辛卯鳳翔府上言嘉禾生一莖兩穗(冊府)
(元龜)十一月同州夏陽有山徙於河上聲如雷十年
二月昭應婦人張産一男二女(唐書五行志)三月鳳翔府
獲白雀一獻之(冊府元龜)四月甲申雷電暴風拔木飄瓦
人有震死者京畿害稼者七縣(唐書五行志)十二月月出
東方上有十餘道若匹練貫井鬼柳(天文志)十一年
七月戊子夜㴻雨京師平地水尺餘溝渠漲溢壊民
居千餘家(五行志)十二年正月乙丑渭北行營所獲
二赤雀獻之六月癸未苑内獲白鼠一出示百僚(冊府)
(元龜)秋京畿大雨水害稼(唐書五行志)七月乙亥熒惑入東
井(天文志)十一月辛亥京兆府上言甘露降於城内靖
恭坊之南街柳樹味如飴蜜(冊府元龜)十三年二月太
僕寺有泥像左臂上有黑汗滴下以紙承之皆血也
五月左羽林軍有鸜鵒乳鵲(唐書五行志)十四年春歲
星在東井(天文志)
德宗建中元年四月己亥京師地震(五行志)十一月月蝕
歲星在秦分占曰其國亡是月歲星食天尸天尸輿
鬼中星占曰有妖言小人在位君王失樞死者大半
二年六月熒惑太白鬭於東井(天文志)三年自五
月不雨至於七月六月甲子京師地震九月己亥夜
白虎入宣陽里傷人三詰朝獲之(五行志)四年四月
甲子京師地震生毛(德宗本紀)五月辛巳又震(五行志)六月
熒惑太白復鬭於東井京師分也金火罰星鬭者戰
象也(天文志)八月庚申有星隕於京師(德宗本紀)朱泚既僭
號名其舊第曰潛龍宫占者以為易稱潛龍勿用此
敗祥也朱泚未敗前兩月有童謠曰一隻筯兩頭朱
五六月化為蛆(五行志)
興元元年中書省枯柳復榮
貞元元年春旱無麥苗至於八月旱甚灞滻將竭井
皆無水夏蝗西盡河隴羣飛蔽天(五行志)十一月京兆
府奏有人於長興坊得玉璽文曰天子信璽中書門
下表賀將付所司制曰可(冊府元龜)二年二月乙丑有
野鹿至於含元殿前獲之壬申又有鹿至於含元殿
前獲之占曰有大喪五月己酉京師地震六月丁酉
大風雨京城通衢水深數尺有溺死者(唐書五行志)三
年七月京兆府獻嘉禾異本同穗(冊府元龜)十一月丁丑
夜京師地震(唐書五行志)十二月同州沙苑監上言白鹿
見(冊府元龜)四年正月庚戌朔夜京師地震辛亥壬子
丁卯戊辰庚午癸酉甲戌乙亥皆震金州尤甚江溢
山裂屋宇多壊人皆露處庚戌朔德宗御含元殿受
朝賀質明殿階及欄檻三十餘間自壊衞士死者十
餘人含元路寢大朝會之所御也正月朔一歲之元
王者之事天所以儆者重矣二月郊牛生犢六足足
多者下不一郊所以奉天壬午京師地又震甲申乙
酉丙申皆震有豕生子兩足四首首多者上不一也
三月甲寅己未庚午辛未京師地又震中書省梧桐
樹有鵲以泥為巢鵲巢知歲次於羽蟲為有知今以
泥露巢遇風雨壊矣(唐書五行志)四月宗正寺獻毛龜(冊府)
(元龜)五月丙寅丁卯京師地又震(唐書五行志)七月神策軍
獻瑞瓜三蔓合為一蔕而生三瓜(冊府元龜)八月甲午京
師地又震有聲如雷甲辰又震灞水暴溢殺百餘人
(唐書五行志)六年正月坊州言櫟連理(冊府元龜)閏三月庚
申太白辰星合於東井占為兵憂(唐書天文志)關輔旱(五行)
(志)八月京兆府奏嘉禾異本同穎(冊府元龜)七年關輔
牛大疫死者十五六(唐書五行志)八月同州言祥雲見(冊府)
(元龜)八年正月丁亥許州人李狗兒持杖上含元殿
擊欄檻伏誅五月己未暴風發太廟屋瓦毁門闕官
署廬舍不可勝紀九年四月辛酉地震有聲如雷
關輔尤甚壊城壁廬舍地裂水湧十年四月戊申
京師地震癸丑又震有大鳥集宫中食雜骨獲之不
食死六月辛未晦水鳥集左藏庫(唐書五行志)十一年
二月同州獻五色鴈六月華州獻白烏十二年六
月京兆府進白鼠京兆府奉先等八縣旱損秋禾稼
萬頃十二月甲子左神策軍進白雀(冊府元龜)十三年
四月幸興慶宫龍堂禱雨有一白鸕鷀浮沉水際羣
𩔖翼從左右以為龍之變化(玉海)七月乙未京師地又
震十四年京師饑(唐書五行志)九月丁卯中書門下奏
賀苑中白鹿(冊府元龜)十五年正月戊申狂人劉忠詣
銀臺稱白起令上表天下有火灾三月京畿興平醴
泉等縣雨雹(唐書五行志)三月以久旱令李巘鄭雲逵禱
於炭谷秦嶺祈雨五月丁未延州進元兔七月鳳翔
府雞足山慶雲見(冊府元龜)十七年五月壬戌朔日有
食之在東井十度(唐書天文志)五月戊寅好畤縣風雹害
麥(五行志)十八年甘露降元和殿桐木丁香木(玉海)
十九年秋關輔饑二十一年正月甲戌雨赤雪於
京師(唐書五行志)
順宗永貞元年京畿長安等九縣山水害稼(五行志)
憲宗元和元年商州洪崖冶役夫將化為虎衆以水沃
之不果化鄜坊等州雹(五行志)二年四月丙子太白
犯東井北轅(天文志)七月邠州霜殺稼三年四月大
風毁含元殿欄檻二十七間占為兵起四年四月
册立皇太子以雨霑服罷十月再擇日册立又以雨
霑服罷丁未渭南暴水漂民居二百餘家五年三
月丙子大風毁崇陵上宫衙殿鴟尾及神門戟竿壊
行垣四十間六年十月鄜坊水七年八月京師
地震草木皆搖八年夏華同二州旱四月長安西
市有豕生二子三耳八足自尾分為二足多者下不
一也鄜坊等州雹六月庚寅京師大風雨毁屋飄瓦
人多壓死者丙申富平大風拔棗木千餘株京師大
水城南深丈餘入明德殿門猶漸車服渭水漲絶濟
(五行志)七月月犯五諸侯(天文志)九年春關内饑(五行志)
十年六月辛未歲星熒惑太白辰星合於東井占
曰中外相連以兵(天文志)秋鄜坊等州風雹害稼十月
京師地震(五行志)十一月盜焚獻陵寢宫十一年盜
斷建陵門戟(憲宗本紀)二月丁丑京師地又震(五行志)四月
丙辰太白犯輿鬼占曰有戮臣五月丁卯歲星辰星
合於東井(天文志)京畿大雨水昭應尤甚六月京畿水
害稼八月甲午渭水溢毁中橋(五行志)乙酉歲星辰星
合於東井占曰為謀變更事(天文志)十一月甲戌元陵
火(憲宗本紀)十二年六月乙酉京師大雨水含元殿一
柱傾市中水深三尺毁民居二千餘家(五行志)十三
年六月朔日有食之在輿鬼一度京師分也(天文志)
十五年京畿興平醴泉等縣雹傷麥七月丁未苑中
土山摧壓死二十人八月久雨閉坊市北門己卯同
州雨雪害稼(五行志)十一月壬子月犯東井北轅(天文志)
穆宗即位戊辰始朝羣臣於宣政殿是夜地震(五行志)
長慶元年正月丙午月掩東井鉞遂犯南轅第一星
(天文志)七月壽昌殿柱生玉芝一莖六尺(玉海)二年六
月大風震電落太廟鴟尾破御史臺樹七月好畤山
水漂民居三百餘家十月夏州大風飛沙為堆高及
城堞(五行志)三年四月同州言文宣王廟甘露降(冊府)
(元龜)四年三月庚午太白犯東井北轅遂入井中晝
見經天七日而出因犯輿鬼京師分也(天文志)民徐忠
信潛入浴堂門六月京師雨雹如彈丸庚寅大風毁
延喜門及景風門(五行志)丙戌鎮星依歴在觜觿嬴行
至參六度當居不居失行而前遂犯井鉞占曰嬴為
王不寧鉞主斬刈而又犯之其占重癸未熒惑犯東
井丁亥入井中八月庚辰熒惑犯鎮星於東井鎮星
既失行犯鉞而熒惑復往犯之占曰内亂十二月戊
子月掩東井(天文志)
敬宗寶歷元年四月壬寅熒惑入輿鬼掩積尸(天文志)秋
鄜坊二州暴水華州及京畿奉天等六縣水害稼(五行)
(志)七月甲辰填星犯東井(天文志)八月邠州霜殺稼十
一月庚辰鎮星復犯東井癸未月犯東井(五行志)二
年八月月入東井熒惑鎮星復合於東井輿鬼間庚
戌熒惑犯輿鬼(天文志)十二月延州人賀文妻一産四
男(五行志)
文宗太和元年同州虸蚄蟲害稼夏京畿同州旱八月
癸卯京師見赤氣滿天(五行志)二年内昭德寺火延
禁中野狐落野狐落者宫人所居也死者數百是日
宰相兩省官京兆尹樞密皆集於日華門督神策兵
救火獨御史府不至溫造自劾曰臺擊賊恐人緣以
為姦(白孔六帖)夏京畿水害稼(唐書五行志)七月熒惑掩輿鬼
質星十月丁卯月掩東井北轅(天文志)十月狂人劉德
廣入含元殿三年四月同官縣暴水漂没二百餘
家十月癸丑仗内火(五行志)十一月庚子京兆上言奉
先富平美原雲陽華原三原同官渭南八縣早霜損
稼二千三百四十頃(冊府元龜)四年夏鄜坊水漂没三
百餘家五月己卯通化南北二門鎖不可開鑰入如
有持之者破其管門乃啓(五行志)丙午歲星太白合於
東井(天文志)秋鄜坊等州雹(五行志)十二月京畿大水害
田稼(冊府元龜)五年正月庚子朔京師隂雪彌旬夏京
畿奉先渭南等縣雨雹(唐書五行志)六年關輔旱八
年三月定陵臺大雨震廡下地裂二十有六步占曰
士庶分離大臣專恣不救大敗五月己巳飛龍駒廐
中火夏陜華同等州旱六月癸未暴風壊長安縣署
及經行寺塔十二月禁中昭應寺火九年三月乙
卯京師地震屋瓦皆墜戶牖間有聲四月大風拔木
萬株墮含元殿四鴟尾拔殿廷樹三壊金吾仗舍廢
城門樓觀内外三十餘所光化門西城十數雉壊秋
京兆陜華同州旱京師訛言鄭注為上合金丹生取
小兒心肝密旨捕小兒無算往往隂相告曰某處失
幾兒矣方士言金丹可致神仙蓋誕妄不經之語或
信而服之則發熱多死如有所戒云小兒無辜者取
其心肝將有殺戮象鄭注為鳳翔節度使將之鎮出
開遠門旗竿折十二月京師苦寒(五行志)
開成元年二月乙亥京師地又震有蟻聚長五六十
步闊五尺至一丈厚五寸至一尺者夏鳳翔麟遊縣
暴雨水毁九成宫壊民舍數百家死者百餘人燕集
蕭望之塚二年三月真興門外鵲巢於古塚鵲巢
知避歲而古占又以高下卜水旱今不巢於木而巢
於塚不祥宫中有衆蛇相與鬭(五行志)六月庚申太白
入東井甲申客星出於東井(天文志)十一月乙丑夜京
師地又震(五行志)三年二月戊午熒惑入東井三月
乙酉入輿鬼五月辛酉太白犯輿鬼(天文志)夏河決侵
鄜坊(五行志)四年二月乙酉月掩東井(天文志)四月有
麞出於太廟獲之(五行志)八月壬申熒惑犯鉞遂入東
井(天文志)十一月甲戌京師地又震十二月乙卯乾陵
火(五行志)歲星熒惑俱逆行失色合於東井京師分也
五年二月壬申熒惑入輿鬼四月太白歲星入輿
鬼(天文志)六月有禿鶖羣飛集禁苑七月霖雨葬文宗
龍輴陷不能進(五行志)
武宗會昌元年七月山南等州蝗(五行志)閏八月丁酉熒
惑入輿鬼中占曰有兵喪二年六月丙寅太白犯
東井(天文志)十二月癸未京師地震三年六月西内
神龍寺火萬年縣東市火焚廬舍甚衆(五行志)七月癸
巳熒惑入東井色蒼赤動搖井中八月丁丑熒惑入
輿鬼(天文志)六年八月葬武宗辛未靈駕次三原縣
夜大風行宫幔城火(五行志)
宣宗大中三年十月辛巳上都及夏州地震壊廬舍壓
死數十人(五行志)十年八月熒惑犯東井(天文志)
懿宗咸通元年五月上都地震五年十月貞陵隧道
摧陷神策軍有浮屠像懿宗常跪禮之像没地四尺
六年八月同華蝗十一月己卯晦潼關夜中大風
山如吼雷河噴石鳴羣鳥亂飛重關傾側七年夏
同華及京畿蝗九年六月久雨禜明德門關内蝗
秋關内饑(五行志)懿宗時關中大旱貧者以蓬子為
麫槐葉為虀(食貨志)
僖宗即位是日黑氣如盤自天屬含元殿庭(五行志)
乾符三年春京師饑十二月京師地震有聲五年
内臣有刻木象頭以裹幞頭百官效之工門如市度
木斫之曰此斫尚書頭此斫將軍頭近服妖也六
年中書政事堂忽旦有死人血汚滿地不知主名二
月京師地震藍田山裂出水又御井水色赤而腥渫
之得一死女子腐爛近赤祥也五月丁酉宣授宰臣
豆盧瑑崔沆制殿庭氛霧四塞及百官班賀於政事
堂雨雹如鳬卵大風雷雨拔木(五行志)
廣明元年華嶽廟玄宗御製碑隱隱然有聲聞數里
間浹旬乃止(白孔六帖)四月京師雨雹大風拔木(唐書五行志)
中和元年有異星出於輿鬼占者以為惡星(天文志)九
月長安馬生人京房易傳曰諸侯相伐厥妖馬生人
一曰民流亡二年關内大饑四年關内大饑人
相食黃巢未入京師都人以黃米及黑豆屑蒸食之
謂之黃賊打黑賊(五行志)
光啓元年有彗星於積薪積水之間(天文志)二年春
鳳翔郿縣女子未齓化為丈夫旬日而死延州膚施
有牛死復生四月僖宗在鳳翔馬尾皆咤蓬如篲咤
怒象七月鳳翔麟遊草生如旗狀占曰其野有兵冬
鄜州洛交有蛇見於縣署復見於州署蛇冬則蟄易
曰龍蛇之蟄以存身也(五行志)
文德元年八月熒惑守輿鬼占曰多戰死(天文志)
昭宗乾寧元年有星孛於鶉首京師分也(天文志)
光化三年武德殿前鐘聲忽嘶嗄冬京師旱至於四
年春四年冬昭宗在東内武德門内烟霧四塞門
外日色皎然(五行志)
天復元年武德殿前鐘聲又變小(五行志)自五月丁酉
至於己亥太白晝見經天在井度(天文志)二年帝在
鳳翔十一月丁巳日南至夜驟風有鳥數千迄明飛
噪數日不止自車駕在岐常有鳥數萬棲殿前諸樹
岐人謂之神鴉(五行志)三年冬熒惑徘徊於東井間
久而不去京師分也(天文志)天復甲子歲自隴而西迄
於褒梁之境數千里内亢陽民多流散自冬經春饑
民啖食草木至有骨肉相食者甚多是年忽山中竹
無巨細皆放花結子饑民採之舂米而食珍如粳糯
其子粗顔色紅纖與今紅粳不殊其味尤更馨香數
州之民皆挈累入山就食之至於溪山之内居人如
市(玉堂閒話)
天祐元年十月京師大饑(唐書五行志)二年四月甲辰
彗星見於北河兩河為天闕在東井間而北河中國
所經也(天文志)昭宗遷於鳳翔朱梁率諸道甲馬奉
迎車駕時侯王將帥在岐下者皆以珠顆盤幞脚貫
以銀線而簪之又軍人咸以珠飾巾競相誇尚及朱
梁篡位乃知朱已居人上者久矣(秦再思記異)昭宗時
十六宅諸王以華侈相尚巾幘各自為制度都人效
之則曰為我作某王頭識者以為不祥昭宗時有禿
鶖鳥巢寢殿隅帝親射殺之唐末京都婦人梳髮以
兩鬢抱面狀如椎髻時人謂之抛家髻又世俗尚以
琉璃為釵釧近服妖也抛家琉璃皆播遷之兆云(唐書)
(五行志)
陜西通志卷四十六
