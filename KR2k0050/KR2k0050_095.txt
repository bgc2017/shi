陜西通志卷九十五
藝文十一(樂府)(四言古)(五言古)(七言古)
文王操
琴操曰紂為無道諸侯皆歸文王其後有鳳凰銜書
於郊文王乃作此歌
翼翼翔翔彼鳳凰兮銜書來遊以會昌兮瞻天按圖殷
將亡兮蒼蒼之天始有萌兮五神連精合謀房兮興我
之業望來羊兮
岐山操
周公為太王作其詞曰
狄戎侵兮土地遷移邦邑適于岐山烝民丕憂兮誰者
知嗟嗟奈何兮予命遭斯
越裳操
周公作也周公輔成王成文武之道越裳重九譯而
來獻白雉周公乃援琴而歌遂受之獻于文王之廟
於戲嗟嗟非旦之力乃文王之德
齊房
元封二年芝生甘泉齊房作
齊(讀曰齋)房産草九莖連葉宫童效異披圖按牒元氣之
精回復此都蔓蔓日茂芝成靈華
朝隴首
元狩元年行幸雍獲白麟作
朝隴首覽西垠雷電尞(古燎字)獲白麟爰五止顯黃德圖
匈虐熏鬻殛闢流離抑不祥賓百僚山河饗掩回轅鬗
長馳騰雨師洒路陂流星隕感惟風籋歸雲無懷心
上之回
上之回所中益夏將至行將北以承甘泉宫寒暑德游
石關望諸國月支臣匈奴服令從百官疾驅馳千秋萬
歲樂無極
長安有狹斜行無名氏
長安有狹斜狹斜不容車適逢兩少年夾轂問君家君
家新市傍易知復難忘大子二千石中子孝廉郎小子
無官職衣冠仕洛陽三子俱入室室中自生光大婦織
綺紵中婦織流黃小婦無所為挾琴上高堂丈人且徐
徐調絃詎未央
陌上桑無名氏
日出東南隅照我秦氏樓秦氏有好女自名為羅敷羅
敷善蠶桑採桑城南隅青絲為籠繫桂枝為籠鉤頭上
倭墮髻耳中明月珠緗綺為下裙紫綺為上襦行者見
羅敷下擔捋髭鬚少年見羅敷脱帽著帩頭耕者忘其
犂鋤者忘其鋤來歸自怒怨但坐觀羅敷使君從南來
五馬立踟蹰使君遣吏往問是誰家姝秦氏有好女自
名為羅敷羅敷年幾何二十尚不足十五頗有餘使君
謝羅敷寧可共載不羅敷前致詞使君一何愚使君自
有婦羅敷自有夫東方十餘騎夫壻居上頭何用識夫
壻白馬從驪駒青絲繫馬尾黃金絡馬頭腰中鹿盧劍
可值千萬餘十五小府吏二十朝大夫三十侍中郎四
十專城居為人潔白晳鬑鬑頗有鬚盈盈公府步冉冉
府中趨坐中數千人皆言夫壻殊(按此詩舊志未採苐白樂天權德輿諸詩)
(俱以羅敷為華州人今華州西亦有羅敷水故存之)
平陵東
漢翟義門人所作也義為丞相方進少子為東郡太
守以王莽簒漢舉兵誅之不克而見害門人作歌以
怨之也
平陵東松栢桐不知何人劫義公劫義公在高堂下交
錢百萬兩走馬兩走馬亦誠難顧見追吏心中惻心中
惻血出漉歸告我家賣黃犢
平關中(魏)繆襲
平關中路向潼濟濁水亡高墉鬭韓馬離羣兇選驍騎
從兩翼虜崩潰級萬億
長安道(梁)簡文帝
神臯開隴右陸海實西秦推輪抵長樂複道向宜春落
花依度幰垂柳拂行人金張與許史夜夜尚留賓
隴頭水元帝
銜悲别隴頭關路漫悠悠故鄉迷遠近征人分去留沙
飛曉成幕海氣夜如樓欲識秦川處隴水向東流
賦得横吹曲長安道庾肩吾
桂宫連複道黃山開廣路遠聽平陵鐘遙識新豐樹合
殿生光彩離宫起煙霧日落歌吹還塵飛車馬度
行幸甘泉宫歌劉孝威
漢家迎夏畢避暑甘泉宫棧車鳴里鼓駟馬駕相風校
尉烏桓騎待制樓煩弓後旌猶五柞前笳度九嵕才人
豹尾内御酒屬車中輦回百子閣扇動七輪風鳴鐘休
衞士披圖召後宫材官促校獵涼秋戲射熊
瑯琊王歌辭無名氏
長安十二門光門最妍雅渭水從隴來浮游渭橋下
長安道(陳)顧野王
鳳樓臨廣路仙掌入烟霞章臺京兆馬逸陌富平車東
門疏廣餞北闕董賢家渭橋縱觀罷安能訪狹斜
長安道蕭賁
前登灞陵道還瞻渭水流城形類北斗橋勢似牽牛飛
軒駕良駟寶劍雜輕裘經過狹斜里日暮與淹留
長安有狹邪行(北周)王褒
威紆狹斜道車騎動相喧博徒稱劇孟遊俠號王孫勢
傾魏侯府交盡翟公門路邪勞夾轂塗艱倦折轅日斜
宣曲觀春還御宿園塗歌楊柳曲巷飲榴花樽獨有遊
梁客還守孝文園
長安道(隋)何妥
長安狹斜路縱横四達分車輪鳴鳳轄箭服耀魚文五
陵多任俠輕騎自連羣少年皆重氣誰識老將軍
長安秋虞茂
露寒臺前曉露清昆明池水秋色明搖環動珮出層城
鵾絃鳳管奏新聲上林蒲桃合縹緲甘泉竒樹上葱青
玉人當歌理清曲婕妤恩情斷還續
臨高臺(唐)王勃
臨高臺高臺迢遰絶浮埃瑤軒綺構何崔嵬鸞歌鳳吹
清且哀俯瞰長安道萋萋御溝草斜對甘泉路蒼蒼茂
陵樹高臺四望同帝鄉佳氣鬱蔥蔥紫閣丹樓紛照曜
璧房錦殿相玲瓏東彌長樂觀西指未央宫赤城映朝
日綠柳搖春風旗亭百隊開新市甲第千甍分戚里朱
輪翠蓋不勝春疊樹層楹相對起復有青樓大道中繡
戶文窗雕綺櫳錦衣晝不襞羅幃夕未空歌屏朝掩翠
妝鏡晚窺紅為吾安寶髻蛾眉罷花叢塵間狹路黯將
暮雲開月色明如素鴛鴦池上兩兩飛鳳凰樓下雙雙
度物色正如此佳期那不顧銀鞍繡轂盛繁華可憐今
夜宿娼家娼家少婦不須顰東園桃李片時春君看舊
日高臺處栢梁銅雀生黃塵
長安道(横吹曲)沈佺期
秦地平如掌層城出雲漢樓閣九衢春車馬千門旦綠
柳開復合紅塵聚還散日晚鬭雞回經過狹斜看
隴頭吟王維
長安少年遊俠客夜上戌樓看太白隴頭明月迥臨關
隴上行人夜吹笛關西老將不勝愁駐馬聽之雙淚流
身經大小百餘戰麾下偏裨萬戶侯蘇武纔爲典屬國
節旄落盡海西頭
渭城少年行崔顥
洛陽二月梨花飛秦地行人春憶歸揚鞭走馬城南陌
朝逢驛使秦川客驛使前日發章臺傳道長安春早來
棠梨宫中燕初至蔔萄館裡花正開念此使人歸更早
三月便達長安道長安道上春可憐搖風蕩日曲河邊
萬戶樓臺臨渭水五陵花柳滿秦川秦川寒食盛繁華
遊子春來喜見花鬭雞下杜塵初合走馬章臺日半斜
章臺帝城稱貴里青樓日晚歌鐘起貴里豪家白馬驕
五陵年少不相饒雙雙挾彈求金市兩兩鳴鞭上渭橋
渭城橋頭酒新熟金鞍白馬誰家宿可憐錦瑟箏琵琶
玉壺清酒就君家小婦春來不解羞嬌歌一曲楊柳花
君子有所思行(雜曲)李白
紫閣連終南青冥天倪色凭崖望咸陽宫闕羅北極萬
井驚畫出九衢如弦直渭水清銀河横天流不息朝野
盛文物衣冠何翕赩廄馬散連山軍容威絶域伊臯運
元化衞霍舒筋力歌鐘樂未休榮去老還逼圓光過滿
缺太陽移中昃不散東海金何爭西輝匿無作中山悲
惻愴淚霑臆
長安道(横吹曲)韋應物
漢家宫殿含雲烟兩宫十里相連延晨霞出没弄丹闕
春雨依微自甘泉春雨依微春尚早長安貴遊愛芳草
寶馬横來下建章香車却轉避馳道貴遊誰最貴衞霍
勢難比何能蒙主恩幸遇邊塵起歸來甲第拱皇居朱
戶峨峨臨九衢中有流蘇合歡之寶帳一百二十鳳凰
羅列含明珠下有錦鋪翠被之燦爛博山吐香五雲散
麗人綺閣情飄飄頭上鴛釵雙翠翹低鬟曳袖回春雪
聚黛一聲愁碧霄山珍海錯棄藩籬烹犢炰羔如折葵
旣請列侯封部曲還將金印授廬兒歡榮若此何所苦
但苦白日西南馳
潼關吏杜甫
士卒何草草築城潼關道大城鐵不如小城萬丈餘借
問潼關吏修關還備胡要我下馬行為我指山隅連雲
列戰格飛鳥不能踰胡來但自守豈復憂西都丈人視
要處窄狹容單車艱難奮長戟萬古用一夫哀哉桃林
戰百萬化為魚請囑防關將慎勿學哥舒
塞蘆子前人
五城何迢迢(方鎮表朔方節度領定遠安豐二軍及三受降城為五城)迢迢隔河水
邊兵盡東征城内空荆杞思明割懷衞秀巗西未已迴
略大荒來崤函蓋虚爾延州(塞門鎮本屬延州開元二年移就蘆子關)秦北
戶關防猶可倚焉得一萬人疾驅塞蘆子岐有薛大夫
(薛景仙為扶風太守賊寇至擊却之)旁制山賊起近聞昆戎徒為退三百
里蘆關扼兩寇深意實在此誰能呌帝閽胡行速如鬼
哀江頭前人
少陵野老吞聲哭春日潛行曲江曲江頭宫殿鎖千門
細柳新蒲為誰綠憶昔霓旌下南苑苑中萬物生顔色
昭陽殿裡第一人同輦隨君侍君側輦前才人帶弓箭
白馬嚼齧黃金勒翻身向天仰射雲一箭正墜雙飛翼
明眸皓齒今何在血汚游魂歸不得清渭東流劍閣深
去住彼此無消息人生有情淚霑臆江水江花豈終極
黃昏胡騎塵滿城欲往城南望城北
岐山操(周公為太王作)韓愈
我家於豳自我先公伊我承緒敢有不同今狄之人將
土我疆民為我戰誰使死傷彼岐有岨我往獨處爾莫
余追無思我悲
涇水黃(鼓吹鐃歌)柳宗元
薛舉據涇以死其子仁杲尤勇以暴師平之為涇水黃
涇水黃隴野茫負太白騰天狼有鳥鷙立羽翼張鉤喙
決前鉅趯傍怒飛飢嘯翾不可當老雄死子復良巢岐
飲渭肆翺翔頓地紘提天綱列缺掉幟招搖耀鋩鬼神
來助夢嘉祥腦塗原野魂飛揚星辰復恢一方
驪宫高(美天子重惜人之財力也)白居易
高高驪山上有宫朱樓紫殿三四重遲遲兮春日玉甃
暖兮溫泉溢嫋嫋兮秋風山蟬鳴兮宫樹紅翠華不來
歲月久牆有衣兮瓦有松吾君在位已五載何不一幸
乎其中西去都門幾多地吾君不遊有深意一人出兮
不容易六宫從兮百司備八十一車千萬騎朝有宴飫
暮有賜中人之産數百家未足充君一日費吾君修已
人不知不自逸兮不自嬉吾君愛人人不識不傷財兮
不傷力驪宫高兮高入雲君之來兮為一身君之不來
兮為萬人
隴頭吟(横吹曲)翁綬
隴水潺湲隴樹黃征人隴上盡思鄉馬嘶斜日朔風急
雁過寒雲邊思長殘月出林鳴劒戟平沙隔水見牛羊
横行俱是封侯者誰斬樓蘭獻未央
長安少年行(側調曲)僧皎然
翠樓春酒蝦蟆陵長安少年皆共矜紛紛半醉綠槐道
蹀躞花驄驕不勝
五原行(宋)文同
雲蕭蕭草搖落風吹黃沙昏寂寞胡兒滿窟卧寒日卓
旗繫馬人一匹夜來烽火連篝起銀鶻呼兵捷如鬼齊
集弓刀上隴行犬譟狐嘷繞空壘羌人鈔暴為常事見
敵不爭收若雨自高聲勢叙邊功歲歲年年皆一同將
軍玩寇五原上朝廷不知但推賞
鴻門宴(元)楊維禎
天迷關地迷戶東龍白日西龍雨撞鐘飲酒愁海翻碧
火吹巢雙猰㺄照天萬古無二烏殘星破月來天餘座
中有客天子氣左股七十二子連明珠軍聲十萬振屋
瓦拔劍當人面如赭將軍下馬力拔山氣捲黃河酒中
瀉劍光上天寒彗殘明朝畫地分河山將軍呼龍將客
走石破青天撞玉斗
隴頭水(明)高瓛
隴坂﨑嶇隴水長征人隴上望家鄉停車駐馬不能渡
嗚咽聲中欲斷腸抽刀斬水水不絶拔山塞川川更咽
前軍洗瘡血尚存後軍滴泪水復渾丈夫有志沙場死
未到隴頭愁塞耳
鴻門高李東陽
鴻門高高屹屹日光盪雲霧塞雙舞劒三示玦壯士入
目眥拆謀臣怒玉斗裂網彌天龍有翼龍一去難再得
新豐行前人
長安風土殊不惡太公但念東歸樂漢皇真有縮地功
能使新豐為故豐人民不異山川同公不思歸樂關中
漢家四海一太公俎上之對何匆匆當時幸不烹若翁
五丈原前人
五丈原頭動地鼓魏人畏蜀如畏虎營門不開呼者怒
揮戈指天天宇漏將星墮空化為土鍊石心勞竟何補
侯歸上天多舊伍熊為前驅羆後拒忠魂不逐降王車
長衞英孫朝烈祖
馬嵬曲前人
唐家國破君不守獨載娥眉棄城走金甌器重不自持
玉環墮地猶回首前星夜出紫薇垣王風淨掃長安羶
上皇捲甲三川外父老含悲興慶前世間萬事多反覆
自古歡娛不為福君不見西宫露刃迎何如坡下屯兵宿
隴坂李夢陽
我欲望長安隴坂高隨天隴坂高可陟隴水鳴濺濺盤
盤上隴車斑斑下坂馬我匪虎與兕使我行曠野
南山操五章(并序選二)王九思
渼陂子旣老棲于南山之阿作南山之操五首月夜
獨坐被之絲桐抒情素焉
我棲兮南山有佩其蘭兮有芝可餐綺皓逝矣誰與我兮
盤桓南山之陬兮我憩我遊桂樹叢生兮其葉颼颼王
孫歸來兮與爾淹留
山靄靄兮出雲風蕭蕭兮涼發時雨降兮霏霏芳草茁
兮勃勃恍須臾兮明晦見斗柄兮西揭蕩吾神兮天遊
足不履兮散髮濯澗水兮冷冷弄團團兮明月忽浩浩
兮長嘯舞潛虬兮幽窟
隴頭流水徐禎卿
隴水嗚咽流各自東西下生男不下堂生女棄原野下
隴磨剪刀刀澁指爪柔將刀割斷水那用東西流隴水
鳴不止佀聞阿兒語出門不見人肝腸斷絶汝
岐山操(本朝)張恂
德之不修兮彼愛吾土吾敢愛此土兮重吾民苦望岐
山兮綢繆牖戶奈何使吾民兮間關水滸
長安道吳兆騫
馳道春風晚長楸落日斜按鷹來戚里挾瑟向侯家紈
扇平陽月珊鞭宣曲花君王方好武新拜李輕車
岐山操孫爾思
豳土兮孔腴我豳兮是家彼忽焉兮我荼使我氓兮不
獲休以愉朝遵兮漆滸夕築兮岐下北瞻兮豳藪昔我
覆兮我宇皇天眷我兮復有兹土
灞水操(并序)前人
北溟子家於灞之澳習灞水之形與聲冬春則水落
石出瑽瑢如佩玉其淺可以濫觴無所需于津人當
夫秋水時至衆流畢&KR1672;則潰渱濞溢巨瀾彌望而不
可厲揭也邇者刳木為舟以資利涉然不得夫善操
舟者故楫纜徒具而無濟于時噫世果無善操舟之
人乎哉
灞之水兮其流濺濺灞之渟兮其深□□□有勁蒲兮
坻有弱荃彼有幽人兮恒于此乎蹁蹮厲揭其淺深兮
以濯以湔秋水滎瀯而時至兮遠不覩夫修壖作舟楫
兮期以濟此大川何操舟者之尠其人兮望驚濤而徒旋
哀慕歌(商)季歴
先王旣徂長霣異都哀傷心腹未寫中懷追念伯仲我
季如何梧桐萋萋生于道周宫館徘徊臺閣旣除何為
遠去使此空虚支骨離别垂思南隅瞻望荆越涕淚交
流伯兮仲兮逝肯來遊自非二人誰訴此憂
紫芝歌
商山四皓隠居高祖聘之四皓不出仰天歎而作歌
漠漠商洛深谷逶迤灼灼紫芝可以療飢唐虞世遠吾
將安歸駟馬高車其憂甚大富貴之畏人不如貧賤之
肆志
昊天嗟嗟深谷逶迤樹木漠漠高山崔嵬岩居穴處以
為幄茵灼灼紫芝可以療飢唐虞往矣吾當安歸
隴頭水歌郝錦
飛騎出隴頭已臨隴頭水夜聞鼓鐃聲知傍關山壘
白渠歌無名氏
田于何所池陽谷口鄭國在前白渠起後舉鍤如雲決
渠為雨涇水一石其泥數斗且漑且糞長我禾黍衣食
京師億萬之口
隴頭二首(并序)同前
秦州記曰隴山東望秦川四五百里極目怋然山東
人行役升此而瞻顧者莫不悲思故歌曰
隴頭流水流離四下念我行役飄然曠野登高望遠涕
零雙墮
隴頭流水鳴聲嗚咽遙望秦川肝腸斷絶
民謠同前
武功太白去天三百孤雲雨角去天一握山水險阻黃
金子午蛇盤烏櫳勢與天通
古歌銅雀詞
長安城西雙員闕上有一雙銅雀宿一鳴五榖生再鳴
五榖熟
五侯歌
五侯初起曲陽最怒壞決高都連竟外杜土山漸臺西
白虎(高都外杜皆長安里名)
上郡歌
成帝時馮野王為上郡太守其後弟立亦自五原太
守徙西河上郡吏民喜美野王立相代爲太守歌曰
大馮君小馮君兄弟繼踵相因循聰明賢知惠吏民政
如魯衞德化均周公康叔如二君
京兆謠
李燮拜京兆詔發西園錢燮上封事遂止不發吏民
愛敬乃為此謠
我府君道教舉恩如春威如虎剛不吐柔不茹愛如母
訓如父
盤中詩蘇伯玉妻
山樹高鳥鳴悲泉水深鯉魚肥空倉鵠常苦飢吏人婦
會夫希出門望見白衣謂當是而更非還入門中心悲
北上堂西入階急機絞杼聲催長歎息當語誰君有行
妾念之出有日還無期結巾帶長相思君忘妾未知之
妾忘君罪當治黃者金白者玉高者山下者谷姓者蘇
字伯玉人材多知謀足家居長安身在蜀何惜馬蹄歸
不數羊肉千斤酒百斛令君馬肥麥與粟今時人知四
足與其書不能讀當從中央周四角
雍州(晉)摰虞
於皇先王經啟九有有州惟雍居京之右土載奧區山
包神藪嘉生惟繁庶䫫殷阜悠悠周域有華有河外接
荒服内含岐豐周餘旣没彜德未終莫不慕義易俗移風
關中潘岳
於皇時晉受命旣固三祖在天聖皇紹祚德博化光刑
簡枉錯微火不戒延我寶庫蠢爾小醜狡焉思肆虞我
國眚窺我利器岳牧慮殊威懷理二將無專策兵不素
肄翹翹趙王請徒三萬朝議惟疑未逞斯願桓桓梁征
高牙乃建旗蓋相望偏師作援虎視耽耽威彼好畤素
甲日耀元幕雲起誰其繼之夏侯卿士惟系惟處别營
棋跱夫豈無謀戎士承平守有完郛戰無全兵鋒交卒
奔孰免孟明飛檄秦郊告敗上京周徇師令身膏氐斧
人之云亡貞節克舉盧播違命投畁朔土為法受惡誰
謂荼苦哀此黎元無罪無辜肝腦塗地白骨交衢夫行
妻寡父出子孤俾我晉民化為狄俘亂離斯瘼日月其
稔天子自矜旰食晏寢主憂臣勞孰不祇懔愧無獻納
尸素以甚皇赫斯怒爰整精銳命被上谷指日遄逝親
奉成規稜威遐厲首陷中亭揚聲萬計兵固詭道先聲
後實聞之有司以萬為一紂之不善我未之必虚皛湳
德繆彰甲吉雍門不啟陳汧危逼觀遂虎奮感恩輸力
重圍克解危城載色豈曰無過功亦不測情固萬端於
何不有紛紛齊萬亦孔之醜曰納其降曰梟其首疇真
可掩孰偽可久既徵爾辭既蔽爾訟當乃時實否則證
空好爵旣靡顯戮亦從不見竇林伏尸漢邦周人之詩
實曰采薇北難獫狁西患昆夷以古况今何足曜威徒
愍斯民我心傷悲斯民如何荼毒于秦師旅旣加饑饉
是因疫癘淫行荆棘成針絳陽之粟浮于渭濱明明天
子視民如傷申命羣司保爾封疆靡暴于衆無陵于強
惴惴寡弱如熙春陽
關隴歌(并序)無名氏
王猛政理稱舉關隴清宴自長安至于諸州皆夾樹
槐柳百姓歌之曰
長安大街夾樹楊槐下走朱輪上有鸞棲英彦雲集誨
我萌黎
隴頭流水歌無名氏
西上隴阪羊腸九迴山高谷深不覺脚酸
送方希直先生還漢中(明)蜀獻王椿
嵋山峨峨江水泱泱我疆我理俾民以康靡言匪衣靡
善匪得閱士孔多我敬希直謙以自牧卑以自持雍容
儒雅鸞鳳之儀有學有識乃作乃述追之琢之金玉之
質侍我經筵不倦以勤非德不言非道不陳職思其歸
義不可奪采采者芹侍教如渴爰秣其馬爰振其衣拜
手稽首載辭而歸昔之來也春日遲遲今之歸也涼風
凄凄悠悠我心念子良苦爰命詞臣飲餞江滸王道如
砥旣歌且詠八月初吉抵于南鄭沔彼江漢亦合而流
瞻彼岷峨鬱其相繆心之憂兮臨别繾綣子如我思道
豈云遠歲行在子文闈秋開較藝至公遲子西來
南山(十三章選三)王九思
美康侯也維茲鄠學多歴年所日就頹壞官師失據
士因廢業茂才俊異亦蹇于成侯用疚心作而新之
以興禮學施教化成人才裨治道焉諸士樂而美之
作是詩也
天啟斯文佑我鄠人康侯莅止懷保小民小民攸樂旣
豐旣穫既康旣廓其色沃若侯曰時哉乃其有作
乃作講堂講堂翼翼乃作齋廡齋廡殖殖乃作肄舍肄
舍戢戢乃作中門中門仡仡乃作繪壁爛其有色
言言學宫旣邃旣新我侯莅止其從如雲於樂泮水言
采其芹明明我侯淑慎其身其德不爽萬福來臻
城略陽何景明
扶風令城略陽賊來略陽令走藏扶風令為登城喚抽
刀誓衆衆不散三日抗城一日戰戰不利兮生縛見見
賊罵賊危不變略陽城人盡為鬼略陽令生扶風死守
臣上奏驚天子君不見扶風令死封公卿嗟爾略陽之
令胡為生
韓侯祠蘇進
溥彼疆兮周后是命皇皇幅&KR0695;天偉厥勝析余以圭至
止為政攬轡山川驚竒莫竟
大河西注龍門北豁兩崖天塹雲懸斧鑿浪起轟空龍
翻崩岳萬古雄流為韓經絡
有截晉墟岌然南界東據洪河西袤梁外鉤連三嶺環
合如帶鞏哉金盂無一絲壞
隴頭胡纘
隴頭林密流水其内赤根絲絲白波濊濊隴泉潄玉隴
鳥冲烟隴水到地隴木到天
輞川懷古吟(四章)(本朝)許孫荃
有幽其山載曲其水我思古人築室於此
其人伊何實始宋公(之問曾僑寓於此)右丞别墅風光不同
亦有錢(起)裴(迪)過而詠歌温(庭筠)白(樂天)繼起夢想岩阿
伊余小子數公而後結廬何時於川之右
三良塚(魏)曹植
功名不可為忠義我所安秦穆先下世三人皆自殘生
時等榮樂旣殁同憂患誰云捐軀易殺身誠獨難攬涕
登君墓臨穴仰天嘆長夜何冥冥一往不復還黃鳥為
悲鳴哀哉傷肺肝
贈羊長史(晉)陶潜
左軍羊長史銜使秦川作此與之
愚生三季後慨然念黃虞得知千載外正賴古人書賢
聖留餘跡事事在中都豈忘游心目關河不可踰九域
甫已一逝將理舟輿聞君當先邁負疴不獲俱路若經
商山為我少躊躇多謝綺與甪精爽今何如紫芝誰復
採深谷久應蕪駟馬無貰患貧賤有交娛清謠結心曲
人乖運見疏擁懷累代下言盡意不舒
三良塚前人
彈冠乘通津但懼時我遺服勤盡歲月常恐功愈微忠
情謬獲露遂為君所私出則陪文輿入必侍丹幄箴規
嚮已從記議初無虧一朝長逝後願言同此歸厚恩固
難忘君命安可違臨穴罔遲疑投義志攸希荆棘籠高
墳黃鳥聲正悲良人不可贖泫然沾我衣
西遊咸陽中(陳)隂鏗
上林春色滿咸陽遊俠多城斗疑連漢橋星象跨河影
裏看飛轂塵前聽遠珂還家何意晚無處不經過
秋日遊昆明池江總
靈沼蕭條望遊人意緒多終南雲影落渭北雨聲過蟬
噪金隄柳鷺飲石鯨波珠來照似月織處寫成河此時
臨水歎非復採蓮歌
浴溫湯泉(北齊)劉逖
驪岫猶懷土新豐尚有家神井堪消疹溫泉足蕩邪紫
苔生石岸黃沫擁金沙振衣殊未已翻能停使車
京兆歌陸厥
兔園夾池水修竹復檀欒不如黃山苑儲胥與露寒邐
迤傍無界岑崟鬱上干上干入翠微下趾連長薄芳露
浸紫莖秋風搖素萼雁起宵未央雲間月將落照梁桂
兮影徘徊承露盤兮光照灼壽陵之街走狐兔金巵玉
盌會銷鑠願奉葡萄花為石實羽爵
幸同州過故宅(北周)明帝
玉燭調秋氣金輿歴舊宫還如過白水更似入新豐霜
潭漬晚菊寒井落疎桐舉杯延故老今聞歌大風
登渭橋宗羈
仲山朝飲馬還坐渭橋中南瞻臨别館北望盡離宫四
面衣裾合三條冠蓋通蘭香想和季雲起憶成公圯上
相知早雞鳴幸共同
陪駕幸終南山宇文昶
堯蓋臨河潁漢蹕踐華嵩日旂迴北鳳星旆轉南鴻青
雲過宣曲先驅背射熊金桴拂泉底玉琯吹雲中古轍
稱難極新途或易竆煙生山欲盡潭淨水恒空交松上
連霧修竹下來風仙才道無别靈氣法能同東棗羞朝
座西桃獻夜宫詔令王子晉出對浮丘公
陪駕幸終南和宇文内史庾信
玉山乘四載瑤池宴八龍黿橋浮少海鵠盖上中峰飛
狐横塞路白馬當河衝水奠三川石山封五樹松長虹
雙瀑布圓闕兩芙蓉戌樓鳴夕鼓山寺響晨鐘新蒲節
轉促短笋籜猶重樹宿含櫻鳥花留釀蜜蜂迎風下列
缺灑酒召昌容且欣陪北上方欲待東封
同州還前人
赤岸繞新村青城臨綺門范睢新出相穰侯始出藩上
林催獵響河橋爭渡喧竄雉飛横澗藏狐入斷原將軍
高宴晚來過青竹園
和春日晚景宴昆明池前人
春餘足光景趙李舊經過上林柳腰細新豐酒徑多小
船行釣鯉新盤待摘荷蘭臯徒稅駕何處有凌波
忝在司水看治渭橋前人
大夫參下位司職渭之陽富平移鐵鎖甘泉運石梁跨
虹連絶岸浮黿續斷航春洲鸚鵡色流水桃花香星精
逢漢帝釣叟值周王平堤石岸直高堰柳隂長羡言杜
元凱河橋獨舉觴
春和趙王西京路春旦前人
直城龍首抗横橋天漢分風烏疑近日露掌定高雲新
渠還入渭舊鼎更開汾漢獵熊攀檻秦田雉失羣宜(疑作)
(祈)年動春律御宿斂寒氛弄玉迎蕭史東方覓細君楊
柳成歌曲蒲桃學繡文鳥鳴還獨解花開先自薰誰知
灞陵下猶有故將軍
秋日遊昆明池(隋)薛道衡
灞陵因靜退靈沼暫徘徊新船木蘭檝舊宇豫章材荷
心宜露泫竹徑重風來魚潛疑刻石沙暗似沈灰琴逢
鶴欲舞酒遇菊花開羈心與秋興陶然寄一杯
奉和春日臨渭水應令柳䛒
飲馬投錢岸解釣剖璜津風絲曳香餌覆杯懷昔人
行經太華孔德紹
紛吾世網暇靈岳展幽尋寥闊風塵遠杳冥川谷深山
昏五里霧日落二華隂疎風起蓮葉危塞隠桃林何必
東都外此處可抽簪
登終南山胡師躭
結廬終南山西北望帝京烟霞亂鳥道劣見長安城宫
雉互相映雙闕雲間生鐘鼓沸閶闔笳管咽承明朱閣
臨槐路紫盖飛縱横望望未極已甕牖秋風驚嵓岫草
木黃飛雁遺寒聲墜葉積幽徑繁露垂荒庭甕中酒新
熟澗谷寒蟲鳴且對一壺酒安知世間名寄言朝市客
同君樂太平
帝京篇(十首選二)(唐)太宗
秦川雄帝宅函谷壯皇居綺殿千尋起離宫百雉餘連
甍遙接漢飛觀迥凌虚雲日隠層闕風煙出綺疏
建章歡賞夕二八盡妖妍羅綺昭陽殿芬芳瑇瑁筵珮
移星正動扇掩月初圓無勞上懸圃即此對神仙
幸武功慶善宫同前
壽丘惟舊跡酆邑乃前基粤予承累聖懸弧亦在茲弱
齡逢運改提劍鬱匡時指麾八荒定懷柔萬國夷梯山
咸入欵駕海亦來思單于陪武帳日逐衞文㮰端扆朝
四岳無為任百司霜節明秋景輕冰結水湄芸黃徧原
隰禾穎積京畿共樂還鄉宴歡比大風詩
入潼關同前
崤函稱地險襟帶壯兩京霜峰直臨道冰河曲繞城古
木參差影寒猿斷續聲冠蓋往來合風塵朝夕驚高談
先馬度偽曉預雞鳴棄繻懷遠志封泥負壯情别(一作向)
有真人氣安知名不名
登驪山高頂寓目中宗
四郊秦漢國八水帝王都閶闔(一作閭閻)雄里閈城闕壯規
模貫渭稱天邑含岐實奧區金門披玉館因此識皇(一作)
(黃)圖
校獵義成宫喜逢大雪率題九韻以示羣臣
玄宗
弧矢威天下旌旗遊近縣一面施鳥羅三驅教人戰暮
雲成積雪曉色開行殿皓然原隰同不覺林野變北風
勇士馬東日華組練觸地銀麞出連山縞鹿見月兔落
高矰星狼下急(一作飛)箭旣欣盈尺兆復憶磻谿便歲豐
將遇賢俱荷皇天眷
和洗掾登城南坂望京邑袁朗
二華連陌塞九隴統金方奧區稱富貴重險擅雄強龍
飛灞水上鳳集岐山陽神臯多瑞蹟列代有興王我后
膺靈命爰求宅茲土宸居法太微建國資天府元風叶
黎庶德澤浸區宇醒醉各相扶謳歌從聖主南登少陵
岸還望帝城中帝城何鬱鬱佳氣乃蔥蔥金風凌綺觀
璇題敞蘭宫複道東西合交衢南北通萬國朝前殿羣
公議宣室嗚珮含早風華蟬曜朝日柏梁宴初罷千鍾
歌未畢端拱肅巖廊思賢聽琴瑟逶迤萬雉列隠軫千
閭布飛甍夾御溝曲臺臨上路處處歌鐘鳴喧闐車馬
度日落長楸間含情兩相顧是月冬之季隂寒晝不開
驚飛四面集飛雪千里迴狐白登廊廟牛衣出草萊詎
知韓長孺無復重然灰
過漢故城王績
大漢昔未定強秦猶擅場中原逐鹿罷高祖鬱龍驤經
始謀帝座茲焉壯未央規模竆棟宇表裏後城隍羣后
崇長樂中朝增建章鉤陳被蘭錡樂府奏芝房翡翠明
珠帳鴛鴦白玉堂清晨寶鼎食閑夜鬱金香天馬來東
道佳人傾北方何其赫隆盛自謂保靈長歷數有時盡
哀平嗟不昌冰堅成巨猾火德遂頽綱奧位匪虚校貪
天竟速亡魂神吁社稷豺虎鬭巖廊金狄移灞岸銅盤
向洛陽君王無處所年代幾荒涼宫闕誰家域榛蕪罥
我裳井田惟有草海水變為桑在昔高門内於今岐路
傍餘基不可識古墓列成行狐兔驚魍魎鴟梟嚇獝狂
空城寒日晚平野暮雲黃烈烈焚青棘蕭蕭吹白楊千
秋并萬歲空使詠歌傷
奉和聖制過溫湯楊思元
豐城觀漢跡溫谷幸秦餘地接幽王壘塗分鄭國渠風
威肅文衞日彩鏡雕輿遠岫凝氛重寒叢對影疎迴瞻
建章闕佳氣滿宸居
辛丑歲十月上幸長安時扈從出西嶽作
沈佺期
西鎮何穹崇壯哉信靈造諸嶺皆峻秀中峰特美好傍
見巨掌存勢如石東倒頗聞首陽去開坼此河道磅□
壓洪源巍峨壯清昊雲泉紛亂瀑天磴屹横抱子先呼
其巔宫女世不老下有府君廟歷載傳灑掃星明應天
遊十月戒豐鎬微末忝閒從兼得事蘋藻宿心愛茲山
意欲拾靈草隂壑已永閟雲竇絶探討芳月期再來迴
策思方浩
和黃門盧監望秦始皇陵張九齡
秦帝始求仙驪山何遽卜中年旣無效茲地所宜復徒
役如來奔珍怪亦雲蓄黔首無寄命赭衣相追逐人怨
神亦怒身死宗遂覆土崩失天下龍鬭入函谷國為項
籍屠君同華元戮始掘旣由楚終焚乃因牧上宰識楊
賢中阿感桓速一聞過秦論載懷空杼軸
華嶽王維
西嶽出浮雲積雪在太清連天凝黛色百里遙青冥白
日為之寒森沈華隂城昔聞乾坤閉造化生巨靈右足
踏方止左手推削成天地忽開拆大河注東溟遂為西
峙嶽雄雄鎮秦京大君包覆載至德被羣生上帝佇昭
告金天思奉迎人祗望幸久何獨禪云亭
同諸公登慈恩寺塔儲光羲
金祠起真宇直上青雲垂地靜我亦閑登之秋清時蒼
蕪宜春苑片碧昆明池誰道天漢高逍遙方在茲虚形
賓太極攜手行翠微雷雨傍杳冥鬼神中躨跜靈變在
倏忽莫能竆天涯冠上閶闔開履下鴻雁飛宫室低邐
迤羣山小參差俯仰宇宙空庶隨了義歸崱屴非大厦
久居亦以危
登秦嶺作時陷賊歸國前人
朝出猛獸林躨跜登高峰僮僕履雲霧隨我行太空羲
和舒靈輝倏忽西極通迴首望涇渭隱隱如長虹九逵
合蒼蕪五陵遥瞳朦鹿遊大眀殿霧濕華清宫網羅蠛
蠓時顧齒熊羆鋒失途走江漢不能有其功氣逐招搖
星魂隨閶闔風惟言宇宙清復使車書同林木被繁霜
合沓連山紅鵬鶚勵羽翼俯視荆棘叢誓將食鶬鴞然
後歸崆峒
同諸公秋霽曲江俯見南山前人
天靜終南高俯暎江水明有若蓬萊下淺深見澄瀛羣
峰懸中流石壁如瑤瓊魚龍隠蒼翠鳥獸遊清泠菰蒲
林下秋薜荔波中輕山戞浴蘭阯水若居雲屏嵐氣浮
渚宫孤光隨曜靈隂隂豫章館宛宛百花亭大君及羣
臣晏樂方嚶鳴吾黨二三子蕭辰怡性情逍遥滄洲時
乃在長安城
望太華贈盧司倉陶翰
行吏到西華乃觀三峰壯削成元氣中傑出天河上如
有飛動色不知青冥狀巨靈安在哉厥跡猶可望方此
顧行旅末由飭仙装葱蘢記星壇明滅數雲嶂良友垂
真契宿心所微尚敢投歸山吟霞徑一相訪
關門望華山劉長卿
客路瞻太華三峰高際天夏雲亘百里合沓遙相連雷
雨飛半腹太陽在其巔翠微關上近瀑布林梢懸愛此
衆容秀能令西望偏徘徊忘暝色泱漭成隂煙曾是朝
百靈亦聞會羣仙瓊漿豈易挹毛女非空傳髣髴仍佇
想幽期如眼前金天有清廟松柏隠蒼然
登太白峰李白
西上太白峰夕陽竆登攀太白與我語為我開天關願
乘冷風去直出(一作上)浮雲間舉手可近月前行若無山
一别武功去何時復見還
春陪商州裴使君遊石娥溪(時欲東歸遂有此贈)前人
裴公有仙標拔俗數千丈澹蕩滄洲雲飄颻紫霞想剖
竹商洛間政成心已閒蕭條出世表冥寂閉玄關我來
屬芳節解榻時相悦搴帷對雲峰揚袂指松雪暫出東
城邊遂遊西巖前横天聳翠壁噴壑鳴紅泉尋幽殊未
歇愛此春光發溪傍饒名花石上有好月命駕歸去來
露華生翠苔淹留惜將晚復聽清猿哀清猿斷人腸遊
子思故鄉明發首東路此懽焉可忘
望終南寄紫閣隠者前人
出門見南山引領意無限秀色難為名蒼翠日在眼有
時白雲起天際自舒卷心中與之然託興每不淺何當
造幽人滅跡棲絶巘
登樂遊廟作韋應物
高原出東城一一見咸陽上有千載事乃自漢宣皇頹
壖久凌遲陳迹翳丘荒春草雖復綠驚風但飄揚周覽
京城内雙闕起中央微鐘何處來暮色忽蒼蒼歌吹喧
萬井車馬塞康莊昔人豈不爾百世同一傷歸當守沖
漠跡寓心自忘
因假歸白閣西草堂岑參
雷聲傍太白雨在八九峰東望白閣峰半入紫閣松勝
槩紛滿目衡門趣彌濃幸有數畝田得延二仲蹤早聞
達士語偶與心相通誤徇一微官還山愧塵容釣竿不
復把野碓無人舂惆悵飛鳥盡南溪聞夜鐘
終南雲際精舍尋法澄上人不遇歸高冠東潭石
淙望秦嶺微雨作貽友人前人
昨夜雲際宿旦從西峰回不見林中僧微雨潭上來諸
峰皆晴翠秦嶺獨不開石鼓有時鳴秦王安在哉東南
雲開處突兀獮猴臺崕口懸瀑流半宫白皚皚噴壁四
時雨傍村終日雷北瞻長安道日夕多塵埃若訪張仲
蔚衡門滿蒿萊
與高適薛據登慈恩寺浮圖前人
塔勢如湧出孤高聳天宫登臨出世界磴道盤虚空突
兀壓神州崢嶸如鬼工四角礙白日七層摩蒼穹下窺
指高鳥俯聽聞驚風連山若波濤奔湊似朝東青槐夾
馳道宫館何玲瓏秋色從西來蒼然滿關中五陵百原
上萬古青濛濛淨理了可悟勝因夙所宗誓將掛冠去
覺道資無竆
同薛司直諸公秋霽曲江俯見南山作高適
南山鬱初霽曲江湛不流若臨瑶池前想望崑崙丘迴
首見黛色𦕈然波上秋深沈俯崢嶸清淺延阻修連潭
萬木影插岸千巖幽杳靄信難測淵淪無暗投片雲對
漁父獨鳥隨虚舟我心寄青霞世事慙白鷗得意在乘
興忘懷非外求良辰自多暇欣與數子遊
玉華宫杜甫
溪回松風長蒼鼠竄古瓦不知何王殿遺構絶壁下隂
房鬼火青壞道哀湍瀉萬籟真笙竽秋色正瀟灑美人
為黃土况乃粉黛假當時侍金輿故物獨石馬憂來藉
草坐浩歌淚盈把冉冉征途間誰是長年者
九成宫前人
蒼山入百里岸斷如杵臼層宫憑風回岌嶪土囊口立
神扶棟梁鑿翠開戶牖其陽産靈芝其隂宿牛斗紛披
長松倒揭&KR2248;怪石走哀猿啼一聲客淚迸林藪荒哉隋
家帝製此今頹朽向使國不亡焉為巨唐有雖無新增
修尚置官居守巡非瑤水遠跡是雕牆後我行屬時危
仰望嗟嘆久天王狩太白駐馬更搔(一作回)首
渼陂西南臺前人
高臺面蒼陂六月風日冷蒹葭離披去天水相與永懷
新目似擊接要心已領仿像識鮫人空蒙辨魚艇錯磨
終南翠顛倒白閣影崷崒增光輝乘陵惜俄頃勞生愧
嚴鄭外物慕張邴世復輕驊騮吾甘雜鼃黽知歸俗可
忽取適事莫並身退豈待官老來苦便靜况資菱芡足
庶結茅茨迥從此具扁舟彌年逐清景
三川觀水漲二十韻前人
我經華原來不復見平陸北上惟土山連天走竆谷火
雲無時出飛電常在目自多窮岫雨行潦相豗蹙蓊匌
川氣黃羣流會空曲清晨望高浪忽謂雲崕踣恐泥竄
蛟龍登危聚麋鹿枯查卷拔樹礧磈共充塞聲吹鬼神
下世閱人代速不有萬穴歸何以尊四瀆及觀泉源漲
反懼江海覆漂沙坼岸去潄壑松柏禿乘陵破山門迴
斡裂地軸交洛赴洪河及關豈信宿應沈數州没如聽
萬室哭穢濁殊未清風濤怒猶蓄何時通舟車隂氣不
黲黷浮生有蕩汩吾道正羈束人寰難容身石壁滑側
足雲電屯不已艱險路更跼普天無川梁欲濟願水縮
西志中林士未脱衆魚腹舉頭向蒼天安得騎鴻鵠
同諸公登慈恩寺墖前人
高標跨蒼穹烈風無時休自非曠士懷登兹翻百憂方
知象教力足可追冥搜仰穿龍蛇窟始出枝撐幽七星
在北戶河漢聲西流羲和鞭白日少昊行清秋秦山忽
破碎涇渭不可求俯視但一氣焉能辨皇州回首呌虞
舜蒼梧雲正愁惜哉瑤池飲日晏崐崘丘黃鵠去不息
哀鳴何所投君看隨陽雁各有稻粱謀
飛仙閣(在略陽東南四十里)前人
土門山行窄微徑緣秋毫棧雲闌干峻梯石結構牢萬
壑欹疎林積隂帶奔濤寒日外澹泊長風中怒號歇鞍
在地底始覺所歴高往來雜坐卧人馬同疲勞浮生有
定分饑飽豈可逃歎息謂妻子我何隨汝曹
彭衙行前人
憶昔避賊初北走經險艱夜深彭衙道月照白水山盡
室久徒步逢人多厚顔參差谷鳥吟不見遊子還癡女
饑咬我啼畏猛虎聞懷中掩其口反側聲愈嗔小兒強
解事故索苦李餐一旬半雷雨泥濘相牽攀既無禦雨
備徑滑衣又寒有時經契闊竟日數里間野果充餱糧
卑枝成屋椽早行石上水暮宿天邊煙少留周家窪欲
出蘆子關故人有孫宰高義薄層雲延客已曛黑張燈
啟重門煖湯濯我足剪紙招我魂從此出妻孥相視涕
闌干衆雛爛漫睡喚起霑盤飧誓將與夫子永結為弟
昆遂空所坐堂安居奉我懽誰肯艱難際豁達露心肝
别來歲月周胡羯仍搆患何當有翅翎飛去墮爾前
奉同郭給事湯東靈湫作(驪山温湯之東有龍湫)前人
東山氣鴻濛宫殿居上頭君來必十月樹羽臨九州隂
火煮玉泉噴薄漲巖幽有時浴赤日光抱空中樓閬風
入轍跡曠原延冥搜沸天萬乘動觀水百丈湫幽靈斯
可怪王命官屬休初聞龍用壯擘石摧林丘中夜窟宅
改移因風雨秋倒懸瑤池影屈注蒼江流味如甘露漿
揮弄滑且柔翠旗澹偃蹇雲車紛少留簫鼓蕩四溟異
香泱漭浮鮫人獻微綃曾祝沈豪牛百祥奔明盛古先
莫能儔坡陀金蝦蟇出見蓋有由至尊顧之笑王母不
肯(一作遣)收復歸虚無底化作長黃虬飄飄青瑣郎文彩
珊瑚鉤浩歌淥水曲清絶聽者愁
登長城李益
漢家今上郡秦塞古長城有日雲長慘無風沙自驚當
今聖天子不戰四夷平
終南山韓愈
吾聞京城南茲惟羣山囿東西兩際海巨細難悉究山
經及地志茫昧非受授團辭試提挈挂一念萬漏欲休
諒不能粗叙所經覯嘗昇崇丘望戢戢見相湊晴明出
稜角縷脉碎分繡蒸嵐相澒洞表裏忽通透無風自飄
簸融液煦柔茂横雲時平凝點點露數岫天空浮修眉
濃綠畫新就孤撐有巉絶海浴褰鵬噣春陽潜沮洳濯
濯吐深秀崖巒雖嵂崒輭弱類含酎夏炎百木盛蔭鬱
增埋覆神靈日歊歔雲氣爭結構秋霜喜刻轢磔卓立
癯瘦參差相疊重剛耿陵宇宙冬行雖幽墨冰雪工琢
鏤新曦照危峩億丈恒高袤明昏無停態頃刻異狀候
西南雄太白突起莫間簉藩都配德運分宅占丁戊逍
遙越坤位詆訐陷乾竇空虚寒兢兢風氣較搜潄朱維
方燒日隂霰縱騰糅昆明大池北去覿偶晴晝綿聯竆
俯視倒側困清漚微瀾動水面踊躍躁猱狖驚呼惜破
碎仰喜呀不仆前尋徑社墅坌蔽畢原陋﨑嶇上軒昂
始得觀覽富行行將遂竆嶺陸煩互走勃然思坼裂擁
掩難恕宥巨靈與夸娥遠賈期必售還疑造物意固護
蓄精祐力雖能排斡雷電怯呵詬攀緣脱手足蹭蹬抵
積甃茫如試矯首堛塞生怐愗威容喪蕭爽近新迷遠
舊拘官計日月欲進不可又因緣竆其湫凝湛閉隂嘼
魚鰕可俯掇神物安敢寇林柯有脱葉欲墮鳥驚救爭
銜彎環飛投棄急哺鷇旋歸道回睨遠枿壯復奏吁嗟
信竒怪峙質能化貿前年遭譴謫探歴得邂逅初從藍
田入顧盼勞頸脰時天晦大雪淚目苦矇瞀峻塗拖長
冰直下若懸溜褰衣步推馬顛蹶退且後蒼黃忘遐睎
所矚纔左右杉篁咤蒲蘇杲耀攢介胄專心憶平道脱
險逾避臭昨來逢清霽宿願忻始副崢嶸躋冡頂倏閃
雜鼯鼬前低劃開闊瀾漫堆衆皺或連若相從或蹙若
相鬭或妥若弭伏或聳若驚雊或散若瓦解或赴若輻
輳或翩若船遊或決若馬驟或背若相惡或向若相佑
或亂若抽笋或嵲若炷灸或錯若繪畫或繚若篆籀或
羅若星離或蓊若雲逗或浮若波濤或碎若鋤耨或如
賁育倫暏勝勇前購先強勢已出後鈍嗔䛠譳或如帝
王尊叢集朝賤幼雖親不䙝狎雖遠不悖謬或如臨食
案肴核分飣餖又如遊九原墳墓包槨柩或纍若盆&KR1125;
或揭若㽅豆或覆若曝鼈或頹若寢獸或蜿若藏龍或
翼若摶鷲或齊若友朋或隨若先後或迸若流落或顧
若宿留或戾若仇讐或密若婚媾或儼若峨冠或飜若
舞袖或屹若戰陣或圍若蒐狩或靡然東注或偃然北
首或如火熺焰或若氣饙餾或行而不輟或遺而不收
或斜而不倚或弛而不彀或赤如禿鬝或燻若柴槱或
如龜坼兆或若卦分繇或前横若剝或後斷若姤延延
離又屬夬夬叛還遘喁喁魚闖萍落落月經宿誾誾樹
牆垣巘巘架庫廏參參削劍戟煥煥銜瑩琇敷敷花披
萼闟闟屋摧霤悠悠舒而安兀兀狂以狃超超出猶奔
蠢蠢駭不懋大哉立天地經紀肖營腠厥初孰開張黽
俛誰勸侑創兹朴而巧戮力忍勞疚得非施斧斤無乃
假詛呪鴻荒竟無傳功大莫酬僦嘗聞於祠官苾芬降
歆嗅斐然作歌詩惟用贊報酭
題炭谷湫祠堂(在京兆南終南下)前人
萬物都陽明幽暗鬼所寰嗟龍獨何智出入人鬼間不
知誰為助若執造化關厭處平地水巢居插天山列峰
若攢指石盂仰環環巨靈高其捧保此一掬慳森沈固
含蓄本以儲隂姦魚鼈蒙擁護羣嬉傲天頑翾翾棲託
禽飛飛一何閑祠堂像侔真擢玉紆煙鬟羣怪儼伺候
恩威在其顔我來日正中悚惕思先還寄立尺寸地敢
言來途艱吁無吹毛刃血此牛啼殷至今乘水旱鼓舞
寡與鰥林叢鎮冥冥竆年無由刪妍英雜豔實星鎖黃
朱斑石級皆險滑顛躋莫牽攀龍區雛衆碎付與宿已
頒棄去可奈何吾其死茅菅
馬嵬行劉禹錫
綠野扶風道黃塵馬嵬驛路邊楊貴人墳高三四尺乃
問里中兒皆言幸蜀時軍家誅佞倖天子捨妖姬羣吏
伏門屏貴人牽帝衣低回轉美目風日為無暉貴人飲
金屑倏忽舜英暮平生服杏丹顔色真如故屬車塵已
遠里巷來窺覷共愛宿妝妍君王畫眉處履綦無復有
履組光未滅不見巖畔人空見凌波襪郵童愛蹤跡私
手解鞶結傳看千萬眼縷絶香不歇指環照骨明首飾
敵連城將入咸陽市猶得賈胡驚
遊終南龍池寺孟郊
飛鳥不到處僧房終南巔龍在水長碧雨開山更鮮步
出白日上坐依清溪邊地寒松桂短石險道路偏晚磬
送歸客數聲落遙天
遊華山雲臺觀前人
華嶽獨靈異草木恒新鮮山盡五色石水無一色泉仙
酒不醉人仙芝皆延年夜聞明星館時韻女蘿絃敬茲
不能寐焚柏吟道篇
初出藍田路作白居易
停驂問前路路在秋雲裏蒼蒼縣南道去途從此始絶
頂忽上盤衆山皆下視下視千萬峯峰頭如浪起朝經
韓公坡夕次藍橋水潯陽近四千始行七十里人煩馬
蹄阻勞苦已如此
仙娥峰下作前人
我為東南行始登商山道商山無數峰最愛仙娥好參
差樹若插匼匝雲如抱渴望寒玉泉香聞紫芝草青崕
屏削碧白石牀鋪縞向無如此物安足留四皓感彼私
自問歸山何不早可能塵土中還隨衆人老
夏日華山别韓博士愈鮑溶
别地太華隂孤亭潼關口夏日可畏時望山易遲久暫
因車馬倦一逐雲先後碧霞氣爭寒黃鳥語相誘三峰
多異態迥舉仙人手天晴捧日輪月夕弄星斗幽疑白
帝近明見黃河走遠心不期來真境非吾有鳥鳴草木
下日息天地右躑躅因風松青冥謝仙叟不知無聲淚
中感一顔厚青霄上何階别劍空朗扣故鄉此關外身
與名相守跡比斷根蓬憂如長飲酒生離抱多恨方寸
安可受咫尺岐路分蒼煙蔽回首
西嶽廟賈餗
老柏寒颼颼清祠晝寂寂開門華山北嵐煙沈日夕國
家崇明祀五嶽盡封冊念我西土民報君金天籍惟神
本直信以道微損益無乃惑聰明訛言縱巫覡因循作
風俗相與成浸溺疲病閭里氓錐刀往來客我行歲云
暮登殿拜瑤席奠酒澈明靈緒言多感激鬱鬱展冠冕
凜然生矛戟斑駁石色重隂沈香烟碧虹梁無燕雀聖
座鎮虺蜴唧唧似有聞依稀疑所覿髫年業文翰弱冠
薦長厄天命幾微茫神逵徒悚惕今來遊上國幸遇陶
唐歷正直不吾欺願言從所適
哀隴民皮日休
隴山千萬仞鸚鵡巢其巔竆危又極險其山猶不全蚩
蚩隴之民懸度如登天空中覘其巢驚擾爭紛然百禽
不得一十人九死焉隴川有戍卒戍卒亦不閒將命提
雕籠直到金臺前彼毛不自珍彼舌不自言胡為輕人
命奉此玩好端吾聞古聖王珍禽皆捨&KR0999;今此隴民屬
每歲啼漣漣
經太華衞光一
太華五千尋重嵒合沓起勢飛白雲外影倒黃河裏上
有千蓮葉服之久不死山高採難得嘆息徒仰止
登樂遊原懷古豆盧回
緬惟漢宣帝初謂皇曾孫雖在襁褓中亦遭巫蠱冤至
哉丙廷尉感激義彌敦馳逐蓮勺道出入諸陵門一朝
風雲會竟登天位尊握符升寶歷負扆御華軒赫赫文
物備葳蕤休瑞繁卒為中興主垂名於後昆雄圖奄已
謝餘址空復存昔為樂遊苑今為狐兔園朝見牧䜿集
夕聞棲鳥喧蕭條灞亭岸寂寞杜陵原羃䍥野煙起蒼
茫嵐氣昏二曜屢迴薄四時更涼溫天道尚如此人理
安可論
不見陽城驛(宋)王禹偁
不見陽城驛空吟昔人詩誰改避賢郵唱首元微之微
之謫江陵顦顇為判司路道商山驛一夕見嗟咨所嗟
陽道州抗直貞元時時亦被斥逐南荒終一麾題詩改
驛名格力何高竒樂天在翰林亦知遷客詞遂使道州
名光與日月齊是後數十年借問經者誰留題富水驛
始見杜紫微紫微言驛名不合輕改移欲遣朝天者惕
然知在茲一以諱事神名呼不忍為一以名警衆名存
教可施為善雖不同同歸化之基邇來又百稔編集空
鱗差我遷上洛郡罪譴身縶維舊詩猶可誦古驛殊無
遺富水地雖在陽城名豈知空想數君子貫若珠纍纍
三章詩未泯千古名亦垂德音苟不嗣吾道當已而前
賢尚如此今我復何悲題此商於驛吟之聊自怡
辯熊耳邵雍
昔禹别九州導洛自熊耳熊耳自有兩未審孰為是東
者近成周西者隔丹水書傳稱上洛斯言得之矣
哀張子厚先生司馬光
先生負材氣弱冠游竆邊麻衣揖鉅公決策期萬全謂
言叛羌輩坐可執而鞭意趣小參差萬金莫留連中年
更折節六籍事精研羲農訖周孔上下皆貫穿造次循
繩墨儒行無少愆師道久廢闕模範幾無傳先生力振
起不絶尚聯緜教人學雖博要以禮為先庶幾百世後
復覩三王前釋老比尤熾羣倫將蕩然先生論性命指
示令知天聲光動京師名卿爭薦延寘之石渠閣豈徒
修簡編丞相正自用立有榮枯權先生不可屈去之歸
卧堅孤嫠聚滿室餬口耕無田欣欣茹藜藿皆不思肥
鮮近應詔書起尋取病告旋舊廬不能到丹旐風翩翩
人生會歸盡但問愚與賢借令陽虎壽詎足驕顔淵况
於朱紫貴飄忽如雲烟豈若有清名高出太白巔門人
俱絰帶雲梯會松阡厚終信為美繼志仍須專讀經守
舊學勿為利祿遷好禮效古人勿為時所牽修内勿修
外執中勿執偏當今洙泗風郁郁滿秦川先生儻有知
無憾歸重泉
紀行蘇軾
壬寅二月有詔令郡吏分詣屬縣減決囚禁自十三
日受命出府至寶鷄虢郿盩厔四縣旣畢事因朝謁
太平宫而宿于南谿谿堂遂並南山而西至樓觀大
秦寺延生觀仙遊潭十九日乃歸作詩五百言以記
所經歴者寄子由
遠人罹水旱王命釋俘囚分縣傳明詔尋山得勝遊蕭
條初出郭曠蕩實消憂薄暮來孤鎮登臨憶武侯崢嶸
依絶壁蒼莽瞰奔流半夜人嘑急横空火氣浮天遙殊
不辨風急已難收曉入陳倉縣猶餘賣酒樓煙煤已狼
藉吏卒尚呀咻鷄嶺雲霞古龍宫殿宇幽南山連大散
歸客走吾州欲往安能遂將遷為少留回趨西虢道却
度小河洲聞道磻溪石猶存渭水頭蒼崖雖有跡大釣
本無鉤東去過郿塢孤城象漢劉誰言董公健竟復伍
孚讎白刃俄生肘黃金漫似丘平生聞太白一見駐行
騶鼓角誰能試風雷果致不巖崕已竒絶冰雪更琱鎪
春旱憂無麥山靈喜有湫蛟龍懶方睡缾罐小容偷二
曲林泉勝三川氣象侔近山麰麥早臨水竹篁修先帝
膺符命行宫畫冕旒侍臣簪武弁女樂抱箜篌祕殿開
金鎖神人控玉虯黑衣横巨劍被髮凛雙眸邂逅逢佳
士相將弄綵舟投篙披綠荇濯足亂清溝晚宿南谿上
森如水國秋遶湖裁翠密終夜響颼飀冒曉竆幽邃操
戈畏炳彪尹生猶有宅老氏舊停輈問道遺蹤在登山
往事悠馭風歸汗漫閱世似蜉蝣羽客知人意瑤琴繫
馬鞦不辭山寺遠來作鹿鳴呦帝子傳聞李嵓堂髣像
緱輕風幃幔卷落日髻鬟愁入谷驚蒙密登坡費挽摟
亂峰巉似槊一水澹如油中使何年到金龍自古投千
重横翠石百丈見游儵最愛泉鳴洞初嘗雪入喉滿瓶
雖可致洗耳嘆無由忽憶尋蟆培方冬脱鹿裘山川良
甚似水石亦堪儔惟有泉傍飲無人自獻酬
東湖前人
吾家蜀江上江水綠如藍邇來走塵土意思殊不堪况
當岐山下風物猶可慙有山禿如赭有水濁如泔不謂
郡城東數步見湖潭入門便清澳恍如夢西南泉源從
高來隨坡走涵涵東去觸重阜盡為湖所貪但見蒼石
螭開口吐清甘借汝腹中過胡為目耽耽新荷弄晚涼
輕櫂極幽探飄飄忘遠近偃息遺佩篸深有龜與魚淺
有螺與蚶曝晴復戲雨戢戢多于蠶浮沈無停餌倏忽
遽滿籃絲緍雖強致瑣細安足戡聞昔周道興翠鳳棲
孤嵐飛鳥飲此水照影弄毿毿至今多梧桐合抱如彭
耼絲羽無復見上有鸇摶䳺嗟予生雖晚考古志所耽
圖書已漫漶猶復訪僑郯卷阿詩可繼此意久已含扶
風古三輔政事豈汝諳聊為湖上飲一從醉後談門前
遠行客劫劫無留驂問胡不回首無乃趁朝參予今正
疎懶官長幸見函不辭日游再行恐歲滿三暮歸還倒
載鐘鼓已韽韽
至下馬磧憩于北山僧舍有閣曰懷賢南直斜谷
口西臨五丈原諸葛孔明所從出師也
前人
南望斜谷口三山如犬牙西臨五丈原鬱屈若長蛇有
懷諸葛公萬騎出漢巴吏士寂如水蕭蕭聞馬撾公才
與曹丕豈止十倍加顧瞻三輔間勢若風捲沙一朝長
星墜竟使蜀婦髽山僧豈知此一室老烟霞往事逐雲
散故山依渭斜客來空弔古清淚落悲笳
昭陵六馬張耒
天將剗隋亂帝遣六龍來森然風雲姿颯爽毛骨開飈
馳不及視山立儼莫回長鳴視八表擾擾萬駑駘秦王
龍鳳姿魚鳥不足摧腰間大白羽中物如風雷區區數
䜿子縳取如提孩手持掃天箒六合無塵埃艱難濟大
業一一非常才惟時六驥足績與英衞陪功成鏘八鸞
玉輅行天街寂涼昭陵闕古石埋蒼苔
遊驪山孫漸
曉促零口征晚留華清宿彌月倦紛埃晞髮蓮湯浴夜
雨閙庭梧漏長秋睡足平明徑欲西霽色開林麓遂作
朝元遊聊放千里目嵯峨北來横渭水東轉曲坡田散
牛羊沙岸翔鳬鶩爽氣襲衣裘青烟生井屋憶昔唐天
子承平溺愛欲翠輦拂行雲鉤陳裹幽谷遺址今尚在
繚垣半頹覆玉像暗真僊石槽標飲鹿羯鼓寂無聲連
理空餘木長生豈難求有道書丹籙淚未忘馬嵬恨已
悲金粟往事寄冥冥芳草依然綠
阻雪華下麻革
愛山久成癖得山真雋永太華隔風塵五年夢幽境傳
聞十丈蓮擬扣玉仙井雪花忽迷漫蒼巔墜昏瞑蹇予
世緣深方外久自屏意是希夷君俗駕疎造請行行風
撼林稍稍雲度嶺雲間三峯面隠約露芒穎初如灧澦
堆屹起勢奔猛斬如倚天劍萬仞鐵花冷烟霞半明滅瞬
息變光景乃知造物心相哀亦相警歸鞭晚忽忽回首
心耿耿浩歌夜深寒孤月掛峯頂
題張維中華山圖(金)党懷英
苡珠散遺曹我姓出馮翊空聞華山名未始見顔色三
峰擢觚稜經眼但石刻那知玉井蓮香落清渭北巔崖
劃變轉勢走關輔窄豈無愛山人不解傳粉墨多才曲
江裔公暇日招揖歸裝貯新圖尚帶烟霧濕明窗一傳
翫怳若到鄉國我生隨宦遊久作東南客有田秦山下
繞屋皆泉石懷恩戀官廩老大歸未得况復秦川遙便
恐此生隔崚嶒蒼烟面只許畫中識詩成持送君想像
三太息(按題圖畫諸詩本不宜入選但詩中詠歎刻劃可想見三峯面目故存之後倣此)
四皓(二首選一)(元)劉因
智脱暴秦網義動英主顔鬚眉不得見猶思見南山每
當西去鴻目極天際還馬遷歌采薇託名夷齊間孰謂
紫芝曲能形此心閒鄙哉山林槁摶也或可班安得六
黃鵠五老相追攀一笑三千古浩蕩觀人寰
長安孝子賈海詩張養浩
天歷元二載西土罹洊饑愚時拜中丞帝曰汝往釐嗷
嗷三輔間十室九困疲行者總溝瘠居者恒餒而親戚
自魚肉遑恤父子離鄠縣民有賈竭力奉母慈闔門為
口四一妻仍一兒撡瓢日行乞有得歸母貽不幸值虚
往見母顔忸怩退省百無有滿屋風凄其以湯和糠籺
進母母不怡曰我幼汝飼非珍即甘飴而汝今我哺以
我犬豕為况我老且病累汝無幾時子懼白其妻無言
第頭垂妻曰攜此子從鬻無問誰市呼不見售復歸泣
漣洏子心救火急兒命累卵危隂攜至他所恩愛從此
辭解衣縊不殊反為子禁持取盆拔佩刀手足隨紛披
紿云黃犬炙雅於補衰宜母知口腹美不悟骨肉虧子
幸母解顔不計妻攢眉余聞驚此言怒詰官失治使民
至如此賑貸猶遲疑即引造行省使細陳毫釐且命出
兒肉闔府遍示之飣諸相坐前余為失聲悲促掾狀其
故聞上星夜馳或將復徭役或將表門楣或斥兼金賜
或選好爵縻上以勸臣子下以安期頤廷議必不爽命
下會有時昔人有埋子天憐以金遺復有貨視者哀鳴
走通逵亦有棄半途完侄與相隨未聞刃所愛萬古猶
絶竒嗟哉賈生心世俗彼烏知毋以賈為忍毋以賈為
癡子失或再有母失庸可追孰能庭桂惜使我堂萱萎
惟其持是心屠子如屠貍粤從王政圮風靡俗亦漓子
囊錢貫朽母篋無針錐子妾曳羅綺母裙露膚肌不慮
親猶天以利為根基不究身何來以貨為宗枝于物尚
爾靳矧乃襁褓私嗟哉賈生心堪為世俗規嘗聞前哲
言一孝蓋萬疵孝可包衆善孝可動兩儀孝可鬼神格
孝可賢聖期能孝斯能忠厥心自親移願彼為人子終
身誦吾詞
題商德符華山圖虞集
昔祠雲臺館行穿御階柏夕隂嵐氣深重碧照行客獨
訪張超谷漸覺巖險迫冰生玉井頭日射仙掌側豈無
鐵鎖懸翻身若飛鶻恐煩華隂令不奈昌黎伯王事况
有程車馬何忽忽流觀終南山周覽天府國爾來十七
年欲往不再得山河想邈悠傷殘轉蕭索摩挲商老圖
髣髴希夷宅高哉蓮花峰白雲淡秋色
榆林驛(漢史稱榆谿長塞即此)周伯琦
昔人多種榆今人惟種柳堅脆雖不同氣盡同一朽此
地名榆林自漢相傳舊但見柳青青夾路忘炎晝行旅
蘇汗暍車騎藉隂覆培埴將百年柯葉日滋茂驛亭當
要衝人烟紛輻凑崇山峙東西步嶂明錦繡輦路中平
平形勝信天授宛如道衡廬中峰望雲岫初夏别都城
攀條集親友兹還秋將中涼颸滿衣袖物態有變容歲
月如反手不問柳與榆生意要悠久
華山(明)秦康王志&KR2318;
華山乃西鎮巍然峙金天壁立幾千仞三峰入雲烟仰
看仙掌日亦有玉井蓮我欲梯其上呼吸通帝前守藩
叨典祀所願惟豐年豐年何所召試問希夷仙
長安雜詩王褘
自昔天子宅雄麗稱長安右瞻控隴蜀左顧俯河關清
渭北據水太白南連山其間八百里陸海莽平川神臯
奠天府風氣固以完周家本仁厚國統最綿綿漢唐能
樹德亦復祚引延秦隋秉虐政二世即傾顛在德不在
險古語諒弗諼嗟兹異代後遺跡已茫然宫殿皆劫灰
城市盡荒阡迤邐龍首坂縈紆樂游園老樹帶落日平
蕪被寒烟憑高一覽古千載在目前盛衰有天運興廢
復何言
崔嵬終南山形勢甚磅礴西來挾崆峒東亘聯華嶽長
雲覆重巒紫翠入寥廓把梓産深林龍蛇蟄幽壑淑靈
之所鍾宜有異人作如何千載間蹤跡轉蕭索姬旦不
復生三代已云邈後來王佐才勞我思景略
渭水何湜湜涇水襍泥淤其原各異出其末乃同趨清
濁旣以混終然成合汙人生寔異此禀性同厥初所習
日益遠竟爾分賢愚安得涇渭水清濁永相殊
羣經載聖道昭揭比日星秦火一何烈燒燔滅其形漢
儒事掇拾區區補殘零雖然有遺缺其功亦已宏唐世
尚文學君臣益留情琬琰刻文字後先十三經謂兹金
石堅不與竹帛并自從東都後此刻最為精羅列黌舍
内奎壁映晶瑩我言金與石有時亦銷堋有形必有敝
斯理詎難徵安知聖人道所託非所憑天地共終始猗
歟㒺能名長安王霸都中更九朝業城夷地亦陻復孰
窺浩劫舊物奚所存獨有慈恩塔高標穹昊摩壯阯坤
倪壓緬懷唐盛時士子重科甲石間所題名先後紛雜
遝歲月曾幾何聲光俱濌濌吾將登絶頂俯仰凌六合
天風從東來涼意客懷愜
登蒼龍嶺王履
嶺下望嶺上夭矯蜒蜿飛背無一仞闊旁有萬丈垂循
背匍匐行視敢縱横施驚魂及墜魄往往隨風吹午日
晒石熱手腹過蒸炊大喘不可當况乃言語為心急足
自縛偷眼羣峰低煙烘浪掩掩日走金離離松頭密如
麻明滅無斷期誰知萬險中得此希世竒真勇是韓愈
乃作兒女啼
獨架橋方孝孺
名為不祥器斯理昔未覺及兹困奔走始嘆立論確險
哉七盤山羊腸凌巘崿三年八往返顛頓髮早白此行
當盛夏溽暑逞餘雪晝伏避蚊䖟石徑越林薄危橋滯
褒水俯瞰波流惡鑿石勞衆工傍崖構飛閣下扶千柱
壯上倚浮雲弱怒雷地底鳴懸瀑崕際落山中郵傳少
過客資棲泊勞者務苟安寧思非所托更闌急雨至洪
濤相噴薄鬼神助晦冥天地混磅礴病身倦輾轉酣寢
絶疑愕晨興宵景澄林壑還可樂有生大化中萬變相
綜錯所遇聽自然何處非安宅歴聘魯中叟詠歸沂上
客勞逸命分殊順俟安可擇
經漆村覽有邰古蹟康海
我聞昔人言此即漢漆縣其東故有邰草木殊葱蒨終
南當面朝清渭過如練直北倚黃山逶迤空周甸前望
松檜場知是何王殿王跡日已微氣色忽隠見西南慶
善宫鬱當漆村面勝地遷變多往躅審彌眩繄自唐虞
來百祥俱兹奠地靈昔所庇諦此竊中羨
上善池碑隂走筆前人
一登老子臺佳思忽萬里降觀上善池野坐亦可喜同
懷旣靡愆横飛安得止東谷古仲雍太微近平子慇懃
遞璚章磊落動幽思黽勉事追逐倉皇媿迂鄙沖抱益
以清虚襟彌欲起旭日鳴煩禽春風發芳芷中懷何所
攖逖景向堪倚繄彼逍遥篇暫爾柱下史
至終南前人
衝泥抵終南迷濛失山色遥望太平宫崔嵬白雲極憑
高瞷村落嘉樹森森植此地素靈異氣候曷可測旦日
雲氣消嫩碧競環域綠草彌望浮波光與山逼雙雙白
鳥來滌盪千慮息宿性喜丘壑躋攀易筋力深秋事佳
遊長歌厭輕默早晚期卜築終以卧斯側
過慶善宫王九思
皇天頗厭亂太宗當其衝天戈起晉陽矯矯雲中龍乃
知溝澮間神物自難容誕育在兹壤山川靈氣鍾清渭
環其區終南如堵墉遺宫閒蕭爽朝暮聞清鐘宫前斷
碑卧雨深苔蘚封士民或拜舞卜歲求豐凶樵木不敢
入亦欽王者蹤客從滸西來經此南課農下馬瞻閟像
進止還肅雝
黃閣峰前人
荏苒老將至幽竒寡探索邇聆黃閣峰乃在紫閣北白
閣峙其南飛瀑經其側隂暉殊氣象巖巒遜竒特嘉名
久沈匿勝槩棄莫覿予聆王生言煩囂頓揮滌游目天
南隅恨乏凌風翼躡履挾賓侣危巔庶可陟
秦中古意(八首選二)黃臣
矗矗西華嶽作鎮為秦雄峻巖懸天鎖危登臨青空引
此八千丈始見元元宫澗底覓殘芝山腰拾斷虹盛夏
寒凛凛晴晝雲濛濛所以希夷子來此完真功乾坤萬
古事俱付黑甜中試問不睡人誰是古偓儂
老我倦商山商山多紫芝豈無好松桂養生非所資但
恐秦嶺險杖履胡能隨地僻神每交夢寐常見之綺甪
是何人能抱避世竒儋石少儲蓄仗此以為餈渴飲澗
潺湲朝夕免調饑吾欲將商山移置東海湄紫芝隨吾
收安貧忘藿藜
横渠先生祠陳棐
關中多聖靈儒者昔何疎孔尼不到秦博士曾坑除龍
虎爭戰鬭焚溺及詩書久之絃誦歇齊魯重璠璵宋世
闡文教生賢近横渠匡世每談兵豈真為穰苴高明性
元遠佛老非崇虚講經撤座虎悟理聽鳴驢絶學真繼
聖微言切砭愚浮名輕簮冕古服雅儒居所以濂洛後
關西擅馨譽我來拜祠下一停恤使車祠荒有蔓草遺
像猶儼如我問程朱裔博士出乘輿誰能引此典請之
承明廬
關中(十首選一)張瀚
逶迤涇渭水引入廣通渠疏鑿馳民力舟航利國儲河
流自清淺無地覓隋墟
遊華嶽(五首選一)喬因阜
巨靈混沌師神功元氣宅高掌搴天半蓮峰劃地擘黃
河洶湧來滔滔乃東適斷山兩却立嵐翠如開闢至今
留靈蹤詭閟難思繹
藍田郊望來復
雨涼悦霽塏出郭散幽步秋成衆禾垂川原莽回互&KR1005;
嵲王順峯逶迤輞谷路日入嵐氣生千林各成趣城堞
帶嶺長俯瞰激湍赴邊山亘路通西與鄠杜遇迎面七
盤開奠兹武關固誰知深窅中井畝尚無數謖謖巖松
聲登登山寺暮石廬寸穴封人烟絶頂露念當遺塵紛
一瓢採真去
沈香亭李汝蘭
龍飛碧池寒枯松卧殘水不見古時亭空餘古亭址亂
石蒼烟合荒臺凄風起國色竟何在欄杆復能倚繁榮
煇蒼萼寂寞生荆杞梨園曲不聞羯鼓聲亦止泣下還
自收亘古皆如此悲歌紀斯遊後來者誰子
蒙恬墓趙坤
我來雕隂城尋古獨傷切憶昔祖龍代刑政多乖缺蒙
氏守北邊趙李居台列奈何疑忌生至親亦疏别一朝
沙丘變羣㒺謀遂結功臣見誅鉏冡嗣忽磨滅樹封將
軍冡泉流帝子咽強嬴亦已矣千載嗟忠哲
希夷卧像(有序)解引樾
在玉泉石室貌甚竒古眸頰間為遊人手摩津津肖
龍眠之欲醒也
陳橋曉攬轡恚彼榻邊睡誰識老希夷占斷三峯翠
乾陵温自知
女主踞洪圖虎眎何雄哉千秋王氣盡陵墓空崔巍我
今登其顛蕭蕭風怒來饑鳶獵曠埜寒狐呌山隈粧閣
豈云秘翁仲生莓苔石獸夜吼天霜風日以摧咄嗟此
高阜萬古埋雲雷我本俠烈人過揖長夜臺腰下看青
萍肝胆歴然開誰使貽妖氛民生逢禍災慷慨揮長劍
坐使鯨鯢頽相顧起叱嘯旦夕風雲迴
雪後至蘿坪望三峯(本朝)劉正宗
我自褒中回頗悉山情狀翠巘與丹厓突兀雜奔放氣
勢一能敵岌嶪不相讓何如太華峰巉巖絶依傍拔地
仞五千日月互摩盪仙掌扶青冥蓮萼散昭曠飛瀑從
天來灑落層雲上始知名岳尊羣山靡敢抗雪後衆峰
明卑伏爭拱向灝氣澄金天百靈森名相疑有秦宫人
去來迷疊障自媿胎骨凡雲卧奪塵障拄杖暮歸來矯
首空惆悵
新豐李楷
夾水兩廢垣新豐名如故胡寬人已非雞犬復何處不
知櫟陽宫幾多宫前樹芒碭一片雲長陵千年墓伊昔
擁篲時父子得無誤
望吳山前人
吳岳夙在念知是十七峰豫以嵩華擬想見青芙蓉遣
祀關大典不願有登封周穆獨好竒山水多遙蹤予乃
一庶民策倚一枝笻始覿數笋尖丘原隔雲重遵渚翔
隴流日暮心憧憧縱飲得隴酒迷途非倦容翼日城之
南飽看岳色濃羣山如舞鳳或得如遊龍巍巍列大藩
嶷嶷副岱宗閬風不可到吾今庶幾逢但懷此中隠茹
芝亦餐松餒饑無足慮租賦異耕農垂老生毛羽聊且
辭勲庸
閒居懷遠偶紀龍門之遊張恂
壯遊夙昔志所過探幽深不以龍門勝斧鑿痕鬱森有
客攜壺榼邀我一相尋兩峰如對壘萬尺特﨑嶔山腰
閣鳥道插木俯奔涔石鎖濤聲怒崕危水勢侵飛樓掛
碧岫未登預斂襟長河爭隘口一往横千尋禹廟壯空
山風雷畫壁隂老檜盤鳳翥懸泉龍怒吟韓子天下士
竒懷發雅音銜杯振丘壑眺遠竆雲林方舟來自北急
湍直下臨瞬息千餘里鐺中酒未燖史遷墓如拳耕牧
弔遙岑尊前三晉小一水商與參西河鬱相望文清繼
國琛少梁何奕奕賢者成古今焉得周公楫焉得傅說
霖而時同蔚起一慰聖人心
響水橋遇劉將軍說龍門諸勝譚吉璁
西北諸源水獨能通中國激峻從高注揚奔下流急清
澄六斗泥千里還一曲混混圁谷流欲與黃河敵東逕
紅門亭天封井火出雲洩復雷渀湍沙浩難測北過響
水城野渡名恍惚幸有三門險關防似禹跡信哉水非
鑿而能穿入石中門水交衝素沬隨風發旁流三門深
濬波浮竹疾我來一問津窺臨真悸魄若非此安流不
然將大溢何必登龍門神工懷巨阨
飛仙嶺李念慈
危棧轉山腹飛閣被崇巒旭日斜高照簷楹沃且丹微
逕循石脊曲折如蟲緣我行隨他人不得竆躋攀憶昔
出函谷方春捫嶽蓮繫屐玉女峯酌酒天池邊西顧雪
嶺白東望滄溟寬萬里在胷臆夜宿青雲端胡為年齒
暮反遭俗累牽妻子亦何人驅我數往還誓歸劚黃精
一食生羽翰
玉井(二首選一)王又旦
萬檜翳深景夕日風颼飀茫茫石磵外顥氣誰挽收蓮
花不復見一水入雲流
龍門前人
清曉望陘峴褰裳越谿壑叢薄遠難識雲水勢相錯遂
登龍門山雙崕横大漠怒濤如奔駟百折天外落初秋
氣漸爽高風亦間作秦野忽黯慘坤軸失寄托傾耳聆
喧豗登臨翻不樂吾家大汀濱臨流看寥廓豈期石逕
轉一縷自噴薄行矣重回首三嘆念疏鑿
橋陵葉映榴
大荒浮黃雲衆山失故黛劃然川原開蒼翠出烟靄居
人為余言橋陵在其内下車拂征塵屏息顒再拜古柏
參青霄枝葉如偃蓋黃帝未仙時此樹乃先在其餘二
千株環陵而向背陵廟與樹連雲氣時靉靆沮水流其
中觸石響清籟懷古有餘情瞻眺得大槩當年神聖興
制作史具載採銅首山顛鑄鼎荆山界鼎成龍下迎其
說近迂怪左右不及從抱弓致忠愛鑿山葬衣冠廟祀
崇百代且戰且學仙漢武發深嘅至今祈仙臺芳草尚
晻藹候神幸緱山採藥巡海外封禪何紛紛徒為公孫
賣余意帝王尊不仙亦何害緬彼垂裳年今古共嘉賴
不死今有冡此言良大快惟有柏長生風雨勿能壞
造書臺許孫荃
世欲趨文明結繩難為功秋風聞鬼哭天意開鴻濛至
今臺上鳥跡與舊時同
岐下謁周元公廟(六首選一)前人
召主陜之西惟公主陜東甘棠託古柏千祀青蘢葱白
首垂釣叟鷹揚接雄風俎豆幸不隔遺碑摩蒼穹(配饗為太)
(公召公)
上郡頗多石屋經行即事前人
我昨上郡行家家石代瓦天然器適用不必煩陶冶頗
聞秦土俗板屋經冬夏所悲時漂搖風雨臨廣野亦有
黃岡竹作樓成大厦待裁郢匠斤遜此用力寡青青嶺
上雲渺渺生石下三嘆過其門夕陽頻駐馬
定軍山諸葛公墓下作王士禎
高密起南陽文終從高祖暴繫本見疑數衂亦非武堂
堂諸葛公魚水託心膂二表匹謨訓一德追伊吕視操
但如鬼畏蜀還如虎嗟彼巾幗徒與公豈疇伍紫色復
蛙聲抵隙各為主火井方三炎赤伏更典午志士恥帝
秦祭器猶存魯隂平一失險面縛忘奔莒知公抱遺憾
龍卧猶千古峨峨定軍山悠悠沔陽滸鬱鬱冬青林哀
哀號杜宇耕餘拾敗鏃月黑聞軍鼓譙侯寧足誅激昂
淚如雨
渭橋懷古前人
秦川夕澄霽灃水明如練西上中渭橋颯然秋氣變嬴
政昔構造作此象天漢美人與鐘鼓流連恣荒宴徐市
期不來山鬼璧已獻我昨驪山行徘徊弔中羡荆棘蔽
銀海樵牧羅金雁麒麟折其股冷落青梧觀後代復何
王繡嶺明珠殿唯有終南山興亡幾回見
望嶽何芬
入關竆遠目驀然阻西嶽三秦無空闊兩儀失清濁日
光紛盪漾心神亦驚愕倉忙問役夫指顧話頻數何物
横野斷稜稜露頭角誰能運鬼工劈空事礲斵屹立插
青霄千尺只一削四面形屢改峰峰如蓮萼我行百里
餘凝望尚悠邈登攀疑無路心往足前却緬彼昌黎翁
正氣馴蛟鱷躡屩及山腰澘然老淚落緬彼杜陵老岩
壑竆討索高尋懷白帝拄杖空言托仰止自齠年向平
杳難學何日聽秋風呼朋共趻踔
登咸陽鳳凰臺張大森
臺起凌虚空丹鳳棲雲表磴道挂三峰首尾俱繚繞立
神擎棟宇天風響柏杪開戶吞明月捲簾驚宿鳥千家
樹稀密萬嶺烟昏曉秋色何處來不忍肆憑眺秦宫粉
黛假五陵盡荒渺土穴竄鼯鼪殘碑雜藨□還念人世
間榮枯徒擾擾惟有南山色亘古青未了
太平山房感興(在紫閣峰西)王心敬
久坐林風發翩翩吹予袂悠然有會心乃在東山際陟
岫望鄒魯渺渺目難繼豈必道遠長哲人早已憩徘徊
岐路側日午隂未霽浩歌淚盈把寸心將何寄歸來濯
玉女(二曲泉名)天空白日麗
柏梁詩
漢武帝元封三年作柏梁臺詔羣臣二千石有
能為七言者乃得上臺
日月星辰和四時(帝)驂駕駟馬從梁來(梁王孝王武)郡國士
馬羽林材(大司馬)總領天下誠難治(丞相石慶)和撫四夷不易
哉(大將軍衞青)刀筆之吏臣執之(御史大夫倪寬)撞鐘伐鼓聲中詩
(太常周建德)宗室廣大日益滋(宗正劉安國)周衞交戟禁不時(衞尉)
(路德博)總領從官柏梁臺(光祿勲徐自為)平理清讞決嫌疑(廷尉杜周)
修飾輿馬待駕來(太僕公孫賀)郡國吏功差次之(大鴻臚壺充國)乘
輿御物主治之(少府王溫舒)陳粟萬石揚㠯箕(大司農張成)徼道
宫下隨討治(執金吾中尉豹)三輔盜賊天下危(左馮翊盛宣)盜阻南
山為民災(右扶風李成信)外家公主不可治(京兆尹)椒房率更領
其材(詹事陳掌)蠻夷朝賀常會期(典屬國)柱枅欂櫨相枝持(大匠)
枇杷橘栗桃李梅(大官令)走狗逐兔張罘罳(上林令)齧妃女
脣甘如飴(郭舍人)迫窘詰屈幾竆哉(東方朔)
初入秦川路逢寒食(唐)玄宗
洛陽芳樹映天津灞岸垂楊窣地新直為經過行處樂
不知虚度兩京春去年餘閏今春早曙色和風著花草
可憐寒食與清明光輝並在長安道自從關路入秦川
爭道何人不戲鞭公子途中妨蹴踘佳人馬上廢鞦韆
渭水長橋今欲渡蔥蔥漸見新豐樹遠看驪岫入雲霄
預想湯池起烟霧烟霧氛氲水殿開暫拂香輪歸去來
今歲清明行已晚明年寒食更相陪
春臺望同前
暇景屬三春高臺聊四望極目千里際山河亦何壯太
華見重巖終南分疊嶂郊原紛綺錯參差多異狀佳氣
滿通溝遲步入綺樓初鸎一一鳴紅樹歸雁雙雙去綠
洲太液池中下黃鶴昆明水上映牽牛聞道漢家全盛
日别館離宫趣非一甘泉逶迤亘明光五柞連延接未
央周廬徼道縱横轉飛閣迴軒左右長須念作勞居者
逸勿言我後焉能恤為想雄豪壯柏梁何如險陋卑茆
室陽烏黯黯向西沈夕鳥喧喧入上林薄暮賞餘迴步
輦還念中人罷百金
長安古意盧照鄰
長安大道連狹斜青牛白馬七香車玉輦縱横過主第
金鞭絡繹向侯家龍銜寶蓋承朝日鳳吐流蘇帶晚霞
百丈遊絲爭繞樹一羣嬌鳥共啼花啼花戲蝶千門側
碧樹銀臺萬種色複道交窗作合歡雙闕連甍垂鳳翼
梁家畫閣天中起漢帝金莖雲外直樓前相望不相知
陌上相逢詎相識借問吹簫向紫烟曾經學舞度芳年
得成比目何辭死願作鴛鴦不羡仙比目鴛鴦真可羡
雙去雙來君不見生憎帳額綉孤鸞好取開簾帖雙燕
雙燕雙飛遶畫梁羅幃翠被鬱金香片片行雲著蟬鬢
纖纖初月上鴉黃鴉黃粉白車中出含嬌含態情非一
妖童寳馬鐵連錢倡婦盤龍金屈膝御史府中烏夜啼
廷尉門前雀欲棲隠隠朱城臨玉道遙遙翠幰沒金堤
挾彈飛鷹杜陵北探丸借客渭橋西俱邀俠客芙蓉劍
共宿倡家桃李蹊倡家日暮紫羅裙清歌一轉口氛氲
北堂夜夜人如月南陌朝朝騎似雲南陌北堂連北里
五劇三條控三市弱柳青槐拂地垂佳氣紅塵暗天起
漢代金吾千騎來翡翠屠蘇鸚鵡杯羅襦寶帶為君解
燕歌趙舞為君開别有豪華稱將相轉日迴天不相讓
意氣由來排灌夫專權判不容蕭相專權意氣本豪雄
青虬紫燕坐生風自矜歌舞長千載自謂驕奢陵五公
節物風光不相待桑田碧海須臾改昔時金階白玉堂
即今唯見青松在寂寂寥寥楊子居年年歲歲一牀書
獨有南山桂華發飛來飛去襲人裾
奉和聖制春臺望應制蘇頲
壯麗天之府神明王者宅大君乘飛龍登彼復懷昔圓
闕珠光燄横山翠微積河&KR0648;流作表縣聚開成陌即舊
在皇家維新具物華雲連所上居恒屬日更時中望不
斜三月滄池搖積水萬年青樹綴新花暴嬴國此常圖
霸霸業後仁先以詐東破諸侯西入秦咸陽北反南渭
津詩書焚爇散學士高國奢踰嬌美人事往覆輈經遠
喻春還按蹕憑高賦戎觀愛力深惟省越厭陳方何足
務清吹遙遙發帝臺宸文耿耿照天迴伯夷位事愚臣
忝喜奏聲成鳳鳥來
帝京篇駱賓王
山河千里國城闕九重門不睹皇居壯安知天子尊皇
居帝里崤函谷鶉野龍山侯甸服五緯連影集星躔八
水分流横地軸秦塞重關一百二漢家離宫三十六桂
殿隂岑對玉樓椒房窈窕連金屋三條九陌鳳城隈萬
戶千門平旦開複道斜通鳷鵲觀交衢直指鳳凰臺劍
履南宫入簪纓北闕來聲名冠寰宇文物象昭回鉤陳
肅蘭戺壁沼浮槐市銅羽應風迴金莖承露起校文天
祿閣習戰昆明水朱邸接平臺黃扉通戚里平臺戚里
帶崇墉炊金饌玉待鳴鐘小堂綺帳三千戸大道青樓
十二重寶蓋雕鞍金絡馬蘭窗繡柱玉盤龍繡柱璇題
粉壁映鏘金鳴玉王侯盛王侯貴人多近臣朝遊北里
暮南隣陸賈分金將燕喜陳遵投轄正留賓趙李經過
密蕭朱交結親丹鳳朱城白日暮青牛紺幰紅塵度俠
客珠彈垂楊道倡婦銀鉤採桑路倡家桃李自芳菲京
華遊俠事輕肥延年女弟雙飛入羅敷使君千騎歸同
心結縷帶連理織成衣春朝桂樽樽百味秋夜蘭燈燈
九微翠幌珠簾不獨映清歌寶瑟自相依且論三萬六
千是寧知四十九年非古來名利若浮雲人生倚伏信
難分始見田竇相移奪俄聞衞霍有功勲未厭金陵氣
先開石槨文朱門無復張公子灞亭誰畏李將軍相顧
百齡皆有待居然萬化咸應改桂枝芳氣已銷亡柏梁
高宴今何在春去春來苦自馳爭名爭利徒爾為久留
郎署終難遇空掃相門誰見知莫矜一旦擅豪華自言
千載長驕奢倏忽摶風生羽翼須臾失浪委泥沙黃雀
徒巢桂青門遂種瓜黃金銷鑠素絲變一貴一賤交情
見紅顔宿昔白頭新脱粟布衣輕故人故人有湮淪新
知無意氣灰死韓安國羅傷翟廷尉已矣哉歸去來馬
卿辭蜀多文藻揚雄仕漢乏良媒三冬自矜誠足用十
年不調幾邅回汲黯薪逾積孫弘閣未開誰惜長沙傅
獨負洛陽才
奉和聖製温泉歌張九齡
有時神物待聖人去後湯還冷來時樹亦春今兹十月
自東歸羽旆逶迤上翠微温谷葱葱佳氣色離宫奕奕
叶光輝臨渭川近天邑浴日温泉復在兹羣仙洞府那
相及吾君利物心元澤浸蒼黔漸漬神湯無疾苦薰歌
一曲感人深
奉和聖製春臺望許景先
睿德在青陽高居視中縣秦城連鳳闕漢寢疏龍殿文
物照光輝郊畿鬱葱蒨千門望成錦八水明如練複道
曉光披宸遊出禁移瑞氣朝浮五雲閣祥光夜吐萬年
枝蘭葉負龜初薦祉桐花集鳳更來儀秦漢生人凋力
役阿房甘泉構雲碧汾祠雍畤望通天玉堂宣室坐長
年鼓鐘西接咸陽觀苑囿南通鄠杜田明主卑宫誡前
失輔德欽賢政惟一昆蟲不夭在春蒐稼穡常艱重農
術邦家已荷聖謨新猶聞儉陋昔中人豫奉北辰齊七
政長歌東武抃千春
奉和御製春臺望賀知章
青陽布王道元覽陶真性欣若天下春高逾域中聖神
臯類觀賞帝里如懸鏡繚繞八川浮岧嶤雙闕映曉色
徧昭陽晴雲卷建章華滋的皪丹青樹顥氣氤氲金玉
堂尚有靈蛇下鄜畤還徵瑞寶入陳倉自昔秦奢漢竆
武後庭萬餘宫百數旗回五丈殿千門連綿南隥出西
垣廣畫螓蛾誇窈窕羅生玳瑁象崑崙迺睠天晴興隠
恤古來土木良非一荆臨章觀趙叢臺何如堯階將禹
室層欄&KR0772;窱下龍輿清管逶迤半綺疏一聽南風引鸞
舞長謠北極仰鶉居
榆林郡歌王維
山頭松柏林山下泉聲傷客心千里萬里春草色黃河
東流流不息黃龍戌上遊俠兒愁逢漢使不相識
西嶽雲臺歌送丹丘子李白
西嶽崢嶸何壯哉黃河如絲天際來黃河萬里觸山動
盤渦轂轉秦地雷榮光休氣紛五采千年一清聖人在
巨靈咆哮擘兩山洪波噴箭射東海三峯却立如欲摧
翠崖丹谷高掌開白帝金精運元氣石作蓮花雲作臺
雲臺閣道連窈冥中有不死丹丘生明星玉女備灑掃
麻姑搔背指爪輕我皇手把天地戶丹丘談天與天語
九重出入生光輝東來蓬萊復西歸玉漿倘惠故人飲
騎二茅龍上天飛
灞陵行送别前人
送君灞陵亭灞陵水浩浩上有無花之古樹下有傷心
之春草我向秦人問路岐云是王粲南登之古道古道
連綿走西京紫閣落日浮雲生正當今夕斷腸處黃鸝
(一作驪歌)愁絶不忍聽
驪山行韋應物
君不見開元至化垂衣裳厭坐明堂朝萬方訪道靈山
降聖祖沐浴華池集百祥千乘萬騎被原野雲霞草木
相輝光禁仗圍山曉霜切離宫積翠夜漏長玉階寂歴
朝無事碧樹萎蕤寒更芳三清小鳥傳仙語九華真人
奉瓊漿下元昧爽漏(一作編)恒秩登山朝禮玄元室翠華
稍隠天半雲丹閣光明海中日羽旗旄節憩瑤臺清絲
妙管從空來萬井九衢皆仰望彩雲白鶴方徘徊憑高
覽古嗟寰宇造化茫茫思悠哉秦川八水長繚繞漢氏
五陵空崔嵬乃言聖祖奉丹經以年為日億萬齡蒼生
咸壽隂陽泰高謝前王出塵外英豪共理天下晏戎夷
讋服兵無戰時豐賦斂未告勞海闊珍竒亦來獻干戈
一起文武乖歡娛已極人事變聖皇弓劍墜幽泉古木
蒼山閉宫殿纘承鴻業聖明君威震六合驅妖氛太平
遊幸今可待湯泉嵐嶺還氤氲
石鼓歌前人
周宣大獵兮岐之陽刻石紀功兮煒煌煌石如鼓形數
止十風雨缺訛苔蘚澀今人濡紙脱其文既擊既埽白
黑分忽開滿卷不可識驚潜動蟄走云云喘急逶迤相糺
錯乃是宣王之臣史籕作一書遺此天地間精意長存
世冥寞秦家祖龍還刻石刻石之罘李斯跡世人好古
猶共傳持來比此殊懸隔
贈西嶽山人李岡岑參
君隠處當一星蓮花峯頭飯黃精仙人掌上演丹經鳥
可到人莫攀隠來十年不下山袖中短書誰為達華隂
道士賣藥還
渼陂行杜甫
岑參兄弟皆好竒攜我遠來遊渼陂天地黯慘忽異色
波濤萬頃堆琉璃琉璃汗漫泛舟入事殊興極憂思集
鼉作鯨吞不復知惡風白浪何嗟及主人錦帆相為開
舟子喜甚無氛埃鳬鷖散亂棹謳發絲管啁啾空翠來
沈竿續蔓深莫測菱葉荷花靜如拭宛在中流渤澥清
下歸無極終南黑半陂已南純浸山動影褭窕沖融間
船舷暝戞雲際寺水面月出藍田關此時驪龍亦吐珠
馮夷擊鼓羣龍趨湘妃漢女出歌舞金支翠旗光有無
咫尺但愁雷雨至蒼茫不曉神靈意少壯幾時奈老何
向來哀樂何其多
樂遊園歌前人
樂遊古園崒森爽煙絲碧草萋萋長公子華筵勢最高
秦川對酒平如掌長生木瓢示真率更調鞍馬狂歡賞
青春波浪芙蓉園白日雷霆夾城仗閶闔晴開昳蕩蕩
曲江翠幕排銀牓拂水低徊舞袖翻綠雲清切歌聲上
却憶年年人醉時只今未醉已先悲數莖白髮那抛得
百罰深杯亦不辭聖朝亦知賤士醜一物自荷皇天慈
此身飲罷無歸處獨立蒼茫自詠詩
温泉宫行王建
十月一日天子來青繩御路無塵埃宫前内裏湯各别
每箇白玉芙蓉開朝元閣向山上起城繞青山籠暖水
夜開金殿看星河宫女知更月明裏武皇得仙王母去
山雞盡鳴宫中樹温泉決決出宫流宫使年年修玉樓
禁兵去盡無射獵日夕麋鹿登城頭梨園弟子偷曲譜
頭白人間教歌舞
石鼓歌韓愈
張生手持石鼓文勸我試作石鼓歌少陵無人謫仙死
才薄將奈石鼓何周綱凌遲四海沸宣王憤起揮天戈
大開明堂受朝賀諸侯劍佩鳴相磨蒐于岐陽騁雄駿
萬里禽獸皆遮羅鐫功泐成告萬世鑿石作鼓隳嵯峨
從臣才藝咸第一揀選撰刻留山阿雨淋日炙野火燎
鬼物守護煩撝訶公從何處得紙本毫髮盡備無差訛
詞嚴義密讀難曉字體不類隸與蝌年深豈免有缺畫
快劍斫斷生蛟鼉鸞翔鳳翥衆仙下珊瑚碧樹交枝柯
金繩銕索鎖紐壯古鼎躍水龍騰梭陋儒編詩不收入
二雅褊迫無逶迤孔子西行不到秦掎摭星宿遺羲娥
嗟予好古生苦晚對此涕泪雙滂沱憶昔初蒙博士徵
其年始改稱元和故人從軍在右輔為我度量掘臼科
濯冠沐浴告祭酒如此至寶存豈多氊包席裹可立致
十鼓祇載數駱駝薦諸太廟比郜鼎光價豈止百倍過
聖恩若許留太學諸生講解得切磋觀經洪都尚填咽
坐見舉國來奔波剜苔剔蘚露節角安置妥帖平不頗
大厦深簷與蓋覆經歴久遠期無他中朝大官老于事
詎肯感激徒媕婀牧童敲火牛礪角誰復著手為摩挲
日銷月爍就埋没六年西顧空吟哦羲之俗書趁姿媚
數紙尚能博白鵝繼周八代爭戰罷無人收拾理則那
方今太平日無事柄用儒生重丘軻安能以此尚論列
願借辯口如懸河石鼓之歌止于此嗚呼吾意其蹉跎
奉酬盧給事雲夫四兄曲江荷花行見寄并呈上
錢七兄(徽)閣老張十八助教前人
曲江千頃秋波淨平鋪紅雲蓋明鏡大明宫中給事歸
走馬來看立不正遺我明珠九十六寒光映骨睡驪目
我今官閑得婆娑問言何處芙蓉多撐舟昆明度雲錦
脚敲兩舷呌吳歌太白山高三百里負雪崔嵬插花裏
玉山前却不復來曲江汀瀅水平杯我時相思不覺一
回首天門九扇相當開上界真人足官府豈如散仙鞭
笞鸞鳳終日相追陪
古意前人
太華峰頭玉井蓮花開十丈藕如船冷比雪霜甘比蜜
一片入口沈疴痊我欲求之不憚遠青壁無路難夤緣
安得長梯上摘實下種七澤根株連
金銅仙人辭漢歌(并序)李賀
魏明帝青龍元年八月詔宫官牽車西取漢孝武捧
露盤仙人欲立置前殿宫官旣拆盤仙人臨載乃澘
然淚下唐諸王孫李長吉遂作金銅仙人辭漢歌
茂陵劉郎秋風客夜聞馬嘶曉無跡畫欄桂樹懸秋香
三十六宫土花碧魏官牽車指千里東關酸風射眸子
空將漢月出宫門憶君清淚如鉛水衰蘭送客咸陽道
天若有情天亦老攜盤獨出月荒涼渭城已遠波聲小
過敷水白居易
垂鞭欲渡羅敷水處分鳴騶且緩謳秦氏雙蛾久冥寞
蘇臺五馬尚踟蹰村童店女仰頭笑今日使君真是愚
南梁行李紳
江城鬱鬱春草長悠悠漢水浮清光雜英飛盡空晝景
綠楊重隂官舍靜此時醉客縱横書公言可薦承明廬
(元和十四年故山南節度僕射崔公奏觀察判官蒙以書奏見委)青天詔下寵光至頒
籍金閨徵石渠秭歸山路烟嵐隔山木幽深晚花拆澗
底紅光奪火然搖風扇毒愁行客(駱谷中多毒樹名山琵琶其花明艷與杜)
(鵑花同樵者識之言曰早花殺人)杜鵑啼咽花亦殷聲悲艷艷連空山
斜陽瞥映淺深樹雲雨翻迷崕谷間山雞錦質矜毛羽
透竹穿蘿命儔侣喬木幽谿上下同雄雌不異飛棲處
望秦峰迥過商顔浪疊雲堆萬簇山行盡杳冥青嶂外
九重鐘漏紫霄間元和列侍明光殿諫草初焚市朝變
北闕趨承半隙塵南梁笑客皆飛霰追思感嘆却昏迷
霜髩愁吟到曉雞故篋歲深開斷簡秋堂月曙掩遺題
嗚嗚曉角霞輝粲撫劍當應一長嘆芻狗無由學聖賢
空持感激終昏旦
橋山懷古舒元輿
軒轅厭代千萬秋淥波浩蕩東西流今來古往無不死
獨有天地長悠悠我乘驛騎到中部古聞此地為渠搜
橋山突兀在其左荒榛交鏁寒風愁神仙天下亦如此
况我慼促同蜉蝣誰言衣冠葬其下不見弓劍何人收
哀喧呌笑牧童戲隂天月落狐狸遊却思皇墳立人極
車輪馬跡無不周洞庭張樂降元鶴涿鹿大戰摧蚩尤
知勇神天不自大風后力牧輸長籌襄城迷路問童子
帝鄉歸去無人留崆峒求道失遺跡荆山鑄鼎餘荒丘
君不見黃龍飛去山下路斷髯成草風颼颼
長安雜題長句(六首選一)杜牧
洪河清渭天池濬太白終南地軸横祥雲輝映漢宫紫
春光繡畫秦川明草妬佳人鈿朵色風回公子玉銜聲
六飛南幸芙蓉苑十里飄香入夾城
津陽門詩(并序)鄭嵎
津陽門者華清宫外闕南局禁闈北走京道開成中
嵎常下帷于石甕僧院多聞宫中陳迹今年冬自虢
來暮及山下因解鞍謀餐客旅邸而主翁年且艾自
言及事明皇夜闌酒餘復為嵎道承平故實翼日于
馬上輒裁刻俚叟之語為長句七言詩凡一千四百
字成一百韻以門題為之自云耳
津陽門北臨通逵雪風獵獵飄酒旗泥寒欵段蹶不進
疲童退問前何為酒家顧客催解裝案前羅列樽與巵
青錢瑣屑安足數白醪軟美甘如飴開壚引滿相獻酬
枯腸渴肺忘朝飢愁憂似見出門去漸覺春色入四肢
主翁移客挑華燈雙肩隠膝烏帽欹笑云鮐老不為禮
飄蕭雪鬢雙垂頤問余何往凌寒曦顧翁枯朽郎豈知
翁曾豪盛客不見我自為君陳昔時時平親衞號羽林
我纔十五為孤兒射熊摶虎衆莫敵彎弧出入隨佽飛
此時初創觀風䄛簷高百尺堆華榱樓南更起鬭雞殿
晨光山影相參差其年十月移禁仗山下櫛比羅百司
朝元閣成老君見會昌縣以新豐移幽州曉進供奉馬
玉珂寶勒黃金羈五王扈駕夾城路傳聲校獵渭水湄
羽林六軍各出射籠山絡野張罝維彫弓繡韣不知數
翻身滅没皆蛾眉赤鷹黃鶻雲中來妖狐狡兔無所依
人煩馬殆禽獸盡百里腥腥禾黍稀暖山度獵東風微
宫娃賜浴長湯池刻成玉蓮噴香液潄迴烟浪深逶迤
犀屏象薦雜羅列錦鳬繡雁相追隨破簪碎鈿不足拾
金溝殘溜和纓緌上皇寬容易承事十家三國爭光輝
繞牀呼盧恣樗博張燈達晝相謾欺相君侈擬縱驕横
日從秦虢多游嬉朱衫馬前未滿足更驅武卒羅旌旗
畫輪寶軸從天來雲中笑語聲融怡鳴鞭後騎何躞蹀
宫粧襟袖皆仙姿青門紫陌多春風風中數日殘春遺
驪駒吐沫一奮迅路人擁篲爭珠璣八姨新起合歡堂
翔鵾賀燕無由窺萬金酬工不肯去矜能恃巧猶嗟咨
四方節制傾附媚竆奢極侈沾恩私堂中特設夜明枕
銀燭不張光鑒帷瑤光樓南皆紫禁梨園仙宴臨花枝
迎娘歌喉玉&KR0772;窱蠻兒舞帶金葳蕤(迎娘蠻兒乃梨園弟子之名聞者)
三郎紫笛弄烟月怨如别鶴呼羈雌玉奴琵琶龍香撥
倚歌促酒聲嬌悲飲鹿泉邊春露晞粉梅檀杏飄朱墀
金沙洞口長生殿玉蘂峰頭王母祠禁庭術士多幻化
上前較勝紛相持羅公如意奪顔色三藏袈裟成散絲
蓬萊池上望秋月無雲萬里懸清輝上皇夜半月中去
三十六宫愁不歸月中祕樂天半間丁璫玉石和塤箎
宸聰聽覽未終曲却到人間迷是非千秋御節在八月
會同萬國朝華夷花萼樓南大合樂八音九奏鸞來儀
都盧尋橦誠齷齪公孫劍伎方神竒馬知舞徹下牀榻
人惜曲終更羽衣祿山此時侍御側金雞畫障當罘罳
繡祤衣褓日屓贔甘言狡計愈嬌癡詔令上路建甲第
樓通走馬如飛翬大開内府恣供給玉缶金筐銀簸箕
異謀潛熾促歸去臨軒賜帶盈十圍忠臣張公識逆狀
日月切諫上弗疑湯成召浴果不至潼關已溢漁陽師
御街一夕無禁鼓玉輅順動西南馳九門回望塵坌多
六龍夜馭兵衞疲縣官無人具軍頓行宫徹屋屠雲螭
(時郊畿草擾無御頓之備上命徹行宫木宰御馬以饗士卒)馬嵬驛前駕不發宰相
射殺冤者誰長眉鬒髮作凝血空有君王潛涕洟青泥
坂上到三蜀金堤城邊止九旗移文泣祭昔臣墓度曲
悲歌秋雁辭明年尚父上捷書洗清觀闕收封畿兩君
相見望賢頓君臣鼓舞皆歔欷宫中親呼高驃騎潜令
改葬楊真妃花膚雪艷不復見空有香囊和淚滋鑾輿
却入華清宫滿山紅實垂相思飛霜殿前月悄悄迎春
亭下風颸颸(飛霜殿即寢殿而白傅長恨歌以長生殿為寢殿殊誤矣)雪衣女失玉
籠在長生鹿瘦銅牌垂象牀塵凝罨颯被晝䄡蟲網頗
梨碑碧菱花覆雲母陵風篁雨菊低離披真人影帳偏
生草果老藥室空掩扉(真人李順興後周時修道北山順興影堂果老藥室亦在禁中)
(也)鼎湖一日失弓劍橋山煙草俄霏霏空聞玉椀入金
市但見銅壺飄翠帷開元到今踰十紀當初事跡皆殘
隳竹花唯養棲梧鳳水藻周遊巢葉龜會昌御宇斥内
典去留二教分黃緇慶山汙瀦石甕毁紅樓綠閣皆支
離竒松怪柏為樵蘇童山眢谷亡嶮巇烟中壁碎摩詰
畫雲間字失元宗詩石魚巖底百尋井銀牀下卷紅綆
遲當時清影蔭紅葉一旦飛埃埋素規韓家燭臺倚林
杪千枝燦若山霞摛昔年光彩奪天月昨日銷鎔當路
岐龍宫御榜高可惜火焚牛挽臨﨑峗孔雀松殘赤琥
珀鴛鴦瓦碎青琉璃(寺額睿宗在藩邸中所題也標于危樓之上)今我前程
能幾許徒有餘息筋力羸逢君話此空灑涕却憶歡娛
無見期主翁莫泣聽我語寧勞感舊休吁嘻河清海宴
不難覩我皇已上昇平基湟中土地昔湮没昨夜收復
無瘡痍戎王北走棄青塜羌馬西奔空月支西逢堯年
豈易偶願翁頤養豐膚肌平明酒醒便分手今夕一樽
翁莫違
藍田悟真寺作(宋)蘇舜欽
旅食長安城迴遑奔走無停行清懷壯抱失素向胷中
填積塵土生偷閒得至玉峯下為聞悟真之寺之嘉名
杖笻赤脚度藍水細流激激心骨清仰看蒼山高峯旁
白雲明滅藏日光行人遙指置寺處正在白雲之中央
逡巡緣棧更險絶攀蘿捫壁隨低昂明行咫尺乃相失
已與雲霧相翺翔時聞啼鳥入吹竹數步一休還縱目
行行未知高則危下視昏烟覆平陸滿巖佳樹光樸&KR0554;
赫赤如霞間濃綠是時八月初路旁已見芬芬菊貪竒
戀景不知倦側睥又復心瑟縮神魂飛下大壑幽定省
移時進雙足寺門高開朝日暉丹青黭淡唐時屋老僧
引我周遊看且云白氏子詩乃實錄此詩疇昔余所聞
殷勤更向碑前讀按言索像今無復惟有流泉數道如
車輻我嫌世累欲暫居又云此地無留宿殿宇之後林
莽中日暮常有虎豹伏鑿石龕邊崕至淺近有浮屠於
此相棖觸快心宿忿兩不解一乃顛擠死其谷我聞為
之久顰慼此向期將避煩辱不為傷生事更多爭如平
地隨流俗嘆息回頭急出山始覺全軀已為福
華山邵雍
太華中峯五千仞下有大道人往還當時馬上一回首
十載夢魂猶過關生平愛山山未足由此看盡天下山
求如華山是難得使人消得一生閒
石鼓蘇軾
冬十二月歲辛丑我初從政見魯叟舊聞石鼓今見之
文字鬱律蛟蛇走緬觀初以指畫肚欲讀嗟如箝在口
韓公好古生已遲我今况又百年後強尋偏旁推點畫
時得一二遺八九我車旣攻馬亦同其魚維鱮貫之柳
古器縱横猶識鼎衆星錯落僅名斗糢糊半已似瘢胝
詰曲猶能辨跟肘娟娟缺月隠雲霧濯濯嘉禾秀稂莠
漂流百戰偶然存獨立千載誰與友上追軒頡相唯諾
下挹冰斯同鷇㝅憶昔周宣歌鴻雁當時籕史變蝌蚪
厭亂人方思聖賢中興天為生耆耈專征徐淮闞虓虎
北伐犬戎隨指嗾象胥雜沓貢狼鹿方召聯翩賜圭卣
遂因&KR0911;鼓思將帥豈為考擊煩矇瞍何人作頌比嵩高
萬古斯文齊岣嶁勲勞至大不矜伐文武未遠猶忠厚
欲尋年代無甲乙豈有名字紀誰某自從周衰更七國
竟使秦人有九有掃除詩書誦法律投棄俎豆陳鞭杻
當年何人佐祖龍上蔡公子牽黃狗登山刻石頌功烈
後者無繼前無偶皆云皇帝巡四國烹滅強暴救黔首
六經旣已委灰塵此鼓亦當遭擊掊傳聞九鼎淪泗上
欲使萬夫沈水取暴君縱欲竆人力神物義不汙秦垢
是時石鼓何處避毋乃天公令鬼守興亡有變物自閑
富貴一朝名不朽細思物理坐嘆息人生安得如爾壽
雙皂莢行陳叔度
綠葉森森迎曉日雙雙暗結秋霜實乾坤造化借風流
隂靈滑稽為誰匹一蔕雙葩心兩同風力雨綿神其功
中官始奏獻竒異祥圖瑞牒揮毫鋒四海萬方只一株
繚繞周牆百丈餘侍從宫娃共爭取攀援棘刺血羅襦
采得温泉奉金輦雪瑩肌膚紅玉暖合歡當前此物生
上皇都笑天機淺
驪山李廌
君門如天深九重君王如帝坐法宫人生難處是安穏
何為來此驪山中複道凌雲接金闕樓觀隠煙横翠空
林深霧暗迷八駿朝東暮西勞六龍六龍西幸峨眉棧
悲風便入華清院霓裳消散羽衣空麋鹿來遊猿鶴怨
我上朝元春半老滿地落花人不掃羯鼓樓高掛夕陽
長生殿古生青草可憐吳楚兩醯鷄築臺未就已堪悲
長楊五柞漢幸免江都樓成隋自迷從來流連多喪國
晏安鴆毒因奢惑三風十愆古所戒不必驪山可亡國
遊華山寄元裕之(金)趙秉文
我從秦川來遍歴終南遊暮行華隂道清使明雙眸東
風一夜横作惡塵埃咫尺迷嵓幽山神戲人亦薄相一
杯未盡隂霾收但見兩崕巨壁插劍戟流泉夾道鳴琳
璆希夷石室綠蘿合金仙鶴駕空悠悠石門劃斷一峯
出婆娑石上為遲留上方可望不可到崖傾路絶令人
愁十盤九折羊角上青柯坪上得少休三峰壁立五千
仞其下無址旁無儔巨靈仙掌在霄漢銀河飛下青雲
頭或云竒勝在高頂脚力未易供冥搜蒼龍嶺瘦苔蘚
滑嵌空石磴誰雕鎪每憐風自四山而下不見底惟聞
松聲萬壑寒颼颼捫參歴井到絶頂下視塵世區中囚
酒酣蒼茫瞰無際塊視五岳芥九州南望漢中山碧玉
簇亂抽况復秦宫與漢闕飄然聚散風中漚上有明星
玉女之洞天二十八宿環且周又有千歲之玉蓮花開
十丈藕如舟五鬛不朽之長松流膏入地盤蛟虬采根
食實可羽化方瞳綠髮三千秋時聞笙簫明月夜芝軿
羽蓋來瀛洲乾坤不老青山色日月萬古無停輈君且
為我挽回六龍轡我亦為君倒却黃河流終朝汗漫遊
八極乘風便覓元丹丘
跋范寬秦川圖麻九疇
山水人傳范家筆畫史推尊為第一朅來因看秦川圖
天下丹青能事畢大山巖巖如國君小石落落士與民
一山一形似爭長一石一態如布軍想君胸中有全秦
見鐻削鐻鐻乃真掌上長安近於石千樹萬樹生青春
憶昔岐山鳳凰語葱葱柞棫霑新雨昆夷束手密須降
不見功勲見歌舞黃金鑄牛西入僰五丁雲棧通中國
驪山宫闕九天高六處孱王走銜璧坑士焚書信法家
關東半被魚書惑畫卷圖籍亦大好五十年兇都一埽
章邯董翳舉如毛沐猴冠委金陵道北原兵自天而下
漢室傾頽如解瓦祁山六出縱無功渭水猶堪飲君馬
螭蟠老將骨未朽草付那能濟陽九技癢投鞭抵歲星
歸來鹿死何人手神武空矜賀六渾投機常落周人後
竟令馮翊軟沙邊東風一夜吹新柳侵尋皂角相料理
抛擲龍津浮汴水鷁頭過處已非隋不覺晉陽人姓李
華清高宴戞宫梧舞馬如何護兩都縱得青騾還蜀道
肉得沙場白骨無興亡自取不可吁可怜神州為盜區
貪徵往古山川事忘却題詩賞畫圖
長安行李獻甫
長安大道無人行黃塵不起生荆榛高山有峰不復險
大河有浪亦已平向來百二秦之形祇今百二秦之名
我聞人固物乃固人不為力物乃傾將軍誓守不誓戰
戰士避死不避生殺人飽厭敵自去長安有道誰當行
黃塵漫漫愁殺人但見蔽野鷄羣鳴河東游子淚如雨
眼花落日迷秦城長安道無人行長安城中若為情
遊藍田王渥
甲申之秋月建戌我行商嶺正落木山英似與行子期
撥霧披雲到山腹古潭千丈照錦峰下有蟄龍上棲鵠
高風吹雪已多時熊耳雙尖寒欲縮新乘一水出龍窩
驚見千峰遮木槲南山秀拔北山雄劒戟森然對羣玉
﨑嶇直過藍田西始見商山真面目悟真峽口忽中斷
天末修眉畫濃綠此峽何年得此名曾有金仙搆華屋
西巖石室懸細水萬斛瓊珠輸輞谷行人尚說有七盤
瘦馬已愁疲百曲風門放眼望秦川擾擾更嗟塵界跼
去年游騎渡葭蘆萬里横行如鬼速霸陵原下馬飲血
太華峰頭虎擇肉今年九月未防秋始見登場有新榖
一鞭莫指古招提疎雨有情留客宿主人聞客喜相接
罇酒笑談如宿昔蹇予懶散本真性臨水登山此生足
一行作吏志益違十載從軍雙鬢禿官家後日鑄五兵
便擬買牛耕白鹿
長安少年行(元)元好問
黃衫少年如玉筆生長侯門人不識道逢俠客問姓名
袖把金鞭側身揖卧馳行槖錦帕蒙石榴壓漿銀作筒
八月蒼鷹一片雪五花驕馬四蹄風日暮新豐原上獵
三更歌舞灞橋東
題華山圖張翥
華嶽連天向西起澒洞秦川三百里巨靈高掌削芙蓉
影落黃河一絲水雲臺霧谷巢神仙羽衣金節時周旋
大笑失脚白驘背歸來石上長鼾眠千載悠悠寄玄賞
耳孫風骨猶蕭爽遠從丹丘渡滄海追挹神蹤欲長往
何人想像圖真形疊厓隂洞高林青上摩金天之帝京
下攬玉女之明星峰邪麓邪兩莫極虎豹呌絶烟霏冥
仙家樓觀超然住遙認微茫是征路丹梯鐵鏁不可攀
直喚茅龍上天去
潼關陳基
河渾渾關崿崿太古以來神禹鑿前車未行後車却去
馬一鳴來馬愕自從虎視繼龍興周道不復如砥平至
今惟有秦川路千里秋風落葉聲
賜華山孫碧雲(明)成祖
太華山高九千仞幽人學道巢其巔雲邊一卧知幾年
緣崖銕鏁嘗攀緣世間萬物無所累饑食瓊芝渴乳泉
煉龍還丹握化權三關透徹玄中玄高奔日月呼紫烟
絳宫瑤闕長周旋玉華靈芽植丹田明珠一點方寸圓
左挹神公右白猿夜開明堂相與言窈冥恍惚合自然
時人欲見不可得三峰下俯飛鴻翼丹丘羽人常往還
洪崖赤松舊相識只今邂逅契心期青瞳綠髮烟霞姿
福地洞天遊欲徧逍遙下上驂虬螭若遇真仙張有道
為言佇俟長相思
題華山圖劉基
華嶽插天七千丈丹崖翠壁開仙掌壁間擘出黃河流
大禹以之分九州河流滚滚赴溟漲華嶽拔出天河上
雲宫霧窟疑本無石室金臺儼相向玉泉高通玉井津
中有蓮實如車輪時人肉食未羽化可望不得聊相親
高掌晚晴圖畫展眼明一見心自遠世間塵土日紛紛
吾當拂衣卧山雲
温泉行宫張羽
煌煌帝業三百年驪山宫殿空雲煙美人艷骨為黃土
山前不改舊温泉温泉雖在君王去芳草萋萋滿宫路
泉聲如泣日將暮山雞亂鳴上林樹憶昔玉環賜浴時
紅樓綺閣香風吹頭上寶釵涼欲墮蓮步輕扶雙侍兒
有客今年曾過此宫牆壞傾山色死虎旅知更不復問
池上玉龍猶噴水當時此水在天上一沐恩波榮莫比
六宫粉黛不敢唾今日行人鬭來洗
避詔巗(二首選一)王履
希夷先生愛睡者睡去那知有晨夜胡為留跡與留聲
惹得丹書到林下到時却避無乃遲聲跡既留能致之
然非賣畚捫蝨漢解識九五真龍飛真龍未飛良有以
元元之依竟誰是笑聲忽動墮驢時徑入深山白雲裡
安期固是神仙倫預項干劉能忘秦未忍乘龍自長往
閒將瓜棗試時人
咸陽懷古謝貞
咸陽古帝宅雉堞何崔嵬積石隠雪色金闕雲中開咸
陽昔日稱百二函谷雞鳴客如鶩秦王按劒叱風雷天
下諸侯盡西顧三戶蕭條易水空齊歌趙舞入秦宫龍
旗五丈金樓下鳳吹千門馳道中璇霄閣道通天極仙
掌芙蓉正相值月過文窗寶扇移星臨繡戶粧奩密繡
戶文窗拂采霞黃山翠影繞宫斜王孫挾彈雕臺樹遊
女回舟綠岸花岸花蹙繡連千陌十里朱門色相射玉
檢登封貺岳靈金罏鑄冶銷鋒鏑風馳萬國奉威聲四
方惕息敢横行金湯千里扶王業猶遣將軍北築城可
惜繁華不知極三十六年如一日樓船童女望蓬萊玉
琢軒窗五雲色童女成仙去不歸咸陽古堞空崔嵬黃
雲捲雪城頭路城下行人嘆落暉
華山圖歌李東陽
嗟哉此山吾不知其幾千丈兮但見巍然立乎天中中
有三峯聳拔而直上部位離立西南東諸峰羅列在其
下有似老長隨兒童縱令立表以識不得算雖有紀里
之鼓難為功我聞上古之世開鴻濛沙水盪汩相結融
融者為泥滓結者為石為山峰石堅山積理亦爾試看
掘拔斬削别有造化之神工山名五嶽此其一特出似
異衡與嵩天門重重隔烟霧鐵鎖緣厓引長路摳衣欲
進苦不前十步行時九回顧山腰流泉如瀑布仙掌撐
空若承露虎踞龍蟠各有形鸞鶱鶴舞紛無數置身中
峰頂極目乾坤莽迴互秦關蜀徼阨塞豈足論遙指扶
桑最高樹噫吁嚱自有天地兮即有此山萬物代謝兮
山巋然古人今人到者相接踵誰復騁步竆其巔我生
好古厭塵俗險絶獨慕昌黎韓昔年南遊復東眺二嶽
咫尺不一攀有客西來詫我以大觀歌聲上徹秦雲端
畫圖指點向空廓已覺天上非人間喬生喬生如此好
竒者世不可以多得安得與子遍歴千巑岏
長春宫王傳
長春宫殿無遺瓦往來遊人時駐馬垣堞摧頽狐兔穿
耕犂不到如荒野想見宇文初創基經歴隋唐修飭時
花木亭臺紛綺翠楣楹金碧垂罘罳歲時車駕一行幸
羽帳珠簾相掩映山川拱護似來朝輿衞周巡成勝境
四面斬削何&KR0706;﨑一夫當關人笑窺高歡西伐嘆天險
懷光據守難平夷要地竒蹤事已非帝王行處草依依
盛衰物理休惆悵回首高臺碧四圍
乾陵歌(武后陵黃巢伐之事具雪航膚見)李夢陽
九重之城雙闕峙前有無字碑突兀雲霄裏相傳翁仲
化作精黃昏下山人不行蹂人田禾食牛豕強弩射之
妖亦死至今剝落臨道旁大者虎馬小者羊問此誰者
陵石立山崔嵬銅鐵錮重泉銀海中縈迴巢也信力何
由開君不見金棺玉匣出人世薔薇冷面飛塵埃百年
枯骨且不保婦人立身何草草
太白山歌何景明
我聞太白横西域百里蒼蒼見寒色靈源萬古誰竆探
雷雨窈冥巖洞黑中峰迢迢直上天瑤宫玉殿開雲烟
千盤萬折不到頂石壁鐵鎖空高懸隂崖皚皚積古雪
絶壑長松幾摧折鳥道斜穿劍閣雲龍潭倒映峨嵋月
高僧出世人不知飛仙凌空笙鶴隨洞天福地在咫尺
悵望塵海令心悲
出周公廟觀望終南山康海
已出周公廟忽望南山巔南山﨑嶇天下無終日紛緼
凌紫煙日夕逾覺氣象好千峰萬壑爭妖妍稍西乃見
太白雪嶇&KR0706;屼峒尤孤絶半山横出霞彩明一路平連
翠華揭山下看山山始佳那看清渭東南折水氣蒼茫
薄近林烟光蕩漾接層岑鳥飛鶩度知何極古往今來
空自深我愛太白山因逢太白叟短髮垂垂披兩肩杖
頭笑指駱谷口人生不得常朱顔車塵馬足胡為走君
不見建章柏梁惟土丘斜風細雨令人愁又不見赤松
黃石餐霞去至今猶向山中住山中歲月不惱人碧草
蒼溪日日春欲煉還丹謝人世無如此處問迷津
西京篇王廷相
秋風潑潑咸陽道渭浦千霜白秋草秋草秋風暗古城
行人猶說西京好西京宫闕鬱崔嵬紫閣終南相向開
建章長信飛塵杳千門萬戶華陽迴地底靈符生寶玉
天中王氣夾風雷翠華鑾輅乘春令皓齒青娥艷落梅
青娥如花復如雪含情含態可憐絶鴛鴦比翼蘭塘水
鳳凰雙栖上陽闕君王自愛長生樂粉面鉛姿却情薄
已聞入海訪神仙更道分官祀靈岳靈岳神山在何處
太乙無靈歲華暮壇上烟霏百和香青鳥飛來忽飛去
瑤池王母碧霞盤桃賜人間已三度少翁擊鐸復吹籥
雲旗風馬宵紛錯宫娥屏隔不敢近神人恍惚但虚幕
可憐衞霍大將軍提師十萬淨邊塵出塞隂山繫驕子
歸朝原廟薦高勲勲業已成分戚里女作貴人男尚主
甲第層甍照九城珂馬飛軒滿三市一言得意即回天
卧内取符奪晉鄙金張驕侈不足云竇灌豪華詎相似
貂冠齊入分椒舍朱門盡是鳴環者鬭雞小兒紫袴褶
臂鷹奴子大宛馬美人妖女傾名都碧玉珊瑚鬭天下
富貴繁華驚轉蓬玉侯鐘鼎一朝空羡門子晉終不至
蓬壺方丈難相通前日豐碑辭纂纂平津已作汾隂撰
野火燒殘金馬門秋水奔沈射熊館春花秋月劇無情
海水桑田漫莫憑玉椀早開秦帝苑石麟悽斷漢家陵
漢家陵樹滿氤氲千秋萬歲灞陵存君看橋下春楊柳
落日飛花愁殺人
天寧寺王瓊
雕隂城南八月秋招提突兀山之頭扶藜直上馮虚立
四顧風景令人愁山勢高低互隠現雉堞盤迴倚山轉
參差樓閣横紫烟詰曲河流拖白練扶蘇本為諫坑儒
矯詔賜死姦臣謀至今兒童識其處秦廷佞人已族誅
蒙恬塜在世已遠築城長塞見何淺三十萬衆上郡屯
飛芻輓粟天下怨攜婦歸宋李顯忠青澗城南血淚紅
師都何人僣帝號瞬息富貴如飄風忠孝奸諛兩安在
高山流水常不改洞中老僧睡未醒原上遊人空慷慨
暮雨收盡月華清樹杪風來蕭颯聲人生適意且行樂
世間寵辱何須驚
沔縣武侯祠趙真吉
定軍山前逢故老百年誰識荒山道青騶結蓋重問津
一來弔古一傷神時乖不動蛟龍氣野曠空令烏鵲馴
白馬綸巾墮清漢星光夜入銀河爛玉立烏橋一羽毛
締觀塵世如秋毫向時聚沙聊戲劇今古悠悠俱辟易
元蒐長護戰旗翻山鬼深藏馬行蹠襄陽耆舊盡凋殘
蔡水東流不忍觀椒漿若下雲中奠應記從軍舊鄉縣
僰雨羌雲滿笛風三聲猿落碧林東蒼涼薄暮無所見
遙想當年龐德公
春日劉體庵太守拜將臺招飲張鍊
漢南太守風雅人坐清漢水柔羌民日日徵歌載琴瑟
共眺城南花鳥春城南春色闌堰上烟霞曙寂寞對江
干漢將登壇處江石齒齒水瀰瀰江鴻西逝水東枝虞
人設罝羅干城猶似當年拜將時雨霽鍾梁山虹見褒
斜口夕陽下廣陂傷心對尊酒王孫去後蘭芷芳廢壘
猶存狐狸走浣女磯頭坐玉螭耕夫臺下捨刁斗拜將
臺未央宫成處敗處俱飛蓬蕭掾吕媪今安在赤帝炎
圖豈再隆炎精銷歇餘塵埃臨風未歌心已哀相逢有
酒不盡醉别後玉山空自頽憑君莫問興亡事祇看城
南拜將臺
孟姜女祠歌王世懋
同官城邊姜女祠正史不傳傳口碑精靈直偶杞梁婦
節槩寧比華山畿秦皇昔日北備胡長城自謂千年圖
明年役罷祖龍死亡國却是驪山徒空令白骨積城下
哀哀寡婦籲天呼當時埋骨知多許獨有貞名耀千古
長城不祀蒙將軍兒童能道孟姜女吁嗟乎長城遺址
猶可沒姜女之名終不滅
長安道于慎行
東出灞陵橋回望長安道烟花萬戶暖風輕羅綺千門
明月曉漢家宫闕鬱岧嶤碧閣珠樓倚絳霄丞相衣冠
蒼玉佩將軍甲第赤欄橋平明内殿承顔色日晏朝迴
行紫陌夾道金羈赭汗流盈門繡轄朱塵塞人生得意
自輝光刺謁紛紛滿路旁一笑看人回祿命片言酬客
腐肝腸小子勝衣皆受印蒼頭結綬亦為郎貔虎三千
陳列第鴛鴦七十閉東廂銀床月瑩流蘇帳翠幕烟浮
玳瑁梁鐙前北里千金舞坐上宜城九醖觴年去年來
無旦暮春花秋月依然度歌吹平連長樂鐘林園直接
新豐樹祇知娛樂不知憂轉眼榮華逐水流誰道冰山
可永恃誰言天雨可重收曾聞上將幽鍾室曾見元公
賜養牛博陸門前羅鳥雀平津邸内走鼪鼬古來世事
渾如許道上垂楊不解語唯有東陵舊日侯瓜田看盡
青門雨
曲江亭吟秦可大
李唐曲江久陵谷此日曲江却有亭亭邊村館酒旗亂
李白桃紅楊柳青麗人行處花簇簇羯鼓聲催鳥過目
霓裳羽衣彩雲飛細柳新蒲野烟伏雕欄玉砌連繡楹
把酒應多古今情今人莫嘆古人事復有後人感嘆生
長安豪家千萬戶寶馬香車紛無數池中休種禾與蔬
恐碍三春踏青路
將登昭陵阻大風雨率爾短歌趙崡
君不見九嵕山鴻濛突出涇渭間兩峰横截青天色俯
視日月如雙丸怪石谽谺勢絶斗大者鯨吞小虎吼唐
帝龍髯此上升玉柙珠襦今何有御道曾聞鳳輦臨元
宫不復熊羆守悲哉文武之臣附蟄冡纍纍千秋魂魄
能相依余也過之生慷慨腰有長虹倚翠微恍惚似聞
神靈怒鞭驪龍兮叱馮夷澎澎湃湃狂風驟雨如翻浪
山精木鬼白日爭跌宕疑是浴銕三萬自東來鼓吹前
後聲悲壯又疑是褒公鄂公酣戰時大呼動天天震盪
君不見昨日天晴今日隂眼中之事等流雲漢家長陵
竄野鼠秦帝驪山空草痕願提一斗酒澆君青樹根盡
灑英雄恨千古雨捲風收天地昏
趙主簿前人
終南千里腥風急豐狐跳梁長蛇立空郊日落少行旅
荒村夜靜聞悲泣東家處子將嫁人紅縑單衣釵髩銀
白刃如麻豺虎吼下牀長跪但乞身西家娶婦纔三日
寶釧約腕入厨新豪客窺之大色動攫取黃昏驚四隣
更有賈兒自吳越氍毹易得黃金玦歸來堂上把獻親
忽聽打門門破裂爺娘妻子倉皇走賈兒手碎腰間銕
詰朝奔訴使君前伍伯持符先索錢由來伍伯自知賊
置賊不問問十連銀鎖金繩長百尺孤兒寡婦首魚駢
白刃纔過遭白梃不如含淚入黃泉吁嗟此弊那盡數
今日得逢趙主簿主簿邯鄲遊俠兒七歲能文十歲武
仰面一箭落雙雕醉舞長鐔授處女坐下宛馬號追風
峻骨龍騰背文虎烟塵昨夜起山椒主簿聞之髮欲䜿
長劍在手弓在腰一揮健兒進牆堵賊聞相顧盡失色
強向草間著彊弩主簿雙瞳迸電光霹靂一聲賊踉蹌
舉鞭指健兒爾曹各駑力吾當擒賊王賊王髑髏渾銕
色横提馬上如探囊妖腰亂領次搜縛歸家擲向令君
堂趙主簿聽我歌我家十世南山阿故老向我言况兼
目擊多黃柏原頭起烽燧此時嘉靖年己未令尹西蜀
何起鳴誤驅市人由郝尉仰面攻賊賊豕奔退相蹂躪
我失利中丞為遣孟將軍圍賊數重賊竆潰將軍愛賊
不肯攻自築受降留賊類犬羊生聚日成羣磨牙吮血
何紛紛銅虎中宵出軍府多魚之漏因細人月暗天昏
賊遁走軍至但將巢穴焚景峪&KR1166;枒有三窟渭河南北
無完村高陵城高數十仞飛越入城城晝昏長安一朝
羽檄鶩大將分提左右軍賊曹鼠竄緣山谷夜行求食
晝仍伏夫屯九日不見人但取老稚軍前戮東山安石
能練兵轉戰不亂聲與目天池山前列鸛鵝將兵者誰
用馬服官軍未捷賊亦竆東奔鄠杜降徐翁老子坐觀
釁一矢不費侈成功蒼鷹匿爪飢就食穴室樞戶猶横
行徐翁既死白郎至設餌餌賊入穽中兕虎已垂狐兔
走餘氛未滅猶點兵吾家茂宰王子晉飛來鳬舄坐吹
笙王子文儒盛葛亮主簿身膽真子龍文以為經武為
緯六十老翁見河清但恐寇翁不為穎川借京兆之間
桴鼓鳴趙主簿歌莫停那得吹嘘聞九重似爾一身當
萬里何必更築集賢城
新豐歌來復
乾雞官庸費無數驪山工徒泣滿路隆準奮戈虎狼仆
營中紛紛獻牛脯敖倉成臯策已獲幾年喧豗囷京索
鼎上之翁夾新宅雞犬聲中鄉夢夕沛碭悠悠千里地
五色難移天子氣大風歌罷兩行淚千秋萬歲精魂至
文叔柔道終始存酒酣諸母歡且論父老願蠲租十年
南頓舂陵同聖恩
西溪故鄭縣地所謂鄭縣亭子澗之濱也里人訛
杜基為鬭雞每歲正月二十三日鬭雞於此
(本朝)東蔭商
鄭縣亭子已千古我來憶昔淚如雨岳連雲斷路為阡
長春柳死宫成土溪北溪南爭鬭雞小雞昂藏大雞怒
金距芥羽一何雄悍目哆口朱光吐抗膺勝氣高入雲
往來觀者渾如堵東村車馬何紛紛西村士女如雲屯
玉勒珊瑚耀朝日翠鈿銀釧照青春謔浪笑敖白日徂
駢填車馬胡為乎日夕谷風吹無力力疲足酸行不得
澗濱不辨今與昔昂首吞聲氣欲塞杜陵野老何處尋
水流從此無顔色
未央宫李楷
豐鎬直北數十里中有未央宫殿址大壯經營蕭相國
鴻圖創見赤帝子憶昔祖龍席八荒跨渭凌山起阿房
鮑魚未亂沙丘駕沐猴已焰長安鄉入關帝業隆天漢
龍首皇居徙櫟陽朝廷大體生綿蕞石渠圖書集軒黃
此時氣象還四代不止約法示三章代邸入繼狗禍熄
景帝相承炎德昌丕烈孝武尤聖武征伐師旅何輝光
新莽威能移孺子未央宫殿遂如此赤眉縱横又一時
怪得蒙茸生荆杞唐人舊觀修廢宫今日狐兔秋風裡
吁嗟今日狐兔秋風裡
賈大司馬修棧歌梁清寬
君不見棧道高去天尺五馬盡縮足人咸傴山前白骨
野火燐江岸積骸泣無主中丞巡邊心惻然濬川煉石
何今古誰云天險不可移五丁曾為施巨斧積薪一炬
石為坼錘鑿旣加如削腐隘者已闊屼者平冠蓋利涉
雜商賈昔日百里無人烟行役更多豺虎苦中丞極意
盡經營伐木成棟茅作宇鳳嶺鷄關似坦途中夜酣憩
為安堵回車不用愁王陽開闢功足補大禹吁嗟乎天
下險阻寧止此人心巉巗難悉數對面戈矛不可避翻手
為雲覆可雨吁嗟乎安得中丞此大力盡平世間嶮巇
之處長無迕
過五龍山懷古趙錫胤
循蜚疏仡誰可考古皇治世乘雲早上巢下窟洚流深
西北地高多竒島膚施上郡據上游五龍分治闢洪灝
五音五行配仙靈治績無名天地老史載漢宣立廟祠
松雲牗棟應共保離黍滄桑世代遷故物塵灰隨腐草
我來其上訪遺蹤父老傳聞皆莫討有言東郊彼高岡
廟祠雖圮石作堡千古興亡指顧間香水東流長浩浩
仙人掌蔣超
一指二指斷蓍成秦華東接滄溟分三指四指櫛比勤
二十八宿蟠螺紋小指隔在玉峰右少海陪嶽仙都羣
細看指數似多出百千變化空氛氲乍似叔卿鼓掌擲
棋笑不然玉女投壺拾矢紛為君苦生象數促算盡人
間眉暗蹙蘆花池畔作籌場芙蓉國裡成博局要挽斯
人懷葛心願收五指入深林客情倦卧修羊石袖手不
言思漢隂
華清宫歌孫爾思
秋日返景明驪山有客行吟碧澗灣獨酌離宫寂無事
却憶開元天寶間崇璟贊襄調玉燭朝宁不復容讒姦
貞觀之風時再見直與房杜相追攀一朝進用楊與李
却解乾綱付妃子祿兒宫中洗賜錢舞馬棧邊鳴曳綺
錦鳬繡鴈浮蓮湯珠纓寶絡出金水鸚鵡猶傳般若文
伶工盡識霓裳技樂極生悲自古然褒妲殷周同一軌
七夕女牛何渺茫驚鐃駭鼓聞漁陽内人紅袖不知處
鑾輿出狩蠶叢鄉姦諛雖已膏斧鉞女戎尚存禍未歇
環上羅衣良可哀倉卒何人樹銘碣牧兒但拾馬嵬粉
野嫗空留錦袎襪雨淋鈴聲清且悲能使六龍遲不發
紫褥光銷玉骨冷蚶殼南來騎猶騁佛舍殘梨幾度花
懷得香囊作悲哽日南龍腦爭馥郁無由更致明駝足
琵琶香板響寂然瓔珞空傳舊舞曲西望雲稍飛錦城
北瞻日月光重明行在時方駐靈武宸遊不復來華清
華清久閉驪山麓一代繁華見麋鹿樓臺風葉飛牡蒿
珠翠塵根生苦竹窅窊藻井巢蠮螉靃靡垣衣啼鴶鵴
煖水不知時代更猶向瓊階自洄洑閑披芳草求遺蹤
作令當年羡巨公重闢清渠疏輦道至今桃柳驕春風
摩挲更覽壁間字不覩滸西與北地大復山人曾此來
筆鋒揮灑虬龍勢吁嗟往事今千年客行弔古翻悽然
鐫珉亦欲睎高詠心折春回繡嶺篇
同楊樹滋登萬壽閣眺華山放歌王又旦
渭川楊柳烟濛濛東西大道驕青驄百丈層樓隠深樹
飛甍正欲摩蒼穹夙昔登臨意未厭重來攜友金天宫
坐看芙蓉近咫尺嵐光天色相磨礱茫茫八水作池沼
白帝聊戲抽荷筒坱北終古運元氣豈有斧鑿驅神工
萬松幽邃不可辨依稀一綫盤蒼龍指點天池是落雁
蔽虧忽逐流雲空杜陵老人心膽怯崚嶒遠望終朦朧
安得仙人九節杖徒以幻想安其衷寒暑猶餘古冰雪
高尋何必須秋風昌黎老人逞小勇欲從天上探竒蹤
百計空煩華隂令到今舊蹟蒼苔封願摘蓮花種七澤
齎志未遂甘長終我昔捫蘿不辭險微軀竟與雲霄通
龍湫仙跡縱搜討無勞廟史貪神功豈共猿猱較捷足
幾與前輩爭豪雄歸向雲臺共君飲關門月出高朣朧
屈指年華一十七可憐日月如旋蓬春遊正值花爛漫
銀鞍莫惜香羅蒙為君歌罷更惆悵平舒城外殘霞紅
太白高許孫荃
太白高高積雪赤日青天互明滅太白高高入雲終南
太華俯同羣太白高高出塵去天三百紛嶙峋太白高
森萬象凌空我有盧敖杖
鄭白渠前人
韓欲罷秦使鑿渠渠成斥鹵皆膏腴遂令富饒甲天下
數傳霸業開雄圖乃知灌溉民所利亦有白公踵其事
衣食關中億萬象池陽谷口歡聲沸高岸為谷谷為陵
兩渠中更幾廢興熙寧成功未克告(宋神宗時有殿臣某建明二渠之利)
(興役踰年功已有敘而害能者巧為沮止見伊川先生代上宰相書)遺愛人傳耿右丞(明耿)
(公復修二渠民咸賴之)
碑洞行前人
嗚呼倉頡久不作書臺鳥跡徒紛紛古文竒字世罕覩
大篆小篆徒先秦隸隸八分開正草頓使風流屬晉人
就中波撇誰入神古今無過王右軍貞觀天子性躭嗜
金錢隻字搜沈淪豈徒蘭亭獲墨蹟直將聖教昭貞珉
一時鉤勒多詞臣褚馮虞薛足亂真繼起北海玅風格
顔筋柳骨爭嶙峋其餘更僕難悉數要使古法存先民
何時輦致歸學舍奎閣白晝回星雯虛堂漏痕映竒古
龍蛇畫壁相鮮新我攜博士坐其下諸生好古親講詢
剝苔剔蘚得遍讀劍氣珠光難具陳如登鄧林列萬木
如入都市逢竒珍如過大官恣厭飫如臨天庾觀京囷
心摹手追日易夕神移目眩雞將晨頗聞督橋工最急
(韓縝事)大半移置灞水濱向拱摹搨三千餘傷心受害羅
斧斤幸茲神呵并鬼護不悲玉石俱遭焚孔廟嵯峨亘
萬世唐碑照耀垂千春不見滄桑歴浩刧陳倉石鼓羅
成均
潼關何芬
山勢岌嶪如劍閣夾道偪迮臨絶壑嬴秦凴險肆驕横
六國疆土漸割削合縱不成魯連死人盡帝秦心膽落
東填西築日愁胡沙丘一局才了却揭竿䜿子競入關
劉項爭王此為約秦人何惜丸泥封坐令入者恣跳躍
離宫别館成飛灰驪山咸陽久寂寞我今驅車拉襍來
坦如康衢無錯愕商旅魚貫市肆張抱關何須夜擊柝
大地河山皆版圖長城一望連朔漠汪洋海若不揚波
遊人式歌太平樂百二雄關今猶昔秦人安在空城郭
華清宫歌為宣四作兼呈張潛谷康乃心
君不見華清宫裏月如霜華清宫外草茫茫客行時向
驪山路繡嶺東西落日黃開元自昔稱全盛薄海清寧
岳牧良巡遊却上朝元閣萬騎千官如會昌荔子飛來
妃子笑梨園法部奏霓裳高樓羯鼓警花柳爛漫玉環
睡海棠温泉一片芙蓉露承恩歲歲沐蘭湯哥舒催戰
潼關破烽火彌天塞馬強劍門西去離宫暗玉輦稀來
草樹荒念奴淪落龜年老世間萬事總悲涼我行此地
尋遺跡昭應官衙得季方難兄作宰鳴琴久每從吏治
見文章斷碑殘碣多零落得之不異魯靈光午夜燒燈
勤簡閱竒文相賞豈尋常濟南山水稱雄秀二趙鴻名
誰可當酒酣高歌公莫舞清詞麗句玉琳瑯嵩山高士
巖廊侣論文雅欲渺蒼桑有時握手長生殿宜春綠閣
半斜陽秋風落葉長安道坐看牧䜿下牛羊寂寞泰陵
金粟裏(金粟山在蒲城縣)至今猶似怨香囊請君更續清平調
為我從頭說上皇
豐之山答友人王心敬
豐之山雲飛翔豐之水流悠揚結茅臨水對山岡合志
同方誦虞唐彈琴學道樂無疆無不足兮奚所望
過畢原憶張漁隠張大森
漁隠流風應未墜畢原原上栢森翠涇野少墟闡關學
先後薪傳摠一致平生傲岸多竒節辭幣却金腰不折
閒中走筆起雲烟夜半理琴飛白雪九嵕遙望如培塿
哲人日遠空搔首歸來細讀秋水篇(先生所著)漁隠風規終
不朽
陜西通志卷九十五
