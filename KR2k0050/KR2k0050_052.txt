陜西通志卷五十二
名宦三(勅使)(監司)(牧守)
勅使
漢
趙過為搜粟都尉過能為代田一畝三甽歲代處故曰
代田其耕耘下種田器皆有便巧率十二夫為田一
井一屋故畮五頃用耦犁二牛三人一歲之收常過
縵田畝一斛以上善者倍之過使教田太常三輔大
農置工巧奴與從事為作田器二千石遣令長三老
力田及里父老善田者受田器學耕種養苗狀民或
苦少牛亡以趨澤故平都令光教過以人輓犁過奏
光以為丞教民相與庸輓犁率多人者田日三十畝
少者十三畝以故田多墾闢過試以離宫卒田其宫
壖地課得穀皆多其旁田畝一斛以上令命家田三
輔公田是後三輔太常民皆便代田用力少而得穀
多(漢書食貨志)
汜勝之成帝時為議郎劉向别錄使教田三輔有好田
者師之徙為御史(漢書藝文志)
來歙字君叔南陽人建武五年拜中郎將八年春與征
虜將軍祭遵襲略陽因保其城隗囂盡銳攻之帝大
發關東兵自將上隴囂衆潰圍解於是置酒高會勞
賜歙班坐絶席在諸將之右詔使留屯長安悉監護
諸將(後漢書本傳)
北周
薛善字仲良汾隂人太祖欲廣置屯田以供軍費除司
農少卿領同州夏陽二十七屯監又於夏陽諸山置
鐵冶復令善為冶監每月役八千人營造軍器善親
自督課兼加慰撫甲兵精利而皆忘其勞苦焉論功
賜爵龍門縣子(周書本傳)
郭榮字長榮太原人周宇文護引為親信以功授大都
督護以稽胡數為寇亂使榮綏集之榮於上郡延安
築周昌弘信廣安招遠咸寧等五城以遏其要路稽
胡由是不能為寇(隋書本傳)
隋
崔仲方字不齊博陵人少有文武才略隋文帝受禪進
位上開府授司農少卿令發丁三萬於朔方靈武築
長城東至黃河西拒綏州南至勃出嶺綿歷七百里
明年復令仲方發丁十萬於朔方已東緣邊險要築
數十城以遏寇(北史崔挺傳)開皇三年奉令築直羅城又
嘗開渠溉田人皆德之(舊志)
唐
狄仁傑字懷英并州太原人高宗授侍御史使岐州亡
卒數百剽行人道不通官捕繫盜黨窮訊餘曹紛紛
不能制仁傑乃明開首原格出繫者稟而縱之使相
曉皆自縳歸帝嘆其達權宜(唐書本傳)
宋
王㳂字聖源大名館陶人中進士第遷監察御史天聖
五年安撫關陜減諸縣秋税十二三(宋史本傳)
王堯臣字伯庸應天虞城人陜西用兵為體量安撫使
將行請曰故事使者所至稱詔存問官吏將校而不
及於民自元昊反三年於今為甚請以詔勞來仍諭
以賊平蠲租賦二年仁宗從之使還上言陜西兵二
十萬分屯四路然可使戰者止十萬敵衆入寇常數
倍官軍彼以十戰一我以一戰十故三至三勝由衆
寡不侔也涇原近賊最當要害請益團土兵以二萬
屯渭州為鎮戎山外之援萬人屯涇州為原渭聲勢
二萬屯環慶萬人屯秦州以制其衝突又論延州鎮
戎軍渭州山外三敗之由皆為賊先據勝地誘我將
帥不能據險擊歸而多倍道趨利遂致掩覆願勅邊
吏度遠近立營砦量敵奮擊毋輕出時韓琦徙秦州
范仲淹降耀州堯臣言二人不當置散地又薦种世
衡狄青有將帥才明年再安撫涇原又請徹潼關樓
櫓皆報可(宋史本傳)
金
蘇保衡字宗尹雲中天成人布薩忠義伐宋保衡行戸
部於關中兼糾察許以便宜黜守令不法者十餘人
邠守傅慎微忤用事者被讒搆下獄且死保衡力救
之得免(金史本傳)
馮璧字叔獻正定人承安二年進士四年調鄜州錄事
明年伐蜀行部檄充軍前檢察帥府以書檄委之及
還遷一官貞祐三年改大理丞與臺官行關中劾奏
姦贓之尤者商州防禦使宗室重福等十數人權貴
側目四年遷刑部郎中關中旱詔璧審理冤獄時河
中帥阿古岱以棄城罪當死繫同州獄待報璧曰河
中重地朝議擬為駐蹕之所以彼宗室勲貴故使鎮
之一旦有警遽焚蕩而去此而不誅三尺法無用矣
竟以無冤上之(金史本傳)
元
巴濟拉上都宜興人至大四年陜西延安諸翼衞探馬
赤爭草地訟者二百餘起命往究之悉正其罪(元史巴圖)
(爾傳)
明
王彰字文明鄭州人洪武末領鄉薦永樂五年擢禮部
右侍郎遷戸部陜西疫遣祀華嶽還奏陜西民鬻賣
男女以償逋租甚可憫念詔悉蠲逋官給楮幣贖所
鬻人(名山藏)
羅汝敬吉水人宣宗即位進工部侍郎命理陜西屯田
劾貪暴守將經度占田均與細民立輓運法置河渠
吏(名山藏永按江西林志汝敬名肅與此不同考登科錄樂甲申進士有羅汝敬蓋以字行也)
王佐海豐人宣德初為戸部右侍郎經理陜西糧儲疏
言軍衞倉弊百端請改隸有司天下稱便(名山藏)
尹旻字同仁山東歴城人正統戊辰進士擢通政司左
參議天順辛巳王師有事於陜西旻出總軍餉有白
金綵幣之賜(懷麓堂集)時阿羅入寇延綏旻奏敵退河開
軍馬衆多供輸困極乞罷兵以息民從之(馮志)
李衍隆慶州人景泰辛未進士為戸部右侍郎轉左成
化二十一年奉勅總督三邊軍儲兼賑饑民齋心禱
雨所至響應又引渭水為渠以利民人全活甚衆(名山)
(藏)
朱瑄字廷璧鄞人成化己丑進士兵部郎中陜饑專勅
往賑宥出輕盜給與穀種牛具勸課流民所活六十
餘萬(名山藏)
顔頤壽湖廣人以大理少卿委查延慶諸務時劉瑾立
法查糧各邊衞屯田欲有增益及查軍欲三丁抽一
為正軍又以官銀散給軍民每四錢責運邊糧一石
每二分五釐責納邊草一束賦重法嚴人不堪命頤
壽不肯阿徇一切以寬大處之忤瑾意取回送者扳
轅不及咸望車塵拜祝(賈志)
李如圭澧州人弘治己未進士累遷右僉都御史奉命
賑延綏疏荒政十餘便宜行之存活數萬人(湖廣通志)
蔡國熙永年人嘉靖乙未進士明代自嘉靖間設榆林
戸部郎中總理延寧糧儲後因延綏糧多奏屬延綏
國熙初任邊儲冒漏詭詐百端國熙隨事清刷夙弊
悉蠲兵民歡洽又以其暇創立書院會合生徒研窮
理學接引後進加以藻鑒一時士類濟濟張我繩
邯鄲人鄉進士以戸部郎司餉延寧適歲大祲我繩
多方處給惠洽三軍去後建祠迄今尸祝不衰(延綏鎮志)
金煉山東武定人進士督延綏糧儲事時軍饟苦不
給煉力請度支嚴檄郡國飛輓麕至給散以時(賈志按)
(農曹督餉自國熙始專理延綏張金兼理延寧附見可也)
蕭廩字可發萬安人嘉靖進士隆慶三年擢御史出覈
陜西四鎮兵食斥將吏隱占卒數萬人歸伍(明史藁)
鮑道明字行之南直歙縣人嘉靖戊戌進士給事中會
御史奏延綏失事巡撫都御史以捷聞命以兵科給
事中莅視之徧閱敵出入並人畜多寡按軍府部署
方略較諸將程期論罪輕重覆首功虛實策賑濟防
禦諸便宜議上報可聞者謂千鈞一發(賈志)
牛惟炳字承庵曲周人萬歷甲戌進士選給事中陜西
荒旱惟炳以封王入境見餓殍枕籍即馳疏請賑發
銀五十萬差官賑濟(畿輔志)
陳良知山東莒州人舉人任延寧糧儲郎中釐剔侵牟
以時給放清苦恬淡稱一時廉吏(賈志)
顧言江隂人萬歷壬辰進士以戸部郎督延寧糧儲往
時以縣官不給大司農每發金錢不能如額如期以
致師不宿飽言獨力請之司農雅重言輒如其請額
盈期早軍皆果腹言性廉明出納之際吏不敢緣以
為奸時進青衿士講解經術學者仰若山斗以憂去
(延安府志)
王家禄黃岡人舉人戸部員外郎榆林督餉逆闖臨城
家禄拊循士卒分調芻糧乘騎下城聞賊入即拔一
卒小刀自刎未殊衆扶上馬或來告曰賊已有約降
者不死家禄于馬上唾之曰吾丈夫也豈降賊者耶
更策馬至上帝廟前索所佩刀剄死(延綏鎮志)
按勅使雖無專寄然勞勩克著地方實受其福明
大理少卿永興曹璉御史金華章聰又皆以參贊
軍務至延綏軍民賴之亦一時之選也
監司
五代
馬全節字大雅大名元城人歴金州防禦使廢帝時蜀
人攻金州州兵纔數百全節散家財與士卒堅守蜀
人去(五代史本傳)
宋
張暉幽州大城人宋初遷華州團練使在郡有治狀建
隆二年朝議伐蜀遷鳳州團練使兼緣邊巡檢壕砦
橋道使暉盡得山川險易密疏陳之太祖大悦乾德
二年大軍西下暉督兵開大散關路躬撫士卒且役
且戰人忘其勞(宋史本傳)
鄭文寶字仲賢福建寧化人授陜西轉運副使許便宜
從事會歲歉誘豪民出粟三萬斛活饑民八萬六千
口累徙河東轉運使會繼遷圍麟州令乘傳晨夜赴
之圍解復任陜西轉運使(宋史本傳)
王承美豐州人開寶二年授豐州牙内指揮使改豐州
刺史太平興國七年與契丹戰斬獲以萬計擒其節
度使韋太以獻明年契丹來寇又擊敗其衆萬餘追
北至青冢百餘里斬獲益衆以功授本州團練使淳
化二年來朝令歸所部控子河汊自是諸蕃歲修貢
禮頗效忠順景德初遷本州防禦使初承美内屬給
奉同蕃官例至是特詔月增五萬尋請於州城置孔
子廟詔可之初承美養其長孫文玉為子及卒其本
族首領上言文玉曉達軍政請令襲任下蕃漢議議
同以為知州事(宋史本傳)
王禹偁字元之濟州人進士太宗時謫商州團練副使
惟種蔬自給(賈志)
薛顔字彦回河中萬泉人遷河東轉運使徙陜西河中
浮橋歲為水所敗顔即北岸釃上流為支渠以殺水
怒因取渠水溉其旁田民頗利之坊州募人鍊礬歲
久課益重至有破産不能償者顔奏罷坊礬則晉礬
當大售後如其策仁宗即位知耀州部有豪姓李甲
結客數十人號没命社少不如意則推一人以死鬭
之積年為鄉人患莫敢發顔至大索其黨會赦免特
杖甲流海上餘悉籍於軍(宋史本傳)
曹儀字晉臣以祖彬蔭補右班殿直累擢至耀州觀察
使初儀知邠州有告弓箭手都校李文扆將叛者朝
廷命儀察之文扆習知蕃漢事邊人多畏伏其後帥
府以為腹心李父瑋在邠亦所委用儀明其不反益
信任之邊人莫不感悦(隆平集)
包拯廬州人除陜西轉運使奏罷斜谷務造船材木十
萬及罷七州河樁竹索十萬(隆平集)
明鎬字化基密州安丘人中進士第知同州未逾月會
元昊寇延州起為陜西轉運使虜破金明砦既去議
修復其城帥臣擁兵不即進鎬以百餘騎自督將士
一月而成又常閱同州廂軍得材武者三百餘人教
以強弩奏為清邊軍號最驍悍其後陜西河東頗倣
置之鎬所至安靜有體而遇事不苟為世所推重(宋史)
(本傳)
張存字誠之冀州人舉進士為陜西轉運使黃德和之
誣劉平也存奏言平與敵接戰自旦至暮殺傷相當
因德和引卻以致潰敗延州孤壘非平解圍其城必
不守身既陷没而又為讒狡所困邊臣自此無復死
節矣朝廷始遣文彦博按治由是平得直而德和誅
(宋史本傳)
范祥字晉公邠州三水人進士及第自乾州推官稍遷
殿中丞歷知華州提舉陜西銀銅坑冶鑄錢祥曉達
財利建議變鹽法後人不敢易稍加損益人輒不便
提點本路刑獄累遷提舉陜西緣邊青白鹽改制置
解鹽使卒嘉祐中包拯言祥通陜西鹽法行之十年
歲減𣙜貨務使緡錢數百萬其勞可錄(宋史本傳)
李參字清臣鄆州須城人歷知興元府陜西轉運使部
多戍兵苦食少參審訂其闕令民自隱度麥粟之贏
先貸以錢俟穀熟還之官號青苗錢經數年廩有羨
糧朝廷患邊費益廣參建議輦錢邊郡以平估糴權
罷入中法比其去省𣙜貨錢千萬計召為鹽鐵副使
(宋史本傳)
熊本字伯通鄱陽人慶歷進士河湟初復以本為秦鳳
路轉運使奏省官百四十員減浮費數十萬(東都事略)
蔣之竒字穎叔常州宜興人擢進士第歷陜西副使經
賦入以給用度公私用足比其去庫緡八十餘萬邊
粟皆支二年(宋史本傳)
杜純字孝錫濮州鄄城人元祐中移陜府西路轉運使
入對賜服金紫關隴控邊務繁純計度不勞閱牒訴
立判情法皆當吏驚私相視曰一筆盡矣(雞肋集)
劉韐字仲偃崇安人第進士調提舉陜西平貨司河湟
兵食不繼韐延致部長出金帛易粟就以餉軍公私
便之遂為轉運使夏人來言願納款謝罪皆以為詐
韐曰兵興累年中國尚不支况小邦乎彼雖新勝其
衆亦疲懼吾再舉故款附以圖自安此情實也密疏
以聞詔許之會再請者至韐戒曰朝廷方事討伐吾
為汝請無若異時邀歲幣軼疆場以取威怒夏人聽
命西邊遂安(宋史本傳)
郭忠孝字立之河南人登進士第靖康初為永興軍路
提點刑獄措置保甲得勝兵三萬金人犯永興與唐
重分城而守城陷死之贈大中大夫(宋史本傳)
趙開字應祥普州安居人登第指陳𣙜茶買馬五害朝
廷是其言擢進士提舉陜西茶馬事使推行之建炎
二年大更茶馬之法比及四年茶引收息至一百七
十餘萬緡買馬踰二萬匹(宋史本傳)
李蘩字清叔崇慶晉原人第進士知興元府安撫利州
東路漢中久饑劔外和糴在州者居多蘩嘗匹馬行
阡陌間訪求民瘼有老嫗進曰民所以饑者和糴病
之也泣數行下蘩感其言奏免之民大悦梁洋間繪
像祠之(宋史本傳)
陳咸蜀人字逢儒淳熙二年進士第利州路轉運判官
吴曦叛臣於金關外四州繼没人情大駭咸留大安
軍督糧檄其守楊震仲振流民備四州盜衆稍安曦
既誅安丙奏以咸總蜀賦從之金州地險咸增饋米
以實之人皆曰金州之險金人不可向何益之為咸
曰敵至而慮無及矣未幾金人犯上津守賴以固(宋史)
(本傳)
安丙字子文廣安人吴曦僣號丙與楊巨源李好義等
謀誅之朝廷加丙知興州安撫使飭將士以攻為守
威聲甚著又以沔州都統司權太重請分置副都統
詔從之(宋史本傳)
陳貫字仲通相州安陽人舉進士擢利州路轉運使歲
饑出職田粟賑饑者又帥富民令計口占粟悉發其
餘(宋史本傳)
高稼字南叔卭州蒲江人嘉定七年進士桂如淵鎮蜀
辟通判沔州尋知洋州日夜為守禦計以洋居平地
無一卒以守議移金州帥司軍千人駐洋州李心傳
為言諸朝不報及鳳州破置制司始從稼請調金州
兵赴之而兵不時至漢中陷梁洋之民數十萬盡趨
安康稼乃移屯黃金渡收散卒招忠義以制置司之
命致故將陳昱於安康委以收復之任而自假節制
軍馬督諸軍繼進北兵迫大安稼亟命趨沔自至西
縣援之如淵遲疑不決俄報砦窠七方之師皆潰稼
率遺民集保甲分布間道以保巴山未幾制置使趙
彦呐以參議官辟之制置司近漢中稼言漢中蕩無
藩籬宜經理仙人原以為緩急視師之地彦呐以委
稼稼至原繕營壘峙芻糧庀器甲開泉源守禦之規
㒺不備具會召還彦呐奏留稼知沔州利州提點刑
獄兼參議官乃葺理創殘招集流散民皆襁負來歸
北兵自鳳州入遂擣河池至西池谷自白水關入六
股株距沔六十里沔無城依山為阻北兵大至衆皆
潰遂下沔州城既陷衆擁稼出戸稼叱之不能止兵
騎四集圍之遂死焉詔進稼七官為正議大夫龍圖
閣直學士諡曰忠(宋史本傳)
金
傅慎微字幾先其先秦州沙溪人後徙建昌慎微遷居
長安宋末登進士宗弼取河南地起為陜西經略使
尋權同節度使事明年陜西大旱饑死者十七八以
慎微為京兆鄜延路經濟使許以便宜慎微募民入
粟得二十餘萬石立養濟院飼餓者全活甚衆改同
知京兆尹權陜西諸路轉運使復修三白龍首等渠
以溉田募民屯種貸牛及種子以濟之民賴其利(金史)
(本傳)
布薩揆本名臨喜其先上京人章宗即位升陜西提刑
司舉剛直明斷獄無冤滯禁戢家人百姓莫識其面
(金史本傳)
元
商挺字孟卿曹州濟隂人其先本姓殷氏避宋諱改焉
楊惟中宣撫關中挺為郎中兵火之餘八州十二縣
戸不滿萬皆驚憂無聊挺佐惟中進賢良黜貪暴明
尊卑出淹滯定規程主簿責印楮幣頒俸禄務農薄
税通其有無期月民乃安誅一大猾羣吏咸懼且請
減關中常賦之半明年惟中罷廉希憲來代陞挺為
宣撫副使丙辰徵京兆軍需布萬疋米三千石帛三
千段械器稱是輸平凉軍期迫甚郡人大恐挺曰他
易集也運米千里妨我蠶麥郿長王姓者平凉人也
挺召與謀對曰不煩官運僕家有積粟請以代輸挺
大悦載價與之他輸亦如期世祖即位改宣撫為行
中書省挺為僉行省事九年立皇子蒙果勒為安西
王立王相府以挺為王相十四年詔王北征挺曰延
安民兵數千宜使李呼喇濟練習之以備不虞未幾
圖嚕叛以延安兵應敵果獲其力(元史本傳)
許衡字仲平河内人世祖出王秦中思所以化秦人乃
召衡為京兆提學秦人新脱於兵欲學無師聞衡來
人人莫不喜幸來學郡縣皆建學校民大化之世祖
南征乃還懷學者攀留之不得從送之臨潼而歸(元史)
(本傳)
馬亨字大用邢州南和人亨從世祖征雲南留為京兆
𣙜課所長官京兆藩邸分地也亨以寬簡治之不事
掊克凡五年民安而課裕中統元年遷陜西轉運使
時阿藍答兒等叛亨與廉希憲商挺合謀誅劉太平
等悉定關輔尋建行省命亨兼陜西行省左右司郎
中時興元蓄糧五萬石欲轉餉大安軍計傭直萬緡
衆推亨往時丁内艱以攝省府事強起之至則以兵
官丁産均其役不閱月而事集無勞民傷財之嘆四
年遷陜西五路廉訪都轉運使(元史本傳)
田季字策卿京兆人至元初為金洋觀察副使應事合
程度吏民畏懷撫慰校卒尤加恩厚(馬志)
姚燧字端甫洛陽人至元七年為秦王府文學未幾授
奉議大夫兼提舉陜西等路學校十七年除陜西漢
中道提刑按察司副使錄囚延安逮繫詿誤皆縱釋
之人服其明決(元史本傳)
暢師文字純甫南陽人至元二十四年遷陜西漢中道
巡行勸農副使置義倉教民種藝法改僉陜西漢中
道提刑按察司事時更提刑按察司為肅政廉訪司
就僉本道肅政廉訪司事黜奸舉才咸服其公大德
二年入為國子司業七年出為陜西行中書省理問
官決滯獄不少阿徇(元史本傳)
賽音布哈大德間為興元路勸農使夙興視事日晏忘
歸祁寒暑雨不少休暇黜刻薄之吏嚴侵擾之罰德
惠淪洽任滿歸民攀轅泣留為立去思碑(賈志)
明
陳觀字廷賓莆田人明初舉遺逸擢陜西參政陜産金
歸時兒孫從容問金礦何狀觀驚曰吾待罪藩僚幸
無遺汝曹戍籍足矣况金是問哉及卒妻子貧甚(福建)
(通志)
吴印盂縣人為鐘山寺僧太祖竒之為蓄髮授室以為
山東布政久之徙陜西(名山藏)印才識卓異旬宣稱之
後久任不還子孫因家焉(馬志志按印初任山東布政馬謂印以寺僧郎補)
(陜西布政誤)
師逵字九達山東東阿人自國子生擢御史陞陜西按
察使旬日間決淹獄千餘人以丁憂去官(名山藏)
王英江南崑山人貢生任監察御史陞陜西按察使以
簡靜為治不事苛察(賈志)
吴福浙江鄞縣人進士歷官禮部員外郎陞參政先是
寧夏鹽池禁嚴民有一斗粟易鹽三兩者福奏許民
納鹽課官為量給民甚便焉漢中牛山草竊出没福
遣吏詭為樵夫持招檄抵其巢諭以禍福渠魁與脅
從語曰吴公素稱長者必不欺我歸復業者三千餘
人(馬志)
何廣字公遠華亭人以明經累遷陜西按察副使精於
律例時變亂成法者當大辟法家因仍凡政令改易
輒以附議廣嘆曰若是則大辟者接踵矣此但為改
律令者言也學士解縉聞而善之(江南通志)
陳智字孟機湖廣咸寧人永樂丙戌進士擢陜西按察
使翦猾理滯囹圄為空關中饑岷州有造寺之役智
疏止之(湖廣通志)
王暹字景陽進士浙江會稽人歷官陜西按察司副使
專督糧餉陞右布政使綜理繁劇庶務畢舉奉勅勸
濟得米一百五十餘萬石歲用居額賦之一公私賴
以交濟丁母憂去任吏民請留遣官邀諸途奪情復
任九載秩滿應遷朝論難其代仍俾守原職以慰陜
民(賈志)
謝孚字以誠當塗人永樂丙戌進士除御史陞陜西副
使所在有聲中貴有事經咸陽所至望塵迎謁孚獨
長揖不少屈不終事而罷遂致仕歸(江南通志)
陳正倫江西吉水人永樂進士累遷陜西按察使豪猾
斂跡不敢以故智自逞楊文貞最重之稱為畏友(西江)
(人物志)
劉韶浙江餘姚人進士授陜西左參政先是陜有逋賦
積歲不能輸有司峻刑督之韶至慨然曰民困故不
能輸又峻刑督之耶與其僚分行郡縣緩期勸誘之
民皆感激假貸爭輸恐後陜不産碙砂而歲有課額
窘不能償咸至破家韶奏罷之洪渠水溢為民患韶
設法置堰民賴以安(馬志)
鄧棨字孟擴江西南城人永樂中進士以薦陞陜西按
察使居陜十年不攜家人子弟歲滿當詣京師吏民
父老涕泣攀贈(名山藏)
陳琰江南揚州人任陜西左參政(馬志)時秦府有羊三千
寄牧民間每歲徵羔千餘不勝其擾琰至上疏言秦
府有軍校牧地宜自牧供用不宜擾民朝廷從之(雍大)
(記)
夏希純名寧以字行江西豐城人永樂進士歴陞陜西
右參政振綱紀恤民隱調度邊餉覈斷民田皆井然
有法(西江人物志)
年富字大有懷遠人永樂中舉人英宗初陞陜西右參
政薦都指揮馬麟李榮可屬兵事為陜人上疏乞罷
織駝毼之役皆得施行富峻厲敢為人號閻王時三
邊士馬衆盛供費浩繁民苦轉輸豪猾因緣為奸利
廷推富總理邊儲富至酌遠近定徵科鉤考出入豪
猾亡所為奸正統九年陞河南右布政(名山藏)巡歴郡
邑察民隱革奸弊興學勸農尤嫉贓吏(雍大記富按世法錄本)
(姓嚴籍訛為年)
湯性方字行素廣東花縣人舉永樂甲午鄉薦正統初
阿台多爾濟勒巴數為邊患上命兵部尚書王驥行邊
以性方才略可用遷陜西行軍副使從驥及侍郎柴
車僉都羅亨信等禦敵塞外調度有方每遇功賞必
覆騐而後行無冒濫者以親老告歸(廣東通志)
林時字學敏莆田人永樂進士歷陜西按察僉事寧夏
甘涼地寒少布歲發鳳延等府粟以餉卒時奏聽民
與卒自相對輸大布一端抵粟一斛中布三端抵二
斛至今便之(福建通志)
尹鏜浙江平陽人舉人永樂中陞陜西按察副使值關
中旱民多流離鏜舉朱文公救荒四政行之民賴全
活(馬志)
韓士竒山西繁峙人任陜西分巡關内道擒逆賊定山
等五百餘人誅其渠首五十七人餘脅從者皆釋以
薦陞本司副使(馬志)
鄺埜字孟質宜章人永樂九年進士十六年石州人告
變擢陜西按察副使勅埜以便宜會官軍勦滅埜至
察告者乃反獄亡命者妄言冀脱死聞上止弗問誅
誣者而己宣德四年陜右大饑檄行諸郡縣曰此莫
非吾赤子有分土無分民令移粟相賑焉埜久留陜
不遷轉刑簡政清陜人甚德之五年以外艱去(明史竊本)
(傳)埜端介清謹其按察陜西也嘗以俸市一絨褐寄
父父貽書責埜何處得此褐者得毋以不義汚我乎
埜自是益勵清操(廉平錄)
饒安字用中江南崇仁人永樂進士由庶吉士出為陜
西僉事三秦故艱於水安為開便河十餘里導水至
城下民皆德之勢豪占軍田四千九百餘頃奪以還
屯(西江人物志)
張楷浙江慈谿人永樂甲辰進士宣德間陞陜西按察
僉事尋陞副使同王驥巡邊上安邊十二事多見采
用(名山藏)
莊觀字居正南直歙縣人舉人正統初擢陜右提學僉
事秦疆遼闊觀歲一躬莅必得實才以故八郡士子
爭先奮勵崇向禮教秩滿例得陞大學士王文時以
都憲出鎮關中特奏陞本司副使仍董學政(賈志)
白圭字宗玉北直南宫人進士歴陞陜西按察副使舊
多滯獄比至鞫得其情悉斷遣之民有掠官糧為食
者有司置之法惻然曰民饑至此不幸也若拘於法
不勝死矣杖而釋之(賈志)
何自學江西金谿人宣德進士由刑部主事歷陞陜西
按察使繫囚纍纍自學審閱旬日囹圄一空屢任法
司洞識大體時論稱之(西江人物志)
梁覲字廷實山東東平人正統鄉魁授御史按陜西尋
擢陜西副使控制要害懷來撫輯民得安業漢中人
感德祠之(萬姓統譜)
許彬字道中山西寧陽人進士天順間左遷陜西參政
彬侃然任事每於諸司濡忍不前者奮意行之(賈志)
胡靖字汝寧江西德興人進士授御史轉陜西僉事時
值寇亂邊務方殷靖措置嚴密境内寧謐(西江人物志)
魯能字千之廣東新會人景泰甲戌進士官陜西布政
使關陜重地戎馬十數萬糧餉百需皆取給於藩司
能有心計所歴山川阨塞屯堡要害儲積多寡兵馬
強弱無不周知創會計堂出納損益咸得其當自是
備邊休民皆能力也(廣東通志)
楊璧字應奎當塗人景泰甲戌進士除陜西參政鑿延
安河溉田七千餘頃毁寶雞尼庵焚内史異術人皆
服其持正(江南通志)
王朝遠名漢以字行江西進賢人景泰進士授御史陞
陜西按察副使尋陞按察使歲饑奏免税糧及弛茶
鹽諸禁民賴全活(江西林志)
謝綬字維章景泰進士由郎署參政陜西築堤引流民
受其利(江西林志)
梁璟山西崞縣人天順甲申進士以兵科給事中擢陜
西右參政徧履所部詢民疾苦察郡縣吏職得牧民
體進右布政敷惠勤事在陜前後十五年民皆稱之
(馬志)
胡欽北直慶雲人陜西參政分守延慶嘗與巡撫馬文
升相度險阻考按遺跡增築馬嶺木鉢等城葫蘆泉
石等堡洞為禦敵安民之計(賈志)
孫仁字世榮南直貴池人進士初知西安府治行異等
遷陜西右參政所部涇陽縣舊有洪口堰山高水下
不利灌溉仁命鑿山引流人咸利之尋晉右布政時
流民移聚漢中渙無所統都憲原公奉詔撫安之仁
共贊其事加意輯寧後陞右副都御史巡撫寧夏(賈志)
朱英字時傑郴陽人正統十年進士為陜西參政成化
七年遷左布政用均徭法民便之(名山藏)
戴珊字廷珍浮梁人天順八年進士成化中奉勅督南
畿學政陞陜西按察副使仍專督學居陜日久待士
益親士亦愛慕之(名山藏)珊成化間為陜西按察司副
使提學敦本興化凡試士能以文藝占器識珊所至
有聲績而學政尤著關中耆舊至今道之不衰(雍大記)
珊督學陜西遐陬僻壤未嘗不到修古聖賢祠廟增
秩祀典聞民間節孝事即奏旌其門(懷麓堂集)
婁謙字克讓江西上饒人進士提學副使立教以務本
為先時汪直勘事至陜謙絶不與接修復三原正學
書院王端毅稱其見道分明知所當務(賈志)
羅明字時昭福建南平人成化丙戌進士歷陞陜西副
使治漢中漢中多深山茂林為逋逃藪明奏立白河
縣安輯之尋以嵩洛竊發銀礦因誣連平民論死者
四十餘人明為辨雪止坐三人遷本省按察使值歲
饑人相食明力求拯濟條救荒二十事上之多所施
行(賈志)
朱漢字景雲高安人成化進士歷陞陜西副使兵備漢
中風裁凛然奸貪斂手盜賊屏迹民至今懷之歲時
報祀(西江人物志)
張淮湖廣襄城人進士巡按陜西清慎剛介請託不行
後陞陜西布政雖事稱繁劇而剖決如流(馬志)淮歴御
史巡陜西值歲祲全活甚衆開金州赤崩灣灌田千
餘頃居民稱利(襄城志)
王雲鳳字應韶山西和順人成化甲辰進士任陜西提
學副使(馬志)設四科以取士曰求道曰讀書曰學文曰
治事士皆興起建書樓於正學書院廣收書籍藏之
以資諸生誦覽取人首名節次文辭斥遠貪殘之徒
進拔中正之士禁止僧道師巫之術其學政嚴厲不
少姑息士始不堪而終直其法累官都御史(雍大記)弘
治己未冬雲鳳陞陜西僉事提督學政至則學校肅
清三秦風動辛酉陞副使整飭洮河邊備甲子復改
提學關中士子相賀曰王先生復來後學得依歸矣
於是益自策勵(吕涇野集)
燕忠字良臣薊州人進士以御史出按陜西風聲凜凜
贓吏望風解綬執政以所親被摧折病其苛察遷陜
西按察副使尋轉陜西按察使發奸摘伏如巡按時
禁和買之弊裁省里甲支費三之一民有水王之謠
進左布政使以簡靜為治劉瑾柄國附者瀾倒陜故
鄉土尤所屬意忠獨無饋遺干謁瑾雖銜之卒莫能
害及寧夏變作經畫有素食足而民不勞(賈志)
劉道立字成已杞縣人進士初授朝邑令有刺客殺人
而逃誣及無辜已成獄矣覆勘疑之忽若有神附耳
言曰景陽殺人奈何冤及他人耶道立遣人密伺果
得所謂景陽者一訊立服邑中號為神明以治行最
召拜監察御史時劉瑾虐焰傾中外獨毅然不屈尋
陞陜西僉事以剛正不善俯仰百姓畏愛而當途嫉
之累疏乞休歸(賈志)
宋璉字汝器北直清苑人舉人以御史按關中墨吏皆
望風去釋被劉瑾誣陷者數百人因諫被譴歸後起
湖廣僉事調榆林却餘金萬計給軍士榆林人甚戴
之(賈志)
李昆山東高密人進士正德初以按察副使分巡漢中
時流寇嘯聚掠漢中勢焰甚熾昆督兵討之至西鄉
僉曰不宜遽進昆曰賊過河不可當矣乘其半渡擊
之親冒矢石至瓦房溝大破之斬首千餘賊遁去(賈志)
盛應期字思徵江南吴縣人進士累官陜西左布政鎮
守宦官廖鑾漁奪民財侵盜官帑有司莫敢問應期
以法剪其羽翼廖不懌思中之檄督造絨罽費且巨
萬應期按籍知廖前侵費數萬乃持數以示廖廖惶
恐跪謝遂不敢復造時武廟將蹕榆林衆洶洶議加
賦應期持不可請於正賦内以丁糧為差出米銀若
干聽准來歲賦入數民不知勞扈從諸倖氣焰薰炙
撫監重臣無敢吐氣應期獨暇整不為懾請求皆裁
以法時司徒李承勛在行間嘆曰承勛自謂男子乃
今知不逮矣上亦亟稱為良佐才後陞右副都御史
巡撫四川(賈志)
李承勛字立卿湖廣嘉魚人進士歴官陜西布政使敦
本務實率以儉約下和買之令禁無名之役一時弊
政盡革(賈志)
安惟學山西臨汾人進士任陜西左布政使勤厲敏給
日無滯事所在下人不能為奸(賈志)
何景明字仲默河南信陽人進士授中書舍人陞陜西
提學副使教人先德行道誼條約精密時知府有不
受約束者語之曰君子不以作人為事但與俗吏伍
耶其人頓服有同知臨盩厔加刑生員之父生員救
之坐以擅入公門罪乃檄而數之曰子救父死且不
避乃以不應罪之耶生員獲免當大比方伯移檄減
舊額以節費報之曰國家求賢本意似不如是竟不
從取士於書院日論說六經嘗曰緣枝葉忘尋本根
此末學之弊(馬志)陜西邊絶河湟緣邊數縣路出塞外
舊時提學難之皆調試諸生先生曰如此是棄之矣
竟往試如他縣藍田大旱其山上有泉先生登山投
祭文泉中須臾大雨商州學地狹旁有王母祠大官
家廟州人神其祠先生顧謂守官俱毁之大官家亦
不敢怒陜西屬所試諸生竒者悉取正學書院親自
督教間出俸錢贍所不給關中得人於時為盛竟以
學政勤勞得心疾告歸行李蕭然至家卒(何大復行狀)
朱應登字升之寶應人舉進士楊一清掌銓政擢陜西
提學副使一清故嘗督學關中創有正學書院以造
多士應登拔士之高等者作養其中英賢雲集凡數
百人風教大行人材聿興視一清時尤盛(明史竊本傳)
張禴北直平谷人正德七年由進士任潼關兵憲時值
李午之亂禴率兵𠞰賊斬首百四十有竒擒百五十
人(延恩祠記)建東西重門(都元敬集)關設兵道自禴始(潼關衛志)
陳鼎山東登州人進士正德中以陜西右參議撫治商
洛時礦賊馬隆聚衆劫掠聲振三輔鼎率官兵討平
之擢副使兵備延綏撫禦有方陞浙江按察使(賈志)
陸杰字元望浙江平湖人進士歴遷陜西鄜延兵備副
使賊兵大入杰督兵出戰斬戮甚多寇數歲不敢近
邊(賈志)
張仕隆河南安陽人進士嘉靖初為關南副使時漢中
為民害者有五狼八犬一虎一彪之謠隆按得其實
即寘於法問民疾苦嚴禁科索一時墨吏望風解組
山南礦徒為盜召其首諭以禍福諸盜解散又開紅
花堰溉田興學課藝科第始盛卒於官士民思之(漢中)
(府志)
張原明字孟復河南儀封人正德中進士歷陜西右布
政使壬辰關輔大饑公督理賑濟間關秦隴間數月
衣履俱穿活人以數萬計事聞賜兼金綵幣勞之改
浙江未幾再進陜左使關中人慶若更生年餘疏乞
歸(儀封縣志)
劉麟字元瑞上元人進士正德中西安知府居官清簡
時都御史陳壽咸寧知縣何亮號三廉累官陜西右
參政屬關内饑敵數入掠朝遣貴臣督兵議軍餉將
加賦秦民諸司莫敢持麟曰不可靖邊本以為民今
若此恐内難作亦同寇也貴臣變色曰憂民者獨參
政耶適陜西有赴闕陳訴者命下麟具陳不便議乃
得寢於是覈侵漁括逋負邊用得不乏擢雲南按察
使(賈志)
徐萬璧四川大竹人嘉靖癸未進士歴官陜西兵憲上
籌邊奏議邊境賴以保障有罪囚不應死與御史爭
之不得投劾歸養(四川通志)
葛守禮字與立山東德平人嘉靖進士陞陜西右布政
轉左秦王以牧地故利民田立石壟上民爭訟不決
守禮仆壟石田復歸民(名山藏)
孟霦山西澤州人進士任陜西督糧道明敏廉介剛柔
交濟督儲有方每師行糧餉充裕臺體肅然(賈志)
陳儒字𢡟學錦衣衛人進士歷官陜西右參政庚子秋
敵入原州儒以兵從尚書劉天和督戰擒斬甚衆欽
賜銀幣郃陽令以炮烙刑誣服盜罪枉死者五六輩
前按察使直之令嗾御史劾按察使落職儒執令下
獄令復乞幸臣祈免儒笑曰吾得正國法雪民冤足
矣寧殺人媚人耶獄成令罷黜誣者得釋詔復前按
察使官而御史以失法降外任(賈志)
王湘字大清濟寧人進士遷陜西按察副使妖徒李一
正聚衆吏莫能制湘授方略遂殱之(賈志)
薛應旂字仲常南直武進人嘉靖十四年進士兵備鄜
延去延之日軍民父老號呼攀援襁屬於道車不能
前(名山藏)
汪尚寧南直歙縣人進士任潼關兵備副使風采最著
先是鄞縣周相任兵備葺潼關廟學山隂何鼇任兵
備建潼關南北水關歴久傾圮尚寧至復修舊蹟並
建東西城樓去之日行李蕭然祀名宦(潼關衞志)
聶豹江西永豐人兵備潼關有直節時閹官在關𣙜税
為地方患豹揭參被逮是日玉皇觀風穴白晝飛沙
障天人驚異之祀名宦(潼關衛志)
邊詢任丘人進士兵備潼關法紀嚴峻揭參暴横衞弁
七十人時羅侍郎清丈屯田擾民詢力抗之又濬河
夫役工食以闕官半俸餘糧給之民戴其德(潼關衞志)
范懋和四川富順人由進士兵備潼關嚴除蠧役出贖
金建城舖五十一所時韓邑山寇蒲渭桀盜華洛礦
徒悉就蕩平暇則校課諸生祀名宦(潼關衛志)
張大用四川岳池人嘉靖中進士陜西按察司僉事奉
勅長城建鎮朔樓工成陞副使有太監壞鹽法立劾
罪之一道肅然(四川通志)
李臨陽四川江津人性貞亮由進士擢陜西按察使去
之日士民遮道送之士大夫為著貞惠錄(四川通志)
李攀龍字于麟山東歴城人嘉靖甲辰進士擢視陜西
學政攀龍謂陜右西京也乃教諸生以秦漢之文古
學興焉(賈志)攀龍鄉人殷至為巡撫以檄致攀龍使屬
文攀龍不懌曰副使而屬視學政非而屬也且文可
檄致耶即上疏乞骸骨拂衣東歸(明史竊本傳)
李承式字敬甫雲中人嘉靖時兵備榆林倣古握竒六
花諸法為圓機陣圖因山川形勢步騎離合首尾相
應竒正相生采諸武經為弢鈐集要授諸生誦之(大泌)
(山房集)
孫應鼇字由甫如臯人進士督學關中以濂洛之學自
任莅政舉大體不親細務教士務實效不為虛名當
時號稱得士(賈志)
楊錦字尚絅山東益都人進士以戶部郎任靖邊兵備
副使創建龍圖書院威名流著子邦憲字孝徵萬歷
進士亦以戶部郎出知西安府有異績擢關内兵備
副使陜東大治轉補神木及榆林兩道以計擒巨盜
麻四等擢左布政使(延綏鎮志)
王世懋字敬美太倉人進士以文望推為陜西提學副
使士風翕然一變凡忠孝節義搜錄顯揚與士相砥
礪試未竣請告歸生儒以未竟其學為憾後遷太常
寺卿(賈志)
朱炳如字仲南湖廣衡州人進士陜西布政使寬仁有
度滓塵不染張江陵當國上計入都不為贄張意不
悦久之不調遂請告去(賈志)
許孚遠字孟中浙江德清人嘉靖壬戌進士授主事歴
陞陜西提學先德行而後文藝以身範訓多士考校
肅然著有四書蒙引易經蒙引秦人寶之(賈志)
蘇濬字君禹福建晉寧人萬歷丁丑進士任商洛撫治
參議問民疾苦釐蠧清冤議行條鞭節省萬計創書
院建文屏譚經校藝指示法程由是科第鵲起時礦
徒趙天知等千餘嘯聚濬潜抵巢穴擒其魁士民歌
頌祠書院(商州志)
房守士山東齊河人進士任榆林道兵備副使榆俗故
侈守士慨然曰不可長也下令長袖高髻者罰㒺赦
一時斂華歸實朔朢召耆老氓庶陳說孝義時詣學
宫鳩集弟子員之秀者而課其藝時斗米十錢為置
備荒倉至今賴之(延綏鎮志)
蕭應宫江南常熟人進士兵備潼關有清操南山礦徒
以千金乞開礦應宫立斃杖下礦徒解散盜源以絶
祀名宦(潼關衞志)
陳長祚福建長樂人進士以布政使兵備榆林操堅冰
蘖尤悉心邊務厲兵秣馬增城浚隍每入都御史劉
敏寬幕畫便宜靡不竒中報三大捷朝廷賜白鏹焉
(賈志)
王愛錦衣衛籍任丘人萬歷三十三年由進士分巡河
西潔已率屬時承平日久蠧政日滋愛力除城社整
輯兵士境内肅然(鄜州志)
常守信磁州人進士備兵潼關慈良廉潔時值歲荒力
請上臺潼倉本色折銀六錢仍以闕官半俸銀賑饑
遷湖廣憲副士民涕泣遮留後有胡其俊者孝感人
亦潼關兵使值歲荒照守信事例屯田請折每石六
錢韓城撫賊賞錢千緡與俊有嫌者誣俊得賊賄酬
賊千金命錦衣衛逮訊關人泣送後得昭雪關人竟
有赴原籍候之者其德惠入人如此(潼關衞志)
洪翼聖字季鄰歙縣人萬歷戊戌進士四十一年任陜
西提學副使嚴介自持不通交際津要咸望而自却
陞光禄寺卿(賈志)
尹伸字弱生富順人進士初知西安府廉明耿介臺省
皆嚴憚之後為督學教士嚴峻請謁不行(賈志)
劉應遇湖廣麻城人舉人崇禎二年以商州副使任關
南道時常義張板子犯漢計陷大安鎮樓櫓悉焚應
遇以撫餌賊賊許之應遇曰賊受撫高卧不虞我兵
至也命遊擊解文英急乘之抵壘賊驚潰應遇宥二
渠以示信兵燹後民耗什九應遇撫民訓士不倦漢
人士立祠祀之(漢中府志)
李若梓四川南充人陜西兵備道時流寇猖獗斬渠魁
神一元擒普天飛以勞瘁致疾遷河南布政卒(四川通志)
張允登漢州人進士萬歷中任咸陽令有古循良風歷
陞鄜州道(咸陽縣志)允登崇禎四年備兵鄜州流寇陷中
部夜遣敢死士銜枚疾馳至城下殺賊甚多出次甘
泉降寇劫餉銀而叛允登勒兵巷戰死之士民無不
流涕(延安府志)
郭景嵩葭州兵備道崇禎間歷年饑荒流寇蝟起四年
十二月甘泉賊不沾泥張存孟陷葭州景嵩死之(葭州)
(志)
葉廷桂號青來商丘人天啟壬戌進士崇禎五年為關
内道屢破賊渠神一魁等斬首各萬餘又圍流賊李
老砦等於中部城腕中流矢足被鉛石督衆愈力卒
破之遷靖遠道又破礦盜數百人又轉河西道參政
修城池招降逃亡賊渠紅狼等四十人(河南通志)
孔聞謤曲阜聖裔進士崇禎七年任河西道凡八年吏
治嚴明官民憚服建修學宫以課士興才為務兵燹
之餘文風克振(賈志)
劉宇揚四川綿竹人舉人崇禎時以戶部郎中任關南
道時漢中巨寇羣起兼以饑饉宇揚辦餉辦賑晝夜
乘城督守者一年危疆獲安兵荒後多方撫懷以勞
卒於官䘏贈太僕寺卿柩歸百姓哭泣走送者十日
(漢中府志)
吕大器四川遂寧人進士崇禎十一年以吏部郎出為
關南副使關南夙號盜藪招募鄉勇以俸金鑄錢為
射的中即賞之人皆競奮陽平關為秦蜀咽喉遣工
繕葺寇聞遠遁演武之暇尤重課文遴孝廉及青衿
之雋者月較三藝以是兵火相仍不廢絃誦時兵寇
比劇為患渠帥弗能禁大器獨治主兵者使之氣懾
兵不敢譁漢民以靖陞寧夏巡撫張兆曾雲南人
舉人崇禎十一年以隴右參議署分巡關南道道上
聞軍婦哭聲詢之曰貪弁科役酷貪無措耳下車按
實禠其職時巨蠧私相謂曰曾代庖官五日京兆耳
曾不少貸旬餘公署肅清(漢中府志)
賈鴻洙字孔瀾北直清苑人進士由戶部郎歷陞陜西
提學參政為政持大體廉而平教士如子弟衡文片
善皆錄故士無冒榮苟進者(賈志)
馮敬舒字圓衷浙江慈谿人天啟二年進士歷陞陜西
按察使李自成耽視秦中與撫軍合力防禦者歲餘
遷山西右布政使(寧波府志)
周士竒鄖陽人由選貢授褒城令時流寇蜂起士竒堵
禦有方調南鄭令陞知綏德州值賊衆數萬攻城士
竒率城中壯士夜襲之擒其渠帥百姓被賊焚掠者
悉發倉粟賑之陜督上其功遂以西安同知擢商洛
道右參議監總兵左良玉軍每懲束士卒之不法者
軍中肅然(湖廣通志)
郭應響字希聲福清人萬歷丙午解元擢兵備榆林道
經鄜延適前道某為賊害於甘泉人人震恐督撫久
廉應響名強留之署應響欣然受命以鄜為三秦咽
喉一發擒斬賊魁無筭賊因欲甘心於鄜糾衆三千
餘間道潜入應響聞警仗劍出署四顧無銳卒可呼
乃急領家丁六七人詣北門而賊已集獨力與抗尚
手刃三賊衆寡不敵竟以身殉事聞贈太常寺卿予
祭葬蔭䘏諡忠烈(福建通志)
劉三顧山東海豐人舉人崇禎初知洛川性嚴介有邊
才固封疆緝盜賊尤崇文教尋陞知府時賊益猖獗
所至攻陷三顧練勇壯繕城塹多方設備率衆守禦
間出民兵殱其渠魁又請減練餉民賴以甦陞監軍
道畫策設伏每戰輒捷總制洪承疇倚為左右手(延安)
(府志)
楊彤庭鹽山人崇禎十五年由舉人分巡河西保障一
方捐俸創修西山寨最稱險固州人賴之(鄜州志)
喬遷高山西定襄人(山西志載喬遷高綏寇紀略紀事本末咸作喬元柱今從省志)由
進士歷知府署潼關道事監總督孫傅庭軍孫于河
南失利退守潼關遷高分捍南城城陷挺身巷戰大
呼曰我監軍道喬遷高也力殺數賊而死子諸生象
觀同妻史氏俱自縊(續表忠記)
黃絅字季侯光州人進士歷陞陜西按察使絅生平清
介自矢讀書至忠孝大節輒呼浮大白擊節嗟嘆及
膺寇難誓以身許國西安破義不受辱自沈於井妻
王氏同殉後贈太常寺卿諡忠烈(續表忠記)
黃世清字澄海山東滕縣人進士崇禎十二年任商洛
撫治參議癸未十月十二日闖寇李自成分十萬衆
寇商世清與士民決意堅守越十五日城陷執世清
欲官之厲聲大罵賊怒殺之(商州志以按紀事本末李自成十月戊辰陷)
(商州世清不屈死之考戊辰十月初八日也與州志異)
都任字弘若祥符人萬歷間進士備兵榆林時賊勢甚
熾所至崩潰任以延綏重鎮預為守禦計適舊撫去
鎮將倡逃人鮮固志任涕泣勸諭勉以忠義賊遣人
誘降即斬之以徇賊數萬薄城下百道攻擊任隨機
摧之復簡壯士夜斫其營賊大潰斬首數百級賊益
憤攻圍愈急有為賊作内應者城遂陷任率衆巷戰
力屈被執賊帥曰若固好男子苟降無憂富貴也任
怒罵不絶遂遇害(賈志)崇禎十六年十一月李自成陷
延安發金數萬招榆林諸將以大寇繼之備兵副使
都任及故總兵王世顯侯世禄侯拱極尤世威惠顯
等斂各堡精銳推世威為長乙未賊四面環攻城上
強弩叠射賊死屍山積更發大炮擊之賊稍却死者
數萬人賊攻益力逾旬不克賊以衝車環城穴之城
崩數十丈賊擁入城遂陷副使都任闔家自焚死尤
世威縱火焚其家口揮刃突戰死諸將各率所部巷
戰殺賊千計賊大至殺傷殆盡無一降者闔城婦女
俱自盡諸將死事者數百人(紀事本末)
按監司以承流宣化為事尤直省要職也元有陜
西僉事杜思敬失其籍明有陜西布政使宋禮洛
陽人譚溥昌邑人李祥河間人王勣稷山人陳道
番禺人田彭馬邑人王儼華容人劉曰材南昌人
楊最射洪人參政蔣瑤歸安人陜西按察使劉迪
沂州人石璞江南華亭人張邦教蒲州人劉不盈
清苑人梁鼎賢河南人分守道王士嘉武城人楊
善歸安人陶銓絳州人王嵩汲縣人王鑾襄城人
劉景寅南溪人蔡天祐睢州人易瓚福寧人黃鄉
益都人邵錫安州人謝存儒蒲圻人胡建長垣人
譚棨涪州人李延康長治人姚九功襄垣人張芉
南充人劉天衢廣濟人劉致中延津人李弘道襄
陵人李天麟山東武定人周思敬麻城人吴顯漳
浦人習孔化廬陵人分巡道宋性德州人于守禮
萊陽人孟準遼州人孫逢吉渾源人徐竒石門人
金濂江南山陽人毛思義陽信人徐文華四川嘉
定人羅善安福人秦文臨海人吕和寧波人丁致
祥武進人隂武鄉内江人隂東暘汲縣人李維禎
京山人李橒鄞縣人蕭察汝陽人萬自約太原人
趙健涇縣人徐順明杞縣人趙楫浙江山隂人邢
雲路安肅人袁謙西充人寗化龍直隸新安人詹
思謙常山人黃和兖州人馮盛明涿州人張維世
太康人李春茂陽城人高邦佐襄陵人錢天錫沔
陽人顧大章常熟人張國銳侯官人包起鳳南陽
人錄其姓氏凡以補前傳所不及云
本朝
袁生芝良鄉人崇禎丙子舉人順治三年官商雒道
山寇賀遥期攻商州生芝設守甚力時協守者為
總兵金某賊宣言有縳獻金總兵者即解圍去城
中惶惑生芝集諭士民鼓以大義堅守踰月城陷
生芝自縊死父某亦戰死闔門被害者三十二人
事平
䘏廕有加
馮如京代州人恩貢順治二年官靖邊兵備副使時
巨寇黃色俊以闖孽嘯聚進逼靖邊如京料民兵
得數百人登城固守伺間出竒擊之賊大敗遂乘
勝擣巢滅賊而還事
聞賜賚有加
王希舜遼陽人貢生順治四年任西安知府五年陞
分巡河西道寬簡愛民知無不為王永強作亂仗
節不屈死之事
聞褒䘏贈廕
楊可經直隸通州人拔貢順治二年任漢中知府聞
賀寇將犯境與同知董應徵推官原體蒙協謀固
守預備芻糧以待寇至軍儲既足血戰匝月城卒
無恙四年可經陞商洛道副使應徵代為知府應
徵正定人體蒙陽城人應徵後陞本省糧道體蒙
亦官知府
夏廷印廣寧人官神木副使以清恪名順治五年高
有才之變慷慨赴難死於府谷事
聞贈太僕寺卿
石鳳臺陽城人天啟乙丑進士初授韓城令調停驛
站民力獲紓順治六年擢關西分守道護理陜西
巡撫事時寇黨未靖鳳臺多方防禦省會獲安其
生平宦蹟秦省居多凡所設施必寬嚴相濟允稱
古之遺愛
張國泰字大來直隸新城人崇禎癸酉舉人順治六
年任商洛道會杆賊何士升盤據洛南出没州東
横肆刦掠國泰親𠞰之陣擒賊黨雷登高士升走
伯牙山國泰誓衆圍之旬日士升從間道走匿盡
獲其頭畜子女以歸八年國泰以陞任去内鄉許
宸繼之遣材官李政持檄招撫時士升與王友合
營負固不下宸用間諜計俾友縳士升以獻置之
法州境始寧宸内陞通政司參議
田厥茂字心耕蒲州人順治丙戌進士七年以參議
道督學陜西絶苞苴嚴請託公明大著西安書院
中舊有正學名臣二祠兵燹後祗存遺蹟厥茂志
存復古購隙地重建在任三載表揚忠節名教賴
以維持後陞福建布政使
于時躍奉天人順治八年任陜西按察使明允如神
每聽斷兩造對鞫片言承伏有于不落店之謠一
時豪強斂跡官吏各相戒勿犯法
劉景雲深州人順治丙戌進士十一年以兵部郎中
授關南道時方革餉司以餉事歸道景雲出納惟
允召買之役調劑得宜漢南咸被其澤隨擢廣西
參政
秦才管南陵人順治丁亥進士十二年以僉事道督
學陜西正文體恤士𩔖識拔皆名宿先後登春秋
榜甚衆試乾州適母訃至痛哭絶粒而卒
婁應奎寧遠州人拔貢順治十二年為關南道才略
優長心術愷惻時鎮臣派民供糧養馬應奎條奏
興民被害狀甚悉得
旨飭禁州民感佩遷靖邊副使
陳爌字公朗孟津人順治丙戌進士歴官山東右布
政使順治十五年陞陜西左布政使十六年入
覲條奏五事大略言秦民之困宜加軫恤而延安地
畝折正一事尤屬要務延屬土瘠民貧舊例四五
畝折内地一畝起科自興屯道白士麟暨同知高
應選督墾荒地按畝報加五倍前賦爌疏入得減
延民頌之先爌父中丞名惟芝者嘗為延之洛川
令爌因深悉延民之苦及任秦藩遂得其志在任
三年省事寧人與民休息以積勞卒官
湯斌字潛菴睢州人順治己丑進士任潼關兵備道
兵燹後人鮮知學斌至葺文廟舉鄉飲朔朢宣講
聖諭誨誘諄切民皆向化歲旱虔禱甘霖立應會二麥
歉收民願以米代輸州縣吏格於成例斌力為申
請兵民兼濟潼關介秦豫之交民有種鄰壤田者
仍服本省役豫民恃斌為鄉人欲使秦民充豫省
徭役斌嚴斥之悉令如舊豪猾害民廉實輒斃杖
下馭兵尤嚴整有法尋擢江西嶺北道仕至工部
尚書雍正十年入賢良祠
錢受祺字介之錢塘人順治壬辰進士十八年任商
洛道清操率屬撫慰殘黎民得休息時鄖陽未靖
鄖撫檄商洛運軍需貯洵陽以待軍行受祺支應
有法各屬咸賴焉
葉映榴字蒼巗江南上海人順治辛丑進士歴任陜
西提學道訓士以立品為主每按部虛公考校被
落者悉無怨言三秦士子經明行修風氣日上後
督糧三楚值夏逢龍作亂死之
勅贈工部右侍郎諡忠節祀名宦祠
高光祉寧晉人進士康熙六年擢榆林道整飭邊疆
興屯立學兵民安之十四年朱龍變起五月自定
邊進逼榆林光祉倡率紳士共結忠義社晝夜乘
城協力堅守賊覘知守禦完固撤兵遠遁孤城得
全八月以陞任去有紀功碑具載其事
楊三知字筠伯良鄉人順治丙戌進士康熙十一年
補神木道滇黔煽亂邊將朱龍應之人情洶洶三
知方代覲歸行次保德或曰事急矣公無渡河三
知不聽既抵署日夜為守禦計無何守將孫崇雅
潛通賊賊至執三知於城上逼取勅印不與賊擁
之至署三知急趨井旁擲身入折左肱幾殞賊急
縋人負之出復甦三知知不能死遂大罵賊賊閉
之一室誘之降不從賊怒遂遇害其妻與妾及二
女俱赴井死時神木知縣孫世譽正紅旗人賊執
欲降之不可因羈深室中大兵將至遂為賊所殺
事
聞贈三知光禄寺卿世譽布政司參議
胡昇猷字允大丁亥進士順天大興籍浙江山隂人
由部屬累任監司廉幹有聲康熙十一年轉漢興
道十三年吴逆變起時昇猷已陞江蘇按察使因
軍興奉
特旨仍留原任漢中既為川省咽喉又係吴逆舊駐之
所賊黨遍布人心皇皇昇猷慷慨振勵以死自誓
并以吴逆之罪神人不容殱滅立至鐫石布告兵
民於是咸知大義無不感奮從命固守數月以力
竭城陷被執械致成都獄中賊黨誘說百端必欲
降之不從篐腦椎脛備極毒脅昇猷亦終不少屈
曰吾唯有辦一死以報
朝廷而已幽囚六年及勇略將軍趙良棟入成都始得
出事
聞即授為四川按察使洊陞至刑部尚書
孔興釪曲阜人康熙庚戌進士十九年任潼商道甫
下車即赴略陽督造運艘運糧陽平關調度得宜
不勞民而事集歲大饑興釪罄囊糴粟計口散賑
全活甚夥潼民多叢奸健訟興釪廉得之立寘於
法葺學宫建義學註釋
聖諭刊刻頒行民知向化自奉極約人不敢干以私嘗
署藩篆冰操益勵二十二年卒官貧不能殮僚屬
爭致賻歸其襯
許孫荃字四山合肥人康熙庚戌進士歴戶部郎中
出督陜西學政廉明審慎風尚一新丁卯秋闈中
式者皆兩試前茅士孫荃行部所至凡遇前賢名
蹟必捐貲修復力為表章其後裔之賢者悉拔置
膠庠以示鼓勵四方遊士以貧故留滯秦中所在
為置公養一時名宿如郿縣李栢朝邑王建常扶
風張子瞻渭南劉懿宗淳化宋振麟咸式廬遣幣
講布衣之好李顒屢辭
徵命居貧教授孫荃欲買田以贈知顒義勿受檄盩厔
學博代購之不以告並刻其所著書行世陜西地
亘三邊孫荃征車遍歷懷人覽古一一寄之於詩
太史李因篤為論定得如千卷名曰華嶽集論者
謂關中學使前有敬菴後有四山稱二許云
李時謙大興人順治辛丑進士康熙三十一年以參
議任陜西糧道值歲歉時謙悉心籌畫賑濟有方
民懷其惠西安多徵糧積弊時謙莅任斗斛俱準
部式出納無絲毫羨餘性勤慎尤甘淡泊僕從數
人皆不勝清苦而去卒之日貧無以殮同官為致
賻歸襯焉
金培生奉天正白旗人康熙四十年由鳳翔知府擢
潼商道四十二年
車駕西巡培生修繕帳殿平治輦路指揮悉當其督修
嶽廟及築城浚隍諸大工經營井井事無不集尤
體恤士卒莅潼三載果於釐奸慎於決獄日以興
教化勵風俗為己任四十四年遷閩臬去
牧守
周
虞子羔晉文公問於咎犯曰誰可使為西河守者咎犯
對曰虞子羔可也公曰非汝之讐也對曰君問可為
守者非問臣之讐也羔見咎犯而謝之曰幸赦臣過
得為西河守咎犯曰薦子者公也怨子者私也吾不
以私事害公(說苑)
吴起衛人魏文侯以起善用兵廉平能得士心乃以為
西河守以拒秦魏文侯卒起事其子武侯武侯浮西
河而下中流顧而謂起曰美哉山河之固此魏國之
寶也起對曰在德不在險若君不修德舟中之人盡
敵國也武侯曰善即封起為西河守甚有聲名(史記本傳)
起治西河之外王錯譖之于魏武侯武侯使人召之
起至於岸門止車而休望西河泣數行下其僕曰公
視舍天下若舍屣今去西河而泣何也起雪泣而應
之曰子弗識也君誠知我而使我畢能秦必可亡而
西河可以王今君聽讒人之義而不知西河之為秦
也不久矣魏國從此削矣起果去魏入荆而西河畢
入秦(吕覽)
漢
田叔趙陘城人為趙王張敖郎中隨敖至長安敖進言
叔等十人上召見與語拜郡守叔為漢中守十餘年
(漢書本傳)叔為漢中守既餽軍餉又致名材立宫室帝嘉
之(漢中府志)
李廣隴西人為邊郡太守徙上郡皆以力戰為名匈奴
大入上郡天子使中貴人從廣勒兵擊匈奴中貴人
將騎數十縱見匈奴三人與戰三人還射傷中貴人
殺其騎且盡中貴人走廣廣曰是必射雕者也乃從
百騎往馳三人令其騎張左右翼身自射彼三人者
殺其二人生得一人果射雕者也已匈奴有數千騎
見廣以為誘騎皆驚上山陣廣騎皆大恐欲馳還廣
曰吾去大軍數十里今走匃奴追射我立盡今我留
匈奴必以我為大軍誘之必不敢擊我廣令諸騎曰
前前未到匈奴陣二里所止令曰皆下馬解鞍彼以
我為走今解鞍以示不走用堅其意於是敵騎不敢
擊有白馬將出護其兵廣上馬奔射殺白馬將復還
其騎中解鞍令士皆縱馬臥會暮敵兵終不敢擊引
而去廣乃歸其大軍居久之武帝立廣以上郡太守
為未央衞尉(史記本傳)
賈宗字武孺南陽冠軍人少有操行多智略建初中為
朔方太守舊内郡徒人在邊者率多貧弱為居人所
僕役不得為吏宗擢用其任職者與邊吏參選轉相
監司以摘發其姦或以功次補長吏故各願盡死匈
奴畏之不敢入塞(後漢書賈復傳)
鄭勤漢中太守永初四年三月先零羌寇褒中漢中太
守鄭勤戰殁(後漢書安帝本紀)
崔實字子正涿郡人明於政體吏才有餘為五原太守
五原土宜麻枲而俗不知織績民冬月無衣積細草
臥其中見吏則衣草而出實至官斥賣儲峙為作紡
績織絍綀緼之具教之民得以免寒苦是時寇騎連
入雲中朔方殺略吏民一歲至九奔命實整厲士馬
嚴烽堠寇不敢犯常為邊最(後漢書崔駰傳)
鄭渾字文公河南開封人遷左馮翊時梁興等略吏民
五千餘家為寇鈔諸縣不能禦皆恐懼寄治郡下議
者以為當移就險渾曰興等破散竄在山阻今當廣
開降路宣喻恩信而保險自守此示弱也乃聚吏民
治城郭為守禦之備發民逐賊獲十以七賞百姓大
悅皆願捕賊多得婦女財物賊之失妻子者皆還求
降渾責其得他婦女然後還其妻子於是轉相寇盜
黨與離散出者相繼乃使諸縣長吏各還本治以安
集之興等懼將餘衆聚鄜城渾率吏民前登斬興及
其支黨前後歸附四千餘家由是山賊皆平民安産
業太祖征漢中以渾為京兆尹渾以百姓新集為制
移居之法勤稼穡明禁令由是民安於農盜賊止息
及大軍入漢中運轉軍糧為最又遣民田漢中無逃
亡者太祖益嘉之(三國志本傳)
吕乂字季陽南陽人少孤諸葛亮連年出軍調發諸郡
多不相救又募兵五千人詣亮慰喻檢制無逃竄者
徙為漢中太守兼領督農供給軍糧亮卒之後士伍
亡命奸巧非一又防禁開喻勸導漏脫自出者萬餘
(三國志本傳)
魏
楊阜字義山天水冀人太祖以阜為武都太守劉備取
漢中逼下辨太祖以武都孤遠欲移之恐吏民戀土
阜威信素著前後徙民氐使居京兆扶風天水界者
萬餘戶徙郡小槐里百姓襁負而隨之為政舉大綱
下不忍欺在郡十餘年徵拜城門校尉(三國志本傳)
顔斐字文林濟北人京兆太守推誠惠愛治身清白為
良二千石(三國志倉慈傳)斐為京兆太守到官令屬縣整阡
陌樹桑果是時民多無車牛斐課民以閒月取車材
使轉相教匠作車無牛者令畜猪狗賣以買牛始者
民以為煩一二年間家有丁車大牛又起文學聽吏
民欲讀書者復其小徭於是風化大行京兆與馮翊
扶風接界二郡道路穢塞田疇荒萊人民飢凍而京
兆開明豐富常為雍州十郡最青龍中司馬宣王在
長安立軍市而軍中吏士多侵侮縣民斐以白宣王
宣王召軍市候便于斐前杖一百自是之後軍營郡
縣各得其分後數歲遷平原太守吏民啼泣遮道車
不得前稽平田十餘日乃出界東行至崤疾困遂卒
京兆聞之皆流涕為立碑於今稱頌(魏略)
晉
吉挹字祖沖馮翊蓮勺人少有志節孝武初苻堅陷梁
益桓豁表挹為魏興太守尋加輕車將軍領晉昌太
守以拒堅之功拜員外散騎侍郎苻堅將韋鍾攻魏
興挹遣衆拒之斬七百餘級加督五郡軍事鍾率衆
欲趣襄陽挹又邀擊斬五千餘級鍾怒迴軍圍之挹
又屢挫其銳其後賊衆繼至力不能抗城將陷引刀
欲自殺其友止之曰且苟存以展他計為計不立死
未晚也挹不從友人逼奪其刀會賊執之挹閉口不
言不食而死(晉書本傳)
馬敦守隴州羌氐犯隴敦固守孤城以少禦衆奮節全
城雍州從事忌其功劾之下獄死後追贈牙門將軍
潘岳為之誄(隴州志)
歐陽建字堅石世為冀方右族雅有思理才藻美贍歷
馮翊太守甚得時譽(晉書本傳)
王連為扶風太守劉曜攻陳倉連率衆背城而陣為曜
所敗死之(晉書劉曜載紀)
武茂字季夏沛國竹邑人以德素稱為上洛太守清直
方正聞於朝野(晉書武陜傳)
南宋
蕭承之字嗣伯南蘭陵人少有大志才力過人元嘉十
年蕭思話為梁州刺史承之為其府司馬漢中太守
氐帥楊難當寇漢川梁州刺史甄法護棄城走思話
至襄陽不進承之輕車前行攻氐偽魏興太守薛健
於黃金山尅之黃金山張魯舊戍南北險固健既潰
散承之即據之薛健退屯下桃城立柴營承之引軍
與對壘健與偽馮翊太守蒲旱子悉力出戰承之大
破之健等閉營自守思話繼至賊稍退承之進至峨
公山為沙州刺史吕平大衆所圍建武將軍蕭汪之
平西督護段蚪等至表裏奮擊大破之難當又遣息
和領步騎萬餘人夾漢水兩岸攻逼承之相拒四十
餘日賊皆衣犀甲刀箭不能傷承之命軍中斷槊長
數尺以大斧搥其後賊不能當乃焚營退承之追至
南城連戰皆捷梁州平詔承之可龍驤將軍隨府轉
寧朔司馬太守如故元嘉二十四年卒梁土民思之
於峨公山立廟祭祀(南齊書高帝本紀)
南齊
柳慶遠字文和河東解人齊初為魏興太守郡遭暴水
流漂居民吏請徙民祀城慶遠曰天降雨水豈城之
所知吾聞江河長不過三日斯亦何慮命築土而已
俄而水過百姓服之(梁書本傳)
梁
庾域字司大新野人長沙宣武王為梁州以為錄事參
軍帶華陽太守時魏軍攻圍南鄭州有空倉數十所
域封題指示將士云此中粟皆滿足支二年但努力
堅守衆心以安虜退以功拜羽林監(梁書本傳)
北魏
索敞字巨振敦煌人補扶風太守在位清貧未幾卒官
諡獻(魏書本傳)
張應不知何許人延興中遷京兆太守所在清白得吏
民之忻心焉(魏書本傳)
高忱字士和允子勃海蓨人位長安太守為政寬惠百
姓安之(北史高允傳)
梁祐北地人景明初北地太守清身率下甚有治稱為
平西將軍京兆内史卒官(魏書裴叔業傳附)
柳僧習河東人景明初遷北地太守為政寬平氐羌悅
愛(魏書裴叔業傳附)
江文遥悅之子濟陽考城人永平初為咸陽太守勤於
禮接終日坐廳事至者見之假以恩顔屏人密問於
是民所疾苦大盜姓名姦猾吏長無不知悉郡中震
肅姦劫息止治為雍州諸郡之最(魏書江悦之傳)
閻慶引不知何許人為東秦州敷城太守在政五年清
勤厲俗頻年饑饉慶引常以家粟千石賑恤貧窮民
賴以濟部民楊寶龍等一千餘人申訟美政有司奏
慶引有子愛百姓之義(魏書本傳)
高幹渤海蓨人字干奴白水太守以廉平著稱(魏書高湖傳)
宇文測字澄鏡太祖族子大統八年行綏州事每歲河
冰合後突厥即來寇掠先是常預遣居民入城堡以
避之測至皆令安堵如舊乃於要路數百處並多積
柴仍遠斥候知其動靜是年十二月突厥從連谷入
寇去界數十里測命積柴之處一時縱火突厥謂有
大軍至懼而遁走自相蹂踐委棄雜畜及輜重不可
勝數測徐率所部收之分給百姓自是突厥不敢復
至測因置戍兵以備之十年徵拜太子少保(周書本傳)
北周
高賓渤海蓨人有文武幹用世宗初除咸陽郡守政存
簡惠甚得民和世宗聞其能賜田園於郡境(周書裴文舉傳)
劉志弘農華隂人高祖隆宋武帝平姚泓以宗室首望
召拜馮翊郡守後避地河洛因家汝潁志性方重兼
有武略魏永熙二年除廣州别駕孝武西遷志舉廣
州歸國高祖嗣位拜刑部中大夫時蓮勺界内數有
羣盜攻劫行旅郡縣不能制乃以志為延壽郡守督
之志示以恩信羣盜相率請罪志表陳其狀詔並免
之自是郡界肅清寇盜屏息(周書裴果傳)
唐
蕭瑀字時文南蘭陵人隋時為河池郡守部有鈔賊萬
人吏不制瑀募勇士擊降之悉捐貲畜賜有功又擊
走薛舉衆數萬高祖入京師招之挈郡自歸(唐書本傳)
常達陜州陜人從高祖征伐拜隴州刺史時薛舉方強
達敗其子仁杲斬首千級舉遣將仵士政紿降伺隙
劫之歸賊舉指其妻謂達曰識皇后乎答曰彼癭老
嫗何所道舉奴張貴又曰亦識我否達瞋目曰若乃
奴耳貴忿舉笏擊其面達不為懾亦拔刀逐之趙弘
安為蔽捍乃免仁杲平帝見達勞曰君忠節正可求
之古人為執士政殺之賜達布帛三百段以達事授
史官(唐書本傳)
趙慈景隴西人帝美其姿故妻之帝起兵或勸亡去對
曰毋以我為命且安往吏捕繫於獄帝平京師為華
州刺史討堯君素戰死贈秦州刺史諡曰忠(唐書長廣公主)
(傳)
梁禮為鄜州刺史封鄜城郡公武德二年梁師都侵延
州禮力戰没於陣(冊府元龜)
李懷遠字廣德邢州栢仁人徙同州刺史治尚清簡累
遷鸞臺侍郎(唐書本傳)
姚崇字元之陜州峽石人睿宗立為同州刺史先天二
年玄宗講武新豐故事天子行幸牧守在三百里者
得詣行在時帝亦密召崇崇至帝方獵渭濱即召見
咨天下事衮衮不知倦(唐書本傳)
成大琬為同州刺史先天二年太上皇命有司頒賞諸
州朝集使有善政者遂以大琬為陜州刺史賜物一
百段(冊府元龜)
姜師度魏人開元初遷同州刺史於朝邑河西二縣界
就古通靈陂擇地引洛水及堰黃河灌之以種稻田
凡二千餘頃内治屯十餘所收獲萬計尋遷將作大
匠(舊唐書本傳)
張廷珪河南濟源人第進士補白水尉開元初為沔州
刺史在官有威化(唐書本傳)
崔隱甫貝州武城人開元九年自華州刺史遷太原尹
人吏刊石頌其美政(舊唐書本傳)隱甫所至潔介自守明
吏治在職以彊正稱(唐書本傳)隱甫華州刺史吏民畏愛
庭無滯訟(馬志)
馬燧字洵美汝州人李抱玉守鳳翔表燧隴州刺史西
山直吐蕃其上有通道敵常所出入者燧聚石種樹
障之設二門為譙櫓八日而畢敵不能暴(唐書本傳)
陸璪蘇州吴人字仲采舉明經補長安尉以清幹稱累
遷西河太守屬邑多虎前守設檻穽璪至徹之虎不
為暴(唐書陸元方傳)
裴寬聞喜人遷東海太守徙馮翊其為政務清簡所莅
人愛之(唐書裴漼傳)
蕭賁馮翊太守至德二載安慶緒陷馮翊郡賁死之(唐書)
(肅宗本紀)
吕日將乾元元年為鳳州刺史嘗敗党項羌于三嗟谷
(馬志)
房琯字次律河南人乾元元年為邠州刺史始邠以武
將領刺史綱目廢弛即治府為營吏攘民居相淆讙
琯至一切革之人以便安政聲流聞(唐書本傳)
蕭&KR1957;上元二年為鳳州刺史奴刺党項羌來寇&KR1957;死之
(馬志)
高郢字公楚衞州人父伯祥為好畤尉安禄山陷京師
將誅之郢尚幼解衣請代賊義并貸之寶應初及進
士第為華州刺史政尚仁靜初駱元光自華引軍戍
良原元光卒軍入神策州仍歲餉其糧累刺史不敢
白郢奏罷之(唐書本傳)
李國臣河西人本姓安賜姓李大歷八年為鹽州刺史
吐蕃敗渾瑊於黃菩原將略汧隴國臣謂人曰敵乘
勝必擾京師我趨秦原彼當反顧乃引兵登安樂山
鳴鼓而西日行三十里吐蕃聞之自百里城回軍踰
險瑊因擊敗之(唐書李光弼傳)
蕭復字履初改同州刺史歲歉州有京畿觀察使儲粟
復輒發以貸人有司劾治詔削階停刺史或弔之復
曰苟利於人胡責之辭久乃拜兵部侍郎(唐書蕭瑀傳)
裴向字傃仁聞喜人建中初李紓為同州刺史奏署判
官李懷光叛河中使其將趙貴先築壘於同州紓奔
奉天向領州務獨詣貴先壘開諭之貴先乃降同州
得不陷累為櫟陽渭南令奏課皆第一擢戶部員外
郎(唐書本傳)
李佐為商州刺史德宗貞元二年以能政特賜金紫(冊府)
(元龜)
鄭賈為金州刺史貞元十二年以賈有能政加簡較司
勲郎中(冊府元龜)
郭鋒麟州刺史(賈志)貞元十七年七月吐蕃陷麟州刺史
郭鋒死之(唐書德宗本紀)
李西華貞元中為商州刺史商州西至藍田東至内鄉
七百餘里山阻重沓小遇暴雨則隔絶行旅或露居
糧絶旬日不止則往往僵仆西華置牆立廬又徧山
通偏路以避盛水自是行李不滯(冊府元龜)
崔琮字君濟博陵人自長安令擢同州刺史歲歉設里
倉三百所賑救俗葬尚奢靡以致久暴骸骨琮戒諭
懇至俗為頓易凡豪奪鄉惸隂持吏失朋搆訟獄者
盡置以法郡城自兵後復隍殆盡琮大興版築民皆
悅使忘勞不旬月城成(賈志)琮德宗時為同州刺史郡
人多患風疾琮製藥以療之曰鎮風丹今碑尚存(馬志)
袁滋字德深蔡州郎山人為華州刺史政清簡流民至
者給地居之名其里曰義合專以慈惠為本未嘗設
條教民愛向之有犯令時時法外縱舍得盜賊或哀
其窮出財為償所亡召為左金吾衛大將軍以楊於
陵代之滋行耆老遮道不得去於陵使喻曰吾不敢
易袁公政人皆羅拜乃得去莫不流涕(白孔六帖)李汧公
鎮鳳翔屬邑民因耨田得馬蹄金一甕送於縣署宰
邑者慮公藏主守不嚴置於私室信宿重開視之皆
為土塊以狀聞府遣吏按其事宰邑者莫能自白遂
以易金伏罪時袁相公滋在幕中疑此事汧公曰非
判官莫探情偽袁相曰諾因俾移獄府中按問乃令
閱甕間三十五塊詰其初獲者即本質在焉遂於列
肆索金鎔瀉與塊形等既成秤其半已三百斤矣詢
其擔負人力二農工舁至縣境計其負金大數非二
人以竹擔可舉明其即路金已化土矣於是羣情大
豁宰遂獲雪(劇談錄)
李愬洮州臨潭人字元直有籌略善騎射為坊州刺史
以治異等加金紫光禄大夫(唐書李晟傳)
韋繼均坊州刺史有善政民懷之不忘(賈志)
姜公輔愛州日南人第進士為翰林學士歲滿當遷以
母老賴禄而養求兼京兆戶曹參軍事公輔有高材
每進見敷奏詳亮德宗器之(唐書本傳)永貞初為金州刺
史有政略嘗奏置石泉縣(舊志)
崔駢坊州刺史興水利以便民當時賴之(馬志)
崔戎字可大博陵安平人舉明經調藍田主簿累拜給
事中出為華州刺史吏以故事置錢萬緡為刺史私
用戎不取及去召吏曰籍所置錢享軍遷兖海沂密
觀察使民擁道不得行乃休傳舍民至抱持取其靴
時詔使尚在民泣詣使請白天子匄戎還使許諾戎
戒其下衆曰留公而天子怒不過斬吾二三老人則
公不去矣戎夜單騎去民追不及乃止(唐書本傳)
李文悅為鹽州刺史元和十四年冬吐蕃党項圍攻州
城欲陷之悅防拒凡二十七日乃退十五年六月加
金紫光禄大夫(冊府元龜)
孔戣宣聖裔華州刺史奏革弊政疏救無辜帝咸嘉之
(舊志)
王凝并州晉陽人字成庶舉明經進士為商州刺史驛
道所出吏破産不能給而州有治賦羨銀常㩁直以
優吏奉凝不取則以市馬故無横擾人皆慰悦(唐書王翊)
(傳)
兀元字微之河南人出為同州刺史急吏緩民收羨財
千萬以補亡戶逋租復遷御史大夫(賈志)
李景温字德已并州文水人徙華州刺史以美政聞(唐書)
(李景讓傳)
史憲忠建康人字元貞為隴州刺史增亭鄣徙客館於
外戎諜無所伺(唐書史孝章傳)
王龜字大年揚州人為同州刺史牙將白約素暴横嘗
譁言月廩薄以動士心為亂龜捕殺之人皆震慄(白孔)
(六帖)
崔偉字堯封中和二年為金州刺史黃巢亂偉保守封
疆民賴以安(興安州志)崔刺史克治厥政恪謹人神中和
三年黃巢凌劫州縣有太白山人云掘破牛山賊當
自敗於是發丁萬人掘之有石桶一中栖黃腰獸上
横一劍獸見劍自撲而死巢至秋果敗中原克平(元黃)
(理仙崔忠惠王廟記)
韓建字佐時許州長社人從楊復光攻黃巢於長安巢
已破復光亦死建無所屬乃以麾下兵西迎僖宗於
蜀僖宗還長安建為潼關防禦使華州刺史華州數
經大兵戶口流散建少賤習農事乃披荆棘督民耕
植出入閭里問其疾苦是時天下已亂獨建撫緝兵
民荆南成汭時冒姓郭亦善緝荆楚當時號為北韓
南郭(五代史本傳)
五代
翟光鄴字化基濮州鄄城人事唐至耀州團練使周太
祖入立出知永興軍卒於官光鄴臨政務以寬靜休
息為意病亟戒左右無久留以煩軍府既卒州人上
書乞留葬立祠不許(五代史本傳)光鄴權知京兆前政有
煩苛之事一切停罷百姓便之(冊府元龜)
王祚并州祁人從晉歴周為隨州刺史移刺商州以俸
錢募人開大秦山砦梯路行旅感其惠顯德初置華
州節度以祚為刺史(宋史王溥傳)
宋
尹憲并州晉陽人太宗即位擢為殿直充延州保安軍
使太平興國四年護府州屯兵與鄜州三族改護夏
州兵轉供備庫使殺戮三汊醜奴莊岌加羅膩葉十
四族及誘其渠帥屢降詔書褒美雍熙初詔就知夏
州攻破李繼遷之衆于地斤澤繼遷遁走俘獲四百
餘帳奏請于所部抽移諸帳别置騎兵號曰平砦以
備其用詔從之(宋史本傳)
安守忠字信臣并州晉陽人乾德中蜀平太祖知遠俗
苦苛虐南鄭為走集之地故特命守忠知興元府以
撫綏之雍熙二年徙夏州每戎犯邊戰無不捷錄功
就拜濮州團練使守忠謹慤淡薄為治簡靜所至藩
郡樂施予豐宴犒且喜與士大夫遊從時論多與之
(宋史本傳)
翟守素濟州任城人開寶中麟府内屬戎人爭地不決
因致擾亂命守素馳往撫喻守素辨其曲直戎人悦
服遷商州團練使雍熙二年改知延州四年改知鳳
翔府淳化中夏帥趙保忠上言其弟繼遷誘戎人為
寇宜求援師詔守素率兵屯夏州守素性謹慎寬仁
容衆所至有治績凡斷大辟雖罪狀明白仍徧詢寮
寀僉同而後決屬吏有過不面折必因公宴援往事
之相類者言其獲咎以微警之(宋史本傳)
韓崇訓字知禮磁州武安人以貝冀等州都巡檢權知
麟州雍熙中李繼遷寇夏州崇訓領兵赴援大敗之
徙監夏州軍咸平二年再知麟州又敗繼遷於城下
以勞擢邠寧環慶清遠軍都巡檢使(宋史韓重贇傳)
李欣字公愉莆田人太平興國間進士歷知耀州時關
輔盜賊充斥欣陳討捕之策踰月悉平(福建通志)
柳開字仲塗大名人淳化三年知邠州時調民輦送趣
環慶已再運民皆蕩析産業轉運使復督後運民數
千人入州署號訴開貽書轉運使曰開近離環州知
芻糧之數不增大兵可支四年今蠶農方作再運半
發老幼疲弊畜産困竭奈何又苦之不罷開即馳詣
闕下白於上前卒罷(宋史本傳)
程德元字富錫滎澤人善醫術淳化中李順寇蜀以德
元知鳳州兼領鳳城等州兵馬事有戰功後入朝真
宗命坐撫勞訪以邊事(賈志)
周審玉開封人咸平初知鳳翔府有桑門乘傳而西以
市木為名威動府縣審玉曰此必有所倚而為也因
按詰之盡得其奸狀杖其背械送闕下(宋史本傳)
折惟昌雲中人知府州咸平二年河西黃女族長蒙異
保及惟昌所部啜訛引趙保吉之衆入寇麟州萬戶
谷進至松花砦惟昌與從叔海超弟惟信率兵赴戰
會保吉兵衆不敵惟昌臂中流矢墜馬攝弓起得禆
將馬突圍出海超惟信没焉九月保吉黨萬私保移
埋復來寇惟昌敗走之又破言泥族拔黃砦焚其器
甲車帳俘斬甚衆以功領富州刺史景德元年與王
萬海等破賊砦護芻糧抵麟州明年拜興州刺史大
中祥符七年命河東民運糧赴麟州當出兵為援惟
昌力疾領步騎屯寧遠砦冒風沙行疾卒弟惟忠字
藎臣惟昌卒以惟忠知府州兼麟府路都巡檢使領
普州刺史進簡州團練使卒惟忠知兵事天聖中契
丹與夏國會兵境上聲言嫁娶惟忠覘得其實率麾
下往備之戒士卒毋輕動一夕風霾有騎走營中以
為寇至惟忠堅卧不動徐命擒之得數逸馬蓋虜所
縱也子繼宣嗣州事寶元中繼宣坐黜擢其弟繼閔
嗣州事繼閔字廣孝慶歷中元昊兵攻麟州不克進
圍州城城險且堅東南有水門厓壁峭絶阻河賊緣
厓腹微徑魚貫而前城中矢石亂下賊轉攻城北士
卒復力戰賊死傷甚衆遂引去繼閔以城守勞特遷
宫苑使自元昊反繼閔招輯歸業者三千餘戶皇祐
二年卒以其弟繼祖嗣州事繼祖字應之臨政二十
餘年韓絳發河東兵城囉兀繼祖為先鋒深入敵帳
降部落戶八百加解州防禦使卒(宋史折德扆傳)
崔立字本之清河人咸平二年進士知耀州事耀民氣
豪喜訟號難治始至繫囚滿獄公為區判善惡勸阻
明白境内以清代歸民走漆沮二水之次邀公呼曰
吾之父母今焉往至羣臥灘石上使公馬不得前翌
日繇間道乃得去(安陽集)
梁鼎字凝正益州華陽人太平興國八年進士甲科淳
化中度支判官建議興三白渠遷江南轉運副使徙
陜西咸平四年西鄙未寧建議陜西禁解池鹽所在
官鬻詔從之以鼎為制置使景德初知鳳翔府鼎磊
落尚氣有介節居官峻厲名稱甚茂(宋史本傳)
韓億字宗魏正定靈壽人舉進士知洋州有大校李甲
以財豪於鄉里誣其兄之子為他姓賂里嫗之貌類
者使認之為己子又醉其嫂而嫁之盡奪其奩槖之
富嫂姪訴於州甲賂獄吏嫂姪被笞掠反自伏受杖
而去積十餘年洎億至又出訴公察其冤因取前後
案牘視之皆未嘗引乳醫為証一日盡召其黨立庭
下出乳醫示之衆皆伏罪子母復歸如初(辜錄)韓縝字
玉汝億仲子嘉祐五年知洋州有惠政洋人作襲美
堂以表之(洋縣志酷按宋史韓縝本傳言縝暴與洋志頗異)
張中庸真宗時知洋州政事精明人號水晶燈龍(舊志)
許逖祥符間為興元守府有堰溉田萬頃世傳蕭何所
為逖迺治木石修之堰成歲大豐歐陽永叔為記其
事(馬志)
趙積字表微宣城人知同州徙鳳翔京兆府(宋史本傳)積知
鳳翔以寬大存心人不敢干以私(萬姓統譜)
張宗誨字習之曹州冤句人為永興軍兵馬鈐轄又徙
鄜延路兼知鄜州元昊寇延安劉平石元孫敗没鈐
轄黃德和遁還延州不納又走鄜州宗誨曰軍奔將
無所歸激之則為亂矣乃納之拘德和以聞是時鄜
城不完且無備傳言寇兵至人心不安宗誨乃嚴斥
候籍入而禁出使老幼併力守禦之敵亦自引去領
興州防禦使復徙永興鈐轄兼知邠州以秘書監致
仕(宋史張齊賢傳)
薛向字師正河中萬泉人為邠州司法參軍夏人叛秦
中治城侍御史陳洎行邊向詣洎陳三弊言今板築
暴興吏持斧四出伐木無問井閭丘隴民不敢訴必
不得已宜且葺邊城函關秦東塞今西鄉設守是為
棄關内乎三司貸龍門富人錢以百年全盛之天下
一方有警即稱貸於民非義也洎上其說悉從之邠
守貪沓欲因事為邪并治于城立表于市以撤屋冀
得賂免向力爭罷之知鄜州大水冒城郭沈室廬死
者相枕郡卒戍延安詣主將求歸視弗得皆亡奔至
則家人無存者聚謀為盜民大恐向遣吏曉之曰冒
法以赴急人之常情不聽若輩歸此武將不知變之
過也亟往收溺尸貰汝擅還之罪衆泣謝一境乃安
權陜西轉運副使制置解鹽鹽足支十年而歲調畦
夫數千向奏損其數兼提舉買馬監牧沙苑養馬歲
得駒三百而費錢四千萬占田千頃向請斥閒田予
民收租入以市之為陜西轉運使凡將漕八年所入
鹽馬芻粟數萬民不益賦其課為最(宋史本傳)
劉謙字漢宗開封人知邠州鬭訟曲直皆區處當理前
守者多強市民物以飾廚𫝊謙獨無所撓邠人愛之
(宋史本傳)
劉湜字子正徐州彭城人知耀州富平有盜人子女既
就擒陽死伺間逸去捕得復陽死守者以報湜趣焚
其屍拜監察御史(宋史本傳)
司馬池字和中夏縣人知鳳翔有疑獄上讞大理輒復
下掾屬惶懼池曰長吏者政事所係乃獨承其罪岐
陽鎮巡檢夜飲富民家所部民執之俾為文約不敢
復督士卒而後釋其縳池捕首惡誅之巡檢坐廢入
為侍御史知雜言陜西用兵無宿將劉平好自用必
誤大事卒如其言(隆平集)
趙師民字周翰青州臨淄人舉進士第累除龍圖閣直
學士知耀州帝自寫詩寵行目以儒林舊德師民性
慈恕勤於吏治政有惠愛嘗奏蠲陜西旱租(宋史本傳)州
民有犯鐵禁者師民曰奪其利而罪之是㒺民也一
切弗問(馮志)
盧士宏字子高新鄭人知洋州圭田多虛籍士宏考校
令隨實以輸自部使者而下皆十損七八文彦博包
拯以廉能薦(宋史本傳)
魯有開字元翰參知政事宗道從子知金州有蠱獄當
死者數十人有開曰欲殺人衷謀之足矣安得若是
衆耶訊之則誣天方旱獄白而雨(宋史本傳)
陳希亮字公弼青神人中進士第知鄠縣老吏曹腆侮
法以希亮年少易之希亮視事首得其罪腆叩頭出
血願自新希亮戒而捨之卒為善吏巫覡歲斂民財
祭鬼謂之春齋否則有火災民訛言有緋衣三老人
行火希亮禁之民不敢犯火亦不作毁淫祠數百區
勒巫為農者七十餘家及罷去父老送之出境泣曰
公去我緋衣老人復出矣移知鳳翔倉粟支十二年
主者以腐敗為憂歲饑希亮發十二萬石貸民有司
懼為擅發希亮身任之是秋大熟以新易舊官民皆
便于闐使者入朝縱其徒入市掠飲食民戶皆晝閉
希亮聞之曰譯者教之也乃使教練使持符告譯者
曰入吾境有秋毫不如法吾且斬若取軍令狀以還
使者至羅拜庭下無一人譁者遷太常少卿(宋史本傳)
楊繪字元素綿竹人進士上第知興元府吏請攝穿窬
盜庫縑者繪視蹤跡不類人所出入呼戲沐猴者詰
於庭一訊具伏府中服其明在郡獄無繫囚(宋史本傳)
李及字幼幾其先范陽人後徙鄭州舉進士擢知隴州
初置提點刑獄内出及與張綱二人名付中書明日
以綱使河北及使陜西特遷一官還判三司磨勘司
出知鳳翔府徙延州及資質清介所治簡嚴喜慰薦
下吏而樂道人之善(宋史本傳)
李師中字誠之楚丘人舉進士鄜延龐籍辟知洛川縣
民有罪妨其農時者必遣歸令農隙自詣吏令當下
者榜于民或招父老諭之租稅皆先期而集民負官
茶值十萬緡追繫甚衆師中為脫桎梏語之曰公錢
無不償之理寬與汝期可乎皆感泣聽命令鄉置一
匱籍其名許日輸所負一錢以上輒投之書簿而去
比歲終逋者盡足官移諸鎮粟於邊已而反之盛冬
大雪勞且費至賤售予兼并家師中令過縣願輸者
聽躬坐庾門執契以須數日得萬斛使下其法於他
縣常出鄉亭見戎人雜耕皆兵興時入中國人藉其
力往往結為婚姻久而不歸師中言若輩不可雜處
言之經略使并索旁郡者徙居絶塞龐籍為樞密副
使薦其才召對轉太子中允知敷政縣權主管經略
司文字夏人以歲賜緩移邊曰願勿逾歲暮詔吏報
許師中更牒曰如故事樞密院劾為擅改制書師中
曰所改者郡牒耳非制也朝廷是之薄其過遷直史
館知鳳翔府种諤取綏州師中言西夏方入貢叛狀
未明恐彼得以藉口徒啟其釁端也鄜延路覘知西
夏駐兵綏銀州檄諸路當牽制師中疏論牽制之害
時諸將皆請行師中曰不出兵罪獨在帥非諸將憂
也既而此舉卒罷師中在官不貴威罰務以信服人
至明而恕去之日民遮道擁泣馬不得行(宋史本傳)
武戡嘉祐二年知麟州州自慶歷以來夏人盜耕屈野
川兔毛川莫能禁勘建議築二堡禦之由是州西五
十里之内賊不敢種(舊志)
畢仲游雲中人士安曾孫知耀州值歲大旱仲游先民
之未饑揭喻境内曰郡賑施與平糴若干萬碩實虛
張其數富室知有備亦相勸發廩凡民就食者十七
萬九千口無一人去其鄉(宋史本傳)
李壽朋字延老豐縣人慶歷初進士歷知鳳翔府括蕪
田三萬頃縱民耕種擇其壯者使習兵司馬光薦其
能(江南通志)
程珦字伯温河南人知鳳州事鳳當川蜀之衝軺傳旁
午毁譽易得為守者相承務豐廚傳主吏多至破産
公裁減幾半曰是足以為禮未為薄也會漢中不稔
饑民自褒斜山谷而出公教於路口為糜粥以待之
所濟甚衆(伊川文集太中家傳)
文同字與可梓州人以文學知名歴知興元府漢中沃
腴俗饒財同先治庠序擇行藝之秀者掌之風諭境
内遣子弟就學暇日躬閱訓導于是向學者多有盜
雜居闤闠同使捕詰之叩頭伏發其藏皆穿窬所得
也士民每出游常苦秦隴惡少從褒斜間道往來剽
竊吏不能禁同治之盜不敢犯城固民頑逋租不以
時入人苦鄉徭代輸破産同督勵之革其弊歴度支
司封員外郎徙知洋州始築郡城有惠政多題咏(賈志)
李興為耀州刺史有戰功詔賜玉兔鵲帶金器(賈志)
劉涇字巨濟簡州楊安人舉進士知咸陽縣遷知坊州
(宋史本傳)涇有學行專以仁厚為政土産龍鬚席涇惟常
貢外不以奉權貴(舊志)
苗繼宣慶歷初知麟州事趙元昊圍城凡三十七日城
中無井水竭乃拍泥以塗藁積備火箭所射元昊望
見塗積解圍去初被圍時繼宣募得通引官王吉求
援於外吉髠髮衣羽服挾弓矢賫糗糧詐為羌人夜
縋城而出遇賊問則以羌語答之兩晝夜得出賊寨
外詣府州告急府州遣兵救之吉復間道入城逮圍
解詔除吉奉職本州刺史(舊志)
折克行字遵道繼閔子也夏人寇環慶种諤拒之使以
兵三千護餉道戰於葭蘆川先登斬級四百降戶千
馬畜萬計擢知府州大酋咩保吴良以萬騎來攝克
行度賊未度隘縱擊大破之師還自劾釋不問王中
正出塞克行先拔宥州每出必勝夏人畏之太原孫
覽議城葭蘆諸將議多不合召克行問策即頓兵吐
渾河約勒部伍為深入狀敵疑不敢動既訖役詔河
東進築八砦通道鄜延延帥遣秦希甫來共議克行
請兩路并力以遠者為先希甫不可上卒用克行策
克行在邊三十年善拊士卒戰功最多羌人呼為折
家父(宋史折德扆傳)
种誼字壽翁世衡子知鄜州夏人犯延安趙卨使誼統
諸將敵聞誼至皆潰去延人謂得誼勝精兵二十萬
(宋史种世衡傳)
張守約字希參濮州人知邠州有惠愛可紀(宋史本傳)
張居熙寧四年以崇儀副使知麟州州城井泉不足軍
民汲於城外沙泉前郡守欲築城包之而土多沙礫
不果居令鑿去舊土築之城成人以為便(舊志)
程之邵字懿叔眉州眉山人知鳳翔府民負債無以償
自焚其居而紿曰遺火有主藏吏殺四婢人無知者
之邵發摘岐人傳誦(宋史本傳)
韓晉卿字伯修密州安丘人以五經中第知同州奏課
第一(宋史本傳)
梁彦通字貫之鄆州須城人神宗朝熙河用師吏相繼
以不才免選通判永興軍事始至大軍已趨靈武諸
郡皆督夫負糧從軍且受數矣使者隂諭指夫增負
若干彦通曰已受數又重之是必壯者逃弱者踣即
詣中軍言之初猶不從爭久乃定鄜州支使石蒼舒
冒取俸給積數千百緡使者屬彦通治蒼舒猶簧鼓
自辨彦通不為搖竟坐贓去自是寖益有聲累遷右
朝議大夫紹聖二年西鄙進築諸城而潼關控陜衝
難守臣詔以彦通知華州事時鄜延修城調七州保
甲華在調中衆聳懼彦通召諸令以意慰遣且版示
衆曰旬浹之役近在邊隅不與頃歲入界同也衆乃
趨命屬歲不登米斗錢五百彦通括廩得數十萬斛
平價踰半開門坐府躬視糴糴者踵入老幼癃寡皆
得食所活以萬計民頌其惠事聞朝廷詔使者閱實
使者奏如民言即召對將顯用而疾卒(雞肋集)
張綸字公信潁州汝隂人正拜乾州刺史綸有材略所
至興利除害(宋史本傳)
錢即字中道吴越王諸孫第進士辟鄜延幕府崇寧中
為陜西轉運判官王師復銀州轉餉最徽宗召對願
勅邊臣先為不可勝以待釁瀚海地皆舄鹵得之無
所用帝然之除知延安府童貫宣撫陜西時長安百
物踴貴錢幣益輕貫欲力平之計司承望風旨取市
價率減什四違者重置于法民至罷市又行均糴法
賤入民粟而高金帛估以賞下至募兵射士之授田
者咸被抑配關内騷然即屢抗章極陳其害貶永州
團練副使然糴害亦寢(宋史錢惟演傳)
鄭驤字潛翁信之玉山人元符進士大觀中擢京兆府
等路提舉常平驤按格為常平總目十卷頒之所部
時陜右大稔驤奏乞以所部本息乘時廣糴得米六
十萬斛高宗初知同州兼沿河安撫使金將婁宿犯
同州及韓城驤遣兵拒險擊之師失利金人乘勝徑
至城下通判以下皆遁去驤曰所謂太守者守死而
已翼日城陷赴井死贈通議大夫樞密院學士諡威
愍賜廟愍節(宋史本傳)
徐徽言字彦猷衢之西安人靖康初知晉寧軍同知樞
密院事聶昌出河東為金人所劫以便宜割河西三
州隸西夏晉寧軍民大恐曰棄麟府豐晉寧豈能獨
存徽言曰此使人矯詔耳遂率兵進取三州金人益
備克胡砦吴堡津遣守領為九州都統與晉寧對壘
徽言出竒兵襲逐之金人忌徽言欲速拔晉寧以除
患建炎二年冬自蒲津涉河圍之徽言出兵縱擊遂
斬羅索貝勒之子當是時環河東皆陷獨晉寧屹然
孤墉横當強敵與金人鏖河上大小數十戰所殺過
當金進攻數敗不得志圍之益急城中水乏絶儲偫
寖罄鎧仗空敝徽言得衆心裒折槊斷刃以死固守
一夕禆校李位石斌隂約羅索啟外郭納金兵徽言
決戰門中格殺甚衆退嬰牙城以守金人攻之不已
徽言置妻子室中積薪自焚仗劍坐堂上慷慨語將
士我天子守土臣義不見衊敵手因拔佩刀自擬左
右持之急金兵至挾徽言以去羅索得徽言所親說
徽言具冠韍見金帥徽言斥去羅索就見徽言慢罵
不已金人知不可屈遂射殺之贈晉州觀察使諡忠
壯再贈彰化軍節度使子岡同死事云(宋史本傳)祁昂晉
寧軍統制與徐徽言同被執(賈志)引刀欲自刺金人擁
至軍前不屈而死贈成忠郎團練使(宋史徐徽言傳)
王彦字子才上黨人張浚宣撫川陜奏為前軍統制浚
欲大舉彦以為不可曰陜西兵將上下之情未通若
少不利則五路俱失不若且固根本浚不然其言俄
知金州時賊桑仲直擣金州白土關衆號三十萬彦
勒兵設伏以待賊見官軍少蟻附搏戰彦執幟一麾
士殊死鬭賊敗走紹興元年李忠反攻金州諸關關
陷彦退屯秦郊令將士盡伏山谷間焚秦郊積聚偽
若遁者彦募敢死士易麾幟設竒以待賊至官軍迎
戰大敗之追襲至秦嶺遂復乾祐縣以歸又有王闢
董貴祁守中阻兵窺蜀小者猶數萬彦悉討平之三
年薩里罕入金州彦遣兵至漢隂縣與劉豫將周貴
戰大敗之復金
邵隆紹興六年知商州理商虢十年披荆榛招流散藩
籬北鄙商虢為金兵所掩旋即恢復會和議成割商
畀金常怏怏改知金州時以兵出敵境秦檜恨之徙
叙州(馬志)
楊從義鳳翔天興人初補進武校尉權天興縣尉初吴
玠檄從義領兵進復鳳翔悉降其衆不戮一人得米
二千餘斛軍不乏食士卒感悦遂檄從義知天興事
紹興改元轉秉義郎遷副將初鳳翔有流民數萬在
境内或疑其反側悉拘於山谷間從義矜其無辜皆
縱之後岐雍大歉流民復入關就食從義納之所活
甚衆又創營田四十屯以減饋運軍食充足紹興五
年辟知洋州兼管内安撫司事尤以愛民為本州有
楊填等八堰久廢不治從義皆葺之溉田五千餘頃
復税五千餘石又增營田十四屯公私以濟後興隆
三年復知洋州兼職如故洋人聞其來相賀曰復為
吾邦舊使君矣老稚歡迎不絶於路後上疏請歸遂
家于洋之崇道觀下封開國侯城洋兩縣民立祠世
祀祀名宦(舊志)
李師顔高宗朝守耀州金兵入境城陷率所部來歸棄
其家屬時人服其忠義(馬志)
楊震仲字革父成都府人登淳熙二年進士辟興元府
通判權大安軍吴曦叛素聞震仲名馳檄召之震仲
辭疾不行時軍教授史次秦亦被檄謀於震仲震仲
曰大安自武興而來為西蜀第一州若首從其招則
諸郡風靡矣顧力不能拒義死之教授非城郭臣且
有母在未可死脱去為宜因屬次秦曰吾死以匹絹
纏身斂以小棺足矣曦遣興州都統司機宜郭鵬飛
代震仲趣其行益急鵬飛宴震仲終飲不見顔色歸
舍然燭獨坐夜漏至三鼓呼左右索湯比至震仲飲
毒死矣次秦如其言斂而寘於蕭寺闔郡為之流涕
自震仲死蜀之義士感慨奮發始有協謀誅逆者明
年曦伏誅蜀帥安丙楊輔以聞贈朝奉大夫直寶謨
閣吴獵宣諭西蜀為之請廟與諡名其廟旌忠諡曰
節毅(宋史本傳)史次秦眉山人及進士第吴曦招次秦甚
遽次秦遷延固遜郭鵬飛迫之行乃以石灰桐油塗
兩目末生附子傅之比至目益腫次秦母年高而賢
聞次秦為曦所招即命家人以疾篤馳報且曰恐病
不足取信以訃聞可也曦乃聽還曦誅蜀帥上其事
改秩利路主管文字(宋史楊震仲傳)
和彦威守金州元兵入蜀遣守饒風關不攻而過彦威
提兵五千從金州箐口十八谷詣長安搗其虛及元
兵自鳳州出彦威始由上路歸後諸路殘破彦威守
孤城堅壁立元兵數攻不下明年大隊從谷中奄至
百道攻城金州陷彦威死之(舊志)
金
鄭彦文大定中刺北豳後移守乾州路當衝迎餞旁午
加之諸邑租庸征賦公務鞅掌民紛訴諜吏鈐紙尾
幾不勝聽彦文剖析決遣咸得其宜作思政堂自撰
記(馬志)
宗道本名八十上京司屬司人章宗即位除陜西路統
軍使以鎮靜得軍民心特遷三階兼知京兆府事時
夏旱俾長安令取太白湫水步迎于遠郊及城而雨
是歲大稔人以為精意所感刊石紀之(金史本傳)
穆延盡忠天雄人太和中知乾州乾素名難治盡忠賓
禮賢能發摘奸伏吏民神明其政比年旱蝗飛蔽天
境内禾稼未嘗少傷諸縣土賊作亂盡忠設鄉兵嚴
關防高城壘濬池隍戰具繕完無不精銳賊聞風解
散(武曦撰德政碑)
完顔閭山蓋州明安人明昌二年進士貞祐三年知京
兆府事充行省參議官四年知鳳翔府事興定元年
冬詔陜西行省伐宋閭山權元帥右都監參議諸軍
事宋兵千餘人伏吴寨谷閭山率騎兵掩擊敗之追
襲十五里殺三百餘獲牛羊以千計(金史本傳)
李芳字執剛大興人承安二年進士歷乾坊兩州刺史
精於吏事累以廉能進秩(中州集)
瓜爾佳實倫隆安人貞祐中知延安府兼鄜延路兵馬
都總管(金史本傳)深沈有謀能得士心(温德赫達傳)
完顔仲元本姓郭氏中都人貞祐四年商州經略使權
元帥右都監上書曰陜西一路最為重地潼關禁坑
及商州諸隘俱當預備可選精兵分地戍之其後乃
置秦藍守禦元光元年知鳳翔府事鳳翔被圍仲元
身先士卒諭諸將士曰凡有竒功者即承制超擢及
危急乃輒注四品以下延扎哈瑪爾力戰功最輒授通
遠軍節度使圍解奏請擅除拜之罪宣宗嘉其功皆
許之(金史本傳)
慶山神木人守延州夏人自天會初與金議和八十餘
年未嘗交兵及為元兵所攻求救於金金主新立不
暇遣兵夏人遂侵葭州慶山擊敗之而去(賈志)
鈕祜禄斡出仕至楨州刺史被行省牒徙州人于金勝
堡已而大兵至斡出拒戰中流矢病創臥花帽軍張
提控言兵勢不可當宜速降斡出曰吾曹坐食官禄
可忘國家恩乎但當力戰而死耳至夜張提控引數
人持兵仗以入脅斡出使出降斡出曰聽汝所為吾
終不屈也遂殺之執其妻子出降初楨州人遷金勝
堡多不能至軍事判官王謹收遺散之衆别屯周安
堡周安堡不繕完樓堞置戰守之具兵至謹拒戰十
餘日内潰被執不屈而死詔斡出謹各贈官六階升
職三等(金史本傳年按楨州今韓城縣金貞祐三以韓城縣為楨州)
元
完顔石住從太宗攻下鳳翔同州有功賜號巴圖爾佩
銀符為同州管民達嚕噶齊(元史本傳)
布延布哈喀木尼人授乾州達嚕噶齊加意民瘼務用
安靜凡獄辭情偽必參伍證信期於平允婚田訟牒
紛紜布哈決其宿滯者數十事温言詰驗皆見其情
訟以衰息甘肅兵食告乏州當運米二千斛以布哈
督治之邊用給而人不告勞至於崇學校禮賢能課
農桑訓勤儉有古循吏風既去民為立去思碑(賈志)
吕彧字伯充河内人至元三十年華州知州勸農興學
具有成效及代民爭留之(元史本傳)
度宗顯至正間為沔州守政治有聲興廢舉墜風俗丕
變境内肅然民為立碑紀績(賈志)
雅格為同州達嚕噶齊值久旱禱雨祝神曰得雨蘇民
願以己女給侍左右雨果隨注霑足少霽報女暴死
州民感其德遂以遺體塑像於後殿至今尚存每歲
本州享祭必有雨應(馬志)
東良惠鞏昌人至正末以總管守商州值紅巾亂令二
子挈家一居華州一居朝邑及城陷良惠死之(商州志)
畢浩以義兵屯葭州通秦寨遂兼知州事恤孤賑乏境
内無擾他郡人亦來歸附民為立政績碑于烏龍鎮
(馬志)
明
許敬洪武初知鳳翔府寬惠廉勤民皆仰慕祀名宦(鳳翔)
(府志)
費震洪武初為漢中知府開設府治招撫流民德及一
郡人稱頌之(明一統志)震江西鄱陽人洪武初以賢良徵
擢漢中知府時歲歉盜起震發倉儲十餘萬貸民俾
秋熟遷倉盜皆釋甲來歸即令占宅自為保伍得數
千家至秋大熟民悉還前粟上聞而嘉之後以事被
逮上曰震良吏釋之為牧民者勸(廣輿記)
胡惟俊洪武初知華州時兵燹後生理未復野多曠土
官舍惟存廢基惟俊招流亡給耕具又伐木陶瓦鑿
石以建諸公署越二年華民漸殷後徵太僕卿行無
一錢(賈志)
高永安杞縣人洪武中知耀州創豐盈倉積粟至數萬
石會饑發賑百姓德之重修鼓樓建社學義倉及桑
棗園民賴為業永樂初卒官(賈志)
蔡祥洪武中知隴州清慎愛民州人稱頌祀名宦(明一統志)
衡岳字世瞻西平人以鄉舉入太學洪武三十五年知
西安府内艱去起補慶陽守居官約己惠民常禄外
餽遺一無所取永樂十年入覲以言事忤旨謫戍交
阯慶陽西安二郡民詣闕請貰岳以終其惠不報(明史)
(竊)
劉燾字尚載太湖人國子生洪武末知西安府有政績
慈祥愷悌不施鞭扑有不善者但勸諭之人皆悦服
肅王聞其賢特書霜月軒以贈之(西安府志)
范斌榆次人舉人永樂中知華州性仁恕撫字得宜然
不畏強禦有犯法者必不貸後以憂去州民赴闕保
留加參議俸復知華州卒於官(賈志)
劉同許州人監生永樂中知邠州農政大舉賦税無虧
吏畏民懷聲譽赫然(方輿勝覽)
何榮忻州人監生宣德末知邠州為政寬猛得宜(方輿勝覽)
陳蚪永豐人正統中刑部員外郎知延安府任滿軍民
保留陞陜西參政仍知府事(馬志)
王瑾安肅人宣德己酉舉人咸陽知縣興學勸農鋤強
植善丁外艱歸民不忍其去請於朝特旨起復及秩
滿新尹來代民復請於朝特旨加六品秩仍留之後
二載陞延安知府九載秩滿軍民請留晉三品秩(畿輔)
(志延按賈志王瑾由膚施令陞安守與畿輔志稍異)
錢茂律字大吕臨海人舉人景泰初守同州志趣高潔
才華穎敏政清澤洽增設學舍至百八十楹嘗勒居
官箴於石人以比甘棠云(賈志)
王鑑太原人以御史左遷膚施令歷知延安府為政寬
和民皆德之上言乞勅撫按分巡等官以時行邊從
之(延安府志)
羅諭永寧人天順中知延安府修延利渠築城垣徙府
學設延豐倉數十所隨都御史余子俊築東西二路
邊城又嘗教民樹藝紡績有治行(延安府志)
侯瓚雄縣人進士成化初知鳳翔府百度具舉陞山西
參政祀名宦(鳳翔府志)
許拱兖州人舉人成化初知乾州令行禁止道不拾遺
有德政碑(馬志)
鄧真息縣人成化七年知耀州質直任事與民吏相親
愛開漆水退灘二渠修故通城渠人咸利焉九年百
姓奏留詔加四品服俸又三年致仕去時預備倉米
穀積至十餘萬石(賈志)
張本濟潛江人進士成化中知鳳翔府公正清謹百度
咸舉士民歌頌祀名宦(鳳翔府志)
陳俊字秀依新淦人舉人成化中知隴州潔己愛民去
任民思慕之祀名宦(鳳翔府志)
鄭福深州人成化十三年知金州修學課士築堤修關
驅虎患疏河洪績最將去百姓奏留之增秩參議復
任三年民為立祠(興安州志)
隂子淑内江人成化間以進士知金州平易近情正婚
葬均徭役教民禮讓風俗丕變(興安州志)
孫昌榆次人成化中知商州時初改州城官署壇壝皆
昌創立莅任最久惠愛及民一時良吏以昌稱首陞
從四品俸去任之日民立碑頌德(馬志)
伍性榮縣人進士成化十五年知華州才識明達政先
大體遇事迎刃立決不逾月州治肅然歲饑賑䘏活
民州人賴之(賈志)
陳仲秩巴縣人成化進士知華州莅政精明專以德治
杖人止示辱而已太夫人有賢德每臨政輒聽於屏
後決事失平即擊屏以警之故尤多仁恕云(賈志)
劉濟郟縣人舉人成化間知乾州興利除害以教化為
首務而躬行先之未一月法制備具人心大悦關中
饑甚民率逋逃濟獨止乾民計口廩支倉儲弗繼則
益以官帑多方措置民賴以活驛使往來恃威鞭撻
濟嚴立程法傳無滯客(王璽撰碑記)
梁萬鍾字天賜温江人進士成化末知同州才具機敏
勤於民事時關中饑萬鍾發倉賑貸又勸富民輸粟
煮粥多所濟活(賈志)
崔陞安陽人孝宗即位知延安府立規畫節浮費省遊
宴清疆場覆徵税平徭役鋤強横招流移墾荒實廩
見宜川知縣馬鞍價值百金按之獲其貪狀遂黜之
延人杜文祥笑陞貧陞知而不問有發其殺人事者
罪不至死陞亦生之君子稱其似韓稚圭在郡七年
擢四川參政(馬志)
嚴永濬字宗哲華容人弘治中知西安府時遣中官造
文罽百姓苦之永濬因旱災上疏切諫不納(賈志)弘治
八年任西安知府剛明峻直制行端方下車首詢民
瘼修舉文物吏民畏服(雍大記)
李延壽新城人御史調延安府廉明仁恕百姓流移者
衆乃作招撫詩六章使人下縣歌詠百姓相踵歸業
遠近歌曰太守李君政通神明欲雨得雨欲晴得晴
嘗課教耕織建學正俗士民仰賴陞河南右參政(賈志)
王彦竒雲陽人知延安府清白剛方弘治末官軍駐兵
於郡多求索擾彦竒嚴禁之民賴以安歲大荒出預
備倉粟十萬石并庫銀三萬餘兩賑救之奏免其税
全活者甚衆又興學校作人材正風俗廣儲蓄釋冤
滯恤孤獨建橋梁治水患通商賈弭盜賊文章政事
名盛一時陞參政延民保留仍知府事(馬志)
伍箕安福人弘治進士知華州清恕愛民幾于刑措及
審戶役民感其寬更委編審商洛官至苑馬寺卿(賈志)
劉錦蠡縣人弘治中舉人華州知州屬商山多虎患錦
授民捕擒之法屢獲虎民賴以安山東盜起將逼潼
關錦以武略巡守盜聞之不敢近關(華州志)
田天澤應州人正德初知耀州會武宗幸榆中自撫按
三司太監皆馳往榆中天澤諸供應甚簡太監索重
賄亦不與或令備供頓所需澤度駕必不至弗厚為
備百姓得無科擾(賈志)
楊一鈞鄰水人進士正德中以戶部郎中知漢中府時
蜀盜大作兵行漢中軍餉日以萬計征斂無時民皆
惶懼一鈞從容經畫饋給常裕民不知困役不知勞
撙節愛養民賴以安(賈志)
陳孜寧國人正德間知寧羌州賊攻城孜盡力堅守遂
獲全(賈志)
謝豸蒲州人舉人正德中知寧羌州時藍鄢之亂甫平
豸愛養拊循作士勸農鋤強扶弱為一時循良之冠
(漢中府志)
桑溥濮州人進士知華州勸善懲惡民翕然丕變城北
積水萬頃溥相視開惠民渠州及華隂之民俱頼其
利(華州志)
竇明武鄉人進士知鳳翔府存心民瘼勤於撫字士民
建祠祀之(鳳翔府志)
劉涇字叔清懷慶衛人進士守鳳翔屬邑以羨金三千
進公笑曰世豈有受羨金劉次山哉尋以外艱去(懷慶)
(府志)
趙時犍為人舉人知耀州以才堪治劇改乾州嘉靖初
州民樊紳作亂先期以妖術惑衆多與符授偽官衆
從之期某夕舉火城内諸妖為内應復召四方賊黨
俾各起兵如漢張角故事至夕有人白於時時即登
城為禦妖黨皆環侍左右將試刃於時紳尚未至時
應之從容無懼色姑紿其衆使外禦明旦搜得佩偽
符官數人斬之頃紳衆至門時令投偽官屍城下紳
乃退走至鳳縣為人所擒隴右關南悉平(馬志)
李暹滑縣人嘉靖初知隴州政事精明廣儲倉粟增修
公館歲大饑活者甚衆(馬志)
趙鯤字宇南壽張人嘉靖已丑進士知漢中府大盜胡
海珠依山險為寇父子相繼四十餘年鯤下車即選
練民兵躬率捕緝境内悉平(賈志)
劉啟東字伯陽羅山人舉鄉試第一嘉靖八年以能治
劇調知同州在官清勤百務畢具前學舍傾圮諸生
多散啟東激勸義民新之生徒復聚簿書之暇輒身
往督勵爭務博洽精詣之學擢西安同知(同州志)
葉修南昌人進士嘉靖中知漢中府博學清操愛民好
士修城不擾課業有程(賈志)
何尚德猗氏人嘉靖中以舉人知興安歷四載清廉如
一日省刑薄斂開渠築堤歲積穀千石備賑餘贖鍰
七百兩盡登報焉(興安州志)
蕭廷傑字元功瀘州人嘉靖間進士知商州約己裕民
初任即申革大支小支廩給以甦里甲兩院通行各
道裁革興學造士以和介稱(商州志)
邵烱安州人舉人知商州嚴於馭下以禮待士調礦有
法徵收得體移建名宦鄉賢二祠擢陞同知士民祀
之(賈志)
梁恩字子承巴陵人進士嘉靖中知同州同故無郵使
者多迂道至民苦供億恩禁弗應嗣後遂絶諸臺有
徵於州者輒以不便民白免至逢怒弗改也居四載
陞西安郡丞(賈志)
間仲宇字定夫代州人舉人任同州知州下車剔弊舉
廢數月而治巨盜劉漢聚衆肆掠悉疏捕置法民喜
形於謠去之日行李蕭然(賈志)
楊綵字質甫京衛人進士嘉靖中知華州年少美風儀
初至吏民皆易之至決政事如老吏與士大夫交以
道義接有請託者即絶之乙卯地震時綵丁内艱民
蜂起掠食綵下令開諭復勸借富家粟以賑窮乏民
無敢犯令者後遷刑部員外(賈志)
朱茹字以彙瀘州人嘉靖間進士知華州時地震後部
議須才者安撫災傷茹至接下甚謙莅政甚嚴建華
山書院以教士修治沙河尤為郡要陞工部員外郎
(華州志)
陳應鄰字仁甫京衛人嘉靖進士知華州至誠惻怛實
心教養省歲役費不擾里甲緩於催科民應之反過
於督罰者以操守正大能服人心陞工部員外(華州志)
許際可固始人舉人由戶部主事遷知華州清操自矢
一塵不染實心愛民摘奸如神接遇士大夫坦易謙
沖而履正守法人皆欽服(賈志)
高崇字企之壽張人舉人嘉靖間知華州才猷練達政
事無巨細必按法以行或有挾奸行欺者每善察其
情偽以輕重置之法時稱嚴正(賈志)
甘為霖富順人進士嘉靖間知華州莅政平恕獄無繫
囚政多清暇觴詠賦詩以内召去(賈志)
李廷寶曲沃人嘉靖中知耀州會年饑地震廷寶一切
與民休息裁省供應里甲便之性閎大能容舉事務
長厚不近名即有犯者輒不與校以是士民益相親
(耀州志)
蘇璜堂邑人舉人嘉靖末知鄜州繁劇立辦公庭肅然
奸胥豪右悉伏匿不敢動學宫敝隘修理易置仕至
湖廣按察司僉事(鄜州志)
陳曄字光宇諸城人進士隆慶中以工部郎左遷知同
州清操特立識斷英敏常乘挽車循行田野境内震
粟劉官營大盜盤據累歲莫敢誰何&KR1433;出不意提兵
𠞰擒之居數月復擢南刑部郎中(賈志)
丁有周字克宗武陵人隆慶舉人以國子助教出知同
州才儁機警持政廉平往例新生入庠醵金饗使君
周曰吾送子弟就師而為我治具不倒施耶自攜樽
觴博士三爵而别三年論最擢戶部員外郎(賈志)
曹璜字伯玉益都人知西安府府事蝟集游刃有餘教
民以孝弟力田士習民俗翕然丕變遷湖廣提學(賈志)
邊有猷字克壯封丘人萬歷甲戌進士補西安守西安
合屬所上賦金以鉅萬計例有耗羨充公費有猷手
自登記悉佐公帑絲毫無所與會劉哱叛郵報洶洶
或勸有猷宜亟歸其孥有猷曰吾家人動城中人俱
動矣乃厲氣巡城妻劉氏立宅内井傍亦慷慨誓死
賊平以憂去(封丘志)
馬呈秀字君實江都人萬歷甲辰進士知延安賊入境
親督兵捕擊擒其渠魁招復流民萬戶墾荒田數萬
畝卒祀名宦(江南通志)
王在臺字肇區文水人萬歷癸丑進士以戶部郎中出
守漢中政先教化一遵文翁之治時瑞藩監尉多奪
民田在臺力禁之又𠞰滅常板子等賊後陞任去攀
轅者以萬計(賈志)
鄒嘉生號靜長武進人萬歷丙辰進士知西安府德澤
旁洽比歲有登甲子夏雨少愆期嘉生齋禱甫一日
密雲沱雨遠近沾足民感而異之生員蔡國禎家有
祟兄嫂妻女相繼病死蔡計無所出奔府控之嘉生
毅然曰何物么麽敢作厲乎齋三日躬詣城隍神前
力請誅邪是夜蔡生家夢一朱衣神控騎儼臨若鞫
罪狀自是祟息(祝萬齡撰異政碑記)
沈自彰字芳揚大興人萬歷中進士知鳳翔府持己以
廉化民以德親行阡陌舉賢興利好讀書講學與鄉
先生張雞山訪問講論不輟歲旱步禱大雨立霈陞
太常少卿罷官貧甚授徒自給鳳翔孝廉公車至京
謁見日午不舉火覘之方使人鬻衣取酒食治客具
室中一無所有(賈志)
崔應科登封人進士知漢中府修堰濬渠築城葺廟鼓
舞文士尤多成立(賈志)
潘文太原人萬歷中知漢中府才幹明敏案無塵積斷
獄片言立決每月朔日與諸士講程朱業名流多出
其門礦賊俞士乾聚衆數千肆為吞噬文設策招安
令充牙兵未一載殺人如故文以計擒之一日殱焉
漢始獲安(賈志)程三樂重慶人舉人萬歷間知城固與
郡伯潘文合招礦徒俞士乾等旋就擒斬人咸稱其
謀畫(漢中府志)
曹景暘字子升應天人都察院都事阿子也嘉靖乙卯
舉鄉薦少宰魏公學曾金州人也為州求良牧得之
喜久之有間景暘於少宰者少宰曰曹君廉而不劌
寬而有制先教化後刑罰政立而民懷之殆古循吏
乎轉西安丞以病歸(江南通志)
張極寧晉人舉人萬歷中知商州才猷敏健法令嚴明
修廢舉墜葺書院築文屏山筆峰皆其力(賈志)
王以孚達州人知商州子民禮士政令寬平捐俸以易
學租後以其資築龍山塔移雲路浚泮池宫牆一新
(商州志)
龔錞澧州人舉人萬歷中知商州愛民禮士改收頭支
使議紙戶召募裁舖司兵銀蠲免逃亡尤甦民困(賈志)
羅文俊長治人舉人知同州無苛政歲省徭賦九百金
(賈志)
高登明字公野翼城人萬歷舉人知同州明習吏事持
法平允不設什排不遣一隸而賦完訟清民皆樂業
有壞姙婦胎脇所仇者登明曰澆風不可長也下令
禁諭俗為之易徭賦有可節者為裁七百餘金三年
陞保定府同知(同州志)
鄭璧字子良内江人萬歷進士以憲僉左遷知同州約
己愛民下車盡罷一切私徵蒐剔奸蠧病民者歲省
數千金時議行條鞭璧奏記極言不便而尤不便於
同謂同民貧且力農利用布粟不便輸金也遂不果
行後數年其言果驗民感服三年以察廉内陟(同州志)
白鋐寶豐人由貢生知鄜州廉明多所建樹不便於民
者力請於上官去之歲入羨餘悉充公用(延安府志)
王標字的明太原人天啟六年由舉人為華州牧有能
吏聲發姦摘伏吏胥莫敢犯法催科不煩督責輸納
恐後晉鞏昌府貳尹(華州志)
胡爾純山東費縣人隴州知州崇禎八年流寇攻隴爾
純竭力固守吏目王錫兖以城降爾純不屈自縊死
贈光禄卿(舊志)
林文蔚掖縣人以舉人知漢中府當大兵四集供應芻
糈咄嗟立辦更除巨蠧為郡害者境内一清(漢中府志)
周應泰湖廣人歲貢崇禎間知寧羌州時巨寇陷城以
匿印詈賊遇害吏部尚書李長庚奏請賜葬(漢中府志)
鄧承籓號覺斯桂林人崇禎十年由舉人為華州牧治
甚有聲嘗因寇變冬月煮粥以饘守者又因大旱民
灌溉種植承籓巡行載數百萬緡勞民之力田而勤
者庚辰饑饉頻仍承籓發倉賑救又諭富者以推食
之義全活甚衆尋擢臨江府同知(華州志)
唐時明字爾極固始人舉人崇禎末知鳳翔府癸未冬
李自成既敗孫傅庭遂破潼關圍長安三日克之全
陜大震所至州縣望風響應獨時明繕城濬隍設櫓
盾為戰守具值東征敗卒過郡大掠而西民遂無固
志未幾自成僭號傳檄至時明慨然曰吾孤城新蹂
於兵戰具一空安能挫方張之敵惟有一死報天子
耳遂自縊死(賈志)
周文煒江南人崇禎癸未署商篆多惠政時奉上檄派
徵民運銀二千八百兩煒憐商叠罹兵火極力申銷
之州人尸祝及十月李自成破商州被執不屈厲聲
大罵賊割其舌煒怒目噀血喉中猶作罵賊狀賊以
鐵鋤煆赤納其口磔其屍一子亦被執見父屍痛哭
憤詈賊亦殺之(商州志)
韓東明安肅縣舉人知邠州城陷從容著衣冠望闕拜
畢辭家廟赴井死(畿輔志)
孫愈賢河南滎澤人由貢士知鄜州為人剛斷杜絶干
請不畏強禦一時豪右斂跡客兵數萬來屯城中八
日強取民禾飼馬愈賢悉治以法鄜人獲安(鄜州志)
按漢宣帝云與我共此民者其惟良二千石乎牧
守一官自昔惟重其宦績顯著者既列傳如右而
舊志所採美不勝書如唐新平郡守韓盛失其籍
扶風郡守房琯河南人興元府尹許尹興州刺史
鄭公達沔州刺史劉遂清俱失其籍宋知商州韓
孝先知邠州龍鐲知麟州訾虎俱失其籍元知商
州盧信李益王珪俱失其籍知耀州木八刺沙回
紇人知隴州汪福安失其籍明西安守趙祐長垣
人曹恩德州人袁一鳳宜春人陳之龍宜春人陳
其赤崇仁人延安守趙楫濟寧人栗登巴縣人李
涵遷安人洪濟遠江陵人党馨益都人王國瑚猗
氏人許明陛把縣人李含樸房山人鳳翔守扈暹
元氏人仇益汾西人成文山西山隂人紀繡利津
人熊應元南昌人漢中守郭欽金鄉人曹子徽公
安人張芉四川人張欽通州人李𤾉正定人由禮
門杞縣人李有實黃縣人項思教臨海人李景登
遼東人李日儼安邑人馮上賓獲嘉人知商州温
和王敏郭綸俱失其籍李騰芳長沙人鄧琦洛陽
人楊純巴陵人劉承學壽光人陳潞來安人李石
嶺澧州人蔡應齊定興人楊儒魯江西興國人知
同州楊景行鄱陽人齊整代州人秦銘南陵人安
亨臨汾人李旻益都人張&KR1364;信陽人李洪新河人
郭顯和泰和人李際春安陽人知華州楊勝賢閬
中人郭鎡濟寧人知耀州魏必興鳳陽人任奎鹽
山人李文熙石首人知乾州馬漢臣洛陽人賈麟
翼城人張才山東人何節萬安人安珝邢臺人王
鳳阜城人王鯨祥符人晏子綸茂州人秦志臨汾
人杜槃臨縣人陳維清源人李維祐徐州人賈光
大杞縣人王楫膠州人梁弘化内江人知邠州廖
伯裴新喻人毛鵬霄西平人蔣璿四川人柳榮汾
州人王文潞州人高慶陵縣人劉濟趙州人張鐸
永清人徐經武清人萬化太原人劉昇萊陽人金
汝聲南直人馮迪南直山陽人周寧睢州人劉濬
鹽山人孫侃平定州人杜蕙任邱人知綏德仇敬
曲沃人靳東齊順義人王大節大名人韓文卿襄
陽人張鸞騰驤衛人張鱕壽陽人盧友竹三河人
知葭州賈熙載直隸人吴養洽安邑人秦丹高郵
人鄭廷英南川人知隴州劉璋媯州人劉玘失其
籍譚溥銅梁人張琦失其籍吴璽保寧守禦所人
文應麟廣西興安人知寧羌州張簡弋陽人梁成
巴縣人王儒澤州人萬世讓巴陵人李應元雅州
人王一鳴齊東人鍾湛靈澤州人熊嶽秀河南人
寗笏河内人錄其官守以示靡遺
本朝
曲良貴棗強貢生知興安順治三年流寇陷城殉難
時同殉者有州判侯嘉胤失其籍
宋從心杞縣舉人順治五年知延安府六年王永強
據榆林檄至延安從心與守備萬廷貴集衆誓死
守因共碎其檄永強兵至大怒籍其家執從心至
城隍廟不屈遂遇害廷貴死於獄妻某氏亦罵賊
而死
李芳澂永年人由選貢任漢中府通判賀珍寇漢中
關南道胡全才誓衆固守芳澂佐理兵餉軍儲充
裕寇退擢知鄜州值王永強變起州民奔竄一空
暨賊至芳澂密遣人齎蠟書赴省請救為賊邏者
所得賊怒急攻之城破不屈而死
王廷用奉天人順治二年任華州知州剛斷明決為
民興利除弊時寇亂甫定差糧煩苦廷用申請臺
司計闔州糧石每里十甲均輸差糧勞佚無偏
薛所習孟縣人順治五年由選貢知商州兵燹後悍
僕多凌其主所習隨事痛懲之名分始肅明季加
派三餉因循未遑議改所習詳請豁免商民建祠
祀之
秦宗堯奉天義州人順治六年知華州甫下車鼎新
文廟以作士風山右姜瓖之變華當東西孔道宗
堯悉力支應轉輸不擾山寇盤踞西南原石脆山
出没無常宗堯率民兵直搗賊窟盡殱之死事者
十有一人州境以寧會
内召天下賢守令十六人各賜衣一襲宗堯與焉
劉正任邱人恩貢初授代州知州順治九年改商州
商自明季為盜藪正一意招徠與民休息倡修龍
駒寨通商惠工設戍防守由是農桑大興盜賊屏
跡又創五經社講學課文科名鵲起如周蒲璧盧
運熙皆社中翹楚也莅商三載商洛道許宸好操
切與舉人某搆釁欲中以危法正不從仍大書署
齋壁曰殺人媚人吾何心哉或告許許怒遂拂衣
歸
胡有德奉天鐵嶺人由明經歷知華州為政慈惠明
決順治甲午大旱累禱弗應具文城隍神深自刻
責須臾風雨驟至秋禾有成嘗憫所屬寒士歲給
穀至數百石華人至今思之
李文盛奉天人知華州仁慈廉潔順治丙申大水河
堤潰決淹没民田數萬頃文盛冒雨防護晝夜修
築累旬不返濱河居民至今戴德勿衰嘗相度河
身高下欲别開渠達渭以免水患後去官寢其事
王章錦州人為興安州牧方莅任軍興旁午鎮臣重
派民間出糧牧馬州民大困章請於臺司立禁之
州故無校士館士苦調考章為捐俸建造茅麓山
積為盜藪十七年會兵進𠞰軍需麋至章咄嗟立
辦又協餉鄖陽鄖撫檄州人起運章曰吾知秦餉
不知楚餉卒不應
馬雲階奉天鑲藍旗人康熙元年知邠州歷有惠政
戊申己酉間邠大荒雲階百方安集不致失所
馮昌奕蒲州人進士擢華州知州下車即繕葺文廟
改考院規制大興學校文風丕變麗譙樓櫓次第
修飭華屬舊苦里差及徵收耗羨詞訟株連各弊
昌奕至悉禁除之值編審昌奕核實申請丁糧一
清華民輸賦故無花名赤歷昌奕詳請更造以杜
中飽小華山為一郡之鎮萬歷中鑿峰建廟形家
謂不利於華昌奕親陟山巔相址鳩工伐石砌臺
然後形勢復完
于翔漢奉天正白旗人監生康熙十三年任隴州知
州先是吴逆賊將蔡元攻隴前牧翁世庸被執城
陷未幾貝勒王率兵克復賊西遁復遶踞關山頂
塞路守險總督哈占等率兵屯咸宜關相持不下
翔漢供億彌年士馬無譁人民安堵考績擢鳳翔
知府休養瘡痍多方調護軍民倚重
楊佐國荆門州人由進士授咸寧令康熙十四年報
最擢知商州甫莅任逆寇圍城城中震恐佐國率
士民死守賊投以偽劄佐國登陴罵賊焚劄衆心
益奮越七日大兵至圍始解奸民張名貴隂通賊
愚民多脅從佐國力請於制府寘名貴於法餘得
釋民尸祝之
滕天綬奉天遼陽人廕生康熙二十五年任漢中知
府天綬諳練精敏雅意修復首壇廟次樓櫓次倉
厫又次學舍吏宇整飭一新漢南自蕭相居守後
水利素饒愚民爭利致多聚訟天綬親歷南褒城
洋諸邑相視地形築堤建閘且勒禁鐫石俾啟閉
有期蓄洩有界自是爭端永杜漢中洊經兵火自
前守馮達道後郡志未修者三十餘年天綬設館
授餐分篇彙句成新志二十四卷最稱詳盡達道
武進人進士順治十三年任漢中知府能以文學
佐吏治
張彦璘徐州人貢監康熙三十九年任隴州知州申
革陋規不畏強禦四十一年因轉運西餉郡邑疲
於奔命璘力請協濟隴民疾苦獨甦陞平凉司馬
民立坊以誌愛焉
朱琦字又韓婁縣人康熙四十五年任鳳翔知府政
無巨細皆手自裁決郡民雷學義坐死罪繫獄琦
廉其冤狀白免之岐民金六女父斃命已半載不
得其主名琦偵得之俱伏辜寶民張進忠妻李氏
以誤傷鄰婦命偕女坐大辟琦為減等每聽訟辨
訴盈庭片言立判其餘嚴保甲勸農桑禁私派減
市㕓徭役免坍地科差俱得請以次舉行後因罣
誤去官士民立祠祀之
王渭鼎武昌縣人由舉人擢寧羌知州州境有虎患
渭鼎至遂弭值歲旱禱雨輒應又捐俸修南棧諸
險後攝沔篆而卒
陜西通志卷五十二
