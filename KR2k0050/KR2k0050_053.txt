陜西通志卷五十三
名宦四(令長)
漢
胡建字子孟河東人孝武天漢中為渭城令治甚有聲
値昭帝幼皇后父上官將軍安與帝姊蓋主私夫丁
外人相善外人驕恣怨故京兆尹樊福使客射殺之
客藏公主廬建將吏卒圍捕蓋主聞之多從奴客往
犇射追吏吏散走主使僕射劾渭城令游徼傷主家
奴建報無它坐蓋主怒使人上書告建侵辱長公主
射甲舍門知吏賊傷奴辟報故不窮審大將軍霍光
寢其奏後光病上官氏代聽事下吏捕建建自殺吏
民稱冤至今渭城立其祠(漢書本傳)
魏相字弱翁濟陰定陶人徙平陵舉賢良以對策高第
為茂陵令御史大夫桑弘羊客詐稱御史止傳丞不
以時謁客怒縛丞相疑其有姦收捕案致其罪論棄
客市茂陵大治(漢書本傳)
龔勝楚人舉茂才為重泉令病去官大司空何武執金
吾閻崇薦勝哀帝聞其名徵為諫大夫(漢書本傳)
轅豐建始間為長安令治有能名擢司隸校尉(舊志)
蔡勲陳留圉人平帝時為郿令王莽遣人授厭戎連帥
勲仰天歎曰吾策名漢室死歸其正豈可事二姓哉
遂攜家屬逃入深山(續文獻通考)
韓棱字伯師潁川舞陽人為下邽令視事未周吏人愛
慕時隣縣皆雹傷禾棱界獨無(漢紀)
鄭興字少贛河南開封人建武九年左轉蓮勺令時郡
縣荒殘興方欲築城郭修禮教以化之會以事免遂
不復仕(後漢書本傳)
孔僖字仲和魯人元和二年拜臨晉令崔駰以家林筮
之謂為不吉止僖曰子盍辭乎僖曰學不為人仕不
擇官吉凶由已而由卜乎在縣三年卒(後漢書本傳)
楊琳為茂陵令比縣連歲蝗災曲折不入茂陵(耆舊傳)
景毅字交堅梓潼人司徒舉治劇為高陵令立文學以
禮讓化民(梓潼士女志)
段熲字紀明武威姑臧人好古學舉孝廉為憲陵園丞
陽陵令所在有能政(後漢書本傳)
嚴遵長安令治政嚴明遷揚州刺史當遷民遮道止之
凡三遷輒不得行(四川通志)
王阜世公為重泉令吏民向化鸞止學館阜使授官掾
公沙疊為張雅樂擊磬鸞乃舉足垂翅應聲而舞(路史)
(餘論)
王忳字少林廣漢新都人舉茂才除郿令到官至斄亭
亭長曰亭有鬼數殺過客不可宿也忳即入亭止宿
夜中聞有女子稱冤聲忳曰有枉狀可前求理女子
曰無衣不敢進忳便投衣與之女子前訴曰妾夫為
涪令之官過宿此亭亭長無狀枉殺妾家十餘口埋
樓下悉盗取財貨忳問亭長姓名女子曰即今門下
游徼者也忳曰當為汝理此冤勿復殺良善也因解
衣於地忽然不見明旦召游徼詰問具服罪即收繫
及同謀十餘人悉伏辜遣吏送其喪歸鄉里亭遂清
安(後漢書本傳)
任頵永和間郃陽令時東西羌寇隴西掠關中殺長吏
頵追擊戰死(馬志)
曹全字景完敦煌人建寧二年舉孝廉除郎中遷右扶
風槐里令遭同產弟憂棄官光和六年復舉孝廉拜
郃陽令存慰高年撫育鰥寡以家錢糴米粟賜&KR3791;盲
大女桃婓等合匕首藥神明膏與有疾者咸瘳百姓
襁負及者如雲戢治牆屋市肆列陳風雨時節歲獲
豐年縣前遭白茆谷水災興造城郭開南寺門承望
華嶽鄉明而治廣聽事官舍廷曹廊閣費不出民役
不干時門下掾王猷等刊石紀功(漢郃陽令曹景完碑)
賈琮字孟堅東郡聊城人舉孝廉再遷為京兆令有政
理迹(後漢書本傳)
袁遺字伯業紹從兄為長安令河間張超嘗薦遺於太
尉朱雋稱遺有冠世之懿幹時之量(三國志本紀注)
魏
倉慈字孝仁淮南人黃初末為長安令清約有方吏民
畏而愛之(三國志本傳)
晉
杜軫字超宗成都人除池陽令為雍州十一郡最百姓
生為立祠得罪者無怨言(晉書本傳)
諸葛京亮孫隨才署吏後為郿令(晉泰始起居注)尚書僕射山
濤啓事曰郿令諸葛京祖父亮遇漢亂分隔父子在
蜀雖不達天命要為盡心所事京治郿復有稱臣以
為宜以補東宫舍人以副梁益之論京位至廣州刺
史(三國志諸葛亮傳附)
張輔字世偉南陽西鄂人初補藍田令不為豪強所屈
時彊弩將軍龐宗西州大姓護軍張浚宗婦族也僮
僕放縱為百姓所患輔繩之殺其二奴又奪宗田二
百餘頃以給貧戶一縣稱之(晉書本傳)
北魏
宋稚字季豫敦煌人景明二年拜白水縣令在縣十一
年頗得民和(魏書宋繇傳)
常景字永昌河内人延昌初元萇為雍州刺史景除錄
事參軍帶長安令甚有惠政民吏稱之(魏書本傳)
北周
張仁藴武帝時為醴泉令有德政碑(金石集)
隋
房恭懿字慎言洛陽人性沈深有局量達於從政開皇
初吏部尚書蘇威薦之授新豐令政為三輔之最上
聞而嘉之賜物四百段恭懿以所得分給窮乏復賜
米三百石恭懿又以賑貧人上聞而止之時雍州諸
縣令每朔朝謁上見恭懿必呼至榻前訪以理人之
術(隋書本傳)
敬肅字弘儉蒲坂人開皇初為安陵令有能名(北史本傳)
王伽河間章武人開皇末為雍令政有能名(隋書本傳)
劉子翊彭城叢亭里人剛謇有吏幹為新豐令有能名
(北史本傳)
高世衡渤海人櫟陽令有恩惠大業之末長吏多贓汙
衡清節逾勵風教大洽獄無繫囚為吏人所稱(隋書魏德)
(深傳)
房彥謙字孝衞清河人大業九年監扶餘道軍隋政漸
亂朝廷靡然變節彥謙直道守常介然孤立為執政
者所嫉出為涇陽令未幾終於官時年六十七彥謙
前後居官所得俸祿皆以周䘏親友家無餘財車服
噐用務存素儉雖致屢空怡然自得嘗從容獨笑顧
謂其子元齡曰人皆因祿富我獨以官貧所遺子孫
在於清白耳(隋書本傳)
唐
王甫武德初為醴泉令有善政賜帛五十段賞之(冊府元龜)
楊德幹萬年令高宗朝有宦官恃寵放鷂不避人禾稼
德幹杖之二十悉拔去鷂頭宦者涕泣袒背以示帝
帝曰情知此漢獰何須犯他百姓(世說新語)
郎餘慶定州新樂人為吏清而刻於法高宗時為萬年
令道無拾遺累遷御史中丞(唐書郎餘慶傳)
李嗣真字承胄趙州柏人人調露中為始平令風化大
行(唐書本傳)
薛訥絳州龍門人遷藍田令富民倪氏訟息錢於肅政
臺中丞來俊臣受賕發義倉粟數十斛賞之訥曰義
倉本備水旱安可私一家報上不與(唐書薛仁貴傳)
虞獻武后時歴文昌左丞為來俊臣所陷出為西鄉令
盡心邑事不以左遷介意(賈志)
李令質萬年令有富人同行盜繫而按之駙馬韋擢策
馬入縣救盜者令質不從擢乃譖之於中宗中宗怒
臨軒召見令質奏曰臣必以韋擢與盜非親非故當
以貨求耳臣豈不懼權勢但申陛下法死無所恨中
宗怒解乃釋之朝列賀之曰設以獲譴流於嶺南亦
為幸也(大唐新語)
姜晦上邽人高陵令治有聲遷長安令人畏愛之(唐書姜謩)
(傳)
張敦江浦人自諸暨令轉重泉令民咸悦其化(蒲城縣志)
韓遼咸陽令治興成渠渠當咸陽右十八里左直永豐
倉秦漢故漕渠成起咸陽抵潼關三百里無車輓勞
則轅下牛盡可耕永利秦中矣(唐書李石傳)
韋濟鄭州陽武人開元初擢醴泉令修飭政事有治稱
終馮翊太守(唐書韋思謙傳)
崔皎長安令邠王守禮部曲數軰盜馬府縣莫敢言者
皎設法擒捕羣奴潛匿王家皎命就擒之奴懼盡縊
殺懸於街樹境内肅然(大唐新語)
盧奕滑州黃門監懷慎少子天寶初為鄠令所治稱最
(唐書本傳)
薛播河中寶鼎人開元天寶間擢進士第授武功萬年
令温敏而裕與人交有常李棲筠常衮崔祐甫並器
之(唐書本傳)
蔣沇萊州膠水人乾元中歴盩厔咸陽高陵令美政流
行長老紀焉郭子儀軍出其縣敕麾下曰蔣沇賢令
供億當有素得蔬飯足矣毋撓其清也遷長安令(唐書)
(蔣欽緒傳)
房武盩厔令吏民思之(氏族大全)人稱其幼為良子弟老為
賢父兄(舊志)
裴均河東人盩厔令蒞政寬平人被其德(馬志)
房啟河南人始為鳳翔府參軍尚少人吏望見咸曰真
房太尉家子孫轉澄城丞益自飭理同官憚伏遷萬
年令果辨敏絶(賈志)
梁鎮(昭應縣令)李國楨者以術士顯廣德初請度昭應南山
作天華上宫露臺大地婆父祠并三皇道君太古天
皇中古伏羲女媧等各為堂皇給百戶掃除從之乃
除地課工方歲饑人不堪命鎮上疏切諫以為有七
不可即劾國楨等動衆則得人興工則獲利祭祀則
受祚主執則市權人神胥怨災孽並至臣昨受命有
所安輯陛下許以權宜今所興造臣謹以便宜悉停
帝從之(唐書王璵傳)
鄭叔敖滎陽人貞元元年授長安尉後宰澄城吏民信
服訟簡役均人和歲稔民思慕之立石以識云(賈志)
韋滌涇陽令貞元二年以滌起復饒州刺史滌理涇陽
有政績故擢焉(冊府元龜)
胡珦字潤博舉進士上第貞元十一年為奉先令以治
辦遷膳部郎中(馬志)
馮伉魏州元城人徙貫京兆第五經宏辭調長安尉三
遷膳部員外於是醴泉令缺宰相高選德宗曰前使
澤潞不受幣者其人清可用也遂以授伉縣多嚚猾
數犯法伉為著諭蒙書十四篇大抵勸之務農進學
而教以忠孝鄉鄉授之使轉相教督居七年韋渠牟
薦為給事中(唐書本傳)
韋紳卿涇陽令破豪家水碾利民田萬餘頃(馬志)
武元衡字伯蒼武后族曾孫舉進士累為華原令畿輔
鎮軍督將皆驕横撓政元衡移疾去德宗欽其才召
拜比部員外郎(唐書本傳)
薛珏字温如河中寶鼎人累遷乾陵臺令終歲以清白
聞課第一改昭應令人請立石紀德珏固讓(唐書本傳)
裴寰之下邽令元和間每歲冬以鷹犬出近畿習狩謂
之外按宣徽院供奉官為其使令徒衆數百恃恩恣
横郡邑皆厚禮迎犒之恣其所便止舍私邸百姓畏
如寇盗每留旬月方更其所是年冬行次下邽寰之
但據文供饋使處公館杜其侵擾使者歸譖寰之有
慢言帝大怒將以不敬論裴度抗陳其事翼日釋之
仍令視事(冊府元龜)
王正雅字光謙幷州晉陽人擢進士累遷萬年令威震
豪彊(唐書王翊傳)穆宗時京邑號為難理正雅抑強扶弱
政甚有聲會柳公綽為京兆尹於帝前褒稱帝命以
緋衣銀章就縣宣賜遷戶部郎中(冊府元龜)
劉仁師彭城人長慶間為高陵縣令有籌畫歴尹劇縣
皆以能事見陟既令高陵初涇水東行注渠釃而為
三以沃關中後或壅遏不行仁師同主簿譚孺直為
民更水道杜私竇以成四渠民遂名渠曰劉公堰劉
禹錫有碑記(馬志)
李行言涇陽令大中八年秋九月上獵苑北遇樵夫問
其縣曰涇陽人也令為誰曰李行言為政如何曰性
執有強盜數人匿軍家索之竟不與盡殺之上歸帖
其名於寢殿之柱十月除海州刺史入謝上賜之金
紫取帖示之(通鑑)
崔希高仁孝友悌遷馮翊令貧乏荷其仁恤時有雲氣
如蓋當其廳事須臾五色錯雜遍於州郭狀聞勅編
入史(大唐新語)
李君奭醴泉令大中九年春二月上校獵城西漸入渭
水見父老一二十人於村佛祠設齋上問之父老曰
臣醴泉縣百姓本縣令李君奭有異政考秩已滿百
姓借留詣府乞未替兼此祈佛力也上還宫於御扆
上大書君奭名中書兩擬醴泉令上皆抹去之踰歲
以懷州刺史闕請用人御筆曰醴泉令李君奭可懷
州刺史莫測也君奭中謝宸旨奬勵始聞其事(東觀奏記)
李頻字德新壽昌人擢進士第遷武功令畿民多籍神
策軍吏不敢繩以法頻至神策士尚君慶逋賦六年
不送悍然出入閭里頻密擿比伍與競君慶叩縣廷
質頻即械送獄盡條宿惡請於尹殺之督所負無少
貸豪猾大驚屛息奉法縣大治有六門堰者廞廢百
五十年方歲饑頻發官廥庸民浚渠按故道厮水溉
田榖以大稔懿宗嘉之賜緋衣銀魚(唐書本傳)
林慎思字處中莆田人歴興平尉為萬年縣令會黃巢
䧟長安迫以偽祿不屈罵賊死(賈志)
李康漢陰令黃巢亂僖宗廣明元年出幸興元道中無
供膳康以騾負糗糧數百䭾獻之從行宫眷軍士始
得食(舊志)
張松壽為長安令時昆明池側有劫殺奉敕十日内須
獲賊松壽至行劫處尋蹤緒見一老婆子樹下賣食
以從騎䭾入縣供以酒食經三日還以馬送舊坐處
令一腹心人看有人共婆語即以捉來須臾一人來
問明府若何為推遂即被布衫籠頭送縣一問具承
贓並獲時人以為神功(朝野僉載)
宋
何承裕晉天福進士為盩厔咸陽二縣令為治清而不
煩民頗安焉每覽牒訴戲判以喻曲直訴者多心服
引去開寶三年自涇陽令累知商州(宋史趙鄰幾傳)
陳省華字善則閬中人累遷櫟陽令縣之鄭白渠為隣
邑強族所據省華盡去壅遏水利均及民皆頼之(宋史)
(陳堯佐傳)
馬元方字景山濮州鄄城人淳化三年進士及第知萬
年縣諸將討李繼遷關輔轉餉踰瀚海多失亡獨元
方所部全十九以勞遷(宋史本傳)
蔡黃裳字叔文晉江人大中祥符初第進士知鳳翔府
虢縣郡守有親校招權受金者黃裳置之於法一府
皆驚(萬姓統譜)
張及舉進士為殿中丞祥符中出為武功令有政績喜
文學及慕姚武功之為人於是刻姚武功縣居諸詩
四十餘首於石(馬志)
張龜年富平令明道二年秋七月丁丑詔知耀州富平
縣事張龜年增秩再任以其治行風告天下(宋史仁宗本紀)
种世衡字仲平洛陽人嘗知涇陽縣里胥王知謙以姦
利事敗法當徙遁去北郊赦輒出世衡曰送府則會
赦杖其脊而請罪於府知府李詰奏釋之通判鳳州
州將王蒙正章獻后婣家也所為不法嘗干世衡以
私不聽蒙正怒乃誘知謙訟冤而隂助之世衡坐流
竇州龍圖學士李紘為辨其誣除鄜州判官西邊用
兵守備不足世衡建言延安東北二百里有故寬州
請因其廢壘而興之以當寇衝朝廷從之命董其役
夏人屢出争世衡且戰且城之城成賜名清澗城遷
内殿崇班知城事開營田二千頃募商賈貸以本錢
使通貨嬴其利城遂富實間出行部族慰勞部長或
解與所服帶嘗會客飲有得敵情來告者即以飲器
與之由是屬羌皆樂為用(宋史本傳)世衡初至清澗城教
吏民習射雖僧道婦人亦習之以銀為射的中者與
之既而中者益多其銀重輕如故而的漸厚且小矣
或争徭役優重亦使之射射中者得優處有過失亦
使之射射中則釋之由是人人皆能射(記聞)
吳元亨字子正歴馮翊令馮翊華隂以漆沮為境中間
洲上有美田民相與争之五十餘年吏不能决元亨
檄華隂令會境上盡按兩鄉之籍徧履其田執度以
度之皆得其實自是民不敢復争(司馬温公集)
楊緯字文叔濟州任城人以皇祐五年明經中第徙鳳
州梁泉縣令教民以孝弟力田為先守史千之不知
其能嘗薦其錄事參軍張革等數人革呼同列詣千
之言梁泉循吏而公不薦革等以為愧千之踧踖曰
吾過矣吾過矣因并薦之(雞肋集)
黎公真嘉祐中甘泉知縣有仁政後去任民思之圖其
像於學宫有贊其略曰紀其本見諸竹帛傳其末覩
乎丹青(馬志)
穆衍字昌叔河内人徙河中第進士知淳化縣從韓絳
宣撫陜西遇慶卒潰亂衍念母在耀亟謁歸信宿走
七驛比至慶卒知衍名不敢近時諸郡捕賊兵糧糒
無以給遂擅發常平倉且懼得罪衍曰饑之不恤則
吾兵將為慶卒矣考課為一路最(宋史本傳)
朱革紹聖元年為高陵令始至摧抑兼并強梁束手踰
年政成境内安堵初建宣聖廟暨儒學落成之後士
知向學邑民大悦(馬志)
趙茂曾洛陽人建中靖國元年知武功崇寧元年春始
至官用法平恕三年治成百姓咸服(馬志)
劉幹汶陽人大觀四年知武功臨政不苟行已治事以
身為先士民德之(賈志)
吳時字伸道卭州人舉進士知華州鄭縣轉運使檄州
餫米五萬輸長安鄭獨當三萬時貽書使者曰會三
萬斛之費以車則千五百乘以卒則五萬夫縣民可
役者纔二百五十八戶耳古者用師則贏糧以養兵
無事則移兵以就食誠能移兵於華則前費可免華
雍相去百六十里一旦欲用朝發而夕至矣使者從
其言(宋史本傳)
楊震字子發代州崞人知麟州建寧砦契丹亡將鞠䩮
驅幽薊叛卒與夏人奚人圍建寧時城中守兵不滿
百震與戰士約斬一級賞若干官帑竭繼以家人服
珥吏士感激自奮越旬矢盡力乏城不守與子居中
執中力戰没闔門俱喪詔贈武經郎諡恭毅(宋史本傳)
孟通陽翟人為武功令以仁厚為治號得體修繕城郭
官署學校不刑一人人趨事赴工唯恐不悦蓋誠足
感人也官至諫議大夫(賈志)
高士徹開封人為武功令有治績遷監察御史(馬志)
康傑權知扶風縣與金將馮宣戰宣愛而欲招之奮曰
吾今也當死於陣不能降敵宣殺之(宋吏彊霓傳)
李伸知天興縣堅守不下城陷曰吾豈使敵殺我遂自
殺(宋史彊霓傳)
李沐字公澤為三水尹興滯補弊庶務修舉奸蠧一投
於前灼見情偽哀死恤刑獄無冤繫激貪勵俗稱為
清白邑民思之(馬志)
李宗大梁人舉進士為鄠簿歴岐山武功令所至有政
聲後知慶陽(馬志)
吕義山蘭谿人擢進士初為涇陽主簿遷知武功百姓
親之(馬志)
閻蒼舒太原人為城固縣令以禮義化民(馬志)
薛可光字景孝河東人知城固縣有文學嘗率吏民拒
寇興修水利民懷其德名所築渠曰薛公渠(城固縣志)
金
梁襄字公贊絳州人大定三年進士調耀州同官主簿
三遷邠州淳化令有善政(金史本傳)
張翔字子翺淄川人大定間遷高陵令後為解鹽副使
去高陵八年邑人曹璋率父老畫像構祠堂事之張
建撰去思碑(馬志)
李革字君美河津人大定二十五年進士遷韓城令同
知州事納富商賂以歲課軍須配屬縣革獨不聽提
刑司以為能遷河北東路轉運都勾判官(金史本傳)
孔天監明昌間為郿令政事該博學問優長鑿渠灌溉
郿人賴之(賈志)
艾元老字長卿大興人承安間任澄城知縣寬而能斷
嚴而不苛興廢脩墜百事具舉前主簿馬炳亨物故
遺六女一孫甫幼咸擇配而婚之秩滿百姓為立祠
記石(賈志)
王若虚字從之藁城人擢承安二年經義進士調鄜州
錄事歴管城門山二縣令皆有惠政秩滿老幼攀送
數日乃得行後轉延州刺史(金史本傳)
宋九嘉字飛卿夏津人至寧元年進士第歴藍田高陵
扶風三水四縣令咸以能稱(金史本傳)
張德直字伯直平陽人貞祐三年進士釋褐新平簿辟
藍田令秩滿父老詣行臺留再任去之日為立生祠
(中州集)藍田張德直清慎才敏(金史王浩傳)
李獻甫字欽用河中人興定五年進士歴咸陽簿辟行
臺令史尋辟長安令京兆行臺所在供億甚繁獻甫
處之常若有餘縣民賴之以安(金史本傳)
王浩由吏起身初辟涇陽令廉白為關輔第一時西臺
檄州縣增植棗果督責嚴急民甚被擾浩獨無所問
主司將坐之浩曰是縣所植已滿其數若欲增植必
盜他人所有取彼置此未見其利其愛民多此類所
在有善政民絲毫無所犯秦人為立生祠歲時思之
初辟舉法行縣官多得人如咸寧令張天綱興平師
䕫臨潼武天禎三原蕭邦傑皆清慎才敏極一時之
選(金史本傳)
元
齊達勒為鄠縣達嚕噶齊莅政十二年政平訟理境内
嘗產嘉禾瑞麥縣刻石為圖(馬志)
楊朝列大定人大德間為富平令首重民務勸課農桑
諄諄以詩書古義誨諸士人愛戴之時關内多蝗獨
不入富平境人以為德政所召(賈志)
李弘至大三年任汧陽知縣勤於政事杜絶私門勸課
農桑導民以善(賈志)
荆茂字仲昌覃懷人為藍田尹民有兄弟争水磑者茂
化諭之皆叩頭更讓而悔(賈志)
蒲庸字時中鄜延人為城固縣令興利除害民懷其惠
為立生祠於斗山之麓(馬志)
安圖字成之燕山人為藍田縣達嚕噶齊號令明信吏
民畏服(馬志)
聿思敬晉寧人泰定初為清澗尹先是邑民以旱災逃
徙者甚衆思敬招撫復業他郡之民皆賴之(舊志)
趙公諒臨潼人泰定初第進士為三原知縣有善政遺
跡至今猶有存者官至工部尚書(賈志)
辛榮扶風人至正間任本縣知縣為政有方勸民務本
今入名宦祠(鳳翔府志)
郭鈞字平叔至正間為郿令六事備具庶民樂業既去
民立碑以紀德(馬志)
張玉字德潤固始人至正中為蒲城令有文武才略為
政不事表暴不設防畛賦均訟簡時大軍縱掠民間
蹂躪旁邑玉脩保伍嚴警備軍不犯境民賴以安(賈志)
朱春至正末為三原令明兵克奉元春謂其妻曰吾當
以死報國妻曰君盡忠妾豈不能盡節俱投崖死(馬志)
明
張三同南直吳縣人進士洪武初知白水草昧之初能
相地宜從民便脩復城署定法令均徭賦民咸便之
(白水縣志)
嚴祀江南鳳陽人洪武初知武功臨事尚簡愛民以誠
官署學校與壇壝祠廟皆所創作(馬志)
譚衍四川人洪武二年由舉人任石泉令當國家初造
招集流移勸課農桑廉明愷悌一時殘民倚為慈母
祀名宦(石泉縣志)
張著洪武三年知膚施邑民頻年避兵竄匿山谷著招
諭撫循修舉廢墜民始安輯嘗有鄒二者以不孝弟
聞著招諭化之二遂改為孝子(馬志)
許訢開封人舉孝廉洪武中鄠縣知縣修廳宇興學校
撫民以惠措置得宜與正統間徐純並推賢令(舊志)
張得先洪武中知富平時中原初定衆多艱食得先首
建招福平臯頻陽永潤四鄉各社倉以贍貧乏民咸
賴焉(賈志)
陳榮祖洪武中知商縣時兵燹之餘縣治俱廢榮祖為
政有方吏民畏服剏建祠宇壇壝百廢俱興(西安府志)
李英字士竒河南祥符人舉人鳳翔府訓導立教嚴勤
陞知朝邑至則樹良法剗夙弊庶政脩舉擢知乾州
卒於官先是朝邑歲旱春夏不雨英齋戒禱三日而
甘雨降歲大稔又黃河水至濠城幾没英築堤捍水
患乃息鹹地淤為沃壤英又親詣其地為之驗冊分
撥俾豪強者弗得侵焉(賈志)
鄒宗彛洪武時任清澗令時亂初平規制未備縣治學
舍皆殫力創建加惠黎庶勞心撫字邑人頌甘棠者
不衰(清澗縣志)
陳鑑四川資江人洪武中以進士知清澗時天下初定
教化未行鑑勤撫字興學校民漸知禮義賢聲大起
擢守霍州(清澗縣志)
閻暠洪武末知長安時關中貧瘠暠以安養生息為己
任惠愛及物化洽境内上嘉其績褒賚甚厚(賈志)
尚英知寶雞奏本縣歲貢棉花棉布乞就本縣運赴漢
州不必運布政司徒勞人力及陳倉東河等驛積草
可二十餘年若將永樂九年草折鈔收支官民兩便
從之(馬志)
葉壽江南高郵人監生永樂十六年知城固時税糧久
逋民鬻子不能完壽奏除浮費撫貧民遠邇戴之(賈志)
劉綱字文紀禹州人登進士敦確有幹局初為縣得府
谷政教兼舉頌聲大著三年遷寧州(名山藏)
楊聰字彥達雄縣人舉人正綂初知三原剛果有為事
無壅滯九年秩滿保留陞正六品俸仍知縣事民為
立碑(三原縣志)
國璧武邑人監生正綂初知渭南為政仁恕有方以憂
去民泣送之後服闋渭民數百人赴闕奏求復任在
渭九年德政被民没世不忘(賈志)
楊季琦交阯臨嘉人舉人正統初知澄城時聲教未融
制度尚缺季琦至定法令布條約輕徭薄賦與民休
息後陞延平府通判祀名宦(澄城縣志)
張琦字鍾瀾山西安邑人正綂中舉人知高陵四年興
利除害專以孝弟教人化洽境内琦天性忠廉剛正
而儀貌蒼古人稱鐵臉病將死嚢無羨資丞欲啟庫
取耗金以贈琦曰此豈人所為哉吾有數子耕者力
田讀者力書足矣即取其管鑰并符籍付丞而卒(賈志)
徐純字德善澧州人正綂中知鄠縣刑清訟簡興學愛
民且寬猛適宜市獄不擾鄠令前推許訢後推徐純
士民愛戴頌不絶口(賈志)
高應舉大足人正綂中以監生知富平愷悌慈祥刑省
政脩多所建置至於扶弱鋤強不少假借奸豪莫不
望風屏迹(富平縣志)
張勉鉅野人正綂間由舉人知洵陽勤政愛民人盡悦
服代之日百姓泣擁馬首遂家於洵(洵陽縣志)
張璣文水人舉人正綂中知洛南廉恕公勤愛民若子
九年秩滿百姓赴京保留加六品俸仍知縣事聲名
甲於關西後貧不能歸里即邑居焉(賈志)
魯玉字士潔四川涪州人正綂末知涇陽臨政廉謹深
得民心保留再任前後二十餘年惠愛甚多(賈志)
程章保定人景泰中監生任渭南知縣材幹剛果資性
明敏歴九年以成績遷平定州同知邑民思之弗忘
(賈志)
蓋緩舉人景泰間知白水政教兼脩不畏強禦邑人追
思之祀名宦(白水縣志)
張傑字文英臨清人舉人知高陵明法令有幹材增修
學宫縣署上下以能吏稱任滿去百姓泣留(賈志)
郭敏北直寶坻人舉人天順五年知吳堡恩加良善威
震豪強脩學均役勸農賑饑民思其德(吳堡縣志)
王節號介菴河南太康人天順壬午舉人知盩厔縣為
政外嚴内寬明法慎刑值歲歉閉糴節為立平糶法
粟不騰貴民賴以安時倉廪空乏逾年積粟數千石
為預備計鑿廣濟渠二十五里引水灌田若干頃更
買田噐貨官牛給貧民耕種課生徒親為講解孀婦
砥志者給米帛以示奬歲大旱流離入境者衆節日
夜資給皆賴全活後卒於官百姓如喪慈母(賈志)
周寧河南睢州人成化初舉人知渭南剛果明辨摘發
如神事無大小迎刃而解尤善治奸宄振廢興利遷
河州知州去之日百姓遮道泣留數日不得行(馬志)
李景繁字邦泰儀封人進士成化六年知三原縣慈祥
愷悌政務脩舉間至民家勞來勤苦民咸愛戴及去
任民立石頌德(賈志)
韓睿河南陜州人舉人知白水以服闋補任鄠縣時年
已六十然嚴明剛斷人無敢犯之邑中無賴子懼走
匿南山不出犴狴為空祀名宦(鄠縣志)
張俊汜縣人成化中知渭南有威惠人稱其性如烈火
心如慈烏(馬志)
撒俊字世美山西大同人貢士成化中知醴泉增築外
城建立場市歴任九載剛方如一(賈志)
王信字中孚北直順義人舉人授延川令延俗鷙獷信
召其巨室戒諭不逾歲化洽俗變調知咸寧延民争
擁車留之(賈志)
婁鑑北直河間人成化間任延長令愛民如子親課農
桑治壇壝修文廟嘗夜出巡聞讀書紡績聲記而賞
之朔朢集諸生明倫堂親為講授考課故門下多名
士政聲日著萬歷中祀名宦(延長縣志)
陳以忠南直無錫人舉人知寶雞持身清約敷政寬平
勸民無相鬭争百姓化之幾稱無訟革弊興利有百
世之澤祀名宦(寶雞縣志)
丘俊河南汝寧人舉人成化間知西鄉才猷倜儻政務
精勤縣治舊在蒿坪山之陽頻罹水患俊改建於今
治修金洋古堰水利永賴邑人立廟肖像祀名宦(漢中)
(府志)
李春北直滿城人成化間知西鄉留心國本經營有方
金洋堰遭水衝圮稻田失溉春設法重脩岸堤堅固
民沐其惠肖像祀之入名宦(漢中府志)
張大綸四川成都人舉人初任扶風諭轉漢隂令時縣
治未備大綸剔蠧植善樹表範俗崇廣學舍增修公
署疏月河開渠堰剏縣志邑政一新後陞徽州知州
民咸頌之(賈志)
郝宗儒知商南修城池建軍營起集場興學校作士風
民思不置(馬志)
趙信平陽人成化丁酉以藍田令調任山陽閱歴險阻
收拾獷悍士民懷之祀名宦(山陽縣志)
楊隆大名人成化戊戌任山陽令時新集之衆頗難調
度隆撫之以寬施之以恩講禮義明法令正名分期
年上下交孚城池衙署學廟以次肇舉諸廢俱興百
姓子來雖勞不怨後慕其遺愛請祀之(山陽縣志)
崔珣東阿人成化中知蒲城廉明有威時關中大饑人
相食蒲境内獨攘竊屏跡以誣去民甚惜之(馬志)
陳潤山東泗水人知武功有幹才成化中歲大饑民相
食流移者十六七潤集父老豪傑垂涕告諭發倉以
賑士民賴以活命萬計且治盜有法奸跡屏絶(武功縣志)
劉志河内人成化間除武功知縣凡所施行務存長者
民服其教嘗值歲旱聞太白靈湫身往禱之雨隨至
百姓懽迎道左以萬計見雨來争以雨具授公公麾
去曰此神貺我民者我何可䙝九年致仕老幼婦子
扳號者不可勝數(懷慶府志)
楊豫字素定北直清苑人舉人成化中知三水仁厚明
敏值縣治新設累歲凶荒賑濟有方風俗丕變祀名
宦(三水縣志)
馬宗仁字本元北直新樂人恩貢知三水創修城垣門
堞增修署舍法度森嚴(賈志)
張悌山西岢嵐人成化中知中部縣性嚴重誠心愛民
任九載始終一節歲大歉人相食悌賑救有方盜賊
屏息陞寧州知州民皆號泣不忍其去(賈志)
劉潔山西沁源人成化中知中部性慈仁有大略興滯
補弊遷廟學衙署廣積倉儲遇凶年活民甚衆(賈志)
張鶴修武人舉人知郃陽成化乙巳歲大祲鶴悉心賑
救捐俸以助不給多所全活(郃陽縣志)
楊輝山東曹州人監生成化末知興平值歲凶總攝五
縣事嚴明剛斷人不敢犯(馬志)
王翼遼東人成化末知武功政尚寬易尊禮士夫焦上
村逆旅主人陰殺旅人匿其貨置屍遍數井翼悉發
治之時以為能(賈志)
暢亨山西河津人進士任監察御史弘治初左遷涇陽
令剛方明决未期年邑中大治開渠治水民尤賴之
(賈志)
宋學通字文淵湖廣永州人弘治初武功知縣性狷潔
言笑不苟謹飭奉法嘗曰政在去其所害興其所利
他皆細故毋足校也有貴勢受賂囑脱罪人者學通
弗聽曰上負邦典下負無辜如鬼神何竟論去居九
年以誣罷(賈志)
何亮山東登州衞人湖廣進士弘治中咸寧知縣平易
近人清白自愛縣俗婚姻尚財亮諭以禮士民負弗
娶者與之娶貧弗葬者與之葬風俗為變擢給事中
(咸寧縣志)
朱璜字敷威山西陽曲人弘治中舉人知高陵剛方有
為能鋤強暴以綏良善刁猾遠遁廳署肅清仕至平
凉苑馬寺丞(賈志)
文昭字孔明垣曲人弘治中由舉人宰鄠縣勸農桑慎
刑罰靖盜賊崇學校在任八載去官鄠人思之不置
(文氏世譜)昭宰鄠德政感孚數產嘉榖(山西通志)縣鋪舊在大
門内昭移置東郭外改為養濟院孤寡咸被其惠(鄠縣)
(志)
張億知鄠縣常夜出微行民間婦姑紡績姑遣婦視所
釀酒婦視之荅曰有如張縣君徹底清矣(馬志)
蕭選字廷舉三河人弘治己未進士初尹盩厔摘發幽
伏人以包孝肅稱之為立生祠因與巨璫抗禮左遷
(畿輔志左按鳳翔府志正德七年選以都御史遷郿令非自盩厔令左遷也)
楊同字一仁河南新鄭人舉人弘治中知渭南外寬内
嚴不形喜怒崇禮布教平獄省刑居九年始終不易
比計典註以疾尚書見同貌顧謂郡司曰魁傑如此
何以言疾郡司愕無以對同應曰同實疾郡司弗欺
也尚書遲疑久之辭益懇乃聽致仕(賈志)
李良字從善河南固始人弘治中以舉人為富平令擔
當任事大有賢聲所建倉厫學舍醫學隂陽學修永
興橋有視官如家之意(富平縣志)
韓震山西人弘治時知安塞勞心撫字加意斯文城北
逼大河暴水城壊震抗疏請命殫力修築水患以平
民立碑紀之(延安府志)
王溥北直遷安人弘治間舉人知安定縣政治公平牧
民如子陞知寧羌州士民送者擁道不得行號泣而
别(馬志)
丁瑄山西岢嵐人舉人弘治間知寶雞鞫訊如神獄無
繫囚公署圮壊無不營建後擢知潁州(馬志)
許莊北直欒城人進士弘治間寶雞知縣博學有才以
經義飾吏事民被其惠為建碑記德官至參政(賈志)
胡僎四川南溪人舉人弘治間知麟遊縣(鳳翔府志)遇事有
為臨民不苟輕徭薄賦吏民愛之尤加意斯文改建
文廟内植柏千餘株邑士人立石頌德歴陞太僕寺
丞(賈志以按鳳翔府志岐山縣令無胡僎題名應麟遊為是賈志作岐山者恐誤)
蔣昺山東邱縣人進士弘治中以御史左遷洵陽令洵
初設制度未舉者尚多昺勤於修葺廣儲務積興學
育才愛民禮士其時年榖數登瑞應逓見尋陞山西
按察司僉事洵人思之立望侯石於學宫(洵陽縣志)
秦安麻城人舉人知洛南公廉勤慎平易近民俗尚告
訐勸懲得宜民咸服之歴任五年致仕去民為立去
思碑(賈志)
劉玉大同人監生弘治間知郃陽性明敏善折獄事至
剖决如流人無遁情(同州志)
徐政濱州人舉人弘治中知澄城明敏莊毅處事皆有
紀律教民植桑棗勤耕織暇則親歴原野凡坡陂畛
隰率民修理夜則巡視街坊民之勤織業者旦即以
所業勞之案無留牘獄無宿囚後歴陞山西僉事致
仕歸值流賊陷濱州表其門曰此清吏也秋毫無所
犯(澄城縣志)
陳紀岳池人舉人弘治中白水知縣沖淡無欲剛方有
為搏擊豪強政令嚴肅以才優調長安祀名宦(白水縣志)
張含光西華人知武功清和鎮靜一毫不取於民時有
盜警與民守之笑談自若城賴保全陞太原府同知
(武功縣志)
相邦教字蓮石山西安邑人弘治中知武功精明嚴毅
不避權貴清賦役緩催科調停驛站設立學規綽有
美政陞正定府通判祀名宦(武功縣志)
任義四川人進士前庶吉士陞御史以言事左遷中部
令文學高邁掄選才俊親為講授每夜必出巡聞讀
書紡績記而賞之故門下多名士廉能有守政績最
著(賈志)
李信雙流人初授咸寧令調清澗興學校課農桑均徭
役節租賦視官事若家事二年間時和年豐訟簡盜
息教化大行後移疾去(賈志)
程啓充嘉定人進士正德初仕三原才敏識優妖人李
午以術惑衆將舉兵充以微罪繫其黨午懼迯之洛
川境内肅清擢監察御史(賈志)
侯璽山西長子人舉人正德初任白水以才堪治劇調
澄城惡衣菲食教民種植桑棗課士勤篤學業人始
畏而終慕之擢知商州(澄城縣志)
劉紹字繼芳濮州人正德初武功知縣端謹誠篤時蜀
漢有警西征將士供億不可勝計他縣皆先期飭備
人不堪命及至反多弗稱紹待其至始徐為之民不
勞而具備尋以病告歸(賈志)
丁珣大寧人監生正德四年任漢隂令值流賊猖獗人
心畏懼珣築城鑿池措置軍餉嚴為捍禦民獲保全
(舊志)
俞鼎洛陽人正德五年知鎮安重建廟學築濬城池捕
盜有方賊皆解散開墾山田地無遺利設立集場招
商便民鎮民有甘棠之愛(鎮安縣志)
張鍰北直滄州人正德五年蒲城知縣邑習刁悍鍰盡
反前政士民懾服修築城塹遷代州知州(賈志)
張琴繁峙人正德八年以選貢任紫陽令創立縣治營
建廟學招商撫民功績最多有去思碑(紫陽縣志)
劉一中山西蒲州人正德九年由進士任澄城令賞明
刑當有文武材喜治兵事澄城舊苦盜後畏一中屏
息不敢發(韓邦靖撰嘉禾碑記)
王秀字士英萊陽人正德中進士除長安令至則延見
父老問民疾苦一切以惠養為首務胥隸不得輕出
入豪右不敢私謁先是賦税多逋秀為著令遂無敢
後者獄訟久滯出片言立折之學宫圮及縣治燬皆
以次修復而民忘其勞後拜監察御史(賈志)
程鵬解州人進士正德中知鄠縣和厚坦易居常無怒
即怒亦未嘗過用威刑人以此德之方聽訟頃有欲
平者聽之歴遷知鄧州刑部郎中(馬志)
王鑑北直霸州人舉人正德中知渭南亢爽機辯有精
力幹才振刷荒廢樹德立威令行禁止吏民畏服一
時稱能令焉(馬志)
楊玳字文瑞太原人以監生官長安簿安定丞正德十
三年為縣令遇事風生剖决如流長於吏事廟學大
工俱賴告竣(富平縣志)
孫璽字廷信代州人舉於鄉令扶風賊至都御史藍章
欲城略陽謂略陽知縣嚴順懦檄璽往城之璽至順
恥之甚邑人賂璽金求無城璽不聽始城三面賊卒
至順曰城不可守矣曷亡璽又不聽順故令也城中
人聞之譁欲亡璽抽佩刀砍坐杌曰敢言亡者如杌
乃率城中人守之閱三日會賊執告急人殺之發公
移知城中窘悉衆環攻自辰至晡順奔賊䧟城入執
璽璽罵賊怒臠殺之大掠三日去順還報曰與扶風
知縣同奔而溺水蕩扶風知縣尸都御史怒求屍順
大窘與簿謀取江濱一屍棺還其鄉其家人啓視之
多髯而碩體非璽也乃走京師投匭辨事下御史王
廷相乃得實奏上制贈光祿寺卿廕子國生(名山藏)
賈鉞山西石州人正德間知汧陽縣操守清堅處事明
敏以本境盜起赴難死(賈志)
陳言諫四川内江人舉人正德間知褒城縣果斷明允
政無留滯暇為書生講解書義誅鋤土豪境内獲安
(賈志)
宋銳山西臨縣人例貢知洋縣時藍鄢警擾羽檄旁午
外給軍餉内撫民心邑賴以安(漢中府志)
張綸陽城人舉人知石泉正德間流賊為亂綸令子率
軍民晝夜守城且請援兵賊遂遁去黎庶獲安民咸
懷之(馬志)
趙琮瀘州人知洛南舊柳林鋪路臨河夏秋水漲不便
行人乃改於北高平地至今便之各行署并縣治門
廳狹隘且圮咸增修改觀昔演武無所為易地二十
畆建廳置垣築臺軍容以整(馬志)
王道字純甫陵川人舉人朝邑知縣正德戊寅大陽諸
里民田圮於河幾萬餘畆道請於當事以糧折布又
言朝邑為山陜要衝與蒲華等獨無驛所民不勝勞
由是以郃陽朝邑恊濟民稍息焉(賈志)
張綸黃縣人貢生正德間知郃陽剛正有為會流賊陷
洛川警報甚急鄰邑皆為避兵計綸獨矢死守備邑
賴安堵(同州志)
李豸山西陽城人進士正德時知郃陽性狷介能治劇
邑有豪横害人官莫敢問豸擒之邑謠曰郃陽縣虎
為患天降豸除虎害(賈志)
韓齊山東青城人舉人澄城知縣時妖賊李午擁衆陷
洛川脅縣令妻子殺之屯兵彭衙漸逼澄城居民奔
命齊告援於潼關兵憲張禴卒獲撲滅澄人德之祀
延恩祠(澄城縣志)
李簡江西安仁人舉人知韓城潔已愛民好士九載保
陞同知俸仍管縣事以守制去民稱頌之(馬志)
郁琛北直清苑人舉人正德末知洛川縣搏擊豪強禮
士愛民邑人畏而愛之祀名宦(洛川志)
孟邦直河南祥符人舉人正德末知永壽廉介持已勤
敏幹治振作士類裁革冗役歴四年卒於官士民流
涕(馬志)
王時雍垣曲人正德丙子舉人授山陽知縣廉以律己
仁以愛民歴華隂知縣門無私謁訟不淹滯倉庫有
儲緩急有備終西安同知(山西通志)
王科河南涉縣人進士嘉靖初任藍田知縣甫下車見
縣治諸凡陋隘即圖改作先勸課農桑作興學校扶
弱鋤強風俗丕變始請之當道多方建修凡城郭官
署廟學規模煥然視舊制增十之五六後入名宦藍
民歲時致祭懷思不絶(賈志)
楊時泰號恒南正定人進士嘉靖初知富平勁節清修
風裁凛凛邑田不井泰教民作桔橰更疏渠之淤者
溉之歲不能災又發倉廪以賑貧窘期年之間邑稱
大治(富平縣志)
胡山富順人舉人嘉靖初以舉人令白水大有設施遇
盤錯輒身任之調富平令時巨寇劉朝臣同大小馬
暨遊俠者武斷縱横閭閻側目山首捕之置諸重典
又法繩豪右四野肅然創經閣繕學宫增修新舊號
舍邑中多士賴其作興(富平縣志)
袁勲山東章丘人貢士嘉靖初同官知縣有才略令在
必行諸事立辦盜賊屏跡以能調渭南(賈志)
曹崇樸山東冠縣人知武功沈潛渾厚接士大夫有禮
均丈地糧矢公矢慎不失原額嘉靖甲申冬有巨盜
刦岐陽崇樸廉捕之盜通衙蠧持有府檄府恐以此
為累因托鄰縣尹徐求益於崇樸蓋欲易其案以脱
諸盜崇樸拒不與未幾徐陞本道監司遂被譖調東
明(賈志)
陳沂慶符人舉人嘉靖八年知延川廉謹仁恕不尚威
嚴歲祲發廪賑貸全活者衆(賈志)
嚴霜臨縣人嘉靖八年知褒城性温和儉約以儲蓄為
急遇雨暘祈禱如響終始以廉潔稱(褒城縣志)
楊博字惟約蒲州人嘉靖八年進士授盩厔知縣調長
安為政精廉盩厔有劇盜博督土兵犁其穴在長安
留心賑饑存活甚衆時博父瞻亦為扶風知縣父子
並有惠政(名山藏)瞻字叔後以舉人授扶風令勸課農
桑若家人父子去後民追思之城市鄉鎮俱為立祠
(扶風縣志)
宋大本直隸新城人舉人嘉靖十年知延川愷悌及人
忠誠任事革羨餘剔弊竇一切興除事宜悉綜理無
遺年饑為煮粥貸粟設法救荒饑民賴全活者數百
人陞山西道御史(賈志)
趙允亨字伯通北直安肅人嘉靖壬辰進士任長安令
勤恤民隠三年道不拾遺教化大行有三異之謠奏
績去士民為立石識之(長安縣志)
冀鍊字純夫山東益都人嘉靖間進士長安知縣宅心
端亮飭躬清謹愛民禮士綽有善績以治行冠三輔
(賈志)
蘇民牧字乃徯山西高平人嘉靖進士長安知縣慨然
以民之父母自任寬刑罰薄征歛精明剛斷彰善懲
惡吏畏民懷三載擢戶部主事(賈志)
齊宗道字叔魯遼左人嘉靖進士知咸寧才中肯綮力
任繁劇威惠並著後以統領民兵為總督何棟所知
累薦歴官巡撫大同右副都御史(賈志)
馬佩字服玉山東德州人嘉靖辛丑進士咸寧知縣明
敏剛介潔已愛民省里甲清賦税抑強扶弱期月政
成在縣六年考績為天下最(賈志)
董汝漢字昭夫山西萬泉人嘉靖乙丑進士知咸寧邑
衝民貧汝漢明政刑興教化税糧一清訟獄頓息且
冰操凛凛不讓前人(咸寧縣志)
李時芬北直安州人舉人嘉靖中任咸陽令政平訟理
造士興學剏建尊經閣敬一亭四箴亭季考及朔朢
臨學講書歲無一廢士民愛戴(咸陽縣志)
周欽山西長治人監生嘉靖中咸陽知縣嚴而不煩莅
咸五年均田丈地甚公民永賴之(賈志)
李裔芳字崇德山西陽城人舉人為臨潼令天性明達
事無留滯一切官廨祠宇多所修葺擢知眉州去任
士民思之言政事之善者必曰李南峰(南峰裔芳别號臨潼志)
許汝登四川合縣人舉人嘉靖間臨潼知縣精明簡約
政先德化百姓愛之往時糧多逋負登設法催徵不
事鞭朴民争先輸納(賈志)
范岡北直邯鄲人歲貢嘉靖間臨潼知縣為政寬猛相
濟遇歲大祲賑救饑餒招撫流移全活甚衆(賈志)
李翰字憲夫山西汾州人舉人嘉靖間高陵知縣存心
平易遇事鍊達關中地震人民死者過半盜賊蜂起
翰立法甚嚴間懲渠魁警衆盜息民安(賈志)
馬呈圖四川内江人知鄠縣諳於治體調停均節動中
機宜申免灞河役夫節省里中冗費民沐其澤陞御
史(鄠縣志)
韓瓚山西絳州人由教諭陞藍田令勤政愛民清操自
勵人有以利凂者輒耳頰俱赤凡所行惟恐不便於
民祀名宦(賈志)
梁一道山西稷山人舉人藍田知縣孝以事親慈以字
民嘗聽民訟置刑間有子願以身代者遂免之更奬
勵焉百姓感之皆知行孝且毁淫詞崇正誼聞善讀
書者輒躬詣其所以行嘉賞一時學校大興當道屢
有薦剡後以疾卒民立祠於南關尸祝之(藍田縣志)
張洗山東鄒縣人監生藍田知縣廉介自持雖一蔬不
私取於民會審編差徭晝夜計算調停甚均即老胥
猾吏莫能售其奸解綬之日琴劍而歸(藍田縣志)
吕好古山西平定州人嘉靖間以孝廉任藍田令守如
冰蘖悉民利病聽訟不事刑威得情則哀矜不已至
於懲強抑暴復不少恕去之日百姓肖像尸祝焉(賈志)
李春芳字元實山西沁水人由進士任盩厔令資性明
爽能發奸摘伏值荒歲勸富人貸貧民種且為之營
度計長久行取兵科給事中(盩厔縣志)
何起鳴字應岐四川内江人由進士為盩厔令作集賢
書院錄士之才者教之豐其廪餼又發奸摘伏若神
境有偷盜株連數十人起鳴盡釋之獨杖殺盜者餘
聽自新計畆均糧役無輕重歴三年民安盜息(盩厔縣志)
李希雒字宗程太原人進士倜儻有大略初令昌黎嘉
靖中關中地大震獨渭尤烈遂移希雒知渭南至則
吊僵仆恤孤煢省刑罰蠲逋負已而葺築城舍經始
有方民不知勞又以田賦太重上記諸司力捐漢中
暫借輕折鉅萬尋拜吏科給事中(渭南縣志)
梁沂字企南臨潁人舉人嘉靖間渭南知縣有俊逸才
政尚平易處事嚴整好賢下士暇即置酒吟詩若不
知有簿書者吏畏民懷然性剛直是非曲直絲毫無
所屈撓於是貴介枘鑿終以流言罷(賈志)
高義葉縣人舉人嘉靖中為富平令外柔順内剛明尊
禮師儒撫恤瘡痍有良吏風(富平縣志)
劉煦霍州人舉人嘉靖間任富平令政尚慈惠聽訟得
情催科不擾而人亦不敢欺洪水里積年逋賦至是
始及額焉(賈志)
崔舉唐山人舉人嘉靖中知富平古朴有道措置一出
至誠均田覈地革里甲日支然恥為脂韋卒中萋斐
去君子傷之(賈志)
武鎮華字維揚山西石州人舉人嘉靖中任醴泉令治
行有三善易馬站斷徑路通直轄皆不世之利官民
至今賴之(醴泉縣志)
韓弼字良佑蒲城人歲貢嘉靖間任安塞令愛民如子
親課農桑治壇壝修文廟以邑城逼邊土基難久遂
鳩工改築砌石十三層垜口磚甃儼然金湯祀名宦
(安塞縣志)
唐理河間人舉人知保安遇荒歲民有饑餓逃移者煮
粥以救又延醫治瘟疫全活甚衆有死無棺者捐俸
給之建時雨書院民不知學立社以教之卒於官百
姓號泣如失慈母(賈志)
張倫澤州人知宜川歴任未半載直指薦調蒲城民赴
京奏保復留宜川愈加清慎勸課農桑興利除害政
績卓異為當時最(賈志)
張旭陽清源人嘉靖中任延長令愷悌及人忠誠任事
延長舊土城歲久傾圮時北邊猖獗巡道方遠宜檄
令修城旭陽率民修築易土以石是秋果入寇他方
被殘延獨宴然邑人立碑頌德(延長縣志)
王命字將之安邑人嘉靖中知郿縣純厚耿介視民如
子捐俸賑饑全活甚衆祀名宦(鳳翔府志)
周鳳仁壽人嘉靖中以監生知郿縣才幹自喜不畏彊
禦時有豪暴為閭里患鳳設方鋤治一時警若迅雷
大計以罷軟論鳳聞之笑曰我豈罷軟者其司衡者
之瞶且聾乎(賈志)
楊守正良鄉人監生嘉靖中知城固廉介自矢新學校
勸農桑雨暘應祈歲時豐稔(賈志)
范時修成都人舉人嘉靖中知城固清廉愛民力勤堰
務造祭噐於學宫建農亭於郊野(漢中府志)
郭嘉文四川大足人嘉靖中鄉薦授盩厔教諭以身飭
教遷白河知縣以德化民未幾告休民泣不忍别(四川)
(志)
楊國卿河南考城人知石泉平易近民郡例送茶道路
艱阻國卿酌從洋縣水路運送民力以紓(賈志)
姚潤通州人舉人知雒南虛心勤政約己惠民凡上有
所索皆不與曰吾不忍困民以媚人(賈志)
楊應儒山東歴城人舉人知雒南單車莅任清操卓然
禁止強悍慈惠窮簷又捐俸葺學課士人咸感之(賈志)
郜相字立之山西澤州人舉人嘉靖間朝邑知縣廉謹
自持政平訟理役均盜息特建忠臣高翔劉烈女祠
號知大體(賈志)
任希祖字元孝四川蒼溪人進士嘉靖中知朝邑慈祥
愷悌蕩滌煩苛建白塜鎮堡城至今為利(賈志)
郭三仁字商賢山西蒲州人舉人嘉靖時知朝邑朝蒲
壤接三仁渡河而西誓不受私謁有道士以縣田投
獻蒲藩者藩宗利之三仁委曲斡旋竟以田還民陞
葭州知州(同州志)
王納策山東淄川人選貢任郃陽知縣為人果毅事無
巨細區畫可垂久遠上官有橫索者正色以拒遂隂
中之去郃邑士民談輒泣下(賈志)
徐效賢字宗義四川江津人舉人嘉靖中知澄城勤恤
民隠訪求利病簡催科息鬭訟興學校修武備有古
循吏風時人有今鄭宛如古鄭後徐又似前徐之謠
歴任四年卒於官祀名宦(澄城縣志)
鄭光溥字伯公山東益都人進士嘉靖時以御史左遷
澄城令文章政事皆可師法視篆未二年新縣治興
學校具有成績擢知華州士民泣送如失慈母(澄城縣志)
姒鼎字伯謙山西蒲州人舉人嘉靖間韓城知縣時吏
胥多不檢鼎至則約束如濕薪兩造聽讞隸人不敢
索一錢吏終歲食數斗粟抱文案趨承而已里甲飼
馬外無别供上官遣胥役至韓則日給三飯飯之外
不得竊逞役人轉相告後遂絶跡於韓韓人以姒青
天呼之(賈志)
何祥字子修四川内江人舉人華隂知縣地狹而壤衝
公車絡繹歲無虚日小民疲於供億里胥滋弊祥洞
察民瘼裁抑浮冗剔蠧裕民乙卯關中地震華山諸
峪水北豬沃野祥冐暑疏渠築堰踰年工竣民大賴
之學宫傾圮捐俸增構民不知費士獲肄業華州南
為商洛子午道華陽川抵秦嶺中塗二十里屬華隂
地使節經過供帳煩費檄請兩臺俾華州洛南分任
竟獲免役陞襄陽府同知(賈志)
楊仲瓊字子石洪洞人進士任蒲城令存心誠慤設法
完逋負絲毫不染至營學繕城不事笞箠而士民樂
其成歴三載陞戶部員外(賈志)
彭好古夏邑人舉人嘉靖四十五年知同官縣省事愛
民清操絶俗不以家累自隨後卒於官囊無餘金邑
人共治棺辦殮立祠祀之(舊志)
亢慶鴻山西崞縣人貢士嘉靖中知同官建奎光樓修
濟陽永寧諸寨為縣防守計甚密莅政日久得民甚
深(賈志)
石叙山西渾源州人歲貢嘉靖間任白水令長厚端方
布政和順歲大饑民多流散叙集父老開誠撫綏民
皆感泣復聚為之請賑多所全活(賈志)
劉相字元夫河南河内人知武功適均丈地糧相下令
首田無敢隠者總括每畆僅得糧二升半邑人感之
陞知綏德州(武功縣志)
楊永錫山東安東衛人舉人嘉靖中三水知縣倜儻不
羣邑人巨奸大猾重置之法歲餘豪右帖服畏如神
明(賈志)
劉儀字來鳳湖廣安陸人舉人嘉靖間任三水令處官
清約為政安静恩及黎庶威服豪強廟學公署多所
建修繼楊豫之後一人而已(三水縣志)
侯臣字世勲山西解州人監生嘉靖間三水知縣莅政
公勤修舉廢墜創修石門巡檢司并預備倉厫二所
調知中部為政務順民心舊諸税並征臣循次催徵
不刑一人而税集善惡各有籍記擇其尤者榜於門
民風丕變以憂去民垂泣攀留至今思之(賈志志按解州無)
(兩侯臣賈志誤列二傳故合之)
郭儒山西祁縣人舉人嘉靖間淳化知縣節省里甲調
停徭役修文廟學舍及城堡墩臺不傷民財躬自儉
約布衣蔬食去之日行李蕭然祀名宦(淳化縣志)
王一賢四川南部人由舉人任洛川令催科酌定三限
人服其信建二城樓規制宏達朔朢進諸生立程講
學日夕不倦士林咸頌德化(洛川縣志)
石孟曜北直寧晉人嘉靖中知中部屬年饑後多方撫
恤教民崇樸質尚禮讓矜宥疑獄保全善類(賈志)
張仁覆字子旻邢臺人舉人任米脂令政治為諸邑最
監互市者四總理貨物出入稽察嚴明隨機應變處
分得體績奏特蒙厚賞時期大用未幾卒時人惜之
(賈志)
阮孝湖廣麻城人嘉靖中授清澗令甫下車念凋瘵遺
民弗克供課加意愛養民感之争先輸納更招撫流
移生聚日衆官舍倉庾皆為修葺(賈志)
岳玉息縣人嘉靖中清澗知縣初清澗隸綏德文移往
來北至州南至府置郵煩苦且稽延時日玉建議改
隸府報可上下便之(舊志)
崔士偉山東武安人舉人隆慶二年知三水謙冲自牧
下車初即以利病訪諸紳士得其可者施行之嘗以
均地糧為己任事將竣以艱去(三水縣志)
薛綸字汝為天津衞人隆慶戊辰進士長安知縣以邑
衝民貧為請於上裒鄰邑之簡僻而力有餘者濟之
民得稍蘇會均田綸躬歴丘畆相田高下親自註記
吏莫能上下其手邑稱平焉又念狡民匿投勢豪夤
緣為利乃執投獻者數輩罪之無敢復踵故習張良
弼等十一人誣陷大辟十餘年綸察其冤悉為伸理
徵兵部主事官至陜西按察司副使(賈志)
聶武字仁卿當陽人隆慶丁卯領鄉薦除陜西富平縣
莅政精嚴發摘如神有僧匿民婦歴年無問者武廉
得狀置之法立焚其寺一邑稱神君焉(湖廣志)
李梓綿州人舉人隆慶六年知南鄭縣舊因山寇嘯聚
當道者暫移金寧城洋褒沔之差於南鄭寇久平而
差不返民甚苦之梓至即酌重役均徭賦民始解倒
懸而釋重負立有安民碑(賈志)
師祥字履卿安邑人進士隆慶中渭南知縣文雅英慧
㬭然不滓臨民如保赤子會水旱為災畢力請蠲民
獲實惠督撫與茶使者争奏茶馬事宜不恊直指奉
簡命檄祥勘驗祥平心體察國法民情兩得其便三
年徵為御史(渭南縣志)
徐旭富順人貢士隆慶時知雒南好士恤民時白花嶺
礦徒猖獗躬討之為賊所圍百姓俱棄家奔救其得
民心如此(雒南縣志)
史燦字鶴汀開州人舉人隆慶末知富平沈毅有遠略
愛善良以德制強橫以法百姓畏而戴之縣有總里
日醵金候尹措用燦悉除去民甚德之(賈志)
傅好禮北直固安人萬歷初以進士任涇陽令愛民禮
士有古循吏風更葺官署學宫一時改觀延邑人魏
恭襄作縣志陞工部主事民立祠祀之又蕭汝芳字
豐源遼東鐵嶺衞人萬歷間以進士任涇陽令剛直
有風裁又甯之翰字林閣山西聞喜人萬歷間以進
士任涇陽令精察勤敏兼有子惠聲皆與好禮同祠
焉(涇陽縣志)
楊守川號濬源絳州人舉人萬歷初富平知縣動履謹
飭不妄交與縣北山產石諸郡縣採者令民代運歲
費數千金守川申白均𣲖民力為蘇(賈志)
劉兌字景澤新安人舉人萬歷初知富平倡修邑志廣
開渠道至今水利永賴(賈志)
姚繼先字子敬成都人萬歷初以西鄉諭遷知郿縣隨
俗為治善收人心告諭百姓若家人父子嘗夜出微
行察民所為詰旦則誦讀者繼膏紡絍者給絮為非
者各以輕重受法民出不意踴躍勸戒在任三年調
靈臺(賈志)
霍文玉武岡人萬歷初以明經授清澗令罷不急之務
節無益之費與民休息有關政體民生者悉為舉行
一切廢弛皆加修葺崇臺門闢道路酌山城扼要處
可以避寇者徙民居之且清操有素始終一節(賈志)
陳惟芝河南孟津人萬歷庚辰進士知洛川戶口寥寥
惟芝辟蒿萊集流氓均田寬賦裕常平立義學養教
漸興會回寇雒邑嚴飭武備躬率鄉勇禦諸境上緝
擒十八人回悔罪求解乃釋去後又蹂躪旁邑雒卒
無患擢御史(賈志)
王光祖字孝標南陽人舉人萬歷十七年授安定令建
敬學書院著訓士編修縣志留心民瘼大有功於安
定祀名宦(安定縣志)
李字把縣人舉人萬歷十八年知漢隂持身廉潔嚬笑
不苟申罷站役改折站銀凡可為民請命者極力行
之有去思碑(賈志)
劉□字柘山莒州人知鄠縣萬歷乙巳冬至任是歲鄠
自四月至七月不雨長吏遍走禱雨萬衆嗷嗷□至
承施粥之檄自輸粟五百為之倡於是義民王輔世
等輸粟一千二百有竒民得全活先是回回倡亂盩
厔之白龍溝鄠之龐家村聲勢相應窟穴其中前令
捕沙倉等十一人寘於法而探囊穿窬之輩尚多□
為連環保甲法申嚴保伍每保壯丁二十人教師一
人每月三日教習餘日歸農復舉社學教民間子弟
又以社倉一事原額五千六百有竒内榖麥兼備貯
榖猶易貯麥為難循行區畫常廢寢食刊為條例不
期年犁然修舉又以鄠田沮洳額浮咸陽者一之四
浮咸長者一之二欲亟正之而未及莅任五載擢監
察御史(賈志)
沈琦字仲玉吳江人萬歴二十三年乙未進士補高陵
令踰月移三原時縣民黠猾難治或勸以宜震懾琦
曰三尺固甚具也奈何以民命立吾名視事惟教喻
風曉以德意煦濡之境内無事(三原縣志)
張應徵字元聘萬歷乙未進士授三原令時縣隸結郭
西黠民為奸應徵至罪其首惡黨即解散未浹旬才
望大著寮寀見憚性儉朴治事三載案無累牘農有
餘積以課最遷南比部去(三原縣志)
王正志字淑明河南祥符人萬歷二十六年戊戌進士
授富平令會礦税役興中使乘傳四出為虐關中中
使梁永殘暴尤甚富平亡賴子弟及富民怨家多附
永煽嚇富民強奪財產榜笞熱剌發屋椎埋百姓至
不能保朝夕正志捕部民從永為奸者收治之姦民
亦隂持縣事以求中永怒正志乃具疏列永貪虐狀
永亦誣奏正志阻撓礦税有旨逮械至京繫北寺獄
三年卒(祥符縣志)
戴章甫號以吾銅梁人舉人萬歷二十七年任韓城令
鍊達明敏不多科贖凡所營建皆可久其催徵不擾
尤為邑人所德(賈志)
李芳春字元馨山東昌樂人萬歴庚子舉於鄉歴郃陽
令以廉惠著聲相國韓城薛國觀過其地供應甚簡
略薛異之及見乃驚曰古貌古心欲擢之會丁外艱
遂寢(昌樂縣志)
楊鶴字修齡武陵人萬歷甲辰進士知雒南才猷磊落
下車除強暴陳礦病嚴詭糧善政大行雒人有畏壘
之祝歴官總督(賈志)鶴初任雒南令以礦金抗中使除
土豪首忤魏璫劾梁永以私陷咸寧令滿朝薦之奸
(湖廣通志)
宋時隆咸陽知縣萬歷三十四年税監梁永檄時隆取
羢氊千五百時隆不予遂誣時隆刦税逮下獄閣臣
揭沮不報(紀事本末)
王邦才萬歷三十五年藍田知縣發奸剔蠧與税監梁
永相左為永誣逮(紀事本末)
滿朝薦字汝揚湖廣麻陽人萬歷中進士授咸寧令下
車首詢利病扶弱抑強均賦役裁羨餘勾攝不擾訟
牒紛沓一訊立決有從税使梁永附益者次第擒捕
下之獄羣惡弗便以阻撓誣奏調廣西布政司都事
束裝出關兩臺交章留之詔復職朝薦益厲志除奸
是時多有大盜投永為爪牙朝薦捕治甚急盜欲假
進貢潛出關朝薦遣人追捕之永使殺盜以滅口誣
奏朝薦刦貢殺人上怒命逮赴對詔至士民哭聲遍
巷市欲剚刃永腹朝薦百方省諭始解臨行送者萬
人有裹糧護送至都門者既返乃相與建生祠祀於
東門外長亭之左後歴官太僕寺卿(咸寧縣志)萬歷三十
五年税監梁永誣奏朝薦承御史意伏兵渭南刦貢
上怒命逮朝薦廷臣論救不聽時緹騎至灞上宗室
士民毋慮數萬人圍永署朝薦間道始就檻車(紀事本末)
許興學山東人舉人知咸陽平易近民聽訟不以言折
必得其情乃止人視之如慈母尊師焉(賈志)
王家瑞廣平人進士知咸陽愷悌愛民端方持己力阻
開礦之害不畏權焰咸民感恩立祀(賈志)
馬民牧號心棠直隸南和人舉人萬歷中知臨潼政善
拊循御百姓如家人父子有情必盡時采金内使首
事臨潼聲勢赫奕牧與抗禮不少折一切開採事宜
調劑悉當百姓恃以不擾後以捕禁逃軍致激訟於
上士民數千控白其冤上官主先入竟論謫去(賈志)楊
四教河南磁州人監生萬歷中為臨潼丞倜儻豁達
臨政井然歴署諸邑皆有政聲劉化國南皮人監生
萬歷中為臨潼主簿不苛不擾與邑令馬民牧丞楊
四教共事稱一時之良去之日士民遮道餞送不絶
(臨潼縣志)
劉憲字伯正山東益都人舉人萬歷間令高陵念縣衝
疲申請當道掣回本縣恊濟咸陽渭水驛馬驢牛站
四十頭匹民少蘇焉鄉民桑澤民等為䜿審編驛傳
碑邑人知府劉自化有記(賈志)
袁化中字熙宇山東武定人萬歷間以進士任涇陽令
愷悌樂易接士民若家人父子古召杜之流也百姓
祠祀之(涇陽縣志)
何朝宗湖廣道州人進士萬歷間授三原令疏濬三里
渠斬木導水勞於民事有循吏風(三原縣志)
穆甯中字允執進士授三原令甫下車廉知民瘼戚不
自安日勸民力農桑尚節儉嚴學校絶請謁餽送供
應之規民咸誦之(三原縣志)
凃有祐字受伯銅梁人進士任三原令清慎勤敏政事
之暇宏覽博物登山臨水不廢賡吟聽訟迎刃而解
凡所剖斷兩造咸服至嚴城守除寇盜修學宫善政
不可盡述(賈志)
楊之璋字錫之河内人進士萬歷間授三原令時歲比
不登璋緩徵平價民賴以蘇(三原縣志)之璋詧冤苦抑豪彊
清介自持威惠大著比入覲過里貸於族以行(懷慶府志)
李棲鳳字翀寰山西臨晉人進士萬歷間任三原令不
弛不激按骩法者數人重置之罪奸宂股慄民愛士
附五年以薦陞去(三原縣志)
程訓河南郟縣人由進士為盩厔令廉平不苛以愛養
為心兩造庭質多諭令和息各心服去性公正人不得
干以私課試生徒終日默坐士有離席語者輒面斥
之吏多予告月以一人更直案牘邑吏民賢不肖及
姦邪罪名市集物價俱有籍犯者披籍收取無不凛
懾比卒老幼悲哀歸襯之日號泣擁途至為罷市(盩厔縣志)
梁克從號壺嶺河南鄢陵人進士萬歷間知盩厔縣寬
嚴相濟持政有方士民咸頌其德(賈志)克順字篆一即
前令克從兄舉人知盩厔為政振刷有風望牘無停
滯剖決如流每至夜分不倦修廢舉墜煥然改觀擢
御史順治初邑人舉祀名宦(盩厔縣志)
和震字起甫祥符人進士萬歷中知渭南明爽無機械
為政務在釐奸剔蠧折獄不厭周詳得情後已退公
庭如止水徵給事中(渭南縣志)
崔邦亮字德嚴東明人進士萬歷間知渭南豁逹明敏
見事風生人莫敢欺至禮賢好士如恐弗及任六年
徵御史歴順天府丞(渭南縣志)
徐斗牛字光墟許州人進士萬歷間知渭南賦性渾樸治行
端方民不擾而事理會監税内官魚肉細民斗牛不忍
毅然以身捍之璫為所阻不遂輒窘辱之竟以憤卒(賈志)
楊所修字脩白商城人進士萬歷中知渭南縣精明亢
爽聽訟如神脩六司置器皿剏文昌閣增修萬里橋
植路傍樹行人賴之旌善懲惡興文敦教居六年歴
陞都御史(賈志)
周維翰北直阜城人進士知宜川廉潔奉公奏記上官
革恊濟甘泉之累民蒙其惠(賈志)
趙永祿北直獻縣人為延長令實政感孚時有虎白晝
噬人道無行客永祿祭祝遠徙他所延境賴以無患
又值歲旱露體祈禱甘霖立沛(延長縣志)
陳國柱山西猗氏人舉人為延長令甫下車即抑強暴
懲貪墨豪猾歛跡振肅紀綱惟務實政學宫倉厫城
堞皆為經營修葺延人感之立碑頌德(延長縣志)
李棨號景蒲平定州人舉人萬歷中知鳳翔縣有惠政
興學校建南門邑人有掘地得金者或訐之棨曰彼
自得金何與爾事何與我事居官數載人稱其廉陞
南京兵部主事(賈志)
王敬字蒼坪鹿邑人鳳翔縣知縣與知府沈自彰同心
任事創條鞭興水利開小南門以通風氣人文益盛
敬有心計能任人時鳳民以戶口徵鹽課敬曰民非
商奈何輸課於是貸公帑委役貿鹽官代民課立法
詳密除母錢歸帑外餘子錢為地方興作闔邑賴之
及敬陞任去鹽本折而課仍累民矣(鳳翔府志)
朱圻河南固始人舉人萬歷中自汧陽令調鳳翔明敏
善斷精察過人凡所見姓名狀貌默識不忘有因事
逃匿者忽於門外共語圻於堂上輒辨其音曰此即
某也執之果然人以為神(賈志)
徐三畏字子敬北直任邱人進士萬歷中扶風知縣儀
宇甚偉意旨深遠人莫敢窺境内傳舍供帳辦具得
宜過客盡悦接遇士大夫情誼藹然自處甚簡尤重
更張奉詔均田恐滋蠧擾乃為之報罷及歲大祲郡
下荒政條例曰救荒無竒予之可為者省事止訟與
停徵爾與民休息歲不為災擢工部給事中(賈志)
李茂春字蔚元把縣人進士萬歷中知扶風丰格嶄然
清操如水每於上官前為地方陳利病侃侃無所顧
忌期於利民(賈志)
王祈禎山東館陶人扶風知縣長於鈎距下無匿情扶
邑錢糧加耗始自前令黃鉉嘗先取羨金而令收役
補償至是禁絶俾民自投櫃胥役無能為奸延接士
大夫以禮或有干凟者輒峻拒之為一郡最(賈志)
劉朝繪四川大邑人萬歷中西鄉知縣重修金洋堰民
沐其惠(舊志)
劉應科山西垣曲人歲貢萬歷中麟遊知縣老成正直
人不敢干以私至比之包孝肅時值寧夏之變賊勢
甚厲應科登陴誓衆築壘固守嚙指自矢曰以死報
國分也士民皆感泣尋賊滅以憂去瀕行惟冠蓋圖
書而已(賈志)
張以謙字益吾河南洛陽人進士萬歷中洋縣知縣精
鍊明敏宿弊盡釐减糧賑窮民立祠祀之(賈志)
李用中把縣人進士萬歷中知洋縣資性英明才猷果
敢力行均地條鞭法由西鄉路修飛槽斜堰洋人永
利立祠祀之(洋縣志)
程心傳仁壽人以舉人知西鄉縣申請茶法除民害商
亦稱便至今誦之(賈志)
李培樂陵人監生為略陽令革排年之擾除副差之害
發奸剔蠧盜息民安(略陽縣志)
鄧朝左南昌人萬歷時以舉人知紫陽仁慈廉潔編審
以公又積榖備賑時稱循卓(紫陽縣志)
張繼芳沁水人萬歷中以舉人知紫陽才能敏捷修葺
廟學纂集縣志勤考課均里甲有遺愛碑(紫陽縣志)
賀貢山西崞縣人舉人知雒南明察有守以單騎出討
礦寇為民除害又賑饑繕城垣德政尤著民繪像奉
之(雒南縣志)
郭實字華伯高邑人進士萬歷間任朝邑令性嚴明有
殊績歲大祲賑濟有方民無流亡召入為御史(賈志)
史東昌山西蔚州人進士萬歷中知澄城性強毅敢言
不畏權勢而喣喣拊民不異家人父子貧民輸賦牛
羊花布粒麥之屬皆准入親視衡量不任左右有行
貸者亦藉而付之故催科不擾陞刑部主事(賈志)
黃榜綦江人舉人萬歷中知澄城勤於民事置學田立
義倉又造木牛滾鋤以勸耕當事皆稱其才(賈志)
高一䕫陳留人舉人萬歷中知澄城精明仁厚善政宜
民澄素苦徭役重累單戶䕫申請條鞭徭役始均(澄城)
(縣志)南邦化安邑人進士知澄城始立條鞭大便里甲
後人被德不衰(賈志其按二傳俱云立條鞭法豈高令發端而南令成其事乎合傳之)
(以見其終始云)
馬攀龍號瑞洲四川巴縣人萬歷中授韓城令性慈惠
介潔丁田賦多溢額逋負日甚攀龍親經釐正而溢
派規避之端自此永杜又韓之水利工不勤易堙溉
不勻易閼攀龍為酌田分期灌水堤堰疏濬曠工必
懲遇旱輒涕泣拜禱焚爪自責每有膏雨之應終其
任獄訟盜賊為之一清遷興國知州(賈志)
王九疇字子範河南鄧州人舉人萬歷間華隂知縣均
田弭盜多惠政嘗修學宫建北城樓立常平倉樹道
傍柳復葱谷水故道與華牧力辨利害務期兩便民
思之不置(賈志)
劉澤遠祥符人萬歷間舉人知同官催科不擾建書院
奎樓河堤諸公署併修縣志文風丕變規制一新(賈志)
劉夢陽嘉州舉人萬歷間知白水恢新學宫重修邑志
甚有功於士民(賈志)
黃汝槐湖廣鄖縣人選貢萬歷中知白水撫疲邑災氓
政多愷澤境有&KR0624;民歲出劫掠汝槐申請𠞰除邑為
立碑與賈沈二令並祀(白水縣志)
方本清字子任河南南陽人恩貢知三水有才識改建
學宫補置俎豆修司院葺城樓濬水渠十餘所茂績
丕著(三水縣志)
陳王庭北直永平人任洛川令清慎儉約凡錢榖訟獄
剖斷如流吏不敢干以私洛川夙號繁劇民玩吏刁
前後令斯邑者&KR0616;&KR0616;禁令怠弛王庭有精力敏於裁
决故令行禁止風俗一變(賈志)
江之澨汶上人萬歷中知中部精明果敢力植善類邑
俊秀孤弱不能自立者曲為保全多方誘掖務底於
成其里中豪猾交通吏胥招納權賄武斷鄉曲者廉
得其魁數人捕治之餘黨懾伏以艱歸復補中部加
意恤民尤勵廉節前後六載民悦士服陞任去邑人
泣送境外(延安府志)
陳王道山西寧鄉人舉人令延川調繁清澗遇奸吏輒
置之法理獄剖决如流四隣控籲者皆假籍以希聽
斷且持躬介潔遇士大夫不阿士耑其業民樂其生
循聲大起擢貳正定(賈志)
孟希孔字于時山西蒲州人進士萬歷末知扶風簡重
寡言笑望之凜然而冲懷可即初下車屏去文法曲
為綏輯徵收羨餘寄之公帑凡營建公費即以充之
不更加派於民招撫流移予以牛種民感其德輸納
莫敢後期(賈志)
郅述中山西蒲州人舉人萬歷末知麟遊清介自矢一
事病民如身受之邑故苦疲述中徐為料理不以督
責擾民月三課士進以德業後左遷去(麟遊縣志)
張啟蒙霸州人舉人萬歷末知漢隂居寬行簡得為政
體調停差役務從輕省修尊經閣文昌宫魁星樓八
蜡廟築月河堤造城門橋歴任五年士民誦之(賈志)
王之璽字符珍河南開封人舉人天啓初鳳翔知縣其
言呐呐不出諸口而政事暇整立易知單每戶以賦
丁多寡為次一甲給一單如甲不完限則乙不受單
凡留單者責之民争輸賦單行若流催科不擾(鳳翔縣志)
熊引豐字年玉四川富順人舉人天啓初知扶風機警
夙成更饒幹略先是邑多逋欠麥秋後追攝四出胥
役復上下其手竊取嬴餘引豐廉得其狀無羈留需
索之擾百姓争先輸納吏民莫敢侵欺且應變倉卒
不畏強禦奸宄戢伏境内大治(賈志)
姜兆張字省宇山東掖縣人天啓壬戌進士任三原令
下車之日問疾苦鋤強暴有嫌其風節過峻者兆張
曰稂莠不除嘉禾不植民害不去民安得寧越二年
徙長安令士庶擁車悲涕(賈志)兆張為咸寧令時撫按
批行會議為魏璫建祠兆張抗執不可遂削籍歸里
(頌天臚筆)
王慶遠山東臨邑人恩貢天啟三年任安定令清介絶
倫精明果斷地方安堵有民耕得遺金百兩一人來
告慶遠問曰是汝地金耶彼地金耶答曰是彼地非
彼金也當入官慶遠曰汝耕汝地得金吾亦不以不
入官罪汝也其人慚而退陞綏得知州民思慕之祀
名宦(安定縣志)
劉昌號瀛洲祥符人天啓乙丑進士授三原令撫民多
惠政月課士講論不輟時議建魏忠賢生祠地上官
意在三原昌力争得免(祥符縣志)昌精於吏治案無留牘
民無伏奸值流寇猖獗所至攻陷邑人震恐昌乃明
偵諜練土著慎封守綏輯持重境内無患(三原縣志)
路振飛字皓月北直曲州人天啓進士涇陽知縣甫下
車縉紳被奴誣訐奉旨訊擬時已文致大獄屬四邑
令會訊莫敢平反獨毅然判曰某必無死法當事咸
難之振飛曰即有譴責某力任之既覆奏得减戊巳
間歲大祲設法蠲賑撫集流移凡活數萬人未幾旁
縣盜起延及雲陽振飛團練鄉勇人自為戰身先士
卒殱其渠魁數十人寇相戒毋敢入境又以渭水通
商舳艫滿望而涇至弗任舟楫親歷河滸量度深淺
疏蕩泥石令可舟行乃先為小船試運之漸繼之以
巨艦渭川百貨咸集於涇所省輦負費什之八復聽
民自造船通貨不得以税擾民咸便之尋擢御史(賈志)
張京字士將漢陽人舉人天啟中扶風知縣清約恬淡
以文學飾吏治不用行戶不取贖鍰禮賢愛士一意
拊循嘗有武弁暨司掾騷擾驛站即按治如法值歲
祲盜起設方略殱渠魁四郊晏然又多方拯濟全活
甚衆(賈志)
蘇州俊山西曲沃人舉人知南鄭縣時常板子張義脱
伍寇漢中州俊單騎請兵平之陞本府同知以守正
不阿致仕歸(賈志)
徐汝正號二寰宣城人萬歷己酉舉人西鄉知縣時瑞
藩封漢中道西鄉舳艫相望民夫牽輓不勝驛騷汝
正操小艇懷箋謁王為民請命風作舟溺求屍三日
始得之湍水中猶衣冠端坐石上一門役捧足而跪
邑民環哭失聲立祠祀之今相傳為漢江神(江南通志)
亢孟檜(陳鼎留溪外傳作孟元檜)號似何臨汾舉人初授洋縣有惠
政瑞王之國供應繁劇力請於王申飭從行宦侍旂
尉不得擅騷民間閭井晏然王以此得賢聲而官民
歌思孟檜不置又開堰浚渠民享其利(續表忠記)
曹宗載字圮儒雲南臨安人舉人醴泉令以清廉調繁
洋縣莅任五年講鄉約止刁訟修學宫勤課士風俗
一變(漢中府志)
胡上進北直藁城人以明經知鳳縣清介有守以憂去
復補鳳縣未幾賊突至全家遇害撫按題請褒䘏(賈志)
成材山西清源人崇禎初知宜川時饑饉枕藉盜賊四
起材恩威兼用内撫饑民外捍強寇宜人賴以保全
(賈志)
羅爌山西清源人舉人崇禎初知延川時延屬土寇披
猖孤城受圍爌訓練民壯誓衆死守城獲保全居北
門城樓者五年終歲不返署歷陞戶部郎中(賈志)
鞠思讓山東文登人恩貢崇禎初以王种盜起自鎮安
調令白水𠞰撫確有指畫值歲饑賑恤貧窮境内晏
如(賈志)
姚一麟山西太原人由舉人知中部值崇禎初兵戈擾
攘饑饉頻仍廬舍灰燼民僅孑遺一麟加意軫恤撫
殘黎復縣治漸有起色且嚴明果斷吏無骩法民獲
寧宇歴陞漢中知府(中部縣志)
楊天際號衝元四川龍安人恩貢崇禎五年任興平令
當流寇猖獗訓練民兵料理火具保障一方士民思
之(興平縣志)
梁士淳字昭質北直正定人崇禎辛未進士為涇陽令
莅任首崇學校政事稍暇即進諸生談經課藝孜孜
不倦士風丕振時流賊方熾登城環視築堞濬池費
計數千金不損公帑三月工竣又擇民勇敢者因鄉
為伍連伍成營以諸生能騎射者分率之按時訓練
以備不虞是以他邑多蹂躪而涇邑獲安堵撫按亟
稱之其催科不擾杜絶火耗吏胥無得侵蝕尤留意
貯榖備賑設法糴糶使倉有餘積故屢值水旱邑不
為災調繁長安以外艱歸囊槖蕭然人比之琴鶴清
風云(賈志)
韓景芳北直長垣人舉人崇禎七年任醴泉令清嚴耿
介不避豪強時流寇猖獗所在焚掠景芳修城池嚴
守禦百姓賴以保全祀名宦(醴泉縣志)
趙躋昌山西解州人舉人授咸陽令崇禎八年八月初
五日遇賊死之(咸陽縣志)
王國訓字振之山西解州人天啓進士崇禎中知扶風
天性嚴毅剖决如流訟平政理自奉儉約恥為夤緣
八年秋寇薄邑城四面攻之國訓繕修守具捍禦六
十餘日力竭城陷被執不屈罵賊而死事聞贈光祿
卿賜祭葬蔭一子(賈志)
趙之琴字舜清遼東鐵嶺衛人舉人崇禎八年知淳化
時七盤諸隘盜警豫儲火器完城櫓賊至躬冒矢石
斬馘甚多賊始退創立馬神祠恤里甲馬頭之役民
甚德之(節愛碑記)
吳從義字裕強浙江山陰人進士長安令初謁選者率
營善地從義獨曰避危疆不就豈臣子分誼且吾貧
若稱貸營之後不剝民以償耶卒得長安時流寇充
斥詔三邊督師孫傅庭移鎮西安兵十餘萬糗糧芻
茭咸取辦於令秦府宗室及縉紳佔業者居十之四
名為寄庄無他役役獨累小民從義不憚強禦令豪
族均輸民獲稍甦而兵亦無譁舉卓異督師陷陣殁
長安勢如累卵從義佐撫軍誓死不貳繼娶胡至署
家人以合巹請正色曰此何時也而為此浹三旬終
不一顧分汛南門賊攻城西門先陷吏請攜印出走
從義曰城亡與亡吾將安往見一僕在側曰吾當以
死報國汝素忠謹可奔訃吾家新閨人尚未成禮仍
歸其母言畢入關帝廟卸戎服易冠帶望闕叩頭投
井死年四十有三賊知從義死戒其下毋犯其署家
人得全從義為童子時夢一長者拊其背曰歲寒松
柏其在斯乎寤而誌之至是果驗後贈按察司僉事
(續表忠記)從義崇禎庚辰進士辛巳筮仕長安有廉名癸
未冬逆李入關城陷從義詣關帝廟易公服望闕泣
拜如張睢陽之言曰生無以報國死當為厲鬼以殺
賊遂引刀自裁為吏奪去未死徐步殿後有井舉身
赴之猶未死為賊邏者所覺欲引出謂爾何自苦肯
更事富貴可保從義於井中厲罵賊怒推石瓦下擊
死(方學舜忠烈碑記按方碑記從義死事與續表忠微異故並識之)
張宗孟字泗源山西定襄人進士授鄠縣令未莅任寇
薄城下宗孟聞警兼程而進至則四門皆土野服從
間道登陴鼓勵守者賊宵遁乃治鄠城四隅建敵樓
重葺四門創懸樓二十二座建堡六十六處各設火
具賊過城下輒相戒毋敢犯又建市心樓重修大成
殿移泮池櫺星門外居恒與人語煦煦可親而階庭
肅穆吏胥奔走無錯趾諸臺横有徵調即拒不應左
帥兵過處俱入城宗孟拒之一切供億置城外扄其
門因誣譖於督院上其事奉旨勘問士民保留乃以
降級攝令事任八年陞刑部主事(鄠縣志)
陳扆頌字我恂濟寧人進士崇禎間知三原志操清白
不染一私緩催徵剔積蠧撫䘏瘡痍𠞰除強寇士民
德之(三原縣志)
楊暄山西高平人由進士授渭南令老成厚重甚得民
和歲大祲畢力拯救奸人乘機行劫斃之杖下民得
稍安賊兵抵渭南暄已擢兵曹未行與學官蔡姓者
同守會舉人王明誥開門迎賊暄被執罵賊死(續表忠記)
柴國弼遼東人歲貢知安塞長於禦侮明戰守之法衝
鋒破賊城賴以全以疾卒邑人思之祀名宦(延安府志)
陳炳河南孟津人舉人知安塞時大饑道殣相望寇盜
充斥炳煮粥活人以千計復力捍孤城邑人賴之(延安)
(府志)
蒲來舉(籍失考)知甘泉縣賊來犯守備孫守法等擁兵不
救城破來舉手刃一賊傷六賊而死(續表忠記)
郝鴻猷字勲甫北直霸州人崇禎時以舉人授延長令
延長處賊窠中賊營蔓延數百里鴻猷單車之官既
而賊環攻延長鴻猷設守具捍禦忠誠感人父老子
弟效死弗去賊攻不勝遂引去圍既解冒雨巡城墮
而折脇移病歸數月城遂陷延人尸祝之(初學集)鴻猷
負偉才有膽略時巨寇號一字王嘯聚延水關鴻猷
預謀守禦凡作止部伍編成詩曲俾兵民習歌之不
煩號令行壘肅然賊至列陣於前單騎至營諭以利
害賊懼遁去孤城賴以無患(延長縣志不按鴻猷二傳事跡微同由前傳)
(可見其忠義由後傳可覘其謀略故並錄之)
萬代芳遼東人崇禎時為延長令廉介自持慷慨有氣
節時流賊犯境躬率士民修戰守之具及攻城晝夜
堅守力盡城破乃退守上城用砲擊之砲未及燃賊
蜂擁至乃北面再拜曰臣力竭矣自刎而死祀名宦
(延長縣志)
唐夢鯤字化卿番禺人萬歷乙卯舉人知寶鷄縣縣為
三秦劇邑或謂夢鯤曰公年垂耳順遠宦崖疆為公
危之夢鯤笑曰為朝廷臣子安所避甫入境潼關失
守賊欲取道寶鷄夢鯤力禦之邑得無恙未幾李自
成據西安三秦相繼陷没夢鯤知彈丸不能獨完一
日晨起慷慨謂僕曰吾力竭矣唯一死以盡吾職悲
憤痛哭縊於官署時崇禎癸未十二月十八日也上
聞贈光祿寺少卿賜祭葬焉(廣東通志)
魏權中山西武鄉人崇禎中貢生知郿縣長才大略果
於任事當流寇猖獗能練兵守城賊數環攻隨宜守
禦時復破斬賊級陞西安同知(賈志)
夏紹虞湖廣襄陽人崇禎中貢生知麟遊以新城未據
形勝上疏改復古城剏造宏遠至今賴之(賈志)
吕鳴世福建人由恩貢為麟遊知縣性介特以風教自
任崇禎七年八月城陷被執賊聞其廉惠惜之未忍
加害鳴世發憤絶食六日而卒(續表忠記)
蔣汝艾字玉衡興安人以歲貢任洋縣訓導陞西鄉教
諭崇禎時巨寇肆擾委署南鄭篆招流移恤困苦設
法殱捕賊不敢近(興安州志)
司五教字敬先内黃人以明經知城固縣時逆闖遣賊
帥田見秀擁衆攻城五教以大義激士民固守閱四
日力盡城陷被執賊帥逼之跪厲聲曰朝廷命官肯
為賊屈耶索印曰印已還天子賊怒遂遇難(畿輔志)
程謙字六吉山西岢嵐人崇禎中以舉人知西鄉勤敏
廉肅吏胥畏法署洋縣城固值流賊四起鄰邑悉遭
蹂躪千里内無堅城謙設法督民守禦三邑俱安堵
無恙(賈志)
郭鼎藩字翰宇涇陽人萬歷丙午舉人初為沔縣教諭
適遇逆闖率賊數萬夜薄城下縣令恐懼鼎藩慨然
以城守自任泣勵義勇親冒矢石賊被創以去沔人
勒石紀績尋署事鳳縣寬賦税除強暴士民有一清
徹底之謠(賈志)
郭一龍山東曹縣人舉人崇禎中知洋縣清正剛介流
寇逼城竭力捍禦以病卒士民哀之(賈志)
張鵬翺北直臨城人貢士崇禎十一年知漢隂慷慨勤
敏毅然以滅寇為事歴任五年治績煥然一新(賈志)
劉廷徵北直樂亭人舉人崇禎間任洛南令博學能文
莅治誠信剛正不阿時流寇數十萬攻城浹月廷徵
殫力守禦賊引去人追思之(賈志)
董三謨黎平人舉於鄉崇禎中授山陽知縣賊陷城三
謨與其父嗣成弟三元妻李氏攜子女皆死三謨多
惠政百姓素感其恩及全家殉難賊退百姓羣聚而
哭之後贈光祿寺丞立祠嗣成三元並祀妻女建坊
旌表(續表忠記)
范志懋河南虞城人舉人郃陽知縣性剛毅尚名節甫
至郃流寇環攻城十七日不下先是邑城設有韓郃
營糜費民萬三千餘金力請撤去後以懷來參議殉
國難(賈志)
温素知字忠赤山西聞喜人貢士崇禎間任華隂令慈
惠端方色笑不輕假有揮霍之才遇事直斷悉得其
情調郃陽值歲大祲憂旱成疾遂卒俸餘數十金紳
衿致賻僅得歸櫬(賈志)
田臣山西忻州人舉人崇禎間知蒲城凡事務盡實心
威嚴御下吏胥不敢為奸浚濠繕城有功保障邑人
塑像祀之(蒲城縣志)
朱一綂平度州人舉人初任蒲城西安破屬邑多降一
綂獨曰吾家七世衣冠至我臣賊不墜我家聲耶體
素肥令家人擴井口以待會衙兵叛奪印趨降一綂
瞋目叱曰吾一日未死印不可得也日暮左右盡散
從容赴井死縣丞姚啟崇亦死焉(續表忠記)
王無逸寧陵人貢生崇禎間知白水明斷不撓大修城
陴後寇潛入城陷無逸猶著公服罵賊死(賈志)
迴滼瀋府宗室由宗貢生知白水習法律吏不敢欺賊
入城猶手弓射賊與學官魏箴典史劉進並被難(續表)
(忠記)
李麟禎北直深澤人貢生長武令築城鑿池修製火炮
民初怨之數年後賊盜蜂起戰守恃以有具(賈志)
惲紹美湖廣人知長武值庚辰之變頹垣敗井目不忍
覩紹美署長武修城垣招流離救荒弭盜大有恢復
之功夜宿戍樓作長武愁吟三十首邑人感其德咸
以為嫓美梁公云(賈志)
萬雲路北直吳橋人中部知縣仁慈愷悌時征役不息
兵至輒病民於是士民閉城不肯内兵督師怒執衿
士欲杖之雲路力抗不從卒於官闔邑泣送出境(賈志)
新堞(作□誤)汾府宗室以十四年恩貢選授中部潼關破
賊傳檄至新堞方巡城手碎其牌欲效死守邑人皆
股栗乃集父老告之曰封疆之臣有死無貳汝等可
各為計吾盡吾節而已未幾賊至妻盧孺人妾薛氏
馮氏皆請自縊馮猶未合卺揮之去不可垂泣願從
有女纔數歲拊其背而勉之縊書表封印馳上京師
冠帶向闕拜又遙拜其母遂自縊邑人葬之社稷壇
側妻妾與女咸祔(續表忠記兵按紀事本末李自成䧟潼關分略鄜延中部知縣華)
(堞知城小不支遂經死事與此同疑華即新字之訛)
周瑚北直行唐人恩貢崇禎中知清澗剖决疑事如習
知戊寅流寇逼城數月瑚嚴為守禦多出竒畫危城
得完(清澗縣志)
胡允賓貴州石阡人崇禎末為延長令時兵戈連歲饑
饉頻仍允賓嚴守禦勤賑恤殘黎獲安精明果斷吏
無骩法人無遁情(延長縣志)
按令長為親民之官其惠愛及人尤切雖舊志所
遺未可棄也如唐長安令盧文秀宜春人美原令
崔衍失其籍陳倉令薛景先失其籍澄城令宗義
仲南陽人宋長安令馮子脩西充人高陵令范棟
失其籍鄠縣令張伋失其籍渭南令宋白大名人
陸游山隂人下邽令蔡冠卿南城人扶風令錢文
敏新安人郿縣令賈藩失其籍汧陽令朱景偃師
人武功令王頤失其籍金安定令張亨崞縣人蒲
城令馬揚東平人好畤令張去華臨海人元咸寧
令王義寧晉人高陵令張崈失其籍鄠縣令寇靖
失其籍三原令陳思道新安人三原令郭正正定
人盩厔令孫明道醴泉令嚴承直甘泉令張鼎成
安定令李德源朝邑令成好德俱失其籍韓城令
解榮祖大華人米脂令武秘河東人姒庸道陜州
人府谷令薛治失其籍明長安令李時涿州人褚
環交河人沈聽之商城人孫三傑樂安人王時英
垣曲人咸寧令孫浩失其籍何鍾富順人李宗延
汝寧人李得中内鄉人陳王庭盧龍人劉有源江
西人咸陽令郭在豐太康人李經祁州人趙璉歸
德人孟綂寧陽人楊睿獲鹿人底藴考城人李仁
濬縣人楊鉞香河人王三錫内江人曾傳德陽人
傅霈忻州人宋國相濱州人張名世馬邑人興平
令王悰獻縣人朱瑄廬陵人陳常叙州人田適汾
州人劉賢曹縣人李景先邢臺人郭孔完新鄉人
王思任山隂人閻堯年隆平人臨潼令徐鏞興國
人張一鯤定遠人張蒲偃師人劉文煥光州人高
陵令楊清太和人張錦山東人馬政柘城人段讓
洪洞人劉安臨城人鄠縣令王文秀閬中人楊祐
内江人藍田令郭坤高平人周潾太原人楊培解
州人陳一䕫光州人楊紹先高平人三原令龐輔
鄉寧人陳榮戎縣人劉躭武定人朱芾溧水人莫
謙大興人謝鵬衞輝人張治潁川衛人李昌興濟
人高進孝獲嘉人盩厔令劉遜儀徵人傅寵重慶
人羅良禎成都人秦聚奎漢陽人王之栩蘄州人
何迥秀正定人渭南令周璘博興人宋禮郟縣人
宫顯樂至人嚴用四川人褚順祥符人王宫用成
安人劉翾内江人靳廷賓歴城人梁許孟津人徐
吉内江人王九叙肅寧人張希夏蒲州人富平令
李壽昌太原人王傑失其籍韓楷山東人郭鎔失
其籍陳潤順天人張本韓凱俱失其籍王宗源吳
橋人劉藻彭縣人劉希簡漢州人胡志䕫安邑人
劉尚禮汾州人何通衢巴州人楊君惠徽州人宋
果萊陽人馬呈德杞縣人醴泉令胡璉湯陰人張
剛鞏縣人張相蓬州人王錫洪洞人王佐蒲臺人
韓嘉會眉州人劉佐德陽人張惟易上蔡人姚燭
襄城人張大美霑益人芮質田寶坻人陳竒策絳
州人賀仲軾獲嘉人程尚勤長治人膚施令董汝
豫洛陽人安塞令趙之庠四川人彭堯昇藍山人
甘泉令郝鏜吉州人安定令劉整孟縣人鄭淇汶
上人李巖博平人徐彬滎陽人劉鑑陳州人王道
盧龍人曹銘臨清人陳言信陽人范盈曲陽人李
時魏縣人張永茂浮山人田應聘雞澤人高天命
德州人丘雲肇諸城人胡燔全縣人保安令張庸
江寧人朱通宛平人陳暹永平衛人何定保定人
王正武清人南泰洪洞人黎昌期廣東人宜川令
符仕寧陵人吕封齊失其籍彭燿廣東人延川令
馬憲武康人馬元正定人張友先通江人賀瓔寧
鄉人王永清遷安人陳文麻城人劉宗禮大名人
朱庭弼保德人齊璿燕山衛人齊堯智慶雲人王
禎館陶人毛儲元常德人劉正寬安邑人彭應元
筠連人蘇庭益都人延長令雷潔平遙人張世英
洛陽人王道明黃縣人王嘉柟掖縣人侯國勲大
同人鳳翔令蘇夢蛟綿竹人岐山令王澤失其籍
張緒宗固安人榮節遂平人汪玠巴縣人陳鶴陽
資陽人蒲軾崇慶人馬彦卿内江人寶鷄令師嘉
言河津人扶風令周本瀘州人孫昌弘農衛人楊
瞻蒲城人郿縣令方豐建昌人馮清灤州人毛振
西平人劉翺大同人賈㫤李溢俱祥符人程章内
江人張文煥掖縣人李嘉祿禹州人汧陽令王彦
祥榆次人冀進唐山人麟遊令冉鼎中牟人劉預
絳州人張紳商河人朱正光大足人李應時榆次
人劉應科垣曲人熊文煒隆昌人南鄭令李麟綿
竹人馮英寧晉人霍鎮芳光州人甘惟燦海澄人
褒城令王魯鄆城人侯明洛陽人張表鹿邑人李
籌營山人張庚曹縣人胡復之南溪人展學蒲州
人程士竒通山人焦應鶴保寧人城固令曹璧稷
山人胡海饒州人趙思仁昌平人經希伋廣西人
劉振平陽人李材郟縣人熊讜麻城人喬起鳳安
邑人劉振益南部人高登明翼城人西鄉令陳昺
高安人郭璣高平人李㬋内鄉人關廷訪沁陽人
李向春高平人洋縣令劉質吉安人馬驤偃師人
王黼武進人王勉宛平人崔璽燕山衛人成儒新
城人李政葉縣人李惟幾祥符人盧可兆重慶人
張連潼州人閻邦寧原武人李良棟合州人姚誠
正安邑人鳳縣令馮惠安陽人戈恂江陰人楊忠
聞喜人馬傑利津人畢逵齊河人路譓河内人甯
浩遼東海州人蘇玹懷慶人薛應奎臨晉人譙秉
彛南充人司思内黃人趙世英中江人向閣通江
人胡可教新城人沔縣令王昱失其籍姜仲能江
安人侯信泰安人李澤歷城人張賢廣葛人略陽
令常輔閬中人李顯貴金堂人胡邦彥易州人杜
介石州人申如塤延津人傅爾正滄州人洵陽令
李肅失其籍黃元晉寧人羅熙射洪人南兆濮州
人紫陽令張亨甫内黃人羅埧劍州人郭四維夏
津人周宗懿忻州人李守仁順天人石泉令樊均
考城人陸旗歴城人盧繡寶應人孫宥考城人周
延齡武城人郭一儒安化人漢隂令劉亨黃縣人
唐希介陽曲人李時秀孟縣人袁一翰曲周人鎮
安令楊永清忻州人張鳳翼沛縣人洛南令楊企
陜州人鄭英失其籍楊士元聞喜人高綬遼州人
苟衡山富順人景二陽富順人陳應顯沙縣人洪
其道商城人李燦滎陽人山陽令王時雍垣曲人
商南令崔輔王舜民俱失其籍朝邑令蘇槃南陽
人郃陽令李郁四川嘉定州人董鑑延津人譚啟
大寧人王邦才盧氏人澄城令王秩失其籍趙瑾
博興人楊泰代州人孫璉新蔡人洪廷玉普定衞
人杜國漸南宫人毛丹鳳威州人徐時勉江南嘉
定人傅應鳳浙江山隂人王選西充人韓城令王
宏青城人王鼎湯隂人楊遇春陳留人吳雄封邱
人郭松山西運司人鄭鉞祥符人全文都勻人任
鎧平定州人蘇進祥符人任康世滄溪人李應選
趙城人華隂令曹光安邑人莫九齡益都人王濟
城武人閔以仁渠縣人陳希元東光人唐寅營山
人趙絅樂平人蒲城令史遷金壇人楊觀新都人
黃䇕項城人劉大謨儀封人侯秩長垣人李瑤解
州人李燁然汶上人同官令郭瑄忻州人傅鼎直
隸清河人白鎮平定人顔順景州人張貴珉景州
人楊茂夾江人周俊洛陽人彭好古夏邑人吳洸
威州人馬鐸定興人孔尚標曲阜人白水令柴忠
陽榖人賈實滿城人周賢柳州人趙翰解州人賈
熙載雞澤人沈嘉賓保安衛人張名世馬邑人武
功令蘇孝澠池人寇如圭宜賓人賴禮南康人宫
廷静樂人曹俊静樂人張宏内鄉人党茂忻州人
高璲繁峙人魯變睢州人李舒芳陶丘人李雲夷
陵州人劉渤然新安人陳嘉引東平人永壽令伏
伯安歸德人龍儀萬載人胡紳潛江人郭質高平
人白祥館陶人李剛定襄人鄧百祿崇寧人徐州
守金堂人三水令錢若愚宜良人傅廷佩遼東人
李遷武強人吳之翰蘄州人楊津昆明人謝三詔
偃師人陸敏學大同人唐萬齡淮安人高知登封
人淳化令趙文博代州人劉玉宣府人李梁磁州
人湯浙臨湘人方應節玉田人歐陽煖遵化人長
武令梁道凝泰和人洛川令朱炳吳縣人李瓚湯
隂人苟鵬蓬州人古民四川人楊勗肖聞喜人李
廷儀霍州人馮養志高平人韓必顯安邱人中部
令黃琮失其籍謝文昌四川人鄭源許州人蕭章
岢嵐人胡憙新繁人雷啟東汾州人譙仕雄眉州
人宜君令金聲華亭人韓慰大名人宋名儒李迪
康俱平陽人米脂令孫繩武即墨人清澗令侯華
陵川人趙璐任邱人高室大名人魏朝宗岢嵐人
陳汝元浙江山隂人唐思周磁州人郭磐石棗強
人吳堡令范平仲失其籍李文煥大同人袁禮失
其籍崔謙高平人李雄永平人鈕繼武德州人張
弛遼州人張廷鳳魏縣人李錦翼城人馮訓博平
人傅嘉行渠縣人楊宗范三河人杜邦泰阜城人
王邦麒臨汾人靳學古盧氏人簡國寧石阡人神
木令楊聰密縣人府谷令劉綱禹州人田章束鹿
人白爾心吉州人范學顏翼城人劉源四川人王
民範文安人並錄存之亦以見愷悌慈良去思猶
在云爾
本朝
索應運德州人拔貢順治二年為白水尉寧人省事
循聲大著流寇陷城不屈自縊死又署令趙瀚者
賊至被執賊素知其才欵語誘降瀚不對已而大
罵一賊曰是終不為我用盍殺之以成其志遂遇
害瀚榆社人以同州州同來攝縣事亦順治初年
也
宋永譽永年舉人順治二年知郿縣甫莅任流寇賀
珍自漢中寇長安道攻郿遣使招永譽許以厚祿
永譽收縛其賊賊怒攻圍五晝夜城陷被執永譽
挺立不跪罵不絶口賊衆臠殺之事
聞贈按察司僉事廕一子
傅性良登封人順治初由貢生知永壽縣賊賀珍圍
城性良堅守獲全總督孟喬芳上其功陞蘇州府
同知
靳榜祁州貢生順治二年為澄城令敷政寬平與民
休息會郃陽魏天命倡亂勢張甚三年春澄城被
寇榜死之
趙廷臣字君鄰奉天鐵嶺人順治二年知山陽縣邑
屢經兵燹民多流散廷臣招諭使歸均徭緩賦民
以安集丁亥歲大饑倉儲無餘廷臣捐金糴粟計
口賑之其老弱顛連者復按季周給多所全活逆
賊劉二虎聚衆數萬鄖寇王二等先後攻山陽廷
臣晝夜固守賊不能下悉遁去其他山寇竊發者
廷臣登陴諭以大義賊多感服受撫嘗率衆偵賊
為伏莽所中廷臣扶創歸益嚴守禦曰吾為
國家守土於身何有山寇王希榮久據鎮安執縣令
置寨下勢甚猖獗臺司檄廷臣往撫廷臣即單騎
至賊營宣揚
聖朝威德言詞侃侃希榮遂降廷臣挈前令並印綬以
歸臺司咸器重焉歷官浙閩總制山陽民建祠祀
之
馮聖朝河間人由選貢任雒南知縣時兵火甫定與
民休息凡有利害即單騎入省面陳臺司豁荒糧
定額賦水旱疫癘祈禱立應會順治二年邑有嘉
禾瑞麥之兆士民僉謂賢令所感
王用傑陽城人貢生順治三年授澄城令時澄方被
寇用傑請兵親𠞰執賊魁康姬衛戮之餘就撫四
境帖然於是修文廟復衙署設施井井可觀
賈廷璋山東人貢生順治四年知宜君縣六年王永
強兵陷郡城遣人至縣趣繳印廷璋怒罵曰此宜
君令印也孰可索亦孰可與兵至遂遇害僕亦從
死事
聞贈廕如制時典史方一御亦死於難康熙五十八年
入祠
黃瑤字白雲四川忠州人舉人順治四年任安塞令
才智明敏遇事敢為殘疆大有起色六年王永強
作亂瑤誓死守孤城力拒強敵卒殞於難事
聞贈按察司僉事廕一子入監時變起倉猝郡邑守禦
無資有洛川署令郭璨亦以守城力屈死
徐之龍字仲升江隂人順治四年由恩貢授神木令
逆弁王永強兵至之龍嬰城固守城陷之龍慨然
曰吾受
國恩當以死報誓不靦顏求生遂罵賊死之事
聞贈按察司僉事
賜祭葬之龍二子廷綸寵綸在署亦皆遇害
姚欽明江寧人貢生順治四年宰澄城削平餘孽招
集流亡以荒糧為澄民累條悉諸弊申請再三得
邀
恩免至修文廟賑貧寒改陸運雪冤獄尤見愛民實政
王儒濰縣人宰三水順治初寇氛未靖城西堡名雙
槐者公署倉庫所在為一邑要地時經兵燹儒尅
期修復守禦備至四境帖然民懷其德為建祠樹
碑以志遺愛
李溥字雷澤鄢陵人順治丙戌進士授三原令英爽
有幹才時流氛未靖數窺縣城溥繕雉堞練鄉勇
儲偫甚周九年春賊破西鄉王堡據嶻嶭山溥借
兵鄰鎮直擣賊巢盡殱之四郊以寧内陞戶部主
事三原人肖像祀之
趙賓陽武人順治丙戌進士知淳化縣時寇氛未靖
賓修城設險邑民安枕淳邑浮糧猶沿明季舊額
賓哀籲上臺得疏請蠲數千石一時有更生之慶
擢刑部主事去
張舜舉順天籍進士綿竹人順治六年授蒲城知縣
清明仁厚勇於任事先是王永強竊據蒲城及亂
定城市一空舜舉招集流亡安撫備至慮兵民雜
處不靖建立營房俱得安堵又請停舊逋免新荒
民困獲蘇北山巨寇唐威方熾舜舉計斬之餘黨
悉散邑境以寧政暇以風化為己任興賢育德士
知敦行復裁定縣志捐俸刊行
蔡祖庚字蓮西上元人進士順治七年任甘泉令甘
泉在明季時兵疫頻仍田荒丁絶庚下車招流移
革耗羨禁私沠豁荒糧禮士愛民殘疆始振康熙
二十年甘泉令黃日煥復請除荒丁於是民累永
息日煥永定人順治辛丑進士後擢邳州牧
王廷議翼城人順治己丑進士庚寅任清澗令時叛
逆未靖大兵圍府谷人心皇皇廷議計安反側調
度軍需整頓有法為政聽斷如流不事鞭朴催科
不遣胥役輸納無後期者五年之間時和歲稔盜
息民安臺司交章薦之擢戶部主事老稚泣送於
道者踵相接
吳汝為霑化人順治己丑進士除麟遊令麟故小邑
兵燹後戶口凋殘汝為至殫力生聚教養有方至
减荒地浮糧免鹽課積逋尤大有造於麟邑康熙
四年入名宦祠
邵伯蔭字子南閩縣人順治壬辰進士授高陵令嘗
奉檄清丈田糧悉蠲浮額性精察剔蠧除奸無所
容隠適渭南涇陽二令缺邑民争赴撫軍乞邵令
攝篆遂攝渭南縣事又攝篆藍田皆有惠政
蘇就大交河人歲貢順治十年由教諭陞藍田令歴
任五載新學宫濬水道立墟市修橋梁易直子諒
士民戴德為之建祠立碑
王滙字彭濱儀封人順治壬辰進士十三年任安定
令邑號彫敝滙下車撫綏不遺餘力詳革驛站浮
費催科有方决獄無滯自奉尤儉居二年丁内艱
去民立碑思之歲久碑圮復選石重勒焉
范式金秀水人順治十三年由監生授宜川令宜川
自前令報墾之後丁糧增舊數倍邑民流亡過半
式金撫字催科心力交殫又詳請憲司備陳民力
不堪狀得
旨俱照舊科折正减田額四百餘頃由是民力稍完又
鎮川魚河歸德三驛以宜邑民夫協辦多被勒索
式金詳請定議以站銀解道民夫得免賠累歷任
十二年以老去職猶以捏報丁銀開除未盡為耿
耿云
李天叙安陽人拔貢順治十五年任洋縣令慈惠剛
方時吳三桂駐漢中招買繁重民不堪命天叙不
避利害痛哭力爭闔郡均得豁减以父憂去洋民
立碑頌德
駱鍾麟字挺生臨安人舉人順治十六年知盩厔縣
性和易喜與士大夫相接時李顒講學里中鍾麟
尊以師禮往復不倦邑城北去渭不十里鍾麟循
行河畔知水勢將南侵議自覽家寨迤東開復古
道衆難之不果康熙元年夏大雨渭水南溢將及
城鍾麟率僚屬跽雨中為民請命願以身逐逝水
久之雨漸止水亦頓减又徙而北流者數里人以
為精誠所感
鄭崑璧字崙輝文水人順治戊戌進士知富平縣富
平故多水利崑璧因勢利導各疏支渠凡漆沮金
定北温泉諸河濱岸地悉成沃壤又編審均覈里
胥無得上下其手在任數年治績井井可紀
羅人琮字紫蘿湖南桃源人順治辛丑進士除朝邑
令剛方慈惠念切民瘼驛馬故派里民牧養又潼
關衞弓兵工食私派朝邑人琮申革之河壖衝地
千餘頃人琮勘實請豁額賦三千七百餘兩滇黔
之變軍書旁午處置悉中機宜督臣奬其廉幹擢
貴州道御史
黃家鼎潁上人康熙初任咸寧知縣時寇逆未靖軍
需孔亟家鼎幹濟有方兵民悉便自奉尤儉約嘗
兼旬蔬食不厭會撫臣賈漢復修陜西通志家鼎
延本邑陳生大經楊生生芝共成縣志八卷詳而
潔簡而明允稱典則尋擢兵部主事士民遮道泣
留得
旨復任以勞瘁卒官
吳樹聲江寧人進士任略陽令撫字催科聲績茂著
略邑地當衝要時寇氛未靖樹聲設計防禦支應
芻糧一以忠勤從事尋至殞身略人哀而慕之公
舉祀名宦
梅遇字品章南城人順治丙戌舉人康熙三年任郿
令郿自明季屢經兵燹順治初設官招墾胥吏乘
機捏報逋欠日積遇請於上官虚糧得减邑西北
境多石田遇相度地勢於邑東南引古横渠屈流
四十里繞西北入渭由是石田盡成沃壤更設義
倉建啟聖祠營文昌閣士民咸沐其德
鄧永芳攸縣人順治戊戌進士康熙三年知蒲城縣
徵糧斷獄以慈惠著稱蒲民咸感其德又有蒲令
關琇者當辛未壬申間關輔大祲琇力行荒政全
活甚衆蒲民尤德之琇河南新安人乙丑進士
郭維藩奉天人廕生康熙三年任武功知縣邑當東
西孔道郵政久弛每計畆責民市馬芻茭槽櫪諸
費歲更不貲維藩請復官馬之制民困獲甦渭水
為關中巨川邑南東皆臨渭又漆湋二水縈紆中
貫民田歲多坍没維藩曰奈何使田委洪流賦加
赤子耶於是力請蠲除包賠之害始杜邑舊有王
祿田如千頃多為豪強影占維藩親行勘丈尺寸
無隠不致横累齊民在任六年擢監察御史
朱尚義奉天義州人康熙五年由拔貢授安定令初
安定民往石嘴驛應役守候淹久深以為苦尚義
力請裁革又慮差役騷擾鄉村用木皂以代之隆
冬煮粥以濟貧乏聽訟必開誠勸導有罪者蒲鞭
示辱而已行取河南道御史
文秉濂全州人順治丁酉舉人康熙七年知淳化甫
下車即以廓清積弊為己任為政寬猛兼濟淳邑
浮糧自
國初蠲免後節年捏報新墾復多溢額逋賦秉濂泣
訴臺使者以去就争之事乃寢民感其德為建祠
以祀之
楊鑣河南舉人康熙八年任麟遊令有應變才滇黔
之亂凡輓運重役極力擔荷為民籲免崛山賊嘯
聚檄到縣鑣即夕定謀率鄉兵殱之以軍功陞遼
陽知州
林逢泰晉江人舉人康熙八年由隴西令調三水釐
奸剔弊志在澄清邑文廟公署久圮逢泰即捐俸
修復城垣倉庫次第整理及王輔臣之變訓練鄉
勇修飭城守邑賴以全至免荒糧豁逃丁及改徵
折色房税地税諸議尤見其實心愛民云
林世榕海陽人康熙己酉舉人任藍田令藍自兵燹
後民多失業世榕招集流亡散給牛種由是農務
大興田野大闢尤慎於讞獄情矜法疑多所全宥
嘗捐貲葺韓子祠以柳州祔享以柳嘗尉藍田故
也解組之日圖書外無長物云
陳瑹蘄水人康熙十年由舉人任臨潼知縣莅事精
敏興除有法甲寅之變徵輸如蝟瑹不事敲朴百
姓急公恐後官兵駐西郊瑹布衣徒步手挈壺簞
犒之民聞之芻茭器具無不立應其感孚如此擢
耀州知州
郭傳芳字九芝大同威遠衛人由選貢授咸寧縣佐
攝郃陽長安篆俱有聲遷富平知縣滇逆之變涼
寇竊發傳芳偵賊將入境乃乘霧搗巢斬獲有功
時軍書旁午傳芳轉輸有法民不告勞嘗大聲語
人曰為百姓即所以為朝廷聞者皆服
張焜字大啟南昌人舉人授永壽縣令縣七被寇躪
城舍煙蕪焜至僦居麻亭寨築城結茅民始寧宇
邑故無井澗飲病渴焜披榛步尋得泉山巔疏導
入城父老相傳此宋吕公大防惠民泉涸廢數百
年一旦復之是歲田榖多雙穗至有六穗八穗者
逆桂反莫洛經略漢中檄焜參贊軍務以勞成疾
卒
翟世琪字湛持益都人順治已亥進士任韓城知縣
性嚴決人莫敢犯康熙十四年柳溝營遊擊李師
膺以裁餉激變琪悉力撫慰勢不可制遂及二子
皆遇害
盧偀天門人商南知縣在任殉難康熙十七年
贈陜西按察司僉事
予祭葬(按商州志不載盧令姓氏楚志亦未詳殉難始末但以十七年䘏典考之當係吳逆作亂時事)
張發辰字庚干把縣人康熙庚戌進士十八年除臨
潼令禁黜科歛歲凡三千餘金時軍興旁午輓運
豆米往來頻數雖年方強仕而鬚髮早衰平時聽
斷明决庶政畢舉行取後念民有舊欠濱河地税
為捐貸以清之
遲維城廣寧人康熙十九年任華隂令歴任五載嚴
禁刁風奬拔善類創建朱子祠於華山雲臺觀之
右春秋奉祀二十二年奉調各路兵馬回陜十州
縣供運車輛俱集三河口值大風雪人畜凍餓有
至斃者維城單騎赴關畫轉運策兵民兩便
俞璉字商臣蕭山人令三原時值歲祲勞心撫字賑
粥給貧全活甚衆又招徠流民數千戶履畆勸墾
不辭况瘁卒官
杜俊章字芝圃扶溝人由舉人任扶風知縣慈惠廉
明以維持風俗為先嘗有兄弟成訟者輒撫躬自
責曰教化未及遂致䦧牆此司牧者之過也訟者
尋皆悔悟和好如初
湯應武直隸龍門人由教諭陞漢隂令性不喜繁苛
亦不以簡略廢公一日坐廳事民有小過當杖杖
輒重謂行杖者曰彼罪當死耶忍令死汝手也立
釋之民皆感泣
陳昌言字禹欽山隂人知朝邑十年修舉廢墜學宫
行署及村鎮社學皆次第營搆邑有大事必集衆
詳議所舉行無絲毫病民遷信陽州牧邑人有去
後思
姚士塾字庠若桐城人歲貢由碭山教諭遷朝邑知
縣教民敦行課農桑嚴賭博清理朝蒲兩邑地界
植柳誌之督民墾荒不避炎暑竟中疾告歸康熙
五十七年祀名宦
張如錦長洲人康熙壬戌進士初宰商河補長安未
莅任復調淳化精於吏治所行俱實政淳化邑志
創自明隆慶間百數十年文獻無徵如錦搜羅軼
事訂定成書
鈕琇字玉樵吳江人拔貢康熙二十七年知白水多
惠政三十一年歲大祲奸民乘機劫掠蒲城尤悍
不可制臺司擇幹員署邑篆即以屬琇琇至立置
蠧吏二人於法得羣盜訊實取亂首沈諸河邑中
股栗解官後嘗摺扇單衣獨行蒲市中豪強見者
猶斂手琇性坦易好遊覽所至輒錄其風土著書
名曰觚賸其秦觚則宰白水時筆也
陳明經綏陽人康熙丙午舉人二十八年知咸寧值
歲饑
九重軫念民艱發帑出粟明經實力奉行以是雖遭歉
歲民無失所三十年大蝗明經齋戒至田所祭之
蝗不為災田禾無損秦中久經兵燹郡邑册籍無
徵明經履畆核實兼并侵欺之弊為之一清今士
民歌思不置
周宣暘鄖西人進士康熙二十九年知臨潼歲祲盗
起巨憝王金山嘯聚驪山西南又渭北布袋賊出
没櫟陽勢甚熾宣暘計擒之立置於法潼民以寧
蔣陳錫常熟人康熙乙丑進士三十年授富平令甫
至值關輔大饑流移載道陳錫立捐千金設厰煮
粥以食饑者全活無算復捐貲收瘞道殣又念富
邑瀕河水利久弛於是躬行阡陌疏故玉帶直城
文昌各渠咸享灌溉之利後歴官雲貴總督
竇斯在沁冰人由教習授保安令攝靖邊同知所至
有聲績康熙壬申癸酉間西醜跳梁斯在年逾七
旬詣當事請自效不許乃固請或以其老卻之憤
而起白髭盡張曰斯在男子也以老廢奈何當事
壯之令督運斯在走塞外往還萬里口不言勞比
得疾猶商㩁邊事口條手畫咸中肯綮殁後貧不
能殮士民賻之乃歸葬
林鑛字學海慈谿人康熙庚辰進士任宜君令邑當
南北孔道往來厨傳盡取給於民鑛大加裁捐又
陋例編審丁賦豪猾率以賄免鑛精心勾考酌定
科則隠匿者輒摘示之民大畏服宜邑山林阻深
虎狼接跡鑛招集流亡樵採日廣雖擔夫牧豎不
逢不若其歸也士民勒碑圖像比之召父
范光曦鄞縣人拔貢康熙四十年任麟遊令為政不
務虚名修文廟闢邑城南門表揚節孝禁同姓為
婚及溺女者有樂戶乘荒歲買良曦為除籍擇配
士民誦之
陜西通志卷五十三
