後序
勅修陜西通志告成釐為百卷裝成函帙(臣)史貽直謹
會同吏部尚書署理陜西總督(臣)劉於義陜西巡
撫(臣)碩色奉
表上
進恭呈
御覽而(臣)荷蒙
聖恩畀以總理陜撫重任莅職三載於通志一書與有
監修之責今得遹觀厥成(臣)敬拜手稽首而颺言
其後曰
國家統壹四海湛恩龐鴻赫聲濯靈固東震日域而
西讋月&KR1208;矣欽惟我
皇上亶聰天縱文武聖神參兩執中體元纘緒
皇恩普被首及三秦溯自
御極以來其嘉惠乎西土者不可殫述蠲屯衛未完之
銀米歴有歲年豁西安所屬之錢糧動逾百萬寬
徵展課矜恤三時耕耨之夫墾畆脩渠永垂萬世
農桑之利而且
王師西指頻歲軍興
皇上軫念民勞
恩綸叠沛飛芻輓粟則脚價歲以加增好義樂輸即束
草償其價值賞給兊運之餘米捐免領借之帑金
浩蕩
皇恩天高地厚(臣)不知秦民何脩而得此也伏念(臣)自
雍正九年四月以左都御史蒙
皇上特簡率同翰林以下諸臣共五十餘員恭捧
聖諭至陜宣諭化導(臣)親睹秦省之民扶老携幼歡呼
舞蹈奔走恐後及至跪聆
訓旨率皆感激
天恩叩頭流涕迄今讀所
頒上諭洵足以格天地而動鬼神矣(臣)遂於是年八月
蒙
恩命(臣)協同工部侍郎(臣)馬爾泰辦理陜西巡撫事務
冬十一月復蒙
恩擢(臣)兵部尚書十年冬十一月
命(臣)署理陜西巡撫印務又於十一年冬十二月蒙
聖恩調(臣)戸部尚書仍總理西安巡撫並一切軍需事
務(臣)受
恩深重忝寄封疆仰見
皇上之愛養秦民者如此其周詳俯悉秦民之感戴
皇上者又如此其忠摯(臣)敢不夙夜冰兢以期報稱(臣)
每於辦理政務之餘取通志而參稽考覈焉竊見
夫山川之雄秀疆域之縱横戸口之殷繁原田之
膏沃學校為人材淵藪兵防則關塞干城陂渠兼
鄭白之饒鹽鐵擅公私之富民風質木而尚義習
俗剛果而近仁家無黷禮之祀士無畔道之言官
斯土者以法而以廉舉於鄉者有恒而有物(臣)不
禁掩卷踊躍額手稱慶怳然曰此固
本朝
列聖相承仁漸義摩垂百有餘年而後能若此其盛也又
况加以
皇上之深仁厚澤淪肌浹髓如天之覆如地之載如日
月之照臨如雨露之敷施雖秦之慈母亦不能鞠
育其子至於如此也宜乎通志所載若是之詳明
而大備矣抑(臣)聞之土無常俗教有定式上之遷
下均之埏埴(臣)以一介庸愚叠奉
簡命而撫綏其地自愧智不能以理人材不足以宰物
惟有日宣
聖德仰體
皇仁進秦民而噢咻之訓誨之化其車鄰駟驖之偏而
躋於豐鎬二南之盛至於察吏治以整飭官方酌
時宜以興起富教皆(臣)所夙夜思維而冀以仰報
主恩者也矧
天威震疊西師屢奏捷書計大軍之凱旋匪朝伊夕則
秦民休養生息正在此時(臣)益當奮自淬磨勉圖
後效若夫是書之整比綱條啟發凡例與損益乎
古今訂正其訛闕皆有司者之事而(臣)不敢以瀆
告於
君父者也故不具贅時
雍正十三年二月初一日
賜進士出身光禄大夫
欽命經筵講官戸部尚書仍暫留西安總理巡撫並一
切軍需事務加四級紀錄八次(臣)史貽直謹序
