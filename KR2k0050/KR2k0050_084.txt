陜西通志卷八十四
德音二
漢高帝元年冬十月西入咸陽十一月召諸縣豪傑曰
父老苦秦苛法久矣誹謗者族耦語者棄市吾與諸
侯約先入關者王之吾當王關中與父老約法三章
殺人者死傷人及盗抵罪餘悉除去秦法吏民皆
安堵如故凡吾所以來為父兄除害非有所侵暴毋
恐且吾所以軍霸上待諸侯至而定要束耳(漢書高帝本紀)
二年冬十一月都櫟陽使諸將略地繕治河上塞故
秦苑囿園池令民得田之(漢書高帝本紀)正月大赦罪人(史記)
(高祖本紀)二月癸未令民除秦社稷立漢社稷施恩德賜
民爵蜀漢民給軍事勞苦復勿租税二歲關中卒從
軍者復家一歲六月壬午立太子赦罪人(漢書高帝本紀)
四年十一月漢王西入關至櫟陽存問父老置酒(漢書)
(高帝本紀)
十年秋七月癸邜太上皇葬萬年赦櫟陽囚死罪已
下(漢書高帝本紀)
十一年夏四月令豐人徙關中者皆復終身(漢書高帝本紀)
惠帝五年九月長安城成賜民爵戶一級(册府元龜)
文帝二年春正月丁亥詔曰夫農天下之本也其開藉
田朕親率耕以給宗廟粢盛民讁作縣官及貸種食
未入入未備者皆赦之(漢書文帝本紀)
景帝七年免徒隸作陽陵者(史記景帝本紀)
中元四年秋赦徒作陽陵者死罪(漢書景帝本紀)
武帝建元三年春賜徙茂陵者戶錢二十萬田二頃(漢書)
(武帝本紀)
元朔三年秋城朔方城令民大酺五日(漢書武帝本紀)
元狩三年秋舉吏民能假貸貧民者以名聞減西北
地上郡戍卒半徙貧民於關西及充朔方以南新秦
中(秦始皇遣蒙恬攘卻匈奴得其河南造陽之北千里地甚好於是為築城郭徙民居之民名曰新秦)
(四方雜錯奢儉不同今俗名新富貴者為新秦由是名也)七十餘萬口衣食皆仰
給於縣官數歲貸與産業使者分部護之冠蓋相望
費以萬計(册府元龜)
元鼎四年冬十月行幸雍祠五畤賜民爵一級女子
百戶牛酒(漢書武帝本紀)
六年詔曰農天下之本也泉流灌浸所以育五穀也
左右内史地名山川原甚衆細民未知其利欲為通
溝瀆畜陂澤所以備旱也今内史稻田租挈重不與
郡同其議減令吏民勉農盡地利平繇行水勿使失
時(漢書溝洫志)
元封二年六月詔曰甘泉宫内中芝産九莖連葉上
帝博臨不異下房賜朕弘休其赦天下賜雲陽都百
戶牛酒(漢書武帝本紀)
昭帝始元三年秋募民徙雲陵賜錢田宅(漢書昭帝本紀)
四年夏六月徙三輔富人雲陵賜錢戶十萬秋七月
詔曰比歲不登民匱於食流庸未盡還往時令民共
出馬其止勿出諸給中都官者且減之(漢書昭帝本紀)
元鳳二年六月詔曰朕閔百姓未贍前年減漕三百
萬石頗省乘輿馬及苑馬以補邊郡三輔傳馬其令
郡國毌斂今年馬口錢三輔太常郡得以菽粟當賦
(漢書昭帝本紀)
六年夏詔曰夫穀賤傷農今三輔太常穀減賤其令
以菽粟當今年賦(漢書昭帝本紀)
宣帝本始二年春以水衡錢為平陵徙民起第宅(漢書宣帝)
(本紀)
三年大旱令三輔民就賤者且毋收事盡四年(漢書宣帝)
(本紀)晉灼曰不給官役也師古曰收謂租賦也事謂役
使也盡本始四年而止(漢書注)
四年春正月詔曰盖聞農者興德之本也今歲不登
已遣使者賑貸困乏其令大官損膳省宰樂府減樂
人使歸就農業丞相以下至都官令丞上書入穀輸
長安倉助貸貧民民以車船載穀入關者得毋用傳
(漢書宣帝本紀)
地節三年冬十月詔池籞未御幸者假與貧民流民
還歸者假公田貸種食且勿算事(漢書宣帝本紀)
元康三年六月詔曰前年夏神爵集雍今春五色鳥
以萬數飛過屬縣翺翔而舞欲集未下其令三輔毋
得以春夏擿巢探卵彈射飛鳥具為令(漢書宣帝本紀)
四年八月賜故右扶風尹翁歸子黃金百斤以奉其
祭祀(漢書宣帝本紀)詔曰朕夙興夜寐以求賢為右不異親
疎遠近務在安民而已扶風翁歸廉平鄉正治民異
等早夭不遂不得終其功業朕甚憐之其賜翁歸子
黃金百斤以奉其祭祀(冊府元龜)
神爵元年上行幸甘泉行所過毋出田租(文獻通考)
五鳳元年夏赦徒作杜陵者(漢書宣帝本紀)
元帝初元元年三月以三輔太常郡國公田及苑可省
者振業貧民貲不滿千錢者賦貸種食六月以民疾
疫令大官損膳減樂府員省苑馬以振困乏九月詔
曰間者隂陽不調黎民飢寒無以保治惟德淺薄不
足以充入舊貫之居其令諸宮館希御幸者勿繕治
太僕減穀食馬水衡省肉食獸(漢書元帝本紀)
二年春正月行幸甘泉郊泰畤賜雲陽民爵一級女
子百戶牛酒三月詔罷水衡禁囿宜春下苑少府佽
飛外池嚴籞池田假與貧民(漢書元帝本紀)罷建章甘泉宮
衛角抵省禁苑以予貧民減關中卒五百人轉轂振
貸窮乏(漢書食貨志)
三年六月詔曰盖聞安民之道本由隂陽間者隂陽
錯謬風雨不時朕之不德庶幾羣公有敢言朕之過
者今則不然媮合苟從未肯極言朕甚憫焉永惟烝
庶之飢寒遠離父母妻子勞於非業之作衛於不居
之宮恐非所以佐隂陽之道也其罷甘泉建章宫衛
令就農百官各省費條奏毋有所諱有司勉之毋犯
四時之禁丞相御史舉天下明隂陽災異者各三人
(漢書元帝本紀)
永光元年春正月行幸甘泉郊泰畤赦雲陽徒賜民
爵一級女子百戶牛酒高年帛行所過毋出租賦
(漢書元帝本紀)
成帝建始二年詔曰迺者徙泰畤后土於南郊北郊朕
親飭躬郊祀上帝皇天報應神光並見三輔長無供
張繇役之勞赦奉郊縣長安長陵及中都官耐罪徒
減天下賦錢算四十(漢書成帝本紀)
鴻嘉元年二月壬午行幸初陵赦作徒以新豐戲鄉
為昌陵縣奉初陵賜百戶牛酒(漢書成帝本紀)
永始元年七月詔曰朕執德不固謀不盡下過聽將
作大匠萬年言昌陵三年可成作治五年中陵司馬
殿門内尚未加功天下虚耗百姓罷勞客土䟽惡終
不可成朕惟其難怛然傷心夫過而不改是謂過矣
其罷昌陵及故陵勿徙吏民令天下無有動搖之心
(漢書成帝本紀)
四年春正月行幸甘泉郊泰畤賜雲陽吏民爵女子
百戶牛酒鰥寡孤獨高年帛(漢書成帝本紀)
元延四年三月甘露降京師賜長安民牛酒(漢書成帝本紀)
哀帝建平元年太皇太后詔外家王氏田非冡塋皆以
賦貧民(漢書哀帝本紀)
平帝元始元年正月遣諫大夫行三輔舉籍吏民以元
壽二年倉卒時横賦歛者償其直義陵民塜不妨殿
中者勿發(漢書平帝本紀)
東漢世祖建武二年十一月勅馮異曰三輔遭王莽更
始之亂重以赤眉延岑之酷元元塗炭無所依訴今
之征伐非必略地屠城要在平定安集之耳諸將非
不健鬭然好擄掠卿本能御吏士念自修勅無為郡
縣所苦(後漢書馮異傳)
五年五月丙子詔曰久旱傷麥秋種未下朕甚憂之
將殘吏未勝獄多冤結元元愁恨感動天地乎其令
中都官三輔郡國出繫囚罪非犯殊死一切勿案見
徒免為庶人務進柔良退貪酷各正厥事焉(後漢書光武本)
(紀)
六年五月辛丑詔三輔遭難赤眉有犯法不道者自
殊死以下皆赦除之(後漢書光武本紀)
七年春正月丙申詔三輔郡國出繫囚非犯殊死皆
一切勿案其罪見徒免為庶民耐罪亡命吏以文除
之(後漢書光武帝本紀)
和帝永元三年冬十月癸未行幸長安詔曰北狄破滅
名王仍降西域諸國納質内附豈非祖宗迪哲重光
之鴻烈歟寤寐歎息想望舊京其賜行所過二千石
長吏以下及三老官屬錢帛各有差鰥寡孤獨篤癃
貧不能自存者粟人三斛(後漢書和帝本紀)
十二年夏四月閏月賑貸五原民下貧者穀(後漢書和帝本)
(紀)
十三年三月丙午賑貸朔方貧民及孤寡羸弱不能
自存者(後漢書和帝本紀)
十四年夏四月庚辰賑貸五原流民下貧穀各有差
(後漢書和帝本紀)
安帝永初四年春正月辛邜詔以三輔比遭寇亂人庶
流冗除三年逋租過更口算芻藁稟上郡貧民各有
差(後漢書安帝本紀)
元初元年冬十月乙邜詔除三輔三歲田租更賦口
算(後漢書安帝本紀)
二年春正月詔稟三輔流冗貧人冬十月遣中郎將
任尚屯三輔詔郡國中都官繫囚减死一等勿笞詣
馮翊扶風屯妻子自隨占著所在女子勿輸亡命死
罪以下贖各有差其吏人聚為盗賊有悔過者除其
罪(後漢書安帝本紀)
順帝永和二年冬十月甲申行幸長安所過鰥寡孤獨
貧不能自存者賜粟人五斛庚子幸未央宮會三輔
郡守都尉及官屬勞賜作樂(後漢書順帝本紀)
桓帝延熹二年十二月賜長安民粟人十斛園陵人五
斛行所過縣三斛(後漢書桓帝本紀)
獻帝初平四年夏五月雨水遣侍御史裴茂訊詔獄原
輕繫(後漢書獻帝本紀)李傕奏茂擅出囚徒請收之詔曰災
異屢降隂雨為害使者銜命宣布恩澤原解輕微庶
合天心欲釋結而復罪之乎(後漢書董卓傳)
興平元年三輔大旱遣使者洗囚徒原輕繫使御史
侯汶出太倉米豆為飢人作糜粥經日而死者無數
帝疑賦䘏有虚乃親於御坐前量試作糜乃知非實
使侍中劉艾出讓有司侯汶杖五十自是之後多得
全濟(後漢書獻帝本紀)
晉武帝泰始七年五月雍梁秦三州饑赦其境内殊死
已下(晉書武帝本紀)
惠帝永平六年冬十月乙未曲赦雍梁二州(晉書惠帝本紀)
八年春正月詔發倉廩賑雍州飢人(晉書惠帝本紀)
帝奕太和元年九月甲午曲赦梁益二州(晉書帝奕本紀)
宋高祖永初三年三月秦雍流戶悉南入梁州送紵絹
萬疋荆雍州運米委州刺史隨宜給賦(册府元龜)
後魏太武帝神䴥三年十有一月庚子赦秦雍之民賜
復七年(魏書太武帝本紀)
太平真君七年二月丙戍幸長安存問父老(魏書太武帝本)
(紀)
文成帝太安五年冬十有二月戊申詔曰朕承洪業統
御羣有思恢政化以濟兆民故薄賦歛以實其財輕
徭役以紓其力欲令百姓脩業人不匱乏而六鎮二
雍偏遇灾旱年穀不收其遣開倉廩以賑之有流徙
者諭還桑梓欲市糴他界為關傍郡通其交易之路
若典司之官分職不均使上恩不達於下下民不贍
於時加以重罪無有攸縱(魏書文成帝本紀)
孝文帝承明元年八月甲申以長安二蠶多死丐民歲
賦之半(魏書孝文帝本紀)
太和三年六月辛未以雍州民飢開倉賑恤(魏書孝文帝本)
(紀)
十有二年五月丁酉詔關内六郡各修水田通渠溉
灌十有一月詔以雍州民飢開倉賑恤(魏書孝文帝本紀)
十有九年六月乙邜曲赦梁州復民田租三歲(魏書孝文)
(帝本紀)
二十有一年夏四月辛未幸長安乙亥親見高年問
所疾苦丙子遣侍臣分省縣邑賑賜穀帛五月己丑
車駕東旋泛渭入河庚寅詔雍州士人百年以上假
華郡太守九十以上假荒郡八十以上假華縣令七
十以上假荒縣庶老以年各減一等七十以上賜爵
三級其營船之夫賜爵一級孤貧鰥寡窮痾廢疾各
賜帛二匹穀五斛其孝友德義文學才幹悉仰貢舉
(魏書孝文帝本紀)
宣武帝正始三年八月壬戍曲赦秦岐等五州(魏書宣武帝本)
(紀)
孝明帝孝昌三年冬十月戊申曲赦關西諸州(魏書孝明帝本)
(紀)
北周武帝天和元年春正月辛巳露寢成幸之令郡臣
賦古詩京邑耆老並預會焉頒賜各有差(周書武帝本紀)
建德四年岐州民飢開倉賑給(周書武帝本紀)關中民飢椿
表陳其狀璽書勞慰因令所在建倉賑恤(周書宇文椿傳)
隋文帝開皇二年上幸岐州下詔曰賞以勸善義兼訓
物岐州刺史梁彥光操履平直識用凝遠布政岐下
威惠在人廉慎之譽聞於天下三載之後自當遷陟
恐其匱乏且宜旌善可賜粟五百斛物三百段御傘
一枚庶使有感朕心日增其美四海之内凡曰官人
慕高山而仰止聞清風而自勵未幾又賜錢五萬(隋書)
(循吏傳)
四年九月乙丑幸灞水觀漕渠賜督役者帛各有差
(隋書文帝本紀)
五年五月工部尚書長孫平奏曰去年亢陽關内不
熟陛下哀愍黎元甚於赤子運山東之粟置常平之
倉開發倉廩普加賑賜(隋書食貨志)
六年八月辛邜關内七州旱免其賦税(隋書高祖本紀)命司
農丞王亶發廣通之粟三百餘萬石以拯關中又發
故城中周代舊粟賤糶與人買牛驢六千餘頭分給
尤貧者令往關東就食(隋書食貨志)
七年十月行幸同州以先帝所居降囚徒(册府元龜)
十四年關中大旱民飢上遣左右視民食得豆屑雜
糠以獻為之流涕不御酒肉殆將一期乃帥民就食
於洛陽敇斥候不得輙有驅逼遇扶老擕幼輙引馬
避之至艱險之處見負擔者令左右扶助之(文獻通考)
煬帝大業三年四月甲申關内給復三年(隋書煬帝本紀)
四年秋七月發丁男二十餘萬築長城自榆谷而東
九月辛巳詔免長城役者一年租賦(隋書煬帝本紀)
十二年百姓饑饉義師入長安發永豐倉以賑之(隋書)
(食貨志)
唐高祖武德二年二月武功人嚴甘羅行劫為吏所拘
高祖謂曰汝何為作賊甘羅言飢寒交切所以為盗
高祖曰吾為汝君使汝窮乏吾之罪也因命捨之(册府)
(元龜)閏二月壬寅皇太子及秦王世民裴寂巡於畿縣
(唐書高祖本紀)詔曰隋末道消運為陽九盜賊蜂起饑饉薦
臻四海之民墜於塗炭是以上天䧏鑒爰命朕躬綏
靜黎元克定凶醜府庫倉廩所在開發流冗之民隨
加鎮撫言念亭育監寐匪忘然年榖不登民多困乏
一物失所有甚納隍宜加存問救其疾苦可令皇太
子建成廵京城側近諸縣秦王廵京城以東右僕射
裴寂廵京城以西詣彼閭閻見其耆老觀省風俗廉
察吏民乏絶之徒量加賑給如有冤滯並為申理高
年疾病就致束帛(册府元龜)
三年四月癸卯禁關内諸州屠(唐書高祖本紀)詔曰有隋失
馭喪亂弘多民物凋殘俗化踰侈躭嗜之族競逐旨
甘屠宰之家恣行刳殺芻豢之畜靡供肴核之資胎
天之羣莫遂蕃滋之性傷財墮業職此之由&KR1327;敚穿
窬因兹未息禮曰君無故不殺牛大夫無故不殺羊
士無故不殺犬豕庶人無故不食珍非惟務在仁愛
盖亦示之儉約方域未寧尤須節制凋敝之後宜先
蕃育豈得恣彼貪暴殘殄庶類之生苟循目前不為
經久之慮導民之理有未足乎其關内諸州宜斷屠
殺庶六畜滋多而民庶殷贍詳思厥衷更為條式(册府)
(元龜)
四年七月丁邜給復豳州二年(唐書高祖本紀)
六年四月己未以故第為通義宮赦京城(唐書高祖本紀)詔
曰朕恭膺大寶克隆景祚永言孝思聿追㒺極肇惟
自昔葺宇舊居王迹所基積慶攸在桑梓之敬每懷
踐歴日不暇給以迄於兹今既氛祲廓清區夏寧謐
民休俗泰天成地平爰擇良辰言還邑里禮同過沛
事等歸譙故老咸臻族姻相會肅恭薦享感慶兼集
思俾歡心逮於衆庶愍兹幽滯有懷寬釋都輦之地
宗祏所居祚固萬邦義越常等時惟孟夏方申長育
宜歸天心宣兹惠澤可曲赦京城内繫囚見徒及被
推問應禁之人死罪已下並從放免其内有於政切
害惟理難原者宜降死從流(冊府元龜)
七年關中旱遣使賑給之(册府元龜)
九年八月甲子即位免關内二歲租(唐書太宗本紀)
太宗貞觀二年三月己巳遣使巡關内出金寶贖飢民
鬻子者還之(太宗本紀)上謂侍臣曰水旱不調皆為人君
失德朕之不修天當責朕百姓何罪而尚多窮困聞
有鬻男女者朕甚愍焉於是遣御史大夫杜淹廵關
内諸州出御府金寶贖之還其父母(册府元龜)
三年五月旱六月令中書舍人杜正倫崔敦禮守給
事中尹文憲張元素等往關内諸州分道撫慰問人
疾苦見禁囚徒量事斷決人有冤枉不能自申者隨
狀理之事有不便於人及官人貪殘為患者並具狀
還日以聞困窮之徒比雖賑贍仍有乏絶者亦量加
支給在京見禁囚徒亦令所司量事斷決務從寬簡
稱朕意焉終南等數縣蝗帝至苑中見蝗掇數枚而
祝之曰民以穀為命而汝食之是害於百姓有過在
予一人爾其有靈但當食我無害百姓將吞之侍臣
恐致生疾遽諫止太宗曰所冀移災朕躬何疾之避
遂吞之自是蝗不為災十月幸隴州詔岐隴二州八
十以上賜物百歲以上尤加優䘏(冊府元龜)
四年十月壬辰赦岐隴二州免今歲租賦降咸陽始
平武功死罪以下(唐書太宗本紀)詔曰朕恭膺寶命握圖馭
歴屬喪亂之後承凋敝之餘弘宣德化勵精治道遐
邇肅清要荒來服聊因暇務觀省民風遵彼岐梁言
臻汧渭百年之老俱稱鼓腹五尺之童咸欣擊壤睠
言曩昔亟隳此地歲月踰邁以迄於兹周覧原隰悵
然懷舊延問鄉黨僚吏猶存事異宛譙情均豐沛民
和俗阜上下歡洽宜宣愷澤俾同慶幸可特赦岐隴
二州管内自貞觀四年十月一日昧爽已前大辟罪
以下悉從原免二州戶民無出一年租賦八十以上
鰥寡篤疾及舊任二州雜職佐史以上賜物各有差
百歲以上就加優恤行經咸陽始平武功三縣見禁
之囚徒罪以上各降一等杖罪以下并宜釋放年八
十以上及鰥寡篤疾并武功縣舊軍主帥亦加賜物
凡此界内名山大川望秩之禮備加牲帛孝子順孫
義夫節婦隨事褒顯旌表門閭其賜物之差宜依别
敇務從周厚以稱朕意乙邜又詔曰武功舊居與岐
隴不異前令减罪未稱朕心其武功一縣曲赦其罪
及賜帛免租賦等特宜同岐隴二州(冊府元龜)
五年十二月壬寅幸温湯癸邜賜新豐高年帛癸丑
赦關内(唐書太宗本紀)
六年三月戊辰如九成宫丁丑降雍岐豳三州死罪
以下賜民八十以上粟帛(唐書太宗本紀)詔行經之所八十
已上及孝子順孫鰥寡惸獨賜以粟帛五月宴岐州
父老賜帛九月幸慶善宮賜故老帛乙巳宴岐州父
老賜帛各有差己酉至慶善宮庚戍宴從官父老賜
帛各有差(冊府元龜)
七年正月辛丑賜京城酺三日(唐書太宗本紀)
十一年正月乙邜免雍州今年租賦(唐書太宗本紀)宴長安
父老於玄武門賜以穀帛(册府元龜)
十二年二月甲戌如長春宮免朝邑今歲租賦降囚
罪十月己邜獵於始平賜高年粟帛(唐書太宗本紀)
十三年正月乙巳帝朝於獻陵是日赦三原縣及從
官衞士等大辟已下已發覺未發覺皆原其罪免其
縣人一年租賦年八十已上及孝子順孫義夫節婦
鰥寡惸獨有篤疾者賜物各有差宿衛陵邑中郎將
衞士及三原令已下各賜爵一級(册府元龜)
十四年正月赦雍州長安縣免延康里今歲租賦二
月赦大理萬年縣(唐書太宗本紀)
十六年十一月丙辰獵於武功壬戍獵於岐山之陽
甲子賜所過六縣高年孤疾氊衾粟帛(唐書太宗本紀)帝幸
慶善宫召武功之邰城立節三時豐義四鄉士女七
十以上及居宮側數百人賜宴縱酒盡歡其父老中
或宿經役事或舊媪蒼頭皆蹈舞勸醉爭前上壽或
因言屈滯者帝咸理之宴畢賜帛各有差其無官者
並加泛級(冊府元龜)
十七年十月朔帝召雍州諸縣令誡之曰夫人君為
心百姓為體安則心樂苦則心危然手足寒則應心
政令急則傷下爾等或飭郵厨要聲譽非朕所尚平
法憲安黎元使老弱窮獨皆得其所豪家富室不有
侵漁朕所孜孜在此而已(册府元龜)
十八年二月幸壺口村落偪側問其受田丁三十畝
遂夜分而寢憂其不給詔雍州錄尤少田者給復移
之寬鄉(冊府元龜)十月癸邜宴雍州父老於上林苑賜粟
帛(唐書太宋本紀)帝謂之曰朕剪除喪亂海内乂安百姓復
業各循其理而遼東數城中國舊地莫離支狼子野
心虐殺其主朕欲存其國而弔其人所以將幸雒陽
有事經略安復三韓之地一二年方還故召父老别
耳子孫從行者朕躬自廵撫勿以為慮賜百歲以上
氊被袍各一疋帛十段粟十石九十以上帛五段粟
五石八十以上帛三段粟三石(冊府元龜)
二十年八月丁邜見京城父老於北闕賜食及粟帛
(冊府元龜)
二十二年二月乙邜見京城父老勞之蠲今歲半租
畿縣三之一三月丁亥赦宜君給復縣人自玉華宮
苑中遷者(唐書太宗本紀)三月丙辰至玉華宮賜行幸所過
高年篤疾粟帛各有差(冊府元龜)十二月辛未降長安萬
年徒罪以下(唐書太宗本紀)詔曰皇太子治業隆三善道兼
四學惟忠孝是資寬仁在慮興言獄犴每切於懷以
春陽方動請行寬宥惻隱之辭屢聞旒扆宜順其所
請曲流恩降雍州長安萬年兩縣及諸司見禁囚徒
三年以下差降杖罪並放免徒罪已上徵銅未輸者
亦從降例(冊府元龜)
二十三年六月即位給復雍州一年(唐書高宗本紀)
高宗永徽二年正月詔曰朕寅畏三靈憂勤萬類分宵
軫慮昃晷忘飱跡在嵓廊心遍天下懼八政之或舛
憂一物之未安欲使菽粟積於京坻禮讓興於萌俗
而德不被遠誠未動天政道有虧咎徵斯應去歲三
輔之地頗被蝗螟天下諸州或遭水旱百姓之間致
有罄乏此由朕之不德兆庶何辜今獻歲肇春東作
方始糧廩或窘事資賑給其遭䖝水處量以義倉賑
貸貧乏雍同二州各遣郎中一人充使廵問務盡哀
矜之旨副朕繾綣之心八月廢玉華殿以為佛寺苑
内及諸曹司舊是百姓田宅并還本主(册府元龜)九月以
同州苦泉牧地賜貧民(唐書高宗本紀)
四年十月甲辰赦新豐(唐書高宗本紀)
五年三月如萬年宫次鳳泉湯辛未赦岐州及所過
徒罪以下(唐書高宗本紀)詔曰朕恭膺寶命嗣奉瑶圖居萬
乘之尊當四海之責遐觀往烈詳求前古每希蹤於
哲后常勞心於庶務兢懼弗寧憂勤若厲屬天下無
事區宇有截仰高風於汾射暫清暑於林泉朕昔在
震宫侍遊兹壤山川如舊歲月不追今既俗阜年和
華夷胥悅緬懷徽範情兼感慰宜遵省方之義且順
陽和之序曲申惠澤式彰寬宥行幸所經諸縣及岐
州囚徒行人犯罪者流降徒徒以下並免之(册府元龜)八
月己未詔免麟遊岐陽今歲課役岐州及供頓縣半
歲(唐書高宗本紀)
六年正月壬申拜昭陵赦醴泉免縣今歲租調(唐書高宗)
(本紀)詔曰朕躬膺大寶嗣隆景業虔奉成則光闡洪猷
昧旦兢懷分宵動慮蒼昊垂祐宗社降靈順黎元之
心藉忠賢之力俗登仁夀道暨升平遠肅邇安時康
俗阜履端受節陽和肇氣親率庶僚奉謁陵寢遺弓
永慕切終身之憂撫鏡纏悲興寒泉之思敬深如在
哀隆㒺極薦享既畢精禮獲申式表因心宜弘愷澤
可曲赦醴泉縣并行從人大辟罪已下皆赦除之百
姓宜免今年租調右監門員外將軍常基在此宿衛
進爵一等令陵丞各加一階并節級賜物(册府元龜)
顯慶三年二月戊寅錄京城囚徒悉原宥之(册府元龜)
四年十月壬辰親慮在京囚徒多所降免(册府元龜)
龍朔三年二月庚戍詔曰天地施生陽和在節言念
幽圄載惻分宵雖復每有哀矜猶恐未免枉濫在京
繫囚應流死者每日將二十人過帝自慮之多所原
免慮不盡者仍令皇太子於百福殿慮之(舊唐書高宗本紀)
十二月庚子詔在京雍州諸縣見繫囚徒各降一等
杖罪已下並免之(册府元龜)
麟德元年正月己邜宴京城老人八十以上賜物各
有差八月己邜降萬年縣囚徒流罪從徒徒從杖杖
已下並宥之(冊府元龜)
總章二年九月壬寅如岐州乙巳赦岐州賜高年粟
帛(唐書高宗本紀)
咸亨元年七月甲戌以雍華同州旱遣使慮囚减中
御諸廐馬九月丁丑給復雍華同岐邠隴六州一年
(唐書高宗本紀)十月壬辰詔雍同華等州百姓有單貧孤苦
不能得食及於京城内流冗街衢乞丐㕓肆者宜令
所司撿括具錄名姓本貫屬於故城内屯監安置量
賜皮裘衣裝及糧食縣官與屯監官相知檢挍(冊府元龜)
四年十月乙未以皇太子納妃赦岐州賜酺三日(唐書)
(高宗本紀)
上元二年春正月勅雍岐同華隴等州給復一年自
餘諸州咸亨年遭旱澇䖝霜損免之家雖經豐稔家
産未復宜更免一年租(冊府元龜)
儀鳳元年八月庚子以星變放京城繫囚(舊唐書高宗本紀)
三年四月以同州饑沙苑及長春宮並許百姓樵採
漁獵五月壬戍發京師幸九成宮丙戍至自九成宮
是日山中霖雨大寒行從兵士有凍死者各賜絹三
疋給棺槥官為埋殯十月詔曰咸京天府地隘人繁
百役所歸五方胥萃雖獲登秋之積猶虧洊歲之資
眷言於兹思蠲徭賦夫以交風奥壤測景神州職貢
所均水陸輻輳今兹豐熟特倍常時事貴從宜實惟
權道即以來年正月幸東都關内百姓宜免一年
庸調及租并地丁税草其當道諸縣特免二年(冊府)
(元龜)
永隆元年正月己亥詔雍岐華同四州六等以下戶
宜免兩年地税七月赦京城繫囚(舊唐書高宗本紀)
開耀元年正月己亥免雍岐華同四州二歲税(唐書高宗)
(本紀)
武后垂拱二年十月己巳有山出於新豐縣改新豐為
慶山赦囚給復一年賜酺三日(唐書武后本紀)
長安元年十月辛酉給復關内三年賜酺三日(唐書武后)
(本紀)
中宗神龍元年四月雍州同官縣大雨雹鳥獸死又大
水漂流居人四五百家遣員外郎一人廵行賑給(冊府)
(元龜)
景龍元年四月庚寅赦雍州(唐書中宗本紀)
三年十月以關中旱遣大理少卿侯令德等分道撫
問賑給(冊府元龜)十一月免關内今歲賦十二月如新豐
温湯甲辰赦新豐給復一年(唐書中宗本紀)
四年二月壬午赦咸陽始平給復一年(唐書中宗本紀)
睿宗景雲元年十一月曲赦萬年高陵三原華原富平
等縣(册府元龜)
宗開元元年十月己亥幸温湯免新豐來歲税(唐書玄宗)
(本紀)引京畿縣令入見謂之曰間者畿輔之地水旱有
愆朕務在恤人將幸於雒恭承嚴旨遂輟東廵百姓
等或有出關恐至失業朕每自節儉惠養黎元卿等
深體朕懷各敬乃事時太上皇有誥不令東廵也(册府)
(元龜)
二年春正月關中自去秋至於是月不雨人多飢乏
遣使賑給(舊唐書玄宗本紀)求直諫停不急之務寬繫囚葬
暴骸(唐書玄宗本紀)戊寅勅曰如聞三輔近地豳隴之間頃
緣水旱素不儲蓄嗷嗷百姓已有饑者靜言思之遂
忘寢食宜令兵部員外郎李懷讓主爵員外郎慕容
珣即分道馳驛往岐華同豳隴等州指宣朕意灼然
乏絶者速以當處義倉量事賑給如不足兼以正倉
及永豐倉米充仍令節減務救懸絶者還日奏聞(冊府)
(元龜)五月罷修大明宮詔以農務方勤罷之(世史類編)九月
丁酉宴京師侍老於含元殿庭賜九十以上几杖八
十以上鳩杖婦人亦如之賜於其家(唐書玄宗本紀)十月癸
亥幸郿縣之鳳泉湯甲戌制曰詩人賦田以備蒐狩
之義王者順時式展畋遊之禮頃者築場神甸清道
子來經上林之苑囿指扶風之藪澤雖獵將提鼔虞
人植旗仍憫沍寒之節不行肅殺之命豈惟虞舜之
典或秩山川所冀周文之風及於鳥獸由是罷還士
卒非重盤遊養彼吏人致有煩擾所謂行者幸也后
來其蘇宜申恩惠用符古者所經州縣供承頓官百
姓並告營幕橋道等事宜令所司勘會奏聞其緣御
路及頓場麥苗有損者亦令實具奏聞十一月乙邜
至鳳泉湯是月詔曰陳詩展義問俗觀風乃王者之所
務也頃屬農事皆隙歲功有成近歴酆鎬左連岐雍
見江山秀麗溝塍綺錯長楊鄠杜之間竹林園果之
富相望於道家給人足謂之時邁頗慰予懷思所以
問耆老恤淹滯舉逸人旌賢士庶協廵遊之典以符
行在之恩駕所過之縣見禁囚徒以下咸宜放免流
以上罪具犯狀奏聽進止古者親問高年義存養老
年九十以上並篤疾各賜物四段綿布各一屯十二
月甲辰詔曰惟此新豐温湯是出古之順豫義兼廵
省頃者觀風數臨兹地以察冤滯詢於故老閭里歡
康田疇墾闢况冬隆積雪春期有年且誦王遊果符
時邁雖千乘萬騎咸給於主司而累月再來頗勤於
除掃宜下復蠲之令慰其望幸之心新豐縣百姓免
一年雜差科(冊府元龜)
三年五月丁未以旱錄京師囚(唐書玄宗本紀)詔曰惟刑恤
哉古之道也朕撫臨四海茂育兆人思致淳風登之
夀域期畫冠而不犯故開羅而在宥念兹下愚自抵
常法時屬盛夏天其養生在物最靈惟人為貴朕處
臺榭猶有欎蒸之毒彼居囹圄能無憯怛之憂故令
宰臣備加案察省覽所奏用憫於懷爰矜可恕之罪
必務惟輕之義將布寬惠俾從原减應合書罪者宜
遞降一等論(册府元龜)十月癸亥如郿赦所過徒罪以下
賜侍老九十以上及篤疾者物戊辰降大理繫囚罪
十二月乙丑降鳳泉湯所過死罪以下(唐書玄宗本紀)
四年九月壬寅詔曰關中田苗今正成熟若不收刈
便恐飄零緣頓差科時日尚遠宜令併功收拾不得
妄有科喚致妨農業仍令左右御史檢察奏聞(冊府元龜)
七年正月京畿縣令朝見勅之曰諸縣令等親百姓
之官莫先於邑宰成一年之事特要於春時卿等列
在三畿各知人務宜用心處置以副朕懷農功不可
奪蠶事湏勿擾市獄在簡典正宜肅徭賦湏平豪強
勿恣凡著賢能必無曠職即宜好去(冊府元龜)
八年詔曰昔史起溉漳之策鄭國鑿涇之利自兹厥
後聲塵缺然同州刺史姜師度識洞於微智研未兆
匪躬之節所懷必鑿奉公之道知無不為頃職大農
首開溝洫歲功猶昧物議紛如緣其忠款可嘉委任
仍舊暫停九列之重假以六條之察自藏過半績用
斯多食乃人天農為政本故兹廵省不憚祁寒將申
勸䘏之懷特冐風霜之弊今原田彌望畎澮連屬由
來榛棘之所徧為秔稻之川倉庾有京坻之饒關輔
致珠金之潤本營此地欲利平人緣百姓未閑恐三
農虚棄所以官為開發冀令遞相教誘功既成矣思
與共之其屯田内先有百姓挂籍之地比來召人作
主亦量准頃畝割還其官屯熟田如同州有貧下欠
地之戶自辦工力能營種者准數給付餘地且依前
官取師度以功特加金紫光禄大夫賜帛三百疋(冊府)
(元龜)九月丙寅制曰五刑之用以禁奸慝三宥之設以
矜愚耄朕永康四海憂在兆人俾臻大化爰措庶獄
而愚妄之色抵犯或聞向隅可哀當宁興軫今天地
既肅申嚴在命時分其令罪則無留載懷幽犴思布生
德宜崇减死之恩式明宥過之典其京城内犯罪人
等時令按覆其中造偽頭首及謀殺人斷死者决一
百配流嶺南惡處斷死者决一頓免死配流遠處雜
犯流移者各减一等杖罪已下並免(冊府元龜)
十二年八月詔曰蒲同兩州自春偏旱慮至來歲貧
下少糧宜令太原倉出十五萬石米付蒲州永豐倉
出十五萬石米付同州减時價十錢糶與百姓(冊府元龜)
十五年七月丙辰詔曰同州鄜州近屬霖雨稍多水
潦為害念彼黎人載懷幽惕宜令侍御史劉彥回乘
傳宣慰其有百姓屋宇田苗被漂損者量加賑恤(冊府)
(元龜)己亥䧏都城囚罪徒以下原之(唐書玄宗本紀)
十七年十一月丙申拜橋陵赦奉先縣(唐書玄宗本紀)
十八年正月畿縣令朝見勅之曰諸縣令等撫綏百
姓莫先於宰字煦育黎民須自於厥德卿等日在京
畿各親吏理務在用心以安疲瘵庶期成政以副朕
懷(册府元龜)
十九年五月壬申京師旱帝親禱興慶池是夜大雨
乙亥侍中裴光庭等請宣付史館手詔報曰爰自今
春時雨愆序切憂農務無忘寢興陜雒兩郊已聞流
霪而咸京近縣尚未霑霈憫禾黍以疚懷仰雲漢而
翹首投龍致祭親禱靈池誓移咎於薄躬庶垂祐於
黎獻神道昭著鑒此虔誠甘澤應期嘉生遂性亦是
卿等同心燮理戮力謀猷上下咸和致兹休應豐年
可望慶慰良深麟鳳飛翔未為瑞也(册府元龜)
二十一年關中久雨害稼京師饑詔出太倉粟二百
萬石賑給之(舊唐書玄宗本紀)
二十二年十一月勅曰百姓屢空朕孰與足言念於
此良所疚懷如聞京畿及關輔有損田百姓等屬頻
年不稔久乏糧儲雖今歲薄收未免辛苦宜從蠲省
勿用虛弊至如州縣不急之務差科徭役並積年欠
負等一切並停其今年租八等已下特宜放免地税
受田一頃已下者亦宜放免(冊府元龜)
二十三年五月詔曰如聞關輔蠶麥雖稍勝常年百
姓所收纔得自給若無優假還慮艱弊其先欠百司
職田及諸色應合至蠶麥時徵已有處分訖其公私
舊債亦宜停徵貧下百姓有傭力買賣與富兒及王
公已下者任依常式(冊府元龜)
二十四年八月千秋節召京兆父老宴勅并宜坐食
訖樂飲兼賜物(冊府元龜)十月甲子次華州免供頓州今
歲税降兩京死罪流以下原之(唐書玄宗本紀)丁卯還京勅
曰朕永懷西土陵寢在焉至自東都誠慰㒺極兼兹
廵省且無怨思徯予之望多謝哲王飲至之規豈忘
前典其供頓州應緣夫役差科並免今年地税行從
飛騎萬騎三衞引駕監門各賜物五段兵彍掌閑及
諸色當蕃人各賜物三段緣路供頓刺史縣令及專
知官各賜一中上考從行有職掌武官賜勲一轉京
兆及岐同華三州畿輔之間百役所出至於征鎮又
倍餘州其今年租並依本州納其脚縱已支入京亦
令所司計折酧還兩京城内及京兆府諸縣囚徒反
逆緣坐及十惡故殺人造偽頭首死罪特宜免罪長
流嶺南遠惡處其餘雜犯死罪隸配效力五年流罪
並放罪人犯贓量罪貶降緣近頓所損麥苗宜令州
縣即簡括量酬價直畿内侍老九十已上量賜酒麫
鰥寡惸獨及征行之家宜令州縣長官親自存問如
有疾患量加醫藥使近甸之内咸有賴焉(冊府元龜)
二十六年正月丁丑以京兆稻田給貧民(唐書玄宗本紀)制
曰京畿之内雜役殷繁言念劬勞豈忘優恤頃以櫟
陽等縣地多鹹鹵人力不及便至荒廢近者開决皆
生稻苗亦既成功豈專其利京兆府界内應雜開稻
田並散給貧丁及逃還百姓以為永業(冊府元龜)七月免
京畿下戶今歲租之半賜民酺三日(唐書玄宗本紀)
天寳七載五月壬午册尊號詔京城父老各賜物十段七
十以上仍板授本縣令其妻板授縣君六十以上板
授本縣丞(冊府元龜)
十載正月甲子制京兆府及三輔三郡百役殷繁自
今已後應差防丁屯丁宜令所繇支出别郡(冊府元龜)
十三載秋大霖雨米價湧貴詔出太倉米百萬石於
城中分十場賤糶與貧人(冊府元龜)
十四載三月詔曰關輔郡邑霈澤屢施京城在近時
雨未降是用軫慮匪寧於懷其諸郡壇雖已勤請攸
資遍祭庶達誠心宜令吏部侍郎蔣烈今月二十五
日祭天皇地祇給事中王維等分祭於五星壇務申
虔㓗以副朕懷(冊府元龜)
肅宗至德二載十月鳳翔郡給復五載(舊唐書肅宗本紀)十二
月給復好畤奉先縣二載(唐書肅宗本紀)
三年(是年二月改元乾元)正月詔京城之人久陷凶醜亦既底
定莫非王臣比屋可封唐之人闔境皆戴商之舊復
以宗廟之器府庫之資散在閭閻紊於綱紀主守者
缺以供事竊取者冒其常刑所以遣其撿括必使詳
實如聞小臣失所遂使流言寇攘資財驚擾士庶官
吏不修其法豪強横有縱暴或得一官物則破人家
産或捕一奸吏則傍累親隣仍有不逞之徒因此恐
嚇大為侵暴百姓冤苦永言哀念良深歎息委京兆
尹兼御史大夫李峴勾當諸使撿括一切並停妄有
欺奪宜即推捕奏聞仍牓坊市務令安輯副朕意焉
(冊府元龜)
乾元元年六月戊午詔曰朕聞古先哲王慎罰以䘏
人命脇從罔理罪疑從輕成湯有解網之仁光武有
焚書之令盖惠彼至理愛其刑章是以法不濫及刑
所以措也間者時遭寇逆患在干戈衣冠之流逼迫
者衆事不獲已情稍輕焉頃者委在三司窮其五聽
議重者累中刑典稍輕者猶被勾留况時久淹延人
皆窘乏衣食且猶不給家屬又悉乖離艱難之憂無
甚於此豈朕泣辜宥罪作人父母之意耶况恩澤頻
加科條遞减原其事狀稍近平人豈可尚議遷貶窮
其反側萬方有責罪實在予一物失所憂將誰屬永
言憫念用惻於懷而兩京官應被賊逼授偽官三司
所推問未了者一切放免其賊中守百官至冬方選
曾受驅馳既寬刑典免其貶降並至來冬放選合得
官時仍委所司量事輕重注擬其已貶官者續有處
分(冊府元龜)
三年二月以米貴斗至五百文多餓死令中使於西
市煮粥以飼餓者(冊府元龜)
寶應元年四月己巳即位(唐書代宗本紀)十二月戊辰詔曰
凡在生靈合登仁夀自逢艱阻多致傷殘或寇盗為
灾斃於鋒鏑或歲時不稔道殣相望枯骨轉屍多未
埋瘞朕為人父母良深憫惻將何以示掩骼之禮昭
葬骨之仁永念前修豈忘古訓其京城内外應有舊
骸骨宜令京兆府即勾當收拾埋瘞仍令中使與所
由計會致祭(冊府元龜)
代宗廣德二年二月己丑大赦(唐書代宗本紀)制曰自凶孽亂
常王室多故干戈不息今已十年軍國務繁關輔尤
劇念兹疲耗久困徵科其京城諸司諸使應配彍騎
官散官諸色丁匠幕士供膳音聲人執祭齋郎問事
掌閑魚師並諸司門僕京兆府驛丁屯丁及諸色納
資人每月總八萬四千五十八人數内宜每月共支
二千九百四十四人仍令河東關内諸州府配不得
偏出京兆府餘八萬一千一百一十四人並停所須
諸衞役使宜撙節定數官給資錢不得干擾百姓(冊府)
(元龜)
永泰二年十一月庚辰勅曰古者量其國用而立税
典必以經費用之輕重公田之籍可謂通制履畝而
税斯誠弊法期於折衷以便於時億兆不康君孰與
足故愛人之體先以博施富國之源必在均節朕自
臨宸極比屬艱虞嘗欲闡敦朴之風守冲儉之道每
念黎庶思致和平而邊事猶殷戎車屢駕軍興取給
皆出邦畿九伐之師尚勤王略千金之費重困吾人
乃者尊冉有之言守周公之制什而税一務於行古
今則編戶流亡而墾田减税計量入之數甚倍徵之
法納隍之懼當宁軫懷慮失三農憂深萬姓務從省
約稍異蠲除用申勤䘏之旨以救惸婺之弊其京兆
府所奏今年秋税八十二萬五千石數内宜减放一
十七萬五千石委黎幹據諸縣戶口地數均平放免
仍令明牓示百姓令知當戶所减斛斗數訖奏聞其
青苗地頭錢亦宜三分放一先欠永泰元年地頭錢
一十四萬九千一百四十一貫並宜放免朕當躬儉
節用䘏我黎元中夏漸寧庶有康濟宣示百姓知朕
意焉(册府元龜)
大歷二年正月戊寅勅同華兩州頃因盗據民力凋
殘宜給復二年一切蠲免(舊唐書代宗本紀)
三年六月辛丑詔曰夏后氏五十而貢殷人七十而
助周人百畝而徹其税皆什一也故天下謂之中正
而頌聲作矣乃者因三代之制定其税典務於行古
庶以便人屬以歲會戎事軍國用度公儲匱乏役費
薦至近於倍征而吏或奉法不謹失我字人之意孤
惸者恣其厚歛豪富者貸以輕徭動而生奸浸而流
弊謂之什一其實大半致有去父母之邦甘庸保之
役流離逋蕩靡室可依阽於死亡而莫之省每一念
至良深憫惻頃以釐改從其便安置沃塉之差寬賦
斂之重今邦畿之内宿麥非稔去歲墾田又减常歲
昨者徵税其數頗多朕以萬姓不安三農將廢憂勤
欝切中夜以興思以康濟庶臻其道每欲悉免量入
將悉其困而未解兵嚴猶資日費用蠲常數以䘏疲
人其京兆府於今年所率夏麥宜於七萬石内五萬
石放不徵二萬石容至晚田熟後以雜色斛斗續納
仍委京兆府尹崔昭差少尹李椅于頎等分縣廵撫
必躬必親宣示朝章令悉朕意(冊府元龜)
四年三月甲戌免京兆今歲税(唐書代宗本紀)制曰王者承
天命以養人也愛之如身豈止如子餒者食之寒者
衣之猶恐仁之不至愧悼之心惻隱於内而不能已
也故天下有道藏於百姓古之使人不過三日可以
長孺齒可以養孤老盖太平至理之化何施而集於
此乎朕承奉大業於兹八載不能恢弘王道被之六
合雖德之寡昧未燭於理常亦憂勤損節以濟元元
豈不知乾坤以易簡成物帝王以惇儉守位從賦斂
之薄省哉然時或多故事非獲已屬兹外攘連歲備
邊兵車之下不下十萬餉饋耗竭邦畿大殘又郊社
宗廟之祀府庫錫予之用庶事之費皆仰給焉急賦
暴征日益繁重加以水旱相仍歲非豐熟方冬之首
糓已翔貴又宿豪大猾横恣侵漁致有半價倍稱分
田劫假於是棄田宅鬻子孫蕩然逋散轉徙就食行
者甚衆念之疚心夫安土重遷人之常性向鮮誅索
豈去父母之邦盖以朕不敏不明欝於教化德之寡薄
以至於斯傳曰百姓不足君孰與足書曰民非后何
戴后非衆罔與守邦今縣内告病流亡不已失於撫
育之道得不愧於心乎哀痛勤約明發不寐在予之
情懼惕良深宜有蠲除以惠貧弱其京兆府今年秋
税於所徵數内减十萬石百姓應納諸色物等比緣
朔方軍糧輸轉勞敝又時方收斂宜從便省其草粟
等並於東渭橋給納仍各隨當縣道路穩便如法搬
入苑南及抵苑北面貯積及檢納等宜委中書門下
與所由計會處置百官及府縣官職田歲月深久多
被換易縱有本主皆是蒿荒虛配戶人令出苗子閭
閻之内其弊至深今年宜四分徵一餘並放免其諸
司諸使丁役及夫匠掌閑彍騎等戶多非正丁皆率
貧弱頃雖减省猶慮艱辛宜委中書門下即各與本
司計會如灼然湏役正身者具所要色目事由聞奏
除此之外商量和雇並百姓先出資者並官出錢充
資畿内至來年五月己未一切停差遣來年准旨及
勅並度支符應年支諸色雜物合各徵科百姓等宜
據所由供數並官出錢置使依市糴供所徵百姓宜
停應供往來郵遞從來年正月至麥熟已來並官出
給百姓應有欠負一物已上及諸雜夫役庸課未酬
納者一切容至麥熟填還所由不得輒有干擾如官
典隱盗在腹内及有欠負者不在免限且風化之由
繫於長吏黜陟之典所宜大明宜令御史臺切加糾
察其戶口有减田萊不除或流庸稍歸農畝加闢即
宜具名條奏當峻刑賞庶使凋瘵之人僅於蘇息憂
勤之志止達神明宣示詔書令知朕意(文苑英華)四月連
雨至八月京城米斗八百文官出米二萬石减估而
糶以惠貧民(舊唐書代宗本紀)十一月乙邜詔京兆府今年
税量放十萬石仍令京兆尹即與合審勘會不支濟
戶先矜放百姓應納地税及草等各隨使送納不得
勞人其諸司丁役及掌閑彍騎等宜委中書門下勘
會其先出資並官出錢充不湏更有科率(冊府元龜)十月
制京兆府减税曰三代之時藉而不税降及近古或
至倍征承平則省於經入有事則煩於薦費亦古今
之常也朕勵精憂人夙夜勤約至如王制之定國用
民曹之制地征必視豐穰與之上下然以邊末撤警
十年於兹連五兵七萃之屯有賦輿調食之重征求
横作空耗吾人所以徵地之數有踰常典頃者躬自
節儉勵於三軍斂從其輕以减大半今舊穀旣沒宿
麥未登尚使餒殍相望流庸不返邦畿千里編戶大
殘慮有自存之人未喻詔書之意臨時科率或恐增
加以兹躊蹰多不墾闢行及春暮田萊益荒屬膏雨
沛然慮失農候故重明朝旨更减田租盖畿内移軍
所餘全少山東加運其助頗多朕又親統六師大閱
戎籍事必精實自然蠲省京兆府夏麥上等每畝税
六升下等每畝税四升荒田開佃者每畝税二升秋
税上等每畝税五升下等每畝税三升荒田開佃者
每畝税二升比者百姓不安皆因税重據其减數漸
復平時頗有優當兼罷徭役加之誡勅又絶侵漁所
宜鑿井耕田各勤生業自今已後必致康寧仍委京
兆尹及令長分明宣示以勸東作躬親撫慰稱朕意
焉(文苑英華)十二月勅頃以蕃寇猶虞王師未戢所資軍
費皆出邦畿征調薦興日加煩重念流亡之役减歲
入之租務於惠養兼有蘇息尚聞告病終未安居深
用愧悼更思愛䘏今關輔諸州墾田漸廣江淮轉漕
常數又加計一年之儲有大半之助其餘他税固可
從輕其京兆來年秋税宜分作兩等上下各半上等
每畆税一斗下等每畆税六升其荒田如能佃者宜
准今年十月二十九日勅一切每畆税二升仍委京
兆尹及令長一一存撫令知朕意(文苑英華)
五年三月丙戌以昭陵皇堂有光赦京兆關輔(唐書代宗)
(本紀)制古者以季春之月布德行惠䘏刑振乏朕親執
犧牲玉帛獲奉於上帝神祗九年於兹矣克己思理
明不能燭昆夷未叙王略猶虞歲會三秦之師日有
千金之費悉索敝賦疲於餽軍侯甸之間徵求耗竭
百穀翔貴關中小歉窮則斯濫安能懼刑困而成盗
多有犯法至於軍戎之士致使廩賜不充因之逃亡
或抵邦憲事非獲已情亦可察近以露濡之感明發
有懷屬禁火之令節方薦鮪於園寢聖祖敷佑景靈
告祥先天後天載荷嘉貺以隂以雨又助發生固宜
順曲成之仁布維新之命赦罪育物曠然滌除其京
兆府及三輔并京城内諸司諸使見禁囚犯死罪已
下特宜釋放其有犯未發覺者罪無輕重一切放免
如妄有論告以其罪罪之其官典犯賍不在免限頃
者魚朝恩夙有功勲委之戎事而徵求黎庶空竭閭
閻加之廣有貿易奪人賄利京城之内擅致刑獄恣
行忍虐幽執無辜部領師人乖於撫馭資糧刻薄勞
役煩苛惡稔豐盈自嬰沉痼念其勲舊許以幽閑令
罷兵權遂其養疾而宗社䧏鑒神明所殛羸瘵不起
旋至斃亡既往無追一切不問所𬋩將士等同坐於
王事各效忠勤是朕爪牙自致勲業並宜仍舊勿有
憂懼盖以朕誠乖感物明未知人失於授任而臻此
也今則虚懷引咎親御禁戎特加優寵以表勞績其
資聖寺禁人並追捕勘責等即宜並停然以王畿艱
弊矜恤疲人蠲税罷徭與之休息尚恐流庸罕復貧
弱未安益用憂勤諒兹損約京兆府百姓承前應欠
負官物等委所由勘責實在百姓腹内者一切放免
其在所由腹内者不在放限畿内官人手力資課及
府官充職掌名額稍多所有祇供不免煩費並諸
縣郵遞路次館驛諸色徵科等一物已上並委中書
門下與京兆尹即會計責取色目一一商量條件處
置務令减省以息煩勞其諸司使廻易一切並停不
急之務亦宜且罷農隙之後照凖常式宣示中外知
朕意焉(文苑英華)
八年五月壬寅赦京師八月甲子廢華州屯田給貧
民(唐書代宗本紀)
九年五月壬辰赦京城繫囚(舊唐書代宗本紀)十月壬辰降
京師死罪流以下原之(唐書代宗本紀)
十年九月壬寅降京師死罪流以下原之(唐書代宗本紀)詔
曰朕以寡薄獲守丕圖恭默思道克謹天戒常恐至
誠不達景化未敷寅畏之誠寢興在慮自純陽用事
靈雨愆旬麥雖有秋禾未嘗畝有阻三農之候將貽
百姓之憂是用齋心滌慮禱於上下神祗雲從自郊
月未離畢膏澤不降憂勤益深雖水旱成災隂陽恒
數而刑法失中或致愆伏豈信孚有爽忠敬未誠與
嗟我矜人陷於刑辟當炎蒸之序在縲絏之中久積
幽怨有傷和氣所以引成湯之六事過實在予寬大
禹之九刑誠存育物期於作解以救如焚其京城見
禁囚徒死罪降從流流已下罪一切釋放仍委中書
門下即疎理處分訖奏聞雖赦罪從輕或謂之長惡
而宥過無小寧失於不經庶空夏臺用緩秋典宣示
中外令知朕意(文苑英華)敕天下所命俾朕字人豈敢怠
荒期於康濟勞精極慮十有四年務崇省約以訓天
下方其疾苦屢有蠲除公税之差僅從盍徹宮衞之
備仍罷踐更兼損服御用資軍國大去煩弊以休邦
畿游食之人悉歸南畝墾田之數漸復平時神降嘉
生歲乃大熟震於珍物景福紛委盖上天列聖之儲
祉也豈寡昧之德而臻此耶夙夜祇惕永懷增懼然
以令有緩急物有輕重故粟輕而易散錢重而難聚
古人所謂糴之至賤與貴其傷一也如聞閭閻未免
告疾至乃以粟數斛易錢一緡雜以他徭難以償費
轉用所寶念之惻然深可重惜所宜節省其京兆府
諸色番役等訪聞諸司或有徵課比緣時儉省數稍
多估折皆賤不仍舊貫其掌閑彍騎三衞及橋堰丁
匠等如本司湏徵資並納錢三千米六㪷其青苗地
頭天下諸州每畆率錢十五頃以京師煩劇供應頗
多苟從權宜遂倍其數自今已後宜准諸州例徵率
朕以帝王之教人如父母之訓子所以至纖至悉必
躬必親苟或便之豈憚煩也宣示百姓知朕意焉(文苑)
(英華)
十二年六月乙巳給復金州二年丁未以旱降京師
死罪流以下原之(唐書代宗本紀)詔曰頃屬煩暑差候愆陽
積旬處於高明之中猶有欎蒸之嘆而况幽閉獄戶
辨對官曹俯臨秋期將正時憲重修欽恤之道載弘
全宥之仁其京城見禁囚犯流以下罪並宜釋放(冊府)
(元龜)八月以京城水旱分命御史廵苗(冊府元龜)冬十月京
兆尹黎幹奏水損田三萬一千頃度支使韓滉奏所
損不多兼渭南令劉藻曲附滉亦云部内田不損差
御史趙計撿渭南田亦附滉云不損上曰水旱咸均
不宜渭南獨免復命御史朱敖檢之渭南損田三千
頃上嘆息曰縣令職在字人不損亦宜稱損損而不
聞豈有䘏隐之意耶劉藻趙計皆貶官(舊唐書代宗本紀)
十四年五月帝即位六月制士庶田宅車服踰制者
有司為立法度禁百官置邸販鬻(唐書德宗本紀)赦書應士
庶自艱難以來田宅踰制車服奢侈仰所司詳前後
格敕明立法度王公百官既處榮班宜知廉慎如聞
坊市之内置邸鋪販鬻與人爭利並宜禁斷仍委御史
臺及京兆尹紏察(冊府元龜)十月辛酉以沙苑豢豕三千
給貧民(唐書德宗本紀)
德宗興元元年正月癸酉大赦給復奉天五年城中十
年(唐書德宗本紀)制曰京畿之内屬此寇戎攻刦焚燒靡有
寧室王師仰給人以重勞特宜减放今年夏税之半
朕以凶醜犯闕遽用於征爰度近郊息駕兹邑供儲
克辦師旅攸寧式當褒旌以志吾過其奉天宜昇為
赤縣百姓並給復五年(陸宣公奏議)六月以梁州為興元
府給復一年耆老加版授己巳給復洋州一年加給
興元一年免鳳州今歲税父老加版授(唐書德宗本紀)六月
癸丑詔改梁州為興元府百姓給復一年己巳詔曰
朕廵狩於南自春涉夏師旅殷會日費斯廣州閭杼
軸歲計其空東作妨時西成罕望雖黽勉從事人不
告勞而愧悼積衷予實知咎昨日减其租税優以復
除庶乎有瘳汔用小息洎駕言旋軫躬履畏途絶硐
縈廻危棧綿亘時經塗潦道路阻修工徒造舟縣人
葺路長幼耄耋莫獲寧居而又齎荷糗糧供備頓舍
涉於千里犒我六師居人露處而罔息宿麥過時而
不穫覩此妨奪彌增感傷前所蠲除未足酬䘏式敷
惠澤以紓大勞其興元府除先减放秋税給復外更
給復一年洋州除放秋税外給復一年鳳州全放今
年秋税其興元府鳳州界内知頓及修道路閣橋州
縣官將士等並委嚴震類例功效具名聞奏量與甄
奬嗟乎古先哲王東征西怨顧予不德重以勞人補
費錄勤是有申命長吏明加優諭稱朕意焉(陸宣公奏議)
七月丙子詔鳳翔府管内今年秋税及去年已前逋
欠並宜放免鳳翔府耆夀侍老八十以上各與版授
刺史仍賜紫餘並與版授上佐仍賜緋府縣知頓官
考滿日放選(冊府元龜)辛邜給復京兆府一年(唐書德宗本紀)制
曰朔方並諸軍應在河中管内及同州將士等自遠
赴難解其重圍念兹功勞並未酬報雖遭脅制情有
可矜應到行營未經甄叙者並凖元勅迢五資改轉
其賞錢比收京將士例各給一半委本軍兵馬使速
條錄名銜聞奏所司即支計給付其食實封者亦便
配額令其請受尚齒養老王風之首三代制理未或
遺年朕將遵古典以興化本人心而教孝用優秩賜
式慰里閭京兆府耆夀年八十已上並與版授刺史
仍賜紫七十已上及諸州府迎駕耆夀亦各版授本
縣令仍賜緋天下侍老耆夀等亦各與版授本官如
年九十以上者州縣長吏歲時躬親省問貧弱不能
自存者量賜粟帛京兆府百姓普恩之外給復一年
其供頓官吏委京兆府尹類例具名銜聞奏量與優
奬(文苑英華)
貞元元年正月詔關畿之内連歲興戎荐屬天災稼
穡不稔穀麥翻貴蒸黎困窮倉廩空虚莫之賑贍每
一興念惻然痛心宜令度支取江西湖南見運到襄
州米一十五萬石設法搬赴上都以救荒饉二月二
日詔曰諸道節度觀察使所進耕牛委京兆府勘責
有地無牛百姓量其產業以所進牛均平給賜其有
田五十畝以下人不在給限(冊府元龜)又詔曰春陽布和
萬物暢茂實兆庶樂生之日農夫致力之時今兹吾
人則異於是廹以荒饉愁怨無憀有離去井疆業於
庸保有乞丐途路困於死亡鄉閭依然烟火斷絶種
餉既乏農耕不興若東作愆時西成何望為人父母
得不省憂雖國計猶虚公儲未贍濟人之急寧俟盈
豐罄其有無庶拯艱危京兆府百姓並宜賜種子二
萬碩同華州各賜三千碩委州長吏即與度支計會
請受差公清仁恤之吏與縣令親至村閭隨便給付
仍加勸課勿失農時應諸倉所有遠年粟麥宜令節
度更分二萬碩京兆尹即差官逐便搬載賑賜貧人
先盡鰥寡孤獨目下不濟者務令均給全活流庸嗚
呼朕德之不敷誠之不感上帝降割丁寧厥躬元元
何辜罹此災害思欲拯救未知其方長人之官寄任
斯重所宜極慮與我同憂勉敷惠和以育疲瘵佇聞
良術稱朕意焉(陸宣公奏議)八月己邜給復同州一年(唐書)
(德宗本紀)
二年正月丙申詔减御膳之半賙貧乏者授以官(唐書)
(德宗本紀)詔曰朕以薄德託於人上勵精思理期致雍熙
而鑒之不明百度多缺傷痍未瘳而征役薦起流亡
既甚而賦斂彌繁人怨上聞天災下降連歲荒旱盪
無農收惟兹近郊遭害尤甚豈非昊穹作沴深警予
衷跼蹐憂慚㒺知攸措今穀價騰踊人情震驚鄉閭
不居骨肉相棄流離殞斃所不忍聞公私之間廩食
俱竭既無賑恤猶復徵求財殫力盡捶楚仍及弛征
則軍莫之贍厚取則人何以堪念兹困窮痛切心骨
思所以濟浩無津涯補過實在於增修救患莫如於
息費致咎之本既由朕躬謝譴之誠當自朕始尚食
每日所進御膳宜各减一半應宮内人等每月唯供
給糧米一千五百石其飛龍廐馬從今已後至四月
三十日並减半料京兆尹應科徵諸色名目一切並
停如有能减有均無賙救貧乏者當授以官秩(冊府元龜)
六年閏四月乙邜免京兆府夏税(唐書德宗本紀)以歲旱令
常參官及京畿縣令各上封事指陳救人之術致旱
之由咸極乃誠無有所隱又詔京兆府諸縣田合徵
夏税者除水利地外一切放免其迴種秋苗者亦不
在收税限七月召京兆府諸縣令對延英殿問人疾
苦各賜衣一襲又以麥不登賜京兆府種五萬石(冊府)
(元龜)十一月庚午賜文武官階爵䧏囚罪徒以下原之
葬戰亡暴骨者(唐書德宗本紀)詔曰畿内百姓委京兆尹切
加慰撫除正税正役外徵科差遣並宜禁絶非交相
侵奪尋常訴訟不宜追擾務且息人京畿内外及京
兆府諸縣見禁囚徒死罪降徒流已下一切放免畿
内及河中同州界應有因戰陣殺戮遺骸暴露者各
委所在長吏随事埋瘞咨爾卿位實惟股肱所當一
其誠心同恤災患勉修厥職副我憂勤(陸宣公奏議)
七年三月以關輔牛疫存者十五六遣中使市以給
之(冊府元龜)
十二年十月詔京兆府所奏奉先等八縣旱損秋苗
一萬頃計予三萬六千二百石青苗錢一萬八千二
百貫比緣春夏少雨秋稼或傷頃畆雖損非多黎庶
猶慮艱食况畿甸之内供應實繁須有優矜以寬疲
瘵其所奏損特宜放免先是州府奏水旱損苗别差
官檢覆多有異同之議又追集人戶煩擾州府至是
帝知其弊故特允其奏朝野歡慶(冊府元龜)
十四年六月庚寅詔曰訪聞烝庶之間米價稍貴念
兹貧乏每用憂懷苟利於人所宜通濟今令度支出
官米十萬石於街東西各五萬石每斗賤較時價糶
與百姓乙巳以旱儉糓貴人流出太倉粟賑恤京兆
府諸縣七月令賑給京兆府百姓麥種三萬石十月
以歲凶穀貴出太倉粟三十萬石令京兆府開場糶
以惠民(冊府元龜)
十五年二月以久旱歲凶出太倉粟十八萬石於京
畿諸縣賤糶以救貧人(冊府元龜)
十九年六月詔曰京師近郊時雨未洽慮囹圄冤滯
致傷和氣是用軫於朕心其御史臺大理寺及京兆
府等諸司繫囚中書門下與有司亟議條理冤滯以
聞七月貸京畿百姓麥種(冊府元龜)
二十年二月詔曰去夏迄秋頗愆時雨京畿諸縣稼
穡不登朕用軫慮愧為其父母今宿麥未收其逋租
宿貸六十五萬貫石宜蠲除之禮化之本繫乎京師
副朕憂人屬於長吏宜勉務農桑各安生業以慰朕
懷(冊府元龜)
二十一年正月順宗即位詔京畿諸縣應今年秋夏
青苗錢並宜放免(冊府元龜)
順宗永貞元年十一月以久雨京師鹽貴出庫鹽一萬
石以惠饑民(冊府元龜)
憲宗元和元年正月丁邜大赦(唐書憲宗本紀)詔京畿諸縣今
年青苗錢及𣙜酒錢並宜放免地税率與每㪷量放
二升(冊府元龜)
四年閏三月己酉以旱䧏京師死罪非殺人者(唐書憲宗)
(本紀)六月渭南縣暴水發溢漂損閭舍二百一十三戶
秋田十六頃溺死者六人命京兆府發義倉賑給(冊府)
(元龜)
六年二月以京畿民貧貸常平義倉粟二十四萬石
(舊唐書憲宗本紀)制京畿舊穀已盡宿麥未登宜以常平義
倉粟二十四萬石貸百姓諸道州府有乏糧處依例
借貸(文獻通考)十月戊寅賑貸京畿制曰朕聞王者之牧
黎元也愛之如子視之如傷苟或風雨不時稼穡不
稔則必除煩就簡惜力重勞以圖便安以阜生業况
邦畿之内百役所從雖勤恤之令亟行而供億之制
猶廣重以經夏炎暵自秋霖霪南畝虧播植之功西
成失豐登之望内乏口食外牽王徭豈惟轉徙之虞
慮有餒殍之患斯盖理道猶欝和氣未通永言於兹
良所咎嘆宜加惠貸式示誠懷京兆府每年所配折
糶粟二十五萬石宜放如百姓有粟情愿折納者時
估外特加優饒今春所貸義倉粟方屬歲饑容至豐
熟歲送納元和五年以前諸色逋租並放百官職田
其數甚廣今緣水潦諸處道路不通宜令所在貯納
度支支用令百官據數於太倉請受遭水旱處所損
便與除破不得檢覆朕以為理之本在乎安人咨爾
尹京宰邑之官實惟親人阜俗之寄必當詢其疾苦
奉我詔條當恤隱為心無怠於事罔或徇利以尅下
吐剛而茹柔使閭井咸安鰥惸獲濟各勉忠效宜悉
朕懷(文苑英華)閏十二月乙巳勅畿内百姓頃以秋稼旱
損農收不登言及疲黎每務矜恤乃者詔命既下各
已加恩如聞村閭之内尚慮乏食更宜優貸以惠吾
人其粟及大豆除已徵納外見在百姓腹内者宜令
全放青苗錢欠在百姓腹内者量放一半(冊府元龜)
七年二月庚寅制元和六年諸色税草并職田草共
一百一十五萬束並宜放免又有常賦錢穀蠲放之
餘貧敝者多慮難輸入欲令寬恤須有優矜其京兆
府欠去年兩税青苗等錢二萬一千八百貫欠秋税
雜斛㪷及職田粟五萬三千三百石並宜放免元和
六年春賑貸京畿百姓義倉粟二十四萬石亦宜放
免壬辰制曰王者布德行惠必順天時發廩賑乏盖
循舊典朕君臨宇縣念切黎元思欲咸致其安各阜
其業事關恤下政在便人予無愛焉斯為大本而甸
服之内比年豐穰一歲不登遂至艱食豈非轂下賦
役經制猶繁物力所資凋耗已甚興言於此愧嘆良
深今春陽發生田事具飭苟迫於歉乏不能自存則
耕植頓缺秋成何望所以特加惠賚蠲彼徵求庶農
桑之及時候麰麥之方稔式當和煦之候載示憂勤
之心我其永懷俾厚生殖京畿百姓宜賑給粟三十
萬石内八萬石以京府常平義倉充之其餘用大倉
支給三月庚午以旱故詔京畿内禁囚徒據罪輕重
宜疎理處分(冊府元龜)
九年二月丁未制曰善為國者務蓄於人百姓未康
君孰與足其或時逢水旱念切惸婺於是有己責之
恩行散利之典古今通範何莫由斯朕恭已勵精以
臨兆庶永言憂濟終食豈忘思俾萬邦同臻富夀而
去歲甸服氣序愆和夏屬驕陽秋多苦雨三農爽候
五稼不滋比及收藏曾靡善熟如聞閭井之内儲備
罕充産於地者既微出於力者宜困既牽公上之税
薦廹輸送之期循環歲時固亦勞止况羣司具列軍
衞實繁供億之名制備存工役之科條未艾四方楨
榦屬在京師念兹矜人良深愧嘆今土膏方動東作
其勤逋賦未蠲種餉何望宜加惠渥式俾厚生趨澤
務農庶乎勸化姑示納隍之旨佇寬艱食之虞煦育
順時義斯可取應京畿百姓所欠元和八年税斛㪷
青苗錢税草等在百姓腹内者並宜放免仍以常平
義倉斛斗三十萬石委京兆府條䟽賑給務及貧人
如常平義倉不足即宜以元和七年諸縣所貯折糴
斛斗添給應緣賑給百姓等委京兆差擇清幹官於
每縣界逐處給付使無所弊各得自資近歲已來屢
弘德澤邦畿千里上號腴田阜安疲黎亦在循政咨
爾京邑長吏洎於宰字之官各宜叶心將我詔意戒
之以擾授之以仁宣示朕懷咸使知悉五月以旱穀
貴出太倉粟七十萬石開六場糶之并賑貸外縣百
姓至秋熟徵納便於外縣收貯以防水旱(冊府元龜)癸酉
以旱免京畿夏税(唐書憲宗本紀)京畿旱免今年夏税大麥
雜菽合三十萬石並隨地青苗錢五萬貫(冊府元龜)十一
月罷京兆府獵獻狐兔(唐書憲宗本紀)
十一年三月己未免京畿二歲逋税(唐書憲宗本紀)制曰疆
理宇内必先於京師惠綏四方亦始於中國盖以千
里之壤百役是資俾其不足吾孰與足頃自春及夏
時澤未䧏恐失順成之道或生歉儉之灾是以仰瞻
昭回俯察田畝喜獲朝隮之潤方寬夕惕之憂思遂
康寧盡蠲逋負其京畿百姓所有積欠元和九年十
年兩税及青苗折糴折納斛㪷及税草等除在官典
所由腹内者並放免(冊府元龜)
十二年四月詔出太倉粟二十五萬石糶於兩京以
惠饑民(冊府元龜)
十四年五月乙酉勅京畿之内供億所叢雖年穀比
登而人食尚寡俾其存濟實在憂矜其京兆府及諸
縣今年夏税大麥等共九萬四千六百九十四石並
宜放免(冊府元龜)
十五年閏正月即位(唐書穆宗本紀)四月勅京畿二十二縣
欠元和十四年京百司職田二十二萬九千一石束
貫等京畿百姓聞甚艱貧頃差搬運軍糧今又修營
陵寢雖應緣驅役皆給價錢而屢有牽召頗妨農畝
豈可更徵懸欠重使憂愁其所欠並宜蠲免其合受
納所欠職田或見在官班各請厚俸或近終考秩稍
有餘資宜體朕懷以寬人力(冊府元龜)
穆宗長慶二年十二月乙未帝以疾痊平勅在京諸司
疎放繫囚(冊府元龜)
四年正月即位(唐書敬宗本紀)二月詔如聞京城米穀翔貴
百姓乏食者多夏麥未登須有救䘏宜出太倉陳粟
四十萬石委度支京兆府類會减時價於東西街置
場出糶其價錢仍司府收貯至秋收糴三月詔京畿
諸縣應今年夏青苗錢並宜放免秋青苗錢每貫放
二百文其京兆府除所放青苗錢外更放錢五萬貫
斛㪷五萬石(冊府元龜)
敬宗寶歷元年十二月詔曰農功所切實在耕牛疲甿
乏此理須給賜宜委度支於東鎮武靈鹽夏州分市
耕牛萬頭交付京兆尹均給畿内貧下百姓其價以
戶部綾絹充(冊府元龜)
二年六月癸亥詔曰近日京城雖已得雨畿甸之内
霑灑未周灾歉是虞黎元重困救旱之備深所注懷
宜令京兆府各勒諸縣令長疎理見禁囚徒除首罪
外餘支證並責保放出其有法不得原情有可恕者
府司一一條舉當為蠲免御史臺大理寺亦委本司
長官親自覆視凖前處分炎熾方甚狴牢可矜京城
及畿内諸獄亦宜並與除放冀得存活(冊府元龜)
文宗太和元年二月乙巳免京兆今歲夏税半六月乙
邜以旱䧏京畿死罪以下(唐書文宗本紀)詔曰朕聞動人以
行不以言應天以實不以文盖明誠者感通之大本
也刑德者隂陽之大倫也故五事陳於洪範時令著
於禮經雖堯湯之灾或丁於天數而休咎之萌必徵
乎人事朕祇荷大統子視兆人宵衣昃食不敢自逸
猶慮上心不達於下下志不通於上是以正朝廷聽
便殿訪求事之益者罔不行弊之壅者罔不去庶乎
交感以致洽和而誠有所未臻應有所未逹自春及
夏亢陽為害雖麥秋大稔而禾歲未登京畿之間隂
陽小爽齋禱備至膏澤未濡心中惻然思所以濟豈
庶獄之未孚將一夫之不獲永用惕戒載懷哀矜其
京畿見禁囚徒犯死罪非故殺人者並降流流已下
罪遞减一等依令有司約禮禱祠宗廟徧祈山川務
盡莊敬以副予志百司庶務有不便於人者各委長
吏悉心陳列無使壅於上聞其寶歷二年十二月二
十七日勅及今年二月十二日赦條所釐革施行未
畢者宜趨中書門下速舉處分朕志惟克己誠在恤
人自臨御以來躬行不逮乃者永虞艱食瞻仰昭回
幽禱移灾蔬食逾月益罷浮費用嚴天譴尚懼明有
未燭道有未宣聞於神者無馨香施於理者或繆戾
終夕三省履冰在懷内外卿士有規朕以道宜封事
條奏宰衡庶尹候衛守長各勵乃職庶承於天休八
月詔三原縣百姓今年秋青苗錢並放免高陵縣量
放一半(冊府元龜)
三年八月辛酉以旱免京畿九縣今年租(唐書文宗本紀)十
一月庚子京兆上言奉先富平美原雲陽華原三原
同官渭南等八縣旱雹損田稼二千三百四十頃有
詔蠲免(冊府元龜)
四年四月詔曰春夏之交稼穡方茂永念東作其勤
如傷况時屬陽和命禁麛卵所以保滋懷生仁遂物
性如聞京畿之内及關輔近地或有豪家如務弋獵
放縱鷹犬頗傷田苗宜令長吏切加禁察有敢違令
者捕繫以聞十二月京畿大水害田稼官出米賑給
蠲免其田稼官租(冊府元龜)
五年十月丁邜京兆府上言奉先渭南縣今年夏風
電暴雨害田稼至是請蠲免其租可之(冊府元龜)
六年正月十八日制京兆府諸縣宜令以常平義倉
斛斗量事賑濟仍先從貧下戶給其京城内鰥寡孤
獨不能自濟瘖聾跛躄窮無告者亦與京兆尹兩縣
令量加賑䘏訖其所破數聞奏躬自省閱務令均贍
(文苑英華)
七年正月壬子以旱詔京兆府宜賜粟十萬石同華
等州各賜五萬石并以常平義倉及折糴斛㪷充無
本色者以運米折給委本州府長吏明作等第差官
吏對面宣賜先從貧下起給又詔京兆府太和六年
青苗𣙜酒錢在百姓腹内者並放免京兆河中同華
陜虢晉綘等州府自太和六年秋税已前諸色逋懸
在百姓腹内悉放免(文苑英華)
八年二月庚寅詔京邑之内本無𣙜酤屬貞元用兵
之後費用稍廣始定店戶等第令其納𣙜况萬戶所
聚私釀至多禁令既不可施𣙜利自無所入從立課
額殊非惠人其長安萬年兩縣見徵𣙜酒錢一萬五
千一十貫八百文若先欠者並宜放免其𣙜酒錢起
今亦停(冊府元龜)十二月己邜䧏京畿死罪以下(唐書文宗本紀)
詔曰王者愛人如身推己及物恤其寒燠之苦適其
舒慘之宜俾協太和用臻至理朕恭默思道憂勤在
懷時屬嚴沴念深徽纆當雪霜之候滯囹圄之中饋
餉為勞逮捕斯擾沍寒所廹愁難必多惻然疚心思
有矜䧏宜布在寬之令使無留獄之嗟應京百司及
畿内諸縣見禁囚徒應犯死罪特䧏徒流流已下者
遞减一等如欠官錢情非巨蠧責保填納不要禁繫
唯故殺人者及官典犯贓不在此限仍委京兆府及
諸司官長制下日當速疏决聞奏朕司牧黎元存誠
寰宇况封甸殷廣京師浩擾憫觸法以罹辜式加恩
而宥罪庶亡無告寧失不經宣示中外令知朕意(冊府)
(元龜)
九年十二月丁亥降京師死罪以下(唐書文宗本紀)
開成元年正月免京畿今歲税(唐書文宗本紀)詔同州賜穀
六萬石(冊府元龜)
二年三月壬辰縱五方鷹隼禁京畿採捕(唐書文宗本紀)詔
韶陽御辰生氣方盛思全物類以順天時内外五場
凡有籠養鷹鷂及鷄鴨鳥雀狐兔等悉宜放之起今
月一日至五月十三日禁京城及畿内採捕禽獸羅
網水虫以遂生成永為定制委臺府及本司切加禁
止七月詔以時旱减入内水十分之九賜百姓灌田
從京兆尹崔珙之請也(冊府元龜)
三年正月二十四日蝗旱賑恤制曰京兆府諸州府
應有蝗虫米穀貴處亦宜以常平義倉及側近官中
所貯斛斗量加賑賜灾旱之餘撫養尤切眷兹長吏
必在得人應遭蝗虫處刺史委中書門下精加訪察
如有煩苛暴虐貪濁懦弱者即須與替邦畿之内徭
役殷繁言念疲人固資矜恤京兆府今年夏青苗錢
宜量放一半應遭蝗虫及旱損州縣鄉村百姓公私
債負一切停徵至麥熟即任依前徵理及准私約計
會其遭蝗虫及旱損處准勅添貯義倉每畝九升斛
斗去秋合徵在百姓腹内者並宜放免犴獄之重人
命所懸將絶冤濫必資慎恤京城百司及畿甸見禁
囚徒委中書門下差官疎理無使冤濫(文苑英華)十一月
壬戌詔曰上天盖高感應必由乎人事寰宇雖廣理
亂盡繫於君心從古以來必然之義朕嗣膺寶位十
有三年常克己以恭虔每推誠於衆庶將以導迎休
應漸致緝熙期克荷於宗祧思保寧於華夏而德有
所未至信有所未孚灾氣上騰天文謫見再周期月
重擾星躔當求衣之時覩垂象之變兢懼惕厲若蹈
泉谷是用舉成湯之六事念宋景之一言詳求譴告
之端採聽銷禳之術必有精理藴於衆情冀屈法以
安人爰恤刑而原下應京城諸道見繫囚自十二月
八日已前死罪降流已下遞减一等十惡大逆殺人
劫盜官典犯賍不在此限(舊唐書文宗本紀)詔京畿之内百
役繁興欲其阜安切在優䘏其今年二月二十五日
勅賑貸諸縣百姓糧種粟八萬四千九百七十八石
如聞數内半是義倉斛㪷此乃救災之備豐年自合
收填其餘有戶部管係者並宜停徵以候來歲畿内
諸縣應有開成元年已前諸色逋欠並宜放免仍委
度支與府司同檢勘聞奏如是官吏破用不在此限
(冊府元龜)
四年十一月己亥降京畿死罪以下(唐書文宗本紀)曲赦京
城及畿内死罪䧏流流已下者遞减一等唯十惡五
逆殺人官典及監臨犯賍不在此限(册府元龜)
武宗會昌三年九月丁未以雨霖理囚免京兆府秋税
(唐書武宗本紀)制曰朕恭臨寶位祇嗣丕圖勤䘏憂兢夙夜
匪怠懼天下之目專專然以觀予動懼天下之耳顒
顒然以聽予言何嘗發一言不遵祖宗之制動一事
不副臣庶之懷雖克己甚勞誡心無逸驅時風於朴
素絶進取於争馳便於人者無不為厚於身者無不
去然而惠化猶缺懲勸未行殘虜在邊尚煩饋餉狂
童叛潞猶擾干戈盖不得已而用之事有違其志者
顧惟寡昧慙嘆方深今朝野叶心忠良同志共除氛
祲日冀清平而秋雨經旬有妨收積雖云苗稼未害
亦恐隂沴為灾慮生人之疾苦未蠲刑獄之滯冤未
理勵堯舜敬天之志當夕興嗟切禹湯罪己之心詰
朝下詔衆貧國豈云富人瘠君安得肥况畿甸差科
終年無已百司取給供億實多其京兆府秋税及青
苗錢共放八百萬便委張賈與諸縣令同商量各據
所損多少作等第减放更不用檢苗覆損煩於申奏
其合徵納物仍量與寬限容待路通後輸納如聞貧
人未及種麥仍委每縣量人戶所要貸與種子寬限
至麥熟日填納如京兆府自無種子即據數聞奏太
倉給付其御史臺京兆府所有囚徒委宰臣一人與
左僕射王起御史中丞李回就都省疎理如情狀可
矜便委决遣其諸州府囚徒亦委長吏親自疎理勿
令冤滯於戲水旱之災隂陽定數實當菲德合恤疲
人施令布恩期於蘇息凡厥臣庶宜體朕懷(文苑英華)
六年二月癸酉以時雨愆候詔京城繫囚除官典犯
賍持杖劫殺忤逆十惡外罪遞减一等(舊唐書武宗本紀)
宣宗大中元年正月十七日制曰京畿之内荆南數州
或頻歲辛勤或遭罹歉沴須免租賦以慰疲人京兆
府今年夏青苗錢及中和十五年以後至會昌三年
終巳前應有諸縣欠日掌閑並宜放免(文苑英華)二月癸
未理京師囚(唐書宣宗本紀)
四年四月壬申以雨霖詔京師關輔理囚(唐書宣宗本紀)
五年四月給復鹽邠鄜坊等州三歲(唐書宣宗本紀)制曰邠
寧鄜坊官吏自用兵以來責辧公事亦甚辛勤軍將
皆已得官文吏具名聞奏有官者與依資轉遷無官
差攝者當與正官仍具差攝年月申奏直須公當不
得轉授囑託如是將帥親情亦湏具言諸道百姓徵
斂不時差役至多疲瘵亦甚或聞屋宇被賊焚燒至
於桑麻亦遭砍伐生業既失須加安存宜各給優三
年其有無屋可居無牛可種者委長吏量事接借一
一奏聞仍須早設法招携令各歸復勿令豪強便占
產業為生自用兵以來京師與鄜坊邠寧兩道接界
及當路諸縣差役繁併物力凋殘若無優矜必難存
立其今年夏稅錢及青苗錢每貫量放三百文其斛
斗糧量放一半仍委京兆尹差官子細磨勘其或離
在鄉村不曾經供應者不在准例放限仍一一條件
等第聞奏如是分路須就中更校便併者量加優恤
必使均平其所放錢及斛斗委戶部以實錢支填仍
令京兆府及下諸縣散榜鄉村要路曉示百姓務令
知悉京畿及鄜坊邠寧并鳳翔等道自用兵以來人
頗勞苦今頒德澤須令曲恩應見禁囚徒據罪减一
等唯官典枉法犯贓及賊中有持杖劫人故殺人等
不在此限如有積年逋賦必加徵督不得者委長吏
條流聞奏准格律大功以上親及女婿外甥不許連
任(文苑英華)八月詔曰如聞近日多有閒人不務家業常
懷凶惡肆意行非專於坊市之間恐脅取人財物又
其中亦有曾為趨吏依倚門欄自恐愆尤遂至停解
不思己過却務怨讐妄搆虚辭恣行恐嚇要懲此弊
以静奸源自今已後宜委京兆府切加訪察如有此
色便捉獲痛加刑斷(冊府元龜)
懿宗咸通七年二月戊申免同華一歲税(唐書懿宗本紀)
八年五月十八日制京兆府奏雲陽等一十二縣百
姓論去年宿種麥苗下子後旋被蝗䖝食損今年盡
不滋生雖京畿之間去冬蠲放不少但以疲人懇訴
務須哀矜己令府司差官廵檢如有損處即時特與
减放令府司具令放數指實聞奏(文苑英華)
十四年四月制曰載念狴牢寢興在慮況漸當暑毒
繫於縲絏或積幽停滯有傷和氣或關連追擾有妨
農務京畿及天下州府縣禁囚徒除十惡忤逆故意
殺人官典犯贓合造毒藥放火持杕開發墳墓外餘
罪輕重節級遞减一等其京城軍鎮限兩日内疎理
訖聞(舊唐書懿宗本紀)
昭宗乾寧元年八月癸巳减京畿興元洋商州賦役(唐書)
(昭宗本紀)
天復三年二月戊寅降京畿鳳翔同邠鄜三州死罪
以下(唐書昭宗本紀)
後唐明宗天成二年十一月新授鄜州節度使米君立
辭帝誨之曰擢汝於行伍今理吾民勿以左右小輩
妄裁政事須與賓佐官吏商量吾賞罰無私汝宜聽
之(冊府元龜)
末帝清泰元年四月乙亥即位制曰王者司牧兆民寵
綏四海爰屬統臨之始宜布渙汗之恩仰測天心俯
從人欲所以春夏秋冬四時先布於發生草木禽魚
萬彙乃期於蘇息伏念大行皇帝承天眷祐立極艱
難繄予眇躬常佐興運櫛風沐雨從湯征而多歴勤
劬匣劍槖弓贊周道而克成底定爾後繼持玉節獲
受桐珪事君必盡於忠誠為子益堅於孝道諒穹蒼
之可鑒冀宗社之永寧旋屬杞國人憂荆山鼎就痛
攀髯之靡及念同軌之將臻爰自汧岐徑朝伊雒所
冀宿參蜃輅親奉山陵纔覲宮闈旋承告令百辟堅
陳於勸請三讓莫諧六師共切於推崇羣情益固昔
夏啟以謳歌有屬能承大禹之基漢文以將相叶心
克嗣高皇之業顧惟小子豈迨前王自纉弘圖如登
虎尾惟當慎終若始居安慮危保七百載之延昌致
億兆人之開泰將布改元之令爰敷在宥之文宜改
應順元年為清泰元年可大赦天下四月十六日昧
爽已前内外見繫囚徒據罪已發覺未發覺已結正
未結正罪無輕重常赦所不原者咸赦除之應左䧏
官及徒流人與量移已量移者更與量移已放歸者
量與叙錄應内外文武臣寮節鎮州府等使刺史文
武職員將校並與加恩應自鳳翔扈駕員寮凡主兵
主事者各賜功臣名見在京隨駕並諸道馬步將士
並與等第優給並從别敕處分自二月十四日西來
文武參佐没於王事者各與追贈仍叙錄子孫隨駕
前資文武官寮並量才任使鳳翔民李存劉實罄出
家財以助軍賞並與命官起事之初鳳翔三城民戶
多遭燒燬並宜本道撿視量給瓦木工價各令修葺
自岐雍華陜已來王師所經踐履去道三里内夏税
並與放免應三京諸州府長興三年十二月以前欠
夏秋殘税並與除放其鳳翔即自長興四月十二日
終已前並放(冊府元龜)
後周太祖廣順元年五月丁丑勅京兆鳳翔府朕臨御
以來憂勤無怠慮庶政之尚闕恐蒸民之未安寢食
不遑夙宵若厲早歲雍岐連叛兵革薦興迨至討平
可知傷敝誠念負罪之黨尋以誅夷亡命之徒近皆
滌蕩則被釋放者皆為赤子經釐革者悉是平人雖
性命之永全在生涯之何著興言軫閔未嘗去懷其
京兆鳳翔府先因攻討之時及收復之後應有諸色
犯罪人第宅莊園店舍水磑曾經籍没及本主未歸
者已宣下本道却給付罪人骨肉為主仍仰逐處嚴
切指揮勿令所繇裡私闌吝邀求資金庶令存濟用
副朕懷(冊府元龜)
三年七月丁酉勅賦税婚田比來州縣之職盗賊烟
火元係廵鎮之司各有區分不相踰越或侵職分是
紊規繩切慮所在職員尚循舊弊湏行條貫以正紀
綱京兆鳳翔府同華邠鄜耀等州所管州縣軍鎮頃
因唐末藩鎮殊風久歴歲時未能釐革政途不一何
以教民其婚田聽訟賦税丁徭合是令佐之職其擒
奸捕盜庇護部民合是軍鎮警察之職今後各守職
分專切提撕如所職疎遺各行按責其州府不得差
監徵軍將下縣庶期靜辦無使煩勞(冊府元龜)
四年十一月勅近降命京兆鳳翔同華邠延涇鄜耀
等州管内縣鎮各守職分州縣徵税賦治婚田詞訟
廵鎮賊盗追捕非不丁寧宜令三司使依前勅更嚴
切指揮各守職分不得侵越諸州各行訖聞奏(冊府元龜)
世宗顯德二年十一月下鳳州乙邜詔曰朕承宗社之
靈居億兆之上祇臨大寶於兹再周每念晉漢以來
朝野多故疆宇日削生聚未堪嘗懷拯救之心冀答
天人之意至於夙夜不敢荒寧求安邊拓境之謀思
濟世息民之計乃眷秦鳳地接巴卭頃屬亂離因兹
阻隔千里之地大朝之聲教不通十年之中百姓之
艱苦難狀昨者興發師旅經略封郵鼓鼙絶震於郊
原蛇豕難逃於鋒刃僵尸徧野棄甲如山秦成階等
州管内將校官吏軍人百姓等喜寇孽之逋逃舉城
壘而歸順飛章送欵協力同謀父老相懽山河如故
而偽署鳳州節度使王環等獨迷去就尚據城池朕
念彼孤危繼令招諭惜一城之士庶開三面之網羅
豈期拒轍之徒不體好生之德遂令攻擊立見盪平
渠帥就擒秦隴無梗宜降維新之澤庶隆及物之恩
應秦鳳階等州管内自顯德二年十一月已前有罪
犯者無問輕重一切釋放應馬步行營將士等各與
恩澤其有没於王事者自副馬兵使已上並與贈官
仍賜賻贈物城下攻殁百姓為矢石所害致死者本
戶除二税外放免三年差徭仍賜本家孝服絹三疋
其部署人夫州縣官並與加階减選秦成階等州歸
明將士自長行以上等第支賜優給其官吏將校職
員等並與加恩其中有西川人員除恩澤賞賜外如
願駐留者厚與請受如願歸去者並給盤纏用慰衆
情免違物性應收捉到賊軍將校一切放罪並令押
送赴闕各與恩澤自何重建等歸投西川已來訪聞
管内州縣連歲饑荒百姓軍人倍加勞役科斂頻併
法令滋章既為吾民宜革前弊今後除秋夏兩税徵
科外應偽蜀所立諸般科率名目及非理徭役一切
停罷德音未該者宜令所司相次指揮(冊府元龜)
宋太祖建隆二年春正月壬子商州鼠食苗詔免賦閏
三月丁丑金商房三州饑賑之(宋史太祖本紀)
乾德四年春正月丙子遣使分詣鳳翔賜蜀羣臣家
錢帛秋七月華州旱免今年租(宋史太祖本紀)
開寶三年九月詔西京鳳翔耀州周文成康三王秦
始皇漢高文景武元成哀七帝後魏孝文西魏文帝
後周太祖唐高祖太宗中宗肅宗代宗德順文武宣
懿僖昭諸帝凡二十七陵嘗被盜發者有司備法服
常服各一襲具棺槨重葬所在長吏致祭(宋史太祖本紀)
七年十一月秦晉旱免同解諸州逋賦關西諸州免
其半(宋史太祖本紀)
太宗太平興國七年十二月辛亥詔赦銀州常赦所不
原者(宋史太宗本紀)
八年五月乙亥詔長吏誘致關隴流亡十二月壬午
朔詔綏銀等州官吏招誘没界外民歸業仍給復三
年(宋史太宗本紀)以粟四萬賑同州饑(續文獻通考)
淳化元年八月京兆長安八縣旱賜今年租十之六
冬十月乾州旱蠲今年租十之四(宋史太宗本紀)
二年春正月己丑詔陜西諸州長吏設法招誘流亡
復業者計口貸粟仍給復二年秋七月己亥詔陜西
緣邊諸州饑民鬻男女入近界部落者官贖之(宋史太宗)
(本紀)詔永興鳳翔同華陜等州歲旱以官倉粟貸之人
五斗仍給復二年(文獻通考)
五年五月甲戌詔興元府洋州西縣民並給復一年
(宋史太宗本紀)
至道元年正月戊申蠲陜西諸州去年秋税之半(宋史)
(太宗本紀)
真宗咸平元年三月辛巳遣使諭陜西縱綏銀流民還
鄉家給米一斛(宋史真宗本紀)
五年夏四月壬申詔陜西民輓送緣邊芻糧者賜租
之半十一月壬辰詔麟州給復一年(宋史真宗本紀)
景德三年陜西饑賑之(宋史真宗本紀)
大中祥符二年春正月乙酉以陜西民飢遣使廵撫
二月甲辰蠲同華民租夏四月丁未賑陜西民飢五
月丁邜遣使陜西决獄流罪以下减一等死罪情可
憫者上請庚辰陜西旱遣使禱太平宮后土西嶽河
瀆諸祠九月丁丑發官廩賑鳳州水灾(宋史真宗本紀)
三年夏四月乙邜陜西民疫遣使齎藥賜之六月丙
辰詔前歲陜西民飢有鬻子者官為購贖還其家(宋史)
(真宗本紀)
四年五月京兆旱詔賑之(宋史真宗本紀)陜西旱蝗命往安
撫發倉粟救乏絶又蠲耀州積年逋租(宋史李行簡傳)
六年六月癸酉保安軍雨河溢兵民溺死遣使賑之
(宋史真宗本紀)
八年八月戊戌詔京兆同華等州貸貧民麥種(宋史真宗)
(本紀)
九年二月甲午延州蕃部饑貸以邊穀夏四月丙申
賑延州蕃族饑(宋史真宗本紀)
天禧元年十二月辛邜詔陜西緣邊鬻穀者勿算(宋史)
(真宗本紀)
二年陜西旱賑之(宋史真宗本紀)
仁宗天聖三年六月遣使者安撫陜西(宋史仁宗本紀)八月辛
未蠲陜西州軍旱災租賦(宋史仁宗本紀)
五年冬十月辛未罷陜西青苗錢十一月丁酉朔以
陜西旱蝗减其民租賦(宋史仁宗本紀)
明道二年陜西蝗遣使安撫除民租(宋史仁宗本紀)
景祐元年二月戊申詔麟府州賑蕃漢饑民(宋史仁宗本紀)
寶元二年三月戊午賜陜西沿邊軍士緍錢夏五月
丙午遣使體量安撫陜西(宋史仁宗本紀)陜西用兵命堯臣
為體量安撫使將行請曰故事使者所至稱詔存問
官吏而不及於民自元昊反三年於今關中之民凋
敝為甚請以詔勞來仍諭以賊平蠲租賦二年仁宗
從之(宋史王堯臣傳)冬十月庚午賜麟府州及川陜軍士緡
錢(宋史仁宗本紀)
康定元年二月丙午釋延州保安軍流以下罪寇所
攻掠地除今夏税戍兵及戰死者賜其家緡錢丁未
詔陜西量民力蠲所科芻糧辛未詔延州錄戰没軍
士子孫月給糧辛巳賜陜西諸軍緡錢蠲陜西夏税
十之二(宋史仁宗本紀)
慶歷元年夏四月乙巳降陜西囚死罪一等流以下
釋之特支軍士緡錢振撫邊民被鈔略者親屬十一
月蠲陜西來年夏税十之二及麟府民二年賦租(宋史)
(仁宗本紀)
三年春正月丙子减陜西歲市木三之一(宋史仁宗本紀)
四年二月丙辰出奉宸庫銀三萬兩賑陜西饑民(宋史)
(仁宗本紀)
五年三月甲申詔陜西以曩霄稱臣降繫囚罪一等
笞釋之邊兵第賜緡錢民去年逋負皆勿責蠲其租
税之半麟府州嘗為羌所掠除逋負租税如之(宋史仁宗)
(本紀)陜西河東用兵民賦率多支移因增取地理脚錢
民不能堪五年詔陜西特蠲之且令後勿復取(宋史食貨)
(志)
八年三月辛亥遣使體量安撫陜西(宋史仁宗本紀)
皇祐四年鄜州水蠲民税役(宋史仁宗本紀)
治平四年正月帝即位夏四月遣使循行陜西體量
安撫冬十月庚戌給陜西轉運司度僧牒令糴穀振
霜旱州縣(宋史神宗本紀)
神宗熙寧三年十一月壬辰蠲陜西蕃部貸糧是歲振
陜西旱饑除民租(宋史神宗本紀)
四年三月癸卯减陜西路囚罪一等徒以下釋之民
緣軍事科役者蠲其租八月癸丑遣官體量陜西差
役新法及民間利害(宋史神宗本紀)
五年九月丙寅少華山崩詔壓死者賜錢貧者官為
葬祭冬十月戊戌减秦鳳囚罪一等(宋史神宗本紀)
永興秦鳳比之他路民貧役重詔提舉司併省冗役
次第蠲减當留二分寬剰以為水旱閣放之備(宋史食貨)
(志役法)
七年九月戊戌以時雨降詔陜西勸民趨耕有因事
拘繫者釋之(宋史神宗本紀)
八年五月遣使賑鄜延饑(宋史神宗本紀)
元豐五年二月詔鄜延軍士病不能歸者賜其家絹
十疋(宋史神宗本紀)
哲宗元祐六年九月丁亥夏人寇麟府二州壬辰詔州
民為寇所掠廬舍焚蕩者給錢帛踐稼者賑之失牛
者官貸市之(宋史哲宗本紀)
元符二年五月赦陜西路减囚罪一等流以下釋之
(宋史哲宗本紀)
徽宗崇寧元年十月賑陜西東路旱灾(宋史徽宗本紀)
三年夏四月曲赦陜西(宋史徽宗本紀)
四年六月辛巳罷陜西力役甲申曲赦陜西諸路(宋史)
(徽宗本紀)
大觀元年秦鳳旱遣官賑濟(宋史徽宗本紀)
二年九月曲赦秦鳳永興軍路(宋史徽宗本紀)
三年秦鳳饑發粟賑之(宋史徽宗本紀)
重和元年六月以西邊獻捷曲赦陜西路(宋史徽宗本紀)
宣和元年夏四月以大破夏人曲赦陜西路(宋史徽宗本紀)
五年秦鳳旱遣官賑濟(宋史徽宗本紀)
高宗建炎二年五月甲午曲赦陜西路(宋史高宗本紀)
紹興元年十二月戊寅遣駕部員外郎李愿撫諭陜
西(宋史高宗本紀)
三年六月庚寅詔䧏川陜死罪囚釋流以下賞吳玠
關師古將士(宋史高宗本紀)
四年三月癸酉蠲興元府洋州被兵家税役一年(宋史)
(高宗本紀)
五年五月辛丑命川陜訪求元祐黨人子孫(宋史高宗本紀)
七年春正月己巳發米萬石濟陜西來歸之民(宋史高宗)
(本紀)
九年八月庚戌賜陜西諸軍冬衣絹十五萬疋(按時已議)
(和陜歸於宋)
冬十月己未蠲鳳州民税之半(宋史高宗本紀)
十年閏六月乙酉䧏陜西雜犯死罪釋流以下囚(宋史)
(高宗本紀)
孝宗淳熙三年興元府金洋州旱並賑之(宋史孝宗本紀)
十四年春正月癸亥出四川樁積米貸濟金洋州饑
民(宋史孝宗本紀)
光宗紹熙二年鳳州旱賑之(宋史光宗本紀)
金熙宗皇統二年八月賑陜西(金史熙宗本紀)
四年詔陜西歲饑百姓流落典僱為驅者官以絹贖
為良丁男三疋婦人糿小二疋(金史食貨志)
海陵正隆五年十二月癸丑禁京兆軍民網捕禽獸及
畜養鵰隼者(金史海陵本紀)
世宗大定三年詔蠲除陜西為元帥府所取常例賦税
(金史世宗本紀)詔曰朕比以元帥府從宜行事今聞河南並
陜西等州郡調發甚多而省部又與他州一例征取
賦役是重擾也可&KR1088;元帥府已取者例蠲除之(金史食貨)
(志)
十一年六月己酉詔曰諸路常貢數内同州沙苑羊
非急用徒勞民爾自今罷之(金史世宗本紀)
十二年正月丙申以水旱免陜西去年租税(金史世宗本紀)
十七年三月辛亥詔免陜西去年被旱蝗租税(金史世宗本紀)
十八年正月庚申免陜西等路前年被灾租税(金史世宗本紀)
十九年秋陜西等六路以水旱傷民田十三萬七千
七百餘頃詔免其租(金史食貨志)
二十年三月以陜西路前歲被灾詔免其租税以戶
部尚書曹望之之言詔减鄜延及河東南路税五十
二萬餘石(金史食貨志)
章宗明昌四年十月陜西軍戶戰死者給糧贍其家(續文)
(獻通考)
七年二月赦鳳翔(續文獻通考)
承安四年十月陜西軍戶戰死者給糧贍其家(續文獻通)
(考)
泰和四年十二月辛丑勅陜西饑民所鬻男女官為
贖之(金史章宗本紀)
六年九月詔曰京兆鳳翔臨洮三路應被宋兵逼脅
背國從偽或没落外境若能自歸者官吏依舊勾當
百姓各令復業元抛地土依數給付及受宋人旗榜
結搆等或值驚擾因而避役逃亡未發覺者許令所
在官司陳首並行釋免更不追究軍前可用之人隨
宜任使限外不首復罪如初(金史完顔綱傳)
八年六月癸未以許宋平詔中外免陜西等路今年
夏税(金史章宗本紀)
衛紹王崇慶元年十一月賑陜西東路(金史衛紹王本紀)
至寧元年正月賑陜西饑(金史衛紹王本紀)
宣宗貞祐二年十月詔陜西軍戶戰死者給糧贍其家
(金史宣宗本紀)
四年三月免陜西逃戶租(金史食貨志)
興定三年七月庚子以地震曲赦陜西路(金史宣宗本紀)
元光元年二月詔除延祐鄜邠丹葭綏德租税仍令
有司償其給軍粟直十月以京兆官民避兵南山者
多至百萬詔兼同知府事完顔霆等安撫其衆(續文獻通)
(考)
哀宗正大四年七月丁酉赦陜西東西兩路賜民今年
租十二月壬子遣使安撫陜西以牛千頭賜貧民(金史)
(哀宗本紀)
五年十二月壬子以陜西大寒賜軍士柴炭銀有差
京兆鳳翔府司竹監進竹令分給之(金史哀宗本紀)
七年八月賜陜西死事之孤鹽引及絹仍量材任使
(金史哀宗本紀)
元世祖中統二年八月詔陜西行省存恤歸附軍民(元史)
(世祖本紀)
二年以真定等並陜西諸路兵興之際勞於轉輸其
差發减輕科取(元史食貨志)
四年春正月詔陜西行省塔喇海等收恤離散軍戶
(元史世祖本紀)
至元十二年八月己亥免陜西路今歲絲銀(元史世祖本紀)
二十五年八月壬申安西省管内大饑蠲其田租二
萬一千五百石有竒仍貸粟賑之(元史世祖本紀)
二十六年三月安西饑减估糶米二萬石己丑賜陜
西屯田總管府農器種粒(元史世祖本紀)京兆旱以糧三萬
石賑之(元史食貨志)
二十七年五月陜西南市屯田隕霜殺稼免其租七
月終南等屯霖雨害稼萬九千六百餘畆免其租鳳
翔屯田霖雨害稼免其租(元史世祖本紀)
二十八年五月賑榆林等站饑民(元史世祖本紀)
成宗大德元年冬十月癸丑免陜西鹽戶差税罷其所
給米(元史成宗本紀)
三年冬十月以隴陜蝗免其田租(元史成宗本紀)給陜西行
省惠民藥局鈔本二百四十錠(元史食貨志)
五年罷陜西路拘𣙜課税所(續文獻通考)
七年二月命陜西行省賑鳳翔貧乏戶(元史成宗本紀)
八年春正月詔延安路被灾人戶免二年六月扶風
岐山寶鷄諸縣旱並賑恤之(元史成宗本紀)
九年三月給還安西王積年所减歲賜金仍賜其所
部鈔萬錠五月以陜西渭南櫟陽諸縣去歲旱蠲其
田租(元史成宗本紀)
十年閏正月甲戌賑合民所部留處鳳翔者糧三月
(元史成宗本紀)
十一年七月安西等郡旱饑以糧二萬八千石賑之
八月延安路饑發粟賑之(元史成宗本紀)
武宗至大三年冬十月詔諭陜西大司農司勸課農桑
(元史武宗本紀)
四年三月帝即位六月陜西諸縣水旱傷稼命有司
賑之仍免其今年租(元史仁宗本紀)
仁宗延祐二年五月奉元龍興等路饑並發廩賑糶(元史)
(仁宗本紀)
英宗至治二年三月丙子延安路饑賑糧一月陜西春
旱秋霖民饑免其租之半賑奉元路饑五月庚寅陜
西路饑發粟賑之仍免常賦之半閏月戊申奉元路
郿縣饑並賑之十一月免陜西明年差税十之三(元史)
(英宗本紀)
至治三年八月帝即位詔免陜西絲鈔三分(元史泰定帝本)
(紀)
泰定帝泰定元年二月延安路饑發粟賑之五月延安
屬縣水民饑賑糶有差六月奉元諸路雨傷稼賑糧
二月七月延安饑賑糶有差十月延安路饑發義倉
粟賑之仍給鈔四千錠十二月延安路雹災賑糧一
月(元史泰定帝本紀)
二年正月延安饑賑糶有差三月鳳翔諸路饑賑糶
有差鳳州延安等處民饑賑糧鈔有差夏四月隴西
漢中秦州饑賑鈔三萬錠六月奉元等路暑雨傷稼
蠲其租濟寧興元等十二郡饑賑糶米七萬餘石七
月邠州諸路饑賑糶米三萬餘石(元史泰定帝本紀)
三年三月奉元路饑賑糧二月七月賑永平奉元鈔
七萬錠八月奉元蒲城等縣水發粟賑之(元史泰定帝本紀)
四年二月奉元路饑賑糧有差夏四月奉元路饑賑
糧兩月六月己邜永興屯被災免其租七月延安屬
縣旱免其租九月奉元延安諸路饑賑糶有差十二
月延安鳳翔屬縣饑並賑之(元史泰定帝本紀)
致和元年正月免陜西撈鹽一年二月陜西諸路饑
賑鈔五萬錠五月奉元等處饑賑鈔十四萬三千餘
錠六月奉元延安二路饑賑鈔四千八百九十錠(元史)
(泰定帝本紀)
文宗天歷元年陜西霜旱免其科差一年(元史食貨志)陜西
大饑撥江浙鹽運司歲課十萬錠賑之(續文獻通考)
二年正月(是年正月丙戌明宗即位未改元)己巳陜西告饑賑以鈔
五萬錠丙戌陜西行省乞糧三十萬石鈔三十萬錠
詔賜鈔十四萬錠遣使往給之二月丙辰奉元臨潼
咸陽二縣告饑陜西行省以便宜發鈔萬三千錠賑
咸陽麥五千四百石賑臨潼遣使以聞從之夏四月
戊戌以陜西久旱遣使禱西嶽西鎮諸祠陜西諸路
飢民百二十三萬四千餘口諸縣流民又數十萬先
是常賑之不足行省復請令商賈入粟中鹽富家納
粟補官及發孟津倉糧八萬石及河南漢中廉訪司
所貯官租以賑從之五月庚辰陜西行省言鳳翔府
飢民十九萬七千九百人本省用便宜賑以官鈔萬
五千錠又豐樂八屯軍士飢死者六百五十人萬戶
府軍士飢者千三百人賑以官鈔百三十錠從之(元史)
(文宗本紀)六月陜西行省告饑遣使還都與諸老臣議賑
救之甲寅賑陜西臨潼華隂二十三驛鈔一千八百
錠(元史明宗本紀)明宗遣吏部尚書伯勒齊爾巴哈還京師命
中書集老臣議賑荒之策時陜西流民死亡相藉命
所在州縣官以便宜賑之陜西延安諸屯以旱免徵
舊所逋糧千九百七十石十月丙申給鈔十五萬錠
賑陜西飢民壬寅弛陜西山澤之禁以與民庚戌免
徵奉元路民間商税一年陜西鳳翔府飢民四萬七
千戶皆賑以鈔(元史文宗本紀)以關陜旱免差税三年(元史食貨)
(志)
三年(是年五月改元至順)免陜西行省今年商税(續文獻通考)
至順元年正月命陜西行省以鹽課鈔十萬錠賑流
民之復業者(元史文宗本紀)四月戊申陜西行臺言奉元鞏
昌鳳翔等路以累歲饑不能具五穀種請給鈔二萬
錠俾分糴於他郡從之(元史文宗本紀)
二年三月陜西行省遣官分給復業饑民七萬餘口
行糧四月甲子陜西行省言終南屯田去年大水損
禾稼四十餘頃詔蠲其租七月奉元屬縣蝗免今年
田租(元史文宗本紀)
三年六月免陜西行省今年商税(元史文宗本紀)
順帝至正四年八月陜西行省定惠民藥局(元史順帝夲紀)
五年四月邠州等處民飢賑之募富戶出米五十石
以上者旌以義士之號(續文獻通考)
十二年正月中書省臣言陜西腹裏諸路供給煩重
調兵討賊正當春首耕作之時恐農民不能安于田畝
守令有失勸課宜委通曉農事官員分道廵視督勒
守令親詣鄉都省諭農民依時播種務要人盡其力
地盡其利其有曾經盗賊水患供給之處貧民不能
自備牛種者所在有司給之仍令總兵官禁止屯駐
軍馬毋得踏踐以致農事廢弛從之(元史順帝本紀)
二十七年以兵興煩擾陜西等處除軍人自耕自食
外與免民間今年田租之半(續文獻通考)
明太祖洪武三年正月丁巳西安鳳翔二府饑耆民宋
昇等來言太祖即命戶部往賑之戶部奏彼民飢須
運粟以濟之太祖惻然曰民旦夕待哺如涸魚之欲
水若待運粟濟之死者多矣况今東作方興民無食
而廢耕將見其患益甚即令戶部主事李亨馳驛往
賑之戶給粟一石計三萬六千八百八十九石(世法錄)
五年詔陜西軍民先因饑荒逃移將妻妾子女典賣
與人者許典賣之家首告准給原價贖取歸宗其無
主及願留者聽之(續文獻通考)
九年三月詔曰山西陜右地居西北山河壯麗昔我
中國歴代聖君皆都此而號召萬邦朕自丁未繼位
建都炎方於今九年矣其間西征燉煌北討沙漠軍
需甲仗民人備之外有轉運艱辛内有秦晉二府宮
殿之役愈繁益甚自平定以來民勞未息今始方寧
正當與民同享太平之福朕於今年三月二十五日
勅中書度倉庫軍有餘糧特將山西陜西二省民間
夏秋租税盡行蠲免以甦吾民於戲民省君艱則天
下大治五常如令則風雨乃時惟爾臣民想宜知悉
(明太祖文集)
二十七年三月甲子陜西有士人上仁政書太祖覽
之謂侍臣曰既言仁政則必當愛民何故所言皆勞
民傷財之事自相悖戾彼山林儒生不深究事體然
言亦有嘉也不必指摘瑕疵以杜言路(世法錄)
成祖永樂十年六月甲戌陜西西安等府老人詣闕謝
賑濟恩命賜道里費遣還又詔問老人今歲禾稼如
何對曰來時甚茂上曰禾稼雖茂民力未甦凡所借
用官糧今年不責爾償俟下年豐熟乃償老人叩謝
(世法錄)
十二年二月庚申有自陜西來者言鳳翔隴州民饑
上諭行在戶部臣曰水旱世常有之國家廣儲積正
以備民之饑朕數詔有司恤民今乃坐視其飢寒不
言亟令監御史發廩賑之並按問長吏坐視不言者
罪(世法錄)
十六年七月降勅切責陜西布政按察二司曰比聞
所屬郡縣歲累不登致民流莩又不以聞其咎安在
速賑之十月諭陜西三司曰西人苦旱征役又繁朕
甚憫焉自今出使外番一切供應非有朝命毋得擅
取違者重罪之十二月以陜西旱命成山侯通偕戶
部官馳賑之諭曰民之飢餓譬救水火速往勿緩一
切不急悉停止之民間事不便者條具以聞(名山藏)十
二月辛丑以陜西旱賑飢民九萬八千餘戶給米十
萬四千三百餘石鈔十二萬六千三百錠(世法錄)
宣宗宣德二年以陜西不歲止一切買辦十二月陜西
旱命有司開倉賑濟出絹五萬疋綿花十萬觔給其
尤艱食者止一切科徵作書媿詩示行在戶部尚書
夏原吉(名山藏)
英宗正統四年令陜西沿邊空閒之處許官軍下戶人
丁儘力耕種免納子粒(資治通紀)
十年三月勅鎮守陜西右都御史陳鎰曰近得御史
馬恭奏陜西遠近居民流徙求食日有二千餘人咸
陽渭南富平等縣閉門塞戶逃竄趁食其飭令正佐
能幹官分廵所屬量發倉廩不急之務悉為停止(名山)
(藏)
憲宗成化二十年七月廵撫陜西右副都御史鄭時等
奏陜西連年水旱至今益烈乞將歲課物料暫為停
止詔允奏八月勅陜西鎮守總兵廵撫等官招撫流
亡緝捕盗賊調湖廣運糧十萬石赴陜西以備兵荒
(名山藏)
二十二年二月詔移河南開封府存留米十二萬石
於陜西賑飢(名山藏)
孝宗弘治五年正月命織綵粧絨毼曳撒於陜西御史
張文諫命减之(名山藏)
六年十二月西安知府嚴永濬䟽言臣頃見陜西雜
造局二次䧏下圖式令織造綵粧絨毼凡四十九疋
先次坐𣲖二十五疋行布政使司辦料傭作費金三
千餘未就今復造二十四疋不知陛下珍此之多何
以用之下工部覆命織未就者悉罷(名山藏)
十一年十一月免陜西織造上用羊絨令小民舊欠
歲𣲖物料勘實奏免(名山藏)
武宗正德九年七月總制右都御史彭澤奏陜西荒飢
民流徙而徵調督運者如故恐關陜之患不在邊夷
而在飢民也請令總制都御史鄧璋賑濟平涼之東
督餉侍郎馮清賑濟平涼之西都御史王憲駐漢中
等處以安撫流民而别選才望廵撫陜西以代陳壽
戶部議覆詔璋清兼理賑濟憲撫流民壽仍舊廵撫
(世法錄)
世宗以正德十六年六月初立陜西諸郡大旱疫詔停
織絨袍於陜(名山藏)
嘉靖元年命出太倉銀二十萬運赴陜西蝗旱地方
給賑(續文獻通考)
十年令支太倉銀三十萬兩賑濟陜西又奏准陜西
災傷重大令各州縣官員戒諭富室將所積粟麥先
扣本家食用其餘照依時價糶與飢民若每石减價
一錢至五百石以上者給與冠帶一千石以上表為
義門被災人民逃出外境者招集復業各倍與賑濟
銀兩官給牛種隆冬時月飢民有年七十以上者添
給布一疋動支官銀收買遺棄子女州縣官設法收
養若民間有能自收養至二十口以上者給與冠帶
州縣官各於養濟院支預備倉糧設一粥厰就食者
朝暮各一次至麥熟而止(世法錄)
三十四年十二月以地震頒帑金恤之(華州志)
穆宗隆慶二年五月禮科何起鳴奏陜西西安郡縣地
震經月壓傷人民乞賜賑恤上曰地震重大所在被
災人民朕深憫念賑濟一事戶部議處以聞於是戶
部奏以本省織造羡餘銀八千八百三十兩並預備
倉糧相兼賑濟得旨撫安官須委用得人給散有法
俾小民得霑實惠(續文獻通考)
神宗萬歷十二年陜西廵按奏義婦王氏輸粟一千石
賑飢上命給銀竪坊旌表(續文獻通考)
十四年陜西廵撫奏三原民王一正輸銀三百兩麥
百石賑饑賜義官冠帶命撫按合旌其閭(西安府志)
愍帝崇禎四年正月二十六日諭曰朕覽章奏據陜西
延綏等處總督撫按各官屢報地方饑荒小民失業
甚有迫而從賊自罹鋒刃者誰非赤子顛連若斯誼
切痌瘝可勝憫惻兹特命戶兵二部共發銀十萬兩
差御史吳甡前去會同該省撫按相酌被災處所次
第賑給必須躬親料理實惠及民不許委官吏胥從
中侵没仍責成府州縣有司多方措處設法凑濟以
贍窮黎毋得專恃京庾反寬求牧果能實心幹辦奉
行得宜准與奏薦如有玩違闒茸及乘機染指的即
當參劾挐問還着大張曉諭開導愚氓朝廷軫念飢
貧特行賑賚嗟爾百姓何故不安本分甘作非為即
有已被脅從誤投賊黨若肯歸正便為良民嘉與維
新一體收恤其差去御史着遵體朝廷恤民戢亂之
意着實用心相機行事以副簡委待復命即以稱否
為爾功罪其欽承之特諭(柴菴䟽集)
七年三月山陜大饑發金五萬賑之(明紀編年)
九年五月下詔大赦山陜脅從羣盗令地方官多方
安插以消反側違者重治之(明紀編年)
陜西通志卷八十四
