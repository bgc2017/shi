陜西通志卷八十
紀事第五
唐
德宗建中元年夏六月築奉天城
術士桑道茂待詔翰林上言國家不出三年有厄會
奉天有王氣宜高垣堞為王者居使可容萬乘者德
宗素驗其術詔京兆尹嚴郢發衆數千及神策兵城
之時當盛夏趨功人莫知其故及朱泚反帝蒙難奉
天賴以濟(白孔六帖)
二年春二月帝御望春樓勞師
田悦加兵河上河南大擾詔移京西戎兵萬二千人
備關東帝御望春樓親誓師以遣之及賜宴諸將列
坐酒至神策將士皆不飲帝使問之惠元時為都將
對曰臣初發奉天軍帥張巨濟與臣等約曰斯役也
將策大勲建大名凱旋之日當共為歡苟未捷無以
飲酒故臣等不敢違約上稱歎久之降璽書慰勞(舊唐)
(書陽惠元傳)
四年冬十月涇原節度使姚令言犯京師帝如奉天
姚令言為涇原節度使李希烈叛圍襄城甚急十月
詔令言率本鎮兵五萬赴援涇士多攜子弟而來望
京師獲厚賞及師上路一無所賜時詔京兆尹王翊
犒軍士惟糲食菜餤而已軍士覆而不顧曰吾輩將
死於難而食且不飽安能以草命捍白刃耶國家瓊
林大盈寶貨堆積不取此以自活何往耶行至滻水
乃返戈大呼鼔譟而還以戈環令言令言急奏之上
恐令内庫出繒綵二十車馳賜之軍聲浩浩令言不
能戢街市居人狼狽走竄亂兵呼曰勿走不税汝間
架矣德宗令普王與學士姜公輔往撫勞之纔出内
門賊已斬關陣於丹鳳樓下是日德宗倉卒出幸賊
縱入府庫輦運極力而止(舊唐書姚令言傳)上與太子諸王
公主自苑北門出王貴妃以傳國寶繫衣中宦官竇
文場霍仙鳴帥宦官左右僅百人以從姜公輔扣馬
言曰朱泚嘗為涇帥坐弟滔之故廢處京師心常怏
怏亂兵若奉以為主則難制矣請召使從行上曰無
及矣遂行夜至咸陽飯數匕而過羣臣皆不知乘輿
所之白志貞王翊陸贄等追及上於咸陽上思桑道
茂之言幸奉天金吾大將軍渾瑊至衆心恃之稍安
(通鑑)德宗幸奉天郭曙方領家兵獵苑北聞蹕至伏謁
道左遂從乘輿入駱谷(白孔六帖)德宗將幸奉天自攜火
精劒出内殿因歎曰千萬年社稷豈為狗鼠所竊耶
遂以劒斫楹上鐵狻猊應手而碎左右皆呼萬歲及
乘輿遇夜侍從皆見上仗數尺光明即火精劒也(杜陽)
(雜編)德宗欲西幸有知星者奏云逢林即住帝曰豈欲
令朕止於林木間姜公輔曰不然但地亦應乃奉天
尉賈隱林謁帝於行在帝觀隱林氣色雄傑兼是忠
烈之家而名叶星者所奏帝因召於卧内以探籌略
之淺深隱林於御榻前以手板畫地陳攻守之策帝
甚異之隱林奏曰臣昨夢日墮於地臣以頭戴日上
天帝曰朕此來也乃已前定遂拜隱林為侍御史糾
劾行在(神異䤸)
朱泚據長安
時太尉朱泚罷鎮居晉昌里第是夜叛卒謀曰朱太
尉久囚於宅若迎為主大事濟矣泚嘗節制涇州衆
知其失權廢居怏怏又幸泚寬和乃請令言率騎迎
泚於晉昌里泚初遲疑以食飼之徐觀衆言既而諸
校齊至乃自第張炬火入居含元殿(舊唐書姚令言傳)朱泚
反以秀實失兵必恨憤且素有人望使騎往迎秀實
與子弟訣而入泚喜曰公來吾事成矣秀實曰將士
東征宴賜不豐有司過耳人主何與知公本以忠義
聞天下今變起倉卒當諭衆以禍福掃清宫室迎乘
輿公之職也泚默然秀實知不可乃陽與合(唐書段秀實傳)
朱泚擁徒居白華殿或教以迎天子泚顧望愕然光
禄卿源休至請間教以不臣詭稱符命泚悦張光晟
李忠臣皆新失職怨望亦勸成之(朱泚傳)泚反盧把白
志貞皆謂泚有功不宜首難得大臣一人持節慰曉
惡且悛德宗顧左右無敢行漵曰陛下不以臣亡能
願至賊中諭天子至意帝大悦漵退謂人曰吾知死
無益而決見賊者人臣食禄死其難所也方危時安
得自計即日齎詔見泚泚業僣逆故留漵客省不遣
卒被害(吳漵傳)
司農卿段秀實謀誅朱泚不克死之
秀實隂結將軍劉海賓姚令言都虞候何明禮欲圖
泚會源休教泚偽迎天子遣將韓旻領銳師三千疾
馳奉天秀實以為宗社之危不容喘遣人諭大吏岐
靈岳竊取令言印不獲乃倒用司農印追其兵旻至
駱繹得符還秀實謂海賓曰旻之來吾等無遺𩔖我
當直搏殺賊不然則死乃約事急為繼而令明禮應
於外翌日泚召秀實計事源休姚令言李忠臣李子
平皆在座秀實戎服與休並話至僣位勃然起奪其
象笏奮而前唾泚面大罵曰狂賊可磔萬段我豈從
汝反邪遂擊之中顙流血衊面匍匐走賊衆未敢動
而海賓等無至者秀實大呼曰我不同反胡不殺我
遂遇害海賓明禮靈岳皆繼為賊害帝在奉天恨用
秀實不極才垂涕悔悵(唐書段秀實傳)
朱泚遣使出潼關徵兵關將元光誅之
李夷簡為鄭縣丞遇朱泚僣逼德宗避難於奉天泚
初揚言將迎車駕逆順未辨俄而遣使速出潼關行
至華州郵吏李翼縱之不問夷簡謂翼曰朱泚必有
異謀前發豳隴兵五千救援襄城皆泚之部曲也今
所遣使是必遣往襄城耳上越在外未有防虞若五
千之兵倍道兼行不數日而至助泚為逆其為禍也
非細不如徑追其使若果挾徵兵之符便宜戮之翼
馳往潼關及之鞫驗果有泚符實追襄城之兵也翼
言於關將元光光立斬泚使收其符遣使間道獻於
行在遂以元光為華州刺史元光不舉翼之功罕知
者(册府元龜)
鳳翔衙將李楚琳叛殺其節度使張鎰以應朱泚
張鎰為鳳翔節度帝幸奉天鎰罄家貲將自獻行在
而營將李楚琳者嘗事朱泚得其心軍司馬齊映等
謀曰楚琳必為亂乃遣屯隴州楚琳知之稽故未行
鎰以帝在外心憂惑謂已亟去不為備楚琳夜率其
黨王玢李卓牛僧伽等作亂鎰縋城走不及遠與二
子皆為候騎所執楚琳殺之(唐書張鎰傳)映為行軍司馬
德宗出奉天鎰儒緩不知兵部將李楚琳素剽悍欲
介賊爲亂映與齊抗請先事誅之鎰不用更示寬大
徐謂楚琳曰欲以君使外若何楚琳恐夜殺鎰以應
賊映雅為軍中慕賴故得免奔奉天授御史中丞(齊映)
(傳)建中四年帝避難遷於奉天以城隘不可久議幸
鳳翔且依張鎰戶部尚書蕭復聞之遽請見曰竊聞
移幸鳳翔未審虛實帝曰有之復曰陛下大誤鳳翔
將士皆朱泚舊兵今泚悖逆此中必有同惡相濟者
臣尚慮張鎰不能久奈何擬幸鳳翔帝曰朕行計已
決試為卿駐駕一日屬鳳翔後營將李楚琳殺張鎰
自為節度使乃止(册府元龜)
朱泚僣號於長安
泚大陳旗章金石於廷傳言立宗室王監國士庶競
往觀泚僣即皇帝位於宣政殿號大秦建元應天侍
衛皆卒伍諸臣在位者纔十餘逼太常卿樊系為册
册成仰藥死(唐書朱泚傳)朱泚僣位長安既據府庫之富
不愛金帛以悦將士公卿家屬在城者皆給月俸神
策及六軍從車駕及哥舒曜李晟者皆給其衣糧加
以繕完器械日費甚廣及長安平府庫尚有餘蓄見
者皆追怨有司之横斂焉(文獻通考)
涇原留後馮河清發甲兵輸奉天
姚令言討關東以河清知留後幕府侍御史姚况領
州而行師過闕有急變德宗走奉天河清况聞問召
諸將計事東向哭相厲以忠義衆義其為無敢異言
即發儲鎧完仗百餘乘獻行在初帝之出六軍倉卒
無良兵士氣沮及河清輸械至被堅勒兵軍聲大振
拜河清涇原節度使(唐書馮河清傳)李觀為右龍武將軍領
兵千餘扈德宗奉天詔盡察諸軍整飭誰邏增募五
千人鼙旝讙䜿士氣益振(李觀傳)
李懷光率衆赴長安
帝狩奉天懷光率所部奔命方雨淖奮厲軍士倍道
進自蒲津絶河敗泚軍於醴泉(唐書李懷光傳)崔縱為運使
德宗出奉天方鎮兵未至縱勸李懷光奔命悉軍財
稱所須懷光兵疲久戰次河中遷延不進縱以金帛
先渡曰濟者即賜衆趨利爭西(崔縱傳)
朱泚犯奉天留後韓游瓌及都虞候渾瑊拒之
韓游瓌為邠寧節度留後奉天之狩游瓌與慶州刺
史論惟明以兵三千來赴自乾陵北趨醴泉未至有
詔引兵屯便橋次泥泉與泚兵值游瓌欲還奉天監
軍翟文秀曰吾壁於此賊敢踰我而西夾攻取之今
入奉天賊亦隨至是引賊迫天子也游瓌曰我寡賊
衆彼分以亢我猶能鼔而西也不如先入衛天子且
奉天無強卒安得夾攻遂還奉天泚兵攝攻之戰不
利泚兵奪門游瓌殊死戰乃解泚大治戰棚雲橋士
皆懼游瓌曰賊取佛祠乾木為攻具可以火之(唐書韓游)
(瓌傳)渾瑊為都虞候帝狩奉天瑊率家人子弟以從授
京畿渭北節度使朱泚兵薄城戰譙門晨至日中不
解或以芻車至瑊曳車塞門焚以戰賊乃解(渾瑊傳)泚
自是日來攻城瑊游瓌晝夜力戰豳州兵救襄城者
聞泚反突入潼關歸泚於奉天普潤戍卒亦歸之有
衆數萬(通鑑)
將軍吕希倩高重傑戰死
賊三面攻奉天渾瑊力戰禦之方退大將吕希倩死
之賊自丁未攻城至己巳二十餘日矢石不絶(舊唐書德)
(宗本紀)帝使高重傑屯梁山禦賊賊將李日月殺之帝
拊尸哭盡哀結蒲為首以葬泚得首亦哭曰忠臣也
用三品葬焉日月銳甚自謂無前乃燒陵廟鹵御物
帝患之渾瑊伏兵漠谷引數千騎跳攻長安泚大警
踣榻前瑊引却日月尾追遇伏鬭射日月殺之泚悵
恨其母不哭罵曰奚奴天子負爾何事死且晚(唐書朱泚)
(傳城按鑑注梁山在奉天北五里乾陵在焉)
將軍劉德信破賊衆於見子陵進軍東渭橋
汝鄭應援使劉德信將子弟軍在汝州(通鑑注云是年募嘗為節)
(度等使子弟從軍使劉德信將之救襄城)聞難引兵入援與泚衆戰於見
子陵破之以東渭橋有轉輸積粟進屯東渭橋(通鑑按)
(鑑注漢薄太后陵近文帝陵俗呼為見子陵)
十一月隴州戍將叛歸朱泚行營留事韋臯討誅之
初泚鎮鳳翔既歸節而留兵五百戍隴上以部將牛
雲光督之至是雲光謀請臯為帥將劫以臣泚别將
翟煜伺知以白臯雲光懼不克率衆出奔汧陽遇泚
奴使臯所謂雲光曰太尉已為天子使我以御史中
丞授臯若聽固吾人也不受遂可誅之請以兵俱許
之臯迎勞先納奴偽受泚詔即讓雲光曰既去而復
何也對曰向未知公之命故去今還願與公同生死
臯曰大使苟無他圖請釋甲安衆而後可入雲光以
臯諸生無能為乃命士委仗鎧臯受而納其卒明日
置酒大會奴雲光與其卒至臯伏兵殺之以其首徇
泚復使他奴拜臯鳳翔節度使臯亦斬之(唐書韋臯傳)
官軍及賊戰於漠谷敗績
建中四年十月在奉天靈武留後杜希全鹽州刺史
戴休顔夏州刺史時嘗春合率兵六千赴難將至帝
召宰相盧把關播與白志貞渾瑊同議來路利害把
與志貞以漠谷路為便瑊曰漠谷險隘必為賊所邀
若取乾陵北適附栢城守固而行便取城東北鷄子
堆下與城中掎角相應且分賊勢朱泚必不敢更於
陵寢往來杞曰漠谷路近若慮逆賊邀擊即此出兵
應接更取乾陵路過恐驚陵寢瑊曰今朱泚圍城斬
伐松栢以夜繼日驚動多矣况又城中事危諸道救
兵不至唯希全等率兵赴難所繫不輕若此軍得於
鷄子堆下營固守善地則朱泚可以計破杞曰陛下
以順討逆豈同逆賊乎若令希全等北來即是自驚
陵寢白志貞復贊其言帝重違之遂命取漠谷路丙
子希全等軍至漠谷果為逆賊邀擊乘高以大弩巨
石左右連擊殺傷頗甚(册府元龜天按鑑注漠谷在奉城西北)
李晟尚可孤入援
帝出奉天有詔召晟拜神策行營節度使進臨渭北
壁東渭橋(唐書李晟傳)晟聞上幸奉天引兵出飛狐道晝
夜兼行自蒲津濟軍於東渭橋有卒四千晟善於撫
御與士卒同甘苦人樂從之旬月間至萬餘人神策
兵馬使尚可孤將三千人在襄陽自武關入援軍於
七盤(七盤即古繞霤之險)敗泚將仇敬忠遂取藍田(通鑑)
潼關守將李元諒克華州
李元諒為太子詹事李懷讓節度鎮國署奏以自副
德宗出奉天賊遣將何望之襲華州刺史董晉棄城
走望之欲聚兵以絶東道元諒自潼關引兵徑薄其
城拔之時兵興倉卒裹罽為鎧剡蒿為矢募兵數日
至萬餘軍氣乃振時尚可孤守藍田元諒屯昭應王
權壁中渭橋賊兵不能逾渭南(唐書李元諒傳)
馬燧遣兵赴長安
燧遣軍司馬王權以兵五千走奉天又遣子彙與諸
將子壁中渭橋(唐書馬燧傳)
渾瑊擊泚破走之奉天圍解
泚治攻具矢石四集如雨晝夜不息凡浹日鑿塹圜
城城中死者可藉人心危惴或夜縋出掇蔬本供御
帝與瑊相泣泚方據乾陵下瞰城翠翟紅袍左右宦
人趨走宴賜拜舞又縱慢辭戲斥天子以為勝在景
刻使騎環馳責大臣不識天命造雲梁廣數十丈施
大輪濡氈及革冒之周布水囊為鄣指城東北構水
廬蒙革周置之運薪土其下將塞隍帝召瑊授以詔
書千餘自御史大夫實封五百戶而下募突將死士
當賊賜瑊筆使量功署詔不足則署衣以授因曰朕
與公訣矣令馬承倩往有急可奏瑊俯伏嗚咽帝撫
而遣之瑊前與防城使侯仲莊揣雲梁所道掘大隧
積馬矢及薪然之賊乘風推梁以進載數千人王師
乘城者皆凍餒甲敝兵鈍瑊但以忠義感率使當賊
人憂不支羣臣號天以禱瑊中矢自揠去被血而戰
愈厲雲梁及隧而陷風返悉焚賊皆死舉城歡譟是
日詔授瑊二子官乃第賞將校泚攻城益急會李懷
光奔難賊乃去(唐書渾瑊傳)李懷光將抵奉天前遣禆將
張韶以蠟韜表隨賊攻城叩壘呼曰我朔方使也縋
而上比登身被數十矢時帝被圍急聞之喜即持韶
大號城上人心乃安又敗賊於魯店解圍去(李懷光傳)幸
順天時順宗為太子倉卒間嘗親執弓矢率禁軍先
後導衞備嘗辛苦及賊來攻奉天城中危迫人人恂
慄不自保帝朝夕自巡城傳宣慰勞督勵戰士其有
用命及死事者登時與入陳奏隨加賞贈故戰士無
不感激奮發氣益百倍(册府元龜)
李懷光至奉天詔引軍還取長安
李懷光來赴難數與人言盧杞趙贊白志貞之姦佞
且曰吾見上當請誅之把聞之懼言於上曰懷光勲
業賊徒破膽若使之乘勝取長安此破竹之勢也今
聽入朝留連累日使賊得成備恐難圖矣上以為然
詔懷光直引軍屯便橋與李建徽李晟陽惠元共取
長安懷光自以數千里赴難咫尺不得見天子意殊
怏怏曰吾今已為姦臣所排遂引兵行(綱目)
興元元年春二月詔李晟引兵會李懷光於咸陽
李晟壁東渭橋劉德信自扈澗敗歸軍囂無制德信
入謁晟晟責所以敗斬之以數騎入壁勞其軍無敢
動晟已并兵軍益振李懷光軍咸陽不欲晟當一面
請與晟合有詔徙屯乃引趨陳濤斜與懷光聯壘晟
每與賊戰必錦裘繡帽自表指顧陣前懷光望見惡
之戒曰將務持重豈宜自表襮為賊餌哉晟曰昔在
涇原士頗相畏欲令見之奪其心爾晟說懷光進兵
懷光不納每兵至都城下懷光軍多擄掠晟軍整戢
懷光使分所獲遺之又辭不敢受(唐書李晟傳)李懷光屯
咸陽李晟會陳濤斜壁壘未具賊大至晟說懷光曰
賊保宫苑攻之良難今敢離窟穴與公薄戰此天以
賊賜公也懷光曰吾馬未秣士未飯可遽戰哉晟不
得已閉壁不出(李懷光傳)
李晟還軍東渭橋
晟說懷光進兵不納懷光謀沮撓其軍即奏言神策
兵給賜比方鎮獨厚今桀逆未平軍不可以異且衆
以為言臣無以解惟陛下裁處懷光欲晟自削其軍
則士怨易撓晟曰公元帥軍政得專之晟將一軍惟
所命懷光默然乃止懷光屯咸陽凡八旬帝數促戰
以伺賊隙為言卒不出兵隂通朱泚反亦寢露晟懼
為所并上言當先變制備未報會帝議幸咸陽督戰
懷光大駭疑帝奪其軍圖反益急晟與李建徽陽惠
元皆聯屯適有使者到晟軍晟乃令曰有詔徙屯即
結陣趨東渭橋後數日懷光并建徽惠元兵惠元死
之(唐書李晟傳)陸贄為翰林學士李懷光異志已萌欲激
怒諸軍表論諸軍衣糧薄神策衣糧厚意在撓沮李
晟密奏恐其有變帝憂之遣贄使懷光宣諭使還贄
奏事曰賊泚勢窮援絶引日偷生懷光總仗順之軍
乘制勝之氣鼓行芟翦易若摧枯乃諸帥每欲進取
懷光輒沮其謀據兹事情殊不可解陛下意在全護
委曲聽從觀其所為亦未知感若不别為規略漸相
制持終恐變故難測今李晟奏請移軍適遇臣銜命
宣諭懷光懷光大自矜誇已肆輕言不可中變伏望
以李晟表出付中書勅下依奏别賜懷光手詔示以
移軍事雖蓄異端何繇起怨臣初奉使諭旨本緣糧
料不均偶屬移軍事相諧會幸懷光詭對且無阻絶
之言機宜合并若有幽贊一失其便後何可追幸垂
裁察德宗初望懷光迴意破賊故晟累奏移軍不許
及贄累陳懷光反狀乃可晟之奏遂移軍渭橋而鄜
坊節度李建徽神策行營陽惠元猶在咸陽贄慮懷
光并建徽等軍又奏曰懷光當管師徒足以獨制兇
寇逗留未進抑有他繇所患太彊不資傍助比者李
晟請移軍就東建徽惠元勢轉孤弱為其吞噬理在
必然今因李晟願行便遣合軍同往託言晟兵素少
慮為賊所邀藉此兩軍迭為掎角仍先諭旨密使促
裝詔書至營即日進路懷光意雖不欲然亦計無所
施是謂先人有奪人之心疾雷不及掩耳德宗曰卿
所料極善然李晟移軍懷光必已惆悵若遣建徽惠
元就東則足得為辭且俟旬時晟至東渭橋不旬日
懷光果得兩節度兵建徽單騎遁而獲免惠元中路
被執害之報至行在人情大恐翌日移幸山南(册府元龜)
李懷光城咸陽移軍據之
李晟以為懷光反狀已明緩急宜有備詔加懷光太
尉賜鐵券遣使諭旨懷光對使者投鐵券於地曰人
臣反賜鐵券懷光不反今賜鐵券是使之反也辭氣
甚悖左兵馬使張名振當軍門大呼曰太尉視賊不
擊待天使不敬果欲反邪懷光曰我不反欲蓄銳以
候時耳懷光又發卒城咸陽移軍據之名振曰乃者
言不反今不攻長安殺朱泚取富貴而拔軍此來何
邪懷光殺之懷光潜與朱泚通謀其養子石演芬遣
客詣行在告之事覺懷光召演芬責之曰我以爾為
子奈何負我死甘心乎演芬曰天子以太尉為股肱
太尉以演芬為心腹太尉既負天子演芬安得不負
太尉乎苟免賊名而死死甘心矣懷光使左右臠食
之皆曰義士也以刀斷其喉而去(綱目)
梁州迎駕使張用誠叛牙將馬勛擒殺之
德宗欲幸梁洋嚴振遣兵五千至盩厔以俟南幸其
將張用誠隂謀叛背輸欵於李懷光朝廷憂之會梁
州將馬勛至上臨軒與之謀勛曰臣請計日至山南
取節度符召之即不受召臣當斬其首以復命上喜
曰幾日當至勛尅日時而奏上勉勞而遣之勛既得
振符乃與壯士五十人偕行出駱谷用誠以為未知
其叛以數百騎迓勛勛與俱之傳舍用誠左右森然
勛曰天寒且休軍士左右皆退勛乃令人多焚其草
以誘之軍士爭附火勛乃令人從容出懷中符示之
曰大夫召君用誠惶駭起走壯士自背束其手而擒
之不虞用誠之子居後引刀斫勛勛左右遽承其背
刀不甚下微傷勛首遂格殺其子而仆用誠於地令
壯士跨其腹以刃擬其喉曰聲則死之勛馳就其軍
營士已被甲執兵勛大言曰汝等父母妻孥皆在梁
州棄之從人反逆將欲滅汝族耶大夫使我取張用
誠不問汝輩乃何為乎衆讋伏於是縛用誠遣送洋
州振杖殺之拔其二使總其衆勛以藥自封其首來
復命愆約半日(譚賓錄)
李懷光反帝狩梁州
二月甲子李懷光反丁夘如梁州懷光將孟廷保以
兵來追左衛大將軍左仲莊敗之於驛店(唐書德宗本紀)時
部將韓游瓌將兵衛奉天懷光約令為變游瓌以聞
數日又密書趣之門者捕送又遣將趙昇鸞諜於奉
天昇鸞告渾瑊曰懷光遣達奚承俊火乾陵使我為
内應以脅乘輿瑊白發其姦請帝決幸梁州帝令瑊
戒嚴未畢帝自西門出詔戴休顏守奉天懷光遣將
孟廷寳惠靜夀孫福率輕騎趣南山糧料使張增遇
之三人計曰吾屬以叛聞不如緩兵彼怒不過不吾
將耳使增紿衆曰由此東吾有見糧可食也廷寶等
引而東縱卒大掠百官遂入駱谷追帝不及還白懷
光懷光怒悉罷其兵(李懷光傳)李懷光叛誘游瓌為變游
瓌白發其書帝曰卿可謂忠義矣對曰臣安知忠義
但懷光誣臣使震驚乘輿後持臣自解帝嘉其誠從
問計欲安出對曰懷光總諸府兵怙以為亂今邠有
張昕靈武有寗景璿河中有吕鳴岳振武有杜從政
潼關有李朝臣渭北有竇覦皆守將也陛下以其衆
與地授之罷懷光權而尊以元功諸將仰首各聽其
帥彼安能以亂帝曰罷懷光權而泚益張若何對曰
陛下約士以不次之賞今貢賦方至發而酬之其守
自固邠有萬精甲臣得將之可以誅賊四方仗義而
起賊不足慮帝美其言會懷光誘復至渾瑊得書稍
嚴卒以警游瓌不知發怒嫚罵瑊帝疑有變即日幸
梁州游瓌使子從帝(韓游瓌傳)
三月兵馬使韓游瓌率兵入邠州留後張昕叛討斬之
懷光檄假游瓌邠州刺史欲因張昕殺之游瓌既失
兵不知所圖有客劉南金說曰邠有留甲可以立功
殆天假也游瓌悟誘舊部兵八百馳入邠說昕曰懷
光自蹈禍機公今可取富貴無共汚不義也我願以
麾下為公先驅昕不聽游瓌移疾不出隂結其將高
固等昕欲殺游瓌戒左右衷甲入昕小吏李岌潜白
游瓌伏甲先起高固等應之斬昕首以聞時懷光子
玟在邠游瓌衞出之曰殺之祗以怒敵至必遽不如
捨之(唐書韓游瓌傳)懷光遣使詣邠州令張昕悉發所留兵
萬餘人及行營將士家屬會涇陽仍遣其將劉禮等
將三千餘騎脅遷之游瓌隂與諸將高固楊懷賓等
相結時崔漢衡以吐蕃兵營於邠南高固曰昕以衆
去則邠城空矣乃詐為渾瑊書詔吐蕃使稍逼邠城
昕等懼不敢出昕謀殺諸將之不從者游瓌知之先
與高固舉兵殺昕(通鑑)
詔加李晟同平章事諸軍分屯討賊
帝自行在遣晟將張少弘口詔進晟尚書左僕射同
中書門下平章事晟受命拜且泣曰京師天下本若
皆執羈靮誰將復之乃繕甲兵治陴隍以圖收復是
時晟提孤軍横當寇鋒恐二盜合以軋之則卑詞厚
幣偽致誠於懷光者時厫廥單覂乃使張或假京兆
少尹多署吏調畿内賦不淹旬芻米告具乃陳兵下
令曰國家多難見危死節自吾之分公等此時不誅
元凶取富貴非英豪也渭橋斷賊首尾吾欲與公戮
力一心建不世之功可乎士皆雪泣曰惟公命於是
駱元光以華州之衆守潼關尚可孤以神策兵保七
盤皆受晟節度戴休顔舉奉天韓游瓌悉邠寧軍從
晟懷光始懼奔河中(唐書李晟傳)
李懷光大掠涇陽等縣
李懷光奪李建徽陽惠元等軍屯好畤然其下稍稍
攜貳泚始憚之至是遂欲臣懷光懷光怒告絶益不
安乃引兵掠涇陽三原富平遂如河中(唐書李懷光傳)
夏四月李懷光部將趙貴先來降
建中初裴向為同州刺史李紓從事李懷光叛河中
使其將趙貴先築壘於同州紓奔奉天向領州務詣
貴先軍壘以順逆之理責之貴先感悟遂來降故同
州不陷向由是知名(册府元龜)
李懷光陷坊州渭北守將竇覦復之
懷光使其將符嶠襲坊州據之渭北守將竇覦帥獵
團七百圍之嶠請降詔以覦為渭北行軍司馬(通鑑)
車駕次梁州
三月庚寅車駕次城固壬申至梁州(舊唐書德宗本紀)德宗
鑾駕之幸梁洋中書舍人齊映為之御下洋州青源
川見旌旗蔽野上心方駭謂泚兵有諳疾路者透秦
嶺而要焉俄見梁帥嚴震具櫜鞬拜御馬前具言君
臣亂離嗚咽流涕上大喜勅令震上馬前去與朕作
主人映身本短小聲氣抑揚乃曰嚴震合與至尊導
馬御膳自有所司頃之上次洋州行在召映責以儒
生不達時變煙塵時須姑息戎帥映伏奏曰山南士
庶只知有嚴震不知有陛下今者天威親臨令巴蜀
士民知天子之尊亦足以盡震為臣子之節上深嘉
歎震聞特拜謝映時議許映(乾&KR0871;子)嚴震為山南西道
節度觀察等使及朱泚竊據京城泚令腹心穆廷光
宋瑗等齎帛書誘結震震集衆斬廷光等仍發兵出
界至盩厔以東守禦賊竟不能為害車駕入駱谷且
無驚擾帝匆遽行幸梁州山南地素貧褊又連遭山
賊剽衂之後雖云十五州之地其實未敵江南三數
縣戶口震悉心供應人既不擾事亦不闕(册府元龜)陸贄
為翰林學士從狩奉天恒居中參裁可否時號内相
從幸梁州帝偶與相失夜召不得詔得贄者賞千金
及來謁太子以下皆賀時機務填委書詔日數百他
學士筆閣不得下贄沛然有餘吏承寫不給皆周盡
事情人人可曉常勸帝痛自咎悔以謝天下庶叛者
革心贄所行制書雖武夫悍卒無不感泣思奮(嘉興府志)
夏四月渾瑊以吐蕃兵拔武功
渾瑊遷奉天行營副元帥帝臨軒授鉞用漢拜韓信
故事制曰寇賊干紀授爾節鉞以戢多難往欽哉瑊
頓首曰敢不畢力以對揚天子休命乃率諸軍趨京
師賊韓旻拒武功瑊率吐蕃論莽羅兵破之武亭川
斬首萬級遂屯奉天以抗西面(唐書渾瑊傳)渾瑊率諸軍
出斜谷崔漢衡勸吐蕃出兵助之尚結贊曰邠軍不
出將襲我後韓游瓌聞之遣其將曹子達將兵三千
往會瑊軍吐蕃遣兵二萬從之李楚琳遣將石鍠將
卒七百從瑊拔武功朱泚將韓旻攻武功鍠以其衆
迎降瑊戰不利收兵登西原(在武功縣西)會曹子達以吐
蕃至擊旻大破之於武亭川(在武功縣南漆渭交合處)斬首萬餘
級旻僅以身免瑊遂引兵屯奉天與李晟東西相應
以逼長安(通鑑)
五月韓滉遣使貢獻至梁州
韓滉為鎮海軍節度使帝狩梁州獻縑十萬匹請以
鎮兵三萬助討賊有詔嘉勞(唐書韓滉傳)山南地熱上以
軍士未有春服亦自御袷衣五月鹽鐵判官王紹以
江淮繒帛來至上命先給將士然後御衫韓滉欲遣
使獻綾羅四十擔詣行在幕僚何士幹請行滉喜曰
君能相為行請今日過江士幹歸别家則家之薪米
儲偫已羅門庭矣登舟則資裝器用已充舟中矣每
擔夫與白金一版置腰間又運米百艘以餉李晟自
負囊米置舟中將佐爭舉之須臾而畢艘置五弩手
以為防援有寇則叩舷相警五百弩已彀矣比至渭
橋盜不敢近時關中兵荒斗米五百及滉米至減五
之四(通鑑)
神策軍節度使尚可孤及賊戰於藍田西破之會師圍
長安
五月壬辰尚可孤破賊於藍田(舊唐書德宗本紀)尚可孤遷
神策京畿渭南商州節度使仇敬復來寇可孤率兵
擊擒敬斬之遂進軍與副元帥李晟決策攻討可孤
之師為先鋒(尚可孤傳)
副元帥李晟等收復京師朱泚敗走
晟邏士得姚令言崔宣諜者晟命飯飲之遣還敕曰
為我謝令言等善為賊守乃引兵叩都門賊不敢出
振旅而還明日會諸將圖所向衆對先拔外城然後
清宫晟曰外城有里閈之隘若設伏格戰居人囂潰
非計也賊重甲精兵聚苑中今直擊之是披其心腹
將圖走不暇諸將曰善乃自東渭橋移壁光泰門以
薄都城連溝柵而賊將張庭芝李希倩求戰晟曰賊
不出是吾憂也今乃冒死來天誘之矣勒吳銑等縱
兵鏖擊賊攻華師急晟以精騎馳救中軍譟而從大
破之乘勝入光泰門再戰賊却僵尸相藉餘衆走白
華賊大哭終夜不息翌日將復戰或請待西師晟曰
賊既敗當乘機撲殄苟俟西軍是容其為計豈吾利
耶乃悉軍軍光泰門使王佖李演將騎史萬頃將步
抵苑北晟先夜隤苑垣為道二百步比兵至賊已伐
木塞以拒戰晟叱諸將曰安得縱賊今先斬公矣萬
頃懼先登拔栅以入佖督騎繼之賊崩潰執其將叚
誠諫大兵分道進雷譟震地令言庭芝希倩等殊死
鬭晟令唐良臣等步騎奔突賊陣成輒北十餘遇皆
不勝䠞入白華賊伏千騎出官軍背晟以麾下百騎
自馳之左右呼曰相公來賊驚潰禽馘略盡泚率殘
卒萬人西走田子奇追之餘黨悉降晟引軍屯含元
外庭令軍中曰五日内不得輒通家問違者斬遣京
兆尹李齊運部長安萬年令分慰居人秋毫無所擾
坊人之遠者宿昔乃知王師之入也明日孟涉屯白
華尚可孤屯望仙門駱元光屯章敬寺晟屯安國寺
斬賊用事者及臣賊宦䜿於市表著節不屈者擇文
武攝臺省官以俟乘輿露布至梁帝感泣(唐書李晟傳)始
張光晟以精兵壁九曲距東渭橋十里密約降於晟
晟之入光晟勸泚等出奔故泚挾令言庭芝休子平
朱遂西走光晟衛出之因詣晟降(朱泚傳)王佖者晟之
甥晟在師佖無不從攻朱泚於光泰門賊方銳佖與
李演鏖戰蹀血賊數北諸軍乘之遂大振(王佖傳)李晟
破賊瑊與韓游瓌戴休顔以西軍收咸陽進屯延秋
門(渾瑊傳)戴休顔遷奉天行營節度使合渾瑊兵破泚
偏師追至中渭橋京師平又與瑊率兵趨岐陽邀泚
殘黨加檢校尚書右僕射(戴休顔傳)李晟收京師次滻西
元諒先奮鏖賊敗之進屯苑東晟使壞苑垣入泚連
戰皆北遂大潰京師平(李元諒傳)朱泚為晟等所敗走涇
州晟遣衙前將兼御史大夫張少烈上收京師露布
至百僚稱賀帝覽之感泣百官皆出涕稱萬歲曰晟
虔奉聖謨盪滌兇惡古之樹勲力復都邑者往往有
之至於不驚宗廟不易市肆長安人不識旌旗安堵
如初三代以來未之有也帝笑曰天生李晟為社稷
萬民不為朕也(册府元龜)
秋七月車駕次鳳翔
上問陸贄今至鳳翔有迎駕諸軍形勢甚盛因此遣
人代李楚琳何如贄上奏以為如此則事同脇執以
言乎除亂則不武以言乎務理則不誠不如俟奠枕
京邑徵授一官彼將奔走不暇安敢復勞誅鉏哉戊
午車駕發漢中秋七月丙子至鳳翔斬喬琳蔣鎮張
光晟等李晟以光晟雖臣賊而滅賊亦頗有力欲全
之上不許(通鑑)
車駕還長安
晟遣大將吳詵以兵三千到寳鷄清道自請迎扈不
許帝至自梁晟以戎服見三橋帝駐馬勞之晟再拜
頓首賀克殄大盜廟朝安復已即跪陳不能指日破
賊至乘輿再狩乃臣不職之咎請死伏道左帝為掩
涕命給事中齊映起之使就位有詔賜第永崇里涇
陽上田延平門之林園女樂一列晟入第京兆供帳
教坊鼓吹迎導詔將相送之帝紀其功自文於碑敕
皇太子書立於東渭橋以示後世又令太子錄副以
賜始晟屯渭橋也熒惑守歲久乃退府中皆賀曰熒
惑退國家之利速用兵者昌晟曰天子暴露人臣當
力勤死難安知天道耶至是乃曰前士大夫勸晟出
兵非敢拒也且人可用而不可使之知也夫惟五緯
盈縮不常晟懼復守歲則我兵不戰自屈矣皆曰非
所及也(唐書李晟傳)七月壬午至長安渾瑊韓游瓌戴休
顔以其衆扈從李晟駱元光尚可孤以其衆奉迎步
騎十餘萬旌旗數十里晟謁見上於三橋上駐馬慰
撫至宫每間日輒宴勲臣李晟為首渾瑊次之諸將
相又次之(通鑑)
八月遣渾瑊等討李懷光軍於同州
上命渾瑊駱元光討李懷光懷光遣其將徐庭光以
精卒六千軍長春宫以拒之(通鑑)
冬十月懷光遣兵寇同州官軍敗績
丙辰李懷光將閻宴寇同州官軍敗於沙苑詔徵邠
州之兵韓游瓌將甲士六千赴之(通鑑)
十二月渾瑊及李懷光戰於乾坑敗績
十二月乙酉渾瑊及李懷光戰於乾坑敗績(唐書德宗本紀)
(今按乾坑在同州境)
貞元元年夏四月馬燧渾瑊破李懷光兵於長春宫
四月壬午馬燧渾瑊破懷光兵於長春宫南遂掘塹
圍宫城懷光諸將相繼來降詔以燧瑊為招撫使韓
游瓌請兵於渾瑊共取朝邑懷光將閻宴欲爭之士
卒指邠軍曰彼非吾父兄則吾子弟奈何以白刃相
向乎語甚囂宴遽引兵去懷光知衆心不從乃詐稱
欲歸國聚貨財飾車馬云俟路通入貢由是得復踰
旬月時連年旱蝗資糧匱竭言者多請赦懷光李晟
上言赦懷光有五不可但敇諸道圍守旬時必有内
潰之變何必養腹心之疾為他日之悔哉馬燧入朝
奏稱懷光凶逆尤甚赦之無以令天下願得一月糧
必為陛下平之上許之(通鑑)
秋八月馬燧取長春宫
賊將徐庭光守長春宫城燧度長春不下則懷光固
守久攻所傷必衆乃挺身至城下見庭光庭光再拜
燧曰公等朔方士自禄山以來功高天下奈何棄之
為滅族計若從吾言非止免禍富貴可遂也未對燧
曰爾以吾為欺耶今不遠數步可射我披而示之心
庭光感泣一軍皆流涕即率衆降燧以數騎入其城
衆大呼曰吾輩等更為王人矣渾瑊亦自以為不及
也嘗疑馬公能窘田悦今觀其制敵有過人者吾不
逮遠矣進營焦籬堡堡將降餘戍望風遁去燧濟河
賊將牛名俊斬懷光降河中平(唐書馬燧傳)
二年夏四月韓滉運米至關中給軍
關中倉庫竭禁軍或自脱巾呼於道曰拘吾於軍而
不給糧吾罪人也會韓滉運米三萬斛至陜上喜至
東宫謂太子曰米至陜吾父子得生矣時禁中不釀
命於坊市取酒為樂至是麥始熟市有醉人當時以
為嘉瑞(通鑑)
秋八月吐蕃入寇遣兵屯咸陽
貞元二年八月吐蕃寇涇隴邠寧數道掠人畜取禾
稼西境騷然諸道節度及軍鎮咸閉壁自守而已京
師戒嚴上遣左將軍張獻甫與神策將李昇曇蘇清
沔等屯於咸陽召節度駱元光率衆戍咸陽以援之
(舊唐書吐蕃傳)
九月吐蕃逼好畤鳳翔節度使李晟遣兵於汧陽敗之
九月以吐蕃遊騎及好畤上復遣張獻甫屯於咸陽
鳳翔節度使李晟以吐蕃侵軼遣其將王佖夜襲賊
營率驍勇三千人入汧陽戒之曰賊之大衆當過城
下甚勿擊其首尾首尾雖敗中軍力全若合勢攻之
汝必受其弊候其前軍已過見五方旗虎豹衣則其
中軍也出其不意乃是奇功佖如其言擊之衆果敗
副將史廷光力戰死之又寇鳳翔城下李晟出兵禦
之一夕而退十月李晟遣兵襲吐蕃之堆沙堡大破
之焚其儲積斬蕃首扈屈律設贊等七人傳首京師
(舊唐書吐蕃傳)
十二月吐蕃寇陷緣邊諸州以馬燧為招討使
吐蕃陷夏州刺史托拔乾暉率衆而去據其城又寇
麟州州素無城壁人皆奔散(舊唐書吐蕃傳)十二月馬燧為
綏銀麟勝招討使(唐書德宗本紀)
三年春正月淮西戌兵自鄜州叛歸討斬之
陳&KR0726;奇舉淮西降詔發其兵於京西防秋會僊奇為
吳少誠所殺少誠密遣人召門槍兵馬使吳法超等
使引兵歸蒲不之知法超等遂引步騎四千自鄜州
叛歸渾城使其將白娑勒追之反為所敗上急遣中
使勅陜虢觀察使李泌發兵防遏泌遣將伏隘擊之
(通鑑)
二月復夏州
二月己卯華州潼關節度使駱元光克夏州(唐書德宗本紀)
八月吐蕃寇隴州刺史韓清沔敗之
吐蕃率羌渾之衆犯塞分為三道其一趨隴州一趨
汧陽之東一趨釣竿原連營數十里其汧陽賊營距
鳳翔四十里士庶奔駭賊遣羌渾之衆衣漢戎服假
稱邢君牙之衆奄至吳山及寳鷄北界焚燒廬舍驅
掠人畜百姓丁壯者驅之以歸羸老者咸殺之或斷
手鑿目棄之而去初李晟在鳳翔令伐大木塞安化
峽及是賊並焚之九月詔神策軍將石季章以衆三
千戍武功唐良臣戍百里城是月吐蕃大掠汧陽吳
山(通鑑註吳山縣屬隴州隋長蛇縣地)等界人庶男女萬餘口渾瑊遣
其將任蒙王以衆三千戌好畤吐蕃復至圍隴州刺
史韓清沔與蘇太平夜出兵伏於大像龕及夜半令
城中及龕各舉火相應賊大驚因襲其營賊乃退散
(舊唐書吐蕃傳)
冬十月吐蕃寇長武城
十月吐蕃數千騎復至長武城韓全義率衆禦之韓
游瓌之將請以衆助之游瓌不許及暮賊退全義亦
引還自是賊之騎常往來邠涇之間諸城西門無敢
啟者(舊唐書吐蕃傳)
四年夏五月吐蕃入寇韓全義禦之於長武
四年五月蕃三萬騎略涇邠寧慶鄜五州之鄙焚吏
舍民閻係執數萬韓全義以陳許兵戰長武無功初
吐蕃盜塞畏春夏疾疫嘗以盛秋及是得唐俘多厚
給產質其孥故盛夏入邊(唐書吐蕃傳)
盜韋士元等劫掠京城六月捕誅之
韋士元貞元四年四月與盧寧等四人白晝挾弓操
劒於萬年縣常樂坊盜縣吏捕之士元等突殺吏步
相自延興門逸焉六月士元棄市居賊人豳王孫湛
絞士元既死其黨盧寧梁劒等三人劫近城村盧射
殺捕吏居人多棄業投城德宗乃發神策善弩騎與
長安萬年縣官率人吏具器械急捕之又射殺神策
將及縣吏二十餘人以刃殺一人奪弩犯圍而逸又
遣神策兵二百人助之居數日偷長梁劒以中矢死
南山下得其屍送之盧寧等二十人竟失所在(册府元龜)
五年夏吐蕃寇長武
吐蕃寇長武城韓全義敗之於佛堂原(唐書德宗本紀)
六年春二月詔葬佛骨於岐陽
初岐陽有佛指骨寸餘葬於無憂王寺或奏請出之
以示衆帝乃出之置於禁中精舍又送於京師佛寺
傾都瞻拜施財物累鉅萬是日命中官送歸岐陽神
策行營節度使鳳翔尹邢君牙迎護葬於舊所(册府元龜)
十二年秋九月帝如魚藻宫
貞元十二年九月癸卯幸魚藻宫即日還宫(册府元龜)
十三年夏四月帝如興慶宫
貞元十三年四月壬戍幸興慶宫龍堂求雨七月幸
魚藻宫池先深一丈更掏加四尺(册府元龜)
十四年夏閏五月長武城軍亂都虞候高崇文討平之
閏五月庚申以神策行營節度使韓全義為夏綏銀
宥節度使全義時屯長武城詔率其衆赴鎮士卒以
夏州磧鹵又盛夏不樂徙居辛酉軍亂殺大將軍王
栖巖全義踰城走都虞候高崇文誅首亂者衆然後
定崇文幽州人也丙子以崇文為長武城都知兵馬
使不降勅令中使口宣授之(通鑑)
秋七月吐蕃陷麟州
吐蕃陷麟州殺刺史郭鋒湮湟墮陴係居人掠黨項
諸部屯横槽峯(唐書吐蕃傳)
十八年冬十月鄜坊軍亂都虞候裴玢討平之
十月己酉鄜坊節度使王栖曜薨中軍將何朝宗謀
作亂夜縱火都虞候裴玢潜匿不救火旦擒朝宗斬
之以同州刺史劉公濟為鄜坊節度使以玢為行軍
司馬(通鑑)
憲宗元和元年春三月夏綏留後楊惠琳作亂伏誅
初韓全義入朝以其甥楊惠琳知夏綏留後杜元裳
以全義出征無功以將軍李演為夏綏節度使惠琳
勒兵拒之河東節度使嚴綬表請討之遣牙將阿跌
光進及弟光顏將兵赴之夏州兵馬使張承金斬惠
琳傳首京師(通鑑)
冬十月梁州戌兵謀作亂節度使柳晟慰安之
十月以柳晟為山南西道節度使晟至漢中府兵討
劉闢還未至城詔復遣戌梓州軍士怨怒脅監軍謀
作亂晟聞之疾驅入城慰勞之曰汝曹何以得成功
對曰誅反者劉闢耳晟曰闢以不受詔命故汝曹得
以立功豈可復使他人誅汝以為功乎衆皆拜謝咸
詣戌所軍府由是獲安(通鑑)
十年夏六月盜殺武元衡於都城
上悉以兵事委宰相武元衡李師道客曰天子所以
銳意誅蔡者元衡贊之也請密往刺之元衡死則他
相不敢主其謀爭勸天子罷兵矣師道資給遣之至
是元衡入朝有賊自闇中射殺之取其顱骨而去又
入通化坊擊裴度傷其首墜溝中度氈帽厚得不死
京城大駭於是詔宰相出入加金吾騎士張弦露刃
以衛之賊遺紙於金吾府縣曰毋急捕我先殺汝故
捕賊者不敢過急而師道客竟潜匿亡去(通鑑)
冬十一月盜焚獻陵
十一月戊寅盜焚獻陵(舊唐書憲宗本紀)
十一年春正月盜犯建陵
正月甲申盜斷建陵門戟(唐書憲宗本紀)
夏五月宥州軍亂討平之
五月丁卯宥州軍亂逐其刺史駱怡夏綏銀節度使
田縉敗之(唐書憲宗本紀漢按宋白鑑注宥州治長澤本三封縣地)
十三年冬十二月迎佛骨於鳳翔
元和十三年十二月庚戌僧惟應等辭赴鳳翔法門
寺迎佛骨命高品中使杜英琦監焉是月癸卯命中
使齎香監領宫人十三人赴臨皋驛迎佛骨先是功
德使奏鳳翔府法門寺有護國正身塔塔内有釋迦
牟尼佛指骨一節其本傳以為當三十年一開開則
歲豐人安至來年合發詔許之及至又命中使領禁
兵與僧徒迎護開光順門以納之留禁中二日乃送
京城佛寺(册府元龜)刑部侍郎韓愈上表切諫上怒將加
極刑裴度崔羣言愈雖狂發於忠懇宜寬容以開言
路乃貶潮州刺史(通鑑)
十五年秋八月帝如魚藻宫冬十月如華清宫十二月
如城外校獵(是年閏五月穆宗即位)
九月辛丑觀競渡角觝於魚藻宫用樂十二月庚辰
獵於城南壬子擊鞠於右神策軍遂獵於城西甲申
獵於苑北(唐書穆宗紀)上將幸華清宫宰相率兩省官詣
延英門三上表切諫皆不聽諫官伏門下至暮乃退
明日上自複道出城幸華清宫獨宫主駙馬中尉兵
千人扈從晡時還宫(通鑑)
穆宗長慶二年夏六月羌寇渭北
党項羌寇渭北掠官馬(通鑑)
冬十月帝如咸陽十一月如華清宫
長慶二年十月己卯帝由複道出城狩於咸陽即日
還宫十一月癸酉幸華清宫遂狩於驪山即日還宫
(册府元龜)
三年秋八月帝如興慶宫
上由複道幸興慶宫至通化門賜持盂僧絹二百匹
因幸五方賜從官金銀鋌有差(舊唐書穆宗本紀)
四年夏四月盜入清思殿中尉馬存亮討平之(正月敬宗即位)
夏四月丙申賊張韶等百餘人至右銀臺門殺閽者
揮兵大呼進至清思殿登御榻而食弓箭庫右神策
軍兵馬使康藝全率兵入宫討平之是日上閒變急
幸左軍(舊唐書敬宗本紀)卜者蘇伭明與染坊供人張韶善
謂之曰我為子卜當升殿坐與我共食今主上晝夜
毬獵多不在宫大事可圖也韶以為然乃謀結染工
無賴者百餘人匿兵於紫草車載以入有疑其重而
詰之者韶急殺之斬關而入先是右軍中尉梁守謙
有寵每兩軍角伎上常佑右軍至是上狼狽欲幸右
軍以遠不能遂幸左軍左軍中尉馬存亮走出迎自
負上入軍遣大將康藝全將騎卒入宫討賊上憂二
太后隔絶存亮復以騎迎至軍韶升清思殿與伭明
同食曰果如子言伭明驚曰事至此耶韶懼而走藝
全兵至擊殺之餘黨悉獲上乃還宫盜所歴諸門監
門宦者法當死詔並杖之使仍舊職存亮不自矜委
權求出監淮南軍(綱目)
敬宗寶歴元年夏五月帝如魚藻宫
五月庚戍觀競渡於魚藻宫(唐書敬宗本紀)
冬十一月帝如溫湯
寶歴元年十一月庚寅幸溫湯即日還宫(舊唐書敬宗本紀)
初上欲幸驪山温湯左僕射李綘諫議大夫張仲方
等屢諫不聽拾遺張權輿伏紫宸殿下叩頭諫曰昔
周幽王幸驪山而為犬戎所殺秦始皇幸驪山而國
亡玄宗宫驪山而禄山亂先帝幸驪山而享年不長
帝曰驪山若此之凶耶我宜一往以驗彼言幸溫湯
還謂左右曰彼叩頭者之言安足信哉(綱目)
二年春三月帝如魚藻宫
寶歴二年三月戊寅幸魚藻宫觀競渡己卯賜魚藻
宫從官左右神策中尉諸司使翰林學士等錦綵銀
器有差(册府元龜)
文宗太和四年春二月興元軍亂殺其節度使李綘
二月乙卯興元軍亂殺其節度使李綘(唐書文宗本紀)南蠻
寇蜀道詔綘募兵千人往赴不半道蠻已去兵還監
軍使楊叔元者素疾綘遣人迎說軍曰將收募直而
還為民士皆怒乃譟而入劫庫兵綘方宴不設備遂
握節登陴或言縋城可以免綘不從牙將王景延力
戰歿綘遂遇害幕府趙存約薛齊皆死事聞諫官崔
戎等列綘冤(唐書李綘傳)
命崔琯等宣慰山南
太和四年二月興元三軍作亂節度使李綘及家並
被處置訖命給事中崔琯充山南西道宣慰使戶部
員外郎嚴謇為副又命中使先義逸赴興元宣慰(册府)
(元龜)
詔以溫造鎮興元討亂兵誅之
興元軍亂殺節度使李綘文宗以造氣豪嫉惡乃授
檢校右散騎常侍興元尹山南西道節度使造辭赴
鎮以興元兆亂之狀奏之文宗許以便宜從事造行
至褒城會興元都將衛志忠征蠻迴謁見造即留以
自衛密與志忠謀又召亞將張丕李少直各諭其旨
暨發褒城以八百人為衙隊五百人為前軍前軍入
府分守諸門造下車置宴牙門造曰吾欲問新軍去
住之意可悉前勞問既畢因令舁酒巡行酒匝未至
者皆至牙兵圍之亦合坐卒詰以殺綘之狀志忠張
丕夾階立拔劒呼曰殺圍兵齊奮其賊首教練使丘
鑄等並官健千人皆斬首於地血流四注監軍楊叔
元遽起求哀擁造靴以請命遣兵衛出之以俟朝旨
勅旨流配康州其親刃綘者斬一百斷號令者斬三
斷餘並斬首内一百首祭綘三十首祭王景延趙存
約等並投屍於江(舊唐書温造傳)
九年春二月浚曲江
二月丁亥發神策軍一千五百人修淘曲江如諸司
要於曲江置亭館者宜給與閒地(舊唐書文宗本紀)
冬十一月李訓等謀誅中宦不克訓及舒元輿王涯等
皆死殺鄭注於鳳翔
鄭注先顯訓藉以進及勢相埒賴寵爭功不兩立然
方事未集乃出注使鎮鳳翔外為助援内實猜克待
逞且殺之擢所厚善分總兵柄於是王璠為太原節
度使郭行餘為邠寧節度使羅立言權京兆尹韓約
金吾將軍李孝本權御史中丞隂許璠行餘多募士
及金吾臺府卒劫以為用十一月壬戍帝御紫宸殿
約奏甘露降金吾左仗樹詔宰相羣臣往視訓奏言
非甘露帝顧中尉仇士良魚志弘等驗之訓因欲閉
止諸宦人使無逸者時璠行餘列兵丹鳳門外訓呼
兩鎮軍入邠寧軍不至璠懼弗能前獨行餘拜殿下
宦人至仗所約汗流不能舉首士良等怪之會風動
廡幕見執兵者士良等驚走訓連呼金吾兵宦人曰
急矣上當還内即扶輦決罘罳下殿趨訓攀輦曰陛
下不可去士良手搏訓而躓立言孝本領衆四百東
西來上殿與金吾士縱擊宦官死者數十人訓持輦
愈急至宣政門宦人郗志榮揕訓仆之輦入宫舒元
輿雖知謀不以告王涯曰上將開延英邪會士良遣
神策衛士五百出所值輒殺涯等惶懼易服出殺諸
司史六七百人復分兵屯諸宫門捕訓黨千餘人斬
四方館流血成渠俄而元輿涯皆為兵所執涯實不
知謀士良榜笞急乃自署反狀詔出衛騎千餘馳咸
陽奉天捕亡者大索都城明日京城剽劫未止訓奔
鳳翔為盩厔將所執傳其首餘黨悉擒皆腰斬梟首
以徇(唐書李訓傳)王守澄死注奏言守澄國勞舊願身護
喪因羣宦者臨送欲以鎮兵擒誅之訓畏注專其功
乃先五日舉事注率五百騎至扶風聞訓敗乃還監
軍張仲清用其將李叔和策訪注計事斬其首兵皆
潰去(鄭注傳)
開成三年春正月京城大索
正月甲子宰臣李石遇盜於親仁里中劎斷其馬尾
又中流矢不甚傷是時京城大恐捕盜不獲既而知
仇士良所為乙丑常參官入朝者九人而已餘皆潛
竄累日方安(舊唐書文宗本紀)
五年冬十月回鶻寇邊詔屯兵雲迦關以備之(是年四月武宗)
(即位)
可汗牙部十三姓奉烏介特勒為可汗南保錯子山
黠戞斯已破回鶻得太和公主又自以李陵後與唐
同宗故遣使者達干奉主來歸烏介怒追擊達干殺
之劫主南渡磧邊人大恐進攻天德城振武節度使
劉沔屯雲迦關拒却之(唐書回鶻傳今按錯子山天德軍皆在榆林套内)
十二月帝如雲陽
十二月癸酉上幸雲陽校獵(通鑑)
武宗會昌元年冬十月帝如咸陽
十月車駕校獵咸陽(舊唐書武宗本紀)武宗喜畋遊角武抃
擇五方小兒得出入禁中他日問后起居從容請曰
如何可為盛天子后曰諫臣章疏宜審覽毋拒直言
帝再拜還索諫章閱之往往道遊畋事自是畋幸稀
小兒武抃等不復横賜矣(唐書懿安郭太后傳)
二年冬十一月帝如涇陽
帝幸涇陽校獵白鹿原諫議大夫高少逸鄭朗等於
内閣論陛下校獵太頻出城稍遠萬幾廢弛星出夜
歸方今用兵且宜停止上優勞之諫官出謂宰相曰
諫官甚要朕時聞其言庶幾改過(舊唐書武宗本紀)
三年十一月羌寇邠寧
党項寇邠寧兖王岐為靈夏六道元帥安撫党項大
使御史中丞李回副之(唐書武宗本紀)
四年冬十月帝如鄠十二月如雲陽
十月獵於鄠縣十二月獵於雲陽(唐書武宗本紀)
五年夏六月作望仙樓
六月甲申作望仙樓於神策軍(唐書武宗本紀)
六年春二月以米暨為招討党項使討党項
朝廷雖為党項置使党項侵盜不已攻陷邠寧鹽州
界城堡屯叱利寨宰相請遣使宣諭上決意討之二
月庚辰以夏州節度使米暨為東北道招討党項使
(通鑑)
宣宗大中四年冬十一月羌入寇詔諸道兵討之
十一月党項羌寇邠寧十二月鳳翔節度使李安業
河東節度使李栻為招討党項使(唐書宣宗本紀)
五年春三月以白敏中充招討党項都統秋八月党項
降
上以南山平夏党項久未平(趙珣聚米閻經曰党項部落在銀夏以北居川)
(澤者號平夏部在安鹽以南居山谷者謂之南山党項)頗厭用兵崔鉉建議宜
遣大臣鎮撫乃以敏中為制置等使四月定遠城使
史元破党項九千餘帳於三交谷(三交谷在夏州界)敏中奏
党項平詔平夏党項已就安帖南山党項猶行抄掠
宜委李福存諭於銀夏境内授以閒田或復入山林
不受教令誅討無赦八月敏中奏南山党項亦請降
赦之(通鑑)
懿宗咸通七年春閏三月吐蕃寇邠寧
閏三月吐蕃寇邠寧節度使薛弘宗拒却之(通鑑)
十二年夏五月帝如安國寺
上幸安國寺賜講經僧沈香高座(舊唐書㦤宗本紀)沈檀講
座二各高二丈設萬人齋(綱目)
十四年春三月迎佛骨於鳳翔
上遣勅使迎佛骨於鳳翔乃以金銀為刹珠玉為帳
孔鷸周飾之(白孔六帖)咸通十四年三月詔曰兩街僧道
於鳳翔法門寺迎佛骨四月八日佛骨至京自開遠
門達安福門迎禮之迎入内道場二日出於京城諸
寺士女雲合威儀盛飾古無其比遂下制赦京畿及
天下見禁囚徒(册府元龜)咸通十四年詔自鳳翔迎佛骨
至於輦下都城士庶奔走雲集自開遠門達於岐川
車馬晝夜相屬飲饌盈溢路衢謂之無礙檀施至京
日上與諸王親御城樓坊市以繒綵結為龍鳳象馬
之形紙竹作僧佛鬼神之狀幡花幢蓋之屬羅列二
十餘里間之歌舞管絃雜以禁軍兵仗緇徒梵誦之
聲沸聒天地民間有嬉笑踴躍者有悲愴涕泣者以
寶轝舁之居於内殿數月屬懿皇厭代密使送於鳳
翔(劇談錄)
僖宗乾符元年冬十二月商州民作亂討平之
商州刺史王樞以軍州空窘減折糴錢民相率以白
梃毆之又毆殺官吏二人朝廷更除刺史李誥到官
收捕民李叔汶等三十餘人斬之(通鑑)
廣明元年冬十一月遣將軍張承範等守潼關
黃巢欲薄東都時宰相建言悉神策并關内諸節度
兵十五萬守潼關田令孜請自將而東帝幸神策軍
擢左軍騎將張承範為先鋒右軍步將王師會督糧
道以飛龍使楊復恭副令孜於是募兵京師得數千
人帝餞令孜章信門賚遺豐優然衛兵皆長安高貲
世籍兩軍得廩賜侈服怒馬以詫權豪初不知戰聞
科選皆哭於家隂出貲雇販區病坊以備行陣不能
持兵觀者寒毛以慄承範以彊弩三千防關辭曰禄
山率兵五萬陷東都今賊衆六十萬過禄山遠甚恐
不足守帝不許賊進取陜虢檄關戍曰吾道淮南逐
高騈如鼠走穴爾無我拒神策軍過華裹三日糧不
能飽無鬭志(唐書黃巢傳)
十二月黃巢入潼關
十二月巢攻關齊克讓以其軍戰關外賊少郤俄而
巢至師大謼川谷皆震時士饑甚潜燒克讓營克讓
走入關承範出金諭軍中曰諸君勉報國救且至士
感泣拒戰賊見師不繼急攻關王師矢盡飛石以射
巢驅民内塹火關樓皆盡始關左有大谷禁行人號
禁谷賊至令孜屯關而忘谷之可入尚讓引衆趨谷
承範惶遽使師會以勁弩八百邀之比至而賊已入
明日夾攻關王師潰師會欲自殺承範曰吾二人死
熟當辯者不如見天子以實聞乃羸服逃(唐書黃巢傳)初
田令孜之起神策軍也衆號七萬皆長安豪民以貨
賂求隸六軍不能負戈戟鎧甲之重乃祈於官執事
者厚以直傭兩市之負販者以備其行其實不過三
萬人但飾其旌旄鉦鼓而已及守潼關賊已他道而
入一時狼狽迴至輦下(册府元龜)
黃巢入長安帝走興元
黃巢陷華州河口節度使李侃表降於賊朝廷使田
令孜率神策軍拒之賊以王鐸失守乃自潼關谷路
入遂寇京師時前夏州節度使諸葛爽亦統禁軍聞
賊盛退保櫟陽及黃巢至乃降(册府元龜)始博野鳳翔軍
過渭橋見募軍服鮮燠怒曰是等何功遽然至是更
為賊鄉導前賊焚西市帝𩔖郊祈哀會承範至具言
不守狀帝黜宰相盧攜方朝而傳言賊至百官奔令
孜以神策兵五百奉帝趨咸陽惟福穆潭夀四王與
妃御一二從中人西門匡範統右軍以殿巢以尚讓
為平唐大將軍金吾將軍張直方與羣臣迎賊灞上
巢陷京師入自春明門升太極殿宫女數千迎拜稱
黃王巢喜曰殆天意歟數日因大掠縛箠居人索財
號淘物捕得官吏悉斬之火廬舍不可貲宗室侯王
屠之無𩔖矣(唐書黃巢傳)上趣駱谷鳳翔節度使鄭畋謁
於道次請留鳳翔上曰朕不欲密爾巨寇且幸興元
徵兵以圖收復卿可糾合隣道勉建大勲畋曰道路
梗澁奏報難通請得便宜從事許之(綱目)
黃巢僣號於長安
巢入宫自稱大齊皇帝改元金統唐官三品以上悉
停四品以下如故巢將碭山朱温屯東渭橋温少孤
貧與兄存昱依蕭縣劉崇家崇數笞辱之崇母獨憐
之戒家人曰朱三非常人汝曹善遇之豆盧瑑崔沆
于琮劉鄴匿民間巢搜獲皆殺之廣德公主曰我唐
室之女誓與于僕射俱死賊皆殺之將作監鄭綦庫
部郎中鄭係義不降賊舉家自殺張直方多納亡命
匿公卿於複壁巢殺之(綱目)
鳳翔節度使鄭畋合隣道兵討賊
畋還鳳翔召將佐議拒賊皆曰賊勢方熾且宜從容
以俟兵集乃圖收復畋曰諸君勸畋臣賊乎因悶絶
仆地不能言會巢使者以詔書至監軍與之宴樂奏
將佐以下皆哭使者怪之幕客靳儲曰以相公風痺
不能來故悲耳民間聞者莫不泣畋聞之曰吾固知
人心尚未厭唐賊授首無日矣乃刺指血為表遣使
詣行在召將佐諭以逆順皆聽命刺血與盟完城塹
繕器械訓士卒密約隣道合兵討賊隣道皆許諾發
兵時禁軍分鎮關中者尚數萬畋使人招之皆至軍
勢大振巢遣人齎詔召畋畋斬之(綱目)
車駕至興元義武節度使王處存以兵來衛
帝幸興元道中無供頓衛士食不給漢隂令李康獻
糗餌數百䭾士皆厭給帝異之曰爾乃及是乎對曰
臣安知為此張濬教臣也乃急召濬至行在以為兵
部郎中再進諫議大夫(白孔六帖)王處存累遷義武節度
使黃巢陷京師處存號哭不俟詔分麾下兵間道至
山南衛乘輿(唐書王處存傳)王景崇進同中書門下平章事
黃巢反帝西狩偽使齎詔至景崇斬以徇因發兵馳
徼諸道合定州王處存連師西入關問行在貢輸相
踵(五代史王景崇傳)
河中節度使王重榮引兵入援進屯渭北
巢遣使調發河中吏民不勝其苦王重榮謂衆曰始
吾屈節以紓患今調發不已亡無日矣悉驅巢使者
殺之巢遣朱溫擊河中重榮與戰大破之遣使與王
處存結盟引兵營於渭北(綱目)
中和元年春正月詔諸道兵討賊
帝在興元詔太原節度使鄭從讜發本道之師與北
面行營招討使諸葛爽代州刺史北面行營馬步都
虞候朱玫夏州將李思恭等行營諸軍並赴京師討
賊(册府元龜)
三月黃巢遣兵寇鳳翔都統鄭畋擊敗之
賊將王璠率衆三萬來攻畋使弘夫(時唐弘夫為畋行軍司馬)設
伏以待璠内輕畋儒柔縱步騎鼓而前畋以銳卒數
千當賊疏陣而多旗幟乘高伐鼓賊不測衆寡陣未
整伏發衆皆囂日暮軍四合鏖戰龍尾坡(鑑注龍尾坡在岐山)
(縣東)斬首二萬級積屍數十里多獲鎧仗璠遁去擒璠
子斬之威動京師(唐書鄭畋傳)
夏四月黃巢遣將據邠州鎮將朱玫討誅之
邠將朱玫陽為賊將王玫裒兵俄而殺玫引軍入於
王師(唐書黃巢傳)
官軍入長安黃巢走還襲之復據長安
詔涇原節度使程宗楚為諸軍行營副都統前朔方
節度使唐弘夫為行營司馬數擊賊弘夫進屯渭北
王重榮屯沙苑王處存次渭橋李孝昌拓拔思恭壁
武功弘夫拔咸陽栰渭水破尚讓軍乘勝入京師巢
竊出至石井宗楚入自延秋門弘夫傳城舍都人共
譟曰王師至處存遣銳卒五千以白&KR2254;自誌夜入殺
賊都人傳言巢已走邠涇軍爭入京師諸軍亦解甲
休競掠貨財子女市少年亦冒作&KR2254;肆為剽巢伏野
使覘城中弛備遣孟楷率賊數百掩邠涇軍都人猶
謂王師讙迎之時軍士得珍賄不勝載聞賊至負重
不能走賊執弘夫害之處存走營始王璠破奉天引
衆數千隨弘夫諸將敗獨一軍戰尤力巢復入京師
怒民迎王師縱擊殺八萬人血流於路可涉也謂之
洗城諸軍退保武功(唐書黃巢傳)
五月官軍克華州
昭義節度使高潯會王重榮攻華州克之(通鑑)
六月西川黃頭軍使李鋋等與賊戰於興平敗之
邠寧節度副使朱玫屯興平黃巢將王璠圍興平玫
退屯奉天及龍尾坡西川黃頭軍使李鋋將萬人鞏
咸將五千人屯興平為二寨與黃巢戰屢捷陳敬瑄
遣神機營使高仁厚將二千人益之(通鑑)黃巢陷京師
陳敬瑄遣黃頭軍部將李鋋鞏咸以兵萬五千屯興
平數敗巢軍賊號蜀兵為鴉兒每戰輒戒曰毋與鴉
兒鬭(白孔六帖)
秋七月李孝昌拓跋思恭進軍東渭橋
鄜延節度使李孝昌權夏州節度使拓跋思恭屯東
渭橋黃巢遣朱溫拒之是月以義武節度使王處存
為東南面行營招討使以邠寧節度副使朱玫為節
度使(通鑑)
八月高潯及賊戰於石橋敗績
高潯與黃巢將李詳戰於石橋潯敗奔河中詳乘勝
復取華州(是年五月高潯克華州)巢以詳為華州刺史(通鑑)
延夏兵及賊戰於東渭橋敗績
李孝昌拓跋思恭與尚讓朱溫戰於東渭橋不利引
去(通鑑)
九月忠武監軍楊復光屯武功
黃巢之陷長安也忠武節度使周岌降之嘗夜宴召
復光酒酣言及本朝復光泣下良久曰公自匹夫為
公侯奈何捨十八葉天子而臣賊乎岌亦流涕曰吾
不能獨拒賊故貌奉而心圖之今日召公正為此耳
因瀝酒為盟命復光將兵三千詣蔡州說秦宗權同
舉兵討賊宗權遣其將王淑將兵三千從復光淑逗
留不進復光斬之并其軍分忠武八千人為八都遣
牙將王建韓建等八人將之帥八都與朱溫戰敗之
克鄧州逐北至藍橋(通鑑注云藍橋在藍田關南)八月復光屯武
功(通鑑)
冬十月鳳翔行軍司馬李昌言作亂鄭畋赴行在
行軍司馬李昌言屯興平遣麾下求為南面都統輒
引兵趣府畋不意見襲登城好語曰吾方入朝公能
戢兵愛人為國滅賊乎能則守此矣遂委軍去昌言
自為留後衛畋出境既半道内慚負即辭疾詔授太
子少傅分司東都便醫於興元明年召至行在拜司
空門下侍郎平章事軍務一以咨決(唐書鄭畋傳)
十一月賊襲敗李孝昌拓跋思恭於富平
十一月乙巳孟楷朱溫襲鄜夏二軍於富平二軍敗
奔歸本道(通鑑)
二年春正月以王鐸為諸道行營都統討賊
王鐸以高駢無心討賊自以身為首相發憤請行上
許之以鐸充義成軍節度使兼京城四面行營兵馬
都統以太子太師崔安潜為副忠武軍監楊復光為
天下兵馬行營都監以河中節度使王重榮為司馬
義武軍節度使王處存鄜延節度使李孝昌夏綏節
度使拓跋思恭為京城東北西面都統(册府元龜)
二月朱温據同州
黃巢以朱溫為同州刺史令溫自取之二月同州刺
史米誠奔河中溫遂據之(通鑑)
夏四月王鐸以諸道兵逼長安
鐸將兩川興元之軍屯靈感寺(一統志云靈感寺在西安府富平縣治西)
涇原屯京西易定河中屯渭北邠寧鳳翔屯興平保
大定難屯渭橋中武屯武功官軍四集巢勢日蹙號
令所行不出同華(綱目)
五月賊寇興平秋七月寇宜君
黃巢攻興平興平諸軍退屯奉天七月尚讓攻宜君
寨(唐併宜君縣入華原縣是時勤王之師蓋于宜君故縣立寨也)會大雪盈尺賊凍
死者什二三(通鑑)
秋九月朱溫以同州降
巢以溫為同州防禦使時諸鎮會兵討賊溫數為王
重榮所敗屢請益兵於巢巢中尉孟楷抑而不通溫
客謝曈說溫曰黃家起於草莽幸唐衰亂直投其隙
而取之爾非有功德興王之業也豈足與成事哉今
天子在蜀諸鎮之兵日集以謀興復是唐德未厭於
人也且將軍力戰於外而庸人制之於内此章邯所
以背秦而歸楚也溫以為然乃殺其監軍嚴實因王
重榮以降都統王鐸承制拜溫左金吾衛大將軍河
中行營招討副使天子賜名全忠(五代史梁太祖本紀)
冬十一月賊將王遇以華州降
李詳以重榮待溫厚亦欲歸之為監軍所告巢殺之
以其弟思鄴為華州刺史詳舊卒共逐思鄴推華隂
鎮使王遇為主以華州降於王重榮王鐸承制以遇
為刺史(通鑑)
三年春三月李克用大破賊衆於梁田陂
李克用以步騎萬七千赴京師進屯乾阬巢黨驚曰
鵶兒軍至矣二月敗巢將黃鄴於石隄谷三月又敗
趙章尚讓於梁田陂横尸三十里(五代史後唐莊宗本紀)
李克用圍華州黃巢遣尚讓救之克用逆戰破之
李承嗣為河東軍校中和三年承嗣為前鋒討黃巢
於華隂黃巢令偽客省使王汗會軍機於黃揆承嗣
擒之以獻(册府元龜)王璠與黃揆襲華州據之克用掘塹
環州分騎屯渭北命薛志勤康君立夜襲京師火□
聚俘賊而還巢數戰不利軍食竭下不用命隂有遁
謀即發兵三萬搤藍田道使尚讓援華州克用率重
榮迎戰零口破之遂拔其城(唐書黃巢傳)
五月李克用破黃巢收復長安
克用與忠武將龐從河中將白志遷等引兵先進與
黃巢軍戰於渭南一日三捷義成義武等諸軍繼之
賊衆大奔克用等入京師巢焚宫室遁去多遺珍寶
於路官軍爭取之不急追賊遂逸詔克用同平章事
克用時年二十八於諸將最少破黃巢復長安功第
一(通鑑)克修武皇從父弟武皇入關討黃巢克修為先
鋒破黃揆於華隂敗尚讓於梁田陂戰黃巢於光順
門每戰皆捷(册府元龜)
十二月忠武將鹿晏弘據興元
晏弘帥所部自河中南掠襄鄧金洋(宋白曰金州漢漢中郡之西城)
(縣洋州漢城固縣地)所過屠滅聲云西赴行在至興元遂逐節
度使牛勖自稱留後(綱目)王建鹿晏弘從監軍楊復光
率師入援復光以忠武軍八千人立為八都晏弘與
建各一都校也復光死晏弘率八都迎扈行在至山
南乃攻剽金商諸郡縣得兵數萬進逼興元節度使
牛勖棄城而去晏弘因自為留後以建等屬郡刺史
不令之任(册府元龜)
四年冬十一月鹿晏弘棄興元走
鹿晏弘之去河中王建韓建張造晉暉李師泰各帥
其衆與之俱及據興元以建等為巡内刺史晏弘猜
忌衆心不附王建韓建素相親善晏弘尤忌之田令
孜密遣人以厚利誘之十一月二建與張造晉暉李
師泰帥衆數千逃奔行在令孜皆養為假子賜與巨
萬拜諸衛將軍使各將其衆號隨駕五都又遣禁兵
討衞弘衞弘棄興元走(通鑑)
田令孜殺常侍曹知慤於嵯峨山
初宦者曹知慤有膽略黃巢陷長安知慤集壯士據
嵯峨山(嵯峨山在涇陽縣北五十里)數遣人變服夜入長安攻賊
營賊驚疑不自安朝廷聞而嘉之就除内常侍田令
孜惡之矯詔使邠寧節度使王行瑜襲殺之令孜由
是益驕横(綱目)
光啟元年春三月車駕至京師
二月丙申車駕至鳳翔三月丁卯至京師荆棘滿城
狐兔縱横上凄然不樂己巳大赦改元時朝廷號令
所在惟河西山南劒南嶺南數十州而已(通鑑)
冬十月田令孜遣兵屯沙苑攻河中李克用救之
時朱玫李昌符亦隂附朱全忠克用上言玫昌符與
全忠相表裏欲共滅臣臣不得不自救已集蕃漢兵
十五萬決以來年濟河北討二鎮不近京城保無驚
擾玫欲朝廷討克用數遣人潜入京城燒積聚殺近
侍聲云克用所為於是京師震恐令孜遣玫昌符將
本軍及神策等軍合三萬人屯沙苑以討王重榮重
榮發兵拒之告急於克用克用引兵赴之(綱目)
十一月王重榮攻同州刺史郭璋死之
重榮遣兵攻同州刺史郭璋出戰敗死重榮與玫等
相守月餘克用兵至與重榮俱壁沙苑表請誅令孜
及玫昌符詔和解之克用不聽(通鑑)
十二月李克用大破朱玫於沙苑帝奔鳳翔
十二月癸酉官軍合戰為沙陀所敗朱玫走還邠州
神策軍潰散遂入京師肆掠乙亥沙陀逼京師田令
孜奉僖宗出幸鳳翔初黃巢據京師九衢三内宫室
宛然及諸道兵破賊爭貨相攻縱火禁剽宫室居市
閭里十焚六七賊平之後令京兆尹王徽經年補葺
僅復安堵至是亂兵復焚宫闕蕭條鞠為茂草矣(舊唐)
(書僖宗本紀)
二年春二月田令孜劫帝如寶鷄
正月辛巳朔車駕在鳳翔李克用旋師河中與朱玫
王重榮同上表請駕駐蹕鳳翔仍數田令孜之罪戊
子田令孜迫乘輿請幸興元庚寅車駕次寳鷄(舊唐書僖)
(宗本紀)田令孜劫上幸寳鷄從者纔數百人宰相朝臣
皆不知翰林承旨杜讓能宿直禁中聞之步追乘輿
得遺馬無羈勒解帶繫頸而乘之獨追及上於寶鷄
明日乃有太子少保孔緯等數人繼至太廟神主皆
失之(通鑑)帝避朱玫次陳倉詔拜孔緯御史大夫令趣
百官至行在緯召御史曰吾等身被恩誼不辭難今
詔羣臣皆不至夫與人布衣游猶緩急相恤况於君
乎且泣下御史辭請辦一日費而行緯曰吾妻疾旦
暮盡丈夫豈以家事後國事乎公善自謀吾行決矣
緯既及行在緯策玫必反建言關邑阸狹不足駐六
師請幸梁州即日去陳倉而玫兵至(白孔六帖)
朱玫等追逼車駕帝復走入大散關
宰相蕭遘惡令孜劫質天子生方鎮之難使玫進迎
乘輿玫引兵追行在敗興鳳楊晟軍帝次梁洋稍引
而南玫兵及中營左右被剽戮者不勝計令孜懼人
圖已蒙面以行使王建長劒五百清道囊傳國璽授
之次大散關道險澀帝危及難數矣(唐書田令孜傳)邠岐兵
追逼乘輿田令孜奉上登大散嶺李昌符焚閣道丈
餘將摧折矣王建掖上自烟焰中躍過夜宿坂下玫
攻散關不克嗣襄王熅為玫所得與之俱還鳳翔(綱目)
三月帝至興元
朱玫李昌符使山南西道節度使石君涉栅險要燒
郵驛上由他道進山谷﨑嶇邠軍迫其後危殆者數
四僅得達山南君涉棄鎮逃歸鳳翔監軍嚴遵美迎
上於西縣(宋白曰西縣本名白馬城魏置嶓冢隋改為西縣在府西百里)丙申車駕
至興元保鑾都將李鋋敗邠兵於鳳州詔以晉暉及
神策軍使張造帥兵屯黑水(黑水在城固縣西北太白山南流入漢)修
棧道以通往來(通鑑)杜讓能當帝狩梁時間關險澁未
嘗暫去帝側勞曰朕失道再違宗廟方艱難時卿不
少捨朕蓋古所謂忠於所事邪(白孔六帖)
夏四月朱玫奉襄王熅權監軍國事還長安
四月壬子朱玫李昌言追宰相蕭遘等於鳳翔驛舍
請嗣襄王熅權監軍國事玫自為大丞相兼左右神
策十軍使遂驅率文武百寮奉襄王還京師(舊唐書僖宗本)
(紀)玫怒令孜專權又以天子不諒其忠乃訴於遘曰
昨奉指蹤徑來奔問不蒙見信翻𩔖脇君吾等報國
之心極矣安能垂頭疊翼喘喘於閽寺之手哉相公
徐思其宜改圖可也遘曰足下乃心王室止有歸兵
還鎮拜表迎鑾功名德業益光圖史改圖之言未敢
聞命玫退而宣言曰我册個王子為主不從者斬及
立襄王請遘為册文遘竟不措筆乃命鄭昌圖為之
(蕭遘傳)
六月詔都將楊守亮與王重榮李克用共討朱玫
初李昌符與朱玫謀立襄王既而玫自為宰相昌符
怒更通表興元玫遣王行瑜將兵五萬追乘輿屯鳳
州是時諸道貢賦多之長安興元從官衛士皆乏食
上涕泣不知為計杜讓能曰楊復光與王重榮同破
黃巢相親善復恭其兄也若遣重臣往諭且致復恭
之意宜有回慮上從之遣右諫議大夫劉崇望齎詔
諭重榮重榮即聽命請討玫以自贖李克用移檄鄰
道進討凶逆共立大功六月以扈蹕都將楊守亮將
兵二萬出金州與重榮克用共討朱玫克用奉表稱
方發濟河除逆黨迎車駕願詔諸道與臣協力先是
山南之人皆言克用與玫合人情恟懼表至上出示
從官并諭山南諸鎮由是帖然(通鑑)
秋七月王行瑜寇興州楊守亮擊敗之
六月朱玫遣將王行瑜率邠寧河西之師五萬屯鳳
州保鑾都將李鋋李茂貞陳佩等抗之於大唐峰七
月以金商節度使楊守亮檢校司徒兼興元尹王行
瑜急攻興州守亮出師擊敗之(舊唐書僖宗本紀)
九月李鋋等及邠軍戰於大唐峰擊破之
九月楊守亮復敗邠州軍於鳳州(舊唐書僖宗本紀)朱玫將
張行實攻大唐峰李鋋等擊却之金吾將軍滿存與
邠軍戰破之復取興州進守萬仞寨(通鑑)
冬十月朱玫立襄王熅稱帝改元
長安百官太子太師裴璩等勸進於襄王熅十月熅
即皇帝位改元建貞遥尊上為太上元皇聖帝(通鑑)
十二月王行瑜還長安討朱玫誅之
九月楊復恭密遣人說王行瑜令謀歸國十二月王
行瑜受密詔自鳳州率衆還長安辛酉行瑜斬朱玫
鄭昌圖奉襄王奔河中王重榮紿稱奉迎執李熅斬
之(舊唐書僖宗本紀)王行瑜敗於大唐峰懼歸且見殺又聞
購能得玫者以邠寧節度畀之行瑜謂其下曰今敗
歸必以無功死若斬玫與北軍迎天子取富貴可乎
衆曰諾即勒兵倍道趨長安玫居孔緯第方據几署
事聞兵入趨召行瑜叱曰公擅歸反邪行瑜厲聲曰
我非反者將得君首為邠寧節度耳玫遽起左右斬
之殺其徒數百諸軍遂大亂燒京師時盛寒吏民被
剽敓僵死屍相藉即傳首興元(唐書朱玫傳)
三年春三月車駕至鳳翔
三月甲申車駕還京次鳳翔以宫室未完李昌符請
駐蹕以俟畢工河中械送偽宰相裴澈鄭昌圖命斬
之於岐山縣(舊唐書僖宗本紀)
夏六月李昌符作亂詔李茂貞討之
天威都頭楊守立與李昌符爭道麾下相毆帝命中
使諭之不止昌符遂擁兵燒行營守立與戰昌符敗
走保隴州詔遣茂貞討之(綱目)僖宗還次鳳翔李昌符
亂興倉卒昭度質家族於禁軍誓共討賊士感動乃
平昌符(唐書韋昭度傳)李茂貞扈蹕東歸至鳳翔鳳翔節度
使李昌符與天威都頭楊守立爭道以兵相攻昌符
不勝走隴州僖宗遣茂貞追擊殺昌符以功拜鳳翔
隴右節度使(五代史李茂貞傳)
文德元年春二月帝至自鳳翔(三月昭宗即位)
二月己丑至自鳳翔庚寅謁於太廟大赦改元(唐書僖宗)
(本紀)
昭宗大順二年冬十月楊復恭反遣天威都頭李順節
討之走興元與楊守亮舉兵拒命
大順二年罷復恭兵出為鳳翔監軍不肯行因丐致
仕詔可遷上將軍賜几杖使者還遣腹心殺使者於
道遁居商山俄入居昭化坊第第近玉山營而子守
信為軍使數省候出入或告父子且謀亂時順節(即復)
(恭養子守立也昭宗賜姓名李順節)遥領鎮海軍節度使詔與神策軍
使李守節率衛兵攻復恭治殺使者罪帝御延喜樓
須之家人拒戰守信亦率兵至昌化里陣以待會日
入復恭與守信舉族出奔遂走興元(唐書楊復恭傳)守信與
復恭挈其族趣興元與楊守亮等同舉兵拒朝廷以
討李順節為名(綱目)玉山都頭楊守信稱兵闕下上陳
兵於延喜門是夜命崇望守度支庫明日曉入含光
門未開禁軍列於左右俟門開即劫掠兩市及聞傳
呼宰相來門方啟崇望駐馬慰諭之曰聖上在街東
親總戎事公等禁軍何不樓前殺賊立取功名切不
可剽掠街市圖小利以成惡名也將士唯唯從崇望
至長樂門守信見兵來即遁去軍士呼萬歲(舊唐書劉崇望)
(傳)
冬十二月殺天威都將李順節天威軍士大掠
順節已斥復恭則横暴出入以兵從兩軍中尉劉景
宣西門重遂察其意非常以狀聞有詔召順節輒以
甲士三百人入至銀臺門景宣引順節坐殿廡部將
嗣光審出斬之從者大譟出延喜門剽永寧里盡夕
止(唐書楊復恭傳)
昭信防禦使馮行襲大破楊守亮於金州
馮行襲唐末為金州防禦使時興元楊守亮將襲京
師道出金商行襲逆擊大破之升金州為節鎮以戎
昭軍為額即以行襲為節度使(册府元龜漢按明一統志金州西城縣)
(唐天寳改安康郡乾元初復為金州)
景福元年春二月以李茂貞為山南西道招討使討楊
守亮
先是鳳翔李茂貞靜難王行瑜鎮國韓建同州王行
約秦州李茂莊五節度使上言楊守亮容匿叛臣請
出兵討之乞加茂貞山南西道招討使朝議以茂貞
得山南不可復制下詔和解之皆不聽茂貞行瑜擅
舉兵擊興元表請不已遺杜讓能西門君遂書陵蔑
朝廷上意不能容召宰相諫官議之時宦官有隂與
二鎮相表裏者宰相不敢言給事中牛徽曰先朝多
難茂貞誠有翼衛之功諸楊阻兵亟出攻討其志亦
在疾惡但不當不俟詔命耳比聞兵過山南殺傷至
多陛下倘不以招討使授之使用國法約束則山南
之民盡矣上乃從之(綱目)
夏六月李茂貞取鳳興洋州
六月己巳李茂貞陷鳳州感義軍節度使滿存奔於
興元遂陷興洋二州(唐書昭宗本紀)
冬十一月李茂貞取興元
十一月辛丑鳳翔邠寧之衆攻興元府陷之楊守亮
楊復恭突圍而遁茂貞表其子繼密權知興元府事
十二月華州節度使韓建奏於乾元縣遇興元潰散
兵士擊敗之楊守亮楊復恭並已處斬傳首京師(舊唐)
(書昭宗本紀)
二年春正月以李茂貞鎮興元茂貞不奉詔
茂貞自請鎮興元故有是命茂貞欲兼得鳳翔不奉
詔(綱目)
秋八月以覃王嗣周為京西招討使討李茂貞
茂貞上表自論曰但慮軍情忽變戎馬難羈徒令甸
服生靈因兹受弊未審乘輿播越自此何之昭宗以
茂貞表辭不遜不能忍以問宰相杜讓能讓能以謂
茂貞地大兵彊而唐力未可以致討鳳翔又近京師
易以自危而難於後悔他日雖欲誅晁錯以謝諸侯
恐不能也昭宗怒曰吾不能孱孱坐受凌弱乃責讓
能治兵而以覃王嗣周為京西招討使令下京師市
人皆知不可相與聚承天門遮宰相請無舉兵爭投
瓦石擊宰相宰相下輿而走亡其堂印人情大恐昭
宗意益堅(五代史李茂貞傳)上命讓能留中書計畫調度月
餘不歸崔昭緯隂結邠岐為之耳目讓能朝發一言
二鎮夕必知之茂貞使其黨糾合市人數百千人邀
西門君遂馬及崔昭緯鄭延昌肩輿訴之二相曰兹
事主上專委杜太尉吾曹不預知市人因亂投瓦石
二相走匿僅免上命捕其唱帥者誅之用兵之意益
堅遂有是命(綱目)
九月李茂貞犯京師
九月乙亥覃王率扈駕五十四軍進攻岐陽屯於興
平李茂貞以兵逆戰屯於盩厔壬午岐兵進迫興平
王師自潰茂貞乘勝逼京師進屯三橋甲申昭宗御
安福門斬觀軍容使西門重遂内樞密使李周潼遣
中使賜茂貞詔令收兵歸鎮茂貞陳兵臨臯驛數宰
臣杜讓能之罪請誅之制貶讓能為雷州司戸十月
賜讓能自盡(舊唐書昭宗本紀)茂貞逆戰王師敗於盩厔岐
兵乘勝至三橋讓能奏曰臣固預言之矣請歸罪於
臣可以紓國難上涕下不能已曰與卿訣矣是日貶
為雷州司戸茂貞在臨臯請誅讓能尋賜死(杜讓能傳)十
月讓能賜自盡於臨臯驛復以茂貞領兩道於是茂
貞盡有鳳翔興元洋隴十五州之地(册府元龜驛按鑑注臨臯在)
(長安城西)
乾寧二年夏五月王行瑜李茂貞韓建舉兵犯闕
行瑜求為尚書令韋昭度奏太宗以尚書令登大位
自是不以授人行瑜以不得尚書令怨朝廷畿内有
八鎮兵隸左右軍郃陽鎮近華州韓建求之良原鎮
近邠州王行瑜求之宦官曰此天子禁軍何可得也
王珂王珙爭河中行瑜建及茂貞皆為珙請不能得
耻之行瑜使其弟同州刺史行約攻河中而自與茂
貞建各將精騎數千入朝市人竄匿上御安福門以
待之三帥盛陳甲兵拜伏舞蹈上詰之曰卿輩不奏
請輒稱兵入京城其志欲何為乎行瑜茂貞流汗不
能言獨建麤述入朝之由上與之宴三帥奏稱韋昭
度討西川失策李谿作相不合衆心請誅之上未之
許行瑜等輒殺之及樞密使康尚弼等數人李克用
聞三鎮犯闕即日遣使發北部兵期以來月渡河入
關始三帥謀廢上立吉王保及聞克用起兵行瑜茂
貞各留兵二千人宿衛京師與建皆還本鎮(綱目)
秋七月指揮使王行實李繼鵬反帝如石門
李克用大舉蕃漢兵南下上表稱王行瑜李茂貞韓
建稱兵犯闕賊害大臣請討之又移檄三鎮數其罪
行瑜等大懼王行約棄同州走弟行實時為左軍指
揮使奏請幸邠州樞密使駱全瓘請幸鳳翔上曰克
用至此朕有以枝梧卿等但各撫本軍勿令搖動右
軍指揮使李繼鵬茂貞假子也謀劫上幸鳳翔中尉
劉景宣與王行實知之欲劫上幸邠州孔緯面折以
為不可輕離宫闕向晚行約引左軍攻右軍鼔譟震
地上聞亂登承天樓捧日都頭李筠將本軍於樓前
侍衛繼鵬以鳳翔兵攻筠矢拂御衣左右扶上下樓
繼鵬復縱火焚宫門烟焰蔽天時有鹽州六都兵屯
京師素為兩軍所憚上急召入入衛兩軍退走上幸
李筠營護蹕都頭李居實帥衆繼至或傳行瑜茂貞
欲自來迎車駕上懼為所迫以筠居實兩都兵自衛
幸石門鎮克用遣判官王環奉表問起居遣兵攻華
州韓建登城呼曰僕於李公未嘗失禮何為見攻克
用使謂之曰公為人臣逼逐天子公為有禮孰為無
禮者乎會聞邠岐欲迎車駕乃移兵營渭橋遣其將
李存貞為前鋒又遣史儼將三千騎詣石門侍衛遣
存信存審會保大節度使李思孝攻王行瑜梨園寨
(九域志曰梨園寨在京兆雲陽縣)擒其將王令陶等獻於行在李茂
貞懼斬李繼鵬傳首行在上表請罪且遣使求和於
克用上復遣延王戒丕諭克用令且赦茂貞併力討
行瑜(綱目縣按石門在今淳化北六十里)
帝至自石門
壬寅克用遣子存貞奉表行在請車駕還宫詔答曰
朕欲取今月二十四日却復都城冀寧兆庶倚我勲
德有若長城速伸剪盪之謀以慰黔黎之望癸巳又
令延王傳詔令克用發騎軍三千赴三橋屯駐以備
迴鑾辛亥車駕還宫(舊唐書昭宗本紀)後唐史儼唐乾寧中
從討王行瑜儼率五百騎護駕石門比駕還京以功
簡較右散騎常侍屯於三橋者累月昭宗寵錫優異
(册府元龜)
冬十一月李克用克邠州王行瑜伏誅
行瑜屯梨園克用與戰破行實等軍執其母及行瑜
子俘大校帝下詔削行瑜官爵行瑜以銳卒五千營
龍泉(質實云鳳翔府汧陽縣東有龍泉山)茂貞壁其西克用夜發精騎
擾饟道岐軍走行瑜歸邠州嬰城守厚賂克用求自
歸克用軍環其城行瑜窮登城哭語克用曰我無罪
昨殺大臣脇天子岐人也行實止宿衛而有司妄以
劫遷歸之今公討亂者當問茂貞願束身歸聽命天
子克用曰尚父何自卑吾被命討二賊公其一也如
歸國當從中決老夫敢專之耶行瑜度不免悉族奔
為麾下斬於路傳首京師(唐書王行瑜傳)李克用破邠州還
軍雲陽請擊茂貞昭宗慰勞克用使與茂貞解仇以
紓難封晉王是時晉軍渭北遇雨六十日或勸克用
入朝克用未決都押衙蓋寓曰天子還自石門寢未
安席若晉兵渡渭人情豈復能安勤王而已何必朝
哉克用笑曰蓋寓猶不信我况天下乎乃收軍而還
(五代史後唐莊宗本紀)
三年秋七月李茂貞舉兵犯闕帝如華州
初李克用屯渭北李茂貞韓建憚之事朝廷禮甚恭
克用去二鎮貢獻漸疎表章驕慢上自石門還置殿
後四軍使延王戒丕等將之茂貞遂表言延王無故
稱兵討臣臣今勒兵入朝請罪遂引兵逼京畿覃王
嗣周與戰敗績戒丕曰今關中藩鎮無可依者不若
自鄜州濟河幸太原上至渭北韓建奉表請幸華州
不許既而上復憚遠適至富平召建面議去留建言
藩臣跋扈者非止茂貞陛下若遠巡邊鄙臣恐無復
還朝華州兵力雖微亦足自固願臨之以圖興復上
乃從之至華州茂貞入長安燔燒殆盡(綱目)
四年夏六月李茂貞圍覃王嗣周於奉天
六月乙卯以李茂貞為西川節度使以覃王嗣周為
鳳翔節度使覃王赴鎮茂貞不受代圍覃王於奉天
韓建移書茂貞解奉天之圍覃王歸華州上欲幸奉
天親討茂貞宰相切諫乃止(通鑑)
秋八月韓建作亂殺諸王於石隄谷
韓建與邠岐三鎮素有無君之心及李克用誅行瑜
心常切齒去歲車駕將幸河東乃令延王戒丕使太
原見克用陳省方之意是月延王還韓建奏曰陛下
即位以來與近輔交惡皆因諸王典兵兇徒樂禍遂
致輿駕不安比者臣奏罷兵權實慮有不測之變今
聞延王覃王尚苞隂計願陛下宸斷不疑制於未亂
上曰豈至是耶數日以上無報乃與知樞密劉季述
矯制發兵圍十六宅諸王懼披髮沿垣而呼曰官家
救兒命是日通王覃王已下十一王并其侍者皆為
建兵所擁至石隄谷無少長皆殺之而建以謀逆聞
(舊唐書昭宗本紀州按鑑注石隄谷在華西)
冬十月同州刺史李瑭棄州走命王建兼領同州
乾寧四年十月癸卯制韓建兼匡國軍節度使長春
宫使初李瑭領同州瑭茂貞之養子也時帝自播遷
已來怒茂貞未巳將遣宰臣孫偓理駕下車及率諸
鎮討之韓建累諫故未果行瑭知之逃鳳翔及是命
建兼之時建亦陳讓詔曰卿才本濟時道惟師古備
見忠勤之效莫非傾盡之心允謂良臣宜膺重寄會
同州元戎失職軍旅不安况接行朝尤思得師是用
資爾兼領鎮乎危邦冀疲療之漸蘇而烟塵之徹警
何乃遽陳章表過有撝沖方藉當仁豈宜多讓固難
依允無至再三尋遣供奉官祁彥祥宣賜旌節官告
至建理所尋授焉建已兼判京兆尹有跋扈之志而
致瑭之去鎮人亦意建所搖動也(册府元龜)建既殺諸王
乃營南莊起樓閣欲邀昭宗遊幸因以廢之其父叔
豐謂建曰汝陳許間一田夫爾遭時之亂蒙天子厚
恩至此欲以兩州百里之地行大事覆族之禍吾不
忍見不如先死因泣下歔欷李茂貞梁太祖皆欲發
兵迎天子乃止(五代史韓建傳)
置鳳翔行營討李茂貞
以彰義節度使張璉為鳳翔西北行營招討使以討
李茂貞削奪新西川節度李茂貞官爵姓名宋文通
(通鑑)
光化元年春正月罷諸道行營兵
上下詔罪已息民復李茂貞姓名官爵應諸道討鳳
翔兵皆罷之茂貞韓建皆致書於李克用言大駕出
幸累年乞修和好同奬王室兼乞丁匠助修宫室克
用許之(通鑑)
夏四月帝如陟屺六月如西溪
昭宗光化元年車駕在華州四月幸陟屺寺宴從官
於韓建所獻御莊六月幸西溪觀競渡(册府元龜)
秋八月帝至自華州
八月壬戍至自華州甲子大赦改元(唐書昭宗本紀)
三年冬十一月中尉劉季述王仲先等反幽帝於東宫
而立太子裕
時昭宗委崔胤以政胤恃全忠之助稍抑宦官而帝
自華還宫後頗以禽酒肆志喜怒不常自宋道弼等
得罪黃門尤懼至是上獵苑中醉甚是夜手殺黃門
侍女數人庚寅日及辰巳内門不開劉季述詣中書
謂宰相崔胤曰宫中必有不測之事人臣安得坐觀
即以禁兵千人破關而入問訊中人具知其故出與
宰臣謀曰主上所為如此非社稷之主也廢昏立明
具有故事國家大故非逆亂也即召百官署狀崔胤
等不獲已署之季述仲先與汴州奏官程巖等十三
人請對對訖季述上殿次左右將士齊唱萬歲聲遂
突入宣化門行至思政殿便行殺戮徑至乞巧樓下
帝遽見兵士驚墮牀下起而將去季述仲先掖而令
坐何皇后遂出拜曰軍容長官護官家勿至驚恐有
事取容商量季述即出百官合同狀曰陛下倦臨寶
位中外羣情願太子監國請陛下頤養於東宫何皇
后曰聖人依他軍容語即於御前取國寶付季述即
時帝與皇后共一輦並常所侍從十餘内人赴東宫
季述手自扄鎖院門日於窗中通食器是日迎太子
監國矯宣昭宗命稱上皇(舊唐書昭宗本紀)十一月左右神
策軍中尉劉季述王仲先樞密使王彥範薛齊偓作
亂皇帝居於少陽院季述以皇太子裕為皇帝(唐書昭宗)
(本紀)
天復元年春正月朔神策指揮使孫德昭等討劉季述
等皆伏誅上復於位黜太子裕為德王
神策指揮使孫德昭自季述等廢立常憤惋不平崔
胤聞之遣判官石晉說之曰今反者獨季述仲先爾
公誠能誅此二人迎上皇復位則富貴窮一時忠義
流千古苟狐疑不決則功落他人之手矣德昭曰相
公有命不敢愛死遂結右軍都將董彥弼周承誨謀
以除夜伏兵安福門外以俟之正旦仲先入朝德昭
擒斬之馳詣少陽院叩門呼曰逆賊已誅請陛下出
勞將士何后不信曰果爾以其首來德昭獻其首上
乃與后毁扉而出崔胤迎上御長樂門樓率百官稱
賀周承誨擒劉季述王彥範繼至方詰責已為亂梃
所斃薛齊偓赴井死出而斬之滅四人之族並誅其
黨二十餘人上曰裕幼弱非其罪黜為德王賜德昭
姓名李繼昭承誨姓名李繼誨彥弼亦賜姓皆以使
相留宿衛賞賜傾府庫時人謂之三使相上寵待胤
益厚(綱目)李愚唐末隨計之長安劉季述廢立愚痛憤
乃求見華帥韓建致書曰明公地處要衢位兼將相
自宫圍變故已涉旬時若不號令率先以圖反正一
朝山東侯伯唱義連衡鼓行而西明公求欲自安如
何決策不如馳檄四方喻以順逆軍聲一振則元兇
破膽而浹旬之間二䜿之首傳於天下計無便於此
者建深禮遇之堅辭還山墅建草檄欲布於諸鎮事
未集而崔中書殺二兇昭宗反正(册府元龜)
冬十一月韓全誨劫帝如鳳翔朱全忠取同華二州
韓全誨聞朱全忠將至令李繼麟李彥弼等勒兵劫
上請幸鳳翔是日開延英全誨等侍側李繼筠遣兵
掠内庫寶貨法物全誨遣人密送諸王宫人先之鳳
翔上遣中使召百官皆辭不至全誨陳兵殿前言於
上曰全忠欲劫天子幸洛陽求傳禪臣等請奉陛下
幸鳳翔收兵拒之上不許拔劒登乞巧樓全誨等逼
上下樓李彥弼即於御院縱火上不得已與后妃諸
王百餘人皆上馬慟哭而出李茂貞出迎上下馬慰
接之還入鳳翔全忠議引兵還張濬說之曰韓建茂
貞之黨不取之必為後患乃引兵逼其城建單騎迎
謁全忠以建為忠武節度使以兵送之車駕之在華
州也商賈輻輳建重征之得錢九百萬緡至是全忠
盡取之是時京師無天子行在無宰相崔胤等請全
忠西迎車駕全忠復書曰進則懼脅君之謗退則懷
負國之慚然不敢不勉(綱目)梁太祖天復元年十月戊
戍奉密詔赴長安是時軍國大政專委宰相崔胤每
事裁抑宦官宦官側目崔一日於便殿奏欲盡去之
全誨等於昭宗前訴之昭宗不得已罷崔知政事崔
怒急召帝請以兵入輔故有是行戊申行次河中同
州留後司馬鄴華之幕吏也舉郡來降辛亥駐軍於
渭濱華帥韓建遣使奉牋納欵又以銀三萬兩助軍
是日行次零口癸丑聞長安亂昭宗為閹官韓全誨
等劫遷西幸鳳翔蓋避帝之兵鋒也翼日遂命旋師
夕次於赤水乙卯大軍集於華州城下韓建惶駭失
措即以城降丙辰帝表建權知忠武軍事促令赴任
同華二州平(册府元龜)
朱全忠引兵逼鳳翔還取邠州
全忠軍駐赤水崔胤令戶部侍郎王溥至赤水砦促
全忠以兵迎駕戊午全忠自赤水趨長安崔胤率文
武百寮太子太師盧知猷己下迎於坡頭庚申汴軍
趨鳳翔戊辰至岐下全忠令判官李擇裴鑄入城奏
事言臣在河中得崔胤書言奉密詔令臣以兵士迎
駕臣不敢擅自迎鑾昭宗怒胤矯命連詔全忠以兵
士還鎮辛未全忠引軍離鳳翔退攻邠州甲戌制崔
引可責授朝散大夫邠州節度使李繼徽以城降(舊唐)
(書昭宗本紀)全忠至鳳翔軍於城東茂貞登城謂曰天子
避災非臣下無禮讒人誤公至此全忠報曰韓全誨
劫遷天子今來問罪迎扈還宫岐王若不預謀何煩
陳諭上屢詔全忠還鎮全忠乃拜表奉辭移兵趣邠
州李繼徽請降(綱目)梁兵攻李茂貞於岐以懷英為先
鋒至武功擊殺岐兵萬餘人太祖喜曰邑名武功真
武功也以名馬賜之(五代史康懷英傳)
十二月朱全忠屠盩厔
全忠遣朱友寧攻盩厔不下全忠自往督戰盩厔降
屠之令崔胤率百官及京城居民遷於華州(通鑑)
二年春正月以嚴龜為汴岐和協使
朱全忠屯三原又移軍武功丙子以給事中嚴龜充
岐汴和協使賜全忠姓李與茂貞為兄弟全忠不從
(通鑑)二月戊寅上以久駐兵車於三原乃議東歸遂取
高陵櫟陽左馮翊入於蒲津(編遺錄)
夏四月梁將朱友寧大敗岐兵於武功
天復二年四月友寧引兵西至興平及李茂貞戰於
武功大敗之(五代史梁太祖本紀)
夏六月朱全忠圍鳳翔
崔胤詣河中泣訴於全忠恐茂貞劫天子幸蜀宜以
時奉迎勢不可緩鳳翔人聞朱全忠且來皆懼城外
居民皆遷入城六月丁丑全忠軍於虢縣甲申李茂
貞大出兵自將之與朱全忠戰大敗丙戍全忠遣其
將孔勍出散關攻鳳州拔之丁亥全忠進軍鳳翔城
下全忠朝服嚮城而泣曰臣但欲迎車駕還宫耳不
與岐王角勝也遂為五寨環之秋七月孔勍取成隴
二州(通鑑)天復二年四月符道昭復領大軍屯於虢縣
之漠谷其建寨之所前臨巨澗後倚峻阜險不可升
太祖遣懷英提騎數千急擊之道昭以懷英兵寡有
俯視之意乃率甲士萬人絶澗以挑戰懷英始以千
騎交鬭戰酣發伏以擊之岐軍大敗(册府元龜)
秋八月鄜帥李周彝救鳳翔朱全忠遣兵擊敗之
秋八月鄜帥李周彝屯軍於三原以援鳳翔太祖命
懷英討之周彝拔軍而遁追至梨園因攻下翟州擒
其守來獻俄而岐軍屯奉天太祖令懷英寨於岐軍
之東北以備敵人一夕岐軍大至急攻其營懷英獨
以三千餘人抗數萬之衆自乙夜至四鼓岐軍不勝
而退(册府元龜)是時李周彝以鄜坊兵救岐屯於三原懷
英擊走之因取其翟州而還岐兵屯奉天懷英栅其
東北夜半岐兵攻之懷英以為夜中不欲驚它軍獨
以二千人出戰遲明岐兵解去身被十餘瘡李茂貞
與梁和昭宗還京師賜懷英迎鑾毅勇功臣(五代史康懷英)
(傳)
王建取興元
西川軍假道於興元節度使李繼密遣兵拒之西川
前鋒將王宗播攻之遂破金牛黑水西縣褒城四寨
繼密戰敗奔還漢中西川軍乘勝至城下王宗滌率
衆先登遂克之繼密請降得兵三萬騎五千詔以宗
滌為山南西道節度使(通鑑)天復初李茂貞韓全誨劫
遷車駕在鳳翔梁祖攻圍歴年建外修好於汴指茂
貞罪狀又隂與茂貞問使往來且言堅壁勿和許以
出師赴援因分命諸軍攻取興元比及梁祖解圍茂
貞山南諸州皆為建所有因自置守將(册府元龜)
九月李茂貞攻朱全忠營岐兵大敗
梁祖宿兵岐下以迎昭宗敵壘尚堅且思班退親從
指揮使高季昌抗言曰天下雄傑窺此舉者一載矣
今姦黨已窘奈何更少俟之季昌乃密募人入岐為
告事者有騎卒馬景應命因朱友倫總騎軍且至將
大出兵迓之景請因其時給駿駟雜出隊中十許里
躍馬西走逸岐闉以軍怨東遁為告言列寨留卒尚
萬候夕將逝宜速掩之當落我機内矣是往也必無
生理願錄其孥梁祖凄然止其行景固請乃徇之明
日軍出諸寨屏匿如無人不十里果策騎却走岐人
納之不失厥料岐軍啟兩扉悉衆來我師宿已秣馬
飽士中軍一鼔百營俱進岐軍十不存三四李茂貞
喪膽(北夢瑣言)
洋州降於王建冬十月建取興州
武定節度使李思敬以洋州降王建冬十月建攻拔
興州以軍使王宗浩為興州刺史(通鑑)
鳳翔食盡朱全忠奉表迎車駕
朱全忠遣幕僚司馬鄴奉表入城獻食物繒帛復遣
使請與茂貞連和修宫闕迎車駕上亦遣使齎詔賜
之鳳翔軍夜縋降汴軍者甚衆茂貞疑上與全忠有
密約增兵防禦是冬大雪城中食盡凍餓死者不可
勝計或卧未死肉已為人所剮茂貞儲偫亦竭以犬
彘供御膳上鬻御衣及小皇子衣於市以充用(綱目)昭
宗在鳳翔宴侍臣捕池魚為饌李茂貞曰本畜此魚
以候車駕又以巨杯勸帝酒帝不欲飲茂貞杯叩帝
頤頷坐皆憤其無禮汴人列十餘棚攻岐城掘蚰蜒
濠時城中大窘燒人糞煮人肉而食李茂貞不肯與
梁和昭宗諭曰在内公主美人等一日食粥一日食
不托今已竭矣願速與梁和(大中遺事)
十一月朱全忠遣兵襲鄜州取之
十一月鄜坊李周彝以兵救鳳翔王遣孔勍襲鄜州
虜周彝之族徙於河中周彝乃降是時岐兵屢敗而
圍久城中食盡自天子至後宫皆凍餒(五代史梁太祖本紀)孔
勍李暉領兵襲鄜州以牽周彝之兵攻陷鄜牆獲周
彝親族遂令李暉權知鄜畤軍事不數日周彝遣幕
賓投分通好然後上許抽兵(編遺錄)
三年春正月平盧節度使王師範遣兵襲華州
韓全誨等矯詔召諸鎮兵擊梁詔至青州師範泣曰
諸鎮有兵所以藩扞天子今天子危辱而諸鎮反以
兵自衛吾力雖不足當成敗以之乃遣張居厚以壯
士二百為輿夫伏兵輿中西馳梁軍稱師範使者聘
梁欲劫梁太祖居厚至華州東城華州將婁敬思疑
其有異剖視之見其兵居厚遂擊殺敬思以兵攻西
城不克而反(五代史王師範傳)
車駕發鳳翔
正月甲子車駕出鳳翔幸全忠軍乙丑扶風令朱友
倫總兵侍衛丙寅次武功丁卯次興平宰臣崔胤率
百官迎謁(舊唐書昭宗紀)茂貞請遣使諭全忠軍詔崔構挾
中人郭遵誨往既行又命宫人寵顏馳見全忠諭密
旨乃以蔣元暉入衛二日茂貞獨見至日旰全誨恨
甚自見勢去計無所用帝召韓偓執手涕泗曰今先
去四大惡餘以次誅矣於是内養八輩候廷中授命
每二輩以衛士十人取一首俄而全誨等皆死是夜
誅韋處廷等二十二人悉以首納布囊詔送全忠曰
是皆不肯使乘輿東者既斬之矣全忠大喜徧告軍
中茂貞復誅小使李繼彝等十人於是開壘門全忠
猶攻北壘帝遣寵顔賜御巾箱寶器使罷兵又捕殺
中官七十人全忠亦使京兆誅黨與百餘人天子入
全忠軍全忠泥首素服待罪客省傳呼徹三仗有詔
釋全忠罪使朝服見全忠伏地泣曰老臣位將相勤
王無狀使陛下及此臣之罪也帝亦嗚咽命韓偓起
之解玉帶以賜召之食帝顧衛兵或有憤發者因履
係解目全忠為吾繫之全忠跪結履汗浹於背而左
右莫敢動(唐書韓全誨傳)天子出幸梁軍遣使馳詔崔胤胤
託疾不至王使人戱胤曰吾未識天子懼其非是子
來為我辨之天子還至興平胤率百官奉迎王自為
天子執轡且泣且行行十餘里止之見者咸以為忠
(五代史梁太祖傳)
帝至自鳳翔
天復三年正月己巳天子至自鳳翔素服哭於太廟
而後入殺宦者七百餘人(五代史梁太祖本紀)車駕入長安崔
胤奏以宦官典兵預政傾危國家不剪其根禍終不
已上從之全忠遂以兵驅第五可範已下數百人盡
殺之冤號之聲徹於内外其出使外方者詔所在誅
之止留黃衣幼弱者三十人以備灑掃其兩軍八鎮
兵悉屬六軍以胤兼判六軍十二衛事(綱目)梁趙珝昭
宗天復元年徵為同州節度留後時太祖統軍岐下
珝在馮翊輸輓調發旁午道途俄而昭宗還長安詔
徵入覲錫迎駕功臣之號(册府元龜)
冬十月李茂貞李繼徽舉兵逼京畿
朱全忠之克邠州也執靜難節度使楊崇本妻於河
中而私焉崇本怒使謂茂貞曰唐室將滅父忍坐視
之乎遂相與連兵侵逼京畿復姓名李繼徽全忠恐
其復有劫遷之謀乃發兵屯河中(綱目)
天祐元年春正月朱全忠表請遷都帝發長安
正月己酉全忠率師屯河中遣牙將寇彦卿奉表請
車駕遷都洛陽全忠令長安居人按籍遷居徹屋木
自渭浮河而下連甍號哭月餘不息秦人大罵於路
曰國賊崔胤召朱溫傾覆社稷俾我及此天乎天乎
丁巳車駕發京師(舊唐書昭宗本紀)汴人擁兵殺宰相崔胤
京兆尹鄭元規劫遷車駕移都東洛既入華州百姓
呼萬歲帝泣曰百姓勿唱萬歲朕勿能與爾等為主
也㳂路有思帝鄉之詞乃曰紇干山頭凍死雀何不
飛去生處樂况我此去悠悠未知落在何所言訖泫
然流涕(北夢瑣言)太祖謀欲遷都洛陽遣彦卿奉表請遷
都昭宗顧瞻陵廟徬徨不忍去行至華州遣人告太
祖以何皇后有娠願留華州待冬而行太祖大怒顧
彦卿曰汝往趣官家來不可一日留也彦卿復馳至
華即日迫昭宗上道(五代史寇彥卿傳)
二月王建遣兵迎車駕至興平而還
上遣間使以御劄告難於王建建遣王宗祐將兵會
鳳翔兵至興平遇汴兵不得進而還建始自用墨制
除官云俟車駕還長安表聞(綱目)
夏六月邠岐蜀傳檄討朱全忠遣兵屯同州以拒之
六月李茂貞王建李繼徽傳檄合兵以討朱全忠全
忠以鎮國節度使朱友裕為行營都統將步騎擊之
命保大節度使劉鄩棄鄜州引兵屯同州(通鑑)
哀帝天祐二年秋八月王建取金州
建遣王宗賀等將兵擊昭信節度使馮行襲於金州
所向皆捷行襲奔均州其將全師朗以城降更師朗
姓名曰王宗朗補金州觀察使(通鑑)
三年秋九月劉知俊陷坊州
九月乙亥梁匡國節度使劉知俊邀擊坊州之兵斬
首三千餘級擒坊州刺史劉彥暉(五代史劉知俊傳)
冬十月楊崇本起兵討朱全忠戰於美原敗績
太祖天祐三年十月辛巳邠州楊崇本以鳳翔邠寧
涇鄜秦隴之衆合五六萬來寇屯於美原列十五寨
其勢甚盛帝命同州節度使劉知俊都將康懷英帥
師禦之知俊等大破邠寇殺二萬餘衆奪馬三千餘
匹擒其列校百餘人楊崇本胡章僅以身免十一月
庚戍康懷英乘勝進軍遂收鄜州(册府元龜)
李茂貞西連蜀兵會崇本攻雍華關西大震太祖以
兵西至河中遣郴王友裕擊之友裕至永夀而卒梁
兵乃旋崇本屯美原太祖復遣劉知俊康懷英等擊
之崇本大敗自此不復東(五代史楊崇本傳)
五年夏六月邠岐蜀連兵攻長安不克而還
天祐五年六月鳳翔李茂貞邠州楊崇本會西川王
建之師五萬攻長安汴將同州刺史劉知俊西京尹
王重師以兵逆戰於漠谷邠岐不戰而退(册府元龜)
陜西通志卷八十
