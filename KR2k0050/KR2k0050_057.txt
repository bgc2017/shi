陜西通志卷五十七上
人物三
廉能
明
潘友直字孟舉澄城人洪武初由茂材舉從太祖克陳
友諒屢畫奇策陞工部尚書所至輒有聲績習儉服
勤終始一節後乞骸骨朝廷寵賜金帛歸邸悉賞軍
士同妻驅驢而歸行李蕭然惟圖書數卷而已(賈志)
柳申漢中人洪武初拜大名太守為政務推經術尚德
緩刑郡人至今首稱之(畿輔志)
齊原芳乾州人洪武初為郾城縣丞元末兵燹民皆竄
徙原芳繕城邑修室廬勸農桑通商賈流民聞風歸
附邑以富庶(河南通志)
張紞字昭季富平人父月川文行知名紞才識通敏洪
武間由明經舉歷雲南右參政晉左布政使凡雲南
土地貢賦法令條格悉經裁定洪武三十年入覲考
最為天下第一(張芹備遺錄)建文即位召紞為吏部尚書
時旁求遺逸會集闕下紞鑒識精絶用當其才試編
修實錄官得楊士奇奏為第一靖難兵起錄朝中奸
臣二十八人紞與其數赦為尚書如故上簡建文羣
臣因解職務月給半俸居京師紞退自經(名山藏)
吳偉南鄭人領洪武甲子鄉薦知茂州多善政羌人懷
服累官四川左布政使(明一統志)
李昶字文□涇陽人自少敦重孝友刻志向學領洪武
丙子鄉薦歷官至戶部尚書凡儲蓄貢輸戸税增損
金帛出納皆調度規畫有法所得不少留頒賜姻族
比卒家無餘貲(雍大記)
李暹長安人洪武中舉於鄉永樂初授戸部主事使西
域踰萬里至撒罕馬兒凡五往返不辱君命遍歷諸
國皆能得其懽心朝廷嘉之歷仕戸部侍郎後又有
高引先者亦長安人由進士官行人使朝鮮及境有
使來迎稱曰館伴引先改為迎候得上國體歸朝授
御史巡方所至發奸摘伏若神終四川參議(賈志)
張毅安塞人洪武間以人才任廬州知府不挈妻孥止
以一僕自隨布衣糲飯人不堪其苦毅處之裕如其
清介近世罕有(延安府志)
李著郿縣人太學生洪武中任御史明清有為勤慎自
持吏民無不服(賈志)
甄儀麟遊人舉人初任主事歷順天府尹兵部左侍郎
清白之操始終不渝孫希賢官御史按雲南河南揚
清激濁風裁卓然陞知府未任卒(馬志)
周道朝邑人以舉人官御史征雲南時總兵餽貨寶幾
千金道一無所受時稱其廉擢山西參政有惠政卒
於官喪出民遮道哭奠三日不得行(朝邑志)
馮進藍田人以人才授貴州道監察御史巡按山東陞
四川按察僉事兼督學道衡鑑澄清轉河南屯田僉
事抑豪強辨疑獄人擬之包拯後丁憂廬墓卒(馬志)
王攻鄜州人洪武中舉人任懷慶府同知清潔自持有
勸以置田宅者攻叱之歸里後囊無餘財篋中惟書
籍數十部(賈志)
楊榮宜君人洪武時以人材任郟縣丞廉慎清正政聲
卓然永樂元年旌異(宜君志)
何回鳳翔人以太學生知祁門縣誠心實政惠義丕著
歷遷山西右參議廉勤自持始終不渝(鳳翔縣志)
宋詡膚施人洪武中舉孝廉歷官有聲後累遷應天府
尹(明一統志)
高懷敬延川人洪武中以人材起家歷官有能名累遷
湖廣按察副使(明一統志)
楊瑞鳳翔人洪武間以貢知墊江縣積穀二萬石市牛
千隻民無力者給之植道旁柳千株以休行者(四川總志)
胡貞岐山人由舉人任永和令邑素荒殘貞至捐俸買
牛種治耕具教民樹藝後擢知應州改廣德俱有循
聲(馬志)
何福全鳳縣人洪武間以人材任縣丞有治聲陞威州
知州威惠兼行蠻人信服擢四川左參議(馬志)
權士安字惟寧澄城人洪武中由人材授南樂令至則
詢民疾苦勸課農桑修葺城郭祠廟百廢畢舉政暇
作興學校文風丕振(澄城志)
張綱米脂人以國子生擢江西南康府照磨盡心於職
後累遷四川按察副使(明一統志)
王思吳堡人洪武中以國子生擢嘉興同知調揚州所
至有聲後陞四川右參政(明一統志)
王琰字廷玉鄠縣人由貢士授太寧令太寧民散處山
中愚戇負固琰與約令自至為平其獄訟賦役俾各
得所再補長清令吏舞文為患琰黜老吏三四人其
患頓除治行為山東第一(馬志)
王巹字克修郿縣人洪武末監生授蘇州府同知蘇賦
甲他郡期年逋負皆完累陞工部尚書京師城垣外
甎内土雨久輒壊巹督理純甓之正統中以王振用
事致仕巹用嚴峻為治卒無子(名山藏葉盛傳)
龐惟方延安人洪武間為臨海令為政平恕折訟均徭
民胥悦服(賈志)
張賢字思齊鄠縣人永樂乙酉舉鄉試授吏部司務陟
驗封司郎中剛廉自持部中呼為板張超拜山西右
布政使威惠並流遠近悦服尋乞歸舊廬數楹僅庇
風雨(王九思撰墓碣)
趙倫邠州人永樂乙酉舉人宣德中歷官職方郎中有
聲陞戸部侍郎巡撫浙江左遷河南布政使卒於官
倫持身廉潔&KR0681;事嚴明人不敢干以私(明一統志)
李敬臣鳳翔人永樂中以材能卓異薦於朝歷官有聲
累遷刑部右侍郎(明一統志)
艾瑛隴州人恩貢永樂中舉人材授浙江右布政使才
能著稱(明一統志)
杜棠字善政三原人剛毅寡合舉永樂丁酉鄉試任真
定通判正統中靖邊伯王驥征麓川陞職方郎中參
贊戎政復調南京戸部所在得大體南部堂後樹忽
冬花衆譽其瑞棠正色曰冬花春秋書異何瑞之有
其剛正類此性至孝母喪廬於墓側後陞雲南知府
政績著聞致仕(賈志)
賀琳宜君人洪熙元年任浮山縣丞時有逋税捐已俸
並勸富家助償自是流民復業以優治聞及憂去民
泣送塞道(馬志)
許璞鳳翔人宣德丙午發解授學官正統六年薦陞仁
和知縣公平廉慎輕徭薄賦民懷其德卒於官貧無
以殮民爭賻以助葬仍為木主於本縣祀之(萬姓統譜)
連俊邠州人宣德初舉人材任崇明令邑田多圮於海
而民猶償租俊力奏免癸丑歲蝗請以菽麥代秋賦
軍民俱賴之明年復大祲借常熟官糧數萬石以濟
所活甚衆(萬姓統譜)
董鼐同州人宣德壬子舉人歷海州知州惠政浹人改
知膠州勸農桑興學校旱禱輒應人頌神君聞風歸
附者二千餘戸(賈志)
盧彬字文質咸寧人宣德中進士授戸部主事時朝命
將伐麓川以彬督餉規畫得宜貴州苗叛彬擒賊首
餘皆奔潰水西宼為亂彬單騎往諭蠻民感化貴地
以寧轉山西參議(咸寧志)
李善字元吉岐山人正統己未進士初知黎城黜嚴峻
尚寬平奬孝行勵耕織遷知汾州民間有到底清之
謠累擢四川參政告歸(賈志)
陳厚乾州人以舉人知重慶府明於照物敏於治事時
稱能吏(賈志)
王璽字廷用盩厔人正統辛酉鄉魁任武陟訓導躬為
講解督課士習丕變文教大興後遷武陟尹歲歉多
盜設法賑貸盜賊衰息擢監察御史抑横除奸風聲
赫著遷永平知府調襄陽撫恤流民以數萬計後致
仕歸子傅字良弼成化乙未進士歷官鄖陽知府陞
四川參政所至有績時稱父子濟美(賈志)
郝安字居中清澗人正統甲子舉於鄉任萊州府通判
以邊才擢守遼東安樂調守鎮寧有治績子志義成
化己丑進士授評事進寺副奉命審錄河南時方天
旱志義定疑獄三十五人釋無辜者三百七十人取
服罪者十人戮於市天即雨歷右副都御史巡撫湖
廣尋卒志義素性嚴毅持已處人循蹈矩矱所至以
廉慎稱(賈志)子序字宗殷弘治辛酉舉人志義卒序聞
訃趨奔哀毁骨立藩臬以金賻却弗受扶櫬歸援例
乞祭葬逆瑾素銜志義不附已遂矯詔下獄尋謫戍
瑾敗授高唐守高唐民悍序嚴明仁恕豪猾斂跡終
順德府同知名宦序曾孫由進士歷南少司馬忤權
璫罷歸(賈志)
宋欽字克敬乾州人正統乙丑進士授大理評事審錄
罪囚必參駁求至當陞福建僉事遇疑獄尤盡心推
鞫廉察奸墨罔有遺漏遷河南按察使持憲愈嚴俄
遷右僉都御史巡撫貴州建學立師大興教化鎮守
太監鄭鍾病故欽建言官多則民病貴州地狹而簡
乞免差内臣鎮守不報尋陞南大理寺卿數辨疑獄
人皆稱平致仕卒(王恕撰墓碑)
李儒王瑾俱涇陽人儒以監生令鄒平有貴戚奪民田
儒奏聞歸田於民後知蘇州築堤四十里以障水患
民為立祠瑾以舉人任安平黠盜誣良瑾釋其枉植
柳萬株以便行人時稱為召棠之蔭(馬志)
張文質字時中扶風人景泰庚午舉人知澤州輕徭薄
賦舉廢釐弊凡愛民者無不為之轉順天治中擢漢
陽知府六載多惠政時權閹以文質同鄉里期一見
卒不往遂罷歸(賈志)
郭瑾字良玉華州人景泰庚午舉人磁州知州施德育
民民以無訟尋守蓬州歲大饑請賑院司牽制舊例
不許瑾泣曰吾所育者天子之民也獨不能告天子
耶遂聞上得賑蓬民賴焉九年入覲蓬民隨赴闕借
留以疾致仕(賈志)
王俊字世傑邠州人景泰庚午舉人知嵩縣屏貪吏恤
貧乏嘗濬順陽濟民二渠灌田百餘頃邑人賴之(河南)
(通志)
劉介字師惠清澗人父鏞景泰癸酉舉人歷長沙知府
折獄有聲他郡咸請就讞再補登州晉參政益勵清
操終始一節介中弘治癸丑進士由吏曹出守撫州
撫多商販引價吏胥以舊留三分之一白介介叱之
人服其廉逆瑾黨人李璫大索江南諸郡介獨不應
瑾深銜之然卒無以中傷陞太常少卿終養歸子維
禴字子孚正德間中進士知滑縣武宗南巡道出滑
維禴從容經理百役立辦滑素健訟維禴以德意感
孚訟獄衰息歲饑蠲賑全活萬計始黃河故道經滑
民歲費金錢治河後河南徙封丘徵錢如故維禴罷
之擢御史上疏皆切中利弊卒於官介孫大觀由舉
人知孝義縣歷登州同知所至有惠政終趙王府長
史(賈志)士麟大觀子萬歷丙子舉人授定襄令前令白
璧亦清澗人也闢地招民省冤釋枉為一時良吏麟
故出璧門下素悉定邑利弊至則修明政教潔已惠
民論者謂不負親師遺訓焉(綏德志)
邢簡字居敬咸寧人幼聰穎嗜學景泰甲戌進士授刑
部主事用法明允為尚書所重凡大獄多委鞫焉陞
真定守嚴明憲度祛弊均徭吏畏民服陞浙江參政
時江海泛溢簡賑饑蠲税又築堤設閘民賴以安後
陞戸部右侍郎(馬志)
劉傑字世英高陵人景泰五年進士授戸部主事遷知
湖州府湖民尚訟傑盡滌誣冗譎誕之習而示以禮
民遂靡然向風明年上歲幣官屬語存餘為出納之
圖傑曰吾安可割民以奉勢乎執事者大怒退幣六
十餘疋劾不職左遷同知真定尋知永平府屬縣富
民有巡校以盜誣者官府知而不爭傑得告即發執
之其衆果遁傑因此中傷去(馬志)
田濟麟遊人景泰甲戌進士由江西奉新令擢侍御按
浙江抑豪右辨疑獄有引裾折檻之風(麟遊志)濟守真
定甫下車即革吏弊察民隠明年夏秋瘟瘧交作濟
施藥療疾給棺葬屍歲荒不待上報開倉賑濟全活
無筭挫戚畹之勢釋盜誣之冤境内大治(畿輔志)
白惟勤字勉之清澗人景泰中舉人任沁州知州加意
撫循廉潔自勵獄訟明察能得隠情陞衞輝通判沁
人立祠祀之(清澗志)
閻本字宗元邠州人景泰甲戌進士初任薊州倉儲出
納平允吏無敢為奸擢僉都御史撫薊門舉修平谷
豐潤玉田開平諸城池通薊浮橋悉加繕構有貂璫
怙權掾史舞智本盡法處之因是被讒稱疾致仕久
之復起為戸部侍郎(畿輔志)驤字伯仁本之子弘治辛
酉舉人歷刑部郎中為秋臺倚重後守太原致仕卒
(邠州志)
楊祥寶雞人景泰丙子舉人任四川重慶府通判陞䕫
州府同知廉介有為剛毅不阿人號青菜楊又岳池
主簿丁巘者陜之鳳翔人以清謹自矢方病篤有犯
法者饋暮夜金巘固却之時以為難(馬志)
王彝鄠人由舉人同知解州廉慎剛斷百姓呼為鐵王
遷代州卒(馬志)
榮清字元潔藍田人天順初以材品授内府甲宁庫大
使職司金幣出納惟謹遷山東昌樂縣主簿昌多逋
賦前官峻急有鬻妻子以輸者清寬限理之由是宿
負漸清嘗署益都夀光篆二縣亦大治子華號雙溪
成化辛丑進士初任鞏令鞏治與溫縣鄰田稼每為
溫民所刈鬭傷者衆華築堤堰水界之爭端以息改
嵩縣弭盜安民教化大行丁外艱服闋補無錫邑有
四虎為害祝而捕之一日獲其三其一復自至民相
謂曰猛虎猶知約束況吾民耶後為御史巡按兩淮
四川所至除奸革弊稱為名御史子察弘治丁丑進
士除山西夏縣令興學勸農有古循良風歷貴藩左
參議治聲赫然(藍田志)
員賢咸陽監生天順間任溧縣令初建水次倉留心學
校(溧陽縣志)
孟俊咸寧人天順己夘舉人知上杭縣為治嚴而有則
理棼剔蠧威行惠流吏畏而民悦之擢監察御史巡
按南畿以布政司參政致仕(萬姓統譜)
申瓊字廷瓚三原人天順己夘舉人任山東蒙陰令嘗
集古昔孝順事實為民講解又督治農器以溥耕鑿
之利教養兼舉蒙人繪像祀之(趙應元撰墓表)
王政字尚德扶風人幼遇異人自經史外旁通天文兵
法天順壬午舉鄉試任蘭陽令復補威縣摘奸剔蠧
平賦均役多異政陞澤州同知再補遼州前後二十
年清慎質直不渝其節俱祀名宦致仕歸子孫不免
貧窶(賈志)
宋賓字大賢中部人精易學舉天順三年鄉試甲申當
會試不赴公車曰必有火災已而果驗授陽曲令博
詢民隠抑制豪強陞知陜州歲饑飛蝗布野賓竭誠
步禱明日羣鳥來食殆盡陞南京中軍都督府經歷
同里寇恕亦通易理以舉人任綿竹令有廉聲(延安府志)
韓倫字秉彝朝邑人天順壬午舉人授武清知縣武清
地近畿輔軍屯皇莊徧四境最稱難治時中官梁昉
貴震朝廷牧馬斯地威焰百端倫不應昉怒縛里正
懸高竿以示曰知縣見此否倫亦擒昉頭目竿懸之
曰釋里正則釋頭目昉不得已釋之昉至京言倫不
稱狀遂罷歸自是杜門不出縣尹某欲致之不得適
倫子繼宗應里長役尹故苦之以致倫倫曰彼縣官
苦里長我何與焉竟不見尹悔言之分守車平章平
章曰尹誤矣致賢豈以威力為哉率尹踵門請至再
三始一見云(苑洛集)
馮寧同官人父貴宣德時以平漢功官鹽井提舉寧登
成化二年進士歷四川僉事統芒部諸土官地甚險
遠往時上官無一人至者寧攀木緣山親履其地躬
行化導土司畏而懷之後正德中有洛川張文奎者
亦以僉事道備兵川南時芒部弗靖邊人互相煽動
文奎結以恩信邊人感悦卒不煩兵而定文奎歷任
山西左布政使廉名特著(賈志)
紀溫字宗直綏德衛人成化乙酉舉人榆林衞地近邊
人鮮知學余子俊為巡撫奏設衞學官以禮聘為師
温規格嚴整經指授者多成立謁銓授吏部司務士
無問識不識皆知有紀司務陞太僕寺少卿綜理周
密咸中條節不避勞勩卒於官(賈志)
雍泰字世隆咸寧人幼苦學成化五年進士銓吳縣知
縣吳中田傍湖悉淪湖漲前尹欲堤之阸富室不就
泰舉前事竟成之號雍公堤入為御史初巡南城後
巡居庸紫荆二關及巡鹽兩淮已陞知府余子俊總
督宣大舉為山西兵備副使千戸韋瑛誣收謀逆百
人子俊將坐實上奏泰曰人命至重其可輕耶疑讞
可子俊從之至京果俱免泰剛直有時名然行事時
涉卞厲民有罪或杖至死太原知府告泰杖人至死
狀收下錦衣獄刑部讞當酷刑罷官刑部郎韓紹宗
走見王恕曰泰直臣公可避鄉曲嫌坐視耶降湖廣
參政弘治初陞浙江右布政使十二年為右副都御
史巡撫宣府諸所奏議咸當時務參將李稽李東陽
姪也為部下所告泰將奏治之稽跪請受責度泰必
見寬泰令縛下擊以大杖科道官承東陽意劾泰擅
杖將官坐免既歸日居韋曲别業不涉城市冢宰許
進語人曰吾遥望關西有二高焉一華山一世隆也
武宗即位起南京戸部尚書劉瑾泰鄉人有勸泰行
金謝者泰曰吾進退在天居兩月瑾矯旨令致仕自
是長居韋曲年八十卒泰奉身儉素貴客至不過二
肉為尚書未製緋及卒家人製以殮(名山藏)泰擢御史
吳俗令行皆饋樓船公不受民固饋乃駕至張家灣
還之吳人歌曰時苗留犢雍公返舟(墓志)泰巡鹽兩淮
見竈丁貧而鰥者幾二千人比二年悉與完室既去
淮人詠曰客邊檢槖渾無硯海上遺民盡有家又曰
了却四千兒女願春風解纜去朝天(見聞錄)
東思忠字進伯華州人成化丙戌進士授刑部主事錄
畿内刑獄平反為多嘗曰獄有微旨非敲扑所能致
也陞松潘兵備内修政事外樹兵威諸番莫敢侵邊
松潘孤寓萬山轉輸斗米輒費數金主藏吏多侵盜
思忠盡滌其弊倉庾陳因又嚴減尅之禁正私鬻之
罰茶馬有序外釁不生又於大石佛嘴鑿山開路以
便轉輸至今宜之甲辰乙巳兩出軍勦逆命者直抵
巢穴所獲軍器頭畜無筭西蜀士民倚為長城卒官
(康對山集)漢字希節思忠子弘治戊午舉人正德中授池
州同知招亡附籍戸口增往昔二萬劇賊劉七流劫
吳楚漢選民兵數千人陣要路斷賊往來賊不能犯
時石棣黠盜章仁胡天寵王浩等聚衆行劫漢分兵
大洪諸嶺凡數十戰賊遂平有程文寶者殺人亡命
匿於胡氏史捕之急文寶反賄捕者使誣胡漢察有
冤色鞫之得其情一郡驚服陞南昌知府歲饑出粟
賑濟他郡悉來就食遷長蘆鹽運司使致仕野字希
孟思忠第五子弘治壬戌進士授陳留知縣邑瀕河
歲為患野築堤禦之更以其淤為桑麻地流亡來歸
益戸口數千陳州盜殺典史行賄自脱野窮其事殺
之於是河朔數百里皆欲赴愬陳留後陞刑部主事
(賈志)
侯恂字誠之白水人成化丙戌進士授戸部主事會計
精當以能陞山東按察僉事督京畿軍儲累遷右僉
都御史巡撫大同威振邊塞轉副都巡撫三晉風猷
益楙已召入留院提督操江恂負才鴻碩操履清儉
故能其官(同州志)
李崙字世瞻臨潼人成化己丑進士授屯留知縣縣積
猾舞文獄訟錢穀皆出其手崙至悉按斃之陞戸部
主事除弊革奸出納分毫不爽出守廬州賑荒活萬
人立俵馬法定鹽價創河橋廣積穀陞河南左參政
(賈志)崙卒妻郝氏不能舉火守臣奏聞命所司月給米
養終其身(西安府志)
梁澤字汝霖家貧為掾縣令目所書牘奇之俾學舉成
化己丑進士歷陞巡撫貴州山東所至斷獄剖決如
流彈劾不避權倖貪汚吏多解綬去以忤時謫茶陵
令復歷浙江參政皆以廉惠稱(三原志)
閻仲實字光甫隴州人成化己丑進士為考功隨材量
用鑒别精當公論倚以為重遷河南副使歲凶人相
食遍歷所部存省賑貸全活甚衆弟仲宇字泰甫成
化乙未進士授鹽山知縣累遷山東副使分理臨清
時有妖僧惑衆仲宇擒之寘於法歷陞右副都御史
巡撫湖廣時洞庭襄漢間劇賊充斥苗蠻梗化仲宇
先後設謀擒之陞兵部尚書仲宇資性端重敷奏明
切為政尚寬和不喜更張故所在稱治(賈志)
張曉字光曙三原人成化己丑進士知襄垣縣多善政
召拜監察御史上書論萬貴妃事同列讀其辭皆縮
舌上笞而釋之尋為湖廣僉事施州亂全省震動諸
僚皆莫敢往曉請行曰此可以義動至則宣朝廷威
德亂者感服陞河南副使時河決為患曉奉命督役
導河幾千里俾復故道工竣晉按察使陳州有告毆
死少年者三年莫能決曉閱屍驚曰安有少年缺其
齒乎訊之果捕得少年其屍乃一乞嫗也事遂白尋
以憂歸(馬志)
張撫字世安寶雞人成化己丑進士授刑部主事性剛
決不畏彊禦都督王義劉寧廣寧侯劉銓山西鎮守
太監石巖各有罪衆莫敢決撫立訊決之浙江副使
張蕙罪惡彰聞使者莫敢言撫治之遂服罪進四川
按察副使蜀大饑捐俸易米賑之民賴不莩陞湖廣
按察使楚多積盜撫出俸金捕之盜由是息尋晉刑
部侍郎明年乞歸撫精於吏事所在以嚴明稱(賈志)
郝滋字洪濟高陵人成化辛夘舉人授中牟令守廉奉
公興利除害不踰年境内大治有水患歲常淹沒民
田滋築堤十八里植柳衞堤復得閒田千頃民甚利
之明年秋螟螣害禾滋祭於漢魯恭祠次日蟲皆殞
擢均州守卒(劉時蘭撰墓誌)
王輔字良弼同州人成化壬辰進士知長垣縣時值荒
後民逋三年賦監司督之急輔從容畢辦民不知苦
邑東北窪下每秋雨潦萬頃俱壑輔鑿渠疏之盡為
良田徵為御史出按四川貪奸斂迹素性負氣尋謫
鄖陽府同知罷歸(同州志)
張繼字述之鳳翔人成化戊戌進士以戸部郎中出知
順德府凡事務存大體持法平恕而人自不冤時歲
旱引躬自責即雨境内多渠地高水下製桔橰以濟
旱又教民植桑蠶事大興有盜劫鉅鹿捕官執齊民
顧招等十三人皆誣服繼按得情皆釋之既獲真盜
人稱神明時有戚里占民田辨者輒毆死撫按檄繼
往勘繼以地還之民貴戚悚息(賈志)
韓紹宗字裕後朝邑人成化戊戌進士授刑部主事部
有大獄尚書輒付之張文安伯者勲戚也族人奏其
不法紹宗當訊輒置之律御史柯忠巡按直隸劾都
指揮王章章故横且多内授亦奏柯詔紹宗往勘章
以守備體謁道中紹宗曰章犯人何得先謁勘官杖
之途比勘果如柯劾章免官大同鎮守太監石巖巡
撫許進互奏劾詔紹宗往獲石十大罪而許無瑕獄
成石奏紹宗黨文職差官改勘而紹宗卒非黨弘治
戊申京師大水米價騰翔紹宗乞應糧俸者預支三
月價可平詔從之東厰錦衣之獄皆付刑部有所枉
不敢辨紹宗送獄堂審尚書曰此獄自厰衞來耶紹
宗進曰大人苐當視情法如何勿問所從來聽者聳
然陞福建副使有屠執強市肉者以告盖鎮守陳太
監舍人也紹宗捕其黨陳曰若等不知新韓副使乎
皆械送之而抵罪嘗受御史委同右布政分濬雙門
河未兩月所治河皆考績遂署司事兼海道時海寇
王某聚衆劫海上曰韓公不去我輩不生於是以千
金賂鎮守鎮守即奏罷紹宗官紹宗居官守法毫髮
不可動所至率綱紀其大者其餘不勞而正所立偉
然(涇野集)
王坪字信之商州人成化中進士歷鳳陽知府時歲凶
斗米千錢坪多方賑濟全活甚衆調南陽法令嚴明
俸給外一錢不取弟墱字器之官地曹主政為人尚
節氣篤故舊時稱二難(商州志)
宋德岐山人成化中進士由温縣令歷浙江道御史四
川副使法度嚴明宅心仁恕更能以清介自守至作
令定温鞏之田巡方洗焚死之冤持憲靖王剛之亂
尤宦績表著者又同里羅佑以貢生尹寧陽亦有廉
聲(賈志)
張雄王鉞馬祥皆同州人成化時進士並官主政雄刑
部鉞戸部祥工部雄素貧在部能礪節執法比卒也
家無擔石鉞有幹濟才陞郎中總理糧務出納精覈
人不能欺亦不敢撓以私祥始任都水督漕運挑直
河五道築堤三百里漕艘賴之調營繕司清釐匠役
陞虞衡郎中監遵化鐵冶剔弊恤工終山左鹽運使
(同州志)
邵錦商州人成化中舉人知雞澤縣修法度尚寬和損
益因俗民不知擾值流賊亂錦礪人心固守一方賴
為保障(姓譜)
謝文字顯道金州人成化戊戌進士為御史巡方所至
剔弊糾奸不避貴近後知河間折獄賑飢惠義兩盡
終山東參政(馬志)
王章字廷憲膚施人成化中進士任大理寺副鞫讞平
允以同官逮罪謫同知高唐州涖政剛果陞知州卒
同縣高俊以舉人同知汾州剛方明斷九年考績民
遮留不得行又任三年以病歸(延安府志)
于寬字克弘咸寧人成化中舉人事繼母以孝聞在太
學時友人任良病沒良妻鬻二女歸葬寬為贖還率
礪同志捐貲歸其喪後知鞏縣積穀救荒築隄障水
擢守鄧州築城禦盜有功鄧人尸祝(賈志)
張瓚字廷奎中部人成化中舉人知眉州陳案積獄數
日而判卒於官貧不能斂直指倡有司賻之始歸曾
孫志久知什邡亦有績(賈志)
解經醴泉人成化庚子舉人弘治中令邯鄲性儉素自
奉甚薄朔望謁文廟進諸生講釋經義課試嚴明貧
民有累年負租税者與約次第輸之不刑一人凡徭
役躬自簽𣲖輕重適宜政平訟理獄無繫囚(畿輔志)
陳梁字伯棟涇陽人成化間舉人任渾源知州時以南
人充大同軍役不習水土多死者梁條上其事請以
本土衞所軍代之報可陞贛州同知有巨賊數萬剽
掠郡縣梁以計誘執百餘人乃遣人分諭諸賊使解
散賊黨悉平城南漳江人多病涉梁作石橋人便之
稱為陳公橋(賈志)
韓福字德府西安前衛人父鐸天順己夘舉人知茂州
有聲福登成化辛丑進士歷滑縣章丘令廉威並著
擢御史敢言國家利弊出守大名民不知吏道不拾
遺奏課第一累遷戸部左侍郎因忤宦瑾謝職歸(馬志)
劉璣字用齊咸寧人成化辛丑進士初任曲沃令陞瑞
州知府家食嘗不給公服外無餘衣時新昌盜起璣
入賊巢面諭賊見璣皆羅拜聽命立時解散後歷遷
至戸部尚書(賈志)
屈直字道伸華陰人成化甲辰進士初直未第時值歲
饑絶糧謁推官乞賑推官日三邀直會食曰吾所訊
囚二人者將論邊戍數邀子來彼必求援吾釋之必
厚謝子直曰賑可賂不可推官歎服授刑部主事部
獄卒厚索囚賄不如意輒殺之直根治得狀白尚書
論如法錦衣奸人依憑權勢郡縣賦至輒誘解人代
納號攬頭解人多破産事覺白尚書按治及逮擊攬
頭權勢人果邀奪之直入朝言於錦衣曰錦衣朝廷
法官乃不容刑官守法耶明日攬頭至俱抵罪直歷
刑部三司幾十年權貴憚之陞重慶知府府有妖擲
磚石毁房舍又時有火災直告於城隍妖火遂息夏
旱禱於元武山有白雲如盖往返隨之大雨如注歲
大熟陞浙江按察使巨璫至浙怙勢作威欲三司跪
謁直率衆不屈璫怒甚直從容言我輩見怒當何罪
璫即改容揖衆入坐陞太僕卿太僕掌馬利近幸沿
為奇貨攬納請託直力禁之乃共譖於劉瑾瑾察得
其情諸譖不行遷操江都御史復改督漕運以運船
稽遲置簿給付運官日記所運水程及阻風守淺時
日以備考核其法至今用之瑾既敗某御史倡言直
為瑾鄉人數數遷轉宜罷遂致仕直毅而有謀剛而
不虐才敏而力足以行之故所至有聲與人言侃侃
無隠亦以此得罪(苑洛集)受善字我虚直曾孫萬歷乙
酉舉人知晉州惠義著績擢真定同知司儲上谷以
才幹勞勩見稱(賈志)
亢時霖藍田人成化丙午鄉試任長子教諭陞廬山令時天
全叛逆逐縣官掠居民人為霖危之霖至開諭招撫患遂
息又募勇士殺其同類之難制者廬山立祠祀之(藍田志)
谷賑咸陽人成化丙午舉人知巴縣以廉介自矢卒之
日同官入視其家圖書數卷而已(四川總志)
劉聰字達夫中部人性剛明果斷登成化丁未進士累
擢彰德知府翦除豪強屬縣肅然宗室有風七兒者
日至府需索無已聰疏其不法自是斂跡歷左僉都
御史巡撫保定皆有異績長子佐登進士官戸部主
事季子倌舉嘉靖鄉試知聞喜石州皆以清白強幹
世其家璋字尚德聰弟正德庚午舉人授南和令時
河渠久湮璋修復灌道民沾其利邑十七社十社土
著餘七社以處晉民奉例墾荒不税於是民有新舊
田有多寡税有盈縮璋躬履丘畝使田租相證民卒
歸業陞知霸州人多豪俠剽悍璋懲一二魁黠境内
肅然城傍九河故道歲十九潦盜賊頻興璋平役薄
征水不為災盜賊衰息致仕歸璋曾孫□萬歷時舉
明經亦篤行君子也(延安府志)
馬通字致遠同州人年十二補州庠生入太學成化中
銓博野丞持已廉平不私受一牘嘗攝束鹿篆判斷
明敏人頌神明陞知本縣束鹿人復留不欲還兩縣
詣闕爭之冢宰以成命諭遣始已&KR0681;博野凡舊政不
便民者次第除之邑用大治憂歸服闋補繁峙繁峙
素逋賦士不知學通勤勸課選社師訓民間子弟俗
為一變賦亦畢輸會大水沒禾他邑承風減報通獨
報全災邑人感悦俄病卒囊無餘物(賈志)
雷爵朝邑人成化中舉人初知清苑歷守祁州廉謹自
持大學士楊一清見之訝曰若非知清苑守祁州者
耶歷聞子名今老矣有大名善地特以待子為優游
桑榆地遂授大名府同知至大名直廉如初行部肅
然匹馬果蔬自給(賈志)
樊資字文質朝邑人成化中任榮縣典史歲饑出俸賑
之人賴以生羣盜嘯起資督繕城池屹然保障仍單
騎往諭之羣盜感其恩信立即解散(馬志)
尚達字兼善同州人貢士弘治初任岳陽令政尚慈愛
縣有澗水為民患達開渠溉田歲旱出粟救濟(岳陽碑記)
李鴻乾州人弘治已酉舉人正德六年知深州適霸州
賊起縱横河北鴻率衆登城分僚屬守四門躬自提
督往來廵眺賊知不可克乃引去一郡獲全興學校
撫流移百事修舉百姓德之(畿輔志)
郭桂字時芳咸寧人弘治庚戌進士知安丘王某者邑
中大豪也令至輒啖以利既乃格制之桂莅任使人
啖之如昔桂發其事論殺之有父訟其子盜金者桂
知其後母也謂翁曰亟歸金在若媼衣笥中歸果得
之父子如初後判湖州儲運先期輒辦遷泰州知州
州多積蠧有巨惡號三虎桂至發其奸事斃之遠近
肅然轉鎮江同知攝郡事決獄若神遷平陽藩邸素
為盜藪桂至後宗室咸畏其威盜賊遠遁尋擢參政
卒(賈志)
王錦字在中醴泉人弘治庚戌進士初任襄垣令陞蓬
州知州秉公執法請託不行饋遺一無所受時以剛
明稱(四川通志)後陞山東僉事兵備萊州制禦盜賊綽有
方略正德閒致仕(醴泉志)
姜實蒲城人弘治庚戌進士授曲沃知縣以廉能擢御
史巡鹽河東值歲饑賑活萬計巡長蘆兼理河道凡
權貴夾帶商貨及站鹽紅船一切革之鹽法流行陞
湖廣僉事期年黜不職官十八人墨吏望風解綬生
平寡言笑剛正不撓事親尤以孝稱(馬志)
張憲字廷式涇陽人弘治壬子舉人謹言慎行為學者
軌範以篤孝聞授絳州學正所造士多成立陞登封
知縣有霸州巨賊數萬攻城憲招降被擄男女百餘
人斬首五十餘級事聞賜勅勞之陞順天府通判卒
官(賈志)
謝朝宣字汝為西安左衛人弘治癸丑進士任監察御
史巡按雲南監鄉試令土官咸得觀聽鹿鳴遠人感
化陞浙江副使因忤權宦謫黃州同知招流移恤貧
乏陞四川副使征勦有功斷獄無滯(賈志)
趙繼爵同州人弘治癸丑進士授行人累陞山東副使
備兵臨清皆有治績兖屬沂郯滕費諸州邑積年逋
賦建議蠲罷金鄉魚臺有左道惑民者監司欲以叛
治繼爵力言此愚民被誘第去其魁則餘衆自解監
司從之所活甚衆薊賊劉七等攻城繼爵聞變急築
外郭七十里浚濠崇櫓賊不敢犯尋免歸子國良字
邦遂風度高朗有智略初以制科授工科給事中不
阿權貴南畿與江右軍民仇殺獄三年不決廷推國
良往勘一訊而獄成會大察以飛語謫孝義丞量移
宜興令遷彰德郡丞宜興民赴臺乞留以千計尋晉
度支郎出守太原值有邊警國良圖畫方略防禦甚
周已與同官分城而守難民蔽野求入他皆嚴拒國
良獨啟鑰納之民為立生祠以功進按察副使兵備
潞安(同州志)
楊槮字子喬臨潼人弘治乙夘舉人授杞縣知縣剛明
自任時宦官需索無虚日聞槮風力相戒無敢干者
有夫婦夜出為人所殺槮曰此必同舍所謀擒治之
果得其情時流賊猖獗槮濬隍引汴水為阻多設戰
守具賊覘知遂不敢入遷汝州知州儲粟萬石以賑
饑集屬邑俊秀授以經學士風丕變尋倅大名額糧
歲有餘羨槮悉貯之庫又倅松江歲有織造餘銀數
萬槮悉給機戸無所取陞長蘆運同卒弟樞字子極
弘治甲子舉人授夏縣知縣擢御史巡西城法令嚴
肅盜為潛遁後陞四川僉事平綦江盜賊有功(賈志)
賀有年字天錫臨潼人弘治乙夘舉人通判鄖陽府清
盜平徭修學均賦尋補廣平境内多盜憲司嚴檄督
捕他邑多誣陷有年開釋無辜百姓恃以不枉既而
同知兖州府疏諸泉源隄防運河漕輓以濟(臨潼志)
張守字惟約涇陽人兄官弘治乙酉舉人任雲南知府
土寇經年相讐殺前太守不能治官至平之守中弘
治乙夘舉人任封丘令時巨寇劉六所在攻城多被
殘破守百方禦之城賴以全陞昌平知州州多勲戚
内官守處之得所皆帖服陞永平府同知有以民田
獻勲臣者守繩以法累陞成都知府卒於官(馬志)
孟醇鳳翔人弘治乙夘舉人知良鄉縣以能稱擢御史
時劉瑾黨人魏斌亂鹽法醇以成憲折之斌屈服陞
成都知府駱胡盜起殄其渠魁餘黨悉解散歷官參
政(賈志)
馬應祥字公順咸寧人弘治丙辰進士授河内知縣時
邑多夙逋應祥考戸數躬為編次奸滑斂手自是輸
將恐後時有殺人者不可跡先期禱越國江公祠下
曰神許我得情則雨果雨翼日啓棺諸人羅跪有鼠
自棺出竄一人衣襟下忽不見應祥指之曰殺人者
汝其人色動推究果服又郊外殺一人未絶移縣門
内許士民縱觀有一人嗟歎其側祥遂執之一訊即
得縣中稱為神明召拜吏部主事出備兵陳睢再改
山西督屯屯田子粒積負併徵應祥請諸撫按許他
物相準即以給士卒甫三月完十七八擢山西按察
副使上疏乞休(賈志)
李璽字朝信鳳翔人弘治丙辰進士授荆州府推官擢
監察御史按河南山東直隸諸郡縣時劉瑾用事事
多掣肘璽一切無所假貸由此忤瑾逮獄尋降為平
溪驛丞陞襄陽知縣超拜河南副使折獄聽政嚴恕
並行進職按察使致仕璽自起家至按使家徒壁立
赴襄陽過洞庭羣盜操刃入舟既見行李蕭索乃相
與嗟歎羅拜而去(賈志)
張潛字用昭華州人生而穎秀從李西涯受尚書弘治
壬子楊邃庵督學關中以慶陽李獻吉洵陽張光世
與潛為三才子秋試三人同舉丙辰第進士授戸部
主事劉瑾擅權深用避匿或曰公鄉人也不往且有
禍笑不答擢廣平知府時盜起流劫郡邑潛多方捍
禦郡中賴以無事按行屬邑省財力均徭賦黜舞文
清滯獄興禮讓洺土熙然向風擢山東左參政罷歸
(賈志)
羅循號雙泉白河人弘治己未進士累擢鎮江知府平
賊有功終淮陽兵備(白河志)
高選字朝用高陵人弘治中進士授戸部主事督通州
糧務出納精密權豪不能為奸監督草場謝絶饋謁
忤劉瑾致仕以薦復起郎中後緣事左遷鈞州同知
時流宼圍鈞援入城外男婦五千俘賊數百人屹然
為鄖襄保障陞兩淮運同尤能以清介自持卒於官
貧不能歸櫬(高陵志)
王億字本一鳳翔人弘治中進士授閿鄉令邑素衝罷
宦寺往來擾民億力為裁抑縣稱大治丁憂歸服除
補濬縣不數月濬又治歷陞山東僉事分巡遼東皆
以清直著尋督餉京師太監張忠弟舉素驕縱攬解
河南歲餉侵沒至數萬官吏莫敢誰何億任事首發
其奸狀杖之舉惶恐謝罪會獄未具而舉死忠遂訐
奏上前謫戌南海越五年始放歸(賈志)
李濟三原人弘治中監生任芮城主簿剛方練達因民
為治陞本縣令改知臨潁潁民喜告訐濟至為平其
訟獄有頑悍者即懲治不少貸刁風遂息自是疏壅
理枉釐弊振弱百廢俱起後以疾去囊篋蕭然(賈志)
侯珠麟遊人以舉人知大名縣持身廉勤撫民仁恕居
憂服闋再補閿鄉治亦如大名時尋卒官(賈志)
馬隆字道亨中部人沈毅剛介與人寡合由舉人任大
同司李廉平明斷戍卒之變僚佐咸走隆獨不動亂
兵鼓譟入王府聞隆在遂退其見信於人如此終浙
西通判(賈志)
白比珩字康德綏德州人以貢生判臨清擢彭山令劍
州茂州守所至有惠政弊衣蔬食恬如也歷工刑二
部郎中(綏德志)
張綸興平人弘治辛酉舉人知羅江縣善決獄人頌神
明擢知綿州(四川總志)
王納誨字獻可長安人弘治壬戌進士授工部主事治
漕臨清嚴約束謹蓄泄公私便之調吏部課覈嚴正
倖路杜絶忤當道謫易州同知覈軍實繕城郭晉河
南按察司僉事理屯田河南寇亂屯多荒蕪誨給以
牛種時其征斂三年屯政底績郡有豪黠怙勢武斷
官司累年莫能究誨執之伏法郡獄繫囚千餘按牒
剖決不三日獄幾空改備兵敘瀘懷遠人固封守宣
威敷澤人稱父母晉副使巡兩川風裁肅然蜀境為
之改觀(賈志)
李伸字道甫三原人弘治壬戌進士授臨汾令晉王府
軍校肆横殺人前令莫敢治伸至悉寘於法境内肅
然擢御史巡紫荆等關時礦賊千餘作亂伸執首惡
餘黨解散(賈志)伸正德中守嘉興有大豪侵官錢事覺
廉得之即定爰書有殺兄謀奪其官者獄久不決伸
一訊而服舉措因民不干聲譽(浙江通志)
張鏜字尚節咸陽人父英善屬文鏜舉弘治甲子鄉試
就選安邑改靜海令靜海密邇京師為水陸要衝天
子南巡諸郡盜起百姓愁苦鏜供應弭捕各有條理
境内安堵(渼陂集)
周紹字克述高陵人幼與程汝修吕柟同學皆以聖賢
相期許舉弘治甲子鄉試受戎縣令莅政公清邊民
敬服調任江陵時縣有江水為害紹創築長堤民獲
安居又墾田千頃至今利賴(西安府志)
李恕字道夫富平人弘治中進士初任德平知縣遇事
敢為發積穀賑饑民歷陞四川僉事提孤兵數千破
大盜藍四輩數萬衆以智勇見稱陞貴州參議致仕
(賈志)
許世昌澄城人弘治甲子舉人授太和令陞順慶府同
知時廣安賊勢猖獗攻城甚急世昌率民兵禦之圍
乃解廣安方饑甚世昌極力賑濟又買給牛種荒蕪
盡闢順慶素多水患城屢圮於水民歲苦修築世昌
開渠西山以泄之患遂息時涪州盜賊蜂起世昌奉
檄勦平之院使者上其功世昌念母年高疏乞終養
母卒服闋復除承天府同知會上南廵世昌署府事
時改建陵寢開築城池創立廟社添設司衞皆倚辦
於府竟以勞卒官(苑洛集)
張羽字伯翔南鄭人登進士初授行人武宗初宦官劉
瑾嘗以同鄉干公公獨不進後巡按山東會中官導
上遊獵錫予頗濫公上疏曰明王慎德四夷咸賓不
以禽獸病民猶謹衣裳之在笥也上覽其奏曰真御
史也出守廣平建漳川書院建閘通水開田萬頃以
利民生後超陞山西參政首擒妖黨廵撫不恤軍士
衆軍作亂公奮然入亂軍中衆畏公正直亂遂息陟
江西廉使下車首訪巨奸豪滑盡寘諸法轉貴州布
政使吏白積餘之金舊規不報公盡數登籍後陞大
理卿釋冤抑活民命不下數百後陞工部侍郎展修
國學督修皇陵壯麗完固裁省節儉不下億萬自行
人至司空歷官凡三十年清貧如洗(吕涇野撰碑文)
史華渭南人貢生弘治間知潛江縣勸課農桑葺理學
校諸所廢墜罔不振興為一時循吏(湖廣志)
程珏字兩玉朝邑人弘治時貢生為富順丞下車捕巨
猾大奸縣人悦服有戴氏子殺三人獄久不具珏一
訊而抵罪以母憂歸不復出子範字君儀正德丁夘
舉人初判開封府有倉官餽餘金範怒斥之以艱歸
復除大名府府舊治天雄鎮元時圮於河鞠為茂草
範以暇時督率民兵樵蘇陶磚不煩公帑四門堅密
屹然畿南保障會河決為患範相水勢自白屋陂口
築堤七十餘里水患遂息郡人為立遺愛碑(朝邑志)
劉澤字惠民三水人弘治中以明經任廣安州判陞犍
為知縣執法不阿調洪雅城池學校煥然一新母食
惟青菜一味蜀人皆曰劉青菜後陞僉事(三水志)
馬璿字文機涇陽人以掾為平谷尉決斷訟獄遠邇稱
平修葺古北口邊城禦敵有功陞順義主簿司易州
厰薪三月逋薪悉完限於資格未竟其用人咸惜之
(馬志)
王朝雍字仲和朝邑人正德丁夘舉人任嚴州推官決
獄公允署篆淳安桐廬人有輿頌錄陞知澤州青羊
賊起朝雍陷其中賊不忍害叩頭送出因熟其險阻
告當道按地進兵賊遂平歷陞山西僉事(馬志)
倪璣字公在咸寧人正德戊辰進士歷給事中後以誣
謫佐嘉善立法更化嚴保甲毁淫祠置義塚及社學
書院甚有政教(姓譜)陞知定州世宗入繼大統所經郡
邑咸以錦繡為居至定州璣獨以黃布上嘉其儉約
御書可以二字賜之尋陞山西口北道僉事(咸寧志)
閻欽字子明隴州人正德戊辰進士選吏科給事中嘗
抗疏勸毅皇視朝封駁不避權貴同列彈劾諸疏多
出其手當道忌之遷河南兵備嘗推演武侯八陣圖
為九曲新書刊布以訓戰士募義勇修城塹謹烽堠
遠近恃以為安羅山勢豪張輔殺其妾及妾母妾母
之族訟諸官輔反誣以他事陷獄死欽廉其狀執輔
抵死信陽貧富兩民爭田里中二惡少素怨富民誘
富者殺之旋又殺貧者誑其守謂自相殺欽按之具
得情狀斬之以徇劉學恆者汝寧大盜也屢捕不獲
欽出奇計執之論死其黨百人悉解散遠近駭服(賈志)
楊淳字重夫先世出華陰縣明興徙臨潼淳登正德戊
辰進士授御史時宦官劉瑾索求科道瑕疵適決大
辟衆皆退避淳請行瑾惡其不附己改工部屯田司
主事辛未差荆州抽分請託不行後陞員外郎管臺
基等厰尋差遼東查盤軍器甲戌陞都水司郎中奉
勅管理通州南旺河道時中官方横舳艫往來陵轢
州司需索無算有號二劉者勅使西域取佛其艘所
費萬計沿河州司懼不敢支淳移檄擒治其黨衆斂
迹而去陞寶慶知府南楚風浮俗又尚鬼淳首興學
校以勸生徒擒妖誣毁淫祠浮風丕變調知鄖陽陞
山西副使四川參政次年陞本省按察使陞右轄尋
陞左轄淳在蜀威茂諸邊將常因蕃人入寇多殺無
辜以邀賞賚淳諭以禍福勸戒切至諸將感悟平生
清忠自勵慕趙清獻之為人遺榮養素居室蕭然(吕柟)
(撰墓誌)
曹蘭字德芳咸寧人正德辛未進士歷山西布政使大
同兵變蘭履險決策賊不敢犯晉山東巡撫子韓嘉
靖乙未進士累陞貴州參政莅政嚴敏操履清潔所
在有聲(咸寧志)
南大吉字元善渭南人正德六年進士嘉靖初以部郎
出為紹興太守二守靳塘多智譎大吉下車郡事多
諮於塘塘以書生易而謾之大吉陰察其情而陽為
不知者既三月一日坐堂上召諸吏抱案集庭下數
之曰若等善欺予某事然若以為不然某事不然若
以為然何欺予如是亟持案來案至立剖數十事人
人慴服塘駭汗齚舌不敢出一氣由是飭條教頒下
邑懲奸戢暴不撓貴勢巨豪石天禄戴顯八者窩盜
致富官府素不能治逮捕斃獄中每臨重囚必朱衣
象簡秉燭焚香大開重門令衆見之望見者以為神
人不可犯是時王文成先生為大吉會試舉主故稱
門生大吉嘗於先生前自省臨政多過謂先生何無
言文成曰吾已言之矣吾嘗言良知良知固自知也
己自省加密文成曰往鏡未明可得藏垢今鏡明矣
一塵難住此入聖機也勉之大吉為葺稽山書院簡
八邑才雋子弟講習其中刻先生傳習錄振起絶學
大吉政尚嚴猛喜任事不避嫌怨已濬郡河開上竈
溪覈理侵壅以是籍籍謗騰郡人居吏部者銜之遂
以大計落職去大吉每有書來文成問學無一語及
升沈得喪間文成壯之還書相勖畢志此學(明史竊)
穆世傑涇陽人正德辛未進士知樂安縣汀贛流寇攻
縣世傑擒斬首惡黨與立散居官以興學校育材為
務鄰民爭歸附焉(涇陽志)
郭田字汝耕長安人正德甲戌進士知嘉善縣性簡直
政令嚴明堅持冰蘗操人有饋遺輒峻拒每見解銀
指謂左右曰此阿堵物能亡身敗家爾等母為所汚
時有上書陳其過者即榜之縣門引以自罪(嘉興府志)
張幾字知幾盩厔人正德甲戌進士司理廣平不阿權
貴民有汙田歲苦潦幾教之種蓮鬻以輸賦尋調真
定真定視廣平尤劇幾理滯達枉決遣如流以考最
徵入比部改丞松江職董漕運幾飛輓先諸郡召拜
山東僉事按察青州諸郡青州濱海無賴者採山煮
海恣睢睥聣尺符不能約束幾以間執諸豪逮繫之
衆皆解散尋乞歸(盩厔志)
畢鸞鳳翔人正德丙子舉人初知朔州勸課農桑興育
士類累陞南京戶部郎中後補工部提督漕河制平
水閘并涵水洞民獲灌溉利出為大理知府姦豪斂
迹胥吏格心郡中大治(鳳翔縣志)
趙輔字君鄰華州人登正德丙子鄉薦授扶溝令縣故
有大猾善結官吏武斷不法輔至有告大猾事者大
猾懼罪亡匿久之知輔賢來謁謝輔反覆諭導許其
自新卒為善士調靜樂邑多逋税民皆觀望不肯先
輸輔至應期税辦遷廣平通判理冤釋枉廣人尸祝
(華州志)
雷子堅綏德州人正德中舉人知廣州賦性剛介廉潔
勤敏不畏強禦值流賊劫掠繕城池治兵器賊見有
備遂引去民賴以全因抗論將帥失利當路惡之遂
落職將行出所貯金幣於官其清潔如此(綏德州志)
牛斗字應宿朝邑人正德時登進士嘉靖初官兵部員
外初世廟詔革冐功武職若干人無何夤緣求復當
軸秉樞皆受賄為奥助獨畏斗梗正懷千金不敢入
秉樞諷司務喻意斗不可乃召斗欵曲為言當國者
行有美秩酬若矣斗曰壊國紀而得美官斗不為也
秉樞怒幾欲掊之斗固移疾不視事尋出知莱州府
又忤權貴罷歸人咸惜未竟其用云(同州志)
管楫字汝濟咸寧人正德中進士授刑部主事陞吏部
文選郎中能以清苦自持歷任山東巡撫整肅官方
甫五月齊魯翕然稱治以母老告歸行李蕭然圖書
外别無長物(賈志)
白宗舜字眀廷清澗人以舉人知蒲州蒲素多豪右宗
舜一介不取禁絶干謁嚴革諸弊猾吏畏服尋調夷
陵亦有惠政(賈志)
惠儒長安人素行清介正德時以舉人任兖州通判持
已甚廉執法惟公有中貴斃民命臺司下儒理之中
人懼餽金一罈覆以醬儒即發其事竟置於法陞同
知河間俸給外一錢不取致仕歸(長安志)
李東藍田人正德丁丑進士任丹徒令存心仁厚涖政
廉明時武宗南狩中外洶洶奸民乘間為奸詐稱乘
輿至東疑其偽執而訊之寘重典召為監察御史廵
方江北兩川皆以威稜著(藍田志)
王朝瑬朝雍弟正德丁丑進士令三河權璫張銳者縣
人也前令皆先謁跪而獻贄朝瑬獨不為禮銳怒囑
冢宰罷朝瑬官選司以其廉正固爭之調鹿邑值沈
丘盜起守城有功陞知宿州(朝邑志)
李蘭字秀夫華州人正德丁丑進士授戸部主事賞軍
宣大宣布朝廷德意軍士感泣後屢管易州保定等
處倉又督理永平山海薊州等處糧所至弊絶風清
轉員外郎郎中時稱蘭為鐵郎中出知重慶府察民
隠戢豪右一郡稱治(華州志)
劉倫榆林人正德己夘舉人知山東定陶縣值流賊劫
掠郡邑所過殘破倫先期繕城練士賊薄城倫躬提
枹鼓破其攻具城賴以全又均徭役勸農桑息爭訟
興禮讓不二載縣以大治終戸部山西司主事(延綏志)
穆相字伯寅三原人正德辛巳進士授沂水令兩遇大
盜降之歲饑煮粥給食所活甚衆擢浙江道御史巡
視東城權貴斂手敕巡三關築隘口四百五十七置
器械三萬餘斷囚八百餘案巡按山西開沁水以通
溝洫又疏清源太原渠招降青羊山巨盜復巡江西
以勞成疾卒(西安府志)
劉邦禎字兆吉華州人以歲貢選為通許縣丞值巨盜
高寵作亂知縣段某惶懼成疾邦禎曰事誠在我乃
設策勦平之事聞擢曲陽令會武宗南幸官民驚惶
邦禎諭以事上之義隨宜供應調蒲江令蒲素奸梗
難治邦禎莅政嚴明民罔不服以老歸(華州志)
文清字潔之醴泉人監生任射洪教諭人材輩出鄢藍
作亂保障有功(馬志)
宋惟忠字守正安塞人正德中以監生任新都簿禦賊
有功民立生祠陞知徐溝政平訟理吏民畏服(馬志)
張偉米脂人監生正德中令邯鄲廉勤幹濟百廢俱興
時薊盜攻略城邑偉築城為守禦計城西沁河歲患
衝激偉導使别流建樓橋築墩臺不踰月事竣宼至
環攻不能克邑賴以寧(畿輔志)
秦登字允升咸寧人嘉靖元年中鄉試選昌平學正嚴
立課程作興士類擢同知鳳陽淮決築堤造梁於泗
工役之費皆所自措會歲饑請賑全活甚衆尋補四
川順慶肅清軍政陞崇王府長史以輔導自任告歸
卒子可久字孟徵舉嘉靖丙午鄉試謁選揚州通判
攝江都事廉明勤慎訟獄稱平陞知濱州盡心撫字
不避勞怨濱城壊可久為修築之屹然保障(咸寧志)弟
可大字仲容嘉靖中進士授東光令丁外艱起補光
山令以績最擢兵部武選主事歷員外郎考察武臣
不避權貴尋陞山西參議擢四川副使兵備建昌值
土寇沙氐亂撫鎮主勦可大主撫竟以撫定陞山西
行太僕卿兵備寧武尋致仕可大幼岐嶷長而穎脱
博通五經尤長於詩弟可貞字秀章萬歷中進士為
富順令亦有善政(賈志)
盧紳字汝佩咸寧人嘉靖癸未進士知遂寧縣有水患
築堤植柳水害永消累擢湖廣副使撫治荆南荆南
界連川貴諸蠻搆兵連歲上怒下守臣會議紳曰蠻
性蠢爾若繩制太嚴恐生他變不若開諭利害俾罷
兵息民足矣從之兵遂解陞江西參政瑞州寇起單
車諭散其黨擢貴州按察使衞指揮貪暴激變軍士
連結諸蠻為亂紳至執首惡餘悉宥之進布政使改
順天府尹時有勲貴奪畿内民田數百頃關說京兆
紳力拒之擢戶部侍郎總督倉場兼理西苑農事清
查積貯餘米二千餘萬石以裕國儲拜南京戶部尚
書(賈志)
閻溥字允周興平人嘉靖癸未進士授刑部主事時光
禄崔卿子殺人其子故宰相甥曲為請溥謝曰僕與
相公均有官守朝廷法顧為相公屈耶竟論如律出
守保定路當四衝兵衞雜揉豪右戚畹武斷漁獵溥
一切持以法毋敢肆者癸巳大同搆變朝命勘撫溥
揚威布澤反側向化晉副浙臺以為郡時與臺使抗
禮捃摭舊事論罷遂不復仕(賈志)
秦世顯字子修涇陽人嘉靖癸未進士任饒陽知縣饒
地瘠訟繁多盜世顯裁決如流案無停牘會有大盜
入境世顯親獲渠魁一人餘俱生擒而還自是境内
無盜真定有寇患世顯禦之一戰而平年二十三卒
(西安府志)
王良臣寧羌衛人嘉靖乙酉舉人庚戌俺答圍京師以
郎署督餉九門著才能出守澂江遷運使錙銖無染
正直有聲又同里景承芳官山西副使亦清介有惠
政(賈志)
宋宜鄜州人嘉靖丙戌進士授行人奉命祭瀋藩餽送
悉却不受擢監察御史有中貴不法疏論其狀忤旨
下獄未幾上悟擢真定太守郡事委積決斷如流驛
遞出納前守多私其盈羨宜令州縣自支歲省萬金
陞四川參政歲饑請賑活數萬人白草番作亂宜督
兵擒巨魁降其衆捷聞賜銀幣致仕卒(賈志)
杜世爵涇陽人嘉靖戊子舉人任内丘知縣會世宗南
狩供應孔繁世爵俄頃立辦擒刁頑吕崇仁李政等
殺於獄築金堤官莊清修尹村四堡置錦繡堂鶴度
嶺二口民倚賴之(畿輔志畿按陜西及涇陽志俱作世爵輔志作世鬱者誤)
趙瀛字文海三原人嘉靖己丑進士初授章丘令歲饑
賑濟全活甚衆除凶緝盜民賴以安擢知嘉興府轉
兵備易州道邊功甚偉遷山東參政歸里時囊笥蕭
然(賈志)瀛知嘉興府事政尚剛毅多所興革疏濬城河
以其土運之南湖建煙雨樓時田多逋糧吏緣為姦
乃分田地山蕩二則賦額均平迄今賴之(嘉興府志)
馬書林字子約高陵人嘉靖己丑進士初授河南輝縣
令申減上税田三百餘頃改洩久潦地為田五百餘
頃輝民頌德有江西富民王冠者縱慾為惡買人童
男女合藥事發王冠求書凂囑者無數且饋千金林
一無所受寘之法陞河南汝寧知府時豪宗暴虐書
林申革崇王府長史軍校充發邊衛者二十餘人汝
民以安轉四川保寧府申減絲綾之累陞四川按察
司副使未任卒(高陵志)
杜坤鄜州人嘉靖辛夘舉人判嘉興府興利除害勸課
農桑海鹽大豪賈植恃財殺人坤捕擒按治如法民
悦作洗冤記(賈志)
馮友字益卿長安人夙性孝友篤志講學學者稱兑泉
先生嘉靖甲午舉於鄉歷任岢嵐知州築城濬濠邊
圉以固調忻州以募商飛輓繕修邊垣有功賜白金
文綺加俸二級晉保定府同知時嚴嵩當國其僕嚴
年以侍教生刺來謁友見刺即笞其人年恚嗾鹽院
吳某論歸(賈志)
左思明字五河耀州人嘉靖甲午舉人為永城令修城
建橋設倉改驛立太丘書院以教士政績卓然陞知
趙州(耀州志)
王宗堯字汝敬由天性字純夫俱富平人嘉靖時舉人
宗堯知郫縣興水利設社學天性判合州擒巨盜勸
農桑蜀人咸德之(富平志)
廉傑城固人嘉靖中舉人知沁州能以至誠孚衆一時
教化大行冀南翕然稱治子汝為以舉人知應州守
正不阿革除夙弊應人為之立祠汝為子第以進士
官按察使(城固志)
惠之翰字伯君清澗人嘉靖中舉人官大同通判時雁
門糧餉蠧吏多侵漁之翰至悉發其奸寘於法飲冰
茹蘖遇事敢為不辭勞怨嘗曰苟利於民此官可棄
何恤乎人言子承芳以舉人司曲周鐸教士多成材
終戸部主事(延安府志)
楊九澤字子德華陰人嘉靖中進士為洪洞令擢御史
巡按浙江禁奢費革火葬嘗疏請於漳州設重臣及
增設月港縣治時稱碩畫(華陰志)
孫昺榆林人徐衡鳳翔人並嘉靖中舉人昺知陵縣衡
知高唐州時齊魯大飢餓莩載道兩人各捐俸賑之
全活無筭昺後官南京戸部郎中倭犯南直輸運畫
策我兵以是克捷衡後知應州亦值邊警守禦有方
城不得陷(賈志)
胡昴字文宿扶風人嘉靖中舉人任開封通判治才明
敏能摘伏有妖僧善幻形以行汚穢昴剖其奸遠近
驚服遷松江倅見婦人在江上哭而不哀密察之乃
繼妻潛隕前室子而詐哭也即逮訊正法(扶風志)
崔璉字宗商高陵人嘉靖中貢生為崇慶州判抑豪強
解冤誣常禄外毫髮不取告病貧不能歸上官為給
路費始還里(高陵志)
王三聘字夢莘盩厔人嘉靖乙未進士授大理評事讞
獄多所平反擢僉事河南督屯政兼理驛傳時南陽
諸屯半侵於豪糧數影射三聘釐剔一清郵遞供應
困絀三聘規畫節省改僉事四川會都蠻猖獗三聘
主安撫同事者議不合遂歸里囊笥蕭然(盩厔志)
薛騰蛟字時化渭南人嘉靖乙未進士授長治令均賦
役恤鰥寡政平民阜累遷四川僉事分巡川東卿尹
錢若愚貪墨無顧藉騰蛟即按劾之大盜銅梁朱洪
受太平袁廷佐咸肆行劫掠負固不下騰蛟擒勦殆
盡征苗之役騰蛟監蜀兵入楚轉饟以時人人用命
俘斬七百級捷聞賜白金文綺陞山西參議分治大
同大同遭悍卒變當事者務為姑息騰蛟以嚴治之
一軍肅然已遷副使遂歸不復仕(渭南志)
張紹芳字孝先鄠縣人嘉靖丁酉舉人初仕襄陵高平
教諭正身率士遷沁水令廉介自守請託不行調五
臺築城禦寇修學育才民有張青天之謠比倅順天
名譽益著冢宰張元洲知其賢即擢河間同知嘗攝
府篆庫吏進羡餘三百金叱去歸里囊槖蕭然(鄠縣志)
南逢吉字元貞嘉靖戊戌進士授禮部主事太廟明堂
諸大禮屬草多出其手出知保寧力戢奸宄悉與更
始暇則萃諸生之嶲者督教之一時得人為盛民有
為盜誣者十一人冤十餘年莫能白一訊雪之陞副
使備兵雁門慨然曰陣法不習匪我制敵敵實制我
今之邊弊有甚於此者乎於是諭三關將士如令甲
習之又數廵行三關外軍聲大振條上備邊便宜五
事多觸忌諱執政不喜格弗上及考察用飛語罷官
(賈志)
高謙字孫益榆林人嘉靖戊戌進士知淶水縣清謹自
守歲滿擢崇州知州及卒州人撤市巷哭貧不能歸
州民合賻始還里(延綏志)
喬世寧字景叔耀州人嘉靖戊戌進士授南京戸部主
事以僉事按川南時行郡縣奬良罰惡陞湖廣督學
所擢拔無愧顔庚戌為河南參政有詔募兵河南世
寧部署嚴整時裁損供費諸應募惡少多道亡且擄
掠獨大梁士卒無一不法者尋督餉小灘小灘商賈
閉糶轉餉無由輸官因即其直以為利世寧令轉餉
者分糴旁邑奸商失利而民甚便之擢四川按察使
以憂歸(賈志)
王邦憲字後泉耀州人祥符令王志孫嘉靖庚子舉人
初授徐溝令政聲茂著陞萊州府通判除舊守魚戸
之私去劉瑾蜡税之苦萊人頌德建祠憲文章氣節
關輔稱美子孫為紳士者至三十餘人而國圖尤為
顯赫年八十四卒(賈志)長子國字伯禎中萬歷丁丑進
士以庶常授浙江道有權要占民田數千畝悉核實
歸之督學江南首拔士如朱之蕃顧起元等皆盖代
才復掌河南道管京察備櫬陳封事劾權貴直聲震
朝野乞歸終養尋起山西副使時中使勢焰薰灼窘
辱寮佐國獨能開陳大義頓令折服由是大僚方不
庭謁宦官擢兵部侍郎廵撫保定歲荒賑饑全活甚
衆大盜劉應第等聚衆倡亂國親討平之絶餽遺肅
屬吏嚴保甲廣積儲善政犁然晉陞蘇督疾作乞歸
圖邦憲第三子萬歷丙子解元丙戌進士任翰林典
試福建多拔奇俊歷陞吏部右侍郎以讒去起禮部
尚書泰昌登極特召起用會帝崩憂危朝事歸家病
卒圖生平立朝不耦邪黨經筵多所啓沃纂修國史
率皆實筆朝野重之庚戌拔俊得人稱盛人擬之為
歐陽永叔司馬君實云諡文肅(耀州志)
李應奎字文煥白水人嘉靖庚子舉人知陽信縣以嚴
明為理境内肅然值秋水沒田應奎履畝號泣自責
百姓皆感泣入春米價翔貴奎詣中丞請發倉以貸
中丞意難之奎力請得發民賴以生(白水志)
趙忻字子樂盩厔人嘉靖辛丑進士授長洲令長洲繁
劇難治忻拊恤備至獨於黠吏按罪無少貸晉刑部
郎中出守保定時值歲祲忻開倉賑之備兵冀州飭
器練士隠負長城之望治兵山西巡撫應天所至務
鎮静持大體汚吏皆惴惴矜名節(盩厔志)
師桂字近溪臨潼人嘉靖癸夘舉人任青州守治礦盜
決梗獄人服其威明時倭寇犯浙檄令監司守令部
六郡良家子往禦之桂毅然請行親履行間矢石弗
避總督胡林疏薦其才遷守大同奏豪宗不法者九
人咸寘於理其歲禄匱乏者以時給之一時豪横畏
且愛焉(賈志)
任璜字伯玉臨潼人嘉靖甲辰進士授成都府推官監
守倉糧時月俸皆倍支致倉曹多累璜釐其弊出納
如數有松潘指揮坐監守盜應抵辠或為乞貸許賂
以金璜竟寘之法時當事要功者請加兵瀘叙等衞
璜按其迹實未叛乃力請罷師後徵苗兵備邊無不
奉命造釁者遂被劾去璜得褒擢任給事中以母老
乞歸養卒(賈志)兄佩字鳴玉達州學正有經濟才(臨潼志)
南軒字叔後渭南人嘉靖甲辰進士除刑部主事改吏
部較京闈試甄拔皆時俊擢四川副使遷山東參議
墨吏望風解綬後以老致仕(賈志)子憲仲字子章萬歷
甲戌進士授棗強令邑城卑薄憲仲修築遂稱保障
抑豪宗發隠盜斷武邑寧晉疑獄利賴甚溥丙子秋
奉檄按邊遍歷紫荆等關凡論斥堠修廢軍餉贏縮
將領賢不肖悉當碩畫以勞卒(渭南志)
嚴天祥字叔善朝邑人嘉靖甲辰進士知絳縣絳有毆
人股致死者累檢之股骨無他天祥察二股骨形色
微異嚴訊之乃吏仵受賕潛易他骨囚具服撫按有
疑獄下天祥治之無不得徵拜監察御史(苑洛集)
趙仕字丹山膚施人幼負才名與兄瑶嘉靖丙午同舉
於鄉知武鄉邑半石田民苦貧瘠仕盡心撫恤清賦
均徭懸墾田之令民乃樂業又倡立文社親為訓課
文風丕振致政歸行李蕭然壅飱幾不給(延安府志)
張光孝字惟訓華州人嘉靖丙午舉人授西華令剔蠧
興利務與民休息西華舊為土城四面受水日就頽
圮光孝易以甎三月告竣有王生者為厮養卒所誣
臺司已成獄光孝知其誣力出之民大悦服光孝性
孝友能文章掞華摛藻下筆千言立就著作多行於
世子士鵬密雲教諭士鯤沁源令皆以文章德政世
其家(華州志)
黃扆字思瞻咸寧人嘉靖丁未進士授衞輝府推官時
鄭府以諫忤世宗人乘機誣奏為逆上大怒命三法
司按之法司檄扆訊鞫扆獨直其冤陞工部主事居
淮上會兵變扆通商儧運開屯覈餉吏不敢奸叛軍
帖服陞知彰德府尋致仕(咸寧志)
孫一正字格卿渭南人嘉靖癸丑進士授戶部主事歷
遷山西參政駐汾陽時雲朔多驚一正拊民振伍卓
有方略歷順天府尹振刷綱紀釐剔奸蠧部内肅清
尋以病免一正性貞毅不為威利所移尤篤於孝友
(渭南志)琡字成玉一正子萬歷乙未進士授東光令興
利祛蠧調翼城翼城民疲俗悍琡均徭薄賦慈愛有
加擢水部主政慎出納革積弊以勞瘁致疾卒(賈志)
孟重字汝器渭南人嘉靖癸丑進士歷固始仁和滑縣
令以才著名累遷懷慶郡守擒盜魁李應乾尋陞河
南參政分守大梁復以擒巨盜擢僉都御史巡撫上
谷終兵部右侍郎(渭南志)
李從教字伯勉同州人嘉靖癸丑進士性重厚質直知
淶水縣調歸安時方有倭警從教修水關置邏船倭
不敢犯遷戸部主事轉郎中督餉雲中出納惟允陞
知河南府改除䕫州未發卒(同州志)
屠濟興安人嘉靖乙夘舉人任山西長子縣知縣秋毫
不取沍冬著敝鞾無裼民有以罽襪進者正色曰若
墨我叱去宦歸親識至以囊鏹問捧腹大噱曰官歸
不問官問鏹吾豈以鏹官耶問者悦服(興安州志)
李世達涇陽人嘉靖丙辰進士授戶部主事歷陞僉都
御史巡撫山東督漕河以寶應湖險惡歲漂舳艫無
算請開越河以殺水勢為百世利晉南吏部尚書甄
汰悉當後入為刑部尚書多所平反時權璫勢張甚
世達疏先治禁近供事徐正首惡以杜禍源已為左
都御史申明憲典俾巡撫無得以問餽相遺一時苞
苴盡絶卒諡肅敏(涇陽志)
楊兆字夢鏡膚施人嘉靖丙辰進士任紹興知府以卓
異遷密雲參政著邊功晉都御史巡撫順天嚴烽燧
時訓練陞刑部尚書歷兵部尚書禁衞皆虚籍兆簡
稽不避權貴軍政肅然遴選將士多得其用(延安府志)
黃九成字引南城固人嘉靖丙辰進士授戸部主事陞
員外監税崇文門盡汰溢額以清慎著名尋陞郎中
㩁蕪關税務以餘金充上額二萬陞臨清道副使告
歸(賈志)
張士佩字玫父韓城人嘉靖丙辰進士授紹興府推官
擢御史每疏入肅皇輒報可按山東調停海運安輯
遼左流移咸稱碩畫遷守嶺北土寇葉楷作亂士佩
諭散之有盜當三省之交嘯聚百年士佩議立州於
程鄉興寧安遠武平四縣間俾保甲互制盜遂息改
山西參政汾水汎濫沒民田士佩築猪城濼以時蓄
洩遂成腴壤持憲東省齊東藪盜者十餘家廉得實
殲厥渠魁盜為之盡晉右藩以水災請除魚臺諸邑
寄養馬匹歲省民財巨萬總晉藩凡所解税不啓封
即行轉解開府西蜀奉勅丈地盡釐隠詭重賦者緣
是得蘇長官司土舍阿祭行萬金賄謀冐襲士佩治
罪不少貸天全司土司楊時春以庶孽謀襲殺應襲
者作亂士佩生擒之永寧宣撫司土婦奢世統爭印
讐殺互奏廉得世統與邊目奢進忠苟合乃暴進忠
罪許自新仍歆以厚賞進宗懼陰為我用世統遂帖
然就勘卒正其罪又董卜烏慮冉維屏稱兵作亂俱
以計討平之成都兵戍威茂監司發行糧稍遲遂鼓
噪士佩急命啓門呼入曰此非副使所得主吾當給
之衆遂散致仕歸嘗自誓云吾有三事在官不取贖
鍰遷陟不用賂賄居家不行請託終身不愧斯言(賈志)
澽濱撫蜀時有成都同知張元善者亦韓城人土司
搆亂元善入幕參贊軍事謀畫周詳論功擢順慶守
聽斷如神發冤釋枉一郡稱治(韓城志)
宋承殷字伯賢鳳翔人嘉靖戊午舉人授沔縣諭嚴課
文藝寒士不能婚葬者每周之陞通山令薄賦省刑
有兄弟争産數年不息諭以大義竟相遜讓有凶豪
數不法前令皆姑容之遂為所制承殷至寘於理惡
風遂化(鳳翔縣志)
劉時達金州人嘉靖戊午舉人知大竹縣時寇賊嘯聚
達密布方略捕獲凡二百餘人奸宄至此斂手(四川通志)
朱擢字徵庸渭南人嘉靖己未進士授安邑令政在惠
民不阿上官以執法左遷廬州府教授正已率士累
擢南戸部主事㩁税杭州往司税者以羡多為能擢
獨減加額尋調戸部主事㩁都門税請託盡絶歷遷
員外郎中鄖陽郡太守政務大體戒苛察鄖人尸祝
(渭南志)
范燧字以木郃陽人嘉靖己未進士累擢河南參政居
家孝友歷官清約裁㩁金通滯漕擒妖僧除大猾宦
轍所經人咸頌之子湜宰岳陽有能名(賈志)
陜西通志卷五十七上
陜西通志卷五十七下
人物三
廉能下
明
侯職榆林人嘉靖辛酉舉人為介休教授擢山東鄒平
令歲饑盜起職捐俸賑濟躬詣盜所諭以大義羣盜
立散遷大名府通判管宣府南路事時代藩占屯田
地七千頃職力爭得還宣大屢警至是挾爭馬價督
撫知職才檄董互市職兼示威信邊患始弭尋致仕
歸(延綏志)
王學古字子獲朝邑人嘉靖壬戌進士為夀春令調廣
宗以治行第一擢判順天府尋遷刑部員外郎具獄
多力爭平反無算調戶部遷郎中清苦自砥忤中官
出知漢陽府地衝疲又多盗學古丈田均役盜息民
安一方稱治學謨字子揚學古從弟嘉靖癸丑進士
初知太谷縣持已廉明令行禁止後治兵岢嵐嚴禁
冒功殺降於河堧築邊墻益築老營堡及賈陀乃河
二堡俺答將以十萬衆入邊學謨知三關不足恃建
議請隔鎮兵為犄角督撫不聽遂陷石州坐謫戍萬
歷初陞山東參政政績茂著告歸卒(朝邑志)
鄭札字伯文澄城人少有志操負笈馬文莊之門砥礪
行業嘉靖甲子舉於鄉起家學博轉信陽尹期月大
治以憂歸起補新樂裁冗拊罷不勞而政舉以高第
入為戸部主事出知䕫州皆有能績陟淮陽鹽運使
剗蠧惠商二年卒於官(同州志)
劉自化字伯時高陵人嘉靖乙丑進士除戶部主事司
崇文税令商各以物自占寬算緍額商困大甦司草
場却千金饋司太倉銀庫得前盜臣主名奏治之大
司徒以漕糧過期遣自化往督自化并道抵淮布憲
令漕艘爭先至徐城河忽夜決自化披衣大呼巨艦
載土塞城城完漕糧無恙除岳州臨湘故無城取關
市賦成城民不告勞平江盜出沒吏莫能討自化入
境擒渠魁散其餘黨改守登州築城如臨湘青登萊
三郡逋賦至萬上書陳之司農蠲逋税而奪其俸自
化大喜曰以吾俸省民脂膏吾所受贏矣兩調山東
浙江都運使俱以廉稱遭父喪歸遂不出子復初字
貽哲萬歷癸未進士授戶部主事調兵部時有事朝
鮮大司馬欲以封貢羈縻之復初力言不可大司馬
為之屈出守上黨歲大饑民多轉徙時苦地産之征
乃會計庫藏餘金補之又省站銀歲千兩以牛種給
民墾田萬餘畝積粟至二千石郡乃饑而不害尋以
飛語降廣東市舶提舉粤有税銀五十萬素不及額
中使持之急復初反覆開說歲止賦十二萬擢淮安
同知後持憲川瀘川人曾良弼唆土官攻筠連城復
初計擒良弼父子斬之土官奢崇明與雷安民鬨復
初遣人諭止之尋勅駐陽和順義與索囊陰相結七
年不貢復初至築城堡練戎馬遂通貢如故調薊門
陞太常告歸(賈志)
王庭詩字言卿華州人嘉靖乙丑進士授内黃令政聲
甚著時王元美備兵魏博有三郡一令之稱歷藩憲
荆楚多異績(賈志)
趙應龍字時化涇陽人嘉靖乙丑進士授伊陽令伊賦
輕重不均應龍以九等定民賦賦乃平調臨淮有尸
浮水不行應龍密廉得三人攜一婦同舟者收鞫之
乃婦殺其夫而投諸水也論殺三人政治赫然江淮
間行取湖廣道監察御史按屯牧事減騶從薄供億
條奏數上皆關治理惜未竟其用而卒孫虞佐萬歷
丙午舉人歷官汝州兵備居官有廉操先任揚州府
時民稱為趙不要云(涇陽志)
韋文英字德華嘉靖中舉人知陽城縣有大猾素凌轢
其官稍不如意則訟陷罷之文英捕按伏法境内肅
然同時宦績著於三晉者有鳳翔何廷琦南鄭毛一
鳳汧陽張恕華陰吳講城固方策洋縣紀會廷琦大
寧令力行教化盜賊悉為善良一鳳蒲縣令加意人
文椎魯悉知弦誦恕任平遥聽斷大獄曲盡情偽講
任萬泉編審丁戶破格開除策官靈丘革耗羨郄餽
送會任翼城撫凋瘵恤荒殘咸稱良吏(舊志)
張思靜字伯安同州人祖績官容城令有惠政思靜嘉
靖中舉進士授翰林改禮垣嘗劾奏英國公某鄔都
尉某不法事權貴憚之出為四川參政督採木之役
官民樂其不擾有汪四者倡白蓮教稱亂思靜用計
擒之丁艱服闋再起分守河南擢觀察使以病告歸
(同州志)
馬永亨字健初韓城人孝廉司訓房山正已陶士即陞
房山令性直質嚴取與常禄外一無所染真心實政
人不敢干以私改河間同知嘗三攝府事視羨金若
凂遷應天治中監織造往例有樣段永亨皆却之陞
常德知府告歸自司鐸至太守歷官三十年清節始
終不渝(同州志)
張鎛字伯始武功人嘉靖中進士令曲沃有豪紳占丁
役罄一里歲辦數百金鎛力裁之遷大理寺副數辨
疑獄多忤權貴終蜀府長史(武功志)
康河字汝修德涵弟武功人授戸部主事理鈔關通商
裕賦出守兖州培本抑末植善布惠以循良稱移守
廣西殫力效職不畏難不辭勞不避嫌不規利以是
馳聲亦以是賈怨再徙贛州遂移病歸里(武功志)
米輔字良佐臨潼人由太學生判隰州督理糧餉纖毫
不染教民興水利歲收稻萬餘斛又有溫湯者州及
屬縣分耕其地州民多頑梗抗賦聞催科者輒持兵
相向輔至諭以大義自是輸將恐後及歸吏民遮留
載道(臨潼志)
史載民渭南人初任昌平委吏先是為吏者率以虧折
逮捕去載民約已勅法報竣後粟豆羨至千三百有
奇後任羅山九里關巡檢有豪強恃山險窩盜載民
設計擒獲羅令某素怨邑中富人誣以通盜當道檄
載民訊其事被誣家持金為餽載民即唾叱擲出鞫
訊虚公誣者得釋有潘某者私人妻而夫被殺獄經
年不決復下載民潘以金杯白金綺縠托隸役為夀
載民笞隸幾斃潘洎婦咸正法(渭南志)
張士奇字秦麓宜君人痛親蚤逝置廬荒隴日依松楸
間丁夘恩選授永清令潔已愛民纖塵不染擢守通
州是時貂璫肆燄諸中涓賄賂公行士奇力拒之檄
罷運木車歲省民費三萬金修築舊城疏通運河勞
績大著上賜璽書金爵二盖異典也擢開封郡丞盡
心河防中州得免水患以疾告歸祀名宦(賈志)
李時孳字茂夫洋縣人隆慶丁夘舉人初任郿縣教諭
教士有法陞長沙推官佐刑明允擢御史巡按遼東
多著勞勩以忤時貴補䕫州知府陞山東副使督學
關東所至美政著聞取士尤稱得雋(賈志)
王繼祖字克紹咸寧人性孝友隆慶戊辰進士授兵部
主事監税山海關謝絶餽遺陞武庫司郎中諸司支
費甚繁繼祖謹出納明簿記陞河間知府政聲為畿
輔最以直道不容罷歸薦起補南陽知府抵任當歲
歉流移載道繼祖多方賑濟全活數萬尋陞副使告
歸(咸寧志)
張世烈字葵亭延安衞人隆慶戊辰進士仕開州牧刑
清政簡有古循良風轉戸曹出守青州表率僚屬清
操益勵晉左方伯終太僕卿(延安府志)
羅奎字文光淳化人隆慶戊辰進士任上蔡令有羨金
五百奎為募夫繕城著為令田糧久不均奎履畝勘
定積弊一清邑故多豪猾悉按捕論如法以治行累
擢兵部郎中出為萊州知府會歲祲莩流載道時府
治城堞多傾圮奎曰古有興役濟饑者非其時耶乃
募工修築量食支給城工速竣而民賴以存又杖殺
土惡擒治礦首洗誣理枉鋤強扶善循政難以悉數
未幾以讒歸(袁正撰墓志)
薛亨字道行韓城人嘉靖辛酉舉第一人更十年成進
士授戶部主事督餉寧武時戍卒築堤請倍給餉或
議加賦亨不可裁甲馬芻秣之溢額者畀之著為令
遷刑部員外郎擢山西提學僉事教先德行而後文
藝遷山東少參督泰山香税屬歲大祲市粟賑饑市
牛助耕遷楚副憲理屯鹽水利正經界繩兼并民困
大蘇遷四川參政治涪大修學宫訓涪士民俗為丕
變遷山西按察使治兵昌平尋徙汾州強宗聞公來
凛凛受要束平停獄數十百人置學田養士遷河南
方伯汰筦庫宿弊中丞某薦於朝而晉人議其後坐
罷歸(李維楨撰傳)
陳宣永夀人萬歷初年由進士知河南府留心學校加
意民瘼興修渠堰為一時惠政(河南通志)
韓希仁字孟元涇陽人萬歷癸酉舉人授高密令勸農
給種三年積倉穀三萬餘石荒歲民賴以生陞知潁
州平康中有陰殺游子弟者具首子弟殺娼自刎希
仁曰即具首者殺之也竟抵死潁民咸服其神丁艱
補濱州濱有巨盜為院司役或首之希仁佯叱曰安
有公役為盜者乎故毁其狀密報院司請付法賊黨
遂絶陞襄陽同知清軍伍稽尺籍覈虚糧積弊一清
督修老農堤以捍水患尤屹然為江漢保障云(涇陽志)
郭如魯字唯一朝邑人萬歷癸酉舉人教諭平遥歲荒
盡捐廪米以賑丙戌成進士知曲周縣俗健訟如魯
以德意感諭訟者日寡遷同知東昌府攝臨清廉其
巨猾剔治如法州故舟車算賦地易為緇染如魯嚴
禁内外不使關通廉聲大著以病乞歸(朝邑志)
張邦敬字簡甫韓城人萬歷癸酉舉人任嵩縣令擢河
南郡丞鹽法屯政多所整飭陞敘州知府敘荒裔文
教殘缺邦敬為刊四書五經於府學安奢土司叛亂
大兵勦之邦敬理餉有功陞安綿兵備副使調雲南
金滄兼攝督學革土番私貢之金勅營伍時閱之制
號一方保障陞貴州左參政歸里(韓城志)
晉臣字孟藎長安人父爵官西城兵馬司戇直有聲臣
萬歷間貢生任光禄寺署丞狷介自持常俸外纖毫
無所取人咸以廉吏稱之調元臣從孫為館陶令救
荒恤貧多所全活以守城功陞兵科給事中(賈志)
張養才字汝才同州人萬歷中進士為行人三奉使藩
國不受餽遺轉吏部主事歷四司秉公佐銓為冢宰
所倚重終太常少卿(同州志)
翟事心字鑑寰朝邑人萬歷中舉人為保昌令政治一
以誠實不欺為本民胥化之喜拔才雋以道德相砥
礪陞東昌通判(朝邑志)
常澄字希憲蒲城人父廷奎官青州同知以威稜著澄
幼即好學舉止莊嚴由進士歷臨漳東明二邑令惠
愷有聲擢吏部主事嚴禁餽送杜絶請托人無敢干
以私者予告歸(蒲城志)
吳永圖字維懷韓城人萬歷癸酉舉人為榆社令邑素
凋敝永圖極意撫循課士勸農恤孤拯弱辨冤獄發
誣枉榆民稱為吳青天編審催征尤愜輿情素性耿
介不善逢迎當事者忌之中下考居榆三載行李蕭
然(韓城志)
葉期化寧羌衞人萬歷癸酉舉人任汾州推官為政有
風裁且敏於聽斷多辯冤獄人服其明(寧羌志)
雷大道字行卿朝邑人萬歷癸酉舉人知廣陵縣時大
祲捐俸以賑墾荒千餘頃遷通判兖州署府事却常
例數千金以母老告歸(賈志)
郭性之字鹿坪華州人萬歷甲戌進士官河南布政使
惇大寬仁用心精密民間疾苦無不周詳決疑獄籌
兵餉區處悉中條理致政歸人咸歌思之(華州志)
陳諫字直卿華陰人萬歷甲戌進士為内江令素履小
心精明端亮猾胥莫能欺擢戶曹轉餉榆林以勞卒
(華陰志)
李士達字伯順三原人萬歷甲戌進士授中牟令擢南
京江西道御史謇諤著聲忤江陵出為四川僉事會
天全黎州永寧三土司亂平之擢敘州參議征賊有
功歷陞四川布政使管川東事單騎往征流賊事甫
定以艱歸遂不復出(賈志)
王致中字懋和寧羌衞人萬歷甲戌進士任兵部主事
因清直取忌謫河南知事尋陞靈寶知縣靈素苦衝
疲致中救荒恤驛靈人感之祀名宦(賈志)
馬樸字敦若同州人萬歷丙子舉人授景州守勤幹嚴
明㩁使王監横甚景民被逮株連數百人民大譁樸
為數税使激變罪諭譁民解去順永張監議加税河
間上官已許樸格不行歲荒疫煮粥醫病安流移贖
子女全活甚衆以憂去服闋補易州擢襄陽守積穀
備荒倉庾完實復堙占塘百二十區修南漳堰得腴
田若干頃革襄樊均州光化雜税後遷滇憲告歸(賈志)
張徵音字祚康朝邑人萬歷丙子舉人知山右某縣調
河南孟縣作堤以障黃河時稱張公堤又調寶豐政
務優閒徵音智略輻輳有當世才限於資格不得竟
其志在山右時城守禦盜用鉦鼓柝鈴四物辨方向
後遵用之又著論謂地寡者各於其地如地網法半
高半下以備水潦不惟田得利且可設險其他設施
多類此弟綸音字祚欽萬歷辛丑進士官湖廣副使
以威稜著(朝邑志)
白希繡字夢山延安人萬歷丁丑進士授魚臺知縣邑
瀕河民苦濬築往往避役希繡喻以大義民樂趨事
擢吏科給事中丰裁凛然出為參政陞都御史巡撫
山西墨吏望風解組(延安府志)
馬協字恭甫同州人萬歷乙夘舉人授廣宗令邑民以
賦重多逃徙者協至榜招開墾度地居民村墟復實
改新鄭縣縣多冗役冗費繇賦不均協力為清理裁
抑汰去二千餘緡遷禹州逋負積二十年協履畝度
田以次豁免以俸足其額值旱疫協為賑濟醫藥發
倉粟六千石賤直售民民賴以寧擢鳳陽府丞清寇
捕盜時屯運久為累協於屯則議覆荒田時徵收謹
委任行改折於漕則議修糧船選旗軍甄運官禁關
津稽留嚴吏書需索皆為一時碩畫遷守辰州辰與
苗接境協修築邊墻辰民困於漕木協力請減運生
平方嚴剛果自少秉清約服勤茹淡不妄交遊(賈志)
李時茂乾州人萬歷乙夘舉人天啓間為黔中郡守重
學校恤軍民值苗衆圍城與民固守多所斬獲後卒
於官(貴州志)
王嗣美字實之朝邑人萬歷庚辰進士為太原推官持
已廉約聽斷明允擢南戸科給事屢條時政缺失遷
山西河東道有豪宗屢殺郡人有司莫敢問嗣美按
治如律轉江右糧儲徵發押運夙弊一清再補河東
道拊恤教養曲盡其事遷山東驛傳以病乞休(賈志)
武紹祖字克光涇陽人萬歷壬午舉人初授濟寧州學
正歷遷四川保寧府知府三巴産茶久為民患紹祖
悉蠲去鹽課故㩁井井有枯有實有鬻按井而㩁無
得免者而新井以供他費紹祖獨以新井應㩁商困
大蘇擢兩淮鹽運使卒(涇陽志)
賈嶼字魯玉渭南人萬歷壬午舉人授襄垣諭文教大
興尋令崞邑革冗税墾荒田興水利招流移葺廟學
繕城池聽訟公平民以不冤條上邊務十餘事著為
令三年移大同通判遂辭歸(渭南志)
王如皥字允淳朝邑人萬歷壬午舉人授鄖陽同知值
歲凶為分地立限以賑再補永平攝灤州却常例金
税璫勢方張請脱其私人之罹於法者如皥卒論如
律擢知貴陽府經理蠻部方略輻輳制府郭子章每
諮訪焉議建貴定縣以增守禦創恤隠局以尉羈旅
丁艱歸起補兩浙鹽運使奏最為天下第一後告歸
(朝邑志)
牛應元字兆坤涇陽人萬歷癸未進士初任光山知縣
創條編法與民休息創建社倉積義穀六千三百石
有奇時光歲貢葛為民累應元募匹自織自解光人
德之三載政洽民和有産麟之異陞四川道御史按
鹺兩浙力剔奸竇巡方應天時值權璫開礦借端擾
富室應元捕其黨繩之法璫稍稍戢累遷中丞撫南
贛飭武備核將領拔才能禁苞苴立社學暇則坐臯
比諸生質疑問難不復知開府之尊拜南大理卿刑
部左侍郎予告歸(賈志)
文運熙字和一三水人萬歷癸未進士以工部主事㩁
兩淛木税力剔重算商賈為建生祠擢參議條海防
權宜諸倭不敢犯(賈志)
周道直字泰宇臨潼人萬歷乙酉舉人筮仕藁城河水
為患築堤二百餘丈民賴寧居革行戸裁冗役以阜
民便俗為務擢戸曹𣙜税潯陽裁船課一萬二千金
以蘇商困歸來攜磁器數種而已後守閬郡值渝州
寇變三川震動直親提一旅扼梁山之險以障全楚
又義激石柱土兵解成都圍方敘功酬庸引疾歸(賈志)
崔國裕字仲豐西安右衞人萬歷戊子舉人官泰州知
州招流亡墾荒蕪擒巨盜捐貲賑饑全活數十萬人
子爾進字抑菴萬歷甲辰進士授長子令躬行化導
變悍俗為醇良擢御史巡鹽兩浙時議增額爾進力
為請命乃如故按福建聞父有疾拜疏侍養即日就
道後歷戸部右侍郎(賈志)
孫崇先字重之扶風人萬歷戊子舉人初任蒙城知縣
陞潁州知州剔弊懲猾人莫敢欺嘗出郊羣蛙遮道
使人尾之去蛙止處掘得伏屍知有隠冤拜禱城隍
神求雪其事是夕夢一馬負纓入中門寤而思之訪
有名馬上英者執訊立服衆咸驚異擢貴陽知府(賈志)
第五嗣先字石嶽三水人萬歷戊子舉人為贊皇令建
學宫崇文教立義倉修荒政尋擢金華郡丞告歸(賈志)
黃道亨咸寧人萬歷甲午舉人知祁州修文廟立社學
飭保甲均徭役覈詭𣲖革耗羨未期月而政成歲荒
捐俸煮粥救濟招流民開渠墾田得數千畝利賴至
今(畿輔志)
李仙品字雲卿高陵人萬歷乙未進士初知長治長為
潞郡首邑歲貢紬疋舊例於道府縣日送樣紬仙品
力請革除擢揚州江防同知嚴緝江賊累擢川北道
會奢賊猖獗奉勅監軍親冐矢石搗宂直入翦賊首
奢崇明遷偏沅巡撫復討安賊獲勝尋告歸卒(賈志)弟
仙風崇禎戊辰進士巡撫河南值流寇披猖州邑殘
毁甫下車百方招撫湯陰西山土賊蜂起躬履行陣
勦滅之城得不陷(河南通志)
來儼然字望之三原人萬歷乙未進士為太和令躬行
阡陌勸課農桑有孝弟力田者表其閭戒飭士子烝
烝向化期月邑大治晉兵部職方司主政(三原志)
解經邦字叔憲韓城人萬歷乙未進士授嶧縣令嶧田
蕪民徙逋賦至二萬經邦請捐積逋民稍集即為建
屋市犢具耒勸耕計創官莊三百二十七間茀田二
千二百二十四頃入為戶部主事督海新二倉節羨
六萬歷遷宣府巡撫宣兵驕惰經邦按部治之又寧
武援軍肆掠經邦縛首惡八人立寘之法疏請天下
援兵所過制撫得行法上是之加兵部右侍郎經略
遼東且行以母病乞歸經邦素喜讀易春秋盈虛邪
正間數致意焉(賈志)
趙可行字子達盩厔人究心時務兵法水利無不精詳
萬歷丁酉舉賢書為中牟令政平治理數月調永城
時多盜當事議屯兵以禦可行請罷兵給民牛種事
遂定又歷夏邑即墨二令安丘盜起擢萊州郡丞捕
魁散脅事平調太原督餉寧武招撫叛兵有功黔南
土寇披猖經略薦之擢守思南可行明於兵事動中
機宜未竟其用而卒(徐開熙撰傳)
李繼志字繩叔府谷人萬歷丁酉舉人除宿遷令山東
饑民二萬餘口入境皆賑濟全活之轉西河廳督船
却木商常例數千金歷官兩淮運同(賈志)子國瑞以恩
選官戶部員外有廉名(延安府志)
邵可立商州人萬歷戊戌進士任山海關兵部主事廉
直剛斷加意人文建文昌書院購古今遺書以教俊
彦嘗三劾貂璫四減關税修鎮東樓工師苦無大木
忽海上浮若干至及落成無贏餘者亢陽不雨三禱
三應士民咸歎異之(畿輔志)
劉士璉字翼明三原人萬歷庚子舉人少事繼母至孝
天啓中擢司刑權璫專恣士璉獨拒抗不附崇禎八
年任達州兵備流賊寇成都官民束手無策士璉總
理八門設法扼守危城以全敘功晉本省方伯(賈志)曰
俊字虞臣士璉子崇禎戊辰進士擢諫垣疏通水利
損金修渠數邑獲利累官密雲總督(三原志)
魏良槐三原人萬歷庚子舉人初授冠縣令兼攝丘邑
篆先是銀馬俵解必僉𣲖富戸有一役未終而家産
已破者良槐至官買官解民無包賠之累己未歲大
祲煮粥救濟值兵興邑應出牛兵餉銀良槐軫念饑
荒不堪重困捐助以免加𣲖民肖像祀之(冠縣去思碑記)陞
蒲州知州減賦備荒卓有善政(河中頌言錄)遷知平度州
州舊有仲哥莊集因年荒逃竄集無人煙良槐招撫
流離人皆復業時有麥兩岐穀雙穗之徵(平度州集)
田有年字立烝扶風人萬歷庚子舉人知江寧縣時魏
璫遣内守備至留都横甚有年力抗之幾陷不測齊
庶人與妖僧瑞光謀逆有年覺察緝獲之擢戶部主
事𣙜兩淮税輸羨銀於官陞知袁州府五溪洞蠻叛
有年帥師定之告歸(賈志)
楊應震華陰人萬歷癸卯舉人歷守衡州持已廉介官
俸外一切不取勸民息訟案牘蕭然以直道不善事
上官為人所中去日敝笥羸馬居然寒士士民號泣
追送擁不得行有父老奉盆水以進者慨然酌水飲
之民勒碑以志其事(湖廣志)
胡茂字淡明耀州人萬歷癸卯舉人為漢中教諭值歲
饑請尹賑恤尹弗許茂自出衣物率士庶以賑全活
無算竟以是忤尹罷歸(賈志)
賈師逵臨潼人王永福醴泉人李燦然華州人馬從朱
同州人萬歷癸卯同舉於鄉師逵為平原令勤敏剛
斷陞知趙州益乃心民瘼興利除弊孜孜然惟日不
足遷官趙人詣闕請留乃復守趙晉郎署陞滇南參
政平吐蕃有功永福為黎城令極意撫循不事操切
及歸黎人肖像祀之燦然為齊東令為政先教化而
後誅罰一時吏畏民懷風俗烝烝日變從朱知黔陽
黃縣太平三縣捐介自守飲水茹蘖卒於官貧不能
斂(舊志)
賈克忠字獻我淳化人萬歷甲辰進士任黟縣令以仁
明稱陞刑部主事審錄四川出冤獄一百六十人蜀
人至今頌之(淳化志)
眭時聘字任衡澄城人萬歷丙午舉人為延津令請蠲
荒地賦民頌其德知渾源州鑿水渠令高下可受溉
畝致一鍾遷鄖陽太守卒(賈志)
李聯芳字同春朝邑人萬歷丁未進士知洧川時巨盜
二紅四紅横行郡邑聯芳督民兵擒渠魁破散其黨
調真定馭吏嚴明自奉至廉遷戸部主事𣙜臨清税
會大旱舟阻商困抗疏謂商亦民也寧虧在官無虧
在商尋陞員外郎卒季弟繼芳字蘭畹萬歷癸卯舉
人知三河縣減浮糧三千金長兄時芳萬歷乙夘舉
人仕知州亦有政聲(朝邑志)
李采字質軒咸寧人萬歷丁未進士初知嘉定不私羨
金尋督餉大同兵備冀北滇南修理戎政董勸農功
俱有成績進江南布政使抑權璫肅僚吏風裁卓然
為時砥柱(咸寧志)
馬之陞字耀寰綏德州人萬歷中進士官大理評事多
所平反𣙜税九江裁加耗之税歷荆楚驛傳道募榆
林精勇直𢷬賊巢流寇驚潰攝廉憲抑奔競崇恬退
不法者望風而靡居鄉尤好施慕義人至今稱之(延安)
(府志)
武文達字衷懿涇陽人萬歷中進士授鄆城令勤課耕
織聽訟先出溫語而徐以一言折之民胥悦服歷陞
寧前道(涇陽志)
趙於達字汝儀盩厔人萬歷中進士授行人擢御史巡
按直隸督漕運時鄒滕盜起運道梗塞於達日夜竭
蹶廢寢食者五十餘日漕事甫竣以勞瘁卒(西安府志)
秦鄰晉字汝睦渭南人萬歷中進士授刑部主事多所
平反出守順德慈惠廉明誠心實政以才調真定治
亦如順德時陞四川副使終養歸(渭南志)
王于陛字啓宸朝邑人萬歷丁未進士歷官岢嵐兵備
道流寇掠代城親率兵戰敗之獲其渠魁特陞布政
使予告歸(朝邑志)
趙勉字兢喻朝邑人萬歷壬子舉人授新蔡令新蔡夙
號疲敝兼多啙窳勉躬詣阡陌指授錢鎛民始樂業
又剔積蠧雪冤獄卻羨金卓然以廉明為治新蔡人
尸祝之(賈志)
楊國柱字叔堅涇陽人萬歷癸丑進士授泰興令泰興
田多濱江坍漲無定漲入豪右坍累貧民國柱以千
畝為一區使不得混淆徭賦以平歷官兵備河東時
賊犯隰州國柱整旅誓師擒劇賊混天龍等斬首千
餘級賊乃遁歸里日囊槖蕭然(涇陽志)
成琰字鎮寰朝邑人萬歷癸丑進士除鉅野縣調武強
興利除害愛民如子遇歉歲蠲俸以賑之遷知䕫府
清直益著減貨税置義倉農商感頌卒之日貧不克
辦葬(賈志)
潘學曾字省予華州人萬歷癸丑進士為保寧府推官
政尚簡靜每行部凡厨傳炊爨之具一一罷之訊獄
剖決如流務以得情為主一時有神君之號丙辰&KR0624;
寇流劫學曾監軍督餉拮据矢石間遂獲渠魁兩川
以寧尋以勞卒(華州志)
耿志煒字明夫武功人萬歷癸丑進士授荆州府推官
荆俗健訟煒遇訟者必先以大義喻之令歸思三日
然後理有一繼母訟前室子者煒曰汝訴先室子彼
必仇汝子是汝自戕汝子也令歸思之遂為母子無
間荆地瀕江澌洋二洲屢被水害煒築堤三千餘丈
人得樂業稱其堤曰耿公堤擢吏部以宦監用事請
告歸崇禎己巳再起銓衡内勵冰操外營劇務尋陞
提督四譯館少卿以母老告歸卒於家(賈志)
楊楠字毓秀涇陽人萬歷乙夘舉人授寧鄉令時旱荒
又流寇猖獗徵檄無虚日楠處置得宜轉輸不匱以
勞疾卒官弟梧字鳳閣萬歷壬子舉人任青州府同
知與兄友恭甚篤時人比之元方季方(涇陽志)
梁棟字伯材安定人家長安登萬歷丙辰進士知泰興
縣倭寇猖獗棟練兵守禦倭不敢犯告終養歸子九
賦萬歷癸酉舉人知西充縣疏鹽課之累民為立石
(長安志)
寇慎同官人萬歷丙辰進士授刑部主事調工部出守
蘇州值大水歲饑立法全活復捐俸以足漕糧開濱
海淤地請減賦額蘇人賴之陞昌平副使轉山西勦
翦毛賊斬獲四百餘級調朔州告歸(賈志)逆璫矯旨逮
周忠介於吳吳民知撫臣某以畜怨中忠介欲甘心
焉某慼甚挾郡伯寇公為解民見公輒叩頭呼曰公
能治吳人不能活周吏部耶公用好言勸慰民伏地
悲哀久之卒殱緹帥撫臣乘間幸脱挾公力也撫臣
既免則心惎公得民又内愧益逞其毒欲旁摭縉紳
廉茂之有志節者公又以危詞力爭某稍稍懾益猜
公右諸正人日夜刺公短公廉明無間且終憚公得
民不能有所加(徐汧寇守去思碑跋)
張鑛字陽宇中部人舉明經知武邑縣居官廉介斂賦
不取毫釐輸解有不敷輒出金以償之時武邑多盜
有魏孟祥者都御史猾胥也庇盜而分取以自潤人
弗敢問鑛鞫得實孟祥懼賂當事囑免又餽二千金
鑛正色拒之竟按以法遂忤上官挂冠歸躭玩林泉
人皆高之(延安府志)
衛先範字象極韓城人萬歷乙未進士令襄陵襄有河
患先範造浮梁民稱曰衛公橋又加意作人談經課
藝名儒多出其門乙丑擢吏部主事胥吏假印為蠧
先範至首釐之以忤魏璫告歸尋起考功轉文選嚴
絶私交毅然以簡賢為己任時有鐵板釘子之謠内
璫馬化龍欲有所托先範峻拒之遂中傷去(韓城志)
盛以達字子從潼關人居家盡色養以廕除戸部檢校
擢本部照磨摘發冒支官軍俸糧二千六百餘石盡
追還帑時有百戸犯科為薄罰全其祖職百戸暮夜
挾金以謝以達叱之陞後軍都督府都事轉經歷剔
奸飭法省勾稽免徵輸敝竇陋規刮却殆盡所隸十
七衞翕然頌之(墓志)
張三汲字禹門華州人萬歷中舉人初授天長令以憂
歸復除沅陵令操守廉明刑清訟簡多著愛民之政
沅民戴之若父母焉(賈志)
馬逢樂字叔遇三原人萬歷中舉人為天雄判遷莒州
守值大飢捐俸以賑之全活無算終遼州知州(三原志)
雷翀字翔宇郃陽人萬歷中舉人任絳州知州郡中飢
饉翀以家所儲粟逾河以濟絳絳人深德之(郃陽志)
梁廷建岐山人萬歷中進士官大理寺寺正多所平反
出守河南廉明仁恕嘗請旨賜程邵二賢後裔為博
士俾供祭祀士論歸美歷川南兵巡道引疾歸值流
賊猖獗養義兵以保護岐城土人立祠以報又同縣
曹暹天啓中進士任猗氏人感其德巡按江淮振厲
風采肅清僚吏尋參議冀寧平晉藩之亂釋久沈之
冤及告歸寇攻岐城出夙養壯丁守禦賊驚潰城賴
以全(岐山志)
李喬岱字宗甫洋縣人萬歷中進士授休寧令斷訟如
神恤災禦患盡力民事陞工部主事尋以戸部員外
𣙜税滸墅正供之外毫無科斂陞萊州知府喬嶽喬
岱兄也歷官至鶴慶知府亦廉明有聲(洋縣志)
陳瓚字玉崗潼關人以明經授氓州訓導陞大邑知縣
清正和平惠義兼盡革除火耗纖芥不染力行教化
幾致無訟民有陳青天之謠(潼關志)
第五緯三水人萬歷中舉人學宗横渠躬行實踐初廣
文於郿重修横渠祠陞萊安令慈惠愛民勤懇課士
擢兩淮鹽運司副疏通鹽法禁絶苞苴廉聲益著(賈志)
王維精字環中萬歷中舉人由教諭陞知肥縣會山左
盜起捍城有方略陞知應州州地險民困惟精撫循
休息政聲卓然(朝邑志)
劉子諴字叔貞宜川人以明經授湖南訓導教士以不
欺為本立行藝二格有善者記之行勤誦讀者記之
藝擢鹽川令陞横州持節定交阯之難所至皆有治
績(賈志)
宜訓字孟庭華州人以恩貢授峩嵋令時邑山南多水
患訓鑿山引水蓄洩有法灌溉民田數萬頃民胥賴
之遷東昌府判尤多善政報最晉永寧知州因母老
告歸(華州志)
左史字子箴耀州人以明經除光州訓導署遂平固始
皆有異政遷知扶溝吏舞文作奸史擇小吏謹愿者
補吏延他邑老獄吏教習律令踰月漸次通曉手定
爰書吏俯首繕寫莫敢仰視民多鬭殺史講習鄉約
用古教化法兩匝月獄訟衰止縣故多盜史設法購
斬盜無留跡縣西北地庳下水潦所聚河溢則助河
為患史疏決壅積家各占業縣北境接鄢陵尉氏地
勢尤下三縣民互相穿穴史躬自相度總計三縣病
利作均水約束刻石水畔三縣共守之楚兵過中州
所部畏其擾檄史駐襄城鎮之史遣人入楚籍記其
將領部曲某兵前驅某兵後拒車馬芻牧各有成數
乃按籍定約僦次舍庀餱糧偫器用兵所至如歸居
人安堵市不改肆視事浹月聲藉甚以勞卒喪西歸
民庶號慟(耀州志)
高悌邠州人選貢萬歷二十年任祥符縣丞遇事斧斷
丰裁侃侃難干以私百姓謳曰關節不通今有高公
(祥符縣志)
張橘字懷陸富平人天啓辛酉舉人任東阿知縣時邑
多萑苻橘單騎諭以利害渠魁正法餘悉解散陞昌
平守開荒修學遷本州兵憲庚辰奇荒賑米二千餘
石人賴以生轉冀州少參(賈志)
金煉色南鄭人天啓壬戌進士任河内令剛明果斷掾
吏有關白甫至前輒頤止之曰吾為竟若說吏俯首
塞默無一事豐蔀者當事檄河内運豆餉邊力爭之
始得豁(河南通志)
張必大字可菴華州人天啓壬戌進士初授新城令調
長清正直廉明愛民禮士以治行異等擢為吏部主
事見逆璫祠不拜遂改工部督理顯陵工省帑金三
十萬𣙜税杭關卒於道(賈志)
許國翰涇陽人天啓壬戌進士為儀封令開支河以洩
水又損俸置義倉以備賑歷陞岳州道練水兵焚賊
船洞庭積寇一清改兖東道用武剛車鴛鴦陣屢挫
賊鋒兖東人心始固終山西臬司(涇陽志)
薛國柱吳堡人以貢生為交城令修城禦寇積穀賑荒
因豫寇亂陞河南同知監軍督餉不避勞怨故所至
有績終河汝兵備道(吳堡志)
張國治扶風人天啓甲子舉人除獲嘉令撫字孑遺周
咨民瘼凡利於民者必悉心區畫務求有濟時連歲
荒祲國治力請捐租賑恤上官難之國治涕泣請命
語甚切直遂忤上官即日罷歸鄉里論者皆以為榮
(扶風志)
馬懋才字晴江安塞人天啓乙丑進士授行人久之以
禮部郎中陞西蜀參議撫治苗蠻諭以恩信叛者釋
甲請降既免官居長安尋卒懋才為行人時陳延安
災荒疏數上詔發帑遣賑延人德之(延安府志)
袁楷鳳翔人天啓乙丑進士任開封知府廉毅有大略
郡號煩劇訟案苦沈積楷登堂令數事羅跪一時並
聽剖決無枉人稱為照天燭後陞河北守道(河南通志)
王秉鑑字儒賢扶風人天啓乙丑進士初知郾城治行
為中州第一調光山郾之叩閽乞留者數千人兩地
皆勒碑紀績擢工部主事時都城戒嚴秉鑑冐鋒鏑
陛見以守門濬河諸功加級賜賚陞鎮江守京口有
止飲江心水之謠歷官浙江參政致仕(賈志)
李燦字斗明韓城人天啓乙丑進士授兵部主事歷汝
寧知府時流賊猖獗燦守備甚嚴卒不敢近土寇占
居四野計圖刈收二麥以困城中燦傳檄招撫許封
以官寇渠殷守祖五十餘人入城邀賞先以花紅賺
入城隍廟以三力士俘一賊盡殺之收種無恙士民
得生(河南通志)調平陽捐貲修城不煩州縣人尤稱之(賈志)
都景運字永泰涇陽人天啓間恩貢授興濟令邑多荒
屯景運設法招墾調青縣修城禦寇築堤通漕陞河
間府同知條陳截漕糧查海船清委收積招買諸事
悉中利弊卒於官(涇陽志)
劉含輝字四勿耀州人崇禎戊辰進士任恩縣令潔已
愛民急公敬事陞高唐知州恩民赴闕保留仍命治
恩又三年擢吏部主事孤立獨行不附中官十年不
得調尋卒(耀州册)
王健字大龍三原人崇禎中進士風格峻整動由禮節
授聊城令強幹清慎請改遼糧練餉立折馬之法以
甦俵馬民咸稱便(三原志)
張炳璿字義照涇陽人父鑑太原同知督餉偏頭關勤
能有聲炳璿以貢生崇禎時授滿城令甫匝歲而綏
輯撫循邑稱大治以清直不合於時歸里閉戶著書
詩文多傳世(涇陽志)
郭鼎藩字翰宇涇陽人沔縣教諭蔣汝艾字玉衡興安
人西鄉教諭寇薄沔沔令恇怯鼎藩慨然以城守為
己任泣勵義勇親冒矢石賊被創去攻西鄉汝艾亦
率衆破之當事稔其才使鼎藩署鳳縣汝艾署南鄭
兩人皆招撫流移殲捕盜賊克稱其職(涇陽志)
黎玉田字含玉乾州人崇禎戊辰進士初任沈邱以才
調杞縣英斷不撓流寇嘯聚單騎擒之又有新鄉令
房建極者三原人辛未進士流寇至境建極率鄉勇
捍禦城賴以全(河南通志子按建極後事詳見其廷祥傳中)
李國宗字象坤韓城人崇禎庚午舉人授河南許州學
正代篆滎陽蠲俸修城製火器不逾月大賊雲集四
面環攻卒賴保全縣人為樹碑建祠(韓城志)
孫鵬鳳翔人崇禎辛未進士知東明縣廉明有幹略時
萑苻多警鵬單騎至其宂諭以威福渠盜感泣就撫
蔀屋以寧(畿輔志)
辛炳翰渭南人崇禎中由選貢知昌樂縣有禦寇全城
之功(昌樂縣志)陞真定同知駐宣府司餉務裁汰餉額後
併司理於餉廳全活誣罔甚夥擢南陽郡守值兵燹
後空城茂草流亡難復炳翰開荒田招戸口盡心撫
恤轉副使攝篆藩司廉聲藉甚及卒柩西還數百里
哭聲不絶(渭南志)
梁夢卜三水人拔貢崇禎末授襄陽通判值闖獻寇逆
盤踞樊鄧間兵餉甚艱夢卜手檄諭山砦父老無不
流涕助輸雖兵戈擾攘中而飲高年崇學校有古良
吏風(湖廣志)
按國家設官分職首重廉能三秦夙稱材藪尤多
有守有為之士但歷年寖遠遺事久湮雖賢聲猶
播於人間而實蹟難徵於身後今錄其姓字官位
俾後之君子猶有傳焉洪武朝有湖廣僉事雷亮
撫州知府王崧俱咸寧人沂州知州裴榮鄭州知
州馬煥暨子主事馴俱高陵人吏部尚書郭永道
安塞人諸城知縣朱允恭保安人朔州知州石亨
鳳翔人長夀知縣張思敬洋縣人山西參政喬誠
朝邑人邵陽知縣薛得中文水知縣張羽禮部侍
郎康汝楫俱武功人永樂朝有淶水知縣李森咸
寧人襄城知縣劉昇興平人高唐州判趙勉暨孫
輝縣知縣元涇陽人僉事韶頀岐山人工部郎中
何昇麟遊人陳州知州陳介南鄭人工部侍郎李
彪洋縣人登封知縣谷庸城固人兩淮運使梁春
鳳縣人保縣知縣柳方鄜州人正統朝有鄢陵知
縣焦元三原人河南知府虞瑄南鄭人景泰朝有
祁縣縣丞吕鐘高陵人順德知府林恭苪城知縣
李英俱寶雞人工部郎中張夀華陰人開州知州
羅楫淳化人天順朝有冠縣知縣劉春富平人眉
州知州李寧城固人紹興知府白玉洋縣人順天
推官尚望武功人嵐縣知縣王準神木人成化朝
有溧水知縣燕夀咸寧人隰州知州員鼐咸陽人
奉節知縣鄭昭延長人福建巡按黃寬鳳翔人新
寧知縣蕭鵬汶上知縣馬驤俱朝邑人德安同知
原性蒲城人高唐知州任福耀州人開封通判焦
思剛盩厔人蘇州通判南漢渭南人䕫州同知謝
思道寧羌人安州知州韓綬石泉人定州同知沈
道同州人順慶知府李傑韓城人正德朝有吏部
主事劉序長安人南宫知縣种雲龍咸寧人順慶
通判王仁盩厔人四川僉事梁耀膚施人義隴知
縣楊榮扶風人福建參政柴儒白河人河南布政
使南鏜商州人商河知縣李絅同州人眉州知州
原道蒲城人廣平通判耿儒武功人敘州知府胡
豐三水人嘉靖朝有解州知州朱昂兩淮運使李
蘇新鄉訓導孫學思俱咸寧人戸部侍郎胡嘉謀
薊州兵備王之弼渾源州知州韓廷學俱涇陽人
蒙陰知縣曹汝葵富平人山西按察使韓朝江醴
泉人副使吳縉輝縣知縣侯羣鳳翔人永平知府
席上珍參政傅應詔主事邢恩暨弟猗氏知縣綸
崇明知縣白豸郎中李佩俱南鄭人清源知縣李
茂春兵部員外李嘉賓澧州知州樊盛俱洋縣人
彰德知府傅汝礪寧羌人通判欽徽沔縣人山東
僉事劉九容大同通判龍鳳俱榆林人蜀府審理
駱永聰漢陰人重慶通判王化同州人副使郝汝
松綏德人隆慶朝有永寧知縣姚登沁州知州郭
然俱咸寧人汝寧同知藺養直華陰人萬歷朝有
四川副使王道純懷慶教授陳力俱咸寧人新鄭
知縣韓期維主事張弘襟俱鄠人莒州知州來賀
布政使秦一鵬參政昝雲鶴南康知府張善治俱
三原人僉事劉三才信陽知州王從諫俱涇陽人
知州任澄清盩厔人戸部尚書張經世渭南人襄
城知縣李光先延安人大同巡撫李甲寶雞人龍
安知州任禄南鄭人四川副使謝震城固人夏縣
知縣韓薰洋縣人山西參政劉廷謨寧羌人衞輝
通判劉國銘榆林人山東布政使劉卿興安人四
川按察使柴應乾白河人參政馬怡暨弟尚寶寺
卿慥同州人永平同知井東星河南參政李用中
俱朝邑人戸部主事張應辰宜君人漢陽令馬御
綏德人天啓朝有兵部員外王懋學南鄭人崇禎
朝有交河知縣王家佐三原人御史田起鳳南鄭
人運副周逵西鄉人知縣左佩琰耀州人平陸知
縣趙鳳雛三水人皆有聞於時
本朝
楊日昇字旭孟富平人七歲喪母不食者累日祖一
正泣諭之始輟哀每獨居則流涕天啓辛酉舉於
鄉後補陳留學博攝行邑事悉除苛政會中原多
盜日昇練兵守陴城賴以全擢臨晉知縣改高平
首請蠲宿逋四千餘金築城浚池保障屹然順治
二年用薦者起知輝縣五年調繁黃岡值湖南用
兵禁旅雲集所需糗糧芻茭舟車版榦應期立辦
勞績稱最九年大旱日昇虔禱得雨又捐俸勸賑
以濟之民無失業量移嘉興同知未半載乞歸家
居喜賓客矜然諾詩文瑰麗有六朝風得之苦吟
力索者為多
宋學程華州人前庚午舉人有膽略明末盜賊蜂起
學程家居守禦有方初令沂水愛養士民有廉聲
蝗不為災鄰邑蒙陰多積逋臺司稔知其才檄令
兼攝不煩夏楚賦完報最擢永平府推官
國初以隨征功擢關南兵備道以病歸學程性友愛
有從弟析居久念其貧復與合爨疎屬待以舉火
者甚衆
韓文鏡咸寧人崇禎辛未進士歷官杭嚴道兼𣙜税
務先是浙税叢弊文鏡令依科則平納商民交口
稱頌在官尤重禮教嘗捐俸設義學薪水膏火之
資纖悉俱備俾就業者得專志誦讀營兵亦來習
禮一時風尚彬彬如也以親老告歸
張兆熊字宜男洋縣人崇禎丙子舉人性至孝居父
喪哀毁踰禮流賊寇洋兆熊偕邑令郭一龍募鄉
勇數百勦賊賊遁城得不陷洋邑舊有浮糧千石
賦役繁苛民甚苦之兆熊力請當事禁革殆盡歲
荒捐貲賑粥全活尤多兆熊先任滑縣調孟縣尋
擢御史歷淮徐郴桂參政所至有聲在湖南兩經
兵燹勞績尤著致仕後經略洪承疇薦為蒼梧道
辭不赴以德望舉鄉飲賓
薛起鳳韓城人崇禎丙子舉人性孝友撫孤姪孤甥
督課不輟甥後舉進士有名起鳳初任黎城造耕
織具教民農桑值歲儉勘實即為請豁又採山開
窑制器以利永久其建置類多實政改任筠連抵
任只攜蒼頭一人以供掃室執爨之役士民服其
清正卒於官貧無以殮民爭致賻扶櫬以歸且建
祠祀之
艾元復字意九米脂人由舉人除河南偃師令邑經
闖氛後民氣未蘇元復一意休息賑窮困招流亡
數年竟成樂土擢監察御史邑人泣送之越數年
復過洛士民出境懽迎依戀馬首幾不得行
郭堯京字平野高陵人崇禎己夘舉人順治十年知
石城縣殘燬之後刻意興釐先是大盜陳其綸與
東關盜黃允會各擁衆踞砦鄰界羅漢巖劇寇復
沿鄉肆劫堯京募鄉勇伏險堵截其綸授首餘賊
潛遁民賴以安在任八年陞祁州知州
郭忱華州人前己夘舉人知&KR0792;縣土瘠民貧忱課農
桑興學校發奸摘伏豪猾畏之時海氛未息閫帥
俞某與陳宦有隙假支應不給為辭將為亂各路
戒嚴忱夜半奉巡撫檄赴營招安即孑身詣俞言
詞侃侃俞俯首聽命事遂解後卒於官櫬歸老幼
泣送不絶
周熛字旭公臨潼人父祚永從學馮從吾由鄉薦令
宿遷有善政熛其長子也崇禎壬午舉於鄉
國初授寧遠教諭順治間&KR0624;賊亂河西偽檄至熛率
諸生立碎之諭衆堅守賊不敢犯以薦擢梓潼知
縣熛抵任遍諭流民勸以復業有至者為經營㕓
舍散給牛種修青龍白馬二堰農業大興復設塘
汛緝奸宄建壇壝禮師儒次第設施條理井井十
一年陞雷州府同知雷孤城瀕海為瓊南要路巨
寇王之翰等盤踞西海十餘年熛請於臺司以招
撫自任乃直抵賊巢諭諸賊以逆順利害賊皆羅
拜聽命遂招降之翰等督撫特疏奬薦十五年擢
守鳳陽尋卒所著丹垠文集皆其弟燦所輯也燦
字星公祚永季子順治乙亥進士由翰林改授刑
曹矜全甚衆奉使安南宣布
天朝德意封祭悉協典制及還記其山川風俗以獻出
守南康設救生船以拯覆溺修白鹿洞書院聚徒
講學多所成就督學巴蜀甄拔孤寒一時賞識皆
知名士獲雋者尤衆又奏請土司子弟亦令照例
入學著有願學堂集
李承尹三原人崇禎癸未進士初督三楚學政綽有
師表及備兵沔上尤多惠政沔故有歲納官柴後
業戸逃竄遺患比鄰承尹判田還里永蠲其征城
東有蓮池舊納魚課遺累網戸承尹立碑蠲税一
方以寧
姚廷璉字華商膚施縣人貢生六歲失怙事母以孝
任東平州倅攝州篆年餘勸農興學鋤奸除暴民
賴以安境内有伏莽躬擐介胄殲之盜遂息當遷
秩以請蠲浮費言過激忤上官遂罷歸會庚辰辛
巳歲大饑罄資以貸貧者明年當償盡出其劵焚
之順治己丑王永強叛陷延安大兵進討廷璉從
行間督轉輸宼平以功委知保安縣請除浮丁蘇
民困邑人尸祝焉
陳安國字斗坦沔縣人生員
國初以僉事監軍四川巨宼攻保寧甚急安國詣西
安乞兵總督孟喬芳應之圍遂解時姚黃賊衆數
萬方猖獗安國招降之當事忌其功誣下獄未幾
事得白陞井陘道境有鹵地産鹽安國請開局便
民至今利賴尋以專擅去官會言者白其罪補九
江道屬邑多荒糧安國力請減免以數萬計百姓
德之致仕歸修黃金峽險道三百里建連雲棧圮
壊橋梁數十處土人立碑記其事
劉培陽字敬錫三原人順治乙酉舉人授建德令時
劇盜李布嘯聚培陽至審形勢設方略甫三月盜
平政聲大著補直隸南和澧水溢沒田千畝培陽
築堤捍禦人名其堤為劉公堤立祠尸祝焉
王繼祐字植三富平人順治乙酉舉於鄉授鎮平令
不以繁苛擾民郡城協濟夫馬舊例徵折貯庫恆
苦不支繼祐因事撙節遂多餘息河東鹽課計口
銷引南陽丁浮於課鎮平課浮於丁繼祐力請當
事裒益得平有捕官誤收偽引事覺吏白𣲖補里
甲繼祐不許獨捐俸助之鹽使為疏其事於
朝後乞歸子象天順治丁亥進士令臨漳多善政繼
擢太僕寺丞疏陳臨漳三害一協濟宜恤一經界
宜明一優免宜均俱
報可漳民三累遂除歷湖廣學道以廉明著
郭嶷然字因之朝邑人順治乙酉舉人由交城教諭
遷閩清令鄉試分校府推官以千金屬其私人執
不可以憂歸補靖江瀕海多盜守禦有方盜逼城
下登陴諭以大義即引退再補昭化有女子為盜
主交通甚廣前令莅任皆先往致敬嶷然至吏以
故事白怒斥之亡何女子來謁偉岸桀黠不可馭
嶷然叱捕下獄須臾訟者盈階欵証皆實立斃之
其黨震散撫御殘黎以清白自矢地産塊金俗呼
狗頭金有獻者悉却之解官後囊無長物
楊在陛字台卿三原人順治丙戌進士任河南扶搆
令扶搆地瘠民流在陛諭令復業三年始算緡行
折畝法給以牛種又請免河夫四十名由是田塍
盡闢增賦七千石有奇大盜張元錫等倡亂請於
中丞擒而磔之時有劉司馬者為僕劉馨所訐遂
被逮在陛曰以僕訐主不可訓也直之馨嗾其黨
將為亂在陛因立寘於理邑民乃安
韓文富平人順治丙戌舉人授文安令邑居畿南下
流水潦西注賴河堤為固文莅任堤潰歲大祲文
捐俸易粟民無失所城東土寇猖獗文親率鄉兵
捕誅賊首境内以寧又文邑旗民雜處爭訟日滋
文常單騎遍歷莊屯多方開諭俗用丕變
王承祖字貽雲渭南人順治丙戌領鄉薦除晉江令
捍禦海寇城賴安全邑瀕海有大鎮最稱饒沃利
其有者誣鎮民與賊通欲屠之承祖力辨於大帥
事遂寢尋擢兵部主事遷郎中累陞工部侍郎告
歸值歲饑承祖罄所有賑濟全活甚衆及歿鄉人
思其德立祠祀焉
李振麟韓城人順治丙戌舉人初令臨武臨邑自賊
首曹戇子盤踞積年人民蕩析城中茅舍百間盡
屬兵營振麟多方招撫逃亡稍集臨舊有二十四
里兵燹後流移過半丁糧不均振麟力請於上官
編為十二里侵隠之弊一清邑境與粤東接壤逼
近猺峝振麟練鄉勇八百人立練總四名統之扼
要設守諸猺不敢犯界考績擢中書舍人以母老
乞歸母夀九十八振麟孺慕終身
劉璽字爾符朝邑人順治丁亥進士除烏程令邑附
郭素煩劇璽釐剔奸弊豪強懾伏漕糧立倒厫法
他縣多倣之擒治太湖巨盜親搏戰水上獲渠魁
白花蛇沈三斃於獄羣盜震懾遠遁會長興歸安
同時缺令兩縣民爭求璽署縣事歸民先得璽肩
輿去臺司感其事遂允之以憂歸因錢糧磨勘謫
四川按察司照磨署通江簡州皆有惠政生平多
著述有鐮山集若干卷子峒崡峒字星柱康熙戊
午舉人辛未壬申間歲大祲邑令諱災峒力請臺
司簡牘累上會
命大臣勘賑峒具呈朝邑災狀乃得賑全活無算崡己
卯舉人有文名
米襄蒲城人順治丁亥進士初授邢臺令邢故有水
泉漫漶日久民未獲利襄至即度地開渠以資灌
溉西山袤延數百里羣盜盤踞四出剽掠襄訓練
鄉勇親勦賊巢渠魁授首民患以息内擢臺員旋
出按江西甫入境有郡守暮夜餽金襄拒不受廉
得其貪汚實蹟即劾罷之他如興屯政設江防奏
豁荒欠審結歷年讞案嚴禁開採皆有禆實政視
事一年外艱歸服闋檄取補官以母老乞終養遂
不復起
張重齡字九如涇陽人順治戊子舉於鄉十二年授
直隸邢臺令重農息訟除積弊雪冤獄政績茂著
報最補工部都水司主事奉
命督通昌草場督寶源錢局又出督臨清税務兼攝倉
儲錢法裕國通商措施悉當大司空重其才會河
決淮安遴員協理以重齡名
上先是南北河決塞不常中河一役九載未就尤稱危
險重齡至遂奏績復
命後以積瘁成疾給假歸卒子鼎梅康熙丁丑進士
劉矩宗字仲旋渭南人順治戊子舉人授溫州司李
方海孽未靖人心反側矩宗開誠撫納歸降日衆
鎮以安靜有犯者執法不少貸民畏而懷之海濱
地久蕪矩宗親行勘視免其虚税更築長堤以資
蓄洩開東甌括婺諸驛路行旅便之卒於官
王帷籌華州人順治戊子解元先是逆變起帷籌負
母入山備歷艱苦康熙四年授祁縣令創義學講
書課藝無虚日祁水舊為豪強所據帷籌責令毁
壩俾無壅塞資民灌溉農事畢婦子攜羊酒祝之
并立祠祀焉五子俱成名
焦勤武功人順治戊子舉人初宰臨桂息事寧人循
聲大起擢刑曹治獄明允會
召問粤中利弊條對明晰仍奉
命恤刑西粤全活甚衆尋兵備井陘值歲旱率屬終日
跽赤日中甘雨立沛人以為精誠所感罷歸後母
卒過哀成疾仍晨昏侍父所分析田舍盡以膏腴
讓弟雖俸餘亦不已私父國鼎少年時自書院晚
歸途遇一女私奔毅然却之蓋義方特著云
朱廷璟字山輝富平人前兵部侍郎國棟子闖逆據
西安多械致士大夫攫其金廷璟被執俄賊敗得
免順治乙丑成進士改庶吉士累遷登萊副使時
登兵以缺餉謀作亂守白其狀欲捕之廷璟曰是
速亂也不可閱庫金與缺額相當立召諸弁唱給
之餉至仍如數納庫中軍無譁者海寇陷瓜儀圍
江寧聲言將分兵突山左一日夜候騎數十至將
吏皆失色廷璟但密增沿海戍守舉止自如逋寇
于七勢甚熾廷璟至即蒲伏聽約束廷璟諭遣之
語人曰賊子瞻顧非常宜漸除之會陞河南參政
去後果亂海上未幾廷璟以憂歸再補左江遂致
仕林居後絶口不談世事性好古遇鼎彝書畫輒
摩娑不去手人以是覘其風度
王孫蔚字茂衍臨潼人與叔元衡元士同登順治壬
辰進士由刑曹歷官湖廣按察福建布政以公事
左遷備兵川東視學楚省未幾歿於任蔚少有神
童之譽弱冠舉鄉試第二尤長於吏事在刑曹都
下有玉銘錢穀茂衍刑名之謠玉銘者王大司農
弘祚也任楚臬時值軍興羽書旁午臺府倚重一
時綰五篆手握朱墨二筆判事如風雨諸司掾持
案沓進目覽口誦悉皆贍舉詩才亦婉麗成一家
著有軺香集子天寵登賢書
蕭恆字月如三原人順治壬辰進士授安福令邑田
水衝沙壅多虚糧恆力請直指題減糧額千餘石
至今賴之遷卬州知州
侯于唐字賡明三原人父達先有隠德嘗歲荒代鄉
人輸賦千金請於官取逋賦册悉焚之曰吾安敢
重煩大令為吾追逋乎于唐登順治壬辰進士由
庶常擢御史終養歸再起巡鹽巡漕奉
詔以敬慎剛方褒之居鄉葺學宫築白渠堤民賴其利
祀鄉賢
張好奇字知天朝邑人順治壬辰進士初知鞏縣念
河濱灘地起科時遭衝沒遺税病民力請每三年
一勘丈以地有無為存豁鞏人德之尤慎刑獄擢
刑部主事矜全為多歷官河南學政
索景藻字二因蒲城人順治壬辰進士邃易學性尤
謙謹生平不道人短嘗之田見人有盜刈其麥者
遽避之任樂平知縣初任時盜賊充斥景藻不加
刑戮諭以大義期年而境内大靖舊賦逋額累萬
景藻曲為勸諭不三月輸納一清以勤勞得疾卒
於任士民哭奠日數千人祀名宦
習全史同官人順治壬辰進士初令涇縣補内江有
聲陞杭州府同知善聽訟漁臨關有奸宄與關蠧
交通害政甫下車即行剖禁諸暨某持兩脛足屢
控不止全史曰此必暮夜行竊為主人所折顧以
誣人可乎立投於江某驚服訟始息後卒官貧無
以殮制府李率泰為歸其櫬
楊端本潼關人順治乙未進士授臨淄知縣開淄西
龍首渠民享其利廉明仁恕輿頌歸之性孝侍親
疾湯藥必親嘗處鄉里謙厚敦睦性好施濟親黨
中貧不能舉喪者捐金助之
石之玟甘泉人順治戊戌進士歷睢寧桃源知縣有
惠政二邑皆濱河河臣靳輔方鳩工未集會
翠華南幸引
見之玫有老成勤慎諳練河務之褒守令以下咸榮之
尋擢福州知府
王又旦字幼華郃陽人順治戊戌進士授潛江令潛
賦役偏重又旦摘發隠漏逃亡返業潛地居襄樊
下流漢水歷安陸下大别每夏秋水漲為患又旦
勸民趨事長堤屹然迄今無恙甲寅滇逆告變大
軍駐荆襄潛當孔道羽騎絡繹徭役芻茭應時立
辦擢給事中歷吏戸二垣尋典廣東鄉試還過花
山建議設縣置官以成控扼之勢盜藪一清有黃
湄詩集十卷行世
牛光斗中部人方流孽未靖仇家搆陷其父以通賊
繫獄光斗度勢不能脱即詣軍前請於帥求以身
貸會烈日中忽大雨雹帥廉其冤釋之順治戊戌
成進士官諸暨令減耗羨懲刁悍邑有機戸三百
家例供織造使者樣紬一疋光斗申請革除坐強
項落職百姓咸詣臺司訟冤奉
旨復任尋丁内艱歸年七十九卒
李光宸字君沃三原人少有遠志多大略逆藩變作
制府哈占重其才延之幕下一切機務咸諮之會
蒲城令以民叛告制府將屠之光宸以為未叛制
府按之果誣始得寢十八年占奉
命與奮威將軍王進寶勇略將軍趙良棟謀分道取蜀
議未決光宸進曰逆無能為也湖南特下流地今
退屯衡州所用皆親屬猜嫌易起大兵乘之如拉
朽耳進寶良棟大奇之令從軍入蜀即舉為廣元
令廣元久經兵燹人無固志有訛傳逆黨譚弘復
叛者光宸晝夜戎服行城上語民曰我縣令也賊
來我以身當之汝曹無恐人心始定先是保寧兵
餉悉由廣元陸運光宸曰盍以舟運出昭化力請
於制府從之公私俱利以内艱歸服闋補金堂初
金堂與新繁諸邑並以清白江為蓄洩年久渠壊
光宸詳視地勢復開新渠於是灌溉如舊光宸性
明決而資復愷悌故所至有惠澤
劉元勲咸陽人順治己亥進士七齡失怙哀戚如成
人登第後讀書中秘以祖母年高求得終養祖母
卒宦遊所歷必奉母偕行及卒哀毁踰禮服闋分
巡淮徐改山西糧驛道嚴禁官馬累民委賑大同
無冐無偏發粟處有槐一章民懷其德號為劉公
槐尋致仕歸逢歲祲周給里黨兼為族人輸舊税
親疎感之
董元俊華州人順治己亥進士事親至孝初任黃岡
知縣繼補句容除積弊二十條興額外利七事歲
荒捐俸賑濟邑有虎患獵捕不得元俊宿廟虔禱
虎遂遁跡致仕後引掖後進周恤宗黨歷久不倦
李弘橒字元文三原人由恩貢授永州府通判擢知
桂陽州桂陽新遭兵燹橒勞來安輯凋敝頓起時
大兵進取滇黔轉輸不給橒繪圖上陳請寬民力
竟左遷去桂人籲留不得勒碑以志去思居家施
予不倦濬河築梁倡始捐助里人皆沐其澤子彦
瑁彦□彦瑁字輯五康熙丁未進士值三藩變彦
瑁參軍秦蜀以功擢肇慶府知府撫綏釐剔政聲
大著再補黃州守卒祀名宦彦□字重五從學李
顒默契儒先宗旨每無事輒靜坐認取未發氣象
丁卯登賢書官中翰聞兄訃哀痛幾絶尋卒
耿獻忠字伯良武功人貢生順治初分巡閩中適海
氛未靖將士俘獲不辨玉石獻忠詣臺司力爭得
訊釋數千人遷廣東左布政使時武弁驕横士夫
多被摧折部使者重獻忠名悉聽裁決粤東巨族
多賴以寧
姬琨字雪石華州人贈太僕文引子以難廕入成均
歷官戸部主事督昌平糧儲會計如額擢戶部郎
中又出為榆林糧儲時榆林兵乏食琨先事籌畫
兵賴以安奏請創立鼓鑄泉貨流通利垂永久復
𣙜江南蘆政兵燹後民多流亡琨招集勸諭田廬
如舊課亦無缺遷保定巡道盜賊一清又遷衡永
道却餽除奸實政茂著嘗登衡山西望慨然有歸
休志即去官歸
任璣字公義涇陽人少力學工文順治辛丑進士筮
仕滕令滕邑自明季流亡保甲盡廢璣畫境為八
卦保置長鄉設約其東界連山密箐中多伏莽璣
擒斬首惡餘令歸農其南界接境徐碭距縣治遠
踰數百里民抗不輸賦璣開誠勸諭化為淳良復
以戶口版籍無憑力請編審自此欺隠都絶賦無
逋額先是河臣令璣督浚八閘河道如期告竣擢
兖州府倅分司泇河尋改運河同知運河自黃淮
以上灌輸恃七十二泉璣遍歷相視疏源滌流糧
艘無阻又築漕河東堤泗河西堤以扞水患時奸
民請築南旺西湖以擅水利璣謂汶河秋漲賴此
洩水築之則八斗必塞運道將梗事遂寢遷長蘆
運使建議引鹽積滯必通銷於引鹽不至之地其
産鹽州縣例不食官鹽者奸商坐引至數千計悉
請罷於是商力漸甦鹽課無損陞直隸守道以良
鄉旗民經界未正奉
旨勘驗溽暑積勞竟得疾歸卒
張召南字仲文朝邑人順治辛丑進士知安福縣民
俗愚戇不供役召南單騎往諭以大義咸感泣輸
賦邑境南接茶永西連沙攸康熙十三年永寇楚
逆俱蠢動賊將取徑安福兵萬餘薄城下城遂陷
召南赴制府請兵以復其城時議分滿兵駐安福
召南力陳不可乃止是年秋召南方在省賊突至
城復陷召南馳歸集鄉勇攻城賊疑大兵至踰山
而遁遂復安福凡招撫賊將五十七員難民萬餘
人因勸諭開墾散給牛種得田二千餘頃擢中書
舍人
衞秦翰韓城人順治辛丑進士少孤育於伯父景瑗
景瑗死闖難兵燹相仍旦暮不給秦翰閉戶力學
成進士後猶莊誦如諸生時授靈夀令民田水衝
沙壓戸口逃亡逋賦無著前令率被劾去秦翰至
遍閱災地詳詢疾苦請令祗納本年正賦巡撫惡
其擅將劾之檄太守親勘勒令開征秦翰不奉令
太守怒杖吏且荷校以脅之秦翰曰不開征一吏
死開征則百姓死矣言詞剴切太守亦心動秦翰
又繪圖謁巡撫備陳流離狀哀懇不已巡撫惻然
入告永豁地糧二千六百有奇自此歲豐民樂邑
無逋賦遷中書科中書二十八年擢禮部主事歷
郎中尋出知龍安府下車即革里民供應陋例在
任九年鎮撫苗獠結以恩信所隸三十一司皆輯
服以年老致仕歸數百里中多泣送者
陳嘉績三原人康熙癸卯舉人授濬縣令以風化為
己任作合律
聖諭解刊書遍給勸懲並用民風大洽又悉除絶戶女丁
錢孤寡咸額手相慶再補澄海因邑居海濱招集
鄉勇嚴飭守望有海寇千餘乘夜薄城嘉績率衆
登陴矢石雨下賊大潰邑以無恙事
聞擢御史歷掌河南道法司鞫獄凡夾訊者或至日昃
散署始釋嘉績語法司宜共體欽恤至意令得供
即釋洊陞大理寺少卿扈從
蹕西巡過濬士民擁道爭願識舊尹陳公面未幾乞歸
先是嘉績父諸生堯道潛心醫學製方奇效所著
有傷寒辨證痘疹辨證二書嘉績校定付梓以竟
前人之志焉
趙璠麟遊人由恩貢判景州佐理有聲擢興化令省
催科重農桑民貧不能耕者貸給牛種俾無失業
值歲荒發粟賑濟多所全活邑地居淮河下流每
歲工作枝帚悉賦於民璠令河壖遍植柳葦以備
修築之用省費無算未幾致仕歸尤敦孝友任恤
之誼
梁鳳翔咸寧人康熙癸丑進士性純孝少失怙善事
孀母母疾日夜籲天願以身代母疾遂愈二十五
年授孝感令履畝均賦積弊一清壬申癸酉間秦
楚洊饑鳳翔捐俸勸賑多所全活擢潞安太守革
除漏巵勒石永禁期年政成以足疾乞歸潞人懷
之
郭毓秀字鍾山耀州人舉人知贛縣事康熙甲寅閩
粤之變大兵多道贛有蜚語謂玉田村民通逆主
兵者謀殲之毓秀言於撫臣佟國楨鎮臣哲爾肯
曰
國初兵寇交訌贛四境蕭索獨田村鷺谿一二井里
能自保聚遂致蕃庶遽以大逆誣之非惠養元元
意也國楨爾肯皆然之毓秀即馳入田村令毁其
壘村民供輸芻糗倍於他所遂得保全邑人至今
述其事猶有墮淚者
劉蔭樞字相斗韓城人康熙丙辰進士性至孝事親
先意承志視羣從如同懷值歲饑盜起里黨多不
給為貸粟賑荒築堡以守大河自縣東北南出龍
門山中兩岸絶壁鈎挽莫施蔭樞冶鐵為柱索舟
緣以進又築澽水石橋修柿谷坡及城中通衢行
者便焉初任蘭陽報最入諫垣章數十上如論秦
豫兩省事宜及楚省均糧事皆關大計悉
報可旋出分巡贛南除私收門税又米市有牙帖銀
協濟定南蔭樞計歲入置田以租充額牙税永除
癸未
駕幸西安時蔭樞家居因迎
覲潼關即擢雲南按察使進布政使滇海秋漲為害
請疏之兼建六河岸閘蓄洩有備尋撫黔甫至釋
苗狆之淹繫者數百人會烏蒙威寧土苗搆難
命滇蜀黔督撫提臣於畢節會勘蔭樞至傳檄召之諸
苗素服蔭樞恩信率衆偕來蔭樞諭以
聖朝德威諸苗帖服遂釋去五十四年西鄙出師蔭樞
奉
旨馳赴巴爾坤周閱軍營既復
命仍撫黔未幾奉
旨屯田塞下歷三年
召還京師六十一年與千叟宴雍正初
皇上篤念老成賜金歸里年八十七卒所著有周易蓄
疑春秋蓄疑梧垣奏議宜夏軒雜著行於世
劉曾字魯如臨潼人父秉攜邃易學有學易寤言八
卷曾生而穎異弱冠即從李顒講學康熙己未成
進士授漵浦知縣漵浦山深地僻糧役不均曾履
畝親丈官無遺利地有餘力事竣湖南撫臣下其
册於所屬俾為式三載擢吏部主事遷員外有墨
吏以千金為夀曾笑曰劉曾豈受暮夜金者耶正
色却之再遷郎中補貴陽知府黔地多苗狆家尤
稱獷悍時竊出行劫黔民亦時誘其幼弱者鬻於
鄰境曾為捕奸民略販者得數十人正其罪所得
苗子女悉還之有不知所自者令郡民無子女者
撫之苗狆聞而感泣不復行劫郡倉歲贏米百石
曾令别貯一倉春秋時有耕穫不給者補助之郡
大治會考最得
俞旨
賜蟒服旌勞擢雲南驛鹽道尋陞按察使五十六年致
仕歸
史流芳華州人康熙壬戌進士授廣東臨高令臨積
逋八萬有奇流芳先核逃亡戶口每歲征止三千
餘金復履畝丈量分别荒熟請豁者十之七於是
招集流民捐給牛種課農興學邑人頌之流芳父
母早亡終身哀慕兄客死肅州徒步三千里扶櫬
而歸撫兄女如已出為之擇配凡從子弟之孤者
悉為婚嫁幼時經師卒為營喪葬無缺少貧苦冬
夜讀書嘗置足草籠中成名後猶手不釋卷博通
淹雅教授生徒出其門者多知名士
陳朝君韓城人康熙壬戌進士事母至孝與兄弟叔
姪三世同居友愛甚篤初令蒙陰重學校嚴保甲
革行戶蠶税設催科紙皂吏民安之朝君聽訟明
決嘗於省會一日審結十大案臺司皆器重之擢
戶部主事外省奏銷例有私餽盡斥之遷刑曹多
所平反視學中州號稱得士
趙隆胤膚施縣人拔貢生授固始令多惠政上官議
加賦隆胤固爭之不得以憂卒上官感悟寢其事
時有固始一官死汝寧萬姓活之謠
党光前膚施人事繼母以孝聞由拔貢除德平令政
尚慈惠讞獄尤詳慎曰蒼鷹乳虎為世所痛吾忍
蹈之乎德平旗逃多所株連光前發摘甚神不能
誣枉保全甚衆後以病卒於官櫬歸士民執紼泣
送數百里
焦映漢武功人太學生初為巴縣令值譚弘等復叛
巴人震恐映漢募鄉勇捍禦全城以卓異薦歷刑
部員外郎中尋出守平樂調慶遠大中丞彭鵬每
歎賞其才晉雷瓊巡道映漢宣揚
聖諭導民向化明丘文莊海忠介瓊産也風節冠一鄉而
遺文散佚因重刊為粤人倡及司臬江蘇會總督
與巡撫張伯行不協並誣劾映漢
聖祖察其冤復原職改任廣西卒
王承烈字遜功涇陽人康熙乙酉以五經發解己丑
成進士選庶吉士授檢討雍正初轉監察御史巡
視東北兩城時有巨猾倚宦勢為奸謀陷富賈吞
其貲承烈搜捕之寘於理輦下肅然嘗
召對
養心殿講大學明明德章稱
旨賞賚甚渥次年以諫垣督湖北漕從民請就便南兑
省運費數千緡旗丁撥運則以保甲法聯之軍民
帖服報最擢江西布政使司署故有通吏二人擅
竊威柄承烈斥弗用鈎考振作諸弊一清累陞刑
部侍郎遘疾猶勉力視事卒之夜有慈烏數千繞
室
賜祭葬有加禮云所著有日省錄毛詩解尚書今文解
諸書
陜西通志卷五十七下
