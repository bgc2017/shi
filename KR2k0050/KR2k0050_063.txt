陜西通志卷六十三
人物九
儒林
漢
田何字子莊齊人自孔子授易五傳至何漢興田何以
齊諸田徙杜陵號曰杜田生以易授弟子東武王同
子仲洛陽周王孫丁寬齊服生等皆顯當世惠帝時
何年老家貧守道不仕帝親幸其廬以受業終為易
者宗(高士傳)
施讐字長卿沛人從田王孫受易後徙長陵田王孫為
博士復從卒業與孟喜梁丘賀並為門人及梁丘賀
為少府事多迺遣子臨分將門人張禹等從讐問於
是賀薦讐結髮事師數十年賀不能及詔拜為博士
甘露中與五經諸儒雜論同異於石渠閣(漢書本傳)
惠莊長安儒生聞朱雲折五鹿充宗之角乃歎息曰栗
犢反能爾耶吾終恥溺死溝中裹糧從雲雲與言莊
不能對逡巡而去拊心謂人曰吾口不能劇談而此
中多有(西京雜記)
韋賢字長孺魯國鄒人為人質朴篤志於學兼通禮尚
書以詩教授號稱大儒徵為博士給事中進授昭帝
詩遷光禄大夫詹事至大鴻臚宣帝即位以先帝師
甚見尊重本始三年代蔡義為丞相封扶陽侯為相
五歲以老病乞骸骨賜黃金百斤加賜第一區丞相
致仕自賢始薨諡曰節侯少子玄成字少翁少好學
修父業以眀經擢諫大夫遷大河都尉初玄成兄弘
為太常丞職奉宗廟典諸陵邑煩劇多罪過及賢病
篤弘竟坐宗廟事繫獄室家問賢當為後者賢恚恨
不肯言門下生與宗家計議矯賢令以玄成為後玄
成知非賢雅意即陽病狂徵至長安當襲爵以病狂
不應召丞相御史以玄成實不病劾奏之詔勿劾引
拜玄成不得已受爵宣帝高其節以為河南太守初
帝寵淮陽憲王欲以為嗣久之欲感風憲王輔以禮
讓之臣召拜玄成為淮陽中尉詔與蕭望之及五經
諸儒雜論同異於石渠閣條奏其對永光中代于定
國為丞相七年守正持重不及父賢而文采過之建
昭三年薨諡曰共侯初賢以昭帝時徙平陵玄成别
徙杜陵病且死乞骸骨歸葬父墓上許焉(漢書本傳)韋賢
治詩事博士大江公及許生又治禮𫝊子玄成玄成
及兄子賞以詩授哀帝至大司馬車騎將軍由是魯
詩有韋氏學(漢書儒林傳)
張山拊字長賓平陵人事小夏侯建為博士論石渠至
少府授同縣李尋鄭寬中少君山陽張無故子儒信
都秦恭延君陳留假倉子驕由是小夏侯有鄭張秦
假李氏之學(漢書本傳)
鄭寬中平陵人有雋才以博士授太子成帝即位賜爵
關内侯食邑八百戶遷光禄大夫領尚書事會疾卒
谷永上疏曰鄭寬中有顏子之美質包商偃之文學
總五經之妙論立師傅之顯位卒然早終宜加葬禮
賜之令諡上弔賜甚厚(漢書本傳侯按漢書載張山拊師事夏建授同縣李尋)
(鄭寬中尋之學術源流似與寬中相等及考尋本傳言尋治尚書與寬中同師寬中守師法教授尋獨好)
(洪範災異雖其說王鳳以進賢臣諫哀帝以遠外戚議論不無可採但洪水為災之說不應於前而一聞)
(夏賀良等改元易號增益漏刻之邪言更附和于後卒以左道亂政流徙燉煌身敗名裂班史不列之儒)
(林傳中自有深意今附識於此不欲假托經術者與儒林諸賢同傳也)
士孫張字仲方平陵人受易於五鹿充宗為博士官至
給事中家世傳業(册府元龜)
郭威字文偉茂陵人好讀書以謂爾雅周公所制而爾
雅有張仲孝友張仲宣王時人非周公之制明矣嘗
以問揚子雲子雲曰孔子門徒游夏之儔所記以解
釋六藝者也家君以為外戚傳稱史佚教其子以爾
雅爾雅小學也又記言孔子教魯哀公學爾雅爾雅
之出遠矣舊傳學者皆云周公所記也張仲孝友之
類後人所足耳(西京雜記)
蘇竟字伯況平陵人平帝時以明易為博士講書祭酒
善圖緯能通百家之言王莽時拜代郡中尉時匃奴
擾亂北邊竟終完輯一郡光武即位就拜代郡太守
建武五年詣京師拜侍中以病免初延岑護軍鄧仲
況擁兵據南陽陰縣為寇劉歆兄子龔為其謀主竟
時在南陽與龔書曉之仲況與龔遂降龔字孟公長
安人善議論扶風馬援班彪竝器重之竟終不伐其
功潛樂道術作記誨篇及文章傳於世年七十卒(後漢)
(書本傳)
許商長安人善為算著五行論歴四至九卿號其門人
沛唐林子高為德行平陵吳章偉君為言語重泉王
吉少音為政事齊炔欽幼卿為文學王莽時林吉為
九卿自表上師家大夫博士郎吏為許氏學者各從
門人會車數百兩儒者榮之欽章皆為博士徒衆尤
盛(漢書儒林傳)
杜林字伯山茂陵人博洽多聞時稱通儒初為吏王莽
敗盜起林與弟成俱客河西隗囂素聞林志節深相
敬待以為侍書林雖拘於囂而終不屈節弟成物故
囂聽林持喪東歸既遣而悔追令刺客楊賢於隴坻
遮殺之賢見林身推鹿車載致弟喪賢乃歎曰我雖
小人何忍殺義士因亡去光武徵拜侍御史引見問
以經書故舊及西州事甚悅之京師大夫咸推其博
洽為光禄勲内奉宿衞外總三署周密敬愼選舉稱
平羣臣上言宜增科禁詔下公卿林奏曰人情挫辱
則義節之風損法防煩多則苟免之行興臣愚以為
宜如舊制帝從之頃之代朱浮為大司空博雅多通
稱為任職相明年薨帝親自送葬除子喬為郎(後漢書本)
(傳)林從張竦受學於西州得漆書古文尚書常寶愛
之衞宏徐巡皆受林學出示宏曰林流離兵亂常恐
此經將絶何意衞子徐生復能傳之古文雖不合時
務然禮失求之野古文不猶愈於野乎願諸生無悔
所學古文遂傳於世(東觀記)
賈逵字景伯平陵人父徽從劉歆受左氏春秋兼習國
語周官又受古文尚書於塗惲學毛詩於謝曼卿作
左氏條例逵傳父業弱冠能誦左氏傳兼通五家榖
梁之說自為兒童常在太學不通人間事身長八尺
二寸諸儒為之語曰問事不休賈長頭性愷悌多智
思倜儻有大節尤眀左氏傳國語為之解詁上疏獻
之顯宗重其書寫藏秘館時有神雀集宫殿官府帝
召逵問之對曰昔武王終父之業鸑鷟在岐宣帝威
懷戎狄神雀仍集此胡降之徵也帝勑蘭臺給筆札
使作神雀頌拜為郎肅宗立降意儒術好古文尚書
左氏傳召逵入講帝善其說使發出左氏傳大義長
於二傳者逵條奏曰左氏義深於君父公羊多任於
權變帝嘉之令逵自選公羊嚴顏諸生高才者教以
左氏和帝即位以逵為侍中領騎都尉内備幃幄兼
領秘書近署甚見信用逵所著經傳義詁及論難百
餘萬言學者宗之後世稱為通儒(後漢書本傳)
李育字元春扶風漆人少習公羊春秋沈思專精博覽
書傳知名大學深為同郡班固所重固薦育於東平
王蒼由是京師貴戚爭往交之州郡請召育到輒辭
病去常避地教授門徒數百涉獵古學嘗讀左氏傳
謂不得聖人深意作難左氏義四十一事建初元年
衞尉馬廖舉育方正為議郎後拜博士四年詔與諸
儒論五經於白虎觀育以公羊義難賈逵往返皆有
理證最為通儒再遷尚書令及馬氏廢育坐為所舉
免歸歲餘復徵再遷侍中卒於官(後漢書本傳)京兆祭酒
晉馮結髮修身白首無違好古樂道元默自守古人
美行時俗莫及扶風掾李育經明行著教授百人客
居杜陵茅室土階京兆扶風二郡更請徒以家貧數
辭病去雖前世名儒韋平孔翟無以加焉京兆督郵
郭基孝行著於州里經學稱於師門政務之績有絶
異之效(班蘭臺集)
楊政字子行京兆人少從范升受梁丘易善說經書京
師語曰說經鏗鏗楊子行教授數百人范升嘗為出
婦所告坐繫獄政乃肉袒以箭貫耳抱升子潛伏道
旁候車駕持章叩頭曰范升一子今適三歲孤孑可
哀武騎虎賁舉弓射之不肯去旄頭又以戟义政傷
胸猶不退泣請感帝詔出升政由是顯名為人不拘
小節果敢自矜然篤於義時帝壻梁松皇后弟隂就
皆請與交友政每言論切磋懇至不為屈撓建初中
官至左中郎將(後漢書本傳)
魯丕字叔陵(恭弟平陵人)性沈深好學兼通五經以魯詩尚
書教授為當世名儒建初元年舉賢良方正除議郎
遷新野令期年州課第一擢拜青州刺史元和元年
拜趙相門生就學者常百餘人關東號曰五經復興
魯叔陵永元二年遷東郡太守丕在二郡為人修通
灌溉百姓殷富數薦達幽隠名士明年拜陳留太守
十三年遷侍中免永初二年詔公卿舉儒術篤學者
大將軍鄧隲舉丕復為侍中左中郎將再為三老七
十五卒於官(後漢書本傳)
摰恂字季直伯陵之十二世孫也明禮易遂治五經博
通百家之言又善屬文詞論清美扶風馬融沛國桓
驎等自遠方至者十餘人既通古今而性復温敏不
耻下問故學者宗之隠於南山之陰永和中博求名
儒公卿薦恂行侔顏閔學擬仲舒文參長卿才同賈
誼由是公車徵之不詣大將軍竇武舉賢良不就清
名顯於世以壽終(高士傳)
宋登字叔陽長安人父由為太尉登少傳歐陽尚書教
授數千人為汝隂令政為明能號稱神父遷趙相入
為尚書僕射順帝以登明識禮樂使持節臨太學奏
定典律轉拜侍中數上封事抑退權臣由是出為潁
川太守市無二價道不拾遺病免卒於家汝陰人配
社祠之(後漢書本傳)
三國
吉茂字叔暢馮翊池陽人世為著姓好書不耻惡衣惡
食而耻一物之不知建安初關中始平茂與扶風蘇
則共入武功南山隠處精思數歲州舉茂才除臨汾
令居官清靜吏民不忍欺之轉為武德侯庶子後又
為武陵太守不之官轉酇相以國省拜議郎黃初中
病亡茂修行從少至長冬則被裘夏則短褐行則步
涉食則茨藿臣役妻子室如懸磬其或饋遺一不肯
受雖不以此高人亦心疾不義而富且貴者(三國志常林傳)
(註)
董遇字季直性質訥而好學興平中關中擾亂與兄季
中依將軍段煨采梠負販而常挾持經書投閒習讀
其兄笑之而遇不改建安初王綱小設郡舉孝廉稍
遷黃門侍郎旦夕侍講為天子所愛信轉為冗散常
侍黃初中出為郡守明帝時入為侍中大司農數年
病亡初遇善治老子又善左氏傳更為作朱墨别異
人有從學者遇不皆教而云讀書百徧而義自見從
學者言苦無日遇言當以三餘或問三餘之意遇言
冬者歲之餘夜者日之餘陰雨者時之餘由是諸生
少從遇學無傳其朱墨者(魏略)遇子綏位至秘書監亦
有才學(世語)
隗禧字子牙京兆人世單家少好學初平中客荆州擔
負經書每以採梠餘日則誦習之太祖定荆州詔署
軍謀掾黃初中為譙王郎中王宿聞其儒者虚心從
學禧亦敬恭以授王由是大得遺賜以病還拜為郎
中年八十餘以老處家就學者甚多禧既明經又善
星官常仰觀天文歎息謂魚豢曰天下兵戈尚有未
息如之何豢又嘗問左氏傳禧答曰欲知幽微莫若
易人倫之紀莫若禮多識山川草木之名莫若詩左
氏直相斫書耳不足精意也豢因從問詩禧說齊韓
魯毛四家義不復執文有如諷誦又撰作諸經解數
十萬言未及繕寫而得聾後病亡(三國志王肅傳注)
晉
董景道字文博弘農人少而好學千里追師所在惟晝
夜讀誦略不與人交通明春秋三傳京氏易馬氏尚
書韓詩皆精究大義三禮之義專遵鄭氏著禮通論
非駁諸儒演廣鄭旨永平中知天下將亂隠於商洛
山衣木葉食樹果彈琴歌笑以自娛毒蟲猛獸皆繞
其傍劉元海及聰屢徵皆礙而不達至劉曜時出山
廬於渭汭曜徵為太子少傅散騎常侍並固辭竟以
壽終(晉書本傳士按晉世崇尚虚無廢弛名教故通經學古之寥寥無幾其載在儒林者有京兆)
(韋謏字憲道雅好儒學善著述綜羣言秘要嘗著伏林三千餘言演淊典林二十三篇凡所作述皆深博)
(有才義但考其本傳始仕劉曜又仕石勒後又仕冉閔靦顏貪爵歴仕三姓而又不能容默自保卒殺身)
(於凶暴之手生平事蹟一無足取所謂名儒而行非者兹不敢徇舊濫入使真儒與偽儒同傳也)
北魏
梁祚北地泥陽人父邵為濟陽太守祚篤志好學歴治
諸經尤善公羊春秋鄭氏易常以教授有儒者風與
幽州别駕平恒有舊僑居於薊積十餘年雖羈旅窮
窘而著述不倦辟秘書中散稍遷秘書令後出為統
萬司馬徵為散令撰並陳壽三國志名曰國統又作
代都賦頗行於世清貧守素不交勢貴年八十七卒
子元有父風少子重相州鎮北府參軍事(魏書本傳)
徐遵明字子判華陰人幼孤好學隨鄉人毛靈和詣山
東求學至上黨乃師屯留王聰受毛詩尚書禮記一
年便辭聰詣燕趙師事張吾貴服膺數月乃私謂其
友人曰張生名高而義無檢格凡所講說不愜吾心
遂與平原田猛略就范陽孫買德受業一年復欲去
之猛略謂遵明曰君年少從師每不終業如此用意
終恐無成遵明曰吾今始知眞師所在猛略曰何在
遵明指心曰在此乃詣平原唐遷納之居於蠶舍讀
孝經論語毛詩尚書三禮不出門院時彈箏吹笛以
自娛又知館陶趙世業家有服氏春秋乃往讀之因
撰春秋章義為三十卷是後教授門徒每臨講坐必
持經執疏然後敷陳海内莫不宗仰永安二年為亂
兵所害(魏書本傳)
唐
顏師古字籕其先臨沂人祖之推自高齊入周終隋黃
門郎遂居關中為萬年人父思魯以儒學顯武德初
為秦王府記室參軍師古少博覽精故訓學仁壽中
李綱薦之授安養尉高祖入關授朝散大夫累遷中
書舍人耑典機密詔令一出其手太宗即位拜中書
侍郎封瑯琊縣男帝嘗歎五經傳習寖訛詔師古於
秘書省考定多所釐正因頒所定書於天下學者賴
之俄拜秘書少監專刊正事古篇竒字世所惑者討
析申熟必暢本原與譔五禮成進爵為子又為太子
承乾注漢書遷秘書監弘文館學士從征遼道病卒
諡曰戴師古弟相時字睿亦以學聞貞觀中累遷諫
議大夫有爭臣風轉禮部侍郎師古死不勝哀而卒
師古叔游秦武德初累遷廉州刺史時劉黑闥初平
人多強暴游秦至禮讓大行終鄆州刺史譔漢書決
疑師古多資取其義(唐書本傳)
蕭德言字文行系出蘭陵陳亡徙關中貞觀時歴著作
郎弘文館學士太宗欲知前世得失詔魏徵虞世南
褚亮及德言裒次經史百氏帝王所以興衰者上之
帝愛其書曰使我稽古臨事而不惑者公等力也賚
賜尤渥德言晚節學愈苦開經輒祓濯束帶危坐妻
子諫曰老人何終日自苦答曰對先聖之言何復憚
勞詔以經授晉王王為太子又兼侍讀請致仕不許
進秘書少監久乃得謝高宗立遣通事舍人即家致
問乘輿至肅章門引見禮遇隆重卒諡曰博(唐書本傳)
韋叔夏安石兄通禮家學叔父太子詹事琨嘗曰爾能
繼漢丞相業矣擢明經第歴太常博士高宗崩䘏禮
亡缺叔夏與中書舍人賈大隠博士裴守眞撰定其
制擢春官員外郎武后拜洛享明堂凡所沿改皆叔
夏等裁討每立一議衆咨服之累遷成均司業后又
詔五禮儀物司禮博士有所修革須叔夏等評處然
後以聞進位春官侍郎中宗復位轉太常少卿為建
立廟社使進銀青光禄大夫累封沛郡公卒諡曰文
子縚開元時歴集賢修撰遷太常初帝詔歲率公卿
迎氣東郊至三時常以孟月讀時令於正寢二十六
年詔縚奏月令一篇朔日於宣政側設榻東向置案
縚坐讀之諸司官長悉升殿坐聽高宗上元三年將
祫享議者以禮緯三年祫五年禘公羊家五年再殷
祭二家舛互諸儒莫能決太學博士史玄璨議禘後三
年而祫又二年而禘議遂定後至開元二十七年禘
祭五祫祭七縚奏四月已禘孟冬又祫祀禮叢數請
以夏禘為大祭之源自是相循五年再祭後終太子
少師(唐書本傳)
啖助字叔佐趙州人後徙關中淹該經術天寶末調臨
海尉丹陽主簿善為春秋考三家短長縫綻漏闕號
集傳復攝其綱條為例統門人趙匡陸質其高弟也
助卒質與其子異錄助所為春秋集註總例請匡損
益質纂會之號纂例(唐書本傳)
韋彤京兆人名治禮德宗時為太常博士先是天寶中
詔尚食朔望進食太廟天子使中人侍祠有司不與
也貞元十二年帝詔朔望食畀宗正太常合供彤與
裴堪議曰禮宗廟朔望不祭寢園則有之王者弗敢
以孝思之極而溢禮弗敢以肴品之多而賸味願罷
天寶所增奉寢園以珍奉宗廟以禮帝曰是禮先帝
所定今遽更之其謂朕何卒不廢(唐書本傳)
韋公肅隋觀城公約七世孫(萬年人)元和初為太常博士
兼修譔憲宗耕籍詔公肅草具儀典太子太傅判太
常卿事鄭餘慶言廟有二祖妣疑於祔祭請諸有司
公肅議古諸侯一娶九女故廟無二嫡自秦以來有
再娶前娶後繼皆嫡也兩祔無嫌諸儒不能異初睿
宗祥月太常奏朔望弛朝尚食進蔬具止樂後遂為
常公肅上言禮忌日不樂而無忌月王者不以私懷
踰禮故禫禮徙月樂漸去其情也不容追遠而立禮
反重今大常雖郊廟樂且停習是謂反重以慢神也
有司禁中外作樂是無故而徹也願依經誼裁正其
違詔禮官學官議咸曰宜如公肅所請制可以壽卒
(唐書本傳)
韋表微字子明萬年人羈丱能屬文擢進士第為翰林
學士時李紳忤宰相貶端州龐嚴蔣防皆謫去學士
缺人爭薦丞相所善者表微獨薦韋處厚人服其公
進知制誥後與處厚議增選學士復薦路隋處厚以
諸父事表微因曰隋位崇入且翁右奈何答曰選德
進賢初不計私也文宗立進戶部侍郎开志沼叛詔
李聽率師討之天子憂無成功表微曰以聽軍勢不
十五日必破賊及捷書上止浹日以病痼罷學士卒
始被病醫藥不能具所居堂寢隘陋既没弔客咨嗟
篤故舊雖庸下與擕手語笑無間尤好春秋病諸儒
是非紛然著三傳總例完會經趣又以學者薄師道
不如聲樂賤工能尊其師著九經師授譜(唐書本傳)
柳璞字韜玉華原人學不營仕著春秋三氏異同義又
述天祚長歷斷自漢武帝紀元為編年以大政大祥
異侵叛戰伐隨著之閏位者附見其左常謂杜征南
春秋後序述紀里歷為得實自餘史家皆差蔣係以
為然終著作郎(唐書本傳)
宋
張載字子厚長安人少喜談兵至欲結客取洮西之地
年二十一以書謁范仲淹一見知其遠器乃警之曰
儒者自有名教可樂何事於兵因勸讀中庸載讀其
書猶以為未足又訪諸釋老累年究極其說知無所
得反而求之六經嘗坐虎皮講易京師聽從者甚衆
一夕二程至與論易次日語人曰比見二程深明易
道吾所弗及汝輩可師之撤坐輟講與二程語道學
之要渙然自信曰吾道自足何事旁求於是盡棄異
學淳如也舉進士為祁州司法參軍雲嚴令政事以
敦本善俗為先每月吉具酒食召鄉人高年會縣庭
親為勸酬使人知養老事長之義因問民疾苦及告
所以訓戒子弟之意熙寧初御史中丞吕公著言其
有古學神宗方一新百度思得才哲士謀之召見問
治道對曰為政不法三代者終苟道也帝悦以為崇
文院校書他日見王安石安石問以新政載曰公與
人為善則人以善歸公如教玉人琢玉則宜有不受
命者矣明州苗振獄起往治之還朝即移疾屏居南
山下終日危坐一室左右簡編俯而讀仰而思有得
則識之或中夜起坐取燭以書其志道精思未始須
臾息敝衣蔬食與諸生講學每告以知禮成性變化
氣質之道學必如聖人而後已以為知人而不知天
求為賢人而不求為聖人此秦漢以來學者大蔽也
故其學尊禮貴德樂天安命以易為宗以中庸為體
以孔孟為法黜怪妄辨鬼神其家昏喪葬祭率用先
王之意而傅以今禮又論定井田宅里發斂學校之
法皆欲條理成書使可舉而措諸事業會秦鳳帥吕
大防薦其學善發明聖人之遺旨其政略可措以復
古宜還其舊職以備諮訪乃詔同知太常禮院與有
司議禮不合復以疾歸中道疾甚沐浴更衣而寢旦
而卒貧無以斂門人共買棺奉其喪還翰林學士許
將等言其恬於進取乞加贈䘏詔賜館職半賻載學
古力行為關中士人宗師世稱為橫渠先生淳祐元
年封郿伯崇祀孔子廟廷弟戩字天祺起進士知金
堂縣養老䘏窮召父老使督教子弟民有小善皆籍
紀之月吉召老者飲勞使其子孫侍勸以孝弟民化
其德所至訟獄日少熙寧初為監察御史累章論王
安石亂法乞罷條例司及追還常平使者劾曾公亮
陳升之趙抃依違不能救正韓絳左右徇縱與為死
黨李定以邪諂竊臺諫且安石擅國輔以絳之詭隨
臺臣又用定輩繼續而來芽蘖漸盛吕惠卿刻薄辨
給假經術以文奸言豈宜勸講君側書數十上又詣
中書爭之安石舉扇掩面而笑戩曰戩之狂直宜為
公笑天下笑公者不少矣趙抃從旁解之戩曰公亦
不得為無罪抃有愧色遂稱病待罪出知公安縣徙
監司竹監至舉家不食笋常愛用一卒其卒盜笋籜
治之無少貸罪已正待之復如初略不介意其德量
如此卒於官(宋史本傳)
吕大鈞字和叔(大防弟藍田人)中乙科調秦州司理參軍改知
三原縣請代父蕡入蜀移巴西縣蕡致仕大鈞亦移
疾不行丁外艱家居講道數年起為諸王宫教授改
宣義郎會伐西夏鄜延轉運使檄為從事既出塞轉
運使李稷餽餉不繼欲還安定取糧使大鈞請於种
諤諤曰吾受命將兵安知糧道萬一不繼召稷來與
一劒耳大鈞性剛直曰朝廷出師去塞未遠遂斬轉
運使無君父乎諤意折始許稷還未幾道得疾卒年
五十二大鈞從張載學能守其師說而踐履之居父
喪衰麻葬祭一本於禮後乃行於冠昏膳飲慶弔之
間節文燦然可觀關中化之尤喜講明井田兵制謂
治道必自此始悉撰次為圖籍可見於用雖皆本於
載能自信力行載每歎其勇為不可及弟大臨字與
叔學於程頤與謝良佐游酢楊時在程門號四先生
通六經尢邃於禮每欲掇習三代遺文舊制令可行
不為空言以拂世駭俗元祐中為大學博士遷秘書
省正字范祖禹薦其好學修身如古人可備勸學未
及用而卒(宋史本傳)
蘇昞字季明武功人素性純茂強學篤志從張載學最
久後見二程復師事以卒其業元祐末吕大忠以布
衣薦為太常博士坐元符中上書言事入邪籍編管
饒州卒(宋史弘簡錄)
侯仲良字師聖華隂人二程舅氏無可之孫從二程遊
人有欲館之者仲良造焉則壁垂佛像几積佛書其
家人又常齋素仲良遂行嘗訪周濂溪濂溪留之對
榻夜談越三日乃還自謂有得如見天之廣大伊川
驚異其不凡曰非從濂溪來耶後遊荆州胡文定留
與為隣終焉朱文公稱其學清白勁直(關學編)
郭緒字天錫蒲城人幼而岐嶷讀書如素習晚調上杭
簿留意邵雍象數之學兼取揚雄所據列山易以章
會統元推之久而成書名易春秋為二十卷隆興紀
元以其書上方議推恩而卒(萬姓統譜)
金
楊天德字君美高陵人肄業太學登進士第釋褐補聊
城丞累遷轉運司度支判官京城不守流寓宋魯間
十年而歸自讀書至晚歲風節矯矯始終不少變晚
讀大學解沿及伊洛諸書大嗜愛之常語人曰吾少
時精力奪於課試殊不省有此今而後吾知道之傳
為有在也埋没篆刻中幾不復見天日目昏不能視
書猶使其子講誦而朝夕聽之以是自樂及有疾親
友往問之談笑歌詠不衰曰吾晚年幸聞道死無恨
矣卒年七十九許衡誌其墓(關學編)
元
楊奐字煥然乾州奉天人年十一母没哀毁如成人金
末舉進士不第作萬言策指陳時病未及上而歸教
授鄉里東平嚴實聞奐名數問其行藏奐終不一詣
太宗詔宣德税課使劉用之試諸道進士奐試東平
兩中賦論第一耶律楚材薦授河南路徵收税課所
長官兼廉訪使既至招致名士與之議政事約束以
簡易為事按行境内親問監務月課幾何難易若何
有以增額言者奐曰剥下欺上汝欲我為之耶即減
原額四之一公私便之不踰月政成時論翕然以為
前此漕司未有也在官十年請老於燕之行臺壬子
世祖在潛邸驛召奐參議京兆宣撫司事上書請歸
卒年七十奂博覽強記作文務去陳言以蹈襲為耻
朝廷諸老皆折行輩與之交關中號稱多士名未有
出奐右者奂不治生產業而喜周人之急雖力不贍
猶勉強為之人有片善則委曲稱奬惟恐其名不聞
或小過失必盡言勸止不計其怨怒(元史本傳)
蕭㪺字維斗奉元人性至孝出為府史上官語不合即
引退讀書南山者三十年於是博極羣書天文地理
律歷算數靡不研究及門受業者甚衆世祖分藩在
秦辟㪺侍秦邸㪺以疾辭授陜西儒學提舉不赴後
累授國子司業改集賢侍讀學士皆不赴大德十一
年拜太子右諭德扶病至京師入覲東宫書酒誥為
獻以朝廷時尚酒故也尋以病力請去職卒諡貞敏
㪺制行甚高眞履實踐教人必自小學始為文辭立
意精深言近指遠以洙泗為本濂洛考亭為據關輔
之士翕然宗之稱為醇儒(元史本傳)
岳崧號景山郃陽人延祐中三聘不起解禽鳥語嘗讀
書於卧虎崗與蕭㪺友善所著有六經四書註(賈志)
同恕字寬甫奉元人恕安靜端凝羈丱如成人日記數
千言年十三以書經魁鄉校至元間三召不起陜西
行臺御史趙世延請即奉元置魯齋書院中書奏恕
領教事制可之先後來學者殆千數延祐六年以奉
議大夫太子左贊善召入見東宫賜酒慰問繼而獻
書歴陳古誼盡開悟涵養之道眀年春英宗繼統以
疾歸恕之學由程朱上溯孔孟務浹洽事理以利於
行教人曲為開導使得趨向之正性整潔平居雖大
暑不去冠帶母張夫人卒事異母如事所生父喪哀
毁致目疾時祀齋肅詳至嘗曰養生有不備事猶可
復追遠有不誠是誣神也可逭罪乎恕家居十三年
搢紳望之如景星麟鳳鄉里稱為先生而不姓至順
二年卒年七十八制贈翰林直學士諡文貞其所著
曰榘庵集二十卷(元史本傳)
第五居仁字士安(涇陽人見關學編)幼師蕭㪺弱冠從同恕受
學博通經史躬率子弟致力農畝而學徒滿門其弘
度雅量能容人所不能容嘗行田間遇有竊其桑者
居仁輒避之鄉里高其行義率多化服作字必楷整
遊其門者學明行修卒之日門人相與議易名之禮
私諡曰靜安先生(元史同恕傳)
韓擇字從善奉元人天資超異信道不惑其教學者雖
中歲以後亦必使自小學等書始或疑為陵節勤苦
擇曰人不知學白首童心且童蒙所當知而皓首不
知可乎擇尢邃禮學有質問者口講指畫無倦容士
大夫游宦過秦中必往見擇莫不虚往而實歸焉世
祖嘗詔之赴京疾不果行其卒也門人為服緦麻者
百餘人(元史蕭㪺傳)
侯均字伯仁奉元人父母早亡獨與繼母居賣薪以給
奉養積學四十年羣經百氏無不淹貫每讀書必熟
誦乃已嘗言人讀書不至千徧終於已無益故其答
諸生所問窮索極深如取諸篋笥名震關中學者宗
之用薦者起為太常博士後以上書忤時相意不待
報可即歸休田里均貌魁梧而氣剛正人多嚴憚之
及其應接之際則和易欵洽雖方言古語人所未曉
者莫不隨問而答世咸服其博聞(元史蕭㪺傳)
程瑁字君用涇陽人隠居不仕弱冠即以古學自力討
論六籍寒暑未嘗少輟三原李子敬創學古書院延
瑁講學其中遠近從遊者百餘人循循然樂道不倦
學者稱悦古先生嘗戒諸子曰人性本善習之易荒
古聖賢皆以驕惰為戒況凡民乎集家戒一卷以遺
子孫(關學編)
眀
尚士行同州人名志以字行學通五經元末隠居白水
之龍崗山學者稱南崗先生與蒲城趙孟暘馬巨江
等樂道講學明初孟𤾉為學士薦於朝詔授本學訓
導以斯文為己任士皆翕然慶得師焉(同州志)馬巨江
蒲城人洪武十七年以通經舉授咸寧訓導永樂初
授翰林五經博士時稱鉅儒趙晉字孟暘亦蒲城人
眀太祖徵聘輔導太子諸王賜春坊侍講學士以安
車致仕(蒲城志)
馬尚賓名貴以字行三原人光禄卿理祖也生而穎敏
祖母徐教之學即奉書晝夜讀能盡識大意及長祖
母徐語之曰吾聞汝外曾王父云道在中庸尚賓遂
專意中庸時處士師敏深於中庸者也相與研極中
庸之理吉士解栖霞嘗就問退而歎服永樂中詔求
遺逸不就尚賓用周易六壬皇極諸書占事知來皆
竒驗說者謂當與君平堯夫並傳云(苑洛集)子江字文
淵博學好古事親中禮隠居教授吕柟謂其得君子
之道有九焉(雍大記)
張傑字立夫鳳翔人生有異質穎悟過人稍長以聖賢
自期登正統辛酉鄉薦山西趙城訓導以講學教人
為事歲祲捐俸賑饑父殁徒跣奔歸喪葬悉以禮先
是里俗多用浮屠法傑一切屏去鄉人化之後以養
母遂不復仕益肆力於學恒瞑目端坐至於移時起
則取諸經子史朗然諷誦或至丙夜後已最愛涵養
須用敬進學在致知二語因大書揭座右造詣日深
弟子從遊者日衆乃拓家塾以五經教授名重一時
或勸之著書曰吾年未艾猶可進也俟有所得為之
未晚竟未及著書而卒年五十二(關學編)
宋玉字廷珍長安人自幼好學人號宋五經舉正統三
年鄉舉任雙流訓導以賢能行取赴部時王振當權
玉獨不為禮授瀋府教授瀋王敬之如師動静言語
必稟而後行致仕歸惟教授鄉閭子弟從遊者甚衆
(西安府志)
姚顯字微之咸陽人領正統甲子鄉薦傳業成均時三
上封章大略皆闢異端崇正道安社稷之謀言甚切
直大名著天下大興龍寺者朝廷習朝儀之所外樹
大樓題匾曰天下第一叢林以顯奏毁除人益仰重
擢言職為不利己者黜之出宰齊東民愛之如父母
歌曰清似水明如鏡齊東之人何其幸轉武城民亦
愛之歌曰先有子游後有姚公律己治人同一古風
後丁内外艱俱廬墓側以教鄉社子弟尋陞大僕丞
顯為人剛方正直光明磊落其制行一以聖賢為法
人與之接邪僻自為之消比卒也士林咸痛惜焉(雍大)
(記)
李錦字在中咸寧人九歲讀書知大義後遇秦州周廷
芳講學得聞周程張朱為學之要遂棄詞章之習專
以主敬窮理為事踐履醇茂關中學者咸敬服之天
順壬午舉於鄉遊成均大司成邢讓深器異之後邢
坐事下獄錦倡六館士伏闕抗章明其無罪名重京
師錦解經平正通達不為鑿說且善誘後學諄諄忘
倦仕松江府同知卒於官貧不能為棺殮其僚友賻
之始充歸云(關學編)
薛敬之字顯思渭南人生五歲愛讀書十一解屬文言
動必則先賢以積廩貢太學二尊人相繼殁徒跣奔
葬風雪不避後遂病足值冬月輒發母嗜韭母殁終
身不忍食韭成化丙午選山西應州知州首勸民耕
稼紡績時當東作巡察田野民艱於耕種者賚以牛
種又務積蔬粟不三四歲粟至四萬餘石乾蔬數萬
餘斤尋當饑饉應民免於死亡其既竄而復歸者三
百餘家南山有虎患為文祭之旬日間虎死於壑己
酉春蕭家寨北平地有暴水湧出一寨幾至渰没亦
為文祭告水即下洩聲如雷鳴民免於溺尤重學政
數至學舍為諸生言孔孟之旨由是應人知身心性
命之學奏課第一陞金華府同知居二年致仕卒敬
之嗜道若飴老而彌篤好與人講又好靜坐思索凡
有所得即以劄記所著思錄野錄諸書其言多有補
於名教云(關學編)
劉璽宜川人賦性端方博覽羣書與兄琛同舉弘治乙
卯鄉試人以公輔期之琛登進士任推官歴按察司
僉事而璽方以道學自任不急進取徙家長安教授
諸生人爭師事之關中以理學名者多出其門馮從
吾璽外孫也少時璽口授五經昕夕誨育其後竟傳
其學璽官衞輝通判有廉名兄琰成化辛卯舉人知
汝陽亦稱循吏而琛居官所至多政績長安號三劉
云(宜川志)
吕柟字仲木高陵人少授尚書於邑人孫昂有志聖賢
之學危坐誦讀雖炎暑不廢大參熊公李公延教其
子館於開元寺聞父疾徒步歸二公以夫馬追送不
及父愈搆雲槐精舍聚徒講學弘治辛酉舉於鄉明
年遊成均與諸同志講學寶卭寺正德戊辰廷對第
一授修撰時閹瑾竊政以枌榆故致賀柟却之會西
夏搆亂疏請上御經筵親政事不報乃引去瑾敗薦
起舊職上疏勸學上嘉納未幾乾清宫災應詔言六
事不報復引疾去父病侍湯藥晝夜衣不解帶履恒
無聲一年鬚髮為白及卒哀毁逾禮既葬廬墓側旦
夕焚香號泣釋服復講學東林書屋鎮守閹廖素張
甚戒使者過高陵勿擾曰有吕公在也世廟即位詔
起原官上御經筵柟進講值淳皇后忌辰口奏宜存
黪服禮罷賜酒饌朝論韙之甲申復以十三事上言
過切直謫判解州既至解以作士變俗為任會守缺
柟攝事善政犁然來學者益衆建解梁書院選少而
俊秀者歌詩習小學諸儀朔望令耆德者講會典行
鄉約廉孝悌節義者表其廬求子夏後教之學政舉
化行俗用丕變轉南吏部郎遷國子祭酒以師道自
任取儀禮諸篇令按圖習之登降俯仰鐘鼓管籥洋
然改觀易聽有古辟雍之風晉南禮部右侍郎署南
吏曹掾疏薦何塘穆孔暉徐階唐順之等二十人入
賀會廟災自陳遂致仕歸卒之日高陵人為罷市四
方門人聞者皆為位而哭諡文簡(關學編)柟在南都凡
八年四方士環趨講下是時海内講學者相望起而
各守一先生言柟獨集取宋儒周程朱張語為四子
抄釋令學者體驗而力行之語學者曰必如是乃為
吾實學無他法門也(明史竊)
馬理字伯循三原人弘治十一年以春秋魁鄉試再試
禮闈未第游太學與吕柟崔銑交相切劘文章德義
名震都下正德九年登進士授稽勲主事改文選與
郎中不合引疾歸居三年復任與黃鞏諫南巡被杖
未幾送母還鄉設教嵯峨精舍生徒履滿門外尋起
考功郎中力持公論時稱為眞考功歴遷光禄卿生
平學凖程朱以主敬窮理為主四方學徒轉相授受
自縉紳士子以至田夫野叟無不欣慕之雖四夷亦
聞其名安南貢使至問部郎黃清曰遠聞馬道學名
所願一見今何不在仕列高麗使至亦聞馬主事為
聖朝第一人宜加厚遇乞頒賜所為文使國人矜式
其見重如此卒年八十餘諡忠獻(名山藏)
昝如心字子推三原人性穎悟讀書能悟人所不到處
厭科舉之學慨然有求道之志嘗衣冠危坐整心飭
身言動應酧悉遵道義人咸敬服年二十九而卒(萬姓)
(統譜)
王盛字𢡟德韓城人釋褐南戶科給事陟山西參政受
業薛河津之門孝友清貞秉禮好學參藩時常以暇
日課士名流多出其門居家凡喪祭悉遵朱子家禮
不用浮屠法韓俗為之一變(同州志)
吕潛字時見涇陽人幼穎敏讀書解大義稍長師事吕
柟言動率以為法嘉靖丙午薦鄉書卒業成均先是
母栢病於京潛扶病西歸病革以潛且壯命之娶潛
娶而不婚日夜苫處喪次服除乃始婚嘗與友人郭
郛講學谷中洞口四方從學者甚衆辟授國子學正
時馬文莊公為祭酒郛亦為助教乃與郛議以吕柟
為祭酒時所布學約力舉行之由是講讀之聲徹於
橋門調工部司務卒年六十二時從柟學者又有張
節李挺節字介夫亦涇陽人父幡官通州同知節隨
父之任會湛若水講學京師節從之游湛教以隨處
體認天理大有省悟無何父幡致仕節歸受學於柟
柟深器重之生平不妄交遊獨與吕潛郭郛諸君子
相切劘日坐南園草屋中讀書窮理涵養本源至老
不倦惡衣糲食淡如也挺字正立咸寧人西安郡學
生性孤直有義氣不隨時頫仰嘗自誦曰生須肩大
事還用讀春秋柟殁又講學於馬理往來三原道中
以盜死人皆惜之(關學編)
郭郛字惟藩涇陽人與吕潛同肆力於學以聖賢相期
許父母相繼逝居喪竭力盡瘁家計窘甚而處之裕
如朝夕攻苦益潛心性命之學或有以千金求居間
者峻拒不納嘉靖戊午舉於鄉選河南獲嘉學諭與
諸生講學課藝多所造就擢國子助教遷戶部主事
𣙜税九江剔弊除奸商旅胥悦出守馬湖居未三載
投牒歸田讀書講學外他無所事卒年八十八門人
私諡曰貞懿先生(關學編)
王之士字欲立藍田人嘉靖戊午舉人潛心理學毅然
以道學自任為養心圖定氣說書之座右閉關不出
者九年蒿牀糲食尚友千古行已必恭與人必敬謂
居鄉不能善俗如先正和叔何乃立鄉約為十二會
赴會者百餘人設科勸糾身先不倦諸灑掃應對冠
婚喪祭禮久廢每率諸宗族子弟一一敦行之己卯
如京與諸同志講學崇正闢邪力肩斯道或談及二
氏輒正辭拒之不少假借生平著述皆根柢理窟一
時學者翕然宗之(賈志)
劉儒字以聘宜川人性至孝父嘗倉卒被盜儒與兄自
外踰垣入爭求代父於是盜義之釋其父嘉靖間以
舉人令安邑完縣陞叙州府同知所至皆有惠政遷
慶藩左長史以禮繩王王不聽遂致仕儒為學以誠
一為本辨析理義毫忽不苟子史百家言無所不通
顧一折衷於程朱學者爭師事之太保楊兆出其門
既貴每見猶侍立終日語人曰吾侍兩宫未若先生
嚴也子光文以明經知招遠寬和宜民擢判眞定有
井出金内官監採為民害光文奏劾内宦因罷役一
時權貴憚之(延安府志)
劉子誠字伯明宜川人幼有至性潛心經史嘉靖時舉
人與温恭毅砥行明經一時老師宿儒皆尊信之子
誠為學既綜六經又精羣緯尤與周子圖說通書得
抽關啟鑰之妙歲己丑為楊啟元擬元與他房陶望
齡爭或因北卷欲置第二楊不平憤置之曰斯人道
學淵懿議論瑩徹非吾曹所及因刊其卷布長安自
是退講於鄉隨人淺深皆有成就終身無攢眉事一
日臨觴不樂謂弟子諴曰學無體用便分物理性命
為二吾學雖未見用然繕性治世放諸百世無疑也
苐度設施可澤於斯人便可出而仕矣尋卒學者尊
為大劉夫子(宜川志)
文在中字少白御史振之八世孫也萬歷甲戌進士廷
對已共以第一人相擬江陵以策有一氣未通兩孽
未除之語抑置三甲歴仕至祠部郎復以忤馮璫降
調尋遷長沙别駕挂冠歸老豳山建樂育書院日講
内聖外王之學負笈從遊者甚衆性既聰敏復博極
羣書下筆數萬言立就所著有觀宇觀宙天經天雅
天典天引天朔天極各三十六帙生平孝友天植周
恤族閭時三水賦重民貧不克充額在中申請減糧
一萬邑人為建減糧永思碑稱關西夫子云(賈志)
馮從吾字仲好長安人甫髫齡即深契王文成人心有
仲尼句口誦心維常以文人何如聖人廣厲同志為
德清許孚遠所器重舉進士由庶常改御史巡視中
城有中貴投刺者必峻却之時神宗臨御久經筵几
席塵封從吾具疏特請朝講且謂今當入覲之期萬
方畢集咸欲一覩清光而不可得則必疑而相議不
曰皇上困於麯蘖之御而懽飲長夜必曰倦於窈窕
之娱而晏眠終日雖近頒勅諭謂聖體違和冀可借
此自掩不知鼓鐘於宫聲聞於外天下人心豈可得
而欺哉望皇上勿以天變為不足畏勿以人言為不
足恤勿以目前之晏安為可恃勿以將來之離亂為
勿虞上大怒欲杖之以長秋節獲免又疏逐相門狎
客胡汝寧出督蘆鹽忤要人削籍不出門者九年燕
寢三楹竟日危坐親朋罕睹其面惟問學者至一穉
子肅而入坐久碾來牟剪葵韮為供更端問難亹亹
忘倦遠近從遊者日衆天啟即位與鄒元標同赴召
適京師戒嚴朝官爭遣其孥從吾獨盡室以行無何
廣寧陷經撫擕手入關從吾謂國家無事士大夫不
知節義臨難抱頭鼠竄者踵相接宜喚起親上死長
之心非講學不可因與元標倡立首善書院集同志
相切劘羣小側目於是兵科朱童蒙疏劾建壇講學
之非從吾疏乞休予告回籍繼而起從吾總留臺不
赴即家拜工部尚書疏辭奄禍益烈尋遭削奪會秦
撫亦奄黨借從吾以媚奄日以窘迫為事毁書院擲
夫子象於城隅從吾痛切剥膚吁嗟趺坐二百日不
就寢飲恨而卒崇禎改元贈宫保諡恭定(續表忠記)
張舜典字心虞鳳翔人萬歷甲午舉人自諸生時潛心
理學受知督學許孚遠後遊江南復從許講學因徧
交鄒南臯顧涇陽馮少墟諸先輩數年始歸謁選署
開州學正與諸主朝夕講論皆朱程語錄不以舉業
為先陞鄢陵令盡心民事細大必舉民間養生送死
之具皆備而貯之以貸貧乏創弘仁書院與諸生講
學置經史數千卷為令五年鄢民戴若父母陞彰德
府同知致仕歸諸生從遊者常數百人天啟改元陞
兵部武選員外上疏勸聖學遠宦寺時魏閹已用事
舜典特指斥之遂罷歸卒於家初舜典之令鄢也時
方承平舜典忽製軍器若干皆精好貯於庫人咸訝
之及去官後有邊警需軍器縣以舜典所製者應之
獨精利為他邑冠人服其先識云(賈志)
趙應震字廉夫膚施人生而莊重沈默少就傅即勉強
力學每進講必究理義所在閱五經性理諸書知聖
賢理藴在此師馮少墟先生為及門第一主太和書
院講學比肩從遊者皆師事之歸里讀書清涼山寺
購書萬卷執經問字者盈門應震天性純孝事孀母
盡菽水歡簞瓢自適不受餽遺會母卒嚴冬不履而
跣歲祲貧益甚弟子或供饘粥終不屑曰菜根滋味
正著述受用物手不釋卷日事討輯未經大用賫志
而殁遠邇痛悼之後二十年督學道汪喬年表其墓
曰理學眞儒趙應震之墓(賈志)
按陳疇演象實開理窟之精天禄石渠大啟諸經
之秘厥後横渠二張藍田諸吕力肩道統繼往開
來此關學之所以源遠流長而師承有自也雖其
間造詣不齊宗𣲖不一然要皆表章聖訓羽翼斯
文佑啟後人維持風教今撮其遺事依次列傳其
有聞望素著德業未詳如洪武時則有蒲城石伯
元藍田李恒宣德時則有三原雒守一弘治時則
有高陵孫昂成化時則有長安吉人膚施趙章嘉
靖時則有扶風馮侃白水石萬鍾萬歷時則有長
安宋學三原楊春芳盩厔楊楠延安姚衍宗鳳翔
劉弘業華隂劉濯翼淳化王近泉崇禎時則有長
安楊復亨皆以通經講學聞於時
本朝
李顒字中孚盩厔人父可從崇禎十四年從總督汪
喬年出關征闖敗於襄城陷陣死顒時年十五母
子煢煢日不再食既長矢志力學尤篤信濂洛關
閩諸書以明體達用為主性純孝事母色養及殁
哀毁幾絶葬祭悉如禮服闋訪父遺骸於襄城不
獲為位痛哭招魂而歸康熙十二年總督鄂善修
復關中書院邀顒至為諸生講明正學人稱二曲
先生督撫薦剡交上先後奉
旨特徵以疾辭康熙四十二年冬
六龍西狩長安
召見顒時顒已衰老遣子愼言詣行在陳情隨
賜御書操志高潔以奬之顒復進
呈二曲集反身錄並荷
温綸褒諭年七十有九卒顒門人如咸寧羅魁韓城程
良受蒲城甯維垣邠州王吉相皆篤志力學得知
行合一之旨其質美而學未逮者雒南楊堯階舜
階同州馬棫士武功張志坦志坦年三十而卒顒
慟之為表其墓志坦父承烈亦學於顒
張珥字敦庵順治丁亥進士李士璸字文伯歲貢生
俱同州人也不仕家居篤好正學歲戊申李顒至
同州二人首執弟子禮其實皆齒倍於顒也顒力
辭二人執禮如故一時謂其忘年向道有古人風
士璸年九十乃卒所著有大學正譜二卷羣書舉
要二卷孝經要義一卷四書要諦四卷小學約言
一卷理學宗言二卷王陳宗言二卷問疑錄一卷
玉山前後集十卷
黨湛字子澄同州人性至孝父患顚疾家人莫敢進
湛獨晨夕侍側父殁復廬墓三年人稱其孝居家
不營生產瓦盂脱粟安之若素晚年屏居古窰中
靜久有得每同志講集輒娓娓不倦年八十矍鑠
如少年時嘗步訪李顒於盩厔留止浹旬商証所
學至丙夜無惰容既殁西安郡丞郝某為大書理
學孝子之墓以表之
王建常字仲復朝邑人為諸生家貧力學所著述皆
發明儒先排斥異說其得力尤在孝經一書許孫
荃聞其名數造請初至持金幣為壽不敢出改餽
葛棉數種不受使者力請乃受其抗節如此建常
同里有關獨可者逸其名李顒過朝邑嘗一見之
每稱其篤實樸茂與建常在伯仲間云
王化泰蒲城人少好性命之學既長與同志諸人以
學術相摩厲嘗賦靜中吟三章直抒心得讀者歎
為見道之言年七十訪李顒於盩厔質所學又與
同州白煥采共肅車迎顒尊以師禮日夕往復無
倦色每自謂日暮途遠虚擲此生輒唏嘘不已見
者悚然煥采字泊如歲貢生厲志正學晚歲與化
泰迎顒主其家日集友生會講一時同志之士奉為
宗盟其踐履切實尤篤行之士也
康吕賜字復齋武功人少入鄉校有大志欲以勲業
自見久之父母相繼逝居喪如禮服闋遂絶意仕
進思欲倡明絶學刻苦數十年忽若有得以致良
知為宗主以愼獨為工夫以體用一原内外兩忘
為究竟遂名其齋曰愼獨所著有愼獨齋日錄等
書
宋振麟字子禎淳化人恩貢事母至孝母病盲振麟
寢食不寧者三載母目復眀人以為孝感性狷介
博極羣書與同邑姚開先羅萬藻討論性命之學
部檄授教職以疾辭康熙己未以博學鴻詞徵不
起所至人爭聘為經師所著有大學知止義說二
程語錄寶鑑及詩文若干首學者宗之
文學
漢
司馬談(秦人見本傳)為太史公學天官於唐都受易於楊何
習道論於黃子仕於建元元封之間愍學者不達其
意而師誖乃論六家之要指子曰遷生龍門耕牧河
山之陽十歲誦古文二十南遊江淮上會稽探禹穴
窺九疑浮沅湘北涉汶泗講業齊魯之都觀夫子遺
風仕為郎中奉使西征巴蜀以南略卭筰昆明還報
命太史公卒遷為太史令紬石室金鐀之書述陶唐
以來至於麟止著十二本紀十表八書三十世家七
十列傳凡百三十篇成一家言遷死後其書稍出宣
帝時遷外孫平通侯楊惲祖述其書遂宣布焉至王
莽時求遷後封為史通子(漢書本傳)
馮商如淳曰商長安人成帝時以能屬書待詔金馬門
受詔續太史公書十餘篇師古曰劉歆十略云馮商
陽陵人治易事五鹿充宗能屬文博通彊記與孟柳
俱待詔頗序列傳未卒會病死(漢書張湯傳贊註)
慶虬之長安人亦為善賦嘗為清思賦時人不之貴也
託以相如所作遂大見重於世(西京雜記)
班斿(況子長安人)幼博學有俊材左將軍師丹舉賢良方正
以對策為議郎遷中郎將與劉向校秘書每奏事斿
以選受詔進讀羣書上器其能賜以秘書之副早卒
有子曰嗣顯名當世嗣雖修儒學然貴老莊之術桓
生欲借其書嗣報曰若夫莊子者絶聖棄智修生保
眞清虚淡泊歸之自然獨師友造化而不為世俗所
役者也漁鈎於一壑則萬物不奸其志栖遲於一丘
則天下不易其樂不絓聖人之罔不齅驕君之餌蕩
然肆志談者不得而名焉故可貴也今吾子已貫仁
誼之羈絆繫名聲之韁鎖伏周孔之軌躅馳顏閔之
極摰既繫攣於世教矣何用大道為自眩矅昔有學
步於邯鄲者曾未得其髣髴又復失其故步遂匍匐
而歸耳恐似此類故不進嗣之行已持論如此(漢書叙傳)
張禹字子文軹人禹父徙家蓮勺禹從沛郡施讐受易
琅玡王陽膠東庸生問論語舉為郡文學甘露中諸
儒薦禹詔蕭望之問禹詩易及論語大義望之善焉
奏禹經學精習有師法可試事試為博士初元中立
皇太子詔令禹授太子論語出為東平内史成帝即
位賜爵關内侯拜給事中領尚書事河平四年代王
商為丞相封安昌侯鴻嘉元年以老病乞骸骨罷就
第禹為人謹厚内殖貨財禹雖家居以特進為天子
師國家每有大政必與定議永始元延間日蝕地震
尤數吏民上書言災異之應王氏專政所致上意頗
然之親問禹因用吏民所言王氏事示禹禹曰災變
之意深遠難見新學小生亂道誤人宜無信用上由
此不疑王氏建平二年薨諡曰節侯長子宏官太常
三弟皆為校尉散騎諸曹初禹為師以上難數對已
問經為論語章句獻之諸儒為之語曰欲為論念張
文由是學者多從張氏餘家寢微(漢書本傳)
谷永字子雲長安人父吉為衞司馬使送郅支單于侍
子為郅支所殺永博學經書御史大夫繁延壽舉為
太常丞建始三年冬日食地震同日俱發詔舉方正
直言極諫之士太常舉永待詔公車時對者數十人
永為上第擢光禄大夫元延元年為北地太守時災
異尤數永當之官上使衞尉淳于長受永所欲言永
對奏天子甚感其言永於經書泛為疏達與杜欽杜
鄴略等不能洽浹如劉向父子及揚雄也其於天官
京氏易最密故善言災異前後所上四十餘事專攻
上身與後宫而已黨於王氏上亦知之不甚親信也
永所居任職徵入為大司農卒於家(漢書本傳)
杜鄴字子夏本魏郡繁陽人武帝時徙茂陵鄴少孤其
母張敞女鄴從敞子吉學問得其家書以孝廉為郎
與車騎將軍王音善鄴見音前與平阿侯譚有隙說
音與成都侯商親密二人皆重鄴後以病去郎元壽
元年正月朔日食詔舉方正直言扶陽侯韋育舉鄴
方正鄴對未拜病卒初鄴從張吉學吉子竦又幼孤
從鄴學問尤長小學鄴子林清靜好古亦有雅材建
武中歴位至大司空其正文字過於鄴竦故世言小
學者由杜公(漢書本傳)
班彪字叔皮穉之子與從兄嗣共遊學家有賜書内足
於財好古之士自遠方至父黨揚子雲以下莫不造
門唯聖人之道然後盡心焉年二十遭王莽敗世祖
即位於冀州時隗囂據隴右公孫述稱帝於蜀漢天
下雲擾乃著王命論以救時難知隗囂終不悟乃避
地於河西河西大將軍竇融嘉其美德訪問焉舉茂
材為徐令以病去官後數應三公之召仕不為禄所
如不合學不為人博而不俗言不為華述而不作(漢書)
(叙傳)彪既才高而好述作專心史籍之間武帝時司馬
遷著史記自太初以後闕而不錄彪乃繼採前史遺
事傍貫異聞作後傳數十篇辟司徒王況府時東宫
初建而官屬未備彪上言宜博選名儒為太子傅帝
納之後察廉為望都長吏民愛之年五十二卒官(後漢)
(書本傳)
班固(彪子)弱冠而孤作幽通賦永平中為郎典校秘書專
篤志於學以著述為業以為堯舜之盛必有典謨之
篇然後揚名於後世冠德於百王漢紹堯運以建帝
業至於六世史臣乃追述功德私作本紀編於百王
之末太初以後闕而不錄故探纂前記綴集所聞以
述漢書起於高祖終於孝平王莽之誅十有二世二
百三十年綜其行事旁貫五經上下洽通為春秋考
記表志傳凡百篇(漢書叙傳)固字孟堅父彪卒歸鄉里固
以彪所續前史未詳乃潛精研思欲就其業郡上其
書顯宗甚竒之除蘭臺令史使終成前所著書固永
平中受詔潛精積思二十餘年至建初中始成當世
甚重其書學者莫不諷誦焉自為郎後遂見親近時
關中耆老猶望朝廷西顧固上兩都賦盛稱洛邑制
度之美以折西賓淫佚之論及肅宗雅好文章固愈
得幸數入讀書禁中固以二世才術位不過郎作賓戲
以自通後遷玄武司馬天子會諸儒講論五經作白虎
通德論令固撰集其事永元初大將軍竇憲以固為
中護軍與參議及憲敗竇氏賓客皆逮考固遂死獄
中(後漢書本傳)
馮衍字敬通杜陵人幼有竒才九歲能誦詩二十博通
羣書王莽時諸公多薦之者衍不肯仕天下兵起莽
遣將軍廉丹討山東丹辟衍為掾丹戰死衍乃亡命
山東更始遣鮑永安集河北衍說永以鎮太原撫上
黨永以衍為立漢將軍扞衞井土世祖即位遣使者
招衍衍不肯降後審知更始已殁乃罷兵降於河内
帝怨衍不時至遂見黜頃之以為曲陽令斬劇賊郭
勝等論功當封以讒故賞不行衞尉隂興新陽侯隂
就深重衍與之交結尋為司隸從事帝懲西京外戚
賓客以法䋲之衍由此得罪西歸故郡作賦自厲命
其篇曰顯志居貧年老卒於家所著賦誄銘說問交
德誥愼情書記說自序官錄說策凡五十篇肅宗甚
重其文(後漢書本傳)
杜篤字季雅京兆杜陵人少博學不修小節不為鄉人
所禮居美陽與美陽令遊數從請託不諧頗相恨令
怨收篤送京師會大司馬吳漢薨光武詔諸儒誄之
篤於獄中為誄辭最高帝美之賜帛免刑篤以關中
表裏山河先帝舊京不宜改營洛邑乃上奏論都賦
後仕郡文學掾以目疾二十餘年不闚京師建初三
年車騎將軍馬防擊西羌請篤為從事中郎戰没於
射姑山所著賦誄弔書讚七言女誡及雜文凡十八
篇又著明世論十五篇子碩豪俠以貨殖聞(後漢書本傳)
王隆字文山雲陽人王莽時以父任為郎後避難河西
為竇融左護軍建武中為新汲令能文章所著詩賦
銘書凡二十六篇(後漢書本傳)
田邑蓮勺人有大節涉學藝能善屬文為漁陽太守道
病徵還為諫議大夫(東觀記)
傅毅字武仲茂陵人少博學永平中於平陵習章句作
迪志詩以顯宗求賢不篤士多隠處故作七激以為
諷建初中肅宗博詔文學之士以毅為蘭臺令史拜
郎中與班固賈逵共典校書毅追美孝明皇帝功德
最盛而廟頌未立乃依清廟作顯宗頌十篇奏之由
是文雅顯於朝廷毅早卒著詩賦誄頌祝文七激連
珠凡二十八篇(後漢書本傳)
馬融字季長茂陵人美辭貌有俊才初京兆摯恂以儒
術教授融從其學博通經籍恂竒融才以女妻之永
初二年大將軍鄧隲召為舍人不應命客於涼州武
都漢陽界中會羌虜飈起米穀湧貴自關以西道殣
相望融既饑困乃往應隲召四年拜校書郎詣東觀
典校秘書鄧太后臨朝隲兄弟輔政俗儒以為文德
可興武功宜廢融上廣成頌以諷諫忤鄧氏十年不
得調因兄子喪自劾歸太后聞之怒謂融羞薄詔除
欲仕州郡遂令禁錮之安帝親政召還郎署復在講
部出為河間王廐長史時車駕東巡岱宗上東巡頌
帝竒其文召拜郎中北鄉侯即位融移病去陽嘉二
年詔舉敦樸徵詣公車對策拜議郎大將軍梁商表
為從事中郎轉武都太守時西羌反叛融上疏乞自
效朝廷不能用桓帝時為南郡太守先是融有事忤
梁冀旨冀諷有司奏融在郡貪濁免官髠徙朔方得
赦還復拜議郎重在東觀著述以病去官融才高博
洽為世通儒教養諸生常有千數坐高堂施絳紗帳
前授生徒後列女樂弟子以次相傳鮮有入其室者
初融懲於鄧氏不敢違忤勢家頗為正直所羞年八
十八卒(後漢書本傳)族孫日磾字翁叔少傳融業以才學
進典校中書歴位九卿登台輔(三輔決錄注)
蘇順字孝山霸陵人和安間以才學見稱好養生術隠
處求道晚乃仕拜郎中所著賦論誄哀辭雜文凡十
六篇時三輔多士扶風曹衆伯師亦有才學著誄書
論四篇(後漢書本傳)
祝龜字元靈南鄭人年十五遠學汝穎能屬文太守張
府君竒之曰吾見海内士多矣無如祝龜者也州牧
劉焉辟之不得已行授葭萌長撰漢中耆舊傳以著
述終(漢中士女志)
楊敷(震孫華陰人)震少子奉奉子敷篤志博聞議者以為能
世其家敷子衆亦能傳先業(後漢書楊震傳)
李歴字季子太尉固從弟少修文學性行清白與鄭康
成陳元方齊名弱冠拜新城令朝都督(漢中士女志)
趙岐字邠卿長陵人少明經有才藝仕州郡以廉直疾
惡見憚永興二年辟司空掾議二千石得去官為親
行服朝廷從之其後為大將軍梁冀所辟為陳損益
求賢之策冀不納後舉理劇為皮氏長會河東太守
劉祐去郡而中常侍左悺兄勝代之岐耻疾宦官即
日西歸中常侍唐衡兄玹為京兆虎牙都尉岐數為
貶議玹深毒恨延熹元年玹為京兆尹岐懼禍及逃
難四方自匿姓名賣餅北海市中後諸唐滅乃出擢
拜并州刺史岐欲奏守邊之策未及上會坐黨事免
因撰次以為禦寇論中平元年徵拜議郎遷太僕卿
李傕專政使太傅馬日磾撫慰天下以岐為副行至
洛陽日磾表别遣岐宣揚國命時袁紹曹操與公孫
瓚爭冀州紹及操聞岐至皆自將兵數百里奉迎岐
深陳天子恩德又移書瓚為言利害各引兵去興平
元年詔書徵岐會帝當還洛陽先遣衞將軍董承修
理宫室承表遣岐使荆州岐至劉表即遣兵助修宫
室軍資委輸前後不絶於是拜岐為太常建安六年
卒著孟子章句三輔決錄傳於時(後漢書本傳)孟子得立
為博士實自岐始(續文獻通考)嚴象字文則京兆人少聰
博有膽智為揚州刺史同郡趙岐作三輔決錄恐時
人不盡其意故隠其書唯以示象(魏志荀彧傳注)
士孫瑞字君榮扶風人世為學門瑞少傳家業博達無
所不通仕歴顯位遷大司農為國三老子萌字文始
亦有才學與王粲善粲嘗作詩以贈萌有答在粲集
中(三輔決錄注)
陳述字申伯漢中人博學多聞著釋問七篇益都耆舊
傳及志位歴三郡太守(三國志李譔傳)
魏
杜寬字務叔理子杜陵人清虚玄靜敏而好古以名臣
門戶少長京師而篤志博學絶於世務其意欲探賾
索隠由此顯名當塗之士多交焉舉孝廉除郎中年
四十二而卒經傳之義多所草創未就惟刪集禮記
及春秋左氏傳解今存於世(杜氏新書)
賈洪字叔業新豐人好學有文才精於春秋左傳建安
初仕郡舉計掾應州辟時州中自參軍以下百餘人
唯洪與馮翊嚴苞交通材學最高洪歴守三縣令所
在輒開除廐舍親授諸生後馬超反劫洪將詣華陰
使作露布洪不獲已為作之司隸鍾繇在東識其文
曰此賈洪作也及超破走太祖召洪署軍謀掾猶以
其前為超作露布文故不即叙晚乃出為隂泉長延
康中轉為白馬王相彪亦雅好文學常師宗之過於
三卿數歲病亡(三國志王肅傳)
楊修字德祖(震元孫華隂人)少好學有俊才為丞相曹操主簿
操平漢中欲因討劉備而不得進欲守之又難為功
護軍不知進止何依操出教唯曰雞肋而已外曹莫
能曉修獨曰夫雞肋食之則無所得棄之則如可惜
公歸計決矣修機決多此類操於此忌修且以袁甫
之甥慮為後患遂因事殺之所著賦頌碑讚詩哀辭
表記書凡十五篇(後漢書楊震傳)修謙恭才博是時軍國多
事修總知外内事皆稱意自魏太子已下並爭與交
好臨菑侯植以才捷愛幸雅意投修數與修書往來
甚數植後以驕縱見疏而植故連綴修不止修亦不
敢自絶至二十四年秋公以修前後漏泄言教乃收
殺之(典略)修子囂囂子准皆知名於晉世准子嶠字國
彦髦字士彦並為後出之俊(魏志陳思王傳注)
嚴幹字公仲李義字孝懿馮翊東縣人性皆厚重建安
初詔分馮翊西數縣為左内史郡治高陵義於縣分
當西屬義謂幹曰西縣兒曹不可與爭坐席今當共
作方牀耳遂相附結皆仕東郡郡舉幹孝廉義上計
掾義留京師為平陵令遷冗從僕射遂歴顯職文帝
即位拜執金吾衞尉卒官幹以孝廉拜蒲坂令病去
官詔拜議郎以建策討高幹又追錄前討郭援功封
武鄉侯遷弘農太守明帝時遷太僕數歲卒始李義
以直道推誠於人故於時陳羣等與之齊好幹從破
亂之後更折節學問特善春秋公羊鍾繇不好公羊
而好左氏謂左氏為大官謂公羊為賣餅家數與幹
辯折長短繇為人機捷善持論幹口訥臨時無以應
繇謂幹曰公羊高竟為左丘明服矣幹曰某故吏為
明使君服耳公羊未肯也(魏志裴潛傳注)
如淳馮翊人魏陳郡丞注漢書(漢書叙例)
晉
摯虞字仲洽長安人父模魏太僕虞少事皇甫謐才學
通博著述不倦舉賢良策為上第拜中郎時天子留
心政道吳寇新平海内乂安上太康頌以美晉德以
母憂解職久之召補尚書郎是時太廟初建詔普增
位一等以主者承詔失旨改除之虞以為不可詔從
之元康中遷吳王友時荀顗撰新禮使虞討論得失
而後施行後歴秘書監衞尉卿從惠帝幸長安及東
軍來迎百官奔散遂流離鄠杜之間轉入南山中糧
絶饑甚拾橡實而食之後得還洛歴光禄勲太常卿
時懷帝親郊自元康以來不親郊祀禮儀廢弛虞考
正舊典法物粲然及京洛荒亂盜竊縱橫人饑相食
虞素清貧遂以餒卒撰文章志四卷注解三輔決錄
又撰古文章類聚區分為三十卷名曰流别集各為
之論辭理愜當為世所重(晉書本傳)
韋元字祖思京兆人隠居養志恬淡寡欲博涉經史尤
善屬文姚興備禮致之見興不拜興亦重其志操厚
為之禮劉裕辟為相國掾亦不就(十六國春秋本傳)
南齊
韋纂(叡兄杜陵人)仕齊位司徒記室沈約嘗稱於上曰恨陛
下不與此人同時其學非臣輩也(南史韋叡傳)
梁
韋稜(正弟杜陵人)性恬素以書史為業博物彊記當世之士
咸就質疑位光禄卿著漢書續訓三卷(梁書韋叡傳)
北魏
楊暐字延季(津弟華隂人)性雅厚有文學孝昌初正武衞將
軍加散騎常侍安南將軍子元讓祠部郎中(魏書楊播傳)
北周
蘇亮字景順(綽從兄武功人)祖稚字天祐位中書侍郎玉門郡
守父祜泰山郡守亮少通敏博學好屬文與弟湛等
皆著名西土一家舉二秀才亮初舉秀才至洛陽過
河内常景景深器之而謂人曰秦中才學可以抗山
東者將此人乎魏齊王蕭寶夤引為參軍寶夤雅相
知重凡有文檄謀議皆以委之尋行武功郡事甚著
聲績及長孫承業尒朱天光等西討並以亮為郎中
專典文翰賀拔岳為關西行臺引亮為左丞典機密
魏孝武西遷遷吏部郎中拜黃門侍郎除中書監領
著作修國史亮有機變善談笑有所籌議率多會旨
記人之善忘人之過薦達後進常如弗及故當世敬
慕拜侍中卒於位亮少與從弟綽俱知名世稱二蘇
所著文筆數十篇頗行於世子師以亮名重起家黃
門侍郎(北史本傳)
顏之儀字升幼穎悟三歲能讀孝經及長博涉羣書好
為詞賦常獻梁元帝荆州頌辭致雅贍江陵平之儀
隨例遷長安周明帝以為麟趾學士武帝初建東宫
盛選師傅以之儀為侍讀太師宣帝即位進爵為公
帝後刑政乖僻之儀犯顏驟諫雖不見納終亦不止
宣帝崩劉昉鄭鐸等以隋文帝為丞相輔少主之儀
拒而不從昉等草詔署訖逼之儀署不可乃代署而
行之文帝後索符璽之儀曰此天子物宰相何故索
之文帝將戮之以其人望乃止開皇五年拜集州刺
史在州清淨夷夏悦之有文集十卷行於世(北史本傳)
傅准北地人祖照光禄大夫父諝湘東王外兵參軍准
有文才善詞賦以西中郎參軍隨蕭詧之鎮官至度
支尚書所著文集二十卷有二子曰秉曰執並才兼
文史(周書本傳)
隋
何妥字栖鳳西城人少機警高祖受禪除國子博士加
散騎常侍進爵為公性勁急好是非人物蘇威時兼
領五職上甚親重之妥因奏威不可信任又以掌天
文律度皆不稱職妥上八事以諫威大銜之上令妥
考定鍾律錄三調四舞曲名又製歌辭書奏勅太常
取妥節度於是作清平瑟三調聲又作八佾鞞鐸巾
拂四舞先是太常所傳宗廟雅樂數十年惟作大吕
廢黃鍾妥又以深乖古意乃奏請用黃鍾議從之後
出為龍州刺史時有負笈遊學者妥皆為講說教授
之在職三年以疾請還詔許之復知學事時上方使
蘇䕫在太常議鍾律有所建議朝士多從之妥獨不
同朝臣多排妥妥復上封事指陳得失大抵論時政
損益指斥當世朋黨於是蘇威等皆坐得罪尋為國
子祭酒卒諡曰肅(隋書本傳)
蘇䕫字伯尼(威子武功人)聰敏有口辯八歲誦詩十四詣學
與諸儒議論詞致可觀見者皆稱善及長博覽羣言
尤以鍾律自命起家太子通事舍人後與鄭譯何妥
議樂得罪議寢不行著樂志十五篇以見其志仁壽
三年詔天下舉達禮樂源者晉王昭時為雍州牧舉
䕫帝謂侍臣曰唯此人稱吾所舉拜晉王友煬帝即
位蠻夷來朝帝謂虞世基曰四夷率服觀禮華夏鴻
臚之職須歸令望咸以䕫對即拜鴻臚少卿突厥圍
雁門䕫為弩樓車箱以功進位通議大夫丁母憂不
勝哀卒(北史蘇綽傳)
常得志京兆人隋秦王記室及王薨過故第為五言詩
辭理悲壯甚為時人所重復為兄弟論義理可稱(北史)
(本傳)
唐
姚思廉陳吏部尚書察之子陳亡察自吳興遷遂為萬
年人思廉少受漢書於察盡傳其業初察嘗修梁陳
二史未就死以屬思廉思廉表父遺言有詔聽續煬
帝又詔修區㝢圖志遷代王侍讀高祖定京師府僚
皆奔亡獨思廉侍王兵將升殿思廉厲聲曰唐公起
義本安王室若等不宜無禮衆却列階下帝義之聽
扶王至順陽閣泣辭去觀者歎曰仁者有勇謂此人
乎俄授秦王府文學時思廉在洛陽王遣使遺物三
百段致書曰景想節義故有是贈王即位改著作郎
弘文館學士詔撰梁陳書思廉采謝炅顧野王等諸
家言推究綜括為梁陳二家史以卒父業加通直散
騎常侍凡政事得失許密以聞思廉亦展盡無所諱
拜散騎常侍卒諡曰康(唐書本傳)
袁朗長安人陳尚書左僕射樞之子陳亡徙關中朗勤
學好屬文在陳釋褐秘書監為江總所重嘗製千字
詩當世以為盛作陳後主召入禁中使為月賦朗染
翰立成又使為芝草嘉蓮二頌深見優賞武德初授
齊王文學貞觀初卒官太宗為之廢朝一日謂高士
廉曰袁朗在任雖近然其性謹厚特使人傷情因勅
給其喪事有文集十四卷從父弟承序武德中齊王
元吉聞其名召為學士高宗在藩太宗選學行之士
為僚屬召守晉王友仍令侍讀加授弘文館學士未
幾卒(舊唐書本傳)
杜淹字執禮(如晦叔杜陵人)材辯多聞有美名秦王引為天策
府兵曹參軍文學館學士嘗侍宴賦詩尤工及踐祚
召為御史大夫勅東宫儀典悉聽淹裁訂俄檢校禮
部尚書參預朝政貞觀二年卒諡曰襄子敬同官鴻
臚卿(唐書杜如晦傳)
令狐德棻華原人博貫文史高祖入關引直大丞相府
記室武德初遷秘書丞是時大亂後經籍亡散秘書
湮缺德棻始請帝購求遺書置吏補錄不數年圖典
略備又建言近代無正史陳齊文籍猶可據至周隋
事多脱損今不論次各為一王史則先烈世庸後無
傳焉於是論譔歴年不就罷之貞觀三年復詔撰定
五家史德棻次周史書成遷禮部侍郎兼修國史坐
事免會修晉史房元齡奏起之德棻為先進類例多
所諏定除秘書少監永徽初復為禮部侍郎弘文館
學士兼修國史高宗嘗問王霸孰先德棻曰王任德
霸任刑又問禹湯桀紂所以興亡對曰傳稱禹湯罪
已其興也勃焉桀紂罪人其亡也忽焉二主惑嬖色
戮諫者造炮烙之刑此所以亡也帝悦厚賜遷國子
祭酒崇賢館學士爵為公卒諡曰憲峘德棻五世孫
天寶末及進士第遇亂隠南山豹林谷楊綰微時數
從之游綰修國史薦峘拜右拾遺兼史職撰玄宗實
錄裒掇詔策備一朝之遺大歷中遷司封郎中知制
誥兼史館修撰建中初為禮部侍郎貞元五年貶卒
初受詔撰代宗實錄未就會貶詔聽在外成書元和
中其子太僕丞丕獻之以勞贈工部尚書(唐書本傳)
孟利貞華陰人父神慶沁州刺史以清介著名利貞初
為太子司議郎受詔與少師許敬宗崇賢學士郭瑜
顧引董思恭等撰瑤山玉彩五百卷龍朔二年奏上
之高宗稱善又撰續文選三十卷兄允忠垂拱中為
天官侍郎(舊唐書本傳)
徐齊耼字將道長城人世客馮翊八歲能文舉弘文生
高宗時崇文館學士侍皇太子於芳林門時姑為帝
婕妤嫌以恩進求出為桃林令咸亨初詔突厥酋長
子弟事東宫齊耼上書諫以為非左右惟其人之義
又長孫無忌以讒死家廟毁頓齊耼言齊獻公陛下
外祖後嗣有罪不宜毁及先廟今周忠孝公廟崇飾
踰制非所以示海内帝寤有詔復其祀齊耼善文誥
帝愛之令侍皇太子及諸王屬文坐漏禁中事貶卒
子堅字元固幼有敏性舉秀才及第聖歷中東都留
守楊再思王方慶引為判官方慶善禮學嘗就質疑
晦得所未聞屬文典厚再思每目為鳳閣舍人樣與
徐彥伯劉知幾張說與修三教珠英時張昌宗李嶠
總領彌年不下筆堅與說專意撰綜條彙粗立諸儒
因之乃成書睿宗即位遷黃門侍郎玄宗改麗正書
院為集賢院以堅充學士副張說知院事堅於典故
多所諳識凡七當譔次高選卒諡曰文子嶠字巨山
開元中為集賢院直學士遷中書舍人父子相次為
學士自祖及孫三世為中書舍人(唐書本傳)
楊烱華隂人幼聰敏博學善屬文舉神童拜校書郎為
崇文館學士俄授盈川令如意元年七月望日宫中
出盂蘭盆分送佛寺則天御洛南門與百僚觀之烱
獻盂蘭盆賦詞甚雅麗卒官贈著作郎文集三十卷
烱與王勃盧照隣駱賓王以文詞齊名海内稱王楊
盧駱亦號為四傑烱聞之謂人曰吾媿在盧前耻居
王後當時議者亦以為然(舊唐書本傳)
江融盩厔人撰九州設險圖備載古今用兵成敗之事
(舊唐書魏元忠傳)
富嘉謨雍州武功人舉進士與新安吳少微友善先是
文士撰碑頌皆以徐庾為宗氣調漸劣嘉謨與少微
屬詞皆以經典為本時人欽慕之文體一變稱為富
吳體嘉謨作雙龍泉頌千蠋谷頌詞最高雅作者推
重後預修三教珠英為左臺監察御史卒有文集五
卷(舊唐書本傳)
李適萬年人景龍中為中書舍人轉工部侍郎睿宗時
天臺道士司馬承禎徵至京師及還適贈詩叙其高
尚之致其詞甚美當時朝廷之士無不屬和凡三百
餘人徐彥伯編而叙之謂之白雲記頗傳於代尋卒
(舊唐書本傳)適子季卿亦能文舉博學宏辭肅宗時為中
書舍人代宗立進吏部侍郎河南江淮宣慰使號振
職大歷中終右散騎常侍遺命以布車一乘葬季卿
在朝薦進才髦與人交有終始恢博君子也(唐書李適傳)
蘇晉(珦子藍田人)數歲知為文作八卦論舉進士及大禮科
皆上第先天中為中書舍人玄宗監國所下制命多
晉及賈曾稾定屢獻讜言天子嘉允始晉與洛人張
循之仲之善循之上書忤武后見殺仲之神龍中謀
去武三思為宋之愻等所發死晉厚撫其子漸為營
婚宦晉卒漸喪之若諸父云(唐書本傳)
鄧元挺藍田人少善屬文為頓丘令有善政累授中書
舍人性俊辯機捷過人出為澧州刺史後以善政聞
召拜天官侍郎(舊唐書本傳)
祝琳字叔良(欽明父始平人)少通經頗著書終無極尉(唐書祝欽明傳)
韋述(弘機曾孫杜陵人)家厨書二千卷述為兒時誦憶略徧父
景駿神龍中為肥鄉令述從到官元行沖景駿姑子
也為時儒宗嘗載書數車自隨述入其室觀書不知
寢食行沖異之與語前世事復詳諦如指掌使屬文
授紙輒就行沖曰外家之寶也舉進士時方少儀質
陋侻考功員外郎宋之問曰童子何業述曰性嗜書
所撰唐春秋三十篇恨未畢他惟命之問曰本求茂
才乃得遷固遂上第述好譜學故於百氏源𣲖為詳
撰開元譜二十篇張說領集賢院薦述為直學士遷
起居舍人先是詔修六典徐堅搆意歲餘未有所適
及蕭嵩引述撰定述始摹周六官各領其屬事歸於
職規制遂定初令狐德棻吳兢等譔武德以來國史
皆不能成述因二家參以後事遂分紀傳又為例一
篇文約事詳蕭穎士以為譙周陳壽之流改國子司
業充集賢學士累遷工部侍郎弟逌迪學業亦亞述
述與逌對為學士與迪並禮官搢紳高之(唐書本傳)
于休烈(志寧曾孫高陵人)機鑒融敏善文章開元初第進士又
擢制科遷比部郎中肅宗立遷太常少卿知禮儀事
兼修國史時經大盜後史籍燔缺休烈獻五代論討
著舊章天子嘉之代宗立甄别名品拜右散騎常侍
兼修國史累進工部尚書封東海郡公雖歴清要不
治產性恭儉仁愛無喜愠之容樂賢下善推轂士甚
衆年老篤意經籍嗜學不厭卒年八十一諡曰元二
子益肅及休烈一時相繼為翰林學士益天寶初及
進士第肅終給事中肅子敖字蹈中擢進士元和初
拜監察御史遷戶部侍郎出為宣歙觀察使敖修謹
家世用文學進四子珪球瓌琮皆清顯(唐書于志寧傳)
于邵萬年人天寶末第進士以書判超絶補崇文校書
郎由比部郎中為道州刺史未行徙巴州會歲饑部
獠亂薄城下邵勵兵拒戰且遣使諭曉獠丐降邵儒
服出賊見皆拜即引去授兵部郎中俄以諫議大夫
知制誥進禮部侍郎朝有大典冊必出其手邵孝悌
有行晚塗益修潔樊澤始舉賢良邵望見曰將相材
也崔元翰舉進士年五十矣邵以其文擢異等曰後
當司詔令已而皆然獨狐授舉博學宏詞吏部考當
乙邵覆之置甲科人咨其公(唐書本傳)
蘇源明武功人工文辭有名天寶間及進士第累遷國
子司業安禄山陷京師源明不受偽署肅宗復兩京
擢考功郎中知制誥數陳政治得失後以秘書少監
卒(唐書本傳)
竇叔向字遺直京兆人代宗時常袞為相用為左拾遺
内供奉袞貶亦出為溧水令四子登第羣以處士隠
毘陵韋夏卿薦之朝德宗擢為左拾遺代武元衡為
中丞羣與兄常牟弟庠鞏皆為郎工詞章為聮珠集
傳於時義取昆弟若五星然(全唐詩話)
韋綬(貫之兄杜陵人)舉孝廉又貢進士後擢明經德宗時以左
補闕為翰林學士密政多所參逮以母老匄解職每
請帝輒不悦出入八年性謹甚晚感心疾罷還第九
月九日帝為黃菊歌顧左右曰可示韋綬即遣使持
往綬遽奉和附使進帝曰為文不已豈頤養耶勅自
今勿復爾終左散騎常侍弟纁有精識為士林器許
兄弟皆名重當時(唐書韋貫之傳)
韋顗字周仁諤弟益之子萬年人通陰陽象緯博知山
川風俗論議典據以蔭補千牛備身歴御史補闕裴
垍韋貫之李絳崔羣蕭俛皆布衣舊繼為相朝廷典
章多所資逮累遷御史中丞為戶部侍郎徙吏部卒
所著易緼解推演終始有深誼(唐書韋凑傳)
杜牧字牧之(悰從弟萬年人)善屬文第進士舉賢良方正沈傳
師表為江西團練府巡官又為牛僧孺淮南節度書
記府擢監察御史拜殿中侍御史是時劉從諫守澤
潞何進淊據魏博頗驕蹇不循法度牧追咎長慶以
來朝廷措置亡術故作罪言歴黃池睦三州刺史入
為司勲員外郎常兼史職復乞為湖州刺史遷中書
舍人牧剛直有竒節敢論列大事指陳病利尤切至
從兄悰更歴將相而牧困躓不自振卒年五十自為
墓誌悉取所為文章焚之牧於詩情致豪邁人號為
小杜以别杜甫云弟顗字勝之幼病目母禁其為學
舉進士禮部侍部賈餗曰得杜顗足敵百人李德裕
奏為浙西府賓佐德裕貴盛賓客無敢忤惟顗數諫
正之及謫袁州歎曰門下愛我皆如顗吾無今日太
和末召直史館顗亦善屬文與牧相上下(唐書本傳)
楊收字蔵之世居馮翊父遺直德宗時仕為濠州參軍
收七歲而孤處喪若成人善屬文所賦輒就號神童
及長博學彊記他藝無不通解涔陽耕者得古鐘高
尺餘收扣之曰此姑洗角也既劀拭有刻在兩欒果
然嘗言琴通黃鍾姑洗無射三均側出諸調由蘿蔦
附灌木然時有安涚者世稱善琴且知音收問五絃
外其二云何曰世謂文武二王所加者收曰能為文
王操乎涗即以黃鍾為宫而奏之以少商應大絃收
曰如子言少商武絃也且文世安得武聲乎涚大驚
因問樂意收乃取律次之以示涚涚時七十餘以為
未始聞而收未冠也擢進士懿宗時累擢中書舍人
翰林學士承旨以中書侍郎同中書門下平章事始
南蠻掠交趾調華人往屯涉氛瘴死者十七蠻勢益
張收議豫章募士三萬置鎮南軍以拒蠻悉教蹋張
戰必注滿蠻不能支又峙食汎舟餉南海天子嘉其
功進尚書右僕射楊玄价隂加短毁罷為宣歙觀察
使詔賜死後三年詔復官子鉅鏻鉅乾寧初為翰林
學士從入洛終散騎常侍鏻至戶部尚書(唐書本傳)
五代
李懌京兆人少好學頗工文辭唐末舉進士為秘書省
校書郎集賢校理天成中為中書舍人翰林學士累
遷尚書右承旨時右散騎常侍張文寶知貢舉所放
進士中書有覆落者乃請下學士院作詩賦為貢舉
格學士竇夢徵張礪等所作不工乃命懌為之懌笑
曰予少舉進士登科蓋偶然耳後生可畏來者未可
量假令予復就禮部試未必不落第安能與英俊為
准格聞者多其知體遷刑部尚書分司洛陽卒(五代史本)
(傳)
宋
李澣字日新(濤弟萬年人)幼聰敏慕王楊盧駱為文章後唐
長興初吳越王錢鏐卒詔兵部侍郎楊凝式撰神道
碑令澣代草凡萬餘言文彩遒麗時輩稱之晉天福
中召為翰林學士契丹入汴澣陷塞北應歷十二年
卒兄濤收澣文章編之為丁年集子承確主客郎中
承續職方郎中(宋史李濤傳)
安儼郃陽人父廷鐬工部郎中儼負竒節善屬文舉進
士授大理評事刑平政理歴秘書省著作郎帝謂曰
卿文章純粹為時名器宜懋乃德啟沃朕心加右司
諫出知鄜州蘇州皆多良績(同州志)
韓溥長安人唐相休之裔孫少俊敏善屬文周顯德初
舉進士開寶三年自靜難軍掌書記召為監察御史
三遷至庫部員外郎再轉司門郎中淳化二年被病
表請辭職許之溥博學善持論詳練臺閣故事多知
唐朝氏族與人談亹亹然可聽號為近世肉譜搢紳
頗推重之尤善筆札人多蔵其尺牘弟泊亦進士及
第(宋史本傳)
韓丕字太簡華州鄭人幼孤貧有志操讀書驪山嵩陽
通周易禮記太平興國三年舉進士聲名藉甚嘗著
孟母碑返魯頌人多諷誦之知河陽濠州丕起寒素
以冲淡自處太宗甚嘉重之為翰林學士又出知滁
州卒丕鈍厚畏愼歴典州郡能以清介自持(宋史本傳)
楊礪字汝礪鄠人曾祖守信唐山南西道節度使祖知
禮後唐均州刺史父仁儼永和令礪建隆中舉進士
甲科父喪服除以禄不足養母閒居無仕進意開寶
九年詣闕獻書授隴州防禦推官眞宗尹開封礪為
推官眞宗嘗問礪何年及第礪唯唯不對後知其唱
名第一自悔失問謂礪不以科名自伐甚重之拜給
事中判吏部未幾召入翰林為學士咸平初拜樞密
副使卒眞宗軫悼謂宰相曰礪介直清苦方當任用
遽此淪謝即冐雨臨其喪礪僦舍委卷中乘輿不能
進步至其第嗟憫久之礪為文無師法每詩一題或
數十篇有文集二十卷子嶠祠部郎中嶧太常博士
峭太子中舍少子嵎至道初刊校眞宗儲邸書籍賜
進士出身直史館(宋史本傳)
陶榖字秀實邠州人本姓唐邕儉皆其遠祖因避晉祖
諱而史為陶遂不復其舊父渙唐末仕至刺史為邠
州帥楊崇本所害穀隨母育崇本家幼有俊才漢相
李崧竒之宋興歴禮刑戶部三尚書宋之南郊法物
制度皆其所定博記美詞翰滑稽好大言佛老之書
隂陽之學亦能詳究(隆平集)
宋湜字持正長安人曾祖擇牟平令祖贊萬年令父温
故左補闕叔温舒職方員外郎湜幼警悟早孤與兄
泌勵志篤學事母以孝聞温舒典耀州湜侍行代作
牋奏詞欽而麗温舒拊背曰此兒眞國器也太平興
國五年進士釋褐將作監丞咸平元年充樞密副使
卒諡忠定湜風貎秀整有醖藉器識冲遠好學美文
詞筆法遒媚人多傳傚喜引重後進有名者又好趨
人之急當世士流翕然宗仰之有文集二十卷兄泌
至起居郎直史館温舒子沆州倅喜西京提點刑獄
(宋史本傳)
張宗永華州人倜儻不羈善為詩寶元中知建安縣時
鄭州陳相尹京兆宗永以事失公意公有别業在鄠
杜間宗永知公好絶句詩乘間詣之於舍壁大書二
韻莊督錄以聞公覽而善之宗永常有詩云大書文
字隄防老剰買峰巒准備閒佳句往往膾炙人口(墨客)
(揮犀)
李廌字方叔其先自鄆徙華廌少長以學問稱鄉里謁
蘇軾於黃州贄文求知軾謂其筆墨瀾翻有飛沙走
石之勢拊其背曰子之才萬人敵也廌再拜受教而
家素貧三世未葬一夕撫枕流涕曰吾忠孝焉是學
而親未葬何以學為旦而别軾軾解衣為助又作詩
勸風義者於是不數年盡累世之喪三十餘柩歸窆
華山下益閉門讀書又數年再見軾軾閱其所著歎
曰張耒秦觀之流也廌中年絶進取定居長社卒廌
喜論古今治亂條暢曲折辨而中理當喧溷倉卒間
如不經意睥睨而起落筆如飛馳元祐求言上忠諫
書忠厚論並獻兵鑒二萬言論西事朝廷擒羌酋鬼
章將致法廌深論利害以為殺之無益願從寬大當
時韙其言(宋史本傳)
金
邊元鼎字德舉豐州人兄元勲元恕俱有時名號三邊
德舉十歲能詩天德三年第進士世宗即位張浩表
薦供奉翰林德舉資禀疎俊詩文有高意時輩少及
(中州集)
黨懷英字世傑馮翊人大定年中進士第除翰林待制
兼修國史能屬文工篆籀當時稱為第一學者宗之
充遼史刊修官章宗即位旁求文學之士以備侍從
謂宰臣曰近日制誥惟黨懷英最善再遷侍講學士
承安二年致仕明年詔為翰林學士承旨卒諡文獻
(金史本傳)
景覃字伯仁華隂人年十八有賦聲大定初三赴廉試
後以病不就舉博極羣書有問者立誦數百言不
休又從而講說之為人誠實樂易不修威儀隠居西
陽里以種樹為業落拓嗜酒醉則浩歌日以為常作
詩有功樂府亦可傳伯仁老不廢書有勸以養目力
者曰吾輩非讀書則無所用心要當死而後已耳晚
年於易有所得年七十終於家自號渭濱野叟有集
傳關中(中州集)
杜佺字眞卿武功人有詩名於關中以五言百韻上乾
州通判馬涓涓大加賞異阜昌中登科莅官亦有聲
馬嵬太眞墓過客題詩甚多道陵詔錄其詩得五百
餘首付詞臣第之眞卿詩在高等舊有錦溪集亂後
不復見矣子師楊亦能詩尤工書翰(中州集)
張建字吉甫蒲城人明昌初舉才行授絳州教官召為
應奉翰林文字以老乞身道陵愛其淳素不欲令去
左右眷眷久之超同知華州防禦使事仍賜詩士林
榮之吉甫自號蘭泉老人有集行於世其論詩云作
詩不論長篇短韻須要詞理具足不欠不餘如荷上
灑水散為露珠大者如豆小者如粟細者如塵一一
看之無不圓成始為盡善吉甫詩雖不能盡如所言
然亦未為無所得也(金史本傳)華州楊庭秀學詩於吉甫
有集行世(華州志)
李端甫字濟夫同州人第進士仕為平定軍事判官工
於詩有虎迹未乾溪水近樵聲相答嶺雲深之句(中州)
(集)
雷琯字伯威坊州人以薦書從事史館博學能文時輩
少有及者并州人李汾與伯威同在史館以高蹇得
罪伯威作詩送之頗譏翰林諸人不能少忍至與一
書生相角逐使之狼狽而去有郎君未及留商隠官
長從教罵廣文之句又云明日春風一杯酒與君同
酹信陵墳人甚稱之(中州集)
馮辰字駕之臨潼人貞祐三年進士九歲知作詩(金史本傳)
元
郝鼎臣字巨卿韓城人博識洽聞文章光艷名重當時
泰和八年占京兆府試擢巍科金衰流落之汴元丞
相耶律公為董軍國事適汴張宴以待四方之士於
是入謁大加歎賞鼎臣戊戌年京兆府學置貢院於
三場内俱登魁甲尤長詞賦充本省參議兼提舉學
校事(岳菘撰墓志)
唐□富平人元進士博極羣書抱負宏博學者翕然宗
之稱犀峰先生(富平志)
第五昌言富平人博通經書為奉元路儒學學正(賈志)
董立字植夫以明經中經元隠居教授徵拜翰林修撰
輔導儲副遷司業以績著累擢陜西行臺侍御史卒
諡文定(雍大記)
眀
郭良字文易華陰人洪武中舉人為邯鄲教諭上幸國
學覩所作教世子詩忠愛懇至擢北平參議永樂中
征安南功加大司馬督理漕運退隠明志結廬羅敷
山中雅善吟詠嘗與解大紳競敏有詩集數卷(賈志)
趙璧字子深醴泉人沈靜好學綜攬百家尤精於大學
章句洪武時辟本學訓導(賈志)
劉順字孝夫富平人天資英慧少家貧嘗灌園養母遇
方士授以易遂大有文名搆文時以木畫地代紙筆
歲不給嘗負米同官山中值縣尹索諸士子章莫應
也乃授粲於順援筆立成尹竒之督學者列高等薦
於鄉為夏縣知縣衣不掩膝道義朴直卓有躬行君
子之風(賈志)
魏浩咸陽人隠居龍巖號龍巖先生博聞彊識綜貫百
家尤長於詩賦又同里李儼號渭濱散人性剛直嗜
學通經鄉先生劉源授以大易圖序遂明數學吉凶
無不應所著有擊壤後塵十卷(馬志)
雷霖字弘濟華隂人景泰中解元會試第二歴提學副
使詩文豪宕為時名宿(西安府志)
王九思字敬夫鄠人弘治丙辰進士李東陽當國為清
新流麗之詩和平暢達之文士林宗尚九思亦學其
體考選庶吉士契東陽意遂得選首授翰林檢討及
李夢陽起而倡古文辭九思一洗舊習從之東陽以
其文異己出為夀州同知至則與州人士評說古文
辭州人士翕然樂向九思閒美風流不拘禮節而談
笑有韻下及艷曲小令亦皆新竒工美極人情之致
(名山蔵)
張鳳翔字光世洵陽人弘治己未進士官戶部主事光
世生有異質落筆千萬言左手橫書瞬息滿紙與李
獻吉同舉於鄉又同官戶部王公大人求識面者無
虚日聲名出李上而光世故推李兄事之光世卒母
七十餘歲子七歲獻吉上書孝宗請養贍其母妻孝
宗仁聖遂允行焉(列朝詩集)
侯自眀白水人弘治中進士幼聰慧長與康海王九思
何景明吕柟游博學能詩文善草書以地曹主事忤
逆瑾謫安慶判時值劉六等寇襄樊浮江漢自明預
畫密計以一矢斃渠魁皖城士制冊頌之官至叙瀘
兵備(賈志)
康鏞字振遠武功人八九歲即孝友善文辭有所著述
長老爭紀頌之弱冠益深明事理曰序述不若馬遷
理辨不若孟軻功澤不若伊傅是未可已矣以歲貢
為平陽府知事卒(墓志)子海字德涵弘治壬戌進士及
第第一人授翰林修撰夙稟靈秀不事章句掇採旨
奥融通大義而已嘗曰經籍古人之魄也有魂焉吾
得其魂爾矣論道則以無定為眞論學則以適用為
是論文則以達質為良劉瑾用事以海鄉人欲致之
海常自疎闊其後李夢陽下獄瑾幾殺之矣夢陽妻
弟曰左國玉者為書通海乞請劉生之海謝國玉曰
我固自遠於劉太監乃何惜生李子即上馬馳至瑾
門門者阻之海曰我康狀元乃公里人瑾聞即攝衣
出迎坐海上坐留海飲海談笑睨瑾曰自古三秦豪
傑有幾瑾愕然曰惟先生教之海曰昔桓温問王猛
三秦豪傑何以不至猛捫虱而談世務三秦豪傑舍
猛其誰温闇若此哉瑾面發赤疑其譏已因問曰於
今則幾海默然屈指曰三人爾昔王三原秉銓衡進
賢退不肖今則有密勿親信在帝左右瑾意指已轉
發喜色因復問曰尚有一人其先生乎無謂王猛在
前而吾不識海曰公何謬稱其一人者今李白也海
卑卑耳瑾固問則曰昔曹操憎禰衡假手黃祖此奸
雄小智李白醉使高力士脱靴可謂輕傲力士力士
脱而不辭容物大度也瑾俛首思曰先生豈謂李夢
陽耶此人罪當誅海即起辭瑾謝曰我知我知明日
入奏出夢陽瑾諷海欲以為吏部侍郎海固辭自是
時時有匡正而亦自是益親瑾敗坐瑾黨奪官為民
(名山藏)德涵既罷免以山水聲伎自娛間作樂府小令
使青衣被之管絃歌以侑觴楊侍郎廷儀過滸西留
飲甚歡自起彈琵琶勸酒楊言家兄在内閣殊相念
何不以尺書通問德涵怒擲琵琶撞之楊走追而罵
曰吾豈效王維假作伶人借琵琶討官做耶歸田三
十餘年其殁也遺囊蕭然大小鼓却有三百副其風
致可思也阜字德瞻德涵兄時有神童之目卒年十
九㮚字子寬德涵子為武功縣學生年二十二而夭
有詩百餘篇王渼陂其婦翁為序而刻之(列朝詩集)
張治道字孟獨長安人穎記絶人為諸生率試高等又
嫻於詩賦議論如懸河而性剛氣豪尚竒節一時咸
推服之正德甲戌登進士授長垣令三年以治行擢
授刑部主事與部僚薛蕙劉儲秀胡侍並以詩名都
下號西翰林夢其母病乃上疏引疾歸遂不復仕一
意讀書為文章與王九思康海一見語合數與縱論
詩文遨遊終南鄠杜間遇山水勝處輒命酒歌咏或
語及天人古今之際浩渺閎肆時人莫測也家居四
十年著述甚富(丘隅集)
馬汝驥字仲房綏德州人正德丁丑進士選翰林庶吉
士正德己卯當授官值威武南巡率同館士六七人
赴闕請止罰跪闕下五日拜杖出知澤州世廟即位
錄諫官召還為編修歴陞禮部右侍郎上方興禮樂
諸公日聚講議仲房遇集議矢口駁正斧劈理解分
宜數言之上前將大拜以病卒官有西元詩集(列朝詩集)
仲房生平最工文辭尤練習典故論者謂不愧詞臣
之選云(賈志)
王謳字舜夫白水人正德丁丑進士累官按察司僉事
鎮宣府引疾歸卒舜夫風神散朗負氣任俠有高才
而無貴仕故多煩促噍殺之音五言隠秀時可尋味
七言專力學杜詩曰彭衙集自正德戊寅逮嘉靖丙
戌才九年所作近千六百篇(列朝詩集)
王維楨字允寧又號槐野華隂人嘉靖乙未進士選庶
吉士歴翰林侍讀乞養母不許遷南國子祭酒便道
省母會關中地大震遂殁維楨之文豁達疏宕若泓
瀾流江明霞赬天入門學司馬子長推尊鄉先達李
夢陽躋之聖境其始載筆承明修賦頌之業海内宗
重居十餘年戎馬生郊與士大夫講方略論戰守又
自言其為人淺中狹氣戇直樸略平生未嘗倒心反
舌亂是非淆曲直嘗論士大夫處世當勉立功業懷
仁義之實以振靡敝而捄瘡痍其有志當世可知也
與南禮部尚書孫陞善陞序其文曰王子產二華之
奥區所云嶽降不虚矣(名山藏)允寧長大白晳諳知九
邊要害扼腕時事慷慨悲壯為文好太史公盱衡抵
掌沾沾自喜論詩服膺少陵自謂獨得神解尤深於
七言近體(列朝詩集)時有臨潼趙統者字伯一與槐野同
舉進士才名相與頡頏官戶部郎中罷歸被誣繫獄
幾二十年日以著述為事積稿二竹麓所傳有驪山
集等書(賈志)
趙天秩字仲禮朝邑人生而姿稟厚重六歲時父世榮
遣其兄天叙就學秩欲往不許乃不食終日卒遣之
由是誦讀恒達旦先是世榮從同里韓邦竒學邦竒
歸自晉陽秩年始十五請從遊世榮謂其幼無受教
地固請得學焉始至邦竒示以春秋論式數日後課
一文即單襄公論陳亡體也大竒之又命治尚書不
十五日已精熟試以義若老於尚書者於書一過輒
記五經子史無不淹洽顧尤精易占為學益勤坐室
中足不踰閾同學者或笑語移時即去之曰光隂可
惜也邦竒將以次盡傳其學癸卯冬竟卒兄天叙亦
以竒童得名以是冬先秩卒初秩母馬氏夢二紫龍
入室即飛去生二子皆負異才而早殀其徵蓋不爽
云(苑落集)
胡廷器字含素三原人聰穎夙成博覽羣籍旁及書畫
無不精妙與同縣梁爾升相友善爾升字君旭有元
扈山房文集行世(三原志)
李蘭字幼滋咸寧人幼聰敏有神童之目舉進士官戶
曹員外郎督通州糧儲以讒歸所著詩文樂府皆傳
於世(咸寧志)
盧拱極字顒甫郃陽人秉姿竒傑嗜學博覽為文奥抉
理窟與三原温恭毅純相友善温公當稱之曰盧公
之文可與定性之書並傳其見重如此性端嚴不苟
舉德行者九隆慶時應首貢讓與同學生任守成守
成者孝子也鄉里稱之萬歷八年乃貢累官韓王府
審理正告歸子巨環亦有文名能世其學(宰莘退食錄)
劉士龍字甫化富平人萬歷癸卯解元博學善屬文隠
居盤龍寺凡經史子籍悉手錄評次幾與身等南北
宿師大儒皆服其精治躬嚴謹與人交有汪洋萬頃
之度著有上楊制臺藿議宋書經濟禦寇策與諸遊
記香律月令等集行世(賈志)
南師仲字子興渭南人萬歷乙未進士天資穎異善古
文詞讀中秘書己酉典試留都得人稱盛拜南大宗
伯師仲質素癯腰不滿圍隔膜見腑臟而目精炯爍
神氣倍旺燃藜校錄至夜分不倦所撰制詞倣伊訓
虺誥不作近來體(賈志)
張學道字致卿長安人自稱竹逸山人聰穎好學於書
無所不窺尤長於詩所著有綠雲山房稿國華錄數
卷(賈志)
趙崡字子函一字屛國盩厔人萬歷己酉舉人家有傲
山樓藏書萬卷所居近周秦漢唐故都古金石名書
多在時跨一驢挂偏提搨工挾楮墨以從每遇片石
闕文必坐卧其下手剔苔蘚椎拓裝潢援据考證略
仿歐陽公趙明誠洪丞相三家名曰石墨鐫華自謂
窮三十年之力多都元敬楊用修所未見也(隴蜀餘聞)
文翔鳳字天瑞三水人萬歷庚戌進士以副使提學山
西入為光禄少卿不赴卒於家其論學以事天為極
力排西來之教著太微以翼易謂太玄潛虚未窺其
藩以辭賦為專門絶業覃思腐毫必欲追配古人作
金陵六賦以當京都其為詩離竒奡兀不經䋲削馳
騁其才力可與唐之劉乂馬異角竒鬭險晚作嘉蓮
詩七言近體至四百餘首亦古所未有也(列朝詩集)弟毓
鳳字太&KR3473;萬歷間舉人授武城令心慕絃歌廣敷道
化未幾奉母西歸結廬於終南之御宿川隠焉笑傲
山水日與諸弟子講論勿輟著有淼園集琳園集學
水園草(三水志)
來復字陽伯三原人萬歷丙辰進士為詩文敏捷如風
為人重氣好客泛交道廣有聲薦紳間起家戶部郎
歴官布政使兵備揚州歸田病卒陽伯性通慧詩文
書畫之外琴棋劍器百工伎藝無不通曉有詩集十
餘卷(列朝詩集)臨字馭仲復弟也博學宏才二難齊名以
明經任屯留縣陞蔚州守歸里有叢筀齋集三十卷
(三原志)
文運開字時泰三水人少有才思博雅為一時之冠數
竒不第萬歷中授漢中訓導課士有方陞冀州學正
以疾歸所至吟咏盈篋著江漢集京野集以詩學世
其家三水多習詩皆其傳也(賈志)
解引樾字拙存韓城人天啟戊辰進士授翰林編修為
人孝友眞摯雄才博學不可一世闖賊入關隠居太
華龍門間讀書不輟稱韓山樵隠或龍門逸史與揚
州姚思孝時相往復有逸史二老之目所著素位篇
華遊草名勝志澹園稿諸書自為墓誌以終(韓城志)
郭宗昌字胤伯華州人闢沚園白厓湖上地介二華之
間造一舟居之曰齋舫自謂一水盈盈與世都絶磊
落﨑嶔任心獨往又有别業在鄭南即杜子美西溪
與其友王承之東廕商為南玼社著園藏六齋疏二
戎記諸書趙忠毅陳徵君序之以為似先秦古策周
官考工記遠公宗雷八關齋文也又著金石史(隴蜀餘聞)
王承之字季安著有水陽秋諸書(賈志)
黨忠富平人以舉人訓磁州遷榆次諭勤學博問盛寒
暑誦讀不輟故能淹貫六籍尤長於詩下至法律靡
不究心陞伊府審理(富平志)
曹森字儼然蒲城人少嗜學性直而謙博極羣書虚懷
下問老而不倦著有道學源流名臣經濟會心編三
索元珠等書(賈志)
康國相字芝函郃陽人弱冠負文名萬歷戊午舉於鄉
崇禎時上封事兵部尚書梁廷棟召與語竒之稱為
文海武庫顧不能用後知藁城罷歸晚年學益力文
益離竒不測著述甚多遭寇亂燬於兵(宰莘退食錄)
許傑咸陽人學不師授自解孝經論語及史鑑諸書尤
長詩歌自成一家鄉社子弟多所起發周貧恤孤尊
賢敬老有遺藁數卷傳里中(賈志)
按三秦為神臯奥區人文淵藪生斯地者類多閎
通博洽之士足以鼓吹休明潤色鴻業今按其世
次列傳如左至於龜文鳥跡肇自史皇玉筯雲頭
盛於史籀關中字學厥有源流後人得其遺意而
六書八體各自成家者固代有傳人未易更僕數
也今並附載於後以見人文之盛焉如秦則有胡
母敬櫟陽獄吏為太史令博識古文改大篆(朱文長書)
(評)程邈下邽人始為縣吏得罪始皇幽繫雲陽
獄益小篆方圓而為隸書三千字奏之始皇善之
命為御史以奏事繁多篆字難成乃用隸字以為
隸人佐書故曰隸書(張懷瓘書斷)漢則有秋胡杜陵人
能通尚書善為古隸字(西京雜記)杜操京兆人以善
書知名(庾肩吾書品)曹喜扶風人善篆隸小異李斯
見師一時(法書要錄)徐幹字伯張平陵人官至班超
軍司馬善章草書班固與超書稱之曰近得伯張
書稿勢殊工知識讀之莫不歎息(書斷)杜度杜陵
人漢興而有草書不知作者姓名至章帝時有齊
相杜度號善作字甚安而書體微瘦(四體書勢)張芝
字伯英及弟昶字文舒並善草書(後漢書張奐傳)芝少持
高操太尉辟公車有道徵皆不至號張有道尤好
草書學崔杜之法家之衣帛必書而後練臨池學
書水為之黑下筆為楷則怱怱不暇草書為世所
寶寸紙不遺韋仲將謂之草聖(本傳注)文舒書類伯
英時人謂之亞聖(王僧虔書錄)蘇班平陵人五歲能
書甚為張伯英所歎趙襲字元嗣長安人為燉
煌太守與羅暉並以能草見重關西羅暉杜陵
人官羽林監善草書著聞三輔張伯英自謂方之
有餘與太僕朱賜書云上比崔杜不足下方羅趙
有餘朱賜杜陵人時稱工書(書斷)三國則有韋誕
字仲將京兆人有文采善屬詞章以光禄大夫遜
位(文章叙錄)誕服膺於張伯英兼學邯鄲淳之法諸書
並善題署尤精八分隸書章草飛白入玅小篆入
能兄康字元將工書子熊字季少亦善書(書斷)北魏
則有王世弼霸城人善草隸書好愛典墳歴官中
山内史次子由字茂道好學有文才尤善草隸性
方厚有名士之風又工摹畫為時人所服歴東萊
太守(魏書本傳)唐則有王睃咸陽人工書知名尤善
琴棋性嚴整官殿中侍御史(舊唐書王方慶傳)盧藏用
長安人官黃門侍郎隸行草入能(書斷)衞包京兆
人官尚書郎工八分小篆其作字點畫不妄發落
筆必左規右矩以倒薤篆書鷦鷯賦信由積學所
致故為書品所錄(宣和書譜)五代時則有楊凝式華
隂人善文詞出時輩右喜作字尤工顚草居洛下
十年凡琳宫佛祠墻壁間題紀殆遍(書譜)宋則有
李元直長安人學篆書數十年覃思甚苦曉字法
得古意用鐮銛筆縱手疾書通叔其字云(東坡題跋)
明則有周宇西安左衞人嘉靖己酉舉人官戶部
主事博雅不羣精識古文竒字善臨池草書為世
所重(咸寧志)文在兹字少元三水人萬歷辛丑進
士善八分楷書(三水志)牛中麒字大徵武功人工
書得者重如拱璧(武功志)
本朝
李楷字叔則朝邑人楷少聰慧嗜古學讀書朝萊山
遇異人馬顚仙謂當以文章名世天啟甲子登賢
書屢上春官不第嘗築樓高數丈許屏居其上命
書估日送圖史手自評隲學殖益富
國初知寶應縣縣時改隸淮郡楷力請歸揚得罷解
草米各項歲省民財萬計政暇則訪古選勝題詠
殆遍解官後流寓廣陵幾二十載與江西李明睿
著二李珏書久之歸里值制府修陜省通志延至
會城郊迎之楷長揖上座縱飲揮毫當事咸屬目
尤工書畫旁及釋典道藏著河濱全書一百卷
雷于霖字午天朝邑人崇禎癸酉舉人性至孝親殁
哀毁幾不終喪嗜古學為文竒挺聲譽翕集流寇
之亂倡衆築堡以守多所全活順治三年土人不
靖縱暴入城縣令走匿于霖以兵法部勒堡衆擁
令入城事遂定睢州湯斌為潼關兵備雅慕之知
不可屈時造廬論道學之要所著有孝經神授篇
西銘續生篇太極圖說柏林集别世言河濱李楷
稱其文以膽勝
東蔭商字雲雛華州人舉崇禎丙子鄉試意氣遒上
學問淹通詩文咸有法度尤好書畫精鑒賞所至
多傾倒有集十卷華山經一卷臆略十卷
韓詩字聖秋三原人崇禎己卯舉人官至兵部郎學
問淵䆳詩文穎異寓居江南交遊皆知名士講藝
課業孜孜不倦尤矜尚氣節著有學古集明文西
行世
張恂字穉恭涇陽人幼機警甫冠即盡發先世所藏
書鍵戶篝燈百讀不厭又博綜詩學稍暇輒彷法
書名畫落筆都似為通人所賞崇禎癸未成進士
會逆闖踞關中恂聞變遯跡壺山順治二年以先
世筴鹺維揚思整舊業遂南遊䢴上徧交吳越諸
名士十二年補授中書舍人
世祖稔其名以工畫
命兼給事毫素嘗有故人中隙者久之復來謁恂歡然
道故其人方三喪未葬子女婚嫁俱未辦恂立揮
五百金以贈人以是知其長者暮年尤工繪事天
趣盎然客至則飛觴賦詩家人以有無告不問也
所著有樵山堂詩西松館詩及雪鴻草詩文共如
干卷
孫爾思字睿生西安人順治丙戌舉於鄉授鳳翔教
諭嘗攝邑篆剖疑決獄邑稱神君蜀撫李國英稔
其才請於
朝欲授以順慶司李不果爾思性坦易世味泊如家
居臨灞岸日徜徉山水間有得即錄置奚囊中久
之成帙所傳有灞上集
劉漢客字石生宜川人順治甲午貢生少倜儻英邁
博極子史為文深奥古卓詩歌書法皆絶人性剛
方不容人過然樂與人談詩文及古今興廢娓娓
不倦交遊盡一時名宿嘗與修陜西通志所著詩
文多行世
温樹珖字虞白三原人順治丁亥進士授堂邑令甫
三月罷歸家居事親備極色養寧夏巡撫黃圖安
稔其才欲薦之樹珖以親老辭不赴性好學嘗取
天文地志國典及河漕關𣙜兵防刑法諸書精覈
條列之為用世具甲寅乙卯間秦中不靖樹珖倡
邑人修城浚壕集鄉勇為守禦踰年卒人知其用
之未竟也子德嘉康熙戊午舉人讀書好大略有
經世志
杜恒燦字蒼舒三原人八歲能文年十七補弟子員
值寇亂家中落嘗走四方負米養親鄉試中副車
遂入太學名益噪念老親家居食貧因策蹇南遊
時時得巨公詩文及珍玩錦綺物歸夀其親親大
悦先是恒燦居京師與中翰吳煒交相得同訂觀
文大社以振興古學為志及煒使關中過焦穫復
廣其社於邑中學古書院煒去恒燦主盟學者多
宗之長安梁化鳳鎮崇明遣迎恒燦既至化鳳以
堤成出獵恒燦陪副乘即事作平洋沙十章化鳳
立命譜入鐃歌持千金起為夀歡聲溢軍中尋遊
楚遊滇復入吳久之歸卒恒燦性好客所居濱白
渠南車騎冠蓋恒輻輳每酒酣耳熱潑墨揮毫無
不厭所欲而去一夕悉焚所著書弟焴急起收之
得詩文如千篇今所傳春樹草堂集也
李念慈字劬菴涇陽人順治戊戌進士初授推官改
知縣緣逋賦事罷歸康熙十三年滇逆作亂大兵
駐荆襄念慈捧檄入楚以儹運有勞再補天門知
縣十七年舉博學宏詞科復報罷遂絶意仕進念
慈好吟咏詩酒唱酬一時諸名士皆傾倒所歴幕
府爭延禮為上客揮毫潑墨灑如也少拂意立去
之著有谷口集
張調燮字元宰咸陽歲貢生嗜學能文著有秋水編
行世
王豫嘉字建侯扶風人順治辛丑進士改庶常歴官
至翰林侍讀天性純孝年十四父病嘗藥惟謹入
史館父病漸劇豫嘉亟請假歸日夜侍奉衣不解
帶者幾二載父殁哀毁骨立服闋赴補安輿迎母
張於京邸張思鄉旋復告歸母卒居喪盡禮乙卯
王輔臣兵變關陜大震大學士熊賜履詣直廬握
手問策豫嘉曰賊無能為使其長驅出棧直趨長
安則成敗未可知今卷旗返平涼不過為自守計
此成擒耳因為借箸陳扼塞控禦策旬月果平生
平砥廉隅維風俗博極典籍長於書法所著有詩
古文詞甚富
李柏字雪木郿縣人九歲失怙事母至孝雖備歴艱
辛而色養不衰初入邑庠食餼後避荒居洋縣入
太白山中屏跡讀書者數十年其學貫穿百家勃
窣理窟與朝邑李楷富平李因篤齊名稱關中三
李性恬淡甘貧樂志自制府以下咸慕其才希一
顧以為重同邑馮雲程事母至孝稍長治舉子業
有聲順治戊子以選拔入成均授賓州判甫半載
即以病乞歸里與李柏相得日徜徉山水間倡和
甚適性剛介閭里有不平事必昌言力持之嘗自
詫曰予一身無長物止餘勁骨少許耳無子一女
適徵士李顒子愼言晚年恒寓居二曲云
孫枝蔚字豹人三原人性豪宕敦氣節博學工詩明
末逆闖踞關中枝蔚感激時勢謀結鄉曲諸豪士
起義討賊卒不果後遂南遊吳下流寓䢴關以詩
酒自娛徧交吳越諸名宿筆牀硯匣倡和無虚日
康熙十七年舉博學宏詞入都以年老求免試不
許及試被落南歸會
詔下吏部令視與試諸人有年高學贍者授京銜以寵
其行部擬初授正字
特授内閣中書舍人以歸枝蔚為詩沈雄竒古興至即
書不事彫飾而意致灑如其自命在韓杜蘇杜諸
公間餘子不屑也所著有溉堂集如干卷
李因篤字子德富平人年十一為邑諸生丁明季之
亂遂謝去肆力為古文辭尤長於詩歌嘗遊長安
倣少陵作秋興詩八首見者多擊節時往來秦晉
間過從悉知名士崑山顧炎武其尤也康熙十七
年
詔集諸儒纂修明史廷臣以因篤名上十八年授翰林
院檢討未兩月即疏乞終養疏略曰臣母年踰七
旬屬歲多病隨經具呈吏部吏部謂稱親援病恐
有推諉竊思已病或可偽言親老豈容假托臣雖
極愚不肖詎忍藉口所生指為推卸之端臣仰圖
報君俯迫諗母欲留不可欲去未能瞻望
闕廷進退維谷疏三十七上始允歸抵家後寢食湯
藥每事躬親越五年母殁遂不復仕性敏絶博極
羣書又好汲引後學問字者無虚刻或有過必婉
詞規勉未嘗以聲色加人顧炎武嘗集杜句題贈
云文章來國士忠厚與鄉人蓋實錄也生平著述
甚富有文集十五卷詩集三十五卷廣韻正四卷
行世
劉汸字學海三原人幼聰穎讀書一過輒記長益奥
衍學使吕雲藻薦於
朝徵之不起所著有簷曝瑣言八卷蓬忩雜詠十卷
劉爾□字雪石中部人十歲能屬文博極羣書結廬
西山之唐峪洞率妻子力耕自給歴二十年徵隠
逸不就又徵博學宏詞仍力辭不赴會延守陳天
植延爾□與安塞貢生韓一識同修郡志詞理簡
嚴論者稱美韓亦有文名其才識與爾□相伯仲
云
康乃心字太乙郃陽人少善屬文試輒冠其曹工詩
甫脱稿即遠近傳播居恒敦孝友慕節義進退辭
讓一以古聖賢為凖康熙乙卯舉於鄉庚辰春試
不第諸大臣欲薦之固辭歸里四十二年
大駕西巡駐潼關問關中經明行修之士韓城劉蔭樞
以乃心名奏
上首肯久之家素貧與諸弟侄同居食指六十餘人朝
夕拮据而意致灑如嘗慨前賢遺跡湮廢為樹碑
作傳記無虚日著有毛詩箋莘野集太乙子韓城
平遙志若干卷生平與咸寧歲貢楊生芝交最洽
生芝字時發亦學行兼優之士也
李國瑾字玉衡府谷舉人由寧州學正陞國子監典
簿貧不能買書日取國學經史板摩娑讀之手爪
盡黑久而淹貫為世名儒嘗居佛寺日惟炊俸米
一飯冬夜無火與一老僕共披敝裘而坐著有石
花魚賦甚佳終大理司務
陜西通志卷六十三
