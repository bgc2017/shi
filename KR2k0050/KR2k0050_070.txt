陜西通志卷七十
陵墓一
橋山風埠傳於掌故驪隧異原仁暴異趨漢唐園邑
營建合度君德可傳祭告守護從葬諸臣佳城星布
纍纍北邙殘碑僵仆如彼三良黃鳥斯賦達觀解弢
朝陽晞露作陵墓志第二十六
西安府長安縣
周穆王陵在縣西南二十五里張恭村(宋敏求長安志)
杜伯墓在長安下杜城東南(馮志)在長安下杜清明
渠邊相傳秋水暴漲其墓遂開人見其石槨四隅
有石柱以鐵索繞之及水落仍封俗謂有玉皇閣
者誤(賈志)
樗里子墓在漢長安城中唐獨孤寔撰墓志張誼
書(馬志)樗里子卒葬於渭南章臺之東曰後百歲當
有天子之宫夾我墓樗里子疾室在於昭王廟西
渭南隂鄉樗里故俗謂之樗里子至漢興長樂宫
在其東未央宫在其西武庫正直其墓秦人諺曰
力則任鄙智則樗里(史記樗里子傳)武庫北舊樗里子葬
於此(水經注)隋文帝遷都大興城增修樗里子之墓
(雍錄)
漢杜子夏墓在長安北四里(府志)杜子夏葬長安北四
里臨終作文曰魏郡杜鄴立志忠欵犬馬未陳奄
先草露骨肉歸於后土氣魂無所不之何必故邱
然後即化封於長安北郭此焉宴息及死命刻石
埋於墓前種松栢樹五株(西京雜記)
唐恭懿太子佋墓在縣西南二十里(縣志)在高陽原(宋敏)
(求長安志)
凉國公李抱玉墓在長安縣杜永村顔其卿書碑
猶存(馬志)
元蕭貞敏公㪺墓在城南五十里子午鎮(縣志)
明姚太僕顯墓在城南吉家邨(縣志)
邵通判璋墓在城北講武里從子芰同死節從葬
(縣志)
楊莊敏鼎墓在城南塔坡子孝廉時敷六世孫知
縣復亨祔(縣志)
鄒總憲昊墓在城南第五橋(縣志)
何總督棟墓在城南十里木塔里王用賓志其墓
(縣志)
劉武襄尚文墓在城西三橋鎮(縣志)
馮同知友墓在城西南木塔里李維楨表其墓(縣志)
馮恭定從吾墓在城南姚希孟撰神道碑(縣志)
晉知縣調元墓在長安江村里調元以守城贈兵
備副使(賈志)
王府尹鶴墓在城南木塔里横岡五爻(縣志)
楊烈婦劉氏墓在城南(縣志)
王烈婦晉氏墓在城西南(縣志)
朱烈婦晉氏墓在城西北(縣志)
本朝梁都督孟玉墓在灃水西(賈志)
(附迷冡)周秦襄公墓宋太宗朝長安民於壊塜得古
銅鼎狀方而四足古文十六字人莫曉命杜鎬考
其事曰武王都鄷鎬平王東遷以岐豐之地賜秦
哀公篆曰岐陽錫公必秦哀公之墓也後得折碑
果然(山堂考索)平王賜地時係襄公疑襄哀二字之訛
(圖書集成按史記秦始皇本紀襄公葬西垂應不在長安境今云襄公墓在長安有折碑何也姑)
(存以俟考)漢廢后薄氏墓孝景薄皇后無子立六年
廢廢後四年薨葬長安城東平望亭南(漢書外戚薄后傳)
(按平望亭在長安故城外仍在今長安界)趙王友墓友以諸吕女為
后弗愛愛他姬諸吕女妬怨去讒之於太后太后
怒召趙王幽死以民禮葬之長安民冡次(史記吕后本紀)
卭成侯王奉光墓孝宣王皇后父奉光封卭成
侯元帝二年薨諡共侯葬長門南置園邑二百家長
丞奉守如法(漢書外戚孝宣王皇后傳)北周蕭都督泰墓公
諱太(周書南史並作泰避周太祖諱作太)蘭陵人天和二年都督蔡
州諸軍事薨於蔡鎮五年十一月葬於長安北原
(庾信撰墓志)宇文顯和墓建德二年二月遷葬於長
安縣之洪瀆原(庾信撰墓志)温國公高緯墓後主緯
為周所獲封温國公至建德七年誣與穆提婆謀
反賜死大象末陽休之等請收葬葬長安北原洪
瀆川(北齊書幼主紀按周書建德六年十月誅温國公高緯且建德無七年齊書誤)
任城王高湝墓湝神武第十子於冀州募兵拒周
軍戰敗被擒至長安尋與後主同死隋開皇三年
表請葬湝及五子於長安北原(北史任城王傳)唐隐太
子建成墓在縣境(宋敏求長安志)太宗立追封建成為息
王謚曰隐以禮改葬詔東宫舊臣皆會帝於宜秋
門哭之(唐書宗室列傳按西内西一門為宜秋門太宗臨門而哭則其墓當在縣西)
信王望墓望玄宗子大歷九年十月薨其年十一
月葬於細柳原妃范陽盧氏祔焉(常衮撰墓志)新平
郡王嚴墓永泰元年二月新平郡王薨其年五月
七日遷窆於萬年縣龜川鄉細柳原王諱嚴元宗
孫奉天皇帝長子也(常衮撰墓志)騶虞縣子安附國
墓附國先出自安息父朏汗貞觀初率所部五千
餘人歸朝詔置維州即以為刺史附國封騶虞縣
開國子調露二年二月終於神都永隆二年二月
葬於雍州長安縣孝悌鄉之原(李至遠撰神道碑)中山
郡公李乂墓乂趙房子人爵中山郡開國公紫微
侍郎開元丙辰薨於京師宣陽里第贈黃門監考
行曰貞以其夏卜葬長安細柳原東北望帝京二
十有五里(蘇頲撰神道碑)韋貞公虛心墓虚心京兆杜
陵人東都留守以開元二十九年某月薨於東都
賜諡曰貞明年某月葬於京兆之高陽原祔先塋
(孫逖撰神道碑)茹將軍義忠墓義忠雁門人累遷忠武
將軍天寶元年六月薨於京兆長安縣太和里私
第即以其年七月葬於京兆長安縣永平鄉阿房
殿之墟(張賁然撰神道碑)李光弼母墓光弼母封韓國
太夫人二子節制皆一品葬長安南原將相奠祭
凡四十四幄時以為榮(唐書李光弼傳按李光弼父楷洛葬富平檀山兹)
(唐書云然豈以檀山為陪葬之塋不復啟祔歟)
咸寧縣
周秦昭襄王墓在霸陵(咸寧縣志)葬茝陽(史記秦始皇本紀)五十
六年秋昭襄王卒子孝文王立尊唐八子為唐太
后而合其葬於先王(秦本紀)括地志云在雍州新豐
縣西南三十五里以地計之當在咸寧界中(賈志按)
(芷陽在咸寧之東横亘數十里東接繡嶺南抵藍田如秦宣太后葬芷陽驪山去新豐縣十四里則)
(在臨潼界矣秦悼太子葬芷陽而括地志云在藍田縣西六里則在藍田界矣故分載各縣云)
秦孝文王夀陵即夀陵在通化門外(賈志)孝文王葬
夀陵(史記秦始皇本紀)始皇七年莊襄王母夏太后薨孝
文王后曰華陽太后與孝文王會葬夀陵莊襄王
葬芷陽故夏太后獨别葬杜東曰東望吾子西望
吾夫後百年旁當有萬家邑(吕不韋傳)正義曰孝文王
陵在雍州萬年縣東北二十五里索隐曰地理志
云京兆霸陵縣故芷陽案在長安東也夏太后陵
在萬年縣東南二十五里(本傳註)
秦莊襄王陵在通化門外今青門大冡是或曰韓
信塜非也(賈志)莊襄王葬茝陽(史記秦始皇本紀)索隐曰葬
芷陵正義曰括地志云莊襄王陵在雍州新豐縣
西南三十五里俗亦謂為子楚始皇陵在北亦謂
為見子陵(本紀注)霸水東逕子楚陵北皇甫謐曰秦
莊王葬於芷陽之麗山京兆東南霸陵山劉向曰
莊王大其名立墳者也戰國策曰莊王名子楚故
世人猶以子楚名陵(水經注)京城東有塜極高大俗
謂吕不韋冡以其銳上亦謂之尖塜咸亨初布政
坊法海寺有英禪師言見鬼物云秦莊襄王過其
舍求食自言是其冡而後代人妄云不韋也(隋唐嘉話)
尖塜兩京道里記曰在通化門東二里皇覽云是
吕不韋冡三輔舊事云是子楚母塜皆非也其冡
制度廣大豈人臣所宜據韋述兩京記則秦襄王
夀陵也(宋敏求長安志)始皇十九年太后薨諡為帝太后
與莊襄王會葬芷陽(史記吕不韋傳)
秦二世皇帝陵在宜春苑南(咸寧縣志)趙高以黔首葬二
世杜南宜春苑中(史記秦始皇本紀)正義曰括地志云陵
在雍州萬年縣南三十四里(本紀注)
漢文帝霸陵漢文帝陵陜西咸寧縣祭(會典)在白鹿原
東北厓去城四十里(咸寧縣志)帝治霸陵皆以瓦器不
得以金銀銅錫為飾不治墳欲為省母煩民後七
年六月帝崩遺詔曰霸陵山川因其故母有所改
(史記孝文帝本紀)應劭曰因山為藏不復起墳山下川流
不遏絶也就其水名以為陵號皇甫謐曰霸陵去
長安七十里(本紀注)霸水左合滻水歴白鹿原東即
霸川之西故芷陽矣史記秦襄公葬芷陽者也是
謂之霸上漢文帝葬其上謂之霸陵(水經注)白鹿原
亦謂之霸上漢文帝葬其上謂之霸陵王仲宣詩
曰南登霸陵岸迴首望長安即此也(元和志)霸陵在
霸水東去薄太后陵五里因山為墳道南有秦時
銅人十二董卓鑄以為錢餘二枚尚存即薊子訓
與老人摩挲銅狄處(賈志)竇太后後孝景帝六歲建
元六年崩合葬霸陵(史記外戚世家)
宣帝杜陵在府城東南咸寧地(賈志)元康元年春以
杜東原上為初陵更名杜縣為杜陵徙丞相將軍
列侯吏二千石訾百萬者杜陵(漢書宣帝本紀)初元元年
春正月孝宣皇帝葬杜陵(元帝本紀)杜陵在長安南五
十里(本紀注)帝在民間時好遊鄠杜間故葬此(三輔黃圖)
武帝治茂陵昭帝平陵宣帝杜陵邑皆取二千石
將相守陵故三陵多貴皆三萬戶至五萬戶(漢舊儀)
在府城東南一十五里許后陵亦近焉(馮志)孝宣王
皇后立四十九年永始元年崩合葬杜陵稱東園
(漢書外戚孝宣王皇后傳)杜陵之制正方詢之居人每方百二
十步據地六十畆四面去陵十餘步皆有觀闕基
址其東南數千步陪葬數十塚環拱森列大小不
等其北里許亂冡百餘自是以北直至城南東西
延亘高原之上纍纍皆是但不知其名耳(宋敏求長安志)
(按會典歴代帝王陵寢漢宣帝陜西長安縣祭蓋沿舊制實咸寧地也)
薄太后南陵在府城東南三十五里(關中陵墓志)地稱
南霸陵(賈志)薄太后景帝前二年崩葬南陵以吕后
會葬長陵故特自起陵近孝文皇帝霸陵(史記外戚世家)
索隐曰按廟記云在霸陵南十里故謂之南陵按
今在長安東滻水東原上名曰少陵蓋在霸陵西
南故曰東望吾子西望吾夫是也正義曰括地志
云南陵故縣在雍州萬年縣東南二十四里漢南
陵縣本薄太后陵邑陵在東北去縣六里(世家注)薄
太后南陵在白鹿原(咸寧縣志按汝州志郟縣薄姬墓在城東薄姬堡明李)
(宜培碑記云邑東三十里薄姬冡相傳為漢文帝母薄太后前輩每指太后母家在隔溪相望處此)
(盖附會之辭當以史記為斷)
衛皇后陵在邑東南桐柏鄉(咸寧縣志)后遭巫蠱事自
殺黃門蘇文姚定漢輿置公車令空舍盛以小棺
瘞之城南桐柏(亭名)宣帝立乃改葬追諡曰思后置
園邑三百家長丞周衛奉守焉(漢書外戚傳)師古曰葬
在杜門外大道東以倡優雜伎千人樂其園故號
千人聚其地在今長安城内金城坊西北隅是(外戚)
(傳注)
許后少陵宣帝后許氏早崩葬杜陵南園謂之少
陵(咸寧縣志)后立三年而崩諡曰恭哀皇后葬杜南是
為杜陵南園(漢書外戚傳)師古曰即今所謂小陵者去
杜陵十八里(外戚傳注)少陵原南接終南北至滻水西
屈曲六十里入長安縣界即漢鴻固原也(宋敏求長安志)
宣帝既建杜陵即縣南葬許后故其地乂號少陵
原凡宜春下苑即少陵地也(雍錄)本鳳棲原以葬后
起陵遂曰少陵原陵在司馬村東(趙崡遊城南記)陵在咸
寧縣司馬村其陵比杜陵差小謂之小陵俗又訛
為少陵唐杜甫居少陵即此後世因陵在司馬村
遂傳為大司馬霍光塜非也(馬志)
淮隂侯韓信墓在古長安城東三十里新店墓前
有廟(馬志)今在霸城計去未央四十里其陵墓志所
載霸東者非也(縣志)
舞陽侯樊噲墓在神禾原(縣志)長安待賢坊隋北領
軍大將軍史萬歲宅其宅初常有鬼怪居者輒死
萬歲不信因即居之夜見衣冠甚偉来就萬歲萬
歲問其由鬼曰我漢將軍樊噲墓近君居厠常苦
穢惡幸移他所必當厚報萬歲許諾因責殺生人
所由鬼曰各自怖而死非我殺也乃掘得骸柩因
為改葬後夜又来謝曰君當為將吾必助君後萬
歲為隋將每遇賊便覺鬼兵助己戰必大捷(兩京記)
樊噲墓在樊川南原上(馬志按南陽府志樊噲墓在舞陽縣城北三十里)
(樊村孟津縣志樊噲墓在相留樊山下滎陽縣志將軍塜即樊噲葬處盖因噲當日侯封因疑葬地)
(當與舞陽相近但考噲功成後終老長安未嘗之國宜樊川原上至今坵壠依然也又元馬臻徐州)
(詩序云州有三百六十山樊噲墓凡七處未知孰是則又因噲生于沛沛徐壤錯遂多疑塜耳其城)
(固雒南兩志及濟南府志云皆有噲塜者尤不足據)
滕文公夏侯嬰墓在咸寧縣東臨灞水(賈志)索隠曰
三輔故事曰滕文公墓在飲馬橋東大道南俗謂
之馬塜博物志曰公卿送嬰葬至東都門外馬不
行掊地悲鳴得石槨有銘曰佳城鬱鬱二千年見
白日吁嗟滕公居此室乃葬之(史記夏侯嬰傳注)馬冡東
臨灞水(宋敏求長安志)長安圖曰漢時七里渠有飲馬橋
夏侯嬰冡在橋南三里(長安志注)
丙丞相吉墓在鮑陂南原俗呼塌塜(縣志)丙吉墓在
府城東南三十里新庄村(賈志)邴吉墓在萬年縣南
二十里(宋敏求長安志)
富平侯張安世墓在城南八里(縣志)
江都相董仲舒墓在城内臙脂坡下(縣志)蝦蟆陵在
萬年縣南六里韋述西征記本董仲舒墓李肇國
史補曰昔漢武帝幸芙蓉園即秦之宜春苑也每
至此墓下馬時人謂之下馬陵歲月深遠誤傳為
蝦蟆耳(宋敏求長安志)墓去長安故城二十里武帝幸芙
蓉園過此下馬一時文士罔不下馬故名(馬谿田集按)
(下馬陵在西安府城内渭南縣志亦載有董墓非也至通許縣志謂邑有仲舒岡岡上有祠祠北為)
(墓者尤非)
御史大夫蕭望之墓在城東南五里(馬志)古城春明
門外(宋敏求長安志)望之東海蘭陵人徙杜陵望之死天
子追念不忘每歲時遣使者祠祭望之冡終元帝
世(漢書蕭望之傳按明一統志云望之墓一在沂州一在西安但漢書本傳云徙杜陵又天子)
(歲時遣使祠祭則冡在都下可知)
吳博士章墓在龍首原(縣志)云敞平陵人師事同縣
吳章莽秉政章坐腰斬磔尸東市門敞時為大司
徒掾自劾吳章弟子收抱章尸歸棺斂葬之(漢書云敞)
(傳)在龍首山南慕嶺上(府志)
洛女冡在咸寧縣洛女陂(府志)洛女陂在萬年縣東
十五里三輔舊事曰洛女冡南有洛陂俗號洛女
陂(宋敏求長安志)
隋尚書左僕射趙芬墓在城南少陵原之中兆村俗
呼太伯冡今殘碑在毋驕塾(賈志)開皇中表乞骸骨
歸於家後數年卒上遣使致祭鴻臚監護喪事(隋書)
(本傳)
弘義明公皇甫誕墓在鳴犢鎮墓碑于志寧撰歐
陽詢書今在碑洞(縣志)
梁羅墓在杜曲志銘云大業四年葬於京兆郡山
北鄉樊川之岡(縣志)
唐武皇后敬陵在咸寧縣東四十里(馮志)玄宗貞順皇
后武氏恒安王武攸止女進冊惠妃其禮秩比皇
后薨年四十餘贈皇后及諡葬敬陵(唐書后妃列傳)
韋太后福陵在咸寧縣東北二十里(賈志)穆宗宣懿
皇后韋氏失其先世生武宗長慶時冊為妃武宗
立追冊為皇太后上尊諡有司奏太后陵宜别制
號帝乃名所葬園曰福陵既又問宰相葬從光陵
與但祔廟孰安奏言神道安於靜光陵因山為固
且二十年不可更穿福陵崇築已就臣等請奉主
祔穆宗廟便(唐書后妃列傳)
鼂太后慶陵在府城東二十五里咸寧地(賈志)宣宗
元昭皇后鼂氏不詳其世大中中薨贈昭容后生
鄆王及即位是為懿宗追冊為皇太后上尊諡自
建陵曰慶陵(唐書后妃列傳)
王太后安陵在城東二十五里(縣志)懿宗恭憲皇后
王氏生夀王而卒王立是為昭宗追號皇太后上
諡祔主懿宗室即故葬號安陵(唐書后妃列傳)
王太后夀陵在城東北二十五里(縣志)懿宗惠安皇
后王氏咸通中冊號貴妃生普王七年薨十四年
王即位是為僖宗追尊皇太后冊上謚號祔主懿
宗廟即其園為夀陵(唐書后妃列傳)
靖恭太子琬墓在霸陵東(縣志)咸寧縣霸橋東原三
里(府志)在見子西原中宗常幸見子陵獵今按霸橋
近東三里有大陵鄉俗語誤呼為建子陵(宋敏求長安志)
昭靖太子邈墓在東門北(府志)在細柳北原上(宋敏求長)
(安志)
昇平公主墓在少陵原(縣志)
咸宣公主墓在縣東南龐留(縣志)
杜萊公如晦墓在府城南三十里咸寧縣地司馬
村(府志)在萬年縣南三十里(宋敏求長安志按鄢陵縣志杜如晦墓在縣)
(南一里山東通志杜如晦墓在萊蕪縣西南十里俱屬傳疑)
秘書監顔師古墓在縣南二十里(宋敏求長安志)師古京
兆萬年人貞觀十九年卒謚曰戴(唐書本傳)從太宗征
高麗卒葬長安城南(關中陵墓志按今地在咸寧界)
撥川王論弓仁墓在趙村(縣志)張曲之西趙村有論
弓仁墓張說為碑今亡村中有石翁仲二疑是仁
墓上物(趙崡遊城南記)仁葬趙村有張說碑已毁獨題額
尚在(賈志)開元十一年薨於位制贈為撥川王稱故
國本其志也十二年詔葬於京城之南懷遠人也
有命國史立碑表墓(張說撰神道碑)碑已毁仆字無存者
(關中陵墓志)
贈太保郭敬之墓在城南二十里(縣志)天寶三年終
於京師常樂里之私第夫人平原郡君向氏天寶
十三載合祔於京兆少陵原公之子子儀追贈亡
考太保亡妣魏國夫人(苗晉卿撰神道碑)高望之西北有
仇士良郭敬之昇平公主三碑皆當在十餘里内
(趙崡遊城南記)在咸寧縣郭莊神道碑今不存(關中陵墓志)
贈都督王君&KR0930;墓在城東(縣志)在萬年縣東界滋水
驛東道北(宋敏求長安志)初凉州有回紇契苾思結渾四
部怨君&KR0930;其黨護輸等思復怨會君&KR0930;至甘州護
輸兵發君&KR0930;引帳下力戰兵盡乃死輸欲以尸奔
吐蕃追兵至乃棄尸去帝痛惜之贈特進荆州大
都督以喪還京師官護其葬詔張說刻文墓碑帝
自書以寵之(唐書王君&KR0930;傳)飾柩玉關歸魂上國以十六
年十月詔葬於萬年縣見子之原(張說撰神道碑按長安志引)
(兩京道里記云君&KR0930;開元中任凉州都督死王事招魂葬此據本傳及說碑則已奔喪還京非招魂)
(也)
蕭長史灌墓灌嵩父也在趙村北墓碑乃明皇題
額嵩别葬張曲(賈志)公為渝州長史太夫人有疾公
因吏入計扶侍還京及扳輿長税扶杖不起永淳
元年八月寓居懷縣終於苫盖夫人京兆韋氏以
長夀元年十月逝於京師二年合葬於少陵原之
先塋(張說撰神道碑)趙村西為高望有蕭嵩父灌墓碑張
說撰梁升卿書(趙崡遊城南記)
柳侍御鎮墓先夫人盧氏元和元年棄代於永州
明年安祔於京兆萬年鳳栖原先侍御史府君之
墓(柳宗元撰母盧夫人歸祔志)子厚皇考諱鎮以事母棄太常
博士復拜侍御史號為剛直子厚以元和十四年
卒十五年歸葬萬年縣先人墓側(韓愈撰柳宗元墓志)宗元
墓碑沈傳書在鳳栖原今碎(縣志按山西通志云宗元墓在臨晉縣)
(南七十里誤)
渾忠武王瑊墓在鴻固原(縣志)在萬年縣西南十五
里(宋敏求長安志)貞元十五年葬太師於萬年縣洪固原
太常跡其功德諡曰忠武(權德輿撰神道碑)侃大父諱瑊
朔方副元帥咸寧王贈太師長慶中上追顯咸寧
功德授公右龍武軍倉曹參軍歴義昌軍節度使
五年秋以疾聞明年薨葬於京兆府萬年縣洪固
鄉貴胄里(路巖撰渾侃神道碑按臨潼志云瑊墓在縣西南十五里延安志云瑊墓在)
(宜川縣北八十里馮志賈志於臨潼宜川兩縣俱載馬志則兩疑之而謂在咸寧西南十五里考鴻)
(固原在縣治東南今曰西南者誤也臨潼宜川俱無可憑咸寧則有兩神道碑為足據也)
宋陳員外漢卿墓歐陽修撰墓志云故尚書比部員
外郎陳君卜以至和二年葬於京兆府萬年縣洪
固鄉神禾原(縣志)
明秦愍王樉墓在府城南三十里鴻固原上妃鄧氏
愍烈妃王氏祔(府志)隐王尚炳僖王志堩懷王志均
墓俱在府城南鴻固原(馮志)昭王秉欆墓亦在鴻固
原(縣志)
秦康王志&KR2318;墓在府城南四十里少陵原(馮志)子惠
王公錫墓祔(縣志)
秦簡王誠泳墓在韋曲原定王惟焯墓祔(府志)
秦宣王懷埢墓在城南高望原靖王敬鎔敬王宜
澏肅王宜漶景王存機墓俱在焉(府志)
永興懿簡王尚烈墓在城南高望原保安懷僖王
尚煜墓亦在焉(府志)
興平恭靖王尚烐墓在府城南三十里鳳栖原(馮志)
永夀懷簡王尚灴墓在城南鴻固原(府志)
宜川莊靖王志堢墓在府城東南三趙里(馮志)
臨潼惠簡王公銘墓在韋曲原(府志)後以孫昭王進
襲追封秦王改謚曰安(賈志)
郃陽惠恭王公鏜墓在韋曲西(縣志)
汧陽端懿王公鏳墓在珍珠原(縣志)
邢侍郎簡墓在八里村(縣志)在府城南五里(府志)
張侍郎鼎墓在韋曲里(縣志)
雍端惠泰墓在皇子陂下有碑(縣志)在府城南二十
里泰南京戶部尚書(馮志)
劉尚書璣墓在韋曲里(縣志)在府城南(賈志)
張侍郎鸞墓在慈恩寺左(縣志)
胡尚書汝礪墓在慈恩寺左(縣志)
管巡撫楫墓在珍珠原北(縣志)
曹巡撫蘭墓在黃渠東陂下(縣志)
劉尚書儲秀墓在府城東北龍首原(縣志)
胡侍郎侍墓在慈恩寺左(縣志)
潘侍郎民墓在潘家莊(縣志)在府城南(賈志)
許總憲宗魯墓在曲江東北(縣志)
王少保用賓墓在曲江西涯祔其父知府懋側(縣志)
在府城南曲江側用賓南京吏部尚書(馮志)
盧尚書紳墓在城東南(縣志)
黃知府扆墓在城南金滹沱(縣志)
朱中尉敬鑉墓在曲江北(縣志)有碑題曰志川先生
墓(賈志)
朱中尉誼㳆墓在延興門有碑題曰子斗先生墓
(賈志)
呼延主事恭墓在三兆村(縣志)
王總督國楨墓在長樂坡(縣志)
崔侍郎爾進墓在曲江西與郃陽王墓相直(縣志)
張知府鳳翼墓在北十里鋪(縣志)
周布政傳誦墓在城東北祔父主事宇墓側(縣志)
文光祿翔鳳墓在曲江東南(縣志)
熊知州萬騰墓在慈恩寺北(縣志)
曹給事代之墓在滻水東孝子嶺(縣志)
韓中書在墓在慈恩寺北党崇雅志子僉事文鏡
祔(縣志)
朱孝子藴竒墓在鴻固原(縣志)
吳孝子光先墓在韋曲里(縣志)
陳孝子福論墓在鳳栖原北黃家鼎題碑楊特生
志(縣志)
本朝霍尚書達墓在草場坡北(縣志)
張襄壯侯勇墓康熙二十三年卒二十四年葬於
咸寧縣東南鳳栖原(王弘撰撰墓志)康熙四十四年
賜塋匾曰秦隴真純聫曰秦山隴水家聲舊真德純心
世澤長(洋縣志)
席參政藴德墓在北村西賈漢復撰墓志(縣志)
熊員外惟紓墓在焦邨王功成志(縣志)
趙通判景清墓在三兆村東(賈志)
尚提督宣墓康熙四十有四年告歸里又五年卒
葬城南鳳棲原新阡(張文煥撰墓志)
楊烈婦席氏墓在城東南沙坡村有梁熙表墓碑
(賈志)
(附迷冡)漢孝武陳皇后墓后退居長門宫後數年廢
薨葬霸陵郎官亭東(漢書外戚陳皇后傳)史皇孫墓故渠
東逕奉明縣廣城鄉之廣明苑南史皇孫及王夫
人葬於郭北宣帝遷苑南史皇孫王夫人卜以為
悼園盖園民千六百家立奉眀縣以奉二園園在
東都門(水經注)思成侯王迺始墓史皇孫王夫人
父迺始本始四年病死後三歲追諡曰思成侯歲
餘博平君薨諡曰思成夫人詔徙思成侯合葬奉
眀顧成廟南置園邑長丞(漢書外戚傳)師古曰本號廣
明故戾太子傳云皇孫及王夫人皆葬廣明其後
以置園邑奉守改曰奉明(外戚傳注)都成侯金安上
墓安上日磾弟倫子封都成侯至建章衛尉薨賜
冡塋杜陵謚曰敬侯(漢書金日磾傳)魏其侯竇嬰墓水
經注故渠又東經魏其侯墓南似在今咸寧縣地
(府志)今無考(縣志)更始劉聖公墓更始為赤眉所殺
故侍中劉恭夜往取而埋之光武使司徒鄧禹收
葬扵霸陵縣(水經注)在今萬年縣東北(後漢書鮑永傳注)
北周齊郡公彪墓彪高帝曾孫封青州齊郡公保
定四年薨於長安私第以某年月日葬於少陵原
曾孫同州刺史得照思傳祖德是用勒銘(楊烱撰神道碑)
將軍侯莫陳道生墓道生朔州武川人贈驃騎
大將軍夫人拓拔氏天和五年六月薨即以其年
十月同葬於京兆洪原鄉(庾信撰墓志)安平縣公崔
說墓說(周書作訦)博陵人封安平縣公建德四年正月
薨於長安永貴里其年二月葬於京兆平原鄉之
吉遷里(庾信撰神道碑)懷德郡公吳明徹墓明徹兖州
(集作南州)秦郡人拜大將軍懷德郡開國公大象二年
七月奄然賓館寄瘞於京兆萬年縣東郊(庾信撰墓志)
唐永穆公主墓德宗元妃韋氏京兆人母曰永
穆公主元和四年四月薨詔葬於萬年縣上好鄉
洪平原(白居易撰墓志)贈禮部尚書徐齊耼墓公東海
郯人八歲工文太宗召試詞賦稱神童高宗悉命
皇子受業坐事徙欽州歲餘殁上元三年歸葬於
少陵原子堅景龍中禮部侍郎廼刊石立頌(張說撰神)
(道碑)東海郡公徐堅墓堅家吳興徙族入雍今為
馮翊人爵東海郡公集賢學士開元十七年薨於
長安攽政里私第與夫人故南陽郡夫人合葬於
萬年縣少陵原先塋(張九齡撰神道碑)贈刺史韋鈞墓
鈞杜陵人開元十一年終於漢州官舍贈邠州刺
史十二年遷窆萬年縣洪固鄉陪先塋(韓休撰神道碑)
韋尚書抗墓抗以刑部尚書鎮洛開元十四年八
月薨於洛以某年月日卜葬京城東南少陵原(蘇頲)
(撰神道碑)明威將軍柳嘉泰墓嘉泰河東解人明威
將軍上柱國開元二十七年終於長安開化里歸
窆於萬年洪固之原(郭訥撰神道碑)李太守少康墓少
康高祖五代孫幼孤孝稱親黨天寶元年改宋州
為睢陽命公為太守三年薨明年某月遷宅於京
兆見子原先塋(獨孤及撰神道碑)楊慎矜父隆禮墓華
隂人墓在少陵原天寶六載封域内草木皆流血
慎矜令浮屠史敬思禳之退朝祼而桎梏於叢棘
間如是數旬而流血不止(唐書五行志)左金吾將軍
閻用之墓用之立德曾孫夫人崔氏俱權窆少陵
原廣德中卜葬於故原吉合祔焉(獨孤及撰墓志)左衛
大將軍白道生墓道生終於左衛大將軍其子元
光以永泰元年遷窆於萬年縣鳳栖原(于益撰神道碑)
郭子儀妻王氏墓王氏唐元輔汾陽王之伉儷封
霍國夫人大歷十二年終於平康里之私第葬於
萬年縣鳳栖之原(楊綰撰神道碑)左驍衛將軍馬實墓
實先扶風人拜左驍衛將軍貞元十四年七月終
於京師常樂里之私第以某年葬於京兆萬年縣
洪固鄉延信里司馬村之少陵原(歐陽詹撰墓志)姚貞
公南仲墓南仲吳興武康人貞元十六年為右僕
射十九年薨於宣平里第天子廢朝悼歎俾中貴
人弔祠追命為太子太保夫人河南縣君元氏先
公而殁嗣子兖奉公之喪與夫人之殯合祔於少
陵原黃渠里(權德輿撰神道碑)校書郎李觀墓觀年二
十九客死於京師其友崔弘禮買地以葬之於國
東門之外七里鄉曰慶義鄉原曰嵩原昌黎韓愈
其友人也書石以誌之(韓愈撰墓志)予客長安得退之
李元賓墓銘段季展書校印本無崔弘禮葬之國
東門外七里之事(邵博聞見後錄)武威郡王王榮墓榮
先太原人家於上京封武威郡王元和二年薨於
道政里私第来年棲神於鳳城東南龍首原先靈
之左(戴少年撰神道碑)驃騎大將軍論惟賢墓惟賢高
祖於高宗朝歸國因家京兆惟賢授驃騎大將軍
元和四年終於靜恭里私第其年葬於萬年縣洪
固鄉之古原(吕元膺撰神道碑)襄陽郡王路應墓公諱
應冀公之嫡子封襄陽郡王元和六年薨於東都
明年葬京兆萬年少陵原夫人鄭氏祔(韓愈撰神道碑)
王員外端墓端太原人歷官工部員外以季子紹
兵部尚書故再有追錫葬於萬年縣鳳栖原(權德輿撰)
(神道碑)紹秦將翦之後居太原拜兵部尚書元和九
年薨十年奉窀穸於萬年縣之洪固鄉以夫人李
氏祔(李綘撰神道碑)辛節度秘墓秘昭義節度元和十
五年薨贈尚書左僕射夫人裴氏先公卒時將葬
公歎曰人之居無常而墳墓因焉吾家之兆及於
四代三卜矣他日吾死亦遂葬而無用遷焉遂定
於萬年縣洪原鄉少陵原及將亡為文自志其墓
(牛僧孺撰神道碑)田節度布墓布弘正子魏博節度以
兵亂自刎天子壯其節贈尚書左僕射長慶二年
葬於萬年縣白鹿原(庾承宣撰神道碑)岐陽公主墓岐
陽公主下嫁杜氏開成二年薨於汝州喪至京師
三年某月日宣冊諡曰莊淑大長公主祔葬於萬
年縣洪源鄉少陵原尚書先塋(杜牧撰墓志)武昌縣
子史用誠墓用誠河南人封武昌縣開國子太和
四年薨於昇平里粤二月葬京兆萬年縣長樂鄉
宋侯之西原(奚敬元撰神道碑)牛丞相僧孺墓大中二
年十月薨於東都别墅其年葬少陵南(杜牧撰墓志)
韋節度正貫墓正貫京兆人嶺南節度薨於位祔
葬少陵原之世墓(蕭鄴撰神道碑)宋兵馬鈐轄种世衡
墓世衡國之勞臣也慶歷五年正月七日啟手足
神志不亂其子卜葬京兆萬年縣之神禾原(范仲淹撰)
(墓志)
咸陽縣
周文王陵文武成康陵俱陜西西安府祭(會典)在縣北
一十五里畢原上陵生蓍草衍易者恒取諸此(縣志)
馬融曰畢文王墓地名也駰按皇覽曰文王武王
周公冡皆在長安鎬聚東杜中(史記周本紀注)狄山文王
葬其所(山海經)文王葬畢畢西於豐三十里(竹書紀年)漢
書曰太子發上祭於畢下至於盟津畢文王墓近
鎬也(宋敏求長安志)畢之為地或云在渭之北或云在渭
之南其主渭北者則漢劉向言文武周公葬於畢
而師古釋之曰在長安西北四十里也長安西北
四十里即咸陽矣故元和志曰咸陽縣治畢原也
此皆以畢為在渭北者矣至其命為渭南者皇覽
曰文武周公冡皆在京兆長安鎬聚東杜中又曰
秦文王冡在安陵縣西北畢陌中大冡是也人以
為周文王冡者非也周文王冡在杜中按杜中即
杜縣之中也杜縣在鎬之東於唐長安縣為東南
二十里此說如不果謬則畢又在渭南也予取此
數說者而參求之長安有畢陌咸陽又有畢原則
原之為地亘渭南北有之故古記於畢皆著文武
葬地者因畢名兩出而亦兩傳也此其誤之所起
也若以人情言之文都豐武都鎬豐鎬於杜相屬
則皇覽謂文武葬於渭南者其理順也文王既葬
渭南則周公葬畢必祔文墓矣劉向傳臣瓚引汲
郡古文為據曰畢西於豐三十里則地為渭南甚
明安陵有大冡皇覽明指為秦文王墓安陵在咸
陽則渭北之文冡其不為周文而為秦文亦可據
矣又唐令狐亘疏曰周武葬於畢陌無邱壠之處
則武王所葬確在畢陌又可據矣通元和一志皆
李吉甫為之而周公之墓亦遂兩出一云在萬年
縣西南二十八里一云在咸陽縣北十三里則是
自相殊異可以見其不的矣予故知其展轉生誤
皆起於畢名之兩出也(雍錄按雍錄本史記注以為在渭南而漢書注則)
(云在渭北總之畢亘渭之南北一語確切不易後人所見不同遂致展轉辨詰然渭北咸陽之陵則)
(自唐宋以来祀典也定咸陽以遵王制登雍錄以資討論)
武王陵在文王陵北(縣志)正義曰括地志云武王墓
在雍州萬年縣西南二十八里畢原上(史記周本紀注)成
王元年夏六月葬武王於畢(汲冡周書)
成王陵在文王陵西南(縣志)在縣西北二十里(宋敏求長)
(安志)
康王陵在文王陵東南(縣志)在縣北十五里(宋敏求長安志)
成王陵盩厔分祭康王陵鄠縣分祭(賈志按鳳翔府志周康)
(王陵在麟遊縣西八十里乃括地志三輔黃圖雍錄明一統志等書俱云文武成康四陵在咸陽畢)
(郢原則康陵之不在麟明矣舊志云秦康公居雍高寢高寢鳳翔地生而居之殁而葬之康王之為)
(康公無疑也)
恭王陵在文王陵南(縣志)
周公旦墓在文王陵東(縣志)周公在豐病將殁曰必
葬我成周以明吾不敢離王既卒成王亦讓葬周
公於畢從文王以明予小子不敢臣周公也(史記魯世)
(家)正義曰括地志云周公墓在雍州咸陽北十三
里畢原上(世家注)在文王陵東今立廟於墓前(賈志)
太公望墓在文王陵東(縣志)禮記曰太公封於營邱
比及五世皆反葬於周鄭玄曰太公受封留為太
師死葬於周五世之後乃葬齊(史記齊世家注按皇覽吕尚冡在)
(臨淄縣城南去縣十里齊記補遺云公葬於周齊人思其德葬衣冠於此則臨淄定屬虛冡矣畿輔)
(志又云太公墓在東明縣南四十里郭家屯証以曲禮反葬之說更屬無稽)
八士墓在縣東五十里即一母四乳之八子(縣志)予
至咸陽縣東北五十里有八士墓稱南宫氏及觀
雍大記亦載其墓而父老尚傳誦云(薛應旂酉陽搜古竒編)
(按襄城縣志八士冡在縣北王落子南伯達堡未知孰是)
武安君白起墓在縣東五里杜郵亭武安君自刎
葬此而祠亦在焉(賈志按洛川縣志白起山韓城縣志華池俱有起墓考洛川)
(為起采地至華池則司馬靳與起同賜死杜郵因靳葬華池而起冡亦傅會於此要以杜郵者為是)
漢高帝長陵長陵在咸陽縣東三十里亦曰長山其
北有蕭城蕭何築以守長陵漢初徙關東豪族以
奉陵邑長陵茂陵各萬戶皆屬太常不隸於郡長
陵令秩千鐘陪葬諸臣蕭何張良曹參紀信在其
東(賈志)十二年四月甲辰高祖崩長樂宫丙寅葬長
陵(史記高祖本紀)皇甫謐曰長陵山東西廣百二十丈高
十三丈在渭水北去長安三十五里正義曰括地
志云長陵在雍州咸陽縣東三十里(本紀注)六年夏
六月城長陵(漢書高后本紀)張晏曰起縣邑故築城也師
古曰此說非也黃圖云長陵城周七里百八十步
因為殿垣門四出及便殿掖庭諸宫寺皆在中是
即就陵為城非止謂邑居也(本紀注)皇覽曰高帝吕
后山各一所(史記吕后本紀注)高后崩合葬長陵(外戚世家)關
中記曰高祖陵在西吕后陵在東漢帝后同塋則
為合葬不合陵也諸陵皆如此(世家注)關中記曰長
陵城有西北南三面東面無城陪葬者皆在東徙
關東大族萬家以為陵邑(宋敏求長安志)戚夫人墓在長
陵之東(馬志舊按會典漢高帝陵陜西涇陽縣祭盖沿志而地實屬咸陽也再漢中府志)
(西鄉縣東南二十五里有戚夫人墓俱不足辨姑以供後人之憑弔可矣)
惠帝安陵在咸陽東三十五里周之程邑也(賈志)漢
書云葬安陵皇覽曰山高三十二丈廣袤百二十
步皇甫謐曰去長陵十里去長安北三十五里(史記)
(吕后本紀注)關中記曰徙關東倡優樂人五千戶以為陵
邑善為啁戲故俗稱女啁陵也(宋敏求長安志)孝惠張皇后
廢處北宫孝文後元年薨葬安陵不起墳(漢書外戚傳)
昭帝平陵在咸陽縣東北一十三里(賈志)元平元年
六月壬申葬平陵(漢書昭帝本紀)臣瓚曰平陵在長安西
北七十里(本紀注)平陵去茂陵十里帝初作夀陵令
流水而已石槨廣一丈二尺長二丈五尺無得起
墳陵東北作廡長三丈五步外為小厨裁足祠祀
萬年之後掃地而祭(三輔黃圖)孝昭上官皇后凡立四
十七年建昭二年崩合葬平陵(漢書外戚傳昭按河南通志漢帝)
(陵在河南洛陽縣城東平落保昭帝崩於長安無葬洛陽之事其誤可知)
元帝渭陵在咸陽縣東北一十三里(賈志)永光四年
冬十月以渭城夀陵亭部原上為初陵詔曰安土
重遷黎民之性骨肉相附人情所願也頃者有司
緣臣子之義奏徙郡國民以奉園陵令百姓遠棄
先祖墳墓破産失業親戚别離人懷思慕之心家
有不安之意是以東垂被虚耗之害關中有無聊
之民非久長之策也詩不云乎民亦勞止迄可小
康惠此中國以綏四方今所謂初陵者勿置縣邑
使天下咸安土樂業亡有動搖之心布告天下令
明知之竟寧元年七月丙戌葬渭陵(漢書元帝本紀)服虔
曰陵未有名故曰初臣瓚曰渭陵在長安北五十
六里(本紀注)孝元王皇后建國五年二月癸丑崩三
月乙酉合葬渭陵(元后傳)孝元傅昭儀哀帝祖母也
哀帝即位為帝太太后後又更號為皇太太后元
夀元年崩合葬渭陵稱孝元傅皇后云哀帝崩王
莽秉政奏貶傅太后為定陶共王母元始五年莽
復言共王母前不臣妾至葬渭陵冡高與元帝山
齊懷帝太后皇太太后璽綬以葬不應禮禮有改
葬請發共王母冡歸定陶葬共王冡次既發冡崩
壓殺數百人公卿在位皆阿莽旨入錢帛遣子弟
及諸生四夷凡十餘萬人操持作具掘平共王母
冡(外戚傳)高陵南有定陶恭王廟傅太后陵元夀元
年傅后崩合葬渭陵潘岳關中記漢帝后同塋則
為合葬不共陵也恭王廟在霸城西北廟西北即
傅太后陵不與元帝同塋渭陵非謂元帝陵也盖
在渭水之南故曰渭陵也陵與元帝齊者謂同十
二丈也王莽奏毁傅太后冡周棘其處以為世戒
今其處積土猶高世謂之增墀亦謂之增阜又謂
之成帝初陵處所未詳也(水經注)
成帝延陵在咸陽縣西北一十三里(雍錄)建始二年
春閏正月以渭城延陵亭部為初陵綏和二年四
月己夘葬延陵(漢書成帝本紀)臣瓚曰延陵在扶風去長
安六十二里(本紀注)王莽時遣使壊渭陵延陵園陵
罘罳曰毋使民復思也又以黑色洿其周垣(三輔黃圖)
李成班偼伃失寵退處東宫至成帝崩充奉園陵
薨因葬園中孝成許皇后立十四年而廢在昭
臺歲餘還徙長定宫後九年賜藥自殺葬延陵交
道廐西(外戚傳)
哀帝義陵在咸陽縣西八里(雍錄)建平二年七月以
渭城西北原上永陵亭部為初陵勿徙郡國民使
得自安元夀二年秋九月壬寅葬義陵(漢書哀帝本紀)臣
瓚曰義陵在扶風去長安四十六里(本紀注)元始元
年詔義陵民冡不妨殿中者勿發(平帝本紀)
平帝康陵在咸陽縣西二十五里(賈志)元始五年冬
十二月葬康陵(漢書平帝本紀)臣瓚曰在長安北六十里
(本紀注)在興平原口(三輔黃圖)
七妃墓在縣東北一十五里(賈志按賈志及縣志俱列戚夫人墓後)
(而並無徵考未知漢代何帝之妃)
趙王如意墓在咸陽縣東北二十五里(賈志)在吕后
陵西(馬志)
蕭相國何墓在咸陽縣東北三十里(賈志)東觀漢記
云蕭何墓在長陵東司馬門道北百步正義曰括
地志云蕭何墓在雍州咸陽縣東北三十七里(史記)
(蕭相國世家注按蕭相國陪葬長陵則墓在咸陽信矣城固志又云何墓在縣西二里杜家□豈)
(因何在漢中日久其民思之而為起塜歟若河南通志及永城縣志並載蕭墓則傳聞異辭之故也)
平陽侯曹參墓在咸陽縣東北二十五里(賈志按參墓)
(賈志縣志俱云縣東北二十五里馬馮兩志及府志俱云三十五里)
綘侯周勃墓在咸陽縣東四十里(賈志)成國故渠逕
周勃冡南渠東南謂之周氏曲(水經注)
宣平侯張敖墓在長陵東(咸陽縣志)關中記曰張敖冡
在安陵東正義曰魯元公主墓在咸陽縣西北二
十五里次東有張敖冡與公主同域(史記張陳列傳注)五
嶽塜張敖冡也在安陵東三十里冡上有五嶽之
象人謂之五嶽冡(雍勝略按宋敏求長安志亦謂之五角冡)
馮都尉唐墓在咸陽縣東北八里(賈志按畿輔通志馮唐墓在)
(趙州南二里沙河店考史記馮唐本傳唐大父趙人父徙代漢興徙安陵漢代徙關中諸陵者即世)
(籍陵邑唐墓之在咸陽無疑也其趙州所傳或係唐祖墓耳至河南通志云唐墓在陳州東南四十)
(里者尤非)
揚大夫雄墓在咸陽縣(馮志)子雲天鳳五年卒葬安
陵陂上所厚沛郡桓君山平陵如子禮弟子鉅鹿
侯子芭共為治喪諸公遣世子朝郎更行事者會
送桓君山為斂賻起祠堂侯芭負土作墳號曰玄
冡(揚雄家牒)揚子雲在長安素貧約比歲已甚亡其兩
男哀痛不已皆歸葬於蜀遂至困乏雄為中散大
夫病卒貧無以辦喪事以貧困故葬長安妻子棄
其墳墓而歸於蜀(桓譚新論按四川通志揚雄墓在郫縣西二十里土人呼為)
(子雲亭明郭子章題其墓曰漢法玄先生墓似為有據然証以桓譚之說則在長安者為篤矣)
唐代祖元皇帝陵在咸陽縣東三十五里名興寧陵
(馬志)高祖父昞襲封唐公卒諡曰仁武德元年追諡
元皇帝(唐書高祖本紀)
魏王武士彠墓在咸陽縣北三十里則天父母追
贈帝后名其墓曰順陵嘉靖三十四年冬地震碑
毁石器在(賈志)士彠娶相里氏又娶楊氏楊氏咸亨
元年卒追封魯國以王禮葬咸陽給班劍葆仗鼓
吹嗣聖元年追贈考為太師魏王妣為王妃王園
邑守戶百永昌元年以咸陽墓為明義陵太后改
國號曰周以眀義陵為順陵(唐書后妃列傳)在縣東北二
十五里長陵鄉周二里(宋敏求長安志)
將軍契苾明墓在咸陽縣北五里明何力子仕武
后至左鷹揚衛大將軍(府志按賈志作後周契苾烈墓在咸陽縣北五里)
(即此墓也五代時既無婁師德碑北周書又無契苾烈疑賈志悞故從府志)
元丞相稹墓在咸陽縣洪瀆原(西安府志)太和五年七
月薨於位以六年七月祔葬於咸陽縣洪瀆原從
先宅兆也(白居易撰墓志)
李光輔墓葬在咸陽東北近涇萬歷中涇岸崩壅
水不流三日乃得兹石其銘曰水竭源遷斯文乃
傳可謂竒矣(石墨鐫華)
本朝殷提督化行墓康熙五十一年葬於咸陽縣北
靳李村東之新塋(檢討劉涵撰墓志)
蕭孝子光蘭墓在縣東五十里畢郢原下(趙騰撰墓表)
光蘭以孝獲旌人皆號其墓為孝子墳(艾陵遺稿)
(附疑冡)漢留侯張良墓舊志在咸陽縣東北三十五
里(賈志按史記留侯死並葬黃石冡錄異記圯橋老人云我榖城山下黃石是也後果得焉子)
(房隐商山其家葬其衣冠黃石後為赤眉所發黃石亦失則留侯墓本無確據必求其地以實之則)
(鑿矣)隋煬帝陵在咸陽縣東北三十五里(府志)在武
功縣西原(賈志按揚州府志煬帝墓在城西雷唐側考義寧二年煬帝崩蕭后令宫人)
(殯於西院陳稜改葬吳公臺下唐復移葬雷塘别無北徙之說是咸陽武功兩說俱無據也)
(附迷冡)漢博士朱雲墓雲魯人徙平陵年七十餘終
於家遺言以時服歛棺周於身土周於槨為丈五
墳葬平陵東郭外(漢書朱雲傳)張丞相禹墓禹河内
軹人徙家蓮勺年老自治冡塋起祠室好平陵肥
牛亭部處地又近延陵奏請求之上以賜禹詔令
平陵徙亭他所(張禹傳)安昌漢成帝河平四年封丞
相張禹今城東有古冡時人謂之張禹墓余考漢
書禹河内軹人徙家蓮勺鴻嘉元年以老乞骸自
治冡塋起祠堂於平陵哀帝建平二年薨遂葬於
彼此則非也(水經注)韋丞相賢墓初賢徙平陵玄
成别徙杜陵病且死因使者自白願乞骸骨歸葬
父墓上許焉(漢書韋玄成傳)賢墓在鄒縣東十五里東韋
社按漢書賢父子墓乃在關中此或韋孟墓也(兖州)
(府志)王莽妻墓莽妻死葬渭陵長夀園偽諡曰孝
穆皇后僭號曰億年陵(三輔黃圖)馮將軍奉世墓先
將軍葬渭陵哀帝之崩也營之以為園(後漢書馮衍傳自論)
奉世為右將軍即衍之曾祖故言先將軍渭陵元
帝陵在長安北五十里哀帝義陵在長安北四十
六里奉世墓入義陵塋中所以衍不得入葬(馮衍傳注)
平阿侯王譚墓渭水東逕平阿侯王譚墓弱
夫冡故渠又東逕漢丞相周勃冡南冡北有弱夫
冡(水經注按弱夫冡無考)北魏司空周惠達墓周惠達碑
咸陽令王公家瑞所得碑稍完隸書碑首大魏故
司空匡穆周公之碑銘篆書十二字宛然如新(石墨)
(鐫華)北周楚國公慕容寧墓寧昌黎徒何人封楚
國公授岐州刺史保定五年薨葬於洪瀆之川(庾信)
(撰神道碑)王刺史羆墓徽京兆人十世祖羆仕周為
同州刺史死葬咸陽鳳政原(唐書王徽傳)齊王憲墓
憲太祖建德元年封齊王宣政元年薨以某年月
日葬於長安縣洪瀆之川(庾信撰神道碑)沃野縣公豆
盧永恩墓永恩封沃野縣公保定三年薨天和元
年葬於咸陽洪瀆川(庾信撰神道碑)豆盧永恩碑在咸陽
恩墓前隸書令尹王公家瑞求得之(石墨鐫華)大將
軍爾綿永墓公諱永遼東石城人天和五年薨於
賀葛城柩至京師帝臨喪贈柱國大將軍其年葬
於京城南高陽原高司里(庾信撰神道碑按高陽原在咸陽縣東二十)
(里)唐楊都督志墓志本華隂人潭州都督長安
四年薨於州館夫人長孫氏以大定元年卒神龍
元年合祔於咸陽舊塋(嚴識元撰墓碑)朝散大夫達奚
思敬墓思敬加朝散大夫神龍二年終於長安義
寧坊私第夫人蔣氏景龍二年終三年合葬於咸
陽之畢陌原(員半千撰墓志)竇豳公希瑊冀公希球墓
希瑊扶風人爵豳國公開元五年薨於東都六年
歸葬於京兆咸陽縣洪瀆川之北原(李湛然撰神道碑)希
球扶風平陵人昭成皇后之弟封冀國公開元二
十一年薨於長安布政里賜第歸祔於咸陽舊原
(裴耀卿撰神道碑)楊元帥執一墓執一華隂人朔方元
帥開元十四年薨贈戶部尚書夫人獨孤氏先即
窀穸以十五年合葬於咸陽之洪瀆川(張說撰神道碑)
王庶子敬從墓敬從京兆人太子庶子開元二十
八年終葬於咸陽洪瀆原(孫逖撰神道碑)權員外自挹
墓自挹之先天水人徙於汧隴遷尚書員外郎大
歷五年終於布政里私第夫人王氏殁時貞元十
年二月也十二年祔葬咸陽縣洪瀆原(權德輿撰墓志)
王常侍定墓興元元年太子右庶子王公艱貞歸
全於京師新昌里天子以公忠義追命左散騎常
侍且詔有司護葬冬寧神於咸陽縣肺浮原先公
之兆既葬十二歲其孤仲周俾識於神道公諱定
京兆人贈尚書易從子(權德輿撰神道碑)
興平縣
漢武帝茂陵在興平縣東北一十七里(府志)建元二年
夏四月初置茂陵邑後元二年三月甲申葬茂陵
(漢書武帝本紀)臣瓚曰茂陵在長安西北八十里(本紀注)漢
諸陵皆高十二丈方百二十步惟茂陵高十四丈
方一百四十步徙民置諸縣者凡七陵長陵茂陵
各萬戶其餘五陵皆各五千戶(關中記)茂陵周迴三
里三輔舊事云武帝於槐里茂鄉徙戶一萬六千
置茂陵(三輔黃圖)漢武帝茂陵故槐里之茂鄉也(水經注)
李夫人墓亦名習仙臺高二十丈周一百六十步
在縣東北一十六里(宋敏求長安志)夫人卒上以后禮葬
焉(漢書外戚傳)茂陵西北一里即李夫人冡冡形三成
世謂之莢陵一作萊陵(水經注)李夫人墓東西五十
步南北六十步高八丈在茂陵西北一里俗名英
陵亦云集僊臺(三輔黃圖按宋敏求長安志亦名習仙臺盖集習音轉而訛耳)
孝昭上官皇后母敬夫人墓后母前死葬茂陵郭
東追尊曰敬夫人置園邑二百家長丞奉守如法
(漢書外戚傳按賈志云敬夫人墓在扶風縣郭東者誤)
長平侯衛青墓在縣東北一十五里崇二十丈與
平陽主合葬起冡象廬山(宋敏求長安志)青尚平陽主與
主合葬起冡象廬山(漢書霍去病傳)師古曰在茂陵東次
去病冡之西相併者是也(霍去病傳注)平陽公主嫁衛
青青與主合葬冡在華山葬時發土得銅槨一枚
(楊奐山陵雜記按賈志云衛青墓在咸陽西北三十里夫興平在咸陽西青墓又在去病墓西賈)
(志既以去病墓屬興平反以青墓屬咸陽誤矣攷谿田少墟及府志俱入興平故改正至楊奐謂冡)
(在華山則尤與漢書注不合)
冠軍侯霍去病墓在縣東北一十九里崇二丈(宋敏)
(求長安志)去病元狩六年薨上發屬國元甲軍陳自長
安至茂陵為冡象祁連山(漢書霍去病傳)師古曰在茂陵
旁冡上有竪石冡前有石人馬者是也(本傳注)在茂
陵東北(賈志按鄧州志州西北四十里冠軍城武帝封霍去病於穰縣盧陽鄕名為冠軍)
(者即此今城東北有去病墓恐涉傅會)
公孫丞相弘墓在興平縣東北一十里(賈志)
霍丞相光墓在興平縣茂陵東南一里(馮志)地節二
年光薨上及皇太后親臨光喪太中大夫任宣與
侍御史五人持節護喪事中二千石置莫府冡上
賜金錢繒絮繡被百領衣五十箧璧珠璣玉衣梓
宫便房黃腸題凑各一具樅木外藏槨十五具東
園温明皆如乘輿制度載光尸柩以輼凉車黃屋
左纛發材官輕車北軍五校士軍陳至茂陵以送
其葬諡曰宣成侯發三河卒穿復土起冡祠堂置
園邑三百家長丞奉守如舊法禹既嗣侯太夫人
顯改光時所自造塋制而侈大之起三出闕築神
道北臨昭靈南出承恩成帝時為光置守冡百家
吏卒奉祠焉(漢書霍光傳按馬賈兩志及咸陽縣志俱云光墓在平陵西考平陵在)
(咸陽東茂陵在咸陽西三十餘里若果葬平陵西奚必發軍校至茂陵耶盖諸志相襲傳訛耳又明)
(一統志云光墓在浮山縣北二十里畿輔通志云光墓在蠡縣城西者其背謬又不待辯矣)
王丞相嘉墓在興平縣東北一十里(賈志)
南郡太守馬融墓在縣西南三十里按馬融嘗居
扶風茂陵卒葬於此故有墓俗名為馬蓮冡(縣志)融
年八十八延熹九年卒於家遺令薄葬(後漢書馬融傳)
丁孝子蘭墓在縣東北一十里蘭河内人有孝行
卒葬於此(縣志按賈志蘭墓在咸陽縣東北一十里誤)
(附迷冡)漢敬侯墓金日磾輔政歲餘薨賜葬具冡地
送以輕車介士軍陳至茂陵(漢書金日碑傳按漢書日磾墓應在茂)
(陵左右而西安府志云在渭南縣東南馬馮賈三通志俱云在廢下邽城東南或者廢下邽城東南)
(有金氏陂相傳為日碑賜莊其墓或金氏子孫所瘞歟)原氏仟在漢茂陵
縣今興平縣境(雍勝略)涉自以為令先人墳墓儉約
非孝也乃大治冡舍周閤重門初武帝時京兆尹
曹氏葬茂陵民謂其道為京兆仟涉慕之迺買地
開道立表署曰南陽仟人不肯從謂之原氏什(漢書)
(原涉傳)隋常都督醜奴墓醜奴墓志醜奴始平人
為都督滎澤令大業元年卒志在興平崇寧寺今
亦不知墓所在(石墨鐫華)
臨潼縣
上古隂康氏陵隂康氏葬浮肺山之隂(路史禪通紀)驪山
也見長安志冡今存焉(路史注按浮肺山自少華以東西至終南太白南)
(至商藍皆有地肺之名故尊盧在藍田隂康在臨潼皆曰浮肺之隂)
周幽王陵在縣東北二十里戲水原上(縣志)兩京道里
記曰陵高一丈三尺周三百步(宋敏求長安志)
神醫扁鵲墓在臨潼縣東北三十里(賈志)扁鵲渤海
郡鄭人(徐廣曰鄭當為鄚)為醫名聞天下来入咸陽秦太
醫令李䤈自知伎不如鵲使人刺殺之(史記扁鵲傳按河)
(間府志鵲墓在任邱鄚城東北盖鵲故里也豈見刺後遂歸葬歟特史傳不載其事别無可考又明)
(一統志彰德府志俱云鵲墓在湯隂伏道社其說無所徵信當以臨潼者為近是耳)
秦宣太后陵在芷陽(賈志)昭襄母楚人姓芉氏號宣
太后四十二年太后薨葬芷陽酈山(史記秦本紀)正義
曰在新豐縣南(秦本紀注按賈志云宣太子陵芈氏陵俱在芷陽考秦本紀止有)
(宣太后則賈志及臨潼志之稱宣太子而别多一芈氏陵者其訛甚矣)
秦始皇帝陵在臨潼縣東一十五里(馮志)始皇初即位
穿治酈山及并天下天下徒送詣七十餘萬人穿
三泉下銅而致槨宫觀百官竒器珍怪徙藏滿之
令匠作機弩矢有所穿近者輒射之以水銀為百
川江河大海機相灌輸上具天文下具地理以人
魚膏為燭度不滅者久之二世曰先帝後宫非有
子者出焉不宜皆令從死死者甚衆葬既已下或
言工匠為機藏皆知之藏重即泄大事畢已藏閉
中羡下外羡門盡閉工匠藏者無復出者樹草木
以象山(史記秦始皇本紀)皇覽曰墳高五十餘丈周迴五
里餘正義曰關中記云始皇陵在驪山泉本北流
障使東西流有土無石取大石於渭上諸山括地
志云秦始皇陵在雍州新豐縣西南十里(本紀注)始
皇葬於酈山之阿下錮三泉上崇三墳其高五十
餘丈周迴五里有餘石槨為游館人膏為燈燭水
銀為江海黃金為鳬鴈項籍燔其宫室營宇往者
咸見發掘其後牧兒亡羊羊入其鑿(師古曰鑿所謂穿冡藏者)
牧者持火照求羊失火燒其藏槨(漢書劉向傳)始皇使
丞相李斯將天下刑人徒隸七十二萬人作陵鑿
以章程三十七歲錮水泉絶之塞以文石致以丹
漆深極不可入奏之曰丞相臣斯昧死言臣所將
隸徒七十二萬人治驪山者已深已極鑿之不入
燒之不然叩之空空如下天狀制曰鑿之不入燒
之不然其旁行三百丈廼止(漢舊儀)秦始皇大興厚
葬營建冡壙於麗戎之山一名藍田其隂多金其
陽多玉始皇貪其美名因而葬焉斬山鑿石下涸
三泉以銅為槨旁行周迴三十餘里上畫天文星
宿之象下以水銀為四瀆百川五岳九州具地理
之勢宫觀百官竒器珍寶充滿其中墳高五丈項
羽入關發之以三十萬人三十日運物不能窮關
東盜賊銷槨取銅牧人尋羊燒之火延九十日不
能滅(水經注)五柞宫樹下石麒麟二枚刊其脇為文
字是始皇驪山墓上物也頭高一丈三尺東邊者
前左脚折有赤如血父老謂其有神皆含血屬筋
焉(西京雜記)始皇陵在驪山北高數十丈周回六七里
今在隂盤縣界北水背陵障使東西流又運取大
石於渭北渚故歌曰運石甘泉口渭水為不流千
人唱萬人謳金陵餘石大如塸土屋其銷功力皆
如此𩔖(博物志)驪山始皇陵作地市生死人交易市
平不得欺死人云秦王地市有斷馬利(三秦記)始皇
陵以明珠為日月魚膏為燭脂金銀為鳬雁金蠶
三十箔四門施徼(三輔故事)始皇陵周迴七百步下周
三泉刻玉石為松栢以明月珠為日月(山陵雜記)陵高
一千二百四十尺内院周五里外院周十一里俗
呼當陵南嶺尖峰作望峰言築陵望此為準(兩京道里)
(記)郡國志曰始皇陵有銀蠶金雁以多竒物故俗
云秦王地市(宋敏求長安志)始皇陵内城周五里舊有門
四外城周十二里其址俱存自南登之二丘並峙
人曰此南門也右門石樞猶露土中陵高可四丈
昔項羽黃巢皆嘗發之老人云始皇葬山中此特
其虚冡(都穆驪山記)
子嬰墓子嬰扶蘇子墓在新豐西北隅(縣志按子嬰于軹)
(道降漢高祖還軍霸上子嬰必在漢軍矣項羽入關殺嬰則瘞于鴻門左右其或然歟)
漢太上皇陵在臨潼縣東北七十五里(馮志)十年秋七
月癸夘太上皇崩葬萬年(漢書高帝本紀)師古曰高祖初
居櫟陽故太上皇因在櫟陽十年太上皇崩葬其
北原起萬年邑置長丞(本紀注)高帝葬太上皇於櫟
陽北原因置萬年縣於櫟陽大城内以為奉陵邑
其陵在東者太上皇西者昭靈后也(三輔黃圖)漢萬年
陵在櫟陽北二十五里(縣志)
櫟陽侯景丹墓在櫟陽北丹馮翊櫟陽人封櫟陽
侯(縣志)
曲陽令馮衍墓在臨潼縣東一十四里(馮志)於是以
新豐之東鴻門之上夀安之中地勢高敞四通廣
大南望酈山北屬涇渭東瞰河華龍門之陽三晉
之路西顧酆鄗周秦之丘宫觀之墟通視千里
覽見舊都遂定塋焉(後漢書馮衍傳自論)衍墓在今新豐縣
南四里(馮衍傳注)墓崇二丈(宋敏求長安志)
田真墓在縣北三田村田慶田廣祔(縣志按醴泉縣谷口亦)
(有田真墓不如臨潼三田村之傳遠而有據也)
唐奉天皇帝齊陵在新豐西二里(縣志)玄宗子天寶十
載薨肅宗立詔曰靖德太子琮親則朕兄睿惁聰
明朕昔踐儲極顧誠非次君父有命不敢違永言
懇讓不克如素宜進謚奉天皇帝妃竇為恭應皇
后詔尚書右僕射裴冕持節改葬羣臣素服臨送
達禮門帝御門哭以過喪墓號齊陵(唐書十一宗諸子列傳)
在縣東十六里旌儒鄉新豐店西二里(宋敏求長安志)
文敬太子謜墓在新豐西一里(臨潼縣志)德宗取順宗
子謜為第六子貞元十五年薨年十八追贈及諡
葬日羣臣以位而哭通化門外陵及廟置令丞云
(唐書十一宗諸子列傳)在縣東十五里旌儒鄉(宋敏求長安志)
惠昭太子寧墓在新豐西一里(臨潼縣志)憲宗子四年
立為皇太子眀年薨年十九(唐書十一宗諸子列傳)在縣東
十五里旌儒鄉(宋敏求長安志)
恭哀太子倚墓在臨潼縣北(賈志)懿宗子初封睦王
為劉季述所殺天復初追贈(唐書十一宗諸子列傳)
莊恪太子永墓在驪山北原(宋敏求長安志)太和六年立
為皇太子開成三年暴薨(唐書十一宗諸子列傳)
悼太子墓在縣三十里谷北里司馬村(縣志按唐書宗室)
(列傳無悼太子惟悼懷太子普已陪葬敬宗矣或賈志及縣志俱遺落懷字而訛作兩人耶)
大慧禪師一行墓在銅人原明皇幸温湯過其塔
前駐馬徘徊(宋敏求長安志)在縣西南(馮志)去霸陵十餘里
(縣志)
段忠烈秀實墓在臨潼縣西十五里(馮志)縣西斜口
鎮道北有祠祠北二里西偏有墓秀實汧陽人諡
忠烈贈太師(縣志)
黃幡綽墓在縣東北三十里(縣志按縣志圖綽墓近扁鵲墓王阮亭)
(弔楊妃詩云香魂不及黃幡綽猶占驪山土一抔是也蘇州府志崑山縣西北綽墩傳是幡綽墓然)
(崑山應未若驪山之確也)
明吕清憲震墓在臨潼縣東北震禮部尚書(馮志)震墓
在櫟陽東北永樂時尚書(縣志)
武總督之望墓在武家屯南明崇禎時總督陜西
三邊軍務卒於官(縣志)
劉給事懋墓在縣東十里原上懋兵科給事贈光
祿寺卿賜祭葬(縣志)
任按察中麟墓在水渠寨弟提學中鳳墓祔(縣志)
武知縣大烈墓在縣東三里大烈令永寧闖賊陷
城罵賊死姪琡扶柩歸葬(縣志)
本朝王提學孫蔚墓在關山東南孫蔚福建布政左
遷提學(縣志)
周提學燦墓在縣北三里(縣志)
(附疑冡)周趙相藺相如墓在戲水西岸(賈志按史記本傳注正)
(義曰藺相如墓在邯鄲西南六里明一統志亦云則賈志為無據賈志又云相如墓在渭南縣北新)
(市里有藺村臨潼志又云相如墓在馬厓道上明邑令李經禮題曰趙相藺相如墓紛紛傅會又從)
(為辭昔人有題零口壁詩云當年身璧俱歸趙肯占秦疆土一抔可証諸說之誤)孺子
嬰墓在新豐西南(縣志按漢書宣元六王傳莽簒以嬰為定安公更始時方望)
(等將嬰至臨涇立為天子更始遣李松擊破之殺嬰是殺之臨涇也後漢書更始傳注臨涇今涇州)
(縣豈因臨涇誤作臨潼與)
(附迷冡)漢薄太后母墓漢文帝即位薄太后母前死
葬櫟陽北帝乃追尊為靈文夫人櫟陽置靈丈夫
人園(冊府元龜)
高陵縣
漢景帝陽陵在高陵縣西南三十里鹿苑原上(賈志)孝
景四年後九月以弋陽為陽陵五年三月作陽陵
(史記孝景帝本紀)索隐曰豫作夀陵也皇甫謐曰陽陵山
方百二十步高十四丈去長安四十五里(本紀注)五
年春正月作陽陵邑夏募民徙陽陵賜錢二十萬
後三年二月癸酉葬陽陵(漢書景帝本紀)臣瓚曰陽陵在
長安東北四十五里(本紀注)孝景王皇后武帝母也
後景帝十五歲元朔三年崩合葬陽陵(漢書外戚傳)
趙王張耳墓在高陵縣西李趙村(賈志)耳墓在縣西
十餘里李趙村(高陵縣志)正義曰張耳墓在咸陽縣東
三十三里(史記張陳列傳註按古咸陽縣東三十三里已入今高陵縣界)
晉後秦姚萇墓在縣西北十里積灰為之方幾一里
俗稱灰堆坡本號原陵其子興墓則在縣東五里
大紀村前曰偶陵或曰原陵亦在是(縣志)萇葬原陵
興葬偶陵(十六國春秋後秦錄)姚興墓在高陵縣東五里或
曰萇墓亦在是(府志)姚萇姚興墓俱在高陵縣東(馬志)
(按萇墓在高陵雖東西久無確據而諸志咸載入高陵賈志載入臨潼者誤)
唐忠武王李晟墓在高陵縣西南十里有柳公權楷
書碑(馬志)公以貞元九年薨葬於高陵縣奉正原鄭
國夫人杜氏祔焉(裴度撰神道碑)唐西平忠武王葬渭橋
北高阜上地隸陽陵其前故廟存焉明萬歷間陜
西廵撫李日宣輦千緍為王葺塋及廟今提學許
孫荃臨部池陽捐俸修墓及廟(李因篤撰重修西平王塋廟記)
王秋官尚書河間公墓在鹿苑原上有碑殘剝不
知名(賈志)
金轉運使楊天德墓在其祠南三里奉正原上(縣志)公
以戊午歲八月卒於家是年十二月葬於高陵閻
國鄉奉正原之先塋(許衡撰墓志)
元楊學士恭懿墓在高陵縣東南三陽寺前(馬志)在高
陵縣南八里子寅祔(馬志)寅集賢學士趙晉撰神道
碑(縣志)
明墨榮毅麟墓在高陵縣南麟兵部侍郎(馮志)麟墓在
邑南原上洪熙元年贈少保諡榮毅陜西提學伍
福撰墓志(縣志)
劉知府傑墓在邑西門外康海志墓(縣志)
高主事選墓在縣東三里吕柟志墓(縣志)
孫行人昂墓在縣慶豐里坳下村吕柟狀高選撰
墓志(縣志)
吕文簡柟墓在高陵縣北(賈志)嘉靖辛丑秋後卒以
甲辰七月葬公於邑城艮隅渭陽公墳之左(馬理撰墓)
(志)
(附疑冡)周秦孝公陵白渠東逕秦孝公陵北(水經注)
漢李將軍廣墓在高陵縣西南良村原上俗稱李
將軍墓漢書所謂賜廣冡地於陽陵(賈志按馬馮二志俱云)
(秦州南二里有廣墓近墓有宅秦州固將軍桑梓地也則高陵此墓尚在疑信之間至所引賜地陽)
(陵考漢書是李蔡事而志誤引作李廣也)趙貞女墓在高陵縣李趙
村漢議郎蔡邕妻也(賈志按蔡中郎妻事不見史傳雖舊屬傳竒恐未足據)
(高陵之墓焉知非好事所漫指耶)
鄠縣
商周公季陵在鄠縣西五里渼陂村(馬志)在渼陂西護
陵地為民侵占明知縣王九皋丈量陵地九畆八
釐除陵冡占地二畆一分五釐實有護陵空地六
畝九分三釐門外西南角地一叚該地五釐永為
抛荒復將墻四角并門兩旁俱立封堆埋界石仍
刻碑記䜿儀門外春秋祀焉(縣志)昔王季歴葬於楚
山(論衡作滑山)之尾欒水(即大欒水出麟遊)齧其墓見棺之前
和文王曰嘻先君必欲一見羣臣百姓也天固使
欒水見之於是出而為之張朝百姓皆見之三日
而後更葬(國策)皇甫謐曰葬鄠縣之南山(史記周本紀注)
漢曲逆侯陳平墓在縣南十里(宋敏求長安志)在方勝村(馬志)
(按明一統志陳平墓一在完縣陳侯村一在永城縣保安鄉太丘城之北一在陽武縣東三十里)
(蘭陽縣志謂在鴉鶘劉村河南府志云在洛陽縣碑棲保皆無確據)
建信侯婁敬墓在安太里有庵(縣志)在鄠縣北五里
婁村(馮志)建信侯晚年投閒好畤有異術種金利人
今明月山有種金坪將卒召里人曰為廟祀我我
有以福汝矣頃之雲霞飛集而逝今祠内案上有
石匣里人相傳其遺骸也然府志載敬墓在鄠縣
北婁村(永夀縣志按咸陽志敬墓在縣東北三十里隴州志敬墓在州西四十里俱無所)
(據惟永夀有種金坪有祠差為可信然以馬班兩史地近時同尚且闕如則永夀之說亦難遽信惟)
(鄠縣婁村馬馮兩志俱無異詞廢彼取此庶幾近之)
宋楊進士礪墓在縣西南二十里萯陽鄉化羊里礪
建隆中舉進士第一(縣志)
焦贊墓在鄠縣東南三十里焦村(府志)
明張布政賢墓在牙道村有檢討王九思補撰墓碑
(縣志)
王檢討九思墓在縣西北二里仁和里(賈志)在仁和
里六老庵弟副使九峰祔(縣志)
張提學弘襟墓在縣西五里渼陂西(縣志)
(附疑冡)唐郭孝子儀墓在縣北十里孝義坊儀割股
奉親韓愈有鄠人對(縣志)儀曾割股醫母疾瘳邑大
夫以聞其令尹令尹聞於上上俾聚土以旌其門
時昌黎官京師謂為不可訓曾為鄠人對以駁之
而孝義坊所傳儀冡其高大與公侯等則當時之
褒崇初不因昌黎駁議而止然此冡當屬朝旨旌
門之聚土而土人傳訛為儀墓耳不然儀庶人也
何得冡墓巍然高大如此哉(無名氏郭儀墓辨)
藍田縣
上古尊盧氏陵在藍田縣東三十里玉山之西(賈志)尊
盧氏葬浮肺山之隂(路史)即今藍田山其西尊盧氏
冡存焉亦見後魏風土記及長安志山一名覆車
(路史註)
華胥氏陵在藍田縣西北三十五里(賈志)太昊母華
胥葬覆車之原(路史)即藍田山也長安志云冡在藍
田縣西三十里寰宇記同(路史註)在縣西三十里(宋敏)
(求長安志)
周秦悼太子墓在藍田縣西北四十里芷陽(賈志)悼太
子葬芷陽(史記秦本紀)徐廣曰今霸陵正義曰括地志
云在雍州藍田縣西三秦記云鹿原東有霸川之
西坂故芷陽也(本紀注)
漢臨江王榮墓在藍田縣東五里(賈志)臨江閔王榮葬
藍田燕數萬啣土置冡上(史記五宗世家)藍田川有漢臨
江王榮冡景帝以罪徵之王年少恐而自殺葬於
是川(水經注)世名鷰子冡(宋敏求長安志)
唐河内郡文公蘇珦墓在縣北子晉祔(縣志)
李總管元通墓在縣西白鹿原之麓今陳家坡(縣志)
太保盧鈞墓在藍田縣東北(馮志)
王右丞維墓王右丞母博陵縣君崔氏及右丞墓
俱在鹿原寺西(縣志)維别墅在輞川母亡表輞川第
為寺終葬其西(唐書王維傳)藍田飛雲山前數里為清
涼寺寺門西數百步有墳為母塔右丞築也(陳文燭遊)
(輞川記)
賀若婦墓在縣西二十里康家庄(縣志)婦藍田人姑
有疾刲股肉奉姑疾遂愈府縣以聞勅旌表門閭
名其鄉為節婦鄉(宋敏求長安志)
宋吕博士通墓在縣北五里宋吕蕡先汲郡人任比
部郎中父通太常博士蕡過藍田愛其山川風景
遂葬通於藍田因家焉生大忠大防大鈞大臨舊
有墓十五邱明成化十九年知縣劉震封樹萬歷
三十一年知縣王邦才勘復侵地共得三十六畝
四界石存(縣志)大鈞姓吕氏其先汲郡人自祖而下
葬藍田(吕大鈞行狀撰人失名)元豐五年六月吕君和叔卒
九月從葬驪山之趾先大夫之墓(范育撰吕大鈞墓表)縣北
五里許號吕氏莊芸閣寺北大小十餘墓偏西南
就平有廢址鄉人率知為吕氏故物乃檄知縣劉
震復其墓即廢址作祠堂(明戴珊新建吕氏祠記)四獻祠依
墳墳廣廿畝祠廣十有四畝而墳祠之壖祭田寓
焉(張士佩重修四獻祠記)
元程瑞墓在藍田縣東十里(賈志)
張節婦劉氏墓御史張訥妻也墓在縣東二里白
馬坡(縣志)
明李學錄誼墓在藍田縣北門外(賈志)
張僉事廷玉墓在藍田縣東門外齊王廟前(賈志)
封御史貴墓在藍田縣東三十里(賈志)
史給諫鑑墓在藍田縣東北三十里(賈志)
史都督銓墓在藍田縣南十里馬鞍嶺下(賈志)
張僉事進墓在藍田縣東三十里(賈志)
王運副珍墓在藍田縣南十里(賈志)
榮侍郎華墓在小南門外參議察通判穎祔(縣志)
李御史東墓在藍田縣北(賈志)
王博士之士墓在藍田縣東十里(賈志)
魏知府雲霄墓在藍田縣北五里(賈志)
本朝朱中書良翰墓良翰順治己亥進士卒葬於邑
東蓮花池側(王承祖撰墓志)
(附疑冡)漢蔡文姬墓蔡伯喈莊在縣東二十里今名
蔡家灣北關外有冡乃其女文姬葬處(藍田縣志按魏武)
(購回文姬復適陳留董祀周旋許鄴未聞遷居關中也此冡疑屬好事訛傳)
(附述冡)漢孝宣霍皇后墓霍后立五年廢處昭臺宫
後十二歲徙雲林館迺自殺葬昆吾亭東(漢書外戚傳)
師古曰昆吾地名在藍田(外戚傳注按昆吾亭在藍田縣東四十里)
唐安定男梁待賓墓待賓安定臨涇人封安定
縣開國男長夀二年正月終於神都旌善里以二
月遷窆於雍州藍田縣驪山原舊塋(楊烱撰神道碑)
涇陽縣
漢李陵母墓在涇陽縣西北三十里(賈志)在仙法村有
碑志(縣志)
司空第五倫墓在涇陽縣西五十一里(馬志)清谷口
北有第五村倫墓在焉(縣志)
唐德宗崇陵在涇陽縣西北四十里嵯峨山(馮志)永貞
元年十月己酉葬神武聖文皇帝於崇陵(唐書憲宗本紀)
昭德皇后王氏生順宗貞元三年崩葬靖陵置令
丞如它陵臺立廟永貞元年改祔崇陵(后妃列傳)崇陵
在京兆府雲陽縣界(文獻通考)在縣嵯峨鄉化青村封
内四十里下宫去陵五里(宋敏求長安志)
宣宗貞陵唐宣宗陵陜西涇陽縣祭(會典)在涇陽縣
西北六十里仲山(馮志)咸通元年二月丙申葬聖武
獻文孝皇帝於貞陵(唐書懿宗本紀)貞陵在京兆府雲陽
縣界(文獻通考)在縣小王山谷口鄉鄧村封内一百二
十里下宫去陵十里(宋敏求長安志)
元趙忠簡弼墓在涇陽西十五里(馬志)在西城原潞國
忠簡公趙弼也子宣慰惟明葬墓南(縣志)
王參政斌墓在涇陽縣西城原(馬志)
楊宣慰勝墓在涇陽縣北石村(賈志)勝四川宣慰(縣志)
明李尚書昶墓在涇陽縣龍灣東北原上(賈志)
李敏肅世達墓在涇陽縣東南十里(賈志)在大柳村
彌陀寺前(縣志)
魏尚書學曾墓在涇陽縣西(賈志)
姜孝子士珍墓珍事繼母甚孝獲旌殁葬縣東(雍勝)
(略)
胡總憲嘉謨墓在縣東南十里姚方村東北(縣志)
劉總憲四科墓在涇陽縣西(賈志)在縣西北五十里
王橋鎮西原下(縣志)
牛少宰應元墓在涇陽縣西(賈志)在延夀宫西南(縣志)
張尚書問達墓在縣西南十里南馬里宋堡東北
(縣志)
王光祿豫立墓在姚方里曹家村西(縣志)
韓諭德文煥墓在縣西南十里南馬里(縣志)
本朝王侍郎丞烈墓在魯橋鎮西南二里孟店舊鎮
北
賜葬(縣冊)
(附疑冡)魏將軍夏侯淵墓在涇陽縣西十里(馬志)或云
夏侯勝墓(賈志按魏志本傳淵守漢中戰死而不志其葬所涇陽之墓未見的為妙才)
(瘞所也)
(附迷冡)漢司直宣秉墓在涇陽縣西九十里(馬志)舊志
有墓無祠今有祠無墓(縣志)
三原縣
唐永康陵在三原縣北四十里葬高祖大父景皇帝
(馮志)在縣豐原萬夀兩鄉大澹村封内二十五里(宋敏)
(求長安志)
高祖獻陵唐高祖陵陜西三原縣祭(會典)在三原縣
東北四十三里陪葬楚國太妃萬氏館陶公主河
間元王孝恭襄邑恭王神符清河王誕韓王元嘉
彭思王元則道孝王元慶鄭惠王元懿虢莊王元
鳳豐悼王元亨徐康王元禮滕王元嬰鄧康王元
裕魯王靈夔霍王元軌江安王元祥密貞王元曉
并州總管張綸營國公樊興平原郡公王長楷譚
國公丘和巢國公錢九隴刑部尚書劉德威沈叔
安(賈志)貞觀九年十月庚寅葬太武皇帝於獻陵(唐書)
(太宗本紀)在縣龍池鄉唐朱村封内二十里下宫去陵
五里(宋敏求長安志)
敬宗莊陵在三原縣東北三十里(馮志)太和元年七
月癸酉葬睿武昭愍孝皇帝於莊陵(唐書文宗本紀)莊陵
在京兆府三原縣界(文獻通考)在縣太平鄉胡村封内
四十里下宫去陵八里陪葬一悼懷太子普(宋敏求長)
(安志按河南通志敬宗陵在偃師縣西南緱氏堡河南府志在偃師縣景山上號恭陵有高宗御)
(製功德紀及御書碑俗名太子陵考唐書天祐元年正月昭宗遷洛安有敬宗先葬偃師之理且敬)
(宗為高宗十世孫御製碑更屬荒誕)
武宗端陵在三原縣東北三十里(馮志)會昌六年八
月壬申葬至道昭肅孝皇帝於端陵(唐書宣宗本紀)端陵
在京兆府三原縣界(文獻通考)武宗賢妃王氏審帝已
崩即自經幄下當時嬪媛雖嘗妬才人專上者返
皆義才人為之感慟宣宗即位嘉其節贈賢妃葬
端陵之栢城(唐書后妃列傳)端陵在縣神泉鄉騰張村封
内四十里下宫去陵四里(宋敏求長安志)
燕國定公于志寧墓麟德二年薨於東都安衆里
之第乾封元年十一月葬於雍州三原縣萬夀鄉
清池里(于志寧墓碑撰人失名)
淄川公李孝同墓在縣北原上(縣冊)公諱孝同右衛
將軍淄川縣公以總章二年十一月薨於京都永
安之里第咸亨元年五月歸窆於舊塋(李孝同墓碑撰人失)
(名)孝同者淮安靖王神通之子史但附名神通傳
末碑亦磨泐可讀者才半撰文姓氏已不可求書
者據趙明誠為諸葛思楨李孝同碑在三原北原
(石墨鐫華)
于獻公大猷墓在縣長㘭頭(縣冊)公諱大猷諡曰獻
祖志寧聖歷二年除雍州明堂縣令三年七月終
於萬年縣常樂里之私第夫人李氏即以其年合
葬於雍州三原縣萬夀鄉長㘭之先塋(于大猷墓碑撰人)
(失名)
臧將軍懷恪墓在三原縣北原上顔真卿撰書神
道碑(賈志)在縣北原三家里懷恪右武衛將軍(馬志)開
元十二年二月薨於鄯城官舍冬十月遷窆於京
兆府三原縣北原(顔真卿撰神道碑)
李尚書國貞墓在三原縣北原上(賈志)國貞為宗室
儀矩守戶部尚書權知絳州刺史諸校譸張夜暮
變起或以跳驅喻公公曰吾之不敏當死節竟及
焉上元三年二月也是歲改元寶應夏五月寧神
於三原縣之北原(權德輿撰神道碑)
臧將軍希晏墓廣德二年八月左金吾衛將軍臧
公薨於安邑里之私第大歷五年葬於三原縣長
㘭鄉公諱希晏字公靖父懷恪魏州刺史上蔡侯
(臧希晏墓碑撰人失名)
李長史廣業墓墓碑在三原北原廣業孝同之孫
為劍州長史長子國貞國貞子錡貴始樹此碑至
錡以叛遂亡此碑貞元二十年立後五年錡始叛
也碑中有云謂吾逵嘗學舊史云云而前署撰者
官刑部侍郎當是鄭雲逵考雲逵正與李錡同時
撰文無疑(石墨鐫華)
元郝忠定公墓在縣北樓底原上(縣志)元五路軍民萬
戶冀國公郝忠定哈尚巴圖爾墓在縣北二十里
忠定公乃元中書左丞郝天挺父有神道碑銘(馬志)
郝公小字和尚北人淳質以小字行河東北路行
省以疾薨至元九年十一月葬三原縣修真卿長
孫里濁谷西原之新阡(王磐撰神道碑)
贈兵部侍郎張世昌墓在三原縣悌友村(賈志)封涇
陽縣子張德明墓亦在焉(縣志)
明王端毅恕墓在三原縣西北二里正德四年勅修
(馬志)公墓在西園尚書府君墓次公所自卜地也(李東)
(陽撰神道碑)贈吏部尚書王彦成墓在北原王惟真王
仲智俱贈尚書墓俱在西園成化五年勅遣進士
蔡晟造(縣志)
王康僖承裕墓在恕墓左(馮志)在端毅公墓東嘉靖
十九年勅修(馬志)
馬光祿理墓在三原縣西北五里(馮志)嘉靖三十六
年十月葬公於丁村塋雲岩翁之次(薛應旂撰墓志)
雒侍郎昂墓在三原縣北二里(馮志)
温恭毅純墓在三原縣西北五里(馮志)子予知日知
自知祔(賈志)
雒巡撫遵墓在三原縣南五里(賈志)
党光祿還醇墓在縣南門外一里以守城死賜祭
葬(縣志)
房郎中建極墓在三原縣西南八里(賈志)明末闖逆
竊據關右廹脇縉紳三原樞部房公建極走哭山
中絶粒而殁(許孫荃白松行詩小序)
杜先生鶴齡墓在三原北二十里(賈志)順治丁酉十
二月葬於北郭新阡學者私諡曰孝弘先生(顧夢游撰)
(墓志)
趙孝子弘祚墓弘祚事母以孝著殁葬三原縣北
(敦倫編)
孫訓導逢吉墓逢吉授平利訓導輕財敦義時有
詩云施金不計王孫報應笑孟嘗三窟謀殁卜葬
三原縣東二十里祖塋(艾陵遺稿)
王僉事徵墓故進士僉憲王公不辱偽命死之時
甲申三月也李賊入關羅致縉紳公懼不免手題
墓石曰明進士了一道人之墓(張縉彦撰墓志)
本朝李中書彦□墓彦□康熙丁夘舉人卒於癸巳
年至乙未年十一月卜葬於縣之北原新塋(王心敬撰)
(墓志)
(附迷冡)唐王都督湛墓湛晉陽人賜田鄠杜間為雍
州人以都督瀘濚溱沴四州軍事乞骸咸亨三年
薨於京師永崇里諡曰敏越文明元年陪葬獻陵
(楊烱撰神道碑)
盩厔縣
周老子墓在縣東南三十里水經注曰就水北經大
陵即此今吾老洞有老子首骨石函土封覆以屋
(縣志)大陵世謂之老子陵昔李耳為周柱史以世衰
入戎於此有冡事非經證然莊周著書云老耼死
秦失弔之是非不死之言(水經注)老子入關關令尹
迎之終南說經有墓在此其說經後卒而尹喜之
徒葬之與(馬志)
漢季將軍布墓在縣西啞栢鎮西南三里(縣志)
宋中大夫趙瞻墓在盩厔縣西南五里(馮志)有碑(賈志)瞻
盩厔人卒葬城南四里塋地為耕者所侵殆盡碑
仆而泐僅有數十字可辨(石墨鐫華)
元王將軍寳寶墓在盩厔縣西南十里有碑(賈志)殁於
國事贈武德將軍盩厔子有碑今碎(縣志)
四女冡在縣西十五里四女社兩兩相峙(縣志)
姑嫂貞節冡在縣東南南集賢里大小相聮雖失
其世代姓氏而冡尚高廣擅數畝恐耕者没焉故
與四女冡並以疑傳(縣志)
(附迷冡)漢丁公墓在盩厔南十里昔高祖斬丁公葬
於此其墓見存未知是否(馬志按襃城縣南三十里亦有丁公墓在雍)
(齒埧孤山頂賈志及漢中府志俱載之然丁公斬於洛陽今洛陽東郭有丁公墓)
渭南縣
周秦公子冡在渭南縣北秦村相傳為秦公第三子
名號無考崇三丈餘周百數十步俗呼秦冡(賈志)
五女冡在秦村西北相傳其父母生五女無子五
女誓不嫁以養及父母殁五女竟不嫁里人賢之
於其葬處封為巨冡以風鄉人(賈志)
漢蔡孝子順墓在縣東南孝子村汝南人西漢末世
亂盜起避地入長安遯處此里殁遂葬焉有元田
遠所撰墓碑(縣志)順墓在縣東南一十里有碑在縣
東關王廟(馬志)
北魏孝武帝孝陵孝陵在縣東南二十二里廣鄉原
崇六丈周一百二步石人虎尚存(宋敏求長安志)永熙三
年崩殯於草堂佛寺十餘年乃葬雲陵(北史魏本紀)西
魏孝武陵在今東原郭許里田村之東考長安志
富平亦載有後魏孝武帝陵
唐王太師忠嗣墓在縣東南廣鄉原北麓有神道碑
元載撰王縉書筆法精妙稍為樵牧所損萬歷中
崔尹邦亮移置西郭門外(縣志)太師王忠嗣墓在縣
東十里有神道碑在大道傍(馬志)
白尚書居易墓在渭南縣東北一十五里與弟行
簡敏中三墓並列居易自為墓志(馮志)居易以會昌
六年月日終於東都履道里私第春秋七十有五
以某年月日葬於華州下邽縣臨津里北原祔侍
御僕射二先塋也(白居易自撰墓志)府君高祖諱建北齊
五兵尚書贈司空曾祖諱士通皇朝利州都督祖
諱志善朝散大夫尚衣奉御父諱温朝請大夫檢
校都官郎中公諱鍠字確鐘明經及第授河南府
鞏縣令大歷八年五月殁於長安權厝於下邽縣
下邑里元和六年孫居易始發護靈櫬遷葬於下
邽縣北義津鄉(白居易撰鞏縣令諱鍠事狀)公諱季庚鞏縣府
君之長子明經出身檢校大理少卿兼襄州别駕
貞元十年五月終於襄陽官舍元和六年十月嗣
子居易等遷護於下邽縣義津鄉北原從鞏縣府
君宅兆而合祔焉初高祖贈司空有功於北齊詔
賜莊宅各一區在同州韓城縣至今存焉故自司
空而下都官郎中而上皆葬於韓城縣今以卜歸
不便遂改卜鞏縣府君及襄州别駕府君於下邽
縣義津鄉北原其西塋同兆域而異封樹盖從時
宜且叶吉也(白居易撰襄州别駕諱季庚狀按此二狀則建及士通志善温諸墓俱)
(在韓城特今已蕪没省郡諸志未載耳若鞏令鍠别駕季庚暨居易墓則確在渭南無疑乃賈志云)
(居易墓一在藍田縣東五十里厚子鎮謬矣)
明孫侍郎弘墓在渭南縣南三十里尹村東北(府志)
南參政釗墓在渭南縣北秦村教諭金墓在秦村
西南通判學仲知縣憲仲墓俱在秦村北岡(賈志)
薛同知敬之墓在渭南縣西南五里(賈志)
李知州錦墓在渭南縣東南龍尾坡(賈志)
劉郎中汝靖墓在渭南縣北新市村南(賈志)
鄭參議弘墓在渭南縣城東南(賈志)
南知府大吉墓在渭南縣秦村西南(賈志)
裴光祿紹宗墓在渭南縣西南紹宗兵科給事中
贈光祿寺少卿(馮志)
張知府羽墓在渭南縣西北新市里(賈志)
南副使逢吉墓在渭南縣秦村西南(賈志)
劉主事鳳池墓在渭南縣郭許里田村(賈志)
薛副使騰蛟墓在湭水南原(縣志)
賀參議府墓在渭南縣南㘭底村(賈志)
王主事尚禮墓在渭南縣西十里(賈志)
孫府尹一正墓在渭南縣西南里陽范村(賈志)
孟侍郎重墓在渭南縣東南豐原之麓(賈志)
南參議軒墓在渭南縣新市里(賈志)
朱知府擢墓在渭南豐慶里小屯西北(賈志)
白知縣大用墓在渭南縣湭西坊里(賈志)
侯知府于魯墓在渭南縣湭西坊里(賈志)
賈通判璵墓在渭南縣湭西坊里(賈志)
張知縣霈墓在渭南縣大石鎮(賈志)
秦副使鄰晉墓在渭南縣西關里(賈志)
楊府丞光訓墓在渭南縣湭西坊里(賈志)
郭進士俊墓在渭南縣東豐原(賈志)
姜行人學文墓在渭北閔村里(縣志)
孫莊毅瑋墓在渭南縣北五十里民地里(賈志)
南尚書師仲墓在渭南縣東北三十里倉渡鎮東
北(賈志)
南尚書居益墓在渭南縣西二十里新市里(賈志)
史光祿記事墓在渭河北田市鎮東南(縣志)
劉侍郎芳墓在小石鎮東南(縣志)
本朝王御史襄明墓在豐原河干村城北(縣志)
王侍郎承祖墓在酒王村西官道傍(縣志)
富平縣
秦王將軍翦墓在富平縣東四十里旁列六冡相傳
為六國圖書(賈志)每六月朔望墓若海市狀(關中陵墓志)
翦墓左六冡相傳為六國圖書每歲二月八日鄉
人望其墓若海市狀城郭依然車馬交錯其上豈
其地氣使然與(縣志)
北魏孝文帝陵後魏文帝陵陜西富平縣祭(會典)在富
平縣東南三十里中華原上延昌公主陪葬(賈志)
北周文帝成陵在富平縣鳳凰山南宋太祖初建廟
於陵前趙孚碑記其事(賈志)在縣西北一十三里(宋敏)
(求長安志)太祖文皇帝魏恭帝三年冬十月甲申葬於
成陵(周書文帝本紀)文帝元皇后魏恭帝三年十二月合
葬成陵文帝叱奴皇后建德二年四月丁巳葬永
固陵(周書皇后列傳按叱奴氏永固陵雖史有其文而志無其地要在富平左右今已無考)
(姑附于此)
唐中宗定陵在富平縣龍泉山(賈志)景雲元年十一月
己酉葬孝和皇帝於定陵(唐書睿宗本紀)定陵在京兆富
平縣界(文獻通考)在富平縣西北十五里龍泉山(元和志)
在縣西北周文鄉郭門村封内四十里下宫去陵
五里陪葬太子一節敏太子重俊公主五宜成長
寧成安定安王同晙永夀韋鐵(宋敏求長安志按河南府志唐中)
(宗陵在偃師縣治東者非)
代宗元陵在富平縣西北三十里檀山永閏鄉管
村封内四十里下宫去陵五里(宋敏求長安志)大歷十四
年十月己酉葬睿文孝武皇帝於元陵(唐書德宋本紀)德
宗立詔元陵務極優厚當竭帑藏奉用度峘諫曰
臣伏讀漢劉向論山陵之戒良史咨欷何者聖賢
勤儉不作無益舜葬蒼梧弗變其肆禹葬會稽不
改其列周武葬畢陌無邱壠處漢文葬霸陵不起
山墳禹非不忠啟非不順周公非不悌景帝非不
孝其奉君親皆以儉觳為無窮計宋文公厚葬春
秋書華元為不臣桓魋為石槨夫子以為不如速
朽由是觀之有德者葬薄無德者葬厚章章可見
陛下仁孝切於聖心然尊親之義貴合於禮先帝
遺詔送終之制一用儉約不得以金銀緣飾陛下
奉先志無違物若務優厚是咈顧命盭經誼臣竊
懼之今赦令甫下諸條未出望速詔有司從遺制
便詔答曰朕頃議山陵荒哀迷謬以違先旨卿引
据典禮非惟中朕之失亦使朕不遺君親於患敢
不聞義而從奉以終始雖古遺直何以加焉(令狐峘傳)
元陵在京兆富平縣界(文獻通考)
順宗豐陵在富平縣東北三十里金甕山(馬山)元和
元年七月壬寅葬至德大聖大安孝皇帝於豐陵
(唐書憲宗本紀)莊憲皇后王氏生憲宗元和十年崩葬豐
陵(后妃列傳)豐陵在京兆府富平縣界(文獻通考)在金甕山
通關鄉修善義周公孫三村封内四十里下宫去
陵五里(宋敏求長安志)
文宗章陵在富平縣天乳山(賈志)開成五年八月壬
戌葬元聖昭獻孝皇帝於章陵(唐書武宗本紀)章陵在京
兆府富平縣界(文獻通考)在縣西北二十里天乳山永
門鄉洪波村封内四十五里下宫去陵三里陪葬
楊賢妃(宋敏求長安志)
懿宗簡陵在富平縣虎頭山(賈志)乾符元年二月甲
午葬昭聖恭惠孝皇帝於簡陵(唐書僖宗本紀)簡陵在京
兆府富平縣界(文獻通考)在縣西北四十里紫金山會
善永閏兩鄉范村封内四十里下宫去陵七里(宋敏)
(求長安志)
彭王元則墓在富平縣吕村原(賈志)在縣南三十里
(縣志)
襄邑王神符墓在彭王元則墓左(賈志按唐書列傳元則神符)
(俱陪葬獻陵而獻陵即與富平南界相接故二墓獨在富平界内也)
魏氏墓在縣北三十里西魏鎮(縣志按賈志縣志俱云徵祖墓考)
(唐書本傳徵魏州曲城人關中既非祖籍其祖墓不應在秦不知賈志何據而云徵祖墓也)
贈戶部尚書符令竒墓在富平縣薄臺川其子輔
國將軍璘從葬(賈志)
李太尉光弼墓在富平縣西北三十里其弟光進
墓亦近焉(馮志)縣西北覓子店有光弼墓墓碑神道
碑皆顔真卿書旁即太尉祠祠旁即光進墓(縣志)
金陜西行省盖諒墓在縣北三十里北吳邨(縣志)
陜西行省李興墓在縣北毛吳村(縣志)
烏庫哩蘇克墓在縣東三十里道賢鎮北(縣志)
元王侍郎丙墓在縣西北三十里莊里墓碑石柱無
恙(縣志)
劉知府尚墓在富平縣西北莊里(賈志)
劉知州允中墓在富平縣西魏村(賈志)
張郎中敏墓在富平縣美原鎮北(賈志)
明張尚書紞墓敏之子在敏墓南三里(賈志)在富平縣
東三十里紞吏部尚書(馮志)有楊爵撰墓碑(縣志)
楊忠介爵墓在富平縣東北獨戶村(賈志)在富平縣
東北四十里爵御史贈光祿寺少卿諡忠介(馮志)吏
部尚書胡松碑其墓曰關西夫子楊伯修(縣志)神道
一碑缺然道左余忝大吏何惜此寒山片石乎(練國)
(事撰神道碑)
李參議恕墓在富平縣流曲堡東李村(賈志)子中丞
宗樞葬墓東(縣志)
梁府尹甫墓在富平縣流曲堡北(賈志)
孫恭介丕揚墓在富平縣流曲堡北(賈志)在縣西二
十里三里村王圖撰神道碑(縣志)
朱中丞國棟墓在富平縣西北(賈志)
本朝孫總兵一鵾墓在富平縣西五里
賜祭葬(賈志)
(附疑冡)唐賈主簿島墓在富平縣大賈村墓碑柳公
權書(賈志按唐蘇綘撰賈島墓銘云君責授長江縣主簿以會昌癸亥終於官舍以明年擇)
(安岳縣移風鄉南岡鑑戒錄島終於簿署墓在岳陽山上岳陽普州地名也又李頻詩一官終遐徼)
(千山隔旅墳李洞詩旅葬新墳小歸魂故國遥曹松詩已葬離燕骨難招入劍魂皆憫其遠葬於蜀)
(則島墓之在富平者可疑矣)
(附迷冡)漢司馬欣墓在縣西二十五里章邯長史降
項羽封為塞王(元和志)北周孝閔帝靖陵武帝誅
護後詔上諡曰孝閔皇帝陵曰靖陵(北史周本紀)明
帝昭陵世宗明皇帝武成二年詔曰葬日選擇不
毛之地因勢為墳勿封勿樹且厚葬傷生聖人所
誡朕既服膺聖人之教安敢違之崩葬於昭陵(周書)
(明帝本紀)明敬皇后獨孤氏二年四月崩葬昭陵明帝
崩與后合葬焉(北史后妃列傳)武帝孝陵高祖武皇帝
宣政元年崩遺詔曰朕居處每存菲薄喪事資用
湏使儉而合禮墓而不墳自古通典隨吉即葬葬
訖公除己未葬於孝陵(周書武帝本紀)武帝阿史那皇后
隋開皇二年殂隋文帝詔有司備禮祔葬於孝陵
武帝李皇后隋開皇元年出俗為尼八年殂以尼
禮葬於京城南(北史后妃列傳)宣帝定陵宣皇帝大象
二年秋七月丙申葬定陵(周書宣帝本紀)宣帝楊皇后隋
大業五年殂煬帝詔有司備禮祔葬於定陵宣帝
米皇后隋開皇元年出俗為尼六年殂以尼禮葬
於京城西(北史后妃列傳)周後主恭陵大定元年二月
遜位於隋奉為介國公開皇元年五月殂諡為孝
靖皇帝葬恭陵(北史周本紀)拓拔太保儉墓儉恒州
高陸人天和四年薨詔贈太保遺令止依太祖陵
側無忘事君墩等兄弟並遵遺訓(庾信撰神道碑)唐李
薊公楷洛墓楷洛封薊郡開國公薨於靈州師次
明年詔葬於富平縣檀山原元子太尉光弼乾元
中以東諸侯三會於河再以駹髳濟於淮海天子
以府君積流仁慶追考功績發於簡書炎掌史之
官也奉命為詞(楊炎撰神道碑按代宗陵在縣西北三十五里檀山光弼墓即在)
(縣西北三十里是亦檀山原也其父楷洛未知同塋與否而諸志止載光弼兄弟墓則楷洛墓迷矣)
醴泉縣
隋齊國公高熲墓在醴泉東五十里(馬志)
唐太宗昭陵唐太宗陜西醴泉縣祭(會典)在醴泉東北
四十里九嵕山上陪葬諸王凡七蜀王愔趙王福
紀王慎越王貞嗣紀王澄曹王明蔣王惲陪葬公
主凡二十二清河晉國豫章新興蘭陵高密長樂
遂安南平衡陽新城咸陽廣陽師道襄城長沙安
康臨川晉陽潯陽汝南常山陪葬妃嬪凡八鄭國
夫人紀國大妃常氏賢妃鄭氏趙國大妃楊氏彭
城夫人趙國妃熊氏才人徐氏竇卿姊陪葬宰相
凡一十三馬周岑文本崔敦禮李勣李靖溫彦博
蕭瑀高士廉房玄齡魏徵許敬宗杜如晦長孫無
忌陪葬承郎三品凡五十三唐儉李大亮虞世南
姚思廉薛收孔穎達閻立本張俊胤褚亮房仁裕
薛頤長孫璿盧赤松李震吳黑闥李正明江夏王
道宗李之芳瑯琊王沖零陵王俊臨淮公李規常
山公李清中山王琚楊恭仁襄武郡王琛西平王
安馬載杜正倫孔志亮孔惠元魏叔玉姜遐姜晦
姜簡長孫敞劉洪直裴藝蕭守業竇義節李弼司
馬謙竇庭蘭唐嘉會房光義房光敏房誕房佐馬
覬房回史幼□豆盧承業安康伯岑曼倩陪葬功
臣大將軍以下凡六十三尉遲敬德秦叔寶段志
玄程知節杜君綽丘行恭鄭仁泰劉弘基公孫武
達豆盧寬薛萬均周護仁李客師梁建方張仕貴
張大師張延師賀蘭整許洛仁梁仁裕姜確公孫
雅靖楊思訓元仲文王愔申進達李孟嘗薛仁貴
李承祖仇懷古薛咄摩蘇泥熟拔野鐵賀拔儼阿
史那忠李思摩阿史那道真阿史那社爾契苾
何力史大奈阿史那步真阿史那德昌牛伯億王
波利史奕房先忠豆盧承基斛斯正貴尉遲寶林
梁倣龔善元思賢段眘爽尉遲廵昱李蒜仇務廌
薛承慶康平徐定盛魯何道張阿難(賈志)貞觀十一
年二月丁巳營九嵕山為陵賜功臣密戚陪塋地
及秘器(唐書太宗本紀)貞觀二十三年八月庚寅葬文皇
帝於昭陵(高宗本紀)文德順聖皇后長孫氏大漸與帝
决曰妾生無益於時死不可以厚葬願因山為壠
無起墳無用棺槨器以瓦木約費送終是妾不見
忘也及崩諡文德葬昭陵因九嵕山以成后志帝
自著表序始末揭陵左上元中益謚文德順聖皇
后(后妃列傳)貞觀十八年帝謂侍臣曰昔漢家皆先造
山陵既達始終身復親見又省子孫經營不煩費
人功古者因山為墳此誠便事九嵕山孤聳迥絶
因而旁鑿可置山陵處朕有終焉之理乃詔營山
陵於九嵕山之上足容一棺而已務從儉約又佐
命功臣義深舟楫追念在昔何日忘之漢氏將相
陪陵又給東園秘器篤終之義恩意深厚自今以
後功臣密戚及德業佐時者如有薨亡賜塋地一
所及賜以秘器使窀穸之時喪事無闕凡功臣密
戚請陪陵葬者聽之以文武分為左右而列墳高
四丈已下三丈已上若父祖陪陵子孫從葬者亦
如之若宫人陪葬則陵戶為之成墳凡諸陵皆置
留守領甲士與陵令相知廵警左右兆域内禁人
無得葬埋古墳則不毁之昭陵在京兆府醴泉縣
因九嵕層峰鑿山南西深七十五步為玄宫山旁
巖架梁為棧道懸絶百仞繞山二百三十步始達
玄宫門頂上亦起遊殿文德皇后即玄宫後有五
重石門其門外於雙棧道上山起舍宫人供養如
平常及太宗山陵畢宫人亦依故事留棧道准舊
山陵使閻立德奏曰玄宫棧道本留擬有今日今
既始終永畢與前事不同謹按故事惟有寢宫安
神供奉之法而無陵上侍衛之儀望除棧道固同
山岳上嗚咽不許長孫無忌等援引禮經重有奏
請乃依奏貞元十四年命有司修葺陵寢以昭陵
先因火焚毁故詔百官詳議議者多云舊宫既被
火爇請移就山下或有議請修舊宫者上意亦不
欲移由是復以山上為定於是遣左諫議大夫平
章事崔損完修入陵使及司所計獻昭乾定泰五
陵各造屋三百七十八間橋陵一百四十間元陵
三十間惟建陵不復創造但修葺而已所緣陵寢
中帷幄牀蓐一事已上並令制置上親閱焉(文獻通考)
按昭陵附蟄通志載昭陵建陵圖一卷王方慶九
嵕山記一卷及會要諸書今不見謹以舊新兩史
參之羣書詳而考焉諸王墓七蜀王愔蔣王惲越
王貞紀王慎趙王福曹王明越王貞子瑯琊王沖
起兵討武后父子俱死貞開元四年復爵土幼子
珍子謫嶺表數世不能歸開成中女孫女道士元
真持四世喪歸求祔王塋紀王慎以貞故改氏虺
載以檻車謫巴州死於道子琮叡秀獻欽俱死琮
子行休以三喪歸陪葬昭陵中興初改封慎少子
鐵誠為嗣紀王後易名為澄曹王明永隆中坐太
子賢事徙黔州為都督謝祐逼殺景雲中陪葬昭
陵子俊嗣王此諸王一則也公主二十三長沙公
主降豆盧懷讓高密公主降長孫孝政後嫁把國
公段綸衡陽公主降阿史那社爾桂陽公主初降
趙慈景慈景討堯君素戰死更降楊師道改封長
廣公主四主皆神堯女襄城南平遂安長樂豫章
臨川清河蘭陵晉安安康新興城陽新城普安晉
陽汝南常山皆太宗女内晉陽汝南常山早夭未
降城陽初降杜荷荷誅嫁薛瓘晉安降韋思安又
嫁楊仁輅南平嫁王敬直又嫁劉元意遂安嫁竇
逵又嫁王大禮新城降長孫詮又嫁韋正矩正矩
以主暴死伏誅主以皇后私葬昭陵旁襄城婿蕭
銳清河婿程懷亮桂陽婿楊師道衡陽婿阿史那
社爾突厥酋長也此公主一則也妃嬪八紀國太
妃韋氏趙國太妃楊氏越國太妃燕氏徐賢妃惠
餘不可考此妃嬪一則也宰相墓十有二皆佐命
功臣而以子祔父弟祔兄者如馬載周子也覬載
子也魏叔玉徵子也岑曼倩文本子也瑀子銳以
尚主李客師李正明靖弟也此宰相一則也三品
丞郎墓五十有三唐儉李大亮孔穎達虞世南褚
亮姚思廉薛收閻立本皆文武之選張俊胤以經
授文皇又陳說天命者也如孔志亮則穎達子惠
元則穎達孫而祔者也蕭守業銳子也江夏王道
宗以功臨淮公子珍子瑯琊王沖及俊琚清皆王
孫也西平王安恭安之父襄武王琛孝恭之兄以
族以功也姜氏之祔也以皎寵也晦皎弟也李林
甫之舅也確者行本也遐者柔遠也皎父也簡祔
確故遐晦祔也太史令薛頤首占德星秦分文皇
以九嵕築紫府居之者也宗正卿李之芳蔣王孫
宗彦也蔡國公承祖之子也長孫敞無忌族也吳
黑闥者吳廣也與程知節秦瓊同功征伐而與於
隠太子之功者也楊恭仁觀王孫師道兄也范陽
公盧赤松相承慶父同太原起義者也其餘或祔
祖父如諸房竇薛史不傳也此三品以下一則也
功臣大將以下尉遲秦劉程段佐命也公孫武達
杜君綽鄭仁泰與於六月四日之功者也尉遲寶
琳敬德子也阿史契苾李思摩史大奈皆長而忠
勇者也丘行恭和之子有血戰功者也許洛仁世
緒弟也元仲文李孟嘗薛萬均張大師延師皆名
將也薛仁貴集古碑跋云苗神容撰今碑亡而不
可考也此功臣一則也盖陪葬者以史傳所書為
正而其餘皆祔之祔也越紀曹諸王孫以死難而
得入先兆其餘將相子功臣子則大力者負之而
趨耳間有名爵存而史譜不著則闕之如夏五例
因為昭陵附蟄記以示後来者(昭陵附蟄圖說)按妃王公
主將相陪葬共一百六十餘墓通考綱目陵圖邑
乘俱已悉載惟取其有差誤者詳之通考載妃嬪
墓七而綱目註云八墓邑志亦是八墓内有竇卿
妹石塔未審何人而圖無之乃有先妃陸氏墓又
邑志韋氏作常氏趙國太妃燕氏作趙國熊氏俱
誤諸王七墓内有越王貞嗣然唐書止名貞通考
太宗十四子有楚王貞不書越王按貞始王漢後
徙原已乃封越疑通考誤貞善騎射涉文史為宗
室材垂拱四年起兵敗仰藥死未詳何時附葬也
又有紀王澄墓考太宗子無名澄者惟有紀王慎
第七子名證神龍初以證嗣王澄或證之誤然未
附葬昭陵又考慎子七長續王東平餘琮叡秀獻
欽俱為武后所殺琮與二弟同死桂林開元四年
琮子行休始往迎以三喪歸陪葬昭陵則昭陵當
有琮墓無證墓又有琮二弟墓今併名失之公主
墓二十一内程懷亮作元亮都尉唐義識作善識
通考與志皆誤長孫曦作長孫輝竇懷悊作懷整
長孫沖止書孫冲劉元意作元懿城陽公主作咸
陽長廣公主作廣陽普安公主作晉陽晉陽反作
潯陽志誤甚多而長廣公主駙馬楊師道今刊去
楊字又誤為師道公主墓則舛甚矣安康公主駙
馬都尉通考載為獨孤彦雲志為獨孤音雲字似
誤然史止書獨孤謀意謀乃名彦雲字耶尤可疑
者韋正矩遇新城公主不以禮主暴薨詔三司推
治矩伏誅是矩為主罪人今合葬何謂也普安主
初嫁韋思安再嫁楊仁裕襄城主初嫁蕭銳後嫁
姜簡今仍與韋蕭合葬殊不可解其書之者誤耶
綱目註公主墓二十一通考止十八墓無汝南常
山晉陽三主墓邑志載之殊是其陪葬宰相通考
與昭陵圖皆無杜萊公墓綱目注邑志與關中陵
墓志皆誤書萊公以貞觀四年三月薨爾時未議
山陵無因祔葬後人但以房杜同稱遂不及深考
耳又有洪州刺史吳黑闥圖志俱謬為劉黑闥劉
為太宗所擒豈容埋骨於此圖又列衛公墓於房
墓下光上陵過公墓在烟霞洞西去山甚近與房
梁公墓地勢正並列墓作三山形而左一阜則略
斷而不屬土人呼上三冡以李勣墓為下三冡游
景叔雅意刻圖廣傳而誤尚如是後世復何憑觀
九原哉勣墓與許洛仁尉遲鄂國程知節史大奈
諸武臣墓皆在陵南之東所謂文武分左右列亦
不盡然以上諸墓公主妃嬪大半在昭陵之東南
山上俗曰亂冡坪又曰姑姑陵諸王圖不載無考
功臣密戚俱在山下平地去陵遠者尚二十餘里
獨魏玄成墓在鳳凰山居陵西自馬鞍望之孤山
獨秀夾澗交流尚隔數里許當日陵封内周迴一
百二十里故爾廣遠陵墓志謂百餘人一山臆說
也斷碑有姜遐字柔遠確之子陵圖止有確墓通
考邑志又有姜遠墓或即遐悞脱柔字且姜皎姜
晦一家從祔不應無遐又無忌從父敞封平原郡
公亦陪葬而圖無名即所云一百六十餘墓圖載
未百知所失多矣(范文光昭陵志)按唐書貞觀十年十一
月庚寅葬文德皇后於昭陵十一年二月丁巳營
九嵕山為陵則是陵未營而后先葬陵之營因后
也陵有獻殿有後殿山巔亦有游殿今俱廢惟陵
北存石屋三楹六駿列於左右及貞觀中擒服諸
番君長頡利等十四人像琢石列之北司馬門内
今皆不完其周垣重門甬路諸故跡猶存也陪葬
凡一百七十有七冡昭陵下宫太宗陵寢宫也在
九嵕山陵之右腋後燬於火貞元十四年欲復置
山高無水泉苦於供役廷臣集議移置瑶臺寺側
去陵一十八里今廢(縣志冡按昭陵陪葬一百六十餘其間姓氏參錯位號)
(牴牾前人論之已詳然訖不能定特備錄之以俟考)
肅宗建陵在縣正北三十里武將山(縣志)廣德元年
三月庚午葬文明武德大聖大宣孝皇帝於建陵
(唐書代宗本紀)建陵在京兆府醴泉縣界(文獻通考)章敬皇后
吳氏生代宗代宗即位追尊為皇后上諡合葬建
陵啟故窆貌澤若生衣皆赭色(后妃列傳)在縣東北武
將山修文鄉劉村下宫去陵五里陪葬功臣一尚
父汾陽郡王郭子儀(宋敏求長安志)建中二年詔故尚父
子儀斂以衮冕贈太師陪葬建陵舊令一品墳高
丈八詔特加十尺及葬上御安福門臨哭送之(舊唐)
(書郭子儀傳)
明文教諭清墓在醴泉縣東北(賈志)
張處士敬墓在醴泉縣北一里(賈志)
袁侍郎澤墓在醴泉縣龍泉里(賈志)
苟侍御好善墓在醴泉縣東北(賈志)
(附迷冡)李汧公懷讓墓懷讓成紀人封汧國公廣德
元年九月薨於華州軍府即以其年十月陪葬建
陵旌勲臣也(常衮撰墓志按省郡邑諸志俱云陪葬止郭子儀則懷讓之墓久迷矣)
陜西通志卷七十
