欽定四庫全書
陜西通志卷八十五
藝文一
御製詔誥
羲畫倉書開天載道綺麗餘波筆精墨妙買賦長門
金馬待詔昆明紙飛玉尺衡較被之管絃清平新調
砭愚訂頑翼經垂斆郁郁彬彬南山隠豹衷諸大雅
視為典要作藝文志第三十一
祭告西嶽華山文(順治八年四月初七日)
惟神穹窿豫鎮聳峙蓮峯萬品賴成羣生仰盛朕誕膺
天命祇荷神休特遣專官用伸殷薦惟神鑒焉
祭告西鎮吳山文(順治八年四月初七日)
惟神毓秀五峯建維三輔瞻岐帶渭育物福民朕誕膺
天命祇荷神休特遣專官用伸殷薦惟神鑒焉
祭告橋陵文(順治八年四月初七日)
自古帝王受
天明命繼道統而新治統聖賢代起先後一揆功德載籍
炳若日星明禋大典亟宜肇隆敬遣專官代將牲帛神
其鑒享
祭周文王陵文(順治八年四月初七日)
自古帝王受
天明命繼道統而新治統聖賢代起先後一揆功德載籍
炳如日星朕誕膺
天眷紹纉丕基景慕前徽圖追芳躅明禋大典亟宜肇隆
敬遣專官代將牲帛爰修殷薦之誠用展儀型之志伏
惟格歆尚其鑒享
祭吳山文(康熙六年八月)
惟神毓秀五峯建維西隴瞻岐帶渭育物福民朕躬親
政務祇荷神庥特遣專官用申殷薦惟神鑒焉
祭漢文帝陵文(康熙七年五月俱凡在陜諸陵祭文同)
自古歴代帝王繼
天立極功德並隆治統道統昭垂奕世朕受
天眷命紹纉丕基庶政方新前徽是景明禋大典亟宜肇
修敬遣專官代將牲帛爰昭殷薦之忱聿備欽崇之禮
伏惟格歆尚其鑒享
祭告吳山文(康熙二十一年三月)
惟神凝位金天建維隴首屏翰西土配嶽稱尊朕祇承
神祐疆域蕩平特遣專官用申殷薦惟神鑒焉
祭漢文帝陵文(康熙二十一年四月在陜諸陵祭文同)
自古帝王受
天顯命繼道統而新治統聖賢代起先後一揆成功盛德
炳如日星朕誕膺
眷祐臨制萬方掃滅兇殘廓清區宇告功古后殷禮肇稱
敬遣專官代將牲帛爰修禋祀之誠用展景行之志仰
企明靈尚其鑒享
祭告吳山文(康熙二十七年十二月)
惟神秀峙五峯雄標三輔襟&KR0648;帶隴配岳西陲朕纉承
祖宗丕基虔恭明祀茲以
皇祖妣孝莊仁宣誠憲恭懿翊天啓聖文皇后神主升祔
太廟禮成特遣專官用申秩祭惟神鑒焉
祭告橋陵文(康熙二十七年十二月同周文武及漢唐諸陵文)
自古帝王受
天明命御歷膺圖時代雖殊而繼治同道後先一揆朕承
眷佑臨制萬方稽古禮文肅修祀事茲以
皇祖妣孝莊仁宣誠憲恭懿翊天啓聖文皇后神主升祔
太廟禮成特遣專官代將牲帛虔修禋祀之典用抒景行
之忱仰
冀明靈鑒茲誠悃
祭漢文帝陵文(康熙三十五年正月在陜諸陵文同)
自古帝王繼
天出治道法兼隆莫不慈惠嘉師覃恩遐邇朕勤恤民依
永期殷阜邇年以來郡縣水旱間告年穀歉登蚤夜孜
孜深切軫念用是專官秩祀為民祈福冀靈爽之默贊
溥樂利於羣生尚鑒精忱俯垂歆格
祭告吳山文(康熙三十六年八月)
惟神秀峙五峯位尊二隴名稱喬嶽地鎮金天朕以勦
除狡寇三履遐荒期掃邊塵乂安中外今者祇承神祐
塞北永清用告成功專官秩祀惟神鑒焉
祭告漢文帝陵文(康熙三十六年八月在陜諸陵文同)
自古帝王受
天景命制治綏猷必禁暴除殘以乂安黎庶緬懷往烈道
實同符朕欽承
帝祉臨御九圍茲以狡寇跳梁親征漠北蕩滌寇氛廓清
邊徼永消兵革以與普天率土樂育太和敬遣專官代
將牲帛昭告古先哲后虔修禋祀式彰安攘之模用展
景行之志仰企明靈俯垂鑒饗
祭吳山文(康熙四十二年四月)
惟神位奠金天功齊華嶽威靈丕赫作鎮西方朕祇承
休命統馭寰區夙夜勤勞殫思上理歴茲四十餘載今
者適届五旬海宇昇平民生樂業見輿情之愛戴沛下
土之恩膏特遣專官虔申秩祀尚憑靈貺益錫蕃禧祐
我國家共登仁夀神其鑒焉
祭橋陵文(康熙四十二年五月同周文武漢唐諸陵文俱)
自古帝王繼
天立極出震承乾莫不道洽寰區仁週遐邇朕欽承丕緒
撫馭兆民思致時雍常殷惕厲歴茲四十餘載今歲適
届五旬宵旰兢兢無敢暇逸漸致民生康阜世運昇平
頃因黃淮告成親行廵歴再授方略善後是期覩民志
之歡欣滋朕心之軫恤遄回鑾馭大沛恩膏用遣專官
敬修祀典冀默贊郅隆之治益弘仁夀之休尚鑒精忱
俯垂昭格
西廵祭告周文王陵文(康熙四十二年十一月在陜諸陵文同)
朕勤求上理撫育羣生廵行雖歴東南咨訪未經西土
茲因觀風閱武察吏安民不憚冰霜涖止秦省稽前代
之陵寝皆密邇於長安惟帝德在生民功存當代芳型
昭著令譽長垂披覽簡編恒深緬想遣專官而展祭列
爼豆以將誠靈其鑑知來歆來格
平定朔漠告成太學碑(康熙四十三年三月二十一日)
維
天盡所覆海内外日月所出入之區悉以畀予一人自踐
阼迄今蚤夜殫思休養生息冀臻熙皥以克副維皇大
德好生之意庶幾疆域無事得以偃兵息民廼厄魯特
噶爾丹阻險北陲困此一方人既荼毒塞外輒狡焉肆
其凶逆犯我邊鄙虐我臣服人用弗寧夫蕩寇所以息
民攘外所以安内邊寇不除則吾民不安此神人所共
憤天討所必加豈憚一人之勞弗貽天下之逸於是斷
自朕心躬臨朔漠欲使悔而革心故每許以不殺彼怙
終不悛我師三出絶塞朕皆親御以行深入不毛屢涉
寒暑勞苦艱難與偏裨士卒共之迨彼狂授首脅從歸
誠荒外君長來享闕下西北萬里灌燧銷烽中外乂謐
惟朕不得已用兵以安民既告厥成事廼蠲釋眚災潔
事禋望為億兆祈昇平之福而廷臣請紀功太學垂示
來茲朕勞心於邦本嘗欲以文德化成天下顧茲武略
廷臣僉謂所以建威消萌宜昭斯績於有永也朕不獲
辭考之禮王制有曰天子將出征受成於學出征執有
罪反釋奠於學以訊馘告而泮宫之詩亦曰矯矯虎臣
在泮獻馘又禮王師大獻則奏愷樂大司樂掌其事則
是古者文事武事為一折衝之用具在樽爼之間故受
成獻馘一歸於學此文武之盛制也朕嚮意於三代故
斯舉也出則告於神祇歸而遣祀闕里茲允廷臣之請
猶禮先師以告克之遺意而於六經之指為相符合也
爰取思樂泮水之義為詩以銘之以見取亂侮亡之師
在朕有不得已而用之之實或者不戾於古帝王伐罪
安民之意云爾銘曰巍巍先聖萬世之師敬信愛人治
平所基煌煌聖言文武道一禮樂征代自天子出朕臨
域中逾茲三紀嘗見羹墻寤寐永矢下念民瘼上承帝
謂四海無外盡隸侯尉維彼兇醜凟亂典常既梗聲教
遂窺我疆譬之於農患在螟螣秉畀不施將害稼穡度
彼游魂險遠是怙震以德威可往而取朕志先定龜筮
其依屬車萬乘建以龍旂祝融驂鸞風伯戒途宜暘而
暘利我樵蘇大野水涸川瀆效靈泉忽自涌其甘如&KR0812;
設為犄角一出其西一出其東中自將之絶域無人獸
羣受掩五日窮追彼狂走險大殱於路波血其孥翦其
黨孽俘彼卒徒衆烏晝號單馬宵遁恐久駐師重為民
困慎固戌守還轅於京自夏徂冬雨雪其零載馳載驅
我行止在蠢茲窮寇昏惑不悔我邊我氓以休以助爰
寧其居爰復其賦藩落老稚斯恬斯嬉歲晏來歸春與
之期春風飄翩揚我旆旓我今于邁如涉我郊言秣我
馬狼居胥山登高以眺閔彼彈丸天降兇罰孤雛就羈
三駕三捷封狼輿尸既腊梟獍既獮豺貙大漠西北解
甲棄殳振旅凱入澤霈郊卜明禋肆赦用迓景福昔我
往矣在泮飲酒陳師鞠旅誓屈羣醜今我來思在泮獻
功有赫頌聲文軌來同採芹採藻頌興東魯車攻馬同
亦鐫石鼓師在安民非出得已古人有作昭示此旨緬
維虞廷誕敷文德聖如先師戰慎必克惟兵宜戢惟德
乃綏億萬斯年視此銘詞
重修西嶽廟碑文(康熙四十四年六月)
天地定位山嶽效靈體發育之能贊生成之德尊踰四
瀆秩視三公祀典之於五嶽禮綦重矣矧華山峻峙雍
州雄踞西土辨方維酉兆歲事於有秋盛德在金助氣
機之始肅興雨則膏流河渭出雲而氣接恒嵩尤宇宙
之奥區神祇之靈府也嶽廟當華隂衢道基址崇宏棟
梁巍煥明禋肸蠁降格居歆國家之邀福迓禧以大庇
我陜東西數千里之蒼黔者於是乎在而年歲寖久則
傾圮澷漶不能無虞朕於癸未冬省方西廵莅止少華
之麓矚雲臺望仙掌靈蹤勝蹟髣髴於烟嵐翠靄間而
西連隴坂東接函關土俗民風停車坐悉秋露凝而勤
收穫商飈起而謹盖藏年穀屢豐閭閻日阜自非神庥
曷克臻此於是入祠展謁遣祭致虔特命所司鳩工載
葺不興一役輪奐丕新蓐收之别館增輝少昊之下都
彌絢自今以始達精忱於玉帛陳黍稷之馨香默祐潛
孚嘉祥翕集佐坤靈以作成萬物弘兑澤而利濟羣方
豈有量哉爰勒豐碑用垂奕䙫
廣仁寺碑(康熙四十四年十一月初一日)
朕存心天下睠顧西陲惟茲關隴之區實切封疆之重
歲當癸未特舉時廵省方設教訓吏寧人已責除租行
慶布德引年賜帛奬學興賢所過山川聖哲祠域遣修
祀事用殫精禋凡所以裨邦政厚民生者靡弗致勤焉
又以運際承平無忘武備簡稽將士整飭戎行發内帑
之金錢普軍中之頒給爰於演武之場躬親校閱之典
以建威銷萌之義有觀德習禮之風顧念久安長治務
在因俗宜民若乾竺之傳言雖殊尚而利濟之道指有
同歸閱武之頃周覽地形相其爽塏命創招提即大賚
之餘貲為䨇林之小築厥工匪侈逾載告竣斯役也經
營適協乎輿情銖黍不煩夫民力將使黃山巖岫秀比
靈山渭水波濤凝如定水洪河浪息渡法海之津梁華
嶽雲開通耆闍之轍跡五陵六郡之衆迴向香城外蕃
屬國而遥羣遊净土賁神光之常護上以祝
慈夀於無涯助王化之遐宣下以錫民庥於有永其亦朕
綏懷寰宇順導烝黎之至意也歟於是題廣仁之額標
括三乘書多寳之碑昭垂奕葉云爾
祭告吳山文(康熙五十二年五月)
惟神秀秉金天功齊華嶽靈威有赫作鎮西方朕纘受
鴻圖撫臨區宇殫思上理夙夜勤求惟日孜孜不遑暇
逸茲御極五十餘年適當六旬初屇所幸四方寧謐百
姓乂和稼穡歲登風雨時若維庶徵之協應爰羣祀之
虔修特遣專官式循舊典冀益贊雍熙之運尚永貽仁
夀之休俯鑒精誠用垂歆格
祭漢文帝陵文(康熙五十二年六月在陜諸陵文同)
自古帝王繼
天出治建極綏猷莫不澤被生民仁周寰宇朕躬膺寳歷
仰紹前徽夙夜孜孜不遑暇逸茲御極五十餘年適當
六旬初屇所幸四方寧謐百姓乂和稼穡歲登風雨時
若維庶徵之協應爰羣祀之虔修特遣專官式循舊典
冀益贊雍熙之運尚永貽仁夀之休俯鑒精誠用垂歆
格
祭告吳山文(康熙五十八年三月)
維神三輔稱雄五峯競秀儲精少昊作鎮奥區朕纘承
祖宗丕基虔恭明祀茲以
皇妣孝惠仁憲端懿純德順天翼聖章皇后神主升祔
太廟禮成特遣專員用申秩祭惟神鑒焉
祭漢文帝陵文(康熙五十八年三月在陜諸陵文同)
自古帝王受
天景命建極綏猷垂萬世之經常備一朝之典禮朕欽承
帝祉臨御九圍夙夜惟寅敬將祀典茲以
皇妣孝惠仁憲端懿純德順天翼聖章皇后神主升祔
太廟禮成特遣專官代將牲帛用展苾芬之敬聿昭禋祀
之虔仰冀明靈尚其歆享
祭告吳山文(雍正元年二月)
惟神秀秉金天功齊華嶽靈威有赫作鎮西方朕纉受
丕基新承景命竊念
皇考膺圖以來百靈效順四海從風坐享昇平六十餘載
茲當嗣位之始宜隆祀享之儀特遣專官虔申昭告惟
冀時和歲稔物阜民安淳風徧洽乎寰區厚德長敷於
率土尚其歆格鑒此精誠
祭漢文帝陵文(雍正元年二月同在陜諸陵祭文)
自古帝王繼
天出治建極綏猷莫不澤被生民仁周海宇惟我
皇考峻德鴻勲嫓美前古顯謨承烈垂裕後昆朕以渺躬
纉膺大寳當茲嗣位之始宜修享祀之儀特遣專官虔
申昭告惟冀時和歲稔物阜民安淳風徧洽乎寰區厚
德常敷於率土尚其歆格鑒此精誠
祭橋陵文(雍正二年正月俱周文武成康漢唐陵同)
自古帝王體天立極表正萬邦愷澤遍於寰區仁風及
於奕禩朕丕承大統遥契曩徽茲於雍正元年十一月
二十五日恭奉
聖祖合天弘運文武睿哲恭儉寬裕孝敬誠信功德大成
仁皇帝主配享
圜丘禮成特遣專官虔申昭告惟冀永贊修和之治益昭
安阜之庥鑒此精誠尚其歆格
平定青海告成太學碑(雍正三年五月十七日)
我國家受
天眷命撫臨八極日月所照罔不臣順遐邇乂安兆人蒙
福乃有羅卜蔵丹津者其先世固始汗自國初稽首歸
命當時使臣建議畀以駐牧之地其居雜番羌密近甘
凉我
皇考聖祖仁皇帝眷慮深遠每厪於懷既
親御六師平定朔漠威靈所加青海部落扎什巴圖兒等
震讋承命
聖祖仁皇帝用沛殊恩封為親王兄弟八人咸賜爵禄羈
縻包容示以寬大而狼心梟性不可以德義化包藏異
志朕紹登寳位優之錫賚榮其封號尚冀革心輯寧部
衆而羅卜藏丹津昏謬狂悖同黨吹拉克諾木齊阿爾
布坦温布藏巴札布等實為元惡謂國家方弘浩蕩之
恩不設嚴密之備誕敢首造逆謀廹脅番羌侵犯邊城
反狀彰露用不可釋於天誅遂命川陜總督太保公年
羹尭為撫遠大將軍聲罪致討以雍正元年十月師始
出塞自冬涉春屢破其衆凡同叛之部落戈鋋所指應
時摧敗招降數十萬衆又降其貝勒子公台吉等二十
餘人朕猶憫其蠢愚若悔惡思愆束手來歸尚可全宥
而怙惡不悛負險抗違乃决翦滅之計以方略密付大
將軍羹尭調度軍謀簡稽將士用四川提督岳鐘琪為
奮威將軍於仲春初旬禡牙徂征分道深入搗其窟穴
電掃風驅搜剔巖阻賊徒蒼黃糜潰窮蹙失據羅卜藏
丹津之母及逆謀渠魁悉就俘執擒獲賊衆累萬牲畜
軍械不可數計賊首逃遁我師踰險窮追獲其輜重人
口殆盡羅卜藏丹津孑身易服竄匿荒山殘喘待斃自
二月八日至二十有二日僅旬有五日軍士無久役之
勞内地無轉輸之費克奏膚功永清西徼三月之朔奏
凱旋旅鐃鼓喧轟士衆訢喜四月十有二日以倡逆之
吹拉克諾木齊等三人獻俘
廟
社受俘之日臣民稱慶伏念
聖祖仁皇帝威靈震於遐方福慶流於奕葉用克張皇六
師殄滅狂賊行間將士亦由感激
湛恩厚澤為朕踴躍用命斯役也芟夷凶悖綏靖番羌俾
烽燧永息中外人民胥享安阜實成
先志以懋有丕績廷臣上言稽古典禮出征而受成於學
所以定兵謀也獻馘而釋奠於學所以告凱捷也宜刊
諸珉石揭於太學用昭示於無極遂為之銘曰
天有雷霆聖作弧矢輔仁而行威遠寧邇維此青海種
類實繁錫之茅土列在藩垣被我寵光位崇禄厚負其
險阻禍心潛搆恭惟
聖祖慮遠智周睠念荒服綏撫懷柔朔野既清西陲攸震
爵號洊加示之恩信如何兇狡造謀逆天鼓動昏憝寇
侵於邊惟彼有罪自干天罰桓桓虎貔爰張九伐王師
即路冬雪初零日耀組練雷響鼙鉦蠢茲不順敢逆戎
旅奮張螳臂以當齊斧止如山嶽疾如雨風我戰則克
賊壘其空彼昏終迷曾不悔戾當翦而滅斯焉决計厲
兵簡將往搗其巢踰歴嶔嶇坦若坰郊賊棄其家我縶
而獲牛馬谷量器仗山積蹇兔失窟何所逋逃枯魚遊
釜假息煎熬師以順動神明所福旬日凱歸不疾而速
殪彼逆謀懸首藁街獻俘成禮金鼓調諧西域所瞻此
惟雄特天討既申羣酋惕息槖戈偃革告成辟雍聲教
遐暨萬國來同惟我
聖祖親平大漠巍功煥文邁桓軼酌流光悠久視此銘辭
繼志述事念茲在茲
黃河(并序)
河源發於塞外流經萬里餘始由中土入海曩曾遣
使探流窮源河之為利為害莫不洞悉近以巡省邊
隅駐蹕湖灘河朔一水瀠洄自西北來流不甚濁而
波緩岸隘而土堅白草蕭蕭黃沙彌望其中環抱約
地千二百餘里草豐水美便於畜牧明弘治間淪於
外夷地逼秦境時相寇擾故諸臣每言不宜棄此衆
議紛然人多不察恒惜其言之未用然使當日即用
其言加兵塞外揆理度勢豈遂能驅而遠之亦必徒
勞士馬耳朕嘗以收復河套之論謂其心忠於國則
可謂其灼見事機言之可行則未然也國家威德所
布龍荒大漠與河套盡入版圖諸蒙古歲修賮貢奉
職惟謹非務德意綏柔詎兵力之所可制耶故臨流
增思詩示永久
洪流遠且長迢遥踰塞垣旋繞幾曲折沙雜波濤渾漸
下漸開拓建瓴勢迅奔所經雖綿邈脈絡自有根東南
藉輓輸䟽瀹煩討論昔歲省隄防淮濟親臨軒今茲歴
大荒羽衛成雲屯峻嶒兩岸間天寒落漲痕冰澌斷更
續皛皛耀朝暾此中地沃饒水草佳且繁昔人議收復
斯舉誠難言觀俗撫幽遐老幼争攀援殊方亦蒼赤咸
施沭浴恩期令歸化意來者如河源晝夜入滄海包括
彌乾坤
十一月三日泛舟黃河流凌始下舟行之頃河水
瑩潔波浪忽平
黃濤何洶洶寒至始流凌解䌫風猶緊移舟浪不興威
行宜氣肅恩布覺陽升化理應多洽囂氛頃刻澄
脱脱城
土墉四面築何堅地壓長河尚屹然國計思清荒服外
早將糧粟實窮邊
冰渡(并序)
時河冰未合師行之頃忽報可渡次早行如平地
雲深卓萬騎風勁響千旗半夜河冰合安然過六師
鄂爾多斯行圍雉兔甚多
地敞沙平河外天合圍雉兔日盈千籌邊正欲勞筋骨
時控雕胡左右弦
曉寒念將士
長河凍結朔風攅帶甲横戈未即安每見霜華侵曉月
最憐將士不勝寒
河套西望
往代存虚議今為我外藩河環沙磧暖境闊草灘繁錯
落延綏接迷離朔漠吞時巡曾不到特示撫柔恩
出塞
沿邊山行岡嶺崎嶇黃沙彌望因自榆林鎮取道塞
外沙淺途平水草咸便且十二日之程減半得達安
邊堡書以記之
森森萬騎歴駝城(榆林鎮一名駝城)沙塞風清磧路平冰泮長
河堪飲馬月來大野照移營郵籖紀地旬餘驛羽轡行
邊六日程天下一家無内外烽銷堠罷不論兵
渡黃河潼關駐蹕
星源來晉甸天險峙秦關波湧方舟速威明古戍閒萬
民瞻鳳輦百職集鵷班冬省經茲地移風先化頑
入陜西境
世遠山河在漢唐史有存風光移萬戶景物換千門歎
昔當殷鑑疇今廣湛恩從來秦隴地莫使競心繁
望華山
一月風霜塵土中忽看翠盖擁三峯漢廷金掌今應笑
惟有華巔並古松
渭河見終南山
渭水自縈紆秦川喜清曠山勢何岧嶤經過絶塵坱馬
首見層巒直插青霄上雲際有飛泉朝光明畫嶂石險
登臨難心寒不可量太乙本仙源天都聊騁望歲歲松
柏林遐睇心神暢問俗戒征途便欲慰幽訪
冬至抵西安遥祝
皇太后萬夀
葭管初回日景長西巡行幸抵披香願將唐句南山夀
遥捧蓬萊萬里觴
長安行
河山天險古金湯都邑規模溯漢唐陸海膏腴本沃壤
秦風慓悍稱巖疆每因睠念勞中夜忍使時巡後一方
遠幸衝寒訪民隠終南太華遥相望豳岐不乏耕織業
漆沮尚存蒐狩場重農藏富屢詔諭雨暘時若歌豐穰
雄兵超距賈餘勇野老謳吟多宿糧要令遐陬沾湛露
詎以無事弛邊防大閱三軍訓甲士來朝諸部趨蕃王
蠲租恤下恩未巳共躋仁夀樂且康渭水冰消回暖律
南山烟靄動初陽停鑾懷古還披卷宵旰勤求意不忘
西安偶作
八水源秦隴山河輔帝京此方文武職須教盡和平
回鑾至華隂欲登華山因風霧所阻
踟蹰風霧阻蓮峰未識雲臺止水溶秦地山川聊一望
方輿畎畝盡三農兵民擁道心隨仗文武攀轅淚滿容
涼德何能衢壤樂皆因歲久慶時雍
大閱賜陜西固原鎮西鳳協副將(臣)康泰
南苑風高水潦收旋催羽對肅貔貅九天鼓吹鳴金鐲
萬乘旌旄擁翠虬馬足過時殘雪盡巒峰逥處朔雲浮
宣威端在承平日自昔經邦有大猷
擊匈奴詔(文帝三年)漢書
漢與匈奴約為昆弟無侵害邊境所以諭遺匈奴甚厚
今右賢王離其國將衆居河南地非常故往來入塞捕
殺吏卒敺侵上郡保塞蠻夷令不得居其故陵轢邊吏
入盗甚驁無道非約也其發邊吏車騎八萬詣高奴遣
丞相灌嬰將擊右賢王
徙請作昌陵大匠詔(成帝永始二年)同前
前將作大匠萬年知昌陵卑下不可為萬歲居奏請營
作建置郭邑妄為巧詐積土增高多賦斂繇役興卒暴
之作卒徒蒙辜死者連屬百姓罷極天下匱竭常侍閎
前為大司農中丞數奏昌陵不可成侍中衛尉長數白
宜早止徙家反故處朕以長言下閎章公卿議者皆合
長計首建至策閎典主省大費民以康寧閎前賜爵關
内侯黃金百觔其賜長爵關内侯食邑千戶閎五百戶
萬年佞邪不忠毒流衆庶海内怨望至今不息雖蒙赦
令不宜居京師其徙萬年敦煌郡
下關中諸將璽書(光武)後漢書
制詔大司馬虎牙建威漢中捕虜武威將軍虜兵猥下
三輔驚恐栒邑危亡在於旦夕北地營保按兵觀望今
偏城獲全敵兵挫折使耿定之屬復念君臣之義征西
功若丘山猶自以為不足孟之反奔而殿亦何異哉今
遣大中大夫賜征西吏士死傷者醫藥棺殮大司馬以
下親弔死問疾以崇謙讓
追賜朱勃子穀詔(明帝)同前
告平陵令丞縣人故雲陽令朱勃建武中以伏波將軍
爵土不傳上書陳状不顧罪戾懷旌善之心有烈士之
風詩云無言不讐無德不報其以縣見穀二千斛賜勃
子若孫勿令詣闕遠謝
追祠太尉楊震詔(順帝)同前
故太尉震正直是與俾匡時政而青蠅點素同茲在藩
上天降威災眚屢作爾卜爾筮惟震之故朕之不德用
彰厥咎山崩棟折我其危哉今使太守丞以中牢具祠
魂而有靈儻其歆享
賜郭淮詔(魏嘉平二年)三國魏志
昔漢川之役幾至傾覆淮臨危濟難功書王府在關右
三十餘年外征寇虜内綏民夷比歲以來摧破廖化禽
虜句安功績顯著朕甚嘉之今以淮為車騎將軍儀同
三司持節都督如故
賜夏侯道遷詔(北魏世宗)魏書
將軍前識機運已投誠欵而中逢猜間致有播越復翻
然風返建茲殊效忠貫古烈義動遐邇漢鄭既開勢翦
庸蜀混同之略方自斯始擒凶掃惡何快如之想餘黨
悉平西南清盪經算淹朔當有劬勞所請軍宜别勅
又賜道遷璽書同前
卿忠義夙挺期委自昔中有事因以致乖舛知能乘機
豹變翻然改圖奬率同心萬里投順遠舉漢中為開蜀
之始洪規茂略深有嘉焉今授卿持節散騎常侍平南
將軍豫州刺史豐縣開國侯食邑一千戶并同義諸人
尋有别授王師數道絡繹電邁遣使持節散騎常侍都
督征梁漢諸軍事鎮西將軍尚書邢巒指授節度卿其
善建殊效稱朕意焉
勞同州刺史達奚武璽書(北周高祖)北周書
公年尊德重弼諧朕躬比以隂陽僭序時雨不降命公
求祈止言廟所不謂公不憚危險遂乃遠陟高峯但神
道聰明無幽不燭感公至誠甘澤斯應聞之嘉賞無忘
於懷今賜公雜綵百疋公其善思嘉猷匡朕不逮念坐
而論道之義勿復更煩筋力也
移都城於龍首山詔(隋文帝)隋書
朕祇奉上元君臨萬國屬生人之敝處前代之宫常以
為作之者勞居之者逸改創之事心未遑也而王公大
臣陳謀獻策咸云羲農以降至於姬劉有當代而屢遷
無革命而不徙曹馬之後時見因循乃末代之晏安非
往聖之宏義此城從漢以來彫殘日久屢為戰場舊經
喪亂今之宫室事近權宜又非謀筮從龜占星揆日不
足建皇王之邑合大衆所聚論變通之數稽幽顯之符
同心固請情詞深切然則京師百官之府四海歸向非
朕一人之所獨有苟利於物其可違乎且殷之五遷恐
人盡死是則以吉凶之土制長短之命謀新去故如農
望秋雖暫劬勞其究安宅今區宇寧一隂陽順序安安
以遷勿懷胥怨龍首山川原秀麗卉物滋阜卜食相土
宜建都邑定鼎之基永固無窮之業在斯公私府宅規
模遠近營搆資費隨事條奏
褒長安令李朝隠制(唐睿宗)册府元龜
夫不吐剛而謟上不茹柔而黷下者君子之事也踐霤
必繩登車無屈者正人之務也中大夫行長安縣令李
朝隠見義不回強直自遂亟聞佳勝累著能名近者品
官入宦有干儀式遂能責之以禮繩之以愆但宧豎之
流多有憑恃柔寬之代必弄威權每觀載籍嘗為嘆息
朕規戒前古勤求典憲能副朕意實在斯人虞延持皇
后之客梅陶鞭太子之傅古稱遺直復見於今思欲旌
其美行遷以重職為時當閱戶政在養人宜加一階用
表剛烈
褒魏知古諫獵渭川手詔(先天元年冬)舊唐書
朕頃向温泉觀省風俗時因暇景掩渭而畋方開一面
之羅式展三驅之禮躬親校獵聊以前禽豈意卿有箴
規輔予不逮今賜物五十段用申勸奬
幸新豐及同州敕蘇頲
勅虞之四朝且編區㝢漢之三輔本同京師善於古者
考於今發乎邇者應乎遠若順豫之事缺則紊於王制
巡遊之典備則慮於人勞朕受命膺期勵精設教幸乾
坤幽贊風雨咸若百物既阜三農已登同穎薦於宗廟
穭穗生於郡國我無大桀實欣於歲取人有小康未果
於時邁但左翊之地近入黃圖新豐之邑甫鄰青綺山
川宫館咫尺相望欲過灞亭而涉□經沙阜而臨渭見
彼耆耋問其疾苦察長吏之政恤黎甿之冤盖所以展
義陳詩觀風問俗始自畿甸化於天下宜以今月二十
五日幸長春宫停五日緣頓所須並令所司支備一事
以上不得干擾州縣發日唯量將飛騎萬騎行更不須
别遣兵馬及妄有科喚朕此行之處不得進奉在路有
稱冤苦州縣不能䟽决者委御史金吾收状為進各勉
所職副朕意焉
幸長安制前人
門下觀俗省方所以愛人治國尊崇廟貌所以事神享
親欽若㫺典此言大哉朕祗膺鴻業積念咸秦去歲欲
幸洛京已發成命旋屬重營太廟因將中止誠以其繩
則扳功且未即展鈴效駕信弗可違終肆覲於東方恒
載馳於西土流晷不駐通喪永畢象居始成如在增慕
朕之前志日夕匪遑故可以詩陳肅雝禮極禋祀神明
之奥時惟雍州稼穡有年莫若關輔王假用吉后來其
蘇實獲我心俾從人欲可以今年十月取北路幸長安
所司凖式路在節省無得勞費主者施行
幸西京制張九齡
勑朕所時邁皆順物情頃屬關輔無年遽爾東幸固非
為已將以息人今百穀既成庶務皆省而五陵所奉誠
在京師安可更留周南有闕時薦宜以來年正月七日
取南路幸西京所司凖式應行幸所須務從節減所申
明為條例勿使勞煩
授宋璟兼京兆尹制蘇頲
勅惟雍設都實難其理尹京鎮俗不易其才御史大夫
上柱國廣平郡開國公宋璟天假直清時歸方正端莊
以立奸慝遷於望風果斷而行綱維成於不日衣冠所
重人吏攸欽俾承彈糾之餘乃綜浩穰之劇可兼京兆
尹餘如故
授蕭璿京兆尹制同前
黃門九牧之重列為州伯四方之則求於京兆或匪其
才莫膺茲任左散騎常侍上柱國東郡留守蕭璿體峻
而整氣剛而直慎必兼清文能飾吏慈惠可以應務嚴
明可以訓人故當權豪革心貴戚斂手三王迭拜况其
甫嗣家聲二鮑相承未若累光朝奬休命斯允僉言所
屬可京兆尹勲如故
授賈至京兆尹制常衮
門下方外甫定惟新制度必於根本源流正之以丕式
於十有三牧縣内之御萬邦所瞻將自中刑外致一其
政化若獨任辦吏何以模楷故前代尹京多用經術之
士翟方進雋不疑皆首參此選稱於轂下今亦因其制
而進用也正議大夫行尚書兵部侍郎信都縣開國男
賜紫金魚袋賈至高文典册合於韶雅五經大義會於
宗極識略精技輔之以仁全節致命形於危難歴階要
重澹然虚懷宗伯以和神人夏官以糾邦國久於參貳
多所發揮省理持綱亦既詳審朝有大議訪求所得於
公卿大夫之間舉漢魏名臣之奏不失其政有補於時
加以經務大才堪任煩劇艱虞一紀曠廢百度有司失
職京邑尤甚頻有賑救差可條緝今京府九卿率由舊
典大變風俗以明朝綱統尹之重益難其任仗賢立政
參領南臺懋乃休績慎乃出令以懲強猾以惠困窮舉
能其官則理稱匪其人則敗端本靖末爾其誡之可守
京兆尹兼御史大夫散官勲封賜如故
授辛德謙丹延團練使制同前
勅上郡北地義渠故國臨制戎狄屏於關中當此襟要
難於鎮守前朔方留後左廂兵馬使同節度副使開府
儀同三司試太常卿兼御史中丞單于副都護充振武
軍使上柱國辛德謙山西出將代有勲業長才偉略主
之以忠峻節用斷服之以禮頃者職貳留府朔垂分鎮
横絶大漠堅守孤城能詳武經載討軍實推以恩信濟
其威懷士卒知方羌夷服化休有茂績著於北邊用觀
勞臣俾膺重任委以藩事捍茲戎疆列在儲寀之右參
於憲臺之長中外兼榮服我嘉命可試太子詹事兼御
史大夫持節都督延州諸軍事兼延州刺史充丹延兩
州都團練使守捉使散官勲封如故
授韋覃萬年縣令徐演長安縣令制同前
勅朝議郎行尚書工部員外郎賜緋魚袋韋覃朝奉郎
行尚書倉部員外郎上柱國賜緋魚袋徐演等器行純
備文以彰之尤通政體必本經術直道以進當官而行
執憲字人早揚厥職自參俊茂之選各舉彌綸之要遵
我風化始於京兆素稱雄劇今則倉廩空虛戎車未寧
兵食屢調歲有倍征之重用過經費之數公私抗蔽人
戶離逷雖難理之任又屬艱虞而制事之宜亦有工拙
苟或貞介純白端誠奉公恭敬以仁明察以斷不虐鰥
寡不阿貴強以茲撫馭庶有蘇息擇才而授政豈遠哉
俾爾化神皋之俗分司隸之路考其能否當有遷黜勉
思誡勅以副憂勤覃可守萬年縣令演可守長安縣令
散官勲賜俱如故
備朔方詔(大歷九年)册府
自古聖帝明王之臨御也莫不法乾坤之覆載體山川
之受納立德於太上還淳於至道清净無事保合太和
濟於羣生洽於四海豈垂意兵革勞心戰争也盖有德
化之所不綏招懷之所未諭不式王命毒流生人故有
除暴禁淫之師安人止戈之武則神農黃帝尭舜禹湯
之所不免也朕君臨萬邦十有三載薄德内愧中夜再
興至如易簡寬仁恭默元淡素懷所慕終食豈忘然自
承統已來屬當多難伊川有盜國之孽朔野有叛君之
將江湖海島伏戎數輩其在右武安能解嚴所以請於
宗廟親授經略誅詰姦宄摧殄暴強三年之間方内底
定此皆皇天佑我烈祖羣后戴予一人是用集大勲於
國家保萬姓於區夏豈朕寡薄能及此邪每思偃兵姑
務柔遠將息馬以論道期舞干而修德而西戎負約間
歲犯邊朕嘗棄細過庶弘大體疆臣兵吏亟請長驅屢
有誡勅不令掩襲兼約遊騎不許擒生即或誤執亦使
還遣固以亭育之義豈限窮荒撫綏之恩寧殊遠邇故
布文告以訓之敘舅甥以睦之彼亦嘗遣聘臣來修舊
好玉帛之禮以至於上國熢燧之候已及於近郊長其
無厭昧於事大去冬踰我關隴入我郇邠驅人之馬牛
掠人之士女朕許其通好本在人安乘此不虞飜貽我
詐每一興念悼於厥心豈朕不叶於親鄰有負於恩信
猶期懲艾未忍討除今大閱甲兵以增扞禦且弘不戰
之道用舉備邊之常所以然者念其載勤欵疏求繼嘉
姻事或由衷義從割愛因之寧遠豈復顧私當罷四方
之師永全二國之好倘更侵冒必示威刑宜令子儀以
上郡北地四塞五原義渠稽胡鮮卑諸部馬步五萬衆
嚴會栒邑克壯舊軍抱玉以晉之高都韓之上黨河湟
義從汧隴少年凡三萬衆横絶高壁斜界連營馬璘以
西域前庭車師後部兼廣武之戎下蔡之徭凡三萬衆
據於朝那遏當路之塞忠誠以盧龍柳城洎在北平漢
東諸鎮江黃申息之師凡三萬衆屯於回中張大軍之
援忠誠以武落别校右地奇鋒凡二萬衆出岐陽而北
會希讓以三輔太常之徒六郡良家之子自渭上而西
合汴東淄青河陽幽冀總四萬衆分列前後魏成德昭
義永平總六師衆大舒左右朕内整禁旅親誓諸將資
以千金之費錫以六牧之馬戎裝戰器軍用邊儲各有
司存素皆精辦咨爾將相文武宣力之臣夫師克在和
善陣不戰各宜保據經界屯據要衝斥候惟明首尾相
應若能悔過何必勞人如或不然自當伐罪然後眷求
統一以致諸部進取之宜俟於後命各敬爾守無黷武
經賞罰之科國有明典宣示中外知朕意焉
授高重同州刺史兼防禦使制李虞仲
勅漢號左馮翊分理浩穰近者非清名顯秩不在茲選
正議大夫行給事中上柱國渤海縣開國男食邑三百
戶賜紫金魚袋高重沉厚守道貞介操身以禮法為踐
履之途以學行為游泳之地堅金不耗止水無波穆然
士風休有美論屬者侍周禁署駁議𤨏闈重席有戴憑
之名通經得陳邵之美侍從之暇傅益弘多移於牧人
宜有善政吾以商原故地豐水攸同襟帶山川接畛甸
服掌離宫之管鑰領近關之式遏俾揚風化思得兼材
爾宜提舉政經蘇息物力清静率下以奉詔條用答寵
榮勿替休問可使持節同州諸軍事同州刺史充本州
防禦長春宫等使散官勲封賜如故
李晟鳳翔隴西節度兼涇原副元帥制陸贄
周之元老以分陜為重漢之丞相以憂邊見稱故方岳
克寧疆埸不聳安人保大致理之端今所以重煩上台
作鎮西土奉天定難功臣司徒兼中書令充神策軍節
度鄜坊丹延等州觀察處置等使仍充京畿渭北鄜州
華州兵馬副元帥上柱國合川郡王李晟勵清剛之操
體博大之德適時通變而大節不奪虚受廣納而獨斷
自明奉法以身推功以下衆無犯命人用樂從懷德畏
威令行禁止誓羣帥於危疑之際駐孤軍於板蕩之中
氣凌風雲誠動天地一鼓而兇徒懾北再駕而都邑廓
清師皆如歸人不知戰再安社稷功格皇天而明識秉
彛清風激俗雅尚恬曠為謙有光朕以汧隴近郊扶風
右地川阜連亘抵於回中保障名城藩屏王室所屬誠
重付之元臣兼二將之甲兵崇十連之元帥宣威耀武
罷警息兵俾予仰成時乃丕烈可兼鳳翔尹充鳳翔隴
右節度營田觀察處置等使仍充鳳翔隴右涇原節度
管内諸軍及四鎮北亭行營兵馬副元帥改封西平郡
王功臣本官兼官如故
渾瑊京畿金商節度使制前人
王者之制安不忘危弘其道則文武齊致教其人則農
戰兼務故雖縣内不可去兵况密邇寇虞干紀稔慝都
邑郊甸騷然靡寧聿求信臣特建戎號濟人夷難允屬
勲賢京畿渭北節度使兵部尚書行在左都虞候渾瑊
忠貞博厚温恭簡肅持重不撓好謀而成居業克敦其
詩書受賜每陳於廊廡能推誠而撫下不伐已以拒人
委任中外咸著聲績夷險一貫隠然殿邦朕越在郊坰
偪於兇醜授之師律式是戎昭侍衛增嚴斥候無爽檢
身齊衆同士伍之勞苦敦陣整旅壯行列之威容静以
伐謀動而制勝臨危勵節予有賴焉王圻之内沃壤千
里綿亘商嶺屏於南門觀風靖人詰禁誅暴俾爾兼領
用孚於休可京畿渭北渭南節度觀察處置等使餘並
如故
改梁州為興元府升洋州為望州詔前人
自昔多虞順時而動古公避狄兆永祚於岐下高帝徙
蜀建雄圖於漢中王蹟所興子孫是奉覩遷居於遐阻
知致君之艱難矧天下為家不常厥邑王者所至四方
會同崇號設都於是乎在朕遭罹寇難播越梁岷烝庶
煩於供億武徒勤於捍衛凡百執事各奉厥司人皆競
勸物以豐給嘉乃成績予懷不忘今大憝已除京邑甫
定將旋法駕展敬園陵眷於是邦復我興運宜其崇大
以示將來古者天子省方則問百年䘏百姓以頒慶賜
以茂勲勞用弘布澤之恩式慰來蘇之望宜改梁州為
興元府其署置官資望一切與京兆河南府同南鄭縣
升為赤縣諸縣並升為畿縣見在州縣官各令終考秩
至考滿日放選依本資處分耆夀與板授五品官仍並
賜緋先已賜緋並賜紫典正等各賜勲五轉百姓除先
減放税錢外更給復一年洋州宜升為望州見任州官
亦並令終考秩並諸縣官等各減兩選無選可減者各
加三階應山南西道節度下將士除扈從迎駕已經改
官者餘並即與甄敘嗚呼古先哲王東征西怨顧予不
德重於勤人撫心咎已良增愧嘆宣示有衆明知朕懷
甄奬陷賊守節官詔前人
沮勸二柄國之大綱奬善懲違固不可廢頃者賊臣搆
亂京邑震騷惟茲土人奔竄無所或從其誘脅遂染汚
名或守以純誠竟全貞節昨所司奏議但舉刑章坐累
者各已條疏守節者並未甄異忠正而不報豈朕意焉
應在京百司及京兆府長安萬年兩縣去年十月三日
見在職事官在城陷於賊中潛藏不受逆命並諸色前
資官被偽署官爵頻遭廹脅首末不出事跡昭著衆所
明知者並委御史臺訪察勘覆其事勿容虚濫仍限今
月内具名銜事跡聞奏五品已上及常參官已受替者
委中書門下與處分六品已下各減三選不拘考例聽
集其未得資被替非時放選仍稍優與處分如已喪亡
者並與追贈使恩加存殁以稱朕懷
授唐朝臣振武節度論惟明鄜坊觀察使制
前人
分命使臣統臨方岳弛張之道盖亦從宜近甸無虞則
但廉風俗邊陲式遏則兼假旌旄名制雖殊委任俱重
膺是選命莫非勲賢開府儀同三司檢校兵部尚書兼
鄜州刺史鄜坊丹延等州節度觀察處置等使平樂郡
王唐朝臣嘗總偏師遘於多難仗義率衆臨危不回保
全關衝抗絶兇逆守而能固出則有功每急病而讓夷
嘗以寡而敵衆竟殱大憝克集茂勲炳然真心堅若金
石洎息師旋歸按俗頒條軍旅慰安流庸悦附奉天定
難功臣開府儀同三司檢校工部尚書兼左金吾衛大
將軍充右街使上柱國建康郡王論惟明釋位勤王有
赴難之節捍城禦寇有持危之功奉主忘身棄家從國
赴自郊甸載踰巴梁險阻艱難靡不陪扈忠義所在死
生以之久司禁戎益茂勲績器質敦實識度寬敏通明
吏職練達武經本之以純良輔之以才術俾居藩翰僉
謂汝諧朕以北控單于國之巨鎮彼方戎帥沉錮是嬰
卧護邊軍已淹寒暑憫其盡瘁難以重煩爰咨信臣更
踐厥職朝臣可依前檢校兵部尚書兼單于大都督護
御史大夫充振武綏銀鄜勝等州節度營田處置押藩
落等使惟明可依前檢校工部尚書兼鄜州刺史御史
大夫充鄜坊丹延等州都防禦觀察處置等使餘並如
故
授李思讓延州節度使制韓儀
門下夫息亂以静濟道者權當底定干戈之時乃更易
節旄之任寧辭改作式貴叶宜不移將相之榮别奉蕃
宣之寄用光勲傑爰舉寵章具官某氣薄雲天志堅金
石藴翦起之雄勇負寇賈之智謀誠明可以伏鬼神義
烈可以貫風雨累代以勲勞報國徇節忘生一門以忠
孝承家推心濟物功銘鐘鼎誓著山河每逢多難之秋
必奮安危之用昨以邠岐動衆畿甸匪寧授以統臨錫
之鈇鉞舉旄效命投袂連行備聞靡盬之誠克抱盡敵
之意朕念兵革繁興十有八載蒸黎板蕩邑里洞虚為
人父母之心深慙凉德拯國艱危之運惟有責躬爰議
罷兵用安率土又念昨者邠人不令潛持兩端有悞軍
機遂成退守復臨彼土自不懷安雖欲撫寧諒難輯睦
是乃換雙旌之雄重割兩郡之膏腴成一家千里之封
列三鎮十連之貴勉思勤竭膺我寵靈
授盧士玫權知京兆尹制元稹
勅朕日出而御便殿召丞相已下計事而大京兆得在
其中非常吏也誠以為海内法式自京師始輦轂之下
盗賊為先尹正非人則賢不肖阿枉奏覆隔塞則上下
不通假之恩威用讋豪右具官盧士玫自居郎署執政
者言其温重不回守法專固副内史事物議歸之日者
景陵將建龜筮有時予心怛然懼不克濟爾嘗倅職應
其供求和而不同儉而不隘竣於己事朕甚嘉焉試命
元僚亦既不撓今圓丘甫及慶澤將施摽攘椎埋必有
幸生之者案牘卒吏亦當因緣為奸公費則多而利不
下究惟是數者爾司其憂為爾正名無恡操剸可權知
京兆尹餘如故
授唐慶萬年縣令制前人
勅朝議郎守尚書比部郎中賜緋魚袋唐慶輦轂之下
豪黠剽輕擾之則獄市不容緩之則囊槖相聚是以前
代惟京令得與御史丞分進道路以其捕逐之急也執
事言爾慶頃𣙜束池鹵生息倍稱布露飴散於羅落之
間而盗賊終不敢近推是為理真吾所求之劇令也無
或畏避以艱&KR1103;婺可守萬年縣令餘如故
吉旼可守京兆府渭南縣令制前人
勅前河南府登封縣令吉旼畿邦之宰任得其人盖有
以乂我黎庶足以張吾京師也自輦轂在鎬瀍洛務輕
長令之善康東人者往往移隸内史今京兆尹季同以
旼有幹蠱之稱流聞於西遂陳換縣之求無替字人之
術可守京兆府渭南縣令
韋珩等可京兆府美原等縣令制前人
勅韋珩等昔先王眚災肆赦則殊死已降無不宥免而
受賄枉法者獨不在數常常罪之以此防吏吏猶有豪
奪於人者朕甚憫焉日者覃懷有過籍之賦使吾百姓
無聊生於下非珩等為吾發覺則吾終不得聞東人之
疾苦矣今美原藍田皆吾畿内之邑爾其為吾養理生
息以惠困窮使天下長人之吏知朕明用廉激貪之意
焉
授銀州刺史劉頗河中府河西縣令制前人
勅劉頗朕以自鄜而北民悍政繁彌為難理乃詔執事
求所以綏懷控壓之者皆曰頗在茲選且言其伐蔡之
役嘗參事於懷汝之師部分弛張允叶軍政遂命試領
州郡事衆果寧阜邊人宜之連帥以聞議請甄奬河西
近邑擇吏惟精無恡牛刀為我烹割可依前件
答京兆府二十四縣耆夀謝賑貸表白居易
朕勤求人隠慎䘏農功念播殖之時必資首種慮懸磬
之日多乏見糧將便公私宜從斂散卿等名登庶老業
守先疇各勉農人以副朕意所謝知
張平叔可京兆少尹兼知府事制前人
勅商州刺史張平叔為人廉直為政簡惠前後歴府掾
邑宰郡守而去思來暮之謠繼聞於人聽焉及副鹽鐵
官刺商雒部會課報政亦甲於他官自貞元已來用三
科取士奉詳明政術可以理人之詔而得其名有其實
者幾何人哉平叔居其一也能效若是何用不臧故事
内史缺未補間亞尹得行大京兆事試可而即真者往
往有之故其選任日益難重爾宜稱所舉慎厥職無堕
大以勤小無急弱以緩強夕念朝行遵吾約束可京兆
少尹知府事
張正甫可同州刺史制前人
勅馮翊吾左輔也分理浩穰率先風化故其選次任内
史一等而冠四方岳牧之首焉宜求吏課高位望重者
分部共理以夾輔京師尚書右丞賜紫金魚袋張正甫
自登臺閣為人讜直物論時望敬而重之及領藩部為
政寬簡將吏黎庶信而愛之所謂朝廷正臣郡國良吏
常有惠政加於是邦迨茲五年去思猶在故輟臺轄再
委郡符宜敬服新命增修舊政俾吏畏如夏日人歸如
流水慎於終始典於厥官可持節同州諸軍事守同州
刺史充本州防禦使散官勲如故
除閻巨源充邠寧節度使制前人
門下華夷要地實為蕃漢鈇鉞重柄必授忠賢况乎犄
角諸軍金湯中夏有坐甲護邊之旅任切於拊循有引
弓犯塞之虞寄深於備禦内作心腹外張爪牙苟非信
臣不在茲選奉天定難功臣開府儀同三司檢校尚書
右僕射兼羽林軍統軍御史大夫上柱國定襄郡王食
邑一千三百戶閻巨源備知敵態明練兵符永惟頗牧
之能宜授郇邠之寄長南宫而遷左揆壯西郊而委中
權既圖前勞且佇來效於戲十聯之帥可以觀政萬夫
之長可以樹勲勉弘令猷副我休命可檢校尚書左僕
射使持節邠州諸軍事兼邠州刺史御史大夫充邠寧
慶等州節度管内支度營田觀察處置等使功臣散官
勲封並如故
授李遜京兆尹制前人
勅近歲京兆長吏數遷誠不便時抑有其故或鈐鍵不
謹吏緣為姦或鉤距太煩人受其弊既非中道皆不得
已而罷之宜求恬智寬猛相濟者親諭斯旨使久於其
職以息吾人浙江東道觀察使御史中丞李遜十年以
來連守四郡或紛擾之際或荒饉之餘威惠所加罔不
和輯賞其殊績擢在大藩自臨會稽一如舊政况省科
禁以便俗通津梁以息征動遵詔條深副朝旨江南列
鎮良帥則多集課程功爾為稱首而内史之選久難其
人今予所求唯爾可使雖表率州部其委非輕然尹正
京師所資尤急宜輟材於浩穰佇觀政於輦轂望爾有
成無替厥命可依前件
除裴向同州刺史制前人
馮翊之地密邇郊畿分内史之政參京師之化俾善所
職其在得人京兆少尹裴向器藴利用學通政事久試
吏治頗著良能累守大郡入亞天府奉上撫下皆有可
稱左輔之重爾膺其選况征賦猶重人庶未康實望良
才與之共治勉副所舉往修厥官可同州刺史
授薛伾鄜坊觀察使制前人
勅鄜畤延安抵於中部羌人部落散在其間強悍成風
易擾難理宜選寬明之使通知邊事者委以符節而糾
綏之右金吾將軍薛伾服勤戎職練達吏道出入中外
綿歴歲年能一乃心以宣其力自加寵遇再執金吾徼
廵有嚴夙夜匪懈在公若是何用不臧況為人沉静外
和内肅按俗守封是其所能宜輟務於誰何俾宣風於
廉察庶乎勞徠諸部綱紀列城奉詔條以安人參戎索
以訓旅欽承厥命往復乃官仍踐冬卿式光重寄可檢
校工部尚書充鄜坊等州觀察使
王公亮可商州刺史制前人
勅尚書司門郎中王公亮茂於學精於文文學之外有
㭊毫刜鐘之用自佐戎律領郡符持憲為郎皆稱厥職
吾前命劉遵古張平叔為商州刺史繼有善政人用乂
安今爾代之守而弗失況商土瘠商人貧可以静理而
阜安不宜改張而趨數以爾精敏當自得中可商州刺
史
授韋正貫京兆尹制文苑英華
勅權知京兆尹韋正貫詩不云乎京邑翼翼四方是則
故趙張邊延馳名兩漢而不疑兼以儒學取重當時斯
任也吾豈易哉爾敷用政術列為殊科再昇文字之途
一舉雲霄之路近者拔於郡府以尹京師有抑強扶弱
之心得通變適時之用煦若春日肅如秋霜干將淬而
投刃皆虚騏驥馳而追風自遠重以郊天盛禮發號鴻
恩訖事而物力安舒設禁而寇攘帖息是用嘉乃成效
寵之正名爾其奉上思盡臨事思權轄健吏而惠窮人
簡簿書而提綱目處劇勿紊居閒勿遺俾椎剽絶跡於
九衢枹鼓息鳴於五夜克揚顯績用繼前修
勅軍司協助京縣捕盗(太和四年)册府
如聞近日京城頻有寇賊府縣所由至少防制實難須
假軍司共為捕察宜令左右神策各差人與府縣計會
如有盗賊同力追擒仍具所差人數姓名並所配防界
牒報京兆府應捕獲賊並先送府縣推問如有諸軍諸
使勘騐知情狀如實是殺人及強盗罪跡分明不計贓
之多少聞奏訖牒報本司便付京兆府決殺其餘即各
牒送本司令准百姓例之罪科決待府司添補所由人
力稍足即别條流其外縣有軍鎮處亦准此處分
捕盗止法頭首勅(開成三年)同前
輦轂之下法在肅清奸盗竊發理難容捨親仁坊今月
五日賊依前委京兆府左右街使鳳翔邠涇金商同華等
州切加捕逐如獲頭首准法科斷其餘支黨一切不問
於戲唯此凶災是彰非德情敢忘於罪已惠所貴於及
人施令布和期於蘇息凡厥臣庶宜體朕懷
答鳳翔節度使崔珙手詔(大中初)鳳翔府志
省所奏當府周公祠舊有泉水枯竭十一月中因風泉
水五處一時湧出又有七處見出并畫圖進上事具悉
朕聞致理之代地出醴泉盖以澤可濟時德推上善徵
諸傳記最為休祥朕以虚庸敢膺元貺披圖見瑞省表
增慚豈惟菲德致之亦卿循良所感臨軒嘉嘆至於再
三今賜名潤德泉想宜知悉
授崔珙鳳翔節度使制同前
門下乃眷岐陽襟&KR0648;擁漢古稱右輔以扶助王圻今為
别京以屏翰戎落再煩元老往撫舊邦實資經國之謀
尚副安邊之寄守太子少保崔珙禀粹嶽靈挺生國戚
門容駟馬族盛八龍胸襟洞開智略輻赴早以茂業踐
於台衡宣力致君有犯無隠符叔敖之喜愠同伯玉之
卷懷洎服休天朝保釐洛邑誠明之道華皓不踰能全
素履之貞雅得大臣之體方叔之猷克壯師尹之望攸
歸朕以保塞禦戎深圖良算餽軍艱食常在勞懷於是
渴王商之儀形佇營平之籌畫伏蒲之奏前席忘疲既
符咨嶽之求宜舉齋壇之典自閫以外爾實專之斷以
宏才庶集吾事勉敷恩信務洽閭閻且慰恩思善圖政
柄峻棘槐之禮命寵茅社之侯封服我徽章敬茲有土
授高承恭振武麟勝等軍節度使制
玉堂遺範
門下㝢縣乂安戎羌即叙雖亭障無虞於侵軼而卒乘
難廢於訓齊况乎保固邊方控臨塞地將付戎律是擇
良才銀青光禄大夫充右街使上柱國渤海郡開國公
食邑三千戶高承恭爾先父勤勞王家式遏邊陲戡定
庸蜀事存竹帛功銘鼎彛惟爾承恭克荷堂構學通奇
正業擅機謀寬弘得大將之風質厚有端人之操早升
朝序累踐寵榮擁緹騎以徼巡勤彰夙夜建油幢以鎮
撫績著公忠嗣乃家聲為余爪士朕以單于田地境接
外蕃備紫塞之風煙屏黑山之寇盗是用錫以旄節俾
作翰垣於戲張奐守節却酋長之金鐻陳泰惟公緘豪
右之寳貨遂得戎羌稽顙部落歸心行之非難勉企前
哲㒺遺訓誡負我知人仍兼八座之崇式重三軍之任
保茲終始懋乃嘉猷可檢校刑部尚書兼安北都護御
史大夫充振武麟勝等軍州節度觀察處置等使散官
勲封如故
答兩省諫幸華清詔(大中十年正月)舊唐書
朕以驪山近宫貞聖廟貌未嘗修謁自謂闕然今屬陽
和氣清中外事簡聽政之暇或議一行盖崇禮敬之心
非以盤遊為事雖申勅命兼慮勞人卿等職備禁闈志
勤奉上援經據古列狀獻章載陳懇到之辭深睹盡忠
之節已允來請所奏咸知
授韓建華州節度制楊矩
門下越自去秋狩於太華萬乘所至兆人是歸而大無
不周細無不具其間舉重典振條綱封畿肅清宫闕斷
度㒺有廢事其故何哉吾有誠臣社稷之福今馮翊近
藩襟帶河渭撫馭惟謹煙塵不驚將次廓清爰考前績
官占蔽志吾何疑焉具官某星緯炳靈山河間氣理先
正本謀必應機知義安居士皆盡力厚生利用人得保
家閭閻則咸仰吏師軍旅則共推良將范宣子尤先興
讓成安君止用作謀以標式大朝凖繩列鎮一受命則
表章十上以得請為期一推心則忠孝兩全以奉公為
本總是全德實吾偉人今者沙澤之陽疆理相接厲階
斯搆改作是宜俾兼統制之權允竚撫綏之惠爾當視
同如華濟猛以寬則吾坦然人俟安一敬服丕命以孚
於休
答李克用請還京並飭討邠寧詔(乾寧二年)
舊唐書
昨延王迴言卿憂時體國執禮輸忠接遇之間周旋盡
節備知肺腑識我恩榮静惟尊主之心果契知臣之分
朕欲取今月二十四日却復都城冀寧兆庶倚我勲德
有若長城速伸翦盪之謀以慰黔黎之望
李茂貞封岐王加尚書令制吳融
門下夫天有星辰為之綱所以保乎乾健地有山嶽為
之鎮所以定乎坤柔故王者話夾輔之臣資股肱之任
安危所係動静是憑其在周也則姬公盡心於經營其
在漢也則綘侯竭力於匡贊惟天所相何代無才厥生
英賢為我柱石拯茲艱運樹彼洪勲欲示褒旌爰加徽
數具官某三光結粹一氣融精合鸞鳳之正音動諧律
吕有麒麟之逸足迥出塵埃抱鐵石於寸心棲雪霜於
勁節倜儻恢廓深沉温雅允為王國之楨實禀生人之
秀自岐陽振跡隴右成功虬騰周翰之間鶚立漢壇之
上弓鳴霹靂劔躍蜿蜒指揮而川陸可迴叱咤而風雲
立變一居右輔累復皇都殊庸已煥於旂常嘉頌早傳
於金石昨妖興肘腋釁起宫闈而能憤激衷腸密施籌
畫致禁軍之貔虎戮當路之豺狼安宗社於綴旈復乘
輿如反掌人祗共慶華夏同歡既而仗瑞節以來朝秉
桓圭而展敬静與之語簡而有常動叶生知克符中道
披肝露膽皆本於至誠言發涕零必期於盡瘁感通天
地激動人臣得不嘉乃奇功申茲異渥表爾優崇南省
統率六宗尊大西郊封超五等在當時而難舉非盛烈
而莫當傑立羣倫光流萬代勉膺朝奬敬答天休可守
尚書令兼侍中仍封岐王餘官勲並如故
授孫儲邠州節度使制裴廷裕
門下惟彼邠郇連近咸鎬雜華夏羌渾之俗有公劉后
稷之風地控三州境延千里撫茲疲俗允屬名臣某官
磊落喬松晶明片玉以雍睦作理家之本用詩書為干
禄之基信厚難窺端莊不倚動皆顧行王遠每恥於妄
言志切導人季路罕聞於宿諾明鏡利劒高謝塵埃止
水秋山居為圭表自拔於侯府選在明庭心惟業官舉
不避事廣明中盗侵關輔兵滿京師恭惟先皇帝遠幸
右蜀爾則佐彼上相首誅助桀之人贊我元勲大挫吠
尭之黨爾後一麾出牧雙節升壇安人得賢太守之風
訓兵盡真將軍之令龔黃並駕管樂齊肩疊是功庸宜
增顯貴睠乃巨屏素號名藩爰自前朝必求名帥郭子
儀以山河之誓戡定多虞白敏中以廊廟之尊經營薄
伐近則洊興喪亂方苦流亡將欲戢彼干戈保其生聚
朕意念人惟爾所宜静以撫封儉而植已弔彼凋殘之
後弘其惠愛之仁副我殷憂佇爾蘇息大司空貴秩左
光禄崇階亦遣進封皆勸為理苟孤委任其如法何
勅冀王關西招討(開平五年)册府
邠岐未滅關隴多虞宜擇親賢總茲戎重應關西同雍
華鄜延夏等六道兵馬並冀王收管指揮凡有抽差選
甲西面都招討使仍别奏聞庶合機權以寧邊鄙
修奉關西陵寝詔(後唐清泰元年)册府
列聖陵寝多在關西中興已來未暇修奉宜令京兆河
南鳳翔等府耀州乾州奉陵諸縣其陵園有所闕漏本
處量差人工修奉仍人給日食祭告下太常宗正寺參
詳奏聞
賜西京作坊使知麟州王慶民奬諭勅書(宋仁宗)
歐陽修
勅王慶民省所奏准樞密院劄子節文以臣撰成麟府
二州絹圖一面並序目二册詣闕上進事具悉古之用
兵者必因地形制方略然後可以策勝敗之算運奇正
之謀爾以材武之資有敏明之識自膺簡寄出守邊封
而能周知山川險易之形歴覧亭障屯防之要列為凡
目粲爾條陳不惟指掌於披圖足以因時而制變遽茲
來上深契乃忠省閱以還歎嘉曷已放茲奬諭想宜知
悉
任守信遥郡刺史鄜延路駐泊兵馬鈐轄詔
前人
國家自靈夏不賓邊隅多警議者率以謂用兵之道任
將宜專恩信不久則無以得士心山川不習則不可圖
勝算自兵宿於野久而無功此殆將帥數易之患也苟
有能者無遽奪焉以爾具官任守信選以敏才臨於戎
事肅軍捍寇宣力有聞遽以飛章自言滿歲顧久親於
矢石豈不念於勤勞然而士卒之樂既汝安羌人之情
惟汝熟雖欲代汝實難其人所宜旌以郡章仍臨舊部
體茲委寄服我茂恩
賜判永興軍韓琦詔(時琦乞相州)王安石
卿當國家之多難任社稷之憂實能忠勤以濟勲績方
均逸豫適此外虞煩我元功良非得已亦惟體國義不
辭勞今雖尚謀經武之時非有蒐兵伐罪之事坐臨諸
帥固可優游何必舊邦乃能休養勉綏居息以副倚毗
除程戡安武軍節度使再判延州制王珪
周禮命卿司馬掌國征之事漢儀遣帥將軍專閫制之
權自非謀經帷幄之咨名厭疆陲之難則何以稽圖而
受社賜律以臨戎茲疇舊政之良式協師虞之望具官
程戡體忠誠之度蹈夷雅之風進搴藝文之華仕階名
秩之膴方先朝之籲俊更三府之告猷左右六年夙夜
一節肆纂休於皇序適留寄於邊衝空深寤寐之思且
重安危之倚上金城之方略猶知充國之彊習闕里之
絃歌還見祭遵之佚就付兩河之節薦綏西土之封既
衍食於爰田復倍輸於真戶風聲雖舊寵數維新於戲
制邊疆者備不可遽忘守方隅者勢不可數易盖威素
伸則敵情懾信久著則士心懷尚堅壯圖往服渥命
陜西轉運使制曾鞏
分部而使兼地數千里治兵與民與夫征賦之出入自
陜以右則又與疆場之事其於寄屬必惟其人察於在
廷無以易爾夫使督課明而政事舉經畫當而財用足
吏與士皆悦而勸兵與民皆贍而靖爾之任也其尚起
哉
奏議郎景思誼授東上閣門使鄜延第一副將
前人
勅具官某西討之兵有陳戰之功者朕無不錄爾能致
其材武奮擊黠羌克敵摧鋒屢以捷報疇庸較實宜有
異恩介上閣之使名貳連營之將領茲為奬拔盖匪常
科尚勵壯謀益思來效可
朝請郎權發遣陜西運副葉康直可朝奉大夫再
任承議郎權發遣陜西運副李察可朝奉郎再
任制王震
朕惟西土弗靖爾則在行靡征不從日月逾邁典護邦
計實繄厥勞練達邊機毋易爾舊宜加寵陟申即故封
有功見知其說毋斁
謝卿材陜西轉運使制蘇軾
治邊者不計財惟邊之所用治財者不䘏民惟財之為
富此古今之通患也朕知汝材智可倚忠厚可信故以
西方之政責成於汝往與帥守者謀之惟適厥中以民
為本
諭秦王府文武官勅明太祖
王府設官本古之道惟文章之士以匡王之性體務欲
端方朕封諸子頗殊古道内設武臣盖欲藩屏國家備
侮禦邊閒中助王使知時務所以出則為將入則為相
因靖江府官與指揮耿良不和甚有欺凌指揮之意於
是令武相若有警出則為將護衛指揮副之歸則不管
軍馬錢糧刑名其軍情事務文武議之但閒中則導王
以善其中書省草茅行移是致錯朕旨意難為聽命者
今後如勅施行
定西嶽華山神號詔(洪武三年)華嶽集
磅礴中國之西參穹靈秀生同天地形勢巍然古昔帝
王登之察地利以安生民故祀之曰華山於敬則誠於
禮則宜自唐始加神之封號歴代相因至今曩者元君
失馭海内鼎沸生民塗炭予起布衣承上天后土之命
百神隂祐削平暴亂正位稱尊職當奉天地享鬼神以
依時統一人民法當式古今寰宇既清特修祀儀因神
有歴代之封號予起寒微詳之再三畏不敢效盖神與
穹壤同始靈鎮西方其來不知歲月幾何神之所以靈
人莫能測其職必受命於上天后土為人君者何敢與
焉予懼不敢加號特以西嶽華山名其名依時祀神惟
神鑒之
陜西通志卷八十五
