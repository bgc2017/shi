陜西通志卷六十八
人物十四
列女三
本朝
黃氏長安庠生張訥妻訥卒時氏年二十七矢志守
節撫幼子大齡備嘗艱苦歴五十餘載以壽終康
熙四十三年旌表
汪氏長安民王林妻二十二歲而寡時翁姑年邁色
養無缺鞠育幼子克底有成守節五十一年雍正
七年旌表
張氏長安民徐守仁妻夫故時氏年甫二十一截髮
自誓篤志不移翁姑繼亡盡哀盡禮卒年六十三
雍正八年旌表
王氏長安民郭進節妻年二十八夫亡欲自縊舅姑
力勸乃止孝養無虧每焚香祝天願損己年以延
親算後二親俱上壽訓子甚嚴悉列成均年六十
四卒雍正八年旌表
王氏長安民楊佩霦妻年二十四而寡高堂衰邁幼
子伶仃氏仰事俯育艱辛守節雍正八年旌表
韓氏長安人郡庠生王維垣繼室年二十二垣卒氏
無子鞠前妻二子如己子勤瘁持家冰心不二雍
正八年旌表
李氏長安民蕭守成妻年二十九夫亡欲自刎以殉
族黨力勸乃止堅守清貧晝夜紡績奉事衰翁養
葬咸成禮雍正八年旌表時年古稀矣
高氏長安國學生雷溥妻溥卒氏年二十二矢死靡
他養親鞠子孝慈兩盡守節三十一年卒雍正九
年旌表
劉氏長安民謝天寵妻郝氏天寵弟天隆妻劉年二
十一夫亡痛不欲生念姑老無依黽勉承順無忝
婦職郝年十九而寡無子姑已殁二寡相依式好
無間言郝年四十三先劉卒將逝劉撫衾慟哭郝
張目謂曰未亡人二十五年常懼鮮終而今知免
姒何慟耶遂含笑而瞑劉苦節四十六年病革其
子欲肖形以示子孫劉謂婦人不應令畫工見不
許其守正不亂如此並雍正九年旌表
高氏長安生員張洪泗妻年二十三泗亡氏曲意養
親存歿悉中禮度教二子皆成立苦節三十一年
而終又高氏張積雲妻年二十一孀居其艱苦亦
相埒歴今三十九年三子皆成家能養母矣並雍
正九年旌表
韓氏長安生員張嘉士繼妻年二十七夫殁撫前妻
子惟謹姑疾篤躬侍湯藥衣不解帶者七旬性習
勞操作至老不懈嘗語諸婦曰人生不可坐食吾
欲汝曹學吾勤不欲汝曹服吾勞也雍正九年旌
表
盧氏長安民張學盛妻年二十五夫亡子幼家貧親
族有諷改適者氏以死自誓紡績鞠育艱辛萬狀
雍正九年旌表年六十有四
朱氏長安民閻復朝妻年二十七而寡毁容截髮誓
以身殉姑與母諭止之不從乃痛哭向氏曰天乎
彼少婦且死我兩老婦乃不死何哉氏聞言矍然
起訴曰兒自今乃不敢復言死晝夜操作教子有
成今年已六十餘孫景福方數歲有至性日繞側
不去氏含飴弄孫晚景足樂雍正九年旌表
湯氏長安郭孝篤妻年二十三而寡誓不二志姑年
老以哭子致脾疾氏寢處與俱每食必市甘脆以
進姑喜輙致飽苦節三十五年雍正九年旌表
李氏長安民朱存樸妻年十八夫亡無子姪輔焞方
幼伯氏夫婦久嬰痼疾氏事之盡禮焞稍長課使
讀書竭力以供修脯得成髦士雍正九年旌表時
年五十有六
魏氏長安胡元功妻年十八歸元功事舅姑克盡婦
道夫殁氏年二十六厲志守節連遭二喪葬祭以
禮雍正九年旌表年五十有六
蔣氏長安王子免妻夫病疫死父母欲奪其志氏擯
媒氏不與接苦節歴三十七年雍正九年旌表
姜氏長安楊三台妻年二十二歲三台殁室如懸磬
家無次丁氏隻身搘柱以供薪水姑與母諷使改
節氏泣拒不從守節歴三十八年雍正九年旌表
唐氏長安民俞學文妻年二十六而夫殁遺孤甫週
氏養姑守節叔翁欲奪其志因刺面哀號乃止卒
年六十七歲雍正十年旌表
趙氏長安人陜西督標前營千總劉登龍繼妻登龍
以從征吴逆功委署千總迨殁氏年二十有七前
子二己子一俱幼氏宵旦撫視相依為命一夕有
羣盜入室欲斃諸孤氏挺身告哀乞存弱息卒保
無恙自此躬親績紡延師訓子今蘭玉森森連掇
科第皆氏教也雍正十年旌表年六十有七
毛氏長安人督標右營兵丁劉漢勲妻康熙十四年
漢勲戰殁平涼氏年二十有七聞訃欲不食死以
姑老強存視息拮据奉養姑得壽終今二子成立
五世同堂氏年已八十有四矣雍正十年旌表
朱氏長安黃用福妻年二十六夫遇賊死于西鄉氏
奉孀姑歸寓母家卒能扶櫬理冤鄉人重之姑病
亡晝夜泣不止適為幼女縫衣淚血糢糊誤刺右
目見者皆隕涕撫族子為嗣未幾子婦繼夭苦節
四十二年卒
王氏長安生員韓仲宷繼妻年二十七歲宷亡謹嚴
守節之死靡他課子璋母而兼師璋年少游庠偕
婦李氏克盡孝養氏始困終亨獲臻上壽殁時年
九十二
劉氏長安庠生蔡時盛妻年二十七而寡上事七旬
翁姑下撫四齡幼子拮据苦守子馨由貢任鄜州
訓導性至孝事母盡誠竭力氏年七十一歲卒馨
居喪三年不茹葷不入内室人羡其節孝萃于一
門
張氏長安候選知州梁鼐繼妻婚三載鼐亡氏時年
二十三歲無子女奉孀姑鞠前妻子孝慈兼篤有
勸之嫁者嚴詞拒絶守節四十五年子孫皆列黌
序殁年六十八
徐氏長安民李爵妻年二十八夫亡事孀姑貧能盡
禮姑殁無依每並日而食誓死不移遺孤又殀撫
孫成立年七十七歲而卒
孫氏長安生員崔汝嵐繼妻年十七適崔崔得痰疾
經數載氏滌穢嘗藥不少倦崔歿前妻子方十歲
氏子生未朞氏慟絶剪髮剺面以自勵卒之日短
鬢蓬飛頰上刀瘢歴歴可指年六十七歲苦節四
十一年而殁
杜氏長安民戴琮繼妻年十九歸戴事病姑克盡婦
道越五載夫亡矢志撫孤服縞茹素姻戚不敢以
非禮語進子王祐宦安陽潘輿迎養跪進酒肉氏
堅却弗御年七十六卒王祐事祖母及母俱以孝
聞作吏亦多善政
宋氏長安民李金秀妻年二十四秀亡遺孤甫四歲
翁早逝姑老多病氏奉侍湯藥五載如一日教子
慈嚴並至諸孫耕讀成家年八十五卒
張氏長安人署千總趙連城妻年二十九而寡侍姑
以養志聞歲荒就食興安艱苦萬狀歸里後姑殁
貧不能殮氏拮据成禮教子義方守節四十一年
卒
白氏長安人王運旦妻夫卒氏年二十七歲守節歴
五十三年
楊氏咸寧庠生荔松妻年二十六松亡氏勵志守節
康熙二十六年旌表年九十一歲卒
劉氏咸寧生員王之翼妻年二十五夫亡奉老姑撫
幼子足不踰閫者四十餘年康熙二十六年旌表
胡氏咸寧民傅宷妻年二十七夫亡子幼守節不渝
事舅姑曲盡其禮姑疾侍湯藥無間寒暑歲荒二
親繼逝典釵營葬鄉黨為之流涕守節四十餘年
卒雍正七年旌表
王氏咸寧人武進縣主簿何噐妻噐卒於官氏時年
二十四歲攜子扶柩而歸哭不絶聲行道傷之教
子慈不廢義二子俱成立堅操歴四十餘載雍正
七年旌表
鄭氏咸寧民王明學妻年二十七而寡家甚寒氏竭
力女紅撫誨三子備嘗艱苦卒年六十六雍正八
年旌表
王氏咸寧民劉顯妻年二十七而寡遺孤甫週堅心
苦守姑欲嫁之氏剪髮毁容以誓雍正八年旌表
翁氏咸寧民王臣妻年二十六歲夫亡事舅姑以禮
姑病禱北辰求代矢志完節訓子有成雍正八年
旌表
韓氏咸寧諸生任徵妻年二十九歲徵殁氏夙嫻禮
訓撫孤守節閫範肅然教子讀書有成年六十七
卒雍正九年旌表
師氏咸寧民張宗孔繼妻婚甫期而寡撫前妻子洙
泗艱難備歴守節五十七年雍正九年旌表
張氏咸寧民李環妻年二十七而寡誓死守節姑年
踰九旬卧疾三載氏奉養不衰康熙二十九年陜
大饑夫兄某暨夫叔祖母郭氏叔母吉氏俱年邁
無子氏迎養於家及殁殮葬皆如禮雍正九年旌
表年七十四歲
程氏咸寧國學生徐伯齡妻齡歿氏年甫十九矢志
不二事姑以孝處妯娌以和教養子姪以慈雍正
九年旌表時年六十有五
姚氏咸寧民唐雯妻年二十七歲夫亡氏紡績餬口
堅志不移因生計艱難子稍長知書即令逐什一
以謀衣食家業漸裕訓飭子婦門庭肅然雍正九
年旌表年六十矣
蘇氏咸寧民鄭君芳妻夫亡年二十六子文斗丈升
俱幼舅失明氏扶持保抱朝夕罔倦康熙三十年
大祲以木實草根自給卒無異志年七十七終次
子文昇亦早殁婦朱氏守節撫子仁克底成立姑
夙患痰喘親侍湯藥二十餘年不少怠姑殁設木
主朝夕哭奠歴四十四年終子仁亦以孝顯並雍
正十年旌表
牛氏咸寧民紀之冕妻冕亡氏年二十二矢志守節
代夫養親頻遭歉歲不致失所喪葬尤盡禮雍正
十年旌表年八十歲
盖氏富平人咸寧民高繼藩妻年二十一而寡幾死
者數矣以舅姑在乃強起奉事鄉黨稱其節孝撫
一女既長適諸生劉瑅又乞族子成勲為嗣亦成
立雍正十年旌表時年五十三歲
齊氏咸寧民魏禮妻年二十三而寡遺孤在襁褓守
節四十餘年值逆李破城投身井中三日其子被
掠逃回覓母至井旁聞有聲息拯之出得不死後
數年以壽終
侯氏咸寧民崔光惠妻夫亡氏年二十二遺腹生子
安貧力作撫孤成人守節三十九年而殁
王氏咸寧民侯一龍妻年二十七而寡壽歴八旬卒
孫氏咸寧民曹振聲妻年二十八夫亡堅心守節繼
姑性嚴厲婉容敬事始終無間值歲不登茹茶集
蓼撫誨幼子成人歿年六十七歲
宋氏咸寧民牛志善妻婚三載夫亡氏年甫十八矢
志不二侍養翁姑始終盡禮鞠遺腹子艱辛備至
壽六十五卒
盧氏咸寧人福建甌寧廵檢徐崇勲妻徐亡時氏年
二十六翁姑早逝家計維艱堅志撫孤子琮登雍
正丙午賢書卒年六十有四
辜氏咸寧生員王有章妻早寡祇一子未幾殤氏哀
痛不欲生會山寇亂慨然曰此吾從夫地下時也
至山中投崖而死
席氏咸寧民楊酉妻夫亡氏慟哭三日不食以剪刀
自刺死御史梁熙碑表其墓
夏氏咸寧民家女許字未嫁年十七有狂暴艷氏色
強投以聘家人不能却里黨畏𫝑咸莫敢攖氏度
不免從容訣父母姻戚自縊死鄉人哀之為立碑
於城東葬所
馮氏咸陽民王興京妻年二十三而寡姑失明晨昏
奉事無違值歲祲苦守不二卒年七十二歲雍正
三年旌表
苟氏咸陽歲貢劉曰鐸妻鐸亡時氏甫二十一歲翁
病湯藥親嘗以婦兼子後撫兩姪為嗣勖之學皆
獲遊庠雍正六年旌表
許氏咸陽民楊梓妻年二十七舅與夫俱客死時祖
姑在堂氏親操井臼養老撫孤同居五世人無間
言歴三十四年卒雍正十年旌表
李氏咸陽人戶部員外郎劉元勲母羅氏其庶母也
元勲父疾革時二氏環泣許從死李時年二十八
羅年纔十九既歿爭願以身殉已而羅挽元勲前
謂李曰誰與為育此&KR0561;&KR0561;者人言死易立孤難妾
請獨為其易李默念殊未決頃之羅自經死矣李
撫哭盡哀於是上奉舅姑下撫孩稚百憂俱萃劉
氏不絶如綫越十年而翁復逝婦姑惸惸一燈對
績督課元勲無少懈歲己亥元勲成進士入詞林
二母之節大著士大夫爭為詩歌以遺之今所傳
雙節編是也
王氏咸陽人永新令薛人龍妻年二十五夫亡悲不
欲生有妾子方二週生母歿氏撫育遺孤決志堅
守苦節至六十七歲卒
王氏咸陽民劉建貴妻年二十六而寡服闋翁姑以
家貧議嫁之媒妁至氏毁唇傷目矢死不從膳親
育子年六十六歲卒
南氏咸陽民郭文華妻年二十一歲夫殁氏敬奉高
堂遺孤甫二齡誨育備至食貧苦守歿時年五十
八歲
谷氏咸陽民侯昭妻年二十八歲夫亡氏御窮操作
事二老親撫二幼子矢志不奪卒時年七十有八
趙氏諸生魏國鼐妻陳氏諸生張翼軫妻康氏諸生
張所知妻皆咸陽人夫亡時趙與陳年二十七康
年二十八趙守節三十九年陳守節三十七年康
守節三十一年學政覺羅逢泰並給匾以旌其門
趙氏涇陽人咸陽程君濓妻夫亡氏年二十七苦節
自守教子有成尤好施與遇歉歲周恤不&KR0786;年九
十餘而終
董氏咸陽生員王鼐妻年二十五歲鼐亡家貧姑老
滫瀡無虧課子讀書以績紡自給守節五十八年
卒
魏氏興平民岳登顯妻年二十九而寡繼姑欲奪其
志屢加箠楚氏終始不變食貧力作略無怨辭歴
五十四年而終雍正九年旌表
趙氏興平人吕宗端妻夫故時氏年二十三翁痛子
成疾數載亦逝祖姑暨姑俱年邁氏奉養惟謹教
子力學為名諸生守節凡三十五年卒雍正九年
旌表
康氏興平民吉正廸妻年二十夫與舅姑相繼逝氏
無子欲繼姪為嗣夫有三兄皆不欲輾轉二十年
氏憤鬱成疾幾不起戚屬來唁氏嗚咽良久曰未
亡人不死者冀為夫立後耳今且死然竟無後死
晚矣言訖慟絶室中人皆哭失聲頃之甦夫兄允
廸立命次子瑞嗣之自此疾愈今瑞已成諸生氏
年亦六十七矣雍正九年旌表
陳氏興平民符玉妻年二十三歲夫亡同姓皆利其
再適氏矢死靡他朝夕紡績以事高堂育幼子現
年六十五歲雍正九年旌表
何氏興平民孟伯芝繼妻年甫十八婚四月而夫亡
鞠前妻子學孔成人娶婦范氏學孔又亡范氏年
二十五事孀姑撫幼子一門雙節壽皆踰八旬而
卒
張氏興平民于天良妻天良業農與再從叔存娃者
比屋而居存娃艷氏色欲圖之未有間也雍正九
年夏存娃父囑其子蚤起于田存娃乘天未曙呼
天良同出堡復潜入天良室氏驚起遽取㸑下刀
欲斫之存娃度不能脱奪刀斫氏氏立殞十年存
娃正法氏建坊入祠
張氏興平吴某妻年十六夫亡誓必死父母曉譬百
端矢志不二至百日防之愈密氏忽飲食如平時
朝夕與家人處無忤色父母以為歴時既久無意
於死稍防疎氏中夜自縊死
李氏臨潼民朱康國妻年二十二歲夫死子甫一週
家貧甚或諷之嫁氏以死誓舅亡事姑益謹晝夜
勤紡織子八歲就傅於外祖李顯春學乃有獲姑
年八十五卒臨終執氏手不忍釋其孝慈相倚為
命如此有司以
聞建坊旌表
鄭氏臨潼民王運正妻年二十四生女乏乳寄哺于
鄰人李如城妻如城瞷妻外出紿以哺乳招鄭氏
氏入室不見乳婦急奔避如城扄戶調之氏忿罵
不從如城奪女摔死舉車木甌氏殞命有司以
聞寘城大辟氏奉
詔旌表
宋氏臨潼民馮璧喜妻璧喜家貧早逝兄嫂令他適
氏時方二十歲乃抱子泣辭而止守節四十年終
劉氏臨潼李師白妻師白苦學成疾年未二十而夭
氏痛夫無子早喪撫姪為嗣苦節堅守壽八十三
終
屈氏高陵民劉文魁妻年二十八歲夫亡姑老子幼
氏紡績事姑年荒奉姑就食南陽姑死氏鬻髮扶
櫬歸葬撫子成立守節四十餘年雍正五年旌表
蠟梅姓趙氏高陵人父明道早卒雍正九年八月母
仝氏適他往鄰人阮廷義者知蠟梅獨與幼妹小
娃在室欲誘之懷棗至其家入厨中蠟梅方持刀
理蔬廷義好語之投以棗隨挑之蠟梅覺怒叱之
廷義遽前擁求合蠟梅峻拒恐不免即以手中刀
斫廷義指廷義奪刀還斫遂殞小娃聞姊聲趨至
大驚呼姊死廷義斫之亦仆地廷義隨趨屋後將
遁去為鄰人所獲頃之仝氏歸小娃猶張目視指
廷義殺人賊語畢亦殞命事
聞廷義伏法蠟梅入節義祠建坊旌表
李氏鄠縣民王忻妻莊敬孝友鄉里重之年三十夫
歿矢志撫孤勤苦備嘗鞠養二幼姪無異已出聞
盩厔李顒學術醇正命子心敬從學務使禆益身
心時人比之陶孟苦節五十餘載壽八十二卒雍
正三年旌表
王氏鄠縣生員陳調元妻幼失恃事繼母盡孝年十
六歸陳夫亡子生纔六月誓以死守值歲荒傾貲
賑濟其子為仇人誣搆氏鬻産營救得免後子列
成均孫捷南宫皆氏六十年苦節所致雍正六年
旌表
戴氏鄠縣民王收妻年二十八夫亡撫孤守節姑性
嚴事之惟謹節衣縮食稍能自給憐姪奇窘與己
子均析家貲卒年七十有九雍正八年旌表
戴氏鄠縣民王模妻年二十三而寡翁姑憐其少欲
嫁之氏聞即自縊頼救獲甦孝親育子荼苦備嘗
卒年七十六歲雍正八年旌表
王氏鄠縣民劉創業妻結褵甫數月而寡生遺腹子
匏聲舅姑懼氏有異志具酒醴至氏家懇氏父母
乞令弗再醮俟一二年後子能飲食始議之氏聞
言慟絶復甦誓死不二舅姑喜慰過望愛之如己
女氏亦曲意承歡孝養備至舅姑俱年八十五而
卒氏卒年七十四歲雍正九年旌表
高氏鄠縣民牛義心妻年二十二夫亡氏長齋繡佛
矢志撫孤孤既長娶媳生孫子婦又相繼殁孫騰
雲生未朞氏辛苦鞠育迄於成立雍正九年旌表
時年六十有七
張氏鄠縣民李哲妻性孝謹事舅姑能得歡心夫亡
後薄産盡鬻頼紡績以供朝夕雍正十年旌表時
年六十有六
李氏鄠縣民楊孟弼妻秉性端嚴夫有堂弟楊孟重
逞暴強姦氏堅拒不從以致殞身雍正八年旌表
陳氏鄠縣民張岸妻婚六載岸故子生甫三月翁姑
俱老值歲饑氏脱簮珥勤紡績以為養子惰學輙
涕泣不食自二十七孀居苦節三十餘年卒
王氏鄠縣民魏聲一繼妻年二十五而寡無子父母
欲奪其志氏不從撫姪為嗣苦節歴四十年聲一
弟儀一妻亦王氏年二十一孀居生子甫三月教
育成人備嘗艱苦年五十七歲卒一門雙節有司
咸表其閭
劉氏鄠縣民騫炯斗妻年二十三歲夫亡越翼日遺
腹生子氏零丁孤苦奉孀姑鞠孤子艱辛備嘗垂
殁時五孫繞膝壽七十有六
温氏鄠縣民何騰蛟妻年二十四歲而寡家故赤貧
向恃騰蛟樵採以給朝夕騰蛟殁益煢煢無倚踰
年舅姑繼殂氏艱辛營葬撫孤成立志操彌堅年
七十餘卒
王氏鄠縣民杜宗韓妻年甫十九而寡翁姑高年又
生長邑城飲食皆有常性夫亡後資生計窮氏力
勤織紉或製韈履帶囊之屬鬻市以供甘脆苦守
至六十二歲卒
張氏鄠縣生員魏棨妻年二十四歲棨亡子甫三齡
氏撫孤操作不輟苦節三十三年而殁
崔氏鄠縣民劉孔蔚妻年二十六歲夫殁無子女慟
不欲生私念有姑當養乃止及姑終絶粒數日不
死又自縊叔孔芬夫婦救甦迎養於家年七十五
卒
陳氏鄠縣民王永年妻性聰穎精女紅善書畫年十
九夫亡杜門守禮苦節彌堅卒年六十五歲
魏氏生員陳治徵妻朱氏民劉于陛妻皆鄠人順治
二年賀賊至鄠二氏皆被掠逼之不從遂見殺又
王郢妻趙氏王鄆妻史氏居平妯娌相愛聞賊警
共誓必死既被掠趙投火死史投井死
邢氏鄠縣王教成妾賀賊自漢中寇西安所經郡邑
靡不殘破鄠城陷教成遇害氏見夫死大慟與十
四歲女同投井死
彭氏鄠縣民王鷺妻賀珍之亂聞賊至避兵城樓賊
登城氏知不免墜城死
王氏鄠縣生員仝調鼎妻順治初流孽未靖劫掠時
聞調鼎率鄉人與賊格鬭以衆寡不敵被殺氏哭
泣嘔血死
李氏鄠縣民韓光隆妻為山賊所掠逼之氏罵不絶
口因殺死
劉氏鄠縣屈崇山妻夫死無子女矢志養姑康熙三
十年歲荒姑勸之嫁不從未幾饑益甚鄉人多鬻
身以乞活姑泣謂氏曰我死在旦夕盍自鬻尚可
活我氏泣不應良久姑大慟曰死耳夫何言氏復
哽咽久之忽起曰如姑命遂鬻于豪家得銀審實
付姑乃號泣登車而去入豪家親鄰競釃酒稱賀
家人懽呼氏乘間入厠自縊比覺則死已久賀者
相顧驚歎去豪家大恨以敗藁褁尸棄野外積骸
中鄉人聞者多泣下
王氏鄠縣民王可吉妻年二十六歲夫歿一子甫生
含哀鞠育備歴艱辛子四歲而殤氏零丁無倚浹
旬後值夫喪三週悲哀致祭翼日沐浴自縊死
王氏藍田生員張慈妻慈歿二孤俱幼氏痛絶親族
憐而慰之少甦泣曰吾不及從夫地下者姑老與
子幼耳遂一意事姑每語及夫平日事輙哽咽不
敢對恐滋姑痛也姑歿殯送如儀撫二子俱成立
氏年九十六卒順治十一年旌表
靳氏藍田廪生臧魁選妻事繼祖姑及舅姑皆能色
養夫故氏年二十八翁姑又相繼逝惟繼祖姑在
堂孝養愈篤長子教以力田仲叔俱業儒入泮雍
正二年旌表
李氏藍田民李加封妻年十六歸李越三載夫故子
方週家業蕭條氏苦守織紡事姑孝養撫子成立
雍正四年旌表
康氏藍田民張光宗妻年二十四而寡上有邁姑下
有三子扶哀字幼篤志靡他雍正八年旌表
李氏藍田民韋錫疇妻年二十四而寡踰年子女皆
殤老姑復失明旁無依倚氏食貧力作勁節彌堅
年六十二病革時姑年八十有三氏悲不獲終養
丁寧堂叔託以尸饔其孝思可憫如此雍正八年
旌表
王氏藍田民韓雲燦妻生一子雲燦病革語氏曰吾
親死囑我以幼弟我死將誰囑乎氏泣而頷之暨
殁撫其叔與己子無二視苦節四十九年年六十
八歲雍正九年旌表
陳氏藍田民尚隅妻年二十八而寡所遺薄田十數
畝姑老子幼屢經歉歲氏朝耕夕紡艱苦百出卒
無他虞今二子四孫森森玉立氏年亦届古稀矣
雍正九年旌表
張氏藍田舉人榮鳴珂繼妻韓氏鳴珂子廩生衮妻
康熙三十一年鳴珂歿明年衮又歿二氏各撫一
孤相依為命家素貧敝廬數椽不蔽風日值冬夜
各置子懷中背倚坐敗草上寒聲&KR0609;&KR0609;恒逹曙康
熙四十六年大疫母子俱病卧二氏仰天號曰我
姑婦可死我子不可死也翼日果瘳鄉人以為誠
感張氏現年六十二歲苦節三十九年韓氏現年
六十四歲苦節三十八年並雍正九年旌表
李氏藍田民張守爵妻年二十五歲夫亡撫孤堅操
不二守節三十有八載
劉氏藍田民蕭翀妻年二十四而寡子女俱無氏專
心孝養二親冰操終始如一卒時年六十有八
李氏涇陽儒士張士傑妻婚二年夫死無子氏甫十
九苦心守節每夜藏利刃於枕側以厲清白嗣子
早殤復求夫伯兄子為嗣伯兄欲堅其撡曰俟十
年後當以吾孫繼之氏益厲冰霜不渝初志卒嗣
之守節三十餘年康熙四十四年旌表
李氏涇陽儒士牛光璿妻歸未三載璿歿氏矢志守
節事孀姑撫嗣子霜操彌勁年六十一歲卒
岳氏涇陽生員高鼎新妻年十八而寡氏奉老字幼
孝慈無愧子遊庠孫曾環膝氏終時七十有一歲
丁氏涇陽民康運晟妻年二十三歲夫亡子兆吉甫
週氏御窮鞠育身心俱瘁兆吉念母苦節奮志勲
名隨征西陲以軍功議叙孫亦採芹人皆謂氏四
十年冰操之報
袁氏涇陽民張體仁妻婚時年甫十四踰三月體仁
遠出服賈卒於滇黔間氏旦夕哀號矢志不二所
親憐其年少且乏嗣勸改適氏毅然曰夫死當守
節未聞以有後無後異也乃鬻衣飾為紡織資終
身茹素備歴艱辛年七十七卒里人重其節立碑
紀之
朱氏涇陽庠生温如玉妻夫歿時氏年甫二十事姑
盡禮教子慈嚴兼至紡聲書聲寒暑無間子獲有
文名氏年七十一卒
王氏涇陽民程雲路妻二十八歲而寡偕侍妾共守
事二親撫二子十年後妾去氏冰操益勵年五十
九而終
劉氏涇陽民李一鵾妻年二十五而寡家貧甚晝夜
勤作以膳翁姑身歴饑寒冰操不改子嗣白少傭
耕養母弱冠就學四旬得入泮氏年六十八卒嗣
白以孝行舉鄉飲賓
劉氏涇陽舉人趙九成妻崇禎十年九成以計偕歸
卒氏年二十五誓以身殉以翁姑痛子方深慮重
傷二人意遂輟死十六年翁歿於京嗣值闖變閱
數年始克歸葬氏流離顛沛奉姑課子室中有孤
燕巢梁歴年不易人以為苦節所感又族人趙凱
繼者方歿時繼妻梁氏年二十六撫前室子女如
巳出奉姑尤盡禮所居室亦有燕巢之異云
王氏涇陽人戶部郎中韓望妾家本順天幼嫻詩禮
望𣙜關浙省歿於署氏即絶粒誓以身殉六日後
扄戶自經時康熙壬子十一月也侍女紫燕亦悲
慟不食縊于别室嫡子韓端呈明浙中當事各有
褒揚紳士歌咏成帙
李氏三原人趙思敬妻年二十二敬亡痛絶復蘇遭
明末兵荒親屬共強之嫁乃扄戶引決排闥救免
家甚貧翁姑老子幼氏躬勤績紡𬞞食或不繼兩
親甘旨常充孤稍長就外傅訓誨惟謹雍正三年
旌表
楊氏三原人魏麟祖妻年十八夫亡撫孤守志孤稍
長延師誨之事舅姑以孝聞養葬咸中禮雍正三
年旌表
徐氏三原人盧星燦妻年二十三燦亡遺腹生子澐
氏撫孤堅守父母欲奪其志矢死靡他家範甚嚴
澐亦奉教惟謹迄能成立雍正三年旌表
楊氏三原民劉卓然妻年二十五夫故家貧歲歉氏
質衣殮葬撫孤守節雖資生艱苦終無懈志雍正
三年旌表
王氏三原民趙鼎臣繼妻夫亡氏年二十六前妻子
已成童氏二子俱襁褓教養辛勤杜門守約幼子
獲遊庠雍正八年旌表
田氏三原民張玳妻年二十一而玳亡子生甫三月
舅姑俱高年氏堅志守節荼苦備嘗雍正八年旌
表時年五十六歲
來氏三原民王大任妻年二十四而寡事後姑鞠幼
子甘貧守約堅志不移卒年七十有六雍正九年
旌表
程氏三原民李慎妻年十八適李時翁姑已歿祖翁
姑方高年多恙氏奉養無缺年二十八而寡事二
老益勤二老以為吾孫不死也教子極嚴迄能成
立現年七十二歲雍正九年旌表
王氏三原民顧世公妻世公亡氏年十八矢志一節
養老存孤夫弟某夫婦蚤逝所遺子女氏撫如已
出性習勤康熙六十年陜大饑氏晝夜織紡生計
裕如現年五十七歲雍正九年旌表
張氏三原儒童申效明妻年二十一歲夫亡守節歴
明季凶荒迄無二志事孀姑養葬盡禮撫孤世傑
以副榜列明經氏年五十七卒
李氏三原生員梁應運妻子鎰婦劉氏姑媳皆年三
十而寡壽皆至七十五而卒兩世孀居畢生艱苦
後鎰子㴻之餼於庠
魏氏三原民王伉妻年二十四歲夫歿事姑曲體承
歡孤大業既長復娶兄女為婦婦年二十六大業
亡煢煢姑媳共鞠孫雛身心兼瘁姑七十壽終媳
卒時六十有五
孔氏三原民晁周鼎妻年二十七而寡敬奉翁姑辛
勤教子子瑜既入泮旋亡又撫孤孫亦游黌序苦
節高齡終時八十有三
何氏三原張斗煇妻年二十六煇亡遺子女各一家
貧甚值歲歉半菽恒不飽教子極嚴子出外見群
兒嬉偶隨觀隣翁俱姓者呼而詰之謂汝節婦子
當念母氏艱苦何戲為氏知之令子泣謝過後其
子卒成立氏年六十有二而卒
劉氏三原監生來淑沂妻沂歿時氏年二十一事姑
鞠子冰節無虧年五十四歲卒
王氏三原生員房大任繼妻年二十三歲夫歿二子
暨前妻子世勲俱幼氏撫誨兼至越二十餘載世
勲入泮未幾殀婦楊氏年二十四同守霜幃冰操
不二撫四子俱成立氏年五十八歲終楊氏卒時
五十三歲
侯氏三原貢生樊遂妻父觀察惲翁廷尉咸修名門
令質善事舅姑年甫十九而夫夭舉遺腹子弱歲
又殤霜閨荼苦堅志不移撫姪芬為諸生氏年五
十一卒
楊氏三原穆登醴妻醴任揭陽尉卒於官子甫三齡
氏時年二十四安貧守節事衰翁撫孤子年八十
五歲卒
王氏三原民張成德繼妻年二十三歲而夫亡矢志
堅守撫前妻子恩勤提命克底有成隣邑巨室慕
其母賢子孝因以女締姻焉年六十三而歿
雒氏三原儒童李慥妻夫亡時年甫二十一事舅姑
養葬皆中禮撫姪為嗣年五十九而終
李氏三原民王繼厚妻繼厚貿易粤東卒時氏年二
十一哀慟絶粒既以舅姑垂老兒女方孩而止扶
衰鞠幼備極辛勤子既長赴粤扶櫬歸葬氏悲哀
致疾尋歿年五十歲
趙氏三原民李瑾妻年二十六歲而孀諸孤在抱就
食母家訓子耕讀勤業年七十九卒
焦氏三原民張諫陞妻諫陞歿於蜀焦氏年十七甘
貧守志以事舅姑撫遺腹子弘鰲成立娶媳生孫
鰲尋父櫬又亡於蜀焦與媳胡氏鞠二孤苦節終
身焦年九十五胡年七十七而終
張氏三原民劉作棟繼妻夫亾氏年十九家赤貧鞠三
歲遺孤兼撫前妻子以絍績舂臼為生計後前妻
子亡己子復夭偕子婦任氏復撫孤孫荼苦閱六
十年而卒
王氏三原民秦鄰楚妻年二十一夫亡遺孤甫七月
艱辛撫育及娶婦方慶得孫子又亡氏哀痛成疾
而卒年五十九歲
馬氏三原民秦大用妻年十九夫亡客邸痛欲捐軀
為翁姑勸止食貧操作鞠孤成立壽八十有三而
終
蕭氏三原民王惟垓妻年二十四而寡撫姪為嗣艱
辛食力完節無渝終時七十一歲
仇氏三原庠生員可群繼妻可群賫志早亡氏年甫
二十事兩世高堂養葬均中禮鞠養孤子克繼書
香守節二十六年而歿
高氏三原監生李思義繼妻夫歿時氏年二十二歲
撫前妻子璋鞠遺腹子璨教養辛勤咸就成立年
五十二歲卒
楊氏三原監生申效祖繼妻年二十三歲夫歿奉孀
姑字幼子屢經艱苦壽七十六而終
康氏三原民馮瑾妻夫歿他鄉氏時甫十九歲事高
堂撫遺孤謹循禮法守節至六十八歲
申氏三原民張古雅妻年二十六而寡值歲祲養親
鞠子苦守御窮子獲遊庠氏卒時六十有六
焦氏三原人性幽靜父夏常教以古賢媛遺事年十
七歸臨潼鄉舉王天寵寵卒絶食累日而病父強
之歸氏泣語父曰兒幼奉父教得從王郎地下足
矣一夕夢王來迎已遂起櫛沐含笑而逝計為婦
僅一年也
秦氏三原人適張姓康熙三十一年歲大祲邑民多
流亡氏内外皆無倚至龍橋河北見岸土有坼可
隠身遂入焉里老吳姓者憫其饑遺以食不食次
日復遺之則所遺固在也勸之食且問以故至再
乃言曰多翁厚意然不可為常先後等死耳但坐
此土坼中令身後不至暴露足矣遂饑死年纔二
十餘里老哀之封以土同時李烈女者從親逐食
於楚至漢鎮二親俱疫死女年十六貌甚麗其地
有市儈薄聘之曰買妾實將鬻女平康以謀重利
女至得其情因唾罵求死不獲比鄰傳其事三原
之行賈於漢者公忿致詰市儈隂殺之以滅口聞
者哀之
李氏三原民昝一輪妻一輪貿易蜀中氏年二十三
聞夫訃哭三日夜不絶聲卒自縊死
雷氏三原民吕承謨繼妻年二十歲夫亡撫前妻子
厲志不移父母憐其少勸之嫁不許因歸寧時潜
匿議娶者窺之氏弗覺也返於家其子以告氏閉
戶痛哭自經死
江氏盩厔生員高捷妻年十九夫亡誓欲身殉姑以
撫孤勉之乃忍死養親鞠子慈孝無虧子嗣昌食
餼後復夭氏又撫誨二孫向登順治丙戌鄉榜合
廩於庠曾孫列弟子員氏始解頤曰此未亡人所
以報吾姑也卒年八十五建坊旌表
翟氏盩厔民趙瑞徵妻年二十而夫歿二孤襁褓氏
絶粒不欲生既而念高堂垂白雛幼無依因斷髮
以示無他養親鞠子備歴勤勞卒年六十九雍正
四年旌表
孫氏盩厔民薛培生妻培生病亟顧其子泣曰窮貧
蚤逝此子可保耶氏雨泣以撫孤自誓子稍長延
師訓之每躬親績紡午夜課讀或時且課且泣兒
止之曰我五内慘裂恒不自知汝苐誦書勿以我
為念後其子亦登鄉薦氏年六十餘雍正十年旌
表
趙氏盩厔民邵秉業妻年二十九而孀家酷貧又當
歉歲母家數迎之不肯歸間遺以粟必以奉舅姑
姑常患腹疾醫云用烏蛇治之恐難致耳氏求之
應手輙獲姑疾愈人以為孝感雍正十年旌表氏
年適届古稀矣諸孫俱學業有成以孝聞
彭氏盩厔李可從妻明末可從隨總制汪喬年勦闖
軍敗歿於襄城氏聞難絶粒五日因子顒幼穉乃
忍死撫孤家素貧𬞞薪不繼終不告貸於人顒稍
長殫心理學不事帖括人或謂無補貧寠氏怡然
安之及顒學成名著論者多歸功母教焉
同氏盩厔民范疇妻明季流賊入境疇被殺掠氏以
行氏據井大罵賊逼之氏投入井賊下巨石擊之
氏伏坎旁石不能中賊謂其已死遂舍去遇救得
出時年二十七乃飲冰茹蘗以育遺孤未幾疇兄
若弟夫婦俱連喪所存幼子弱女氏悉撫育之及
長婚嫁咸如禮卒年七十四歲
郭氏盩厔民温成章妻年二十一而寡一子旋殤姑
勸其自為計氏泣涕自矢以伯氏子廷掄為嗣後
廷掄入泮復夭遺一女氏又撫之暨長甫嫁旋亡
氏含哀茹素年六十有四卒
卓氏盩厔民史尚質妻夫亡時氏甫二十一歲姑勸
之嫁氏斷髮為誓鞠二子安貧守節二十八年而
歿又生員盧思誠妻張氏袁珽妾楊氏田玉起妻
李氏皆夫亡守志教子克成
孟氏盩厔民趙之璁繼妻年二十三而寡守節撫孤
值歲祲夫兄逃荒於外氏獨奉翁嫜俾得安飽翁
嫜歿冡婦李欲奪其志氏堅拒不從至於赴井頼
鄰嫗救免教子耕讀克底有成守節四十四年又
同里何噐妻任氏袁某妻侯氏皆以守節著聞
趙氏盩厔民張靈妻年甫二十翁適南畝命僕張有
福歸促饁以餉耕者值靈他適福見氏獨居輙調
氏氏大怒疾呼曰鼠子敢爾我何面目生天地間
遂舉厨刀自刎隣婦聞呼聲疾往視之則氏己仆
地死矣有福見氏死亦自刎未殊知縣駱鍾麟鞫
其實為文祭氏寘福於法
金氏盩厔生員任景舜妻孫氏民趙進善妻順治初
山賊入堡被掠皆罵賊不屈遇害
劉氏盩厔生員吴宗聖妻陳氏儒童張爾立妻賊至
俱被掠義不受辱劉投河中陳躍池内賊怒皆以
戈殺之
費氏盩厔生員孫文光妻彭氏生員劉振風妻順治
初年遇寇被掠逼之不從皆投井死
劉氏盩厔民郭潤妻年二十歲夫歿舅姑俱衰一子
幼氏苦節自守舅卒奉姑愈謹姑亦尋逝親族勸
其改適氏毅然曰我不早從夫地下者以有舅姑
在也今舅姑歿而勸以失節其以我為貪生耶遂
自刎死
侯氏盩厔傭人辛九榮妻美姿容年十八于歸九榮
榮貌陋而癡家貧甚氏織絍供養以孝聞於閭里
值歲大祲閤戶待斃舅姑憐氏孝託隣嫗勸他適
以求生氏堅拒不從後舅姑與夫相繼歿氏營葬
畢以幼子皂娃屬劉姓遂閉戶絶食死徵士李顒
為之傳
李氏渭南民裴子煇妻十五于歸夫妻相敬如賓年
二十六裴故撫孤孀居三十餘年如一日事舅姑
甚孝養生送死必誠必敬雍正三年旌表
石氏渭南民郭栖鳳妻夫歿氏年二十二舅姑念其
少欲嫁之氏日跪舅姑前哽咽泣下若不能生舅
姑亦潸然而罷舅姑歿喪祭以禮子二人咸授室
生子無何次子天祐亡婦宜氏年二十五氏泣謂
曰汝子我撫勿效汝姑稱未亡人也婦退而就縊
氏抉戶救之乃甦自是二寡同心慈孝益篤暨氏
殁婦哀痛欲絶每食必祭迄今不改石氏年六十
九卒宜氏現年五十八歲雍正九年旌表
薛氏渭南民譚嘉謨妻嘉謨歿翁姑以氏無子令改
適氏堅志不從乞伯氏子九如為嗣稍長即延師
課讀迄於有成苦節六十四年年八十七雍正九
年旌表
王氏渭南舉人李元祚繼妻性孝謹撫前室女如已
出待婢妾尤有恩夫亡無子撫從孫景彪為嗣守
節四十六年卒年七十有四雍正十年旌表
楊氏渭南民劉𢡟賞妻夫亡翁亦繼逝氏以寡弱無
依擕孤寄居父家父無子欲以氏子承基為後氏
難之念非此無以慰父乃勉從之父歿即别立楊
氏子葬父畢引遺孤復歸劉氏以遺孤成立告於
家廟時承基已為諸生人謂兩家宗緒賴以不墜
者皆氏力也年五十三而終雍正十年旌表
楊氏渭南儒童吴荃妻荃亡氏年甫二十二遺一女
甚穉先是荃兄夫婦相繼逝遺子女各一氏并撫
之事舅姑尤盡孝雍正十年旌表時年五十有八
劉氏渭南孫錫光妻年二十鍚光歿三子皆襁褓氏
泣曰以是藐諸孤致不得從夫地下痛哉家赤貧
父母勸别議氏正色止之晝夜績紡自給糠籺猶
不飽晚年兩目矇矇衣裙不完冬寒指掌皆龜坼
見者傷之苦節歴三十餘年卒
時氏渭南民段補聖妻郭氏民陳聖典妻順治初寇
陷堡被擄不從時投崖而死郭為亂刃所斃
李氏渭南民張惺妻烈女寗氏寗邦舉女順治初賀
寇肆掠李投井寗自縊死
南氏渭南孝廉劉懿宗繼室馬氏其側室也各生一
女一名靜年十三一名正年十四時杆賊千餘攻
堡懿宗紏衆禦之堡陷被擄二氏懼汚投井死二
女隨之有乳母梁氏守井旁賊勢逼亦赴井死數
日後懿宗脱歸出其尸面色皆如生稱一門五烈
云
張氏渭南王仁寰次子某妻年十九夫亡無子欲以
身殉兄囑其嫂密防之氏故為釋然狀欲歸寧實
訣其父母也既乃復與嫂歸其家抵暮抱兄子入
室以寢子熟寐氏即自殺子驚啼其嫂立至氏急
以手絶脰死
古氏富平生員竇允陞妻夫亡守節康熙十九年旌
表其坊見存本邑竇村
唐氏富平温九鵬妻鵬隨外父之任江南值危疾氏
截指和藥以進疾始獲痊閱三載鵬亡氏年二十
二歲擕持孩幼扶櫬西歸茹荼堅守壽五十六而
終康熙二十五年旌表
王氏富平民常名顯妻婚七載夫亡安貧堅守四十
餘年孝養翁姑歿後薦饗務極誠敬翁有妾無出
年及七旬氏亦推心奉侍撫子成立今已一門四
世康熙四十三年旌表
紀氏富平民武承堯妻承堯逝後氏嚴正自律勤瘁
逾初嘗語親族婦女曰女德只在一謹字守節則
更須茹茶如薺歴五十三載冰操如一康熙四十
三年旌表
竇氏富平民王昂妻昂客死蜀中氏年甫二十二矢
志守節孝養翁姑鞠育幼子荼苦終身康熙四十
五年旌表
趙氏富平民竇公朗妻夫亡氏二十二歲子甫二齡
家徒四壁事翁姑克殫誠敬撫孤成立康熙五十
四年旌表
劉氏富平民韓養京妻年二十二而寡矢志苦守孝
養衰姑撫育孤子康熙五十四年旌表
陳氏富平民鍾鳴振妻年二十七而寡家貧甚矢志
不移侍病姑衣不解帶者三月勖二子以耕讀雍
正二年旌表
党氏富平民程文琅妻年二十七夫歿事親鞠子備
經荼苦卒時六十八歲雍正三年旌表
陳氏富平民孟弘道妻年二十二而寡撫姪為嗣服
縞茹素守節歴四十餘載雍正三年旌表
樊氏富平民孫自慎妻歸孫時慎客滇未還滇中娶
婦生子寄書歸令其改適氏勵志不從事舅姑養
葬俱盡禮後慎卒雍正三年子文逹隨生母李扶
櫬旋家氏時已五十八歲哀慟不已待李如同懷
視文逹如已出雍正四年旌表
王氏富平民張鳳舉妻順治元年鳳舉殁氏甫十九
齡家業蕭然氏辛勤力作不致凍餒壽踰耄耋得
見曾孫入泮雍正五年旌表
李氏富平民張瓚妻年二十一夫亡痛不欲生念夫
遺命因殫力奉姑撫子和妯娌睦親族生平無疾
言遽色殁年五十三歲雍正五年旌表
秦氏富平民汝任妻年二十五歲翁與夫在粤相繼
而殂氏無子痛絶不食戚族感之助金扶櫬守節
十五年始獲立姪為嗣鞠字辛勤克底成立雍正
五年旌表
劉氏富平民孫三哲妻哲亡時遺孤甫兩月繡佛長
齋冰霜自矢祭先必敬訓子有方雍正五年旌表
楊氏富平民郝世川妻夫歿氏年二十五誓天截髮
以示靡他姑臨終囑其改適涕泣不從誨子慈嚴
兼至雍正五年旌表
潘氏富平民袁之崔妻夫亡堅心守節又艱苦備嘗
奉二親悉中禮雍正五年旌表
樊氏富平民王祥妻夫歿他鄉獨攜藐孤歸里勤劬
自守備歴艱辛子弱冠遊庠雍正五年旌表
党氏富平民孫越妻婚三載而夫亡踰四月生遺腹
子氏恪奉舅姑不辭艱瘁鞠子成人雍正七年旌
表
王氏富平民曹栻妻年二十四而寡事祖姑及姑敬
謹無違撫孤盡力二子一孫皆列庠序雍正七年
旌表
田氏富平民張秉乾妻夫殁時氏年二十七痛不欲
生投繯者再俱以救免育子慈嚴交盡克㡳成立
雍正七年旌表
劉氏富平民唐宗義妻宗義亡氏鞠遺孤幾克成立
旋夭撫姪為嗣安窮茹苦堅守清貧雍正七年旌
表
楊氏富平民劉世鼐妻二十三歲而夫殁時逢大祲
藜藿不充營喪葬咸如禮鞠幼子撫孤姪守節三
十餘載雍正七年旌表
惠氏富平民李源妻夫負疴經年奉侍不懈及殁氏
甫二十歲事孀姑鞠猶子堅志完操雍正八年旌
表
王氏富平民魏之玉妻年二十二而寡侍奉高堂撫
育藐孤拮据井臼霜節彌堅雍正八年
題旌時年六十三歲
惠氏富平生員胡之藩妻年二十四之藩卒喪葬成
禮訓子以治生為急植品為要子涓經商江南道
拾遺金訪還於主皆氏教也年七十卒雍正九年
旌表
李氏富平民惠化舉妻年二十一夫殁欲以死殉姑
泣諭乃止家甚貧朝夕以女紅自給舅姑復繼逝
典衣鬻釵始克成禮孀居歴三十六年雍正九年
旌表
牛氏富平民程世武妻秉性堅正克盡婦道強暴程
尚榮逼姦之氏不從被殺獄成尚榮寘重典康熙
五十八年旌表
李氏富平楊㬇世妻年二十三而寡育子師遐成立
師遐妻蚤故撫遺孫一殿入泮食餼不墜先緒年
八十七而卒
孟氏富平民韓誾妻年三十而寡事舅姑鞠遺腹子
艱辛餬口值明季流離迄無二志卒時年七十八
趙氏富平民張我積妻年二十五歲夫亡奉事舅姑
存殁皆盡禮率子力田艱辛餬口守節四十六年
而殁又田氏同里民孫煊妻夫殁時氏年二十歲
守節四十三年
鄧氏富平民孟建業妻年二十三歲夫為逸獸所傷
卒兒又歿於水幼子生甫週煢煢苦守五十餘年
如一日
楊氏富平生員趙有御妻年十九夫亡氏厲志撫孤
翁病革諭氏年少當改適氏截髮以明不二姑老
患痰疾氏櫛沐俱廢暨疾愈理髮髮盡脱子稍長
課讀父書有丸熊畫荻之風守節三十二年而殁
何氏醴泉生員高憲妻子女俱無出堅守五十餘載
順治初旌表
劉氏醴泉生員袁大壯妻年二十四而寡數欲投繯
以殉賴救得免苦節五十年卒一女適生員寗贊
衛年二十五歲衛亡安貧堅守撫子成立今已七
十矣
吕氏醴泉廩生駱善為妻年十七于歸相夫勤學克
盡婦道夫病革諄諄以存孤為托時子錦方五齡
及殁氏慟絶親族以遺命止之氏斷指截髮誓無
二志子既長遊庠食餼克繼父志氏年七十一卒
馬氏醴泉民寗增福妻年二十三而寡家貧無依二
子方幼或勸以改適氏斥之以死自誓卒時年已
七十及見其兩孤成立云
趙氏醴泉民魏姬印妻年二十四夫亡生遺腹子世
興氏撫孤事姑克盡孝養後子長授室成家不墜
宗祀年七十一終
郭氏醴泉民張人傑妻夫殁氏年二十四誓以身殉
翁姑諭以節哀氏強起養親代夫盡孝翁姑殁泣
血三年以婦兼子年五十九終
劉氏醴泉生員王孫瑋妻瑋病醫藥罔效氏籲天願
以身代及殁氏痛不欲生親族環勸之乃撫姪為
子紡績以供衣食歴三十五年五十三而終
王氏醴泉民張脩詞妻年二十夫亡矢志同穴長子
莪覺之日抱母而泣氏痛其子之無依也黽勉撫
孤甘貧自守年六十一而終
雒氏醴泉生員于文德妻夫亡氏年二十二翁老子
幼家貧無依父母憐其少欲奪其節氏毁容流血
以死自誓聞者傷之年七十一卒
張氏醴泉民閻繩祖妻年十八夫亡子士恂生未彌
月氏忍痛茹荼子漸長且娶婦僉謂張氏有後矣
未幾士恂亡無子婦南氏立從子為嗣薄田數𤱔
婦姑終歲耕作佐以女紅得免凍餒鄰婦有家貧
告貸者更節縮以周之無德色張氏年六十三而
終南氏年七十而終南氏守節歴五十一年
馮氏醴泉民孫纘妻年二十孀居子如瑜方在抱辛
勤撫育克底成立未幾娶婦生孫如瑜復病殀婦
唐氏年二十一誓與姑同守馮語之曰守節難貧
家守節更難盍熟思之唐泣曰姑勿言姑為孫氏
婦婦獨非孫氏婦乎乃忍死撫孤艱辛備歴馮年
八十五而終唐現年六十有三守節歴四十餘年
矣
任氏膚施民趙冨有妻年二十二夫亡家貧歲歉氏
茹荼飲冰孝事翁姑教子成立雍正四年旌表
左氏膚施民吴大年妻年十七大年亡痛不欲生父
母慰之曰獨不念白頭翁與藐諸孤乎乃忍淚強
進一餐家甚貧老親甘旨孤子膏火以十指給之
弗缺也孤卒成立子孫繁盛雍正四年旌表
趙氏膚施民解文鸞妻年二十二文鸞故甘貧守節
孝養翁姑勤儉持家撫孤子迄成立雍正四年旌
表
趙氏膚施生員楊捷春妻捷春夙嬰痼疾氏敬戒無
違年十九捷春故氏甘貧守節翁哭子喪明氏事
之益恭謹及殁喪葬如禮嗣子既長而殞復為亡
兒立嗣撫之益篤年四十九歲卒雍正四年旌表
党氏膚施民韓武統妻劉氏武統弟武緒妻党年二
十七歲武統故家貧無子党拮据經營為武緒完
娶暨劉舉一子未周武緒亦故劉年二十三歲兩
婦皆守志不嫁奉姑惟謹姑殁盡哀盡禮劉事党
如事姑所生子生二孫以長嗣長以次嗣次俱成
立劉年五十七卒党現年八十俱雍正四年旌表
郭氏膚施民張爾志妻年二十爾志亡氏甘貧苦節
孝事翁姑教子成立守節至八十五歲卒雍正四
年旌表
杜氏膚施廪生武定邦妻年二十一定邦亡氏茹荼
飲冰教子成立年六十八歲卒雍正四年旌表
王氏膚施民夏朝伯妻生長儒素淡泊自甘夫亡矢
志守節事親克孝教子惟嚴待姻婭有禮接里黨
以和孀居四十年年六十卒雍正九年旌表
劉氏膚施民尉諫元妻年二十四而孀子成良方幼
氏飲冰茹蘗備極艱辛屢值兵荒卒能自保壽八
十六卒雍正九年旌表
尉氏膚施儒童朱文鳳妻年十八而寡子鋐生甫四
月艱辛撫字稍長督課不懈弱冠遊庠蚤見成立
雍正九年旌表年五十八歲
温氏膚施王日昇妻日昇亡矢志守貞備嘗荼苦子
令由選貢歴官廣東按察使贈日昇如其官累封
氏太恭人暮景恩榮人爭羡之卒年八十有一
崔氏膚施生員田呈藩妻夫亡氏年二十一歲親黨
以年少勸改適氏正色拒却之歴五十四年年七
十五歲卒
王氏膚施生員夏嗣茂妻年二十五歲嗣茂亡氏誓
不再適守節五十八年卒年八十三歲
史氏膚施民田徹妻年二十五歲夫亡家貧甚氏上
事翁姑孝養備至堅正之操始終不渝
張氏膚施民何長清妻夫亡時氏年二十二歲撫孤
成立守節六十二年卒
董氏膚施民楊文秀妻年二十五歲夫亡姑老三子
年俱幼氏仰事俯育守節四十八年卒
魏氏膚施民張名世妻年二十三名世亡氏守節養
姑能得歡心姑病篤呼天號泣願以身代及殁盡
哀盡禮年七十六歲卒
何氏膚施民李之正妻年十七之正亡欲以身殉翁
姑泣諭之乃已家甚貧資績紡以自給終身無間
言
田氏膚施縣生員薛之光妻事舅姑以孝聞康熙十
六年朱龍叛擄氏縛馬上氏罵不絶聲遂遇害時
年二十歲
高氏安塞生員馬應龍妻年二十應龍亡氏典衣營
葬明末兵祲頻仍或勸之嫁氏截髮自誓教育二
子復早逝氏守志不變年八十卒順治十二年旌
表
宋氏安塞貢生馬正吉妻正吉少力學氏篝燈佐讀
徹夜不寐年二十七正吉亡氏撫孤守志孝養翁
姑後二子諸孫俱有聲庠序七十七卒雍正五年
旌表
宋氏安塞生員馬㢲吉妻年二十九㢲吉亡撫孤守
節勤力操作為二子從師費值歉歲絶糧數日終
無怨言雍正五年旌表時年七十歲
李氏安塞縣民張大美妻幼織大義動止皆有禮法
于歸後敬戒無違年十九大美客死四川氏聞之
痛絶復蘇及櫬歸欲以身殉人以親老子幼勸止
歲歉絶糧或諷其他適氏矢死不二衆感其義共
周之雍正五年旌表時年六十餘
劉氏安塞民馮友廉妻馮貧甚舅姑甘旨氏以女紅
給之翁殁脫簮珥殯葬年二十八友廉亡姑老子
幼氏仰事撫育艱苦萬狀終無怨悔年七十五卒
雍正六年旌表
宋氏安塞儒童李大正妻大正亡氏年二十四家貧
無依矢志不移姑卧疾二載氏持侍牀榻始終勿
懈子三人伯仲業農季子有聲庠序嫁娶皆名族
門庭肅然雍正九年旌表守節歴四十七年
王氏安塞人延安營兵李天保妻康熙十八年調延
安兵駐平涼天保挈家以往二十三年從勦四川
牛頭山賊卒於軍時氏方二十八歲舅姑復相繼
殁拮据經營殯葬以禮既終喪復歸鄉井卒年六
十二歲諸子皆成立雍正六年旌表
宋氏安塞生員何繼秀妻未筓以孝名父得不起疾
思肉食氏割股啖之病遂愈咸謂孝德所感既適
何善事翁姑未幾夫故氏年二十三歲遺腹生子
龍騰拮据經營教之成立年七十卒
王氏保安生員牛重輪妻重輪卒年二十二守志不
移時翁姑俱年登上壽氏養生送死情文無缺先
是氏有子印金方二歲繼夫兄為後至是氏乞子
同養夫兄感其誠亦許之未幾授室生子兩家宗
祀頼以不墜卒時年六十一雍正九年旌表
王氏保安生員牛紹孔妻年十七而寡無子乞從子
世禄為嗣辛勤鞠育卒能成家舅姑繼亡喪葬咸
中禮年五十八卒雍正九年旌表
南氏安定太學生強勷妻年十九夫亡勺水不入口
者數日未幾翁殁夫弟某及妻又殁諸孤咸幼生
計維艱事姑仍孝養不衰年五十而終雍正三年
旌表
張氏安定學生王運起妻年二十六歲運起卒家貧
以針紉為生嗣子不慧氏盡心撫育為之娶婦生
孫嚴課家衆長幼不敢嬉遊比鄰莫不高其節義
雍正五年旌表
吴氏安定民強貴妻年二十六夫故時翁姑年近六
旬氏孝養彌篤翁姑俱以壽終方姑病篤時氏侍
奉湯藥備極辛苦戚族見者莫不稱頌教育三子
以務本耕讀為業年六十九卒雍正五年旌表
石氏安定廪生南苞妻苞卒氏年二十四時翁殁姑
老叔氏皆幼氏紡績以資誦讀俱能有成嘗語家
人曰生子不足繼書香猶無子也長子光烈食餼
次承烈舉孝廉孫曾繩繩門戶不墜年七十有七
卒雍正九年旌表
南氏安定廪生任覺民妻年二十七而寡初覺民得
狂疾每發輙挺刃奔呼家人辟易氏奮身護之勿
恤也暨殁痛夫惡死欲以身殉為絶粒者三投繯
者再觸柱者一繼以二老無依苦志守節課子𢡟
德童年入泮年五十六而終雍正九年旌表
石氏安定生員張文藻妻年二十二夫亡事老姑撫
弱子數十年如一日無何姑卒孤亦亡氏艱辛萬
狀復撫遺孫成立壽八十卒雍正十年旌表
薛氏安定廪生史穎妻年二十六穎故氏撫孤守志
事姑尤純孝每哭其夫飲泣無聲或怪之曰恐高
堂慟耳年五十一歲卒
蘇氏安定民史操妻年三十夫亡遺孤道行甫七歲
家極貧苦節三十六年卒
白氏安定民李人藩妻年二十三夫亡家甚貧事親
撫孤矢志不懈親亡遺幼叔甫三歲氏撫之成立
年八十卒
白氏安定生員張旬妻年二十三夫亡遺孤二家貧
不支氏備歴艱辛撫育成立年六十一歲卒
強氏安定廩生李憲邦妻年二十六夫亡家赤貧人
數勸之嫁堅不從拮据撫孤雖食粗衣惡不怨邑
令聞而重之復其子煥終身年七十七歲卒
雷氏安定民郭帝輔妻白氏郭祚遠妻楊氏郭世蘭
妻俱夫亡守志撫孤成立雷得年五十五白得年
六十一楊得年幾八十
強氏安定生員楊撫民妻三十而寡遺孤承基甫十
歲撫之成立承基慷慨好施家聲克振氏年六十
二歲卒
張氏宜川生員劉秉信妾年二十夫亡苦節六十年
撫子夢蛟成立子孫繁衍
楊氏宜川監生劉郡妻年二十八守節撫孤歴四十
六年卒
馬氏宜川民白玉璜妻年二十五而寡玉璜殁氏罄
貲營葬盡哀盡禮翁年老遘疾氏晝耕夜紡以供
湯藥旁觀嘖嘖稱孝教育孤子克繼家風守節三
十九年卒
呼氏宜川生員劉玉璽妻夫亡氏年二十五矢志不
二每歲時奠享恒手挈遺孤伏地長號不起聞者
咸為酸鼻時孀姑在堂晨昏奉事必誠必敬暨殁
尤盡禮教子極嚴卒底成立歴三十年而終
黑氏宜川武生張宗妻年二十夫故姑以其少欲遣
去氏囓指自誓姑悔之氏承歡朝夕白首無間氏
系本農家孀居後以禮法自持雖應門之童不命
入不敢入也子既長娶婦生孫子復殀伶仃困苦
視昔有加年六十七卒
趙氏宜川民王懋郁妻夫殁時年二十五家貧親老
氏義命自安誓不改節卒能教子成立不墜家聲
殁年五十五歲
袁氏宜川生員張台範妻幼嫻女則年十五于歸事
翁姑能色養夫殁氏年二十七痛夫早喪欲以身
殉未幾姑繼亡兩喪並舉備物盡禮里人稱之夫
有叔暨從弟皆别葬氏念其無嗣改窆祖塋命其
子祭掃無缺族黨咸以為難年五十八卒子黃甲
善承母訓弱冠遊庠有聲
白氏延長民郭運隆妻于歸後翁老姑病曲意承歡
年二十二運隆殁家貧無依氏晝耕夜織苦節撫
孤每汲水採薪負兒於背見者傷之守節四十五
年雍正八年旌表
羅氏朱秉寅妻鄭氏李曰福妻並延長人夫死守節
甘貧終老羅撫遺腹子李撫彌月子皆成立迄今
孫曾蕃衍羅苦節六十二年年八十二卒李苦節
三十一年年六十一卒俱雍正九年旌表
董氏延長生員馮仕萃妻年二十三夫殁親老子幼
家貧無資賴織紡以給朝夕子世臣稍長延師課
讀從子世昌來就學嗣因家窘令世臣務農世昌
仍肄業不輟卒成諸生皆氏教也性淡泊敝衣蔬
食終身不厭現年七十餘雍正九年旌表
沙氏延長捐貢王大臣妻夫婦從翁宦永年事翁及
後姑咸盡孝夫染疾方篤翁忽故氏扶柩抵家傾
貲具葬未幾姑又殁夫繼之營葬皆如禮夫弟世
臣方幼撫育恩勤過於己子家門雍穆庭無間言
雍正九年旌表年六十六歲
馮氏延長民董閑妻夫亡氏年二十七歲家徒四壁
餬口不周親族有勸再醮者氏引刀誓無他志卒
教子成立以承宗祀
高氏延長民劉進義妻年二十三歲夫亡氏歴四十
餘年備極艱苦誓不易節
董氏延長民蘇棲鴻妻年二十七歲夫亡家計蕭然
值歲饑擕子採薇得不死翁姑殁貧無以殮氏傭
工隣家得畢葬事
康氏延長民賀九成妻夫亡氏年三十五歲姑老子
幼矢志靡他里黨咸以節孝稱之
白氏延長民郭運隆妻年二十二歲夫亡子未彌月
煢煢無依誓死自守歴四十五年卒
高氏延川儒童高恒嶽妻年二十一恒嶽亡舅姑哀
其年少無子將嫁之氏誓死不二苦節養親撫從
子為嗣教之入泮復早世氏哀痛不已卒時年四
十一歲里黨欽其節而悲其遇焉
毛氏董其士妻年二十四而寡高氏甄奇玉妻年二
十五而寡俱延川人養親撫孤苦節終身毛年七
十八卒高年六十九卒
郝氏延川民高爾光妻年二十一爾光亡矢志砥節
有貴族議聘氏正色叱之事孀姑撫弱子歴二十
年如一日
劉氏生員關漢鼎妻楊氏李文魁妻袁氏甄復興妻
俱延川人夫亡遺子幼並守志撫孤成立劉年六
十九卒楊年七十四卒袁年八十卒
梁氏延川民高萬舉妻年二十六萬舉亡養親教子
矢志不渝年七十五卒又萬全妻梁氏年二十八
歲萬國妻樊氏年二十九歲夫亡俱撫孤成立梁
年七十六卒樊年六十七卒
梁氏延川民劉姚舜妻年二十姚舜病故遺一子目
盲氏日夜焚香祝天祈愈子疾未幾子目重明教
養成立氏年八十三卒
程氏鳳翔民張必迥妻迥殁氏年二十二奉養翁姑
不愧子職二老殁喪葬咸如禮撫叔教子克底有
成年五十七而卒雍正四年旌表
甄氏鳳翔民楊徽猷妻歸三載而楊殁奉姑教子心
力俱瘁後家業漸起子孫稱温飽皆氏拮据所致
也雍正四年
題旌時年七十三
李氏鳳翔監生盧傳第妻氏年十四適盧甫七載夫
病脾氏躬親浣濯藥餌飲食皆手進夫卒氏絶食
數日翁姑強之淚涔涔下曰本欲從夫地下奈親
老子幼何遂勵志堅守撫子女恩勤備至雍正四
年旌表時年六十六歲
杜氏鳳翔民劉鳳妻年十四歸劉少而知禮舅姑早
殁哭奠必誠劉卒家計蕭條氏晝夜紡織課子讀
書嚴如師傅子孫多遊庠序守節三十五年雍正
四年旌表
白氏鳳翔民張鈞妻年十七歸張越六載張病臨終
囑氏曰吾親未殯吾子在抱死不瞑矣氏飲泣不
能言及鈞亡備嘗艱苦為舅姑營葬課子撫姪守
節三十七年雍正四年旌表
嚴氏鳳翔民白孕樸妻年十七歸白越八載夫死氏
雖農家婦事姑盡孝教子有方年七十三卒雍正
四年旌表
李氏鳳翔杜少亭繼妻少亭卒氏年三十叔翁欲奪
其志氏恚甚欲自刎叔翁駭止撫前妻子關賢如
已出後果以文名且克盡孝道焉
劉氏鳳翔生員劉養吾妻養吾臨終絶而復甦謂氏
曰適見吾門有三異人家四字匾額言畢而逝時
子梁棟方二歲有豪強謀攘其家貲備肆侵蝕氏
甘心苦守紡織教子及生孫即以三異名之後三
異果成康熙丁丑進士氏孀居三十餘年而卒
王氏鳳翔太學生汪弘量妻弘量遊閩中數年不歸
氏事姑不少怠姑病醫云年老血衰得人血合藥
方可治氏即引刀割臂流血升許不覺痛楚數日
創平如初姑亦尋愈人以為至孝所感
李氏鳳翔朱緩之妻夫故氏年二十五子女俱幼翁
姑老憊家素貧氏勤組織事尊育幼咸取給於十
指或勸改適氏以死自誓撫子女皆成立
郝氏鳳翔太學生趙承先妻承先逝氏痛哭幾絶事
親以孝撫子以慈有貴族遣媒求聘氏唾其面麾
之去至年七旬卒子之桂妻劉氏亦早寡痛姑苦
節同矢栢舟撫養遺孤兩世冰操鄉黨嘆服
薛氏鳳翔庠生孫□妻夫亡氏年二十一遺孤僅二
歲氏痛哭絶而復甦者再四既而撫膺嘆曰與其
偕夫同逝豈若撫孤成立以承宗祀乎乃勵志苦
守教子毓英列於庠
胡氏鳳翔庠生強恕妻恕故氏年十九有妊歴五月
生男翁以氏年少欲令改嫁氏聞之籲天自誓乃
弗復言氏為冡婦凡中饋勞苦之事卒以身先事
繼姑惟謹姑獨鍾愛氏而妯娌亦無間言
李氏鳳翔生員袁有熊妻年十八而寡無出側室生
子輱氏曰妾子即吾子也教之入成均守節三十
餘年卒
徐氏鳳翔彭雲衢妻李氏彭雲冲妻徐相夫治家以
孝友著聞夫卒守節訓子歴四十年李年未三旬
夫故有逼氏再適者氏剨面斷髮誓完節操年八
十三卒
李氏鳳翔生員彭嘉世繼妻前妻子汝翼方數月撫
如已出年二十八夫亡矢冰蘗者三十餘年
張氏鳳翔人千總李馠妻年十九夫亡舅姑老且病
二子方在襁褓家赤貧辛勤織紡俯仰無憾舅姑
殁喪葬咸如禮刻像朝夕奉之教二子俱成名守
節三十餘年而卒
王氏鳳翔朱良乾妻乾卒氏年二十九遺孤二歲家
貧守節備嘗艱苦子文傑以軍功歴守備氏年八
十餘歲
崔氏鳳翔生員劉繼南妻夫故氏年甫十八家貧紡
績自給撫遺腹子餘惠教之成立為郡廪生苦節
歴三十年
趙氏鳳翔劉暹妻年二十而寡遺孤宏績方數歲氏
教之讀書貢於成均氏守節凡四十八年
薛氏鳳翔翰林檢討盧熙妾盧典試滇南歸卒旅邸
妻子復相繼歿薛年甫二十生一女為立嗣以主
喪葬守節二十五年先是有張氏楊氏者運司程
雲翼側室也程卒張子鍾瑞楊子毓瑞皆幼二氏
矢志撫孤楊卒張撫其子如已出聞者高之
蒲氏鳳翔生員劉印坤妻年二十七而寡撫子善世
既長入成均復早亡遺女孫一氏撫養備至卒時
年六十七歲
王氏鳳翔生員吴南謹妻事姑盡孝夫亡氏年二十
八家貧守志兩手拮据撫四子皆成立長烜次炘
入泮季炇選拔守節三十八年又舉人王鼎安妻
程氏年二十守節歴三十年
俞氏鳳翔人吴份妻份卒氏年二十有八子山甫四
齡守節自誓竭力奉親有司旌其閭
常氏鳳翔生員苟自新妻夫殁哀毁骨立事翁姑以
孝聞撫育遺孤慈不掩義及長補弟子員守節三
十八年
程氏鳳翔張文星妻年十六歸張克嫻婦道張亡氏
年二十六痛夫幾絶以遺孤方幼堅志誓守年五
十餘卒
張氏鳳翔張福妻福臨終囑氏改適氏引刀截髮曰
妾頗知義豈肯從一不終以為君辱況姑老子幼
乎夫殁紡績事姑不少怠卒撫其子文甲為邑弟
子員
何氏鳳翔王鏡繼妻鏡卒呼天誓守撫前妻子女恩
義兼至理家有法門庭肅然長子廷楹入庠克繼
家聲
孟氏興濟令王者賓繼妻鳳翔人性勤儉恪循婦職
值賀寇變被擄罵賊不屈路經石河灘氏從馬上
撲跌數十次目鼻口齒俱毁賊怒殺之其夫亦罵
賊被害學使旌其門至今鄉人稱夫婦雙節云
耿氏武功人岐山生員李淑世妻淑世死守節二十
年卒
強氏寳雞監生高協緒妻高宦族也氏儉樸自持紡
績不輟姑舉一子而病劇氏湯藥之餘兼乳幼叔
夫抱病寢食俱廢及殁哀毁異常時年二十七舅
姑憐其早寡無子將嫁之氏誓死不貳以姪為嗣
教養備至雍正五年旌表時年五十六歲
王氏寳雞民李茂華妻氏有緦服弟王一位惡少也
欲加無禮於氏乘間入氏室逼之氏堅拒不從竟
被殺讞定寘一位於法康熙五十四年旌表
楊氏扶風生員王秉銓妻年二十九孀居值流寇陷
城氏保孤誓守備歴險難子孫俱入庠年七十三
卒
唐氏扶風民張英侣妻英侣亡氏年二十二矢志完
操教子成立年八十四歲而殁
喬氏扶風高其行妻孀居四十餘載邑令杜俊章表
之
張氏扶風王憲孔妻憲孔殁遺孤甫週歲家赤貧孝
事孀姑克盡婦道辛勤育孤以至成立四十年無
變志
陳氏扶風吴鳳妻年二十五而寡家貧無倚氏拮据
葬夫事老姑孝養尤謹辛勤撫孤克至成立年七
十餘卒邑令毛士儲旌其門
申氏扶風于中貴妻夫亡守志訓子有成苦節歴四
十餘年
鄭氏扶風民楊樸繼妻年二十六而寡無所出撫前
室子錦成立娶婦賈生孫涇賈即亡氏撫涇亦成
立涇妻康生曾孫鼎彛甫數月而康又亡氏衰年
撫鼎彛愈篤冰蘗一心劬勞三世年七十二歲而
殁
艷雪姓田氏山西馬邑人年十二為翰林侍讀扶風
王豫嘉侍兒從官京邸歴數載無忤色豫嘉悅之
生子一殤豫嘉亦以病家居九載艷雪侍醫藥不
少間及歿慟不欲生家人覺之艷雪知家人覺之
也慮不得死慨然曰吾固不死乃日縫澣滌瀡如
平時顧時時亦示笑容又屢以己身後事語人約
計棺衾斂葬之具甚悉人詰之且顧而嘻曰若不
知吾戲乎人亦戲應之既月餘晨興持女紅至主
婦所會主婦泣艷雪慰止者久之日已旰忽持盂
水入室紿言櫛沐頃之則自經絶矣時年三十有
二先是一月中每入室恒闔戶踰時人窺之多料
簡衣笥針帖中物不虞其竟死也既畢命粧梳儼
然容色恬如含襚所須一一裹置几上若素習者
人以是益異之
魏氏麟遊生員吕擢妻年二十七而寡翁姑衰老稚
子孱弱氏仰事俯育孝慈兼盡後翁姑俱以壽終
二子並入學校氏年六十五卒
趙氏麟遊民李儀鳳妻年二十四歲鳳亡家徒四壁
氏晝夜績紡易粟而食拾薪而炊歴五十載撫子
女皆婚嫁更貽厥孫謀焉
李氏麟遊生員劉寧繼妻年十七歸劉二十一而夫
殁母家憐其少微言改嫁事氏剪髮誓守幽居一
室親族罕覯其面撫前室遺子紡績以資讀書獲
入泮
沈氏麟遊民劉元命妻年二十二歲寡居家甚貧誓
不改適姑亡舅存竭力奉事克盡婦道本生父年
老無子氏迎養於家十數年晨昏不怠殁葬以禮
與生男無異
田氏麟遊生員魏大經妻年二十餘歲夫亡守志翁
姑生養死葬俱能盡禮并善事繼母撫一女一子
俱成人苦節二十九年而卒鄉里憐之
李氏麟遊民母興妻興死時氏年二十七歲子女無
出家貧守志書夜紡績自給遇荒歲嘗數日不舉
火有勸他適者即怒絶之後抱養棄兒得成立為
嗣歴三十六年卒
王氏麟遊歲貢張鼎甲妻事姑盡婦道年二十七歲
稱未亡人撫二孤理家務艱苦備嘗年七十四歲
卒
趙氏麟遊御史趙玉堂妻初玉堂為諸生家貧甚氏
五夜紡績佐讀遭流寇劫掠義不受汚墮崖死後
玉堂官御史贈孺人玉堂性純篤父病嘗糞視藥
人稱其孝登順治乙酉鄉薦擢御史廵鹽兩淮商
人勒石頌之
蒲氏汧陽民李輔仁妻年二十三夫亡無嗣矢志守
節事舅姑以孝稱撫養幼叔心力俱殫未幾姑亡
叔夭承翁命撫甥為嗣教訓有方雍正三年旌表
時年六十餘矣
鄭氏隴州生員徐良翰妻年二十五夫亡哀毁踰禮
哭泣頓絶者數次良翰有孝行其殁也父母痛甚
氏體夫志以事舅姑甘旨竭誠祭葬盡慎家有薄
産氏以紡織所蓄早完正課教子超慈不掩義為
名諸生雍正四年旌表
鄭氏隴州生員李春芳妻年三十夫亡守節教子慈
嚴並至家貧屢丁兵祲終始不渝卒年七十餘歲
李氏隴州民李崇榮妻年二十六崇榮故氏斷髮誓
守孝奉翁姑教遺孤琚克兼父道孀居三十八載
苦節彌堅
蒲氏隴州庠生馬千乘妻年十九夫亡遺孤在襁褓
立誓守節孝事舅姑教子錫庶成明經年踰七十
郝氏南鄭民李盤銘妻夫故氏年二十三子甫三歲
親老家貧氏操作度日值翁姑踵逝克盡喪禮訓
子勤儉成家雍正三年旌表時年六十餘
唐氏南鄭儒士王經世妻年十八適王越三載夫亡
子幼家計蕭然氏力勤機杼事繼姑得其歡心撫
子克底成立守節四十餘年雍正四年旌表
李氏南鄭民楚之竒妻年二十五之奇亡氏上奉二
親下撫幼子今子克成立翁年九旬猶康強無恙
也雍正十年旌表時年六十餘
武氏褒城民李彦碩妻年二十夫死守節撫孤遭兵
燹逆寇賀珍欲汚之氏引刀自刎不得死尋剪髮
毁容以免年七十餘卒
謝氏褒城民何邦海妻夫故時氏年二十三家貧子
幼苦節撫孤年七十五卒
張氏褒城諸生歐材妻年二十四夫亡遺子世逷甫
三歲紡績撫孤稍長教之力學十歲為弟子員兩
孫亦入泮守節終身
徐氏褒城民何謙妻年二十二康熙十八年冬大兵
下漢興逆寇潰走道經谷口氏避寇為遊騎所掠
縛馬上罵不絶口脅之以刃曰頭可斷身不可辱
罵益厲賊怒磔殺之
党氏城固諸生王鉉妻年十九鉉故時有勸其再嫁
者誓死不從兄珫憐其志為築室居之以終其節
卒年七十五
鄢氏城固庠生叚陞妻夫亡氏年二十子衮方三歲
安貧守志教子成立卒年七十
趙氏城固杜完妻年二十餘夫死子毓鳳方三歲舅
意欲再嫁之氏嚼指以拒曰我不死者為杜氏孤
耳後毓鳳列諸生又與婦相繼殁復育遺孫棠成
立為諸生年九十卒
胡氏城固庠生杜運緯妻夫亡年十七無子撫伯氏
彌月子長書為嗣迨書遊泮忽語家人曰我事已
了當從夫地下矣無疾而逝時年三十七
党氏城固許無愆妻夫亡氏年二十九欲死者再念
子幼無依厲志撫孤内外無間子琯成順治己亥
科進士年八十一卒
李氏城固人前萊陽令梁衡妻年十七隨夫之任值
寇至氏相衡為守禦計萊邑得全後歸里夫亡氏
年二十二兵荒迭起氏拮据撫育子復震為弟子
員卒年七十
廉氏城固生員党瑢妻年二十夫死孤兒以諗甫五月
氏自經者再有僕婦勸之曰主死是&KR0561;&KR0561;者將誰托
氏感動乃不死勤儉自持教子成立守節五十餘年
張氏城固諸生譚明議妻年二十二夫亡姑老遺孕生
子體質體實氏孝慈兼盡二子相繼為孝廉氏年登
耄耋人以為苦節之報
陳氏城固李應麟妻年二十夫死仰事俯育一身肩
之後翁姑繼殁子亦尋亡又撫其孫文輝為弟子
員壽九十餘
吕氏城固諸生韓之荆妻荆壯歲遊學不歸生死無的
耗氏歴經兵火事姑孝律身嚴教其子詩莪成名氏
年七十有餘
王氏城固王懋功女許字同里蔡起麟將嫁喪母服闋
起麟又死氏欲奔喪父不許且諷以改適氏乘父他
出易服往起麟家執喪盡禮孝養舅姑終其身
陳氏城固黎廷鐸妻性至孝姑遘奇疾醫藥罔效氏割
股作食以進姑疾忽愈署令王穆旌其門
秦氏城固庠生鄭以德妻年二十二夫亡翁老氏孝
養以終其年教二子俱成名守節四十餘載
張氏城固鄭啓泰妻夫亡欲以身殉家人防甚密至
虞祭遂自刎死又張氏黃鍾妻夫殁哀痛不已亦
自殺
党氏城固王爾麟妻年十九而寡逆藩有賊將欲娶
之不從將劫之氏沐浴紉裳再拜夫柩前從容自
縊
閻氏城固貢士張士英妾士英自鄜州訓導歸猝遇
寇家人俱被擄氏義不受汚投崖死
戴氏城固李沐潤妾隨夫入蜀夫死氏哀痛欲絶扶
櫬歸泣拜自縊死
饒氏城固劉振祚妻年二十二吴逆犯境人驚避氏
與夫相失抱兒投水死
王氏洋縣生員李迥知妻迥知亡氏年二十事姑盡
孝撫養孤姪苦節五十年順治間旌表
李氏洋縣儒士楊暄妻年十六未婚而暄殀氏聞訃
欲奔喪父母不許輙自刎不得已令適楊氏姑難
之氏誓死不二翁殁於蜀氏多方稱貸扶櫬歸葬
康熙二十八年旌表
趙氏洋縣諸生楊宜經妻年二十夫亡翁痛子復殁
氏殯葬咸如禮值歲荒姑令改適氏秉節弗衰建
坊旌表
汪氏洋縣王國紀妻年二十歸王時翁年七旬有四
子皆前殁無嗣氏夫其季子也越二載夫又亡遺
孤方五月氏誓於夫靈以養老存孤為志翁年至
八十六卒喪葬以禮復以先世葬地不吉恐不利
於姑晝夜拮据襄事得改殯戚屬以貲助者咸謝
去現年六十三歲雍正七年旌表
王氏洋縣庠生周公輔妻賊擄氏欲挾以行不從被
創十餘置而去氏斃而復甦壽登八十傷痕宛然
張氏洋縣吉聮婁妻夫亡氏年二十二遺孤方在襁
褓氏志凛冰霜心勞撫育守節三十餘年
張氏洋縣庠生強百福妾強殁嫡令改嫁氏堅守撫
孤娶婦生孫越數年子殁孫亦夭強氏無後氏復
養他姓嗣之撫之成立苦節數十年如一日
周氏洋縣儒士馬汧勛妻年二十五而寡遺孤未週
家貧織紡以佐菽水舅姑繼逝喪葬備禮子復遊
庠守節五十餘年
楊氏洋縣閻龍翼妻夫亡氏年二十無子堅志守節
歴五十餘年
李氏洋邑紳王竒瑾妾薛氏竒瑾孫啓睿妻瑾疾革
以李年幼無出命再適氏曰妾分固賤然從一而
終婦道也泣不承命瑾憐之遂以孫啓睿立為嗣
孫瑾故氏為啓睿娶薛氏生子未幾啓睿故子亦
夭李勸薛嫁薛泣云祖姑撫我夫成人今夫亡子
殁忍舍而他適耶紡績奉養三十餘年邑令謝景
安以節慈貞孝旌其門
杜氏洋縣庠生李國宣妻張氏庠生國宁妻俱年十八而
寡無子女值寇亂間關竄徙翁姑慮不免諷之嫁二
氏矢志固守屢遭兵火困苦備嘗並歴四十餘年卒
王氏洋縣楊仁聲妻年十八寡居甘貧守節育子成人
壽七十餘
王氏洋縣庠生李國士妻夫亡賊將譚弘欲奪之氏斷
髮毁容以拒乃止
李氏洋縣張兆驄妻避賊入山被掠投崖死
叚氏洋縣翟冲雯妻雯死氏年二十二矢志栢舟其
翁欲奪而嫁之氏聞自縊死
張氏洋縣庠生李躍龍妻賊至夫婦被執欲汚之氏
罵賊被害
王氏西鄉庠生許天祥妻年十八夫歿苦節六十年
旌表氏亡後十年始克葬入壙時紼斷棺墮地其
屍顔色如生觀者驚為完節所致
李氏西鄉民張宗之妻年二十二而寡子永福甫四
歲氏茹荼飲蘗撫孤成立守節五十餘年子亦備
極孝養克順親心
李氏西鄉王紹堯妻年二十五歲夫殁氏守節撫三
子皆入泮壽六十八而卒
馬氏西鄉穆魁妻年二十二孀居家赤貧事姑盡孝
撫五歲孤映芝成立卒時年八十八
劉氏西鄉諸生劉繼錫女王氏諸生王武周女諸生
譙之琦先聘於劉繼錫以之琦有疾欲遲㛰之琦
父譙璽恐乏嗣復聘於王繼錫控府斷令同歸未
一載琦故二氏年俱未二十娩身各舉一子守志
撫孤劉子芳蘭王子芳蕙俱遊庠一門雙節闔邑
稱之
唐氏西鄉儒士龐文章妻年十八而寡撫孤入庠氏
病子割股療母有司表其門曰母節子孝
金氏西鄉庠生米萬鍾妻年二十而寡善事舅姑貞
操不二年六十二卒
曲氏鳳縣諸生張鳳儀妻張亡氏年二十哀痛如不
欲生翁姑諭之曰汝死如二歲遺孤何遂勵志誓
守事親教子苦節三十餘年建坊旌表
謝氏沔縣民姚璋妻年十八歸姚二十五而姚殁哀
痛欲殉親族以翁姑老子幼勸之遂誓守家貧織
紡以供堂上甘旨翁姑相繼殁殯葬有禮撫孤松
齡慈嚴並篤得列黌序守節四十四年卒有司以
請旌表
章氏沔縣民張試之妻年十九適張孝事翁姑夫亡
氏年二十七盡鬻衣飾以葬負土成坆血流指掌
見者無不墮淚撫子源赤拮据萬狀有諷之改適
者氏厲色拒之苦節三十年旌表
趙氏沔縣儒士李聖極妻年十九適李紡績佐讀事
翁姑以孝稱聖極忽患癖疾憤入井氏隨之俱救
免後聖極卒自經死氏義不獨生遂更衣亦縊夫
旁時年二十二歲旌表
玉姐沔縣民吴顯章女生有令姿有虞傑倫者素無
賴竊入室調之玉姐與婢沙氏厲罵不從被殺死
此康熙五十五年事也旌表
高氏略陽貢生陳伊訓妻陳故氏年三十甘貧守節
晝夜績紡每遇祭祀必盡誠致敬教子慈不掩義
曰汝曹當勤讀以承先志後三子皆入泮有司以
請旌表
劉氏略陽王世業妻年十九夫亡守志撫遺腹子早
殤氏年九十餘卒又生員劉起敬妻芮氏亦以守
節撫孤著聞鄉里
李氏略陽高映碧妻孀居有豪右欲強娶氏氏剪髮
毁面誓死以拒守節至六十餘知府滕天綬表其
門
張氏略陽梁天培妻年二十三夫死甘貧守節吴逆
變起賊將欲逼之氏引刀毁容賊駭而走撫育二
孤俱成立苦節至五十餘知府滕天綬表其門曰
毁容立節
潘氏略陽李應登妻王氏王丹所妻各避寇居砦中
賊攻砦將破二氏束衣蒙面投崖死知府滕天綬
俱表其門
羅氏略陽梁貢妻年二十一夫亡有遺腹子氏日夜
泣撫冀其成立值姑病祝天願以身代翁姑相繼
逝殮葬如禮俄而子又夭泣曰梁氏絶矣何生為
遂不食死
金氏延綏營兵張問禮妻康熙七年問禮隨伍出征
物故氏時年二十一歲聞訃痛絶以翁姑年老強
飯侍養不數月翁姑俱逝殯葬如禮遺腹生子基
生教養備至艱辛萬狀卒無怨悔年六十九卒雍
正五年旌表
黃氏榆林民任則榮妻年二十四夫亡甘貧守節孝
養翁姑撫孤成立年六十三卒雍正五年旌表
王氏定邊民陶魁妻年十八夫亡叔俊以氏年少令
改適氏剪髮刺指誓不再醮撫孤成立雍正四年
旌表
郭氏定邊營人賀麟妻麟故武宦子康熙十八年寇
擾定邊麟被掠至秦州亡氏年二十三歲上事衰
姑下撫孤子歴五十餘年雍正初年旌表
謝氏定邊民賈世虎妻年二十夫亡子生甫三月家
計甚艱從堂兄賈世民陽托矜恤移氏同居氏年
少世民欲以為利因逼令改適氏仍歸舊居以避
之栢舟之操終始不渝雍正四年旌表
許氏定邊民亢孝妻夫亡氏年甫二十一茹荼飲蘗
志不稍易雍正四年旌表
陜西通志卷六十八
