陜西通志卷十三
山川六(華州德州)(耀州葭州)(乾州邊外)(邠州)(鄜州)(綏)
華州
少華山在州南十四里連接太華(雍大記)太華山西八
十里曰小華山(山海經)小華即少華(郭璞注)綴以二華(張衡)
(西京賦)華山西南有少華山(水經注)鄭縣有少華山(隋書地理)
(志在鄭縣故城州北)少華山在鄭縣東南十里(元和志)山之中
峰即少華峰東為獨秀峰一名玉女峰又東為小敷
峪宋元祐間小敷峪崩入峪二十三里玉女廟東有
金壺峽又十里曰蒼坪又十里有仙人洞乃張三丰
與華陽真人隱居處其迤北近敷峪口之峰曰阜頭
峰即宋天禧五年崩處有石子坡今名石灘東西五
里南北十里其崩摧遺址名半截山亦名復成山因
崩而餘半故名(詳見後)又東為構峪又南四十里至構
嶺又三十里即秦嶺也(詳見後)構峪口東為鳳谷山(詳見)
(後)山接秦嶺南來之脉突立一峰左右兩山如舒翼
然又東為三甲山又東為方山接華陰境自少華峰
而西為白石峪又西為潭峪即白龍潭也又西為水
峪又西為鄭南峰在州西南十里以古鄭縣名也又
西為太平峪又西為飛来峰又西為小山(詳見後)又西
為石隄峪在州西南十二里乾寧四年韓建矯殺諸
王於此自南入峪曰五里泉又五里曰東岐溝又十
里曰灰池又六里為千崖二岔又二里為東西石門
又十五里至秦嶺度嶺十五里曰黑龍潭峽又五里
為青岡坪(詳見後)又東南十五里為金堆城又南二十
里為五勝溝接洛南境自石隄峪而西為栲栳山又
西為赤隄峪入峪有葫蘆潭峪南二十五里即秦嶺
嶺之南曰桃坪亦接洛南境自赤隄峪之西南為小
柿原又南為短嶺自小柿原迤西曰柳村原其北曰
瓜坡古瓜田也自瓜坡而西南曰平原又南曰金堆
峪可逹秦嶺南之金堆城自瓜坡而西北有三岔坪
其右曰喬峪喬峪之麓有白龍泉黑龍泉又下曰千
頃漫又迤北有原曰龍王嘴有白泉在龍王廟中噴
玉濺珠澄清見底又西南有高堂嶺下有靈湫嶺以
南有李峪又西曰澗峪澗峪之北曰江村原西曰牛
耳峪又西曰龍耳山(詳見後)又西曰箭峪又西為獨孤
氏坡接渭南界(州志)
梁田陂在州西三十里(通鑑注)中和三年李克用進軍
乾阬黃巢將尚譲等屯軍於梁田陂(太祖紀年錄州乾阬在今同)
豐原在州西南二十里又州西南四十五里有孤相
原(州册)小赤水流於孤相原西(水經注)孤相原亦謂之孤
柏原又細腰原在鄭縣西南十六里以其中狹而名
(寰宇記)孤相原在江村原北突起隆阜俗名蔚家原(州新)
(志)
聖山在州西南三十里赤水遵山而北曰聖山川川
以山名也(州册)永昌中赤水南岸大山移東數百步㙲
赤水漲壓張村民三十餘家(唐書五行志)舊圖經云垂拱
四年飛土掩谷為山忽踊四峰高二百餘丈東西五
六里南北七里後立聖山廟於其上(寰宇記)相傳陳摶
賣卜於此(賈志)
喬峪(即英山一名王喬谷一名太公谷)在州西南三十里瓜坡西(州册)石
脆山西七十里曰英山(山海經)禺水出英山(水經注)王喬
谷俗謂之太公谷即王喬隱處(寰宇記)喬谷即古之英
山山有招谷訛招為喬也(州志)
龍耳山在州西南四十里峰巒秀立有如龍耳(賈志)
澗谷(即符禺山)在州西南四十里龍耳山北(州册)小華山之西
八十里曰符禺之山(山海經)符禺水出符禺山(水經注)符
禺山在鄭縣西南高一百丈(寰宇記)符禺山即今之澗谷
(州志)
箭谷(即竹山)在州西南五十里(州圖)英山西五十二里曰竹
山(山海經)竹水南出竹山(水經注)山在鄭縣西南高一千
二百六丈又竹水一名箭谷水(寰宇記)箭峪在龍耳山
西為竹木繁植之區峪下為華州原峪西為渭南界
即古竹山(州志里亦見渭南縣按山海經符禺山西六十曰石脆山水經注云小赤水源出)
(石脆山然箭峪乃大赤水所出也新志以箭峪為即石脆山恐誤)
青岡坪在州西南七十五里秦嶺南坪東南十五里
抵金堆城為洛南界(州志)
五龍山(一名小山)在州南十里山巖有風穴風出傷稼土人
祀之(賈志)小山在飛来峰西(西安府志)五龍山為少華迤西
之枝山石隄峪之東山五峰蜿蜒相聚峰下巖間舊
有鎮風塔(州新志)
馬嶺山在州南二十里(州圖)西石橋水南出馬嶺山積
石據其東驪山距其西與華嶽同體(水經注)
秦嶺在州南(州圖)宋太平興國三年華州言秦嶺南石
洞自開遣吏馬文則秉炬視之入數十步得丹砂千
二百粒獸形石六以獻(文獻通考)
阜頭山(一名半截山)在州東南十五里又名半截山(山册)天禧
五年五月華州少華山前阜頭峰越八盤嶺摧陷於
石子坡東西五里南北十里潰散墳裂踊起堆阜各
高數丈長若隄岸至陷民居六社凡數百戶(宋史五行志)
寧山在州東南二十里小敷峪東以宋時山摧下建
浮圖鎮之(賈志)山之東有獮虎峪(西安府志)
鳳居山(一名鳳谷山)在州東南三十里柳子鎮南(州册)開元中
有鳳逐二龍龍墮地化清泉二道鳳憤而死山僧以
石函瘞其骨為塔覆之景泰癸酉鄉民因築城取塔
磚石函始露上有刻字景祐四年重修啓函鳳脛骨
長二尺圍可六寸股骨長尺五寸圍如脛骨其潔如
玉語云鳳喜食龍腦故龍畏之(偃曝談餘)東漢辛繕隱此
光武徵不至有大鳥高五尺鷄頭鷰頷蛇頸魚尾五
色備具而多青棲繕槐樹旬時不去弘農太守以聞
百官咸以為鳳太史令蔡衡曰此鳥多青乃鸞非鳳
也三公聞之咸避位辟繕不起後人因以名山(縣志)山
上有竹泉(西安府志)
蟠龍山(一作潛龍山)在州東南四十里一名潛龍山明知州
桑溥甘為霖遊咏處人以其有惠政因名後山曰甘
公山右一峯曰桑公臺云(賈志)兩山環列甲於諸山可
通白崖峪白崖之東即構峪也(西安府志)
渭水在州北十五里自渭南界來又東入華陰界(西安)
(府志)渭水自白渠口東逕巒都城北又東灌水注之又
東合沙溝水又東合西石橋水又東逕鄭縣故城北
又東與石橋水會又東合敷水(水經注在詳見圖考巒都城州西北)
小赤水(即灌水一名高谷水)在州西三十里(賈志)小赤水即山海經
之灌水也水出石脆之山北逕蕭加谷於孤相原西
東北流與愚水合又北注於渭(水經注)小赤水今名高
谷水(寰宇記聖按州志赤水源出箭谷俗名箭谷水北流經山亦謂之聖山川又北逕州西入於)
(渭然考箭谷水乃大赤水非小赤水也辨見渭南縣)
喬峪水(即愚水今名遇仙橋河)在州西(州圖)禺水出英山北流注於招
水(山海經)禺水出英山北流與招水相得亂流西北注於
灌(水經注)愚水出孤相原(寰宇記)愚水亦名喬峪水先時西
自龍灣北逕杜家灣又北逕聖山村入灌水明永樂間
水暴漲始東折自漁村川而下又北逕遇仙橋而北入
渭因名遇仙橋河故道在今高塘朱渠村諸處又有
漁村川水舊自州西南金堆谷西北流入喬峪水後
亦因水漲遂東折北流逕毛家溝又西折經車徒里
入遇仙橋河或疑即古之招水也又有短嶺水源出
短嶺亦流入於遇仙橋河(州志即按金志鄭縣有符禺水山海經所云出符)
(禺山者也而州志以符禺山即今澗谷則澗谷之水疑亦當合於喬峪水也)
西石橋水(一名新鄭水今名石隄谷水又名五港河)在州西十里(州圖)西石橋
水南出馬嶺山源泉上通縣流數十丈北流注於渭
闞駰謂之新鄭水(水經注)石隄谷水源出石隄谷北流
至良侯村之北名五港河合赤隄谷水入沙澗經石
橋鋪名石橋鋪河以逹於渭蓋即西石橋水矣(州志)
西溪水(一名小曲江)在州西南(州圖)西溪在華州時人目之為
小曲江以杜甫為州司功時所嘗遊也(潛確𩔖書)西溪水
源出州南山澗經故縣沙澗諸村又太平橋水在州
東逕州北故興德宫南亦謂之泥河亦謂之北溪水
合西溪水入於渭(州志)
南溪水(即太平峪水一名五眼泉又名海眼泉)在州城南門外源出太平
峪五眼泉一名海眼泉引細流入於州城(州志)
羅紋橋水(即小敷谷水)在州東南十五里源出小敷谷流經
州北合於渭(州册)羅紋橋水源出白石峪蓋即小敷峪
也(州志)
移山潭水(一名白厓湖)在州東南十五里阜頭峰下即宋天
禧五年崩裂處水深不測亦謂之白厓湖其潭水又
滙為數區名蓮花池(賈志)湖之側有眠雲石(州新志)
構峪水(即沈水一名東石橋水)在州東(州圖)石橋水故沈水也水亦
南出馬嶺山北流逕武平城東又逕鄭縣東又北逕
沈城北入渭(水經注即武平即武城縣在州東沈城沈陽縣在州東北)東石橋
水源出構峪俗名構峪水北流逕石橋入渭(州志新按州)
(志構當作榖即楮木也皮可為紙今華峪多榖人以造紙作構者非)
方山谷水在州東與華陰接界正德七年知州桑溥
導之北流入於渭(州志陰亦見華縣)
仰天池在州西南龍耳山西嶺有二池碧水渟泓深
不可測又其一在太平峪(州新志)
天鵝池在州東北十里東西亘三十里(賈志)
甘泉在州學右柳巷街側深四五尺甘冽異常水旱
無盈縮(州册)
白泉在州西南四十里自沙石湧出浣衣潔白(西安府志)
泉在良侯寺東(州志)
馬跑泉在州西南五十里(州圖)在理寺村西南相傳為
漢光武飲馬處(州新志)
孝感泉在州南少華山北溝畔水極清以郡舉人張
之榘名也(州志)
龍泉井在州東南四十五里蟠龍南嶺之東深二尺
許極旱不涸(州册)
華陰縣
華嶽在縣南十里(縣志)太華山在華陰縣南有祠(漢書地理)
(志)華陰縣有華山(隋書地理志)關内道名山曰華山(唐書地理)
(志圖詳見考)
好漢山在縣西南十五里(縣册)在仙谷西以山勢雄壯
名(縣志)
車箱谷在縣西南二十五里一名車子渦去敷水谷
七里深不可測祈雨者以石投之其中有一鳥飛出
應時獲雨(寰宇記)車箱入谷無多路(唐杜甫詩)
良餘山(一作餘良)在縣西南(縣圖)良餘水出良餘山(水經注)餘良
山在縣西南三十里(寰宇記)
大敷谷(一名羅敷谷)在縣西南三十里一名羅敷谷曰大敷
者别於小敷也入谷十三里為相公嶺(縣志)其相近者
曰天台山曰竹谷(縣册)
蔥谷在縣西南三十五里又其西有大谷(縣册)
秦嶺在縣南屬華洛分壌之界西接華郡東抵潼關
懸崖叠嶂高不可攀通行者皆曲徑實終南一脉(縣志)
松果山在縣東南(縣圖)在縣東南二十七里(寰宇記)錢来
之山西四十五里曰松果山濩水出焉北流注於渭
(山海經)有灌水出松果之上即今潼谷水(水經注)華陰縣
有松果山(金史地理志)山通襄鄧之間道上有佛頭崖雲
覆其頂輒雨其西曰水谷又西曰靈谷泥泉水所出
也(縣志)
瑞村原在縣東南二十八里(縣册)在潼關西南十里其
稍北為金盆原其稍南為孟村原(潼關衞舊志)
朝陽山(一名留翎巑)在縣東南三十里又相近有龍文山(縣册)
世傳楊伯起葬時大鳥落羽於此又名留翎巑(賈志)山
勢嵯峨有大郎廟有二泉禱雨多應又其西曰蒲谷
(縣志)
黃河在縣東北四十里自朝邑界南逕縣東北與渭
水合又東入潼關界(縣圖)河水南至華陰潼關歴船司
空與渭水會(水經注縣船司空故城在東北)黃河自龍門南下經
本縣東北葫蘆灘寺南至潼關折而東注寺南即渭
亂河處(縣志考詳見圖)
渭水在縣北二十里自華州界来與同州朝邑接界
又東流入於河是曰渭口(縣圖)渭水東入河水之隈曲
曰汭(杜預左傳注)渭水自合石橋水又東敷水注之又東
良餘水注之又東合黃酸之水又東逕平舒城北又
東逕長城北長澗水注之又東逕華陰縣北洛水入
焉闞駰以為漆沮之水又東沙渠水注之又東逕定
城北又東泥泉水注之又東入於河春秋之渭芮也
(水經注定平舒故城在縣西北城在縣東)葫蘆灘在縣東北舊洛水入
渭處(縣册蘆按禹貢錐指洛水自朝邑界来歴華陰之葫灘入渭今則東過朝邑之趙渡鎮徑入)
(於河不復至華陰入渭矣並詳見圖考)
蔥谷水在縣西三十五里源出蔥谷經臺頭村東北
至庄子村入渭又有方山谷水在縣西水不常有潦
則直北兼受華州諸水浸溢而東合於蔥谷水(縣志)
敷水在縣西二十五里源出大敷谷入谷三里有百
索潭又南有撾鼓潭皆敷水之源也其谷受秦嶺以
北東西諸水故其流最大經敷水鎮東北逶迤至灘
子里入渭(縣志)敷水南出石山之敷谷北逕告平城東
又北逕集靈宫西而北流注於渭(水經注縣告平城在西)
良餘水(一名宣水一名餘水)在縣西二十里(縣圖)良餘水南出良餘
山之陰北流入於渭俗謂之宣水(水經注)
黃酸水(一名干渠水)在縣西十三里(縣圖)黃酸水世名之為干
渠水水南出升山北流注於渭(水經注)縣西南五十餘
里有升山黃酸水出焉北流至干渠頭東流過頁橋
合仙谷水又北逕縣西長城橋下又東流入於渭(縣志)
仙谷水源出谷中車箱潭亦謂之車箱水其水出谷
西北流合於黃酸水(縣册)
西河(即長澗水一名王家河又名清河)在縣西門外(縣圖)長澗水源出太
華山側長城東而北流注於渭(水經注)源出蓮峰水簾
洞玉泉三伏見至城南為溪受文仙黃神諸谷水始
成大河俗稱西河是也(屈受善駐馬橋記)源出太華山瀑布
泉西北流過朝元洞循古長城北注為王家河過縣
西為西河又西轉北折而東流為清河又東至員庄
入於渭又有小澗水在縣南一名竇谷水源出王刁
洞西北流逕城南入長澗河又有大澗水在縣東南
源出黃神谷一名黃龍潭水俗曰大澗西北流入長
澗河(縣志)
蒲谷澗水(即沙渠水)在縣東十五里(縣圖)沙渠水出南山北流
又西北入長城又北入渭(水經注)蒲澗水在朝陽山西
其水北流稍西北轉曰沙渠水北入清河逹於渭(縣志)
(徑按縣圖此水今入渭不合清河)
靈應泉水在縣東二十里泉店村南(西安府志)其水北流
入渭(縣圖)
水峪水在縣東三十五里(縣圖)泥泉出南山靈谷北流
注於渭(水經注)泥泉水出定城下(寰宇記)靈谷在水谷西
今近水谷下有泉水濁而赤由小月溝金盆寨過吊
橋西北注於渭或以為即泥泉水也(縣志)
潼谷水在華陰縣東四十里(寰宇記)在縣東北流逕衞
城蝎子山入河古稱潼關潼津皆因此又縣東南有
禁谷水源出禁谷流入潼水(縣志關詳見潼縣)
陽華藪在縣東南(縣圖)九藪有秦之陽華(吕氏春秋)桃林西
長城是也(高誘注)陽華即潼關(晉地道記)太元九年慕容泓
苻叡戰於華澤(晉書載記)華陰之澤也或以為即陽華藪
(胡氏鑑注)縣西南之甕谷為商洛徑道道甚險惡明知縣
王時雍修治之入谷五十里曰甕嶺東轉為華陽川
即古陽華之藪也(縣志以按縣志所傳不同當地道記為正)
鎬泉(一名鎬池)在縣東二十九里(西安府志)其水或湧或止深不
可測(寰宇記)云是河眼亦謂之鎬池(括地圖)
好女泉在永豐原下今湮(縣圖)
蒲城縣
堯山(一名浮山)在縣北三十里(西安府志)堯山一名浮山舊圖經
云堯時洪水為災諸山盡没惟此山若浮(水經注)光陵
在奉先縣堯山(唐書地理志東奉先故城在縣)堯山在豐山東有
靈應夫人祠祠東有粧鑑泉西有龍池泉水清泠不
竭時或愆旱酌其水雩祭則雨堯山之南里許有重
山舊圖云以其與堯山有重叠之象故名重山之東
有紅土坡下為溪頭溪東有山秀麗曰嶧山又堯山
有仙蜕崖金皇綂九年六月大旱邑令馬揚禱於浮
山靈應祠雨大霈因增修之以祠址隘狹命工鑿崖
丈餘於堅石中得骸一軀印於石内頭顱臂脛肢體
咸具石骨相附有若同體衆皆異之乃徙置於舊崖
之上為龕以奉之題曰仙蜕崖(縣志祥按賈志以此為宋符間馮舜臣)
(事然考縣志藝文馬揚有碑記當以所傳馬揚為可據)
豐山(一名蘇愚山愚一作魚)在縣西北三十里一名蘇愚山(長安志)
橋陵在奉先縣豐山(唐書地理志)縣之名山在金幟山東
其相近有炭谷又縣西北三十五里有佛空谷谷内
有佛空院唐置今廢(縣志)
金幟山在縣西北三十里(雍勝略)景陵在奉先縣金幟
山(唐書地理志)在銅斗山東南山勢高聳鋪張有如縣旆
故名(縣志)
銅斗山在縣西北四十里又白馬谷在縣西北四十
五里(長安志)銅斗山在馬冡山南西連富平縣萬斛山
山勢峻削盤旋如斗(縣志)
馬冡山在縣西北五十里(長安志)北通秦山重巖複谷
易為盜藪(賈志)
栗園山在縣西北六十里(西安府志)
蟠龍神原在縣西三十里(長安志)舊圖經云唐明皇遊
此見雲霧中有黃龍之狀又於下得石宛似蟠龍因
以其地為龍樂鄉今石在縣西虯落原(潛確類書)
木屐塠在縣東偏南四十里塠有四俱在沮水之岸
各周二里崇百尺(縣志)
觀音洞在縣東南四十里(縣册)在常樂村西舊有大谷
明萬歷中崖崩見一洞貯石觀音二軀又有石獅石
象諸儀物因名(縣志)
金粟山在縣東北二十五里不羣山西(縣志)泰陵在奉
先縣金粟山(唐書地理志)山有碎石若金粟(雍勝略)唐明皇
見金粟山有龍蟠鳳翥之勢復近先塋謂侍臣曰吾
千秋萬歲後宜葬此得奉先靈故杜甫畫馬圖引有
云金粟堆前松柏裏龍媒去盡鳥呼風(潛確類書)
白堂山(一名良將谷)在縣東北三十五里舊圖經云秦白起
曾立寨於此故又名良將谷又有不羣山在白堂山
南舊圖經云諸峰纍纍相接惟此山孤峙故俗謂之
孤山(雍勝略)
龍山(一名五龍山)在縣東北嶧山東一名五龍山(縣志)接白水
界(縣册)
洛水在縣東四十里(縣册)洛水亦曰沮水(寰宇記)洛水經
白水澄城入縣境合南河水折而東南流入同州境
(縣志)自澄城蔡鄧村入縣境逕石羊村晉王船舍南流
八十里入同州界(縣圖考詳見圖)
白水河(一名烏泥川又名南河又名丁家河又名高家河)在縣北自白水縣界
流來入洛(縣册)南白水縣有白水(魏書地形志今南白水故城即治)白
水自同官界来經縣西北東流入洛(西安府志)即同官之
烏泥川入縣境或名丁家河或名高家河皆以傍水
居民為名東流納白石水龍門溝虎頭溝諸水歴縣
北下馬宜陽通泰加禄諸里經五龍山陰入於洛(縣志)
温湯水(一名温塘)在縣東六十里源出沮水東岸石穴中西
流里許入於沮水四時温煖可浴(西安府志)一名温塘旁
有太湖山平地突起周五六里高十餘仞左右危石
流泉為邑名勝(縣志)
晉王灘在縣東南三十里晉王鎮洛河北岸(縣志)
蓮子池在縣西北三十里舊有蓮藕之利(長安志)今湮
不知其處(縣志)
漫浴池(一名漫泉河)在縣西十五里漫源村其水微小(長安志)
源出董家村今人呼為漫泉河(縣册)
西鹵池在縣西南四十里即今明斗村之高春渚池
遇旱不涸鄉人取水熬鹽供一方之用今漸廢(縣志)奉
先縣有鹵池二(唐書地理志)
東鹵池(即鹵中一名安豐灘)在縣南二十里即漢宣帝困處(長安志)
宣帝微時嘗困於蓮勺鹵中(漢書宣帝紀)如淳曰蓮勺有
鹽池縱廣十餘里其鄉人名曰鹵中服虔曰或曰澤
中孟康曰在蓮勺縣西北(漢書注)按漢蓮勺縣在此縣
東南下邽縣界此即鹵中也(寰宇記俱蓮勺下邽二縣今屬渭南)即
安豐灘唐大歷十二年東池生瑞鹽後勅禁斷鹽不
復生(縣志)
浩泉在縣西二十里(西安府志)橋陵前有浩泉今涸(縣志)
平路泉在縣東南二十里又縣東南二十五里有白
馬泉又縣東南四十里有常樂泉(西安府志)
潼關縣
象山(一名蝎子山)在治西南俗名蝎子山山上有田曰黎家
坪又稍東為鳳凰山其山凸高聳獨峙因以為城又
麒麟山在治東南上有古寨傍有田千餘畝謂之上
寨其相近又有筆架山印臺山(舊衞志)
虎踞山在城東門外盤踞似虎(西安府志)
桃林塞在縣東(縣圖)放牛于桃林之野(書經武成)晉侯使詹
嘉處瑕川守桃林塞(左傳)在弘農華陰縣東潼關(杜注)在
長安東四百里(三秦記)塞在靈寳以西至潼關皆是(元和)
(郡國志)自潼關至函谷俱謂之桃林塞(地理通釋)自函谷至
此幽谷秘邃深林茂木白日成陰又名雲潼關又城
東南有牧牛山相傳即武王放牛處(舊衞志)
秦嶺在縣南三十里嶺以南即雒南界其相近者有
龍文山(縣册)
禁峪(一名禁坑又名禁溝)在城南三十里谷勢壁立望者禁足因
名近雒南界亦功令禁人往来之地廣明初黃巢陷
虢州張承範屯潼關關左有谷曰禁坑官軍忘守即
此(舊衞志)潼之右有谷平日禁人往来以𣙜征税名曰
禁坑今人謂之禁溝亦名禁谷(綱目集覽)
潼峪(潼一作通)在城南三十里峪口有老君洞(舊衛志)灌水北
流經通谷即述征記所謂潼谷也(水經注)
蒲峪在城南三十五里其東有水峪又東有麻峪又
城南四十里有大峪在麻峪東(華陰縣志今按縣册潼峪蒲峪屬華陰)
(境麻峪大峪今屬閿鄉境)
董社原在城東南隋楊元感與宇文述戰此(舊衞志按縣)
(册今去縣三十里亦屬閿鄉境)
黃卷坂在城東北黃河南岸其坂隆起下望關城(舊衞)
(志)泝黃卷以濟潼(潘岳西征賦)河水自潼關東北流水側
有長坂謂之黃卷坂傍絶澗涉此坂以升潼關(水經注)
黃河在縣北一里自華陰界来逕雷首山西本縣北
又折而東是為河曲入河南界(禹貢錐指)河在關内南流
潼擊關山因謂之潼關自關東北流經黃卷坂又歷
北出東㟓即函谷關也(水經注)河中有石高水尺餘河
水泛漲其石愈高曰砥柱石(舊衞志考詳見圖)
楊家河在縣西門外北流入河康熙十九年潼水漲
溢陵城而入城中兩岸居民溺死多人漂沒官民廬
舍已而水縮河裂岸東徙故道盡成平陸(舊衞志志按元和)
(潼水在關西一里今潼水貫衞城中意城西楊家河乃潼水舊道而今之貫城中以入河者或後人引潼)
(水以通城中水道乎或曰潼水以西關城蓋後所展築也)
潼河(一名灌水一名通谷水)在城中源出潼谷北流入黃河又嵩
岔峪水自龍王廟北流合潼水(縣圖)灌水出松果之上
北流經通谷世亦謂之通谷水東北注於河所謂潼
谷水也或說因水以名地也(水經注)潼關西一里有潼
水因以名關(元和志)潼谷水在華陰縣東四十里(寰宇記)
水北流經蝎子山入黃河古稱潼亭潼津皆以此(華陰)
(縣志)城中有白蓮池引城南岔峪水從上南門入注池
中(舊衞志)
源望溝水(一作閻王溝)在城東門外經通寧橋北流入黃河
(西安府志)源出劉果山北流入大河俗訛為閻王溝(舊衞志)
四眼泉在城中其水清甘又福泉在城西北隅天將
雨則溢又酒泉在城西門外相傳造酒香冽(舊衞志)
野狐泉在潼關西泉在道傍店後坡下舊傳云野狐
掊而泉湧(南部新書)廣明元年冬黃巢攻潼關關土民皆
潰張承範變服率餘衆脱走至野狐泉(舊衞志)
蟹眼泉在城東北河將漲則溢(舊衞志)
耀州
五臺山(一名北五臺)在州東三里漆水之滸山盡樹柏雲木
中宫殿參差鬱鬱蒼蒼號北五臺東至駱駝堰西至
漆水南至溝巖北至尹師澗又有太元洞在顯化臺
洞之西有洗藥池相傳為孫真人洗藥處又孫家原
在太元洞東北八里相傳為真人故宅昔有掘地得
鐵鉢藥瓢諸物者又洞之東山畔下有仙姑洞(喬世寧五)
(臺山記)自唐簡陵折而西北一峰特起曰鑑山鑑山之
下有五峰絶漆沮俯郡城是曰五臺蓋徵士孫思邈
隱居地望之如在雲際躡其巔又坦然如臺東曰瑞
應南曰起雲西曰昇仙北曰顯化中曰齊天有石洞
曰太元洞嶔﨑幽渺深不可測或云真人療龍既愈
龍為穿此逹同官可四五十里其下有聚虎坪即真
人伏虎處自南庵西橋而北崖畔大石臼二水漬柏
葉成碧綠色飲之可愈痼疾洗藥池也又五臺石可
為磬叩之鏗然有玉聲故一名磬玉山去城三里許
(康乃心五臺山記)五臺山下有尹師澗羽流尹師居之又寳
鑑山在州東十五里(西安府志)風孔山在華原縣東五里
(長安志今華原故城在州北)磬玉山東有巨穴每風從穴出名風
洞山(賈志)鸛鵲谷在州東南四里中斷如門(雍勝略)五臺
山石洞南三里有山自東而西為東乳山亦名落星
原自西而東南為西乳山兩山環抱州城形如兩乳
漆沮水會於山下從山隙中出又名鸛鵲谷俗謂之
岔口出谷口為富平界又安君山在州東五里磬石
山東又東為將軍山有王翦祠又東為寳鑑山年豐
則山有光如鑑州之得名以此(州志)
石臯山在州北四十里又州北四十二里為樹子山
(西安府志)
把樓山(把一作耙)在州北四十五里東與同官之武王山接
界(州志)
高山在州北五十里(西安府志)
木門山在州北六十里有上中下三木門相去各三
里(州志)
九龍寨在州北六十里神水嶺東山有九峰又有九
泉故名又東南為唐家堡堡東五里為笠子山(州志)
玉女山在州北六十八里有玉女堡(西安府志)
三石山在州北八十里山麓有竒峰洞滴水成泉謂
之天漿(西安府志)在天活堡東十里三峰突兀號大三石
山其上有勝果院又東南為石嘴山又東為神水嶺
(州志)
牛耳山在州西北十八里兩山對峙形如牛耳(州志)
鳳翼山(一名車蓋山)在州西北六十里金圭山東南一名車
蓋山西接淳化界又金圭山在州西北七十里大唐
山東北其北為碁盤嶺有寒山仙跡(州志)山之相近者
為負高原俗名高窰原(州册)耀州有負高原故縣名華
原(禹貢錐指)
大唐山在州西北七十里後魏文帝陵延昌公主墓
在其下(州志)
石門山在州西北八十里有石如門最為西北要害
(西安府志)在分水嶺西北今屬三水縣又分水嶺在故寧
谷鎮西北築有岸門為石門重關其相近有箭幹山
在姚萇殿東北又有錐子山在魏王樓東皆以形似
名又樓東南十里有照金山俗傳山有光雨後照人
衣如金屢試無驗其西北為七里川(州志)
小三石山在州西北百十里横嶺東三峰屹立如塔
形又東為摩天嶺一名鑽天嶺高二十里又東有鴻
□嶺太子石(州志)
箭穿崖在州西北百十里桃兒堡東亦名箭穿堡(州册)
在繡女溝東相傳明帝與諸將校射中孔後遂名箭
穿崖又張果老崖在箭穿崖西有果老墳與淳化接
界(州志)
横嶺在州西北百二十五里長條嶺北(州册)即金楊達
夫遇害處有廟(州志)
清水谷在縣西三十五里(寰宇記)即鬼谷先生所居水
自雲陽界来(十道志化雲陽今屬淳縣)谷在石門鄉(長安志)
嵯峨山(一名慈峨山)在州西南(縣册)泥陽縣有慈峨山(魏書地形志)
(詳見涇陽三原二縣泥陽故城即舊祋祤縣在州東北)
沮水(一名宜君水又名石川水又名堰頭河)在州西門外自同官界流入
又東南入富平界(州圖)沮水謂之宜君水又得黃嶔水
口水西北出雲陽縣石門山黃嶔谷東南流注宜君
水又東南流逕祋祤縣故城西其水南合銅官水南
出土門山西又謂之沮水(水經注)華原縣有沮水(隋書地理)
(志)沮水出中部子午嶺逕州西而東會漆水(禹貢錐指)沮
水自宜君東北界来一出銀兒坪一出太子石俱西
南至楊秀川合流為宜君水又南受鄭川水又過唐
家店受大峪河水又南過耙樓山受紙房河水又南
受姚谷河水又南受石嘴河水又南受府西河水又
南入同官境合諸水又南至蘇家店復入州境為堰
頭河又南受胡思泉始名沮水過錦陽川逕州城西
循西乳山受梁家泉水東會漆水合流出鸛鵲谷入
富平界又通名為石川河(州志)
漆水(即銅官水)在州東門外水出同官縣東北西南注銅官
水又西南至州南與沮水合(禹貢錐指)銅官水又西南流
逕祋祤縣東又西南流逕其城南原下而西南流注
宜君水(水經注)漆水自華原縣東北同官界来經縣十
五里南流入富平界合沮水俗名石川水(長安志)自同
官西南入州境尹師澗水入焉澗在五臺山北五里
又南逕城東五臺山西至乳山下合沮水(州志)
澗谷河(一名見底河又名申家河又名魚池河又名金定河)在州西南十五里(州册)
水清見石俗名見底河(西安府志)水出州西北孝義鄉焦
砦村東南過牛村名申家河又東南名魚池河又東
南入三原界(州志)
濁谷水(一名寳泉河又名凉泉河又名樓底河)在州西南(州圖)濁水上承雲
陽縣東大黑泉東南流謂之濁谷水又東南出原注
鄭渠(水經注)水自華原縣西北孝義鄉大海村来經縣
四十五里南流入三原界(長安志)水出州西北甲池堡
南馬鞍口南流二十里為寳泉河又南為凉泉河又
南至三原曰樓底河(州志)
清谷水(即清水一名清河)在州西三十五里自三水縣流入又
南入三原界(州圖)清水流逕黃嶔山西又南入祋祤縣
歴原南出謂之清水口(水經注)清谷水一名清河出州
西北石門山麓南至小丘合環河南經涇陽三原至
臨潼之相橋入石川河又州境有三谷水皆流入峽
中石上往往有鑿孔深廣尺許蓋舊時碾磑遺跡也
又環河在州西北六十里源出大唐山流過金圭車
蓋二山東南與清谷水合(州志)
繡女房溝在州西北百十里(州册)有石洞相傳後周明
帝采女於此以帝嘗為宜州刺史云(西安府志)
凉泉在州西南三十里(州册)在凉泉里其水極凉又州
境有御池泉五龍泉俱自山頂湧出(西安府志)
同官縣
虎頭山(一名虎踞山)在縣治西北狀如虎踞縣城依於其麓
亦名虎踞山下有石泉清湧不竭引流入縣治中(縣志)
濟陽山在縣治西南上有寨下有芳泉甘冽異常又
相近有嶂山皆為縣城所附(縣志)
龍蟠山在縣東門外蜿蜒如龍與虎山對峙(縣志)
頻山在縣東北一里(西安府志)
馬蘭山(蘭一作欄)在縣北三十里即永平間都尉張光戍守
地(縣志)
女廻山在縣北四十里(西安府志)同官縣有女廻山(唐書地理)
(志)俗傳秦築長城孟姜女負其夫骸經此而返故名
女廻(潛確類書)女廻山横遮無路忽道從峽口出其東即
神水峽在縣北三十里兩山峻削險阻並於石門東
北通榆林西北通寧夏甘肅魏收志同官縣有關山
疑即此(縣志)
北高山(一名女華山)在縣北四十里孤峰峭立禱雨有應(西安)
(府志)女華山高峰秀出每有大風雷多從華岳至此故
老云華岳女君在此山上因立祠每水旱祈禱有驗
(寰宇記)北高山在神水峽北十里上有哭泉相傳姜女
負夫骸至此道渴哭之其泉湧出(縣志)女華神廟縣志
謂之北高山漆水所出與宜君縣接界(縣册)
石盤山(盤一作槃)在縣北四十里(縣册)銅官縣有石槃山(魏書地形)
(志)
金山在縣西北三里有姜女祠山下有濟衆泉(州志)靈
泉在山之西麓自石罅中湧出旱禱有應(縣册)
潤山(一名聖水山)在縣西北十里中有一石每潤則雨一名
聖水山(縣志)
西高山在縣西北三十里(縣志)
文王山在縣西北四十里文王射豐即此(雍大記)山有
文王廟又西為武王山有武王廟與耀州耙樓山接
界(縣志)
白馬山在縣西四十八里(府志)同官縣有白馬山(金史地理)
(志)在武王山東有白馬廟南接耀州界(縣志)
飛仙山在縣南三十里有飛仙洞俗傳為葛洪昇仙
處又東南為鳳凰原(縣志)
兔窩嶺在縣南三十里相傳唐太宗為秦王時獵兔
於此石上有兔形矢跡(西安府志)金牛嶺在兔窩嶺南俗
傳有牧兒遇虎一黃牛與格鬭得免會秦王擒劉黑
闥歸親射其虎於嶺上獲之因名(縣志)
三泉山在縣東南三十里與耀州將軍山接界又鰲
背山在三泉山東與富平明月山接界(州志)
沮水(即宜君水又名梁寨河)在縣西四十餘里自宜君界逕耀州
流入縣界又南流復入耀州界即宜君水也(縣册)宜君
水自州西北受府西河南入同官縣境為梁寨河又
南受吕村河又西南受沙羅水又南復入州境(州志)
銅官川(一名同水)在縣東北一里西南流合漆水入耀州界
太元九年苻秦堰銅官川水以困姚萇即此(縣册)銅官
水出祋祤縣東北而西南逕銅官川謂之銅官水又
西南流逕祋祤縣東(水經注耀祋祤縣今屬州)銅官川在縣北
五十里(寰宇記)銅官川亦謂之同水源出哭泉自縣北
南流與漆水合(縣志)
漆水在縣東北五十里源出北高山以地多漆木而
名西南流合銅官川又南受雄同川水又西南受雷
平川水又西南入州界其水善溢甚為邑患(縣志)漆水
源出雍家原(州志)
雄同川在縣東四十里西南流合銅官水(長安志)
雷平川在縣西二十里南流入銅官水(縣册)
大石盤川在縣東北三十里又有小石盤水在縣北
四十里循馬蘭山北而東流合大石盤水(州志)在馬蘭
山北東流入坊州宜君縣界(長安志)
烏泥川在縣東北十五里源出車挽溝又有漢井泉
水在縣東北三十里南流合烏泥川東入蒲城界(縣志)
烏泥川源出鰲背山逕縣東南流入白水縣為白水
又入蒲城縣為南河水又東南流入於洛(縣册)
清廉泉在縣署内以昔有廉官稱(賈志)芹井在儒學内
水味甚佳比他井每斤重二兩洪武二年常國公遇
春行兵至此鑿(西安府志)
柏榆泉在縣西南一里(長安志)水色極清(西安府志)
三山泉在縣東南浴之愈宿疾(西安府志)
亭子泉在縣東一里(長安志)
白水縣
秦山(即馬蘭山)在縣西北五十里東連黃麓西接荆岐山路
通鄜延環慶有所謂暗門者最為險隘(賈志)白水縣有
馬蘭山(隋書地理志)小秦山在白水縣相傳自古形勢阻
隔不通往来後秦王經此軍不得過王下馬拜山自
崩解有路通中部宜君(雍勝略)山極高寒雖晴久積雪
不消冬旭映射望之如立玉然(縣志)山高八里許西北
跨宜君東南跨白水縣之唐寨村收水村車家原俱
附此山晉元康六年盧水胡反郡尉張光戍馬蘭山
即此(縣册)
大神山在縣西北七十里(西安府志)山勢高峻儼如人形
特立故名(賈志)
牛仙洞在縣東南三十里(縣圖)在阿門村石崖畔正德
初有人在洞門見草書數行題至正字(縣志)
五龍山在縣東南五十里有五龍廟接蒲城界(縣册)白
水縣有五龍山(魏書地形志)五龍山在金粟山東(縣志)
黃龍山在縣東北六十里盤衍如龍土皆黃色故名
(縣志)倉帝陵在其下(同州志)山高五里許跨澄城洛川白
水三縣(縣册)
陽武山在縣東北七十里相傳為蒼聖發靈之地(縣册)
(有按陽武村在縣東北七十里蒼聖廟府志作縣東三里誤)
(附考)姚谷縣有黃崖山(魏書地形志黃按姚谷故城在今縣東北近龍山則黃龍山)
(疑即黃崖山也)
洛水在縣東三十里自宜君界来東南逕縣東又東
南入澄城蒲城界沮水舊循鄭渠東至此入洛今富
平之流已絶矣(禹貢錐指)洛在漆沮之東至白水縣與漆
沮合而南流所謂洛即漆沮言其本同也(雍錄)洛水抵
黃龍山麓東折又南過阿門村距縣三十里又東循
五龍山陰南流入蒲(縣志考詳見圖)
鐵牛河在縣北三十里河中有鐵牛鎮水東流入洛
河(縣志)源出秦山之南逕武子渠村三十五里入洛水
(縣册)
孔走河(即柳谷水一名彭衙水)在縣東北自澄城界来南流入洛
(縣圖)衙城側有柳谷水即彭衙水南流至縣理東北入
洛(郡國縣道記東衙縣故城在縣北)
白水河(即沮水亦名漆水又名白石河)在縣西三里東南流至蒲城界
入洛(縣圖)直路縣沮水東入洛(漢書地理志部直路縣今屬中)沮水
自逕當道城南又東逕蓮勺縣故城北又東逕漢光
武故城北又逕粟邑縣故城北又東北注於洛水(水經)
(注屬當道城今屬富平蓮勺縣今渭南粟邑故城在縣西北)白水縣南臨白水(元和)
(志)洛水東南沮水入焉故洛水亦名漆沮水其境東
南多白玉因曰白水(寰宇記)白水其色如雪因以名縣
(雍勝略)即烏泥川之下流由縣西而來北受白石水又
北龍門溝水又受虎頭溝水又折而東至五龍山隂
入於洛同州志(按水經注沮水至富平分二派其一自富平逕臨潼北境入渭其一)
(自富平至白水入洛今本縣沮水為烏泥川之下流蓋富平之流已絶也)
龍門溝水在縣西二里源出城西北隅西南流入白
水(縣册)
虎頭溝水在縣西一里源出城西南隅南流入白水
(縣册)
鳳凰溝水在縣東五里(西安府志)南流入白水(縣圖)
鉗耳溝水在縣東二十里(縣志)南流入白水(縣圖)
永益池即城西蓮池宋甯參築隄注水以便民汲飲
廢址尚存(縣志)
乾州
梁山在州北十里(西安府志)太王去邠踰梁山(孟子)始皇三
十五年幸梁山宫(秦始皇本紀)梁山在岐山東九嵕山西
(顔師古注)漠西縣有梁山(魏書地形志西漠西故城在州北)山在雍州好
畤縣西北十八里(括地志州好畤故城在東)梁山高宗乾陵所
在(元和志)山在京兆府奉天縣北五里(地理通釋今奉天故城即州)
(治)山高三百七十四丈周九里廣二里正南兩峰並
峙直北一峰最高東與醴泉之九嵕比峻西與五峰
相映南與武功之太白終南遥拱為一州大觀其相
近有玉洞在州西北五里(州志)
石門山在州西北十里許其下有響石潭(州圖)在好畤
縣西十五里美川鄉(寰宇記)幕谷在奉天城西北(通鑑注)
漠谷在州西北十里甘澤廟北崖高數丈壁立嶙峋
水落勢如瀑布(州志)
西崖(一名武水崖)在州西五里壁立如削即武水崖又有藥
王洞在漠谷河東(州志)
明月山在州西(州册)在好畤縣西十五里與扶風縣分
界(寰宇記)山下有吳妃陵東嶺上有婁敬廟(長安志風亦見扶)
(縣云在州東北十二里者誤)
六陌(六一作陸)在州東十五里一謂之陸陌有鎮(州志)
丹崖在州東三十五里即唐竇氏二女投崖處至今
卉草拳曲土石皆赤(州志)
豹谷在州東北十里(州册)鷄子堆在州東北十五里有
唐僖宗靖陵(西安府志)
五峰山在州東北五十里五峰並峙多産藥物上有
靈湫禱雨多應(州志泉亦見永夀醴二縣)
峗山(峗邱毁反一作垝)在州東北接永夀縣界(州圖)垝山在好畤
縣東(漢書地理志)
武亭河(即杜水一名大横水一名武水)在州西四十里自麟遊界来又
南流入武功界一名武水即中亭川之上流水經注
之大横水也(州册)
漠谷水(漠一作莫即莢水一名夾道水一名安陽泉)在州西自永夀縣流入
合錦川水又南入武功界(州圖)莢水出好畤縣梁山大
嶺泉南逕梁山宫西(水經注)莫谷水在州西北自永夀
縣麻亭嶺流逕好畤又西南入武功界本名安陽泉
流逕莫谷故名莫谷水後魏於水西置縣因名莫西
(寰宇記)水逕奉天縣西五里其西岸半崖坡内有妲己
墓(長安志)漠谷河西南流逕州西北四十里地名龍
塘口泉温可浴又逕州西南三十里入武功界合渭
亦謂之夾道水(州志)
泔河(即甘谷水)在州東北十五里(州圖)奉天縣有甘谷水(金史地理)
(志)水自永夀縣温秀嶺流至奉天界又入醴泉縣合
於涇(寰宇記)水在州東北二十里流逕縣界四十里(長安)
(志)甘谷神潭在州東二十里土人聽水聲以占風雨
似風即風似雨即雨(州志)
風洞天池在州西三十里風洞寺下禱雨輒應(州志)
甘井(一名御井)在州城内興國寺前一名御井井水多鹹此
獨甘唐德宗行在所用州牧王鳳曾作亭表之今廢
(州志)
沙溝泉在州東十里(州志)
武功縣
東原西原(一名上武亭川原又名雍原)西原在縣西即縣城所附者
東原在縣東(賈志)亦謂之上武亭川原上武亭川東原
至興平西界二十五里上武亭川西原至扶風東界
十一里有竒胡三省曰東西原地皆高平可屯兵(長安)
(志)西原一名雍原即古周原也或曰通東西原皆謂
之雍原又有鳳岡即雍原北岡也(縣志)
三畤原(一名南原)在縣西南二十里高五十丈西入扶風界
(元和志)一名南原自西而東盡於漆水之西滸北臨湋
南距渭在縣境者十餘里(縣續志縣詳見扶風)
渭水在縣南三十五里自郿縣界来與盩厔接界又
東入興平界(縣冊)渭水自武功縣合温泉水又東逕斄
縣故城南又東合雍水又東逕郿塢南(水經注屬漢武功今郿)
(縣斄縣故城在縣西南)渭水由扶風入縣界至永安鎮南屬盩
厔北屬武功行五十餘里至薛固鎮入興平界(縣續志)
(詳見圖考)
雍水(一名湋水一名白水一名圍川水)在縣西南十二里自扶風界流
来又流入興平界(縣圖)雍水東逕美陽縣之中亭川與
大横水合又南逕美陽縣西又南流注於渭(水經注美陽)
(縣今屬扶風)雍水俗名白水亦曰圍川水西北自扶風界
流入(寰宇記)雍水至縣合武亭水(長安志)湋水自扶風東
門外受鳳泉水又至縣南合漆水南流入渭(縣志)
武亭河(即杜水又名大横水俗呼漆水又名好畤河又名武功河)在縣東門外自乾
州界流入合雍水(縣圖)大横水自合鄉谷水又南莢水
注之又南逕美陽縣之中亭川注雍水謂之中亭川
(水經注)武亭水北自好畤縣来至縣南立節渡合渭水
(長安志乾好畤縣今屬州)漆水今訛為武水自邠岐之間来至
縣北受浴水又南流合湋水入渭(縣志)漆水俗呼好畤
河至黃家堡入縣界行二十餘里至縣東門外受漠
谷水合流八里許至毛家嘴會湋水至橋頭入渭(縣續)
(志)
良溝泉水在縣北十五里永樂初湧出(賈志)地名遊鳳
其水入武功河(雍大記)
莫谷水(即莢水又名浴水亦名沮水)在縣東北自乾州流来合武亭
水莫一作莢二字形頗相𩔖疑水經注訛莫為莢也
(縣圖)莢水南逕梁山宫西又南逕美陽縣之中亭川注
雍水(水經注)武功縣有莫谷水(寰宇記)莫谷水自奉天縣
界流十里至武功縣東北合武亭水(舊圖經乾奉天今屬州)浴
水即乾州西夾道水也從邠西梁山来意此或即沮
水關西人讀浴若于于沮固易訛耳(縣志)自董晁村入
縣界又十五里入於漆谷讀曰峪俗名沐浴蓋漠谷
之轉訛(縣續志)
滸西溪在縣南五里許(西安府志)其地為故明康太史海
别墅(縣册)
建子溝在縣南十七里地近慶善宫以唐太宗生此
故名(西安府志)
清溝在縣東五十里(縣册)
陂池在縣北二十里義門鄉(西安府志)
(附考)王井即唐太宗書院井也味極甘美(西安府志湮按此井今)
永夀縣
武陵山(一名翠屏山)在城外西南昔在城内上有武陵寺(縣圖)
山形如屏亦名翠屏山(西安府志)後魏平陽王熙建有浮
圖(縣志)
分水嶺在縣北十里下有泉分流南北故名其南泉
即吕公渠之源(縣志)
高泉山(一名甘泉山)在縣北二十五里亦曰甘泉山(元和志)永
夀縣有高泉山(金史地理志)在縣北二十里莫谷水源出
此(寰宇記)麻亭嶺在縣北漠谷水所出(縣册)
永夀原在縣西北(縣圖)本名廣夀原隋避煬帝諱改今
名(寰宇記)魏廣夀縣以此名(西安府志縣廣夀故城在北)
天堂山在縣西北十里上有石洞如堂(賈志)
盤道山在縣西五里以徑路盤曲名(西安府志)
石牛山在縣西十里有石牛神廟(縣志)
種金坪在縣西南七十里(縣册)在好畤鎮西北(縣志)
明月山在縣西南八十里夜望之如月(雍勝略及亦見乾州扶)
(風縣)
峗山在縣西南九十里(雍勝略州亦見乾)
五峰山(即温宿山宿一作秀又作修一名三陽山)在縣東南八十里南界乾
州東界醴泉發脉於分水嶺連延七十里陡起五峰
為九嵕山昭陵之祖脉其下有三女塜或傳為邑田
氏三貞之墓未詳山上寺内有寳泉旱禱則應(縣志)永
夀縣有温修山一名温秀山(寰宇記)温秀山實三陽山
也謂之温秀蓋習俗訛耳(開山圖縣詳見醴泉)
烈山在縣東三里上有烈山神祠(雍勝略)
灰堆山在縣東三十里(縣志)
漠谷水(一名安陽泉又名沐浴泉)在縣西北二里一名沐浴泉南流
八十里入乾州之夾道河又至武功為遊鳳河其水
常温宜沐浴故名(縣圖)源出高泉山本名安陽泉南流
逕漠谷謂之漠谷水(寰宇記)
錦川河(一名沙凹河)在縣西南六十里一名沙凹河流五十
里入於乾州之龍塘合漠谷水(縣册)川中石多錦文故
名(賈志)在好畤鎮東源出麟遊縣来經縣西南合於安
陽水(縣志)
泔河(一名東河)在縣東一里一名東河自分水嶺東南流九
十里入乾州界
指盤河在縣東南四十里彭村里山勢㢠廻旋其水不
涸不溢(西安府志)
大峪河在縣北十餘里源出分水嶺東北流入邠州
界(縣册)
庵頭溝水在縣東五十里(縣志)大乘溝水在縣東北四
十五里永夀坊又聖母溝水在縣東北五十里其水
俱東北流入於涇(縣圖)
麻子溝(子一作池)在縣南十五里古多漚麻於此(西安府志)
石泉在縣東一里水從石穴中出(西安府志)
吕公泉(一名惠民泉)在縣北五里(縣圖)邑無井泉宋吕大防為
令行近境得泉二欲導之入城而地勢高下不一乃
用考工置臬法凖之不旬日間疏為渠又益民泉在
縣西北三里舊流入街市居民便之(西安府志)邑人白用
字器之至大二年間行至北郭五里許俯瞷流泉汩
汩而南乃以鍤掘地得導水瓦溝金舊制也續瓦引
流直逹城内民利賴之(賈志)源出分水嶺有三泉滙為
一亦謂之吕公惠民泉金太和中主簿邢珣元延祐
中白處士重修後漸湮廢康熙九年知縣張焜修復
嗣以地震瓦溝壓裂雍正十年知州王以觀又修治
之有碑記其事(縣册)
靈泉在縣北七里遇旱其上有霧即雨(西安府志)
瀑布泉在縣西南十八里祁家坡飛流直下産婦汲
之則水縮禳祭之乃復出又甘井在縣西南二十五
里(縣志)
美井在縣南四十里(縣志)
醴泉(一名神泉)在縣東南三十五里彭村有土橋水過橋南
泄澗下久旱聞泉中吼聲則雨以穢物投之則水不
逾橋滲入土中待穢盡水乃復出人呼神泉(縣志)
平泉在縣東二十里平地湧出味甘久旱不涸(縣志)
漆泉在縣東北四十五里其色如漆(西安府志)
邠州
紫薇山在州城内西南隅連跨外郭上有宋金時屯
兵故砦(州志)山有后稷砦相傳内有宅宋楊延昭所居
(雍大記)
豳山(一名鳳凰山又名豳巖又名安定巖)在州治南城垣所依又夀山在
城東南山高而頂平上有居民及茂林修竹之勝(賈志)
豳山巖壑欹嶔委曲百折瀑布飛濺一名安定巖(方輿)
(勝覽)立州依以為城陡峻險固易守難攻(雍大記)豳山亦
名鳳凰山俗以為周初鳳凰所棲地左列夀山前依
澗水亦謂之邠巖又履跡坪在城南門外俗傳為姜
嫄履跡處(州志)五龍原在豳山之麓或以為即詩所云
瞻彼溥原者(州册)五龍原在新平縣南三里原側有五
泉水因名(元和志今新平故城即治)
龍柏山在州北三十里山形高聳上多叢柏(州志)
明岨山在州西十里其麓有水簾洞有水流出深不
可測唐貞觀中鑿山為連珠小竅形肖飛閣每歲元
宵民率張燈於此以祈年又相近有白兔崖崖石青
赤兔形白色(州志)
陳陽原在州西南(州圖)後魏於陳陽原上置白土縣(元和)
(志在白土故城州西南)白土水流經白土原東陳陽原西(寰宇記)
(按此則陳陽原西又别有白土原也)
賀家谷在州西南為唐賀桂故宅(州志)
夏侯坡在州東五里又蒲澤谷在州東七里相傳宋
潘邠老讀書處泉流如帶石洞尚存(州志)
豳谷在州東北三十里舊三水縣即公劉立國處(雍大)
(記)
涇水在州北三里自長武縣流入又東南入淳化界
(禹貢錐指)西北自宜禄界流入(元和志長唐宜禄今屬武縣)新平倚有
涇水(金史地理志詳見圖考)
黑水河(即汭水一名宜禄川一名逹溪川)在州西四十里與長武縣接
界其流入涇(州志)汭水在邠州又東逕宜禄川俗謂之
宜禄川水(潛確𩔖書)逹溪川源出隴之五馬山逕靈臺縣
為西川至邠州入涇邠志云梁山黑水即此(賈志)
安化河在州西二十里北流入涇(州志)
水簾河(即漆水一名白土川)在州西十里(州圖)民之初生自土沮漆
(詩經大雅)太王去邠渡漆沮踰梁山至岐下(史記周本紀)公劉
遷豳居漆沮之地(鄭氏注)漆縣故城在邠州新平縣沮
水不知所在(後漢書注遊漆縣今屬麟)漆水在新平縣西九里
北流注於涇今麟遊縣亦有漆水與此異(元和志)按水
經注云漆水自宜禄界来又東過漆縣北以此驗之
即邠州所理是也今縣西九里有白土川東北流逕
白土原東陳陽原西或恐即漢之漆水但古今異名
耳今麟遊縣東南亦有漆水南流與杜陽水合非漢
之漆水也(寰宇記縣辨見麟遊)
洪龍河在州城西或以為即詩之過澗(州志)源出州南
孫村北流入涇河(州册)
南河在州城東或以為即詩之皇澗(州志)南河水源出
州南張家堡北流入涇河(州册三按皇過二澗文翔鳳以水之支唐梁渠二)
(川當之與此不符)
三水河(即汃水)在州東北三十里(西安府志)即汃水西南流入
涇河(州册)
大峪河在州東三十里源出州南永夀界之分水嶺
逕新廟頭離州七十里東北流入涇河(州册)公主川在
州東南唐姜慶尚新平公主賜第於此(州志)
清溪在州西南三十里與麟遊接界(州册)
西湖在州西北隅有范文正公眉夀堂故址(州志)
石龍渦在州西北十里隔涇河(州册)山中斗峻人鮮能
至間有至者言渦乃一大坎中刻石為龍形然不知
埋自何時延祐碑謂禱雨以器取水迎至城隍祠雷
即隱隱起座隅久之大雨霶霈(明都穆石龍渦記)
仰天池在州西南七十里今涸(州志)
狼乳溝在州南俗傳即平林寒冰之地(州志)即棄后稷
狼乳處(雍勝略)
惠民泉在州西翠雲庵下(州志)
錦谷泉在州東南(州志)
惠濟泉鳴玉泉一碗泉俱在州東三里又州城
東門外有泉出南菴清冽可飲居民呼為南菴水(州册)
(附考)新平倚有潘水(金史地理志按此水無考)邠州有要策池宋
太平興國中白龍見於此(册府元龜里按賈志徵寧縣東六十有要册湫疑)
(即此則池當在州東北接徵寧界)
三水縣
豳山(一名翠屏山一名掛榜山)在縣治南縣城踞其上亦名翠屏山
大雅所謂南岡者也(賈志)亦名掛榜山其上有孫真人
行祠(縣志)
鳳凰山在縣治西北隅舊有阿陡堡(縣志)
鷄阜山在縣東里許舊縣城址在其前盤廻突聳俯
視邑隍(縣志)
後峪在縣北十里又縣北二十里為大峪又縣北三
十里為北峪(西安府志)
白虎峪在縣西北十五里茂草四圍長峪七折即唐
鄭谷詩所云峪評白虎藏巖洞也(縣志)
馬嶺山在縣西北六十里(縣册)俗名箭栝嶺抵慶州界
馬嶺水所出(寰宇記)
豳原在縣西十里豳城在原上史記云武王登豳之
阜以望商邑蓋登此也(括地志)
焦家山在縣南五里(縣志)
甘峪在縣南十里(西安府志)路出長安為孔道南上五里
長坂通古公原(縣志)
柳峪在縣南三十里(州志)
佛面坡在縣東南五十里(縣圖)黑石巖在縣東南五十
里石門山西其巖色黝緇似漆壁立萬仞(名山記)
肖墖山在縣東七里形似浮圖(賈志)窰峪義峪麻峪皆
在其下(西安府志)峻聳干雲亦石闕之支也其相近有白
石洞邑人文倬天種桃百株春月紺紅如錦改名桃
源(縣志)
石嘴山(一名馬闕)在縣東十五里三面壁立惟一徑可通亦
名馬闕(縣志)
蒲峪在縣東二十五里(西安府志)
堡嶺在縣東三十里即漢之左谷嶺有元人所建蘭
若而一支旁出俗名龍嘴文少蒼種柏千株易名龍
山絶頂有泉名龍泉亦名天池泉兩面石壁數仞泉
自嶺直下徑達堡中昔元人避兵據堡嶺汲飲不絶
者賴此(縣志)
中嶺(中一作仲)在縣東三十里堡嶺之右峭壁三百尺下臨
汃水高下穴數十可容數百人相傳為漢盧芳所鑿
今名官家洞宋元明之季民多避兵於此(賈志)官家石
洞前對石門山後負兩女砦左有堡嶺寺右有鷄阜
山蓋先賢造作之遺跡(石洞碑)中嶺巖覆數丈可避風
雨其麓有官家洞亦名飛雲洞相傳即古公時之陶
復陶穴也又桑村洞在官家洞左或謂為元御史桑
哥失里所穿門依碧流崖懸翠靄今為覽勝之地(縣志)
劉家山在縣東四十里舊有炭窠康熙四十年久雨
崩陷遂失其利(縣志)
石門山(一名石闕)在縣東六十里相傳為秦太子扶蘇賜死
處碑刻剥落不可考(賈志)五丈渠水出雲陽縣石門山
(水經注淳雲陽縣今屬化)三水有石門山(金史地理志)石門山在漢
名石闕高峻插天對峙如門漢武時於此立關其北
為戴家山林木陰翳千巖環拱又其南為攢天嶺峻
矗切雲文太青改名捫天又扶蘇廟下有湫亦名乾
湫祈雨虔誠則應湫如甘露或見於屋梁樹杪間注
之瓶以禱此湫之神異者(縣志淳石門山又見化耀州)
蘭陵山在縣東六十里(縣册)
觀音崖在縣東北二十五里藤蘿垂陰漣漪遶徑中
有靈湫深不可測旱禱輒應謂之觀音湫又崖之右
有趙家洞一名琅天洞深邃寬平内有石屋又流石
洞在趙洞右洞開谷中環遶如城而外復有兩巖對
峙如門(縣志)
蟠龍山在縣東北三十五里(縣志)
兩女砦山在縣東北七十里地勢高聳南望平衍其
麓有兩塚相傳為秦扶蘇二女葬處(縣志)其相近有神
林山(縣册)
分水嶺在縣東北九十里接耀州界脉自子午嶺来
北入大漠東為延州西為慶州(縣志州亦見耀)
勅修川(一名羅川)在縣東北三十里(縣册)三水縣有羅川水(金史)
(地理志)因後秦姚襄得名源出分水嶺南流合皇澗入
涇(縣志)
支唐川(即皇澗一名陵水)在縣北二十里自慶陽府徵寧縣流
入(縣圖)夾其皇澗(詩經大雅)水經注云大陵小陵水出巡和
南殊川西南逕寧陽城陵水即皇澗也(寰宇記)在溥原
之後澗大故稱皇俗謂之支唐川(縣志)
梁渠川(即過澗又名炭泉)在縣西北十八里(縣册)遡其過澗(詩經大雅)
傅氏曰二澗當在邠州界孔氏曰皇澗縱在兩傍夾
之過澗横故在北嚮之今過澗在縣北二十里(賈志)梁
渠川即文與可丹淵集所稱三泉之炭泉澗起於溥
原自北而西南過其境謂之過澗或謂汃川及兩澗
乃三水之總名(縣志)
汃水(汃普八切即師水一名三水河俗名縣河)在縣南門外一名三水河(賈志)
源出石門山流合玉泉白馬泉稍泉故以名縣(西安府志)
源出宜君縣競窩山西南流逕縣西南合於涇(州志)汃
水見許氏說文亦名師水取地水師之義也又連家
河在縣東十里發源石門經中嶺北流入汃水(縣志)
白馬泉水在縣東里許入汃水今湮(縣册)源出大像寺
下其水紺碧每陰雨則伏而不流旱則湧溢人莫測
其異(縣志)
東澗河在縣城東賓暘門外清流如綫環城而南注
於汃水昔嘗導之入城今廢(縣志)
稍泉水在縣南一里入汃水(縣册)在縣南磯頭之隈有
二泉湧出清泠迥異其水産蠏(縣志)
玉泉水在縣南二里入汃水(縣册)在縣南玉泉觀之左
水冽而甘淵深丈餘有物穢之則涸康熙甲寅夏邑
令林逢泰禱雨立應(縣志)
西溪河在縣西門外南流入汃水(縣册)左遶城趾右環
槐壁夏秋雨潦澎湃橋宜防備(縣志)
温涼河在縣西三里源出寳峰峪温泉冬温夏涼味
亦清甘南流入汃水(縣志)三水縣西有煖泉亢旱不竭
沍寒不冰故名又謂之温涼泉(錢若愚煖泉記)
蒼耳溝水在縣南十五里西南流入汃水(縣圖)
七里川在縣東南六十里(縣册)其地舊為寧谷驛山迴
水折去佛面坡不遠至淳化入涇(縣志)
清水(一名五丈渠又名清谷水)在縣東六十里源出石門山東南流
入耀州界(縣圖)五丈渠出雲陽縣石門山謂之清水東
南流逕黃嶔山西又南入祋祤縣(水經注耀祋祤縣今屬州)
萬夀湫在縣東北二十餘里羅唐兩川之交(縣志)三水
縣北有萬夀湫唐大歷八年因風雷而成(唐書地理志)
金沙泉(一名金泉)在縣北二十里半川村一名金泉(州志)在縣
北溥源之下昔有人飲此水見金色燦爛故名即唐
鄭谷詩所云地湧金泉過石門也(縣志)
松林泉在縣東五十里(縣册)在秦輝鎮松林坡下水出
如珠(西安府志)
淳化縣
嵯峨山(一名荆山一名嶻嶭山又名北五臺)在縣東南五十里古名荆山
(州志)雲陽縣有荆山(漢書地理志西雲陽故城在縣北)一名嶻嶭山東
西二十五里南北二十里山上有雲必雨常以為候
(元和志)五峰秀立土人亦呼北五臺東南三原西南涇
陽接界(縣志陽詳見三原涇二縣)
夀峰山在縣北二里又東里許高崗之上有岱嶽廟
或謂即甘泉賦所云三巒山也今俗呼為三楞山(縣志)
(巒按文選服虔注椽巒為甘泉南山又李善云三即封巒觀疑椽巒為三楞山而三巒為觀名也)
蝎子掌山在縣北四十里冶峪水出此(縣志)
石門山在縣北六十里亦稱石門關與耀州三水接
界(縣志)甘泉宫東北有石門山岡巒糾紛干霄秀出有
石巖容數百人上起甘泉觀(雲陽宫記)峰巗相對望之如
門(元和志)堯門山俗云石門堯鑿山為門故名史記秦
獻公二十三年與晉戰於石門即此(賈志有按三原西北堯門山)
(俗名石門與淳化地界甚遠賈志以此即為堯門山疑誤姑存其說以俟考又見耀州及三水縣)
甘泉山(一名石鼓原又名磨石嶺)在縣西北五十里一名石鼓原俗
又名磨石嶺周六十里(縣志)范睢說秦昭王曰王國北
有甘泉谷口之固(戰國策)黃帝接萬靈明廷明廷甘泉也
(史記封禪書)其陰則冠以九嵕陪以甘泉(班固西都賦)甘泉山名
漢置宫於上以祈祀(西都賦注)雲陽先生之墟也中有神
書鐵劵玉石之記(開山圖)今按甘泉谷北有古槐樹在
故宫南(十道志)嶺高出他山距長安甚遠而能望見長
安城堞有通天臺雲雨皆在臺下山中宫殿臺觀與
建章相比(潛確類書)
五鳳山(一名五龍谷)在縣西三十五里五峰如鳳一名五龍
谷(縣志)
巴山在縣西南十五里下有石將雨則湫出(縣志)
棗坪在縣南二里其西有封贈原原下有泉(縣志)
仲山在縣南三十里中山西九嵕東嵯峨山在二山
之中得名俗以嵯峨為孟此山為仲故又名仲山其
相近曰牛山又冶谷在縣東南四十里嵯峨仲山之
間谷口有二石龜形如門俗云其中多古蹟(縣志涇詳見)
(陽縣)
車箱坂(一名車盤嶺)在縣東北二十五里亦名車盤嶺又相
山一名寨盤嶺亦在縣東北二十五里(縣志)車箱坂在
雲陽縣西北三十八里縈紆曲折單軌纔通上坂則
平原弘敞樓觀相屬即趨甘泉宫道也(元和志)淳化縣
有車箱坂(金史地理志盤按縣志車箱坂與相山並載則車寨盤必非一嶺也)
避暑山在縣東北三十里其相近有鳳凰山退駕原
(縣册)
大唐山(一名辰頭嶺又作神兔嶺)在縣東北四十里亦名辰頭嶺相
傳唐時取茶於此一作神兔嶺南逹涇陽三原西北
直石門關通延安慶陽平涼諸郡又喫茶嶺在縣東
北五十里又有張果老崖其西南麓盤踞縣境與耀
州接界(縣志)崖在縣東北七十里(州志)
涇水在縣西南自邠州流入又東南逕醴泉入涇陽
界(州册)雲陽縣有涇水(隋書地理志)水經注云涇水東流歴
峽謂之涇峽(寰宇記)在雲陽縣西南二十五里(元和志詳見)
(圖考)
七里川(一名姜嫄河)在縣北三十五里自三水縣流入(縣志)源
出石門山自三水縣西南流為七里川又逕三里原
為姜嫄河合小峽溝水南入於涇其小峽溝水在縣
北二十五里又五龍水在縣西俱南流合七里川入
涇(縣圖)雲陽縣有五龍水(隋書地理志)五龍水出雲陽宫西
南(寰宇記)
通潤溝水在縣西北二十里其水入涇(州志)
冶谷河(一名淳化河一名縣河一名臨江潭又名龍潭水)在縣東門外即縣河
源出蝎子掌山逕縣東甘泉水自北来入之又馬跑
泉自東北来流入之又東南流逕縣南葫蘆河自縣
西南流入之又一泉水自東北流入之又流逕涇陽
縣至三原縣之謝家村與清谷水合(縣册)縣河南流出
冶谷故名冶谷水一名臨江潭俗又呼為龍潭水宋
政和中有人刻石於潭之東山又河中有石如蛇名
石蛇阜(縣志)
甘泉水在縣北四十里(州志)雲陽縣有甘水(隋書地理志)甘
泉水出石鼓西原(十道志)其味甘美異於他水又有遊
駕河在縣北十里直通古甘泉即秦漢以来諸君經
遊地也(縣志)
馬跑泉水在縣東北四十五里逕太山廟下流入冶
谷河(縣圖)相傳唐太宗獵此馬跑地出泉故名(縣志)
葫蘆河在縣西源出石河流逕城南入冶谷河(縣志)
米倉溝水(一名一泉)在縣東北三十里一名一泉南流逕聖
人橋流入冶谷河(縣圖)
方里溝水在縣東北四十里源出神兔嶺流入三原
界入清河(縣志)
城前頭村小河在縣西四十里(縣册)在縣西流至奉内
寺水即伏地不得過善化村諺云水過善化非兵即
荒(縣志)
小師泉在縣東南稱為仲山勝地(縣志)
金泉(一名觀音泉又名金水泉)在縣東南三十里又名觀音泉世傳
其水甘香目眵者洗之可明(縣志)入冶谷二十里有一
槐樹其北有泉名金泉有數穴清徹無底(雲陽宫記)有人
飲此水見有金色從山上照水中往取得金故名(雍州)
(記)
白龍泉在縣東北三十里(州志)
(附考)雲陽縣有走馬水(隋書地理志按此水無考)
長武縣
淺水原(即鶉觚原又名集賢岡一名四鰲山一名五鳳巢)在縣治西即鶉觚原
(縣圖)鶉觚縣有鶉觚原(魏書地形志南鶉觚故城在縣)淺水原即今
宜禄縣理所(元和志今宜禄故城即治)宜禄縣有淺水原(唐書地理)
(志)縣治北有集賢岡上有唐英公祠迴谿巨壑盤旋
險峻或稱四鰲山又謂之五鳳巢即淺水原矣又縣
北五里有淺水墩蓋亦以原而名(縣志)
神龍山在縣北十五里其山産小蛇長寸許頭有兩
角故名(縣志)
黃萯原在縣北黃萯草名也原接平涼府涇州界(縣冊)
石家山在縣北進賢里接慶陽府寧州界(縣冊)
盤谷在縣西三十里三峰鼎峙二水交流邑中之勝
槩(縣志)
龍纏峰(一名蟹峰)在縣西南十五里亦謂之蟹峰今建堡(縣志)
在前川河中峰高百餘丈頂僅二畝餘形如螃蟹水
流環遶故亦謂之龍纏峰(縣册)
宜山在縣南十里有隋牛弘别業故址(縣志)
靜山在縣南十五里(賈志)其相近有翔雁山建有堡又
縣南二十里有秀峰層峰秀麗望之如畫(縣志)
馬鞍山在縣南二十里(縣志)
岐山在縣南二十里(賈志)
畫閣山在縣南三十里有畫閣寺為誌公說法處旁
有温泉冬月不凍可為湯沐(縣志)山在亭口里接平凉
府靈臺縣界又相近有屏山(縣册)
黑虎山在縣東南十里(西安府志)
香山在縣東南三十里(縣志)
三台山在縣東南接麟遊界(縣册)
回龍山在縣東四十里(縣志)
涇水在縣北二十里自涇州入本境又東南流入邠
州界(縣册考詳見圖)
馬蓮河在縣西北自寧州来東南入涇(縣册)
泥水在縣東北自寧州界来流入於涇(縣册)
鴨兒溝水(即陶林溝)在縣北其水東北入涇(縣圖)陶林溝在縣
西北五里許宋陶榖故里(縣志)
黑水河(即汭水汭一作芮一名宜禄川俗呼為前川後川)在縣南十五里即古
汭水(縣圖)芮鞫之即(詩經大雅)芮鞫芮水之外也(蘇氏注)芮水
出汧縣西北東入涇(漢書地理志州汧縣今屬隴)涇州良原縣有
汭水一名宜禄川西自隴州華亭縣流入(郡縣志)西魏
廢帝以縣南臨宜禄川因改縣名曰宜禄(元和志)宜禄
川一名芮水自涇州鶉觚縣界流入水經注云汭水
東逕宜禄川俗謂之宜禄水(寰宇記)宜禄縣有汭水(金史)
(地理志)後川河在縣南又南十里有前川河俱自靈臺
縣流入合而東流謂之黑水河經縣東四十里停口
鎮合於涇即宜禄水也(縣志)黑水河源出隴州西北七
十里龍門洞逕涇州至本縣劉主村入境東流七十
里入涇又靈臺河自靈臺縣流来至本縣馬成司入
境遶縣南至河川口合於黑河又漆水在縣東四十
里流入黑水河(縣册)
通濟泉在縣城北有泉自城下出大旱不竭(縣志)
雙泉在縣北厓下二泉湧出交流百步(縣志)
三泉在縣西北二十五里(縣志)
馬跑泉在縣西南二十里去河甚遠先是有楊家少
婦汲河水歸家遇異人於此乞水飲馬婦不吝飲畢
馬跑地出泉(縣志)
龍女泉在縣東北三十里俗傳為柳毅傳書處(縣志)
(附考)水經注云水芹川出羅山縣十子山山一名千子
嶺東流逕宜禄縣北(寰宇記屬按羅山今屬徵寧宜禄今長武而水則無考)
鄜州
開元坡在州治北上有開元寺白松甚竒古(雍勝略)龜
山在州治西山形如龜又州南一里有高奴山州東
一里有聖佛谷州北十里有落雲石郎中陳棐有銘
(州志)
郝家原在州北三十里(州志)
清泉谷在州北四十里(州册)
趙家原在州北五十里(州志)
梅柯嶺在州西北三十里相傳有梅樹為杜甫手植
(賈志)牡丹山在州西北四十里一名花園庄(州册)
大槃山在州西北(州册)在直羅縣西北百十里(元和志直羅)
(故城在州西又按金史地理志直羅縣有水盤山疑大槃即水盤或有訛字)
大竒原在州西二十里又州西三十里為楊圈原又
州西五十里為柳池原(州志)
大石崖在州西百二十里郎中陳棐題飛翠流紅提
學井濟題堆瓊潄玉刻於石(州志)
小山在州西百五十里取淮南叢桂之義(州志)
子午嶺在州西二百里又相近為河上原山有石洞
知州潘愚刻天險二字(州志)
石空洞在州西南百十里洞深一丈五尺内有萬佛
石像世傳以為魯班所鑿(名山記)
夀峰山在州西南百二十里峰形如夀星又相近有
馬尾崖相傳唐太宗出征憩此山石有馬尾遺跡(州志)
櫻桃山在城南三里山多櫻桃其相近有葦谷以多
蘆葦故名(州志)
大迴嶺在州南十里其上為通道(州册)唐杜甫入蜀迴
車瞻望於此故名(賈志)
相里原在州南二十里(州志)
四仙原在州南七十里(州志)
龍尾坡在州東十里山蜿蜒如龍又黑鷹崖在州東
二十里舊多黑鷹棲此相傳唐太宗見而射之矢跡
猶存其相近為交道原又州東三十里為儒子原(州志)
卧牛山在州東北五十里以形似名(雍勝略)
洛水(一名洛交水又名三川水)在州東百步自甘泉界流入又南流
入洛川界(禹貢錐指)三川不可到歸路晚山稠(唐杜甫詩)洛水
又謂之洛交水按三川縣有三川水謂華池水黑源
水洛水同會故名三川(寰宇記州三川故城在南)自州北三十
里南楊村入境流七十里至交口村又東南入中部
界(元一統志)洛水南流至城北合牛武採銅二川南流過
城東水流衝激州城數被其患(州册考詳見圖)
牛武川在州東北五里西南流注洛水(州圖)自牛武城
東来入洛(州志)
採銅川在州西北十五里有一石窟中出石脂就窟
可灌成燭至元七年封扄不採(州册)採銅川為少陵經
遊地在羌村南十里許(郡人齊國儒獨樂園記)
吉子灣水在州北五里自東山下流来又西南流里
許入於洛(州册)
邱家溝水在州西北三里州人御史邱野所居因名
水自西来入洛(州志)
火熖溝水在州西南百步(州志)
葦谷水(一名荻子溝)在州南五里一名荻子溝(州志)水經注云
葦谷水自葦谷東南流入三川水又砂羅谷水南流
逕黃原祠東合葦川(寰宇記)水會三川漾碧波雕陰人
唱採花歌舊時白狄今荒壤葦谷凄凄風雨多(唐鄭玉詩)
沙飛溝水在州南十里其水入洛(州圖)
華池水在州西南自慶陽府合水縣流入又黑水在
州西南亦自合水縣流入至舊直羅縣東合華池水
(州圖源按禹貢錐指元和志云白於山一名女郎山在洛縣北考歸德廢縣在安化縣東北隋改曰洛)
(源故謂白於山在合水縣北者誤而謂洛源出合水不出安化者蓋亦沿此而誤也)羅川水在
直羅縣南二里(元和志)直羅川自直羅城南注華池水
(州志)江家川在州西百三十里又會道河在州南八十
里自翟道原東南流又餘樂川在州西南八十里東
南流入華池水(州册)
靈湫在州西北十五里祈雨多應(州志)
龍湫在州西南七十里周迴數里多蒲葦相傳有龍
在其下(州志)
蓮花池在州西北五里舊多蓮花(州志)
廉泉在巡道公署内副使許瑶題有記(延安府志)
玉女泉在州治西南二百步其水甚甘(雍勝略)在州城
内題咏頗多(延安府志)泉出龜山下(州志)
温泉在州東一里其水冬温(州志)
(附考)大塞門川在洛交縣西北四里小塞門川在縣西
北十五里(寰宇記即按洛交故城即今治則大小塞門川疑採銅川諸水然無確據存考)
鄜州東百里有相思河河岸有相思舖令狐挺有詩
(宋朝類苑而按相思舖在州東三十里一名廂西舖接洛川界洛川有廂西河蓋亦以語轉而訛也其)
(所云百里者疑亦以水源目之耳)
雒川縣
大石山在縣北十里有劉光禄塋(延安府志)
白起山在縣北二十里秦白起屯兵於此上有嶺為
邑祖山(延安府志)
三冡山在縣北三十里又縣北三十五里有廣陵原(縣志)
杜二山在縣北四十五里昔時屯兵處(縣志)
高山(一名大乘山又名五峰嶺)在縣北五十里上有唐建古寺(延安府志)
一名大乘山有五峰並峙亦曰五峰嶺(縣志)
香爐山在縣北六十里太尉里(縣志)
高廟山在縣北七十里又相近有華塌山(縣志)
九郎山在縣西南八里許淳化間建九郎廟土人旱
潦禱此(延安府志)
登高山(登一作燈)在縣南七十里其相近有鄜畤山秦祀五
畤此其一也鄜城以此得名(縣志)燈高山相傳翟王飲
馬洛滸視山燈為度(延安府志)
馬翅谷在縣南八十里宋李顯宗屯兵於此又縣南
百十里有車箱原(縣志)紹興中李永竒謀南歸金人賊
殺之於馬翅谷(宋史)
爛柯山在縣東南六十里其相近有黃梁谷黃梁水
所出(縣志)相傳為王質遇仙爛柯處(賈志)
黃龍山在縣東南百二十里接白水縣界(縣册)常有黃
雲罩其上髣髴如龍搖曳(雍勝略縣又見白水)
紫金山在縣東南百三十里黃龍山東南又相近有
望觀山山之玉皇廟前有不溢池(縣志)界頭山在縣東
南百三十里與澄城分界(縣册十按賈志作五里誤)
麻線嶺在縣東南百四十里與韓城縣分界(縣圖韓又見)
(城縣)
硃砂神嶺在縣東南百五十里為韓城往来通道又
門限山在縣東南百六十里一名門限嶺(縣志)
雄兒山在縣東五十里又聖公山在縣東七十里相
傳為昔時據險保障之地(縣志)
武帝谷在縣東百二十里上有漢武廟(縣志)
龍舌崖在縣東北三十里龍尾灣一巒回顧狀若龍
首飲水上懸一石長七八尺風撼則動而不墜劉司
諫有詩刻崖上(縣志)
界牌山在縣東北七十里與宜川縣分界(縣圖)
(附考)鄜城縣有女陰山(魏書地形志南按鄜城故縣在今縣山無考)
洛水(一名領前河一名上堡河又名高家河)在縣西南七十里自鄜州流
入又東南入中部界(縣圖)洛水自鄜州入境南流岸東
為洛川岸西為中部至交口會葫蘆河又南會沮水
又嶺前河上堡河一名高家河俱在縣西六十里(縣志)
(前詳見圖考按縣册領上堡皆洛水别名)
廂西河在縣西二十里又三十里鄜州界(縣志)開撫川
在縣北五十里源出宜川界逕開撫鎮又逕廂西鎮
南合廂西河入洛(縣册)
仙宫河(宫一作姑又名白城橋川)在縣東南四十里一名白城橋川
(縣册)自宜川界西流入洛(雍勝略)
黃梁河(梁一作連)在縣南七十里源出黃梁谷(縣志)今呼為黃
連河源出爛柯山流入於洛(縣圖)
聿津河在縣東南百二十里源出韓城界硃砂嶺西
南流逕阿師崖為阿師崖川又逕縣東南九十里為
五龍河又逕縣東南百三十里為石堡川又逕縣東
南百二十里為石門河又西南為聿津河逕朱龍鎮
入洛(縣圖)
盤夾川在縣東七十里(縣志)今無水(縣册)
楊班湫在縣東南六十里周一里二十步今堙(縣册)鄜
州有楊班湫(金史地理志)姚萇立節將軍楊班居黃梁谷
北其谷西有小谷由来無水夜中有人就班借車牛
十具云我是湫神欲移徙班即備車牛置門前至明
車濕牛汗乃尋車轍至乾谷忽有水方二百餘步其
水極深每水旱祈禱有應(周地圖記洿按郃陽有陽班湫蓋堰谷之水而成)
(此疑亦傳說附會之訛)
蓮花池一在城西三里橋畔一在黃連河側今涸(縣志)
靈泉在縣北二十里(縣志)
石泉在縣西二十五里石泉寺下其味甘冽(雍勝略)
青泉在縣西五十里(縣志)
青龍泉在縣南五十里(縣志)
柏林泉在縣南七十里其地多古柏又相近有五眼
泉(縣志)
煖泉在縣東百二十里泉出山嶺(縣志)
(附考)洛川縣有鄜水(隋書地理志)洛川縣有圜水(金史地理志按黃)
(梁河近故鄜城疑即古鄜水又按縣志有圁川河在縣西三十里古縣名然考漢志圁水作圜而圁陰圁)
(陽故縣皆在今葭州屬境與雒川甚相懸隔疑縣志殆因圜水而傅會為圁水也)
中部縣
橋山在縣北一里下有沮水潛穿山底經過因名(元一)
(綂志)山下水流通行故謂之橋山黃帝葬此(山海經)山銳
而高曰橋(爾雅)黃帝鑄鼎於荆山鼎成帝崩葬於橋山
(古史)漢武帝北巡朔方還祭黃帝於橋山(史記定辨見安縣)華
蓋山在橋山後三峰秀麗形如張蓋高出諸山即橋
山之支阜(延安府志)
鳳凰山(即鳳嶺一名二郎山)在縣西一里其形如鳳一名二郎山
其中有黃花峪入秋金菊芬芳香氣襲人(縣志)鳳嶺在
西郭外相傳軒轅截嶰竹成律吕鳳鳴於此(延安府志按)
(縣圖鳳嶺即鳳凰山一作縣西百里誤)
衙嶺在縣南二里(延安府志)沮水經其下(縣册)
印臺山在縣東二里其形如印又相近有龜山其形
如龜(延安府志)
鵰窩谷在縣北十里(縣志)
回軍嶺在縣北六十里元孝子王克已廬墓處(縣志)
仙掌崖在縣西北三里(雍勝略)山勢聳起五峰聯峭如
掌(延安府志)
石堂山(即翟道山)在縣西北四十里(賈志)水經注云豬水西出
翟道縣西石堂山本名翟道山(寰宇記縣按魏狄道故城在西北豬水)
(當即淺石川也)天子命駕八駿之乘赤驥之駟造父為御南
征朔野逕絶翟道升於太行(穆天子傳)
隋后嶺在縣西北六十里(延安府志)
雙鐘山在縣西北七十里形如覆鐘峻秀屹立又相
近有三鳳岡相傳古有逸人隱此崖間石刻猶存(延安)
(府志)
子午嶺在縣西北二百里接合水界沮水出此(縣圖)南
北綿亘延慶二郡之間北通九原雲中秦蒙恬塹山
堙谷即此(縣志)
龍榮山在縣西四里元王九臯築砦於上有故址(延安)
(府志)玉仙山在縣西五里常有仙人往来其處(雍勝略)
仰龍山在縣西十二里(縣志三一云在縣東里誤)
桑園藥王洞在縣西五十里深邃可容百人門外有
寺砌石方正樓閣工緻洞中蓮座横列竒怪幽巧得
之自然(縣志)
白石山在縣西六十里山多白石有白石洞(延安府志)洞
在桑園東北五里(縣志)
唐峪洞在縣西九十里至正年鑿劉徵君云先父避
兵處明末買於郝氏上有懸崖危崿下築石城洞中
有石井為懸樓六蹬道四壁立千仞自下望之樓閣
欄杆如在天際(縣志)
駱駝岡在縣西百里土人築砦以避寇其相近有花
石峽(縣册)
石馬嶺在縣東南二十里相傳晉重耳曾居此(延安府志)
龍首山在縣東十五里又相近有雲霧嶺其山高峻
嘗有雲霧(延安府志)
(附考)狄道縣有淺石山(魏書地形志)沮水歴燋石山(水經注按水)
(經注云淺石川出翟道山則淺石山即今之石堂山矣然與燋石山俱無明證存考)
洛水在縣東北三十五里(府志)自鄜州南流逕交口合
葫蘆河又南合沮水流入宜君界(縣志)自州境交口村
南流入中部縣又南流十五里至楊家莊合沮水又
東南流四十里至鄜城十二盤出境(元一綂志川鄜城今屬洛縣)
縣東十里有古川口即沮洛交會處亦曰龍首川按
此不過沮水之枝津至近世下流壅塞不由富平入
洛則此遂為二水交會之通川耳(禹貢錐指詳見圖考)
葡萄河(即華池水一名直羅川一名葫蘆河)在縣東北三十里源出北地
郡名黑水又合華池水經三川至交口與洛水合(縣志)
一名葫蘆河即鄜州之華池水南流為直羅川又南
流經縣之葡萄寨為葡萄河(縣册)
沮水(一名檀臺川一名子午水)在縣西又南流入宜君縣界(縣圖)漆沮
既從(書經禹貢)漆沮二水名亦曰洛水出馮翊北(孔傳)漆沮
在涇水東故孔以為洛水一名漆沮水志云出馮翊
懷德縣東南入渭以水土驗之與古公自土沮漆者
别(孔疏屬懷德縣今富平)直路縣沮水出縣西東入洛(漢書地理志)
(直路故城在縣西北)沮水出直路縣東南逕燋石山東南流歴
檀臺川俗謂之檀臺水屈而夾山西流又西南逕宜
君川(水經注)沮水一名石川水自富平縣東南入櫟陽
(括地志臨櫟陽縣今屬潼)自昇平縣北子午嶺出俗號子午水
下合榆谷慈烏等川遂為沮水至耀州華原縣合漆
水至同州朝邑縣東南入渭(寰宇記慈昇平縣今屬宜君按烏水今合於)
(東沮水)沮水自子午嶺東南流二百里至縣東三十里
楊家莊東南順流入洛(元一綂志)自子午嶺来至三河口
納常川葛家川東流十餘里遶城又東流十里與泥
水會又東流十餘里入洛(縣册禹按沮水在本境入洛者貢錐指以為沮水)
(之枝津見洛水下)
葛家川在縣西十餘里(縣册)源出宜君縣西孟家河東
流納常川河與沮水會於三河口山水紆迴林木葱
鬱(縣志)水經注云香川水出中部縣北香山在縣西南
三十七里自宜君界来南香水在縣南三十五里出
遺谷(寰宇記帶按香山在宜君縣西北則香川當即纏谷水而葛家川即玉華川水也)
東移泉水(一名飛來泉)在縣東五里相傳軒轅帝思得揚子
江水因得此泉其味如之古有石碣今無存其水細
流入沮(縣志)
陽武泉水在縣東十里細流入沮(縣志)
上善泉水在縣東北二里(府志)州郭無水東北七里有
上善泉開成二年刺史張怡架水入城以紓遠汲刺
史崔駢復增修之民獲其利(唐書地理志)在橋山東縣北
門外沮水岸側其水流入於沮(縣志)
泥峪河(一名淤泥河)在縣北十五里自土門村隋后嶺發源
東南至龍首川入沮水(縣志)水經注云泥水出翟道縣
泥谷淺石川出翟道山(寰宇記)淺石川與泥峪水合流
入沮(賈志)
長生溝在縣東十七里(雍勝略)
虎圈潭在縣西北七十里(縣册)
白馬潭在縣東南十里(延安府志)
普照泉在縣北一里又寒泉在縣西一里鷲峰閣下
又滴珠泉在縣西南一里黃花峪口巖下滴水如珠
舊名黃花泉御史唐琦改今名又一線泉在縣南一
里山腰湧出四時甘冽(縣志)泉垂如線可以療疾(延安府志)
柳窟泉在縣西五里山頂沸出懸溜而下如素練然
(縣志)旁多叢柳秋風葉落隨流飄蕩故名(延安府志)
寒氿泉在縣西十里水從地湧淵深渟靜大樹重陰
夏日生寒故名(延安府志)在山寺傍禱雨有應(縣志)
東義泉在縣東南二十里中産水族頗異(延安府志)
暖泉在縣東三里(縣志)泉流湧出隆冬不凍味亦甘美
(延安府志)
(附考)蒲水水經注云源出中部縣蒲谷原(寰宇記)中部縣
有蒲谷水(金史地理志按此水無考)
宜君縣
玉華山在縣西南四十里有唐建玉華宫宋雍熙初
於此獲一角獸時以為麟金於此置玉華鎮又野火
山在縣西南七十里(元一綂志)玉華山南曰野火谷望之
若㸑烟而莫知所自谷之西曰鳳凰谷唐置宫故地
其西曰珊瑚谷嘗有别殿珊瑚之北曰蘭芝谷太宗
詔沙門元奘譯經於此中有石崖嶄然天成下有鑿
室可容數十人有懸泉勢若飛雨有松十八環其側
其西南曰駐鑾崖其始入也雙壁屹然如削石而成
既至其處若視甕側有泉飛瀉而下名曰水簾(宋張珉玉)
(華山記)蘭芝谷在縣西五十里嘗産蘭芝故名鳳凰谷
在縣西南五十里昔有五色雀見於此(縣志)玉華山西
有仙人洞又纏帶谷在縣西二十里近艾蒿凹水流
如帶又石龍崖在縣西三十里(縣冊)
龜山在縣西形似龜縣城半跨其上又龍頭山在城
南其北有官泉又縣西五里為龍尾山(延安府志)
香山在縣西北十里多産香草(賈志)
太白山在縣西北六十里上有太白廟廟前有湫旱
禱輒應山之東有仙宫崖(縣册)
真人洞在縣西北七十里石徑幽折崖壑竒古(縣志)
高脊嶺在縣西南七十里(延安府志)
三井嶺在縣東南五里又相近有烽火原(延安府志)
太子山在縣東南四十里(賈志)相傳秦太子扶蘇築長
城憩此(潛確𩔖書)
秦山在縣東南九十里山勢綿亘相傳唐太宗為秦
王時畋獵於此(延安府志)山接白水縣界(縣册水詳見白縣)
洛水在縣東北八十里自中部界流入又南與洛川
接界又東南入白水界(縣圖)洛水自中部界納沮水又
有党家溝范家溝梁家河水又賀家河源出縣之東
山下李家河源出縣北十里合而為五交河東流入
之又南納馮家河水入白水界(縣册考詳見圖)
石盤川在縣東五十里源出同官縣大石盤山東流
入縣界(寰宇記)
煖泉水在縣東七十五里文興村冬温夏涼噴湧如
珠(延安府志洛按圖其水入)
沮水(一名宜君水)在縣西又南流入耀州界(縣册)沮水西南逕
宜君川世又謂之宜君水又得黃嶔水口東南流逕
祋祤縣(水經注耀祋祤縣今屬州)宜君縣有宜君水(魏書地形志)宜
君縣有沮水(金史地理志)子午水在今縣西北百三十五
里即沮水也(明一綂志)沮水自徵寧界来分二流其一南
流逕馬欄鎮亂石灘合姚渠川南流入耀州界其一
東流合寇家河水又合慈烏水又合玉華川仙人溝
纏帶谷諸水流逕中部界合於洛(縣圖晣按縣圖最為明向因未知)
(沮水分東南二流故不免聚訟也)
姚渠川在縣西七十里(延安府志)源出姚渠村北三十里
核桃溝南流至亂石灘入沮(縣圖)
慈烏水在縣西北四十里源自昇平縣分水嶺東流
入縣界(寰宇記縣昇平故城在西北)東流合杜村河入沮(縣志)
玉華川(一名瀑布泉又名醽醁泉)在縣西五十里源出駐鑾坡之瀑
布泉一名醽醁泉流而成川又有仙人溝水在玉華
山北流合玉華川又纏帶谷水在縣西二十里源出
艾蒿凹亦逕彭村與玉華川仙人溝水合流至杜村
合於東沮水至中部入洛(縣冊)
雷聲溝在縣東三十里(延安府志)
靈湫在縣西百里(縣册)
石油井在縣西二十里姚曲村有石井汲水澄而取
之氣味雖臭可療牛羊疥癬(縣册)
哭泉在縣南三十里接同官界(縣圖)
綏德州
疏屬山(一名雕陰山一名嵯峨山)在州城内(州册)貳負之臣曰危與貳
負殺窫窳帝乃梏之疏屬之山(山海經)漢宣帝使人發
上郡疏屬山於盤石中得一人徒裸被髮反縛械一
足羣臣莫能曉劉向按此言對之帝驚異(郭璞注)龍泉
縣有疏屬山亦名雕陰山(元和志陰唐龍泉縣本西魏雕郡即今治)山
連城横峙其形望之如雕刻城在山北故曰雕陰(雍大)
(記)一名嵯峨山(賈志)自文屏踰玉枕岡西兀然高聳城
外者為雕山(州志和按州志則疏屬雕陰為二山與元志異蓋山脉本相聯屬也)
文屏山(一名二郎山)在州城南峰巒環列如屏又名二郎山
(延安府志)
五虎峰在州城西北大理河西五峯聯絡如羣虎(縣冊)
環城西北瀠理水抱雲巖為五虎峰(縣志)
月宫山在州北二里有月崖建月宫寺(州册)少師晉溪
王公謫戍綏德月宫山有石洞公恒憩其中或登眺
崖際當大理無定二水之交前直龍灣村煙樹鬱葱
望之如畫僉事桑溥與遊因更治洞圖公像於洞中
而刻其上曰晉溪洞(明康海晉溪洞記)
合龍山在州西南五里(州圖)膚施縣有五龍山(漢書地理志)
奢延水東入五龍山(水經注合按秦膚施故城在州西北則龍山疑即五龍山也)
上郡膚施縣五龍山蓋出治之所也故宣帝立五龍
仙人祠於膚施有帝原水黃帝祠(路史)
雙湖峪在州西南有窰砦六十餘所明季皆為賊藪
官軍處處堵截賊走關山嶺官軍追殱之(州册)
香爐峰在州東南十五里(州志)
定仙嶺在州東南七十里(州志)延福縣有定仙嶺(寰宇記)
(延福故城在州東)行兵為往来要路金大定中置堡於此(延安)
(府志)
聖佛崖在州東十五里石佛鋪(州圖)延福縣有聖佛崖
(寰宇記)
鳳凰山(一名鳳宿嶺)在州東四十里古屯戍處(州志)人傳郎在
鳳凰山(唐張潮詩)鳳宿嶺相傳有鳳集此(賈志)
虎兒墕在州東八十里(府志)
(附考)廢大斌縣有柱天山大力山小力山延福縣有青
龍山洛陽山甬子山(寰宇記州按大斌延福故城並在境而山皆無考)
黃河在州東百二十里自吳堡界流入與山西永寧
州寧鄉縣分界又南入清澗界(禹貢錐指)河水又南逕離
石縣西奢延水注之(水經注永離石縣今屬寧州)綏州延福縣有
黃河自撫寧縣流入州東至石州界黃河一百三十
里河上有孟門關在石州西九十五里又州東南至
隰州石樓縣西北黃河為界一百五十里(寰宇記考詳見圖)
(撫寧縣今屬米脂石州今亦屬永寧州)
無定河(即奢延水)在州東門外自米脂界入境又東南入清
澗界(雍勝略)奢延水自經膚施縣又東入五龍山帝原
水自下亦為通稱歴長城東出於赤翟白翟之中又
有平水入之又東走馬水注之(水經注)龍泉縣有無定
河一名奢延水自撫寧縣界流入(元和志)嘗過無定河
活沙履之百步皆動如行幕上或陷則人馬車駝無
遺或以為即古之流沙(沈括筆談)無定河即古圁水以潰
沙急流深淺不定故名(明一綂志)無定河經米脂綏德而
勢益大積沙驚浪行人苦之為古戰守要地(州志)
大理川(理一作力即平水)在州西北城下自米脂縣流入逕州
西北東流入無定河(縣圖)平水西北出平溪東南入奢
延水(水經注)大斌縣有平水(隋書地理志)龍泉縣有大力川
在西又廢大斌縣有小力川(寰宇記)大中祥符三年趙
德明出大理河築栅蒼耳坪又治平四年种諤復綏
州夜渡大理水即此(縣志)大理河源出龍州堡雙城兒
又小理河源出懷遠縣之威武堡逕艾蒿峁巡檢司
溝合大理河入州境(州册)
懷寧河(即走馬水)在州東南十里自清澗縣流入又逕州東
南入無定河(州圖)走馬水自陽周東北流入長城又東
北流入奢延水(水經注安陽周今屬定)
滿堂川在州東五十里其水南流入無定河世傳宋
將楊滿堂屯兵於此(雍大記)流七十里至魏家峁入無
定河(州冊)
大河川在州東南(州圖)廢延福縣有大河川(寰宇記故按延福)
(城在州東南接清澗界則大河川當即清澗之清澗水俗名大河者也)
石井在州北十里舖前自石山下流出(州冊)
龍泉在州東三里(州册)唐龍泉縣以龍泉名(寰宇記)在無
定河東岸泉從石龍口中出故名(延安府志)在龍兒灣淵
靜侯廟内昔有流觴亭為冶遊勝地今廢(州志)
嗚咽泉在州東五里(州志)相傳即秦太子扶蘇賜死處
(名山記)至今谷口聲嗚咽猶似當年恨李斯(唐胡曾詩)
神井在州東五里石中泉出因鑿為池冬夏不竭(州册)
(附考)廢延福縣有横水(寰宇記考按此水無)
米脂縣
烟洞山在縣城東北(縣圖)
文屏山在縣南門外羅列如屏(縣志)
白雲山在縣北二里環抱縣城又馮家山在縣北三
里其西甚峻有泉湧出峰頂又高家山在縣北五里
下有石洞可容數萬人(縣志)
柴胡嶺在縣西北(縣圖)
峰子山在縣西十里(賈志)南連高梁東抵縣城其相近
有鹿鳴山貂蟬洞在無定河西(縣册)
馬湖峪在縣西五十里(延安府志)峪接榆林界(縣冊)
相連山在縣西八十里(延安府志)
高梁山在縣西南二十里(雍勝略)
張家山在縣東五里(延安府志)
石佛山在縣東七十里(雍勝略)高聳峭特縣境諸山之
冠又等曹峰在縣東七十里(縣志)
蟠龍山在縣東北其東又有卧虎山(縣圖)
黑水坑水在縣東北十里自桃花峁入葭州境東流
入黃河(縣册)
煖泉水在縣東七十里源出縣東南東北流逕煖泉
砦入葭州界(賈志)
無定河(即奢延水)在縣西十里自榆林界入境又東南入綏
德界(縣册)奢延水自合帝原水又東逕膚施縣(水經注漢膚)
(施縣今屬綏德州)無定河自夏州界流入又經撫寧縣北二
十里(元和志縣撫寧故城在西)元豐四年种諤攻米脂敗夏人
於無定河即此(縣志)
明堂川在縣西北其水自榆林流入無定河宋元豐
五年曲珍敗夏人於明堂川即此(縣册林按此即榆西河)
背干川在縣北三十里自葭州西南流入逕鎮川堡
入無定河(延安府志)
米脂水(一名南河)在縣東南百步西南流入無定河(雍勝略)源
出張家山地沃宜粟米汁如脂故名(縣志)南河自張家
岔西南流逕三里樓宋家嶮又逕縣南文屏山下為
流金河合縣西之飲馬河入於無定河(縣册)
大理河在縣西六十里自懷遠縣流入(縣册)源出沙漠
紅石川經縣境又入綏德西北城下東北流入無定
河(雍勝略)小理河在縣西百五十里(延安府志)
榆林溝在縣北十五里(縣志)
磨石溝在縣西八十里(延安府志)
佛岔溝在縣南四十里(延安府志)
溥惠泉在城内明成化間鑿民甚便之(賈志)
龍河泉在縣南二里(延安府志)
(附考)阿剌河自沙漠来經縣西南入無定河(雍大記)撫寧
谷水在縣西六十里(延安府志理按此二水無考疑亦大河别名也)
清澗縣
草場山(場一作塢又名砦山)在縣治北百步相傳為宋种世衡積
草處(賈志)一名砦山即寬州古城(縣志)
筆架山在縣西百步三峰秀峙縣城凴以為固(延安府志)
𤇺臺山在縣西二百步上有古烽墩故名(縣册)
鐘樓山在縣南百步高數百尺崔嵬前峙舊建有鐘
樓因名(縣志)
東峰山在縣東一里峰巒秀麗為邑第一名勝(縣志)
虎頭山在縣南二里官道西(縣志)
黑龍原在縣東南三十里又石臼原在縣東南六十
里(縣志)
官山在縣北五十里萬山旋繞二水縈流為往来官
道(賈志)
小官山在縣西五十里延安自清化永平過此經懷
寧田庄達綏德古道(縣志)
吐谷嶺在縣東二十里(雍勝略)唐以吐谷渾部族僑治
州界故名(縣志)嶺之西有苜蓿嶺(縣冊)
石橋山在縣東六十里(縣志)
白草原在縣東百三十里黃河岸側(縣志)白草原頭望
京師黃河水流無盡時(唐王昌齡詩)
官廳原在縣東北三里(縣志)
(附考)廢城平縣有吉魚山河班山保定嶺廢綏德縣有
斜溪嶺(寰宇記城按城平故城在縣西北綏德故在縣北而山皆無考)
黃河在縣東百二十里自綏德界流入與山西石樓
縣分界又南至張家山入延川界(縣圖)河水又南逕離
石縣西奢延水注之又南過土軍縣西(水經注離詳見圖考石)
(今屬山西永寧州土軍今屬石樓縣)
無定河(即生水一名奢延水)在縣東北自綏德界入境又逕縣東
八十里東南流入黃河(縣志)生水東流注於河(山海經)奢
延水自合走馬水又東與白羊水合又東入於河(水經)
(注)無定河在清澗縣東北自故銀州撫寧縣流入南
注黃河一名奢延水一名銀水(輿地廣記米撫寧縣今屬脂)
懷寧河(即走馬水)在縣西北自安定南溝岔入境流七十里
又東北逕綏德州入無定河(縣册)源出安定柏山寺下
逕縣北八十五里東流入無定河(縣志)
黑水河在縣北百里流入懷寧河(雍勝略)自安定界進
士溝流来南入懷寧河(縣册)
白家河在縣東北源出吐谷嶺東北流五十里入無
定河(縣册疑按圖東北注奢延者惟有此水即水經注之白羊水也)白羊水出於
西南白羊溪廵溪東北注於奢延水(水經注)
秀延水(即辱水一名清澗水又名吐延水俗名大河)在縣西城下自安定界
来南流入延川界(雍勝略)辱水俗謂之秀延水東流得
浣水口又東會根水露跳水(水經注)廢城平縣有清澗
水(寰宇記)清澗水俗名大河自安定縣流入至縣北官
山折而南流過城西迤東遶城南又東南入延川縣
即秀延水也亦名吐延水至縣南四十里張家灣曰
小吕梁以水勢似之名張憲使題刻於崖石(縣志)清澗
水自安定界石鋪流入南流過縣南至賀家灣八十
五里入延川界(縣册)
西河在城西源出官山南流入清澗水(縣圖)
東河在縣東門外源出吐谷嶺西流會苜蓿嶺党家
崾二源遶城東又西南入清澗水(延安府志)
黑龍溝水在縣西南自延川呼家岔流入黑龍溝又
東流逕白家原營田舖入清澗水(縣圖之按此即延川永平川)
石井(一名种公井)在縣城内西宋种世衡城清澗乏泉鑿地
百尺餘遇石世衡命屑石一畚予百錢卒得泉今謂
之种公井(縣志)
新井在城内今湮(縣冊)明正德中多邊警邑令趙輅恐
取汲不足更鑿一井引東河水自城下穿入謂之新
井(縣志)
黑龍泉在縣北一里清澈澄瑩又東石泉在縣東門
外清潔甘美邑人利之(縣志)
神泉在縣東黃河岸石崖下今湮(縣志)
葭州
第一峰在州北五里高出羣峰(延安府志)飛来石在州北
三里許片石掛於懸崖相傳先年飛落於此又州北
二十五里為大會坪(州志)
龍頭岡在州東南百步又岡之東有果老洞層崖横
出洞臨黃河俗傳果老曾居此又相近有香爐石在
州治東麓石笋突出高十餘仞駕木為橋構觀音閣
其上俯臨黃河宛然中流之柱(州志)
鳳凰山在州北八十里南憑黃河高數百仞(延安府志)萬
戶峪在州北八十里宋咸平中啜訛引趙保吉之衆
從此入寇麟州至松花砦(延綏志神麟州今屬木)萬戶峪古為
沃壤谷中有民萬家(雍勝略)鳳凰山在萬戶峪東北層
巒特出昔百鳥夜集於此以其中有鳳凰故名又峪
北有獅子石聳峻玲瓏其巔突出石笋上闊下狹攀
援而上可容數十人東臨黃河俯瞰一切一名獅撲
石(州志)
石鼓崖在州北百里漢樓子溝西崖崩内落青石一
片長丈餘架兩石上又落大石一隙其中形如鼓圈
覆青石上擊之其聲如鼓又花石崖在州北百十里
彌川寨南石崖鑿洞數處土人避亂於此(州志)
無量山在州北百六十里高家堡東南士人王興大
書塞北蓬瀛刻於石崖(州志)
題詩崖在州西北五十里通秦寨葭蘆河西巖崩石
現朱字詩二首似古鳥跡體首云深山隱玉樹餘不
能辨(州志)
墖兒山在州西北百四十里上有小墖(延安府志)在真鄉
川北嘉靖間吉囊侵東路至此(州志)
麻椿山在州西北百五十里(延安府志)
西嶺山在州西五里葭蘆川傍宋將薛義敗夏人於
葭蘆西嶺即此又相近有桃李塢在申家灣東遶蘆
水西峙石崖清泉盈耳桃李怡目(州志)
箭筈嶺(一作箭栝塢)在州西三十里多産竹箭(賈志)
天池山在州西六十里其山外高中卑積水若池(州册)
落珠崖(一名萬箭崖)在州西七十里五女川西石崖壁立亂
水噴注如落珠相傳宋兵至此亂箭射石水隨箭鏃
迸出土人名曰萬箭崖州牧郭廷珪題曰落珠(州志)
嵯峨峰在州南三里許(州册)獅子崖在州南三里(延安府志)
崔嵬巨石立南山之崖若蹲踞然其下為龍虎灣(州志)
龍虎灣在州南舊城下其南山下有石長十餘丈横
峙葭蘆河中形若卧龍水為所障折而北流其北當
水之衝有一石踞坐如虎迎龍其水至此轉而南流
遶龍之右東出(雍勝略)
横嶺在州南五里横列如屏(州志)檀家坪在州南五十
里濱河又州南六十里有艾蒿坪山多艾蒿(州册)
白雲山在州東南五里(州圖)明萬歷乙巳玉風真人至
此峰頂有白雲繚繞因名建有真武並各神殿樓閣
石洞崢嶸重叠為一州名勝萬歷四十六年勅封白
雲勝境(州志)
昇羅嶺在州東北五十里通秦砦又嶺之北有官家
岔(州册)
鞦韆塢在州東北百里有大樹植兩山之巔其下為
大道行者望之若鞦韆架故名(雍勝略)
金佛崖在州東北百二十里(州册)在高家堡東四十里
(延綏志)
黃河在州東一里自神木界流入與山西興縣臨縣
分界又南入吳堡界(禹貢錐指)河水南逕圁陽縣東圁水
東注之又南端水入焉水西出虢山東流注於河河
水又南諸次之水入焉又南湯水注之山海經曰上
申之山湯水出焉東流注於河(水經注神圁陽縣今屬木)自神
木縣碾峪村西南流十里經葭州長夀村至吳堡縣
(元一統志)自州北神木界沙峁頭入州境經東城而南至
螅蜊峪入吳堡界沿歴二百里(州志考詳見圖)
彌勒河在州北七十里自神木界屈家南溝歷彌川
寨七十里至州北萬戶峪東入黃河(州志)在高家堡南
宋置彌勒砦(延綏志)
禿尾河在州東北五十里自邊外流入又東入河(州圖)
上郡白土縣圜水出縣西東入河(漢書地理志今圜音銀白土縣屬)
(邊外)圁水出上郡白土縣圁谷東逕其縣南東至長城
與神銜水合水出縣南銜山峽東出至長城入於圁
圁水又東逕鴻門縣又東梁水注之水出西北梁谷
東南流注圁水又東逕圁陰縣北又東桑谷水注之
水出西北桑溪東南流入圁水圁水又東逕圁陽縣
南東注於河(水經注在鴻門圁陰故城並州西北)開光縣有圁水(隋書)
(地理志即開光故城在州北漢圁陰地)自建安堡塞外擡瓮山分流一
為蘇麻河一為惡水河又東逕高家堡北柏林永利
水入焉又南蒺藜川入焉又南三十里至虎頭峁西
開光川入焉束以兩山約流二百餘里至州東北入
黃河(州志遂按唐志云銀州東北無定河即圁水而後人皆謂奢延水為圁水然考水經注圁水)
(在東北奢延水在西南各自入河源流迥别故有謂禿尾河即圁水者揆之漢魏地里郡邑方位皆相脗)
(合當非臆斷從之)
永利河在州北百七十里自神木縣界流逕高家堡
西北入禿尾河(州册銜一云即水經注之神水詳見神木縣)
蒺藜川在州北百三十里(州冊)源出建安堡大林原崖
寺子南流四十里至四字川入禿尾河(延綏志)
開光川(光一作荒)在州北百里以故縣得名俗訛為開荒川
(延安府志)發源州北百二十里黑龍潭流五十里至三角
城虎頭峁東入禿尾河即後魏開光郡也宋李繼隆
軍出開光谷西杏子坪即此(州志注一云此即水經之梁水)
寧河在州東北四十里發源州北八十里王元溝南
與寧河寨水合歴山谷中行四十里至州東北入黃
河(州志注按此疑即水經之端水)
葭蘆川(即諸次水一名沙河)在州西五里自榆林界流入又東南
入黃河(州圖)諸次水又東合首積水水西出首積溪東
注諸次水又東入河(水經注)真鄉縣有葭蘆水源出縣
西北(元和志州真鄉故城在西北)以岸多葭葦故名(明一統志)源自沙
漠来東南流入黃河(雍大記)自合真鄉川抵通秦寨流
石峽中下滙為廣澤名滴水坑又南合五女川至州
城西山下約一百八十里東入黃河其入河處古有
石額卧龍灣三字俗傳玉風真人運木於此今名為
木厰灣(州志林詳見榆縣)
關家川在州西北百三十里至投河合於沙河(州冊)
真鄉川(一名明堂川一作丁香川)在州西北百里即古真鄉郡也今
訛為丁香川(州志)一名明堂川源自沙漠流来下合葭
蘆川(州冊堂按榆林之西河亦名明川與此非一水也)
五女川在州西北十里以有五女墓名(延綏志)發源州
西百二十里姬家畔歴落珠崖清風祠南與金明寺
水合流一百里至州城西北東入葭蘆河(州志)
神泉水在州西十五里許清泉一綫自山後出越數
武清泉冽出者無數至州南十五里譚家坪東入黃
河(州志)
烏龍河在州南二十里發源州西六十里劉世材溝
歴烏龍鎮流山谷中七十里至州南峪口東入黃河
(州志)
黑水坑水在州南八十里發源州西南九十里米脂
縣桃花峁越數十里從懸崖落下為深澮其色如墨
至州南八十里荷葉坪東入黃河(州志)黑水發源米脂
縣馬跏子溝(州册黑按水經注之湯水當即烏龍水諸水然無明証存考)
背干川在州西南其水流逕米脂縣入無定河(州册)
黑龍溝在州西北三十里清泉出崖罅中旱禱有應
(州志)
鹽溝在州北八十里地出鹽泥東距黃河西抵沙漠
為州北要區(延安府志)
虎峪溝在州北百七十里高家堡西黃沙四圍突出
山石一片左右清泉數處環繞成溪花木紛披又相
近有金剛溝在高家堡北十里(州志)
月賓泉在州城北郭外迤西一里許有泉自半山石
罅出清冽而甘明弘治間河南道許復齋名曰官泉
又郭廷珪名曰月賓又有中井在月賓泉西又有官
井在中井西(延安府志)
苦泉在州西郭門外味苦天旱蛇浴其中牛飲之立
死(州志)
仙人井在州南五里白雲山西康熙癸丑有道士楊
姓者指云此下有泉鑿數尺泉果迸出至今呼為仙
人井(州志)
吳堡縣
塞西山在縣西一里宋置吳堡寨於此金為縣故名
(賈志)北達中原東障黃河層巒拱峙朝氣尤爽(縣志)
火燒山(一名桃花庄)在縣北十五里一名桃花庄赤砂紫石
嶙峋列峙可稱竒觀其相近有停仙坪在黃河中流
兩山夾列傾石若墜雪浪銀濤中有高坪世傳仙人
集此(縣志)
玅峰山(一名黑龍岑)在縣北七十里又名黑龍岑黃河曲流
如帶臨泉離石諸山如屏上有淨道院(縣志)
高原砦山在縣西北五十里巍然天際為衆山宗(縣志)
龍鳳山(虎名黑山)在縣南十里以山勢迴翔名(賈志)又名黑
虎山㟽嵷直似玉壁黃河繞流烟雲籠罩上有真武
行宫(縣志)
黃河在縣東一里自葭州流入與山西永寧州分界
又南入綏德州界(禹貢錐指)河水自合諸次水又南湯水
注之(水經注)自葭州長夀村又南逕吳堡縣東一里下
流至豐化村出境(元一統志)自縣北螅蜊峪入境東流經
川口至丁家畔二十里曲折南流經下沙灘横溝砦
李家溝七十里至城下復轉西流經宋家川楊家店
康家塔入綏德州界(縣志考詳見圖)
水灘溝水在縣北十里有王母行宫二泉交流頗為
勝槩(縣志)流十餘里至宋家灘入河(縣册)
相公泉水在縣西北五里崇崖夾岸石隙有泉南流
遶城西東入於河(縣志)
落楊溝水在縣南二十里(縣志)合馮家原溝水流四十
里至楊家店入河(縣册)
清河溝水在縣西二十里黃河水濁此水入河獨清
故名(延安府志)源出辛家溝流五十里至楊家店入河(縣册)
流觴池在城南二里石塔寺下澗水曲流清潭靜注
邑人載酒遊覽之所(縣志)
馬跑泉在縣西北二十五里相傳宋將楊滿堂經此
馬渴甚以蹄跑之泉出(縣志)
神木縣
龍眼山在縣東南百步上有二穴透穿如龍眼(賈志)㟏
岈突起𩔖龍頭角(縣志)
瞭高山(一名紗帽山)在縣東百步(延安府志)紗帽山在縣東一里
中峰高聳而圓左右兩山相聯狀如展翅故名(縣志)
香爐山(一名鳳頭山)在縣東北一里明武宗戊寅幸榆林駐
驆於此賜名鳳頭山(賈志)原名香爐山峰峭如削其頂
最圓而稍舒如喙朝霞掩映灼灼生輝(縣志)山有董家
洞又東一里為虎頭山(縣册)
錦屏山在縣東北虎頭山南山形峻峭布列如屏丹
翠四時不改泗滄之水遶其下(縣志)山有神仙洞(州志)
筆架山(一名駝兒山)在縣西三里大川經其下本名駝兒山
首尾皆峻中稍低凹儼若駝峰明武宗駐驆於此賜
名筆架山(縣志)山有張家洞(州志)
沈家寺山在縣西南三十里(縣册)山石有巨人跡長尺
五寸闊五寸車輞跡一道俗傳周世宗微時販&KR0987;憩
此又有石盤山亦在柏油堡東南(延綏志)
點軍崖在縣西南八十里(縣册)在柏林堡南三十里秦
王過此點軍今有馬蹄及人跪坐衣文在石(延綏志)
白龍寺山在縣東南十里四面壁立祇通一徑登者
拾級聚足以上土人多有結廬而居者又縣東十里
有鳳凰石相傳宋時鳳鳴於此(縣志)
高寒嶺在縣東北永興堡又響石崖亦在永興堡南
去縣四十里(縣册)
卧牛峰在縣東北永興堡東南十五里宋夏將訛龐
東侵宋將郭恩被執於此(縣册)
黃河在縣東百二十里自府谷界流入與山西興縣
分界又南入葭州界(縣册)河水又南過西河圁陽縣東
(水經注縣圁陽故城在東)麟州東至嵐州界黃河一百二十里
(元和志今麟州故城在縣北嵐州即岢嵐州在山西)縣東至保德州黃河界
一百里自府谷縣南流至神木縣碾谷村又西南流
十里入葭州界(元一統志)自府谷盤塘南六十里沿河府
神二境相雜至沙峁頭入本境屈野河入焉又南流
二十里至棗塔溝入葭州界(州志考詳見圖)
屈野河(一作曲源河)在縣城西百步東南流入黃河(縣圖)麟州
西城枕睥睨曰紅樓下瞰屈野河(宋史)宋司馬光有論
屈野河西修堡狀(温公文集)連谷銀城二縣皆有屈野川
(九域志城連谷故城在縣北邊外銀故城在縣西南)源出塞地五蘭峁兒遶
筆架山之陽至縣南一百二十里沙峁頭入黃河(縣志)
兔毛川在縣西北十里宋張亢與李元戰於此(縣志)新
秦縣有兔毛川(九域志縣新秦縣在北)源出塞外其水流入屈
野河(縣册)
老龍泉水在縣西北十五里樹林陰翳泉水清漪有
龍神祠旱禱輒應(縣志)其水入屈野河(縣圖)
芹河在縣西三里(縣册)源出塞外駝兒川逕筆架山之
陽與屈野河合(縣志)
泗滄河在縣南四里由縣東五十里鋪溝入境東西
環遶至城南入屈野河(縣志)在縣東永興堡西(延綏志)
柏油河在縣西三十里(縣册)柏油水有東西二源俱出
柏油堡境外南流入邊又南合柏林城東關王峁水
經解家鋪東折入屈野河(延綏志)水磨川在縣南二十
里(縣志)
柏林河在縣西南五十里柏林堡西其水入屈野河
(縣册)
長澗川在縣東六十里(縣志)縣東七十里有燕子峪川
源出沙溝其水入屈野河(縣册)
石盤頭川在縣南六十里(縣志)自清水河来其水入屈
野河(縣册)
蒼兒塔川在縣東南六十里其水逕劉家峁入於屈
野河(縣册)
永利河在縣西十里又流入葭州界(縣圖)在柏林堡有
二源一出柏林堡境外野麻灣一出水洞岔俱西南
流至高家堡青陽岔合柏林堡南水掌兒水逕高家
堡城北注秃尾河(延綏志)
柴溝在縣西明天順二年孛来入寇神木總兵張斂
敗之於柴溝即此(縣志)
府谷縣
五虎山(一名五龍山)在縣東一里五峰雄峙其形如虎又桃
花洞在城南東崖中有硃砂洞艷如桃花(雍勝略)五虎
山一名五龍山下有香爐山曾有仙人煉丹於此(賈志)
桃花洞南崖畔有千佛洞(延安府志)懸空洞在縣東門外
高踞城巔俯瞰洪流又洪濟洞在縣小南門外(州志)
水寨山在縣北十五里兩川夾流山峙川中又縣北
二十里有陶家山
大苗山在縣西北五十里(州志)
鐭子山在縣西六十五里又縣西七十里有半坡山
(縣志)
小木山在縣西百里其相近有班家嶺(縣志)
天臺山在縣西南二百三十里(縣志)山接神木界(縣册)
方臺山在縣東二里有東嶽行宫又黑山在縣東十
里(縣志)
塔兒山在縣東七十里黃甫營西南(縣志)
龍峰山在縣東北三十里山形盤曲紆迴上有高峰
特立樹木陰翳旱禱輒應建有龍王廟(州志)
梁家山在縣東北五十里清水堡東又石山梁在縣
東北六十里清水堡北(縣册)
三山在縣東北七十五里又古城山在縣東北七十
九里俱在清水堡南又瓦窰山在縣東北七十里清
水堡西(縣册)
青石崖在縣東北九十里黃甫營北又相近有竺琭
臺(縣册)竺琭臺在黃甫川北巨石巑岏又名蓮花纏(延綏)
(志)
紫城砦在縣東北百里直接大漠(縣册)
(附考)府州有花山乃地之最高者(元一綂志花按府州即縣治而山不知)
(所在存考)
黃河在縣東三十步東南正南至河皆一百步自塞
外流入又南入神木界(縣圖)河水自君子濟又南右得
湳水口又南至圁陽(水經注在圁陽今屬神木縣湳水縣東北邊外)府谷
縣有黃河(九域志)自西置州馮家會村入境流一百五
十里入神木縣界(元一綂志)有娘娘灘在縣東北黃甫川
東北四十里灘後數里有太子灘(延綏志)由蓮花纏入
縣東北境過太子灘君子濟折而西南蜿蜒縣境三
百一十里(縣志)自蓮花纏入境為唐家滙渡流六十里
至楊家川口黃甫川水入焉又十里至沙窰子清水
川入焉又南二十里為天橋又三十里逕縣城東南
孤山川入焉又百五十里至盤塘渡(州册考詳見圖)
黃甫川在縣東北六十里自塞外牛武城南逕黃甫
營邊墻入口南流至縣東楊家川口入河(縣志)
清水川在縣東北五十里自西北沙漠界流入逕清
水堡過歡喜梁折而東流又東南注於河邊方士騎
賴以汲飲(州志)自塞外野麻灣逕清水營邊墻入口南
流五十里至縣東五十里沙窰子入黃河(縣志)石山子
溝在清水堡東自塞外来流入清水河(縣冊)
九股水(一名孤山水)在縣西南源出草地九源並導合為一
流東南流入邊墻逕鎮羌堡東孤山堡西又東南流
三十里入黃河又桑家溝一名長沙溝源出塞外南
流逕鎮羌堡西折而東南入九股水又木瓜口河亦
自塞外流入逕木瓜園西南流入九股水(縣册)
石馬川在縣西六十里相傳有石馬至其處今馬跡
猶存(縣志)源出鎮羌堡萬家墩西南流至大堡村入黃
河(縣冊)
桃花澗在縣西半里(雍勝略)
甘露溝在縣北一里其水甘冽(雍勝略)
暖泉溝在縣東十五里其泉冬温又大泉溝在縣東
七十里(縣志)
官井在縣西二里泉出山源上有海潮庵(縣志)
邊外
駱駝山在定邊縣北套内在夘孩水東南(馬志外按邊)
(山水叙次皆由西而東由套内而套外仍以郡邑約略分屬之焉)
錯子山在定邊縣北套外唐會昌元年回紇為黠
憂斯所破其牙部奉烏介特勒為可汗南保錯子山
(唐書回紇傳)山在西受降城北五百里(榆林衞舊志)
木賴山在靖邊縣北套内(榆林府册)魏廢帝元年突厥科
羅破鄧叔子於沃野北木賴山(北周書突厥傳)
高闕山在靖邊縣北套外漢元朔四年遣衞青將
六將軍十餘萬人出朔方高闕(漢書匈奴傳)趙武靈王既
襲胡服自代並陰山下至高闕為塞山下有長城連
山刺天其山中斷兩岸雙闕雲舉即狀表目故有高
闕之名自闕北出荒中(水經注)
契吳山在懷遠縣北套内赫連勃勃北遊契吳歎
曰美哉臨廣澤而帶清流吾行地多矣自馬嶺以北
大河以南未之有也(十六國春秋)山在朔方縣北七十里
(元和志合按元和志則山當在套内而水經注又云河水左契吳山水在定襄桐過之下則山當屬山)
(西境抑或别有一山姑存俟考)
木瓜嶺在懷遠縣北套内朔方縣有木瓜嶺(唐書地理)
(志)
陽山在懷遠縣北套外河水東逕陽山南漢書注
曰陽山在河北指此山也又東逕石跡阜西是阜破
石之文悉有鹿馬之跡自高闕以東夾山帶河陽山
以西皆北假也(水經注)按陽山即陰山也山在中國極
北故名陰山水北曰陽山在河水之北故亦謂之陽
山漢書侯應曰北邊塞至遼東外有陰山東西千餘
里計陰山綿亘直抵遼東非河南所能容益信徐廣
之謬(禹貢錐指)陽山在中受降城東北(榆林衞舊志)
木根山在榆林府北套内苻堅建元元年遣鄧羌
討劉衞辰擒之於木根山(晉書載記)後魏登國六年討劉
衞辰將軍伊謂追至木根山擒其子直力鞮(魏書劉衞辰傳)
七年幸木根山遂次黑鹽池(魏書道武帝紀)
馬良山在榆林府北套内明嘉靖二十五年套寇
犯保安慶陽諸處總督曾銑遣將李珍搗其巢於馬
良山後即此(延綏志)
陰山在榆林府北套外五原西安陽縣北有陰山
(漢書郡國志)陰山在河南陽山在河北(徐廣注)漢得陰山匈
奴長老過之未嘗不哭(漢名臣奏)河水又南逕馬陰山西
漢書音義曰陰山在河南謂是山也而實不在河南
(水經注)安北府北至陰山七十里(唐書地理志至唐安北都護府東榆林)
(二百五十里)陰山在中受降城東北自陰山而北皆大磧
磧東西數千里南北亦千里無水草不可駐牧中國
得陰山乘高而望寇所出沒蹤跡皆見為禦邊要地
(九邊考)
涿邪山在榆林府北套外漢天漢二年因杆將軍
公孫敖出西河與強弩都尉路博德會涿邪山(漢書匈奴)
(傳)後漢永平十六年遣度遼將軍吳棠出朔方高闕
攻臯林温禺犢王于涿邪山(南匈奴傳)永元元年車騎將
軍竇憲出朔方鷄鹿塞南單于出滿夷谷度遼將軍
鄧鴻出稒陽塞皆會涿邪山與北單于戰於稽落山
大破之(竇憲傳)後魏登國六年討蠕蠕破之於大磧南
牀山長孫嵩及長孫肥追之度磧嵩至平望川斬其
帥屋擊肥至涿邪山匹侯跋舉部降(魏書蠕蠕傳)
寘顔山在榆林府北套外漢元狩四年衞青出定
襄塞千餘里破單于兵北至寘顔山趙信城而還(漢書)
(匈奴傳)
大斤山在榆林府北套外隋開皇末遣太平公史
萬歲出朔州擊突厥逹頭於大斤山(隋書突厥傳)
燕然山在榆林府北套外漢征和三年李廣利出
五原匈奴要擊漢軍于夫羊句山狹(服虔曰夫羊地名師古曰句山)
(西山也句音鈎)北兵壊散漢軍乘勝追北至范夫人城又北
至郅居水上引還至速邪烏燕然山(師古曰速邪烏地名山在其中)
單于遮擊貳師敗降(漢書匈奴傳)後漢永元元年竇憲破
北單于於稽落山追至私渠北鞮海遂登燕然山去
塞三千餘里刻石勒功而還(竇憲傳)後魏神䴥二年帝
討蠕蠕次於兔園水分軍搜討東至瀚海西接張掖
水北度燕然山東西五千餘里南北三千里(魏書蠕蠕傳)
黑山在榆林府北套外後魏神䴥二年討蠕蠕帝
出東道向黑山長孫翰從西道向大峨山同會賊庭
襲之至栗水大檀衆西奔(魏書蠕蠕傳)唐調露元年裴行
儉討突厥軍至單于之北賊衆於黑山拒戰行儉頻
戰破之餘黨走依狼山(唐書裴行儉傳)開元四年突厥降戶
叛郭知運領朔方兵邀擊於黑山呼延谷大破之(唐書)
(郭知運傳)元和初回鶻以三千騎至鸊鵜泉振武以兵屯
黑山備之(唐書回紇傳)中受降城正北如東八十里有呼
延谷(唐書地理志)黑山在振武北塞外(胡氏鑑注)
鐵山在榆林府北套外唐貞觀四年李靖出定襄
進屯惡陽嶺夜襲頡利頡利驚退牙磧口走保鐵山
靖復襲擊大破之(唐書突厥傳)
跋那山在神木縣北套内後魏登國六年討蠕蠕
緼紇提西遁魏主追至跋那山緼紇提降九年緼紇
提之子曷多汗棄父西走長孫肥輕騎追至跋那山
斬之(魏書蠕蠕傳)紇那山在勝州西北百二十里(通典此或曰)
(即跋那山誤)
骨羅山在神木縣北套内後魏永興五年帝西幸
五原校獵於骨羅山(魏書明帝本紀)
鷄秩山在神木縣北套外漢本始二年祁連將軍
田廣明出西河塞千六百里至鷄秩山(漢書匈奴傳)
暖泉峰在府谷縣北套内在豐州西北三十七里
(九域志北豐州故城在府谷百十五里)
沙角山在府谷縣北套内河西有沙角山峰崿危
峻逾於石山其沙粒麄色黃如乾糒又山之陽有泉
名沙井綿歴今古沙不填之人欲入穴即有鼓角之
聲震動人足(三秦記)豐州西五十里至沙井嶺(九域志)
薛林山在府谷縣北套内後魏泰常四年帝從君
子津西渡大狩於薛林山(魏書明帝本紀)
拔鄰山在府谷縣北套内後魏始光四年西討赫
連昌濟君子津次拔鄰山(魏書太武帝紀)山去君子津二百
餘里(榆林衞志)
超沒堆在府谷縣北套内在豐州東北九十里(九域)
(志)
犁元山在府谷縣北套内在東古城南(馬志)
石門山(即盧朐山一名石門障)在府谷縣北套外太初三年光
禄徐自為出五原塞數百里遠者千里築城障列亭
至廬朐(師古曰廬朐山名也朐音劬漢書匈奴傳)稒陽縣北出石門障
得光禄城(漢書地理志)石門水出石門山(水經注臨石門山在舊沃縣)
(境)盧朐山謂之光禄塞按元和志石門障即光禄城
古入匈奴大路(禹貢錐指)
黃河在榆林府葭州二屬北塞外自寧夏府界流入
又東南入府谷界河水自歴石崖山東北經三封
縣故城東(石崖山在今寧夏府平羅縣東三封縣屬朔方郡在故長澤縣北二十里今定邊縣)
(北)又北逕臨戎縣故城西(臨戎故城即舊朔方郡在今定邊縣北)又北
有枝渠東出謂之銅口東逕沃野縣故城南(沃野故城在天)
(德軍北六十里今靖邊縣北)又北屈而南河出焉(馬志云河自靈州北行至此始)
(折而東流)河水又北迤西溢於窳渾縣故城東(窳渾故城在廢夏州)
(西北今靖邊縣北)河水又屈而東流為北河(馬志云河分流析支城在此按)
(漢衞青絶梓嶺梁北河即此也杜佑曰河經靈武郡西南便北流千餘里過九原郡乃東流漢人謂之西)
(河自九原以東漢人謂之北河)河水又東逕高闕南又東逕臨河縣
故城北(臨河縣在今靖邊縣北)又東逕陽山南又東流逕石跡
阜西又南屈逕河目縣左(河目故城在北假中屬勝州銀城縣在今懷遠縣西)
(北)又南合南河上承西河東逕臨戎縣故城北又東
逕臨河縣南又東逕廣牧縣故城北經流二百里許
東會於河(廣牧屬朔方郡即豐州也在今懷遠縣北)河水又南逕馬陰山
西又東南逕朔方縣故城東北(什賁故城即漢朔方縣在今懷遠縣北)
又東轉逕渠搜縣故城北(渠搜縣在廢夏州北今榆林府西北)又東逕
西安陽故城(安陽縣屬五原郡在廢豐州東北今榆林府西北)又東逕田辟
城南(田辟地名屬五原郡)又東逕成宜縣故城南(成宜縣在廢豐州界今榆)
(林府北)又東逕原亭城南(原亭亦地名屬五原郡)又東逕宜梁縣
故城南(宜梁縣在五原西南六十里廢豐州東今榆林府北)又東逕副陽城南
河陰縣故城北(副陽屬東部都尉治河陰縣屬五原郡俱在今神木縣北)又東逕
九原縣故城南(秦置九原郡治漢更名五原在今神木縣北)又東過臨沃
縣南(臨沃縣屬五原郡在今府谷縣北)又東枝津出焉又東流石門
水南注之水出石門山東南流逕臨沃城東東南注
於河河水又東逕稒陽故城南(稒陽縣在廢勝州西南今府谷縣東北)
又東南枝津注焉水上承大河於臨沃縣東流七十
里注於河河水又東逕塞泉城南而東注又東逕雲
中楨陵縣南又東逕沙南縣北從縣東屈南逕沙陵
縣西(楨陵縣即廢東勝州沙陵漢屬雲中郡並在河東岸今屬山西沙南縣在河西今府谷縣東北)
河水屈而流白渠水注之又南逕赤城東又南逕定
襄桐過縣西河水於二縣之間濟有君子之名(定襄桐過)
(並在河東岸屬山西)河水又東南左合契吳山水樹頹水大羅
水(諸水俱在山西)又右得湳水口又南逕西河圁陽縣(水經注)
(圁陽故城在神木縣)勝州榆林縣榆林關在縣東三十里東北
臨河自夏州朔方縣流入又經河濱縣十五步闊一
里不通舟楫渡處名君子津(元和志漢榆林河濱二縣即沙南縣地)夏
州北至黃河八百里勝州西北至河二十里北至河
五里東北至河十里正東至河四十里(寰宇記)黃河在
衞北千里自寧夏衞横城堡西折而北過平虜城東
百餘里又東北流過古豐州西北折而東經三受降
城南至廢東勝州西折而南入府谷縣黃甫川東九
里其中謂之河套周圍數千里(榆林衞舊志)河套之地南
抵邊墻北濱黃河遠者八九百里六七百里近者亦
一二百里惟黃甫川之南焦家坪及娘娘灘羊圈渡
口為最近云(延綏志)
咂把湖在定邊縣北套内在舊臨戎縣南(延綏志)在
駱駝山東(馬志)
屠申澤(一名渾澤)在靖邊縣北套内窳渾縣有道西北出
鷄鹿塞屠申澤在縣東(漢書地理志)河水溢於窳渾縣故
城東其水積而為屠申澤澤東西一百二十里闞駰
謂之渾澤(水經注)
彬草湖在靖邊縣寧塞堡西北套内又青山湖在
寧塞堡塞外荍麥湖在定邊縣甎井堡塞外牛毛湖
在定邊堡北塞外其西南有大海子腦又明沙湖在
鹽場堡北塞外赤木墩西(榆林府册)河套中諸小水如黃
羊城東之牛心山山東北有月兒海子水石&KR1592;山城
東海子山有水出其下白城子紅城子交城子之東
有北海子水佛堂寺溝水鴛鴦湖水夘孩水紫河水
皆混濤歴峽東注於河(延綏志)佛堂寺溝在鴛鴦湖東
(馬志)
神水灘在靖邊縣東北套内有水一泓周百餘步
平地突出數丈迸珠濺玉旱潦並無增減(榆林府册)在鎮
靖堡北水如趵突冬夏淵渟(延綏志)
横水在懷遠縣北套内古朔方縣南會昌二年回
鶻烏介可汗入雲朔剽横水殺掠甚衆(唐書回紇傳)横水
五十九里至什賁故城(唐書地理志)
鹽澤在懷遠縣北套内金連鹽澤青鹽澤皆在朔
方縣南(唐書地理志)朔方縣有二鹽池其鹽大而青白青
者名曰青鹽一名戎鹽入藥分(水經注)鹽澤在什賁城
西南又長澤縣有胡洛鹽池在縣北五百里周回三
十里亦謂之獨樂池漢有鹽官(元和志)朔方縣南有蓮
花城紅鹽池在其東長鹽池在其西(延綏志)
地斤澤安慶澤在懷遠縣北套内太平興國七
年李繼捧入朝其族弟繼遷自銀州奔入地斤澤澤
距夏州東北三百里又淳化初繼遷與繼捧戰於安
慶澤(宋史夏國傳林按安慶澤當亦在榆府北界)
余吾水在懷遠縣北套外北鮮之山鮮水出焉北
流注余吾水(山海經)漢天漢四年貳師將軍李廣利出
朔方匈奴聞之悉遠其累重於余吾水北單于自率
衆待水南接戰連日引還征和三年廣利復出五原
單于悉遣其輜重徙趙信城北邸郅居水左賢王驅
其民度余吾水六七百里居兜銜山單于自將精兵
度姑且水追漢軍至浚稽山轉戰九日漢兵却敵殺
傷甚衆至蒲奴水匈奴不利還去(漢書匈奴傳)余吾水名
在朔方北(顔師古注)
諾水(一名諾真水)在榆林府北套外漢元帝初元初都尉
韓昌光禄大夫張猛使匈奴與單于登諾水東山刑
白馬為盟(漢書匈奴傳)諾水即今突厥地諾真水(顔師古注)夏
州北渡烏水經賀麟澤拔利干澤過沙坎内横剗沃
野泊長澤白城百二十里至可朱渾水源又經故陽
城澤横剗北門突紇利泊石子嶺百餘里至阿頹泉
又經大非苦鹽池六十六里至賀蘭驛又經庫也干
泊彌鵝泊榆禄渾泊百餘里至地頹澤又經步拙泉
故城八十八里渡烏那水經胡洛鹽池紇伏干泉四
十八里度庫結沙一曰普納沙二十八里過横水五
十九里至什賁故城又十里至寧遠鎮又涉屯根水
五十里至安樂戍在河西壖其東壖有古大同城今
大同城故永濟栅也北經大泊十七里至金河又經
故後魏沃野鎮城傍金河過古長城九十二里至吐
俱麟川傍水行經破落汗山賀悦泉百三十一里至
步越多山又東北二十里至纈特泉又東六十里至
賀人山山西磧口有詰特犍泊吐俱麟川水西有城
城東南經拔厥那山二百三十里至帝割達城又東
北至諾真水汊又東南百八十七里經古可汗城至
鹹澤又東南經烏咄谷二百七里至古雲中城又西
五十五里有綏遠城皆靈夏以北蕃落所居(唐書地理志)
鹿渾海在榆林府北套外後魏登國五年西征次
鹿渾海襲高車袁紇部八年西征侯吕隣部至苦水
皆大破之(魏書道武帝紀)
鸊鵜泉在榆林府北套外唐中受降城北唐貞觀
中以回紇歸附詔於磧南鸊鵜泉之陽置郵(唐書回紇傳)
中受降城正北如東八十里有呼延谷谷南口有呼
延栅北口有歸唐栅車道也入回鶻使所經又五百
里至鸊鵜泉又十里入磧經麚鹿山鹿耳山錯甲山
計千五百里至回鶻衙帳又别道自鸊鵜泉北經怛
羅思山赤崖鹽泊渾義河爐門山木燭嶺千五百里
亦至回鶻衙帳(唐書地理志)
額根河在榆林府北套外後魏太平真君四年討
蠕蠕帝出中道至鹿渾谷與賊相遇吳提遁走追至
額根河破之車駕至石水而還(魏書蠕蠕傳)
栗水在榆林府北套外後魏神䴥二年討蠕蠕出
黑山次於沙漠南輕騎至栗水大檀西奔帝緣栗水
西行過竇憲故壘次於兔園水去平城三千七百里
(魏書蠕蠕傳)
大葭蘆水小葭蘆水在神木縣北套内大葭蘆
水在榆林縣西二百二十里小葭蘆水在縣西二百
四十里地甚良沃(元和志在唐榆林即勝州治府谷縣北)
湳水(一名湍波水)在神木縣北套内湳水出美稷縣東南
南流俗亦謂之湍波水東南流入長城東鹹水出長
城西鹹谷東入湳水湳水又東南渾波水出西北窮
谷東南流注湳水湳水又東經西河富昌縣故城南
又東流入河(水經注勝富昌故城在州南)
虎澤(即武澤一名紫澤)在府谷縣北套内西河郡榖羅縣有
武澤在西北(漢書地理志澤按此疑即虎)後漢永初三年南單于
圍中郎將耿种於美稷明年度遼將軍梁慬赴救至
屬國故城與戰破之單于引還虎澤慬又與种進攻
虎澤單于乞降(漢書梁慬傳經美稷屬西河郡又按上林賦紫淵其北文潁曰榖羅縣)
(西北有紫澤則虎澤又即紫澤也)
陜西通志卷十三
