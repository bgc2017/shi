陜西通志卷七十七
紀事第二(後漢)(蜀漢)(魏)
後漢
光武帝建武元年夏六月長安亂更始奔新豐
張邛守河東為鄧禹所破還奔長安與諸將議曰赤
眉近在華隂旦暮且至長安見滅不久不如掠城中
以自富轉攻所在東歸南陽入說更始更始怒使王
匡陳牧成丹趙萌屯新豐李松軍掫以拒之(續漢志曰新豐)
(有鴻門亭掫城即此)張邛廖湛胡殷申屠建等與隗囂謀劫更
始侍中劉能卿知其謀以告更始召邛等入將悉誅
之隗囂不至更始使邛等待於外廬邛與湛殷疑有
變遂突出獨申屠建在斬之邛與湛殷勒兵掠東西
市燒門入戰更始大敗奔新豐復疑王匡陳牧成丹
與邛等同謀乃並召入牧丹先至即斬之匡懼將兵
入長安與邛等合(後漢書劉玄傳)
赤眉以劉盆子稱帝於華隂
赤眉進至華隂軍中有齊巫鼓舞祠城陽景王巫狂
言景王大怒曰當為縣官何故為賊軍中警動方望
弟陽說崇等立宗室扶義誅伐乃相議求劉氏共尊
立之遂立盆子為帝初赤眉過式掠盆子及二兄恭
茂皆在軍中恭隨崇等降更始即封式侯在長安盆
子與茂留軍中及崇等欲立帝求軍中景王後惟盆
子與茂及前西安侯孝最為近屬乃書札為符又以
兩空札置笥中盆子等三人以年次探札盆子最幼
後探得符諸將皆稱臣拜盆子時年十五被髮徙跣
敝衣赭汗見衆拜恐畏欲啼茂謂曰善藏符盆子即
齧折棄之(後漢書劉盆子傳)
秋七月大司徒鄧禹渡河破左輔兵於衙
禹自汾隂渡河入夏陽更始左輔都尉公乘歙引衆
十萬與左馮翊兵共拒禹於衙禹破走之(通鑑志按地理衙)
(故城在今白水縣東北)
八月更始復入長安
李松還從更始與趙萌共攻匡邛於城内連戰月餘
匡等敗走更始徙居長信宫(後漢書劉玄傳)
九月赤眉入長安更始奔高陵詔封更始為淮陽王
赤眉至高陵匡等迎降之遂共連兵而進更始城守
使李松出戰赤眉生得松松弟汎為城門校尉赤眉
使使謂之曰開門活汝兄汎即開門九月赤眉入城
更始單騎走侍中劉恭以赤眉立其弟盆子自繫詔
獄聞敗乃出步從至高陵右輔都尉嚴本恐失更始
為赤眉所誅將兵在外號為屯衛而實囚之(後漢書劉玄傳)
上聞更始失城守未知所在詔封更始為淮陽王敢
有害及妻子者罪大逆其送詣吏者封列侯(袁宏後漢紀)
冬十月淮陽王降赤眉
赤眉下書曰聖公降者封長沙王過二十日勿受更
始遣劉恭請降赤眉使其將謝祿往受之十月更始
詣長樂宫上璽綬於盆子赤眉坐更始置庭中將殺
之劉恭謝祿為請不能得遂引更始出劉恭追呼曰
臣誠力極請得先死拔劍欲自刎赤眉率樊崇等共
救止之乃赦更始封為長沙王更始常依謝祿居劉
恭亦擁護之(後漢書劉玄傳)
鄧禹引軍屯栒邑
劉盆子居長樂宫三輔郡縣遣使貢獻兵士輒剽奪
之又數暴掠吏民百姓不知所歸聞鄧禹乘勝獨克
而師行有紀皆望風相攜負以迎軍禹所止輒停車
拄節以勞來之父老童穉滿其車下莫不感悦諸將
豪傑皆勸禹徑攻長安禹曰不然今吾衆雖多能戰
者少赤眉新拔長安財穀充實鋒銳未可當也吾且
休兵北道就糧養士以觀其敝乃可圖也於是引軍
北至栒邑所到諸營保郡邑皆開門歸附(通鑑志按地理栒)
(邑屬右扶風)張宗為偏將軍從鄧禹軍到栒邑赤眉大衆
且至禹以栒邑不足守欲引師進就堅城而衆人多
畏賊追憚為後拒禹乃書諸將名於竹簡署其前後
亂着笥中令各探之宗獨不肯探云死生有命張宗
豈辭難就逸乎禹歎息謂曰將軍有親弱在營奈何
不顧宗曰愚聞一卒畢力百人不當萬夫致死可以
橫行宗今擁兵數千以承天威何遽知其必敗乎遂
留為後拒諸營既引兵宗方勒厲軍士堅壘以死當
之禹到前縣議曰以張將軍之衆當百萬之師猶以
小雪投沸湯雖欲戮力其勢不全也乃遣步騎二千
人反還迎宗宗引兵始發而赤眉卒至宗與戰卻之
乃得還營於是諸將服其勇還到長安夜將銳士入
城襲赤眉中矛貫髀又轉攻諸營堡為流矢所激皆
幾至於死(後漢書張宗傳)
十二月赤眉殺淮陽王
三輔苦赤眉暴虐皆憐更始而張邛等以為慮謂謝
禄曰今諸營長多欲簒聖公者一旦失之合兵攻公
自滅之道也於是祿使從兵與更始共牧馬於郊下
因令縊殺之劉恭夜往收藏其屍光武聞而傷焉詔
大司徒鄧禹葬之於霸陵(後漢書劉玄傳)
將軍馮愔反於栒邑
帝以關中未定而禹久不進兵勅曰司徒堯也亡賊
桀也長安吏人遑遑無所依歸宜以時進討鎮慰西
京繫百姓之心禹猶執前意别攻上郡諸縣更徵兵
引穀歸至大要遣馮愔宗歆守栒邑二人爭權相攻
愔遂殺歆因反擊禹禹遣使以聞帝問使人愔所親
愛為誰對曰護軍黃防帝度愔防不能久和因報禹
曰縛馮愔者必黃防也乃遣尚書宗廣持節往降之
防果縛愔歸罪(後漢書鄧禹傳)
二年春正月赤眉大掠長安而西鄧禹入長安
劉恭見赤眉衆亂知其必敗自恐兄弟俱禍密教盆
子歸璽綬習為辭讓之言正月朔崇等大會恭先曰
諸君立恭弟為帝且一年肴亂日甚誠不足以相成
願得退為庶人更求賢知盆子乃下牀解璽綬叩頭
曰今設置縣官而為賊如故吏人貢獻輒見剽劫流
聞四方莫不怨恨此皆立非其人所致願乞骸骨避
賢聖必欲殺盆子以塞責者無所離死因涕泣嘘唏
崇等及會者數百人莫不哀憐之乃皆避席頓首曰
臣無狀負陛下請自今以後不敢更放縱因共抱持
盆子帶以璽綬既罷出各閉營自守三輔翕然百姓
爭還長安市里且滿二十餘日赤眉貪財物復出大
掠城中糧食盡遂收載珍寳縱火焚宫室引兵而西
過祠南郊車甲兵馬最為猛盛衆號百萬乃自南山
轉掠城邑與更始將軍嚴春戰於郿破春殺之遂入
安定北地(後漢書劉盆子傳)時赤眉西走扶風禹乃南至長
安軍昆明池大饗士卒率諸將齋戒擇吉日修禮謁
祠高廟收十一帝神主遣使奉詣洛陽因循行園陵
為置吏奉守焉(鄧禹傳)
二月延岑自稱武安王於漢中
建武二年延岑復反攻漢中圍南鄭漢中王嘉兵敗
走岑遂據漢中進兵武都為更始柱功侯李寳所破
走天水公孫述遣將侯丹取南鄭嘉收散卒得數萬
人以寳為相從武都南擊侯丹不利還軍河池下辨
復與延岑連戰岑引北入散關(散關故城在今陳倉縣南十里)至陳
倉嘉追擊破之(通鑑)
秋九月赤眉發諸陵復入長安鄧禹戰不利走雲陽
赤眉入北地至陽城番須中逢大雪坑谷皆滿士多
凍死乃復還發掘諸陵大司徒鄧禹時在長安遣兵
擊之於郁夷(郁夷縣名屬右扶風)反為所敗禹乃出之雲陽九
月赤眉復入長安止桂宫(長安記曰桂宫在未央宫北)時漢中賊
延岑出散關屯杜陵逢安將十餘萬人擊之鄧禹以
逢安精兵在外唯盆子與羸弱居城中乃自往攻之
會謝祿救之夜戰槀街中禹兵敗走(後漢書劉盆子傳按本紀赤)
(眉發掘園陵在二年正月盆子傳謂安定既還乃發諸陵鄧禹遣擊不克走雲陽赤眉復入長安事在九)
(月與本紀互異而司馬通鑑因焉今從之)
延岑大破赤眉於杜陵
延岑及更始將軍李寳合兵數萬與逢安戰於杜陵
岑等大敗寳遂降安而岑收散卒走寳乃密使人謂
岑曰子努力還戰吾當於内反之岑即還挑戰安等
空營擊之寳從後悉拔赤眉旗幟更立已幡旗安等
戰疲還營見旗幟皆白大驚亂走自投川谷死者十
餘萬人逢安與數千人脱歸長安(後漢書劉盆子傳)
漢中王嘉大破赤眉於谷口帝令鄧禹招降之
廖湛將赤眉十八萬攻漢中王嘉嘉與戰於谷口大
破之嘉手殺湛遂到雲陽就穀嘉妻兄新野來歙帝
之姑子也帝令鄧禹招嘉嘉因歙詣禹降(通鑑故按谷口城)
(在今醴泉縣東北四十里)
冬十一月孫登僭號於上郡
銅馬青犢尤來餘賊共立孫登為天子於上郡登將
樂元殺登以其衆五萬餘人降(後漢書光武帝紀按上郡今綏德州)
遣偏將軍馮異入關代鄧禹伐赤眉十二月馮異破赤
眉於華隂
時赤眉延岑暴亂三輔郡縣大姓各擁兵衆大司徒
鄧禹不能定乃遣馮異代禹討之帝送至河南賜以
乘輿七尺貝劒勅異曰三輔遭王莽更始之亂重以
赤眉延岑之酷今之征伐非必略地屠城要在平定
安集之耳卿本能御吏士念自修勅無為郡縣所苦
異頓首受命引而西所至皆布威信弘農羣盜稱將
軍者十餘輩皆率衆降異異與赤眉遇於華隂相拒
六十餘日戰數十合降其將劉始王宣等五千餘人
(後漢書馮異傳)
三年春正月以馮異為征西大將軍夏四月馮異擊敗
延岑於上林關中平
時赤眉雖降衆寇猶盛延岑據藍田王歆據下邽芳
丹據新豐蔣震據霸陵張邯據長安公孫守據長陵
陽周據谷口吕鮪據陳倉角閎據汧駱蓋延據盩厔
任良據鄠汝章據槐里各稱將軍擁兵多者萬餘人
少者數千人轉相攻擊異且戰且行屯軍上林苑中
延岑既破赤眉拜置牧守欲據關中引張邯任良共
攻異異擊破之諸營保附岑者皆來降岑遂自武關
走南陽時百姓饑餓委輸不至軍士悉以果實為糧
詔拜趙匡為右扶風將兵助異并送縑穀異兵食漸
盛乃稍誅擊豪傑不從令者褒賞降附有功勞者悉
遣其渠帥詣京師散其衆歸本業關中悉平(後漢書馮異傳)
四年冬十二月公孫述遣兵屯陳倉隗囂遣兵助馮異
擊破之
公孫述積糧漢中築宫南鄭又造十層赤樓帛蘭船
多刻天下牧守印章使將軍李育程烏將數萬衆出
陳倉與吕鮪徇三輔征西將軍馮異擊鮪育於陳倉
大敗之鮪育奔漢中(後漢書公孫述傳)囂既有功於漢又受
鄧禹爵署其腹心議者多勸通使京師囂乃上書詣
闕光武素聞其風聲報以殊禮言稱字用敵國之儀
所以慰籍之良厚時陳倉人吕鮪擁衆數萬與公孫
述通寇三輔囂復遣兵佐征西大將軍馮異擊之走
鮪遣使上狀帝報以手書恩禮愈篤其後公孫述數
出兵漢中遣使以大司空扶安王印綬受囂囂自以
與述敵國恥為所臣乃斬其使出兵擊之連破述軍
以故蜀兵不復北出(隗囂傳傳按述將程烏馮異作程焉)
五年冬十二月盧芳僭號於九原
王莽時天下咸思漢德芳詐稱武帝曾孫劉文伯乃
與三水屬國羌胡起兵更始至長安徵芳為騎都尉
更始敗三水豪傑共計議立芳為上將軍西平王使
使與西羌單于結和親單于乃使句林王將數十騎
迎芳遂立芳為漢帝初五原人李興隨昱朔方人田
颯代郡人石鮪閔湛各起兵自稱將軍建武四年單
于遣無樓且渠王入五原塞與李興等和親告興欲
令芳還漢地為帝五年李興引兵至單于庭迎芳與
俱入塞都九原縣掠有五原朔方雲中定襄雁門五
郡並置守令侵苦北邊(後漢書盧芳傳)
六年夏四月帝如長安謁園陵遣兵擊漢中
夏四月丙子幸長安始謁高廟遂有事十一陵遣蓋
延等七將軍從隴道伐公孫述五月己未至自長安
(後漢書光武帝紀)李通為前將軍六年夏領破姦將軍侯進
捕虜將軍王霸等擊漢中賊(謂延岑也)公孫述遣兵赴救
通等與戰於西城破之(李通傳漢按注西城縣屬中郡)
五月隗囂反使其將王元據隴坁諸將戰不利引還
諸將從隴道擊蜀隗囂使王元據隴坁伐木塞道諸
將戰不利還屯三輔(袁宏後漢紀)時漢軍不利引下隴囂
兵追急武選精騎還為後拒身被甲持戟奔擊殺數
千人囂兵乃退諸將得還長安(後漢書馬武傳在按明一統志隴坻鳳)
(翔府西北四十里即隴山也)
冬十二月隗囂遣兵下隴馮異祭遵共擊破之
諸將之下隴也帝詔耿弇軍漆(一統志云漆縣名後周改永壽縣)馮
異軍栒邑祭遵軍汧吳漢等還屯長安馮異引軍未
至栒邑隗囂乘勝使王元行巡將二萬餘人下隴分
遣巡取栒邑異即馳兵潛往閉城偃旗鼔行巡不知
馳赴之異卒擊鼔建旗而出巡軍驚亂奔走追擊大
破之祭遵亦破王元於汧於是北地諸豪長耿定等
悉叛隗囂降異(通鑑)
馮異擊盧芳匈奴兵破之北地上郡皆降
異進軍義渠領北地太守事擊盧芳將賈覽匈奴薁
鞬日逐王破之上郡安定皆降異(後漢書馮異傳)
七年冬盧芳朔方郡降
芳以事誅其五原太守李興兄弟而其朔方太守田
颯雲中太守橋扈恐懼叛芳舉郡降光武復令領職
如故(後漢書盧芳傳)
八年夏閏四月帝如關中征隗囂
上西征至漆議者以為車駕不宜入險且遣諸將觀
虛實議未定會馬援至勸上曰囂衆瓦解兵進必破
以米為山谷于上前指衆軍所入處上笑曰虜在吾
目中矣車駕遂進竇融與五郡太守將步騎數萬輜
重五千兩與上會第一囂衆大潰城邑皆降囂將妻
子保西州吳漢岑彭引兵追守之(袁宏後漢紀)
冬十一月吳漢岑彭等引兵還長安
公孫述將救囂乘高卒至漢兵未及陳囂得逃出入
冀漢軍食盡吳漢岑彭燒輜重歸長安(袁宏後漢紀)
九年夏六月遣來歙監護諸軍屯長安馬援副之
帝使來歙悉監護諸將屯長安太中大夫馬援為之
副歙上書曰公孫述以隴西天水為藩蔽故得延命
假息今二郡蕩平則述智計窮矣宜益選兵馬儲積
資糧今西州新破兵人疲饉若招以財穀則其衆可
集帝然之於是詔於汧積穀六萬斛(綱目)
十年秋八月帝如長安遂至汧
八月己卯幸長安祠高祖廟上將討高峻寇恂諫曰
車駕止長安隴西足以震懼且去關東不遠此從容
一處而制四方今士馬勞倦遠履險阻非萬乘之固
也前年穎川之役可以為戒上不從進及汧高峻不
降上謂恂曰公前止吾今為吾行矣恂至第一峻遣
軍師皇甫文詣恂辭禮不屈恂怒斬之遣其副歸峻
即日開城與囂純等降(袁宏後漢紀)
十一年秋七月帝如長安
帝自將征公孫述秋七月次長安(後漢書光武帝紀)
十三年春二月盧芳犇匈奴五原郡降
芳與賈覽共攻雲中不下其將隨昱守九原欲脅芳
降芳知羽翼外附心膂内離遂棄輜重與十餘騎亡
入匈奴其衆盡歸隨昱昱乃隨使者程恂詣闕拜昱
為五原太守(後漢書盧芳傳)
十八年春帝如長安
二月甲寅西巡狩幸長安三月壬午祠高廟遂有事
十一陵歷馮翊界夏四月甲戌車駕還宫(後漢書光武帝紀)
二十二年春閏正月帝如長安
閏正月丙戌幸長安祠高廟遂有事十一陵(後漢書光武帝)
(紀)
二十四年春正月匈奴南邊八部立日逐王比為南單
于欵五原塞
匈奴八部大人共議立日逐王比為呼韓邪單于欵
五原塞願永為藩蔽捍禦北虜事下公卿議者皆以
為不可許獨五官中郎將耿國以為宜如孝宣故事
受之帝從之(通鑑)
二十六年冬徙南單于居西河美稷
冬五骨都侯子將其衆三千人歸南部北單于使騎
追擊悉獲其衆南單于遣兵拒之逆戰不利於是復
詔單于徙居西河美稷令西河長史歲將騎二千弛
行五百人助中郎將衞護單于南單于既居西河亦
列置諸郡王助為扞戍北地朔方五原皆領部衆為
郡縣偵邏耳目(後漢書南匈奴傳北美稷在今榆林東)
中元元年夏四月帝如長安
四月戊子行幸長安祀長陵(袁宏後漢紀)
明帝永平二年冬十月帝如長安
十月西巡狩幸長安祠高廟遂有事於十一陵十一
月遣使者以中牢祠蕭何霍光帝謁園陵過式其墓
(後漢書明帝紀)
五年冬北匈奴寇五原南單于擊却之
北匈奴六七千騎入於五原塞南單于擊却之西河
長史馬襄赴救虜乃引去(後漢書南匈奴傳)
八年春三月初置度遼將軍屯五原曼柏
北單于欲合市遣使求和親顯宗許之八年遣越騎
司馬鄭衆北使報命而南部須卜骨都侯等知漢與
北虜交使懷嫌怨欲畔密因北使令遣兵迎之鄭衆
出塞疑有異伺候果得須卜使人乃上言宜更置大
將以防二虜交通由是始置度遼營以中郎將吳棠
行度遼將軍事副校尉來苗左校尉閻章右校尉張
國將黎陽虎牙營士屯五原曼柏又遣騎都尉秦彭
將兵屯美稷其年秋北虜果遣二千騎候望作馬革
船欲度迎南部畔者以漢有備乃引去(後漢書南匈奴傳按鑑)
(注曼柏在勝州銀山縣界)
章帝建初七年冬十月帝如長安
十月癸丑西巡狩幸長安丙辰祠高廟遂有事於十
一陵遣使者祠太上皇於萬年以中牢祠蕭何霍光
進幸槐里岐山又幸長平御池陽宫東至高陵造舟
於涇而還每所幸輒會郡縣吏人勞賜作樂(後漢書章帝紀)
八年夏六月北匈奴大人欵五原塞降
北匈奴三木樓訾大人稽留斯等率三萬八千人馬
二萬匹牛羊十餘萬欵五原塞降(後漢書南匈奴傳)
章和元年冬十月北匈奴五十八部來降
鮮卑擊北匈奴破之斬優留單于北庭大亂屈蘭儲
卑胡都須等五十八部詣五原朔方北地降(後漢書南匈奴)
(傳)
和帝永元元年夏六月遣將軍竇憲等伐匈奴
車騎將軍竇憲出雞鹿塞(在朔方窳渾縣)度遼將軍鄧鴻出
桐楊塞(屬九原郡故城在勝州銀城縣)南單于出滿夷谷與北匈奴
戰於稽落山大破之登燕然山刻石勒功而還(後漢書和)
(帝紀)
二年冬十月南單于出雞鹿塞擊北匈奴大破之
遣行中郎將班固報命南單于遣左谷蠡王師子出
雞鹿塞擊北匈奴於河雲北大破之(後漢書和帝紀)
三年冬帝如長安詔竇憲與車駕會
十月癸未行幸長安賜行所過二千石長吏以下及
三老官屬錢帛各有差十一月癸夘祠高廟遂有事
十一陵(後漢書和帝紀)冬幸長安詔令大將軍憲與車駕會
長安時尚書見憲皆欲釋仗稱萬歲尚書令韓稜曰
枉道事人臣非所以立身也且禮無為人臣稱萬歲
之制左右皆慚遂已(後漢紀)
六年春正月使匈奴中郎將杜崇等殺南單于安國於
五原立左賢王師子為單于
六年春以執金吾朱徽行度遼將軍時單于與中郎
將杜崇不相平乃上書告崇崇諷令西河太守斷單
于章無由自聞崇因與徽上言南單于安國疎遠故
胡親近新降欲殺左賢王師子及左臺且渠劉利等
又右部降者謀共廹脇安國起兵背降請西河上郡
安定為之儆備下公卿議以為宜遣有方略使者之
單于庭與杜崇朱徽及西河太守並力觀其動靜帝
從之於是徽崇遂發兵造其庭安國夜聞漢軍至大
驚棄帳去因舉兵及將新降者欲誅師子師子先知
乃悉將廬落入曼柏城安國追到城下門閉不得入
徽遣吏曉譬和之安國不聽城既不下乃引兵屯五
原崇徽因發諸郡騎追赴之急衆大恐安國舅喜為
等乃格殺安國子師子立(後漢書南匈奴傳)
安帝永初二年冬十一月羌寇三輔殺漢中太守董炳
校尉梁慬破走之
滇零等自稱天子於北地招集武都參狼上郡西河
諸雜種衆遂大盛南入益州殺漢中太守董炳遂寇
鈔三輔斷隴道(後漢書西羌傳)慬受詔當屯金城聞羌轉寇
三輔迫近園陵即引兵赴擊之轉戰武功美陽關慬
臨陣被創不顧連破走之盡還得所掠生口獲馬畜
財物甚衆羌遂奔散朝廷嘉之數璽書勞勉委以西
方事令為諸軍節度(梁慬傳)
三年春遣騎都尉任仁督諸郡屯兵救三輔
仁戰每不利衆羌乘勝漢兵數挫(後漢書西羌傳)
秋九月烏桓鮮卑南匈奴合兵寇五原
雁門烏桓率衆王無何允與鮮卑大人及南匈奴合
七千騎寇五原與太守戰於九原高渠谷漢兵大敗
殺郡長吏(後漢書烏桓傳)
冬十月南匈奴圍中郎將耿种于美稷
漢人韓琮隨南單于入朝既還說南單于云關東水
潦人民饑餓死盡可擊也單于信其言遂起兵反攻
中郎將耿种於美稷冬遣行車騎將軍何熙副中郎
將龐雄擊之(後漢書南匈奴傳)
四年春正月梁慬破南匈奴於屬國故城
單于圍耿种數月种移檄求救慬將八千餘人馳往
赴之至屬國故城與匈奴左將軍烏桓大人戰破其
渠帥殺三千餘人擄其妻子獲財物甚衆單于復自
將七八千騎迎攻圍慬慬被甲奔擊所向皆破虜遂
引還虎澤(後漢書梁慬傳美按鑑注屬國故城在稷縣)
二月詔任尚還軍長安
元年十二月詔車騎將軍鄧隲征西校尉任尚將五
營及諸郡兵屯漢陽以備羌尚軍久出無功民廢農
桑乃詔尚將吏民還屯長安(通鑑)
三月梁慬等追南匈奴及虎澤降之
三月何熙軍到五原曼柏暴疾不能進遣龐雄與慬
及耿种步騎萬六千人攻虎澤連營稍前單于惶怖
遣左薁鞬日逐王詣慬乞降慬大陳兵受之單于脱
帽徒跣面縛稽顙納質會熙卒即拜慬度遼將軍(後漢)
(書梁慬傳)
羌寇褒中漢中太守鄭勤戰殁
滇零遣人寇褒中燔燒郵亭大掠百姓於是漢中太
守鄭勤移屯褒中羌復攻褒中勤欲擊之主簿段崇
諫以為虜乘勝鋒不可當宜堅守之勤不從出戰大
敗死者三千人段崇及下史王宗原展以身捍刃與
勤俱死(後漢書西羌傳)
五年春三月徙緣邊郡縣避寇
羌既轉盛二千石令長多内郡人並無戰守意皆爭
上徙郡縣以避寇難朝廷從之遂移安定徙美陽北
地徙池陽上郡徙衙百姓戀土不樂去舊乃刈其禾
稼發徹室屋夷營壁破積聚驅䠞劫略隨道死亡或
隕棄老弱或為人僕妾喪其大半(後漢書西羌傳)
元初元年春羌寇雍城
滇零死子零昌代立以杜季貢為將軍元初元年春
零昌遣兵寇雍城(後漢書西羌傳風按雍城屬右扶)
夏六月羌寇漢中五官掾程信擊破之
號多與當煎勒姐大豪共脅諸種分兵鈔掠漢中巴
郡板楯蠻將兵救之漢中五官掾程信率郡兵與蠻
共擊破之號多退走還斷隴道與零昌通謀(後漢書西羌傳)
二年秋八月遣屯騎校尉班雄屯三輔司馬鈞督關中
兵
詔班雄屯三輔又遣左馮翊司馬鈞行征西將軍事
督右扶風仲光安定太守杜恢北地太守包盛京兆
虎牙都尉耿溥右扶風都尉皇甫旗等合八千餘人
又龐參將羌胡兵七千餘人與鈞分道並進後並擊
零昌鈞遁還坐徵自殺參以失期軍敗抵罪(後漢書西羌傳)
冬遣中郎將任尚屯三輔
遣任尚為中郎將將羽林緹騎五營子弟三千五百
人代班雄屯三輔尚臨行虞詡說尚曰兵法弱不攻
強走不逐飛自然之勢也今虜皆馬騎日行數百來
如風雨去如絶絃以步追之勢不相及所以雖屯兵
二十餘萬曠日而無功也為使君計莫如罷諸郡兵
各令出錢數千二十人共市一馬以萬騎之衆逐數
千之虜追尾掩截其道自窮便人利事大功立矣尚
大喜即上言用其計(後漢書西羌傳)
延光元年秋七月虔人羌與上郡胡反度遼將軍耿䕫
擊破之
虔人種羌與上郡胡反攻穀羅城(穀羅屬西河郡)度遼將軍
耿夔將諸郡兵及烏桓騎赴擊破之(後漢書西羌傳)
二年冬十二月鮮卑敗南匈奴於曼柏
鮮卑既累殺郡守膽氣轉盛控絃數萬騎延光二年
冬其至鞬(鮮卑大人名)自將萬餘騎入東領候分為數道
攻南匈奴於曼柏薁鞬日逐王戰死殺千餘人(後漢書鮮)
(卑傳)
三年冬十月帝如長安
十月行幸長安丁亥會三輔守令掾史於長安作樂
閏月丁未祠高廟遂有事十一陵歴觀上林昆明池
遣使者祠太上皇於萬年以中牢祠蕭何曹參霍光
(後漢書安帝紀)
順帝永建四年秋九月復北地上郡徙者各歸舊土
虞詡言安定北地上郡山川險阨沃野千里土宜畜
牧水可溉&KR1193;頃遭元元之災衆羌内潰郡縣兵荒二
十餘年夫棄沃壤之饒捐自然之財不可謂利離山
河之阻守無險之處難以為固今三郡未復園陵單
外而公卿選懦張解設難但計所費不圖其安宜開
聖聽考行所長九月詔復北地上郡還舊土(通鑑)
陽嘉四年冬十月度遼將軍耿煜敗烏桓蘭池城
烏桓寇雲中遮截道上商賈車牛千餘兩度遼將軍
耿煜率二千餘人追擊不利又戰於沙南(屬雲中郡有蘭池城)
斬首五百級烏桓遂圍煜於蘭池城於是發積射士
二千人度遼營千人配上郡屯以討烏桓烏桓乃退
(後漢書烏桓傳)
永和二年冬十月帝如長安
十月甲申行幸長安庚子幸未央宫會三輔郡守都
尉及官屬勞賜作樂十一月丙午祠高廟丁未遂有
事十一陵(後漢書順帝紀)
五年春二月南匈奴圍美稷夏五月度遼將軍馬續討
破之
南匈奴左都句龍王吾斯車紐等背畔率三千餘騎
寇西河因復招誘右賢王合七八千騎圍美稷殺朔
方代郡長史馬續與中郎將梁並烏桓校尉王元發
緣邊兵及烏桓鮮卑羌胡合二萬餘人掩擊破之(後漢)
(書南匈奴傳)
羌寇三輔遣兵擊之
且凍傅難種羌反與雜種羌胡大寇三輔殺害長吏
於是發京師近郡及諸州兵討之(後漢書西羌傳)
匈奴引烏桓羌胡入寇殺上郡都尉等官徙緣邊諸郡
秋句龍吾斯等立句龍王車紐為單于東引烏桓西
收羌戍及諸胡等數萬人攻破京兆虎牙營殺上郡
都尉及軍司馬乃徙西河治離石(離石西河屬縣)上郡治夏
陽朔方治五原(後漢書南匈奴傳)
六年春閏正月鞏唐羌寇三輔燒園陵
鞏唐羌三千餘騎燒園陵掠關中殺傷長吏郤陽令
任頵追擊戰死遣中郎將龐浚募勇士千五百人頓
美陽為凉州援(後漢書西羌傳)永和六年西羌大寇三輔征
西將軍馬賢將諸郡兵擊之不能克郡將知規有兵
略乃命為功曹使率甲士八百與羌戰賊退郤(皇甫規傳)
冬十月徙安定北地郡十一月遣車騎將軍張喬將兵
屯三輔
諸種羌八九千騎寇武威凉部震恐於是復徙安定
居扶風北地居馮翊遣行車騎將軍執金吾張喬將
左右羽林五校士及河西南陽汝南兵萬五千人屯
三輔(後漢書西羌傳)
桓帝和平元年春二月扶風妖人作亂討平之
扶風妖賊裴優自稱皇帝伏誅(後漢書桓帝紀)
永壽元年秋南匈奴寇美稷都尉張奐擊降之
南匈奴左薁鞬臺耆且渠伯德等七千餘人寇美稷
東羌復舉種應之奐壁唯有二百許人聞即勒兵出
進屯長城遣將王衛招誘東羌因據龜兹縣(上郡屬縣名)
使匈奴不得交通東羌諸豪遂與奐共擊薁鞬等連
戰破之伯德惶恐將其衆降郡界以寧羌豪帥感奐
恩德上馬二十匹先零酋長又遺金鐻八枚奐召主
簿於諸羌前以酒酹地曰使馬如羊不以入廐使金
如粟不以入懷悉以金馬還之羌性貪而貴吏清前
有八都尉率好財貨為所患苦及奐正已率屬威化
大行(後漢書張奐傳)
延熹二年冬十月帝如長安
十月壬申行幸長安乙酉幸未央宫甲午祠高廟十
一月庚子遂有事十一陵(後漢書桓帝紀)
四年夏六月羌寇三輔
零吾復與先零及上郡沈氐牢姐諸種并力寇并凉
及三輔(後漢書西羌傳)
永康元年春正月羌寇三輔
春東羌先零五六千騎寇關中圍祋祤(耀州同官縣本漢祋祤地)
掠雲陽夏復攻没兩營殺千餘人(後漢書張奐傳)
冬十月羌寇三輔使中郎將張奐擊破之
冬羌岸尾摩蟞等脅同種復鈔三輔奐遣司馬尹端
董卓並擊大破之斬其酋豪首虜萬餘人三州清定
論功當封奐不事宦官故賞遂不行唯賜錢二十萬
除家一人為郎並辭不受而願徙屬弘農華隂舊制
邊人不得内徙唯奐因功特聽(後漢書張奐傳)
靈帝建寧元年夏破羌將軍段熲追羌於奢延破之
熲將兵萬餘人直指高平與先零諸種戰於逢義山
虜衆大潰熲復追羌出橋門至走馬水上尋聞虜在
奢延乃將輕兵兼行一日一夜二百餘里晨及賊擊
破之(後漢書段熲傳)
中平二年春三月北宫伯玉等寇三輔詔車騎將軍皇
甫嵩等討之
嵩既破黃巾威震天下會邊章韓遂作亂詔嵩迴鎮
長安以衞園陵章遂等復入寇三輔使嵩因討之(後漢)
(書皇甫嵩傳)伯玉等劫致金城人邊章韓遂將萬騎入寇
三輔侵逼園陵詔以卓為中郎將副左車騎將軍皇
甫嵩征之(董卓傳)
秋八月遣車騎將軍張温屯美陽討北宫伯玉冬十一
月將軍董卓破走之
嵩以無功免歸而邊章韓遂等大盛朝廷復以司空
張温為車騎將軍執金吾袁滂為副拜卓破虜將軍
與盪寇將軍周慎並統于温并諸郡兵步騎合十餘
萬屯美陽章遂亦進兵美陽温卓與戰輒不利十一
月夜有流星如火光照章遂營中驢馬盡鳴賊以為
不祥欲歸金城卓聞之喜明日乃與右扶風鮑鴻等
并兵俱攻大破之斬首數千級章遂敗走温乃遣周
慎將三萬人追之時衆軍敗退唯卓全師而還屯於
扶風(後漢書董卓傳)
四年春二月扶風人馬騰反寇掠三輔
韓遂殺邊章伯玉擁兵十萬殺涼州刺史耿鄙而鄙
司馬扶風馬騰亦擁兵反叛又漢陽王國自號合衆
將軍皆與韓遂合共推王國為王悉令領其衆寇掠
三輔(後漢書董卓傳)
五年冬十一月王國圍陳倉以皇甫嵩為左將軍討之
五年梁州賊王國圍陳倉復拜嵩為左將軍督前將
軍董卓各率二萬人拒之卓欲速進赴陳倉嵩不聽
卓曰智者不後時勇者不留決速救則城全不救則
城滅全滅之勢在於此也嵩曰不然百戰百勝不如
不戰而屈人之兵是以先為不可勝以待敵之可勝
不可勝在我可勝在彼彼守不足我攻有餘有餘者
動於九天之上不足者陷於九地之下今陳倉雖小
城守固備非九地之陷也王國雖強而攻我之所不
救非九天之勢也夫勢非九天攻者受害陷非九地
守者不拔國今已陷受害之地而陳倉保不拔之城
我可不煩兵動衆而取全勝之功將何救焉遂不聽
王國圍陳倉自冬迄春八十餘日城堅守固竟不能
拔賊自解去(後漢書皇甫嵩傳)蓋勲為京兆尹是時王國衆
十餘萬三輔震動勲請發兵萬人分屯三輔每有密
事帝呼詔問數加賞賜(袁宏後漢紀)
六年春二月皇甫嵩大破王國於陳倉王國走死
國衆疲敝自解去嵩進兵擊之董卓曰不可兵法窮
寇勿追歸衆勿迫嵩曰不然前吾不擊避其銳也今
而擊之待其衰也所擊疲師非歸衆也國衆且走莫
有鬪志以整擊亂非窮寇也遂獨進擊之使卓為後
拒連戰大破之斬首萬餘級國走而死卓大慙恨由
是忌嵩(後漢書皇甫嵩傳)
獻帝初平元年春遷都長安
董卓以山東兵盛欲徙都長安召公卿議曰高祖都
關中十一世後漢中興東都洛陽從光武至今復十
二世案石苞室䜟宜還都長安百官無敢應者司徒
楊彪曰遷都改制天下大事昔盤庚五遷殷民胥怨
故作三章以曉諭之往者王莽簒逆更始赤眉之亂
焚燒長安殘害百姓人民流亡百無一存光武受命
更都雒陽此其宜也今建立聖主光隆漢祚而無故
捐宗廟宫殿棄先帝園陵恐百姓驚愕必麋沸螘聚
以致擾亂石苞室䜟妖邪之書豈可信用卓作色曰
楊公欲沮國家計耶關東黃巾作亂所在賊起長安
崤函險固國之重防又隴右取材木功夫不難杜陵
南山下有武帝故陶作甎處一朝一夕可辦宫室官
府盍何足言百姓小人何足與議若有前却以我大
兵驅之豈得自在百僚皆失色太尉黃琬曰此大事
楊公語得毋可思乎司空荀爽曰相國豈樂遷都耶
山東兵起非可一日禁也而關西尚靜故當遷之以
圖秦漢之勢也堅爭不止禍必有所歸卓使有司奏
免二公二月丁亥天子遷都長安卓留屯雒陽徙民
長安三月己巳車駕至長安遭赤眉之亂宫室焚盡
惟有高廟京兆府舍遂就都焉(袁宏後漢紀)
二年夏四月董卓入長安
卓西入關將至公卿以下迎之皆謁拜車下卓不為
禮卓謂御史中丞皇甫嵩曰可以服未嵩曰安知明
公乃至於是卓曰鴻鵠固有遠志但燕雀自不知爾
嵩曰昔與公俱為鴻鵠但明公今日變為鳳凰爾卓
乃大笑曰卿早服何得不拜(後漢紀)
冬十月劉焉使張魯殺漢中太守蘇固斷斜谷閣
焉領益州牧隂圖異計沛人張魯母有姿色兼挾鬼
道往來焉家遂任魯以為督義司馬與别部司馬張
修將兵掩殺漢中太守蘇固斷絶斜谷殺使者魯既
得漢中遂復殺張修而并其衆焉自此意氣轉盛遂
造作乘輿時焉四子範為左中郎將誕治書御史璋
奉車都尉並在長安惟别部司馬瑁隨焉在益州朝
廷使璋曉譬焉焉留不遣(後漢書劉焉傳)
三年春正月董卓築塢於郿
董卓築郿塢與長安城埒積穀為三十年儲云事成
雄據天下不成守此足以畢老嘗至郿行塢公卿以
下祖道於橫門外卓豫施帳幔飲誘降北地反者數
百人於坐中先斷其舌或斬手足或鑿眼或鑊煮之
未死偃轉杯案間而卓飲食自若(魏志董卓傳)
夏四月王允使中郎將吕布誅董卓於掖門
初五原人吕布便弓馬膂力過人既殺丁原董卓信
愛之誓為父子卓自以遇人無禮恐人謀已行止常
以布自衛卓性剛褊忿不思難嘗以小失意拔手戟
擲布布捷避之為卓致謝卓意亦解由是隂怨卓常
使布守中閣布與卓侍婢私通恐事發覺心不自安
司徒王允以布州里壯健厚接納之布詣允陳卓幾
見殺狀允與僕射士孫瑞密謀誅卓是以告布使為
内應布曰奈如父子何允曰君自姓吕本非骨肉今
憂死不暇何謂父子遂許之夏四月辛巳帝有疾既
瘳會羣臣於未央殿卓置衛自其營至於掖門士孫
瑞使騎都尉李順(范書作李肅)將吕布親兵十人偽著衛
士服于掖門卓將出馬散不進卓怪之欲還布勸之
遂行入門衛士以戟刺之卓衣内有鎧不入傷臂墜
車大呼曰吕布何在對曰在此布曰有詔趣兵斬之
卓罵曰庸狗敢如是耶遂斬之王允使人然火卓腹
上臭乃埋之(袁宏後漢紀)卓既死當時日月清明微風不
起宗族老弱悉在郿皆還為其羣下所斫射(英雄記)
五月董卓將李傕郭氾反攻長安六月戊午長安城陷
故太尉黃琬司徒王允死之
董卓既死牛輔為其麾下所殺李傕等還以輔死衆
無所倚仗欲各散歸既無赦書而聞長安中欲盡誅
涼州人憂恐不知所為賈詡曰聞長安中議欲盡殺
涼州人而諸君棄衆單行即一亭長能束君矣不如
率衆而西所在收兵以攻長安為董公報仇幸而事
濟奉國家以正天下若不濟走未晚也衆以為然遂
將其衆而西所在收兵攻至長安衆十餘萬卓故部
將樊稠等合兵圍長安六月戊午長安城陷吕布與
戰不勝將數百騎奔冀州傕等入城内殺太常种拂
太僕魯猷大鴻臚周奐城門校尉崔烈越騎校尉王
順死者數十人司徒王允挾乘輿上宣平城門允謂
傕等曰臣無作威作福而乃放兵縱火欲何為乎傕
曰董卓忠於陛下而無辜為吕布所殺欲為卓報布
不敢為逆甲子殺故太尉黃琬司徒王允及其妻子
衆庶為之流涕(後漢紀)
秋九月以馬騰為將軍屯郿
董卓入關召韓遂馬騰以圖山東至會卓死傕等皆
以為將遣遂還留騰屯郿(綱目)
興平元年春三月馬騰與李催等戰於長平觀騰敗走
侍中馬宇與諫議大夫种邵左中郎將劉範等謀欲
使騰襲長安已為内應以誅傕等騰引兵至長平觀
宇等謀泄奔槐里稠(董卓將樊稠)擊騰騰敗走還涼州又
攻槐里宇等皆死時三輔民尚數十萬戶傕等放兵
劫略攻剽城邑人民饑困二年間相啖食略盡(魏志董卓)
(傳陽按長平坡名上有觀在池宫南去長安五十里)
秋八月馮翊羌反
馮翊羌叛寇屬縣郭氾樊稠擊破之(後漢書獻帝紀)
二年春二月李傕郭氾治兵相攻長安亂
二月乙亥李傕殺樊稠而與郭氾相攻三月丙寅傕
脅帝幸其營焚宫室(後漢書獻帝紀)汜與傕轉相疑戰鬭長
安中傕質天子於營燒宫殿城門略官寺盡收乘輿
服御物置其家傕使公卿詣汜請和汜皆執之相攻
擊數月死者萬數(魏志董卓傳)
夏四月李傕移帝幸北塢
四月丁酉郭氾攻李傕矢及御前是日李傕移北塢
(後漢書獻帝紀)時帝在南塢傕在北塢流矢中傕左耳乃迎
帝幸北塢帝不肯從強之乃行(山陽公載記)傕將楊奉與
傕軍吏宋果等謀殺傕事泄遂將兵叛傕傕衆叛稍
衰弱(魏志董卓傳)
秋七月車駕東歸
張濟自陜和解之天子乃得出至新豐霸陵間郭氾
復脅天子還都郿天子奔奉營奉擊氾破之氾走南
山奉及將軍董承以天子還洛陽(魏志董卓傳)傕汜等鬭
長安中傕復請詡為宣義將軍傕等和出天子祐護
大臣詡有力焉是時將軍段煨屯華隂(魏志賈詡傳)初天
子出到宣平門當度橋氾兵數百人遮橋問是天子
邪車不得前傕兵數百人皆持大戟在乘輿車左右
侍中劉艾大呼云是天子也使侍中楊琦高舉車帷
帝言諸兵汝不却何敢迫近至尊邪氾等兵乃却既
度橋士衆咸呼萬歲(獻帝起居注)八月甲辰幸新豐冬十
月戊戌郭氾使其將伍習夜燒所幸學舍逼脅乘輿
楊定楊奉與郭氾戰破之壬寅幸華隂露次道南是
夜有赤氣貫紫宫張濟復反與李傕郭氾合(後漢書獻帝紀)
建安二年春以鍾繇督關中諸軍
時關中諸將馬騰韓遂等各擁強兵相與爭太祖方
有事山東以關右為憂乃表繇以侍中守司隸校尉
持節督關中諸軍委之以後事特使不拘科制繇至
長安移書騰遂等為陳禍福騰遂各遣子入侍(鍾繇傳)
三年夏四月詔關西諸將討李傕誅之
建安三年遣謁者僕射裴茂率關西諸將誅傕夷三
族氾為其將伍習所襲死於郿(魏志董卓傳)
四年冬十一月曹操使治書侍御史衛覬鎮撫關中
太祖征袁紹而劉表為紹援關中諸將又中立益州
牧劉璋與表有隙覬以治書侍御史使益州令璋下
兵以綴表軍至長安道路不通覬不得進遂留鎮關
中(魏志衛覬傳)
五年冬十月張魯據漢中
劉焉死子璋代立以魯不順盡殺魯母家室魯遂據
漢中以鬼道教民自號師君其來學道者初皆名鬼
卒受本道已信號祭酒各領部衆多者為治頭大祭
酒皆教以誠信不欺詐有病自首其過大都與黃巾
相似諸祭酒皆作義舍如今之亭傳又置義米肉懸
於義舍行過者量腹取足若過多鬼道輒病之犯法
者三原然後乃行刑不置長吏皆以祭酒為治民夷
便樂之雄據巴漢垂三十年民有地中得玉印者羣
下欲尊魯為漢寧王魯功曹巴西閻圃諫魯曰漢川
之民戶出十萬財富土沃四面險固上匡天子則為
桓文次及竇融不失富貴今承制署置勢足斬斷不
煩於王願且不稱勿為禍先魯從之(魏志張魯傳)
十六年春三月韓遂馬超反
建安十六年張魯據漢中三月遣鍾繇討之公使淵
等出河東與繇會是時關中諸將疑繇欲自襲馬超
遂與韓遂楊秋李堪成宜等叛遣曹仁討之超等屯
潼關公勅諸將關西兵精悍堅壁勿與戰(魏志武帝紀)太
祖欲遣鍾繇等討張魯柔諫以為今猥遣大兵西有
韓遂馬超謂為已舉將相扇動作逆宜先招集三輔
三輔苟平漢中可傳檄而定也繇入關遂超等果反
(高柔傳)
秋七月曹操大破韓遂馬超於渭南
超等屯潼關秋七月公西征與超等夾關而軍公急
持之而潛遣徐晃朱靈等夜渡蒲阪津據河西為營
公自潼關北渡未濟超赴船急戰校尉丁裴因放牛
馬以餌賊賊亂取牛馬公乃得渡循河為甬道而南
賊退拒渭口公乃多設疑兵潛以舟載兵入渭為浮
橋夜分兵結營於渭南賊夜攻營伏兵擊破之超等
屯渭南遣使求割河以西請和公不許九月進軍渡
渭超等數挑戰又不許因請割地求送任子公用賈
詡計偽許之韓遂請與公相見公與遂父同歲孝廉
又與遂同時儕輩於是交馬語移時不及軍事但說
京都舊故附手歡笑既罷超等問遂公何言遂曰無
所言也超等疑之他日公又與遂書多所點竄如遂
改定者超等愈疑遂公乃與克日會戰先以輕兵挑
之戰良久乃縱虎騎夾擊大破之斬成宜李堪等遂
超等走涼州楊秋走安定關中平(魏志武帝紀)許禇從討
韓遂馬超於潼關太祖將北渡臨濟河先渡兵獨與
禇及虎士百餘人留南岸斷後超將步騎萬餘人來
奔太祖軍矢下如雨禇白太祖賊來多今兵渡已盡
宜去乃扶太祖上船賊戰急軍爭濟船重欲没禇斬
攀船者左手舉馬鞍蔽太祖船工為流矢所中死禇
右手並沂船乃僅得渡是日微禇幾危(許禇傳)公軍每
渡渭輒為超騎所衝突營不得立地又多沙不可築
壘婁子伯曰今天寒起沙為城以水灌之可一夜而
成公從之乃作縑囊以運水夜渡兵作城比明城立
由是公軍盡得渡渭(曹瞞傳)徐奕太祖為司空辟為掾
屬從西征馬超超破軍還時關中新服未安留奕為
丞相長史鎮撫西京西京稱其威信轉為雍州刺史
(徐奕傳)
十二月曹操留夏侯淵屯長安以張既為京兆尹
十月操自長安北征楊秋降十二月操自安定還留
夏侯淵屯長安以議郎張既為京兆尹(通鑑)
十七年春以夏侯淵行護軍將軍破南山賊降之
太祖還鄴以淵行護軍將軍督朱靈路招等屯長安
擊破南山賊劉雄降其衆(魏志夏侯淵傳)
秋七月夏侯淵破馬超於藍田
馬超餘衆屯藍田夏侯淵擊平之(魏志武帝紀)
鄜賊梁興作亂左馮翊鄭渾討平之
鄜賊梁興寇掠馮翊諸縣恐懼皆寄治郡下議者以
為當移就險阻左馮翊鄭渾曰興等破散藏竄山谷
雖有隨者率脅從耳今當廣開降路宣諭威信而保
險自守此示弱也乃聚吏民治城郭為守備募民逐
賊得其財物婦女十以七賞民大悦皆願捕賊賊失
妻子者皆還求降渾責其得他婦女然後還之於是
轉相寇盗黨與離散又遣吏民有恩信者分布山谷
告諭之出者相繼乃使諸縣長吏各還本治以安集
之興將餘衆聚鄜城操使夏侯淵助渾討之斬興餘
黨悉平(通鑑志按通鑑云鄭渾斬興於郿城而魏云夏侯淵斬興於鄠互異)
十九年春馬超奔漢中
十九年趙衢尹奉等謀討超姜叙起兵鹵城以應之
衢等譎說超使出擊叙於後盡殺超妻子超奔漢中
還圍祁山叙等急求救諸將議者欲須太祖節度淵
曰公在鄴反覆四千里比報叙等必敗非救急也遂
行使張郃督步騎五千在前從陳倉狹道入淵自督
糧在後郃至渭水上超將氐羌數千逆郃未戰超走
郤進軍收超軍器械(魏志夏侯淵傳)
二十年秋七月曹操破漢中冬十一月張魯降
二十年三月公西征張魯至陳倉將自武都入氐氐
人塞道先遣張郃朱靈等攻破之夏四月公自陳倉
以出散關至河池氐王竇茂衆萬餘人恃險不服五
月公攻屠之秋七月公至陽平張魯使弟衛與將楊
昂等據陽平關橫山築城十餘里攻之不能拔乃引
軍還賊見大軍退其守備解散公乃密遣解□高祚
等乘險夜襲大破之斬其將楊任進攻衛衛等夜遁
魯潰奔巴中公軍入南鄭盡得魯府庫珍寳十一月
魯自巴中將其餘衆降封魯及五子皆為列侯十二
月公自南鄭還留夏侯淵屯漢中(魏志武帝紀)武帝承凉
州從事及武都降人之辭說張魯易攻陽平城下南
北山相遠不可守也信以為然及往臨履不如所聞
乃嘆曰他人商度少如人意攻陽平山上諸屯既不
時拔士卒傷夷者多武帝意沮便欲拔軍截山而還
遣故大將夏侯惇將軍許禇呼山上兵還會前軍未
還夜迷惑誤入賊營賊便退散侍中辛毗劉曄等在
兵後語惇禇言官兵已據得賊要屯賊已散走猶不
信之惇前自見乃還白武帝進兵定之幸而克獲(魏名)
(臣奏議)魯聞陽平已陷乃奔南山入巴中左右欲悉燒
寳貨倉庫魯曰本欲歸命國家而意未逹今之走避
銳鋒非有惡意寳貨倉庫國家之有遂封藏而去太
祖入南鄭甚嘉之又以魯本有善意遣人慰喻魯盡
將家出太祖逆拜魯鎮南將軍待以客禮封閬中侯
(張魯傳)
以趙儼統關中軍
趙儼遷扶風太守太祖徙故韓遂馬超等兵五千餘
人使平難將軍殷署等督領以儼為關中護軍盡統
諸軍羌虜數來寇害儼率署等追到新平大破之屯
田客吕並自稱將軍聚黨據陳倉儼復率署等攻之
賊即破滅時被書差千二百兵往助漢中守署督送
之行者卒與室家别皆有憂色署發後一日儼慮其
有變乃自追至斜谷口人人慰勞又深戒署還宿雍
州刺史張既舍署軍復前四十里兵果叛亂未知署
吉凶而儼自隨步騎百五十人皆與叛者同部曲或
婚姻得此問各驚被甲持兵不復自安儼欲還既等
以為今本營已亂一身赴之無益可須定問儼曰雖
疑本營與叛者同謀要當聞行者變乃發之又有欲
善不能自定宜及猶豫促撫寧之且為之元帥既不
能安輯身受禍難命也遂去行三十里止放馬息盡
呼所從人喻以成敗慰勵懇切皆慷慨曰死生當隨
護軍不敢有二前到諸營各召料簡諸姦結叛者八
百餘人散在原野惟取其造謀魁率治之餘一不問
郡縣所收送皆放遣乃即相率還降儼密白宜遣將
詣大營請舊兵鎮守關中太祖遣將軍劉柱將二千
人當須到乃發遣而事露諸營大駭不可安喻儼謂
諸將曰舊兵既少策兵未到是以諸營圖為邪謀若
或成變為難不測因其狐疑當令早决遂宣言當差
留新兵之温厚者千人鎮守關中其餘悉遣東便見
主者内諸營兵名籍案累重立差别之留者意定與
儼同心其當去者亦不敢動一日盡遣上道因使所
留千人分布羅落之東兵尋至乃復脅喻並徙千人
令相及共東凡所全致二萬餘口(魏志趙儼傳)
二十二年夏四月蜀主進兵漢中
法正說蜀主曰曹操一舉而降張魯定漢中不因此
勢以圖巴蜀而留夏侯淵張郃屯守身遽北還非其
智不逮而力不足也必將内有憂偪故耳今策淵郃
才略不勝國之將帥舉衆往討必可克之克之之日
廣農積穀觀釁伺隙上可以傾覆寇敵尊奬王室中
可以蠶食雍涼廣拓境土下可以固守要害為持久
之計此蓋天以與我時不可失也備乃進兵遣張飛
馬超吳蘭等屯下辨操遣曹洪拒之(通鑑)
二十三年夏四月蜀主次陽平關擊張郃等不克
建安二十三年先主率諸將進兵漢中分遣將軍吳
蘭雷銅等入武都皆為曹公軍所没先主次於陽平
關與淵等相拒(蜀志先主傳)蜀主屯陽平關張郃屯廣右
蜀攻之不能克急書發兵諸葛亮以問楊洪洪曰漢
中益州咽喉存亡之機會若無漢中則無蜀矣此家
門之禍也發兵何疑(通鑑)太祖還鄴留晃與夏侯淵拒
蜀兵於陽平備遣陳式等十餘營絶馬鳴閣道晃别
征破之賊自投山谷多死者太祖聞甚喜假晃節令
曰此閣道漢中之險要咽喉也蜀兵欲斷絶外内以
取漢中將軍一舉克奪賊計善之善者也(魏志徐晃傳)
秋九月曹操西征至長安
秋七月治兵遂西征漢中九月至長安(魏志武帝紀)
二十四年春正月蜀主擊夏侯淵於定軍山破斬之
自陽平南渡沔水緣山稍前於定軍山勢作營淵將
兵來爭其地先主命黃忠乘高鼔譟攻之大破淵軍
斬淵(蜀志先主傳)郭淮從征漢中為淵司馬淵遇害軍中
擾擾淮推將軍張郃為軍主諸營乃定其明日蜀欲
渡漢中來攻諸將議衆寡不敵欲依水為陣以拒之
淮曰此示弱而不足挫敵非算也不如遠水為陣引
而致之半濟而後擊敵可破也既陣敵疑不渡淮遂
堅守示無還心以狀聞太祖善之(魏志郭淮傳中按華陽國志漢沔)
(陽縣有定軍山北臨沔水)
三月曹操出斜谷趙雲擊其軍敗之夏五月蜀主取漢
中
曹公自長安舉衆南征先主遥策之曰曹公雖來無
能為也我必有漢川矣及曹公至先主斂衆拒險終
不交鋒(蜀志先主傳)夏侯淵敗曹公爭漢中地運米北山
下數千萬囊黃忠以為可取雲兵隨忠取米忠過期
不還雲將數十騎輕行出圍迎視忠等值曹公揚兵
大出雲為公前鋒所擊方戰其大衆至勢逼遂前突
其陣且鬭且却公軍散已復合雲陷敵還趣圍將張
著被創雲復馳馬還營迎著公軍追至圍此時沔陽
長張翼在雲圍内翼欲閉門拒守而雲入營更大開
門偃旗息鼔公軍疑雲有伏兵引去雲擂鼓震天惟
以戎弩於後射公軍公軍驚駭自相蹂踐墮漢水中
死者甚多先主明旦自來至雲圍視昨戰處曰子龍
一身都是膽也作樂飲宴至暝軍中號雲為虎威將
軍(趙雲别傳)操與蜀相守積月魏軍士多亡夏五月操悉
出漢中諸軍還長安蜀主遂有漢中(通鑑)先主欲與曹
公爭漢中問羣羣曰當得其地不得其民也若出偏
軍必不利當戒慎之時州後部司馬蜀郡張裕亦曉
占候而天才過羣諫先主曰不可爭漢中軍必不利
先主竟不用裕言果得地而不得民也(周羣傳)
秋七月蜀主自立為漢中王以魏延鎮漢中
先主有漢中羣下上先主為漢中王遂於沔陽設壇
場陳兵列衆羣臣陪位讀奏訖御王冠於先主先主
上言漢帝上還所假左將軍宜城亭侯印綬拔魏延
為都督鎮漢中(蜀志先主傳)先主為漢中王當得重將以
鎮漢州乃拔延為鎮遠將軍領漢中太守一軍皆驚
先主大會羣臣問延曰今委卿以重任卿居之欲云
何延對曰若曹操舉天下而來請為大王拒之偏將
十萬之衆至請為大王吞之先主稱善衆咸壯其言
(蜀志魏延傳)
蜀漢(按三國紛爭土宇割裂獻帝未廢之先雖王綱不振猶奉正朔故得秉筆而書之迨山陽就封而正)
(朔蔑行矣紫陽綱目繼絶筆於獲麟乃以蜀係之正統蓋為天下萬世而作也至陜志所以紀陜事)
(當日蜀魏分據其地即因事以紀年不敢妄擬綱目亦紀實也至於兩國交搆雖因地分紀而年號)
(則仍兩存之以便考訂後悉倣此例)
後主建興五年(魏明帝太和元年)春三月丞相亮出屯漢中
丞相亮出屯漢中營沔北陽平石馬(蜀志後主傳)趙雲遷
鎮東將軍建興五年隨諸葛亮駐漢中(趙雲傳)亮屯於
陽平遣魏延諸將並兵東下亮惟留萬人守城晉宣
帝率二十萬衆拒亮而與延軍錯道徑至前當亮六
十里所偵候白宣帝說亮在城中兵少力弱亮亦知
宣帝垂至已與相偪欲前赴延軍相去又遠回迹反
追勢不相及將士失色莫知其計亮意氣自若勅軍
中皆臥旗息鼓不得妄出菴幔又令大開四城門掃
地却灑宣帝嘗謂亮持重而猥見勢弱疑其有伏兵
於是引軍北趣山明日食時亮對參佐拊手大笑曰
司馬懿必謂吾怯將有彊伏循山走矣候邏還白如
亮所言(郭冲三事)
六年(魏太和二年)春正月丞相亮由斜谷道伐魏軍敗亮拔
西縣而還
夏侯楙為安西將軍鎮長安亮於南鄭與羣下計議
延曰聞夏侯楙少主壻也怯而無謀今假延精兵五
千負糧五千直從褒中出循秦嶺而東當子午而北
不過十日可到長安楙聞延奄至必乘船逃走長安
中惟有御史京兆太守耳横門邸閣與散民之穀足
周食也比東方相合聚尚二十許日而公從斜谷來
必足以達如此則一舉而咸陽以西可定矣亮以為
此縣危不如安從坦道可以平取隴右十全必克而
無虞故不用延計(魏略)六年春揚聲由斜谷道取郿使
趙雲鄧芝為疑軍據箕谷(一統志云箕谷在褒城縣北十五里)魏大將
軍曹真舉衆拒之亮攻祁山南安天水安定三郡叛
魏應亮關中響震魏明帝西鎮長安命張郃拒亮亮
使馬謖督諸軍在前與郃戰於街亭謖違亮節度舉
動失宜大為郃所破亮拔西縣(西縣今興安州是)千餘家還
於漢中(蜀志諸葛亮傳)
七年冬十二月築漢樂二城
丞相亮徙府營於南山下原上築漢城於沔陽樂城
於城固(通鑑)
八年(魏太和四年)秋八月魏侵漢中丞相亮出次城固九月
魏師還
曹真以蜀連侵邊境宜遂伐之數道並入可克也帝
從其計真當發西討帝親臨送真八月發長安從子
午道南入司馬宣王泝漢水當會南鄭諸軍或從斜
谷道或從武威入會霖雨三十餘日詔還(魏志曹真傳)八
年秋魏使司馬懿由西城張郃由子午曹真由斜谷
欲攻漢中丞相亮待之於城固赤坂(赤坂在漢中府洋縣東二十里)
大雨道絶真等皆還是歲魏延破魏雍州刺史郭淮
於陽谿(蜀志後主傳)夏侯霸字仲權淵為蜀所害霸常切
齒欲有報蜀意黃初中為偏將軍子午之役霸召為
前鋒進至興勢圍安營在曲谷中蜀人望知其是霸
也指下兵攻之霸手戰鹿角間賴救至然後解(魏略)
十二年(魏青龍二年)春二月丞相亮由斜谷伐魏
初亮勸農講武作木牛流馬運米集斜谷口治邸閣
息民休士三年而後用之至是悉衆十萬由斜谷伐
魏遣使約吳同時大舉(通鑑)
夏四月丞相亮進軍渭南魏大將軍司馬懿引兵拒之
亮悉大衆由斜谷出以流馬運據武功五丈原與司
馬宣王對於渭南亮每患糧不繼使已志不伸是以
分兵屯田為久住之基耕者雜於渭濱居民之間而
百姓安堵軍無私焉(蜀志諸葛亮傳)青龍二年四月諸葛亮
出斜谷屯渭南司馬宣王率諸軍拒之詔宣王但堅
壁拒守以挫其鋒彼進不得志退無與戰久停則糧
盡擄略無所獲則必走走而追之以逸待勞全勝之
道也(魏志明帝紀)晉宣帝西屯長安青龍二年亮帥衆十
餘萬出斜谷壘於郿之渭水南原天子憂之遣征蜀
護軍秦朗步騎二萬受帝節度諸軍欲往渭北以待
之帝曰百姓積聚多在渭南此必爭之地也遂引軍
而濟背水為壘因謂諸將曰亮若勇者當出武功依
山而東若西上五丈原則諸軍無事矣亮果上原將
北渡渭帝遣將軍周當屯陽遂以餌之數日亮不動
帝曰亮欲爭原而不向陽遂此意可知也遣將軍胡
遵雍州刺史郭淮共備陽遂與亮會於積石臨原而
陣亮不得進還於五丈原(魏略)
秋八月丞相亮卒於軍師還魏延作亂斬之
亮既屢遣使交書又致巾幗婦人之飾以怒宣王宣
王將出戰辛毗杖節奉詔勒宣王及軍吏已下乃止
宣王見亮使唯問其寢食及其事之煩簡不問戎事
使對曰諸葛公夙興夜寐罰二十以上皆親覽焉所
啖食不過數升宣王曰亮體憊矣其能久乎(魏氏春秋)晉
陽秋曰有星赤而芒角自東北西南流投於亮營三
投再還往大還小俄而亮卒(蜀志諸葛亮傳注)亮卒於郭氏
塢楊儀等整軍而出百姓奔告宣王宣王追焉姜維
令儀反旗鳴鼓若將向宣王者宣王乃退不敢偪於
是儀結陣而去入谷然後發喪宣王之退也百姓為
之諺曰死諸葛走生仲達或以告宣王宣王曰吾能
料生不能料死也(漢晉春秋)亮出北谷口延為前鋒秋亮
病因密與長史楊儀司馬費褘護軍姜維等作身殁
之後退軍節度令魏延斷後姜維次之若延或不從
命軍便自發亮適卒秘不發喪儀令褘往揣延意指
延曰丞相雖亡吾自見在府親官屬便可將喪還葬
吾自當率諸軍擊賊云何以一人死廢天下之事耶
且魏延何人當為楊儀所部勒作斷後將乎因與褘
共作行留部分令褘手書與已連名告下諸將褘紿
延曰當為君還解楊長史長史文吏稀更軍事必不
違命也褘出門馳馬而去延尋悔追之已不及矣延
遣人覘儀等遂使欲案亮成規諸營相次引軍還延
大怒纔儀未發率所領徑先南歸所過燒絶閣道延
儀各相表叛逆一日之中羽檄交至後主以問侍中
董允留府長史蔣琬琬允咸保儀疑延儀等槎山通
道晝夜兼行亦繼延後延先至據南谷口遣兵逆擊
儀等儀等令何平在前禦延平叱延先登曰公亡身
尚未寒汝輩何敢乃爾延士衆知曲在延莫為用命
軍皆散延獨與其子數人逃往奔漢中儀遣馬岱追
斬之(魏延傳外按何平即王平本傳平少養家何氏後復姓王)
將軍吳壹屯漢口
以左將軍吳壹為車騎將軍假節督漢中(蜀志後主傳)
延熙元年冬十二月大將軍蔣琬屯漢中
延熙元年詔琬曰寇難未弭曹叡驕凶遼東三郡苦
其暴虐遂相糾結與之離隔叡大興兵役還相攻伐
曩秦之亡勝廣首難今有此變斯乃天時君其治嚴
總帥諸軍屯住漢中須吳舉動東西掎角以乘其釁
又命琬開府明年就加為大司馬(蜀志蔣琬傳)
六年冬十月遣前監軍王平督漢中
六年琬還住涪拜平前監軍鎮北大將軍統漢中(蜀志)
(王平傳)
七年(魏邵陵厲公正始五年)春三月魏曹爽攻漢中閏月費褘督
諸軍救之五月魏軍退走
七年春魏大將軍曹爽率步騎十餘萬向漢川前鋒
已在駱谷(在盩厔縣西南一百二十里)時漢中守兵不滿三百諸
將大驚或曰今力不足以拒敵聽當固守漢樂二城
遇賊今入比爾間涪軍足得救關平曰不然漢中去
涪垂千里賊若得關便為禍也今宜先遣劉護軍杜
參軍據興勢平為後拒若賊分向黃金平率千人下
自臨之比爾間涪軍行至此計之上也惟護軍劉敏
與平意同即便施行(蜀志王平傳)劉敏與鎮北大將軍王
平俱鎮漢中曹爽襲蜀時議者或謂但可守城不出
拒敵必自引退敏以為男女布野農穀栖畝若聽敵
入則大事去矣遂帥所領與平據興勢多張旗幟彌
亘百餘里會大將軍費褘從成都至魏軍即退敏以
功封雲亭侯(蔣琬傳附)魏軍次於興勢假褘節率衆往禦
之光禄大夫來敏至褘許别求共圍碁于時羽檄交
馳人馬擐甲嚴駕已訖褘與敏留意對戲色無厭倦
敏曰向聊觀試君耳君信可人必能辦賊者也褘至
敵遂退(費褘傳)是時關中及氐羌轉輸不能供牛馬騾
驢多死民夷號泣道路入谷行數百里賊因山為固
兵不得進爽參軍楊偉為爽陳形勢宜急還不然將
敗爽乃引軍還(魏志曹爽傳)司馬宣王謂夏侯玄曰昔武
皇帝再入漢中幾至大敗君所知也今興平路勢至
險蜀已先據若進不獲戰退見徼絶覆軍必矣將何
以任其責玄懼言於爽引軍退費褘進兵據三嶺以
截爽爽爭險苦戰僅乃得過所發牛馬運轉者死失
略盡羌胡怨嘆而關右悉虚耗矣(魏略)
十一年夏五月大將軍費褘屯漢中
褘出住漢中自琬及褘雖身居於外慶賞刑威皆遥
先諮斷然後乃行褘雅性謙素當國功名略與琬比
(通鑑)
景耀元年十二月詔漢中兵屯漢壽守漢樂二城
景耀元年維復拜大將軍初先主留魏延鎮漢中皆
實兵諸圍以禦外敵敵若來攻使不得入及興勢之
役王平捍拒曹爽皆承此制維建議以為錯守諸圍
雖合周易重門之義然適可禦敵不獲大利不若使
聞敵至諸圍皆斂兵聚穀退就漢樂二城使敵不得
入平日重關鎮守以捍之有事之日令遊軍並進以
伺其虚敵攻關不克野無散穀千里縣糧自然疲乏
引退之日然後諸城並出與遊軍並力搏之此殄敵
之術也於是令督漢中胡濟却住漢壽監軍王含守
樂城護軍蔣斌守漢城又於西安建威武衛石門武
城建昌臨遠皆立圍守(蜀志姜維傳)
炎興元年(魏陳留王景元四年)秋魏遣鄧艾鍾會入寇漢中守將
傅僉死之
四年秋下詔使鄧艾諸葛緒各統諸軍三萬餘人艾
趣甘松沓中連綴維緒趣武街橋頭絶維歸路會統
十餘萬衆分從斜谷駱谷入先命牙門將許儀在前
治道會在後行而橋穿馬足陷於是斬儀儀者許褚
之子有功王室猶不原貸諸軍聞之莫不震竦蜀令
諸圍皆不得戰退還漢樂二城守魏興太守劉欽趨
子午谷諸軍數道平行至漢中蜀監軍王含守樂城
護軍蔣斌守漢城兵各五千會使護軍荀愷前將軍
李輔各統萬人愷圍漢城輔圍樂城會徑過西出陽
安口遣人祭諸葛亮之墓使護軍胡烈等行前攻破
關城得藏庫積穀姜維欲赴關城未到聞其已破退
趨白水與蜀將張翼廖化等合守劒閣拒會(魏志鍾會傳)
鍾會將向駱谷鄧艾將向沓中然後乃遣右車騎廖
化詣沓中為維援左車騎張翼輔國大將軍董厥等
詣陽安關口以為諸圍外助比至隂平聞魏將諸葛
緒向建威故住待之月餘維為鄧艾所摧還住隂平
鍾會攻圍漢樂二城遣别將進攻關口蔣舒開城出
降傅僉格鬭而死(蜀志姜維傳)蔣舒將出降乃詭謂傅僉
曰今賊至不擊而閉城自守非良圖也僉曰受命保
城惟全為功今違命出戰若喪師負國死無益矣舒
曰子以保城獲全為功我以出戰克敵為功請各行
其志遂率衆出僉謂其戰也至隂平以降胡烈烈乘
虚襲城僉格鬭而死魏人義之(漢晉春秋)
魏
明帝太和二年(蜀後主建興六年)春三月使將軍郝昭守陳倉
曹真以亮懲於祁山後出必從陳倉使將軍郝昭王
生守陳倉治其城(魏志曹真傳)
冬十二月諸葛亮攻陳倉不克
六年冬亮復出散關圍陳倉曹真拒之亮糧盡而還
魏將王雙率軍追亮亮與戰破之(蜀志亮傳)先是使將軍
郝昭築陳倉城會亮至圍昭不能拔昭為人雄壯亮
使昭鄉人靳詳於城外遥說之昭於樓上應詳曰魏
家科法卿所練也我之為人卿所知也我受國恩多
而門戶重卿無可言者但有死耳卿還謝諸葛便可
攻也詳以昭語告亮亮又使詳重說昭言人兵不敵
無為空自破滅昭謂詳曰前言已定矣我識卿耳箭
不識也詳乃去亮自以有衆數萬而昭兵纔千餘人
又度東救未能便到乃進兵攻昭起雲梯衝車以臨
城昭以火箭逆射其雲梯梯然梯上人皆燒死又以
䋲連石磨壓其衝車衝車折亮乃更為井闌百尺以
射城中以土瓦填塹欲直攀城昭又於内築重墻亮
又為地突欲踊出於城裏昭又於城内穿地橫截之
晝夜相攻拒二十餘日亮無計救至引退詔嘉昭善
守賜爵列侯(魏略)
五年(蜀建興九年)春二月使司馬懿屯長安
漢丞相亮帥諸軍入寇於是大司馬曹真有疾帝命
司馬懿西屯長安督將軍張郃費曜戴凌郭淮等以
禦之(通鑑)
邵陵厲公嘉平元年(蜀延熙十二年)秋蜀姜維寇雍州不克
陳泰代郭淮為雍州刺史姜維率衆依麴山築二城
使牙門將句安李歆守之聚羌胡質任等寇逼諸郡
征西將軍郭淮使泰率討蜀護軍徐質汝南太守鄧
艾等進兵圍之斷其運道及城外流水安等挑戰不
許將士困窘分糧聚雪以稽日月維果來救出自牛
頭山(一統志云牛頭山在漢中府褒城縣西北二十五里以形似名)與泰相對泰勅
諸軍各堅壘勿與戰遣使白淮使趣牛頭山截其歸
路淮善其策進率諸軍軍洮水維懼遁去安等孤縣
遂皆降(魏志陳群傳附)
高貴鄉公甘露二年(蜀延熙二十年)夏六月姜維來侵大將軍
司馬望拒之
二十年魏征東大將軍諸葛誕反於淮南分關中兵
東下維欲乘虚向秦川復率數萬人出駱谷徑至沈
嶺時長城積穀甚多而守兵乃少聞維方到衆皆惶
懼魏大將軍司馬望拒之鄧艾亦自隴右皆軍於長
城維前住芒水背倚山為營望艾傍渭堅圍維數下
挑戰望艾不應(蜀志姜維傳山按水經注芒水出南芒谷)
陳留王咸熙元年春正月車駕如長安
正月甲子行幸長安壬申使使者以璧幣祀華山(魏志)
(陳留王紀)
陜西通志卷七十七
