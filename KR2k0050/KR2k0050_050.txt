陜西通志卷五十
名宦一
牧宰字人切於父母矧古京兆扶翊左右容保教思
近在腋肘膏澤淪肌甘棠頌久護羌捍圉司隷繩糾
勛銘於旂碑載於口自昔編氓躋堂春酒紀爾循良
長勵厥後作名宦志第二十四
節鎮上
商
南仲(周文王大夫)王命南仲往城于方出車彭彭旂旐央央
天子命我城彼朔方赫赫南仲玁狁于襄(詩經小雅)王殷
王也南仲文王之屬方朔方近玁狁之國也(毛傳)王使
南仲為將率往築城於朔方為軍壘以禦北狄之難
(鄭箋)文王以殷王之命命南仲往城朔方南仲為將率
得人歡心故戌役當築壘之時云天子命我築軍壘
於朔方欲令赫赫之南仲從此征玁狁於是而平除
之能為戍役所美所以可嘉也(孔疏)
周
召公奭與周同姓姓姬氏成王時為三公自陜以西召
公主之召公之治西方甚得兆民和巡行鄉邑有棠
樹決獄政事其下自侯伯至庶人各得其所無失職
者召公卒而民人思召公之政懷棠樹不敢伐歌詠
之作甘棠之詩(史記燕世家)昔者周道之盛召伯在朝有
司請營召以居召伯曰以吾一身而勞百姓此非吾
先君文王之志也於是出就蒸庶於阡陌隴畝之間
而聽斷焉召伯暴處遠野廬於樹下百姓大悦耕桑
者倍力以勸歲大稔民給家足於是詩人見召伯之
所休息樹下美而歌之詩曰蔽芾甘棠勿剪勿伐召
伯所茇此之謂也(韓詩外傳)正義曰武王之時召公為西
伯行政於南土決訟於甘棠之下其教著明於南國
愛結於民心故作是詩以美之(孔疏按朱子集傳云召伯循行南國以)
(布文王之政是召公舍甘棠在文王時矣但據韓詩外傳先君文王云云應在武王成王時也)
尹吉甫(宣王大夫)文武吉甫萬邦為憲(詩經小雅)吉甫尹吉甫也
有文有武憲法也(毛傳)吉甫此時大將也(鄭箋)王征玁狁
既出鎬方使吉甫逐之北至太原之地王師所以得
勝者以有文德武功之臣尹吉甫其才略可為萬國
之法受命逐狄王委任焉故北狄遠去也(孔疏)成康既
没周室寖衰玁狁内侵逼近京邑宣王命尹吉甫帥
師伐之有功而歸詩人作歌以叙其事(朱子集傳)
方叔(宣王卿士)顯允方叔征伐玁狁(詩經小雅)方叔先與吉甫征
伐玁狁(鄭箋)
秦襄公(史失名)七年春西戎犬戎與申侯伐周襄公將兵
救周戰甚力有功周東徙雒邑襄公以兵送平王平
王封為諸侯賜之岐以西之地曰戎無道侵奪我岐
豐之地秦能攻逐戎即有其地與誓封爵之襄公於
是始國十二年伐戎至岐卒生文公文公三年東獵
四年至汧渭之會乃卜居之占曰吉即營邑之十三
年初有史以紀事民多化者十六年文公以兵伐戎
戎敗走於是文公遂收周餘民有之地至岐岐以東
獻之周五十年卒(史記秦本紀按古者郡縣未設列爵分土封建亦郡縣也秦自襄)
(公以後建國西藩比於節鎮穆公孝公霸圖再啓亦以並列焉)
秦繆公(名任好)立四年迎婦於晉晉獻公滅虞擄其大夫
百里傒以為繆公夫人媵傒亡走宛楚鄙人執之繆
公聞傒賢請以五羖羊皮贖之授之國政號曰五羖
大夫傒讓曰臣不及臣友蹇叔賢於是繆公使人厚
幣迎蹇叔以為上大夫三十二年使孟明視西乞術
及白乙丙將百里傒蹇叔二人哭之秦兵遂東將襲
鄭晉襄公遮秦兵於殽擊之大破秦軍三十六年繆
公復益厚孟明等使將兵伐晉以報殽之役晉人皆
城守不敢出於是繆公乃誓於軍以申思不用蹇叔
百里傒之謀故作誓以記過君子聞之曰秦繆公之
與人周也卒得孟明之慶三十七年用由余謀伐戎
益國十二開地千里遂霸西戎天子使召公過賀繆
公以金鼓(史記秦本紀)五羖大夫之相秦也勞不坐乘暑
不張蓋行於國中不從車乘不操干戈功名藏於府
庫德行施於後世五羖大夫死秦國男女流涕童子
不歌謠舂者不相杵此五羖大夫之德也(戰國策)文公
元年殽之役晉人既歸秦帥秦大夫及左右皆言曰
是敗也孟明之罪也必殺之秦伯曰是孤之罪也復
使為政二年秦孟明視帥師伐晉以報殽之役戰於
彭衙秦師敗績秦伯猶用孟明孟明增修國政重施
於民三年秦伯遂霸西戎(左傳)
秦孝公(名渠梁)立周室微諸侯力政爭相併秦僻在雍州
不與中國諸侯之會盟孝公於是布惠振孤寡招戰
士明功賞下令國中曰昔我繆公自岐雍之間修德
行武東平晉亂西霸戎狄廣地千里天子致伯諸侯
畢賀往者國家内憂未遑外事三晉攻奪我河西地
諸侯卑秦醜莫大焉寡人常痛於心賓客羣臣有能
出竒計強秦者吾且尊官與之分土衛鞅聞是令下
西入秦說孝公變法修刑内務耕稼外勸戰死之賞
罰孝公善之卒用鞅法百姓苦之居三年百姓便之
十九年天子致伯二十年諸侯畢賀(史記秦本紀)
秦
蒙恬其先齊人始皇二十六年因家世得為秦將攻齊
大破之拜為内史秦已并天下乃使蒙恬將三十萬
衆北伐戎狄收河南築長城因地形用險制塞起臨
洮至遼東延袤萬餘里於是渡河據陽山逶蛇而北
暴師於外十餘年居上郡威振匈奴始皇甚尊寵蒙
氏信任賢之(史記本傳)
漢
汲黯字長孺濮陽人治官理民好清靜擇丞史而任之
公孫弘為丞相言上曰右内史界部中多貴人宗室
難治非素重臣不能任請徙汲黯為右内史為右内
史數年官事不廢渾邪王率衆來降漢發車二萬乘
縣官無錢從民貰馬民或匿馬馬不具上怒欲斬長
安令黯曰長安令無罪獨斬黯民乃肯出馬且匈奴
降漢漢徐以縣次傳之何至令天下騷動乎上默然
及渾邪至賈人與市者坐當死者五百餘人黯請間
見曰渾邪率數萬之衆來降虚府庫賞賜發良民侍
養譬若奉驕子愚民安知市買長安中物而文吏繩
以為闌出財物於邊關乎陛下以微文殺無知者五
百餘人是所謂庇其葉而傷其枝者也上默然不許
後數月免官(史記本傳按漢因秦制初設二内史繼置三輔以治京畿其祿位視九卿唐)
(京兆亦如之漢世雖司隷督察三輔而京兆馮翊扶風非司隷屬官舊志與外郡牧守分編各府屬位置)
(殊未合)
兒寬千乘人張湯為御史大夫舉侍御史見上語經學
上說之擢為中大夫遷左内史寬勸農業緩刑罰理
獄訟卑體下士務在於得人心擇用仁厚士推情與
下不求名聲吏民大信愛之奏開六輔渠定水令以
廣溉田收租税時裁闊狹與小民相假貸以故租多
不入後有軍發左内史以負租課殿當免民聞皆恐
失之大家牛車小家擔負輸租繦屬不絶課更以最
(漢書本傳)
王訢濟南人為被陽令繡衣御史暴勝之薦訢徵為右
輔都尉守右扶風上數出幸安定北地過扶風宫館
馳道修治供張辦武帝嘉之駐車拜訢為真視事十
餘年(漢書本傳)
雋不疑字曼倩渤海人昭帝即位擢京兆尹京師吏民
敬其威信每行縣錄囚徒還其母輒問不疑活幾何
人不疑多所平反母喜笑為飲食語言異於他時或
亡所出母怒為之不食故不疑為吏嚴而不殘久之
以病免終於家(漢書本傳)
趙廣漢字子都涿郡蠡吾人為陽翟令以治行尤異遷
京輔都尉守京兆尹新豐杜建為京兆掾素豪俠賓
客為姦利廣漢聞之先風告建不改於是收案致法
宗族賓客謀欲簒取廣漢盡知其計議主名起居使
吏告曰若計如此且并滅家令數吏將建棄市莫敢
近者京師稱之遷潁川太守本始二年復用守京兆
尹滿歲為真廣漢為人強力天性精於吏職尤善為
鉤距以得事情郡中盜賊閭里輕俠其根株窟穴所
在及吏受取請求銖兩之姦皆知之長安少年數人
會窮里空舍謀共劫人富人蘇回為郎二人劫之廣
漢將吏到家自立庭下使長安丞龔奢叩堂戶曉賊
曰京兆尹趙君謝兩卿無得殺質此宿衞臣也釋質
束手得善相遇二人驚愕又素聞廣漢名即開戶出
下堂叩頭廣漢送獄勅吏謹遇至冬當出死豫為調
棺給斂葬具告語之皆曰死無所恨廣漢嘗記召湖
都亭長湖都亭長西至界上界上亭長戲曰至府為
我多謝問趙君亭長既至廣漢與語畢謂曰界上亭
長寄聲謝我何以不為致問還為吾謝界上亭長勉
思職事有以自效京兆不忘卿厚意其發姦摘伏如
神皆此類也長老傳自漢興以來治京兆者莫能及
廣漢好用世吏子孫新進年少者見事風生無所回
避率多果敢之計終以此敗廣漢雖坐法誅為京兆
尹廉明威制豪彊小民得職百姓追思歌之至今(漢書)
(本傳)
陽城侯德字路叔(楚元王交孫)有智略地節中封陽城侯寬
厚好施生每行京兆尹事多所平反(漢書楚元王傳)
尹翁歸字子兄河東平陽人徙杜陵治東海以高第入
守右扶風滿歲為真選用廉平疾姦吏以為右職接
待以禮好惡與同之其負翁歸罰亦必行治如在東
海故迹姦邪罪名亦縣縣有名籍盗賊發其比伍中
翁歸輒召其縣長吏曉告以姦黠主名教使用類推
迹盗賊所過抵類常如翁歸言無有遺脱緩於小弱
急於豪強豪強有論罪輸掌畜官使斫莝責以程數
不得取代不中程輙笞督極者至以鈇自剄而死京
師畏其威嚴扶風大治盗賊課常為三輔最翁歸為
政雖任刑其在公卿之間清潔自守語不及私然温
良嗛退不以行能驕人甚得名譽於朝廷視事數歲
元康四年病卒家無餘財天子賢之詔賜翁歸子黃
金百斤以奉其祭祠(漢書本傳)
蓋寬饒字次公魏郡人宣帝擢為司隸校尉刺舉無所
回避小大輒舉公卿貴戚及郡國吏繇使至長安皆
恐懼莫敢犯禁京師為清寬饒為人剛直高節志在
奉公家貧奉錢月數千半以給吏民為耳目言事者
身為司隷子常步行自戍北邊公廉如此然深刻喜
陷害人在位及貴戚人與為怨又好言事刺譏奸犯
上意上以其儒者優容之然亦不得遷(漢書本傳)
馮野王字君卿(父奉世上黨潞人徙杜陵)受業博士通詩年十八上
書願試守長安令宣帝竒其志後遷櫟陽令徙夏陽
令元帝時為左馮翊而池陽令並素行貪汙輕野王
外戚年少治行不改野王部督郵祋祤趙都案騐得
其主守盗十金罪收捕並不首吏都格殺並家上書
陳冤事下廷尉都詣吏自殺以明野王京師稱其威
信遷大鴻臚數年出為上郡太守病免賜告歸杜陵
年老終於家立字聖卿(野王弟)通春秋竟寧中以王舅
出為五原屬國都尉數年遷五原太守徙西河上郡
立居職公廉治行略與野王相似而多知有恩貸好
為條教吏民嘉美野王立相代為太守歌之曰大馮
君小馮君兄弟繼踵相因循聰明賢知惠吏民政如
魯衞德化均周公康叔猶二君(漢書馮奉世傳)
諸葛豐字少季琅邪人以明經為郡文學名特立剛直
舉侍御史元帝擢為司隸校尉刺舉無所避京師為
語曰間何闊逢諸葛上嘉其節加秩光禄大夫時侍
中許章以外屬貴幸不奉法度賓客犯事與章相連
豐欲奏其事適逢許侍中私出豐駐車舉節詔章曰
下欲收之章迫窘馳車去豐追之許侍中得入宫門
自歸上豐亦上奏於是收豐節司隷去節自豐始是
後言益不用徙城門校尉(漢書本傳)
鄭昌字次卿泰山剛人好學明經通法律政事為右扶
風京師稱之(漢書鄭弘傳)
王尊字子贛涿郡高陽人初元中舉直言遷虢令轉守
槐里兼行美陽令事春正月美陽女子告假子不孝
曰兒常以我為妻詬笞我尊聞之遣吏收捕騐問辭
服尊曰律無妻母之法聖人所不忍書此經所謂造
獄者也尊於是出坐廷上取不孝子縣磔著樹使騎
吏五人張弓射殺之吏民驚駭後上行幸雍過虢尊
供張如法而辦後免歸復為郿令為高陵令數月以
病免會南山羣盗傰(音倍)宗等數百人為吏民害拜故
弘農太守傅剛為校尉逐捕歲餘不能禽或說大將
軍鳳獨選賢京兆乃可於是鳳薦尊守京輔都尉行
京兆尹事旬月間盗賊清遷光禄大夫守京兆尹後
為真凡三歲坐免吏民多稱惜之(漢書本傳)
彭宣字子佩淮陽陽夏人張禹薦宣經明有威重可任
政事繇是為右扶風遷廷尉(漢書本傳)
王章字仲卿泰山鉅平人少以文學為官成帝立遷司
隷校尉大臣貴戚敬憚之王尊免後代者不稱職章
以選為京兆尹時大將軍王鳳輔政章為鳳所舉非
鳳專權不親附鳳會日有蝕之章奏封事召見言鳳
不可任用上初納章言後不忍退鳳遂為鳳所陷初
章為諸生學長安獨與妻居章疾病無被臥牛衣中
與妻決涕泣其妻呵怒之曰仲卿京師尊貴在朝廷
人誰踰仲卿者今疾病困戹不自激卬乃反涕泣何
鄙也及為京兆欲上封事妻又止之曰人當知足獨
不念牛衣中涕泣時耶章曰非女子所知也書遂上
果下廷尉獄章為京兆二歲死不以其罪衆庶冤紀
之(漢書本傳)
薛宣字贛君東海郯人大將軍王鳳薦為長安令治有
名以明習文法守左馮翊滿歲稱職為真始高陵令
楊湛櫟陽令謝游皆貪猾不遜持郡短長前二千石
數案不能竟及宣視事詣府謁宣接待甚備宣察湛
有改節敬宣之效迺手自牒書條其姦臧封與湛湛
自知罪臧皆應記即時解印綬付吏為記謝宣無怨
言而櫟陽令游自以大儒有名輕宣宣移書顯責之
游得檄亦解印綬去又頻陽縣北當上郡西河為數
郡湊多盗賊其令平陵薛恭本縣孝者功次稍遷未
嘗治民職不辦而粟邑縣小辟在山中民謹樸易治
令鉅鹿尹賞久郡用事吏為樓煩長舉茂才遷在粟
宣即以令奏賞與恭換縣二人視事數月兩縣皆治
宣得郡中吏民罪名輒召告其縣長吏使自行罰曉
曰府所以不自發舉者不欲代縣治奪賢令長名也
長吏莫不喜懼免冠謝宣歸恩受戒者宣為吏賞罰
明用法平而必行所居皆有條教可紀多仁恕愛利
池陽令舉廉吏獄掾王立府未及召其妻受繫者錢
再宿獄掾實不知慙恐自殺宣聞移書池陽以府決
曹掾書立之柩以顯其魂宣性密靜有思思省吏職
求其便安下至財用筆研皆為設方略利用而省費
吏民稱之郡中清靜(漢書本傳)
翟方進字子威汝南上蔡人河平中為博士數年遷朔
方刺史居官不煩苛所察應條輒舉甚有威名遷丞
相司直帝欲試以治民徙為京兆尹搏擊豪強京師
畏之時胡常為青州刺史聞之與書曰竊聞政令甚
明為京兆能則恐有所不宜方進心知所謂其後少
弛威嚴居官三歲遷御史大夫(漢書本傳)
何武字君公蜀郡郫縣人以射策甲科為郎光禄勲舉
四行遷為鄠令坐法免歸久之為司隷校尉徙京兆
尹武為人仁厚好進士奬稱人之善然疾朋黨欲除
吏先為科例以防請托其所居無赫赫名去後嘗見
思(漢書本傳)
王駿(吉子瑯琊臯虞人)以孝廉為郎遷司隷校尉奏免丞相匡
衡成帝欲大用之出駿為京兆尹試以政事先是京
兆有趙廣漢張敞王尊王章至駿皆有能名京師曰
前有趙張後有三王(漢書王吉傳)
㳙勲為司隸校尉時北地浩商為義渠長所捕亡長取
其母與猳猪連繫都亭下商兄弟會賓客自稱司隷
掾長安縣尉殺義渠長妻子六人亡丞相御史請遣
掾史與司隷校尉部刺史并力逐捕察無狀者奏可
勲奏言春秋之義王人微者序乎諸侯之上尊王命
也臣幸得奉使以督察公卿以下為職今丞相宣請
遣掾史以宰士督察天子奉使命大夫甚誖逆順之
理願下中朝特進列侯將軍以下正國法度議者以
為丞相掾不宜移書督趣司隸會浩商捕得伏誅家
屬徙合浦(冊府元龜)
孫寳字子嚴潁川鄢陵人為京兆尹故吏侯文以剛直
不苟合常稱疾不肯仕寳以恩禮請為布衣交進見
如賓禮數月以立秋日署文東部督郵入見勅曰今
日鷹隼始擊當順天氣取姦惡掾部渠有其人乎文
曰霸陵杜穉季寳曰其次文曰豺狼横道不宜復問
狐狸寳默然穉季耳目長聞知之杜門穿舍後牆為
小戸但持鉏自治園因文所厚自陳如此文曰誠能
自改嚴將不治前事即不更心但更門戸適取禍耳
穉季遂不敢犯法寳為京兆尹三歲京師稱之哀帝
即位遷司隷初傅太后與中山孝王母馮太后俱事
元帝有卻傅太后使有司考馮太后令自殺衆庶冤
之寳奏請覆治傅太后大怒曰帝置司隷主使察我
馮氏反事明白故欲擿觖以揚我惡我當坐之上迺
順指下寳獄大司馬傅喜光祿大夫龔勝固爭上為
言太后出寳復官頃之鄭崇下獄寳上書言冤詔免
為庶人(漢書本傳)
鮑宣字子都渤海高城人好學明經哀帝時為司隷丞
相孔光行園陵官屬以令行馳道中宣出逢之使吏
鉤止丞相掾史没入其車馬摧辱宰相事下御史中
丞侍御史至司隷官欲捕從事閉門不納宣坐距閉
使者亡人臣禮大不敬不道下廷尉獄博士弟子濟
南王咸舉幡太學下曰欲救鮑司隷者會此下諸生
會者千餘人朝日遮丞相自言丞相車不得行又守
闕上書上遂抵宣罪減死一等髠鉗(漢書本傳)
邴漢瑯琊人以清行徵用至京兆尹王莽秉政漢乞骸
骨歸老於鄉里(漢書龔勝傳)
鄧禹字仲華南陽新野人赤眉入關光武籌赤眉欲并
關中以禹沈深有大度乃拜為前將軍持節西入關
建武元年渡汾隂河入夏陽更始中郎將左輔都尉
公乘歙引衆十萬與左馮翊兵共拒禹於衙禹破走
之是時三輔覆敗赤眉所過殘賊百姓聞禹師行有
紀降者日以千數衆號百萬禹所止輒停車住節以
勞來之父老童穉莫不感悦於是名震關西諸將勸
禹徑攻長安禹曰不然赤眉新拔長安財富充實鋒
銳未可當也吾且休兵北道就糧養士以觀其弊於
是引軍北至栒邑擊破赤眉别將諸營保郡邑皆開
門歸附三年春赤眉西走扶風禹乃南至長安大饗
士卒收十一帝神主遣使奉詣洛陽因循行園陵置
吏奉守引兵與延岑戰於藍田不克就穀雲陽赤眉
復還入長安禹敗走高陵乃徵還(後漢書本傳)
馮異字公孫潁川父城人建武二年赤眉延岑暴亂三
輔郡縣大姓各擁兵衆大司徒鄧禹不能定乃遣異
代禹討之異引而西所至皆布威信與赤眉遇於華
隂戰數十合降其將劉始王宣等五千餘人三年春
拜異為征西大將軍時延岑據藍田王歆據下邽芳
丹據新豐蔣震據霸陵張邯據長安公孫守據長陵
楊周據谷口吕鮪據陳倉角閎據汧駱蓋延據盩厔
任良據鄠汝章據槐里各稱將軍擁兵多者萬人少
者數千人轉相攻擊異且戰且行屯兵上林苑中延
岑既破赤眉欲據關中引張邯任良攻異異擊破之
斬首千餘級諸營保守附岑者皆來降岑遂自武關
走南陽時百姓饑餓道路斷絶委輸不至軍士悉以
果實為糧詔拜南陽趙匡為右扶風將兵助異并送
縑穀異兵食漸盛乃稍誅擊豪傑不從令者褒賞降
附有功勞者悉遣其渠帥詣京師威行關中明年公
孫述遣將程焉出屯陳倉異與趙匡迎擊大破之焉
退走漢川異追戰於箕谷復破之還擊破吕鮪營保
降者甚衆懷來百姓申理枉結出入三歲上林成都
六年春朝京師留十餘日令異妻子隨異還西諸將
上隴為隗囂所敗乃詔異軍栒邑未及至隗囂乘勝
使將行巡下隴取栒邑異潛往閉城偃旗鼓行巡不
知馳赴之異卒擊鼓建旗而出巡軍驚亂奔走追擊
大破之北地諸豪長耿定等悉降異又擊盧芳將賈
覽破之上郡安定皆降(後漢書本傳)
蓋延字巨卿漁陽人建武十一年拜為左馮翊(後漢書本傳)
視事四年人敬其威信(續漢書)
祭遵潁川穎陽人建武二年春拜征虜將軍六年春詔
遵與耿弇等從天水伐公孫述師次長安時車駕亦
至隗囂不欲漢兵上隴使王元拒隴坻遵進擊破之
及諸將到與囂戰並敗引退下隴乃詔遵軍汧八年
秋復從車駕上隴囂破帝東歸過汧幸遵營勞饗士
卒作黃門武樂良夜乃罷時遵有疾詔賜重茵覆以
御蓋復令進屯隴下及公孫述遣兵救囂吳漢耿弇
等悉奔還遵獨留不卻九年春卒於軍諡曰成侯(後漢)
(書本傳)
鮑永字君長上黨屯留人建武十一年為司隷校尉辟
扶風鮑恢為都官從事恢亦抗直不避強禦帝常曰
貴戚且宜歛手以避二鮑其見憚如此永行縣到霸
陵路經更始墓引車入陌從事諫止之永曰親北面
事人寧有過墓不拜雖獲罪所不避也遂下拜哭盡
哀而去西至扶風椎牛上苟諫冡帝聞之問公卿曰
奉使如此何如張湛對曰仁不遺舊忠不忘君行之
高者也帝意乃釋子昱字文泉中元元年拜司隷校
尉在職奉法守正有父風永平五年免(後漢書本傳)
鄭衆字仲卿河南開封人永平中遷左馮翊政有名迹
(後漢書鄭興傳)
郅夀字伯考汝南西平人以廉能稱舉孝廉肅宗擢為
京兆尹郡多強豪姦暴不禁三輔素聞夀皆懷震悚
各自檢勅莫敢干犯夀雖威嚴而推誠下吏皆願效
死莫有欺者(後漢書郅惲傳附)
桓宣譙國人安帝時為梁州刺史時四方多事宣務本
節用每農月親載耒耜登臺勸民四民無惰業者歲
屢豐稔(漢中府志)
王堂字敬伯廣漢郪人遷右扶風安帝西巡阿母王聖
中常侍江京等並請屬於堂堂曰吾蒙國恩豈可為
權寵阿意即日遣家屬歸閉閣上病果有誣奏堂者
會京等誅堂以守正見稱(後漢書本傳)
陳禪字紀山巴郡安漢人舉茂才時漢中蠻夷反畔以
禪為漢中太守賊素聞其名即時降服遷左馮翊順
帝即位遷司隷校尉卒於官子澄有清名官至漢中
太守(後漢書本傳)
史敞為京兆尹有能名尤善條教見稱三輔(續漢書)
种暠字景伯洛陽人為梁州刺史甚得百姓歡心被徵
當遷吏人詣闕請留之梁太后歎曰未聞刺史得人
心若是乃許復留一年遷漢陽太守戎狄男女送至
漢陽界暠與相揖謝千里不得乘車(後漢書本傳)
梁並永嘉元年為左馮翊時諸羌叛並以恩信招誘之
於是離湳狐奴等五萬餘戸詣並降隴右復平(後漢書西)
(羌傅)
陳龜字叔珍上黨泫氏人永建中舉孝廉遷五原太守
拜京兆尹時三輔強豪之族多侵枉小民龜到厲威
嚴悉平理其怨屈者郡内大悦(後漢書本傳)
延篤字叔堅南陽犨人舉孝廉遷左馮翊又徙京兆尹
其政用寬仁憂恤民黎擢用長者與參政事郡中歡
愛三輔咨嗟焉先是陳留邊鳳為京兆尹亦有能名
郡人為之語曰前有趙張三王後有邊延二君(後漢書本)
(傳)
劉陶字子竒潁川潁隂人靈帝時遷尚書令以數切諫
為權臣所憚徙為京兆尹到職當出修宫錢直千萬
陶既清貧恥以錢買職稱疾不聽政帝宿重陶才徵
拜諫議大夫(後漢書本傳)
樊陵(字德雲為京兆尹)陽陵縣東涇水長流溉灌維首牧人之
吏謀不假給光和五年京兆尹樊陵勤恤人隠悉心
政事命方略大吏麴遂令伍瓊權度計慮揆程經用
以事上聞遂樹柱累石委薪積土折湍流疏水門會
於新渠灑於畎畆昔日鹵田化為甘壤粳黎稼穡所
入不可勝算農民熙怡悦豫謳談疆畔謂之樊惠渠
(蔡邕樊惠渠頌序)
蓋勲字元固敦煌人司隷張温舉為京兆尹時長安令
楊黨父為中常侍恃勢貪放勲案得其贓千餘萬貴
戚咸為之請勲不聽具以事聞并連黨父有詔窮案
威震京師時小黃門京兆高望為尚藥監幸於皇太
子太子因蹇碩屬望子進為孝廉勲不肯用或曰皇
太子副主望其所愛碩帝之寵臣而子違之所謂三
怨成府者也勲曰選賢所以報國也非賢不舉死亦
何悔及董卓廢少帝徵為議郎時左將軍皇甫嵩精
兵三萬屯扶風勲密相要將以討卓會嵩亦被徵勲
以衆弱不能獨立遂並還京師(後漢書本傳)時漢陽叛人
王國衆十餘萬攻陳倉三輔震動勲領郡兵五千人
請滿萬人因表用處士扶風孫瑞為鷹鷂都尉桂楊
魏傑為破敵都尉京兆杜楷為威虜都尉弘農楊儒
為烏擊都尉長陵第五雋為清寇都尉悉領屬勲(續漢)
(書)
段煨武威人(魏志)董卓遷天子西都長安使中郎將段煨
屯華隂及李傕郭汜等亂天子東歸車駕至華隂寧
輯將軍段煨具服御及公卿以下資儲請帝幸其營
初楊定與煨有隙遂誣煨欲反乃攻其營十餘日不
下煨猶奉給御膳廩贍百官終無二意(後漢書董卓傳)煨在
華隂特修農事(典略)
鍾繇字元常潁川長社人建安初關中諸將馬騰韓遂
等各擁強兵相爭太祖方有事山東乃表繇以侍中
守司隷校尉持節督關中諸軍委之以後事特使不
拘科制繇至長安移書騰遂等為陳禍福遂各遣子
入侍(三國志本傳)
衞覬字伯儒安邑人除茂陵令太祖征袁紹而劉表為
紹援關中諸將又中立覬以侍御史使益州令劉璋
下兵以綴表軍至長安道路不通覬不得進遂留鎮
關中時四方還民關中諸將多引為部曲覬書與荀
彧曰關中膏腴之地頃遭荒亂人民流入荆州者十
萬餘家聞本土安寧皆企望思歸而歸者無以自業
夫鹽國之大寳也自亂來放散宜如舊置使者監賣
以其直益市犂牛若有歸民以供給之勤耕積粟豐
殖關中遠民聞之必日夜競還又使司隷校尉留治
關中以為之主則諸將日削官民日盛此彊本弱敵
之利也彧以白太祖從之(三國志本傳)魏書曰時關西諸
將外雖懷附内未可信司隷校尉鍾繇求以三千兵
入關外托討張魯内以脅取質任太祖使荀彧問覬
覬以為西方諸將皆豎夫崛起無雄天下意厚加爵
號得其所志非有大故不憂為變宜為後圖若以兵
入關中當討張魯地險衆強殆難為慮彧以覬議呈
太祖太祖初善之而以繇自典其任遂從繇議兵始
進關右大叛太祖親征乃平之太祖悔不從覬議由
是益重覬(本傳注安按衛覬臣於曹氏應入三國但此係建中事故與鍾繇傳並列漢末)
魏延字文長義陽人先主遷治成都當得重將以鎮漢
中衆論以為必在張飛飛亦以心自許先主乃拔延
為督漢中鎮遠將軍領漢中太守一軍盡驚先主大
會羣臣問曰今委卿以重任卿居之云何延對曰若
曹操舉天下而來請為大王拒之偏將十萬之衆至
請為大王吞之先主稱善衆咸壯其言建興五年諸
葛亮駐漢中更以延督前部八年使延西入羌中與
費瑶郭淮戰大破之遷征西大將軍封南鄭侯(三國志本)
(傳)
王平字子均巴西宕渠人建興十二年副車騎將軍吳
懿駐漢中領漢中太守十五年代懿督漢中延熙六
年拜鎮北大將軍統漢中七年春魏大將軍曹爽率
步騎十餘萬向漢川前鋒已在駱谷時漢中守兵不
滿三萬諸將大驚或曰今力不足以拒敵當固守漢
樂二城比爾間涪軍足得救關平曰不然漢中去涪
千里賊若得關便為禍也今宜先遣劉護軍杜參軍
據興勢平為後拒若賊分向黃金平率千人下自臨
之比爾間涪軍行至此計之上也惟護軍劉敏與平
意同即便施行魏軍退還如平本策(三國志本傳)劉敏左
護軍揚威將軍與鎮北大將軍王平俱鎮漢中魏遣
曹爽襲蜀時議者或謂但可守城不出拒敵必自引
退敏以為男女布野農榖栖畝若聽敵入則大事去
矣遂帥所領與平據興勢多張旗幟彌亘百餘里會
大將軍費褘從成都至魏軍即退(三國志蔣琬傳)
傅僉義陽人為關中都督景耀六年臨危授命論者嘉
其忠義(三國志楊戲傳)
魏
夏侯淵字妙才沛國譙人建安二十一年太祖西征張
魯漢中平留淵守漢中即拜淵征西將軍二十三年
劉備軍陽平關淵率諸將拒之相守連年為蜀所襲
遂戰死(三國志本傳)世語曰淵第五子榮字幼權漢中之
敗榮年十三左右提之走不肯曰君親在難焉所逃
死乃奮劍而戰遂没陣(本傳注按夏侯淵守漢中雖建安年間事然與鍾繇衛)
(覬不同故入魏)
杜襲字子緒潁川定陵人領丞相長史隨太祖到漢中
討張魯太祖還留督漢中軍事綏懷開導百姓自樂
出徙洛鄴者八萬餘口夏侯淵没襲與張郃郭淮糾
攝諸軍事權宜以郃為督以一衆心三軍遂定太祖
東還當選留府長史鎮守長安主者所選皆不當太
祖令曰釋騏驥而不乘焉皇皇而更索遂以襲為留
府長史駐關中文帝踐阼入為尚書(三國志本傳)
趙儼字伯然陽翟人遷扶風太守太祖徙出故韓遂馬
超兵五千餘人使將軍殷署等督領以儼為關中護
軍盡統諸軍羌虜數來寇害儼追到新平大破之屯
田客吕並據陳倉儼復攻之賊即破滅時被書差千
二百兵往助漢中守署督送之儼慮其有變自至斜
谷口人人慰勞又深戒署署軍前果叛儼自隨步騎
百五十人皆與叛者同部曲或婚姻得此問各不自
安儼盡呼所從人喻以成敗慰勵懇切皆不敢有二
前到諸營各召料簡諸奸結叛者八百餘人惟取其
魁率治之餘一不問乃即相率還降太祖遣將軍劉
柱將二千人當須到乃發遣而事露諸營大駭儼宣
言當差留新兵之温厚者千人守關中其餘悉遣東
便見主者内諸營兵名籍案累重立差别之留者意
定其當去者亦不敢動儼一日盡遣上道因使所留
千人分布羅落之東兵尋至乃復脅喻并徙千人令
相及共東凡所全致二萬餘口齊王即位以儼監雍
涼諸軍事又遷征西將軍都督雍涼正始四年徵為
驃騎將軍(三國志本傳)魏略曰舊故四征有官厨財籍遷
轉之際無不因緣而儼义手上車發到灞上忘持其
常所服藥雍州聞之乃追送雜藥材數箱儼笑曰人
言語殊不易我偶問所服藥耳何用是為耶遂不取
(本傳注)
郭淮字伯濟太原陽曲人從征漢中太祖還留征西將
軍夏侯淵拒蜀主以淮為淵司馬淵遇害淮收散卒
推盪寇將軍張郃為軍主諸營乃定其明日蜀欲渡
漢水來攻諸將議衆寡不敵欲依水為陣以拒之淮
曰此示弱而不足挫敵不如遠水為陣引而致之半
濟而後擊備可破也既陣備疑不渡淮遂堅守以狀
聞太祖善之假郃節復以淮為司馬文帝賜爵關内
侯轉鎮西長史又行征羌護軍護左將軍張郃冠軍
將軍楊秋討山賊鄭甘盧水叛人皆破平之關中始
定民得安業黃初元年擢領雍州刺史五年為真太
和二年蜀相諸葛亮出祁山遣將軍高詳屯列柳城
淮攻詳破之加建威將軍五年隴右無榖議欲關中
大運淮以威恩撫循羌胡家使出榖平其輸調軍食
用足轉揚武將軍青龍二年諸葛亮出斜谷時司馬
宣王屯渭南淮策亮必爭北原宜先據之遂屯北原
蜀兵大至淮逆擊後數日亮盛兵西行淮以為此必
攻陽遂耳其夜果攻陽遂有備不得上正始元年蜀
將姜維出隴西淮進軍維退遂討羌迷當等按撫柔
氐三千餘落拔徙以實關中遷左將軍梁州休屠胡
梁元碧等率種落二千餘家附雍州淮奏請使居安
定之高平為民保障其後因置西川都尉轉拜前將
軍領州如故正元二年薨諡曰貞侯(三國志本傳)
陳泰字元伯潁川許昌人嘉平初代郭淮為雍州刺史
蜀將姜維率衆依麴山築二城使句安李歆等守之
聚羌胡質任等寇逼都郡征西將軍郭淮與泰謀曰
麴城雖固去蜀險遠當須運糧羌夷患維勞役必未
肯附今圍而取之可不血刃而拔其城淮從泰計使
泰率討蜀護軍徐質汝南太守鄧艾等進兵圍之安
等挑戰不許將士困窘維來救出自牛頭山與泰相
對泰曰兵法貴不戰而屈人今絶牛頭維無反道則
我之禽也勅諸軍各堅壁勿與戰遣使白淮使淮趣
牛頭截其去路可並取維不惟安等而已淮善其策
率諸軍軍洮水維遁走安等遂䧏淮薨泰代為征西
將軍假節都督雍涼諸軍事景元元年薨諡穆侯(三國)
(志本傳)
司馬望字子初為征西將軍持節都督雍涼二州諸軍
事在任八年威化明肅先是蜀將姜維屢寇關中及
望至廣設方略維不得為寇關中賴之(晉書安平獻王孚傳)
晉
司馬駿(宣帝子)字子臧武帝踐阼遷鎮西大將軍使持節
都督雍涼等州諸軍事鎮關中駿善撫御勸督農桑
與士卒分役已及僚佐并將帥兵士等人限田十畝
具以表聞詔遣普下州縣使各務農事咸寧初樹機
能等叛遣衆討之斬三千餘級進位征西大將軍開
府辟召儀同三司徙封扶風王及薨西土泣者盈路
百姓為之樹碑長老見碑無不下拜其遺愛如此(晉書)
(本傳)
郄詵字廣基濟隂單父人累遷雍州刺史在任威嚴明
斷甚得聲譽卒於官(晉書本傳)
范晷字彦長南陽順陽人為司徒左長史轉馮翊太守
甚有政能善於撫綏百姓悦之轉雍州刺史時西土
荒毁氐羌蹈藉桑田失收晷傾心化導勸以農桑所
部甚賴之元康中卒於官(晉書本傳)
劉沈字道真薊人領雍州刺史張方既逼京師王師屢
敗詔沈使發兵襲顒(河間王)沈奉詔馳檄四境合七郡
之衆及防守諸軍塢壁甲士萬餘人以安定太守衛
博安定功曹皇甫澹為先登襲長安顒時頓於鄭縣
之高平亭為東軍聲援聞沈兵起還鎮渭城遣督護
虞䕫逆沈戰敗顒大懼退入長安沈渡渭而壘顒遣
兵出鬭輙不利沈乘勝攻之使澹博以精甲五千從
長安門入力戰至顒帳下沈軍來遲澹等無繼馮翊
太守張輔率衆救顒横擊之大戰於府門博父子皆
死之澹被擒不屈見殺沈軍遂敗與麾下百餘人南
遁為陳倉令所執沈謂顒曰知己之顧輕在三之節
重投袂之日期之必死葅醢之戮甘之如飴辭氣慷
慨顒怒鞭之而後腰斬(晉書夲傳)
賈疋字彦度武威人少有志略器望甚偉歷遷雍州刺
史時諸郡饑饉百無一存疋帥戎晉二萬餘人將伐
長安劉粲聞之使劉曜劉雅及趙染距疋疋邀擊大
敗之曜中流矢退走疋追之至於甘泉旋自渭橋擊
蕩仲殺之遂迎秦王奉為皇太子後蕩仲子夫護帥
羣寇攻之疋敗走夜墮於澗為夫護所害疋勇略有
志節以匡復晉室為己任不幸顛墜時人咸痛惜之
(晉書本傳)
索綝字巨秀敦煌人舉秀才除好畤令轉長安令在官
有稱遷新平太守時劉聰將蘇鐵劉五斗等劫掠三
輔除綝安西將軍馮翊太守綝有威恩華戎嚮服賊
不敢犯及懷帝蒙塵長安又陷綝與雍州刺史賈疋
扶風太守梁綜等糾合義衆頻破賊黨修復舊館遷
定宗廟進救新平小大百戰秦王即位是為愍帝綝
遷京兆尹(晉書索靖傳)
張光字景武江夏鍾武人北地都尉以百餘人戍馬蘭
山北賊圍之百餘日光撫厲將士屢出竒兵擊賊破
之會梁王肜遣司馬索靖將兵迎光舉軍悲泣遂還
長安肜表光處絶圍之地有耿恭之忠宜加甄賞以
明奬勸於是擢授新平太守遷材官將軍梁州刺史
先是秦州人鄧定等二千餘家饑餓流入漢中保於
城固漸為抄盜梁州刺史張殷遣巴西太守張燕討
之定窘急偽乞降於燕並餽燕金銀燕喜為之緩師
定密結李雄雄遣衆救定燕退定進逼漢中太守杜
正冲東奔魏興殷亦棄官遁光不赴州止於魏興乃
結諸郡守共謀進取綏撫荒殘百姓悦服於是却鎮
漢中時逆賊王如餘黨李運楊武等大盛光嬰城固
守自夏迄冬憤激成疾佐吏及百姓咸勸光退據魏
興光按劍曰吾受國厚恩不能翦除寇賊何得退還
聲絶而卒百姓悲泣遠近傷惜之其後南陽太守應
詹白都督王敦稱光在梁州興微繼絶威振巴漢值
中原傾覆外無救助内闕資儲經年抗禦厲節不撓
宜應追論顯贈以慰存亡不從(晉書本傳)
周訪字士達汝南安成人杜曾寇害元帝命訪擊之遂
定漢沔以功遷南中郎將督雍州諸軍梁州刺史務
農訓卒勤於採納守宰有缺輒補然後言上遠近悦
服卒諡曰壯子撫強毅有父風永和初桓温征蜀進
督梁州之漢中四郡軍事在州三十餘年卒諡曰襄
子楚監梁益二州假節世在梁益甚得物情時梁州
刺史司馬勲作逆楚與朱序討平之又隴西人李高
詐稱雄子破涪城梁州刺史楊亮失守楚討平之卒
諡曰定子瓊勁烈有將略代楊亮為梁州刺史初氐
人竇衝求降朝廷以為東羌校尉後衝反欲入漢川
安定人皇甫釗京兆人周勲等謀納衝瓊密知之收
釗勲等斬之(晉書本傳)
陳頵字延思陳國苦人陶侃表為梁州刺史綏懷荒弊
甚有威惠(晉書本傳)
南宋
劉道産彭城吕人元嘉三年累遷梁南秦二州刺史加
都督在州有惠化(南史劉康祖傳)
蕭思話南蘭陵人元嘉九年仇池大饑益梁州豐稔氐
帥楊難當寇漢中起思話督梁南秦二州諸軍事梁
南秦二州刺史既行遣司馬建威將軍南漢中太守
蕭承之前進十年二月遣行參軍王靈濟率偏軍出
洋川與承之合賊敗走漢中平悉收没地置戍葭萌
水遷鎮南城加節號寧羌將軍太祖使思話上平漢
中本末下史官累遷鎮西將軍(宋書本傳)
劉鎮道彭城人元嘉十四年出為梁秦二州刺史氐帥
楊難當侵漢中鎮道討破之十九年與裴方明進軍
大致克捷難當奔上郡仇池遂平(舊志)
劉秀之字道寳東莞莒人元嘉二十五年除督梁南北
秦三州諸軍事梁南秦二州刺史時漢川饑儉境内
騷然秀之善於為政躬自儉約先是漢川以絹為貨
秀之限令用錢百姓受其利二十七年大舉北伐秀
之節度諸軍震蕩汧隴氐賊楊高為寇秀之討之斬
高兄弟遷益州刺史折留俸禄二百八十萬付梁州
鎮庫此外蕭然秀之為治整肅以身率下遠近安悦
焉(宋書本傳)
南齊
長沙王懿梁武帝兄永明末為梁南秦二州刺史魏軍
入漢中圍南鄭懿隨機拒擊乃解圍遁去又遣氐帥
楊元秀攻取魏歷城等六戍魏人震懼邊境遂寧(南史)
(本傳)
梁
隂子春字幼文武威姑臧人梁武帝踐阼遷都督梁秦
二州刺史子春雖無他才行臨人以廉潔稱(南史本傳)
裴邃字淵明河東聞喜人天監時為北梁秦二州刺史
開創屯田數千頃倉廩盈實省息邊運民吏獲安乃
相率餉絹千餘匹邃從容曰汝等不應爾吾又不可
逆納其絹二匹而已(梁書本傳)
蘭欽字休明中昌魏人幼而果決趫捷過人大通時密
勅欽向魏興經南鄭屬魏將托跋勝寇襄陽除持節
督南梁南北秦沙四州諸軍事光烈將軍平西校尉
梁南秦二州刺史梁漢底定魏遣都督董紹張獻攻
圍南鄭梁州刺史杜懷珤請救欽率所領援之大破
紹獻於高橋城斬首二千餘紹獻奔退追入斜谷斬
獲略盡西魏相宇文泰致馬二千匹請結隣好詔加
散騎常侍進號仁威將軍(梁書本傳)
蕭循南蘭陵人為梁秦二州刺史移風易俗人號慈父
時蝗害禾循深自咎責忽飛鳥千羣下食蝗盡(雍大記)
李暉成紀人為梁洋州十州總管軍事梁州刺史時渠
蓬二州生獠積年侵暴暉至州綏撫並來歸附朝廷
璽書勞之(舊志)
北魏
薛辯字允白河東汾隂人魏東雍州刺史明元深加器
重曰朕委卿西蕃志在關右卿宜克終良筭與朕為
長安主人辯務農教戰恒以數千之衆摧抗赫連氏
帝甚褒奬之(北史本傳)
莫雲雁門繁峙人好學善射世祖尅赫連昌詔雲與常
山王素留鎮統萬進爵安定公時初并河西人心未
一雲撫慰新舊皆得其所卒諡曰敬(魏書莫含傳)
竇瑾字道瑜頓丘衞國人拜使持節都督秦雍二州諸
軍事寧西將軍長安鎮將在鎮八年甚著威惠(魏書本傳)
陸俟代人世祖以俟都督秦雍二州諸軍事與高涼王
那擊蓋吳於杏城大破之遷内都大官安定盧永劉
超等叛世祖以俟威恩被於關中詔都督秦雍諸軍
事鎮長安遂平之(魏書本傳)
樂安王範性沈厚寬仁世祖以長安形勝之地非範莫
可任者乃拜範都督五州諸軍事長安鎮都大將範
謙恭惠下推心撫綏百姓稱之時秦土新罹寇賊流
亡相繼範請崇易簡之治帝納之(魏書本傳)崔玄伯弟徽
字元猷河東武城人樂安王範鎮長安世祖以範年
少三秦民夷恃險多變乃選忠清舊德之士與範俱
鎮以徽為散騎常侍督雍涇梁秦四州諸軍事平西
將軍副將行樂安王傅徽為政務存大體不親小事
性好人倫引接賓客或談及平生或講論道義誨誘
後進終日不止以疾徵還京師(魏書崔元伯傳)
奚眷代人少有將略世祖初鎮虎牢尋徙鎮長安世祖
幸美稷眷受詔督諸軍討山胡白龍於西河破之(魏書)
(本傳)
司馬楚之字德秀河内温人宋將裴方明胡崇之寇仇
池以楚之為假節與皮豹子等督關中諸軍從散關
西入擊走方明禽崇之仇池平而還(魏書本傳)
古弼代人拜安西將軍鎮長安甚著威名(魏書本傳)
伊馛代人真君初為東雍州刺史恩化大行百姓思之
(魏書本傳)
臨淮王他拜使持節都督雍秦二州諸軍事雍州刺史
鎮長安撫綏秦土得民夷之心(魏書陽平王熙傳)
皮豹子漁陽人真君三年劉義隆遣將裴方明等陷仇
池世祖徵豹子拜仇池鎮將督關中諸軍仇池平諸
氐復推楊文德為主興安二年正月宋將蕭道成王
虬馬光等入漢中别令楊文德楊頭等率氐羌圍武
都豹子將救之至女磊聞賊停車遣人於祁山取馬
欲往赴援文德謂豹子欲斷其糧運回軍還入覆津
據險自固義隆又增兵益將令晉夀白水送糧覆津
漢川武興運粟甘泉皆置倉儲豹子表乞選兵增戍
詔高平鎮將苟莫于率突騎二千以赴之道成等乃
退(魏書本傳)
張黎雁門平原人世祖加征北大將軍鎮長安清約公
平甚著聲稱代下之日家無餘財(魏書本傳)
李惠中山人為雍州刺史加長安鎮大將長於思察雍
州廳事有燕爭巢鬭已累日惠令人掩獲使卒以弱
竹彈兩燕既而一去一留惠笑謂吏屬曰此留者自
計為巢功重彼去者既經楚痛理無固心羣下服其
聰察人有負鹽負薪者同釋重擔息於樹隂二人將
行爭一羊皮惠令人置羊皮席上以杖擊之見少鹽
屑曰得其實矣使爭者視之負薪者乃伏而就罪凡
所究察多如此類由是吏民莫敢欺犯(魏書本傳)
陸真代人高宗即位遷安西將軍長安鎮將是時初置
長蛇鎮真率衆築城未訖氐豪仇傉檀等反叛氐民
咸應真擊平之卒城長蛇而還東平王道符反於長
安殺雍州刺史魚元明關中草草以真為長安鎮將
長安兵民素服威信真到撫慰之皆怡然安靜咸陽
民趙昌受劉彧署龍驤將軍扇動鄠盩厔二縣據赤
谷以叛真與雍州刺史劉邈討平之後鄠縣民王稚
兄弟招引趙昌始平石安池陽靈武四縣人皆應之
據冶谷堡真與雍州刺史劉邈擊破之斬昌及賊首
三千餘級傳首京師并誅其黨與七百餘人雍州民
夷莫不震伏在鎮數年甚著威稱延興二年卒歸葬
京師諡曰烈(魏書本傳)
京兆王子推太安五年位侍中征南大將軍長安鎮都
大將性沈雅善於綏撫秦雍之人服其威惠(魏書本傳按)
(子推係元魏宗室京兆乃其王封非京兆人王姓也賈志作王子推京兆人誤)
源思禮後賜名懷高宗末出為長安鎮將雍州刺史清
儉有惠政善於撫恤劫盗息止流民皆相率來還(魏書)
(源賀傳)
張白澤上谷沮陽人行雍州刺史清心少欲吏民安之
(魏書張衮傳)
衍字安樂位梁州刺史轉雍州刺史性清慎所在廉潔
不營産業有稱績(魏書陽平王新成傳)
任城王雲(景穆帝子)高祖遷使持節都督陜西諸軍事長安
鎮都大將雍州刺史雲廉謹自修留心庶獄挫抑豪
強羣盗息止州民頌之者千有餘人文明太后嘉之
賜帛千匹太和五年薨於州(魏書本傳)
苟頽代人拜洛州刺史為政剛嚴抑強扶弱山蠻畏威
不敢為寇(魏書本傳)
李崇字繼長頓丘人高祖初行梁州刺史巴氐擾動詔
崇為荆州刺史鎮上洛勑發陜秦二州兵送崇至治
辭曰邊人失和本怨刺史奉詔代之自然易帖但須
一宣詔旨而已不勞發兵自防使懷懼也高祖從之
乃輕將數十騎馳到上洛宣詔綏慰當即帖然尋勅
邊戍掠得蕭頤人者悉令還之南人感德兩境交和
無烽燧之警在治四年甚有稱績後車駕南討漢陽
崇行梁州刺史氐楊靈珍遣弟婆羅與子雙領步騎
萬餘襲破武興與蕭鸞相結詔崇率衆數萬討之崇
多設疑兵襲尅武興靈珍走奔漢中以崇為都督梁
秦二州諸軍事梁州刺史及靈珍偷據白水崇擊破
之靈珍遠遁(魏書本傳)
尉元字苟仁代人太和初出為使持節鎮西大將軍開
府統萬鎮都將甚得夷民之心(魏書本傳)
劉藻字彦先廣平易陽人永安中北地諸羌數萬家恃
險作亂前後牧守不能制姦暴之徒並無名實朝廷
患之以藻為北地太守藻推誠布信諸羌咸來歸附
藻書其名籍收其賦税朝廷嘉之遷龍驤將軍雍城
鎮將先是氐豪徐成楊黑等驅逐鎮將故以藻代之
至鎮擒獲成黑等斬之以徇羣氐震慴在任八年遷
離城鎮將太和中改鎮為岐州以藻為岐州刺史車
駕南伐與安南將軍元英征漢中頻破賊軍長驅至
南鄭垂平梁州奉詔還軍乃不果克(魏書本傳)
賈儁字異隣武威姑臧人為荆州刺史先是上洛置荆
州後改為洛州在重山中民不知學儁乃表置學官
選聰悟者以教之在州五年清靜寡事吏民亦安(魏書)
(賈彝傳)
燮(安定王休子)世宗初除華州刺史燮表曰謹惟州治李潤
堡雖是少梁舊地晉芮錫壤然胡夷内附遂為戎落
城非舊邑先代之名爰自國初護羌小戍及改鎮立
郡依岳立州因藉倉府未刊名實竊見馮翊古城羌
魏兩民之交許洛水陸之際先漢之左輔皇魏之右
翼形勝名都實惟西蕃奧府今州之所在豈惟非舊
至乃居岡飲澗井谷穢雜升降劬勞往還數里僔沓
明昏有虧禮教未若馮翊面華渭包原澤井淺地平
樵牧饒廣採材華隂陸運七十伐木龍門順流而下
陪削舊雉功省力易人各為己不以為勞昔宋民無
井穿井而忻得人况合城無水得水而不家慶竊聞
前政刺史非是無意或值兵舉或遇年災緣此契闊
稽延至此去歲已熟秋方大登四境宴安京師無事
丁不十錢之費人無八旬之勤損輕益重乞垂昭鑒
遂詔曰一勞永逸便可聽移後除幽州刺史(魏書安定王休)
(傳)
崔亮字敬儒清河東武城人世宗除安西將軍雍州刺
史城北渭水淺不通船行人艱阻亮謂寮佐曰昔杜
預造河梁況此有異長河且魏晉之日亦自有橋吾
今決欲營之咸曰水淺不可為浮橋汎長無恒又不
可施柱恐難成立亮曰昔秦居咸陽横橋渡渭以像
閣道此即以柱為橋今惟慮長柱不可得耳會天大
雨山水暴至浮出長木數百根藉此為用橋遂成立
百姓利之至今猶名崔公橋亮性公清敏於決斷所
在並號稱職三輔服其德政世宗嘉之詔賜衣馬被
褥(魏書本傳)
邢巒字洪賓河間鄭人宣武時正尚書梁秦二州行事
夏侯道遷以漢中内附詔加巒使持節征梁漢諸軍
事進退徵攝得以便宜從事巒至漢中遣兵討之賊
皆欵附乘勝追奔至關城之下詔拜巒使持節梁秦
二州刺史於是開地定境東西七百南北千里獲郡
四十二部護軍及諸縣戍巒至漢中從容風雅接豪
右以禮撫細民以惠(北史本傳)
李叔虎渤海蓚人除假節行華州事為吏民所稱(魏書本傳)
奚康生河南洛陽人出為平西將軍華州刺史頗有聲
績(魏書本傳)
崔延伯博陵人永平中為岐州刺史假征西將軍正光
五年莫折天生下隴東寇詔延伯為使持節征西將
軍西道都督討之天生悉衆來戰延伯身先士卒陷
其前鋒大破之俘斬十餘萬授右衞將軍延伯善將
撫得衆心為諸將之冠末路功名尤重(魏書本傳)
源子雍字靈和西平樂都人肅宗踐阼遷夏州刺史時
沃野鎮人破洛汗拔陵首為反亂所在蜂起統萬逆
胡與相應接子雍嬰城自守城中糧盡子雍善撫綏
得士心人人戮力無有離貳以饑饉轉切留子延伯
據守自率羸弱向東夏運糧行數日為朔方胡帥曹
阿各拔所邀力屈見執子雍為陳安危禍福之理勸
阿各拔令降阿各拔未果而死拔弟桑生竟隨子雍
降時北海王顥為大行臺子雍具陳賊可滅之狀顥
給子雍兵馬令其先行時東夏合境反叛所在屯結
子雍轉鬭而前仍平東夏徵税租粟運於統萬於是
二夏漸寧及蕭寳夤為賊所敗賊帥宿勤明逹遣息
阿非率衆邀路華州白水被圍逼關右騷擾咫尺不
通遂率士馬并夏州幕義之民攜家席卷鼓行南出
生禽康維摩又攻賊帥契官斤於楊氏堡破之復破
阿非軍多所斬獲詔遣城陽王徽於潼關宣旨慰勞
封樂平縣公子雍長子延伯城鬭野戰勇冠三軍子
雍向東夏留延伯城守延伯與兵士共分湯菜防固
城隍及子雍為胡所執合城憂懼延伯曰吾父吉凶
不測方寸焦爛但奉命守城所為處重若以私害公
誠孝並闕諸君幸得此心無虧所寄於是衆感其義
莫不勵憤朝廷聞而嘉之除龍驤將軍行夏州事卒
能固守及後刺史至延伯率領義衆還赴子雍先鋒
陷陳身禽維摩及至白水首摧阿非隨子雍至都進
爵浮陽伯(魏書源賀傳)
畢祖暉東平須昌人神龜初除右將軍豳州刺史入為
平東將軍正光五年豳州民反招引隴賊攻逼州城
以祖暉前在州日得民情和復授平西將軍豳州刺
史假安西將軍為别將以討之祖暉且戰且前突圍
入治孝昌初北海王顥救至城圍始解以全城之勲
封新昌縣開國子尋假征鹵將軍行豳州事賊宿勤
明達復攻祖暉祖暉兵少糧竭軍援不至為賊所乘
遂殁(魏書畢衆敬傳)
張普惠字洪賑常山九門人為尚書右丞先是仇池武
興郡氐數反西垂郡戍租運久絶詔普惠以本官為
持節西道行臺給秦岐涇華雍豳東秦七州兵武三
萬人任其召發送南秦東益二州兵租分付諸戌其
所部將統聽於關西牧守之中隨機召遣軍資板印
之屬悉以自隨事訖還朝賜絹布一百段(北史本傳)
劉道斌武邑灌津人世宗時遷岐州刺史有清治之稱
正光四年卒於州(魏書本傳)
裴芬之字文馥河東聞喜人轉東秦州刺史在州有清
靜之稱徙岐州刺史正光末元志西討隴賊軍敗退
守岐州為賊所圍城陷芬之為賊擒送上邽為莫折
念生所害贈平東將軍青州刺史(魏書裴叔業傳)
魏蘭根鉅鹿下曲陽人孝昌初轉岐州刺史從行臺蕭
寳夤討破宛州俘其民人為奴婢以美女十人嘗蘭
根蘭根盡以歸其父兄部内麥多五穗隣州田鼠為
災犬牙不入岐境屬秦隴反叛寳夤敗於涇州高平
虜賊逼岐州州城民逼囚蘭根降賊寳夤至雍州收
輯散亡兵威復振城民復斬賊刺史推蘭根復任朝
廷以蘭根得西土人心加持節假平西將軍都督涇
岐東秦南岐四州軍事兼四州行臺尚書(北齊書本傳)
酈道元字善長范陽涿鹿人除御史中尉時雍州刺史
蕭寳夤反狀稍露侍中城陽王徽素忌道元因諷朝
廷遣為關右大使寳夤慮道元圖已遣其行臺郎中
郭子帙圍道元於隂盤驛亭亭在岡上既被圍穿井
十餘丈不得水水盡力屈道元與其弟二子俱被害
道元瞑目叱賊厲聲而死事平贈吏部尚書冀州刺
史(北史本傳)
張熠字景世南陽西鄂人永安初除平西將軍岐州刺
史矜恤貧弱為民所愛(魏書本傳)
董紹字興遠新蔡鮦陽人永安中除梁州刺史假撫軍
將軍兼尚書為山南行臺頗有清稱(魏書本傳)
魏子建字敬忠初世祖時平氐遂於武興立鎮尋改為
東益州其後鎮將刺史乖失人和羣氐作梗遂為邊
患乃除子建東益州刺史子建布以恩信風化大行
遠近清靜正光中子建屢求歸京師遣刺史唐永代
焉子建將還羣氐慕戀相率斷道主簿楊僧覆先行
曉諭諸氐忿曰我留刺史爾送出也子建徐加諭譬
旬日方得前行使人贈遺一無所受自開華陽等郡
梁州邢巒益州傅豎眼及子建為最(魏書魏收自序)
唐永北海平夀人耿介有將帥才正光中為北地太守
當郡别將俄而賊將宿勤明達等寇郡境永擊破之
境内稍安永善馭下士人競為之用臨陣常著帛裙
襦把角如意以指麾處分辭色自若在北地四年與
賊數十戰未嘗敗北時人語曰莫陸梁恐爾逢唐將
永所營處至今猶稱唐公壘也大統元年拜東雍州
刺史尋加衛將軍卒贈司空(北史本傳)
杜顒字思顔京兆人有幹用孝昌二年為西征軍司行
岐州事蕭寳夤起逆顒據州不從以勲封平陽縣開
國伯永安中万俟醜奴充斥關右不行乃為都督防
守岐州醜奴攻之不克後為征西將軍没於關西(魏書)
(杜銓傳)
長孫儉代人本名慶明孝昌中邊方騷動儉初假東夏
州防城大都督從爾朱天光破宿勤明達等周文臨
夏州深敬器之轉夏州刺史甚得人和時西夏州仍
未内屬東魏遣許和為刺史儉以信義招之和乃歸
附即以儉為西夏州刺史總統三夏州諸軍事周文
表授東南道行臺僕射所部鄭縣令泉璨為百姓所
訟推按獲實即大集僚屬於廳事前引已過肉袒自
罰於是屬城肅勵莫敢犯法後卒於夏州總管(北史長孫)
(嵩傳)
雷紹字道宗武川鎮人賀拔岳以紹為京兆太守清平
理物甚得人和(北史本傳按此在孝武西都之後故京兆太守入節鎮)
郭琰字神寳京槃人魏孝武時除洛州刺史孝武西入
授行臺尚書潼關大都督齊神武遣大都督竇泰襲
弘農時琰衆少戰敗乃奔洛州與刺史泉企城守力
窮城陷竟為東魏將高敖曹所擒謂敖曹曰天子之
臣乃為賊所執敖曹素聞其名義不殺送并州見神
武言色不屈見害(北史本傳)
乙速孤佛保北秀容之人也孝武帝時從入關大統初
梁將蘭欽來寇遂陷漢中佛保時為都督統兵力戰
知將敗乃先城未陷仰天大哭曰此馬吾常所乘此
弓矢天恩賜我豈可令賊得吾弓馬乎遂斬馬及弓
自刎而死三軍莫不壯之黃門郎趙僧慶時使漢中
聞乃收其屍致長安天子歎感詔著作錄之(北史本傳)
薛長瑜河東汾隂人天平中為洛州刺史擊賊潼關没
於陳(魏書薛辯傳)
王德字天恩代武川人孝武西遷行東雍州事在州未
幾百姓懷之大統元年遷北雍州刺史(北史本傳)
楊儉字景則(華隂人)孝武初除北雍州刺史政尚寬惠夷
夏安之大統七年為都督東雍華二州諸軍事華州
刺史卒於家(周書楊寬傳)
韓褒字弘業潁川潁陽人大統初為北雍州刺史州帶
北山多有盗賊褒密訪之並豪右所為乃悉召傑黠
少年素為鄉里患者置為主帥分其地界盗發不獲
以故縱論於是諸被署者莫不惶懼皆首伏曰前盗
並某等為之所有徒侣皆列其姓名或亡命隠匿者
亦悉言所在褒乃取盗名簿藏之因大榜州門曰自
知行盗者可急來首即除其罪盡今月不首者顯戮
其身籍没妻子以賞前首者旬日之間諸盗咸悉首
盡褒取名簿勘之一無差異並原其罪許以自新由
是羣盗屏息(北史本傳)
宇文導字菩薩少雄豪有仁惠文帝東征留導為華州
刺史及趙青雀于伏德慕容思慶等作亂導自華州
率所部兵擊之擒伏德斬思慶進屯渭橋會太祖軍
進爵章武郡公太祖率諸將輔魏太子東征復以導
為大都督華東雍二州諸軍事行華州刺史導治兵
訓卒得定捍之方及大軍不利東魏軍追至稠桑知
關中有備乃退齊氏稱帝太祖發關中兵討之拜大
將軍大都督三雍二華等二十三州諸軍事屯咸陽
導性寬明善於撫御臨事敬慎常若弗及深為吏民
所附朝廷以此重之(周書本傳)
崔猷字宣猷博陵人大統時遷京兆尹時婚姻禮嫁聚
會之辰多舉音樂又㕓里富室衣服奢滛猷請禁斷
事並施行恭帝元年周文欲開梁漢舊路乃命猷督
儀同劉道通等五人開通車路鑿山堙谷五百餘里
至於梁州即以猷為都督梁州刺史周文崩始利沙
興等州阻兵為逆信合開楚四州亦叛惟梁州人無
二心利州刺史崔士謙請援猷遣兵六千赴之信州
糧盡猷送米四千斛於是二鎮獲全(北史崔挺傳)
盧光字景仁范陽涿人大統中歴位京兆郡守郡舍先
是數有妖怪前後郡將無敢居者光曰吉凶由人妖
不妄作遂入居之未幾光所乘馬忽升廳事登牀南
首而立食器無故自破光不以介懷其精誠守正如
此(北史盧同傳)
鄭道邕字孝穆滎陽開封人幼謹厚清約涉歷經史孝
武西遷從入關大統中行岐州刺史在位有能名先
是所部百姓久遭離亂逃散殆盡道邕下車之日戸
止三千留情撫綏遠近咸至數年之内有四萬家考
績為天下最周文賜書嘆美之徵拜京兆尹(北史鄭羲傳)
柳檜字季華解人性剛簡任氣大統中從大將軍王雄
討上津魏興平之即除魏興華陽二郡守安康人黃
衆寳謀反連結黨與攻圍州城乃相謂曰嘗聞柳府
君勇捍其鋒不可當今既在外方為吾徒腹心之疾
不如先擊之遂圍檜郡城卑下士衆寡弱又無守禦
之備連戰十餘日士卒僅有存者力屈城陷遂為賊
所獲既而衆寳等進圍東梁州乃縛檜置城下欲令
檜誘說城中檜大呼曰羣賊烏合糧食已罄行即退
散各宜勉之衆寳大怒乃臨檜以兵曰速更汝辭檜
守節不變遂害之棄屍水中城中人皆為之流涕衆
寳解圍之後檜兄子止戈方收檜屍還長安贈東梁
州刺史(周書本傳)
宇文深字奴干性鯁正大統中歷東雍州别駕使持節
大都督東雍州刺史為政嚴明示民以信抑挫豪右
吏民懷之(周書宇文測傳)
北周
于謹字思敬河南洛陽人周文帝臨夏州以謹為防城
大都督兼夏州長史謹言於周文曰關右秦漢舊都
古稱天府今若據其要害招集英雄足觀時變且天
子在洛逼迫羣凶若陳明公之懇誠請都關右然後
挾天子而令諸侯千載一時也太祖大悦會有敕追
謹為關内大都督謹因進都關中之策魏帝西遷授
北雍州刺史大統十二年率兵鎮潼關加授華州刺
史魏恭帝元年除雍州刺史天和二年授雍州牧三
年薨諡曰文謹子實字賓寔天和二年延州蒲川賊
郝三郎反攻丹州遣實率衆討平之斬三郎首獲雜
畜萬餘頭除延州刺史(周書本傳)
劉亮中山人周文時為東雍州刺史為政清靜百姓安
之(北史本傳)
庾信字子山南陽新野人拜洛州刺史信多識舊章為
政簡靜吏民安之(周書本傳)
高琳字季珉其先高句麗人大統初平西將軍三年從
太祖破齊神武於沙苑武成初除延州刺史從豆盧
寧討稽胡郝阿保劉桑德等破之(周書本傳)
豆盧寧字永安昌黎徒何人大統中拜北華州刺史在
州以廉平著稱加散騎常侍從于謹破稽胡帥劉平
伏於上郡武成初為同州刺史復督諸軍討稽胡郝
阿保劉桑德等破之軍還遷大司寇保定四年授岐
州刺史屬大兵東討輿疾從軍五年薨於同州(周書本傳)
達奚武字成興代人保定三年為同州刺史時屬天旱
高祖勅武祀華岳岳廟舊在山下常所禱祈武謂僚
屬曰吾備位三公不能燮理隂陽使盛農之月久絶
甘雨忝寄既重憂責實深必須登峯展誠尋其靈奧
岳既高峻人跡罕通武年踰六十將數人攀援得上
於是稽首祈請陳百姓懇誠晚不得還即於岳上藉
草而宿夢見一白衣人來執武手曰快辛苦甚相嘉
尚武驚覺益用祗肅俄而澍雨遠近霑洽高祖聞之
璽書勞武子震字猛略武平初除華州刺史導民訓
俗頗有治方秩滿還朝為百姓所戀(周書本傳)
梁臺字洛都長池人大統十五年拜南夏州刺史保定
五年拜鄜州刺史性疏通恕已待物至於治民處政
尤以仁愛為心(周書本傳)
宇文慶洛陽人周武帝詔以行軍總管擊延安反寇平
之拜延州總管(隋書本傳)
衞元字文昇洛陽人周武帝時攝内史事領京兆尹稱
為強濟(北史本傳)
韓果字阿六拔代武川人天和初授華州刺史為政寬
簡吏人稱之(北史本傳總按周隋並置諸州總管刺史自應在管下而隋書百官志云總)
(管刺史加使持節故並入節鎮)
陸逞字季明吳郡人天和四年除京兆尹郡界有豕生
數子經旬而死其家又有豶遂乳養之諸豚賴之以
活時論以逞仁政所致(北史陸通傳)
楊纂廣寧人慷慨有志略授岐州刺史保定元年除隴
州刺史天和六年進柱國大將軍轉華州刺史纂性
質樸莅職但推誠信吏人懷之(北史本傳)
宇文椿字乾夀建德初除岐州刺史四年關中民饑椿
表陳其狀璽書慰勞因令所在開倉賑恤(周書本傳)
梁睿字恃德安定烏氏人周武帝時歴敷州刺史有惠
政(隋書本傳)
王慶字興慶太原祁人保定中歷丹中二州刺史為政
嚴肅吏不敢欺大象元年除延州總管(周書本傳)
鄭偉字子直滎陽開封人天和六年轉華州刺史莅職
以威猛為政吏人莫敢犯禁盗賊休止(周書本傳)
王世遵為邠州刺史性清約推誠化導百姓樂之(賈志)
隋
爾朱敞字乾羅秀容契胡人高祖受禪拜金州總管號
為明肅民吏懼之(隋書本傳)
李和朔方巖綠人少勇敢有識度為州里所推賀拔岳
鎮關中引為帳内都督後從周文累遷夏州刺史保
定二年除司憲中大夫尋出為洛州刺史和前在夏
州頗留遺惠及有此授商洛父老莫不想望德音和
至州以仁恕訓物獄訟簡靜進柱國大將軍開皇元
年遷上柱國和立身剛簡老而愈勵二年薨諡曰肅
(北史本傳)
梁彦光字修芝安定烏氏人高祖受禪以為岐州刺史
甚有惠政嘉禾連理出於州境開皇二年上幸岐州
悦其能賜粟五百斛物三百段御傘一枚未幾又賜
錢五萬彦光在岐州數歲其俗頗質以靜鎮之合境
大化奏課連最為天下第一(隋書本傳)
柳機河東解人周宣帝時拜華州刺史高祖踐祚徵為
納言復出為華州刺史前後作牧俱稱寬惠(隋書本傳)
崔弘度字摩阿衍博陵安平人開皇初拜華州刺史弘
度御下嚴急吏人讋氣所在之處令行禁止盗賊屏
跡(隋書本傳)
蔡王智積高祖弟整之子授同州刺史以修謹聞聽政
之暇端坐讀書門無私謁有侍讀公孫尚儀山東儒
士府佐楊君英蕭德言並有文學時延於坐所設唯
餅果酒纔三酌其簡靜如此開皇二十年徵還京第
(隋書本傳)
周羅㬋字公布九江潯陽人歷豳州刺史有能名(北史本傳)
辛彦之隴西狄道人後入關遂家京兆高祖時遷洛州
刺史有惠政開皇十一年卒官諡曰宣(隋書本傳)
唐
劉師立宋州虞城人太宗詔檢校岐州都督上書請討
吐谷渾未報即遣使間諭部落多降附者列其地為
開橋二州又党項酋拓拔赤辭先附吐谷渾倚險自
守亦遣說下之以母喪解岐人表留遂不得赴哀時
河西党項破丑氏嘗苦邊又阻新附師立討之軍未
至破丑懼遁去(唐書本傳)
長孫祥河南洛陽人無忌從父兄安世子(舊唐書長孫無忌傳)祥
永徽六年為雍州長史奏言鄭白渠為富商大賈競
造碾磑堰遏漕水於是遣祥毁之得水田六千餘頃
(賈志按長史即京兆尹永徽中改見唐書百官志)
王方翼字仲翔并州祁人永淳初以功遷夏州都督屬
牛疫民廢田作方翼為耦耕法張機鍵力省而見功
多百姓順賴明年召方翼議西域事引見奉天宫賜
食俄而妖賊白鐵余以綏州反詔方翼討之飛檜擊
賊火其柵平之封太原郡公(唐書本傳)
婁師德字崇仁鄭州原武人天授初為檢校豐州都督
率士屯田積穀數百萬兵以饒給無轉饟和糴之費
武后降書勞之(唐書本傳)
薛季昶絳州龍門人為雍州長史威名甚著前後京尹
無及之者(冊府元龜)
張嘉貞猗氏人歴梁州都督政以嚴辦吏下畏之奏事
京師元宗善其政數慰勞(唐書本傳)
張暐進京兆尹以幹治稱(唐書王琚傳)
宋璟邢州南和人京兆人權梁山謀逆勅河南尹王怡
馳傳往按牢械充滿久未決乃命璟為京兆留守覆
其獄初梁山詭稱婚集多假貸欲併坐貸人璟曰婚
禮借索大同而狂謀率然非所防億使知而不假是
與為反貸者弗知何罪之云平縱數百人(白孔六帖)
張說字道濟洛陽人元宗朝朔方軍大使王晙誅河曲
降虜阿思布也九姓同羅拔野固等皆疑懼說持節
從輕騎二十直詣其部宿帳下召見酋豪慰安之由
是九姓遂安晙後討蘭池叛寇康待賓詔說經略時
党項羌亦連兵攻銀城說將步騎萬人出合河關擊
破之羌胡自相猜夜鬭待賓遁餘衆奔潰說招納党
項使復故處副使史獻請盡誅之說不從奏置麟州
以安羌衆召拜同中書門下三品明年詔為朔方節
度大使親行五城督士馬時慶州方渠降胡康願子
反掠牧馬出塞說進討至木槃山擒之俘獲三千乃
議徙六州殘胡五萬於唐鄧間空河南朔方地以功
賜實封三百戶(唐書本傳)
裴耀卿開元初累遷長安令長安舊有配戸和市之法
百姓苦之耀卿到官一切令出儲蓄之家預給其直
遂無姦僦之弊公私甚便在職二年寬猛得中及去
官縣人思詠之二十年冬遷京兆尹明年秋霖雨害
稼京城穀貴上將幸東都召耀卿問救人之術耀卿
對曰大駕東巡百司扈從太倉及三輔先所積貯且
隨見在發重臣分道賑給可支一二年從東都更廣
漕運以實關輔待稍充實車駕西還即事無不濟上
深然其言(舊唐書本傳)佶字弘正(耀卿孫)第進士授藍田尉
德宗詔發畿縣民城奉天嚴郢為京兆政刻急本曹
尉韋重規妻乳且疾不敢免佶請代役當時稱其義
(唐書裴耀卿傳)
源乾曜臨漳人元宗東幸以京兆尹留守京師治尚寬
簡人安之居三年政如始至仗内白鷹因縱失之詔
京兆督捕獲於野絓榛死吏懼得罪乾曜曰上仁明
不以畜玩寘罪苟其獲戾尹專之遂入自劾失旨帝
不問衆服其知體而善引咎(唐書本傳)
峴吳王恪孫折節下士長於吏治天寳時累遷京兆尹
元宗歲幸温湯甸内巧供億以媚上峴獨無所獻帝
異之峴為政得人心時京師米翔貴百姓乃相與謠
曰欲粟賤追李峴(唐書本傳)
李叔明字晉閬州人本鮮于氏世為右族兄仲通天寳
末為京兆尹叔明擢商州刺史遷京兆尹長安歌曰
前尹赫赫具瞻允若後尹熙熙具瞻允斯(唐書本傳)
崔光遠靈昌人累遷京兆少尹玄宗西狩詔留光遠為
京兆尹西京留守採訪使乘輿已出都人火左藏大
盈庫至乘驢入宫殿光遠募官攝府縣斬十數人乃
定因偽使其子東見祿山祿山授光遠故官俄而同
羅背賊以廐馬二千出奔賊將孫孝哲安神威招之
不得官吏驚走獄囚皆逸光遠與長安令蘇震出開
遠門使人奔呼曰尹巡門門兵具器仗迎謁至皆斬
之募得百餘人遂趨靈武肅宗嘉之拜御史大夫復
為京兆尹遣募僑民會賊黨剽涇陽椎牛呼飲光遠
刺知之率兵夜趨其所使百騎彀滿狙其前驍士合
噪賊醉不能師斬其徒二千得馬千俘一部長以獻
自是賊常避其鋒扈帝還改禮部尚書乾元初又徙
鳳翔尹先是岐隴賊郭愔等掠州縣光遠至諭降之
(唐書本傳)
李齊物肅宗乾元中歷鳳翔京兆尹清廉自飭人吏莫
敢抵犯(冊府元龜)
劉晏字士安南華人歷隴華三州刺史尋入為京兆尹
委府事於司錄張羣杜亞綜大體議論號為稱職(舊唐)
(書本傳)
魏少游字少游鉅鹿人四為京兆尹雖無赫赫名然善
任人緣飾規檢有足稱者(唐書本傳)
羅珦會稽人為奉天令中官出入係道吏緣以犯禁珦
榜笞之雖死不置自是屏息再遷京兆尹請减平糴
半以常賦充之人賴其利(唐書本傳)
嚴郢字叔敖華隂人及進士第代宗初郭子儀表為關
内河東副元帥府判官行軍司馬子儀鎮邠州檄郢
主留務河中士卒不樂戍邠多逃還郢取渠首尸之
乃定大歷末拜京兆尹嚴明持法盗賊一衰减隷官
匠數百人號稱職宰相楊炎請屯田豐州發關輔民
鑿陵陽渠郢習朔邊病利即奏發關輔浚渠營田擾
而無利炎惡異已諷御史張著劾郢繫金吾長安中
日數千人遮建福門訟郢冤帝知之出為費州刺史
歲餘卒(唐書本傳)
白孝德安西人累功至北庭行營節度使徙邠寧僕固
懷恩引吐蕃兵入寇孝德擊敗之永泰初吐蕃回紇
圍涇陽郭子儀說回紇約盟吐蕃退走子儀使渾瑊
以兵五千出奉天命孝德應之大戰赤沙烽斬獲甚
衆(唐書李光弼傳)
渾瑊本鐵勒九姓之渾部善騎射勇常冠軍遷中郎將
擢朔方行營兵馬使從郭子儀擊吐蕃邠州留屯邠
虜復入至奉天瑊戰漠谷有功周智光反子儀令瑊
以步騎萬人下同州智光平以邠寧隷朔方軍瑊屯
宜禄大歷七年吐蕃深入與鹽州刺史李國臣趨秦
原吐蕃引去瑊邀擊破之悉奪河略而還領邠州刺
史吐蕃入方渠懷安瑊擊走之子儀入朝留知邠寧
慶兵馬後務德宗析所部為三節度以瑊兼綏銀麟
勝州節度副大使帝狩奉天瑊率家人子弟以從授
行在都虞候京畿渭北節度使朱泚兵薄城治攻具
矢石四集王師乘城者皆凍餒瑊但以忠義感率中
矢自揠去被血而戰愈勵乘輿狩山南瑊以諸軍衛
入谷口遷同平章事兼奉天行營副元帥乃率諸軍
趨京師賊韓旻拒武功瑊破之遂屯奉天以西軍收
咸陽泚平論功以瑊兼侍中封咸寧郡王(唐書本傳)
高固字黃芩從渾瑊屯朔方德宗在奉天固仍從瑊賊
突入門固引銳士長刀殺數十人曳車塞闉賊不能
入封渤海郡王貞元十七年邠寧節度使卒邠軍劫
固為帥固曰能聽吾言乃可徇曰毋殺人毋肆掠三
軍皆悦帝亦念固功乃拜邠寧節度使固本宿將且
寬厚人皆安之(唐書本傳)
韓游瓌靈武人始為郭子儀禆將累進邠寧節度留後
奉天之狩游瓌以兵三千來赴有詔引軍屯便橋次
泥泉與泚兵值游瓌還奉天泚兵躡攻之游瓌殊死
戰乃解泚大治戰棚雲橋既而大噪攻南雉游瓌曰
是分吾力也趨北雉遣將郭詢郭廷玉以銳士三百
直出火其棚投薪於中風返棚皆燼賊氣沮諸將推
游瓌赴難功第一李懷光叛誘游瓌為變游環白發
其書帝嘉其誠問計將安出對曰懷光怙亂今邠有
張昕靈武有寗景璿河中有吕鳴岳振武有杜從政
潼關有李朝臣渭北有竇覦皆守將也陛下以其衆
與地授之罷懷光權而尊以元功諸將仰首各聽其
帥彼安能亂帝曰罷懷光而泚益張若何對曰陛下
約士以不次之賞今貢賦方至發而酬之其守自固
邠有萬精甲臣得將之可以誅賊四方仗義而起賊
不足慮帝美其言會帝幸梁州游瓌馳入邠說昕無
汙不義昕不聽游瓌結其將高固等殺昕以聞拜邠
寧節度使遂會渾瑊於奉天扼京西要險破泚兵咸
陽京師平帝至自興元論功與瑊等皆第一貞元二
年吐蕃圍鹽州刺史杜彦光約與之城吐蕃許之又
取銀夏麟等州游瓌請收鹽州以斷戎人走集詔李
元諒韓令義率師會游瓌收鹽州後還京師卒諡曰
襄(唐書本傳)
戴休顔夏州人家世尚武郭子儀引為大將諭平党項
羌進封咸寧郡王兼朔方節度副使城邠州功最遷
鹽州刺史朱泚反率兵奔問行在與渾瑊等扞禦有
勞帝進狩梁洋留守奉天李懷光屯咸陽使人誘之
休顔斬其使勒兵自守遷奉天行營節度使合渾瑊
兵破泚追至中渭橋京師平又與瑊率兵趨岐陽邀
泚殘黨加檢校尚書右僕射(唐書本傳)
尚可孤鮮卑别種上元中自賊所歸使將兵三千屯扶
風武功歷十餘年隊伍閑整朱泚之難可孤壁七盤
偽將仇敬忠等來寇擊郤之遂收藍田德宗將遷梁
州命引兵守壩上拜神策京畿渭南商州節度招討
使敬忠拒戰可孤急擊斬之進軍與李晟收長安為
先鋒又會諸軍進討李懷光次沙苑卒於軍(唐書本傳)
李晟字良器隴右臨洮人興元元年朱泚盜據京城懷
光圖為反噬德宗幸山南三月加晟檢校右僕射兼
京畿渭北鄜坊丹延節度招討使四月加晟京畿渭
北鄜坊商華兵馬副元帥晟於畿甸率聚征賦吏民
樂輸守禦益固五月三日引軍抵通化門移書渾瑊
駱元光尚可孤尅期進軍城下其月二十五日夜晟
自東渭橋移軍於光泰門外米倉村以薄京城晟臨
高指麾令設壕柵以候賊軍俄賊衆大至逼柵求戰
晟勒吳詵康英俊史萬頃孟涉等縱兵擊之時華州
營在北兵少賊併力攻之晟遣李演孟華以精卒救
之中軍鼓譟演力戰大破之乘勝入光泰門再戰又
敗之餘衆走入白華二十八日晟大集諸將陳兵於
光泰門乃使王佖李演率騎軍史萬頃領步卒直抵
苑牆神麚村先是夜使人開苑牆二百餘步至是賊
已樹木柵之賊倚柵拒戰晟叱軍士曰安得縱賊如
此當先斬公等萬頃懼先登拔柵而入王佖騎軍繼
進賊即奔潰獲賊將段誠諫大軍分道並入鼓譟雷
動姚令言張庭芝李希蒨猶力捍官軍晟令決勝軍
使唐良臣兵馬使趙光銑楊萬榮孟日華等步騎齊
進賊軍陣成而屢北戰十餘合乘勝驅蹙至於白華
忽有賊騎千餘出於官軍之背晟以麾下百餘騎馳
之左右呼曰相公來賊聞之驚潰官軍追斬不可勝
計朱泚姚令言張庭芝尚有衆萬人相率遁走晟遣
田子竒追之其餘凶黨相率來降是日晟軍入京城
乃遣京兆尹李齊運攝長安令陳元衆攝萬年令韋
上伋告諭百姓居人安堵秋毫無所犯遠坊居人有
經宿方知者七月十三日德宗至自興元晟以戎服
謁見於三橋上駐馬勞之製紀功碑刊石立於東渭
橋詔以晟兼鳳翔尹鳳翔隴右節度使初帝在奉天
鳳翔軍亂殺其帥張鎰立小將李楚琳八月晟至鳳
翔理殺張鎰之罪斬王斌等十餘人貞元二年九月
吐蕃用尚結贊之計乃大興兵入隴州抵鳳翔無所
擄掠晟先令衙將王佖選銳兵三千設伏於汧陽誡
之曰蕃軍過城下勿擊首尾首尾縱敗中軍力全若
合勢攻汝必受其弊但俟其前軍已過見五方旗武
豹衣則其中軍也突其不意可建竒功佖如晟節度
果遇結贊及出奮擊賊皆披靡佖軍不識結贊故結
贊僅而獲免(舊唐書本傳)
嚴震字遐聞梓州鹽亭人山南西道節度府表為鳳州
刺史母喪解起為興鳳兩州團練使好興利除害劍
南黜陟使韋槙狀震治行為山南第一進封鄖國公
治鳳十四年號稱清嚴遠邇咨美遷山南西道節度
使朱泚反遣穆延光遺書誘之震即斬以聞時奉天
危蹙帝欲徙蹕山南震馳表奉迎既至梁州宰相以
為地貧無所仰給請幸成都震曰山南密邇畿輔李
晟銳於收復方藉六師為聲援今引而西則諸將顧
望責功無期會晟表至亦請駐蹕梁洋議遂定然梁
漢雖領十五郡賦入纔比東方數大縣自安史後山
賊剽掠戸口流散震隨宜勸課鳩歛有法民不煩擾
而行在供億具焉車駕將還加檢校尚書左僕射詔
改梁州為興元府即用震為尹久之進同中書門下
平章事卒諡忠穆(唐書本傳)
崔縱博陵安平人授藍田令德化大行縣人立碑頌德
後德宗出奉天遷京兆尹上言懷光反覆不情宜備
之及帝徙梁州追扈不及左右短縱素善懷光殆不
來帝曰知縱者朕也非爾輩所及後數日至(唐書崔元暐傳)
杜希全京兆醴泉人以禆將隷郭子儀積功至朔方節
度使軍令整嚴士畏其威奉天之狩希全引兵赴難
次漠谷為賊邀擊還保邠州賊平遷檢校尚書左僕
射靈鹽豐夏節度使封餘姚郡王將即屯獻體要八
章砭切政病帝嘉納賜君臣箴一篇尋兼夏綏銀節
度都統建言鹽州據要會為塞保障自陷於虜靈武
勢縣鄜坊單逼為邊深患請復城鹽州乃詔朔方邠
寧銀夏鄜坊諸節度合選士三萬五千屯鹽州又敕
涇原劍南山南軍深入吐蕃撓其力使不得犯塞執
築凡六千人閱二旬畢希全居河西久頗横肆帝數
容掩其短卒贈司空(唐書本傳)
邢君牙瀛州樂夀人初李晟以君牙為都將德宗出奉
天晟率君牙赴難徙屯渭橋軍中便宜唯君牙得豫
晟在鳳翔數行邊常以君牙守晟入朝代為鳳翔觀
察使俄領節度檢校尚書右僕射吐蕃歲犯邊君牙
勸耕講戰以為備戎不得侵又城隴州平戎川號永
信城卒官贈司空(唐書本傳)
張獻甫(陜州河北人)李懷光叛吐蕃盗邊獻甫領禁兵戍咸
陽累年兵農悦安貞元四年代韓游瓌領邠寧節度
使斷山浚塹選巖要地築烽堡請復鹽州及洪門洛
原鎮屯兵遣兵馬使魏茪逐吐蕃築鹽夏二城虜衆
不敢入寇(唐書本傳)
柳晟河中解人朱泚反從帝至奉天自請入京師說賊
黨以攜之帝壯其志得遣泚將郭常張光皆晟雅故
晟出密詔陳禍福順逆常奉詔約自拔歸朱既昌告
其謀泚捕繫獄晟夜半坎垣毁械亡歸奉天帝見為
流涕乘輿還京師累授山南西道節度使府兵討劉
闢還未扣城復詔戍梓州軍曹怒謀變晟聞疾驅入
勞問曰若等何為成功曰誅驕不受命者晟曰若知
劉闢得罪天子而誅之奈何復欲使後人誅若等耶
士皆免胄拜從所徙(唐書本傳)
鄭叔則德宗貞元初為京兆尹奏射生神策及六軍將
士准三月二十一日勅如有關府縣須其辨對者先
具奏聞然後移牒本軍不得懸有追捕伏以浩穰之
地姦慝不嘗小失隄防恐難懲肅其婚田常務即請
准勅處分其盗賊鬭毆及姦偽等若待奏報恐失罪
人請以時追捕具狀申奏從之李克為京兆尹德
宗下制百司及府縣有於禁門内諸司追召人鞫問
者宜先奏聞於是克奏府縣庶務訐鞫繁細若悉以
聞奏既黷天聽且失罪人其賊盗奸犯摴蒱鬭毆誘
人妻妾債人財物及相訐告者請仍舊追鞫從之(冊府)
(元龜)
樊澤字安時河中人舉賢良方正上第召對延英殿德
宗歎其論兵與我意合累遷山南東道司馬就拜節
度使每射獵諸將憚其材武貞元二年為荆南節度
使會山南東道嗣曹王臯卒軍亂剽居人以澤威惠
著襄漢間復徙山南東道加檢校尚書右僕射十四
年卒(唐書本傳)
高崇文少籍平盧軍貞元中從韓全義鎮長武城治軍
有聲吐蕃寇寧州崇文率兵三千往救戰佛堂原大
破之全義入朝留知行營節度後務遷長武城都知
兵馬使劉闢反俾統左右神策麟游奉天諸屯兵討
闢闢走追禽之詔同中書門下平章事邠寧慶節度
使為京西諸軍都統居邠三年戎備整齊(唐書本傳)
吳湊濮州濮陽人貞元十四年春夏旱穀貴人多流亡
京兆尹韓臯以政事不理黜官上召湊面授京兆尹
即日令視事湊以勤儉為務人樂其政時宫中選内
官買物於市倚勢強買人畏而避之呼為宫市掌賦
者多與中貴人交結假借不言其弊湊論之曰宫中
所須責臣可辦不必更差中使若以臣外吏不合預
聞宫中所須乞選内官年高謹重者充宫市庶息人
間論議又奏掌閑彍騎飛龍内園芙蓉及禁軍諸司
等使雜供手力資課太多量宜減省上多從之初府
掾吏以湊出自戚藩不諳簿領凡有疑事多候湊將
出時方呈湊雖倉卒閱視必指其姦倖之處決斷無
毫釐差掾吏非大過不行笞責按問詰責而釋之吏
尤惕厲庶務咸舉文敬太子義章公主相繼薨殁上
追思葬送頗厚召集工役妨民農務湊候上顧問極
言之宗屬門吏以湊論諫太繁恐上厭苦每以簡約
規之凑曰上明哲憂勞四海必不以公主太子而忽
疲民但人多順旨不言若再三啓諫必動宸情則生
民受賜議者重之以能政兼兵部尚書官街樹缺所
司植榆以補之凑曰榆非九衢之玩亟命易之以槐
及槐隂成而凑卒人指樹而懷之(舊唐書本傳)
裴玢五世祖糾本王疏勒武德中來朝留不去遂籍京
兆玢初事論惟明為傔力從惟明鎮鄜坊署牙將後
節度使王栖曜卒中軍將何朝宗作亂玢擒朝宗斬
之同州刺史劉公濟領節度擢玢為司馬公濟卒授
玢節度使元和三年徙山南西道玢為治嚴稜畏遠
權勢不務貢奉疏食布衣取避風雨倉庫充實百姓
安之當世將帥未有及者諡曰節(唐書本傳)
顧少連字彝仲蘇州吳人舉進士歷京兆尹政尚寬簡
不為灼灼名先是京畿租賦薄厚不能一少連以法
均之遷吏部尚書(唐書本傳)
李鄘字建侯江夏人舉進士順宗登極遷京兆尹元和
初以京師多盗復選為京兆尹擒姦禁暴威望甚著
(舊唐書本傳)
王璠字魯玉元和初舉進士宏辭遷京兆尹自李諒後
政條隳斁姦豪寖不戢璠頗修舉有名(唐書本傳)
王播字明&KR0993;太原人舉賢良方正補盩厔尉善治獄李
實為京兆尹表為三原令邑中豪強犯法未嘗輒貸
歲終課最歷京兆尹(唐書本傳)王播元和五年為京兆尹
時禁軍諸鎮布列畿内軍人出入屬鞬佩劍往往盗
發難以擒姦播奏請畿内軍鎮將卒出入不得持戎
具諸王駙馬權豪之家不得於畿内試鷹犬畋獵之
具詔從之於是姦豪弭息(冊府元龜)
李惟簡(本范陽内屬奚)憲宗時為鳳翔節度使市牛佃具給農
歲增墾數十萬畝(唐書本傳)
韓愈字退之鄧州南陽人(唐書本傳)為京兆尹六軍不敢犯
法私相謂曰是尚欲燒佛骨何可犯耶(通鑑)
崔從字子乂(齊州全節人)為山南西道節度使長慶初領鄜
坊節度屬部多神策屯軍數亂法驕横吏不能制從
一繩以法下皆畏之党項互市羊馬類先遺帥守從
獨不取而厚慰待之羌不敢盗境(唐書崔融傳)
王承元承宗弟有沈謀穆宗詔徙鄜坊丹延節度俄徙
鳳翔鳳翔右袤涇原地平少巖險吐蕃數入盗承元
據勝地為鄣置守兵千詔號臨汧城府郛左百賈州
聚異時為虜剽敓承元版堞繚之人乃告安以功封
岐國公(唐書本傳)
劉栖楚為京兆尹峻誅罰不避權豪先是諸惡少竄名
北軍凌籍衣冠有罪則逃軍中無敢捕栖楚一切窮
治不閱旬宿奸老蠧為斂迹一日軍士乘醉有所凌
突諸少年從旁譟曰癡男子不記頭上尹耶(唐書本傳)栖
楚與屬吏言未嘗傷氣嘗謂府縣僚曰諸公各自了
本分公事晴天美景任恣意遊賞勿致拘束(因話錄)
李絳字深之系本贊皇元和十年為華州刺史吐突承
璀田多在部中主奴擾民絳捕繫之會遣五坊使帝
戒曰至華宜自戢絳大臣有奏即行法矣州有捕鷂
戸歲責貢限絳以為言并勸止畋獵有詔澤潞太原
天威府并罷之文宗立以檢校司空為山南西道節
度使四年南蠻寇蜀道詔絳募兵往赴兵還監軍使
楊叔元素疾絳遣人迎說曰將收募直而還為民士
皆怒譟而入絳方宴不設備遂握節登陴或言縋城
可免絳不從牙將王景延力戰殁絳遂遇害募府趙
存約薛齊皆死事聞絳贈司徒諡曰貞景延亦贈官
(唐書本傳)
温造字簡輿并州祁人興元軍亂殺李絳衆謂造可夷
其亂文宗授山南西道節度使許以便宜從事興元
將衛志忠張丕李少直自蜀還造喻以意乃以八百
人自從五百人為前軍既入前軍呵護諸門造至欲
大宴視廳事曰此隘狹不足饗士更徙牙門坐定將
卒羅拜勞問畢就坐酒行從軍合卒有覺者欲引去
造傳言叱之乃不敢動即問軍中殺絳狀志忠丕夾
階立拔劍傳呼曰悉殺之圍兵爭奮皆斬首親殺絳
者醢之號令者殊死取百級祭絳三十級祭死事官
以功加檢校禮部尚書賜萬縑賞其兵子璋以父蔭
累官邠寧節度歴京兆尹璋素強幹豪右慴服同昌
公主薨懿宗誅醫無狀者繫親屬三百餘人璋極諫
貶(唐書温大雅傳)
孔戢字方舉(孔子三十八世孫)授京兆尹歲旱文宗憂甚戢躬
祠曲江池一夕大澍帝悦詔兼御史大夫(唐書孔巢父傳)
福(襄邑恭王神符五世孫)字能之太和中第進士調藍田尉後石
當國薦福可任治人時黨項羌震擾議擇儒臣治邊
乃授福夏綏銀節度使宣宗臨軒諭遣福以善政聞
僖宗初拜山南東道節度使王仙芝寇山南福團練
鄉兵邀險須之賊不敢入(唐書李石傳附)
韋長文宗太和末為京兆尹奏准勅天下州府犯輕罪
除情狀巨蠧者其他過誤及尋常公事違犯不得鞭
背者伏以京師浩穰姦豪所聚終日懲罰牴犯猶多
小有寬容即難禁戢若恭守勅旨則無以肅清若臨
事用刑則有違詔命伏望許依前據輕重處置從之
(冊府元龜)
張仲方(韶州曲江人)貞元中進士補金州刺史宦人奪民田
仲方三疏申理卒與民直李訓之變召仲方曰有詔
可京兆尹時族夷將相髗足旁午仲方皆密使識其
尸俄許收葬故胔骸不相亂已而禁軍多撓政仲方
不能有所繩刻更以薛元賞代之(唐書張九齡傳)薛元賞開
成初為京兆尹奏京城豪猾素難禁戢自去冬後益
恣兇狂假託軍司劫掠坊市伏望自去年十一月後
府縣所繇及坊市百姓投名諸軍諸使諸司悉令解
還府縣冀得畿内寧止輦下清肅許之(冊府元龜)元賞會
昌中拜京兆尹都市多俠少年以黛墨鑱膚誇詭力
剽□坊閭元寳到府三日收惡少杖死三十餘輩陳
諸市餘黨懼爭以火滅其文元賞長吏事能推言時
弊禁屯怙勢擾府縣元賞數與爭不少縱由是軍暴
折戢百姓賴安(唐書本傳)
王起字舉之(太原人擢進士舉賢良方正異等)補藍田尉累遷山南東
道節度使濱漢塘堰聯屬吏弗完治起至部先修復
與民約為水令遂無凶年武宗立擢山南西道節度
使同平章事(唐書王播傳)
盧鈞字子和系出范陽徙京兆藍田舉進士中第從李
絳為山南府推官調長安尉拜華州刺史關輔驛馬
疲耗鈞為市徤馬率三歲一易自是無乏事會昌中
拜山南東道節度使武宗以鈞寬厚能得衆詔兼節
度昭義軍大中九年為山南西道節度使鈞居官必
有績大抵根仁恕至誠而施於事位將相没而無贏
財(唐書本傳)
田牟(平州人)寬厚明吏治開成初鹽州刺史王宰失羌人
之和詔牟代之累鄜坊節度使(唐書田弘正傳)
崔珙博陵安平人開成二年六月遷京兆尹是歲京畿
旱珙奏滻水入内者十分量減九分賜貧民溉田從
之(舊唐書本傳)
鄭澣(鄭州滎陽人)餘慶子第進士累進尚書左丞出為山南
西道節度使始餘慶在興元創學廬澣嗣完之養生
徒風化大行(唐書鄭餘慶傳)
畢諴字存之(偃師人)黃門監搆從孫舉進士為學士党項
擾河西宣宗嘗召訪邊事諴援質古今條破羌狀甚
悉帝說拜邠寧節度河西供軍安撫使諴到軍遣吏
懷諭之人皆順向時戍兵常苦調饟乏諴募士置屯
田歲收穀三十萬斛以省度支經費詔書嘉美(唐書本傳)
鄭畋字台文系出滎陽為鳳翔隴西節度使募銳兵五
百號疾雷將境中盗不敢發發輒得會黃巢陷東都
遣兵戍京師以家財勞行妻自絍戎衣給戰士帝出
梁洋畋上謁斜谷泣請便宜從事當以死報國畋還
□士卒繕器械濬城隍以逆順曉諸將刺血以盟中
和元年賊將王璠率衆來攻畋設伏以待殺賊二萬
級璠遁去畋傳檄天下遠近咸聳各思立功奔問行
在巢大懼不敢西謀再進司空兼門下侍郎京城四
面行營都統(唐書本傳)
蕭廩字富侯第進士廣明初遷京兆尹田令孜養子有
罪捕吏繫獄請救踵門廩不納杖之内外畏讋(唐書蕭瑀)
(傳)
五代
牛存節字輦正青州博昌人太祖即位遷鄜州留後同
州劉知俊叛奔鳳翔乃遷匡國軍節度使友珪立朱
友謙叛附於晉西連鳳翔存節東西受敵同州水鹹
而無井友謙與岐兵合圍持久欲以渴疲之存節禱
而擇地鑿井八十水皆甘可食友謙卒不能下末帝
立加同中書門下平章事(五代史本傳)
徐懷玉為鄜州節度使材氣剛勇臨陣未嘗折退平生
金瘡被體有戰將之名(冊府元龜)懷玉毫州焦夷人少事
梁太祖天復四年遷華州觀察留後以兵屯雍州拜
保大軍節度使太祖崩朱友謙附於晉襲鄜州執懷
玉殺之(五代史本傳)
霍彦威字子重洺州曲周人事梁太祖拜邠寧節度使
李茂貞遣梁叛將知俊攻邠州彦威固守踰年每獲
知俊兵必縱還之知俊德之後不復攻(五代史本傳)
唐道襲梁山南西道節度使會李茂貞寇蜀道襲於青
泥嶺以死守之茂貞自是無窺山南之意(馬志)
李從曮深州博野人同光三年拜鳳翔節度使從曮有
田千頃竹千畮在鳳翔懼侵民利未嘗省理鳳翔人
愛之廢帝起鳳翔將行鳳翔人叩馬乞從曮廢帝入
立復以從曮為鳳翔節度使卒(五代史李茂貞傳)
楊彦詢字成章河中賓鼎人拜安國軍節度使天福七
年徙鎮鎮國遭歲大饑為政有惠愛(五代史本傳)
折從阮字可久雲中人唐莊宗以為府州刺史晉出帝
與契丹敗盟從阮以兵攻契丹取其城堡十餘遷本
州團練使兼領朔州刺史漢高祖入立於府州建永
安軍以從阮為節度使明年以其族朝京師徙鎮武
勝歷宣義保義靜難三鎮顯德二年卒(五代史本傳)
王環鎮州真定人晉開運之亂秦鳳階成入於蜀孟昶
以環為鳳州節度使周世宗遣王景向訓攻秦鳳數
為環所敗世宗乃決意攻之秦成階相繼降環獨堅
守百餘日然後克之世宗召見環嘆曰三州已降環
獨堅守吾數以書招之環不答至力屈乃就擒雖不
能死亦忠其所事也用之可勸事君者乃拜環右驍
衛將軍(五代史本傳)
郭從義其先沙陁部人趙思綰之叛為行營都部署賜
戎裝器仗金帶至永興圍其城即以從義為永興軍
節度思綰糧盡城中人相食從義繫書矢上射入城
中說思綰令降仍表於朝廷許以華州節制隠帝從
其計即遣使諭思綰令開門納欵翊日從義具軍容
入城憩候館中思綰入謁即令武士執之并其黨三
百餘人悉斬於市(宋史本傳)
陜西通志卷五十
