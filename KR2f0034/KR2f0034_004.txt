張襄壯奏疏卷四
甘肅提督靖逆侯張勇撰
靖逆侯靖逆將軍兼管甘肅提督事務臣張勇謹
密題為舉首逆書事竊照逆賊人犯西和臣正在計畫
勦禦間於康熙十四年十一月二十一日有二人到臣
軍前鬚髮盡白見臣惟有哭泣因投書一封說係叛賊
吳將軍著來鞏昌投遞臣問你係何人年齒巳老為何
前來投送逆書據供小的一係貢生一係百姓俱有家
眷三四十口頗饒産業蹇被叛賊吳將軍將小的并家
口拿去與書一封著來投遞如若不來就要把小的殺
了并處治各家口無奈冒死前來投獻等情據此臣隨
拆閱來書俱係亂言反間竊臣素秉愚忠一心為
國恨不亟殱窮兇用昭
天討以快人心何物叛逆勒害良民敢以狂言煽惑微
臣真不禁髮指除將二人扭鎖監禁將逆書咨送兵部
外相應題
報候
旨發落伏乞
皇上睿覽𠡠部議覆施行康熙十四年十一月二十二
日題奉
旨覽卿奏逆賊差人投書卿即行舉首將來人拿禁具
見矢志忠貞可嘉著議叙具奏餘著議奏兵部知道欽
此除逆書焚燬外查靖逆將軍侯張勇出首逆書相應
議叙張勇係左都督太子太保奉
特旨授為靖逆侯今無級可加應准紀功一次至投送
逆書二人該將軍既稱係逆賊勒害良民無奈前來投
遞等語應聽該將軍酌量發落可也奉
旨依議
靖逆侯靖逆將軍兼管甘肅提督事務臣張勇謹
題為
請補營將以資征勦事准寧夏鎮今陞提督臣陳福移
咨到臣該臣查得中衛副將賈從哲業經正法鎮標右
營遊擊柯彩巳經
題補定邊副將所遺員缺值兹地方多事之際萬難久
懸今准提臣以原任花馬池副將賴塔屢立戰功人地
相宜擬補中衛營副將以隨征原任京口鎮標左營遊
擊劉伯玉立功八次並援
俞旨請還原職補用右營遊擊等因查賴塔經臣前咨
督臣哈占擬補慶陽副將後准督臣咨移俟慶陽招撫
另行
題補在案此缺尚懸但中衛副將并鎮標遊擊二缺俱
係緊要不便乏人今查賴塔劉伯玉才能軼衆歴著戰
功以之補用前缺似為允當者也臣謹會同督臣哈占
甘寧撫臣華善合詞具
題伏乞
皇上睿鑒𠡠部議覆施行康熙十四年十一月二十五
日題奉
旨兵部知道欽此查該將軍侯正在征勦用人之際均
應如其所
題所有伊等功次俟議叙之日扣除可也奉
旨依議
靖逆侯靖逆將軍兼管甘肅提督事務臣張勇謹
題為稟報陣亡官員事康熙十四年十二月十四日據
防守張義堡領旗郭恩王居位報稱千総范洪勳奉遣
領兵一百名防守張義堡於本月初十日未時忽來賊
兵馬步數百名竟赴堡搶掠人民千総范洪勳率所部
目兵暗出城門奮力當先從中截殺不意身帶重傷不
能對敵說爾等可奮力撲殺勿以我為念恐致失機不
便小的等遂一鼔前進將賊殺退追趕十餘里于酉時
收兵陣斬賊二十七名我兵帶傷九名而范千総已經
絶氣看所傷之處前胸左中鉛右臂中箭理合具報等
情據此除臣一面另委官員前去固守城池外查得張
義堡離固原八十餘里為静寧州要地因固原逆賊鴟
張臣遣發標下左營千總范洪勳帶領馬兵一百名防
守堵禦不意逆賊來犯范洪勳奮不顧身當先堵殺以
致重傷陣亡殊為可憫除所遺員缺遴選咨部補用外
緣係營弁殺賊陣亡相應援
請廕䘏以慰忠魂以鼓後效者也臣謹會同甘寧撫臣
華善合詞具題伏乞
皇上睿鑒勑部議覆施行康熙十四年十二月二十一
日題奉
旨據奏千總范洪勳奮勇殺賊陣亡可憫作何恩䘏著
議奏該部知道欽此查定例内陣亡武職官員四品職
任以下者准廕子弟一人以衛千総推用給䘏銀一百
五十兩等語陣亡千総范洪勳應准廕子弟一人以衛
千総推用仍照例給與䘏銀可也奉
旨依議
靖逆侯靖逆將軍兼管甘肅提督事務臣張勇謹
題為飛報勦撫逆賊事康熙十四年十二月二十五日
據撫標左營遊擊岳鎮邦塘報内稱竊照卑職因逆賊
在于水落城侵犯静寧地方民被屠害業經呈報隨蒙
飭令卑職率兵進勦卑職遵奉同爵標千總羅天夀等
領兵千餘前進及抵賊境而逆賊統馬步賊兵二千餘
前來迎敵卑職將兵分為二陣各率領從左右兩路奮
力鏖戰賊遂披靡敗遁被我官兵陣斬偽副將一員守
千把官八員殺死賊兵五百餘名活捉賊兵一百一十
五名餘賊四散内有偽副將雒世仲偽遊擊李必捷等
自知已無生路隨帶領見在賊兵二百四十三名投誠
併被賊所掠民人婦女一百二十三名口俱查明釋放
訖奪獲盔甲馬匹弓箭腰刀火器等項無數在事有功
人員俟查明另報等情到臣據此該臣看得静寧所屬
之水落城離固原一百二十五里離平凉二百餘里此
兩處逆賊利静寧為通渭莊浪各州縣糧道故每遣賊
兵欲行襲取搬運糧料以濟兵食臣等業已遣發遊擊
岳鎮邦帶兵千餘固守猶恐兵力單薄又調臨洮遊擊
謝世忠河營守備林時泰率兵前赴協防續據岳鎮邦
禀報逆賊鴟張臣等隨飭該遊擊率同千総羅天夀等
督兵進勦留遊擊謝世忠等防守城池乃岳鎮邦等果
能奮力效謀勦撫逆賊奪獲器械查釋難民厥功誠
為𢡟著者也兹據塘報前來理合題
報伏乞
皇上睿鑒𠡠部議覆施行康熙十四年十二月二十八
日題奉
旨據奏岳鎮邦等奮力效謀勦撫逆賊可嘉事平之日
議叙具奏兵部知道
靖逆侯靖逆將軍兼管甘肅提督事務臣張勇謹
題為欽奉
上諭事准兵部咨開康熙十五年正月初四日奉
上諭前將軍侯張勇具題請將天津總兵官趙良棟發
往陜西彼時因陜西事體尚緩天津當海口要地故未
發去今寧夏有事趙良棟陜西如有用處將軍張勇或
調去應用或不必調往陜西之處令其作速密行具奏
欽此備咨到臣同日又准兵部咨為兵丁鼓噪事内開
寧夏係三邊要地關係重大應請
𠡠下靖逆將軍侯張勇巡撫華善遴選忠貞賢能之員
補授寧夏總兵官令其速赴安撫官兵之心綏定地方
仍令將軍巡撫公同商議如鞏昌等處無有妨礙可以
分往將軍巡撫二人内擬一人前往寧夏安撫官兵再
回若將軍巡撫斷不可離鞏則不必去將寧夏情形打
探的確不時題報其西寧総兵官王進寳已補提督所
遺員缺或應推補或令王進寳以提督兼管西寧総兵
官事聽將軍張勇巡撫華善酌議具題等因到臣竊照
寧夏地當衝邊為秦省要區今值變故臣聞報之日慮
官兵無有統紀民心驚惶又恐逆賊王輔臣遣發賊兵
侵擾再布訛言則地方深為隠憂臣擬率兵赴彼撫綏
軍民俟拉員外郎大兵抵固原仍回鞏昌今奉
旨擬臣與撫臣分任臣愚以為必須臣親自前往庶為
安妥除臣移會將軍佛尼勒甘撫臣華善西寧鎮臣王
進寳令其嚴加防範固守秦州外臣擬于正月十二日
統兵起行赴寧但寧鎮官兵見無総統急須賢能之員
彈壓地方今奉
旨令臣同撫臣遴選忠貞賢能之員速赴寧鎮又奉
上諭趙良棟陜西如有用處將軍張勇或調去應用查
天津總兵趙良棟向隨臣征勦所至歴有功績區畫每
無遺策其韜鈐素裕迥有過人之才臣知最深故前
題請調補寧夏総兵官今寧夏有事若得趙良棟控制
甚為得人倘蒙
俞允調補乞
勑令由邊路兼程速赴任事俟臣抵寧安撫後如鞏秦
有事臣仍回鞏如鞏秦無事臣同鎮臣趙良棟相機進
勦平固庶期妖氛立靖耳至于総兵官王進寳巳陞提
督所遺員缺暫停推補仍令暫管西寧總兵事俟事平
再為推補可也臣謹會同甘撫臣華善合詞具
題伏乞
皇上睿鑒𠡠部議覆施行康熙十五年正月十二日題
奉
旨將軍侯張勇為國籌畫周詳深為可嘉本内情節議
政王貝勒大臣會同速議具奏欽此查平定陜西全省
勦滅逆賊等項事宜一惟將軍侯張勇是賴今將軍侯
張勇身在地方稔知賊寇情形地方緩急擬親赴寧夏
撫綏軍民俟安撫料理後如鞏秦有事仍回鞏昌如鞏
秦無事臣同鎮臣趙良棟相機進勦平固移會將軍佛
尼勒巡撫華善提督王進寳令其固守秦州等語均應
如其所題聽將軍速赴寧夏撫綏軍民並將進取平固
之處相機速行至于天津總兵官趙良棟駐鎮海口要
地深得兵民之心不宜令離天津但寧夏有事將軍侯
張勇復稱趙良棟韜鈐素裕迥有過人之才臣知最深
請調補寧夏總兵官等語且寧夏係三邊要地所關甚
為重大合宜重其職任應以此缺改為提督員缺將趙
良棟陞為寧夏提督令其速赴寧夏聽將軍總督節制
印信禮部速為鑄給
𠡠書内閣撰給其西寧總兵官員缺既稱暫停推補仍
令王進寳管理事平再行推補亦應如所題至提督陳
福自逆賊吳三桂反叛以來屢次勦殺逆賊建立功勳
固守地方頗有勤勞為
國忘家竭盡心力忠誠顯著今忽遭變身沒相應將伊
弟涿州參將陳竒優陞天津総兵官以酬忠勤
命下之日内閣撰給
𠡠書可也奉
旨趙良棟陞補寧夏提督總兵官陳竒陞補天津總兵
官餘俱依議速行
靖逆侯靖逆將軍兼管甘肅提督事務臣張勇謹
題為欽奉
上諭事竊照寧鎮告變臣慮地方叵測一面移會將
軍臣佛尼勒鎮臣王進寳撤兵回秦固守秦州一面檄
撤臣標兵馬擬于正月十二日起程帶領赴寧安撫軍
民業經題
報外不意於十二日忽接定西大將軍多羅貝勒照會
内開本年正月初六日平凉城内投出猓猓一名阿丕
供稱初四日晚間平凉城内逆賊出兵發往秦州問其
數目供稱不知多少合行移會預為防範等因到臣十
三日又准提臣王進寳移會内稱逆賊王屏藩領兵欲
從吳寨出犯臣思逆賊吳之茂見拒守西和離秦僅二
百里王屏藩離秦亦不過二百餘里秦州兵力單薄倘
臣一離斯地賊兵乘虚入犯深為可虞臣遂移會將軍
佛尼勒提臣王進寳公議均謂臣萬不可輕離秦鞏臣
思寧夏要地必須大臣前去遂議令提臣王進寳量帶
精兵三千名前赴寧夏彈壓地方遂統寧鎮官兵會合
副都統大兵相機進勦平固逆賊臣與將軍佛尼勒固
守秦州但提臣一去而將軍佛尼勒滿兵無幾臣標見
兵亦復寥寥況鞏昌兵馬又少不無乘機竊發之慮伏乞
𠡠下定西大將軍將甘肅鎮臣孫思克并所轄標兵撤
回駐守鞏昌又臣發往平凉標兵撤回秦州再撥滿洲
甲兵千餘發秦州將軍統領庶能四應馳勦地方可保
無虞矣再照提臣王進寳如赴寧夏而寧夏鎮務即令
兼管似為妥便但西寧鎮缺亟須能員料理俟臣同撫
臣華善公選賢能另疏請補外伏乞
皇上睿鑒𠡠部議覆施行康熙十五年正月十六日題
奉
旨議政王大臣會同速議具奏欽此查將軍侯張勇既
稱四川逆賊吳之茂等欲犯秦州又平凉城内逆賊發
往秦州臣萬不可輕離秦鞏等語相應將提督王進寳
不必發往寧夏令將軍侯張勇等合力固守秦鞏等處
地方堵勦逆賊提督王進寳既停其前往寧夏其所請
選補西寧総兵官員缺之處無庸議仍照將軍侯張勇
前題令提督王進寳兼管可也奉
旨依議速行
靖逆侯靖逆將軍兼管甘肅提督事務臣張勇謹
題為詳陳進勦逆賊機宜事竊照逆賊王輔臣負固平
凉日久難下者原因賊糧道未斷平凉兵少圍困不敷
又值寧夏有事恐賊愈為鴟張故臣前有赴寧夏之
請繼因秦州兵少臣不敢離秦又有留秦之
題今臣于本年正月十九日准兵部密咨一禀報事一緊
急軍情事該議政王等會覆大將軍貝勒并臣
題前事情由議得寧夏等處地方所關最要官兵作何
安撫地方百姓作何綏輯一惟靖逆將軍侯是賴至攻
取平凉在先尚候提督陳福之兵今提督陳福身巳如
此若不速取平凉則秦省底定無日應聽將軍侯張勇
等酌調官兵發去與大將軍貝勒等兵馬會合將併力
克取平凉之處一面作速舉行一面奏聞奉
旨移咨到臣但臣思各標兵馬除分防外見在單薄無
兵可撥臣與將軍臣佛尼勒提督臣王進寳公議應照
臣前
題臣赴寧夏會合搯都統拉員外郎大兵相機夾勦平
固留將軍臣提臣保守秦鞏但臣離秦州而將軍提督
之兵又皆單薄伏乞
𠡠下將西安就近兵馬無論何處調發防守各隘將各
隘見在防守之兵撤回秦隴與將軍臣提臣之兵聫絡
分防庶秦鞏可保無虞矣今擬臣于正月二十日統兵
從秦州前赴寧夏所有撥防兵馬事宜伏乞
皇上睿鑒𠡠部議覆施行康熙十五年正月十九日題
奉
旨速議具奏欽此會議得將軍侯張勇目擊地方緩急
欲親赴寧夏會合大兵相機夾勦平固應如所題其速
赴寧夏將克取固原平凉等處及勦滅逆賊事宜酌量
而行仍將西安就近兵馬無論何處調撥照地方緩急
速行撤回固守地方堵勦逆賊可也奉
旨依議速行
靖逆侯靖逆將軍兼管甘肅提督事務臣張勇謹
題為遵
旨酌行調遣并報抵鞏日期事竊臣因寧夏兵變逆賊
乘隙侵犯臣一面具
題一面于正月二十日自秦起程赴寧安撫行至鞏昌
地方因見兵力單薄難資防禦隨留左營遊擊史孔筆
帶標兵一千名駐鞏又前行至松山之龍灘河接准部
文會議奉
旨令臣駐劄適中地方四面調遣堵勦一惟聽臣酌行
等因臣遂將先遣去遊擊安守正赴寧之兵撤回莊浪
後又據中衛同知張輔報賊找栰欲行渡河飛請援兵
等情臣隨遣前營守備張士竒帶標兵五百名前去中
衛防守但臣奉有駐劄適中之
旨因思蘭州路處四通可以居中調遣遂率兵回蘭乃
屢據報川逆逼近秦鞏臣因營馬馳驅日久瘦損者多
復于各營中挑選堪騎良馬一千匹令右營遊擊張文
星前營遊擊安守正率標兵一千赴秦堵勦又將調來
各營兵丁一千名令嘉峪關遊擊劉大明山丹遊擊邊
永昌在蘭臨等處防守此臣節次酌行調遣之大略也
計臣標兵除發平凉一千二百名留鞏一千名赴中衛
五百名赴秦州一千名以及留甘患病帶傷安塘外現
在隨臣兵馬僅有八百名乃係挑餘弱兵選剩疲馬悉
不堪用正在苦心籌畫間于二月二十五日復准部文
會議奉
旨著臣前赴鞏昌等因臣于本月三十日親赴鞏昌外
所有酌行調遣緣由並赴鞏昌日期理合一併題
報伏乞
皇上睿鑒𠡠部議覆施行康熙十五年二月二十九日
題奉
旨兵部知道
靖逆侯靖逆將軍兼管甘肅提督事務臣張勇謹
題為塘報殺敗逆賊事康熙十五年三月初十日據臣
標前營遊擊安守正撫標右營遊擊劉廷棟等塘報稱
本月初九日天明時候據南山架梁兵丁報稱有賊二
千餘名出南山沙溝等情卑職等隨即上城瞭望果有
逆賊二千餘俱帶紅盔纓將伏羌四門圍繞卑職等公
議領兵從北東二門衝殺北門係遊擊安守正邊永昌
等領兵衝出東門係參將吕天玉遊擊劉廷棟等領兵
衝出兩路勦殺逆賊大敗卑職隨即追勦至駱駝巷餘
賊鳥散俱巳遠遁卑職等至未時收兵查殺死賊兵無
數活捉偽參遊都守千把等二十餘名搜獲偽劄二十
餘張活捉逆賊一百餘名内有中傷者就於關子鎮正
法訖其餘六十餘名另行押解軍前所有奪獲馬匹盔
甲器械等項數目俟查明另報等情到臣據此該臣看
得自逆賊入犯秦鞏以來臣撤兵回蘭因賊勢日熾擬
即統師赴援奈箭瘡痛楚痰火暈迷肩輿所至日僅三
十里輾轉長途不能速援因思伏羌為秦鞏要路恐賊
襲取不可不預為之防業巳先遣臣標前營遊擊安守
正山丹遊擊邊永昌協同撫標遊擊劉廷棟安遠參將
吕天玉等各帶兵駐防保守城池以堵逆氛去後乃逆
賊果乘夜前來掩取以斷我秦州糧道時遊擊安守正
劉廷棟等隄備素密分布有方身先士卒合力擊勦擒
斬偽官賊兵奪獲馬匹盔甲器械等項餘賊遠遁大獲全
勝皆仰賴我
皇上天威遠播之所致也緣係殺敗逆賊理合具
題伏乞
皇上睿鑒𠡠部議覆施行康熙十五年三月初十日題
奉
旨覽卿奏遣發遊擊安守正等於伏羌縣城外擊敗賊
衆擒斬偽官賊兵甚多得獲馬匹器械等項具見調度
有方將士奮勇可嘉在事有功人員事平之日議叙具
奏兵部知道
靖逆侯靖逆將軍兼管甘肅提督事務臣張勇謹
題為委員監造軍器并請移駐地方事康熙十五年三
月二十五日准兵部密咨為就便製造盔甲軍器等事
會覆靖逆將軍侯張勇題前事等因奉
旨議政王貝勒大臣會同速議具奏欽此該臣等議
得前因將軍侯張勇赴寧故四川逆賊齊犯關係甚
為重大相應令將軍侯張勇暫回鞏昌整頓兵馬會
同大將軍勦滅逆賊其盔甲器械乃係緊要軍需聽
將軍侯張勇選委才能官員差赴蘭州速行製造以
濟軍需等因移咨到臣該臣查得製造盔甲軍器等
項乃征勦防禦之所必需臣先奉有駐劄適中要地
之
旨因蘭州路處四通可以暫為駐劄又因該地匠物甚
便故于本年二月内有移駐就便製造之
請也但目今逆賊逼近秦鞏豈臣可逸坐蘭州製造軍
器之時當即進兵于二月三十日離蘭三月初四日到
鞏已經報明在案又于本月二十一日前抵伏羌因賊
氛未靖極力分佈以備策應計兩旬之内肩輿代騎載
道督兵靡有寧晷緣盔甲軍器等項關係軍需最急又
不敢視為可緩之事業已遵
旨委官赴蘭監造外但臣提督衙門原係新設遠在甘
州似難遥控萬一接應莫及不無貽悞封疆之慮或移
駐蘭州或議駐何地臣未敢擅便相應題
請伏乞
皇上睿鍳仍
𠡠部議覆施行康熙十五年三月二十七日題奉
旨議政王貝勒大臣會議具奏欽此查平定秦省征勦
逆賊悉皆付託將軍侯張勇今甘肅提督衙門或移于
蘭州或駐何地聽將軍侯張勇酌量要地駐劄仍將駐
劄處所報明該部可也奉
旨依議
靖逆侯靖逆將軍兼管甘肅提督事務臣張勇謹
密題為塘報殺敗逆賊事竊臣于康熙十五年三月二
十七日據駐防寧遠縣撫標右營遊擊劉廷棟報稱馬
塢偽汪總兵因將軍前往伏羌帶兵數千來犯寧遠查
寧遠為鞏昌要道兵力單薄請乞速發大兵前來保守
城池等情到臣臣隨遣臣標後營遊擊劉虎守備邵廷
臣并檄撫標右營遊擊劉廷棟同滿洲嘠喇昂邦纛章
京傑印領滿漢官兵三千名前往馬塢鎮迎勦去後今
于本年四月初一日據遊擊劉虎劉廷棟等塘報稱卑
職等奉令統領官兵同滿洲章京等帶領滿兵前赴馬
塢鎮會勦遵于二十八日至陳家窯劄營二十九日寅
時起營行至平頭山遇賊馬步千餘列隊迎敵卑職等
同滿洲章京督令官兵奮力撲勦逆賊敗遁下山卑職
等分兵三路前進滿洲嘠喇昂邦章京等統領滿兵分
為一路卑職虎帶領本標中營千把総韓成趙邦俊等
分為一路撫標右營遊擊劉廷棟領守備邵廷臣千総
冶大年等各官兵分為一路一齊追趕至山下逆賊大
敗奔逃馬摀鎮卑職等奮力追殺至城下賊兵&KR0838;命入
堡我兵週圍攻勦連攻三陣砍去鹿角柞攻開賊寨二
座殺死賊兵千餘得獲賊糧三百四十餘袋陣斬偽都
守等四員活捉逆賊四十三名其餘逆賊敗入老寨固
守不出奪獲馬匹旗幟盔甲鳥鎗片刀賞給有功人員
等情塘報到臣據此該臣看得馬塢當伏羌之後又附
近鞏昌逆賊出犯寧遠無非欲邀我後故臣等會檄滿
漢官兵前去迎勦今據報稱分路夾勦奮力攻開賊寨
擒斬逆賊官兵一千四十餘員名得獲賊糧三百四十
餘袋陣獲盔甲馬匹等項俱賞有功人員等情前來是
皆仰賴我
皇上威福并諸將士同心用命之所致也臣謹會同將
軍臣佛尼勒撫臣華善提臣王進寳合詞具
題伏乞
皇上睿鑒𠡠部議覆施行康熙十五年四月初四日題
奉
旨覽卿奏會同纛章京傑印遣發滿漢官兵于馬塢等
處地方擊敗賊衆擒斬甚多陣斬偽都司等得獲旗幟
器械等項具見調度有方將士奮勇可嘉在事有功人
員著議叙具奏兵部知道
靖逆侯靖逆將軍兼管甘肅提督事務臣張勇謹
題為舉首逆書事康熙十五年四月初三日據署西安
州遊擊賀雙龍塘報到臣據此該臣看得賀雙龍以革
職遊擊隨軍征勦渡河以來屢立戰功經臣題
請復職業蒙
俞允在案續臣以西安州乃靖遠屏藩逼近固原夙稱
衝要之地因稔知本官才堪重任遂委令署理本州營
務以覘其能查該州被賊陳彭等屢次侵寇蹂躪巳極
顛連凋敝之狀不堪矚目本官自署事以來加意撫綏
保固巖疆種種整飭靡有懈弛所著成效亦已有明驗
矣嗣因逆賊李黃鷹等大率賊衆直逼城下本官復能
以微兵堵禦誓與城為存亡隨機應變拒守無虞不獨
其才足用而其操守之堅更足以砥礪將士也且逆黨
節次煽惑非啖之以利則危之以詞甚至以李成芳偽
書相誘本官侃侃拒絶即行舉首誠所謂疾風中之勁
草者矣夫既以練達之才而抒其謀猷復以忠貞之守
而凛其節操則雙龍之才節似難泯沒不叙況當兹偽
言散布在在鼓簧尤宜亟為表揚以激勸人心者也今
據前由除將逆書送部外臣謹會同撫臣華善合詞具
題伏乞
皇上睿鑒勅部議覆施行康熙十五年四月初六日題奉
旨據奏署遊擊賀雙龍出首逆書忠貞可嘉著議奏該
部知道
靖逆侯靖逆將軍兼管甘肅提督事務臣張勇謹
密題為飛報殺敗侵犯通渭逆賊事竊照康熙十五年
四月十六日據駐防通渭水泉守備段為章知縣周玉
田禀據哨探兵丁禀稱探得偽總兵四人率衆萬餘塵
土蔽天將抵縣城等情卑職查本縣城内僅有防守步
兵二百名今聞逆賊大衆來犯百姓驚惶盡皆出城逃
竄兵少城空萬難死守卑職等無奈暫駐山寨理合飛
報乞速發大兵以救地方等情據此臣隨會參贊軍務
護軍統領臣傑印令其率領滿兵同臣標副將劉選勝
遊擊史孔筆安守正等帶領官兵于十七日自伏羌進
發又移甘撫臣華善遣中軍遊擊岳鎮邦同守備千把
各官并臣標守備張士竒等率兵從鞏昌速赴通渭撲
勦各去後本月十九日接護軍統領傑印報稱本統領
會同貴標中軍劉副將等率領滿漢官兵前赴通渭途
遇撫標遊擊岳鎮邦等兵馬遂合兵前進行至十八盤
坡遇見賊兵萬餘前來伏羌本統領會合劉副將等將
滿漢官兵分為兩路左右夾擊奮力齊進賊不能支敗
回通渭我兵尾追斬殺當時安遊擊同千總王友資等
奪東門而入逆賊從城内逃出劉副將等又率兵從城
外追殺正黃旗嘠喇昂邦同各章京率兵奪南門而入
鑲白旗統領夸哈等各滿兵從城外追殺賊衆披靡敗
奔上山計殺傷賊兵七百餘名活擒一百十四名得獲
大砲四位馬匹駱駝器械等項賞給有功人員詢據拿
獲賊兵供稱領兵係李総兵小李総兵陳総兵楊総兵
供畢俱行正法訖官兵欲乘勝攻勦因天色已晚次
日復會同各將領率滿漢官兵進攻三次奈賊已劄
定營盤立有木柵挨牌布列火器難以攻取遂收兵
對面安營等因又據副將劉選勝等塘報同前等情
到臣該臣看得逆賊狂逞率衆萬餘侵犯通渭欲合
川逆以連聲勢臣隨一面移會甘撫一面發兵撲勦
今據塘報將士奮力用命擒斬八百餘名仍復縣城
逆賊敗踞山頭我兵亦經安營等緣由雖一時未即
蕩滅根株然亦足以破賊之膽矣但我兵尚與賊營
相持兵力單薄臣處又無多兵可撥恐分禦不敷非
計之得隨飛移將軍臣佛尼勒提臣王進寳從秦撥
發滿兵五百名綠旗五百名俱到通渭會兵勦禦外
臣謹會同將軍臣佛尼勒撫臣華善提臣王進寳合
詞題
報伏乞
皇上睿鑒施行康熙十五年四月二十一日題奉
旨據奏逆賊侵犯通渭護軍統領傑印等率領官兵殺
敗賊衆得獲砲銃器械等項恢復縣城具見調度有方
將士奮勇可嘉在事有功人員事平之日議叙具奏該
部知道
靖逆侯靖逆將軍兼管甘肅提督事務臣張勇謹
密題為飛報大敗逆賊事康熙十五年四月二十四日
據副將劉選勝遊擊史孔筆岳鎮邦李守魁塘報稱前
滿兵撤回伏羌卑職等奉有固守城池嚴禦逆賊勿令
竊赴秦川之令遵即入城防守外于二十二日辰時望
見北山各賊營旗幟亂動卑職等一面整兵一面公議
如賊東向赴秦則亟行堵勦如賊欲挑戰則留副將劉
選勝率領官兵守城卑職等分頭迎敵正商議間乃見
賊奔突下山内有偽総兵李黃鷹李建基等率領馬步
賊兵五千餘名從西面偽陳総兵率領馬步賊兵三千
餘名從東面俱皆直擁前來卑職等隨照前議留守城
池外遊擊史孔筆帶領守備千把各官率兵從南門出
城岳鎮邦帶領千把等官率兵從西門出城李守魁帶
領千把各官率兵從東門出城逆賊見我官兵出城隨
行站隊三路官兵分頭向前奮力撲勦賊死拒不退從
辰至未鏖戰數陣賊始潰敗我兵隨後追勦逆賊仍上
北山當陣活擒偽官并兵五十餘名内帶傷偽守備二
名偽千総四名偽把總五名搜獲偽劄十一張在陣殺
死賊兵五百餘名内殺死偽把総二名搜獲偽劄二張
問據擒獲偽官等供稱吳之茂王屏藩屢遣人往平凉
王輔臣處請兵前來秦州接應今此一陣若能取勝川
賊必來平凉等語問畢俱經正法訖計奪獲棉甲火器
旗幟器械等項俱經賞給有功人員除行間立功官兵
及帶傷陣亡兵丁馬匹俟查明另行造冊呈報外所有
殺敗逆賊情形并獲偽劄合先飛報等情到臣據此該
臣看得逆賊前犯通渭巳被滿漢官兵殺敗退據北山
嗣據寧遠遊擊劉廷棟等報稱馬塢逆賊有出犯截餉
之信臣因伏羌兵單遂移撤滿兵回伏仍檄催李守魁
速赴通渭同劉選勝史孔筆岳鎮邦等固守嚴防乃賊
探知撤兵遂來侵犯縣城經臣標副將劉選勝調度議
令遊擊史孔筆撫標遊擊岳鎮邦西寧鎮標遊擊李守
魁各率守備千把等官領兵分路夾勦自辰至未鏖戰
良久賴官兵奮勇直進賊始潰敗奔回上山當陣擒斬
逆賊官兵五百餘名共搜獲偽劄一十三張除偽官巳
經正法盔甲器械旗幟火器等項賞給有功人員所獲
偽劄咨送兵部查燬外臣謹會同將軍臣佛尼勒提臣
王進寳合詞題
報伏乞
皇上睿鑒𠡠部議覆施行康熙十五年四月二十六日
題奉
旨覽卿奏遣發官兵於通渭縣地方擊敗賊衆擒斬甚
多得獲偽劄器械等項具見調度有方將士奮勇可嘉
在事有功人員著議叙具奏該部知道
靖逆侯靖逆將軍兼管甘肅提督事務臣張勇謹
題為衝鋒拔險大敗逆賊飛報捷音事竊臣前准撫臣
華善咨報偽李將軍有入犯岷州之信臣以岷州逼近
臨鞏恐被逆賊盤踞擬于二十四日親赴彈壓因撫遠
大將軍以樂門賊勢猖獗恐臣分兵往鞏莫資策應臣
遂留臣標中軍副將劉選勝防守伏羌臣于二十四日
帶兵到樂門會同都統臣巡察地形查賊札營一十一
座相為聫絡其南北山梁賊營二座相距都統營盤僅
有三里許賊思踞險連營以圍困我兵非大挫其鋒使
之喪膽恐蔓延日久則牢不可破矣臣等公議須安營
于賊營山梁中間以分其勢併大舉精銳拔其南北二
營使賊失其險然後用勦用撫勢如破竹也隨議將滿
兵分為二股一股攻賊南營即以一股堵其援南之兵
臣標官兵亦分二股一股攻賊北營即以一股堵其援
北之兵并令滿漢各兵每一兵帶草一束以備填塞賊
營壕塹之用計議已定于二十六日黎明都統臣遣發
鑲黃旗夸蘭大佛爾禾率領外委嘠巴什章京等滿洲
官兵望賊南營進勦臣亦遣發前營遊擊安守正率領
守備李弘鑒張士竒外委守備王弘鼎等各官兵望賊
北營進勦二營逆賊布列鳥鎗齊出拒敵我兵奮力撲
殺賊隨敗遁入營至已時樂門偽汪總兵率兵三千餘
從北路前來偽李將軍率兵三千餘從南路前來分援
南北二營不知臣等前議已遣鑲黃旗夸蘭大蘇尼安
等領兵在河灘架梁預堵南來援兵復遣左營遊擊史
孔筆後營遊擊劉虎等領兵屯札山梁預堵北來援兵
故汪李二賊衝突數陣被我滿漢官兵分頭堵截鎗砲
齊發賊遂敗奔不能進援而我進勦南北二營官兵仍
復兩路攻擊鏖戰六陣奈三道壕塹加以鹿角挨牌我
兵難于速拔至酉時傳令將所帶草束填平賊濠當先
八旗滿兵合力齊進攻拔逆賊南營隨後綠旗官兵合
力齊進攻拔逆賊北營二營既拔賊衆大潰東逃西竄
各自奔命我兵尾殺因天黑不便遠追遂收兵回營活
捉賊兵三百餘名訊供北營偽総兵官姓裴不知其名
先被砲傷身死南營偽総兵姓白亦不知其名落崖跌
死至次日天明查殺賊衆併跌崖死者計有千餘奪獲
鹿角柞二千餘個挨牌一千六百餘面帳房六百餘頂
併跌傷盔甲器械甚多當即給賞有功人員是役也皆
仰賴我
皇上威福而將士用命故能衝鋒拔險大獲全勝其餘
釜息行見膽落魂消不敢狂逞矣所有傷亡滿漢官兵
併倒斃馬匹俟查明造冊另報外再照甘撫臣華善布
政司伊圖因臣等兵馬急需糧芻特遣莊浪監收同知
高成美隨臣軍前招買并遣河州監收同知鄒玗伏羌
縣知縣張其捷西河縣知縣馮翼鼎原任隴西縣知縣
張琦買運策應俾滿漢兵食馬料不至告匱其勤勞亦
難泯没相應一併題
報伏乞
皇上睿鑒𠡠部議覆施行康熙十五年四月二十八日
題奉
旨覽卿奏親率滿漢官兵于樂門等處地方分路進勦
攻破南北賊營擊敗來援賊衆擒斬偽総兵等得獲器
械等項具見籌畫周詳調度有方將士奮勇可嘉在事
有功人員著議叙具奏
靖逆侯靖逆將軍少保仍兼太子太保兼管甘肅提督
事務臣張勇謹
奏為恭謝
天恩事康熙十五年六月十八日准兵部咨為逐出海
彛等事奉
旨張勇著加少保兼太子太保欽此欽遵備咨到臣准
此臣即恭設香案望
闕叩頭謝
恩訖竊臣猥以菲材謬膺重寄叠荷
皇仁屢沐
寵眷
授以將軍既承節鉞之重
錫以侯爵復叨帶礪之榮頒
𠡠命於師中隆事權於閫外人臣遭遇之竒至此極矣
乃以恢復河洮諸州復蒙
特加少保之職夫公孤師保秩至崇也原以酬異績殊
勛克建非常之業者臣徒以征討微勞濫受
曠典感泣之餘實深惶悚擬欲具疏懇辭恐違
成命致負
天恩謹刻骨鏤心祗供厥職用殫犬馬之私以報
高厚之德者矣伏乞
皇上睿鑒施行康熙十五年六月十九日奏奉
旨該部知道
靖逆侯靖逆將軍少保仍兼太子太保管甘肅提督事
務臣張勇謹
題為夾勦逆賊大獲全勝事竊照川逆盤踞樂門連
營一十九座臣慮兵力單薄勦禦不敷隨飛咨陜西
提臣王進寳移兵前来以壮聲援於六月十九日提
臣帶兵前至樂門札營大河北岸以衛糧道詎賊乘
提臣壁壘未定欲為劫營之計大率馬兵三千餘衆
同步賊相繼渡河直望提臣營中衝突而来當經提
臣遣發本標右營遊擊李守魁率領千總李日榮把
總王和善等首先迎敵去後并親督前營遊擊郝善
永泰遊擊趙光榮等官兵前進飛騎報臣臣令其從
河北往南迎勦臣隨一面留臣標中軍副將劉選勝
固守營盤一面撥發左營遊擊史孔筆前營遊擊安
守正後營遊擊劉虎金塔寺遊擊李進江山丹營遊
擊邊永昌各領守備千把等官兵從河南往北迎勦
與遊擊郝善等所帶往南一股官兵共作環圍之勢
併會都統臣黑葉副都統臣奚福率領各旗滿兵從
中截擊臣亦從後督陣滿漢官兵奮力齊進分頭夹
擊四面圍勦逆賊面面受敵左衝右突力不能支遂
披靡大潰被箭傷刀砍者尸横遍野投河落崖者不
計其數生擒偽總兵張興偽副將雒世伸偽遊擊張
承耀等并獲偽劄四張活捉精健蟒甲賊兵一百三
十八名俱即正法訖并於陣斬屍内搜獲參遊守千
把等偽官劄付三十一張與生擒偽官劄付共五十六
張奪獲馬匹盔甲器械當即給賞有功人員是役也皆
仰仗
皇上威福而將士用命所致從此餘逆望風落膽不敢
狂逞而蕩平疆土亦勢如破竹矣但查西寧鎮標後營
千総王之福因撲入賊隊奮往直前頭中片刀當陣身
殞深為可憫似應優䘏以慰忠魂所有行間有功官員
及傷亡官兵倒斃馬匹俟查明造冊另報并將偽劄咨
送兵部外臣謹會同提臣王進寳合詞具
題伏乞
皇上睿鑒𠡠部議覆施行康熙十五年六月二十二日
題奉
旨覽卿奏會同都統黑葉等率領滿漢官兵于樂門地
方擊敗賊衆擒斬甚多活擒偽総兵副將等得獲偽劄
馬匹器械等項具見調度有方將士奮勇可嘉在事有
功人員著議叙具奏王之福作何恩䘏著議奏兵部知
道欽此查樂門節次殺賊功績現今行令靖逆將軍侯
張勇等造冊應俟各案有功官員清冊送到之日一并
彙叙至傷亡兵丁應聽該將軍酌量賞䘏陣亡千総王
之福係功加署守備應照現任職銜議叙廕子弟一人
以衛千総推用䘏銀一百五十兩可也奉
旨依議
靖逆侯靖逆將軍少保仍兼太子太保管甘肅提督事
務臣張勇謹
題為塘報大敗逆賊事康熙十五年七月初三日據領
兵遊守桂奇李進江等報稱于七月初一日奉令領兵
前到岷州岩昌地方准各土官報稱逆賊有五千餘衆
聞知將軍遣發大兵前來即于二十八日移兵前去梨
川等由卑職等隨會同遊擊劉大明柳開甲領兵前往
追勦行至哈塔舖見賊兵數百出沒其間卑職等率兵
撲勦殺死賊兵數十名活擒六名問據供稱賊在梨川
地方川裏下營等語卑職等遂直趨梨川果見賊營三
座隨分兵三路合力進勦爵標左營守備桂奇遊擊李
進江等帶領鞏營千把総各官兵分為中路嘉峪關遊
擊劉大明西寧鎮標守備柳開甲帶領嘉峪關各官兵
分為左路山丹營遊擊邊永昌等帶山丹營各官兵分
為右路共三路齊進奮力撲勦連殺數陣逆賊大敗陣
斬千餘名中傷者更多活捉七十二名餘賊逃匿山林
因山路崎嶇松林深䆳難以尾追遂公同收兵回營所
有奪獲馬匹盔甲鳥鎗長鎗弓箭腰刀等項并傷亡官
兵馬匹俟查明另報等情到臣該臣看得逆賊盤踞岩
昌官軍對壘相持因偽將軍李良柱率賊寇犯岷州臣
亟親統官兵赴岷援勦于本月二十九日到新寺鎮據
塘報偽李將軍亦到岩昌各土官番族被賊迫脅每日
數次請兵救援臣因瘡病之餘天氣暑熱晝夜行間一
時昏暈兼以山路狹隘遽難前進遂遣左營守備桂奇
遊擊李進江邊永昌守備邵廷臣等率兵兼程前進援
勦去後續于七月初二日到漳縣據遊擊李進江等塘
報追賊至梨川大敗賊衆得獲器械帳房甚多此雖將
士協力效命實仰賴
皇上天威遠播之所致也除將得獲器械等項檄令賞
給有功人員及陣亡兵丁馬匹俟查明另報外事關殺
敗逆賊理合題
報伏乞
皇上睿鑒𠡠部議覆施行康熙十五年七月初三日題
奉
旨覽卿奏遣發官兵于梨川地方殺敗賊衆得獲器械
等項具見調度有方將士奮勇可嘉在事有功人員著
議叙具奏兵部知道
靖逆侯靖逆將軍少保仍兼太子太保管甘肅提督事
務臣張勇謹
奏為微臣病勢日危恐悞邊疆重任懇乞亟
簡賢能以資彈壓事臣自本年二月内奉
旨赴寧因痰火病發精神昏亂唯以安撫地方事屬重
大乃肩輿就道星夜奔馳于三月初一日行至中途忽
自顛仆幾不能甦及抵鞏昌藥餌調治稍有起色又飛
赴伏羌樂門等處扶病勦賊奈箭毒久傷元氣耗散不
過兩三日内即發暈數次兼以腿瘡纏綿不時腫痛遍
體麻木舉動艱難此臣近來病勢危篤之狀滿漢官兵
所共目擊者也伏念臣蒙
世祖章皇帝拔于儔𩔖之中復荷
皇上寄以腹心之重計受
兩朝知遇之恩于兹三十有餘載矣其間
寵眷之日隆
賞賚之獨厚不一而足臣思天地之愛物靡所不周父
母之愛子無所不至今
皇上之待臣如此亦即
天地父母也臣豈土木為心而有不思忘身家捐頂踵
以仰答
高厚于萬一而顧以病篤之故屢疏乞休者非為疾痛
莫支自圖安逸之計亦非性命念重欲為静攝之謀而
臣之所以力辭解任者實為封疆起見也蓋甘肅為三
秦門戶提督為三鎮綱維當兹亂臣内叛海彛外伺之
時即以強幹精明者分符坐鎮猶慮區畫偶疎有乖佈
置況以病臣竊位其中萬一所在告警非臣瘡腫難行
之日即臣痰壅暈迷之際師無所統則兵不用命必致
倉皇失措策應莫及斯時也臣雖虀粉恐不足以贖其
辜矣若夫裹屍還葬臣自筮仕以來即以此念自矢肝
腦塗地正臣死得其所之時斷非以愛身之故而叠
請休致也但臣前疏奏辭奉有
不必以疾求罷之
旨或者
皇上察臣在邊日久頗諳情形故不以衰殘困憊而加
擯斥然今日四海景從懷瑾握瑜足備干城之選者實
繁有人如臣一息雖存奄奄待斃又何足補耶泣懇
皇上俯念巖疆重地
鑒臣病勢危篤迅
簡賢能星馳代任
准臣赴京醫治倘邀
聖庇得延殘喘是臣之餘生皆賴我
皇上之覆載也如委滇溝壑而邊圉得人獲保清晏臣
亦瞑目于地下矣臣不勝惶悚待
命之至謹具
奏請
旨康熙十五年七月初四日奏奉
旨卿長才偉略久鎮巖疆矢志忠貞力圖報國勦禦賊
寇恢復地方安輯兵民勞績茂著秦省軍務方殷正資
料理著勉加調攝益殫壯猷以副朕倚任之意不必以
疾求罷該部知道
靖逆侯靖逆將軍少保仍兼太子太保管甘肅提督事
務臣張勇謹
密題為急
請鎮臣統練新兵以資分防事竊照興安鎮屬官兵經
臣題
請照依原額召募業奉
俞旨臣隨會同甘撫并甘西二鎮各行招募并馬匹招
中牽領計自本年正月起至六月終止臣同撫鎮各臣
共計募有馬步兵五千五百有竒但不便令其坐糜糧
餉查今川賊敗遁各隘需兵應將所募之兵撥防分禦
惟是新募之衆操演訓練必須禆員管轄方為有制之
師故興鎮原設新增副參遊守等官臣與督臣遴選賢
能隨才
題補然三軍無司命之主勢必渙散而各將無総理之
樞亦將懈怠是新募之兵與新補之將控制得當指臂
相須者惟鎮臣是賴耳伏乞
皇上簡選賢能擢授興安鎮庶兵馬得有統率用以分
守各隘實有禆也再照應募興漢鎮屬之兵共計一萬五
千有竒今地方尚未恢復一鎮似難率理況秦徽鳳隴
各要地既恐外虞又慮伏莽必須分行彈壓防禦方周
應將前裁補秦州總兵朱衣客并暫駐秦州漢中総兵
費雅達俱令其速抵秦州分統新兵則訓練防禦均有
攸賴矣至于平凉巳經歸誠則提臣王進寳應專管陜
西提督事務其西寧原缺請祈
睿鑒另簡賢員迅赴任事俾要地得人而巖疆永固也
臣謹會同督臣哈占合詞具
題伏乞
皇上睿鑒𠡠部議覆施行康熙十五年七月十三日題
奉
旨議政王貝勒大臣會議具奏欽此查撫遠大將軍圖
海題請令提督王進寳駐劄固原固原総兵朱衣客駐
劄西寧管西鎮事等語臣等會議俱如大將軍所題此
疏無庸另議至稱應募興漢鎮屬一萬五千有竒之兵
一鎮似難率理等語今朱衣客已授西寧総兵其興漢
鎮屬兵馬作何分轄之處聽靖逆將軍侯張勇総督哈
占提督王進寳公同會商確議具題可也奉
旨依議
張襄壯奏疏卷四
