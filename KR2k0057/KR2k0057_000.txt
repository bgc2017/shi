歷代帝王宅京記地理類三(都會郡縣之屬)
提要
臣等謹案歷代帝王宅京記二十卷
國朝顧炎武撰所錄皆歷代建都之制上起伏
羲下訖於元仿雍錄長安志體例備載其城
郭宫室都邑寺觀及建置年月事蹟前為總
論二卷後十八卷則各按時代詳載始末徵
引賅洽考据亦頗精審蓋地理之學炎武素
所擅長也此書寫本不一浙江所採進者僅
總序二卷而較之此本則多唐代宗時廣德
元年十月吐蕃犯京畿上幸陜州一條元順
帝至元二十五年改南京路為汴京路北京
路為武平路西京路為大同路東京路為遼
陽路一條蓋舊無刊板輾轉𫝊鈔訛缺異同
所不能免此為湖北採進本首尾悉備較為
完足故据其卷第著之於錄焉乾隆四十五
年二月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
