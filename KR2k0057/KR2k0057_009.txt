歴代帝王宅京記卷九
崑山顧炎武撰
洛陽二
水經注曰洛陽周公所營洛邑也故洛誥曰我卜瀍水
東亦惟洛食其城方七百二十丈南繫於洛水北因於
郟山以為天下之凑方六百里因西為千里春秋昭公
二十三年晉合諸侯大夫戍成周之城故亦曰成周也
遷自序云太史公留滯周南摯仲治曰古之周南今之
洛陽漢高祖始欲都之感婁敬之言不日而駕行矣屬
光武中興定居洛邑迨於魏晉咸兩宅焉故魏略曰漢
火行忌水故去其水而加佳魏為土德土水之牡也水
得土而流土得水而柔故除佳加水
又曰伊水又東北至洛陽縣南逕圜丘東大魏郊天之
所準漢故事建之漢書郊祀志曰建武二年初置郊兆
於洛陽城南七里為圜壇八陛中又為重壇天地位其
上皆南向其外壇上為五帝位其外為壝重營皆紫以
象紫宫
又曰榖水又逕河南王城北所謂成周矣公羊曰成周
者何東周也何休曰名為成周者周道始成王所都也
地理志曰河南河南縣故郟鄏地也京相璠曰郟山名
鄏地邑也卜年定鼎為王之東都謂之新邑是為王城
其城東南名曰鼎門盖九鼎所從入也故謂是地為鼎
中楚子伐陸渾之戎問鼎於此述征記曰糓洛二水本
於王城東北合流所謂糓洛鬭也今城之東南缺十步
世又謂之榖洛鬭處俱為非也余案史傳周靈王之時
榖洛二水鬭毀王宫王將堨之太子晉諫王不聽遺堰
三堤尚存(國語周靈王三十二年榖洛鬪將毀王宫王欲壅之太子晉諫曰不可王卒壅之)左
傳襄公二十五年齊人城郟穆叔如周賀韋昭曰洛水
在王城南榖水在王城北東入於瀍至靈王時榖水盛
出於王城西而南流合於洛兩水相格有似於鬭而毀
王城西南也穎容著春秋條例(隋書經籍志漢公車徵士穎容著春秋釋例十卷)
言西城梁門枯水處世謂之死榖是也始知緣生行中
造次入關經究故事與實違矣考王封周桓公於是為
西周及其孫惠公封少子於鞏為東周故有東西之名
矣秦滅周以為三川郡項羽封申陽為河南王漢以為
河南郡王莽又名之曰保忠信鄉光武都洛陽以為尹
尹正也所以董正京畿率先百郡左傳昭公二十四年
士伯立於乾祭而問於介衆(乾祭王城北門)榖水又東流逕乾
祭門北子朝之亂晉所開也東至千金堨河南十二縣
境簿曰河南縣城東十五里有千金堨洛陽記曰千金
堨舊堰榖水魏時更修此堰謂之千金堨積石為堨而
開溝渠五所謂五龍渠渠上立堨堨之東首立一石人
石人腹上刻勒云太和五年八月庚戍造築此堨更開
溝渠此水衝渠止其水助其堅也堨是都水使者陳協
所造也語林曰陳協數進阮步兵酒後晉文王欲修九
龍堰阮舉協文王用之掘地得古承水銅龍六枚堰遂
成水歴堨東注謂之千金堨逮於晉世大水暴注溝瀆
泄壞又廣功焉石人東脇下又云太始七年六月二十
三日大水并瀑出常流上三丈蕩壞二堨五龍泄水南
注瀉下加歲久潄齧每澇即壞歴載捐棄大功故為今
堨更於西開池名曰代龍渠地形平正誠得瀉泄至理
千金不與水勢激争無緣當壞由其卑下水得踰上潄
齧故也今增高千金於舊一丈四尺五龍自然必歴世
無患若五龍歲久復壞可轉於西更築二堨二渠合用
二十三萬五千六百九十八功以其年十月二十三日
起作功重人少到八年四月二十日畢代龍渠即九龍
渠也後張方入洛破千金堨遺基見存朝廷太和中修
復故堨北引渠東合舊瀆又東晉惠帝造石渠於水上
案橋西門之南頰又稱晉元康二年十一月二十日改
治石巷水門巷東西長七尺南北龍尾廣十二丈巷瀆
口高三丈謂之睪門橋又潘岳西征賦曰秣馬睪門即
此處也榖水又東又結石梁跨水制城西梁也榖水又
東左會金谷水水出太白原東南流歴金谷謂之金水
東南流逕晉衛尉卿石崇之故居也石季倫金谷詩叙
曰余以元康七年從太僕出為征虜將軍有别廬在河
南界金谷澗中有清泉茂林衆果竹柏藥草蔽翳西北
角築之謂之金墉城魏文帝起層樓於東北隅晉宫閣
名曰金墉有崇天堂即此地上架木為榭皇居創徙宫
極未就止蹕於此構宵榭於故臺南曰乾光門夾建兩
觀觀下列朱桁於塹以為御路東曰含春門北有退門
城上西面列觀五十步一睥睨屋臺置一鐘以和漏鼔
函北連廡蔭墉北廣榭炎夏之日常以避暑為綠水池
一所榖水逕洛陽小城北因阿舊城憑結金墉故向地
也(向地疑作向北)永嘉亂結以為壘號曰洛陽壘故洛陽記曰
凌雲臺西有金市金市北對洛陽壘者又東歴大夏門
下故夏門也陸機與弟書云門有三層高百尺魏明帝
造門内東側祭城有魏文帝所起景陽山遺基尚存孫
盛魏春秋曰黃初元年文帝愈崇宫殿雕飾觀閣取白
石英及紫石英及五色大石於太行榖城之山起景陽
山於芳林園樹松竹草木捕禽獸以充其中於是百役
繁興帝躬自掘土率羣臣三公以下莫不展力山之東
舊有九江陸機洛陽記曰九江直貫員水水中作員壇
三破之夾水得自逕通賦曰濯龍芳林九谷八溪芙蓉
覆水秋蘭被崖今也山則塊阜獨立江無復髣髴矣(東京)
(賦注引洛陽圖經云濯龍池名芳林苑名九谷八溪養魚池也)渠水又東枝分南入華
林園歴疏圃南圃中有古玉井井悉以珉玉為之以緇
石為口工作精密猶不變古璨焉如新又瑶華宫南歴
景陽山北山在都亭堂上結芳湖湖中起御坐石也御
坐前建蓬萊山曲池接筵飛沼拂席南面射侯夾席武
峙背山堂上則石路崎嶇巖嶂峻嶮雲臺風觀纓巒帶
阜其中引水飛睪傾瀾瀑布或枉渚聲溜潺潺不斷竹
柏蔭於層石繡薄叢於泉側微飈暫拂則芳溢於六空
入為神居矣其水東注天淵池池中有魏文帝九龍殿
(洛陽宫殿簿有明光殿式朝殿九華殿蔬圃殿而魏志云青龍二年還洛陽宫復崇華殿改名九龍殿)殿
基悉是洛中故碑累之令造釣臺於其上池南置魏文
帝茅茨碑是黃初中所立也其水自天淵池東出華林
園逕聽訟觀南故平望觀也魏明帝嘗言獄天下之命
也每斷大獄恒幸觀聽之以太和三年更從今名池水
又東流於洛陽縣之南狄泉郡故狄泉也南北百一十
步東西七十步皇甫謐曰悼王葬景王於翟泉今洛陽
太倉中大冡是也春秋定公元年晉魏獻子合諸侯之
大夫於翟泉始盟成周班固服虔皇甫謐咸言翟泉在
洛陽東北周之墓地今案周威烈王葬洛陽城内東北
隅景王冢在洛陽太倉中翟泉在兩冢之間側廣莫門
道東建春門路北路即東宫街也於洛陽為東門北後
封吕不韋為洛陽十五萬戶侯大其城并得景王冡矣
是其墓地也及晉永嘉元年洛陽東北步廣里地陷有
二鵝出蒼色者飛翔冲天白色者止焉陳留孝廉董養
曰步廣周之狄泉盟會之地今色蒼胡象矣其可盡言乎
後五年劉曜王彌入洛帝居平陽陸機洛陽記步廣里
在洛陽城内宫東是狄泉所在不得於太倉西南也京
相璠與裴司空彦季修修晉輿地圖作春秋地名亦言
今太倉西南地水名狄泉又曰舊說言狄泉本自在洛
陽北萇宏城東周乃繞之杜預因其一證必是狄泉而
其實非也後遂為東宫池晉中州記曰惠帝為太子出
聞蝦蟇聲問人是官蝦蟇侍臣賈允對曰在官地為官
蝦蟇在私地為私蝦蟇令曰若官蝦蟇可給廪昔晉朝
收愍懷太子於後池即是池也其一水自大夏門東逕
宣武觀憑城結構不更層墉左右夾列步廊參差翼趾
南望天淵池北矚宣武場竹林七賢論曰王戎幼而清
秀魏明帝於宣武場上為欄苞虎阱使力士袒裼迭與
之搏縱百姓觀之戎年七歲亦往觀焉虎乘間薄欄吼
其聲震地觀者無不辟易顛仆戎亭然不動帝於門上
見之使問姓名而異之場西故賈充宅地榖水入東逕
廣莫門北漢之榖門也北對芒阜連巔修垣包揔衆山
始自洛口西踰平隂悉芒壠也魏志曰明帝欲平北芒
令登臺見孟津侍中辛毗諫曰若九河溢涌洪水為害
丘陵皆夷何以禦之帝乃止榖水又東屈而逕建春門
石橋下即上東門也阮嗣宗詠懷詩曰步出上東門者
也一曰上升門晉曰建陽門百官志曰洛陽十二門每
門候二人六百石東觀漢記曰郅惲為上東門侯光武
嘗出夜還詔開門欲入惲不内上令從門間識面惲曰
火明遼遠遂拒不開由是上益重之亦袁本初挂冠處
也橋首建兩石柱橋之右柱銘曰陽嘉四年乙卯壬申
詔書以城下漕渠東通河濟南列江淮方貢委輸
所由而至使中謁者魏郡清淵馬憲監作石橋梁柱敦
勅工匠盡要妙之巧攅立重石累高周距橋工路博流
通萬里三月起作八月畢成其水依柱文自樂里道屈
而東出陽渠昔陸機為成都王穎入洛敗此而返水南
即馬市也舊洛陽有三市斯其一也(陸機洛陽記曰洛陽舊有三市一曰)
(金市在宫西大城内二曰馬市在城東三曰羊市在城内)嵇叔夜為司馬昭所害處
也北則白社故里也昔孫子荆會董威輦於白社謂此
矣又東逕馬市石橋橋南有二石柱並無文刻也漢司
空漁陽王梁之為河南也將引榖水以漑京都渠成而
水不流故以坐免後張純堰洛而通漕洛中公私懷瞻
是渠今引榖水是純之創也案陸機洛陽記劉澄之永
初記言城之西南有陽渠周公制之也昔周遷殷民於
洛邑城隍偪狹卑陋之所耳晉故城成周以居敬王秦
又廣之以封不韋以是推之非專周公可知矣亦謂之
九曲瀆故河南十二縣簿云九曲河在河南鞏縣西西
至洛陽又案傅暢晉書云都水使者陳良鑿運渠從洛
口入江九曲至東陽門是以阮嗣宗咏懷詩所謂步出
上東門遥望首陽岑又言遙遙九曲間徘徊欲何之者
也陽渠水南曁閶闔門漢之上西門者也漢宫記云上
西門所以不純白者漢家厄於成故以丹鏤之太和遷
都徙門南側其水北乘高渠枝分上下歴故石橋東入
城逕望先寺中有碑渠水又東歴故金市南直千秋門
右宫門也又枝流入石逗伏流注靈芝九龍池魏太和
中皇都遷洛陽經構宫極修理街渠發石視之嘗無毀
壞又石工細密非今之所擬遂因用之其一水自千秋
門南流逕神虎門下東對雲龍門二門衡栿之上皆刻
雲龍風虎之狀以火齊薄之及其晨光初起夕景斜輝
霜文翠照陸離眩目又南逕通門掖門西又南流東轉
逕閶闔門南案禮王有五門謂臯門庫門雉門應門路
門路門一曰畢門亦曰虎門也魏明帝上法太極於洛
陽南宫起太極殿於漢崇德殿之故處改雉門為閶闔
門昔在漢世洛陽宫殿門題多是大篆言是蔡邕諸子
自董卓焚宫殿魏太祖平荆州漢吏部尚書安定梁孟
皇善師宜官八分體以贖死太祖善其法常仰繫帳中
愛翫之以為勝宜官北宫牓題咸是鵠筆南宫既建明
帝令侍中京兆韋誕以古篆書之(書斷云師宜官南陽人帝徵天下工書於)
(鴻都門數百人八分稱宜官為最大則一字徑丈小則方寸千言梁鵠字孟皇安定烏氏人受書法於師宜官)
(以善八分書知名韋誕字仲將京兆人諸書並善題署尤精)皇都遷洛始令中書舍
人沈令馨以隸書書之景明正始之年又敕符節令江
式以大篆易之今諸桁榜題皆是式書周官太宰以正
月懸治法於象魏廣雅曰闕謂之象魏風俗通曰魯昭
公設兩觀於門是謂之闕從門厥聲爾雅曰觀謂之闕
說文曰闕門觀也漢官典職曰偃師去洛四十五里望
朱雀闕其上鬱然與天連是明峻極矣洛陽故宫名有
朱雀闕白虎闕蒼龍闕北闕南宫闕也東觀漢記曰更
始發洛陽李松奉引車馬奔觸北闕鐡柱門三馬皆死
即斯闕也白虎通曰門必有闕者何也闕者所以飾門
外尊卑也今閶闔門外夾建巨闕以應天宿雖不如禮
猶象魏之上而加復思以易觀矣廣雅曰復思謂之屏
釋名曰屏自障屏也罦思在門外罦復也臣將入言事
於此復重思之也穎容又曰闕者上有所闕下書之於
闕所以求論譽於人故謂之闕矣今闕前水南道右置
登聞鼓以納諫也昔黃帝立明堂之議堯有衢室之問
舜有告善之旌禹有立鼓之訊湯有總街之誹武王有
靈臺之復皆所以廣設過誤之備也渠水又枝分夾路
南逕出太尉司徒兩坊間謂之銅駞街舊魏明帝置銅
駞諸獸於閶闔南街陸機云駞高九尺即出太尉坊者
也水西有永寧寺熙平中始創也作九層浮屠浮屠下
基方一十四丈自金露拌下至地四十九丈取法代都
七級而又高廣之雖二京之盛五都之富利刹靈圖未
有若斯之構案釋法顯行傳西國有爵離浮圖其高與
此相狀東都西域俱為莊妙矣其地是曹爽故宅經始
之日於寺院西南隅得爽窟室下入地可丈許地壁悉
累方石砌之石作細密都無所毀其石悉入法用渠左
是魏晉故廟地今悉民居無復遺墉也渠水又西歴廟
社之間南江南渠廟社各以物色辨方周禮廟及路寢
皆如明堂而有燕寢焉唯祧廟别無後代通為一廟列
正室於下無復燕寢之制禮天子建國左廟右社以石
為主祭則希冕今多王公攝事王者不親拜焉咸寧元
年洛陽大風帝社樹折青氣屬天元王東渡晉社代昌
矣(王隠晉書曰武帝咸寧元年八月大風折大社樹有青氣出焉占者曰東莞當有帝者明年元帝生此晉)
(室中興之表也)渠水自銅駞街東逕司馬門南魏明帝始築闕
崩壓殺數百人遂不復築故無闕門南屏中舊有置銅
翁仲處金狄旣淪故處亦褫唯壊石存焉自此南直宣
陽門經緯通達皆列馳道往來之禁一同兩漢曹子建
嘗行御街犯門禁以此見薄渠水又東逕杜元凱所謂
狄泉北今無水坎方九丈六尺深二丈餘似是人功而
不類於泉陂是騐非之一證也又皇甫謐帝王世紀云
王室定遂徙居成都小不受王都故壊翟泉而廣之泉
源旣塞明無故處是驗非之二證也杜預言翟泉在太
倉西南於洛陽不得為東北是驗非之三證也稽之地
說事幾明矣不得為翟泉也渠水歴司空府前逕太倉
南東出陽門石橋下注陽渠榖水逕閶闔而南土山東
水西三里有坂坂上有土山漢大將軍梁冀所成築土
為山植木成苑張璠漢記曰山多峭坂以象二崤積金
玉採捕禽獸以充其中有人殺苑兔者迭相尋逐死者
十三人南出逕西陽門舊漢氏之西明門也亦曰雍門
矣舊門在南太和中以故門卯出故徙是門東對東陽
門榖水又東逕白馬寺東是漢明帝夢見大人色項佩
白光以問白馬為寺名此榆欓(榆欓未詳考之袁宏漢紀及牟子俱不言其事)
(唯吳越春秋嘗有甘密九欓文笥七枚之文解者以為欓與瓽通而齊民要術云榆十五年後中為車轂及蒲)
(萄□知以榆木為□遠致蒲萄也瓽□欓三字互通則榆欓乃以榆木為經函耳)後移在城内
愍懷太子浮圖中近世復遷此寺榖水又南逕平樂觀
東李尤平樂觀賦曰乃設平樂之顯觀章秘偉之竒珍
華嶠漢書曰靈帝於平樂觀下起大壇上建十重五采
華盖高十丈壇東北為小壇復建九重華盖高九丈列
竒兵騎士數萬人天子位大盖下禮畢天子躬擐甲稱
無上將軍行陣三匝而還設秘戱以示遠人故東京賦
曰其西則有平樂都場示遠之觀龍雀蟠蜿天馬半漢
應劭曰飛廉神禽能致風氣古人以良金鑄其形明帝
永平五年長安迎取飛廉并銅馬置上西門外平樂觀
今於上西門外無他基觀惟西明門外獨有此臺巍然
廣秀疑即平樂觀也又言皇女稚殤埋於臺側故復名
曰皇女臺晉灼曰飛廉鹿身頭如雀有角而蛇尾豹文
董卓銷為金用銅馬徙於建始殿東階下胡軍喪亂此
象遂淪榖水又南逕西明門故廣陽門也門左枝渠東
派入城逕太社前又東逕太廟南又東於青陽門右下
注陽渠榖水又南東屈逕津陽門南昔洛水泛泆漂害
者衆津陽城門校將築以遏水諫議大夫陳宜止之曰
王遵臣也水絶其足朝廷中興必不入矣水乃造門而
退榖水又東逕宣陽門南故苑門也皇都遷洛移置於
此對閶闔門直洛水浮桁故東京賦曰沂洛背河左伊
右瀍者也門左即洛陽池處也池東舊平城門所在矣
今塞北對洛陽南宫故蔡邕曰平城門正陽之門與宫
連屬郊祀法駕所由從出謂之最尊者洛陽諸宫名曰
南宫有謻臺臨照臺東京賦曰其南則有謻門曲榭依
阻城洫注云謻門冰室門也阻依洫城下池也皆屈曲
邪行依城池為道故說文曰隍城池也有水曰池無水
曰隍矣謻門即宣陽門也門内有宣陽冰室周禮有冰
人日在北陸而藏之西陸朝覿而出之冰室舊在宣陽
門内故得是名門旣擁塞冰室又罷榖水又逕靈臺北
望雲物也漢光武所築高六丈方二十步世祖嘗晏於
此臺得鼮鼠於臺上亦諫議大夫第五子陵之所居倫
少子也(三輔決錄云第五頡字子陵)洛陽無主人鄉里無田宅寄止
靈臺或十日不炊榖水又東逕平昌門南故平門也又
逕明堂北漢光武中元元年立尋其基構上圓下方九
宫重隅十二堂蔡邕月令章句同之故引水於其下為
璧雍也榖水又東逕開陽門南晉宫閣名曰故建陽門
也漢官儀曰開陽門始成未有名宿昔有一柱來在樓
上琅玡開陽縣上言南城門一柱飛去光武皇帝使來
識視良是遂堅縛之刻記年月日以名焉何湯仲弓嘗
為門候上微行夜還湯閉門不内朝廷嘉之又東逕國
子太學石經北周禮有國學教成均之法學記曰古者
家有塾黨有庠遂有序國有學亦有虞氏上庠下庠夏
后之東序西序殷人之左學右學周人之東膠虞庠王
制云養國老於上庠養庶老於下庠故有太學小學教
國之子弟焉謂之國子漢魏以來置太學於國子堂東
漢靈帝光和六年刻石鏤碑載五經立於太學講堂前
悉在東側蔡邕以嘉平四年與五官中郎將堂谿典光
禄大夫馬日磾議郎張訓(漢書作馴)韓說太史令單颺等奏
求正定六經文字靈帝許之邕乃自書丹於碑使工鐫
刻立於太學門外於是後儒晚學咸取正焉及碑始立
其觀視及筆寫者車乘日千餘兩填塞街陌矣今碑上
悉銘刻蔡邕等名魏正始中又立古篆隸三字石經魏
初傳古文出邯鄲淳石經古文轉失淳法樹之於堂西
石長八尺廣四尺刻石於其下碑石四十八枚廣三十
丈魏文帝又刊論典六碑附於其次陸機言太學贊别
一碑在講堂西下刻石龜碑載蔡邕韓說高堂谿等名
太學弟子贊復一碑在外門中今二碑並無石經東有
一碑是漢順帝陽嘉八年立碑文云建武二十七年造
太學年積毀壞永建六年九月詔書修太學刻石記年
用工作徒十一萬二千人陽嘉九年八月作畢碑南面
刻頌表裏鏤字猶存不破漢石經北有晉辟雍行禮碑
是太始二年立其碑中折但世代不同物不停故石經
淪缺存毀幾半駕言永久諒用憮焉考古有三雍之文
今靈臺太學並無辟雍處晉永嘉中王彌劉曜入洛焚
毀二學尚髣髴前基矣榖水於城東南隅枝分北注逕
清陽門東故清明門也亦曰稅門也亦曰芒門又北逕
東陽門東故中東門也又北逕故太倉西洛陽地記曰
大城東有太倉倉下運船常有千計即是處也又北入
洛陽溝榖水又東左迤為池又東右出為方湖九西一
百九十步南北七十步故水衡署之所在也榖水又東
南傳屈而東注謂之阮曲云阮嗣宗之故居也榖水又
東注鴻池陂百官志曰鴻池池名也在洛陽東二十里
丞一人二百石池東西十步南北千一百步四周有塘
池中又有東西横塘水溜逕通故李尤鴻池陂銘曰鴻
澤之陂聖王所規開水東注出自城池也其水又東左
合七里澗晉後略曰成都王穎使吳人陸機為前鋒都
督伐京師輕進為治軍所處大敗於鹿苑人相登躡死
於塹中及七里澗澗為之滿即是澗也澗有石梁即旅
人橋也昔孫登不欲久居洛陽知楊氏榮不保終思欲
遁跡林鄉隠淪妄死楊駿埋之於此橋之東駿後尋亡
矣凡是數橋皆累石為之亦高壯矣朱超石與兄書云
橋去洛陽六七里悉用大石下員以通水可受大舫過
也題其上云太康三年十一月初就功日用七萬五千
人至四月末止此橋經破落復更修補今無復文字
歴代帝王宅京記卷九
