歷代帝王宅京記卷十九
崑山顧炎武撰
幽州
遼
遼史太宗紀曰會同元年十一月晉遣趙瑩奉表來賀
以幽薊瀛莫涿檀順媯儒新武雲應朔寰蔚十六州并
圖籍來獻於是詔以皇都為上京府曰臨潢升幽州為
南京南京為東京
地理志曰南京析津府本古薊州之地高陽氏謂之幽
陵陶唐曰幽都有虞析為幽州商復為冀州周職方東
北曰幽州武王封太保奭於燕漢為燕國廣陽國後漢
為廣陽郡隋為幽州總管唐置大都督府改范陽節度
使晉高祖以遼有援立之勞割幽州等十六州以獻太
宗升為南京
又曰燕京城方三十六里崇三丈衡廣一丈五尺敵樓
戰櫓具八門東曰安東迎春南曰開陽丹鳳西曰顯西
清晉北曰通天拱宸大内在西南隅皇城内有景宗聖
宗御容殿二東曰宣和南曰大内内門曰宣教改元和
外三門曰南端左掖右掖左掖改萬春右掖改千秋門
有樓閣毬場在其南東為永平館皇城西門曰顯西設
而不開北曰子北西城巔有涼殿東北隅有燕角樓坊
市厩舍寺觀蓋不勝書其外有居庸松亭榆林之關(榆林)
(疑當作臨渝)古北之口桑乾河高梁河石子河大安山燕山
中有瑶嶼府曰幽都軍曰盧龍開泰元年落軍額
聖宗紀曰開泰元年十月甲午朔改幽都府為析津府
薊北縣為析津縣幽都縣為宛平縣
興宗紀曰重熙五年五月壬戍詔修南京宫闕府署宋
王曾上契丹事曰自雄州白溝驛渡河四十里至新城
縣古督亢亭之地又七十里至涿州北渡范水劉李河
六十里至良鄉縣渡盧溝河六十里至幽州號燕京子
城就羅郭西南為之正南曰啟夏門門内有元和殿東
門曰宣和城中坊閈皆有樓有憫忠寺本唐太宗為征
遼陣亡將士所造又有開泰寺魏王耶律漢寧造皆遣
朝使游觀南門外有于越王廨為宴集之所門外永平
館舊名碣石館清和後易之南即桑乾河
金
金史地理志曰中都遼會同元年為南京開泰元年號
燕京海陵貞元元年定都以燕乃列國之名不當為京
師號遂改為中都
天德三年始圖上燕城宫室制度三月命張浩等增廣
燕城城門十三東曰施仁曰宣曜曰陽春南曰景風
曰豐宜曰端禮西曰麗澤曰顥華曰彰義北曰會城曰
通元曰崇智曰光泰浩等取真定府潭園材木營建宫
室及涼位十六
應天門十一楹左右有樓門内有左右翔龍門及日華
月華門前殿曰太安左右掖門内殿東廊曰敷德門太
安殿之東北為東宫正北列三門中曰粹英為夀康宫
母后所居也西曰會通門門北曰承明門又北曰昭慶
門東曰集禧門尚書省在其外其東西門左右嘉會門
也門有二樓太安殿後門之後也其北曰宣明門則常
朝後殿門也北曰仁政門旁為朵殿上為兩高樓曰東
西上閤門内有仁政殿常朝之所也
宫城之前廊東西各二百餘間分為三節節為一門將
至宫城東西轉各有廊百許間馳道兩旁植柳廊脊覆
碧瓦宫闕殿門則純用碧瓦應天門舊名通天門大定
五年更七年改福夀殿曰夀安宫明昌五年復以隆慶
宫為東宫慈訓殿為承華殿承華殿者為皇太子所居
之東宫也泰和殿泰和二年更名慶寧殿又有崇慶殿
魚藻池瑶池殿位貞元元年建有神龍殿又有觀會亭
又有安仁殿隆德殿臨芳殿皇統元年有元和殿有常
武殿有廣武殿為擊毬習射之所
京城北離宫有大寧宫大定十九年建後更為寧夀又
更為夀安明昌二年更為萬寧宫瓊花苑有横翠殿寧
德宫西園有瑶光臺又有瓊花島又有瑶光樓皇統元
年有宣和門正隆二年有宣華門又有撒合門
大金國志曰海陵煬王遣左右丞相張浩張通古左丞
蔡松年調諸路夫匠築燕京宫室皇城周九里三十步
自天津橋之北曰宣陽門中門繪龍兩偏繪鳳用金釘
之中門惟車駕出入乃開兩偏分雙隻日開一門過門
有兩樓曰文曰武文之轉東曰來寧館武之轉西曰會
同館正北曰千步廊東西對焉廊之半各有偏門向東
曰太廟向西曰尚書省至通天門後改名應天樓高八
丈朱門五飾以金封東西相去一里餘又各設一門左
曰左掖右曰右掖内城之正東曰宣華正西曰玉華北
曰拱辰及殿凡九重殿凡三十有六樓閣倍之正中位
曰皇帝正位後曰皇后正位位之東曰内省西曰十六
位乃嬪妃居之西出玉華門曰同樂園若瑶池蓬瀛柳
莊杏村皆在焉都城四圍凡七十五里城門十二每一
面分三門其正東門四旁又設兩門正東門宣曜陽春
施仁正西曰顯華麗澤彰義正南曰豐宜景風端禮正
北曰通元會城崇智(史有光泰門)此四城十二門也此外有
宣陽門即内城之南門也上有重樓制度宏大三門並
立中門常不開惟車駕出入通天門即内城之正南門
也四角皆垜樓瓦皆琉璃金釘朱門五門列焉常扄惟
大禮祫享則由之宣華乃内城之正東門玉華則西門
也左掖東偏門右掖西偏門各有武夫守衛拱辰即内
城正北門也又曰後朝門制度守衛與玉華宣華等金
碧翬飛規模宏麗矣
又曰初忠獻王尼雅滿有志于都燕因遼人宫闕於内外
城築四城每城各三里前後各一門樓櫓城塹悉如邊
城每城之内立倉厫甲仗庫各穿複道與内城通時陳
王烏克紳及韓常笑其過計忠獻王曰百年當以吾言為
信及海陵煬王定都欲撤其城翟天祺曰忠獻王開國
元勲置此當有說乃止及衛紹王時蒙古軍至乃命京
城富室遷入東子城百官入南子城宗室保西城戚里
保北城各分守兵二萬大興尹烏陵用章命京畿諸將
毁各橋梁瓦石悉運入四城往來以舟渡運不及者投
之於水拆近城民屋為薪納之城中蒙古兵攻城四城
兵皆迭自城上擊之蒙古凡比歲舟攻不能克
范石湖攬轡錄興陵見宋使儀衛戊子早入見循東
西御廊北行廊幾二百間廊分三節每節一門將至宫
城廊即東轉又百許間其西亦然亦有三出門中馳道
甚闊兩旁有溝上植柳廊脊皆以青琉璃瓦覆宫闕門
戶即純用之北即端門十一間曰應天之門下開五門
兩挾有樓如左右昇龍之制東西兩角樓端門内有左
右翔龍門日華月華門前殿曰大安殿使人自左掖門
入北循大安殿東廊入敷德門東北行直東有殿宇門
曰東宫直北西南列三門中曰書英是故夀昌殿母后
所居西曰會通門自會通北入承明門又北則昭慶門
東則集禧門尚書省在門外東西則左右嘉會門二有
樓即大安殿後門之後至幕次黑布拂廬待班有頃入
宣明門即當朝後殿門也門内庭中列衛士二百許人
貼金雙鳳幞頭團花紅錦衫散手入仁政隔門至仁政
殿下團鳳大花氊可半庭殿兩旁有朵殿朵殿上兩高
樓曰東西上閤門兩廊悉有簾幕中有甲士東西御廊
循簷各列甲士東立者紅葺甲金纏竿槍黃旗畫青龍
西立者碧葺甲金纏竿槍白旗畫黃龍至殿下皆然惟
立於門下者錦袍持弓矢殿西階襍列儀物障節之屬
如道家醮壇威儀之類使人由殿下東行上東街却轉
南由露臺北行入殿閾謂之欄子金主幞頭紅袍玉帶
坐七寶榻皆有龍水大屏風四壁帟幕皆紅繡龍栱斗
皆有繡衣兩楹間各有大出香金獅蠻地鋪禮佛毬可
一殿兩旁玉帶金魚或金帶者十四五人相對列立遥
望前後殿屋崛起甚多制度不經工巧無遺力煬王亮
始營此都規模出於孔彦舟役民夫八十萬兵夫四十
萬作治數年死者不可勝計
元
元史地理志曰大都路唐幽州范陽郡遼改燕京金遷
都為大興府元太祖十年克燕初為燕京路總管大興
府太宗七年置版籍世祖至元元年中書省臣言開平
府闕庭所在加號上都燕京分立省部亦乞正名遂改
中都其大興府仍舊四年始于中都之東北置今城而
遷都焉九年改大都十九年置留守司二十一年置大
都路總管府
京城右擁太行左挹滄海枕居庸奠朔方城方六十里
十一門正南曰麗正南之右曰順承南之左曰文明北之
東曰安貞北之西曰徤德正東曰崇仁東之右曰齊化
東之左曰光熙正西曰和義西之右曰肅清西之左曰
平則海子在皇城之北萬夀山之隂舊名積水潭聚西
北諸泉之水流入都城而滙於此汪洋如海都人因名
焉恣民漁採無禁擬周之靈沼云
世祖本紀曰中統二年冬十月修築京舊城
四年春三月庚子亦黑迭兒丁請修瓊華島不從
至元元年春二月壬子修瓊華島
二年冬十二月己丑瀆山大玉海成勅置廣寒殿
三年夏四月丁夘五山珍御榻成置瓊華島廣寒殿
冬十二月丁亥修築宫城
四年夏四月甲子新築宫城
秋九月壬辰作玉殿於廣寒殿中
五年冬十月戊戌宫城成
八年春二月丁酉發中都真定順天河間平灤民二萬
八千餘人築宫城
九年夏五月乙酉初建東西華左右掖門
十年冬十月初建正殿寢殿香閣周廡兩翼室
十一年春正月己夘朔宫闕告成帝始御正殿受朝賀
夏四月癸丑初建東宫
冬十一月起閣南置大殿及東西殿
十七年冬十二月甲午大都重建太廟成自舊廟奉遷
神主于祏室遂行大享之禮
十九年春二月修宫城太廟司天臺
二十一年秋七月壬申造温石浴室及更衣殿
成宗紀曰大德八年秋七月辛亥築壇於麗正門外之
南丙位
十年秋八月丁巳京師文宣王廟成
武宗紀曰至大二年夏四月壬午創皇城角樓
仁宗紀曰皇慶二年夏六月甲申建崇文閣於國子監
延祐五年春二月建鹿頂殿於文德後
英宗紀曰至治二年二月甲寅以太廟役軍造流杯池
行殿廣海
順帝紀曰至正十三年春正月甲戌重建穆清閣
九月己丑建皇太子鹿頭殿於聖安殿西
冬十月撤世祖所立氊殿改建殿宇
十九年冬十月庚申朔詔京師十一門皆築甕城造弔
橋
輟耕錄至元四年正月城京師以為天下本右擁太
行左注滄海撫中原正南面枕居庸奠朔方峙萬歲山
浚太液池派玉泉通金水縈畿帶甸負山引河壯哉帝
居擇此天府城方六十里二百四十步分十一門正南
曰麗正南之右曰順承南之左曰文明北之東曰安貞
北之西曰健德正東曰崇仁東之右曰齊化東之左曰
光熙正西曰和義西之右曰肅清西之左曰平則大内
南臨麗正門正街曰大明殿曰延春閣宫城周回九里
三十步東西四百八十步南北六百十五步高三十五
尺磚甃至元八年八月十七日申時動土明年三月十
五日即工分六門正南曰崇天十二間五門東西一百
八十七尺深五十五尺高八十五尺左右垜樓二垜樓
登門兩斜廡十門闕上兩觀皆三垜樓連垜樓東西廡
各五間西垜樓之西有塗金銅幡竿附宫城南面有宿
衛直廬凡諸宫門皆金鋪朱戶丹楹藻繪彤壁琉璃瓦
飾簷脊崇天之左曰星拱三間一門東西五十五尺高
五十尺崇天之右曰雲從制度如星拱東曰東華七間
三門東西一百十尺深四十五尺高八十尺西曰西華
制度如東華北曰厚載五間一門東西八十七尺深高
如西華角樓四據宫城之四隅皆三垜樓琉璃瓦飾簷
脊直崇天門有白玉石橋三虹上分三道中為御道鐫
百花蟠龍星拱南有御膳亭亭東有拱辰堂蓋百官會
集之所東南角樓東差北有生料庫庫東為柴場夾垣
東北隅有羊圈西南角樓南紅門外留守司在焉西華
南有儀鸞局西有鷹房厚載北為御苑外周圍紅門十
有五内苑紅門五御苑紅門四此兩垣之内也大明宫
在崇天門内大明殿之正門也七間三門東西一百二
十尺深四十四尺重簷日精門在大明門左月華門在
大明門右皆三間一門大明殿乃登極正旦夀節會朝
之正衙也十一間東西二百尺深一百二十尺高九十
尺柱廊七間深二百四十尺廣四十四尺高五十尺寢
殿五間東西夾六間復連香閣三間東西一百四十尺
深五十尺高七十尺青石花礎白玉石圓磶文石甃地
上藉重茵丹楹金飾龍繞其上四面朱瑣窗藻井間金
繪飾燕石重陛朱欄塗金銅飛雕冒中設七寶雷龍御
榻白蓋金縷褥並設后位諸王百僚集賽官侍宴坐床
重列左右前貯燈漏貯水運機小偶人當時刻捧牌而
出木質銀裹漆甕一金雲龍蜿蜒繞之高一丈七尺貯水
可五十餘石雕象酒卓一長八尺闊七尺二寸玉瓮一
玉漏磬一巨笙一玉笙玉箜篌全備於前前懸繡綠珠
簾至冬月大殿則黃猫皮壁帳黑貂褥香閣則銀鼠皮
壁幛黑貂煖帳凡諸宫殿乘輿所臨御者皆丹楹朱瑣
窗間金藻繪設御榻裀褥咸備屋之簷脊皆飾琉璃瓦
文思殿在大明寢殿東三間前後軒東西三十五尺深
七十二尺紫檀殿在大明寢殿西制度如文思皆以紫
檀香木為之縷花龍涎香間白玉飾壁草色髹綠其皮
為地衣寶雲殿在寢殿後五間東西五十六尺深六十
三尺高三十尺鳳儀門在東廡中三間一門東西一百
尺深六十尺高如其深門之外有庖人之室麟瑞門在
西廡中間制度如鳳儀門之外有内藏庫二十所所為
七間鐘樓又名文樓在鳳儀南鼓樓又名武樓在麟瑞
南皆五間高七十五尺嘉慶門在後廡寶雲殿東景福
門在後廡寶雲殿西皆三間一門周廡一百二十間高
三十五尺四隅角樓四間重簷凡諸宫周廡並用丹楹
彤壁藻繪琉璃瓦飾簷脊延春門在寶雲殿後延春閣
之正門也五間三門東西七十七尺重簷懿範門在延
春左嘉則門在延春右皆三間一門延春閣九間東西
有五十尺深九十尺高一百尺三簷重屋柱廊七間廣
四十五尺深一百四十尺高五十尺寢殿七間東西夾
四間後香閣一間東西一百四十尺深七十五尺高如
其深重簷文石甃地藉花毳裀簾帷咸備白玉石重陛
朱欄銅冒楯塗金雕翔其上閣上御榻二柱廊中設小
山屏林皆楠木為之而飾以金寢殿楠木御榻東夾紫
檀御榻壁皆張素畫飛龍舞鳳西夾事佛像香閣楠木
寢牀金縷褥黑貂壁幛慈福殿又曰東煖殿在寢殿東
三間前後軒東西三十五尺深七十二尺明仁殿又曰
西煖殿在寢殿西制度如慈福景曜門在左廡中三間
一門高三十尺清灝門在右廡中制度如景曜鐘樓在
景曜南鼓樓在清灝南各高七十五尺周廡一百七十
二間四隅角樓四間玉德殿在清灝外七間東西一百
尺深四十九尺高四十尺飾以白玉甃以文石中設佛
像東香殿在玉德殿東西香殿在玉德殿西宸慶殿在
玉德殿後九間東西一百三十尺深四十尺高如其深
中設御榻簾帷裀褥咸備前列朱欄左右闢二紅門後
山字門三間東更衣殿在宸慶殿東五間高三十尺西
更衣殿在宸慶殿西制度如東殿隆福殿在大内之西
興聖之前南紅門三東西紅門宫各一繚以磗垣南紅
門一東紅門一後紅門一光天門光天殿正門也五間
三門門高三十二尺重簷崇華門在光天門左膺福門
在光天門右各三間一門光天殿七間東西九十八尺
深五十五尺高七十尺柱廊七間深九十八尺高五十
尺寢殿五間兩夾四間東西一百三十尺高五十八尺
五寸重簷藻井瑣窗文石甃地藉花毳裀懸珠簾重陛
朱欄塗金雕冒楯正殿鏤金雲龍樟木御榻從臣坐牀
重列前兩旁寢殿亦設御榻裀褥咸備青陽門在左廡
中明輝門在右廡中各三間一門翥鳳樓在青陽南三
間高四十五尺驂龍樓在明暉南制度如翥鳳後有牧
人宿衛之室夀昌殿又曰東煖殿在寢殿東三間前後
軒重簷嘉禧殿又曰西煖殿在寢殿西制度如夀昌中
位佛像旁設御榻針線殿在寢殿後周廡一百七十二
間四隅角樓四間侍女直廬五所在針線殿後又有侍
女室七十二間在直廬後及左右浴室一區在宫垣東
北隅文德殿在明暉外又曰楠木殿皆楠木為之三間
前後軒一間盝頂殿五間在光天殿西北角樓西後有
盝頂小殿香殿在宫垣西北隅三間前軒一間前寢殿
三間柱廊三間後寢殿三間東西夾各二間文宸庫在
宫垣西南隅酒房在宫垣東南隅内庖在酒房之北興
聖宫在大内之西北萬夀山之正西周以磚垣南闢紅
門三東西紅門各一北紅門一南紅門外兩旁附垣有
宿衛直廬凡四十間東西門外各三間南門前夾垣内
有省院臺百司官侍直板屋北門外有窨花室五間東
夾垣外有宦人之室十七間凌室六間酒房六間南北
西門外綦置衛士直宿之舍二十一所所為一間外夾
垣東紅門三直儀天殿弔橋西紅門一達徽政院門内
差北有盝頂房二各三間又北有屋二所各三間差南
有庫一所及屋三間北紅門外有臨街門一所三間此
夾垣之北門也興聖門興聖殿之北門也五間三門重
簷東西七十四尺明華門在興聖門左肅章門在興聖
門右各三間一門興聖殿七間東西一百尺深九十七
尺柱廊六間深九十四尺寢殿五間兩夾各三間後香
閣三間深七十七尺正殿四面珠懸瑣窗文石甃地藉
以毳裀中設扆屏榻張白蓋簾帷皆錦繡為之諸王百
僚宿衛官侍宴坐牀重列左右其柱廊寢殿亦各設御
榻裀褥咸備白玉石重陛朱闌塗金冒楯覆以白磁碧
瓦琉璃飾其簷脊宏慶門在東廡中宣則門在西廡中
各三間一門凝暉樓在宏慶南五間東西六十七尺延
顥樓在宣則南制度如凝暉嘉德殿在寢殿東三間前
後軒各三間重簷寶慈殿在寢殿西制度同嘉德山字
門左興聖宫後延華閣之正門也正一間两夾各一間
重簷一門脊置金寶瓶又獨脚門二周閣以紅板垣延
華閣五間方七十九尺二寸重阿十字脊白琉璃瓦覆
青琉璃瓦飾其簷脊立金寶瓶單陛御榻從臣坐牀咸
具東西殿在延華閣西左右各五間前軒一間園亭在
延華殿後芳碧亭在延華閣後園亭東三門重簷十字
脊覆以青琉璃瓦飾以綠琉璃屋脊置金寶瓶徽青亭
在園亭西制度如芳碧亭浴室在延華閣東南隅東殿
旁有盝頂井亭二間又有盝頂房三間畏吾兒殿在延
華閣右六間旁有窨花半屋八間木香亭在畏吾兒殿
後東盝殿在延華閣東版垣外正殿五間前軒三間東
西六十五尺深三十九尺柱廊二間深二十六尺寢殿
三間東西四十八尺前宛轉置花朱闌八十五扇殿之
旁有盝頂房三間庖室二間面陽盝頂房三間妃嬪庫
房一間縫紉女庫房三間紅門一盝頂之制三椽其頂
若笥之平故名西盝頂殿在延夀閣西版垣之外制度
同東殿東殿之旁有庖室三間好事房二各三間獨脚
門二紅門一妃嬪院四二在東盝頂殿後二在西盝頂
殿後各正室三間東西夾四間前軒三間後有三椽半
屋二間侍女室八十三間半在東妃嬪院左西向半在
西妃嬪院右東向室後各有三椽半屋二十五間東盝
頂殿紅門外有屋三間盝頂軒一間後有盝頂房一間
庖室一區在凝暉樓後正室五間前軒一間後披屋三
間又有盝頂房一間盝頂井亭一間周以土垣前闢紅
門酒房在宫垣東南隅庖室南正屋五間前盝頂軒三
間南北軒各三間西北隅盝頂房三間紅門一土垣四
周之學士院在閣後四盝頂殿門外之西偏三間生料
庫在學士院南又南為鞍轡庫又南為軍器庫又南為
庖人牧人宿衛之室藏珍庫在宫垣西東隅制度並如
酒室惟多盝頂半屋三間庖室三間
萬夀山在大内西北太液池之陽金人名瓊華島中統
三年修繕之至元八年賜今名其山皆叠玲瓏石為之
峯巒隠映松檜隆鬱秀若天成引金水河至其後轉機
連㪺汲水至山頂出石龍口注方池伏流至仁智殿後
有石刻盤龍仰首噴水仰出然後右東西流入於太液
池山前有白玉石橋長二百餘尺直儀天殿後橋之北
有玲瓏石擁木門五門皆為石色内有隙地對立日月
石西有石棋枰又有石坐牀左右皆有登山之徑縈紆
萬石中洞府出入宛轉相迷至一殿一亭各擅一景之
妙山之東有石橋長七十六尺闊四十一尺半為石渠
以載金水而流於山後以汲於山頂也又東為靈圃竒
獸珍禽在焉廣寒殿在山頂七間東西一百二十尺深
六十二尺高五十尺重阿藻井文石甃地四面瑣窗版
密其裏編綴金紅雲而蟠龍矯蹇於丹楹之上中有小
玉殿内設金嵌玉龍御榻左右列從臣坐牀前架黑玉
酒瓮一玉有白章隨其形刻為魚獸出没於波濤之狀
其大可貯水三十餘石又有玉假山一峯玉響鐵一懸
殿之後有小石笋二内出石龍首以噀所引金水西北
有厠堂一間仁智堂在山之半三間高三十尺金露亭
在廣寒殿東其制圓九柱二十四尺尖頂上置琉璃珠
亭後有銅幡竿玉虹亭在廣寒殿西制度同金露方壺
亭在荷葉殿後高二十尺重屋八面重屋無梯自金露
亭前複道登焉又曰綠珠亭瀛洲亭在温石浴室後制
度同方壺玉虹亭前仍有登重屋複道亦有綠珠亭荷
葉在方壺前仁智西北三間高三十尺方頂中置琉璃
珠温石浴室在瀛洲前仁智西北三間高二十三尺方
頂中置塗金寶瓶圜亭又曰臙脂亭在荷葉稍西蓋后
妃添粧之所也八面介福殿在仁智東差北三間東西
四十一尺高二十五尺延和殿在仁智西北制度如介
福馬湩室在介福前三間牧人之室在延和前三間庖
室在馬湩前東浴室更衣殿在山東平地三間兩夾太
液池在大内西周回若千里植芙蓉儀天殿在池中圓
坻上當萬夀山十一楹高三十五尺圍七十尺重簷圓
蓋頂圓基址甃以文石藉以花裀中設御榻周闢瑣窗
東西門各一間西北側堂一間臺西向列甃磚龕以居
宿衛之士東為木橋長一百二十尺闊二十二尺通大
内之夾垣西為木弔橋長四百七十尺闊如東橋中闕
之立柱架梁於二舟以當其空至車駕行幸上都留守
官則移舟斷橋以禁往來是橋通興聖宫前之夾垣後
有白玉石橋乃萬夀山之道也犀山臺在儀天殿前水
中上植木芍藥隆福宫西御苑在隆福宫西先后妃多
居焉香殿在石假山上三間兩夾二間柱廊三間龜頭
屋三間丹楹瑣窗間金藻繪玉石礎琉璃瓦殿後有石
臺山後闢紅門門外有侍女之室二所皆南向並列又
後直紅門並立紅門三三門之外有太子鄂爾多荷葉
殿二在香殿左右各三間圓殿在山前圓頂上置塗金
寶珠重簷後有流杯池池東西流水圓亭二圓殿有廡
以連之歇山殿在圓殿前五間柱廊二各三間東西亭
二在歇山後左右十字脊東西水心亭在歇山殿池上
直東西亭之南九柱重簷亭之後各有侍女房三所所
為三間東房西向西房東向前闢紅門三門内立石以
屏内外外築四垣以周之池引金水注焉棕毛殿在假
山東偏三間後置頂殿三間前啟紅門立垣以區分之
儀鸞局在三紅門外西南隅正屋三間東西屋三間前
開一門
史官虞集曰嘗觀紀籍所載秦漢隋唐之宫闕其宏麗
可怖也高者七八十丈廣者二三十里而離宫别館綿
延聯絡彌山跨谷多或至數百所嘻真木妖哉由余有
言使鬼為之則勞神矣使人為之則苦人矣由余當秦
穆公時為是言俾見後世之侈何如也雖然紫宫著乎
玄象得無棟宇有等差之辨而茅茨之簡又烏足以重
威於四海乎集佐修經世大典將作所疏宫闕制度為
詳於是知大有逕庭於古也方今幅&KR0695;之廣戶口之夥
貢稅之富當倍秦漢而參隋唐也顧力有可為而莫為
則其所樂不在於斯也孔子曰禹吾無間然矣卑宫室
而盡力乎溝洫重於此而輕於彼理固然矣
中書省
吏部
戸部都提舉萬億綺源庫都提舉萬億賦源庫
都提舉萬億寶源庫都提舉萬億廣源庫
提舉富寧庫順承行用庫文明行用庫光
熙行用庫健德行用庫和義行用庫大都
平準庫寶鈔總庫印造寶鈔庫燒鈔西庫
燒鈔東庫印造茶引局抄紙局
禮部會同館教坊司鑄印局白紙坊油
磨坊
兵部
刑部
工部覆寶司提舉都城所提舉右八作司
提舉左八作司備章總院大都人匠總管府
大都等路諸色民匠總管府紋繡總院繡
局諸路襍造總管府竒達勒局諸色人匠總
管府提舉諸司局諸司局人匠總管府大
都金銀器盒局大都氊局織染局花毯蠟
布等局簾局薩達克齊等局人匠提舉司
造船提舉司諸物庫符牌庫受給庫左
右廂
樞密院右衛親軍都指揮使司左衛親軍都指
揮使司中衛親軍都指揮使司前衛親軍都
指揮使司後衛親軍都指揮使司武衛親軍
都指揮使司蒙古侍衛親軍都指揮使司虎
賁侍衛親軍都指揮使司唐古侍衛親軍都指
揮使司欽察侍衛親軍都指揮使司珪齊侍
衛親軍都指揮使司西域侍衛親軍都指揮使
司
御史臺殿中司察院
伊克扎爾固齊司獄司
徽政院宫正司掌謁司掌醫署掌膳署
内宰司備用庫藏珍庫掌儀署文成庫
供須庫儀從庫衛侯庫右都威衛使司
左都威衛使司延慶司隨路諸色人匠都
總管府瑪瑙玉局大都等路諸色民匠提舉
司織染襍造人匠總管府綾錦局織染局
文綺局諸路齊哩克昆民匠都總管府大護
國仁王寺財用規運都總管府
宣徽院尚舍監諸物庫尚食局生料庫
光祿寺尚醖局尚飲局醴源倉闌遺監
提舉太倉柴炭提舉司沙糖局
中政院奉宸庫宫領隨路民匠打鋪鷹房紬綿
總管府
集賢院國子監國子學興文署
翰林院國子監國子學
翰林國史院
宣政院資善庫
昭文館
太常寺太廟署太樂署社稷署禮直署
大司農司廣濟署豐贍署供膳司昌國署
濟民署
大都護府
通政院廪給司
秘書監著作局秘書庫
大府監内藏庫右藏庫左藏庫器備庫
中尚監資成庫襍造局諸色人匠提舉司鐵
局木局齊哩克昆諸色人匠提舉司大都等
路種田人匠織染局
利用監資用庫齊哩克昆皮局人匠提舉司大
都襍造雙線局熟皮局貂鼠局大都軟皮
局
章佩監御帶庫異珍庫
典瑞監
大都留守司兼少府監修内司大木局小木
局泥瓦局粧釘局銅局車局繩局
祇應局畫局油漆局器備局器物局
鐵局儀鸞局大都諸色人匠提舉司犀象
牙局雕牙局雕木局採石局木場局
上林局大都門尉
將作院諸路金玉人匠總管府玉局提舉司
瑪瑙局提舉司石局金絲子局大小雕木
等局鞋帶斜皮局瓘玉局畫局温犀玳
瑁局漆紗冠冕局珠子局異樣等局總管
府異樣紋繡兩局綾錦織染兩局金絲顔
料總庫尚衣局御衣局
泉府司富藏庫
侍儀司法物庫
武備寺夀武庫利器庫甲匠提舉司箭局
弦局
都水監大都河道提舉司
尚乘寺諸路襍造總管府諸路旋匠提舉司
網簾局資乘庫
太僕寺
太史院
司天臺
回回司天臺
太醫院御藥局御藥院回回藥物院回回
藥物局大都惠民司廣惠司
崇福司
拱衛直都指揮使司儀從司
大司徒領異樣金玉人匠總管府塑局出鑞局
銀局銅局鑄瀉等銅局唐像畫局梵
像局襍造提舉司鑌鐵局玉局諸物庫
博克遜
儀鳳司安和署
京畿都漕運使司萬斯南倉萬斯北倉千斯
倉相因倉豐潤倉通濟倉廣備倉永
平倉永濟倉惟億倉盈衍倉大積倉
豐實倉廣衍倉順濟倉
大都等路都轉鹽運使司大都稅課提舉司
大都南北兩兵馬都指揮使司北兵馬司
内史府
省架閣庫左右部架閣庫長信寺
天歷初建奎章閣於西宫興聖殿之西廊為屋三間高
明敞爽南間以藏物中間諸官入直所北間南嚮設御
座左右列珍玩命羣玉内司掌之閣官署御初名奎章
閣階正三品隸東宫屬官後文宗復位乃陞為奎章閣
學士院階正二品置大學士五員並知經筵事侍書學
士二員承制學士二員供奉學士二員並兼經筵官幕
職置參書二員典籖二員並兼經筵參贊官照磨一員
内掾四名内二名兼檢討宣使四名知印二名譯史二
名典書四名屬官則有羣玉内司階正三品置監羣玉
内司一員司尉一員亞尉二員僉司二員典簿一員令
史二名典吏二名司鑰二名司膳四名給使八名專掌
秘玩古物藝文監階正三品置太監兼檢校書籍事二
員少監同檢校書籍事二員監丞參檢校書籍二員或
有兼經筵官者典簿一員照磨一員令史四名典吏二
名專掌書籍鍳書博士司階正五品置博士兼經筵參
贊官二員書吏一名專一鍳辦書畫授經郎階正七品
置授經郎兼經筵譯文官二員專一訓教怯薛官大臣
子孫藝林庫階從六品置提點一員副使一員司吏二
名庫子一名專一收貯書籍廣成局階從七品置大使
一員副使一員直長二員司吏二名專一印行祖宗聖
訓及國制等書特恩剙製象齒小牌五十上書奎章閣
三字一面篆字一面蒙古字與輝和爾字分散各官懸
佩出入宫門無禁學士院凡與諸司往復惟劄送參書
書廳行移而已命侍讀學士虞集撰記御書刻石閣中
今上皇帝改奎章曰宣文其記曰大統既正海内定一
乃稽古右文崇德樂道以天歷二年三月作奎章之閣
燕閒之居將以淵?遐思緝熙典學乃置學士員俾頌
乎祖宗之成訓毋忘乎創業之艱難而守成之不易也
又俾陳夫内聖外王之道興亡得失之故而以自警焉
其為閣也因便殿之西廡釋高明而有容不加飾乎彩
斵不重勞於土木不過啟乎戶牖以順清燠樹庋閣以
棲圖書而已至於器玩之陳非古制作中法度者不得
在列其為處也跬步戶庭之間而清嚴䆳密非有朝會
祠享時巡之事幾無一日而不御於斯於是宰輔有所
奏請宥密有所圖維争臣有所繩糾侍從有所獻替以
次入對從容密勿蓋終日焉而聲色狗馬不軌不物者
無因而至前矣自古聖明睿知善於怡心養神培本浚
源泛應萬變而不窮者未有易乎此者也蓋聞天有恒
運日月之行不息矣地有恒勢水土之載不匱矣人君
有恒居則天地民物有所係屬而不易矣居是閣也静
焉而天為一動焉而天弗違庶乎有道之福以保我子
孫黎民於無窮哉至順辛未孟春二日記
歴代帝王宅京記卷十九
