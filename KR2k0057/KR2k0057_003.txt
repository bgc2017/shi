歴代帝王宅京記卷三
崑山顧炎武撰
關中一
周
春秋傳曰昭公四年楚椒舉對靈王曰康有酆宫之朝
(注酆在始平鄠縣東有靈臺康王如是朝諸侯)
詩文王有聲箋曰文王作邑于豐立宫室
括地志曰豐宫文王宫也在雍州鄠縣東三十五里
詩云經始靈臺經之營之庶民攻之不日成之經始勿
亟庶民子來王在靈囿麀鹿攸伏麀鹿濯濯白鳥鶴鶴
王在靈沼於牣魚躍(三輔黃圖靈囿在長安縣西四十二里)
孟子曰文王之囿方七十里芻蕘者往焉雉兔者往焉
又曰文王以民力為臺為沼而民歡樂之謂其臺曰靈
臺謂其沼曰靈沼樂其有麋鹿魚鼈
司馬法曰偃伯靈臺答民之勞示休也
淮南子曰文王歸乃為玉門築靈臺
春秋傳曰僖公十五年秦獲晉侯乃舍諸靈臺(注在京北鄠縣)
(周之故臺括地志曰辟雍靈沼今悉無復處惟靈臺孤立高二丈周回一百二十步)
水經注曰豐水北經靈臺西文王又引水為辟雍靈沼
(詩正義引鄭元說辟雍及靈臺靈囿靈沼皆同處在郊)
括地志曰靈臺高二丈周回百二十步
詩靈臺曰於論鼓鐘於樂辟廱(辟廱文王之學曰水旋丘如璧廱辟廱以節觀)
(者而正義曰水旋丘如璧圓璧體圓而内有孔此水亦圓内有地猶如璧然土之高者曰丘此水内之地未)
(必高于水外止謂水下而地高故以丘言之以水繞丘所以節約觀者令在外而觀也大戴禮曰明堂外水)
(曰辟廱者白虎通曰璧者象璧圓以法天廱壅之以水象教化流行)
文王有聲曰鎬京辟廱(武王之學)王制曰天子曰辟廱諸侯
曰頖宫
史記封禪書曰豐滈者天子辟池(索隠曰即周天子辟廱之地正義曰周)
(文王豐鄗皆置辟廱故秦立祠)
三輔黃圖曰文王辟廱在長安西北四十里亦曰璧廱
淮南子曰文王周觀得失徧覽是非堯舜所以昌桀紂
所以亡者皆著于明堂(著猶圖也)
樂記曰武王克殷祀于明堂而民知孝
詩序曰我將祀文王于明堂也
孝經曰宗祀文王于明堂以配上帝(註曰明堂天子布政之宫也周公祀)
(上帝于明堂乃尊文王以配之)
明堂位曰昔者周公朝諸侯於明堂之位天子負斧依
(上聲)南鄉(去聲)而立三公中階之前北面東上諸侯之位阼
階之東西面北上諸伯之國西階之西東面北上諸子
之國門東北面東上諸男之國門西北面東上九夷之
國東門之外西面北上八蠻之國南門之外北面東上
六戎之國西門之外東面南上五狄之國北門之外南
面東上九采之國應門之外北面東上四塞(先代反)世告
至此周公明堂之位也明堂也者明諸侯之尊卑也武
王崩成王幼弱周公踐天子之位以治天下六年朝諸
侯于明堂制禮作樂頒度量而天下大服七年致政于
成王
考工記曰周人明堂度九尺之筵東西九筵南北七筵
堂崇一筵五室凡室二筵
周書明堂解曰明堂方百一十二尺高四尺階廣六尺
三寸室居中方百尺室中方六十尺戶高八尺廣四尺
東應門南庫門西臯門北雉門東方曰青陽南方曰明
堂西方曰總章北方曰玄堂中央曰太廟左為左个右
為右个
大戴禮曰明堂以茅蓋屋上圓下方外水曰辟雍赤綴
戶也白綴牖也堂高三尺東西九筵南北七筵九室十
二堂室四戶三牖其宫方三百步在近郊三十里或以
為明堂者文王之廟也周時德澤洽和蒿茂大以為宫柱
名蒿宫也
白虎通曰明堂上圓下方八窗四闥布政之宫在國之
陽上圓法天下方法地八窗象八風四闥法四時九室
法九州十二座法十二月三十六戶法三十六雨七十
二牖法七十二風(漢書應劭注作三十六旬七十二候)
竹書紀年曰穆王元年築祇宫于南鄭
九年築春宫
十四年五月作范宫
十五年作重璧臺
春秋傳昭公十二年楚右尹子革對靈王曰王是以獲
没于祇宫(謂周穆王)
詩序曰斯干宣王考室也其詩曰秩秩斯干幽幽南山
(長樂劉氏曰南山鎬京之陽東南之山也)
漢書劉向傳曰宣王中興更為儉宫室小寢廟詩人美
之斯干之詩是也
秦
漢書地理志曰秦地於天官東井輿鬼之分壄也其界
自宏農故關以西京兆扶風馮翊北地上郡西河安定
天水隴西南有巴蜀廣漢犍為武都西有金城武威張
掖酒泉敦煌又西南有牂柯越嶲益州皆宜屬焉秦之
先曰伯益出自帝顓頊堯時助禹治水為舜朕虞飬育
草木鳥獸賜姓嬴氏歴夏殷為諸侯至周有造父善馭
習馬得華駵綠耳之乘幸于穆王封于趙城故更為趙
氏後有非子為周孝王養馬汧渭之間孝王曰昔伯益
知禽獸子孫不絶迺封為附庸邑之于秦今隴西秦亭
秦谷是也至元孫氏為莊公(師古曰氏與是同古通用)破西戎有其
地子襄公時幽王為犬戎所敗平王東遷洛邑襄公將
兵救周有功賜受&KR1122;酆之地(師古曰&KR1122;亦岐字)列為諸侯後八
世穆公稱伯以河為境十餘世孝公用商鞅制轅田開
阡陌東雄諸侯子惠公初稱王得上郡西河孫昭王開
巴蜀滅周取九鼎昭王曾孫政并六國稱皇帝負力恬
威燔書阬儒自任私智至子胡亥天下畔之故秦地於
禹貢時跨雍梁二州詩風兼秦豳兩國昔后稷封斄公
劉處豳太王遷&KR1122;文王作豐武王治鎬其民有先王遺
風好稼穡務本業故豳詩言農桑衣食之本甚備有鄠
杜竹林南山檀柘號稱陸海為九州膏腴(師古曰言其地高陸而饒)
(物産如海之無所不出故云陸海腹之下肥曰腴故取喻云)始皇之初鄭國穿渠引
涇水漑田沃野千里民以富饒漢興立都長安徙齊諸
田楚昭屈景及諸功臣家于長陵後世世徙吏二千石
高訾富人及豪傑并兼之家于諸陵(師古曰訾與貲同)蓋亦以
強幹弱支(師古曰謂京師為幹四方為支)非獨以奉山園也是故五方
襍厝(晉灼曰厝古錯字)風俗不純其世家則好禮文富人則商
賈為利豪傑則游俠通姦瀕南山近夏陽多阻險輕薄
易為盜賊常為天下劇又郡國輻凑浮食者多民去本
就末列侯貴人車服僭上衆庶倣效羞不相及嫁娶尤
崇侈靡送死過度
又曰秦地天下三分之一而人衆不過什三然量其富
居什六吳札觀樂為之歌秦曰此之謂夏聲(師古曰夏中國)夫
能夏則大大之至也其周之舊乎自井十度至柳三度
謂之鶉首之次秦之分也
史記年表曰襄公八年始立西畤祠白帝(索隠曰畤止也言神靈之)
(所依止也)
本紀曰文公元年居西垂宫
十年初為鄜畤(索隠曰鄜音敷地名後為縣屬馮翊)
封禪書曰秦文公夢黃蛇自天而下屬地其口止于鄜
衍(索隠引鄭衆注周禮曰平下曰衍)文公問史敦敦曰此上帝之徵君
其祠之于是作鄜畤用三牲郊祭白帝焉自未作鄜畤
也而雍旁故有吳陽武畤雍東有好畤皆廢無祠或曰
自古以雍州積高明神之隩故立畤郊上帝與諸祠皆
聚云蓋黃帝時嘗用事雖晚周亦郊焉其語不經見搢
紳者不道(索隠引鄭衆注周禮曰搢讀曰荐謂進而置于紳帶之間)
年表曰十九年作祠陳寶
封禪書曰作鄜畤後九年文公獲若石云于陳倉北阪
城祠之(蘇林曰質如石也索隠曰云語辭也)其神或歲不至或歲數來來
也常以夜光輝若流星從東南來集于祠城則若雄雞
其聲殷云野雞夜雊(臣瓚曰殷聲也)以一牢祀命曰陳寶(正義曰三)
(秦記云太白山西有陳倉山山上有石雞括地志云陳倉山在岐州陳倉縣南又云寳雞神祠在漢陳倉縣故)
(城中今陳倉縣東)
本紀曰武公元年居平陽封宫(正義曰宫在岐州平陽城内)
德公元年初居雍城大鄭宫(正義曰括地志云岐州雍縣南七里故雍城秦德公)
(大鄭宫城也)
宣公四年作密畤(正義曰漢有五畤在岐州雍縣南鄜畤吳陽上畤下畤密畤北畤)
封禪書曰秦宣公作密畤于渭南祭青帝
始皇本紀曰康公共(恭同)公居雍高寢桓公居雍太寢景
公居雍高寢躁公居受寢
年表曰靈公三年作上下畤
封禪書曰秦靈公作吳陽上畤祭黃帝作下畤祭炎帝
(索𨼆曰吳陽地名蓋在岳之南又上云雍旁有故吳陽武畤今蓋因武畤又作上下畤以祭黃帝炎帝)
櫟陽雨金秦獻公自以為得金瑞故作畦畤櫟陽而祀
白帝(晉灼曰漢注在隴西西縣人先祠山下形如種韭畦畦各一土封按本文明言作畦畤櫟陽不當在)
(隴西也又以上諸畤皆在雍孝公徙治櫟陽適有雨金之瑞故即其所都之地作之安得遠立祠于隴西哉)
本紀曰獻公二年城櫟陽(史記正義曰櫟陽故城在雍州東北百二十里又曰括)
(地志云櫟陽故宫在雄陽縣北三十五里秦獻公所造三輔黃圖云高祖都長安未有宫室居櫟陽宫)
孝公十二年作為咸陽築冀闕徙都之
始皇本紀曰二十六年初并天下收天下兵(應劭曰古者以銅為)
(兵)聚之咸陽銷以為鐘鐻金人十二各重千石置宫庭
中(正義曰漢書五行志云二十六年有大人長五丈足履六尺皆夷狄服凡一十二人見于臨洮故銷兵器)
(鑄而象之謝承後漢書曰銅人翁仲其名也三輔舊事云聚天下兵器鑄銅人十二各重二十四萬斤漢世在)
(長樂宫門漢書郊祀志云甘露元年夏建章未央長樂宫鐘簴銅人皆生毛長一寸許時以為美祥魏志董卓)
(傳云悉椎破銅人鐘簴及壊五銖錢更鑄小錢關中記云董卓壊銅人十餘枚徙清明門裏魏明帝欲將詣洛)
(載到霸城重不可致便留之後石虎徙之鄴苻堅又徙入長安而銷之)徙天下豪富于咸
陽十二萬戶諸廟及章臺上林皆在渭南秦每破諸侯放
其宫室作之咸陽北阪上(正義曰今咸陽縣北阪上)南臨渭自雍門
以東至涇渭(正義曰雍門在今岐州雍縣東)殿屋複道周閣相屬所得
諸侯美人鐘鼓以充入之
二十七年作信宫渭南已更命信宫為極廟象天極(索隠)
(曰宫廟象天極故曰極廟天官書曰中宫曰天極是也)自極廟道通&KR1073;山作甘泉
前殿築甬道自咸陽屬之(應劭曰謂於馳道外築牆天子於中行外人不見甬音勇)
三十五年始皇以為咸陽人多先王之宫庭小吾聞周
文王都豐武王都鎬豐鎬之間帝王之都也乃營作朝
宫渭南上林苑中先作前殿阿房(正義曰房曰郎反括地志云秦阿房宫亦)
(曰阿城在雍州長安縣西北一十四里按宫在上林苑中雍州郭城西南面即是阿房宫城東面也師古云阿)
(近也以其去咸陽近且號阿房)東西五百步南北五十丈上可以坐萬
人下可以建五丈旗周馳為閣道自殿直抵南山表南
山之巔以為闕為複道自阿房渡渭屬之咸陽以象天
極閣道絶漢抵營室也(索𨼆曰天官書云天極紫宫後十七星絶漢抵營室曰閣道)
阿房宫未成成欲更擇令名名之作宫阿房故天下謂
之阿房宫(索隠曰此以形名宫也言其宫四阿房高也)隠宫徒刑者七十餘
萬人(正義曰餘刑見於市朝宫刑一百日隠於蔭室養之乃可故曰隠宫下蠶室是)乃分作阿
房宫或作麗(麗與驪同)山發北山石椁乃寫蜀荆地材皆至
關中(寫輸也)計宫三百關外四百餘於是立石東海上朐
界中以為秦東門因徙三萬家麗邑五萬家雲陽皆復
不事十歲
二世元年東行郡縣還至咸陽曰先帝為咸陽朝廷小
故營阿房宫為室堂未就會上崩罷其作者復土酈山
(正義曰謂出土為陵既成還復其土故云復土)酈山事大畢今釋阿房宫弗就
則是章先帝舉事過也復作阿房宫
水經注曰關中記曰阿房殿在長安西南二十里殿東
西千步南北三百步庭中受十萬人
又曰鎬水逕磁石門西門在阿房南悉以磁石為之故
專其目令四夷朝者有𨼆甲懷刃入門而脅止以示神
故亦曰却胡門也
漢書賈山傳曰起咸陽而西至雍離宫三百鼓鐘帷帳
不移而具又為阿房殿高數十仞東西五里南北千步
從車羅騎四馬騖馳旌旗不撓為宫室之麗至于此使
其後世曾不得聚廬而托處焉
漢書地理志曰右扶風雍秦惠公都之有槖泉宫孝公
起祈年宫惠公起(史記正義曰祈年宫在岐州西故城内)棫陽宫昭王起
(在岐州扶風縣東北)
鄠有萯陽宫秦文王起(亦在倍陽漢書東方朔傳長楊五柞倍陽宣曲尤幸師古曰倍)
(陽即萯陽也其音同耳在今鄠縣西南二十三里)
陳倉有羽陽宫秦武王起
盩厔有長陽宫有射熊舘秦昭王起
好畤有梁山宫始皇起(史記三十五年幸梁山宫)
虢有虢宫秦宣太后起(在今岐州虢縣界)
美陽有高泉宫秦宣太后起
三輔黃圖曰西垂宫(見上)
平陽封宫(見上)
蘄年宫秦穆公所造(漢志作惠公)
槖泉宫皇覽曰秦穆公冡在槖宫祈年觀下
步高宫在新豐縣亦名市丘城
步夀宫在新豐縣步高宫西
萯陽宫(見上)
棫陽宫(見上)
虢宫(見上)
信宫亦曰咸陽宫始皇窮極奢侈築咸陽宫因北阪營
殿端門四達以制紫宫象帝居引渭水灌都以象天漢
横橋南渡以法牽牛橋廣六丈南北二百八十步六十
八間八百五十柱二百一十二梁橋之南北有隄繳立
石柱(水經注曰橋南京兆立之柱北馮翊立之有令丞各領徒一千五百人)咸陽北至九
嵕甘泉南至鄠杜東至河西汧渭之交東西八百里離
宫别舘彌山跨谷輦道相屬木衣綈繡土被朱紫宫人
不移樂不改懸窮年忘歸猶不能徧
朝宫始皇營朝宫于渭南上林苑庭中可受十萬人車
行酒騎行炙千人唱萬人和收天下兵聚之咸陽銷以
為鐘鐻高三丈鐘小者皆容千石也銷鋒鏑以為金人
十二以弱天下之人立于宫門坐高三丈銘其後曰皇
帝二十六年初兼天下改諸侯為郡縣一法律同度量
大人來見臨洮其大五丈足跡六尺銘李斯篆蒙恬書
阿房宫亦曰阿城惠文王造宫未成而亡始皇廣其宫
規恢三百餘里閣道通酈山八十餘里表南山之巔以
為闕絡樊川以為池作阿房前殿以木蘭為梁以磁石
為門
興樂宫秦始皇造(見上)
鐘宫在鄠縣東北二十五里始皇收天下兵銷為鐘鐻
此或其處也
蘭池宫史記始皇三十一年為微行咸陽與武士四人
俱夜出逢盜蘭池漢書渭城縣有蘭池宫(正義曰括地志云蘭池陂)
(即古之蘭池咸陽縣界秦記云始皇引渭水為池築為蓬瀛刻石為鯨長二百丈逢盜之處也李善文選注)
(咸陽縣東南三十里周氏陂陂南一里有漢蘭池宫)
梁山宫在好畤界古云踰梁山邑于岐山下即此
望夷宫在涇陽縣界長平觀東北臨涇水以望北夷因
以為名史記二世乃齋于望夷宫(張晏曰宫在長陵西北長平觀道東故亭)
(處是也)
林光宫二世所造從廣各五里在雲陽縣界
雲閣二世所造起雲閣欲與南山齊
咸陽故城在今咸陽東二十里自孝公至二世並都此
城
馳道案秦始皇本紀二十七年治馳道註曰天子道也
蔡邕曰馳道天子所行道也今之中道然漢書賈山傳
曰秦為馳道于天下東窮燕齊南極吳楚江湖之上濱
海之觀畢至廣五十步三丈而樹厚築其外隠以金椎
樹以青松漢令諸侯有制得行馳道中者行旁道無得
行中央三丈不如令没入其車馬
漢書鄒陽傳曰秦倚曲臺之宫懸衡天下
韓非子曰秦大饑應侯請曰五苑之草著蔬築橡果棗
栗足以活民請發之
歴代帝王宅京記卷三
