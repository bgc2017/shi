歷代帝王宅京記卷十八
崑山顧炎武撰
宋州
宋
宋史地理志曰大中祥符七年建應天府為南京宫城
周二里三百一十六步門曰重熙頒慶殿曰歸德(元豐六年)
(賜度僧牒修外城門及西橋寺)京城周回一十五里四十步東二門南
曰延和北曰昭仁西二門南曰順城北曰回鑾南一門
曰崇禮北一門曰靜安中有隔城又有門二東曰承慶
西曰祥輝其東又有關城南北各一門葉夢得石林燕
語曰應天府藝祖肇基之地祥符七年建南京詔即衙
城為大内正殿以歸德為名雖降圖營建而實未嘗行
天禧中王曾為守請減省舊制别為圖以進亦但報聞
其後但修祥輝崇禮二門而已元豐間蘇頌自南京還
朝請以曾奏先修歸德一殿約為屋百間神宗亦未暇
也惟正門以眞宗觀酺賜名重熙頒慶慶樓猶是雙門
未嘗改作
玉海曰宋州景德三年二月甲申升應天府祥符七年
正月丙辰升南京詔曰洪惟藝祖歷試是邦同豳土之
始基應舂陵之王氣稽唐氏晉陽之制肇建新都
地理通釋曰南京應天府閼伯所居商丘周為宋國漢
為梁國隋唐為宋州太祖以歸德軍節度使即位定有
天下之號曰宋景德四年升應天府大中祥符七年升
南京高宗即位於此
臨安
宋
宋史地理志曰行在所建炎三年閏八月高宗自建康
如臨安以州治為行宫宫室制度皆從簡省不尚華飾
垂拱大慶文德紫宸祥曦集英六殿隨時易名實一殿
重華慈福夀慈夀康四宫重夀寧福二殿隨時易額實
德夀一宫延和崇政復古選德四殿本射殿也慈寧殿
(紹興九年以太后有歸期建)欽先孝思殿(十五年建在崇政殿東)翠寒殿(孝宗作)
損齋(紹興末建貯經史書為燕坐之所)東宫(在麗正門由孝宗莊文景獻光宗皆嘗居之)講
筵所資善堂(在行宫門内因書院而作)天章龍圖寳文顯猷徽猷敷
文煥章華文寳謨九閣實天章一閣
輿服志曰宫室汴宋之制侈而不可以訓中興服御惟
務簡省宫殿尤樸皇帝之居曰殿總曰大内又曰南内
本杭州治也紹興初創為之休兵後始作崇政垂拱二
殿久之又作天章等六閣寢殿曰福寧殿淳熙初孝宗
始作射殿謂之選德殿八年秋又改後殿擁舍為别殿
取舊名謂之延和殿便坐視事則御之他如紫宸文德
集英大慶講武惟隨時所御則易其名紫宸殿遇朔受
朝則御焉文德殿降赦則御焉集英殿臨軒策士則御
焉大慶殿行冊禮則御焉講武殿閱武則御焉其實垂
拱崇政二殿權更其號而已二殿雖曰大殿其修廣僅
如大郡之設廳淳熙再修止循其舊每殿為屋五間十
二架修六丈廣八丈四尺殿南簷屋三間修一丈五尺
廣亦如之兩朵殿各二間東西廊各二十間南廊九間
其中為殿門三間六架修三丈廣四丈六尺殿後擁舍
七間即為延和其制尤卑陛階一級小如常人所居而
已奉太上則有德夀宫重華宫夀康宫奉聖母則有慈
寧宫慈福宫夀慈宫德夀宫在大内北望仙橋故又謂
之北内紹興三十二年所造宫成詔以德夀為名高宗
為上皇御之重華即德夀宫也孝宗遜位御之夀康宫
即福寧宫也初丞相趙汝愚議以袐書省為泰寧宫已
而不果行以慈懿皇后外第為之上皇不欲遷因以舊
寧福殿為夀康宫光宗遜位御之大内苑中庭殿亦無
增其名稱可見者僅有復古殿損齋觀堂芙蓉閣翠寒
堂清華閣欏木堂隠岫澄碧倚柱隠秀碧琳堂之類此
南内也北内苑中則有大池引西河水注之其上叠石
為山象飛來峰有樓曰聚遠禁籞周回四分之東則香
遠清深月臺梅波松菊三徑清妍清新芙蓉岡南則載
欣欣欣射廳臨賦燦錦至樂半丈紅清曠瀉碧西則冷
泉文杏館靜樂浣溪北則絳華旱船俯翠春桃盤松皇
太子宫曰東宫其未出閣但聽讀於資善堂堂在宫門
内已受冊則居東宫宫在麗正門内紹興三十二年始
置孝宗居之莊文太子立復居之光宗為太子孝宗謂
輔臣曰今後東宫不須剙建朕宫中宫殿多所不御可
移修之自是皆不别建淳熙三年始剙射堂一為游藝
之所圃中有榮觀玉淵清賞等堂鳳山樓皆宴息之地
也幕殿即周官大小次也東都時郊壇大次謂之青城
祀前一日宿齋詣焉其制中有二殿外有六門前曰泰
禋後曰拱極東曰祥曦西曰景曜東偏曰承和西偏曰
迎禧大殿曰端誠便殿曰熙成中興後以事天尚質屢
詔郊壇不得建齋宫惟設幕屋而已其制架木而以葦
為幛上下四旁周以幄帟以象宫室謂之幕殿及行事
又於壇所設小次大小次之外又有望祭殿遇雨則行
事於中東都時為之瓦屋五間周圍重廊中興後惟設
葦屋盖倣清廟茅屋之制也
玉海曰紹興四年將還臨安始命有司建太廟十二年
作太社太稷皇后廟都亭驛太學十三年築圜丘景靈
宫高禖壇祕書省十五年作内中神御殿十六年廣太
廟建武學十七年作玉津園太乙宫萬夀觀十八年築
九宫貴神壇十九年建太廟齋殿二十年作玉牒所二
十二年作左藏庫南省倉二十五年建執政府二十六
年築兩相第太醫局二十七年建尚書六府凡定都二
十年而郊廟宫省始備
方回南渡後郊丘考曰紹興十三年正月禮部太常寺
申請命殿前都指揮使楊存中知臨安府王映因國朝
禮制建郊丘於國之東南及建青城齋宫在嘉會門外
南四里龍華寺西為壇四成上成從廣七丈再成十二
丈三成十七丈四成二十二丈分十二陛陛七十二級
壇及内壝七百九十步中外壝通二十五步燎方一丈
高一丈二尺在壇南二十步内地餘四十步以列仗衛
惟青城齋宫及望祭殿詔勿營臨事則惟幕屋略倣汴
京制度大殿曰端成便殿為熙成其外為泰禋門
隆興三年以寢殿在淨明寺易安齋去青城稍遠乃徙
寺之舊熙成殿於端成殿後以充寢殿
又曰紹興四年就臨安行宫合祀天地並侑祖宗時行
宫草創一大殿大朝會榜曰文德殿策進士唱名榜曰
集英殿秋享榜曰明堂殿初太廟寓温州至是已建新
太廟於臨安而景靈宫未建但即常御殿設位朝獻紹
興十三年始建景靈宫於新莊橋之西
岳珂桯史曰行都之山肇自天目負山之丘有門曰朝
天南循其陿為太室又南為相府斗拔起數峰為萬松
八盤嶺下為鈞天九重之居右為複嶺設周廬之衛止
焉舊傳䜟記曰天目山垂兩乳長龍鶱鳳舞到錢塘山
明水秀無人會五百年間出帝王錢氏有國世臣事中
朝不欲其語之聞因更其末句曰異姓王䜟實不然也
建炎元二之災六龍南巡四朝奠都帝王之眞於是乎
驗朝天之東有橋曰望仙仰眺吳山如卓馬立顧紹興
間望氣者以為有鬱葱之符秦檜顓國心利之請以為
賜第其東偏即檜家廟而西則一德格天閣之故基也
檜死熺猶戀戀不能決去請以其姪常州通判烜為光
禄丞留蒞家廟以為復居之萌芽言者風聞遂請罷烜
併遷廟主於建康遂空其居高宗將倦勤詔即其所築
新宫賜名德夀居之以膺天下之養者二十有七年清
蹕躬朝歲時煜奕重華繼御更慈福夀慈凡四侈鴻名宫室
實皆無所更稍北連甍為今佑聖觀盖普安故邸莊文
魏王光宗皇帝實生是間今上亦於此開甲觀之祥
陳隨應南渡行宫記曰杭州治舊錢王宫也紹興因以
為行宫皇城九里入寧門左進奏院玉堂右中殿外庫
至北宫門循廊左序巨璫幕次列如魚貫祥曦殿朵殿
接修廊為後殿對以御酒庫御藥院慈元殿外庫内侍
省内東門司大内都巡檢司御廚天章等閣廊回路轉
衆班排列又轉内藏庫軍器庫又轉便門垂拱殿五間
十二間修六丈廣八丈四尺簷瓦三間修廣各丈五朵
殿四兩廊各二十間殿門三間内龍墀折檻殿後擁舍
七間為延和殿右便門通後殿殿左一殿隨時易名明
堂郊祀曰端誠策士唱名曰集英宴對奉使曰崇德武
舉及軍班授官曰講武東宫在麗正門内南宫門外本宫
會議所之側入門垂楊夾道間芙蕖環朱闌重至外宫
門節堂後為財帛生料二庫環以官属直舍轉窰子入
内宫門廊右為贊道春坊直舍左講堂七楹扁新益外
為講官直舍正殿向明左聖堂右祠堂後凝華殿瞻菉
堂環以竹左寢室右齊安位内人直舍百二十楹左彛
齋太子賜號也接繡香亭便門通繹已堂重簷複屋昔
楊太后垂簾於此曰慈明殿前射圃竟百步環修廊右
博雅樓十二間左轉數十步雕欄花甃萬卉中出秋千
對陽春亭清霽亭前芙蓉後木樨玉質亭梅繞之由繹
已堂過錦臙廊一百八十間直通御前廊外即後苑梅
花千樹曰梅崗亭曰冰花亭枕小西湖曰水月境界曰
澄碧牡丹曰伊洛𫝊芳芍藥曰冠芳山茶曰鶴丹桂曰
天闕清香堂曰本支百世祐聖祠曰慶和泗洲曰慈濟
鍾吕曰得眞橘曰洞庭佳味茅亭曰昭儉木香曰架雪
竹曰賞靜松亭曰天陵偃盖以日本國松木為翠寒堂
不施丹艧白如象齒環以古松碧琳堂近之一山崔巍
作觀堂為上焚香祝天之所吳知古掌焚修每三茅觀
鐘鳴觀堂之鐘應之則駕興山背芙蓉閣風帆沙鳥履
舄下山下一溪縈帶通小西湖亭曰清漣怪石夾列獻
瑰逞秀三山五湖洞穴深杳豁然平朗翬飛翼拱凌虚
樓對瑞慶殿損齋緝熙崇政殿之東為欽先孝思復古
紫宸等殿木圍即福寧殿射殿曰選德坤寧殿貴妃昭
儀婕妤等位宫人直舍螘聚焉又東過閣子庫睿思殿
儀鸞修内八作翰林諸司是謂東華門
元
元史世祖本紀曰至正二十二年春正月庚辰毁宋郊
天臺僧格言嘉木揚喇勒智云會稽有泰陵寺宋毁之
以建寧宗等攢宫錢塘有龍華寺宋毁之以為南郊皆
勝地也宜復為寺以為皇上行宫祈夀時寧宗等攢宫
已毁建寺勅毁郊天臺亦建寺焉
二十五年春二月西僧嘉木揚喇勒智言以宋宫室為
塔一為寺五
臨潢
遼
遼史兵衛志曰遼建五宗臨潢契丹故壤遼陽漢之遼
東為渤海故國中京漢遼西地自唐以來契丹有之析
津大同故漢地
又曰太祖建皇都於臨潢府太宗定晉晉王石敬瑭來
獻十六城乃定四京改皇都為上京
地理志曰上京臨潢府本漢遼東郡西安平之地新莽
曰北安平太祖取天梯孟古博囉三山之勢於葦甸射
金齪(側角反箭名)箭以識之謂之龍眉宫神冊三年城之名
曰皇都天顯十三年更名上京府曰臨潢淶流河自西
北南流遶三面東入於曲江其北東流為安春河又有
御河沙河黑河潢河鴨子河塔魯河狼河蒼耳河輞子
河臚胊河隂凉河鴛鴛湖興國惠民湖廣濟湖鹽濼百
狗濼火神淀馬盂山兔兒山野鵲山鹽山鑿山松山平
地松林大斧山列山庫哩山魯塔山唐所封達呼哩氏勒
特王有墓存焉
又曰上京太祖創業之地負山抱海天險足以為固地
沃宜耕植水草便畜牧金齪一箭二百年之基壯矣天
顯元年平渤海歸乃展郛郭建宫室名以天贊起三大
殿曰開皇(太祖紀二年冬十月巳亥朔建明王樓七年春三月神速姑劫西樓楚明王樓八年冬十)
(一月甲子朔建開皇殿於明王樓基)安德五鑾中有歷代帝王御容每月
朔望節辰忌日在京文武百官並赴致祭又於内城東
南隅建天雄寺奉安烈考宣簡皇帝遺像是歲太祖崩
應天皇后於義節寺斷腕致太祖陵即寺建斷腕樓樹
碑焉太宗援立晉遣宰相馮道劉昫等持節具鹵簿法
服至此冊上太宗及應天皇后尊號太宗詔藩部並依
漢制御開皇殿闢承天門受禮因改皇都為上京城高
二丈不設敵樓幅&KR0695;二十七里門東曰迎春曰雁兒南
曰順陽西曰金鳳曰西雁兒曰南福其北謂之皇城高
三丈有樓櫓門東曰安東南曰大順西曰乾德北曰拱
宸中曰大内内南門曰承天有樓閣東門曰東華西曰
西華此通内出入之所正南街東留守司衙次鹽鐵司
次南曰龍寺街南曰臨潢府其側臨潢縣縣西南崇孝
寺承天皇后建寺西長泰縣又西天長觀西南國子監
監北孔子廟廟東節義寺又西北安國寺太宗所建寺
東齊天皇后故宅東有元妃宅即法天皇后所建也其
南具聖尼寺綾錦院内省司麴院贍國省司二倉皆在
大内西南八作司與天雄寺對南城謂之漢城南當横
街各有樓對峙下列井肆東門之北潞縣又東南興仁
縣南門之西回鶻營回鶻商販留居上京置營居之西
南同文驛諸國信使居之驛西南臨潢驛以待夏國使
驛西福先寺寺西宣化縣西南定霸縣縣西保和縣西
門之北易俗縣縣東遷遼縣
周廣順中胡嶠記曰上京西樓有邑屋市肆交易無錢
而用布有綾錦諸工作宦者翰林伎術教坊角觝儒僧
尼道士皆中國人并汾幽薊為多
宋大中祥符九年薛映記曰上京者中京正北八十里
至松山館七十里至崇信館九十里至廣寧館五十里
至姚家寨館五十里至咸寧館三十里渡横水石橋旁
有饒州唐于契丹嘗置饒樂令渤海人居之五十里保
和館渡黑水河七十里宣化館五十里長泰館館西二
十里有佛舍民居即祖州又四十里至臨潢府自過崇
信館乃契丹舊境其南奚地也入西門門曰金德内有
臨潢館子城東門曰順陽北行至景福門又至承天門
内有昭德宣政二殿與氊廬皆東向臨潢西北二百餘
里號凉淀在饅頭山南避暑之所多豐草掘地丈餘即
有堅冰
國語解曰遼有四樓在上京者曰西樓木葉山曰南樓
龍化州曰東樓唐州曰北樓歲時游獵常在四樓間
五代史四夷附錄曰安巴堅以其所居為上京起樓其
間號西樓又於其東千里起東樓北三百里起北樓南
木葉山起南樓射獵其間契丹好鬼而貴日每月朔旦
東向而拜日其大會聚視國事皆以東向為尊四樓門
屋皆東向
金史地理志曰臨潢府地名西樓遼為上京國初因稱
之天眷元年改為北京天德二年改北京為臨潢府路
有天平山好水川行宫地大定二十五年命名有色爾
鼐地熙宗皇統九年嘗避暑於此有陷泉國言曰埒綳
伊有哈納卓果斯鄂博穆爾哈沙地
歷代帝王宅京記卷十八
