歴代帝王宅京記卷四
崑山顧炎武撰
關中二
漢
高祖本紀曰五年秋後九月治長樂宫(史記七年二月宫成丞相已下)
(徙治長安十年十月淮南梁燕荆楚齊長沙王皆來朝長樂宫功臣表陽成延為少府作長樂未央宫築長安)
(城先就封梧侯五百戶)
七年蕭何治未央宫立東闕北闕前殿武庫太倉(師古注見)
(上關中記曰東有蒼龍闕北有元武闕元武所謂北闕史記正義曰按北闕為正者蓋象秦作前殿渡渭水屬)
(之咸陽以象天極閣道絶漢抵營室索隠曰秦家舊宫皆在渭北立東闕北闕者蓋取其便)
惠帝本紀曰六年夏六月起長安西市
文帝本紀曰四年秋九月作顧成廟(應劭曰文帝自為廟制卑狹若顧望)
(而成猶文王不日成之也如淳曰身存而為廟若尚書之顧命也)
武帝本紀曰建元三年春作便門橋(蘇林曰去長安四十里服虔曰在長)
(安西北茂陵東師古曰便門長安城北面西頭門即平門也古者平便皆同字于此道作橋跨渡渭水以趨茂)
(陵其道易直即今所謂便橋是也便讀如本字)
元狩三年秋發謫吏穿昆明池(臣瓚曰西南夷傳有越嶲昆明國有滇池方三)
(百里漢使求身毒國而為昆明所閉今欲伐之故作昆明池象之以習水戰在長安西南周回四十里師古曰)
(謫吏吏有罪者罰而役之)
郊祀志曰作甘泉宫中為靈室畫天地泰一諸鬼神而
置祭具以致天神其後又作栢梁銅柱承露仙人掌之
屬矣(蘇林曰仙人以手掌擎盤承甘露師古曰三輔故事云建章宫承露盤高二十丈大七圍以銅為之)
(上有仙人掌承露和玉屑飲之張衡西京賦所云立修莖之仙掌承雲表之清露是也)
元鼎二年春起栢梁臺
食貨志曰是時粤欲與漢用&KR0657;戰遂迺大修昆明池列
舘環之治樓&KR0657;高十餘丈旗幟加其上甚壯于是天子
感之迺作栢梁臺高數十丈宫室之修由此日麗
本紀曰三年冬徙函谷關于新安(應劭曰時樓船將軍楊僕數有大功恥為)
(關外民上書祈徙東關以家財給其用度武帝亦意好廣闊于是徙關于新安去弘農三百里)以故關
為弘農縣
元封二年夏作甘泉通天臺長安飛廉舘(應劭曰飛廉神禽能致風)
(氣者也晉灼曰身如鹿頭如爵有角而蛇尾文如豹文師古曰通天臺者言此臺高上通于天也漢舊儀云高)
(三十丈望見長安城)
郊祀志公孫卿曰仙人可見而上往常遽以故不見今
陛下可為館如緱氏城置脯棗仙人宜可致也且仙人
好樓居於是上令長安則作飛廉桂館(師古曰二樓名)甘泉則
為益夀延夀館(師古曰二館名宋黃伯思曰按史記作益延夀觀而近夀雍耀間耕夫有得古)
(瓦其首作益延夀三字瓦徑尺字書竒古即此觀當時瓦也又按括地志云延夀觀在雍州雲陽縣西北八十)
(一里通天臺西八十步正今耀州地也然則當以史記為正但一觀名益延夀三字耳師古謂益夀延夀二館)
(非是館當從史記作觀觀館古多相通自唐以前六朝時凡道觀皆謂之某館至唐始定謂之館也)使卿
持節設具而候神人迺作通天臺置祠具其下將招來
神仙之屬于是甘泉更置前殿始廣諸宫室
本紀曰太初元年冬十一月乙酉栢梁臺災春二月起
建章宫(師古曰在未央宫西今長安故城西俗所呼貞女樓者即今建章宫之闕也)
郊祀志曰上以栢梁災故受計甘泉公孫卿曰黃帝就
青靈臺十二日燒(師古曰就成也造臺適成經十二日即遇火燒)黃帝乃治明
廷明廷甘泉也方士多言古帝王有都甘泉者其後天
子又朝諸侯甘泉甘泉作諸侯邸粤人勇之曰粤俗有
火災復起屋必以大勝服之于是作建章宫度為千門
萬戶前殿度高未央(度並音大各反)其東則鳳閣高二十餘丈
(師古曰三輔故事云其闕圜上有銅鳳凰)其西則商中數十里虎圈(如淳曰商中商)
(庭也師古曰商金也于序在秋故謂西方之庭為商庭言廣數十里於菟亦西方之獸故於此置其圈也)其
北治大池漸臺高二十餘丈名曰泰液(師古曰漸浸也臺在池中為水)
(所浸故曰漸臺一音子廉反三輔黃圖或為瀐字瀐亦浸也)池上有蓬萊方丈瀛洲
壺梁象中神山龜魚之屬(師古曰三輔故事云池北岸有石魚長二丈高五丈西岸)
(有石龜三枚長六尺)其南有玉堂璧門大鳥之屬(師古曰立大鳥象也)立神
明臺井幹樓高五十丈輦道相屬焉(師古曰漢宫閣疏云神明臺高五十)
(丈上有九室恒置九天道士百人然則神明井幹俱高五十丈也井幹樓積木而高為樓若井幹之形也井幹)
(者井上木欄也其形或四角或八角張衡西都賦云井幹叠而百層即謂此樓也幹或作翰其義並同)
本紀曰四年秋起明光宫
宣帝本紀曰神爵三年春起樂遊苑(師古曰三輔黃圖云在杜陵西北又)
(關中記云宣帝立廟于曲池之北號樂遊按其處則今之所呼樂遊廟者是也其餘基尚可識焉蓋本為樂遊)
(苑後因立廟樂音來各反)
郊祀志曰以方士言為隨侯劒寶玉寶璧周康寶鼎立
四祠于未央宫中又立歲星辰星太白熒惑南斗祠于
長安城旁京師近縣鄠則有勞谷五牀日月五帝仙人
玉女祠雲陽有徑路神祠祭休屠王也(師古曰休屠匈奴王號也徑路)
(神本匈奴之祠也屠音除)
元帝本紀曰初元二年春三月詔罷水衡禁囿宜春下
苑(孟康曰宫名也在杜縣東晉灼曰史記云葬二世杜南宜春苑中師古曰宜春下苑即今京城東南隅曲)
(江池是也)少府佽飛外池(如淳曰漢儀注佽飛具矰繳以射鳬雁給祭祀故有池也)嚴籞
池田(蘇林曰嚴飾池上之屋及其池也晉灼曰嚴籞射苑也許慎曰嚴弋射者所蔽池田苑中田也師古)
(曰晉說是)假與貧民
五年夏四月罷上林宫館希御幸者
成帝本紀曰建始元年秋罷上林宫館希御幸者二十
五所
外戚傳曰趙皇后既立後寵少衰而弟絶幸為昭儀居
昭陽舍其中庭彤朱而殿上髤漆(師古曰以漆漆物謂之髤許求反)切
皆銅沓冒黃金塗(切門限也沓冒其頭也塗以金塗銅上也沓他合反)白玉階壁
帶往往為黃金釭函藍田璧明珠翠羽飾之(服虔曰釭壁中横帶)
(也晉灼曰以金環飾之也師古曰壁帶壁之横木露出如帶者也於壁帶之中往往以金為釭若車釭之形也)
(其釭中著玉璧明珠翠羽耳釭音工)自後宫未嘗有焉
平帝本紀曰元始元年夏六月罷明光宫及三輔馳道
二年夏起五里於長安城中(如淳曰民居之里)宅二百區以居
貧民
四年春立明堂辟廱
王莽傳曰莽奏起明堂璧雍靈臺為學者築舍萬區作
市常滿倉制度甚盛
五年秋莽以皇后有子孫瑞(莽女為平帝后)通子午道(張晏曰時年十)
(四始有婦人之道也子水午火也水以天一為牡火以地二為牝故火為水妃令通子午以協之)子午
道從杜陵直絶南山徑漢中(師古曰子北方也午南方也言通南北道相當故謂)
(之子午耳今京城直南山有谷通梁漢道者名子午谷又宜州西界慶州東界有山名子午嶺計南北直相當)
(此則北山者是子南山者是午共為子午道子後漢書順帝紀詔益州刺史罷子午道通褒斜路注午道三)
(秦記曰子午長安正南山名秦嶺谷一名樊川褒斜漢中谷名南谷為褒北谷為斜首尾七百里)
始建國元年春正月改明光宫為定安館定安太后居
之(平帝后)改公車司馬曰王路四門長樂宫曰長樂室未
央宫曰夀成室前殿曰王路堂(服虔曰如言路寢也)長安曰常安
地皇二年秋望氣為數者多言有土功象莽下書曰予
受命遭陽九之戹百六之會府帑空虚百姓匱乏宗廟
未修且祫祭于明堂太廟夙夜永念非敢寧息深維吉
昌莫良于今年予乃卜波水之北郎池之南惟玉食(劉德)
(曰長安南也師古曰黃圖有西波池郎池皆在石城南上林中玉食謂龜為玉兆之文而墨食波音彼皮反)
予又卜金水之南明堂之西亦惟玉食予將親築焉于
是遂營長安城南(師古曰蓋所謂金水之南明堂之西)提封百頃九月甲
申莽立載行視(師古曰立載謂立而乘車也)親舉築三下司徒王尋
大司空王邑持節及侍中常侍執法杜林等數十人將
作(師古曰將領築作之人)乃博徵天下工匠諸圖畫以望法度算
壊徹城西苑中建章承光包陽大臺儲元宫及平樂當
路陽禄館凡十餘所(師古曰自建章以下至陽祿皆上林苑中館)取其材瓦
以起九廟一曰黃帝太初祖廟二曰帝虞始祖昭廟三
曰陳胡王統祖穆廟四曰齊敬王世祖昭廟五曰濟北愍
王王祖穆廟凡五廟不隳云(師古曰隳毁也音火規反)六曰濟南伯
王尊禰昭廟七曰元城孺王尊禰穆廟八曰陽平頃王
戚禰昭廟九曰新都顯王戚禰穆廟殿皆重屋太初祖
廟東西南北各四十丈高十七丈餘廟半之為銅薄櫨
(師古曰薄櫨柱上枅即今所謂㭼也櫨音盧)飾以金銀琱文(琱彫同)窮極百工
之巧帶高增下(師古曰本因高地而建立之其旁下者更增築)功費數百鉅萬
卒徒死者萬數
二年莽夢長樂宫銅人五枚起立惡之念銅人有銘皇
帝初兼天下之文即使尚方工鐫滅所夢銅人膚文(師古)
(曰鐫鑿也音子金反)感漢高祖神靈(師古曰謂夢見譴責)遣虎賁武士入高
廟拔劍四面提擊斧毁戶牖桃湯赭鞭鞭灑屋壁(師古曰桃)
(湯灑之赭鞭鞭之赭赤也)令輕車校尉居其中又令中軍北壘居高
寢(師古曰徙北軍壘之兵士于高廟寢中屯居也)
三年春正月九廟成
二月癸巳霸橋災數千人以水沃救不滅莽惡之更名
霸館為長存館霸橋為長存橋
後漢書光武本紀曰建元十九年修西京宫室
郊祀志曰莽篡位二年興神仙事以方士蘇樂言起八
風臺於宫中臺成萬金作樂其上順風作液湯又種五
梁禾於殿中(師古曰五色禾也)各順色置其方面先鬻鶴□毒
冒犀玉二十餘物漬種(師古曰鬻古煮字□古髓字謂鬻取汁以浸穀子也毒音代冒)
(音妹)計粟斛成一金
地理志曰京兆尹故秦内史高帝元年屬塞國二年更
為渭南郡九年復為内史武帝建元六年分為右内史
(師古曰表云景帝分置據史記知志誤)太初元年更為京兆尹縣十二
長安新豐船司空藍田華隂鄭湖
下邽南陵奉明霸陵杜陵
左馮翊故秦内史高帝元年屬塞國二年更為河上郡
九年復為内史武帝建元六年分為左内史太初元年
更名左馮翊縣二十四
高陵櫟陽翟道池陽夏陽衙粟邑
谷口蓮勺鄜頻陽臨晉重泉郃陽
祋祤武城沈陽襄德徵雲陵萬年
長陵陽陵雲陽
右扶風故秦内史高帝元年屬雍國二年更為中地郡
九年復為内史武帝建元六年分為右内史太初元年
更名主爵都尉為右扶風(師古曰主爵都尉本秦之主爵中尉掌列侯至太初元年)
(更名右扶風而治于内史右地)縣二十一
渭城槐里鄠盩厔斄郁夷美陽
郿雍漆栒邑隃麋陳倉杜陽
汧好畤虢安陵平陵武功茂陵
平帝紀曰元始四年分京師置前煇光後丞烈二郡
地理志曰華隂有集靈宫武帝起
右扶風槐里有黃山宫孝惠二年起
三輔黃圖序曰易曰上古穴居而野處後世聖人易之
以宫室上棟下宇以待風雨蓋取諸大壯三代盛時未
聞宫室過制秦穆公居西秦以境地多良材始大宫觀
戎使由余適秦穆公示以宫觀由余曰使鬼為之則勞
神矣使人為之亦勞民矣是則穆公時秦之宫室已壯
大矣惠文王初都咸陽取岐雍巨材新其宫室南臨渭
北踰涇至于離宫三百復起阿房未成而亡(按離宫三百及阿房)
(皆始皇事也)始皇并滅六國憑藉富強益為驕侈殫天下財
力以事營繕項羽入關燒宫闕三月火不滅漢高祖有
天下始都長安寔曰西京欲其子孫長安都于此也(長安)
(本秦之鄉名高祖作都)至孝元皇帝承文景菲薄之餘恃邦國阜
繁之資土木之役倍秦越舊斤斧之聲畚鍤之勞歲月
不息蓋逞其邪心以跨天下也昔孔子作春秋築一臺
新一門必書於經謹其廢農時奪民力也今裒采秦漢
以來宫殿門闕樓觀池苑在關輔者著于篇曰三輔黃
圖云東都不與焉
三輔禹貢九州舜置十二牧雍其一也古豐鎬之地
平王東遷以岐豐之地賜秦襄公至孝公始都咸陽在
九嵕山南渭水北故名咸陽(山南曰陽水北曰陽)秦并天下置内
史以領關中項籍滅秦分其地為三章邯為雍王都廢
丘司馬欣為塞王都櫟陽董翳為翟王都高奴謂之三
秦漢高祖元年定三秦更為渭南郡九年罷郡復為内
史此為右内史武帝太初元年改内史為京兆尹與左
馮翊右扶風謂之三輔
三輔治所京兆在故城南尚冠里馮翊在故城内太上
皇廟西南扶風在夕陽街北
三輔者謂主爵中尉及左右内史漢武帝改曰京兆尹
左馮翊右扶風共治長安城中是為三輔(按百官表顔師古注引黃)
(圖云京兆在尚冠前街東入故中尉南馮翊在太上皇廟西入右扶風在夕陽街入北故主爵府長安以東)
(為京兆長陵以北為左馮翊渭城以西為右扶風)
三輔郡皆有都尉如諸郡京輔都尉治華隂左輔都尉
治高陵右輔都尉治郿王莽分長安城旁六鄉置帥各
一人分三輔為六尉郡渭城安陵以西北至栒邑義築
十縣屬京尉大夫府居故長安寺高陵北十縣屬師尉
大夫府居故廷尉府新豐以東至湖十縣屬翊尉大夫
府居城東霸陵杜陵以東至藍田西至武功郁夷十縣
屬光尉大夫府居城西茂陵槐里以西至汧十縣屬扶
尉大夫府居城西長陵池陽以北至雲陽祋祤十縣屬
列尉大夫府居城北後漢光武之後扶風出治槐里馮
翊出治高陵(後漢百官志曰中興都洛陽三輔陵圖所在不改其號但減其秩與太守同)
漢長安故城高帝七年修長安宫城自櫟陽徙都之
蓋本秦離宫也初置長安城本狹小至惠帝更築新城
城高三丈五尺下闊一丈五尺上闊九尺雉高三圾周
回六十五里城南為南斗形北為北斗形至今人呼漢
京城為斗城是也漢舊儀曰城方六十三里經緯各十
二里十八步地九百七十二頃八街九陌三宫九府三
廟十二門九市十六橋地皆黑壤今赤如火堅如石父
老傳云盡鑿龍首山土為城水泉深二十餘丈樹宜槐
與榆松柏茂盛焉城下有池周繞廣三丈深二丈石橋
各六丈與街值
舊唐書殷嶠傳與統軍劉弘基率兵六萬屯長安故城
許敬宗傳高宗于古長安城游覽命敬宗與宏文館學
士具檢秦漢以來歴代宫室處所以奏
通典高宗咸亨三年于岐州陳倉縣東南開渠引渭水
入昇源渠通&KR0657;筏至京故城
城十二門長安城東出南頭第一門曰霸城門民見
門青色名曰青城門或曰青門門外舊出佳瓜廣陵人
召平為秦東陵侯秦破為布衣種瓜青門外瓜美故時
人謂之東陵瓜廟記曰霸城門亦曰青綺門
漢書王莽天鳳三年霸城門災莽更霸城門曰仁夀門
無疆亭
後周書武帝紀建德六年五月青城門無故自崩宣帝
紀大象元年三月庚申至自東巡帝親擐甲胄入自青
門
長安城東出第二門曰清明門一曰籍田門以門内有
籍田倉一疏曰凱門漢書平帝元始四年春風吹屋瓦
且盡即此門也漢宫殿疏曰第二門名城東門莽更曰
宣德門布恩亭
長安城東出北頭第一門曰宣平門民間所謂東都門
(史記孝景中三年軍東都門外)漢書成帝建始元年有白蛾羣飛蔽日
從東都門至軹道又疏太傅廣少𫝊受上疏乞骸骨歸
公卿大夫為設祖道供帳東都門外即此門也(後漢書董卓傳王允)
(奉太子保宣平城門樓上)其郭門亦曰東都門即逢萌挂冠處也(昌邑)
(王賀傳至廣明東都門郎中令龔遂曰此長安東都門也)東都門至外郭亭十三里
莽更名曰春王門正月亭
長安城南出東頭第一門曰覆盎門廟記曰覆盎與洛
門相去十三里二百一十步門外有魯班輸所造橋工
巧絶世其南有下杜城應劭曰故杜陵之下聚落也故
曰下杜門又曰端門北對長樂宫漢書戾太子傳斫覆
盎門出奔湖(蔡義傳遷補覆盎城門候)莽更名曰永清門長茂亭
長安城南出第二門曰安門亦曰鼎路門北對武庫莽
更名曰光禮門顯樂亭
長安城南出第三門曰西安門北對未央宫亦曰便門
即平門也古平便同字莽更名曰信平門誠(水經注作城)正
亭武帝建元二年初作便門橋跨渭水通茂陵其道易
直三輔決錄曰長安城西門曰便橋橋北與門對(潘岳西征)
(賦津便門以右轉究吾境之所暨張銑注便門便橋也至此盡長安界後漢書隗囂傳夜斬平城門關亡歸)
(天水注引三輔黃圖云長安城南面西頭門按此即是平門當是衍一城字)
長安城西出南頭第一門曰章城門三輔舊事曰章門
一曰光畢門又曰便門(便門名同未詳)漢書成帝元延元年章
城門牡自亡莽更名曰萬秋門億年亭
長安城西出第二門曰直城門亦曰故龍樓門有銅龍
(按漢書成帝紀帝為太子初居桂宫上嘗急召太子出龍樓門不敢絶馳道西至直城門得絶乃度還入作室)
(門上遲之問其故以狀對上大悅乃著令太子得絶馳道然則龍樓當别是一門非直城門也王莽傳大風拔)
(樹飛北闕直城門屋瓦)莽更名曰直道門端路亭
長安城西出北頭第一門曰雍門本名西城門莽更名
曰章義門著義(水經注作誼)亭其水北入有亟(水經注作凾)里民
呼曰亟里門
長安城北出東頭第一門曰杜門亦曰利城門莽更名
曰進和門臨水亭其水有客舍故曰客舍門又曰洛門
也(按今三輔黃圖本誤作洛城門又曰高門今據水經注改杜門洛門名同未詳晉書載記苻健起靈)
(臺于杜門)
長安城北出第二門曰洛城門(晉書天文志北落師門一星在羽林西南北者)
(宿在北方也落天子之藩落也師衆也師門猶軍門也長安城北門曰北落門以象此也)其内有長
安厨官名之曰厨城門(水經注本名洛門又曰朝門一曰高門蘇林曰高門長安城北)
(門也一曰厨門其内有長安厨官故城曰厨門也如淳曰今名廣門也後漢書劉元傳更始單騎走從厨城)
(門出諸婦女從後連呼曰陛下當下謝城更始即下馬拜復上馬去注今長安故城北面之中門是也)莽
更名曰建子門廣世亭
長安城北出西頭第一門曰横門漢書渭水虒上小女
陳持弓走入光門即此門也(今漢書五行志作走入横城門如淳曰横音光亦作)
(光門樂府瑯琊王歌辭長安十二城門光門最妍雅渭水從壟來浮游渭橋下後漢書董卓至郿行塢公卿)
(祖道横門外午三國志魏延傳注引魏略延請精兵五千從子谷徑襲長安横門邸閣足以周食)莽更
名曰霸都門左幽亭門外有橋曰横橋(漢書戾太子傳焚蘇文于横橋)
(上師古曰横渭橋也潘岳西征賦騖横橋而旋軫歴敝邑之南垂舊唐書高士廉喪柩出自横橋太宗登故)
(城西北樓望而慟孟水經注其外有郭都門有棘門徐廣曰棘門在渭北康曰在長安北秦時宫門也如淳)
(曰三輔黃圖曰棘門在横門外按漢書徐廣軍于此備匈奴又有通門亥門也)
漢城門皆有候門候主候時謹啓閉也三輔決錄曰長
安城面三門四面十二門皆通達九逵以相經緯衢路
平正可並列車軌三塗洞開隠以金椎周以林木左右
出入為來往之徑行者升降有上下之别班固西都賦
云披三條之廣路立十二之通門張衡西京賦云城郭
之制則旁開三門參塗夷庭方軌十二街衢相經㕓里
端直甍宇齊平是也
歴代帝王宅京記卷四
