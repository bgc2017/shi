頖宫禮樂疏卷十
明李之藻撰
鄉射禮疏
六藝之教禮樂爲急而射即次焉射者丈夫之所有事
也古人祈子而帶弓韣生子而懸桑弧成童而教以射
貢士而試以射一藝之細而自未孩以至旄期自士庶
以至諸侯天子盡人殁齒以從事乎其間而聖人因而
教之令其容體必比于禮節奏必比于樂戢其飛揚遠
騖之志而束之以揖讓擎跽之儀又悅之以和平雅正
之節俾其規規焉德是務究而憤盈之血氣常有所歛
約而不得逞養德於是選士於是藝進於道力化於德
武止於文而天下亦遂囿於禮陶樂和之化而非心驁
志漸革而不自知竊謂成周之以射教也猶唐之詩賦
宋之經義而今日制舉之文也皆所以籠馭英雄而弓
旌辟致之使之屈志以就吾用而至其辨賢愚明長幼
厚人倫美風俗則射之于教化也更爲親切而其義更
廣大而精深射與禮樂相比而行而庠序之教急焉彼
御也書也數也均之爲藝然而教化則緩故不以程士
不以命有司聽有志者之自習之而已矣周禮鄉師正
歲稽鄉器黨共射器州長春秋以禮會民射于州序鄉
大夫以鄉射之禮五物詢衆庶一曰和二曰容三曰主
皮四曰和容五曰興舞和者六德之終容者六行之首
主皮則射和容則禮興舞則樂六德之中惟問和六行
之中惟問容六藝之中惟問禮樂射則聖王所以陶世
範俗之旨固可思也益稷云侯以明之太甲云若虞機
張往省括于度則釋盤庚云若射之有志蓋射藝自古
重之而成周其制大備朝廷之上躬以習射倡焉將祭
祀則射將養老則射諸侯來朝則射諸侯相朝則射燕
使臣或與羣臣飲酒則射而總名則大射賓射燕射三
等皆禮射也大射之禮不及於士燕射賓射士皆有之
射人云射豻侯二正是士有賓射也鄉射記曰士布侯
畫以鹿豕是士有燕射也而鄉射之禮又在三射之外
其官則鄉大夫州長主之禮則皆士禮也是故隨處而
可行也將大射必行燕禮將鄉射必行鄉飲酒禮燕禮
所以明君臣之義鄉飲所以辨長幼之序燕飲則有恩
明君臣辨長幼則有義恩聯義篤而後與之射焉以觀
其德行而後人樂而趨焉則先王之教亦可謂委曲而
多術者矣鄉飲之禮樂彬彬如也迨射而上耦下耦比
其才力上物下物畫其尺寸舉旌偃旌中其宫商侯乏
楅中辨其等威其行有左右其升降有先後其進退有
當階及階及物之揖其司馬司射有誘射揚弓鉤楹搢
扑之式其取矢于楅也始進揖當楅揖取矢揖退與將
進者揖其取矢也有横弓郤手兼弣順羽之節其卒射
而飲也有勝者袒決執張弓不勝者襲說決拾加弛弓
之異有升飲相揖之文而又比耦而釋獲不以一人勝
不以一人負勝者無所露其矜能長傲之念而不勝者
不至于獨露其短然而内愧自反亦不得掩其拙于儕
耦蓋於易爭之地特教之以不爭而其憍吝刻忌與夫
粗浮邪戾之氣無一得以干乎其間而又節之以騶虞
貍首采蘋采蘩之樂使其持弓審固何以射何以聽循
聲而發發而中乎正鵠而非志正體直養定而習素者
固必不能故曰射可以觀德行也德行未修則教之以
習射習射即習禮樂也夫禮樂之於德行也固不可以
道藝岐矣古之選士以射今之選士以文文與射皆所
謂藝也而文以傳聖賢之神射以比禮樂之節徒以文
則能言之鸚䳇徒以射則野外之綿蕞然而具眼者自
能識焉故古今取士異制而得人則同但古人試貢士
于射宫更有深意凡人之賢不肖于威儀揖讓間嘗露
其倪而其好惡趨舍之情于行同能耦間更驗其實故
節之禮樂以觀其德比之以耦以觀其類而人之材品
將有所不能廋者以此言之試射之顯徵校文之暗索
其將誰優乎哉是故射禮雖廢而古道不可以不講也
兹采儀禮所載注為射儀此禮與鄉飲相合而行事在
于合樂之後旅酬之先故凡前篇所悉兹不重出所小
異者飲或無僎射有大夫飲必有介射則無介而飲詳
于樂射詳于射其義固各有攸當焉會典儀注甚略雍
志稍詳聞徐兩學憲皆有射儀然各不相襲總非畫一
之禮事必師古其義則竊取云然素木瓠葉古之人有
行之者不自知其迂也
弓詁
荀子倕作弓史記揮作弓書曰和之弓山海經少昊生
般始爲弓矢弓者射疏及遠之器丈夫所有事也考工
記弓人爲弓取六材必以其時六材者幹角筋膠絲漆
也取幹之道七柘爲上檍檿桑橘木瓜荆次之竹為下
而相幹相角相筋相膠各有其法漆欲測絲欲沈六材
參均九和而後稱良焉凡弓以木為身以角為面筋所
以為深絲所以為固張則筋外而角内弛則角外而筋
内把中曰弣弓端曰簫曲處曰隈弣或作柎一曰質旁
曰撻中曰敝簫或作弰亦曰弭曰彆(方結反)曰峻廣雅柎
柄也康成曰茭讀爲骹茭解謂接中也賈公彥曰隈簫
角接處也杜子春曰隈弓之淵許愼曰彆弓戾也司農
云敝弓人所握持者詩曰象弭魚服爾雅曰弓無緣者
謂之弭左傳左執鞭弭曲禮凡遺人弓者張弓尚筋弛
弓尚角右手執簫左手承弣而射禮横弓兼弣卻手覆
手亦各有一定之儀焉凡爲弓方其峻而高其柎長其
隈而薄其敝茭解中有變焉故校挺臂中有柎焉故剽
蓋弓簫宜方側骨宜高隈曲勿促敝手勿厚引弓而臂
有力放矢而簫有力則變換而去疾側骨堅強又能助
弓爲力則矢之發也必剽此爲弓之要法也而又因人
志慮血氣以别其柔勁豐肉而短寬緩以荼若是者為
之危弓危弓爲之安矢骨直以立忿埶以奔若是者為
之安弓安弓爲之危矢而又因人之形體長短以定其
矢之尺寸上制六尺六寸中制六尺三寸下制六尺弓
必劑之性情又與形體適矢又與弓適弓矢與心手適
其於射也思過半矣弓有往體寡來體多者王弓弧弓
也有往體多來體寡者夾弓臾弓也有往體來體若一
者唐弓大弓也材強則往體寡故利射革與質材弱則
往體多故利射侯與弋強弱中則體若一勁緩之中其
射必深故利射深王弧王弓也唐大諸侯弓也夾臾大
夫弓也往體寡故合九而後成規往體多故合五而成
規體若一故合七而成規天子彫弓諸侯彤弓大夫黑
弓士弓謂之弊弓又在六弓之外合三成規勾者謂之
弊也大抵天子諸侯大夫士之弓強弱辨乎其等華質
異乎其物安危稱乎其躬稱躬所以利用也異物所以
防僭也辨等則臣禮從殺以示不敢敵尊之意所謂禮
射固然義取造士不以力所難勝強之致乖尚德之教
至於學射則先弱後強必用唐弓大弓取其強弱適中
無拘六弓之等不然一以等威為限將強材逸勁不以
習士庶而左射貍首右射騶虞聖人殆教弱以愚黔首
乎哉其必不然
矢詁
釋名矢指也又謂之箭前進也荀卿云浮游作矢夷牟
作矢皆黃帝之臣也藁人弓六物矢八物皆三等矢與
弓相將有上中下之制隨人身以爲之度而其大較則
矢藁三尺云弓材謂幹矢材謂藁禹貢荆州貢杶幹栝
栢惟箘簵楛考工記荆之幹妢胡之笴爾雅東南之美
有會稽之竹箭焉左傳云董澤之蒲可勝既乎此皆矢
材之佳者也八物者枉絜殺鍭矰茀恒庳也殺矢鍭矢
參分一在前二在後則其達遲故用諸近射田獵枉矢
絜矢五分二在前三在後則其達遠故利火射用諸城
守車戰矰矢茀矢七分四在前三在後則其行高故用
於弋射恒矢庳矢八分四在前四在後則其行平故用
諸散射考工五矢其兵矢即枉矢絜矢也田矢即矰矢
也鍭合于茀而其矢異也殺不言鍭而其用同也鄭氏
謂茀當為殺殺當為茀是也然則考工五矢即周禮之
八物文有詳略故也矢人為矢參分其長而殺其一令
趣鏃也五分其長而羽其一令不搖也以其笴厚為之
羽深量力而受也水之以辯其隂陽夾其隂陽以設其
比權輕重也夾其比以設其羽置羽于四垂也參分其
羽以設其刅刅長寸圍寸鋌十之重三垸鋌則金之入
藁者也羽三之一刅宜二寸鋌不宜十寸其垸之多寡
于經無見若以今制揆之矢重四錢為中等則經文有
不可盡拘者鏃有金有骨有石爾雅金鏃剪羽謂之鏃
骨鏃不剪羽謂之志君子志于中不志于殺故禮射習
射之矢皆謂之志射不剪羽尚疾也志不剪羽尚舒也
尚疾則以金鏃而必其入尚舒則以骨鏃而防其傷方
言箭自關而東謂之矢關西曰箭江淮之間謂之鍭詩
曰四鍭既鈞序賓以賢是也矢鋒為鏑亦謂之鉸廣薄
而長者曰錍(音卑)亦謂之鈀二孔而鳴者曰錍鑪石則荆
梁貢砮及肅愼之矢皆石為之凡矢以鏃為首以括為
末鏃而礪之括而羽之書曰若虞機張往省括于度故
射之所為入者鏃也而其所為中者括也括即比也故
云設其比亦謂之拔故曰舍拔則獲然必心平體正持
弓審固而後矢發命中巧從出焉保氏六藝三曰五射
一曰白矢矢貫侯過見其白鏃也二曰參連前放一矢
後三次連續而去也三曰剡注羽頭高鏃低去剡剡然
今所云水平箭也四曰襄尺臣與君射不並君立讓退
一尺也五曰井儀四矢貫儀如井之容儀也此皆所謂
枝也而禮樂寓焉則進乎技矣四矢曰乘象有事四方
也搢三挾一左旋右抽也設楅拊矢設中釋算取矢則
上耦取之弓下下耦取之弓上命射則無射獲無獵獲
又不貫不釋範之以進退威儀節之以騶虞貍首非不
亦分曹角勝而雍雍德讓之雅終不以斯須而去身習
之而禮陶樂和試之而選德尚賢聖王之行射于鄉也
直一矢加遺而已乎唐人射訣有四戒三謹五善五難
二合三開五病游藝之暇亦當旁覽
物詁
射時所履者謂物畫地作十字形大射納射器時梓人
升自北階兩楹間疏數容弓若丹若墨度尺而午鄉射
記射自楹間物長如笴其間容弓距隨長武序則物當
棟堂則物當楣此所謂物猶言事也君子之所有事也
凡射必于楹間故物畫于楹其左曰下物其右曰上物
兩物相離六尺故其間容弓也笴者矢之幹也其長三
尺物南北之度應之距隨長武則東西横距之畫縱横
交互縱長而横短鄭注云始前足至東頭為距後足來
合西南面為隨武跡也尺二寸盖兩足相合得尺二寸
横畫如之容足之限也其長三尺亦應跬步盖尺寸不
容越焉當棟當楣以堂之深淺為節凡五架之屋正中
曰棟次曰楣前曰&KR1297;序深故當棟堂淺則當楣司射升
當誘射豫則鉤楹内堂則由楹外鄭注讀豫為榭州學
有堂無室謝如宣榭之榭榭無室則其容深故由楹内
鄉學則堂室備焉堂内容室而其堂淺矣故由楹外此
當棟當楣之異也當物則揖及物則揖敬其事也誘射
者左足履物不方足還視侯中俯正足射者左足履物還
視侯中合足而俟其視侯以志中也然而正足合足繩趨尺
步必範之以物焉内志正外體直一舉足不容苟也
侯中方一丈上下躬各二丈
上个四丈下躬三丈个讀作幹
以絹繫之於幹也中參之一
名正上下聯之以綱
侯詁
侯者所以射之凖也侯之制有三大射賓射燕射周官
司裘王大射則共虎侯熊侯豹侯設其鵠諸侯共熊侯
豹侯卿大夫共麋侯皆設其鵠此大射之侯也梓人所
謂張皮侯而棲鵠則春以功是也射人以射灋治射儀
王射三侯五正諸侯射二侯三正孤卿大夫射一侯二
正士射豻侯二正此賓射之侯也梓人所謂張五采之
侯則遠國屬是也鄉射記曰凡侯天子熊侯白質諸侯
麋侯赤質大夫布侯畫以虎豹士布侯畫以麋豕此燕
射之侯也梓人所謂張獸侯以息燕是也大射王侯三
等王射虎侯諸侯射熊侯卿大夫射豹侯諸侯之侯二
等君射熊羣臣射豹卿大夫第設麋侯則君臣共射焉
凡大射賓射之侯俱以虎熊豹麋之皮飾其側又方制
之以為&KR0034;(準)而大射則用皮謂皮侯所謂棲皮之鵠賓
射則畫五色雲氣五正之侯中朱次白次蒼次黃而玄
在外皆取相克三正損玄黃二正去白蒼而畫朱綠所
謂畫布之正其正鵠大小之制則考工記曰梓人為侯
廣與崇方(句)參分其廣而鵠居一是此鵠制也詩箋云
正所以設于侯中天子五正諸侯三大夫二士一皆居
侯中參分之一此正制也則正之衰與侯同矣乃鄭衆
馬融釋周禮則謂十尺曰侯四尺曰鵠二尺曰正四寸
曰質又引爾雅皮謂之侯侯中謂之鵠鵠中謂之正正
方二尺至王肅則改質為六寸賈逵又謂四尺為正正
五重鵠在其内而方二尺夫鄭馬王皆謂正在鵠内賈
謂鵠在正内其說不同今不可考揆厥名義則鵠取鳱
鵠正取題肩皆鳥之捷黠難中者故以中為雋耳要之
大射之侯棲鵠賓射之侯設正燕射之侯畫獸以象正
鵠則熊麋虎豹豕之畫通為正鵠而所畫非正鵠之鳥
也鄉射之侯即燕射之侯士侯以正畫以麋豕其制有
中有躬有舌有綱有縜中其身也上下其躬也左右出
者舌也持舌者綱也籠綱者縜也下綱不及地武未射
中掩束之將射繫之既射脱而釋之獲者祭之服不氏
之祝曰惟若寧侯毋或若女不寧侯不屬于王所故抗
而射女強飲強食詒女曾孫諸侯百福此天子之禮也
諸侯而下其文不載于經而其度則皆取之侯道侯道
五十弓弓二寸以為侯中二寸者弓弣把中側骨之處
也其博二寸每弓取二寸則五十弓取十尺廣與崇方
則平方一丈而為侯中凡布幅廣率二尺則五幅也倍
中以為躬則中之上下横接一幅各二丈也倍躬以為
左右舌下舌半上舌倍躬者上个(讀作幹)五尋用布四丈
接于躬上左右各舒一丈若人舒舌者然下舌半之則
左右各舒五尺用布三丈矣盖侯象人形上个象臂下
个象足中人張臂八尺張足六尺五之以為衰故康成
云鄉射之侯用布十六丈數起侯道五十弓以計道七
十弓之侯用布二十五丈二尺道九十弓之侯用布三
十六丈道近則侯痺道侯則侯崇所以景人巾車張三
侯大侯之崇見鵠于參參見鵠于干也凡畿外諸侯之
射用大侯參侯干侯三侯之中熊侯為大故稱熊侯為
大侯參者大夫之侯與天子諸侯參而三也干即士之
豻侯也干不及地者武則豻侯上綱去地丈九尺二寸
其參侯崇增七尺二寸其大侯崇又增七尺二寸故三
侯遞遠二十弓而其鵠皆見焉虎九十弓熊七十弓豹
麋五十弓而列國之諸侯大射其大侯亦九十弓糝七
十弓豹五十弓白虎通曰天子射百二十步蓋自諸侯
九十弓者推之未盡然也所以張侯遠近有不同者君
服遠故射遠臣避君故以漸而降然而道近侯小則中
之難易均焉五十弓以下不復可降矣故鄉射侯道五
十弓也凡弓下制六尺與步相應亦云貍步貍善射其
發必獲故司射以貍步張三侯而其樂亦節以貍首易步
為弓者近取射器義從其類也
杠高二丈一尺翿長
一丈六尺士載物雜
帛為物中絳色白緣
之首加羽葆故名翿
旌詁
獲者執旌以唱方其未射則以旌倚侯將射則舉旌負
侯而俟舉旌以宫偃旌以商旌者射之標也君卿大夫
士之旌各以其物周禮司常掌九旗之物日月為常交
龍為旗通帛為&KR0950;雜帛為物熊虎為旗鳥隼為旟龜蛇
為旐全羽為旞析羽為旌而國之大閱贊司馬頒旗物
王建太常諸侯建旂孤卿建旜大夫士建物師都建旗
州里建旟縣鄙建旐道車載旞斿車載旌中秋治兵所
不同者軍吏載旂師都載旜鄉遂載物郊野載旐百官
載旟蓋通謂之物而大夫士鄉遂命之曰物則又特有
專屬焉日月交龍熊虎鳥蛇畫絳帛也通帛大赤周尚
赤也雜帛以素帛飾其側也全羽析羽染五采羽繫于
旞旌之上所謂注旄于干首者也有虞氏之緌夏后氏
之綢練商之崇牙周之璧翣蓋以漸而文焉一命而上
各有其物鄉射之禮諸侯之州長主之士不命則無物
無物則以白羽與朱羽糅扛長三仞韜上二尋謂之翿
旗凡羽注之干首為旄注之旄首為旌太常而下皆有
旄羽此則析羽下垂鍾氏染羽以朱湛丹秫三月而熾
之淳而清之此其用也爾雅長尋曰旐繼旐曰旆王之
太常齊地諸侯之旂齊軫卿大夫齊較士齊肩此云韜
上二尋則去地五尺亦與肩齊者矣記言君國中射用
翿旌獲鄉射亦用翿旌中必别有等威而今不可考也
國中燕射也於郊大射也於竟賓射也郊以旌竟以龍
旜者翿旌之羽白與朱不若旌之備文旌之備文不若
龍旜之備德故與羣臣燕射則用翿旌擇士而大射則
用旌而與鄰國之君射乃用龍旜此隆殺之等也詩曰
左執翿爾雅曰翿纛翳也郭璞曰翿葆幅也蓋皆指竿首之
翿此翿宜用絳帛二尋而首加羽葆與引舞之節不同
形如曲屏可以容身
避矢其高下隨宜用
之
乏詁
侯各有獲獲各有容容謂之乏所以容身禦矢者也王
三侯三獲三容諸侯二侯二獲二容卿大夫士一侯一
獲一容謂之容以獲者所厞也謂之乏矢至此力匱乏
也以革為之正北面乏南面故文反正為乏亦名防爾
雅曰容謂之防郭璞曰如小曲屏唱獲者所以自防大
射設乏西十北十鄉射乏參侯道居侯黨之一(句)西五
步其云西十北十以步計也西五步相離三丈侯道三
十丈參居其一則當侯北十丈去堂二十丈唱獲之聲
相聞也獲者賓黨弟子為之
楅長三尺博三寸為
交蛇取措地而安也
其中韋當所以承矢
高二尺廣三尺一寸
六孔孔容四矢飾以
彩色
鄉射司射請射降自西階命弟子納射器楅俟于堂西
大射請射有司亦總弓矢楅適次至于三耦卒射設楅
中庭取矢委楅北括南鏃司馬坐于楅南左右撫矢而
乘之則鄉射大射皆同也鄉射記曰楅長如笴博三寸
厚寸有半龍首其中蛇交韋當楅髤横而奉之南面坐
而尊之南北當洗蓋兩端龍首所以限矢也其中蛇交
所以安矢也龍蛇象君子也韋當以韋為之而丹其色
寘于楅上當心鄭謂直心背之衣曰當蓋當其中央所
以分矢也大射三耦既拾取矢捆之所以齊矢也鄉射
大夫之矢則兼束以茅尊之異乎衆賓大射之耦大抵
皆卿大夫故捆之以委于韋當既委而司馬左右四四數
之分委于當之兩旁以委司射之失算鄭注訓楅為幅
謂以承笴齊矢猶布有邊幅也陳祥道曰楅之楅矢猶
楅衡之楅牛也設之則南當洗而東肆焉統于賓也其
器則著地而無足故奉楅者坐奠委矢者坐委乘矢者
坐撫取束矢者坐脱則楅卑無足可知舊圖有足者誤
皆鑿圓孔可容八籌
飾以赤黑色前足跪
象教擾獸也
籌長一尺四寸
中者所以寘算也君燕射則皮樹中大射則閭中於竟
則虎中大夫兕中士鹿中鄭注云皮樹獸名今文繁豎
獸人面能立者閭如驢一角或云如驢而岐蹄兕似牛
青色其中制則莫考矣鄉射記曰鹿中髤前足跪前背
容八算則皮樹虎兕之制蓋亦然也屈足象馴服也請
射之初以納于堂及其三耦卒射而司射以釋獲請乃
命設中以教釋算于是釋獲者執鹿中而一人執算以
從之焉其奉之也先首其設之也必坐南當楅西當西
序其位置也北面受算東面實算坐實八算于中横委
其餘于中西南末以俟司射之命既命而取中八算既
射而為之釋算每一个釋一獲上射于右下射于左若
有餘算則反委于中之西別取八算以俟俟射衆射皆
徧委獲視算先賓後主賓黨之算自地數之以實于手
主黨之算自手數之以委于地此其釋獲之節次也八
算者乘矢四算一耦二入則共八算雖八矢未必盡中
然而不敢以不中期之算籌八十則十耦全數與射賓
衆不止三耦故也然而釋獲者先實八算執之則改實
八算既釋又委其餘算則中之所容惟八算耳其籌長
尺有握握素握布四指指一寸則籌尺有四寸公羊傳
曰膚寸而合投壺禮曰室中布五扶先儒謂側手為膚
鋪四指為扶則握與膚扶一也握素者刊其本以便握
也惟君有射于國中而燕射大射賓射其中異大夫士
射必于郊而燕射賓射其中同
玉篇音禮上聲正
韻一東内豐注酒
器也平聲並存之
高一尺五寸
豐詁
豐所以承觶者釋獲既畢以勝負告而司射乃命設豐
弟子奉豐升設于西楹之西勝黨洗觶酌酒坐奠于豐
司射命張弓命弛弓遂作升飲勝者先升少右不勝者
升而坐取立飲焉此第一耦之飲也其次飲者不必勝
黨弟子酌之主人使人代為實爵而不勝者升飲如初
惟大夫當飲則執爵者奠之席前以優尊者其耦不升
示不敢敵然亦立飲以示受罰至于衆賓飲徧則徹豐
與觶而獻獲繼焉此衆耦徧飲之禮也終射之後亦復
設豐豐象人形跪足兩手承柈于首以俟置觶舊說豐
國之君嗜酒亡國狀之以為酒戒也燕禮君尊有豐注
豐形似豆卑而大此不言大則承觶之豐或視承尊者
較小也鄭注豐所以承爵然射飲不勝以觶不以爵其
承爵者乃反玷也投壺之禮賜灌行觴其酌以角俱不
以觶則亦無事于豐而鄭云酌奠于豐於經無見若公
食大夫禮飲酒實于觶加于豐燕禮有豐幂用綌若錫
長三尺其一尺刊
而㨊之以便手持
扑詁
司射既誘射乃適階西取扑搢之凡升堂告賓則去扑
降反位則搢扑記言楚扑長如笴刊本尺射者有過則
撻之注云射者中人則撻之于中庭此雖禮射然而衆
之所聚非威莫制古者閭胥于鄉小胥于學有觵撻司
市于市有扑罰司徒于誓田亦有扑書稱朴作教刑則
用之于學而禮云夏楚二物收其威也則以禮合民者
不有所以督責之整攝之教必不行此扑之所由不可
已也降而搢扑威衆也升則去朴敬尊也
袒決遂詁
凡射袒左以便持弓袒則拾拾斂也所以蔽膚斂衣
也以韋為之亦曰射韝著于左臂射時用以遂弦謂
之曰遂其非射時謂之曰拾拾也遂也一也射則必
袒若尊卑共耦則卑者袒尊者不袒故大夫與士射
士袒以拾蔽膚大夫以纁襦斂衣君與大夫射大夫
袒以拾蔽膚君以朱襦斂衣鄉射記大夫袒纁襦燕
禮記君袒朱襦者此也決著于右巨指以鉤弦者鄭
注決猶闓也象骨為之賈疏取其滑也大夫用骨不
必以象士決用棘又有著于右三指者曰極大射朱
極三以朱韋為之冒于食指中指名指以之釋弦亦謂
之韘所云童子佩韘者此也遂亦曰捍内則所謂佩決
捍者此也蓋以捍臂袒則捍之事已釋袒則說拾
而襲
射耦詁
射人以射法治射儀王以六耦射三侯諸侯四耦射二
侯孤卿大夫三耦射一侯士以三耦射豻侯分曹校藝
之謂耦所以爲射灋者也易氏曰大射則大司馬合諸
侯之六耦賓射則諸侯與王射而合卿大夫爲六耦此
以周禮證之鄉射則弟子爲三耦矣諸侯二侯四耦蓋
畿内之侯也畿外諸侯大射賓射皆三侯三耦近尊則
屈于侯伸于耦遠尊則屈于耦伸于侯此康成之說然
又有謂畿外諸侯設三侯則用六耦者不可考矣尊者
法詳故耦多卑者法略故耦少卿大夫以下總皆三耦
一侯侯可减耦不可减故鄉射必三耦而成禮也至于
燕射天子諸侯例同三耦一侯蓋燕私之禮其所常習
不必備多耦之觀故從殺與鄉射同焉凡鄉射主與賓
耦大夫與士耦而堂下三耦皆使弟子充之司射前期
戒之及其當射又掄比之鄭謂選次其才賈謂選次其
力大抵所比似在衆耦若三耦則俱素習射儀容體節
奏可為觀法之人既戒于先臨事又加整飭如是而已
至衆耦則必各以才力比之凡人才力相近素自以類
爲耦至此復比次焉令于同方合志之中共射以觀優
劣即此内正外直比禮比樂就是學問而教誘全在司
射司射誘之三耦繼之初射設楅再射設中而後主賓
大夫士以及衆賓相與次第射焉堂上三賓堂下之賓
無數故曰歌騶虞若采蘋射無算也但堂上三賓亦有
不與射者不射者不降禮容尚肅不以無事亂有事也
籌數八十備十耦之全數者蓋習民于射苟無怍于矍
相之觶者皆得入而習禮于射此以知射不止三耦而
三耦所以示之法也倍之則六耦矣法詳者官備故大
射之禮三耦射畢然後公射又三耦射畢然後公再射
乃獲飲觶此諸侯六耦之證而燕射不然然而不三耦
不足以成禮昔者魯侯之饗范宣子也射者三耦公臣
不足取于家臣夫以家臣取盈則三耦成禮終不可以
乏才減也此知卿大夫士凡射之必三耦也
射樂詁
周禮大師率瞽而歌射節笙師饗射共其笙鍾之樂樂
師鍾師凡射王以騶虞諸侯以貍首大夫以采蘋士以
采蘩為節而射人王以騶虞九節諸侯貍首七節孤卿
大夫采蘋士采蘩皆五節節者鼓節射者拾發必與鼓
節相應故曰不鼓不釋射以應節為難節奏比樂比此
者也凡節以侯道為差侯道九十弓者樂九節七十弓
者樂七節五十弓者樂五節各以等辨凡奏樂一句一
節詩章原有定句而節之多寡以尊卑異則用時各為
之節鄉樂以五節聽五句聽畢然後發矢諸侯七節天
子九節亦如之尊者聽詳卑者聽略節有餘詩不足則
咏嘆後韻以畢節節不足詩有餘則重歌一句以終詩
如騶虞一詩天子鄉人同用其節不同應有活法而發
矢則先擊&KR0615;上射一發擊應下射一發次擊鼓上射再
發次擊應下射再發又次擊鼓擊應者各再而上下射
拾發乘矢終焉具詳後譜先儒釋鄉射五節而謂四節
四拾其一節先以聽非也四節四拾則唱獲聲與樂相
間豈可謂節必詩終而&KR0615;應鼓凡八擊於時遞發八矢
不先不後中且合節乃所謂節奏比樂耳射義云騶虞
者樂官備也貍首樂會時也采蘋樂循法也采蘩樂不
失職也蓋一發五豝則得賢衆多故取備官為節史記
設射貍首漢書郊祀志萇弘設射不來故鄭注貍之言
不來也言諸侯不來朝則射之故取朝會之時為節采
蘋則卿大夫妻能循母教猶仕者能行素履乃可以與
國政也采蘩敬共祭祀不失夫人之職士之事君亦然
則循法不失職卿大夫士之節也然騶虞一國之風而
通之天子既為天子之節而用之鄉射何也義重仁賢
理通王國鄉射樂賢亦所以充貢於王所故節異而詩
則同焉貍首之詩載在射義今並譜以備樂節必行終
射禮而後樂作者射之難在於比樂禮先樂後亦習射
之序也
主賓遵士衆賓司正司馬司射獲者釋獲者弟子詁
漢家郡縣饗射皆假士禮而行樂縣笙磬籩俎皆如士
制見于服虔應劭禮儀志注緣儀禮古文所載皆諸侯
州長之禮士禮也系射於鄉者鄭注以為鄉大夫或在
焉不改其禮故曰鄉射周制五州為鄉其大夫或處一
焉則亦大夫主之記云大夫兕中為行之於鄉者言也
若天子畿内州長亦中大夫故知所為主者不必其皆
士也賓者此邦年高德劭之處士也所重習射非為賓
興故主不謀賓賓不拜辱亦不設介雖行鄉飲而禮與
專飲者有異焉衆賓則堂上三賓以齒為序堂下或來
習射或來觀禮凡其幼壯孝弟耆耋好禮好學不勌好
禮不變稱道不亂者皆在此位惟賁軍之將亡國大夫
與為人後者不入焉顧州長是時方以五物詢衆庶以
備將來賓貢之選則來觀之人自不必嚴為限制竊意
矍相揚觶所云在此位者特指賓位言之彼其習民于
射有過則撻豈其人人德藝全備尚楚扑而教諸庠序
之内乎遵今文作僎致事大夫&KR0570;于禮樂可遵法者士
則在官之士居衆賓之列者一命齒于鄉故士來習禮
觀禮皆與堂下衆賓為齒而司射比耦就中擇焉以耦
大夫大夫或不止于一人然而必與士耦不自相耦者
嫌自尊别居鄉則禮然也將射則司正為司馬射畢則
司馬轉爲司正司正涖酒政者也司馬則涖射事鄉射
號令所自出者也故命張侯命倚旌命執旌負侯命去
侯命取矢當楅撫矢獻獲者命脫侯皆屬司馬而其出
入升降必繞司射之南以其為紀綱之僕令衆人得屬
目焉司射則熟于射禮者一人充之始則升堂請射命
納射器次則比耦誘射揖升乘矢以為衆耦法式降而
搢扑作射已而去扑告射及其弟子取矢則又請射于
賓于大夫而比耦取矢作射如初焉繼之以請釋獲命
設中北面視算設豐作飲迨至司馬獻獲則司射亦獻
釋獲以成次射之禮其終射也又有以樂樂賓之請三
耦賓主遵士衆賓應節而射以比于樂而視算作飲如
初則司射無復事矣司射司馬互為政者也其升降嘗
相左于階前射則司射勞多而射前獻酬射後旅酬則
司馬身兼司正事任亦劇但司射有射司馬無射是故
司馬袒决遂而司正袒執弓不决拾也獲者則倚旌負
侯去侯就乏及以旌指示取矢惟司馬之所命之既射
而司馬獻之三祭于侯釋獲者則設中實算辨左右别
純奇以其勝負告于賓其職事率與司射相應而比獲
者釋獲者則皆弟子充之此外有納射器者有張侯設
獲者有取矢加楅者有執算者有設豐實觶飲不勝者
有終射脫侯者有相工升降者有徹俎授從者各有司
存而莫非弟子之職也統計凡射主一人賓一人堂上
衆賓三人遵若士若堂下之賓皆無常數三耦六人司
射一人司正司馬共一人其執事則張侯脫侯共二人
獲者釋獲者司射器者設楅執算執中設豐奠觶實觶
執爵各一人舉觶于賓者先後三人通贊二人共十六
人而賓大夫士之弟子引禮者相工升降者亦無常數
俱就弟子員中擇才而任旅酬交錯飲亦徧焉禮必逮
賤所謂少長有序及於沃洗者也樂則樂正而下有播
鼗者舂牘者搏拊者司磬縣者楹鼓者塤者篪者各一
人瑟與歌共四人無瑟則代之以琴三笙一和通前共
二十人此於膠序彦秀不為難具有能春秋舉行先期
肄習俾古道彬彬復睹者乎博奕猶賢何况禮樂當仁
不讓其殆此類昔者馬遷習射于鄒嶧劉昆備典于陳
留秦彭饗射于山陽鮑永闢荆于魯郡伊何人哉而逢
掖搢紳至今侈為美談則亦存乎其人勿謂一握為笑
而古禮終不可行也
會典儀注
洪武三年定學校射儀前期戒射定耦選職事充司正
副司正司射司射器請射舉爵收矢執旗樹鵠陳設訖
至日執事者入就位請射者引主射正官及各官員子
弟士民俊秀者各就品位司射器者以弓矢置於各正
官及司射前請射者詣正官前圓揖畢引詣司射器前
受弓矢訖復位司正執算入立於中後請射者詣司射
前曰請誘射引司射二人耦進各以三矢搢于腰帶之
右以一矢挾於二指間推年齒相讓年長者為上射年
幼者爲下射上射先詣射位向鵠正立發矢司正書中
投算置於中舉旗者如所射應之射畢退立於傍讓下
射者詣位射訖請射者俱引復位收矢復於射者司正
取所中算請射者次請士民俊秀射次請官員子弟射
次請品卑至品高者射其就射位發矢取算書中舉旗
收矢復位皆如前儀既畢司正副司正各持算白中於
主射正官舉爵者酌酒授中者飲之中的者三爵中采
者二爵飲訖請射者請屬官以下仍捧弓矢納於司射
器還詣主射正官前相揖而退
附南雍志合射位設
凡設位以灰畫之賓位設堂中西衆賓位繼序于西
俱南面遵位設堂中東南面主位設遵位之南少東
西面士位設衆賓之東少北南面並賓而立射物位
設堂中少南左右相去容一弓俱南面鹿中位設西
階之西南去階五尺許東面司射位繼序鹿中位南
少西司馬位繼之俱東面三耦士衆賓堂西之位設
堂下西北東上南面射位謂之物畫十字長三尺設
司馬之南少西東面楅位設兩階中少南豐位設堂
西楹之西布侯位去射位五十弓北面乏位設于布
侯位之西少北樂生歌生位設阼階之東南西面去
楹五尺許樂正位設樂生之南少西北面洗位設樂
正之南西面設罇于賓席之東兩壺斯禁左玄酒皆
加勺篚在其南東肆設洗于阼階東南洗東篚西南
肆懸磬于洗盆東北西面賓遵司馬士衆賓三耦之
弓矢并旌豐楅鹿中籌俱序陳堂外東空處主人之
弓矢亦如之司射之弓矢與朴倚于西階之西鍾鼓
笙磬簫琴瑟俱陳堂上東空處布侯乏俱陳前所設
之位其弓矢旌豐楅鹿中籌决遂俱待司射命納射
器然後各次第納于堂西空處通贊立堂東楣下唱
序立主人先立本位贊者立主後少南西面司鼔者
立鼓後西面其餘樂正歌生樂生司罇洗觶者俱于
洗盆之南相去四五尺許西面序立司馬司射三耦
揚觶設豐設楅司中釋獲執旌張侯執射器約矢者
俱于衆賓射位西南東面與東班樂正等相對序立
(賓一人遵一人主一人士一人衆賓四人三耦六人司射一人司馬一人擯者一人揚觶一人釋獲一人)
(約矢四人樂正一人歌詩六人弟子代賓等執弓矢各一人通贊二人賓遵主引贊各二人司尊一人設)
(豐一人設楅二人設中一人洗觶一人張侯二人執旌一人司鍾鼓及磬各一人司簫笙各一人司琴瑟)
(各一人皆諸生善良敏達者為之其器數則弓一十六决遂如之矢六十四布侯一乏一旌一扑一楅一)
(鹿中一豐一篚一觶一尊一洗一籌八十斯禁一鼔鍾磬琴瑟各一簫笙各二矢宜多備以防損壞按古)
(禮無鍾琴簫有三笙一和和非小笙乃執舂牘者歌只二人塤篪二人無則可以簫篴代之搏拊一人司)
(磬者可兼播鼗斯禁可以卓代其揚觶必須二人衆賓隨時多寡固無定數)
右國初射儀頒之學宫載之會典至今各處多有
射圃我聖祖樸棫作人之化於射禮蓋惓惓焉天
造草昧百務未遑以禮習民蠲繁尚簡第以二人
誘射不具三耦其衆耦先卑後尊其卒射但飲勝
者中的中采又復人人而差等之古以飲罰今以
飲勸古今不相襲禮矣二百五十年來文盛教洽
士大夫漸思復古故南雍志稍考儀禮節為合射
之儀國子習焉亦猶行古之道者乎然而意存行
簡尚遠周文兹不備錄錄其位設大凡仍取儀禮
古文節略解之演為圖注以俟肄習其興其廢在
衡教者夫六藝於人其必非絶德明矣射可廢也
禮樂不可斯須去身復古禮變今樂其猶以鄉射
為前茅也哉
儀禮鄉射古文解
主人戒賓賓出迎再拜主人答再拜乃請賓禮辭許主
人再拜賓答再拜主人退賓送再拜(主人州長或鄉大夫也不言拜辱此)
(爲習民以禮樂非專為賓已也此戒賓與射同日)無介(主于射不備賓)
乃席賓南面東上衆賓之席繼而西席主人於阼階上
西面尊於賓席之東兩壺斯禁左玄酒(面北而設尊故以西為左)皆
加勺篚在其南東肆設洗於阼階東南南北以堂深東
西當東榮水在洗東篚在洗西南肆
縣於洗東北西面(縣磬懸也縣於東方避射位)
乃張侯下綱不及地武(侯所射布也綱所以繫侯于植者武足跡也中人之跡尺二寸)
不繫左下綱中掩束之(射事未至故西半不繫而中掩左廂向東以俟)乏參侯
道居侯黨之一西五步(容謂之乏所以為獲者御矢也侯道五十步此乏去侯北十丈)
(西三丈以上言設席樂縣張侯之事)
羹定主人朝服乃速賓賓朝服出迎再拜主人答再拜
退賓送再拜(朝服冠玄端緇帶素韠白屨)
賓及衆賓遂從之及門主人一相出迎于門外再拜賓
答再拜揖衆賓主人以賓揖先入賓厭衆賓衆賓皆入
門左東面北上賓少進主人以賓三揖皆行及階三讓
主人升一等賓升(以上迎賓)
主人阼階上當楣北面再拜賓西階上當楣北面答再
拜主人坐取爵于上篚以降賓降主人阼階前西面坐
奠爵興辭降賓對主人坐取爵興適洗南面坐奠爵于
篚下盥洗賓進東北面辭洗主人坐奠爵于篚興對賓
反位主人卒洗壹揖壹讓以賓升賓西階上北面拜洗
主人阼階上北面奠爵遂答拜乃降賓降主人辭降賓
對主人卒盥壹揖壹讓升賓升西階上疑立
主人坐取爵實之賓席之前西北面獻賓賓西階上北
面拜主人少退賓進受爵于席前復位主人阼階上拜
送爵賓少退薦脯醢賓升席自西方乃設折俎主人阼
階東疑立
賓坐左執爵右祭脯醢奠爵于薦西興取肺坐絶祭尚
左手嚌之興加于俎坐挩手執爵遂祭酒興席末坐啐
酒降席坐奠爵拜告旨執爵興主人阼階上答拜賓西
階上北面坐卒爵興坐奠爵遂拜執爵興主人阼階上
答拜(以上獻賓)
賓以虚爵降主人降賓西階前東面坐奠爵興辭降主
人對賓坐取爵適洗北面坐奠爵于篚下興盥洗主人
阼階之東南面辭洗賓坐奠爵于篚興對主人反位賓
卒洗揖讓如初升主人拜洗賓答拜興降盥如主人之
禮賓升實爵主人之席前東南面酢主人主人阼階上
拜賓少退主人進受爵復位賓西階上拜送爵薦脯醢
主人升席自北方乃設折俎祭如賓禮不告旨
自席前適阼階上北面坐卒爵興坐奠爵遂拜執爵興
賓西階上北面答拜主人坐奠爵于序端阼階上再拜
崇酒賓西階上答再拜(以上賓酢主人)
主人坐取觶于篚以降賓降主人奠觶辭降賓對東面立
主人坐取觶洗賓不辭洗卒洗揖讓升賓西階上疑立
主人實觶酬之阼階上北面坐奠觶遂拜執觶興賓西
階上北面答拜主人坐祭遂飲卒觶興坐奠觶遂拜執
觶興賓西階上北面答拜
主人降洗賓降辭如獻禮升不拜洗賓西階上立主人
實觶賓之席前北面賓西階上拜主人坐奠觶于薦西
賓辭坐取觶以興反位主人阼階上拜送賓北面坐奠
觶于薦東反位(以上主人酬賓)
主人揖降賓降東面立于西階西當西序
主人西南面三拜衆賓衆賓皆答壹拜主人揖升坐取
爵于序端降洗升實爵西階上獻衆賓衆賓之長升拜
受者三人主人拜送坐祭立飲不拜既爵授主人爵降
復位衆賓皆不拜受爵坐祭立飲每一人獻則薦諸其
席衆賓辯有脯醢主人以虚爵降奠于篚揖讓升賓厭
衆賓升衆賓皆升就席(以上主人獻衆賓)
一人洗舉觶於賓升實觶西階上坐奠觶拜執觶興賓
席末答拜舉觶者坐祭遂飲卒觶興坐奠觶拜執觶興
賓答拜降洗升實之西階上北面賓拜舉觶者進坐奠
觶于薦西賓辭坐取以興舉觶者西階上拜送賓反奠
于其所舉觶者降(以上舉觶)
大夫若有遵者則入門左主人降賓及衆賓皆降復初
位主人揖讓以大夫升拜至大夫答拜(以上迎僎)
主人以爵降大夫降主人辭降大夫辭洗如賓禮席于
尊東升不拜洗主人實爵席前獻于大夫大夫西階上
拜進受爵反位主人大夫之右拜送大夫辭加席主人
對不去加席乃薦脯醢大夫升席設折俎祭如賓禮不
嚌肺不啐酒不告旨西階上卒爵拜主人答拜(以上主人獻僎)
大夫降洗主人復阼階降辭如初卒洗主人盥揖讓升
大夫授主人爵于兩楹間復位主人實爵以酢于西階
上坐奠爵拜大夫答拜坐祭卒爵拜大夫答拜主人坐
奠爵于西楹南再拜崇酒大夫答拜(以上僎酢主人)
主人復阼階揖降大夫降立于賓南主人揖讓以賓升
大夫及衆賓皆升就席(以上升賓)
席工于西階上少東樂正先升北面立于其西工四人
二瑟瑟先相者皆左何瑟面鼓執越内弦右手相入升
自西階北面東上工坐相者坐授瑟乃降
笙入立于縣中西面(縣中者磬縣之東也笙與磬俱在洗東北而面西堂下樂相從也)
乃合樂周南關睢葛覃卷耳召南鵲巢采蘩采蘋工不
興告于樂正曰正歌備樂正告于賓乃降
主人取爵于上篚獻工大師則為之洗賓降主人辭降
(大夫不降尊也)工不辭洗卒洗升實爵工不興左瑟一人拜受
爵主人阼階上拜送爵薦脯醢使人相祭工飲不拜既
爵授主人爵衆工不拜受爵祭飲辯有脯醢不祭
不洗遂獻笙于西階上笙一人拜于下盡階不升堂受
爵主人拜送爵階前坐祭立飲不拜既爵升授主人爵
衆笙不拜受爵坐祭立飲辯有脯醢不祭主人以爵降
奠于篚反升就席(亦揖讓以賓及衆賓就席以上作樂獻工獻笙)
主人降席自南方側降作相為司正司正禮辭許諾主
人再拜司正答拜主人升就席
司正洗觶升自西階由楹内適阼階上北面受命于主
人西階上北面請安于賓賓禮辭許司正告于主人遂
立于楹間以相拜主人阼階上再拜賓西階上答再拜
皆揖就席司正實觶降自西階中庭北面坐奠觶興退
少立進坐取觶興反坐不祭遂卒觶興坐奠觶拜執觶
興洗北面坐奠于其所興少退北面立于觶南(觶南者其故擯)
(位)未旅(旅酬則禮畢此時將射故未旅以上言立司正)
三耦俟于堂西南面東上(司正既立司射乃選弟子之中德行道藝之高者為三耦)
(於此俟射)
司射適堂西袒(左免衣也)决(象骨為之着右大指以鈎弦闔射)遂(射韝也韋為之亦謂)
(之拾拾斂也所以蔽膚斂衣也)取弓于階西兼挾乘矢(四矢)升自西階階
上北面告于賓曰弓矢既具有司請射賓對曰某不能
(句)爲二三子許諾司射適阼階上東北面告于主人曰
請射于賓賓許司射降自西階階前西面命弟子納射
器(弟子賓黨之年少者賓黨東面故司射西面命之射器弓矢决拾旌中籌楅豐也)乃納射器
皆在堂西賓與大夫之弓倚于西序矢在弓下北括衆
弓倚于堂西矢在其上(上者堂西廉也)主人之弓在東序東(兩序)
(皆在堂上矢皆北括)
司射不釋弓矢遂以比(選也)三耦於堂西三耦之南北面
命上射曰某御於子命下射曰子與某子射
司正為司馬(涖酒為司正涖射為司馬兼官也)司馬命張侯弟子說(脱)
束遂繫左下綱(繫于植將射也)
司馬又命獲者倚旌于侯中(獲者弟子為之射者中則舉旌唱獲此為下文負侯)
(張本)獲者由西方坐取旌倚于侯中乃退
樂正適西方命弟子贊工遷樂于下(避射也)弟子相工如
初入(左何瑟面鼓内弦同前)降自西階阼階下之東南堂前三笴
(矢幹曰笴笴三尺是去堂九尺)西面北上坐樂正北面立于其南
司射猶挾乘矢以命三耦各與其耦讓取弓矢拾三耦
皆袒决遂有司在執弣右執弦而授弓(有司司射噐者)遂授矢
三耦皆執弓搢三(插三矢于帶右)而挾一个
司射先立于所設中之西南東面三耦皆進由司射之
西立于其西南東面北上而俟司射東面立于三耦之
北搢三而挾一个(將誘射)揖進當階北面揖及階揖升堂
揖豫則鉤楹内堂則由楹外(豫序也讀如榭鉤楹者行繞楹也序無室可以深物)
(近北故由楹内北過而東記云序則物當棟故也庠則有堂有室物近南故由楹外東行記云堂則物當楣故)
(也)當左物(物事也有事于射所履之矩也梓人畫之)北面揖及物揖左足履
物不方足還視侯中俯正足(方併也志在于射左足至右足旋故不併足先南面)
(視侯之中而後正足以立)不去旌(擬唱獲也)
誘射(誘教也)將乘矢(將者發也)執弓不挾(矢發盡故不挾)右執弦南面
揖揖如升射降出于其位南適堂西改作一个挾之(别挾)
(一矢示有事也)遂適階西取扑搢之以反位(扑所以撻犯教者以上誘射)
司馬命獲者執旌以負侯(令射者見侯與旌以志于中)獲者適侯執
旌負侯而俟
司射還當上耦西面作上耦射(還左旋而東也當對也上耦位在司射西南東)
(面故此旋向而使之射)司射反位上耦揖進上射在左並行當階
北面揖及階揖上射先升三等下射從之(句)中等(猶間等也)
上射升堂少左(讓下射路)下射升上射揖並行皆當其物北
面揖及物揖皆左足履物還視侯中合足而俟
司馬適堂西不决遂(因不射故不備)袒執弓出于司射之南升
自西階鉤楹由上射之後西南面立于物間(鉤楹者繞西楹而北)
(東行由上射後當物間取向侯揚弓之便也)右執簫(弓末)南揚弓命去侯獲者
執旌許諾聲不絶以至于乏坐東面偃旌而俟司馬出
于下射之南還(旋)其後(既繞上射亦繞下射明為二人命去侯也)降自西階
反由司射之南適堂西釋弓襲反位立于司射之南司射進
與司馬交于階前相左(司馬由北而西行司射由南而東行交于西階之西各以左相)
(近故云相左)由堂下西階之東北面視上射命曰無射獲(毋射)
(人也)無獵獲(獵矢從旁)上射揖司射退反位
乃射上射既發挾弓矢而后下射射拾發以將乘矢
獲者坐而獲舉旌以宫偃旌以商獲而未釋獲(唱獲之聲中于)
(宫商然此時報獲而已未及算也)卒射皆執弓不挾南面揖揖如升射
上射降三等下射少右從之中等並行上射於左(句)與
升射者相左交于階前相揖由司馬之南適堂西釋弓
說决拾襲而俟于堂西南面東上
三耦卒射亦如之司射去扑倚于西階之西(不敢將扑而近尊者)
升堂北面告于賓曰三耦卒射賓揖(以上堂下三耦之射乃第一番射也)
司射降搢扑反位司馬適堂西袒執弓由其位南進與
司射交于階前相左升自西階鉤楹自右物之後立于
物間西南面揖弓(推弓而揖)命取矢獲者執旌許諾聲不絶
以旌負侯而俟(俟弟子取矢以旌指導之)司馬出于左物之南還其
後(句)降自西階
遂適堂前北面立于所設楅之南命弟子設楅(楅以承笴齊矢)
乃設楅于中庭南當洗東肆司馬由司射之南退釋弓
于堂西(句)襲(句)反位弟子取矢北面坐委于楅(句)北括
(句)乃退司馬襲進當楅南北面坐左右撫矢而乘之(以左)
(右手拊矢四四數之)若矢不備則司馬又袒執弓如初升命曰取
矢不索(不盡)弟子自西方應曰諾乃復求矢加于楅(以上取矢)
(加楅以俟再射甫畢初射之事)司射倚扑于階西升請射于賓如初賓
許諾賓主人大夫若皆與射則遂告于賓適阼階上告
于主人主人與賓為耦遂告于大夫大夫雖衆皆與士
爲耦(士謂賓之在下及羣士來觀禮者大夫雖衆不自以其爵為耦嫌于自尊别也)以耦告于
大夫曰某御于子西階上北面作(使)衆賓射司射降搢
扑由司馬之南適堂西立比衆耦(大夫耦及衆賓也)衆賓將與
射者皆降由司馬之南適堂西繼三耦而立東上大夫
之耦為上若有東面者則北上(衆賓無常數若賓少則以南面為正若多則有)
(立於西邊者東面而以北為上也)賓主人與大夫皆未降司射乃比衆
耦辯(衆賓與射者降則比耦乃徧)遂命三耦拾取矢司射反位(反位以俟)
(袒决)
三耦拾取矢皆袒决遂執弓進立于司馬之西南
司射作上耦取矢(還當上耦如前使射之儀)司射反位上耦揖進當
楅北面揖及楅揖上射東面下射西面上射揖進坐横
弓(南踣弓)郤手自弓下取一个(句)兼諸弣(句)順羽且興(句)
執弦而左還退反位東面揖(揖下射使取矢)下射進坐横弓覆
手自弓上取一个興其他如上射(上射覆左手執弓背故郤右手在裡取矢)
(下射仰左手向上執弓故用右手向下取矢皆從便)
既拾取乘矢揖皆左還南面揖皆少進當楅南(少南行也)皆
左還北面搢三挾一个揖皆左還上射於右(將復庭位故皆左旋)
(西行也並向西行下射南則上射北故云右)
與進者相左(由進者之北)三耦拾取矢亦如之後者遂取誘
射之矢兼乘矢而取之以授有司于西方而後反位(有司)
(司射器者以所取誘矢者之四矢西面授之而後反東面之位)
衆賓未拾取矢(楅矢已盡故不拾取矢)皆袒决遂執弓搢三挾一个
由堂西進繼三耦之南而立東面北上大夫之耦為上
司射作射如初一耦揖升如初司馬命去侯獲者許諾
司馬降釋弓反位
司射猶挾一个去扑與司馬交于階前升請釋獲于賓
賓許降搢扑西面立于所設中之東北面命釋獲者設
中遂視之(視以教釋算)釋獲者執鹿中一人執算以從之釋
獲者坐設中南當楅西當西序東面(執中與算從堂西來故東面坐設)
興受算(旋向北面受算)坐實八算于中(迴向東面實之)横委其餘于中
西南末興共而俟司射遂進由堂下北面命曰不貫不
釋(布侯射中則貫故以中為貫也不貫布則不釋算)上射揖司射退反位釋獲
者坐取中之八算改實八算于中興執而俟(人四矢則一耦八矢)
(雖不知中否要須一矢則一算改實八算擬後來者用之)乃射若中則釋獲者坐而
釋獲每一个釋一算上射於右(賓黨)下射於左(主黨)若有餘
算則反委之(委于地合後釋)又取中之八算改實八算于中興
執而俟
三耦卒射賓主人大夫揖皆由其階降揖主人堂東袒
决遂執弓搢三挾一个賓於堂西亦如之皆由其階階
下揖升堂揖主人為下射皆當其物北面揖及物揖乃
射卒南面揖皆由其階階上揖降階揖賓序西主人序
東皆釋弓說决拾襲反位升及階揖升堂揖皆就席
大夫袒决遂執弓搢三挾一个由堂西出于司射之西
就其耦大夫為下射揖進耦少退(不並行尊大夫也)揖如三耦
及階耦先升卒射揖如升射耦先降降階耦少退皆釋
弓于堂西襲耦遂止于堂西大夫升就席
衆賓繼射釋獲皆如初司射所作唯上耦(賓主人射則司射不請以)
(上主賓僎士衆賓繼三耦而習射)
卒射釋獲者遂以所執餘獲(不中之餘算)升自西階盡階不
升堂告于賓曰左右卒射降反位坐委餘獲于中西興
共而俟
司馬袒决執弓升命取矢如初獲者許諾以旌負侯如
初司馬降釋弓反位弟子委矢如初大夫之矢則兼束
之以茅上握焉司馬乘矢如初司射遂適西階西釋弓
去扑襲進由中東立于中南北面視算釋獲者東面于
中西坐先數右獲二算為純(全也隂陽耦為全)一純以取實于
左手十純則縮而委之每委異之(以東面釋算觀之東西為縱南北為横縮)
(縱也異之易于校數)有餘純則横於下一算為奇奇則又縮諸純
下
興自前適左東面坐(句)兼斂算(句)實于左手一純以委
十則異之(右則一一取之于地實于左手此則總歛于左手一一取于左手委之于地也所謂禮以)
(變為敬)餘如右獲(謂所縮所横)司射復位釋獲者遂進取賢獲
(勝黨之算)執以升自西階盡階不升堂告于賓若右勝則曰
右賢於左若左勝則曰左賢於右以純數告若有奇者
亦曰奇若左右鈞則左右皆執一算以告曰左右鈞降
復位坐兼斂算實八算于中委其餘于中西興共而俟
(將為第三番射故豫設之以上釋算)
司射適堂西命弟子設豐(豐以承爵設之將飲不勝者弟子勝黨之年少者)弟
子奉豐升設于西楹之西乃降勝者之弟子洗觶升酌
南面坐奠于豐上降袒執弓反位
司射遂袒執弓挾一个搢扑北面于三耦之南命三耦
及衆賓勝者皆袒决遂執張弓(執張弓言能用之)不勝者皆襲
說决拾郤左手右加弛弓于其上遂以執弣(兩手執弣弓弛辱其)
(不能用)
司射先反位三耦及衆射者皆與其耦進立于射位北
上司射作升飲者如作射一耦進揖如升射及階勝者
先升堂少右不勝者進北面坐取豐上之觶興少退立
卒觶進坐奠于豐下興揖
不勝者先降與升飲者相左交于階前相揖出于司馬
之南遂適堂西釋弓襲而俟(俟第三番射)
有執爵者(前使弟子設豐此則主人使人代之酌于豐上以卒飲)執爵者坐取觶
實之反奠于豐上升飲者如初三耦卒飲賓主人大夫
不勝則不執弓執爵者取觶降洗升實之以授于席前
(優尊者)受觶以適西階上北面立飲(受罰)卒觶授執爵者反
就席大夫飲則耦不升若大夫之耦不勝則亦執弛弓
特升飲衆賓繼飲執爵者辯乃徹豐與觶(設豐者反豐于堂西執爵)
(者反觶于篚者以上飲不勝)
司馬洗爵升實之以降獻獲者于侯薦脯醢設折俎俎
與薦皆三祭(侯之右左中凡三祭)獲者負侯北面拜受爵司馬西
面拜送爵獲者執爵使人執其薦與俎從之適右个(侯之)
(右幹)設薦俎獲者南面坐左執爵祭脯醢執爵興取肺坐
祭遂祭酒興適左个中亦如之左个之西北三步東西
設薦俎獲者薦右東面立飲(享侯之餘)不拜既爵司馬受爵
奠于篚復位
獲者執其薦使人執俎從之辟(設俎祭乏避其正面凡祭皆當正面此獨避之)
(避舉旌偃旌也)設于乏南獲者負侯而俟(俟第三番射以上獻獲者)
司射適階西釋弓矢去扑說决拾襲適洗洗爵升實之
以降獻釋獲者于其位少南(避中)薦脯醢折俎有祭釋獲
者薦右東面拜受爵司射北面拜送爵釋獲者就其薦
坐左執爵祭脯醢興取肺坐祭遂祭酒興司射之西北
面立飲不拜既爵司射受爵奠于篚釋獲者少西辟薦
(句)反位(以上獻釋獲者此以上皆第二番射事)
司射適堂西袒决遂取弓于階西挾一个搢扑以反位
(為將復射)司射去扑倚于階西升請射于賓如初賓許司射
降搢扑由司馬之南適堂西命三耦及衆賓皆袒决遂
執弓就位司射先反位
三耦及衆賓皆袒决遂執弓各以其耦進反于射位
司射作拾取矢三耦拾取矢如初反位賓主人大夫降
揖如初主人堂東賓堂西皆袒决遂執弓皆進階前揖
及楅揖拾取矢如三耦卒北面搢三挾一个揖退(反位)賓
堂西主人堂東皆釋弓矢襲及階揖升堂揖就席
大夫袒决遂執弓就其耦
揖皆進如三耦耦東面大夫西面大夫進坐說矢束(將射)
興反位而后耦揖進坐兼取乘矢(尊大夫不敢與之拾也)順羽而
興反位揖大夫進坐亦兼取乘矢如其耦北面搢三挾
一个揖退耦反位大夫遂適序西釋弓矢襲升即席(大夫)
(不序于下尊也)
衆賓繼拾取矢皆如三耦以反位
司射猶挾一个以進作上射如初一耦揖升如初
司馬升命去侯獲者許諾司馬降釋弓反位司射與司
馬交于階前去扑襲升請以樂樂于賓賓許諾司射降
搢扑東面命樂正曰請以樂樂于賓賓許(樂正位東階東南北面大)
(師位東北西面故司射東面命樂正)司射遂適階間堂下北面命曰不鼓
不釋(不與鼔節相應不釋算也鄉射歌五終凡五節其四節先以聽也最後一節應&KR0615;鼓凡八擊應節以)
(將八矢)上射揖司射退反位
樂正東面命大師曰奏騶虞間若一(騶虞一發五豝喻得賢之多故以為)
(節曰間若一者所重在節也)大師不興許諾樂正退反位乃奏騶虞
以射三耦卒射賓主人大夫衆賓繼射釋獲如初卒射
降(衆賓升射于堂射畢而降)
釋獲者執餘獲升告左右卒射如初
司馬升命取矢獲者許諾司馬降釋弓反位弟子委矢
司馬乘之皆如初司射釋弓視算如初釋獲者以賢獲
與鈞告如初降復位
司射命設豐設豐實觶如初遂命勝者執張弓不勝者
執弛弓升飲如初司射猶袒决遂左執弓右執一个兼
諸弦面鏃適堂西以命拾取矢如初
司射反位三耦及賓主人大夫衆賓皆袒决遂拾取矢
如初矢不挾兼諸弦弣以退不反位(不反射位事畢也)遂授有
司于堂西辯拾取矢揖皆升就席(取矢既徧主人以賓升大夫衆賓從升立)
(時少退于大夫)司射乃適堂西釋弓去扑說决拾襲反位(不復射故)
司馬命弟子說侯之左下綱而釋之(脫侯中掩左下綱如初張時尚未全)
(去備旅酬之復射)命獲者以旌退命弟子退楅司射命釋獲者
退中與算而俟(諸所退皆俟堂西備復射也鄭云獲者釋獲者亦退其薦俎以上三番射畢)
司馬反為司正退復觶南而立(當監旅酬)
樂正命弟子贊工即位弟子相工如其降也升自西階
反坐(樂正反自西階東北面)
賓北面坐取俎西之觶興(即前一人所舉奠于薦西者)阼階上北面
酬主人主人降席立于賓東賓坐奠觶拜執觶興主人
答拜賓不祭卒觶(立飲)不拜不洗實之進東南面主人阼
階上北面拜賓少退主人進受觶賓主人之西北面拜
送(同階拜送禮殺也)賓揖就席(以上賓酬主人)
主人以觶適西階上酬大夫大夫降席立于主人之西
如賓酬主人之禮主人揖就席(以上主酬僎)
若無大夫則長受酬亦如之(主酬三賓鄉射無介故即及三賓)
司正升自西階相旅作受酬者曰某酬某子受酬者降
席司正退立于西序端東面衆受酬者拜興飲皆如賓
酬主人之禮辯遂酬在下者皆升受酬于西階上卒受
者以觶降奠于篚司正降復位(監旅酬訖以上旅酬)
使二人舉觶于賓與大夫(二人主人之贊者舉觶為無算之始)舉觶者皆
洗觶升實之西階上北面皆坐奠觶拜執觶興賓與大
夫皆席末答拜(席西面南)舉觶者皆坐祭遂飲卒觶興坐奠
觶拜執觶興賓與大夫皆答拜舉觶者逆降洗升實觶皆
立于西階上北面東上賓與大夫拜舉觶者皆進坐奠
于薦右(坐奠之不敢親授也將飲者奠于右)賓與大夫辭坐受觶以興舉
觶者退反位皆拜送乃降賓與大夫反奠于其所興(奠而)
(不舉者不盡人之歡)若無大夫則唯賓
司正升自西階(句)阼階上受命于主人適西階上北面
請坐于賓賓辭以俎反命于主人主人曰請徹俎賓許司
正降自西階階前命弟子俟徹俎(弟子賓黨也)司正升立于
序端賓降席北面主人降席自南方阼階上北面大夫
降席席東南面賓取俎還授司正司正以降自西階賓
從之降遂立于階西東面司正以俎出授從者主人取
俎還授弟子弟子受俎降自西階以東主人降自阼階
西面立大夫取俎還授弟子弟子以降自西階遂出授
從者大夫從之降立于賓南衆賓皆降立于大夫之南
少退北上(以上徹俎)
主人以賓揖讓說屨乃升大夫及衆賓皆說屨升坐乃
羞無算爵使二人舉觶賓與大夫不興取奠觶飲卒觶
不拜執觶者受觶遂實之賓觶以之主人大夫之觶(句)
長受(句)而錯(實賓觶以之主人實大夫之觶以之三賓之長實主人之觶以之次賓勸酬交錯)
皆不拜辯卒受者興以旅在下者于西階上(衆賓之末飲而酬主)
(人之贊者大夫之末飲而酬賓黨亦錯焉)長(堂下之長)受酬酬者不拜乃飲卒觶
以實之受酬者不拜受辯旅皆不拜執觶者皆與旅卒
受者以虚觶降奠于篚執觶者洗升實觶反奠于賓與
大夫
無算樂賓興樂正命奏陔賓降及階陔作賓出衆賓皆
出主人送于門外再拜明日賓朝服以拜賜于門外主
人不見如賓服遂從之拜辱于門外乃退
主人釋服乃息司正無介(句)不殺(句)使人速(句)迎于門
外不拜(句)入升不拜至不拜洗薦脯醢無俎賓酢主人
主人不崇酒不拜衆賓既獻衆賓一人舉觶遂無算爵
無司正賓不與徵唯所欲以告於鄉先生君子可也羞
唯所有鄉樂唯欲
記大夫與則公士為賓(鄉飲以處士無爵者為賓雖有大夫不易賓此則用公士焉公)
(士者在官之士不敢使鄉人加尊于大夫也)使能不宿戒(句)其牲狗也(狗取擇人)
亨于堂東北(祖陽氣之所發)尊綌幂賓至徹之蒲筵緇布純西
序之席北上
獻用爵其他用觶以爵拜者不徒作
薦脯用籩五膱祭半膱横于上醢以豆出自東房膱長
尺二寸(籩宜乾物豆宜濡物膱猶脡也古文為胾)俎由東壁自西階升賓俎
脊脅肩肺主人俎脊脅臂肺肺皆離皆右體也進腠
凡舉爵三作而不徒爵(獻賓獻大夫獻工皆有薦)
凡奠者於左將舉者於右
衆賓之長一人辭洗如賓禮
若有諸公則如賓禮大夫如介禮無諸公則大夫如賓
禮樂作大夫不入
樂正與立者齒三笙一和而成聲獻工與笙取爵于上
篚既獻奠于下篚其笙則獻諸西階上
立者東面北上司正既舉觶而薦諸其位
三耦者使弟子(賓黨少者)司射前戒之司射之弓矢與扑倚
于西階之西
司射既袒决遂而升司馬階前命張侯遂命倚旌(明其並時)
(而舉)凡侯天子熊侯白質諸侯麇侯赤質大夫布侯畫以
虎豹士布侯畫鹿豕凡畫者丹質
射自楹間物長如笴(從長三尺)其間容弓(上下射相離六尺)距隨長
武(距隨者物横畫也長一尺二寸中人之武也始以前足至東頭為距後足來合而南面為隨)序則
物當棟堂則物當楣(五架之屋正中曰棟次曰楣前曰庪)
命負侯者由其位(司馬之命負侯也在已位遙命之以其賤也)凡適堂西皆
出入于司馬之南唯賓與大夫降階遂西取弓矢
旌各以其物(大夫五仞士三仞隨其所建不同)無物(士未命則無物)則以白羽
與朱羽糅(雜而為之翿旌也)杠長三仞以鴻脰韜上二尋(杠橦也七)
(尺曰仞八尺曰尋其旌之項如鴻脰)
凡挾矢於二指之間横之(左擘指拓弓右擘指鉤弦故挾矢以第二第三指)
司射在司馬之北司馬無事不執弓
始射(句)獲而未釋獲(句)復(句)釋獲(句)復(句)用樂行之(此總)
(言三番射節)
上射於右(於右物射)
楅長如笴博三寸厚寸有半龍首其中蛇交(句)韋當(當中)
(也直心背之衣曰當以韋為之)楅髤(赤黑漆)横而奉之南面坐而奠之(取向)
(也弟子持矢北面故南面奠之)南北當洗(與洗相當見東西之節)
射者有過則撻之
衆賓不與射者不降
取誘射之矢者既拾取矢而后兼誘射之乘矢而取之
賓主人射則司射擯(不使司馬擯者以其不主射事)升降卒射即席而
反位卒事
鹿中髤(句)前足跪(句)鑿背容八算釋獲者奉之先首
大夫降立于堂西以俟射大夫與士射袒纁襦(不肉袒殊于耦)
耦少退于物(以下大夫也既發則然)
司射釋弓矢視算與獻釋獲者釋弓矢(視算及獻釋獲者獨此二事釋)
(弓矢然則擯升降不釋矣)
禮射不主皮主皮之射者勝者又射不勝者降(禮射雖三番不)
(中仍復升射主於習禮樂也)
主人亦飲于西階上獲者之俎折脊脅肺臑
東方謂之右个
釋獲者之俎折脊脅肺皆有祭
大夫說矢束坐說之(不自尊也)
歌騶虞若采蘋皆五終射無算(此指衆賓故無數也堂上衆賓惟三人凡射每)
(耦歌五終為節)
古者於旅也語(今人言語無節古者旅而後語)凡旅不洗不洗者不祭
既旅士不入
大夫後出(下鄉人不干其賓主之禮)主人送於門外再拜
鄉侯上个五尋(上个最上幅也用布四尺)中十尺(中方一丈應用布五尺)
侯道五十弓弓二寸以為侯中(侯中大小取數于侯道弓弣把中側骨之處博)
(二寸以侯道五十弓計之得一丈矣)倍中以為躬(中之上下幅謂躬倍中得二丈)倍躬以
為左右舌(上个之左右出者謂之舌倍躬得四丈)下舌半上舌
箭籌八十(十耦數)長尺(句)有握(句)握素(握本所持處也素謂刊之一作膚側)
(手為膚膚四寸則籌長一尺四寸)楚扑長如笴刊本尺(刊其可持處)
君射則為下射上射退于物一笴既發則答君而俟(對君)
(以俟)君樂作而后就物君袒朱襦以射小臣以巾執矢以
授(君尊不搢矢挾矢)
若飲君(句)如燕(句)則夾爵(君在不勝之黨賓飲君如燕賓媵觚于公之禮君既卒爵)
(復自酌謂之夾爵)
君國中射(燕射)則皮樹中(句)以翿旌獲(句)白羽與朱羽糅
(皮樹獸名以翿旌獲尚文德也)於郊(大射)則閭中以旌獲(閭獸名如驢一角析羽為旌)
於竟(賓射)則虎中龍旜(通帛為旜)大夫兕中各以其物獲
唯君有射於國中其餘否(大夫鄉射在國外)君在大夫射則肉
袒
右鄉射儀禮古文其司正舉觶以前及旅酬以後
俱與鄉飲酒禮大同小異故不重釋中間所次射
禮文古似繁禮惟三射初番請射先之司射之誘
以樹射儀次之三耦之射以示耦法主賓遵士以
下觀射而未親射也三耦訖射而設楅取矢以待
次舉則初射之事畢矣次再請射而後賓與主耦
遵與士耦徧比衆耦三耦復射而賓主人繼之大
夫士衆賓又繼之委矢于楅釋算于中設豐以飲
不勝于是乎獻獲獻釋獲而再射卒焉次又請射
則奏貍首間若一所重在于射節而三耦衆耦節
奏思比于樂矣而釋獲而設豐而立飲悉如前儀
三射大略不過如斯記所謂始射獲而未釋獲復
釋獲復用樂行之者也第其中豋降節目紀載周
詳其升射也當階北面揖及階揖升堂揖當物揖
及物揖其卒射也南面揖階上揖降階揖與升射
者交于階前相揖其取矢也揖而後進當楅北面
揖及楅揖取矢揖既拾取乘矢揖而左還南面揖
與進者相左相揖其升飲也進揖如升射立飲卒
觶坐奠興揖與升飲者相左亦相揖其有所請于
賓有所命于有司也司馬出于司射之南司射又
由司馬之南其揚弓于物間也升自西階鉤楹由
上射之後而出于下射之南旋其後其至于物間
命取矢也又鉤楹自右物後而命之乃出左物之
南而旋其後其命納射器也侯五十步乏參侯道
三之一西五步旌設于侯西物在兩楹間楅當洗
西中設于楅西豐設于西楹之西賓遵之弓在西
序矢在弓下衆弓倚于堂西矢在弓上主弓在東
序射則搢三挾一不射則釋弓脫决拾而襲取矢
不挾兼諸弦弣其授弓矢也有司左執弣右執弦
以授弓遂授矢其就楅横弓取矢也上射卻手自
弓下取矢下射覆手自弓上取矢其升飲也勝者
張弓負者弛弓其張侯也未射則不繫左下綱中
掩束之將射則繫綱脫束倚旌侯中誘射則旌不
去侯耦射則命旌去侯取矢則以旌負侯飲觶則
獲者祭侯三射訖則脫侯一器一物有品有式一
進一退中矩中規禮所宜有經必載之經所已載
禮無可易總之各有至義存焉其命射也初射則
曰無射獲無獵獲以教三耦教三耦即所以教衆
耦也再射則曰不貫不釋必貫鵠期中也貫鵠露
鏃五射之所謂白矢也終射則曰不鼓不釋鼔為
樂節即為射節魯鼓薛鼓是也不應鼔不釋算貴
比樂也三命而射法滋益詳矣肄習有節次其教
不可躐也其比耦也初射比三耦再射乃比衆耦
三射第作上耦而已不比耦其耦仍舊貫也其再
取矢也三耦取矢于楅主賓以下則執弓搢挾于
堂西其時楅無餘矢故有司者授之再射卒則矢
皆集楅矣故終射者皆取矢于楅也鹿中八籌籌
具十耦一个一算釋獲司之上射釋右下射釋左
先右後左二純一奇十純異委餘數則横右先實
手左先委地乃取賢獲告而設豐然而左右為朋
不以一耦論勝負同而異和而不爭之道也統此
三射儀節亦有異同設射設楅初射所獨也獻獲
祭侯獻釋獲者再射所獨也以樂樂賓終射所獨
也而賓主遵士衆賓皆射設中以算設豐以飲則
再射終射同之比耦則初射再射同之揖讓升降
之文則三射同之故經文初射詳再射更詳三射
則略義備于前故文節于後也以其委微備著似
覺禮繁然言之則緒分彼此行之則或舉並時如
司射袒决遂而升則司馬遂命張侯命倚旌此已
明載鄉射記中引類推之如初射之時樂正遷樂
則三耦便可讓取弓矢如再射之時司射作耦取
矢則主賓衆耦便可袒决搢挾又如司射命及不
貫不釋則釋獲便可改實八算他如釋獲視算則
弟子不妨設豐於西楹獲者就祭則司射不妨即
獻於釋獲彼其司馬司射交錯於階前射者飲者
相揖于登降各循所務禮不多端閑習致行好古
者當不以繁勞為病夫事莫不憚於先難而恬於
熟習洪武頒降射儀維時天下初定民未知禮不
得不姑從節略重熙累洽禮樂當興是以南雍志
重訂其儀然而有射無飲圖解儀注諸編亦既彬
彬質有其文然亦有禮無樂鄭世子譜述樂舞却
於儀禮亦未詳究今取鄉射古文略解大意列為
圖說附之儀注若古之坐今之跪今之揖古之拜
手不相襲禮稍為參會變通然取儀禮為凖樂章
併訂義附願學俟精研禮樂者衷焉
右陳設位次所與飲禮異者飲有介射無介飲無
士射有士士位于衆賓中若遵非一人其耦亦非
一士主賓遵衆賓位設皆同飲禮也張侯設乏畫
物與夫弓矢决拾旌中籌楅豐納之設之各有定
所其樂則飲禮歌瑟在堂磬在堂下笙入在磬南
此射禮則磬縣在堂東南當洗東北面向笙在磬
縣之東以避射也歌與瑟初時亦在堂上及射遷
於堂下當磬縣西飲禮登歌笙入間歌合樂凡四
變射略于樂第合奏周南召南六詩而已先儒謂
擊鼓作歌與射為節不必大合諸樂亦一說也
通贊唱行鄉射禮又唱鳴鼓(執事者擊鼔三通)又唱司馬以
下各就位(立如圖)通唱司射請射(司射適堂西袒决遂乃取弓于階西左執)
(弣右執弦挾四矢左鏃升自西階及楹北面疑立)司射告賓弓矢既具有司
請射(賓對云某不能為二三子許諾司射適阼階)司射告主人請射于賓
賓許(告訖主人舉手揖司射西階降)通唱命納射器(司射從西降西面向賓之弟子)
命納射器(命訖司射復位弟子執事者過堂東各執射器降自阼階升自西階納于堂西内二)
(人執丹堊畫物于堂上兩楹間其賓大夫之弓倚于西序矢在弓下北括主人之弓仍在東序之東衆弓)
(倚于堂下西廉矢在其上及設决拾旌中籌楅豐于西方)通唱比三耦(三耦先俟于堂西南)
(面而立以東為上此時司射不釋弓矢往選次之就三耦之南北面而立)命上耦某御于
子(命訖相揖)命下耦子與某子射(命訖相揖次耦三耦以次比之命訖復位)
通贊唱司馬命張侯(司馬出位至兩階間南向)司馬命張侯(侯去堂五)
(十弓先時雖張侯于植然未繫左下綱而中掩左廂向東以俟至此執事者解脱其東將左下綱繫之于)
(植)司馬命獲者獲者係旌於侯(執事者由西方取旌倚于侯中退立乏南)
通唱司馬延射(司馬南面立命)唱僨軍之將亡國之大夫與
為人後者不入其餘皆入(延訖復位)通唱揚觶(一人取觶下篚升自)
(西階北面而立)揚觶云幼壯孝弟耆耄好禮不從流俗修身
以俟死者不(句)在此位(揚訖賓以下皆揖揚觶者西階降又一人升如前)揚
觶云好學不勌好禮不變旄期稱道不亂者不(句)在
此位(揚訖揖如前西階降)通唱樂正命遷樂(樂正適西階面西命弟子)云遷
樂于堂下(執事者相工遷堂上之樂于阼階東南九尺磬縣之西先歌次瑟北上樂正立于其)
(南北面)
通贊唱司射誘射(司射挾弓矢北面向三耦立)命三耦各與耦讓
取弓矢拾(司射退立于將設中位之西南東面立三耦皆袒决遂執事者以弓矢次第授之三)
(耦各執弓搢三矢挾一矢進由司射之西立于其西南是為射位東面北上而俟)贊唱司射
揖進升射(司射東面搢三挾一由三耦之北進當階北面揖及階揖升堂揖當左物北面揖及)
(物揖先以左足履物次足未並旋視侯中俯正其足乃以兩足並立于物横畫之上)通唱發矢
(司射連發四矢左執弓右執絃南面揖階上向西及西階向南揖降階揖出于其位南轉西揖乃北適堂)
(西改取一矢挾之適階西取扑搢之司射之弓矢及扑先時倚于西階之西)
以上比耦揚觶誘射
通贊唱行初射禮(司馬就于本位轉身南向命獲)云獲者執旌負侯
(獲者適侯執旌負侯而俟)通唱司射作射(司射又轉身西向對上耦舉弓矢命之)云
三耦以次升射(命訖相揖反位上耦乃揖而進上射在左與下射並行當階北面揖及階)
(揖上射先升三等下射隨之間一等上射升堂少左下射亦升與上射揖並行皆當其物北面揖及物揖)
(皆以左足履物旋視侯中合足而俟如誘射者)通唱司馬揚弓命侯(司馬適堂西執)
(弓遶出司射之南自西階升鉤楹由上射之後立於物間西南向右手執弓弰左手執弓弣南揚弓命之)
云去侯(獲者執旌應曰諾聲不絶以至于乏司馬出下射之南轉東旋于其後降自西階反由司)
(射之南上至堂西釋弓而襲以復其位其獲者將至于乏通贊即唱命射)通唱司射命射
(司射進與司馬交于階前相左揖由堂下西階之東視上射而命之)云無射獲無獵獲
(上射揖司揖反位)
(右言負侯者令射者得見之有志于中也言去侯者將射故令獲者離去侯位以避之)
通贊唱發矢(上耦乃射遞發四矢每中一矢則獲者舉旌唱曰獲其聲皆舉旌以宫偃旌以商射)
(訖皆執弓南面而揖如升射之禮上射先降階下射出上射之後進而西居其右並行遇升射者相交于階前)
(則揖于是南出司馬之南轉而北適堂之西釋其弓脫其决拾襲而俟皆南面以東為上二耦三耦升降亦如)
(之司射去扑倚堂西升堂告賓)云三耦卒射(賓揖司射乃降搢扑反位)通唱命取矢
(司馬適堂西袒執弓聽司射告卒射即自其位南進與司射交于階前相左升自西階鉤楹自右物之後立于)
(物間西南面揖弓以命)云取矢(獲者執旌應諾其聲不絶以旌負侯而俟)通唱命設楅
(司馬出左物之南繞其後降自西階遂適堂前北面立于所設楅南)命云設楅(執事者自堂西横舉)
(楅出于司射之南適司馬所立之北南面設楅于中庭司馬亦由司射之南而北釋弓于堂西襲而反位執事)
(者取矢由侯道進至楅前北面委矢于交蛇韋當之上矢羽向北乃揖而退立于西方司馬襲進當楅北面跪)
(左右手撫矢四四分之置于韋當興若矢不備則執弓仍升鈎楹立于物間)云取矢不索(執事)
(者自西方應諾復求矢加于楅)
以上再射
通贊唱行再射禮(司射將扑倚于階西升階請射于賓)云有司請再射
(賓許云某雖不能願學禮樂乃相揖司射適阼階)告主人云請再射于賓賓
許(揖訖復面遵請)云敢請再射(遵答如賓答訖相揖復以告主)云遵賓皆與
射請與賓射(請訖相揖)復告賓云主與賓為耦(請訖相揖)復告
遵云士某御于遵(請訖相揖)復告衆賓云衆賓繼射(西階告之)
(告訖揖降而搢扑衆賓皆降立堂西司射由司馬之南適堂西立比衆耦)命士云子與遵
射命衆賓云某子與某子為耦(衆耦皆執弓矢繼三耦而立南面以東為)
(上遵之耦在于上主賓遵皆未降司射比耦已徧遂命三耦)云三耦以次取矢(命訖)
(相揖復位三耦袒决遂執弓以次繼立于司馬之西南射位司射又左旋向上耦命之)云取矢
于楅(司射反位上耦揖當楅北面揖及楅揖左右轉身上射東面下射西面上射揖進坐横弓却手)
(自弓下取一矢兼諸弣興執弦而左旋退反位東面以揖下射令取矢下射進坐横弓覆手自弓上取)
(一矢餘如上射乃相繼逓取四矢相揖左旋南面而揖少進當楅南左旋北面揖搢三挾一揖左旋南行)
(上射在右轉而西與進者相左相揖反位三耦以次取矢亦如之後耦取誘射之矢兼乘矢而取之以授)
(有司于西方而後反位衆賓亦袒决遂執弓搢三挾一由堂西進繼三耦之南而立東面北上遵之耦為)
(上)司射命上耦云升射(命訖揖復位一耦揖升履物立定司馬如前升至物間揚)
(弓而命)云去侯(獲者諾執旌退立乏南偃旌俟司馬降反位)
司射告賓請釋獲以校勝負(司射挾一矢去扑與司馬交于階前乃請釋獲)
(賓答云别賢否昭賞罰揖司射降司射搢扑西面立于中位之東北面命釋獲者)云設中(遂視)
(而教之釋獲者執鹿中一人執籌以從俱自堂西繞司馬之南而北至中位釋獲者跪而設中東首南當)
(楅西當西序東面興旋北面受算于執籌者反東面坐實八籌于中其餘横置于中西南末興拱而俟司)
(射遂進由堂下北面而命上射)云不貫不釋(上射揖司射反位釋獲者坐取中之八籌右手)
(改實八籌于中興執所取之籌而俟)通唱發矢(乃發矢每中一矢則釋獲者置一籌于地上射)
(于中之南下射于中之北若有餘籌則反委于中之西改實八籌于中興而俟)
通贊唱賓主降射(三耦射訖請賓主射司射去扑升西楹間揖)云請降(遂前)
(導降西階賓主僎皆揖各由其階降主人就堂東袒決遂有司授弓搢三矢挾一矢賓就堂西亦如之皆)
(由其階階下揖升堂揖主人為下射賓為上射當物北面揖及物揖乃射射訖南面揖皆由其階階上揖)
(降階揖賓于序西主人于序東皆釋弓脫决拾而襲反位升及階揖升堂揖皆就席)通唱僎士
衆賓行射(司射適堂西面遵而揖)云請射(大夫止于西階袒决遂執弓搢挾由堂西)
(出于司射之南就其耦大夫為下射揖而進其耦少退以讓大夫揖如三耦及階則耦先升既卒射揖如)
(升射耦先降降階耦少退皆釋弓于堂西襲耦則止于堂西大夫則升就席以上皆司射相之既就席司)
(射降搢扑反位衆賓繼射升降釋獲皆如三耦射訖釋獲者以所執餘獲升自西階盡階不升堂)告
賓云左右卒射(揖降反位坐委餘獲于中西興拱而俟)通唱司馬約矢
(司馬袒執弓命取矢如初獲者許諾以旌負侯如初司馬釋弓反位弟子委矢如初惟别束大夫矢以茅)
(司馬乘之如初)通贊唱司射視算
通贊唱飲不勝者(司射適堂西)命子弟云設豐(執事者奉豐升設于)
(西楹之西南面乃降司射在堂西)命勝黨云洗觶升酌(執事者南行東轉洗觶由)
(阼階升酌酒于觶適豐南面坐奠于豐上興司射降自西階袒執弓反位遂挾一矢搢扑北面于三耦之)
(南命三耦及衆賓)云勝者執張弓不勝者執弛弓(衆耦皆降執張弓者)
(袒决遂執弛弓者脫决拾而襲司射先反位衆射者耦耦同進南立于射位北上司射西面命)云勝
者揖不勝者升飲(命訖復位一耦進揖如射揖及階則勝者先升堂少右北面立于觶)
(東不勝者進北面跪左執弓右手取豐上之觶興少退立飲卒觶仍跪奠觶于豐興揖不勝者先降勝者)
(稍後與升飲者相左交于階前相揖出司馬南適堂西襲而俟執爵者再實觶奠于豐上升飲者如初三)
(耦卒飲若賓主大夫不勝則不執弓執爵者取觶降洗升實之授于席前當飲者受其觶仍適西階上北)
(面立飲卒觶授執爵者反就席若大夫飲則耦不升若大夫之耦不勝則亦執弛弓特升飲衆賓繼飲訖)
(設豐者反豐于堂西執爵者反觶于篚)
通贊唱司馬獻獲者(司馬洗爵升酌酒降自西階從侯道南行獻獲者于侯獲者受)
(爵北面拜司馬西面拜)通唱薦脯醢設折俎三祭(獲者負侯北面受爵司馬)
(西南送爵俱揖獲者遂執爵適侯右介其設薦俎者執薦與俎從之設籩在東豆在西俎在北獲者南向)
(跪左手執爵右手祭脯醢執爵興取肺跪祭遂祭酒興次就左个祭次就中祭皆如其儀又于左个西北)
(三步東面設薦俎獲者就其薦右立飲司馬受其爵以奠下篚復位獲者執其薦設俎者從之避于乏南)
(獲者負侯而俟)通唱司射獻釋獲者(司射適階西釋弓矢去扑脫决拾襲適洗洗爵)
(升酌酒降自西階獻釋獲者于其位)隨唱獻脯醢設折俎(設訖釋獲者薦右東面受)
(爵司射北面送爵俱揖釋獲者跪祭同獲者而立飲于司射之西北面司射受其爵奠下篚釋獲者稍西)
(避薦反位)
(按此獻獲者古禮也今時不用俎豆亦不祭肺則此禮可省)
以上皆再射之事
通贊唱行終射禮(司射適堂西袒决遂取弓于階西搢三矢挾一矢搢扑反位倚扑于)
(階西升堂告賓)云有司請終射(賓曰某雖不能願習禮樂揖司射適阼階告主人)云
請射于賓賓許(揖降由司馬之南適堂西命三耦及衆賓)命云衆耦皆袒
决遂執弓就位(命訖先反位三耦及衆賓皆袒决遂執弓各與其耦進復立于射位司射)
(轉向上耦)命云拾取矢(取矢儀如初取訖反位司射去扑升自楹間揖)云請降(司射)
(遂相賓主遵降揖如初主人于堂東賓于堂西皆袒决遂執弓皆進階前揖及楅東西對揖遞取矢如三)
(耦儀取四矢訖北面搢三挾一揖退主人堂東賓堂西皆釋弓矢襲及階揖升堂揖就席遵亦降詣堂西)
(袒决遂執弓就其耦于射位相揖同進如三耦之儀耦東面遵西面遵進至楅坐脫矢束以俟其耦之遞)
(取也耦進不敢遞取遂總取四矢揖遵進亦總取四矢如其耦皆北面搢三挾一个揖而退其耦反位遵)
(則詣序西釋弓矢襲升即席其衆賓相繼拾取矢皆如三耦之儀取訖各反位)
司射命上耦升射(司射挾一个進命之一耦揖升履物如初)司馬命獲者
去侯(獲者諾而就乏如初司馬降釋弓矢反位)通唱司射請樂(司射就堂西倚扑襲)
(與司馬交于階前升階)告賓云請以樂樂于賓(賓對曰惟命揖司射適阼階上)
告主人云請樂于賓賓許(揖降階搢扑東面)命樂正云請以
樂樂於賓賓許(樂正北面應曰諾司射遂適階前堂下北面對上射)命云不鼓
不釋(上射揖司射反位樂正轉身東面命樂工)云奏騶虞間若一(樂工皆應曰諾)
(乃作樂先播鼗三通節以舂牘摶拊每八節為一通如後譜乃歌奏樂每句一節每節皆先擊&KR0615;鼓次擊)
(應鼔繼擊鼓次擊應鼓又一鼓一應一鼔一應為一終之節此五節皆以聽不發矢又奏一句而擊&KR0615;一)
(聲上射一發擊應一聲下射一發次擊鼓上射發次擊應下射發如是遞發四矢皆與鼓聲相應應節而)
(中則獲者舉旌而唱曰獲釋獲者置算如初三耦射訖司射相賓主遵揖降升射作樂發矢釋獲卒射皆)
(如初衆賓繼射釋獲如初通射訖釋獲者執餘獲升告)云左右卒射司馬命取
矢(獲者諾司馬降釋弓反位弟子委矢司馬乘之皆如初)通唱視釋算(獲者釋算司射)
(視之皆算訖以賢獲告如再射之儀)通唱飲不勝者司射命賓弟子設
豐命勝黨云洗觶升酌命三耦衆賓云勝者執張弓
不勝者執弛弓又勝者揖不勝者升飲(升飲之禮皆如再射司射)
(尚袒决遂左執弓右執一个并矢于弦而上其鏃適堂西北面命拾取矢如初乃反位去扑升堂告賓主)
(人及僎)云請降(司射遂相賓主僎降及衆賓皆袒决遂拾取矢于楅如初其矢不挾以一矢兼)
(弦三矢兼弣以鏃向上退不反位遂授有司于堂西賓主東西階前對立俟衆耦俱拾取矢揖賓主遵及)
(堂上之賓皆升就席司射乃適堂西釋弓去扑脫决拾反位司馬出本位至中階南面)命弟子
云釋侯(執事者應諾脫侯之左下綱而釋之)命獲者云退旌(獲者諾以旌退司馬)
(轉身向北)命弟子云退楅(執事者奉楅退司馬反位司射退立于鹿中之南北面)命
云退中與算(凡退皆俟于堂西備復射也獲者釋獲者亦退其薦俎以上皆終射之事)
通贊唱行旅酬禮又唱司馬反為司正(司正退復階上觶南立以)
(監旅酬)樂正命工就位(工升自西階稍東北面立先歌次瑟俱北面東上合樂無算)
通唱賓酬主(自此以後其儀俱同鄉飲其酬大夫之禮與飲禮酬介相同)
二人舉觶徹俎坐飲勸酬錯旅在下者
執觶者皆與旅卒受者以虚觶降奠于篚執觶者
洗升實觶反奠于賓與大夫樂奏無算爵亦無算
醉乃止賓出奏陔以上儀注及迎賓至立司正合
行禮節皆與鄉飲相同故不重及
鄉射樂譜(儀禮有瑟無琴今併琴入譜蓋瑟久失傳無瑟即代以琴可也)
初耦進射
(儀禮經文明云奏騶虞間若一而南雍志但譜采蘩蓋泥于大夫之節未繹經義故也今改正悉譜)
(諸詩)
樂正倡贊奏騶虞間若一(五節)
(牘搏)(拊)(牘搏)(拊)(牘搏)(拊)(牘搏)(拊)
(播牘)(鞉)(第牘)(一)(通牘)(止)(牘)
(搏播)(拊鞉)(搏第)(拊二)(搏通)(拊止)(搏)(拊)
(牘搏)(拊)(牘搏)(拊)(牘搏)(拊)(牘搏)(拊)
(播)(鞉)(第)(三)(通)(止)
(第一節)(牘搏)(拊)(牘搏)(拊)(牘搏)(拊)(牘搏)(拊)
(&KR0615;牘)(牘)(應牘)(牘)
(搏鼓)(拊)(搏)(拊)(搏應)(拊)(搏)(拊)
(牘搏)(拊)(牘搏)(拊)(牘搏)(拊)(牘搏)(拊)
(鼓牘)(牘)(應牘)(牘)
(搏鼓)(拊)(搏)(拊)(搏應)(拊)(搏)(拊)
(第二節)(牘搏)(拊)(牘搏)(拊)(牘搏)(拊)(牘搏)(拊)
(&KR0615;牘)(牘)(應牘)(牘)
(搏鼓)(拊)(搏)(拊)(搏應)(拊)(搏)(拊)
(牘搏)(拊)(牘搏)(拊)(牘搏)(拊)(牘搏)(拊)
(鼓牘)(牘)(應牘)(牘)
(搏鼓)(拊)(搏)(拊)(搏應)(拊)(搏)(拊)
(第三節)(牘搏)(拊)(牘搏)(拊)(牘搏)(拊)(牘搏)(拊)
(&KR0615;牘)(牘)(應牘)(牘)
(搏鼓)(拊)(搏)(拊)(搏應)(拊)(搏)(拊)
(牘搏)(拊)(牘搏)(拊)(牘搏)(拊)(牘搏)(拊)
(鼓牘)(牘)(應牘)(牘)
(搏鼓)(拊)(搏)(拊)(搏應)(拊)(搏)(拊)
(第四節)(牘搏)(拊)(牘搏)(拊)(牘搏)(拊)(牘搏)(拊)
(&KR0615;牘)(牘)(應牘)(牘)
(搏鼓)(拊)(搏)(拊)(搏應)(拊)(搏)(拊)
(牘搏)(拊)(牘搏)(拊)(牘搏)(拊)(牘搏)(拊)
(鼔牘)(牘)(應牘)(牘)
(搏鼓)(拊)(搏)(拊)(搏應)(拊)(搏)(拊)
(第五節已上五)(牘搏)(拊)(牘搏)(拊)(牘搏)(拊)(牘搏)(拊)
(節先聽)(&KR0615;牘)(牘)(應牘)(牘)
(搏鼓)(拊)(搏)(拊)(搏應)(拊)(搏)(拊)
(牘搏)(拊)(牘搏)(拊)(牘搏)(拊)(牘搏)(拊)
(鼓牘)(牘)(應牘)(牘)
(搏鼓)(拊)(搏)(拊)(搏應)(拊)(搏)(拊)
(牘搏)(拊)(牘搏)(拊)(牘搏)(拊)(牘搏)(拊)
(初箭應)(&KR0615;牘)(牘)(應牘)(牘)
(次箭應)(搏鼔)(拊)(搏)(拊)(搏應)(拊)(搏)(拊)
(牘搏)(拊)(牘搏)(拊)(牘搏)(拊)(牘搏)(拊)
(三箭應)(鼓牘)(牘)(應牘)(牘)
(四箭應)(搏鼓)(拊)(搏)(拊)(搏應)(拊)(搏)(拊)
射樂所重在節章句一定而節則隨其等殺用之
如騶虞一詩用之天子則九節用之鄉射則五節
詩句不足則咏歎後二句以足之故九節七節之
詩即五節之詩也若衆賓數多則一章四句之詩
復奏後韻即足一耦又在臨期酌量初不泥定一
法
頖宫禮樂疏卷十
