欽定四庫全書
廣西通志卷一百二
藝文
歴朝
狀
代裴中丞奏邕管黃家賊事宜狀(唐)柳宗元
邕管奏事官嚴訓過穪押衙譚叔向等與黃家賊
五千餘人謀爲翻動雖已誅斬猶未清寧臣當時
差本道同十將試光禄卿雷遶至邕管界首賓州
以來刺探事宜兼爲聲援昨得雷遶十四日狀并
嚴訓狀報同到其黃家賊並已退散各歸峝穴訖
伏以鼠竊狗偷非足爲患陛下威靈遠被神化旁
行遂使姦猾之謀先期而自露回邪之黨不戮而
盡滅伏恐飛章已達吉語未聞上軫天心猶煩廟
算臣謬居方鎮忝接疆界不敢不奏
西原峝黃賊未平狀韓愈
臣去年貶嶺外刺史其州雖與黃家賊不相隣接
然見往來過客并諳知嶺外事人所說至精至熟
其賊並是夷獠亦無城郭可居依山傍險自稱峝
主衣服言語都不似人尋常亦各營生急則屯聚
相保比緣邕管經略使多不得人德既不能綏懷
威又不能臨制侵欺虜縛以致怨恨蠻夷之性易
動難安遂至攻劫州縣侵暴平人或復私讐或貪
小利或聚或散終亦不能為事近者征討本起於
裴行立陽旻此兩人者本無遠慮深謀意在邀功
求賞亦緣見賊未屯聚之時將謂單弱立可摧破
争獻謀計惟恐後時朝廷信之遂允其請自用兵
已來已經二年前後所奏殺獲計不下一二萬人
儻皆非虚賊已尋盡至今賊猶依舊足明欺罔朝
廷邕容兩管因此凋弊殺傷疾患十室九空百姓
怨嗟如出一口陽旻行立相繼身亡實由自邀功
賞造作兵端人神共嫉以致殃咎陽旻行立事既
已往今所用嚴公素者亦非撫御之才不能别立
規模依前還請攻討如此不已臣恐嶺南一道未
有寧息之時昨者併邕容兩管為一道深合事宜
然邕州與賊逼近容州則甚懸隔其經略使若置
在邕州與賊隔江對岸兵鎮所處物力必全一則
不敢輕有侵犯一則易為逐便控制今置在容州
則邕州兵馬必少賊見勢弱易生奸心伏請移經
略使於邕州其容州但置刺史實為至便比者所
發諸道南討兵馬例皆不諳山川不伏水土遠鄉
羈旅疾疫殺傷臣自南來見說江西所發共四百
人曾未一年其所存者數不滿百岳鄂所發部三
百人其所存者四分纔一續添續死每發倍難若
令於邕容側近召募添置千人便割諸道見供行
營人數糧賜均融充給所費既不增加而兵士又
皆便習長有守備不同客軍守則有威攻則有利
况自南討已來賊徒亦甚傷損察其情理厭苦必
深大抵嶺南人稀地廣賊之所處又更荒僻假如
盡殺其人盡得其地在於國計不爲有益容貸羈
縻亦未虧損朝廷事勢以臣之愚若因改元大慶
赦其罪戾遣一郎官御史親往宣諭必望風降伏
讙呼聽命仍為擇選有材用威信諳嶺南事者爲
經略使處理得宜自然永無侵叛之事
奏桂管常平義倉狀李渤
臣伏詳敕文本救荒歉忽有危切貴及其時當州
去京往來萬里奏回方給豈及饑人臣請所管忽
遇災荒量事賑貸訖續分析聞奏庶使遠人速沾
聖澤遐流臣之所管僻在嶺外廹以山賊人尤難
理若令數改必困蟊食常平義倉本救災害向為
歉沴擢臣處之方鎮臣宜竭力上答皇明伏乞聖
恩允臣所奏庶使皇靈遠被獷俗知恩
論清舜廟狀李渤
右臣謹按地圖舜陵在九疑之山舜廟在太陽之
溪舜陵古老已失太陽溪今不知處秦漢以來置
廟山下年代寖遠祠宇不存每有詔書令州縣致
祭奠酬荒野恭命而已豈有盛德大業百王師表
沒投荒裔陵廟皆無臣謹遵舊制於州西山上已
立廟訖特乞天恩許蠲免近廟三五家令歲時拂
灑示為恒式豈獨表聖人至德及於萬代實欲彰
陛下元澤被於無窮謹錄奏聞
薦昭州刺史張愻狀令狐楚
右臣伏凖貞元六年十一月八日勅旨自今以後
諸州刺史縣令已肆考如理術尤異實效可稱考
滿日委觀察使錄事跡以聞特加奬擢者前件官
守文惟謹持法甚精清廉有餘貞固無比臣伏見
嶺南風俗惰嬾苟避征徭易成逋竄張愻憂人若
已理郡如家勸課農桑置立保社移風為敦厚之
境徵賦無慘急之名周旋六年其道一致臣猥司
廉察忝守方隅以所見聞恐須甄錄
乞令韓世忠不拘路分前去廣東招捕曹成奏狀
(宋)李綱
據廣南東路安撫使林遹劄子節次契勘曹成賊
馬三月二十九日自道州侵犯臨賀遣兵四出見
屯兩路要害去處本路兵馬單少素不練習西路
尚有峝丁刀弩手可用至如東路搶杖手名籍雖
存其實農夫豈可出戰除已逐急發兵控守關阨
然賀州勢在上流南入連英東下封康不數日便
至番禺今來封連探報事愈危急准樞密院劄子
差高舉一頭項兵應援二廣並未見入界除已統
率人兵旦夕就道至封康以來防遏外乞撥高舉
人兵星夜前來應援庶幾保全二廣又據廣南東
路轉運判官章傑四月十四日申探報曹成賊馬
分作三頭項透入賀州富川縣殺人放火劫虜人
民賊勢浩瀚乞催發高舉人馬兼程前來會合捉
殺免至奔衝又據轉運判官章傑申探報曹成賊
馬四月初三日乘牌船過水東入賀州放火燒本
州敵樓戰棚及居民屋宇等賀州知州及本州官
盡出州城下水前去乞速差兵前來救援又據轉
運判官章傑四月十六日申據廣州懷集縣申四
月初一日曹成賊馬侵犯縣界令佐等將帶弓級
保甲搶手等前去迎敵賊衆浩瀚勢力不加遂致
潰散其賊兵直衝突占據本縣廣州事勢危急乞
催發高舉人兵疾速前來應援者
右臣所據廣南東路安撫使林遹轉運判官章傑
公文探報曹成賊馬次第備錄在前契勘臣昨准
尚書省劄子除臣荆湖廣南路安撫使於韓世忠
下撥高舉一項兵馬八千餘人聽臣節制續准指
揮改差任仕安將帶所部軍馬隨逐前去之任其
任仕安下人兵元管二千八百餘人又為福建路
安撫司陳乞統領官陳照馬凖下一千五百餘人
存留福建其餘止有一千三百餘人委是單少臣
以見具奏辭免恩命未敢申陳今蒙恩差入内内
侍省西頭供奉官于蓋前來降賜敦遣就道臣仰
廹天威已祗受告命擇日開司朝夕啟行今據廣
東路官司申報曹成賊馬已破賀州占據懷集縣
係廣州屬縣事勢委是危急帥臣林遹稱親自率
兵前去封康州防抵切慮未足倚仗其廣州繁富
號爲東南都會雖有可守城池若帥臣已去誰與
固守實為可慮臣方受命之初道里遼遠又所得
任仕安兵纔千餘人難以分撥應援雖已遵依近
降指揮許依江東路安撫大使畫一差兵二萬人
旋行踏逐方具奏請聽候指揮無由目下便得齊
集深慮應援有失機會曹成賊馬為二廣之患滋
大萬一廣州或致失守自餘州郡多無城池皆須
望風奔潰其害有不可勝言者臣輙有愚慮仰瀆
天聽臣竊見福建江西荆湖宣撫副使韓世忠行
軍整肅忠勇有謀曹成劇賊十餘萬衆除老弱脅
從婦女外能戰兵尚三萬餘人使其餘將士當之
未必能有濟欲制此賊或招或捕非世忠不可今
世忠統兵已到虔吉筠袁間深恐拘礙路分止在
荆湖不敢前去廣南則曹成為二廣之患其勢未
艾伏望聖慈矜憐廣南兩路生靈之衆在今日為
朝廷腹心之地不可不早加料理特降睿旨令世
忠不拘路分量留人馬照應荆湖外盡將所部取
便道前去應援廣東措置曹成一則軍馬已集可
以目前使喚二則道里已近可以指期而至臣愚
竊謂朝廷今日應援廣東之策無以加此又廣東
素號瘠薄應付大軍錢糧必至闕乏世忠既行福
建江西荆湖宣撫司將剗刷到錢糧可以通融應
付此又軍期所湏之大者如何聖意乞作朝廷措
置用金字牌入遞付世忠施行臣已具奏遵凛聖
旨許依江東安撫大使畫一指揮踏逐人兵如蒙
朝廷應付亦乞用金字牌降下敕劄庶幾早得齊
集可以與世忠聲援相接二廣早見平定
小帖子
契勘福建江西荆湖宣撫司與荆湖廣南宣撫司
兩司不相節制如蒙聖慈從臣所請令韓世忠前
去廣東招捕曹成乞降指揮令與臣關報事宜同
共措置庶幾不相違戾有所恊濟伏候敕旨
乞令韓世忠相度入廣西招捕曹成奏狀
李綱
今月二十七日准尚書省劄子江南西路安撫大
使李回奏繳到岳飛狀准江南西路安撫大使司
牒三月二十二日准樞密院三月四日劄子奉聖
旨令岳飛到袁州更切斟量賊勢如賊兵衆且於
袁州駐劄候宣撫司人馬到同共進兵如曹成已
受招安起發赴行在即與馬友會合同共勦殺劉
忠訖續往潭州無致稍失機會却致賊兵破壊二
廣飛一行軍馬已到衡州茶陵縣不住承准郴衡
州桂陽監等處關報及飛亦差人體探得曹成已
發人馬取三月十九日起發往全永州侵犯廣西
界分并前軍人馬往賀州路前去其曹成中軍見
在道州未有的實起發月日見不住放人四向虜
掠殺人放火似此顯見曹成未肯便赴行在意欲
侵犯二廣作過今准前項公牒奉聖旨指揮緣一
行官兵已過袁州地里稍遠兼續於四月初三日
准荆湖東路提刑司關報探得曹成賊馬已起離
道州前去廣西飛除已差人體探子細外今已進
發住郴州桂陽監已來駐泊如曹成不赴行在及
未入廣西飛便行措置進兵掩殺若曹成已入廣
界不審令飛一行軍馬如何施行已具錄奏聞伏
望聖慈特降睿旨付飛責憑遵依施行
右勘會近據岳飛申到前項事理勘會曹成一行
雖有五萬餘衆其少壯之人止僅二三萬四月二
十六日已奉聖旨令岳飛更切探伺如曹成委是
不肯赴行在已侵入廣南地分即統率諸頭項軍
馬取徑路併力追襲掩擊務在從長措置保護二
廣無致稍失事機破壊廣南州縣仍令廣南東西
路帥臣依已降指揮起發逐路峝丁刀弩手將兵
土軍弓手民兵疾速躬親統率前來界首與岳飛
會合併力夾攻并劄與孟庾韓世忠及臣措置施
行者
右臣近據廣南東路安撫使林遹轉運判官章傑
申探報曹成賊馬已破賀州侵犯廣州界分占據
懷集縣廣州事勢危急乞發應援臣已具奏聞竊
見韓世忠治軍嚴整忠勇有謀少見其比乞令不
拘路分統率大兵前去廣東應援措置招捕曹成
免致廣南兩路破壊州縣外今准樞密院劄子備
奉前項聖旨令岳飛更切探伺如曹成已侵入廣
南地分即統率諸頭項軍馬取徑路併力追襲掩
擊務在從長措置保護二廣劄付孟庾韓世忠及
臣疾速措置臣已關送福建江西荆湖宣撫使副
及劄下岳飛恭依聖旨指揮施行訖契勘曹成一
項賊馬最為桀黠外假聽從招納之名内有包藏
窺覦之意占據道州半年有餘侵犯二廣其衆號
稱十萬餘除老弱脅從婦女之外可戰之兵猶有
三萬餘人既為大兵所逼遂有乘虚深入二廣之
計廣西猶有峝丁刀弩手兵將之屬可以控遏廣
東兵力實為單弱難以支吾深慮州縣望風奔潰
為害不細今雖已降指揮令岳飛統率諸頭項人
馬追襲掩擊竊慮岳飛所率兵數不多錢糧闕乏
未必能濟非得韓世忠統率大兵前去措置應援
及將福建江西荆湖宣撫司剗刷到諸路錢糧通
融應付深恐未能早見招捕了當兼契勘曹成本
係荆湖盗賊只緣大兵所逼遂犯廣南若拘以路
分謂目今作過不係荆湖地分即是以鄰國為壑
恐非朝廷銷弭内患之意臣今欲乞自朝廷降指
揮令世忠相度如大兵目今已在湖南及筠袁間
即由全永入廣西路自桂府順流以趨廣州如大
兵目今在虔吉間即由南安南雄英韶路順流以
趨廣州可以遏賊之衝令岳飛統率軍馬由道賀
追襲其後臣如蒙朝廷應付畫一内所踏逐兵勾
抽齊集亦可以由虔吉英韶前去封康循惠間隨
宜措置禦賊奔迸與之恊力進討不數月間湏見
了當却由便路趨湖南措置其餘盜賊不難平定
伏望聖慈特降睿旨詳酌施行
小帖子
臣契勘廣南西路五十餘州舊號荒遠在今日實
為要地今曹成侵犯若不早加措置招捕了當竊
恐兩路州縣為賊殘破卒難經理兼兩路皆有猺
人谿峝乘勢必湏作過廣西與交趾相隣亦恐有
所窺伺道里去朝廷最遠將來兵力難及朝廷不
可不深留意於此伏乞聖察
乞本司自備錢本前去廣西出産鹽地分計置煎
鹽奏狀李綱
右臣累具奏聞乞於江西路隣州撥米五萬石錢
十萬貫應付本路支用至今未蒙回降指揮蓋緣
本路連年為盗賊蹂踐州縣類皆殘破百姓屢經
科湏物力匱乏難以再行敷配深慮目前闕乏無
以贍給軍兵招捕盗賊及到本路官私空匱皆如
所料雖多方擘畫應付支遣别無可以措置理財
足用之術喋喋仰煩朝廷方當多事之時决難逐
一指凖應付竊見廣西逐年煎造海鹽元額都計
二千一百萬觔近年以來失於措置煎造不及四
分之一其餘皆是失陷之數湖南北路見今通行
廣東鈔鹽商賈入納搬運數目不多遂致闕食每
觔價例日漸增長厚利悉歸商賈民間日食貴鹽
見今私販公然行往實難禁止欲乞朝廷特降指
揮許令臣本司自備錢本前去廣西出産海鹽地
分計置煎鹽於二千一百萬觔十分數内只乞二
分之數計四百二十萬觔本司自備舟船脚力搬
運前來本路出賣庶幾鹽價稍平民不艱食贏餘
之數可以贍養軍兵不致仰煩朝廷應付如朝廷
以爲有侵𣙜貨務之利即乞依廣東鈔鹽體例於
𣙜貨務入納鈔面錢即於鹽法並不相妨委是利
便伏望聖慈特降睿旨詳酌施行
議
慎選交州刺史檢攝長吏議(吳)薛綜
昔舜帝南巡卒於蒼梧秦置桂林南海象郡然則
四國之内屬也有自來矣趙佗起番禺懷服百粤
之君珠官之南是也漢武帝誅吕嘉開九郡設交
趾刺史以鎮監之山川長遠習俗不齊言語同異
重譯乃通椎結徒跣貫頭左袵長吏之設雖有若
無自斯以來頗徙中國罪人雜居其間稍使學書
粗知言語使驛往來觀見禮化及後錫光爲交趾
任延為九真太守乃教其耕犂使之冠履為設媒
官始知聘娶建立學校導之經義由此以降四百
餘年頗有似類然而土廣人衆阻險毒害易以為
亂難使從治縣官羈縻示令威服田戶之租賦裁
取供辦貴致遠珍名珠香藥象牙犀角瑇瑁珊瑚
琉璃鸚鵡翡翠孔雀竒物充備寳玩不必仰其賦
入以益中國也長吏之選類不精覈漢時法寬多
自放恣故數反違法珠崖之廢起於長吏覩其好
髮髠取為髲及臣所見日南太守南海黃蓋九真
太守儋明毒虐簿曹仍見驅逐明至物故交趾太
守士燮遣兵致討卒不能克又故刺史會稽朱符
多以鄉人虞褒劉彦之徒分作長吏彊賦於民百
姓怨叛山賊並出攻州突郡符走入海流離喪亡
次得南陽張津與荆州牧劉表為隙兵弱敵彊歲
歲興軍諸將厭患去留自在津小撿攝威武不足
爲所陵侮遂至殺没後得零陵頼恭先軰仁謹不
曉時事表又遣長沙吳巨為蒼梧太守巨武夫輕
悍不為恭服所取相怨恨逐出恭求步隲是時津
故將夷廖錢博之徒尚多隲以次鉏治綱紀適定
會仍召出吕岱既至有士氏之變越車南征平討
之日改置長史章明王綱威加萬里大小承風由
此言之綏邊撫裔實有其人牧伯之任既宜清能
荒流之表禍福尤甚今日交州雖名粗定尚有高
凉宿賊其南海蒼梧鬱林珠官四郡界未綏依作
寇盗專為亡叛逋逃之藪若岱不復南新刺史宜
得精密檢攝八郡方略智計能稍稍以漸能治高
凉者假其威寵借之形勢責其成效庶幾可補復
如但中人近守常法無竒數異術者則羣惡日滋
久遠成害故國之安危在於所任不可不察也竊
懼朝廷忽輕其選故敢竭愚情以廣聖思
鹽法議(宋)李茆
廣西鹽法見於已行者曰鈔商興販也曰官自般
賣也然二者利害不可不究且官自般賣舊係本
路轉運司主其事行之既便歲課自足諸州亦無
缺乏之患爰自紹興八年改行鈔法轉運司所得
僅二分不能給諸州歲計至於高折秋苖民被其
害逐年賣鈔所虧之數甚多陛下灼見其弊仍舊
撥還轉運司均與諸州官般官賣盡罷折米招糴
之為民害者止令轉運司歲認息錢三十一萬貫
其為計甚善自當確守此法必為永久之利宜詔
令戶部將廣西官般官賣鹽法申嚴行下常切遵
守
復官般官賣法杜絶科抑議趙伯逷
曩者諫議之臣以官般官賣科敷百姓害及一路
於是改行鈔法上以足國下以裕民莫不以為便
今六年矣諸郡煎熬益甚民旅困於科抑名曰足
國實未嘗足名曰裕民實未嘗裕臣嘗徧訪吏民
向者官般官賣之時廣西諸郡誠有科敷百姓去
處然不過産鹽地分所謂高化欽廉雷五州是也
海鄉鹽賤不肯買故有科抑如静江鬱林宜融柳
象昭賀梧藤邕容横貴潯賓近裏一十六州去鹽
場遠若非官賣無從得鹽舊時逐州隨宜置舖出
賣民間食用樂然就買不待科抑自改行鈔法以
來近裏一十六州徒損於官無補於民民食貴鹽
又遭科鹽鈔之苦沿海五州雖名賣鈔其舊賣二
分食鹽元不曾禁戢計戶科擾如故切謂今日之
法正當講究沿海五州利病杜絶科敷不當變近
裏一十六州官般官賣之法
答守道畱兵防守議(明)王守仁
始觀論議似亦區畫經久之謀徐考成功終亦支
吾目前之計蓋用兵之法伐謀為先處蠻之道攻
心為上今各猺征勦之後有司即宜誠心撫恤以
安其心若不服其心而徒欲久畱湖兵多調狼卒
憑藉兵力以威劫把持謂為可久之計則亦末矣
殊不知遠來客兵怨憤不肯為用一也供饋之需
稍不滿意求索訾詈將無底極二也僦居民間騷
擾濁亂易生讐隙三也困頓日久資財耗竭適以
自敝四也欲借此以衛民而反為民增一苦欲借
此以防賊而反為吾招一寇其可行乎合行知府
程雲鵬公同指揮周蔭宗及各縣知縣等官親至
已破賊巢各隣近良善村寨以次加厚撫恤給以
告示犒以魚鹽待以誠信敷以德恩諭以朝廷所
以誅勦各賊者為其稔惡不悛若爾等善良守分
村寨我官府何嘗輕動爾等一草一木爾等各宜
益堅向善之心毋為彼所煽惑搖動從而為之推
選衆所信服立為蠻長以連屬之若各賊果能改
惡遷善實心向化今日來投今日即待以良善决
不追既往之惡爾等即可以此意傳告開諭之我
官府亦就實心招安招來量給鹽米為之經紀生
理亦就為之選立蠻長使有統率毋令渙散一面
清查侵占田土開立里甲以息日後之争禁約良
民毋使乘機報復以激其變如農夫之植嘉禾以
去稂莠深耕易耨芸耔灌溉專心一事勤誠無惰
必有秋穫夫善者益知所勸則助惡者日衰惡者
益知所懲則向善者益衆此撫柔之道而非專有
恃於甲兵者也至於本院近行十家牌曉諭誠亦
弭盗安民之良法而今之有司槩以虚文抵塞莫
肯實心推求舉行誠使此法一行則不待調發而
處處皆兵不待屯聚而家家皆兵不待蓄養而人
人皆兵無餽運之勞而糧餉足無關隘之設而守
禦固習之愈久而法愈精行之彌廣而功彌大其
視前項區處摘調之兵有虚名而無實用可張皇
於暫時而不可施行於永久者勞逸繁簡相去遠
矣
覆議林富
八寨賊巢實為柳慶思恩各賊淵藪今幸征勦之
餘黨類衰息正宜乘據要害控扼吭背誠有如王
守仁所陳者但動衆設險要合人情尤先地利謹
按八寨地方頑山絶地商販不通一也瘴癘疫疾
人無固志二也生理無聊易驅從惡三也凌險孤
居緩急無援四也是皆蠻賊之所居非漢人所堪
也而况賓州為兩江障蔽若撤去南丹衛則兵力
單弱萬一不逞之徒分兵扼阻牽制八寨而大衆
衝突以臨賓州則聲援阻絶力將不支兩江其能
晏然乎故遷南丹衛於八寨非計之得也然八寨
蕩平機不容失南丹雖重遷勢不可以遂止何者
南丹衛設在賓州既不足以遙制八寨遷居八寨
又不得以近護賓州必求彼此相宜緩急可恃以
為地方長久之慮者惟在遷南丹衛於三里耳三
里之地即王守仁所議改設鳳化縣者也地屬賓
州之上林縣平曠博衍多良田茂林南連八寨西
達思恩形勢險要可耕可守守仁已備言之矣但
設縣則割賓州之地以益思恩是顧此而失彼也
遷衛則守賓州之險以制八寨以援思恩是一舉
而兩得也又况南丹衛雖遷不出賓州界内土人
熟其地理貧軍利其田産踴躍要行而思恩上林
八寨賓州遷江等地方相去皆不過一二日程聲
息相聞則氣勢自重犬牙相制則覬覦自消故臣
以為遷南丹衛於三里於事體最為得也至若周
安堡委在八寨之中四方賊巢道路所會宜就築
新城建立衙門選委指揮一員駐劄經理將南丹
衛官軍分為兩班番休遞戍其八寨原係遷江八
所土官所轄地方合如王守仁所議量遷四所精
銳官兵以居使之恊力防守仍召募右江附近土
官衙門舍人土目但有謀勇出衆隨帶五百人以
上足以制服羣賊者就令統率與遷江官兵俱分
撥賊占田産使之耕種則軍威自振可為一方之
保障矣
藤峽善後議翁萬達(田汝成刪本)
一曰編保甲以處新民夫苖猺之亂萌於怙險若
非别里分疆剷其故宇終為負固宜令江北一帶
西自碧灘東連林峝背南度蓼水墾作便田江南
一帶東起蒲竹西遶河源亦托處平原遠背山麓
但此等新民方就䋲檢如放豚憚於罥絡野鹿駭
於牢籠故假借過寬則獷□之性仍在約束太驟
則簡野之俗弗堪按之故牘曾有准入狼家或附
編民戸者意非不美也但入狼則土蠻蠶食編民
則廂里漁侵皆非善政宜倣古人保甲法度十家
為甲甲有總五家為保保有長各就族類擇稍有
恒業能通漢音者為之仍先計口科糧大約十取
其一歲令保長徵催别貯一倉以便會稽授㕓之
初量給種子五年之後稍𣲖徭差近郊之地各立
墟市招致諸猺賈易貨物一月二舉委官董治使
無貪攘
二曰立營堡以通江道藤峽上抵柳慶下委潯梧
諸郡咽喉也曩者江介諸猺憑據地利厚其徒黨
裒兇鞠頑今羣兇已剪殘黨歸降威振法行宜與
更始但弩灘狼灘兩處猺人既徙平地則遼曠舊
穴恐有客賊乘之而賓旅往來不為哨護或有萬
一之警兩處灘碕宜各立營堡戍以官兵置籍分
符嚴律明紀使部伍聯屬彼此應援游艘往來且
防且守近堡之地量遷向化良猺環居内外易田
而食則客賊難藏
三曰設督備以控上游藤峽首尾分隸兩江武宣
右江屬邑也實據上游非左江部轄法號稍䟽府
衛公移猶多掣肘所以彼此擕隔應援爲難潯州
原有領哨指揮不必更設宜設督備指揮一員於
武宣駐劄專管峽江調官軍目兵相兼戍捕約以
游艘四十分布兩堡及督備領哨官統之使客商
船下水則武宣遣兵防護直抵潯州上水則潯州
遣兵防護直抵武宣各給符牌以便稽考
四曰改州治以建屯所昔韓公討平藤峽以碧灘
盗賊充斥奏改岑鐸部兵二千來任州事岑鐸死
部兵漸散以岑猛次子邦佐繼之旋因父猛作亂
削職徙閩嘉靖七年新建伯以田州之役欲安反
側疏宥邦佐還知本州邦佐復任以來益肆兇殘
部民無罪而赤族者無慮數百又占管狼家以爲
部落奪其田而賣之如彼私産且貪圖江南吉大
里良村可以獵利窩奸遠離汛地頃以睚眦之怒
嗾諸猺攻營壘目兵死者二百餘人竊惟先年設
州之意實資其兵以為民衛今岑氏部落盡已逃
亡則兵不足資乃徒擁我地譬之贅疣已為不可
况占管非所統率之狼兵而吞併其有以資滛虐
是本以衛民而反以害民本以禦賊而反以通賊
焉可宥也今宜以武靖州改為武靖屯田千戶所
推選賢能軍職掌管軍官不職可以更置異於土
官控要而制遠弭盗以安民實地方之利
五曰清狼田以正疆界成化間左江盗起田土為
墟其後民漸復業欲借兵自衛議招歸德思恩等
處狼甲徙潯護守以絶戸田給之納糧免差年代
漸久生黨日繁有司稽考無法原額之外各狼私
置亦混狼田姦猾吏民又以逃亡産業招狼住種
見戶田税詭寄狼名所以民田日削民差日重宜
選廉幹官員履畆丈量為之疆界備書一册册内
狼兵易世而姓名不更自置私田及承佃絶業原
非册内開載者附本甲為竒零狼戶與民一體糧
差
六曰處𣢾兵以慎邊防左江潯南二府民𣢾凡二
千三百六十八名每名該四十丁石朋當有司官
員罷闇者不能清查貪婪者又輙賣閒竊惟𣢾兵
親當雇當皆為未便獨徵銀雇募驍勇乃濟實用
宜每名每月徵銀五錢在官以充雇直所募之人
不論土著寄居民狼猺獞必求精銳者充之除量
畱有司守護城庫外令各自認五人為伍五伍爲
隊隊有甲四隊為哨哨有長四哨為營營有官官
無定員隨時而設隊甲則推選才力稍優者為之
哨長則推選才力最優者為之官得以制哨長哨
長得以制隊甲隊甲得以制伍衆各伍間敢有違
犯紀律者二人以上連坐同伍五人以上連坐同
隊每五人給牌一面備列同隊二十五人姓名使
之連絡習熟謂之伍符每隊各置牌二面編立字
號一付隊甲一收分巡道謂之隊符每哨各置牌
二面編立字號一付哨長一收分巡道謂之哨符
每歲秋冬團集操練或有警調發截殺及戍守營
堡即發符取之庶分數素定軍政修舉
田汝成又曰自予涉嶺右按圖牒詢父老躬覽山
川然後稍稍知破賊之略也大抵藤峽府江相為
表裏然治藤峽宜速而府江宜緩速則戰無所逃
緩則可得要領蓋藤峽前阻重江後臨大野面勢
雖迂猶可邏遏所慮者東奔耳然南紫荆北羅運
各有間道可以夾攻扼此一隅而三面廹蹙譬之
釡魚安所逃也故曰宜速至於府江上起陽朔下
抵蒼梧遼遶三百餘里萬山參錯曲徑盤雲草樹
凄迷薿若禾麥暴客跠伏土著者少而外乘者多
奄忽往來捷若鬼魅一有警急即狼竄麖跳無復
蹤跡故欲治府江則恭城平樂懷集賀縣修仁荔
浦永安五屯茶力二山之間皆宜一歲之前屯兵
積粟以能者主之熟其嚮道探其險易擾其耕耘
賊必且驚且拒營巢負險然後益以外兵諸道並
入環而攻之庶可滅也若欲以旬月之間懸軍深
入賊必漫走莫可窮搜縱使刊木於山伐石於江
亦涉迂疎非長策也故曰宜緩雖然諸蠻縱而惡
法戅而易欺衛所之官世掌其土與廂市大家倚
法豪舉丁剥而戸漁之食租衣税視為私人危言
千萬不使一控公門陳情白事得其利則為之掩
慝埋姦誘引剽掠一不當意則宣露宿惡傅以醜
詞聳動官府稍不加察或單軍輕舉失重損威釀
成大禍此則兩江通弊也昔人有言在内曰姦在
外曰宄御宄以德御姦以刑治内詳而治外略敉
寇之策斯其首端乎至於調發土官往往方命不
受節制賊未及平而所過良民已遭荼毒為時通
患其弊有二一曰無才二曰納賄蓋土官軍官聯
合一體而督府左右尤為腹心世世藉頼故提督
守巡孤立頻徙分隔而情疎易於欺慢寡謀怯膽
則相與搆浮言設險械嚇以䟦扈令我畏縮若有
罅可投即誘以甘聲㗖以珍貨一受結納則無復
忌憚是以軍令不張國法不信積弱之弊非一日
矣故邊方之官非有為不足以戢亂非有守不足
以服人又非久任不足以諳土俗也誠得其人而
任之寬其約束優其寵榮即滿考不代庶蠻人帖
服邊患稍寧耳
貴縣五山介於來賓遷武間皆倚龍山即所稱藤
峽右臂也山崇而袤為八寨逋逃淵藪向事招徠
乍服乍叛左江持之急則遁而右右江持之急則
匿而左横剽四出民不寧居萬歴二十三年參將
白斯清潛議雕勦而機事不密幾釀大禍督撫二
臣檄副使楊寅秋等以計破之餘黨相率請降窮
山負谷舉為編戸矣撫臣會督臣採衆議條其善
後事宜以聞
一移置將領以重彈壓五山介在潯柳之間素稱
盗區而謝村適當五山之中尤為要地先年曾經
設堡扵謝村馬鞍金廂然兵力弱而統領無人故
威勢不振叛服靡常應於謝村要地修建土成一
座創置參將衙門就令潯梧參將有事則在彼住
鎮無事則逐季巡歴又選用督備指揮一員專駐
謝村常川防守庶要害據而威鎮張將佐集而事
權重反側者有所畏而不敢為向化者有所恃以
無恐五山可永底安寧矣
一調撥所軍以實重堡貴縣城内已有奉議衛所
而城外又有向武千戸所蓋因先年征交南調移
該縣見存官二員軍四十三名每名輪戍謝村金
廂是二堡乃各軍踐更之熟路也今謝村新堡居
民稀少應移全所置於謝村官署軍營與參將督
備衙門同建就令官軍擕家住守蓋該縣有此似
若贅疣而謝村得之則稍壯威聲不惟諸軍免更
番之勞而五山亦有守禦之固矣
一棋布營兵以聯聲援據布政司會議謝村重堡
合用募兵七十名併調梧鎮戍兵一百名及移向
武所官軍居中督備領之自謝村迤西北十五里
為馬鞍堡通武宣古豪來賓南四白牛則五山後
門也應照原堡募兵四十名稍折十里而西為元
村管東廖源鷯懷山口通來賓遷江捷路則謝村
後門也應添小堡守以募兵二十名又折而西為
寨思堡來賓南四六象山口遷江崑山口謝村之
要害也應照原堡添守募兵二十名又迤而南為
定藏嶺控制馬羅疊址交通五山之門戸應添小
堡守以募兵二十名通前馬鞍元村寨思定藏四
堡領以官一員又自謝村迤東北四十里為金廂
堡則南四古豪武頼交通龍山之門戸也向有土
舍覃柳狼兵一百四十名合令仍舊耕守稍迤而
南為大器嶺龍山五山之通衢也一以控山東山
北蘆荻等賊村一以保固郭西北郭東民村應添
一堡守以募兵四十名狼兵二十名通前金廂大
器二處領以堡官一員又自謝村以南十里為黃
梁橋上應謝村下接北覇應增小堡守以募兵二
十名三十里為北覇墟則羣賊窺視城廂要路應
添大營守以募兵五十名梧鎮戍兵一百名稍横
而西為窿笠堡荒僻深阻為各賊窟藏密邇思簡
惡村向以西北狼兵六十名越境遠守無裨防禦
應照原堡守以募兵四十名又折西北之佛子山
即著落山北狼兵六十名守之通前黃梁北覇窿
笠佛子山共四處領以堡官一員蓋五山地方周
圍四百里山深林密姦宄易生非四路置堡則聲
勢不相聯絡非逐堡置戍則倉卒不便策應今以
謝村建鎮城參備居中彈壓而謝村西北為五山
後門東北通龍山門戸南逹貴縣大路均為要害
之區設立營堡添設兵壯把守無事則時令巡緝
可以杜其亂萌有警則互相應援易以遏其出沒
誠於守禦有裨矣
賦役議楊芳
國初之制百十戸為里丁糧多者為長每里十甲
首戸百即周人比長閭胥之職也圖分十里輪年
應役十年而周公賦公旬皆里正董之一年在官
九年在家故其賦易共而其民常逸歴年漸久徵
輸之制名色繁多曰額辦者以物料為貢有定額
者也曰雜辦者藩司承部不時徵𣲖無定額者也
有定額者民猶得按額而輸之無定額者吏巧爲
名色今日曰奉計部明日曰奉繕部今日曰奉司
文明日曰奉部文今日曰正編明日曰加編頭緒
絲棼里正茫然莫知其措則不得不多方以應之
至於差役其繁滋甚見役里甲賦錢于官曰綱銀
曰辦銀有司復懾之令直日供具無名之征紛然
四出即百緡不以抵數窮鄉小民白首不識官府
僱人代直月費數十金里甲大苦及編均徭又復
取盈其最重者莫如庫子夫甲廪保諸役上司行
部使客下車下程夫役之費急如星火而郡邑長
吏諸餼務咄嗟立辦大都廩編一兩費可百餘金
庫子編一兩費可數百餘金至兵役繁興衙蠧蝟
集編派彌多民不勝弊破貲鬻産逃亡者相踵矣
自一條編之法行之兩浙諸藩多倣而行之其法
合一邑錢糧分為四差一曰里甲則課程公費之
類也一曰均徭則柴薪皂役之類也一曰郵傳則
水陸夫馬之類也一曰兵欵則弓兵民壯之類也
通括四差之數每歲幾何每米一石酌銀幾何一
切僱役官給之費而民不與焉然後編為成書刊
為由帖上無以飾憲司之觀下無以掩閭閻之目
貧富適均出入有度雖聖喆復生莫之易也至若
補偏救弊之權則當責之有司
鹽法議楊芳
漢元狩四年幹山海之貨置鹽官二十八郡而蒼
梧居其一唐劉晏始行常平鹽官自為市歲得錢
百餘萬緡而軍饟官禄皆仰給焉官之鬻鹽自此
始宋時二廣之鹽皆屬漕司量諸州歲用而給之
廣東地沃民饒商人輻輳故行商鹽廣西廣莫而
凋瘁食鹽無幾商不樂趨故官為般運粤西之行
官鹽自宋然矣元平章乜兒吉尼爲禦紅巾賊議
甃石城守禦遂捐俸貿海鹽獲倍稱之息版築功
成民不告勞粤至今頼焉明尚書唐鐸以長沙寳
慶衡永郴道各郡食鹽甚難廣東積鹽有餘可撑
運到廣西以入湖廣各郡上從其議於是東鹽始
逹於湖廣矣隆慶初都御史殷正茂平古田後議
增營伍而左藏稱詘因請于朝效元乜兒吉尼故
事而綜理加焉官鹽商鹽各居其半其利息歲可
二萬左藏自是稍贏矣然行官鹽後重繩私販商
人造爲浮言以撼當道總督都御史劉堯誨衡人
也遂極言官商之非撫臣郭應聘按臣胡宥亦以
情聞上下大司農議曰廣西運鹽之議原為新添
兵餉而設一日不可無兵則一日不可無食若西
省官運之鹽旋行旋罷兵食俱乏地方坐困咎將
誰諉似不可以一時商人之私便而忘地方將來
之遠圖也宜從舊議上曰這兩廣都是朝廷地方
軍餉比之通商干係為重這鹽運只着遵炤不許
再議紛更由是官鹽始通而衆喙少息疏請官鹽
百包許帶私鹽十包以優水手使得盡力於狂波
巨浪之中酬勞於嚴霜烈日之下耳議者謂私鹽
之帶非理郭中丞極力辨之紛議始服大都首事
之人長慮却顧故其法似寬而行之可久更事之
人以剔蠧為功故其法常嚴而莫必其後夫豈獨
鹽筴然哉
行均平以蘇民困議李盤
看得里甲供應之苦嶺南郡縣皆然而懷集尤甚
懷集僅五里各領十冬地瘠民貧梧郡彈丸邑也
舊設供用綱銀俱已奉文裁觧事無巨細費無大
小惟里冬是視又孤懸僻遠自縣逹府四百餘里
必取道東粤之開建封川原無驛遞夫馬凡送迎
官府荅應承差無非辦於里冬比年築隘防猺軍
興旁午苦有不可罄述者里役苦於官府誅求花
戶苦於里役吞剥何言乎里役苦於誅求懷邑山
多田少一里中所領鄉村或百里或數十里足力
不可旦夕而徧伺候縣門奔走道路一有急需遲
之晷刻追呼及之鞭撻隨之如星如火惡能待其
坐派各戶走諭各鄉乎一項未了别項又來狎至
環生支持無計雖犬馬之勤勞罪囚之憂辱無加
於此矣里役之所以可念也何言乎花戶苦於吞
剥懷邑地阻氓蚩里長輪年上役先已幫帖使用
人戶挨次當日又復照米科財假公濟私頭會箕
斂窮鄉下里雖搶地呼天不能自達於官長而官
長無長目飛耳何從盡見盡聞里役之皮骨僅存
官長尚相看而動念花戸之脂膏罄竭里役惟欲
得而甘心花戶之所以尤可悲也且譚村之米半
於别里科斂供應四里若干故譚村之民一值當
日有事則鬻田於别里别冬田地日少逃亡相繼
勢必驅良民為罷民減五里為四里矣卑職目擊
心傷每思釐正斯弊偶閱連州志載察院條約民
出均平銀兩貯庫凡有公費官為應辦甲首盡放
歸農無容里甲恃強私下差派卑職竊謂斯例可
循因將五里助餉防猺一百名之餉計銀七百四
十八兩兵已散歸於農餉留貯庫凡百公務庫吏
將此項應辦支銷皆與里役無與焉里役可免急
逼誅求之苦花戶亦免陸續吞剥之苦矣伏候轉
詳永為定例
廣西通志卷一百二
