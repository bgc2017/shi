恭
進廣西通志表
︵字位過密無法显示︶(臣)金鉷謹
題為欽奉
上諭纂修通志成稿恭寫進
呈(臣)等誠惶誠恐稽首頓首上言伏以
陳常會極要荒綂事編摩
敷訓綏猷邊徼弗遺文獻
彰合軌同風之盛
宏類族辨物之權載以縑緗揭斗南之日月呈之册
府炳嶺右之星雲竊惟列服有常辯職方而垂掌
宅中無外圖王會以揚休禹迹用彰虞風斯動原
夫西粤宅自南交聯分野於荆揚東吳西楚郡百
蠻以桂象後漢先秦元鼎之意在羈縻綂七郡於
交阯東漢則義緣封建屬侯國於零陵自晉而還
使節遂開軍府由隋以上都督並治廣南分二管
以桂邕爰制領軍之重設西路於静慶用垂節鎮
之雄蓋有分土而無分民總出一人之怙冒近治
内而遠治外必專列岳之封疆考德考業考言賢
者能識其大有社有官有政前事即可為師然而
蒼梧之記載寥然邕宜之傳聞僅矣泝湘灕合脈
水經注而未詳記交粤分區銅柱標而非舊狀南
方之草木敘遊宦之紀聞桂海虞衡誌土風於瑣
細嶺表異錄效蠻語於娵媀祇藉叢談未資典要
若夫通志彙以成書樹之風聲其義通於政教納
諸軌物所關不獨文章乃修輯虚聞卷帙久經散
佚或編纂已備搜羅猶涉徇私非邀
聖鑒之裁成莫備
熙朝之掌故欽惟
皇帝陛下
道光九有
恩洽羣生
觀人文以化成極禮導樂和之盛治
亶聰明而時憲邁文謨武烈之鴻庥
視萬里如目前物情畢照
運天下於掌上
睿慮遐周南車重譯之鄉誦中國有
聖人咸依朔貢雕題交趾之域近光天於
帝德共戴尊親聲教訖於無垠幅員極於至廣乃頒
諭旨於直省各修志記於方輿政俗有常貴條分而縷
析事辭相附取理順而文從顯微闡幽循名必當
覈實知人論世徵信勿以傳疑臣等猥以荒蕪載
承纂輯識慚衡鑒學昧典墳辭之修而立誠夙曾
有志言之文而行遠竊愧未能肅奉
絲綸用司鉛槧發凡起例審義類之相從損故益新詳
本末之大致或次當釐正先星野而後輿圖或鑒
勿虛淆覈鄉賢而澄名宦城邑渠梁之改建事有
創而實因賦役營壘之變通制屢定而宜悉綜沿
革以紀要述官制以揆宜有以便觀覽而别體裁
亦以鑒古今而徵治忽至於别學校於營建道隆
師表而禮尚秩宗冠
詔制於藝文言超典謨而義尊
昭代整齊教化
宣諭必關於揚越而識
帝治之範圍器數聲容繪圖特顯其修明而見學宫之
慎重他若附土司於秩官以後系諸蠻於安南之
前大
朝廷一中外之規控馭倍周於戎索繹春秋先王人
之義職貢亦隸於版圖雖淺見寡聞未獲殫形容
於
聖治而一知半解亦欲潄芳潤於藝林伏願
久道和恒
敷文格被
兼三才而在宥
聖聖同符
周六合而為心人人遵路被德禮於信從之極寓經
綸於文字之中徼外風清計勝無煩於聚米海隅
日出太平備見於編書臣等無任瞻
天仰
聖激切屏營之至謹奉
表隨
進以
聞
廣西通志凡例
一舊志以十大志統諸條目如沿革風俗附地輿學
校附營建權輿輕重於義未安今擇其類可相從
者然後附見庶於體裁不戾
一天文繪全圖於首而分野躔次一依西歷查算註
明至於氣候禨祥訂訛補缺分地編年兼採雜志
附紀以存考信
一圖經原為舊志所有於各府形勢扼塞指畫頗晰
編於星野之前失其次矣今覆加考訂凡有未當
略為增刪集成一卷為各府輿圖之冠泗城鎮安
二府新奉改流亦仿他府補繕因經按圖以圖證
經無煩聚米
一沿革表皆參據各史輿地志通典通考諸書訂正
以求不冗不漏至我
朝建置因地制宜歴年具有
題案詳晰紀次用志
昭代良規而分圻畫界斟酌變通亦於荒徼控馭不
無有資
一粵西山川載不勝載今按各府州縣志及開送冊
籍擇其名猶雅馴或地當要險者補所未備
一凡壇廟神祠通行祀典有司所在修舉必詳著年
月並存其姓氏者粵嶺荒遠凛奉
上諭仰識薦歆孚若之誠協於軌物成民而致力於神
少示風厲為率作興事者勸
一金湯設險城池於營建為重而廨署所以出政倉
庫所以儲財即依類附載如西隆東蘭南寧百色
麥嶺等工凡有建設並皆輯補
一通省陂塘澮遂率皆水利有資農業創於前而因
於後載存舊志若興安陡河舊河淤塞另成新河
臨桂鮎魚陡即唐人所鑿相思埭增設橋隄陡座
經奉
特旨修建事雖因舊而工倍創始聿為黔楚通津利賴
實溥詳志端末
聖主嘉惠遠民德意川流並永矣
一戸口田賦㩁税鹽法諸務皆通省大政理財聚人
之要其開墾陞科各項案查遞年奏銷改定而㩁
鹽更置凡舊所未載者並詳查確考增隷各條後
因革變通之善有可審焉
一物産舊秖分類或瑣細備錄或誇竒述異而分晰
未確今改作各府分紀仍於諸産中略為類次其
有物不異常若氣候資用獨少殊者不厭繁摭以
誌風土
一舊志秩官於歴代設官分職大凡未為提綱會要
今以官制表冠於前凡一官而古今異名一地而
繁簡異制因事增設備詳緣起至於秩官姓名蒐
討固多舛訛不少今於各史乘就其顯有援據者
舉為按正其無憑考覈者仍存以志闕疑
一南寧太平思恩慶遠鎮安諸土司自宋迄今世守
厥土其中雖不無沿革莫非設邊陲籓籬增流官
羽翼也忠順者賞以示勸桀驁者革以示懲控馭
之道與澄敘官方實相維繫故附土司於秩官後
其行誼稍可節錄者别為土司人物傳一卷亦善
善欲長之意也
一粵西兵制邊徼馭防較内地為重參稽前史代有
損益而見我
朝之大備雍正三年以後如百色隆林新太賓州鎮
安等地各協營汛壘凡有增設改建一一增入詩
有采薇治外易曰固於苞桑則寧詳毋略焉
一舊志名宦頗無選擇其失也濫或全錄本傳或節
錄數行均於粵西了無干涉其失也蕪今嚴於去
取辭有簡而事必覈非刻薄先賢正以徵信来哲
一選舉於舊志既有增補兼有更正舉即隨事案出
明非任意點竄也雍正三年後鄉會試皆按題名
錄增入
一粤西人物之通顯者舊志謂之名臣今綂為鄉賢
其中冗者刪之濫者去之缺略者蒐羅載籍以補
之至於忠義孝友卓行儒林文苑隠逸悉加訂正
務求名實相符
一是非予奪志例原仿諸正史百世之名不可假也
舊志名宦鄉賢中有裁擇未精者摘取編次别為
雜傳一卷就文衡事覽者可自曉焉
一舊志以漢趙佗諸人列作封建附存名宦今為摘
出并詳考各史增入數人前為表而後系傳另立
一卷以備體例
一舊志先安南而後諸蠻春秋之義列服不先於王
人重内輕外也若以屬國冠諸中土蠻民之上輕
重倒置矣今為更正改象胥志曰諸蠻
一舊志叙諸蠻雖皆援據史乘而不分劃門類且各
府雜然錯見殊無眉目今按各府次敘先蠻習次
蠻疆分隸次歷代馭蠻而附之以安南庶幾便於
省覽
一藝文編次洪惟
皇朝詔制冠冕列朝敷言訓行
列聖謨誥煌煌實天下萬世計矣至各體詩文舊志蒐羅
雖廣必有關於政治風俗山川形勝足以備輶軒
採擇者方為存錄以慎裁取雜記所以補藝文之
闕舊志採摭繁蕪且多迂怪事大類齊諧諾臯今
悉刪汰
