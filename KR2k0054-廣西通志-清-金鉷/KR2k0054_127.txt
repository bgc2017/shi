欽定四庫全書
廣西通志卷一百二十六
藝文
國朝
五言律詩
偕友登碧虛亭趙日昇
出谷雙眸豁茲亭表麗觀烟雲連壑動竹樹入秋
殘坐久銷塵慮憑高遲雅歡時聞有清磬遙在暮
林端
挽鄒忠公(有序)陳光龍
明太守袁公序鄒忠公詩矣余讀事文類聚云公
除言官田畫與公善一日報廢孟后立妃劉氏畫
曰鄒君不言可以絶矣公切諫又曰公以書約畫
會潁昌自云得罪謫昭州臨别出涕畫正色責之
曰使君隠默官京師遇寒疾不汗五日死矣豈獨
嶺外能死人哉夫公與畫固氣節相高者昔高宗
欲立昭儀畏大臣異議未決李勣陛下家事一語
遂開數世之禍廢立之際公豈默默待助於畫者
乎謂公出門時惘惘有離别色更不其然憾不起
田畫而質之
萬里蒼梧道孤身桂水濱批鱗成往事賦鵬獨傷
神直道凌今古高風任屈伸霜飛真六月感慨淚
沾巾
古壁蟲蛇碎長松烟雨多六宫存正氣五嶺障頽
波骨鯁須誰助離騷獨寤歌祇今泉感應清洌滿
藤蘿
同友人遊風洞謝詰
古洞穿巖腹微来少女吹煩心堪此滌息影最相
宜吞石波濤壯排山雲霧遲憑虛不可即雉堞看
參差
棲霞寺魏錫曾
古寺星巖側峯迴擁翠幽灘聲驚萬壑林氣逼三
秋洞古龍嘗蟄臺空鳥自遊支公情倍切不忍去
滄洲
調禳蕩詩(并序)馮大鯤
調禳蕩平樂方言也即古儺禮方今時和民熙禮
不可復獨昭俗尚鬼歲集覡師一舉秋以為期雖
事不師古而古道猶存作調禳蕩詩
禮失求諸野秋儺得未殊蠻歌調木客腰鼓降盤
瓠(猺獞率盤瓠子孫今訛日盤古)載鬼終虛渺(覡以紙草為舟車沿門送鬼)驅
甝信有無(比戶以符咒驅虎患)儒生猶拱立相見古人徒
慶郡北樓新成二首黃湂
麗水還山秀風清百雉邊北樓新氣象南洞舊雲
烟敞戶嵐如織遙林花欲然披襟矚霄漢心曠數
峯前
金湯需保障史冊重籌邊算勝消隂雨時平息燧
烟子来城屹若星拱閣巍然誰掌北門鑰宵狐懼
不前
定心橋曹一湛
策杖步高峯嶔﨑路已窮巖虛留宿霧山斷引長
虹野色蒼烟外泉聲碧草中不知天際處雲隔幾
多重
馬門灘程鈞
昔人腁胝處今日馬門灘竒石青峰列奔湍白日
寒但知銅柱績不信鑿疏難遺廟懸崖上臨風一
仰攀
送陳曾起宰荔浦託賢
小邑西南境人家竹作門蒙山當縣立茘水繞村
喧女織紅蕉艷蜂屯白蠟繁前賢留治績淳樸至
今存
桂林夏五苦雨李茹旻
桂江旬日雨溪洞絶畋漁倒壓蕉花重横漂茘子
疎山雲連有鼻海氣接無諸誰識迎長至秋風動
鯉魚(粤西諺云四時長似夏一雨便如秋)
書廣西象胥志後
山獠生解獵水蜑世為漁治地膏腴少浮家種殖
疎斑衣裁吉貝碧眼認方諸底用資巫覡溪泉簇
鬼魚
酋豪沿世及部落苦侵漁
帝德生成大夷風禮教疎羹湯呼不乃錦繡緁偏諸更
說蠻娘媚争妍有貫魚
繡面雕題衆禽言卉服多頭飛遙取食鼻飲漫成
酡雞骨占年用龍聲譜笛和春山同跳月滿地起
蠻歌
槃瓠溪蠻種炎荒聚落多木綿裘自煖椰子酒常
酡捲伴頻遭寇椎牛輒講和可憐鴝鵒舞還操郢
人歌
潯江道中金虞
百里潯江路輕帆盡日閒浮沈天外水(二水名)勾漏
雨餘山都蔗紛蓬艾甘蕉滿市闤劇憐雙燕子来
往逐魚蠻
江上看墟人
斜日烏蠻渡榕隂一徑通趁墟狼女健占籍馬人
空食貨詢殊俗錢刀見古風回頭西北望江樹晚
濛濛
雒容道中
神女江邊路春禽盡日啼幾枝紅躑躅倒影碧玻
瓈嵐氣侵衣暖雲光拂岫低輕帆自容與客思轉
淒迷
疊綵巖金志章
蠟樹千林密靈區一逕通有山皆峭拔無石不&KR0785;
瓏古洞深逃暑虛巖巧貯風森森看玉筍萬笏插
晴空
翔龍井甘受調
百尺流泉岸虹橋杖屨輕暑從林下退風向谷中
生靈鳥鳴秋樹琪花吐石城躭吟身未倦山水賦
閒情
連日出郊勸農甘汝来
農人先苦旱甘澍偶隨車麥秀雲千頃桃花水一
渠其耕方澤澤我黍定與與豈復煩雞卜年應大
有書
過白雲洞
玉屏千仞削絶頂鎮氤氲捧日蟠丹穴參天羃白
雲龍興能作雨豹隠亦多文此意同誰會長歌對
夕曛
過陽朔縣蔣肇
地僻民風古城荒野意多漁人知水性蠻女踏山
歌怪石峯偏秀芳春氣自和賞心方未已小艇疾
如梭
立春日入粤西境舟次示諸候吏鄂爾泰
沈寒趣烟景旋臘已逢春岸柳齊舒眼村醪早上
唇豐年稀吏事異類本周親重與同官說操舟學
濟人
庚戌元日桂林疊前韻再示僚佐
三州領方岳百越赴新春赤水懷舟楫蒼山念齒
唇增年通物性味道識天親若問理人術豚魚不
異人
二月辛亥耕耤見雁金鉷
古稱衡陽回雁余向以斯言為信是日青壇禮成
忽有賓鴻飛鳴而南僉謂
聖化遠敷所致恭紀二律
嶺南初見雁翼翼尚南飛吉亥耕成列宫袍著雨
微普天皆
帝力治化自
王畿試看衡陽羽非因稻黍肥
聖治同乾運微禽得氣先和風翔嶺嶠霂雨過春田民
洽時雍化臣懷無逸篇念茲豈僻遠尺五是
堯天
七言律詩
柳江舟行蔣鵬
寒風䬃䬃刺篷扉蕩漾羈愁一葉歸岸隠蘆花新
月小雲籠疎樹遠山微崖猿喚子含烟斷沙鳥驚
人踏水飛壯志漫從游屐老幾回遙憶薜蘿衣
湘山春望謝良𤦺
行遍郊原不見人野棠花𤼵柳條新雲山漸覺銷
兵氣天地今為
聖主春三徑久荒松菊老一犁長廢蕨薇貧村翁拭淚
談遺事不必身經亦慘神
灕江曉棹彭而述
伏波山下繫江船畫角鐘聲破曉烟無數青山浮
水出中流夜雨帶帆懸驚殘龍夢愁珠去直踏蛟
宫泛斗還最是無情分水嶺一時南北鼓闐闐
靖江廢邸
無情最是此中山閱盡王孫只等閒尚有高臺堪
命酒兼逢勝侣一開顔石鯨薜茘秋蟲出玉甃梧
桐野鳥還莫向西風增感慨漢家樓閣暮雲閒
七星巖陸舜
百間夏屋作巖門白日清秋晝亦昏却怪山隂藏
禹穴更疑星宿落崑崙九幽欲到憑僧火萬丈横
生指石根日影曙光天曉處鴻濛歴盡見乾坤
灕江晩照胡文華
日薄西方勢欲昏落霞倒映逐江門哺雛雅噪雲
中樹驅犢人歸烟外村乍入寒潭驚夜月忽翻峭
壁訝朝暾水天一色青冥裏目極蒼茫吾道存
廣西壬戌仲春補行辛酉科鄉試闈中即事
黃元驥
玉堂使節莅江城移種天香淑氣迎嶺表奎光開
錦繡闈中藜火煥文明十年風雨看龍化二月笙
歌宴鹿鳴珍重賢書登此日恰逢
聖世頌昇平
秋日遊棲霞寺
連朝鳥語碧空晴紅葉疎林曉日輕郭外山邀遊
客興天涯菊見故人情石穿古洞千年蹟風落寒
松萬壑聲獨上層樓高處望雁横秋色過江城
桂林城郝浴
石架危樓接太清一聲畫角紫霄晴人遊交阯安
南界鳥向三江五嶺鳴媿視民傷難望歲乍臨天
險易談兵半生搖落驚心眼雲白山青話桂城
桂林秋懷崔維雅
閒庭秋草雨還滋應節商飈嶺外遲為有羣峯推
獨秀偏教一水號相思遐荒喜見銷兵燹拙吏憂
深計繭絲雞骨占年今歲稔褰帷虔拜古堯祠
登隠山張遴
幽竒古洞遠塵囂躡屐登臨樂事饒疑是神工驅
斧鑿歴来寒雨避漁樵仙人據石經千刦錦字鋟
詩迹半消為詢山靈招隠地香臺清梵可重標
題丁孝子高熊徵
刻木芳名自漢時雙鳬懿行並𫝊竒郎蘭音似千
秋訟蝴蝶山空萬古思張叔半針留舊恨范雲一
祭補新詩沈碑不必紛紛論至孝由來有盛祠
弔瞿張二先生劉宏基
標榜徒高士類聲當年天下喪諸生兩君深信綱
常重若輩焉知首領輕五夜魂歸攜死友九原月
冷照同盟歲寒自苦尊松柏腸斷秋風一劍横
茅坪僧
茅坪灑淚哭淪胥賴佛逃生苦上書誰種冬青揚
節烈可堪支體辱溝渠情傷君國悲殘骨義重交
遊引素車明有三仁光百粤一瓢高掛混樵漁
拜别山張先生墓
破碎河山已莫支英風猶自壯登陴國亡在昔悲
無補命絶而今慟有詩骨葬天涯依宿莽魂遲夜
月照相思生平不盡離騷淚灑向荒園拜墓時
弔平樂殉難吳將軍錫綬田嘉登
丈夫七尺為誰生慷慨捐軀羨紫卿星落那堪朝
渡馬月明誰與夜談兵孤臣氣共三軍没千載魂
飄一劍横遙想灕江無限恨灘聲兩岸杜鵑鳴
弔貞女林氏嚴肇鼎
道義今存巾幗中老夫從此感無窮七千里外人
難得廿七年間事不空(女死年二十八)輕引新棺靈自異
深穿舊塚穴方同白花洲畔南山下来往争𫝊節
烈風
將之西林口號王維淮
上林山峝即西林異服殊音不可禁萬古窮荒歸
版籍百蠻風土雜滇黔瘴當日午天微見水到春
深毒更淫𫝊語蠻民好安枕長官攜得是冰心
六月二日與諸子避暑桂山之風洞沈編修厚餘
用予題壁舊韻賦詩見示奉荅陳元龍
塵容骨帶玉霄寒舊侣同遊石室寬不是粤山多
勝境肯浮吳艇上危灘冰巖雪竇風潜入蘚跡莓
痕字細觀八韻高吟崖谷響仙壇今日是詩壇
老廟塘觀青草墟凌煇
雨後閒從老廟遊同人三五盪輕舟桃花紅夾堤
邊柳山色青分水外樓跳月女歌芳草地(獞人婚禮日跳
月跳月者及時跳舞而求偶也)趁墟人醉石橋頭邊方獞俗渾難
洗槃瓠於今幾百秋
雙角横嵐程鑣
鴉髻雲堆螺黛勻羅村樹色更横陳烟鬟霧鬢愁
行客玉珮香塵殉美人眢井夕陽芳草亂春江桃
葉晚潮新落花紅似珊瑚碎不遣啼鵑到孟津
宴石仙橋吳燿
無復清歌此地逢銷沈鼉鼓咽鯨鐘洞深林屋重
門豁徑轉鈎梯疊石封掛壁泉飛如雪練卧波橋
亘未雲龍蠻王遊讌皆陳迹賸有江山滲墨濃
靈潭銅鼓孟以浩
銅羽風迴木鷁還浪花催散碧於天半輪初掛孤
村月一縷斜明遠樹烟細響不驚雷獸骨冷光難
掬老蟂涎扁舟載酒閒棲泊&KR0609;&KR0609;菰蒲刺釣船
將室朝烟金溥
廢將蒙䜛謫夜郎南州小築更徜徉蟲沙幻化塵
心落猨鶴孤高仙夢長塞上老翁殊矍鑠山中居
士獨清凉門前細柳青青色不照西京烽火光
靈川道中望諸山積雪李紱
百折灕江萬疊山白蓮花湧玉盤間風回鵝鸛軍
初定日出金銀氣自閒凜冽嚴威依北極崚嶒清
望壓諸蠻祇憐華髮飄蕭甚不厭相看照旅顔
謁伏波廟金虞
南征一曲武溪潯凄絶騷人弔古心裹革勲名誰
得似跕鳶風景客重臨羣山尚作論兵勢萬里常
懷教子箴畢竟何如乘款段拜来牀下獨沈吟
象鼻山
垂鼻鱗囷掛水涯蠻奴日日掃蒼苔如何碧筍排
衙處幻出黃門舞隊来野火焚身須化石江花照
影不聞雷玉河隄畔分明見一翦雲旗賜浴回
獞家
鳥滸灘邊熟獞家也知留客歎無茶山棚豈乏㯽
榔樹酒戶難勝蒗蕩花桐布垂腰覘俗陋繡巾搓
手向人誇春江跳月渾閒事話到同年髩已華
粤燕(粤中氣暖燕子入冬不蟄江行見而賦之)
川途搖落意何堪飛燕依人舞更憨九十春光千
里夢一雙輕剪萬重嵐纔辭社雨過江北又逐墟
烟到嶺南我亦飄零愁短翼似曾相識語喃喃
合江曉漲謝賜履
洮陽東去楚江清三水西来此合并夜雨齊添新
漲闊寒潮高拍曉烟平千航赴浪廻檣燕萬壑含
風動石鯨良夜釣筒收不盡濕雲常壓釣船輕
龍隠巖觀磨崖狄武襄征南及元祐黨籍碑有感
金志章
碑版磨崖巨壑藏偶来憑眺感興亡征南功並河
山久黨籍名懸日月光無復亭臺留勝賞(洞内舊有驂鸞
亭)空餘文字弔斜陽相看莫話前朝事陵谷消沈
蔓草荒
伏波巖謁新息侯遺像
高巖千尺湧嵳峩遺跡爭𫝊馬伏波山豁一峯成
劍石天留孤柱障江陀(巖傍懸石如柱一線未合俗𫝊伏波試劍)荒祠
儼抱壺頭恨壊像空悲曳足歌萬里登臨重瞻拜
不禁惆悵撫烟蘿
遊七星巖棲霞寺金志章
選勝松隂跨碧驢七星巖畔訪茨居江蟠靈劍雙
流合山疊屏風翠黛虛花艷欲飛紅蝙蝠池香重
憶白芙蕖到来心地清凉甚試剖塵襟一洗除
綠珠故里方秋白
美人聞道解傾城雙角還餘絶代名故土不隨金
谷改落花猶似墜樓輕千秋命薄多遺恨三斛珠
難買定情不是季倫能好色懊儂歌意有誰明
過黃巢故城甘汝来
廣明謬判六書文南北縱横逞寇氛黃谷已經褫
獸魄朱邪旋復覩鴉軍尚從草澤飛燐火時向城
隂結陣雲故壘前車千古鑑潢池赤子敢紛紜
銀窖山
重封石&KR1038;倚丹梯荼毒生靈說偽齊騰上未聞蹲
白虎刳中誰見滿朱提藏舟大壑需人負覆鹿層
蕉待客齎安得五丁揮巨斧盡傾山腹賑羣黎
巡視西粤即席賦贈式菴金中丞鄂爾泰
帶水西南兩幕開夜郎歸騎粤西来捫心盡是酬
恩客屈指誰當濟世才擘畫如雲資化雨肝腸似雪逼
春雷看君雅意濃於酒斟酌同期矢此杯
五言排律
賦粤西擬李義山劉宏基
關塞秦城古流風漢土殊登山求百合緣木取三
都銅柱欽神武金蠶事鬼巫盧笙搖舞蹈蠻曲鬭
槃瓠陟巘輕飛鳥吹烟類火狐不知桑海變自說
有金符
九日七星巖登高小飲阜成書院紀遊次載侯姪
韻陳元龍
郊原秋穫後萬壑白雲連令節逢晴日褰帷慶有
年風高驅瘴氣露湛洗涼天江繞嚴城外峯迴古
寺邊停驂環野老選勝集羣賢玉立千尋壁珠濺
百曲泉巖花霜未壓澗草晚逾妍欲卧仙人石還
登天子田娛賓殊蓛蓛懷古孰便便授簡皆能賦
忘機更論禪棋枰消晝永絲竹奏風前縱目胸休
隘登高力尚堅村中多積廩郭外喜添㕓客倚茱
觴醉花看木末鮮落霞催返轡新月皎初弦香飯
炊新稻柴門起暮烟旌旗屏擁衛童叟聽爭先民
氣因時樂
君恩此地專公餘農亦暇人樸意生憐綏輯誠何有熙
恬亦偶然高吟驚座就麗句列星編老我成蕪穢
閒情未棄捐和章蠻女唱韻事異鄉𫝊勅吏摩崖
石留鐫九日篇
虞山舜廟金志章
桂嶺山川古重華廟貌崇省方留帝德解愠想神
功化洽苗夷遠聲流象卉通明禋前代肅配饗二
妃同星斗迴雕檻烟霞護閟宫萬峯環列戟一水
淨磨銅碧落韶音外蒼梧雲氣中垂裳餘藻火就
日邈淵衷斑竹侵檐黑蕉花浥雨紅禱祠紛犵狫
伏臘走兒童雅曲神弦奏殘碑鳥篆空薰風正披
拂繼響在絲桐
五言絶句
題龍隠洞高層雲
崩崖疑鬼鑿靈跡想龍蟠似疊千重雪常生六月
寒
登飛雲嶺沈顥
雲是山所為山是雲所住茲山何處雲飛来不飛
去
昭山點翠甘霖溥
江樹迷江嶂蒼蒼色如舊隔岸繞堤楓萬綠紅霜
後
茘江漁唱
兩岸江風清一天江雨碧輕橈歌欸乃纔下昭潭
驛
籌邊夜月黃大成
登樓一徘徊夷險在指掌不是夜忘歸團團月初
上
槃澗清風
寤歌在何許清風滿高樹過此戒鳴騶恐有幽人
住
平樂三首蘇世禧
沿江舟自駛灘石若勾留崩奔不可避飛雪打人
頭
綠水流不息青山截去路一轉别開天遙村抹紅
樹
江城多戍壘山徑少人来但見騎牛子時上文廣
臺
廢教場袁景星
距郡東五里許直指使者大閱之所郡人至今呼
大教場别於城北小教場也廢来日久居民數十
家園圃鱗次予詢之野老猶能歴歴指示
講武先明地於今盡圃畦滄桑今古事日落鷓鴣
啼
沙田
自廣善橋登危巖躡石磴行山谷中約四五里漸
覺開陽兩流滙入河孤村臨溪依麓喬木成林村
前源田數十畆溪西茅店數間具饒野興
村小依喬木雙溪滙大河柴門時吠犬屋下稻畦
多
修竹抱東村鳥聲啼續斷籬邊菜有花黃蝶飛無
算
烏蠻灘金虞
雲臺定何如廟貌儼宫闕十里將軍灘長照漢時
月
抗疏勞朱勃騰書陋耿弇烏蠻山色好莫笑賈胡
貪
階前石辟邪盡作銅鼓聲我来不敢扣恐致風濤
驚
漢既捐珠厓明亦棄交阯昨聞蕃使来匍伏上灘
觜
七言絶句
廣運故城袁景星
楓樹隂隂古廟隅故城未圯峙荒途晩霞散彩清
江裏日落千山啼鷓鴣
平樂竹枝詞趙申季
盤絲繪蠟樣新裁細疊湘文埽綠苔聞道使君風
度好也隨童叟望塵来(獞裙以布刺繪極正襞積至百餘寬窄中度)
山城二月踏青時𤏡女低鬟唱竹枝今日採風刪
鄭衞芍蘭裁向漢江湄
雀角唯憑草一叢數將贏縮決雌雄老猺何事偏
投牒應愛君侯判牒工(猺民爭訟各擷草一握倩鄉老數之數多者勝其少
者屈服不敢爭)
伏波祠程光祖
漢代威儀新息侯豐碑三尺古今愁當年誰是無
愁者下澤車中馬少游
勸農過花橋四首李紱
一雨東郊野色遙勸農小隊度花橋水田稻葉深
如許耘女連畦綠過腰
霓旌小住戒無譁愛看村莊近水涯惟有春歸農
事急花橋纔賸兩三花
桑麻雞犬故園情餉婦耕夫作隊行莫把宦情比
農事夕陽如霧小橋明
江城宛宛倚晴空水色山光杳靄中記取勸農歸
路好花橋西去小江東
泗里郊行龐化縡
秋風幾樹夕陽低一望平蕪草色迷折得蘆花霜
在手鷓鴣猶自向人啼
羅池柳侯祠金虞
種柳江邊生暮隂沙街迴步款薌林牆根剰有韓
碑在丹茘黃蕉不可尋
過古田廢城偶感明季事
卧榻寧堪醜類棲隔江風雨漲殘黎千金購得韋
鋠豹花落空城怪鳥啼
貴縣道中見牛車捆載渡江
北馬南船萬里程陸多銜橜水多驚蠻鄉風物真
竒創觳觫車兒剪浪行
海棠橋
横槎江上雨蕭蕭秦七風流悵寂寥正是小春花
發候醉鄉辜負海棠橋
雉巖金志章
雨花嵐翠撲衣裾白雉仙人跡久虛寂寂洞門深
不啓雲烟長護蟄龍書
越城嶺蔣肇
欲探五嶺訪遺蹤對峙興安第一峯近北嚴寒無
瘴氣梅花雪片足三冬
癸水(即灕江范石湖詩集癸水遶東城永不見刀兵)
聖主當陽奏太平南方何自有刀兵清灕此日同江漢
東去朝宗過粤城
嚴關
舊𫝊此地鬼門關逐客由来去不還今日輿圖天
廣大日南海外盡河山
陡河口號陸綸
陡門灣灣三十六二水湘灕一派分重濬靈渠資
灌溉水苗千頃綠如雲
轉漕通饟楚江頭史禄秦官故蹟留
聖世不知牽輓困春帆拖雨過沙洲
粤道灘河下上難鮎魚陡鑿路灣環泝流直接黔
南界載得恩膏並水還
行旅川塗共陸塗篷窗穩坐賽安車滇黔楚粤爭
𫝊誦不數秦關鄭白渠
桂林花瑞詩陸載紀
雍正十一年癸丑首春學古議事軒中木筆一本
花放玉蘭色香並懋徵瑞也詩以美之
扶疎雪影露真香藉藉春回太守堂反虎御龍知
有匹却含化雨到羣芳(反虎御龍即宋叔庠劉正禮事)
即看金帶話鴛湖獻瑞花開臭味殊白玉杯深香
浥露筆端翻徧紫雲圖
接坐心傾耐久蘭唐家銀匣米家山數峯青透玲
瓏樹八朵分明貯好顔(花計有八枝)
茘枝連理不須誇換步移形仙漢槎縱使平添三
十客粤中今有未開花
花瑞和韻詩張鉞
紫綃乍脱白龍香姑射仙姿映畫堂淡蕩羞同桃
杏艷頓教桂嶺别含芳(李義山木蘭詩桂嶺含香遠)
瓏璁一樹比南湖迥與韓家木筆殊濃抹淡粧今
昔别徐熙妙手總難圖
氤氲疑是畹中蘭清露溥溥朗玉山何事裁紅汙
本色花姑新駐素娥顔
薰蘭雕玉兩堪誇小别丹臺泛月槎春入香山居
士夢不應仍喚女郎花
廣西通志卷一百二十六
