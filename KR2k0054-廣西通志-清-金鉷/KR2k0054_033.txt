欽定四庫全書
廣西通志卷三十二
風俗
被於上者謂之風形於下者謂之俗與時移易政
教所由尚矣粵西嶺服諸蠻猺錯居外土著無幾
民或多自他省徙至者風俗蓋難一致焉我
國家
聖聖繼承仁義中正之治海隅日出靡不漸被百粵喬
野躬潤澤而樂豐美浸浸乎禮陶樂淑而質有其
文矣則夫風聲逖聽而孝秀成俗繼自今陳常爾
極皆徧德也豈曰剛柔燥濕之殊奢儉貞淫之異
無能更化也耶志風俗
通省
元日無論縉紳士庶家設香案拜天地祖宗父母
往來賀歲立春先一日府州縣排列綵亭設土牛
迎春於東郊元宵懸燈放爆竹自初十至十六日
嬉遊以為樂清明祭墓供烏米飯五月端午節龍
舟競渡折艾插戸飲菖蒲酒角黍相餉婦人製五
色香囊佩身以辟邪六月六日曬白醭七月七日
乞巧八月十五中秋供月九月九日登高村墟中
或聚衆賽會十月初一祭先製紙衣往墓前焚化
謂之送寒衣十一月冬至蒸粽十二月二十四夜
送竈除夕換桃符交子時接竈
婚聘不重財用㯽榔豬酒遍分親族新婦見姑嫜
必抱子乃許坐女生子須母家送銀項圈乃攜外
孫登母門凡會親以竹葉包㯽榔代帖客至茶罷
進以㯽榔病專祈禱不事醫藥喪尚浮屠葬則掘
地蓋土或疊石以圍其旁神鬼堪輿之說爭相畏
奉見理未明若與性宥祭祀之品隨所有陳設無
一定之數牲牢酒醴精潔不及中土大抵俗尚簡
陋比年
聖教誕敷官於此者莫不思有以改其舊凡壇廟諸祭
必致誠致恪以先之其將漸趨於禮乎衣服惟事
布素不尚華綺紗縀綾羅富厚之家遇吉禮則一
御之村巷窮民竟有畢生不一見者飲食惟知果
腹宴會止雞豚常品剖活魚細切備辛香蔬醋諸
物下箸拌食曰魚生勝於烹者屋宇用磚木無異
中土而多用竹為棟為楹為柱為瓦悉取材焉其
制較便然不堅固外此則茅簷土壁甕牖而居古
風猶存為士者一經自畫不知窮究墳典為農者
力田餬口不知蓋藏積貯工則略習粗迹以為業
能運巧於心者僅矣商則牽車服賈近在百里未
聞有遠涉以求利者
桂林府
桂林為廣西首郡城内外商賈遠集粵東江右人
居多見聞盛於他郡士尚經術而禮讓興雖家貧
未嘗廢學衣冠人物蔚然可觀地理志曰楚地火
耕水耨民食常足虞衡志曰習俗淳古桂林志曰
嶺南地氣卑下惟靜江與湖湘接壤民風習俗不
殊中土又曰八桂之俗不事浮靡杜工部云宜人
獨桂林可以得其槩矣
臨桂縣
臨桂為桂林首縣氣候與江浙類衣冠與中州同
包裕縣治記曰民訟簡直習俗淳古山拔水清士
多秀美知經術登科膴仕代不乏人至今猶然
靈川縣
靈川自唐始分縣近接全湘驛置衝劇然人民頗
沾清淑氣又歴朝學校遞興被服治化故風俗淳
美官於斯者幾不知其為邊方冠婚喪祭居然中
州
興安縣
民務農業暑雨祁寒不辭力作敦儉樸鮮有爭鬭
事為士者以禮自閑好讀書崇文墨風氣習尚與
臨桂相類
陽朔縣
陽朔與平樂壤接邑志云士尚經術農力稼穡工
不求甚巧賈不願致遠又曰民樸而不知法士文
而鮮好古考其素業非獵則漁非農則樵穀蔬絺
布衣食常足富無至於千金貧無致於凍餒紀實
也
永寧州
民安本業家無積貯士知教化俗少浮誇女不蠶
桑市鮮貿易民用悉資鄰境禮數漸趨於文
永福縣
邑志曰民務力穡不樂為商賈貿易事亦不知積
聚耕作以食可免饑寒吉凶之禮安於儉樸有質
而文治機其在上歟
義寧縣
士大夫篤行誼恥浮薄鮮有機械之巧民性質樸
務耕種不習工商而好稱貸禾䄽之利不健訟少
賭博游手貧則傭工以度日
全州
州與湖南接貿易者多遠方之人相聚為市婚姻
喪祭各從其習山水清曠田野沃潤民以耕漁為
業士子讀書登科甲者甚衆王禹偁曰民訟甚簡
劉岑全州學記曰君子有齊魯之風
灌陽縣
冠婚喪祭悉遵文公家禮勤力生業事簡而訟少
負販者莫不能筆具字齠齔之童皆知讀書縉紳
家雅好華麗蓋遊宦遠方耳目濡染故與偏僻小
邑異云
平樂府
平樂古昭州地士鮮博通農務稼穡結茅為宇罔
知儲蓄一切商賈經營懶於從事自范祖禹鄒浩
謫居其地正氣漸摩才士蔚興襲冠裳而稱禮讓
風俗為之一變舊志曰民俗視沅湘伯仲食用儉
樸不習譸張多老死不見官府猶有古遺風
平樂縣
㕓市民居遠則東粵近則全州鮮有土人士衿每
以治生為苦然不事干謁頗知自好民但務農不
諳商賈雖厚積亦無繁費故途罕乞人婚禮迎娶
民間用肩輿猺獞姆扶女用雨蓋蔽面富家大族
時有以異姓為螟蛉者山川鬱秀文風頗盛前代
科目得人甲於諸郡
恭城縣
縣在府西北地鄰衡永風聲氣習尚相近力耕自
便罕赴官司婚娶不重財賄葬埋不知封植惟治
葬前三日設酒讌於家親疎遠近咸赴飲而歌喧
𫝊戶外俗之最宜亟變者也士子頗好讀書縉紳
安儉樸出入鮮用輿蓋賦役徵輸歲無逋抗於平
樂八屬中其俗較淳
富川縣
漢猺雜處俗尚樸陋重巫鬼習雞卜民性悍而狡
一羊一牛輒結訟不休官吏求之太急即潛避於
深山大麓自昔稱難治焉男女答歌相配合窮民
之婦日汲水鬻錢以養其夫而詩書之彦於朝東
秀峯兩村為獨盛
賀縣
俗尚質樸居恒服葛樾木綿如縑絲之屬惟慶賀
諸吉禮乃一御士知力學登科甲者代不乏人民
多桀驁好興訟然頗知務稼穡男女相力作蠶桑
之利殆鮮習焉
茘浦縣
商賈皆東粵三楚人冬歸春聚邑民但知耕植不
諳貿遷士鮮饒裕甚或身無完衣然崇尚廉隅不
事干謁饒有良士風村寨間語言怪俚社日男女
答歌遊戲偶爾睚眦必相擊以為快習為故常湔
洗固在良吏矣
修仁縣
四鄉民獞雜處皆秉性粗疎好爭訟男務耕讀女
事紡績吉凶禮儀相沿儉樸服食器用不尚華侈
茅茨自安家少蓋藏趁墟之日男女歌答惟獞人
為然
昭平縣
縣城居民鮮少商賈集於城外諸鄉則民猺雜處
人多機智習爭訟士皆文采可觀然少謹飭循禮
法鄉曲或以武斷相聽從近者畏服政教亦漸知
革薄返淳雋拔負氣趨善殆更易為力乎
永安州
土瘠民貧人以耕種為業不事技巧商賈貿易流
寓者多詩書之族頗勤於學而孤陋不免比戸茅
簷竹舍儉樸成風民與猺獞雜處而民居其三百
粵多畜蠱永地先時亦間有之
梧州府
梧郡當兩粵之交數邑風氣不甚懸别里人質直
而信士大夫貴節尚氣宦遊者慕清修林居者謹
干謁屋宇編竹葺茅器用樸素民之近山者樵近
水者漁有陂池山澤之樂鮮商賈經營之事故俗
頗淳古而家少蓋藏方輿勝覽云知學務耕民俗
儉樸
蒼梧縣
音樂間美有京洛遺風城外商賈輳集類多東粵
人里民為其漸染行事漸尚紛華市中貨物盛於
他邑鄰封日用所需皆取資焉川浴山謳手搏鼻
飲事出蒼梧舊紀今雖僻遠鄉落久知以陋習為
恥彬彬日變矣
藤縣
地廣人稀俗尚簡樸務本者多逐末者少衣冠制
度與中州並美
容縣
容州志曰宋南渡後北客避地者多衣冠度數無
異中州又曰閩楚江浙人多有僑寄此者與東粵
接壤其類更衆而土著實稀相𫝊緣都嶠山秀聳
客位以致流寓日盛若務本力農罔識貿遷故與
岑藤類
岑溪縣
民性淳良而少機巧士知讀書而少浮囂服舍樸
素無文飾飲食儉約婚喪以貧富為厚薄緣情合
禮嶺邑差為善俗
懷集縣
懷集志曰懷俗豐儉相權務力穡先公賦士民性
習簡樸李盤曰吾觀懷集之民擎拳椎髻有狉獉
風耕田鑿井有含哺風土垣竹屋有茅茨風方塘
一畝箐篠千竿有養魚種竹風其為士者布袍蔬
食寧蒙頭編戶懶干謁公庭有武城澹臺氏風其
古處自期弘奬麗澤邑長弗能辭也
潯州府
古荒服地山水竒秀民淳訟簡風俗不殊中土自
漢谷永吳陸績迪之以詩書禮樂漸知儒化迨宋
明道伊川流風廣被士子益翕然向學民惟務稼
穡不諳服賈勤謹儉素頗有古風風土記云力耕
為業不産蠶絲人物純和無事諂詐俗可想見矣
桂平縣
士民猺狼雜處田少山多衣冠禮儀崇尚淳樸秀
而士者知肄業以廣聞見愚魯之民惟以耕鑿為
務
平南縣
民俗淳樸不事機巧古圖經云平南罕習軍旅猶
慕文儒頗勤農務然人性輕悍信巫鬼重淫祀又
曰椎髻箕踞乃其舊風
貴縣
懷澤志云貴土尚樸素不事華飾不機巧取利士
多志學雖貧亦延師教子以故科名獨盛男子務
耕讀婦女守閫範頗知崇尚廉恥風土温厚雖凶
荒亦無乞丐去其輕悍故習繼美增高服化良於
鄒魯矣
武宣縣
舊隷賓州今改為潯州所轄民物淳良鳥言牒訴
視鄰壤特少輿地志云武宣民不住地架板為樓
以居下頓牛畜謂猺獞也
南寧府
内制廣源外控交阯與東粵廉欽接壤風土特温
厚質性淳樸其間人品同青兖言語近荆襄安土
重遷少習商販民生藉耕種士類知尚學衣冠文
物自唐開五管古邕後先容桂比年踵事增華大
有吳中氣習以百貨駢羅商賈絡繹為東南一都
會也
宣化縣
土厚民庶殷阜之象於邊陬為最但鹽㯽絲枲之
利陶漁珍錯之息歸之客戸家無儋石者多詩書
之胄嗇縮田野五方儇子蹂雜其間凌競漸開掛
案牘而搆訟者紛紛不啻江南一劇邑矣
横州
人重廉恥尚文學男子不務耕商好賭博婦女知
守閫則勤刺綉服式同京師凶荒少乞丐勁悍成
風視官長好惡以興訟荒於本業資鄰邑工技以
為生里巷豐歉以穀價貴賤差蒼頭樵薪於山女
婢負米於市占籍者多山東之族
上思州
人物質樸居城市者日即於文知學問循禮法鄉
村之民澆漓未化猶有土風男業耕不知服賈婦
紡織不諳刺綉病則祀神喪祭之禮親族宰豬羊
先期致祭喪主備金以償之男女趁墟肩臂相逐
恬不知怪故習未改易鄭衛為鄒魯司土者之責
歟
新寧州
舊志云流寓城居者崇禮讓彬彬文物婚祭則甚
華麗三五游惰賭博往往費産今則俗由政革矣
隆安縣
民多愿謹畏法度行事具有儀文不安簡略於祭
祀尤專尚春露秋霜必竭誠致敬雖貧賤之家酒
飯牲醴以時享之悉因其俗不敢踰也
永淳縣
民淳訟簡錯處城鄉者半宦遊商籍之裔執經書
引仁義蔚然有人婚喪賓祭衣服屋廬規制去中
土不遠故其俗士大夫家咸知讀書弦誦市㕓商
賈盡屬粵東惟男好逸女負勞春秋力作趁墟貿
易率多婦女
太平府
地狹民稀男女趁墟少事畎畝郡志云三廂民凡
白戸男女甫有室家即分爨又云太平之民少習
工作間有行商亦不遠涉丘濬學校記云民風土
俗漸與中土同郡學記云士多變化皆有禮義之
習蓋美之也
崇善縣
考縣制明嘉靖初徙入府郭廂鄉土狼雜處大都
俗喜巫覡學少通博意民不知鑿井遠汲於河婦
女編髮髲髻
左州
左陽舊亦羈縻地土隘而瘠衣冠飲食猶俚俗相
沿十室而五婚嫁多唱歌踏青為媒妁喪葬雜以
音樂飯僧為美觀
養利州
明時改流最先州城斗大環錯土司在萬山中居
民稀履官府庭勤力穡無逋租俗專尚卜好鬼神
事疾病不投藥餌用火灸及覡師祈禳
永康州
地瘠民貧民俗樸陋三時農務孔殷家人亦勤於
饁餉相從耕作遇病信鬼不食藥餌每值墟場婦
女雜沓趕趁貿易習之相近故然耶
寧明州
寧明改流未久地皆土猺舊屬思明而俗尚樸鄙
民不知教猶與府殊馴之以法柔之以禮俟夫長
民善術焉
思州(附)
思明裁改今其地半隸寧明舊志云思地偏隅近
接交阯夷落人民質樸畏刑罰男子刀耕火耨婦
女業紡織設官制治後漸知讀書敦禮節永樂間
解學士縉謫交阯流風餘韻郡俗一化
下龍司(附)
下龍新以流官通判駐治地貧俗陋性頗輕悍染
土習婚喪類多異制迪屢大同化導知有漸矣
鎮安府
鎮安舊亦思恩土屬郡志云民務農田開山耕種
輒二三年一徙無定業人多冥頑不解誦讀冠婚
喪祭自隨其習鮮由禮制改流後建學設官陶以
教化詩書之秀庶幾出焉
歸順州
歸順土屬鎮安新經改流舊志云民淳而樸不事
營謀緣山而種狀若旋螺所獲穀率連穗收貯每
臨餐乃取而舂食常瀝灰取水以代鹽味男女皆
衣長裙裸足抛毬為樂猱雜不避
奉議州
思恩舊志云奉議山深地僻人愚不通禮法性輕
易怒貧無積貯耕作山頂鮮知貿易事春時雜坐
答歌相戲仍俗之舊變化猶需
柳州府
柳連湖湘風俗與全永不遠民淳事簡俗阜物庶
人少鬭訟喜嬉樂視他州為樂土韓愈羅池廟碑
云民業有經公無負逋嫁娶葬送各有條理柳宗
元柳州文廟記云學者道堯舜孔子如取諸左右
中州之士時或遜焉
馬平縣
山高而秀水清而駛地暄而雪少土瘠而民淳附
郭内外多尚詩書悃愊無華頗有鄒魯之風
雒容縣
漢與獞並有漢居十之二三男女皆力田趕墟佃
耕而食輸租外頗堪自贍即逢儉歲亦不至大困
喜唱歌春秋則相聚戲嬉婚娶槩用牛豕屏聲華
崇儉約俗有足稱焉
羅城縣
柳宗元大雲寺記云越人信神而易殺傲化而偭
仁俗好游惰男不知力田女獨苦井臼貪口腹遇
墟日輒酗酒饜肉濫費不思積貯婚姻不用媒妁
農人歲止一熟春耕畢即宰牛以罔利官斯土者
禁乃止
柳城縣
柳城古龍城地被服柳侯之化漸知遵法禁耳詩
書廂民尤為秀淳服飾儀制儼然士風各鄉狼土
戸多儉勤然尚鬼信卜好殺易讐則柳屬之人風
氣差近積歲以時宜在更化善治矣
融縣
玉融志云融在柳州上游氣候與湘湖不殊民俚
直尚信士淳樸知學邑志云服飾樸素男女有别
士尚儒雅女務紡績
懷遠縣
懷民多蠢愚畏官法訟獄稀少婚禮姊娣有女必
嫁兄弟之子名曰還舅父母喪一二日即葬祭奠
惟知清明中元民間私立條約甚嚴遇有偷盜鳴
衆集款不與齒故里中鮮有敢為盜者但性多剛
勁導詩書而訓禮讓俗其可進於古乎
象州
陳象郡隋唐改為象州象郡志云民不事蠶桑以
績麻織布為業
來賓縣
近郭城居民多樸淳畏謹曉法度遠鄉皆獞人大
率頑梗不馴貪利尋仇好殺輕命近雖漸即撫循
然鼠牙雀角之風猶居然巖邑也
慶遠府
民有漢土兩種漢民俱屬外省寄籍以長子孫土
民則係猺獞狑狼諸類俗惟績麻織布罕事蠶桑
郡志云士族知尚禮義質直不事華靡祀祖燕賓
率多從厚喪葬不用浮屠一遵文公家禮小民樸
野馴謹少事爭訟宋蕭興中御書閣記云宜處邊
陲學成最先彬彬文物迄今可想
宜山縣
宜陽舊志云宜山之民習俗頗淳但山高地瘠不
嫻工技以故多貧而儉漢民恒自修異俎豆皆有
古法婚姻葬祭與中土同喪禮恒相結而甲乙之
甲有親喪凡弔祭埋葬乙為之資務修備無闕而
後安乙有親喪亦然名曰結孝初起於貧民士類
善之相率成俗易其名曰錫類
河池州
猺獞十居八九百姓皆屬寄籍蕃衍務農業鮮蠶
桑不學技藝不為商販俗尚陋嗇惟喜賽鬼跳神
漢人時或效之幾於衆楚之咻矣
天河縣
民舊傳俱槃弧遺種東西南三鄉語言各别惟北
鄉近漢名為百姓話歲時伏臘亦知會聚婚禮以
牛為聘每年收成後男女以物贈答或殺雞為黍
雜坐謳歌暮方散有負官逋私債者輒服斷腸草
以圖賴人澆風禁革近差稍息耳
思恩縣
民風近樸人心亦頗靈巧然不事詩書文風鄙俚
火耕水耨畎畝不糞力田之外不知有末務懷讐
搆怨數世以之三尺童子皆喜佩刀是其以勇健
為俗者也
東蘭州
東蘭因土姓仇奪新設流官撫治依山為巢跳越
谿峝悍桀故有殊風亦知敬畏官長聽斷合情中
其罪款即俯首帖服受迎其機而導之化以禮讓
習俗寧遂難移乎
茘波縣
茘波近改隸黔省界西粵極邊&KR2628;𦍕狑狪猺獞凡
有六種雜處其間衣服佩飾既殊語言飲食亦别
貫甲握刀強鬭成習今且漸馴
思恩府
向屬蠻陬阻於聲教自明王文成遷治後汚俗稍
變秀良子弟始知讀書習禮冠婚喪祭庶幾近於
中州其民力本賤末家無積蓄土人則性樸而悍
出入以刀自衛土官氏族習尚猶彷彿漢人舊志
云民務耕績諸凡樸率從儉不失太古之風
武緣縣
民性好訟然男知力田女業紡績節嗇治生安於
樸素是其善者機也
賓州
民俗樸拙不諳商賈家無積蓄衣無苧布無大屋
宇病不服藥專尚祭禱死喪必用佛事男女婚姻
循儉古志云賓州百粵地狼獞雜居喪葬無禮宋
明以來王化覃敷文風丕振科第蟬聯貤封旌表
間亦有之
遷江縣
狼猺蠻獞雜處性好仇殺睚眦必報俗信巫鬼訟
不經官架板為居上棲男女下畜牛豕不習詩書
不勤生業不種雜糧家無二牛廩無餘粟豐年足
於衣食儉歲竟不可問
上林縣
百姓俱皆土著無異類雜居民風樸茂克務農業
冠婚喪祭一遵古禮縣治之北百里外漸近土狼
不免習染跳梁今亦蒸蒸向化
田州(附)
明世蠻觸怙亂田屬為最風氣殊下思恩舊志云
田土磽瘠多種芋粟為饔飱寡儲蓄衣服器居儉
嗇粗知禮義然心狡挾詐重財輕殺老稚出入佩
刀婦女貿易墟市唱歌游戲其習於土者未變也
比以流官駐治即土司亦以撫循入上計聲化所
暨嚮善蒸蒸焉
古零司(附)
舊志云古零民樸性柔知稼穡不務商賈貧窶無
積蓄味喜酸辛食無茶鹽跣足不履長裙短衣荒
陋未除官族子弟勸學發蒙亦有慕聲名修倫讓
者矣
泗城府
泗城舊本思恩土屬今改流治鑿山而耕力勞收
薄民多愚樸堅悍刻木誓信守死不踰飲食衣服
婚喪賓祭事多與華異因病禳鬼至十數費甚或
破産不怪然俗尚勤儉骨月知親愛猶不失上古
遺風
西隆州
土民荒僻無禮制種稻山巔貧無儲積每椎牛飲
生血人不食鹽無長力狡性報怨喜怒莫測一臠
之微往往操戈相向好疑重鬼會飲和歌其聲紇
那
西林縣
思恩舊志云土人散處山林架木為室爨寢在上
牛畜在下遇水則種積於山巔而引以灌溉終歲
一收閒則獵較射生以食不讀詩書不通漢語性
情慓悍男出持鏢佩刀女出戴笠跣足嫁娶不避
同姓大都與泗城西隆土習沿近今
聖化覃敷俗尚漸為轉移
直隷鬱林州
學記曰力田務本不誘於末舊志云民多惷愚士
多敏捷飲食儉嗇婚葬惟禮又州並無猺獞狑狼
等類淳樸之風猶存詩書之彦不少
博白縣
為鬱林首邑地廣民繁縣志云博白夙稱風氣完
固生斯土者往往崇尚氣節不為柔阿
北流縣
地頗殷繁士業於學農力於田逐末者少務本者
多歲時不競奢侈姻禮恪遵典制婦人勤紡績民
頗畏刑獄行或用木屐或跳足更裸赤而不斂飭
此習俗之陋猶未盡革者也
陸川縣
陸邑風氣樸實不尚奢靡士子惟知守專經習舉
業藏書家罕聞焉
興業縣
民以力農為業士以課誦自安商賈貿易事厭棄
弗為也葆真守樸俗差近古
舊志風俗總綸曰粵西古為邊服文物稍遜於中
州後由張栻吕祖謙之教化被於桂范祖禹鄒浩
之正氣行乎昭柳宗元之文章著乎柳馮京黃庭
堅之德譽動乎宜二陳(陳欽陳元)三士(士進士燮士壹)之經術
啓乎梧谷永之恩信陸績之儒業播於潯馬援之
武功文成之道學暢於邕漸仁摩義賢才蔚興即
遠至交阯之界猺獠之居咸棄卉服而襲冠裳挾
詩書而講禮讓由是觀之革俗易化豈不在人哉
廣西通志卷三十二
