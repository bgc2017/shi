欽定四庫全書
廣西通志卷一百二十二
藝文
歴朝
五言律詩
過巒洞(唐)宋之問
越嶺千重合蠻谿十里斜竹迷樵子徑萍匝釣人
家林暗交楓葉園香覆橘花誰憐在荒外孤賞足
雲霞
自湘水南行張九齡
落日催行舫委遲州渚間誰云有拘役乘此更休
閒暝色生前浦清暉發近山中流澹容與唯愛鳥
飛還
題梧州陳司馬山齋孟浩然
南國無霜霰連年對物華青林暗換葉紅蘂欲開
花春去無山鳥秋來見海槎流芳雖可悅會自泣
長沙
寄楊五桂州譚杜甫
五嶺皆炎熱宜人獨桂林梅花萬里外雪片一冬
深聞此寬相憶為邦復好音江邊送孫楚遠附白
頭吟
過柳州戴叔倫
地盡江南戍山分桂北林火雲三月合石路九疑
深暗谷隨風過危橋共鳥尋羈魂已愁絶不復待
猿吟
種柳戲題柳宗元
柳州柳刺史種柳柳江邊談笑為故事推移成昔
年垂隂當覆地聳幹會參天好作思人樹慙無惠
化傳
送桂州嚴大夫韓愈
蒼蒼森八桂兹地在湘南江作青羅帶山如碧玉篸
戶多輸翠羽家自種黃柑遠勝登仙去飛鸞不假驂
海南送韋七使君赴象州陳陶
一鶚韋公子新恩領郡符島夷通荔浦龍節過蒼
梧地里金城近天涯玉樹孤聖朝朱紱貴從此展
雄圖
送容州唐中丞赴鎮張泌
交阯同星座龍泉佩斗文燒香翠羽帳看舞鬱金
裙鷁首衝瀧浪犀渠拂嶺雲莫教銅柱北祗說馬
將軍
送獨孤判官赴嶺南劉長卿
伏波初樹羽待爾静川鱗嶺海看飛鳥天涯問遠
人蒼梧雲裏夕青草嶂中春遙想文身國迎舟拜
使臣
桂林路中作李商隠
地暖無秋色江晴有暮暉空餘蟬嘒嘒猶向客依
依村小犬相護沙平僧獨歸欲成西北望又見鷓
鴣飛
桂林即事
城窄山將壓江寬地共浮東南通絶域西北有高
樓神護青楓岸龍移白石湫殊鄕竟何禱簫鼓不
曾休
昭州
桂水春猶早昭州日正西虎當官路鬭猿上驛樓
啼繩爛金沙井松乾乳峝梯鄕音殊可駭仍有醉
如泥
哭劉司戸蕡
路有論冤謫言皆在中興空聞遷賈誼不待相孫
弘江闊唯廽首天高但撫膺去年相送地春雪滿
黃陵
異俗二首(自注時從事嶺南)
鬼瘧朝朝避春寒夜夜添未驚雷破柱不報水
齊簷虎箭侵膚毒魚鈎刺骨銛鳥言成諜詐多是恨
彤襜
戸盡懸秦網家多事越巫未曾容獺祭只是縱豬
都點對連鰲餌摉求縛虎符賈生兼事鬼不信有
洪爐
遊東觀張固
巖岫碧孱顔靈蹤若可攀樓臺烟靄外松竹翠微
間玉液寒深洞秋光秀遠山憑君指歸路何處是
人寰
南中王建
天南多鳥聲州縣半蕪城野市依蠻姓山村逐水
名瘴烟沙上起燐火雨中生獨有求珠客年年入
海行
桂嶺
嶺頭分界堠一半屬湘潭水驛門旗出山蠻洞主
參辟邪犀角重解酒荔枝甘莫道中華遠南陬更
有南
送戴端州赴容州陳羽
分命諸侯重葳蕤繡服香八蠻治險阻千騎踏繁
霜山斷旌旗出天清劍珮光還將小戴禮遠出化
南方
蠻家項斯
領得賣珠錢還歸銅柱邊看兒調小象打鼓試新
船醉後眠神樹耕時語瘴烟不逢寒便老相問莫
知年
昭潭十愛(錄六)(宋)梅摯
我愛昭州水湘灕共一源本無汙泥滓去有棹歌
諠沃野藤溪道浮探玉海門有時新雨漲多半是
君恩
我愛昭州士平居富塾庠興賢尊漢詔論秀美周
鄕藝苑蒲開牒書堂縹結囊蟾宫前後進一一手
間香
我愛昭州觀裁基壓大溪一樓雲駐隱雙表鶴歸
□金剜先朝語鸞驚舊使題皇恩新雨露祈福為
蒸黎
我愛昭州路優游不險﨑九疑通舜野八桂遶秦
祠亭堠相望處漁樵有讓時政無牙虎鬭莫信義
山詩
我愛昭州酒千家不禁燒縹醪一爵舉瘴霧四時
消紅葉和雲踏青帘傍水招化濃民自醉鼓腹日
歌堯
我愛昭州果西東此擅珍荔枝登宴美桂子薦盤
新映樹珠含影承牙玉溜津二年遊宦樂滿腹嶺
南春
北牖洞孫抗
舊駐東方騎因題北牖名來須風作御去認斗為
城日氣晚方到雲收寒易生予心匪游衍拱北振
華纓
朝陽洞
險絶信天開春蘿蔭古苔不愁雲景閉先得日光
來片石充棋局涼坡遞酒杯東風偏著意草木爛
成堆
過清湘陶弼
嶺開蠻壤斷此地下湘川綠水紋如染丹楓色欲
然瘴消還愛酒我醉尚憂邊故里誰相訪孤帆出
曉烟
霞溪驛
歌聲野色中人樂歲時豐暑雨隂晴雜秋田早晚
同嶺雲無烈日江樹足涼風自指鄕山語前村有
路通
二妃廟
溪上龍蛇屋蕭條帝女祠竹痕當日淚山色後人
疑古服霞流綺新粧月獻眉楚民無水旱簫鼓謝
神禧
題興安縣石灰舖壁
馬度嚴關口生歸喜復嗟天文離卷舌人影背含
沙江勢一兩曲梅梢三四花登高休問路雲際是
吾家
再至陽朔
五管新多事輕車屢往還勤勞成白髮故舊是青
山樹色纔分楚江聲未出蠻自慙迎候少無惠及
孤鰥
攔蠻山
西去萬重山兹峯獨限蠻天生賊多計民賴汝為
關設險數州地防危一日間守邊須以道絶頂可
躋攀
永平寨道中
疊嶂深千里窮邊今一隅北風家信息南斗客程
途嶺勢頻開合猿聲乍有無過溪人語笑隔岸戍
烟孤
送吕濤典獄之梧州
峽口蒼梧縣城依南斗魁江潭海潮上地熱火山
來草沒嘉魚穴雲封拜表臺到應無獄訟荳蔲酒
頻開
容管
一年勾漏守尋盡洞中天佛記盧藏用仙壇葛稚
川醒心西驛水燒眼碧池蓮我豈無新事詩碑與
酒泉(自注郡有勾漏白石都嶠等山所謂三洞天也盧藏用大雲寺記石高丈二尺西驛韋丹
建閣下有石泉并記後唐李復作池植蓮數萬)
南寧崑崙關
關路下崑崙蠻封迤邐分春光先著草雨意不離
雲俗異君修德時平將用文臨溪照綠水老鬢雪
紛紛
三公臺落成
北原喬木外三將舊屯營草沒金鎚蹟山應玉管
聲路隨關地迥江背瘴天輕異日誰相繼來書第
四名
羅秀山
尋山入羅秀旋結草堂居花露生瓶水松風落架
書聞猿得句後見月出行初此夕雲林下無因夢
使車
那霸泉
昔年觀地志此水出牂牁斷岸深無底平流暗起
波感恩來客少射影短狐多未老諸蠻在樓船空
再過
思明府明江
幾年來瘴外此夜宿清中照枕殘雞月吹燈落葉
風盧循猶偽國楊僕已衰翁起戴寒星去前村燒
影紅
送向綜通判桂州范仲淹
通籍三公後監州五嶺深欲知明主意將慰遠人
心歲計多藏藥舟行不廢琴歸書清白最寧問槖
中金
劉仙巖曹輔
石磴仙巖路登臨莫倦攀亂泉歸萬壑一目盡千
山嶂雨收雲後松風吹暮還道人今不見無處覓
玄關
能仁寺黃庭堅
招提古山島掩映碧江心鐘叩蘋風遠僧禪水月
深鶴歸門外浴龍向檻邊吟每遣遺詩者毋亡撥
棹尋
挽鄒忠公楊時
一伏青蒲上三年瘴海濱泉甘不出戸客至豈無
神報國心常在知恩志未伸追懷垂絶語空有淚
盈巾
容南道中李綱
路入容南境風烟自一方山空雲冉冉春動水茫
茫紫府丹砂祕幽村碧樹芳蕭然有佳致作箇是
炎荒
訾家洲張孝祥
一雨便清涼風回百草香雲山米家畫水竹輞川
莊僧賦蠲新帖牆榛斬舊行歸韀乘晚霽空翠滿
輕裝
蒙亭孫覿
小築三間足雄包萬象并遙波通極浦落日抱孤
城小語千巖應長歌百蟄驚坐看衣屨上漠漠晚
雲生
紅荳蔲花范成大
綠葉蕉心展紅苞竹籜披貫珠垂寶絡剪綵倒鸞
枝且入花欄品休論藥裹宜南方草木茂為爾首
題詩
堯廟張栻
明祀崇千載荒山拱萬靈插天巉絶壁飛瀑下空
庭繪事存淳古真風寄杳冥蘋蘩何以薦帝德日
惟馨
仲春過陽亭
亭古危臨岸林幽巧近城烟容隨雨住花片著溪
清春事已如許客懷誰與傾亭前兩好樹滿意欲
敷榮
觀静江山水呈陳魯叟漕使戴復古
桂林佳絶處人道勝匡廬山好石骨露洞多巖腹
虚峥嶸勢相敵温厚氣無餘可惜登臨地春風草
木疎
融州東樓陳藻
燈火無蠻市江山遶暗城漁舟關柝響野燒日頭
生雨闊千村暝天高一月行夜樓多好景都不礙
隂晴
全州劉克莊
寂寂全州路家家荻竹扉異僧留塔在過客入城
稀傳舍臨清泚官亭占翠微沙頭泊船者多自嶺
南歸
初遊水東諸洞次同遊韻二首
桂山前未到今日是初遊招鶴登青巘呼龍俯碧
湫深溪通秉炬小竇劣容舟豈敢輕題詠同官盡
柳劉
舊聞巖洞勝欲往自髫年聳秀過靈隐幽深似善
權遠環州堞外近獻屋簷邊倘有登臨約時時願
執鞭
堯廟
帝與天同大天存帝亦存桑麻通絶徼簫鼓出深
村水至孤亭合山居列岫尊尚餘土階意樵牧踐
籬藩
舜廟
粵俗人知帝遺祠古至今青山花寂寂朱尸柏森
森雨打荒碑缺苔封石洞深曾聞張侍講來此聽
韶音
篸帶亭
上到青林杪凭欄盡桂州千峯環野立一水抱城
流沙際分漁艇烟中見寺樓不知垂去客更得幾
廽遊
疊綵巖登越亭朱晞顔
不到越亭久榴花今已紅江流寒瀉玉山色翠浮
空百越薰風裏三湘夕照中行藏仗忠信六合本
同風
淳祐庚戍因勸農來白龍洞得四十字
李曾伯
老龍昔未蛻嘗蟄此山中霖雨春疇足風雲夜壑
空兩崖高下倚一徑往來通不願千金劑惟祈百
榖豐
蒼梧即事謝孚
近岸江聲急孤舟下杳冥峽泉飛瀑雨灘石走羣
星水有瀟湘色猿同巴蜀聽令人思舜德一望九
疑青
過梧州易謙
城空花爛漫樓迥雨蕭條毒草春生瘴蠻江晚上
潮魚肥堪把釣鳳去不聞韶萬里雙持節恩波賴
聖朝
逍遙樓建都思
逍遙留古迹勝景浩無窮霧鎻山城市烟藏水府
宫峰巒霄漢外棟宇畫圖中百草叢深綠羣花綻
淺紅
湘山寺雷𨼆翁
何代梵王宫軒窗闞碧峯虚庭蒼蘚匝一徑白雲
封石澗吞寒竹巖猿答暮鐘能令吟賞者不倦往
來重
柳州道中(元)陳孚
五嶺炎蒸苦征夫各陣行荒哉秦象郡痛矣柳龍
城水毒人多病烟昏馬易驚里閭凋瘵甚邊將莫
言兵
度三花嶺
絶壁三千丈荒烟八九家黃苑青草瘴黑質白章
蛇橄欖高懸子芭蕉倒吐花嶺頭一回首何處是
京華
桂林傅若金
桂林南望遠山路與雲連淺水清涵石攢峯亂刺
天干戈仍歲月瘴癘接風烟蠻寇何能定邊氓亦
可憐
梧州嘉魚亭
舟楫回沙驛旌旗駐郡亭江通五管白天落九疑
青此日瞻雲氣誰家見客星軍需晝夜急寇盗幾
時寧
賓州
過嶺冬猶熱緣山夜未寧樹殘兵後赭草𤼵燒餘
青西寇迷仙霧南人候使星民居日稀少惟見短
長亭
還聞柳州破道阻將泝江
交阯方通使賓州忽被圍還聞山路塞徑就水程
歸上府空金椀前軍老鐵衣誰能平政化不事總
戎機
書堂山陸垕
何年柳使君開此讀書林天地三江遠烟雲一徑
深高山仰聖道流水静人心伊昔從遊樂遺風尚
可尋
逍遙樓别多喇卜丹
身世雲霄上飄然思不窮晴山排翠闥暮靄閟琳
宫牧笛殘雲外漁歌落照中蓬莱凝望眼隠隠海
霞紅
逍遙樓次韻吳伯寅
危樓天欲半登覽興何窮雲鎻崑崙塞星環太乙
宫江山圖畫裏賓主笑談中回首嚴城暮千門日
影紅
憩金雞驛亭(明)劉崧
綠雲上驛亭春色正冥冥千樹棠棃白滿山蕉葉
青碧潭開匣鏡秀壁擁帷屏尚說容州遠舟行未
可停
下馬
下馬度嶔崟千溪復萬林含沙疑鬼箭飛草畏蜞
鍼火種通猺俗山歌雜戍音逢迎暫投息起坐劇
愁心
𤼵梧江驛韓守益
早發梧江驛新晴宿雨收暖風寒食後啼鳥綠隂
稠到處停蘭棹逢人問象州隄防多鼠盜終夜整
戈矛
懷遠縣
治平今有日因得遠人懷一水牂牁遠千山翡翠
開竹祠依澗壑縣郭半雲霾我正詢民瘼苖頑莫
浪猜
謁羅池廟
嘗聞柳州柳今到柳州城謁廟雙旌去看碑百感
生遠人嚴祀典遺像著高名庭樹參天綠神來瘴
癘清
遷江縣
駐馬遷江縣懸旌映落霞山危開八寨縣小只三
家望望依前戍嗚嗚起暮笳晚涼生廨宇中夜夢
京華
蒼梧即事林弼
駐馬蒼梧野雲烟半杳冥荒林虞舜廟斜日吕仙
亭城枕三江險山連百粵青長歌舒逸興激烈振
林坰
邕州王偁
五管推名郡雙江接上流人家蠻霧曉山雨瘴烟
秋遠客誰青眼殊方易白頭今宵南極外分野望
牽牛
宿蘇橋驛藍智
桂嶺愁人地梅花歲暮天孤雲寒雨外獨鳥暝鐘
前牢落空雙鬢驅馳又一年觀風愧無補為客記
山川
柳城道中
霜氣晚淒淒荒岡恐路迷孤雲桂嶺北落日柳城
西地暖蛇蟲出林昏鳥雀棲蠻鄉經戰伐問俗愧
遺黎
恭城縣
十室黃茅邑千峯紅葉村喧卑蠻俗異質朴古風
存雞犬連猺峝牛羊到縣門殘年歴荒徼遥布聖
明恩
過雲洞嶺
路出千林迥山連五嶺遙石崖懸度棧野樹臥通
橋澗飲猶防蠱畬耕盡屬猺夕陽驅瘦馬鬢影漫
蕭蕭
柳城縣
青山入縣庭小邑但荒城竹覆茅茨冷江涵石壁
清草蟲當戸墜水鳥上階行問俗知無事松風一
舸輕
西山萬霽
數里西山路千家夕照村霞光迴樹杪山影倒雲
根吏少空庭舍人歸附郭門地偏風俗好雞犬任
黃昏
青連山錢溥
萬壘山如障城頭翠作圍玉龍隨瀑挂玄鶴伴雲
歸謝屐遊難遍陶籬見亦稀倚欄看不厭嵐翠濕
人衣
白雲洞
野外尋仙迹雲封古洞幽碧桃時在澗瑶草不知
秋道路通三島烟霞占一丘有無誰可必明月自
悠悠
鰲頭山
江上蟠桃石雄吞北郭陲中擎天一柱獨障水東
馳霖雨多需望風雲每護持憑誰一點化高躍向
天池
伏牛嶺張拯
落日度牛嶺歸禽相與還雲吞山一半路沒水中
間村落多稱寨行人每怯蠻羣黎入版籍嗟爾一
何艱
成化七年十二月十有八日余與總鎮太監陳公
總兵官平江伯陳公視耀武揚威關留欵慶林寺寺
前山坡之上其平如掌下臨長江旁列茂樹衆
登覽為之躍然喜勝地之偶得而因念時事浩然
興𤼵作一詩書貽寺僧同遊者參議王孟育馮文
綱也韓雍
嚴關閱初遍下馬憩禪林樹覆連天幕泉鳴隔澗
琴憂民成老疾報國喜同心聞道西征急何時聽
捷音
過大關魯鐸
大關惟線路躡磴上崔嵬雲觸車簷起泉從樹杪
來寒輕花繼續濕積蘚毰毸遠道逢竒勝奚囊取
次開
上林道中
山路竒還險肩輿阻復通有時疑墮井忽地欲凌
空襟袖雲中氣旌旗樹裏風獨憐寒暖候不與故
園同
崑崙關
路出崑崙上中林不見天巢卑幽鳥護樹老怪藤
纏空翠疑成滴隂崖戒近邊前驅知不遠觱篥隔
蒼烟
正德庚辰四月二十七日廣西進兵
周用
先捷猶天幸懸軍勢不孤膏脂饒粟帛老弱戒弦
弧五月方誅戮三苖復嘯呼未聞堯舜日亦復望
來蘇
題陽朔縣王臣
山城極清秀彷彿武陵源黃葉飛江路青山到郭
門田中禾本立牆角豆花存坐待梧桐月披襟共
客論
柳山書院劉敔
柳山名已久刺史暮方來佳勝依然在榛蕪次
第開續編循吏傳重築讀書臺何幸陪游衍清泉薦
一杯
訪仙源洞得道人蔣馨故棲石題顧璘
水曲桃花暗靈巖信有仙蟲書留古洞鶴駕去何
年白犬眠金竈蒼龍飲玉泉愧非嵇叔夜來此竟
空旋
春日磐石江上
歴歴春山色留人坐不歸空園花自發芳草雉争
飛多病懷鄕切端居出郭稀塵冠將白首無乃負
漁磯
入金盆山訪唐孝子
舊聞刲股事今見結廬情篤行關風俗殘軀效死
生秋原雙淚苦春草寸心傾獨夜悲風切偏聞宰
樹聲
小泛得黃樓諸山之勝
不奈城中役重尋水上遊秋光俱白舫山翠忽黃
樓竹覆溪門淨雲藏石洞幽誅茆饒野意留語報
沙鷗
月牙巖孟洋
天設巖須古月牙名自今樹低千岸轉洞敞萬峯
侵冠服承雲麗笙歌落澗深南州真勝槩北客此
登臨
興安道中汪必東
問縣古興安觀山秀欝盤松浮蘿蓋遠石溜澗泉
寒陡閘平分浸湘灕此發端放舟沿兩岸花草入
窗看
靈川道中
曉日靈川道春風遠使旌山迎來雨色石過轉泉
聲細澗桃紅杳高原稼綠平人家多隔樹疑在武
陵行
駐潯州
三峽聞藤斷雙流見桂平牂牁通象遠勾漏出龍
清何事虚開府頻年少住氓蕭條駐藩節回首媿
千城
駐賓州
長驅來宦轍遠徼入賓州地接龍荒貢途通象服
郵民風今不陋王澤故長流何為田禽鷙偏煩士
馬蒐
駐南寧
西粤觀諸郡南寧亦首風正音前漢叶竒貨左江
通銅柱勲名後金城禮信中須知夷壤接往歲事
征戎
龍門驛徐問
險仄灕江峽龍門驛路通軍麾沙水上春色瘴烟
中深樹埋豺虎窮荒絶雁鴻天山勛亦壯吾欲挂
彫弓
烏蠻江上曉𤼵向錦
威武神祠下鐘殘曙色分疎簾透初日危嶺墮秋
雲江滿灘聲穏風高鶴唳聞身為萬里客獨往更
誰羣
青山廢寺覽古陳瑾
石壁題名遍雲封古磴斜蜂銜争嫩蕊鹿卧藉寒
花水碓猶春雪松房半宿霞巖前僧定處占作野
人家
過象州蔣山卿
秦皇開象郡兹事已千年臺古埋秋草城荒起暮
烟江天雲漠漠石嶺月娟娟萬里慙漂泊因風懷
昔賢
興安道中黃佐
放浪滄洲客遲廻桂水春密雲虛礙馬芳草遠隨
人野闊啼鶯樹山多佩犢民戍歌愁聽汝荒服幾
時新
太平學舍八首(錄三)張岳
吾道江河水文章奎壁精寒光無楚粤清潤足缾
罌絶徼兵戈少青衿絃誦鳴新秋占氣候應産紫
芝榮
空城抱静碧太宇逼青蔥誰謂經無用人知聖可
同三千壓戎馬萬丈吐霓虹所志諒能遠殷勤戒
篆蟲
聲教千年運春秋一畝宫明禋薦綠藻遺響拂絲
桐地遠人多朴中孚物自融乘桴非有託兹意鬱
沖沖
昭州道中潘恩
舟移桂嶺外人泊暮江濆百越炎蒸地千山虎豹
羣虚明涵洞月狼藉散溪雲何處征歌發愁予不
可聞
登思恩籌邊樓吳赴
高壓郡西城籌邊不浪名江山三面敵雞犬幾家
聲敗堞烟中静危橋竹外明公餘一登眺觸處盡
詩情
自柳至平樂書所見袁袠
象郡極蕭條賓州頗沃饒趁墟多醜女互市半良
猺箬裹㯽榔貴花糚茉莉嬌輶軒叨使者異俗采
風謠
邕管真堪賦江南恐不知橘奴金彈密荔子水晶
虚海錯羞方物山蕉入野蔬無論寶玉賤魚米自
宜居
鬱白方言似潯梧瘴氣賖蚺蛇晴挂樹射蜮晝含
沙屋覆湘君竹山紅蜀帝花夷堅收未盡博物待
張華
昭平灘險惡最險是龍頭藥弩弦齊彀銅刀鞘屢
抽紅巾翻把隘白晝競鈎舟倘得山韓將狐羣豈
足憂
謁劉賢良祠
高樹臨流水空庭澹夕陽萬言翻下第三黜竟投
荒事業存青史英靈儼白楊古来稱屈者不獨一
賢良
謁柳祠
羅池非昔日柳廟亦荒頽秋草重門閉寒花獨樹
開文章真命世今古孰憐才猿鶴如相訴松風晚
更哀
烏蠻灘
灘說烏蠻險今來異昔聞江流清似鏡山瘴白於
雲銅柱瞻遺烈叢祠表懋勲伏波如可作談笑掃
妖氛
蒼梧作
氣候南荒異蒼梧濕更饒山雲晴忽雨江霧夜連
朝病與炎俱劇愁隨瘴不消故鄕那可望桂嶺已
迢迢
昭潭見雪
五嶺傳無雪三冬喜見花霰喧忩竹響絮捲朔風
斜臘已辭梅萼春先報柳芽誰憐僵卧者猶自滯
天涯
鬱林州王問
舊屬蒼梧郡今通南海軍峝中風轉惡嶺外氣全
分怪蟒呼人姓隂蛟吐瘴雲夷歌起樵牧幾度隔
墟聞
蒼梧夏泊呈同行楊少室憲長謝少南
嶺外自恒炎梧山更鬱盤江霖偏作癘冰井不生
寒並艤桄榔樹初看荔子丹仙舟涼夜興飛雪灑
鳴湍
登七星巖
爇火窺玄谷披雲上翠峯王城環翼鳳江水抱游
龍草合虞皇轍疆分漢帝封還將千古意把酒對
高舂
遊靖藩宗室池館
帝胄仙人館朱扉綠野堂水涵魚藻動籜放鳳翎
長客簡雕金賦神丹閟玉房悠然心自遠疑是白
雲鄕
書蒼梧署中錢薇
兩載天南棹兼旬鉤檢賖明庭隔霄漢使節滯荒
遐花鳥同中土雲烟帶遠沙炎方非足慮祗切媿
黃麻
大黃江口
江流急於箭風高浪拍天簾開山入座雲暝雨隨
舷椎髻蠻堪駭侏&KR0867;語孰傳回看津吏候瞬息過
前川
牂牁江
路入東甌國猶登萬里舟衣冠無故識邪許總夷
儔壤接夜郎境程踰銅柱秋清風賴相送暫爾思
悠悠
𤼵横州何御
役役催行色蒼蒼望曉河雁經炎海少花𤼵越山
多水芋宜春種烟蘿待晚過單車猶入郡五馬意
如何
至烏蠻灘
灘水迅如此行人仍暮過風烟蠻道路祠寢漢山
河功豈雲臺掩悲應野老多千秋思薏苡返棹激
長歌
潯江舟中
野橋津吏待稍泊散羈愁江月先臨館山雲早上
樓人喧城下渡鼓發驛前舟暝色蒼蒼遠風帆何
處收
咏董泉徐浦
石隙鳴泉瀉秋深玉髓流精靈涵太始澄澈濬源
頭出澗施千頃餘波沃九州生民望龍雨早晚此
中求
横州夜泊浮槎館張佳蔭
奉使豈張騫仙槎此地傳舟來豚鬱水人及荔支
天客舍懸新月鄕書已舊年因思一片石今在錦
江邊
興安道中方宏静
雲迷峯自疊灘急水相離(湘灕二江扵此分言相離也)竹露長
疑淚松風不斷吹獞兒歌刈稻猺女舞祈祠萬里
今封建無言陋九夷
府江舟中
灘窄自應潄嶂深殊未厭揮絃白鳥起卷幔碧雲
添境昔華夷限官今吏隱兼榜人無太駛為數衆
峯尖
登横州鉢嶺二首翁溥
百粤孤高處披雲試一臨萬山殘照遠列郡瘴烟
深古樹藤蘿合空林猿狖吟殊方聊復爾天地滌
煩襟
天畔招尋客竒探興不羣將軍凌紫邏多士入青
雲野曠孤邨小江晴遠水分飄然遊象外歌嘯隔
崖聞
思恩舊府周璞
聖朝文化溥土族尚英雄□确山川異經營制作
同文亡失舊事世亂剰殘宫欲得興衰故殷勤詢
老翁
鬭雞山盧仲佃
嶺西山洞别此有鬭雞名月下昂冠迥風中振羽
輕兩涯虚幻影萬古歛啼聲我抱探竒僻輕舟不
問程
遊南山鄧朝賓
江南開古寺竒蹟到人間石佛懸飛盖金鱗躍翠
巖洞深雲更鎻松老鶴猶還絶頂攀躋處依稀斗
宿參
送項子忠明府之蒼梧李敏
白首蒼梧令逢人說瘴鄕藤隂鳴蛤蚧山氣暗桄
榔自昔由虞化何嫌本粤疆桃花栽滿縣春色勝
河陽
自横槎泛端溪區大相
竹岸收殘市花源訪故津里將仁共美俗以德為
鄰土布芭蕉盛林香橘柚新何須會稽守方作錦
衣人
遊興安乳洞俞安期
斷蹟藏沙渚飛梁渡澗門履田分石畛探水潠雲
根凍雨垂空結春雷殷地奔將無異人隠紫氣擁
朝昏
飲柳山楊芳
把酒高臺上青山落案前飛花三月雨垂柳萬株
烟勝地堪吾醉清風媿昔賢塵纓何處濯深澗有
寒泉
鬱林過博白道中即事金輅
不識辛倉路今知平政橋江流南入海山雨北通
潮野興催詩急鄕心入夢遙蒼梧雲暗處疑是聽
簫韶
興業過博白道中
官道穿﨑峽籃輿襯晚晴水鳴如有為山曲更多
情野鳥迎人語林花映日明愧無經濟業何以慰
蒼生
平樂廣運堡謠管大勲
廣運接龍洲營屯跨上流編茅還作屋刳木即為
舟城郭依高塹豺狼遁遠陬年来平十寨無復九
層樓
安南貢使阮實道蒼梧以詩上諸司時觀察胡公
次其韻并和陳熙韶
星門戎索靖日域塞烟清象齒關南道龍驤嶺外
營冠裳歸漢習笳鼓事郊迎側耳蠻雲裏喧闐起
頌聲
登雉巖相傳即雉聽經化處唐宋人多扵此送遠
亭榭久堙予興復之曹學佺
江水入陽渠春流曠有餘巖空靈雉化穴小定僧
居出餞聞兹地歌風陟彼砠久無軒盖到荒徑為
誰除
汎舟金蓮港因游白龍洞
的的水蓮金舟移入港深孰知平野上轉自得幽
岑穴暝分僧㸑泉高落梵音秋光渾不減僻處乍
堪尋
木龍洞
桂中稱最險域外有重扄匪藉丁夫鑿能穿癸水
亭坦然車馬路宛爾木龍形却喜沿江望堯山一
抹青
桂林風謠十首
楚粤流皆仰湘灕水自分易生階面草難度嶺頭
雲素節龍舟競冥摉鼠穴熏水東街最盛遊女咽
羅裙
雲陵入始安桂海地漫漫節令無冬夏隂晴變燠
寒茗含烟氣重蔬裹礫沙乾癸水東城入兵戈幸
不殘(古䜟云癸水繞東城永不受刀兵)
自古云荒服分藩亦懿親銀章懸國信朱邸錯
居民城外寬文網車中吐錦茵他方𫝊好尚厭罷此
纔新
物候中華隔高寒轉苦卑桂花多晚實松樹每交
枝蠧粉時侵面冰風易中肌嶺西饒藥物病嬾亦
誰醫
簫鼓沸中秋肩挑水族稠饔飱臨頓辦節序競時
修月兔燈俱上風鳶瘴易收官街青石路醉倒滑
如油
不住㯽榔嚼相傳好辟嵐喉乾如轉磨葉響似餵
蠶棄地皆脂澤逢人若醉酣生年無半百黃面老
瞿曇
偏安聞此地漢法已全疎塞迥書違雁溪清弩射
魚穿山為孔道放陡下靈渠待學桃源隠村村盡
可居
夜坐多蚊母秋成半芋魁寄桑𫝊釀法文石中碑
材戍餉資橋稅山田仰糞灰廣南商販到鹽厰雪
盈堆
猺糧難猝辦邨老未全馴風俗傳雞卜春秋祀馬
人法依山例峻歌疊浪花新嬾婦田間過忙將織
作陳(嬾婦山豬也食人田禾以機杼之物陳設則止)
退食衙應放長時印早函銜杯誇瑞露燒筍出靈
巖吏隱吾何媿人言或息䜛豈如元祐世黨籍至
今劖(龍隠巖有宋時黨人碑)
過古田何良臣
百蠻烟瘴裏道路異中原月冷千丘骨雲封萬壑
猨年來傷遇晚戰罷幸身存欲作消憂坐無能貰
一罇
萃綠亭許時謙
吏事邊城少探幽得自吟構亭倚古岸伴客憩濃
隂金印山嶐座龍英水遶林溪聲風裏細日夜有
鳴琴
廣西通志卷一百二十二
