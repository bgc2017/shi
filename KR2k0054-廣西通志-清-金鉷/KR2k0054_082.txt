欽定四庫全書
廣西通志卷八十一
忠義
夫死者人之所難也匹夫效節慷慨奮絶有金石
可泐而志不可奪者見危而授聖人許之粤西自
駱越初開洎乎有明以前夷峒負嵎梗亂時作而
義夫傑士躬值險艱倡勇勤事寧為蹈忠而死不
為委蛇媮屈以生者指數屈矣今
國家德化旁敷邊宇寧謐猶沛然屢擴
褒忠之典建祠崇祀遐遠不遺俾夫舍生取義卒之死
者常生没世而名愈烈也豈曰一節可輕而闡幽
剔隠顧可無待於紀述也歟志忠義
漢
賈雍蒼梧人漢武帝時為豫章太守出界討賊為
賊所殺去頭雍上馬還營營中咸駭視雍胸中語
曰戰不利為賊所傷諸君視有頭為佳無頭佳乎
吏泣曰有頭佳雍曰不然無亦佳言畢遂死(舊志)
衡毅蒼梧人負勇略與同郡錢博皆為郡太守長
沙吳巨所信用建安中天下大亂荆州牧劉表以
賴恭為交州刺史巨逐恭奔零陵吳將步隲將至
使人諭巨巨欲納隲而後圖之與都督區景謀隲
知之乃召二人計事即於中庭斬首以徇遂治舟
艦合兵二萬下取南海毅與博念巨部曲舊恩且
隲之來非漢命也乃興軍逆隲於蒼梧高要峽口
與隲戰隲幾敗會毅少却隲乘之遂潰毅與衆千
餘人皆投水死無一生降者(舊志)
唐
龐孝泰博白人龍朔中以功授左驍衞將軍為遼
東道行軍總管與蘇定方程名振等征高麗孝泰
以嶺西兵逼蛇水蓋蘇文來攻孝泰與戰手殺數
十人兵少力屈死之(舊志)
于向字仁中祖達為邕州刺史因留家於桂遂為
臨桂之西鄉人向形貌雄偉居父母喪以孝聞咸
通中諸蠻陷安南寇邕管秦州經略使高駢率禁
兵五千赴邕管會諸道兵禦之向聞束裝往從駢
擊破諸蠻因進復安南駢署向為牙門將尋授本
州團練使後辭歸值黃巢寇嶺南谿峒蠻應之逼
州城主者執當堅守向曰徒示弱耳即上馬引兵
出與賊戰於都狼山連挫其鋒巢暫斂衆以避乃
乘勢深入大戰於洛陽坡後兵不繼向氣忿振提
刀横擊蠻莫敢攖會暮蠻散去向被重創亦道卒
巢遂圍城陷桂管(縣志)
白聳柳州馬平人仕為義勝都將光啓中寇入郡
境盡驅其民掠其財帛聳率所部攻賊奪而歸之
郡人為之立祠(舊志)
宋
毛温富川人為欽州靈山簿時交阯寇陷欽廉白
三州守令皆望風而遁温紏合土豪與戰輒勝賊
勢遂挫遁去事聞召對稱旨加秩(平樂府志)
宋士堯馬平人皇祐中儂智高寇邕州士堯率兵
往救邕與智高戰不勝少休再戰為所敗被賊斬
首士堯尸不墮馳馬還營賊望見傳以為異不敢
逼後贈屯衞大將軍(舊志)
徐噩字伯殊其先洪州人五世祖名申唐元和中
為邕管經略使留家白州噩甫六歲好讀書專治
周易兼通國語仁宗朝舉於鄉攝知宜州以討歐
希範功擢宣教郎白州長史皇祐間邕賊儂智高
叛詔噩討之引兵追至函陽大捷歴戰於金城驛
援兵不至而死贈大理寺丞(舊志)
梁仲保賓州人勇鷙過人以三班奉職允本州團
練寳元中知州吳元球以仲保豫平安化蠻之勞
復親增給奬之儂智高引衆向賓仲保迎戰相持
數日賊衆益集仲保勢孤竟死戰所智高因陷賓
城州人傷之立廟以祀(舊志)
潘盎蒼梧人儒衣持翣言動不羣或謂其有先知
儂智高至蒼梧索盎至問之曰君視吾形貌有異
乎盎曰相止賊耳何異也又問曰梧城何日可下
曰雖經歲亦不下復問吾欲奄有嶺海長王南表
何如曰殄滅不久何王之有智高大怒遂害之盎
不為改容(縣志)
唐子正字幾卿興安人治平初舉孝廉後通判邕
州熙寧八年冬交阯圍邕子正與蘇緘率城禁兵
固守外援不至城陷子正及緘死之(舊志)
毛世毅富川人性勇敢仕為化州石城令劇賊李
接反擁衆攻城世毅謂尉曰吾與君當以死衞百
姓親率城中丁壯與賊戰衆寡不敵被執遂罵賊
而死高宗嘉其忠贈承仕郎(舊志)
毛炳字文虎富川人性倜儻不羈好讀書乾道中
以平寇功授横貴廉三州都廵檢使後交寇犯境
死於難贈太尉諡忠順武烈二子維蕃維瞻並登
進士(舊志)
李珙字温之永福人少業儒尚氣節三試禮部兩
陞上庠不偶乃慨然以功名自奮會宜州蠻入寇
以禦賊首功補右職進築南丹州以珙攝州監押
為先鋒羣蠻畏懾納款歸疆積官至武功大夫劇
賊劉花三嘯聚自虔吉入寇廣東朝廷議擇將禦
之除廣東路至則盡俘其衆檻賊首送京師擢忠
州刺史知融州議者以為賞輕拜邕州團練使會
金人犯京以蠟書召天下兵珙聞之集僚佐曰主
憂臣辱主辱臣死豈可以道遠便自營乎募死士
三千人屬通判蔣炳文與俱炳文托為桂帥所留
珙獨引兵進北至衡州賊將擁數萬衆扼其前旁
郡皆閉城自守或勸珙宜退珙不從竟戰死事聞
贈忠州防禦使官其子一人詔旌其門曰忠義(舊志)
元
鄧祖勝南寧人以右丞守永州聞楊璟師至約全
桂守者互相應援全桂援絶城中食盡或勸暫投
他郡以圖後效祖勝慨然曰吾受封疆之寄保釐
南邦不能禦難以至此復何面目視息人間分當
效死報國寧貪生耶璟督師四面攻之遂抽刃自
殺(舊志參元史類編)
趙元隆字祖森興安人元末為廣西行中書省都
事尚竒勵節嘗讀書至士為知己者死拊几歎曰
烈士當如此矣聞楊璟師壓永州勸平章額爾吉
納發兵救永曰永桂之蔽無永則無桂也况鄧侯
有約義不可負平章聽之既聞全州不守所遣兵
復敗永破鄧祖勝自殺元隆乃約平章共以死守
又私與同官言昔荷鄧侯知遇所以不即死者期
效尺寸以報之今鄧侯死矣尚可獨生乎元隆分
守伏波門久之從西門入顧謂從者曰此吾死所
遂引兵自決(舊志)
葛德聲葛才聲陽朔人通達時務尤有勇略當元
李之亂民無所依乃率衆登山立寨保障堅守境
以獨全及明太祖遣兵至率衆歸附邑賴以安(縣志)
明
覃聰容縣人洪武間授百戶每擊賊奮勇為諸士
先廉州所印為賊擄去聰奉調追賊以計奪印還
復與戰力屈死之葬博白六練村(舊志)
錢家寳懷集人永樂二十二年以招安賊首楊文
寬功授慈樂寨副巡檢世襲先是邑長吏謀建學
宫家寳言曰學宫所以教吾邑子弟者義不可後
遂捐金作明倫堂三間以為衆倡(縣志)
易先全州人國子生知諒山府有善政任滿當還
交人乞留進三品俸留諒山洪熙元年交人叛死
之贈布政司參政(州志)
朱瓊臨桂人登正綂鄉舉任開建知縣有幹濟才
天順二年春流賊攻縣治瓊冒鋒鏑禦賊以無援
遂死舉家罹禍百姓傷之(縣志)
蘇志懷集西水里人正統八年以勇士招撫賊首
覃志亮功授武城鄉土巡檢(舊志)
宋欽蒼梧人永樂十五年領鄉薦入太學授戶部
主事陞郎中建白多經國善計陞湖廣右參議正
統十四年麓州亂朝命遣靖遠伯王驥征之以欽
督餉欽不避艱險乘小桐艚往安洪等江次盧溪
與賊遇率所隸兵迎敵厲聲數其罪詞氣壯烈賊
不敢害陞廣東右布政使未幾改授江西晉湖廣
左布政使時苖寇作逆悉心經畫寇平遂致仕歸
天順六年寇陷梧城欽率郡人力戰死之祀鄉賢
(縣志)
周昌宜山人平生負義有古烈士風時地方多事
昌為千夫長鼓舞民兵人人奮義所向無前本府
同知葉正壯其才委禦鷄辣等寨賊昌率衆集西
府廟㰱血為盟誓不與賊俱生及見葉馬斃易以
已馬正扶掖而升偶中流矢死之(舊志)
龍彪昭平人智勇有能成化間夷賊作叛衆舉彪
千夫長斬賊帥胡公強並擒鄧公間等六百九十
九名題奏昭平寨土巡檢司世襲後龍景雲任淵
等於隆慶六年平上下四屯等處子孫勛績相望
如此(縣志)
何清陸川人成化間寇作時清祀祭家居以計隨
布政使陶魯勦絶之遷學獨任其勞兩為巡檢悉
以能著清同邑人周南者庠生有文名與清並隨
陶魯討滅草寇斬其巨魁以獻又龐杰亦縣人由
胄監任番禺主簿有勇略寇作與南設計捍禦地
方賴之(舊志)
蔣璣字天器平樂人弘治壬子舉人授連城知縣
璣始城連城而武平賊劉隆作亂鄰邑多被剽掠
惟連城賴璣故全由是以智勇聞當道檄搗賊巢
被執不屈遂遇害事聞贈汀州府同知廕其子國
學生祀鄉賢(平樂府志)
陳明錦北流人少有智慮膂力正德中舉為勇敢
總甲壬戌歲妖賊李通寳率衆攻城明錦領民兵
週遭巡守賊不得上計窮將退有賴福者賊黨也
先偽入城與明錦同事出不意拔刀斬明錦足仆
地賊因得登城城遂陷後賊退官司以聞於監督
總戎金鏜乃計擒賴福斬於市命官收明錦屍親
往祭嘉其義勇(舊志)
黃竇黃積上思州人其母一乳而生長有義氣正
德八年黃鏐攻州二人敢勇赴敵同日而死(舊志)
凌安上思州人當賊黃鏐之叛每歲倡衆奮勇以
拒之幾踣者再氣不懾嘉靖元年賊又至設寨以
守竟死於敵(舊志)
周真富川人庠生嘉靖元年邑西鄉賊馮道任作
亂熾甚真白諸當道賈勇剿撲賊遂潰散西鄉居
民復其田疇廬舍皆真之力(平樂府志)
陳琚字宗玉南寧人嘉靖四年由監生任廣東德
慶州判官時羅旁寇熾流毒郡縣琚提偏師相機
剿撫分為十五處定約束俾與州人互市俟其狎
而圖之有奸人洩謀寇衷甲如市猝然變作琚遂
遇害後督府王守仁擒寇魁趙本殺之命祭其墓
(舊志)
唐一岑字鍾卿臨桂人嘉靖丁酉舉於鄉授崇明
知縣倭始窺吳道由崇明一岑晨夕督屬縣人為
戰守具亡何倭果率衆來攻一岑敗之多所斬獲
倭衆憤甚已乃盡銳復攻力竭援絶倭入城一岑
死之贈光祿寺丞廕其從子入太學仍建祠於縣
曰閔忠(舊志)
周尚華永淳人嘉靖十七年舉里寇亂知縣方鵬
招義勇禦之閱兵於演武廳尚華充排年慨然爭
先令甚壯之賜酒三行復率兵奮勇殺賊賊退有
功後舉耆民壽七十卒(舊志)
陳文燦文炳兄弟也永淳人補邑弟子員有武略
淥里寇發部兵征逐文燦馬陷於淖文炳欲救不
得痛不忍去皆遇害(縣志)
魏文瑞字麟卿臨桂人登嘉靖壬子鄉試授定州
學正陞漷縣知縣丁母憂補漳平會龍巖賊蘇阿
普漳平賊楊一聚黨五六千人永安大田連城清
流諸寇騷然嚮應贛州軍門檄文瑞合三縣兵剿
之即統兵行次曹寨白龍巖曹姓者賊謀主也陰
以報賊賊伏以待文瑞至伏者四起兵潰死之贈
光祿寺少卿廕一子(縣志)
陳文明桂平人以明經太學除松溪丞時嘉靖壬
戌倭分道入閩自温州登陸所經福安壽寧政和
三縣俱攻破十二月抵松溪勢張甚令欲棄城去
文明謂城完固場圃初畢餘蓄可守乃集邑民分
布乘陴自分北面分既定間出兵數與賊戰殺傷
兩相當令議與倭和括民間金帛往並張宴出陪
賊笑不食進金帛不受酬以倭刀一文明曰是欲
屠吾城藉令不幸如政和丞為賊所臠食亦分也
誓必死激厲邑衆感憤出涕會募遂應坑兵及溪
源鄉兵各數百二十二日未明賊詐以別梯緣南
城而擁雲車自北進車上作轉輪飛梯未至數丈
輒掀梯城上揮刀登陴閃爍炫目衆畏懼稍退文
明戮先退者適張德奮巨斧斫一賊下一賊繼上
又斫之衆讙呼而前賊氣沮遂下礟石折其梯收
民間竹燈篝然之揮出車上火熾不能卒滅遂灰
其車賊皆潰爛墜自相壓礟石亂下擊死者甚衆
又用火發熕擊賊營賊倉皇驚竄會募栗陽兵三
百人至其兵進退有法紀律閒整殺賊數十人賊
忿以為自海洋登陸未嘗受衂若此拔營去文明
以殺賊保境忠勇卓絶陞瓊州感恩縣知縣(舊志參西
事珥)
林致孝上思州人年二十五歲豪俠自負嘉靖三
十一年秋黃天錫叛巢於佛子墟致孝挺身入以
窺虛實冀乘間而陰斃之被執誘降許以不死致
孝極力叱罵聲色俱厲賊遂支解以殉州守聞而
悲之贍其孤以田且紀事以勸邊方之義勇者(舊志)
李安富川人常熟簿李昭宗養子素驍勇從昭宗
之官嘉靖癸丑倭奴聚海上焚刦松江太倉安屢
欲赴鬭昭宗止之曰踰境殺賊非吾職也冬十月
賊航海犯常熟縣令率民兵禦之以昭宗為前鋒
安從焉時賊方刦民安隔水罵曰賊出就吾刀其
一人超距而來安彎弩射之應弦而斃又二人馳
刺安安揮矛斷其手足而斃餘四人并力擊安安
盾忽裂且蹶泥滓中遂遇害倭相戒云常熟子善
騎射宜遯去邑賴以全縣令謂安以死勤事禮葬
之北郊(舊志)
梁喜栢永淳人嘉靖三十八年輪充千夫長震龍
山強賊猖獗縣令朱輪檄喜栢捕緝即奮力踴躍
帶鄉勇十數人追至靈竹突遇強賊數百挺身向
前敵勢張甚退走陷湴田遇害縣令親臨拜祭(舊志
)王瀏懷集所百夫長嘉靖四十三年山賊掠鄉村
圍歐馬二寨正危急時瀏帶官兵奮勇與戰賊敗
遯不敢再出巡撫奬之曰提兵三百退賊一千及
瀏老疾仍准給全俸優養終其身(縣志)
潘文案昭平人有膽氣精弓馬時縣令團練鄉兵
遇賊出單騎衝前莫敢當其鋒者生擒賊首藍孟
乾周林相等解道紀賞上四屯黎福莊對敵斬首
百餘名震猺夷方論功而身旋殁(縣志)
朱裳懷集守禦所百戶以智勇聞隆慶二年山賊
陳龍洲猖獗刦掠縣境裳率軍兵截捕力戰於塔
山麓殺賊甚衆援兵不至死之四年僉事楊文明
遣官特祭表其門曰旌揚忠義(縣志)
潘積讓昭平人時五指山賊依巖穴嘯聚數萬人
屢征不寧積讓與把總王綱計誘擒之復議兵設
守寧化境賴以安為人尤慷慨好義濟人之急萬
歷十八年大饑出禾十二萬觔賑其鄉全活甚衆
縣府監司兩院俱嘉奬(縣志)
孫克恕字推之馬平人萬歷甲午舉於鄉歴官貴
州副使分巡思石道安邦彦之亂戰死有虎守其
骸不去蠻人嗟異事聞贈太僕卿賜祭葬(舊志)
黃燦然字象奎博白舉人任四川䕫州府大昌令
(今太平縣)後解組歸里適安仁賊李高李祿等竊發被
執擁至穴釋其縳延之坐謂曰吾軰欲舉大事所
欲得於公者財爾燦然厲聲罵曰鼠軰竄伏山林
旦夕誅滅我肯助爾為虐耶賊怒曳出斬之臨刃
迫之跪笑曰死即死耳我膝豈為賊屈遂遇害(縣志)
唐世熊灌陽人萬歷乙夘鄉薦授富川教諭累官
永平知府甫下車見民居半燬村落邱墟極力撫
綏民多起色九年秋永復困於兵荒捐俸賑救全
活者萬餘人會宦者高起潛督邊勢赫奕監司以
下莫不膝行惟謹世熊長揖不屈大拂其意後叙
功應優陞僅移山東鹽運使十二年正月濟南城
陷堅守西門死之事聞有旨優䘏祀鄉賢(縣志)
龍文光字煥斗柳州人天啟壬戌進士初授新建
令邑有弟誣兄毆母者以藥傅母背令作腫狀迫
求往騐文光疑之故遲不出及訊則腫平矣遂直
其兄通邑驚以為神歴任吏部郎督學貴州剛直
不阿校士輒婉曲訓誨士多化焉歴陞四川巡撫
值張獻忠寇蜀文光勵兵措餉期以禦賊賊至衆
寡不敵城破被執不屈死於濯錦橋(舊志)
蔣佳徵灌陽人天啟四年舉於鄉崇禎丙子知盱
眙縣均貧富之糧土客之役差不下鄉三十六集
以安縣故無城佳徵知賊易至訓民為兵次年賊
犯境方設營禦賊又清算錢糧移貯州城未幾獲
哨賊既而賊大隊入遇紅衣者射之應弦而倒大
砲齊發賊大潰無何火藥匱賊乘勢破營殱士卒
佳徵且殺且罵遂遇害及斂顔色如生萬戶哀痛
崇禎十年褒䘏死節諸臣贈佳徵尚寳卿巡按御
史言宜賜諡廕乃建表忠祠祀之(縣志)
唐良銳全州人天啟甲子舉人任靈璧知縣流寇
張獻忠攻城率兵民固守力竭城陷死之贈按察
司僉事廕一子入監(州志)
文昌時全州人天啟甲子舉人任臨淄知縣以廉
慎聞時闖賊告亟邑人謂昌時曰公即守土如家
室何曷先避昌時執不可城陷舉家自焚(州志)
蔣秉綵字衷白全州人天啟甲子舉於鄉授靈邱
令律己清廉臨民平易有古循吏風會流寇犯境
秉綵曰吾當以死衞百姓召募義旅憑城拒守城
破罵賊而死闔家殉之(州志)
蕭日高字旭祥平樂人明季棄舉子業為邑吏崇
禎十六年任四川峩眉主簿流賊張獻忠圍峩眉
日高佩縣印率民兵悉力拒守獻忠怒攻益急城
破死於難(舊志)
唐一中字可權全州人崇禎癸酉鄉薦精於古學
從遊多名士授鉅鹿教諭己夘寇陷城被執不屈
死之(舊志)
朱永吉字飛之桂林人精天文術數初客黔投傅
宗龍幕中安邦彦圍黔永吉解圍有功又隨宗龍
至滇崇禎間滇撫王位討普名聲題授遊擊屢破
賊衆為名聲所憚後因吳必奎通賊永吉身被重
傷力戰不已會諸軍皆潰自刎死偏將趙能馮忠
葬於路側趙能亦自刎事平題請廕一子世襲百
戶(舊志)
蔣秉芳字昆瑞全州人博學能文督學夏啟昌國
士期之以明經授柳州司訓賊至不屈死之(舊志)
朱旻如字宗臣臨桂人膂力絶倫隨父宏之吳川
海寇犯城單騎突出斬其渠魁賊望風披靡境賴
以寧父遣歸就學中武科授楊家營把總八排盜
為亂楚粤合師討之比年不克旻如以計誘致平
其巢穴叙功陞御營將領謁選至贑州僕逸失其
咨劄贑撫疑為奸細將殺之旻如面不改容具述
顛末兵部萬元吉請釋之歸里奮然激發傾貲募
士赴平樂率衆城守庚寅我
朝大兵由龍虎關進或勸之降旻如曰吾與城為存
亡决不貪生邀富貴也未幾城破旻如殺其妻女
引刀自刎伏尸塵土中十餘日家人掘起視之猶
凛凛有生氣(舊志)
石之碧荔浦人幼好韜略及長從戎崇禎初以撫
江賊功授昭平參將(舊志)
唐鍾祚平樂人適流寇肆虐煽惑生變鍾祚應募
團練仙迴設法整輯始獲安寧丁亥三月廣東陳
恩兵突入仙迴大肆剽掠鍾祚正詞拒之兵徉退
潛匿人家鍾祚佩劍率二僕往諭之被執罵不絶
口主僕皆罹害其妻孫氏妾馬氏亦罵賊死(舊志)
文師頤全州人天啟甲子領鄉薦崇禎十五年知
汝陽縣城陷不屈而死(河南通志)
蘇良貞思恩貢生初授山東濱州判陞南京羽林
衞經歴後家居崇禎十七年羣盜入城擊庫奪印
良貞同弟良輔良臣統率鄉勇拒戰被害賊置印
其懷而去有司立忠義祠春秋致祭良輔寳坻縣
丞良臣上林教諭(舊志)
駱士昇武緣廪生崇禎末賊入城獲士昇誘以利
不從罵賊而死祀忠義祠(舊志)
戴震字靜夫馬平歲薦博極羣書淵源理學尤喜
奬進後生崇禎時任淛江常山教諭建青雲樓立
舘舍延士子講學其中朝夕不倦力追胡安定所
為遊其門者多獲雋人常思之勒石青雲樓後陞
邑令明末之亂為土寇所執不屈而死(舊志)
覃文應柳城人天啟歲薦授四川巴縣丞流賊張
獻忠圍攻城陷文應具朝服北向拜遂投井死其
子懋德亦投井從父弟文勝被執砍手歸道其事
士類贊之(舊志)
劉飛漢灌陽千戶
國初廣西甫平守備曾世珍鎮灌邑飛漢以祖父世
受明恩乃詣城下呼曰非敢逆也願死以答先朝
畢吾志耳執之解院司冀其歸心卒不可奪被誅
世珍私殱其二子人多悼之(舊志)
曹應元字騰宇懷遠廪生當
國朝未平粤之先流賊李來亨等蹂躙地方應元盡
散産業聚集鄉勇分布守禦為一邑保障弟應魁
終明季亦以武略著(舊志)
國朝
鄭振祖弟拔祖俱鄭寳之後入籍鬱林順治初土
寇八鎮糾衆數萬作亂圍鬱林三閱月城内糧盡
兵民困極有顔伯素者領兵博白鄭兄弟素與友
善乃冒險夜縋城以荷葉蒙首由河塘水中?出
詣博白請顔氏兵至梁道嶺與巡道黃廷師約舉
火為號内外夾攻未至而土寇蕭荆璧先計誘破
城三人引兵奮勇赴援力屈遇害州人哀之配祀
忠孝祠(州志)
李茂字天毓岑溪人崇禎己夘鄉薦積學能文恬
退不仕康熙十三年滇逆變亂茂鼔勵鄉勇殺其
偽總兵陳氏龍氏民賴以安後逆踞岑茂被執憤
恨而死邑人請祀鄉賢(縣志)
劉霈灌陽人順治初見亂賊曹志建蟠踞龍虎關
愆稱國公大肆荼毒遂奮起招義勇屢敗之後為
曹賊所擒謂曰誰為爾主此謀者試言之吾貸汝
死霈厲聲曰汝之悖逆吾恨不能手斷汝賊怒剮
之人皆憤惜(舊志)
朱大寳灌陽百戶所部下軍人也順治三年邑紳
陸仁敷歸穸是夕盜窺其家將砍城行刦值大寳
巡城見賊突至奮勇獨登手擊一賊曳至縣前羣
盜蜂集為所殺後屢見英爽於城邑人立像祀之
(縣志)
曹維屏懷遠人康熙十八年撫蠻將軍傅宏烈授
參將職銜委以團練維屏躬冒險阻率苖獞逐退
餘逆境賴以寧(舊志)
黃毓竒桂平庠生沉毅多智略明季盜起捍禦一
方康熙八年邑人楊其清妖術惑衆知府劉浩謀
於毓竒率鄉勇數百守城境賴以安十三年吳逆
變亂偽將王明將肆掠毓竒偵得之捐金賂其左
右得免十七年土寇易天章領賊千人掠下都里
毓竒預為備遂大敗賊屢有功於桑梓(舊志)
謝天祐桂平監生康熙十五年馬回子作亂擄掠
至崇姜里甘村男婦老幼危在旦夕天祐挺身見
賊說以利害存活甚衆亂平之後代窮民納差糧
修大黃江以通舟楫由良四埠至崖龍長一百餘
里無擔負之勞且可資灌溉為鄉所思(舊志)
易友亮字連美全州人初為本省院丞有能聲大
中丞馬雄鎮器之委以本標守備招募士卒保固
疆圉甲寅吳逆變亂逆帥孫延齡附從中丞誓身
殉國密令友亮赴柳請援不應復令友亮導其長
子世濟出郭托楊啓祥送至京事急友亮又與同
事唐正發唐守道等?出中丞幼子世永孫國貞
間道赴都至豫章計可無虞友亮返粤報命是時
延齡稔知其事繫友亮家屬於獄幽中丞别室友
亮鬻産賂賊得通音問供給無缺及吳世琛入粤
殺孫延齡中丞殉節友亮逃匿荒郊收中丞遺骸
草葬之事
聞特授兗州遊擊罷官歸以壽終(舊志)
唐正發字昌期全州人少事中丞馬公雄鎮會孫
延齡叛粤中丞密召正發計議正發慨然懷血疏
負中丞一子名世永年七歲一孫名國貞年八歲
委曲區畫扮鄉民出重圍由間道行荼苦備至引
見備詢情形大加歎賞曰此人不避艱險忠藎可嘉著
議叙時正發念中丞死生未卜復間道返粤而中
丞已闔門殉節矣延齡聞正發擕中丞之子若孫
歸京師移禍於正發眷屬其妻蔣氏自經長子士
介被戮胞兄廷俊幾死囹圄正發悲生哭死?匿
山中賊平授凉州鎮守備調閩浙督標左營軍政
列薦陞浙撫標中軍遊擊所至有聲以老乞休年
九十二唐守道唐文煥俱全州人當雄鎮被逼與
正發等共事守道授廣東守備罷歸文煥初授守
備職因年老未任巡撫傅宏烈贈以義高存趙扁
額孫曾孫相繼中武舉列膠庠人以為忠義之報
(舊志)
楊啟祥字永昇靈川人充撫軍承舍康熙十三年
吳逆陷桂林時巡撫馬雄鎮被逆帥孫延齡逼降
不已啟祥奉雄鎮命領其長子?奔湖廣關口盤
詰詭稱江西醫人逃出關報知江西巡撫立具疏
以
聞啓祥乃同雄鎮子入奏授守備職銜後雄鎮殉節康
熙二十年又偕雄鎮子扶柩入京未幾補山西壽
陽守備在任八年告歸壽八十一卒(舊志)
覃海芳岑溪縣人充永業鄉練總鄧老李則七山
猺練鄧雙頂鄧廷華則老李姪也康熙乙未十月
盜刦藤縣地麻坡過岑溪海芳即帥鄉勇要截殺
二賊途遇老李及六山猺練覃法滿遂合兵追賊
賊屯蓮塘以待之相持三日海芳謀曰明日目送
賊去我退賊必復來地方何日得寧我前誘賊賊
必吾追爾於兩山伏弩射之蔑不勝矣老李曰諾
海芳背腹受敵法滿畏走老李馳救賊攢矛刺之
雙頂廷華大呼直入賊圍之數重遂同時被害(舊志)
廣西通志卷八十一
