欽定四庫全書
廣西通志卷一百二十五
藝文
國朝
五言古詩
遊礲巖曹雲路
桂山多突兀乃在湘之滸湘嶺翠如攢茲巖獨竒
古咄哉造物靈幻作崆峒府丹崖鬱高閣綠嶂穴
幽戶不假五丁鑿奚倩媧皇補中有琅玕髓疑成
冰雪乳玉粒糝瓊田青蓮挂碧宇金光晃舍利寳
氣騰瑤圃盤㘭蟄蛟螭猙獰怒犀虎魚披貼壁鱗
鳳梳棲谷羽或堆防風骨或簇肅慎弩廉劌森劍
戟縝潤折圭組倒者懸鐘磬側者欹錡釜空嵌饒
神力鑱削笑鬼斧氛氲隱藥竈錯落横棋譜何年
遺仙蛻誰代布佛武風湧暑生寒溜滴晴亦雨雲
雷恒屯復日月爭吞吐有時瀑布飛澎湃轟鉦鼓
有時晶簾瀉戛擊鳴球琥我来秉燭遊心神獨踽
踽欲探驪龍珠莫覯騎羊䜿劃然舒長嘯山魅潜
呼舞平生躭邱壑殊覺紅塵苦把酒約山靈爾我
相賓主
盤石寒泉謝良𤦺
去郭五里耳烟霞自此深石勢何突兀巖峝何幽
嶔下有寒泉流上有丹桂林桂香澹秋色泉冷清
人心朝暮看雲霧往来愁登臨𫝊聞古桃源雞犬
猶至今余生負邱壑相望獨長吟何時卧山樊解
衣彈鳴琴
苗子謠李文彧
懷山苗子言有鬼棲山下向民借大罟魚獸斃長
夜時聞嗾犬聲遺肉酬所借倘如觸彼威園梨盡
摧謝更罹疫與災人畜皆遭射屠豬並宰牛賽神
冀其赦吾為苗子計遷居止其嚇苗子復我告前
歲遷老啞(地名在容懷二縣界為諸苗所居之處)佃彼縣人田稱盡
租禾價所剰難療饑男子為乞化女子准為婢吞
聲不敢咤嫁端誣之官官府誰知詐差人如乳虎
索食裂眦罵須臾鎻上頸連累及鄰舍望中阡陌
田盡是豪家霸永代皆如此流毒何年罷忍死在
茲山山鬼君休訝瑣瑣苗子言述之令人怕
輓謝烈婦趙瑞晉
人生事廉恥女子稱謝氏謝氏未死前婉孌端素
履無何變故来良人失所恃羣盜集如毛逼勒無
餘技詎知金石堅百折不一靡轟轟罵賊聲如雷
之貫耳傷哉秉坤貞從容拌一死譬則南陽花能
拒風霜裏譬則嶧山桐只許棲鸞趾譬則泰嶽松
歲寒見彼美浩氣塞乾坤撐持賴有此往往巾幗
流直徹綱常理端居閱古今寸心深仰止
宴石巖三烈女王權
巍巍宴石山翹翹三女烈姊妹矢同心同心同皎
月羣盜恣披倡堅白遇磨湼畢命千丈崖正氣殊
凜冽環珮無歸魂留此名不滅化作三秀芝流芳
在巖石居然女士傑詎同草木滅林下有清風鬚
眉愧名節
蒼梧署中喜雨作金粟
昔遊粤西東年年厭春雨今来歌羅城已隔廿年
所亢陽竟三月處處皆焦土東作不得興農家愁
且苦前日抒情詞紛紛愬官府昨乃擬祈請下令
禁屠酤彼蒼默感悟一時驅魃女不求霖自至好
生德何溥四郊盡霑足萬民競鼓舞我意亦欣然
長謠謝龍母
鴛鴦井(粤俗水之不成溝瀆者通謂之井)陳聶恒
我行古道旁愛此泉百斛四圍草色青繚繞一痕
玉忘饑冷相對清可映心曲江湖苦旱澇此井無
盈縮隔隴常涓涓挹注隨所欲下有相思石兒童
荷鋤斸𤨏碎泥塗中雄雌自相逐泉為灌溉利石
以娱弄畜風流媿嫁名泉聲滋詈辱嗟汝誠細流
淡蕩四時足餘波及千頃禾黍秋風熟功成付不
言人亦不汝錄偶然孕斯石泛作雙鴛目寄聲謝
皮相吾其矢勿告
粤西舊無育嬰堂創建告成有作陳元龍
聖治重仁育保民如保赤矧茲真赤子能不加愛惜粤
土多遺嬰戶口不增籍匪厥父母忍其故在貧瘠
有力能活之無乃長吏責七星巖之陽夷曠地多
隙捐貲構厦屋可貯兒數百保姆有衣糧醫藥有
儲積襁褓分縦横背負兼臂掖始或啼&KR0561;&KR0561;繼乃
笑啞啞一堂皆陽春生氣盎牀席豫知廿年後繁
庶倍往昔創舉不避勤垂遠有成格作詩告来者
毋視為陳迹
新建阜成書院
粤俗頗樸古臺榭無遊觀棲霞竒絶處蔓草荒烟
寒何不設戶牖貯此名勝看迺相向背宜迺措竹
石安籓籬借白雲橋梁就清湍有堂曰永譽有亭
曰擬蘭有圃可習射有舫可垂竿有廡可觴咏有
室可眠餐羅列几案物無一非峯巒僚佐此講肄
士民此盤桓幸際
聖人世浩浩天宇寬俗阜而化成上下同一歡招提况
接武雨花撲闌干數椽絶壁下萬古青巑岏
獨秀山在城之中高數十尋四面如削余鼓勇循
級而上登其絶頂
坤維奠五嶽石根蟠南荒八桂峰若筍茲山為之
綱一柱撐青天四壁儼削方皴㾗埽薈蔚黛色堆
青蒼我来莅西粤乍見心目張怳如冠珮人為國
守濠湟乘暇以命駕徘徊山之陽峭竪絶梯級上
山如上牆奮勇陟厥椒磴狹屐齒妨回顧笑僚屬
流汗如流漿俛視郭内外物象何昌昌和風拂炊
烟繡畦羅稻梁居氓紛熙熙不知為瘴鄉羣峰萬
里来趨拱於四旁峩峩獨屹立千仞遙相當
聖化洽遐徼山川皆呈祥茲遊信非偶北望達廟廊為
𫝊山林意播此陽春光
龍隠洞
看山如觀畫遊山如讀史桂州巖穴竒石刻窮秘
詭豈惟考歲月直可補載紀龍隠一拳石聳倚江
之沚笻屐久已荒虛竇滴古水宋人題識徧蘚花
蝕成痏中有元祐碑所謂黨人是低徊駐遊驂循
環讀終始起自温與潞訖王化臣止三百有九人
一一皆君子宋史或未詳茲焉炳名氏摩崖故不
朽光燄射灕水諸公千載靈呵護洞門裏遂使小
邱壑重與嵩岱比流連不能去落日促旋軌
宣成書院課士李紱
賢才國根本得之國乃昌經訓士菑畬教成治益
光
朝廷正有道舉孝興賢良聲教周四際安得遺遐方
矧茲古西粤經學漢濫觴陳氏有家𫝊上書言丘
明(叶芒)遂令左氏𫝊鼎立於膠庠霸才震士燮詩學
鳴曹唐制科宋所重大魁先馮王有明尤挺出朝
士多軒昂文定得啓沃清惠才明將鶴樓抗風節
凜凜嚴風霜爭衡於上國峩峩莫與京(叶姜)流風百
餘年山高水猶長菲薄忝遭逢持節来炎荒願與
諸士約講學興文章藝苑共馳驟德囿同翺翔上
以應
景運休徵来麟凰下以致美俗舊染回狑狼庶幾軫
翼南奎壁同光芒往聞常觀察風氣開閩疆又聞
韓昌黎文學興潮陽望古一遙集盛事其可忘教
化如有成百世同芬芳
登獨秀峰返憩讀書巖下金虞
峩峩玉筍班獨秀如卓筆其高六十尋而袤五之
一秀色殊可餐陡峻故無匹今辰鼓游興拉伴鬭
輕疾盤盤三百磴一一透空出巋然北極宫元都
尊輔弼敗壁留鐘鏞壊像雜琫珌旁有兩茆亭位
置頗閒逸凭闌舒遠眺恰值斗杓七桂林古都會
萬戶見墉櫛襟帶水迴環劍鋩山崒嵂勝概羅心
胸塵聚等蟣蝨指點卧龍臺風烟亦蕭瑟長嘯歸
去来下視真股栗光搖雲棧雲步窘漆城漆却訪
讀書巖清風吹石室流連五君詠微尚猶可述千
秋獨秀峯得此更超軼况當人文會(巖下即貢院)汲古
賴脩繘誰磨一片雲演孔刮老佛(昌黎句)
題玉融真仙巖重刻元祐黨籍碑後
嶺西古荒奥流人所安宅元祐諸鉅公強半此中
謫鄒范餘清芬秦黃鎖英魄至今溪峝邊杖履猶
可接名在千古心不在一片石我登真仙巖忽值
打碑客貽我蟬翅雙端然具趺額其書較遒整其
製稍褊窄上列元長序讇語變黑白下云建炎初
國運鼎新革重惜碑版湮懸購如拱璧吳興有後
賢来此作邦伯磨崖闡前光一一更剞劂茲事亦
可𫝊厥志無乃辟石闕生口中何取自標揭况觀
黨籍名流品未綜核若火焚昆岡玉石併罹厄附
驥安足榮添蛇復何益自昔玄黃戰君子與有責
洛蜀方齗齗僉壬抵其隙歐陽朋黨論
聖代所必斥大公良獨難中立匪長策龍德不成名鴻
儀遠彈射縦有蟠螭碑不直腐鼠嚇仰見玉融峯
萬仞同一碧
桂山金志章(原名士竒)
一峯拔地起衆峯悉天參桂山萬古竒詭麗雄西
南有如千髻螺亂插碧玉簮復如矗萬筍歴歴蒼
苞含矜莊如端冕執玉朝子男森巖如列衞陛楯
周戈錟獰如波斯胡騎獸行驂驛醜如宿瘤女甕
項愁容憨或張如屏風或覆如甖甔或彎如象鼻
或僵如眠蠶如星斗錯落如水月空涵如賓主拱
揖如壯夫負擔怒如虎牙鋸蜿如驪珠探企如威
鳳舉潏如竒雲曇堂堂列如陣葉葉欹如帆峙者
墉屹屹㘭者居潭潭雙尖卓文筆兩鬛齊劍鐔疊
綵錯綺繡散花依幢龕目賞難徧給態狀聊能諳
獨秀稱雄尊諸山次岈㟏伏波岌爭長顧盻殊耽
耽孤撐絶附麗特立真無慙仙靈所窟宅往往開
名菴灕江繞其間曲折拖晴藍千尋嫋篁竹十
蔭松楠天籟一以發萬壑笙鐘酣我生癖山水嗜
好如饞貪腰佩豁落圖手攜青琅函齋心遠到此
遊侣偕兩三&KR1143;身入空翠長嘯穿層嵐捫蘿竭登
頓濟勝吾能堪心胸得開拓險怪窮幽覃搜竒亦
云富肥遯殊所甘歸来對鄉黨侈作譚天譚
過黃牛諸灘方秋白
霽景射迴巒林壑如初沐松間滴蒼翠倒漾波光
綠挂席泝前浦涼吹逼巾幅恣情一以眺山水自
相屬榜人理舟具努力飯山麓駕言涉重灘百疊
歸煩僕直行一里遙漸覺寒濤促寥廓變寒號崩
騰醒耳目石峭列齒牙𥻘𥻘勢相觸一步一紆迴
一篙一相續篙與石爭持石併舟相逐左轉而右
旋上弦而下曲有如驅八駿偃蹇難縛束檣絲牽
百丈愈進氣愈跼黃河混渺茫倒流横地軸雲根
坼雷雨遠近紛駭矚屏息斂神魂遂得達厓澳意
謂盡傾危俄驚波閃倏水更打篷高聲逾振林木
江河日以下誰挽滔滔速俯仰盡高深戒懼一時
足日暮月隨船又向巖邊宿閒殺采薇人抱影卧
空谷
閱壺關城懷胡端敏公治蹟甘汝来
壺城明初建得名因形模麗江凡四折如環抱其
郭東西南三面阻江無他虞城北兩江口為陸為
通衢狼䐠民剽悍草竊繁有徒守禦昔孤薄寇數
攘其帑相形審項腹茲當扼吭區僉謀設重關工
用多所需維時典郡者力詘空嗟吁平時所經營
矧惟私槖腴土酋苦徵索瞋目相睢盱教令輒違
忤莫可窮根株端敏胡公来握此專城符守官清
以介不隨流輩汚撫柔諸頑獷能使豚魚孚諸酋
樂為用生死惟所驅一方稍梗化衆力為鋤誅縛
其渠魁至公庭来獻俘檄下徵版築奔命来萬夫
不領國經費殫力爭供輸數旬崇墉就永絶諸覬
覦至今完以固屹然見雄圖由来吏治雜翻謂
術疎如公景行在後来宜步趨
七言古詩
弔平樂殉難吳都閫錫綬田嘉登
將軍弱冠英聲起能武能文世莫比一戰遂看長
安花萬里折衝從此始生平魄力不猶人右屬櫜
鞬左鞭弭丈夫立志輕封侯慷慨矢心并嚙指金
吾宿衞法森森九重日侍
天顔喜關中坐鎮靖烽烟砥定秦川及渭水嗣此度嶺
入雷陽不減劉公萬戶倚時危豈復惜身家勍敵
當之立披靡狀貌魁梧膽氣麤大呼殺賊破深壘
運窮勢迫意不回一身殉國甘如此高雷方自訴
歸兒平樂屍𫝊馬革裏不願生還八百人視死如
歸誰為使將軍之意曰不然非此無從報
天子丹心直上逼雲霄千載如生形或死立威立節兩
無慚浩氣精忠光青史
三峯烟雨王之驥
縹緲三峯拔地起蜿蜒磅礴幾千里南聫五嶺北
衡廬巨靈畫疆奠厥址簇簇芙蓉侵九霄日輪月
馭纏山腰鍾竒毓秀知何限竹箭丹砂與鳳毛我
家開戶當山面青眼相看兩不倦秋月春花互勸
酬襲人爽氣有餘善無端密雨雜烟来蠻壑濛濛
散刧灰失却三峯真面目軒窗秀色幾時開烟深
虎豹嘷其族雨集龍蛇競起陸匝地隂風草木腥
題詩誰向峯頭竹安得山靈謁九天肅將帝命揚
義鞭飛廉建旆相後先馳驟須臾遍九埏驅出千
山雨共烟三峯豁然流翠萬古妍
綠珠井龐穎
綠羅有女質如璞採使投珠珠滿斛聲價一時重
洛陽風流當代推金谷風流聲價今如何斜日蒼
茫洛水波祇有玉樓清節在垂芳故井不銷磨
城中創立義學十七處延師教授余偶晨出聞誦
讀之聲盈耳喜而有作陳元龍
始余入粤城寂不聞書聲今余巡粤城絃誦聲已
盈彷彿身遊鄒魯間不似灕江與桂山問云一十
七處之義塾童冠濟濟講讀無時閒文翁化蜀蜀
士盛常袞教閩閩俗正人材不擇地而生吾願爾
粤家家師孔孟
訾家洲
城東南隅雲水闊隔岸亂山堆一撮浮梁如虹轄
灕水順流而下悍難遏水中横枕訾家洲劈劃江
波作兩流柳記尚𫝊竹木盛裴亭雖往烟霞留官
船佑舶去不顧惟許僧漁来問渡名勝空藏城市
間叢祠鐘鼓斜陽暮我来選幽非好古欲令古事
今人知賓僚一葉頻載酒莫忘洲邊風月時
重修陡河天平石陡門告成閱視有作
興安河渠高下數百尺湘源一瀉無餘澤詎惟舟
楫阻商旅直使耕耘旱阡陌唐時李渤垂大勞逆
流横截天平石築為陡門三十六導直為曲延水
脈黃河之牐體製同灌溉有資艘舶通年深石圯
水跋扈誰與蓄洩波流中修廢舉墜迺余責督率
庀材鳩厥工工成櫂舟閱新陡沿岸歡呼動童叟
羣石齒齒白似牆一水盈盈綠於酒吁嗟此河楚
粤之咽喉所利不止貽一州南接灕江北湘水中
隔此河居上頭不以陡門為啓閉譬人血脈奚周
流從此繕修望来哲人力以補天地缺
舟過鉗王維淮
馱娘江勢疑游龍兩石屹立江心中如牙在口肆
吞嚙一綫不合水流通天教蠻荒作險阻竒絶鬼
力兼神工洪濤百折急難逞奮怒激盪排高空轟
雷震撼響不歇欲倒地軸搖蒼穹輕舟獨木倏来
過氣懾魄動憂心忡爭關奪隘在呼吸一失便落
馮夷宫人生拌命只如此臨深有誡悲微躬推篷
側望幸脱險獨苦瘴雨飄迴風插空巉崖疊千尺
對面削立雲蓬蓬鷓鴣喚道行不得萬里汗漫吾
安窮
竒蘭餔喬莱
宋代全州柳刺史綠坡亘嶺栽長松只今謖謖滿
道路隂如偃盖柯如龍夾岸濤鳴白日冷隔溪雨
過蒼厓濃内有一松挺孤幹竒蘭徑丈生其中薈
蒨不讓土壤力芬芳惟須雨露工踰坂度壑香不
隔四時花染臙脂紅以蘭名餔數百載昔有盜者
逢雷攻遂指枯松為佐驗土人競說真仙蹤我家
有蘭来蜀道懸之屋角當長風嶺南寄生桑與槲
茲蘭雖異將無同好巫信鬼越人俗慎勿以此驚
愚蒙
嶺南閔雨行李紱
春秋魯史書不雨每時一書哀閔深今茲不雨甫
匝月皇皇雩禱非荒淫嶺南地薄鮮耕稼石田确
犖高山隂溪流奔瀉勢莫挽十日五日須甘霖况
乃比戶多竹屋檐楹焦裂聲如砧狂風怒號徹宵
旦攪摩出火愁釡鬵旱乾水溢有專職節無不節
當誰諗豈敢攻社聊呼籲杲杲紅日鳴楓林安得
癡龍起桂海有司肸蠁神能歆豐穰一望慶百室
匪且有且今斯今
桂林喜雪和韻李孝源
去年衝雪辭
輦轂西粤官程八千六火維南下信炎荒氣蒸常恐
瘴連屋桂嶺劃界不同天天公雨雪勝雨玉飄揚
空有風鳴條淅瀝惟聞雨戛竹何年觀雪有高樓
比似無珠還買櫝今年粤雪喜同看漫空不計斗
與斛銀鋪萬頃溝洫平玉立千山峰嶺矗獨憐臘
月下流澌擬共明朝看飛瀑短衣輕笠老漁翁垂
釣寒江猶瑟縮采風太史詩興豪筆底龍蛇爭擘
蹴四時皆夏雨成冬粤諺𫝊聞嶽山麓
聖朝大化暨朔南率土同仁廓邊幅即今節候陳
王風莫貴任耳貴任目記取明都秩南訛永銷沴厲驅
炎熇
伏波銅鼓李茹旻
吾聞伏波舟載駱越兩銅鼓飛鳴躍入八桂之江
湍後人遂以銅鼓名其灘風雨時時聞有鼓鼙之
聲江中讙明季漁人網絓不能舉呼集衆力出狂
瀾是日白石山人斫地亦得一不期而合兩鼓同
時獻之官其一稍窳觀風樓上貯其一置澤宫輪
廓肉好製作工緻而堅完繄此千數百年化去之
神物夫豈無故仍團欒必有真宰默呵護兵火百
刧不得相摧殘我行經此重是古器思一見摩挲
斑斕剥蝕千㾗瘢無何依然失去所當是夜半大
力者負之趨去如飛翰不然誰何等視鬱林石載
歸吳下矜詡為竒觀吁嗟遠物異物非所寳不貪
為寳無禍干君不見張雷寳劒不為用干將莫邪
終飛入水化作蛟龍蟠
遊立魚峯金虞
花朝風日清且幽散髮偶作城南遊使君種柳舊
官渡一葉剪破春江流江光山色暖相映造次不
及停雙眸緣坡徑訪立魚處逝欲選勝窮冥搜山
靈愛客遽倒屣峩峩碧玉簮當頭同人指點向余
笑茲峯洵美魚則不初疑禪界涌孤塔漸歴海市
登危樓巖扉東啓納萬象水天一色相勾留入門
四壁皆綠淨亦有礎柱如雕鎪室西南隅窺奥窔
洞壑穿漏風颼飂滿頭鍾乳臲欲墮失足坎窗深
難求誰將巨手擘西嶂翕忽倒景青紅浮隂崖乍
恐竒鬼嚇靈境怳覿神仙儔芒鞵各各鬭輕健西
東下上不復謀最後一洞須秉燭若瞰眢井綆必
修石鼓砰&KR1503;石船大豈無神物司干掫頗聞龍潭
更幽邃盍往觀者山之陬潭隂冷浸太古石坐覺
凜洌思添裘魚峯反立碧潭下髣髴鱗鬛爭螭虯
乃識命名良有意向入魚腹空嘲啁風烟變化白
日遒眼前好景誰能酬歸舟更出城西路試把新
題謁柳州
出文昌門探白龍洞登南溪山劉仙巖
金志章
桂林山水天下無不數縣圃兼清都七星八桂競
竒秀林壑尤美西南殊森森萬戟插天起出郭嵐
靄紛相扶溪流入耳響環珮松風引路鳴笙竽山
迴石扇劃然啓中有神物蜿蜒趨雷霆白晝飛霹
靂瀉水下續聮聫珠俯視深黑不敢唾遂取微徑
来山隅亭臺縹緲在天半金碧如繪蓬瀛圖側聞
劉翁昔遺世棲神鍊液黃芽腴懸崖扶寸危未斷
欲墮不墮𫝊真符(崖有懸石凌空欲墮上下聮合僅寸許俗𫝊劉仙書符鎮之故
不墮)一朝解化軼塵壒風蟬蜕骨良非誣壁間殘碣
留半影變化尚帶烟霞癯琪花馚馥滿衫袖巖瀑
灑落沾眉鬚階前長聚五色雀簷際時停三足烏
御風憑虛遠到此豁達萬里迴清矑勝遊靈境不
易得大笑跳入仙人壺
銅柱甘汝来
麗江炎荒之鎖鑰南控安南壤相錯距關一舍分
茅嶺漢家銅柱高岝㟧伏波峻業何崢嶸英風萬
古震寥廓當日樓船下交阯疾埽狂童等殘籜二
徵授首𫝊京師九真革面復疆索郡縣其地中土
同螳臂安敢復張攫五季凌遲世多故部領邪行
乃横作宋元師征屢無功包荒無乃太孱弱蠻夷
獷悍本性習朝廷駕馭藉方略將帥豈乏英雄姿
推轂無能專委託有明英公亦人傑功與伏波庶
相若中官繼鎮求珠犀紈袴握兵擁帷幕遂令封
豕肆狂噬内地旁州恣侵掠惜哉用武功不究議
祖捐之滿臺閣爵予世及用羈縻國威如斯亦稍
削
今代聖神御區㝢六合以内併包絡况乃近地非遼絶
歲修貢職尤謹恪我来行部視邊徼義取諸豫嚴
關柝顧瞻前烈蹟未湮来者樹立當奮躍肯念平
生馬少游畏此毒氣薰蒸瘴鄉惡
弔卜氏墓謝錫侯
君不見萬丈(坡名)荒烟蔓草裏氤氤緼緼悲風起此
地下藏節烈身苔封石閉無人指我聞驚嘆涕如
流憑弔徘徊去復止坏土重培標姓名後来歲月
從此始陸川香令飛雙鳬萑苻竊發紛突豕乘城
守禦率鄉兵棄置針奩執鞭弭援絶孤窮勢難支
登樓墜樓貞自矢猶勝當時斷臂魂稜稜正氣垂
&KR0686;史乃知宇宙殺身仁形體雖灰神不死大節獨
留卜氏墳愧為男子寧無恥
粤西諸蠻圖記歌為錢野堂作陸綸
周官分土治職方禹貢列服垂要荒連山峩峩抱
西南阻絶奥險稱蠻鄉狼狑犽㺜猺獞種不一厥
古不與華土同冠裳或言槃瓠始誕育鑿空蔑理
誠荒唐郎官水部今出守文采風流柳州柳三年
治譜盛流𫝊餘事雕蟲誇老手月輪新破碧蟾蜍
秋軒貽我卷紙書炎徼異聞掇梗概虞衡赤雅隨
分疏文辭入畫波折具生面特出形神舒列眉聚
米燦可數包括諸蠻誌風土或負山而巢居或緣
谿而龍戶歌連袂兮跳月浴同川兮畏暑刀耕火
種昧生事人棲獸畜猶爾汝弱之肉兮強之食貪
者如狼鬭如鼠吁嗟人生含隂抱陽秉則同曷為
居處服飾飲食男女多殊風鈎輈格磔言語不可
别混沌不死鑿未通若政立辟難與齊顓蒙聖人
執天轡萬物如指臂惠施靡勿遂治理在平易羈
縻要使義相屬隨勢利導與時異輶軒上採恢
廟謨知公點筆有深寄敘次𤨏細言雅馴隸事十九存
其真方今
天子德光被南掌蘇禄重譯俱来賓何况百粤之蠻綿
亘墟落久内款沐浴
聖化無因循變革草昧移狉獉史家於後貴徵信耳濡
目染改觀聽直教頑習盡前除始覺皇風動傒應
圖存或恐見者疑製作斐然此堪證装玳瑁匣琉
璃搴蓁剔莽披神竒少陵之筆玉溪詩我歌衰薄
難為辭
廣西通志卷一百二十五
