欽定四庫全書
廣西通志卷一百十六
藝文
國朝
記
平古州八萬苗記徐嘉賓
今上德盛化神版圖廣遠因滇黔西粤苗夷錯處疆界
未甚清徹
特命大學士伯少保鄂公總制三省即漢唐宋元明之
從未内屬者喁仰少保公宣布
皇恩皆輸誠樂附惟黔省古州八萬苗性獷悍雖經兩
次招撫而都江河道尚有逆苗梗塞按都江上抵
都勻下達柳州利舟楫便商賈實黔粤之血脉河
道未通與無古州等也雍正七年冬少保巡視粤
西會商撫軍金公具
奏勦撫調粤西漢土官兵四千三百餘名會黔兵同
進飛檄慶遠府知府徐嘉賓監紀糧餉贊襄軍務
受事之後仰遵少保宏謨勝算指示機宜黔粤文
武奮勇進勦凡攻破口寨月寨車寨龍早来牛皮
旦滚縱滚唐等數十餘處斬獲二千餘級招撫生
苗男婦合前七萬四千七百餘名口收盔甲器械
鎗砲無算蠻方底定水陸交通建城署設營汛樹
碑勒石畫分黔粤歴八九兩年事竣共支過粵兵
糧米二萬七百三十餘石銀七千七百三十餘兩
十年春嘉賓卓異引
見奉
旨署理廣西按察司補授蒼梧道同事則粤省總統由
懷遠進者慶遠協副將陞右江鎮總兵官潘紹周
由荔波進者桂林協副將陞臨元鎮總兵官董芳
也奉委多員不及徧載略書梗槩恭志我
聖朝萬世金甌一統無外云
巡閱安南邊隘記黃岳牧
嘗讀帝典一篇曰宅南交而知交阯之名見於經
傳久矣漢時命馬伏波南征雖浪泊勳高而上霧
下潦飛鳶跕跕故蕩平之後即立銅柱為漢界明
初曾分郡縣未幾復叛亦遂棄之我
朝定鼎聲教四訖黑齒雕題之鄉莫不来享来王黎
氏子孫早已奉藩南徼矣
上御極之九年念我民遠服賈每流離異域又慮為逋
逃淵藪
特命粤西封疆大臣經理之明年春正月予方觀察右
江奉撫軍金公檄至省面授機宜二月十一日發
自柳州予竊計西南半壁環繞土司恐未識使者
意乃傳檄各守封域毋得驚擾又為從者資其行
李俾無匱乏三令五申而後啓行二月二十三日
抵田州去百色不百里憶康熙十九年先祖廉訪
粤西曾駐節其地督餉征滇萬里轉運三軍騰飽
奏凱而還當年與有勞焉乃臨流而嘆曰此先世
立功之地乎低徊久之渡河宿奉議州翼日歴蓮
花峺層巒叠嶂樹木隂翳一片雲封行人不辨東
西如入迷途予稍憩山口塘忽見日光從者促行
半步半輿旋陟旋降約三十里方履平原迴首諸
峰已盡入雲中矣三日至鎮安府所領歸順小鎮
安二州皆接壤南交其地犬牙相錯舊隘未周者
間以新隘劃地而守之中外截然遂趨太平三月
朔六日至郡偕太守屠公先閱憑祥州之鎮南關
按南關距府治四程中有幕府營受降城乃安南
貢道所必經上石西州思明思陵等州環其東南
上下龍司上下凍州安平州接其西北且下龍司
平而關濁流一道闊百餘丈從交阯七源州而来
又水口關清流一道闊數十丈從交阯高平府而
来二水會於司治之前直下太平府一帶山河表
裏環衛昔人經理斯地龍憑馗纛兩營並建然地
太廣兵稍單予考其形勢以三關為重地請增戍
兵餘則量其衝僻而輕重布之務使疎密相間遠
近適宜以固邊防三月二十四日適南寧府之遷
隆峝上思州見石帆一山綿亘千里作
天朝藩籬登其巔涉其澗因其險阻而分布士卒已收
地利人和之效至下雷州湖潤寨名屬南寧實接
鎮安乃請改隸俾就近控制亦設隘而守之事竣
旋柳盖四月十一日也時歴六旬地周三郡西至
於滇南之富州東至於粤東之欽州南抵交阯考
内外疆域大抵上下凍州以東接夷之諒山府以
西接夷之高平府其間有崇山峻嶺天然界限者
有平原曠野村落相望者扼其水陸要路守以漢
土重兵計新舊關隘百一十有六處凡官兵五百
三十有五名土兵一千一百七十名嚴斥堠謹巡
邏沿邊千七百里屹然長城敢有私越者請無赦
從此良民不致輕去其鄉而罪人亦不得竄逸於
外遵
諭旨也四月十三日詣省報命撫軍令繪圖上之於
朝且疏中列末議以
聞閏五月初九日還柳州爰仿一幅為文紀之
重修上思州城記戴夢熊
州距邕郡西南三百里南偪交阯北界土夷欽廉
控於左諸峝翼於右萬山連亘四面險塞洵嶺表
之要害朗寧之關鍵非高城深池曷足以資守禦
哉土官之時累土為城規制苟簡及改流後始卜
城於明江之北易以磚焉明嘉靖間知州陳世瞻
從而擴大之嗣值邊方多事烽煙弗靖載葺載圯
余甫履是境憑高眺覽形勢孤險意以為圖安求
治寧有亟於封圻之事耶且歴考向時宼盜出沒
殆無虚歲使不綢繆未雨脱遇意外風鶴而圖築
沙種柳之計不亦晚乎於是丈度高厚估計已就
會值兵荒之餘公私交困册既報而未果至明年
夏秋之交霪雨連綿一夕劃然崩頹無一守堞迄
季秋農事方畢古所謂清風至而修城郭宫室天
時人事適合焉爰告州之士庶靡不踴躍從事欣
欣子来擇日興工命郝尉齡董其役陶人為甓石
人為甃畚插版築出力如自營私堅固牢實於民
不擾廣袤一如舊制而加高培厚焉經始於甲子
孟冬告竣於是歲臘月遙望闉闍翼翼雉堞楚楚
隠然邊鄙之金湯也盖惟王公設險以守其國重
門擊柝以待暴客古人防患於未然遠見於無形
方晝警夜處安慮危之意至深遠也凡有地方之
任者皆不可緩視何况邊徼巖疆山川深阻之地
乎雖然城不足恃也亦在乎得民心而已傳曰民
保於城城保於德苟德澤未加誠信弗孚則民心
離叛雖方城漢水其誰與守哉故城為有形之備
民心為無形之城知無形之不可忽而有形者方
足恃也詩云無俾城壊無獨斯畏非古今之明戒
歟是為記
重修南寧府城記閻純璽
南寧古巖郡也唐稱邕管亦曰朗寧居潯鬱上游
右頻廉海斜界思田賓内錯谿峒土司外控交南
夷壤為左江衝故文則監司武則鎮帥皆臨轄其
地握居重宜而設險守國重門擊柝先事豫防之
義安可或後焉考城在宋元豐六年始再徙建迨
及前明載修載圯其形勢面江濱河前廣後銳東
西北為門各一南則有三中曰南門偏西南則曰
安塞曰水閘盖左右江自城西五十里合江鎮並
流下注震盪飛空勢若翔龍怒馬莫可羈勒城之
齧而頽仄者數矣雍正八年前總制三省少保鄂
公會同大中丞金公勘估
題修工未竣九年夏大雨浹旬岸土為江漲所衝浮
潰安塞門以東復傾倒十有餘丈太守張漢以役
費益繁巨輙慮違前請而莫為計也爰具陳狀於
中丞蒙中丞面指規畫兼採原恩城土州吏目施
敏政條策事宜即令留工所督修於河岸剝落虛
損處下填以板中用石灰米汁和以砂土碎石舂
實加幫作級五層如梯狀十年春岸工城工皆以
次竣歴夏而秋雖復雨淋日炙無罅裂憂矣我
天子赫聲濯靈德威遠播有孚而化伏莽無警顧之屏
之翰以作爾庸屹然翼然所為壯我崇墉永惠庇
我邊陲者非
朝廷設險豫防斯尤寄重者耶純璽監司左江幸同
事之相與有成而不辱於役也爰濡筆為記以諗
落成之歲月
重修至公堂記張鉞
粤西僻處南服素稱邊徼至秦始入版圖未得頏
頡鄒魯然天之生才不以地限也昔之官斯土者
唐則有柳子厚宋則有柳仲塗明則有王陽明皆
能不鄙夷其民化椎髻卉裳之舊牖以文明流風
餘韻歴久不衰盖數百年於兹矣而其間傑出之
士如馮當世王世則李珙諸人或以文章名世或
以節義著稱偉哉北方之學者未能或之先也洎
我
本朝
列聖相承崇儒重道菁莪棫樸之化無遠弗届至我
聖祖仁皇帝夀考作人化成久道特頒
御製訓飭士子文於學宫所以風厲之者無弗至我
皇上纘承大統憫士習之囂陵凡所
垂訓皆以閑其非僻之心而納於禮門義路冀其處則
有實學出則有實用曲成造就之深仁何周以渥
也士生昌明之會有不争自濯磨以仰副
朝廷之德意者乎三載賓興掄才大典而貢院則士
子所由以進身者也粤西貢院始於康熙二十年
即靖藩舊邸而增損其制歴年既久朽蠧實甚至
公堂則又上漏旁穿懼將壓焉予辛亥冬調遷西
粤觀察壬子三月奉
命署理藩務是歲適逢大比大中丞金公議重建之公
自撫粤以来凡文廟關帝廟以及壇社先賢祠宇
演武堂無不增循創建次第舉行而又念掄才鉅
典更宜美備因首捐俸以倡予與臬司徐公驛鹽
道耿公桂林太守錢元昌司馬徐德秩别駕吳大
猷梧州司馬陸綸共成其事鳩工庀材未兩月而
落成塗塈有加丹艧畢舉翬飛鳥革輪焉奐焉匪
徒以飾觀瞻之壯而為
國求賢之大義將於是而著矣而多士之登斯堂者
惕然思始進之由於至公則異日國而忘家必毋
敢背公營私以自便其於我公建修之意或庶幾
其不負乎舊有明遠樓亦就傾圯堂成而樓並新
董是役者為潯州司馬兼攝臨桂縣事萬選勤於
督工實心勷事洵可嘉也故并記之
重建鬱林州校士館碑記屠嘉正
古者黨有庠州有序國有學比年入學中年考校
天下之士由是各敦孝友睦婣任䘏之行習禮樂
射御書數之藝成智仁聖義中和之德其升於司
徒樂正者皆庠序學所育而師儒之考校所旌别
而誘進之者也鬱林自宋至道間徙治南流歴元
明以博白北流興業屬之人文駸駸日上萬歷間
建學道行署於今學宫之東相𫝊興文書院址也
逮後附考於梧學道行署亦圯而諸生童每遇校
試往返千餘里或苦䟦涉
皇上御極宵旰求治
詔天下大吏陳便宜無隠雍正三年巡撫李公奏改鬱
林隸廣西布政使司
詔可鬱林既不復隸梧鬱之紳士欲仍建校士之院而
故址已盡為民㕓不可復矣雍正五年三韓佟君
来守是邦因紳士請具詳允行擇州治之東舊蒼
梧巡道署址鳩工庀材數月而成其前為東西文
場其後為退食閱文之室中為視事之堂厥位面
陽厥土燥剛平山坡阜歴歴在目學使者歲科行
部士皆樂就試之易而村巷老穉見釋奠會講之
儀生徒衣冠揖讓之美舉欣欣知所慕尚而人文
益興己酉之春嘉正自刑部郎出為粵守適鬱林
州缺員奉檄署事始至之日以是州在嶺海間慮
其人士囿於風氣先為宣布
聖教示以篤倫理淑身心之則丁寧告誡峻防謹維今
年春絃誦之聲盈於里閭乃進生徒課以文藝多
可觀者盖山川清淑毓才不乏而涵濡於
文治又久而深宜其若此也夏五月嘉正奉
命守太平將去鬱諸紳士以校士館記来請伏念恭逢
聖天子金聲玉振道洽政治鬱之人士幸被
盛德安其學業宜思
聖天子左右斯民譽髦庶士之至意上之勉希有猷有
為有守以供
國家之用增鄉里之光次亦必束修砥礪務為文行
靡忝之良士以無干簡惡絀不肖之
功令是不可不因其来請而示之且以諗来兹也爰
為述其本末并所致望於此邦人士者俾書諸石
其董建館之事者諸生晏朝龍蘇漢疆楊嶷均有
重勞而州與四邑紳士捐資助成皆風俗之善因
并書之
思明府學署記高熊徵
思明建學前明萬歷丁未雖設教員未覩有事業
可紀者如萬歷間蔣君已失其名不知何許人則
以渌夷入宼印隨失去矣天啓崇禎間學官缺或
不至則貢衿且代署學篆矣總之學宫初建諸生
寥寥學官或去或留無久志宜文事之不能興起
也
本朝定鼎順治間蘇君文昌陽朔人署篆僑寓民居
聞因飲酒醉斃矣康熙間伍君文海全州舉人由
蒼梧陞任則寄居生員陸參之家光復後滕君佋
署篆宣化人或寄居軍府右旁或寄居峒&KR3558;民舍
五年無定在繼而署篆者李君之玣蒼梧舉人則
寄居生員譚馥家以憂去又繼而署篆者今太平
訓李君先聲計將三載或来或去皆假館譚生員
家亦未嘗有一署址嗚呼學官萍寄其何以施教
鐸哉余於丁卯奉文改調仲夏莅任無寓所諸生
為余借住生員鄭瑜家循例謁夫子廟但見荒郊
茂草片瓦無存唏嘘感歎集諸生而問之僉曰此
邦土司向無學校諸生原寄太庠萬歷間土府黃
公承祖始議創建郡丞蘇公日登朱公鳴時相繼
成之當時實有兩年學用銀三百兩益之學宫巍
煥學署規模因鼎革兵燬康熙十年郡丞王公之
任存留歴年學用銀六百餘兩畀土官黃公載乾
郡丞蕭公如芝實重新之吳逆變亂庶官男黃維
畿争襲勾引交夷入寇戰爭者五載府城灰燼聖
廟復燬故荒廢如此予慨然久之六月值太平守
黃公送交南回貢至止瞻拜目擊予因為緣簿求
序募建八月隨以送考往邕又赴省科舉至臘乃
旋始與郡丞陳公同商創建陳公捐俸以倡予更
勸募購材鳩工為費不貲越三載乃成正殿儀門
泮池櫺星門等處自念官以教為名而無一設教
之所其何以殫厥職乎爰謀於郡守黃公維鼎得
南門舊公館地一所詳建書院就於書院之右創
建學署五間面南負北盖藉講堂以施教焉予自
捐十五金工匠木料之費董其成者國學生鄭君
輔宸也予思諺謂學官孔子廟祝故天下學署皆
在學宫之内今思明學宫久圯學署從無予因陋
就簡暫建於兹謹備述顛末勒諸石後之君子其
亦可以諒予心也夫
永安州建尉署記秦鼎榮
尉廳之廢大率廢於無官也自
興朝二十餘年員缺未嘗補即補亦無至者康熙四
年春余奉銓来此州民不識予為何官也曰自来
不聞有兹矣恐銓者之訛而君其過聽之也少頃
有父老来自遠方始顧而唯唯遂諭其未知者於
是憐余為
今天子之命吏䟦涉萬里且無家慨然餉余壺漿餽余
竹茅余率童子親為結縛而坐臥其中意甚適也
無何而茅屋忽為祝融一炬余朝夕以此為恐急
欲代以陶瓦而謀諸父老僉曰木雖産之深山第
陶匠未可驟得耳請姑待之余以是年冬稍得俸
遂購木數十頭俟其乾而募工輦致之明年有陶
自虔過者留而為之置瓦萬計又明年有遊於楚
者於是募匠而成之冬匠来自楚遂建廳三間顔
之曰循理佐以兩廂又建住房三間於西偏為書
舍兩間栽以花竹余其朝夕處之名之曰来誰軒
因追思及余来時州民未知其為誰也又念及繼
此之来者余又不知其為誰也即前此之官此者
又皆不知其為誰也噫是可知矣後之君子咎其
鄙陋請鑒於斯文
布政司官廳題記金鉷
粤右故僻遠然提封非小弱也唯地瘠民貧蠻獠
襍處故習染於中土差異今
聖天子澤普恩洽盛極中天所以加意遠民者無不至
頻年委任重臣撫綏南服又皆公忠而體國乃粤
俗猶未盡純相仇相賊之風未革詎非有司奉行
之不力歟夫人性皆善宜因其勢而利導之而稂
莠不除即良苗何以懷新則禁暴率善舍法其奚
由此國僑所以有火烈之喻也鉷無似承宣兹土
國賦所出常兢兢焉尤願寮屬之共勵於廉隅稍
有出入未敢以職守徇也顧念古之所號方伯者
寧惟是管鑰之司哉將以承宣
德意而敷政於民也凡政之有切於人心風俗者夫豈
一端故才雖不逮而自受事迄今實不敢稍自暇
逸諸君子皆服古入官者幸無忘夙夜以獲相成
之益不爾際昌期之會畀之以禄秩儼然加於民
上而顧不思所以為報𫝊曰天高聽卑其亦當知
自惕也夫
麥嶺創建廳營記金鉷
麥嶺屬平樂去富川縣治東北六十餘里孤懸一
隅環界湖南永州之永明江華等縣諸不逞徒往
往乘險竄匿急則走之楚疆官吏追捕地隔勢稽
案牘多塵積不能竟居民漸染故陋頑梗刁悍之
習弗可以文法羈縻而莽為逋逃藪者久矣鉷承
天子命為封疆重臣顧念此荒土愚氓孰非
朝廷良赤子矧麥嶺犬牙壤錯峻嶺崇山綿亘於外
然逓加審度殊有平坡沃野饒水泉利灌溉於平
屬實稱奥區則夫我疆我理經畫而與民更始者
事奚敢後於是循地勢相機宜設要害營汛駐兵
為捍衛而又不可無文員殫壓平樂舊有同知一
員裁廢爰議復設即移駐以專督捕事庚戌春少
保總制鄂公毅菴自滇南赴粤西議輙合會疏入
告
朝議報可因添設平樂麥嶺同知及麥嶺專營守備
分汛千把等其衙署營房建造之宜物料工役之
費估勘既實遴委桂林管糧通判吳大猷董之選
時鳩工於麥嶺建同知守備千總署各一所東西
北三面環以營房共若干間其南則補築以城若
干丈於富川之牛巖小水峡長圳龍窩於賀縣之
開山洞分建營舍設兵汛防通計動支司庫銀若
干兩經始於壬子之春落成於癸丑之夏棋布星
羅聯絡要險為巖疆巨鎮夫國家畫野分圻雖各
有定域而揆諸率土之義
皇心無異視也其間阡陌交通與鄰封四接蠻獠雜處
羸觸何知勢不能無宵小勾引竄越颺鷹之患惟
在守土吏善於策馭撫循其善良而翦茀其奸匪
境内者勿以苟且圖塞稱境外者勿以秦越視鄰
事樹之表而影必從民雖愚曷弗蒸蒸向化哉然
則麥嶺廳營之設諸官弁其各矢乃心以綏我民
而宣
上德也是則始事之素心也夫遂書而記之石
慶遠郡署述職記徐嘉賓
慶郡粤之邊徼也萬山環繞民夷錯雜焚殺劫掠
仇怨相尋者由来舊矣予自雍正五年由梧州調
補斯郡目覩猺獞横行案牘山積不禁喟然曰太
守古諸侯之任如不能懲兇暴易惡俗
朝廷之設官分職其奚以為於是早夜圖維講求利
弊各土司進見莫不待之以誠接之以禮賞從厚
而罰從重務期其積習痛除恪恭奉法至如天河
莫東旺東蘭韋咬那地羅鳥永順鄧朝宸等或刦
獄遠颺或争襲仇殺或父子操戈皆再三懸賞嚴
捕窮搜然後數十年未獲之巨惡久懸之案件歸
結殆盡又念屬境寥廓鞭長莫及清南四里分縣
丞以專理(接連三岔雷山沿河時有搶掠)龍門一帶添巡檢以駐
防(向係土舍管轄最為難治)三巢地方蠻賊出没之所也則撥
土兵三百置田收租移分府以彈壓之東蘭外哨
土族韋咬舊居也則改土為流設知州併吏目以
撫循之審時度勢酌古凖今盖有必如是而民夷
始可以相安者也予莅慶五年其間委署泗城印
務監紀古州軍糈水陸䟦涉在署僅十越月郡之
缺而未舉者予方抱愧不遑而卓異赴京時士民
遮道而送曰自公之来民安樂無虎患非公之德
政而何予笑應之曰民安樂斯兇暴斂跡矣無虎
患亦事之偶然者耳予何敢貪以為功述而誌之
冀後之君子加意邊荒云爾
融縣迎恩門記熊飛渭
康熙十有三年春飛渭初至融入迎恩門而𢥠然
也邑中父老子弟望恩縣令而讙然迎之何弗懼
且慎焉使刑罰無章惟凴喜怒徵求無藝不恤民
之膏脂且急符迫於前煬竈蔽於後至剝民而不
及知加之以伏莽因之以軍興欲求民瘼殊難圖
慮矧乃交遊名譽之自矜聰明才知之自用皆足
以啓薄刻而傷民心其失恩有五矣失此五恩即
斂此五怨向之望恩於上者或將轉而疾視之若
仇然非民仇之實縣令之仇吾民爾古有去官而
民相争於境上又有去官而民或袖瓦礫以擲之
民情不大可畏乎民莫不欲富故望上以廉民莫
不欲夀故望上以仁民莫不欲為善而有令名故
望上以漸摩教育夫所欲也得惟令之德不得亦
惟令之怨何弗懼且慎焉飛渭之為令於融固不
敢仇其民而於父母恩勤之道日恐有所未盡無
以慰斯民迎望意因涉筆記此用自循省且將使
後之君子得並觀覽焉
重修鎮南大關記李紱
周禮掌固掌修城郭溝池樹渠之固凡守者受法
焉又有司險掌九州之圖以周知其山林川澤之
阻而達其道路設國之五溝五涂而樹之林以為
阻固皆有守禁盖設險之道若是其重也廣西越
在南服重山密箐猺獞叢雜所在險阻而鎮南一
關南臨交阯號為要地馬新息銅柱在焉其地獨
平曠無高山深林為之阻固所恃者關而已
國家威德廣大悉主悉臣四裔欵塞中外一體安南
尤恭順於是關久不修漸就傾圮貢使歲欵關往
来是路雖設險非
聖世所急然非所以肅觀瞻而重邊防也且恐内地細
民潛出外境擾我藩服亦非我
國家所以懷遠人之心則宜修亟矣於是文武大吏
涖兹土者料木石之直以從事於斯役今廣西按
察使甘君時方守太平兼攝南寧事南寧有㯽榔
小税額課外得羡銀千八百兩慨然曰關故太平
地守窶故不獲修今既有此羨願獨任之列請咸
報可遂鳩工於雍正三年春二月至冬竣事有仡
其墉有翼其樓斥堠營汛既齊既敕南望銅柱兩
高並峙洵天南之偉觀也
國家之事患無實心任之者耳無其心以衆人共謀
一事而不足有其心雖一人獨任而有餘甘君信
賢矣哉甘諱汝来江西之奉新人由進士起家所
至有廉能聲以吏部主事来守太平未幾遷左江
道副使歴今職並
聖天子特簡其將来倚任固未可量云余方理裝北行
甘君来請記遂質言其實以嘉甘君以勸来者庶
毋廢斯績也時同事兹土與斯謀者兩廣總督孔
諱毓珣廣西提督韓諱良輔左江總鎮梁諱永禧
義得並書
重建靈渠石堤陡門記陳元龍
粤自隋開皇時廢始安郡改置桂州是為今之桂
林府地勢最高據南北之上游從荆湖逆溯湘流
如登峻坂東去下灕江以達廣州又若建瓴直下
矣所屬興安縣唐名臨源有臨源嶺以地臨湘灕
二水之源也距縣治九十里有海陽山為湘灕二
水所自出至臨源嶺而始分其北下湘江者乃水
性之固然而東注灕江則以人力激而行之是曰
靈渠又曰秦鑿渠始皇命屠睢伐南越史禄鑿石
開渠以轉餉漢戈船將軍出零陵下灕水取道經
此渠内置陡門三十六每陡門閘之以俟水積漸
進故能循崖而上行六十里至大融江與黃柏六
峒川江三水融合而成灕江之浩瀚也靈渠今俗
名陡河漢伏波將軍馬援因秦故道開治之至唐
寳歷間舊渠決壊觀察使李渤乃疊石造堤如鏵
嘴狀劈分二水即今所呼天平石者又作分水渠
其後咸通中魚孟威宋慶歷中李師中相繼修築
以迄於今前賢之遺澤遠矣夫陡河雖小實三楚
兩廣之咽喉行師餽糧以及商賈百貨之流通唯
此一水是頼且有大石堤束水歸渠不使漫溢小
民廬舍田畝藉以保全所關非淺鮮也自明以来
有司不時補苴然歴歲久遠根基搖動遇大水便
不可為癸巳之春霖雨不止水勢日湧百姓日夜
環籲予遴委郡丞黃之孝督邑令百計培堤苟免
於患然憂之甚甲午三月詣湘山祝
萬夀歸偕藩伯黃君國材憲長年君希堯參議張君維
遠親履相度見所謂天平石飛来石諸險工傾決
殆盡舊設三十六陡存其迹者僅十四陡餘皆蕩
然若及今不大修築行將斷楚粤之舟楫而淹通
邑之田廬矣然工費浩大與諸君籌度咨嗟無所
措手乃復令參議張君偕黃郡丞窮源溯委丈量
而估計之歸而告曰非數十萬金錢不可如點金
乏術何藩伯黃君進曰民有大害官斯土者畏難
不救不且大負職守乎予遂毅然入告請捐一載
俸工以繕治之既得
旨擇能勝此任者僉舉郡丞以對黃君以弗能任固辭
予勉而遣之且語之曰殫厥心力擇其危急險要
者速治之以保障此方不敢尅期望底績也黃君
奉命往詢故老採輿論審察舊堤皆尋丈巨石灌
鐵甃成今巨石年久斷折隨波衝没入山開採陸
路運致為費無算且不可以歲月計復以無善策
為請予曰為民請命事不可已寧有移山之智乎
惟心誠志堅當有濟毋畏難也黃君乃齋虔立誓
禱於渠上先賢之祠及水府三官龍王諸神廟是
夜即夢身墮水中有黑衣援之起晨興步岸側訪
黑衣神廟不可得徬徨土阜間見一平石趺坐其
上土人聚觀訝曰吾儕耕牧數經於此未覩斯石
斯石何来也黃君心動命除土得大石知砥乃鳩
工掘之則左右四旁皆巨石如鑿成而就磨礲者
閱數旬得巨石以數千計喜而来告曰此工必成
矣予又語之曰巨石既得人工可施當用力於根
本勿飾耳目徒為驗估地也黃君乃徵集老成諳
練之士各司其事盟之於神共矢無欺躬自督率
稽察一簣之土一夫之力一簞之食無虚冒無掊
尅勤者賞之惰者懲之勞且瘁者厚恤之日集匠
卒數千人歡呼子来冐風露經暑雨終是役不損
一卒行旅往来見者無不感悦肇始於甲午冬初
告成於乙未之中冬噫神矣哉又何易也夫建數
十萬金難竣之大役而僅費一歲之俸錢保數千
百年無窮之大利而僅閱一周之寒暑遂使秦漢
以来前賢之遺烈常存而楚粤之運道與黎庶之
田廬永保無虞黃丞之功不可冺然若有神助則
皆
聖天子至德感孚百靈效順之所致也臣何力之有焉
考陡河工之最大者曰大小南北天平石天平石
横亘洪波中分一水而為二上鎮巨石兩旁以亂
石夾之名魚鱗石舊制巨石平鋪而魚鱗如累卵
水嚙易損今巨石作龜背形而魚鱗用長石直樹
其下不可動搖則天平亦如磐石矣次之則各處
堤岸以及陡門舊以叢石累成今掘地七八尺用
大木排樁上以大石合縫砌之灌以灰漿堤更固
矣舊存陡門十四皆修整其已廢二十二陡酌復
其八曰青石陡黃泥陡灣陡晒禾陡何家陡大陡
小陡北陡悉與重建又自全州興安靈川至桂林
灘河多惡石每損行舟因令黃君偕興安令任天
宿巡閱而鑿去之於是水之害盡除而水之利垂
諸奕世矣分水塘有靈濟廟祀龍王及伏波將軍
者今頽廢重建即於其旁為黑衣神立廟以毋忘
默祐之德也工既竣黃君復出其節省所餘買渠
田二十餘畆為渠目渠長工食買田七畆有竒供
祠廟香火以二百金存興安鹽埠官歲收其息以
備不時小修添設陡夫十二名於興安縣民壮項
下撥給工食區畫得宜可以善後矣予迂拙不自
量輒思興此大工深以工弗獲竣為懼幸而樂觀
其成爰濡毫記之以告後之来者
重修桂林府東西二陡河記鄂爾泰
粤西分壤接荆揚二州之介山突而童水峻而旋
中石犖确多伏流凡厥川澤陂池溝澮疏瀹修濬
之方物土宜而布其政者康功田功人事殆尤不
可後焉宜
聖天子注念惓惓特重西南水利哉粤考臨桂陡河肇
自唐長夀元年所謂相思埭是也亦曰南渠其流
出獅子巖經大灣下鰱魚陡合永福江而徑達無
滯矣興安陡河即漢書郡國志所謂水出陽海山
者導一綫之靈源滙渼潭下零渠激流注大小融
為灕水而迤邐接府江封江東入於海以故零渠
一曰靈渠焉建是陡者秦郡監史禄轉漕輸餉以
開南越功實稱首厥後漢馬援唐李渤歴宋元明
而逮我
本朝相繼修葺者數焉天平之石分水之塘貲費最
繁而傾頹亦最易非大加修築其何以經久遠耶
爾泰蒙
聖主恩授節鉞總三省歲庚戌自滇入粤道百色渡柳
江過永福抵桂林泝灕江而出全湘涉歴道塗周諮
詢度輙思所以廣
上德音者會陡河方奉
旨修建兼
飭勘議迺與巡撫德山金公親履其地審形勢平險
量河流高下若者宜陡若者宜隄若者宜鑿若者
宜浚若者修其故敝若者謀厥經始協心相度條
具規畫上之
朝而即委興安知縣王勍董事程役越明年秋承
命入京陛
見顧每念二渠工役重巨事之弗既重違
朝廷軫恤民瘼以為西粤圖樂利意也無何工竣并
繪二陡河圖来上臨桂之河凡為陡以閘水者二
十興安之河為陡門者十有八為堰蓄水者三十
有七為長隄一為月隄一其灘心危石比櫛共鑿
去礙船者兩河各百有數十處於是近渠之田資
灌溉者不下數百頃水旱無虞前此荒塍悉登膏
沃若乃舟楫之便利惠賈通商則自靈渠而北曲
赴湖南自鰱魚陡而西直際黔省之古州粤土雖
瘠薄得二渠以儲民福澤可俯視秦關鄭白矣夫
躬膺
天子封疆大吏承
上旨修舉昔人創造所有便於民生者善始而復善成
之則因其跡之猶存維持保護且不廢焉矧自今
繼長增固實昭
聖朝之仁政而永示於將来斯真
一人有慶兆民頼之雖曰至於萬年可哉爰喜而為之
記
重修陡河建海陽隄記元展成
皇上繼承大統一措一施莫非為天下萬世計苟利民
生發帑鉅萬不惜以故四海之内廢罔不修墜罔
不舉興安縣靈渠者鑿於秦擴於漢歴唐宋明相
繼修治所以分湘灕而南北達楚粤以咽喉者也
夫天地自然之水道尚煩疏瀹決排矧以人力為
之者哉砌者齧疏者淤亦勢所必至矣先是大學
士海寧陳公持節粤西捐通省俸修治距今將廿
年入贊機密懼其久而齧且淤也奏請加修
制曰可
勅總督鄂公巡撫金公會勘展成適承缺布政使司親
詣河上南北審視進興安令王勍而告之曰人之
所為可以人力繼之天地之缺亦可以人力補之
維兹陡河由分水塘而北為陡凡若干由分水塘
而南為陡凡若干因其舊而補之此以人繼人者
也毋塗飾於目前而務堅其工使可經久若夫南
北陡不能受之水洩為舊河直衝海陽寺之沙洲
向無隄以障之以致水泛溢不由故道别成一河
匪特舟楫艱行而兩岸平疇皆不得資灌溉此天
地之缺當以人力補之者也扼其要而為之防毋
憚工艱毋惜費鉅令於是鳩工庀材經始雍正九
年春落成於是年秋杪因海陽沙洲建石堤亘七
十六丈高六尺闊倍之又為外堤一道疊石環抱
下豐上銳其綿亘高廣與内堤埓向者泛溢之水
仍歸故道又開支河長七十二丈闊三丈深得闊
之半以瀉暴漲又於支河之下築壩長七十二丈
高闊均一丈有竒以殺怒浪而内外堤可永保無
侵齧傾圮之虞矣至於陡河之坍者新之淺者深
之狹者廣之南而達於融北而達於全石之觸舟
者去之灘之阻舟者鑿之要皆跡踵前人因勢利
導無足記記其大者
重修興安臨桂二陡河記張鉞
環興安而南接城之北有水出焉曰靈渠鑿自秦
史禄及漢馬援唐李渤輩相繼修治所謂天平石
分水塘者因石高下激流而注之劃灕湘而界楚
粤者乎臨桂之南有渠曰南渠築於唐長夀元年
所謂相思埭者分東西二流一達灕江一灣折入
鰱魚陡下永福以至柳江溯流而接黔粤之通津
者乎二渠之興雖地分派别代有後先顧因勢利
導以為功跡一綫之泉流而至於徑達萬里聯江
會海沃農田而資賈楫者其為利於粤則均焉夫
人力迴旋開若天造然河身陡窄怒濤疊浪抉石
排沙不繼其後而修之區區隄閘蓄洩之具蝕齧
之傾頽就焉非泛漲不可捍禦即潰涸而牽輓無
所施力旱潦皆為民憂何以稱德意哉興安陡河
粤自康熙歲甲午乙未間今大學士海寧陳公元
龍撫莅粤西奏捐通省俸工修築後迄今十餘年
水突勢沖傾圮過半我
皇上痌瘝民瘼無遠不燭軫念西南水利發帑興修於
是總制鄂公爾泰大中丞金公鉷親承
宸命履地相度目經心畫條具修理事宜以告
天子報可乃聚工材量形勢尅時日凡陡門十有八蓄
水之堰三十有七頽者完之河底犖确灘心石立
鑿去礙船者百四十有九處淤者浚之支流横出
海陽寺沙洲水離故道衝決被患今建石隄北陡
口下高廣綿亘翼以魚鱗外抱月隄横攔水際若
輔車然而又别開引河築子壩以瀉以禦使水有
安流而靈渠之為靈永宅矣乃若臨桂陡河激流
下上咫尺懸殊石梁石埂比櫛觸礙治固與靈渠
無異也然昔時所建鰱魚陡不過陂岸碎石僅存
故迹此外一無蓄水具工巨費倍殆有甚焉今自
鰱魚陡而外太平黃泥諸陡共建以閘水者二十
礙船之石鑿去者百四十四處又為開廣河路如
石槽中貫需其出而養其源不潰不竭而自臨入
永之江脈絡始貫矣沿江一帶復修建橋梁十餘
座又自臨桂至雒容驛路&KR0706;﨑並皆修鑿陸之行
川之濟曷有載德以往而勿知者耶工既竣爰議
各添設陡夫渠目并約料歲修費若干此皆維持
保護善後之不可無者然則合二渠而觀之因創
並舉而經費有節工役有程灌溉有資利濟有賴
寧惟吾粤之民與壤接之滇黔衡楚永永蒙澤潤
也乎書曰濬畎澮距川頌神禹也詩曰度其隰原
觀其流泉美公劉也西粤邊陲廢修墜舉洋洋乎
二渠之垂有以見
皇上仁聖之心遠邁神禹而下之股肱大吏克副乎雅
詩之所稱也九年秋鉞自黔調粤今年春又奉
命署藩篆工之落成與有喜焉可無一言以𣙜其實耶
承修二縣渠工則興安知縣王勍為能勤於其事
也例得並書以固諸石
陡河海陽隄記耿鱗竒
皇上御極之八年予承乏桂守奉有修治靈渠之
旨下督撫會估以
聞於時總督鄂公爾泰巡撫金公鉷聚而謀曰陡河之
為利大矣自秦至今農工商旅永是賴焉顧修築
者代不乏人而迄無百年可久之工何歟豈真水
勢使然哉毋亦疏鑿節宣未盡其道也我
皇上念切民依銳志修舉開農田於畿輔濬水利於
東南固已捐數千萬之金錢為萬世開樂利矣粤
西炎徼去天萬里我
皇上聰明睿知無遠不周猶惓惓注意於靈渠不於此
時大興修治而惟是補苴罅漏為目前之計無久
遠之圖何以仰承
德意乎乃親為相度形勢其因前人之舊而加工者則
濬其淺寬其狭疏其阻此致功為易者也惟海陽
寺沙洲之衝由分水塘奔盪而来電掣雷轟勢如
萬馬奔騰陡河不能容也遂奔潰横出決為新河
而舊河盈盈一綫曾不容舠矣新河不塞則陡河
不治而農商皆病顧欲障新河以還舊河非隄岸
不可而隄當水衝遏之則水愈激怒愈甚非大為
之防不可乃於沙洲創立石隄高若干闊若干長
若干若長虹之綿亘而崇墉之屹峙也名之曰海
陽隄雖然猶慮其單也又築月隄其高廣視内隄
使如輔車相依而水得循涯而上建瓴而下矣顧
春夏水漲立可數十丈無以受之勢將又溢則開
支河以洩之築壩以攔之河深若干闊若干長若
干壩之長視河夫陡河大非南北河比也而以治
南北河者治陡河隄防完密蓄洩得宜其有不慶
安瀾者乎其有不足以通舟楫而利桔橰者乎豈
猶是補苴罅漏緣飾目前而無當於久遠之圖者
乎是役也惟
聖王惠及遠民計存永利惟憲府心程口畫規制周詳
而以鱗竒治無能幸得一一親承指示黽勉以從
不敢怠隳兹固由經始而觀厥成矣謹拜手以記
仰識我
皇上勤民之隠超越古今而兩憲府體國之誠惠可乃
績洵足永永垂後也興安令王勍實董是工例得
並書
重修南門渡頭碑記黃良驥
余治麗江之五年凡興築便民者輙不辭役南津
古渡去城下數武西南輻輳必經之途也舊設石
梯以通行李以宿商艘以便汲道歲久水侵往来
上下徒艱於步盖江身深而狭環繞郡城每值春
漲秋霖遡上流數百里俱滙於斯而放諸東故湍
急澎湃之狀非若南岸天成石磴可抗衡其間則
渡頭之頽廢不便孰甚爰是卜日鳩工運石取材
自下迄上兩月告竣為廣七尺為袤百三十尺為
層級八十有竒為左右月臺六以拱抱弱水之性
為糜金錢八萬緡是役也捐貲於俸不擾於民巍
然鞏固煥然坦途庶幾利涉大川得便吾民爾矣
若前人之制作固有待於今人則今人之修創而
歴多年所更有望於後人之嗣續今人也
廣西通志卷一百十六
