欽定四庫全書
廣西通志卷一百二十一
藝文
歴朝
七言古詩
陳臨歌(後漢陳臨字子然為蒼梧太守民有遺腹子報父仇捕得繫獄臨傷其無子令其妻
入獄遂産得男郡人歌之)
蒼梧府君惠及死能令死人不絶嗣
蒼梧陳君恩廣大令死罪囚有後代德參古賢天
報施
入桂渚次沙牛石穴(唐)劉長卿
扁舟傍歸路日暮瀟湘深湘水清見底楚雲淡無
心片帆落桂渚獨夜依楓林楓林月出猿聲苦桂
渚天寒桂花吐此中無處不堪愁江客相看淚如
雨
寄韋珩柳宗元
初拜柳州出東郊道旁相送皆賢豪廻眸炫晃别
羣玉獨赴異域穿蓬蒿炎烟六月咽口鼻胸鳴肩
舉不可逃桂州西南又千里灕水鬭石麻蘭高隂
森野葛交蔽日懸蛇結虺如葡萄到官數宿賊滿
野縛壯殺老啼且號饑行夜坐設方略籠銅枹鼓
手所操竒瘡釘骨狀如箭鬼手脱命争纖毫今年
噬毒得霍疾支心攪腹戟與刀邇來氣少筋骨露
蒼白瀄汨盈顛毛君今矻矻又竄逐詞賦已復窮
詩騷神兵廟略頻破寇四溟不日清風濤聖恩儻
忽念行葦十年踐蹈久已勞幸因解網入鳥獸畢
命江海終遊遨願言未果身益老起望東北心慆
慆
吾謫海南子由雷州被命即行了不相知至梧廼
聞尚在藤也旦夕當追及作此詩示之
(宋)蘇軾
九疑聯綿屬衡湘蒼梧獨在天一方孤城吹角烟
樹裏落日未落江蒼茫幽人拊枕坐歎息我行忽
至舜所藏江邊父老能說子白鬚紅頰如君長莫
嫌瓊雷隔雲海聖恩尚許遥相望平生學道真實
意豈與窮逹俱存亡天其以我為箕子要使此意
留要荒他年誰作輿地志海南萬古真吾鄕
和范信中寓居崇寧遇雨黃庭堅
范侯來尋八桂路走避俗人如脫兔衣囊夜雨寄
禪家行潦升階漂兩屨遣悶悶不離眼前避愁愁
已知人處慶公憂民苖未立旻公憂水水推去兩
禪有意開夀域歲晚築室當百堵他時無屋可藏
身且作五里公超霧
留别張雲立之(立之昭士也)鄒浩
來仙夢破知何處君今歸去仙宫路江頭舟楫嶺
頭雲曾許乘風邀月住倏然三載與君同信我此
心如白鷺白鷺忘情亦有情君更情多無量數天
繪亭前不忍分遠送我來欣進步霜凋萬木見孤
松顔色青青獨如故湘南湘北舊光隂從此回頭
但烟霧
江月樓秦觀
仙翁看月三百秋江波日去月不流肯因炎塵暝
空闊真與江月同清幽蒼梧雲氣眉山雨玉簫三
弄無今古九天雨露蟄蛟龍琅玕長凭清虛府
全州捲烟閣王鞏
長江縈村若練帶晴岫插天如畫屏山青水秀兩
竒絶道人對此開禪扃紅塵一點飛不到舉手高
可摩天星
桂林二十四巖洞謌二首趙夔
秦皇開郡為桂林古號名邦五嶺隂山琢玉篸攢
萬疊江分羅帶繞千尋青青四顧列羣山生自天
工巧若□玲瓏拔地聳層秀峥嶸嵯峨星斗間其
中有巖十二所伏波靈顯存祠宇顔公讀書窟室
中疊綵北山如列布何年龍隐冲霄去鱗鬛形模
鑱石路仙人劉公飛升時巖壁宛然遺舊題穿雲
仙迹次左右清虛道氣多南谿白雉聽經生人類
蕭寺豐碑有元記信知一性無不通石竇隂隂苔
蘚蒙西南中隐尤勝絶穿處得名因吕公曾公程
公皆舊迹(三公皆桂帥也)遺愛在民傳古昔沉沉巖谷有
餘光炎方勝槩神難藏周廻不遠郛郭下輪蹄追
賞何忙忙
宜人之地少陵詩閱翫前賢詞意竒爛然五詠非
虚語位壓坤方占一維青青四顧列羣山生自天
工巧若□玲瓏拔地聳層秀峥嶸嵯峨星斗間其
中有洞十二所七星山下棲霞府日月華君顯迹
靈遇者當時鄭冠卿歸到人間已三載仙洞光隂
時未改至今舊記傳無窮元巖蟠蟄聞白龍一泓
澄碧寒潭瑩水月圓明下翠峯枕城樓觀環俯視
綠鏁喬林春日媚秦碑柳記已難觀灕水南流泛
渺漫慶林巽穴元風出華景高明隠丹室西方虛
秀貫山腰南華朝陽風景饒夕陽北牖通仙徑白
雀嘉蓮池渌淨許多佳致卒難題留與詞人賡雅
詠
蒙亭李彦弼
桂江繚繞通湖湘佳山四插江之旁嵐光滴翠漾
波光岸頭秀水皆青蒼誰人築室枕西塘新荷敲
風柄柄香君嘗招我來携觴登臨樂意生清涼倏
思伏波離空牀且及尊前飲興長紛劇雄辯聲琅
琅客𫝊俗事江亭芒蠻歌蜑曲笑遐方應無夢怪
楚襄王但驚歲月去茫茫報國宜多擘畫良功名
未白何時忘此心疇敢憶家鄕
謁陶唐帝廟詞張栻
宋淳熙四年静江守臣張某既新陶唐帝祠以二
月甲子率官屬祇謁再拜稽首退而歌曰
溪交流兮谷幽山作屏兮層丘木偃蹇兮枝相樛
皇胡為兮於此留藹冠佩兮充庭潔芳馨兮載陳
純衣兮在御東風吹兮物為春皇之仁兮其天四
時敘兮何言出門兮四顧渺宇宙兮茫然
虞帝廟迎送神樂歌詞(有序)朱熹
桂林郡虞帝廟迎送神樂歌者新安朱熹之所作
也熹既為太守張侯栻紀其新宫之績又作此歌
以遺桂人使聲於廟庭侑牲璧焉其詞曰
皇胡為兮山之幽翳長薄兮俯清流渺冀州兮何
有脊兹土兮淹留皇之仁兮如在子我民兮不窮
以愛沛皇澤兮横流暢威靈兮無外潔尊兮肥爼
九歌兮韶舞嗟莫報兮皇之祜皇欲下兮儼相羊
烈風雷兮暮雨(右迎神)
虞之陽兮灕之滸皇降集兮巫屢舞桂酒湛兮瑶
觴皇之歸兮何許龍駕兮天門羽旄兮繽紛俯故
宫兮一嘅越宇宙兮無鄰無鄰兮奈何七政協兮
羣生嘉信元功兮不宰猶彷彿兮山河(右送神)
䟦余子夀所藏山谷書范孟博傳樓鑰
山谷晚在宜州或求作字許書范孟博𫝊或謂南
方無書山谷曰平時好讀此傳遂默誦而書之舊
聞此說余子夀來入幕博記善屬文偶談及此出
摹本及尊公䟦語始知其先世舊物為賦長句
宜人初謂宜于人裹肚老人竟不振承天院記顧
何罪一斥致死海南濱賢哉别駕眷遷客不恤罪
罟深相親攘攘不容處城闉夜遣二子從夫君一
日擕紙匄竒畫引筆行墨生烟雲南方無書可尋
閱默寫此傳終全文補亡三箧比安世偶熟此卷
非張廵巖巖汝南范孟博清裁千載無比倫坡翁
侍母曾啟問百謫九死氣自伸别駕去官公亦已
身雖既衰筆有神我聞此書久欲見摹本尚爾况
其真輟公清俸登堅珉可立懦夫羞佞臣
送葉任道教授之官静江葉適
太學奏文夸第一國子先生裏行立嶺南梅花太
枯澁花豈喚人人底急爐亭雪深呌孤鴻傳書為
愬明光宫雲翻雨覆古來有不如堂堂金石守
綠珠渡徐噩
早出綠蘿村晚過綠珠渡日落白州城草荒梁女
墓江水流古今滔滔不相顧今人不見古時人依
舊青山路如故
遊潯州南山江邦佐
南山特地森竒峯嶙峋怪石蟠虬龍巨靈夜半擘
山腹幻出巖竇相玲瓏隂陽石罅滴瓊液拂拂洞
戸生天風宸章炳煥神物護斷碑零落蒼苔封稚
川飛昇歲月久丹竈灰冷留遺蹤曉猿夜鶴自驚
怨朝嵐夕靄常溟濛我來依守困朱墨欲尋勝槩
嗟無從公餘乘興一登覽萬象獻狀來無窮金莖
濯露素秋節清涼不與世人同憑虛孤嘯岸巾幘
收拾爽氣歸胸中俗駕自憐難久駐還作泠然御
風去太息真仙杳不逢碧雲暮合空凝竚
鏵觜劉克莊
州傳靈渠自秦始南引灕江會湘水楚山憂赭石
畏鞭鑿崖通塹三百里篙師安知有史祿割牲沉
幣祀瀆鬼我兹閣舟懷若人要是天下竒男子只
今渠廢多人修嗟乎秦吏豈易訾
礲巖林岊
常聞仙人渡海術授以尺杖如飛龍憑虛閉目不
敢瞬波濤洶湧喧天風兹巖山窟飛海岸直掃一澗
聲何雄瞑行千步水入耳明探萬壑雲生胸嶔崖滴
乳芝玉脆剜穴噴水蓮腮紅神仙縹緲在何許心
平意定天為通此行况復匪遊戲出門借問春耕農
蔣孝子坊歌朱子恭
割兒肉救兒親一念之烈不顧身身且不顧名何
足珍哀哀孝子數點血經歴千古常如新
全州南城馮岵
全州城南何壯觀石崖為趾江為壕凌落渡江騎
馬去空濛瘴霧漫綈袍邐迤過灘水小艇浮桐槽
半渡急雨雪舟師失飛篙雨餘山路水如注石齒
犖确生戈刀馬蹄轉側不得過有力如虎空皮毛
地窮路盡處横絶青山高褰衣扶杖躡天險十步
九顧愁猿猱長沙頓伏幾百折背膂菌蠢盤鯨鰲
馬瘦人力倦野闊風怒號薄暮投宿驅濕厲析薪
㸑鼎燒村醪一杯酸澁不可嚥平原督郵羞兒曹
我行湖湘歴八郡政欲閱實寧辭勞才疎病懶事
多廢南山何日接蓬蒿清風明月共三友山猿野
鶴來二豪一江春水澄葡萄蘆花萬頃眠魚舠
梧州江上夜行葛長庚
雲去雲來幾點星城頭畫鼓轉三更草深螢聚渾
成燐月暗鶴飛惟有聲何處夜航鳴櫓過滄江如
鏡烟半破忽然長嘯驚沙鷗飛入前山不畱個
過邕州崑崙關(元)陳孚
昨日過大林關酸烟毒霧山復山今日過崑崙關
寒泉怒瀉聲潺潺道傍榕葉密如織千柯萬葉巖
崖間怪藤倒懸一百尺雪霜不剥皮堅頑勢如蛟
螭夭矯下絶壑駐馬側視不敢攀老虺忽何來眼
閃電光尾灣灣山童驚顫髮卓竪勸我急勒金鞍
還因思狄天使貔貅夜度摧狂蠻上元燈火杳何
處至今野燒痕斕斑我雖一書生䄂有青絲綸誓
將報天子肯避路險艱邕州南征士三萬鐵甲未
解寒痌瘝我身七尺不能勇金符正爾羞蒼顔鐵
鞭一揮出關去孔雀飛下滄江灣
邕州
左江南下一千里中有交州墮鳶水右江西繞特磨
來鰐魚夜吼聲如雷兩江合流抱邕管莫冬氣候三
春暖家家榕樹青不凋桃李亂開野花滿蝮蛇挂屋
晚風急熱霧如湯濺衣濕萬人塜上蜑子眠三公亭
下鮫人泣驛吏煎茶茱萸濃㯽榔口吐猩血紅䬃然
毛竅汗如雨病骨似覺收竒功平生所持一忠壯荒
嶠何殊玉階上明年歸泛兩江船會酌清波洗炎瘴
度摩雲嶺至思凌州
嵯峨摩雲嶺石壁如梯繞天頂千年毒瘴鬱不消
怒入老楓結丹癭蒼莽思凌州懸崖結屋如蜃樓
寨門半掩刀槊健隱隠雲際聞鳴牛奴獠下山健
如虎口紅如血面如土手棒椰漿跪馬前山虺水
蟲間殽爼對此停鞭空自慨吾獨何為在荒裔他
年周京王會圖願借丹青寫椎髻
廣西謠傅若金
廣西謠一何悲水泠泠山淒淒寧逢猺賊過莫逢
官軍來猺賊尚可死官軍掠我妻與子
八十里山行
桂林之區猺賊雜處南有八十里之高山絶天綿延開
險阻賊人倚之作巢砦刦掠經年勢還大官軍收捕費
供給主將逡巡竟何待居民近山晝夜愁四下行人皆
白頭况聞良家半為賊官府貪横仍誅求安得大聚
邊頭兵甲鑄田器盡鋤山高作平地高山平猺賊斃
狄武襄吟楊維正
賓州海月光團團劍花火樹燒斕斑將軍如内客未
散捷書已奪崑崙關當時諫官疑武士豈知辦賊遽
如此於戲銅面將軍今豈無世無丞相龐公甘老死
伏波山歌張湖山
桂林有山名伏波蒼崖翠壁高嵯峨山根隂洞透水府
神奸物怪交撝訶我來登山復尋洞直涉風浪攀藤蘿
無誰可問得名始賴有殘碣堪摩挲為言新息昔事漢
老矣矍鑠猶操戈提師振旅蹴蠻國下潦上霧寧憂那
仍聞薏苡能禦瘴採之返載數駱駝一朝明珠肆讒口倒
囊投棄兹山阿有云昔人捕魚者龍宫竊入張網羅適
遭老髯躭晝寢攫取明珠懷青蓑自知至寳世希有
惟守可遺那歸他守稱賢侯不敢受亟命返璧毋蹉跎
洞名還珠此二說無乃好事相𫝊訛柳州使君老好古扁
舟况此曾經過重來邂逅請停楫君看此事當如何使
君無言若有得仰面長歎春風和肯將往事擾胸臆為
我呼酒傾金荷明朝酒醒湘水上引帆南去飛如梭
堯山冬雪劉志行
洪濛一判天地曉萬古兹山青未了朔南聲教本
一源大地圖輿古無考玄冥此來事遊戲剪水作
花南到地臘前不識豐年瑞翻令粤犬雲間吠
舜洞秋風
當年大駕廵南中薰兮時兮歌南風太音九奏鳳
凰集真與塵世開盲聾重華遠矣成飛仙湘靈灑
淚秋風前天荒地老不可詰秋風滿樹淒寒蟬
題重修靈渠卷(明)吳勤
渼潭之流抵靈川秦人鑿渠通水利累石為堤列
陡門中江一水分為二北曰湘流達洞庭南下蒼
梧歸海澨秦漢而後至扵今千百餘年幾興廢我
朝洪武丙子冬繡衣御史遠乘驄奉命重修董斯
役規畫晨夜勤丹衷萬夫雲會争趨事咄嗟指掌
收成功甃就陡門三十六長堤屹立如崇墉青山
環繞湘江曲龍母祠前春水綠舟航來往是通津
灌溉良田萬頃足白雲攀桂架輿梁千秋峽路無
傾覆朝廷興利實為民嚴公執法惟忠勤豈但寬
仁稱使者疏通練達真良臣歸來奏節承殊渥晉
秩尚書縻好爵搢紳滿卷贈雄文予筆高歌寫新
作
留題湘山寺楊基
瀟湘縣前山繞城綠隂滿地聞流鶯入門下馬松
徑濕㯶櫚花開春雨晴山僧知我携客至身披袈
裟下榻迎汲泉敲火煮新茗茶香鼎潔泉甘清龕
燈照佛佛像古舍利五色真身明黃金布地孔翠
帳幡盖聯絡皆珠瓊飛來巨石卧青兕以爪扣擊
成金聲十年足跡走萬里福地往往迷榛荆兹山
信是無量夀百千萬刦完不傾乃知願力自廣大
天神守護邪魔驚我來作禮繞三匝寶花如雪天
樂鳴便從真如入妙覺豈有世網能相攖同行僚
友二三軰勸我寫石留芳名他年老眼得再覩風
雨剝落莓苔生
過蒼梧峽解縉
廣西下來灘復灘三百六十長短灣潭心綠水緩
悠悠長灣短灣凝不流涓涓千尺淨見底隔岸空
行魚曳尾忽然路絶山勢回峽石水聲如怒雷石
齒鑿鑿森鯨牙龍騰虎躍鸞回車我行已過正月
半一夜水生浮漢槎龍潜虎伏杳不見但見滿江
圓浪花浪花飛雪掩萬瓦船下高灘疾如馬浪船
起向空中擊舉舵齊橈不容力舟師持篙眼如虎
指住石頭輕一擲直下水㾗奔箭急老稚憂懷行
感泣齒聲剥剥叩神靈抛紙燒香齊起立為言水
淺僅容舠下灘失手争纖毫水聲怒起兩岸廹撇
旋指顧下洪濤龍君水伯似相曉此水不大亦不
小燒楮瀝酒謝神功好似春遊在靈沼翻思初下
象鼻山怕問行人多苦煩驚心樂水昭平驛慮患
防厄不暫閒忽見蒼梧山下日耳聞鶯語自間關
豈知平地風波惡何處安流不險艱此心常似初
來日三峽滄溟任往還
風俗謠王清
平南雖瘴地風俗猶可觀千家烟火合百里封疆
寬男務耕耘女務織絃歌里巷多儒冠我時承恩
鎮南粤分符兩度來征伐旗影朝飛蛇嶺雲鼓聲
夜落烏江月烏江月落刁斗鳴拔劍起舞秋風生
安得貔貅千萬士一掃蠻峝烟塵清倒挽天河洗
兵甲長使斯民歌太平
平斷藤峽(有引)韓雍
成化元年冬予與太監盧公陳公凌公總戎趙公
少司徒薛公同奉命統兵征兩廣兵戎所加勢如
破竹不旬日而斷藤峽已平賊黨盡誅武功告成
題以示後
人言斷藤峽險峻天下少我視斷藤峽培塿一拳
小蜂屯蟻聚百萬家跣足蓬頭盡猺獠數十年來
肆猖獗二廣生民苦騷擾五征不克勢益張處處
孤城未能保聖皇當天赫然怒選將提兵奉天討
内外羣公總豪傑百萬精兵雄矯矯共言困守非
良圖必欲長驅且深搗雷霆砰訇鬼神怒幾日羣
山盡傾倒百練鋼刀破新竹萬里長風振枯槁巖
居穴處皆蕩焚瘴霧烟塵都迅掃積屍如山血如
川誅鋤只許留襁褓兔竄狐奔網羅密我軍追戮
如芟草大藤根株悉已斷五嶺封疆真再造振旅
班師歸柳營黃童白叟迎遮道自言固望來蘇久
不圖便見成功早從今水陸是通衢來去行人免
迂繞有田可耕山可樵共享承平永安好聖皇睿
算天助順羣公整頓南荒了豐功偉績萬古傳附
驥成名愧臺老
成化七年冬戸部主事李君士美奉璽書清財賦
凡兩廣二十郡地冒暑雨衝瘴毒兼程遍歴人不
敢干以私而搜剔奸蠧無能隐蔽亦未嘗執己見
及非辜誠才德兼優君子也于其歸賦詩送之
嶺海窮冬變風色瘴烟滅盡梅花白行臺日長羽
書簡載酒遠送朝天客客乃人曹粉署郎早登科
甲隨班行作官今已八九載共誇節操非尋常昨
捧天書下南越兩度歲華猶未歇馬蹄踏遍瘴鄕
雲所至無人敢私謁千倉萬箱總較量寸絲尺縷
無遺忘兩藩財賦清似水英聲先已蜚巖廊聖明
因此知才器特進一官員外置遠大從今未可量
好與皇家圖濟利國朝財賦取最寬可堪水溢兼
旱乾東南已嗟民力竭西北更苦供輸難司徒年
來亦難處左區右畫勞心緒君還有策莫憚言報
國須當以身許
傅節婦吟黎暹
柳折懷水風花落懷山雨潘家之妻傅家女年少
良人死羈旅旅魂依依旅骨歸抱骨長號骨無語
骨無語蕭蕭後園樹園樹枝頭不得死歸來死向
深閨裏許君心還君身生同枕死同墳夫亡見烈
婦國破識忠臣如何宋代賈餘慶視棄君王如
路人
崑崙關樂府李東陽
崑崙關頭戰骨枯龍衣染血紅糢糊軍中宣言老
儂死不是彼儂焉有此將軍貴實不尚功世上焉
有將軍忠君不見漢王一赦軍中守武將紛紛皆
藉口
麥黃歌包裕
大麥黃小麥黃家家男女登麥場老者看家壯者
出旋挑野菜煮羹湯男□女刈不辭勞麥場堆積
如陵高烹雞打餅薦先祖沽酒擎尊娛父母舞者
舞兮歌者歌胥言收穫今頗多忽聞官府里胥至
征討夫錢征夏稅須臾算盡無孑遺老稚含悲欲
訴誰共誇今歲麥秋好孰知反得一日飽好將民
隐達聖朝樽節財用寬征徭古来民足君須足莫
使民有逃亡屋
齎榜謠桑悦
上司出榜安獞猺軍民激變法不饒為頭最禁打
烟竈狼虎身上摉脂膏市人得榜心獨快竹筒束
縛青絲帶昂昂意氣似領敕借馬星馳下村寨倚
官託勢情萬千籠雞沽酒相後先水間一棒没痛
癢戶戶又科齎榜錢夷人文字何曾識鄕老落來
遮屋壁
至柳郡寫懷
憶昔宗元留口語罪人方渡湘灕水我生自少知
貴重垂老投荒六千里自衡抵桂歴險灘寄命蛟
龍吞吐裏又聞到郡路梗塞帶累妻孥愁欲死桂
林借住且安穩捧檄獨行豈得已各堡嚴兵争護
送滿地干戈人似蟻右江分憲蒙菴公下士傾身
衆莫比接哨將軍金子容舞劍雪花隨地起隨行
健兒經百戰賊衆聞名自披靡慶遠太守先赴任
水中青雀途騄駬牛擺灘頭獲生擒長繩反接牽
回市兒童争欲噉其肉黃鷂入籠亡爪嘴各營夜
閧不成寐何况雨聲清滴耳明朝行到海灣浦大
帽隨風去如矢子容呼作落帽洲嘆息官軍殱于
此(去歲長沙衡州官軍戍此地多被殺)深定江邊險煞人淺瀨戔戔
石齒齒崖前朱草官吏血商賈疊屍嵓谷底匝山
先鋒特搖手似報箐中諸賊徙林深埋伏難盡搜
首過還防截其尾曉度旌旗筋竹嶺衆賀今朝保
四體郡堂清泠似僧舍邊境深難立綱紀離城十
里是生獞通衢處處生荆杞打村刦路聞暗熟里
半居民存有幾參戎守備日籌畫據險賊巢難盡
洗孔子居夷豈兵革愚生安得窺涯涘每逢村老
善告語天子仁恩浹遐邇昔年𢷬破斷藤峽十寨
九空皆自取爾傳吏語歸告戒鎔劍為犂事耘耔
舉頭似頷心不然習俗為非是生理常聞老子之
流沙玉融何曾枉仙趾嵓中結乳為寫真幢盖前
頭印其履象臺白雲裊成象我欲乘之詢太始當
時不降犬羊種百粤道路平如砥古屏水泠結幽
亭三月笙歌賞桃李生人何故隂氣雜中州亦不
純君子若令四海盡雍和化外瞻天如尺只天公
果肯答因由但願銀河下雙鯉
夏日收糧有感
婦女持箕來逐逐每言某堆雜粞榖府官聽信令
簸颺粒粒圓齊方上倉青蚨入手手先軟掀弄明
欺府官眼會籌上簿人憧憧粞榖還入原堆中嗚
呼世間此弊那能革安得南海觀音手眼俱千隻
長命草
龍城山中長命草采采黃花顔色好懸崖挂壁常
發生朝暮搬移不枯槁歲寒獨見栢與松非時欲
植難為功争如此草出凡質淨洗塵土根虛空世
間物變無不有杵地成羊樹生酒
拒賊行錢溥
古藤逆行四十里白馬浦頭急如矢輓舟方渡十
二磯蠻賊已屯山樹裏兜鍪海戰紛如雲出船仰
望疑我軍高張強弩發毒矢始信賊勢來成羣柴
公樓船盛旗幟賊欲先登豈無計弸然七矢傷四
人衆皆錯愕將焉避賴公揮刃督其進善射復數
陳勇士徘徊且却向中流脱此虎口良不易是時
官軍滿哨船遠視勝負不敢前頭哨聞風已赴水
後哨看賊登山巔賊初凌晨刦村落滿船銅鉛意
殊樂忽遇帆檣蔽岸來竟尋生路將船泊我軍有
一統率者勦絶其後解諸縛忍使媚女并幼男盻
盻青天去從惡計不出此心茫然賊反小視來侵
虐親身目覩尚如此道路傳聞誰復許寄與征夷
大總兵將士勇怯當先取
贈桂林劉孝子本張駿
誰謂天不明有目能窺孝子情誰謂地不靈有心
能種孝子名吁嗟桂林劉孝子欲使天地俱長生
蚤歲趨庭學詩禮堂上白頭甘&KR0949;&KR1329;𤼵跡巍科都
美官龍敕恩頒紫泥璽銜哀歸訃白雲廬麻衣露
肘頭不梳瘦骨如荄面如墨青松自植草自鋤落
日寒烟鎻枯木野狖山猿相嚮哭手持喪禮一編
書口不成章眼能讀可憐植物如有知蓮花並蔕
開荒池縞素亭亭裛朝露欲語不語雙含悲蓮子
不成蓮葉老莓苔滿地無人掃酸風苦雨墓門前
靈根秀出三芝草牧豎樵丁時往來忽見鬱鬱塵
襟開共言孝感有如此歌誦遥聞都憲臺于時藩
臬衆夫子目覩徵祥心溢喜交章入奏動冕旒詔
許華坊耀閭里我生旌表三義門一飯不敢忘君
恩臣子相期兩無愧忠孝由來同一源况是堂堂
大明世禮樂衣冠堯舜治澆漓風俗盡還醇白叟
黃童飽仁義君不見天有目地有心公道瞭然無
古今竹帛聲光照天地海嶽與爾同高深
平南謠張瑄
平南縣前江急流平南郭裏人烟稠孤垣雖與賊
鄰境民貧固守恒無憂驅我成城者誰子攫取官
錢大半歸盜心覬覦民心離高壘深溝舉難持妻
孥戮辱不足嗟獨憐累及貧民家江水不能流恨
去荒烟白草啼寒鴉貪墨敗類亦自敗將謂成家
反成害嗚呼慢藏永為愚者戒
撫猺歌區昌
何年政令苛且煩我民棄業投深山弓刀雜居夷
與蠻欲悔無路何由還天子仁明照八垓有如妍
媸臨鏡臺不以刑威奪恩愛故遣縣令勤招來勤
招來意甚長捐爾刀與鎗飾爾巾與裳挈爾妻兒
復爾土鄕爾田爾莊爾稼爾桑我蠲爾差除爾糧
爾不悛兮爾自戕爾尚歸來來莫遲我有賞犒䘏
爾私爾尚歸來來莫疑我心誠信天所知携扶老
幼登縣門享紅酒及牛豚爾老有子子有孫同歸
夀域同天恩
招民詞陳璦
民歸來新皇雨澤遍九垓官府恤民如恤孩去逆
效順毋疑猜
民歸來幾遭摽掠空衆財今得撫安無後災生意
還從勤裏回
民歸來室廬或火或傾頽增新葺舊亦易哉剪茅
伐竹皆爾材
民歸來二年不種田蕪莱因風一火俱成灰春來
雨足禾易栽
民歸來舊業抛荒真可哀苧麻根在不須栽只用
勤勤芟草莱
同海陽舒教諭登湘山絶頂顧璘
兀坐不快意起登湘山頭九疑峥嶸忽到眼洞庭
湘浦遥争流盤空蒼磴路險絶四月爽氣疑清秋
波濤微茫指南海彷彿十二仙人樓欲行更止魂
惕慄聲動河漢驚牽牛舒君好竒更豪宕攀援絶
壁枝撑幽西瞻蒼梧弔虞舜滿江淚竹湘靈愁尉
佗孤墳竟誰是紛紛白草埋荒丘憶昔樓船下南
粤連天雪甲横戈矛祇今陵谷已非昔况乃楊僕
諸王侯古今成敗等翻掌天地逆旅俱蜉蝣與君
且醉蒼玉甌對面但喜莫復憂明朝觧纜靈川水
却望湘山思舊遊
洮水行蔣冕
英徒破走長沙國吳臣誑誘亡奔越漢軍追擊至
湘中布兵大敗洮南北史記高皇十二年特書本
紀司馬遷漢將不因來此勝區區洮水名誰𫝊後
來武帝建吾邑遂以洮陽定疆域由漢相沿直至
隋閱歴年華幾千百洮水東流營水西九疑山與
楚雲齊咫尺舂陵路非遠尋源我欲遡濂溪
古塔灘魯鐸
古塔灘注山窪飛湍屈曲如奔蛇中流惡石故激
怒跳珠濺雪紛交加鏘鏘争走萬甲士刺刺倒露
千狼牙官舟一葉百夫輓安危祗與毫釐差我時
攀巖過絶壁四顧莫非猿所家倦來坐石却俯看
握拳吐舌生咨嗟九龍山史好竒甚哦詩但道山
水嘉更嗔來日舍舟去磨崖不及親鐫撾
左州元惡就擒州印復還偶成鄧炳
何物癡兒膽如斗敢取銅符獨懸肘效尤武仲要
魯君僭擬平盧襲留後冒姓已步衛青塵禦人更
出黃巾右逋逃相繼遺妻孥耕鋤無數荒菑畝廬
舍滿眼麋鹿場牛羊絶迹蘼蕪藪讐深恒作林甫
遷計窮惟事檀公走轅門軍令應加誅邊境夷情
宜善誘寬柔已示再生恩迷瞀不懲難逭咎懸賞
感激勇士心面縛立致壺城口身卧桁楊悔莫追
罪服上刑甘自受兵不血刃俄成功印失中書仍
復舊黔驢逞技將誰欺穴鼠抱金竟奚有窟中狡
兔終難藏釡裏遊魚寧復久寄言奸宄休喧豗逆
豎叛藩咸授首
横州道中見日光誌喜潘希曾
蒼梧南來一千里扁舟牽輓窮山水蠻烟瘴雨動
浹旬長晝冥冥無午已僕夫泥塗簔作衣青蕉裹
飯不療饑蕭條行李潤生醭寂寞炊竈寒無輝愁
予兀坐蓬忩下忽覩陽光射雲罅千林生色嵐霧
開須臾變幻疑昏夜人言此方風土乖冬雨苦久
晴頗佳乍晴不堪還乍熱鬱蒸癘氣生隂厓我
望青天再下拜太陽高照元無外蕞爾遐荒特可
憐覆盆何礙乾坤大
龍巷石
巉石粼粼巨江北凌風欲渡鬐鬛赤貝宫清淚濕
羅衣複道西風留轍迹露肥苔蘚磐石幽天光搖
落雲不流晚凉灑掃石上月一線長繫江聲秋
合江黃暉
鳴颷蕭瑟癡雲低鷓鴣聲斷春日西狂雷徹底吼
到曉百川沸與三江齊中流却羡鰲足穩一任旋
波虎眼轉仙客船如天上坐笑指銀河路不遠
三華山
金翎拍海山鳥鳴寒光拂曙天欲晴溟濛瑞靄灑
霏翠仰視不見華峯青須臾捲幔山林薄傍柳縈
花遶城郭南山玄豹藏已久文彩斑斑變龍籜
弔張將軍潘恩
灕江漰沛山嶻嶭險地豺狼横生孽將軍怒賊五
嶽傾髮指危冠心激烈魯陽麾日黃雲悲手提蛇
矛佩明玦變生流矢壯士摧殘崖碧染萇弘血總
戎彯節江之湄洛口勛名侈竒絶探毛索羽藪澤
空將軍有兒身不滅
殷司馬平廣西寇歌王世貞
殷公文武邦之屏不學淵源空有名一歲再遷中
執法兼提六管嶺南兵如雲鵝鸛排千艦五色神
羊映百城征南將軍不穿札渡瀘相公單白帢軍
聲雷動細柳營殺氣霜凋大藤峽任是蠻烟開羽
扇還留漢雨洗金甲狼兵錦韝繡蝥弧奪得生猺
換酒沽早知不殺稱神武悔自跳踉作後夫處處
春田催布榖朝朝列肆喚提壺千秋獲嘉縣重覩
伏波不得驕銅柱灕水灘和鐃吹聲鬱林花滿旌
旗路遙望蒼梧雲正蒼是公功成勒銘處
烏蠻灘張佳蔭
烏蠻灘前石齒齒盤渦轉地驚濤起險絶空傳灧
澦堆估客帆檣愁欲死萬里江源異域來右出夜
郎左交阯青天赤日雲四垂跕跕飛鳶墮深水我
本西梁遠道人瘴鄉奔逐胡為爾停舟一奠伏波
祠丹荔黃焦前致詞英雄心事無今古神物風雲
各有時銅柱功名儻難就澤車欵段隨所之
冬雷行謝少南
季冬六日次辛丑北風吼雲走雷瓿簷忩明滅下
掣電屋瓦騰凌激翻斗倉皇籌鼓報四更攬衣起
坐百感生由來天地貴藏用太和保合歲乃成祗
今纔見一陽復龍潛蛟蟄韜元精雷乎胡此出地
奮駭怒宣洩何當平遷人刁騷散華髮三年泥翮
滯西粤徼域兵戈漫有期朝廷禮樂元無闕自秋
天旱不收禾被野即看多戰骨憂時苦歎宫庾空
忍令蒼生受顛越今夕何夕仍聞雷短檠燄促寒
爐灰雞聲咿喔發遠舍東牖復送朝曦來
全州大雨(有引)董傳策
八月十六日過全州將渡興安斗時久不雨斗苦
涸惟修遂議登陸余怯瘦骨艱行且謂旱久當雨
堅艤舟以待是夜果大雨明旦發舟殊捷惟修顧
謂曰我夜禱雨隨應余笑曰君欲洗路塵耶雨乃
為我濟舟耳漫援筆記之
海陽山斷湘灕口何年鑿引成巨斗歴陟千級慎
啟封我欲渡之苦旱久吳郎此際遽擔簦獨怯病
骨猶難守纜結枯槎夜向分風雷忽作龍大吼俄
頃靈澤翻天瓢大江小江鮫石走曉來江浪平秋
烟捩柁似飛歡舉酒憶昔韓公開嶽雲精誠豈復
干穹佑雨乎雨乎端為誰應遣蒼生年大有
粤西山水歌
粵西山水甲天下蜀中險絶此其亞瀧濤飛出水
晶宫龍齒潺湲舟底窄仰視流水一竅通衆石尖
尖撐太空烟嵐真罩星斗落目中半是參天峰峯
勢參天江欲瀉懸崖縹緲靈根射削如玉筍秋不
凋突如長鎗鋒倒掛巖洞玲瓏何太竒訇然中開
峙兩儀疑有神斧鑿其穴牽連祕詭光陸離飛雲
孤岫控西楚靈鷲盤旋鳥猿舞遊覽縱横不記名
大者人傳可歴數桂林城標風洞山石壁巉巖大
窟圜七星巖帶龍淵起隐山六洞間開顔江邊復
有還珠洞象鼻之山江勢湧從此直下灕江來兩
涯山石彌江縫江灘閃出鯨鯢蹤歴落灘聲石可
舂昭平南渡龍門險蒼梧瘴没雲山重潯陽水折
藤江浦烏蠻灘遥那可渡諸灘捲出邕管平崑崙
西接柳慶路聞道柳慶路﨑嶇峭然天險土荒蕪
竒山拔出洞常裂江道半塞蠻張弧行人操戈出
城郭雖有山川難自樂兩江左右風不殊炎蒸蛇
豕誰運畫憶昔秦漢開邊寰宋家設鎮中險艱
伏波銅柱標南極武襄勲在崑崙關我朝韓公斷
藤峽桓桓中丞興朝略諸蠻竦息不敢譁後來府
江還著脚思田倡亂姚公徂新建撫定降盧蘇借
兵威平八寨三十年來寇漸多吁嗟粤山徒聳突江
流不轉山露骨狼烟日夜起江波誰云靈氣鍾厥
物我來遠戍作逐臣全生仰沐天王恩殊方豈怪
風土惡却憶高堂玄髮人登臨悵然百感集遊子
長帶風塵色山自高高水自流那堪慰觧離人臆
披擐不辨馬牛呼猶向江山強自娛兹遊竒絶恐
難記我作斯歌當畫圖
崑崙歌(送顧侍御一貫出廵)
崑崙山高控西粤飛蟠千丈何竒絶青峰突出破
大荒赤螭夭矯森石骨氣槩横攅玉碎圓巖泉灣
瀉珠流沫怪樹枯藤掛老崖雲屏疊斷蚺蛇穴山
精嘯風瘴作雨菁篁颯沓嵐烟掣桄榔枝暗珊瑚
拳荔子花斑鷓鴣舌陽和偏落四時花鬱蒸不夢
三冬雪凉燠俄驚變曉昏亭午日高雲乍撥羲景
依微盪綠鬟蠻疆一望迷坵垤瀧練疑摩峭壁牙
竅天欲墮盤江髮星躔翼軫古隘關邕管西迤領
方接明都銅柱鎮華夷汴宋醜儂猶宰割經略曾
標京觀雄竒兵一夜關南奪至今馬狄並高勲八
寨還嗣新建烈滄嶼不改戎機銷羣狙跳梁誰式
遏彌原荒頓轉流移生齒難繁聲教闊使君行
部踏春來春光縹緲薰飈發繡斧擎翻瘴嶺霞花
驄嘶控皇華節霜姿只飽苜蓿餐滿道清風洗炎
熱飄蕭萬里載馳驅今古興懷猺吹徹我戍徒慚
白面生君廵自憶丹穹闕相逢且莫誇壯遊好向
明時樹宏業振衣八極被九垓俯視崑崙成一撮
閱鎮峽堡次韓襄毅韻陳宗䕫
前七十年藤峽剿韓公之功真絶少後七十年弩
灘平蔡公之功亦非小灘連峽險反側多倏忽黎
民倏夷獠攻城刦寨寡寧日老稚晨昏不相保憶
從憲廟初登年蠻獠稱兵正雲擾韓公被命震天
下力抵浮言決征討文臣武將一時聚整整堂堂
復強矯層嶙已見應機開雙髻從來乘虚搗須臾
列盜盡俘滅萬姓稽呼角崩倒雷轟决裂破昏晦
雨溢淋漓沃焦槁平開戍壘江流通兔窟鯨波静
如掃丁男始出抱犁鋤婦子纔嬉懷乳褓自從韓
公奏凱還營壘又見生秋草碧灘灘寇復猖獗據
險負固稱天造籌邊念切司馬憂分兵亟上潯陽
道一朝夷寇復殱決撫散餘徒櫜弓早戍樓重立
鎮江郭郭外新民漸馴擾若教防禦盡如今百粵
封疆百年好吁嗟乎韓公往矣蔡公歸西土歌思
思未了廵行愧乏靖邊猷伸紙裁詩慚二老
自木龍渡浮江而下過還珠感伏波之事作還珠
歌張鳴鳳
渡頭水深百餘尺洞門落照涵波碧人言下有支
機石定是織綃之淵客往往珠光射旁磧誤道曾
傾浮海舶梁松小兒口多螫朱勃書生訟徒劇將
軍心事隨已白帝舅列侯何赫赫悲哉巧舌銛如
戟况復孤臣屢經謫呼兒把酒酹烟波歌以還珠
感今昔
棲霞篇(并序)俞安期
棲霞篇為棲霞洞作洞在七星山半七峯參錯離
列洞亦迂曲盤旋蓋穿亘七星而行其腹中約七
八里遼遠奥冥瑋怪萬象啟堂皇支櫨柱中有佛
老二像羽則鴻鵠介則龜龍毛屬則麟鱗屬則鯉
屏帳斿幢璆石鼓鐘花卉珍異咸是膏乳所成為
桂諸巖洞之冠張羽王志桂勝嘗首譽之以乏班
張左陸盛藻發其靈祕僅有宋季諸作為憾余以
退之汝城二王孫導遊摭其實際加飾鄙辭組為
斯篇殆得十二雖不類漢晉諸公宏製頗拾唐初
四子之遺羽王其稍能釋憾否耶
桂海紀殊域桂林啟神坰山水竭嘉讚巖竇侈圖
經中有羣峯列斗象上摹七曜成山形神斤鬼斧
構靈窟綠塗碧綴開仙庭靈窟仙庭非一所隂深
獨有棲霞府到如天表叩明堂入似星躔穿廣宇
麒麟吞吐黃金鋪龍鵠盤迴蒼玉柱毬場舞榭各
經途旋室傾宫頻改戸改戸經途透紫烟平原曠
藪何延綿朱泥鑪冶鍊藥地硃砂阡術分區田紫
盖挺芝芝九榦絳雪成丹丹九還瓊實青柯積乳
液瑶荑碧葉滋膏泉乳液膏泉結竒瑰變態繽紛
難具擬誰謂雕屛百堵非競言黼帳千重是迴頭毛
寶左顧龜振鬛琴高上翔鯉東渡神僧趺寶蓮
西行道士歸仙李别有璆琳列簴縣帝庭樂器羅
鈞天華幢九華導飈駕采斿七采迎雲軿孤上金
莖承露起並垂玉筍排空連南遊萬里躭竒客秉
燎窺臨每驚魄仙偶難逢日月華王孫到共烟霞
癖顧影疑過綘氣居題名恍隸瑶臺籍詎信青山
寂寞區翻藏元圃繁華宅
海陽三異謠
丁令君民子育老幼熙熙覆華屋淳風舒徐扇邦
域致有嘉祥感羽族嗟哉白雉何太馴引雛飲啄
遊西牧
丁令君理冤牘洞開圜扉放疑獄怨氣紛紜散邦
國致有嘉祥感鱗族咄哉盆鯉亦有神化作飛龍
脫魚腹
丁令君去害馬孰敢依馮城社下暴夫驅走出提
封猛獸驚啼散郊野咄哉猛虎遲渡河揚子寺前
遭鬼打
蒼梧行送沈道徵參知
九疑南去蒼梧邱重華廵後歸中州牛女北來
野垂盡鬱黔南瀉江分流地連五嶺多巖竇雨𤾉
寒燠稱殊候九月惟看月似霜一冬不斷花如繡
由來風氣稍雜夷跣行鼻飲還蹲跠女兒晝挂金
錢舞孌童夜捧蘆笙吹更有猺人便騎射輕生每
獵孤城下賦稅寧來大國供衣裳未習明王化分藩
此去今屬君虎牙高建蒼梧雲車書試使通化外
萬里安事銅船軍
上林歌關與張
上林邑勝如何上有大明萬仞之高山下有澄江
一帶之清波遊人不敢陟飛鳥不得過古木參天
不知數但見白雲終日護蒼蘿思鄰八角環其後
古渌鏌鎁列其前縣治䇄然當中央層巒怪壁鬱
嵯峨衡陽有臥龍十年在隆中一朝祥雲集扶搖
直上太清宫上帝命爾龍乘雲下九重簸擊滄溟
十萬里復輓三湘洞庭之湖水南踰五嶺入蒼梧
遥望上林而至止上林久旱望甘霖甘霖不至民
何心雲一起兮枯槁生雲再起兮龍再唫雲三起
兮四郊足雲四起兮膏澤深轟雷聚石魍魎奔洪
崖下瀧瀉飛湍和風鼓處庭花茂甘雨來時徑草
春春色偏饒上林苑野老行過粤水濱雨師風伯
安其位勾芒上天告上帝上帝謂龍功不細余將
命爾遊天庭坐令四海沾天惠
全州道傍官松歌何喬遠
全州官路何逶迤十里五里松參差間桐攅梓相
撐薄穿雲參天互蔽虧冰霜一道遏驕陽笙簧兩
徑吹流颸鱗甲老為赤鐵色蔦蘿挂作青蚨枝共
言官樹不敢伐或有剥蝕無枯皮昔余京師宦六年
心愛此樹常攀搴報國寺前葆盖團顯靈宫裏
虬龍顚天夀山中最蔘爽原廟閟密無繇前誰知
此樹看不絶行人客子心俱便借問此松何年有
國初種者章太守古人為政重精詳津梁塗巷皆
紀綱蔽芾遺思今則亡斤斧且得非時傷嗚呼斤
斧非時傷我行大江以南不見楩楠與豫章
勾漏歌蘇濬
息馬山之曲春草萋以綠白雲何意出層顛千峰
萬峯自相屬數聲雞犬空中聞百丈蛟螭巖際宿
山前老叟向余歌嘲風弄月誰羈束欲訪山翁何
處尋笑指松間一茅屋昔年葛令安在哉片片
烟霞出空谷幽枝堪掛竹皮冠清溪不礙荷芰服
珠璣芝田儼相向鳳管龍笙斷復續莫問丹砂事有
無一醉山中萬事足
謁柳柳州祠墓王士性
天寶貞元人已死千年大業竟誰是手提大冶鑄
乾坤後來共說河東氏並轡中原有幾人愈也角
立河之濱百川却障狂瀾折風雨延津會有神解
道河清苦難俟瞥驚白日風塵起去國投荒十二
年驅鱷開雲八千里魅魍蛟螭作比鄰強開闇㫚
就陽春耐可呼天作知己詎知天意難具論刻物
肖形神理在尺管疇令握真宰爾曹自取造化忌
夭死炎荒託蓬㠥侯死較先韓較後羅池之碑及
韓手敖氏春秋鬼不饑桐鄕坵隴人應守潯水南
流即舊津黃蕉丹荔伏猶新手披蔓草荒祠下余
亦東西落魄人
弔劉參軍蕡墓
劉參軍獨鶚啾啾百鳥羣長鋏倚天氣吐雲巫咸
不下霄漢遠淚斷把國人無聞欲抉霾曀上天門
虎豹狺狺坐九閽玉女投壺笑方劇衆星争月光
猶繁且招龍比遊地下萬里投荒奄墮馬湘流東
去鵩南來長沙弔原君泣賈生慚借劍阻尚方死
願裹屍棄中野雄虺封狐任九頭魂招不來粵山
赭劉參軍青山瘴癘多風雨化碧啼鵑一坏土土
偶何知便是君請看生氣摩靈氛
張義姑辭(臨桂人詳列女傳)陳繼儒
有雛有雛六歲而孤無怙無恃如委道塗張氏垂
絶可奈何可奈何義哉姑處子不嫁之死靡他不
願為鳳凰翺翔井邊梧不願為鴛鴦游戲水中蒲
但願雛長成身作白頭烏青春逝清夜徂抱兄子
淚血枯爾寒我襦爾饑我餔授爾句讀愛爾髮膚
娶婦生兒美且都孤兒活不知無母室女老不知
有夫險哉一縷千鈞扶程嬰李善何難乎吁嘘兮
巾幗男子粉黛妖狐汝獨不聞桂林張義姑
經略臺懷古區龍正
越南西去古銅開牂牁之水何年至别有繡江遶
故臺臺自開元間樹幟南屛矗矗都嶠君大容虎
踞并超羣劃成千古英雄地往事升沉悵夕曛駱
駝壩龍巷軍九𣲖滙師武臣當年節鉞知誰任五
筦芳名今尚聞間有漫叟為元氏輕裘緩帶羊叔
子文章已擅盛唐名南海泱泱分賜履忽憶蓮湖
面面亭風流易盡留芳芷行塵不隔荔枝紅楊灣
尚在楊妃死地靈人傑總一時銷越歇晉千江裏
由來荒裔亦無常一枰碁局等兒戲倏忽游移數
百秋山城遼絶如斗寄人風遐想京洛遺炙踝文
身差可異變閩化蜀總何人海濱鄒魯寧殊地曾
不見濯纓石釣魚臺千年人去鶴歸來南山壁立
還相對江流不盡&KR1574;復洄勲名幾度成消長徙倚
城頭玉漏催
廣西通志卷一百二十一
