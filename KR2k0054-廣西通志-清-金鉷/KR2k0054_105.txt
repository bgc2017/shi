欽定四庫全書
廣西通志卷一百四
藝文
歴朝
記
重建懷集縣啓聖祠記(明)蕭信
國家建學校以崇祀夫子者至矣肆聖上龍興又
允輔臣之請詔天下立啓聖祠以追隆所生又曰
顔曾以次之諸父亦各崇其配是皆敦本宏原報
德報功之無盡者懷集啓聖有祠坐文廟東卑而
淺湫而隘牆垣瓦桷動以傾圯以至神座木主溷
而為一吁可慨哉歲嘉靖辛酉郡侯海雲李公者
廣之歸善人也由國子博士出判於梧適来署懷
事先是按院高公委公視思恩府篆巡道夏公以
為思恩簡僻無以展公材特留公署懷集蓋謂懷
為劇云冬十月公至懷集遂謁文廟步出廟東瞻
祠慨然興嘆週迴視之躊躇頓步而不忍去然公
初至百廢未興懼於動衆今春三月十有四日始
簡所千戸高翺吏目徐尚質者董其役為之崇土
闢地構木鳩磚捄度俱興卑者高淺者深湫者實
隘者宏亭榭池泓矩方繩正至於神座木主皆煥
然一新當是時造版籍撫猺獞諸務冗集而公不
忘督責雖暮夜或叩學扃視之其用心如此乃工
匠則倩之他郡畚負則借之軍餘供億之需咸公
所自備而信適来教諭兹邑偕司訓陳雲龍者矢
協力贊成之仲夏二日竣工公載瞻祠宇宏敞軒
翔樸素渾堅足以妥聖靈修祀事矣於是卜吉辰
遷栗主入祠公躬潔爼豆備牲帛修妥侑之儀走
履趨蹌肅然以敬儼乎若聖靈之臨其上而對越
不少懈焉里中諸父老環而觀之且駭且愕咸以
為數百年来所創見者也於是典史朱曇諸生何
元仗何元佐袁球羅鐸等相與偕来問記於信信
惟公之學一本於聖人聖人之學久矣不大明於
天下及公至懷汲引諸人士談說精一之微闡發
克復之奥皆攄所自得不襲言詮雖盛暑隆冬猶
必正襟彌日亹亹而忘其倦諸士人始聞聖學之
原而聳然敬聽矣然公非徒言之也公初至懷値
諸猺擾攘之秋民罔寧止公經理區畫訓練戎兵
戒嚴阨塞復巡司者三撫輯猺夷通商貿易立墟
場者十訓誨猺獞誦詩習禮建社學者八季冬召
諸猺獞至止邑中推心置腹啓導諄諄至給廩受
餼之聲歌禮節情意懇至不啻若慈母之愛其子
也由是四山悅服懷德畏威或願請為編戶民用
安枕公尤喜以禮樂淑人徵樂師於梧郡市樂器
於穗城集閭閻子弟而居之館署吹竹彈絲敲金
擊石洋洋渢渢至日暮不休遠而鄉村童孺亦皆
聞風来學計輒數十人時或進於公庭或偕之學
舍命之正容肅儀式歌且舞猺獞夷獠以聽以觀
咸油油悅也有古武城之風焉問者唯唯而退遂
記之
桂林府學鄉賢名宦祠記周孟中
天地之正氣無乎不在人生其間惟君子得是氣
之正由是隨所寓而發光明正大精誠不貳其生
也人仰之其沒也人思之祠廟而蒸嘗之焄蒿悽
愴如或見之豈非禮義之同然曠百世而相感者
乎侍御史邵武朱公欽按二廣政暇考廣右圖志
於人物宋得朱道誠李珙石安民宋士堯馮京林
勲梁詔祀於文廟之右名宦唐得禇遂良張九齡
劉蕡元結宋得余靖李師中胡舜陟李浩詹體仁
高登趙抃岳飛程珦廖德明崔與之蘇緘吳得陸
績流寓宋得范祖禹張庭堅胡夢昱黃庭堅鄒浩
胡銓李光劉子羽漢得士燮祀於文廟之左諸君
子或生於斯或仕於斯或流寓於斯或以忠誠著
或以孝友稱或以政事武功烺烺炳炳斯真當大
任而不疚抗大義而不回臨大節而不變雖時異
勢殊而根於正氣之發者蓋無有不同也是故氣
之光明如日星氣之正大如山岳其精誠可以貫
金石而通神明去今千百載凛凛猶有生氣朱公
祠而祀之以風後進可謂知所務矣孟中奉命督
學斯土恐其久而冺沒也廼謂桂林知府羅珦同
知馬冕琢石刻諸賢名氏並履歴之大概庶後之
君子仰其名而論其世論其世而師其人使吾之
正大光明精誠不貳與為匹休焉顧不偉也歟謹
記以俟
全州名宦鄉賢祠記蔣冕
弘治中有旨令天下郡邑建名宦鄉賢祠以為世
勸吾全僻在一隅茫不知奉行者垂二十年逮正
德末廣西按察副使大庾劉君節督學莅全惓惓
祗承德意相地於學西稍南爽塏軒豁檄知州章
諍市材僦匠左右各建祠四楹祠前東西各有夾
室其外總為一門以便守奉左祀名宦自宋刺史
柳公開而下凡若干人右祀鄉賢自宋孝子朱公
道誠而下凡若干人名宦以爵鄉賢以齒每歲春
秋丁祭後三日州守貳率學之師生行禮祠既落
成劉君以書畀判官鄧能秀如京師請予記其事
且曰某為此舉於扶世道植人心竊有志焉特恐
去取或苟上下相蒙祀非所宜祀則非惟不能勸
祗益以致議焉抑何以仰承德意哉今夫宦於其
地而去後見思是之謂名宦生於其鄉而衆共稱
賢是之謂鄉賢若文翁之祀於蜀郡朱邑之祀於
桐鄉皆名宦也其宦業何如耶凡有道德教於鄉
者沒則祭於瞽宗鄉先生沒則祭之於社皆鄉賢
也其賢德何如耶宦業如是而祀之則凡仕而居
官者勸賢德如是而祀之則凡士而居鄉者亦無
不勸禮行於一堂而風動乎一郡扶世植民所關
非淺鮮也而可以不愼哉予復書曰君言是也予
當黽勉執筆以著君志書纔達而君以陞任去二
祠建祀事久猶未克舉子尋亦得謝歸督學僉事
瓊山唐君胄課士来全銳意續成因祠之舊稍加
修飾乃制神主卜日奉安一切規約悉如劉君舊
所定者其神位視舊不無增損之殊則劉君昔日
之書固已丁寧其說凡主祀事如守貳師儒者誠
不可以不慎也能慎於推擇之初雖欲致議亦孰
得而議之唐君未竟其事亦尋以陞任去久之僉
事香山黃君佐来督學政既表異孝子貞婦之閭
而於名宦鄉賢二祠尤兢兢致慎而不苟公是公
非不少假貸視劉君唐君益較嚴矣嗟夫任承流
宣化之責者凡所以扶世牖民以導揚上德歲異
月新豈必家至而戶喻哉本之教化樹之風聲待
其覿之於目而慨之於心必有暢然於中而不能
自已焉者夫固無事乎繁詞複說而後人知所勸
也予故不得不終記之以表三君子維持世教之
盛心
建博白縣名宦鄉賢祠記李喬木
博白縣舊未有名宦鄉賢祠有之自繆尹始繆尹
宰縣之復年一日喟然曰昭賢否别鑒戒治之始
也白雖荒逖民社之寄均名宦鄉賢前此豈無其
人乎抑有之而未表章者乎於是考圖稽籍文獻
足徵蒐輯故實修成縣志而得名宦六鄉賢四萃
為一祠所以寓高山仰止景行行止之意也祠居
縣治西堂三間為行禮之所廊廡階墀大門儀門
悉倣官府之制繚以周垣通以大道創建於癸卯
冬落成於甲辰秋規制可觀昔無今有而求記於
予予攷龐孝泰之忠義自許趙奎之愛民如子洗
積中之仁惠為政楚偃之勸民耕織徐噩之力戰
死節秦懷忠之平反冤獄趙惟清之以禮為教李
時亮劉勝吳原正亦皆遺德在人不可冺者時有
先後賢無古今立祠設位春秋血食蓋有合乎祀
典之義也後之宦於斯生於斯懷見賢思齊之心
而勃然興起則其應祀之數又豈止於此哉是為
記
建梧州尊經閣碑記毛伯温
聖賢之心學𫝊於六籍故盛世育材以學宫取士
以經術我祖宗右儒飭治養士之制鑒漢唐之疎
兼殷周之善故選則專科習則專經治效之收寖
逼䆳古夫郡守稽六課之教於諸令矣復設郡庠
者亦所以廣賢途而責成專也梧之學自宋元祐
建炎移遷靡定類非形勝紹興間刺史任詔以老
氏廢宫改建焉國朝置梧州府學蒼梧縣學於東
南門外學各有廟中限山川壇而學峙其左右成
化初都御史韓公雍撤而新之徙壇他所中建文
廟翼以二庠於兹七十餘祀築者圯支者撓然初
未有閣也兵部右侍郎兼都御史蔡公莅學之暇
周視三嘆與總兵安遠侯柳公珣謀曰興師受成
振旅獻馘皆虔於學顧若此又安展禮而示武哉
進朱守鴻漸曰今聖天子紹道學之正綂敬一有
箴播諸黌宇非藏以傑閣與五經並尊誠缺典也
乃檄朱守擇屬董工掄材傭力費弗出民民弗知
役乃度廟後之地剪棘實坎豐址堅甃中建尊經
閣左右分創講堂以業兩庠諸生閣崇若干尺講
堂各崇廣若干尺殿堂門廡饌舍宿齋規制鼎煥
庖庾周垣靡不斬斬公又曰士固可以居業而達
才之效或悠悠也乃復敦聘專經名家之士勷翼
師訓政暇則視課之詰疑啓祕授說弗倦環橋之
衆率多竦悟嘉靖庚子予偕公奉命平安南之僭
制開閫於梧蓋嘗觀公之文而知其武觀守之教
而知其政觀士之讓而知其習於戲地無遠邇聖
教王澤漸被則化肆達今南粤之才與吳閩關洛
齊美並盛矧蒼梧又其上郡也哉夫明經所以自
信講論所以自修匪干於時而世莫我違者此良
士也良士之功無倍其師說不敢非先王之道而
已矣是故士之所以優游於學者有所務而無所
勞上之所以責備夫士亦非有所甚難者也公名
經閩産也予嘗記公平峽之烈兹復著公崇文之
典夫學有體用政有張弛道有文武所謂挾修志
而期景業者非文以附衆武以威遠無足觀矣諸
士庶幾卒業於道哉推官唐世喬與贊規畫教授
李仁教諭林迥霄訓導劉鐸戴恩咸有樂成之蹟
得附於石
太平府尊經閣記鍾繼英
今天下府州縣學多建尊經閣凡以明聖道而一
士趨也粤西太平歲久未建臨海蔡君迎恩守太
平既三年政通人和百廢俱興乃始鳩材而創制
焉至於上已告成矣乃與節推麥君琛徵記於不
佞英且以播告諸士英嘗聞之古云聖人未生道
在天地聖人既生道在聖人聖人既往道在六經
是六經也者固聖人之道之寓也今夫善為國者
必遵先王之典章善為家者必遵先人之訓令不
遵典章則不足以守其國不遵訓令則不足以保
其家彼聖人者蓋吾儒萬代之宗祖也其所詒六
經奚啻國之典章家之訓令也哉為士者不有以
遵之則家非其家國非其國而一脈相𫝊之綂緒
絶矣其何以光昭前人之令聞哉我祖宗以来聖
聖相承咸以堯舜文武之道治天下兩畿而外莫
不有學莫不有師其教則五品其術則六經諸不
在是科者有禁一時竒袤之士變異反同而都鄙
鄉閭之間家詩書而戶禮樂蔚然與三代同風太
平古駱越地郡縣其土僅踰百年王化所漸被無
論城市即長林䆳谷之夫莫不誦說詩書稱述孔
孟而薰陶乎禮法之場其遊庠序而服章縫者類
多博古通經而不悖嚮往夫聖人之經非徒文也
道也士之於經非徒尊其文也貴尊其道也諸士
誠能莊誦其言仰維其義專精致志使聖經之理
無不融會於吾之一心而珍之如琰琬信之如蓍
龜由此而窮則以是道繼往聖由此而達則以是
道開太平由此而常則以是道植人紀由此而變
則以是道振大綱猶之有國有家者遵其先世典
章訓令兢兢守之罔敢失墜豈不為聖門之克肖
哉如芻狗其詞糟粕其理竊取夫一二近似者以
梯富貴而弋勲名其視訓詁詞章之徒抑又下矣
正孔子所謂雖多亦奚以為也何以號為名世大
儒哉予於諸士有一日之長故盡言相告庶登斯
閣而知所尊以求速肖於聖人而無負於蔡君建
立之意其興造歲月始終經費工料數目别載碑
陰兹不具論論其大致如此
鼎建龍谿書堂碑記(宋)張自明
崇寧甲申夏五月之初太史豫章先生黃公謫来
宜初僦居於黎氏居之三時甚安樂之然後有南
樓之厄頃余得其僦居墨帖讀之意宜之人必以雪
堂視其處及来訪之莽然荒墟矣黎氏不復能有
已轉之謝之秦謝得其一秦分其二廼屬宜士唐
總龜韋安雅韋文虎從求之三家皆士人聞言欣
然願獻其地嘉定乙亥三月壬申廼鳩廼工作祠
其中後建崇堂上敞高閣旁翼十室前立重門又
從垣之宜山少府張可久督其役堂成又裒公在
宜之翰墨盡刻之石以寘於堂使宜之秀士遊於
斯修於斯景行於斯焉祠前支離兩古樹公所封
植名之曰萬紅門前頗黎一方池中有立石形如
半圭其色正黑名之曰墨池宜人尚多能道之始
公既羈於南樓黎氏不忍以其居屬他姓遂易之
為亭請名於公公以環亭多美石舊名寳華乃題
之曰寳華亭黎氏又設公之像於亭而嚴事之故
舊像藏之黎氏舊扁藏之秦氏一百一十年矣余
物色得之復規作亭以存其舊又以舊扁舊像函
之閣刻之石以傳無窮于是總名之曰龍谿書堂
將屬記於名世之家故先述其所以作祠之意又
作迎享送神詞六章章四句使宜之人歌以享焉
而併刻之初度地有細民宅其旁未去公使黃衣
夢之曰此非汝得居不去且有害黎明遂去之及
鳩工又夢一民曰汝輩勿汙此汝坎屋陰數尺地
有器焉以錫汝民如言坎之得一缶古矣既即工
奉安祠事衣冠藹如登降成禮宜人来觀来瞻起
敬起畏如公之臨其上也乃歌此辭以享之其辭
曰宜之水兮龍藏宜之山兮龍驤德人兮天游炯
秋月兮寒江来游兮自東騎赤鯶兮乘剛風左笻
枝兮右白羽挾烏兔兮雙童萬紅紛兮盈庭露半
圭兮澄泓寳華舊兮扁亭煥高閣兮摘辰星蒸蕉
兮茘嘗桂酒奠兮蘭湯来游兮来下鏘佩玉兮琳
瑯刁斗兮沉沉土膏動兮耕耨深家瑟誦兮鳴琴
詠舞雩兮古心去歸兮蓬萊覲鈞天兮泰階宜人
兮永懷相斯文兮千載偕
桂林宣成書院記(元)藏夢解
宣成書院祀南軒東萊二先生也前朝有四大書
院唐李渤五老峰下曰白鹿宋周式湘西藏室曰
嶽麓河南登封縣之潁谷曰嵩陽建康路之廣舍
五十楹聚書萬餘卷為曹誠舊居曰睢陽並賜敕
額自是衡州則有石鼓書院道州則有濓溪書院
黃州則有河南書院湖州則有安定書院徽州則
有紫陽考亭書院建安則有建安書院紫芝書院
其後又有宗溪書院延平鷺洲明道書院而宣成
之祠未聞也婺州有麗澤書院專祀南軒而宣成
並祀無有也景定三年始以南軒東萊同升建祠
加錫封爵時南山朱公經略兩廣以南軒持節東
萊垂弧實在兹土雖學有三先生祠而宣成之祀
不及乃請於朝建二先生精舍敕賜宣成書院扁
額此宣成書院之所自始也是年南山朱公又即
南軒先生所創郡學之西新城之東築臺立祠藏
奎有閣講書有堂肄業有齋設山長職事弟子員
帥漕兩司撥田租錢鹽數各有差月有課歲有養
輪奐之美者十有五年適值天兵來臨凡天下地
土之圖與夫人民之數悉以内附獨桂林不下由
是吾夫子之宫牆二先生之精舍俱成煨燼平章
史公任本道宣慰使日僅能為郡學漸復舊規而
書院未暇經理遂使宣成石刻没於蓁莽宣成棟
宇化為瓦礫于兹又十九年矣余猥以晚學謬分
臬寄拜謁宣聖之始即詢宣成故祠僉曰書院舊
有田租自丙子後入郡學矣以故力不及書院余
聞之驚歎曰郡學書院各有田租書院之租當為
書院用食其租而廢其祠有司漫不加省可乎哉
乃相與謀所以經理興復之起自至元甲子悉以
書院之租歸宣成同志之士議以為然於是山長
等共任其責不十月而棟宇新天相斯文不十日
而璽書至道學增崇士類欣躍兹蓋千載一遇也
有言於列者曰道之廢興皆關乎數始而創中而
廢終而興數之不可逃天地且不能違况於人乎
余曰不然有成敗興廢者數不可逃也無成敗興
廢者道之不可冺也天地間事事物物有形之形
者必有敝無形之形者必不可朽道在事物有形
之形者也道在人心無形之形者也道在天地如
水之在地中無在無不在也學者能因有在者而
求其無不在者因其有形者而求其無形者斯得
之矣然則求之之法當何如曰人有此心則有此
道道者日用事物當然之理皆性之德無物不備
無時不存不以智而豐不以愚而嗇不以聖賢而
加多不以不肖而損少特在學者能求與不能求
之分耳人能弘道非道弘人道不虛行待人而後
行今夫子燕居堂之西偏宣成有祠前門旁廡次
第而舉諸君出於斯入於斯藏修游息於斯晨香
夕燈月奠歲祭其知象宣成之像然而左簡右編
晝誦夜思曾是學宣成之學也乎學不及也與志
同道合心領意會曾是心宣成之心也乎心不逮
也與若猶未也則二先生格言曰學須常懷不足
學忌諱過自足學聖人必學顔子學須以聖人為
凖的諸君當於此求之可也曰戒自棄勉自新先
朴實後辨慧進學之號有六為學之要有五諸君
當於此求之可也又曰學知難而後有進工夫無
窮虛度可惜為學自飲食起居視聽言動致知力
行趨實務本始諸君又當於此求之可也求之一
日則有一日之功求之一月則有一月之功求之
一歲則有一歲之功求之終身則有終身之功先
賢有云學道譬如登山登之尋丈固已勝于平地
矣諸君讀其書繹其旨汲汲焉拳拳焉勉其如宣
成者去其不如宣成者則沿張吕遡濓伊接洙泗
使聖道之明千萬世如一日亦二先生之所喜部
使者之所望也若夫講堂未建齋廡未立庖廩未
具諸君勉旃毋使九仞之山虧于一簣又吾道之
幸云
清湘書院記柳宗監
東郊先生大名人柳開仲塗守全州日作讀書堂
於北山公退率學者講誦其間後人因名之曰柳
山嘉定乙亥郡守林岊始即故基作齋舍賓致縉
紳韋布之彦日月肄習期踵先哲寳慶丁亥郡守
程榆奏賜清湘書院額至元丙子燬於寇元貞丙
申部使者登訪乃屬守臣總管耿大節復興之規
制略備歲久寖以摧毁至順辛未予自成均出守
是郡釋菜先聖先師拜先生遺像顧山川之映帶
覩遺搆而增慨病學廩不給謀所以新之未遑也
元統癸酉乃始經營俾錄事劉晉董之山長李文
郁佐之鬻材募工仍故址度地勢之宜而布置之
以位作外門礱石材固層基柱砌堂關兩階應門
為重廊以陞燕居祠為屋計百五十有八楹明倫
堂之右又有源泉貫堂下而東出乃導之過率性
堂滙燕居堂之左泉懸流百尺三折而下作池瀦
之作齋池上為屋五十有二楹經始於八月甲申
朔明年六月甲子落成諸生請志之予思二儀既
判山嶽攸奠扶輿清淑之氣不有賢哲搜抉呈露
發揮幽潛以貽後人則樵牧區耳否則羽流釋子
居耳自有此山幾千百年始有此州宅此者幾千
百人始有先生表而出之其幸不為二氏所先卒
為學者肄習之所夫道非文不𫝊自六籍不作百
氏競出迄於嬴秦文與道俱喪雖然道在天地間
若元氣不息人心天理未始喪也西漢之興董賈
出焉班馬之流日以繁肆下逮東漢以抵建安正
始永嘉愈趨愈下光嶽氣判則韶濩絶響駢麗排
偶極於李唐昌黎倡為古文期復古道學者仰之
若山斗又越五季極於宋初先生始推尊韓子以
力挽凋敝之風而歸諸大雅穆尹繼作而後文風
丕變濓溪作太極圖說横渠作西銘上遡千載始
煥然與六籍相表裏實自先生啓之先生登開寳
癸酉進士第雍熙丙戌來守是邦凡十典郡唯此
邦有書堂他郡未聞焉予行天下歴閱書院或宅
山幽或資水勝宏深靚麗或不讓此山若夫地勢
擁抱層岡叠嶂異態横陳三江兩泉襟帶縈絡松
風瀑竇宫徵迭奏静觀元氣發斂化育以明此道
全體大用則他山當少讓矣苐局於形勢難以展
拓講堂雖具齋舍闕焉而至是始備乃因源泉混
混之來名曰有本於以表聖賢盈科後進之義以
廣先生汲引後進之志上距開寳癸酉適丁六甲
子全之人士涵濡先生遺澤以名世者蓋有之矣
又焉知方來無勵志古學復古道發舒韓柳之氣
為此山增重若兹泉之放於四海者邪嗚呼文運
方隆予日望之
重修宣成書院立田記(明)陳伯獻
書院之制昉於唐盛於宋前代學政未備或假浮
屠氏之宫士之病於進修無所往往擇勝地搆精
舍為羣居之講授其著名海内若白鹿嶽麓嵩陽
睢陽是已自是濓溪河南安定紫陽清湘各有書
院以祠先賢又皆出於有司之褒表我朝學校徧
天下師有定員祀有隆典教有成法而生徒有常
廩若無待於書院者然考古圖舊景有先哲之休
風以羽翼庠序之教其可棄置於翦滅之餘耶桂
林舊有宣成書院宋經略使朱禩孫創建以祠張
南軒吕東萊二先生也入元以來屢經兵燹建而
燬者再正統五年御史劉公雋復創於縣學之西
舊址也弘治十七年提學僉事姚公鏌移介兩學
之間立祠於前鑿池於後講課有堂肄業有齋退
食有寢庖庾有次大規聿搆視昔有加伯獻以晚
學承乏於此睠惟斯院落成未久而漶漫隨之歲
月易邁懼益摧毁士之有志就學者貧無資給廼
謀左方伯何公曰是風化之幾也咸捐俸以助於
是右方伯翁公茂南憲使宗公璽參政黃公衷憲
副傅公習張公祐憲僉俞公緇悉各捐俸以從事
廵按御史謝公天錫聞之又欲推之悠久乃籍救
荒穀贏餘置田一百一十畝以歲之入而給其需
遂修射圃置穿亭壊於上者撤而瓦之剝於下者
平而甓之營而繚垣塗塈而堊之列郡生徒就學
悉有廩餼貧不能存者亦賙賚焉先是院有祭田
三十畝歲久并於豪強御史楊公璋復之至是祀
事咸備學政增崇人心飛躍而書院煥然改舊矣
慨自孟子沒斯道晦蝕千數百載舂陵河南大儒
繼作然後二帝三王以及吾夫子之𫝊授者始闡
明於時子朱子纘周程之緒集大成明經訓以覺
斯人獨於二先生推重焉觀其同心協志以閑先
聖之道毫分縷析身體力行中更學禁自信益堅
其所以扶綱常立人極關係乎天下萬世之重殊
非習浮踵陋之所能為焉南軒持節於此每以興
學立教為己任東萊毓秀於此亦嘗究意於鄉邦
子弟今去諸賢幾三百餘載而其書家傳人誦如
日中天奈何學者徒剽竊其文以為科第利祿之
媒其於窮理修身之要茫然莫踐其實豈建立書
院之初意諸公風厲之盛心哉今之為教與學果
能離經辨志崇本趨實挹宣成之像而學周旋爼
豆之間以舒其容循鼓舞絃誦之風以陶其氣端
居默識以極夫反已致曲俾上不負朝廷樂育之
恩下不孤鄉邦典型之望異時名世輩出則雖地
稱荒遠亦將超越於中州豈特度長絜短而已而
况涵濡宣成遺澤為書院增重不於諸公為有光
乎嗚呼予日望之
修復敷文書院記陳紀
萬歴癸未秋余叨奉上命持憲粤西備左江兵事
弭節邕管以視事之三日循故事視學閱武又一
日閱城邕城之竒觀勝槩爽塏陁靡偕得游睇中
有一宇巃嵸崔嵬環以古木葳蕤鬱葱矯矯焉有
凌厲塵寰之象余從從官問之從官曰此新建伯
王文成公平田州所創書院也自嘉靖戊子迄今
垂六十年亡恙矣邇為執政所格罷天下諸路書
院因改為别署然中有公像有司不忍毁猶以屏
隱約而藏之余亟命有司撤其屏肅瓣香瞻拜祠
下見其院第荒蕪廟貌不朽憮然嘆曰奈何以先
正經略之地顧廢置畫墁之若此邪即上其事於
三院而為檄檄有司修復之時總制兩廣右都御
史郭公應聘巡撫廣西都御史吳公文華監察御
史黃公鍾僉報曰可乃擇日鳩工有司僉同捐餘
鐶以佑俾宣化簿蕭忠董其役前為大門顔曰敷
文書院公舊所題名也手澤猶有存焉爾中為儀
門又中為大堂顔曰耀德堂公所敷文降蠻處也
兩廊各翼以精舍十八楹後為後堂窿然特起前
道僉事歐陽公瑜題其上曰道德功勛奉公像以
居面為對越亭旁各翼以精舍如前廊式後為公
遺像又最後就平衍地築臺高數尺置屋數楹其
上顔曰洗心臺志公道德功勛之所自出也而各
翼以餘椽樹以勁木於是門爼庭階井竈廟堧巍
然煥然而公之精英靈爽恍乎若有襲於其上邕
人士相與咨嗟嚮慕彙聚其中攷德問業雝雝如
也而屬記於余余惟公於我朝抱命世之才倡絶
學千載昭揭良知之旨於天下其發之而為事業
煥之而為氣節為文章載在國史天下能播之後
世能𫝊之余復奚庸綴言獨以公平田州之功經
略兹土者乃其精神學派之所在有不得而冺者
耳方盧蘇王受之挾邦相反也攙搶蹶張兩江震
撼粤西蓋已糜躙於戈戟公一起而安反側之衆
若弄丸掌股間雖聖主威靈變化所及其神武不
殺之妙機先隱秘殆有神授不可得而測其端抑
良知之學發越宣鬯日月霜露之照隊靡不感通
故不疾而速不行而至之若此耶吾蓋求之而莫
得其所以然矣故曰思田之功公精神學派之所
在也屬工竣余既集邕人士肄業其中大會羣寮
鄉大夫諸士尸祝公而告厥成天子允言官請公
從祀廟廷之檄適下諸士諸大夫則又相與咨嗟
嘆賞以為竒遘事蓋至是而公之學主上深知之
海内學士大夫深信之邊方之吏民又適戮力尊
崇而揚厲之是天下後世之所取裁者也此所謂
建諸天地而不悖質諸鬼神而無疑考諸三王而
不謬百世以俟聖人而不惑者得非公精神學脈
之所融液孚洽會逄其成有不可得而遏抑者歟
余故備而識之以告後之君子
建瑞泉書院記金九陛
今天子修明儒術廣厲學宫頒孝經小學於天下
令師儒董習督學使者往試士用定優劣焉蓋將
化民成俗豫養其公卿大夫之才以有用也崇禎
十三年春余以南戶部尚書郎奉命備兵蒼梧將
至鬱林諸生郊迎道左彬彬如也居無何諸生以
文來謁或骨氣嶙峋或幽波曲折是殆得山水之
秀發為文章者歟伏而思之鬱林古稱西甌地北
枕寒山東臨信石鳳凰嶺以遶其西龍頭石以鎮
其南儼然四塞之域也盍往觀乎甫出城不數武
即為南流江南流之濱有巨石石間二竇有泉出
焉涓涓不竭煑茗則清瀼酒則冽州人曰此紫泉
也宋淳熙故名濯纓泉嘉定間忽湧紫水識者以
為文明之兆因更名然則紫泉故瑞泉也泉之左
宋故有亭額之曰瑞泉云迄於今斷烟荒草半碣
無存蓋風土之變遷久矣舊鬱守劉君名履丁者
慨然於斯曰鬱故有興文書院昔兵憲覺齋徐公
紫溪蘇公兩先生所建而今亡矣盍議於瑞泉之
側卜地鳩工庀材謀所以營度書院者無何而劉
守以改授去事以不果余俯仰久之憮然曰劉守
雖去所以為國家豫養此公卿大夫之才以有用
者未必不肇端於此乃捐金飭勵之因進新太守
潘君起鵬為竣斯役太守曰唯唯公餘輒往省之
繚以周垣門櫺戶牖犂然畢舉中三楹軒敞宏麗
為諸生講道課藝之所題之曰活潑潑地蓋得之
心而寓之境也左三楹立晦翁朱夫子廟右三楹
募僧人居司啓閉焉其工始於十三年庚辰之夏
越次年辛巳落成題曰瑞泉書院潘君請予紀其
事義不可辭余為之詳其次第追其始末如此誠
不欲沒兩君之善亦自附於覺齋紫溪兩先生之
後也
重修太平府義正社學記章藹
社學所以養蒙也養蒙不端則士習鮮振而况作
聖之功胥於是焉基乎此社學之修亦守土者之
不可以已也恭惟我朝藝祖高皇帝登極之初首
先學校命天下郡縣皆建夫子宫牆所謂人倫明
於上斯風俗厚於下矣尤慮有司之不加意於此
特出璽書分遣憲臣提督其事而勅諭所載古者
鄉閭莫不有學云云大哉王言其所以為生民立
皇極為萬世開太平一何盛歟故雖荒服之區一
自改流之後即為張官置吏設學立師譽髦斯士
而廂民沾被文物之化月異而歲不同矣予奉命
典郡三年於兹凡所設施皆不足以化民成俗然
一日居乎其官則有終身不能恝于懷者雖以述
職行邁亦終不以此而自怠教養之心也廂民程
九垓質敏而志篤才贍而學充老於巖穴無慕乎
外一日携詩文數首來謁予喜其生長邊徼而文
采之不類編民也問其衣食所資則曰耕稼課牧
之暇惟以訓詁子姓沈酣書史而已予乃特出意
見激奬其居署曰幽垣而别其稱曰逸史云乃者
以社學傾倒乞修整予諾之而未遑也則曰本府
社學僅二其一在上郭名曰仁育其一在下郭名
曰義正皆建自周公允而義正已閱一紀學務未
興垣屋頽毁敢告執事願卒圖之因命鳩工庀材
百堵版築有門可以時啓閉有瓦可以蔽風雨閱
月竣事吉日惟戊擇冠者五六人童子六七人相
與呫畢鉛槧其中蓋彬彬乎絃誦之可觀也乃出
諸幼穉而命之曰果行育德太守之責也發包困
擊師資之權也初筮告再三凟凟則不告爾小子
之所當研幾也孟子曰有為者亦若是豪傑之士
雖無文王猶興二三子藏修游息日以記誦章句
為功變化氣質為尚如入孝出恭之訓灑掃應對
之節已具載小學題辭優而泳之有餘師考之通
志太平風俗士有禮義之習民無受田之家予方
喜汝父兄樂教子弟而又憫汝童穉分㸑之尚早
也既葺學宫以振邊庠復浚溝洫以成稼穡而崇
德廣業可不於山下之險而寓養正之功乎又嘗
披於易繫天地之大德曰生聖人之大寳曰位何
以守位曰仁何以聚人曰財理財正辭禁民為非
曰義而知王道之易易也麗江之郡漢屬交趾自
唐宋至元皆土秩惟我朝太祖毅然改流雖民夷
雜處而沐浴皇仁日久材賢漸出由是觀之則仁
育義正二社學豈非革俗為政之首務歟顧名思
義可不勉諸詩亦有言弗替引之小子有造則亦
不能不深望於後之君子一注意焉别駕王君劍
溪聞予言而作曰是誠端本之務切要之舉也汝
竒不敏敢不協力從事乎遂書之以為記
廣西通志卷一百四
