欽定四庫全書
廣西通志卷六十五
名宦
宋
程珦河南開封人仁宗時以珦為黃陂尉徙知龔
州時宜獠區希範既誅鄉人忽傳其神降言當為
我南海立祠於是迎其神以往至龔珦使詰之對
曰比過潯潯守以為妖投江中逆流而上守懼乃
更致禮珦使復投之順流去其妄乃息郡故有暢
巖珦與顥頤講學其中熙寧法行守令奉命恐後
珦獨抗議指其未便使者李元瑜怒即移病歸(參舊
志)
魏瓘字用之歙州人歴官提點廣南西路刑獄邕
州獠戶緣逋負沒婦女為傭者一千餘人悉奏還
其家遷轉運使劉鋹時計口以稅雖舟居亦不免
至是始除之減柳州無名役四百人所至惠洽遷
太常少卿(舊志)
孫抗江南黟縣人仁宗時知潯州改作州學文廟
召吏民子弟之秀者親為講說學者日益衆習俗
為之變後遷廣西路轉運使儂智高叛抗轉餉無
缺又以餘力督守吏治城塹修器械屬州多完(參本
傳)
蕭定基字守一吉水人累官侍御史宜州蠻為寇
以定基為安撫使定基馳至問所以反故遣兵萬
餘守要害戒諸將無妄擊蠻遂遁仁宗曰邊臣好
生事定基乃能如是召還除淮淛荆湖制置發運
副使(節本傳)
蘇紳字儀甫晉江人安化蠻蒙光月率衆寇宜州
敗官軍殺鈐轄張懷志等六人紳上言以為可以
緩圖不可以速取請命轉運使備數年兵食為持
久計伺便即圖深入不越一年必就殄滅從之遣
馮伸已守桂州經制之蠻遂平(粤西文載)
馮伸巳字齊賢始官桂州兵馬都監俞獻可薦知
宜州天聖中改桂宜融柳象沿邊兵馬都監復知
宜州代還道改知邕州未幾改知桂州兼廣西鈐
轄道江陵會安化蠻犯邊官軍不利仁宗遣中人
趣伸已討之伸已日夜疾馳至宜州繕器甲募丁
壯轉糧餉由三路以進伸已臨軍單騎出陣語酋
豪曰朝廷撫汝甚厚汝乃自取滅亡耶今我奉天
子命来汝聽吾言則生不則無噍類矣衆仰泣羅
拜明日蠻渠棄兵械率衆降軍門初部卒以覆將
畏匿伸已曰紀律不明主將也戰士何罪請於朝
貸其死以勞遷西上閤門使知宜州樂善蠻寇武
陽伸已遣諭禍福蠻大悅悉還所掠又莫世堪負
險強黠抄掠邊戶為疆埸患伸已設伏擒捕皆置
於法遷果州團練使(本傳)
梅摯景祐間知昭州文章政事綽然有聲時官廣
南者多憚嵐瘴不願往摯作五瘴說鐫於石謂仕
者宜先除其身瘴而勿病於土瘴則逆氣不干雖
荒遠無害以示勸焉(節舊志)
張守約字希參濮州人歐陽修薦其有智略知邊
事權知融州峝將吴儂恃險為邊患捕誅之尋詣
闕條陳地方利害皆見納(舊志)
桑懌雍丘人勇力過人有謀略宜州蠻叛殺海上
巡檢官軍不能制因命懌討平之還授閤門祗候
懌讓其賞於已上者或譏以好名歎曰士當自信
其心爾若欲避名則善皆不可為矣辭益堅不許
寳元初遷西頭供奉官廣西駐泊都監後徙涇原
討元昊死之(節本傳)
梁適字仲賢東平人康定中知梧州嶺地南漢時
民間折稅已重轉運使以調不足復欲折之適為
奏免民賴以甦皇祐中為樞密副使儂智高入寇
移嫚書求邕桂節度帝將受其降適曰若爾嶺外
非朝廷有矣乃遣狄青討之賊平帝曰若非適言
南方安危未可知也(本傳參舊志)
趙抃衢州人慶歷中為宜州别駕愛民如子尤加
意士類暇則集諸生於香山寺講學有卒誤殺人
法當死方繫獄病疽未潰抃使醫療之得不死尋
會赦免其愛人之周類此(舊志)
陶弼字商翁永州人慶歷中從楊畋討湖南猺大
破之以功授陽朔主簿儂智高犯南海畋為安撫
使辟參軍謀會蔣偕戰死餘衆散亡恐被誅多降
賊弼數與之遇亟矯畋命揭榜道上諭之歸許以
不死凡得千五百人調陽朔令課民植木官道旁
俾行者夏秋無暑暍之苦他邑悉效之知賓容欽
三州換崇儀副使遷為使知邕州邕經儂寇井隧
蕩然人不樂其生弼綏輯惠養至忘其勤諸峝獻
土物求内附弼降意撫納謝其贄皆感悅無犯邊
者邕地卑下夏大雨彌月弼亟窒垠江三門諭兵
民即高避害俄而水大至弼先身版臿預為土囊
千餘水從竇入隨塞之城雖不壊而人皆之食則
為發廪以賑於内方舟以饁於外旬有五日水乃
退公私一無所失弼久於邕請便郡徙鼎州郭逵
南征復使知邕州民再罹禍亂散匿山谷弼率百
騎深入左江峝民知其至扶老擕幼以歸會交人
納欵逵欲班師恐為所襲乃夜起軍由是騎步相
蹈藉亂行賊隔江隂伺覘知弼殿弗敢追弼申令
帳下毋動遲明結隊徐行逵賴以善還建所得廣
源峝為順州桄榔為縣進弼西上閤門使留知順
州交人襲取桄榔揚聲欲圖州獨難弼素得人心
以是終弼在不敢犯加東上閤門使未拜而卒弼
樂士好施俸禄悉以與人家至貧不恤也既死妻
在鄉里僦屋以居(本傳)
盧革字仲新德清人慶歷中知龔州蠻入寇桂管
騷動革經畫軍須先事而集移書安撫使杜杞請
治諸郡城及易長吏之不才者又言嶺外小郡合
四五不當中州一大縣無城池甲兵之備將為賊
困宜度遠近并省之後儂智高来九郡相繼不守
皆如革慮(舊志)
杜杞字偉長無錫人累遷尚書虞部員外郎知横
州時安化蠻寇邊殺知宜州王世寧杞出兵討平
之上言横為邕欽廉三郡咽喉地勢險阻可屯兵
為援内制廣源外控交阯願擇文臣識權變練達
嶺外事者以為牧守使經制邊事會區希範誘白
崖山蠻蒙趕反襲破環州帶溪普義鎮寧砦嶺外
騷然擢杞為廣南西路轉運按察安撫使行次真
州先以書諭蠻聽其自新次宜州蠻無至者杞令
州校出獄囚脫其械使入峝說賊不聽乃勒兵攻
破白崖黃坭九居山砦及玉峝焚毁積聚斬首百
餘級復環州賊散走希範走荔波峝杞遣使誘之
趕求降杞詐許而飲以曼陀羅酒伏兵發盡殺之
後三日又獲希範醢之御史梅摯劾杞殺降失信
詔書戒諭遷兩浙轉運使(本傳)
蕭固字幹臣新喻人慶歷間官廣西都巡檢提舉
兵甲谿峝事值區希範作亂後初經兵燹固因其
故俗治以寬大廣西遂安未幾遷廣西計度轉運
使時儂智高誘聚亡命窺伺邊境固深憂之乃上
言請以一官撫之使抗交阯且可以紓患樞密以
智高故屬交阯納之恐開邊釁不從會智高果反
復歸責於固左遷知吉州居頃之復以直昭文館
知桂州時儂宗尚擁衆故地固招降之邊境以寧
(粤西文載)
孔宗旦魯人為邕州司戶參軍儂智高未反時宗
旦度智高必反以書告知州陳珙珙不聽後智高
破横州即載其親往桂州曰吾有官守不得去無
為俱死也既而州破被執宗旦罵賊不屈遂被害
事聞贈太子中允(舊志)
孫沔字元規會稽人中進士第知秦州時儂智高
反沔入見帝以秦事勉之對曰秦州不足煩聖慮
陛下當以嶺南為憂明日聞蔣偕死帝諭執政曰
南事誠如沔所料即以沔為廣南廣西路安撫使
沔請益發騎兵且增選偏禆求武庫精甲參知政
事梁適折之曰毋張皇沔曰前日惟亡備故至此
今指期滅賊非可以徼倖勝乃欲示鎮静耶居二
日促行才與兵七百沔憂賊度嶺而北乃檄湖南
北曰大兵且至其繕治營壘多具宴犒賊疑不敢
北侵會遣狄青為宣撫使沔與青會青與智高遇
戰歸仁鋪智高敗走青還沔留治後事遷給事中
及還帝問勞解玉帶賜之(節本傳)
狄青字漢臣西河人善騎射歴官至權樞密副使
皇祐中廣源州蠻儂智高反陷邕州又破沿江九
州圍廣州嶺外騷動楊畋等師久無功又命孫沔
余靖為安撫使討賊仁宗猶以為憂青上表請行
自言願潯蕃落騎數百益以禁兵羈賊首致闕下
帝壯而許之遂除宣徽南院使宣撫荆湖南北路
經制廣南盜賊事時智高還據邕州青合孫沔余
靖兵次賓州先是蔣偕張忠皆輕敵敗死軍聲大
沮青戒諸將毋妄與賊鬭聽吾所為廣西鈐轄陳
曙乘青未至輒以步卒八千犯賊潰於崑崙關殿
直袁用等皆遁青會諸將堂上揖曙起并召用等
三十人按以敗亡狀驅出軍門斬之沔靖相顧&KR0787;
眙諸將股栗已而頓甲令軍中休十日覘者還以
為軍未即進青明日乃整軍騎一晝夜絶崑崙關
出歸仁舖為陣賊既失險悉出逆戰前鋒孫節搏
賊死山下賊氣銳甚青執白旗麾騎兵縱左右翼
出賊不意大敗之其黨黃師宓儂建中智中及偽
官屬死者五十七人生擒賊五百餘人智高夜縦
火燒城遁去遲明青按兵入城其為賊所俘脅者
悉慰遣之斂屍築京觀於城北隅時賊屍有衣金
龍衣者衆謂智高已死欲以上聞青曰安知非詐
耶寧失智高不敢誣朝廷以貪功也初青之至邕
也會瘴霧昏塞或謂賊毒水上流士飲者多死青
殊憂之一夕有泉湧砦下汲之甘衆遂以濟始交
阯願出兵助討智高余靖言其可信詔許之青既
至檄余靖無通使假兵即上奏曰假兵於外以除
内寇非我利也以一智高而横蹂二廣力不能討
乃假兵蠻夷蠻夷貪得忘義因而啓亂何以禦之
請罷交阯助兵從之賊平人服其有智略後卒諡
武襄(節本傳)
余靖字安道曲江人舉進士累遷衛尉卿知虔州
丁父憂去儂智高反邕州乘勝掠九郡圍廣州乃
就喪次起靖知潭州改桂州詔以廣南西路委靖
經制智高西走邕州靖策其必結援交阯而脅諸
峝以自固乃奏乞許交阯李德政會兵擊賊於邕
州又募儂黃諸姓酋長皆縻以職使不與智高合
既而朝廷遣狄青孫沔將兵共討賊青却交阯援
兵不用賊平就遷靖給事中及諸將班師獨留靖
廣西遣人入特磨道擒智高母子弟三人生致闕
下嘉祐五年交阯蠻申紹泰寇邕州殺五巡檢時
靖徙知青州詔復以靖安撫廣西至則召交阯用
事臣費嘉祐詰問之嘉祐至對以近邊種落相侵
誤犯官軍願悉推治還所掠及械罪人以自贖靖
許之遣嘉祐歸遂定後卒諡曰襄(本傳)
楊文廣太原人狄青南征時為廣西鈐轄知邕州
撫馭有方士卒樂為效死時以名將稱(粤西文載)
劉几字伯夀洛陽人儂智高犯嶺南几上書願自
效以為廣東西捉殺使疾馳至長沙見狄青曰賊
若退守巢穴瘴毒方興須止以俟再舉若恃勝求
戰成擒易耳賊悉衆来大戰於歸仁舖前鋒孫節
死几以右軍搏鬭自辰至巳勝負未決几言於青
出勁騎五千張左右翼𢷬其中堅賊駭潰進皇城
使(舊志)
張玉字寳臣保定人從狄青征儂智高抵歸仁舖
與賊戰官軍小却玉率右突騎横貫之賊大潰以
功遷昭州防禦使(粤西文載)
周沆字子貞益都人儂智高亂定仁宗命安撫廣
西沆宣布天子德澤遍行郡縣邕民避寇棄業吏
用常法滿半載則聽人革佃沆曰是豈與凶年詭
征役者同科奏伸其期佃乃不革(舊志)
朱夀隆字仲山諸城人提點廣西刑獄狄青討賊
欲殺禆將不用命者數人夀隆極論罪不當死青
感其言而止智高平所在修營城障廉知貴州虐
用其人夀隆馳詣州械送獄奏黜之老稚婦女遭
亂流轉不能自還者檄州縣給資送之還舊制溪
蠻侵暴羈縻州雖殺人無得讐報夀隆請聽相償
蠻始畏戢(本傳)
王罕字師言成都華陽人為廣東轉運使儂智高
入寇見罕嚴備不敢犯後謫監信州酒稅安撫使
孫沔言罕有功復以為西路轉運使時智高已遁
儂宗旦尚據險聚衆邕守蕭注謀擊之罕呼宗旦
子日新謂曰汝父内為交阯所仇外為邊將希賞
之餌非計也汝歸報擇利而為之於是父子俱降
罕所涖號清敏然寬雅有局度士民莫不愛戴之
(舊志參粤西文載)
李忠輔字道舉零陵人皇祐初以恩格授官攝遷
江令有治績桂林北出興安有靈渠漢唐歴修之
至是復有隳壊隄防罅漏漕舟歲梗帥司以屬忠
輔乃大完築盡復其故迹溉田甚多調桂州司戶
參軍遷知陽朔縣大兵南出邑當大道使者旁午
羽檄紛馳忠輔一無所擾而供億悉辦未幾引疾
歸(粤西文載)
姚嗣宗皇祐初歴守潯州龔州平獄訟定禮儀百
姓順則有循聲(粤西文載)
張立任廣西都監皇祐中儂賊陷十二郡據邕州
驅立殲焉立臨刑大罵不為屈(舊志)
張拱為廣西都監儂賊圍邕州拱自賓州引兵来
援既入而城陷拱罵不屈死踰月得其屍如生(舊志)
孫節開封人少隸軍籍以才勇補右侍禁狄青討
智高辟隸麾下至歸仁驛節為前鋒直前搏戰賊
銳甚節鏖山下俄中鎗而殁特贈忠武軍節度使
留後(宋史)
和斌字勝之濮州鄄城人狄青南征使部騎兵為
前鋒青駐賓州十日以怠寇既乃倍道兼行斌以
兵疲於險利在速戰即日度關鏖賊歸仁舖孫節
死斌引騎血戰繞出賊後遂敗之擢文思副使權
廣西鈐轄累歲徙涇原安南入寇復徙廣西累遷
皇城使昭州刺史撫水蠻羅世念犯宜州守將戰
死斌乘暑晝夜趣兵至懷遠寨因示弱驕之蠻果
大至斌走誘至平坂列八陣以待之分騎翼其旁
自被甲出為衆士先殊死戰蠻大敗世念率酋黨
内附遂以滎州團練使知宜州斌老將能以恩信
得邊人心嶺南珍寳一無所畜邊吏欲希功造事
皆憚不敢發或巧為謀報啓釁亦必折其姦謀故
所至無事士大夫稱之(節本傳)
張日新安仁人皇祐間為廣西邕州都監儂智高
陷邕日新力戰不支被執不屈死之(江西通志)
吕璹字吉甫晉江人通判宜州時儂智高入寇轉
運使檄璹與兵會將二千人躡賊後得首虜為多
終光禄卿(舊志)
賈逵藁城人官至殿前班副使從狄青征儂智高
戰於歸仁舖既陳青誓衆曰不待令而舉者斬時
左將孫節戰死逵為右將軍先鋒私念所部兵數
困易衂兵法先據高者勝苟復待命而賊乘勝先
登吾事去矣即日引軍趨山既定賊至逵麾衆馳
下仗劍大呼斷賊為二賊首尾不相救遂潰逵詣
青請罪青拊其背勞謝之搜邕州城青使逵入括
公私遺墜固辭終殿前都指揮使諡武恪(本傳)
李師中字誠之楚丘人提點廣西刑獄桂州靈渠
故通漕歲久石窒舟滯師中即焚石鑿而通之邕
管有馬軍五百馬不耐暑多死師中謂地多險阻
無所事騎奏罷之初邕州蕭注宜州張師正謀啓
邊釁注欲以所管蠻峝酋豪往討交阯詔下師中
議師中不可遂罷會蠻猺申紹泰入追亡者害巡
檢宋士堯注又張皇為奏仁宗為之旰食師中言
無足憂因劾注邀功生事於是謫注泰州安置師
中攝帥事交阯耀兵於邊聲言將入寇師中草六
榜揭境上披露其情賊不敢動即日貢方物紹泰
懼委巢穴遁儂智高子宗旦保火峝前將規討以
幸賞遂固守師中檄諭禍福立率其族以地降邊
人化其德多畫像立祠以祀(節舊志)
陸詵字介夫餘杭人嘉祐中知桂州奏言邕去桂
十八驛往時經略使未嘗行飭武備臣願一往使
羣蠻知省大將號令因以聲震南交詔可時交人
浸驕詵至部其使者黎順宗来偃蹇如故態詵絀
其禮召問折諭導以所當為懾伏而去詵遂至邕
州集左右江四十五峝酋詣麾下閱簡壯丁五萬
補置將吏鑄印給之軍聲益張交人滋益恭遣使
入貢召為天章閣待制(節本傳)
王世行字祖道開封人治平元年知全州事初任
全州都巡檢使會儂智高入寇率民調兵以扼賊
衝民不失業安撫使吳中復等交薦詔從其請世
行至治廟興學表孝子廬盡革供億魚苗斑竹之
累期月間郡大治及殁民廟祀於城西磐石之側
黃庭堅有記(舊志)
劉蒙字資深宜黃人治平初舉進士累官嶺南西
道提點刑獄清潔不可干以私(舊志)
劉芑字資中蒙弟舉進士辟廣西經幹屢挫蠻寇
遷知惠州事清節如其兄雖為郡守間絶糧死之
日家無十金之儲(舊志)
姚道源治平間知鬱林州三載未嘗決大辟(舊志)
苗時中字子居宿州人熙寧中交人犯邊擢廣西
轉運副使師次富良江久不進時中曰師無進討
意賊必從間道来乘我不備冀萬一之勝因密備
之既而果從上流来戰敗始納欵徙梓州會興師
討蠻乞弟時中以攅運功遷兩階後進直龍圖閣
知桂州(節本傳)
蘇緘字宣甫晉江人舉進士累遷秘書丞知英州
以禦儂智高功換供備庫副使熙寧四年交阯謀
入寇以緘為皇城使知邕州緘即以書抵知桂州
沈起及代者劉彝皆不聽八年蠻遂入寇陷欽廉
破邕四砦緘聞其至設方略拒守選勇士拿舟逆
戰斬蠻酋二邕既受圍緘晝夜行勞士卒發神臂
弓射賊所殪甚衆賊為雲梯又為攻濠洞蒙以華
布緘悉焚之蠻計窮將引去而知外援不至或教
賊囊土傅城頃刻高數丈蟻附而登城遂陷緘猶
領傷卒馳騎戰愈厲而力不敵乃曰吾義不死賊
手亟還州治殺其家三十六人藏於坎縦火自焚
蠻至求屍皆不得屠郡民五萬餘人隤三州城以
填江初邕被圍既困緘憤沈起劉彝致寇又不救
患欲上疏論之屬道梗不通乃榜其罪於市冀朝
廷得聞焉神宗聞緘死嗟悼贈奉國軍節度使諡
曰忠勇起與彝皆坐謫官後交人謀寇桂州行數
舍其衆見大兵從北来呼曰蘇皇城領兵来報怨
懼而引歸邕人為緘立祠元祐中賜額懷忠(本傳)
張頡字仲舉鼎州桃源人第進士熙寧中為廣西
轉運使會建廣源為順州將城之頡謂無益朝廷
從其議後遷知桂州入覲帝首言卿鄉者論順州
不可守信然時黎峝酋領陳被蓋請出兵自效言
者謂宜有以撫納之毋令相誘為患命頡處其事
頡使一介往呼之出補以牙校喜而去詔問何賞
之薄對曰荒徼蠻蜑得是足矣尋罷兵海外訖無
事後徙知荆南至都門暴卒(節本傳)
趙奎熙寧八年知白州為政有方愛民如子民不
忍欺(粤西文載)
劉誼字宜翁長興人元豐初提舉廣西常平上言
廣西一路戶口二十萬而民出役錢至十九萬緡
先用稅銀敷出稅數不足又敷之田米田米不足
復筭之身丁廣西之丁既稅以錢又筭以米是一
身而輸二稅今即未能蠲除而又益以役錢甚可
憫也請詔西監司提舉司官吏月給計數約損兩
路丁米亦可以寬於是遞減月給錢二千歲減役
錢一千二百餘緡又請罷買沈香減鹽價四十餘
事上稱其論事有陸贄之風會王安石銳意新法
極諫不便坐黜歸(舊志參宋史食貨志)
熊本字伯通鄱陽人元豐中宜州蠻擾邊除龍圖
閣待制知桂州至則諭谿峝酋長戒邊吏勿生事
請選將練兵代戍益市馬以足騎兵宜州遂無事
民蔡寳□扇龍蕃與峝戶相仇殺欲引兵致討以
為功本質之色動縛而投之海蠻夷以為神轉運
判官許彦先議通湖鹽於廣西計口授民度可得
息三十萬本言桂管民貧地瘠恐不堪命議遂寢
(節舊志)
蕭注字巖夫江西新喻人磊落有大志喜言兵初
攝廣州番禺令時儂智高圍州數月勢甚急注自
圍中出募海濱壯士得二千人乘上流因颶風起
縦火焚賊舟破其衆城獲全以功擢禮賓副使廣
南駐泊都監賊還據邕管余靖患其嘯誘諸峝以
屬注注挺身入蠻中施結恩信狄青師次賓州召
會諸將疑注倚賊聲勢為姦利欲遂誅注洎破賊
青始聞注前功以知邕州智高走大理國其母與
二弟寓特磨道注帥師討擒之又募死士使入大
理取智高至則已為其國所殺函首歸獻居邕數
年隂以利㗖廣源羣蠻密繕甲兵乃上疏陳交阯
可取狀願馳至京師面陳方略未報而甲峝申紹
泰犯西平五將被害諫官論注不法致寇罷為荆
南鈐轄提點刑獄復責泰州安置會近臣有訟注
廣州功者起為右監門將軍邠州都監熙寧時有
言交人挫於占城衆不滿萬可取者遂以注知桂
州入覲神宗問攻取之策注謂兵無常形國家與
交今昔時勢異宜言交人兵不滿萬者妄耳既至
桂種酋来謁注延訪山川曲折老幼安否均得其
驩心有獻征南策者輒不聽會沈起以平蠻自任
帝使代注注歸卒(參本傳)
王竒汾州人元豐間為湖南都監徙廣西宜州時
蠻寇邊竒領兵至天河縣期旦日會戰禆將費萬
夜以衆竊出河泥隘戰没經略使移書廹竒竒不
能堪後數日蠻衆萬人聚集竒輕出遂敗麾下數
百人勸策馬逃去竒罵曰大丈夫當盡忠報國何
走為戰而死詔贈皇城使忠州防禦使官其子六
人賜金帛(本傳)
王次翁字慶曾濟南人廣西轉運判官時劇賊馬
友等據長沙帥檄漕司預鳩糧芻三十萬以備調
發次翁曰兵未必發先擾民可乎吾以一路常平
上供計之不啻二十萬足矣已而賊不犯境(舊志)
張田字公載澶淵人知桂州異時蠻使朝貢者與
方伯抗禮田獨坐堂上使引入拜於庭而犒賄加
腆土豪劉紀盧豹素為邊患畏田不敢肆京師禁
兵来戍不習風土往往病於瘴癘乃以兵法訓峝
丁而奏罷戍田為人忼直自喜臨政以清蘇軾嘗
稱為古廉吏(節本傳)
俞獻卿字諫臣歙人為昭州軍事推官會宜州陳
進亂象州守不任事轉運使檄獻卿往佐之及至
守議棄城獻卿曰臨難苟免可乎賊至當力戰不
勝有死而已奈何棄去初昭州積緡錢鉅萬獻卿
盡用平糴至積榖數萬及是大兵至賴以餽軍(節本
傳)
袁抗字立之南昌人官桂州司法參軍撫水蠻寇
融州以抗權融州推官督兵糧與謀軍事抗即楊
梅石門兩隘建水柵二據其衝賊不得入(粤西文載參本
傳)
徐的字公準建州建安人累遷尚書員外郎擢廣
南西路提點刑獄安化蠻攻殺將吏所部卒畏誅
欲謀叛的馳至宜州慰曉之曰爾曹亡懼能出討
賊猶可立功以自贖若朝叛則夕死非計也衆皆
斂手聽命奏復澄海忠敢軍後皆獲其用(節本傳)
謝麟字應之甌寧人由太常博士改西上閤門副
使詔使經制宜州獠降其種落四千八百人納思
廣峝民一千四百室得鎧甲二萬褒賜甚渥元祐
中知桂州融江有警麟以計平之戍兵從北来不
習水土麟部土人使極南而北兵止屯近郡賴以
全者甚衆卒於官(節本傳)
徐勣字元功南陵人舉進士選桂州教授王師討
交阯轉運使檄勣從軍餉路瘴險民當役者多避
匿捕得千餘人使者勸勣杖之勣曰是固有罪然
皆饑羸病乏不足勝杖姑湼臂以戒亦可已使者
怒欲并劾勣勣力争不變使者不能奪郭逵宿留
不進勣謂副使趙卨曰師出淹時而主帥無討賊
意何由成功因具疏蠻人情狀請斷自上意既而
逵卨果無功(節本傳)
鄧璧元祐中知賀州大興庠序置田購書来學者
甚衆(粤西文載)
譚必江西人元祐間為邕州推官攝郡事會交人
復寇邕必輯兵抗禦力戰不克交人執之欲誘以
利必堅不可奪自縊而死(舊志)
李亨伯字安正龍谿人紹聖二年知梧州興學勸
士卓有政聲(節舊志)
孫立節寧都人崇寧間為桂州節度判官時謝麟
經制谿峝事宜州守王竒與蠻戰死立節被旨鞫
吏士有罪者謝因收大小使臣十二人付立節欲
盡斬之立節持不可謂於法不當盡戮因各互奏
部議如立節言十二人皆得不死(舊志)
黨光嗣字明遠河西人崇寧初守宜州安化酋蒙
光有復嘯聚為亂光嗣與統制黃忱等擊敗之以
三州一鎮戶口六萬一千来降黃忱遂於安化撫
水蠻地置德勝寨(粤西文載參宋史)
黃璘大觀元年破南丹谿峝擒莫公佞公晟斬張
林松朱恩等徽宗賜書勞奬(粤西文載)
蕭磐字安國閩清人宣和間權知梧州軍事課農
桑興學校百廢具舉暇則引諸儒飲射讀法有古
循吏風(舊志)
祖世英字穎仲蒲城人政和間進士由知南昌縣
通判容州部使者薦知州事卒於任官至二千石
無一區之宅十金之産世稱清白吏(舊志)
路彬字質夫晉陽人提點廣西刑獄所至輕身輒
先詣獄悉記所繫名數隨取到館按問之枉者立
釋獄遂以清時上供布錢過重彬獨抗章請減一
路稍輕(舊志)
陳遘字伯亨其先自江寧徙永州初知辛縣有治
績歴廣西轉運判官蔡京啓蠻猺地建平從允三
州遘言蠻人幸安静輕擾以兆釁不可京惡之以
他事罷歸(舊志)
梁順孫字景樞高要人為桂州監察判官監邕州
横山田州諸峝金坑往時監官多所需索峝丁苦
之叛服靡常為朝廷患順孫撫諸峝以恩信不較
其金諸蠻長聽服民歸者如市州人德之稱梁父
母(節舊志)
清湘張令(失其名)建炎中侍御史馬伸撫諭荆湖廣
南過州縣必察民利病餽遺一無所受初至清湘
所在民羣聚遮馬首投狀乞留其令詢其善政皆
曰不知其他但知張公到後未嘗有吏下鄉伸即
以舉牒付民使以遺令衆歡然乃去(舊志)
岳飛字鵬舉湯隂人賊曹成擁衆十餘萬由江西
歴湖湘據道賀二州命飛權知潭州兼權荆湖東
路安撫都總管付金字牌黃旗招成成遁飛至茶
陵奉詔招之成不從飛奏乞𠞰除許之飛入賀州
境得成諜者縛之帳下飛出帳調兵食吏曰糧盡
矣奈何飛佯曰姑反茶陵已而顧諜謬為失意狀
頓足而入隂令逸之諜歸告成成大喜期翌日来
追飛命蓐食潛趨遶嶺未明已至太平場破其砦
麾兵掩擊賊大潰成走據北藏嶺上梧關遣將迎
戰飛不陣而鼔士争奮奪二隘據之成又自桂嶺
置砦至北藏嶺連控隘道親以衆十餘萬守蓬頭
嶺飛部才八千一鼓登嶺破其衆成奔連州飛謂
張憲等曰成敗散去追而殺之則脅從者可憫縦
之則復聚為盜今遣若等誅其酋而撫其衆慎勿
妄殺累主上保民之仁於是憲自賀連徐慶自邵
道王貴自郴桂招降時以盛夏行師瘴地撫循有
方士無一人死癘者嶺表平(節本傳)
張暐鄭州人建炎中知興業縣勞心撫字百廢具
興(粤西文載)
鄧孝廉字清臣曲江人建炎間倅邕攝郡事邕歲
市馬界上吏多侵盜馬不時至孝廉盡革其弊歲
饑發廩賑之不足繼以俸金全活甚衆(粤西文載)
徐夢莘字商老臨江人紹興間主管廣西轉運使
司文字時朝廷議易二廣鹽法遣廣西安撫司幹
官胡廷直與東西漕臣集議於境夢莘從行謂廣
西阻山正當仍官般法則害不及民廣東諸郡並
江或可容客販未宜遽以二廣概行議與廷直不
合廷直竟以客販變法得為轉運使夢莘既知賓
州猶以前議為梗法罷去不三年二廣商賈毁業
民苦無鹽復從官般法後擢直秘閣夢莘從子天
麟字仲祥官廣西轉運判官所至興學明教有惠
政(節舊志)
高登字彦先漳浦人宣和間為太學生與陳東等
上書者再紹興二年廷對無所顧忌有司惡其直
授富川主簿提刑董莽聞其名檄讞六郡獄復命
兼賀州學事學故有田舍時已歸買馬司登請復
其舊守曰買馬養士孰急登曰買馬固急然禮義
由學校出若遂廢則士與堂下卒何異守不能奪
卒歸之攝獄事守欲脫殺人者曰隂德可為登曰
隂德豈可有心為之殺人者而可幸免則死者冤
何自伸滿秩士民留不獲相率餽錢五十萬登辭
不可置於學買書以謝士後上時議六篇秦檜惡
其譏已授静江府古縣令縣豪民秦琥所為多不
法登數其罪收治之琥忿而死古縣為秦檜父舊
治實生檜於此桂帥胡舜陟因諷登建祠欲以媚
檜登對以治亡狀不應立舜陟怒摭秦琥事誣登
專殺詔逮獄按之會舜陟亦以事下獄死登得白
已而攝歸善令復怒檜檜坐以前事取旨編管容
州謫居授徒家事一不介意惟以朝廷行事為已
憂戚臨終所言皆天下大計後朱熹為守奏乞褒
錄詔贈承務郎(節本傳)
何先覺紹興中通判横州撰耕桑要備二卷(舊志)
李彌大字似矩吴縣人紹興六年知静江府奏廣
西邊防利害甚悉上多采用之召為工部尚書(舊志)
沈晦字元用錢塘人紹興間為廣西經略兼知静
江府先是南丹蠻莫公晟以歸附用為本路鈐轄
後遁去旁誘諸蠻歲出為邊患晦遣將羅綂往戍
統至招撫諸蠻諭以恩信皆詣府請降晦犒賞之
結誓而去自是公晟勢孤不復犯邊晦在郡歲買
馬三千匹繼者皆不能及進徽猷閣直學士(節本傳)
杜天舉紹興中知潯州以教民造士為事擇師儒
董之罷其不堪為師者請更置之(舊志)
吕愿中紹興中官廣西經略安撫使先是朝廷用
廣南經略安撫使劉彦適言以莫公晟知南丹州
事未受命是歲公晟始貢馬率羣蠻来歸帝諭輔
臣曰得南丹非為廣地但猺人不叛百姓安業為
可喜耳愿中諭降諸蠻三十一種得州二十七縣
一百三十五砦峝合二百餘及一鎮三十二團皆
為羈縻州縣(參宋史)
柴中行字與之餘干人廣西轉運司辟為幹官帥
將薦之使其客嘗中行中行正色辭拒攝昭州郡
事蠲丁錢減苗解賑饑羸轉運司委中行代行部
由桂林屬邑歴柳象賓入邕管問民疾苦先行而
後聞捐鹽息以惠遠民後累遷至秘閣修撰(本傳)
陳太和字德容莆田人紹興中知象州虛心聽訟
使各盡其情民大悅築石橋以便往来涖政三年
奏績居最(舊志)
徐安國紹興間知横州政以安民息盜為急人服
其知體要(舊志)
范直方紹興間知潯州政尚寬簡邦人德之(舊志)
陳宇莆田人紹興二十二年以大理正知梧州歲
旱手書救荒十餘事行屬縣由是米商四集人得
不饑留郡餘六萬斛建炎盜起增額且半宇累疏
得仍舊流徙来歸猺獞帖然(梧州府志)
范應鈴字旂叟豐城人歴官知吉州歸養親讀書
泊如也起廣西提點刑獄力辭踰年乃拜命既至
多所平反丁錢蠧民力奏免之召為金部郎官(舊志)
張孝祥字安國歴陽人紹興中廷試親擢第一乾
道元年以集賢修撰知静江府廣南西路經略安
撫使聲績日茂(節舊志)
李浩字德遠臨川人乾道六年以直寳文閣知静
江府兼廣西安撫浩至郡舊有靈渠通漕運及灌
溉歲久不治命疏而通之民賴其利邕管所隸安
平州其酋恃險謀聚兵為邊患浩遣單使諭以禍
福且許其引赦自新即日叩頭謝過焚撤水柵聽
約束前帥建議於南丹州置買馬場朝廷將從之
浩力争其不可遂止又朝廷令市象於交阯浩復
力争治廣二年詔還浩天資質直立朝慨然以時
事為己任言切時弊為郡尤潔已自廣右歸不載
南海一物平生奉養如布衣時風采素高人不敢
干以私云(參本傳)
范成大字致能吴郡人乾道九年知静江府廣西
窘匱專藉鹽利漕臣盡取之於是屬邑有增價抑
配之弊詔復行抄鹽漕司拘鈔錢均給所部而錢
不時至成大入境曰利害有大於此乎奏疏謂能
裁抑漕司強取之數以寬郡縣則科抑可禁上從
之成大於理政之餘時務記述所著有桂海虞衡
志(節舊志)
張栻字敬夫綿竹人淳熙二年知静江府經略安
撫廣南西路所部荒殘多盜栻至簡州兵汰冗補
闕籍諸黥卒伉健者為效用日習月按申嚴保伍
法諭谿峝渠豪弭怨睦鄰毋相殺掠於是羣蠻帖
服朝廷買馬横山歲久弊滋邊民告病而馬不時
至栻究其利病六十餘條奏革之諸蠻感悅孝宗
聞栻治行詔特進秩直寳文閣(本傳)
吳獵字德夫醴陵人乾道中主潯州平南簿會張
栻經略廣西檄攝静江府教授劉焞代栻栻以獵
薦辟本司準備差遣盜李接起陷容雷高化貴鬱
林等州獵請賞勞誅罪焞於是錄鬱林功誅南流
縣尉鬱林巡檢人人驚厲争死鬭不踰時盜悉就
擒尉宰相王淮甥也獵坐降官寧宗時起為廣西
轉運判官累遷刑部侍郎(本傳)
蘇洸字澄老泉州人歴通判賓州時張南軒栻為
帥以廉吏薦除知雷州(舊志)
吳庸道州人登淳熙特科為容州陸川簿尉時李
接反庸率衆捕禦身親六戰殁於陣帥臣劉焞上
其事贈承事郎蔭一子(舊志)
王光祖淳熙中知昭州有德政及卒民立祠祀之
(粤西文載)
施埤毗陵人淳熙中知鬱林修建城池留心民務
時李接雖除餘黨尚出没山谷埤親行禁諭捕治
逆黨招宥脅從民賴以安(舊志)
林欽齡(粤西文載作次齡)淳熙中知貴州有政績部使者
嘗贈以詩有戶長盡蠲民不病室家相慶酒頻沽
農桑課績無遺恨循吏聲名並兩都之句(舊志)
韓璧字廷玉淳熙間以經略司主管機宜文字用
張栻薦知宜州事清介愷悌修建學宫作興士類
先是養士之租歲入僅五十斛璧增至二百斛且
月撥公帑錢以助供給(舊志)
廖德明字子晦南劍人初為潯州教授為學者講
明聖賢心學之要手植三柏於學潯士愛敬之如
甘棠後累官知潯州有聲公餘延僚屬及諸生親
為講說遠近化之常語人曰德明自始仕以至為
郡惟用三代直道而行一語而已(本傳)
崔與之字正子廣州人始授潯州司法參軍常平
倉久不葺天兩壊米撤居廨瓦覆之郡守欲移兌
常平之積堅不可守敬服更薦之調淮西提刑未
幾通判邕州守武人苛刻衣賜不時給諸卒大閧
漕司檄與之攝守乃密訪其首事一人斬之闔郡
以寧擢發遣賓州軍事郡政清簡尋特授廣西提
點刑獄徧歴所部秋毫無擾過州縣輒停車裁決
奬廉劾貪風采凜然嶺海去天萬里用刑慘酷貪
吏厲民乃疏為十事申論而痛懲之廣人刻諸石
號嶺南便民榜(節舊志)
黃疇若字伯庸豐城人淳熙中以柳州教授調靈
川令會萬安軍黎蠻竊發經略司選疇若條畫招
捕事宜疇若謂須追原始亂為區處之方再任嶺
外用舉考改知廬陵縣宦蹟所至弊根蠧穴剔除
殆盡以治辨稱(舊志參宋史)
應孟明字仲實永康人淳熙十六年廣西謀帥帝
以手筆賜孟明曰朕聞廣西鹽法利害相半卿到
任自可詳究事實進直秘閣知静江府兼廣西經
略安撫初廣西鹽易官般為客鈔為戶無多折閱
逃避遂抑配於民行之六年公私交病追逮禁錮
民不聊生孟明條具驛奏除其弊詔從之(舊志)
李椿字夀翁永平人廣西提點刑獄獄未竟者一
以平決之釋所疑數十百人奏罷昭州金坑禁仕
者毋市南物召為吏部郎中論廣西鹽法孝宗是
其說遂改法焉除樞密院檢校有小吏持南丹州
土官表求自宜州市馬者因簽書張說以聞椿謂
邕遠宜近故遷之豈無意今莫氏方横奈何導之
以中國地理之近小吏妄作將啟邊釁說怒椿因
求去上慰諭令安職(舊志)
詹體仁字元善浦城人知静江府開十縣稅錢二
萬四千蠲雜賦八千體仁少從朱熹學以存誠慎
獨為主嘗言居官涖民之法盡心平心而已盡心
則無愧平心則無偏世服其確論(舊志)
陳大紀字正之永嘉人嘉泰間知象州徙知横州
秩滿適妖賊侯廣李監六作亂鬱林桂州並為賊
區大紀奉檄即行節制飛虎摧鋒兩軍號令威嚴
親冐矢石與士卒同甘苦開誠諭賊散其黨與擒
其渠魁訖事僅五月以功轉兩官(舊志)
范克信字允誠丹陽人嘉定間官廣西經略安撫
使措置買馬事時蠻酋岑汝弼與黃璨争利因誘
谿峝掠諸賣馬者以故馬不時至克信既馳書諭
蠻出馬而岑黃方搆兵克信馳往諭之乃各罷兵
(粤西文載)
吳純臣番禺人以崔與之薦除提點廣西刑獄剖
析無滯民有醉入仇家適仇之母死遂誣之獄成
矣純臣察其情釋之一境以為神明(舊志)
林干嘉定中為邕州監官清正自持郡守斂金以
媚時宰干不應後被誣罷去人甚惜之(舊志)
蔣南金字聲道蘇州人嘉定五年知容州興學校
立貢院在任三年一以教養為事未嘗豫逸(舊志)
林岊字仲山福建人嘉定間守全州日偕諸生講
明道學勉敦實行在郡九年多惠政士民德之(節舊
志)
趙崇憲字履常汝愚子嘉定八年知静江府廣西
經略安撫使静江屬邑地肥磽略等而陽朔修仁
荔浦之賦獨倍自張栻奏減人猶以為病崇憲請
再加蠲減詔遞損有差羅蔓峝者仍歲寇鈔為暴
實土民何嚮父子隂導之崇憲捐金繒付小校繫
以来寘之法因嚴民夷交通之禁先是部内郡邑
有警輒移統府兵戍之在宜州者百人古縣半之
崇憲謂根本單虛非所以窒姦萌乃於其地各置
兵如戍兵之數而斂戍者以歸邕為邊要害地自
狄青平儂智高所設扞防甚至歲久浸弛而谿峝
日強崇憲條上其議朝廷頗采其言然未及盡用
也其弟崇模字履規亦知静江有政聲(本傳)
李閎祖字守約光澤人官静江府臨桂簿提刑方
信孺漕使陳孔碩咸咨以臺事暇日詣學與諸生
講解士習丕變辟古田改廣西帥屬勤慎明恕諸
司論薦改秩未赴卒(舊志)
張垓紹定中知横州土瘠民貧家無餘藏歲遇旱
澇無假貸之處垓置米千石立為社倉民賴之(舊志)
姚希得字逢原潼州人以直寳謨閣廣西轉運判
官兼權静江府尋授直徽猷閣知静江府主管廣
西經略安撫司公事兼轉運判官希得忠亮清儉
好引善類廣西官署以錦為㡩幕希得曰吾起書
生安用此命以繒纈易之(舊志)
楊大異字同伯醴陵人提點廣西刑獄兼漕庾二
司所至姦吏屏息盜寇絶跡凡可以為民興利除
害者必秦行之建宣城書院祀張栻吕祖謙廣海
幅&KR0695;數千里道不拾遺報政稱最(舊志)
方信孺字孚若莆田人從廣西轉運罷歸復以提
刑至政簡刑清所至不擾宜州守張自明建龍谿
書院信孺捐鹺錢二十四萬助之又捐四十萬買
田給諸士於是宜士斌斌嚮風矣(舊志)
梁介三衢人端平元年攝守容州留心教事增置
學田容人祀之(州志)
張自明字誠子建昌人以宜州教授攝州事施政
循良大興教化新郡學字又以州用贏錢二十萬
作龍谿書院後授宜州知州(舊志)
董槐字廷植濠州定遠人淳祐六年知静江府權
廣西運判兼提點刑獄槐即日就道至邕州上守
禦七策邕州之地西通諸蠻夷南引交阯及符奴
月烏流鱗之屬數寇邊槐與約無相侵推赤心遇
之皆伏不敢動又與交阯約五事一無犯邊二歸
我侵地三還擄掠生口四奉正朔五通貿易於是
遣使来獻方物大象南方悉定(本傳)
李曾伯字長孺河内人淳祐九年知静江府兼經
略安撫使元兵自滇入侵廣右曾伯積榖練衆繕
城浚隍為必不可犯之計援軍至者禮遇其將甚
備軍不敢擾且樂為用元兵知不可攻北去曾伯
遣軍躡其後敗之黃沙又敗之衡山湘桂以寧(舊志)
胡穎字叔獻湘潭人自廣東移節廣右治踵李曾
伯先後在鎮拓鑿最盛足稱金湯(舊志)
黃鼐知邕州建學育才鼎新州治人咸德之(粤西文載)
譚惟寅字子欽高要人淳祐間知容州建思賢堂
紀元次山等五賢善政傚其行事又於堂之東西
作延老樂山二軒其說曰延老者於此問政也樂
山者因容山以取義也有契於心以静為德仁者
之事也又嘗論祭禮曰治道不在多端在於致敬
而已舉斯心無一毫人偽則鬼神情狀天地萬物
之理畢見於以臨政何所往而不當時人以為確
論(舊志)
趙若詵字子振咸淳十年知容州叛賊楊先攻城
若詵與戰力屈死之(舊志)
鄧得遇字達夫卭州人累官通判隆興府監行在
藏庫出知昭州遷廣西提點刑獄逾年攝經略事
兼知静江府德祐元年長沙被兵得遇遣都統馬
驥馬應麒赴援驥潛叛而還得遇斬之軍事悉委
之應麒未幾馬塈代閫議事不合二年移治蒼梧
静江破得遇朝服南望拜辭書幅紙云宋室忠臣
鄧氏孝子不忍偷生寧甘溺死彭咸故居乃吾潭
府屈公子平乃吾伴侣優哉悠哉吾得其所遂投
南流江而死(本傳)
劉子薦字貢伯安福人父夢驥知澧州没於王事
子薦以父任為湘鄉尉歴官知融州陛辭度宗慰
之曰廣郡凋瘵賴卿撫摩子薦對曰臣當推行德
化以安其民至官以廉静著聞主管仙都觀廣西
經略司檄為參議官德祐二年十一月北兵至静
江權經略使馬塈遣子薦提猺兵藥弩手守城東
門勢不支時瀛國公已入燕子薦取笏書我頭可
斷膝不可屈於上登城北望再拜取所衣袍瘞之
語左右曰事急不可為吾惟以死守城陷死之(本傳)
馬塈宕昌人也一家父子兄弟皆以忠勇為名將
而塈與其兄堃特顯咸淳中塈知欽州徙知邕州
邕地接六詔安南旁通諸谿峝撫御少失宜往往
召亂塈鎮撫諸蠻及治關隘皆有條理大理不敢
越善闡安南不敢入永平諸峝皆上帳冊邊陲晏
然未幾以左武衛將軍徵入朝已而宋亡塈因留
静江總屯戍諸軍護經略司印守城總管俞金及
湘山僧宗勉招諭之皆為所殺元平章阿爾哈雅
至廣西為書反覆千餘言許以廣西大都督終不
聽乃進兵攻之塈發所部及諸峝兵守静江而自
將三千人守嚴關鑿馬坑斷嶺道元兵攻嚴關不
克乃以偏師入平樂過臨桂夾攻塈塈兵敗退保
靜江哈雅錄所賜詔示塈塈焚之殺其使哈雅復
數使人招降塈發弩射之攻三月塈夜不解甲前
後百餘戰城中死傷相藉訖無降意城東隅稍卑
元軍陽攻西門以精兵夜決水牐攻東門破其外
城塈閉内城守又破之塈率死士巷戰傷臂被執
殺之斷其首猶握拳奮起立踰時始仆黃文政淮
人也戍於蜀軍潰間道走静江馬塈邀與同守城
破文政被執大詬不屈元軍斷其舌以次劓刖之
比死罵不絶聲塈部將有婁鈐轄者失其名静江
破邕城即相繼降婁獨以二百五十人守月城不
下阿爾哈雅笑曰是何足攻圍之十餘日婁從壁
上呼曰吾屬饑不能出降苟賜之食當聽命乃遺
之牛數頭米數斛一部將開門取歸壁復閉元軍
乘高視之兵皆分米炊未熟生臠牛啖立盡鳴角
伐鼓諸將以為出戰也甲以待婁乃命所部入擁
一火炮然之聲如雷霆震城城皆崩煙氣漲天外
兵多驚死者火熄入視之灰燼無餘(宋史)
仇子真知慶遠府德祐元年與淮東兵馬鈐轄阮
克已各將兵入衛詔與張世傑張彦分道出擊元
軍(通鑑)
元
史格字晉明憲宗授節度使至世祖時加定遠大
將軍從攻静江格伺隙攀堞蟻附而上拔之徇廣
西十四州皆下諭降谿峝諸夷五十州時宋陳宜
中張世傑立益王昰於福州傳檄嶺海聲言夏貴
已復瀕江州郡諸戍將恐江路既絶不可北歸皆
還静江行省議棄肇慶德慶封川併兵戍梧州格
執不可示敵以怯增兵備之劇賊蘇仲據鎮龍山
稱王劫掠於外耕植於内官軍畏暑不敢深入横
象賓貴四州皆被其害格築堡於其界守以土兵
令官軍盡焚廬柵踐其禾稼仲窮蹙遂降(粤西文載)
張礎字可用通州人至元中礎自浙西遷嶺南廣
西道提刑按察使時廣西宣慰使穆爾圖怙勢横
暴強奪民財莫敢問礎至按其罪請論如法衆心
乃安(參舊志)
劉志行江西人元進士知藤州之鐔津(舊本作鐔州元時無
此州今依沿革志改正)有善政民愛之(粤西文載)
多爾濟河西人世仕濮州至元二十二年以宣武
將軍任横州總管府達嚕噶齊食邑守土有修學
之功(舊志)
劉國傑字國寳女真人以湖廣左丞征廣右賊至
元間平懷集諸砦二十六年擒蕭大獠於懷集破
曾大獠於金林賊深入保險國傑鑿山而入殺賊
衆五千人次賀州兵士冐瘴皆疫國傑親撫視之
療以醫藥多得不死永州盜李末子千七寇全州
敗官兵殺郡長官國傑追討擒之上思州黃勝許
恃其險遠與交阯寇邊國傑身率士奮戰賊不能
敵走象山山近交阯皆深林不可入乃度其出入
列柵圍之徐伐山通道且戰且進拔其砦勝許挺
身走交阯擒其妻子殺之盡取賊巢地屯田募慶
遠獞人耕之以為兩江蔽障詔遣使即軍中以玉
帶賜之(本傳)
烏克遜澤字潤雨臨潢人至元二十九年為廣西
兩江道宣慰副使僉都元帥府事兩江荒遠與百
夷接不知禮法澤作司規三十有二章以漸為教
其民至今遵守之又省廐置二十二所以紓民力
歲饑請蠲租發象州賀州官粟三千五百石以賑
既發乃上其事邕管徼外蠻數為寇澤循行並得
阨塞處布畫遠邇募民伉健者四千六百餘戶置
雷留那扶十屯列營堡以守之陂水墾田築八堰
以節瀦洩得稻田若干畆歲收榖為軍儲邊民賴
之(舊志)
臧夢解慶元人至元三十年為廣西肅政廉訪副
使故事烟瘴之地行部者多不躬至而夢解咸遍
歴焉遂按問賓州藤州兩路達嚕噶齊與凡貪官
奸吏置於法者無慮八十餘人又平反邕州黃震
被誣贓罪及藤州唐氏婦被誣殺夫罪凡兩冤獄
夢解剛直廉慎學有淵奥而敏於政事歴官所至
以清能著嘗自號魯山士大夫稱不以官而曰魯
山先生云(本傳)
朱國寳寳坻人至元間以管軍萬戶鎮梧州領安
撫司事南寧謝有奎負固不服國寳開示信義有
奎感悟以其屬来歸於是黎民降者三千戶蠻峝
降者三十所(粤西文載)
蕭泰登字則平吉安路人至元三十一年使安南
歸為江西儒學提舉僉嶺南廣西道廉訪司事陳
便宜二十五事柳州左道謀叛論死者二百人泰
登錄之而釋不知情百三十七人他所辨雪亦無
算凡黜貪謬又二百一十人進階奉直大夫(參舊志)
謝讓字仲和穎昌人大德間為湖廣行省左右司
郎中時廣西兩江岑雄黃勝許等屢相仇殺為邊
患讓謂此曹苐可懷柔不宜力競寬其法以羈縻
之使不至跳梁可也若乃舍中國有用之民争炎
荒不毛之地非長策也因書榜招諭以擕其黨(本傳)
姬明成宗大德七年知容州興學校勸農桑為政
多持大體州人思之(舊志)
周自強字剛善新喻人泰定間廣西峝猺反自強
往見猺酋說以禍福中其要害猺酋立為罷兵事
聞超授廣西兩江道宣慰司都事累遷縣尹有廉
能聲以亞中大夫江州路總管致仕(節本傳)
吕思誠字仲實平定州人剛直敢言文宗時累官
監察御史劾中書平章徹爾特穆爾變亂朝政章
留中思誠因求去出僉廣西廉訪司事巡行郡縣
土官有于元帥者恃勢魚肉人恐事覺隂遣其子
迓思誠於道思誠縛之悉發其隂私痛懲其罪一
道震肅(節本傳)
文魁字華甫衡陽人至順三年知藤州兵革之餘
披荆棘立州治修城池興學校撫民庶蠻寇出没
而藤獨無擾政化大行(州志)
石亨祖字元卿真定人至正己丑全州路總管時
獠入寇城邑民居靡有存者亨祖率郡人黃世榮
築城郭建學宫設立上下公署峝寇攻掠親詣廣
西乞師民賴以安在任三年百廢具興民頌其德
卒於官(州志)
任珪至正間知横州路總管廉明公正人不敢干
以私惟以惠民為務邦人懷思勒其德於石(州志)
余永至正間以湖廣省宣使權知平樂先是學宫
在考槃澗西燬於兵拓拔元善攝郡監覈學租捐
俸募民新之永受規畫程功之力居多(府志)
陳本道至正間守貴州時峝賊圍州城本道率兵
出戰身先士卒賊遂敗去時稱文武才邑人賴之
立祠以祀(舊志)
祝蕃至正間潯州經歴一夕課子讀書忽旋風滅
燭戶外若有人稱黃氏来訴冤者比開戶視四無
人跡詰旦審獄果有黃姓者竟得冤狀兄弟八人
同坐止罪其一餘皆釋之(舊志)
馮思齊樂城人至正間知藤州律身廉潔馭下寬
簡民懷其德(粤西文載)
花禮至正間知容州正風化建學校為民興利卓
有政聲(粤西文載)
侯元采貴州吏目至正間署州事時城池頽廢捐
已資傭民築濬一日峝賊出掠元采偕弟信卿帥
兵逆戰生擒賊八人斬獲無算廣西海北二司交
章薦之(粤西文載)
額爾吉納字尚文唐古氏人至正間授廣西行中
書省平章政事兼肅政廉訪使時紅巾擾攘賊入
湖南嶺表震動衆議建築城池以扼險要遂捐俸
於官貿易海鹽積以歲月息倍至萬經制之費皆
出於此四年而克終事民忘勞焉吉納善結衆心
一時驍將材士多歸之故保有境土二十餘年洪
武元年總兵楊璟取廣西吉納堅壁不下後城破
被執送京師不屈死之郡人感其恩立廟以祀陳
瑜字仲庸雷州人吉納辟為廣西行中書省都事
廣西被圍吉納未嘗歸私第瑜事之甚謹城破以
佩刀自刎有湘潭劉永錫與瑜同事率妻子溺於
白龍池死又義兵千戶曾尚賓者江西人吉納嘉
其義勇擢任之明兵圍静江尚賓守西城及城陷
身中數鎗猶力戰不衰後衆寡不敵遂自焚其家
死之(參舊志)
廣西通志卷六十五
