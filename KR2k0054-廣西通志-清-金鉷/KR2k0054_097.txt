欽定四庫全書
廣西通志卷九十六
諸蠻
安南附紀
安南國即古交阯書云宅南交王制南方曰蠻雕
題交阯有不火食者矣漢初為南越地武帝置交
阯郡獻帝建安中改交州晉宋齊梁隋並因之唐
改安南都護府(安南之名始此)其地東距海西抵雲南老
撾宣慰司南抵占城北抵廣西思明憑祥凡置十
有二州山則佛跡勾漏江則龍門海潮而富良最
大夷獠雜處性輕悍以富為雄役屬貧弱其産多
魚鹽珠璣瑇瑁田膏腴一歲再熟女工機杼垂髮
文身好席坐盤足見尊貴膝行三拜為禮唐以後
頗襲中國冠帶尚文學設選舉其錄科以六藝分
校醫卜方伎伶人之屬皆典職焉唐亡莫能綂一
梁貞明中土豪曲承美納欵於末帝得授節度使
時南漢擅命嶺表伐承美執之併其地後為愛州
刺史楊延藝所據牙將吳昌岌復奪之傳其弟昌
文昌文死諸將爭立十二州大亂驩州刺史丁部
領率兵靖亂交人德之立為交州帥號大勝王署
其子璉為節度使宋太祖開寳初璉聞南漢平遣
使奉表内附命充安南都護八年入貢方物詔封
交阯郡王而交南遂棄為徼外矣璉死弟璿嗣尚
幼以大校黎桓輔政桓刦遷璿于别第尋廢之(丁氏
傳世共十一年)太平興國初詔討安南桓上表言臣本蠻
酋寄命節旄璿有童心將墜堂構吏民屬臣用安
夷落拒而不受恐滋亂階今已權總軍府事請便
晉秩得備外藩上寢其奏不報王師既下分水陸
兩軍並進桓詐降誘戰前軍侯仁寳戰敗死之轉
運使許仲宣上其事遂班師已而桓畏復討乃貢
方物謝罪上以道遠難征因而撫焉淳化中詔加
桓檢校太保宋使至桓郊迎勒馬側身問皇帝無
恙受詔不拜張筵衣赭衣珠冠自歌行酒莫曉其
辭酒酣跣足持竿標魚每中一魚左右輒叫譟躍
舞以示箕踞不臣也嘗令人扛大蛇長數丈饋使
館又羈二虎以獻宋使皆却不受還報天子具言
航海入交夷動經歲月冒涉風濤多染癘疫且其
地炎蒸雖當嚴冬猶揮汗如雨注云至道元年交
人殺人挈其族屬數十人亡命投如昔鎮鎮將納
之桓怒縱海賊寇欽州上遣李若拙齎詔以玉帶
賜桓桓詞驁慢若拙稍以禮詘之乃稱謝願約勒
所部毋擾邊眞宗景德七年桓卒子龍鉞嗣為弟
龍廷所弑其從兄明護率衆千人奔廉州乞討上
曰幸亂而伐喪不可令厚給資糧慰遣之四年龍
廷入貢遂得襲封龍廷年二十六殘暴國人不附
大校李公藴廢龍廷自立(黎桓傳世凡二十年)遣使奉貢上
以蠻獠不足責遂用桓故事封公藴交阯王公藴
卒子德政嗣德政卒子日尊嗣仁宗嘉祐四年日
尊寇欽州五年寇邕州詔安撫使余靖討之日尊
上表待罪熙寧二年日尊表言占城國久闕貢臣
當親帥兵往討無何虜其王遂僭稱大越皇帝追
尊公藴為太祖高皇帝改元寳象又改神武日尊
卒子乾德嗣熙寧八年入寇陷欽廉二州詔招討
使郭逵討之官兵八萬疫死者什六僅得四州一
縣而還乾德乞修貢職去帝號還所掠州縣朝廷
以其僻在海隅不復較也乾德死子陽煥嗣陽煥
死子天祚嗣孝宗淳熙元年進封天祚為安南國
王自是安南始以名國天祚卒子龍□嗣龍□卒
子昊旵嗣昊旵卒無子其女昭聖主國事尋避位
於夫陳日照(李氏傳八世共二百二十二年)理宗淳祐二年詔封
日照為安南國王日照表請世襲傳位其子光昺
詔以日照為太王而光昺紹封元世祖平雲南遣
烏蘭哈達取交阯先以二使者往諭不返既而兵
抵安南日照竄海島得前所遣使者于獄中因屠
其城兵留九日疫作乃班師日照奉表請如宋故
事賜封爵又乞三年一貢皆許之至元中帝方征
占城乃諭以六事一親朝覲二遣子入侍三編徭
役四助軍旅五輸糧饟六置達嚕噶齊以綂之光
昺言小國服順天朝干戈戢而不用士卒歸為民
丁示無他圖未敢徵發至於地勢瀕海五穀鮮少
常貢之外末由輸輓又微臣稟氣衰老常攖疾病
藐爾諸孤不耐水土必使遠赴天庭道路艱難徒
暴白骨且天朝既已愛護褒矜寵之王爵而又使
達嚕噶齊監臨之豈不貽笑於四國乎伏惟收回
成命率厥舊典豈微臣之幸抑一國生靈之幸也
於是六事俱不奉詔光昺卒子日烜不請命自立
世祖召之稱疾不朝遣其叔遺愛代覲世祖怒封
遺愛為王以兵千人送之就國安南不納遺愛懼
亡去二十一年冬命鎮南王托歡平章阿爾哈雅
征之日烜拒敵潰走僭號大越皇帝傳位其子日
燇自稱太上皇托歡等兵入安南日烜空其國航
海而遁盛夏霖潦暴漲仍議班師二十三年日烜
弟益稷率其妻子官屬來降又封益稷為安南王
命托歡等率兵平定其國日烜及其子復走入海
追襲不知所之久之糧盡乃挾益稷還而日烜分
兵三十餘萬出女兒關以遏歸師托歡等偵知間
道歸國日烜遣使謝罪尋卒子日燇奉表入貢詔
諭入朝宥其前罪日燇不聽朝議大舉會世祖崩
成宗即位日燇遣使上表慰國哀並獻方物乃罷
征至大泰定間其世子日㷃日爌遣使奉表來朝
終元世率歲歲貢獻不絶明太祖定鼎日煃奉表
貢未及冊封而卒詔封其子日熞為安南國王居
頃之其伯叔明逼死日熞自立遣使奉表貢禮部
主客曾魯曰前王乃日熞今曰叔明何也詰使者
得其實上聞却其貢不受七年叔明奉表謝罪請
以日熞弟日煓嗣立而已居攝日煓卒弟日煒嗣
二十一年叔明卒大校黎季犛幽其主日煒旋弑
之而立叔明子日焜明年弑日焜而立其子顒未
幾弑顒而立其幼子□立七日又弑之乃大殺陳
氏宗室(陳氏傳十二世共一百七十年)季犛更姓名曰胡一元子
蒼更名&KR1039;自謂舜裔胡公後改國號曰虞改元元
聖成祖永樂二年詐為日焜表上言無子陳氏嗣
絶甥胡&KR1039;為衆所推乞署國事許之俄而老撾宣
慰司奏陳天平避國亂來奔召見具言季犛簒弑
狀上憐之賜居第日給食飲會安南使至上出天
平示之使者識其故王孫也拜伏泣下上乃遣使
齎敕責&KR1039;諭迎天平復國不則舉兵加誅&KR1039;佯聽
請迎還乃命左右副都督黃中吕毅帥師送天平
歸國將至芹站道險伏發刦天平格殺之報聞上
大怒四年七月命成國公朱能為征蠻將軍新成
侯張輔西平侯沐晟都督柳升等為副尚書黃福
為參贊將兵分道並進朱能病卒以輔佩其印師
至雞陵關會戰大破之又自江口造舟以進敗賊
於嘉林江連克東都西都賊焚宫室倉庫而遁輔
兵所過秋毫無犯傳檄輯撫於是三江宣洮等州
縣皆望風降師次富良江賊以海舟横截江中立
柵抗拒輔乘柵未備躬督將士力戰賊不能支前
軍柳升以舟師遮擊賊大敗乘勝長驅得船數百
艘復引兵出海口生擒黎季犛父子及偽柱國胡
杜等黎氏支屬俘獲無餘安南悉平先是輔等受
命時令求立陳氏後至是官吏耆老數千人詣軍
門言陳氏子孫黎賊殺戮已盡願復古郡縣輔具
疏聞上從其請乃置交阯三司以吕毅黃中掌都
指揮使黃福兼布政按察司事置交州北江諒江
三江太原宣化建平新安建昌奉化清化鎮蠻諒
山新平義安順化新華等十七府綂四十七州一
百五十四縣衛十所十三又於交廣分界立温衛
及隘留二守禦所軍隸廣西民屬交阯以相制馭
六年春班師上以秦漢以來之土宇陷於外夷者
四百四十六年一旦復入版圖布告天下羣臣奉
表稱賀輔等班師各進級賞賚有差是年安南殘
黨簡定糾衆作亂偽稱日南王朝命沐晟從雲南
征之戰於生厥河敗績廷議謂非輔不可七年命
輔會兵往勦時簡定僭稱上皇更立陳季擴謂為
陳氏之後輔躬督戰艦進兵慈廉等州大破之生
擒賊首簡定而陳季擴率衆乞降明年輔班師未
幾季擴復嘯聚詔授輔前印往討賊聞輔至壘石
塞海口集鉅木立砦以抗輔督兵起石通舟攻拔
賊堡搜山得伏賊盡斬之賊遁匿海島輔率舟師
衝洋徑抵其穴賊大駭曰天兵飛來也悉潰走更
驅巨象數十為前敵我軍望之皆却輔乃上馬以
鞭麾將士有後者斬引弓射落一象奴再發中象
鼻諸將賈勇而前飛鏃如雨象叫譟退奔乘勝逐
北賊自相蹂踐死者不可勝數於是季擴及妻子
皆就擒時十一年冬也十三年命輔以征蠻大將
軍鎮交阯十五年徵還以豐城侯李彬代輔中官
馬騏監之騏貪黷誅求吏民不勝其毒反者四起
十六年交阯清化府俄樂縣土巡檢黎利叛自稱
平定大王彬帥師討之不克參政馮貴侯保分路
𠞰捕皆没於賊仁宗即位命榮昌伯陳智代彬而
遣中官山壽往諭黎利赦其罪以為清化知府不
從都司方政與利戰敗指揮伍雲死焉智等進兵
至茶籠復敗績知府岑彭死之宣宗宣德元年智
免官更以成山侯王通討交阯尚書陳洽為參謀
通不聽洽處置師至寧橋伏發戰敗洽亦死通奏
黎利猖獗是時張輔以病予告乃遣沐晟柳升復
往討賊保定伯梁銘右都督崔聚副之以尚書李
慶郎中史安陳鏞參贊軍務晟將水軍升將陸軍
分路並進詔黃福仍掌布按二司事二年黎利攻
陷昌江城知府劉子輔守將李任中官馮智等俱
死之賊聞王師且至列柵拒守升督兵連破數砦
直抵鎮夷關頗輕敵有驕色李慶曰夫諸蠻之性
輕合而易散合則可攻散則難於跡捕吾大兵壓
境而賊柵甫集固且立拔獨關右諸山紆鬱幽險
吾虞其有伏也升曰不然夫猫之擊鼠也不窮其
伏而乘其出吾從大將軍輔征蠻披荆棘櫛沐風
雨者數矣覘賊情勢百變而莫知端倪及其既潰
窮追更無噍類此擊鼠之謂也今賊巢新破未有
所依乘勝摧靡間不容髮何懼為乃自將前軍獨
與百餘騎先馳令軍中曰詰旦來會慶退語安鏞
等曰吾見其往而不返也越宿慶發病死是夕升
至倒馬坡迷失道渡橋橋折皆墮泥淖中賊兵四
起升身中數十創遂死黎明後隊進援不知升處
皆亂已而聞升已殁副軍崔聚急引兵西抵昌江
賊驅大象而前直奔聚軍軍潰聚被擒不屈亦死
安鏞皆自殺是時沐晟師次水尾造舟分哨而進
江流漲阻不得渡梁銘亦病卒於是陸軍二萬四
千人盡没西平禄欽等州及四峒皆陷於安南先
是黎利遺書與王通請和詐言求立陳氏後罷兵
通以其書達升升不啟封遣使馳奏行在鴻臚寺
進黎利書上發視之稱故安南國王嫡孫臣陳暠
昧死上言陳氏安南勳戚受命封藩自宋以來修
貢不懈十有餘世矣遭被亂賊夷為俘虜天朝伐
罪弔民憐其無主代之置吏伏自臣竄身老撾蓋
二十年丘墓所依時繫心腑故國耆老戀臣殷切
乞循太宗皇帝繼絶之明詔使陳氏滅而復續以
謐邊境先臣之靈中國要荒實圖賴之上以示羣
臣少保張輔曰太宗經略數年得此土一旦棄之
無名徒以示弱且此表出黎利之譎當益發兵誅
此賊耳宰相楊士竒曰求立陳氏後者太宗初心
也求之不得乃郡縣其地故叛亂相尋今陳氏既
有後因其請立以息吾衆何謂無名漢棄珠崖前
史榮之安在示弱乎上曰士奇言是皇祖言朕亦
聞之乃諭罷兵召沐晟黃福及所遣官吏將士皆
還三年王通山壽等至京下廷鞫與馬騏俱論死
籍其家赦交阯令具陳氏嫡屬以聞利遣使上表
言陳暠病死陳氏絶國人推利守國以俟朝命朝
廷始覺其詐然不欲興師詔切責之明年利奉表
謝罪貢方物乃赦利權署國事八年利死子麟嗣
英宗正綂元年遣使入賀詔封麟安南國王七年
麟死子濬嗣天順三年濬為庶兄琮所弑國人誅
之而立濬弟灝灝死子暉嗣暉死子敬嗣敬死弟
誼嗣誼為母戚阮种所弑國人復誅之而立灝庶
子晭晭暗懦羣下專政多殘暴社堂燒香官程嵩
詭名陳暠作亂弑晭自立晭有臣曰莫登庸者少
業漁嘗夢入龍宫服衮冕以膂力徵為禁林衛士
晭之死也登庸恥之乃詐降暠而與大臣阮宏裕
等謀攻暠暠敗走更立黎氏庶孽黎譓譓甫十歲
政柄一歸登庸久之登庸偽加九錫稱鎮國公嘉
靖元年自稱安興王謀廢譓不果譓懼出奔清華
依其母戚鄭氏尋卒登庸更立譓弟懬五年奉表
請封懬為安南王未幾逼懬禪位遂簒之尋弑懬
(黎利傳十世一百一十年)遂僭號大越皇帝改元明德分所部
為十三路各置布按二司以擬中國九年登庸禪
位其子方瀛偽稱太上皇十五年黎氏舊臣鄭惟
僚泛海至京奏登庸僭逆事言黎譓尚有子曰黎
寧當立請興師討賊上命兩廣督臣潘旦覈其實
旦言黎莫二氏皆簒逆之賊欲假天朝名號以為
之主只宜靜以觀其變可也時上方銳意用兵乃
召旦還以侍郎蔡經代之十六年冬命咸寧侯仇
鸞兵部尚書毛伯温調兵便宜勦撫十七年蔡經
奏曰安南之役宜六道並進以一年計用兵三十
萬器甲七十三萬金餉倍之今討賊以繼絶為名
而黎氏之裔真偽莫别豈惟彼國人心渙不可收
即勞逸之形似亦宜審處矣廉州知府張岳亦言
安南情形可以計降未可遽以兵力取也疏入皆
不報經問岳曰空言罷兵無以塞明詔奈何岳曰
必令登庸納地貶號匍伏詣闕聽上處分經曰如
此能令登庸聽乎岳曰是可傳檄而致也於是經
以兵事屬岳仇鸞毛伯温既至岳持前議而參政
翁萬達諸所策皆如岳言伯温善之十九年秋方
瀛死登庸乃立其孫福海遣使自列伯温等乃馳
檄諭登庸父子宜束身來投待以不死若復執迷
終為大戮且文皇之烈在其愼處之更諭其國人
有能擒斬登庸父子自上公以下賞格有差九月
仇鸞伯温帥師抵南寧將入關登庸大懼請以十
一月詣鎮南關降萬達等乃於關内築昭德臺置
黃幄開幕府登庸率其從子文明及臣耆士庶候
關外乃開關登庸褫衣跣足繫組持降書北嚮跪
岳為解組受其書乃頓首謝姑令戴罪還恭聽處
置而遣指揮王良輔送文明赴京奏曰安南自漢
晉雖稱内附然夷俗瘴鄉終不宜中國大率數歲
一亂又必數歲而後定昔張輔以十餘年勞費創
置郡縣叛者相繼卒歸於夷此明驗也參酌前世
利害莫若外而不内如以登庸負罪未宜受爵其
孫福海似可原宥别與以都統總管如漢唐故事
所謂以夷治夷者也至黎寧雖稱黎氏裔或又以
為阮塗子或以為鄭氏詐俱難憑信念修貢已久
若遺裔尚存查勘得實仍令於漆馬江居住量給
土田不致失所惟聖明裁察登庸亦上表謝罪從
之乃降安南國為安南都綂使司以莫登庸為安
南國都統使改所置十三路俱為宣慰司飭守臣
勘訪黎氏後乃授黎寧以清華府使承宗祀制下
登庸已死授其孫福海如敕命二十年班師各陞
賞有差二十五年福海卒子宏瀷嗣穆宗隆慶中
宏瀷卒子茂洽嗣初黎寧之授清華也雖居一隅
而黨類實繁寧死其臣鄭檢立其子黎寵寵死無
子更立其宗人黎維邦維邦死子維潭襲神宗萬
歷二十年維潭與其臣鄭松謀攻殺莫茂洽復徙
居安南(莫氏傳國五世共六十四年)茂洽之子曰敬恭出奔高
平遣使告急督臣陳大科上言蠻夷易姓如奕棋
然不當以彼之叛服為順逆而當以彼之叛我服
我為順逆黎維潭將恢復是圖而莫茂洽者固職
方之貢臣也安得不請於朝&KR0972;然肆戮竊謂黎氏
擅興之罪不可不問莫氏孑遺之緒不可不存儻
維潭泥首乞命如登庸故事然後姑示優容而撫
茂洽之裔割以一州比諸漆馬江不翦其祀如是
處置似乎差宜惟陛下裁之上集廷議皆如大科
言未幾維潭叩關繫組請降詔以維潭為安南都
綂使而授莫敬恭為高平令維潭死子維新嗣維
新死子維祺嗣柄由鄭氏不入貢者十數年
國朝既平兩粤順治十七年春高平令莫敬耀納欵
具表言臣祖莫登庸前明嘉靖間受封安南都綂
使黎氏殘黨鄭惟僚倡亂更求别族之子偽名黎
寧佔據清華府萬歷中惟僚之孫鄭松復攻殺臣
祖茂洽奪其敕印併有安南蒙故明撫臣安插臣
祖敬恭於高平伏惟
盛朝興滅繼絶乞仍錫前封願效貢職於是廣西廵
撫于時躍以敬耀率先向化且欲為黎氏勸請封
敬耀為安南都綂使疏聞報可敬耀死子元清襲
已而黎維祺死子維禔聞高平莫氏已内附亦遣
使納欵康熙二年復貢方物
朝廷頒賞有差維禔死康熙三年
欽差國史院編修吳光禮部司務朱志遠弔祭維禔
其子維禧援例請封五年春遣侍讀程芳朝郎中
張易賁賫敕印冊封黎維禧為安南國王是年奏
請六年兩貢許之永著為例六年秋維禧既封王
爵發兵攻高平元清敗績率其妻子族屬數百人
奔皈朝皈朝滇界也七年正月始聞於
朝兩廣督撫提鎮諸臣皆以黎氏擅兵宜加誅討
上不許遣侍讀李仙根主事楊兆傑往諭維禧令以高
平地歸元清而諭元清將高平府地界及散亡家
屬數目列册報聞既而二使臣抵安南維禧不肯
奉詔使臣反覆開諭相持四十餘日乃遵
旨僅以高平之上琅下琅石林廣淵四州退還明年維
禧復發兵戍高平元清赴廣西告變時將軍線國
安副都綂王永年提督馬雄議調兵請討維禧懼
乃撤戍十年維禧死弟維䘺嗣十二年遣陪臣來
告哀會吳三桂反維䘺復與其臣鄭檍攻高平元
清不支與子敬光敬□等挈家奔泗城於是黎氏
盡有高平之地十四年維䘺死弟維正嗣十九年
大兵會勦雲南時莫元清已死其子敬光等與泗
城土官岑繼祿為嚮導二十年雲南平
上命將莫敬光及所從家屬送歸其國安插毋致殘害
二十一年廵撫郝浴遣通判王國正張士貢守備
李芝蘭等送莫氏歸國敬光懼不敢歸未至關自
殺敬□亦脱身亡走其家屬凡三百餘人至安南
維正悉殺之二十二年六月
欽差侍讀鄔黑郎中周燦弔祭維䘺又遣侍讀明圖
等冊封維正為安南國王
上以維正不從吳逆
御書忠孝守邦四字賜之二十四年維正遣陪臣入謝
明年納貢二十八年禮部遵
旨移咨廣西勘問安南以莫敬□事維正具表乞廣西
廵撫王啟元代奏言莫敬□等妄稱二王三王通
結吳三桂殘黨侵掠國内諸州等語大抵事多誣
罔曲為諉罪三十年維正遣陪臣奉貢復齎奏本
申辨莫敬晭敬□事自是而後六年兩貢如期不
懈五十五年維正卒子維祹嗣來告哀請遣陪臣
入京陳奏奉
旨黎維祹既請遣人陳奏應如其所請准其遣陪臣赴
京陳奏可也五十八年三月
欽差内閣中書鄧廷喆編修成文弔祭維正並冊封
維祹為安南國王(節舊志參唐宋元明諸史)
舊志論曰昔漢武帝西征大宛入牂牁夜郎南平
甌閩暨粤東西以其餘力定交阯九眞日南三郡
如反掌然何其烈哉元混一區宇以宇内之全力
不能下一安南何也漢以文告而元以兵威也余
觀漢武時樓船下瀨之師未嘗渡富良也龍編諒
山之域不以煩戍卒也禮所謂修其政不易其俗
者殆庶幾乎光武能閉西域之關而不能忘徵側
之叛雖銅柱標名千古爛然而海徼之役實始作
俑蓋即建武之功已不可方於元鼎而元無論矣
明初兩鋤南交擒其罪人而郡縣置之豈不稱烈
然旋平旋叛則非勝之難也乃守之難也迨宣宗
時覆軍殺將徒潤野草帑餉不繼海内為虛欲不
息兵勢不可得而議者以三楊棄安南為失策豈
知老成碩畫固未易為少年喜功者道歟正嘉中
黎莫搆隙爭欲得中國之典為重而中國亦察其
情隨宜處置要之羈縻勿絶固亦無損國體傳曰
上者因之其次整齊之最下者與之爭西京之時
寬其文網而因其習俗故其民安東京之時導以
禮法而恐以兵威故其民疑至漢之季而吏病民
民亦病吏幾於不可收拾唐宋而後又有甚焉墨
吏利其山澤之貲以安南為奇貨赭山而冶竭澤
而漁虎狼之性急則反噬而邊臣樂以功名自樹
今日募兵明日轉餉馘首未聞而捉衿肘見其效
亦可睹矣夫漢置交州為刺史者一為郡守者二
邑令不過數人明則列為三司分為十七郡州縣
且以百計而又鎮以中官豈非委片臠於郊衢呼
羣獓而助之鬭者耶聞之掌故若參政馮貴已有
墨聲而中官馬騏尤甚初政若斯後將安極宜乎
交人之屢叛也昔合浦郡多墨吏珠移之交孟嘗
為郡去珠復還安能盡得若人布之南交令夷人
不敢輕中夏哉
李仙根曰交阯即安南即交州即日南西北自交
岡來故曰交阯東北界廣西東界廣東西界雲南
西南界老撾即古哀牢南插入大海中通占城秦
漢時皆郡縣也黎氏王國在富良江西後三峯山
左鞍子山右傘圓山插入雲霄富良江左右纏抱
前入大海亦南荒一都會也所屬有十三道五十
二府二百一十九州縣都綂莫氏惟高平一府四
州在北隅之東俱無城郭其人被髮以香蠟梳之
故不散跣足足無塵滓以地皆淨沙也男女衣皆
大領無分别無帬庫女有無褶圍帬其王與官或
時冠帶鞾韈然非其好也稱其貴人曰翁茶翁茶
者大官也其牛羊猪燒去毛即割而食之只有燒
酒時刻喫㯽榔惟睡夢方停嚼耳每用藥物塗其
齒黑而有光見人齒白者反笑之惟王宫用黃瓦
官民不敢用瓦以草苫楹棟以竹房檐高四尺許
門高不過三尺俛首折腰乃得出入即王殿檐高
不過丈許其屋外多種刺竹甘蕉椰子諸樹其果
四時長生無定其氣候常煖其土産惟稻無二麥
有布最纖輕有蠶桑綿綢曰交兌素絹如畫絹闊
二尺多榕樹甘橘有波羅蜜果如南瓜味微甜中
有子如刀豆子皆可食其象牙香藥綿花胡椒茴
香醬醋等物皆自外來者無棹椅特為使臣造二
公座甚高大其宴棹圓彩金漆高可尺許絃似花
瓣其文字與中土同另作數十字多加土傍與使
臣往復文書不用也臨賀公館在富良江之東去
國二十里許以竹為牆每天使至一次則加竹一
重其風俗淫蕩無恥洗浴便溺男女裸體往來坐
立不相迴避雖貴家亦然其豪家稍有床褥平民
則無貴者以網為篼兩人擡之大貴者有轎似車
上轎盤脚坐或用八人四人擡之最可笑者其王
傘扇轎夫全體俱露止用一股青布纏腰從尻下
裹勒至臍雖寒天不著寸衣又皆形狀肥實名曰
好漢聞多係殺人援赦者其兵止穿大袖青衣一
件天暑即裸並無甲胄其器械尚銃藤牌鎗刀諸
物頗精於飾以之大用殆不足也頗讀書知文字
而好怪異無傳授不甚貫通尚巫鬼不奉二氏之
教以能強言者為功故根有四字評之曰愚曰疑
曰詐曰傲愚則不認理疑則不信人言詐則其言
不可信傲則自謂無罪此四字如銅牆鐵壁牢不
可破也
朝貢方物(康熙十四年例)
每貢金香爐花瓶四副重二百零九兩銀盤一十
二口重六百九十一兩沉香九百六十兩速香二
千三百六十八兩降眞香三十株重二千四百觔
白木香五十件重一千觔中黑線香八千株白色
土絹二百疋長四十尺犀角二十座每座一觔六
兩共二十七觔八兩象牙二十枝每枝十九觔共
三百八十觔
朝貢官從
陪臣三員通事一員行人四員從人十三名
朝貢事宜
欵貢之年分巡道預詳督撫檄傳該國王取入關
限期國王乃遣使并通事領賫夾板公文投逓本
道届期使臣將貢物運至坡壘驛龍憑關守備探
實具報本道即移駐太平府料理委驗貢官帶銀
匠馳往將貢物細驗秤明造冊呈道發示啟關而
新太參將先領官兵至關上擺列及把守各隘口
本道於啟關三日前由太平府率南太兩府官同
至思明土府駐劄次日至受降城又次日至幕府
營由幕府營至關十里是夜四更後發號鼓三通
各土司兵馬齊集先行護衛
龍亭前至昭德臺本道與府廳大小官隨行至關分
班拜謁
龍亭行三跪九叩首禮畢本道委思明土府同知祭
關門土神事畢龍憑關守備稟領鎻鑰擂鼓放炮
唱開關即發
皇令旗二面出關喚通事引夷使將恭進表文及貢
物捧進入關叩謁
龍亭其關外夷從人並皆羅拜事畢本道與各官隨
送
龍亭旋陞昭德臺堂上公座各文武官謁畢次各土
官領目兵叩見次喚夷官叩謁乃開櫃驗明貢物
封訖面詢夷使倘有漢土棍徒指稱餽送索騙情
弊可即指實報名查究各夷使目共稱文武漢土
官員人役毫無指索南國草木咸霑露潤本道隨
即命南太二府取花幣並龍憑二州備牛酒先將
花幣犒賞入京進貢夷官次賞護貢物回國夷從
又將牛酒犒勞夷官夷從與漢土官兵查進貢夷
官夷從共二十一員名正使陪臣一員賞鍍金銀
花一對重二兩大紅雲縀一端副使陪臣二員每
員各賞鍍金銀花一對重一兩六錢各大紅雲縀
一端通事官一員賞銀花一對重一兩二錢大紅
雲縀半端行人四名每名賞銀牌一面重八錢各
紅布一疋從人一十三名每名各賞銀牌一面重
五錢各紅布半疋以上所需花幣銀兩二年初貢
時議以思明府思明州憑祥州上下凍州各捐助
以勷大典當時上下凍州思明州二土官各助粉
銀二十兩應折紋銀十兩共實銀二十兩而知府
又捐俸銀二十兩九錢(今各土屬捐項俱免)至犒賞夷官夷
從及各衙門人役漢土官兵人等牛隻酒米例龍
憑二州出辦龍州出二憑祥出一共牛四十隻酒
一百埕米三十石裁酌多寡賞賚明白其護貢之
夷官夷從受賞出關歡頌而去仍擂鼓放炮唱開
關諭龍憑關守備督令把關門及各處隘口兵丁
愼加防守三日之後方撤隨將貢物表文夷官夷
從名數登記姓名轉報督撫並委押貢文武職官
各一員思明州河下登舟由水路往其應用装載
貢船六隻乃思明土府思明州出辦送至崇善縣
逐程交替由廣西過楚乃抵京師若貢使歸國則
禮部題議差司賓序班伴送至廣西巡撫照例委
官伴送又委太平知府親詣啟關驗放夷使回國
仍照前接貢之例設立
龍亭及致祭昭德臺關門土神事畢龍憑關守備領
鎖鑰唱開關逐名點驗出關取具文淵州夷官印
結收領繳府就即封關具文通報督撫司道查考
附按典彙云永樂十四年五月英國公張輔言自
廣東欽州天津驛經猫兒港至涌淪佛淘從萬寧
縣抵交阯多由水道陸行止二百九十一里比邱
温故路近七驛甚便於往來從之嶠南瑣記云粤
西入安南有三路一路由憑祥州出鎮南關一日
至文淵州一路由思明入邱温者過摩天嶺一日
至思陵州一路由龍州入一日至平西隘又紀要
云思明抵南關百餘里南關抵交州五百里惟諒
山至鬼門此百里山菁深險頗多溪澗稍勤跋涉
餘俱平坦大道可以方軌聯轡渡富良江之西即
為交州
廣西通志卷九十六
