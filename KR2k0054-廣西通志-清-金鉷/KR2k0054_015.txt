欽定四庫全書
廣西通志卷十四
山川
平樂府
平樂縣(附郭)
昭山在城西灕樂二水合流之處有山石突起中
流名曰昭山唐州之名昭以此方正如印又名印
山上有點翠亭今更為印山亭
縈山在城東南七里高二百餘丈縈迴曲折上有
九峰曰高崖曰羊欄曰月巖曰兜鍪曰馬鞍曰跨
鐙曰石旗曰石劍曰丫髻爭妍競秀寰宇記山中
多木客行坐衣服不異於人時出市貿易今居民
耕植其中不異四鄉
鳳凰山在城東北隅鼓翼引吭勢如飛鳳邑人袁
啓翼云三亭疊構四繞高松千株干霄拂雲明副
使張祐所植
疊秀山在城東東鄉里筆頭堡南三里高數丈八
峰挺秀舊名八公山宋周渭有詩更今名
魯溪山在疊秀山東南五里環跨平恭富賀永五
州縣山上有塘方廣數畝俗呼分水塘塘水出平
樂東鄉曰魯溪江出龍平巡司曰澇源出恭城曰
上平江出富川曰白稿江
烈陽山在城北二十里
密山在城北十里數峰迴環合擁縣治
黑山在城東南五里矗立霄漢一徑中通連峰若
黛土人以石黑多隂因名黑山脚今易名曰岝㟧
山
東山在城東二里舊有鎮粤臺久廢今壽佛菴建
於其上
西山在城西岸一里舊有天繪亭久廢宋鄒浩有
詩
南山在城南四里昭潭南岸雙峰挺出峰下有巖
舊有資聖寺俗呼屏風山
北山在城北六里舊有白衣寺今廢
誕山一名聖山在城東南八十里樂山里巍峩插
天五代譚氏二女尸解於上有二仙女祠下有泉
禱雨輒應因目仙巖靈雨為一景
眉山在東南九里聳秀如黛
穿山在城東七十里樂山里三峰並立半壁一大
竅圓廣數十丈可通行邑人袁啓翼卜居其下更
名步月巖
團山在城東十五里有堡今廢
雲山在城東南四十里四垂如雲
掛榜山在昭潭南岸䜟云榜山有崩兄弟同登
笏山在城西三十里左江道宋翔書萬笏朝天四
字於上
五馬山在府江南岸突起五峰中一峰高聳端圓
與郡城相對因名
獨秀山在南山前高數十丈峻峭特起
越王山在城外見宋鄒忠公清華閣記越山拂於
龍嶽
華蓋山在城西南十里接荔浦江岸峰巒閃爍俗
呼火熖山山無樹木芳草蒙叢四時蒼翠秀色飛
空遠映城市碧雲恒覆山頂或橫山如帶朝暮卷
舒變化萬狀山濛則雨山開則霽占驗如操左劵
展誥山在華蓋山之西
旗山在城東四十里
青獅山在城北教場右感應泉在其下舊有直節
清蹤亭今廢俗呼為戲毬堆
琉璃山在東鄉里色如琉璃
甑山在東鄉里其形如甑平原十里突出一峰頂
平如掌路似羊腸鳥道僅容一人側行登眺則萬
山環翠行人歴歴可數
負氊山在城東五十里形如負氊俗呼押春羅樵
採者每當吻渴於無意中嘗遇石泉澄流曲沼綠
荇浮波幽蘭佳卉香氣襲人不減晉時武陵溪云
藤帽山在城東五十里高數千仞雲氣常封其巔
山肩有平石如掌寬畝許石牀石竈石盆石鑪儼
然天設里人禱雨輒應
鼔山在城西
仙宮山在城北一里高百尺許宋鄒浩安置昭州
嘗居此
蒙山在城南十里
石棋山在城東三十里
石面山在城東七十里樂山里
洛山在城東北五里
崑崙山在城東南九里
馬鞍山有二一在城東三十里東鄉里一在樂山
里
桃竹山在東鄉里
龍嶽峰在城東五里邑治之祖山
金字嶺在城西四望皆如金字
天門嶺與賀縣界上有石門
牛嶺在東鄉里筆頭堡西北其形如犀
吹火嶺在城東平嶺盤旋起伏層次夏日風吹草
氣灼人
獅子嶺在城西北通恭城縣逕極峻險
雞冠嶺在鳳凰山旁
昭潭岡在城東灕樂二水滙處又有昭潭洞舊志
在昭潭之北今未詳所在
黃牛岡在城西五里金字嶺後有大石状如牛
滴珠巖舊名滴水巖在東山麓高不過丈餘石黑
如鐵&KR0785;瓏秀麗滴溜丁丁有古榕盤結於頂上
珠巖在城北十五里洞内玲瓏有一石圓如珠知
府羅黃裳更名迎仙洞相傳有異人棲於此今丹
竈尚存
白雲巖在城東七八里洞門古藤盤繞石有類蓮
花者又有類犀角類鐘磬者兩岸陡隔人跡罕至
明唐世堯因石成梁名步玉橋刻白玉洞天字
龜巖在城北十里
目巖在津平里頂左右有兩小巖宛如人目風土
記謂其黑白分明
瑞山巖在東鄉里大寨村有四巖曰高巖下巖癸
水巖大口巖昔村民嘗避亂於此
羅山巖在樂山里布井村水深闊乘筏渡之
月巖在石面半山中一巖虛圓如新月
粉巖在城東南十五里皆鍾乳結成竒巧處疑出
鬼工
出米巖在樂山里相傳石窩曾出米供僧故名巖
形如半月磴路盤旋僧舍依崕就石展側搆造望
之如蜂房
仙㜑巖在負氊山相傳有一婦徉狂結宇於此後
莫知所終或疑為冲舉云
陶李洞在城東南九十里唐太尉陶英與李太尉
卜居昭州後子孫遂世居於此明太守羅黃裳構
亭洞口今廢
鼓鑼峡在龍頭磯下二里石如鼓鑼
龍門峡在城東南百餘里府江中
金峡一在城東南鷺鷀磯上一在水滻營
磨刀石在城北二里北澗中孟粤北征記曰臨賀
有石方二丈上有磨刀斧跡即此
息石在旱冲突起高數仞其上古藤糾紛垂條著
地其下空坦可坐數十人行者常憩於此因名
蝦蟇石在城東四十五里雷公山下形類蝦蟇水
從口出餘小石數百形皆肖
府江在城南即灕水以其近府故名自海陽山東
南流經靈川臨桂陽朔迤演五百餘里兩岸皆懸
崖峭壁為灘三百六十合邑境諸水暨荔水洛江
水歸化水思懃水思庇水馬江諸水下蒼梧至廣
州入海
誕山江在樂山里源出誕山流至陶村合下龍蒸
水流至榕津與沙江水合流入樂水同注於灕
湖塘江在城西七里荔江口合修荔諸水入於灕
沙江在東鄉里源出四十里山西流入魯溪至榕
津與誕山江合下津平里入樂川
荔水源出修仁過荔浦至郡合湖塘江水入灕
考槃澗水在城東一里源出龍嶽峰澗口下曲折
盤旋入於灕
洛川水源出恭城南平江至矮山過鳳凰巖經蛇
灘合樂水流入於灕
北澗水在城西北水中有石名磨刀水從石上流
高於道者尺許澗旁石壁多杜鵑花春時大放如
錦屏
樂川源出富川上鄉合桃川水經恭城入邑境合
誕山江沙江洛川諸水至城下入於灕
大浪溪自南山中出曲折而注於灕涉處頗廣雨
餘暴漲波濤洶湧故名
平溪在城南三里流經昭潭合灕水東流入昭平
界
昭潭在縣東一里又作昭岡潭灕樂二水滙處蓄
而為潭其深莫測下為十六灘最險峻昭潭驛沿
其名
迴龍潭在城東考槃澗下一名迴龍津明萬歷中
副使翁萬達於東崕山勒云細魚乃民食所關不
能斷絶迴龍潭改名放生潭
&KR0632;石灘在城北十里灕江下界陽朔
鱖魚灘在城西北滑石灘下
更鼔灘在城西五里荔浦江口以上三灘原有哨
堡守焉
韮菜灘在城東五里昭潭之下
三門灘在韮菜灘下有二石對峙水中流為三門
中多暗石頗礙行舟
石母灘在石鼓洲灘下有石龍埧水勢湍激
長灘在城東南二十里浪灘下舟行取道中流灣
淺長隘西岸沙洲多浮石約三丈餘
嚮水灘上為鷺鷀磯灘有沙嘴江中有石洲水大
則衝為旋渦舟行殊險
橫灘在永灘下右有石磯左係淺水沙洲水勢瀠
洄奔湍
大結灘上有大結塘有巨石二當江路中多暗石
水勢湍激東岸為和尚磯舟行頗險
薩喇灘在淅瀝灘東岸山下有石橫江濱
小龍灘在大結灘下五里東岸有山嘴西岸多浮
石舟行避之
大貝灘在廣運塘下二里江中多石而岸旁之石
益險其下為小貝湍激直下中有欄干石
金雞灘在巴江塘之上白蓼灘之下有小石踞江
中
大黃牛灘在黃牛塘下二里東岸有花水浮石舟
過必避
龍門磯在城東南三十里有大石塊橫截江中而
障以沙洲其深水多暗石盤互
楓木磯在城東南龍頭磯下山嘴與碎石插入江
中水勢至此一曲江流暴漲衝成旋渦
金沙池在府治東南隅即金沙井下塘背菴前池
清香池即慶林塘在縣治北
龍池在舊府學西相傳有龍蟄其中上有仙妃廟
又名養化池
涵清池在儒林橋西四時不竭
感應泉在城北宋鄒浩謫居昭州仙宫嶺下有泉
湧出及將北歸一日泉忽涸旋有人至門厲聲呼
曰侍郎歸矣求之不可見翌日果拜命楊時挽詩
泉甘不出戸客至豈無神指二事也今嘉應廟側
有侍郎井即此
玉山泉在龍山峡石上刻有治平三年沈紳書
金沙泉在府治東半山中有泉清冽能蘇瘴癘唐
李義山詩繩爛金沙井是也
溫湯泉在馬江里從山下出四時常溫
馬踶泉在城東南
木良塘在城北嘉應廟前仙宫嶺下
龍溪塘在樂山里有洞壑泉從石洞中湧出
敬公井在龍興觀唐刺史敬超先治昭多善政井
蓋其所鑿者因名
梅公井宋知軍事梅摯浚在縣署或謂即東山麓
之馬王井
魯班井在大通橋側明解縉有詩勒石於井旁
仙井在樂山里譚氏二仙飛矛於誕山麓忽泉湧
出清芳襲人能愈中暍者
翔龍井在桃竹山下泉自石溝流注於池凡幾折
溝旁一巨石上闊下小合之成橋疑出天造相傳
異人所創名曰凌虚橋度橋至巖高數十丈怪石
成列旁有小巖聞水擊石聲景最幽絶
恭城縣
五馬山在縣南一里五峰亭立如馬奔躍来朝邑
堂
鳳凰山在縣東二里兩巒開豁中峰昂聳如鳳舊
縣址在其下
三台山在縣南三十里儒學賓山三峰聳翠形如
筆架傍有馬鞍山
曬袍山在縣西南三里春夏草碧為綠袍秋冬野
燒後為青袍天久不雨觀山頂有雲霧雨即至若
雨久而四野開霽其山雲氣不散雨即不晴謠有
出門莫問天但看曬袍山殊驗每遇旱祈雨無不
竒應
印山在縣西二里形如印廣約里許
雙童山在縣西五里鄉舉多聫發或云此山之秀
獅子山在縣西
五老山在縣北
銀殿山一名兼山在縣東三十里常有白雲繚繞
山頂遠視如宫殿其下有鐘乳穴二十昔傳一異
人號兼山先生深明性學隠於此有詩
鵝山在縣南八里
金龍山在縣西二十里日落時有龍影繞山
筆山在縣南二十里對峙學前
天馬山在城南八里與學宫對峙
馬鞍山在城東十五里約三十餘丈形如馬鞍故
名
龍巖山在縣東五里形如卧牛一巖中水深莫測
遇旱禱雨多應或云有龍在焉因名龍巖
石佛山在縣東十里半山有巖石乳結成如人形
前兩石柱一似燭一似鑪俗呼觀音坐殿有塘深
不可測以石投之如雷吼旱時祭以犬大雨立至
石盆山在縣西二十里石骨崚峭約二三里左有
巖如盆水色澄碧夏秋不雨或漲中産遊風魚味
甘滑率以榖雨前後出巖口歲不愆期
高峰山在縣南十里一峰亭立插入天表高莫可
量
仙姑山在縣北八十里三峰並出石壁陡絶處有
手扳及足跡旁一小巖清泉不乾俗謂周何二仙
女洗頭盆水旱禱輙應里人德之立廟以祀
冬熱嶺在縣西五里高峻行者寒天汗浹相近有
東華嶺
甑頭巖在縣北八十里宋咸淳十年進士周元噩
刊有文記高險難登好事者間一攀躡見壁間詩
文為巖溜蝕盡僅存石瘦梅枯花數點月明風静
鶴雙棲之句
魚田巖在縣西三十里八角巖村泛舟從巖口入
凡數折鳥語花香沙平水曲樹斷雲連遊者㤀歸
竟不知身在巖内
穿巖在縣西十五里山石峻聳中空玲瓏洞口高
闊約二丈餘水自島坪源来山石橫跨水口如象
鼻如伏犀漁舟出入棹聲人語响嗒如雷潭水澄
碧深莫可測旁有石柱高與巖齊數尺若珊瑚樹
擊之鏜然如鼓聲
石角巖在城東三里
燕子巖在城南隔溪高十餘丈燕子春来秋去巖
下水不可測
福田巖在城北二十五里中建有寺
佛巖在縣北六十里宋進士田開讀書處相近有
峻巖宋進士周述讀書處又北十里有鳳巖明解
元周嘉賓讀書處
金芝巖在縣東五十里高二丈餘上有石乳垂結
如芝
蓮花石在縣西十里群峰羅列高聳入雲有一坪
上立數石状類蓮花故名
風石在縣北七十五里擊之生風上有靈跡
鯉魚石在縣東橫亘江中形似魚
黃牛石在縣南高丈餘其色赤遇盛雪石上獨無
蟠駝石在城東四里橫闊可二丈宋御史周渭幼
常牧牛於此後人刻御史臺三字以紀之
裂石在遼川村平地一石中開有水淺處四五尺
深則無底魚蝦出没有大至一二十觔者居人以
計取之卒不能得
西水江在縣西從島坪出流會大江
平川江一名上平江源出縣北九十里灌陽界平
川南流過常家渡歴縣北六十里入樂川
南平江在城南二十里源從勝峝出會大江
東江大河源發湖廣永明縣至龍虎關入恭城界
南流六十里經縣城環繞如帶澄潔可愛逾縣又
西流入平樂滙灕江
西江小河源發桂林府臨桂縣東鄉東流至縣屬
雙溪寨四十里直至縣前五里滙東江大河
葛家溪在縣東西流合樂川水
北洞源在城東十五里水出銀殿山流經葛家溪
西入樂川
島平源在城西三十五里
勢江源在城東四十里源從伸家猺峝中流出渡
雷會大江
蘇陂源在縣西四十里源出車峝流會大江
下山源在縣東十五里流入大江
富川縣
馬鞍山在縣治東一里上有文昌閣
鳳凰山在縣南下有雲梯嶺稍西曰朝冠山又東
十里為穿山上有巖曰仙巖
虎山在縣東二里許有巖曰龍水
石門山在縣東三十里門容一人四面峭壁不可
上下
屏山在縣西三里形如列屏邑之鎮山
靄石山在縣北一里
龍頭山在縣西五里碧溪之水出焉
馬頭山在縣東十里形如馬首故名
白馬山在縣南二十里相傳曾見白馬懸韁於此
文筆山在白馬山南五里兩峰尖聳如雙筆然
穿光山在縣東四十里中有巖爽朗道人莫公居
此
豹山在縣東三十五里其隂有洞農人望雲占晴
雨嘗騐
隱山在縣東四十里潛德巖在焉宋林通歸隠讀
書巖中有林公石牀四大字
通山在縣東五十里有洞曰祥雲
郎山在縣東北五十里中有穿石巖傍有石竈煉
丹所又有石棋局石上書請尋樂處四字宋鬱棠
添林御史隠此
龍溪山在縣北八十里龍溪之水出焉
白雲山在縣西南一百二十里側有丹竈山相傳
漢張道陵煉丹所石臼尚存
寳劍山在縣西南八十里一石如劍故名
鐘山在鎮城之中山上有石扣之如鐘
東山俗名姑㜑山絶壁參天界連三廣凡剽掠餘
黨多匿於此
花山在縣西九十里堆藍罨翠勁栢蒼松交枝衒
綠密萼争妍為一邑之名勝
歌山在縣東廣輿記昔馮乘有老人自少不娶善
謳聞者酸鼻及病將死隣人送至此山老人歌以
别之餘聲數月不絶
秀峰在縣西北七十里平地突起數十仞宋毛衷
刺賀州過而異之遂家焉
長標嶺在縣東北九十里唐李靖平蕭銑駐師於
此土人立廟祀之
獨秀巖在縣西三里内有石窗石磴昔人曾讀書
於此
挑母巖在縣西四十里又作桃母巖溪水漫流巖
下旁多桃樹相傳有老嫗種此歲凶採其實以充
饑樹特繁盛
碧雲巖在碧雲山上其中寬敞深䆳竒異萬状高
處有廣陽島三大字遠望分明近視如擘絮状又
有古石刻
仙巖在鳳凰山之東洞門有五色石形如蓮花垂
下蒼藤數莖穿巖撑拄下有深潭環以石梁周篤
棐修之今益增勝
川巖在縣西六十里傳說孫權時一夜雷震開有
七孔
興雲巖即興雲山在縣北三里巖前有龍湫山頂
有一石盤寬三尺許深尺許中有一石恍如鶴天
將作雨石盤呈霧巖内出雲龍湫閃電
丹霞洞在縣南一百五十里
六洞在縣西九十里别有洞天居然紫府嶺巖陡
壑流淙滴乳
響石在縣東離城一里高數尺大數圍叩之有聲
如鐘
富江發源於靈亭鄉南合神源之水經縣治東南
流入於賀
橋頭江在縣南三里盧溪之水出焉東流注於富
江
白水一水出縣西岸山約高千仞潺潺而下一水
出縣東叄輦源由沙母流出茶源滙焉春夏大雨
傾盆水氣相會空中響應如雷其年縣即大登
秀溪在縣南七十里發源於石姑合永之沐水昭
之灕水下蒼梧入海
碧溪在縣南五里源出沙平西流合灕江
洋溪在縣北十里許山巔有龍湫天旱祈雨輙應
竈溪在縣南一百二十里丹竈山下昔傳張道陵
煉丹取水於此宋陶弼有詩
萬源在縣北二十里由塘背而北流合九疑下大
江
龍泉井在縣西南
&KR2016;水井在縣北五十里下有靈泉離岸仞許長夏
居民往来口渴擊壤而呼其水自上飲後復下名
曰犀牛&KR2016;又名犀泉
賀縣
瑞雲山即甑山在城西十里高千餘丈舊名幽山
唐李邰出刺是州山有彩烟覆其上旬日不散遂
易名瑞雲
玉印山在城東南十里兀然江中雖洪濤泛漲而
此山挺出俗呼為浮山障一邑水口樹木蓊翳上
有陳侯祠迎碧亭
海螺山在縣南十五里山中石子如螺故名嶺有
泉清澈四時常滴下江滴水巖是也
橘山在縣北二十里上有七十二峰攢竒競秀中
多橘故名又常産銀宋置銀場於此
蕉木山在縣東南二百二十里斜接廣東開建連
山西界賀境舊為礦徒出没地
五指石山在縣南八十里信都谷中五峰並列如
掌有石佛像
郎江山在縣東十里
稿山在縣北二十五里
幞頭山在縣南六十里
聶峰山在縣南七十里
尖峰山在縣西南十五里峻峭孤高挺出群峰之
上亦名文峰山
玉泉山在縣西北十里有泉皎潔與仙池之水俱
流入橘江
祿山在縣東十里
紫石山在縣南七十五里
硯山在縣東五里
三盆山在縣東南二百二十里與廣東連山縣接
芙蓉尖山在縣東北二百三十里東接廣東連山
北連湖廣江華
開山在縣東南二百二十里接江華縣
雞罩山在縣東南二百二十里水東接連山余高
西界縣中樓
鳳凰山在縣西北八十里
馬蹄山在縣南五十里昔鄉主神至此山分界馬
蹄二跡印石路上至今現存
靈臺山在縣南一百里半山有寺名雲臺菴
雙瓦山在縣東南一百六十里與開建連接
茶峝山在縣東一百七十里接開建縣
臨賀嶺在縣北七十里與富川縣接今謝嶺是也
按張耳傳秦南有五嶺之戍廣州記云大庾始安
臨賀桂陽揭陽是為五嶺又桂嶺一統志即古臨
賀嶺舊志在縣境即桂山五嶺之一
冬瓜嶺在縣西八十里
關門嶺在縣東南二百里水東界連山上台西接
桂嶺汛
四松嶺在縣南二百里與蒼梧縣接界
大桂嶺在縣西一百二十里與蒼梧接界
觀音巖在縣北二十五里石山聳翠乳竇天成知
縣何天衢就巖前搆屋可供遊息
瀑布巖在縣西五里
梅花洞在縣西南
界牌㘭在縣南二百二十五里東接連山西連賀
之龍水初峝
大峰坳在縣東一百五十里與連山接
白土坡其土白膩可傅面嶺南婦女率皆用之又
名鉛粉山
寡母坡在縣東北一百六十里與江華縣接界
馬鞍石在縣東南一百二十里與懷集開建兩縣
接界
賀江由富川靈亭鄉發源南流二百五十里經縣
治繞東門過浮山會桂嶺小河水口合流至廣東
封川入於南海
橘江在縣東五里源出橘山南流入賀江
温水凡二處一在南鄉洞一在里松鄉其泉有二
一稍熱可浴一極熱可燖雞豚
臨水在縣東南源出桂嶺南流至縣東與賀川合
流而下
錫溪在縣東北四十五里其水清冷寰宇記久飲
則損人腰脚
龍門灘在縣東南寰宇記云水深百尋大魚自躍
登此門化為龍不過者曝腮點額故又名龍溪
沸水泉在縣西泉湧如沸昔有沸水寺基今建瑞
雲寺
玉泉在縣西北清澈如鏡四時不竭合仙池水達
大江
蓮花井在縣桂花坊水煑白米為淡紅色如蓮花
樣
龍井在縣東十里歲旱禱雨輙應
荔浦縣
蒙山縣南二里蒙水出其下
獅子山縣南二里山前古榕一株蒼翠盤鬱如蓋
覆蔭官道道傍有橋稱仙人橋橋中空石板二取
象鎖形鎮壓獅子康熙二十八年平協鎮文養謐
添造旁有古石碑其文為苔蘚蒙蝕不知造自何
時
古架山縣南二里山後洞極寬廣山半有泉清朗
常盈可供百家飲汲山嵐青翠日照烟凝名曰古
架浮晴
紗帽山古架之西形如紗帽故名上有洞
笏山縣東南五里壁立如笏俗名飯匙頂寬百餘
丈相傳昔有蠻賊據為巢穴兵圍之有怪藤引水
而上賊無饑渴後官兵偵知斷其藤而水絶賊遂
就擒
銀瓶山縣東十里其山若瓶故名
對雞山縣東十里兩山相對宛如雞勢土人有雌
雄之别
八仙山丹竹江口其山八座列官道傍羅隠云八
仙鎖水口即此
相思山縣北二十里舊記每歲元宵獞女唱歌於
此貿易勝如墟日今數年来無復此風矣
青山縣南二十里林木葱翠隆冬不凋故名下有
洞洞中有橋止尺許水深無底秉火以過居民數
百家襍處荔江繞其後可通商賈舟楫
大杭山城西南二十五里兩山夾峙中居數百家
有二泉不竭可供汲飲下洞即永安州界
南村山鏌鎁山後兩山相合中有坪兩傍皆属居
民
北寨山鏌鎁之後山下有洞可入
小青山穹窿百丈土民環繞而居山有五巖最高
者曰高巖次連兩巖曰雙巖近地二巖曰牛巖高
巖有順應王神像祀者必須緣梯以登一山皆孔
竅玲瓏可觀
桂山縣東三十里有洞曰天豪峭壁中腰雲梯三
架方可上洞内異石筍蓮塔馬鞍或鐘鼓諸般形
肖進數層方至天門再進有石橋二座上有真武
殿兩傍石柱宛如龍盤殿外一石人若俯伏状前
有筆架一座遊者竟日乃盡
妙畫山縣北三十里壁立如畫
延賓山縣東二十里下有土司城
三竒山在延賓城後二里許山明水秀茂林修竹
有三天門上至頂數井極清冽每日三潮中有坪
可容萬人
火焰山縣東四十五里一名華蓋山高數仞周二
十里峰巒疊出亦名銅鼔嶺山頂有塘寬數畝深
丈許内有魚蚌塘畔有石棋枰時作鼓樂聲附近
居民間有聞者
龍窩山相傳昔年有龍修煉於此後飛騰而去今
其窩在焉
賓山縣南三里又名獨山縣治之向山也
文筆山縣南三里
境山縣東八里
都鳳山上蘇之上高萬丈昔年有賊為巢其上
鏌鎁山在縣北三十五里險峻如刃昔人置關其
上土人謂之界牌山
北山綠水村後鏌鎁關西高千尋大不可度曲折
而上及頂有坪闊數百丈有二泉一名濟危冬夏
不竭其味寒冽一名滌穢其性澄濁土人遇亂避
兵於此一以資炊爨一以供澣濯故名
天馬峰在小青山傍一石如馬傍立一執轡者遠
望尤肖
長生嶺縣東一里
望高嶺縣西一里縣治從此来脈
北關嶺縣北一里
馬鬃嶺在縣東四十五里與火焰山隔江相對長
可十里許如馬頸有石類雞冠又名雞冠嶺
猫兒嶺縣東北一里荔水由下經過
鵝翎巖縣南三里巖有二層高百丈第一層有石
状若鵝孔中滴水如乳每遇亢旱禱雨輒應
獨秀巖古架山之西大不過數十丈高止百尺巖
空有水傍有石夏日樵夫恒納涼焉
大蟲巖縣南文峰山之左其形如虎相傳有三五
夜行一息雷雨大作飛一石壓虎口厥後虎患遂
息
古沉巖縣東五里幽奇莫可名状石柱森森滿洞
皆然一淨瓶高丈許石神石案石荔枝俱稱竒絶
開口巖離縣五里今名佛口巖後洞有石鐘石鼔
石涼傘石田畝坵界□劃然
白山巖縣東十里上蘇坪之前旋折而上高百仞
巖下有洞遊必燃火
大紗帽巖在上蘇坪有洞可入昔傳樵人於内攜
雙虎子而歸
牛巖在上蘇坪左高亮寬敞滴乳天花蓋頂有石
獅守洞又名獅子巖傍有小巖更佳
天門巖縣東十里上洞舊名黃姜巖連接藍村巖
巖右傍一小洞如太極圖名曰太極巖初入巖有
一石團結獨垂右左環拱而向名曰拱辰巖稍入
一洞廣闊平夷幾二百步石筍或上或下有大石
十餘倒地如睡僧然宛若廣寒名曰廣寒巖又有
石筍儼若神像面前一石如香案名曰真武登殿
又一長路幾十丈僅容一人側身而入名曰長門
有一洞四圍空平獨一門可入幽深沉寂一石状
如老人四圍石皆類網形高懸曰漁翁撒網其洞
口深䆳雲霧隠伏尚不知幾洞天遊者必須秉燭
麒麟巖縣東丹竹塘二里許兩山相峙状若麒
山下一巖深䆳莫可窮究巖口清潭漾綠色猶螺
黛有巨鯉唇翅若珠每出則鯉之從者千許居民
常見弗敢取潭水由丹竹江出荔江
象巖青山之後莫王廟之傍
穿巖一在青山後山頂寬廣可居一在縣北三十
里内小河連貫三山最泓深傍有大石夏可避暑
冬可㤀寒
金雞巖城西南二十里雙平墟之北山半腰極寬
敞傍一小洞須把火而入
朝天巖在綠水木潭灞之上山頂見天故名内有
瓔珞寳蓋石鐘石鼔排列把火儘可深入
向陽巖南村山之右宏敞如屋
目巖一山壁立翠映官道
谷巖天馬峰之後巖口皆水土人乘筏秉炬而入
有大坪可容百餘人春暮常發洪水多鯉魚大至
數十觔土人皆捕之
川流巖俗呼石牛洞極深䆳其水冬夏常流遊者
從水中行把火探源難窮其境
尖山巖在龍窩之南筆立田間形如石塔巖有二
層上層寬亮四面置窗可讀書避暑
松栢巖尖山之南巖數層樓閣相似窗明石奥一
曲一折極盡工巧第一層險阻難上須高梯可行
巖底有洞深䆳把火深入難窮其止
避秦巖在松柏巖傍有數洞極高前後皆通土人
避亂居之
社巖在小崙村南怪異玲瓏不可名状
火炙巖兵燹時土人避亂居内火失被燒因名火
炙内多奇境路險難行
龍巖在龍窩之南洞如龍去殼存頭角鱗印如刻
下蘇巖巖多洞七通八竅極盡人工之巧但惜其
底暗耳
利市巖水流不息灌至通津里有水源太子神田
者多奉祀焉
蜈蚣峡在青山昔楊文廣征蠻立營於此内外各
五營規模森列猶存
秦家峡縣北三十五里峭壁崚峻居民盤遶其下
荔浦峡有上下二峡高山相峙湍激不減三峡山
重水複乃一縣下水之關鍵
六闌冲乃荔浦永安接壤之所其山開一孔即聚
水一窩傳昔曾棲遲百數人家不勞遠汲
龍頭石縣北三里土嶺半腰突出一石状如龍頭
受日月精華歲久遂能變化啖食牛畜人或遇其
害明嘉靖間愈甚後為雷擊去其唇患乃息至今
猶似伸首嶺際
蟇拐石粤俗呼田雞曰蟇拐在莫王廟前江中其
洞幽潛羣魚類聚冬煖時漁人裸體而入水色渟
泓儼然别一洞天
雙魚石土嶺有二石如魚故名
榕樹阨在綠水之上
鳳凰坪在螺螄寨之前一石卧地其形如鳳
荔江在縣西南水色如荔故名荔浦水自修仁猺
界發源分二支一自踏石村出青山一自合江會
荔江出青山經縣前順流而東滙於灕入於昭潭
為府江
丹竹江在縣東南源出峰門砦北流過獨秀山入
荔水
延賓江在縣東三十五里源出上洞流合荔水
灕江在縣東合恭城水滙昭潭發源詳臨桂
山月江一名沙月江在縣北二十里鍾山下源出
雞籠猺南源東南流經月山嶺會荔水
濡水在縣東南注瀨溪又注於灕水見水經注
東水出自永安州龍回里羣峰巢合荔入灕
綠水在縣西北兩岸林木隂森四時清碧因名曰
綠水發源永福理定界一支入大小江由南源大
界歷普陀江過鏌鎁關沙月江出思貢之下與荔
水合流入府江
湖塘江口縣東六十里即平樂分界處荔水過此
不二里許即灕江昭潭
古井在縣南門外城脚下冬夏不竭
北門井在縣北門外壽山觀前今廢
鴛鴦井在縣東南二里内多小石拾二石磨之入
醋則兩石合為一處故名
涼水井在凹峰外炎暑時行人多藉此水以解渴
修仁縣
文筆山在縣南竒峰插天中列三台為學宫對山
觀音大座山在縣治三里高數百丈即蘇山来脈
蘇山在縣西北隅高約千丈橫亘十餘里宋皇祐
間知縣狄遵誨討寇立寨山後夜夢蘇武因禱焉
師捷請於朝即建廟祀武因名廟傍一石壁水自
上滴下源源不竭每遇旱禱雨輒有靈驗
黃峝山在縣南二十里又南十里為龍岡山
松明山在縣北一里山多松人探之以代炬因名
榕山在縣南十里相近者為潭川山
崇仁山在縣南五里高數百丈每有雲霧覆頂則
風雨即至
羅仁山在縣東三里又名獨山高數百丈四圍皆
懸崖峭壁惟南一穴可通山頂山有桃樹向有獼
猴穴其中近日人烟稍聚則無也
大猺山在縣正南十餘里黃峝山後叢山疊箐寬
袤六七十里險峻難行修水自此發源内有六噶
六定三片六叚等猺皆自耕自食不輕出猺界種
香草植松杉以為業
象鼻巖在縣東南半里修水經其下瀠滙為潭又
名象鼻潭其上即迴龍寺
官巖在縣東以弄村巖在半山巖口高闊一石似
人形水從石罅滴石人頂上又一小石生巖後擊
之聲如鐘内有石田界限劃然
天井巖在縣南十五里為縣發源之所上有壑寬
丈許深數丈相傳唐五代時羅隠至此
太平巖在縣東五里有石洞深䆳而險可以避兵
由此得名
修江自大猺六定六噶發源由黃峝村出又自永
安州之滴水等猺發源由古城長灘出馬蹄村與
黃峝水會歴古峝經縣東南出青山合荔水入府
江向因沙石壅塞春夏水發每多衝決兩岸田畝
雍正五年冬署縣事黃錦璋詳請疏通稍免水患
橫牆江在縣西南十里自崇仁山脚出繞沉沙口
過舊縣經接龍橋順流與合江源水滙於荔江
崇仁水在縣北源出謝山東流合白石水
昭平縣
五峰山亦名五指山在縣北五里為縣主山昔有
太尉陳滿得道於此今為境内土神山頂有池塘
臺榭花果每無意登臨見之若有意探求即不可
得
碁盤山在縣南三里相傳有仙人奕碁石上遺跡
有石碁子三
紗帽山縣南一里有一巖石似古彌勒佛状
獅子戲毬山在縣東五里上永村内
仙會山在縣東八十里昭平里山頂有平石似棋
枰時或雲烟擁罩風雨冥蒙若有仙人坐奕故俗
呼羣仙聚會山
玉坡山在昭平里玉坡村形如頓笏高數十丈左
右山峰環矗上巖内有石類壽星石乳下垂撞其
聲如鼔如磬下有坡石如白玉因名
雷公山在昭平里上有池水
鯉魚上水山在昭平里江口
黃京山在縣南一百五十里高聳數十丈俗呼大
塔山登其上山川盡入目中
葫蘆山在縣東二五都潘家寨南上有飛来銅佛
六尊都人歲祭之遇旱可祈雨
北辰二星山在北陀峡口石壁嶙峋高三百餘丈
羅令山在馬江里山上有寺
五將山在縣南六十里
古袍山在縣南一百里
蓮花山在二五都形如蓮瓣環麓有水俗呼出水
蓮花
天門山在馬江里通古連地
状元山在招賢里昔有状元隠於此故名
五指山在縣東南一百八十里寧化里樊家上屯
衆山中五峰特出巖内空廣可容萬人有江水穿
流巖口僅一道以為出入四壁陡絶明萬歷初山
賊黎福莊等據險為巢久始克平於巖前建設堡
戍
雙鳳凰嶺在昭平里仙會巖一如雌一如雄上有
青松奇木
接米嶺在縣治百餘里高峰巉巖鳥道如綫其尤
險者曰馬頸曰石&KR3230;陡峭壁立徑路幾絶獞猺憑
為淵藪嶺後文化寧化招賢諸里赴縣輸租水陸
紆塗迴遠數倍雍正三年縣令錢兆灃請捐俸開
鑿跨嶺除道闊五六尺上下僅四十里化險為夷
往来便之邑人黎中和有記勒石
佛子巖在昭平里巖口高闊中起一石尊嚴如佛
像前有香爐石奇奪神工傍穿一穴積乳下垂巧
逾雕畫相近者為仙巖僂身而入中有深潭沙洲
羊角巖在二五都雙峰插漢山半一巖巖口石乳
宛如蓮朵倒垂
獨山巖在縣北一百二十里周圍皆峭壁不可躋
攀其南一穴深三十步廣二十六步高千尋緣梯
而上可通山巔
車記巖在昭賢里巖内有石橋石鐘
飛龍巖在二五都潘家寨之後
犀牛巖在寧化里傳有犀牛出食禾一婦汲水偶
見以竿逐之得其毛歸游水不溺一日至龍巖探
珠龍化一人逐之入其家陷為湖今號為龍潭
米斗石在縣東思懃江水中湧出巨石高丈餘石
頂有一窩形如斗每遇水漲窩内有沙則是年必
豐
禾倉石在縣東思懃江走馬堡湧出水中四圍如
倉每遇石上生有草花亦主豐稔兆
仙人石在縣北昔有仙人在此石上昇仙足跡尚
存
明源江在縣西出金田至練灘入灕江
思懃江在縣東源出富川丹霞洞流經白橐江至
思懃廢縣與常峝濁水江合入府江
歸化江在縣北迴入灕江
濁水江源自賀縣碁盤石分水界東流為沙田江
西流為濁水江由龍巖而合大小磢入思懃江一
百二十里扺縣
富郡江在縣東南源出賀縣流經馬江廢縣又西
流入府江
大磢小磢在縣東一百二十里磢俱山石橫生欄
河濁水白橐流至此入招賢河通馬江
鯉魚潭在寧化里遇旱禱雨立應
龍門灘水深萬丈大魚登此則化龍見乾坤萬國
全圖
天池在北陀城後又名峡口塘石山對峙潭水清
澈水源湧出不涸
映龍泉在昭平里泉從石中湧出
溫泉在馬江里四時温熱
鮎魚井在濁水江邊湧泉長流
永安州
三昧山在州東五十里
鳳山在州西十里望如錦屏
蒙山即古蒙州地在治西南五里壕址尚存
三石山在州西北十五里相傳有人突見羣羊橫
過舉箭射之一發三羓没羽繼視之皆石也迄今
箭痕尚在
石印山在州南二十里鎮眉水中央宛然如印
石鼔山在州東北十二里遇變警則鳴聲聞數十
里
壬山在州北二十里壬方故名壬山俗訛為銀山
天堂山在州西北五十里上有煉丹仙蹟百里始
至絶頂有桃數株實大而甘食之如蜜若懷之下
山即迷歸路至今傳之
摩天嶺在州東十里許朝暮雲氣矗合若可摩天
七星嶺在治西南二里小峰聯絡成七故名
雙髻嶺在治北十二里兩峰如髻夾聳道傍
馬鬃嶺在治西北四十里界接修荔萑苻之藪設
兵防禦
老虎巖州北六十里在龍回里平塘寨巖内有石
身卧首昂宛似虎形
干城巖在州西北六十里杜莫寨傍萬竅玲瓏洞
天特闢若堂奥然
官巖洞在杜莫寨山中約高丈許有石室極光明
風雨不能侵官長往往宿此
仙女洞距杜莫寨三里景致可人雲氣常覆
水峽在州西北山崖峻險古皂嶺祖並馬鬃各水
經流其傍人過之無不戰栗
嶺祖冲在天堂山側登山徧見一州高出羣山故
稱嶺祖
不呌口在州東南半里有嶺似鰲魚状昔人在腰
背作窑其嶺如人呌數日因作文奎樓鎮之其聲
遂息故名
眉江在州南二十里彎曲宛若娥眉下五屯出藤
縣大江
古皂河在州西北三十里會嶺祖江於水峽由石
牛潭西流與洞口二水合經州城而南下
峝口河在治東北五里源出三昧東流經州城達
激江
濁水川在州西北二十里其源自馬鬃嶺出三王
站流至沙篢村入石穴潛流半里從小以喇村出
自春至冬其水皆濁名曰小黃河旁出白泥鄉人
磨為水粉繪畫時用之
龍潭在州西北十里水遶叢嶺瀑布數十丈注入
潭内傳有潛龍暮春時羣魚擁朝至今猶然
石牛潭在州北七里潭廣十餘畝其深莫測昔有
神牛潛於潭旁石下時湧波瀾人不敢渡歲久不
復然
蒙江口在州南二百五十里水出蒙山至江口與
潯南水合流上經五屯下達蒼藤
古碧泉在州南二十里
甘露泉在州北七十里大路旁炎暑掬飲味甘冽
兼可驅疫
神泉在城隍廟前其形似井汲飲可消瘴癘
清風溝在州北三十里
梧州府
蒼梧縣(附郭)
三台山在城北六十里舊有廣鎮亭
澤山在城北四十里
通星山在城北六十里南漢太守劉曜常登此觀
天文
大雲山在城東三里發自桂林為府治主山
茶山半在城内半在城外
雲蓋山城東二里即大雲山分支其麓為光孝寺
阜民山在城東門外下有嘉魚池
冲霄山即火山在城南隔江梧郡之案山也每三
五夜有火光一見若野燒状俗傳南越王佗藏寳
劍於此或言水中有珠故光燭於上又産靈麖三
足郡有災祥則先鳴寰宇記云山下有丙穴嘉魚
生焉明總督張瀚因郡多火災更今名原有祥光
亭萬歷末知府陳鑑改建真武廟以鎮火災今不
復見有火光矣
文殊山在城西北五十里林木蓊鬱前枕桂江俗
傳文殊大士說法於此
蘇山在城南八里前臨大江蘇軾曾停舟於此因
名
金石山在城東二里圖經吳時有道士牽牛渡江
語舟人曰舟内牛溲聊以為酧舟人視之皆金也
道士與牛並隠石下因名
立山在城西十里路通藤縣下為三公坡明都御
史韓雍講武於此今建先農壇於山下
印山在城西北三十里其形如印
石英山在城西二里舊有石英宋時充貢明正德
間立關於上名石背以軍戍之
銅鑊山在城南一百里石壁嶙峋林樹參天登之
望大江如帶封川各處瞭然在目山上有池巨鱗
潛伏隆冬有雪霽後恍如銀砌案梧州氣候常煖
無雪銅鑊極高冬則霜結成冰山樹一片凝白似
雪耳山頂平曠池水春冬不竭亦不溢清潔可烹
飪四面陡絶路通一線與廣東西寧縣接壤稍有
警息匪類即倚之而負嵎蒼梧藤岑皆患之
大逕山在城北六十里
金盤山在城東北一百二十里
七山在城西南一百二十里
古㰖山在城東北一百二十里
鳳凰山在城東一里
掛榜山在城西北石壁平曠儼如掛榜刻虎榜石
三字
壽星山在城南十里山峰圓整
芋莢山在城東北一百六十五里與封川開建交
界山産金砂然嵐氣特厲
文筆山在城南十五里峰如卓筆
茶亭嶺在城東北八十里
腰鵝嶺在城南九十五里
仙人嶺在縣北四十里尋陽鄉高百餘丈昔山崩
成溝土人偶淘石罅得金思賢江流山下志云江
産金或謂是歟
胡臺岡在城西北六里南宋時郡守築臺山下每
朔望率僚屬望闕而拜今為社稷壇
鶴飛岡在城西二里石英山左南漢太守劉曜鑿
斷其脊有雙鶴飛去
伏虎巖在城東北五十里搜神記扶南王范尋養
虎於此投以罪人不噬乃赦之虎亦不妄噬又曰
昔李上座修行之所道成馴伏猛獸故名
錦雞巖在城東五里懸崖峭立洞宇宏敞中有石
窟俗傳舜陵在焉
石鼓洞在城北二里右為慶林寺洞左臨桂江為
高明亭程文德有記今廢
桂江即府江在城西北合大江流三十里往廣東
封川縣一名始安江又名金沙江楊昇菴丹鉛錄
云古有金沙浮轉多桂浦忌經過之謠言灘大水
急上下舟皆難行也
大江在城西南經城東三十里入封川岑溪高輯
三江源流考灕江源出興安縣海陽山九十里下
靈渠一百二十里至靈川縣又六十里至臨桂合
相思江下陽朔西合荔浦東合樂川並滙於平樂
合思懃江下昭平合馬江經三郡行九百八十里
至梧州入於左右合江在梧州西南溯流三百三
十里至潯州而江分城東為左江一交阯江源出
安南夷界十萬山經上思州遷隆峝下寧明合龍
州江下太平合通利江下新寧合䭾排水至合江
鎮與牂牁江合此左中之左也一牂牁江源出雲
南由富州入田州境合泗城江下田州奉議州上
林土縣思恩府歸德州果化州合南江下隆安縣
合淥甕江至合江鎮與交阯江合此左中之右也
合流而趨南寧府合八尺江下永淳縣合陳埠江
下橫州合思武江下貴縣合橫眉江至潯州府東
會右江潯州城西為右江一融江源出清水江經
貴州黎平府與古州江合下懷遠合浪溪江下融
縣合帶江至柳城合龍江此右中之右也一龍江
源出貴州都勻府合環水至慶遠合小江下柳城
縣合融江此右中之左也合流而趨柳州府環城
三面合洛清江桂林東北諸水會焉下象州合紅
水江泗慶西北諸水又會焉下武宣縣合斷藤水
至潯州西會左江兩江合一浩瀚東傾合大隍江
下平南縣合白沙江蒙江下藤縣合繡江下梧州
合灕江三江既滙盡注於繋龍洲出廣西界下封
川至肇慶分流入江海
思良江在城北二十里即下秤源出東安鄉大逕
山遶城東北合流大江舊傳産金又云有鱷魚亦
名多賢水
安平江城西七十里源出鎮山遶城西南合流大
江上接藤縣大任徐化諸鄉之水又名白石江下
榕樹潭入大江
東安江城東北四十里源出上水猺遶城東北經
封川入大江
龍江城西北五十里源出五堡遶城北合流桂江
須羅江城西南六十里源出鶴村遶城東流合大
江
長行江城西南三十里源出岑溪縣山東流經戎
墟入大江
觀音溪在城北一百里源出大岸山至觀音埇汛
下入灕江溪不通舟驛路設有渡船
繋龍洲在城東大江上江漲時洲獨不没又名浮
洲矻然中峙蓋三江砥柱也舊建有亭林木森秀
可供遊覽明知府陳鑑復建閣以祀文昌歴久圯
國朝左江道王毓賢知府陳天植重修
長洲城西十里在大江中縱三十里橫三里居民
頗繁自此而上有思恩洲思化洲托洲禤洲思禮
洲黃陀洲皆在江中居民差少有桑寄生産長洲
者為佳自兵燹後廬舍悉毁桑樹砍伐殆盡今少
栽植
嘉魚池在城東上為嘉魚池下為放生埇即學塘
二口舊名鱷魚池搜神記扶南王范尋常養鱷魚
十頭犯罪者投之池中鱷不食乃赦明總督韓雍
改名嘉魚弘治間疏池益深廣以其息助士子膏
火知府陳鑑築長堤以障水逆流而西繞城如帶
名迴瀾堤
冰井城東對火山味甘潔唐大歷中經略使元結
銘曰火山無火冰井無冰宋宣和間郡守蕭磐訪
得之有井名未磨滅自我發沉晦之句明總督韓
雍建亭於上覆之
三公井在東南山下明總督姚鏌總鎮鄭潤總戎
朱麒所鑿士庶感恩懷德故名尚書吳廷舉贊云
蒼梧會府雄峙南邊東山之麓下有源泉
藤縣
東山在縣東一里蜿蜒秀麗拱於縣左上有唐李
衞公祠
南山在城南二里頂平如砥諸峰聫絡橫列學前
舊有杏壇松崖竹塢芹澗雷廟今俱廢
石壁山在縣南二里南山之傍高十餘丈石色皆
赤亦名赤壁下臨繡江樹皆倒懸巖石如削
石人山在縣南三里峭絶臨淵下為龍窟水旱祈
禱輒應山半巨石峙立望之如人
鎡鑪山在縣西一里有鎡鑪佛舍
谷山在縣西北五里又名西山隔岸臨江其形若
谷高冠諸峰竒挺秀拔
大燕山在城西三十里雄偉秀麗俯瞰大江
龍驤山城南六里數峰聳立下撫清流晉龍驤將
軍陳隠曾駐軍於此
六爻山城西八十里峭絶臨江山形六層列如卦
爻山足有十二磯絡繹相屬與白馬堡對峙為峽
寇出没處
白藤山城南一百里峭拔﨑嶇昔云常産白藤今
無
勾刀山城北一百里竇家寨後高峻絶險明萬歷
初剗石為梯磴南通容縣
靈山城東一百里有池塘巨鱗其下即十六洞
登嶼山在縣西十五里二峰對峙崔嵬蒼翠形如
螺髻
天馬山城北一百里去五屯東三里
百鼓山城北一百里
雞頭山城北一百里
仙果山城北一百里
繩武嶺城西縣學之右峰頂圓秀如覆蓋状
龍頸嶺在縣西北蜿蜒起伏如龍為縣治學宫來
脉其前為州學今廢
葛坡嶺在城南横如一字縣學之案一統志又名
學嶺
羅幔嶺城西南三十餘里嶺高五里廣圍十里為
潘洞都榜諸水發源
天塘嶺縣東南百餘里高數百丈上有大池巨鱗
雙魚嶺城西一百里
古甑嶺城西一百里
水月巖南山之麓旁臨曲澗水光月白時最為清
絶
李白巖城東四十里赤水峽之右山巖崚增百餘
尺其巖穴深廣二丈有竅上通後人闢為山寺舊
傳李白謫夜郎時憩此讀書今寺右石窟深廣不
滿三尺不可坐立
赤水峽縣東六十里兩岸壁立水由中注林木蔚
茂
龍巷石縣東南繡江中壘壁嶙增中低若巷其平
如砥長數十丈闊丈餘冬月水涸可以遊觀
魚影石在赤水峽中潭底有石其影如魚春水盛
時江鱗羣聚
藤江一名鬱江會潯水繞城東與繡江合流經府
治合桂江而東唐有安撫使汎舟所佩劍躍入水
又名劍江
繡江在縣東南源出高州雙威寨北流經容縣至
藤與鬱江合流
蒙江水源一出平南大同里一出永安古蒙州地
二水合注五屯江至大良村入藤江合流
皇華江源出廣東信宜縣至恩澤村入繡江合流
纂寮江源出羅幔嶺東北流入藤江
都榜江源出羅幔嶺西北流至黃丹驛南岸會藤
江
四培江源出蒼梧思排腦至禤洲尾入藤江合流
潘洞江由皇華江溯流三十餘里源出都歐羅幔
至嶺頭村入繡江
思羅江源出容縣大容山經竇家寨入繡江
義昌江源出岑溪東鄉至三十五都入繡江合流
牛皮江源出蒼梧縣安平鄉經隨化里瀧底至思
緣村入蒙江合流
黃埇江源出濛古村至瓦窰流入藤江
下栩江在城東十二里源出四安山流至禤洲尾
入藤江
白石江在縣東十七里源出靈山流經江口下入
藤江
龍潭縣北二十五里潭深無際冬時水落石出人
踐之足音下應時或水湧波濤數丈移時始平舊
傳其下有卧龍
將軍灘通津門外
鴨兒灘在將軍灘南五里春漲瀰漫波瀾瀠秀
中窖灘去鴨兒灘四十里石嶼屹立中流水分兩
𣲖經數里復合俗名穿窖
禤洲在縣東十五里大江中昔時居民甚繁
托洲在禤洲東三十里赤水上游居民繁盛明萬
歷間水溢徙者三之二
登洲在縣西二十里中流孤峰蒼翠
思禮洲縣西四十里昔時居民樹畜繁殖
玉井泉在縣西南隅宋秦少游有涵雲注玉之句
指此
桂山井在富壽坊自石竇中流出色白味甘釀酒
異於他水
石壘井在縣西興賢坊甘美清涼
南泉井在迎恩門外地甚下而味不變今名硃砂
井
容縣
北靈山縣北二里其形如龜山色青黃望之逼真
又名真武嶺
誥軸山縣東十里與掛榜山相連鎻繡江下口
大容山縣西北二十五里為縣治來脉高五百餘
丈周圍千餘里盛夏有霜分九十九澗其山面面
相似人入或迷出路北流興業高潯諸州縣分據
其麓
凌雲山縣東北十五里與金牛嶺相連舊産斑竹
都嶠山縣南二十里高三百餘丈山有八峰曰馬
鞍香爐仙人丹竈八疊兜子雲蓋中峰南北兩洞
中峰有巖曰中宫名為寳玄之天斷崖絶澗下臨
百仞沿磴捫蘿而上橫眺白雲俱在足下昔葛洪
煉丹勾漏常往棲息道書為第二十洞天宋隆興
中有梁賢者與友人遊此見有閣宇三間旁多梅
林取一顆啖之遂絶粒又蘇軾有送道士還山詩
天塘山在縣東南一百二十里周二百餘里南通
信宜有竅出泉流下為池分九支滙於渭龍江
石梯山縣南一百五十里路通高州磴道險狹如
梯上下
朝山城北十五里思登河源出其下
陸便山城西南四十里又南十里為雞籠山
金牛嶺縣北二十里峰巒聳翠為邑後鎮
魁星嶺縣南五十里嶙峋挺拔為學宫正案
登高嶺縣西一里又西南二里為濯纓石
桃核巖在寳元寺右
讀書石臺昔漁人繋舟其下聞有讀書聲
容江在縣南一名繡江源出高涼峩石山經北流
縣環縣南而東出藤梧入海漢馬援云仰視飛鳶
跕跕墮水中即此
渭龍江縣西南七里源出天塘山分為九支一向
羅龍一向古鄧一向度垌一向都伐一向僥儀一
向六霍皆容地自東而西溯流分滙是為渭龍入
於容江又從西下兩水瀠洄而來内外朝宗其三
支别出
絲羅江在縣北四十里源出水源里東北流入藤
縣又波羅江在縣東南經波羅里西北流入容江
思登江在縣北五里源出大容山東南流入容江
烏石潭石上産艾採之可禦毒
龍潭縣北十里舊傳唐時風雨之夜有寺鐘飛來
與潭龍戰
溫泉縣南五十里馮村泉有二竅東竅可浴西竅
如沸湯
沙澗泉城外西南隅泉甚清淺四時如注
楊妃井在新墟里羊皮村世傳唐太真故里妃生
有異質長史楊元琰購之攜至京師後遂入宫
岑溪縣
大甕山在縣南十里林木森秀雲迷必雨
石人山城北二十二里山頂一巨石傴僂如人立
西下即藤縣界一名高城山有廢營
小龍山城西七里巖石峭壁聳秀十餘里下臨瀧
河波濤澎湃不通舟楫鎖岑溪水口
丁郎山縣東二十里一名蝴蝶山中有屋基相傳
漢孝子丁密舊居山麓有丁蘭村建有孝感祠面
臨大溪
馬嶺山縣南二十里層巒疊嶂一名都盤石山下
一峽路入連城
鄧公山城西南十里山麓有鄧公祠又西為雲松
山上有逍遙亭今廢
烏峽山城西北十里壁立萬仞為岑之門戸
白石山城北十里係縣治祖龍山多白石東連烏
峽西接石人
腰鵝山一作要峨城東北一百里崢嶸秀麗又名
秀峰繡江源出焉
將軍山城南六十里有營壁舊址
天堂山城南四十里上有廢營
鳳凰山城南一百三十里形勢高絶
雞頸山城西十五里
土柱山縣南八十里卓立雲霄尖秀如筆
根子山城東十里世傳黃巢駐兵處有廢營
棑候山城西十三里隘口路險昔多行刦者
大暈山城東二十里有獨山廢營
周公山城東北七十里猺住其下極險峻昔為摽
掠之巢
周婆山城東北五十里高百餘丈尖斜如曲筍在
黎峒猺地與周公山對峙
雙貴山在城東三十里義正村俗名雙髻山
青墨山城西四十里乃陳選舊巢與容縣交界
冷水山縣西二十五里夾路深林半行水中舊多
盜賊
禾倉山城北二十里秋風村有石室在山巔
馬鞍山在城北十里羅許村
黃陵山城東一百里東方隘口路入西寧
廷薄山城西四十里
能習山城東八十里
六葵山城南六十里
交倚山城南七十里
望高嶺城北一里可資登眺
通天嶺城東南四十里蜿蜒高峻路通西寧縣界
葛仙巖城東六里有瀑布清溪如練上有棋盤石
云葛洪常遊奕於此
白象巖縣東二十里石穴巉巖叩之有聲
朋塘峽城東三十里在永業鄉
木嶺峽在鳳凰山之南一百四十里與廣東信宜
縣交界下臨溪水
潘洞江在城西二十里圖志源出鳳凰巢經故南
儀州通舟楫西流入藤縣合繡江
皇華江在縣南一出連城鄉一出中西鄉合流皇
華山下遶城西入繡江
瀧底江源出縣東南一百餘里鳳凰山黃陵山及
西寧縣排埠流遶城南西下十里至西瀧山水行
石罅中舟不能下陸行里許復可行舟故曰瀧底
流至舊藤縣對岸義昌汛下入繡江
龍潭在縣東歸義鄉古松怪石潭深無底禱雨輙
應
韓泉在大洞取水煮茗以祀昌黎邑人高熊徵有
記
丁郎井即孝子養母汲水處
葛井縣東山半出泉噴水如珠流不遠仍入石竅
中在葛仙巖又云在葛井村水清冽村人飲之多
壽
探花井在城西有泉湧出
懷集縣
梅子山縣東一百里壁立如削中多梅樹掩映成
林與廣東廣寧縣分界
戴帽山縣東與梅子山相近烟嵐日覆其頂如戴
冠然
忠讜山縣西六十里以其靈秀所鍾人多忠讜故
名
齊嶽山縣北一百一十里高類衡嶽有水出峻壁
冬夏不竭山腰有銅鐘一鐵鐘一劉宋所鑄年號
尚存相傳銅鐘自鳴風雨輙應禱雨者常詣焉温
泉出其麓寒日可浴
天馬山縣南五里山間有水明萬歷間梁元祖鑿
石開圳運水灌田
筆架山在縣西南三峰並峙學宫面之
登仙山縣南一百三十里相傳有道人修煉於此
後不知所終
雲頭山城南一百三十里兩山相並常有雲氣出
没其間
哆囉山城西六十里與忠讜山相連哆囉水出其
下
清水山縣西六十里泉水清澈流出花石灌田數
十頃
寧峝山縣西七十里羣峰疊出竹木叢生
白鶴山縣西南五十里常有白鶴棲止
金鵝山縣西七十里山下有水昔傳見數鵝羣游
挖砂淘之有金故名
松栢山縣西北八十五里上多松栢舊有營壘駐
兵防守
白崖山縣西南一百五十里險峻盤曲山多白石
又名蓬崖山
蘭峝山縣西北八十里山多蘭撫猺所居路通下
帥
牛攔山縣西北九十里山頂有路通賀縣
黃姜山縣北七十里通大歇嶺明崇禎間設營山
口防守
滿洞山城北一百三十里高亘平延為將軍會龍
諸山之祖上有天池
將軍山縣北一百二十里二峰峭拔
會龍山縣北八十五里
亞帥山縣北九十里桃花白沙二水發源
蓮花嶺縣北二里為縣治主山舊有蓮花寺今廢
懷高嶺縣西半里縣得名本此
天勝嶺縣東半里下有古塔山寺上有池四時不
涸
燕嶺縣西六十里其高半於忠讜大燕小燕雙峰
遠連
獨秀嶺縣西六十里一名佛嶺自忠讜山綿亘逶
迤斷而復續突立其中四望曠遠故名獨秀上有
盤古廟禱雨輙應
登雲嶺縣北有登雲觀秀拔高入雲霄當學宫後
為邑中科第之應
黃茅嶺城北一百里黃甲水出其下
四門巖在縣西五十里突起平地高數百丈狀如
覆鐘下有石室外闢四門中平敞可容數百人巖
中石乳下垂為石柱石蓮花因名花石洞明天順
間居民避亂於此又名花石寨中有石牛洞旁有
望仙臺釣魚磯
冲天巖在四門巖東邑人梁允璋鑿石磴緣崖以
登鐫雲鳥穿飛四大字巖中有石蹲伏如虎
望嶽巖在冲天巖東一名白鳩巖正對齊嶽兩峰
邑人梁允玳開鑿高廣十餘丈題曰白雲莊中有
素書臺前有生明池白鶴多聚焉
蓮花巖在四門巖北石巔插漢宛若擎蓮又名觀
音巖上有飛來觀音像
道士巖在蓮花巖北宏敞玲瓏又名六龍洞中有
石如藥竈丹爐几榻鐘鼔等状旁一洞曰迷仙秉
炬可遊相傳有道士修煉於此又云葛稚川采丹
砂金鵝蕊處巖東有雲門石
雲女巖在道士巖西石峰聳削巖北有石小而長
名曰石女䜟曰雲淹石女水流樁杵
天馬巖在冲天巖北山巔有石如馬石下有四巖
北巖緣崖而登石牀天成南巖外明内晦名?龍
洞洞下有穴深黑不可測俗傳亢暘久旱時内有
白馬出嘶風雨立至
三潮巖縣西六十里忠讜山麓土山石洞秉燭深
入曲折無窮自東逹西三度水而後出巖外中多
石乳類人物劉仙女漿紗石尤為竒絶下有石竇
三四尺許泉水流注每至潮信竇内颯然有聲須
臾湧沸舊傳潮日三至今惟春夏有泉微瀉
雙石巖縣西六十里巖極廣闊持火入甚深窈有
永寧寺春月遊者頗衆
燕巖在三潮巖西南三里峻峭多燕巢故名洞内
石平如砥石乳懸結若墜復倚橫支一木如屋梁
有石垂地如拱立状俗呼石僧有石棋局旁二石
似對奕者又有石如坐几盤鞋之状世傳劉三妹
坐化於此巖旁有劉三妹祠邑人莫瑚題石僧詩
云禪居已覓巖為室幻化還求石作身悟得西來
祖師意千秋一片洞前雲有水自潮巖來穿洞中
北出小艇可渡明知縣李盤搆亭洞口
坑尾巖縣北八十里平地突起石紋如笏入巖深
丈餘即渡水懸炬而進
六祖巖縣西北六十里上愛嶺有佛座相傳六祖
駐錫處旱禱輙應
遊仙巖在道士巖東二里有石蜿蜒如龍從内而
出又有石若人状峙立巖左
雙髻巖縣北六十五里山巖有九子母像求嗣有
應
禾倉石在釣魚臺右橫亘若虬龍明知縣林春茂
建達觀樓今廢
白鶴石在白鶴山上有二石如鶴手微撼之即動
鄉人禱雨於上輙應
三藏石在縣西南六十里白黎村登之可望百里
望夫石縣東北三十里石在山巔形如婦人仰望
故名下有大池名媳婦塘
釣魚臺在懷溪南岸磐石如砥廣三丈許下有深
潭多白魚遊泳
懷溪水縣西南一名南溪源發銅鐘伏地中行數
百步復出東流水經沙田會宿泊諸水遶城南而
東與桃花水合下永固經蘭峝馬寧合斥水經四
會縣入海
斥水源發清水山至西廟下合開建莫羅村小水
入大溪舊志作西廟水
下&KR2806;水縣西南源發登仙山
宿泊水縣西南源出白鶴山經馬田圳合忠讜山
水入大溪
哆囉水縣西源出忠讜山雞頭嶺自哆囉山出有
深潭為鄉民禱雨處經燕巖合開建金莊水入海
佛燈水縣北源發登雲嶺
甘峝水縣南源出登仙山
桃花水縣東源出戴帽山至象角入大溪舊於象
角設厰𣙜税因名象角水
黃甲水城北發源黃茅嶺至欄馬渡大溪又名冷
坑水
永固水城南發源白崖山出南鄉口入大溪
白沙水源出連山縣之小白山至本邑下帥合三
江水流至將軍鳳凰灘合三圳水南流至三江口
入大溪
石龍水在城西源出金鵝山
温泉有二一在齊嶽山下土人謂之湯水一在溪
村路旁其温可浴
石井懷溪之南四時寒泉不竭
廣西通志卷十四
