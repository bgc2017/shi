欽定四庫全書
廣西通志卷一百十三
藝文
國朝
疏
備述全粤情實疏(康熙二十一年)郝浴
皇上坐照萬方雖省有遠近大小總期各就情實以維
萬方之安粤省窮荒天下所聞然臣非身到亦難
懸知其詳今請為
皇上一備陳之湖南沃野而入粤忽成山瘠廣東資海
而粵西盡為所隔其周圍類多兇頑土屬内無所
産外無所資其山則純石叠成率與堪輿相背毫
無秀潤長養之宜其水則斗閘逆上仍用馬援舊
法全無安瀾易運之便且接連交阯逼近安南苖
獠猺獞回旋連絡如蜂窩鼠穴又有一種土類雜
居民落或獞七民三或獞八民二是皆前代惡其
頑悍強立郡縣治以流官漢法實則喜人怒獸如
唐臣韓愈所云不可以人理治之者也至於民皆
寇殘田多久荒武皆勞苦兵間而難於輯伍文皆
外委雜流而難於自立有司舉事則法廢而病民
守法則事廢而悮軍又當歲辦而苦歲荒衙役蓬
跣官吏草率合而計之未免生氣尚待蘇息而殘
疆急須綏定也臣察此情實容次第分佈條理將
我
朝四十年來之章程及
皇上萬里懷柔之
聖心一一昭揭先使稍稍有一規模而後從事其全省
兵馬錢糧或應裁省或應分撥俱察照此意詳行
臣因是又總論滇黔廣閩數十年内之情形從前
如漢策捐三郡使自治嗣後如唐法盡擒此䟦扈
以還國又單論廣西用人之事始則鞭策無籍之
人以署事而足兵
天威已伸今惟慎補部選之人以實授而安民
皇仁再布是真我
皇上百勝萬全之廟算而
大聖人手定太平之神機也臣既身到目擊應備述其
全局從實報
聞
敬陳調劑粤西戎務四策疏(康熙二十二年)郝浴
竊照粤西自用兵以來各路宿兵彈壓類有添設
今滇南已定節餉裁兵以蘇息天下自是
廟謨成算但粤西為廣東湖南樞紐雲貴交南門戶狼
猺獞獠諸蠻絲牽蔓引必須一一截制兵又不可
不防餉又不可不節至於會計通省錢糧之數尚
不敷兵餉之數惟清汰馬政足釐無用以資有用
酌防要害雖似裁兵而實裕兵臣謹調劑四策備
列情形為我
皇上陳之
一虛糜之馬宜汰也察粤西鳥道猿蹊馬戰不及
步戰且瘴水雀毒養馬十斃八九縱使斃後即補
奚堪補後又斃保無馬去糧存之弊乎且窮兵病
馬雖藥料兼資難保腸黃立倒是有馬之名無馬
之實有馬之費無馬之用也宜分别清汰如撫標
提標原設馬二步八酌裁其半改為馬一步九臣
與提臣時加省察豢養分駐重地以資驅遣其各
城守營原設馬一步九馬不成羣亦難突陳今裁
馬全改為步其原兵仍食戰糧此外通省各官原
設有自備之馬仍從其便只此清汰馬弊可約省
歲須料草乾銀三萬餘兩亦足以濟本省兵餉之
所不足也
一添設之兵宜裁也當粤西用兵之際不得已而
議添今節餉之際不得已而議裁查各鎮營有照
康熙十一年原額而今不足者不必議增外有新
設之兵宜裁者如撫蠻滅寇將軍標兵五千内除
另議挑選一千名隸臣標統轄外尚有四千名水
師營一千名懷集營五百名昭平營二百九十六
名富川營二百九十六名此皆新設宜裁者也有
照康熙十一年經制之外而今添設亦宜裁者如
桂林城守營原係十一年以前設立額兵五百而
今增添七百賀縣營原額兵三百九十六名而今
增添一百零四名此皆於經制外添設宜裁者也
查富賀兩縣接壤今富川營既裁應將賀縣營改
為富賀營將額兵分防兩縣但各兵大半他省之
人當改散之時宜量給以兩個月餉銀資其歸農
路費以安其心庶不致流落嘯聚抑或容臣與提
臣選其精銳汰其老弱以漸消磨簡其精練據實
造册報部只此裁汰冗兵可約省歲餉數萬亦足
濟本省兵餉之所不足也
一要害之設防宜酌也竊見前代韓雍王守仁等
用兵於兩江藤田之間動調土漢兵一二十萬需
餉無算當時峽賊率皆獞類馴至巨魁其始都緣
要害無備未遏其萌所致今滇逆已平冗兵應汰
苐兩江之間地方遼闊固不能在在設防然其間
有要害之處如鎮安土府設有漢官通判知事二
員查該府在土司中井竈民風頗異不毛雖設有
鎮安營額兵二百九十名然汛廣兵單近則沈紹
基韋之煌襲城殺官見在用兵撲剿應改設遊擊
一員領兵五百名庶資彈壓又泗城土府是土司
中之巨擘界連滇黔土屬路通安南高平見今莫
元清之弟莫敬光擕帶民人家口奔處其地應設
副將一員帶兵一千名即調平樂營官兵酌量於
泗城西隆西林並歸順上下凍等州佈置亦可以
為鎮安之聲援又土田州因係安籠門戸近於各
處抽調官兵八百名防守今當撤兵仍應酌留守
備一員仍須調兵防禦如是則土司盡有鈐束至
於龍憑馗纛二營係控禦安南鎻鑰每處僅設兵
一百九十三名殊為單弱應酌量每處增置三百
名庶可資其捍衛其梧州一府居兩廣之中扼三
江之要設有官兵一千名應留五百名守護策應
應調五百名直抵潯南一帶設立哨船汛防河道
此為全省之襟喉各府之脈絡最為喫緊且猺獞
蜑賊往往沿河截劫調此五百名使河路清寧庶
幾疏商裕課以上應設應增約計官兵不過二千
餘名又即於見在經制内抽調並非額外加添而
土屬永得帖服邊關總有把握粤西全局隠然巨
鎮
一撫提之精銳宜簡也昔孫延齡叛時撫臣束手
皆因撫標兵裁空拳禦寇查撫標之裁當日因每
省設立總督今各省既無總督則撫標之設斷難
議減且粤西情形已經臣於備述情形疏内
奏明是撫提二標同為百粤之樞機鄰省之控制不
惟居重馭輕兼可長慮却顧粤西通省除柳慶二
府屬有提臣就近酌量分防外省城根本重地其
撫標兵三千名除周圍接壤州縣四路佈塘以疏
通聲勢外其留守待遣之兵有限擬將援剿營應
裁之内精拔驍健並器甲堅完之兵一千名即以
副將温紹賢統隸臣標以資驅策俟一二年允成
泰山四維之勢再議抽減以安熙恬今既以援勦
標兵一千名調隸臣標則於臣標量調數百名駐
防平樂仍聽臣驅策則是提標撫標均係通省之
重鎮外以控制羣蠻内以密藏天險萬難别議裁
減者惟宜簡練士卒不使虛冐綢繆防護庶幾奠
安此則臣與提臣之職分也此四策者汰馬裁兵
所以節餉設防選銳所以固圉從此以通省地丁
鹽課關税錢糧還養通省經制官兵則缺撥無多
可以紓司農之籌畫而經營預備或偶助司馬之
韜鈐臣今奉
命撫粤仰賴
皇上天威睿算見諸路文武悉報蕩平但兵形象水一
時解散實須調劑臣曉夜思維顧兵顧餉酌去酌
留以休息為撻伐之本以防禦為太平之基選吏
養民以資無窮之策應簡武搜兵以倍有用之精
神是從來君臣綢繆中外締造無疆之至願也其
未盡事宜容臣陸續務酌時宜曲處再
奏
再陳粤西省城情形疏(康熙二十二年)郝浴
竊照粤西外控四十餘處土司内制數十餘萬猺
獞在在異類盤踞腹心前季煽亂殆無寧歲省城
五十里外一望椎髻跣足挺刃持鎗成羣蟻附而
行者皆猺獞也今仰承
天威各省底定粤西大兵盡撤客兵盡歸守兵議裁一
時省城獨有撫標兵三千其城守兵雖有一千二
百之數近已議裁七百止五百名除佈防屬縣塘
隘外存省者十僅二三故於留撫標之外尚請調
援勦兵一千以副將温紹賢統領以助聲勢皆再
三斟酌萬難稍緩之情若再裁撫兵則數千里重
鎮空城孤懸於百蠻之窟中晝乏操戈夜稀刁斗
恐非善後於全省而保泰於初平之計也臣亦知
節餉為急凡可議裁已於恭陳調劑粤西戎務等
事一疏内已裁兵共六千有竒汰馬共三千有竒
至於撫兵一項因省城逼處諸蠻又借以彈壓一
切節制羣情與他省不同萬難議裁臣目擊此情
凡從前領兵滿漢文武及往來奉使諸臣皆所洞
悉今都統臣包柱督捕理事官臣麻勒吉郎中臣
舒書亦曾與臣籌畫事關封疆若必盡裁是空假
撫臣以節制全省之虛名而張空弮於萬刃之中
強欲制其死命撑孤舟於萬灘之上漫無一把柁
者也臣不敢不專疏
題請伏祈
皇上睿鑒敕部議覆
條陳墾荒陞科定限等事(康熙二十六年)王起元
臣伏讀康熙二十六年五月初三日
恩詔内開一直省地方有現行事例不便於民者各該
督撫詳察開列具題該部確議酌量更正等因欽此
仰見我
皇上敬
天勤民已治而益求其治已安而益求其安此誠堯舜猶
病之盛心也臣叨荷
殊恩畀撫粤西敢不遇事直陳以備芻蕘之獻乎一則
開墾之定限宜寬也粤西林密箐深田土甚少自
遭逆亂抛荒連年勸墾之令日勤而卒未盡闢者
盖因開墾遠年抛荒田畝需用工本過於耕種熟
田數倍民力凋疲實甚於他省今現行定例俱限
六年後起科通計六年之費尚不足以償民之工
本而此六年之中所得微息間有豐歉不齊亦不
足以養民開墾之餘力是以民窮力竭承墾者畏
縮不前此陞科之年限迫促誠有不便於民也臣
伏查開墾一案康熙十二年原奉有再加寬限通
計十年方行起科之
上諭戸部刊載定例頒行已久是墾荒民力維艱久在
聖眀洞鑒之中迨至康熙十八年始復定為六年臣愚
以為與其民力難勝置為不耕之土何若仍遵
前諭寬其陞科之期除已經開墾報部外嗣後以康熙
二十六年為始似應通計十年起科使小民獲有
餘息足以資生則自此願墾之民必將源源而至
曠土悉成黃茂於民生
國課未必無少補矣一則降俸罰俸之扣除荒熟宜
均也粤西地處荒殘在各官惟賴俸薪餬口原以
養廉而課其職業者也但
朝廷原與之以常禄而各官每以考成詿誤難免罰
俸降俸之處伏查
定例官員領俸悉照田之荒熟扣給及至降罰則不
復扣除荒熟務照俸額全完方准報銷所以各官
一經鐫罰遂有朝夕不給之憂此實下吏之苦情
也臣請嗣後將罰俸降俸之官照領俸官員一例
扣除荒熟則不特邊土下吏咸戴
皇仁亦且益思激勸以自新矣以上二事均有關於地
方民生職守今會同兩廣督臣吴興祚合詞具
題
薦黃志璋等疏(康熙四十年)彭鵬
題為粤西遺愛獨繋去思節義尤堪表異謹
題請
旨以廣
聖恩事竊惟天視自民天聽自民視聽體天不爽民之
所好民之所惡好惡同民無私臣未入境時即知
粤西有知州黃志璋知縣王言志璋初任全州繼
調河池州王言初任馬平繼調崇善所在有清名
比臣入全州境見道傍碑上鐫有夀佛兩字詢及
父老曰此前任黃父母官所書父母調任河池十
載鬱鬱不得志棄官歸里民等為之立碑乞手筆
兩字鐫諸頂即此臣經年來所見所聞無人不頌
有口皆碑不識何以拂衣去也查志璋於康熙三
十七年二月内告病屢不允三十八年未嘗告而
勒休誰實使之臣與志璋皆閩人同方各府未嘗
一識面為
國愛賢不忍淹抑敢請
聖眀破格召至京師引
見年齒如未衰奏對如稱
旨其才可用其品可風臣非為一監州請也崇善令王
言因黃明一案降調不獨現在崇善之民匍匐乞
留即從前馬平之民亦莫不接踵而至情詞悲切
是時養利州邵鳳翼被民猺僉告疾呼轅門臣方
病痔抱疴𫝊至卧榻前責其告官刁訟衆皆泣稱
官迫實甚隨詰以該州歴来豈無一好官僉稱往
歲署本州篆有王知縣潔己愛民不加派不横征
至今頌德由此觀之官無負於民民亦何負於官
臣所謂遺愛獨繫去思是也敢請
聖明破格俯察輿情准復原職以風示百官百官感奮
興起勉作廉吏臣又非獨為一邑宰請也太平府
屬思明土府儒學教授今陞保定府井陘縣知縣
高熊徵梧州府岑溪人庚子副榜貢生當吴逆之
變擬平滇三策擬討逆檄正氣激發舌有風雷前
將軍撫臣傅宏烈知之信之熊徵慷慨自請纓身
家不恤岑溪紳士民所以有書生盡忠殺賊受害
慘苦乞恩轉詳
題報之呈(臣)所謂節義尤堪表異是也前撫臣郝浴
批為風靡草偃孤松獨立學臣王如辰批為忠貞
自矢禦侮多方然終僅以給扁旌揚盡之矣臣見
其著述有裨名教文行兼優無忝師席欲於
大計特薦卓異歷叙忠貞以伸士氣以重儒林隨據
學臣高聯璧呈稱陞任教授高熊徵據知府徐越
詳稱師範久著文教日興允宜卓異但查前任劉
學道科考册教職賢否將熊徵以年衰報部今欲
開年老恐與卓異之例不符欲開年中又與前任
報部之冊有異等因臣是以不果薦比見熊徵領
凴赴任矍鑠無衰態言論錚錚熊徵之不獲卓異
者前學臣劉體元悮之也然以一副榜貢生沉淪
苜蓿二十載幸得百里豈有他望獨臣同志之感
勃然而不能已敢請
聖明破格註其姓名彼宰井陘得如臣宰三河時𫝊
旨召見如臣悉舉三年拒偽托疾堅卧飲水毁形以對
豈不千載有光哉臣身在封疆灼見真知直叙其
事上達
天聽奬廉與褒忠事異而心無不同者也伏乞
皇上睿鑒特恩施行
甄薦粤西屬吏疏(康熙四十年)彭鵬
題為粤西屬吏奮興臨行據實
題疏以勸吏治以廣
聖恩事臣秉心戅直處世迂疎人但知臣惡惡之嚴而
不知臣好善之切盖惡惡欲短善善欲長春秋之
義也臣先於
大計特薦桂林府知府武廷适泗城土府同知現署
臨桂縣事陳張相治行軼羣詳在前疏風示有官
疏内附薦梧州府通判黃朱芾柳州府柳城縣知
縣于澧桂林府永寧州知州王景曾平樂府恭城
縣知縣田慕芳歴三年者彌圖後勁甫數月者毋
改新硎以好善而願為同善微臣寸心
聖明昭鑒今臣特奉
簡命調補巡撫粤東力疾行矣西顧尚惓惓臣於屬吏
中甄别人品較量官方察言觀色詢事考言如柳
州府知府傅以履八面通材一塵不染其人有猷
有為有守試諸盤錯其器自見慶遠府知府焦映
漢甫調半載澄清表帥百度維新其大者謝絶土
司常例陋規開誠布公區畫處置必能畏威懷德
盖二千石中之有體有用者也平樂府知府黃在
中氣骨嶙峋心術醇正其剛也可使人敬其柔也
能令人愛書所謂不剛不柔厥德允修南寧府知
府孫調鼎撫民以慈御下以寬律身以慎奉母至
孝一切禀母訓施於有政思恩府知府白静修恪
謹和平梧州府知府李世仁真實愷悌潯州府知
府陳如升明敏練達一時皆觀摩相尚
計典後冀其日新為循良備選又有梧州府蒼梧縣
知縣潘名世自臣入境實減火耗并無科歛黽勉
撫字又有桂林府義寧縣知縣陳芳夏其人其心
皆古處比署永福革除陋習切中時弊又有梧州
府鬱林州知州金依堯柳州府遷江縣知縣彭宸
渌梧州府岑溪縣知縣呂猶龍硎雖初發豹見一
斑已上諸臣皆實能以臣心為心臣不能表明其
心上達
天聽使之踴躍鼓舞愈向愈上是臣負諸臣也若諸臣
心不克厥終是諸臣負臣也然諸臣聞臣調任聲
淚交下度其心當不負查太平府知府徐越
計典時以酷劾去太平苦苛政久矣若以柳州府知
府傅以履調補是以嚴霜而繼以陽和萬物吐氣
養利州彈丸耳邵鳳翼誅求無藝
大計亦劾去矣擬以鬱林州金依堯調補鬱林之視
養利懸絶霄壤去甘調苦為州民非為州牧也但
金牧立身立志似不從温飽中求是臣為民擇官
之微意武緣縣劉以貴濫派流毒民不堪命以蒼
梧縣潘名世調補差可補救思恩為慶遠屬邑猺
獞雜處未易為理以遷江縣彭宸渌調補人地相
宜且可與知府焦映漢相助為理呂猶龍赴岑溪
舉家十數人旬月之間十口病沒今存僅白髮之
母與其垂危之妻耳其狀乞歸養臣憐其才冀其
有成強留再三令其母移住梧州現委攝梧州府
博白縣事敢請
聖明破格改授為博民父母人地又相宜必能稱職岑
溪縣乞另補大彰激勸臣思調補定例必熟悉風
土廉能素著之員三年即陞每一缺出瘠思避肥
思趨思趨思避風斯下矣臣變為掣籖臨時𫝊大
小官員當堂眼同代掣以示大公然亦補偏救弊
遇缺乏人席未暖而即調其於風土熟悉廉能素
著之例戞戞乎難言矣今於本月初八日籖筒發
回布政司銷毁示不復用蓋有不弊之人無不弊
之法大抵然也臣從地方起見列名請
旨倘以臣言無欺伏乞
皇上特恩施行
致祭雙忠祠疏(康熙四十四年)蕭永藻
題為
國典褒崇獨厚忠臣廟貌同欽懇賜春秋專祀以慰
忠魂事該臣看得盡忠報國乃臣子之常經而褒
節旌功實
朝廷之鉅典查前任撫臣馬雄鎮將軍傅宏烈當逆
氛狂逞之時一則從容盡節一則慷慨捐軀功烈
在人丹忱炳炳康熙二十一年經前撫臣郝具疏
題明業蒙
勅建雙忠祠宇迄今邊徼羣黎咸得瞻仰惟是春秋二
祭未經
題請不免爼豆缺然兹據紳衿士民陳若沂等援例籲
請臣何敢壅於
上聞應否於粵西額設祭祀銀内均給致祭以垂永久
出自
聖主特恩非臣等所敢擅便謹合詞具
題
西林縣建學設官疏(雍正元年)孔毓珣
題為
聖朝之文治極隆遐方之被化已久仰懇援例詳
題設定學額以廣
聖化以光爼豆事該臣看得思恩府屬之西隆州西林
縣俱於康熙四年改土歸流數十年來仰蒙
聖祖仁皇帝教養深恩莫不蒸蒸向化土民咸知誦讀其
西隆州已於康熙五十年前撫臣梁
題請設官建學定額取進文武童生各六名已經部
覆奉
旨依議欽遵在案惟西林縣未設學官亦無入學定額
止附於府學酌量拔取各童往往裹足不前恭逢
我
皇上御極以來加意作人
特開恩科又增入學之額遐邇均荷
聖恩所以西林縣生監曾賢等有建學定額之請經臣
行據布政使劉廷琛會同提學道僉事徐樹屏議
覆前来自應允其所請仰懇
聖恩嗣後西林縣歲試取進文武童生各四名科試取
進文童生四名即於思恩府教職内分撥訓導一
員移駐西林專司督課則邊土士子莫不同被
聖朝文明之化矣謹
題
請
賜祭廣西從前殉難諸臣疏(雍正二年)李紱
題為欽奉
恩詔事雍正二年正月二十八日恭奉到
聖祖仁皇帝配
天恩詔内開一欵文武官員為國捐軀效力行間甚屬可
憫出征陣亡之拖沙喇哈番三等侍衛以上文官知
縣以上武官守備以上官員俱賞祭一次欽此欽遵
在案臣到任後悉心體訪仰副我
皇上教孝教忠至意但查廣西一省自吳逆倡亂案卷
灰燼從前殉難諸臣無可稽查歴時既久亦無可
諮訪其在康熙十三年以後有案卷可稽者共得
五人一廵撫馬雄鎮者當滇逆煽禍逆帥孫延齡
殺都統佐領應賊雄鎮檄提臣會勦不應蠟疏遣
子入京乞師延齡詗知夜圍撫署執雄鎮送逆賊
吴世琮營不屈遇害闔門死者百有餘人
勅贈太子少保兵部尚書諡文毅一原任將軍兼巡撫
傅宏烈者先知慶陽預奏吴三桂逆謀坐罪蒙
聖祖皇帝天恩減死謫戍蒼梧比三桂果叛廣西湖南相
繼淪陷宏烈募兵討賊二年之間克復全粤
聖祖簡任廣西巡撫佩撫蠻滅寇將軍印復陳請進兵討
平滇黔降將馬承蔭邀請計議單騎往赴遇害
敕贈太子太師諡忠毅與馬雄鎮俱經原任撫臣郝浴
題請奉
敕建雙忠祠每年春秋祭祀在案一潯州知府劉浩康
熙十三年七月孫延齡以桂林叛附吴逆攻潯州
府浩攖城拒賊而偽總兵緱成德陷平南殺知縣
周岱生典史武佐鼎等遣兵助攻潯州副將蔣秉
鑑將浩執送賊營父子五人抗節不屈同時捐命
家口百餘悉被殺害亦經前撫臣郝浴
題請
賜䘏又一為北流知縣張應勝康熙十三年十月孫延
齡逆黨擁衆數千攻擊城池應勝調集鄉勇固守
三日勢危計急分兵出戰常守備由西門出奔降
於賊應勝率鄉勇由南門出典史胡萬俊亦率衆
降賊應勝勢孤不敵為賊所殺同時家丁五人工
房何涵均被殺死後經司府縣詳請
題䘏護撫臣崔維雅以詳報遲延日久不便具
題批飭存案又一為平南知縣周岱生附見劉浩張
應勝案卷内兼載省志内開岱生癸丑七月闔門
盡節各等情臣查原任撫臣馬雄鎮原任將軍兼
撫臣傅宏烈原任潯州知府臣劉浩俱係捐軀殉
難已蒙
聖祖賜䘏贈官今恭遇
恩詔應請
賞祭一次原任北流知縣張應勝原任平南知縣周岱
生亦俱捐軀殉難但未經請䘏今應否
賜䘏抑或
賞祭一次之處伏候
聖裁又志書内所開殉難羅定協中軍都司吴錫綬戰
死於平樂府富川知縣劉欽鄰為孫延齡執囚不
屈自縊俱康熙十三年殉難曾經
賜䘏贈官但無卷案可稽未便列請相應一併
題明伏乞
敕部議覆施行
議覆廣西兵米易穀疏(雍正三年)李紱
題為欽奉
上諭事雍正三年四月十一日准戶部咨廣西清吏司
抄貴州清吏司案呈於雍正三年二月初九日本
部題覆貴州巡撫毛文銓題為詳報虧空事一案
議令將黔省節年存倉米石有無紅腐及雍正三
年以後作何變通之處逐一妥議具題等因本月
十七日奉
旨依議積貯倉糧特為備荒賑濟之用但南省地方甚
屬潮濕米在倉一二年便致黴爛實難收貯改貯稻
穀似可長久應否改折稻穀收貯之處著九卿詳細
定議具奏欽此該臣等會議行文江南等省該督撫
各遵奉詳議具題等因奉
旨依議欽此欽遵為此合咨前去查照本部會議奉
旨内事理欽此施行等因臣伏查大江以南地方潮濕
倉米易致黴爛難於久貯誠如
聖諭今蒙
皇上敕令以米易穀實南方官民並受其福者也至於
廣西嵐烟瘴霧較他省尤甚所積米穀尤不可不
亟為籌度今准部議廣西存倉米十萬餘石應令
分作二年改換又稱雲貴二省每年應給兵糧即
將存倉之米支給至秋收時各於額徵内徵收稻
穀補項倉厫亦可漸次增添地方官建造似覺稍
易俟改穀既完之後每年額徵應給兵糧仍收米
石餘米悉改徵稻穀各省均照此例等語此誠以
米易穀之善策也查廣西每年應給兵米六萬八
千五百餘石二年之内誠可盡數易穀但現在因
奏銷盤查各府廳州縣所貯兵米雖無黴爛而每倉
俱有氣頭約數十石其倉厫有鋪墊不全者近底
亦有變色米數十石通省合計約萬餘石此米不
便搭放兵糧若及今將氣頭及倉底變色米減價
平糶秋收之時尚可如數買補若再過五六月雨
水之時恐致黴爛該管官賠累維艱臣一面令其
平糶仍將價銀貯交司庫俟秋收時發買穀石補
項餘十萬零俱遵照部議施行抑臣更有請者廣
西每歲兵米除支給外約餘八千餘石易米收穀
應收穀一萬六千餘石每歲遞增有加無已倉厫
苫蓋新舊盤查愈多愈難查兵米多餘原為水旱
不齊或有歉收之歲不敷支放今廣西兵米已餘
十萬有零倘有歉收足供補給又有捐穀一百一
十七萬八千餘石即再不敷俱可支用請自雍正
四年為始每歲兵米贏餘之八千餘石俱徵折色
庶米穀無陳陳相因之弊而地方官收管之累亦
可漸輕矣(臣)謹會
題可否伏乞
皇上敕部一併議覆施行
請展廣西案件限期疏(雍正三年)李紱
該臣看得粤西南太柳慶思五府屬各州縣居民
多屬荒山蠻峝猺獞狑狼十居七八又界連湖南
雲貴土苖遇有承查拘審事件不無負固抗匿是
以案件不能依限完結兹據布政使黃叔琬按察
使白洵會詳稱湖南所屬距省窵遠有苖州縣康
熙四十七年内具
題奉
旨准展限兩個月完結欽遵在案則粤西南柳等五府
所屬各州縣水陸程途遠至一二千里不等一切
文移往返動需時日且南太慶思四府兼有統轄
土司實與衡州等府所屬州縣乾州等衛距省窵
遠無異應照湖南成例
題明除新舊交代以及奏銷開墾編審
大計各案仍照舊例依限完結其餘一切部行原例
四個月案件俱照六個月例限完結至命盜等案
原有定限亦請於各定限之外俱展限兩個月完
結等情并造册呈詳前來臣覆查無異相應據詳
題請仰懇
聖恩一視同仁比照湖南有苖州縣一例展限庶例限
酌乎至中下吏免受枉參遲延之咎矣臣謹會同
兩廣督臣孔毓珣合詞具
題
請設直隸二州疏(雍正三年)李紱
題為酌分大府以清政務事竊惟郡縣建置歴朝沿
革不同皆因時制宜務求有裨政治臣伏見近日
直隸山西山東江南等處府屬地方過於遼闊知
府勢難兼顧以致政事壅滯者各督臣撫臣請設
直隸州分轄數縣俱蒙
皇上允行欽遵各在案臣查廣西所屬柳州一府二州
十縣東西八百里南北九百里重山叠嶂獞七民
三其南尤遠自柳州至南寧五百餘里而賓州上
林來賓遷江武宣等州縣猺獞尤為頑劣知府才
具稍疎每遇仇殺搶奪之案檄催未幾例限已逾
深為未便請將賓州一州改為直隸州其附近之
上林來賓遷江武宣四縣悉歸賓州管轄其近府
之象州一州并附府之馬平府北之柳城羅城雒
容融縣懷遠等六縣仍歸府轄俾得一意北嚮料
理庶無遲悞再查梧州府屬一州九縣界連廣東
而梧州府治設在東偏其西南至鬱林州已三百
餘里而北流博白陸川興業四縣又在鬱林州西
南距府四五百里不等四縣俱在山僻不通水路
文移舖遞維艱又俱界連廣東高廉二府鹽梟出
沒故武職防守亦於鬱林另設參將專轄此一州
四縣不併隸於梧協誠以地勢有不便也請將鬱
林亦改為直隸州專轄博北陸興四縣而附府之
蒼梧與近府之藤縣岑溪容縣懷集等五縣仍歸
府轄庶各可就近綜理至直隸斟酌人地及一切
考成責任應聽部覆照原議直隸等處一例遵行
臣為因地制宜起見謹具疏會
題可否伏乞
皇上睿鑒敕部議覆
土龍州改設土巡檢疏(雍正四年)孔毓珣
臣查廣西太平府屬龍州土知州趙殿灴貪婪成
性殘暴無忌縱容奸目土幕勒派擾民參革審擬
所管地方自應另議管轄惟其地環遶皆係土司
無附近州縣可以歸併若改設流官則每年糧賦
僅三百有零不足充一應經費之用請選擇趙姓
近支有品行者二人降為土巡檢二員按村峝大
小分割管轄使之約束土民徵納糧賦仍准世襲
存其祭祀地分則便於經理勢小則易使以義等
因具題隨經部覆准檄行司屬遵照去後今據布
政使黃叔琬詳稱查有趙陞趙墉二人係趙殿灴
堂姪素為目民悦服公舉承襲隨將龍州原額地
糧按照地圖分割䦰執自沿江峝上水甲至武德
峝附近隴利村止連餘基分為上叚為趙陞所管
又自羅回峝上月甲至遵峝附近廂村㟖竜村止
分為下叚為趙墉所管取具親供宗圖族目民人
鄰封及該道府印甘各結加具該司印結詳繳竊
查龍州地方既經趙陞趙墉䦰定管轄應請以趙
陞為上龍司土巡檢趙墉為下龍司土巡檢并請
鑄頒印信號紙各令任事約束土民徵糧納賦永
遠襲職再照龍州原設流官吏目一員今既改為
兩巡檢分管吏目應請裁汰武官向係龍憑營守
備駐劄應仍照舊駐劄分防其龍州原領印信
聖諭俟繳到送部臣謹會同廣西撫臣汪漋提臣韓良
輔合詞具
題伏乞
皇上睿鑒施行
酌通邊缺調補陞轉疏(雍正四年)甘汝來
題為酌通邊缺調補之例分别俸滿陞用之員以收
實效以廣
皇仁事該臣看得南太慶思四府悉係烟瘴之區所屬
道員以下教職以上缺出例於桂平等五府官員
内選擇熟悉風土之員調補歷俸三年報滿即行
陞用定例遵行已久雍正二年七月内部議條奏
所請嗣後粤西調補官員無論調補部選俱照五
年即陞之例
題報陞用教職等官停其調補奉
旨依議欽遵在案臣自
簡守太平以來在南太地方日久身履其地耳目所經
較康熙二十五年廣西按察使黃性震條奏定例
之處更有親知灼見為從前奏議所未及者謹分
别為我
皇上陳之查南太慶思四府同稱烟瘴然如南寧府屬
之宣化永淳横州思恩府屬之武緣民居稠密烟
瘴全無與内地無異蓋武緣原係宣化割立之縣
故為思恩府之首邑而不同城而永淳横州又緊
與潯州相接嗣後此一州三縣遇有正雜各官缺
出并南寧府之經歴司獄等缺均應停其調補槩
請歸部銓選至左江道駐劄南寧與南寧府知府
既非烟瘴之地似應槩停調補但該員均有管轄
土司之責實係要缺必須熟悉風土之員應仍照
舊例遵行再查柳州府屬之馬平雒容直隸賓州
所屬之上林此三縣雖非烟瘴之缺但猺獞獷悍
素稱難理非才具優長老成熟練之員未易勝任
嗣後遇有正雜缺出應請照調補烟瘴之例選擇
調補照例俸滿
題陞庶於地方有益抑臣更有請者近遵奉調補官
員五年陞轉之例似亦經久可行但查州縣等官
雖處蠻烟瘴雨之鄉尚有俸銀火耗足以養廉不
至窮愁鬱結惟雜職微員俸銀無幾衣食不周臣
在太平左江道任内目擊此項微員鶉衣菜色不
勝愁苦近年據報病故者十之五六間有二三家
屬相隨者亦多相繼淪亡甚至無人扶櫬歸籍此
種情形實堪憫惻相應懇請
聖慈准其仍照三年即陞之例俾微員得慶生全且此
内儘有才能之員將來感戴
天恩自必益加竭力報效其州縣以上等官仍照五年
報滿
題陞緣係條陳事理字多逾格貼黃難盡伏乞
皇上俯賜全覽
黔粤劃江分界疏(雍正五年)鄂爾泰
該臣等會看得廣西西隆州泗城土府與貴州普
安州南籠廳永寧定番二州地方俱犬牙相錯土
苖襍居以致争占地土互相仇殺積案不清黔粤
之交原有大江為界欽奉
上諭著臣等將黔粤分界事情一併會商妥議具奏欽
此欽遵臣等查紅水一江實天之所以限黔粤也
粤西諸水遇灘則激無灘則紆迴迤邐勢多平衍
獨此江奔騰湍激狀若黃河況發源於滇流入粤
之西隆州境經東蘭那地等土司入右江由潯梧
經粤東之肇廣入海粤在江南黔在江北南北釐
然並無錯壤惟泗城西隆兩處苖獞地方多有跨
江而北與黔省畛域相連村寨相間蠻性獷悍輕
生睚眦必報錙銖必較黔員既難兼轄粤員亦難
遙制遂致仇殺劫擄紛擾無休今臣等酌議黔粤
兩省以紅江為界江以南屬廣西江以北屬貴州
使疆界分明更無淆混即或有争奪案件事隸一
省亦易於完結其南丹土州荔波等縣距貴州地
方甚遠且素無争奪毋庸劃分應將西隆州所屬
江北之羅煩冊亨等甲共四甲半零二十二寨割
隸貴州泗城府所屬江北之上江長壩桑郎羅斛
等甲共十六甲亦割隸貴州此西隆泗城所割江
北地方南北約三百里東西徑六七百里地既遼
闊民復兇悍若止歸併附近之黔屬州縣管轄不
但鞭長莫及且恐向有仇隙各圖報復彼此不能
相安應請於泗城封江之長壩地方設立州治添
知州一員專理吏目一員佐之學正一員專司訓
迪東羅斛四甲與貴州定番永寧二州相連土苖
兇頑山谿尤險應設州判一員并將桑郎四甲令
其分理即駐劄羅斛甲地方西隆州所割四甲半
有零除羅煩一甲剝弼下半甲與州治相近外册
亨龍渣二甲巴結半甲剝弼上半甲俱距長壩窵
遠而册亨尤為難治應設州同一員即將龍渣巴
結等甲令其分理駐劄冊亨甲地方州治應有武
職防守新改流地方又屬兩省交界猶藉兵威應
設城守遊擊一員守備一員千總一員把總二員
兵五百名以遊擊并千總一員兵二百五十名防
守州治以守備并把總一員兵一百五十名防守
州同所治以把總一員兵一百名防守州判所治
以上官兵歸於安籠鎮統轄所添之兵黔省各標
鎮協營在城汛廣兵單未便再行抽撥應請召募
充補泗城之北原有一肩山山勢高險為黔粤分
界而黔粤之董家旗尾酒村龔趙二家&KR0749;李家&KR0749;
坡哈寨打村寨金井寨壩草寨朵萬寨羅怕寨羅
王村等十處迄東一線穿入泗城腹裏甚為雜錯
今江北地方既改隸黔省應將此十寨一併歸於
新設知州管理更為清楚再安順一府原轄三州
五縣南籠一廳地方廣闊舊已鞭長莫及今若再
轄新設一州又增數百里之地勢難兼顧除鎮寧
永寧二州普定安平清鎮三縣仍聽安順府管轄
外併請將南籠所屬地方改為府治添設知府一
員經歴一員仍留南籠通判為之佐理將附近之
普安一州安南普安二縣并新設之一州俱歸南
籠府管轄則盤查倉庫批審案件得免往返稽遲
便於督催起解庶兩府分治事可無誤又普安州
之捧鮓地方有養馬箐穿連三十餘里山勢嵯峨
樹林幽密路徑﨑嶇蠻烟籠罩為三江之咽喉夷
㺜之要隘上江白雲&KR0749;峭崖壁立俯視各寨險峻
異常惟有一徑紆迴可以攀援而上法巖寨山高
十五里路險巖危歪染寨烟戸百餘家田多民富
以故夷猓踞險負嵎若於捧鮓地方設立一營白
雲&KR0749;之上撥弁員帶兵扼險法巖歪染二處設立
大汛防守餘則相度形勢設汛安兵使之星羅碁
布會哨遊巡不惟黔夷可以控制即粤㺜亦不敢
起釁查黃草壩地界在捧鮓之内從無燒擄大案
應即以駐防黃草壩之安籠鎮標左營遊擊一員
千總一員把總一員兵三百名移駐捧鮓將原防
捧鮓汛之把總一員兵五十名移駐黃草壩輕重
緩急更覺得宜黃草壩民居稠密漢多夷少且距
州遙遠必須文員管理應於普安州添設州判一
員分駐其地專理細事并管三江稽查奸宄遇有
命盜重案仍報州審詳查黔省按察司衙門有經
歴照磨二員並無執掌事件合將經歷裁汰即改
設普安州判庶文事武備嚴密周詳而邊方漢夷
得以安貼矣
請移駐丞倅等官疏(雍正六年)金鉷
該臣看得廣西一省山接滇黔水連楚粤蠻獞雜
處野性難馴惟賴制防得宜始可保固邊境臣蒙
皇上天恩
特擢廣西巡撫訪地形之衝僻量民居之多寡察疆域
之險易考職守之繁簡有商民聚集之區應移駐
稽查者有蠻獞出入之徑應設官控制者有山峝
﨑嶇諸蠻聚處及水路闊遠村堡遙隔應專員巡
捕者就於通省内酌量地僻事簡之員或移彼駐
此或裁汰改設一轉移間官不增置而巡防完密
敬為我
皇上陳之
一思恩府土田州之百色地方宜以本府同知移
駐也查田州之百色上接廣南路通滇省下連南
太直達粤東由粤而西者於此登陸由滇而東者
於此乘舟商賈雜居人烟凑集其在粵實為水陸
要衝土知州岑應祺雖有治理之才但駐劄州城
又不便管理漢民若非設立專員彈壓無以稽查
奸宄巡察逃盜查思恩府設有同知一員向駐武
緣縣城該縣離府僅五十里又有知縣在城無容
同知防守請將該同知移駐土田州之百色地方
令其巡查彈壓凡有地方匪類掏摸誆騙賭博鬭
毆等事俱聽其查拿審理其過往人等在形迹可
疑及奸宄逃盜等項悉令盤查明確詳解究處至
附近苖獞或有搶擄劫奪之事亦即督同各土官
緝捕如此則商民聚集之地有所稽查而防維不
致疎漏矣
一思恩古零土司之宜設通判駐劄也查古零土
司與直隸賓州之上林縣接壤上林縣之北三十
里為三里營又北八十里為思吉周安古篷三鎮
其地舊稱八寨四山環合巖峝險峻界連柳慶思
賓四府州周圍五百餘里諸蠻巢穴於此歴代因
而撫之故有撫民之號然蠻心未改時出抄掠今
三里營設有守備又有思吉移駐巡檢千總分給
兵田養贍土勇則八寨之蠻自不能越思吉三里
而至上林但古零土司與八寨連接而古零之刁
柳香馬等隘與上林相通土蠻每勾引八寨及附
近奸蠻為患地方土巡檢覃積成職分卑微不能
控制必得流官駐劄扼其要隘使古零土蠻不敢
勾引窩蔵越境為非則覬覦之端自絶而地方可
以保固查潯州府止轄三縣知府之外設有同知
足以兼理督捕之事通判一員儘可裁汰請即以
潯州府通判改為思恩府通判駐劄古零於通省
簡僻州縣内酌抽民壯一百名令其召募精壯誠
實土民訓練承充督同土官把守各隘口不時巡
防稽查如古零土蠻擅行刧掠及糾合八寨暨附
近流土地方蠻獞越境搶擄即時擒拿詳解究治
如此一轉移間則官役不增而蠻獞出入之要隘
得以控制矣
一桂林府永寧州喇峝地方宜設巡檢防守也查
永寧州喇峝在州西百里之外連接柳州府雒容
縣之峝湖又與柳城馬平融縣接界山巒險峻僅
有一徑可通蠻獞盤踞其間每恃險負嵎侵奪隣
近村庒近經陞任永寧州知州陳鏌招誘誨諭該
村獞民莫扶星莫騎龍等皆悔罪輸誠自出投服
業經逐案審明分别安插但地方險峻野性難馴
應請設立巡檢一員弓兵十二名駐劄其内據其
險要連絡永寧營屯秋隘汛地相為聲勢使無所
倚恃且令與諸蠻朝夕相親不時教誡約束每逢
朔望令通習土音之人宣講
聖諭廣訓格其非心其有強悍不法者拿解該州究治
則獷悍之積習可以漸除而蠻民俱沾
聖化臣查廣西各土司地廣人稠者固應設官駐劄其
地狭民稀者原可無庸彈壓即現在各土州内不
設流官者甚多今太平府全茗土州幅員僅二十
餘里附近之茗盈土州亦止三十餘里俱屬僻小
設有吏目實屬冗員自全茗州治至茗盈州治又
僅及三里若以茗盈吏目兼攝全茗吏目之事甚
屬有餘請將全茗土州吏目裁汰改為桂林府永
寧州喇峝司巡檢駐劄防範則閒員移置險要而
向化之蠻得以管轄矣
一南寧府横州之伏波大灘宜設巡檢查防也查
横州幅員遼闊俯臨左江該州伏波大灘在州東
七十餘里界連廣東欽州靈山等處水闊山荒宵
小每乘間竊刧州屬僅有吏目一員駐防州城鞭
長莫及應請設巡檢一員弓兵十二名駐劄其地
將附近村莊河道俱交與巡防庶地方得以寧謐
查南寧府屬之果化土州人民甚少吏目一員理
應裁汰又與隆安縣那樓寨巡檢接壤該寨亦甚
僻小應將果化土州吏目之事令那樓寨巡檢就
近兼理其果化土州吏目請改為横州大灘司巡
檢則捕巡不致乏員而要地得以防範矣
一南寧府宣化縣之三官堡宜專設巡檢管理也
查宣化縣地方延袤數百里典史之外復有巡檢
五員分地管理其三官堡一處向係土舍劉正典
所管不在五巡檢管轄之内嗣於雍正五年將土
舍革除議於五巡檢内每年輪委一員兼轄但三
官堡離縣一百餘里有大小村庒九十餘處又界
連廣東廉州府與鹽場相通不無私梟越販及鼠
竊攫奪等事若非專員久任未免徇縱廢弛查五
巡檢之内有那南那龍二巡檢相去僅二十里所
管村庒無多應將那龍巡檢地方歸併那南寨巡
檢管轄即以那龍寨巡檢改為三官堡巡檢一切
擒捕盜賊巡緝私鹽俱歸與該員專管則地方得
有責成而宵小可以絶跡矣
鎮安陞流府疏(雍正七年)鄂爾泰
為請設知府州同以資控制事竊照廣西思恩一
府居全省之西偏内控八寨外接交阯地方最為
遼闊現在統轄鎮安一府奉議一州武緣一縣田
州都康向武歸順上映五土州上林一土縣白山
興隆那馬定羅古零舊城都陽下旺安定九土司
并未給職銜之小鎮安共十八屬延長千一百餘
里内歸順土州去府一千里鎮安土府去府九百
里上映土州及小鎮安俱去府六七百里路程遙
隔文書往返多致遲延又歸順土州現有歸公田
價例應由府轉解因駐劄太遠督催未便不得不
稍為變通查府屬之鎮安府在思恩之西南於康
熙二年改土歸流現有通判一員知事一員駐劄
其地附近鎮安之歸順土州上映土州都康土州
向武土州小鎮安俱去思恩甚遠而與鎮安較近
應請將鎮安陞為流府改設知府一員管轄歸順
上映都康向武小鎮安五土屬其奉議州界於思
恩鎮安道路適均但歸順等俱係土屬並無流官
勷理應將奉議州亦歸鎮安府管轄以便遣委任
使府屬原有知事一員照舊存留巡防本府地方
其府轄各屬素稱安静原設之通判應行裁去督
捕事宜即交該知府兼管其奉議州向係州判掌
管州印原與印官一例嗣後一切命盜案件俱照
依正印官辦理至歸順土州地廣民稠又現有歸
公田價需員徵收請將吏目裁去改設州同一員
令其徵收錢糧批解鎮安府轉解如此則邊方添
一要郡控制得宜而無鞭長不及之患此外尚餘
武緣一縣田州一土州上林一土縣并白山興隆
等九土司仍令思恩府統轄控禦八寨撫蠻并鄰
近之慶遠泗城鎮安等府或有猺獞不法均令思
恩府酌量調撥策應以成臂指之使再直隸賓州
及所屬四縣悉係猺獞案件最多非有專員督捕
難以清理州屬之三里營地方與思恩古零土司
接壤係蠻賊出沒之區業准部行於思恩府添設
通判駐劄古零其賓州屬之三里營未有文員專
駐應於直隸賓州添設州同一員專司捕盜即令
駐劄上林縣三里營地方與思恩通判彼此會同
查緝則防範嚴而奸匪無所託跡以上改設之鎮
安府知府歸順州州同添設之直隸賓州州同均
照苗疆之例揀選調補分别
題咨五年俸满一體陞用鎮安府除原設通判衙役
外應添書辦四名民壯五十名奉議州向沿土制
未設民壯應酌添民壯三十名歸順土州州同除
原設吏目衙役外現在管理錢糧應酌添民壯二
十名傘夫一名直隸賓州駐劄三里營州同應設
書辦二名門子一名皂隸六名民壯五十名馬傘
夫二名所需俸工役食俱於地丁錢糧内支給報
銷其鎮安府原有守備一員把總二員應請添設
千總一員兵丁五十名駐劄歸順土州所需俸餉
照數彙同估計造報至鎮安府原有鎮安府印信
無庸鑄給其歸順州州同直隸賓州州同俱請鑄
給關防以專責成臣謹會同廣西巡撫臣金鉷廣
西提督臣張溥合詞具
題
直隸西隆州改屬泗城疏(雍正七年)鄂爾泰
題為邊郡孤懸酌請等事該臣看得西隆州於雍正
五年經前任撫臣甘汝来題請改為直隸盖緣彼
時泗城尚屬土府故議陞為直隸州兹泗城土府
既經改流並無屬邑似應請將西隆西林二州縣
改歸泗城府統轄一切案件俱由知府督催倉庫
錢糧亦令知府盤查至西隆現在州治烟瘴甚厲
難以存駐今已議以紅水江為界江北屬黔江南
屬粤查該州所屬偏牙地方水土平和人烟稠密
形勢寬廣四境適均應請移駐偏牙以便居中撫
馭再西隆州八達地方本屬緊要現在採買穀石
建倉收貯必須專員以司出入查西林縣屬八陽
地方與八達相隔一河應將西隆州州同移駐八
陽就近查明顔光色等寨田畝於安插土民内擇
其年力精壯者三十名令其屯種聽該州同管轄
役不給食田不取租舊額錢糧仍令照數輸納如
此一轉移間體制得宜於地方寔有裨益應建城
垣衙署所需工料銀兩數目委員勘估造册報部
謹
題
撥官兵移駐泗城疏(雍正七年)鄂爾泰
該臣看得安營設汛原以彈壓地方必須控制得
宜方可以資捍衛廣西右江一鎮額設左右二營
左營遊擊守備同總兵駐劄皈樂右營遊擊駐劄
土田州百色地方右營守備駐劄泗城府治兹據
該鎮總兵官蔡成貴詳稱皈樂官署營房舊建山
凹形如盆底並非扼要請將駐劄皈樂總兵遊守
弁兵移駐百色其皈樂舊營改設把總一員帶兵
駐守將右營遊擊移駐泗城原防泗城之右營守
備撤回百色等情經臣批行廣西布政使張元懷
會同按察使元展成議詳前来臣查皈樂地方形
勢低窪微有烟瘴兼非適中扼要之區在原設泗
城副將駐劄其地不過以備援剿兼防土酋今既
改設一鎮所屬地方遼闊自當扼其總要以成居
重馭輕之勢思恩府屬土田州百色地方相距皈
樂僅二十餘里人烟稠密商賈輻輳乃滇黔之門
戸又有平陽地面可以建築城垣駐屯兵馬况原
議皈樂營制尚未興工亦並無改造繁費且經撫
臣金鉷
題請思恩府同知移駐於此則文武同城誠為妥便
應如該鎮所議將駐劄皈樂總兵遊守弁兵移駐
百色其皈樂舊營改為一汛泗城府治地勢亦屬
險要原防守備弁兵實屬卑薄應將守備撤回百
色經管錢糧操練軍士以右營遊擊帶領千把總
各一員酌撥原防百色汛兵一百名合舊設兵二
百七十八名共兵三百七十八名移駐泗城府治
以資彈壓右營遊擊既議移駐泗城百色又有左
營遊擊右營守備隨總兵駐守則左營守備應帶
把總一員兵丁一百五十名留駐皈樂庶兩營汛
守得以聫絡實於營伍地方均有禆益至應建城
垣衙署營房所需工料銀兩數目俟布政司確估
造册到日另咨報部外臣謹會同駐劄柳州府廣
西提督臣張溥合詞具
題
湖廣交界添設弁兵會哨疏(雍正八年)鄂爾泰
該臣看得廣西平樂府屬之富州賀縣地方僻處
邊隅與楚省之江華永眀二縣接壤猺蠻盤踞素
稱頑梗應行添設官兵防守先准湖南撫臣王國
棟湖廣督臣邁柱咨會當經檄行廣西布按二司
查議并咨商撫提二臣去後兹臣巡歴粤西與撫
臣金鉷提臣張溥面加斟酌并據布政使張元懷
按察使元展成議覆前来臣查富川賀縣之八都
六大寨其寨名乃寳劍黃石湧泉牛巖石密秀山
其間尚有小寨四十餘處接連楚省之江華永明
二縣并與大源一山相通其山廣闊百里凡八都
不法猺獞一犯盜刦仇殺?躱大源山内山高路
險兵役不能追捕縣城遠隔八九十里鞭長莫及
富賀一營額設兵丁又不敷防禦以致宵小出沒
不時稽查匪易應請於六寨適中之麥嶺地方專
設同知一員民壯三十名職司督捕添設守備一
員千總一員兵丁一百五十名一同駐劄防範再
牛巖離江華白茫汛二十里小水峽離永明白象
汛三里應每汛添設把總一員兵丁五十名月與
白茫白象二汛會哨又長圳村離永明祖山岡十
五里龍窩村離江華青絲井新設塘汛僅五里應
各設一汛每汛安兵二十名月與祖山岡青絲井
新添塘汛會哨又賀縣桂嶺汛屬之開山峝與江
華嶺東汛交界亦屬要區應設立一汛以外委把
總一員領兵二十名防守月與嶺東汛會哨如是
則同知守備居中稽查以扼其要而各汛弁兵聯
絡會哨以守其隘猺蠻畏威奸徒自無托足之地
於地方實有裨益以上共應添設同知一員守備
一員千總一員把總二員兵丁三百一十名其添
設同知即為平樂府捕盗同知守備即為麥嶺營
守備歸於平樂恊統轄如蒙
俞允并請
敕部各鑄給關防以昭信守所需衙署營房動支正項
錢糧建造工竣之日造册
題銷至江華等縣應設官兵聽楚省督撫二臣會疏
具
題合併聲明
歸順土州請設流官疏(雍正九年)金鉷
竊照歸順一州向隸思恩轄屬因去府遙隔經督
臣鄂爾泰會
題請將鎮安陞為流府原設通判裁去改設知府一
員管轄歸順等五土屬歸順土州裁去吏目改設
州同在案臣查歸順土州地方遼闊夷民強悍土
知州岑佐祚驕縱乖戾不守官箴業經臣參革審
擬所有該土州世職應襲無人似應改土為流請
設立知州一員駐劄州城撫綏化導收解錢糧以
專責成并請復設吏目一員與知州同城分司捕
務以收臂指之助州同一員應請改駐於該州所
屬之舊州地方使得就近撫綏專司緝捕實於地
方均有裨益以上知州及吏目各缺係屬邊疆要
地如蒙
聖恩俞允均照粤西擇員調補之例三年俸滿其一切
書役弓兵等照例召充俸工役食於該州地丁内
動支報銷所有知州衙署並城垣監庫以及州同
改駐舊城衙署並應估計建造再查歸順原有屯
隘頻峝上勾榮勞肆邦壬隘六隘口除壬隘久經
封固其頻峝屯隘上勾榮勞四隘每隘口應設土
兵四十名肆邦係小隘應設土兵二十名常川把
守盤詰奸宄稽查出入以資扼要又該州接壤交
夷前經督臣鄂爾泰會疏准添設遊擊一員把總
一員兵二百四十名駐劄現在估建衙署營房但
查歸順地方上勾隘之隴邦村離州八十里枕近
交夷左接屯隘頻峝右環肆邦榮勞為緊要之區
今州城既設流官又有遊擊駐劄止須帶兵一百
二十名足資防範應令把總駐劄上勾隘之隴邦
村帶兵五十名巡防更於頻峝屯隘榮勞三隘各
設百隊一名帶兵二十名肆邦設百隊一名帶兵
十名兼同土兵防守庶首尾聯絡控制得宜兹據
布政使元展成署按察使事分守桂平梧鬱驛鹽
道耿鱗竒會議具詳臣謹會同雲貴廣西總督臣
鄂爾泰合詞具
題伏乞
皇上睿鑒施行
題覆四府入籍考試疏(雍正九年)金鉷
題為入籍即清冒籍之源邊隅可致人文之盛再疏
陳請仰祈
聖鑒事該臣看得粤西天末邊隅土司離處而習俗民
風迥異内省其間之太慶泗鎮四府暨所屬各州
縣人極椎魯不事詩書兼之地僻山深見聞鄙陋
以故蠻苗愚悍之風驟難化導臣是以再四籌度
設法整頓特疏
題請於此四府所屬州縣令别省及本省之人入籍
考試俾得觀摩漸染以化其囂凌強暴之習前經
部議未邀
俞允又經再疏
題請在案嗣准部咨此中風氣情形難以悉知其果
否一時變通之計可為日後久遠之圖應令會同
學政詳悉妥議具題等因奉
旨依議欽此欽遵移咨到臣經臣咨移學臣悉心詳議
酌妥去後兹准學臣衛昌績酌議咨覆内開查得
太平慶遠二府現在應試生童約一千七百餘名
兩屬人才以之比中邦則不足以之比邊郡則有
餘此二府者但飭該教員嚴立課程勤加訓誨二
三十年之後人文諒可充盛毋庸再議入籍惟泗
鎮二府實無應試生童誠宜設法振興以鼔舞人
才但令外省之人前来入籍考試其有無過犯無
可稽查似宜令情願入籍之人具呈該府州縣一
面造入烟戸册准其入籍一面申詳布政司咨查
本籍如無過犯准其考試仍呈明學政衙門註冊
學臣於兩考時按籍而稽不惟冊内無名者不得
混考兼可以杜臨場妄攻阻人上進之弊至入學
中舉之後仍照奉天定例不許搬回原籍如有搬
回原籍亦照奉天例議處其嫡親子男弟姪同時
入籍有名者俱准一體考試其册籍無名親族不
得借名混考凡情願入籍之人咨查註册後嚴飭
地方官留心稽查如有行蹤詭秘煽惑愚頑不守
本分者立即詳逐回籍如該地方官失於覺察或
被旁人首告或被上司查出嚴加議處如此則智
巧之徒不能為地方害而明通之士轉足為多士
益矣再照此番入籍乃加意整頓設法變通之計
非徒收外省之遺珠實欲造瘴鄉之後學應請令
入籍居住之士即為土著童子之師使其相偕相
友與居與稽易繫發蒙攻玉所以資他山之石禮
聞来學束修可以養遊子之家於義為得查定例
童生應試須册註保結廩生及互結業師字樣今
泗鎮兩府既無廩生自無保結嗣後文武童子應
請即以業師為保結學臣按試時閱其保結童生
果有書理眀白文字平通者則高列宫牆之選以
示褒嘉如有險僻怪誕支離不經者亦薄收夏楚
之威以懲倦惰如此則入籍之人與土著之士休
戚相關榮辱相繫諒不肯靳己之長棄人之短集
思廣益觀感漸摩必不至轉生怠棄之心而欣欣
然適於上進之路矣至所請本省桂平梧潯柳鬱
等府州亦准入籍考試之處查此間士子其才智
相若其學問相等其師承不甚相遠此六郡童生
毋庸令其入籍再此番入籍雖與從前飛来冐籍
掛名寄籍種種不同較如黑白但以同省之人入
異府之籍誠恐將来潛滋冐濫之弊惟查慶遠府
屬之荔波縣地處極邊東蘭州係新設流官太平
府屬之寧明州亦係新設流官其無應考童生與
泗城鎮安兩府相同合無亦准外省之人入籍併
請嗣後土屬内如有以土改流之州縣均照此例
准外省人入籍考試仍照原
題於十科後停止相應一併聲明統聽部議臣等悉
心酌議實屬一時變通之計可為日後久遠之圖
於邊地文教大有裨益臣謹會同江南道監察御
史提督廣西學政臣衛昌績合詞具
題緣係議覆條陳事理貼黃難盡伏乞
皇上睿鑒俯賜全覽敕部議覆施行臣等未敢擅便謹
會題請
旨
敬陳鄧横善後等事疏(雍正十年)高其倬
臣等看得廣西太平府屬鄧横蠻寨藐法逞兇經
前督臣鄂爾泰調遣官兵剿懲惟是地處巖疆界
連交阯且鄧横與那練蕾蓬派蓮原共四寨相習
頑獷今已將鄧横之最甚者剿平乘此應籌善後
之宜永靖邊隅行據該管文武議覆臣詳加籌酌
查鄧横一寨應招徕相近朴實民戶無田土而有
家室者於平坡有水之處居住另立村名所遺田
地令其開墾承納錢糧鄧横原額每年編銀十二
兩今飭行查丈約計頃數坵叚按口授耕照額納
糧至五年安南進
貢啓關需用人夫仍照舊例供應其鄧横與那練等
各寨每年共編銀七十二兩向為思眀府學祭祀
廪餼之用今應飭令查明歸入正項再鄧横等寨
地險俗悍今乘剿定之後應將各寨編定十家一
甲設甲長一人令稽查居人出入又每甲選年力
精壯者三人為土練又每五甲設練長一名選勤
慎者充之約束土練聽地方官稽查管轄以防禦
地方所有新招寨民及那練等三寨百姓每寨各
設鄉約正一名擇謹厚者為之於四寨適中之地
建一約所該管官每月朔望令齊集聽講
聖諭廣訓及大義覺迷錄使知禮義以期民俗日馴又
鄧横等四寨六團向設思明土州管轄經前任兩
廣督臣楊琳題准改土歸流隸太平府耑管因距
府窵遠雍正五年就近歸思明同知耑管復經頒
給寧眀州印信以專責成仍歸思明同知兼攝在
案今四寨六團去寧明州較近應改歸寧明州管
轄請
旨實設寧明州知州一員專治管理仍聽太平知府統
轄其附近之上下石西土州憑祥思陵土州凡有
相騐承審案件俱歸該州辦理再思明土府黃觀
珠少不更事所轄地方民多藐玩現據該土府詳
稱才具凡庸不能約束情愿將安馬等五十村歸
流官管理自移駐伯江村耑管六哨八哨地方等
語所有安馬等村亦一併歸寧明州管轄一切案
件俱聽該州經辦至思明土府地方既小通省亦
無土府名色應請改為思明土州將原設土府經
歴一員改為州同與土官同駐管理其土府所遺
衙署即為思明同知衙署其思明同知向来土民
視為土府佐貳有事呼應不靈今土府改為土州
既移駐伯江村該同知專駐土府城内管理捕務
應請頒給太平府理土督捕同知駐劄思眀字樣
關防凡遇劫奪與漢奸生事等項會同武員緝捕
新設土州所屬詞訟等項會同土官辦理附近之
寧眀州思陵等五土州縣向係太平府通判督捕
今應就近一併歸該同知督捕至同知一缺向係
五年俸滿但該同知并寧眀州均係極邊水土最
為惡劣應均請照太平府通判等缺例三年俸滿
准其即陞俾奮勉辦理土蠻起釁多由漢奸唆誘
以致仇殺互相劫擄欲除漢奸須嚴保甲除四寨
及現議歸流之五十寨俱令編設保甲外其餘土
司村寨向係土目管理與流官地方不同難遽一
槩編設應因其故習即以保甲之大意設法責成
土目造册稽查倘有容留漢奸即照窩匪例治罪
俾有司藉以稽查又新太一協改設副將原額設
中軍守備一員千總三員兵丁五百五十八名地
屬邊疆實不足以資控制除該協守備已改都司
請於該協添設右營守備一員千總一員把總二
員將左江鎮標現貼防思眀等三汛兵二百五十
名再於該鎮標内抽兵一百九十二名共四百四
十二名撥入新太協合足一千名之數即令新設
之右營守備帶領千把總三員兵丁四百名移駐
新改流之原思明土府地方與思明同知同駐彈
壓仍貼防寧明思陵二汛併於鄧横寨萬包嶺等
處相度要隘設汛防守則兩地控制可資且免增
餉之煩更有請者梧州府屬之懷集一汛現係左
江鎮標輪撥守備一員千把總各一員兵丁四百
二十名前往貼防但查南寧相距懷集往返動需
兩月離總兵甚遠既難管束其兵丁經年在外兼
顧家室且有運餉貼補水脚之費請於懷集設專
管守備一員千總一員把總一員兵三百名駐防
懷集分防朋岡等汛歸梧州協副將兼轄將左江
鎮標貼防之官兵撤回又南寧府屬之横州乃商
旅往来要路猺獞離處水陸交衝上距南寧三百
里下至潯郡亦三百餘里且偪近廣東兩省交界
向時蔵匿奸匪原防把總一員兵二百三十五名
實不足以資彈壓應請將左江鎮前營遊擊帶經
制千總一員外委二員分撥撤回懷集之兵一百
六十五名連原防把總一員兵二百二十五名共
兵四百名駐劄佈防其中軍守備仍留駐南寧寧
眀料理糧餉公務如是内可彈壓五山賓州遷江
等處之猺獞外亦可以控禦廣東靈山交界之巖
疆至慶遠府屬東蘭州原設守備一員駐劄彈壓
查該備既有訓練兵馬防衛之責其各哨地方皆
係猺獞巖疆在在需員分巡守備一員實有鞭長
不及之慮應請於東蘭守備營再設千總一員把
總一員以資分防巡禦於邊疆實有裨益新設之
懷集營守備應請鑄給印記并裁改之思明土州
亦請換給土州印信以昭信守其應建城垣衙署
營房等項并應動用銀兩聽撫臣委員勘估工料
造册送部查核其裁存之思眀土府舊印俟新印
到日送部查銷再新太協俱係苖疆調補新設之
右營守備俱應照例揀選調補謹會同合詞具
題
直隸賓州改隸思恩府疏(雍正十二年)金鉷
題為酌請改隸州縣以重要郡規模以專漢土責成
事竊照思恩一郡向日原係軍民府僻處東南一
隅而所管地方極為廣闊今已析為三郡但自開
通雲南驛路水陸交衝又新設右江一鎮軍需糧
餉需員料理該府屬員甚少不敷委用查有賓州
及来賓遷江上林武宣五州縣從前俱屬柳州府
於雍正三年經前撫臣李紱題請以賓州為直隸
州分轄来賓等四縣嗣以武宣改隸潯州府疆域
道里已為妥協惟查賓州遷江上林三州縣境内
多係層山峻嶺奸宄易生即如六便等村尤為獷
悍犯罪拘拿往往竄匿深山而山後一帶即係思
恩府所管九土司地方雖各有隘汛巡防而一時
調遣撥用仍必由於該府賓州非其所轄必關移
詳請始行調撥現在直隸賓州及所管三縣内来
賓縣原近柳州與馬平首縣接壤應請仍歸柳州
府屬以復舊制其賓州去柳州稍遠由武緣至思
恩府僅一百五十里上林由古零土司至思恩府
僅一百八十里遷江縣由上林縣至思恩府亦止
二百八十里此皆大路程站尚有小路更為近便
請改去直隸州將賓州及遷江上林二縣俱隸思
恩府管轄則思恩一府共有一州三縣環統郡治
之東南北三面與所轄西北一帶各土司形勢相
稱氣脈聫絡郡治居中有呼即應各州縣之聽命
於知府與受轄於直隸州者體統固已有間土司
之聽調於知府與待隔屬之關移者遲速更有不
同至於相騐審轉差委盤查各案件屬員既多可
以隨宜調遣不借員於鄰屬而事無遲悮即山箐
蔵奸之藪因漢土事權之歸一而易於緝捕不致
有竄匿據險之患如此則形勢相稱責成益專於
苗疆要郡更有裨益一切官員及武弁駐劄衙署
無庸添改思恩府學仍照原額取進無庸另議其
漢土作何分撥之處俟復准到日移咨學臣酌定
咨部謹
奏
廣西通志卷一百十三
