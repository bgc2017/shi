欽定四庫全書
廣西通志卷六十八
名宦
明
譚綸字子理宜黃人嘉靖四十五年以兵部右侍
郎兼右僉都御史總督兩廣軍務兼巡撫隆慶元
年入廣任事招降岑江峝賊江月照等設營扼險
以除七山諸寇時茘浦永安之間亂者四起綸檄
總兵俞大猷咨進勦計籌畫甚悉事甫就緒而北
邊告急復徵還部綸破賊必絶其根株不苟便目
前雖去廣後代者如郭應聘殷正茂輩悉諄復指
陳授以方略綸任本兵復從中贊之故輒有成功
如洛容懷遠之捷皆綸之力也以功進兵部尚書
神宗即位加太子少保萬歷五年凌雲翼總督兩
廣綸授計誅羅旁賊甫奏捷而綸卒贈太保諡襄
敏(舊志)
殷正茂字養實歙縣人隆慶初古田獞韋銀豹黃
朝猛反銀豹父朝威自弘治初敗官兵於三厄殺
副總兵馬俊參議馬鉉正德中嘗䧟洛容嘉靖時
銀豹及朝猛劫殺參政黎民衷提督侍郎吳桂芳
遣典史廖元招降之遷元主簿以守而銀豹數反
覆隆慶三年冬廷議大征擢正茂右僉都御史巡
撫廣西正茂與提督李遷調土漢兵十四萬令總
兵俞大猷將之先奪牛河三厄險隘諸軍連克東
山鳳皇寨蹙之潮水廖元誘獞人斬朝猛銀豹窮
令其黨隂斬貌類已者以獻捷聞改古田為永寧
州設副使參將鎮守建委官運鹽之議以其息充
軍餉綜理詳密軍需賴以不匱終明世增損其法
而行之卒莫能易會僉事金桂捕得銀豹正茂因
自劾詔磔銀豹京師置正茂不問尋代遷提督兩
廣軍務會廣西巡撫郭應聘亦奏平懷遠洛容猺
正茂以功累加兵部尚書(明史藁)
俞大猷字志輔晉江人嗣世職百戶嘉靖十四年
除千戶守禦屢以軍功為廣西總兵宫故事總兵
兩廣者一勛臣為之帝用給事中歐陽一敬議兩
廣各置大帥乃罷勛臣而以大猷為總兵鎮廣西
先是古田獞黃朝猛韋銀豹等嘉靖末嘗再劫會
城庫殺參政黎民衷於是巡撫殷正茂徵兵十四
萬屬大猷討之分七道進連破數十巢賊保潮水
巢極巔攻十餘日未下大猷佯分兵擊馬浪賊而
密令參將王世科乘雨夜登山設伏黎明礟發賊
大驚諸軍攀援上賊盡死馬浪諸巢相繼下斬獲
八千四百有奇百年積寇盡除進世廕為指揮僉
事後遷福建總兵官乞歸卒贈左都督諡武襄(明史
藁)
黃應甲字汝第懷寧人少諳韜略嘉靖間屢遷指
揮僉事制火器造戰艦皆出心裁古田賊久叛侵
奪縣治巡撫殷正茂請於朝督師進討應甲乃創
議分七道進其三厄最險身自任之出奇搗虛大
兵遂得入隘俘斬萬計(江南通志)
鄭舜臣上虞人由袁州府同知擢柳州太守時督
撫大征古田調狼兵十餘萬屯城下各無統屬時
聚夥搶掠民苦而訴之當事恐激變計無所出舜
臣謀於兵道密遣人擒四人磔於市不書姓名各
營自相疑阻其患遂息監軍發俘囚數百名覆審
内有幼者六十餘人舜臣憫其無知就死曲生之
(節獻徵錄)
唐執中昆明人隆慶初除修仁令值古田賊勢猖
獗方興師大創之檄執中佐軍需大軍深入轉餉
無乏賊平遂遷為永寧牧是時賊魁雖已授首然
諸獞新附猶□驁不馴或嘯聚剽掠執中輒發蹤
殄滅之凡城池公署修廢舉墜四境荒蕪中丈復
里畝招集流亡俾民皆安其業乃復設學校延社
師選諸獞童稍秀者列之青衿時人比之文翁云
任三年轉郡丞去(舊志)
郭應聘字君賓莆田人隆慶中由郎中出知南寧
累遷廣西按察使尋晉右布政使忠州桀夷黃賢
相與思明蠻爭地應聘密授兵備譚惟鼎計擒賢
相會巡撫殷正茂遷總督遂擢應聘為右副都御
史代之首奏以忠州四都地建新寧州以終前功
有府江猺者上起陽朔下達昭平諸猺夾江而居
怙險剽劫成化正德間都御史韓雍陳金討平之
至是復反攻圍茘浦永安劫知州楊惟執指揮胡
潮應聘會正茂聞於朝集土漢兵六萬令總兵李
錫進討未行而懷遠猺亦殺知縣馬希武反應聘
與正茂議先征府江三月悉定乃檄錫討懷遠天
大雨雪引兵還懷遠古牂牁地界湖貴靖黎諸州
嘉靖中征之不克知縣寄居府城遥示羈縻而已
時希武見殺師出無功於是應聘益調諸路兵鎮
撫白果黃土大梅青淇峝獞以孤賊勢錫與諸將
連破賊斬其魁懷遠乃下而陽朔金寶嶺賊亦定
乃分遣諸將門崇文等討洛容上油邊山五叛猺
悉平神宗大悦進兵部右侍郎巡撫如故萬歷二
年召為戶部右侍郎尋以憂歸八年起改兵部仍
撫廣西時十寨初下應聘與總督劉堯誨奏設三
鎮隸賓州以土巡檢守之而統於思恩參將十寨
遂安拜兵部尚書引疾歸卒諡襄靖(舊志)
馬希武隆慶五年知懷遠縣當苖猺蹂躙之後遍
撫諸峝民稍復業乃議城舊縣猺不利乃嘯衆圍
之急或勸希武逸去愕然曰我何逃我死與協理
城工官經歴余冕典史陸錦鄭鵬徐士科巡檢鄭
元英皆遇害邑人立祠於老堡歲時祀之余冕字
服周南城人由吏員官柳州時叛蠻數千攻圍冕
與希武奮不顧命起殺賊遍身中矢猶罵賊不屈
竟被碎屍(舊志參江西志)
林梓福建漳浦人隆慶五年守梧州歲荒賑禦有
法民無死徙以艱去累官通政使(舊志)
李錫歙縣人世襲新安衛千戶隆慶六年春以征
蠻將軍代俞大猷鎮廣西時府江賊復猖獗巡撫
郭應聘與錫計徵兵六萬討之破賊巢數十斬馘
五千有奇獞酋楊錢甫等悉授首錄功進世職二
級柳州懷遠猺尤獷悍隆慶時大征古田諸猺懼
而聽命知縣馬希武之官繕城塹程役過嚴諸猺
殺希武及經歴等五人復反巡撫應聘與總督殷
正茂議征之萬歷元年錫令參將錢鳳翔等六道
並進錫自統水師次羅江獨當其衝時賊屯板江
大洲潛以舟來襲錫伏兵敗之會鳳翔等亦至賊
悉舟西遁追擊之連破楓木大山天鵝嶺等巢錫
以水軍殱潯江督諸將攻斬渠魁二人復破數巢
直抵靖州界賊奔大巢亘數里崖壁峭絶為重柵
拒官軍鏢弩矢石雨下婦人裸體揚箕擲牛羊犬
首為厭勝諸軍大呼直上四面舉火賊盡殱先後
破巢一百四十獻馘三千五百有奇俘獲撫降者
無算永福永寧柳城並以賊告洛容獞又殺典史
錫令王瑞討永寧楊照討柳城參將門崇文討永
福亦孔昭討洛容已帥舟師屯理定江節制諸軍
甫二旬四道並捷斬首四千五百有奇洛容賊首
陶浪金等俱伏誅錫以功進秩二等(明史藁)
楊大韶建平人隆慶間任武緣縣治尚嚴明減值
錢以甦里甲置社學三十餘所立學田革攬納邑
人稱快(舊志)
霍與瑕字勉齋南海人隆慶六年為廣西按察僉
事飭兵左江土酋黃金彪背逆督撫方議進討與
瑕剪其羽翼一矢不遺縛致之遂定以四都叛復
不常致南太二府道路阻絶奏請於朝開建新寧
州治州人祠祀之(參廣東通志)
蘇湖雲南人隆慶六年知藤縣清欺隠興學校申
飭鄉約復行條編訓民子弟招撫猺獞潔已愛民
政教煥然一新以外艱去士民為立祠(舊志)
吳善字元夫福建龍溪人隆慶間擢永寧兵備兼
撫夷時古田諸猺新創永福古河毛峝及上宋等
巖猶反側不靖善繕兵芟除戮其渠魁陸銀床莫
良满等散其黨羽悉與更始且權諸要害設營置
堡以為長久計又築城建學擇其稍秀異者隸學
而化誨之萬歷初柳慶北三北五地煽亂善搗破
賊巢俘馘萬計以軍功歴陞副都御史巡撫廣西
府江猺叛平樂兵又告變善簡率將吏親入險阻
悉平之嶺表一清十五年晉兵部侍郎總督兩廣
清軍政恤民瘼凡苛條悉從報罷而責成吏治尤
切力疾運籌卒於官贈右都御史䘏廕如制(參福建廣
東通志)
鄭茂字士元莆田人隆慶末以河南按察使左遷
府江兵備先是諸猺蠻憑陵出没伏箐勾劫每歲
官捐冲灘魚鹽之羡犒之戒勿出掠而肆毒如故
船非聚至百不敢發茂至即上書督府大集軍兵
直搗其巢斬馘一千六百有奇以三峝改為二土
司屯兵扼險開仙迴馬尾二營以通永安復修廣
運足灘二堡以控府江創昭平縣治以控平梧諸
猺斂跡投欵鹽艘不滯旅次無恐皆其績也(舊志)
侯國治南海人萬歷初知思恩府恤民愛士首先
教化捐俸遷學於城内土風一變(舊志)
王瑞黃巖人由南丹千戶以功遷永寧參將時陽
朔茘浦諸蠻憑險作亂總兵李錫檄瑞偏師夾勦
諸寇悉平由間道疾趨理定上宋諸巢盡掃賊穴
河池咘咳諸峝恣行剽掠與柳州北三賊相表裏
巡撫吳文華檄瑞經略乃與兵備副使吳善決策
率勁兵討之既平咘咳佯若班師者北三偵知弛
不為備猝薄之奪其險殱之尋卒(粤西文載)
徐作南昌人萬歷二年以副使兵備府江時南源
殘孽因碎江賊起復隂助之榕峝喇崙六窟等巢
附焉圍張村據山灣永安路絶作督參將王承恩
分道進勦斬首二千餘級復峰門寨賊守山灣益
固復命參將王瑞攻克之昭平上下四屯巨賊黎
福莊怙險為逆作以計縛之五指巖最負固旋復
討平後賊相戒無犯(舊志)
陳一定揭陽人萬歷二年由瓊山學諭擢懷集令
勤撫字緩催科修建學宫課士日繼廪庖增置學
田以資膏火養老月給粟帛剔奸禦盜政績偉然
(舊志)
彭應時字宜所廬陵人萬歷初官僉事時思恩土
司兄弟爭襲弄兵違制議欲加兵應時以蠻寇穴
鬭兵一發則亂必多殺無罪乃單騎入其巢温言
慰撫兄弟悔禍感泣遂釋兵聽命(江西通志)
凌雲翼字洋山太倉州人萬歷三年以兵部左侍
郎提督兩廣軍務代殷正茂進征羅旁乃大集兵
令兩廣總兵張元勲李錫將之四閱月克巢五百
六十俘斬招降四萬二千八百餘人岑溪六十三
山七山那留連城諸處鄰境猺獞皆懼賊首潘積
善求撫雲翼奏設官戍之論功加右都御史兼兵
部侍郎六年夏與巡撫吳文華討平河池咘咳北
三諸猺及廣東大廟諸山賊嶺表悉定召為南京
工部尚書加太子少保以病歸(節舊志)
吳文華字子彬連江人廣西提學副使萬歷初授
巡撫粤西方旱災流亡載道疏請賑恤不待報先
發廪庾仍乞糴鄰省稍倣常平法給散募兵能墾
荒者予牛種地利益闢覈田賦均驛傳飭兵戎疏
設昭平縣建養利州學割武緣縣屬之思恩移兵
備於鬱林增河池同知經略種種足規永利襲擊
昭平賊首黎福莊斬之乘夜攻下五指白冐諸峝
斬俘甚衆隨招撫餘黨二萬餘人即其地建置營
堡以田畝分授新附及諸戍兵又撫降岑溪諸猺
事聞俱賜金幣柳州北三巨寇賊巢也最慄悍號
剗馬賊諸將皆憚之文華策之曰賊強而負固宜
智取毋力爭適河池咘咳有警選卒七千餘俾參
將王瑞倪中化往勦既得捷即馳檄諸將曰吾名
攻河池耳意固在北三今河池捷北三謂我兵疲
且休必不我虞可擊也遂督兵分道進賊果不為
備連破七十餘巢斬四千八百級俘獲稱是未幾
以將母乞歸癸未起兵部右侍郎仍撫粤西復遷
總督兩粤禁絶獻遺裁節經用清釐虛餉而尤軫
恤窮黎平府江諸猺及懷集賊首嚴秀珠方文華
未督粤時山海諸寇出没縱横蹂躙州邑官軍雖
往往小捷然得不償失自文華任事遄發遄撲無
使滋蔓每命將出師授以方略往無不克尋入為
南京工部尚書就改兵部引疾去卒贈太子少保
諡襄惠(參福建通志)
譚大寧字彦貞高明人萬歷初授太平府推官思
明土目陸酋横甚往者率茹其饋大寧至酋密獻
千金峻却之而廉悉其不軌狀白監司兩府竟縛
之思明合境以安陀陵隘而荒為撫流移開田
計縣供以裕(廣東通志)
羅黃裳字美至高明人守平樂為人剛果廉介警
敏有才萬歷四年與府江道徐作計擒巨魁周公
樓黎福莊等諸賊定上下四屯設兵防禦立寧化
里以增國税循良異政郡人尸祝(舊志)
李應祥湖廣九谿衛人積功至廣西思恩參將萬
歷七年巡撫張任大征十寨應祥與有功即其地
設三鎮築城列戍復從總兵王尚文大破馬平賊
韋王明等尋入為五軍副將(節舊志)
張任字希尹嘉定人萬歷六年以右副都御史巡
撫廣西時大藤峽八寨蠻連龍哈咘咳二土司為
亂任簡行伍申約束蠲逋賦發公庾斥貪墨吏士
皆淬厲乃抽銳而伺刈其東峝尤黠者捷聞賜金
幣明年數搗其穴不三月悉俘馘蕩平又上善後
七策一曰設三鎮二曰戍要害三曰分汛地四曰
遷衛所五曰廣屯田六曰開道路七曰議糧餉疏
下有司次第行之會病卒詔贈兵部左侍郎時督
兩粤者劉堯誨移駐蒼梧與任寅恭共事凡所謀
議建達兩人悉協心而允濟焉堯誨字君納臨武
人操守嚴正門無私牘又節省雜費羨三十八萬
餘貯藩庫以充國用陟留都御史嗣晉南京戶部
尚書轉兵部所著有虛籟集(參舊志)
尹廷俊雲南蒙自人萬歷初以部郎遷知永寧淡
薄自操殫心勵職力白冤誣雖得謗亦不為動州
民樸野立鄉約集老稚惓惓訓誨首創學宫擇其
秀者肄業三年刑清訟息百姓祠祀之(舊志)
陸萬垓字仲鶴浙江平湖人萬歷七年知梧州府
清慎慈惠擒撫猺蠻闢東安西寧二寨興學育才
府治火萬垓躬為經始百度維新(舊志參浙江通志)
方思賢廣東順德人萬歷八年知昭平縣時邑甫
平百度草創城垣雖建多傾圯猺獞四出思賢日
夜親自督守鑿馬灘山石繕公廨學宫舖遞公館
次第告成北陀獞黃璉寶等負險不服征輸監司
已議征勦思賢直抵其巢宣布威德璉寶等銜恩
帖服即願輸逋額仍縛璉寶出謝罪(舊志)
林春茂閩縣人萬歷八年知懷集縣值金鵝猺亂
大肆鴟張春茂請兵勦平時詔清丈以懷足額力
請免量民得不擾請減鹽餉二百四十兩商民稱
便(縣志)
薛志學字海觀常熟人萬歷間知天河縣縣四堡
皆没於賊志學折簡諭之悉歸復治有循聲(江南通志)
李曰巽字順之長樂人萬歷十一年知蒼梧縣廉
正明允減差役免災米修書院社學邑人感之(縣志)
呼良朋字如蘭鎮東人歴官至總兵佩征蠻將軍
印鎮廣西時昭州叛卒據三峝峰門為亂良朋檄
參將白玉間道趨茘浦身自督兵繼之奉命征府
江部分諸將以二萬人為四隊絶險並進斬虜猺
賊數千進擊諸支峝盡平之綏輯良猺至千餘家
乃置戍建堡分田給餉以其閒令戍卒刊蒙翳治
橋梁郵置亭館絡繹不絶兩江之間往來如砥捷
聞賜金綺未幾以母老乞歸(獻徵錄)
周宗道廣東澄海人萬歷十三年知岑溪縣時猺
賊新平留心安撫減額徵置官驛建學宫以興士
類祠丁孝子民夷向風卒於官民為立石祠祀(參舊
志)
鄭時章龍溪人萬歷中知平樂府加意撫綏省刑
薄賦政尚寬大民有寧居(舊志)
林喬楠晉江人萬歷十三年知梧州府綜核政務
尤切拊循蠲水火災米豁清丈重税賑傷殘通糶
糴處置有條民蒙其惠擢本省副使(舊志)
顏志邦字小山茶陵人萬歷間知永寧州明决不
苛訟簡刑平廷無疑獄斥苞苴省冗費不私一錢
州人嘗竊謂曰顔侯惟飲吾寧一水耳值久不雨
志邦從里民數輩徒跣禱赤日中親歴隴畝憂形
於色未幾雨如注歲登大有民歌曰此顏公雨也
諸獞婦多蓄蠱毒志邦悉按之法且為好言以諭
之其習遂除(舊志)
毛鶴騰字翰伯博羅人廉介骨鯁萬歷間遷左州
知州署事崇善徙上石西州育士愛民所至有惠
聲建祠專祀(舊志)
蘇朝陽字鳴廷福建晉江人萬歷十七年任懷遠
令懷遠三經殘破官皆借居融縣朝陽親歷各峝
諭以禮義築城丹陽鎮實心措注版築不擾又為
民詳請立石嚴禁科派一時民猺率皆向化遷知
柳州府(舊志)
郭忠鼎字藎臣江西泰和人萬歷間任潯州知府
郭外兩江分兩關故例三日一放湍急舟擁每易
覆溺忠鼎不時啓關税額外毫無染指猺民雜處
一意勤恤訟者無煩刑贖鍰之苦時稱其多惠政
(舊志)
孫繼先字志顯雲南人萬歷中知陀陵縣奉檄紀
驗膩嶲招降賊屬三百蒙賜金遷知上石西州州
故為思明黃獠竊據弘治中改流官然莅州者苦
治荒僻多寄孥於府間一入州視事及繼先始新
州治攜家人以往拓城甃井開闢草萊復建社稷
山川城隍境内諸壇廟奠其神人比於列郡(滇志參一
統志)
黃淙字仲文南海人萬歷間任平南縣興學校革
吏弊民沾其德(舊志)
黃文炳晉江人萬歷十八年知平樂府政治持大
體興學校置驛馬復餘田民甚德之又手訂郡乘
(府志)
蕭彦字思學涇縣人萬歷十九年總督兩廣廉潔
儉素軫民艱食奏請蠲賦而輸梧關税羨以資國
計邊防籌畫周悉卒於官(舊志)
任思字繼野四川南充人萬歷十九年知恭城縣
廉明仁惠軫念民艱歲饑發穀賑濟不足請官帑
往衡永告糴活民命以千計在任五年無逋賦無
冤獄邑人建祠祀之(舊志)
楊寅秋字義叔江西泰和人萬歷中遷廣西副使
擊叛獞韋公成等定五山又擊叛猺黃朝田等定
府江先交趾黎莫搆訌貢道久絶廷議勦撫争持
莫决寅秋獨主綏輯黎果來欵左江鳴吠不驚邕
人相率祠報之後以疾卒撫按交疏請䘏其略云
交南折華之勳方之銅柱府江破竹之烈過於金
城詔贈太僕卿(舊志)
陳大科字如岡通州人萬歷二十一年出撫廣西
會田州土官告變授計右江道討平之上善後七
策大要以弛征撤戍柔懷新附為本又岑溪七山
等山獞嘯聚復授計左江諸道討平之已而疆外
蠻黎莫二姓搆兵請於朝為布立恩信以術招徠
二姓皆請降(舊志)
周起元字仲先海澄人萬歷中任廣西參議分守
右江道柳州大饑羣盜蠭起起元單騎招劇賊而
賑恤饑民甚至移四川副使(舊志)
林恭章字爾肅莆田人萬歷中歴官按察分守潯
寧平明四郡交阯通貢税例歸臬司恭章大書關
外自誓不受交阯一物(福建通志)
黃流芳字若瓚博羅人萬歷間官按察副使宜陽
天河縣為土司蠶食邊界下檄責其罪狀土酋惶
恐不敢擾柳慶間多劇盜率諸將削平之進參政
部蒼梧首飭軍政境内肅然在官以廉節自敦文
武將吏無敢以餽遺進者嘗語吉水鄒南臯曰非
敢異物率吾性耳(廣東通志)
翁懋勳崇安人萬歷間知賀縣草寇竊發至即撤
兵招之盜如故遂直入賊寨諭之曰若曹苦饑寒
乃聚為賊耳吾當為若請賊感泣乞降迄終任無
敢叛者(福建通志)
陸長庚字元白浙江平湖人萬歷中累遷桂平道
廉正有才猺首韋扶仲盤花婆擾府江出没茘浦
大殺掠時用兵進勦費餉十三萬長庚力請制院
撤兵且曰願勿中制事成不敢居功遂留兵三千
守茘浦城餘盡撤賊果懈防守乃密與副總兵童
元鎮定謀夜率兵至白馬冲襲獲其妻女募猾猺
十人誘扶仲出劫遂墮我伏中力戰逃去茘浦兵
已扼其歸路分道要擊擒之盤花婆亦授首餘黨
聽撫八寨等諸路悉平歸功制院長庚賜金綺晉
爵一級(浙江通志)
凌嗣音浙江烏程人萬歷二十七年知梧州府清
靜平易當岑溪北陀大兵後兼助大工中璫𣙜税
嗣音為先事綢繆裁節有方人心遂安(舊志)
劉炅江西南昌人萬歷二十七年知藤縣與民休
息捐俸建學造士税璫起藤蒙二江税於五屯採
金人心皇皇炅與太守凌嗣音力争其弊強項不
屈(舊志)
歐陽東鳳字千仞潛江人萬歷二十八年遷平樂
知府撫諭生猺白監司擇俊秀者入學猺漸知禮
義税使横行力折之以才調知常州(舊志)
陳煥臨海人萬歷二十九年知懷集縣重學興文
軫恤民困除耗羨修陂塘盡力田畝凡饋膳所須
必同民間給直時議運官鹽煥以懷民素不習舟
楫懇為申免士民建祠以祀(縣志)
劉邦徵萬歷丁未任茘波知縣茘介黔粤極邊内
蠻外苗交互為患凡之官者皆坐府備員邦徵謂
地不親歴如守土何馳至邑檄諸蠻於前推誠撫
諭蠻為慴伏凡所規畫悉聽邦徵命白上官請置
縣治於喇軫村歴任數年蠻終不敢蓄異志百姓
立祠以祀(舊志)
李應裕字履順婺源人萬歷三十八年任平樂府
撫夷同知設治在深山箐峝中山嵐為毒流官多
不久駐應裕身與撫循猺性暴直與居民小不合
輒格鬭至是斂輯盡吐露冤抑應裕戒吏民毋為
虐立社學稍知字附為俊秀猺始有向化者三𣙜
税賀橋一意寬恤後乞休去(婺源縣志)
童時明字醒余淳安人萬歷四十年知永淳縣躬
履阡陌勸民耕種悉心籌度詳革諸不便於民者
興學校修縣治(舊志)
譚虬字玉潛廣東新會人萬歷四十三年知恭城
縣政多仁恕每朔望進諸生講課凡民間疾苦必
委曲詳詢務得其狀會歲大饑捐俸作粥活民命
千餘(舊志)
謝君惠將樂人萬歷四十四年知懷集縣保赤愛
民重修學宫建文昌書院為治振刷糾紛奸不能
眩邑人有青天之譽擢刑曹復以郎中出守梧州
剔弊汰冗清聲尤著(府志)
吳宗教武陵人萬歷中知容縣縣多毒草民以小
隙輒服草傷命宗教訊必反坐又捐俸每兩約納
毒草有根者若干朔望焚之毒草遂絶歲旱饑糴
米於鄰勸富戶出粟賑活多人(湖廣通志)
陳鑑石屏人萬歷四十五年知梧州府甫再月梧
城大火城内外公私廬舍俱盡鑑徒步周詢所賑
以千餘計皆出槖中及借公帑時有乘機夜掠者
捕獲以軍令徇民乃安是年粤西復大祲柳慶横
邕潯梧稻盡槁諸郡殍死相藉鑑發倉粟平糶盡
則以價轉糴東省接濟民食闢梧陽書院以教十
屬生徒修護堤浚鱷魚池瀦蓄其水為學宫後奠
在任四年陞潯州分守道去建祠祀之(舊志)
盛萬年字恭伯浙江秀水人萬歷四十五年任右
江巡道駐賓州歲戊午旱魃為虐所轄十餘城郊
圻盡赤道殣相望谿峝林箐諸蠻乘機嘯聚窺逼
城池土官偽檄調兵侵地龍城一帶遠邇震恐萬
年力請當事得一旅為簡材官謀勇指授方略以
少擊衆斬獲無算又秘製火器設伏殱之諸賊聞
風膽落列戌防守以備反側不常賓地屹然為重
鎮旋議賑饑捐俸為倡復借餉市米減價平糶置
粥厰瘞遺骸白仇獄以免株連請查曠役糧餉約
數千有奇移文罷徵而市米所贏為賓民代輸兵
餉流移稍得安集會循例入賀士民保留不獲因
建祠而尸祝焉(參舊志節蕭雲舉碑記)
林夢琦晉江人萬歷己未任南寧太守時當大荒
後邕民猶在瘡痍夢琦下車問民疾苦發倉賑濟
是歲秋遂大熟民得不病(舊志)
陳邦瞻字德遠高安人萬歷四十七年巡撫廣西
尋遷總督兩廣上林土官黃德勛弟德隆及子祚
印叛德勛投田州土酋岑茂仁茂仁納之襲破上
林殺德勛掠妻子金帛邦瞻移師討平之邊土以
寧敦尚風節服官有守物望推之(節舊志)
梁子璠南海人天啟二年知蒼梧縣逐積蠧革陋
規凡供役病民者悉請裁省郡舊為隂城樓廊燬
幾盡復建則益病民子璠請撤敝補新修為陽城
興學造士以品行為先聽斷明允而不為深刻院
司知子璠廉介委之𣙜税正額外毫不自潤後擢
御史以論事杖戍尋放還歸(節縣志)
鄭圭浙江仁和人天啟三年知平樂縣正已愛民
撫字催科俱有法度民得暇力勤於耕種頻獲有
年捐鹽羨以助遼餉積公餘以造浮橋堂無争訟
野絶追呼後陞去士民作逢年亭以寄慕思(舊志)
王政岐字體仁臨川人天啟五年任陽朔知縣朔
瘠而好屠牛歲輸官八百金曰牛判税政岐首禁
私宰弗取其税調知臨桂里長例為鹽商挽舟灘
峻水駛遇舟鹽損責賠累死無算為力請於上獲
免通邑祀之(舊志)
謝杞字君含江寧人天啟間知新寧州有廉聲不
事敲扑賦額克辦署隆安篆却例金抵欠餉以甦
民困(江南通志)
李邦才鶴慶人天啟六年知懷集縣凡鹽課陋規
河厰羨餘匱頭加耗盡報院司秋毫無取值猺寇
謝龍崖倡亂單騎入嘉峝營以計擒斬之境頼以
安尋卒(舊志)
鄭茂華字實符江都人天啟間累官廣西布政使
時魏璫所在立生祠茂華獨不為動治有政績崇
禎初舉卓異召對進巡撫廣西御書天下清官於
屏(舊志)
王國相山西人崇禎三年知全州性廉介甘澹泊
盡草錢糧耗羨勸民息訟偶有聽斷惟以理諭尤
重士政暇講學諄諄誥誡如父兄(節舊志)
錢積中字彦華襄陽人崇禎間任賓州判州俗獷
悍積中以禮讓化導民始知學歲苦猺獞侵掠躬
冐矢石追捕之擢本州知州州人於城南清風樓
下立祠祀之(湖廣通志)
章金鉉漢川人崇禎五年以御史出知梧州府公
明剛介綱紀振肅而不為深苛士農商旅各安其
業有循吏風(舊志)
汪繼英字志在休寧人崇禎間任鬱林州同知署
州篆勵清操革火耗民便之適潯貴剗馬賊震鄰
繼英躬自禦賊地方賴以安州有水口勢直注將
傾民居繼英建高閣砥下流築長隄作迴瀾涖任
數載舊篋不增一縑(休寧縣志)
姚張斌字憲卿臨川人崇禎八年任蒼梧道政事
詞訟裁斷立辨而好學不輟圖書外無長物清節
卓行人咸稱之(舊志)
衷崇寅南昌人崇禎九年任梧州推官公明敬慎
案無留牘每一事必洗心滌慮究悉周詳故大讞
多所平反常自謂敕罰之司稍涉輕率則故入故
出之咎不能自免於心舊例府僚歲理厰務一季
崇寅以職司明刑不關錢榖辭讓之其清介有足
稱者(舊志)
林贄福建人崇禎十年歴廣西左布政擢都御史
巡撫時值楚寇數萬入境圍全州人情震動贄靜
鎮省城訓練固圉檄狼兵廖琦等數千赴全授密
計破之寇去全賴以安流寇張獻忠不敢窺粤皆
其功也(舊志)
金九陛字允訥全椒人崇禎十二年任蒼梧兵巡
道時峝猺豕突於北流信宜之界東省官兵敗走
之復返於西焚掠鬱林北流總督張鏡心令九陛
會勦九陛偵知賊巢即督鬱林知州劉履丁北流
知縣張問士會同弁目直趨鳳皇山口先後擒獲
满朝哥等一百九十餘名殺傷無算殱厥渠魁餘
氛盡滅復葺瑞泉書院故址以課諸生崇禎十五
年調上荆南道復會三省合勦八排猺峝九陛監
軍督餉勞績最多以病乞致仕去(參江南省志)
施召徵無錫人崇禎間任陸川知縣培育士類有
惠政甫陞去遇山寇被執不屈而死妻馬氏不為
賊汚亦從容自縊士民悼之(舊志)
黃景明晉江人崇禎十四年以禮部郎遷督學力
挽浮靡文風一變人不敢干以私(舊志)
朱國玘浙江嚴州人崇禎間任思恩知府十六年
隆安土賊馬日仙以妖術惑衆横肆猖獗四月率
衆犯思恩人心惶懼奔竄國玘分遣官兵奇正互
用一戰禽之餘黨盡散民賴以安土民刻石頌其
功(舊志)
汪德元歙縣人崇禎十五年任蒼梧縣省刑法絶
苞苴目擊民艱憂形於色時楚三藩避宼入梧德
元調護禮敬備至衛兵驕悍則挺身扞禦禁其暴
虐賀縣土寇起郡戒嚴參將出師防禦境上德元
往來餽運糧餉拊循百姓賊撲滅城中乃安(舊志)
董克正合州人崇禎間知陸川縣時兵饑洊仍克
正勸課耕種倡導孝弟署北流興業兩縣勦賊有
功所至皆有利澤(舊志)
廣西通志卷六十八
