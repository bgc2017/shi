欽定四庫全書
廣西通志卷三十三
蠲䘏
三管之地山多田少於古號非沃壤然民勞而樸
納賦則歲無敢後期也我
聖祖仁皇帝德洋恩普九有熙熙而尤軫念邊氓賜租除
租史不勝紀
皇上痌瘝民瘼豁除逋征者萬萬廣西與雲貴四川雍
正八年正供均奉
德音免輸優哉渥哉蠻溪夷峝悉躋春臺視夫解阜南
薰者曷有間焉若乃減蚺膽於泉賀却茘枝於炎
嶺亦前代善政之一端用可錄為觀美者矣志蠲
䘏
漢
和帝永元十三年二月賑貸日南貧民及孤寡羸
弱不能自存者秋八月詔象林民失農桑業者賑
貸種糧稟賜下貧穀食
永元十四年七月詔復象林縣更賦田租芻藁二
歲
永元十五年嶺南舊貢生龍眼茘枝十里一置五
里一候晝夜𫝊送臨武長汝南唐羌上書曰臣聞
上不以滋味為德下不以貢膳為功伏見交趾七
郡獻生龍眼等鳥驚風發南州土地炎熱惡蟲猛
獸不絶於路至於觸犯死亡之害死者不可復生
來者猶可救也此二物升殿未必延年益夀帝下
詔曰遠國珍羞本以薦奉宗廟苟有傷害豈愛民
之本其敕大官勿復受獻
桓帝延熹九年正月詔以比歲不登南州尤甚(長沙
桂陽零陵等郡)其令大司農絶今歲調度徵求及前年所
調未畢者勿復收責
三國
吳孫氏嘉禾三年以兵久不輟民困於役其寬諸
逋勿復督課
赤烏三年民饑詔開倉廩以賑貧窮
晉
武帝泰始七年閏五月詔交趾三郡南中諸郡無
出今年戸調
太康元年平吳除其苛政將吏渡江復十年百姓
及百工復二十年
宋
文帝元嘉元年八月減荆湘二州今年税布之半
隋
文帝開皇九年以江表初平給復十年其餘諸州
並免當年租賦
唐
高祖武德七年詔揚越之民新沾大化見在民戶
給復一年
太宗貞觀元年免民逋租
高宗麟德二年四月丙午赦桂廣黔三都督府
代宗大歷十四年詔邕府歲貢奴婢使之離父母
之鄉絶骨肉之戀非仁也宜罷之
憲宗元和八年九月詔曰比聞嶺南五管并福建
黔中等道多以男口餉遺及於諸處博易骨肉離
析良賤難分此後嚴加禁止如違長吏必當科罰
文宗太和二年帝與侍講學士許康佐等語及取
蚺蛇膽生剖其腹為之惻然乃詔度支曰每年供
進蚺蛇膽四兩桂州一兩賀州二兩泉州一兩宜
於數内減三兩桂泉賀三州輪次歲貢一兩
開成元年四月詔以遠人征賦每歲徵輸言念辛
苦暫為蠲免其安南今年秋税悉宜放免委都護
田早集百姓曉示恐軍用闕絶宜賜錢二萬貫以
嶺南觀察使合送兩税供錢充之
懿宗咸通四年七月詔安南管内被蠻賊驅刦處
本戶兩税丁錢等量放候收復後别有指揮
咸通七年二月免湖南及桂容邕三管夏秋税之
半
宋
太祖開寳四年二月廣南平辛夘大赦免二税三
月丙申詔廣南有買人男女為奴婢轉傭利者並
放免偽政有害於民者具以聞除之四月詔禁嶺
南商税鹽麴如荆湖法八月遣使廣南東西路疎
決繫囚犒勞軍校父老訪民間便宜十月辛巳除
廣南舊無名配斂
開寳六年秋七月丙辰減廣南無名率錢
太宗雍熙二年閏月禁邕管殺人祭鬼及僧人置
妻孥
真宗咸平二年宜州執溪峝囚三十餘人詣闕詔
釋其罪遣還
咸平五年白州民黃受百餘歲賜粟帛
咸平六年廣西轉運使馮璉上言廉横賓白州民
田雖耕墾未嘗輸送已命官撿括令盡出常租上
曰遐方之人宜省徭賦亟命停罷
景德元年六月詔罷廣州軍貢承天節自今三千
里外者罷之
景德四年十月詔宜柳象州懷遠軍死罪以下非
十惡謀故鬭殺官吏枉法犯贓者並原之廣南東
西路雜犯死罪以下遞減一等脇從受署者勿理
又蠲宜柳象州懷遠軍丁錢及夏秋租桂昭州秋
租
大中祥符二年罷邕宜州歲貢藥箭
仁宗寶元元年除宜融州夏税
景祐二年詔諸路緡錢歲輸京師錢重貨輕福建
二廣易以銀江東以帛錢流民間
皇祐四年冬十一月詔免廣南民供軍須者今年
秋租十之三
皇祐五年二月平邕州甲申赦廣南凡戰殁者給
槥櫝護送還家無主者葬祭之賊所過郡縣免其
田租一半死事家科徭二年
皇祐中詔廣西賦布匹為錢二百訪聞有司擅損
其價重困遠人宜令復故
皇祐五年五月詔儂智高所至州無城壘若兵力
不敵而棄城者奏裁又詔轉運司賑邕州貧民戶
貸米一石
閏七月詔廣南民逃未還者限一年歸業其復三
歲
嘉祐六年夏四月詔嶺南官吏死於儂賊而其家
流落未能自歸者所在給食護送還鄉
神宗熙寧三年以全州歲貢斑竹簾道路擾民命
停罷
熙寧九年三月恤欽廉邕三州死事家瘞戰亡士
賊所蹂踐除其田征
四月癸夘詔廣南亡殁士卒及百姓為賊殘破者
轉運安撫司具實并議賑恤以聞贈廣西死事將
士官有差
五月丙辰詔邕州沿邊州峝首領來降者周惠之
壬申詔安南諸軍過嶺有疾者所至護治
七月癸亥詔廣西死事官無子孫者許立後
九月詔䘏嶺南死事家表將士墓
元豐二年五月乙酉詔安南軍死事孤寡廩給之
七月提舉廣西劉誼言廣西民出役錢至十九萬
緡於廣東西監司提舉司使官月給裁損其數亦
可少寬遂詔吏輩月給錢遞減二千歲減役錢一
千二百餘緡
哲宗元祐元年四月尚書省言遠方奏讞待報淹
繫甚衆請川廣福建荆南路罪人情輕法重當奏
斷者申安撫或鈐轄司酌情決斷訖奏從之
高宗建炎三年八月減廣南歲上供銀三之一
紹興二十年二月蠲靜江府昭州上供折布錢三
之一
紹興二十五年四月減廣西路折米錢
孝宗隆興二年三月壬子以廣西賊平詔減高藤
雷容四州雜犯死罪囚釋杖以下蠲夏秋税賦
淳熙十年罷昭州歲貢金
淳熙十一年十一月助廣西諸州歲計十萬緡
寧宗嘉泰四年八月除靜江府昭州折布錢
理宗寳祐六年五月丁巳李曾伯言廣西多荒田
民懼增賦不耕乞許耕者復三年租後兩年減其
租之半守令勸墾闢多者賞之奏可
景定元年詔全岳永衡柳象等州縣經兵農民失
業開慶以前二税盡除之
元
世祖至元十七年詔覈阿爾哈雅所俘戶悉放為
民時阿爾哈雅下荆南江西廣西海南之地及峝
夷山獠俘獲三萬餘人悉為奴婢自置吏治之責
其租賦命行臺御史大夫姜衛檢覈之放為民
成宗元貞二年五月以調兵妨農免廣西容州等
處田租一年
元貞二年秋七月廣西兩江道饑賑粟有差
大德十年三月柳州民饑給糧一月
泰定元年免兩廣諸州差税一年
泰定二年秋七月慶遠溪峝民饑發米二萬五百
石平價糶之
泰定三年六月梧州路屬縣水旱蠲免其租
泰定三年十一月慶遠安撫司饑己亥以廣西靜
江象州諸路饑並賑之
文宗至順三年慶遠南丹等處溪峝軍民安撫司
言所屬宜山縣饑疫乞以給軍積穀二百八十石
賑糶從之
順帝至正元年四月臨賀縣民被寇抄掠者發義
倉糧賑之
明
洪武元年詔免逋租
宣德二年詔免災傷流民賦役三年
正統五年詔減官田賦額十之三
成化二年減各州縣土貢之半
成化四年免鹽鈔有差災傷去處戸口食鹽俱免
輕者減半
成化十一年豁荒田額租有差自景泰以來州邑
為賊蹂躪田荒租逋民苦征斂蒼梧容縣民甘觀
保等詣闕奏免徵督府韓雍覈實以聞停荒田之
賦蒼梧停三千一百六十一石容縣停五千二百
石鬱林停五千餘石北流停六千三百石
正德十六年十一月罷廣西香貢仍遍諭各處鎮
巡守備官凡額外之征皆罷之初中官鎮廣西者
歲以零陵香進費至二千金武宗即位詔却諸獻
而廣西徵香貢如故至是布政使王啓等請并罷
詔從之
萬歷六年免徵驛夫銀一年仍減額銀著之令甲
先是巡撫吳文華檄驛𫝊羨贏逋負議捐額以甦
合省俱得免徵一年自是歲征亦減舊額之十一
萬歷十一年罷無名之征蒼梧縣水西坊經紀銀
七十兩榕樹潭經紀銀五十兩鬱林州辛倉埠魚
鰕税銀五十兩陸川縣魚鹽税銀五十兩北流縣
豬税銀三兩興業縣路擔鹽税銀一兩三錢
萬歷十一年豁蒼梧藤縣無徵米自清丈後民以
虛糧為累蒼梧藤縣尤甚是年十月編審百姓赴
訴知府林喬楠為請於上減米一千四百二十三
石八斗三升零藤縣減米一千四百二十三石八
斗三升零皆免編
萬歷十二年正月減梧州府屬積穀各屬或減半
或減三分之一
萬歷十二年秋梧州大旱蠲免蒼梧縣災米知府
林喬楠查勘蒼梧縣計被災米八千六百八十石
五斗八升照例蠲免
萬歷十四年七月賑梧州饑時大水城外水高一
丈五尺廬舍田禾盡被渰没蒼梧及各州縣漂流
民舍俱至數百家被災田糧各數百石米價騰湧
發穀賑之又行盤鹽厰左右江穀船過厰發糶十
之三
萬歷十四年摘文州縣積荒田地糧米各除豁有
差以十二年奉恩詔通行再加摘丈知府林喬楠
據州縣報除豁
萬歷三十三年罷税鹽
萬歷四十六年發倉粟賑民轉糴於廣東是年大
旱柳慶邕潯梧皆無收諸郡饑死枕藉流離自鬻
者無數梧州知府陳鑑盡發倉穀平價於民又以
價轉糴東省相濟民賴全活
泰昌元年十一月詔免各州縣新餉税課所設盡
免初鬱林州貢葛布萬歷十五年令貢鬱葛一千
疋又令貢二千疋工部覆奏定每歲一百疋至是
奉恩詔盡免
天啓三年革里甲雜派知縣梁子璠莅任以蒼梧
里甲額編四差款項具備又有新官上任過客供
帳往來夫役皆當年里長出派病民乃逐一裁汰
其應用者官發銀買或借應仍申請榜禁永為定
例又櫃頭庫史誌書硃燭紙劄一切供應皆革之
國朝
順治十二年蠲免十年十一年分未完糧巡撫陳
維新題免
順治十三年蠲免十二年十三年分糧巡撫于時
躍題免又諭百姓墾荒田官給牛種
順治十六年四月給梧州府城外地還民業城外
㕓宅地基皆民恒産大兵至盡為營房推官閻玫
請巡按田昇龍奏請各給還民
康熙三年廣東民自五月至十月徙至梧州者數
千人知府黃龍查給錢米仍隨地安插歲時賑䘏
願往别州邑者量給路費全活甚衆間有奸棍略
賣子女皆重懲之
康熙四年懷遠饑知縣向大觀請巡撫金光祖發
庫銀千兩賑之
康熙十三年十月蠲免蒼梧縣本年未完錢糧是
年大兵駐梧徵需旁午百姓困於供億及緱寇陷
城時錢糧僅完十之六七百姓奔逃糧票散失新
委知縣馮昱出示對票徵糧而戶書收糧票尾流
水官簿亦被燬無可查對里民陳訴丐免城守屈
大法詳請督院一槩免徵
康熙十六年八月豁免十六年分錢糧知縣何炯
言於巡撫將軍傅宏烈請行豁免
康熙二十一年平樂藤縣大水賑恤有差
康熙二十一年河池州蟲災賑恤有差
康熙二十一年免馬平等七州縣并武宣縣徵過
銀米
康熙二十二年免十七年以前民欠錢糧税銀及
帶徵錢糧
康熙二十四年赦死罪軍罪以下
康熙三十三年蠲免應徵地丁銀米
康熙四十三年蠲免地丁各項錢糧
康熙四十六年臨桂縣額徵折色每年浮出銀六
十八兩零知縣楊永斌詳請銀隨米減每石減去
四合八勺四抄歲減米一百一十四石四斗零
康熙四十七年未經具題各案情真者俱停處決
緩決者減等矜疑者俱照例發落
康熙五十年全免應徵地丁銀并歷年舊欠俱免
徵
康熙五十二年免審增丁銀雜派項款永行禁革
鰥寡孤獨貧民無以為生者將各省積穀酌量賑
濟
康熙五十八年地方災傷已經察勘蠲免賦役
雍正元年免各年久民欠錢糧
雍正五年思恩府陸幹仙湖清水喬利等八墟小
税署府事同知耿鱗竒詳請以歲徵各土司地糧
加耗存六銀内捐解自今肩挑背負者永禁不得
抽收貧民便之
雍正六年叙勘廣西官兵勤事八達者䘏賞有差
雍正七年柳州府詳免牛税
雍正八年全蠲通省地丁銀三十五萬三千九百
二十七兩有餘
雍正九年泗城府改土歸流邊方民力務在撫綏
年例雜派陋規萬餘兩業經革除六年舊額糧銀
一千一百二十八兩八錢零及五年佃丁欠賠等
穀二千九百一十四石九斗
恩予豁免
雍正十一年臨桂縣民梁一柱夀百歲給銀建坊
雍正十二年䘏賞𠞰平鄧横賊蠻立功病故陣亡
各弁兵及在事有功官弁等叙賚有差
廣西通志卷三十三
