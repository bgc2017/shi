欽定四庫全書
廣西通志卷四十
學校
律吕宫譜
闕里志曰周禮太師掌六律六同以合陰陽之聲
以作樂典同掌六律六同之和以辨天地四方陰
陽之聲播之八音以為樂器是以古者神瞽考中
聲而量之以制長短廣狹小大輕重皆有數數者
陰陽屈伸往來之迹也三三迭運九九相乘天地
萬物之所生太和元氣之所鍾其聲律家謂之元
聲中之道也和之至也故數和則氣和氣和則聲
和聲和而天地萬物之和應矣黃鐘者天地陰陽
之和也五聲之本生於黃鍾之律九六相生陰陽
順應而生律十有二陽六為律陰六為吕律者法
也律以統氣𩔖物吕者侣也吕以助陽宣氣為道
不同其中一也今按黃鍾之長九寸寸積九十分
分十釐釐十毫毫十絲絲十忽忽方五十九萬目
四百九十萬得寸十寸曰尺十尺曰丈十丈曰引
黃鍾之管其容子粟秬黍中者一千二百為籥籥
十抄抄十撮撮二十圭圭六粒粒凡一千二百得
籥十籥曰合十合曰升十升曰斗十斗曰斛黃鍾
之籥所容千二百重其重十二銖兩籥則二十四
銖為兩兩四分分六銖銖十纍纍十黍黍凡二千
四百得兩十六兩曰斤二斤曰裹十五斤曰秤二
秤曰鈞四鈞曰石三之九之損之益之以合陰陽
之中以通律吕之和長短廣狹小大輕重以十有
二律為之度數以十有二聲為之齊量紀之以二
平之以六成之十二天之道也八音之器皆以是
為凖毫不可違是以聲出於器器之得失則聲之
得失也八音惟革木不係於律其餘六器清濁高
下必隨器審察齊一之樂始和也總衆音言之金
欲應石石欲應絲絲欲應竹竹欲應匏匏欲應土
而八器之音要必根祖出一黃鍾雖器萬有不同
皆克諧矣世知以七律為一調而未知度曲之義
知以一律配一字而未知永言之旨七律者如以
黃鍾為宫便以林鍾為徵太簇為商南吕為羽姑
洗為角應鍾為變宫蕤賓為變徵此七律自為一
均其聲自諧七音之協四聲各有條理今以平入
配重濁以上去配輕清多不諧協六器之定琴瑟
尤難琴必每調而改絃瑟必每調而徙柱上下相
生其理至妙琴瑟之聲微常見蔽於鐘磬匏革竹
土聲長金石常不能相待考擊失宜消息以盡至
於歌詩一句而鐘磬一擊轉折欠圓便失槁木貫
珠之意使不嫺習者同奏則動手不均迭奏則發
聲不屬安足以格神人召和氣也宫為君為父商
為臣為子宫商和則君臣父子和徵為火羽為水
南方火位北方水宅常使水聲衰火聲盛則可助
南而抑北宫為夫徵為婦商雖父宫實徵之子常
欲以婦助夫子助母而後聲成文徵盛則宫唱而
有和商盛則徵有子而生生不窮妙達音律者必
於此而幹旋之度律均鍾以耳齊聲以聲定律而
訂黃鍾之宫准此中聲均瑟十六聲次第又以十
六聲而齊六器聲高者則抑而下之聲下者則引
而上之過不及者則損益而酌中之逐器而調合
器而協使衆器各音翕合不相凌奪被之奏者如
出一人合作於一堂之上將見八風從律氣無滯
陰亦無散陽制物備而作樂成故樂記曰致禮樂
之道舉而措之天下無難矣其十二律以子為黃
鍾十一月建焉而辰在星紀丑為大吕十二月建
焉而辰在元枵寅為太簇正月建焉而辰在娵訾
卯為夾鍾二月建焉而辰在降婁辰為姑洗三月
建焉而辰在大梁巳為中吕四月建焉而辰在實
沉午為蕤賓五月建焉而辰在鶉首未為林鍾六
月建焉而辰在鶉火申為夷則七月建焉而辰在
鶉尾西為南吕八月建焉而辰在夀星戌為無射
九月建焉而辰在大火亥為應鍾十月建焉而辰
在析木故黃鍾太簇姑洗蕤賓夷則無射六者為
陽月之管謂之律大吕夾鍾中吕林鍾南吕應鍾
六者為陰月之管謂之吕變陰陽之聲為十二調
調各文之以五聲一曰宫屬土為君日在戊癸二
曰商屬金為臣日在乙庚三曰角屬木為人日在
甲巳四曰徵屬火為事日在丙辛五曰羽屬水為
物日在丁壬又播之以八音配之以卦卦各有風
謂之八風一曰乾之音石磬屬之其風不周二曰
坎之音革鼓屬之其風廣莫三曰艮之音匏笙屬
之其風融四曰震之音竹簫管屬之其風明庶五
曰巽之音木柷敔屬之其風清明六曰離之音絲
琴瑟屬之其風景七曰坤之音土塤屬之其風凉
八曰兌之音金鐘屬之其風閶闔凡十二律吕以
陰陽之數言十二月卦以陰陽之位言黃鐘在子
一陽得位其數則九故卦為復大吕在丑二陽得
位其數則八故卦為臨太簇在寅三陽得位其數
則七故卦為泰夾鍾在卯四陽得位其數則六故
卦為大壯姑洗在辰五陽得位其數亦五故卦為
夬仲吕在巳六陽得位其數則四故卦為乾蕤賓
在午一陰得位其數則九故卦為姤林鍾左未二
陰得位其數則八故卦為遯夷則在申三陰得位
其數則七故卦為否南吕在酉四陰得位其數則
六故卦為觀無射在戌五陰得位其數亦五故卦
為剝應鍾在亥六陰得位其數則四故卦為坤數
與卦皆自然脗合日月所會謂之辰一歲十二會
故為十二辰十二律應十二辰者也但日月所會
之辰在天而右轉斗柄所建在地而左旋如十一
月斗柄建子黃鍾子之氣也子與丑合日月則會
於丑宫是為星紀之次與黃鍾之氣合焉十二月
斗柄建丑大吕丑之氣也丑與子合日月則會於
子宫是為元枵之次與大吕之氣合焉正月斗柄
建寅太簇寅之氣也寅與亥合日月則會於亥宫
是為娵訾之次與太簇之氣合焉二月斗柄建卯
夾鍾卯之氣也卯與戌合日月則會於戌宫是為
降婁之次與夾鍾之氣合焉三月斗柄建辰姑洗
辰之氣也辰與酉合日月則會於酉宫是為大梁
之次與姑洗之氣合焉四月斗柄建巳中吕巳之
氣也巳與申合日月則會於申宫是為實沈之次
與中吕之氣合焉五月斗柄建午蕤賓午之氣也
午與未合日月則會於未宫是為鶉首之次蕤賓
之氣合焉六月斗柄建未林鍾未之氣也未與午
合日月則會於午宫是為鶉火之次與林鍾之氣
合焉七月斗柄建申夷則申之氣也申與巳合日
月則會於巳宫是為鶉尾之次與夷則之氣合焉
八月斗柄建酉南吕酉之氣也酉與辰合日月則
會於辰宫是為夀星之次與南吕之氣合焉九月
斗柄建戌無射戌之氣也戌與卯合日月則會於
卯宫是為大火之次與無射之氣合焉十月斗柄
建亥應鍾亥之氣也亥與寅合日月則會於寅宫
是為析木之次與應鍾之氣合焉天左行一度布
氣以生律日月亦右行一度合氣以應律積十二
會皆與斗柄所指之月合宫上會也所以然者何
也日者太陽之精凡天之氣以日為主月者太陰
之精凡地之氣以月為主日月會於上而成節次
則陰陽會於下以應律吕如子月以後陰在上陽
在下黃鍾六管埋之地中則陰從管入地下合陽
陽氣上升而黃鍾六管所以飛灰猶大海子時後
亦陰與陽合而潮生也午月以後陽在上陰在下
蕤賓六管埋之地中則陽從管入地下合陰陰氣
上升而蕤賓六管所以飛灰猶大海午時後亦陰
與陽合而汐生也
宫調
伏羲氏作易紀陽氣之初以為律法建冬日至之
聲以黃鍾為宫太簇為商姑洗為角林鍾為徵南
吕為羽應鍾為變宫蕤賓為變徵此聲之元五聲
之正也故各綂一日其餘以運行當日者各自為
宫而商徵以𩔖從焉漢書云黃帝使伶倫自大夏
之西崑崙之陰取竹生於嶰谷其竅厚薄均者斷
兩節間而吹之以為黃鍾之宫制十二管以聽鳳
之鳴雌雄各六而定律吕之制以候氣之應而立
宫商之聲以應五聲之調故能協和中聲候氣不
爽清濁相符倫理無失五聲六律旋相為宫其用
之法先以本管為均八音相生或上或下取五聲
令足然後為十二律旋相為宫若黃鍾之均以黃
鍾為宫黃鍾下生林鍾為徵林鍾上生太簇為商
太簇下生南吕為羽南吕上生姑洗為角此黃鍾
之調也姑洗皆三分之次故用正律之聲也若大
吕之均以大吕為宫大吕下生夷則為徵夷則上
生夾鍾為商夾鍾下生無射為羽無射上生中吕
為角此大吕之調也中吕皆三分之次故用正律
之聲也太簇之均以太簇為宫太簇下生南吕為
徵南吕上生姑洗為商姑洗下生應鍾為羽應鍾
上生蕤賓為角此太簇之調也蕤賓皆三分之次
故用正律之聲也夾鍾之均以夾鍾為宫夾鍾下
生無射為徵無射上生中吕為商中吕上生黃鍾
為羽黃鍾正律之聲長非商三分去一之次此用
其子聲為羽也黃鍾下生林鍾為角林鍾子聲短
非中吕為商之次故還用林鍾正管之聲為角夾
鍾之調有四正聲一子聲姑洗之均以姑洗為宫
姑洗下生應鍾為徵應鍾上生蕤賓為商蕤賓上
生大吕為羽正聲長非蕤賓三分去一之次故用
其子聲為羽是三分去一之次大吕下生夷則為
角夷則子聲短非蕤賓為商三分去一之次故還
用正聲為角此為姑洗之調亦正聲四子聲一也
中吕之均以中吕為宫中吕上生黃鍾為徵正聲
長非中吕三分去一之次故用其子聲為徵是其
三分去一之次黃鍾下生林鍾為商林鍾子聲短
非中吕為宫之次故還用正聲為商林鍾上生太
簇為羽太簇正聲長非林鍾為商三分去一之次
故用其子聲為羽亦是三分去一之次太簇下生
南吕為角此中吕之調正聲三子聲三也蕤賓之
均以蕤賓為宫蕤賓上生大吕為徵大吕下生夷
則為商夷則上生夾鍾為羽正聲長非夷則三分
去一為羽之次故用子聲為羽亦是三分去一之
次夾鍾上生無射為角子聲短非夷則為商之次
還用正聲為角此蕤賓之調亦二子聲三正聲也
林鍾之均以林鍾為宫林鍾上生太簇為商太簇
正聲長非林鍾為宫三分去一為徵之次故用子
聲亦是為徵三分去一之次太簇下生南吕為商
南吕上生姑洗為羽姑洗正聲長非南吕三分去
一為羽之次故用子聲亦是三分去一之次姑洗
下生應鍾為角應鍾子聲短非南吕為商之次故
還用正聲為角此林鍾之調亦子聲二正聲三也
夷則之均以夷則為宫夷則上生夾鍾為徵夾鍾
正聲長非夷則三分去一為徵之次故用子聲為
徵亦是三分去一之次夾鍾下生無射為商子聲
短非夷則為商之次故還用正聲為商無射上生
中吕為羽中吕正聲長非無射三分去一之次故
用子聲為羽亦是三分去一之次中吕上生黃鍾
為角黃鍾正聲長非無射三分去一為角之次故
用子聲為角夷則之調正聲二子聲三也南吕之
均以南吕為宫上生姑洗為徵姑洗正聲長非南
吕三分去一為徵之次故用子聲為徵亦是三分
去一之次姑洗下生應鍾為商應鍾子聲短非南
吕三分去一之次故用正聲為商應鍾上生蕤賓
為羽蕤賓正聲長非應鍾為商三分去一之次故
用子聲為羽蕤賓上生大吕為角正聲長非應鍾
為商之次故用子聲為角亦是三分去一之次此
南吕之調正聲二子聲三也無射之均以無射為
宫無射上生中吕為徵中吕正聲長非無射三分
去一為徵之次故用子聲為徵亦是三分去一之
次中吕上生黃鍾為商黃鍾正聲長非無射為宫
之次故用子聲為商亦是其宫之次黃鍾下生林
鍾為羽林鍾正聲長非黃鍾為商三分去一之次
故用子聲為羽林鍾上生太簇為角太簇正聲長
非黃鍾為商三分去一之次故用子聲為角此無
射之調正聲一子聲四應鍾之均以應鍾為宫應
鍾上生蕤賓為徵蕤賓正聲長非應鍾三分去一
為徵之次故用子聲為徵蕤賓上生大吕為商大
吕正聲長非應鍾為宫之次故用子聲為商大吕
下生夷則為羽夷則正聲長非蕤賓為徵之次故
用子聲為商夷則上生夾鍾為角夾鍾正聲長非
大吕為商之次故用子聲為角此應鍾之調亦正
聲一子聲四也此謂迭為宫商角徵羽也若黃鍾
之律自為其宫為夾鍾之羽為中吕之徵為夷則
之角為無射之商此黃鍾之五聲也大吕之律自
為其宫為姑洗之羽為蕤賓之徵為南吕之角為
應鍾之商此大吕之五聲也太簇之律自為其宫
為中吕之羽為林鍾之徵為無射之角為黃鍾之
商此太簇之五聲也夾鍾之律自為其宫為蕤賓
之羽為夷則之徵為應鍾之角為大吕之商此夾
鍾之五聲也中吕之律自為其宫為夷則之羽為
無射之徵為大吕之角為夾鍾之商此中吕之五
聲也蕤賓之律自為其宫為南吕之羽為應鍾之
徵為太簇之角為姑洗之商此蕤賓之五聲也林
鍾之律自為其宫為無射之羽為黃鍾之徵為夾
鍾之角為中吕之商此林鍾之五聲也夷則之律
自為其宫為應鍾之羽為大吕之徵為姑洗之角
為蕤賓之商此夷則之五聲也南吕之律自為其
宫為黃鍾之羽為太簇之徵為中吕之角為林鍾
之商此南吕之五聲也無射之律自為其宫為大
吕之羽為夾鍾之徵為蕤賓之角為夷則之商此
無射之五聲也應鍾之律自為其宫為太簇之羽
為南吕之商為姑洗之徵為林鍾之角此應鍾之
五聲也所謂五聲六律十二管旋相為宫者也十
二律吕兼四清聲樂家相傳有十六色字毋為之
譜雖非古樂之正要皆當時所用也今太常樂亦
仍十六聲之舊而用者止黃鍾之合太簇之四姑
洗之一中吕之上蕤賓之勾林鍾之尺南吕之工
應鍾之凡清黃鍾之六清太簇之五其餘皆設而
不用猶隋所謂啞鍾也蓋諸祭祀所歌奏實不出
黃鍾中吕之二均為已足矣然蕤賓之勾變徵聲
也宫調多不用之而用者止九聲耳九聲者合配
五音出於喉舌唇齒牙而俗樂家乃以平上去入
分之以配羽角宫商其徵音有其聲無其調一曰
平聲羽七調第一運中吕調第二運正平調第三
運高平調第四運仙吕調第五運黃鍾調第六運
般涉調第七運高般涉調二曰上聲角七調第一
運越調第二運大石調第三運高大石調第四運
雙調第五運小石調亦名正調第六運歇指調第
七運林鍾調三曰去聲宫七調第一運正宫調第
二運高宫調第三運中宫調第四運道調第五運
南吕調第六運仙吕調第七運黃鍾宫調四曰入
聲商七調第一運越調第二運大石調第三運高
大石調第四運雙調第五運小石調第六運歇指
調第七運林鍾調五曰上平聲調為徵聲商角同
用宫逐羽音此教坊俗樂之名而即古樂旋相為
宫之意但以平上去入分配五音往往不相協不
若辨字之清濁高下審聲之喉舌唇齒而歸之於
五音六律總以合四一上尺工凡六五九字譜之
每宫各有七調而元聲大雅依稀可推所謂今之
樂猶古之樂也其訣曰宫商角徵變徵羽變宫黃
太姑中林南應合四一上尺工凡又有六五清黃
清太少宫少商今大成樂用黃鍾宫以合字起律
謂之正宫合字調其分配所屬列圖後
曲奏
大成樂共六曲八奏内疊奏二曲其譜止有合四
上尺工六六字共用二律三吕五正聲一子聲有
宫商徵羽而無角有喉齒舌唇而無牙元朝歌章
與此同而曲譜則合四一上勾尺工凡六五十字
全用今之譜不知誰氏所作自明朝肄於太常頒
行天下迄今遵守播之八音按譜奏聲亦能諧和
但字句不依宫商入之喉舌唇齒者未免格格不
合是在歌者神而明之焉
迎神樂奏咸和之曲
大(太四)哉(南工)至(林尺)聖(仲上)道(太四)德(仲上)尊(林尺)崇(仲上)維(南工)持
(林尺)王(仲工)化(太四)斯(林尺)民(仲上)是(黃合)宗(太四)典(黃合)祀(太四)有(仲上)
常(林尺)精(南工)純(林尺)竝(太四)隆(仲上)神(黃六)其(南工)來(林尺)格(仲上)於
(林尺)昭(仲上)聖(黃合)容(太四)
奠帛樂奏寧和之曲
自(太四)生(仲上)民(林尺)來(仲上)誰(太四)底(黃合)其(仲上)盛(太四)惟(南工)師
(林尺)神(仲上)明(太四)度(黃合)越(太四)前(仲上)聖(太四)粢(仲上)帛(太四)具(仲上)
陳(林尺)禮(黃合)容(太四)斯(林尺)稱(仲上)黍(太四)稷(南工)非(黃六)馨(林尺)惟
(南工)神(林尺)之(仲上)聽(太四)
初獻樂奏安和之曲
大(太四)哉(仲上)聖(黃合)師(太四)實(南工)天(林尺)生(仲上)德(太四)作(仲上)樂
(太四)以(仲上)崇(林尺)時(仲上)祀(太四)無(林尺)斁(仲上)清(黃合)酤(南工)惟(林尺)
馨(仲上)嘉(林尺)牲(仲上)孔(黃合)碩(太四)薦(太四)羞(南工)神(黃六)明(林尺)庶
(南工)幾(林尺)昭(仲上)格(太四)
亞獻樂奏景和之曲
百(仲上)王(南工)宗(林尺)師仲上生(林尺)民(仲上)物(太四)軌(黃合)瞻(黃六)之
(南工)洋(林尺)洋(仲上)神(林尺)其(仲上)寧(太四)止(黃合)酌(太四)彼(黃合)金(林尺)
罍(仲上)惟(南工)清(林尺)且(太四)旨(仲上)登(仲上)獻(太四)惟(林尺)三(仲上)於
(黃六)嘻(南工)成(林尺)禮(仲上)
終獻樂奏景和之曲同亞獻
徹饌樂奏宜和之曲
犧(仲上)象(太四)在(仲上)前(林尺)豆(太四)籩(仲上)在(黃合)列(太四)以(太四)享
(南工)以(林尺)薦(仲上)既(仲上)芬(林尺)既(太四)潔(仲上)禮(黃合)成(太四)樂(仲上)
備(太四)人(南工)和(林尺)神(仲上)悦(太四)祭(黃合)則(太四)受(仲上)福(林尺)率
(黃六)遵(南工)無(林尺)越(仲上)
送神樂奏祥和之曲
有(太四)嚴(南工)學(林尺)宫(仲上)四(黃合)方(太四)來(仲上)崇(太四)恪(黃六)恭
(南工)祀(林尺)事(仲上)威(南工)儀(林尺)雝(仲上)雝(太四)歆(仲上)兹(林尺)惟(南工)
馨(林尺)神(仲上)馭(太四)還(林尺)復(仲上)明(黃六)禋(南工)斯(林尺)畢(仲上)咸
(南工)膺(林尺)百(仲上)福(太四)
望瘞樂奏祥和之曲同送神
譜法
鼉鼔在殿陛之下先擊三百六十數以警戒後又
擊三通以節其進其擊法首以兩椎連雙擊□者
二而鼓一擊又兩再作如前凡三作但末作鼓兩
擊以别之三次共四擊此起鼓之例此後不必擊
鼓但以椎於鼓上先後二擊者三三次共六擊此
為第一通又先後三擊者三為第二通三次共九
擊又急五擊者三而末緊加二擊以結之此為第
三通三次帶末二擊共十七擊通前共三十六擊
以當一歲之運初起樂生卷班第一通畢俱升堂
第二通畢俱入室第三通畢俱就位謂之著往所
以慎其始也全樂奏終其擊法又如前初起卷班
第一通畢離位第二通畢致事第三通畢拜辭而
散此全樂之收宫謂之飭歸所以謹其退也
大鼓大鐘在大成門之左右初行祭禮則擊鼓祭
事俱畢則擊鐘鼓三百六十擊鐘一百八響凡迎
神送神俱鼓鐘齊鳴
麾麾生執麾升龍向外降龍向内作樂舉麾則升
龍現高唱如迎神樂奏咸和之曲迎神二字一讀
欲勃如而起末稍加腔韻咸和之曲四字分排欲
勻尾聲悠長但要舂容和雅不可急促暴戾每起
一曲即舉麾依歌章唱一聲凡八曲奏終聽櫟敔
畢偃麾則降龍現高唱樂止欲飃然而去
柷每奏一曲之始聽舉麾唱畢兩手舉止先撞底
一聲次擊左旁一聲次擊右旁一聲共三聲以舉
樂堂上堂下之樂俱綂命於柷焉
敔每奏一曲之終聽懸鼓響畢即擊手舉籈先擊
其首者三次逆櫟鉏鋙者共六響以止樂堂上堂
下之樂皆制命於敔焉
鎛鐘宫懸左右各三架每奏一曲之始聽擊柷畢
即擊一聲以開衆音每架主一曲先左之中次右
之中次左之北次右之北次左之南次右之南又
次左之中又次右之中全樂八曲八響乃一曲之
始條理也
特磬宫懸南北各三架每奏一曲之終即擊一聲
以收衆音每架主一曲先南之中次北之中次南
之左次北之左次南之右次北之右又次南之中
又次北之中全樂八曲八響乃一曲之終條理也
懸鼓宫懸四隅各一架每奏一曲之終聽特磬響
畢即擊懸鼓先乾響巽應次坤響艮應凡四聲蓋
一曲之收宫也
編鐘宫懸四面各一架每奏一句之始即擊一聲
以開衆音自東而南而西而北輪更擊搏每曲八
句八響乃一句之始條理也
編磬宫懸四面各一架每奏一句之終即擊一聲
以收衆音自西而南而東而北輪更敲戞每曲八
句八響乃一句之終條理也
楹鼓足鼓鞉鼓堂上左右共四架每奏一曲之終
聽編磬響畢先擊楹鼓一響足鼓應之鞉鼓尾之
凡三響三應三尾搖鞉法持柄左轉兩耳擊三點
蓋一句之收宫也
登歌鐘堂左一架每奏一字之始聽歌聲既發即
擊一聲以開衆音每句四字四響乃一字之始條
理也
登歌磬堂右一架每奏一字之終即擊一聲以收
衆音每句四字四響乃一字之終條理也凡鐘磬
在懸以樂生所向之方下層自右數第一合字第
三四字第五一字第六上字第八尺字上層自左
數第二上字第四凡字第五六字第七五字以按
律吕列譜於後
搏拊田鼓搏在門内田在門外共四架每奏一字
之終聽歌聲響畢即拍搏拊一聲速敲田鼓應之
拍搏拊法初字以左手再字以右手三字又以左
手四字則兩手齊拍田鼓敲法初字以右手杖再
字以左杖三字又以右杖四字則二杖齊敲蓋一
字之收宫也
歌乃一樂之主凡八音皆以和歌古之雅頌其法
不傳今止一字一韻審其為喉舌唇齒以定其音
律凡字俱有聲有音聲即字也音則其落韻也字
有不能合音律者而以落韻合之如大成樂所用
合四上尺工六等字合字屬宫出於喉而落於喉
内四字屬商出齒而落於舌之上根上字屬徵出
於舌上而落於上齶之近外尺字屬徵出於舌頭
而落於上齶之近内工字屬羽出於唇而落於上
齶之鼻孔六字屬少宫出於喉而落於喉外總之
歌在口中以律吕之九宫往來輪轉如琴之絃如
簫之孔如鐘磬之在懸自合至六聲漸高而清自
六至合聲漸低而濁得此九宫之聲音凡歌入口
皆協律吕矣列譜於後
琴八音以絲為君絲以琴為君而琴以中徽為君
中徽者第七徽也其位黃鍾中聲寄焉若求其中
則寓於絃之緊慢緊慢適中其聲自出是乃聲之
元天地之中聲萬世作樂之大根本也朱子曰律
歷家最重元聲元聲一定向下都定元聲一差向
下都差求之之法取竹之竅生厚薄均者祖蔡氏
截竹探討之法以為黃鍾之管以定中聲遂法此
聲製而為簫先吹合字即黃鍾也謹察其聲以右
手勾第一絃而以左手中指揣摩七徽上下之間
如絃過乎太緊則聲溢出於徽外或在八九之間
必却軫以慢之過於太慢則聲又為不及或騰在
五六之上必進軫以緊之務求緊慢適中使中聲
正對七徽而後已中聲既定然後如尋常和絃法
用得道仙翁以調之絃既和平則十二律各得其
位矣舊大成樂譜俱按彈皆以七徽為主其第一
絃為黃鍾律左手中指按七徽右手中指勾一絃
則合字應第二絃為太簇律左手食指按七徽右
手中指勾二絃則四字應第三絃為姑洗兼中吕
律用左手大指按七徽半右手食指抹三絃則一
字應用右手大指按七徽左手食指挑三絃則上
字應第四絃為林鍾律用左手名指按七徽右手
中指勾四絃則尺字應第五絃為南吕律用左手
大指按七徽右手食指挑五絃則工字應第六絃
為應鍾兼清黃律用左手大指按七徽半右手食
指挑六絃則凡字應用左手食指按七徽右手食
指抹六絃則六字應第七絃為清太律用左手名
指按七徽右手中指剔七絃則五字應此譜之按
彈者也張鶚曰按徽則聲短而殺不比於琴莫若
散彈則聲洪而長方與衆音相合明朝釋奠儀注
載琴瑟譜俱散彈用一絃至六絃曰合四上尺工
六然去一則留七去七則留一旋相為宫俱可用
散勾一絃為合字勾二絃為四字勾三絃為上字
挑四絃為尺字挑五絃為工字挑六絃為六字此
譜之散彈者也又馮應京曰古彈琴與瑟同安馬
柱支絃對徽乃以右手鼓於臨岳之下則逹越之
聲見矣若以左手按絃附木則其聲暗陂短促如
雞啄木略無音韻蓋絃附木之法可用於雜調而
不用於雅樂雜調或按或散一浮一沉乃能相濟
而成調若雅樂惟取合律吕案附木則韻短止用
散聲則聲渙或散或按則雜亂不齊惟以柱馬對
徽鼓之則地天交泰而中聲出焉宜乎其達越也
自雅樂亡而琴馬之制亦廢宜細審中聲律吕既
定亦照鼓瑟之法兩絃並奏一散一按散者其正
絃也而按者其助絃也如散勾一絃為合字則按
九徽挑三絃以助之散勾二絃為四字則按九徽
挑四絃以助之散勾三絃為上字則按十徽挑五
絃以助之散勾四絃為尺字則按十徽勾二絃以
助之散挑五絃為工字則按十徽勾三絃以助之
散挑六絃為六字則按十徽勾四絃以助之二三
四五絃疊為正助惟一絃六絃屬宫在君位不敢
以之作助此譜之散按兼彈者也其聲達越與瑟
相和歌聲不能掩之
瑟二十五絃各設一柱第十三絃居中為内外清
中之界謂之君絃居所不動其餘柱為游移不定
前其柱則清後其柱則濁上下以笙和其音外十
二絃具十二中律内十二絃具十二清律或一手
搯作或兩手合作俱可一手搯作則止用外一至
十二内一至四若兩手合作則内外二十四絃俱
用外第一絃為黃鍾律用右手食指勾則合字應
内第一絃為清黃律用左手食指勾則六字應外
第二絃第三絃為太簇律用右手中指食指撮則
四字應内第二絃第三絃為清太律用左手中指
食指撮則五字應外第四絃第五絃為姑洗律用
右手中指食指撮則一字應内絃左手同法外第
六絃為中吕律用右手食指勾則上字應内絃左
手同法外第七絃第八絃為林鍾律用右手中指
食指撮則尺字應内絃左手同法外第九絃第十
絃為南吕律用右手中指食指撮則工字應内絃
左手同法外第十一絃第十二絃為應鍾律用右
手中指食指撮則几字應内絃左手同法内外二
十四絃不可參差先後欲清中相應疾徐如一其
兩絃兼彈者蓋取陰陽相配也自中吕而上以律
配吕自中吕而下以吕配律琴之兩絃兼彈者蓋
取老少相配也一二三絃用少配老四五六絃用
老配少若欲稍作指法少配老或可吟而下注老
配少或可揉而上綽總欲琴瑟協和則他音不能
掩
笙凡吹竹音按其孔則無聲放其孔則有聲惟笙
匏屬放其孔則無聲按其孔則有聲故謂之鼓笙
鼓者動也按其孔則氣從山口出以鼓動其簧而
聲發矣笙後面居中一最長管位第十四乃黃鍾
中聲譜以合字應其第十二管乃黃鍾清聲譜以
六字應凡吹合字必吹六字亦取清中相和以左
手食指及中指按其孔餘孔皆開如吹十二管六
字又兼按十三管小六吹之第四管第八管第十
一管為太簇律用右手食指及左手大指食指按
其孔則四字應第一管第三管第十管為姑洗律
用右手食指大指左手大指按其孔則一字應第
二管第十三管為中吕律用左右手大指按其孔
則上字應第十二管第十五管為林鍾律用左手
食指中指按其孔則尺字應第三管第七管第十
一管為南吕律用左手大指右手大指食指按其
孔則工字應第五管第六管第十管為應鍾律用
右手大指左手大指食指按其孔則凡字應又第
一管為勾凡第九管為助凡清一第十六管為亞
一十七管為背凡審其調之清濁皆可取為助音
而雅樂不用也第四管第八管第十一管為清太
律用右手大指左手大指食指按其孔則五字應
欲知各管之配合當看後篇點笙歌訣其内外孔
字音歌訣曰一三十管一字真二管十三上字聞
四八十一為四字十二十四六合音三七十一應
五字十二十五尺字輪又全簧孔字音歌訣曰五
六凡勾九清一亞一背凡十六七又加十三為上
字徐徐用字呼與吸此總括管孔以清中數聲兼
言之若大成樂止用合四上尺上六六字當依後
列圖管取應用字目按孔單吹勿以兼音亂雅
塤吹時先以兩手名指屈蟠塤底作環抱狀而兩
手大中食五指竝閉五竅兩大指按後二孔兩食
指按前上二孔右中按前下一孔平氣俯唇輕而
吹之則為黃鍾律譜以合字應略俯唇微仰而吹
則為太簇律譜以四字應微仰更加氣則為姑洗
律譜以一字應仰極重吹則為中吕律譜以上字
應放前上右一孔則為林鍾律譜以尺字應凡放
尺字餘孔俱閉放前下一孔則為南吕律以工字
應凡放工字止閉凡六五字放前上左一孔則為
應鍾律譜以凡字應若放凡字止閉五六字放後
左一孔則為清黃律譜以六字應凡放六字止閉
五字放後右一孔則為清太律以五字應凡放五
字諸孔盡開此器極難取音急不鳴緩不洪仰口
蹙唇徐噓有力方得正聲
篪如吹笛法用左手名指挽其繩横而左偏其吹
口在右頭管面上較他孔稍大左尾上有穿繩二
小眼為黃鍾律又為清太律六孔俱閉調氣輕吹
則合字應重吹則五字應當尾有一底孔為太簇
律以四字應凡吹四字只開此孔餘皆閉左頭第
一孔為姑洗律以一字應凡吹一字此孔與底孔
俱開餘俱閉第二孔為中吕律以上字應凡吹上
字此孔與下一孔底一孔俱開餘俱閉第三孔為
林鍾律以尺字應凡吹尺字此孔與下二孔底一
孔俱開餘俱閉第四孔為南吕律以工字應凡吹
工字此孔與下三孔底一孔俱開餘俱閉後一孔
為應鍾律輕吹則凡字應又為清黃律重吹則六
字應凡吹凡六字止開此孔餘俱閉八器之中惟
篪筒大而内闊吹之甚難止宜微氣輕取與塤相
和以合衆樂舊譜呼底孔開為陽尾閉為隂尾譜
多不同當以此為法
鳳簫用兩手捧持自右管吹起每管一聲第一管
為黃鍾律以合字應第三管為太簇律以四字應
第五管為姑洗律以一字應第六管為中吕律以
上字應第八管為林鍾律以尺字應第十管為南
吕律以工字應第十二管為應鍾律以凡字應第
十三管為清黃律以六字應第十五管為清太律
以五字應每管頭俱有缺竅為吹口次第輕吹則
聲得矣
雙管臨時按荻頭人口含吹以吞吐深淺為字之
抑揚兩管同一音六孔盡閉筩内為黃鍾律以合
字應自下而上放第一孔為太簇律以四字應放
第二孔為姑洗律以一字應放第三孔為中吕律
以上字應放第四孔為林鍾律以尺字應放第五
孔為南吕律以工字應放第六孔為清太律以凡
字應此器聲調過高當俯而抑之斯與衆音諧和
凡放一孔此孔以下盡開以上盡閉餘簫笛等俱
倣此
洞簫簫衆樂之祖也本黃鍾之管而為之吹簫以
唇安山口上全在口唇之俯仰吹氣之緩急唇仰
急吹則清唇俯緩吹則濁筩底孔及穿繩眼黃鍾
也若吹黃鍾律六孔皆閉俯唇輕吹則合字應仰
而急吹則為清黃律六字應自尾起放第一孔為
太簇律俯唇輕吹則四字應仰而急吹則為清太
律五字應放第二孔為姑洗律以一字應放第三
孔為中吕律以上字應放第四孔為林鍾律以尺
字應放第五孔為南吕律以工字應放後一孔為
應鍾律以凡字應自下而上以漸而清象一陽之
氣自黃泉而升也凡和琴瑟點笙簧全賴此器定
黃鍾之聲如教坊俗樂所用不合尺寸是鄭衛滛
聲未可以諧雅樂也其嚴辨之
龍笛横而右偏其吹口在左頭管而上較他孔稍
大右頭底孔及穿繩眼黃鍾也若吹黃鍾律六孔
盡閉微氣輕噓則合字應自右頭起放第一孔為
太簇律俯唇輕吹則四字應重吹則清太律以五
字應放第二孔為姑洗律以一字應放第三孔為
中吕律以上字應放第四孔為林鍾律以尺字應
放第五孔為南吕律以工字應放第六孔為應鍾
律以凡字應重吹則清黃律以六字應不可用俗
樂所制者止取悦耳導滛與律吕相去遠矣
旌節凡執節前導既列綴兆則分立東西舞生之
首如奠帛麾生唱樂奏寧和之曲東階節生亦揚
節唱曰奏寧和之舞三獻皆同舞畢西階節生抑
節唱曰舞止各植節架上舞生俱歸班
相鼓木鐸節武舞以金鐸節文舞以木鐸一聲應
一步傍侍者執搖聽堂下樂既發聲即搖一聲隨
舞人所向之方辰俯則先俯仰則先仰以為舞容
之節相鼓用手執於胸前所以輔鐸者每搖鐸一
響則擊鼓一響以應之
籥翟籥用左手横執之有竅而不吹或云綴兆轉
折入位之時齊吹以節走趨翟用右手縱執之翟
縱籥横齊肩執之為執起之齊目為舉平心執之
為衡盡手向下執之為落向前正舉為拱向耳偏
舉為呈籥翟縱横兩分為開籥翟縱横相加為合
籥翟縱合如一為相各分順手向下為垂兩執相
接為交凡執籥秉翟俱右手在外左手在内其手
指俱大指在内四指在外縱則如繩横則如衡執
秉者不可忽也
舞鼓聲既嚴旌節前導魚貫而進列行於階上左
右相同聽節生唱奏寧和之舞則散而為佾聽唱
樂止則聚而成列忽散忽聚部位不亂如兵家之
陣法然凡舞東階者面東則西階者面西東階者
面西則西階者面東又東階者用左手左足舞蹈
則西階者用右手右足舞蹈其向背低昂周旋俯
仰各各成偶凡立之容五兩階相對為向内立兩
階相背為向外立俱面正北為朝上立兩兩相對
為相對立兩兩相背為相背立舞之容二兩階相
顧作勢為向内舞兩階相負作勢為向外舞首之
容三舉面朝上為仰首俯面向下為低首左右顧
為側首身之容五起身正立為平身曲其背為躬
身正立左右轉為側身轉過為回身開左右膝直
身下坐為蹲身手之容五一手高舉為起手順下
為垂手前伸為出手兩手合舉為拱手相持為挽
手步之容二前邁為進步後縮為退步足之容七
起足前尖以足跟著地為蹺足起足後跟以足尖
著地為點足進足稍前為出足膝前足後為曲足
履位遷換為移足右足加左左足加右為交足反
履底向上為蹈足禮之容十屈身出手下賜為授
更屈身出手上承為授拱手後退為辭拱手向左
右為譲低首屈身拱手為謙平出兩肘拱手齊心
為揖低首屈身至地為拜屈膝至地為跪點首為
叩頭蹺一足屈一足拱手左右譲為舞蹈舞生按
譜作勢凡舞合字四字欲遲工字六字欲疾上字
尺字欲適中聽鐸鼓既響兩階羽籥齊作進退俯
仰象文德之容合聲歌之妙而舞之能事畢矣後
列圖譜其形像解說俱出太學志僉載所載者與
此不同故竝存之而闕里之舞師世世親傳又别
有妙用總之得古人文舞之神動合法矩豈拘拘
如泥偶哉歌一闋則舞一成奠帛三獻共四成始
終共六變起於中而散於中初變在綴之中東西
立象尼山毓聖五老降庭再變而為佾數稍前進
象筮仕於魯而魯治三變而東西分象歴聘列國
而四方化四變稍後退象刪述六經告備於天五
變而左右向象講論授受傳道於賢六變而復歸
於綴中東西立象廟堂尊享弟子列配考帝王樂
舞武舞退文舞進由一成至於十二成一變至於
九變其綴兆皆起南而散於南與此不同也
廣西通志卷四十
