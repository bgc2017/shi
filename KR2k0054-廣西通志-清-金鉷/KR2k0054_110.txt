欽定四庫全書
廣西通志卷一百九
藝文
歴朝
記
訾家洲亭記(唐)柳宗元
大凡以觀游名於代者不過視於一方其或傍達
左右則以為特異至若不騖遠不陵危環山洄江
四出如一誇竒競秀咸不相讓徧行天下者唯是
得之桂州多靈山發地峭堅林立四野署之左曰
灕水水之中曰訾氏之洲凡嶠南之山川達於海
上於是畢出而古今莫能知元和十二年御史中
丞裴公來莅兹邦都督二十七州諸軍州事盜遁
姦革德惠敷施朞年政成而當天子平淮夷定河
朔告於諸侯公既施慶於下乃合僚吏登兹以嬉
觀望攸長悼前之遺於是厚貨居甿移於閒壤伐
惡木刜奥草前指後畫心舒目行忽焉若飄浮上
騰以臨雲氣萬山面内重江束隘聯嵐含輝旋視
其宜常所未覩倏然互見以為飛舞奔走與游者
偕來乃經工庀材考極相方南為燕亭延宇垂阿
步簷更衣周若一舍北有崇軒以臨千里左浮飛
閣右列閒舘比舟為梁與波升降苞灕山含龍宫
昔之所大蓄在亭内日出扶桑雲飛蒼梧海霞島
霧來助游物其隙則抗月檻於廻谿出風榭於篁
中晝極其美又益以夜列星下布顥氣廻合邃然
萬變若與安期羨門接於物外則凡名觀游於天
下者有不屈伏退讓以推高是亭者乎既成以燕
歡極而賀咸曰昔之遺勝槩者必於深山窮谷人
罕能至而好事者後得以為己功未有直治城挾
闤闠車輿步騎朝過夕視訖千百年莫或異顧一
旦得之遂出於他邦雖博物辯口莫能舉其上者
然則人之心目其果有遼絶特殊而不可至者耶
蓋非桂山之靈不足以瓌觀非是洲之曠不足以
極視非公之鑒不能以獨得噫造物者之設是久
矣而盡之於今余其可以無藉乎
邕州柳中丞作馬退山茅亭記柳宗元
冬十月作新亭於馬退山之陽因高丘之阻以面
勢無欂櫨節梲之華不斵椽不剪茨不列牆以白
雲為藩籬碧山為屏風昭其儉也是山崒然起於
莽蒼之中馳奔雲矗亘數十百里尾蟠荒陬首注
大溪諸山來朝勢若星拱蒼翠詭狀綺綰繡錯蓋
天鍾秀於是不限於遐裔也然以壤接荒服俗參
夷徼周王之馬跡不至謝公之屐齒不及巖徑蕭
條登探者以為嘆歲在辛卯我仲兄以方牧之命
試於是邦夫其德及故信孚信孚故人和人和故
政多暇由是嘗徘徊此山以寄勝槩廼塈廼塗作
我攸宇於是不崇朝而木工告成每風止雨收煙
霞澄鮮輙角巾鹿裘率昆弟友生冠者五六人步
山極而登焉於是手揮絲桐目送還雲西山爽氣
在我襟䄂以極萬類攬不盈掌夫美不自美因人
而彰蘭亭也不遭右軍則清湍修竹蕪没於空山
矣是亭也僻介蠻嶺佳境罕到不書所作使盛跡
鬱堙是貽林間之媿故志之
柳州東亭記柳宗元
出州南譙門左行二十六步有棄地在道南南値
江西際垂楊傳置東曰東館其内草木猥奥有崖
谷傾亞缺圯豕得以為囿蛇得以為藪人莫能居
至是始命披刜蠲疏樹以竹箭松檉桂檜栢杉易
為堂亭峭為杠梁下上徊翔前出兩翼憑空拒江
江化為湖衆山横環嶛(集作崦)闊瀴灣當邑居之劇
而忘乎人間斯亦竒矣乃取館之北宇右闢之以
為夕室取傳置之東宇左闢之以為朝室又北闢
之以為陰室作屋於北牖下以為陽室作斯亭於
中以為中室朝室以夕居之夕室以朝居之中室
日中而居之陰室以違温風焉陽室以違凄風焉
若無寒暑也則朝夕復其號既成作石於中室書
以告後之人庶無壞
鈷鉧潭記柳宗元
鈷鉧潭在西山西其始蓋冉水自南奔注抵山石
屈折東流其顛委勢峻盪擊益暴齧其涯故旁廣
而中深畢至石乃止流沫成輪然後徐行其清而
平者且十畝有樹環焉有泉懸焉其上有居者以
予之亟游也一旦款門來告曰不勝官租私劵之
委積既芟山而更居願以潭上田貿財以緩禍予
樂而如其言則崇其臺延其檻行其泉於高者墜
之潭有聲潨然尤與中秋觀月為宜於以見天之
高氣之迥孰使予樂居夷而忘故土者非兹潭也
與
柳州山水近治可游者記柳宗元
古之州治在潯水南山石間今徙在水北直平四
十里南北東西皆水滙北有雙山夾道嶄然曰背
石山有支川東流入於潯水潯水因是北而東盡
大壁下其壁曰龍壁其下多秀石可硯南絶水有
山無麓廣百尋高五丈下上若一曰甑山山之南
皆大山多竒又南且西曰駕鶴山壯聳環立古州
治負焉有泉在坎下常盈而不流南有山正方而
崇類屏者曰屏山其西曰四姥山皆獨立不倚北
流潯水瀨下又西曰仙奕之山山之西可上其上
有穴穴有屏有室有宇其宇下有流石成形如肺
肝如茄房或積於下如人如禽如器物甚衆東西
九十尺南北少半東登入小穴常有四尺則廓然
甚大無竅正黑燭之高僅見其宇皆流石怪狀由
屏南室中入小穴倍常而上始黑已而大明為上
室由上室而上有穴北出之乃臨大野飛鳥皆視
其背其始登者得石枰於上黑肌而赤脉十有八
道可奕故以云其山多檉多櫧多篔簹之竹多櫜
吾其鳥多秭歸石魚之山全石無大草木山小而
高其形如立魚在多秭歸西有穴類仙奕入其穴
東出其西北靈泉在東趾下有麓環之泉大類轂
雷鳴西奔二十尺有洞在石澗因伏無所見多綠
青之魚及石鯽多鯈雷山兩崖皆東西雷水出焉
蓄崖中曰雷塘能出雲氣作雷雨變見有光禱用
爼魚豆彘修形糈□酒陰虔則應在立魚南其間
多美山無名而深峩山在野中無麓峩水出焉東
流入於潯水
南溪記李渤
桂山灕水右滙陽江數里餘得南溪口溪左屏外
崖巘鬭麗争高其孕翠曳烟邐迤如畫左連幽墅
園田雞犬疑非人間泝流數百步至巖巖下有灣
壤沮洳因導為新泉山有二洞九室西南曰白龍
洞横透巽維蜕骨如玉西北曰元巖洞曲通坎隅
晴眺灕水元巖之上曰丹室白龍之右曰夕室巽
維北梯險至仙窟北又有石室參差砑豁延景宿
雲其洞室並乳澑凝化詭勢竒狀俯而察之如傘
如軬如欒櫨支撑如蓮蔓藻井左睨右瞰似簾似
幃似松偃竹褭似海蕩雲驚其玉池井嵐飈廻遝
交錯迷不可紀從夕室梁溪向郭四里而近去松
衢二百步而遥余獲之若獲荆璆與蛇珠焉亦疑
夫大舜遊此而忘歸矣遂命發潛敞深磴危宅既
翼之以亭榭又韻之以松竹似讌方丈似昇瑶臺
麗如也暢如也以溪在郡之南因目為南溪兼賦
詩以紀之
新開桂林隱山記吳武陵
入則維化出則寕物物寕而後志適乃有西坰之
賞始一日命騎西出出門里餘得小山山下得伏
流顔曰石秀水清葱葱乎其韜怪物耶乃釋騎蹈
履北上四十餘步得石門左右劍立矍然若神物
持之自石門西行十步得北洞坦平如室室内清
縹若繪積乳旁澑凝如壯士上負横石奮怒若活
乘高西上有石窗櫺忩下望千山如指自石室東
廻三步得石巖巖下有水泓然疑虬螭之所宅水
色墨綠其濬三丈載舟千石舟可坐數十人羅絲
竹歌舞飄然若乘仙巖之南壁有石磴可列樂工
十人其東若畝澮貫石流去不知所止北壁半穴
如懸門徹外容小舟出門有潭袤三十步潭有芰
荷潭北十步得溪溪横五里徑二百步可以走方
舟可以汎畫鷁渺然有江海趣魚龍瀺灂鷗鷺如
豢自溪潭之間有地丈餘其色正赤歴石門東南
越小嶺石林危嶠夾聳左右自嶺下十步得東巖
自巖口直下二十步有水闊三尺許淺沙若畫細
草如織南望有結乳如薰籠其白擁雪自巖西南
上陟飛梯四十級有碧石盆二乳竇滴下可以酌
飲又梯九級得白石盆盆色如玉盆間有水無源
香甘自然可以飲十人不竭還自石盆東北上又
陟飛梯十二級得石堂足坐二十人乳穗駢垂擊
之鏗然金玉聲堂間有石方如碁局即界之以奕
翛然不知柯之爛矣自堂北出四步直西二筵南
入小峽得内洞東有石室如畫頂上方井弱翠輕
綠便如藻繡自洞南下仰矚東崖有凝乳如樓如
閣如人形如獸狀闇然不知造物之所變化也自
樓閣斗下七步次石渠渠深七十尺渠上為梁曲
折繚繞三百步遠日月所不能燭矣左右列炬而
後敢進自梁直南抵絶壁斗下為飛梯飛梯九盤
而後及水水北涯有石閣峭甚綴以欄檻適可宴
息水通魚船東出朝陽四隅黝黑方谷如鑿以石
下投波聲響山寒氣薄人往往畏恐自石閣還上
絶壁西去十步又得小洞俯行三十步左右壁有
鍾乳或垂或滴其極有石室正如禪菴多白蝙蝠
出小洞北上二十步又得外洞石色猶四洞東西
壁下有石數十枚其面砥平間有凹鐏琴薦厥狀
甚怪游人列坐肅若冰霰其東有便房桁櫨栱梲
支撑環合猶鬼工之追琢也洞北七步臨西石門
石門西去三十九步得西洞洞深九十尺北崖有
道可容一軌崖南有水水容若鏡纖鱗微甲悉可
數識東過小石門門東頫行三十步詰屈幽邃道
絶窮崖又寬明置水閣崖下閣勝九人閣下水闊
三十尺伏流崖南亦達朝陽自西洞口南去一矢
得南洞洞西壁可讌數十人其東有水輕風徐來
微波蕩漾琴高遇之當不返矣北上山頂盤曲五
百步石狀如牛如馬如熊如羆劍者鼓者笙竽者
塤箎者不可名狀石路四周而松蘿萃於西北公
曰兹山之始與天地並而無能知者揭於人寕渝
夫翳薈又將與天地終豈不以其内妍而外朴耶
君子所以貴夫心達也吾又舍去是竟不得知於
人矣乃伐棘導泉目山曰隱山泉曰蒙泉溪曰蒙
溪潭曰金龜洞曰北牖曰朝陽曰南華曰夕陽曰
雲戸曰白蝙蝠嘉蓮生曰嘉蓮白雀來曰白雀石
渠寒深若蟠蛟蜃特曰蛟渠或取其方或因其瑞
幾焯於圖牒也於是節稍廩儲羨積度材育工為
亭於山頂不采不雘倏然而成憑軒四望目極千
里高禽鷙獸蛟翔蟻走恍然令人心欲狂又作亭
於北牖之北夾溪潭之間軒然鵬飛矯若虹據左
右翼為厨為廊為歌臺為舞榭環植竹樹夐脱囂
滓邦人士女咸取宴適或景晴氣和蕭然獨往聽
詞於其下嗟乎我俗既同我風既調兹亭兹山又
與人物共之則不知古之甘棠其類是耶他日會
新亭之下辱命紀事奉筆遽題於北牖曰成紀公
字濬之不名重也内吾為伊周外吾為方召疏山
發隱也決泉啓蒙也作亭子來也三者其異乎四
賢之志乎不異也故書
五咏堂記(宋)孫覽
桂林為郡千山環秀而井邑之内一山峙立狀如
冠冕凡州堂臺宇榭開戸相倚清輝可掬玩之無
斁游者忘歸名曰獨秀山山復有巖可容十許人
蕭爽虛凉坐却煩暑宋顔延年出守是邦來游巖
間讀書為文以自娛名曰讀書巖蓋紀於圖志者
其略如此唐大歴中李昌巙為桂管觀察使因建
學其下建元間御史裏行鄭叔齊為之記脱落顔
延年事而獨載昌巙之事景平建元相去視今為
未久不應頓失其傳觀叔齊文字猥陋非愛竒博
古之流亦不能考尋前載也余元祐五年被命承
乏於此視事累月聞斯巖名嘉顔延年好尚不凡
訪求故迹而荒崖斷石榛莽蕪穢殆不可見乃命
寺僧芟刈營葺之創為堂軒以面巖曲而唐人名
刻猶有存者因鑱其旁曰顔公讀書巖延年才高
性偏放蕩不羈前後見斥於徐羨之劉湛軰不能
無怨嘗著五君詠旨味閑淡推重一時然亦以此
取怨當路故又榜其上曰五詠堂五詠雖非延年
在桂所為而乃平日自况也并刻之左右嗚呼士
之負才不羈而趨世尤疎者其大足以殺身滅宗
次或流離困挫不能自保者踵相躡也如延年文
采江左以來蓋一二數少與謝靈運齊名辭氣軒
揚凌傲當世亦略相似靈運竟以僇死而延年獲
免蓋幸矣後之來者遊其巖觀其詩足以想見其
平生大槩云
八桂堂記李彦弼
湘水之南粤壤之西是為桂林秦以郡置唐以管
分遥制海疆旁控谿峝宿兵授帥襟喉二十有六
州巍然為會府蓋承聖宋之御圖也堯仁舜恩覆
被無外黠獠效順師徒弗勤而邊境自拓斯民樂
其業而安其生喜見太平官府故桂邦之俗歲時
載榼提醪口簫腰鼓以遊遨燕賞為事然而郡山
蜿蟺環輳郛郭幽巖邃壑窮欄密檻多栖於烟嵐
風磴之外不足以容邦人車蓋之盛輿情患之龍
圖閣鄱陽程公自紹聖四載擁旄開府今閱五春
矣公淵淪胸襟恬澹壇宇闔闢權謀不運聲氣而
威揚澤霑瘴塵消廓臥鼓邊亭於是裘輕帶緩時
為逍遥遊因欲以豁邦人鬱紆之情乃度州治東
北隅有隙野焉蘭臯蕪原陂陀軒霍萬景獻秀可
以圃而堂之爾乃薙莽斸榛掃除猩猱鼯鼬所以
嘷風嘯雨之區而為穹臺曲榭峥嶸瓌麗之觀獨
秀屹其孤伏波嶫其偉前繚以平湖為菰蒲菡萏
之境中闢以廣庭為車騎樂舞之場右峙迎曦以
賓朝暾左開待月以呼夕魄山川滿目桃李成蹊
鋪遲日以采蘩激光風而轉蕙而封植丹桂為蒼
蒼之林散蟾窟之天馨飄薄於几席之間是為八
桂堂也輸吸清漪筒奔迅注泛蘭舟而載雕觴環
嘉賓而算醇醪是為流桂泉也鑿芳沼而聳中洲
叩淺欄而數遊鱗翛然有濠上之趣不減惠莊之
眞是為知魚閣也因岡為臺憑高徙倚蘸波影於
簷楹潄灘聲於眉宇而峻以青瓊盪空而嬉士女
喧咽心醉物華不知珥墮而簪遺是為熙春臺也
公乘休暇則驅貔貅抗幢旆引賢士大夫而來遊
相與傲清晝擷芳鮮酌桂漿之金波浮先春之玉
乳投驍壺而敲芳枰西晷頽光鳴珂而歸夾道之
人仰公高致邈在物表謂公雍容燕衎坐鎮數千
里於尊爼之上若將與民相忘者雖山季倫之醉
習池羊叔子之登峴山風流之敏妙僚侣之英華
未足多謝彦弼乃招稠人而語之曰爾知公之所
以遊乎夫君子長者之於人未有不先同其憂而
後同其樂者蓋數炊秤㸑足以享已而不足以享
人此小知之士所以長見笑於大方之家公之帥
桂也明政事練甲兵銷患未萌而人無駭輿之變
此先同其憂也公之闢圃也敞扉通途無隔塞之
禁而不忍擅一身之私此後同其樂也惟憂樂與
斯人共之是為公所以建八桂之意歟於是衆口
嗟咨感公盛德謂山可泐川可涸斯堂之景豈有
既乎雖然景則無時而盡公則有時而去一日歸
拜明光密侍嚴凝則吾人思公之心亦豈有既乎
願得公之文以紀無既之景垂無既之思僕曰公
手植八桂於堂之砌異時公歸在朝爾邦之人擁
翠幹而培深根徘徊撫翫於濃陰之下想風采而
詠芳馨期為勿剪之千齡則是眞甘棠之思也顧
吾之文亦何與哉謹記
拱北軒記鄒浩
拱北軒者所居對堂之小軒也昭人屋向皆東南
獨此居面北軒又正在北方先聖言北辰居其所
而衆星拱之故取以名焉因竊自念君者北辰也
拱者也羣臣者衆星也拱之者也今在内為輔弼
為侍從為六曹寺監之屬拱北可也在外為監司
為守令為諸路郡邑之屬拱北可也而浩則名除
於仕版身廢於炎荒既已隕墜而為石矣尚奚麗
天者之擬邪又竊自念所除者名耳拱北之心未
嘗除也所廢者身耳拱北之心未嘗廢也夫未嘗
除而自除之未嘗廢而自廢之非浩所忍為也浩
於是軒朝夕焚香稽首再拜上祝皇帝壽千萬歲
長與天同久與地並拱於内者輔弼盡輔弼之道
侍從盡侍從之宜六曹寺監之屬盡所以為六曹
寺監之職拱於外者監司盡監司之分守令盡守
令之才諸路郡邑之屬盡所以為諸路郡邑之務
上下相承如源流之一水先後相應如首尾之一
形自京師而環矚之雖遠在蠻夷戎狄之外猶在
四序平萬物遂重譯效貢拱我聖人而况九州之
内乎和氣浮於上則景星見卿雲飛和氣動於下
則朱草生醴泉湧凡是祥瑞之物莫不紛綸畢至
祖宗之功德由此而彌光廟社之安榮由此而彌
固前古以來未有太平若此其盛焉浩之所以拱
北在是而已且既以為石矣亦必有觸之而起者
始自膚寸旋充太虚於時滂沱未必無助然則區
區素定之心又安敢自棄而莫之篤歟又竊系以
詞曰七曜兮可西五嶽兮可移我心湛然兮如初
時我不見窮達得喪之殊塗兮惟拱北之知噫高
高無私兮日監在兹
勾漏山十洞記(并序)吳元美
天下洞凡三十有六容南西及鬼門關内一郡而
得三焉南都嶠北白石西勾漏西山之南去郡一
舍而近古銅州也平川中石峯千百皆矗立特起
周圍三十里其巖穴多勾曲穿漏故以是名予足
跡半天下所閱名山多矣卓絶雄傑鮮或儷此者
愛而不可失列為十圖置諸座右朝夕自其外而
想其内外所見者毫楮可及然特彷彿一二耳若
三洞中所有須至者自知譬如乾坤容日月之光
安可繪畫也
靈寳觀記
度西山巔涉落桑江豁然平川曠野中石山綿延
直抵北流之西其南跨大江之半古勾漏城也距
今邑十里羣峯屹然如中天觀闕旌旄棨戟武
庫五兵森羅在上而道出其間行者皆愕驚不敢
前靈寳觀蓋直當其門戸觀後石峯千仞獨以一
柱擎天三朝宸奎閣藏其跡案圖經此有觀久矣
南漢始更今名殿庭卑隘門徑荒蕪碑碣可考可
詢令人慨嘆不已然土木雖儉陋而氣象雄古雲
物輪菌眞靈仙所宅香火洒掃雖無人而奎壁照
耀雲漢昭回自有神物護持之左右數里雖絶無
居者豈仙聖之意樂閒曠厭囂煩故不欲廛井畜
牧之混其所也觀東百餘步臨大道傍有龍潭洞
披荆榛而入俯伏蹲踞淵渟幽閟冷襲毛骨村甿
云神龍所蟄伏勿以瓦礫投也直觀後二小洞南
向者曰太陽有浮屠象其北曰太陰淺塞不通然
名義所稽第恐俚語以南北分陰陽耳故附之書
或有知其詳者
寳圭洞記
繇靈寳觀後西北行二百步如倚屏門闢象魏榜
其上曰勾漏洞天正寳圭洞此葛仙翁修煉所也
洞前小亭俯瞰横塘倚欄四顧則列峯回環如衆
星之拱北辰其魁碞而秀偉者如冠弁圭璋之列
侍其挺特雄毅者若戈干劍戟之森衛也石室中
有玉宸道君及葛眞人石像室之東為寳圭洞雄
偉壯觀秉燭而入有丹竈牀几盤甕碾臼皆石乳
自然凝結而成竒怪萬狀神摹鬼刻非人間所有
約半里水涯循梯直下拏竹筏以行歴甕門三四
重間關委蛇燭盡而回翌日掉小舟再往乃窮水
際益廣益竒波光澄明蒸靄温燠嚴冬如三四月
時同遊者驚駭以為神龍窟中不可久居乃歸中
流矯首見一點煙如長虹出天表蓋石罅之容光
也捨舟躡梯攀躍而上曲磴飛棧粒點如瑶階雲
徑小石羅列如瓊杯玉斝瑣碎如楊梅茘枝充實
其内不可名狀轉左側身而入直穿太陽洞後山
半而出蓋寳圭之東掖也其中室曰蟠桃深三四
百步仰視高處杳不見頂然蟠桃之名圖經不載
他無所考據其西小室洞明外達連榻周遍可踞
可卧蓋寳圭之西掖也曩予嘗遊都嶠怪其山竒
秀巖穴在下其色黑青而多膏乳每疑二洞其受
陰陽之殊近見寺丞王君云凡陽洞靈仙所宅陰
洞鬼神所居勾漏陰洞也抱朴乃於此修煉者蓋
寳圭衆峯左右拱揖受陽和之氣水火既濟故能
成功予謂其語頗中理解遂記於此以俟識者
白沙洞記
予生平俗眼未嘗觀寳圭之勝以為天下極美而
客有言曰白沙其尤美乎予聞喜而不寐黎明杖
履﨑嶇亂石間秉燭從竇入俯傴扶伏凡經六七
竇所過益寬而所見益竒行里餘乃至中洞縱廣
一頃高數十仞石膏玉英散彩流光大者齊雉堞
小者雜毫芒奎壁交加星宿焜煌愈於寶圭不可
為量數仰睇之如崩雲如飛幄如棟樑如榱桷俯
盼之如驚湍如怒濤如畦畎如邱阿如鼎爼如籩
豆柷敔笙竽之為禮樂器者如弧矢刀劍戈矛甲
胄之為兵戎具者如杵臼犂軸缾罌甕盎為農庶
家所費用者如塔像臺案幢幡鐘磬為僧道居所
嚴設者如齊縞吳紵霜縑霧縠其文彩鋪張於椸
架如宏璧楚璞圓環方玦其雕琢堆疊於府藏其
朴如簣桴土鼓其竒怪如神鬼形狀千嶺萬壑不
可殫盡或考擊之則鏗然如洪鐘轟然如震雷厲
然如長風吼衆籟冷然如飛瀑瀉幽谷令人神思
飛揚形容不逮但索筆書曰勾漏甲於天下而此
洞為勾漏第一既而俯視之於下有涸井數十皆
舊時採砂處凡砂生於此獨白蓋坎離之交自然
變化非若鉛石有假人力也予俯拾之得數塊如
粉道人云春水滿谷而砂始凝採者宿於其傍候
凝白滉漾乃可取間或得之亦不常有近聞有好
事者以厚賞募少年乘索懸而入下方至地聞霹
靂一聲若數千牛吼然少年驚仆久之乃蘇以為
遊觀者之戒自旦達午予遲畱不能去從者告饑
乃側身由小道出行數步豁然見天其傍羅週遍
怪怪竒竒間架邃延幃幄參差下閱齊房上聳觀
閣玉精蕩射星斗錯落出門四顧則飛簷峻宇嵯
峨峻岋若過清都閶闔之下前視峯巒拱對列侍
翕然一都會也始客導予入曰洞當從後門出蓋
古來謂此為後門至是予大笑曰何倒置也凡居
其間有正堂在其中列舍揖其後今此門高數百
丈與五鳳樓相似麗譙翼然内外朗然自庭徂堂
高廣數丈如之何其後之也遂令置棧磨崖將求
善書大其題曰白沙之門
韜眞觀記
出白沙洞門而西左右皆小峯相對山北平疇孤
烟落照茅茨篁竹間始有人居曰道村其東南諸
峯間見層出寒松古樾蓊鬱杳靄有洞掩映其間
曰韜眞觀中有石碣記南漢時中官陳君所經營
及今近二百年醮壇道院故址盡没榛莽道蕪不
可行予至亟令火而焚之課僕從葺茅齋一間為
食息處修治掃除鳴鐘鼓奉香火已覺洞前山川
改觀矣左右二石室其深四五尋石林相對大冬
亦温疑下積硫磺氣而然其一狹而長捫壁度穴
直抵玉虚洞後山而出約不啻里餘也觀之上重
重如層樓複閣其下溪澗映帶如長虹巨蟒其外
亂石崖立絶如人家假山有靡麗如羅縠者有雕
繢如珠帶者有明潔如金玉有漣漪如淵波者其
各體異狀亦多怪也讀其碣云巖洞多嵌空或深
數尺遂積土以實之予陋之曰大為洞小為穴凡
石以嵌空為竒政欲空所有安可實所無哉今俯
觀者如綺疏藻井旁通者如甕牖圭竇凹者如圈
如臼凸者如䔲如蓋陰陽闔闢呀天穴地豈不竒
哉乃實而夷之使吾不獲見造化之全巧顧不惜
哉茅齋之右有石窟高深丈餘古木垂蓋藤蘿圜
繞予終日坐卧其中遂私語其僕從曰兹觀當勾
漏之中旁鄰玉虚面揖玉田東望寳圭三里抵普
照巖前抵獨秀巖漁歌樵吹雞犬相間吾儕得三
四人從者五六人相與耕田鑿井暇則往來徜徉
其間或有葛翁之來秘方刀圭可幸而觀也因問
村甿曰道人有居此者乎村甿曰一老黃冠隸名
兹觀久矣然去四十里而家歲或一來來未嘗畱
宿予額蹙曰有志於此者何憚遠而不來有此佳
景迷不肯住世間凡骨何其滔滔耶
玉虛洞記
予寓韜眞洞與道村老農周遊遍覽酷愛東南羣
峯傑出烟林之表丹崖翠嶂與洞穴相間晴嵐霧
靄變態無窮繚繞如城郭羅列如屏幢堆壘如囷
倉馳驅如車馬上而高室者下而突竈者浮圖而
合其尖者大圭而挫其首者如指日之戈如倚天
之劍如囊脱之錐如垂雲之翼如承露之掌如威
象之齒如芒星之光如堂階之設&KR1607;業列羽如壇
壝之爼簋尊登競巧效竒譎怪百出雖公輸之巧
不能琢削雖龍衍之辨不能形容也每疑其下韜
虚孕秀各有洞府但不能得其門入耳村甿陳訪
者頗曉通識時人語言予始叩之不肯吐久乃曰
此豈無有但父老戒我勿以告人耳詢其故則曰
官客來遊吏卒有追呼之擾若繕橋道備薪火尚
有可為其需物品備飲食何其甚也驅逐捶詈雖
雞犬不得寕顧何益於我哉予聞其語而然之遂
止不復與語他日復來勞以酒食笑指觀旁一峯
曰此念經窟也舊有淨行諷誦於其石相去跬步
能可登乎予從之捫蘿而上由空穴數重至其腰
有巖深廣二丈可坐卧外闞東野如觀畫圖循緣
躋攀如旋羚羊之角如披蝸牛之殼久之直徹峯
頂而出凭高遐矚去天尺五令人有飄然凌雲冷
然御風之態既而復指其下曰此觀衝洞也復隨
之從穴而入其峯勢支分𣲖别開拓旁午紆餘屈
曲如列衆柱而成室屋南北東西路脈交通火光
四燭洞煥太虚俯者仰者蟠者飛者走者倚者負
者皆瑩如玉爛如銀也有潭碧色或云每枯旱時
雲氣中蒸上徹霄漢如薰爐如炊甑雨必立至雨
止則四風颯然槖籥而入蓋龍之升降也予謂此
峯上摩天輪下控地軸其中洞然凝結如玉色而
名曰念經窟觀衝洞皆不雅輙更其名為玉虚洞
云
巫山寨記
玉虚洞之坤維得馮道士石寨而望之天地設險
隱然鐵甕城也其巋然當前者排敵也洞然旁達
者睥睨也巉然下瞰者邏庭也崒然上聳者𤇺臺
也拂雲而銛指者牙纛也射日而森布者干櫓也
屹立而齊整者守卒也踞坐而揮領者主帥也行
將逮門則横屋駢羅曲蹬周遭萬兵叩關一夫誰
何風松鳴杵烟蘿張幕蛇行雀步乃至北落入其
中規圜二頃絶壁千仞十有二峯四廟一圍接郭
連郛前植樓觀後峙香爐左拱而俟右倚而趨其
色紫翠間以尖峯懸崖卓犖連蔓巑岏怪竒可駭
可愕踵插重泉頂摩九天接武差肩揖遜相先信
乎瞻在前忽在後仰彌高鑽彌堅也予拱手還曰
此寨之景得非吳許十二神仙宴座壺中日月長
處乎不然則妙嚴圓梵大士如來光明藏也遂規
地薙草列石環坐且仰而歎曰彼馮道士何人乃
託名於此而易名之為巫山寨其何如哉
玉田洞記
玉田洞在韜眞觀之西巫山寨之北其界相望也
洞闢三門其高者險絶難攀其卑者偪塞難行獨
由中而入路分三岐右則坎阻杳黑左則虛明爽
快受明之所則洞門高處也庭中廣深如在觀閣
之下其盤石皆翠碧色平夷通明可以偃仰其膏
乳則玉石流光悉具物象緣石棧行百步傾身而
入乃至玉田其田數坵廣有二丈長三倍之中且
平其塍畔皆勻續蜿蜒刻鏤精緻如今人食用器
皿所為其傍有花瓣寸餘純然玉色亦如今人器
皿日用銅銀為飾造化巧妙瑣屑遂至於此安可
以描摸億度也田中積水無間夏冬不溢不涸不
增不減氣常温和蓋萬乳所融洩耳越疆而東其
竅多鍾乳垂而四五寸者光采燁然時可採取舊
曰石田予謂石田何所用之此正仙人種玉處遂
更名曰玉田洞出洞而南半里至玉田寨寨高至
十餘仞其拗中瀦蓄湛然如桵藍潑黛厲風不動
搖廣四五丈深莫測也蓧蘿陰翳怪石蹲踞如神
守鬼護其北流為二池中有小島嶼狀其南則潛
流北出溢入大江春時江中大魚逆躍入此似有
知也自玉虛洞至此皆甿陳訪所導疑訪尚有隱
秘處然遊觀止矣雖有他竒吾不敢請已其土人
好事者亦往來山間三十年未嘗有至此者然予
觀覽之勝其鑿空固自我發之異時車馬踵至晨
夜囂呼擾及田桑則作俑之罪將何逭之既而自
覺曰嗟乎簞食瓢飲芒鞋布襪曳短笻探餓虎之
穴與猿猱為伍世間嗜好如我者寕有幾而誰肯
為此來乎
普照巖記
普照巖距韜眞觀五里山如覆釡洞穴當其胸唐
時有草亭於上蕪没久矣或以洞中之竒來諗遽
到其麓從者厭高陟剪蘿蔓荆榛雜然因以菟窟
見欺予曰第焚吾先登既至巖下舊址巋然回首
却顧則西望東臯南北阡陌盡在足下黃坡翠巘
與石峯相間歴歴落落尤可觀也入間數步上通
若中霤狀古木覆之屏几之右有玉貌立於旁堂
之中簾幕高張筵几肆列仰視則如玉京山紫虛
府鬱秀不可階升也俯瞰室内恍敞森嚴詭怪絶
特令人毛髮颯然與月夜扁舟於千崖萬壑風烈
水寒無異其中仙壇臺塔低昂交錯靈旙寳幢霓
裳羽衣皆獵獵如龍夭矯如鰲贔屭如龜折甲如
麟有趾以火燭之鱗甲耀目以物擊之聲響駭耳
旁睇壁間則蟲篆瑣碎圭璧成文綠質白章駢花
鬭錦濃粗疎密各有態度不知雕琢之竒繪繡之
工果誰為之當安僧迦於巖以實其名以傳不朽
可也
獨秀巖記
度普照巖之西長坡巨阪川原遐曠石山到此稀
矣遠矚平野中鬱然孤峙者獨秀巖也予初望如
廩狀意頗隘之既至則洞門宏䆳古木蕭森與韜
眞觀抗衡石室中廣六丈高倍之虚明平夷可容
千數人石乳掛壁上如彌陀大士像此又韜眞所
無者徐升其巔徘徊倚望四顧豁然前雖小室附
庸亦足觀者此蓋勾漏别峯也車馬往來距邑十
里雲山莽蒼西入鬱平松灣竹塢樵木出没此異
人居止處倘在中州堂上列鐘鼓門外來名士可時
刻已乎然遊遨寳圭獨秀姓名歲月題刻宛然記
此竒勝何忍略耶豈以遷謫之故日懷惴惴憚於
來遠耶將駐旌倚馬傯傯去來未暇徧歴耶殆亦
有記之而斷碑漫版荒陋中無好事者為之流傳
愛護耶予方來假道過此不敢賦詩姑為偈曰遠
役鬼門關徧歴仙世界豈敢問丹砂庶欲銷罣礙
此乃寫興而不已者也
金龜山記
圖經俗名為眞武嶺高八十丈在邑東二里山色
蒼蒼黃黃其背穹窿坡陀四垂首戴巨石高十餘
仞崟嶔突出間色青黑且有口吻狀四圍遠近視
之如眞靈龜也天下峯巒巖谷若龍若馬若獅子
之像多矣然彷彿而得四五獨此粹然逼眞顧不
異哉水流大江直西南來龜從東北舉首而赴之
或云隔岸有山曰會靈相對而起此上有壇而彼
上有臺予未能至不知狀貌何如也是山最與勾
漏為鄰而龜闖然於洞前故附於圖之末
萬象閣記楊萬里
衡湘以僻在南荒遠於中州而亦以山水重天下
故天下有山水而衡湘無山水非無也無地不山
水也然其聞者在道曰九疑在永曰浯溪曰澹巖
在衡曰祝融曰石廩在潭曰嶽麓而止耳予嘗南
望九疑北登嶽麓是數者固竒矣而其他深林寒
谷窮崖怪壑蓋有名不爼豆於九疑嶽麓之班而
其美不減不加也然則前軰之蹤跡於衡湘間果
皆徧耶山水之不立於四通之衢者果皆無竒耶
如賢人君子之於世其聞焉者幸而遇也其無聞
焉者不幸而不遇也以前軰之所見參予之所見
其遺者已如此以予之所見推予之所未見又可
數耶全州清湘令安侯紹興三十有二年春二月
十二日以書遺萬里曰吾邑雖陋而山特竒吾於
懸治之旁擇面勢之最宜於山者作一閣焉既成
獨上四顧則四面之山皆凑於几席吾取醉翁之
語而名以皆山願為予記萬里曰人於山常厚而
山於人常疎非山遠於人也人遠於山也其病一
曰俗一曰貴世之君子誰不以一邱一壑自許哉
然衣有京洛之塵面有康衢之埃而欲與夜鶴同
夢白鷗同意難矣自古王公大人酣醟於富貴而
荒浪於聲色乃始欲與山為方外之交自湔祓其
昨非固已為失策矣而山何事焉今清湘之民既
得賢侯以為之撫摩而山水又得賢主人寵光之
獨非幸歟侯試揭予言於閣當有見之而怒生癭
者矣當有首肯而三嘆者矣昔也賢主人予未之
識也山則予未之見也雖然予神交其間他日登
而賦之予也主人也山也其亦歡然傾蓋也哉
南樓記張栻
廣西轉運判官所治便廳之前有樓棲官府文書
鬱而不治予每睨而病之他日過之則煥然一新
矣詹侯體仁觴予於其上倚檻而觀凡四旁之嘉
花美木悉獻其狀而遥岑寸碧挺然屏山之隅樓
之下為堂堂之前為亭皆幽雅有趣予怪而問之
詹侯笑曰吾皆因其舊云耳始吾闢樓之塞而觀
之則其美已具易其楣桷之腐壞者與其忩戸之
隘狹者周以闌楯而吾樓成焉又視其下居然一
堂也則厰以簷牙而重飾之前有茀地去其穢壤
而柱之礎存焉則又因之以為亭名吾樓曰南樓
取其面勢所直也堂曰梅雪因吾治之故名也亭
曰須友亭之旁植竹與梅與松吾將與之友亦且
須吾友朋而共樂乎此也為我書其扁且記之予
嘆詹侯之智能因其故而損益不宿勞不重費不
出戸庭而得美觀是可志也予於此竊有感焉嗟
乎物之通塞固有其時向也人所賤棄弗顧之處
一旦而吾曹相與談笑周旋於其間闢暗鬱為光
明變荒穢為整治此非其時也哉通塞固有時然
使其不遇詹侯則終於廢壤而已時固存乎人哉
凡物皆然豈獨是樓且詹侯方以使指按行一路
一路之郡邑亦廣且遠矣政事之隳弛人情之鬱
拂與夫利之所壅而弊之所生蓋不一矣詹侯將
次第而振其弊導其鬱通其所壅而去其所病亦
若為是樓因其故而損益不勞而有餘也則斯人
之所遇豈不在於斯時也邪抑有待於詹侯者邪
予方頼侯以免於戾其涉筆而俟也又豈特記是
觀覽而已邪樓之成以淳熙五年三月五日提點
刑獄事廖侯季能實同予來觀又十五日而予為
之記詹侯嚴陵人名儀之廖侯南劍人名蘧予則
廣漢張栻也
韶音洞記張栻
由虞祠之後不十步至虞山之下有石門可窺入
其中則虚明以長仰而視之石去人僅尺許色清
潤可愛瞰其旁蹲踞蜿蜒如虎豹龍蛇者皆是也
行其中十餘步望北牖清江横於前下臨深淵所
謂皇澤灣也始栻既新帝之祠得新安朱熹為之
記命工人度山之崖磨而鐫之偶發石而得斯洞
鑿其下石之齧足者翦其北林薄之翳目者而地
之勝有若天成焉名之曰韶音洞蓋淳熙三年秋
也洞之深凡十有三丈廣二丈有竒牖之外少西
有地隆然而高為臺可釣明年秋又於洞之左得
小邱平廣爽塏江出於旁凡桂之山瑰竒傑出者
悉獻其狀作亭於上名之曰南薰之亭於是洞之
前後皆有覽觀之美來拜祠下者已事而退又得
以從容而游息焉嗟乎有虞氏之德其盛蔑以加
矣蓋君臣父子兄弟夫婦之彛性孰不具是哉帝
之所以為盛德亦盡吾心之所同然者爾是則帝
之澤流洽於人心固將與天命並行而不可冺夫
何有古今之間哉後人徘徊於斯地遐想簫韶之
音詠歌南風之詩鼓舞而忘歸也其亦庶幾有以
興起乎遂書於石
甲亭記張孝忠
湘與灕分百有二十里東合灌流而羅水又從西
北滙郡有峯巒峻極贔屭其陽望之若無所容其
足也城西行二里許稍迂數十步巖壑天開寬閒
深静遂得蘭若之勝由殿廊益東上斗折再三側
立陽崖有地方不二丈竚立而望則三江之吐吞
萬山之嶙峋皆在其下烟雲杳靄飛鳥滅没可觴
可詠使人忘歸眞清湘之絶境也為作小亭以甲
名之王黃州所謂江山猿鳥雲泉竹樹為天下甲
此亭皆具焉余甲寅夏初官是邦其明年冬始與
賓客爼豆於此居無何被檄去郡而余心樂之自
不忘夢寐斯亭也因記以名之更刻碑石以示不
磨
玉髓泉記林岊
磐石之石湘之竒石也磐石之泉湘之竒泉也由
東西往來者水浮湘江陸逕磐石而磐石之下亦
有江流則螺江也螺江之岸修平如帶湘山右據
峥嶸超突十步一巖五步一竇層見嶻嶪者磐石
之石也生於洞穴覆以嶔嵌色青味甘響搖江潭
者磐石之泉也余比政暇嘗遊斯境喜而徘徊瀹
流尋源循涯導津有澑而澗有溢而盂有澄而泓
覺粹精之混融飲一瓢以自適因舊址為亭據衝
要領晴暉坐挹江光石乳畱照徜徉左右拾騷吟
於林壑訪釣隱於烟波超然忘歸蓋逸興之四集
也客有踞泉上問余家閩會巨濤沃日之紅澄瀾
際天之碧既倚巖而熟睨歴江淮抵燕趙太行之
峻特黃流之奔猛抑又接於心目乃愛是焉何也
余曰泉亦多愛矣有海泉有淵泉有山之泉有井
之泉有谷之泉有石之泉原泉混混不舍晝夜盈
科而後進放乎四海海也溥博淵泉而時出之淵
也險止亨行山也洌食寒泉井也谷之泉唐人所
謂振鷺之瀑石之泉漢人所謂太山之雷晉人所
謂涓涓始流是也今斯泉生斯石無一點塵雜氣
又當楚粤之通衢瀑容井德毓山之趾出知所適
三江會同淼然湖海湘中號之第一此固余之所
甚愛而思與往來者數也
思賢堂記譚惟寅
淳祐十二年春作思賢堂夏日至堂成思賢者孰
謂蓋唐肅宗時有若元結次山代宗時有若王翃
宏肱德宗時有若戴叔倫幼公順宗時有若韋丹
文明而我宋建炎則有若王次翁慶曾此五賢者
治官之實吾能舉其槩丹以訓耕織興學校濟貧
民自鬻者歸之築州城十三里開屯田二十有四
所事具見循吏傳結身諭蠻方綏定八州翃殄賊
寇悉復故地叔倫招懷夷落威名遠暢史臣大書
不可磨也次翁慕元結為人取結在道州時乞免
科率二奏刻之石其言曰庶不墮元子之政志尚
如此治績可想也吾乃以思其人求其心推為政
術積為治行吾志也堂之東房有三曰内省資拙
才劣不能寡其過故省躬而自檢也西軒二其一
曰延老見老者於此而問政也其一曰樂山因容
山以取義也山高五百丈延袤千里巍峻厚重正
與軒對得朝挹其爽氣而夕景其高稜有契於心
以静為德仁者之事也然此非我所得有後人之
志與我同耶勿改可也其異耶改之無不可五月
朔日率郡屬展敬於五賢致一奠之禮或曰盍記
之乃書
浮金亭記(元)費克忠
余觀古藤形勝在東山一景繡江經其下鐔水凑
其東春水既溢秋波未消自川之東南望之山勢
宛然如浮於玻璃蒼烟喬木斜陽古渡空實相映
遇目成色者皆是也舊有浮金亭在今東山李衛
公祠前宋紹聖間蘇東坡遷海南艤舟登眺舉酒
賦詩曰愛此小天竺時來中聖人又曰江月夜夜
好江寒日日新蓋言其江山形勝似天竺雲山江
月如錢塘使人胸次灑落殊不知瘴鄉之為瘴鄉
也吁蘇子遠矣此堂隳矣山水寂寞草木堙鬱亦
已久矣泰定戊辰春龍江秋山孟公主簿鐔邑越
明年秋稔人和政事多暇頗放情於山水之間樂
於詩酒之外因與僕浮江而東及暮渡江而西秋
水潦盡月影在山江風徐來江月相盪秋山顧曰
此非其浮金之眞體歟於是引棹於江之濱據胡
牀而賦詩有漢光射潛蛟細細波浮金之句僕亦
有月光波影自溶液江風細細金鱗浮時正中秋
之夕也得非興廢有時邂逅今夕秋山遂有意於
此矣他日追索遺址以其路﨑曲不便騷人墨客
之所登覽焉秋山性廉介好山水綽有古人之風
每見一泉一石必徘徊顧戀翫而後去及至東山
之下繡江之上得一亭之地與光華亭對倚碧山
俯長流竹樹交映日月浮動比舊址尤嘉誠為此
州之勝遂相率居城士夫搆亭於其上亦匾之曰
浮金雲烟沙鳥風帆浪舶變化往來氣象萬千使
人登斯亭俯仰慷慨而忘寵辱憂畏之心果謂瘴
鄉而已哉當與金山浮金堂錢塘天竺同一勝槩
云
遊聚仙巖記(明)蕭雲舉
蕭子以予寕歸休雅抱山水癖聞永淳有衆妙巖
異時雲間董元漢氏繇比部郎忤相以嚴譴居邕
曾為斯巖撰記咨咨鑒賞吾軰枌斯榆斯直盈盈
一襟帶水而絶無寓目恐巖阿見笑薜茘含羞矣
戊午春同門人劉晉生從弟允佐中表朱仲南習
形家者熊子元祚裹糧治具操輕舫陟秀峯過冷
水渡湴瀧暮宿樟村渡翼旦抵伶俐江已刻繫纜
滕村之東滸距淳邑乃二十里也自江至滕村僅
三里許自滕村望巖將近余賈勇先登舁而行諸
子策蹇從之維時山容谷狀連離交錯馬首一峯
蔓草荒藤苔封蘚合意得無類武陵天台諸幻境
乎捫蘿而上空竅中團圓如蓋門顔聚仙表異也
室計二丈許深三丈約略可容百十人中一石距
地首頗昂背突小峯列級而上有磴道左横一平
臺如龕狀可置觀音大士座洞門之左懸數級類
琴卓長計五六丈卓之上一團窩深可供佛傍宜
鐫兩金剛控海門仰而見石筍攢峯列嶂施碧塗
丹如裳如䄂如指尖倒筆澷白横綠細鱗微紋俏
幻不可縷指石傍一徑始而入殊隘行數武漸寬
秉炬燒燭琅如雪山玉樓逶迤中行一石柱撑天
門其平而坦者名曰瓊臺峭而玲瓏者名曰玉龕
有白鸚鵡懸啄如攀籠狀緣龕以過曰二天門中
道寖寬一石仰顧絶似犀牛宛然具頭目蹄爪上
懸一石圓白似寳鏡俗呼犀牛望月後石室有二
孔竅通明似天忩室之左曰三天門更竒譎駭觀
徑之左有窟深而長水聲潺潺似藏異物令人不
敢逼視三天門之外有石室三路轉平且廣横起
一臺如海中蓬萊方丈若蜃樓若蛟室若月宫若
天都此中大石有心小石有目玉鬟雪姿横波送
睫一望晶光似雕蓮繡芝懸龍立象行人鼓吹其
下直恐鴻寳光怪驚動蛟螭毛骨不寒而慄爰命
酒人連進三觴微有暈色又進之折腰而過清冷
澗水上下夾一長壁僅長丈許中間龍文鳥跡細
畫蒼形曲水環溪窮工極鏤舊名龍牀衡眎之深
入無底好事者云若有五丁拔出可作茘枝池誠
美之也然人世中曾未入目頃之開導行者謂踰
此多水恐炬不然則故道難覓乃却步穿一狹竇
僂而還直容雙足此後長沙如粉俗名沙街又行
數步有佛閣有鐘有鼓柱以乳滴而成鐘鼓以虚
而鳴叩之鏗然作宫商聲兩側徑玉石磷磷仰者
俯者縱者横者眠者竪者面而對者背而欹者倒
懸者特聳者類獅類象類鳳類麟無片瑕斑點泥
封蘚剝之汚其皜皜皓皓如九天飛練長空白雲
綿亘數十餘丈纖塵不染即詩者難工畫者難巧
蓋余生平眺覽斯為快志云卓午下洞門見諸孺
子荷笠山顚俯瞰揶揄笑吾軰栖栖何為者余即
命從者吹簫擊鼓短歌數曲諸孺子又揶揄且驚
且避余亦與諸子相顧一嘘日暮揚舲而返
潯江雙獲銅鼓記樂明盛
天啓乙丑仲冬余奉學正檄自庾遷潯道韶石陟
舜峯閱九疑記歴蒼梧而入潯境余詢此為何地
長年曰前即銅鼓灘也余曰昔髫齡時閱漢逸史
馬伏波征交阯舟經八桂有二銅鼓躍入水中此
非其地耶舟子曰然數年來已獲矣未審今置何
所至潯而祗謁先師廟同寅周君禮指示余曰此
銅鼓也漢代躍而沉今三千年而現不裂不缺非
神靈呵護何以得此余細閱之身圓七尺有竒面
徑二尺一寸許高與徑埒上部似鼓下體無底腰
視面稍縮而徧體多葉文紅女繡刺所不逮余手
叩其唇錚錚鐺鐺桴擊其面滃滃鼕鼕竊念古有
七敲三撾法惜無傳而硿&KR2369;莫諧韻時久如許花
紋側角内無損蝕信神物耶又數日而登觀風樓
眺望白石羅藂思靈之勝邑博袁君鳴謙復指一
器示余曰此異物也余昔任茂名聞此地獲之蓋
自伏波時没而今現余曰郡庠有其一兹豈其匹
耶何形體同而兹唇稍窳也曰是也君知其同未
知其異焉歲戊午端陽日白石山人動土得此其
日銅鼓灘漁人以網絓莫舉因入水而摸知為器
矣帥衆即舉而出之兩地小民均獻入官以上古
器不敢私也郡公邑宰曰此神明所呵護宜歸之
聖神遂以質全文備出自灘中者置文廟中而形
觚差蠡出自白石者置觀風樓兩者窳完異而形
同聲同没水同出現之地異而所獲之日又同手
摸心賞直令人神遊三千載而上矣昔東坡蘇氏
以狄咸作九成臺自稱玉局散吏喜為之記余謂
其慕浮名而忘眞器也今兩具漢冺而明現兩失
而同現人亡而器存好古之士樂觀其現詎不與
商彛周鼎共珍為宗廟器乎夫日月寒暑風雨晦
明並於天地間而南郭子綦謂其未聞地籟今人
隱於漢天顯於今如寒暑晝夜遞伸是天籟叶地
籟聞矣奚啻鞉敔壎箎管磬匏絃也乎昔韶作而
鳳儀獸舞韵調而馬仰魚聽今天使有形有聲者
顯祥異於蒼梧之西而聖天子履中蹈和立極以
安天下人和而氣應協流古樂重興韻雅載作俾
魚不淰鳥不獝獸不狨人情不失我明嫓美虞周
跨軼炎漢殆九成中之重器也歟伏波有知手為
加額子瞻際此九成臺記可無作矣歲在丙寅履
端上元日臨川樂明盛記於潯州公署周君禮大
庾人相與校鐫袁君鳴謙平樂人喜觀厥成名得
並書云
柳山飛來石記周宗正
予始至全陽登湘山見所謂飛來石者詢之老衲
談甚悉云自羅浮飛來予意羅浮去湘山數千里
即有神物挾之以飛亦未應若是其遠况羅浮之
石嶙峋南海之上不下千里區誰能歴其地而驗
其飛去之跡果與此石度長絜大乃知其的自羅
浮也石而飛已可駭愕而謂飛自羅浮則愈怪誕
可疑矣無何西山陳王客虚峯陳黃門二先生招
飲儒素堂酒半具言柳山書院壬寅四月七日午
時有石一區乘風雨雷電飛入應泉井中頭昂尾
低狀如龍馬此耳目所逮時日無幾殆非傳聞影
響者比予方疑湘山飛石而顧有此即日偕寮宷
惲子袁子往觀之見其形狀頗具高三尺長六尺
闊亦不下二尺有竒重可數千觔即使好事舁而
措之非二三百人舉之莫勝况其自墮井中僅與
其石甃廣狹相當雖人力巧為排妥亦不若是之
凑合而無牴牾也訪之守者云其日午時風雨晦
暝雷電大作初未聞墜壓震疊聲雨霽雲收忽見
池中有此石也噫亦竒矣
廣西通志卷一百九
