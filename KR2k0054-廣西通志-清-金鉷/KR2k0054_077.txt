欽定四庫全書
廣西通志卷七十六
鄉賢
豪傑之士無所待而崛然振興父兄師長且不能
囿又何擇方隅哉嘗讀漢書陳元傳暨吳志士燮
傳歎其於左氏尚書獨得奥旨他如李珙之忠丁
密頓琦之孝以及陶魯沈希儀之將略代有其人
此皆非産於粤西者耶山川間氣鍾為偉人粤之
山拔地刺天粤之水飛湍泐磧宜乎粤之人無所
待而各詣其極若是夫風氣日開則人物日盛况
以我
朝重熙累洽教養兼施人才之奮起經
聖化之涵濡當更有軼駕古人而為鄉國之光者矣志
鄉賢
漢
陳元字長孫蒼梧廣信人父欽習左氏春秋事黎
陽賈護與劉歆同時而别自名家元少傳父業銳
精覃思至不與鄉里通以父任為郎建武初與桓
譚杜林鄭興俱為學者宗時議欲立左氏傳博士
范升奏左氏淺末不宜立元聞之詣闕上書(全疏載藝
文志)書奏下其議范升復與元相辯難凡十餘上帝
卒立左氏學諸儒議論讙譁公卿而下數廷争之
左氏復廢元以才高著名辟司空李通府大司農
江馮上言宜令司隸校尉督察三公事下三府元
奏罷之(疏載藝文志)後復辟司徒歐陽歙府數陳當時
便宜及郊廟之禮帝不能用竟以老病去卒於家
子堅卿有文章(節後漢書本傳)
養奮字叔高鬱林人以布衣舉方正和帝永元十
二年夏四月隂陽不和或水或旱奮對曰天有隂
陽隂陽有四時四時有政令春夏布施寬仁秋冬
威行刑罰各應其時則隂陽和四時調風雨時五
榖升今也不然長吏多不奉行時令為政舉事干
逆天氣上不恤下下不忠上百姓困乏衆怨鬱積
故隂陽不和風雨不時五榖不升而賦稅不為减
百姓虛竭家有愁心也及是年六月穎川大水桓
帝延熹元年五月京都蝗獻帝四年六月寒風如
冬俱以奮對為證(漢書五行志注)
徐徵字君求蒼梧荔浦人漢延熹中仕郡為督郵
適中常侍唐衡遣客至蒼梧買珍竒客怙衡勢多
减所直又滛酗過甚徵收客郡市髠笞已乃白太
守太守大怒收徵付獄主簿請曰此人無禮恃強
買賣既侵百姓又汚婦女徵不畏強禦據刑申法
若使佐郡無爪牙之吏後督郵當徒跣膝行奉諸
貴戚賓客耳太守不得已釋之郡中稱其敢决徵
狀貌短人以為智過其軀(舊志)
士燮字威彦蒼梧廣信人少遊學京師事穎川劉
子竒治左氏春秋察孝廉補尚書郎公事免官後
舉茂才除巫令遷交阯太守弟壹初為郡督郵刺
史丁宫徵還京壹侍送勤恪宫感之後為司徒辟
壹比至宫已免黃琬代為司徒甚禮遇董卓作亂
壹亡歸鄉里值州郡擾亂燮乃表壹領合浦太守
次弟徐聞令䵋領九真太守䵋弟武領南海太守
燮體器寬厚謙虛下士耽玩春秋為之注觧陳國
袁徽與尚書令荀彧書曰交阯士府君既學問優
博又逹於從政保全一郡二十餘年民不失業羈
旅之徒皆蒙其慶官事小闋輙玩習書傳春秋左
氏尤簡練精微吾數以咨問皆有師說又尚書兼
通古今大義詳備今欲條左氏尚書長義上之其
見稱如此燮兄弟並為列郡雄長一州偏在萬里
威尊無上百蠻震服尉佗不足踰也漢帝賜璽書
曰交州絶域南帶江海上恩不宣下義壅隔劉表
又遣賴恭闚看南土今以燮為綏南中郎將董督
七郡領交阯太守如故時天下喪亂道路斷絶而
燮不廢貢職特復下詔拜安遠將軍封龍度亭侯
建安十五年孫權遣步隲為交州刺史燮率兄弟
奉承節度權加燮為左將軍末年燮遣子廞入質
拜廞武昌太守燮又誘導益州豪姓雍闓等率郡
人民使東附權益嘉之遷衛將軍封龍編侯燮每
遣使詣權致貢權輙為書厚加寵賜以答慰之黃
武五年年九十卒(吴書本傳)
申朔字元游蒼梧人廉愼恬淡常著布襦布袴不
事綺紈鄉邑歎慕之舉孝廉為九眞都尉後擊賊
有功民頌其德吳郡陸蔭為廣州刺史綜其績紀
之先賢傳(縣志)
鄧盛字伯直蒼梧人為秭歸令聞母病觧印綬去
及歸母亡居喪盡哀盡禮太尉馬日磾嘉其行服
闋即辟之初入府為主簿尋為太尉諸曹掾時彭
城相左尚以賍獲罪三府掾屬拷騐踰年不能竟
更選盛覆研鞫盛至獄中沐尚觧械賜席乃謂尚
曰君受國重恩而所坐亡理如此今遇君子不可
以小人道相待尚感盛至意對曰使君相待如此
尚獨何心不以死相歸乎即引筆具對時人語曰
一問得竟臯陶鄧盛公卿而下皆禮重之(縣志)
李賢蒼梧人吳孫權時刺融州志操清白卓有異
政罷官歸檢篋中惟圖書舊服民思慕之案吳
時未置融州融字有誤因梧志通志相仍存疑
唐
韋厥上林人武德間持節壓服生蠻開擴化外功
業卓越一時詔領澄州刺史後隠於智誠洞與諸
子皆封侯廟食(舊志)
李堯臣鐔津人貞觀中第進士累官至交州刺史
有異政賜其里門曰登俊(舊志)
畢都護不知其名按張九齡曲江集云畢公東平
人寄籍桂州始安起諸生為湞陽令勤愼廉明政
事咸修尋轉韶州司馬丁内憂去御史蕭璿拔為
按察判官隨授新州刺史適恩州土帥為亂畢奉
委征之開以恩信俾殘暴化為純良按察使宋璟
嘉其賢能奏補恩州刺史尋加朝散大夫後拜安
南副都護未幾卒(舊志)
曹鄴字鄴之陽朔人大中間登進士第由天平節
度掌書記遷太常博士時相高璩白敏中相繼薨
鄴言璩交游醜雜進取多蹊逕諡法不思妄愛曰
刺請諡為刺又責敏中病不堅退且逐諫臣怙威
肆行諡曰醜其持論不阿如此歴祠部郎中終洋
州刺史有集三卷(舊志)
劉瞻字幾之桂州人登大中初進士四年又登博
學宏詞科累官至刑部尚書集賢殿大學士十一
年八月同昌公王薨懿宗嗟惜之以翰林醫官韓
宗劭等用藥無效下獄並收其宗族三百餘人狴
牢皆滿諫官無敢極言瞻上疏以為修短之期人
之定分昨宗劭等診療之時非不盡心而禍福難
移竟成差跌原其情狀亦可哀矜而械繫老幼三
百餘人物議沸騰道路嗟歎伏願少回聖慮寬釋
繫者上覧疏不悦瞻又與京兆尹温璋力諫於前
上大怒即罷瞻相位檢校刑部尚書同平章事充
荆南節度等使貶康州刺史案唐書作彭城人
今從通鑑
趙觀文臨桂人乾寧二年狀元及第是年試觀人
文化成天下賦内出白鹿宣示百僚詩放進士榜
二十五人觀文第八被黜者訴不當乃重試觀文
遂魁多士是時劉季述輩專横觀文以為言忤宰
相崔蔭意謝病歸(縣志)
五代
周邦字顒若平南人南漢舉進士第歴官御史大
夫以直節著風采凛然秦川里青村猶有故址(潯州
府志)
宋
周渭字得臣恭城人少力學攻詩劉鋹據五嶺政
繁賦重民不聊生渭北至京師上書言時務詔賜
進士為白馬主簿縣大吏犯法渭即斬之上竒其
才擢右贊善大夫時魏帥符彦卿專恣朝廷選強
幹者涖其屬邑乃以渭知永濟縣彦卿郊迎渭揖
於馬上就館始與相見不少屈有盜傷人而逸渭
捕獲并暴廖匿者按誅之不以送府乾德中通判
興州州領罝口砦戍兵暴民監軍不為戢渭斬之
衆皆懾服詔書嘉奬命兼本砦鈐轄又遷知隸州
殿直傅延為監軍謀作亂渭擒之以聞命械至闕
下鞫得實斬於西市在郡以簡肅稱及還吏民遮
道泣畱俄詔賜錢百萬太平興國二年為廣南諸
州轉運副使奏除劉鋹苛稅重定田賦興學校遷
殿中丞屬有事交趾師未捷渭移書黎桓諭以朝
廷威信柦即遣使入貢加監察御史在嶺南凡六
年後累遷侍御史歴判戶部度支出知亳州賜金
紫坐從子違詔市馬黜為彰信節度副使咸平二
年眞宗聞其清節召還將復用詔下而卒年七十
有七上閔其貧賻錢十萬以其子建中為乘氏主
簿(宋史本傳)
覃光佃融州人博學能文宋開寳進士為監察御
史彈劾不避權勢京師呼為眞御史北敵屢犯邊
三上疏累詔褒之進武騎尉知雁州軍事時沿邊
將士多貪功妄殺及媮惰不職悉懲以法既而陞
沿邊都總管兼勸農使外籌邊策内肅朝儀咸倚
重焉進階銀青光祿大夫檢校太子賓客歴官三
十載以老乞歸詔特進光祿大夫上柱國賜紫金
魚袋致仕(舊志)
陶紹宗平樂人開寶間從潘美擒劉鋹功授龍平
縣令除鋹苛政境内大治太祖聞其賢召入京擢
光禄寺卿(平樂府志)
王世則永福人太平興國八年狀元及第是年試
六合為家賦鶯囀上林詩文武雙舉論放進士二
百七人太宗幸金明池宴世則等於瓊林苑進士
賜宴自此始世則所居前臨長江後枕華蓋山松
林秀茂忽有鳳凰來巢一年引雙雛去後復來巢
下鑿石得玉以獻至今玉池猶存秋冬泉不竭因
名山曰鳳巢淳化初以右正言使高州還朝條事
迹及山川形勢上之進直史舘與尹黃裳馮拯等
伏闕請立許王為儲貳太宗怒謫蒙州至道二年
徙知永州(舊志)
陳坦然梧州人博學有辯才膽氣雄壯然諾不苟
當機權變敏捷景德中舉進士未賜第歸值宜州
兵殺守帥脅判官盧成均以叛偽稱南平王擁衆
數千攻象州坦然以成均同郡單騎行賊壘射書
帳下為陳禍福成均得書欲歸降緩攻而王師至
城賴以全賊又遣别部分掠南路趨容境所至摧
䧟坦然語容守陳延賞曰賊勢慓悍難以力競願
抵賊營諭以逆順當觧甲歸我遂詣賊壘諭之賊
中陳賈二帥率首領詣郡降賊平大將以聞命赴
闕官之賜袍帶不受願就殿試許之隨以艱歸起
補吳川簿調餘杭擢漳浦令仕至太子贊善大夫
殿中丞(舊志)
馮京字當世宜州人少雋邁不群舉進士自鄉舉
禮部以至廷試皆第一時猶未娶張堯佐方負宫
掖勢欲妻以女力辭之通判荆南軍府事還直集
賢院判吏部南曹試知制誥避婦翁富弼當國嫌
拜龍圖閣待制知揚州改江寧府為翰林學士(口知)
開封數月不詣丞相府韓琦語弼以京為傲京曰
公為宰相從官不妄造請乃所以為公重非傲也
出安撫陜西請城古渭以斷夏人右臂神宗立復
為翰林學士改御史中丞王安石為政京論其更
張失當累數千百言擢樞密副使河東麟府豐三
州城壘兵械不治官吏皆受譴京以先帥本道上
章自劾優詔不聽進參知政事數與安石論辨保
甲養馬諸新法又選人鄭俠上書言時政薦京可
相吕惠卿因是譛京罷知亳州尋知渭州茂州夷
叛徙知成都府蕃部何丹方寇雞棕關聞京兵至
請降議者遂欲蕩其巢窟京請於朝為禁侵掠給
稼器餉糧食使歸夷人爭出犬豕割血受盟願世
世為漢藩會惠卿發安石私書帝以安石為欺復
召京知樞密院頃之以觀文殿學士知河陽哲宗
即位拜保寧軍節度使知大名又改鎮彰德於是
范祖禹言京再執政初與王安石不合後為吕惠
卿所傾其中立不倚之操為先帝稱重若付以樞
密必允公論時京已老乃授宣徽南院使拜太子
少師致仕紹聖元年薨年七十四帝臨奠贈司徒
諡文簡京立朝中外敭歴勲勞足多决獄如流特
其餘事而居鄉淳厚多長者行亦見稱於史所著
有奏議文集三十卷案京宋史作鄂州江夏人
以父嘗僑寓故占籍也世居宜之龍水天門拜相
山有京祖墓慶遠楊子梁之辨明僉事潘恩過三
元祠詩序俱可據
石鑑字大觀邕州人舉進士皇祐間廣源蠻亂鑑
挾策干余靖因從靖軍以功授大理丞累官至忠
州刺史尋知桂州充本州經略安撫使(舊志)
李時亮字端夫博白人天聖二年應鄉舉登嘉祐
二年進士守廉州有異政熙寧間交人犯境陳平
邊十策交平又疏軍民得失五十事神宗嘉納之
後官至散騎常侍兼御史大夫賜金緋魚袋封開
國伯善屬文尤長於詩嘗與陶弼同官有賡和詩
曰李陶集(舊志)
秦懷忠字伯良博白人登嘉祐進士令徐聞有異
政司理雷州多所平反擢僉書雷州軍事歴通直
郎賜銀緋魚袋知容州(舊志)
歐陽闢字晦夫靈川人至和間與弟簡同從學於
梅聖俞之門梅喜與士大夫遊久之晦夫歸梅贈
以詩有云吾家無梧桐安可久畱鳳意甚稱許元
祐六年舉進士任雷州石康令嚴操持尚儉約節
民費一時譽望所歸東坡南遷見梅所贈詩相嗟
嘆闢遣人送軾接籬琴枕軾以詩謝詞甚懇至任
石康六年乞休歸民攀轅不忍别行李蕭然居無
完壁嘗誅茅為舍樂琴書以終身焉(縣志)
梁世基横州人由攝官補登仕郎陞潯州司戶參
軍熙寧中特授大理寺丞用法平允家有荔枝生
連理神宗聞之賜以詩曰横浦江南岸梁家間世
賢一株連理木五月荔枝天(舊志)
曹彦約貴縣人元豐元年知郴州創建城治為政
有聲州人祀於名宦(湖廣通志)
洗積中北流人紹聖中進士官朝請大夫知白州
事有治聲合境戴之(舊志)
坦中庸北流人登紹聖進士累官至廣州提點刑
獄砥礪名節一介不苟剛毅明决政績著聞(舊志)
唐諫初名冊字子芳全州人以三舍類升大庠元
符間與鄉人蔣舉上書論時事崇寧間申嚴黨禁
退屏田里後易今名領鄉薦登政和五年第嘗知
峽州時士大夫出蜀者皆挾巨商重貨諫盡發之
遂以謗免友人贈詩云但得歸舟輕似葉不嫌蜀
客怨商征子孝穎先膺里選次受世賞歴仕賓州
節推(州志)
毛經富川人性爽豁任開封戶曹尹欲試其能故
使客就經奕隨遣吏質以疑事客方爭局吏又趣
具對曹史至前請暫輟奕經笑曰有是哉目史取
紙筆口不絶占手不停子局終而對具吏歸白狀
尹大驚異(舊志)
唐時全州人政和二年進士初名時臣御筆去臣
字紹興中官鄂岳間值岳飛將兵時應副軍甚有
勞績岳薦之召見奏事任静江理定令官至澧州
太守子朝俊以蔭補亦宰理定民頌其作述之善
(州志)
林勲賀州人政和五年進士為廣州教授建炎初
抗議論事擢桂州節度掌書記矜恤民困專意尚
古籌畫幹濟理張南軒稱其所至宜有惠政乃是
廣中人材之卓然者其見推重如此(節舊志)
施才號拙翁貴縣人中鄉試第一歴任郡倅宣和
間莫峒蠻賊叛才平賊有功秩滿因入對徽宗問
南方風物對曰道德一而風俗同上喜即右遷(舊志)
李用謙鐔津人自幼警敏博通經典紹興五年進
士為秘書郎兼崇正殿說書歴侍御史左司諫皆
有直名上時政十六事切時利病後官國子監祭
酒諸生服其學行卒贈銀青光禄大夫(舊志)
蔣允濟興安人紹興間與兄允升同登第任邵州
興化縣縣號難治允濟初抵官即相為要約積年
不輸之租車牛載道未幾丁内艱邑人相率遮部
使者請奪其喪後為賓倅攝昭州舊官出錢一百
予民輸布一疋復折布為錢十倍之允濟疏聞减
其半尋知潯州課居最及守邕管盡蠲買馬諸弊
百貨無所問蠻服其廉介不敢相讐殺死之日哭
者罷市子礪亦以廉明稱歴官通判邕州張孝祥
誌其墓(舊志)
李奉政用謙從子博學能文登紹興二十一年進
士嘗上書言金人有入寇之志不見用出知戎城
縣尋知和州疏論科舉事又論割棄唐鄧海泗四
州與金人和非是累官翰林學士國子祭酒(舊志)
劉霆全州人世有義行祖嘗入田於學以養士修
陂以溉民田鄉人為勒諸石紹興間孫覿持節廣
右道遇霆於朱塘村覿竒其人與之語論議超卓
遂以女妻之後蔭補京官歴興安萍鄉令轉倅武
岡知鬱林所在俱有政聲(州志)
李守柔臨桂人紹興間與兄守卓相繼登第為雷
州海康令初趙鼎南貶前令王超以故相禮之秦
檜廉其狀株連守柔十年不調檜死始改倅邕守
武臣御下嚴衣糧不時給將大閱衆洶洶不靖守
柔勸使移病為攝州事下令發帑廩給諸將引首
亂者斬之軍中肅然後知梧州宜州最後知新州
卒(舊志)
唐俊乂興安人博通經史紹興間進士廷對以直
言被黜尋起容州倅移守昭州政成入奏除知象
州尋知廉州未赴攝鬱林郡兇賊謝實犯鄰境俊
乂躬率吏民禦之賊遁去秩滿遂請老凡經三郡
家無贏蓄張栻帥桂時聞其居廹火急遣軍救之
頃刻還白曰唐大夫家止有文書衣衾數篋已他
徙矣栻深嘆其清約(舊志)
陶致完平樂人登紹興間進士拜福建監察御史
立朝方正見忌於秦檜遂觧綬歸(舊志)
黃齊字義卿臨桂人紹興間進士調富川令迎父
就養值曹成寇亂挺身擒獲七十餘軰境内安堵
改判柳州賜對齊言桂林賓興數狹折納輸重詔
從之增鄉貢二人减軍輸布錢九萬有竒里人張
仲宇為文紀其事鐫於龍隠巖石壁攝新州踰年
種刺竹圍城一千二百餘丈後知廣州禁採珠民
以不擾卒范成大志其墓張栻為之題額云(縣志)
王佐字用之全州人數預鄉薦晚始就官仕至邕
州戶曹嘗攝獄事平反冤死罪者七人他日携厚
齎為餉力却之止受一小佩刀路允廸志其墓稱
其伸人之冤謝人之餉與史稱百紙參軍一錢太
守無異(舊志)
陶崇字宗山全州人少聰敏十歲賦筆山詩有驚
人句登嘉泰二年進士召試舘職宋鐃歌鼓吹
曲及楚詞七叙以進理宗在潛邸時崇為講讀官
及登極被召上保業謹微慎獨持久疏又陳郡縣
修武備厚民生厲士氣諸策與時宰史彌遠不合
出知信州卒於官諡文肅(州志)
唐彪字仲儒興安人淳熙進士嘉泰二年守新州
先是縣道銷丁割税差役拆戶皆取於民田無遺
利前守見訴者但慰遣去莫以為言彪至官首奏
罷之新民德其賜(舊志)
滕處厚字景仲全州人少穎拔不羣邃於春秋議
論慷慨好言天下事從鶴山魏了翁遊了翁竒之
勉以古人之學後調柳州馬平簿再辟潭州甘泉
酒庫兼帥幕居官守正不阿人謂其迂聞而笑曰
予愧予之不迂也果迂終不以此易彼有謂予迂
當披襟納之易簀不亂賦詩而終(舊志)
毛奎字子文富川人性寡嗜好力學不倦通術數
建書院以授生徒自號澹然居士名聞京師淳祐
間詔起知吉陽軍修建城池遷學造士人服其化
有州南大小二洞天記及詩數篇吉陽人後於南
山舖前立祠祀之(參廣東通志)
元
封履孫字道坦容縣人至大元年進士延祐初授
藤州學正遷知邕州時方擾亂履孫莅政廉明民
獲安堵未幾觧綬歸值賊犯里中民罹兵燹履孫
多方周恤不致失所鄉黨宗族咸被其德子盛甫
自幼穎悟淹貫善古文辭能紹父學天歷中任宥
州清水司廵檢不畏權勢奬率善良士民德之後
以艱歸隠詩酒自娛著有容州人材記(舊志)
龐森字茂卿北流人至順元年領鄉薦為臨高尹
擢台州通判制行高潔政尚簡淡以古名賢自期
嘗手書漢循吏傳於壁以見意(舊志)
秦仲禮臨桂人慷慨有志當湖湘寇入廣西廉訪
使令往偵仲禮毅然就道武岡峒賊出擾桂諸屬
邑復闖桂城仲禮從官兵戰走之功聞授義寧縣
尉威攝邊猺改攝臨桂縣主簿邑令病諸事蝟集
仲禮悉處之裕如上官才之陞為令兼防禦修縣
治葺學宫團鄉兵寬徵斂南鄉背山村民賊殺人
或乘夜塗面而寇者數起皆設計擒獲以殉遠近
肅然(縣志)
廣西通志卷七十六
