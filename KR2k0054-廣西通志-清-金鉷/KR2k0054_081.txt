欽定四庫全書
廣西通志卷八十
鄉賢
明
何敦復字學敏世綸子領嘉靖鄉書萬歷間官駕
部員外郎遇事剛直不為同官所容謫判姑熟移
丞潮州清介自矢嘉惠學校置市租於海陽以佐
祀建韓昌黎祠於澄海時延諸生校課所至皆有
惠政潮人今配祀韓祠(參廣東名宦志)
蔣季炯字和陽全州人萬歷癸酉舉人歴任雲南
昆陽知州有德政母老致仕相國葉臺山贈以詩
曰吏隠梅溪水共清鳬飛又喜到江城桃花兩邑
栽應遍麥穗三春瑞已成私舍月明看鶴舞訟庭
雨過見苔生西郊不少干旌去誰似攀轅此日情
(舊志)
曹學易字肖川全州人萬歷壬午舉人筮仕任邱
教勤於課士陞桂陽知縣愛民如子楚人誦之遷
黔定番知州撫綏有方尋告歸以祖遺宅産讓其
弟鄉人稱之(舊志)
郭應翰字義所懷集人萬歷癸酉鄉薦初任感恩
縣諭聘江西分考所拔皆一時名流陞襄陽令興
水利修學宫革羡耗繕城垣漢江患寇應翰率兵
進勦寇宵遁襄民德之陳情歸居鄉三十六年鄉
賓三十一次其方正比之王彦方陳仲弓云(縣志)
阮悉懷集人萬歷辛夘鄉薦初令英德繼調雩都
從吉州郭子章講學化民當道交薦邑人建祠以
祀再遷雷州别駕化洽政平萑苻斂跡建義倉創
學田署徐聞併欽州篆民皆立去思碑及致政歸
奉母龍氏年九十七終(縣志)
謝朝紀字念溪宜山人性孝友登萬歷己夘鄉薦
仕善化令遷判延平隨擢知雲南阿迷州歴任清
廉政聲洋溢解組歸遺愛在民舉入名宦居鄉二
十餘年存心施濟歲荒為粥賑饑全活甚衆稱貸
者焚劵不責償置義田養寒士助貧弱婚葬懿行
難以盡述(舊志)
吳邦俊臨桂人萬歷丙子舉人知瓊山縣為政寬
和居官廉潔火耗贖鍰一毫不染清操可風(縣志)
吕興周字渭南臨桂人幼警敏勤學足不窺園下
筆千言立就萬歷丙子舉於鄉丁丑成進士年二
十授禮部祠祭司主事遷員外郎中時福藩倚母
鄭貴妃專寵陰欲奪嫡神宗將有三王並封之意
舉朝無敢言興周特疏爭之上感悟東宫不搖中
外韙之尋轉光祿少卿再擢應天府丞以疾予告
歸凡鄉人冠婚喪祭力不能舉者皆周之以為范
純仁再見云(縣志)
陶明禮平樂人萬歷丙戌進士官長樂知縣以修
廢事除煩苛忤當事貶驛丞隨復原官不赴居鄉
佐修志書祀鄉賢(縣志)
嚴遵試賀縣人萬歷辛夘舉人宰英德英毅敏幹
讞決兩造稱平凡輕罪悉令薙藥草根以代贖鍰
服毒輕死之風遂息(平樂府志)
唐世堯平樂人萬歷乙酉省解丙戌進士授寧波
推官擢吏部主事典試粤東供應毫無所取原任
御史萬國欽主事饒坤皆以國本建言忤旨世堯
與尚書陸光祖共推舉之遂鐫秩南還圖書外無
長物時當道議闢府江險灘力贊其成又纂修府
志貂璫採𣙜於昭怙勢横行莫敢誰何世堯以大
義折之貂璫側目居家孝事二親色養備至割腴
産以贍異母弟後補原官泰昌初卒贈光祿寺卿
(平樂府志)
梁允玳懷集人由明經萬歷七年任上海丞革去
糧長贄見銀八百兩隨陳一切運糧赴京陋規並
華亭青浦三邑概列欵於直指使者革之歲節省
數千金會以憂歸遂決志養母不復仕進與弟允
環友文煥怡情山水别號雲松(梧州府志)
曹學程字希明全州人萬歷癸未進士歴知石首
海寧治行稱最擢廣東道監察御史神宗朝疏諫
易儲封倭諸大政以切直忤旨擬死繫獄十有二
年每秋臨錄刑者數一日縛赴市曹風霾蔽天拔
木飛瓦刑官復奏免猶未赦各官連疏申救凡三
十餘上多言其母年九十餘哭子待斃帝卒弗聽
其子正儒三刺血上書乞貸父死終不省丙午九
月始用朱賡言謫戍湖廣寧遠衞久之方歸卒天
啓初贈太僕少卿崇禎時以孝子旌其子正儒(州志)
楊際會字仕遇容縣人性敏好學萬歷丁丑舉進
士知六安州尋以兄際熙巡按上江循例調穎州
巨豪武斷際會置之法郡人稱快晉戶部郎出守
饒州時樂平饑民嘯聚煽亂單車諭散其黨亟發
賑之遷閩臬參楚藩卒於官祀名宦(舊志)
李希說字則省横州人萬歷丙子鄉薦授興寧知
縣大計考清廉第二先萬歷庚寅歲饑希說時為
孝廉州人請借預備倉穀二千石賑濟至冬希說
自捐補還鄉民思之(舊志)
張孫美字亨齋臨桂人賦性端方言行不苟萬歷
丁酉登賢書任潮州教授啓迪諸生進德修業擢
四川定遠令興起教化勸課農桑革除弊政士民
戴之致仕歸嚴率宗族長幼咸秉禮義舉行鄉飲
一邑奉為儀型(縣志)
舒宏志字心矩全州人尚書應龍子有竒才弱冠
登萬歷丙戌進士廷對策多譏刺時政閣臣不敢
置前列神宗竒之拔置第三中外驚異稱上神明
得人授翰林院編修博極羣書過目成誦學問淵
䆳萬言立就惜享年不永未展其藴云(州志)
龍國祿桂平人萬歷乙未進士官廣東惠州湖廣
岳州四川重慶三歴知府皆有善政百姓歌思(舊志)
蔣獻貞字鳳儀號慎旃全州人萬歷己酉舉人任
雲南歸化令多善政舉卓異調繁昆明陞南京工
部主事督江南七省糧餉所至清介自持便道省
親丁父艱服闋應補因母老家居買榖備賑歲以
為常州人佩德兩臺以忠孝三疏請旌(舊志)
甘汝遷富川人萬歷十九年以選貢知三水縣節
儉慈愛嘗單騎行縣講讀六箴躬親解說延見父
老教育子弟人親之若父母歲旱為文禱神三日
不雨自繫以禱須臾大雨滂沱四野霑足災疫必
躬禱之胥江盜麥孔陽等晝為漁人夜則羣繫檣
桅操之若飛往來刦掠殺人沉之深潭無知者汝
遷廉得其情召善水者撈骨為証會潭深不可得
乃焚香告天朱書没者之臂曰取骨伸冤遂躍入
盡撈而出盜始伏辜每詣郡凡他邑獄難決者上
官悉以委訊有業箕者傭於人家箕斷自刺其腸
而死誣人殺之數年不決汝遷一讞即白其誣合
郡歎服其為政精誠明敏多類此(舊志)
童元鎮桂林右衞人萬歷中為指揮從討莫天龍
有功屢遷遊擊將軍高江猺反破平之歴永寧潯
梧參將進副總兵擢廣東總兵總督陳大科以元
鎮熟蠻事仍移廣西時岑溪西北蒼藤東南一帶
猺賊盤據久為民患元鎮率諸軍進討賊伐大木
塞道環佈箛簽元鎮徉督軍開道而潛從小徑上
孔亮山賊憑高弩矢雨下諸軍奮死用火器攻大
破之俘馘一千五百有竒餘招撫復業以功賜金
增秩李化龍大征楊應龍令元鎮督永順鎮雄泗
城諸土軍由烏江進永順兵先奪烏江諸軍既濟
復奪老君關參將謝崇爵督水西泗城兵乘勢再
拔河渡關三月望賊以步騎數千來衝水西我軍
驅象出戰俄象反走擲火器者誤擊已營陣亂遂
為所破殺溺死者數千人賊復直趨烏江元鎮軍
出不意亦大敗殺溺死者殆盡江水為之不流事
聞下元鎮罪當死以前功得原戍煙瘴卒戍所(舊志)
袁鳴泰平樂人萬歷庚戌進士官青田知縣丁父
艱歸居喪以孝聞起補莆田縣直道與鄉紳忤去
官有紀行實錄祀鄉賢(縣志)
吕大英字元聲文簡曾孫幼多穎悟博聞強記垂
髫游泮以廕入太學授廣東惠州别駕署篆興寧
革陋規裁冗費清盜源建學宫惠地惡俗與人有
隙即服斷腸草以圖賴訪知之諭百姓挖其根獲
一石即准銷贖銀一兩毒草幾盡時鄰境盜刦餉
金數千鞫之盜招匿竈下起之不得盜亦旋斃大
英慮良民受害齋戒禱於城隍數日雷電大作盜
家地忽裂得金數百距前死盜所指贓處僅咫尺
諸盜陳伏願自首不踰月原金俱完人咸服神明
感格督撫商周祚廉其事特薦之薦未到部三日
以例轉王府長史乞休家居不事生産而賑饑周
急無所吝惜卒祀鄉賢(舊志)
趙獻素字南石全州人萬歷壬子鄉薦歴任戶部
郎中耿介尚氣節居鄉醇篤有古人風(州志)
張宗煒字我見臨桂人以廕仕通政司經歴移光
祿署正遷戶部主事分司河西鈔務例得羡金三
千餘悉報部充軍餉陞郎中督理延綏糧餉時三
邊重鎮軍兵數萬籌畫輸運咸中機宜當事者薦
知貴州鎮遠府苖寇犯郡宗煒同民甘苦百計守
禦蠟九請兵武岡剿撫並用苖寇胥服士民安堵
乞休居家多善行鄉里重之(縣志)
朱宏字海若臨桂人萬歷乙夘舉人賦性孝友不
妄干謁人目為真孝廉授横州學正克端師範教
人必以孝弟為先遷知吳川海寇為亂躬自臨戎
守禦巡按某贈以詩有墨綬書生也佩刀之句晉
知崖州禮士愛民興利剔弊士民德焉未幾守將
妄以他事中傷崖人數百渡海代鳴其冤事白宏
曰吾聞知足不辱知止不殆遂棄官歸崖民思其
遺澤崇祀名宦(舊志)
唐世照字伯闇灌陽人萬歷壬子舉人幼孤奉母
以孝聞仕饒州通判改雁門關以邊防受知督府
題署代州三年實授知蘄州廉敏有長才士民愛
戴時土賊犯楚江黃騷動乃設立三關募敢死士
守禦間發伏兵屢殱渠賊城賴以全在任八年卒
民歌思之祀名宦(縣志)
陸經術灌陽人萬歷乙夘舉人性端嚴歴安仁臨
安令以吏才薦陞北城兵馬司轉戶部主事剛直
忤宦官調綿竹令值流寇犯川西架築城垣百計
堵禦邑賴保全收活流民以萬計叙授川西兵備
僉事乞休歸士民泣留為建祠(縣志)
唐允中灌陽人登萬歷己酉賢書父子繼有仁德
高隠允中亦醇謹有古君子風歷官廣東提舉黃
州郡丞屢膺薦奬陞建昌知府乞歸養親父九十
歲卒允中哀毁過甚殁祀鄉賢孫象益舉
國朝康熙丙午解元人以為世德之報(縣志)
常真傑恭城人萬歷癸酉鄉薦以清介治鄧州先
是鄧有水患莅鄧者率傳舍視之真傑愀然曰奈
何魚鱉吾民也乃捐俸鳩工築堤以禦鄧舊有礦
税每歲入二千金民苦之力為奏免郡人醵免金
為壽真傑正色曰若以乃公為壟斷者乎既請免
又利之是易注也郤之置書院延民間子弟讀書
其中常夜呼酒聽書聲至雞鳴不倦一日聞子懋
中舉鄉薦首即解印歸家居四十年祀鄧州名宦
(平樂府志)
常夢龍字伸洲恭城人萬歷甲午舉於鄉任保定
通判主餉居庸關有能聲條陳漕運五欵悉中時
宜剔釐驛税節省税羨歲餘二千三百金以助軍
需考績保留加陞郡丞仍管前事卒於官合郡勒
石建祠祀之(平樂府志)
吕大韶字明䕫臨桂人文簡曾孫弱冠應童子試
俱第一中萬歷丙午亞魁授四川叙州府推官丁
父艱服闋補授江西瑞州推官治獄明允署縣署
府政聲優異性骨鯁不合時宜挂冠歸不入公庭
不會賓客以詩酒自娛(縣志)
徐可行字心如宣化人登萬歷甲辰進士歴戶部
郎中時邕舊例糧入公帑者凡三項民若繁耗奏
請編為一闔郡稱便壬子主試河南拔鄉薦八十
人皆名流卒祀鄉賢(舊志)
陳堯典字闢荒蒼梧人早孤家貧力學登萬歷癸
夘鄉書選於潛令治簡靜潔己愛民有循良風邑
南浮溪宣歙孔道每山水驟漲行旅艱阻堯典捐
置渡田人常德之遷廣州别駕署增城有惠政遷
韶州江防丞湞江故多盜禁約嚴肅盜不敢犯三
院交薦其才擢宗人經歴丁内艱服闋晉戶部員
外郎出理河西税務還京轉郎中陞叙州知府叙
故饒沃而事多阻撓堯典操持潔白人無從干以
私秩滿轉長蘆鹽運使時軍需孔亟堯典為清弊
完逋卒以豪商中傷罷歸(舊志)
伍世竒全州人萬歷丁酉舉人授龍門縣先是邑
苦税繁前官議欲𣲖入民糧以便徵收世竒下車
即集父老商之曰税雖不便有時而蠲一入實徵
恐成定額後不可減竟不編入民永賴之(州志)
侯邦治臨桂人嘉靖戊午舉人萬歷間任從化知
縣政尚寬平聽訟必得其隠徵賦例有加收悉為
禁革攝理番禺剸煩治劇才能益裕值行弓田法
乃親履畎畝指計目量推新增以補舊失適足原
額而止吏難逞奸民免加賦衆甚德之以改調去
民立祠祀之(廣東名宦志)
鄧承劵字鐵臣全州人萬歷戊午舉人歴任長沙
知府分巡湖南道居官剛介軍吏畏威士民懷德
歸之日囊槖如洗接物藹然人稱長者(舊志)
陶宗孔字凝一全州人萬歷間舉人任岳州推官
九年狷介嚴正始終如一常種蔬自給岳宿苦漕
運武衞封兑為患至殺人宗孔論請正法楚人呼
為青天立碑紀德增祀四賢祠(參湖廣名宦志)
文應麟字泰徵興安人萬歷戊午領鄉薦初任什
邡縣有清操時歲大旱應麟步禱峩眉行烈焰中
數日遂大雨民賴有秋陞隴州多旱田民不諳水
利教以水車人甚便之士民感德為立祠以祀丁
憂歸教授食貧不以介意鄉人推重年七十一卒
祀鄉賢(舊志)
曹國祺字介之全州人登萬歷戊午鄉薦孝子正
儒之子崇禎間兩令分宜加意撫字清風惠政終
始如一祀袁州名宦(舊志)
葛彦富川人以明經除廣東衞經歴有潔操管湖
西商税秋毫不入私槖歸之日行李蕭然居鄉尤
恂恂年八十卒(舊志)
徐應坤懷集人萬歷間選貢性廉直孝友官嘉定
州判歴犍為令除積弊開鹽井興學校邑人德之
立祠尸祝宦歸窶甚守道徐大儀知其賢分俸以
贈力辭不受其耿介如此(縣志)
章極永福人任貴州黎平推官多善政民甚愛之
後乞歸甘貧樂道吟咏自適著有主靜遺編(縣志)
章潤永福人性警敏博洽羣書官十餘年所至多
善政於聲利澹然其清約如寒士甘貧苦節為人
嘆服(縣志)
戴之聘灌陽人篤學有文名萬歷間歲貢授廣東
普寧令有善政骨鯁不事逢迎改授益藩理問校
尉有不檢者輒以法繩之忤王意遂拂袖歸杜門
著述子明聖登萬歷戊午鄉薦歴官戶部郎以清
節著明徵登天啟賢書隠居不仕明聖子宸眷復
登崇禎鄉舉(縣志)
楊雲才臨桂舉人萬歷中任公安知縣才敏識達
規制方略皆經久計民有訟者數言立決清丈田
畝著為條編雖一絲一縷皆平價市以充賦置數
十釡於庭民入城輸賦即就釡炊食詣縣如歸嘗
謂公安百年後必為江圮議遷椒園次祝家岡因
修孟公堤及中堤達於西村曰此可保數十年後
遷縣一如所度(湖廣名宦志)
經學參全州舉人萬歷間任黎城知縣寬嚴並用
豪猾斂迹編審丁糧絶去弊竇尤足為法(舊志)
伍睿字用思號明宇全州人萬歷間以進士知新
會縣興學校恤民隠弭盜破奸人以事至一見即
能記其姓名與所言事歴久不忘以故人不敢欺
時山寇海倭充斥睿謂不築外城何以保障乃集
衆計工程審形勢均力役上之兵憲何子明凡建
城九百餘丈民不勞而事集籍其贏金睿無以應
竟以此調去士民為之立祠於象山(廣東名宦志)
劉幼學宜山人萬歷二十五年知清遠縣剛果有
為太監李鳳議於清遠開礦幼學面陳利害鳳為
之沮鳳私人汪某督税清遠勢張甚欲搆大姓數
人幼學陰為解免邑人德之(廣東名宦志)
徐可久字有功馬平人萬歷間知澂江府遷郡治
築磚城闢銅路開河道義倉社學久廢俱以次修
復陞雲南屯田副使(雲南名宦志)
張師益宜山人嘉靖乙夘舉人萬歷初知徐聞縣
事性醇雅推誠及物瘞枯骨闢南湖建魁亭文運
以振嘗創邑乘以備文獻之考焉(廣東名宦志)
蔣時極全州舉人萬歷間為雲南廣西府通判廣
西為三郡界夙號賊巢時極威名素著諸土司聞
其至皆傾心往迎於百里外雖桀驁之酋亦望風
欵見時極申號令明賞罰不煩兵甲夷民讋服(雲南
名宦志)
吳貢珍鬱林恩貢任雷州府通判潔己愛民優禮
士類軫恤耆老盜賊屏跡地方寧謐時與當路忤
被論而歸行李蕭然(廣東名宦志)
馬中超全州舉人萬歷四十三年知欽州正己率
物禁差役騷擾嚴保甲四境以寧賊酋黃慶忠剽
掠為患中超以計撫又條請開復西門設墟場於
河之對岸便民交易重修五湖亭政績卓然(廣東名宦
志)
吳國藩灌陽舉人萬歷四十五年署廣州學正端
方正直一時士子皆宗之掌州篆廉明有斷興革
深洽民情如新舊學遷明倫堂招致賊首黃月明
等皆善政之大者尋陞西寧知縣(廣東名宦志)
王銓字衡甫博白人萬歷乙酉舉人任福建汀州
别駕時沙陽梗化銓奉檄剿之軍旅已戒念殺傷
必多單騎詣賊壘諭以禍福盡降其衆沙陽民德
之攝福清羅源長樂古田諸邑篆清慎愛民有青
菜三府白水二天之謠知雲南劍川州如治汀郡
時年六十八卒銓事父母盡孝謹平生未嘗鮮衣
甘食而周恤貧乏鄉里賴之子道大克紹父業庚
子領鄉薦署湯隂教諭遷四川儀隴令議賑緩徵
察奸吏鋤豪右儀邑大治以手創乞休歸舟唯圖
書數卷而已結廬白沙號白沙隠士(縣志)
李日英字天魁博白人少卓犖有大志以明經任
雲南大理府通判歴署昆明尋甸有政聲緬酋亂
督撫會題日英才可任即率師深入召緬酋諭以
禍福皆釋甲降神宗詔嘉之擢賓川知州豪右多
梗化日英繩以法皆帖服督撫交章薦陞貴州平
越同知苖叛單騎招降黔境安堵巡撫當入覲日
英代行平越民臥轍請留覲既畢不樂仕宦解組
歸嘯傲林泉族黨貧乏計存周恤有范氏義田風
(縣志)
朱寬桂林人隆慶庚午舉人為三水令撫臣廉其
有治劇才萬歷五年調西寧邑邑當始建草昧未
闢寬銳精擘畫凡築城鑿池分田制里皆身所經
歴且為政寬和撫招新附課農訓士條理井然以
疾卒於官寧民無不悲泣者(廣東名宦志)
林致禮上思州人舉孝廉萬歷十四年任西寧令
時城池草創百務未舉致禮毅然以為己任是年
水潦城圯一百九十餘丈綜理修復視前加固開
西山羅旁夜護城鎮安寨平治各處大路以便往
來復鑿山引水遶郭由西而東灌田數百餘頃政
績皆堪不朽(訂廣東名宦志)
伍子瑗全州人天啓二年令清遠時刦盜蜂起子
瑗親歴八鄉嚴保甲捕盜賊麗於法以抗直忤當
道中考功法籍其家一無所有全之士夫斂金代
贖子瑗泰然順適嘗曰不敢累家大人素絲蓋父
子皆清白吏也(廣東名宦志)
李若楠天啓中任平越推官駐鎮新添安賊亂守
禦有方賊不敢近陞畢節僉事卒於官(貴州名宦志)
李映暘字升台平樂人天啓辛酉舉於鄉任大同
府推官明敏清介凡沉獄久不决者剖判如神奉
命巡邊措置皆當當事才之以父艱歸後補四川
龍安推官陞興化同知不就(平樂府志)
周岐山富川人以明經入仕除高郵州判言行不
苟襟度豁如州刺史有疑獄詢之剖决咸中人願
質成及致政屏跡杜門人皆賢之(舊志)
黃其英宜山舉人兩任衡山貴溪二縣督撫有仁
慈愷樂黎民式歌且舞之薦後陞兵部職方司主
事居鄉仁厚式俗(縣志)
蔣維芬字蘭甫全州人天啓辛酉舉人初任河南
南陽知縣陞北直永平府推官俱以幹才稱先是
南陽唐王欲圖不軌維芬察之密疏於朝懷宗怒
收王禁錮高墻并下維芬於理後得白尋陞兵部
武庫司主事(舊志)
張茂梧字玉林臨桂人孫繩次子以解元登天啓
壬戌進士初任江南貴池知縣調繁改長洲先後
皆以治狀稱擢雲南道御史上疏言事目無權貴
舉朝以為難查督邊工以成績著尋致仕終養著
易經了義行於世(縣志)
歐國儁字景修平樂人天啓鄉薦官山東鄒縣教
諭陞國子監助教歴戶部主事刑部郎中明允清
慎方正不阿忤閹璫解綬歸(縣志)
唐際明號宅揆全州人天啓甲子舉人賦性純孝
初任雲南楚雄知縣監開銀礦一日可獲羡餘數
百金峻却之聞父訃謝事歸服闋補善化知縣時
值湖南重鎮雲集兵戈搶攘際明撫字催科軍民
安堵部院察其廉能薦擢監軍副使(州志)
朱毅字士遠臨桂人資性敏異弱冠輒有文名領
崇禎庚午鄉薦授雲南曲靖司理讞獄多所平反
行部按錄活重囚二十餘人滇民懷之(縣志)
趙三薦全州人崇禎庚午鄉薦第一令瑞昌性嚴
毅有才智洞悉民隠邑多盜察其老而反於良者
署為約長使督盜盜悉就擒斃之於獄凡數百人
無何陞肇慶同知未行而流賊叢起遂殉難(訂江西名
宦志)
張登衡字埜心桂林舉人崇禎間以蜀令移知廣
濟值流寇方横乃招聚士民屯於大江之洲登衡
御胥吏素嚴乘亂思報憾集黨㰱血立義營將為
不軌諸士民亦擇日㰱血幟其營曰保定以敵之
兩營方建人情危懼而登衡晏然自若適天旱齋
戒步禱於壇前日再至諸奸莫測所為明日進香
江北廟諸奸從登衡已授計保定營長聞鼓聲伏
衆四起擒其魁數十人投之江餘衆已靖陞蘄州
知州(湖廣名宦志)
張干宸全州人崇禎二年宰英德精明有為值流
寇焚刦清溪干宸率兵親冒矢石相持者三晝夜
賊懾不敢渡江時含滙等處警報甫聞救援旋及
又習練排門夫以壯聲勢保全境内不罹蹂躙任
甫一載以覲行宦槖蕭然鬻負郭田以歸(廣東名宦志)
全在兹字任文靈川人天啓舉人崇禎辛未進士
初授昆山令尋改衡陽潔己愛民衡民呼為慈父
(縣志)
蔣季誠字明生全州人崇禎癸酉舉人任江南崇
明知縣多惠政邑人立祠尸祝(州志)
國朝
文映朝字中含全州舉人
國朝順治間任安慶府同知以慈惠綏民詰奸禦盜
訓士子恤流亡士民頌之有德政錄梓行尋陞戶
部員外郎歸蕭然四壁人以為有五柳風卒年八
十(州志)
劉舜濬桂林人順治七年知常德府清操不染招
撫殘黎民甚德之立祠龍陽(舊志)
唐嗣昌號繼先全州人順治庚子舉人初任江南
上元令以清慎勤克盡厥職陞湖廣武昌府同知
多惠政卒於官楚人戴德祀名宦(州志)
龐穎陸川人舉庚子鄉試任嘉魚知縣當夏逆變
亂獨守孤城盡力保禦後歸養親孝行克敦(舊志)
文秉濂全州舉人
國朝康熙七年知陜西淳化縣多惠政縣有浮糧
國初已蠲免後捏報新墾且溢前額賦重累民秉濂
力爭於臺使者事乃寢民感其德建祠祀之(州志)
唐之栢字松交灌陽人順治丁酉舉人授漢陽縣
知縣漢陽自明末困於兵之栢在任又當吳三桂
肆逆大兵往來益著盤錯才設水口義渡船清丁
戶緝奸宄修學教士分校得人擢知雲南南安州
邑中斂錢助行却不受調昆陽陞順天治中政績
卓然為戶部刑部郎司農司寇倚重之以老乞休
(縣志)
蔣學成桂平人知桂陽州政尚平恕嘗刻小學日
記省民格言又於南北門外立社學以教民後卒
於官民為流涕肖像祀於鹿峰(潯州府志)
高熊徵字渭南岑溪人順治庚子副榜康熙十三
年吳逆搆亂孫延齡叛據廣西遠近震動時岑溪
失守偽總兵陳士龍統兵據之熊徵與邑紳士鼓
勵鄉勇斬士龍復岑溪奉調從征擒其偽將所至
有功十七年春大將軍傅宏烈恢復梧州委署熊
徵團練同知十八年補授桂林教授旋調思明興
學勸士兩地文風為之丕變三十九年陞井陘知
縣會廣西巡撫彭鵬始至知熊徵守城破賊事特
疏薦之遂超擢兩浙鹽運使在官多惠政四十五
年卒所著有郢雪齋前後集等書(舊志)
蔣芾字肆柯全州人生而竒偉幼不好弄讀書過
目不忘作文未嘗起草康熙丁夘舉於鄉筮仕得
魏縣擕一弟一僕赴任甫一月完積年重案十七
事均會則革陋弊嚴燒鍋賭博娼妓伶人等禁巡
撫下其事於所屬以為法魏濱漳河久罹水患屢
奉檄築堤元魏兩處互相推諉芾勸諭里民均其
役於通縣躬赴畚鍤資其糗糧五日夜堤成元魏
賴之衆名曰蔣公堤建義學遴士子肄業捐俸資
其膏火魏始有列賢書登進士者初魏人好訟日
投數百紙芾剖决如神二年後幾致無訟以母病
解印綬歸去之日上官致贐父老攀轅不絶歸家
事母至孝撫弟姪曲盡友愛修先塋置祭田兩新
宗祠三黨知交助婚葬傾槖無吝卒之日親疎皆
為流涕郡人士請於巡撫祀鄉賢魏人亦祀名宦
(州志)
廣西通志卷八十
