欽定四庫全書
廣西通志卷九十
雜傳
列傳之作所以紀宦績表鄉型闡潛德而發幽光
通志例也顧並舉其名忽若有瞢焉於心者韜瑕
匿瑜始終異故得失之林非夫往不可諫者歟用
跡其行事與粵乘有合者别為雜傳糸之編末直
道之行誰毁誰譽善善以長惡惡以短俾覽者深
自曉焉亦考鏡資哉
陳
杜僧明字弘照廣陵臨澤人梁大同中與兄天合
及周文育並為廣州南江督護盧安興所啓預從
征伐累平俚獠有功安興死復副其子子雄於新
州及交州土豪李賁反逐刺史蕭諮臺遣子雄與
高州刺史孫冏討賁時春草已生瘴癘方起子雄
請待秋討之廣州刺史新渝侯蕭映不聽蕭諮又
促之遂行至合浦死者十六七衆並憚役潰而歸
蕭諮啓子雄及冏與賊交通逗遛不進梁武帝敕
於廣州賜死子雄弟子略子烈並豪俠家屬在南
江天合謀於衆曰盧公累葉待遇我等今見枉死
而不能為報非丈夫也我弟僧明萬人之敵若圍
州城召百姓誰敢不從城破斬二侯然後待臺使
至束手詣廷尉死猶勝生縱其不捷亦無恨矣衆
咸慷慨曰是所願也唯足下命之乃與周文育等
率衆結盟奉子雄弟子略為主以攻刺史蕭映子
略頓城南天合頓城北僧明文育分據東西一日
之中衆至數萬陳武帝時在高要聞事起率衆來
討大破之殺天合擒僧明及文育等釋之引為主
帥武帝征交阯及討元景仲僧明文育並有功(節陳
書本傳)
歐陽頠字靖世長沙臨湘人為郡豪族以言行著
聞於嶺表梁左衛將軍蘭欽少故與頠善頠常隨
欽征討南殄夷獠擒陳文徹所獲不可勝計頠預
功還欽征交州復啓頠同行欽度嶺而卒頠除臨
賀内史啓乞送欽喪還都然後之任侯景搆逆臺
城陷嶺南互相吞併頠不從亂陳武帝入援將至
始興頠乃深自結託遷始興内史從武帝討平李
遷仕等梁元帝承制蕭勃在廣州兵強位重元帝
深患之遣王琳代為刺史琳已至小桂嶺勃遣其
將孫瑒監州盡率部下至始興避琳兵鋒頠别據
一城閉門高壘不戰亦不往謁勃怒遣兵襲頠盡
收其貲財馬仗尋還之復與結盟勃度嶺出南康
以頠為前軍都督周文育破擒之送於武帝釋而
禮之蕭勃死後嶺南亂武帝以頠有聲南土乃授
安南將軍未至嶺頠子紇已尅始興及頠至嶺南
皆懾伏仍盡有越地授都督交廣等十九州諸軍
事平越中郎將廣州刺史王琳據有中流頠自海
道及東嶺奉使不絶文帝即位進號征南將軍封
陽山郡公時頠弟盛為交州刺史次弟䆳為衡州
刺史合門顯貴威振南土又多致銅鼓生口獻奉
珍異前後委積頗有助軍國天嘉四年薨子紇字
奉聖襲父官爵在州十餘年威惠著於百姓光大
中上流蕃鎮並多懷貳宣帝以紇久在南服頗疑
之大建元年徵為左衛將軍紇懼其部下多勸之
反遂舉兵攻衡州刺史錢道戢詔儀同章昭達討
擒之送至都伏誅子詢以年幼免(本傳)
淳于量字思明其先濟北人父文成仕梁為將帥
量少有幹略便弓馬起家湘東王國常侍侯景之
亂元帝遣五軍入援京邑量其一也侯景平封謝
沐縣侯尋出為持節都督桂定東西寧等州諸軍
事桂州刺史荆州陷量保桂州王琳擁割湘郢累
遣召量量外雖與琳往來而别遣使間道歸陳武
帝及受禪進量都督鎮西大將軍開府儀同三司
世祖嗣位進號鎮南大將軍王琳平頻請入朝天
嘉五年徵為中撫軍大將軍常侍儀同量所部將
率多戀本土並欲逃入山谷不願入朝文帝使湘
州刺史華皎征衡州界黃洞且以兵迎量天康元
年至都以在道淹留為有司奏免儀同餘如故(本傳)
唐
楊思勖羅州石城人本蘇姓為内官楊氏所養以
閹給事内侍省預誅韋氏功累遷右監門衛將軍
開元初安南首領梅叔鸞叛號黑帝結林邑真臘
金隣等國據海南詔思勖討之思勖至嶺表糾募
首領子弟與安南大都護光楚客取伏波故道進
出不意賊愕眙不暇謀遂大敗積尸為京觀十四
年邕州封陵獠梁大海反破賓横等州思勖又平
之禽大海等三千人討斬支黨皆盡十六年瀧州
首領陳行範自稱帝其下何游魯號定國大將軍
馮璘稱南越王陷四十餘城思勖襲斬游魯璘於
陣行範走盤遼諸峒思勖悉衆窮追禽斬之阬其
黨六萬思勖性殘酷鷙忍以是能立功二十八年
卒(唐書宦者傳)
裴行立絳州稷山人元和中遷安南經略使部將
杜英策及范廷芝皆谿峒豪也故時經略假借率
暴恣自肆行立覈其罪貸使自效故能得英策死
力廷芝嘗休沐過期行立與之約曰軍法踰日者
斬異時爾復然且死廷芝復踰期行立笞殺之更
擇良子弟以代於是威聲風行徙桂管觀察使自
貞元來黃峒蠻數叛行立與容管經略使陽旻以
賊單弱可乘意在求功遽請用兵窮討十卒被瘴
癘死者不可勝計黃賊久未平二管凋敝為時所
訾議及代桂仲武為安南都護行至海門而卒(參通
鑑)
康承訓字敬辭靈州人宣宗時以功累擢義武節
度會南蠻破安南徙嶺南西道城邕州合容管經
略使隸之遂統諸軍行營兵馬蠻衆深入寇邕州
承訓分兵六道出以掩蠻戰不利士死十八唯天
平軍後至得免節度副使李行素帥衆治壕柵甫
畢蠻軍合圍留四日或請夜出兵襲蠻承訓不許
天平裨將隂募勇士三百夜縋出燒蠻營斬首五
百餘級蠻大驚間一日解圍去承訓遽奏稱大破
蠻賊中外皆賀加檢校右僕射子弟親昵多得冒
功賞而士不及怨聲盈路嶺南東道節度使韋宙
白狀宰相承訓自慚辭疾乃移授右武衛大將軍
分司東都(通鑑)
高駢字千里幽州人家世禁衛歷神策軍累徙秦
州防禦使咸通五年帝將復安南以駢為都護容
管經略使張茵軍不進乃并以茵所領兵授駢次
峰州大破南詔收所獲贍軍進圍交阯克之殺叚
酋遷及蠻為南詔鄉導者斬首三萬餘級蠻衆遁
去自李涿侵擾安南十年始平置靜海軍以駢為
節度使始築安南城又自交至邕廣江路多潛石
梗險駢募工劖治由是舟楫得通安南饋運相繼
駢之戰其從孫潯常先鋒冒矢石以勸十駢徙節
天平薦潯自代詔拜交州節度使(參唐書通鑑)
宋
李觀象桂州人涉經史有文辭後周廣順元年為
權武平留後劉言掌書記馬希崇幽希萼於衡山
縣自為留後言遣兵趣潭州聲言討其簒奪之罪
希崇懼發兵二千拒之又遣使如朗州求和觀象
說言曰希萼舊將佐猶在長沙此必不欲與公為
鄰不若先檄希崇取其首然後圖湖南可兼有也
言從之希崇畏言即斷都軍判官楊仲敏牙内指
揮使魏師進等十餘人首齎送朗州後言被襲殺
周行逢為武清節度使復署為掌書記行逢性殘
忍多誅殺觀象懼及禍清苦自勵行逢頗加信任
軍府之政一皆取决然忌才恃寵士人病之行逢
没子保權嗣位張文表難作王師壓境觀象謂保
權曰我所恃者北有荆渚以為唇齒今高氏已降
朗州勢不獨全莫若順時歸命保權不能用及湖
湘平太祖聞觀象嘗為保權畫謀以為左補闕(宋史
參通鑑)
楊守珍字仲寳祥符人入内黃門習書史學兵家
方略善射為環慶路走馬承受公事尋遷邕桂等
十州安撫都監從曹克明降撫水州蠻築二柵以
扼其要天禧中累遷至端州刺史(宋史宦者傳)
明
顧興祖江都人鎮遠侯顧成子嗣爵討廣西蠻先
後破藍山賊潘恩生思恩河池賊覃公旺公新宜
山賊韋穏崇善賊趙暹等皆平之宣德中坐交阯
事下獄正統十四年降都督同知(舊志)
藍忠馬平人成化中以都知監太監鎮守河南忠
性儉朴政尚簡靜莅汴甚久無費財勞民之事汴
民思之(舊志)
柳景溥孫嗣安遠侯爵成化末佩印鎮兩廣討鬱
林叛蠻破其巢三十八俘斬甚衆宏治中為廵撫
秦紘所劾坐貪暴下獄景亦訐紘勘無左證法司
論景死景恃奥援訐紘不已乃并逮紘廷鞫卒無
罪詔有景死奪爵閑住(舊志參明史藁)
覃昌字景隆宜山人與弟旺詣京師選入大内憲
宗在東宫命為伴讀登極後擢奉御歷司禮監右
少監掌本監印昌為人忠誠慈厚默贊政務多慎
密周詳朝廷大事如選妃上徽號皇子冠及封贈
凡十捧册歷賜御食廐馬蟒衣玉帶莊田祿米又
賜圖書曰忠誠不怠曰謙亨忠誠曰才華明敏曰
補衮宣化宏治乙夘始命歸私第卒上悼惜命本
監經紀喪事禮部諭祭工部給棺營墳賜祠額曰
保德(舊志)
趙輔字良佐鳳陽人襲職為濟寧左衛指揮成化
元年以中府都督同知拜征蠻將軍與韓雍討兩
廣蠻克大籐峽凱還甫抵國門而蠻入潯州言官
交劾帝不聽封武靖伯廣西巡按御史端宏謂流
賊毒方甚而輔妄言賊盡冐封爵不罪輔無以示
戒輔乃自陳戰閥委其罪於守將歐信帝皆弗問
(舊志參明史藁)
汪直大藤峽猺人猺賊平幼入禁中為昭德宫内
使陞御馬太監成化中帝欲訪事令直易服密去
伺察人莫之知獨都御史王越與結歡明年設西
厰命直選錦衣官校領之直用百戶韋瑛刺事陷
指揮黃璵又陷右通政方賓諸人先後繫獄王府
左右亦輒私有擒械大學士商輅兵部尚書項忠
等疏直罪惡上革去西厰散遣官校御史戴縉又
言直緝奸捕貪足以警衆御史王億附之復西厰
刺事如故直銜項忠劾已屬宫校發江西都司事
論忠違法詞連其子千戶綬上命廷鞫忠坐賍罷
直復用千戶吳綬内外相比陳鉞以諂附陞遼東
巡撫為直謀襲建州立邊功直從之用撫寧侯朱
永總兵直監其軍師還直加祿米三千石陳鉞等
冐陞者數百人獨王越不得與乃密與直謀偕往
大同暗地出兵虛張聲勢妄報大功人稱王越陳
鉞為兩鉞後帝感小中官阿丑之諷又因東厰尚
銘盡發直與越交通事乃疏直旋命偕越往宣府
禦敵徙鎮大同久不得還寵日衰仍罷西厰再調
南京御馬監降詔切責科道爭請誅之乃降直奉
御逐王越戴縉吳綬等陳鉞己致仕韋瑛亦坐事
誅(節名山藏)
覃吉廣西人成化中孝宗在東宫吉為典璽局郎
讀書識大體輔導悉規於正口授太子學庸論語
暇則開說諸司要務及民情土俗農桑軍旅以至
宦豎專權蠧政之繇退曰吾老矣何心富貴但願
天下有賢主足矣上嘗賜太子莊田吉請太子曰
天下河山皆主所有何以莊為徒為左右利而已
竟辭之東宫出講必使左右迎請講官講畢則進
茶局丞不以為宜吉曰尊師重傅理當然也太子
嘗隨他宦念高王經吉至駭曰老伴讀來即取孝
經自攜吉跪曰主得無念經乎太子曰否方讀孝
經其見畏如此(舊志參明通紀)
唐
楊貴妃容州雲凌里楊山人女小字玉環父亡母
葉氏懷孕十三月開元初生妃生時異香滿室胞
胎如蓮花三日目不開母夢神人以手拭之乃開
眸如點漆抱日下不瞬肌如玉貌絶倫軍都督部
署楊康見之以財帛求為女妃家素貧不獲已從
之康有二女教之讀書妃三歲日夜同坐聽其讀
誦漸長通語孟康夫婦愛之時有長史楊元琰攝
行帥聞之令左右與母偕來一見大喜曰我女遠
不能及倍金帛與康求為女康夫婦泣而從其請
妃性敏曉音律明經史琰秩滿歸長安選入壽王
宫時方一十四歲明皇召入内號曰太真大被寵
遇天寳間册為貴妃先是妃祖葬時遇術士云墳
若高出子當貴惜太低然亦產貴妃至是驗焉(舊志
參許子真記)
廣西通志卷九十
