欽定四庫全書
廣西通志卷九十二
諸蠻(安南附)
南丹廣源撫水環州種落夥矣其言語侏&KR0867;衣裳
斕斑其俗尚貪利輕生其性外騃而内黠唐宋之
世羈縻而已有明如斷藤峽如府江八寨古田用
兵無虛日威克有之矣能以德化乎
國家仁育義正凡有血氣莫不尊親往者化外諸蠻
咸力穡輸賦與齊民埒近且有入膠庠與秀民伍
者同風之盛不已卓越千古哉安南終有明之世
黎莫相攻叛服無常我
朝來享來王罔敢或愆粤西為其貢道所經故不以
屬國而置之昭大同也且使任封疆者知所控馭
焉志諸蠻
蠻習各種
嶺表接壤荆楚溪峒聚落悉為南蠻其種非一曰
猺曰獞曰獠曰狼曰狑曰犽曰㺜曰狪曰&KR2628;曰猀
曰狸曰蜑皆性習獷野罔知禮教顧史載槃瓠事
以謂是諸蠻之祖此何以稱焉(後漢書昔高辛氏有犬戎之患帝購
其將吳將軍頭金千鎰邑萬家且妻以少女時有畜狗名曰槃瓠遂銜吳將軍頭造闕下帝不得已
以女妻之入南山生六男六女自相夫妻衣裳斑斕言語侏&KR0867;女歸以狀白帝賜之名山廣澤其後
滋蔓號曰蠻夷)夫載籍極博必考信於六藝而孔子刪書
斷自唐虞怪誕之語豈儒者所宜出哉至於種族
有飛頭(炎徼紀聞謂能以其頭飛去求食飲)鼻飲(與之酒能以鼻飲輒盡)蜑人
(入水能視以繩繫腰使没海求珠)盧亭之屬(匿海中漁者以罾網得之)其說尤
荒幻不經而州里巢窟均莫得而詳識云周禮南
方曰蠻雕題交阯有不火食者(雕題刺繡花紋以飾額也交阯國名
按尚書宅南交謂地界中國之南與之交錯故曰南交疑交阯亦此意或謂男女同浴又謂交人足
阯相交皆未恊大抵徼外地名多無意義必求其解以實之則鑿矣)其人斑衣椎跣
其嗜味飫冷咽生不厭濁穢其語言鴂舌其窟宅
毒箐瘴篁其性桀驁猜忍讎殺不解其習烙蹠善
走其徒風颺霧集其伎勁弩藥鏃短刃樂戰好則
人怒則獸故在滇曰猓玀曰玀□在黔曰犵曰𦍕
獚曰狆家在楚曰狼獠亦以苗稱而在粵則名猺
獞其曰狑犽㺜蜑又猺獞别種也若其大姓如昔
之廣源西原環州宜州南丹撫水安化諸蠻則但
謂之蠻為能糾合諸族不以猺獞稱大抵桂平多
猺獞梧潯多狑狪蜑人南柳慶多㺜獠&KR2628;犽思太
泗鎮多土狼兵其最悍負險者昔稱古田碎江巖
塘府江藤峽十排八寨五山七山六十三山前朝
時肆叛逆撫馭方略語在馭蠻記中夫廣川大谷
民生其間異俗王者大無外含生之屬茹毛飲血
靡不胞與至其名以種殊習隨尚異亦任之而已
而好事者推本於五溪荆蠻蓋三代之世楚有分
地荆蠻之跡見於春秋而粵乃開自秦漢今以禹
跡所未經而遠稽帝嚳系以槃瓠於義何所取於
事何所徵耶
猺
猺人八蠻之種也椎髻跣足衣斑斕布褐采竹木
為屋繩樞蓽竇覆以菁茅種禾黍粟豆山芋雜以
為糧暇則獵山獸以續食嶺磴險阨負戴者悉著
背上繩繫於額僂而趨履險若飛兒能行燒鐵石
烙其跟蹠使頑木故能履棘茨根枿而不傷兒始
生稱之以鐵如其重漬之毒水兒長則煆其鋼製
刀試刀必斬牛仰刃牛項下以肩負刀一負即殊
者良刀也弩名偏架以一足蹶張背手傅矢往往
命中鎗名棹鎗長二丈戰則一弩一鎗相將而前
執鎗者前卻不常以衞弩執弩者口銜刀而手射
人或冐刃逼之釋弩取口中刀奮擊退去必有伏
弩歲首祭先雜揉魚肉酒飯於木槽扣槽羣號為
禮十月朔祭都貝大王男女各成列連袂相攜而
舞謂之踏猺樂有鐃鼔胡盧笙竹笛之屬衆音競
閧擊竹䇶為節山田無幾天少雨稑種不收無所
得食則踉蹌篁竹間潛出剽掠事已即遁入巢山
多蹊箐官軍屯防不易生猺在窮谷中不與華通
熟猺與州民犬牙或通婚姻白猺大類熟猺黑猺
大類生猺又大良猺有戶口版籍較民淳朴租賦
尤易辦其俗敦厚人至其家不問識否輒具牲禮
任大嚼劇飲無吝意後被獞殺占逃散去之城廂
村落傭耕樵採為食
獞
獞與猺雜處元至元間來自湖北或曰非也荆蠻
故無猺獞名猺徭也粤右土著先時就撫籍其戶
口以充徭役曰猺獞撞也粤之頑民性喜攻擊撞
突曰獞故猺人易馴獞人難治獞俗與猺略同而
性特剽悍魋結貫耳富者男女皆以銀作大圈加
頸男衣短窄裂布束脛出入常佩刀女衣不掩膝
長裙細褶綴五色絨於襟袂裙幅間善涉水手攝
裙幅視水淺深以次收展男女齒等以衣帶相贈
遺謂之結同年既嫁則不復相聞葺茅作屋而不
塗衡板為樓上以栖止下頓牛畜謂之蔴欄席地
而炊摶飯掬水盛夏露處冬則圍爐達旦無床衾
宴客以肉盛木具或竹箕均人數而分置之罷則
各攜所餘去分肉或不均銜之終身莫解有所要
約必以酒肉或殺一狗得肉少許酒半酣雖行刦
鬭狠無不願往也刦物不論多寡敝衣釡甑之屬
罄捲而逃官司覺治莫知其亡處先出重金購之
名曰買線戚屬利得金輒以所匿告往而成擒又
好掠縛人入山谷中剡大木中鑿為竅納一足械
之索貲聽贖伏草射人攻剽村落為患於民自昔
為甚然獞亦有生獞熟獞與生熟猺大抵相類云
獠
獠無姓字以長幼次第呼之丈夫稱阿驀阿段婦
人皆稱阿等阿孥依樹積木而居好相殺害嘗伏
道中伺行旅客無徒耦過輒出擊殺而懸其屍庭
中召鄰里歡歌飲酒稍就割食之其俗畏鬼神所
殺之人美鬚髯者剝其面膚籠之於竹及燥號曰
鬼鼓舞祀禱以求福利又山獠今在左江溪峒之
外以射生為活蟲豸動者皆可食無版籍部勒或
曰獠燎也好夜獵集炬以照故每邨推有勇力者
曰郎火餘俱稱火蓋猶燎之義也
狼
狼男女俱挽髻前銳後廣覆以白布績蔴為衣無
刺繡經年垢積不一滌除善伏弩獵山而食兒能
騎犬引弓射雉兔掘鼠少長習甲騎應募為狼兵
善雞卜其法取生雞雄者折一翼東嚮去翼膚肉
視骨骨有紋路明則吉暗則凶以定嚮往性饕餮
血食腥穢狼藉居室中卧惟席草是名狼也亦有
熟狼居瓦屋種稻田嘗出市山貨與民無異
狑
狑者另也諸蠻之外别為一種大藤羅運山中其
幽崖奥谷是生狑人不室而處饑拾橡薯射狐掘
鼠蠭䘍□蝝甘生如薺卉衣鳥言重譯乃通又狑
外曰狙其風罔聞
&KR2628;
&KR2628;人俗亦類猺而頗黠桀性能耐寒故曰&KR2628;濱河
傍溪嚴冬裸而獵魚其見官長不知跪拜以跏趺
為禮
猀
猀亦&KR2628;類傍河沙岸作篷而栖獵魚蝦生啖之所
謂不火食者也善探地氣以知水源水將暴漲則
預徙去之緣江遷流無有定在水涸石螺蚯蚓皆
可食
犵
犵來自黔中蓬頭跣足以布幅蔽腰旁無襞積曰
桶裙花布者曰花犵紅布者曰紅犵各有族屬不
通婚姻殮有棺而不瘞置厓穴間高者絶地千尺
又打牙犵慓悍尤甚父母死則子婦各折二齒投
棺中以為訣又剪頭犵男女髮時時剪之留寸許
人死則積薪而焚擊鼓跳躍謂化去不死或曰犵
吃也口語拗澀不可辯或曰挺而走險仡然壯也
故以犵名
犺
犺蓋獠之頗類人者也目圓睛黃長僅三尺許履
險攀木捷如猿猱以小敵大曰犺昔有蠻酋蒙密
者率數十巢山居畜之備驅使衣以敝絮飲以醨
酒食以□蚓犺輒喜舉族受役至死不避嘗出擊
山獸所獲悉輸其主
𦍕
𦍕人黔南之界地接生苗往往有之羣鬭不勝則
以首觸撞若羊生理一切陋簡荆壁不塗蓽戶不
扄男子計口而耕婦人度身而織暇則漁獵為業
婚聘以犬相遺父母死焚其服御謂之送葬
狪
狪人所居谿峒又謂之峒人椎髻首插雉尾卉衣
善音樂彈胡琴吹六管笙長歌閉目頓首搖足為
混沌舞衆歌以倚之性不喜殺蠻之有狪猶猺之
有大良云其俗貴少賤老斑白悉拔其鬚春時常
以巨木埋地作樓高數丈歌唱者夜則緣宿其上
謂之羅漢樓羅漢者惡少也
㺜
㺜自稱曰㺜而不好田作販薪糴穀家無宿舂男
子年三十以往乃婚或野合終身不配為人傭保
犽
犽女黑齒黥面繡額為花草蜻蜓蛾蝶之狀記所
謂雕題漆齒者也嫁則自荷傘戒徒聚族數十人
送之在深谷者為生丁黑丁雜民處者為熟丁白
丁
狸
狸本出廣州而蒼梧鬱林諸郡間亦有之蓋粤東
黎人之種訛而為狸也俗愚悍不愛骨肉貪財貨
牛犢得牛不盡耕作常屠食之求人貸牛以妻為
質或易其子隣里負其家財不時還乃謀於父兄
食毒草投所負之家死焉父兄宗族往而讓曰汝
負我錢更殺我子今擊汝債家懼以牛犢財物謝
之數十倍遂自收死者罷去不恨又一種性俗頗
與獞同而重信約商人入山貿易與之無欺則欵
如至戚有所稱貸不吝歲望其一來而不來則數
數念之或負約不至自一錢以上雖數十年後遇
商人之同郡者至共擒之以為質俟前負者來償
乃釋負者或遠或死無辜被繫累歲月至死乃已
被繫家人往負債之家痛詬責償或鄉黨率斂為
償始解凡負錢一緡次年倍償兩緡倍至十年為
千緡以故人不敢負其一錢客或誤殺其一雞則
鳴鼓告衆責償曰某客殺我一雞當償一鬭一鬭
雌雄各一也一雄為錢三十一雌五十一鬭每生
十子五為雄五為雌一歲四產十雞併種當為六
鬭六鬭當生六十雞以是倍計展轉十年乃已誤
殺一雞雖富商亦償不足故客來其家無敢稍動
其毫髮者
苖
苖人自為一類其女善為漢音操楚歌挂釵畱客
能為鸜鵒舞生女則還母家曰一女來一女往
山子
山子無版籍定居男女黎黑徒跣斫山種畬或治
陶瓠為活田而不糞不曉火耕耕一二年視地力
盡輒徙去又謂之山猺
蜑
蜑人瀕海而居世世以舟為宅貧者架竹為簰無
土著不事耕織惟捕魚供食或編蓬水滸其種有
三取魚者曰魚蜑取蠔者曰蠔蜑取材者曰木蜑
又能辨水色以知龍居故蜑人神宫畫蛇以祭自
云龍種藉稱龍戶莫登庸其種也
浪
浪本鄰省亡命者來自粤東曰陽山人自湖南曰
麻山人自交夷曰隆人均謂之浪受撫則為浪民
否則逃入大澤為羣盜謂之浪賊狀類猺而獷猂
甚於獞柳慶太諸郡間有之
宋史蠻俗鑄銅為大鼓初成懸庭中置酒以召同
類争以金銀為大釵叩鼓去則以釵遺主人號有
鼓者為都老衆推服之
虞衡志馬援於交阯得駱越銅鼓鑄為馬式按蠻
俗最尚銅鼓相傳即伏波所遺時有掘得者其製
如坐墩空中極薄而堅花紋細縐甚精古四圍有
小蟾蜍昂首環向受擊處平如鏡面稍厚叩之鼕
鼕如不作銅聲蓋南方昜雨而銅鼓經霖潦濕露
其響尤清越云諸蠻戰陣祭享合樂皆用之
猺人樂有銳鼓狀如腰鼓腔長倍之上銳下侈亦
以皮鞔植於地坐而拊焉
嶺南蠻習在昔婚姻不正桀而黠者竊人妻女以
逃轉移他所安居自若謂之捲伴言捲以為伴侣
也已而復為後人捲去至有歴數捲未已者其舅
姑若前夫訪知所在詣官自陳官為追究往往所
謂前夫亦是捲伴得之復為後人所捲唯其親父
母兄弟及初娶者所訴即歸始初被捲之家見范
成大桂海虞衡志今則此俗盡變矣
蠻弩諸峒猺恃為長技以硬木為弓樁甚短似中
國獵人射生弩但差大耳取蛇毒草合藥濡箭鋒
中者立死又一種名偏架弩無箭槽偏架而射也
兩江溪峒諸蠻無少長咸佩刀一鞘兩刀長二尺
餘跬步不捨寢食不離性與習然也
嶠南𤨏記云粤蠻交易初無文劵多用木刻長短
大小不等穴而藏之其文各以事異漢人莫識也
又其有仇欲復或行刦掠約日集事先期插木於
山最高處謂之插牌偵知者亦得預為之備
赤雅云獞人善雞卜其法不一以雄雞雛執其兩
足雞匠焚香禱祈占畢殺之拔兩股骨淨洗用線
束之以竹筵插束處使兩骨相背端執稱祝左骨
為儂儂者我也右骨為人人者事也視兩骨側所
有細竅以小竹筳長寸許徧插之斜直偏正任其
自然以定吉凶其法有十八變直而正近骨吉曲
而斜遠骨凶漢元封二年平越得越巫適有祠禱
之事令祠上帝祭百鬼用雞卜斯時方士如雲儒
臣如雨天子有事不昆命于元龜降用夷禮廷臣
莫敢致諍其術豈有可觀歟
張師正倦游雜錄云蠻婦生子輒取其胞衣淨濯
細切五味煎調之召至親者合宴置酒而啗若不
預者必致忿爭
溪蠻叢笑云獠婦生子經三日便澡身於河返具
糜以餉壻壻擁衾抱雛坐於寢榻謂之産翁其婦
亦無所苦炊爨樵蘇自若
胎髮不薙長大無梳篦不裹巾蓬垢鬇鬡自古已
然曰椎結
不乃羹以牛羊腸臟略擺滌作羹以饗客臭不可
近客食之既則大喜不乃者反切擺也
猺獠寢不置床冬不覆被以三又木支荆棘而泥
之燃火炙背土焦則易故膚多黎黑展轉數易謂
之骨浪
山猺穴居野處編茅以庇風雨轉徙無定去則火
之炙地使饒疊石為記一二年乃復來謂之打寮
甲與乙有隙兩相鬭敵背牌護身遠以摽鎗鎗盡
挺刃而前謂之對刀
獞人好殺一語不相能輒挺刃而鬭鬭或傷其一
由此世世為讎然傷男子讎只二姓若傷其婦而
婦之父母伯叔兄弟皆怨家矣借人助殺謂之洗
面人與其婦通以牛酒謝罷謂之洗粧
嶺表錄異云南方草木可衣者曰卉服績其皮者
有勾芒布紅焦布績其花者有桐花布瓊枝布婆
羅布又古貝木其花成對如鵝毳抽其緒紡之與
苧不異曰吉貝俗呼古為吉也多紫白二種亦有
諸色相間者蠻女喜織之丈最煩縟間出售城市
值最貴自衣則謂之斑衣種女劉禹錫蠻女鉤輈
音蠻衣斑斕布然今之獞錦實綿為之而雜以五
色蠶絨非盡草木也
青箱雜記云獞俗相呼每以各人所生男女小名
呼其父母元豐中余任大理丞斷賓州奏案有獞
人韋超者其男名首即呼超曰父首又韋遨之男
名滿即呼遨曰父滿韋全之女名插娘即呼全作
父插韋庶女名睡娘即呼庶作父睡妻作嬸睡
獞人失牛追躡牛跡所至遇村落即責村之甲老
曰牛至爾村請為代緝甲老更躡牛跡又至一村
責亦如之迭更數村而牛跡漫滅不可尋則曰匿
此所矣返報失牛之家糾衆往而大譟必令最後
所至之村倍償乃已此習至今猶然
解牛多俚婦亦曰屠婆縳牛於木數之曰某時牽
汝耕田不得某時乘汝渡水不即行今何以免死
乃殺之
漢書板楯蠻傳秦昭襄王時有白虎為患王乃募
國中能殺虎者賞邑萬家金百鎰巴郡閬中蠻人
善作白竹之弩乃登樓射殺白虎王嘉之而以其
蠻人不欲加封為刻石與盟曰頃田不租十妻不
役殺人得以倓錢贖死他日秦犯蠻輸黃龍一雙
蠻犯秦輸清酒一鍾今猺獞交易及兩造息詞亦
云如有翻悔罸與龍角一對蓋本諸此
桂林守錢元昌粤西諸蠻圖記曰記云雕題鑿齒
有不火食者則南方曰蠻也滇黔巴蜀楚粤之間
區落綿亘接於西戎而粤西山谷奥險阻絶厥類
尤繁𣲖别支分則曰猺曰獞曰狼曰狑曰犽曰㺜
曰狪曰𦍕曰&KR2628;曰猀曰蜑曰土人曰隆人曰陽山
人合其類而十分之則獞居四猺居三狼居二餘
僅得一焉其在唐虞謂之要服但與要約而已歴
代以來率多梗化迨我
聖朝德威遠播薄海内外一道同風蒸然丕變雖其居
處服飾飲食男女之際與華俗不同而澹泊純樸
之風亦於此見焉可約舉而記之也諸蠻皆耕田
而食常以秥米作粥時時歠之取雜菜及牛羊皮
骨久漚成醬以佐餐雖家畜雞豚而不輕食肉水
田低則稱田旱田高則稱地田皆種稻地種雜糧
間有種旱禾雨水足即豐收謂之靠天田禾有早
晚隨月而名如六月禾八月禾也然歲止一熟非
似粤東兩收水田之中多喜栽芋食芋可當飯也
秋收後燒山以除百毒二月啓蟄焚草漬灰以肥
土然後種植耕用牛溉用車亦用戽男耘女耔無
懶惰穀或剪或刈皆出女手製酒以米和草子釀
之味極甘畏荈茗之苦渴惟飲水而已男女皆衣
布色尚深藍間用青皂無裘葛其卧具尤草率遇
暑熱則頻浴於溪冬寒則圍爐徹夜男子多薙髮
亦有髠其四圍者髮或辮或髻或插簪或插雉尾
鬚或去或留耳或垂環項或鎻圈各隨其鄉之所
尚頭以布裹或繡或素戴笠者居半衣及腰而止
稍長亦露膝褌自襠以下分裁布條斜裹至足亦
有着褌而另束脛者腰繫巾好懸銅盒貯烟佩小
刀極利謂之左插足跣偶着草鞋其有薙髮戴帽
冬氈夏鬃寬袍大袖白行纏而履者惟全州西鄉
猺有之而興安獞人亦有戴馬尾尖帽者蠻女髮
密而黑好綰大髻多前向亦有横如卷軸者有叠
作三盤者有雙髻者未嫁女也嫁則一髻上紥大
梳或銀或木或牙花簪圍插多寡不同隨貧富也
髻上或覆布或花巾或笠笠製極工常以皂布羃
邊半露其面耳皆帶大環環下間垂小珥項帶銀
圈胸或掛銀牌身著青布衣多緣繡亦止及腰内
絡花兜敞襟露胸以示麗亦有聚鵝氄為毬綴衣
以為飾者褌短而裙長不褌者半焉裙色皆深青
亦以繡緣襞積頗繁行則扱左右於腰腰多束花
巾懸荷包性亦喜吸烟每以烟筒插髻足跣與男
子無異有喜慶間亦著履非擔負而出則攜長柄
傘花巾油扇步趨輕捷涉澗越嶺高深不怯其以
白布蒙首腰繫大帶衣純束素不喜彩繡者狼女
也衣綴羽下無裙而纏脛者狑女也惟猺之中獨
有以裝飾之異而别其名者如耳垂聫環髩掛礬
珠髻裹蕉葉不裙不袴惟以布幅圍其前後前短
後長坐地則兜之名曰平地猺髻掛銀絲直垂至
項名狗鈴猺戴梳於頂狀如扇面名曰梳猺頂以
木板板列礬珠纍若綴旒名頂板猺簪竹箭二根
長二尺許覆以錦穿林入莽頻側其首翩翩若蝶
名曰箭桿猺以豪猪鬃為簪加以竹片雙分鬢後
剪剪若燕尾者名曰燕尾猺以木皮絆額繫筐傴
僂而趨者過山猺亦名山子猺也又有以三角銀
版綴以紅絨插於髻畔而腰結花縧者盤古猺也
蓋諸蠻皆一名惟猺之名各異且有生熟黑白之
分黑即生白即熟熟之性純於生也蠻多負山而
居或圍竹為村或依樹為社結茅築垣架板成樓
上棲人下畜獸謂之麻欄亦稱欄房男女老幼聚
處一欄子娶則别欄以居惟狼人列屋排門人畜
分左右不喜登樓耕種之暇男或採樵或攫獸或
市馬或售錦易布或彈絮助紡或執篙撑舟為篙
師其浮家江濱而止以捕魚為業者惟蜑人也女
或紡織或裁縫或染布或汲水或挑菜或劚藥或
負薪巧者或織綵成錦或擘絲繡巾或豔粧結伴
跨馬踏春立春日男背丈鼓女唱四季太平歌往
來慶賀迎春則有男扮春官女隨歌唱齊至公門
鞭牛而去者春秋社祭神於廟提筐挈筥陳設酒
醴延巫師紅袍執笏若降神然社前卑幼徧拜尊
長謂之探社倉箱既慶則爭先納賦賦畢一家歡
喜傾甕交勸酣飲竟日有相訟者集於社推老人
上坐兩造各剪草為籌每講一事舉一籌籌多者
勝蓋理詘則籌棄理直則籌存也是謂賽老亦曰
論理論畢刻木記之終身不敢負男女婚嫁亦憑
媒妁各取庚帖置甕釀酒酒美則吉結為夫婦焉
至若倚歌擇配之俗雖邇來遵禁而谿峒之隩尚
間有之當春日載陽男女互歌謂之浪花又謂之
跳月男吹蘆笙女抛繡籠繡籠者綵毬也迴旋蹈
舞歌意相浹即投之報之返而約聘嫁之日前導
擔榼新婦執彩旒傘步行親戚接踵鼓吹以送之
此皆蠻俗之異於華者四體勤而百用儉樸實之
風既有足取而愚拙中亦生智巧固未得以要荒
之陋鄙之而不以中國之治治之也若夫好利輕
生微嫌必報有犯即匿固舊習之汚乃今沐浴
聖化歌咏太平有日遷善而不知為之者若黃劉古諸
族彬彬爾雅為學宫弟子誦讀之聲流於山谷漸
皆恥其俗之陋而化其性之頑更閱數年恐并其
居處服飾飲食男女之間皆與華俗無異欲識其
種而不可得矣用是繪圖以證傳聞至於鈎舟格
磔各有土音分而譯之不能備載記云五方之人
言語不通聲名文物之地且然而况南蠻鴃舌哉
廣西通志卷九十二
