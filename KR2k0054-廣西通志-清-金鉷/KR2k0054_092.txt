欽定四庫全書
廣西通志卷九十一
土司人物(土族土民附)
土司建置附見秩官大都中原氏族以從征立功
食土於兹顧子孫傳世久遠或轉變於夷壤之侏
㒧荒鄙者習囿故也然粤乘所載如宋岑翔明岑
芝黃暘韋國相諸人束身效忠守禮導俗即華士
無能先之謂非降衷恒性天良有不終墜滅者乎
今者協和風動
帝光天之下罔不率俾凡兹土姓亦庶幾烝烝
雅化而不扶自直矣列而志之揚彼先躅垂厥後昆俾
無忘象賢保世也亦曰體善善欲長以廣為風厲
云爾
宋
岑翔先世浙江餘姚人曾祖仲淑從狄青征儂智
高留知永寧軍遂家焉崇寧間歸化州蠻亂翔募
義兵平之以州内附授知州繼陞沿邊溪峒安撫
使夷俗陋惡歲時殺人祭鬼婚姻多野合兄弟死
輒娶其妻小有忿爭仇殺相尋甚且掘人祖墓藏
其骸骨翔悉為禁革蠻俗一變(參舊志)
明
岑瑛思恩世職始祖仲淑隨狄武襄征蠻有功封
武隂侯其子封思恩土知州歷世相承迨明傳至
瑛生而勇略過人正統間常奉征調屢著功勲遂
進州為府秩加都指揮使瑛撫有思土愛民輯士
更復好學鼎建黌宫請設官師思恩有學民知讀
書蠻夷習尚一變者實瑛為之倡也瑛没民人感
頌所在皆有廟祀歷今猶稱戴其德(舊志)
黃琮思明府土官廣成子也思明州缺守當道知
琮賢檄署州事會交阯侵西平琮往禦之賊退即
勒兵歸或問之琮曰吾以孤軍遠留邊境設不能
守為盗奪印去損威失職矣衆服其持重景泰二
年府亂復檄琮署府事琮夙夜圖維克定其亂成
化初授承事郎琮弟璏當府亂時民心搖杌或謂
璏曰盍行矣璏曰是吾父母邦吾安往哉出任其
事上書督府請兵致討都御史李棠執首亂誅之
民頼以安(太平府志)
黃鉷思明土官黃&KR1215;次子喜讀書有勸之仕者鉷
曰吾讀書為賢人使吾父為賢者父其榮大矣一
官何足為親榮宗族咸稱之凡事有疑難質之鉷
一兩言決弟□幼負竒氣性甚孝&KR1215;及於難□即
憤心奮志欲手刃父仇人解之曰君欲為父報仇
而先自輕其身則失報仇具矣反貽仇家笑乃止
而隂誓諸江曰所不為父報仇者有如江後竟復
其仇交夷聞□名皆懾伏(節太平府志)
陸祥思明土府人任俠有謀略善應對女配黃&KR1215;
子鈞景泰間鈞襲職&KR1215;嫡子銶怨問計於竑竑遣
子震徵兵思明夜襲&KR1215;鈞殺之鈞子道甫在襁褓
祥負之避患控訴各上官都御史李棠誘執竑銶
銶死於獄郡人為立道祥力居多(節太平府志)
黃逗鈞庶長子少英敏好學塵視軒冕有談及勢
利者輒鄙其人不為禮嘗採古豪傑行事書之於
壁苦節勵行恂恂若寒素子演沉實端謹舉動守
尺度嘗曰古聖賢立法甚嚴幾希之間一失足即
流於狂為聖賢罪人繪天下名山水於座右想像
龍虎氣脈所由始終既一年意得神悟遂精堪輿
之理(節太平府志)
岑芝田州土知州州自弘治以來變亂四十餘年
流離載道蓬蒿滿目芝加意拊循招集散亡漸有
寧宇修建義學擇土民子弟教誨之事祖母極孝
飲食必侍側有疾必親奉湯藥不解衣而寢嘉靖
二十年南海黎賊作亂芝奉調從征抵瓊州督戰
殺賊數十人以外援不至而死其土兵同時死者
亦數百人(參舊志)
黃暘思恩那馬土司人以府儒學廪膳生承襲司
職嘉靖三十五年調征南贑有功陞行都司僉事
加同知服俸致仕撫民有功民感其澤立像祀之
(舊志)
黃受山那馬司官族賦性淳朴家無中產而樂善
好施每歲凶必盡力賑濟閭里頼之有子十二人
各授一業年八十舉鄉飲耆老(舊志)
岑懋仁田州土知州萬歷三十五年交阯作叛攻
破歸順下雷等土司懋仁奉調征勦擊敗交賊多
建功績授參將尋加總兵服(思恩府志)
黃大耀那馬司人歲貢黃中正之子幼承父訓能
文章崇禎時補弟子員未幾丁父母艱哀痛嘔血
成痼疾遂以耕種為業不營外事饔飱有餘輒貯
以周濟值歲歉隂行賑恤受者不識其面歴數十
年樂善不倦(舊志)
許桂芳上映土州知州崇禎十一年交夷内侵首
劫近州村寨殺擄人畜桂芳奮統目兵陷陣追斬
六十餘人賊遂退散復調征五都山寇生擒賊首
法保神會扶斷等斬級百餘總兵騐功叙奏給賞
(思恩舊志)
黃世勲思恩舊城司土巡檢崇禎十五年隨本府
朱國玘征勦武緣妖賊馬日仙奮勇行陣賊平以
功題加知州銜(思恩府志)
廬花那馬司岜造村民性謹厚人久與之居終不
見有疾言遽色鄉里因之感化好施濟或以緩急
告無不如其請崇禎十五年土司具狀呈郡守敦
禮鄉飲壽至九十三(舊志)
韋國相興隆司官族平居嚴恪以禮自處亦以禮
處人雖朝夕燕見必冠服相對睦鄰敬宗年過八
十猶率履不衰崇禎十七年司官具其事上本府
優奬耆行(節舊志)
國朝
王萬化白山司土廵檢事母至孝純篤不懈後因
病乞休以子如綸襲優游林泉三十餘年修行恂
謹為子族輩矜式舉鄉飲(思恩府志)
潘如祿安定土司廵檢康熙十三年偽逆叛亂如
祿忠節自矢藏印不繳被追逼領偽印抗不赴幾
遭屠戮十五年將軍𫝊宏烈提兵出廣肇如祿率
先迎請
王師給總兵劄銜令聯絡各土屬合兵破賊乘機圖
進取滇黔如祿馳驅戎行以司事交子宗藩及其
宗人土目等代理十八年廣西平巡撫將軍傅以
如祿禦賊事兩具疏入奏
朝議如所請准給劄嘉奬之
廣西通志卷九十一
