欽定四庫全書
廣西通志卷八十三
卓行
宋
唐叟字元老臨桂人孤貧力學以授徒養母年四
十餘不娶紹聖間以經明行修舉為海康令蘇軾
南遷遇叟握手如舊相識歎曰元老制行雖高唐
氏豈容無後力勉之娶時叟已年五十矣旋擢通
判池州遂歸舊隠鄒浩亦與叟相契其謫昭也訪
於其家贈詩甚多(縣志)
蔣堯佐灌陽人世以力田為業累積至素封性喜
施與里有吉凶不舉者必厚贈之嘗語人曰向聞
馬伏波云凡殖貨財貴其能散也否則守錢虜耳
吾力雖不逮心竊慕焉嘉定十六年大饑堯佐出
粟賑濟五日一發廪自二月朔始至七月稻熟乃
已賴以存活者甚衆安撫待制真德秀命於所居
立施惠坊以旌之(縣志)
陶濬平樂人建隆初由國子生官奉直大夫致仕
歸立興教院以陶淑其鄉之俊秀建家廟立義田
課諸子姪以讀書修業承先裕後各有條理當世
奉為凖則(平樂府志)
蔣公頔字生父全州人桃源令公順弟也少從兄
受業勇於為義其意氣激發奮不顧身開禧間寇
盜蜂起公頔散家財集鄉勇朝夕團練殱厥渠魁
一境晏然其功為多(粤西通載)
蔣志灌陽人赴義慷慨有請必應歲凶出粟二百
石助賑有司為記諸石(縣志)
元
唐天保鄧貴黃世榮俱全州人至正八年邑遭兵
燹城郭頽壞儒學大成殿戟門皆燬十年總管石
亨祖捐俸天保助材木修殿貴樹戟門世榮繕完
城郭人民保聚文教復興三人與有力焉(州志)
明
韋昭字通顯宜山人永樂辛丑進士由翰林歴官
大理寺副致仕歸隠居南山躬耕自給有司或造
門請謁則荷蓑戴笠自田間跣足而至洗濯易衣
冠乃揖客間出雞黍相款清談竟日絶口不及世
事人益以此重之(舊志)
楊璉臨桂人登永樂癸邜鄉薦歴官戶部員外郎
年逾五十即引疾歸里蕭然一室常不能舉炊或
勸之官璉歎曰古人為貧而仕吾親已不逮若為
子孫計心竊恥之乃以卜自給終其身(縣志)
高貴字龍谿宜山人父林洪武時屢有戰功悉推
讓其舅彭舉舉得授指揮族黨義之貴能肖其父
尤以利濟為心每值歲旱輒齋沐焚香跪禱烈日
下見者咸笑之道遇遺骸必擇地以葬嘗遊那地
州至喇峽口見病者偃卧路側汲水灌之且舁至
寓邸作薄粥以飼良久始甦詢其里居姓氏曰我
撫州人陳賢偕叔諒行賈於此不幸罹疾叔夜負
我棄此而歸貴惻然為注意療治數月獲痊乃給
貲助之歸比抵家田宅已悉為叔據訟於官得還
遺書謝云吾母子再相見公之賜也願公後益昌
後果以子嵩官太僕封中憲大夫(舊志)
蔣孔昇滕淵鄧烈俱全州人以氣誼相高見義必
為成化八年大饑三人各出粟一百五十石以賑
而其家遂無一月之積有司義之勒石以奬(州志)
陳廣惠宜山人樂善好施嘗行南山見槖金於路
守之至暮負歸坐南門見一人踉蹌涕泣而來曰
吾本邑里正奉令領解編銀五百兩赴省緣渴覓
水悞遺道旁一門死生實係於此廣惠曰吾為子
守之久矣舉而還之又歲荒捐金於六門賑粥守
令交上其事賜以五品冠帶後子策舉孝廉司理
建昌孫學䕫學益皆登第顯宦人以為積善之報
云(舊志)
秦顯字孔昭象州人景泰間以歲貢為南平丞時
閩寇鄧茂七作亂顯率兵破賊城賴以全而身冒
鋒鏑幾斃流矢遂棄職歸食貧居淡不干有司日
持釣竿坐河濱得小魚數尾沽酒自樂人稱為釣
叟(州志)
陳萬忠昭平人性朴誠好施與歲或不登輒慨然
歎曰際此凶饑人皆不得謀饘粥骨肉且離散我
寧忍獨飽乎乃出家貲徧周族里人咸德之三舉
鄉飲大賓(平樂府志)
蒙瑛藤縣人家赤貧炊煙常不舉廉潔自守纖介
不屑受於人有從子自服毒草將以傾人之家被
誣者暮夜懷金詣瑛求脱訟瑛力却不受而潛解
之事既寢人無知者(梧州府志)
蔣朝暘平樂蔣璣之孫也璣討賊被害廕一子入
監朝暘辭官廕就青衿端方勵行家貧饘食泊如
或有謂其謁當道稍可療貧輒蹙然曰爾欲我為
涸轍之鮒中道而呼以升斗水求活耶下帷苦學
領鄉薦歴官至烏撤二守歸家無餘貲人過其門
指曰此真清白吏家也(平樂府志)
趙希尹字樂耕全州人家饒於財以周恤為事嘗
效范仲淹置義田以贍族又置學田以資學者會
歲凶出粟賑濟全活甚衆仍捐田千畆為備荒計
州守上其事奬異之鄉里或婚葬不舉捐槖以贈
有忿爭者輒為勸解一故人為郡守希尹偶經其
治贈以金辭不受固請則曰我當以推廣君惠乃
悉出以周貧乏不畱一錢嘗載米數千斛出糶經
湖南值彼地饑甚盡舉以賑空舟而返次子孟豪
登嘉靖丙辰進士歴官嶺西滇黔僉憲孫一鶴一
鵠聯舉孝廉希尹皆及見之人以為福報不爽云
(州志)
唐泰全州人成化甲午舉人判欽亳道三州嘗疏
六事言馬政得失皆可行妻死不再娶出其産一
弟三子四分之(州志)
張錦永福人性耿介絲毫不妄取而已獨好施鄉
人貧不能婚葬者輙資助之後居官深得民心子
沛溢俱仕宦有名(縣志)
李廷鸞蒼梧人以節俠自好不為利害所動巡檢
周昇上海人也與妻皆没於官子及婦亦相繼死
僅遺孤孫長壽廷鸞憫之先是昇存日與同官唐
子高周璧共籍所蓄二百金寄廷鸞家忽被賊廷
鸞妹京娘為賊所殺廷鸞哭妹畢即檢視所寄金
金尚在趨以告唐周曰幸不負託遂移長壽至家
撫育而翼成之閱數年僉事袁凱亦上海人聞其
事召長壽細詢其狀因以禮延廷鸞執爵而謝曰
君於周猶秦越人之肥瘠也而氣誼若此矧同桑
梓者乎吾有女甥當以妻長壽君弗慮周氏無種
矣仍禮送還其家(梧州府志)
舒綱字朝舉以先世戍南丹遂為賓州人弘治間
舉鄉薦計偕北上友人以金為託路遇盜貲裝略
盡惟存所託金比至都悉出以歸友友訝之曰聞
君被賊金何得存綱笑曰盜意良厚使綱不負所
託後授永州司訓永人素尚鬼綱請於上憲盡毁
淫祠舊俗為之一變秩滿遷海陽教諭(舊志)
甘振字大聲桂平人幼以孝聞弘治九年進士為
南京戶部主事歴員外郎清慎自持尚書而下交
譽之使住揚州監收船料適貴人過揚有所干請
振正色語之曰此國法也君不可干吾聽且連坐
矣其人咈然去振遂移疾自免尚書訝之振對曰
家有老母不能遠涉顧日趣振就官不得不赴儻
幸苟全猶缺侍養一挂罪網將置母何地語訖泣
數行下尚書知不可奪聽之去道中聞母卒伏號
幾絶久乃甦服滿不復仕屏居白石山學者執經
就講及移渡南就講者益衆(潯州府志)
容傳芳陽朔人嚴謹自守不妄交接慎言動睦族
黨教子孫以禮法雖盛暑必冠帶一門之内男女
長幼秩然而辨雍然而和時比之石奮以子森貴
封文林郎(縣志)
廖綵字沙莊陽朔人操履端嚴動有禮則正德初
補博士弟子試輒冠軍忽謝去有女姪適恭城儲
積以暴病死無賴子欲因以搆訟積懼將賫厚貲
以賂綵綵聞力拒之鄰人李姓者假其名挾貲而
歸綵亦不問家赤貧每杜門謝客以訓課為業及
子東升為别駕迎養於任雖貴服食不異寒素卒
年七十有七(縣志)
霍榮字時秀藤縣人弱冠時父為議婚已聘而婦
雙瞽婦家以廢疾求退榮曰我以瞽退女將安歸
卒娶之正德二年以鄉薦任陽江尹多惠政民歌
頌之凡其所行皆崇尚根本而謙冲接物藹然坐
人春風中後進從之遊咸被其陶淑卒祀鄉賢(舊志)
任良幹字直夫桂林人嘉靖中登鄉薦授潛江教
諭有鄠人劉姓者為巴縣簿其妻弟王邦相擕幼
子六兒來訪之劉拒不納旋亦失官歸邦相以病
劇哀乞附船尾簿恚之至潜江推而棄諸路邦相
卧不起六兒行乞至學舍良幹見其狀不類乞者
詢之得其故乃親詣邦相卧處致醫藥饘粥及卒
為治後事收養六兒教之以書劉簿既歸邦相妻
詢其夫若子不得疑見殺訟之官獄久不決翰林
王九思邦相族人也其子為順天通判良幹令六
兒寓書通判以掌印書尾書至而通判已卒亡何
喪歸九思檢其篋得六兒掌印書因出以示或疑
其偽邦相妻泣曰吾兒指缺此當是也使次子持
金至潛江取六兒時良幹已行取赴闕瀕行預誡
家人若鄠人來取子母留一錢至則却其餽謝厚
遣之而劉簿之獄解良幹後為申陽州牧更以循
卓稱(舊志)
李德經義寧人嘉靖二年山賊暴横肆掠遠近男
婦德經亦在擄中見村婦被擄不勝憤激乃力奪
賊刃連斫數賊即自刎而死鄉人義之(舊志)
林應高字虛衷懷集人以選貢授龍溪丞守正不
阿為上官所敬憚罷官歸躬治園圃以種植自娛
鄰人有盜其果蔬者輒避不出妻孥問姓名亦不
答其厚德類如此(梧州府志)
梁龍興業人家貧好學以澹泊自鳴早歲食餼領
鄉貢不赴廷試未三十喪偶或有議婚者輒拒之
曰吾聞楊叔節有三不惑見稱於漢史彼豈異人
哉遂不復娶年九十八猶手不釋卷敦行益謹有
司特加敬禮餽以金帛悉不受(舊志)
湯自強馬平人萬歷戊子鄉薦會試得副榜令南
川與李化龍劉綎同平播州推官高折枝爭其功
遂致仕歸里戊午己未歲大荒自強捐貲賑濟復
為告糴於衡永全活甚多守道周起元以其事聞
奉旨賜匾兩舉鄉飲大賓(舊志)
蒙普貴縣人由貢生官五軍都督府經歴陞鶴慶
知府以廉介稱幼年侵晨出河下拾遺金持歸復
至其處候失金者有商悲號而至勘其數相符引
歸付之商以半謝不受居官廉潔其賦性云(縣志)
潘明臣容縣庠生以孝行稱肆力於學書策之外
淡然無所好有五子各授一經後子日新官潮陽
郡丞孫肇科復登鄉薦(梧州府志)
梁雍柳城人領萬歷壬午鄉薦歴任廣通宜城耒
陽令皆有政聲乞休歸值戊午歲饑雍悉出家貲
糴粟賑濟又疫癘傳染復為辦藥遍歴病者之家
給之全活甚衆邑人請祀鄉賢宜城祀名宦(節舊志)
廖九成字念隴全州人幼孤輟學年二十六謁其
舅於官署復理故業不數月而學成後更屏絶人
事專精文藝生三子親督課之庭訓嚴肅口講手
畫悉本唐宋大家三子皆早有聲譽(州志)
楊義臨桂人性仁厚家素貧僕賣酒以供饘粥崔
某者靈川人也逋官儲三百金繫於獄家人鬻産
將以金輸官過飲醉遺金去僕喜持告義義立使
追之弗及翌日遺金者至義即舉而歸之遺金者
欲分半以謝不受崔以金輸官乃得脱日叩天頌
德後義子孫相繼登科(縣志)
林翔鳳崇善人慷慨好施雖傾産不顧為諸生時
里人有自鬻以葬其親者即奉所得脩金代贖萬
歷舉於鄉授永平司理決獄多所平反察劾不憚
權要嘗贊畫軍前屢立竒績欽賜蟒玉及歸門第
卑隘無異孝廉時人益重其操(太平府志)
莫自棄永淳人少謹繩尺不隨時俯仰鄉閭有爭
訟者輒曉譬曲直各無怨言又常為人排難解紛
人咸德之有司重其行四舉鄉飲(舊志)
莫屈賢永淳人家貧力學食餼於庠制行端方文
尚醇雅雖饔飱不給而歌誦常有金石聲士林奉
為楷模(節舊志)
張子麟永淳人勵志廉隅率履不越居鄉以平恕
率物藹然如春風與父言慈與子言孝里黨被其
陶淑漸歸於淳學使兩加旌奬(縣志)
黃扶寬永安人家業素饒勤敏好學年二十二喪
妻里中富人欲以女妻之誓不娶邑人義之(舊志)
龐希睿陸川人解元龐鼎次子也天啓間歲貢性
恬靜安貧力學嘗路拾遺金數十兩守之終日旋
密訪失金者而還之親喪三年廬墓孝思尤篤摯
焉(梧州府志)
陳藻永淳人律身嚴整以禮法自持早歲食餼為
學宫都講潛心著述足跡不入公門當事欲延致
之託疾不見知縣李蒙吉詳請旌奬(縣志)
盧倣麟懷集人天啓辛酉副榜父早殁孝事其母
母病躬侍湯藥衣不解帶者數月萬歷戊午歲大
饑倣麟率鄉里入山告糴羣盜蜂至欲要奪之衆
皆走倣麟以情告且諭以理盜曰善人也遂釋之
由是往來山中連月賑糴民得全活崇禎間以子
際泰官刑部員外郎封奉訓大夫(節縣志)
鄧鑛字克柔宣化人早孤敦孝友尚恬淡母素多
病醫勿效遂潜心醫術既精母乃安或勸其應舉
鑛賦詩云野人躭得野人趣老大何曾懈讀書酌
酒吟詩緣底事耕田鑿井更何如未因紫氣騰霄
漢自有春風到草廬聖代於今又堯舜脚根隨處
可樵漁涉獵羣書吟咏自適與高人達士遊有半
村詩集(舊志)
吕釗灌陽人好讀書與世無競愛止山壑然素負
節氣慷慨能任事嘗讓地遷建文廟捐金為衆倡
鳩工庀材獨身經理以告成功而以布衣終其身
(縣志)
韋人豪平南人幼而持重舉動必禀命父兄既長
不妄交游惟閉門誦讀崇禎朝任教授擢都察院
司務遇事從容辦理有法鄉邦推重以孝友廉靜
奬之(節舊志)
黃龍躍號愓菴全州人崇禎壬午舉鄉試第一居
京邸值闖變執詣公所欲官之龍躍厲聲叱賊時
降者滿座皆慙退賊不能屈得間行至南都上疏
寓書於家人訣别曰天下事去矣我輩讀書何事
遂不知所往妻蔣氏紡績苦操者三十二年撫子
女以節終(州志)
廖標字君知岑溪人崇禎壬午登賢書居親喪哀
毁骨立時盜賊羣起歲又苦饑標力請於官捐米
煑粥以賑鄰邑避兵者多投止其家歸則給以斗
米甚且解衣以贈有龐氏女亂兵自他邑掠至標
出貲贖歸令與己女同寢處旋送還其父母標患
賊蹂躙紏集義勇為團練計為亂弁所害邑人悼
之請祀鄉賢(縣志)
王承聘昭平人少食餼膺歲貢遇事慷慨不避艱
險崇禎初獞人韋信等夥黨占民田若干頃民賦
無出咸訟於官官不能決信等且以所入租投獻
靖江藩勢益横里民輸無田之税者已八年流毒
日甚承聘挺身詣闕負斧鑕叩閽乃得給田還民
民咸被其福(舊志)
國朝
歐陽榛字廷獻平樂人廪生嗜義若渴鄉人有逋
賦鬻其妻子者榛代贖之又捐金以助婚備棺以
恤死遇饑年竭力賑給傾貲不惜病篤時焚夙逋
舊劵而殁(平樂府志)
李楷貴縣人安貧好學耿介自持友人龔七以金
五十寄之後遭兵燹悉還不苟(節縣志)
甘受調平樂人家頗饒悉以與兄弟值甲寅之亂
晦跡猺山有邑人捧偽檄招之辭以親老亂平歸
築别業於桃竹山池傍名曰宛在從游者皆繞池
而舍父疾湯藥不假他手又清夜默禱乞以身代
里有貧而病者割館榖以助或又有告者曰某卒
幸為之殯受調曰不可吾殯之何以為若子孫地
其立心忠厚又如此(參府志)
王之驥字龍友灌陽廪生性通敏䆳心理學每試
輒前茅尤敦孝友重氣節
國朝康熙十三年孫延齡叛之驥挈家遯跡深山賦
三峰煙雨以見志延齡慕其名迫令督餉之驥憤
恨疾作行至城西堅卧不食而死所著有格致集
(縣志)
張爾修字遠塵蒼梧人父志以軍功得世襲指揮
僉事爾修天性至孝父早卒以力養母折節讀書
與諸文彦相切劘問學固窮不隳康熙十三年吳
三桂叛偽鎮蜂起其壻屢以鄉兵破賊賊恨之岑
溪陷爾修絶粒死藁葬邑人憐之(舊志)
嚴亨灌陽人為陰陽學訓術請築都江四十四堰
蓄水以資灌溉邑人德之(縣志)
李甲先字遜菴博白人好學能文以明經為武邑
教諭遷慶遠教授與同母兄甲芳事親俱以孝聞
甲芳先卒甲先視兄子如己子教之成名嘗以學
俸置義田給族之耕讀者終身敝衣蔬食淡如也
辛丑秋邑大饑乃取家財擇里中少壯人授一金
使告糴於鄰境老稚不能行作糜賑之不匝旬而
裏糧雲集炊煙四起鄉評善之年八十三卒(縣志)
朱兆元臨桂人天性和平與物無競躬行儉樸而
能赴人之阨困子姓戚黨中有孤獨無告者為之
喪葬嫁娶不伐其德子宏華康熙癸酉舉於鄉任
河南沈邱知縣能得民以親老請告終養兆元以
子貴封如其官年九十七而終(縣志)
李廷芬字蘭若國學生博白人性明敏能文章事
母孝先意承志數十年如一日喪葬盡分盡禮嘗
曰當此大事豈敢稍有缺憾身雖抱病而歠粥茹
蔬結廬墓側者三年親友見其哀毁骨立勸以少
節則悽然淚下嗚咽不自勝待宗族嚴正而聯以
恩情撫幼存孤延師訓教子弟因以列士林者十
餘人性尤樂善好施當康熙癸巳壬寅兩歲歉甚
罄所有以濟貧乏於城東設厰煑粥凡兩月餘饑
民四集賴以全活知縣程鑣載其事於邑志(舊志)
朱履躍臨桂人性好學博極羣書循循孝弟不敢
越規矩受母命婚於同里王氏唱隨七載相敬如
賓旋遭鼓盆戚子亨謙尚幼執友每以續膠致辭
履躍曰人生婚配原為嗣續而然今履躍已有子
矣何以續為况巾幗女子尚能矢志讀聖賢書乃
為忘義人耶自是鰥居五十餘載生平一以敦行
為先母覯疾晝夜不寐焚香祝天願以身代母殁
後廬墓如禮其賙䘏孤貧而居家以法御下以慈
閭黨奉為模凖今庭桂傳芳有聲庠序人咸謂孝
義所致年逾古稀無疾而卒
盧兆鳴蒼梧人年十四遭父母喪貧甚不能舉乃
鬻身魚良汛兵楊洪為之感動給以資殯葬甫八
日旋遭兄喪洪復佽助之兆鳴乃為洪傭工汛所
晝夜不稍息會白馬山賊竊發兆鳴隨洪於營中
監軍蒼梧道陳公幾為賊所困兆鳴負以歸陳感
其恩入都挈之行與之婚娶居九載乃歸重修父
母及兄墓迎洪夫婦恩養於家親串之無力營葬
者凡六人皆殯巡撫傅公聞其名心器重之拔置
軍前遇征戰輒不辭難尋授撫標右營千總勤職
任兵民胥悦捐貲修文廟設義塾延師課讀歲癸
巳饑出粟千餘以賑其他善行且指不勝屈年逾
八十無疾卒
廣西通志卷八十三
