欽定四庫全書
廣西通志卷三十九
學校
樂器名義
闕里誌曰樂器皆古聖人之所制聖人非以其意
而制之乃以其理制之理者天而已矣天有八方
之氣聖人以金石絲竹匏土革木八方之物而該
括八方之氣乃於樂中奏之奏之可以宣八風之
氣者以有八方之物在也故八者欲其全器欲其
備不全則氣缺不備則氣微缺固不足以為樂之
全微亦不足以言樂之善知微未足言樂之善乃
知八音之器不可不備矣備也者合大與小之謂
也小者合律呂之倍數故有一倍之器有二倍之
器有三倍之器又有四倍之器倍至於四其氣始
全是故鏞鐘特磬者四倍之器也鎛鐘編磬者三
倍之器也頌鐘頌磬者二倍之器也歌鐘歌磬者
一倍本數之器也以是琴有大琴小琴瑟有大瑟
小瑟簫有䇾簫筊簫笛有大笛小笛笙有竽笙巢
笙塤有頌塤雅塤鼓有路靁相鼗是皆倍數為之
也蓋本數其聲清倍數其聲濁單清失之輕單濁
失之重輕重之間乃天地之所以合德四象之所
以合氣中聲之所以妙用故必合大小器而並奏
之一合於律呂之和而不見其乖戾此樂之大成
所以為妙焉若單器者小成之用也是故知倍數
之理則律吕可求其端樂器可求其始名器雖多
皆為樂中之妙用而不可無者也
麾旛周官巾車掌木路建大麾以田以封藩國後
世協律即執之以導樂焉
旌節爾雅云和樂謂之節蓋樂之聲節之以鼓樂
之容節之以節舞師執之為綴兆行列進止疾徐
之則又曰節制也謹始之意也
革部古人取牛馬之革以冐鼔故謂鼓為革革之
為名去故意也羣音首其卦坎其方北其時冬
其風廣莫其律黃鐘其聲一其音讙冬至之氣也
蓋萬物勞乎坎則革而趨新且坎居子位陰革而
一陽生故為革而首羣音其聲坎坎如雷坎之為
卦一陽陷於二陰之間雷則陽在陰内不得出奮
擊而為雷革之冐木陽氣在内故屬坎而雷聲也
其氣屬水其用兼土蓋水土同宫而同旺於子是
以鼓有二用先鼔以警戒象水居五行之先擊鼓
以收宫象土居五行之終故曰鼓無當於五聲五
聲弗得弗和猶水無當於五味五味弗得弗調凡
祀天神地示宗廟樂有六變八變九變之不同而
必用鼓以收宫焉案先儒序八音以金石絲竹
匏土革木為次周禮則以金石土革絲木匏竹為
次漢律歷志以土匏皮竹絲石金木為次律吕精
義以竹匏土絲金石革木為次今闕里誌以革音
為首
鼉鼓一名晉鼔又曰臯陶周禮以晉鼓鼓金奏考
工記韗人為臯陶是也又曰鼛鼔鼔人以鼛鼓鼓
役事故凡作樂先用之以警戒乃堂下之樂瞽矇
司之詩曰鼉鼓蓬蓬矇瞍奏公陶當作&KR1382;
懸鼓詩應田懸鼓儀禮謂之建鼓北齊宫懸之制
建鼓在四隅又樂記宗廟用九變之樂鼓用四面
以收宫謂之路鼓即建也
楹鼓商之制也亦謂之建鼓周禮大僕建路鼔於
大寢之門外儀禮大射建鼓在阼階西南楹鼓蓋
為一楹而四稜焉貫鼓於端則建之義也隋制棲
鷺於上則路之義也以其先倡故又謂之朔鼔
足鼔亦曰應鼓夏后氏之制所以應楹鼓也禮記
云夏后氏之鼓足殷楹鼔周懸鼓蓋鼓則一或加
以足或貫以楹或懸以架故皆得以建鼓路鼓名
焉
鞉鼓一名鞀月令曰修鞀鞞先儒謂小鼓有柄曰
鞀大鞀為鞞爾雅曰大鼗謂之麻小者謂之料儀
禮大射鼗倚於頌磬西紘周官播鼗瞽矇眡瞭掌
之記曰賜諸侯樂以柷將之賜伯子男樂以鞉將
之蓋柷以合樂鞉則兆鼓而已凡樂事先播鞉&KR0615;
則引大鼔者也又孔穎達曰柷所以節一曲之始
其事寬故以將諸侯之命鼗所以節一倡之終其
事狹故以將伯子男之命詩言鞉磬柷敔言鞉必
及磬是鐘磬作則鞉作矣禮書謂鼗常在前&KR0615;常
在後實用編又謂鼓鼗四面所以收宫蓋凡鼓皆
用以收宫其起宫者惟警戒之鼉鼓而已大成樂
加鞉鼓於楹鼓之前所謂兆鼓也然又前句之終
實開後句之始而&KR0615;止於收一字之終豈非鞉在
前而&KR0615;在後乎舊制謂鞉鼓制似鼓司之者掛於
項兩手拊之以節樂蓋悞以搏拊為鞉鼓矣案
紘儀禮注紘編磬繩也設鼗於磬西倚於紘也&KR0615;
讀為引
搏拊書傳謂以韋為鼓謂之搏拊實之以糠白虎
通所謂拊革著以糠是也其設在堂上其用則先
歌周禮所謂登歌合奏擊拊是也大戴禮曰縣一
磬而尚拊荀卿曰縣一鐘而尚拊則拊在一鐘一
磬之東也子夏曰紘匏笙簧會守拊鼓則衆樂待
其動而後作用以取宫即用以起宫也書謂之搏
拊明堂位謂之拊搏蓋其用左右手或搏或拊莫
適先後也通典謂之撫拍撫之以節樂也實用編
曰若拊鼔應鼓皆鼔之小者堂上用以節歌拊之
為器韋表糠裏狀則𩔖鼓其聲和柔倡而不和故
可施於堂上蓋堂上門内之治以拊為之父堂下
門外之治以鼓為之君堂上之樂待以作者在拊
堂下之樂待以作者在鼓鼓小鼓也又謂之應鼓
田鼓亦曰應鼓以其應拊鼔也通典謂應鼓在大
鼓側和大鼓者此堂上之足鼓也實用編曰鼓之
小者為應本堂下之樂而亦謂之應者當堂上擊
拊之時則堂下擊鼓以應之所以然者拊聲和柔
而不鏗鏘聞於堂上不能聞於堂下得應鼓以應
之則聲聞堂下人皆知歌之起止故曰應施於擊
拊又施於歌徹以其應拊也詩曰應田懸鼓先儒
解田為&KR0615;&KR0615;小鼓也應亦小鼓爾雅曰大鼓謂之
鼗小者謂之應周禮大祭祀皆鼓&KR0615;擊應大射有
朔鼙應鼙禮書謂應鼓號應鼙朔鼔號朔鼙詩以
應配&KR0615;則朔鼙乃&KR0615;鼓也以其引鼓故曰&KR0615;以其
始鼓故曰朔大射應鼔在東朔鼓在西朔作則應
應之是堂下之樂貴西也朔鼙即田鼓應鼙即應
鼔田與應制皆小鼓而設在門外有東西之分故
其名異蓋不止應堂上之拊而二鼓亦各自為倡
應也
相鼓又謂之節鼓樂記云始奏以文復亂以武治
亂以相訊疾以雅蓋為文武治亂之節也爾雅云
和樂謂之節節即相也晉傅休奕節賦曰口非節
不咏手非節不拊江左清樂有節鼓唐雅樂聲歌
用之通典謂鼓制如博局中開圓孔適容其鼓擊
之以節樂也案周制有六鼓曰雷鼓曰靈鼓曰
路鼓曰鼖鼓曰鼛鼓曰晉鼓以雷鼓救日月以靈
鼓鼓社祭以路鼓達窮者與遽令以鼖鼓止軍事以
鼛鼓止役事以晉鼓止金奏今細考之晉鼔者即
建鼓是也長六尺六寸兩面各徑四尺中間徑六
尺六寸六分繪以風雲雷雨之象曰雷鼓繪以麟
鳳龜龍之象曰靈鼓繪以飛鷺之象曰路鼓懸鼓
者建鼓兩旁所懸朔應二鞞也楹鼓亦名鼛鼔鼛
鼓長一丈二尺楹者柱也鼓甚大不可用趺但埋
其柱而堅築之故曰楹足鼓者鼖鼓也亦曰賁足
者趺也鼔下用柱柱下用趺故曰足鼓鞉鼓四名
一曰朔鞞二曰&KR0615;鼓三曰懸鼓四曰相鼓是也田
鼓即懸鼓乃一器二名搏拊古以熟皮縫成袋實
以糠今用木為腔冐以革相鼓即雅鼓亦名節鼔
與摶拊相似古亦實以糠
金部實用編云凡金皆有音惟黃銅之音為正蓋
銅之為物至精不為燥濕寒暑變其節不為風雨
暴露改其形介然有常有似於君子之行若黃金
則雖華美而其音易變故鑄鐘以銅為上不特示
儉且以垂遠僉載云金生於土而别於土其卦則
兌其方則西其時則秋其風閶闔其聲羽其音鏗
立秋之氣也其制有大有小小成此理大成亦此
理蓋大成不過用小成之法積之耳
鏞爾雅云大鐘謂之鏞考工記鳬氏為鐘兩欒謂
之銑銑間謂之于于上謂之鼓鼓上謂之鉦鉦上
謂之舞舞上謂之甬甬上謂之衡鐘懸謂之旋旋
蟲謂之幹鐘帶謂之篆篆間謂之枚枚間謂之景
于上之攠謂之隧單穆公曰先王制鐘大不出鈞
重不過石律度量衡於是乎生則樂器待律然後
制而律度又待鐘然後生故所制有等而無高下
厚薄之偏所容有量而無還回侈弇之過其聲一
歸正緩之中聲鏞者特懸之鐘非十六器之編鐘
也與大鼓相配迎送神則擊之詩所謂鼓鐘送尸
者是也書曰笙鏞以間其設蓋在門外詩曰賁鼓
維鏞鏞鼔有斁其與鼓配也先儒謂凡樂先擊鐘
次擊鼓各處擊鼓鐘皆如之
鎛鐘亦曰頌鐘舊制編鐘差小今制次於鏞鐘倍
編鐘而為之者周禮鎛師掌金奏之鼓韋昭釋國
語杜預釋左傳皆以鎛為小鐘鄭康成曰鎛如鐘
而大孫炎許慎沈約之徒亦以為大鐘通典曰鎛
如鐘而大儀禮宫懸四面設鎛鐘十二虡各依辰
位擊為節檢而無合曲之義開元禮鎛鐘在編懸
之間各依辰位今設於宫懸東西編鐘磬之間而
南北以鎛磬代之
編鐘爾雅云大鐘曰鏞中者曰剽小者曰棧通典
曰棧鐘小而編次曰編鐘周禮云凡懸鐘磬半為
堵全為肆注曰編懸二八十六枚而在一虡謂之
堵鐘一堵磬一堵謂之肆宫懸者謂編鐘編磬之
屬懸於筍虡四面環繞象宫墻也謂之四廂金石
樂歴代設虡十六架二十四架三十六架不等然
皆以編鐘磬為主也
歌鐘鐘之至小者登之於堂上兩楹之間所以和
歌與編鐘無異唐段安節云雅部十二鐘每架各
編十二各依律吕蓋古凡懸鐘磬不過十二而旋
宫備矣實用編曰歌懸在北取近於堂上以和歌
四懸之鐘各以十二應十二律至掛於架也又各
有半聲於頌鐘取歌鐘為半聲以次而推之每懸
皆有二十四鐘乃能旋相為宫而君臣民事物之
間乃不相凌犯惟歌鐘無清聲以合歌蓋歌聲至
十二律而窮若加清聲則歌不去矣今歌章有六
字是為黃鐘清聲若止十二鐘則不能成章要當
依編鐘制以十六枚為准十二為正四為清乃無
遺音也通典云鐸大鈴也周禮以金鐸通鼓三禮
圖云其匡以銅為之木舌為木鐸金舌為金鐸牙
鐸振文事書言徇以木鐸是也樂記云天子夾振
之鄭氏謂王與大將夾舞者振鐸以為節鐸雖用
之於樂然非王與大將振之也晉苟氏得趙人牛
鐸然後能諧樂則古人之為鐸鐲鐃錞施於聲律
皆有當也今大樂有二鐘鐸以導舞木為柄者謂
之單頭鐸金為柄而兩鐸相屬者謂之雙頭鐸非
古制也案周禮大司徒之屬有鼓人掌教六鼓
四金以節聲樂以和軍旅以正田役以雷鼓鼓神
祀以靈鼓鼓社祭以路鼓鼔鬼享以鼖鼓鼔軍事
以鼛鼓鼓役事以晉鼓鼓金奏以金錞和鼓以金
鐲節鼔以金鐃止鼓以金鐸通鼓此四金軍旅中
所用非樂中所用故不屬春官宗伯
石部凡玉𩔖皆石而真玉為最美其制法與金異
金之聲以圓出石之聲以方出圓用其全參天之
數也方用其半兩地之數也鐘制自小而倍大磬
制自大而倍小自小而倍大者順其聲韻之發揚
以為一音之始所謂金以聲之也自大而倍小者
順其聲韻之收歛以為一音之終所謂玉以振之
也鐘以定其高磬以節其永故曰歌永言又曰依
我磬聲蓋言歌聲與八音皆依磬聲而止乃别起
一音也是轉音之間惟依磬聲以為之遲速磬若
急則無永緩則過永無永則佻過永則靡故舜命
䕫擊石拊石百獸率舞又戞擊鳴球以合琴瑟而
致神人之昭格蓋磬於八音之條理猶乾綂八卦
於西北故石之為物堅實而不動其卦則乾其時
則秋冬之交其方則西北之維其風不周其聲角
其音辨立冬之氣也蓋乾有君之道焉後世鐘磬
同擊殊失始終條理之意則磬聲一依於鐘聲不
能為八音之所依石音失權何以配乾位而為衆
音綱紀樂無終條理猶人力之不造於聖也故大
成樂以金玉為始終乃聖學知行兼盡之至理乾
道綂天之大權也
特磬亦曰離磬樂書曰磬之為器編之則雜而小
離之則特而大叔之離磬則專虡之特磬非十二
器之編磬也實用編應笙之磬謂之特磬即離磬
也特懸者謂一磬之在懸也與鎛鐘同義凡鄉射
先擊鐘以宣聲俟其音將闋則擊特磬以收之祭
祀大合樂則用於宫懸南北編鐘磬之間大戴禮
曰懸一磬而尚拊則堂上亦有特磬矣今亡之
編磬與編鐘同上下共十六枚編懸於架也
歌磬與歌鐘同亦編懸於架為歌聲一音之終條
理其架鐘磬俱同詩曰虡業維樅賁鼓維鏞又曰
設業設虡崇牙樹羽明堂位云夏后氏之龍簨虡
商之崇牙周之璧翣三代之器盡在是矣禮書曰
植者為虡横者為筍筍之上有崇牙虡上設業業
之上樹羽而端有璧翣鐘虡餙以臝屬磬虡餙以
羽屬而筍皆餙以鱗屬若筍文然故謂之筍其所
植者蓋中虛焉故謂之虡先儒曰筍峻也虡舉也
又曰虡神獸也詩曰虡業維樅樅之為木松葉柏
身身葉皆直則虡業者皆以直木為之也
絲部琴瑟絲餙物而成聲其卦則離其方則南其
時則夏其聲尚宫其律蕤賓其風景其音哀夏至
之氣也絲必附於木者絲屬火火不離母故也其
屬有琴有瑟古聖以絲加桐而為琴瑟者以絃之
堅直可以象乾之動直桐之虚受可以象坤之動
闢八音獨置琴瑟於堂上者取其撰乾坤之德而
合律呂之妙也
琴白虎通曰琴禁也禁止於邪以正人心也廣雅
曰琴長三尺六寸六分象三百六十六日五絃象
五行大絃為君寬和而温小絃為臣清廉不亂文
武加二絃以合君臣之恩也琴操曰琴制長三尺
六寸六分象期之日廣六寸象六合也絃有七象
五音之函二少也腰廣四寸象四時也前廣後狹
象尊卑也上圓下方象天地也徽有十二象十二
律也餘一極清不用象閏也中虛含象外響應徽
律有長短故徽有餘促當徽則鳴差徽則否亦猶
氣之灰飛時移律應也抑揚之際上取泛聲則輕
清而屬天下取散聲則重濁而屬地中取按聲則
清濁遍均而屬人刳其中則太虛之理具絃其外
則妙用之應彰兼三才而備九德眞大聖之遺音
也
瑟樂書曰瑟者閉也所以懲忿窒慾正人之德也
世本曰庖羲氏作瑟五十絃黃帝使素女鼔之悲
不自勝帝損之為二十五絃具二均聲其首曰岳
山其尾曰武後有二竅曰越中絃不動曰君絃承
絃各有一柱游移前後以和其音者也樂記曰清
廟之瑟朱絃而䟽越尚書大傳曰大琴練絃達越
大瑟朱絃達越蓋越底孔也䟽達通之也朱絃練
而朱之也蓋絲不練則澁而聲清練則熟而聲濁
孔小則聲急大則聲遲故䟽越以遲其聲然後不
致於太急練絲以濁其聲不至失之太清宗廟之
奏鼔瑟必鼓琴以和其音樂記獨言清廟之瑟鄉
飲酒燕禮亦獨言瑟者舉其大者故也
竹部周官笙師掌教吹籥簫篪篴管五者皆出於
笙師所教俱竹音之雅樂也竹音乃律吕之本其
節直而有制其心虛而能通其卦則震其方則東
其時則春其聲尚義其律姑洗其風明庶其音濫
春分之氣也其制度長短不同大抵不離三九之
數蓋律主聲氣屬陽三九陽數也截竹以較黃鐘
取冬至一陽之氣以為樂本故竹器為樂之原也
鳳簫釋名曰簫肅也爾雅曰大簫謂之言小者謂
之筊廣雅曰籟謂之簫莊周曰人籟比竹是已荀
卿曰鳳凰于飛其翼若干其聲若簫蓋簫比竹為
之其狀鳳翼其聲鳳聲鄭氏曰簫象鳥翼鳥火禽
也蔡邕曰簫編竹有底長則濁短則清以密蠟實
其底而增損之博雅云簫大者二十四管小者十
六管有底書於簫言九成詩於簫言備舉禮凡言
簫多在笙竽之後則簫之奏蓋後於笙矣
洞簫鳳簫有底洞簫者言其空洞無底也樂考云
衆樂之祖也本六律六吕而成所以宄極中和遂
萬物之情者也中吕之氣夏至之音和琴瑟以定
黃鐘非此不為功也
管爾雅曰長尺圍寸併漆之有底大曰簥中曰篞
小曰&KR2669;蔡邕章句曰管形長尺圍寸有孔無底說
文曰管如篪六孔十二月之音明堂位曰以禘禮
祀周公於太廟升歌清廟下管象書曰下管鼗鼓
詩曰嘒嘒管聲磬管鏘鏘簫管備舉則管之用重
於笙矣故鄉飲鄉射燕禮皆以管配歌而今則為
堂下之樂鄭氏曰管如笛而小併兩而吹之蓋鳳
凰雌雄各六聲也
篪釋名曰篪嗁也聲從孔出如嬰兒嗁也其聲與
塤相和庖犧氏竅竹為之舊志以篪為管非也篪
春分之音管乃十二月之音爾雅大篪謂之沂沂
讀如銀
笛古曰篴杜子春曰竹篴五孔馬融笛賦稱此器
出於羌謂之羌笛今所用者即周禮笙師所教之
篴也有七孔謂之大樂雅笛謂之長笛又有短笛
有横笛梁所作横吹曲者有鵝嘴笛笛而加嘴皆
一時之偶作非雅器也
籥爾雅曰大籥謂之産其中謂之仲其小謂之箹
廣雅云籥七孔毛氏曰籥六孔鄭康成曰籥如笛
三孔郭璞曰籥三孔而短明堂位曰土鼔葦籥周
禮笙師掌教籥籥師掌教國子舞羽吹籥籥章掌
土鼔豳籥蓋籥三孔主中聲而上下之律吕於是
乎生命之曰籥以黍籥之法在是故也羽舞皆執
籥以聲音之本在是故也
匏部匏之為物其性輕而浮其中虛而通笙以匏
為母象植物之生焉國語曰匏竹利制蓋匏竹相
合而成聲得清濁之適故也今太常以木代匏而
漆其音雖可聽但非古制古人以匏為笙者非取
其華美所以備八風之氣而周八卦之用也蓋匏
於卦屬艮其方東北之維其時春冬之交其聲尚
義其律大吕太簇其風融其音啾立春之氣也且
笙象德匏象君子之名節難持而易失是以君子
之執匏也拳拳如執玉恐一墮碎而不可收拾亦
猶君子之行已也戰兢惕勵顧守名節恐其一失
而不可復完焉以木為笙是徒取其聲而無尚德
之心豈古人制八音意乎
笙爾雅云笙十九簧者曰巢十三者曰和說文云
笙正月之音物生故謂之笙十三簧象鳳之身列
管匏中施簧管端宮管在中央三十六簧曰竽十
九簧至十三簧曰笙其他皆相似也古鄉飲射禮
有歌有間歌有笙有間笙有合樂而祭享則特為
堂下之樂衆樂有笙而得繹如之致焉
土部埏埴以為器而冲氣出焉庖犧氏灼土為之
其來尚矣蓋一三五為九二四為六九者陽數之
窮六者陰數之中故塤六孔用其方色以應六律
出中聲也土王於四季為中央之位所以達中聲
也其卦則坤其方西南之維其時夏秋之交其風
凉其聲尚宫其音則濁立秋之氣也
塤爾雅云大塤謂之嘂白虎通曰壎坎音也在十
一月陽氣於黃泉之下薰蒸而明樂志曰塤曛也
立秋之音萬物將曛黃也周禮小師掌教塤瞽矇
掌播塤古塤有雅有頌大者聲合黃鐘大吕小者
聲合太簇夾鐘孔雖有七有八之不同要之禀中
聲之和而得其正者惟六而已周官以塤為德音
立秋之音也平底六孔水之數也中虛上銳火之
形也以水火相合而成器以水火相和而成聲詩
云伯氏吹塤仲氏吹箎和之至也衆音得塤而有
純如之致焉
木部八音之中惟木聲質樸不合五音但五音非
木無以起止五音者華美之音也柷以始之由質
樸而始也以止之由質樸而終也凡五音之華
美皆歸於質樸如木之生由根本而蕃鮮由蕃鮮
而又歸根本所以木音獨為五音之起止其卦則
巽其方東南之維其時春夏之交其風清明其律
夾鐘其聲一其音直立夏之氣也其器有二謂之
椌楬一合一止所以為樂之終始出虛而歸之於
實也
柷樂記曰聖人為椌楬後謂之柷敔柷之為器方
二尺四寸深一尺八寸陰始於二四終於八十陰
數四八而以陽一主之所以作樂則於衆樂先之
而已非能成之也居宫懸之東象春物之成始也
鼓柷謂之止古聖人恐樂勝則流戒之於蚤也
敔形如伏虎西方之陰物也齟齬二十七陽數也
樂作陽也以陰數成之樂止陰也以陽數成之控
以空然後可擊及其止則歸於實也居宫懸之西
象秋物之成終也鼓敔以籈欲修潔於其後也翟
亦曰羽籥師掌教國子舞羽吹籥祭則用羽籥通
義曰以文德之先文樂持羽毛而舞文王世子秋
冬學羽籥詩云左手執籥右手秉翟通典曰樂之
在目曰容容藏於心難以貎觀故聖人假干戚
羽旄以表其容發揚蹈厲以見其意人之動而有
節者莫若舞肆舞所以動陽氣而導物也
手板即笏也或以牙或以木臣子執之拜颺取書
思對命敬其事之義今以槐木為之粉餙其面書
樂章於上歌工秉之於以歌功頌德焉
樂器造法
麾幡舊制高七尺上餙以龍首綴纁帛畫升降龍
今易絳繪長七尺闊一尺一寸上下綴板粉質上
板繪雲下板繪山前面金繪升龍一後面金繪降
龍一有雲繞之皆五彩朱竿高八尺五寸上安銅
龍首啣其麾升龍向外降龍向内以木為架朱髹
之間則植其上後增為二一繪升龍一繪降龍植
於殿之左右升龍起樂降龍止樂
鼖鼓即晉鼓冬官考工記韗人為臯陶長六尺有
六寸左右端廣六寸中尺厚三寸穹者三之一上
三正或又云鼉鼓即鼖鼔考工記鼓長八尺鼓四
尺中圍加三之一謂之鼖鼓今制鼓大而短安於架
中其面上仰乃俯而擊之凡冐鼓以桑木為體冐
以馬牛革必於起蟄之日應雷聲也占日之陰晴
隂則聲緩緩則不變晴則聲急急則無恒凡制大
鼓俱准此法以差而增减之
懸鼓周之制其大小視楹鼓腹加銅環懸之簨虡
在宫懸西隅其簨虡並如鐘磬架
楹鼓殷之制木身高三尺五寸皮面闊二尺二寸
兩旁用四銅環冐皮用銅泡釘二行通身漆以朱
横施於木柱柱高六尺六寸以重斗建之柱貫鼓
上出高又半之頂上安彩鳳作來儀狀方蓋並繚
以紅羅銷金雲花雙簷四角有褁金囚牛首皆啣
璧翣每串各五末綴以縧結柱下方趺如十字俱
髹以朱刻臝屬四如獅安於趺俱頭向外
足鼓夏后氏之制較楹鼓稍長獨木為架高七尺
上端木刻為雲横鼓於上其下施四足如十字
鞉鼓面廣六寸高厚相等横腹加柄長一尺九寸
貫中上出五分許兩傍當鼓之半安銅鈕繫以紅
絲繩繩末丸蠟為珥其長短稱鼔面之中用木為
架兩縱兩横相比下各施方趺横木上開圓孔下
開半孔植鼔柄於中
搏拊狀如革囊以韋為之若鼓然中實以糠今制
以桑為□長尺有咫兩頭冐以韋徑六寸腹微大
采繪餙以金環二並直列之以繫襻焉間則卧置
於架其架如鞉鼓之架上安二荷葉以承之
田鼓亦為應鼓其制以木為筩長一尺二寸韋面
五寸鼓之最小者卧於架擊之其架如搏拊之制
相鼓小而匾或云懸繫於胸前或謂相鼓即拊鼓
韋表糠裏者皆非今制匾鼓安柄擊而執之
大鐘即鏞鐘以銅鑄造四倍歌鐘之數而為之者
特懸於架與鼖鼓相配
鎛鐘即頌鐘二倍歌鐘之數而為之者舊為鎛為
小鐘今制在宫懸東西乃大鐘也三倍歌鐘之數
而為之特懸於架與特磬配鐘用六陽律磬用六
陰吕
編鐘二八十六枚按十二律吕又有四清聲三倍
歌鐘之數而為之者今制在宫懸四面較歌鐘稍
大乃二倍歌鐘而為之者兩層列於架與編磬配
其簨虡並歌鐘
歌鐘考工記六分其金而錫居一謂之鐘鼎之齊
十分其銑去二以為鉦以其鉦為之銑間去二分
以為之鼓間以其鼓間為之舞脩去二分以為舞
廣以其鉦之長為之甬長以其甬長為之圍三分
其圍去一以為衡圍三分其甬長二在上一在下
以設其旋鐘已厚則石已薄則播侈則柞弇則鬱
長甬則震是故大鐘十分其鼔間以其一為之厚
小鐘十分其鉦間以其一為之厚鐘大而短則其
聲疾而短聞鐘小而長則其聲舒而遠聞編鐘在
懸上下各八其懸横曰簨直曰虡詩虡業維樅業
乃大板安於簨之上以為餙錯落如鋸齒也樅即
崇牙其懸鐘之處以采色為大牙狀樅樅然也今
制簨上加業繢博山以為餙簨之上業之下横安
崇牙牙之端施銅鉤以懸鐘角又刻龍蛇鱗物於
上簨兩端謂之龍簨上列鳳或翟五樹羽其上考
工記臝屬恒有力而不能走其聲大而宏則於鐘
宜若是者以為鐘虡雕刻必雄其狀深其爪出其
目作其鱗之而其制方趺藉地木刻臝屬如狻猊
狰獰可畏伏於趺上穴其背虡貫於中而植之其
龍簨兩端頷下各施環以懸翣曰啣璧璧下有氂
毛尾周制璧翣於簨上畫繪為翣載之以璧垂五
采羽其下掛於簨之角以為餙焉今制為串纍纍
然頂首施以璧璧下為層五每層鏇木為蓋塗綠
朱唇唇下綴以綵線為旞各長五六寸層各一色
間而簇之貫以紅縧縧末有纈懸於龍簨頷下磬
虡及鼓罩四垂皆然俗呼為流蘇
特磬即離磬四倍歌磬而為之者今制三倍歌磬
而為之又謂之中磬與頌磬同設一架特懸之在
宫懸南北亦謂之特磬其架與鎛鐘同
編磬次中磬也倍歌磬而為之者上下數十六與
編鐘同在宫懸四面
歌磬小磬也考工記磬氏為磬倨句一矩有半其
博為一股為二鼓為三參分其股博去一以為鼓
博参分其鼔博以其一為之厚已上則摩其旁已
下則摩其耑古者尚象制器鐘圓中規磬方中矩
鄭註股磬之上大者鼓其下小者所當擊者也股
外面鼓内面則擊者為前而在内在下不擊者為
後而在外在上其大小長短雖殊而其厚均也必
先度一矩為句一矩為股而求其弦既而以一矩
有半觸其弦則磬之倨句也宋明道製新樂特磬
十二黃鐘大吕股長二尺博一尺鼔三尺博六寸
九分寸之六弦三尺七寸五分太簇以下股長尺
八寸博九寸鼓二尺七寸博六寸弦三尺三寸七
分半其聲各中本律黃鐘厚二寸一分大吕以下
第加其厚至應鐘厚三寸五分此制即大磬乃視
鄭司農之數而倍之者范鎮所謂特磬則四倍而
為之者是矣減一倍則為中磬即頌磬也今乃所
為特磬者再減一倍則為編磬再減一倍則為歌
磬今制歌磬一以此法遞減之取材於靈璧近水
浮生受水多土少者即古所謂泗濱浮磬也琢磨
敲試依律為其短長厚薄磬聲太上則磨其旁使
薄而廣則濁磬聲太下是聲濁而薄薄不可使厚
故磨其耑使短短則形小形小而厚則聲清矣凡
鐘磬椎俱以堅棗木為之削竹作柄後垂縧結其
架亦兩層編列與鐘同考工記梓人以羽屬為磬
虡恒無力而輕其聲清揚而遠聞以為磬虡故擊
其所懸而由其虡鳴其制方趺藉地木刻羽屬如
鵝狀伏於趺上穴其背以虡貫穴中植之磬簨與
鐘簨同但崇牙之端不施銅鈎䟽云以其卷然可
以掛懸故磬用絃可掛懸於上也今以紅絨縧穿
磬孔中懸崇牙上頂簨樹羽以凰兩端亦刻如鳳
首項下設環為翣懸其璧翣俱與鐘同
琴伏羲制琴長三尺六寸六分法朞之數太史公
曰琴長八尺一寸合正度也風俗通曰琴長四尺
五寸法四時五行各家所說不同今取伏羲所制
又取各家之琴合於古者參攷為式取材用桐與
梓蓋天下之材良柔莫如桐堅剛莫如梓以桐為
面梓為底虛實相配陰陽之義也其材以東南向
陽者為美琴絃只用白色柘絲為上原蠶次之非
此二絲則擇其生繰者若鹽藏繭其絲打絃脆而
易斷陰雨則濕而不鳴也琴體無病全在桐桐得
水則無焦裂之音得砂則無重滯之音得石而清
得金而厲得寶藏之物則有非常之音得灘瀨鐘
鼓之聲則有洪亮之音取材所貴者四曰輕鬆脆
滑而必以東南者為優投於水則陽浮於上陰沉
於下取當陽者而斷之聲自不同又必使木液竭
而濁性盡收藏之法先刳其中圓其外投之瀑水
之中周歲垂之烈日之下經年而又加諸㸑上者
累月然後盡材之美也
瑟雅瑟長八尺一寸廣一尺八寸二十三絃頌瑟
長七尺二寸廣尺八寸二十五絃樂書曰八尺一
寸宫數也七尺二寸商數也樂議曰八尺一寸者
九黃鐘律之長也一尺八寸者倍黃鐘律之長也
七尺二寸者八黃鐘律之長也其制桐面梓腹九
梁二越越者瑟兩頭底下穴也其岳用桑不必異
産且絲聲與桑宜案儀禮孔䟽瑟首廣而尾狹近
首鼓處則寬近尾不鼓處則狹故首欲近前以就
一尺八寸之廣令可容二十五絃近尾不鼓而尾
之底有越故尾狹於首而長倍之以容越也首之
越上當其鼓處宜横尾之越餘絃所歸越宜縱其
武崇寸有八分四隅刻雲以緣其武蓋取諸雲和
漆其璧與首尾腹不漆其背恐柱之蹶也柱崇二
寸七分肩厚二分足底闊一寸三分厚四分上邊
承絃口厚三釐雅瑟頌瑟其制長短不同而皆廣
一尺八寸其瑟之長以其一為首之長而尾倍之
又四分其尺有八之廣去一以為尾之廣八尺一
寸之瑟隱間五尺五寸七尺二寸之瑟隱間五尺
凡瑟之長皆用九惟隱間用五天地之數也五十
絃者大衍之數也二十五絃者半其數也首與尾
俱繪以錦彩昭其文也隱間用粉素存其質也餘
皆漆之俱如漆琴法面上兩頭各有小眼二十五
孔䟽通以繫絃絃長一丈内外各十二練絲為之
舊用朱絃取朱絃䟽越之意然不若純白者聲全
練絲欲熟熟則色瑩透纏法欲緊緊則聲高朗中
一絃君絃也設而不動染黃色較之他絃稍麤所
謂太音希聲也
笙大者十九簧謂之巢小者十三簧謂之和儀禮
云笙一和而成聲今制以小紫竹為之一攢十七
管先安山口每管内面方孔是也開取有高低以
定其音律以配其清濁尺字山口最高以次而低
為工凡合四一上句凡小尺小工小一小六小五
開至小五而孔最低矣開山口完以黃楊木接竹
為脚脚内旁開半竅施簧簧用響銅打成薄片用
方剛鏟剷之如雀舌樣看厚薄適宜平正嚴密常
於耳邊彈試其聲中律而已否則再修之用黃蠟
和栗青作點頭隨時寒暑而調和之點輕則聲清
重則聲濁安簧既畢按序植於斗中内外管各有
按孔外孔十四内孔三其管篐有竹篾古制斗用
匏多難周正且易破碎今鏇堅木為之内安頂柱
以撑其蓋蓋用牛角循邊鑽孔十七要必管脚相
稱若氣漏而不動簧則聲不應矣斗用漆布灰髹
以黑如必用匏以備八音選椰匏圓正者為之更
妙又製堅木為項狀如壺嘴刻通透漆兩合之匏
邊端有短嘴以項插置其中如吹某字則按某孔
呼吸簧動而聲發是謂吹笙鼓簧也如不按孔吹
之即作聲者謂之游簧當去其壅塞塵垢則准矣
用黃錦囊盛之凡點笙用銅盤貯點料以五色石
子研之其石謂之五音石
塤陶土為之形如稱錘有七孔八孔者形如鴈子
謂之雅塤如雞子謂之頌塤今廟中俱用雅塤其
制通高四寸中虛高三寸六分空圍八寸一分徑
二寸七分四圍及底俱厚四分吹口圍九分徑三
分中虛上銳平底圓體前三孔如倒品字樣上二
下一後二孔並列除吹口前後共五竅皆徑二分
前下一孔去底皮一寸前上二孔去底皮一寸二
分後二孔去吹口一寸四分前上二孔去吹口一
寸八分前後二孔並列者其中各開五分造法舊
用白綿花和黃土為之今制以米湯和灰為模曝
乾用磨石搗研極爛以水澄細取上好生漆調和
如飴餳而冐塑於模於銳處留一竅待乾將内土
從上竅中穵出穴前後竅畢更加漆布細灰磨光
髹以朱色戧金雲龍為餙開前後孔俱往來容一
米許内要圓净如拭乃協律又法以小長線堆成
比鴈子略小三分以線端向上乃用美潤之土和
綿紙舂極熟糊於線堆鴈子樣外厚二三分既成
塤留吹口以線端向口外陰之量頗乾依作塤分
數開前後取音之孔完美遂將線端仔細抽出内
堆之線净盡則中虛外密而不洩氣其音乃全堆
線之法層數自下而上凡遇陽數自内而外遇陰
數自外而内條理欲分明不可雜亂塤土未乾可
以抽線乾則難抽
篪古有六孔七孔八孔之異今制以竹為之長一
尺四寸圍五寸二分面上吹竅徑五横四分形如
酸棗後一孔前四孔横底一孔共六孔皆徑二分
有半正面尾上開二小穿繩眼相並中聲所寓失
於大則過濁失於小則過清必大小適中僅容一
米許而後中聲出吹竅至後一孔離二寸五分後
一孔至一孔離一寸一分餘三孔皆然末孔至
繩眼離九分通身髹以朱繫以紅絨縧其竹之竅
厚薄不齊大小有度然皆以心權度若大則密竅
取之小則疎竅就之而清濁高下得矣
鳳簫以比竹為之又名排簫其制截竹為筒古有
二十三管今制十六管協十二律之數又有四清
聲第一黃鐘管長九寸第二大吕管長八寸四分
二釐七毫第三太簇管長八寸第四夾鐘管長七
寸四分九釐一毫五絲第五姑洗管長七寸一分
第六仲吕管長六寸六分八釐九毫一絲三忽第
七蕤賓管長六寸三分二釐第八林鐘管長六寸
第九夷則管長五寸六分二釐八毫第十南吕管
長五寸三分第十一無射管長四寸九分九釐四
毫三絲第十二應鐘管長四寸七分四釐第十三
清黃鐘管長四寸五分第十四清大吕管長四寸
一分八釐八毫第十五清太簇管長四寸第十六
清夾鐘管長三寸七分一釐八毫六絲零此聲氣
之元五音之正皆黃鐘以本之也然竹竅有厚薄
大要管長則聲濁短則聲清斟酌其長短每差一
分為一管管口各開半竅乃以其管權為九寸而
度其圓徑如黃鐘之法而更迭以吹以審中聲若
過於清則易以長過於濁復截而短要必適中聲
合黃鐘之宫而後已黃鐘之聲信而依次以漸而
短而清取之無不中度十六管編列置於櫝中上
齊其端露一寸五分下則長短不齊參差如鳳翼
其櫝以木為之闊一尺二寸高一尺髹以朱兩面
皆戧金鳳凰紋藻為餙
洞簫今制紫竹為之長一尺九寸五分圍三寸前
五孔後一孔俱徑二分八釐管口半竅名山口徑
二分深半分吹竅至後孔離六寸六分後孔與前
五孔俱離一寸一分下有穿繩孔離二寸二分繫
以紅縧長與簫等以黃錦囊盛之
雙管以二竹相比為之各長周尺九寸圍一寸二
分每管六孔孔各離二分用膠漆固如一兩端以
錫束之髹以朱剪二荻筒為頭長二寸薄則聲濁
厚則聲清斟酌製之用銅絲縛固安於二管之端
吹荻頭以發聲而按管孔以應律焉
龍笛以文竹為之長一尺六寸圍二寸二分上開
一大竅曰吹竅徑三分半下開六孔各徑二分吹
竅至前一孔離三寸二分餘孔皆離五分尾有穿
繩二小眼相對末孔至穿繩眼離一寸二分吹竅
至末共六寸通身髹以朱用木雕龍首金餙之安
於上端尾孔繫以紅絨縧下垂若龍尾
柷以桑木為之狀如漆筩上方二尺四寸下闊一
尺九寸深一尺八寸中虛有底柷之中東方圖以
青隱而為青龍南方圖以赤隱而為丹鳳西方圖
以白隱而為騶虞北方圖以黑隱而為靈龜中央
圖以黃隱而為神螾外三面繪山東一面繪水水
上穿一大圓竅徑四寸五分象日之浮於海止如
椎以梓木為之柄長二尺四寸
敔以梓木為之狀如伏虎身長三尺首高一尺二
寸五分尾高一尺一寸背刻二十七鉏鋙繪黃色
黑文載以方趺朱髹籈以竹為之長二尺四寸中
破一尺二寸為十莖上未破一尺二寸用篾作篐
木鐸鑄銅鐵為鐸上安木柄鐸内施鈎懸垂木舌
節舞者執柄而搖之
旌節簇紅纓為之加塗金銅雲寶蓋於其上又用
綠斜皮刻花為蓋覆纓上其頂處用皮金緣為七
層長七尺貫以紅纓縧下綴以結竿長八尺五寸
朱髹上塗金銅龍首口啣寶蓋下垂紅纓
籥古用葦籥今制以竹為之長一尺五寸三竅朱
餙
翟長三尺五寸朱餙柄金龍谷口上綴雉羽五層
廣西通志卷三十九
