欽定四庫全書
廣西通志卷八十六
遷客(流寓附)
臨賀邕宜瘴鄉也唐宋之世遷謫恒於斯固與潮
陽儋耳同稱矣顧謫籍接武賢奸相雜賢者所至
一歌一詠山川為之增輝而柄臣元惡遠禦魑魅
當時快心後世指斥此不足以彰勸懲乎寓公之
禮春秋所重誠以去國懷鄉惻然可念而跡風徽
於異地其中固多賢逹也志遷客附流寓
漢
劉熙字成國北海人博覽多識建安中薦辟不就
避地交州往来蒼梧南海授生徒數百人乃即物
名以釋義作釋名二十七篇又著諡法三卷行於
世(舊志)
竇輔扶風平陵人祖武謀誅宦官爲王甫所殺家
屬徙日南武府掾桂陽胡騰坐禁錮輔時年二歲
逃竄得全事覺捕之急騰及令史南陽張敞共逃
輔於零陵界詐云已死騰以為己子使聘娶後舉
桂陽孝廉劉表辟為從事(舊志)
袁徽陳郡人司徒滂之子以儒素稱遭天下亂避
世交州司徒徵辟不至(舊志)
袁忠字正甫弟宏字卲甫汝南汝陽人初平中為
沛相以清亮稱及天下亂棄官客會稽後孫策破
會稽忠浮海南投交阯獻帝徵為衛尉未至卒宏
變姓名不應徵辟終於家(舊志)
桓華字文林沛郡龍元人仕為郡功曹後舉孝廉
有道方正茂才皆不應初平中天下亂避地會稽
浮海客交阯越人被其化至不為訟後被誣死人
咸冤之(舊志)
三國
許靖字文休汝南平輿人劉翊為汝南太守舉計
吏察孝廉除尚書郎初平中董卓秉政遷巴郡太
守不就補御史中丞及卓斬周毖靖懼誅奔豫州
尋避亂會稽孫策渡江靖與袁沛鄧子孝浮海走
交州以避其難靖至交阯太守士爕厚加敬待陳
國袁徽時寄寓交阯與尚書令荀彧書曰許文休
英才偉士知略足以計事自流宕以来與群士相
隨每有患急常先人後已與九族中外同其饑寒
其紀綱同類仁恕惻怛皆有效事鉅鹿張翔銜命
使交部乘勢募靖欲與誓要靖拒不許欲嚴装北
上荆州會蒼梧諸縣夷越蠭起道路阻絶復遇疾
癘親從妻子一時略盡乃復還交阯後劉璋遣使
招靖靖入蜀以靖為廣漢太守(節三國志本傳)
劉巴字子初零陵蒸陽人少知名荆州牧劉表連
辟及舉茂才皆不就表卒曹操征荆州先主奔江
南楚士從之如雲而巴北詣操操辟為掾使招納
長沙零陵桂陽會先主略有三郡巴不得反遂遠
適交阯復從交阯至蜀先主定益州巴辭謝罪先
主不之責而諸葛亮數稱薦之先主辟為左將軍
西曹掾(節本傳)
程秉字德樞南頓人少明周易詩書事鄭玄得其
奥祕後避亂交州與劉熙考論大義遂博通五經
士爕命為長史孫權聞其名以禮徵辟拜太子太
傳後卒於官所著周易摘尚書駁論語弼凡三萬
餘言(舊志)
薛綜字敬文沛郡竹邑人少依族人辟地交州從
劉熙學士爕既附孫權召綜為五官中郎除合浦
交阯太守時交阯始開刺史吕岱率師討伐綜與
俱行越海南征及到九真事定還都黃龍三年建
昌侯慮為鎮軍大將軍以綜為長史赤烏三年遷
選曹尚書五年為太子少傅所著詩文名曰私載
又定五宗圖述二京觧皆傳於世子珝官至威南
將軍征交阯還道病死(節本傳)
虞翻字仲翔會稽餘姚人為騎都尉數直諫吳主
權不悦權與張昭論及神仙翻指昭曰彼皆死人
而語神仙世豈有仙人也權積怒徙翻交州及遣
周賀等遼東求馬翻聞之以為去人才以求馬既
非利國而遼東絶遠恐無獲欲諫不敢復作表以
示吕岱岱不報復徙蒼梧孟陵權遣將士至遼東
遭風多所漂沒權始思翻言召之會翻卒翻雖處
罪放講學不倦門徒常數百人居嶺南十餘年有
老子論語國語訓註傳於世(參本傳)
顧譚字子默吳郡顧雍孫邵之子弱冠與諸葛恪
等為太子四友授中庶子歴太常代祖父雍平尚
書事以魯王霸與太子和齊衡譚上疏切諫為全
寄所搆徙交州發憤著新言二十篇其知難篇蓋
自悼也年四十二卒於交阯(節本傳)
宋
張融字思光吳郡人孝武時出為封溪令道遇獠
賊執融將殺以食融神色不動賊異而舍之浮海
至交州於海中作海賦與交阯太守卞展善展後
為人所殺融挺身奔赴往還南中竟返其喪(參南史)
隋
俞益期豫章人寓交州著交州牋(舊志)
梁文謙安定人隋煬帝時征遼東文謙領武賁郎
將為盧龍軍副會楊玄感作亂其弟玄從隸文謙
玄感反而玄從逃文謙坐失防配桂州(舊志)
高士廉名儉以字行渤海人仕隋為郎隋伐遼東
兵部尚書斛斯政亡奔高麗士廉坐恒與遊謫交
阯太守丘和署為司法書佐唐武德中上表歸國
遷雍州治中貞觀中進開府儀同三司平章事(節本
傳)
唐
李嗣真字承胄趙州栢水人永昌初以右御史中
丞知大夫事来俊臣獄方熾嗣真上書諫以為昔
陳平事漢祖謀疎楚君臣行反間計項羽遂亡今
殆有如平者間陛下君臣恐為社稷禍不納出為
潞州刺史俊臣誣以反流藤州久得還(節唐書本傳)
薛仁貴綘州龍門人以破高麗功拜大將軍封平
陽郡公咸亨元年征吐蕃敗績原死除名未幾高
麗餘衆叛起為雞林道總管坐事貶象州會赦還
帝思其功乃召見曰疇歲萬年宫微卿我且為魚
前日殄九姓破高麗爾功居多於是拜代州都督
(節本傳)
柳奭字子邵蒲州人貞觀中累遷中書舍人外孫
為皇后進中書令后廢貶象州刺史坐通宫掖謀
行鴆毒被殺朞以上並流嶺表神龍初復官爵開
元中柳渙為中書舍人上言臣從伯祖奭與褚遂
良等同被譴戮雖獲原雪而子孫殆盡唯曾孫無
忝客籍龔州願許伯祖歸葬孤孫北遷於是詔無
忝護奭柩歸官給喪事後無忝官至潭州都督(節本
傳)
杜正倫相州洹水人先直秦王府文學舘顯慶中
擢黃門侍郎由學士進同中書門下三品遷中書
令初李義府官尚微及同執政不能下中書侍郎
李友益義府族也附正倫同摭義府釁闕義府使
人告正倫友益交通罔上有異計高宗惡之出正
倫為横州刺史卒於貶所(節本傳)
褚遂良字登善錢塘人太宗時官諫議大夫遷黃
門侍郎參綜朝政受顧命輔太子永徽二年為吏
部尚書三年為左僕射六年諫立武后叩頭流血
乞歸田里武后立左遷遂良為潭州都督顯慶二
年徙桂州(節本傳)
韓思彦鄧州南陽人武后時為李義府諸武所共
譖以御史出為山陽丞上元中復召見思彦拜忘
舞蹈又詆外戚擅權后惡之中書令李敬元劾奏
思彦見天子不舞蹈負氣鞅鞅不可用遷賀州司
馬卒今祀七賢祠(參本傳)
宋之問字延清汾州人唐武后召與楊炯分直習
藝舘群臣賦詩武后大稱賞至奪錦袍以賜官尚
方監丞與韋維稱一臺二妙中宗朝為修文舘學
士後貶嶺南死於桂州(節本傳)
張大安繁水人上元中為太子庶子時章懷太子
在春宫令與洗馬劉納言等注范曄後漢書光宅
中出為横州司馬(節本傳)
薛季㫤龍門人洛州長史神龍初以與誅張易之
兄弟功加銀青光禄大夫拜戸部侍郎季㫤勸張
柬之敬暉因兵勢殺武三思不從竟以此敗季㫤
亦因貶荆州長史再貶儋州司馬初季㫤與昭州
首領周慶立廣州司馬宗楚客不協懼二怨不敢
行嘆曰吾至是耶因仰藥死葬昭州(節本傳)
崔玄暐博陵安平人以誅二張功為中書令博陵
郡公尋封王罷政事因謀誅武三思事洩三思誣
玄暐等五王同逆隂令許州司功參軍鄭愔上變
乃貶白州司馬五王悉奪勲封三思又榜韋后穢
行請廢之帝震怒三思曰此殆玄暐等為之命御
史大夫李承嘉鞫状上奏玄暐等當伏誅大理寺
丞執奏未訊即誅恐為仇誣遂長流古州道卒開
元二年詔玄暐保乂王室謫歿荒海宜以子璩為
朝散大夫(節本傳)
袁恕己滄州東光人神龍三年武三思隂榜皇后
穢行上命李承嘉窮覈其事承嘉謂是敬暉桓彦
範張柬之袁恕己崔玄暐等所為當族李朝隐以
其未經推鞫不可遽誅因各長流嶺表恕己分流
環州後周利正希三思意至嶺外逼之使飲野葛
汁盡數升不死乃擊殺之(節本傳)
桓彦範字士則潤州丹陽人中宗時反正有功為
侍中封譙郡公後為武三思所䜛貶瀧州司馬後
流瀼州尋遣御史周利正往窮其事遇於貴州遂
被害天下惜之(節本傳)
劉幽求武彊人太平公主有逆計幽求與右羽林
將軍張暐謀使說玄宗圖之暐洩其言幽求得罪
流封州崔湜隂屬廣州都督周利正必殺之道出
桂州時王晙為都督知其故留之晙所利正復移
書督趣晙終不遣行得免未幾湜誅幽求復執政
利正貶邕州賜死(節本傳)
冉祖雍景龍初為侍御史景雲元年坐附韋武黨
流嶺南賜死桂州(舊志)
周以悌開元間流白州先是娑葛䧟安西四鎮路
絶元振屯疏勒水上未敢動宗楚客復表周以悌
代元振且以阿史那獻為十姓可汗置軍焉耆以
取娑葛娑葛遺元振書且言無仇於唐而楚客等
受闕啜金欲加兵擊滅我故懼死而鬭且請斬楚
客元振奏其状楚客怒誣元振有異圖召將罪之
元振使子鴻間道奏乞留定西土不敢歸京師以
悌乃得罪(參郭震傳)
契苾承明開元間突厥默啜之彊廹奪鐵勒地回
紇契苾思結渾四部以避之甘涼間四部怨王君
㚟繩以法遣使自訴上遣中使察之諸部不得直
於是回紇承宗等俱流遠州契苾承明流藤州(舊志)
蘇澣武功人佐御史中丞張九齡為判官(舊志)
韋陟字殷卿京兆萬年人襲封郇國公楊國忠忌
之搆其罪貶桂嶺尉坐不行徙平樂尉會安禄山
䧟洛陽弟斌沒賊國忠欲搆陟與賊通密諭守令
脇陟使憂死州豪傑共說曰昔張說被竄匿陳氏
以免今若詔書下誰敢庇公願公乘扁舟遁去事
寧乃出不亦美乎陟慨然曰命當爾其敢逃刑因
謝遣人事堅卧不出歲餘肅宗即位起為吳郡太
守遷吏部尚書卒贈荆州都督諡忠孝祀平樂七
賢祠(舊志)
李白字太白興聖皇帝九世孫以賀知章薦詔供
奉翰林後放還永王璘辟為府僚佐璘反逃還彭
澤璘敗長流夜郎時假道藤州寓赤水之廣惠寺
右有巖白嘗讀書其中因以名巖有詠紫藤樹詩
(節本傳)
于邵字相門萬年人天寳末進士以諫議大夫知
制誥進禮部侍郎朝有大典必出其手為三司使
治薛邕獄失德宗旨貶桂州長史(節本傳)
任華為桂管觀察使李昌巙參佐其詩文尚竒送
宗判官歸滑臺序云二三子出餞於野霜天如掃
低向朱崖加以尖山萬里平地卓立黑是鐵色銳
如筆鋒復有陽江桂江略軍城而南走噴入滄海
横浸三山則中朝羣公豈知遐荒之外有如是山
水山水既爾人亦其然(舊志)
令狐楚字殼士華原人弱冠舉進士貞元中桂管
觀察使王拱愛其才欲以禮辟召恐楚不從乃先
奏而後聘楚雖在拱所以父官并州不得奉養未
嘗預宴樂滿歲請歸(節本傳)
戎昱荆南人登進士衛伯玉辟為從事有桂州登
西山上陸大夫及早秋歲暮詩京兆尹李鑾欲妻
以女命改姓昱却之(節本傳)
吳武陵信州人元和初進士慷慨尚竒桂管觀察
使李渤請為倅故事副車上任具櫜鞬通謝又數
日毬場治宴酒酣武陵致詞云奉約同遊山水奈
何重望以故事乎渤從之(節本傳)
楊憑字虛受弘農人登建中進士累官京兆尹中
丞李夷簡素有隙劾奏憑隂事謫臨賀尉無敢送
者櫟陽尉徐晦獨至藍田與别宰相權德輿素與
晦善曰君送臨賀尉誠厚然無乃為累乎對曰晦
自布衣臨賀知我今忍遽棄耶有如公異時為姦
邪譖斥又可爾乎德輿歎其直稱之朝夷簡遽表
爲監察御史(節本傳)
竇羣字丹列京兆人以春秋登進士為左拾遺不
附王叔文與武元衡李吉甫厚善元衡薦爲中丞
後爲吉甫所擠出爲湖南觀察使改黔中會群蠻
亂貶開州刺史遷容管經略使召還卒於塗(節本傳)
韋宗卿李渤客也日隨渤宴遊選勝探幽作隱山
六洞記(舊志)
劉蕡字去華昌平人元和末宦官熾横太和二年
蕡與賢良對策言宦官之禍詞甚切直執政抑之
後七年有甘露之變令狐楚牛僧孺皆表蕡幕府
授秘書郎宦人深嫉蕡誣以罪貶柳州司戶參軍
卒(節本傳)
劉栖楚鎮州人累官右拾遺諫敬宗遊畋以額叩
龍墀血被面帝為動容擢諫議大夫後為京兆尹
詣宰相厲色慢辭韋處厚惡之出為桂管觀察使
(節本傳)
李羣玉常自五羊来訪桂林經故人舊居有一院
蕉聲暮半庭春影斜之句(節本傳)
李珏字待價淮隂人以戶部侍郎同中書門下平
章事初莊恪太子薨帝意屬陳王帝崩中人引宰
相議所立珏曰上既命陳王矣已而武宗即位人
多危之珏恬然時潞州獻大馬滄州獻白鷹珏皆
請卻之然終以前議出為桂管觀察使再貶昭州
刺史宣宗立授檢校尚書僕射淮西節度使(參通鑑)
陸宏休為桂管觀察使楊漢公從事有宴遊訾家
洲詩(舊志)
李商隱字義山河内人試拔萃中選王茂元鎮河
陽愛其才表掌書記以子妻之爲侍御史茂元死
来遊京師久不調更依桂管觀察使鄭亞府為判
官鄭謫循州商隱從之凡三年乃歸(節本傳)
盧順之因張固守桂来依有同宴永東觀及獨秀
峯記(舊志)
楊衡吳興人遊桂與陳羽念别有云碧桂水連海
蒼梧雲滿山之句(舊志)
孔温裕魯人大中間黨項為邊患發兵討之連年
無功温裕爲左補闕上疏切諫宣宗怒貶柳州司
馬(節本傳)
韋保衡字藴用京兆人咸通中以右拾遺尚同昌
公主累官尚書右僕射僖宗立進司徒俄為怨家
白發隂罪貶賀州刺史弟保乂自兵部侍郎貶賓
州司戶參軍(節本傳)
柳璧字賓玉京兆華原人桂州觀察使李瓚辟掌
書記瓚所行多不法璧屢規正之不聽乃拂衣去
(舊志)
陶英字世民青州人累官太尉天祐二年上書言
事指斥時政忤朱全忠以太尉拜征南將軍領兵
出鎮昭州蓋遠之也明年全忠簒位英懼觧兵柄
隱於誕山家焉同時有李尉者未詳何處人世為
婚姻門閥相高散居東樂二里人因稱其居為陶
李洞(舊志)
宋
蒙延永長沙人五代末知賓州宋初以捍賊死節
子少連補左班殿直以邕州功加殿前承旨出使
於賓因居焉其孫傅及裔孫鑄皆登進士人以為
忠義之報(舊志)
胡旦字同父濱州渤海人太平興國五年状元淳
化中直史館數上書言時政利病出知海州踰年
召歸獻河平頌太宗怒其詞意悖戾以狂躁斥之
後以草王繼恩制過美貶安遠軍行軍司馬尋削
籍流潯州著述不輟咸平初移通州團練副使(舊志
參宋史)
石普幽州人為桂州觀察使遷節度使時方崇尚
符瑞而普請罷天下醮設歲可省緡錢七十餘萬
以贍國用由是忤帝意大中祥符九年上言九月
下旬日食者三又言商賈自秦州来言唃厮囉欲
隂報曹瑋樞密使王欽若言普欲以邊事動朝廷
帝怒九月下旬日不食坐普私藏天文下百官雜
議罪當死除名貶賀州(節本傳)
周敦頤字茂叔道州人胸襟灑落如霽月光風世
稱濓溪先生慶歷中遊西粤寓於潯二程子從父
珦在龔州因受學焉(潯州府志)
程顥字伯淳世稱明道先生程頤字正叔世稱伊
川先生皇祐間父珦知龔州從父宦遊讀書於桂
平縣之暢巖受業濓溪先生(潯州府志)
侯可字無可其先太原人宦學四方因徙家華隂
少倜儻不羈以氣節自喜既壮盡易前好篤志為
學再試春官卒無所遇因喟然太息曰丈夫之事
止於此乎會儂智高攻䧟二廣孫威敏奉命出征
請謀於軍中遂從之遊振旅奏功後知巴州化城
縣(舊志)
吳及字幾道通州靜海人年七十舉進士歴官右
司諫以勁正稱遇事無大小輙敢盡言後因增興
國軍鐵冶為學士胡宿所劾知廬州復出知桂州
卒(節本傳)
劉隨字仲豫開封考城人以進士及第歴遷右司
諫隨在諫職數言事後遷尚書刑部員外郎改三
司鹽鐵副使使契丹以病足痺辭不能拜及還為
有司劾奏出知信州徙宜州(節本傳)
金相仙遊人慶歷中進士官光禄丞仁宗時王安
石已有盛名相言安石議論詭辨名實炫燿雖為
一時文人終為異日巨蠧因左遷通判宜州(舊志)
蘇安世字夢得開封人為三司戶部判官太常博
士時歐陽修以甥女獄事相連權貴人惡修者欲
因而擠之使安世與中貴雜治安世竟白其冤修
得不坐權貴人遷怒安世誣以治獄不直黜監秦
州税後徙廣西轉運使王安石志其墓言安世十
五年不求磨勘其淡於榮進如此雉山有題名(舊志)
劉恕字道源筠州人少穎悟年十三欲應制科從
人假漢晉書閱月皆歸之時詔講經義恕以春秋
禮記對第一調鉅鹿主簿和川令篤好史學自太
史公所記下至私記雜說無所不覧上下數千載
鉅微之事如指諸掌司馬光編次資治通鑑薦恕
召為局僚恕於魏晉以後事考證差謬最為精詳
與安石有舊欲引寘三司條例恕以不習錢穀為
辭因言天子方屬公大政宜恢張堯舜之道以佐
明主不應以利為先又條陳所更法令不合衆心
者勸使復舊至面折其過安石怒恕不少屈性喜
讀書宋次道知亳州家多書枉道借覽閉閣晝夜
口誦手鈔留旬日盡其書而去目為之翳熙寧初
為桂經略司勾當公事與陸詵同遊伏波山(舊志)
种諤字子正熙寧四年再貶賀州别駕(舊志)
郭知章字明叔吉州龍泉人第進士從劉彛參廣
西幕府(舊志)
張舜民字芸叟邠州人中進士為襄樂令元豐中
討西夏舜民有白骨似沙沙似雪等句坐謫監邕
州鹽米倉(節本傳)
范祖禹字淳甫成都華陽人元祐中為翰林學士
禁中覓乳媪祖禹以帝年十四非近女色之時言
甚切至宣仁太后崩慮小人害政章數上不報時
欲相章惇祖禹力言惇不可用不從遂出知陜州
言者論祖禹修實錄詆誣又摭其諫禁中覓乳媪
事連貶武安軍節度副使昭州别駕安置永州徙
賀再徙賓今祀七賢祠(舊志)
許德言元祐中以龍圖閣學士安置賓州常與韋
旻論治心飬性守氣安神之說甚悉(舊志)
蘇軾字子瞻眉山人以宣仁召用御史賈易軰論
軾與弟轍作文詞譏斥先朝至紹聖初御史復以
為言謫英州未至貶寧遠軍節度副使惠州安置
居惠三年貶瓊州會轍謫雷州同道藤州徽宗立
徙永州還廉經北流作竹筏歴容藤至梧與子邁
會後赦還(舊志)
王鞏長於詩從蘇軾遊嘗登魋山吹笛飲酒乘月
而歸軾待之黃鶴樓曰李太白死無此樂三百年
矣軾得罪鞏亦竄賓州數歲得還(舊志)
梁惟簡紹聖二年除名安置全州(舊志)
梁燾字况之須城人舉進士編校秘閣書籍遷通
判明州元豐時上書言新法大為民害元祐中極
言時相蔡京傾險貪愎不可用後以司馬光黨屢
貶雷州别駕安置燾於化州而徙其子於昭州徽
宗立得歸(舊志)
范純禮字彝叟以父仲淹廕為秘書省正字歴尚
書右丞侍御史右相曾布憚之激駙馬都尉王詵
誣譖貶為靜江軍節度副使(節本傳)
王之竒之荀皆官庶子坐謗毁朝政除名之竒梅
州之荀容州編管(舊志)
鄒浩字志完晉陵人舉進士歴諫官元符元年以
論賢妃劉氏不當立章惇詆其狂妄遂除名羈管
新州道遇陽翟田晝浩出涕書正色曰使志完隱
默官京師遇寒疾五日不汗死矣豈獨嶺海之外
能死人哉願君毋以此舉自滿徽宗立召還惇沮
之卒詔浩為右正言浩還京帝詢諫草安在對曰
焚之矣退告陳瓘瓘曰禍在此矣異時奸人妄出
一緘不可辯矣蔡京用事忌浩乃使其黨為偽疏
言劉后殺卓氏而奪其子遂竄昭州僦居仙宫嶺
下所居有清華閣得志拱北二軒浩俱有記又有
感應泉居五年赦歸後人以浩詩有偶向人間作
謫仙句因建来仙閣又立道鄉書院祀焉(舊志參宋史)
留怙字彦強西安人元符間與府帥黃忱同遊龍
隱衢人稱其廉遜(舊志)
張庭堅字才叔廣安軍人為右正言薦司馬光吕
公著蘇軾蘇轍可用曾布駁之因出陳州初蔡京
守蜀庭堅在幕府與相好及京還朝欲引為用先
令鄉人諭意庭堅不肯往京銜之遂列諸黨籍又
坐嘗談瑶華非辜事編管虢州再徙象州久之復
故官(節本傳)
秦觀字少游揚州高郵人見蘇軾於徐為賦黃樓
軾以為有屈宋才登第調定海主簿歴秘書省正
字兼國史院編修紹聖初坐黨籍出通判杭州御
史劉拯論其增損實錄貶監處州酒税使者伺其
過失無所得則以謁告寫佛書為罪削秩徙柳州
繼編管横州又徙雷州徽宗立復宣德郎放還至
藤州出遊華光亭為客道夢中長短句有醉卧古
藤隂下杳不知南北之語一日醉起索水欲飲水
至笑視之而卒年五十三先自作輓詞其語哀甚
時陳無已亦客藤黃庭堅詩曰閉門覓句陳無已
對客揮毫秦少游二子不知温飽味西風吹淚古
藤州蓋傷之也(舊志)
曾布崇寧元年以論棄湟州貶賀州别駕(舊志)
范寥字信中成都華陽人慷慨重義嘗以省叔父
祖禹還寓桂林天寧寺時黃山谷謫宜州贈以詩
云范侯來尋八桂路走别俗人如脱兔其後山谷
歿於宜往護喪出嶺士夫義之(臨桂縣志)
黃庭堅字魯直洪州分宜人舉進士調葉縣尉蘇
軾見其詩文以為超軼絶塵由是聲名始震知太
和縣歴國史編修官章惇蔡卞與其黨論實錄多
誣貶涪州别駕黔州安置忌者不欲其處善地遂
移戎州蜀士從之講學不倦徽宗即位起監鄂州
税辭不行復知太平州罷主管玉龍觀嘗與趙挺
之有隙挺之執政轉運判官陳舉承風旨上其所
作荆南承天院記指為幸災除名羈管宜州三年
徙永州與蒋偉相友善時庭堅名在黨籍中士夫
畏禍不敢往還偉日陪杖履次年庭堅召還未行
疾革偉往見庭堅大喜曰身後事委君矣及卒偉
為棺殮送歸時年六十有一(舊志)
周宏易崇寧間佐武郎擢武德大夫由寧遠徙居
恭城見縣西平坡中一山亭亭直上遂卜居讀易
名曰翠微峯即今之西嶺寨也(舊志)
徐俯字師川洪州分宜人黃庭堅甥崇寧間庭堅
謫宜州俯来視庭堅卒遂寓居昭州紹興中除諫
議大夫有訪鄒道鄉故居詩并序(舊志)
管及先縉雲人遊湘因家焉崇寧間黃山谷謫置
宜州及為理曹相得歡甚山谷嘗書折桂亭三字
貽之曰君有盛德子孫必多顯拔者(全州志)
米芾字元章襄陽人伏波山鐫有芾小像旁有芾
與潘景純同遊名(舊志)
黃葆光字元暉黟人進士出身由齊州司理參軍
歴右司諫始涖任即言遷補升轉之類十大弊蔡
京惡其異己白帝徙符寳郎帝思其忠明年復拜
侍御史政和末歲旱葆光上疏論蔡京及鄭居中
余深疏入不報欲再上章京懼中以他事貶知昭
州立山縣又使言官論其附會交結泄漏密語詔
以章揭示朝堂安置昭州京致仕召為職方員外
郎改知處州祀平樂七賢祠(舊志)
鮑由字欽止處州龍泉人嘗從蘇軾遊故其文汪
洋閎肆而詩尤高徽宗召對除戶部員外郎以不
合去謫廣西轉運判官(節本傳)
范正平字子夷宰相范純仁之子也為開封尉以
事獲罪蔡京及京當國言正平矯撰父遺表又謂
李之儀述純仁行状妄載中使蔡克明傳二聖虛
佇之意逮送御史府不勝捶楚賴克明辨釋正平
羈管象州之儀羈管太平州(節本傳)
章惇貶雷州司戶參軍經貴寓南山寺流連不去
嘗與玩賞景物歎云夏雲多竒峯良不誣也寺僧
奉忠因以詩諷云如風如火復如綿飛過微隂落
檻前大地生靈枯欲死不成霖雨漫遮天(潯州府志)
毛衷江山人政和間以刑部郎知賀州經富川語
子曰吾歸閒日將於此卜居後以方臘亂不能歸
卒於宦邸其季子傳遂創居於富之秀峯以成衷
志焉案名勝志作唐開元時人
吳敏字元中真州人大觀初辟雍試首選蔡京喜
其文欲妻以女辭後歴遷門下侍郎欽宗立拜少
宰主和議與太宰徐處仁議不合再貶崇信軍節
度副使建炎初移柳州嘗遊桂城外南禪寺多遺
墨(舊志)
尚用之宣和間任本路提刑後寓桂水東石佛真
教二寺南来諸士夫樂與之遊喜奬勸後進卒葬
興安子孫因籍於桂(舊志)
路允廸南遷寓桂日接後學訓觧義理嘗謁泮宫
作詩及他著作甚多(舊志)
龔夬字彦和瀛州人登進士為御史時章惇蔡卞
用事夬極論其惡請正典刑又論蔡京上誣宣仁
歸咎先帝願正奸臣之罪於是三人皆去又上疏
乞正元祐后冊位號崇寧初元祐后冊再廢言者
論夬首尾建言詔削籍編管房州繼徙象州(節本傳)
張浚字德遠漢州綿竹人中進士第靖康初為太
常簿張邦昌僭立逃入太學聞高宗即位馳赴南
京除編修擢殿中侍御史奏韓世忠所部逐諫臣
墜水死遷侍御史因請下詔葺東京關陜以待巡
幸拂宰相意除興元府未行擢禮部侍郎建炎三
年命於吳門節制軍馬苖傅劉正彦作亂浚約吕
頥浩劉光世舉兵問罪而韓世忠師抵常熟浚招
之令急趨秀州傅等懼誣浚欲危社稷謫柳州安
置會頥浩等兵至浚乃傳檄率諸軍進世忠等擊
破之傅與正彦脱逃浚等入見高宗勞問再三曰
曩小黃門忽傳太母命不得已貶卿柳州念卿被
謫此事誰任留入内殿曰太后知卿忠義欲識卿
面因觧玉帶以賜(節本傳)
吕好問字舜徒希哲子以恩封東莱郡侯崇寧初
治黨事以元祐子弟坐廢司揚州儀曹時蔡卞為
帥欲扳附善類待好問特異好問守正終不阿合
及卞得政好問獨留滯卞諷之曰子少親我即偕
顯列矣好問笑不答建炎中避地於桂子本中字
居仁亦嘗避兵寓賀州紹興六年召還特賜進士
擢起居舍人(舊志)
陳與義字去非洛陽人官太學博士遷符寳郎謫
監陳留酒税金人入汴避亂遊襄漢間轉徙嶺嶠
寓賀州紹興元年至行在遷中書舍人(舊志)
趙子崧宗室號鑑湖居士建炎初貶龔州未幾放
令自便道梗未能歸寓居於潯先是有人夢帝勅
子崧為白石洞天主者後子崧果歿於潯(舊志)
劉洪道岳武穆重其才辟為參謀有戰功紹興中
飛死洪道謫柳州(舊志)
高穎紹興中參福建安撫司坐從岳飛謫象州固
窮守節剛直之性始終不渝(舊志)
曾幾字吉甫河南人兄禮部侍郎開與秦檜力爭
和議去位幾亦罷逾月除廣西轉運副使徙京南
路請閒得崇道觀復為廣西運判固辭幾事親孝
母死蔬食十五年三任嶺表家無南物人稱其廉
早從舅氏孔文仲武仲講學又從劉安世胡安國
遊其學益粹為文純正雅健詩尤工有經說二十
卷文集三十卷(參宋史)
仇悆字泰然益都人第進士授邠州司法以淮西
宣撫知廬州遷知明州進直學士為湖南安撫使
禁盗鑄通商賈加寳文閣學士陜西都轉運使時
金人無故歸侵疆計叵測悆力陳非策秦檜方主
和謫悆居全州(節本傳)
汪應辰字聖錫玉山人紹興五年進士第一年甫
十八上欲授舘職趙鼎言且歴外任以飬其材授
鎮東軍僉判召為秘書省正字時秦檜力主和議
應辰上疏謂和議不諧非所患和議諧矣而因循
無備之可畏異議不息非所患異議息矣而上下
相蒙之可畏秦檜大不悦遂請歸張九成謫邵州
交遊皆絶應辰時通問趙鼎歿應辰為文祭之衢
州守章傑希檜意指爲死黨檜欲竟其事以胡寅
言而止然竟銜之通判靜江府踰期不得代請歸
省其母繼差通判廣州流落嶺嶠十有七年檜死
始還朝(節本傳)
韓璜為右司諫與樞密富益柔善益柔薦之秦檜
數忌益柔由是益柔與璜俱罷謫璜監潯州酒税
(舊志)
趙不尤太宗裔靖康之難募義兵與金人戰威張
河南北盗皆避其鋒曰此小使車也高宗即位引
衆歸補武翼郎從岳飛平湖寇飛死檜奪其兵遣
守横州而卒(舊志)
劉長歴忠肅公孫避地棋盤寺紹興初復用元祐
子孫除開封守暫攝潯州子芮為湘州判官長歴
歿不能葬還殯西山觀音寺及芮為永州司理復
寓桂時有賦秦城王氣詩媚時宰者惟芮與李爕
羅博文不賦士咸服其操(舊志)
劉奉世紹興四年十一月貶隰州團練使柳州安
置(舊志)
洪興祖字慶善鎮江丹陽人自宣教郎歴太常博
士紹興四年蘇湖地震應詔上疏言朝廷紀綱之
失為時宰所惡主管太平觀起知廣德軍知真州
徙知饒州時秦檜當國諫官多檜門下爭彈劾以
媚檜興祖坐嘗作故龍圖閣學士程瑀論語解序
語涉怨望編管昭州卒明年詔復其官直敷文閣
祀平樂七賢祠(舊志)
曹勛字公顯翟陽人以武義大夫隨徽宗北遷建
炎元年自燕山間行至南京以御衣所書進高宗
泣以示輔臣勛建議募敢死士航海入金奉徽宗
由海道歸執政難之出勛於外凡九年不遷秩紹
興中歴遷忠州防禦使金使蕭毅等来命勛為接
伴使未幾落階官為容州觀察使所著北狩見聞
歸松隱集忠君愛國若有餘恫焉(舊志)
劉珏字希范長興人登崇寧進士第初遊太學以
書遺中書舍人鄒浩責其拱默不言浩愧謝建炎
中金人攻吉州分兵追太后舟至太和縣衛兵潰
珏奉太后退保虔州言者論不已貶衡州紹興元
年許自便明年以朝散大夫分司西京卒於梧州
(節本傳)
吳元美字仲實閩之永福人宣和六年進士紹興
中為本路安撫司機宜有文名嘗作夏二子傳(二子
指蚊蠅也)鄉人鄭煒與有隙上之秦檜且謂其家亭號
潛光有心於黨李堂名商隱無意於事秦檜惡之
編管容州士子登門從學者甚衆遊勾漏山作寳
圭十洞記未幾卒容人建勾漏書院於學傍祀之
(舊志參福建人物志)
蕭燧字照隣臨江軍人擢紹興進士授平江府推
官時秦檜當國其親黨密告燧秋試必主文燧詰
其故曰丞相有子就舉欲以屬公燧怒曰初仕敢
欺心耶檜聞而銜之因易一員以往調燧靜江府
察推而歸(臨桂縣志)
許子紹字季紹歴陽人藻思輕雋有留題龍隱詩
洪氏隨筆中謂子紹監左藏庫時欲得太常丞時
相抑不用乃出為靜江府通判(舊志)
程祐之伊川先生從孫紹興間避地寓桂林之永
寧寺後帥五羊今子孫墳墓俱在桂林(臨桂縣志)
吕摭齊州人丞相頥浩子官至朝散郎貶梧州司
戸秦檜追憾頥浩再竄藤州摭雖在貶所以詩書
自娛(舊志)
胡寅字明仲崇安人宣和進士歴起居郎以直言
謫遐荒後寓清湘聞帥司為曹成所襲作五言詩
四首次年游礲巖有五言古詩(舊志)
王安中字履道陽曲人進士及第政和間箋賀瑞
應徽宗稱為竒才為御史論蔡京欺君害民上為
悚然及授知燕山府以遼降將郭藥師同知府事
安中不能制張㲄據平州附金後叛金来奔金索
之急安中不得已縊殺之函其首送金藥師懼遂
叛命言官論之安置象州尋放自便卒(舊志)
劉穎字公實衢州人紹興中登進士教授全州改
知鉛山縣後歴寳謨閣直學士屏風山之游以其
字與諸人鐫之壁(舊志)
折彦質字仲古雲中人紹興中累官至僉書樞密
院事初趙鼎為相屢薦彦質後秦檜專相以彥質
為鼎所引謫海外經桂寓西山寺有超然亭及訪
訾家洲諸詩後安置柳州編管潯州自號葆真居
士(舊志)
孫覿字仲益晉陵人舉進士文章不為俗態靖康
中為執法改詞臣旋由瑣闥歴吏戶長貳知秀州
温州監安諸郡其章疏制誥表奏明辨駿發每一
篇出世爭傳誦紹興間謫象州久之放歸寓桂喜
其山水作十詠劉彥適陳兖董□趙子巖與覿同
游曾公巖嘗自稱為初遼道人(臨桂縣志)
孫偉謫融州寓桂日久與劉開州父子蒋穎兄弟
游惟以講學為務桂林學問之源自偉始(舊志)
傅自得懷州人知興化軍謫融州杜門讀書無復
仕進意宰相陳康伯奏得自便乾道間復故官(舊志)
劉子羽字彥修崇安人宣和末佐其父韐破睦州
賊為太僕簿遷衛尉丞歴知秦州建炎三年張浚
辟為參議軍事承制拜經略使兼知興元府紹興
四年坐富平之役為言者所論與浚俱罷泉州安
置吳玠上疏論子羽功復原官八年御史常同論
子羽十罪謫白州十一年樞密使張浚薦子羽復
原官金人遣使議和復徽猷閣待制秦檜風諫官
論罷之(節本傳)
王循友知建康嘗罪秦檜族黨安置藤州鄭玘有
嘲謔講和之語竄容州(舊志)
胡銓字邦衡廬陵人初以進士授撫州軍事判官
紹興五年兵部尚書吕祉以賢良方正薦除樞密
院編修官八年時宰秦檜決策主和金使以詔諭
江南為名中外洶洶銓抗疏言備員樞屬義不與
檜等共戴天乞斬秦檜王倫孫近三人頭竿之藳
街然後羈留虜使責以無禮徐興問罪之師書上
檜以銓狂悖詔出除名編管昭州仍降詔播告中
外朝臣多救之檜廹於公論乃謫銓監廣州鹽倉
宜興進士吳師古以其書鐫木傳之金人購其書
千金諫官羅汝楫劾銓飾非横議編管新州新州
守臣張棣訐銓怨望移謫吉陽軍孝宗改元召還
復奉議郎乾道間歴資政殿學士致仕卒諡忠簡
祀平樂七賢祠(舊志)
李光字泰發越州上虞人登崇寧進士令開化除
太常博士以論事貶陽朔縣高宗時參知政事秦
檜以親黨鄭億年為資政殿學士光於榻前面折
之又與檜語詰上前因曰觀檜之意是欲壅蔽陛
下耳目盗弄國權懷奸誤國不可不察檜大怒明
日光丐去知紹興府中丞万俟卨論光隂懷怨望
責授建寧軍節度副使藤州安置又以在藤州唱
和諷刺四年移瓊州又移昌化光所至論文考史
怡然自適年踰八十以郊恩復左朝奉大夫至江
州卒孝宗賜諡曰莊簡(舊志)
林光朝字謙之莆田人南渡後以伊洛之學倡東
南者自光朝始然未嘗著書常曰道之全體原乎
太虚六經既發明之後世注解固已支離若復增
加道逾遠矣年五十進士及第累官國子司業兼
太子侍讀兼史職是時張說再除僉書樞密院事
光朝不往賀遂出為廣西提點刑獄有集二十卷
(舊志)
孟浩字飬直宜春人乾道間知武寧縣累遷至湖
州以忤權貴罷與徐夢莘同時在桂因修鄉里會
袁志稱其廉介為文有法度先是奉新有王從言
辟桂憲幕亦與其同時諸人游龍隱題其字曰師
孟(舊志)
王友直字聖益高平人幼諳兵法紹興三十一年
金人渝盟友直結豪傑志恢復徧諭諸州縣勤王
得衆數萬進攻大名一鼓而克除檢校少保淳熙
元年授奉國軍節度使晩節宴安政稍失律五年
授宜州觀察使徙居信州(舊志)
賈和仲於淳熙二年八月以總管除名編管賀州
捕暴寇失律也(舊志)
梁安世字次張括蒼人屏風巖有安世詩彈丸巖
賦乳牀賦序曰淳熙辛丑長至括蒼梁安世拉清
江徐夢莘劉昌詩柯山李秩嚴陵邵端金華徐之
茂宜春孟浩来遊因論乳泉凝結書此刻之安世
在桂與夢莘最友善(臨桂縣志)
陳翥延平人瓘曾孫慶元間為潯州守以瓘故遷
雷廉寓於潯士大夫高之刻高宗賜正彙手勅於
碑以風後學(潯州府志)
趙孟適字君啟曾與陳鐸諸人游龍隱南安志載
孟適知南安軍有惠愛(舊志)
楊獬字正伯清江人題名棲霞洞臨江志稱其有
學行為其鄉後學所師法(臨桂縣志)
商榮福建路總管兼延祥水軍統制開禧三年二
月削官柳州安置(舊志)
趙與權字悦道燕懿王八世孫嘉定七年進士立
朝有清直名曾與翁子東諸人游辰山
唐璘字伯玉古田人游太學嘉定十年第進士由
吳縣尉歴監察御史彈擊無所避再疏鄭清之庸
妄誤國子士昌招權納賄鄭性之懦而多私黨庇
姦庸李鳴復甘心諂鄭損得薦入朝疏上諸權姦
切齒會杜範亦論鳴復不行而去璘遂力丐外左
遷廣西運判後歴太常少卿(節本傳)
柯夢得字東海莆田人以善楚辭為其鄉名輩方
信孺所知曾從至桂信孺請為撰先運判崧卿祠
中迎送神曲(舊志)
曾原一字子實寧都人博學工詩與趙希囿輩同
遊諸山鐫記年月結江湖吟社所著有選詩衍義
蒼山詩集(舊志)
羅大經廬陵人初為容州掾後為范旂叟幕客會
僚屬小酌曰今日之集非特不談風月亦且不論
文章只說政疵民病衆皆唯唯惟大經從容曰若
談夫子孟軻之文章以澆光風霽月之胸次則施
之有政當有本末先後而民病庶乎有瘳矣旂叟
甚善其言(舊志)
鍾震字春伯長沙人與顔頥仲范應齡遊諸山震
嘗刻父將之登峩眉亭兩詞(舊志)
張忠恕字行父宰相浚之孫以祖任入府幕時韓
侂胄權勢熏灼嘗奪民間已許嫁女夫家以告忠
恕白尹歸其父母尹不能難調廣西轉運司主管
文字後歴秘書知贑州落職紹定三年復原官進
秩一等致仕(節本傳)
李孟傳字文授光子也歴官大府丞韓侂胄願見
之孟傳謝曰行年六十去意已決不敢聞也由是
出知江州遷廣西提點刑獄後以朝散大夫直顯
謨閣致仕常誡子孫曰安身莫若無競修己莫若
自保守道則福兆求禄則辱来有槃溪詩宏詞類
藁左氏說續史雜志等書(節本傳)
胡夢昱字季昭吉水人大理評事星隕之變言今
日禍機有五時輩推其謇諤濟王禍出倉卒議奪
王爵夢昱憤甚援晉太子申生漢戾太子及秦王
廷美事為證又遺書史彌遠反覆責備彌遠大怒
御史李知孝迎合風旨劾夢昱黨逆削籍羈管象
州過桂林桂林帥錢宏祖欲害之未及施而宏祖
暴亡後夢昱以疾卒於象象人每過其處輙指曰
忠直之居(舊志)
楊允恭字謙仲長沙人為道州教授時胡穎移湖
南允恭上謁穎以其夜坐歴驗無鬼語允恭允恭
對曰以為無則無矣從而察之則是又疑其有也
穎甚善其言允恭在桂嘗從李曾伯游龍隱(舊志)
劉昉字方明潮州人先侍父允在桂宦邸昉時尚
幼不及遊諸山最後從蜀還潮治舟伏波山下乃
自題伏波山志其事(舊志)
吳億字大年蘄春人灕江之水月洞及龍隱皆有
篆自稱為谿園居士(臨桂縣志)
李如圭字寳之吉水人與臨江劉正之豫章黃銖
宴集龍隱正之字公權(舊志)
毛邁任永寧同知江山人始祖漸為直龍圖學士
三世祖衷刺賀州因方臘之亂遂家於賀父鏜為
朝奉大夫歴世至宋亡不仕元歸隱江東(舊志)
元
楊舜民字子春蜀人登元進士第任清湘縣丞至
正間避兵寓静江嘗作新城碑記(舊志)
文陞廬陵人父璧信國公天祥弟也信國被難寄
璧詩以陞為嗣仁宗時徵孝行授集賢直學士後
為海北道廉訪副使卒於官徙葬鬱林子孫遂家
焉子富字益謙至順間以薦舉官興文署丞(參州志)
劉三吾字如孫茶陵人鄉貢進士任永平教諭至
正甲午避兵静江平章額爾吉納擢主本路學政
陞提舉一時從遊者甚衆(舊志)
劉恢字志道常寧人元末避地静江為宣成書院
山長有學行竟以老終(舊志)
張志道醴陵人任遂溪縣簿元末寓静江嘗以春
秋授學者(臨桂縣志)
王偉字士徽長沙人寓静江德行純謹工五言長
律(舊志)
明
陳南賓字安堂長沙茶陵人任全州路學正先是
獠賊焚刦延燒學宫南賓亟請石總管建文廟倣
蘇湖白鹿洞學規訓飭士類元末棄官寄家於全
士仍師事之洪武二年應聘出官國子助教兼翰
林檢討侍經筵嘗於華蓋殿講洪範九疇帝喜書
其名於殿柱蜀王之國授左長史以行尋以老乞
歸賜俸優給所著有安堂先生文集子孫世為全
人(州志)
胡純字希一平陽人元翰林供奉洪武初謫居桂
林都督韓觀嘗造其宅純不一報謁觀後屢至一
日語次戲謂之曰先生於觀似無情者純歛容謝
曰將軍屈威重過存罪放必有以知純竊恃伸知
己乃爾不然將重得罪觀歎息而去(臨桂縣志)
嚴德明吳人洪武中為左僉都御史以疾求歸發
廣西南丹充軍後得代歸時御史李立坐堂上跪
陳云老子也曾在都察院勾當来李問云何勾當
云老子在洪武時曾都察院掌印今堂上版榜所
稱嚴德明者即是也李大驚急扶起之延之後堂
請問舊事歡洽竟日而罷(舊志)
丁顯字彦偉建寧人洪武乙丑進士殿試第一人
以言事謫戍馴象衛積十有五年一時名流咸與
為莫逆交(舊志)
周禹文廣東香山人洪武乙丑進士丞龍巖公勤
廉㓗授龍巖令召為御史坐事謫戍馴象衛(舊志)
譚翼字南宿江西大庾人洪武乙丑進士初授龍
溪丞應詔言事語侵宗藩謫戍南寧十五載講學
論文邕俗為之驟變建文二年起知龍溪令進兵
部車駕司郎與同年練子寧黃子澄相友善靖難
師至義不屈與妻鄒氏子仕謹同赴井死(舊志)
羅時周易大年俱江西名軰一時同謫馴象衛積
十五六年與丁周數公討論性理商確古今凡遇
風雲雨露鳥獸蟲魚草木一寓之於詩更唱迭和
以發其胸中磊落之氣後皆以廢置死士林憾之
(舊志)
向琁進賢人洪武十八年進士歴官應天府尹建
文時坐累謫廣西靖難後復其官嫺文學屢經窮
阨介節不渝(舊志)
薛巖閿鄉人為大理寺卿坐累謫戍廣西永樂初
安南國王為黎季㹈所殺其孫陳天平自老撾来
歸季㹈子蒼表請王還國立之上命總兵官黃中
以兵五千送之還中以巖往至芹站伏發刦天平
巖死之(舊志)
馬京武功人洪武中以進士授編修歴通政大理
建文中左遷四川按察僉事永樂九年召為刑部
侍郎皇太子守北京兼輔導高煦毁之戍廣西既
至猶坐前事下獄(舊志)
解縉字大紳吉水人洪武戊辰進士上封事論時
政剴切萬言改御史永樂初為翰林學士直文淵
閣時上方用兵交阯縉力言交阯古羈縻國通正
朔時賓貢而已得其地不足郡縣上遂疏縉出為
廣西參議尚書李至剛誣縉怨望改交阯過藤州
愛藤山水寓水月巖盤桓旬月藤人士多就學焉
後為高煦所䧟被逮死獄中(舊志)
俞得儒浙江人永樂中以御史直言出知賓州居
任十餘年士民懷之(舊志)
鐵福安建文時兵部尚書鐵鉉子也靖難兵起鉉
屢挫其鋒及成祖登極猶擁殘兵駐河南成祖縛
至罵不絶口殺之碎其體父母俱安置雲南子福
安戍河池州(舊志)
饒彝字士中臨川人工詩畫永樂間寓居平樂胸
次澹然人莫窺其際既歸昭人慕之各以遺墨為
重(縣志)
林嵩邠州人國子生任監察御史成祖渡江言事
忤旨謫戍廣西交阯叛以嵩往征之事平授交州
府同知歴參政致仕(舊志)
劉敬字子欽江西吉水人永樂甲申進士以刑部
主事坐累謫戍廣西南丹困厄無幾微隕穫意人
稱其賢學士曾棨薦之起為新淦學訓(參舊志)
張仲文四川嘉定州人永樂間進士因詿誤安置
昭州為民子滔遷居恭城時稱善人後裔(舊志)
盧深江西人任戶科給事中宣德初左遷横州判
察利弊修學去後民思慕之(舊志)
林長懋(一作茂)莆田人正統初以左春坊中允降知
鬱林州清介自持以德化民(梧州府志)
楊瑄字廷獻豐城人為御史論曹吉祥石亨二凶
上怒下詔獄謫戍鐵嶺道遇赦還或謂公宜詣二
凶謝瑄不可復謫南丹衛二凶誅召還歴官浙江
按察使(舊志)
張鵬字騰霄淶水人為御史與楊瑄後先劾石亨
等同下詔獄戍南丹亨敗召還歴廣西巡撫官至
兵部尚書(臨桂縣志)
倪敬無錫人正統戊辰進士為御史景泰六年以
時多災異偕同官上疏論朝政帝不悦尋考察御
史罷黜者一十六人敬與焉謫宜山典史(舊志)
范昇遼東人正統中父廣以世職為寧遠衛指揮
僉事進指揮使景泰元年寇犯宣府充總兵官偕
都御史羅通督兵巡哨事定還副石亨提督團營
軍馬亨所行不法其部曲多貪縱廣數以為言亨
銜之未幾亨恃奪門功誣廣黨附于謙論死昇戍
廣西成化初廷臣訟其冤詔昇仍襲世職(舊志)
黃讓字用遜蕪湖人景泰中為御史天變條陳十
事多觸時忌謫尉營山既遷中府都事時門逹用
事横甚讓嘗因事笞其所遣人逹怒令偵者摭其
所役聽事人受賕復譴戍廣西會赦乃還(舊志)
姚璧桐廬人吏部尚書䕫子也由進士歴官至兵
部郎中項忠劾汪直璧與其謀直搆忠詞連璧遂
下獄謫廣西思明同知踰年謝病歸(太平府志)
楊守隨字維貞鄞縣人成化中按江西廉知李孜
省居鄉不法收治之孜省遁入京因緣中貴益用
事譖於上謫守南寧守隨不以郡僻遠抗節自奮
罷里甲供饋督課諸生懲男女之不以禮婚者郡
俗為之一變孝宗即位召為應天府尹勘中官蒋
琮罪琮嗾其黨郭鏞劾之復責遷廣西右參政八
年陞南京右僉都御史進工部尚書為劉瑾所逐
瑾誅復官從子茂元正德初為廣西參政督理糧
儲時劉瑾遣御史孫廸以盤查為名因而取賂茂
元不與瑾遂矯旨奪職瑾既誅茂元乃起歴官刑
部侍郎(參舊志)
胡琛鎮江人成化八年以御史謫知鬱林興革利
弊為士民思(州志)
楊榮永州人成化間以御史謫知天河縣愛民造
士人咸思之(舊志)
方佑桐城人成化中官御史以剛直忤中貴出守
桂林時省會都有中官鎮守佑涖任不改其素風
節凝然甫一年告歸(臨桂縣志)
沈政字以正常州人以少卿左遷郡佐寓居桂林
善書畫風格超逸桂人寳之(舊志)
王麟字廷瑞蘭州衛人成化間父以訟繫獄遘疾
危麟禱於天以身代尋疾愈戍廣西麟代父行踰
二年中瘴癘卒戍所人稱瘴江孤孝(舊志)
彭程字萬里鄱陽人弘治初為御史巡視京城時
降人多為盗事發則逃匿戚閹家程每先為備有
發輙得人多恨之會以諫皇壇祭噐事上意欲置
之死其子尚三上章乞代父死不聽刑部尚書彭
韶英國公張懋等申救王恕又特疏救卒戍廣西
子尚隨父戍所中廣西鄉試明年上念程母老放
還(舊志)
孟洋字望之信陽人正德間以御史坐言梁靳相
國謫桂林教授洋喜吟諷其詩清逸峭厲時顧璘
從開封謫全州與洋相唱和(舊志)
譚仕演字四我南海人僑寓岑溪喜山水嘗遊秋
風巖得白象之勝入居之巖故多虎人咸畏懼仕
演竟與周旋鮮有所害在巖採木實以食或十餘
日不入邨市人傳以為奇(縣志)
劉仕字以學中部人正德進士授刑部主事世宗
朝以議興獻禮哭奉天門廷杖不死久之起員外
郎歴郎中會劾武定侯庇奸廷杖謫戍柳州十年
穆宗立起太僕少卿不就年八十一卒(舊志)
曾烶麻城人嘉靖間以都科抗疏謫靈川典史(縣志)
張臬進賢人嘉靖間為山東參政解送試錄犯諱
謫靈川典史後歴陞兩廣都御史(舊志)
馬錄字君卿信陽人嘉靖間為御史按山西有張
寅者為人告妖賊錄窮治之寅素事武定侯郭勛
乃賂勛使遺書解之錄得書具以聞上眷勛貰不
問反移寅獄於三法司會勘獄上悉如錄指上復
疑有黨令張孚敬等廷審勛素以議禮迎孚敬意
遂直勛寅得脱前法司勘官皆得罪去錄坐廷杖
戍南丹衛居戍歲久絶口不言往事竟卒戍所(舊志)
程文德字舜敷武康人嘉靖乙丑進士為編修以
言事謫信宜典史兩廣督撫陶諧禮致文德於蒼
梧主嶺表書院作六章示教曰自愛曰辨志曰務
實曰尚行曰敦本曰持謙諸生從游者衆植竹院
後作棲鳳臺尋遷安福令累官大司成德行文章
為世所重(梧州府志)
趙貞吉字孟静内江人嘉靖庚戍賊長驅至京郊
廷臣惴惴貞吉為國子司業上疏激烈因以貞吉
為左春坊諭德兼御史犒師大將軍仇鸞銜之遂
被譖謫荔波典史道病留全州時入湘山讀書僧
舍居久之以病謝去(舊志)
吳時来字惟修仙居人嘉靖三十二年進士由松
江推官擢刑科劾罷兵部尚書許論宣大總督楊
順後劾嚴嵩父子貪黷為嵩所擠隨下獄戍横州
嵩敗召還官至都御史(舊志)
董傳策字元漢上海人為刑部主事見吳時来上
書請治嚴嵩父子扼腕而歎曰可令吳君獨當此
乎會同官張翀至語合即各具疏請治嵩已而並
下獄論戍傳策戍南寧時来戍横州傳策間過横
與時来游邕横人士多從者後嵩敗召還官至南
京禮部侍郎(舊志)
蒲凝重南海人以行人謫丞尋知靈川履任未閱
月革蠧弊六事皆切民瘼性疏曠厭趨迎與諸士
講論津津忘倦擢佐温州卒(舊志)
耿定向麻城人嘉靖間御史督學南畿以講學為
己任與大學士徐階雅相善及高拱柄政上考察
科道疏諸與徐善者貶斥幾盡高去位定向補横
州判官尋召用歴戶部尚書(舊志)
劉臺字國基安福人萬歷間為張居正所取士初
為刑部主事及官御史論居正輔國不忠侃侃五
千餘言居正銜之逮詔獄罷歸居正恨未己令張
學顔為戶部誣臺私贖鍰居正又嗾江西撫按摭
臺里中事誣奏文致其獄謫戍潯州比入潯博士
家争餉之亡何暴卒後贈光禄少卿廕一子諡毅
思潯人為立專祠祀焉(舊志)
何喬遠字穉孝晉江人萬歷中進士由刑部陞儀
制郎中力爭三王並封救同官陳泰来等言事被
謫石星主封倭朝鮮使臣金晬泣言李如松沈惟
敬之誤國喬遠即以聞因進累朝馭倭故事帝頗
心動而星堅持己說疏竟不行坐累謫廣西布政
使經歴光宗召為光禄少卿移太僕天啓初進左
通政鄒元標建首善書院忌者劾之喬遠言上梁
文實出臣手義當并罷進光禄卿通政使引疾以
戶部右侍郎致仕所纂輯有名山藏諸書(舊志)
白瑜字紹明永平人萬歷中進士為兵科給事中
規時政甚切京師旱上言修省實政逐臣久錮纍
臣久羈一蒙矜釋即可感格天心至礦税一事率
土哀號恐瓊林大盈之儲不足當斬木揭竿之費
也不報累遷工科都給事中請斥中官王朝陳永
夀會論治河當專任遂責其勦拾陳言謫廣西布
政司照磨以疾歸光宗立起光禄少卿歴太常卿
通政使刑部左侍郎卒贈尚書(舊志)
張集義餘姚人進士萬歷二十四年以兵部主事
謫横州判一月回部三十年復謫捐俸錢為課文
費未幾還部(舊志)
練國事字君豫永城人萬歷末進士令沛縣山陽
徵授御史劾山東巡撫趙彥請留大學士葉向高
論羣閹索冬衣辱工部尚書鍾羽正未幾以趙南
星黨削籍崇禎初起僉都御史巡撫陜西分剿諸
賊賊魁悉降七年廷議南河賊盛命侍郎陳奇瑜
盡督諸鎮兵會討奇瑜檄國事駐商州協剿商南
盧氏賊奇瑜困賊車廂峽悞信其降縱出險遂大
掠委罪國事逮下獄九年正月遣戍廣西久之叙
前功赦還復冠帶(舊志)
黃道周字幼平漳浦人天啓進士授編修崇禎中
歴坊局以文章風節高天下連劾楊嗣昌陳新甲
方一藻上召諸臣於平臺指其為佞道周曰夫人
在君父前獨立敢言為佞豈䜛諂面諛為忠耶忠
佞不别邪正不明何以致治上怒未決乃貶六秩
為江西按察使照磨久之江西巡撫解學龍薦道
周上怒削二人籍下獄廷杖謫戍廣西後以蒋德
璟等請復官明季殉難(舊志)
殷弼字夢臣廣東舉人明末為中書後居融縣之
長安鎮授徒講學融士多出其門學問淹博所著
詩古文詞甚富年九十而卒(舊志)
鍾行旦字不夜四川筠連人崇禎間副榜博學善
文詞知荔浦值流寇猖獗募丁壮守禦民賴全活
陞雲南石屏州丁憂未任卜居荔浦之筆村人號
筆山先生(縣志)
嚴起恒山隂人崇禎辛未進士歴任廣州知府湖
南監司所至多惠政僑寓南寧為阻封事被仇家
所害赴水死經三日屍逆流而上至青山崖下虎
負屍起兀坐山麓衣冠儼然面色如生次早土人
經過則見其兀坐處土墳隆起高數尺咸以為鬼
廣西通志卷八十六
