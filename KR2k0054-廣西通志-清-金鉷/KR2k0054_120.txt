欽定四庫全書
廣西通志卷一百十九
藝文
國朝
咨
咨提督會勦天河三疃獞蠻移文李紱
為據實詳明懇恩發兵勦除積盜事雍正三年七
月初九日據天河縣詳稱卑職到任之日仗憲臺
威靈即親詣賊巢福禄里一次雖數月以來邑中
幸無失盜然從前未結之案哭血縣庭號冤呌苦
者曾無虛日卑職披閱呈詞查檢舊案見其寡人
之妻孤人之子絶人之宗祀焚人之廬屋荒人之
田畆如福禄里等盜真所謂無法無天罪不容於
誅者也歴任前令因鑒王令用兵虧空遂相與粉
飾蒙蔽以致生死含冤人民逃散村落成墟錢糧
無着不知將來作何究竟卑職愚直之性實不能
隠忍而為此況
皇上揀選之意憲臺委署之心豈必願其隠忍而為此
耶謹將福禄里歴年不結之案彙冊呈覽倘蒙憲
臺及時發兵河邑幸甚四鄰幸甚則卑職雖署篆
數月亦可以慰士民哀號哭訴之心矣等情到部
院據此除詳批仰候另檄行知併候督部院批示
繳冊存等因印發外為查天河縣之福禄里頑獞
恣行劫殺目無法紀積案如山十餘年於兹矣今
據該縣詳開又復積有多案抗官藐法不加勦擒
則良善受害無已但獞蠻所居山峝險阻應否深
入抑或環攻應就近聽貴提督揀選才能將官前
往總統臨時酌行如應深入直搗其窠則大兵由
慶遠府沿河至牆背村直至巖峝地方擒拿獞賊
覃貴翁再進分兵一路東北行至大莫三村擒拿
窩藏獞賊覃明將之莫東旺等一路東南行至好
里三村擒拿獞賊韋文案等至正西接近宜山之
長峝古波二村及西北接近宜山之思結隘通峝
弱峝古丹等村並須分兵堵禦務令兇獞就縛兵
不頓而功速成乃為盡善如以為獞賊所居隘内
險阻須環而攻之則當亟乘八月内禾稼未收之
際整兵堵隘令其坐困自投盖獞賊所居隘内並
屬高山深谷田地鮮少此輩亦無盖藏蓄積當青
黃不接之時易於困絀其田地禾稼俱在隘口之
外今堵禦各口賊既不得收斂而我師又可因糧
於敵若過八月賊稼已收倉箱已實福禄地方周
八十餘里林箐竄伏既難搜擒彼糧有餘曠日持
久亦難見效如前任王令於五十九年臘月動兵
有損無獲前事當鑒不可後時者也為此咨會貴
提督酌定兵數選任總統指授方略務於八月進
勦為妥至一切供應事宜本部院就近即委慶遠
府為監紀官料理其事在行兵勇俱照修仁之役
每名日給口糧米一升進勦者每名賞銀三錢堵
禦者每名賞銀二錢其有奮勇出力者另加奬賞
至於柳慶協及宜山思恩羅城各防汛兵丁恐止
堪各隘堵禦之用其進勦正兵應否調動貴提標
援勦精兵數百名帶領熟習鎗炮藤牌以壮中權
之任仍聽貴提督酌行除一面行委慶遠府監紀
外相應咨會為此合咨貴提督請煩查照酌覆施
行
催進兵咨金鉷
為咨催竭力進兵免致坐費軍糧事照得鄧横以
么麽小醜平地一寨以漢土官兵四千餘衆壓臨
其地三月之久訖無成功督院飭行文内盡其情
態矣今貴鎮節鉞親臨意必號令一新兇頑授首
蒿目捷音跂足以俟再查督院飭行有云既知蠻
寨竹密塘深路徑窄小官兵即宜設疑兵伏竒兵
出遊兵四面擾亂使賊應接不暇然後進取一路
以誘為攻務得地利方可施展漢土官兵四千餘
員名兵不為單將不為少而賊寨不過三四百戶
以衆寡論何有不敵乃以無謀無勇致被摧折故
惟以請添兵為辭試思以羊腸細路不容兩馬即
兵至一萬有何布置等語可見兵不在多惟在善
用出其不意掩其不備勢如雷霆疾若風雨即可
克也又云當環設大炮以擊之多備火箭以焚之
賊寨四外周遭圍困先砍其竹樹踐其田禾諒賊
必不敢出一出則勦殺甚易如此十餘日賊不能
支必將求撫此則萬無可撫者也等語今以大帥
親臨尚敢抗拒揆情度理斷不可撫本都院細閱
督院來咨覺鄧横形勢賊寨虛實及設竒決勝進
戰攻取之法瞭如指掌貴鎮熟悉彼地情形諒不
以撫為念惟恐行間將弁臨敵畏縮欲圖草率了
局以實從前攻取之難俱未可定希將督院來文
諄切曉諭鼔其銳氣策其勇敢俾人人思奮迅速
進兵盡為勦滅庶可大振從前摧折之威否則不
特虛縻軍餉抑使賊夷視我將弁為何如也萬望
急速進兵一鼔成功幸勿再延
檄
禁土舍土目僭妄檄李紱
為嚴禁土舍土目私刻鈐記擅用硃筆事照得各
府州縣地方向有委令土舍土目堡目隘目諸名
色原以資其巡緝保固村莊近因濫委無良之徒
往往委牌未下先置旗傘公然私刻關防印記行
票標硃儼同官府横行出入罔知顧忌當此光天
化日之下豈容此輩魍魎嚇詐愚民滋事地方殊
堪髮指為此牌仰該府官吏文到即將各土舍土
目堡目隘目查明有無私印鈐記硃筆僭行官制
妄用旗傘等項嚴行禁革毋許衙役容隠其有官
吏原經受賄私委交通衙門輙復縱容妄行一有
此弊查出定行參處凛遵毋違至各土舍土目堡
目隘目各名色各府州縣某處原委某人是何名
姓現在所管何事果否守法某州共有幾人某係
某年舊委某係新委現在曾否有案年歲多寡住
處何地該府官吏逐一查明確實另造一清冊送
查務宜詳晰毋得聽書役視為上司牌行故套輙
用現在遵照及無憑查造等語驗文混行率覆了
事致干咎戾未便須至檄者
檄拿漢奸牌文金鉷
為嚴飭查拿漢奸以靖地方事照得土司百姓每
以報仇刦掠為事動輙擾害村莊皆謂賦性暴悍
是以狃於積習今本院細查土屬民人大約愚樸
者多安於耕鑿畏見官長者更多又何以屢蹈法
網甘受典刑推原其故皆係漢奸使之也粤西土
屬為湖廣江西漢奸聚集之藪利欲薰心行同狡
獪惟恐地方無事不能施其伎倆於是百計營謀
多方唆撥或令拒捕或令抗糧凡有不法之舉盡
出漢奸之教誘無知土民不但聽其愚弄而且苛
斂財物以作謝資及土民拘拿到官按法問罪而
漢奸反置身局外刑不及加甚非懲惡之意也今
欲靖地方安民生當以查拿漢奸為首務合行通
飭嚴拿為此牌仰該司官吏即便速飭南太慶思
泗各府嚴飭所屬漢土地方各官遵照凡在土司
現有湖廣江西等人居住境内者即查其來由作
何事業如屬行蹤詭秘游手好閒及借些小生業
為名而實唆指土愚為種種不法之事者此等漢
奸速拿解該管地方官訊取確供具報一經審實
即照光棍例擬斬立決至民人出入苗地地方各
官例有處分倘敢陽奉隂違查拿不力者本院即
以溺職題參斷不少為寬宥
委替總統並通飭軍前檄鄂爾泰
照得進取鄧横已經半載提數千官兵勦一二蠻
寨即不能搗巢犂穴更何難絶食斷援縱出下策
亦可收功乃遲延至今損兵已多殺賊有限雖據
稱周圍牆柵已漸次告完翻土填塘已漸次逼近
而出入賊寨者不問餽送賊寨者不問甚至暗肆
偷刦明來窺探賊每出寨亦不能擒殺兵日在營
猶時為擊中似此伎倆能不羞慚凡有肺肝皆應
忿激不謂左江鎮别無勝算終望投降及經駁詰
則稱托名招安實欲借以擒殺以堂堂官軍不能
用正不能用奇而欲誆誘殺降無論為賊覷破計
必不成即便計成亦豈男子事而損威失信所關
尤鉅又不止為鄧横軍氣日頽賊志愈肆心膽如
此掃蕩何期除飛飭左江鎮立速回任聽候參處
外合行專委右江鎮即便於所屬轄選帶將弁並
酌派漢土兵丁星赴鄧横軍前總統一切軍務須
先絶賊黨援斷賊糧路敢有私通私餽者審明某
寨即先將某寨屠滅毋得姑息亦毋得牽累并明
白曉諭附近各寨及各路土兵不許於近賊寨處
所往來行走以防遞信倘有故違初犯者插耳遊
營再犯者梟首示衆其軍中號令有明有暗陣前
旗鼔有緩有催務使通知犯者皆依軍法其將弁
土司有畏縮觀望不前者立即據實揭報以憑參
究其鼔勇抒謀誓期滅賊之將弁土司奮不顧身
争先殺賊之漢土兵練立即奬賞并分晰呈報至
於伏制攻擒並不必拘泥但知活法都是先機矧
此么麽有何轉幻惟該鎮毋撼於煩言毋膠乎成
見總期滅此朝食勿使更留荄孽庶少振軍威用
伸
國憲立撲蠻焰以重邊防在本部院所慮實不為小
而為大不在近而在遠以全粤兵力不能除一鄧
横此外尚可言耶其熟籌速勦施行
示
特申撫綏示麻勒吉
為特申撫綏之令以培國本以全民命事竊照粤
西地瘠民貧山多田少出産有限抛荒甚多當逆
賊蹂躪之餘值
王師恢勦之日折徵雖從民便不無醫瘡剜肉之虞
禁糴固絶奸商難免金死粟生之歎重以貪官無
厭徵米索耗羨之常規猾吏弄權運糧派輓輸之
外費又兼負嵎山寇出沒村墟守汛營兵往來民
舍有司受牛羊而不求芻牧富家守倉廩而不肯
通融以致乏食之民輟耕於隴畔逋糧之戶被逮
於公庭窮安底止鋌而走險者有之饑則依誰窮
而致濫者多矣本院耳悉顛連心懷惻隠踵富鄭
公之賑榖既廹於庚癸之呼法汲長孺之開倉又
苦無三九之積前據該府申詳饑民緣由到院隨
批各州縣加意撫綏設法捐賑正以州縣之於民
猶父母之於子各子其子則拊循必力各父其父
則疾痛易呼也誠慮各屬州縣或甫離兵燹或正
在進征百姓之照常樂業者固多而驚魂未定鳩
鵠啼饑者亦復不少若不急為撫綏捐賑則嗸嗸
澤畔之鴻能保其處處安生人人得所乎合行出
示為此仰平屬州縣官吏人等知悉凡有地方饑
民困苦流離逃竄失業者該州縣當多方撫輯設
法補苴務使還歸故土耕種田園目前得免枵腹
秋來可望收成以實心行實政毋徒託之空言以
人饑為已饑毋僅委之天命本院於此覘該州縣
之才能該州縣亦宜積隂德於冥冥之中為子孫
長久之計也更有慮者本院責該州縣為清官而
又責該州縣以捐賑該州縣果能為無米之炊兼
工點金煮石之術耶但為民父母自有不費之惠
今更為該州縣約略言之如折徵米石每石免加
耗二斗則饑民得二十日之食矣徵收錢糧每兩
免加耗二錢則饑民得二十日之鹽菜矣解運給
以工食饑民以輸輓為生路矣差催重懲需索饑
民以急公為樂輸矣夫役遵上司之派饑民無多
取折乾之苦矣催科準由單之條饑民省借支攤
派之煩矣一姓有餘勸令借貸一族一家有餘勸
令借貸一村則饑民不為搶奪矣城兵強買貨物
即與城守力懲之則饑民得貿遷之利矣汛兵横
行墟集即行弁目大創之則饑民無交易之擾矣
塘舖兵丁派索民間供應放卡兵丁擅入民房搜
括密行拿緝解院則饑民養無限之脂膏矣營棍
奸商嚴禁販榖出境差官過客嚴拒額外取夫則
饑民無米價騰貴之憂無意外力役之累矣勿以
告状為竒貨濫准搜求勿以囹圄為扣頭濫禁取
贖則饑民無不貲之浩費矣勿白取猪羊雞鴨宴
會賓客自供口腹則饑民得滋畜以給饔飱矣勿
令家丁朋戚擅在本地買賣則饑民得逐末以活
婦子矣禁民間勿多釀酒禁墟市勿私宰牛則饑
民有買米之處有耕種之具矣禁逃兵不許入境
禁營將不許拿船則饑民不苦於株連且得装載
打魚以糊口矣禁男子不得游惰禁地棍不得刁
唆則饑民不致束手待斃無辜拖累矣禁獞猺互
相仇殺則饑民知守望相助之義矣禁雜職擅受
民詞則饑民省回官銷状之錢矣凡此數條雖未
盡地方之利弊該州縣能身體而力行之作吏之
良方即救荒之竒策也至於大兵雲集勦除逆氛
朝廷日費萬金親王將軍總督提督以及都統各
鎮將無不櫛風沐雨枕甲荷戈總為奠安殘黎一
勞永逸之計今湖南川貴俱奏蕩平區區柳州計
日一鼔而滅從此休兵息馬與百姓共享昇平只
在轉瞬爾百姓當收心樂業挨此目下之苦做箇
安分守己良民莫聽奸人狂惑恣意為非圖眼前
之衣食蹈入網羅湯火之中搶榖不已繼而刦財
刦財不已繼而投賊一入此黨如大桂山寇被我
官兵圍住退無生機進皆死路求其忍饑受餓一
家父子過個安樂時光有如天上悔之晚矣各宜
將本院告示抄錄一通朝夕誦讀可以免饑可以
保命可以苦盡甘來可以民殷
國富莫以本院為沽名釣譽之言辜負愛惜百姓一
片婆心也
通行社倉告示孔毓珣
為通行社倉積榖先將常平借給以備歉收以濟
民食事照得社倉一事最為善政而推原其始必
須先將常平倉榖借給量收其息行之久久息榖
漸多而常平之榖可以歸還小民又得有備無患
此誠濟衆救荒之良法本部院統制西粤仰體
皇上宵旰憂勤刻刻以愛養民生為念敢不細加籌度
以副
聖懷今查各州縣所貯常平倉榖每處有六千八千一
萬石不等當春耕之時小民需食甚殷如有欲借
者即零星借給大縣以二千石為率中縣以一千
六百石為率小縣以一千二百石為率秋收之後
催取還倉大豐之年每石還息二斗中熟之年則
還息一斗如遇歉收則全免其息止還借本設有
荒歲則緩俟下年還本仍全免其息在小民既得
倉榖以養生而倉榖又可以易新至息榖盈餘之
後歸還常平原借即將此盈餘之榖各該州縣於
四鄉設立社倉存貯擇里中之老成殷實者為社
長而以稍能會計者副之管理借榖出入收息免
息概依前法是常平之息轉而為社倉之本歴年
愈久積榖愈多倘遇荒歲據實詳明即動社倉積
榖賑濟其賑濟用過社倉榖石准其開銷而一方
永無饑饉之虞矣合就飭行為此牌仰該司道府
官吏遵照來文事理即便轉飭各府州縣於明歲
春耕時為始小民乏食有願借領榖者照大中小
州縣所定之數零星借給不得過多亦不得強借
其借出之榖必須乾圓潔淨倉斗量足不得短少
以及攙和糠粃并縱容里保假捏冒領借畢之日
先文開明數目報查至秋收後催取還倉亦照前
定數目分别收息不許胥役勒索留難收完之日
造具清冊倉收申送以便按年稽查此係地方濟
民備荒要道事雖創舉若府州縣各官果能仰體
我
皇上已饑已溺惟恐一夫不獲其所之至意殫力奉行
則出入俱井井有條自獲成效矣該司道府須嚴
行各府屬當思表率之義切飭各州縣詳慎料理
務期民無擾累而事有裨益各盡乃職本部院即
於此定其賢否慎勿悠悠致干未便
嚴查養蠱以除民患示金鉷
照得蠱毒殺人最為隠惡
王法之所不宥天理之所不容向聞嶺南地方多有
造畜蠱毒謀財害命之事本都院留心訪查已久
務期淨絶根株為爾地方除此隠害兹有平樂縣
斬犯陸金旺並犯婦陸妹銀用蠱致死黃金生一
案業經審明按律定議復行嚴加研究據伊等供
出驅避之法及養蠱之家並訪聞各屬有蠱之處
除嚴飭密行拿究外示仰闔屬漢土軍民人等知
悉遵照後開條約凡有從前養蠱之家即速依限
自首滅送蠱鬼免治其罪如違限不首以及該地
方官稽查不力或練總人等知情不報日後訪聞
或經告發除將養蠱之家照例究擬外併將該地
方官參處練總人等亦照律嚴加治罪決不姑寬
爾等漢土居民及外來之人遵照避蠱之法解蠱
之方使蠱毒不能為害各宜凜遵勿負本都院諄
切勸誡之意所有條約開列於後
一申明律法
大清律載凡造畜蠱毒堪以殺人及教令者斬造畜
者財産入官妻子及同居家口雖不知情並流二
千里安置若以蠱毒毒同居人其被毒之人父母
妻妾子孫不知造蠱情者不在流遠之限若里長
知而不舉者各杖一百不知者不坐告獲者官給
賞銀二十兩以上律載用蠱殺人之罪何等森嚴
爾等愚民奈何身蹈法網特為申明共知凛畏
一開導愚惑訪得養蠱之家世代密𫝊每有女出
嫁其母分給蠱蟲並𫝊方法又有本人臨死始將
蠱蟲交付親愛子女以為至寳藏畜日久更有滋
生蠱仔遺孽漸繁為害日衆總之愚民無知貪愛
財物惑於邪術以隂謀毒害為家業以他人性命
為生涯間有良心偶發不肯害人蠱蟲無所依養
將養蠱之人咬蝕以至肌肉黃瘦面有青痕甚至
親生兒女亦為蠱蟲所吃忍心若此至死不悟殊
不知人生天地間男耕女織辛苦力作賺得銀錢
子孫享用何等長久何等快活乃喪盡天良造此
惡孽事敗則身遭
國法死後亦難見閻羅各宜及早回頭慎勿終身迷
惑
一立限自首養蠱之罪律載甚嚴本都院仰體
皇仁不忍不教而殺為爾愚民姑開一條生路自示之
後限三個月内凡有家𫝊蠱蟲及係他人分給畜
養者將所有蠱蟲數目赴該地方官處儘數首報
當堂騐明依法封送永遠斷絶改過自新其從前
所犯養蠱之罪詳明寬免如係婦女養蠱其本夫
及同居親屬能將養蠱實情及蠱蟲數目代為出
首者亦准同自首槩予免罪若抗違不首及首報
不盡仍藏匿蠱蟲致被官役查出或經旁人首告
定行照律治罪身被斬戮妻子遠流後悔無及
一設法查拿自示後除准令自首外該地方官一
面着落練總保甲亦限三個月内各於所管烟戸
實力挨查如有實係養蠱之家向彼陳說利害勸
令自首若查有養蠱憑據而狡詞捏頼不肯首報
者立即禀明該地方官差拿究治如練總人等藉
此挾仇誣報陷害良民經地方官審明即於彼地
村鎮處死以為誣陷者戒如果無養蠱之人亦着
練總保甲出具甘結該地方官加結申報日後事
發該管練總保甲及養蠱之隣佑一併治罪
一識認之法訪得養蠱之家屋子桌椅俱皆乾淨
其養蠱之人臉多黃瘦頭面有青痕人到他家便
把手插在衣底下或用手去摸頭所用之碗俱有
腥氣盖養蠱日久被蠱蟲咬蝕所以頭面黃瘦兼
有青痕彼所養之蠱蟲常以邪術拘握在掌中不
敢輕開又遇見佩帶硃砂紅豆之人蠱蟲不安所
以將手或插於衣下或摸於頭上急將蠱蟲藏避
有此數種留心稽察
一解救之藥凡一切蠱毒都怕硃砂辰砂黃連紅
豆等物(紅豆兒土名水銀子)嗣後有蠱之州縣村莊不拘男
婦大小人等令各帶硃砂二三錢紅豆三四個或
縫在衣領内或常帶在身邊蠱蟲不敢近身養蠱
之人不能為害如鄉村貧民不能買備硃砂者已
飭該地方官買備施捨赴司領價爾百姓各自禀
官討領若前項形迹可疑之家又不肯帶硃砂紅
豆者總甲隣佑即宜察訪得實禀報倘有中蠱毒
者用硃砂辰砂野芝麻老蒜頭老生姜黃土六樣
各等分先將一半放口内嚼片時吐出再將一半
嚼碎咽下肚内即可不死又據平樂縣練總供稱
曾誤吃有蠱人家飯食忽患肚痛曾經醫治先用
苦練樹皮枇杷樹根嶺下白薢三月抛根四樣各
等分煎湯飲下再用烏桕樹根竈上烟煤二樣煎
水飲之待一個時辰吐出雞蛋一塊有血絲纏滿
即是蠱毒所變盖因養蠱人家飯食有蠱蟲&KR0946;過
毒涎流下誤食即致肚痛服此可救又吃飯用黃
銅快子亦可解蠱毒詳細曉諭各宜知悉
一蠱毒名色查得蠱毒名類甚多各處不一今據
陸金旺所供平樂昭平等處有蝦蟇蠱蛇蠱蜈蚣
蠱三樣甚是利害又有一種巴豆蠱形如巴豆其
毒更狠又有一種偷油㜑蠱即名張郎蟲蠱中此
毒者三五個月纔死又訪得荔波思恩等處有一
種油□蠱形如黃蠟装在荷包内下蠱之時掐些
放在飯内或㯽榔或烟内下得多者即死少者或
十日半月或半年後纔死總之種類甚多俱是謀
財害命之物今本都院所訪聞者有此數種曉諭
共知用前方藥預防并臨時解救可免蠱毒之害
此外若别有蠱毒及解救良方各地方官查明申
報以憑一體查禁曉諭
一滅送之方素慣養蠱之人俱有解法送法嗣後
凡遇自首及查拿追出蠱蟲當堂騐明即令封固
罐内依法遠送深潭以斷蠱毒之根又訪聞有養
蠱日久冤繾相纏本人即有悔過之心無奈蠱蟲
變幻攢咬遣送不去只得又去害人以養蠱蟲則
是養蠱之人亦非盡有殺人之心奈家中𫝊留有
此惡物不能斷絶又不敢聲張其情亦覺甚苦所
以本都院開以自首之門令其得為良民今將封
蠱方法及送蠱滅蠱法語刊發該州縣存案倘有
本人不能送滅之蠱申報到官自有神明之法斷
絶根株為地方永遠除害
以上各條共宜凛遵該地方官身為民牧豈忍使
愚昧者甘蹈刑戮無辜者暗被殘害務宜實力奉
行勿得視為迂泛慎之毋忽
嚴禁唱歌示金鉷
為嚴禁唱歌陋俗以廣
聖化事照得夫婦為人倫之始風化之原若男女無别
婚姻不正失羞惡之良心昧廉恥之大義則名雖
為人實與禽獸何異自歴代以來嶺南諸蠻猺獞
皆假託於盤瓠之後不知婚姻媒聘之禮每至春
秋之月男女唱歌相悦苟合遂成匹配恬不知恥
然在當時苗疆未盡開通聲教有所不及深山窮
谷之中習成荒陋之俗彼既以異類自處則亦以
異類視之而已今幸恭逢
聖天子在上教化興行無遠弗屆粤西各屬土民並猺
獞人等喁喁向風漸知禮義其猺人子弟就學讀
書通言語識文字者往往不乏是可進於衣冠之
列以昭
盛朝德化之隆為從古所未有本都院撫粤以來素聞
向有唱歌之習屢經示禁并諭地方官勤宣教化
廣為諭曉務去此淫亂之風共臻禮義之化近年
亦已稍減仍有未能盡除者固土人之舊習相沿
亦由地方各官不以禮義廉恥實力化誨之故也
合行通飭嚴禁為此示仰撫屬漢土民苗人等知
悉嗣後男女長大應當婚嫁之時必須父母為之
主婚擇配尋媒說合遵例不用財禮繁文只照依
本處土俗禮物先期聘定或男家迎娶成親或女
家招壻入贅聽從其便不許仍蹈陋習縱容男女
羣聚唱歌私相苟合以養廉恥之心以成風俗之
美凡各鄉峝村寨俱有總目頭人該地方漢土各
官於宣講
上諭之期𫝊集頭目明切開導令其轉相訓誡務使家
喻戶曉知人之所以為人者在此禮義廉恥之防
人而無恥即同禽獸土人雖愚必無有甘為禽獸
者良由化導不週陷於無知故爾仍沿土俗今再
申明禁令自必各為其子女早為擇配而唱歌之
風可息蠻鄉僻壤均沐浴
聖化矣倘曉諭既遍之後仍有不遵者定將唱歌地方
之總目頭人并查男女之父兄一併責懲而漢土
各屬官員之盡職與否亦於此區别矣
定三都告示金鉷
為曉諭事照得本院奉
命巡撫是方以除暴安良為先盖兇暴不除良善不能
安枕我
皇上至仁丕冒威德遠孚雖四海九州之外悉貢悉臣
豈容郡縣之近奸民抗背妄行查得馬平縣三四
都地方首惡韋光夏黎村首惡扶溜龍村首惡法
鑒等不畏王法不納錢糧刦人財物搶人牛畜官
府𫝊喚輙敢藏匿不出附近村堡盡受爾等之害
本都院何難發兵進勦盡殺爾等以快此方百姓
積憤以彰
朝廷大法但念爾等夥黨雖多其中實在為惡者不
過光夏扶溜法鑒扶思扶勇數人其餘皆為迫服
脅從之輩爾等從前作惡始則狂妄無知繼則怕
拿怕捉漸至恃頑梗化安知爾等不有悔心若遽
發兵進勦未曾諄切開導近乎不教而殺本都院
心有不忍即如來賓縣之韋學祖石良玉等向來
糾衆作惡擾害地方一經設法查拿俱皆俯首就
縛現在身寄囹圄按法定罪雖有追悔之心此時
已罹法網諒難保全身命又如上林縣六便村樊
匡料父子同惡相濟惟以搶掠為事有羽翼可恃
有險阻可憑拒捕抗官目無
國法經本都院會同督部院提督遣兵進勦盡行殄
滅又如西隆州八達寨顔光色等惡貫滿盈尚不
自悔恃險逞強公然拒敵及經調遣漢土官兵分
路進勦該犯等身首異處妻子為戮此皆爾等所
共知共聞者今爾等自為度量地勢何如六便村
與八達寨之險羽黨何如樊李王與顔光色之兇
若不趁早悔悟一旦調兵遣將長驅直入無異几
上肉籠中鳥耳豈不可虞豈不可怕誰無父母妻
子到得此時實有父子不相救妻孥不能顧者則
又可憐則又可慘爾等同為天地間人類豈果無
知覺本都院查訪得二三四等都俱係馬平縣地
方每年錢糧自應在馬平縣完納獨三都光夏等
巧計行賄逃避正賦在遷江既非管轄而馬平又
無額徵幾致三都地方不歸州縣管束是皆爾等
之智巧詭秘如此獨不思尺土莫非
皇上版圖豈有不納正賦據占數十里之膏腴而得長
久無事者獨不思一民莫非
皇上赤子豈有不服王化抗違官長殺人拒捕而得免
於誅戮者本都院為民父母豈能姑容爾等以長
奸惡之風以貽善良之害況爾等為賊既畏官府
擒拿又畏對頭報仇辛辛苦苦擔驚受怕縱能搶
奪偷竊未必豐衣足食縱能一時冒險而稱快未
必平日捫心而自安為賊滋味爾等嘗過多時有
何好處亦思終何了局本都院仰體
皇上如天好生之心愛養黎元不使一物失所之意為
此諄切曉諭開爾等一條生路全爾等一方生靈
爾等宜及早思量無負本都院一片好心無疑本
都院有半句誑語示到限一月之内悉赴該管地
方官衙門自行投首聽候本都院分别開釋各為
良民即使為首之人有應得之罪其妻孥子女必
能邀免至於廹服脅從之輩當初本係無辜今既
投首自然槩行寬免即或首惡心多疑慮不敢到
官如同案之人有能將首惡拿獲解官者本都院
不惟寬免其罪而且另行賞給如案外之人將首
惡挐獲解官者本都院從優給賞即如八達寨顔
光色案内有夥賊抱鈕抱金向為光色羽黨罪不
容誅後悔罪自新謀殺光色光東到案之後並不
追問抱鈕等前罪此現在保全身命之榜樣也若
過期不首則是本都院雖憐憫爾等欲開爾等生
路無奈爾等怙惡不悛是必自要尋死不然則是
爾等頑蠢無知不可化誨者不然則是爾等藐視
法紀目無官長者夫藐視法紀目無官長與頑蠢
無知不可化誨者皆可殺本都院言已竭矣心已
盡矣惟有咨商督部院提督調遣官兵尅期進勦
四面攻圍
天戈所到不分玉石立成虀粉此時雖有好人亦有口
不及辯本都院雖有好心必不能救爾等也
定通道鎮示金鉷
照得羅城縣通道鎮地方險僻猺獞雜處最易蔵
奸現在奉
旨設兵防守盖造營房久駐其地諒爾等必不敢復踞
巢穴公然抗違自速其死今據該縣禀稱估修營
房惟恐一面興工一面被爾等阻撓必須先事翦
除然後興工此皆爾等從前曾經為匪惡名彰著
雖近年以來頗知
王法並未有刦牛挐人靴禁之事似乎改惡從善悔過
自新矣然人究未肯信良由未嘗洗白賊名之故
又從前地方官並未懇切開導勸諭則爾等雖欲
改惡從善悔過自新實無一條活路出來洗白之
故此爾等之心事本都院早已知之況實在為惡
如潘志亮韋朝相已經挐獲外其餘不過黃光直
韋社土韋社計韋扶赧梁老五梁老六數人又訪
得黃光直尚識幾字正宜及早洗心悛改可免刑
法且爾等惡蹟已隔多年自本都院到任以來未
曾見爾等為惡為此特行懇切勸諭冀爾等悔悟
猛力自新限示到三日内速赴該地方官衙門投
首聽候本都院分别開釋各為良民大凡做事須
要到底惟做賊不可到底即如八達寨之顔光色
六便村之樊李王久經勦滅近日之鄧横等寨現
在征勦此做賊到底之榜樣也又如三都之韋光
夏等本都院諭到彼即自行投首今寬免其罪安
然得為良民此做賊不到底之榜樣也爾等所共
知共聞者爾等宜及早思量速聽本都院一番良
言深信本都院一片好意勿復怙惡自干法網況
通道鎮地方千里村庄居民老幼以及婦女不下
數千餘家皆係無罪好百姓若因爾等五六人不
肯改惡從善以致官兵進勦不分好歹盡行殺戮
則此數千餘家好百姓之性命係爾等五六人害
之是爾等五六人實為數千餘家人之冤仇恐通
鎮之民亦必不肯饒爾等也今本都院與通鎮衆
百姓約如黃光直等三日後不行投首許該村民
無論案外案内擒挐黃光直韋扶赧梁老五等到
官本都院重行賞給如半月之内並無擒挐之人
則通道村民胥不知有
王法不聽本都院勸諭矣本都院立即發兵盡行勦滅
無悔
嚴鄉練示元展成
為嚴鄉練之選以裨政教以善風俗事照得鄉練
之設為一甲之領袖作愚氓之眉目凡有盜賊發
覺必於鄉練究其蹤争訟曲直必於鄉練徵其實
以化民伏暴之權而分寄於村民里老即周禮閭
師里長之遺制非苟然也故必擇言行足以服人
強幹足以任事者為之則一里中有互相争鬭者
彼必曉以利害使之安分守法有突遭強竊者彼
必密加躧訪使之不能潛蔵假令一里如是各里
皆然總諸里而計之闔州闔縣皆然仁讓成風夜
不閉戶為牧令者不於此收政簡刑清之效乎乃
近來有司不講求為治之要視區區鄉練不過以
卑賤之民充奔走之役罔察其居心之邪正罔論
其才力之短長或憑庸劣紳衿一紙公呈或據奸
貪胥役同聲稱許漫無選擇隨手票簽所任非人
百弊叢起愚懦者為衆人所狎侮言不見信行必
見阻遇有盜賊不能協助捕役緝挐奸邪者往往
妄作威福魚肉小民見事生風唆詞挑訟甚有遂
其所欲即實在盜賊亦故縱脱逃心所素嗔即守
分良民亦妄行誣陷者比比皆是本司莅任半載
確有見聞揆厥由來非蚩蚩鄉練之罪而該地方
官不知鄉練之設實有關於政治平日漫不留心
之罪也合行通飭為此牌仰該府州縣官吏一體
遵照牌内事理各宜實心查察現在鄉練之不堪
任者盡行革退務選言行足以服人強幹足以任
事者充當且每月必嚴加考騐如果能努力奉公
使該里甲無兇暴之民亦無盜賊之患地方官宜
加奬賞以示鼔舞若作奸犯科背公徇利宜立拏
重處以示儆戒仍於年終造具清冊註明各鄉練
姓名住居及一年内賞罰有無字樣並更換緣由
呈報本司以憑查騐倘視為具文奉行不力一經
查訪必行揭參
詳文
詳革博白陋規各欵吕猶龍
竊照粤西天末地瘠民貧兼之瘴雨蠻烟官斯土
者率多因循舊習苟且成規獨不思普天率土莫
非王臣凡一飲一啜皆係民膏民脂居官一日即
有一日之責任豈可繫身家於分内置民隠於膜
外哉卑職兼攝博篆留心體訪稔悉民艱擇其萬
不可緩急當革除者臚列於後仰懇批允鐫石永
禁
一現辦宜盡革也博邑陋例通縣按米分作十排
每年一排輪當現役無論米數多寡每米一石繳
銀四兩名曰公務後至加作兩排協當名色民不
堪命矣即就本年而言應值五排輪役總計共米
七百八十七石有零内除紳衿優免一百餘石外
尚餘米六百八十餘石該繳銀一千八百餘兩内
實用解糧水脚等項五百餘兩其餘皆作交接禮
數及答應往來差使今各臺俱屬清廉仁愛而奉
差各役亦遵功令不敢需索則此項餘銀開銷何
地若以兩排計算每年可得五六千金敢請將解
糧水脚必需實數歸於正項隨納或令里民自解
其餘浮數盡行禁革
一鹽餉宜定額也粤西鹽政率皆官徵自顧考成
如拘成例招商銷引不但官受參罰併
國課必不能完即如博邑兩載乏商引鹽未拆業將
前令題參在案卑職署事屢遵揭示招募皆以兩
年積逋未清畏不敢認而博邑紳民又謂地近高
廉鹽價頗賤現在食鹽每觔不過伍釐陸釐若一
招商定照部例每觔須價一分七釐再加運費商
本則非分九二分難足埠用紛紛具状公舉上商
願助完拆兩年引餉查博邑東西兩餉額引七十
四道五分奉文一引改作十引計小引七百四十
五道共該餉銀九百一十三兩有零總計拆引領
票水脚解費以及諸項規例不過一千二三百兩
足供料理前經派至三千民力幾何敢請酌賜批
定餘派革除
一銅觔加派宜減也每年部文取解本色銅觔按
縣分之大小隨米均派博白應解黃銅五百八十
二觔該照米均派貼解費銀五十八兩二錢前經
加派五百兩幾至十倍自卑職到任亦經照前憲
均定數目派解矣竊恐法久弊生敢請批定
一東墟墟税宜革也博邑向有□木沙河江灘三
處小税年例額解藩庫税銀一百二十兩因遭兵
燧之後江灘居民逃散墟場已廢正額不敷經歴
任將龍潭隂橋兩處小墟收補而東墟附近縣城
雖屬富庶逢墟不過本地鄉民抱布貿絲以無易
有亦被編入抽收之列敢請批准永行示禁
一年終墟租宜革也博邑地方遼闊各村俱有墟
場歴任於年終責令村長每處收銀四五兩不等
名曰墟租不必起解留作私囊雖為數無多率皆
民力敢請批定
一牌脚費宜革也博邑陋規凡遇一事不拘大小
差票俱有牌脚使費通邑三十三圖一差管催新
糧凡有舊欠將完新糧將徵之際戶房送票即搭
差役姓名批准後每票一張繳銀五六兩十數兩
不等官得一倍於役役索十倍於民上下相沿其
來久矣卑職亦經示革敢請批准
一換票規例宜除也博邑設有會總練總鄉長狼
總等輩名曰頭人例給照票約束地方凡遇新官
到任呈繳舊票請換新牌例送承管銀六兩八兩
以及十二兩不等率以為舊例如此試思此輩窮
役此銀從何而來要亦派之里民耳敢請革除庶
免假公濟私之擾
以上七欵早革一日則民受一日之賜民省一分
則多完一分之餉酬
國必先裕民裕民必先削已此卑職微吏之愚忠伏
乞憲慈察照准行其惠澤所濡非特羣黎一時一
世已也
疏通錢法詳文元展成
為疏通錢法以籌
國計以利民生事竊以制錢為
國家之寳利於流通查粤西僻在邊隅夷多漢少所
用之錢種種各異除制錢外並用舊鑄京墩及青
銅桂字黃銅古字紅銅廣字黑銅雜字諸廢錢積
習相沿屢禁莫改近奉督憲撥運雲南省所鑄制
錢搭放粤西通省兵餉無非欲制錢流行遍布法
至善也惟是每制錢一千定價銀一兩及發給兵
丁轉易於商民則非一千一二百文不能易銀一
兩所以然者雜錢行使既久市井愚氓山村猺獞
止知雜錢之便争相兌換其價日增而制錢尚未
流通其價日減現在滇省制錢源源轉輸粤西藩
庫陳陳堆積兵丁不免虧折之苦搭放亦有扞格
之憂苟不即為變通恐非所以籌
國計而利民生也為此合行詳請於本年徵收耗羨
或銀或錢聽民輸納後此徵收地丁錢糧多者仍
納銀兩若由幾分以至二錢以内者准其持制錢
交納其火耗以按銀數加收至於徵收之制錢或
全解藩庫或留於該府州縣就近搭放兵餉又在
因地制宜難於執一如此則凡有錢糧者皆以納
制錢為便莫不重視制錢而雜錢漸為無用之物
即市井奸商平日販雜錢以射利者民間既不兊
換亦將廢然自阻不用别行嚴禁而雜錢必日散
月消且以貯庫之制錢放之於兵兵得以交易而
布之於民民得以完賦而仍輸之於官上下流通
循環不滯兵民共頼交易無窮不獨可以疏通於
一時似亦可以推行於永久矣
酌議三巢龍門事宜詳文徐嘉賓
竊照慶遠一郡屬在萬山之中民居其一二&KR2628;𦍕
狑狪猺獞六種苗蠻居其七八古之所稱狪蠻即
其地也苗族獷悍尋仇搆釁野性好殺最稱難治
而宜山縣屬南北西三巢龍門司與附近府城之
清潭南鄉河池州屬之平林一里思恩縣屬之都
亮鄉天河縣屬之福禄里皆強横不法較他處為
尤甚今福禄里自卑府到任捐費千金設法購線
調撥土兵擒獲元兇莫東旺父子同黨十數餘人
又將清南四里詳歸宜山縣縣丞管理均蒙具
題輯寧兩載有餘即平林都亮三巢龍門一帶惡黨
亦知斂跡不敢復肆刦奪但三巢龍門平林都亮
綿亘二百餘里三巢與龍門山勢險惡易於藏奸
蒙憲明鑒萬里檄飭嗣後三巢殺擄案件責令南
丹東蘭那地三土州土兵合力擒捕又據德勝鎮
士民公稱三土州住居窵遠與其協緝於事後何
如預防於事先請照宏治年間將三巢分隸南丹
那地東蘭三土州調撥土兵把守要隘查給兵田
以土治土之例竟令三土州照依分定地方撥兵
駐防等情隨查三巢距三土州果屬窵遠離德勝
鎮二十餘里遇有殺擄之事飭令撥兵擒捕各該
土州敢不遵依但蠻獞狡猾事發調撥土兵未免
曠日持久兵至該村則相率遁逃兵退之後仍聚
為害合毋仰請竟令南丹州調撥土兵一百名東
蘭州調撥土兵一百名那地州調撥土兵一百名
委員踏勘形勢在於要隘處所分佈駐劄比照官
兵貼防之例一年更換遴選謹慎頭目帶領聽本
府同知并德勝鎮巡檢調遣巡防專管彈壓督緝
首惡蠻黨一有警息立刻應援不待犂庭掃穴而
附近之平林都亮亦可攝服其心兇黨自消至於
明季兵田迄今百十餘年或經報墾或經荒廢難
以稽查且恐滋事查土兵土司原係給有兵田再
於駐劄之所撥給山地自行墾種幫補飯食似屬
兩便德勝巡檢實為要缺原設弓兵八名不足以
資巡查懇請添設三十二名以足四十名之數庶
幾巡查無悮盖添兵則糧餉費多添役則工食有
限而捍禦皆有裨益者也又龍門司地方與三巢
永順土司接界亦係宜山縣管轄白牙馬欄古東
古栗楓木十字等村苗獞恃險負固盤踞作奸勾
結為非不可勝指從前設有土舍彈壓地方催收
錢糧今土舍鄧印綬懦弱不能緝挐賊盜請將印
綬改為土目添設巡檢一員帶領弓兵四十名徵
收錢糧外委一員帶兵二十名兼同巡檢督率土
目分遣土兵巡查地方如遇賊黨構釁不法即便
擒捕解縣究處而苗蠻不致有勾結為非之虞矣
同知衙署現在委令宜山縣會同經歴司估計俟
估定之日移往德勝地方建造其龍門司巡檢印
信懇請鑄給其衙署營房應請一併估計動支公
項建造其兵丁在於協標抽撥分防又德勝司添
設弓兵三十二名新添龍門司巡檢一員應設皂
隸二名馬夫一名及弓兵四十名每名每月賞給
工食銀五錢併俸銀均請比照南丹那地二土州
州同州判俸工之例在於通省缺俸項下支給是
否伏祈憲臺察核
廣西通志卷一百十九
