欽定四庫全書
廣西通志卷一百二十三
藝文
歴朝
七言律詩
嶺南郊行(唐)柳宗元
瘴江南去入雲烟望盡黃茒是海邊山腹雨晴添
象迹潭心日暖長蛟涎射工巧伺遊人影颶母偏
驚旅客船從此憂來非一事豈容華髮待流年
南省轉牒欲具注國圖令畫通風俗故事
聖代題封盡海壖狼荒猶得紀山川華夷圖上應
初錄風土記中殊未𫝊椎髻老人難借問黃茆深
洞敢留連南宫有意求遺俗試檢周書王會篇
登柳州城樓寄漳汀封連四州
城上高樓接大荒海天愁思正茫茫驚風亂颭芙
蓉水密雨斜侵薜荔牆嶺樹重遮千里目江流曲
似九廽腸共來百粤文身地猶自音書滯一鄕
柳州寄丈人周韶州
越絶孤城千萬峯空齋不語坐高舂印文生綠經
旬合硯匣留塵盡日封梅嶺寒烟藏翡翠桂江秋
水露鰅鱅丈人本自忘機事為想年來憔悴容
柳州城西北隅種柑樹
手種黃柑二百株春來新葉徧城隅方同楚客憐
皇樹不學荆州利木奴幾歲開花聞噴雪何人摘
實見垂珠若教坐待成林日滋味還堪養老夫
柳州峝氓
郡城南下接通津異服殊音不可親青箬裹鹽歸
峝客綠荷包飯趁墟人鵝毛禦臘縫山罽雞骨占
年拜水神愁向公庭問重譯欲投章甫作文身
鬼門關李德裕
嶺外中分路轉迷桄榔樹葉暗前溪愁衝毒霧逢
蛇草畏落沙蟲避燕泥五月畬田收火米三更津
吏報潮雞不堪腸斷思鄉處紅槿花中越鳥啼
送杜秀才往桂林許渾
桂州南去與誰同處處山連水自通兩岸曉烟千
里草半帆斜日一江風瘴雨欲來楓樹黑火雲初
起荔枝紅愁君路遠銷年月莫滯三湘五嶺中
贈容南韋中丞陳陶
普寧都護軍威重九譯梯航壓要津十二銅魚尊
畫戟三千犀甲擁朱輪風雲已静西山寇閭井全
移上國春不獨來蘇𤼵歌咏天涯半是泣珠人
和容南韋中丞題瑞亭白燕白鼠六眸龜嘉蓮
伏波恩信動南夷交阯喧傳四瑞詩燕鼠孕靈褒
上德龜蓮增耀答無私迴翔雪侣窺簷處照映紅
巢出水時盡寫流𫝊在軒檻嘉祥從此百年知
桂江曹松
未識佳人尋桂水水雲先觧傍壺觴筍林次第添
斑竹雛鳥參差護錦囊乳洞此時連越井石樓何
日到仙鄕如飛似墮皆青壁畫手不如元化強
趙觀文重試及第褚載
一枝仙桂兩回春始覺文章可致身已把色絲邀
上第又將彩筆冠羣倫龍泉再淬方知利火浣重
燒轉見新今日舉頭看御榜大能榮耀苦心人
謁堯帝廟軒轅彌明
祖龍開國盡遐荒廟建唐堯鎮此邦山捲白雲朝
帝座林疎紅日列仙幢巍巍聖蹟陵崧嶠蕩蕩恩
波洽桂江瞻仰威靈共回首紫霞深處鎻軒窗
南遊曹唐
興盡南遊卒未廻水工舟子不須催正思碧樹關
心句難放紅螺蘸甲杯漲海潮生隂火滅蒼梧風
煖瘴雲開蘆花寂寂月如練何處笛聲江上来
晚次湘源張泌
烟郭遥聞向晚雞水平舟静鼓聲齊高林帶雨楊
梅熟曲岸籠雲謝豹啼二女廟荒汀樹老九疑山
碧楚天低湘南自古多離怨莫動哀吟使客悽
疊秀山(宋)周渭
平生賦性愛觀瀾今日登臨疊秀山天錫卦爻分
象外地將圭笏出人間昭州水遶孤城小五嶺山
高衆垤難極目紫宸何處是碧雲深處珮珊珊
楚南偉觀樓柳開
洗盡蠻烟几案空登臨直見楚山雄坐當鴻鵠高
飛處身在乾坤灝氣中木落有情瞻北闕霜輕無
夢入西風凭欄自是蓬瀛客獨對瀟湘興未窮
表弟李宗元知桂州陽朔縣楊億
桂林陽朔溪山秀莫歎迢迢五嶺南百里字人須
敏政千金酌水更懲貪鳴榔下瀨潮程遠曳彩升
堂夀讌酣遠地民淳無牒訴縣齋終日好清談
龍隠巖張田
龍隠晦冥時莫考龍驤拏攫迹堪驚孔明久卧養
全德老子忽飛歸太清溪上一天常氣勝洞中六
月自寒生至人不得無情處甘澤年年灑百城
入桂林陶弼
滿耳洋洋分嶺泉早秋時候晚凉天稻花斑白初
經雨竹色青蒼薄帶烟安得孤臣能慮患不勞明
主更憂邊東坡故老知誰在望我車塵若望仙
題陽朔縣舍
石壁深深繞縣衙不離牀袵見烟霞民耕紫芋為
朝食僧煮黃精代晚茶瀑布聲中窺案牘女蘿隂
裏勸桑麻欲知言偃絃歌處水墨屏風數百家
畬田過雨小溪渾遠近雲峯互吐吞殊俗易昏三
里霧陽崖忽露一家村桂花香裏尋僧寺榕葉隂
中掩縣門井稅未輸兵甲後心勤撫字且休論
賓州閱武堂
南嶠風雲久肅清壊溝殘壘號昇平官曹惟識簿
書字民俗不知金鼓聲往歲忽𫝊南詔檄近時方
築伏波營安城太守深邊計䓿蓞花開閱水兵
龍州秀嶺
路隨雲磴石梯行限隔華夷天意明自與大君為
外屏何勞諸將作長城福民可拜三公爵夀聖能
呼萬歲聲海國末疆崖石老待誰来此勒功名
思甘泉水寄通判景範梁屯田
二井鑿通千佛塔七元流濟萬人家波心不動青
天色井口常飛白雪花見釀宜成殘臘酒聽煎尤
焙早春茶歸時覺久添新歲羞向寒青照鬢華
白龍洞鄒浩
洞門寂寂晝常隂誰識行天濟物心金翅影沉超
永刦玉毫光現契圓音滂沱普潤三千界靉靆濃
興一萬尋天子六龍方在御不應頭角閟幽深
周御史廟
忠言直節動天聰名在昇平北斗中隂德久宜家
有後光靈今與國無窮庭前烏集當年陌門外風
生舊日驄公不世情應我顧一觴聊復以誠通
綠珠井
玉容捐委畫樓塵一死甘酬石氏恩賽笛有聲𫝊
烈節明珠無淚逐香魂雲寒雙嶺虛歸鶴夜静孤
村只斷猿試向綠蘿尋舊迹古碑遺井見清源
讀丘濬寺丞天繪亭記(丘侯慶歷中進觀風感事詩百篇責為昭州職官州
人尚有識之者云剛果難犯世傳其得道尸觧莫知所在)
襟懷落落富經綸造命竒窮道不伸詩以百篇天
上獻身為萬里幕中賓每聽故老談風節尚有遺
文照水濱聞說神遊已無閡想經山頂亦逡廵
讀龍圖梅公瘴說
市門隠去不知年蔽芾甘棠蔭樂川五瘴作時雖
不染一篇留誡指其然直須鏤版人皆與庶使綿
軀病可痊更有竒方公未說上醫醫國許心傳
桂林道中李綱
時危遠謫墮南蠻猶在乾坤覆載間瘴雨嵐烟殊
氣候玉簮羅帶巧溪山桄榔葉暗傷心碧躑躅花
開滿目斑惟有月華依舊好清輝應與照雲鬟
桂林山水久聞風身世茫然墮此中日暮碧雲濃
作朵春深稚筍翠成叢仙家多住空明洞客夢來
遲羣玉峯雁蕩武夷何足道千巖元是小玲瓏
象州道中
路入春山春日長穿林渡水意徜徉溪環石筍横
舟小風落林花撲馬香山鳥不知興廢恨嶺雲自
覺去来忙炎荒景物隨時好何必深悲瘴癘鄕
次貴州
青楓夾道鷓鴣啼古郡荒凉接島夷陸績故城依
石巘葛洪遺竈俯江湄光風冉冉吹香草烟雨濛
濛濕荔枝欲作終焉卜居計自應句漏不吾欺
和陳倩曾公巖韻曾布
從事區區厭獨賢尋幽深入翠微間旋開榛莽東
郊路偶得神仙舊隠山都嶠三天臨瘴水靈巖十
里接溪蠻何如咫尺鄰風穴杖屨時時一往還
寄桂州張諫議和永叔王鞏
桂林太守幾時行泛汴桃花浪已騰目極雲隂低
遠樹夜寒風急亂春燈巢鳴翡翠愁無限水宿鴛
鴦冷不勝陽朔山前好峯嶺為公憐愛萬千層
題曾公巖劉宗傑
謝公高興在東山尋得仙巖郡邑邊萬朵連峯凝
碧乳一溪鳴玉逗寒泉由來物外無塵景須信壺
中有洞天嶺服已安褒詔近莫將歸夢更留連
靈巖山王安中
鑿破巔崖透碧流小舟輕泛入深幽石鱗映水玻
瓈皺山勢凌空翡翠浮雲護淵泉晴欲雨寒生洞
府夏成秋停橈峭壁題名姓醉墨淋漓記此游
假守吕叔恭游中隐巖無名洞坐客鄱陽朱國輔
云此洞未有名因公而題欲名曰吕公巖予未敢
披襟而劉子思陳朝彦皆曰甚當戲書五十六字
鑱於石壁間紹興甲戌季春七日吕愿中
護田綠水轉山樊滴翠羣峯列巨杉洞外僧藍侵
斗漢澗邊人迹隔仙凡深深雲谷春常在寂寂松
扉夜不緘此處得名爰自我要須題作吕公巖
雉山寺青蘿閣孫覿
蠻烟避謗三年過野寺尋僧半日閒小檻吹香花
漠漠斷崖潄碧水潺潺桄榔葉底秋聲滿栢子烟
中午夢還便擬買舟隨釣叟一蓑烟雨繫蒼灣
鹿鳴宴張栻
從昔山川誇八桂只今文物盛南州秋風萬里携
書劍春日端門拜冕旒聖世取才先實用儒生報
國豈身謀且看廷策三千字為寫平時畎畝憂
九日登千山觀
清晨領客上巉巖前路衣襟濕翠嵐九日開樽仍
絶景西風欹帽且高談地形盤薄一都會山色周
遭萬玉簪却指飛鴻烟漠漠故園茱菊老江潭
送韓宜州
頃年未識宜州面已信諸賢品藻公幕下從容逢
益友胷中骯髒本家風一麾且與寬彫瘵華髮應
無慕勇功從古安邊須自治人情初不間華戎
題湘山大施堂(山中祖師號無量夀真身塔在焉)范成大
重倚春林淚竹枝南遊風物鬢成絲難尋桂嶺千
峰夢更了湘山一段竒來去别無心外法行藏休
問塔中師若論大施門前事竿木逢場且賦詩
癸水亭落成示坐客長老之記曰癸水繞東城永
不見刀兵余作亭于水上詳具記中
天將福地鞏嚴城形勝山川表裏明舊說桂林無
瘴氣今知灕水辟刀兵雲深銅柱邊聲樂月冷珠
池海面平願挽江流接河漢為君直北洗欃槍
淳熙甲午桂林鹿鳴燕輙賦小詩勸駕
維南吾國最多儒聳看迢迢賦隴書竹實秋風辭
穴鳳桃花春浪脫淵魚月宫移種新栽桂江水朝
宗舊鑿渠况有狀頭坊弁在明年應表第三閭(自註
今歲復朝宗古渠以應文章應舉之䜟趙觀文王世則皆郡人魁天下)
題融州城樓陳藻
除却譙樓環𪠘舍蕭條市井客懷悲高高下下山
無數淺淺深深江有時大布紅裙猺女著半規白
扇野人持城中昨夜亡羊豕聞得誰家虎入籬
客中書事
千載蠻風尚有存此來聞見不堪論豬膏澤髮湘
南婦牛渤塗門嶺右村行客下牀調瘴藥吏人提
甕灌蔬園豈無佳麗堪娛目别有淒涼只斷魂
伏波巖朱晞顔
天斵神剜不記年洞中風景異塵寰江波蕩漾青
羅帶崖石虛明碧玉環地接三山真蹟在天連合
浦寶珠還重來恍似乘槎到慚愧雲門夜不關
洞底石間得枯木一株花葉咸無而枝榦峭拔如
峴山晉栢盖石之精英凝結而成光澤瑩潔不減
冰玉扣之其聲鏗然珊瑚不足道因成鄙句刻之
八桂堂下巖石間以識歲月云慶元改元小春吉
日
天教海若效珍祥不與千林春競芳擲地遺音清
戞玉凌雲直榦凛凝霜誰浮鯨海星槎到猶帶蟾
宫月桂香冶葉浮花掃除盡堅高直欲共天長
青田巖林岊
老鶴回翔去幾年至今巖壑此名傳躋攀分寸疑
無路飛入方壺却有天白象綠獅呈怪石神泉深
洞隠真仙細看滴乳流脂處不是青田是玉田
清秀山方信儒
尋徧洞天三十六蒼靈獨閟此巖扉旋除野草開
新徑遮莫寒藤刺客衣歲月偶同題壁字烟霞似
不放人歸把茅欲作開山主已落瞿曇第二機
慶遠龍隠洞
南山山北北山南一洞中分路口三飛鶴呌雲聲
自遠懶龍慳雨睡方酣襄公淡墨留蒼壁太史高
風拂翠嵐百尺巖前清絶處道人先我著茅菴
水月洞張自明
癸水江頭石似浮銀河影裏月如鈎無人弄杵看
蟾兔有客乘槎訪斗牛自古鵲橋傳七日何年桂
子落三秋金輪待欲常無缺玉斧仍須妙手修
桂林寧夀寺張湖山
丹級纔升四望賖香消無復夢豪華向來馬氏殫
禪力要擬龍宫作佛家樹老烟霜臺殿古石封苔
蘚井欄斜上人不用蓮花漏自有林梢報曉鴉
舜洞秋風(元)吕思誠
西風颯颯桂林秋萬疊雲山舜洞幽曉氣沿崖秋
色冷涼颷吹樹桂香浮輕搖斑竹江頭恨遠送蒼
梧天外愁一旦薰風隨律變露華山色滿南州
東渡春瀾
東門東渡柳青青雨後晴瀾春水生月影流来波
影碧浪花飛起雪花輕漣漪忽動魚翻藻浩蕩初
開鳬啑萍終日静觀還有得層層天色一舟横
全州陳孚
城郭依稀小畫圖佛光猶照鐡浮屠斑斕歸洞見
盤瓠格磔滿林聞鷓鴣蒸水北吞雙練急湘山南
聳一螺孤停鞭欲問炎州事不奈侏離見矮奴
馬平謁柳侯廟
詞華一代日星尊茶臼村童儼尚存山左竟令驅
癘鬼庭中已悔乞天孫善和里隔生前淚文惠祠
封死後魂欲奠荔蕉不知處滿池榕葉擁朱門
興安縣傅若金
亂峯如劍不知名篁竹蕭蕭送驛程轉粟未休灕
水役負戈猶發夜郎兵百蠻日落朱旗暗五嶺風
來畫角清空使腐儒多感慨西南羣盜幾時平
桂林喜吕仲實僉憲至
正月交州奉使歸忽聞鞍馬𤼵王畿嶺南瘴雨開
銅柱江上春雲逐繡衣草熱蟲蛇常並出樹深豺
虎近皆肥明朝按節勞咨訪邊郡於今未觧圍
謁羅池廟
柳州刺史愛羅池廟食千秋傍水涯隔坐桄榔風
瑟瑟近簷橄㰖露垂垂唐碑載事班前史楚曲迎
神叶古詞欲借題籖卜行役秪慚巫祝強知詩
書南寧驛
歲晚驅馳憶帝京北風回首重關情中天日月迴
金闕南極星辰繞玉衡父老尚煩司馬檄蠻夷須
用伏波兵也知文德能柔遠傳道新恩欲罷征
劉仙巖雅勒呼
削雲千丈倚蒼崖箭括通天一竅開草樹隂森藏
洞府烟霞縹緲護樓臺白雲已向空中去黃鶴時
聞月下來欲問仙翁借笻竹凌高長笑望蓬莱
籌邊樓劉懷遠
峥嶸樓閣壓雲端江北江南指顧間萬里風烟堯
宇宙一時人物漢衣冠悠揚鼓角驚蠻膽縹緲旌
旗擁將壇簾捲畫欄春晝永不須烽火報平安
安南進奉使題桂林驛黎崱
楊柳長亭又短亭春風吹旆著江城無人相識客
對客有事可知情度情千里鄕心蝴蝶夢一船客
緒鷓鴣聲不知擁節明朝去又是烟波幾日程
踏盡崔嵬路幾千停車逆旅自年年安危非我所
能及語默隨人深可憐澆破鄕心桑落酒吟消客
恨草堂篇自憐補國無絲髮兩度春風馬一鞭
御製征南詩(明)太祖
大將南征膽氣豪腰懸秋水吕虔刀馬鳴甲胄乾
坤静風動旌旗日月高世上麒麟終有種穴中螻
蟻更何逃大標銅柱歸來日庭院春深慶百勞詠
柳州城戍守
城居邊徼壘遐荒烟瘴盈眸癘氣忙旦暮海風搖
屋樹春秋溪水泛灕檣思軍久戍炎蒸地重鎮還
勞綏輯腸但願昊穹舒造化洗清鬱結利同鄕
弔都事趙元龍劉三吾
白頭從事紫薇垣一死能令我道存赴水何慙汨
羅叟裹尸竟在伏波門他年作傳須朋友此日承
家有弟昆誰使甄侯諸將吏皆能盡節報君恩
伏波廟張以寧
邕州江上古祠宫傳是當年矍鑠翁丹荔黃蕉長
盛祭綠沉金鎻尚英風灘聲夜帶軍聲壯嵐氣秋
隨劍氣空莫羡少游鄕里志封侯廟食至今雄
梧州即景
蒼梧南去近天涯六士三陳昔此家水合牂江通
漲海山來桂嶺接長沙祥光夜認司空劍爽氣秋
迎博望槎擬欲朗吟亭上客春風歸看碧桃花(自註
劍光乃漢趙佗埋劍處司空博望皆吾家故事借用)
築興安堤嚴震直
嶺外河堤築已堅促裝歸去去朝天桃花滿路落
紅雨楊柳夾堤生翠烟黎庶勤勞功幸就清朝治
化德為先老臣自媿恩無報但祝皇圖億萬年
將至藤州喜賦劉崧
孤城隠隠見中流八槳翩翩送客舟山擁瘴烟迷
柳硐水穿石磧下梧州寒暄異景愁深入言語殊
方強笑酬莫歎羈懷勞北望且勤王事賦南遊
送楊九思赴廣西都尉經歴貝瓊
卭笮康居路盡通西南開鎮兩江雄漢家大將推
楊僕蠻府參軍見郝隆象迹滿山雲氣白雞聲千
戸日車紅明珠薏苡無人辨歸橐他時莫厭窮
伏波廟林弼
南征昔日此登臨遺廟空山奠古今萬里風雲常
慘澹千章松桂自蕭森麒麟安用丹青像薏苡難
誣清白心愁聽烏蠻江上笛夕陽一曲武谿深
興安道中楊基
青山一半入層雲碧澗千林轉夕曛松碣看來多
漢刻竹祠隨處是湘君路經猺峝諸峰直泉入灕
江兩派分莫據孤鞍聽蜀魄野棠疎雨又紛紛
桂林即興二首
曾見重華廵狩來灕江廟宇野棠開山無檜栢皆
巖穴地有芝苓盡藥材花布短衣齊滕製竹皮長
帽覆眉裁也應風土交州近丹荔紅椒不用栽
江為池塹石為城南去蒼梧兩日程碧殿尚存虞
帝像青山不廢伏波名蘭根出土長斜掛榕樹成
門却倒生時有苖人與猺女負薪輸布事科征
宿梧州任亨泰
舟泊蒼梧已一更居人無語夜澄澄露華灑面凉
如水星影搖波熖似燈幾樹綠雲榕覆岸一雙白
雪鷺棲汀明當訪古窮竒玩何處於今有舜陵
摩天嶺
當空隠隠翠相磨十萬連山未足多鷹隼摶秋迷
樹杪星河向夜掛巖阿可憐霧黛雲鬟好奈此蠻
烟癘氣何今日風前交阯路幾回目送馬蹄過
入義寧山中藍智
疎篁古木抱雲岑野店山橋入桂林青草江山春
瘴裏落花風雨夜寒深一官便擬歸田計萬里長
懷戀闕心却憶故人霄漢上霜臺翠栢曉森森
潯州司中王佑
青山積翠壓城頭四月高堂氣似秋藤峽西連猺
峝險柳江下合鬱林流茅茨繞郭炊烟起榕葉盈
庭宿雨收昨日歴階雙拜跪安南貢使入中州
題飛雲山曾才魯
嵂崒峯巒氣勢雄雲舒霞捲影玲瓏巨人迹在千
層石扶禄祠連一徑松鶴唳風聲秋嶠外鴉飛虹
影夕陽中晴看宛若芙蓉帳壓倒羅浮第一峯
至桂林陳璉
桂林景物最宜人况復清時雨露新昭代禮文初
復古一冬天氣暖如春衣冠士俗從來盛庠序儒
風自昔淳我忝一官司教鐸期將斯道覺斯民
伏波祠懷古鄭定
荒祠衰草已淒然猶有居人話昔年銅鼓苔生秋
雨後石牆花落夕陽邊竹書早著平蠻策沙井空
餘飲馬泉詞客經過休感慨雲臺麟閣總寒烟
七星巖解縉
早飯行春桂水東野花榕葉露重重七星巖窟篝
燈入百轉縈廻徑路通石溜滴餘成物象古潭深
處有蛟龍却歸為恐衣沾濕洞口雲深日正中
平樂偶成
平樂孤城倚鳳凰桂江東下入南荒考槃澗遠度
寒月火熖山危下夕陽賈客鹽船苳葉綠野人籬
落菜花黃春風細草茸茸錦洗盞停橈百和香
蒼梧即事
蒼梧城北繫龍洲水接天南日夜流冰井鱷池春
草合火山蛟室夜光浮千家竹屋臨沙嘴萬斛江
船下石頭欹枕夢回雲漢近珮聲猶在鳳凰樓
桂嶺東來下惡灘蒼梧細柳綵雲間拍天二水通
交廣聳日高城跨北山茅屋竹牌依古瀨筒槽漁
艇滿江灣驛亭笳鼓中宵𤼵又報南天使節還
蒼梧八景
千古蒼梧劍氣明白雲深鎻鶴回程孤洲繫住龍
潛伏雙井中分水濁清牛糞黃金遺古迹魚生丙
穴出嘉亭鱷魚已去無消息皓月清風一舜庭
過思明府
太子泉頭曙色開仙桃花影覆層臺摩天嶺勢龍
驤去交阯人從鳥道來蕃族金符猶什襲漢庭銅
柱久荒摧西風笳鼓連雲起十萬山中獵騎回
龍灣傅維宗
石窟藏靈自古聞碧波無底浸江濱水枯忽漲二
三尺歲熟加收四五分神物蜿蜒盤地軸靈光歘
熖動天文太平有象今全見白日晴嘘五色雲
過蒼梧黃福
聖恩浩浩諭丁寧使節煌煌益勵精八桂客居秋
十日九疑舟泊月三更炎蒸地許調和節呰窳人
宜役使輕願我師平交土甲喜看遐邇樂深耕
白馬祠王清
狀元遺廟枕江頭白鳥無聲水自流一代文章超
翰苑千春香火祀炎州玄猿嘯罷青山暮白馬飛
來碧樹秋幾度漁翁沙上泊斷歌明月使人愁
和柳子厚登柳州城樓嚴貞
獨上層樓望海天異鄕愁思正茫然溪雲暝帶桄
榔雨野日晴銷薜荔烟百粤湖山通絶徼半江菰
米熟秋田舊游别後多零落目斷滄波祗自憐
平樂府龍瑄
淒淒烟雨嶺南天翠壁青林斷復連山縣總荒兵
火後土民還住賊巢邊車筒晝夜翻江水刀具春
秋種石田幸際時和太平日不須雞骨預占年
潯州晚眺章敞
山遶孤城水遶川東吳風景尚依然霜前黃葉餘
殘照角外更樓起暮烟簫鼓暫忘南徼路綺羅還
憶鑑湖船衡陽過後無來鴈目斷音書若箇邊
樂川唐復
百折潺湲遶郡流波浮鴨綠影涵秋沙痕細漾春
風軟藍色微拖宿雨收桂嶺烟嵐行客夢剡溪風
雪故人舟臨流幾欲乘清興何似星槎泛斗牛
思恩靖遠峯揭稽
北眺竒峯翠接天曾聞此處會羣仙乘雲跨鶴人
何在仗劍平蠻事可𫝊洞口流泉清潄玉波心芳
樹綠含烟元戎去後干戈息共樂雍熙大有年
平南風景黃潤玉
聞道平南古鷰州燕來燕去自春秋天時既正山
無瘴地脉鍾靈水順流文到梁公登上第學從程
子紹前修秪今可喜遺風在禮樂絃歌樂未休
都嶠山袁衷
繡江東望聳羣峰玉削芙蓉紫翠重瑶草瓊芝春
不老石臺蘿徑晝長封巖前風煖棲玄鶴洞口雲
深卧老龍鳳去聲遙丹竈冷我來何處覓仙蹤
犀牛井
稜稜石竅附巖隈造化何年巧鑿開一脉靈湫消
復長半泓神液去還來盈虛氣類旋潮信呼吸聲
如動地雷坐倚雲根毛骨竦恍疑飛步到蓬莱
遊羅叢巖楊濂
巖壑隂隂鎻薜蘿洞門偏有月明多光生寳殿搖
金碧影落寒潭瑩玉波孤鶴夢回棲不定羣鴉驚
起去還過行當携手山亭上坐對嬋娟問若何
題控粵亭(成化二年冬宿重兵蒼梧構亭而作)韓雍
開府蒼梧構野亭旌麾駐此喜時寧全收百粤歸
王化遙制諸蕃貢帝庭霜氣飛來江月白瘴烟消
盡海天青丈夫有志堪輿内豈獨燕然可勒銘
成化二年春王師平南夷而釋其降七月班師既
斷藤峽偽降元兇侯鄭昂王牛兒誘黨復叛偷攻
潯江不利遁過潯江之南移檄撫招執迷不從復
偷刦北流容縣惡極罪大不可容廼于是歲十一
月躬督諸將將兵掎角進剿甫三月已俘鄭昂至
軍寘諸重典牛兒亦授首斬其黨四千九百有竒
歸所掠士民子女二千七百人潯梧高雷廉諸處
地方復寧誠朝廷威德所致也師還駐蒼梧登控
粤亭讀張方伯廷璽所作亭記紀此出師有舉網
竭澤之言竊歎古之賢將相奉辭伐罪未嘗妄殺
人以要功竭澤豈忍言然是賊也毒虐無極冥頑
不悔與潮之鰐魚無異不盡戮則吾民之患不已
古今人行事凡所以除患救民豈得已哉因賦比
體詩一章書之亭中明著聖天子命將出師滅賊
之本末傳示來世
放生池裏盡昏昏鰐尾重摇苦噬吞觸網竟歸堯
佐手投文虛負退之恩惡溪千里空流血澤國三
軍厭食飱還理任公舊鈎釣相期收取北溟鯤
聞從者談土俗寫懷柬王憲僉劉大夏
邕州壤地接交南淒楚夷風不忍談男女歌謠成
卺禮宫民爾汝集茅菴瘴來山谷雲應黑毒入溪
河水盡藍漂泊獨憐吳楚客故園回首意何堪
田州發船顧夷民有感
滿城良賤立沙頭相對難言獨上舟天下有生皆
我類眼前無計為渠謀狄青何日能平賊李廣逢
時定拜侯回首篷窗倍惆悵淚痕非為别情留
控粵亭王祐
一亭突兀鎮梧山氛祲潜銷氣槩間玉帳宏開威
令肅虎牙森衛鼓鞞閒坐招降寇分符去立待游
兵報捷還駐節此中勞控制不因風景漫躋攀
同柳州守柳廷文練民欵(西廣民兵曰欵)桑悦
朱盔皂甲盡貔貅呼噪潯江水倒流自古農夫皆
戰卒扵今太守即諸侯兩行旌旆依山麓千騎弓
刀擁道周老倅幾番陪簡閱醉歸剪燭看銀鈎
趁墟
憧憧來往趁墟辰細嚼㯽榔血點唇花布抹頭多
獞老青巾撮髻是軍人束来甘蔗如修竹老去藤
香作降其夷俗不知文化近何時弓弩暫離身
過十二磯(在梧州)
亂石危磯急瀨聲扁舟汎汎水中萍月當秋夜十
分白天到遐荒一樣青引路哨船鳴鼓吹前山軍
堡出旗旌回頭便有開懷處無數峯巒列翠屏
記獞俗六首
動講襄公九世讐通情洗面只償牛(以陪禮為洗面)親鄰
相助歌迎鬼(冬月歌舞迎鬼賽神殺牛豕數十親鄰各携牲口來助)男女分
行戲打毬赴敵護頭裝鳳翅占疑隨手擲雞頭幾
回緝事軍先覺木刻傳村有别謀
飲食行藏總異人衣襟刺繡作文身鼠毛火净連
皮炙牛骨糟酣似酒醇小語相侵隨致怨清歌互
答自成親(謂唱歌為唱歡)趁墟亦有能裝束數朵銀花綴
網巾
山深路遠不通鹽蕉葉燒灰把菜醃女髻風鬟純
黑綰男頭雨笠盡紅尖租田亦與人分榔(民夷皆云分禾
為分榔)摘穟惟將手當鎌間有十冬&KR2796;賦役欲詢無
計召交譚(柳人名排年里長為十冬)
村村竹木占山鄕屢殺人民似犬羊冬盡水乾兼
送哨春來箐密喜裝塘能通官語惟村老慣結同
年是熟商(稱相交者為同年)夫子居夷心一片清燈閒坐
細思量
除夜雙盤貯鷓鴣清晨蟻集看何如(除夜置油炙鷓鴣二盤扵
地早看集黃蟻多則軍強黑蟻多則獞強)斫牛伏地心先動(欲行刦以利刃斫牛
跳躍則止)牽犬登山樂事多毒藥煎成封弩箭純綱煉
就作干戈殺人每講陪頭物有數從來實不孚(如講
十牛凡羊豕俱當牛)
姓同處處是華宗(稱同姓者為華宗)朝甫先加老喚公(初名
朝某長名甫某老名公某)三界有靈焉助虐諸馮非祀肯相容
只將刦奪為生理亦以均分示至公誰把峯巒齊
一剷平疇萬里盡歸農
桔亭翠栢盧瑞
元戎勲業鎮邊城祠宇森森古栢榮翠黛侵忩蠻
雨息綠隂籠砌瘴烟晴出林香氣風前散送晚鐘
聲樹裏鳴好是將軍堅節操百年遺愛有餘清
遊鐵城梁益
踏破蒼苔一徑幽人間信是有丹丘雲開鐵障千
尋碧泉落巖扉六月秋仙鶴護巢塵不染青牛出
峽迹空留遥聞絶頂飛霞珮疑是羣眞拜玉旒
聳雲樓袁賓
百里城中百尺樓高明直欲冠南州九疑山色天
邊到五管雲容席上收杜老壯懷多暇日元龍豪
氣貫清秋古今俯仰無窮意懷水東南晝夜流
鬱林即事黃鎬
鬱林城抱大容山水色山光指顧間雲起幽巖勾
漏洞馬經險道鬼門關空舟郡守名猶在跨鶴仙
人去不還石柱烟消烽火息伏波威望壓諸蠻
蘇太守忞死節黎冕
斷雲殘照接三湘七里坡前舊戰場太守何慚真
烈士靖州原是古桐鄕科名一代風雲外節義千
年日月光砥柱中流知有幾史臣端為表綱常
思恩惠泉湯琛
村南小阜出靈源流入城中益湛然時與生民沾
惠澤盡知滋味敵甘泉携缾曉汲歸山徑抱甕春
耕灌野田我有塵纓未能濯幾時相許到雲邊
廣西丁養浩
越絶天南地一陬萬山南去水南流危峯卓戟千
雲上深箐籠烟蔽日頭蠻獠陸梁淹備禦瘴鄕凋
弊足誅求不堪故壘登臨處戀闕思親總是愁
遊湘山次韻蔣冕
我愛奚囊手自提尋幽要與鶴同棲黃龍說法人
天外白馬䭾經竺國西澗水長從蒼蘚出峯巒高
與碧雲齊興來拾得春風句直向懸崖石上題
過邕紀行姚鏌
頻年行部過邕州眼底天光次第收林邑峯高雲
半濕崑崙道險樹偏稠三春野外鳴耕犢十里江
干繫客舟况是聖明文化闊絃歌幾處月當樓
春日湘山登眺陳瑶
古刹幽岑鳥不啼芙蓉一杖俯丹梯烟花縹緲諸
天近雲樹蒼茫萬壑低杯渡湘源三峽外燈傳楚
塞五陵西莫愁登眺迷歸路蘿月松隂送馬蹄
和姜應遠平蠻何孟春
記得轅門督戰時琱戈鐵鉞子親麾風雲氣可三
軍助文武才應兩鎮知南顧曾紓天子慮中行不
忝丈人師勸農可及宣威後蠻地從今重荷犂
和練民兵
繡幰秋深課刈蒿丁年多少甲衷袍銅符遠拜雙
魚寵刀筆兼收汗馬勞入彀不孤唐進士建牙誰
起魏功曹南荒此日煩經略行有霓旌下寵褒
南寧二首王守仁
一駐南寧五月餘纔因送遠過僧廬浮屠絶壁經
殘燹井竈沿村見廢墟撫恤尚慚凋敝後遊觀正
及省耕初近聞襁負歸猺獞莫陋夷方不可居
勞矣田人莫遠迎瘡痍未定犬猶驚燹餘破屋須
先緝雨後荒畬莫廢耕歸喜逃亡來負襁貧憐襦
袴綴旗旌聖朝恩澤寬如海甑鮒盆魚縱爾生
謁伏波廟
四十年前夢裏詩此行天定豈人為徂征敢倚風
雲陣所過須同時雨師尚喜遠人知向望却慚無
術救瘡痍從來勝算歸廊廟耻說干戈定四夷
樓船金鼓宿烏蠻魚麗羣舟夜上灘月繞旌旗千
嶂静風傳鈴拆九溪寒荒夷未必先聲服神武由
來不殺難想見虞廷新氣象兩階干羽五雲端
破斷藤峽
才看干羽格苖夷忽見風雷起戰旗六月徂征非
得已一方流毒已多時遷賓玉石分須早柳慶雲
霓怨莫遲嗟爾有司懲既往好將恩信撫遺黎
平八寨
見說韓公破此蠻貔貅十萬騎連山而今止用三
千卒遂爾收功一月間豈是人謀能妙算偶逢天
助及師還窮搜極討非長計須有恩威化梗頑
聳雲樓區昌
新構層樓壯邑觀飛簷高聳碧雲端清秋著眼海
天闊午夜逼人星斗寒宦業未成空自感民生多
難敢求安江湖魏闕心無限北望何堪獨倚欄
林督府平新寧還鎮徐問
軍麾虩虩動羊城授鉞宣風仗此行謀國古推方
叔壯律師今識丈人貞鯨鯢不鼓滄溟浪狐兔潜
逃草木兵此日君王緩南顧巖廊虛佇看昇平
題安遠橋楊英淑
百尺危橋俯碧流汀蘭岸芷接芳洲倚欄長笑江
天暮拭目遥觀海宇秋幾點漁燈浮水面數聲樵
笛過橋頭獨憐身在炎荒遠常有丹心戀帝州
蒼梧道中顧應祥
停杯漫說蒼梧路水急峯高鳥道微薄午桄林猶
宿霧深秋稚子只單衣連宵警柝村墟迥隔岸猺
山草木肥慚愧為儒無短劍倚篷時看白鷗飛
横州馬伏波祠
烏蠻灘上伏波祠萬里南来酹一巵薏苡不妨成
貝錦功名終許勒宗彛雲連草樹疑精爽地雜華
夷仰護持屈指雲臺舊時將幾人廟食尚天涯
武靖州舊城甘振
江上浮雲宿雨晴中原誰復誓澄清虎符此日千
金重雉堞何時百堵成要使粤人知漢德終令南
土識天聲從今紀得經行處野水孤帆夕照明
黔江
晚風吹度祖生舟意氣終當肅九秋黃帽刺船驚
水府錦袍腰箭落旄頭斷藤峽破詩留石細柳軍
回劍倚樓西望不勝成激烈兩江横截似襟喉
鎮遠樓落成時正德乙亥重九日房參戎拉予登
酌公創建甚多此其一
竹杖芒鞋快此遊人間好景是清秋平生彭澤東
籬酒今日潯陽鎮遠樓鼓角吹殘霜月冷金湯隔
斷瘴烟收折衝樽爼英雄事剛道輸公第一籌
夏日登賓州南樓陳宗德
烟樹蒼茫眼界賒樓頭踏遍日西斜雲開遠景看
林木風帶微香渡野花山不斷青連碧漢水微拖
綠護田家近來喜得邊塵净仰仗兵威鎮泰華
始至太平田惟祐
佐職叨承寵命嘉疎才自合處荒遐郡中編戸惟
三里城内居民止一家十九縣州環粤徼萬千山
水極天涯宦遊到此饒閒暇不負年來兩鬢華
登立魚峰戴欽
小龍潭上立魚山絶壁懸蘿豈易攀金磴斜分天
路轉翠霞高抱玉峯閒洞中白日憑吞吐江上漁
舟自往還清嘯隨風落牛斗置身遥在五雲端
富川鐘山張祐
村墟牢落負良宵寒月遙看上泬㵳火樹星橋行
處少瘴烟蠻霧坐中饒豸冠獨愧匡時策虎旅人
驚拔俗標得了公家今日事便應雲水老漁樵
横州伏波廟黃佐
高灘危石鎻崔嵬長夏風烟午未開南海樓船從
此去中原冠冕至今来武陵一曲風塵静銅柱孤
標日月廻千載伏波祠宇在漢朝何處有雲臺
登馬退山望邕州張岳
筍輿穿嶺又高峯極望關山興不窮元氣遠浮瀛
海外人家多在翠微巾軟莎黃犢迷烟雨極浦歸
帆逗晚風兵祲沈銷春晝永兩江林樹鬱青葱
入邕州
邕州城北兩江來五管金湯亦壯哉海賈盡通身
毒布堠亭遙擬白龍堆臥關虎豹春霾霧入匣雌
雄夜吼雷禦遠古來資上略天南驕馬已銜枚
經宿受降城
老夫越吏姓名通銜璧牽羊事不同聖代神靈跨
往昔南天萬水盡朝東荒山故壘籠寒月征馬孤
嘶自晚風讀罷穹碑一悵望螭頭飛動欲騰空
登南寧鎮江門許天錫
武號山前瘴雨收鎮江門外水長流一冬天氣長
如夏連日風號只自秋遠思直窮千里目吟懷聊
寄五花洲天荒落日堪惆悵莫上籌邊百尺樓
游勾漏洞徐棻
折簡相招弄綵霞芙蓉千丈振朝華金銀宫闕窺
三島雲樹江城隠萬家高倚斗杓浮綠蟻竒探巖
壑拾丹砂低回欲訪神仙令望斷松門白鹿車
遊羅秀山朱紹昌
芙蓉秀疊半龕懸靈迹猶傳葛稚川偶見鹿眠疑
藥圃因聞龍化探瑶泉碑横宿莽凝烟碧徑積新
楓帶露鮮卜築欲尋山下宅鼎邊妄意夙生緣
鬱林即事孫廸
百年誰向此乘驄路遶天隅北斗東行役敢辭炎
瘴毒羈儲時憫室家空轟雷忽送隨車雨嘉榖隨
成滿地風回首洞天渾咫尺欲尋仙迹問山公
古浪溪嚴逾
紅爛風前幾樹桃綠回山下一溪毛晚來急雨驚
瓴甋日見餘波謝桔橰斷岸磎碕難著渡小鮮骨
鯁不容刀侵星勸課烟郊外笑指長虹隠碧濤
繫龍洲潘恩
碣石嶙峋控此洲蒼梧雲逐水分流清天影落金
鰲静火嶺光連玉蝀浮舟畔忽傳津吏鼓林間時
聽越人謳却慚蹤迹牽纓紱未似當年五嶽遊
立春日至潯州見桃花
去春燕地猶冰雪今日潯江已見桃物候獨嗟中
土異天涯那惜此身勞風吹紅雨沾行盖路入芳
叢映客袍更喜羣生逢道泰不妨人事日蕭騷
題横州秦少游書院陳褎
芳草蕭蕭一徑通小橋流水近興龍醉鄕還有前
賢所新法終無後代蹤花落海棠春已去香餘村
釀酒空濃不才幾度曾談處須信人間是小封
署中念及部下西征軍士鄧炳
火輪烜赫自清朝步卒如林不御軺瘴癘氣蒸陽
月盛敵巢西去洞天遥荒池無水梅消渴鳥道兼
程草沒腰衝冐炎威知最苦竹林流汗透輕蕉
柳州北郭新作鎮越樓與康磐峯少參覽眺
謝少南
龍城北郭起層臺上有高樓四望開千嶂雲銷檐
外出雙江雨過霧中來猺人墟遠連烟火逐客祠
深半草菜忽漫與君臨此地共憑風檻罷傳杯
柳州謁賢良祠
諫議祠堂兩地成湘西柳郡北昌平危言總為當
時計直道何知後世名隔岸墓林圍茂草繞祠江
水泛香蘅登科我輩猶顔厚不盡千秋萬古情
烏蠻灘謁馬伏波祠
老將南征自許身曾驅萬旅此江濱鐵衣試馬酬
炎帝銅柱分疆戢遠人死後何須明薏苡生前早
見畫麒麟蕭條異代風雲變猶有灘聲動鬼神
左江道中
遠水涵天漾色同草堤沙磧並連空行人獨往迎
斜日歸鳥雙飛趁晚風海近潮痕常帶綠歲窮山
果不凋紅裁書欲寄湘南鯉矯首徒招塞北鴻
自秦人洞過牛關望銅柱錢薇
策騎邊關窈窕行攀蘿一徑萬山横乾坤勝槩王
猷遠湖海間關使事怦攬轡未能消卉服偃戈還
喜静蠻獰遙瞻銅柱開千古新息竒功更可旌
銅鼓灘
路出清潯銅鼓灘天風吹棹度汪瀾高江神禹應
難鑿古郡秦皇未許官椎髻語言殊不白花枝濃
淡自含丹欲知同軌稱王會隨處夷歌漢網寬
校文廣右次大司寇周貞菴吕希周
高秋爽氣日華東入望清光似鏡中萬馬飛騰依
碧落五雲香靄御晴風天昌百粤山初合鯤化南
溟海亦空月出邊城銀箭急餘輝中夜燭羣峰
鹿鳴宴示廣右諸生
八桂秋高宿霧收灕江式宴漾清流神魚出海從
空躍瑞鳥鳴岐豈待蒐燕樂直看侔大造周行還
擬效前修欣逢詔歴升中日好捧光華照九州
閱武張佳蔭
承平不講六韜文教士春原盡日曛營勢總然成
虎豹陣圖曾否象風雲關門鎻鑰孤城重天地華
夷一郡分莫道南方難用武斯民舊號伏波軍
遊思陵山
雨後春明野望開旌旗同上最高臺千山指點華
夷界二水遥從左右來戰伐當年俱寇壘太平今日
共尊罍流連豈是耽邱壑懷古應憐制粤才
閱視南寧城
炎郊春望白雲浮指顧提封一瞬收睥睨青依千
嶂出樓臺聲遶二江流當時銅柱留遺事此日旌
旗豈漫遊敢告邊關司牧者西南輕重本邕州
殷中丞平廣西沈明臣
密箐如天峭壁孤大藤峽斷走狂奴懸知上帝收
槃瓠遂有王師滅短狐萬里風烟開八桂九天日
月照蒼梧功成肘挂黃金印御史中丞漢大夫
道鄕書院舊碑李圭
嘉靖丁未歲於道中得井欄一面滌其泥穢有字
漸露乃斷碑也遂徧求之更得數片惜不能成章
乃為置之學宫
道鄕書院久銷沈誰憶殘碑此日尋天為忠賢留
故跡人於夢寐感知音貞珉肯逐風霜變妙畫原
非鬼物侵讀罷益增今昔感斗山應借重儒林
渡烏蠻灘董傳策
巨峽奔騰倒石根嘯猿啼鳥失山村飛湍欲躍雙
蛟出疊壑俄驚萬馬掀江客孤航風夾浪篙師十
月汗翻盆明時漫復愁荒徼夷險從知吾道存
過横上下諸灘
苦竹黃泥矜噴壑鼠牙磨角溜廽湍銜恩不計夷
方險報主誰言行路難落日玄猿啼暝嶠戍樓青
角下寒灘側身萬里瞻雲漢江鳥山花總自看
近戌
鬱江盤折注炎壤邕管蒼涼樹藝荒村女趁墟簮
茉莉市擔包箬載㯽榔日消池霧蔞沾碧風撥山
雲柚染黃逹舍彎弧空好在偏驚猺騎柝聲長
蒼梧花
即刺桐花異物志嶺南多此物因以名郡升菴楊
太史有刺桐花行謂惟嶺南及滇中有之然觀唐
劉昌言下第詩云惟有夜來蝴蝶夢翩翩飛入刺
桐花昌言泉州人豈閩中往亦有之抑泉固嶺南
境耶今潯邕一帶最繁人家至插籬落春夏之交
始開臨水作淺紅色夾粉痕千林競放妍致可愛
炎靄迎嵐溪水潺蒼梧花發破林慳綘痕啄出鸚
哥色粉撲翻成蝴蝶斑巧自芳菲醺碧落妍誰婀
娜鬭朱顔風流太史滇中賦嶺表慚予語作蠻
平古田詩俞大猷
相逢盡問事何如我亦九夷一度居此日但能行
篤敬他時可使戸詩書柔非剛克功常罔恩用威
施化有餘開闢千年今再見却疑天地果無初
題住仙亭霍與瑕
明公開府控西州伐暴招携賴壯猷八寨從風無
犬吠四山明月有啼鳩星辰影動銀河淡海宇涼
生玉露浮畫角五更吹到曉不知何日重來遊
遊堯山玉皇閣張鳴鳳
仙閣高鄰上帝宫石欄攀眺出晴空山如列宿齊
朝北江似遊龍曲向東豈羡鍊形堪馭鶴尚憐竒
氣欲凌虹醉鄕近在吾家側不用裁書寄朔鴻
百夀巖劉綎
南北奔馳春又深夀巖勝處漫開襟酒情悞惹閒
花妒詩興偏諧好鳥吟百戰有懷憐白骨九重無
自暴丹心丈夫滿抱籌邊策肯向天涯嘆陸沈
匣劍重開血未乾龍光又射斗牛寒玉關西去幾
千里函谷東封僅一丸敢謂風塵淹逐客還期露
布走材官生平許國心如鐡到處乾坤正氣漫
遊思陵山范郴
琳宇岧嶤郡郭西何緣飛盖躡丹梯風傳天籟松
濤遠烟鎻江城樹色齊一雨乍看勤耒耜四郊猶
喜静鯨鯢勝遊取次同顔謝好把山靈細品題
花石洞李先春
何年花石自成臺為訪仙源載酒來壺裏有天餘
日月山中無地著塵埃松濤夜落醒龍耳梅吹秋
深起鶴猜想是巨靈曾觧約四門今始為余開
四門巖
乾坤容易幾開樽駐馬乘秋叩四門何處金蓮垂
地液萬年玉柱自天根月明似妒龍珠媚石怪猶
疑虎迹蹲笑指丹崖尋羽客逢人直欲問桃源
倚雲樓
倚雲樓閣冠南州指顧乾坤足勝游四壁芙蓉雲
外落半簾烟水望中收瘴開已見山邀月蠻淨猶
聞牧有牛徙倚闌干聽吹笛何人解作武城秋
秋日湘南雜興八首(錄四)何喬遠
桂林秋色滿清湘天畔登臺百粤長南入交州多
薏苡東來海國有扶桑雲遊衡祝窺三楚風馭羅
浮限五羊鴻鴈稻粱無信息不知何地望江鄕
堯山舜廟鬱盤紆丹鳥青沙事有無斑竹暮雲誰
鼓瑟蒼梧明月有啼烏登封自古朝炎服下瀨何
年入戰圖今日直煩龔渤海令人解犢勸樵蘇
漢家開府有韓雍都督山雲後再逢鐵騎遙清蠻
峝穴銅關永閉日南封黃茅秋瘴吹朝雨烏鬼幽
篁散暮峯此日東夷頻寇盗斯人安得起從容
辟客遙憐李義山西崑新賦動江關宋公題壁空
多感柳子誣溪且未還官散兼無監稅局村遊時
見趁虛蠻惠州蘇軾真堪學田父藜羹共笑顔
白州弔古堯愷
雙角山前路轉危停鞭遙問採樵兒石家金谷知
安在梁女明珠竟可悲野水荒村無客到清風高
節有人思我來弔古空惆悵獨立西巖盻落暉
送楊義叔憲副之左江區大相
三年暫返滇池節萬里仍揚桂水旌漢使由來多
象郡越江何處似羊城褰帷未厭關山遠開府能
令瘴癘清正喜遐方無戰伐不勞溪笛怨南征
予鉤校至潯已近午節階前菊二盆開花甚盛詢
之云郝學博齋頭數十盆獨此二盆忽花非常種
也為賦一詩魏濬
五月能開九月花最憐炎日有寒葩閒看籬槿休
争麗静伴畦蘭併茁芽傍節未須愁乏酒落英還
取弔懷沙從來仙種多靈幻不與人間管歲華
余初行部自梧之邕道横永間墟集皆無草舍值
雨就雨中貿易蓋所創見因作詩
箬籃雙放壟頭安却坐林邊解竹簞㯶葉結衣宜
避濕青紗裹額不憂寒蔞根對語時還嚼車騎來
過亦聚觀此去茅村應未遠滿蹊澀勒翠團團
迂廻巖逕轉嵯峨笑問蠻家第幾窠入市每依芒
木布出門時唱浪花歌峝丁慣筈殱狐矢獞女能
抛織貝梭墟散盡投歸路去斷烟半隴冐荒蘿
神機潮水李知微
一泓泉水蟄馮夷感應靈通妙莫窺消長徧時常
出没屈伸還共月盈虧蟠旋地胍看無迹斡運天
功信有期每歲為民驅旱魃刲牛燒紙拜江湄
紫水靈源
地脉流霞世不常幾回湧出協和祥殷紅色膩臙
脂重輕豔香飄羅帶長已兆雲衢多俊彦復昭花
縣有循良時人不信觀河洛清應文明世運昌
張義姑凌必正
從來偉節立孤難閨閣程嬰智力殫甘謝桃夭百
歲好苦扶棠棣一枝殘母慈父教皆姑任祖德孫
謀藉女完慶衍宫花幾半壁問誰風雨護巢安
蔣孺人貞節(蘇靖州妻)李盤
官人戰殁又無孤涕淚嗟同萬骨枯老去鸞光秋
入閣愁餘鶴淚冷歸梧釵荆長掩青廬色庭樹空
聞高盖呼二百年來稱刺史忠貞雙照粤西隅
三江鎮董應揚
迢遞三江水聚頭獨開雄鎮擁貔貅城圍睥睨傍
通徑府構嵬峩坐運籌文武更番憑要害歲時無
刻不綢繆如何烽靖人蹤寂蛛網高牙草滿樓
廣西通志卷一百二十三
