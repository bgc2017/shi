欽定四庫全書
廣西通志卷四十四
古蹟
粤西山水竒秀甲天下别詳紀載若夫名賢碩彦
宦遊之所經歴武功炳赫有如伏波銅柱仙蹤靈
窈有如稚川勾漏文采輝耀有如顔延年書堂柳
子厚碑辭孝義可欽可慕有如漢丁郎故宅宋李
融州故里或蹟存而名著或其蹟已湮而述古者
尚艷心而弗置風流所寄視夫襄陽孟亭道州古
驛何軒輊焉仙人之石莫王之矛跡雖不經里俗
相傳存疑已耳至於青燐黃土没世既久而禁樵
置守厚德垂焉可謂賢愚同盡乎志古蹟
桂林府
臨桂縣(附郭)
始安故城漢置縣吳為郡梁後皆曰桂州宋南渡
為靜江明為桂林子城唐總管李靖築為門四周
三里十八步古外城周三十里大中間蔡襲築外
城北又有夾城周六七里光啓中都督陳環築舊
志獨秀峰及桂嶺皆在夾城中大略包山并江以
為固遺址今多不存外城方六里宋經略余靖築
元至正間更甃以石謂之新城即今府治案莫
休符桂林風土記作陳可環
福禄縣在縣治東唐武德初析始安縣置貞觀中
省入臨桂
漢城在縣治東北相傳漢軍伐南粤時築遺址尚
存
榕樹門即古南門在城西府學前郡人祀漢壽亭
侯於上明楊基詩榕樹城門却倒垂即此也唐時
築門上植榕一株歲久根節盤錯跨於門外若天
成焉元至正間其樹忽枯平章額爾吉納祭之旬
餘枝葉復茂明洪武八年展南城凡舊基皆毁而
此門獨存上有亭正德間御史張鉞題為應奎樓
嘉靖初御史謝汝儀改名仰高
舊譙門宋尹穡有記
萬壽殿在獨秀山南元時以順帝潛邸建明改建
靖江王府第
蒙古字學在字民坊元延祐丁巳總管梁國棟以
廨為學設教授學正各一員明罷之
舊貢院即舊學地騰仙門西南鮑同有記
顔延之故宅在獨秀山下中有讀書亭後改為興
福寺
宋之問故宅在府城南二里即元山觀後名真山
觀案柳璧元山觀記景雲初之問左遷愛其地
清致卜軒榭之問殁夫人孫氏以為觀後五十餘
年夫人族弟倉部郎中成來為觀察命璧作記
趙觀文故宅在石城西門外舊址為臨桂縣學
虞沇故宅在雉山下沇字叔子嘗守雷州蓋北客
也避地於桂桂人陳方彦以其地畀之卜築尚書
孫覿詩序有萬山環立二水交流之句一時士夫
留題甚衆如副使陳兗經略李彌大樞密路允廸
皆有唱酬
馬王臺在疊綵山頂五代馬賨建遺址尚存
獨秀臺在城上西北隅
熙春臺在八桂堂後
東樓在東江門上唐于邵有宴東樓序
南樓在轉運使廳前宋經略使張栻記
疊綵樓在疊綵山風洞之右
魁星樓在府城上東南隅
國朝康熙二十一年巡撫范承勲建
譙樓在陽橋北大街明解縉書永鎮三江四字為
額
儲書樓在城西南隅桂林書院後
逍遙樓在城上東北隅唐顔真卿書逍遙樓三大
字刻於石宋崇寧元年安撫使程節重建改曰湘
南李彦弼記元平章額爾吉納新城碑在樓下
明遠樓在府治元時建虞集有記
榕溪閣宋黃山谷南遷過桂維舟榕下後人為作
榕溪閣張南軒劉克莊俱有詩
淪漪閣在城南宋陶弼有詩
棠隂閣在城上宋張孝祥有記
奎文閣在府學後元時建
圓通閣在東江門外
青羅閣在雉山寺宋孫覿有詩後經略使張栻即
故址建禊亭
冷然閣在劉仙巖上
泛綠閣在揭帝塘之旁宋時建
藏圭閣在宣成書院
灕山閣在灕山明張鳴鳳有灕山閣醉歸記
桂林館在府治西宋靜江通判江應辰有記
八桂堂在府東北隅揭帝塘上宋紹聖中知桂州
程節治圃築堂有熙春臺流桂泉諸勝李彦弼為
記久廢又八桂堂在府治明守羅用誠建
五詠堂在獨秀山下讀書巖唐大歷中觀察使李
昌巙建學其下宋元祐間桂守孫覽考舊址建堂
并刻顔延之五君詠於内榜曰五詠
清簡堂在府治又有平易堂
桂山草堂在桂山麓明宗室朱靜菴建
燕清堂在巡撫署後明景泰間巡撫李棠建有燕
清八詠詩并序
懋德堂在獨秀山南明嘉靖間靖藩建潘恩有記
雨華堂在龍隱巖東平劉無欲書雨華堂三大字
僧慧澄刻石
世節堂在龍隱巖宋嘉定八年二月莆田方信孺
新桂林西漕臺廳事為世節堂長沙易祓書三大
字扁磨厓於巖側
陽亭在文昌門外面灕山瞰陽江張南軒有仲春
過陽亭詩
瑞蓮亭在醫學西元廉訪經歴郭思誠建至元乙
亥學前蓮池開有並頭者因以名亭
爛柯亭在隠山朝陽洞前内有石棋枰孫抗詩片
石充棋局即此
大空亭在劉仙巖麓
國朝康熙二十四年巡撫范承勲建
超然亭在府城西山宋折彦質詩有疊峰斷續天
容缺高嵒縈紆地勢慳之句
碧潯亭在城上東北隅唐大中初韋瓘建
巖光亭在華景洞之前有石棋局爛柯石唐元晦
建
望江亭在疊綵樓之右明正德間太監傅倫建
粤亭在城北疊綵巖後唐元晦建元廉訪經歴郭
思誠重建更名拱極刻宋朱晞顔詩於石後燬明
正德間太監傅倫復建名拱辰宗璽為記
所思亭宋范成大建張南軒有所思亭海棠初開
折贈兩使者二絶句
碧虛亭在七星巖棲霞洞口舊名齊雲宋范成大
重建更名碧虛有銘
南熏亭在城北虞山寺左側宋張栻建後燬元平
章額爾吉納重建
銷憂亭在四望山麓唐元晦建
拱北亭在府城北明景泰五年建
癸水亭宋范成大以古記癸水繞東城永不見刀
兵因作亭於水上有癸水亭落成示坐客詩
蒙亭在伏波山巖之左宋嘉祐間經略吳及建李
師中有記
光月亭在伏波山東北
卦德亭在隠山宋管湛建陳孔碩有銘
招隱亭在北牖洞之前宋詹體仁建
俟德亭在潛洞口宋嘉定中管湛建
拜表亭風土記北接碧潯南連望月東俯長河西
鄰雉堞尚書盧匡建
東山亭在城上東北唐建今廢一統志府之東門
有大亭枕江與望月樓相接案樓見縣志在獨
秀峰下
諸葛亭在寶積山上明都指揮使耿良建塑武侯
像於中所據最高桂城之景一覽可盡成化二十
一年太監劉㫤重修
朝陽亭在水月洞上宋乾道間僧了元建張孝祥
有記
梅雪亭在舊府園中宋安撫機宜韓廷玉建張栻
題額
訾家洲亭在城東二里訾氏故居唐元和十二年
御史中丞裴行立建柳宗元為記刻石又有望月
臺
驂鸞亭在龍隠巖之左宋范成大建後廢明成化
庚子御史戴中總兵白玉復搆亭其上更名怡雲
正德壬辰御史舒晟重修石壁鑴怡雲亭三字今
尚存
聽月亭在棲霞洞前
國朝康熙六年僧渾融建
雲崖軒在灕山南壁下宋方信孺建明萬歷間知
縣邵以仁於信孺所鑴詩前建屋榜曰古雲崖軒
因祀信孺及范成大提學劉應祺熊惟學總督劉
繼文相繼修葺
無倦齋宋建在經略使廳事西張南軒有記
因而園在巡撫署内
國朝康熙二十一年巡撫郝浴建并記
仙人跡一在劉仙巖一在伏波巖
九疑山碑漢蔡邕文并隸書格古要論舊志云在
廣西今失考
桂林石瑞唐太宗時桂州獻石瑞文上有字曰聖
主大吉子孫五千歲
平蠻頌碑九域志唐李靖為嶺南安撫大使有平
蠻頌碑韓雲卿撰李陽冰篆額大歷十有二年立
舊志大歷磨崖在虞帝廟案李昌巙任桂管觀
察破西原賊吏士為刻平蠻頌正大歷時即磨崖
石刻九域志所云平蠻為靖而碑立於大歷誤
雪崖二真書在灕山旁有佛像下鑴唐僧智深為
合浦令吕興造又朝陽洞三字宋張孝祥書水月
洞三字谿園居士書谿園者宋靜江倅吳億之别
號
雉巖兩字在雉山劉晞書即里人隠居辰山者
仙李巖三大字在七星山洞宋李彌大書
宋張南軒尊五美章真書石刻在彈子巖右巖壁
上其郡文學長沙陳邕有跋云廣漢張公栻書於
桂林治事廳桐廬詹公儀之命鑱諸石俾凡臨民
者皆目擊心存力行無倦時淳熙甲辰冬至日
宋元祐黨籍碑在龍隱巖
宋狄青平蠻碑在龍隱巖外石壁
高州石屏記碑宋洪邁撰文朱晞顔跋刻於龍隱巖
招隱山三篆字在隠山范石湖書又招隠二大字
張敬夫書
新開隠山記唐防禦判官吳武陵撰衙推韓方明
八分書并篆額
明靖江悼僖王墓在城北堯山詳見本傳又諸王
墓俱在山麓
明桂林衞鎮撫司張禮墓在城北拱極樓西
明廣西都指揮僉事楊觀墓在城東湴塘尾
明雲南按察使龍韜墓在城東三里將軍塘
明巡按北直隸監察御史劉琚墓在城西南教場
側
明雲南按察使包裕墓在城西官田
明湖廣左布政使徐乾墓在城東豸山脚
明巡撫延綏都御使蕭淮墓在城東三十里東岸
村諭祭葬
明吏兵工三部尚書贈太子少保屠楷墓在城西
古&KR1592;山麓諭祭葬
明戶部員外郎李仲僎墓在城南十五里平山村
明太子太傅吏部尚書建極殿大學士贈太保吕
調陽墓在北關外獅子嶺諭祭葬
明巡撫南贑福建都御史殷從儉墓在城南十五
里平山村諭祭葬
明應天府丞太僕寺卿張文熙墓在城東三十里
垜錢山麓諭祭葬
明分巡雷瓊道按察副使洪敷誥墓在城東七里
店
明應天府丞光禄少卿吕興周墓在城南二十里
李家村
明廣西總兵官掛征蠻將軍印童元鎮墓在城南
三十里白竹舖
明鎮遠知府張宗煒墓在城南六十里劉家莊
明兵部侍郎張同敞墓在城東六里竹橋村
國朝廣西鎮守將軍三等伯線國安墓在城南三十
里楓林村
明義姑張氏墓在城北拱極樓西
義塜宋淳熙間經略劉焞於南寨門外置南義塜
紹熙初經略朱晞顔於通道橋側置西義塜命僧
看守刻碑記事元至正乙亥都元帥多爾戬命
西山資慶寺僧曇惠為萬丈塔在城北五里
叢塜桂林之俗拘忌俚術方隅日月小不合至服
除弗治宅兆宋乾道間范成大與民期約以秋八
月十五日皆葬所親否則即以不孝不道論至期
收葬者什九其無親識及子孫漂零者官為聚而
穸之於城北各以石揭其姓名不知為誰則云舊
在某所使後可訪混入穴中狼藉不分者尚數十
擔合二大塜為文祭之父老以其文刻石於西湖
隠山潛洞
靈川縣
古縣治在縣治東南五里
舊學基在縣西一里吕仙山之東元初遷於縣南
大象山之西至元二十九年復徙今地
大龍驛舊名銀江站在縣東元至元間鎮南王征
交阯所設者今半為民居半為古學基
大榕館在縣北三十里明建
枕流亭在滑石舖十里旁有道鄉泉碑明萬歷間
知縣蔣一葵因宋鄒浩北還經過此賦詩有惟有
流泉聲似舊凭欄重聽響潺潺之句故名立碑亭
側
宋太宰李邦彦墓在縣西三里龍田巖之南
明應天府尹贈工部侍郎張孫繩墓在甘棠舖
明潯甸知府張言墓在縣社山村
雙女塜在縣南四十里半雲山旁高十丈周圍二
里俗傳舜二妃葬於此
普瓉塜瓉靈邑人為安南都護沒葬於壽聖寺之
北寺即其舊宅
興安縣
古城在縣治西北隅遺址尚存又縣治北三十里
亦有古城曰上城東城西城北城今莫考
臨源縣唐初置在縣治南鄉廖仙井之旁遺址尚
存
全義城在縣治東二里居民猶稱全義坊唐柳子
厚全義縣北門記即此地
秦城在縣治西南四十里旁有秦王廟蓋始皇二
十有三年築以限越者城今廢廟尚存宋曹輔有
詩
越王城在縣治越城嶺西南漢高后時遣周竈擊
南越越據險為城竈不能踰嶺即此
黃城在縣治西五十里相傳黃巢宼桂州時營壘
於此遺址尚存
唐承裕故宅在縣北二十里五代時承裕移家於
此里人至今呼為唐家宅
清風亭在縣西三里橋側
白雲亭在縣東一里
聽松軒在縣城中
素位軒在縣署明知縣周鳳翔建解縉有記
宋唐介祖墓在縣南龍山
宋安撫使蔣允濟墓在縣南八十里
元都事趙元隆墓在縣藍田弄山
陽朔縣
故城在灕水東二十里隋開皇中置
古樂州城在縣治南二十里白面村山下唐武德
間置樂州於此
熙平縣在縣治東北晉置後廢今縣治東北四十
里有興平墟即其地以熙興聲相近而訛
歸義縣在縣治西十五里寨山下唐武德間置貞
觀八年省又壩州古城舊傳鄉民於農隙時教閱
其中
曺鄴故宅在縣北一里龍頭山下又讀書巖在縣
東寨山巖明解縉有詩曹學佺有記
讀書樓在縣學左臨江元時因宋萬雲亭舊址建
讀書樓周魯竒有記明成化間知縣楊綱重修布
政黃鎬仍取萬雲二字額於樓
鑑山閣在縣南一里
碧蓮閣在學前
文會堂在縣學東宋建萬雲亭元延祐間縣尹嚴
敬改立唐福有記
凌虛亭在縣北溪邊
仙人亭在都滿村孨山頂亭内列石桌唐時有劉
道人嘗於亭中彈琴曹鄴之有聽琴詩
莫王古矛案莫王龍城人因征戰後為神此地顯
應護國遂封王享祀血食當時所持之矛重百餘
斤尚插木巖
仙人棋在西門外碁巖山相傳異人嘗對局於此
徐正卿有仙人好博奕時下幽巖中一片蒼苔石
落花長自紅之句
吳威南將軍薛翊墓在威南山下
晉都督諸葛齊囂墓在白沙
宋進士諸葛文庚墓在蜜蜂巖山後
唐毛公墓在護國寺東貞觀中奉使交阯道卒葬
於此
五代莫氏墓在都樂山下宋南丹酋長莫公晟及
延甚皆其後
宋黎桓祖墓在縣東南白面寨江東一里桓五代
時遁入交阯宋初封郡王
宋朝請大夫賜紫金魚袋莫知微墓在進賢里下
村
元達嚕噶齊墓在縣治後栗樹下有碑存字跡磨
滅不可識
明參議諸葛平墓在蜜蜂巖
永寧州
古縣唐分始安地置明洪武初改為古田隆慶間
又改縣置州故城在州治南三十里四山環抱
慕化縣晉常安縣地梁為梁化郡隋廢唐置縣宋
嘉祐中省為鎮屬古縣今州治南有常安鎮
百壽巖石刻相傳廖扶家有丹砂井族飲此水者
皆百歲宋紹定間知縣史渭因鑴百壽字於石崖
明豫章人劉綎為參將有詩刻於壁
永福縣
理定縣在縣治東四十里隋省唐復置宋遷清音
驛在今縣治西北元遷權塘驛在今縣治西南明
正統中廢縣為堡嘉靖間知縣林天榮重築磚城
高三丈五尺延袤二百餘丈
王世則故宅在縣北鳳巢山之陽
忠義門在縣西毛峒里宋時為李珙立
甘泉亭在縣北遺址尚存
義寧縣
廣明縣在縣治東北唐末湖南馬氏置宋初廢今
有古城墟
唐子方故宅在舊縣前歷宋迄明屢經兵火不燬
國朝康熙五十三年其裔孫拆建於城内案子方
初貶英州别駕後官參知政事贈禮部尚書諡質
肅
義寧縣學四大字宋淳熙間張栻知靜江府按縣
至義寧書刻於石
屐齒痕在智惠江口石磯上江口有英顯公廟石
磯高丈餘長闊各五六尺平坦瑩潔屐痕宛然可
觀相傳為蜀漢將武當靈蹟
全州
零陵郡漢置後遷郡治於泉陵謂之小零陵隋廢
入湘源縣故城在州治北三十里曰梅潭城址濠
塹尚存俗稱改州
洮陽縣漢置隋廢入湘源故城在州治東北三十
五里即今改州灘
湘源縣在州治西七里即今柘橋隋置五代時馬
氏徙縣改曰清湘於縣置全州宋元皆因之明洪
武初城廢
明經院在州西南宋淳祐中知州鄧均為唐德柄
兄弟建
登春臺在柳山側宋守林岊建
碧梧臺在州西宋守林岊建并記
鎮湘樓即州城大南門舊名湘春樓宋守陳峴有
詩景定初州守蔣季忠重建四年彭傑重修更今
名吳泰記
翔鳳樓在州學北鳳凰山脊明天順間僉事袁凱
建題曰逍遙後更名全寧正德甲戌州守顧璘重
建改今名
照紅樓在州圃其旁有萬屏樓
楚南偉觀樓在州城中一名高秋樓宋守陳峴有
詩
水月樓舊在城西二里慈恩寺旁宋端平甲午徙
於恩德鄉古雷洞去城一十五里
皆山閣一名萬象閣在州治旁宋紹興間清湘令
安圭建楊萬里記又有皆山亭
捲烟閣在州城西二里磐石寺山椒宋守劉學裘
建
朝京館在城東北三里宋寶祐五年州守梁均因
盍簪堂故基建趙希記
宜湘館在城東
率性堂在柳侯祠後宋守趙必愿建魏了翁記
雙松堂在州署中宋黃庭堅有詩
雙梅堂在州署北
讀書堂在柳山之陽
夫子燕居堂在柳山宋守趙必愿建後燬明州守
韓忠復建
近民堂在州治内東隅宋守曾穎茂建林壽公記
其西有中和堂仁壽堂
環秀堂在州圃中宋王安中書額劉岑作記
萬桂堂在州學東
甲亭在湘山嶺眺覽郡中如在畫圖宋守張孝忠
有記
函秀亭在湘山
潄玉亭在龍巖後宋守黃伸建以巖泉琤琮如潄
玉故名
合江亭在望江門外完山上明守顧璘建又建有
瑞芝亭
欣欣亭宋李大異有詩二絶原注在全州作
濯纓亭在磐石宋折彦質有詩
依綠亭在州圃中宋守陳峴有詩
晚靜亭在蓮池上
攬翠亭在鎮湘門
雩亭在鎮湘門外
全勝亭在湘山
露勝亭在湘山半峰之間明正德甲戌州守顧璘
建
鎮湘亭在宜湘渡
有本亭在柳山中
秋高亭在柳山之陽又有曲水亭俱宋守趙必愿
增建
應泉亭在柳峰之半舊有達泉久涸明守顧璘浚
得之并以名亭
俟賢亭在應泉亭上
甲峰亭在率性堂左下至極高明亭並明守顧璘
因宋林岊柳山書院遺址重修載張燦記案舊
志作宋王禹偁建禹偁未嘗守全張孝忠甲亭記
有王黃州所謂江山猿鳥雲泉竹樹為天下甲此
亭皆具之語當以是誤
寸月亭在率性堂右張鐄有詩
熙熙亭在寸月亭後
詠歸亭在燕居堂下又有靜觀育德諸亭
翠光亭在能仁寺
魁瑞亭在洮陽驛傍蓮花池
廣利亭在歌陂潭
昇平亭在昇鄉文家橋
聚賢亭在昇鄉宜湘市
田心亭在平塘
廣濟亭在黃沙渡
孝誠齋在州學中
宋學士陶崇墓在昇鄉安道市翁仲石獸尚存
宋銀青光禄大夫刑部尚書唐承裕墓在城西官
道覺山舖下
明右通政使黃驥墓在柳山之原
明戶部右侍郎陳琬墓在湘山寺北仁壽山諭葬
祭
明監察御史蕭珪墓在飛鸞橋南卸水嶺嘉靖戊
申知州王瑩之為立神道碑
明左僉都御史陳瑤墓在能仁寺南
明太子少傅兵部尚書張燦墓在勝全山諭祭葬
明少傅戶部尚書蔣昪墓在七里橋諭祭葬
明工部侍郎蔣曙墓在昇鄉柳浦巡司對岸諭祭
葬
明工部侍郎蔣淦墓在昇鄉官道深溪舖諭祭葬
明謹身殿大學士蔣冕墓在尹家塘諭祭葬
明總兵官武毅墓在長鄉玉柱巖側
明工科給事中姚伯善墓在湘山寺門内東隅天
順間奉詔採木嶺表道卒湘源葬於此
明廣東道監察御史太僕寺卿曹學程墓在湴塘
諭祭欽表孝子曹正儒附葬墓道
灌陽縣
觀陽縣吳置隋廢入湘源蕭詵復置唐初省上元
中復置在縣治西二十里雀兒山下
月岡公館在縣北六十里
四友堂在縣治西隅宋淳祐中縣令黃子成建江
萬里記
愛道亭在城北臺山頂邑進士李高建其南有觀
瀾亭亭西又有皆春亭
北亭在北門外二里
栢亭在縣城北三里古栢下因以名明知縣劉篪
有詩
石匱關亭在縣北八里石匱歸樵為八景之一又
十一里為南灣亭
赤頭岡亭在縣北二十里
思柳亭在縣城西三里通真巖後明全州守顧璘
建
王樓山亭在縣西三里明顧璘建
曲水亭在縣北五十五里登瀛橋側與古昭義關
對峙石分曲字中可流觴昔人方之蘭亭
明碑在大覺寺載岳武穆討劇賊功其石光明如
鏡十步外可鑑毛髮碎於兵燹文不能備錄
仙人跡在縣西三里王樓山上有二仙人跡宛如
跣足影於石上
馬蹄石在縣南七里華山其上一大石方五六尺
甚平正具四大馬蹄
明監察御史楊鏊墓在丁塘去城四十里
明監察御史李高墓在縣城二十里綿谷莊
平樂府
平樂縣(附郭)
樂州本平樂舊縣唐初置後改為昭州宋大中祥
符間徙州治故城在府治西南三里荔江口
孤州城即古州在府治東南四十里名勝志云相
傳隋唐時築唐中書令崔元暉為武三思所譖貶
古州司馬被殺於此
永平縣在府治東北東鄉里唐證聖元年割永平
鄉置宋開寶中併入平樂
茶城縣名勝志縣治津平里虎埠江口有廢茶城
縣址
沙亭縣在府治東南十里唐武德間置貞觀間廢
今走馬坪即其故址
崑崙城在府治東南四十里
鎮粤臺在城東一里今為壽佛菴
籌邊樓在城東南元萬戶劉克剛建至大四年徙
於城西南皇慶元年廉訪僉事呼圖克徙舊所後燬
國朝康熙三十一年知府陸鍾吕重建
三瑞樓在城西又名七松樓
捲雨樓在子城西
書雲樓在府城南
政平樓在府治前今改安定門樓元吕思誠有雲
護山容簷外立月將波景檻前浮之句
昭文樓在府學後明宣德十年建繪古勤學者於
壁以勸勵多士提學僉事何自學有記
寧遠樓即府城西門樓其北門樓曰鎮夷
鳴陽樓在舊平樂署内今屬學院署
鳳凰樓在鳳凰山巔太和宫前又有鳴岡亭攬輝
亭府志俱在鳳凰山
江樓在城東袁太常景星建著有江樓二十詠景
極幽勝
清華閣在城北仙宫嶺下宋鄒浩寓昭州時建有
記
來仙閣在仙宫嶺下舊名澹翠宋守王藻以鄒浩
有偶向人間作謫仙忽然來此住經年之句故更
此名
拾青閣在仙宫嶺宋鄒道鄉寓舍徐俯有詩
雙榕閣在府東二里江邊踞雙榕之間元秦竹山
詩風撼雙榕老樹秋謂此
天繪閣在城北北山寺中宋鄒浩常居此
天繪亭夷堅志昭州瘴毒地而山水頗清婉郡圃
有亭名天繪建炎中郡守李丕以與金年號同欲
更之有范姓者為易名清暉後李視積壤中有片
石載邱寺丞濬所作記其略云予擇勝得此曰天
繪取其景物自然也後某年月日當有俗子易名
清暉者可為一笑考命名之日與此不差其地在
西山寺前背依金嶺面灕樂二水宋鄒浩有詩
明秀亭在城南門外元劉懷遠有詩明蔡雲翰有
記
十愛亭在城西北宋郡守梅摯建有十愛亭詩
梅公亭在城東宋梅摯建以昭州所為詩及五瘴
說刻石嵌扵壁
觀風亭明嘉靖間副使伍箕有觀風亭寫興詩今
莫考其地
翺風亭宋鄒浩謫昭時嘗舍王進士拾青閣王於
山腰松竹深茂處築亭避暑浩為題此名有記
直節清蹤亭在感應泉旁明成化中知府袁衷因
舊亭改題此名又有直諫流芳亭嘉靖間建
點翠亭在灕樂二水間印山上又名印山亭明正
統七年知府唐復建曹學佺有印山點翠亭落成
詩
國朝康熙四十八年署縣事張載齡重建雍正八年
知府袁承糼重修
逢年亭明崇禎間平樂知縣鄭圭建縣志未詳所
在今莫考
貞心亭在城北青獅山下明知縣鄭圭為所千戶
劉登凌建胡廷宴有詩
洞仙亭在仙宫嶺下
國朝知府楊榮蔭建環亭皆池池中遍植芙蕖為一
郡勝地
得月亭在城北即明唐吏部逸我山莊舊址
國朝康熙二十二年副總文養謐建總督吳興祚題
額
北山亭在城北明陳公相有詩
濺珠亭在城東滴珠巖俗呼接官亭
清香亭在平樂舊治内宋知縣楊汝濟建於亭外
鑿池種蓮州守吳繹題額
得志軒在仙宫嶺下木梁塘宋邑士張雲卿所居
鄒浩有記
拱北軒在仙宫嶺下宋鄒浩建自為記
宛在園甘坦齋别業在桃竹池之中央
梅園在天繪閣後宋鄒浩有記并作拱梅亭詩
金沙泉在府治東南隅即唐李商隠詩所謂繩爛
金沙井是也
鄒道鄉祠堂碑記宋張栻撰
魯般石在東鄉榕津渡相傳魯般所鑿
唐儋州司馬蔣季昶墓今莫考
明冡宰嚴起恒墓起恒山隂人明季死難藁葬南
寧青山桂王為立鑑湖先生石以誌後其次子文
馴扶櫬歸里經平樂裝盡不能歸遂葬於津平里
之楊梅村羣鴉數百遶墓而啼土人至今傳以為
異
明平樂守將朱旻如墓在城北得月亭西岡餘見
本傳
萬人塜在城西南更鼓灘上羅定都司吳錫綬等
戰沒處事見名宦傳
恭城縣
謝沐縣漢置隋廢水經注謝沐在馮乘縣西樂水
賀水及灌陽之觀水皆出其界案今在縣境又
在賀縣境
故城唐置在縣治東鳳凰山下三面逼江廢址猶
存今名老縣基明成化十三年知縣夏瑋移徙黃
牛岡之原即今縣治
御史堂在城東五里宋周渭故居秀峰羅列溪水
環流去居里許又有御史臺即蟠駝石
馬跡石在縣北六十里石上印馬跡者三傍一石
狀類人其色紅紫遇旱童子赤身以泥塗之即雨
泥淨雨止鄉人春秋祀之
宋葉靖墓在縣西相傳去墓十里舊有大悲寺元
豐初客有葉姓者宿於寺口占詩云明朝蓬島去
白雲滿頭飛翌日未啓扄而人馬遽失時疑為靖
云
富川縣
故城在縣治西南七十里鐘山下自漢至元皆因
之明徙縣於靄石山前今廢為堡
馮乘縣在縣治東三十里去賀縣治北一百二十
里漢置界内有馮溪因名唐析縣北地以入江華
宋開寶間廢
綏越縣在縣治南梁置隋省入富川
龍平縣故址詳見昭平一作在縣牛廟寨後明嘉
靖間里民鍾秉釡掘地獲舊縣印於此
廣陽島石刻在縣一里巖洞䆳深石壁絶高處有
石成廣陽島三字遠望分明近視如擘絮狀
賀縣
臨賀縣即今縣治漢置吳為郡唐於此置賀州明
初州廢
桂嶺縣在縣治東北漢屬臨賀郡晉改曰興安隋
開皇十七年虞慶則討平李世賢於桂州將還潭
州臨桂嶺觀眺形勢謂此城險固十八年改縣曰
桂嶺元末廢
封陽縣在縣治東南百里漢置在封水之陽故名
即臨賀水也唐貞觀元年省九年復置宋開寶四
年省入臨賀縣為信都鄉
蕩山縣在縣治西南梁置隋大業二年省唐武德
四年復置宋開寶四年省入臨賀
望雲樓宋守黃尚賢建今莫考
清音閣在縣西五里宋守譚良佐建旁有瀑布巖
故名
十箴堂在縣治内宋周必大十箴刻於石
中和堂在舊州治
荔枝亭宋守譚良佐建今莫考
青石在學宫側明崇禎四年修學掘得之高四尺
五寸闊二尺五寸内生白線花紋邑之山水圖形
隠然如見
銅鐘在三乘寺重千五百觔聲聞數十里上有大
漢大寶四年九月辛酉製數字
秦碑在縣蒼梧門外龍母廟神乃秦人碑備述其
靈異
烈女碑在縣廟中唐蘇許公筆
幽山丹甑記在縣西唐太和五年李邰撰
荔浦縣
荔州城唐置尋廢在縣治西四十里周數十丈高
丈餘基址屹然
故縣吳置在縣治西永蘇里荔江之浦故名明洪
武元年知縣馮宥始築土城濱於江尋徙後山即
今縣治
永寧縣在縣治西北五十里吳曰永豐隋省唐復
置曰豐水五代時湖南馬氏更名永寧宋熙寧四
年省為鎮
崇仁縣在縣治西南唐武德四年置屬荔州尋廢
又澄賀縣在縣治西二十里基址猶存統志作澄
河
楊文廣城在縣治西二十五里宋楊文廣征蠻過
此築土城以居址尚存
獻花亭唐大中二年李德裕貶崖州司戶次荔州
郵亭有數女執花來獻故名地莫考
芙蓉亭在縣南城外宋陶弼明劉澤有詩
表節亭在縣官渡南岸
鐵帽在小木巖之旁約重二百餘觔俗傳宋楊文
廣征蠻時遺此歴年久遠光彩如新有冶人利其
鐵隨即昏斃鄉人有恙對鐵帽禱之輒應
鐵鎗在小木巖之後紅山之上俗傳楊文廣所遺
莫王墓在縣西永蘇里
修仁縣
建陵故城在縣治西三里吳置
武龍縣在縣治西北唐貞觀初置屬晏州十二年
並省入建陵
青山公館在縣治東十五里青山坪
昭平縣
龍平古城梁置唐為富州治明初改昭平堡萬歷
四年復置六年移還府江西岸即今縣治
思勤縣在縣治東北陶唐村之東南唐聖歷元年
分置二年於縣置武安州開元二年州廢以縣屬
富州宋開寶五年省入龍平
歸化縣隋初分置大業初與安樂博勞二縣並廢
唐武德四年仍置尋皆省案寰宇記歸化在縣
治西北三十里安樂在縣治東北五里博勞在縣
治北三十二里
豪靜縣在縣治南百餘里梁置唐貞觀十三年省
入蒼梧
馬江縣在縣治東南梁置開江郡隋廢唐復置縣
寰宇記觀察使殷侑以馬援所開更名宋開寶五
年省今為馬江里
迎恩樓明萬歷間知縣冷茂松建後令蕭啓賢有
端午登迎恩樓詩
朝烟閣在應天禪寺之上與古鉢山對峙明萬歷
間邑人鄧國材建案山與寺俱在横州
鎗蹄跡在陶溪傳有白馬仙姑顯靈於此鎗痕馬
跡俱存
龍平鐘在昭平里上鑄廣西龍平縣高村坊開慶
元年十二月造
飛来鐘在縣神武觀
宋樊相閣墓在寧化里
明三烈墓在縣東事詳列女傳
永安州
蒙州唐置領立山縣宋時州廢明初并廢縣成化
中復置州曰永安遷今治故城在州治西六里濠
址尚存
正義縣在州治西北唐置初名純義後改正義宋
熙寧五年省入立山
東區縣在州治東北唐置宋熙寧五年省入立山
嶺政縣在州治北唐武德四年置貞觀十二年省
立山縣在州治東北隋曰隋化唐改立山今城跡
尚存
文奎樓在州東南
仙人掌在州南三里廻龍村旁其掌長約尺許入
石約深一寸人輒以幼子姓名誌其上冀易長云
仙人跡在州南十里上下無路其中足跡五步許
光滑如有人行
米桶石又名印盒石在古眉峽去城三十里其石
内空如桶水湧沙滿其年大豐虛則年饑試之屢
驗
仙人石在眉江里石上指爪分明
飲仙石在大高村後石梯嶺石有源泉相傳神仙
跪飲其水石上印跡左膝跪右足立宛然可識
石鼓在龍定里不見形跡時時有聲如雷
古竈在州西三里鳳山上夜間時有火光閃爍如
燈
仙人鎗印在大路旁古心嶺相傳有三仙人各拖
一鎗經過鎗跡深入二尺餘並不生草
梧州府
蒼梧縣(附郭)
猛陵縣在縣治西北漢置隋廢蕭銑僭號復置唐
改孟陵宋開寶四年省
戎城縣在縣治西南二十里晉置曰遂城隋改戎
城宋咸平四年省以其地置戎墟鎮即今戎墟村
丹城縣一作農城在縣治西南劉宋初廢其地有
銅山銅湖銅坵
寧新縣在縣治東南劉宋置隋廢舊志作新寧
歌羅城在縣治西南六十里隋開皇中賊李世賢
築以屯師處今廢
澄海營在城西北元置以居土軍今廢
朝臺在北岡上劉宋時築
棲鳳臺在嶺表書院後明翰林程文德建
南薰樓即府南門樓明富禮有賦今改天一樓
北望樓在府城東北
獨秀樓在府前子城上即德政門樓
陽明樓即府城東門樓
白鶴樓即府城西門樓
大雲樓即府城北門樓以上各樓俱
國朝康熙二十五年知府陳天植修建
六賢堂在府城東宋紹聖中知藤州李亨伯建祀
漢陳欽欽子元元子堅卿士燮燮弟壹子廞今廢
七賢堂在府城東門外宋紹聖中知藤州李亨伯
建祀漢郡守陳稚升喻猛陳臨吳滕牧唐刺史鄭
畋宋知州梁適陳執中今廢
習隠堂在城東
省心堂在城東北
迴瀾堂在城東外環長堤前臨清沼明知府陳鑑
建
浣清堂在東門外冰井寺前明成化時建後改梧
山第一
廣益堂在城北大雲門外三台山麓又有百花亭
案明蘇濬君子亭百字碑記蒼梧故有百花亭
久圯弗治郡大夫新之復鳩工為亭名曰君子
廣鑑亭在三台山上明嘉靖四十一年都御史張
臬建
閱江亭在平定橋南明萬歷三年總督殷正茂建
控粤亭在桂江西白鶴岡明都御史韓雍建有詩
漾月亭在城東明成化時建負東山跨鰐池水光
山色照映左右
漫泉亭在冰井寺後唐元結建明正德十六年重
建葉盛有記
朗吟亭在城東元至正間建内有吕仙像故取朗
吟飛過洞庭湖之句
一鑑亭在城東
嘉魚亭在城西南之江濱丙穴出嘉魚故名明韓
雍有詩并序
鳳凰亭在冰井山上
高明亭在城北慶林寺即韓襄毅四角亭址邑人
馮承芳建程文德記
拱一亭在城東
挹清亭在漫泉亭後山嶠之陽明正統間建
望仙亭在長行鄉郡人李喬木建
藤鼓張穆異聞錄韓雍征大藤峽賊截藤為鼓者
三總制及總兵留一其一在梧州鎮府府廢鼓棄
廡下風雨不壞搏之猶辛氣逼人
冰井銘在府城東一里唐大歷十三年容州經略
使元結過郡目曰冰井為刻銘於石
漢士燮墓在府城西北四里詳本傳
唐桂州防禦判官吳武陵墓在府城桂坊橋有石
刻云咸通二年七月五日吳武陵之墓
明桂王興墓在府城大江西南山麓高望村
明祁陽王墓在大江南岸五量地
明工部尚書吳廷舉墓在府城東十里界首山麓
諭祭葬
藤縣
古藤州在縣治河東勝槩坊風土記云今之龍母
廟即其址
鷰州在縣治東五里得雋坊風土記在廣法寺前
鐔津縣在縣治東北晉置夫寧縣唐曰鐔津明初
縣廢今為富壽坊
安沂縣在縣治南晉置唐至德二年改為義昌宋
開寶三年省入鐔津
長恭縣在縣治西七十里唐貞觀二年置屬鷰州
尋省
寧風縣在縣治西一百里唐貞觀五年置宋開寶
三年廢
感義縣在縣治西一百二十里隋開皇十九年置
曰淳民唐武德七年曰感義宋開寶三年省入鐔
津
彌江鎮今為流杯橋
藤州儒學今為學嶺巔
環翠樓在縣南即藤江驛樓明洪武五年建繡江
鬱江二水滙流於左初名繡鬱後改今名
江月樓在縣治東
浮金亭舊在縣東山宋建紹聖間蘇軾南遷嘗艤
舟登焉元泰定間徙於東山下繡江之上費克忠
有記明萬歷六年知縣陳雅言重修
竹雨亭在縣東隅明崇禎間知縣梁昌建
馬鞍亭即軍閫敵樓在縣西
光華亭在南城與浮金亭對峙上有石刻宋秦觀
像及詩
石壁在縣南二里高十餘丈俯瞰江流若赤壁釣
臺之狀明富禮有詩
西嶽書在縣治内二堂之西唐李衞公布衣時上
西嶽書蓋厭隋亂其志奮欲有為而咨之神明之
辭也其書亦佳甚
唐刺史李堯臣墓在縣南葛披嶺
宋學士李奉政墓在縣東白石江西岸
宋祭酒李用謙墓在縣東古粒舖
元尚書布延特穆爾墓在縣西登競村
明孝子余全墓在城南鴨灘
明御史萬祥墓在南山之隂
明副使喻漢墓在南山之隂
明大理寺正黃聚墓在縣西二十里例排村
宋秦氏雙女墓在東山之隂世傳秦少游僑寓藤
州雙女沒葬此
明節婦龍氏墓在縣西蓮洞村
容縣
普寧縣在縣治西三里隋置屬永平郡唐宋為容
州附郭明初廢故址猶存府志即容管故城在縣
治東半里
欣道縣在縣治東八十里隋開皇十五年置曰安
人十八年改寧人唐貞觀二十三年改欣道宋開
寶五年廢
新安縣在縣治西北唐武德四年置貞觀十一年
廢
宕昌縣在縣治西晉置唐武德四年改蕩為宕屬
容州建中三年改屬禺州唐末廢
渭龍縣在縣治西南唐初析普寧縣置宋開寶五
年廢
經略臺在永安門外唐經略使元結建
讀書臺在城東十里江之南崖上昔有漁人繫舟
崖下聞書聲朗徹及早登視無人因名
釣魚臺在縣西三里唐刺史韋丹嘗釣魚於此
遠意樓在舊州城南宋時建今廢
逍遙樓在縣東北
望野閣在舊州城上今廢
思玄堂在舊州治中宋守王慶曾建有記又建清
心堂今俱廢
友清堂在督府西
思賢堂在縣城南宋知州譚惟寅建祀唐守元結
王翃戴叔倫韋丹及前守王次翁今為南山書院
面面亭在縣西北大蓮塘上唐元結建
濯纓亭在縣西三里江上石平如砥有罅如紫玉
尊受水數斗元次山名之為䨟尊水色澄澈似滄
浪故以名
繡江亭在縣西南江流横陳諸峰環翠為登覽之
勝明劉嵩有詩
寶子亭在縣城北
登高亭在縣城西
萬松亭在縣西北唐時建劉禹錫有詩
楊貴妃故里在雲凌里其井尚存詳山川志
景星寺碑唐黔州長史判都督事盧蔵用撰并書
開元四年立
龍墳在城南明永樂間知縣彭清禱雨有應立廟
祀之
岑溪縣
舊縣在縣治西五里遺址尚存後即其地為竒營
今亦廢
南儀州在縣治西四十里唐武德五年置南儀州
宋改南義熙寧五年廢
永業郡在縣治東三十里梁置尋改為縣唐初改
為安義至德中復曰永業宋省入岑溪今為永業
鄉
連城縣在縣治東南五十里羅末村唐初析瀧州
之正義縣置宋廢
新城在縣治西四十里垣址尚存鄉人呼為新城
寨
參將城又為大峒營在縣治南七十里明萬歷七
年建設今廢址尚存
北科鎮又為望高營在城東六十里明萬歴九年
設領一十四營後廢
舊學址在城東二里
岑雄臺在縣北
振岑樓在縣北城上
逍遙亭在縣西鄧公山相傳明正統間羽人鄧子
真聚仙處
孝子碑在城東十里漢孝子丁密故居旁宦遊者
每過謁其祠村人苦迎送沉碑於水故金吏部有
可惜古碑沉水底之句
葛石相傳葛稚川割一片石置此
黃巢駐兵石在根子營下上有數大字
龍城站在廢南儀州形似站
漢丁郎墓在蝴蝶山下案即孝子丁密俗舊訛
為蘭漢書丁蘭河内人明一統志誤
王墳在永業鄉係古猺墓
懷集縣
懷化縣一作懷遠在縣治東二十里晉末置宋廢
今名古城營
永固縣唐置開元初省在縣治東南務本里有永
固峒城垣舊基猶存
古威州在縣治西南獨週里唐武德中置尋廢今
龍岡驛即其遺址
洊水縣在縣治西北六十五里漢封陽縣地唐分
置武德五年以洊安縣置齊州至德二年改曰洊
水宋開寶五年廢
會仙臺在縣四門巖東
釣魚臺在縣南峰
望仙臺在縣沖天巖
達觀樓在縣城外溪南
爽塈亭在城北明崇禎十四年知縣李盤建
燕巖亭在燕巖洞口明李盤建
濟川亭在城西北明萬歷十一年建
平蠻碑亭在縣西門外明蒼梧道管大勲建有記
善政亭在縣西門外明萬歷間為知府陸萬垓知
縣陳一定建
古龍囦在讜山大凹潭深不可測相傳有龍潛其
中遇風雨潭聲振作跳珠噴沫似有物從中出者
歲旱禱雨輒應
鞦韆石在三蔵石南五里形如鞦韆峭直難上其
凹處有池上有異果
廣西通志卷四十四
