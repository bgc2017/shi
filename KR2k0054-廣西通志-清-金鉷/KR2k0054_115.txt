欽定四庫全書
廣西通志卷一百十四
藝文
國朝
議
條陳粵西事宜于成龍
一塘兵之騷擾未盡除也奉文嚴飭遞送公文文
設舖兵武設塘兵兩不相涉遵行久有定例無如
有司與防兵或情面相徇或私弊牽制縱教塘兵
居住民村日供柴水米食如故民不聊生惟在嚴
察
一見年之荅應未盡革也奉文嚴飭見年止許催
辦錢糧不許荅應有司衙門供給上司差役飯食
及過往下程酒席無如積習難破肆行無忌者夫
亦不少且無耻輩藉口某縣有供應恐嚇里民以
遂其欲不思洗滌惟在嚴察
一知府之權太重也往例州縣有道府廳為之伺
察三分其權而情難私飾勢難獨斷公道不能盡
泯今道廳奉裁而有司之賢否藩臬耳目稍遠惟
知府為最近若府得其人則官方自清民生自遂
地方自安或不得其人則是非凴其喜怒賢否任
其高下而有司畏知府更甚於畏院司在下曲意
為阿從在上曲意為徇庇從此效尤成風而民命
邊事關係不淺惟在裁酌
一納銀納米之宜速收糧票糧單之宜速發也近
奉新例四月九月催徵夫四月適當耕耘之候九
月又在收穫之時農工正殷逼民赴納已非得已
又從而掯延之夫復何望且有司所司何事若百
姓納銀米而不即上堂躬收是怠惰也若百姓羣
集不能隨到隨收以至百姓隔宿守候則有司之
才不才亦大可見矣是在嚴察
一四月九月之新例宜通融也粤西與腹裏不同
夏禾寡而秋稻多即秋稻亦有二種有七八月收
者有九十月收者是四月正耘九月正收之候也
於此催科太逼則公私不勝其擾矣或稍為通融
聽從民便自二月起至四月止有願輸納者收之
願全完者奬之何必拘拘定以四月為限也或孤
單貧弱或水火灾喪一時力不能辦者許具呈寬
限秋收上納又何必於四月納半九月納半之拘
拘也窮者不得與富者較有故者不得與無故者
較量人情之緩急而權衡之期於完正賦而止即
有艱難困苦者量免一二而在官俸食豈不可相
為開除奚可與煢煢赤子較輜量銖而算之無遺
力也又恐不肖藉名豁免而開侵欺工食之弊是
必將豁免者大張榜示俾民役咸知各抄一張存
照以杜弊端如此新例雖定而恩行於例之中是
催科中之撫字也若夫未及四月而催徵全完是
必亟於火耗已經徵完而未行起解是必隂為那
移種種弊端難逃洞察
一見年之亟宜憫恤也粤西見年名色與腹裏里
長排年為一例係十年輪任正務若不加撫恤任
意苛求勢必家破人亡於一年之中即數十年培
養之不能復其元氣夫既革其供應矣而用其力
以催辦錢糧是正務也然見年亦有田地若終日
奔走挨門逐戶而催之則自己之田禾荒不能顧
雖未竭其財而亦已蹶其生矣當開徵之候有司
出示曉諭俾百姓隨便上納如輸納不前令見年
催冬頭冬頭催花戶可不勞而坐致也至於朔望
之點夘歲時之謁見日用之伺候當此邊荒極苦
之地猺獞畏疑之衆似可盡革而期於相安是在
裁酌
一雜派之不可包於官由單之亟宜發於民也夫
雜派之禁奉上嚴飭不啻再四然亦有確不可少
者每歲之終造由單紙張工墨有派在縣造實徵
紙張工墨有派藥材本色額銀不足有派表箋包
袱額銀不足有派春秋二祭禮不敢儉起解編銀
水脚盤費有派兩次奏銷水脚費用有派是皆一
定之例萬不能除但當堂與民公議期於足用眼
同交出其派單有司硃墨點定散於見年存照縱
有不肖料不敢將多派硃單留之百姓為話柄也
至於意外之事如往年幫解雲貴之餉費有派幫
道之進表有派幫潯州之水脚有派如此類咸由
上派原有定數應將原牌付與百姓從公議派完
解庶有司無不可告語百姓之事百姓亦無疑畏
有司之心上下相知而緩急可以相濟若夫愚弄
猺獞欺其無知藉口派項之多在官一力包管初
則猶相照顧終則包外加派民苦不堪而逃亡相
繼是在亟為勸諭禁止也正賦雜項界限不明總
由不發由單之故猺獞雖不識字彼亦知遇人而
過問焉不發由單則原熟新墾混淆無所查明雜
派得由而入之矣然功令日嚴諱過愈巧印結甘
結徒事紛煩若出其不意稽查一二鄉民問其有
由單否而官吏無所施其巧也即如收銀大流水
簿俱係奏銷時打點停當無關實事止將納銀發
票與由單合否而官吏又無所肆其貪也
一有司之廉耻宜養百姓之泣訴宜詳也官之與
民猶父之於子父不慈則子不孝官不清則民不
良况邊徼之民雖刁與腹裏異腹裏有勢官挾制
噩衿把持光棍肆惡捕風捉影若夫蠢爾猺獞則
不然不諳官語不識文字惟聽外江流棍唆哄告
狀誆騙使用及至提審茫無以應此粤西開闢初
年之情形也數年以来百姓告官吏者不一非盡
流棍之所哄實有逼於不得已者夫民之告官吏
豈盡是子虛豈盡是刁詐且有司之於民宜化刁
為良上下親睦至於致民控訴全無體面亟宜引
罪自悔聽上處分離職離任庶不致官民搆訟以
傷體統若反覆爭辯以祈免罪加民以刁寧不自
媿縦使辨明無辜復何面目靦居民上乎倘民含
冤不能剖訴復增一仇敵愈使民重足而立也如
立意與民洗冤此風一倡始也訴之出於無奈猶
知犯上之科究也稍拂其意而肆行無忌恐開刁
詐之門是在憲臺默挽風化以釀和平之福也如
有告官吏等事留中而不必眀行按事而漸除之
以去地方之蠧以伸百姓之冤則官吏知儆不至
與民廷辯庶公法行而廉耻亦全百姓知狀之未
有准行也必俛首歸家不敢居告官之名及官挂
彈章百姓羣頌為上之明而下自以為得意是官
之罪狀取之羣議而無隠匿參劾之權操之於上
而不顯恃乎告訐如此則民情上逹而民風可幾
乎淳良且以省案牘之煩而上下蒙清静之休矣
一粤西之邊防宜加毖也邇来交南内爭附於中
國以為聲援然弱則貼息聽命強則跳梁抗尊勢
所不免彼日覩兵馬雲集敢不唯命是從然二䜿
之勢不相下兵馬一退緩必相謀彼内豈無智者
陽為順從隂為修備事未可知况數年以来土司
之官亦殫力矣改土為流之民亦未心服矣且猺
獞嗜殺為性反覆無常即有司恩養如赤子而終
不能必其革心也是可危也又在憲臺未雨之綢
繆焉
謹陳備禦情形等事議熊飛渭
為謹陳備禦情形急籌善後良策以固封疆以保
民生事竊照融邑僻處西偏叠經兵燹百姓久知
厭亂堡隘亦皆徹兵禍始土宄蘇際盛曾亞池乘
省城逆變投營鈎賊聲言殺官襲縣斬牛蠱衆強
脇良民為兵以致蟻聚鴟張大為民害自本年四
月二十六日亞池糾永寧州桐木鎮土官帶領賊
衆入思管鎮劫擄官衙幸巡檢魯士傑先期離鎮
以免卑職竊慮孤城兵寡隨令魯巡檢往府請兵
一面鼓勵鄉勇守城保村一面張示曉諭解散其
黨猶恐人心不固相繼驚逃於五月初九日捐貲
市買牛酒會集附城三十里内百姓於較場同防
守巡捕各官暨本鄉紳士斬牛誓衆給二十四團
約正信牌各一以領其事令其申明約束保固地
方又宣揚本提督擒獲土賊斬手之令與平南王
安輯漢土官民之示一時人心稍覺振悚卑縣復
行捐給錢米僱募民夫增立窩舖調集堡目朝夕
分城而守不意柳城告驚賊勢猖狂人情震懼孤
城望救不至百姓奔竄愈深又加桂林偽檄徧𫝊
東泉駐師未退土宄奸黨轉相煽動皆言賊兵直
取融懷又以融縣官斬牛禁約為討東鄉思管李
廓諸村老畏逼賊熖旦夕呼號各處塘夫警報不
絶卑縣與同城各官及紳士謀融城雖庫藏如洗
而倉貯米穀千有餘石何忍委之於賊誓守待救
仍多寫牌票𫝊諭地方速備糧草候迎兩廣救兵
并關移懷遠縣城同心死守就密諭思管東鄉各
團長把守隘口偵探情形此一月中闔城内外巷
無居人夜無鳴鷄猛獸往来於城下卑縣寢食於
城頭傷心慘目惟有督率堡目家丁衙役與防守
兵將擊柝登陴所幸文武和衷賊徒屏息城池倉
庫可幸無虞皆賴威靈以致今日惟是融邑與永
寧州接壤永寧為桂林右臂賊兵盤踞之區彼之
出沒靡常我之驚棲不定夫形格勢禁則在添兵
用間出竒則在謀勝然非有以制省城之要害通
東省之咽喉則添兵而糧饟不敷設謀而機事立
詘坐困之道也融雖偏隅小邑而與大勢緊關呼
吸安危謹據所見條議惟憲臺采擇焉
查議編審議熊飛渭
遵查舊例編審之法五年一行蓋以人丁田糧隨
時消長計糧多寡為差之輕重其為民生遠慮可
謂意美而法良也粤西不知何年編審以至今日
丁糧混淆里冬缺陷一縣之中里不成里甲不成
甲戸不成戸糧差安得不偏累百姓安得不逃亡
今欲急施補救之術惟有均井便民以補其殘缺
查核欺隠搜剔飛詭飭禁科派以杜其奸弊如憲
臺所云者之數者若但整其大綱去其太甚則集
甲戸於庭按籍而編審釐正之可也若欲徹底澄
清以垂久遠則非履畝丈量不可顧丈量難言之
矣從来清丈必度其地必度其時粵省之地行丈
較難於他省今日之粵行丈更難於他時夫丈量
則必正經界必擇人必嚴法先正縣界次正里界
戶界宜預檄佈置也不用戶房里書必得各里中
老成殷實一二人為之長宜預令公舉也分𤼵各
里印簿四鄉同日舉行里長挨丈印官掣丈有奸
民抗冐大戸阻撓或丈後那移以多作少以熟作
荒者本人法處隣保連坐不赦宜預行申明也且
無論其地今何時哉大亂初平兵革未息瘡痍未
起田里未定流移未歸而欲驟行丈量保無紛然
滋擾雖曰查核欺隠而查核則有查核之擾雖曰
搜剔飛詭飭禁科派而搜剔飭禁則有搜剔飭禁
之擾天下安得實心任事視國如家之人而用之
故曰難也為今日計惟有按籍編審責令各州縣
官取其大不便於民者去之丁糧之編累者均併
之務在秉公持正毋徇情面毋聽奸私懸自首免
罪之條絶詭寄花飛之弊大綱既挈而諸弊略清
居者樂生逃者思返然後優游展布漸次興除夫
古今有治人無治法慎選其人而責之事以考其
成取其大而不苛其細天下何事不可為而寧獨
編審一事哉卑縣額丁止一千零三十七丁半民
糧二千五百九十七石三斗而計里則有六十九
里里甲之殘缺尤甚卑職就其相近者參伍而比
附之併為十一里稿久成而未敢遽上中間尚有
未盡事宜應俟編審核明釐定詳奪
田州陸運民夫事宜議黃元驥
竊照行師之所重在糧糧運之所急在夫與船用
船有現成之法用夫多繁難之端所宜預為詳策
者也查南寧水運至田州現在各府分造木馬船
一百隻毋庸再議矣田州以上至剝隘需用獨木
小舟經左江道詳行分設四百隻現在催備另報
惟陸運民夫一事解到之後尚費經度本司叨承
重委日夜不寧展轉圖維預策數條冀資實用庶
免臨事周章貽悮軍機也
一民夫十里安塘圜轉迎運之法善矣然大兵進
勦相度機宜取道不一或由皈朝富州或出泗城
西隆未有一定之塘可安而師行糧從又無一處
不需夫之用查南寧至田州一帶水路舟楫可通
猶得漕運而進田州以外陸運居多應俟師行至
田所有調到民夫令道員統領陸續前進到處安
塘輓運
一民夫長途行走露宿風餐值此隆冬棲身無地
寧堪寒凍之苦今議每民夫十名著加備小布棚
一架鉎鍋一口隨行重令道員沿途統領節制周
全保護庶得民力之用
一府州縣起解民夫籮筐扁挑雨具及布棚鉎鍋
俱要驗明堅壯堪用以備前途長遠之需不得以
具數塞責其籮筐一項每名須著備帶兩副恐前
途損壞一時無處尋買
一府州縣所解民夫務要壯健強力一人可當一
人之用不得以老弱充數照依現派名數齊解州
縣著佐貳官一員管押仍令各府各委能幹廳官
一員總押隨路䟎移隨塘督運查奉行文内有中
分五汛設官催運之議今以府廳及州縣佐貳轄
本處之民夫督本汛之塘運令易行而夫易稽且
省更調他官之煩
一府州縣民夫擬於解到南寧之日點驗明白即
給以日米鹽菜銀查奉行文内每民夫一名日給
米一升鹽菜銀三分今議米一升照給鹽菜銀日
給二分似可足用積留一分以為各夫賞勸鼓其
勤勞之氣及管押佐貳官役亦就此所積一分中
月量給多寡以為行糧之資不許此外扣尅民夫
鹽菜銀毫釐如有此等聽統領道員查察重究
一民夫隨軍運糧計有六千餘名人衆非少長途
行走及安塘遞使無紀律定制易於喧嚷且難稽
查宜略倣軍制從事每民夫十名就中擇一人為
長給與斜製小黃布旗一面上書十人姓名行則
比伍而進住則依旗而宿不許分散錯亂每五十
人共為一隊另選佐貳官下差役一名導率之給
以方製黃布旗一面上書伍長姓名導率衆夫行
住早晚查察名數勿致脫逃散亂其或進或止一
聽道員號令
一給各民夫米銀每月定限三次按數發支各府
廳官廳官按數分發州縣佐貳官佐貳官分給與
十長十長分給與衆夫不得減扣毫釐致干究處
府廳官仍於每月初一十五兩次查點賞勸酒錢
均察勞逸有疾病者量加資恤之
一此六千六百民夫隨軍糧道路之遠近時日之
多少槩未可定查通判王國貞原議内有令值季
更替或半年一换此議殊未當各府調集民夫豈
易輕言道途迢遠一調再調其騷擾更甚也不如
永用舊夫但須愛惜保護使得久用耳或果疲弊
難堪不給所用該府廳官查實禀明該道檄行州
縣補換或民夫本家人自願前来更替不論一名
二名該州縣官給以照票前来佐貳官驗明頂替
庶公私兩得之
一各府民夫依奉照地方大小遠近編派但查桂
林平樂梧州三府懸隔千有餘里道路遙遠解送
似難兼左江水土不同凡到此間多染疾病恐出
田州外地民夫益不相宜難以適用擬令三府廳
官及州縣佐貳官親来左江一帶就近公同照原
派夫數僱備應用管押前去庶免遠涉疾病之虞
而輓運亦得實濟之用矣
再陳輓運之法議黃元驥
案查通判王國貞議稱剝隘至富州計程二百餘
里需夫六千六百名設為連環轉運之法即如三
百里内量分為三十塘每塘止隔十里一塘設夫
二百二十名預定二百名為長行運米之夫所餘
二十名留居塘上以備本塘之中萬一夫有疾病
疲憊難行以待頂替及炊㸑之用各塘俱照此例
安設如塘頭之夫二百名每名止令挑米五斗一
升一次共挑米一百零二石行十里至二塘即行
交卸與二塘之夫接運至三塘其頭塘之夫即將
二塘空籮挑回頭塘又挑米一百零二石運至二
塘而二塘之夫先接送頭塘之米轉交三塘亦將
三塘空籮帶回更相圜轉以應遞運每日且限挑
米三回其負重之勞止有三十里而往返回空之
路亦如之以此督運儘可以休息憩肩斷無勞憊
衰喘之困矣合計每夫每日運米一石五斗三升
運至五日之外積至三十塘上日收米三百零六
石如此日日不絶月共收米九千一百八十石此
一定不少之數也苐頭塘以及末塘必須調委能
幹道府二員坐督其事方可無悮夫頭塘乃糧料
𤼵源之所非材幹優長者不能綜理至於末塘乃
收放之官苟非其人更難料理如此三十塘内若
止設頭尾二塘之官其間相隔懸遠似難照管必
於三十塘之内分為五汛一汛設能幹雜職官一
員使其督催䟎運管顧五塘稍不稱職許頭尾道
府徑行揭參以警怠玩云云是皆有裨軍公實濟
之用但今未卜師行所向如果由剝隘至富州則
前議三百里之塘如是分設五汛可矣如或由剝
塞而右行泗城則前途所運之路或長或短不得
復以三百里為限五汛為凖矣要之塘運雖有長
短之不同而布置之法亦可如原議圜轉遞運行
之但用夫之多寡又須就塘安撥如有不足或調
初復地方民夫貼補或用牛車代力本司已備言
於前矣竊計師行在前糧運在後此行兵一定之
法兹以一道員隨營遠近以便分給而居塘之末
收運至之米任支撥之司所不可少者也若夫中
間之五汛固未可預定然本司前議調至民夫州
縣以佐貳官管押各府又以廳官一員總押是所
需雜職之員以為督運管塘者已具備其中隨時
布置隨官設委無所不可無待先事預定某汛某
官致煩更端調委者也至於前途所復地方或須
採買糧料或須僱備獨木小舟及調土人水手或
須調用人夫牛車凡各事務定須再委道官一員
以任其勞責成料理統在籌畫之中無待本司贅
請者也
查革九土司五害條議簡上
勘曰九土司彈丸地耳連以各逆臣叛靡常積弊
日深守土者因仍踵事遂為應得之故物而不知
改也夫天下一統無外是漢是土均屬臣子本道
業悉其弊隨波下上不急為請命是開門揖盗厥
罪彌甚今九土司詳請五害前来不敢隠避為一
一陳之如思恩府城既有協鎮防兵何每日又撥
民夫百名以供使令文武書門等役日取柴草二
百餘擔少一挑者折銀二分更索登記錢復撥擡
轎挑擔每少夫一名日折銀一錢按日計之一歲
用夫三萬六千折銀不知凡幾矣革之宜急也霜
降祭旗纛歴来本衙門自備操演無科派地方之
例思恩文武大小衙門令九土司備酒不下三十
餘棹且有折席名號約去百餘金剝民膏而飽官
役之腹出自何典革之宜急也春秋祭丁取鹿一
隻有鹿以鹿祭如無何妨羊代别處皆然折銀二
三十兩宣聖享之乎假神祭肥己囊革之宜急也
思恩府差馬原非奉部文亦不奉憲示甚不接應
往来差何故每歲派用三十六匹私騎加以倒斃
既賠其銀復補其馬積年而算不知幾千萬匹賠
銀若干矣私派差馬革之協律至若塘夫或二名
或數名逐塘原有定額遇緊急軍務及有勘合者
方可使用豈得狐假虎威多用其夫過山錢胡為
乎来哉革小票革使費革供應於塘大有裨補總
之九司土人耳僉以為土人不慣官府面君門又
遠萬里忍氣吞聲任其嚼嚙而不知憚憲臺整飭
封疆柔遠能邇革此五害勒石永禁不獨九土司
安天下苖蠻咸識立法無私而胥安矣本道為地
方起見罔惜忌諱統候酌裁
講讀
聖諭以宏教化事宜崔維雅
粤西地僻人頑土司猺獞與民錯處衣冠禮義之
俗雖存而鴃舌椎髻之風難變我
朝定鼎以来儒臣文吏承流布化聲教漸浹伏讀
欽頒十六諭
聖明諄諄開導洋溢普天遠人雖佩
絲綸猶未能如輦轂之下畿輔之間密邇觀瞻聽聞親
切也本司竊見教民之方在乎優游漸漬面命耳
提俾見聞熟習稔知
朝廷所以諄諄曉諭官府所以惓惓告誡之指無非
欲民為善去惡則父以此教子兄以此勉弟倘教
令具存而民耳不聞講解目不見勸懲何以感動
激勵將
朝廷良法美意置之高閣矣本司向任浙江寧波知
府及江南下江臬司俱曾敷演十六諭著為鐸書
每月講解令仍於簿書之暇涓擇省城公所𫝊集
士民將
聖諭十六條親行講勸更通飭各府州縣印官設立鄉
約所每歲於四孟月率同佐貳教官𫝊集紳衿士
庶講說
聖諭令鄉長鄰里報有孝親敬長行誼可風者即於講
所衆人屬目之地給賞花紅以奬善有兇暴犯上
不務本業行事不法者即於講所懲責枷示以儆
不善若有司曠闕不行或等之具文故事咎同鰥
職各官果能實行不怠提撕警覺天性之良人人
固有善者益加勸勉日進而為善即有不善亦必
慚赧畏罪漸至不敢為不善自然民情醇厚風俗
丕變人才日出奸宄潛消即苖蠻獷猂之習亦可
格以禮義安其反側觀於鄉而知王道易行洵不
誣矣
粤屬新荒無徵亟請豁除以甦民累以固邦本議
崔維雅
竊照民為邦本本固邦寧粵西自康熙十三年逆
變之後被逆横徵苛斂百計誅求指稱捉夫肆行
搶掠因此百姓畏避流離遠竄田地徧生荆棘村
野一望邱墟道路幾無人迹蕭條悽慘未有甚於
此時者也查自康熙十六十七十八年間各府屬
地方經先後恢復勸諭招徕而時值大兵進勦征
調紛繁逃散之民未見有復業者所遺一二殘黎
鵠面鳩形救死不暇安能於本業之外又開墾荒
田而各屬虛應招墾之名照由單熟額報部徵收
嗟此未逃孑遺奚堪代已逃者包賠重累况牛種
耕具無資但擕妻兒男女終歲勤動耕鋤幾何徒
有勸墾之名終無報墾之實此新荒之所以未能
復額歷年空事追比錢糧究竟難完終何益乎本
司莅任伊始察閱各屬錢糧冊案十九二十兩年
民欠未完銀米委係逃亡甲戸無主新荒坐賠受
累縱日事追比呼天搶地之下削骨難賠前者逃
亡於逆亂今又將逃亡於賠累司牧者坐視流離
而不能挽救也查未完銀米於原參後奉有定例
於年限内帶徵雖各官畏懼考成然亦不能姑息
限滿後俱照定例處分各官亦無奈甘受但何忍
以無主新荒苦累現在窮民若窮民勉能包賠不
得已剜剝而取之亦不暇姑息奈百姓本分正糧
尚且拖欠徒苦窮民究無補於實濟則錢糧雖關
國計民瘼亦係邦本當此兵荒之後猶望蠲免賑
恤九死一生之殘喘又何忍以逃散無主之荒累
苦守未逃之民也懇祈題明照舊荒例除豁案查
江西變亂數年逋欠錢糧四百餘萬蒙允蠲豁粤
西邊遠在承平之日素屬荒殘而逆賊竊踞時日
又多兼處滇黔接壤久被蹂躪豈止百倍江西查
粤西新荒錢糧銀不過二萬一千餘兩米不過一
萬一千餘石不及江西百分之一倘蒙
皇上俯念窮黎困苦俞允蠲豁則土著窮民既無包賠
之苦留其餘力可以開墾新荒流移之人知錢糧
已蠲寬限起科則遠近聞風而至互相勸墾各照
定例六年後起科不特新荒可墾即舊日積荒皆
可漸次墾種此名為蠲糧而實為
國家陞糧也本司目覩邊徼痌瘝待罪詳請伏候特疏會題施行
粤西三大政條陳高熊徵
為敬陳粤西三大政乞賜採擇具
題以裨新治事竊惟善政首在於養民而養民莫先
於擇利故利不百不可興也粤西自吴逆變亂民
䧟塗炭賢者隠遯於林泉貧者饑饉於道路賴
本朝光復百姓復登袵席然軍興之際羽檄交馳餉
糗力役民亦勞止各上憲雖殫心圖治要皆奉行
文書故為治日勤而民艱日甚揆厥所由蓋有三
大政未之行焉請為憲臺陳之其一則荒蕪宜量
蠲也粤西自甲寅遭逆賊竊踞梧州堅守經年蒼
梧岑懷一帶百姓膏賊刃者不可數計丁巳歸正
平樂之戰潯州之戰鬱林藤江之戰梧州又幾乎
不保一望蒼梧田疇荒蕪厥後南寧之戰武宣之
戰柳州再叛再復亂離如此小民何由耕種蒙前
撫傅軫念民窮准荒徵熟哀鴻漸集他如未受傷
郡邑田荒而復墾者有之然丁戸死徙逃亡真荒
而不能墾者實多也乃者前撫盡節黔陽大兵長
驅雲貴當事遂謂粤西全復荒蕪不以入告十九
年竟按舊額全徵敲撲難堪民命已極垂斃之民
冀得少甦追比或亦抵死賠償然如藤縣貴縣之
大半死亡荆榛滿目即欲抵死賠償究無可償也
將来追呼無已民不堪命鋌而走險在所不免卑
職以為
朝廷賦税固不可輕易望蠲然兵燹之餘實在荒蕪
屢奉部文行查豈可不據實入告稍養民力以收
開墾之益乎則通省報荒各冊所冀查取亟為
題報量蠲者也其一各官之俸禄仍宜半支也夫官
以治民俸以養廉漢代屢增縣官之俸故於時循
吏為最蓋人情不甚相遠在已無養廉之資而冀
其礪冰清之節不可得也即有狷介性生不因得
禄而始廉然日用必需疇能學蚓而辟穀况一官
之家寧無八口為問此八口者能不飲而不食耶
其所飲食能鬼運而神輸天造而地設耶
朝廷既無養廉之俸則其取諸民間也必矣夫我既
用其身乃不明予之以俸而使暗朘之於民是猶
靳其粒而剜肉以飼也今闔省大小各官俱奉
旨准其委署三年然後准實授在
朝廷慎重名器不輕與人是矣然三年之間置官無
俸其不剥蝕百姓也者幾希愚以為憲臺新政之
初亟宜具疏但才堪民牧能足勝任者即不與以
實授亦宜給之半俸以養其廉若其不堪則宜亟
屏以除民害庸俟三年此各官之半俸又所冀亟
為
題請支給者也其一鑄錢之局宜停也夫錢者泉也
原欲其流通而不息然粤西土俗則有用錢之處
亦有不用錢之處且原無産銅地方故向不設鼓
鑄桂平一帶用湖南之錢鬱博一帶用高州之錢
潯梧則以銀交易耳邇者前院傅以賊錢盛行莫
可禁察故特請開局以收賊錢疏内原云賊錢一
盡即止不另設官只以捕盜攝也今賊錢已盡而
鼓鑄不休甚者發價於民採買銅觔百姓無處可
覓情願如價倍出交銀與官前往廣東採買猶不
可免厲民如此豈當日前院傅收完賊錢即止之
意乎故曰利不百不可興也此鑄錢一事尤所冀
亟為
題請停止者也凡此三政在憲臺不過一疏請命而
小民即萬世歌恩此皆地方大有司之事豈卑職
微末閒員所敢妄為陳請以招越位之愆但聞古
之為治者或採風謠或詢工瞽芻蕘之言聖人擇
焉憲臺清聲亮節直名滿天下自閱邸報草野引
領望治者非一日矣卑職身生斯土明知其事何
敢拘避出位之小嫌而不一陳地方之大害惟憲
臺宥其愚昧采擇而行之則吏治民安歌功頌德
書之史冊垂於不朽矣
廣西行鹽議高熊徵
行鹽一事卑職親承憲諭無非裕課便民洞悉各
商厲民虧餉病源革目前之陋弊圖經久之良規
無微不燭無慮不周矣然考古鹽法之善無過劉
晏其理鹽也不過於出鹽之鄉置鹽戸所煑之鹽
鬻於商人任其所之至江嶺間去鹽鄉遠者轉官
鹽於彼貯之故鹽得常平今各縣有各縣之引不
得任其所之也專行官引禁絶私鹽則非俟商絶
鹽貴然後減價鬻之也鹽何以得常平且晏之理
財必委士類今商皆積賈惟利是罔即僉土商亦
豈盡得其人不得其人則徒滋紛擾法雖甚善利
害仍相等耳查粤西往例每引至桂該銀八兩三
錢零今每引止銀六兩六錢三分零耳而昔日之
鹽賤引能多銷今日之鹽貴壅滯不行其故何也
盖粤西自古行鹽之法不論官民商賈但有資本
者皆得在東買鹽惟於梧州立厰以𣙜之每鹽一
包梧州納銀三錢平厰納銀一錢二分桂厰納銀
一錢七分任其發賣官無考成之責是即劉晏但
鬻於商人任其所之之法也故經久無弊康熙元
年廣東撫憲以鹽引滯積具
題前撫金始行文各處計口授鹽於是各府州縣俱
有定額彼時吏有賢不肖民有巧拙其賢有司雖
奉上法亦䘏民艱開報丁口酌可而行不肖有司
專事逢迎務為苛索乳哺之子盡行開報民之巧
者互相隠匿丁多而派鹽最少民之愚者無所覆
藏丁少而派鹽反多其始之立法各處設埠按額
行銷未嘗不善而其究也可行鹽之處得鹽反少
發賣既速别處之鹽不得攙賣民苦淡食其山高
水峻不能行鹽之處得鹽雖未嘗多而壅滯不行
商人交接衣食出其中搬運脚費出其中鹽價日
騰民不能買猶苦淡食縣官既畏考成之獲罪又
與商多有交於是任商開價按丁發鹽追呼遍及
雞豚敲扑盡於閭里民不聊生甚於青苖之害矣
厥後不能行鹽地方乃有寧願醵銀銷納乾引聽
從商人别處發賣者矣此當日傅將軍在梧日久
目擊其弊故特
題總商通融銷引地方官無僉商派食之累而商人
盡握利權低昂任意民食貴鹽引額仍滯其弊又
有如今日者要而論之有近鹽地方有不近鹽地
方近鹽地方私鹽必賤窮苦小民趨賤避貴雖髠
刑日報欲求私鹽之絶不可得也不近鹽地方私
鹽既無官鹽又少雖出示嚴禁欲商人之不高擡
其價亦不可得也盖粤西鹽法之弊總在按額行
銷而按額行銷之弊總在能行鹽之處苦鹽少鹽
價高擡不能行鹽之處苦鹽多欲不派之百姓鹽
滯不行則病商且病官鹽而派之百姓則追呼不
及病民亦病官何則官有考成故也然今額引既
定
國課不容虧損古之良法豈能復行救時之政但如
憲諭革去東商令總商實開拆引之費脚價之費
其餘濫費與各陋規盡行查革總於梧厰合計其
到鹽之多寡定其價值之高下任其通融各處𤼵
賣而不能行鹽之地派帮拆引之費庶幾
國課無虧公私兩便然而總商盡握利權又實難其
人矣要之有治人無治法是在大宗師擇之而任
之耳卑職生斯長斯稔知其中情事仰承明問具
見愛民諄切至意敢不備攄所見以對惟采擇行
之
廣西通志卷一百十四
