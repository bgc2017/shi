欽定四庫全書
廣西通志卷二
氣候
揚越之地少隂多陽其人疏理其性能暑(漢書)
南方地卑而土薄土薄故陽氣常泄地卑故隂氣
常盛陽氣泄故四時常花三冬鮮雪一歲之中暑
熱過半人居其間氣多上壅膚多汗出腠理不密
蓋陽不反本而然隂氣盛故晨昏多霧春夏雨霪
一歲之間蒸濕恒多衣服皆生白醭人多中濕肢
體重倦成脚氣等疾蓋隂常盛而然隂陽之氣既
偏而搏故一日之内氣候屢變諺曰四時皆似夏
一雨便成冬歲使然也大抵天地之氣極北寒勝
極南熱勝五嶺以南號曰炎方其高岡疊嶂左右
環合故鬱而為嵐惟全州地近湖湘窮冬多雪氣
候似中州而桂林次之杜子美謂五嶺皆炎熱宜
人獨桂林良不誣也左右兩江以及昭梧諸郡居
平曠者猶或差勝若城依巖谷或地近卑濕﨑嶇
阨塞有近午方見日者至若蠻溪獠峝草木蔚薈
虺蛇出沒江水有毒瘴氣易侵商旅氓隸觸熱征
行與夫飲食起居不節者每為所中調攝之功宜
加謹焉(李西美攝生論)
粵中五榖無味百花不香以其氣泄而鮮專凝也
大戴禮隂陽之氣亂則為霧嶺南多霧蓋由隂陽
不和蒸於莽箐之區雜以蟲蛇之氣是生瘴癘生
長此方者猶可相習而仕宦羇遊凡於暄涼晴雨
之交飲食起居之際調攝倍宜周矣(陸賈南行記)
桂林府
二廣惟桂林無瘴自是而南皆瘴鄉(桂海虞衡志)
桂林一日之間具四時之氣遷謫者惡之號四時
節(陶穀清異錄)
桂林雖無瘴而苦霪雨自春徂冬十僅一霽故地
濕而物易腐屋棟皆為蟻蛀夏秋酷暑多蚊蚋尤
不可耐甚於閩廣西山多霧初至者每苦腹漲如
蠱然嚼檳榔乃漸消(百粤風土記)
土疎陽泄久晴易熱雖盛夏隆冬景象輒變(桂林府志)
南州多無霜雪草木皆不改柯易葉獨桂林歲歲
得雪或臘中三白然終不及北州之多靈川興安
之間兩山蹲踞中容一馬謂之嚴關朔雪至關輒
止大盛則度送至桂林城下不復南矣按此說今
亦不然永福在府治西南百里三冬仍有霰雪并
至封條積地者(參舊志)
永福地多濕熱氣候不齊遇晴輙煖一雨輒涼又
夜多寒而日常煖故一歲之中臥必擁襆被雖盛
夏亦然三冬近亦見雪積地封條主来歲豐稔嵐
霧滃蒸俗有青草黃茅之瘴觸之者投以苦辛之
劑即愈昔人猶謂為清淑之境云(永福縣志)
全州居湖湘南地據高爽沙清水駛節候與江浙
類昔人所謂風土和平同中州清淑者也霜雪時
降瘴癘不作號樂土云(全州志)
灌邑氣候雖近省其寒暑略有不時者二三月尚
有冰霜四月尚涼六月始暑七月極炎冬晴即暖
隂雪始寒夏月雨多河溢食之多瀉謂之麥根爛
八九月驟熱驟寒多瘧謂之小陽春(灌陽舊志)
平樂府
平樂為楚南境氣候恒燠地介五嶺之間峯巒迴
合山林水石之氣時溢為霧四望羃䍥咫尺莫辨
深山叠嶂為盛城郭為輕行旅勞役之人尤易侵
染(平樂府志)
平樂風氣多熱少寒草樹秋杪而不凋花卉冬初
而見艷(縣志)
四時晴霽便熱或有風雨俄頃便寒調護稍失百
病易生(恭城縣志)
富川氣候近衡湘與諸縣大殊四時多風其聲甚
烈隆冬有雪草木盡凋(平樂府志)
春三月有青草瘴四五月有黃梅瘴六七月有新
禾瘴八九月有黃茅瘴又有桂花瘴菊花瘴之名
大抵皆乘虚而入故元氣盛則邪氣不能侵此養
生第一義也(荔浦縣志)
昭平界梧川之間岏㠝環峙灘水湍流叢薄密箐
嵐煙瘴霧倏雨而寒倏霽而燠一日可更裘葛焉
而秋末冬初其氣乾燥瘴癘又甚(昭平縣志)
永安四山擁蔽氣不舒暢比於鄰壤瘴霧尤厲(永安
州志)
梧州府
梧州氣候與中州異峰巒環峙三江合流融結鬱
燠春夏之交霪雨彌旬漲潦時發三伏炎熇特甚
隆冬或有微霜大抵炎荒燠多寒少陽氣泄隂氣
不收生物早而不力人感之每患瘧疾驟去衣襟
輕飲涼水者為所中(梧州府志)
三冬晴霽常至揮扇九夏隂雨亦覺微寒郡屬大
都相類(府志)
地多燠少寒三冬不見雪山高林茂煙鬱嵐蒸故
隂晴之分一日數變(藤縣志)
南方地暖無冰雪或數十年一見近年梧屬霜雪
頗重逾於往時(岑溪縣志)
岑地多暖昆蟲少蟄草木不甚零落桃李先梅而
綻三夏固暑而經秋更熱謂之蒸秋(梧州志)
西粵多山而懷集尤在萬山之中偏方土淺陽燠
之氣易升山峻地卑隂濕之凝更重煖生常早寒
肅常遲一日之間氣候易變而疾病横生(懷集縣志)
潯州府
潯州四時常花三冬無雪夏不熱而秋熱冬不寒
而春寒三伏或至披裘殘臘間亦揮扇(潯州府志)
草木蓊勃虺蛇出沒日蒸水氣積而為瘴城廂平
坦之地則少鄉陬巖谷之處則多甚於春夏而冬
則無之(舊志)
多暑少寒有霜無雪或數年一見間有颶風折木
發屋至二三日止臘月多微雨朔風嚴凝久之忽
霽名曰廻南連雨之後必有晚照倒射明旦重霧
四塞日出反遲(貴縣志)
南寧府
南寧古邕管兩江合流環城暮冬氣候暖若三春
樹葉多不落桃李亂開蝮蛇出土不蟄日晴驟熱
則温霧如湯濺人衣故號炎鄉(南寧舊志)
四山開朗江流遶城嵐氣發洩不為瘴癘(新寧州志)
地劇炎荒山多隂曀物生常早(隆安縣志)
太平府
太平為粵西極邊地愈卑土愈薄濕燠尤甚(太平府志)
地卑土薄春夏霪雨冬無霜雪(崇善縣志)
左州氣候乍寒乍熱最難調攝(李詮養生篇)
地近交阯山多嵐瘴春夏水漲有蟲蛇草木之毒
易於傷人(養利州志)
永康為粵西極邊所在深山密箐氣候多乖四時
不和隂陽失正人居其間四肢沉倦百病俱生甚
於他處(永康州志)
鎮安府
寒暑無常隂晴不一夏秋之際地生嵐瘴(節思恩府志)
奉議罕見霜雪山深嵐翳草木不枯(節府志)
歸順山高隂重少暑多寒榖實頗遲(歸順州志)
都康四時瘴霧不分冬夏遇雨則寒(節府志)
柳州府
柳州地近桂林號無瘴且山水清曠風氣與中州
不甚異(舊志)
雒容與桂永接壤土疎陽泄故氣候易暖多隂(雒容
縣志)
懷遠在柳州西北氣候常寒較他縣略異柳無雪
而懷則有雪多崇山峻嶺䆳谷寒生即盛夏亦無
溽暑春秋二分居必挾纊故五榖不再熟亦有青
草黃茅之瘴每晨黑霧蔽日清涼逼人急當避忌
(懷遠縣志)
融在柳州上游氣候與湖湘不殊(融縣志)
慶遠府
慶遠介龍城西四時皆等暮春中夏時亦有寒涼
如秋冬者大約隂雨蠻風霾蔽日照之故若其羲
馭當空即已令人煩燥晝方裸赤入夜仍須挾纊
自朝至暮寒燠數更故諺曰急脫急著勝似服藥
云(慶遠府志)
宜山附郭天河距郡非遥暖既無殊冷亦不異氣
候尚為差勝(府志)
河池地居萬山風多暈人天饒雨霧冬無冰雪時
常隂晦四季皆瘴(舊志)
荔波錯壤黔省(雍正十年因改隸都勻)寒燠非時雨暘無候
溪蒸毒熖山吐嵐氛有桃桂枯嶺等瘴(舊志)
忻城附郡東南分理者至而輒斃水土尤可詫異
永定永順原屬宜山境土大槩不甚相遠(慶遠舊志)
東蘭南丹郡地俱係蠻溪獠峝深箐密布草木蓊
翳巖依穴處類皆鱗蟒蛇蝮雨過萬壑交衝沫淫
毒螫再加上霧下潦烈暑燒空商旅氓隸若貪涼
飲冷即為所中他病半熱半寒率由陽虛隂逼醫
必温中固下以定二氣之分誤用祛發百不一生
又曰慶遠春三月暖氣薰蒸人多袒裼科跣儼如
内地入伏景象夏三月暑熱雖侵反無十分酷烈
因春時藴隆已泄故也秋三月肅殺之氣不甚林
端無異暮春冬三月煦燠如常罕見霜雪若風雨
連朝隂氣廹而成寒轉甚冬時(舊志)
思恩府
恒燠少寒多隂晦無霜雪青草黃茅瘴癘時作府
治平衍四山開暢為患猶鮮武緣近屬山水多有
清曠處候差無别其餘土俗村墟皆層巒叠嶂晨
昏嵐霧日中始辨隂晴寒暑不和四時如一但逢
隂雨雖夏亦秋偶值晴暄雖冬猶夏(思恩府志)
又舊城古零二土司何旺堡地高山隂多寒少暑
五榖發生最遲田州百色鄰距廣南暑盛秋中嵐
氣特厲熱霧昏蒸行旅輒畏之(節府志)
賓州無大江以洩水氣民居皆沮洳卑濕層巒蒸
霧雨甚即寒入冬猶熱嶺以南常候也(舊志參方輿勝覽)
泗城府
萬山叢箐嵐霧迷漫雖天晴必巳午二時始見日
色(節府志)
西隆寒暑不時瘴癘獨甚居民多住山頂嵐霧在
下隂翳之氣稍可避(州志)
直隸鬱林州
平原廣野山清水深春夏多雨冬寒無雪又一歲
之間暑熱過半隂氣盛故晨夕嵐霧(鬱林州志)
論曰粵西自桂林外昔稱瘴鄉大率土廣民稀故
也今則休恬安養生齒蕃盛村落錯居寒暑應候
近郡皆同中土惟泗城西隆西林東蘭歸順等地
林峝深密處嵐霧所蒸尚覺稍有瘴氣然讀梅昭
州五瘴之說則知身固有瘴而逆氣成疾固非荒
遠為害矣何况風動日暄四氣協而隂陽和又駸
駸乎有轉移斯闢者歟
廣西通志卷二
