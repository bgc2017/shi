欽定四庫全書
廣西通志卷一百一
藝文
歴朝
疏
論新建伯撫勦地方功次疏霍韜
竊見新建伯南京兵部尚書兼都察院左都御史
王守仁奉命巡撫兩廣已將田州思恩撫處停當
隨復勦平八寨及斷藤峽等賊臣等皆廣東人與
賊鄰壤備知各賊為患實跡嘗竊切齒蹙額而歎
曰兩廣良民何不幸生鄰惡境又嘗竊計曰何日
得一好官員勦平各賊俾良民各安其生而頑民
染患未深者亦得革心向化乃今恭遇聖明特起
王守仁撫勦田州思恩地方臣等竊謀曰兩廣自
是有底寧之期也聖天子知人之澤也是役也臣
等為王守仁計曰前巡撫動調三省兵若干萬梧
州三府積年儲蓄軍餉費用不知若干萬復從廣
東布政司支去庫銀若干萬米不知支去若干萬
殺死疫死狼兵鄉兵民壯打手不知若干萬僅得
田州安靖五十日自是而思恩叛矣弔巖賊出圍
肇慶矣殺數千家矣此賊併時同出蓋與田州思
恩東西相應者也若王守仁者乘此大敗極敝後
仰承聖明特擢之恩卽合四省兵力再支庫銀百
餘萬支米數百萬勦平田州報功級數萬人亦
且曰天下大功也然而守仁不役一卒不費斗糧
宣揚陛下聖德遂致思恩田州兩府頑民稽首來
服其奉揚聖化以來遠人雖舜格有苗何以過此
臣等是以歎服王守仁不惟能肅將天威實能誕
敷文德也若八寨斷藤峽又非田州思恩比也天
下十二省俱多平壤惟廣西獨在萬山之叢其土
險其水迅其山之高者有猿猴不度飛鳥不越者
故諺語曰廣西民三而賊七由山高土惡氣習兇
悍雖良民至者亦化為賊也八寨賊洪武年間所不能平
斷藤峽成化八年都御史韓雍僅得討平及今五十餘年
遺孽復熾柳州慶遠鬱林府江諸路時出刦掠官兵亦
屢請征之若八寨賊則自國初至今未有輕議征勦者蓋
謂山水兇惡進兵無路消息少動賊已先知一夫控險萬
兵莫敵以故一百六十年間曾未議及賊亦恃險肆惡
時時出攻圍城堡殺掠良民何啻萬計四方頑民犯罪脱
逃投入八寨則有司不敢追攝矣鄰近流賊避兵追勦
投入八寨則官兵不敢誰何是八寨者實四方寇賊淵
藪也斷藤峽又八寨之羽翼也廣西有八寨諸寇猶人
有心腹疾也八寨不平則兩廣無安枕期今王守仁沉機
不露掩賊不備一舉而平之百數十年豹虎窟穴掃而
清之如拂塵然非仰藉聖人神武不殺之威何以致此
臣等是以歎服王守仁能體陛下之仁以懷綏田州思
恩向化之民又能體陛下之義以討服八寨斷藤峽梗
化之賊也仁義之用兩得之矣謹按王守仁之成功有
八善焉乘湖兵歸路之便則兵不調而自集一也
因思田效命之助則勞而不怨二也機出意外則
不及遯所誅者皆積年渠惡非往年濫殺報功者
比三也因歸師以討逆賊無糧運之費四也不役
民兵不募民馬一舉成功民不知擾五也平八寨
平斷藤峽則極惡者先誅其細小巢穴可漸施德
化使去賊從良得撫勦之宜六也八寨不平則西
而柳慶東而羅旁線水新寧恩平之賊合數千里
共為窟穴雖調兵數十萬費糧數百萬未易平復
今八寨平定則諸賊可漸次撫勦兩廣良民可漸
安生業紓聖明南顧之憂七也韓雍雖平斷藤峽
賊矣旋復有賊者實當爾時未及區畫其地為經
久圖歴五十年之生聚則賊復熾盛也亦宜今守
仁旣平其巢窟卽徙建城邑以鎮定之則惡賊失
險後時固不能為患逋賊來歸不日且化為良民
矣誅惡綏良得為民父母之體八也或者議王守
仁則曰所奉命撫勦田州思恩也乃不勦田州則
亦已矣遂勦八寨可乎臣則曰昔吳楚反攻梁景
帝詔周亞夫救梁亞夫不奉詔而絶吳楚糧道遂
破吳楚而平七國安漢社稷夫不奉詔大罪也景
帝不以罪亞夫何也傳曰閫以内寡人制之閫以
外將軍制之又曰大夫出疆有可以安國家利社
稷專之可也古之道也是故周亞夫知制吳楚在
絶其食道而不在於救梁也是故雖有詔命猶不
受也惟明君則以為功若腐儒則以為罪今王守
仁知田州思恩可以德懷也遂納其降而安定之
知八寨諸賊百六十年未易服也遂因時仗義而
討平之仁義之用達天德者也雖無詔命先發後
聞可也而况有便宜從事之旨乎或者又曰建置
城邑大事也區畫錢糧戸部職也不先奏聞而輙
興功可乎臣則曰古者帝王千里之内自治千里
之外付之侯伯而已是豈堯舜湯武聖智反後世
不如哉蓋慮輿圖旣廣則智力不及與其役一已
耳目之力而無益於事孰若以天下賢才理天下
事為逸而有功也是故帝王之職在於知人而已
旣知其人之賢而委任之矣則事之舉錯一以付
之而責其成功若功效不孚乃制其罪可也今旣
任之又從而牽制之則豪傑何所措手足乎是故
王守仁之平八寨也所殺者賊之渠魁耳若逋逃
者固未及殺也乘此時機建置城邑遂招逋逃之
賊復業焉則積年之賊皆可化為良民也失此機
會撤兵而歸俟奏得旨乃興版築賊漸來歸又漸
生聚據險結寨以抗我師雖欲築城亦不能矣昔
者范仲淹之守西陲也欲築大順城慮敵人爭之
乃先具版築然後巡邊急速興事一月工成賊覺
而争之已無及矣爾時范仲淹若俟奏報豈不敗
乃事哉王守仁於是建置城邑之役蓋計之熟矣
錢糧夫役固不仰足戸部而後有處也其以一肩
而分聖明南顧之憂可謂賢矣不以為功反以為
過可乎先是正德十四年宸濠謀反江西兩司俛
首從賊惟王守仁同御史伍希儒謝源誓心效忠
不幸奸臣張忠許泰等欲掩王守仁之功以為己
有乃揚諸人曰王守仁初同賊謀及公論難掩乃
又曰宸濠金帛俱王守仁伍希儒謝源滿載以去
當時大學士楊廷和尚書喬宇亦忌王守仁之功
遂不與辯白而黜伍希儒謝源俾落仕籍王守仁
不辯之謗至今未雪可謂默啞之冤矣夫國家論
功有二道焉有開國效功之臣焉有定國拯危之
臣焉開國之臣成可侯也敗則虜也雖勿崇焉可
也惟禍變倏起社稷安危凛乎一髮效忠定亂之
臣則不可忘也何也所以衛社稷也昔者王守仁
之執宸濠也可謂定亂拯危之功矣奸人猶或忌
之而謗其短夫如是則後有事變誰肯效忠乎甚
矣小人忌功足以誤國也臣等是以歎曰王守仁
等江西之功不白無以勸勵忠之臣若廣西之功
不白又無以勸策勲之臣是皆天下地方大慮也
王守仁大臣也豈以功賞有無為重輕哉苐恐當
時有功之人及土官立功之人視此解體則在外
撫臣遂無所激勸以為建功之地耳臣等廣人也
目擊八寨之賊為地方大患百數十年一旦仰頼
聖明任用守仁以底平定不勝慶忭今兵部功賞
未見施行戸部覆題又復再勘臣恐機會一失大
功遂沮城堡不得修築逋賊復據巢穴地方不可
勝慮也是故冐昧建言惟聖明察焉乞早裁斷俾
官僚早得激勸城寨早得修築逋賊早得招安良
民早得復業嶺海之外歌詠太平祝頌聖德實臣
等所以報陛下知遇一節也亦臣等自為地方大
慮而不得已也
兩廣鹽利疏黃佐
照得兩廣用兵全資鹽利而鹽利之徵則出之客
商而不取之於竈蓋竈丁所辦之鹽則專客商支
額無額外徵備軍門之數商人支額官鹽有限數
私鹽數多私鹽之利遠過官鹽數倍自天順成化
以來至都御史葉盛韓雍吳琛朱英宋旻屠滽秦
紘閔珪唐珣鄧廷瓚劉大夏潘蕃熊繡併臣等相
繼總督軍務於此因地方連年用兵錢糧無處出
辦商販私鹽數多勢難革而法難行所以或奏請
施行或便宜處置而有此鹽利之徵也法之立於
行鹽地方各立鹽場廣西則於梧州廣東則於韶
州南雄肇慶清遠商人到彼投稅者正鹽一引帶
餘鹽六引正鹽一引抽銀五分餘鹽一引抽銀壹
錢餘鹽一引更有多餘鹽觔許令自首免其沒官
每一引令其納銀二錢此鹽法之大槩也相沿行
三四十年通融府庫充實地方逐年用兵勦賊買
糧賞功等項甚為有賴正德六年廣東監察御史
解冕條陳十事内一件議措軍餉查得先該戸部
郎中陳俊巡撫都御史葉盛題准廣東鹽
課提舉司鹽引從梧州往廣西地方併湖廣衡
永二府發賣每鹽一引納米二斗後該都御史
韓雍見得收積米多議令每官鹽一引許帶餘
鹽四引官鹽一引納銀五分餘鹽每引納銀一
錢南雄府亦然後該都御史秦紘案令官鹽一
引許帶餘鹽六引仍前照例抽收此外又有多
餘鹽觔准令自首每引抽銀二錢蓋正鹽一引
止帶餘鹽一引乃祖宗成法一引許帶餘鹽六
引巡撫權宜兹欲止帶一引則軍餉無處措辦
合無酌量每官鹽一引許帶餘鹽三引仍量其
地方鹽價貴賤抽收軍餉如往南雄韶州二府
發賣餘鹽每一引納銀一錢五分往清遠肇慶
及惠潮州以上江西行鹽地方發賣每引納銀
七分其在廣州雷廉高瓊等府縣往欽州靈山
領運廣西發賣者餘鹽一引納銀五分有引
官鹽俱免納銀但有夾帶多餘鹽觔盡罰入官
不准自首如此則官商兩便軍餉不致虧少等
因已該都御史林富依擬施行去後竊照兩廣
係古百粤之地民猺襍處寇盜縱横歲用兵征
勦錢糧支用不貲加以遞年水旱相仍人民饑
饉處置賑恤調兵防守歲無虚月倉庫儲蓄有
限各項供費無窮其兩省布政司處雖有銀兩
各有頭項擅難把别項動支遞年征勦因地方
廣闊山嶺險遠所調漢土軍卒多則就用
十萬之上少亦不下六七萬之數方敢行事况
賞犒出軍將卒并各處哨守官兵及修城船打
造銀牌買辦紅料硝磺制造軍兵器械收買馬
匹鞍轡等項凡軍中合用之物無不賴於此舍
此再無出辦之路論之者但知鹽利銀兩收有
前項數目執稱甚多欲要減免其費出之多關
係之大遇急無辦之患臨時缺乏之憂皆所不
顧是以不及其事者隨人意言之甚易殊不知
當其事者利害切身值之亦甚難也自正德二年
查盤起觧之後倉庫遂無餘積比一舉動輙告缺
乏况商人許令自告仍有不盡之數令自首則私
鹽盛行肆無忌憚又何可言是縱客人以罔厚利
虧軍餉以悞大事其為靖安地方之計甚非所宜
鹽丁所辦之課已給與商此等之徵則出自商人
與鹽竈丁萬無相干以此而恤鹽丁非臣所敢言
也况鹽商獲利頗多盤獲私鹽人免問罪鹽免入
官惟以此數而責令出辦法為甚輕而販納亦甚
易俱欣然樂從略無難意今益商人而縱私販虧
官課而悞大事以此而措置軍餉又非臣所敢知
也但用兵惟此糧賞非糧無以聚兵非賞無以勵
功書曰峙乃糗糧無敢不逮汝則有大刑孟子曰
師行而糧食古有明訓今惟欲希寬恤之美名而
不顧地方之大患論事諸臣固不言其非盡善之
謀其行據議處者或亦似無遠大之見此豈經久
可行之法否乎即今儲蓄已不甚多若不急復舊
規則軍餉日虧錢糧日減遇地方多事聚兵無糧
賞功無物臣等束手無措未免具奏請給内帑縱
蒙俯允而往返稽延悞事非細况前項事情行之
年久上下皆便商人甚為有益絶無怨言决難輕
議設有餘積收貯在官足彰國之富而守掌有人
出納有案奏報有數侵欺有罰誰得而用之孰得
而那移借貸伏望皇上念邊方多事軍餉關係甚
重乞敕戸部查議合無仍復舊規盡革新議今後
遇有裝載鹽觔前往廣西湖廣江西等處行鹽地
方發賣者經過梧州南雄韶州等處聽臣行令各
該盤鹽委官仍照遠年行定舊規每官鹽一引許
帶餘鹽六引正鹽一引免其納銀餘鹽每引納銀
一錢五分外夾帶多鹽之數許令自首每引納銀
二錢五分專備用兵糴糧賞功等項支用自首數
外仍有夾帶隐瞞多餘不盡者各該盤鹽委官盡
數盤出沒官犯人照例問發充軍各該盤鹽委官
通同受囑容隠不舉事發俱問擬枉法賍罪一體
照例充軍仍乞著為定規永遠遵守司其事者毋
因一言而輙為變更行其事者毋執私見而擅為
改亂如此私鹽之禁猶存奸貪之罰有在倉庫自
充軍餉自足逐年用兵行事而供應自無闕乏之
憂矣
論征安南䟽張岳
臣伏覩皇子誕生渙頒詔命内外臣民莫不覃敷
惟安南以久不入貢詔使臨遣為之停止下外廷
集議咸謂罪當討無赦陛下寬仁惻怛不忍遽動
甲兵特詔使者馳入其國究問緣由臣待罪邊疆
不能宣逹朝廷威德使雕題君長慕義向方奔效
職貢至於上軫聖慮萬里遣使死有餘罪臣竊聞
安南自正德十一年内國王黎賙為逆臣陳暠與
其子陳昇所弑國人立賙弟黎譓主國事以兵逐
陳暠父子奔據其國諒山府黎譓立七年又為權
臣莫登庸所逼出居其國清華府登庸立譓幼弟
黎㢜相之既又弑㢜而自立國内分裂日尋干戈
無暇請貢此皆往歲傳聞及其國諒山長慶等府
牒報之言其間曲折及近日事情雖不能詳知然
其久爽貢期大抵由此非真負封豕之勢敢於阻
兵拒險以抗上國之命而不貢者也自古蠻夷惟
逆命則誅若其國不能通貢似不足以勞敝中國
今用兵之聲先已傳布使者行勘未復誠恐生事
樂禍之臣不能仰窺陛下所以遣使行勘之本意
迎合附會謀動兵戈臣不暇遠引請以目前義理
事勢反覆詰之夫欲興兵必以黎氏為辭為之討
其亂賊也為區區南交勞師萬里之外討其賊而
定之位非中國長策其不可一也不定黎氏而因
以取之是乘人危難而利其所有五霸稍知義者
不屑為也而謂聖明為之乎其不可二也萬一勝
不可必交人操長技毒弩乘高截險以邀我師則
禍敗孰當之乎其不可三也今兩廣困敝猺獞屯
結官軍僅足備守所恃以調發者狼兵然諸州土
官及湖廣勾刀手連年疲於征調内懷讐怨若復
驅以遠征深入數千里之險進有難必之敵退無
旋反之期狼顧兩端莫堅鬭志南交暑濕易生疾
疫萬一師老財匱猺獞乘虚而起安南事未可必
兩廣破敗可以立俟其不可四也近日為大工役
府州縣無礙銀兩盡起發赴部梧州軍餉亦因鹽
法壅滯課額虧損每年敷給諸軍剩積無多兵興
十萬日費千金永樂中用八十萬人入交今就折
半言之亦當有四十萬人屯食兩廣飛芻輓粟約
以二石致一石何處措備其不可五也天下承平
久矣人不知兵兵不習戰將帥皆膏粱子弟少經
行陣而縉紳之喜談兵者類皆趙括房琯之流平
居為大言爾蓋深於兵者必不談兵其掇拾古人
糟粕以談者多妄也欲舉大事而使膏粱主兵躁
妄之士得成其謀不待兩兵相交而不勝之機先
見矣其不可六也此六不可者臣特粗舉其端耳
至於天下大勢其財用盈虚兵馬強弱民情休戚
蓋有非臣職事所及而不敢究言者臣愚以為安
南縱有可誅之罪猶當重為民命愛惜審酌輕重
於當用兵之中求所可不必用者以全民生以養
元氣今其久不入貢之情只是如此以義理事勢
反覆推之用兵一事臣愚切以為不可天下大器
也安之甚難無故而動搖之臣中夜以思不寒自
慄伏望陛下上承上天仁愛之心遠思皇祖不祥
之訓待行勘使者復命乞下廷臣將安南事勢反
覆熟議如黎氏尚存力能入貢則許之入貢如果
内難未定則且申敕邊臣謹固疆場禁戢奸宄毋
得妄生事端致有驚駭搖動人心待安南亂定應
否入貢另行奏請定奪此於國家事體初未有損
而生靈得免於兵革之禍所全活者多矣臣邊吏
也遇此大征義當擐甲執戈躬率先所部以死效
命乃其職分顧不度分量輕肆瞽言干撓廷議避
事偷安罪當萬死然臣非敢愛死也恐死而無益
是以冐昧為陛下陳之伏冀曲垂裁察
報柳州捷音疏張岳
臣案查先准兵部咨為巡按廣西監察御史陳宗
䕫題前事命會同總兵官陳圭督同副總兵程鑒
并於三司中選委才力超卓二三人責令專任以
事完為期并合用兵糧議處停當具由奏聞一面
約期進兵凡軍中一應機宜俱聽相機行事仍咨
都察院轉行新代巡按廣西監察御史馮彬隨將
有功有罪人員分别具奏等因欽遵備咨到臣已
經行該守巡兵備會同參將官督同守備府衛并
地方人員備查為惡村分首從賊徒分别哨道合
用漢達土兵各若干細開畫圖貼說并一應軍需
等項條具報奪隨據分守右江道右參政鄭絅整
飭右江兵備兼分巡道副使魏良輔暫代分守柳
慶等處地方原任左參將孫繼武會呈奉臣等案
騐前事依奉會同鎮守廣西地方副總兵程鑒廣
西布政司掌印左布政使李香按察司署印僉事
魏一恭都司掌印都指揮周乾議得右江所屬柳
慶等府近年以來盗賊充斥人民逃散柳州一府
所屬十二州縣被害尤甚中間馬平來賓等縣里
隆北五等處更為酷烈其巢穴冞深山峝險阻北
通古田永福南通渌里八寨東接籐峽諸江西連
湖貴二境最近而融縣洛容柳城朝發夕至稍遠
而龍哈忻城莫旺此逐彼移其餘旁溪曲徑高壘
深居蓋不啻狐兔之三窟而已而里隆一處魚窩
等巢險峻尤極控引長江有同天塹迥臨絶壁如
守雄關乃柳慶二府之奥區西南一方之劇盗盤
據山川豺虎之心益横因循歲月地方之禍彌深
屢經建議未見施行若非大調兵馬廣集糧餉多
分哨道遠布防禦申嚴號令明信賞罰其何以收
萬全之功除積年之患哉今將府縣查過應勦首
從賊徒名數村分并哨道防守把截去處與夫合
用官軍兵欵糧餉船隻等項逐一會同詳議畫圖
貼說備開條件呈報到臣臣等遵照節奉欽依事
理會差官舍分投齎執令旗令牌督調南丹州土
官男莫惟武東蘭州土官男韋起雲那地州土官
男羅廷鳳各目兵并左右兩江各衛所府州縣馬
步官軍打手壯欵人等齊集將各官繳到畫圖貼
說應分哨道書册分為中左右三大哨俱差官齎
執令旗令牌督押尅定嘉靖二十四年九月初七
日寅時一齊抵巢按圖撲勦其餘為惡村分應該
勦殺儘兵力所及相機行事隨據中左二哨監督
右參政鄭絅左參議趙崇信呈稱五都諸寨賊徒
勢益悍猾屯結寨上兵力不敷所圍有限呈乞再
調别處土兵一二萬前來分布三哨以收全功臣
等看得前賊堅結魚窩等寨恃險拒敵未易攻克
隨將勦平廣東封川地方班師目兵於内摘取鎮
安府土官男岑真寳精兵三千名田州土官男岑
芝精兵五千名向武州土官男黃仲金精兵三千
名東莞縣銃手五十名及漢逹官軍打手人等行
委廣東都司新任都指揮劉海廣東布政司分守
嶺西道右參政張烜總領随同臣於十一月十五
日前到柳州駐劄督催功次陸續獲功觧報臣等
又看得各處巢賊將次削平惟有魚窩馬鞍龍船
等寨勢極高險拔地數十丈弓箭火銃俱不能達
上有窩凹各賊歲有積聚以防官軍據高臨下礨
石如雨從古攻打未曾克破必湏申飭各哨為久
困之計設法攻打恐日久人情懈弛又行委新任
鎮守廣西副總兵程鑒前去總理統督三哨并據
原委左哨監督左參議趙崇信呈報丁憂去訖隨
改委中哨監督右參政鄭絅兼管左哨監督臣等
於嘉靖二十五年四月初八日移鎮柳城縣親自
臨督仍將各領哨官以軍法處治鎖項勒限責令
攻打據副總兵程鑒監統等官右參政鄭絅等禀
於本月初八二十等日購募敢死目兵黑夜藏火
毬用繩梯鈎搭絶壁偷上魚窩馬鞍二寨奪其閘
門投火毬燒其茅房賊衆驚亂各兵魚貫而登斬
獲數多其被火燒死及墜落懸崖不計其數并俘
獲賊屬人口奪獲器械等項觧報前來今據前因
臣會同鎮守兩廣地方總兵官征蠻將軍太子太
保平江伯陳圭議照廣西柳州府馬平柳城融縣
等縣五都里隆上油石龍鵝頸等巢賊首韋金田
韋金秀韋明濓覃朝觧藍扶威韋扶曠韋張容韋
朝龍等各據險巢朋黨為患聲勢相通其中五都
魚窩馬鞍等巢自洪武初年以來不入版圖尤為
險惡諸蠻所視以為向背蓋自正德二年徵兵大
舉斬獲首級雖多然而魚窩等巢攻圍數月竟未
盡克遂且招撫是以兵散之後餘黨復布山谷頃
年以來根蔓延引占據慶遠水陸二路敵殺官軍
攻劫縣庫殺戮鄉村每殺一村則一村田土盡被
包占積歲蠶食各縣僅存附郭數里其餘大抵漫
爲盗區又恃其險阻狃於招安謂官軍不能持久
從來征勦終歸於招故敢據險拒敵以老我師狡
猾兇狠人神共怒臣等仰遵兵部題奉欽依調集
官兵親臨調度攻勦以九月初進兵收其禾稼兵
有餘食决意持久以絶後患其團結土寨者會兵
圍困遯投别巢者黏蹤窮追誓以必破此賊乃肯
班師是以人無還心進皆死戰賊勢日蹙險遠巢
寨並皆摧滅已將各哨報到擒斬首從賊人賊級
共四千零八十四名顆轉發紀功官驗實通行造
報其首惡韋金秀覃朝觧韋明濓藍扶威等明正
典刑餘威所震羣蠻膽落而馬平縣三都四都來
賓縣北五賓州龍哈八寨并象州五宣洛容等處
以北及乎古田之境其魁渠皆自投軍門願編立
里甲輸納税糧同於百姓原被賊殺占額徵糧米
今清出一千三百二十六石有竒經報在官聽撫
造册給帖者已有二萬零六百六十三名送出原
日行兇盔甲鎗刀弩箭等項共二千八百一十七
件馬三百五十五匹其班師之後陸續聽招者尚
未開報各被賊逼逐良民皆行令有司安插復業
田土或仍舊或招人耕種蠻禍消除地方寧息是
皆仰仗我皇上之聖德同天春生秋肅並行以成
歲功臣等奉揚天威遵奉廟謨致此克捷非犬馬
之力所能及也及照賞以示勸罰以示威軍旅之
中所繫尤切臣等所以能鼓舞羣心奮勇趨事者
亦惟宣國家賞罰之典示以信必之令使之有所
畏而知勸爾除將調征兩廣漢達官軍土官目兵
打手人等量行犒賞掣放休息其已聽撫夷獞行
令所司加意存恤未招者備行守巡官遵照臣等
原行條約逐一撫處停當安插復業及摘發泗城
東蘭南丹那地等州目兵五十名行令參將戚振
管領在於柳州融縣來賓千蔓古零等處立營防
守俟數月之後事體即定人心稍安即行掣放臣
等於本年五月二十四日班師回還梧州總府控
制地方其餘有功獲功并陣亡傷故被傷官軍目
兵人等照例聽巡按廣西監察御史通查明白覈
實造册另行奏繳
報連山賀縣捷音疏張岳
照得先因廣西賀縣弓山磥石黃峝等巢積年賊
首倪仲亮李三弟等廣東連山縣黃南梅水大曲
等巢積年賊首李金石住等各結黨嘯聚相煽為
亂流劫鄉村殺擄人財奪占田土民不寧居貽患
三十餘年節據連賀二縣被害排年軍民黃昂黎
得春等連詞具告請兵征勦已該臣會同鎮守兩
廣地方總兵官征蠻將軍平江伯陳圭議得前賊
積惡已盈流毒甚慘屢撫屢叛勢在必征將調到
廣西鎮安思明田州南丹東蘭那地向武都康泗
城歸順上林等府州司縣土官目兵并兩廣漢逹
官軍民壯打手人等分為二大哨一哨賀縣委鎮
守廣西地方副總兵官沈希儀統督廣西按察司
僉事俞則全監督指揮李琮孫文繡陳棟鄒繼芳
卞爵等共兵五萬九千五百七十七員名進勦弓
山磥石黃峝等巢首從賊徒一哨連山縣委廣東
布政司左參議朱憲章監督廣東都司署都指揮
僉事梁希孔統督指揮莫如爵黑孟陽李涇王照
共兵二萬零七百九十員名進勦黃南梅水大曲
等巢首從賊徒及行湖廣巡撫衙門督行郴桂衡
永上湖南等道兵備分守分巡守備等官各調集
官兵鄉夫委謀勇指揮千百戸等官管領把截尅
定嘉靖二十七年正月十四日寅時一齊抵巢按
圖撲勦應與湖廣官兵夾攻者約會夾攻仍委廣
西布政司左參議朱道瀾總理賀縣哨廣東布政
司監督左參議朱憲章兼管總理連山縣哨各軍
前糧餉會本具題外續於本月二十一日據賀縣
哨監統副總兵沈希儀僉事俞則全呈報并據連
山哨監統左參議朱憲章都指揮梁希孔呈報及
據湖廣按察司整飭郴桂衡永兵備兼分巡上湖
南道副使潘子正呈稱各前來臣等查得連山賀
縣二哨官兵通共擒斬首從賊人賊級三千零一
十九名顆俘獲賊屬二百八十六名口奪回被擄
男婦四名口奪獲牛馬二百七十九頭匹器械一
千零五十八件俱經巡按御史蕭世延楊以誠原
委紀功廣西按察司副使沈宏廣東按察司副使
黃光昇閱騐審勘明白獲功官軍目兵各照賞格
給賞陣亡被傷者給與銀兩以為營葬及湯藥之
資生擒内有詞者監候另議情真無冤者遵照兵
部奏准嚴法令以靖地方事例押赴市曹處決器
械貯庫被擄人口給親完聚俘賊屬與牛馬俱變
賣價銀入官其湖廣官兵所獲首從賊人賊級賊
屬等項備行該道俱徑呈彼處按撫衙門定奪委
官紀騐施行外臣會同鎮守兩廣地方總兵官征
蠻將軍太保兼太子太保平江伯陳圭議照廣西
賀縣接連廣東連山縣地方密邇湖廣江華等縣
崖峝深險林箐叢密各賊盤據負固肆兇東攻則
西遯西攻則東遯急之走入險阻緩之復糾聚出
沒正德年間雖曾具奏征勦賀縣特以一面進兵
不曾會合三省致使殘黨旋復嘯聚如賊首倪仲
亮鄧良朝梁榮李金石住等合衆數千僭稱名號
焚掠村寨占據田土逼近關廂禍延三省劫掠得
志黨附益多各處無頼姦民投入夥中導之遠劫
至於德慶開建等州縣亦被其害若不急為勦滅
誠恐後來愈熾深為未便臣等動調官軍土兵行
委副總兵三司等官統領進勦幸致克捷即今地
方之患已除神人之憤獲伸舊民復業安枕而卧
是皆仰仗皇上聖武宏敷天威遠振故能兵不畱
行賊無堅寨豈臣等犬馬微力所能強致伏惟皇
上軫念邊方用武之地敕下該部查議將前項有
功官員議擬上請量予陞賞庶人心激厲而將來
任事益加奮勉其餘有功獲功并陣亡傷故被傷
官軍目兵人等照例聽各該巡按御史通查覈實
造册奉繳
三大政論嚴嵩疏張翀
竊見大學士嵩貴則極人臣富則甲天下子為侍
郎孫為錦衣中書賓客滿朝班親姻盡朱紫犬馬
尚知報主乃嵩則不然臣試以邊方財賦人才三
大政言之國家所恃為屏翰者邊鎮也自嵩輔政
文武將吏率由賄進其始不核名實但通關節即
與除授其後不論功次但勤問遺即被超遷托名
修邊建堡覆軍者得廕子濫殺者得轉官公肆詆
欺交相販鬻而祖宗二百年防邊之計盡廢壞矣
戶部發邊餉本以贍軍自嵩輔政朝出度支之門
暮入奸臣之府輸邊者四饋嵩者六臣每過長安
街見嵩門下無非邊鎮使人未見其父先饋其子
未見其子先餽家人私藏充溢半屬軍儲邊卒凍
餒不保朝夕而祖宗二百年豢養之軍盡耗弱矣
邊防既隳邊儲既虚使人才足供陛下用猶不足
憂也嵩藐蔑名器私營囊槖世蕃以狙獪資倚父
虎狼之勢招權罔利獸攫烏鈔無耻之徒絡繹奔
走靡然成風有如狂瘍而祖宗二百年培養之人
才盡敗壊矣夫嵩險足以傾人詐足以惑世辨足
以亂政才足以濟奸附己者加諸膝異巳者墜之
淵箝天下口使不敢言而其惡日以恣此忠義之
士所以搤腕憤激懷深長之憂者也陛下誠賜斥
譴以快衆憤則緣邊將士不戰而氣自倍百司庶
府不令而政自新矣
酌議事宜以安民庶以固地方疏吳文華
一割屬縣以全府治據右江兵巡道議稱思恩府
原屬土州正統間土官岑瑛有功陞為府尋改為
軍民府添設流官佐貳弘治末年瑛孫濬叛討滅
之改流官知府設鳳化縣隸焉嘉靖初年土酋王
受作亂新建伯王守仁撫平之始遷府治於荒田
割南寧府武緣止戈一二圖為之編戸裂思恩舊
治為九土司以分散其黨乃數十年來種類日悍
蔑視漢官亡論軍符不以時赴即桀驁未易宰制
譬之畜養驕抗孽奴緩急未易得力且漸成尾大
不掉之憂所以然者該府無衛所少編民一旅一
卒皆出自九司其操縱之勢原未有恃也嘗考新
建伯王守仁奏議鳳化縣移於三里及割柳州府
屬上林縣以隸思恩蓋三里為八寨咽喉上林為
八寨門戸欲壯思恩就近彈壓故耳旋以反側未
定議寢不果職謂此議實思恩萬世之利在今日
猶所當行者上林距柳州五百餘里距思恩五六
十里而近割屬思恩府豈惟思恩有所資輔即上
林縣之民亦大稱便及查武緣縣止戈四五圖地
方與原割止戈二圖交攙錯落距思恩亦止二三
十里若去南寧其地既遠民又愚頑往往不聽勾
攝連年逋負無怪其然然則割此二圖編戸思恩
而又以上林縣屬焉豈惟民之順即思恩之權日
重九司之勢自輕矣該臣會同總督兩廣兵部左
侍郎凌雲翼巡按廣西監察御史陸萬鍾看得思
恩府自改土為流分立九司并割武緣止戈一二
圖附屬迄今幾六十年較之當時頗為寧帖惟是
郡城孤懸别無一州一縣以資保障而環城以居
盡是武緣之民其去南寧在三百里之外内永寧
二里膺墟舊墟諸處民素慓悍甚有勾引八寨流
刦者徒使該府束手莫敢誰何夫以環城之衆近
在几席顧屬之他人緩急不得其用而頑梗之徒
外煽内訌又以非其綂轄置而不敢問此所謂桀
驁也且該府守服役皆取給九司而九司近日頭
目日悍且成尾大則二里之民已不足恃該府將
何以善其後哉今議欲上林縣并武緣縣止戈四
五圖割屬思恩庶成府治但上林係賓州屬邑先
年已經停罷不必議割查得南寧府屬有三州三
縣土司不與焉若以武緣一縣割屬思恩止戈二
圖仍併於武緣則南寧於近年增一新寧州去一
縣屬於郡治固無所損而思恩全得此縣則環城
之衆有臂指聯屬之情九司之悍免恃強䟦扈之
憂八寨之雄有畏威懾服之勢南柳兩郡有藩籬
唇齒之固而該府經制既備體勢日尊屹然為右
江一巨鎮矣一轉移間而為百年可久之計非有
更張拂民之舉動也兵部覆議查得思恩府自弘
治年間岑濬叛後改土為流正德初又設鳳化一
縣隸之然無縣治徒寄空官至嘉靖七年該新建
伯王守仁因土酋王受作亂撫平之始議改築府
治於荒田既係武緣止戈一二圖之地就割其民
為之編戶以思恩舊治裂為九土巡檢司而統於
府又議改設鳳化縣治於三里而併割上林以屬
思恩續該都御史林富覆議改築思恩真保治安
民勢不容己之事若鳳化縣徒寄虚名無益事體
應即裁革三里之地本屬上林上林本屬賓州各
仍其舊本部依擬題奉旨遵行訖數十年來事勢
相安但九司之衆多係餘孽漸爾驕黠而該府編
民甚少緩急難恃况環府而居者大半武緣之民
不服驅使而南寧往歲又增一新寧州是以諸臣
目擊其地思為可久之計欲以武緣一縣割而屬
之蓋使府縣相依得彈壓之體而土司之黨益斂
懾其心在南寧似無所損而思恩則有所益也既
經督撫等官會議僉同相應依擬恭候命下本部
移咨兩廣總督兵部左侍郎凌雲翼巡撫廣西右
副都御史吳文華及咨都察院轉行巡按廣西監
察御史陸萬鍾即行該司道府等官將思恩止戈
一二圖仍歸併武緣縣通將武緣縣一縣改屬思
恩府該縣人民錢糧等項悉聽府官統轄其九土
巡檢司照舊并屬該府管轄一應差事相兼處辦
從宜區畫施行
諫封倭疏曹學程
題為倭情已變封事宜停懇乞宸斷亟殛賊臣止
册使以存國體以安宗社事邇者封事已壊發言
盈廷走宗城縛惟敬戮從臣遼陽偵報不虚册使
揭帖踵至矣頃者聖旨允戴士衡周孔教疏着令
九卿科道會議戰守機宜毋貽後悔是皇上已洞
見封事之非而决之衆論也又奉聖旨選風力科
臣一員與楊方亨册封是皇上又疑惑於楊方亨
之揭謂封事可成也詎知石星方亨同條共貫轉
相附和詞不足憑且三臣共使異域宗城出亡惟
敬就縛倭奴何德方亨獨晏然無事哉方亨且生
死未卜乃請添册使禁治流言即三尺童子亦知
其詐非本兵矯誣以欺陛下必狡倭設計以䧟中
朝望陛下詳察而熟計之也本兵謂遼東撫按之
報視為流言今册使李宗城之揭將不足信乎倭
情已變猶云未變封事已敗猶云可成賊臣誣國
一至於此吾誰欺欺天乎今據李宗城揭稱關白
執沈惟敬要求七事原不為封雖不顯言大都有
據倭夷狡詐異常貪饕無厭得封不已必求入貢
入貢不已必求互市互市不已必求和婚和婚不
已必求朝鮮納賦納賦不已必求分割尚義割地
不已必求捲席朝鮮渡鴨綠而薊遼危矣倭情吐
露不待今日自宋應昌經略之始李如松入援之
時沈惟敬使倭之日已與插盟即不盡許七事業
已經諾一二顧養謙封貢一疏李如松與沈惟敬
一扎情形破敗不在於惟敬就縛之日已發覺於
朱龍光未死之先不然朝鮮日本一葦可航悠悠
年餘何難一決此其故不難於一封而難於七事
不辯可知也夫堂堂天朝反為倭制皇皇天使竟
作虜囚愈要挾則愈彌縫愈昭露則愈箝制此忠
義之士日夕拊心飲血相與罷封事決戰守斷奸
臣首以謝天下乃悞國賊臣内外深結始終執拗
甘心媚倭陛下獨不鑒南宋之事乎秦檜史彌遠
力主和議終移宋祚前車已覆可為寒心封事之
非舉朝以為不可宗城已悞豈容再悞科臣攻擊
即以科臣往封是亦賊臣籠絡深計成則功歸於
巳不成委咎科臣是以科臣寧甘鼎鑊不敢奉詔
夫人臣既委質為臣東西南北惟其所使死且不
避何敢避難為不忠哉顧他日事成猶可結局了
事萬一不濟甚重執以為質封外要求即科臣仗
蘇武之節效真卿之義必不為宗城抱頭鼠竄以
貽國羞大損國威喪氣狡夷貽臭萬年臣竊悲之
為今日計科臣往勘則可往封則不可也若云可
成則齎册渡海不成則持節還朝視君命如兒戲
等册使為說客辱國欺君罪莫大矣事成功有所
歸不成責亦難諉天語煌煌著如皎日今日封事
成耶敗耶言官持議驗耶否耶陛下以平章軍國
托元輔以參贊機務倚樞臣天下事非一家私奈
何偏執星狠狠自用臯碌碌依阿星曰關白可封
臯亦曰關白可封星曰再遣科臣臯亦曰再遣科
臣今日封倭之使即昔日排已之人彦博之薦唐
介當不若是昔魏學曾亦以任事竒功未見陛下
嚴譴學曾而寧夏卒奏蕩平今東事潰裂元輔樞
臣不得辭其責矣大臣去畱册使行止社稷安危
係此一舉願陛下熟察斧斷天下幸甚
廣西通志卷一百一
