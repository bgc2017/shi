續後漢書卷十二宋蕭常撰
列傳七
陳震字孝起南陽人昭列領荆州牧辟為從事部諸郡
從入益州為蜀郡北部都尉尋以北部為汶山郡復為
太守遷犍為建興三年入拜尚書遷尚書令奉命使吳
諸葛亮與兄瑾書曰孝起忠純之性老而益篤及其和
合東西有可貴者還封城陽亭侯九年都護李平坐誣
罔廢亮與長史蔣琬侍中董允書曰孝起前使吳為吾
說正方腹中有鱗甲鄉里以為不可近吾以為鱗甲者
但不當犯之耳不圖復有蘇張之事出於不意不可不
使孝起知之十三年卒子濟嗣
董允字休昭掌軍中郎將和之子昭烈立皇太子允以
選為舍人轉洗馬皇太子踐祚遷黃門侍郎丞相亮將
北征慮帝富於春秋聽斷不明以允秉心公亮欲任以
宫省之事上疏曰侍郎董允等先帝簡拔以遺陛下至
於斟酌規益進盡忠言則其任也宫中之事宜悉以咨
之尋遷侍中領虎賁中郎將統宿衛士侍中郭攸之性
謙順備員而已獻納之任允皆專之允每處事為防制
甚悉得匡救之理帝嘗欲采擇以充後宫允以為古者
天子后妃之數不過十二今嬪嬙已具不宜增益固執
不聽帝益嚴憚之尚書令蔣琬領益州刺史上疏讓允
與費禕又表允内侍歴年翼贊王室宜賜爵土以寵勲
勞固辭帝既富於春秋嬖宦人黃皓皓便辟佞慧允常
正色弼違而切責皓皓畏允不敢肆終允之世皓不過
黃門丞允嘗與尚書令費禕中典軍胡濟等約宴集已
命駕而郎中董恢詣允恢年少官微見允已命駕逡廵
求去允不許曰所以出者欲與同好游談耳今君已自
屈方展契闊舍此之彼非所謂也即命解驂其守正下
士皆類此延熙六年加輔國將軍七年以侍中守尚書
令副大將軍費禕九年卒孫宏晉巴西太守時益州以
諸葛亮蔣琬費禕及允為四相又號四英陳祗代允為
侍中與黃皓相表裏皓始與政操弄威柄遂至覆國國
人無不追思允祗字奉宗汝南人許靖外孫也幼孤鞠
於靖弱冠知名稍遷至選曹郎有威儀多技藝挾術數
費禕甚異之超繼允内侍吕乂卒祗又以侍中守尚書
令加鎮軍將軍大將軍姜維雖班在祗上常帥師在外
希與朝政祗上奉主意下接閹豎故見信愛權重於維
景耀元年卒帝甚悼惜之謚曰忠自祗之得幸帝追憤
允抗直謂為輕已愈益重祗董恢者字休緒襄陽人從
入益州以宣信中郎副費禕使吳孫權嘗大醉問禕曰
楊儀魏延牧豎小人且嘗有鳴吠之益然既任之勢不
得輕若一朝無諸葛亮必為禍亂諸君憒憒曾不之慮
此豈所謂詒厥孫謀乎禕愕然未能對恢曰儀延之不
恊盖私憤耳而無黥彭難御之心也今方掃除強賊混
一函夏功以才成業以才廣若舍此不任防其後患是
猶備風波而遂廢舟楫非長計也權大笑亮聞之以為
知言辟為丞相府屬遷巴郡太守
吕乂字季暘南陽人父常送劉焉入益州道梗不得還
乂少孤好讀書鼓琴初昭烈置鹽府校尉較鹽鐵之利
校尉王連辟乂及南陽杜祺南鄉劉朝等並為典曹都
尉轉新都綿竹令乃心隱䘏百姓稱之課最一州遷巴
西太守諸葛亮連年出師調發諸郡多不相應乂獨募
兵五千人詣亮慰諭檢制無逃竄者徙漢中太守兼領
督農轉給軍粮未嘗乏絶亮薨累遷廣漢蜀郡太守蜀
郡一大都會戶口繁夥又亮薨之後士伍亡命更相沓
冒姦偽非一乂到官為之防禁開諭勸導數年之中隱
漏自出者萬餘口入為尚書代董允為尚書令府無滯
事門無留賓乂更歴中外治身儉約謙靖少言為政簡
而不煩號為清能然持法刻深好用文俗吏故居大官
名聲减於治郡延熙十四年卒子辰景耀中為成都令
辰弟雅謁者清厲有文著格論十五篇杜祺者歴郡守
監軍大將軍司馬劉幹官至巴西太守皆與乂親善亦
有當時之譽而儉素守法不及於乂
楊洪字季休犍為武陽人昭烈定益州太守李嚴辟為
功曹嚴欲徙郡治舍洪固諫不聽辭去嚴遂薦洪於州
為蜀郡從事昭烈争漢中急書發兵軍師將軍諸葛亮
遂以問洪洪曰漢中益州之咽喉存亡之機會若無漢
中則無蜀矣此家門之禍也方今之事男子當戰女子
當運發兵何疑時蜀郡太守法正從昭烈北行亮即表
洪領太守庶事皆辦尋即真頃之轉益州治中從事帝
征吳駐永安漢加太守黃元素為亮所不善聞帝不豫
舉郡反燒臨卭城時亮東詣永安省疾成都單虚以故
元益無忌憚洪即啓皇太子遣其親兵使將軍陳曶鄭
綽討元朝議以為元若不能圍成都當由越嶲據南中
洪曰元素凶暴無它恩信何能辦此不過乘流東下冀
主上平安面縳歸死如其有異奔吳求活耳因敕曶綽
於南安峽口要之曶綽如其言果生獲元建興元年賜
爵關内侯復為蜀郡太守忠節將軍徙越騎校尉領郡
如故五年丞相亮北屯漢中欲用張裔為留府長史以
問洪洪對曰裔天資眀察長於治劇才誠堪之然性不
公平恐不可專任不如留向朗朗情偽差少使裔從行
得效其噐能於事兩善初裔少與洪親善裔流落於吳
洪臨其郡裔子郁給郡吏微過受罰不少假借後還聞
之深以為恨與洪情好日損及洪見亮出至裔許具說
所言裔答曰公留我了矣明府不能止時人或疑洪自
欲為之又疑其知裔自嫌不願裔處要職典後務也後
裔與司鹽校尉岑述有隙亮與裔書曰君昔在栢下營
使我心憂食不知味後迸流南海相為悲嘆寢不安席
及其來還委付大任同奬王室自以為與君古之石交
也石交之道舉讎以相益割骨肉以相明猶不相謝也
况吾但委意於元儉而君不能忍邪論者由是明洪無
私洪少不好學問而忠清款亮憂國如家事繼母至孝
六年卒官始洪為李嚴功曹嚴未去犍為而洪已為蜀
郡洪辟門下書佐何祗祗有才幹舉郡吏數年為廣漢
太守而洪亦尚留蜀郡是以西土咸服諸葛亮能盡時
人之噐用祗字君肅家寒窶為人寬厚通濟軀幹魁梧
初仕郡為督軍從事時諸葛亮用法峻密聞祗游戲廢
務欲奄至錄獄祗聞之即夜張燈見囚覧其款牘及亮
晨至祗應對無滯亮甚異之出補成都令會郫縣闕宰
以祗兼二縣二縣戸口繁夥切近都市饒諸姦穢祗發
摘姦伏人以為神無敢欺者常使人設算聽其讀而心
計之不差勺合其精敏如此時朝集坐次於洪洪嘲曰
君馬何駚祗曰故吏馬不敢駚但明府未著鞭耳汶山
夷人不安詔以祗為汶山太守民夷服信遷廣漢夷復
反云得前何府君乃能安我耳遷犍為卒時年四十八
楊顒字子昭丞相長史儀之族繇巴郡太守入遷丞相
主簿丞相亮常自校簿書顒諫曰為治有體上下不可
相侵請為明公以作家譬之今有人使奴執耕婢典㸑
雞司晨犬吠盗牛負重載馬涉遠道私業無曠所求皆
得雍容高枕飲食而已忽一旦盡欲以身親其役不復
付委勞其體力為此碎務形罷神困終無一成豈其知
之不如奴婢雞狗哉失為家主之法也是以古稱坐而
論道謂之三公作而行之謂之士大夫故邴吉不問横
道死人而憂牛喘陳平不言錢糓之數而云自有主者
彼誠逹於位分之體也今明公為政乃躬理簿書流汗
竟日不亦勞乎亮謝之後遷東曹屬典選舉卒亮為之
流涕者數日與留府長史張裔蔣琬書曰椽屬喪楊顒
為朝中損闕多矣
姚伷字子緒巴西閬中人昭烈定益州為功曹書佐建
興初出為廣漢太守丞相諸葛亮北駐漢中辟為掾並
進文武之士亮稱之曰忠益者莫大於進人進人者各
務其所尚今姚椽並存剛柔以廣文武之用可謂博雅
矣願諸君各希此事以屬所望遷参軍亮薨稍遷尚書
僕射時人服其真誠篤粹延熙五年卒伷同郡馬勳馬
齊者亦知名勲字盛衡齊字伯承勳劉璋時為書佐昭
烈定益州辟為左將軍屬後轉州别駕卒齊為太守張
飛功曹飛薦之昭烈為尚書郎建興中為丞相椽遷廣
漢太守亮薨為尚書勲齊皆以才幹顯其見敬信於州
里皆不如伷
王謀字元泰漢嘉人有操行劉璋時為巴郡太守還為
州治中從事昭烈定益州以為别駕及王漢中用荆楚
宿儒零陵頼恭為太常南陽黃柱為光禄勲謀為少府
建興初賜爵關内侯代頼恭為太常尋卒後大將軍蔣
琬問張休曰漢嘉前軰有王元泰今誰繼之者休對曰
如元泰州境亦無况鄙居乎其為人推仰如此恭子厷
為丞相西曹令史從諸葛亮於漢中蚤世亮與張裔等
書曰令史失頼厷為朝中損多矣同時有何宗者字彦
英蜀郡郫人與杜瓊師事廣漢任安而名聞過於瓊劉
璋時為犍為太守昭烈辟為從事祭酒援引圖䜟勸進
帝踐祚遷大鴻臚建興中卒宗子雙字漢偶滑稽談笑
有東方朔淳于髠之風為䨇栢長蚤卒又有習禎殷觀
者亦有才望禎字文祥襄陽人美丰儀善談論名亞龐
統而在馬良之右從昭烈入蜀歴雒郫令廣漢太守觀
字孔休荆州主簿遷别駕從事事見昭烈帝本紀董厥
者字龔襲義陽人事丞相亮為令史亮嘗稱曰董令史
良士也吾每與之言謹恪適宜遷主簿亮薨稍遷尚書
僕射代陳祗為尚書令遷輔國大將軍平臺事而同郡
樊建代焉建字長元延熙二十四年以校尉使吳會孫
權病不果見問諸葛恪曰樊建何如宗預恪曰才識不
及而雅性過之後為侍中守尚書令自諸葛瞻與厥建
當國姜維常征伐在外瞻厥以維好戰無功百姓罷弊
嘗表帝召維還為益州刺史欲奪其兵而不果時宦人
黃皓專政人争趨之獨建絶不與通厥建後事晉武帝
嘗問建諸葛亮之治國對曰聞過必改而不吝賞罰之
信足感神明帝曰善哉使我得此人以自輔豈有今日
之勞乎
贊曰震知李平之不可近允制黃皓使不得逞皆有先
見之明而允正色弼違所益多矣身歿未幾憸佞用事
至使人主追憤抗直謂為輕已自古忠言難入何獨允
哉乂洪正固足以集事方時多虞頼以有濟顒引大體
以規宰相伷薦才士以為時用賢矣哉
續後漢書卷十二
