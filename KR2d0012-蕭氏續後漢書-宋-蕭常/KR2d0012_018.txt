續後漢書卷十八宋蕭常撰
烈傳十三
楊戲字文然犍爲武陽人少與巴西程祁巴郡楊汰蜀
郡張表並知名戲每推祁爲冠丞相諸葛亮深知之年
二十餘由州書佐爲督軍從事職典刑獄論法决疑號
稱平允府辟爲主簿亮薨爲尚書右選部郎刺史蔣琬
表爲治中從事史琬以大將軍開府又辟爲東曹掾遷
南中郎參軍副庲降都督領建寧太守以疾召還拜護
軍監軍出領梓潼太守入爲射聲校尉所至清約不煩
延熙末從大將軍姜維至芒水戲心素不服維每醉多
傲弄之辭維外寬内忌不能堪軍還有司承旨劾戲免
爲庶人景耀四年卒戲性雖簡惰未嘗以甘言加人過
情接物書符指事其辭尤略然篤於故舊與巴西韓儼
黎韜相親厚後儼痼疾而韜亦以無行廢戲經紀振䘏
恩好如初張表字伯達有風儀名位俱與戲齊仕至尚
書庲降督後將軍先戲卒祁字公弘汰字季倫亦早世
戲以延熙四年著季漢輔臣贊其所頌述陳夀多掇取
以載於漢志其或著其人而不著其事蓋夀崇僣僞而
抑漢氏故不盡錄云
許慈字仁篤南陽人胡潛字公興魏郡人慈師事劉熙
善鄭氏學治易尚書三禮毛詩論語建安中與許靖俱
自交州至潛雖學不該洽然卓犖強識祖宗制度喪紀
五服之數皆指掌畫地有可采者昭烈定蜀承喪亂之
後學業衰廢乃鳩合典籍沙汰衆學慈潛並爲博士與
孟光來敏等典掌文學爲庶事草創動多疑議慈潛更
相詰難謗讟忿爭甚至角力昭烈因大會酒酣使倡優
爲二子之容效其訟䦧之狀初以詞義相難尋以挺刃
相向用感切之潛先歿慈後累遷大長秋卒子勛傳其
業復爲博士
孟光字孝裕河南雒陽人董卓之亂入蜀博物識古研
究典籍銳意三史多識漢家舊典好公羊春秋而譏訶
左氏每與來敏爭此二義至於讙咋昭烈定益州拜議
郎與許慈等並掌制度建興中累遷大司農延熙九年
秋大赦光於朝顯責大將軍費禕曰夫赦者偏枯之物
非治世所宜有也衰弊窮極必不得已然後乃可推而
行之耳今主上仁賢百僚稱職有何旦夕之危倒縣之
急而數施非常之恩以惠奸宄乎又鷹隼始擊而更原
宥有罪上犯天時下違人理老夫耄朽不達治體切謂
斯法難以經久豈具瞻之高美所望於明德哉禕但顧
謝踧踖而已光之指摘失政類此故執政重臣心不能
說太常廣漢鐔承光禄勲河東裴雋年皆在光後而超
據上列獨光蹭蹬蓋以此故祕書郎卻正數從光質疑
義光因問正皇太子所習讀與其情性好尚正答曰奉
親虔恭夙夜匪懈有古世子風待遇羣僚舉動出於仁
恕光曰如君所言皆家戶所有耳吾今所聞欲知其權
略知術何如也正曰世子之道在於承志竭懽既不得
妄有所施爲且知術藏於胸中權略應時而發此之有
無焉何預計光解正謹飭不爲放言乃曰吾好直言無
所回避每彈射利病爲世所疾省君意亦若不喜吾言
然語有次今天下未定知意爲先然不可強致也此儲
君讀書寧能效吾等竭力傳識以待訪問如博士探策
講試以求爵位邪當務其急者正深謂光言爲然坐事
免官年九十餘卒裴雋字奉先其弟潛事曹叡爲尚書
來敏字敬達義陽新野人歙之後也父豔好學下士開
館聚徒少歴顯仕靈帝時爲司寇敏以避亂入蜀涉獵
典籍善左氏春秋尤精倉雅訓詁之學好是正文字昭
烈定益州以爲典學校尉及立皇太子擢家令建興初
爲虎賁中郎將丞相亮駐漢中辟爲軍祭酒輔車將軍
以事去官尋爲大長秋復以累免後累遷光禄大夫又
以過黜前後數貶斥皆以語言輕脱舉動過差時孟光
亦以樞機不謹議語牾時然猶愈於敏俱以耆年宿學
見禮於世而敏荆楚名族東宫舊臣特加優遇故屢廢
而復起後以爲執愼將軍欲其因官自警景耀中卒時
年九十七子忠博學有父風與尚書向充等並能協贊
大將軍姜維維善之以爲參軍
尹默字思潛梓潼涪人益部多貴今文而不崇章句默
乃游荆州從司馬徽宋忠等受古學博綜經史又專精
於左氏春秋自劉歆條例鄭衆賈逵父子陳紀服虔註
說無不淹貫昭烈定益州以爲勸學從事及立皇太子
除僕射以左氏傳授皇太子建興初拜諫議大夫丞相
亮駐漢中辟爲軍祭酒亮薨還都拜太中大夫卒子宗
傳其業爲博士同邑李譔者字欽仲父仁與默俱受學
於司馬徽宋忠譔傳其父學又從默研究精義五經諸
子無不該貫博通技藝筭術卜筮醫藥弓弩機械之巧
始爲州書佐尚書令史延熙元年爲太子庶子遷僕射
轉中散大夫右中郎將猶侍太子太子愛其多知甚說
之然體輕脱好戲嘲故人不加重著古文易尚書毛詩
三禮左氏春秋太玄指歸皆依準賈馬異於鄭玄與王
氏曠隔初不相聞而其所述意旨多同景耀中卒時又
有漢中陳術字申伯亦博學多聞著釋聞七篇益部耆
舊傳及志仕歴三郡太守宋忠者字仲子南陽人其子
與魏諷謀誅曹操不克父子俱遇害
郤正字令先河南偃師人祖儉靈帝末爲益州刺史因
家焉父揖爲將軍孟達營督從達北去正本名纂安貧
好學博覽載籍弱冠能屬文爲祕書吏轉令史遷郎至
令澹於榮利自典中祕與宦人黃皓比屋三十年未嘗
苟合以故官不過六百石乃依倣先儒假文見意名曰
釋譏時謂可繼崔駰達旨其辭曰或有譏予者曰聞之
前記夫事與時並名與功偕然則名之與事前哲之急
務也是故創制作範匪時不立流稱垂名匪功不記名
必須功而乃顯事亦俟時以行止身沒名滅君子所恥
是以達人研道探賾索微觀天運之符表考人事之盛
衰辨者馳說知者應機謀夫演略武士奮威雲合霧集
風激電飛量時揆宜用取世資小屈大信存公忽私雖
尺枉而尋直終揚光以發輝也今大盜未平九有未乂
悠悠四海嬰丁禍敗嗟道義之沉塞愍生民之顚沛此
誠聖賢拯救之秋烈士立功之會也吾子以高明之才
珪璋之質兼覽博闚留心道術無遠不致無憂不悉挺
身致命幹兹奥祕躊躇紫闥喉舌是執九考不移有入
無出究古今之眞僞計時務之得失雖時獻一策偶進
一言釋彼官責慰此素飱固未能輸竭忠欵盡瀝胷肝
排方入直惠彼黎元俾吾徒草鄙並有聞焉盍亦綏衡
緩轡回軌易塗輿安駕肆思馬斯徂審厲揭以投濟要
夷庚之赫憮播秋蘭以芳世副吾徒之彼圖不亦盛歟
予聞而歎曰嗚呼有若云乎邪夫人心不同實若其面
子雖光麗既美且豔管窺筐舉守厥所見未可以言八
紘之形埒信萬事之精練也或人率爾仰而言曰是何
言與是何言與予應之曰虞舜以面從爲戒孔聖以說
已爲尤子之言良我所思將爲吾子論而釋之昔在鴻
荒曚昧肇初三皇應籙五帝承符爰暨夏商前典攸書
姬衰道缺伯者翼扶嬴氏惨虐吞嚼八區於是縱横雲
起狙詐如星奇邪蠭動知故萌生或飾眞以讎僞或挾
邪以干榮或詭道以要上或鬻技以自矜背正崇邪棄
直就佞忠無定分義無常經故鞅法窮而慝作斯義敗
而姦成吕門大而宗滅韓辨立而身刑夫何故哉利回
其心寵耀其目赫赫龍章鑠鑠車服媮幸苟得如反如
仄淫邪荒迷恣睢自極和鸞未調而身在轅側庭宇未
踐而棟折榱覆天收其精地縮其澤人弔其躬鬼芟其
額初升高岡終隕幽壑朝含榮潤夕爲枯魄是以賢人
君子深圖遠慮畏彼咎戾超然高舉寧曳尾於塗中穢
濁世之休譽彼豈輕主慢民而忽於時務者哉盖易
著行止之戒詩有靖共之歎乃神之聽之而道使之然
也自我大漢應天順民政治之隆皓若陽春俯憲坤典
仰式乾文播皇澤以熙世揚茂化之醲醇君臣履度各
守厥眞上垂詢納之私下有正救之法士無虚華之寵
民有一行之迹粲然亹亹尚此忠益然而道有隆窳物
有興廢有聲有寂有光有翳朱陽否於素秋玄隂抑於
孟春羲和逝而望舒係運氣匿而耀靈陳冲質不永桓
靈墜敗英雄雲布豪傑蓋世家挾殊議人懷異計故縱
横者歘披其胸狙詐者暫吐其舌也今天綱已綴德殖
西鄰丕顯祖之宏規縻好爵於士人興五教以訓俗豐
九德以濟民肅明祀以礿祭幾皇道以輔眞雖跱者未
一僞者已分聖人垂戒蓋均無貧故君臣協美於朝黎
庶忻戴於野動若重規靜若疊矩濟濟偉彦元凱之倫
也有過必知顔子之仁也侃侃庶政冉季之治也鷹揚
鷙騰伊望之事也總羣俊之上略含薛氏之三計敷張
陳之祕策故力征以勤世援華英之不皇豈暇脩枯籜
於榛穢哉然吾不才在朝累紀託身所天心焉是恃樂
海滄之廣深歎嵩嶽之高峙聞仲尼之贊商感鄉校之
益已彼平仲之和羹亦進可而替否故矇冒瞽說時有
攸獻遒人之有采於市閭遊童之吟詠乎疆畔庶以增
廣福祥輸力規諫若其合也則以闇協明進應靈符如
其違也自我常分退守已愚進退任數不矯不誣循性
樂天夫何恨諸此其所以既入不出有而若無者也狹
屈氏之常醒濁漁父之必醉溷柳季之卑辱褊夷叔之
高懟合不以得違不以失得不充詘失不慘悸不樂前
以顧軒不就後以慮輊不鬻譽以干澤不辭愆以忌絀
何責之釋何飱之䘏何方之排何直之入九考不移固
其所執也方今朝士山積髦俊成羣猶鱗介之潛乎巨
海毛羽之集乎鄧林遊禽逝不爲之尠浮魴臻不爲之
殷且陽靈幽於唐葉隂精應於商時陽盱請而鴻災息
桑林禱而甘澤滋行止有道啓塞有期我師遺訓不怨
不尤委命恭己我又何辭辭窮路殫將反初節綜墳典
之流芳尋孔氏之遺藝綴微辭以存道憲先軌而投制
韙叔盻之優游美疎氏之遐逝收止足以言歸汎浩然
以容裔欣環堵以恬娛免咎悔於斯世顧兹心之未泰
懼末途之泥滯仍求激而增憤肆中懷以告誓昔九方
考精於至貴秦牙沈思於殊形薛燭察寳以飛譽瓠梁
託絃以流聲齊隸拊髀以濟文楚客潛寇以保荆雍門
援琴而託說韓哀秉轡以馳名盧敖翺翔乎玄闕若士
竦身於雲清予實不能齊技於數子故乃湛然守己而
自寧炎興後從帝北遷帝慨然恨知正之晚晉咸寧中
卒所著詩論賦之屬凡百篇
贊曰戲自視太高不以辭色假人而篤於故舊有足尚
也其贊述時髦商較尤公賢於陳夀遠矣思潛數子皆
刻意經學然或以忌疾見嗤或以輕脱獲戾豈孔子所
謂不得中行而與之者歟正方正自將實配其名魯無
君子斯焉取斯
續後漢書卷十八
