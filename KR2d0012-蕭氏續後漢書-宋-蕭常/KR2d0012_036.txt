續後漢書卷三十六宋蕭常撰
魏載記一
或謂常曰子之不與魏以禪者何曰禪名也有其實而
名隨之實不至而強與之名其可哉曹氏代漢以簒而
特假禪之名以文之耳有識君子固嘗切齒且著論以
非之矣而世俗之人梏於偏見或以禪之名歸之也禮
蹴路馬芻有誅孔子惜衛以繁纓假人蹴芻細故也繁
纓微物也聖人必嚴為之辭者謂其漸不可長且為後
世慮也曹氏代漢之心非一日也始殺其賢者次及其
大臣次及其宗族其後弑及主后與其皇子始而九錫
之請繼而髦頭鐘虡又繼而出警入蹕其後冕十有二
旒而繁陽之壇築矣山陽之號加矣元惡雖斃狂童嗣
逆釁積於人存事成於身後良有以也蹴芻之誅繁纓
之惜聖人慮後世若是之深乎易曰履霜堅冰至其漸
非一日之積也常讀史至獻帝垂恩相舍之言命在何
時之言使人氣拂膺者累日是可以禪之名與之乎或
又謂晉宋齊梁之相代皆是物也或者且以正統歸之
子獨於曹氏靳者何曰不然晉宋齊梁之亡民心無所
繫則凡君我者非正統所在與曹氏之簒昭烈固無恙
也漢氏未殄民心未解曹氏既以禪自名或者又欲以
正統歸之其忍哉或又謂孫權之與操無大相過子之
書嚴於責操而恕於待權者何曰春秋誅首惡操其始
禍者也權之初本以誅操復漢為辭魏既僣號自顧力
不能討而恥居其下姑自王以夸示其國人耳其本心
或不爾也要必有能辨之者
曹操字孟德小字阿瞞沛國譙人祖騰安帝時為黃門
從官順帝在東宫鄧太后使騰侍書學帝即位遷中常
侍帝崩無子太尉李固大鴻臚杜喬等貪清河王蒜賢
明而於屬最親欲立之而大將軍梁冀忌其賢且長恐
不為已利時蠡吾侯志在京師又娶冀妹欲立志而衆
議多附固等冀憤懣不知所出騰與其黨夜往說冀曰
將軍秉攝萬機賓客縱横多過差清河王嚴明果立則
將軍受禍不久矣不如蠡吾侯富貴長可保也冀然其
言遂奮怒立蠡吾侯是為桓帝帝立以騰有定策功封
費亭侯遷大長秋加特進騰用事凡三十年勢豔熏灸
蜀郡太守因計吏納賂於騰益州刺史种暠發其姦因
以劾騰帝不省父嵩不知其所出或云夏侯氏子騰丐
養焉靈帝時襲父封累遷大司農密賂中官及輸西園
錢一億萬驟拜太尉避亂琅邪為陶謙麾下所殺操少
機警有權數而任俠放蕩常私入中常侍張譲家譲覺
之踰垣而走汝南許劭名知人操詣劭求為已目邵鄙
之而不答乃以他事脅之邵不得已曰君清平之姦賊
亂世之英雄操大說舉孝廉為郎除雒陽北部尉繕治
四門造五色棒縣門各十餘有犯禁者皆棒殺之遷頓
丘令召拜議郎除濟南相遷典軍校尉董卓之亂乃變
姓名東歸道過故人吕伯奢會伯奢出其子為具觴客
操聞其食器聲以為圖已手劎夜殺八人既而曰寧我
負人無人負我至陳留合義兵將以討卓是歲中平六
年也初平元年袁術韓馥等義兵起推袁紹為盟主操
行奮武將軍卓聞兵起徙天子都長安卓留屯雒陽操
至滎陽汴水與卓將徐榮戰不利夜遁二年夏卓還長
安操引兵入東郡三年王允誅卓卓將李傕郭氾等殺
允專政青州黃巾入兖州殺刺史劉岱而濟北相鮑信
等率州吏迎操領兖州牧遂破黃巾降之收其精銳號
青州兵四年引兵攻陶謙復父嵩之怨破彭城傅陽拔
取雎陵夏丘皆屠之凡殺男女數十萬人泗水為之不
流自是五縣城保無復行跡初三輔遭李傕之亂百姓
流移依謙者皆殱焉興平元年復擊謙略地至東海所
過多所殘賊會張邈與陳宫迎吕布郡縣皆應之荀彧
程昱保鄄城而范東阿二縣固守操進兵攻布布以騎
先犯青州兵陳亂操隊馬傷左手三年敗布東緍分兵
平諸縣布東走冬操自為兖州牧是歲長安亂天子東
遷建安元年荀彧為操謀迎天子挾之以令天下夏六
月車駕至聞喜操自為鎮東將軍襲費亭侯秋車駕還
雒陽八月操自領司隸校尉錄尚書事殺侍中臺崇尚
書馮碩等以其不附己也庚申以帝遷都於許各矯詔
拜司空行車騎將軍百官總己以聽又自進封武平侯
是歲用棗祗韓浩議始興屯田于許下二年春操至宛
張繡降操納其族父濟之妻繡恨之乃以兵襲操操敗
為流矢所中長子昂弟子安民皆死遂走舞隂繡來追
操擊破之繡奔穰與劉表合操語其下曰吾降繡失不
取質以至於此所以敗也三年春操還許置軍師祭酒
十月攻吕布於下邳殺之四年春與張揚將眭固戰於
大城大破之殺固還軍敖倉以魏种為河内太守屬以
河北事初操舉种孝廉及兖州叛操曰惟魏种不棄孤
也後聞种走大怒曰种不南走越北走胡不置汝也既
下射犬生禽之曰惟其才也釋縛而用之大將軍袁紹
憤操劫制天子帥師征之移檄州郡曰盖聞明王圖危
以制變忠臣慮難以立權是以非常之人然後有非常
之事有非常之事然後立非常之功夫非常者固非常
人所能也曩者強秦弱主趙高執柄專制朝權威福由
已終有望夷之敗及吕后季年産禄專政决事省禁下
陵上替海内寒心於是絳侯朱虚興兵誅夷尊立太宗
此則大臣立權之明表也司空曹操祖父騰故中常侍
與左悺徐璜並作妖孽饕餮放横傷化虐民父嵩乞丐
攜養因贓假位輿金輦璧輸貨權門竊盜鼎司傾覆重
器操贅閹遺醜嫖狡鋒協好亂樂禍幕府弃瑕錄用謂
其鷹犬之才爪牙可任至乃愚佻短慮輕進易退傷夷
折衂數喪師徒幕府輒復兵分修理補輯表行東郡太
守領兖州刺史冀獲秦師一克之報而乘資跋扈肆行
凶慝割剥元元殘賢害善故九江太守邊讓英才茂實
天下知名直言正色論不阿諂身首被梟縣之戮妻孥
受灰滅之咎自是士林憤痛民怨彌甚一夫奮臂舉州
同聲故躬破於徐方地奪於吕布彷徨東裔蹈據無所
會鑾輿反旆羣虜寇攻時冀州方有北鄙之警匪皇離
局故使從事中郎徐勛就發遣操使繕修郊廟翊衛幼
主操便放恣專行脇遷卑侮王室敗法亂紀坐領三臺
專制朝政爵賞由心刑戮在口所愛光五宗所惡滅三
族百僚鉗口道路以目尚書記期會公卿充員品而已
故太尉楊彪典歷三司操因睚眦被以非罪榜楚參并
五毒備至又議郎趙彦忠諫直言聖朝含聽操欲迷奪
時權杜絶言路擅收立殺不俟報聞又梁孝王先帝母
弟墳陵尊顯松栢桑梓尤宜恭肅而操率將吏士親臨
發掘破棺裸尸略取金寳至令聖朝流涕士民傷懷操
又特置發丘中郎將摸金校尉所過隳突無骸不露汚
國虐民毒施人鬼加其細政苛慘科防互設舉手掛網
羅動足觸機阱是以兖州有無聊之民帝都有吁嗟之
怨歷觀載籍無道之臣貪殘酷烈莫甚於操幕府方詰
外姦未及整訓而操豺狼野心潜包禍謀乃欲摧撓棟
梁孤弱漢室除滅忠正專為梟雄幕府奉漢威靈折衝
宇宙長戟百萬並集虜庭若舉炎火以焫飛蓬覆滄海
以沃熛炭何有不滅哉方今漢室陵遲綱紀弛絶聖朝
無一介之輔股肱無折衝之勢方畿之内簡練之臣皆
垂頭榻翼無所馮恃雖有忠議之佐脇於暴虐之臣焉
能展其節又操特選部曲精兵七百圍守宫闕外託宿
衛内實拘執懼其簒奪之萌因斯而作此乃忠臣肝腦
塗地之秋烈士立功之會可不勉哉其得操首者封五
千戸侯賞錢五千萬部曲偏裨將吏䧏者勿有所問布
告天下使咸知聖朝有拘偪之難如律令紹遂進兵攻
許曹分兵守官渡五年春車騎將軍董承偏將軍王服
越騎校尉种輯受帝密詔誅操事泄操殺承等夷其族
操與袁紹相持於官渡兵不滿萬衆寡不敵欲還許荀
彧以為紹能聚人而不能用公挾天子以制天下何向
不濟操從之與紹相拒連月然衆少糧盡士卒罷乏操
謂運者曰却十五日為汝破紹不復勞汝矣冬紹遣車
運糓使淳于瓊等將兵萬餘衛之會紹謀臣許攸來奔
說操襲擊瓊斬之紹衆因大潰紹及子譚棄軍去盡亡
其衆操得許下及軍中與紹書皆焚之六年還許南攻
昭烈昭烈往從劉表於荆州七年春操軍譙袁紹卒操
攻紹子譚尚譚尚遁八年秋操令曰喪亂以來後生不
見仁義禮遜之風其各郡國各脩文學縣滿五百戸置
校官九年袁譚袁尚相攻操往救譚攻尚尚走中山遂
定鄴臨祀紹墓哭之流涕操之圍鄴譚略取安平甘陵
渤海河間十年春攻譚殺之遂并冀州各還鄴十一年
廢齊北海阜陵下邳常山甘陵濟隂平原八王除其國
將攻三郡烏丸鑿平虜泉州二渠以通海運是歲割東
海之襄賁郯戚以益琅琊省昌慮郡十二年伐烏丸海
道不通用田疇計出盧龍塞東趨柳城斬遼西單于蹋
頓及名王以下胡漢降者二十餘萬口遼東單于速僕
等與袁尚袁熙奔遼東九月遼東太守公孫康斬尚熙
及速僕等傳其首十三年作玄武池以肄舟師罷三公
官操自為丞相殺太中大夫孔融夷其族南攻劉表會
表卒表子琮降時昭烈在荆州聞操至趨夏口使諸葛
亮結孫權拒操權遣其將周瑜等水軍數萬會昭烈十
二月昭烈帥吳師與操戰于烏林赤壁操軍大敗操走
昭烈與吳師水陸俱進追至南郡操軍復饑疫死者大
半留曹仁等守江陵孫權攻合肥十四年仁為周瑜所
圍死傷甚衆棄城走於是盡失荆州秋操以水軍自渦
入淮出肥水軍合肥十二月還譙十五年作銅爵臺於
鄴十六年自以其子丕為五官中郎將置官屬為丞相
副秋西攻馬超等破之十七年矯天子之命命已贊拜
不名入朝不趨劎履上殿殺尚書令荀彧十八年夏使
漢御史大夫郄慮矯命策已為魏公封十郡加賜九錫
董昭之謀也始建魏社稷以三女為漢帝貴人作金虎
臺十九年春耕藉田安定太守毋丘興將之官操戒之
曰羌胡欲與中國通自當遣使來切勿遣人往善人難
得必將教羌胡妄有請求因欲以自利不從便為失異
俗意從之則無益於事興至遣校尉范陵至羌中陵果
教羌使請已為屬國都尉操曰吾預知當爾非聖也但
更事多耳又矯詔命已位在諸侯王上改受金璽赤紱
遠遊冠秋攻孫權不利而還自帝都許守位而已宿衛兵
侍皆曹氏之人議郎趙彦之死人尤岌岌朝不謀夕操
嘗以事至殿中帝不任其憤因曰君若能相輔則厚不
爾幸垂恩相舍操失色俯仰求出舊儀三公領兵朝見
令虎賁執刀挾之操出顧左右汗流浹背自是不復朝
請初董承女為帝貴人操既害承求貴人殺之帝以貴
人有姙累請不能得皇后伏氏自是懷懼因與父完書
言操殘逼之状令密圖之完不敢發至是事始泄大怒
遂偪帝廢后帝不從乃使御史大夫郄慮尚書令華歆
勒兵入宫弑后死者數百人并殺二皇子十二月又矯
詔命已置旄頭宫殿設鐘虡二十年以其女為帝后西
攻張魯至陽平魯衆潰奔巴中操軍入南鄭孫權帥師
圍合肥操又矯詔命已承制封拜諸侯守相各始置名
號侯關中侯關内侯五大夫與舊列侯關内侯凡六等
以賞戰功十一月張魯降丞相主簿司馬懿言於操曰
劉玄德新得益州蜀人未附而遠爭江陵此機不可失
也今克漢中益州震動進兵臨之勢必瓦解聖人不能
為時亦不可失時操不從曰人苦不知足既得隴復望
蜀耶昭烈取巴中操使夏侯淵張郃等屯漢中十二月
操自南鄭還郃等侵巴界昭烈遣其將張飛與郃戰于
瓦口郃等大敗二十一年夏自進其爵為王又自命已
女稱公主以大理鍾繇為魏相國秋殺琅邪王熙冬攻
孫權至譙二十二年春進屯江郝谿權於濡湏拒之三
月軍還留夏侯惇曹仁張遼等屯居巢夏矯詔命已設
天子旌旗出警入蹕作泮宫以軍師華歆為御史大夫
冬復矯詔命已冕十有二旒乘金根車駕六馬設五時
副車又自以其子丕為魏太子二十三年春漢太醫令
吉本與少府耿紀司直韋晃京兆金褘等自以家世仕
漢憤操竊國謀起兵迎天子以誅操南援昭烈以圖興
復時操在鄴留其長史王必典兵許下本弟邈帥家僮
千餘夜燒門攻必必傷會天明衆散故敗本等皆遇害
紀臨命呼曰逆賊曹操恨吾不自生意為羣兒所悮必
尋以創死操聞必死盛怒召漢百官詣鄴令救火者左
不救火者右衆以救火者必無罪皆附左操以為不救
火者非助亂救火者乃附惡者皆殺之夏遣其子彰討
代郡上谷烏丸破之二十四年昭烈大破夏侯淵於陽
平臨陣斬淵操自長安出斜谷抵漢中遂至陽平昭烈
使諸將守險不戰以困操軍操軍士亡者日益多昭烈
遣其將軍趙雲擊操操軍大敗墜漢水死者不可勝計
操懼遂拔餘軍走長安於是盡失巴漢地初操欲走不
敢顯言乃令曰雞肋官屬不知所謂主簿楊脩便嚴裝
人驚問脩曰夫雞肋棄之如可惜食之無所得以此知
其欲還也秋操自以其妻卞氏為王后遣于禁等七軍
凡數萬人助曹仁拒關羽于樊盡為羽所沒生禽禁等
羽遂圍仁遣徐晃等救之九月其相國西曹掾魏諷憤
操欲簒漢與長樂衛尉陳禕等謀誅之事泄為操所殺
死者數千人冬操軍摩陂為曹仁徐晃等援二十五年
正月操自摩陂至雒陽死時年六十六操御軍五十年
手不廢書嘗著兵書十餘萬言諸將攻戰皆以新書從
事又註孫武兵法性猜忌習啖野葛飲鴆酒諸將計畫
出已右者必以法誅之故人舊怨必報無餘其所刑殺
輒對之流涕終不少貸初沛相袁忠沛國桓劭陳留邊
讓等或以公事或以語言過失皆族其家有幸姬侍晝
寝枕之卧告曰須臾覺我姬見其卧安未即覺及寤棒
殺之嘗對敵廩糓不足私謂主者曰奈何主者曰可小
斛以足之操曰善後軍中言欺其衆乃謂主者曰要當
借君死以厭衆遂斬之取其首題而徇曰行小斛盜官
糓其慘酷變詐皆此類也子丕簒漢偽諡武皇帝
贊曰閹寺之禍尚矣然未有竊人之國而代之者也夫
以趙高之亂姦鋒逆焰若不可挫而滅者曾未旋踵而
身伏鐵質盖天下重器豈容刀鋸餘醜劫而有哉予觀
曹騰之事竊悲夫東京之禍有自來矣方李固之欲立
清河王也權臣雖恣睢而理有所奪意若少沮及騰之
說一入則虎眎鴟張無所顧忌而蠡吾侯立矣自是皇
綱解紐騰愈得志大權在已植本益固而其養子至位
據鼎司冨埒帝室操遂因之幽主弑后窮凶極惡毒流
天下卒移漢祚自古閹寺之禍莫慘於此一時義士皆
欲挫而滅之而屢興亟仆盖其假大義以欺世盜國既
久人為之用而不知有漢勢固然也易曰履霜堅冰至
其所由來者漸矣可不戒哉可不戒哉
丕字子桓其母卞氏娼也建安十六年操當國以為五
官中郎將副丞相操稱魏王立為王太子二十五年操
死代為丞相以賈詡為魏太尉華歆為相國王朗為御
史大夫夏侯惇為大將軍其宦人為官者不得過諸署
令三月改元延康丕欲簒漢懼天下豪傑舉兵見討乃
使其黨諷漢羣臣逼帝禪已其侍中劉廙辛毗劉曄桓
階陳矯陳羣等爭陳符命勸進丕陽不敢當十月辛未
僣即尊位於繁陽改元黃初大赦禮畢顧謂其黨曰舜
禹之事吾知之矣以漢帝為山陽公十二月營雒陽宫
因遷居焉丕自為詔賜其征南將軍夏侯尚曰卿腹心
重將特當任使作威作福殺人活人會其中郎將蔣濟
自外至丕問以所聞見對曰未有它善但聞亡國之語
耳丕忿然作色而問其故濟具以告丕即遣人追取其
詔其長水校尉戴陵諫不宜弋獵丕大怒抵陵罪减死
等章武元年春丕郊祀天地改許縣為許昌縣以魏郡
東部為陽平郡西部為廣平郡以議郎孔羨為宗聖侯
奉孔子祠初復五銖錢夏四月昭烈即皇帝位于成都
改元章武丕殺其妻甄氏秋孫權遣使通好以漢太尉
楊彪為光禄大夫初彪睹曹氏竊國自以累世為漢三
公恥事之稱足攣不復能行及是丕使人強起之彪稱
疾篤築陵雲臺二年初令選士不限年秋冀州大饑九
月自許昌南攻孫權無功而還權遣將軍追斬丕將尹
蘆等穿靈芝池建興元年春築南巡臺于宛夏四月昭
烈皇帝崩皇太子即皇帝位改元二年夏立太學八月
為水軍泛龍舟循蔡潁浮淮遂至廣陵望大江歎曰魏
雖有武騎千羣無所用之乃還穿天淵池三年八月以
舟師自譙循渦入淮從陸道至徐築東巡臺冬至廣陵
故城臨江觀兵大寒水道冰舟不得入江丕望波濤洶
湧歎曰嗟乎固天之所以限南北也四年春至許昌城
南門無故自壊丕心惡之不果入還雒陽築九華臺五
月丕疾篤召其中軍大將軍曹真鎮軍大將軍陳羣征
東大將軍曹休撫軍大將軍司馬懿輔其子叡是月丕
死時年四十偽諡文帝丕好文學所著述垂百篇又使
諸儒撰集經傳隨類相從凡千餘篇名曰皇覽常嘉漢
文帝寬仁玄默有賢聖之風諸儒或以為孝文雖賢通
達國體不如賈誼由是著太宗論謂賈誼之才敏籌畫
國政特賢臣之器管晏之姿豈若孝文大人之量哉盖
欲以孝文自况疾其臣之勝已者故有此作初丕得立
為太子抱辛毗頸而喜曰辛君知我喜否毗歸以告其
女憲英憲英者有高識歎曰太子代君主宗廟社稷者
也代君不可以不戚主國不可以不懼宜戚而喜何以
能久曹氏其不昌乎
叡字元仲丕死嗣偽位以鍾繇為太傅華歆為太尉王
朗為司徒陳羣為司空司馬懿為驃騎大將軍明年叡
改元太和建興五年二月耕藉田行五銖錢初營宗廟
六年春分新城之上庸武陵巫縣為上庸郡錫縣為錫
郡漢丞相亮以王師來討天水南安安定三郡吏民應
之遣曹真張郃等拒王師秋曹休帥衆侵吳至石亭大
為吳陸議所破俘斬數萬人十二月丞相亮復來討圍
陳倉斬將軍王雙遣曹真等拒王師七年冬改平望觀
為聽訟觀八年以其父丕典論刻石于廟門之外秋遣
曹真司馬懿等寇漢中九月伊雒溢真等聞王師起乃
還是歲作合肥新城九年春丞相亮復以王師來討攻
天水郡使司馬懿張郃拒王師亮與郃戰于青封殺之
懿等遁還十年秋至摩陂作許昌宫起景福承光殿十
一年春以龍見摩陂井中改元青龍名摩陂曰龍陂遣
將軍蘇尚董弼攻鮮卑比能二將皆殘孫權攻合肥新
城十二年三月漢獻帝崩夏丞相亮以王師來討出斜
谷屯渭南使司馬懿拒王師五月孫權入居巢湖口向
合肥新城又遣其將軍陸議孫韶入淮沔九月丞相亮
薨于渭南十三年大治雒陽宫起昭陽太極殿築總章
觀百姓失農時叡性慘急其督修宫室有稽程者每親
詰問言未絶口身首已殊其臣下皆切諫不聽鑿陂池
於芳林園中於列殿之北立八坊令宫人以次處其中
凡數千人叡荒于酒色罕居前殿乃選女子知書者六
人為女尚書使典省外奏事處當畫可留意玩飾賜予
無度帑藏匱竭又錄奪士女前已嫁為吏民妻者還以
配戰士既聽以生口自贖又選有姿色者内之掖庭改
崇華殿為九龍殿十四年夏置崇文觀肅慎氏貢楛矢
十五年三月改元景初以建丑之月為正改太和歷曰
景初歷五月有司奏以祖操為太祖父丕為高祖叡為
烈祖識者譏其務凶事省錫郡秋孫權遣其將朱然帥
師圍江夏冬營雒陽南委粟山為圓丘延熙元年春使
司馬懿攻遼東夏置汝隂郡二年正月叡死時年三十
六遺令以曹爽司馬懿輔其子芳偽諡明帝
芳字蘭卿叡無子養以為子莫知其所從來初封齊王
叡死嗣偽位以司馬懿為大傅都督諸軍事復以建寅
之月為正明年芳改元正始延熙三年秋銷御府金銀
雜物以充軍用四年春以太牢祀孔子以顔回配夏孫
權使其將朱然等圍襄陽之樊城使司馬懿拒之七年
春使曹爽夏侯玄等寇漢中天子遣大將軍費禕禦
之曹爽等遁還九年冬以太牢祀孔子十年分河東之
汾北十縣置平陽郡十二年正月謁其父叡墓司馬懿
與曹爽爭權殺爽及其弟羲訓尚書丁謐何晏鄧颺桓
範等皆夷其族自是大權歸於懿父子芳擁虚位而已
夏四月改元嘉平十三年王昶襲敗孫權將施績于江
陵十四年王凌憤司馬懿專國欲起兵誅之不克司馬
懿死其子師自為撫軍大將軍錄尚書事十五年冬王
昶胡遵毋丘儉等攻孫亮諸葛恪大敗之于東關死者
數萬十六年夏諸葛恪圍合肥新城十七年秋司馬師
廢芳而立髦時年二十三
髦字彦士丕之孫霖之子也初封高貴鄕公司馬師既
廢芳立之改元正元十八年毋丘儉文欽等憤師專政
起兵誅之不克欽奔江南儉死之司馬師死以弟昭為
大將軍秋漢大將軍姜維以王師來討攻狄道雍州刺
史王經帥衆拒王師戰于洮西經等大敗死者萬計十
九年夏髦入太學與諸儒講論經旨六月改元甘露秋
安西將軍鄧艾等犯漢中天子遣大將軍姜維拒之王
師敗績于上邽二十年夏諸葛誕等憤司馬昭盜國謀
起兵誅之不克景耀三年夏髦見威權日去不勝其憤
乃召其侍中王沉王經王業語之曰司馬昭之心路人
所知也吾不能坐受廢辱今日當與卿等討之王經以
為未可以沉業馳告昭髦帥殿中宿衛蒼頭官僮出雲
韶門昭黨賈充令帳下督成濟以戈弑髦于車中時年
二十昭矯曹叡妻郭氏令追廢之
奐字景明操孫宇之子也初名璜封常道卿公司馬昭
既弑髦迎奐立之改元景元六年冬漢亡又明年奐以
其偽位遜昭之子炎是為晉武帝奐遷于金鏞城時年
二十自丕簒逆至是凡四十六年
贊曰曹操父子以鼠竊狗偷之知規攘漢鼎術窮力殫
僅乃得之自以為子孫無窮之業而不知三馬闖然已
躡其後矣丕庸叡凶芳幽髦弑政移私室卒以不祀傳
有之君以此始亦以此終孰謂天理為不明哉
續後漢書卷三十六
