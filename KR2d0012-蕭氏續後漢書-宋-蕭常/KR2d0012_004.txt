續後漢書卷四宋蕭常撰
章武以來吳魏年表第二
按昭烈以建安二十四年走曹操於漢中秋羣下表為
漢中王明年操子丕簒國又明年昭烈從羣臣請即帝
位於成都改元章武初未嘗稱蜀參考傍載亦無稱蜀
之文陳壽三國志即孫曹本號名其書曰吳魏獨于昭
烈之書不曰漢而曰蜀且昭烈帝室支屬系承正統稱
漢為宜壽抑而不書而書其地豈以其所處之偏壤地
之狹耶周自東遷以來諸侯強大拓地至數圻王室不
絶如縷孔子作春秋書王書正必繫之周不以周之微
而遂絶之也或謂壽既歸晉則為晉人晉承魏統不得
不抑漢抑漢所以尊魏也習鑿齒亦晉人也其著漢晉
春秋以昭烈上繼獻帝為漢意未嘗私魏而於昭烈有
所貶抑矧壽嘗事昭烈父子獨無舊君之義乎近世歐
陽修作五代史莊宗以晉稱唐則書唐李昪以江南稱
唐則又書唐劉崇以河東稱漢則書漢劉龑以南越稱
漢則又書漢未聞書莊宗以晉書昪以江南書崇為河
東書龑為南越且莊宗自以上繼昭宗昪自謂唐之宗
室劉崇蓋漢祖之弟從其所稱可也劉龑謬自稱漢亦
從而書漢人不以為非昭烈漢之支屬又非莊宗之唐
劉龑之漢比奈何黜其宗國本號而稱其地哉故常刊
正其謬合而名之曰續後漢書既正其名且以孫曹事
迹參會漢氏之紀元列之於表云
常既以正統繫之昭烈且刊正舊史之繆合其書而名
之曰漢識者是之或謂近世司馬公光作歴代編年以
漢傳於魏魏受之漢不得不取魏且謂昭烈於漢族屬
疎遠是非難辨不可與光武晉元比不得紹漢氏遺統
常謂不然曹操幽主弑后漢之賊也子丕世濟凶德以
羿莽之心而竊議舜禹其代漢也雖其弟植與其黨蘇
則等且不直之名禪而實簒謂之傳受可乎昭烈雖疎
屬要為帝室之胄舉漢之人皆知其為景帝之後雖操
父子所謂盜憎主人者亦無一語謂其非是則是非之
際亦何難辨之有今不以正統繫之帝室之胄而乃歸
之簒國之賊其可哉晉習鑿齒作漢晉春秋起光武終
於愍帝以昭烈上繼獻帝而晉承之且謂魏雖受漢禪
尚為篡逆至晉文帝克益州乃為漢亡而晉興而廣漢
張栻之論亦謂獻帝雖廢昭烈以正義立於蜀漢統未
墜地也要盡末年而止二子之論云爾故備著之
續後漢書卷四
