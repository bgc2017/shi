續後漢書卷十六宋蕭常撰
列傳十一
黃權字公衡巴西閬中人劉璋辟為主簿時别駕張松
建議迎昭烈使伐張魯權諫曰左將軍一世英雄今召
至以部曲遇之則不滿其心以賓客禮待之則一國不
容兩君若客有泰山之安則主有累卵之危可但閉境
以俟河清璋不聽出為廣漢長及昭烈襲取益州遣諸
將分下郡縣郡縣望風景附權閉城堅守須璋稽服乃
詣降昭烈以為偏將軍曹操破張魯魯走巴中權進曰
若失漢中則三巴不振此為割蜀之股臂也於是拜護
軍帥諸將迎魯魯已還南鄭北附曹操然卒破杜濩朴
胡殺夏侯淵取漢中皆權本謀也昭烈王漢中猶領益
州牧以權為治中從事及將東征吳權諫曰吳人悍而
能戰又水軍順流進易退難臣請為先驅以嘗寇陛下
宜為後鎮帝不從以為鎮北將軍督江北軍以防魏寇
而車駕駐蹕江南及吳將陸議乘流斷圍王師敗績車
駕西歸權以道梗不得還遂䧟於魏有司執法白收權
妻子帝曰朕負黃權黃權不負朕也待其家如初曹丕
謂權曰君欲追蹤陳韓邪對曰臣受漢帝殊遇降吳不
可還漢無路是以歸命何古人之慕也丕善之累加侍
中使之陪乘漢降人或言誅權妻子丕令發喪權曰往
與漢帝及丞相亮推誠相信必能明臣本志傳聞之言
未可深信及得後問果如所言昭烈崩問至衆咸賀丕
而權獨否丕察權有局量欲試驚之遣左右急呼權未
至催者相屬官屬莫不碎魄而權容止自若後領益州
刺史司馬懿深噐之問權曰蜀中如卿輩有幾人權笑
而答曰不圖明公見顧之重也懿與諸葛亮書曰黃公
衡快士也每坐起歎述足下不去口延熙三年卒子崇
留益州為尚書郎隨衛將軍諸葛瞻拒鄧艾至涪縣勸
瞻速行據險無令敵得入平地瞻猶豫未决崇至流涕
會艾長驅而前瞻郤戰至緜竹崇帥厲將士期於必死
臨陣遇害
李恢字德昂建寧俞元人仕郡督郵太守董和薦於州
未至聞昭烈自葭萌還攻劉璋恢知璋必敗乃謬稱郡
使比詣昭烈於緜竹昭烈嘉之從至雒城遣詣漢中說
馬超超遂納款成都平昭烈領益州牧以為功曹書佐
主簿後為亡虜誣引有司執之昭烈明其不然更遷别
駕從事章武元年庲降督鄧方卒帝問恢誰可代者對
曰人之才能各有長短故孔子曰其使人也噐之且夫
明主在上則臣下盡情是以先零之役趙充國以為莫
若老臣臣竊不自量惟陛下察之帝笑曰朕意亦已屬
卿矣遂以為庲降都督使持節領交州刺史治平夷縣帝
崩高定恣睢於越嶲雍闓跋扈於建寧朱褎反叛於牂
柯丞相亮南征先由越嶲而恢按道向建寧諸縣大相
糾合圍恢軍於昆明時兵少敵盛又未得亮問恢紿謂
南人曰官軍粮盡欲規退還吾中間久棄鄉里乃今得
旋不能復北欲還與汝等同謀故以誠相告南人信之
圍守稍怠於是出擊大破之追犇逐北南至槃江東接
牂柯與亮聲勢相連南土平定恢功為多封漢興亭侯
加安漢將軍大軍還南夷復叛殺守將恢身撲討根鋤
惡類徙其豪帥於成都賦出叟濮耕牛戰馬金銀犀革
充給軍資國用以饒建興七年以交州屬吳解恢刺史
更領建寧太守還居本郡後徙漢中九年卒子遺嗣恢
弟子球羽林右部督隨諸葛瞻拒鄧艾死於緜竹
王平字子均巴西宕渠人幼孤鞠於外家何氏隨杜濩
朴胡詣雒陽假校尉從曹操侵漢中因歸昭烈拜牙門
將禆將軍建興六年屬馬謖先鋒謖舍水上山舉措煩
擾平苦諫謖不能用大敗於街亭衆潰惟平所領千人
鳴鼓自持魏將郃以為有伏不敢追偪於是收合諸營
遺迸而還丞相亮誅謖及將軍張休李盛奪將軍黃襲
等兵平特見褒顯加拜參軍兼統五部進討寇將軍封
亭侯九年亮圍祁山平别守南圍曹叡將軍司馬懿攻
亮張郃拒平平堅守不動郃不能克魏延之亂一戰而
敗平之功也遷後典軍安漢將軍副車騎將軍吳懿屯
漢中又領漢中太守進封安漢侯代更為前護軍署琬
府事六年琬還駐涪拜懿督漢中延熙元年大將軍蒋
琬駐沔陽前監軍鎮北大將軍統漢中七年春曹芳使
其將曹爽帥步騎十餘萬寇漢川前鋒已至駱口時漢
中守兵不滿三萬諸將大驚或曰今力不足以拒敵固
守漢樂二城遇賊令入比爾間涪軍足得救關平曰不
然漢中去涪垂千里賊若得門便為禍也今宜先使劉
護軍杜參軍據興勢平為後拒若賊分向黃金平帥千
人下自臨之比爾間涪軍亦至此計之上也惟護軍劉
敏與平意同即施行涪諸軍及大將軍費禕自成都繼
至魏寇潰走如平所料時鄧芝在東馬忠在南平在北
境咸著名迹平生長戎旅手不能書而所識不過十字
每作書皆其口授悉有意理使人讀史漢諸紀傳皆知
其大義往往論說不失其指遵履法度言不妄發端坐
竟日無武將之體然性頗狷狹以此損譽十一年薨子
訓嗣初平同郡漢昌句扶忠勇寬厚數有戰功功名爵
位亞於平官至左將軍封宕渠侯其後張翼廖化並為
大將軍時人語曰前有王句後有張廖
吕凱字季平永昌不韋人仕郡為五官掾功曹時雍闓
等聞帝崩於永安恣睢益甚都護李嚴與闓書諭以禍
福闓復書云天無二日土無二王今天下正朔有三是
以遠人皇惑不知所歸其桀驁如此闓又降吳吳遥授
永昌太守永昌既在益州郡之西道路隔絶而郡太守
屢易凱與府丞蜀郡王伉帥厲吏民閉境拒闓闓數檄
移永昌稱說云云凱曰天降喪亂姦雄乘釁天下切齒
萬國悲悼臣妾小大莫不思竭筋力肝腦塗地以除國
難伏惟將軍世受漢恩以為當糾合部伍率先啟行上
以報國家下不負先人書功竹帛遺名千載何期臣僕
吳越背本就末乎先帝龍興海内望風宰臣公忠自天
降康而將軍不觀盛衰之紀成敗之符譬如野火在原
蹈履河冰火滅冰泮將何所依曩者將軍先君雍侯造
怨而封竇融知幾歸心世祖皆流芳後葉世歌其美今
諸葛丞相英才挺出深覩未萌受遺託孤翊贊季興與
衆無忌錄功棄瑕將軍若能翻然改圖古人不難追也
惟將軍察焉凱恩威内著為郡人所信故能全其節及
丞相亮南征在道而闓已為高定部曲所殺亮至南表
曰永昌郡吏吕凱府丞王伉等執忠絶域十有餘年雍
闓高定偪其東北而凱等守義不與交通臣不意永昌
風俗篤厚乃爾以凱為雲南太守遷陽亭侯會為叛夷
所害子祥嗣而王伉亦封亭侯為永昌太守後祥及子
若孫世守永昌
馬忠字德信巴西閬中人孤幼養於外家姓狐名篤既
長改焉為郡吏建安末舉孝廉除漢昌長猇亭之役巴
西太守閻芝發兵五千人以補軍遣忠部送會帝還永
安帝與語謂尚書令劉巴曰雖亡黃權復得狐篤世不
乏賢也建興初丞相亮開府以為門下督亮南征除牂
柯太守先是郡丞朱褎反忠承變亂之餘撫字經理甚
有威惠召為丞相參軍副長史蒋琬署留府事又領州
治中從事明年亮出祁山忠詣亮經度戎事軍還督將
軍張嶷等討汶山郡叛羌十一年南夷豪帥劉胄反侵
擾諸郡召庲降都張翼還以忠代翼遂斬胄平南土加
監軍奮威將軍封博陽亭侯初建寧郡害太守王昂縛
太守張裔於吳故都督常治平夷縣至忠乃移治味縣
處民夷之間又越嶲郡亦久失故地忠帥太守張嶷開
復舊郡由是就加安南將軍進封彭鄉亭侯延熙五年
還朝遣請漢中宣旨於大司馬蒋琬加拜鎮南大將軍
七年春大將軍費禕北禦魏寇留忠平尚書事禕還乃
歸南十二年薨子脩嗣忠為人寬濟有度量喜恢諧忿
怒不形於色然臨事能斷威恩並著以故蠻夷畏而愛
之及薨莫不奔赴流涕盡哀為之立祠張表時之名士
清望踰忠閻宇素有功幹於事精敏咸繼忠後而威譽
皆不逮忠
張嶷字伯岐巴西南充國人少為縣功曹昭烈定益州
會山寇攻縣縣長倉卒逃去嶷冒白刃救其家卒免於
難由是顯名州召為從事時郡人龔禄姚伷位至二千
石有當世名皆與嶷友善建興二年丞相亮北駐漢中
廣漢緜竹賊張纂等鈔盗軍資剽略吏民嶷以都尉將
兵討之因以計斬纂等殱其餘黨後以病困家素窶乏
廣漢太守何祗名為通厚與嶷初無雅故嶷乃自轝詣
祗託以治疾祗傾資醫療數年而愈其黨道信義皆此
類也為牙門將從馬忠北討汶山叛羌南平四郡蠻夷
每有籌畫戰勝之功武都氐王苻健請降遣將軍張尉
往迎過期不至大將軍蒋琬深以為憂嶷策之曰苻健
求附款至必無他變聞健弟狡黠又夷狄不能同功將
有乖離是以稽留耳數日問至犍弟果將四百戸北附
曹叡獨健来歸初丞相亮討越嶲高定之後叟夷將反
殺太守龔禄焦璜後太守不敢之郡僑治安定縣去郡
八百餘里時議欲復舊郡除嶷為太守嶷帥所領之郡
開示恩信蠻夷頗來降附北徼捉馬最驍勁不承節度
嶷往討之生縛其帥魏狼乃觧縱告諭使招懷餘黨表
拜狼為邑侯種落三千餘戶皆安土共職諸種聞之降
者日至嶷以功賜爵關内侯蘇祁邑君冬逢逢弟隗渠
等已降復反嶷誅逄逄妻旄牛王女嶷以計原之而渠
逃入西徼渠勇悍便健為諸種所畏服遣所親二人詐
降實伺消息嶷覺之怵以重賞使為反間二人遂合謀
殺渠渠死諸種皆安又斯都耆帥李求承昔手殺龔禄
者嶷求募捕得數其宿惡而誅之始嶷以郡郛宇圯毁
更築小塢在官三年徙還故郡繕治城郭夷種男女莫
不效役定莋臺登卑水三縣去郡三百餘里舊産鹽鐵
漆而夷徼盗據專利嶷即帥所領奪取置長吏焉嶷之
至定莋定莋豪帥狼岑槃木王舅素為蠻夷所信服忿
嶷見侵不肯自詣嶷使壮士數十直往捕至笞殺之而
還其尸原賜種類諭以狼岑之惡且曰毋得妄動動即
族矣種類咸面縛謝過嶷殺牛釃酒重申恩信遂獲鹽
鐵之利漢嘉郡界旄牛夷種類四千餘戶其帥狼路欲
為姑壻冬逄報仇遣叔父離將逄衆預度形勢嶷廉知
之逆遣親近齎牛酒勞賜又令離姊冬逄妻逹意旨離
既受賜并見其姊姊弟驩說悉帥所領詣嶷嶷厚加賞
待遣還旄牛由是不為患郡有舊道經旄牛中至成都
既夷且近自旄牛絶道已百餘年更由安上地險而遠
嶷遣左右齎貨幣賜路并遣路姑諭意路乃帥兄弟妻
子悉請嶷嶷與盟誓開通舊道千里肅清復古亭傳奏
封路為旄牛㽛毗王遣使將路朝貢帝於是加嶷撫戎
將軍領郡如故初嶷見大將軍費禕坦率泛愛待信新
附太過與書戒之曰昔岑彭帥師来歙仗節咸見害於
刺客今明將軍位尊權重宜鑒前事少以為警禕後果
為降人郭循所害吳太傅諸葛恪以初破魏寇大舉以
圖進取侍中諸葛瞻丞相亮之子恪從弟也嶷與瞻曰
吳主即世嗣君幼弱太傅受寄託之重寄託之重亦何
容易夫以周公之親之才猶有管蔡四國流言之變霍
光受任亦有燕盖上官逆亂之謀頼成昭之明以免斯
難耳昔聞吳主生殺賞罰不任下人今以垂歿之命卒
召太傅屬以後事誠實可慮加吳楚剽急乃昔所記而
太傅離少主履敵庭恐非良計長算也雖云綱紀肅然
上下輯睦百有一失非明者之慮取古則今今則古也
自非郎君進忠言於太傅誰復有盡言者旋軍廣農務
行德惠數年之中東西並舉誠不為晩願深采察恪竟
以此夷族嶷之先識多此類在郡十五年邦域安靖屢
表解職延熙十七年召還夷民戀慕扶轂泣涕過旄牛
邑邑君強負来迎追送至蜀郡界其督長相率隨嶷朝
貢者百餘人嶷至拜盪寇將軍慷慨壮烈士人咸貴之
然性簡放時車騎將軍夏侯覇謂嶷曰雖與足下疎闊
然託心如舊嶷答曰僕未知子子未知我何云託心乎
願三年之後徐陳斯言時人善其對曹芳狄道長李簡
密書請降衛將軍姜維帥師迎之嶷初還朝時論以嶷
老疾未能偕行嶷自請於帝願肆力中原致身敵庭臨
發曰臣遭遇聖明受恩過重加以老病常恐一朝殞歿
孤負榮遇天假之年得與戎事若凉州克定臣為籓表
守將有如未捷沒身以報帝為之悵然姜維帥嶷等因
簡之資以出隴西既至狄道簡帥城中吏民出迎軍軍
與曹芳將徐質交戰嶷歿於陳然其所殺傷亦過當詔
封其長子瑛西鄉侯次子護雄襲爵南土越嶲民夷聞
嶷死無不悲慟為之立祠四時水旱輙祀之孫奕仕晉
為凉州刺史
贊曰權納忠於劉璋而盡力於昭烈所謂一心事兩君
而無嫌也雖道窮勢隔淪身異境而流言不惑非其君
臣誠意相孚詎至是哉恢審去就之宜有先幾之見庲
降之命慷慨請行自比充國未為過也平料敵至勝算
無遺策凱忠嶷綏撫邊郡威懷異俗閫寄得人何其盛
哉
續後漢書卷十六
