續後漢書卷十四宋蕭常撰
列傳九
蒋琬字公琰零陵湘鄉人弱冠與外弟泉陵劉敏俱知
名琬以州書佐從昭烈入益州除廣都長昭烈嘗奄至
廣都見其邑事不理琬又沉醉大怒將加罪罰軍師將
軍諸葛亮請曰蒋琬社稷之噐非百里之才其為政以
安民為本不以脩餙為先願公加察昭烈雅敬亮乃不
加罪但免官而已頃之為什邡令昭烈王漢中除尚書
郎丞相亮開府辟為東曹掾舉茂才固推劉邕隂化龐
延廖淳等亮不許尋遷參軍亮駐漢中琬與長史張裔
統留府事俄代裔為長史加撫軍將軍亮數出征琬常
足食足兵以給軍亮每言公琰託志忠雅當與吾共贊
王業密表帝曰臣若不幸後事宜以屬琬亮既薨拜尚
書令俄加行都護假節領益州刺史遷大將軍錄尚書
事封安陽亭侯時新喪元帥遠近危懼琬一旦超處羣
僚之右憂喜不形於色由是衆望漸服延熙元年詔琬
曰寇難未弭曹叡驕凶遼東三郡苦其暴虐遂相糾合
與之乖離叡乃大興衆役還相攻伐曩秦之亡勝廣首
難今有此變此乃天時君其治嚴揔帥諸軍往屯漢中
湏吳舉動東西掎角以乘其釁又命琬開府明年就加
大司馬東曹掾揚戲性素簡略琬與言或不時應有䜛
戲於琬曰公與戲語而不時應戲之慢上不亦甚乎琬
曰人心不同各如其面面從後言古人所戒戲欲贊吾
是邪則非其本心欲反吾言則顯吾之非所以默然是
戲之快也又督農楊敏嘗毁琬曰作事憒憒誠不及
前人或以白琬主者請推治琬曰吾實不如前人無可
推也主者復請詰其憒憒之狀琬曰苟其不如則事不
當理事不當理則憒憒矣復何問邪後敏以事繋獄人
為危之琬心無適莫竟從輕比其處己待人平心類此
琬以為諸葛亮數從秦川北伐道險運艱竟不能克不
若乘水東下乃多作舟艦欲由漢沔襲魏興上庸會疾
作未果行而羣議咸謂有如不捷還路甚難非長策也
於是遣尚書令費禕中監軍姜維等諭旨琬承命上䟽
曰芟穢弭難乃臣之職自臣奉辭漢中已經六年臣既
闇弱加嬰疾疢規方無成夙夜憂慘今曹芳竊據關雒
根蔕滋蔓平除未易若東西并力首尾掎角雖未能速
得如志且當分裂蠶食先摧其支黨然吳期二三連不
克應俯仰惟艱實忘寢食輙與費禕等議以凉州胡塞
之要進退有資賊之所惜且羌胡乃心思漢如渴又昔
偏師入羌郭淮破走算其長短以為事首宜以姜維為
凉州刺史若維征行控制河右臣當帥師為維後繼今
涪水陸四通惟急是應若東西有虞赴之不難由是遂
還駐涪會疾至九年薨謚曰恭子斌嗣為綏武將軍漢
城護軍鍾會之亂與弟顯俱為亂兵所害初琬在廣都
免官後夜夢一牛頭在門流血滂沱意甚惡之以訊占
夢趙直直曰夫見血者分事明也牛角及鼻公字之象
君位當至公大吉之徵也劉敏者為左護軍揚威將軍
與鎮北大將軍王平俱鎮漢中曹芳遣其將曹爽入寇
時議者或曰但可守城不宜出戰彼反自退敏以為男
女布野農糓栖畆若縱敵入則大事去矣遂帥所領與
平據興勢多張旗幟彌亘百餘里會大將軍費禕以大
軍繼至爽等遁去以功封雲亭侯
費禕字文偉江夏鄳人少孤依族父伯仁自後隨從伯
仁入蜀與汝南許叔龍南郡董允齊名時許靖喪子允
與禕欲俱會葬允白父和請車和以鹿車給之允有難
載之色禕即先登至葬所諸公貴人悉集車乘甚都允
猶若自失而禕晏然御者還和問知之乃謂允曰吾常
疑汝於文偉優劣未别也而今而後吾意了矣時立皇
太子禕與允俱為舍人遷庶子帝踐阼為黃門侍郎丞
相亮南征還百僚郊迎年位多在禕右而亮特與禕同
載由是衆人莫不改觀以昭信校尉使吳孫權性滑稽
諸葛恪羊衟才辭果辯論難鋒至禕辭順義篤據理以
對終不能屈權甚噐之謂禕曰君天下淑德必當股肱
朝廷恐不得數来乃以所佩寳刀贈之禕謝曰臣不才
何以堪明命然敢不以此討不庭禁暴亂也但願大王
勉建功業同奬漢室臣雖駑弱終不負東顧還遷侍中
亮北駐漢中辟為參軍以奉使稱旨頻遣至吳建興八
年轉中護軍又為司馬會軍師魏延與長史楊儀不相
能每同席争論延或舉刃向儀儀忿恚至流涕禕常喻
觧終亮之世各盡延儀之用者禕之力也亮薨為後軍
師頃之代蒋琬為尚書令時國家多事分務煩猥禕識
悟絶人每省閱書記舉目即究其旨常以朝晡聽事其
間應接賓客飲食嬉戲每盡人之讙事亦不廢遷大將
軍錄尚書事董允代為尚書令效禕所為旬日之中事
多淹滯乃歎曰人之才力相遠乃爾非吾所及也延熙
七年曹芳使其將曹爽犯興勢假禕節帥諸軍禦之光
禄大夫来敏詣褘别且欲共圍棋於時羽檄交馳士馬
擐甲巳嚴駕矣二人對奕久之敏乃曰聊試君耳君信
可人必能辦賊禕至爽等敗走封成都侯蒋琬固辭州
職乃復領益州刺史禕當國功名略與琬比十一年出
屯漢中自琬及禕雖身在外凡朝廷施設皆遣使咨之
而後行其見信任如此十四年夏還成都望氣者云都
邑無宰相位故冬復北屯漢夀十五年詔令開府明年
正歲大會魏降人郭循在坐禕醉甚為循所害謚曰敬
子承嗣為黃門侍郎承弟恭尚公主為尚書郎顯名當
世蚤卒長女為皇太子璿妃禕雅性儉素家無贏餘諸
子皆布衣蔬食出入無車騎不異常人
李福字孫德梓潼涪人父權臨卭長昭烈定益州福為
書佐西充國長成都令建興初徙巴西太守江州督揚
威將軍入為尚書僕射封平陽亭侯時諸葛亮於武功
病篤帝遣福省疾因咨以國家大計且問如公百歲後
誰可任大事者曰無踰公琰又問其次曰文偉奉使稱
旨帝嘉之福為人精識果銳敏於從政延熙初大將軍
琬出駐漢中福以前監軍領司馬卒子驤字叔龍亦知
名官至尚書郎廣漢太守
贊曰琬禕皆抱將相之噐見知於諸葛亮琬德度恢洪
與物無忤禕天資高邁臨事整暇因前人成規守而勿
失邊境無虞上下和一方之先漢其曹參丙吉之徒歟
續後漢書卷十四
