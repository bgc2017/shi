續後漢書卷四十四宋蕭常撰
魏載記九
張遼字文遠鴈門馬邑人本聶壹之後以避仇變姓吕
布以為騎都尉布敗歸曹操以中堅將軍從攻袁譚袁
尚譚尚破復平遼東柳毅等還鄴操自出迎引與共載
拜盪寇將軍從攻袁尚於柳城卒與虜遇遼請戰氣銳
甚操壯之自以所持麾授遼遂大破之斬單于蹋頓初
操將破柳城遼諫曰夫許天下之會也今天子在許而
公遠出若劉表遣劉玄德襲許據之以號令四方公之
事去矣操策表必不能任玄德遂行時荆州未定復遣
屯長社臨發軍中夜有謀變者火起一軍盡擾遼謂左
右勿動是不一營盡反必有造變者欲以亂動人耳仍
令軍中其不反者安坐遼將親兵數十人中陳而立有
頃乃定即將首謀者殺之陳蘭梅成以氐六縣叛操遣
于禁臧霸等討成遼督張郃朱盖等討蘭成偽降禁禁
還成遂將其衆與蘭合轉入灊山灊中有天柱山高二
十餘里道險狹步徑纔通蘭等壁其上遼欲進兵諸將
以為道險難入遼曰此所謂一與一勇者得前耳遂進
至山下攻之斬蘭成盡俘其衆操論諸將功曰登天山
履峻險以取蘭成盪寇功也使與樂進李典等將七千
餘人屯合肥操攻張魯教與護軍薛悌署函邊曰賊至
乃發俄而孫權帥衆十萬圍合肥乃共發教曰若孫權
至者張李二將軍出戰樂將軍守護軍勿得與戰諸將
皆疑遼曰公遠征在外比救至彼破我必矣及其未合
逆擊之折其盛勢以安衆心然後可守也成敗之機在
此一戰諸軍何疑李典意與遼同於是夜募敢從之士
得八百人椎牛饗士明日出戰平旦遼被甲持戟先登
陷陳殺數十人斬二將大呼自名衝壘入至權麾下權
大驚衆走高隴以長戟自衛望見遼所將兵少乃聚圍
遼數重遼左右麾圍直前急擊圍開遼將麾下數十人
得出餘衆號呼曰將軍棄我乎遼復還突圍拔出餘衆
自旦戰至日中吴人奪氣還脩守偹衆心乃安諸將咸
服權駐合肥十餘日城不可拔乃引去遼帥諸將追擊
幾獲之拜征東將軍建安二十一年操至合肥按行遼
戰處歎息良久增其軍徙屯居巢子丕簒漢封晉陽侯
嘗問所以破吴狀顧左右曰此亦古之召虎也為起第
舍又特為其母作殿後復與諸將破權將吕範卒於江
都樂進者字文謙陽平衛國人軀榦短小以膽烈稱從
操為帳下吏操表為陷陳都尉封廣昌亭侯與遼屯合
肥有功增封邑建安二十三年卒李典者字曼成山陽
鉅野人操以為禆將軍劉表使昭烈北伐至葉操遣從
夏侯惇拒之昭烈燒屯去惇帥諸將追之典曰適無故
退疑必有伏南道狹險草木蔽翳不可追也惇不聽與
于禁追之典留守惇等果遇伏大敗會典救至昭烈乃
去遷捕虜將軍封都亭侯典宗族部曲三千餘家居乘
氏請從魏郡操笑曰卿欲慕耿純耶遷破虜將軍合肥
之役典與遼進皆素不睦遼恐其不與己同意典慨然
曰此國家大事顧君計何如耳吾不可以私憾而忘公
義乃帥衆與遼破走敵軍典好學問貴儒雅不與諸將
争功敬賢士大夫恂恂若不及軍中稱其長者年三十
六卒臧霸者字宣高泰山華人與遼等皆從吕布布敗
歸操操以為琅邪相操之在兖州以徐翕毛暉為將兖
州亂翕暉皆叛既定二人亡命投霸操謂昭烈語霸送
二人首霸曰霸所以能自立者以不為此也霸受曹公
生全之恩不敢違命然王霸之君可以義告願將軍為
之辭昭烈以霸之言告操操歎息謂霸曰此古人之事
而君能行之孤之願也乃以翕暉為郡守時操與袁紹
相拒而霸數以精兵入青州故操得專事紹不以東方
為憂封都亭侯加威虜將軍遷徐州刺史與遼東拒孫
權於濡湏口拜揚威將軍假節復與夏侯惇等屯居巢
子丕時遷鎮東將軍進封開陽徙封良成與曹休破吕
範於洞浦召為執金吾位特進卒
張郃字雋乂河間鄚人為袁紹中郎將官渡之役紹使
與高覽攻曹操營郃叛紹歸操紹衆於是大潰操以為
偏將軍從攻袁尚於鄴拔之操既降張魯留郃與夏侯
淵守漢中拒昭烈淵歿於陳郃還陽平是時新失元帥
恐為敵所乘三軍失色乃推郃為軍主衆心始安操聞
遂自至漢中引出諸軍郃還屯陳倉子丕簒漢以為左
將軍封鄚侯曹叡時漢丞相諸葛亮出祁山郃與亮前
鋒馬謖戰於街亭敗之後亮復出祁山至木門與亮戰
軍敗死焉于禁者字文則泰山鉅平人累拜虎威將軍
與郃及張遼等討梅成陳蘭成降已而復叛奔蘭遼等
與蘭相持軍食少禁運餉前後相屬遂斬蘭等時禁與
郃及張遼樂進徐晃俱為名將操每攻伐迭為軍鋒建
安二十四年關羽圍曹仁於樊使禁帥諸軍往救仁會
大霖雨平地水數丈禁等七軍皆没禁遂降羽操聞之
曰吾知禁三十年何意臨危處難不及龐德耶後孫權
襲殺羽禁復為吴所得子丕簒漢權遣禁還丕令詣鄴
謁操墓使豫於祠屋畫關羽戰克龐德憤怒禁降服之
狀禁見之慚恚發病卒徐晃者字公明河東陽人累遷
平寇將軍操遣晃與夏侯淵拒昭烈於陽平復遣助曹
仁攻關羽屯宛會于禁等皆殁羽圍仁於樊又圍吕常
於襄陽晃以羽難與争鋒遂屯陽陵陂操遣徐商吕建
等詣晃遂稍前去敵圍三丈所未攻操又遣朱盖等十
二營詣晃羽自將步騎出戰晃擊之羽退遂追逐與俱
入圍敗之操聞之曰吾用兵三十年及所聞古之善用
兵未有長驅徑入敵圍者舉巵酒賜晃曰全樊襄陽將
軍之功也時諸軍皆集操按行諸營士卒皆離陳觀而
晃軍營獨整將士駐陳不動操歎曰徐將軍可謂有周
亞夫之風矣子丕初進封陽侯性儉約謹畏將軍常遠
斥候先為不可勝然後戰追奔争利士不暇食曹叡時
卒
龐德字令明南安狟道人為郡吏從馬騰討叛羌有功
遷校尉曹操使鍾繇帥關中諸將討袁譚將郭援德為
軍鋒親斬援首拜中郎將封都亭侯後歸操操聞其勇
拜立義將軍與曹仁等共屯樊攻關羽與羽戰射羽中
額常乘白馬羽軍謂之白馬將軍皆憚之仁使德屯樊
十里會霖雨漢水暴溢平地五六丈德與諸將避水隄
上羽以大船四面射之自平旦至日中短兵接戰戰益怒
而水寖盛吏士皆降德乘小船欲還水盛船覆為羽所
殺有許褚典韋閻温龐淯者與德同時皆驍勇忠於曹
氏者褚字仲康譙國譙人長八尺腰帶十圍勇力絶人
漢末聚族里堅壁以禦寇時葛陂賊萬餘人攻其壁粮
且盡偽與賊和以牛易食賊取牛牛輒奔還褚乃出陳
前一牛曳牛尾行百餘步賊衆驚不敢取牛而去曹操
徇淮汝褚以衆歸操操見而壯之曰此吾樊噲也即日
拜都尉從操討韓遂馬超於潼關操將北渡臨濟河先
渡兵獨與褚及虎士百餘人留南岸斷後超將步騎萬
餘人來追褚扶操上船敵戰急矢下如雨軍争濟船欲
没褚斬攀船者左手舉馬鞍蔽操船工中流矢死右手
進沂船僅得渡是日微褚操幾不免後操與超單馬會
語惟褚獨從超負其勇隂欲前突操素聞褚勇疑從騎
即褚乃曰公有虎侯者安在操顧指褚褚瞋目眄之超
不敢動後數日會戰大敗超等遷武衛中郎將武衛之
號自此始軍中以禇力如虎而癡故號虎癡是以超呼
為虎侯曹丕簒漢封萬歲亭侯遷武衛將軍子叡初進
封牟鄉卒韋陳留已吾人膂力過人有志節從操戰常
先登陷陳由都尉遷校尉好持大雙戟與長刀軍中為
之語曰帳下壯士有典軍提一雙戟八十斤後與張繡
戰被創瞋目大罵而死温字伯儉天水西城人以凉州
别駕守上邽令馬超奔上邽郡人任養等舉衆迎超温
止之不能禁乃馳還州超復圍州所治冀城甚急州遣
温密往告急於夏侯淵敵圍數重乃夜從水中潛出明
日敵見其迹追之執以還超謂曰今成敗可見足下為
孤城請救而執於人手義何所施若從吾言語城中東
方無救此轉禍為福之計也不然今為戮矣温偽許之
超乃載詣城下温大呼大軍不過三日至勉之城中皆
泣稱萬歲超怒數之曰足下不為命計邪温不應超攻
城久不下故徐誘温冀其改意復謂曰城中故人有欲
與吾同者不温又不應遂切責之温曰事君有死無二
而卿乃欲長者出不義之言吾豈苟生者乎超遂殺之
淯字子冀酒泉表氏人初以凉州從事守破羌長會武
威太守張猛反殺刺史邯鄲商令曰敢有臨商喪死不
赦淯聞之棄官奔走號哭喪所乃詣猛裹匕首欲因見
以殺猛猛知其義士敇遣之不殺由是以忠烈聞太守
徐揖請為主簿郡人黃昂反圍城淯夜踰城告急於張
掖燉煌二郡初疑未肯發兵淯欲伏劒二郡感其義遂
為發兵未至城陷揖死淯乃收歛送喪還本郡行服三
年乃還曹操聞之辟為掾累遷西海太守中散大夫卒
初淯外祖父趙安為同縣李夀所殺淯舅三人同時病
死壽家喜淯母娥自傷父讐不報乃帷車袖劒白日刺
壽於都亭前徐詣縣曰父讐已報請就戮禄福長尹嘉
義之會赦得免州郡刊名表閭
文聘字仲業南陽宛人為劉表大將使禦北方表死其
子琮嗣曹操攻荆州琮舉州降呼聘欲與俱聘曰聘不
能全州當待罪而已操既濟漢乃詣操操曰來何遲邪
聘曰先日不能輔劉荆州以奉國家荆州既歿常欲據
守漢川保全境土生不負於孤弱死無媿於地下而計
不得已以至於此實懷悲慚無顔早見歔欷流涕操為
之愴然曰仲業卿真忠臣也厚遇之操先定荆州江夏
與吴接民心不安乃以聘為太守委以邊事有功封延
夀亭侯加討逆將軍子丕簒漢進封長安鄉遷後將軍
進封新野孫權以五方衆圍聘於石陽甚急聘堅守不
動權疑之語其下曰北方以此人忠臣故委之以此郡
今吾至而不動此不有密圖必當有外救遂去之在江
夏數十年威振敵國卒吕虔者字子恪任城人為泰山
太守操使督青州諸郡兵討東萊李條等有功在泰山
十數年甚有威惠封益夀亭侯遷徐州刺史威虜將軍
辟琅邪王祥為别駕民事一以委之世多其能任賢曹
叡時卒
滿寵字伯寧山陽昌邑人曹操辟為西曹屬轉許令時
操殺天下舊德宿望故太尉楊彪以非罪收付縣獄荀
彧孔融並屬寵但當受辭勿加考掠寵一無所報考訊
如法數日求見操曰楊彪考訊無它辭語當殺者宜先
彰其罪此人有海内名若罪不白必大失民望竊為明
公惜之操乃釋彪初融等聞其考掠皆怒及因是得釋
更善之曹叡時為征東將軍昌邑侯時無歲不有吴師
寵上疏曰合肥城南臨江濱北遠夀春敵攻圍之得據
水為勢官軍救之常先破賊大輩然後圍乃解賊往甚
易而兵往救之甚難宜移城内之兵其西三十里有竒
險可依更立城固守此為引賊平地而犄其歸路於計
為便尚書趙咨是其策遂從之是歲權自出圍新城以
其遠水積二十日不敢舍舟而去召為太尉卒子偉以
格度知名有田豫郭淮者皆與寵同時立功豫字國讓
漁陽雍奴人昭烈雅竒之昭烈為豫州刺史豫以母老
求歸昭烈涕泣與别曰恨不與君共成大事也曹操辟
為軍謀掾累遷弋陽太守所至稱治佐曹彰平定代郡
遷南陽太守子丕簒漢使持節護烏丸校尉牽招解雋
并護鮮卑轉汝南太守加殄夷將軍孫權帥衆號十萬
攻新城滿寵欲帥諸軍救之豫以為敵帥衆大舉非圖
小利欲質新城以致大軍耳聽使攻城挫其銳氣不當
與争鋒也城不可拔衆必罷怠怠而擊之可大克也若
敵見計必不攻城勢將自走若便進兵適墮其計豫以
狀聞叡從之會孫權師退久之徵為衛尉屢告老司馬
懿以書諭之答曰年過七十而以居位譬猶鐘鳴漏盡
而夜行不休遂固稱疾篤拜大中大夫食卿禄卒時年
八十二淮字伯濟太原陽曲人舉孝廉除平原府丞曹
操留夏侯淵拒昭烈以淮為司馬淵戰沒軍中洶洶淮
收散卒推張郃為軍主衆乃安曹叡時丞相諸葛亮來
伐出斜谷並田於蘭坑時司馬懿屯渭南淮策亮必争
北原宜先據之議者多謂不然淮曰若亮跨渭登原連
兵北山隔絶隴道搖蕩民夷非吾利也懿善之淮遂屯
北原塹壘未成王師大至淮遂擊之後數日亮盛兵西
行諸軍皆謂欲攻西圍淮獨謂此見形於西欲使吾兵
重應之必攻陽遂耳是夕果攻陽遂以有偹而退延熙
七年夏侯玄等寇淮中淮督諸軍為前鋒度勢不利輒
拔軍遁故不大敗封都鄉侯遷征西將軍都督雍凉諸
軍事進車騎將軍儀同三司進封陽曲曹髦時卒
王凌字彦雲太原祁人叔父允為漢司徒舉孝廉再遷
中山太守曹操辟為丞相掾子丕簒漢拜散騎常侍出
為兖州刺史拒吴師有功封宜城亭侯加建武將軍轉
青州刺史布政施教賞善罰惡百姓稱之從曹休南侵
休與敵師遇於夾石休軍大敗凌力戰决圍休得免徙
豫州刺史得軍民驩心始至豫州旌先賢之後求未顯
之士各有條教初凌與司馬朗賈逵友善及臨兖豫繼
其名迹曹芳時為征東將軍都督揚州以卻敵功進封
南鄉遷車騎將軍儀同三司就遷司空司馬懿既殺曹
爽進凌太尉自是大權盡歸於懿曹芳擁虚器而已凌
每切齒且謂芳昏弱故受制於懿時令狐愚以才能為
兖州刺史凌甥也凌乃與愚密謀起兵誅懿廢芳而立
操子彪謂彪長而才會愚病死凌既失援復遣其將軍
楊弘以事密告兖州刺史黃華華弘等乃以其事白懿
懿遂帥衆攻凌懿軍奄至百尺凌不知所出乃乘船單
出迎懿懿遣人護送京師凌至項過賈逵祠呼曰賈梁
道王凌固忠於社稷者惟爾有神知之遂飲藥死懿至
夀春盡殺凌黨夷其族并殺彪等是歲八月懿疾夢凌
逵為厲甚惡之遂卒後數歲毌丘儉文欽諸葛誕等相
繼起義欲誅懿子師昭皆不克儉字仲恭河東聞喜人
父興為武威太守有功封為高陽鄉侯儉襲爵為平原
侯文學曹叡時累遷幽州刺史度遼將軍以定遼東功
進封安邑遷左將軍假節監豫州諸軍事領豫州刺史
轉鎮南將軍換鎮東都督揚州時司馬師廢曹芳儉憤
其不臣與揚州刺史前將軍文欽起兵誅之延熙十八
年正月以曹叡妻郭氏令移郡國罪狀師且為壇於夀
春城西與諸將歃血同盟帥兵五六萬人與欽等渡淮
北討師師帥中外軍拒儉等使其監軍王基為前鋒據
南頓儉軍不利有尹大目者幼為曹氏家奴常在曹芳
側師與俱行大目知師畏憤成疾一日突出乃曰大目
昔為文欽所信乞追語令罷兵師即遣之大目單騎被
鎧追欽遥與語大目心實主曹氏謂曰君侯何苦不復
忍數日中邪欲使欽解其意欽不悟乃更厲聲罵大目
曰汝曹氏家人不念報恩反與司馬師作逆不顧上天
天不佑汝乃張弓傅矢欲射之大目泣曰世事敗矣善
自努力是日欽敗儉聞之遂遁衆潰為安豐人所殺中
外聞之莫不悵惜儉子甸字子邦有重名曹芳之廢也
甸謂儉曰大人居方嶽重任國傾覆而晏然自若將負
四海之責儉然之及儉兵起司馬師問甸所在知其不
行曰甸不來儉無能為也儉初起遣其子宗等四人入
吴文欽亦奔吴吴以為都護假節鎮北大將軍譙侯誕
字公休琅邪陽都人累遷鎮東將軍都督揚州諸軍事
封山陽亭侯徙豫州儉之敗也夀春中十萬餘口俱誅
悉流迸山澤或亡入吴以誕久在淮南乃復以為鎮東
大將軍儀同三司都督揚州誕以懿父子專政擅誅殺
而王凌毌丘儉等皆起義不克反為所夷滅心每不平
延熙末舉兵誅司馬昭軍敗被害麾下數百人坐不降
昭悉斬之皆曰為諸葛公死無恨其得人心如此晉習
鑿齒著論曰儉感曹叡之顧命故為此役君子謂儉事
雖不克可謂忠矣夫竭節而赴義者我也成之與敗者
時也我苟無雖成何可必忘我而不自必乃所以為忠
也古人有言死者復生生者不愧若儉者可謂不愧矣
王昶字文舒太原晉陽人少與同郡王凌俱知名凌年
長昶兄事之為曹丕文學丕既簒漢再遷雒陽典農勸
民稼穡墾田特多遷兖州刺史子叡初加揚烈將軍著
治論略依古制而合於時務者二十餘篇又著兵書十
餘篇言奇正之用上之名其兄子及其子以見意兄子
然字處静沉字處道其子渾字玄冲深字道冲且為書
戒之其略曰吾與時人從事雖出處不同然有所取穎
川郭伯益好尚通達敏而有知其為人弘曠不足輕貴
有餘得其人重之如山不得其人輕之如草吾以所知
親之昵之不願兒子為之北海徐偉長不沽高名不求
苟得澹然自守惟道是務其有所是非則託古人以見
意當時無所褒貶吾敬之重之願兒子師之東平劉公
幹博學有高才然性行不均少所拘忌得失足以相補
吾愛之重之不願兒子效之樂安任昭先純粹履道内
敏外恕推遜恭謙處不避洿怯而能勇在朝忘身吾友
之善之願兒子遵之若引而伸之觸類而長之汝其庶
幾舉一隅耳及其用才先九族其施舍務周急其出入
存故老其議論貴無貶其進仕尚忠節其取人務道實
其處勢戒驕淫其貧賤謹無戚其進退念合宜其行事
加九思如此而已吾復何憂哉曹芳時累轉徐州刺史
封武觀亭侯遷征南將軍假節都督荆豫諸軍事昶以
為國有常衆戰無常勝地有常險守無常勢今屯宛去
襄陽三百餘里諸軍散屯船在宣池有急不足相赴乃
表徙治新野廣農墾殖倉廩充滿司馬懿既殺曹爽乃
奏博問大臣得失昶陳治略五事其一欲崇道篤學抑
絶浮華其二用考試以謹黜陟其三欲令居官者久於
其職其四欲約官實禄勵以廉恥其五欲絶侈靡務崇
節儉以破敵功遷征南大將軍儀同三司進封京陵侯
後毌丘儉諸葛誕等憤司馬師專國欲起兵誅之昶附
師為之盡力儉等既遇害進驃騎大將軍遷司空卒兄
子沉與司馬昭謀弑曹髦者王基字伯輿東萊曲城人
刺史王凌辟為别駕尋擢中書侍郎曹叡盛脩宫室基
上疏切諫散騎常侍王肅著經傳解及論定朝儀改易
鄭玄舊說而基據依玄義常與抗衡出為安豐太守郡
接吴境為政清嚴設備甚謹敵不敢犯加討寇將軍吴
嘗大發兵集建業宣言欲北伐揚州刺史諸葛誕使基
策之基曰昔孫權再至合肥一至江夏其後全琮出廬
江朱然攻襄陽皆無功而還今陸遜等已死而權且老
自出則懼内釁卒起遣將則舊將已歿新將未信此不
過用補定卒乘還自保耳權果不及出著時要論譏切
時政徵為河南尹除尚書出為荆州刺史加揚烈將軍
從王昶南侵基别襲步協於夷陵收其米三十餘萬斛
遷其降民置夷陵縣賜爵關内侯曹髦初進封常樂亭
侯毌丘儉起兵欲誅司馬師師以基為行監軍假節統
許昌軍與儉等戰有功加鎮南將軍都督豫州諸軍事
領豫州刺史進封安樂卿又從司馬昭破諸葛誕轉征
東將軍都督揚州進封東武轉征南將軍都督荆州基
自附於司馬昭昭亦厚遇之曹奐初卒
鄧艾字士載義陽棘陽人年十二遭亂隨母至穎川讀
故太丘長陳實碑言文為士範行為士則遂名範字士
則後宗族有與同名者故改焉為都尉學士以口吃不
能作幹佐為稻田守叢草吏每見高山大澤輒規度指
畫軍營去處時人多笑焉為典農上計吏司馬懿見而
竒之辟為掾遷尚書郎時欲廣田蓄穀為滅敵資使艾
行陳項以東至夀春艾以為田良水少不足以盡地利
宜開河渠引水灌溉又通漕運乃著濟河論以諭其旨
又以為昔破黃巾因為屯田積穀許下以制四方今軍
攻淮南運兵過半陳蔡之間土下田良可省許昌左右
諸稻田并水東下令淮北屯二萬人淮南三萬人十二
分休常有四萬人且田且守水豐常收三倍於西計除
衆費歲完五百萬斛以為軍資六七年間可積三千萬
斛於淮上此則十萬之衆五年食也司馬懿善之事皆
施行延熙四年乃開漕廣渠每東南有事泛舟而下達
於江淮資粮有儲而無水害皆艾所建也十二年與郭
淮等拒漢將軍姜維後以破文欽功封方城鄉侯行安
西將軍解雍州刺史王經圍於狄道曹奐時司馬昭令
諸軍犯漢昭指授節度使艾與漢大將軍姜維相綴維
聞鍾會諸軍已入漢中引還守劒閣艾從隂平道行無
人之境七百餘里鑿山通道造橋閣以度山高谷深又
粮餉且匱瀕於危殆乃以氊自裹轉轉而下將士皆攀
木緣崖魚貫而進先登至江油漢守將馬邈等降漢衛
將軍諸葛瞻自涪還綿竹列陳待艾艾大破之漢遂亡
艾承制拜官深自矜伐謂漢士大夫曰姜維自一時雄
兒與某相值故窮耳識者笑之鍾會等皆曰艾所為悖
逆檻車徵之艾父子既囚會至成都先送艾會已死監
軍衛瓘遣田續斬之於綿竹子忠俱死餘子在雒陽者
悉誅之
贊曰凌儉欽誕數子不附司馬氏而甘於一死可謂忠
於所事者昶與沉附晉傾曹而沉之子浚復叛晉而謀
不軌所謂世濟凶德艾與鍾會果於犯順隕身赤族非
不幸也
常曩侍孝節先公讀史至陳夀蜀志而先公廢卷不
懌曰漢其蜀乎小人哉陳夀也於是常生十四年雖
未成人亦粗知古今治亂興亡之大略因請曰昭烈
漢之支屬繼獻帝而作豈嘗易號為蜀歟抑陳夀因
其所都之地而名之歟將改仕晉氏而黜其故國本
號也先公言夀之父以罪為諸葛亮所髠而夀之身
復為亮子瞻所笞又仕漢久不得志庸是貶其號而
詆訕其君臣且以尊魏也然夀之史行於世幾千載
無一人正其謬而改作者吾老矣竊有志焉而日者
謂我歲行戌亥間將死果爾吾其已矣成吾志者其
汝也夫常忍涕而識之既冠梏於時學而未皇然亦
未始一日不往來於中後三十年歲在戊申偶抱病
累月病愈因追憶先公之所以屬望勉強成書雖正
其名而私切自揆學不淹貫文不雅馴大懼不足以
成先公之志安知後人之議常不猶常之議夀也哉
先公諱昌齡字椿年後更諱夀朋博極羣書為時儒
宗既卒門人私諡孝節先生云
續後漢書卷四十四
