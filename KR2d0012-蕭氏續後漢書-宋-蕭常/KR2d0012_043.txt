續後漢書卷四十三宋蕭常撰
魏載記八
賈逵字梁道河東襄陵人初為郡吏守絳邑長郭援之
攻河東所過城邑皆下逵獨堅守援攻之不拔乃引單
于并兵急攻城將潰絳父老與援要不害逵既下援聞
其名欲使為將以兵劫之逵不為動左右引逵使叩頭
逵叱曰安有國家長吏為賊叩頭援怒將斬之絳吏民
聞將殺逵皆乘城呼曰負要殺我賢君寧俱死耳左右
義逵多為請乃囚於壺關置土窖中以車輪覆其中使
人固守逵從土窖中謂守者曰此間無健兒邪而使義
士死於此乎有祝公道者與逵非故人適聞其聲憐其
守正乃夜潛往引出破械遣去初逵過皮氏曰争地先
據者勝及圍急知不免乃使人間行送印綬歸郡且曰
急據皮氏援既并絳將進兵逵恐其先得皮氏乃以它
計疑援謀士祝奥援由是留七日郡從逵言故得不敗
援既亡逵乃知前出己者為祝公道公道河南人後坐
法當死逵救之力不能得為之改服後舉茂才除澠池
令以喪祖父去官曹操攻馬超至弘農曰此西道之要
以逵領太守與語說之謂左右曰使天下二千石皆如
賈逵吾何憂尋為丞相主簿操攻漢中先遣逵至斜谷
觀形勢道逢水衡載囚人數十車逵以軍事急斬竟重
者一人而釋其餘操善之拜諫議大夫與夏侯尚並掌
軍事子丕代操為丞相以為魏郡太守從丕至黎陽津
渡者亂行斬之乃整至譙以為豫州刺史時大亂之後
州郡多不相攝逵曰州本以御史出監諸郡以六條詔
書察長吏二千石以下故其狀皆言嚴能鷹揚有督察
之才不言安静寬仁有豈弟之德也今長吏慢法盜賊
公行州知而不糾天下復何取正乎其二千石以下阿
縱不如法者皆奏免之丕曰真刺史州南與吴接逵明
斥候繕甲馬為守戰備敵不敢犯外脩軍政内治民事
遏鄢汝造新波又斷山淄長谿水造小弋陽陂又通運
渠二百餘里所謂賈侯渠是已俄與諸將攻孫權破吕
範於洞浦封陽里亭侯加建威將軍曹叡時孫權在東
關東關當豫州南去江四百餘里權每出兵攻魏輒西
從江夏東從廬江而魏之出師亦由淮沛是時州軍在
項汝南弋陽諸郡守境而已權無北方之虞東西有急
并軍相救故常少敗逵以為宜開直道臨江若權自守
則二方無救若二方無救則東關可取乃移屯潦口陳
攻取之計叡善之使督滿寵胡質等四軍從西陽直向
東關曹休從皖司馬懿從江陵南侵逵至五將山休表
求深入叡令懿駐軍逵東與休合進逵度吴無東關之
備必并兵於皖休深入與敵戰必敗乃部署諸將水陸
並進行二百里得生口言休大敗權遣兵斷夾石諸將
不知所出或欲待後軍逵曰休兵敗於外路絶於内進
不能戰退不能還安危之機不及終日敵以軍無後繼
故至此今疾進出其不意此所謂先人以奪其心也敵
見吾軍必走若待後軍敵已斷險兵雖多何益乃兼道
而行多設旗鼓為疑兵敵見逵兵遂退逵據夾石以兵
粮給休休軍乃振初逵與休不相能曹丕欲假逵節休
曰逵性剛素侮易諸將不可為督丕乃止及夾石之敗
微逵休軍無噍類病篤謂左右曰受國厚恩恨不斬孫
權以報子充字公閭為中護軍為司馬昭弑曹髦者
蘇則字文師扶風武功人少以學舉孝廉茂才辟公府
皆不就性剛直疾惡慕汲黯之為人歴酒泉安定武都
太守所在有威名曹叡攻張魯過其郡與語說之徙為
金城太守時喪亂之後吏民流徙饑窮則極意撫循流
民來歸旬月得數千人勸之力穡是歲大稔西平曲演
等叛討平之加護羌校尉關内侯進封亭侯召拜侍中
與董昭同僚昭嘗卧枕則膝則推下之曰蘇則之膝非
佞人之枕也初則與丕弟植聞丕代漢皆悲哭時丕但
聞植所為而不聞則也後嘗從容語其下曰吾應天受
禪而聞有哭者何也則謂為見問鬚髯盡張欲正論以
對侍中傅巽肘則曰不為卿也乃止丕問則曰前破酒
泉張掖西域通使燉煌獻徑寸珠可復求市否對曰若
化洽中國德流沙漠不求自至求而得之不足貴也丕
默然後從丕獵槎桎拔失鹿丕大怒據胡牀拔刀悉收
督吏將斬之則曰臣聞古之聖王不以禽獸害人今以
獵戲多殺羣吏臣以為不可敢以死請丕曰卿直臣也
皆赦之然以此見憚左遷東平相道病卒
任峻字伯達河南中牟人時天下大亂與同郡張奮舉
郡歸曹操操以為騎都尉妻以從妹每出戰峻常居守
以給軍時歲饑軍食不足羽林監棗祗建置屯田操以
峻為典農中郎將祗為屯田都尉數年中所在積粟倉
廩皆實官渡之役峻典粮械敵數鈔絶粮道乃使千乘
為一部十道方行為複陳以營衛之敵不敢近軍國之
饒始於棗祗而成於峻操以峻有功封都亭侯遷長水
校尉峻寬厚有度而見理明每有所陳操常稱善建安
九年卒棗祗者穎川人本性棘其先避仇改焉仕至陳
留太守孫據字道彦仕晉
張既字德容馮翊高陵人舉茂才除新豐令治為三輔
第一曹操以為議郎使参鍾繇軍事累遷京兆尹招懷
流民興復縣邑百姓懷之操稱魏王召為尚書出為雍
州刺史操謂曰還君本州可謂衣繡晝行矣從攻張魯
說操拔漢中民數萬家以實長安其後操欲拔漢中守
軍恐昭烈北取武都氐以逼關中以問既既曰可勸使
北出就穀避敵前至者厚其賞則先者知利後必慕之
操從其策乃自到漢中引出諸軍令既之武都徙氐五
萬餘落出居扶風天水界是時不置凉州自三輔抵西
域皆隸雍州子丕時初置凉州以安定太守鄒岐為刺
史張掖張進執郡守舉兵拒岐酒泉黃華西平麯演各
逐太守舉兵以應之既進兵為護羌校尉蘇則聲勢故
則得以有功進爵都鄉侯凉州盧水胡叛河西大擾丕
憂之曰非既莫能安凉州乃以既代鄒岐為刺史既至
大破胡斬首獲生以萬數丕說進封西卿酒泉蘇衡與
羌豪鄰戴及丁令胡萬餘騎寇邊既與夏侯儒擊破之
遂上疏請與儒治左城築障塞以備西羌恐帥衆二萬
餘落降既臨二州十餘年善政藹聞其所禮辟扶風寵
延天水楊阜安定胡遵酒泉龐涓燉煌張恭周生烈等
後皆為時用建興初年卒子緝字敬仲以女妻曹芳拜
光禄大夫位特進憤司馬師專國與中書令李豐等謀
誅之事泄遇害語在夏侯玄傳
杜襲字子緒穎川定陵人鍾繇表為議郎荀彧薦於曹
操操以為丞相軍謀祭酒操稱魏王以為侍中與王粲
和洽並列從攻張魯還拜駙馬都尉留督漢中軍事綏
懷開導百姓自樂出徙雒鄴者八萬餘口夏侯淵為昭
烈所殺軍喪元帥將士失色襲與張洽等糾攝軍事權
宜以郃為督以一衆心操還當選留府長史鎮守長安
而所選多不當操曰釋騏驥而不乘焉皇皇而更索遂
以為留府長史時關中營帥許攸擁部曲不附操而有
慢言操大怒欲攻之羣下多諫操横刀于膝不聽襲入
欲諫操逆謂之曰吾計已定卿勿復言襲曰方今豺狼
當路而狸狐是先人謂公避強攻弱進不為勇退不為
仁臣聞千鈞之弩不為鼷鼠發機萬石之鍾不為筵撞
起音今區區許攸何足勞神武哉操遂厚撫攸攸即歸
附子丕簒漢為督軍粮御史武平亭侯入為尚書曹叡
時進封平陽鄉侯卒有趙儼者字伯然避亂荆州與襲
同居處通有無建安二年詣操操以為朗陵令曹芳時
積官至司空初儼與襲及辛毗陳羣皆同郡知名時號
辛陳杜趙云
高柔字文惠陳留圉人曹操以為刺姦令史議法平允
夙夜匪懈至擁膝抱文書而寢操嘗夜出微察諸吏見
柔假寐徐解裘覆之而去尋為丞相倉曹屬轉理曹掾
子丕簒漢賜爵關内侯加治書執法遷廷尉丕以宿憾
欲枉法殺鮑勛柔固執不從曹叡初封延夀亭侯時大
興宫殿百姓勞役博采美女以充後宫柔上疏諫叡加
納護軍營士豆禮近出不還主將以為亡表言遂没其
妻盈及男女為官奴婢盈連至州府訴冤莫有省者乃
詣廷尉柔問曰汝何知夫不亡盈泣對曰夫少單特養
一老嫗為母事之甚謹又哀兒女非輕狡不顧家者柔
復問曰汝夫不與人有怨乎對曰夫良善與人無仇又
曰汝夫不與人交錢財乎對曰嘗出錢與同營士焦子
文屢求不獲時子文適繫獄柔乃引子文問所坐徐曰
汝頗曾舉人錢不子文曰自以單貧初不假貸於人柔
察其色動乃曰汝昔曾舉豆禮錢何言不邪子文皇駭
占對失叙柔曰汝已殺禮宜即首服子文情得叩頭具
首殺禮本末藏瘞所在乃以其事聞于叡復盈母子為
平民仍頒其事於境内以禮為戒在官二十三年轉太
常旬日遷司空復徙司徒曹髦立進封安國侯轉太尉
卒時年九十有王觀者字偉臺東都廩丘人與柔同時
仕進累遷涿郡太守曹叡時令郡縣條為劇中平者主
者欲言郡為中平觀曰何不為劇主者曰若郡為外劇
恐於明府有任子之責觀曰夫君所以為民也今郡在
外劇則於役條當有所降差豈可以太守之私而負一
郡之民乎後送任子諸鄴時觀惟一子而又幼弱其公
如此累遷少府曹叡時封中鄉亭侯轉右僕射曹奐初
遷司空卒
劉放字子棄涿郡人漢廣陽順王子西鄉侯宏後也遭
亂依漁陽王松後說松歸曹操又為松答操書其文甚
嚴操既善之又聞其說松由是辟參司空軍事操稱魏
王與太原孫資彦龍俱為秘書郎參丞相軍事子丕簒
漢放資為左右丞數月放徙為令改秘書為中書以放
為監資為令各加給事中放關内侯資關中侯並掌機
密曹叡立尤見寵任同加散騎常侍放西鄉侯資樂陽
亭侯漢丞相諸葛亮出屯南鄭議者以為可大發兵就
攻之叡以問資資曰昔武皇攻南鄭取張魯陽平之役
危而後濟又自往救出夏侯淵軍數言南鄭直為天獄
中斜谷道為五百里石穴耳言其深險喜出淵軍之辭
也今若進軍南鄭道既險阻計用精兵又轉運鎮守南
方四州遏禦水賊凢用十五六萬人後當更有所發興
天下騷動費力廣大此誠陛下所宜深慮叡乃止資進
封左鄉侯放善為書檄一時命令多出其手孫權與諸
葛亮約同舉代魏邊候得權書放乃改易其辭而傅合
之與征東將軍滿寵若欲歸誠封以示亮亮謄其書與
權將步隲等隲以示權權懼亮見疑深自解說是歲俱
加侍中光禄大夫遼東平以參謀議各進爵封本縣放
方城資中都會曹叡病欲以曹宇為大將軍及領軍將
軍夏侯獻武衛將軍曹爽屯騎校尉曹肇驍騎將軍秦
朗共輔政宇性恭良陳誠固辭叡引放資入卧内問曰
燕王正爾為放資對曰燕王自知不堪大任故耳叡曰
爽可代宇否放資因贊成之又力陳宜速召太尉司馬
懿以綱維皇室叡納其言即以黃紙授放資放資既出
叡意復變令止獨召爽與放資俱受遺命遂免宇獻肇
朗官太尉懿亦至登床受遺令已而叡死先是放資久
典機密獻肇不能平殿中有雞栖樹二人相謂此亦久
矣其能復幾指謂放資放資懼故勸叡召司馬懿及稱
贊曹爽而抑退獻肇等曹氏之亡禍基於此曹芳既立
加放左光禄大夫資右光禄大夫金印紫綬儀同三司
放轉驃騎將軍資衛將軍領監令如故後各以年老辭
位以列侯朝朔望位特進爽死復以資為侍中領中書
令建興十三年放卒資復丐免尋卒放資既善阿旨又
未嘗顯言得失抑辛毗而助王思以是獲譏於是然亦
密陳損益不專道諛云放子正資子宏為南陽太守宏
子楚字子荆
贊曰蘇則聞獻帝之廢而悲不自勝詰董昭之佞而義
形於色凛凛有古烈士風然終不免撓節於曹氏惜哉
續後漢書卷四十三
