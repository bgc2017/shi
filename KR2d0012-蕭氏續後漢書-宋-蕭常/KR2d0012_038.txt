續後漢書卷三十八宋蕭常撰
魏載記三
荀彧字文若潁川潁隂人祖淑朗陵令父緄濟南相時
宦寺用事中常侍唐衡者尤桀黠欲以女妻汝南傅公
明公明恥之不娶因以妻彧永漢元年舉孝廉為守宫
令董卓之亂求出補吏除亢父令棄官去冀州牧同郡
韓馥遣將迎之彧至而袁紹已奪馥冀州待彧以上賓
之禮初平二年彧背紹從曹操於東郡操與語大說曰
吾子房也以為奮武司馬興平初操擊陶謙使守鄄城
任以留事會張邈陳宫以兖州歸吕布諸城皆應之彧
勒兵設備故能自保又與程昱謀使說范東阿卒全三
城以待操陶謙死操欲取徐州還乃定布彧諫曰昔高
祖保關中光武據河内皆深根固本以制天下進可以
勝敵退可以堅守故雖有困敗而終濟大業將軍本以
兖州守事故能平定山東此實天下之要地而將軍之
關河也若不先定之根本將何寄乎宜急討陳宫使不
得西顧約食蓄糓一舉而布可破也破布然後討袁術
以臨淮泗今舍布而東民心益危唯鄄城范衛可全其
餘非已之有若攻徐州不克將軍將安歸乎操乃止大
收麥復與布戰布敗走兖州平建安元年獻帝自河東
還洛陽彧以韓暹楊奉新將天子到洛未可卒制因勸
操曰昔高祖東伐為義帝縞素而天下歸心今車駕旋
軫義士有存本之思百姓感舊而增哀誠因此時奉主
上以從民望大順也秉至公以服雄桀大略也扶弘義
以致英俊大德也四方雖有逆節其何能為韓暹楊奉
安足䘏哉若不時定使豪傑生心後雖欲為無及矣操
從之及帝都許操為車騎將軍彧為漢侍中守尚書令
操每攻戰在外凡軍國事皆與彧籌焉又進荀攸鍾繇
郭嘉等為操謀臣袁紹既并河朔有驕氣而操敗於張
繡紹與操書其辭不假借操謂彧曰今欲討不服而力
不敵何如彧曰今與公爭天下者惟袁紹耳紹外寬内
忌公明達不拘此度勝也紹遲重少决公應變無方此
謀勝也紹御軍法令不立雖衆難用公法令既明士卒
致死此武勝也紹餙知以收名譽公推誠不為虚美此
德勝也夫以四勝輔天子扶義征伐誰敢不從紹雖彊
其何能為操說乃說操先取吕布而後圖紹操從之三
年遂禽布定徐州五年紹帥衆攻操操與相拒紹兵勢
甚盛彧曰紹兵雖多而不整田豐剛而犯上許攸貪而
不治審配專而無謀逄紀果而自用顔良文醜匹夫之
勇可一戰而擒也後皆如其策曹保官渡紹圍之操軍
餉不繼書與彧議還許彧報曰今軍食雖少未若楚漢
在滎陽城臯間也是時劉項莫肯先退者以為先退則
埶屈公搤其喉已半歲矣情見埶竭必將有變此用竒
之時不可失也操從之以竒兵襲破紹操欲南擊劉表
彧曰今紹敗其衆離心不因而定之而遠兵江漢若紹
收其餘燼乘虚以出則公之事去矣操乃止八年封萬
歲亭侯九年操拔鄴自領冀州牧或說操宜復置九州
以為冀部所統既廣天下服矣操將從之彧曰若是則
冀州當得河東馮翊扶風西河幽并之地所奪者衆人
心易動一日生變天下未易圖也願公先定河北然後
修復舊京南臨荆州責王貢之不入天下咸知公意人
人自安天下大定乃議古制操從其言十二年操將攻
劉表問計於彧曰今兩河已平荆漢知亡矣可聲出宛
葉而間行輕進以掩其不意操遂行會表死遂取荆州
十七年董昭建議欲進操爵國公九錫備物密以訪彧
彧曰曹公本興義兵以董正漢朝雖勲庸崇著猶秉忠
貞之節君子愛人以德不宜如此操由是不說會攻孫
權表彧勞軍于譙因輒留彧以侍中參丞相軍事操軍
向濡湏彧病留夀春操饋之食發視乃空器於是飲藥
而死時年五十初董承等受獻帝密旨誅操事泄操殺
承等伏皇后與父完書言操殘偪之狀帝方為承等報
怨完以書示彧彧惡之隱而不言完妻弟樊普封以示
操彧恐事覺因求詣鄴勸操以女配帝操曰伏后在吾
女何得配上彧曰伏后往嘗與父書惡言及公可因此
廢操曰卿昔何不言彧陽驚曰已嘗為公言之操曰此
豈小事而吾忘之邪操以此恨之而外示優容及董昭
九錫之議彧意不同積前憤殺之然弑后之謀實自彧
發
董昭者字公仁濟隂定陶人袁紹以為魏郡太守背紹
歸張楊楊以為騎都尉復彌縫韓暹楊奉等使共迎曹
操操為鎮東將軍昭遷符節令又為操畫策挾天子以
令天下且請移車駕幸許累遷魏郡太守操既定鄴除
諫議大夫從操征烏丸操患糧餉不繼乃建議鑿平虜
泉州二渠入海通運操表封千秋亭侯轉司空軍祭酒
日夜為操謀所以代漢子丕篡漢遷大鴻臚轉侍中封
都鄉侯累遷太僕曹叡初進封樂平遷衛尉拜司徒卒
時年八十一
華歆字子魚平原高唐人舉孝廉為郎以病去官何進
輔政召為尚書郎董卓遷帝長安歆求為下邽令不行
遂抵南陽從袁術於穣會太傅馬日磾安集關東辟為
掾詔拜豫章太守為政不煩孫策略地江東遣太史慈
招撫劉繇餘衆因使察歆所為慈語策曰華子魚非籌
略士無他方規自守而已無能為也又丹陽僮芝據廬
陵鄱陽民帥别立宗部不受子魚所遣長吏言我已别
立郡須漢遣真太守來當迎之耳子魚不惟不能諧附
廬陵鄱陽近自海昏有上繚壁五六千家相結作宗伍
調發一人亦不可得惟坐視之策遂有并兼之意及策
兵次椒丘歆即委郡幅巾迎降曹操在官渡表天子徵
歆權不即遣歆請曰將軍始奉王命今留僕是養無用
之物非良計也權乃遣之既至拜議郎參操軍事入為
尚書轉侍中代荀彧為尚書令先是獻帝伏皇后與父
完書言操殘偪之狀至十九年操始知偪帝廢后帝不
許操遣歆與御史大夫郄慮勒兵入宫收后后閉戶匿
壁中歆壊戶發壁手牽后出時帝在外殿后披髮徒跣
行立過執帝手曰不能復相活邪帝曰我亦不知命在
何時顧謂慮曰郄公天下寧有是邪遂弑后并殺二皇
子子丕為魏王以為相國封安樂鄉侯及篡漢改司徒
曹叡初進封博平轉太尉建興九年卒慮字鴻豫山陽
高平人彧薦之於操操以為御史大夫操常疾孔融有
時譽慮希操旨奏免融官復誣以罪而族之其隂險禍
賊類此
贊曰唐人杜牧稱彧勸操取兖州則比之高光官渡之
役則比之楚漢及事已就乃欲要名於漢氏譬之教盜
穴墻發篋而不與同挈不謂之盜可乎世皆以牧之言
為確論而范曄謂彧有殺身成仁之義近世司馬公光
亦以其功過管仲且以仁許之曄不足道也而光亦為
之雖然彧之罪終不以二人之言而少掩夫人苟犯天
下大義雖顔孟為之辭世且不直之况曄輩乎華歆郄
慮以名德自居而梟獍其行前史無一語議其非者吁
可怪哉
荀攸字公達彧從子也何進秉政召海内名士攸至拜
黃門侍郎董卓之亂攸與議郎鄭泰和顒侍中种輯越
騎校尉伍瓊等謀殺卓事垂就而覺卓收顒攸繫獄顒
自殺攸言語飲食自若會卓死得免曹操以天子都許
召為尚書與語大說謂荀彧鍾繇曰公達非常人也吾
得與之計事天下何憂哉以為軍師建安三年從操攻
張繡攸曰繡與劉表相持為強然繡以游軍仰食於表
表不能供也埶必離不如緩以待之可誘而致也若急
之其埶必相救援不從表果救之軍敗於穰操謂曰不
用君言至此操攻吕布於下邳布固守操軍罷欲還攸
與郭嘉說曰布勇而無謀三戰皆北其銳氣衰矣三軍
以將為主主衰則軍無奮意陳宫有知而遲今及布氣
之未復宫謀之未定急攻之可拔也乃引沂泗灌城城
潰禽布袁紹遣郭圖等攻東郡太守劉延於白馬紹引
兵至黎陽操救延循河而西紹渡河追操至延津操與
紹將文醜戰敗之皆攸計也操紹相持於官渡攸謂操
曰紹運車且至其將韓&KR0034;銳而輕敵擊可破也操問誰
可使者攸言徐晃乃遣晃及史渙要擊破之會紹客許
攸叛紹來奔言紹遣淳于瓊等將兵迎運糧可擊而取
衆皆疑惟攸與賈詡贊其决操自往破之斬瓊等紹以
故敗操欲攻劉表而紹子譚尚爭冀州譚遣辛毗請救
操將許之其屬皆以表為強宜先表而後譚尚攸曰天
下方有事而劉表坐保江漢之間其無四方之志可知
矣袁氏據四州之地帶甲十萬今兄弟交惡勢不兩全
若有所并則力專力專則難圖及其亂而取之天下定
矣此時不可失也操乃許譚和遂擊破尚其後復斬譚
於南皮冀州平操表封陵樹亭侯轉中軍師操稱魏王
為尚書令操每稱之曰公達外愚内知外怯内勇外弱
内強不伐善無施勞知可及愚不可及雖顔子甯武不
能過也與鍾繇善繇言我每有所行反復思之自謂無
以易以咨公達輒復過人意從攻孫權道病卒
賈詡字文和武威姑臧人董卓入雒陽詡以太尉掾遷
討虜校尉卓壻牛輔屯陜詡在輔軍卓敗輔亦死其黨
李傕郭汜張濟等欲散兵間行歸鄉里詡曰聞長安中
欲盡誅凉州人而諸君棄衆單行即一亭長能束君矣
不如帥衆西攻長安為董公報仇衆以為然傕等既陷
長安殺王允等乘輿蒙塵公卿戮辱民庶死者十八九
而曹操等階之竊國皆自詡一言始時訂其惡又甚於
卓詡為左馮翊傕等欲侯之詡曰此救命之計何功之
有固辭又以為尚書僕射詡曰僕射官之師長詡名不
素重非所以服人也縱詡昧於榮利奈國朝何傕復以
詡為宣義將軍傕既敗復從張繡為繡畫計歸曹操操
表為執金吾封都亭侯參司空軍事建安十三年操既
得荆州欲順流攻吳會詡曰明公威名遠著若乘舊楚
之饒撫百姓使安土樂業江東可不勞衆而服操不從
軍遂大敗時子丕為五官將而操屬意於中子植嘗屏
人問詡詡不對操曰與卿言而不答何也曰屬有所思
耳操曰何思曰思袁本初劉景升父子也操笑而止丕
篡漢驟拜太尉封魏夀鄉侯孫權聞而笑之曰魏雖乏
才何至用是人年七十七卒許攸者字子遠既叛紹歸
操與詡及荀攸等皆為操謀臣後恃功驕慢嘗於廣坐
呼操小字曰阿瞞卿非我不得冀州操曰汝言是也然
内不樂竟殺之又有國淵者樂安人字子尼挾數任術
操辟為司空掾累遷魏郡太守時有投謗書者操憤之
必欲知其主名淵請留其本書而不宣露其書多引二
京賦淵敕功曹曰此郡少學問者其簡開悟年少欲遣
就師功曹得三人臨遣訓以所學末及二京賦曰此博
物之書也世人忽略少有其師可求能讀者從受之又
密諭旨旬日得能讀者遂往受業吏因請作箋比方其
書與所投者正同攝問具服其譎險類此
程昱字仲德東郡東阿人長八尺三寸美鬚髯曹操至
兖州與語說之以為夀張令操攻徐州使荀彧留守鄄
城張邈等迎吕布郡縣響應惟鄄城范東阿不動布軍
降者言陳宫欲自將兵取東阿又使汎嶷取范吏民皆
恐或謂昱曰今兖州惟有此三城宫等以重兵臨之非
有以深結其心三城必動君民之望歸而說之昱乃過
范說其令蘄允曰聞吕布執君母弟妻子孝子誠不可
為心今天下大亂天下並起必有命世能息天下之亂
者此知者所詳擇也吕布麄中少親剛而無禮匹夫之
雄耳宫等以埶假合不能相君也兵雖衆必無成曹使
君知略不世出君若固范我守東阿則田單之功可立
也允曰不敢有二時汎嶷已在縣允即伏兵殺之歸勒
兵守昱又别遣騎絶倉亭津宫至不得渡東阿令棗祗
亦帥吏民堅守卒完三城以待操操還執其手曰微子
吾無歸矣乃表為東平相屯范時操與布戰於濮陽數
不利又蝗蟲起乃各引去操欲與紹連和紹欲使操遣
家居鄴操新失兖州軍食且盡將許之昱適還謂操曰
聞將軍欲遣家與袁紹連和有之乎曰然昱曰將軍自
度能為之下乎願將軍更慮之操乃止天子都許以昱
為尚書操攻荆州昭烈如吳論者以為孫權必害昭烈
昱曰劉玄德有英名關羽張飛皆萬人敵權必資之以
禦我難解埶分又不可得而殺也權果多與昭烈兵以
禦操其後中夏漸平操撫昱背曰兖州之敗不用君言
吾何以至此宗人奉牛酒大會昱曰知足不辱吾可退
矣乃歸兵闔門不出操稱魏王以為衛尉與中尉邢貞
爭威儀免子丕篡漢復為衛尉封安鄉侯方欲以為公
會卒時年八十初操乏食昱略其本縣供三日粮頗雜
以人脯由是大失素譽郭嘉者字奉孝潁川陽翟人荀
彧薦之操操與論天下事曰使孤成大業者必此人也
表為司空軍祭酒與昱齊名操攻吕布三戰破之布退
固守時士卒罷憊操欲引還嘉說操急攻之遂禽布操
比破袁譚袁尚皆其謀也封洧陽亭侯又說操攻袁尚
及三郡烏丸大破之斬蹋頓及名王以下尚及兄熙皆
走遼東嘉有算略達於事情操嘗曰惟奉孝為能知孤
意還自柳城卒時年三十八後操攻荆州還巴丘既大
敗兩軍疾疫歎曰奉孝在不使孤至此
劉曄字子揚淮南成德人光武子阜陵王延之後也許
劭名知人嘗稱其有佐世之才曹操辟為司空倉曹掾
操攻張魯至漢中山峻難登軍食頗乏即日引歸令曄
督諸軍使以次出曄策魯可克馳白操不如進攻操從
之魯走漢中遂平曄進曰明公今舉漢中蜀人望風破
膽可傳檄而定劉玄德人傑也有度而思遲得蜀日淺
蜀人未附以公之明因而攻之無不克也若小緩之諸
葛亮明於治而為相關羽張飛勇冠三軍而為將民心
既定據險守要則不可犯矣今不取後必為患操不從
居七日益州降者言蜀中一日數十驚守將雖斬之不
能安也操問曄曰尚可擊否曰今已小定未可也乃還
建安末昭烈宜都太守孟達來奔達容止可觀丕甚器
之使為新城太守曄以達有苟得之心而恃才任術必
不能感恩懷義新城與吳漢接境必為國患後果謀歸
漢章武二年為侍中曹叡初封東亭侯遷大鴻臚卒子
陶善論縱横有才而薄於行官至平原太守
蔣濟字子通楚國平阿人為州别駕嘗以公事至譙曹
操謂曰昔孤與袁本初對官渡徙燕白馬民民不得走
賊亦不敢鈔今欲徙淮南民何如濟曰是時兵弱敵強
不徙必失之今百姓懷土實不樂徙懼必不安操不從
而江淮間十餘萬衆皆驚走吳後濟使鄴操迎笑曰本
但使避賊乃更驅盡之拜丹陽太守操攻孫權還以温
恢為揚州刺史濟為别駕辟丞相主簿西曹屬關羽圍
樊襄陽操以獻帝在許近敵欲徙都濟與司馬懿說曰
關羽得志孫權必不願也可使人勸權躡其後許割江
南以封之則樊圍自解操如其言權果襲殺羽子丕篡
漢為東中郎將上萬機論丕善之入為散騎常侍與曹
仁南侵仁欲攻濡湏洲中濟曰敵據西岸列船上流而
兵入洲中是為内地獄危亡之道也仁不從果敗仁卒
復為東中郎將代領其衆召為尚書丕欲至廣陵濟表
水道難通又上三州論以諷丕不從戰船數千皆滯不
得行議者欲就留兵屯田濟以為東近湖北臨淮若水
盛時敵易為寇不可安屯丕從之丕還到精湖水稍盡
留船付濟濟更鑿地作四五道蹴船令聚豫作土豚遏
斷湖水皆引後船一時開遏入淮中丕謂濟曰事不可
曉吾前决謂分半船於山陽池中卿於後致之略與吾
俱至譙又每得所陳實合吾意自今討伐計畫善論思
之曹叡初遷中護軍加散騎常侍曹芳嗣偽位為領軍
將軍封昌陵亭侯遷太尉初侍中高堂隆以魏為舜後
濟以為舜本姓媯其苖曰田非曹之先著文以詰難曹
爽之在伊南也濟與書言太傅司馬公之意不過免官
而已既而懿害爽等夷其族進封都鄉侯固辭不許常
恨其言之失發病卒
贊曰董卓國之賊天下所共仇而詡為之報怨東京之
亡禍根於此及辭李傕尚書之命則以朝廷為解是欲
以虚辭盖實惡將誰欺邪昱脯人肉以啖操軍此盜賊
所不忍為者曄傾心曹氏而忘其宗國其劉歆之徒歟
續後漢書卷三十八
