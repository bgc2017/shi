續後漢書卷二十八宋蕭常撰
吳載記五
張紘字子綱廣陵人少游太學事博士韓綜受京氏易
歐陽尚書又從外黃濮陽闓受韓詩禮記左氏春秋工
文章善楷隸郡舉茂才公府辟皆不就避亂江東遂從
孫策策表為正議校尉與張昭並參謀議策嘗令一人
居守一人從行陳從攻丹陽策身自督戰紘諫曰夫主
將乃籌畫之所自出三軍之所繫命也願麾下重天授
之姿副四海之望建安四年策遣紘奉章至許宫留為
侍御史少府孔融等皆與親善曹操聞策死欲伐吳紘
諫以為乘人之喪既非古義一有不克成讎棄好不如
因而厚之操從其言即表權為討虜將軍領會稽太守
操欲令紘輔權出為會稽東部都尉既至權以為長史
權母吳氏以權春秋方富方外多難數語紘以輔翼之
義每有異事密計及章表書記權嘗令紘與張昭章定
之紘從容侍宴微言正論時時規諷權亦重之未嘗稱
其名常呼為東部從攻合肥城久不拔紘進計曰古之
圍城開其一面以疑衆心今圍之既密攻之又急誠懼
并命戮力死戰之寇固難卒拔及救未至可小寬之以
觀其變議者不同會救至無功而還紘建計宜都秣陵
曰楚武王時名命陵地勢岡阜連石頭故老皆云昔秦
始皇東巡會稽經此望氣者云金陵有王者之氣故掘
斷連岡改名秣陵今地有其氣宜為都邑權善其議未
能從也會昭烈東過秣陵愛其形勝亦勸權都之權曰
知者意同遂都焉權遣紘還吳迎家道病卒時年六十
臨卒授子靖留箋曰自古有國有家者咸欲修德政以
比隆盛世然卒莫之至者非無忠臣賢佐闇于治體也
由主不勝其情不能用耳夫人情憚難而喜易好同而
惡異與治道相反傳曰從善如登從惡如崩言善之難
也人主甘易同之歡無假取於人而忠臣挾難進之術
吐逆耳之言其不合也不亦宜乎惟明君悟之求賢如
饑渴受諫而不厭抑情損欲以義割恩上無偏謬之授
下無希冀之望宜加三思含垢藏疾以成仁覆之大權
省書流涕紘著詩賦銘誄十餘篇初紘見柟榴枕愛其
文而為之賦陳琳在北見之語人曰此吾鄉里張子綱
所作也後紘見琳武庫賦應機論與琳書深嗟美之琳
復書曰自僕在河北與天下隔此間為文章者少易為
雄伯故僕受此過差之譚非其實也今景興在此足下
與子布在彼所謂小巫見大巫神氣盡矣子玄官至南
郡太守尚書初紘同郡秦松字文表陳端字子正與紘
並見禮于策參與謀議皆早卒
步隲字子山臨淮淮隂人避亂江東與廣陵衛旌同年
相善俱以種瓜自給晝勤四體夜誦經傳靡不淹貫寬
雅沈深遭時亂離能降志辱身會稽焦征羌郡之豪族
賓客縱横隲與旌欲求食其地懼為所侵乃共修刺奉
瓜以獻刺入移時旌欲委去隲止之曰所以來者畏其
強也今而舍去欲以為高祗取怨耳久之征羌開牖見
之身隠几坐帳中設席置地坐隲旌于戶外旌愈恥之
隲自若征羌作食身據大桉肴膳重沓以小盤蔬飯食
隲旌旌不能食隲極飯致飽乃辭去旌怒隲曰何能忍
此隲曰吾等貧賤是以主人以貧賤遇之固其宜也亦
何所恥孫權為討虜將軍召隲為主記除海鹽長累遷
鄱陽太守交州刺史征南中郎將士燮兄弟相率供命
南土之賓自此始加拜平戎將軍封廣信侯建安二十
五年權遣吕岱代隲隲將交州義士萬人出長沙黃武
二年遷右將軍左護軍改封臨湘五年假節屯漚口權
僣號拜驃騎將軍領冀州牧是歲都督西陵中書吕壹
典尉文書多所糾舉隲上疏曰伏聞諸典校摘抉細微
吹毛求瑕重按深証陷人以成威福使人跼天蹐地誰
不戰慄獄以賄成輕忽人命歸咎於上為國速怨深可
仇疾自今蔽獄都下則宜咨顧雍武昌則陸遜潘濬平
心專意務在得情又曰丞相雍上大將軍遜太常濬憂
深責重志在竭誠可謂股肱心膂社稷之臣宜各委任
不使他官監共所司責其成效課其負殿此三臣者思
慮不到則己豈敢專擅威福以負所天乎又曰縣賞以
顯善設刑以威姦任賢而使能審明于法術則何功不
成何事不濟若郡守百里各得其人共相經緯庶政豈
不康哉權亦徐悟遂誅吕壹隲前後薦達滯淹營解無
辜書數十上權雖不能盡納然時采其言人賴以濟延
熙九年代陸遜為丞相猶誨育門生手不廢書被服居
處如儒先生然門内妻妾服飾綺麗頗以此獲譏在西
陵二十年隣敵服其威信性寬洪喜怒不形于色十一
年卒子協嗣累加撫軍將軍協卒子璣嗣協弟闡為西
陵督後以謀叛誅潁川周昭著書稱隲及嚴畯等曰古
今賢士大夫所以失名喪身傾家害國者其由非一然
要其大歸四者而已急議論一也争名勢二也重朋黨
三也務欲速四也急議論則傷人争名勢則敗友重朋
黨則蔽主務欲速則失德此四者不除未有能全也當
世君子能不然者亦比有之然論其絶異未有顧豫章
諸葛使君步丞相嚴衛尉張奮威之為美也語曰夫子
恂恂然善誘人又曰成人之美不成人之惡豫章有之
矣望之儼然即之也温聽其言也厲使君體之矣威而
不猛恭而安丞相履之矣學不求祿心無苟得衛尉奮
威蹈之矣此五君雖德實有差至于趨舍不犯四者則
一揆也若乃經國家當軍旅馳騖之際立霸王之功此
五者未為過人至其純粹履道求不苟得升降當世保
全名行邈然絶俗實有所師故粗論其事以示後之君
子周昭者字恭遠與韋昭薛瑩華覈並述吳書後為中
書郎坐事下獄覈表救之休不聽死獄中
嚴畯字曼才彭城人少篤學明詩書三禮又好說文避
亂江東與步隲諸葛瑾齊名友善性質直淳厚其于人
忠告善道志于有益張昭薦于孫權為騎都尉從事中
郎及横江將軍魯肅卒權以畯代肅畯固辭以樸素書
生不閑軍事非才而據咎悔必至世嘉其能以實讓權
為吳王及僣號常為衛尉嘗使于漢丞相諸葛亮深善
之每得祿賜散之親故家常不給累遷尚書令卒時年
七十八著孝經傳潮水論又與裴玄張承論管仲季路
皆傳于世子覬爽覬官至升平少府玄字彦黃下邳人
亦有學行仕至大中大夫嘗與其子欽論齊桓晉文夷
惠四人優劣欽答所見各有文理欽與太子登游登稱
其翰采時汝南程秉者字德樞亦以文學見禮于登為
太子太傅著周易摘尚書駁論語弼凡三萬餘言
闞澤字德潤會稽山隂人少好學貧無資常為人傭書
以供紙扎博覽羣籍兼通歷數察孝廉除錢塘長孫權
辟為西曹掾及僣號為尚書遷中書令加侍中延熙五
年拜太子太傅領中書如故澤以經傳文多乃斟酌諸
家刊約禮文及諸註說以授二宫為制行出入及見賓
儀又著乾象歷註以正時日每朝廷大議輒咨訪之以
儒學勤勞封都鄉侯性謙恭篤謹宫府小吏呼召對問
皆與抗禮人有過失口未嘗及容貌似不足者權嘗問
書傳篇賦何者為美澤欲諷喻以明治亂因對賈誼過
秦論最善權覽讀焉吕壹姦罪覺有司奏以大辟或以
為宜加焚裂用彰元惡權以訪澤澤曰成明之世不宜
有此刑權從之六年冬卒虞翻嘗稱之曰闞生矯傑蓋
蜀之揚雄又曰儒術德行亦今之仲舒也澤州里先輩
丹陽唐固字子正亦修身博學為時名儒著國語公羊
穀梁傳注講授常數十百人權拜固議郎自陸遜張温
駱統等皆拜之遷尚書僕射卒
薛綜字敬文沛郡竹邑人少避地交州從劉熙學孫權
召為五官中郎除合浦交阯太守入為謁者僕射孫慮
為鎮軍大將軍屯半洲以綜為長史外掌軍務内授經
籍慮卒入為尚書僕射公孫淵降而復叛權怒欲自伐
之綜上疏陳三不可權遂止延熙中為太子少傅領選
曹尚書六年春卒所著詩賦難論數萬言又定五宗圖
述二京解皆傳于世子珝官至威南將軍征交阯還道
病卒珝弟瑩字道言累遷散騎中常侍孫皓初為左執
法遷選曹尚書領太子少傅時何定建議鑿聖谿以通
江淮皓令瑩督萬人往以多磐石難施功罷還定誅皓
追聖谿事徙瑩廣州右國史華覈上疏救之遂召還為
左國史著書八篇名曰新議
是儀字子羽北海營陵人本姓氏仕郡郡相孔融嘲儀
言氏字民無上可易為是遂改焉避亂會稽孫權召至
親任專典機密拜騎都尉吕蒙謀襲關羽權以問儀儀
是其計拜忠義校尉儀辭謝權曰孤雖非趙簡子卿安
得不自屈為周舍邪遣之皖就將軍劉卲欲誘致曹休
休至大破之遷偏將軍入關省尚書事又使教諸公子
書學權遷建業太子登留鎮武昌使輔太子太子敬之
事必咨而後行進封都鄉侯後從登還建業拜侍中中
執法平諸官事典校郎吕壹誣劾江夏太守刁嘉謗訕
國政權怒收嘉繫獄悉騐問時同坐人皆畏壹並言聞
之儀獨言無聞於是窮詰累日權意愈厲衆皆為之屏
息儀對曰今刀鋸已在臣頸臣何敢為嘉隠自取夷滅
為不忠之禍顧以聞知當有本末據實答問辭不傾移
權遂舍之嘉亦得免漢丞相諸葛亮薨權遣儀聘于漢
申固誠款奉使稱旨尋拜尚書僕射南魯二宫初立儀
以本職領魯王霸傅儀嫌二宫相切近上疏以為二宫
宜有降殺正上下之序明教化之本書三四上為傅盡
忠動輒規諫事上勤與人恭不受饋遺不治産業為居
室才自容隣家有起大第者權出望見問為誰左右對
曰似是儀家也權曰儀儉必不為此問之果非其見知
類此性儉約敝衣糲食喜賑窮乏家無嬴餘權間幸其
舍見食蔬飯為親嘗之對之歎息即增俸給益田宅儀
固辭以恩為戚時時有所進達未嘗言人之短權嘗責
其不言事無所是非對曰明主在上臣下守職懼于不
稱誠不敢以愚管之言上干崇聽居官數十年無毫末
之過吕壹歴白羣臣獨無以白儀權歎曰使人盡如是
儀安用法科為年八十一卒
胡綜字偉則汝南固始人少孤隨母避亂江東孫策領
會稽綜年十四為門下循行留吳與權同席研策死權
以綜為金曹從事從討黃祖除鄂長權為車騎將軍居
京召綜與是儀徐詳俱典軍國機務晉宗叛奔魏魏以
為蘄春太守數為寇害權使綜與賀齊襲之生虜宗加
建武中郎將黃龍見夏口權因僣號改元作黃龍大牙
常置中軍諸軍進退視其所向命綜賦之天子遣使來
聘綜為誓文文義甚美權遷建業綜與徐詳並為侍中
進封鄉侯兼左右領軍時魏降人或云河北都督吳質
頗見猜疑綜乃偽為質作降文文多不載會質已入為魏
侍中青州降人隠蕃歸吳上書自陳所以來之意頗有
辭理權問何如綜曰蕃上書大言似東方朔巧捷詭辯
似禰衡而才皆不及權又問可堪何官綜曰未可以治
民且試以都輦小職權以蕃盛談刑獄用為廷尉監左
將軍朱據廷尉郝普稱蕃有王佐之才普尤與之親善
常歎其屈蕃謀叛事覺誅普見責自殺據亦幾不免拜
綜偏將軍兼左執法性嗜酒每飲歡呼極意或推排杯
觴搏擊左右權愛其才弗責也自權嗣事以來文書皆
綜所作延熙六年卒子沖嗣有文幹為中書令後仕晉
為尚書郎吳郡太守徐詳者字子明吳郡烏程人先綜
卒
贊曰紘與昭號二張紘柔克昭純剛紘先死德不亡昭
後死譽益彰不遭時事皇王隲畯澤並流芳薛是胡時
相望彼周昭善否臧著之傳言則詳
續後漢書卷二十八
