續後漢書宋蕭常撰
義例
凡後漢書有傳者兹不復出事偶相涉則隨事而書
凡書一歲之事必有先後若舊史新載首尾失序無所
考正則書於歲末曰是歲某人某事
凡記事必繫之日不日盖陳夀崇魏而黜漢略而不書
無它書可考今止書月與時魏雖書日漢既不日
魏豈得獨日
凡記事舊史不著歲時月日不可書之於紀(謂歲時月日四者俱)
(不著)今互見列傳庶不沒其實
凡天子諸侯之使通曰聘或曰如然如略於聘漢使它
國則曰如吴使漢則曰來聘
凡皇后崩則書皇后某氏崩皇太后則不書氏此盖班
史舊例
凡書薨卒眎官職之崇卑宰輔諸王大司馬大將軍衛
將軍則曰薨車騎驃騎左右前後將軍與夫加號
大將軍(若征北平江大將軍之類)亦書薨尚書令九卿則書卒
若建安二十五年後將軍黃忠書卒時昭烈未稱
尊號故也
凡吴魏僭竊之君書薨則大重書殂則尤重書卒則又
若引而進之今止書死
凡事之不繫乎治亂不關乎名教與夫迹涉怪誕者皆
略而不書
凡地名見於音義郡不著而縣著盖縣名既多又且重
複覽者未暇徧省不可不著所隸之郡若郡則不
復贅言
凡音義所釋地名其言故者皆指先漢
凡叙贊出於妄作者遇國諱則易以它字若舊史本文
則為字不成庶不失其實此盖歐宋唐史舊例
續後漢書
