續後漢書卷三十四宋蕭常撰
吳載記十一
虞翻字仲翔會稽餘姚人四世祖光零陵太守曾祖成
平輿令祖鳳父歆日南太守世受孟氏易最有師法翻
少好學有高志太守王朗命為功曹孫策略地至會稽
翻時居父喪朗既敗走策復請為功曹待以交友之禮
策嘗討山越斬其渠帥悉令左右分行逐賊獨騎與翻
遇山中翻問左右安之策曰悉行逐賊翻曰危事也令
策下馬曰此草莽深卒有緩急馬所不及但牽之執弓
矢以步翻善用矛請前行得平地勸策乘馬策曰卿無
馬奈何翻曰翻能步行日可三百里自征討以來吏卒
無及翻者明府試躍馬翻能疏步隨之行及大道得一
鼓吏策取角自鳴之部曲識聲遠近皆集遂從平定三
郡策討黃祖旋軍欲取豫章使翻往說其太守華歆歆
降還計功行賞因謂翻曰孤昔再至夀春見馬日磾及
中國士大夫語吾東方人多才耳但恨學問不博孤意
不以為然卿博學洽聞故前欲令卿一詣許交見朝士
以折中國妄語兒卿不欲行便使子綱恐子綱不能結
兒輩舌也翻曰翻乃明府家寳而以示人人儻留之則
明府失良佐故前不行耳策笑曰然因遣還郡尋為富
春長州舉茂才漢召為侍御史皆不就司空曹操表辟
之翻曰盗跖欲以餘財汙良家邪拒而不受翻與少府
孔融書并示以所註易融復書曰聞延陵之理樂觀吾
子之治易乃知東南之美非徒會稽之竹箭也孫權以
為騎都尉數犯顔諫爭權不悦又性不詭隨多見謗毁
坐徙丹陽涇縣吕蒙圖取關羽稱疾還建業以翻兼通
醫術請以自隨亦欲假此以釋翻也羽既敗遁去權使
筮之得兊下坎上節五爻變之臨翻曰不出二日必當
斷頭果如其言權既與魏和遣于禁還翻諫曰禁敗數
萬衆身為降虜又不能死還之雖無所損猶為放盗不
如斬以示三軍示為人臣有二心者權不聽羣臣送禁
翻曰卿勿謂吳無人吾謀適不用耳權為吳王大宴羣
臣自起行酒翻伏地陽醉不持權去翻起坐權大怒欲
手劒之坐者莫不皇懼惟大司農劉基起抱權諫曰大
王以三爵之後手殺善士雖翻有罪天下孰知之且大
王以能容賢蓄衆故海内望風今一朝棄之可乎權曰
曹操尚殺孔文舉孤於虞翻何有哉基曰操輕害士人
天下非之大王躬行德義欲與堯舜比隆何自比操乎
由是得免權因敕左右曰自今酒後言殺皆不得殺翻嘗
乘船與麋芳遇芳先驅曰避將軍翻厲聲曰失忠與信
何以事君傾人二城而稱將軍可乎芳闔戶不應翻後
乘車又經芳營門吏閉門車不得過翻怒曰當閉反開
當開反閉豈得事宜邪芳聞之有慚色性疏直數有酒
失權與張昭論及神仙翻指昭曰彼皆死人而謂神仙
世豈有仙人也哉權積怒於是徙翻交州雖處罪放而
講學不倦門弟常數百人為易老子論語國語訓註皆
傳於世初翻欲注易奏疏曰臣生值衰亂長於軍旅習
經於枹鼓之間承先師之說依經立註又臣郡吏陳桃
夢臣與道士相遇披髮被鹿裘布易六爻撓其三以飲
臣臣乞盡吞之道士言易道在天三爻足矣豈臣受命
應當知經而所覽諸家觧不離流俗義有不當輒悉改
定以就其正又曰經之大者莫過於易自漢初以來讀
易者觧之率少至孝靈之世潁川荀諝號為知易臣得
其註愈於俗儒至說西南得朋東北喪朋顛倒反逆了
不可曉又言鄭玄觧尚書違失事因臣聞周公制禮以
辨上下孔子曰有君臣然後有上下有上下然後禮
義有所錯是故尊君卑臣禮之大同也伏見玄所註尚
書顧命以康王執瑁古月似同因誤作同既不覺定復
訓為杯謂之酒杯成王疾困馮几洮頮為濯以為澣衣
成事洮字虚更作濯以從其非又古大篆夘字讀當為
柳古柳夘同字而為昩分北三苗北古别字又訓北言
北猶别也若此之類誠可怪也王人職曰天子執瑁以
朝諸侯而謂之酒杯天子頮面而謂之澣衣古篆夘字
反為昩甚違不知蓋闕之義宜令學官定此三事又馬
融亦以為同者大同天下今經益金就作銅字詁訓言
天子副璽雖皆不得猶愈於玄又玄所註五經違義尤
甚者百六十七事不可不正行乎學校傳乎將來臣切
恥之翻放棄南方每云自恨疏節骨體不媚犯上獲罪
當長没海隅生無可與語死以青蠅為弔客使天下有
一人知已者足以不恨以典籍自慰依易設象以占吉
凶又以宋氏解玄頗有舛謬更為立註并著明揚釋宋
以理其滯在南十餘年年七十卒後權遣將士至遼東
海中風濤多所漂没權悔之乃令曰昔趙簡子稱諸君
之唯唯不如周舍之諤諤翻諒直盡言國之周舍也向
使翻在必無此役趣下交州召翻還會翻已卒十一子
第四子汜字世洪最知名孫休時累遷散騎中常侍後
為監軍使者以討扶嚴功拜交州刺史冠軍將軍余姚
侯氾弟忠字世方好奬拔人物識吳郡陸機於童稚稱
上虞魏遷於庸衆後皆遠到忠仕則宜都太守聳字世
龍清虚無欲進退以禮累遷廷尉湘東太守昺字世文
少倜儻積官至廷尉尚書後仕晉為濟隂太守
張温字惠恕吳郡吳人父允為孫權東曹掾温少有節
操神觀爽邁權聞之問羣臣温當今誰比大司農劉基
曰可輩全琮太常顧雍曰當今無輩權曰如是張允不
死矣徵至占視詳華觀者傾竦權改容加禮拜議郎選
曹尚書徙太子太傅時年三十二以轉義中郎將使漢
權曰卿不宜遠出恐諸葛孔明不知吾所以與曹氏通
之意以故屈卿行温至益州詣闕拜章曰陛下以聰明
之姿上契往古總百揆於良佐遐邇望風莫不忻頼吳
國清澄江滸願從有道平一宇内委心協規有如河水
謹奉所齎函書布於執事漢廷諸公皆重其才還頃之
使入豫章部伍出兵事未究權既隂銜温稱美漢政又
疾其聲名太盛恐終不為已用思有以中傷之會暨豔
事起因倂及温豔字子休與温同郡温薦為選曹郎至
尚書豔性狷厲好清議疾時郎署淆雜欲臧否區别彈
射百僚覈選三署率皆貶降數等其守故者十不能一
居位貪鄙志趣卑汙者皆以為軍吏置營府以處之而
怨憤之聲積浸潤之譖行矣時多言豔及選曹郎徐彪
專用私情憎愛不公豔彪皆自殺温素與豔彪同意權
即幽温有司下令數其罪斥還本郡給厮吏後六年病
卒初余姚虞俊見温名盛歎曰張惠恕才多知少華而
不實怨之所聚有覆家之禍吾見其兆矣諸葛亮聞俊
之言意未之信及温廢斥亮乃歎俊之明見亮初聞温
敗未知其故思之數日曰吾得之矣其人於清濁太明
善惡太分弟祗白亦皆有才與温皆廢
韋昭字弘嗣吳郡雲陽人少好學能屬文為尚書郎遷
太子中庶子時蔡潁亦官東宫好博奕太子和以為無
益命昭著論以譏之其辭曰君子恥當年而功不立疾
沒世而名不稱故曰學如不及猶恐失之是以古之志
士悼年齒之流邁而懼名稱之不立也故晨興夜寢不
遑寧息經之以歲月累之以日力若甯越之勤董生之
篤漸漬德義之淵棲遲道藝之域且以西伯之聖姬公
之才猶有日昃待旦之勞故能隆興周道垂名億載况
在臣庶而可以已乎歴觀古今立功名之士皆勞身苦
體契闊勤思平居不墮其業窮困不易其素是以十式
立志於耕牧而黃霸受道於囹圄終有榮顯之福以成
不朽之名今世之人不務經術好玩博奕廢事棄業忘
寢與食窮日盡明繼之以燭人事曠而不修賓旅闕而
不接雖有太牢之饌韶夏之樂不暇存也然其所志不
出一枰之上所務不過方罫之間勝敵無封爵之賞獲
地無兼土之實技非六藝用非經國立身者不階其術
徵選者不由其道求之於戰陳則非孫吳之倫也考之
於道藝則非孔氏之門也以變詐為務則非忠信之事
也以劫殺為名則非仁者之意也而妨日廢業終無補
益是何異設木而擊之置石而投之哉宜勉思至道愛
功惜力以佐明時使名書史籍勲在盟府乃君子之上
務當今之急先也夫一木之枰孰與方國之封枯棋三
百孰與萬人之將假令移博奕之力而用之於詩書是
有顔閔之志也用之於知計是有良平之思也用之於
資貨是有猗頓之富也用之於射御是有將帥之備也
如此則功名立而鄙賤遠矣後為黃門侍郎孫亮初諸
葛恪表為太史令撰吳書華覈薛瑩等皆與參訂孫休
時中書郎博士祭酒休令昭依劉向故事校定羣書又
欲令侍講而左將軍張布近習寵幸憚昭以古今正義
勉正休於已不利固爭不可孫皓入繼封高陵亭侯遷
中書僕射職省為侍中常領左國史時在所承旨言祥
瑞皓以問昭昭對曰此家人筐篋中物耳又皓欲為父
和作紀昭執以和不登大位宜名為傳皓愈怒昭益懼
自陳衰老求去侍史二官皓不聽時有疾病醫藥監護
持之愈急皓每宴羣臣無不竟日無問能否以七升為
限眧素飲不過二升初見優禮常蒙裁减或賜茶荈以
當酒至其隙開更見偪強輒以為醉又酒後使侍臣難
折公卿以嘲弄侵克發摘私短為懽或有酒過及犯忌
諱輒見收繋甚者誅戮昭以外相毁傷内長怨恨非佳
事也故止難問經義言論而已皓以為違命不忠積憤
繫之獄昭因獄吏上辭曰世間有古歴註其所載紀多
虚謬尋按傳記考合異同采摭耳目所及以作綱紀起
自庖曦至於秦漢凡三卷當起黃武以來别作一卷事
尚未成又見劉熙所作釋名信佳然物類衆多難得詳
究故時有得失而爵位之事又有非是愚以官爵今之
所急不宜乖誤自忘至微又作官職訓及辨釋名各一
卷欲表上之鈔寫始畢會以無狀幽囚待命冺沒之日
恨不上聞謹先死上祕府乞垂哀省昭冀以此救免而
皓更怪其書之垢益以詰責而華覈連上䟽救之曰昔
李陵敗降匃奴司馬遷為陵游說漢武以遷有良史之
才欲使畢成所撰忍不加誅書卒成立垂之無窮今昭
於吳亦漢之史遷也所撰吳書雖已有綱領然序贊未
述昔班固作漢書文辭典雅後劉珍劉毅等作漢記遠
不及固叙傳尤劣今吳書當垂千載編次諸史後之才
士論次善惡非得良才如昭者實不可使關不朽之書
昭年已七十餘數無幾乞赦一等之罪為終身徒使成
其書傳之百世皓不許竟被誅徙其家零陵子隆亦有
文學
王蕃字永元廬江人博覽載籍為尚書郎去官孫休時
與賀邵薛瑩虞汜俱為散騎中常侍並加駙馬都尉時
論清之嘗使漢庭諸公稱焉還為夏口監軍孫皓初蕃
復與樓玄等為常侍中書丞陳聲皓之嬖臣數譖毁之
蕃氣節俱高不能阿旨時時忤意皓以為恨會丁忠使
晉還皓大會羣臣蕃沈醉頓伏皓不說輿致於外俄召
入被酒未觧蕃素威重行止自若皓大怒叱左右斬之
於殿下衛將軍滕牧征西將軍留平為請不能得時年
三十九樓玄者字承先沛郡蘄人孫皓以為散騎中常
侍累遷大司農舊禁中主者自用親近為之或言親密
近職宜用士人皓因勅有司求忠清之士以充其選遂
用玄為宫下督主殿中事玄從九卿持刀侍衛正身率
衆論事切直數忤皓旨或誣玄與賀邵相逢駐車耳語
大笑謗訕政事遂被詰責徙廣州東觀令華覈上疏乞
赦玄罪責其後效皓疾其名聲復徙玄及子據付交阯
將張奕使以戰自效隂敕奕鴆殺之據至交阯病死奕
以玄賢者不忍加害會奕暴卒玄始見其救書遂自殺
華覈字永先吳郡武進人以文學為祕府郎遷中書丞
孫皓初封徐陵亭侯皓營新宫時盛夏興功農守並廢
覈上疏諫曰月令季夏之月不可以興土功不可以起
兵動衆舉大事必有天殃六月戊巳土行正王既不可
犯加又農月時不可失昔魯隠公夏城中丘春秋書之
垂為後戒今禁宫為長世之洪基而犯天地之大禁愚
所未安又懼所召民役或有未至討之則廢役興事不
討則日月滋蔓若悉至則大衆聚會鮮無疾病且人心
安則念善苦則怨叛江南精兵北土所難欲以十卒當
東一人天下未定深可憂惜如此宫成死叛五千則北
軍之衆更增五萬若至萬人則倍益十萬病者有亡死
之損叛者傳不善之語此大敵之所喜也皓不納遷東
觀令領右國史上疏辭讓皓荅曰得表以東觀儒林之
府當講校文藝處定疑難漢時皆名學碩儒乃任其職
以卿研精墳典博覽古聞當飛翰騁藻光贊時事以越
揚班張蔡之儔宜勉修厥職前後陳便宜尺薦賢能解
釋罪愆書累百餘上皆有補益文多不載後以微譴免
數歲卒
吾粲字孔休吳郡烏程人孫河表為曲阿令曹長史治
有能名與同郡陸遜卜靜等齊名孫權為車騎將軍召
為主簿出為山隂令還為參軍校尉與吕範賀齊等俱
以舟師拒曹休於洞口值天大風諸船梗紲皆斷絶漂
著北岸或遭覆没其大船尚存者水中人皆攀緣號呼
他吏士恐船傾覆皆以戈矛撞擊不受粲與黃淵獨令
舟人承取之左右以為船重必敗粲曰船敗當俱死耳
人窮奈何棄之所活百餘人還遷會稽太守召處士謝
譚以疾不詣粲教曰夫應龍以屈信為神鳳皇以時鳴
為貴何必隠形於天外潛鱗於重淵者哉拜昭義中郎
將與吕岱討平山越入為屯騎校尉少府遷太子太傅
遭孫河孫霸之變抗言執正明嫡庶之分欲使霸出駐
夏口遣陽竺不得令在都邑又數以其事報語陸遜遜
時駐武昌連表諫爭由此為霸等所譖下獄死同郡朱
據者字子範風神秀偉膂力過人精於論難章武中補
侍御史時選曹尚書暨豔疾在位貪墨欲沙汰之據謂
天下未定宜以功掩過棄瑕錄用舉清厲濁足以沮勸
若一時貶黜懼有後禍豔不聽卒敗權嘗追思吕蒙張
温以為據才兼文武可以繼之由是拜建義校尉領兵
屯湖熟權以女妻之拜左將軍封雲陽侯謙虚禮士輕
財好施建興末始鑄大錢一當五百據部曲應受三萬
緡工主遂詐自取之典校吕壹疑據實取考問主者死
於杖下據哀其無辜厚棺歛之壹又表據吏為據隠故
厚其殯權數責問據無以自明藉草待罪數月典軍史
劉助覺言王遂所取權大感悟曰朱據見枉况吏民乎
乃窮治壹罪賞助百萬延熙九年遷驃騎將軍遭二宫
之變擁護太子言則懇至義形於色守之以死左遷新
都郡丞未到中書令孫弘譖之因權寢疾矯詔賜死二
子熊損孫亮時為全琮妻孫氏所譖皆遇害
滕胤字承嗣北海劇人伯父耽父胄與劉繇同州里遭
亂渡江依繇繇敗歸孫氏時孫權為車騎將軍辟耽右
司馬以寬厚稱胄善屬文權待以賓以軍國書疏常令
損益潤色之皆蚤卒權稱吳王追錄舊恩封胤都亭侯
胤有節操美風儀權以女妻之年三十起家為丹揚太
守徙吳郡會稽所在見稱每聽訟察言觀色務盡情理
權寢疾徵為太常與諸葛恪等受遺輔政孫亮初加衛
將軍恪將悉衆伐魏胤諫曰君受伊霍之託入安本朝
出摧強敵天下莫不震動萬姓之心冀蒙君而休息今
以勞役之後興師出征民罷力屈遠主有備若攻州不
克野略無獲是喪前勞而招後責也不如按甲息師觀
釁而動且兵者大事事以衆濟衆苟不說君獨安之恪
不以為然以胤為都下督統留事胤晝接賓客使省文
書或通宵不寢孫峻既害恪進胤爵高密侯峻雖與胤
内不相說而外相優容峻卒以軍國事付其從事弟綝
吕據聞之大怒與諸督將連名薦胤為丞相琳更以胤
為大司馬代吕岱鎮武昌據引兵還使人報胤欲共廢
綝綝聞之遣兄慮以兵逆據復遣華融丁晏告胤取據
并諭胤宜速去胤自以禍將及因留融晏勒兵自衛綝
表言胤反使將軍劉承帥兵圍之胤談笑自若或勸胤
引兵至蒼龍門將士見公出必委綝就公時夜半胤與
據期又難舉兵向宫乃令部曲曰吕侯已在近道故皆
為胤盡死無離散者比曉據不至綝兵大合遂遇害夷
其族將士死者數十人後綝伏誅孫休令具禮改葬
贊曰易曰天地閉賢人隠當孫曹割據時天地之否極
矣而一時之士不能高舉遠引或以猜忌斥或以忠諫
死其不免者十八九亦其有以自取之也悲夫
續後漢書卷三十四
