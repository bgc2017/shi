續後漢書卷三十二宋蕭常撰
吳載記九
潘濬字承明武陵漢夀人弱冠受學於宋忠山陽王粲
見而異之由是知名荆州牧劉表辟為部江夏從事時
沙羡長贓穢不治濬按殺之一郡震慄轉湘鄉令治有
能名昭烈領荆州以為治中從事及入蜀留典州事孫
權殺關羽并荆土將吏皆歸附濬獨稱疾不見權遣人
輿致之濬伏面著牀席不起涕泗交頤哀哽不自勝權
慰撫之曰承明昔觀丁父鄀俘也武王以為軍師彭仲
爽申俘也文王以為令尹此二人卿楚國之先賢皆為
名臣獨未肯降意將以孤異古人之量邪使親近以手
布拭其面濬起拜謝拜輔軍中郎將遷奮威將軍封亭
侯權僭號拜少府進封瀏陽權數出射雉濬諫權曰相
與别後時暫出耳不復如往日也濬曰天下未定機務
方殷射雉非急有如絃絶栝破皆能為害願以臣故置
之濬出見雉翳故在手乃毁之權自是不復射遷太常
五谿蠻夷反權假濬節督諸軍討之賞罰必行法不可
干俘馘萬計由是羣蠻衰弱一方寧謐降人隠蕃以辯
給為時流所善濬子翥亦與之游濬聞之大怒書責翥
曰吾受國恩誓以死報爾輩在都當念恭順親賢慕善
何為與降虜交以糧餉之在遠聞此心震面熱惆悵累
旬書到急就往使受杖一百趣責餘餉人咸怪之後蕃
果以謀叛誅衆乃服時濬姨兄零陵蔣琬為漢大將軍
或間濬於武陵太守衛旍云濬遣使密與琬相聞旍以
啟權權曰承明不為此也即封旍表示濬先是濬與陸
遜俱駐武昌掌留事還復故校事吕壹竊弄威柄按顧
雍朱據等皆禁止黃門侍郎謝厷乘間問壹顧公事何
如壹對不能佳厷又問若此公免退誰當代之壹未對
厷曰得無潘太常乎壹良久曰君語近之厷謂曰潘太
常常切齒於君但道遠無因耳今日代顧公明日擊君
矣壹大懼遂解散雍事濬求詣建業欲極言壹奸及至
聞太子登已數言之而不見從乃大請百僚欲因會刅
壹以身當之為國除患壹密聞之稱疾不至濬每進見
無不以壹為言由是壹寵漸衰後遂伏誅權引咎責躬
因遜謝大臣語在權傳延熙二年卒翥子文龍為騎都
尉早卒翥弟秘累官至尚書僕射代習温為荆州大公
平甚得州里之譽
吕岱字定公廣陵海陵人避亂南渡孫權嗣事岱詣幕
府出守吳丞權親斷諸縣囚繋岱處法應對甚稱權意
召署錄事出補餘姚長會稽東冶五縣賊吕合秦狼等
為亂權以岱為督軍校尉與將軍蔣欽等討平之拜昭
信中郎將督孫茂等從取長沙三郡留鎮長沙遷廬陵
太守代步隲為交州刺史時桂陽湞陽賊王金合衆於
南海界權令岱討之生縛金送都遷安南將軍假節封
都鄉侯交址太守士燮卒權以其子徽為安遠將軍領
九鎮太守以校尉陳時代燮岱表分海南三郡為交州
以將軍戴良為刺史海東四郡為廣州岱自為刺史遣
良與時南入而徽不承命舉兵戍海口拒良等岱上疏
請討之徽聞岱至即率兄弟六人肉袒迎岱岱皆斬送
其首罷廣州復為交州如故岱既定交州復進討九真
斬獲萬計又遣從事南宣國命暨徼外扶南林邑堂明
諸王各遣使來貢權嘉其功拜鎮南將軍建興九年召
還屯長沙漚口會武陵蠻蠢動岱與太常潘濬討之十
二年屯陸口後徙蒲圻廬陵賊李栢路合會稽東冶賊
隨春南海賊羅厲等一時並起詔岱督劉纂唐咨等分
部討擊皆破平之代潘濬領荆州文書與陸遜並在武
昌頃之廖式作亂零陵蒼梧鬱林諸郡騷動岱自表行
寅夜兼程權遣使追拜交州牧破斬式等郡縣悉平復
還武昌時年已八十體力精強躬親吏事及陸遜卒諸
葛恪代孫權乃分武昌為兩部岱督右部自武昌上至
蒲圻遷上大將軍拜子凱副軍校尉監兵蒲圻孫亮立
拜大司馬岱潔已奉公所至可述初在交州歴年不餉
家妻子饑寒權聞之太息以讓羣臣曰吕岱出身萬里
為國勤事家門内困而孤不及知股肱耳目其責安在
於是加賜錢糓布帛歲有常數始岱親近吳郡徐原慷
慨有才志岱知其賢遂薦之權官至侍御史原性忠壯
好直言岱時有得失原輒諫正又公言之人以告岱岱
歎曰此吾所以貴德淵者也原死岱哭之慟曰德淵吕
岱之益友今不幸岱復於何聞過談者美之延熙十九
年卒時年九十六子凱嗣
全琮字子璜吳郡錢唐人父柔靈帝時為尚書右丞董
卓之亂棄官歸尋拜會稽東部都尉孫策至吳柔舉兵
先附策表為丹陽都尉孫權為車騎將軍以柔為長史
徙桂陽太守柔嘗使琮載米數千斛到吳有所市琮至
皆散之空船而還柔大怒琮頓首曰愚以所市非急而
士大夫方有倒懸之患故以振贍故不及報柔更竒之
時中州士人避亂而南依琮居者百數琮傾家給之權
以為奮武校尉使討山越因開募召得精兵萬餘人出
屯牛渚稍遷偏將軍漢將軍關羽圍樊襄陽琮上疏陳
羽可取之計及羽敗權謂曰今日之捷亦君之功也於
是封陽華亭侯章武二年曹丕使其將以舟軍大出洞
口權使吕範督諸將拒之敵以輕船鈔擊琮常帶甲伺
隙不休頃之敵數千人出江中琮擊破之梟其將尹盧
遷綏南將軍進封錢唐侯建興三年領九江太守與陸
遜敗曹休於石亭遷衛將軍左護軍權以女妻之十一
年督步騎五萬攻六安六安民散走諸將欲分兵捕之
琮曰夫乘危徼倖舉不百全者非國家大體也今分兵
捕民得失相半豈可謂全哉有如不利虧損非小與其
獲罪琮寧以身受之不敢徼功以負國也延熙九年遷
右大司馬左軍師琮為人恭順善於規諫而言辭未嘗
切忤初權將圖朱崖及夷洲皆先問琮琮曰以聖朝之
威何向不克然殊方異域隔絶瘴海水土氣毒自古有
之兵入民出必生疾病轉相汙染往者懼不反所獲幾
何猥虧江岸之兵以冀萬一之利愚臣切所未安權不
聽軍行經歲死者十八九權深悔之後以語琮琮曰當
是時羣臣不諫者臣以為不忠琮既親重宗族子弟並
寵貴賜累千金然謙虚接士一無驕色延熙末卒子懌
嗣
駱統字公緒會稽烏傷人父俊有文武才幹少為郡吏
察孝廉補尚書郎拜陳相為袁術所害統母改適為華
歆又妻統時八歲與親客歸會稽其母送之拜辭升車
面而不顧其母流涕於後御者曰夫人猶在統曰不欲
增母思故不顧耳事嫡母謹甚時歲饑鄉里及遠方客
至者統忍饑輟食食之其姊仁愛有行寡居無子見統
臞瘠哀之數問其故統曰士大夫糟糠不厭我何心獨
飽姊曰如是何不告我而自苦若此乃以其私粟助之
施孫權領會稽太守統年二十為烏程相召為功曹行
騎都尉妻以從兄輔女統志在禆贊有所聞見夕不待
旦常勸權以尊賢接士勤求損益饗賜之日可人人撫
問密意誘諭使皆感恩戴義懷欲報之心權納用焉出
為建忠郎將領武射吏三千及凌統卒復領其兵是時
徵役煩數重以疫癘民多損耗上疏言方今長吏親民
之職惟以辦具為能取應目前之急少復以恩惠為治
官民政治日以彫弊夫治疾及其未篤除患貴其未深
願留神思省權深納其言章武中曹仁攻濡須使别將
常雕等襲中洲統與嚴圭等拒破之封新陽亭侯後為
濡須督數陳便宜書數十上所言皆切中時病建興六
年卒時年三十六
周魴字子魚吳郡陽羡人少好學舉孝廉為寧國長錢
唐賊帥彭式等作亂以魴為錢唐侯相討平之遷丹陽
西部都尉鄱陽彭綺攻没屬城拜鄱陽太守與胡綜協
力致討遂生擒綺加昭義校尉權使譎誘曹丕將曹休
休信之帥步騎十萬經入皖魴亦帥衆從陸遜横截休
休衆幅裂瓦解斬獲數萬事捷軍旋權謂曰君之功當
書竹帛加禆將軍賜爵關内侯賊率董嗣負阻鈔略豫
章諸郡吾粲唐咨等攻守不能拔魴表乞罷兵得以便
宜從事乃遣間諜授以方略徂誘殺嗣嗣弟懼詣陸遜
降由是數郡皆得安集在郡十三年賞善罰惡恩威並
著卒有子處
鍾離牧字子幹會稽山隂人魯相意七世孫也父緒為
樓船都尉兄駰上計吏牧童齔時性遲訥駰常語人曰
牧必勝我人不以為然少僑居永興躬自墾田種稻二
十餘畝將刈穫縣民有認其田者牧曰本以田荒故墾
之耳遂以稻與其人縣長聞之召民繋獄欲繩以法牧
為之請長曰君慕承宫自行義事僕為民主當以法率
下何得寢公憲而從君邪牧曰此是郡界緣君意顧故
來暫住今以少稻而殺此民何心復留遂出裝還山隂
長自往止之為釋繫民民慚懼率妻子舂所取稻得米
六十斛送還牧牧閉門不受民輸置道旁莫有取者牧
由此顯名延熙五年由郎中補太子輔義都尉遷南海
太守進為丞相長史轉司直遷中書令會建安鄱陽新
都三郡山民作亂出為監軍使者討平之封秦亭侯拜
越騎校尉漢亡武陵五谿夷與蜀接界懼其叛亂乃以
牧為平魏將軍領武陵太守之職曹奐遣漢嘉長郭純
試守武陵誘致諸夷邑君或起應純又進攻酉陽縣郡
中震懼牧問府吏何以禦之皆曰諸夷負險不可以兵
進宜漸遣恩信吏宣教慰勞牧曰不然外境内侵誑誘
人民及其根柢未深而撲取之此救火貴急之勢也勅
外趣嚴掾吏沮議者軍法從事撫夷將軍高尚說牧曰
昔潘太常督兵五萬然後討之又是時有漢為援諸夷
率化今既無往日之援而郭純已據遷陵而明府以三
千兵深入尚未見其利也牧曰非常之事何得循舊即
帥府領晨夜進緣山險行垂二千里從塞上斬惡民懷
二心者魁帥百餘人及其支黨凡千餘級純等遁去五
谿平遷公安督揚武將軍封都鄉侯徙濡須督復以前
將軍領武陵太守卒官家無贏貲士民思之子禕嗣
留贊字正明會稽長山人少為郡吏與黃巾賊帥吳桓
戰手斬桓贊一足被創遂屈不信性剛烈好讀兵書及
三史每覽古良將戰攻之略輒對書長歎因謂所親曰
今天下大亂英豪並起歴觀前世富貴非有常人而我
屈躄居閭巷之間存亡無以異今欲割引吾足幸不死
而足信幾復見用死則已矣親戚皆難之有間贊乃以
刀自割其筋血流滂沱氣絶良久家人驚怖徐引其足
足信創愈因能行凌統與語竒之乃薦於權遂被試用
數有戰功稍遷屯騎校尉時政得失每切規諫好直言
不阿旨權以此憚之諸葛恪出東興贊為前部戰先陷
陣大敗敵軍遷左將軍孫峻侵淮南授贊節拜左護軍
未至夀春道病峻令贊將軍重先還敵將蔣班以步騎
四千來追贊病困不能軍知必敗乃解曲蓋印綬付弟
之子以歸曰吾自為將破敵搴旗未嘗負敗今病困兵
羸衆寡不敵汝速去俱死無益適以快敵耳弟子不肯
受拔刀欲斫之乃去初贊為將臨敵必先被髮叫天因
抗音而歌左右應之畢乃進戰戰無不克及是歎曰吾
戰有常術今病困若此命也遂被害時年七十三聞者
痛惜焉二子略平並為大將
贊曰濬逞憾於舒燮岱濫刑於士民魴譎詐以成功牧
矯激以取名固不足道然濬切齒姦人岱傾心益友而
贊不以疾發而志於勲業亦可尚也
續後漢書卷三十二
