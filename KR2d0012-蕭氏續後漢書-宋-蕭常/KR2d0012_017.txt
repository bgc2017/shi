續後漢書卷十七宋蕭常撰
列傳十二
姜維字伯約天水冀人少孤與母居好鄭氏學仕郡上
計掾州辟為從事以父冏昔為郡功曹值羌戎亂身衛
郡將戰歿加維官中郎參本郡軍事建興六年丞相諸
葛亮伐曹叡軍向祁山時天水太守適出按行所部維
及功曹梁緒主簿尹賞主記梁虔等從行太守聞王師
垂至而諸縣響應疑維等有異心於是夜亡保上邽維
等覺太守去追隨至城門城門已閉不納維等相率還
冀冀亦不入維等乃俱詣亮會馬謖敗於街亭亮拔西
縣千餘家及維等還故維與母相失魏以維本無去意
故不殺其母妻但繋之保官亮辟維為倉曹掾加奉義
將軍封當陽亭侯時年二十七亮與留府長史張裔參
軍蒋琬書曰姜伯約忠勤時事思慮精密觀其才氣永
南季常諸人不如也其人凉州上士又曰須先教中虎
步兵五六千人伯約既敏於軍事又有膽氣深解兵意
此人心存漢室而才兼於人畢教軍事當遣詣都覲主
上後遷中監軍征西將軍亮薨維還成都為右監軍輔
漢將軍統諸軍進封平襄侯延熙元年從大將軍蒋琬
屯漢中琬既遷大司馬以維為司馬數帥偏師西出遷
鎮西大將軍領凉州刺史十年遷衛將軍與大將軍費
禕共錄尚書事是歲汶山平康夷反帥師討定之又出
隴西南安金城與曹芳將郭淮夏侯覇等戰於洮西胡
王治無戴等舉部落降維將其人還安處之俄詔假維
節復出西平不克而還維自以練西方風俗兼負其才
武欲誘諸羌胡以為羽翼謂自隴以西可斷而有也每
欲興師大舉禕常裁制不從與其兵不過萬人禕常謂
維曰吾等不如丞相遠矣丞相猶不能定中夏况吾等
乎不如保國撫民謹守社稷如其功業以俟能者無為
僥倖而决成敗於一舉若不如志悔之不及禕薨維帥
師數萬人出石營經董亭圍南安曹芳將雍州刺史陳
泰来解圍至雒門維糧盡還明年加督中外諸軍事復
出隴西狄道長李簡舉城降進圍襄武與曹芳將徐質
交戰斬首破敵質軍敗走維乘勝多所降下拔河間狄
道臨洮三縣民還十八年復與車騎將軍夏侯覇等俱
出狄道大破曹髦雍州刺史王經於洮西死者數萬人
經走保狄道城圍之魏軍来援維退屯鍾題明年就遷
大將軍勒軍與鎮西大將軍胡濟期會上邽濟失期不
至故維軍大敗於段谷衆庶由是怨讟而隴以西亦騷
動維引咎求自貶降後將軍行大將軍事魏諸葛誕憤
司馬昭廢主專國舉兵淮南欲誅昭昭使分關中兵東
下維欲乘虚向秦川復帥數萬人出駱谷徑至沈嶺時
長城積榖甚多而守兵少聞維且到衆皆皇駭昭使司
馬望拒王師鄧艾亦自隴西至皆軍於長城維前屯芒
水皆倚山為營維數下挑戰望艾不應景耀元年維聞
誕敗乃還復拜大將軍初昭烈留魏延鎮漢中皆實兵
諸圍以禦外寇寇若来攻使不得入及興勢之役王平
禦曹爽等皆承此制維建議以為錯守諸圍雖合周易
重門之義然適可禦敵不獲大利不若使聞寇至諸圍
皆歛兵聚榖退就漢樂二城使寇不得入平地且重關
鎮守以扞之有事之日令游軍竝進以伺其虛敵攻關
不克野無散榖千里運糧自然罷乏引退之日然後諸
城竝出與游軍并力搏之此殄寇之術也於是令督漢
中胡濟却駐漢夀監軍王含守樂城護軍蔣斌守漢城
又於西安建威武衛石門武城建昌臨遠皆立圍守五
年維帥師出侯和為鄧艾所敗還駐沓中維本羈旅託
國連年攻戰功績不立又惡宦人黃皓恣睢專政啓帝
欲殺之帝曰皓趨走小臣耳往董允切齒吾嘗恨之君
何足介意因敇皓詣維謝時右將軍閻宇與皓親比皓
隂欲廢維用宇維亦疑之故每憂懼不復還都炎興元
年維上疏曰聞鍾會治兵關中規欲犯順宜竝遣張翼
廖化督諸軍分護陽安關口隂平橋頭以防未然皓信
巫鬼謂寇終不能自致啓帝寢其事而羣臣不知及鍾
會將向駱谷鄧艾將入沓中然後遣右車騎廖化詣沓
中為維援左車騎張翼輔國大將軍董厥等詣陽安關
口以為諸圍聲勢比至隂平聞諸葛緒已向建威故駐
軍待之月餘維既為鄧艾所敗還屯隂平鍾會攻圍漢
樂二城遣别將犯關口蒋舒開城附賊傅僉格闘而死
會攻樂城不克聞關口已下長驅而前翼厥甫至漢夀
維化亦舍隂平而退適與翼厥合皆還保劒閣以禦會
會與維書逹意維不答列營守險會不能克糧運懸遠
將議還師而鄧艾自隂平由景谷道旁入遂敗諸葛瞻
於緜竹會帝用譙周之計而國亡且手敕維解甲維無
所歸乃詣會於涪將士咸怒拔刀斫石會厚待維等謂
長史杜預曰以伯約比中土名士公休太初不能過也
會既誣劾鄧艾檻車徵艾會因率維等詣成都自稱益
州牧隂懷異圖維知其意謂可締成其禍以圖興復乃
詭說會曰聞君自淮南以來算無遺策晉道克昌皆君
之力今復定漢威德振世民高其功主畏其謀欲以此
安歸乎夫韓信不背漢於擾攘以見疑於既平大夫種
不從范蠡於五湖卒伏劍而死彼豈暗主愚臣哉利害
使之然也今君大功既立大德已著何不法陶朱公泛
舟絶迹全功保身登峩眉之顛而從赤松子游乎會曰
君言遠矣我不能行更言其次維曰其他則君知力之
所能及無煩於老夫矣由是情好日篤維復說會誅北
来諸將徐欲圖會盡坑魏卒興復漢室密表帝曰願陛
下忍數日之辱臣欲使社稷危而復安日月幽而復明
惟陛下察之會欲授維兵五萬人使為前驅而會為其
將士所殺維亦遇害蜀人莫不傷之郤正著論曰姜伯
約據上將之重處羣臣之右第舍敝陋資財無餘側室
無妾媵之䙝後庭無聲樂之娛衣服取給輿馬取偹飲
食節制不奢不儉官給其用隨手散盡察其所以然者
非以激貪厲濁抑情自割也直謂如是為足不在多求
凡人之談常譽成毁敗扶高抑下咸以維投措無所身
死宗滅以是貶削不復料擿異乎春秋褒貶之義矣如
維之樂學不倦清素節約自一時之儀表云維昔所與
俱至漢梁緒官至大鴻臚尹賞執金吾梁虔大長秋皆
前卒
張翼字伯恭犍為武陽人四世祖司空皓曾祖廣漢太
守綱皆著名迹昭烈領益州牧以翼為書佐建安末舉
孝廉為江陽長徙涪陵令拜梓潼廣漢蜀郡太守建興
中為庲降都督綏南中郎將持法太嚴不得殊俗驩心
耆帥劉胄作亂翼舉兵討之胄垂破會被徵當還僚屬
咸以為宜馳騎即罪翼曰不然吾以蠻夷蠢動不稱職
故還耳然代者未至吾方臨戰場當運粮積榖為滅賊
之資豈可以黜退之故而廢公家之務乎於是統攝不
懈代到乃發馬忠因其成規卒破滅胄丞相亮聞而善
之亮出武功以翼為前將軍都督領扶風太守亮薨拜
前領軍追論討劉胄功賜爵關内侯延熙初入為尚書
稍遷督建威假節進封都亭侯征西大將軍十八年與
衛將軍姜維俱還都維議復出軍翼與維廷爭以為國
匱民勞不宜黷武維不聽帥翼等行進鎮南大將軍維
至狄道大破曹髦雍州刺史王經於洮水死者萬計翼
曰可以止矣不宜復進進或毁此大功維大怒曰為蛇
畫足維竟圍經於狄道城不能克自翼建異議維心雖
與翼不善然常率偕行翼亦不得已而往景耀二年遷
左車騎將軍領冀州刺史炎興元年與維皆在劍閣同
詣鍾會於涪明年正月為亂兵所害子微篤志好學官
至廣漢太守
王嗣字承宗犍為資中人其先延熙世以功業顯舉孝
廉稍遷西安圍督汶山太守加安遠將軍綏集羌胡莫
不從化諸種素傑惡者亦皆降附大將軍姜維每北征
羌胡出馬牛羊氈髦及義榖軍國頼以有濟遷鎮軍領
郡如故後從維北征為流矢所中卒戎夷會葬贈送數
千人皆號呼涕泣嗣為人温厚篤至與物無忤小大皆
愛言之其子若孫羌胡見之如骨肉恩德感人如此
贊曰漢之亡人皆咎維之好戰而不知其亟戰也有故
盖自昭烈以来無歲不用兵諸葛亮雖為相國而身居
邊閫建興之初南中既定即加兵於魏自六年至十二
年凡七戰豈得已而不已哉琬禕繼之亦未始忘戰盖
吾戢兵自守彼必謂吾怯適以示弱而啓其并兼之漸
耳方天下未定以戰為守理固然也亮等且不能保其
不戰而以議維可乎然則漢之亡非維之罪也帝也内
不惑於黃皓外不偏聽於譙周遽至於亡乎鄉使維晚
節之計遂行盡戮魏將殺鍾會而謀興復直反手耳天
不祚漢謂之何哉
續後漢書卷十七
