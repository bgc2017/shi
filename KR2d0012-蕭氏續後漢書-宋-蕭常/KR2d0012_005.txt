續後漢書卷五宋蕭常撰
列傳一
昭烈承衰亂之餘庶事草創嬪嬙之制闕焉未備方是
時公族轉徙四方疏封亦鮮陳夀復擯而不書是以後
世無傳焉姑因其舊而附益之
昭烈甘皇后沛人昭烈臨豫州駐小沛納以為妾昭烈
數喪嫡室常攝内事從至荆州生少帝會曹操軍至追
及於當陽長阪時昭烈倉卒與后母子相失賴趙雲衛
護得免后薨葬南郡章武二年追謚皇思夫人徙葬於
蜀未至而昭烈崩丞相亮言皇思夫人履行脩仁淑慎
其身大行皇帝昔為上將嬪配作合載育聖躬大命不
融大行皇帝篤義垂恩思念皇思夫人神柩在遠特遣
使者奉迎會大行皇帝崩今皇思夫人神柩已到又梓
宫在道園陵將成安厝有期臣輒與太常臣賴恭等議
記曰立愛自親始教民孝也立敬自長始教民順也不
忘其親所由生也春秋之義母以子貴昔高皇帝追尊
太上昭靈夫人為昭靈皇后孝和皇帝改葬其母梁貴
人尊為恭懷皇后今皇思夫人宜有尊號以慰寒泉之
思輒與恭等按謚法宜曰昭烈皇后詩曰榖則異室死
則同穴故昭烈皇后宜與大行皇帝合葬惠陵臣請太
尉告宗廟布告天下太常具禮儀别奏制曰可
昭烈穆吳皇后陳留人兄懿少孤懿父與劉焉有雅故
從焉入蜀焉有異志而聞善相者相后當大貴遂為子
瑁納后瑁死后寡居昭烈既定益州而孫夫人還吳羣
下勸昭烈聘后昭烈疑與瑁同族法正進曰論其親疏
孰與晉文之於子圉於是納后為夫人建安二十四年立
為漢中王后章武元年夏五月策曰朕承天命奉至尊
臨萬國今以后為皇后遣使持節丞相亮授璽綬承宗
廟母天下皇后其敬之哉建興元年五月少帝即位尊
后為皇太后稱長樂宫延熙八年崩葬惠陵
昭烈孫夫人權妹也昭烈為荆州牧權稍畏之進夫人
以固好夫人剛猛有諸兄風侍婢百餘人皆執刀侍立
昭烈每入心常凛凛又多將吳吏卒縱横不法昭烈以
牙門將軍趙雲嚴重命主内事權聞昭烈西征大遣舟
艦迎夫人夫人欲將太子還吳諸葛亮使趙雲張飛勒
兵斷江太子乃得留
少帝敬哀張皇后車騎將軍飛長女也章武元年納為
皇太子妃建興元年立為皇后十五年崩葬南陵
少帝張皇后敬哀皇后妹也建興十五年為貴人延熙
元年春正月立為皇后策曰朕統承大業君臨天下奉
郊廟社稷今以貴人為皇后使行丞相事左將軍向朗
持節授璽綬勉脩中饋恪肅禋祀皇后其敬之哉炎興
後隨帝北遷雒陽
少帝李昭儀不詳所出入宫為昭儀國亡司馬昭欲以
漢宫嬪賜諸將之無妻者昭儀曰我不能二三屈辱乃
自殺
贊曰事以正立以權濟蓋權者所以濟正之不及苟無
事乎權雖一於正可也昔者晉文公僑處於秦欲因秦
而反國故秦伯納懷嬴而不敢拒何則有求於人勢不
得不從不然則事何由濟此豈得已哉昭烈之納吳后
方疑而未决法正乃援晉文之事以贊其成是所謂逢
君之惡者也且夫婦人倫之始不可以不正匹夫且不可
違禮况人主乎晉文之權以濟事已不能逃議者之譏
今焉内不偪於勢外無事乎權奈何踵其違禮之失以
權而廢正哉古者一正君而國定昭烈之不能定天下
其無賢臣以正之歟余觀趙雲以同姓之嫌不肯娶趙
範之嫂其所守之正有漢廷諸公不能及者使其得與
末議必能詆正之謬而納君於正矣書曰僕臣正厥后
克正詎不信然
甘陵王永字公夀昭烈庶子也章武元年六月使司徒
靖立為魯王策曰小子永受茲青土朕承天緒繼統大
業遵道稽古建爾國家封於東土奄有龜蒙世為藩輔
鳴呼惟彼魯邦一變適道風化存焉人之好德世茲懿
美王其秉心率禮綏爾士民是饗是宜其戒之哉後以
所封邑踰遠建興八年徙甘陵初永惡宦人黃皓皓既
用事譖之於帝帝稍疏永不得朝請者至十餘年炎興
後遷雒陽永加之亂永孫元奔蜀李雄封為安樂公使
奉漢祀
安平悼王理字奉孝與永異母章武元年六月使司徒
靖立為梁王策曰小子理朕統承漢序祗順天命遵脩
典秩建爾於東為漢藩輔惟彼梁土畿甸之邦民狎教
化易𨗳以禮往悉乃心懷保黎庶以永爾國王其敬之
哉建興八年改封安平延熙七年薨謚曰悼子哀王(名犯)
(太祖諱下一字)嗣十九年薨子殤王承嗣二十年薨景耀四年
詔曰安平王先帝所命三世蚤夭國嗣頽絶朕用傷悼
其以武邑侯輯襲王位輯理子也炎興後東遷於雒
太子璿字文衡少帝子也母王貴人延熙元年正月策
曰在昔帝王繼體立嗣副貳國統古今常道今以璿為
皇太子昭顯祖宗之威命使行丞相事左將軍朗持節
授印綬其勉脩茂質祇恪道義咨詢典禮敬友師傅斟
酌衆善翼成爾德可不務脩以自勖哉鍾會之變為亂
兵所害時年三十九璿弟瑶延熙初封安定王瓚十九
年封新平王諶景耀二年封北地王恂新興王璿上黨
王琮延熙十五年封西河王景耀五年薨
北地王諶景耀二年封炎興元年冬帝將從譙周之策
諶怒曰若理窮勢屈便當父子君臣背城一戰同死社
稷以見先帝地下可也帝不納是日諶哭於昭烈之廟
先殺其妻子而後自殺左右無不為涕泣
續後漢書卷五
