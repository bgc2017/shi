舊唐書卷二十三
後晉司空同中書門下平章事劉昫撰
志第三
禮儀三
封禪之禮自漢光武之後曠世不修隋開皇十四年晉
王廣率百官抗表固請封禪文帝令牛弘辛彦之許善
心等創定儀注至十五年行幸兖州遂於太山之下為
壇設祭如南郊之禮竟不升山而還貞觀六年平突厥
年榖屢登羣臣上言請封泰山太宗曰議者以封禪為
大典如朕本心但使天下太平家給人足雖闕封禪之
禮亦可比德堯舜若百姓不足夷狄内侵縱修封禪之
儀亦何異於桀紂昔秦始皇自謂德洽天心自稱皇帝
登封岱宗奢侈自矜漢文帝竟不登封而躬行儉約刑
措不用今皆稱始皇為暴虐之主漢文為有德之君以
此而言無假封禪禮云至敬不壇掃地而祭足表至誠
何必遠登高山封數尺之土也侍中王珪對曰陛下發
德音眀封禪本末非愚臣之所及秘書監魏徵曰隋末
大亂黎民遇陛下始有生朢養之則至仁勞之則未可
升中之禮須備千乘萬騎供帳之費動役數州戸口蕭
條何以能給太宗深嘉徵言而中外章表不已上問禮
官兩漢封山儀注因遣中書侍郎杜正倫行太山上七
十二帝壇迹是年兩河水潦其事乃寢至十一年羣臣
復勸封山始議其禮於是國子博士劉伯莊睦州刺史
徐令言等各上封祀之事互設疑議所見不同多言新
禮中封禪儀注簡略未周太宗勅秘書少監顔師古諫
議大夫朱子奢等與四方名儒博物之士参議得失議
者數十家遞相駁難紛紜久不決於是左僕射房玄齡
特進魏徵中書令楊師道博採衆議堪行用而與舊禮
不同者奏之其議昊天上帝壇曰將封先祭義在告神
且備謁敬之儀方展慶成之禮固當於壇下阯預申齊
潔贊饗已畢然後登封既表重慎之深兼示行事有漸
今請祭於泰山下設壇以祀上帝以景皇帝配享壇長
一十二丈高一丈二尺又議制玉牒曰金玉重寳質性
貞堅宗祀郊禋皆充器幣豈嫌華美實貴精確况乎三
神壯觀萬代鴻名禮極殷崇事資藻縟玉牒玉檢式韞
靈竒傳之無窮永存不朽今請玉牒長一尺三寸廣厚
各五寸玉檢厚二寸長短闊一如玉牒其印齒請隨璽
大小仍纏以金绳五周又議玉策曰封禪之祭嚴配作
主皆奠玉策肅奉虔誠今玉策四枚各長一尺三寸廣
一寸五分厚五分每策五簡俱以金編其一奠上帝一
奠太祖座一奠皇地祗一奠高祖座又議金匱曰登配
之策盛以金匱歸格藝祖之廟室今請長短令容玉策
高廣各六寸形制如今之表函纏以金繩封以金泥印
以受命璽又議方石再累曰舊藏玉牒止用石函亦猶
盛書篋笥所以或呼石篋今請方石三枚以為再累其
十枚石檢刻方石四邊而立之纏以金䋲封以石泥印
以受命璽又議泰山上圜壇曰四出開道壇場通義南
面入升於事為允今請介丘上圓壇廣五丈高九尺用
五色土加之四面各設一階御位在壇南升自南階而
就上封玉牒又議圓丘上土封曰凡言封者皆是積土
之名利建分封亦以班社立號謂之封禪厥義可知今
請於圜壇之上安置方石璽緘既畢加土築以為封高
一丈二尺而廣二丈以五色土益封玉牒藏於其内祀
禪之土其封制亦同此又議玉璽曰謹詳前載方石緘
封玉檢金泥必資印璽以為秘固今請依令用受命璽
以封石檢其玉檢既與石檢大小不同請更造璽一枚
方一寸二分文同受命璽以封玉牒石檢形制依漢建
武故事又議立碑曰勒石紀號顯揚功業登封降禪肆
覲之壇立碑紀之又議設告至壇曰既至山下禮行告
至柴于東方上帝朢秩遍禮羣神今請其壇方八十一
尺高三尺陛仍四出其禪方壇及餘儀請從今禮仍請
式柴祭朢秩同時行事又議廢石闕及大小距石曰距
石之設意取牢固本資實用豈云雕飾既積土厚封足
令與天長地久其小距環壇石闕廻建事非經誥無益
禮義煩而非要請從減省太宗從其議令附之於禮十
五年下詔將有事於泰山復令公卿諸儒詳定儀注太
常卿韋挺禮部侍郎令狐德棻為封禪使參考其議時
論者又執異見顔師古上書申眀前議太宗覽其奏多
依師古所陳為定車駕至洛陽宫會有彗星之變乃下
詔罷其事高宗即位公卿數請封禪則天既立為皇后
又密贊之麟德二年二月車駕發京東巡狩詔禮官博
士撰定封禪儀注有司於乾封元年正月戊辰朔先是
有司齊戒於前祀七日平旦太尉誓百官於行從中臺
云来月一日封祀二日登封泰山三日禪社首各揚其
職不供其事國有常刑上齋於行宫四日致齋三日近
侍之官應從升者及從事羣官諸方客使各本司公館
清齋一宿前祀一日諸衛令其屬未後一刻設黃麾半
仗於外壝之外與樂工人俱清齋一宿有司於太嶽南
四里為圓壇三成十二階如圓丘之制壇上飾以青四
面各依方色并造燎壇及壝三重又造玉策三枚皆以
金䋲連編玉簡為之每簡長一尺二寸廣一寸二分厚
三分刻玉填金為字又為玉匱一以藏正座玉策長一
尺三寸并玉檢方五寸當䋲處刻為五道當封璽處刻
深二分方一寸二分又為金匱二以藏配座玉策制度
如玉匱又為黃金䋲以纏玉匱各五周為金泥玉匱金
匱為玉璽一枚方一寸二分文同受命璽封玉匱金匱
又為石䃭玉匱用方石再累各方五尺厚一尺刻方石
中令容玉匱䃭旁施檢處皆刻深三寸三分闊一尺當
䋲處皆刻深三分闊一寸五分為石檢十枚以檢石䃭
皆長三尺闊一尺厚七寸皆刻為印齒三道深四寸當
封璽處方五寸當通䋲處闊一寸五分皆有小石蓋制
與檢刻處相應以檢擫封泥其檢立於䃭旁南方北方
各三東方西方各二去䃭隅皆七寸又為金䋲以纏石
䃭各五周徑三分為石泥以泥石䃭其泥末石和方色
土為之為距石十二枚分距䃭隅皆再累各闊二尺長
一丈斜刻其首令與䃭隅相應泰山之上設登封之壇
上徑五丈高九尺四出陛壇上飾以青四面依方色一
壝隨地之宜其玉牒玉匱石䃭石檢距石皆如封祀之
制又為降壇於社首山上方壇八隅一成八陛如方丘
之制壇上飾以黃四面依方色三壝隨地之宜其玉策
玉匱石䃭石檢距石等亦同封祀之制至其年十二月
車駕至山下及有司進奏儀注封祀以高祖太宗同配
禪社首以太穆皇后文德皇后同配皆以公卿充亞獻
終獻之禮於是皇后抗表曰伏尋登封之禮遠邁古先
而降禪之儀竊為未允其祭地祗之日以太后昭配至
於行事皆以公卿以妾愚誠恐未周備何者乾坤定位
剛柔之義已殊經義載陳中外之儀斯别瑶壇作配既
合於方祗玉豆薦芳實歸於内職况推尊先后親饗瓊
筵豈有外命宰臣内参禋祭詳於至理有紊徽章但禮
節之源雖興於昔典而升降之制尚缺於遥圖且往代
封嶽雖云顯號或因時省俗意在尋仙或以情覬名事
深為己豈如化被乎四表推美於神宗道冠乎二儀歸
功於先德寧可仍遵舊軌靡創彛章妾謬處椒闈叨居
蘭掖但以職惟中饋道屬於蒸嘗義切奉先理光於蘋
藻罔極之思載結於因心祗肅之懷實深於明祀但妾
早乖定省已闕侍於晨昏今屬崇禋豈敢安於帷帟是
故馳情夕寢睠嬴里而翹魂疊慮宵興仰梁郊而聳念
伏望展禮之日總率六宫内外命婦以親奉奠冀申如
在之敬式展虔拜之儀積此微誠已淹氣序既屬鑾輿
將警奠璧非賖輙效丹心庶禆大禮冀聖朝垂則永播
於芳規螢燭末光增輝於日月於是祭地祗梁甫皆以
皇后為亞獻諸王大妃為終獻丙辰前羅舍府果毅李
敬貞論封禪須明水實樽淮南子云方諸見月則津而
為水高誘注云方諸隂燧大蛤也熟摩拭令熱以向月
則水生以銅盤受之下數石王充論衡云陽燧取火於
日方諸取水於月相去甚遠而火至水來者氣感之驗
也漢書儀云八月飲酎車駕夕牲以鑑諸取水於月以
陽燧取火於日周禮考工記云金有六齊金錫半謂之
鑑燧之齊鄭玄注云鑑燧取水火於日月之器也凖鄭
此注則水火之器皆以金錫為之今司宰有陽燧形如
圓鏡以取眀火隂鑑形如方鏡以取眀水但比年祠祭
皆用陽燧取火應時得以隂鑑取水未有得者嘗用井
水替眀水之處奉勅令禮司研究敬貞因說先儒是非
言及眀水乃云周禮金錫相半自是造陽燧法鄭玄錯
解以為隂鑑之制依古取眀水法合用方諸引淮南子
等書用大蛤也又稱敬貞曾八九月中取蛤一尺二寸
者依法試之自人定至夜半得水四五斗敬貞所陳檢
有故實又稱先經試驗確執朢請差敬貞自取蚌蛤便
赴太山與所司對試是日制曰古今典制文質不同至
於制度隨世代沿革唯祀天地獨不改張斯乃自處於
厚奉天以薄又今封禪即用玉牒金䋲器物之間復有
瓦罇秸席一時行禮文質頓乖駁而不倫深為未愜其
封祀降禪所設上帝后土位先設稾秸瓦甒瓢杯等物
並宜改用裀褥罍爵每事從文其諸郊祀亦宜凖此於
是昊天上帝之座褥以蒼皇地祗褥以黃配帝及后褥
以紫五方上帝及大眀夜眀席皆以方色内官已下席
皆以莞三年正月帝親享昊天上帝于山下封祀之壇
如圓丘之儀祭訖親封玉策置石䃭聚五色土封之圓
徑一丈二尺高九尺其日帝率侍臣已下升泰山翌日
就山上登封之壇封玉策訖復還山下之齋宫其眀日
親祀皇地祗於社首山上降禪之壇如方丘之儀皇后
為亞獻越國太妃燕氏為終獻翌日上御朝覲壇以朝
羣臣如元日之儀禮畢讌文武百寮大赦改元初上親
享于降禪之壇行初獻之禮畢執事者皆趨而下宦者
執帷皇后率六宫以升行禮帷帟皆以錦繡為之百寮
在位瞻朢或竊議焉於是詔立登封降禪朝覲之碑各
於壇所又詔名封祀壇為舞鶴臺介丘壇為萬歲臺降
禪壇為景雲臺以紀當時所見之瑞焉高宗既封泰山
之後又欲遍封五岳至永淳元年於洛州嵩山之南置
崇陽縣其年七月勑其所造奉天宫二年正月駕幸奉
天宫至七月下詔將以其年十一月封禪於嵩岳詔國
子司業李行偉考工員外郎賈大隠太常博士韋叔夏
裴守貞輔抱素等詳定儀注於是議立封祀壇如圓丘
之制上飾以玄四面依方色為圓壇三成高二丈四尺
每等高六尺壇上徑一十六步三等各闊四步設十二
陛陛皆上闊八尺下闊一丈四尺為三重壝距外壝三
十步内壝距五十步燎壇在壇東南外壝之内高三尺
方一丈五尺南出陛登封壇圓徑五丈高九尺四出陛
為一壝飾以五色凖封祀禪祭壇上飾以金四面依方
色為八角方壇再成高一丈二尺每等高四尺壇上方
十六步每等廣四步設八陛其上壇陛皆廣八尺中等
陛皆廣一丈下等陛皆廣一丈二尺為三重壝之大小
凖封祀為埋埳在壇之未地外壝之内方深取足容物
南出陛朝覲壇於行宫之前為壇宫方三分壝二在南
壇方二十四丈高九尺南面兩陛餘三面各一陛封祀
登封五色土封石䃭為圓封上徑一丈二尺下徑三丈
高九尺禪祭五色土封為八角方封大小凖封祀制度
所用尺寸凖歴東封並用古尺諸壇並築土為之禮無
用石之文並度影以定方位登封降禪四出陛各當四
方之中陛各上廣七尺下廣一丈二尺封祀玉帛料有
蒼璧四圭有邸圭璧禪祭有黃琮兩圭有邸無圭璧又
定登封降禪朝覲等日凖禮冬至祭天於圓丘其封祀
請用十二日凖東封祀故事十二日登封十三日禪祭
十四日朝覲若有故須改登封已下期日在禮無妨又
輦輿料云封祀登封皇帝出乘玉輅還乘金輅皇太子
往還金輅禪祭皇帝太子如封祀又衣服料云東封祠
祭日天皇服衮冕近奉制依貞觀禮服大裘又云衮冕
服一具齋服之通天冠服一具迴服之翼善冠服一具
馬上服之皇太子衮冕服又齊則服遠遊冠受朝則公
服遠遊冠服馬上則進德冠服當時又令詳求射牛之
禮行偉守貞等議曰據周禮及國語郊祀天地天子自
射其牲漢武唯封太山令侍中謁者射牛行事至於餘
祀亦無射牲之文但親舂射牲雖是古禮久從廢省據
封禪祀曰未眀十五刻宰人以鑾刀割牲質眀而行事
比鑾駕至時牢牲總畢天皇唯奠玉酌獻而已今若祀
前一日射牲事即傷早祀日方始射牲事又傷晚若依
漢武故事即非親射之儀事不可行詔從之尋屬高宗
不豫遂罷封禪之禮則天垂拱四年將有事於嵩山先
遣使致祭以祈福助下制號嵩山為神岳尊嵩山神為
天中王夫人為靈妃嵩山舊有夏啓及啓母少室阿姨
神廟咸令預祈祭至天冊萬歲元年臘月甲申親行登
封之禮禮畢便大赦改元萬歲登封改嵩陽縣為登封
縣陽城縣為告成縣粤三日丁亥禪于少室山又二日
己丑御朝覲壇朝羣臣咸如乾封之儀則天以封禪日
為嵩岳神祗所祐遂尊神岳天中王為神岳天中皇帝
靈妃為天中皇后夏后啓為齊聖皇帝封啓母神為玉
京太后少室阿姨神為金闕夫人王子晉為昇仙太子
别為立廟登封壇南有槲樹大赦日於其杪置金鷄樹
則天自製昇中述志碑樹於壇之丙地玄宗開元十二
年文武百寮朝集使皇親及四方文學之士皆以理化
昇平時榖屢稔上書請修封禪之禮并獻賦頌者前後
千有餘篇玄宗謙冲不許中書令張說又累日固請乃
下制曰自古受命而王者曷嘗不封泰山禪梁父答厚
德告成功三代之前罔不由此越自魏晉以迄周隋帝
典闕而大道隠王綱弛而舊章缺千載寂寥封崇莫嗣
物極而復天祚我唐武文二后應圖受籙洎于高宗重
光累盛承至理登介丘懷百神震六合紹殷周之統接
虞夏之風中宗弘懿鑠之休睿宗沐粹精之道巍巍蕩
蕩無得而稱者也朕昔戡多難禀略先朝虔奉慈旨嗣
膺丕業是用創九廟以申孝敬禮二郊以展嚴禋寳菽
粟於水火捐珠玉於山谷兢兢業業非敢追美前王日
慎一日實以奉遵遺訓至於巡狩大典封禪鴻名顧惟
寡薄未遑時邁十四載于兹矣今百榖有年五材無眚
刑罰不用禮義興行和氣氤氲淳風澹泊蠻夷戎狄殊
方異類重譯而至者日月於闕廷竒獸神禽甘露嘉醴
窮祥極瑞朝夕於禁籞王公卿士罄乃誠於中鴻生碩
儒獻其書於外莫不以神祗合契億兆同心斯皆烈祖
聖考垂裕餘慶故朕賴宗廟之介福敢以眇身顓其克
讓是以敬奉羣議弘此大猷以光我高祖之丕圖以紹
我高祖之鴻烈永言陟配追感載深可以開元十三年
十一月十日式遵故實有事太山所司與公卿諸儒詳
擇典禮預為備具勿廣勞人務存節約以稱朕意於是
詔中書令張說右散騎常侍徐堅太常少卿韋縚秘書
少監康子元國子博士侯行果等與禮官於集賢書院
刊撰儀注玄宗初以靈山好静不欲喧繁與宰臣及侍
講學士對議用山下封祀之儀於是張說謂徐堅韋縚
等曰乾封舊儀禪社首享皇地祗以先后配饗王者父
天而母地當今皇母位亦當往帝之母也子配母饗亦
有何嫌而以皇后配地祗非古之制也天監孔眀福善
如響乾封之禮文德皇后配皇地祗天后為亞獻越國
太妃為終獻宫闈接神有乖舊典上玄不祐遂有天授
易姓之事宗社中圯公族誅滅皆由此也景龍之季有
事圓丘韋氏為亞獻皆以婦人升壇執籩豆渫黷穹蒼
享祀不潔未及踰年國有内難終獻皆受其咎掌座齋
郎及女人執祭者多亦夭卒今主上尊天敬神事資革
正斯禮以睿宗大聖貞皇帝配皇地祗侑神作主乃定
議奏聞上從之舊禮郊祀既畢收取玉帛牲體置於柴
上然後燔於燎壇之上其壇於神壇之左顯慶中禮部
尚書許敬宗等因脩改舊禮乃奏曰謹按祭祀之禮周
人尚臭祭天則燔柴祭地則瘞血宗廟則焫蕭灌鬯皆
貴氣臭同以降神禮經眀白義釋甚詳委柴在祭神之
初理無所惑是以三禮義宗等並云祭天以燔柴為始
然後行正祭祭地以瘞血為先然後行正祭又禮論說
太常賀循上言積柴舊在壇南燎祭天之牲用犢左胖
漢儀用頭今郊用脅之九个太宰令奉牲脅太祝令奉
圭璧俱奠燎薪之上此即晉氏故事亦無祭天之文既
云漢儀用牲頭頭非神爼之物且祭末爼皆升右胖之
脅唯有三禮賀循既云用祭天之牲左胖復云今儀用
脅九个足眀燔柴所用與升爼不同是知自在祭初别
燔牲體非於祭末燒神餘饌此則晉氏以前仍遵古禮
唯周魏以降妄為損益納告廟之幣事畢瘞埋因改燔
柴將為祭末事無典實禮闕降神又燔柴正祭牲玉皆
别蒼璧蒼犢之流柴之所用四圭騂犢之屬祀之所湏
故郊天之有四圭猶祀廟之有圭瓉是以周官典瑞文
勢相因並事畢收藏不在燔例而今新禮引用蒼璧不
顧圭瓉遂亦俱燔義既有乖理難因襲又燔柴作樂俱
以降神則處置之宜湏相依凖柴燔在左作樂在南求
之禮情實為不類且禮論說積柴之處在神壇之南新
禮以為壇左文無典故請改燔為祭始位樂懸之南外
壝之内其隂祀瘞埋亦請凖此制可之自是郊丘諸祀
並先焚而後祭及玄宗將作封禪之禮張說等參定儀
注徐堅康子元等建議曰臣等謹按顯慶年修禮官長
孫無忌等奏改燔柴在祭前狀稱祭祀之禮必先降神
周人尚臭祭天則燔柴者臣等按禮迎神之義樂六變
則天神降八變則地祗出九變則鬼神可得而禮矣則
降神以樂周禮正文非謂燔柴以降神也案尚臭之義
不為燔之先後假如周人尚臭祭天則燔柴容或燔臭
先以迎神然則殷人尚聲祭天亦燔柴何聲可燔先迎
神乎又按顯慶中無忌等奏稱晉氏之前獨遵古禮周
魏以降妄為損益者今按郭璞晉南郊賦及注爾雅祭
後方燔又按宋忠所論亦祭後方燔又檢南齊北齊及
梁郊祀亦飲福酒後方燔又檢後周及隋郊祀亦先祭
後燔據此即周遵後燔晉不先燎無忌之事義乃相乖
又按周禮大宗伯職以玉作六器以禮天地四方注云
禮為始告神時薦於神座也下文云以蒼璧禮天以黃
琮禮地皆有牲幣各如其器之色又禮器云有以少為
貴者祭天特牲是知蒼璧之與蒼牲俱各奠之神座理
節不惑又云四圭有邸以祀天旅上帝即眀祀昊天上
帝之時以旅五方天帝眀矣其青圭赤璋白琥玄璜自
是立春立夏立秋立冬之日各於其方迎氣所用自分
别矣今按顯慶所改新禮以蒼璧與蒼牲蒼幣俱用先
燔蒼璧既已燔矣所以遂加四圭有邸奠之神座蒼牲
既已燔矣所以更加騂牲充其實爼混昊天於五帝同
用四圭失特牲之眀文加為二犢深乖禮意事乃無憑
考功員外郎趙冬曦太學博士侯行果曰先焚者本以
降神行之已久若從祭義後焚為定中書令張說執奏
曰徐堅等所議燔柴前後議有不同據祭義及貞觀顯
慶已後既先燔若欲正失禮求祭義請從貞觀禮如且
因循不改更請從顯慶禮凡祭者本以心為主心至則
通於天地逹於神祗既有先燔後燎自可斷於聖意所
至則通於神眀燔之先後臣等不敢裁定玄宗令依後
燔及先奠之儀是後太常卿寧王憲奏請郊壇時祭並
依此先奠璧而後燔柴瘞埋制從之時又有四門助教
施敬本駮奏舊封禪禮八條其略曰舊禮侍中跪取匜
沃盥非禮也夫盥手洗爵人君將致潔而尊神故能使
小臣為之今侍中大臣也而盥沃於人君太祝小臣也
乃詔祝於天神是接天神以小臣奉人君以大臣為非
禮按周禮大宗伯曰鬱人下士二人贊祼事則沃盥此
職也漢承秦制無鬱人之職故使近臣為之魏晉至今
因而不改然則漢禮侍中行之則可矣今以侍中為之
則非也漢侍中其始也微高帝時籍儒為之惠帝時閎
儒為之留侯子辟強年十五為之至後漢(闕)堅以議郎
拜侍中邵闔自侍中遷步兵校尉秩千石少府卿之屬
也少府卿秩中二千石丞秩千石侍中與少府丞班同
魏代蘇則為之舊侍中親省起居故謂之執獸子吉茂
見謂之曰仕進不止執獸子是言其為䙝臣也今侍中
名則古官人非昔任掌同燮理寄實鹽梅非復漢魏執
獸子之班異乎周禮鬱人之職行舟不息墜劔方遥驗
刻而求可謂謬矣夫祝以傳命通主人之意以薦於神
眀非賤職也故兩君相見則卿為上儐况天人之祭其
肅恭之禮以兩君為喻不亦大乎今太祝下士也非所
以重命而尊神之義也然則周漢太祝是禮矣何者按
周禮大宗伯曰太祝下大夫二人上士四人掌六祝之
辭大宗伯為上卿今禮部尚書太常卿比也小宗伯中
大夫今侍郎少卿比也太祝下大夫今郎中太常丞比
也上士四人今員外郎太常博士之比也故可以處天
人之際致尊極之辭矣又漢太祝令秩六百石與太常
博士同班梁太祝令與南臺御史同班今太祝下士之
卑而居下大夫之職斯又刻舟之論不異於前矣又曰
舊禮謁者引太尉升壇亞獻非禮也謁者已賤升壇已
重是微者用之於古而大體實變之於今也按漢官儀
尚書御史臺官屬有謁者僕射一人秩六百石銅印青
綬謁者三十五人以郎中滿歲稱給事未滿歲稱權謁
者又按漢書百官公卿表光祿勲官屬有郎中員外秩
比二千石有謁者掌賓讃受事員七十人秩比六百石
古之謁者秩異等今謁者班微以之從事可謂疎矣又
曰舊禮尚書令奉玉牒今無其官請以中書令從事按
漢武帝時張安世為尚書令遊宴後宫以宦者一人出
入帝命改為中書謁者令至成帝罷宦者用士人魏黃
初改秘書置中書監令舊尚書并掌制誥既置中書官
而制誥樞密皆掌焉則自魏以来中書是漢朝尚書之
職今尚書玉牒是用漢禮其官既闕故可以中書令主
之議奏玄宗令張說徐堅召敬本與之對議詳定說等
奏曰敬本所議其中四條先已改定有不同者望臨時
量事改攝制從之十二年十一月丙戌至泰山去山趾
五里西去社首山三里丁亥玄宗服衮冕於行宫致齋
於供帳前殿己丑日南至大備法駕至山下玄宗御馬
而登侍臣從先是玄宗以靈山清潔不欲多人上欲初
獻於山上壇行事亞獻終獻於山下壇行事因召禮官
學士賀知章等入講儀注因問之知章等奏曰昊天上
帝君位五方時帝臣位帝號雖同而君臣異位陛下享
君位於山上羣臣祀臣位於山下誠足以垂範来葉為
變禮之大者也禮成於三初獻亞終合於一處玄宗曰
朕正欲如是故問卿耳於是勑三獻於山上行事其五
方帝及諸神座於山下壇行事玄宗因問玉牒之文前
代帝王何故秘之知章對曰玉牒本是通於神眀之意
前代帝王所求各異或禱年算或思神仙其事微密是
故莫知之玄宗曰朕今此行皆為蒼生祈福更無秘請
宜將玉牒出示百寮使知朕意其辭曰有唐嗣天子臣
某敢昭告于昊天上帝天啓李氏運興土德高祖太宗
受命立極高宗升中六合殷盛中宗紹復繼體不定上
帝眷祐錫臣忠武底綏内難推戴聖父恭承大寳十有
三年敬若天意四海晏然封祀岱岳謝成于天子孫百
祿蒼生受福庚寅祀昊天上帝于山上封臺之前壇高
祖神堯皇帝配享焉邠王守禮亞獻寧王憲終獻皇帝
飲福酒癸巳中書令張說進稱天賜皇帝太一神策周
而復始永綏兆人帝拜稽首山上作圓臺四階謂之封
壇臺上有方石再累謂之石䃭玉牒玉策刻玉填金為
字各盛以玉匱束以金䋲封以金泥皇帝以受命寳印
之納二玉匱於䃭中金泥䃭際以天下同文之印封之
壇東南為燎壇積柴其上皇帝就望燎位火發羣臣稱
萬歲傳呼下山下聲動天地山下壇祀羣臣行事已畢
皇帝未離位命中書門下曰朕以薄德恭膺大寳今封
祀初建雲物休祐皆是卿輔弼之力君臣相保勉副天
心長如今日不敢矜怠中書令張說跪言聖心誠懇宿
齋山上昨夜則息風收雨今朝則天清日暖復有祥風
助樂卿雲引燎靈迹盛事千古未聞陛下又思慎終如
初長福萬姓天下幸甚先是車駕至岳西來蘇頓有大
風從東北来自午至夕裂幕折柱衆恐張說倡言曰此
必是海神来迎也及至岳下天地清晏玄宗登山日氣
和煦至齋次日入後勁風偃人寒氣切骨玄宗因不食
次前露立至夜半仰天稱某身有過請即降罰若萬人
無福亦請某為當罪兵馬辛苦乞停風寒應時風止山
氣温暖時從山上布兵至于山壇傳呼辰刻及詔命来
往斯湏而逹夜中燃火相屬山下望之有如連星自地
屬天其日平眀山上清迥下望山下休氣四塞登歌奏
樂有祥風自南而至絲竹之聲飄若天外及行事日揚
火光慶雲紛郁遍滿天際羣臣並集于社首山帷宫之
次以候鑾駕遥朢紫煙憧憧上逹内外歡譟玄宗自山
上便赴社首齋次辰已間至日色眀朗慶雲不散百辟
及蕃夷争前迎賀辛卯享皇地祗于社首之泰折壇睿
宗大聖貞皇帝配祀五色雲見日重輪藏玉策於石䃭
如封壇之儀壬辰玄宗御朝覲之帳殿大備陳布文武
百寮二王後孔子後諸方朝集使岳牧舉賢良及儒生
文士上賦頌者戎狄夷蠻羌胡朝獻之國突厥頡利發
契丹奚等王大食謝䫻五天十姓崑崙日本新羅靺鞨
之侍子及使内臣之番高麗朝鮮王伯濟帶方王十姓
摩阿史那興昔可汗三十姓左右賢王日南西二鑿齒
雕題牂柯烏滸之酋長咸在位制曰朕聞天監唯后后
克奉天既合德以受命亦推功而復始厥初作者七十
二君道洽跡著時至符出皆用事于介丘升中於上帝
人神之望蓋有以塞之皇王之序可得而言朕接統千
歲承光五葉惟祖宗之德在人惟天地之靈作主往者
内難幽贊而集大勲間無外虞守成而纉舊服未嘗不
乾乾終日思與公卿大夫上下協心聿求至理以弘我
烈聖其庶乎馨香今九有大寧羣氓樂業時必敬授而
不奪物亦順成而無夭懋建皇極幸致太和洎乃幽遐
率由感被戎狄不至唯文告而来庭麟鳳已臻將覺情
而在藪以故凡百執事亟言大封顧惟不德切欲勿議
伏以先聖儲祉與天同功荷傳符以在今敢侑神而無
報大篇斯在朕何讓焉遂奉遵高宗之舊章憲乾封之
令典時邁東土柴告岱岳精意上逹肸蠁来應信宿行
事雲物呈祥登降之禮斯畢嚴配之誠獲展百神羣望
莫不懷柔四方諸侯莫不来慶斯是天下之介福邦家
之耿光也無窮之休祉豈獨在予非常之惠澤亦宜逮
下可大赦天下封泰山神為天齊王禮秩加三公一等
仍令所管崇飾祠廟環山十里禁其樵採給近山二十
戸復以奉祠神玄宗製紀太山銘御書勒于山頂石壁
之上其辭曰朕宅位有十載顧惟不德懵于至道任夫
難任安夫難安茲朕未知獲戾于上下心之浩盪若涉
大川賴上帝垂休先后儲慶宰相庶尹交修皇極四海
會同五典敷暢歲云嘉熟人用大和百辟僉謀唱余封
禪謂孝莫大於嚴父禮莫盛于告天天符既至人望既
積固請不已固辭不獲肆余與夫二三臣稽虞典繹漢
制張皇六師震讋九㝢旌旗有列士馬無譁肅肅邕邕
翼翼溶溶以至岱宗順也爾雅曰泰山為東岳周官曰
兖州之鎮山實萬物之始故稱岱焉其位居五岳之伯
故稱宗焉自昔王者受命易姓於是乎啓天地薦成功
序圖籙紀氏號朕統承先王兹率厥典實欲報玄天之
眷命為蒼生而祈福豈敢高視千古自比九皇哉故設
壇場於山下受羣方之助祭躬封燎於山上冀一獻之
通神斯亦因高崇天就廣增地之義也乃仲冬庚寅有
事東岳類于上帝配我高祖在天之神罔不畢降粤翌
日禪於社首佑我聖考祀於皇祗在地之神罔不咸舉
暨壬辰覲羣后上公進曰天子膺天符納介福羣臣拜
稽首呼萬歲慶合歡同乃陳誡以德大渾協度彛倫攸
敘三事百揆時乃之功萬物由庚兆人允植列牧衆宰
時乃之功一二兄弟篤行孝友錫類萬國時唯休哉我
儒制禮我史作樂天地擾順時唯休哉蠻夷戎狄重譯
来貢累聖之化朕何慕焉五靈百寳日来月集會昌之
運朕何惑焉凡今而後儆乃在位一王度齊象法權舊
章補缺政存易簡去煩苛思立人極乃見天則於戲天
生蒸人惟后時乂能以美利利天下事天眀矣地德載
物惟后時相能以厚生生萬人事地察矣天地眀察鬼
神著矣惟我藝祖文考精爽在天其曰懿爾幼孫克享
上帝惟帝時若馨香其下丕乃曰有唐氏文武之曾孫
隆基誕錫新命纉我舊業永保天祿子孫其承之余小
子敢對揚上帝之休命則亦與百執事尚綏兆人將多
于前功而毖彼後患一夫不獲萬方其罪予一心有終
上天其知我朕惟寳行三德曰慈儉謙慈者覆無疆之
言儉者崇將来之訓自滿者人損自謙者天益苟如是
則軌迹易循基構易守磨石璧刻金石冀後人之聽辭
而見心觀末而知本銘曰維天生人立君以理維君受
命奉天為子代去不留人来無已德凉者滅道高斯起
赫赫高祖眀眀太宗爰革隋政奄有萬邦罄天張宇盡
地開封武稱有截文表時邕高宗稽古德施周溥茫茫
九夷削平一鼓禮備封禪功齊舜禹巖巍岱宗衛我神
主中宗紹運舊邦惟新恭已南面氤氲化淳告成之禮
留諸後人緬余小子重基五聖匪功伐高匪德矜盛欽
若祀典丕承永命至誠動天福我萬姓古封太山七十
二君或禪亭亭或禪云云其迹不見其名可聞祗遹文
祖光昭舊勲方士虚誕儒書不足佚后求仙誣神檢玉
秦災風雨漢汙編錄德未合天或承之辱道在觀政名
非從欲銘心絶巖播告羣岳於是中書令張說撰封祀
壇頌侍中源乾曜撰社首壇頌禮部尚書蘇頲撰朝覲
壇頌以紀德玄宗乙酉歲生以華岳當本命先天二年
七月正位八月癸丑封華岳神為金天王開元十年因
幸東都又於華岳祠前立碑高五十餘尺又於嶽上置
道士觀修功德至天寳九載又將封禪於華岳命御史
大夫王鉷開鑿險路以設壇場會祠堂災而止
舊唐書卷二十三
舊唐書卷二十三考證
禮儀志三令與䃭隅相應沈炳震曰通典本句下有
以五色土封之句應補入
則天證聖元年將有事于嵩山云云(臣德潜)按通鑑
綱目俱垂拱四年非證聖元年况正月為證聖元年
九月為天冊萬歲元年即一年中事下文不必云至
天冊萬歲元年矣今已改正
天冊萬歲二年臘月甲申親行登封之禮(臣德潜)按
天冊萬歲有元年無二年眀年為萬歲通天元年也
今已改正
若從祭義後焚為定沈炳震曰按通典此二句作若
設祭後燔則神無由降矣冬曦行果二人皆主先燔
以駮徐堅之議者如書中所云則亦主後燔矣當從
通典為長
據祭義及貞觀顯慶已後既先燔貞觀二字下有闕
文意謂貞觀所行合于祭義顯慶後乃失也
中宗紹運舊邦維新(臣德潜)按文粹二語下有睿宗
繼明天下歸仁句上文自高祖太宗而下歴敘功德
不應頌中宗而反遺睿宗也明係闕略
方士虚誕儒書不足文粹作儒書齷齪太山碑文同
文粹宜從
舊唐書卷二十三考證
