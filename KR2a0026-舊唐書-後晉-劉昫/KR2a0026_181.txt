舊唐書卷一百八十一
後晉司空同中書門下平章事劉昫撰
列傳第一百三十一
史憲誠(子孝章)何進滔(子弘敬)韓允忠(子簡)
樂彦禎(子從訓)羅弘信(子威)
史憲誠其先出於奚虜今為靈武建康人祖道德開府
儀同三司試太常卿上柱國懷澤郡王父周洛為魏博
軍校事田季安至兵馬大使銀青光禄大夫檢校太子
賓客兼御史中丞柱國北海郡王憲誠始以材勇随父
歴軍中右職兼監察御史元和中田弘正討李師道令
憲誠以先鋒四千人濟河累下其城栅復以大軍齊進
乘勢逐北魏之全師迫于鄆之城下師道窮蹙劉悟斬
首投魏軍錄功超授憲誠兼中丞鎮州王承宗死弘正
自魏移領鎮州居數月為王廷湊所殺遂以兵叛朝廷
以弘正子布為魏博節度使領兵討伐俾復父冤時幽
州朱克融援助廷湊布不能制因自引決軍情囂然憲
誠為中軍都知兵馬使乘亂以河朔舊事動其人心諸
軍即擁而歸魏共立為帥國家因而命之時克融廷湊
並據兵為亂憲誠喜得旄節雖外順朝旨而中與朱王
為輔車之勢長慶二年正月也尋遣司門郎中韋文恪
宣慰時李㝏為亂與憲誠書問交通憲誠表請與㝏節
鉞仍扵黎陽艤舟示欲渡河及見文恪舉止驕倨其言
甚悖旋聞㝏為帳下所殺乃從改過謂文恪曰憲誠蕃
人猶狗也唯能識主雖被棒打終不忍離其狡譎如此
朝廷每為優容尋加左僕射敬宗即位進秩司空太和
二年滄景節度使李全略卒其子同捷竊據軍城表邀
符節舉兵伐之先是憲誠與全略婚媾及同捷叛復?
以糧餉為助上屢發使申諭尋又就加平章事憲誠嘗
遣驍將至闕下恣為張大宰相韋處厚以語折剉之憲
誠不敢復與同捷為應時憲誠示出師共討同捷及滄
景平加司徒憲誠心不自安乃遣子孝章入覲又飛章
願以所管奉命上嘉之乃加侍中移鎮河中憲誠素懷
向背不能以忠誠感激其衆未及出城太和三年六月
二十六日夜為衆軍所害册贈太尉孝章幼聰悟好學
元和中李愬為魏帥取大將子弟列于軍籍孝章倡言
願效文職愬竒之令攝府參軍及憲誠領節鉞改士曹
參軍兼監察御史賜緋孝章以父在鎮多違朝旨嘗雪
涕極諫備陳逆順之理朝廷聞而嘉之乃授檢校太子
左諭德兼侍御史充節度副使累遷至散騎常侍兼御
史大夫賜紫領本道兵同平滄景加工部尚書尋請赴
闕文宗慰勞甚厚憲誠亦因懇乞朝覲上知憲誠之入
覲自孝章之謀遂加禮部尚書分相衞澶三州别為一
鎮俾孝章領之孝章未到鎮憲誠遇害上以孝章有忠
節起復為右金吾衞將軍間歲授鄜坊節度使居四年
遷扵滑一歲入為右領軍大將軍改右金吾大將軍俄
授邠寧節度孝章歷三鎮雖無異績而謹身畏法以保
初終開成三年十月卒贈右僕射
何進滔靈武人也曾祖孝物祖俊並本州軍校父默夏
州衙前兵馬使檢校太子賓客試太常卿以進滔之貴
贈左散騎常侍進滔客寄於魏委質軍門事節度使田
弘正弘正奉詔討鄆州破李師道時進滔為衙内都知
兵馬使以功授兼侍御史太和三年軍衆害史憲誠連
聲而呼曰得衙内都知兵馬使何端公知留後即三軍
安矣推而立之朝廷因授進滔左散騎常侍魏博等州
節度觀察處置等使為魏帥十餘年大得民情累官至
司徒平章事卒子弘敬襲其位朝廷時遣河中帥李執
方滄州帥劉約各遣使勸令歸闕别俟朝旨弘敬不從
竟就加節制及劉稹反不時起兵鎮州王元逵下邢洺
二州兵次上黨弘敬方出師壓境大中後宣宗務其姑
息繼加官爵亦至使相咸通初卒子全皥嗣之朝廷尋
降符節累官亦至同平章事十一年為軍人所害子孫
相繼四十餘年
韓允忠魏州人也舊名君雄懿宗改賜今名父國昌歷
夲州右職會昌中從何弘敬破劉稹以功為貝州刺史
兼御史中丞以允忠故累贈兵部尚書允忠少仕軍門
繼升裨校潞州之役亦與其行咸通十一年何全皥為
軍衆所殺推允忠為帥時僖宗為普王即降詔遥領節
度授允忠左散騎常侍兼御史中丞充節度觀察留後
不數月轉檢校工部尚書魏州大都督府長史充魏博
節度觀察等使累加至檢校司空同平章事乾符元年
十一月卒年六十一累贈太尉子簡自允忠初授戎帥
便為節度副使乾符初累官至檢校工部尚書允忠卒
即起復為節度觀察留後踰月加檢校右僕射其後累
加至侍中封昌黎郡王賊巢之亂諸葛爽受偽命為河
陽節度使時僖宗在蜀寇盗蜂起簡據有六州甲兵彊
盛竊懷僣亂之志且欲唘其封疆乃舉兵攻河陽爽棄
城而走簡遂留兵保守因北掠邢洺而歸遂移軍攻鄆
鄆帥曺全晸出戰為簡所敗死之鄆將君裕收合殘
衆保鄆州簡進攻其城半年不下河陽復為諸葛爽所
襲簡因欲先討君裕次及河陽乃舉兵至鄆君裕請降
尋移軍復攻河陽行及新鄉為爽軍逆擊敗之簡單騎
奔廽憂憤疽發背而卒時中和元年十一月也
樂彦禎魏州人也父少寂歴澶博貝三州刺史贈工部
尚書彦禎少為夲州軍校韓簡之領節旄也以彦禎為
馬步軍都虞候轉博州刺史下河陽走諸葛爽有功遷
澶州刺史簡再討河陽之敗也彦禎以一軍先歸魏人
遂共立之朝廷尋授檢校工部尚書知魏博留後俄加
戸部尚書充節度觀察處置等使中和四年累加至尚
書左僕射同平章事僖宗自蜀廻加開府儀同三司再
拜司徒彦禎志滿驕大動多不法一旦徵六州之衆板
築羅城約河門舊堤周八十里月餘而畢人用怨咨又
其子從訓天資悖逆王鐸自滑移鎮滄州過魏郊從訓
見其女妓利之先伏兵扵漳南高雞泊俟鐸之至圍而
害之掠其所有時朝廷微弱不能詰魏人素知鐸名望
議者惜之而罪從訓從訓又召亡命之徒五百餘輩出
入卧内號為子將委以腹心軍人籍籍各有異議從訓
聞而忌之易服遁出止扵近縣彦禎因命為六州都指
揮使未幾又兼相州刺史到任之後般輦軍器取索錢
帛使人来往交午塗路軍府疑貳彦禎危憤而卒衆推
都將趙文㺹知留後事從訓自相州領兵三萬餘人至
城下文㺹按兵不出衆懷疑懼復害文㺹推羅弘信為
帥弘信以兵出戰敗之從訓招集餘衆次扵洹水弘信
遣將程公佐領兵討擊大敗之梟從訓首於軍門時文
德元年春也
羅弘信字德孚魏州貴鄕人曾祖秀祖珍父讓皆為夲
州軍校弘信少從戎役歴事節度使韓簡樂彦禎光唘
末彦禎子從訓忌牙軍出居扵外軍衆廢彦禎推趙文
㺹權主軍州事衆復以為不便因推弘信為帥先是有
鄰人密謂弘信曰某嘗夜遇一白鬚翁君當為
土地主如是者再三弘信竊異之及廢文㺹軍人聚呼
曰孰願為節度使者弘信即應之曰白鬚翁早以命我
衆乃環而視之曰可也由是立之僖宗聞之文德元年
四月詔加工部尚書權知節度留後七月復加金紫光
禄大夫檢校尚書右僕射充魏博節度觀察處置等使
龍紀中加檢校司空同平章事封豫章郡公乾寧中朱
全忠急攻兖鄆朱瑄求援扵太原太原發軍假道扵魏
令大將李存信屯莘縣存信御軍無法侵魏之芻牧弘
信不平之全忠復遣人謂之曰太原志吞河朔廻戈之
日貴道堪憂弘信乃託好扵汴出師三萬攻存信敗之
太原怒舉兵攻魏營扵觀音門外汴將葛從周援之屯
扵洹水李克用子落落時為鐵林軍使為從周所擒乃
退歸自是太原之師每歲侵擾相魏魏人患之朱全忠
方事兖鄆懼弘信離貳每歲時賂遺必卑辭厚禮荅貺
全忠對魏使北面拜而受之曰六兄比予倍年已上兄
弟之國安得以常鄰遇之弘信以為厚已亦推心焉弘
信累官至檢校太師守侍中臨清王光化元年九月卒
年六十三贈太師追封北平王謚曰莊肅子威威字端
已文德初授左散騎常侍充天雄軍節度副使自龍紀
至乾寧十年之中累加官爵弘信卒襲父位為留後朝
廷從而命之天復末累加至檢校太傅兼侍中長沙王
天祐初授檢校太尉守侍中進封鄴王賜號忠勤宣力
致理功臣魏之牙中軍者自至德中田承嗣盗據相魏
澶博衛貝等六州召募軍中子弟置之部下遂以為號
皆豊給厚賜不勝驕寵年代寖遠父子相襲親黨膠固
其兇戾者彊買豪奪踰法犯令長吏不能禁變易主帥
有同兒戲如史憲誠何進滔君雄樂彦禎皆為其所
立優奬小不如意則舉族被害威懲其往弊雖以貨賂
姑息而心銜之威嗣世之眀年正月幽州劉仁恭擁兵
十萬謀亂河朔進陷貝州長驅攻魏威求援扵汴朱全
忠遣將李思安屯扵洹水葛從周自邢洺引軍入魏燕
將劉守文單可及攻汴軍扵内黃思安逆戰大敗之乘
勝追躡從周出會掩擊復敗燕軍斬首三萬三年威引
汴軍攻滄州以報之自是威感全忠援助之恩合從景
附天祐二年七月十三日夜牙軍裨校李公佺作亂威
僅以身免公佺出奔滄州自是愈懼遣使求援扵全忠
密謀破之全忠遣李思安會魏博軍再攻滄州全忠女
妻威子廷規先是卒全忠遣長直軍校馬嗣勲選兵千
人密扵輿中實兵甲入魏言助女葬事三年正月五日
嗣勲至全忠親率大軍濟河言視行營於滄景威欲因
而出迎至期即假全忠帳下銳卒入而夾攻之牙軍頗
疑堅請不出威恐洩其事慰納之是月十四日夜率厮
飬百十軰與嗣勲合攻之時宿扵牙城者千人遲眀殺
之殆盡凡八千家皆破其族魏軍攻滄州者在歴亭聞
有變其將史仁遇擁之保于高堂六州之内皆為讐敵
累月平之威仕梁數年後卒年三十四位至守太師兼
中書令贈尚書令諡曰貞莊威性眀敏達扵吏道伏膺
儒術招納文人聚書至萬卷每花朝月夕與賓佐賦咏
甚有情致錢塘人羅隠者有當世詩名自號江東生威
遣使賂遺叙其宗姓推為叔父隠亦集其詩寄之威酷
嗜其作目己所為曰偷江東集凡五卷今鄴中人士諷
詠之
史臣曰魏鎮燕三鎮不能制之也久矣兵彊地廣合從
連衡爵命雖假扵朝廷羣臣自謀於元帥如史憲誠等
五家其初皆因此而得之其後亦因此而失之盖不知
取之以權守之以仁則遠矣若善繼者史氏羅氏之二
子有焉其餘不足觀也
贊曰逆取順守古亦有之如其逆守滅亡必随史何韓
樂世數盛衰足以為鑒念兹在兹
舊唐書卷一百八十一
舊唐書卷一百八十二考證
韓簡傳時中和元年十一月也沈炳震曰案夲紀在
中和三年二月為部下所殺新書同當從夲紀
舊唐書卷一百八十一考證
