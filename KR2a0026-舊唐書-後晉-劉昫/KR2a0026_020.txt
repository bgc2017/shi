舊唐書卷二十上
後晉司空同中書門下平章事劉昫撰
本紀第二十上
昭宗
昭宗聖穆景文孝皇帝諱曄懿宗第七子母曰惠安太
后王氏以咸通八年二月二十二日生於東内十三年
四月封夀王名傑乾符四年授開府儀同三司同幽州
大都督幽州盧龍等軍節度押奚契丹管内觀察處置
等使帝於僖宗母弟也尤相親睦自艱難播越常隨侍
左右握兵中要皆竒而愛之文德元年二月僖宗暴不
豫時初復宫闈人心傾矚遽聞被疾軍民駭愕及大漸
之夕而未知所立羣臣以吉王最賢又在夀王之上將
立之惟軍容楊復恭請以夀王監國三月六日宣遺詔
立為皇太弟八日柩前即位時年二十二以司空韋昭
度攝冢宰己丑見羣臣始聽政帝攻書好文尤重儒術
神氣雄俊有會昌之遺風以先朝威武不振國命寖微
而尊禮大臣詳延道術意在恢張舊業號令天下即位
之始中外稱之四月戊辰朔庚午追諡聖母惠安太后
曰恭獻乙亥河南尹張全義以兵襲李罕之於河陽罕
之出據澤州魏博衙軍殺其帥樂彦禎於龍興寺又擊
樂從訓敗之從訓以殘衆保洹水為羅宗弁䧟其城而
殺之壬午蔡賊孫儒䧟揚州楊行密潰圍而出據宣州
孫儒自稱淮南節度仍率其衆攻宣州五月丁酉朔制
以宣武軍節度使檢校侍中沛郡王朱全忠為蔡州四
面行營兵馬都統自秦賢石璠敗後蔡賊漸弱時溥方
為全忠所攻故移溥都統之命授全忠壬寅蔡賊將偽
署荆㐮節度使趙德諲遣使歸朝願討賊自效乃以德
諲為蔡州四面行營副都統德諲遂以荆㐮之兵屬全
忠六月丁卯朔以川賊王建大亂劔南陳敬瑄告難制
以開府儀同三司守司空門下侍郎同平章事太清宫
使弘文舘大學士延資庫使上柱國扶陽郡開國公食
邑二千戶韋昭度檢校司徒門下侍郎平章事兼成都
尹充劒南西川節度副大使知節度事兼兩川招撫制
置等使蔡州行營奏大破賊於龍陂進軍以逼賊城七
月丙申朔澤州刺史李罕之引太原之師攻河陽為汴
將丁會所敗退還高平九月乙未汴將朱珍敗時溥之
師於埇橋遂䧟宿州自是溥嬰城不敢復出汴將胡元
琮急攻蔡州十二月甲子朔蔡州牙將申藂執秦宗權
撾折其足乞降詔中使宣諭便以藂權知留後比中使
至别將郭璠殺申藂簒宗權縶送汴州蔡申光等州平
詔賜蔡州行營兵士錢二十五萬貫令度支逐近支給
是月葬僖宗於靖陵
龍紀元年春正月癸巳朔上御武德殿受朝賀宣制大
赦改元中外文武臣寮進秩頒爵有差以劔南西川節
度兩川招撫制置使韋昭度檢校司空為東都留守以
翰林學士承旨兵部侍郎知制誥劉崇望本官同平章
事以刑部侍郎孫揆為京兆尹二月癸亥朔己丑汴州
行軍司馬李璠監送逆賊秦宗權并妻趙氏以獻上御
延喜門受俘百寮稱賀以之徇市告廟社斬於獨柳趙
氏笞死初自諸侯收長安黃巢東出關與宗權合巢賊
雖平而宗權之兇徒大集西至金商陜虢南極荆㐮東
過淮甸北侵徐兖汴鄭幅員數十州五六年間民無耕
織千室之邑不存一二歲既凶荒皆膾人而食喪亂之
酷未之前聞宗權既平而朱全忠連兵十萬吞噬河南
兖鄆青徐之間血戰不解唐祚以至於亡中書奏請以
二月二十二日為嘉會節從之三月壬辰朔以右僕射
門下侍郎同平章事孔緯守司空太清宫使弘文舘大
學士延資庫使領諸道鹽鐵轉運等使以右僕射門下
侍郎集賢殿大學士杜譲能為左僕射監修國史判度
支以中書侍郎戶部尚書同平章事張濬為集賢殿大
學士判戶部事四月壬戍朔以宣武淮南等節度副大
使知節度事管内營田觀察處置等使開府儀同三司
檢校太傅兼侍中揚州大都督府長史汴州刺史充蔡
州四面行營都統上柱國沛郡王食邑四千戶朱全忠
為檢校太尉中書令進封東平王仍賜賞軍錢十萬貫
五月壬辰朔漢州刺史王建䧟成都府遷陳敬瑄於雅
州建自稱西川兵馬留後復用田令孜為監軍六月辛
酉朔邢洺節度使孟方立卒三軍推其弟洺州刺史遷
為留後太原李克用出軍攻之杭州刺史錢鏐攻宣州
下之擒劉浩剖心以祭周寳七月詔於杭州置武威軍
以鏐為本軍防禦觀察等使十月己未朔青州節度使
王敬武卒制以特進太子少師博陵郡開國侯食邑一
千戶崔安潜檢校太傅兼侍中青州刺史平盧軍節度
觀察押新羅渤海兩蕃等使青州三軍以敬武子師範
權知兵馬事十一月己丑朔將有事於圓丘改御名曰
曄辛亥上宿齋於武德殿宰相百寮朝服于位時兩軍
中尉楊復恭及兩樞密皆朝服侍上太常博士錢珝李
綽等奏論之曰皇帝赴齋宫内臣皆服朝服臣檢國朝
故事及近代禮令並無内官朝服助祭之文伏惟皇帝
陛下承天御歴聖祚中興祗見宗祧克陳大禮皆禀高
祖太宗之成制必循虞夏商周之舊經軒冕服章式遵
彝憲禮院先准大禮使牒稱得内侍省牒要知内臣朝
服品秩禮院已准禮令報訖今參詳近朝事例若内官
及諸衛將軍必湏製冠服即各依所兼正官隨資品依
令式服本官之服事存傳聽且可俯從然亦不分明著
在禮令乞聖慈允臣所奏状入至晚不報錢珝又進状
曰臣今日已時進状論内官冠服制度未奉聖旨伏以
陛下虔事郊禋式遵彝範凡關典禮必守憲章今陛下
行先王之大禮而内臣遂服先王之法服來日朝獻大
聖祖臣贊導皇帝行事若侍臣服章有違制度是為非
禮上瀆祖宗臣期不奉勅臣謬當聖代叨備禮官獲正
朝儀死且不朽脂膏泥滓是所甘心状入降朱書御札
曰卿等所論至當事可從權勿以小瑕遂妨大禮於是
内四臣遂以法服侍祠甲寅圓丘禮畢御承天門大赦
十二月戊午宰臣杜譲能兼司空
大順元年春正月戊子朔御武德殿受朝賀宰臣百寮
上徽號曰聖文睿德光武弘孝皇帝禮畢大赦改元大
順二月丁巳宰臣兼國子祭酒孔緯以孔子廟經兵火
有司釋奠無所請内外文臣自觀察使制使下及令佐
於本官料錢上緡抽十文助修國學從之宣武節度使
朱全忠進位守中書令加食邑千戶餘如故太原都將
安金俊攻圍邢州歴年城中食盡邢洺觀察使孟遷以
城降乃以孟遷之族歸太原克用以大將安建為邢洺
留後三月丁亥朔朱全忠上表關東藩鎮請除用朝廷
名德為節度觀察使如藩臣固位不受代臣請以兵誅
之如王徽裴璩孔晦崔安潜等皆縉紳名族踐歴素高
宜用為徐鄆青兖等道節度使從之昭義節度使李克
修卒太原帥克用之弟也三軍推克修弟克恭知留後
事四月丙辰朔李克用遣大將安金俊率師攻雲州赫
連鐸求援于幽州李匡威出兵援之戰于蔚州太原軍
大敗燕軍執安金俊獻之于朝李匡威赫連鐸朱全忠
等上表請因沙陀敗亡臣與河北三鎮及臣所鎮汴滑
河陽之兵平定太原願朝廷命重臣一人都總戎事昭
宗以太原于艱難時立興復大功心疑其事下兩省御
史臺尚書省四品已上官議唯黨全忠者言其可伐不
可者十之七宰臣杜譲能劉崇望深以為不可惟張濬
議曰先朝再幸興元實沙陀之罪比慮河北諸侯與之
膠固無以滌除今兩河大藩皆願誅討不因其離貳而
除之是當斷失斷也孔緯曰濬言是也軍容楊復恭曰
先朝蒙犯霜露播越草莾七八年間寝不安席雖賊臣
摇蕩于外亦由失制于中陛下纉承人心忻戴不宜輕
舉干戈為國生事望優詔報全忠且以柔服為辭上然
之全忠密遣濬之親黨賂濬濬恃全忠之援論奏不已
天子僶俛從之五月制特進中書侍郎兵部尚書同平
章事集賢殿大學士上柱國河間郡開國伯食邑七百
戶張濬為太原四面行營兵馬都統京兆尹孫揆副之
以華州節度使韓建為北面行營招討都虞候供軍等
使以宣武節度使朱全忠為太原東南面招討使成德
軍節度使王鎔為太原東面招討使幽州節度使李匡
威為太原北面招討使雲州防禦使赫連鐸副之丙午
潞州軍亂殺其帥李克恭監軍使薛繢本函克恭首獻
之于朝濬方起兵朝廷稱賀壬子都招討使張濬孫揆
率神策諸軍三千赴行營昭宗御安喜門臨送誡誓之
六月乙卯李克用大將權知邢洺兵馬留後安建上表
請以三州歸順遣中使往勞之制以德州刺史權知滄
州兵馬留後盧彦威檢校尚書右僕射兼滄州刺史御
史大夫充義昌軍節度滄德觀察處置等使彦威光啟
初逐其帥楊全玫求旄節朝廷以扈蹕都將曹誠為滄
德節度使誠雖不至任而彦威之請不行至是王鎔羅
弘信因張濬用兵為彦威論請故有斯授以京兆尹行
營兵馬副招討孫揆檢校兵部尚書兼潞州大都督府
長史充昭義節度副大使知節度事張濬會諸軍於晉
州朱全忠選汾卒三千為張濬牙隊秋七月乙酉朔王
師屯於隂地太原大將康君立以兵拒戰朱全忠遣大
將葛從周率千騎入潞州從周權充兵馬留後朱全忠
奏已差兵士守潞州請節度使孫揆赴鎮時中使韓歸
範押揆旌節官告送至行營丙申揆建節率兵二千自
晉州赴鎮昭義戊申至長子縣山谷中太原騎將李存
孝伏兵執揆與韓歸範牙兵五百俘送太原餘兵悉為
存孝所殺太原將康君立率兵二萬攻潞州九月甲申
幽州雲州蕃漢兵三萬攻鴈門太原將李存信薛阿檀
擊敗之汴將葛從周棄上黨康君立入據之克用以君
立為澤潞兵馬留後十一月癸丑朔太原將邢州刺史
李存孝自恃擒孫揆功合為昭義帥怨克用授康君立
存孝自晉州率行營兵歸邢州據城上表歸朝仍致書
與張濬王鎔求援克用遣大將李存信薛阿檀拒王師
于隂地三戰三捷由是河西鄜夏邠岐之軍渡河西歸
韓建以諸軍保平陽存信追之建軍又敗建退保絳州
張濬以汴卒禁軍萬人在晉州存信攻之三日相與謀
曰張濬宰相俘之無益天子禁兵不宜加害如得平陽
於我無利遂退舍五十里而軍十二月壬午朔張濬韓
建拔晉絳遁去李存信收晉絳大掠河中四郡丙寅制
特進中書侍郎平章事太原四面行營都統張濬可檢
校兵部尚書兼鄂州刺史御史大夫充鄂岳觀察使以
開府儀同三司守司徒門下侍郎同平章事上柱國魯
國公食邑三千戶充諸道鹽鐵轉運等使孔緯檢校司
徒兼江陵尹荆南節度觀察處置使庚午新除鄂岳觀
察使張濬責授連州刺史新除荆南節度使孔緯責授
均州刺史並馳驛赴任太原軍屯晉州李克用遣中使
韓歸範還朝因上表訴冤言被賊臣張濬依倚朱全忠
離間功臣致削奪臣官爵朝廷欲令釋减下羣臣議其
可否左僕射韋昭度等議曰賞功罰否前聖之令猷含
垢匿瑕百王之垂訓是以雷解而羲文象德網開而湯
化歸仁用彼懷柔式存彛範上自軒農之代下臻文武
之朝罔不允洽寬弘以流霈澤况國家德祖守成之日
憲宗致理之時車軌一同桑麻萬里燭龍外野悉在梯
航火鼠窮郊咸歸正朔然猶王承宗擁兵鎮冀詔范希
朝討之仍歲無功卒行赦宥而又朱滔以幽州之衆結
田悦李納王武俊之強遣馬燧等征之不克旋又寬之
以累聖之典謨睿哲大朝之紀律文明非不欲厲彼風
驅快其電掃然且考春秋之義稽楚鄭之文或退而許
平或服而更捨存於舊史載彼新書李克用代漠強宗
隂山貴胤呼吸而風雲作氣指麾而草樹成形仰天指
心誓獻秩訾之首伏弢歐血屢親都護之營所謂勇多
上人自匪窮来歸我及陛下聖考懿宗皇帝之朝彭門
失守親驅銳卒首建殊功而先帝即位之初渚宫大擾
復提義旅克静妖氛其後封豕長蛇荐食上國繼以子
朝之亂皆因重耳之盟保大朝之宗祧垂中興於簡冊
盖聖王之御天下也有勲可書有績可載宥過不忘於
十代念功豈止于一時天高聽卑請事斯語且四海之
内創痏猶殷九貢之邦綱條未理昨者遽起邠岐之衆
尋已退還又徵燕薊之師倏聞内變出於饟饋失職資
扉絶供致此投戈是乖借箸盖下計之未熟非聖謀之
不臧儻宸斷重離天機間出錄兹成欵散彼師徒虚其
念舊之懷待以如初之禮臣等所議實以在斯抑又聞
往者漢將趙充國欲因邊境衰弱出兵擊之於是魏相
上書畫陳利害且曰恃國家之大矜人物之衆欲見威
於敵者謂之驕兵兵驕者滅非但人事乃天道也又曰
臣不知此兵何名者也兵出無名事乃不成漢宣納之
竟罷其伐伏惟皇帝陛下鍳往古用師之難採列聖遷
善之美恩加區宇信及豚魚則臣等不勝懇願况今汴
魏猶艱幽定方困縱遣之調發豈能集事虚行號令徒
召寇讐將以剿人非惟辱國且黠戛斯舉勤王之衆推
效命之誠未能虜騎獨攻所望漢兵同力令兹數鎮奔
命不遑難致濟師恐又生事諭其漸當暑熱非利戎旃
悉力頒霑遣還蕃部重盈陳五郡之卒益謹關防王珙
振兩河之雄更嚴旗鼓然後奬其上表哀以自陳錄彼
前勞責之後效徵神爵之往典還日逐之故封諭其已
斥王恭不使更疑晉帝凡百臣子實切乃誠其克用在
身官爵並請却還仍依前編入屬籍從之以翰林學士
承旨兵部侍郎崔昭緯本官同平章事御史中丞徐彦
若為戶部侍郎同平章事尚書右僕射王徽卒贈司空
諡曰貞
二年春正月壬子朔李克用急攻邢州李存孝求援于
王鎔鎔出軍援之屯於堯山克用自太原至擊敗之進
圍邢州司徒門下侍郎平章事杜譲能進位太尉太清
宫使弘文舘大學士延資庫使領諸道鹽鐵轉運等使
以中書侍郎吏部尚書平章事劉崇望為門下侍郎監
修國史判度支事工部侍郎平章事崔昭緯判戶部事
二月辛巳李克用復檢校太師中書令太原尹北都留
守河東節度觀察處置等使時張濬韓建兵敗後為太
原將李存信等所追至是方自含山踰王屋出河清逹
于河陽屬河溢無舟檝迺壊人廬舍為木罌數百方獲
渡人多覆溺休其徒於司徒廟是役也朝廷倚朱全忠
及三鎮兵全忠方連兵徐鄆乃求兵糧于鎮魏全忠終
不至行營鎮魏倚太原為扞蔽如破太原郡恐危鎮魏
王鎔羅弘信亦不出師唯邠岐華鄜夏烏合之衆會晉
州兵未交而孫揆擒燕卒敗所以河西岐下之師望風
潰散而濬建至敗全忠以鎮魏不助兵糧觀望遣龐師
古將兵討魏䧟十縣羅弘信乞盟乃退棣州刺史張蟾
為青州將王師範所敗新授平盧節度使崔安潜自棣
州歸朝復授太子少師三月辛亥朔以青州權知兵馬
留後王師範檢校兵部尚書兼青州刺史御史大夫充
平盧軍節度觀察押新羅渤海兩蕃等使淮南節度孫
儒為宣州觀察使楊行密所殺初行密揚州失守據宣
州孫儒以兵攻圍三年是春淮南大饑軍中疫癘死者
十三四是月孫儒亦病為帳下所執降行密行密乃併
孫儒之衆復據廣陵六月王鎔出軍援李存孝克用大
舉討鎮州七月太原軍出井陘屯于常山鎮大掠鎮趙
深諸郡幽州節度使李匡威自率步騎三萬援王鎔八
月克用班師九月丁未朔乙卯天子賜左軍中尉楊復
恭几杖以大將軍致仕復恭怒稱病不受詔十月丁丑
朔甲申天威軍使李順節率禁兵討楊復恭復恭假子
玉山軍使楊守信以兵拒之列陣于昌化里昭宗登延
喜樓陳兵自衛以俟變相持至晚不戰而退是夜守信
乃擁其衆衛復恭出京師且戰且行出通化門由七盤
路之商州又令義兒張綰為後殿永安都頭安權追及
綰擒之而還十一月朱全忠上表請移時溥節鎮是月
汴軍䧟宿州乃授溥太子太師溥將劉知俊降汴軍鎮
州王鎔幽州李匡威復謀攻定州以分其地王處存求
援于太原十二月丙子朔以光祿大夫門下侍郎右僕
射平章事兼修國史判度支上柱國彭城縣開國男劉
崇望檢校司空同平章事兼徐州刺史充武寧軍節度
徐宿觀察制置使時李順節恃恩恣横出入以兵仗自
隨兩軍中尉劉景宣西門君遂懼其窺圖非望丁亥兩
中尉傳詔召順節順節以甲士三百自隨至銀臺門門
司傳詔止從者兩中尉在仗舍邀順節坐次令部將嗣
光審斫順節頭隨劍落其部下知順節死大譟出延喜
門是日天威捧日登封三都亂剽永寧里至晚方定戶
部尚書鄭延昌為中書侍郎平章事判度支
景福元年春正月丙午朔上御武德殿受朝賀大赦改
元景福鳳翔李茂貞邠州王行瑜華州韓建同州王行
約秦州李茂莊等上表疏興元楊守亮納叛臣楊復恭
請同出本軍討伐兼自偹供軍糧料不取給于度支只
請加茂貞山南招討使名内臣皆不可其奏昭宗亦以
茂貞得山南之後有問鼎之志詔久之不下茂貞怒與
王行瑜不俟進止發兵攻興元累請招討之命兼與宰
相杜譲能中尉西門君遂書詞語詬詈凌蔑王室昭宗
心不能容二月丙子朔庚寅太原易定之兵合勢攻鎮
州王鎔復告難于幽州李匡威率步騎三萬赴之時太
原之衆軍于常山鎮易定之衆軍堅固鎮燕趙之卒分
拒之三月克用處存歛軍而退四月乙亥左軍中尉西
門君遂殺天威軍使賈德晟時德晟與李順節俱掌天
威軍順節死中尉惡德晟誣奏殺之是日德晟部下千
餘騎出奔鳳翔自是岐軍益盛五月甲辰制以河南尹
張全義檢校司徒同平章事兼孟州刺史充河陽三城
節度孟懷澤觀察等使七月燕趙之卒合勢援邢州太
原大將李存信率軍拒于堯山王鎔大敗而還十一月
辛丑鳳翔邠寧之衆攻興元府䧟之山南西道節度使
楊守亮與前左軍中尉楊復恭判官李巨川突圍而遁
將奔太原李茂貞表其子繼密權知興元府事十二月
辛未朔華州節度使韓建奏于乾元縣遇興元潰散兵
士擊敗之其楊守亮楊復恭並已處斬訖皆傳首京師
二年春正月辛丑朔制以權知劍南東川兵馬留後顧
彦暉檢校尚書右僕射兼梓州刺史御史大夫充劍南
東川節度觀察等使時王建連年攻彦暉李茂貞欲與
建争東川故表請彦暉正授旄鉞示修好也二月庚午
朔太原李克用以兵攻鎮州師出井陘王鎔懼再求救
於幽州甲申李匡威復來赴援太原之軍還邢州三月
庚子制以捧日都頭陳珮為廣州刺史嶺南東道節度
使扈蹕都頭曹誠為黔州刺史黔中節度使耀德都頭
李鋋為潤州刺史鎮海軍節度使宣威都頭孫惟晟為
江陵尹荆南節度使並加特進同平章事各令赴鎮並
落軍權時朝議以茂貞傲侮王命武臣難制欲用杜譲
能及親王典禁兵故罷五將之權兼以平章事悦其心
太尉杜譲能冊拜加食邑至六千戶是月幽州節度使
李匡威弟匡籌據幽州自稱留後以符追行營兵兵皆
還幽州匡威既無歸路遣判官李貞抱入奏請朝覲王
鎔感匡威援助之惠乃築第于恒州迎匡威處之四月
己巳汴將王重師牛存節䧟徐州節度使時溥舉家自
燔而死朱全忠遣將龐師古守徐州六月丁酉朔乙卯
幽州節度使李匡威謀害王鎔而奪其帥恒州三軍攻
匡威殺之戊午制太尉門下侍郎平章事晉國公杜譲
能加食邑至九千戶門下侍郎吏部尚書平章事崔昭
緯進階光祿大夫中書侍郎平章事鄭延昌兼刑部尚
書並加食邑至千戶以祠部郎中知制誥陸扆為中書
舍人依前翰林學士幽州節度使李匡籌遣使檄王鎔
訊殺匡威之罪二藩結怨朱全忠遣判官韋震使幽州
和解之七月李克用興兵攻鎮州敗王鎔軍於平山鎔
懼乞盟請以兵糧助攻邢州許之克用遂旋軍㐮國癸
未制以鳳翔隴州節度使檢校太尉中書令鳳翔尹上
柱國岐王食邑四千五百戶李茂貞為興元尹山南西
道節度等使以中書侍郎同平章事徐彦若檢校尚書
左僕射同平章事兼鳳翔尹充鳳翔隴州節度使時茂
貞恃兵求兼領山南節度昭宗久之不行茂貞表章不
遜深詆時政上不能容將加兵問罪故以彦若代之八
月丙申朔以嗣覃王為京西招討使神策大將軍李鐬
副之九月丙寅朔以武威軍防禦使錢鏐為鎮海軍節
度浙江西道觀察處置等使仍移鎮海軍額於杭州乙
亥覃王率扈駕五十四軍進攻岐陽屯于興平李茂貞
以兵逆戰屯于盩厔壬午岐軍進迫興平王師自潰茂
貞乘勝逼京師進屯三橋甲申昭宗御安福門斬觀軍
容使西門君遂内樞密使李周潼遣中使賜茂貞詔令
收兵歸鎮茂貞陳兵臨臯驛數宰臣杜譲能之罪請誅
之制貶太尉平章事晉國公杜譲能為雷州司戶十月
乙未賜杜譲能自盡其弟戶部侍郎弘徽坐譲能賜死
十一月制以鳳翔節度使李茂貞守中書令進封秦王
兼興元尹山南西道節度使邠州節度使王行瑜賜號
尚父賜鐵劵以門下侍郎吏部尚書平章事監修國史
崔昭緯兼尚書左僕射充諸道鹽鐵轉運等使以特進
行右僕射韋昭度為司空門下侍郎同平章事弘文舘
大學士太清宫使延資庫使中書侍郎刑部尚書平章
事判度支鄭延昌罷知政事守尚書左僕射以病求罷
故也以新除鳳翔節度使徐彦若復知政事戶部侍郎
判戶部事王摶本官同平章事
乾寧元年春正月乙丑朔上御武德殿受朝宣制大赦
改元乾寧鳳翔李茂貞来朝大陳兵衛獻妓女三十人
宴之内殿數日還藩時茂貞有山南梁洋興鳳岐隴秦
涇原等十五餘郡甲兵雄盛凌弱王室頗有問鼎之志
二月汴人大敗兖鄆之軍于東阿瑄瑾勢䠞求援于太
原李克用出師援之三月甲子朔太原軍攻邢州䧟之
執其逆將李存孝檻送太原裂之克用以大將馬師素
權知邢洺團練事五月蔡賊孫儒部將劉建鋒攻䧟潭
州自稱湖南節度使以翰林學士中書舍人陸扆為戶
部侍郎知制誥充職六月壬辰李克用攻䧟雲州執大
同防禦使赫連鐸以其牙將薛志勤守雲中十月庚寅
以中書侍郎平章事王摶為湖南節度使以翰林學士
承旨禮部尚書知制誥李磎為戶部侍郎同平章事宣
制之日水部郎中知制誥劉崇魯出班而泣言磎奸邢
黨附内官不可居輔弼之地由是制命不行戊申制御
史中丞崔胤為兵部侍郎同平章事是月李克用以太
原之衆進攻幽州十二月幽州節度使李匡籌潰圍而
遁克用䧟幽州以李匡威故將劉仁恭為幽州兵馬留
後是月李匡籌南奔赴關至景城為滄州節度使盧彦
威所殺
二年春正月己未朔河中節度使檢校太師中書令河
中尹上柱國琅邪郡王王重盈卒三軍立重榮子行軍
司馬珂知留後事二月己丑朔王重盈子陕州節度使
珙絳州刺史瑶舉兵討王珂兼上章訴珂冐姓非重榮
子珂珙争為蒲帥上遣中使慰勞三月制以中書侍郎
同平章事崔胤檢校尚書左僕射同平章事河中尹充
河中節度晉絳慈隰觀察處置等使浙東節度使董昌
僣號稱羅平國年稱大聖用婺州刺史蔣環為宰相仍
偽署官員鎮海軍節度使錢鏐請以本軍進討從之以
翰林學士承旨兵部侍郎知制誥趙光逄為尚書左丞
依前充職太原李克用上章言王重榮有功於國其子
珂宜承襲請賜節鉞邠州王行瑜鳳翔李茂貞華州韓
建各上章言珂螟蛉不宜纘襲請以王珂為陕州王珙
為河中天子以先允克用之奏久之不下五月丁巳朔
甲子李茂貞王行瑜韓建等各率精甲數千人入覲京
師大恐人皆亡竄吏不能止昭宗御安福門以俟之三
帥既至拜舞樓下昭宗臨軒自諭之曰卿等藩侯宜存
臣節稱兵入朝不由奏請意在何也茂貞行瑜汗流洽
背不能對唯韓建陳叙入覲之由上並召升樓賜之巵
酒宴之於同文殿茂貞行瑜極言南北司相傾深蠧時
政請誅其太甚者乃貶宰相韋昭度李磎尋殺之于都
亭驛殺内官數人而去王行瑜留弟行約茂貞留假子
閻圭各以兵二千人宿衛時三帥同謀廢昭宗立吉王
聞太原起軍乃止留兵宿衛而還壬申以責授均州司
戶孔緯繡州司戶張濬並為太子賓客以翰林學士戸
部侍郎知制誥陸扆為兵部侍郎充職六月丁亥朔以
京兆尹嗣薛王知柔兼戶部尚書判度支兼諸道鹽鐵
轉運等使壬辰以太子賓客孔緯為吏部尚書尋復開
府儀同三司守司空門下侍郎同平章事弘文舘大學
士太清宫延資庫使上柱國魯郡開國公食邑四千戶
食實封二百戶仍號持危啟運保乂功臣時緯在華州
尋屬太原軍至而止以太子賓客張濬復光祿大夫行
兵部尚書上柱國河間郡開國侯食邑二千戶濬在長
水亦不至京師復以王摶為中書侍郎平章事七月丙
辰朔李克用舉軍渡河以討王行瑜李茂貞韓建等稱
兵詣闕之罪庚申同州節度使王行實棄郡入京師謂
兩軍中尉駱全瓘劉景宣曰沙陀十萬至矣請奉車駕
幸邠州且有城守時景宣附鳳翔癸亥夜閻圭與劉景
宣子繼晟同州王行實縱火剽東市請上出幸上聞亂
登承天門遣諸王率禁兵禦之捧日都頭李筠率本軍
侍衛樓上閻圭以鳳翔之卒攻李筠矢及御座之樓扉
上懼下樓與親王公主内人數百幸永興坊李筠營扈
蹕都頭李君實以繼至乃與筠兩都兵士侍衛出啟夏
門憩於華嚴寺以候内人繼至其日晚幸莎城鎮京師
士庶從幸者數十萬比至南山谷口暍死者三之一至
暮為盗寇掠慟哭之聲殷動山谷權令京兆尹知柔同中
書事及隨駕置頓使信宿宰相徐彦若王摶崔胤三人
至乃移石門鎮之佛宫仍令知樞密劉光裕薛王知柔
歸京師制置合禁軍以偹宫禁丙寅李克用遣牙將閻
諤奉表奔問奏屯軍河中候進止發赴邠州丁卯上遣
内官張承業傳詔克用軍便令監太原行營兵馬發赴
新平又令内官郄廷立傳詔涇州令張鐇起涇原之師
會克用軍上在南山半月餘克用仍在河中未至渭北
上懼鳳翔兵士劫遷乃令延王將御服鞍馬玉噐等至
河中宣諭曰朕以景宣全瓘行實繼鵬為表裏之奸謀
縱干戈於雙闕煙塵倏忽劫殺縱横朕偶脱鋒鋩遂移
輦輅所為巡幸止在近郊盖知卿統領雄師駐臨蒲坂
累飛書詔繼遣使人期卿以社稷為憂君親在念必思
響應速議龔行豈謂將涉兩旬未有来表憂虞是切寝
食不遑豈忠義不切疚懷而道途或有阻滯今則專令
親信懇託勲賢故遣延王戒丕丹王允與供奉官王魯
紆等宣示卿宜便董貔貅徑臨邠鳳蕩平妖穴以拯阽
危是所望也八月乙酉朔延王至河中克用已發前鋒
至渭北又令史儼率五百騎赴行在侍衛己丑克用自
至渭橋砦癸巳於棃園殺邠軍數千獲其大將王令陶
以獻又詔鄜州節度使李思孝本軍進討丁酉制以河
東節度使開府儀同三司守太師中書令兼太原尹北
都留守上柱國隴西郡王李克用為邠寧四面行營都
招討使夏州節度使李思諫充邠寧東北面招討使涇
原節度使張鐇充邠寧西面招討使河中節度使王珂
充行營供軍糧料使李茂貞聞之懼斬閻圭武秃子傳
首行在上章請罪辛丑制削奪王行瑜在身官爵改授
李克用邠寧四面行營都統其大將蓋寓李存信閻鍔
判官王譲李襲吉等並降詔錫賚又以河中都監袁季
貞充邠寧四面行營兵馬都監押壬寅李克用遣子存
貞奉表行在請車駕還宫荅詔曰昨延王廻言卿憂時
體國執禮輸忠接遇之間周旋盡節備知肺腑識我恩
榮静惟尊主之心果契知臣之分朕欲取今月二十四
日却復都城冀寧兆庶倚我勲德有若長城速伸翦盪
之謀以慰黔黎之望癸卯又令延王傳詔令克用發騎
軍三千赴三橋屯駐以備廻鑾辛亥車駕還宫壬子司
空門下侍郎平章事監修國史諸道鹽鐵轉運使崔昭
緯罷知政事為太子賓客以河中兵馬留後王珂檢校
司空兼河中尹御史大夫充護國軍節度河中晉絳慈
隰觀察等使以幽州兵馬留後劉仁恭檢校司空兼幽
州大都督府長史充幽州盧龍軍節度押奚契丹等使
以故左軍中尉楊復恭開府魏國公並從克用奏請也
九月甲寅朔丙辰制光祿大夫守尚書左僕射門下侍
郎同平章事監修國史上柱國東莞郡公徐彦若為司
空門下侍郎同平章事太清宫修奉太廟等使弘文舘
大學士延資庫使充諸道鹽鐵轉運等使正議大夫中
書侍郎同平章事王摶為金紫光祿大夫戶部尚書門
下侍郎監修國史判度支正議大夫中書侍郎同平章
事崔胤為金紫光祿大夫兼禮部尚書集賢殿大學士
判戶部事並賜號扶危匡國致理功臣癸亥司空門下
侍郎平章事太清宫修奉太廟等使弘文舘大學士延
資庫使上柱國魯郡開國公孔緯卒贈太尉十月甲申
朔王師破賊梨園砦俘斬萬計行瑜由是嬰城自固丁
亥制赦繫囚其節文曰某任崇柱石位重台衡或委以
軍權或参諸宥密竟因連謗終至禍名鬱我好生嗟乎
強死應大順已来有非罪而加削奪者並復官資其杜
譲能西門君遂李周潼已下並與昭雪還其爵秩韋昭
度頃處台司每伸相業王行瑜求尚書令獨能抑之致
於沉冤諒由此事李磎文章宏贍迥出輩流竟以朋黨
之間擠於死地凡在有識孰不咨嗟宜並與昭洗仍復
官爵又勅太子賓客崔昭緯責授梧州司馬水部郎中
知制誥劉崇魯貶崖州司戶又詔邠州行營都統曰邠
州節度副使崔鋋破賊之時勿令漏網鋋與昭緯去年
朋黨交結行瑜構合禍胎原由此賊付四面行營知委
是月四面行營大集邠州十一月癸未朔壬寅王行瑜
與其妻子部曲五百餘人潰圍出奔至慶州行瑜為部
下所殺並其家二百口並詣行營乞降李克用遣牙將
閻鍔獻於京師十二月甲申朔昭宗御延喜門受俘馘
百寮樓前稱賀制以李克用守太師中書令進封晉王
食邑九千戶改賜忠貞平難功臣是月克用班師太原
制皇第三子祤封棣王第五子禊封虔王第六子禋封
沂王第七子禕封遂王
三年春正月癸丑朔制以特進戶部尚書兼京兆尹嗣
薛王知柔檢校司徒兼廣州刺史御史大夫充清海軍
節度嶺南東道觀察處置等使以尚書右丞崔澤為鳳
州刺史魏博羅弘信擊敗太原軍於莘縣初兖鄆求援
于太原克用令蕃將史完府何懷寳等千騎赴之至是
又令大將李存信屯于莘縣魏人常假其道存信戢軍
不謹或侵撓魏民弘信怒伏兵擊之其軍宵潰自是弘
信南結於梁與太原絶兖鄆已至俱䧟二月壬子朔制
以通王滋為開府儀同三司判侍衛諸道軍事以銀青
光祿大夫戶部尚書嘉興縣子食邑五百戶陸扆為兵
部尚書三月壬子朔以考功員外郎集賢殿學士杜德
祥為工部郎中知制誥四月壬午朔湖南軍亂殺其帥
劉建鋒三軍立其部將權知邵州刺史馬殷為兵馬留
後鎮海軍節度使錢鏐攻越州下之斬董昌平浙東制
加錢鏐檢校太尉中書令五月辛巳責授梧州司馬崔
昭緯賜自盡制金紫光祿大夫戶部尚書門下侍郎平
章事監修國史上柱國太原郡開國公王摶為檢校尚
書左僕射同平章事兼越州刺史充鎮東軍節度浙江
東道觀察處置等使六月庚戍李克用率沙陀并汾之
衆五萬攻魏州及其郛大掠于其六郡䧟城安洹水臨
漳十餘邑報莘之怨也鳳翔李茂貞怨國家有朱玫之
討絶朝貢謀將犯闕天子命覃王治兵以俟變是月茂
貞上章請以兵師入覲上令通王覃王延王分統安聖
捧宸保寧宣化等四軍以衛近畿丙寅鳳翔軍犯京畿
覃王拒之於婁舘接戰不利秋七月庚辰朔壬辰岐軍
逼京師諸王率禁兵奉車駕將幸太原癸巳次渭北華
州韓建遣子充奉表起居請駐蹕華州乃授建京畿都
指揮安撫制置催促諸道綱運等使詔謂建曰啟途之
行已在河東今且幸鄜畤甲午次富平韓建來朝泣奏
曰藩臣倔強非止茂貞雖太原勤王無宜巡幸臣之鎮
守控扼關畿兵力雖微足以自固陛下若輕捨近畿遠
巡極塞去園陵宗廟寕不痛心失魏闕金湯又非良算
若輿駕渡河必難再復謀苟不臧悔之寕及願陛下且
駐三峰以圖恢復上亦泣下曰朕難奈茂貞忿不思難
卿言是也乙未次下邽丙申駐蹕華州以衙城為行宫
時岐軍犯京師宮室鄽閭鞠為灰燼自中和已來葺構
之功掃地盡矣乙巳制以金紫光祿大夫中書侍郎兼
禮部尚書同平章事集賢殿大學士判戶部事上柱國
博陵縣開國伯崔胤檢校尚書左僕射兼廣州刺史御
史大夫充清海軍節度嶺南東道觀察處置等使丙午
制以翰林學士承旨尚書左丞知制誥嘉興縣開國子
食邑五百戶陸扆為戶部侍郎同平章事八月己酉朔
甲寅新除鎮東軍節度使錢鏐權領浙江東道軍州事
戊午制以戶部侍郎平章事陸扆為中書侍郎兼判戶
部事九月己卯朔汴州朱全忠河南尹張全義與關東
諸侯俱上表言秦中有災請車駕遷都洛陽全忠全義
言臣已表率諸藩繕治洛陽宫室優詔荅之乙未制新
除清海軍節度使崔胤復知政事胤之出鎮朱全忠再
表請論奏言胤不宜去相位故有是命丁酉制中書侍
郎集賢殿大學士判戶部事陸扆責授硤州刺史崔胤
怒扆代已誣奏扆黨庇茂貞故也丙午制以鎮國軍節
度使韓建檢校太尉兼中書令充修復宫闕京畿制置
催促諸道綱運等使以京兆尹孫偓為兵部侍郎同平
章事十月戊申朔以中書舍人權知禮部貢舉薛昭緯
為禮部侍郎壬子制以兵部侍郎平章事孫偓為中書
侍郎充鳳翔行營招討使甲寅偓於驛舍會諸將以議
進軍戊午李茂貞上表章請罪願改事君之禮繼修職
貢仍獻錢十五萬助修京闕韓建左右之師遂不行十
一月丁丑朔以韓建兼領京兆尹京城把截使十二月
丁未李克用縱兵俘剽魏博諸郡邑以前翰林學士承
旨尚書左丞知制誥趙光遠為御史中丞太常禮院奏
權立行廟以備告饗從之
四年春正月丁丑朔車駕在華州行宫受羣臣朝賀癸
未汴將龐師古䧟鄆州節度使朱瑄與妻榮氏潰圍瑄
至中都為野人所殺榮氏俘於汴軍朱全忠署龐師古
為鄆州兵馬留後宰相孫偓罷知政事守兵部尚書二
月丙午朔戊申汴將葛從周攻兖州䧟之節度使朱瑾
奔楊行密其將康懷貞降從周朱全忠署從周為兖州
兵馬留後自是鄆齊曹棣兖沂密徐宿陳許鄭滑濮等
州皆没於全忠唯王師範守青州亦納欵於汴己未制
朝議大夫守右散騎常侍上柱國滎陽縣男鄭綮為禮
部侍郎同平章事癸丑責授硤州刺史陸扆為工部尚
書甲寅華州防城將花重武告睦王已下八王欲謀殺
韓建移車駕幸河中帝聞之駭然召韓建諭之建辭疾
不敢行帝即令通王已下詣建治所自陳建奏曰今日
未時睦王濟王韶王通王彭王韓王儀王陳王等八人
到臣治所不測事由臣酌量事體不合與諸王相見兼
恐久在臣所於事非宜况睦王等與臣中外事殊尊卑
禮隔至於事柄未有相侵忽然及門意不可測又引晉
室八王撓亂天下事請依舊制令諸王在十六宅不合
典兵其殿後捧日扈蹕等軍人皆坊市無賴之徒不堪
侍衞伏乞放散以寧衆心昭宗不得已皆從之是日囚
八王于别第殿後侍衞四軍二萬餘人皆放散殺捧日
都頭李筠於大雲橋下自是天子之衛士盡矣丙辰韓
建上表請封拜皇太子親王以為維城之計己未制德
王裕宜冊為皇太子辛酉制第八男祕可封景王第九
男祚可封輝王第十男禖可封祁王第十一男禎可封
雅王第十二男祥可封瓊王三月丙子朔戊寅制韓建
進封昌黎郡王改賜資忠靖國功臣以光祿大夫兵部
尚書上柱國河間郡開國侯食邑二千戶張濬為尚書
左僕射依前充租庸使四月丙午朔就加福建節度使
王潮檢校尚書右僕射韓建獻封事十條其三太子諸
王請置師傅教導乃以太子賓客王牘為諸王侍讀宰
相鄭綮以病乞骸乃罷知政事五月乙亥朔以國子博
士朱朴為右諫議大夫同平章事七月甲戍帝與學士
親王登齊雲樓西望長安令樂工唱御製菩薩蠻詞奏
畢皆泣下霑襟覃王已下並有屬和八月甲辰朔以工
部尚書陸扆為兵部尚書韓建與邠岐三鎮素有無君
之迹及李克用誅行瑜心常切齒去歲車駕將幸河東
乃令延王戒丕使太原見克用陳省方之意是月延王
自太原還韓建奏曰自陛下即位已来與近輔交惡皆
因諸王典兵兇徒樂禍遂致輿駕不安比者臣奏罷兵
權實慮有不測之變今聞延王覃王尚苞隂計願陛下
宸斷不疑制於未亂即社稷之福也上曰豈至是耶居
數日以上無報乃與知樞密劉季述矯制發兵圍十六
宅諸王懼披髮㳂垣而呼曰官家救兒命或登屋㳂樹
是日通王覃王已下一十王并其侍者皆為建兵所擁
至石堤谷無長少皆殺之而建以謀逆聞尋殺太子詹
事馬道殷將作監許巖士貶平章事朱朴皆上所寵眤
者九月癸酉朔以御史中丞狄歸昌為尚書右丞以刑
部侍郎楊涉為吏部侍郎制以鎮海軍節度使錢鏐為
鎮海軍節度浙江東西道觀察處置等使杭州越州刺
史上柱國吳王冬十月癸卯朔以華州節度使韓建兼
同州刺史匡國軍節度使朱全忠遣其將權徐州兵馬
留後龐師古兖州留後葛從周率兖鄆曹濮徐宿滑等
兵士七萬渡淮討楊行密制以大中大夫前御史中丞
裴贄為禮部尚書知貢舉幽州節度使劉仁恭大敗沙
陀於安塞李克用單騎僅免十一月壬申朔癸酉淮南
大將朱瑾潜出舟師襲汴軍於清口龐師古舉軍皆没
師古被執時葛從周自霍丘渡淮至濠州聞師古敗乃
退軍信宿至渒河方渡而朱瑾至是日殺傷溺死殆盡
還者不滿千人唯牛存節一軍先渡獲免比至潁州大
雪寒凍死者十五六自古喪師之甚無如此也繇是行
密據有江淮之間以檢校司空權知兖州兵馬事葛從
周為兖州刺史充泰寧軍節度使以潁州刺史王敬蕘
檢校尚書左僕射兼徐州刺史充武寧軍節度使從全
忠奏也
光化元年春正月辛未朔車駕在華州以兵部侍郎崔
遠為戶部侍郎同平章事諸道貢修宫闕錢命京兆尹
韓建入京城計度朱全忠遣判官韋震奏事求兼領鄆
州時全忠軍敗之後欲自大其權以扼鄰藩之變幽州
節度使劉仁恭恃安塞之捷欲吞噬河朔是月遣其子
守文將兵襲滄州節度使盧彦威棄城而遁守文遂據
之自稱留後四月庚子制淑妃何氏宜冊為皇后上幸
陟屺寺宴從官於韓建所獻御莊五月己巳朔以立后
大赦汴將葛從周率衆攻李克用邢洺磁等州䧟之全
忠署從周為三州兵馬留後六月己亥帝幸西溪觀競
渡天下藩牧文武百寮上表請車駕還京七月汴將氏
叔琮䧟趙匡凝之隨唐鄧等州勅昇華州為興德府刺
史為尹左右司馬為少尹鄭縣為次赤官員資望一同
五府封華嶽廟為佑順侯八月戊戌朔己未車駕自華
還京師甲子御端門大赦改元光化九月戊辰朔以御
史中丞狄歸昌為尚書左丞制以鎮國匡國等軍節度
使韓建守太傅中書令興德尹封潁川郡王賜鐵券并
御寫忠貞以遺之建累上表辭王爵乃改封許國公魏
博節度使羅弘信進封臨清郡王是月弘信卒贈太師
諡曰莊肅衙軍立其子副大使紹威知兵馬事尋賜之
節鉞十月丁酉朔河南尹張全義就加侍中汴將朱友
恭自江西行營還過安州殺刺史武渝遣部將守之汴
將張存敬以兵襲蔡州刺史崔洪納欵請以弟賢質于
汴許之十二月丙寅李克用將潞州節度使薛志勤死
澤州刺史李罕之乘其無帥襲潞取之遣其子顥乞降
于汴全忠表罕之為節度使
二年春正月乙未朔丁未以兵部尚書陸扆為兵部侍
郎同平章事二月蔡州刺史崔洪為衙兵所廹同竄淮
南時洪以弟賢質于汴汴人遣賢還蔡徵兵三千出征
蔡兵亂殺賢遂擁洪渡淮朱全忠令其子友裕守蔡州
幽州節度使劉仁恭驅燕軍十萬將兼趙魏是月䧟貝
州人無少長皆屠之投尸清水為之不流遂進攻魏州
羅紹威求救于汴三月朱全忠遣大將張存敬率師援
之屯于内黃葛從周自邢洺率勁騎八百入魏州燕將
劉守文單可及聞汴軍在内黃引軍往擊之存敬設伏
内黃東大敗燕軍俘斬三萬生擒單可及劉守文以餘
衆還魏州為存敬從周所乘燕軍復敗仁恭父子僅免
汴魏合兵躡之趙人復邀之東境自魏至滄五百里間
僵屍相枕是春有白氣竟天如練自西南徹東北而旋
有燕卒之敗四月汴將氏叔琮由上黨進軍攻太原出
石會為沙陀擒其前鋒將陳章叔琮乃退去六月制以
昭義節度使檢校太尉兼太師侍中潞州大都督府長
史隴西郡開國公食邑三千戶李罕之為孟州刺史充
河陽三城節度孟懷觀察等使以檢校司徒孟州刺史
河陽節度使丁會為澤潞等節度使從全忠奏也丁丑
李罕之至懷州卒于傳舍陜州軍亂殺其帥王珙立都
將軍李璠為留後丁亥制以前太常卿劉崇望為吏部
尚書兵部侍郎裴樞為吏部侍郎戶部侍郎薛昭緯為
兵部侍郎七月青州守海州將牛從毅擁郡人投淮南
行密遂有海州十一月陜州衙將朱簡殺李璠自稱留
後降汴全忠表簡為帥守
三年春正月庚子朔以禮部尚書裴贄為刑部尚書癸
卯朱全忠奏本貫宋州碭山縣蒙恩升為輝州其地卑
濕難葺廬舍請移輝州治所於單父縣從之仍賜號為
崇德軍四月戊午汴魏合軍攻滄州以報入郛之役葛
從周連䧟滄德郡邑王鎔遣使和解于全忠令劉仁恭
修好汴魏班師辛未皇后太子謁九廟六月丁巳朱全
忠表陜州兵馬留後朱簡鄉里同宗改名友謙乞真授
節鉞從之戊辰特進司空門下侍郎平章事兼修國史
王摶貶崖州司戶尋賜死於藍田驛樞密使宋道弼景
務修並死為崔胤所誣言三人中外相結也七月丁亥
朔兵部尚書劉崇望卒贈司空甲午兵部郎中薛正表
為右諫議大夫以許州刺史朱友恭檢校司徒為潁州
刺史以左武衛將軍趙霖檢校左僕射為許州刺史宣
武押衙劉知俊檢校右僕射為鄭州刺史從全忠奏也
戊申制以武貞軍節度澧朗叙等州觀察處置等使開
府儀同三司檢校司徒同平章事朗州刺史上柱國馮
翊郡開國侯食邑一千五百戶雷滿檢校太保封馮翊
郡王餘如故以武泰軍節度黔中觀察處置等使光祿
大夫檢校尚書左僕射黔州刺史御史大夫上柱國趙
崇封天水縣開國子食邑五百戶庚戍制昭義節度留
後光祿大夫檢校司空上柱國孟遷為檢校司徒兼潞
州大都府長史充昭義節度副大使知節度事潞磁邢
洺等州觀察處置使仍封平昌縣男食邑三百戶從李
克用奏也以金紫光祿大夫守兵部尚書上柱國樂安
郡開國公食邑一千五百戶孫儲守兵部尚書兼京兆
尹乙卯制忠烈衛聖鎮國功臣劔南西川節度副大使
知節度使管内營田觀察處置統押近界諸蠻兼西山
八國雲南安撫制置等使開府儀同三司檢校太尉中
書令成都尹上柱國琅邪郡王食邑三千戶實封一百
戶王建可兼劍南東川武信軍两道都指揮制置等使
加食邑一千戶餘如故時建攻下梓州顧彦暉兼有東
川洋果閬等州故也又以忠義軍節度山南東道管内
觀察處置三司水陸發運等使開府儀同三司檢校太
尉中書令兼㐮州刺史上柱國南平王食邑三千戶趙
匡疑可檢校太師兼中書令加食封一百戶八月丙辰
朔朱全忠奏先割汝州隷許州請却還東都河陽先管
澤州今緣蕃戎占據得失不常請權割河南府王屋清
河鞏三縣隷河陽從之癸亥制忠貞平難功臣河東節
度管内觀察處置等使開府儀同三司守太師兼中書
令北都留守太原尹上柱國晉王食邑九千戶食實封
七百戶李克用加實封一百戶丁卯以朝請大夫虞部
郎中知制誥上柱國賜紫金魚袋顔蕘為中書舍人己
巳制前歸義軍節度副使權知兵馬留後銀青光祿大
夫檢校國子祭酒監察御史上柱國張承奉為檢校左
散騎常侍兼沙州刺史御史大夫充歸義節度瓜沙伊
西等州觀察處置押蕃落等使庚辰太原大將李嗣昭
攻洺州下之執汴將朱紹宗汴將葛從周率師赴之嗣
昭棄城而去從周邀之于青山口晉軍大敗從周乘勝
攻鎮州壬午制荆南節度忠萬歸夔涪峽等州觀察處
置水陸催運等使開府儀同三司檢校太尉兼中書令
江陵尹上柱國上谷郡王食邑三千戶成汭可檢校太
師中書令餘如故甲申制扶危匡國致理功臣特進行
尚書左僕射兼門下侍郎同平章事監修國史判度支
上柱國清河郡開國公食邑二千戶崔胤可開府儀同
三司進封魏國公加食邑一千戶餘如故九月丙戍朔
朱全忠引三鎮之師攻鎮州王鎔懼遣判官周式副大
使王昭祚主事梁公儒子弟為質於汴出犒師絹十五
萬匹求盟許之張存敬遂自深冀進軍攻瀛莫下郡邑
二十阻雨泥濘不及幽州遂西行䧟祁州大敗中山將
王處直軍於沙河北進屯懷德驛遂攻定州節度使王
部奔太原衙將王處直斬孔目官梁汶出縑二十萬乞
盟許之全忠遂署王處直為義武軍留後乙巳制扶危
匡國致理功臣開府儀同三司守太保兼門下侍郎平
章事充太清宫使修奉太廟使弘文舘大學士延資庫
使諸道鹽鐵轉運等使上柱國齊國公食邑五千戶食
實封一百戶徐彦若可檢校太尉同平章事充清海軍
節度嶺南東道管内觀察處置供軍糧料等使丙午制
光祿大夫中書侍郎兼吏部尚書同平章事充集賢殿
大學士判戶部事博陵郡開國公食邑二千戶崔遠罷
知政事守本官戊申制左僕射門下侍郎平章事監修
國史判度支崔胤充太清宫使修奉太廟使弘文舘大
學士延資庫使依前判度支兼充諸道鹽鐵轉運等使
光祿大夫中書侍郎兼戶部尚書同平章事上柱國吳
郡開國公食邑一千五百戶陸扆為門下侍郎戶部尚
書監修國史以正議大夫守刑部尚書上柱國河東縣
開國男食邑三百戶賜紫金魚袋裴贄為中書侍郎兼
刑部尚書同平章事充集賢殿大學士以銀青光祿大
夫行尚書吏部侍郎上柱國裴樞為中書侍郎同平章
事判戶部事辛亥以光祿大夫尚書右僕射租庸使張
濬罷租庸使守本官十月丙辰朔辛酉以前清海軍節
度副使朝散大夫檢校左散騎常侍御史大夫上柱國
王溥守左散騎常侍充鹽鐵副使癸未制以保義軍節
度留後銀青光祿大夫檢校戶部尚書兼御史大夫上
柱國朱友謙為金紫光祿大夫檢校尚書右僕射兼陕
州大都督府長史御史大夫充保義軍節度陕虢觀察
處置等使十一月乙酉朔庚寅左右軍中尉劉季述王
仲先廢昭宗幽于東内問安宫請皇太子裕監國時昭
宗委崔胤以執政胤恃全忠之助稍抑宦官而帝自華
還宫後頗以禽酒肆志喜怒不常自宋道弼等得罪黃
門尤懼至是上獵苑中醉甚是夜手殺黃門侍女數人
庚寅日及辰巳内門不開劉季述詣中書謂宰相崔胤
曰宫中必有不測之事人臣安得坐觀我等内臣也可
以便宜從事即以禁兵千人破關而入問訊中人具知
其故即出與宰臣謀曰主上所為如此非社稷之主也
廢昏立明具有故事國家大計非逆亂也即召百官署
状崔胤等不獲已署之季述仲先與汴州進奏官程巖
等十三人請對對訖季述上殿待罪次左右軍將士齊
唱萬歲聲遂突入宣化門行至思政殿便行殺戮徑至
乞巧樓下帝遽見兵士驚墮牀下起而將去季述仲先
掖而令坐何皇后遽出拜曰軍容長官護官家勿至驚
恐有事取容商量季述即出百官合同状曰陛下倦臨
寳位中外羣情願太子監國請陛下頤飬於東宫帝曰
吾昨與卿等歡飲不覺太過何至此耶皇后曰聖人依
他軍容語即於御前取國寳付季述即時帝與皇后共
一輦并常所侍從十餘内人赴東宫入後季述手自扄
鎻院門日于窗中通食噐是日迎皇太子監國矯宣昭
宗命稱上皇甲午宣上皇制太子登皇帝位宰臣百寮
方鎮加爵進秩又賜百寮銀一千五百兩絹千匹綿萬
兩充救接皆季述求媚于朝也時朱全忠在定州行營
崔胤與前左僕射張濬告難于全忠請以兵問罪全忠
自行營還大梁十二月乙卯朔癸未夜護駕鹽州都將
孫德昭周承誨董彦弼以兵攻劉季述王仲先殺仲先
擕其首詣東宫門呼曰逆賊王仲先已斬首訖請陛下
出宫慰諭兵士宫人破鑰帝與皇后方得出
天復元年春正月甲申朔昭宗反正登長樂門樓受朝
賀班未退孫德昭執劉季述至樓前上方詰責己為亂
棒擊死乃尸之於市乙酉制以孫德昭檢校司空充静
海軍節度使丙戌宰相崔胤進位司空己丑朱全忠械
程巖折足檻送京師戮之於市制皇太子裕降為德王
改名祐庚寅制以孫德昭為安南節度檢校太保以周
承誨為邕州刺史邕管節度經略使以董彦弼為容州
刺史容管節度等使並檢校太保同平章事殺神策軍
使李師虔徐彦回勅曰朕臨御已來十有四載常慕好
生之德固無樂殺之心昨季述等幽辱朕躬廹脅太子
李師虔是逆賊親厚選來東内主持動息之間俾其偵
伺每有湏索皆不供承要紙筆則恐作詔書索錐刀則
慮為利噐凌辱萬状出入搜羅朕所御之衣晝服夜濯
凝冽之際寒苦難勝嬪嬙公主衾裯皆闕緡錢則貫百
不入繒帛則尺寸難求六輩同其主張五人權其威勢
若言状罪翰墨難窮若許生全是為貸法宜並處斬時
朱全忠既服河朔三鎮欲窺圖王室簒代之謀以李克
用在太原懼其角逐是月全忠令大將張存敬率兵三
萬由含山襲河中王珂晉州刺史張漢瑜絳州刺史陶
建不意賊至城守無備皆以郡降存敬移兵圍河中王
珂求救于太原克用不能救乃嬰城謂存敬曰吾與汴
王有舊俟王至即降二月甲寅朔戊辰朱全忠至河中
遂移王珂及兄璘弟瓉舉室徙於汴以張存敬守河中
是月制以全忠檢校太師守中書令進封梁王三月癸
未朔全忠引軍歸汴奏河中節度使歲貢課鹽三千車
臣今代領池場請加二千車歲貢五千車候五池完葺
則依平時供課額從之四月癸丑朔汴軍大舉攻太原
氏叔琮以兵三萬由天井關進攻澤潞節度使孟遷以
上黨降叔琮長驅出圍栢營于洞渦驛葛從周率趙魏
中山之兵由土門入䧟承天軍與叔琮會時屬大雨芻
糧不給汴將保衆而還甲戌天子有事於宗廟是日御
長樂門大赦天下改元天復李茂貞自鎮来朝賜宴于
夀春殿進錢數萬緡時中尉韓全誨及北司與茂貞相
善宰相崔胤與朱全忠相善四人各為表裏全忠欲遷
都洛陽茂貞欲迎駕鳳翔各有挟天子令諸侯之意五
月壬午朔庚子制門下侍郎戶部尚書平章事陸扆加
兵部尚書進階特進壬寅制以朱全忠兼河中尹河中
節度晉絳慈隰觀察處置安邑解縣两池榷鹽制置等
使閏六月辛巳朔制以河陽節度丁會依前檢校司徒
兼潞州大都督府長史昭義節度等使代孟遷以遷檢
校司徒為河陽節度全忠奏也仍請於昭義節度官階
内落下邢洺磁三州却以澤州為屬郡其河陽節度只
以懷州為屬郡從之全忠又奏請以齊州隷鄆州從之
十月己卯朔戊戌全忠引四鎮之師七萬赴河中京師
聞之大恐豪民皆亡竄山谷十一月己酉朔壬子中尉
韓全誨與鳳翔護駕都將李繼誨奉車駕出幸鳳翔是
日汴軍䧟同州執州將司馬鄴華州節度使韓建遣判
官李巨川送欵甲寅汴軍駐靈口乙卯全忠知帝出幸
乃廻兵攻華州大軍駐赤水全忠以親兵駐西溪韓建
出降乃署為忠武軍節度使以陳州為理所丁巳宰相
崔胤令戶部侍郎王溥至赤水砦促全忠以兵迎駕戊
午全忠自赤水趨長安崔胤率文武百寮太子太師盧
知猷已下迎全忠於坡頭庚申汴軍趨鳳翔戊辰至岐
下全忠令判官李擇裴鑄入城奏事言臣在河中得崔
胤書言奉密詔令臣以兵士迎駕臣不敢擅自迎鑾昭
宗怒胤矯命連詔全忠以兵士還鎮辛未全忠引軍離
鳳翔退攻邠州甲戍制扶危致理功臣開府儀同三司
守司空門下侍郎平章事充太清宫使弘文舘大學士
延資庫使諸道鹽鐵轉運等使判度支上柱國魏國公
食邑五千戶食實封二百戶崔胤可責授朝散大夫守
工部尚書乙亥邠州節度使李繼徽以城降全忠乃舍
其孥于河中以繼徽從軍以汴軍營于三原十二月己
卯崔胤自長安至三原砦與全忠謀攻鳳翔
二年春正月戊申朔車駕在鳳翔全忠在三原李克用
遣大將周德威攻慈隰晉等州全忠歸河中令其將朱
友寧率衆五萬屯絳州大敗太原軍於蒲縣西北友寧
乘勝追奔䧟汾州進圍太原天子遣諫議大夫張顗至
晉州諭全忠令與太原通和屬友寧再戰不利乃還關
西四月丁丑朱友寧總大軍屯于興平五月岐軍出戰
大敗于武功南之漢谷全忠聞捷自引汴軍五萬西征
六月進營虢縣丁亥進圍鳳翔遣判官入城迎駕九月
岐軍出戰又敗十一月鄜州節度使李周彝率衆救鳳
翔十二月癸酉汴將孔勍乘虚襲下鄜州獲周彝妻子
周彝即以兵士来降於是邠寧鄜坊等州皆䧟于汴軍
茂貞懼謀誅内官以解
三年春正月癸卯朔車駕在鳳翔甲辰天子遣中使到
全忠軍茂貞亦令軍將郭啟竒来達上欲還京之旨丙
午青州牙將劉鄩䧟全忠之兖州又令牙將張厚入奏
是日亦竊發于華州殺州將婁敬思上又令戶部侍郎
韓偓趙國夫人寵顔宣諭于全忠軍辛亥全忠令判官
李振入奏上令翰林學士姚洎傳宣令全忠喚崔胤令
率文武百寮来迎駕癸丑上令禮部尚書蘇循傳詔賜
全忠玉帶仍令全忠處分蔣玄暉侍帝左右丁巳蔣玄
暉與中使同押送中尉韓全誨張弘彦已下二十人首
級告諭四鎮兵士廻鑾之期戊午遣中使走馬華州追
崔胤胤託疾不至甲子巳時車駕出鳳翔幸全忠軍全
忠素服待罪泣下不自勝上親解玉帶賜之乙丑扶風
令朱友倫總兵侍衞丙寅次武功丁卯次興平宰臣崔
胤率百官迎謁即日降制以崔胤守司空門下侍郎平
章事復太清宫使弘文舘大學士延資庫使諸道鹽鐵
轉運使判度支魏國公封邑如故戊辰次咸陽己巳入
京師天子素服哭于太廟改服冕旒謁九廟禮畢御長
樂樓大赦百寮稱賀全忠處左軍辛未宴全忠于内殿
内弟子奏樂是日制内官第五可範已下七百人並賜
死於内侍省其諸道監軍及小使仰本道節度使處斬
訖奏從全忠崔胤所奏也帝悲惜之自為奠文祭之二
月壬申朔甲戍制賜全忠廻天再造竭忠守正功臣名
己卯制以輝王祚充諸道兵馬元帥又制以廻天再造
竭忠守正功臣宣武宣義天平護國等軍節度使汴宋
亳輝河中晉絳慈隰鄭滑穎鄆齊曹等州觀察處置等
使太清宫修葺宫闕制置度支解縣池場等使開府儀
同三司檢校太師守中書令河中尹汴滑鄆等州刺史
上柱國梁王食邑九千戶食實封六百戶朱全忠可守
太尉中書令充諸道兵馬副元帥進邑三千戶以宰臣
崔胤守司徒兼侍中判六軍十二衞以吏部尚書平章
事裴樞檢校右僕射同平章事兼廣州刺史清海軍節
度嶺南東道觀察等使甲戍制以門下侍郎兵部尚書
同平章事監修國史陸扆責授沂王傅分司己丑上宴
全忠于夀春殿又令全忠與茂貞書取平原公主同州
節度使趙翊陜州節度使朱友謙来朝制以朱友裕為
華州刺史充感化軍節度使乙未會鞠于保寧殿全忠
得頭籌令内弟子送酒仍面賜副元帥官告以新除廣
州節度使裴樞為門下侍郎吏部尚書平章事監修國
史以戶部侍郎王溥同平章事戊戍全忠歸大梁上宴
之内殿置酒于延喜門是日全忠與四鎮判官皆預席
上臨軒泣别又令中使走送御製楊柳枝詞五首賜之
辛丑平原公主至京師三月壬寅朔全忠引四鎮之兵
征王師範先是大將朱友寧楊師厚前軍臨淄青師範
求援于淮南楊行密遣將王景仁帥衆萬人赴之四月
辛未朔西川王建以兵攻秦隴乘茂貞之弱也仍遣判
官韋莊入貢修好于全忠五月制鳳翔隴右四鎮北庭
行軍彰義軍節度涇原渭武觀察處置押蕃落等使開
府儀同三司守尚書令兼侍中鳳翔尹上柱國秦王李
茂貞可檢校太師守中書令初茂貞凌弱王室朝廷姑
息加尚書令及是全忠方守太尉茂貞懼乞罷尚書令
故也崔胤奏六軍十二衞名額空存實無兵士京師侍
衛亦藉親軍請每軍量召募一千一百人共置六千六
百人從之乃令六軍諸衞副使京兆尹鄭元規立格招
收於市制以潁州刺史朱友恭檢校司空兼徐州刺史
充武寧軍節度使從全忠奏也六月青州淮南軍與汴
人戰于臨淄汴軍大敗朱友寧戰死傳首淮南九月汴
將楊師厚大敗青州軍於臨朐荆南節度使成汭以舟
師赴援鄂州澧朗雷彦恭承虚襲䧟江陵汭軍士聞之
潰歸汭憤怒投水而死趙匡凝遂以兵襲荆州據之辛
巳汴州護駕都將朱友倫擊鞠墜馬卒全忠怒殺同鞠
將校數人十一月丁酉朔王師範以青州降楊師厚全
忠復令師範知青州事邠州鳳翔兵士逼京畿汴軍屯
河中青州牙將劉鄩以兖州降葛從周禀師範命也全
忠嘉之署為元帥府都押衙權知鄜州留後事十二月
丁卯朔辛巳制以禮部尚書獨孤損為兵部侍郎同平
章事丙申制守司徒侍中太清宫使弘文舘大學士延
資庫使判六軍十二衞事諸道鹽鐵轉運使判度支上
柱國魏國公食邑四千五百戶崔胤責授太子賓客守
刑部尚書兼京兆尹六軍諸衞副使鄭元規責授循州
司戶是日汴州扈駕指揮使朱友諒殺胤及元規皇城
使王建勲飛龍使陳班閤門使王建襲客省使王建乂
前左僕射上柱國河間郡公張濬全忠將逼車駕幸洛
陽懼胤濬立異也
天祐元年春正月丁酉朔以翰林學士左拾遺柳璨為
右諫議大夫同平章事賜紫金魚袋己亥制以兵部尚
書崔遠為中書侍郎同平章事集賢殿大學士己酉全
忠率師屯河中遣牙將寇彦卿奉表請車駕遷都洛陽
全忠令長安居人按籍遷居徹屋木自渭浮河而下連
甍號哭月餘不息秦人大罵于路曰國賊崔胤召朱温
傾覆社稷俾我及此天乎天乎丁巳車駕發京師癸亥
次陕州全忠迎謁于路二月丙寅朔乙亥全忠辭赴洛
陽親督工作四月丙寅朔癸巳帝遣晉國夫人可證傳
詔諭全忠言中宫誕蓐未安取十月入洛陽宫全忠意
上遲留俟變怒甚謂牙將寇彦卿曰亟往陕州到日便
促官家發来閏四月乙未朔丁酉車駕發陕州壬寅次
榖水行宮時崔胤所募六軍兵士胤死後亡散並盡從
上東遷者唯諸王小黃門十數打毬供奉内園小兒共
二百餘人全忠在陕仍慮此輩為變欲盡去之以汴卒
為侍衛至榖水頓全忠令醫官許昭遠告内園等謀變
因會設幄酒食次並坑之乃以謀逆聞由是帝左右前
後侍衞職掌皆汴人也甲辰車駕由徽安門入朱全忠
張全義宰相裴樞獨孤損前導是日大風雨土跬步不
辨物色日暝稍止上謁太廟禮畢還宫御正殿宣勞從
官衞士受賀乙巳上御光政門大赦制曰乃睠中州便
侯伯會朝之路運逄百六順古今禳避之宜况建鼎舊
京我家二宅轘轅通其左郟鄏引其前周平王之東遷
更延姬姓漢光武之定業克茂劉宗肇葺新都祈天永
命皆因丕運復啟昌期或西避于戎狄或載殲于妖孽
朕造家不造布德不明十載已来三罹播越亦屬災纏
秦雍叛起邠岐始幸石門以避衞兵之亂載遷華嶽仍
驚畿邑之侵憂危則矢及車輿凌脅則火延宫廟迨至
逆連宫竪構結姦兇致劉季述幽朕于下宮韓全誨劫
予于右輔莫匪兵圍内殿㷔亘九重皆思假武以容身
唯效指鹿而威衆矯宣天憲欺蔑外藩行書詔以任情
欲忠良而獲罪雖羣方嶽牧協力匡扶拘戎律于阻修
報朝恩而隔越副元帥梁王全忠以兼鎮近輔總兵四
藩遠赴岐陽躬迎大駕辛勤百戰盡剿兇渠營野三年
竟廻鑾輅咸鎬載新其宫闕譲珪絶類于閹徒方崇再
造之功以正中興之運又邠岐結釁巴蜀連兵上負國
恩下墜鄰好焚宫烈火更延爇于親鄰却駕兇鋒復延
侵于禁苑抑又太一遊處併集六宫罰星熒惑久纏東
井玄象荐災于秦分地形無過于洛陽爰有一二藎臣
洎四方同志竭心王室共誓嘉謀魏鎮定燕航大河而
畢至陳徐潞蔡輦巨軸以偕来披荆棘而立朝廷剗灰
燼而化輪奐左郊祧而右社稷肅爾崇嚴前廣殿而後
重廊藹然華邃公卿僉議龜筮協從甲子令年孟夏初
吉備法駕而離陜分列百官而入洛郊觀此殷繁良多
嘉慰謝罪太廟憂惕驚懷登御端門軫惻興感盖以一
人寡祐致萬姓靡寕工役艱疲忠良盡瘁克建再遷之
業冀延八百之基宜覃渙汗之恩俟此雍熙之慶滌瑕
盪垢咸與惟新可大赦天下改天復四年為天祐元年
於戲肆青閭闔即安宫闈雖九廟几筵已閟于新室而
諸陵松栢遥隔于舊都將務乂寧難申綣慕文武百辟
執事具僚從我千里而来端爾一心莅政恩覃既往效
責從新方當開國之初必舉慢官之罰戊申勅今後除
留宣徽兩院小馬坊豐德庫御厨客省閤門飛龍莊宅
九使外其餘並停内園冰井公事委河南尹仍不差内
夫人傳宣殺醫官閻祐之國子博士歐陽特言星讖也
宰相裴樞兼右僕射諸道鹽鐵轉運等使監修國史戶
部尚書門下侍郎平章事獨孤損判度支中書侍郎平
章事柳璨判戶部事五月乙丑朔丙寅制河陽節度使
張漢瑜同平章事宴百寮于崇勲殿上贊述全忠之功
業因言御樓前一日所司亡失赦書賴元帥府收得副
本施行幾失事矣中書不得無過裴樞等起待罪中飲
帝更衣召全忠曲宴閣中全忠懇辭帝曰朕以全忠功
業崇高欲齋中欵曲以表庇賴耳全忠既不欲来即令
敬翔来朕與之言全忠令敬翔私退奏曰敬翔亦醉而
出矣己巳全忠辭赴大梁宴于崇勲殿是日雨甚乙酉
翰林學士左諫議大夫知制誥沈棲遠守本官以病陳
乞故也丁亥勅河南府畿縣先减尉一員可准京兆府
例復置縣尉一員癸巳中書奏准今年四月十一日赦
文陕州都督府改為興唐府其都督府長史宜改為尹
左右司馬為少尹錄事為司錄陕縣為次赤餘為次畿
從之六月甲午朔邠州楊崇本侵掠關内全忠遣朱友
裕屯軍于百仁村丙申通議大夫中書舍人賜紫金魚
袋楊注可充翰林學士庚子三佛齊國入朝使蒲訶粟
可寧遠將軍丁未制金紫光祿大夫太子少傅盧繼可
太子太保致仕銀青光祿大夫太子少師天水男食邑
三百戶趙崇可檢校右僕射甲寅以京兆少尹鄭韜光
為太常少卿前侍御史韋說為右司員外郎前進士姚
顗為校書郎前進士趙頎劉明濟竇專並可秘書省校
書郎正字從柳璨奏也荆南㐮州忠義軍節度開府儀
同三司檢校太師中書令江陵尹㐮州刺史上柱國楚
王食邑六千戶趙匡凝宜備禮冊命七月癸亥朔全忠
率師討邠鳳甲子自汴至洛陽宴于文思毬場全忠入
百官或坐于廊下全忠怒笞通引官何凝丙寅制金紫
光祿大夫行御史中丞上柱國韓儀責授棣州司馬侍
御史歸藹責授登州司戶坐百官傲全忠也甲戍制以
中大夫中書舍人上柱國賜紫金魚袋杜彦林為大中
大夫守御史中丞丁丑制以兵部郎中蕭頎為吏部郎
中戶部郎中徐綰為兵部郎中司勲員外郎張茂樞為
禮部郎中監察御史郄殷象為右補闕己夘制武昌軍
節度鄂岳蘄黃等州觀察處置兼三司水陸發運淮南
西面行營招討等使開府儀同三司檢校太師中書令
西平王食邑三千戶杜洪加食邑一千戶實封二百戶
庚寅中書奏西京舊有凌煙閣圖畫功臣今遷都洛陽
合議修建副元帥梁王勲庸冠世請凌煙閣之側别創
一閣以表殊勲從之八月壬辰朔壬寅夜朱全忠令左
龍武統軍朱友恭右龍武統軍氏叔琮樞密使蒋玄暉
弑昭宗於椒殿自帝遷洛李克用李茂貞西川王建㐮
陽趙匡凝知全忠簒奪之謀連盟舉義以興復為辭而
帝英傑不羣全忠方事西討慮變起于中故害帝以絶
人望帝自離長安日憂不測與皇后内人唯沉飲自寬
是月壬寅全忠令判官李振自河中至洛陽與友恭等
圖之是夜二鼓蔣玄暉選龍武衙官史太等百人叩内
門言軍前有急奏面見上内門開玄暉每門留卒十人
至椒殿院貞一夫人啟關謂玄暉曰急奏不應以卒来
史太執貞一殺之急趨殿下玄暉曰至尊何在昭儀李
漸榮臨軒謂玄暉曰院使莫傷官家寕殺我輩帝方醉
聞之遽起史太持劍入椒殿帝單衣旋柱而走太追而
弑之漸榮以身護帝亦為太所殺復執何皇后將害之
后求哀于玄暉玄暉以全忠止令害帝釋后而去帝殂
年三十八羣臣上諡曰聖穆景文孝皇帝廟號昭宗二
年二月二十日葬于和陵
舊唐書卷二十上
舊唐書卷二十上考證
昭宗本紀龍紀元年五月復用田令孜為監軍新書
在大順二年八月庚子
大順二年三月淮南節度使孫儒為宣州觀察使楊行
密所殺沈炳震曰新書本紀不書孫儒之死然儒
本傳及楊行密傳皆在景福元年之春此疑誤
乾寧元年冬十月制御史中丞崔胤為兵部侍郎同平
章事新書在大順二年九月
四年二月制朝議大夫滎陽縣男鄭綮為禮部侍郎同
平章事新書在元年二月沈炳震曰本傳光化初
昭宗還宫庶政未惬綮每形于詩什昭宗聞之因以
為相則不特非元年并非四年矣恐當以傳為正
天復元年春正月以孫德昭為安南節度使(臣德潜)
按安南即静海軍前已書以孫德昭檢校司空静海
軍節度使矣此應重出
二年十一月鄜州節度使李周彝率衆救鳳翔新書
名茂勲後降朱全忠改名周彝
昭宗紀獨無史臣論贊因並見於哀帝紀後非闕遺也
舊唐書卷二十上考證
舊唐書卷二十下
後晉司空同中書門下平章事劉昫撰
本紀第二十下
哀帝
哀皇帝諱柷昭宗第九子母曰積善太后何氏景福元
年九月三日生於大内乾寧四年二月封輝王名祚天
復三年二月拜開府儀同三司充諸道兵馬元帥天祐
元年八月十二日昭宗遇弑翌日蒋玄暉矯宣遺詔曰
我國家化隋為唐奄有天下三百年之盛業十八葉之
耿光朕自纘丕圖垂將二紀雖恭勤無怠屬運數多艱
致寰宇之未寧覩兵戈之屢起頼勲賢協力宗社再安
豈意宮闈之間禍亂忽作昭儀李漸榮河東夫人裴貞
一潛懷逆節輙肆狂謀傷疻既深已及危革萬機不可
以久曠四海不可以乏君神鼎所歸須有纘繼輝王祚
幼彰岐嶷長實端良褒然不羣予所鍾愛必能克奉丕
訓以安兆人宜立為皇太子仍改名柷監軍國事於戲
孝愛可以承九廟恭儉可以安萬邦無樂逸遊志康寰
宇百辟卿士佑茲沖人載揚我高祖太宗之休烈是日
遷神柩于西宮文武百寮班慰於延和門外其日午時
又矯宣皇太后令曰予遭家不造急變爰臻禍生女職
之徒事起宮奚之輩皇帝自罹鋒刃已至彌留不及顧
遺號慟徒切定大計者安社稷纂丕圖者擇賢明議屬
未亡人須示建長策承高祖之寶運繄元勲之忠規伏
示股肱以匡沖昧皇太子柷宜於柩前即皇帝位其哀
制並依祖宗故事中書門下准前處分於戲送往事居
古人令範行今報舊前哲格言抆淚敷宣言不能喻帝
時年十三乞且監國柩前即位宜差太常卿王溥充禮
儀使又令太子家令李能告哀於十六宅丙午大行皇
帝大殮皇太子柩前即皇帝位己酉矯制曰昭儀李漸
榮河東夫人裴貞一今月十一日夜持刃謀逆懼罪投
井而死宜追削為悖逆庶人蔣玄暉夜既弑逆詰旦宣
言於外曰夜來帝與昭儀博戲帝醉為昭儀所害歸罪
宮人以掩弑逆之跡然龍武軍官健備傳二夫人之言
於市人尋用史太為棣州刺史以酬弑逆之功庚戍羣
臣上表請聽政甲寅中書奏皇帝九月三日降誕請以
其日為乾和節從之乙丑百寮赴西宮殮訖釋服皇帝
見羣臣於崇勲殿西廊下中書帖今月二十四日釋服
後三日一度進名起居丙辰勅朕奉太后慈旨以兩司
綱運未來百官事力多闕旦夕霜冷深軫所懷令於内
庫方圓銀二千一百七十二兩充見任文武常參官救
接委御史臺依品秩分俵是日皇帝聽政丁巳勑乾和
節方在哀疚其内道場宜停戊午遣刑部尚書張禕告
哀於河中全忠號哭盡哀庚申勑乾和節文武百寮諸
軍諸使諸道進奏官准故事於寺觀設齋不得宰殺只
許酒果脯醢辛酉勑三月二十三日嘉會節伏以大行
皇帝仙駕上昇靈山將卜神既遊於天際節宜輟於人
間准故事嘉會節宜停九月壬戍朔百官素服赴西内
臨進名奉慰戊辰大行皇帝大祥百官素服赴西内臨
己巳勅右僕射門下侍郎禮部尚書平章事裴樞宜充
大行皇帝山陵禮儀使門下侍郎平章事獨孤損宜充
大行皇帝山陵使兵部侍郎李燕充鹵簿使權知河南
尹韋震充橋道使宗正卿李克勤充按行使庚午皇帝
釋服從吉中書門下奏伏以陛下光繼寶圖纂承丕緒
教道克申於先訓保任實自於慈顔今則正位宸居未
崇徽號伏以大行皇帝皇后母臨四海德冠六宮推尊
宜正於鴻名敬上式光於睿孝望上尊號曰皇太后奉
勅宜依又勅輝王府官屬宜停辛巳山陵橋道使改差
權河南尹張廷範其頓遞陵下應接等使並令廷範兼
之庚寅中書奏太常寺止鼓兩字敔上字犯御名請改
曰肇從之十月辛卯朔日有蝕之在心初度壬辰全忠
自河中來朝赴西内臨祭訖對於崇勲殿甲午勅檢校
太保左龍武統軍朱友恭可復本姓名李彦威貶崖州
司戶同正檢校司徒右龍武統軍氏叔琮可貶貝州司
戶同正又勅彦威等主典禁兵妄為扇動既有彰於物
論兼亦繫於軍情謫掾遐方安能塞責宜配充本州長
流百姓仍令所在賜自盡河南尹張廷範收彦威等殺
之臨刑大呼曰賣我性命欲塞天下之謗其如神理何
操心若此欲望子孫長世可乎呼廷範謂曰公行當及
此勉自圖之是日全忠歸大梁丙申制天平軍節度使
檢校太師中書令兼鄆州刺史上柱國東平王食邑七
千戶張全義本官兼河南尹許州刺史忠武軍節度觀
察等使判六軍諸衛事皇帝即位行事官左丞楊涉進
封開國伯加食邑四百戸吏部侍郎趙光逄進開國公
加食邑三百戶右散騎常侍竇回給事中孫續戶部郎
中知制誥封舜卿等加勲階禮儀使太常卿王溥與一
子八品正員官書寶冊官吏部尚書陸扆刑部尚書張
禕扆與一子八品正員官禕加階太子太保盧紹卒魏
博羅紹威進救接百官絹千匹綿三千兩十一月辛酉
朔癸酉午時日有黃白暈旁有青赤紉楊行密攻光州
又急攻鄂州杜洪遣使求援全忠率師五萬自潁州渡
淮至霍丘大掠以紓之行密分兵來拒乙酉勅據太常
禮院奏於十二月内擇日冊太后者朕近奉慈旨以山
陵未畢哀感方纏凡百有司且虔充奉吉凶之禮難以
並施太后冊禮宜俟山陵畢日庶得橋山攀慕彰盡節
於羣臣蘭殿承榮展盛儀於朕志情既獲遂禮實宜之
付所司己丑嶺南東道辨州宜改為勲州十二月辛卯
朔癸卯權知河南府尹和王傅張廷範宜復本官光祿
大夫檢校司徒河東縣開國子食邑五百戶充山陵副
使權知河南尹天平軍節度副使韋震權知鄆州軍州
事
二年春正月庚申朔楊行密䧟鄂州執節度使杜洪斬
於揚州市鄂岳蘄黃等州入行密全忠自霍丘還大梁
甲子太常卿王溥上大行皇帝諡號廟號乃勅右僕射
平章事裴樞撰諡冊中書侍郎柳璨撰哀冊辛未勅朕
祗荷丕圖仰惟先訓方迫遺弓之痛俯臨同軌之期將
展孝思親扶護衛皇太后義深鳴鳳痛切攀龍亦欲專
奉靈輿躬及園寢兼盡追摧之道用終克敬之儀其大
行皇帝山陵發引日朕隨太后親至陵所付中書門下
宜體至懷羣臣三表論諫乃止二月庚寅朔壬辰制以
前知鄜州軍州事檢校尚書左僕射劉鄩為右金吾衛
大將軍充右街使檢校左僕射朱漢賓為右羽林統軍
丙申羣臣告諡於西宫己亥勅今月十一日大行皇帝
啟攢宫准故事坊市禁音樂至二十日掩玄宮畢如舊
庚子啟攢宮文武百寮夕臨於西宮丁未靈駕發引濮
王已下從皇帝太后長樂門外祭畢歸大内己酉葬昭
宗皇帝於和陵庚戍制以太常卿王溥為工部尚書壬
子制以汝州刺史裴迪為刑部尚書泰寧軍節度檢校
司空兖州刺史御史大夫葛從周檢校司徒兼右金吾
上將軍致仕從周病風不任朝謁故也以左金吾上將
軍盧彦威為左威衛上將軍是月社日樞密使蔣玄暉
宴德王裕已下九王於九曲池既醉皆絞殺之竟不知
其瘞所丙辰左僕射裴贄等議遷廟合遷順宗一室從
之己未昭宗皇帝神主祔太廟禮院奏昭宗廟樂曰咸
寧之舞三月庚申朔壬戍制以前平盧軍節度使檢校
太傅同平章事兼青州刺史上柱國琅邪郡公食邑二
千五百戶王師範為孟州刺史河陽三城懷孟節度觀
察等使從全忠奏也甲子制以特進尚書右僕射門下
侍郎同平章事太清宫使弘文館大學士延資庫使諸
道鹽鐵轉運使判度支上柱國河東郡開國公食邑二
千戶裴樞可守尚書左僕射光祿大夫門下侍郎戶部
尚書同平章事監修國史河南縣開國子食邑五百戶
獨孤損可檢校尚書左僕射同平章事兼安南都護充
靜海軍節度安南管内觀察處置等使以光祿大夫中
書侍郎同平章事集賢殿大學士上柱國博陵郡開國
公食邑一千五百戶崔遠可守尚書右僕射以正議大
夫中書侍郎同平章事判戶部事上柱國河東縣男食
邑三百戸柳璨為門下侍郎兼戸部尚書同平章事太
清宫使弘文館大學士延資庫使諸道鹽鐵轉運等使
以正議大夫尚書吏部侍郎上柱國賜紫金魚袋張文
蔚為中書侍郎同平章事監修國史判度支以銀青光
祿大夫行尚書左丞上柱國弘農縣伯食邑七百戶楊
涉為中書侍郎同平章事集賢殿大學士判戶部事庚
午勅朕以宰臣學士文武百寮常拘官局空逐遊從今
膏澤不愆豐年有望當兹韶景宜示優恩自今月十二
日後至十六日各令取便選勝追遊付所司壬申以檢
校司徒和王傅張延範為太常卿丁亥勅翰林學士戶
部侍郎楊注是宰臣楊涉親弟兄既秉於樞衡弟故難
居宥密可守本官罷内職四月己丑朔壬辰勅河南府
緱氏縣令宜兼充知陵臺令仍昇為赤縣癸巳勅曰文
武二柄國家大綱東西兩班官職同體咸匡聖運共列
明廷品秩相對於高卑祿俸皆均於厚薄不論前代秪
考本朝太宗皇帝以中外臣寮文武參用或自軍衞而
居臺省亦由衣冠而秉節旄足明於武列文班不令分
清濁優劣近代浮薄相尚凌蔑舊章假偃武以修文競
棄本而逐末雖藍衫魚簡當一見而便許升堂縱拖紫
腰金若非類而無令接席以是顯揚榮辱分别重輕遽
失人心盡隳朝體致其今日實此之由須議改更漸期
通濟文武百官自一品以下逐月所給料錢並須均勻
數目多少一般支給兼差使諸道亦依輪次既就公平
必期開泰凡百臣庶宜體朕懷和王傅張廷範者全忠
將吏也以善音律求為太常卿全忠薦用之宰相裴樞
以廷範非樂卿之才全忠怒罷樞相位柳璨希旨又降
此詔斥樞輩故有白馬之禍丙午前棣州刺史劉仁遇
檢校司空兼兖州刺史御史大夫充泰寧軍節度使乙
未制左僕射裴樞新除清海軍節度使獨孤損河南尹
張全義工部尚書王溥司空致仕裴贄刑部尚書張禕
並賜一子八品正員官以奉山陵之勞也勅曰朕以宿
麥未登時陽久亢慮闕粢盛之備軫予宵旰之懷所宜
避正位於宸居減珍羞於常膳諒惟眇質深合罪躬自
今月八日已後不御正殿減常膳付所司辛丑侍御史
李光庭郗殷象殿中丞張昇崔昭矩起居舍人盧仁烱
盧鼎蘇楷吏部員外郎崔協左補闕崔咸休右補闕杜
承昭羅兖右拾遺韋彖路德延並宜賜緋魚袋兵部郎
中韋乾美比部郎中楊煥皆賜紫金魚袋並以奉山陵
之榮也壬寅勅朕獲荷丕圖仰遵慈訓爰崇徽號已定
禮儀冀申為子之心以展奉親之敬昨所司定今月二
十五日行皇太后冊禮再奉慈旨以宮殿未停工作蒸
暑不欲勞人宜改吉辰固難違命冊禮俟修大内畢功
日所司以聞癸卯太清宮使柳璨奏修上清宮畢請改
為太清宫從之甲辰夜彗起北河貫文昌其長三丈在
西北方丁未勅設官分職各有司存銓衡既任於吏曹
除授寧煩於宰職但所司注擬申到中書過驗酌量苟
或差舛難可書定近年除授其徒實繁占選部之闕員
擇公當之優便遂致三銓注擬之時皆曠職務且以宰
相之任提舉百司唯務公平無私方致漸臻有道應天
下州府令錄並委吏部三銓注擬自天祐二年四月十
一日已後中書並不除授或諸薦奏量留即度可否施
行庶各司其局免致紊隳宰相提綱永存事體付所司
辛亥以彗孛謫見德音放京畿軍鎮諸司禁囚常赦不
原外罪無輕重遞減一等限三日内疏理聞奏壬子勅
朕以沖幼克嗣丕基業業兢兢勤恭夕惕彗星謫見罪
在朕躬雖已降赦文特行恩宥起今月二十四日後避
正殿減常膳以明思過付所司丙辰勅准向來事例每
貫抽除外以八百五十文為貫每陌八十五文如聞坊
市之中多以八十為陌更有除折頓爽舊規付河南府
市肆交易並以八十五文為陌不得更有改移戊午勅
東上閤門西上閤門比帝出入以東上為先大忌進名
即西上閤門為便比因閹官擅權乃以陰陽取位不思
南面但啟西門邇來相承未議更改詳其稱謂似爽舊
規自今年五月一日後常朝出入取東上閤門或遇奉
慰即開西上閤門永為定制付所司又勅朕以上天謫
見避殿責躬不宜朔會朝正殿其五月一日朝會宜權
停五月己未朔以星變不視朝勅曰天文變見合事祈
禳宜於太清宮置黃籙道場三司支給齋料壬戍勅法
駕遷都之日洛京再建之初慮懷土有類於新豐權更
名以變於舊制妖星既出於雍分高閎難效於秦餘宜
改舊門之名以壯卜年之永延喜門改為宣仁門重明
門改為興教門長樂門改為光政門光範門曰應天門
乾化門曰乾元門宣政門曰敷政門宣政殿曰貞觀殿
日華門曰左延福門月華門曰右延福門萬夀門曰萬
春門積慶門曰興善門含章門曰膺福門含清門曰延
義門金鑾門曰千秋門延和門曰章善門保寧殿曰文
思殿其見在門名有與西京門同名者並宜復洛京舊
門名付所司乙酉夜西北彗星長六七十丈自軒轅大
角及天市西垣光輝猛怒其長竟天丙寅有司修皇太
后宮畢中書奏皇太后慈惠臨人寬仁馭物早叶俔天
之兆克彰誕聖之符今輪奐新宫規摹舊典崇訓既徵
於信史積善宜顯於昌期太后宫請以積善為名從之
又以將卜郊禋預調雅樂宜以太常卿張廷範充修樂
懸使丁卯荆襄節度使趙匡凝奏為故使成汭立祠宇
從之己巳太清宫使柳璨奏近勅改易宮殿門名竊以
玄元皇帝廟西京曰太清宮東京曰太微宮其太清宮
請復為太微宫臣便給入官階從之庚午勅所司定今
年十月九日有事郊丘其修製禮衣祭服宜令宰臣柳
璨判祭器宜令張文蔚楊涉分判儀仗車輅宜令太常
卿張廷範判壬申制新除靜海軍節度使銀青光禄大
夫檢校尚書左僕射同平章事兼安南都護河南郡開
國侯食邑一千戸獨孤損可責授朝散大夫棣州刺史
仍令御史臺發遣出京訖聞奏勅曰朕謬將眇質叨荷
丕圖常懷馭朽之心每軫泣辜之念諒於黜責豈易施
行左僕射裴樞右僕射崔遠雖罷機衡尚居揆路既處
優崇之任未傷進退之規不能秉志安家但恣流言謗
國頗興物論難抑朝章須離八座之榮尚付六條之政
勉思咎己無至尤人樞可責授朝散大夫登州刺史遠
可責授朝散大夫萊州刺史便發遣出京兵部郎中韋
乾美貶沂州司戸甲戍勅中書舍人封渭貶齊州司戶
右補闕鄭輦密州莒縣尉兵部員外盧協祁州司戸並
員外置乙亥勅吏部尚書陸扆貶濮州司戸工部尚書
王溥淄州司戶司天奏旬朔已前星文變見仰觀垂象
特軫聖慈自今月八日夜已後連遇陰雨測候不得至
十三日夜一更三點天色暫晴景緯分明妖星不見於
碧虚災沴潛消於天漢者勅曰上天謫見下土震驚致
夙夜之沈憂恐生靈之多難不居正殿盡輟常羞益務
齋虔以申禳禱果致玄穹覆祐孛彗消除豈罪己之感
通免貽人於災沴式觀陳奏深慰誠懷丙子勅戸部郎
中李仁儉貶和王府咨議起居舍人盧仁烱安州司戸
夀安尉直弘文館盧晏滄州東光尉丁丑陳許節度使
張全義奏得許州留後狀申自多事以來許州權為列
郡今特創鼓角樓訖請復為軍額勅旨依舊置忠武軍
牌額戊寅宴羣臣於崇勲殿全忠與王鎔羅紹威置宴
也庚辰勅特進檢校司徒守太保致仕趙崇可曹州司
戶銀青光祿大夫兵部侍郎王贊可濮州司戶辛巳勅
責授登州刺史裴樞可隴州司戸責授棣州刺史獨孤
損可瓊州司戶責授萊州刺史崔遠可白州司戶壬午
勅司勲員外韋甄責授和王友洛陽縣令李光序責授
左春坊典設郎甲申秘書監崔仁魯可密州司戸國子
祭酒崔澄陳州司戶太府少卿裴鍼徐州司戶衛尉少
卿裴紓曹州南華尉左補闕崔咸休寧陵尉司封員外
薛滈輝州司戶前鹽鐵推官獨孤憲臨沂尉祕書少監
裴鉥鄆州司戶長安尉直史館裴格符離尉兵部郎中
李象鄭州司戸刑部員外盧薦范縣尉丙戍潁州汝陰
縣人彭文妻産三男丁亥勅以翰林學士尚書職方郎
中張策兼充史館修撰修國史六月戊子朔勅責授隴
州司戶裴樞瓊州司戶獨孤損白州司戸崔遠濮州司
戶陸扆淄州司戶王溥曹州司戶趙崇濮州司戶王贊
等皆受國恩咸當重任罔思罄竭唯貯姦邪雖已謫於
遐方尚難寬於國典委御史臺差人所在州縣各賜自
盡時樞等七人已至滑州皆併命於白馬驛全忠令投
屍於河己丑勅君臣之間進退以禮矧於求舊欲保初
終苟自掇於悔尤亦須行於黜責特進守司空致仕上
柱國河東縣開國公食邑二千戸裴贄早以公望常踐
台司靡聞竭力以匡時每務養恬而避事泊從請老不
謂無恩合慎樞機動循規矩雖云勇退乃有後言自為
簿從之酋頗失人臣之禮謫居郡掾用正朝綱可責授
青州司戶刑部郎中李煦可萊州司戶辛卯太微宫使
柳璨奏前使裴樞充宫使日權奏請玄元觀為太清宮
又别奏在京弘道觀為太清宮至今未有制置伏以今
年十月九日陛下親事南禋先謁聖祖廟弘道觀既未
修葺玄元觀又在北山若車駕出城禮非便穩今欲只
留北邙山上老君廟一所其玄元觀請折入都城於清
化坊内建置太微宮以備車駕行事從之壬辰勅諸道
節度觀察防禦刺史等部内有新除朝官前資朝官勅
到後三日内發遣赴闕仍差人監送所在州縣不得停
住苟或稽違必議貶黜付所司癸巳勅衛尉少卿敬沼
是裴贄之甥常累於甥或以明經撓文柄或以私事竊
化權贄已左遷爾又何逭可貶徐州蕭縣尉丙申勅福
建每年進橄㰖子比因閹豎出自閩中牽於嗜好之間
遂成貢奉之典雖嘉忠藎伏恐煩勞今後只供進臘面
茶其進橄㰖子宜停戊戍勅密縣令裴練貶登州牟平
尉長水令崔仁略淄州高苑尉福昌主簿陸珣沂州新
泰尉泥水令獨孤韜范縣尉並員外置皆裴樞崔遠陸
扆宗黨也壬寅湖南馬殷奏岳州洞庭青草之側有古
祠四所先以荒圯臣復修廟了畢乞賜名額者勅旨黃
陵二妃祠曰懿節洞庭君祠曰利涉侯青草祠曰安流
三閭大夫祠先以澧朗觀察使雷滿奏已封昭靈侯宜
依天佑元年九月二十九日勅處分丙午全忠奏得宰
相柳璨記事欲拆北邙山下玄元觀移入都内於清化
坊取舊昭明寺基建置太微宮准備十月九日南郊行
事緣延資庫鹽鐵並無物力令臣商量者臣已牒判六
軍諸軍張全義指揮工作訖優詔嘉之丁未勅太子賓
客柳遜嘗為張濬租庸判官又王溥監修日奏充判官
授工部侍郎又與趙崇裴贄為刎頸之交昨裴樞等得
罪之時合當連坐尚矜暮齒且俾懸車可本官致仕戊
申勅前司勲員外郎賜緋魚袋李延古責授衛尉寺主
簿七月戊午朔辛酉賜全忠迎鑾記功碑文立於都内
全忠進助郊禮錢三萬貫癸丑再貶柳遜曹州司馬辛
巳勅全忠請鑄河中晉絳諸縣印縣名内有城字並落
下如密鄭絳蒲例單名為文壬午宰臣柳璨禮部尚書
蘇循充皇太后冊禮使是日於積善宫行禮畢帝乘輦
赴太后宮稱賀丙戍太常禮院奏每月朔望皇帝赴積
善宮起居文武百官於宮門進名起居從之八月丁亥
朔戊子制中書舍人姚洎可尚書戶部侍郎充元帥府
判官從全忠奏也洛苑使奏榖水屯地内嘉禾合穎乙
未勅偽稱官階人泉州晉江縣應鄉貢明經陳文巨招
伏罪欵付河南府決殺庚子勅漢代元勲鄧禹冠諸侯
之上晉朝重位王導居百辟之先皆道著匡扶功宣寰
宇其於崇寵迥異等倫朕獲以眇躬重興丕運凡關制
度必法舊章實仗勲賢永安宗社副元帥梁王正守太
尉中書令忠武軍節度使河南尹張全義亦正守中書
令俱深倚注咸正台衡其朝廷冊禮告祀天地宗廟其
司空則差官攝行太尉侍中中書令即宰臣攝行今太
尉副元帥任冠藩垣每遇行禮之時或不在京國即事
須差攝太尉行事全義見居闕下任正中樞不可更差
别官又攝中書令事其太尉官如梁王朝覲在京便委
行事如却赴鎮即依前攝行所合差中書令便委全義
以本官行禮其侍中司空司徒即臨時差官付所司壬
寅勅前大中大夫尚書兵部侍郎賜紫金魚袋司空圖
俊造登科朱紫昇籍既飬高以傲代類移山而釣名志
樂潄流心輕食祿匪夷匪惠難居公正之朝載省載思
當徇幽棲之志宜放還中條山癸卯勅太常卿張廷範
宜充南郊禮儀使丁未制削奪荆襄節度使趙匡凝在
身官爵是月乙未全忠遣大將楊師厚討匡凝收唐鄧
福郢隨等州全忠自率親軍赴之荆襄之軍陣於漢水
之陰九月丁巳朔辛酉楊師厚於襄州西六十里陰谷
江口伐竹木為浮梁癸亥梁成引軍渡江甲子趙匡凝
率勁兵二萬陣於江之湄師厚一戰敗之遂乘勝躡之
陣於城下是夜匡凝挈其孥潰圍遁走乙丑師厚入襄
陽丙寅全忠繼至壬申匡凝牙將王建武遣押牙常質
以荆南降言權知荆南軍府事趙匡凝今月十一日棄
城上峽奔蜀川勅曰梁王躬臨貔武收復荆襄拔峴首
若轉丸平荆門如沃雪連收兩鎮併走二兇乃眷勲庸
載深嘉注宜賜詔奬飾内出宣旨嬭婆楊氏可賜號昭
儀嬭婆王氏可封郡夫人第二嬭婆先帝已封郡夫人
准楊氏例改封中書奏議言乳母古無封夫人賜内職
之例近代因循殊乖典故昔漢順帝以乳母宋氏為山
陽君安帝乳母王氏曰野王君當時朝議非之今國祚
中興禮宜求舊臣等商量楊氏望賜號安聖君王氏曰
福聖君第二王氏曰康聖君從之己巳勅武成王廟宜
改為武明王乙酉勅先擇十月九日有事郊丘備物之
間有所未辦宜改用十一月十九日十月丙戍朔制梁
王全忠可充諸道兵馬元帥别開府幕加食邑通前一
萬五千戸實封一千五百戶金州馮行襲奏當道昭信
軍額内一字與元帥全忠諱字同乃賜號戎昭軍制削
奪荆南留後趙匡凝官爵丁亥勅洛城坊曲内舊有朝
臣諸司宅舍經亂荒榛張全義葺理已來皆已耕墾既
供軍賦即係公田或恐每有披論認為世業須煩按驗
遂啟倖門其都内坊曲及畿内已耕植田土諸色人並
不得論認如要業田一任買置凡論認者不在給還之
限如有本主元自差人勾當不在此限如荒田無主即
許識認付河南府甲午起居郎蘇楷駮昭宗諡號曰帝
王御宇由理亂以審汙隆宗祀配天資諡號以定升降
故臣下君上皆不得而私也伏以陛下順考古道昭彰
至公既當不諱之朝寧阻上言之路伏以昭宗皇帝睿
哲居尊恭儉垂化其於善美孰敢蔽虧然而否運莫興
至理猶鬱遂致四方多事萬乘頻遷始則閹䜿猖狂受
幽辱於東内終則嬪嬙悖亂罹夭閼於中闈其於易名
宜循考行有司先定尊諡曰聖穆景文孝皇帝廟號昭
宗敢言溢美似異直書按後漢和安順帝緣非功德遂
改宗稱以允臣下之請今郊禋有日祫祭惟時將期允
愜列聖之心更下詳議新廟之稱庶使叶先朝罪己之
德表聖主無私之明楷禮部尚書循之子凡劣無藝乾
寧二年應進士登第後物論以為濫昭宗命翰林學士
陸扆祕書監馮渥覆試黜落永不許入舉場楷負愧銜
怨至是全忠弑逆君上柳璨陷害朝臣乃與起居郎羅
衮起居舍人盧鼎連署駮議楷目不知書手僅能執筆
其文羅衮作也時政出賊臣哀帝不能制太常卿張廷
範改謚曰恭靈莊閔孝皇帝廟號曰襄宗全忠雄猜物
鍳自楷駮諡後深鄙之既傳代之後循楷父子皆斥逐
不令在朝丁未所司改題昭宗神主輟朝一日癸丑勅
成德軍宜改為武順管内槀城縣曰槀平信都曰堯都
欒城曰欒氏阜城曰漢阜臨城為房子避全忠祖父名
也十一月乙卯朔勅潞州潞城縣改為潞子黎城曰黎
亭全忠平荆襄後遂引軍將攻淮南行次棗陽阻雨比
至光州道險塗潦人馬饑乏休止十餘日乃趨固始進
軍距夀州三十里夀人閉壁不出左右言師老不可用
是月丙辰全忠自正陽渡淮而北至汝陰全忠深悔此
行無益丁卯至大梁時哀帝以此月十九日親祠圜丘
中外百司禮儀法物已備戊辰宰相已下於南郊壇習
儀而裴迪自大梁廻言全忠怒蔣玄暉張廷範柳璨等
謀延唐祚而欲郊天改元玄暉柳璨大懼庚午勅曰先
定此月十九日親禮南郊雖定吉辰改卜亦有故事宜
改取來年正月上辛付所司辛巳制廻天再造竭忠守
正功臣諸道兵馬元帥宣武宣義天平護國等軍節度
觀察處置修宮闕制置度支解縣池場亳州太清宮等
使開府儀同三司守太尉中書令河中尹汴滑鄆等州
刺史上柱國梁王食邑一萬五千戶實封一千五百戸
朱全忠可授相國總百揆其以宣武宣義天平護國天
雄武順忠武佐國河陽義武昭義保義戎昭武定泰寧
平盧匡國鎮國武寧忠義荆南二十一道為魏國仍進
封魏王依前充諸道兵馬元帥太尉中書令宣武宣義
天平護國等軍節度觀察處置等使加食邑五千戶實
封八千五百戶入朝不趨劔履上殿贊拜不名兼備九
錫之命仍擇日備禮冊命又制以楊師厚為襄州兵馬
留後左龍武統軍張慎思為武寧軍兵馬留後壬午中
書門下奏相國魏王總百揆百司合呈納本司印其中
書門下印堂後王仁珪呈納中書公事權追中書省印
行遣從之甲申勅河南告成縣改為陽邑蔡州襄城改
為苞孚同州韓城改為韓元絳州翼城改為澮川鄆州
鄆城改為萬安慈州文城改為屈邑澤州晉城改高都
陽城改為護澤安州應城改為應陽洪州豐城改為吳
高全忠令判官司馬鄴讓相國總百揆之命十二月乙
酉朔戊子詔蔣玄暉賫手詔赴魏國不許陳譲錫命辛
卯制正議大夫門下侍郎兼戸部尚書同平章事太微
宮使弘文館大學士延資庫使充諸道鹽鐵轉運等使
上柱國河東縣開國男食邑三百戸柳璨可光祿大夫
守司空兼門下侍郎同平章事太微宮使弘文館大學
士延資庫使充諸道鹽鐵轉運等使進封河東縣開國
伯通前食邑七百戶充魏國冊禮使制相國魏王曾祖
贈太傅茂琳追封魏王諡宣憲祖贈太師信追封魏王
諡武元父贈尚書令誠追封魏王諡文明勅右常侍王
鉅太常卿張廷範給事中崔沂工部尚書李克助祠部
郎中知制誥張茂樞膳部員外知制誥杜曉吏部郎中
李光嗣駕部郎中趙光胤戶部郎中崔協比部郎中楊
煥左常侍孔拯右諫議蕭頎左拾遺裴瑑右拾遺高濟
職方郎中牛希逸主客郎中蕭蘧等隨冊禮使柳璨魏
國行事先是北院宣徽使王殷使夀州行營構蔣玄暉
於全忠全忠怒急歸大梁上令刑部尚書裴廸賫詔慰
勞全忠全忠忿恨語極不遜故行相國百揆之命以悅
其心蔣玄暉自至大梁陳訴全忠怒猶不解帝憂之甲
午上召三宰相議其事柳璨曰人望歸元帥陛下揖讓
釋負今其時也帝曰運祚去唐久矣幸為元帥所延今
日天下非予之天下神器大寶歸於有德又何疑焉他
人傳予意不盡卿自往大梁備言此懷乃賜璨茶藥便
令進發乙未勅樞密使蔣玄暉宜削在身官爵送河南
府處斬豐德庫使應頊尚食使朱建武送河南府決殺
庚子勅樞密使及宣徽南院北院並停其樞密公事令
王殷權知其兩院人吏並勒歸中書其諸司諸道人並
不得到宣徽院凡有公事並於中書論請其延義千秋
兩門只差小黃門三人勾當其官健勒歸本軍勅魏王
堅辭寵命過示撝謙朕以國史所書元帥之任並以天
下為名爰自近年改為諸道既非舊制須在正名宜追
制改為天下兵馬元帥餘准詔旨處分辛丑勅漢宣帝
中興五日一聽朝歷代通規永為常式近代不循舊儀
輙隳制度既姦邪之得計致臨視之失常須守舊規以
循定制宜每月只許一五九日開延英計九度其入閣
日仍於延英日一度指揮如有大叚公事中書門下具
牓子奏請開延英不計日數付所司又勅宫嬪女職本
備内任近年已來稍失儀制宮人出内宣命寀御參隨
視朝乃失舊規須為永制今後每遇延英坐朝日只令
小黃門祗候引從宮人不得擅出内門庶循典儀免至
紛雜壬寅戎昭軍奏收復金州兵火之後井邑殘破請
移理所於均州從之仍改為武定軍乙巳汴州别駕蔣
仲伸決殺玄暉季父也又勅蔣玄暉身居密近擅弄威
權鬻爵賣官聚財營第而苞蔵悖逆稔浸姦邪雖都市
已處於極刑而屈法尚慊於衆怒更示焚棄之典以懲
顯負之蹤宜追削為兇逆百姓仍委河南府揭屍於都
門外聚衆焚燒玄暉死後王殷趙殷衡等又譖於全忠
云内人相傳玄暉私侍積善宫與柳璨張廷範為盟誓
之交求興唐祚戊申全忠令知樞密王殷害皇太后何
氏于積善宮又殺宮人阿秋阿虔言通導蔣玄暉己酉
勅以大后喪廢朝三日百官奉慰訖又勅曰皇大后位
承坤德有愧母儀近者兇逆誅夷宮闈詞連醜状尋自
崩變以謝萬方朕以幼沖君臨區宇雖情深號慕而法
難徇私勉循秦漢之規須示追降之典其遣黃門收所
上皇太后寶冊追廢為庶人宜差官告郊廟庚戍勅朕
以謬荷丕圖禮合親謁郊廟先定來年正月上辛用事
今以宮闈内亂播于醜聲難以慙恧之容入於祖宗之
廟其明年上辛親謁郊廟宜停壬子勅積善宮安福殿
宜廢癸丑勅光禄大夫守司空門下侍郎平章事太微
宮使弘文館大學士延資庫使諸道鹽鐵轉運使柳璨
責授朝議郎守登州刺史又勅太常卿張廷範太常少
卿裴磵温鑾祠部郎中知制誥張茂樞等蔣玄暉在樞
密之時與柳璨張廷範共為朋扇日相往來假其遊宴
之名别具傾危之計苟安重位酷陷朝臣既此陰謀難
寬大辟柳璨已從别勅處分廷範可責授萊州司戶裴
磵等常同聚會固共苞藏磵可青州北海尉鑾臨淄尉
茂樞博昌尉並員外置甲寅勅責授登州刺史柳璨素
矜憸巧每務回邪幸以庸才驟居重位曾無顯效孤負
明恩詭譎多端苞藏莫測但結連於兇險獨陷害於賢
良罪既貫盈理須竄殛可貶密州司戸再貶長流崖州
百姓委御史臺賜自盡是日斬於上東門外又勅張廷
範性唯庸妄志在回邪不能保慎寵榮而乃苞藏兇險
密交柳璨深結玄暉晝議宵行欺天負地神祗共怒罪
狀難原宜除名委河南府於都市集衆以五車分裂温
鑾裴磵張茂樞並除名委於御史臺所在賜自盡柳璨
弟瑀瑊送河南府決殺
三年春正月乙卯朔全忠以四鎮之師七萬會河北諸
軍屯於深州樂城戊午勅右拾遺柳瑗貶洺州雞澤尉
璨疎屬也乙丑全忠自汴河赴魏州丙寅制定亂安國
功臣鎮海鎮東軍節度浙江東西道觀察處置等使淮
南東面行營招討營田安撫兩浙鹽鐵制置發運等使
開府儀同三司守侍中兼中書令杭越兩州刺史上柱
國吳王食邑九千戶實封五百戶錢鏐總臨兩鎮制撫
三吳道途阻艱未行冊命宜令所司擇日備禮己巳夜
魏博節度使羅紹威殺其衙内親軍八千人戊午全忠
自内黃入魏州是月魏博衙外兵五萬自歷亭還分據
紹威貝博等州汴軍攻圍之壬申勅相國總百揆魏王
頃辭冊命宜令所司再行冊禮辛巳國子監奏奉去年
十一月五日勅文應國學每年與諸道等一例解送兩
人今監主郭應圖等六十人連状論訴勅旨取士之科
明經極重每年人數已有舊規去夏條疏盖防渝濫今
國子監河南府俱有論奏所試明經宜令准常年例解
送禮部放人多少酌量施行但不徇嘱求無致僥倖付
所司二月甲申朔魏博節度使羅紹威宜許於本鎮置
三代私廟癸卯勅今年禮部所放進士據依去年人數
外更放兩人三月甲寅朔甲戍勅河中昭義管内俱有
慈州地里相去不遠稱謂時聞錯悞其昭義管内慈州
宜改為惠州壬戍全忠奏河中判官劉崇子匡圖今年
進士登第遽列高科恐涉羣議請禮部落下戊寅制元
帥梁王可兼領諸道鹽鐵轉運等使判度支戸部事充
三司都制置使辛巳勅貶西都留守判官左諫議大夫
鄭賨崖州司戶尋賜死四月甲申朔日有蝕之在胃十
二度戊申魏博羅紹威奏臣當管博州聊城縣武陽莘
縣武水博平高堂等五縣皆於黃河東岸其鄉村百姓
渡河輸税不便與天平軍管界接連請割屬鄆從之五
月癸酉朔追贈故荆南節度使成汭鄂岳節度使杜洪
官爵仍於本州立祠廟從全忠奏也丙申勅天祐二年
九月二十日於全州置戎昭軍割均房二州為屬郡比
因馮行襲叶贊元勲克宣丕績用奬濟師之效遂行割
地之權今命帥得人疇庸有秩其戎昭軍額宜停其均
房二州却還山南東道收管六月癸未朔甲申勅襄州
近因趙匡凝作帥請别立忠義軍額既非往制固是從
權忠義軍額宜停廢依舊為山南東道節度使己亥權
知唐州事衛審符奏州郭凋殘又不居要路請移理所
於泌陽縣從之制以京兆尹佑國軍節度使韓建為青
州節度使代王重師以重師代建為京兆尹壬寅勅文
武百寮每月一度入閤於貞觀殿貞觀大殿朝廷正衙
遇正至之辰受羣臣朝賀比來視朔未正規儀今後於
崇勲殿入閤付所司左拾遺充史館修撰裴瑑以堂叔
母危疾在濟源無兄弟侍疾乞假寧省從之七月壬子
朔己未全忠始自魏州歸大梁魏博六州平定檢校工
部尚書守宗正卿嗣邠王震停見任落下襲封以請告
於外也辛未皇妹永明公王薨罷朝三日八月甲辰全
忠復自汴州北渡河攻滄州乙未魏博奏割貝州永濟
廣宗相州臨河内黃洹水斥丘等六縣隸魏州從之九
月辛亥朔丁卯全忠大軍至滄州軍於長蘆是月積陰
霖雨不止差官禜都門十月乙未兩浙錢鏐請於本鎮
立三代私廟從之十一月庚戍朔丙子廢牛羊司御厨
肉河南府供進所有進到牛羊便付河南府收管十二
月己卯朔淮南偽署宣歙觀察使檢校司徒王茂章可
金紫光祿大夫檢校太保從錢鏐奏也茂章背楊渥以
宣州降錢鏐故也己丑全忠奏文武兩班一五九朝日
元帥府排比廊飱勅曰百官入朝兩廊賜食遷都之後
有司官闕供元帥梁王欲整大綱復行故事俾其班列
益認優隆宜賜詔奬飭甲辰河陽節度副使孫乘貶崖
州司戶尋賜自盡閏十二月己酉朔福建百姓僧道詣
闕請為節度使王審知立德政碑從之乙丑華州鎮國
節度觀察處置等使額及興德府名並宜停廢復為華
州刺史充本州防禦使仍隸同州為支郡所管華商兩
州諸縣先昇次赤次畿並罷宜依舊名西都佑國軍作
鎮已來未有屬郡其金州商州宜隸為屬郡京兆府奉
先縣本屬馮翊櫟楊連接下邽奉先縣宜却隸同州櫟
楊宜隸華州丙寅奪西川節度使王建在身官爵戊辰
李克用與幽州之衆同攻潞州全忠守將丁會以澤潞
降太原克用以其子嗣昭為留後甲戍全忠燒長蘆營
旋軍聞潞州陷故也乙亥貶興唐府少尹孫秘長流愛
州尋賜死孫乘弟也
四年春正月戊寅朔壬寅全忠自長蘆至大梁天子遣
御史大夫薛貽矩賫詔慰勞全忠自弑昭宗之後岐蜀
太原連兵牽制關西日削幸羅紹威殺牙軍全獲魏博
六州將行簒代欲威臨河朔乃再興師臨幽滄冀仁恭
父子乞盟則與之相結以固王鎔紹威之心而自秋迄
冬攻滄州無功及聞丁會失守燒營遽還路由魏州羅
紹威知失勢恐兵襲已深贊簒奪之謀他日如王受禪
必罄六州軍賦以助大禮全忠深感之至大梁會薛貽
矩來乃以臣禮見全忠貽矩承間密陳禪代之謀全忠
心德之貽矩還奏曰元帥有受代意陛下深體時事去
茲重負帝曰此吾素懷也乃降詔元帥以二月行傳禪
之禮全忠偽辭二月壬子詔文武百官以今月七日齊
赴元帥府癸丑宰相百官辭全忠以未斷表為詞三月
戊寅朔全忠令大將李思安率兵三萬合魏博之衆攻
掠幽州思安頓兵臨其郛會仁恭子守光率兵赴援思
安乃還庚寅詔薛貽矩再使大梁逹傳位之旨甲辰詔
曰勅宰臣文武百辟藩岳庶尹明聽朕言夫大寶之尊
神器之重倘非德充宇宙功濟黔黎著重華納麓之功
彰文命導川之績允熙帝載克代天工則何以統御萬
邦照臨八極元帥梁王龍顔瑞質玉理竒文以英謀睿
武定寰瀛以厚澤深仁撫華夏神功至德絶後光前緹
油罕紀其鴻勲謳誦顯歸於至化二十年之功業億兆
衆之推崇邇無異言遠無異望朕惟王聖德光被八紘
宜順玄穹膺茲寶命况天文符瑞雜沓宣明虞夏昌期
顯于圖籙萬幾不可以久曠天命不可以久違神祗叶
心歸于有德朕敬以天下傳禪聖君退居舊藩以備三
恪今勅宰臣張文蔚楊涉等率文武百寮備法駕奉迎
梁朝勉厲肅恭尊戴明主沖人釋兹重負永為虞賓獲
奉新朝慶泰兼極中外列辟宜體朕懷乙酉乃以中書
侍郎平章事張文蔚充冊使禮部尚書蘇循為副中書
侍郎平章事楊涉押傳國寳使翰林學士中書舍人張
策為副御史大夫薛貽矩為押金寶使左丞趙光逄為
副甲午文蔚押文武百寮赴大梁甲子行事冊曰皇帝
若曰咨爾天下兵馬元帥相國總百揆梁王朕每觀上
古之書以堯舜為始者盖以禪讓之典垂於無窮故封
泰山禪梁父略可道者七十二君則知天下至公非一
姓獨有自古明王聖帝焦思勞神惴若納隍坐以待旦
莫不居之則兢畏去之則逸安且軒轅非不明放勲非
不聖尚欲遊於姑射休彼大庭矧乎歴數尋終期運久
謝屬於孤藐統御萬方者哉况自懿祖之後嬖幸亂朝
禍起有階政漸無象天網幅裂海水横流四紀于兹羣
生無庇洎乎喪亂誰其底綏洎于小子粤以幼年繼兹
衰緒豈兹沖昧能守洪基惟王明聖在躬體于上哲奮
揚神武戡定區夏大功二十光著冊書北越陰山南踰
瘴海東至碣石西暨流沙懷生之倫罔不悅附矧予寡
昧危而獲存今則上察天文下觀人願是土德終極之
際乃金行兆應之辰况十載之間彗星三見布新除舊
厥有明徵謳歌所歸屬在睿德今遣持節銀青光祿大
夫守中書侍郎同中書門下平章事張文蔚等奉皇帝
寶綬敬遜于位於戲天之歴數在爾躬允執其中天祿
永終王其祗顯大禮享兹萬國以肅膺天命全忠建國
奉帝為濟陰王遷於曹州處前刺史氏叔琮之第時太
原幽州鳳翔西川猶稱天祐正朔天祐五年二月二十
一日帝為全忠所害時年十七仍謚曰哀皇帝以王禮
葬於濟陰縣之定陶鄉中興之初方備禮改卜遇國喪
而止明宗時就故陵置園邑有司請諡曰昭宣光烈孝
皇帝廟號景宗中書覆奏少帝行事不合稱宗存諡而
已知禮者亦以宣景之諡非宜今只取本諡載之于紀
史臣曰悲哉土運之將亡也五常殆盡百怪斯呈宇縣
瓜分皇圖瓦解昭宗皇帝英猷奮發志憤陵夷旁求竒
傑之才欲拯淪胥之運而世途多僻忠義俱亡極爵位
以待賢豪罄珍竒而託心腹殷勤國士之遇罕有託孤
之賢豢豐而犬豕轉獰肉飽而虎狼愈暴五侯九伯無
非問鼎之徒四岳十連皆畜無君之迹雖蕭屏之臣扼
腕巖廊之輔痛心空銜毁室之悲寧救喪邦之禍及扶
風西幸洛邑東遷如寄珠於盜跖之門蓄水於尾閭之
上往而不返夫何言哉至若川竭山崩古今同歎虎爭
龍戰興替無常縱胠篋之不仁亦攫金之有道曹操請
刑於椒壼蓋迫陰謀馬昭拒命於凌雲窘於見討誠知
醜迹得以為詞而全忠所行止於殘忍况自岐遷洛天
子塊然六軍盡斥於秦人四面皆環於汴卒冕旒如寄
纖芥為疑迎鑾未及於崇朝倳刃已聞於塗地立嗣君
於南面斃母后於中闈黃門與禁旅皆殱宗室共衣冠
並殪復又盜鐘掩耳嫁禍於人何九六之數窮偶天人
之道盡目擊斯亂言之傷心哀帝之時政由凶族雖揖
讓之令有類於山陽而凌逼之權過踰於侯景人道寖
薄陰隲難徵然以此受終如何延永
贊曰勛華受命揖讓告終逆取順守仁道已窮暴則短
祚義則延洪虞賓之禍非止一宗
舊唐書卷二十下
舊唐書卷二十下考證
哀帝本紀二年沈炳震曰二年上宜書天祐年號
冬十月削奪荆南留後趙匡凝官爵(臣德潛)按前八
月丁未已書削奪荆襄節度使趙匡凝在身官爵矣
此應重出
舊唐書卷二十下考證
