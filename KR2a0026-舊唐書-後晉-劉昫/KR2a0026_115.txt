舊唐書卷一百十五
後晉司空同中書門下平章事劉昫撰
列傳第六十五
崔器趙國珍崔瓘敬括
韋元甫魏少遊衞伯玉李承
崔器深州安平人也曾祖恭禮狀貌豐碩飲酒過斗貞
觀中拜駙馬都尉尚神堯館陶公主父肅然平隂丞器
有吏才性介而少通舉明經歴官清謹天寳六載為萬
年尉踰月拜監察御史中丞宋渾為東畿採訪使引器
為判官渾坐贓流貶嶺南器亦随貶十三年量移京兆
府司錄轉都官員外郎出為奉先令逆胡䧟西京器没
扵賊仍守奉先居無何屬賊黨同羅叛賊長安守將安
守忠張通儒並亡匿又渭上義兵起一朝聚徒數萬器
懼所受賊文牒符敕一時焚之牓召義師欲應渭上軍
及渭上軍破賊將崔乾祐先鎮蒲同使麾下騎三十人
捉器器遂北走靈武器素與吕諲善諲引為御史中丞
兼戶部侍郎從肅宗至鳳翔加禮儀使尅復二京為三
司使器草儀注駕入城令䧟賊官立扵含元殿前露頭
跌足撫膺頓首請罪以刀杖環衞令扈從羣官宰臣已
下視之及收東京令陳希烈已下數百人如西京之儀
器性隂刻樂禍殘忍寡恩希旨奏䧟賊官凖律並合處
死肅宗將從其議三司使梁國公李峴執奏固言不可
乃六等定罪多所原宥唯陳希烈逹奚珣斬扵獨柳樹
下後蕭華自相州賊中仕賊官歸闕奏云賊中仕官等
重為安慶緒所驅脅至相州初聞廣平王奉宣恩命釋
放陳希烈已下皆相顧曰我等國家見待如此悔恨何
及及聞崔器議刑太重衆心復搖肅宗曰朕幾為崔器
所誤吕諲驟薦器為吏部侍郎御史大夫上元元年七
月器病脚腫月餘疾亟瞑目則見逹奚珣叩頭曰大尹
不自由左右問之器荅曰逹奚大尹嘗訴冤扵我我不
之許如是三日而器卒
趙國珍䍧牱之苗裔也天寶中以軍功累遷黔府都督
兼本管經略等使時南蠻閤羅鳳叛宰臣楊國忠兼劔
南節度遥制其務屢喪師徒中書舍人張漸薦國珍有
武略習知南方地形國忠遂奏用之在五溪凡十餘年
中原興師唯黔中封境無虞代宗踐祚特嘉之召拜工
部尚書大歷三年九月以疾終贈太子太傅
崔瓘博陵人也以士行聞莅職清謹累遷至澧州刺史
下車削去煩苛以安人為務居二年風化大行流亡襁
負而至增戶數萬有司以聞優詔特加五階至銀青光
禄大夫以甄能政遷潭州刺史兼御史中丞充湖南都
團練觀察處置使瓘到官政在簡肅恭守禮法將吏自
經時艱久不奉法多不便之大歷五年四月會月給糧
儲兵馬使臧玠與判官逹奚覯忿争覯曰今幸無事玠
曰有事何逃厲色而去是夜玠遂構亂犯州城以殺逹
奚覯為名瓘惶遽走逄玠兵至遂遇害代宗聞其事悼
惜久之
敬括河東人也少以文詞稱鄉舉進士又應制登科再
遷右拾遺内供奉殿中侍御史天寶末宰臣楊國忠出
不附己者括以例為果州刺史累遷給事中兵部侍郎
大理卿性深厚志尚簡淡在職不務求名因循而已大
歷初叛臣周智光伏誅詔選循良為近輔以括為同州
刺史歲餘入為御史大夫遅重推誠扵下未嘗以私害
公士頗稱焉而從容養望不舉綱紀士亦以此少之大
歷六年三月卒
韋元甫少修謹敏扵學行初任滑州白馬尉以吏術知
名本道採訪使韋涉深器之奏充支使與同幕判官員
錫齊名元甫精扵簡牘錫詳扵訊覆涉推誠待之時謂
員推韋狀元甫有器局所莅有聲累遷蘇州刺史浙江
西道都團練觀察等使大歷初宰臣杜鴻漸首薦之徵
為尚書右丞會淮南節度使缺鴻漸又薦堪當重寄遂
授揚州長史兼御史淮南節度觀察等使在揚州三年
政尚不擾事亦粗理大歷六年八月以疾卒扵位
魏少遊鉅鹿人也早以吏幹知名歴職至朔方水陸轉
運副使肅宗幸靈武杜鴻漸等奉迎留少遊知留後備
宫室掃除之事少遊以肅宗遠離宫闕初至邊藩故豐
供具以悦之將至靈武少遊整騎卒千餘干戈耀日扵
靈武南界鳴沙縣奉迎備威儀振旅而入肅宗至靈武
殿宇御幄皆象宫闈諸王公主各設本院飲食進御窮
其水陸肅宗曰我至此本欲成大事安用此為命有司
稍去之累遷衞尉卿乾元二年十月議率朝臣馬以助
軍少遊與漢中郡王瑀沮其議上知之貶渠州長史後
為京兆尹請中書門下及兩省五品已上尚書省四品
已上諸司正員三品已上諸王駙馬中朞周已上親及
女婿外甥不得任京兆府判官畿令赤縣丞簿尉敕從
之遷刑部侍郎大歷二年四月出為洪州刺史兼御史
大夫充江南西道都團練觀察等使四年六月封趙國
公賈明觀者本萬年縣捕賊小胥劉希暹恃魚朝恩之
勢恣行兇忍毒甚豺虺朝恩希暹既誅元載當權納明
觀姦謀容之特令江西效力明觀未出城百姓萬衆聚
扵城外皆懷塼石候之期投擊以快意載聞之特令所
由吏擁百姓入城内由是獲免在洪州二年少遊為觀
察使承元載意苟容之及路嗣恭代少遊到州即日杖
殺識者以是減魏之名多路之政大歷六年三月己未
卒扵官贈太師少遊居職緣飾成務有規檢善任人果
扵集事前後四領京尹雖無赫赫之名而齪齪廉謹有
足稱者
衞伯玉有膂力幼習藝天寶中杖劔之安西以邊功累
遷至員外諸衞將軍肅宗即位興師靖難伯玉激憤思
立功名自安西歸長安初為神策軍兵馬使出鎮乾元
二年十月逆賊史思明遣偽將李歸仁鐵騎三千来犯
伯玉以數百騎扵疆子坂擊破之積尸滿野虜馬六百
匹歸仁與其黨東走以功遷右羽林軍大將軍知軍事
轉四鎮北庭行營節度使獻俘百餘人至闕下詔觧縳
而赦之遷伯玉神策軍節度上元二年二月史思明領
衆西下圖長安史朝義率其黨夜襲陜州伯玉以兵逆
擊大破賊扵永寧賊退進位特進封河東郡公廣德元
年冬吐蕃寇京師乘輿幸陜以伯玉有幹略可當重寄
乃拜江陵尹兼御史大夫充荆南節度觀察等使尋加
檢校工部尚書封城陽郡王大歷初丁母憂朝廷以王
昂代其任伯玉潛諷將吏不受詔遂起復以本官為荆
南節度等使時議醜之大歷十一年二月入覲以疾卒
扵京師
李承趙郡高邑人吏部侍郎至遠之孫國子司業畬之
第二子也承幼孤兄曄鞠養之既長事兄以悌聞舉明
經高第累至大理評事充河南採訪使郭納判官尹子
竒圍汴州䧟賊拘承送洛陽承在賊庭密疏姦謀多獲
聞逹兩京尅復例貶撫州臨川尉數月除德清令旬日
拜監察御史淮南節度使崔圓請留充判官累遷檢校
刑部員外郎兼侍御史圓卒歴撫州江州二刺史課績
連最遷檢校考功郎中兼江州刺史徵拜吏部郎中尋
為淮南西道黜陟使奏扵楚州置常豐堰以禦海潮屯
田瘠鹵歲收十倍至今受其利時梁崇義縱恣倨慢朝
廷將加討伐李希烈揣知之上表數崇義過惡請率先
誅討上悦之每封朝臣多稱希烈忠誠承自黜陟廽因
奏之曰希烈將兵討伐必有微勲但恐立功之後縱恣
跋扈不禀朝憲必勞王師問罪上初未之信無幾希烈
既平崇義果有不順之跡上思承言故驟加擢用建中
二年七月拜同州刺史河中尹晉絳都防禦觀察使九
月轉襄州刺史山南東道節度觀察鹽鐵等使希烈既
破崇義擁兵襄州遂有其地朝廷慮不受命欲以禁兵
送承承請單騎徑行既至希烈處承扵外館廹脅萬態
承恬然自安誓死王事希烈不能屈遂剽虜闔境所有
而去襄漢為之空承治之一年頗得完復初希烈雖歸
蔡州留將校等扵襄州守當時所掠得財帛什物等後
使襄漢往来不絶承亦使腹心臧叔雅往来許蔡厚結
希烈腹心周曾王玢姚憺等及曾等謀殺希烈以衆歸
朝多承首建謀也累賜密詔褒美之承尋改檢校工部
尚書兼潭州刺史湖南都團練觀察使建中四年七月
卒扵位年六十二贈吏部尚書承少有雅望至其從官
頗以貞廉才術見稱扵時
史臣曰自古酷吏濫刑幸免者多矣苟無強䰟為祟沮
議者惑焉器深文樂禍居官令終非逹奚訴冤無以顯
其隂責矣國珍守黔溪瓘修禮法括推誠馭下元甫為
政寬簡少遊規檢集事皆可稱者伯玉破敵立功足為
猛士丁憂冒寵終是武夫承忠慤謀議勤勞盡瘁方之
者鮮矣
贊曰崔器深文逹奚作祟七子伊何李承為最
舊唐書卷一百十五
