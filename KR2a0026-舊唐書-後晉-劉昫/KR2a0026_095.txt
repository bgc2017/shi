舊唐書卷九十五
後晉司空同中書門下平章事劉昫撰
列傳第四十五
睿宗諸子
讓皇帝憲惠莊太子撝惠文太子範
惠宣太子業隋王隆悌
睿宗六子昭成順聖皇后竇氏生玄宗肅明順聖皇后
劉氏生讓皇帝宫人柳氏生惠莊太子崔孺人生惠文
太子王德妃生惠宣太子後宫生隋王隆悌
讓皇帝憲本名成器睿宗長子也初封永平郡王文明
元年立為皇太子時年六歲及睿宗降為皇嗣則天冊
授成器為皇孫與諸弟同日出閤開府置官屬長夀二
年改封夀春郡王仍却入閤長安中累轉左贊善大夫
加銀青光祿大夫中宗即位改封蔡王遷宗正員外卿
加賜實封四百戶通舊為七百戸成器固辭不敢當大
國依舊為夀春郡王唐隆元年進封宋王其月睿宗踐
祚拜左衛大將軍時將建儲貳以成器嫡長而玄宗有
討平韋氏之功意久不定成器辭曰儲副者天下之公
器時平則先嫡長國難則歸有功若失其宜海内失望
非社稷之福臣今敢以死請累日涕泣固讓言甚切至
時諸王公卿亦言楚王有社稷大功合居儲位睿宗嘉
成器之意乃許之玄宗又以成器嫡長再抗表固讓睿
宗不許乃下制曰左衛大將軍宋王成器朕之元子當
踐副君以隆基有社稷大功人神僉屬由是朕前懇讓
言在必行天下至公誠不可奪爰符立季之典庶協從
人之願成器可雍州牧揚州大都督太子太師别加實
封二千戶賜物五千叚細馬二十匹奴婢十房甲第一
區良田三十頃其年十一月拜尚書左僕射尋遷司徒
其太師都督並如故明年表讓司徒拜太子賓客兼揚
州大都督如故時太平公主隂有異圖姚元之宋璟等
請出成器及申王成義為刺史以絶謀者之心由是成
器以司徒兼蒲州刺史玄宗嘗製一大被長枕將與成
器等共申友悌之好睿宗知而大悦累加賞歎先天元
年八月進封司空及玄宗討平蕭至忠岑羲等成器又
進位太尉依舊兼揚州大都督加實封一千戶月餘加
授開府儀同三司其太尉揚州大都督並停開元初歴
岐州刺史開府如故四年避昭成王后尊號改名憲封
為寧王實封累至五千五百戸又歴澤涇等州刺史初
玄宗兄弟聖歴初出閤列第於東都積善坊五人分院
同居號五王宅大足元年從幸西京賜宅於興慶坊亦
號五王宅及先天之後興慶是龍潛舊邸因以為宫憲
於勝業東南角賜宅申王撝岐王範於安興坊東南賜
宅薛王業於勝業西北角賜宅邸第相望環於宫側玄
宗於興慶宫西南置樓西面題曰花萼相輝之樓南面
題曰勤政務本之樓玄宗時登樓聞諸王音樂之聲咸
召登樓同榻宴謔或便幸其第賜金分帛厚其歡賞諸
王每日於側門朝見歸宅之後即奏樂縱飲擊毬鬭鷄
或近郊從禽或别墅追賞不絶於歲月矣遊踐之所中
使相望以為天子友悌近古無比故人無間然玄宗既
篤於昆季雖有讒言交構其間而友愛如初憲尤恭謹
畏慎未曾干議時政及與人交結玄宗尤加信重之嘗
與憲及岐王範等書曰昔魏文帝詩云西山一何高高
處殊無極上有兩仙童不飲亦不食賜我一丸藥光耀
有五色服藥四五日身輕生羽翼朕每思服藥而求羽
翼何如骨肉兄弟天生之羽翼乎陳思有超代之才堪
佐經綸之務絶其朝謁卒令憂死魏祚未終遭司馬宣
王之奪豈神丸之效也虞舜至聖捨象傲之愆以親九
族九族既睦平章百姓此為帝王之軌則于今數千歲
天下歸善焉朕未嘗不廢寢忘食欽歎者也頃因餘暇
妙選仙經得此神方古老云服之必驗今分此藥願與
兄弟等同保長齡永無限極憲開元九年兼太常卿十
四年停太常卿依舊為開府儀同三司二十一年復拜
太尉二十八年冬憲寢疾上令中使送醫藥及珍膳相
望於路僧崇一療憲稍瘳上大悦特賜緋袍魚袋以賞
異崇一時申王等皆先薨唯憲獨在上尤加恩貸每年
至憲生日必幸其宅移時宴樂居常無日不賜酒酪及
異饌等尚食總監及四方有所進獻食之稍甘即皆分
以賜之憲嘗奏請年終錄付史館每年至數百紙二十
九年冬京城寒甚凝霜封樹時學者以為春秋雨水冰
即此是亦名樹介言其象介胄也憲見而歎曰此俗謂
樹稼者也諺曰樹稼逹官怕必有大臣當之吾其死矣
十一月薨時年六十三上聞之號呌失聲左右皆掩涕
翌日下制曰能以位讓為吳太伯存則用成其節殁則
當表其賢非常之稱旌德斯在故太尉寧王憲誕含粹
靈允膺大雅孝悌之至本乎中誠仁和之深非因外奬
率由禮度雅尚文儒謙以自牧樂以為善比兩獻而有
光與二南而合德自出臨方鎮入配台階逾勵忠勤益
聞周慎實謂永為藩屏以輔邦家曾不愸遺奄焉殂沒
友于之痛震慟良深惟王朕之元昆合昇王嗣以朕奉
先朝之睿略定宗社之阽危推而不居請予主鬯又承
慈旨焉敢固違不然者則宸極之尊豈歸於薄德茂行
若此易名是憑自非大號孰副休烈按諡法推功尚善
曰讓德性寬柔曰讓敬追諡曰讓皇帝宜令所司擇日
備禮冊命憲長子汝陽郡王璡又上表懇辭盛陳先意
謙退不敢當帝號手制不許及冊歛之日内出御衣一
副仍令右監門大將軍高力士賫手書寘于靈座之前
其書曰隆基白一代兄弟一朝存殁家人之禮是用申
情興言感思悲涕交集大哥孝友近古莫儔嘗號五王
同開邸第遠自童幼洎乎長成出則同遊學則同業事
均形影無不相隨頃以國步艱危義資克定先帝御極
日月照臨大哥嫡長合當儲貳以功見讓爰在薄躬既
嗣守紫宸萬機事總聽朝之暇得展于懷十數年間棣
華凋落謂之手足唯有大哥今復淪亡眇然無對以茲
感慕何恨如之然以厥初生人孰不殂謝所貴光昭德
行以示崇高立德立名斯為不朽大哥事跡身殁讓存
故冊曰讓皇帝神之昭格當茲寵榮況庭訓傳家璡等
申讓善述先志實有遺風成其美也恭惟緒言怳焉如
在寄之翰墨悲不自勝又制追贈憲妃元氏為恭皇后
祔葬于橋陵之側及將葬上遣中使勑璡等務令儉約
送終之物皆令衆見所司請依諸陵舊例壙内置千味
食監護使左僕射裴耀卿奏曰尚食所料水陸等味一
千餘種每色缾盛安於藏内皆是非時瓜菓及馬牛驢
犢麞鹿等肉並諸藥酒三十餘色儀注禮料皆無所憑
臣據禮司所料奠祭相次事無不備典制分明天恩每
申讓帝之志務令儉約禮外加數竊恐不安又非時之
物馬犢驢等並野味魚鴈鵝鷗之屬所用銖兩動皆宰
殺盛夏胎飬聖情所禁又湏造作什物動逾千計求徵
市井實謂煩勞千味不供禮無所闕伏望依禮減省以
取折衷制從之及發引時屬大雨上令慶王澤已下泥
中步送十數里制號其墓為惠陵憲凡十子璡嗣莊琳
璹珣瑀玢珽琯璀等十人歴官封襲璡封汝陽郡王歴
太僕卿與賀知章禇庭誨為詩酒之交天寳初終父喪
加特進九載卒贈太子太師莊嗣封濟隂郡王早卒琳
封嗣寧王歴秘書員外監從玄宗幸蜀郡至德二載卒
璹封嗣申王珣封同安郡王珣脩身淳謹不自矜貴閨
門之内常默如也開元二十五年薨玄宗甚悼之輟朝
三日制曰猶子之恩特深於情禮睦親之義必備於哀
榮同安郡王珣稟氣淳和執心忠順邦國垣翰宗枝羽
儀磐石疏封將期永固逝川不捨俄歎促齡悼往之懷
因心所切宜增寵命用飾幽泉可贈太子少保葬事官
給陪葬橋陵瑀封漢中王歴都水使者恒王府司馬衛
尉員外卿瑀早有才望偉儀表初為隴西郡公天寳十
五載從玄宗幸蜀至漢中因封漢中王仍加銀青光祿
大夫漢中郡太守乾元二年以特進試太常卿送寧國
公主至廻紇充冊立使玢蒼梧郡開國公歴銀青光祿
大夫秘書監員外置同正員卒贈江陵大都督珽封晉
昌郡開國公琯魏郡開國公璀文安郡開國公天寳十
一載珽琯璀並食邑三千戸
惠莊太子撝睿宗第二子也本名成義母柳氏掖庭宫
人撝之初生則天嘗以示僧萬廻萬廻曰此兒是西域
大樹之精飬之宜兄弟則天甚悦始令列於兄弟之次
垂拱三年封恒王尋却入閤改封衡陽郡王累授尚衣
奉御神龍元年加賜實封二百戶通前五百戶遷司農
少卿加銀青光祿大夫睿宗踐祚進封申王遷右衛大
將軍景雲元年七月遷殿中監兼檢校右衛大將軍二
年轉光祿卿右金吾衛大將軍先天元年七月加實封
一千戶八月行司徒兼益州大都督開元二年帶司徒
兼幽州刺史俄避昭成太后之稱改名撝歴鄧虢綘三
州刺史八年因入朝停刺史依舊為司徒性弘裕儀形
瓌偉善於飲啖十二年病薨冊贈惠莊太子陪葬橋陵
無子初飬讓帝子珣封同安郡王先卒天寳三載又以
讓帝子璹為嗣申王授鴻臚員外卿
惠文太子範睿宗第四子也本名隆範後避玄宗連名
改單稱範初封鄭王尋改封衛王長夀二年随例却入
閤徙封巴陵郡王累授尚食奉御神龍元年遷太府員
外少卿加賜實封二百戸通前五百戶景龍年兼隴州
别駕加銀青光祿大夫睿宗踐祚進封岐王又加實封
五百戶拜太常卿兼左羽林大將軍先天二年從上討
竇懷貞蕭至忠等以功加賜實封滿五千戸下制褒美
開元初拜太子少師帶本官歴綘鄭岐三州刺史八年
遷太子太傅範好學工書雅愛文章之士士無貴賤皆
盡禮接待與閻朝隐劉庭琦張諤鄭繇篇題唱和又多
聚書畫古跡為時所稱時上禁約王公不令與外人交
結駙馬都尉裴虛己坐與範遊讌兼私挾䜟緯之書配
徙嶺外萬年尉劉庭琦太祝張諤皆坐與範飲酒賦詩
黜庭琦為雅州司戶諤為山茌丞然上未嘗間範恩情
如初謂左右曰我兄弟友愛天至必無異意秪是趨競
之輩強相託附耳我終不以纖芥之故責及兄弟也時
王毛仲等本起微賤皆崇貴傾於朝廷諸王每相見假
立引待獨範見之色莊十四年病薨上哭之甚慟輟朝
三日為之追福手寫老子經徹膳累旬百寮上表勸喻
然後復常開元十四年命工部尚書攝太尉盧從愿冊
贈王為惠文太子陪葬橋陵一子瑾封河東郡王官至
太僕卿冐于酒色竟暴卒贈太子少師天寳三載又以
惠宣太子男略陽公珍為嗣岐王銀青光祿大夫宗正
員外卿上元二年珍與朱融善珍儀表偉如頗類玄宗
融乃誘崔昌趙非熊等并中官六軍人同謀逆融謂金
吾將軍邢濟曰今城中草草關外近寇憑凌若何濟曰
我金吾天子押衙死生随之安能自脱融曰有一人足
下見之自當知縱不出城亦無慮乃引以見珍濟奏之
乃令御史中丞敬羽訊之珍賜死其同謀右武衛將軍
竇如玢試都水使者崔昌右羽林軍大將軍劉從諫蔚
州長鎮將朱融右衛將軍胡冽直司天臺通玄院高抱
素右司禦率府率魏兆内侍省内謁者監王道成等九
人特宜斬决試太子洗馬兼知司天臺冬官正事趙非
熊陳王府長史陳閎楚州司馬張昂右武衛兵曹焦自
榮前鳳翔府郿縣主簿李㞯國子監廣文進士張奐等
六人特宜決殺駙馬都尉薛履謙預逆謀宜賜自盡乃
以濟兼桂州都督侍御史充桂管防禦都使左散騎常
侍張鎬坐與交通貶辰州司戶鄭繇者鄭州滎陽人北
齊吏部尚書述五代孫也工五言詩開元初範為岐州
刺史繇為長史範失白鷹繇為失白鷹詩當時以為絶
唱後為湖州刺史子審亦善詩詠乾元中任袁州刺史
惠宣太子業睿宗第五子也本名隆業後單名業垂拱
三年封趙王開府置官屬長夀二年随例却入閤改封
中山郡王累授都水使者尋又改封彭城郡王神龍元
年加賜實封二百戶通前五百戶景龍二年兼陳州别
駕銀青光祿大夫太僕少卿别駕如故睿宗即位進封
薛王加封滿一千戶拜秘書監兼右羽林大將軍俄轉
宗正卿睿宗以業好學而授秘書監及玄宗誅蕭至忠
岑羲等業以翊從之功加實封通舊為五千戶開元初
歴太子少保同涇豳衛虢等州刺史八年遷太子太保
初業母早終從母賢妃親鞠飬之至是迎賢妃出就外
宅事之甚謹業同母妺淮陽涼國二公主亦早卒業撫
愛其子逾於己子上以業孝友特加親愛業嘗疾病上
親為祈禱及愈車駕幸其第置酒讌樂更為初生之歡
玄宗賦詩曰昔見漳濱卧言將人事違今逢誕慶日猶
謂學仙歸棠棣花重滿鴒原鳥再飛其恩意如此十三
年上嘗不豫業妃弟内直郎韋賓與殿中監皇甫恂私
議休咎事發玄宗令杖殺韋賓左遷皇甫恂為錦州刺
史妃惶懼降服待罪業亦不敢入謁上遽令召之業至
階下逡廵請罪上降階就執其手曰吾若有心猜阻兄
弟者天地神明所共咎罪乃歡讌久之仍慰諭妃令復
其位二十一年業進拜司徒二十年正月薨冊贈惠宣
太子陪葬橋陵有子十一人瑗樂安郡王瑒宗正卿滎
陽郡王琄封嗣薛王珍嗣岐王琄為金紫光祿大夫鴻
臚卿同正員天寳五載坐舅刑部尚書韋堅為右相李
林甫所構貶夷陵郡别駕長任母随琄竟以憂死七載
琄於夜郎安置後移南浦郡十四載安祿山反赴于西
京
隋王隆悌睿宗第六子也初封汝南郡王長安初拜尚
乘直長早薨睿宗踐極追封隋王贈荆州大都督無子
史臣曰夫得天下而治者其道舒而有變讓天下而退
者其道卷而常存何者飛龍在天舒也亢龍有悔變也
讓皇帝守无咎於或躍利終吉於勞謙其用有光其聞
莫朽惠莊惠文惠宣隋王等或守常而獲免終保皇枝
或過望而包羞竟塵青史略陽公信魁偉之狀起圖謀
之心福善禍滛宜哉不令
贊曰謙而受益讓以成賢唐屬之美憲得其先長不居
震剛不乘乾讓之大者胡可比焉撝範已降同氣連枝
性習何遠非革即暌有善有惡禍福不欺
舊唐書卷九十五
