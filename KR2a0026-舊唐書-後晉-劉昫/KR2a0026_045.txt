舊唐書卷四十五
後晉司空同中書門下平章事劉昫撰
輿服志第二十五
昔黃帝造車服爲之屏蔽上古簡儉未立等威而三五
之君不相㳂習迺改正朔易服色車有輿輅之别服有
裘冕之差文之以染繢飾之以絺繡華蟲象物龍火分
形於是典章興矣周自夷王削弱諸侯自恣窮孔翬之
羽毛無以供其侈極隨和之掌握不足慊其華則皮弁
革舄之容非珠履鷸冠之玩也迨秦誅戰國斟酌舊儀
則有鹵簿金根大駕法駕備千乘萬騎異舜典周官漢
氏因之號乘輿三駕儀衞之盛無與比隆東京帝王博
雅好古明帝始令儒者考曲臺之說依周官五輅六冕
之文山龍藻火之數創爲法服雖有制作竟寝不行輿
駕乘金根而已服則衮冕冠則通天其後所御多從袍
服事具前志而裘冕之服歴代不行後魏北齊輿服竒
詭至隋氏一統始復舊儀隋制車有四等有亘幰通幰
軺車輅車初制五品以上乘偏幰車其後嫌其不美停
不行用以亘車代之三品以上通&KR0955;車則青壁一品軺
車油幰朱網唯輅車一等聽勅始得乘之馬珂一品以
下九子四品七子五品五子衣裳有常服公服朝服祭
服四等之制平巾幘牛角箄簪紫衫白袍靴起梁帶五
品已上金玉鈿飾用犀爲簪是爲常服武官盡服之六
品已下衫以緋至於大仗陪立五品已上及親侍加兩
襠縢蛇其勲侍去兩襠弁冠朱衣素裳革帶烏皮履是
爲公服其弁通用烏漆紗爲之象牙爲簪導五品已上
亦以鹿胎爲弁犀爲簪導者加玉琪之飾一品九琪二
品八琪三品七琪四品六琪三品兼有紛鞶囊佩於革
帶之後上加玉珮一鞶囊二品以上金縷三品以上銀
縷五品以上綵縷文官尋常入内及在本司常服之親
王遠遊三梁冠金附蟬犀簮導白筆三師三公太子三
師三少尚書秘書二省九寺四監太子三寺諸郡縣關
市親王文學藩王嗣王公侯進賢冠三品以上三梁五
品以上兩梁犀簮導九品以上一梁牛角簮導門下中
書殿内三省諸衛府長秋監太子左右庶子内坊諸率
宮門内坊親王府都尉府鎮防戍九品以上散官一品
已下武弁幘侍中中書令加貂蟬珮紫綬散官者白筆
御史司隷二臺法冠(一名獬豸冠)謁者臺大夫以下高山冠
並綘紗單衣白紗内單皂領褾襈裾白練裾襦綘蔽膝
革帶金飾鈎䚢方心曲領紳帶玉鏢金飾劒亦通用金
鏢山玄玉佩綬韈烏皮舄是爲朝服玉佩纁朱綬施二
玉環三品以上綠綬四品五品青綬二品以下去玉環
六品以下去劒珮綬八品以下冠去白筆衣省内單及
曲領蔽膝著烏皮履五品加紛鞶囊其綬纁朱者用四
綵赤紅縹紺紅朱質纁文織長一丈八尺二百四十首
闊九寸綠綬用四綵綠紫黃朱紅綠質長一丈八尺二
百四十首闊九寸紫綬用四綵紫黃赤紅紫質長一丈
六尺一百八十首闊八寸青綬三綵白青紅青質長一
丈四尺一百四十首闊七寸玄衣纁裳冕而旒者是爲
祭服綬珮劒各依朝服之數其章自七品以下降二爲
差六品以下無章文武之官皆執笏五品以上用象牙
爲之六品以下用竹木是時内外羣官文物有序僕御
清道車服以庸於是貴賤士庶較然殊異越王侗於東
都嗣位下詔停廢自兹以後浸以不章以至於亡唐制
天子車輿有玉輅金輅象輅革輅木輅是爲五輅耕根
車安車四望車已上八等並供服乘之用其外有指南
車記里鼓車白鷺車鸞旗車辟惡車軒車豹尾車羊車
黃越車(豹尾黃鉞二車武德中無自貞觀已後加焉其黃鉞天寳元年制改爲金鉞)屬車十
二乘並爲儀仗之用大駕行幸則分前後施於鹵簿之
内若大陳設則分左右施於儀衞之内玉輅青質以玉
飾諸末重輿左青龍右白虎金鳳翅畫簴文鳥獸黃屋
左纛金鳳一在軾前十二鑾在衡(正縣鑾數皆其副輅及耕根則八)二
鈴在軾龍輈前設鄣塵青蓋黃裏繡飾博山鏡子樹羽
輪皆朱班重牙左建旂十有二旒皆畫升龍其長曳地
右載闟戟長四尺廣三尺黻文旂首金龍頭銜結綬及
鈴綏駕蒼龍金鎪方釳插翟尾五焦鏤錫鞶纓十有二
就(錫馬當顱鏤金爲之鞶纓鞍皆以五綵飾之就成也一币爲一就也)祭祀納后則供之
金輅赤質以金飾諸末餘與玉輅同駕赤駵鄉射祀還
飲至則供之象輅黃質以象飾諸末餘與玉輅同駕黃
駵行道則供之革輅白質鞔之以革餘與玉輅同駕白
輅巡狩臨兵事則供之木輅黑質漆之餘與玉輅同駕
黑駵畋獵則供之五輅之蓋旌旗之質及鞶纓皆從輅
色蓋之裏皆用黃其鏤錫五輅同耕根車青質蓋三重
餘與玉輅同耕籍則供之安車金飾重輿曲壁八鑾在
衡紫油纁朱裏通&KR0955;朱絲絡網朱鞶纓朱覆鬉髮貝絡
駕赤駵臨幸則供之四望車制同犢車金飾八鑾在衡
青油纁朱裏通&KR0955;朱絲絡網拜陵臨弔則供之自高宗
不喜乘輅每有大禮則御輦以來往爰洎則天以後遂
以爲常玄宗又以輦不中禮又廢而不用開元十一年
冬將有事於南郊乘輅而往禮畢騎而還自此行幸及
郊祀等事無遠近皆騎於儀衞之内其玉輅及腰轝之
屬但陳於鹵簿而已皇后車則有重翟厭翟翟車安車
四望車金根車六等重翟車青質金飾諸末輪畫朱金
根車牙其箱飾以重翟羽青油纁朱裏通&KR0955;繡紫帷朱
絲絡網繡紫絡帶八鑾在衡鏤錫鞶纓十二就金鎪方
釳插翟尾朱絲(總以朱爲之如馬纓而小著馬勒在兩耳與兩鑣也)駕蒼龍受册
從祀享廟則供之厭翟赤質金飾諸末輪畫朱牙其箱
飾以次翟羽紫油纁朱裏通&KR0955;紅錦帷朱絲絡網紅錦
絡帶餘如重翟車駕赤駵採桑則供之翟車黃質金飾
諸末輪畫朱牙其車側飾以翟羽黃油纁黃裏通&KR0955;白
紅錦帷朱絲絡網白紅錦絡帶餘如重翟駕黃駵歸寧則
供之諸鞶纓之色皆從車質安車赤質金飾紫通&KR0955;朱
裏駕四馬臨幸及弔則供之四望車朱質紫油通&KR0955;油
畫絡帶拜陵臨弔則供之金根車朱質紫油通&KR0955;油畫
絡帶朱絲網常行則供之皇太子車輅有金輅軺車四
望車金輅赤質金飾諸末重較箱畫簴文鳥獸黃屋伏
鹿軾龍輈金鳳一在軾前設鄣塵朱蓋黃裏輪畫朱牙
左建旂九旒右載闟戟旂首金龍頭銜結綬及鈴綏駕
赤駵四八鑾在衡二鈴在軾金䤹方釳插翟尾五焦鏤
錫鞶纓九就從祀享正冬大朝納妃則供之軺車金飾
諸末紫通&KR0955;朱裏駕一馬五日常服及朝享宫臣出入
行道則供之四望車金飾諸末紫油纁通&KR0955;朱裏朱絲
絡網駕一馬弔臨則供之王公已下車輅親王及武職
一品象飾輅自餘及二品三品革輅四品木輅五品軺
車象輅以象飾諸末朱班輪八鑾在衡左建旂(旂畫龍一升一)
(降)右載闟戟革輅以革飾諸末左建旜(通帛爲旜)餘同革輅
木輅以漆飾之餘同革輅軺車曲壁青通&KR0955;諸輅皆朱
質朱蓋朱旂旜一品九旒二品八旒三品七旒四品六
旒其鞶纓就數皆準此内命婦夫人乘厭翟車嬪乘翟
車婕妤已下乘安車各駕二馬外命婦公主王妃乘厭
翟車駕二馬自餘一品乘白銅飾犢車青通&KR0955;朱裏油
纁朱絲絡網駕以牛二品以下去油纁絡網四品青偏
&KR0955;有唐已來三公已下車輅皆太僕官造貯掌若受制
行冊命及二時巡陵㛰葬則給之自此之後皆騎馬而
已唐制天子衣服有大裘之冕衮冕鷩冕毳冕繡冕玄
冕通天冠武弁黑介幘白紗帽平巾幘白帢凡十二等
大裘冕無旒廣八寸長一尺六寸(玄裘纁裏已下廣狹准此)金飾玉
簮導以組爲纓色如其綬裘以黑羔皮爲之玄領褾襟
緣朱裳白紗中單皂領青褾襈裾革帶玉鈎䚢大帶(素帶)
(朱裏紺其外上以朱下以綠紐用組也)蔽膝隨裳鹿盧玉具劒火珠鏢首
白玉雙珮玄組大雙綬六綵玄黃赤白縹綠純玄質長
二丈四尺五百首廣一尺(小雙綬長二尺一寸色同大綬而首半之間施三玉環)
朱韈赤舄祀天神地祗則服之衮冕金飾垂白珠十二
旒以組爲纓色如其綬黈纊充耳玉簮導玄衣纁裳十
二章(八章在衣日月星龍山華蟲火宗彝四章在裳藻粉米黼黻衣褾領爲升龍織成爲之也)各爲
六等龍山以下每章一行十二白紗中單黼領青褾襈
裾黻(繡龍山火三章餘同上)革帶大帶劒珮綬與上同舄加金飾
諸祭祀及廟遣上將征還飲至踐阼加元服納后若元
日受朝則服之鷩冕服七章(三章在衣華蟲火宗彝四章在裳藻粉米黼黻)餘
同衮冕有事遠主則服之毳冕服五章(三章在衣宗彝藻粉米二章在)
(裳黼黻也)餘同鷩冕祭海岳則服之繡冕服三章(一章在衣粉米二章)
(在裳黼黻)餘同毳冕祭社稷帝社則服之玄冕服(衣無章裳刺黼黻一)
(章)餘同繡冕蜡祭百神朝日夕月則服之通天冠加金
博山附蟬十二首施珠翠黑介幘髮纓翠綏玉若犀簮
導絳紗裏白紗中單領褾(飾以織成)朱領褾襈裾白裙襦(亦裙)
(衫也)絳紗蔽膝白假帶方心曲領其革帶珮劒綬韈舄與
上同若未加元服則雙童髻空頂黑介幘雙玉導加寳
飾諸祭還及冬至朔日受朝臨軒拜王公元會冬會則
服之武弁金附蟬平巾幘(餘同其服)講武出征四時蒐狩大
射禡類宜社賞祖罰社纂嚴則服之弁服(弁以麤皮爲也)十有
二琪(琪以白玉珠爲之)玉簮導絳紗衣素裳革帶白玉雙珮鞶
囊小綬白韈烏皮履朔日受朝則服之黑介幘白紗單
衣白裙襦革帶素韈烏皮履拜陵則服之白紗帽(亦烏紗也)
白裙襦(亦裙衫也)白韈烏皮履視朝聽訟及宴見賓客則服
之平巾幘(金寳飾)導簮冠文皆以玉紫褶(亦白褶)白袴玉具
装真珠寳鈿帶乘馬則服之白帢臨大臣喪則服之太
宗又制翼善冠朔望視朝以常服及帛練裙襦通著之
若服袴褶又與平巾幘通用著於令其常服赤黃袍衫
折上頭巾九環帶六合鞾皆起自魏周便於戎事自貞
觀已後非元日冬至受朝及大祭祀皆常服而已顯慶
元年九月太尉長孫無忌與修禮官等奏曰准武德初
撰衣服令天子祀天地服大裘冕無旒臣無忌志寧敬
宗等謹按郊特牲云周之始郊日以至被衮以象天戴
冕藻十有二旒則天數也而此二禮俱說周郊衮與大
裘事乃有異按月令孟冬天子始裘明以禦寒理非當
暑若啓蟄祈榖冬至報天行事服裘義歸通允至於季
夏迎氣龍見而雩炎熾方隆如何可服謹尋歴代唯服
衮章與郊特牲義旨相協按周禮輿服志云漢明帝永
平二年制採周官禮記始制祀天地服天子制十二章
沈約宋書志云魏晉郊天亦皆服衮又王智深宋紀曰
明帝制云以大冕純玉藻玄衣黃裳郊祀天地後魏周
齊迄于隋氏勘其禮令祭服悉同斯則百王通典炎涼
無妨復與禮經事無乖舛今請憲章故實郊祀天地皆
服衮冕其大裘請停仍改禮令又檢新禮皇帝祭社稷
服繡冕四旒三章祭日月服玄冕三旒衣無章謹按令
文是四品五品之服此則三公亞獻皆服衮衣孤卿助
祭服毳及鷩斯乃乘輿章數同於大夫君少臣多殊爲
不可據周禮云祀昊天上帝則服大裘而冕五帝亦如
之享先王則衮冕享先公則鷩冕祀四望山川則毳冕
祭社稷五祀則絺冕諸小祀則玄冕又云公侯伯子男
孤卿大夫之服衮冕以下皆如王之服所以三禮義宗
遂有三釋一云公卿大夫助祭之日所著之服降王一
等又云悉與王同求其折衷俱未通允但名位不同禮
亦異數天子以十二爲節義在法天豈有四旒三章翻
爲御服若諸臣助祭冕與王同便是貴賤無分君臣不
别如其降王一等則王著玄冕之時羣臣次服爵弁既
屈天子又貶公卿周禮此文久不施用亦猶祭祀之立
尸侑君親之拜臣子覆巢設硩蔟之官去鼃置蟈氏之
職唯施周代事不通行是故漢魏以來下迄隋代相承
舊事唯用衮冕今新禮親祭日月仍服五品之服臨事
施行極不穏便請遵歴代故實諸祭並用衮冕制可之
無忌等又奏曰皇帝爲諸臣及五服親舉哀依禮著素
服今令乃云白帢禮令乖舛須歸一塗且白帢出自近
代事非稽古雖著令文不可行用請改從素服以會禮
文制從之自是鷩冕已下乘輿更不服之白帢遂廢而
令文因循竟不改削開元十一年冬玄宗將有事於南
郊中書令張說又奏稱准令皇帝祭昊天上帝服大裘
之冕事出周禮取其質也永徽二年高宗親享南郊用
之顯慶年修禮改用衮冕事出郊特牲取其文也自則
天已來用之若遵古制則應用大裘若便於時則衮冕
爲美令所司造二冕呈進上以大裘樸略冕又無旒既
不可通用於寒暑乃廢不用之自是元正朝會依禮令
用衮冕及通天冠大祭祀依郊特牲亦用衮冕自餘諸
服雖在於令文不復施用十七年朝拜五陵但素服而
已朔望常朝亦用常服其翼善冠亦廢武德令皇太子
衣服有衮冕具服遠遊三梁冠公服遠遊冠烏紗帽平
巾幘五等貞觀已後又加弁服進德冠之制衮冕白珠
九旒以組爲纓色如其綬青纊充耳犀簮導玄衣纁裳
九章(五章在衣龍山華蟲火宗彝四章在裳藻粉米黼黻織成爲之)白紗中單黼領青
褾襈裾革帶金鈎䚢大帶(素帶朱裏亦紕以朱綠皆用組)黻(隨裳色火山二章也)
玉具劒(金寳飾也)玉鏢首瑜玉雙珮朱組雙大綬四綵赤白
縹紺純朱質長一丈八尺三百二十首廣九寸(小雙綬長二尺)
(六寸色同大綬而首半之施二玉環也)朱韈赤舄(舄加金飾)侍從皇帝祭祀及
謁廟加元服納妃則服之具服遠遊三梁冠加金附蟬
九首施珠翠黑介幘髮纓翠綏犀簮導絳紗袍白紗中
單皂領褾襈裙白裙襦白假帶方心曲領絳紗蔽膝其
革帶劒珮綬韈舄與上同後改用白韈黑舄未冠則雙
童髻空頂黑介幘雙玉導加寳飾謁廟還宫元日冬至
朔日入朝釋奠則服之公服遠遊冠(簮導以下並同前也)絳紗單
衣白裙襦革帶金鈎䚢假帶方心紛鞶囊(長六尺四寸廣二寸四分)
(色同大綬)白韈烏皮履五日常服元日冬至受朝則服之烏
紗帽白裙襦白韈烏皮履視事及宴見賓客則服之平
巾幘紫褶白袴寳鈿起梁帶乘馬則服之弁服(弁以鹿皮爲之)
犀簮導組纓玉琪九絳紗衣素裳革帶鞶囊小綬侯珮
白韈烏皮履朔望及視事則兼服之進德冠九琪加金
飾其常服及白練裙襦通著之若服袴褶則與平巾幘
通著自永徽已後唯服衮冕具服公服而已若乘馬袴
褶則著進德冠自餘並廢若讌服常服紫衫袍與諸王
同開元二十六年肅宗升爲皇太子受冊太常所撰儀
注有服絳紗袍之文太子以爲與皇帝所稱同上表辭
不敢當請有以易之玄宗令百官詳議尚書左丞相裴
耀卿太子太師蕭嵩等奏曰謹按衣服令皇太子具服
有遠遊冠三梁加金附蟬九首施珠翠黑介幘髮纓綏
犀簮導絳紗袍白紗中單皂領褾襈白裙襦方心曲領
絳紗蔽膝革帶劒珮綬等謁廟還宫元日冬至朔日入
朝釋奠則服之其絳紗袍則是冠衣之内一物之數與
裙襦劒珮等無别至於貴賤之差尊卑之異則冠爲首
飾名制有殊并珠旒及裳綵章之數多少有别自外不
可事事差異亦有上下通服名制是同禮重則具服禮
輕則從省今以至敬之情有所未取衣服不可減省稱
謂須更變名望所撰儀注不以絳紗袍爲稱但稱爲具
服則尊卑有差謙光成德議奏上手勅改爲朱明服下
所司行用焉武德令侍臣服有衮鷩毳繡玄冕及爵弁
遠遊進賢冠武弁獬豸冠凡十等衮冕垂青珠九旒以
組爲纓色如其綬(以下旒纓皆如之也)青纊充耳簮導青衣纁裳
服九章(五章在衣龍山華蟲火宗彝爲五等四章在裳藻粉米黼黻皆絳爲繡偏衣而已下皆如之)
白紗中單黼領(繡冕以下中單青領)青褾襈裙革帶劒䚢大帶(三品)
(已上素帶朱裏皆紕其外上以綠五品帶紕其垂外以玄黃紐皆用青組之)黻(凡黻皆隨裳色毳冕以上)
(山火二章繡冕山一章玄冕無章)劒珮綬朱襪赤舄第一品服之鷩冕
七旒服七章(三章在衣華蟲火宗彝四章在裳藻粉米黼黻也)餘同衮冕第二
品服之毳冕五旒服五章(三章在衣宗彝藻粉米二章在裳黼黻也)餘同鷩
冕第三品服之繡冕四旒服二章(一章在衣粉米二章在裳黼黻)餘並
同毳冕第四品服之玄冕衣無章裳刻黼一章餘同繡
冕第五品服之爵弁(色同爵無旒無章)玄纓簮導青衣纁裳白
紗中單青領褾裙革帶鈎䚢大帶(練帶紕其垂内外以繡紐約用青紐)爵
韠韈赤履九品已上服之凡冕服助祭及親迎若私家
祭祀皆服之爵弁亦同凡冕制皆以羅爲之其服以紬
爵弁用紬爲之其服用繒遠遊三梁冠黑介幘青綏(凡文)
(官皆青綏以下准此也)皆諸王服之親王則加金附蟬進賢冠三
品以上三梁五品以上兩梁九品以上一梁皆三公太
子三師三少五等爵尚書省秘書省諸寺監學太子詹
事府三寺及散官親王師友文學國官若諸州縣關津
岳瀆等流内九品以上服之武弁平巾幘(侍中中書令則加貂蟬侍)
(左者左珥侍右者右珥)皆武官及門下中書殿中内侍省天策上
將府諸衛領軍武候監門領左右太子諸坊諸率及鎮
戍流内九品已上服之其親王府佐九品以上亦準此
法冠一名獬豸冠以鐵爲柱其上施珠兩枚爲獬豸之
形左右御史臺流内九品以上服之高山冠者内侍省
内謁者及親王下司閤等服之却非冠者亭長門僕服
之諸應冠而未冠者並雙童髻空頂幘五品已上雙玉
導金飾三品以上加寳飾六品以下無飾朝服(亦名具服)冠
幘纓簮導絳紗單衣白紗中單皂領襈裙白裙襦(亦裙衫也)
革帶鈎䚢假帶曲領方心絳紗蔽膝韈舄劒珮綬一品
已下五品以上陪祭朝饗拜表大事則服之七品已上
去劒珮綬餘並同公服(亦名從省服之)冠幘纓簮導絳紗單衣
白裙襦(亦裙衫也)革帶鈎䚢假帶方心韈履紛鞶囊一品以
下五品以上謁見東官及餘八事則服之其六品以下
去紛鞶囊餘並同諸珮綬者皆雙綬親王纁朱綬四綵
赤黃縹紺純朱質纁文織長一丈八尺二百四十首廣
九寸一品綠紱綬四綵紫黃赤純綠質長一丈八尺二
百四十首廣九寸二品三品紫綬三綵紫黃赤純紫質
長一丈六尺一百八十首廣八寸四品青綬三綵青白
紅純青質長一丈四尺一百四十首廣七寸五品黑綬
二綵青紺純紺質長一丈二尺一百首廣六寸(自王公以下皆)
(有小雙綬長二尺六寸色同大綬而首半之正第一品佩二玉環自外不同也)有綬者則有紛
皆長六尺四寸廣二尺四分各隨綬色諸鞶囊二品以
上金鏤三品金銀鏤四品銀鏤五品綵鏤諸珮一品珮
山玄玉二品以下五品以上佩水蒼玉諸文官七品以
上朝服者簮白筆武官及爵則不簮諸舄履並烏色舄
重皮底履單皮底(别注色者不用此色)諸勲官及爵任職事官者
(散官散號將軍同職事)正衣本服自外各從職事服諸致仕及以
理去官被召謁見皆服前官從省服平巾幘簮箄導冠
之五品以上紫褶六品以下緋褶加兩襠縢蛇並白袴
起梁帶(五品以上金玉雜鈿六品以下金飾隠起)鞾武官及衛官陪立大仗
則服之若文官乘馬亦通服之去兩襠縢蛇諸視品府
佐武弁平巾幘國官進賢一梁冠黑介幘簮導其服各
準正品(其流外官亦依正品流外之例)參朝則服之若謁見府公府佐
平巾黑幘國官黑介幘皆白紗單衣烏皮履諸流外官
行署三品以上黑介幘絳公服(用緋爲之制同絳紗單衣)方心革帶
鈎䚢假帶韈烏皮履九品以上絳褠衣(制同絳公服袖狹形直如溝不)
(垂)去方心假帶餘同絳公服其非行署者太常寺謁者
卜博士醫助教祝史贊引鴻臚寺掌儀諸典書典學内
侍省内典引太子門下坊典儀内坊導客舍人諸贊者
王公以下舍人公主謁者等各準行署依品服自外及
民任雜掌無官品者皆平巾幘緋衫大口袴朝集從事
則服之諸典謁武弁絳公服其齋郎介幘絳褠衣自外
品子任雜掌者皆平巾幘緋衫大口袴朝集從事則服
之黑介幘簮導深衣青褾領革帶烏皮履未冠則雙童
髻空頂黑介幘去革帶國子太學四門學生參見則服
之書算學生州縣學生則烏紗帽白裙襦青領諸外官
拜表受詔皆服(本品無朝服者則服之)其餘公事及初上並公服
諸州大中正進賢一梁冠絳紗公服若有本品者依本
品參朝服之諸州縣佐史鄉正里正岳瀆祝史齋郎並
介幘絳褠衣平巾幘緋褶大口袴紫附褠尚食局主食
典膳局主食太官署食官署掌膳服之平巾綠幘青布
袴褶尚食局主膳典膳局典食太官署食官署供膳服
之平巾五辮髻青袴褶青耳屩羊車小史服之總角髻
青袴褶漏刻生漏童服之龍朔二年九月戊寅司禮少
常伯孫茂道奏稱諸臣九章服君臣冕服章數雖殊飾
龍名衮尊卑相亂望諸臣九章衣以雲及麟代龍昇山
爲上仍改冕當時紛議不定儀鳳年太常博士蘇知機
又上表以公卿以下冕服請别立節文勅下有司詳議
崇文舘學士校書郎楊烱奏議曰古者太昊庖犧氏仰
以觀象俯以察法造書契而文籍生次有黃帝軒轅氏
長而敦敏成而聰明垂衣裳而天下理其後數遷五德
君非一姓體國經野建邦設都文質所以再而復正朔
所以三而改夫改正朔者謂夏后氏建寅殷人建丑周
人建子至於以日繫月以月繫時以時繫年此則三王
相襲之道也夫易服色者謂夏后氏尚黑殷人尚白周
人尚赤至於山龍華蟲宗彝藻火粉米黼黻此又百代
可知之道也謹按虞書曰予欲觀古人之象日月星辰
山龍華蟲作繪宗彝藻火粉米黼黻絺繡由此言之則
其所從來者尚矣夫日月星辰者明光照下土也山者
布散雲雨象聖王澤沾下人也龍者變化無方象聖王
應機布教也華蟲者雉也身被五采象聖王體兼文明
也宗彝者武蜼也以剛猛制物象聖王神武定亂也藻
者逐水上下象聖王隨代而應也火者陶冶烹餁象聖
王至德日新也米者人恃以生象聖王物之所賴也黼
能斷割象聖王臨事能決也黻者兩已相背象君臣可
否相濟也逮有周氏乃以日月星辰爲旌旗之飾又登
龍於山登火於宗彝於是乎制衮冕以祀先王也九章
者法於陽數也以龍爲首章者衮者卷也龍德神異應
變潜見表聖王深沈遠智卷舒神化也又制鷩冕以祭
先公也鷩者雉也有耿介之志表公有賢才能守耿介
之節也又制毳冕以祭四望也四望者岳瀆之神也武
蜼者山林所生也明其象也制絺冕以祭社稷也社稷
土榖之神也粉米由之成也象其功也又制玄冕以祭
羣小祀也百神異形難可徧擬但取黻之相背異名也
夫以周公之多才也故化定制禮功成作樂夫以孔宣
之將聖也故行夏之時服周之冕先王之法服乃此之
自出矣天下之能事又於是乎畢矣今表狀請制大明
冕十二章乘輿服之者謹按日月星辰者已施旌旗矣
龍武山火者又不踰於古矣而云麟鳳有四靈之名玄
龜有負圖之應雲有紀官之號水有感德之祥此蓋别
表休徵終是無踰比象然則皇王受命天地興符仰觀
則璧合珠連俯察則銀黃玉紫盡南宮之粉壁不足寫
其形狀罄東觀之鉛黃無以紀其名實固不可畢陳於
法服也雲也者從龍之氣也水也者藻之自生也又不
假别爲章目也此蓋不經之甚也又鷩冕八章三公服
之者鷩者太平之瑞也非三公之德也鷹鸇者鷙鳥也
適可以辨祥刑之職也熊羆者猛獸也適可以旌武臣
之力也又稱藻爲水草無所法象引張衡賦云蔕倒茄
於藻井披江葩之狎獵謂爲蓮花取其文采者夫茄者
蓮也若以蓮花代藻變古從今既不知草木之名亦未
達文章之意此又不經之甚也又毳冕六章三品服之
者按此王者祀四望服之名也今三品乃得同王之毳
冕而三公不得同王之衮名豈惟顛倒衣裳抑亦自相
矛盾此又不經之甚也又黼冕四章五品服之考之於
古則無其名驗之於今則非章首此又不經之甚也若
夫禮惟從俗則命爲制令爲詔乃秦皇之故事猶可以
適於今矣若乃義取隨時則出稱警入稱蹕乃漢國之
舊儀猶可以行於代矣亦何取於變周公之軌物改宣
尼之法度者哉由是竟寢知機所請景龍二年七月皇
太子將親釋奠於國學有司草儀注令從臣皆乘馬著
衣冠太子左庶子劉子玄進議曰古者自大夫已上皆
乘車而以馬爲騑服魏晉已降迄于隋代朝士又駕牛
車歴代經史具有其事不可一二言也至如李廣北征
解鞍憩息馬援南伐據鞍顧盻斯則鞍馬之設行於軍
旅戎服所乘貴於便習者也案江左官至尚書郎而輒
輕乘馬則爲御史所彈又顔延之罷官後好騎馬出入
閭里當代稱其放誕此則專車憑軾可擐朝衣單馬御
鞍宜從䙝服求之近古灼然之明驗矣自皇家撫運㳂
革隨時至如陵廟巡幸王公冊命則盛服冠履乘彼輅
車其士庶有衣冠親迎者亦時以服箱充馭在於他事
無復乘車貴賤所通鞍馬而已臣伏見比者鑾輿出幸
法駕首途左右侍臣皆以朝服乘馬夫冠履而出止可
配車而行今乘車既停而冠履不易可謂唯知其一而
未知其二何者褒衣博帶革履高冠本非馬上所施自
是車中之服必也韈而升鐙跣以乘鞍非惟不師古道
亦自取驚今俗求諸折中進退無可且長裙廣袖襜如
翼如鳴珮紆組鏘鏘奕奕馳驟於風塵之内出入於旌
棨之間儻馬有驚逸人從顛墜遂使屬車之右遺履不
收清導之傍絓驂相續固以受嗤行路有損威儀今議
者皆云秘閣有梁武帝南郊圖多有衣冠乘馬者此則
近代故事不得謂無其文臣案此圖是後人所爲非當
時所撰且觀當今有古今圖畫者多矣如張僧繇畫羣
公祖二疎而兵士有著芒屩者閻立本畫昭君入匈奴
而婦人有著帷帽者夫芒屩出於水鄉非京華所有帷
帽創於隋代非漢宮所作議者豈可徵此二畫以爲故
實者乎由斯而言則梁武南郊之圖義同於此又傳稱
義惟因俗禮貴緣情殷輅周冕規模不一秦冠漢珮用
舍無恒況我國家道軼百王功高萬古事有不便資於
變通其乘馬衣冠竊謂宜從省廢臣此異議其來自久
日不暇給未及㩁揚今屬殿下親從齒胄將臨國學凡
有衣冠乘馬皆憚此行所以輙進狂言用申鄙見皇太
子手令付外宣行仍編入令以爲恒式讌服蓋古之褻
服也今亦謂之常服江南則以巾褐裙襦北朝則雜以
戎夷之制爰至北齊有長帽短靴合袴襖子朱紫玄黃
各任所好雖謁見君上出入省寺若非元正大會一切
通用高氏諸帝常服緋袍隋代帝王貴臣多服黃文綾
袍烏紗帽九環帶烏皮六合靴百官常服同於匹庶皆
著黃袍出入殿省天子朝服亦如之惟帶加十三環以
爲差異蓋取於便事其烏紗帽漸廢貴賤通服折上巾
其製周武帝建德年所造也晉公宇文護始命袍加下
襴及大業元年煬帝始制詔吏部尚書牛弘工部尚書
宇文愷兼内史侍郎虞世基給事郎許善心儀曹郎袁
朗等憲章古則創造衣冠自天子逮于胥吏章服皆有
等差始令五品以上通服朱紫是後師旅務殷車駕多
行幸百官行從雖服袴褶而軍間不便六年復詔從駕
涉遠者文武官等皆戎衣貴賤異等雜用五色五品已
上通著紫袍六品已下兼用緋綠胥吏以青庶人以白
屠商以皂士卒以黃武德初因隋舊制天子讌服亦名
常服唯以黃袍及衫後漸用赤黃遂禁士庶不得以赤
黃爲衣服雜飾四年八月勅三品已上大科紬綾及羅
其色紫飾用玉五品已上小科紬綾及羅其色朱飾用
金六品已上服絲布雜小綾交梭雙紃其色黃六品七
品飾銀八品九品鍮石流外及庶人服紬絁布其色通
用黃飾用銅鐵五品已上執象笏三品已下前挫後直
五品已上前挫後屈自有唐已來一例上圓下方曾不
分别六品已下執竹木爲笏上挫下方其折上巾烏皮
六合靴貴賤通用貞觀四年又置三品已上服紫五品
已下服緋六品七品服綠八品九品服以青帶以鍮石
婦人從夫色雖有令仍許通著黃五年八月勅七品已
上服龜甲雙巨十花綾其色綠九品已上服絲布及雜
小綾其色青十一月賜諸衛將軍紫袍錦爲褾袖八年
五月太宗初服翼善冠貴臣服進德冠龍朔二年司禮
少常伯孫茂道奏稱舊令六品七品着綠八品九品着
青深青亂紫非卑品所服望請改八品九品着碧朝參
之處聽兼服黃從之總章元年始一切不許着黃上元
元年八月又制一品已下帶手巾算袋仍珮刀子礪石
武官欲帶者聽之文武三品已上服紫金玉帶四品服
深緋五品服淺緋竝金帶六品服深綠七品服淺綠竝
銀帶八品服深青九品服淺青竝鍮石帶庶人竝銅鐵
帶文明元年七月甲寅詔旗幟皆從金色飾之以紫畫
以雜文八品已下舊服者竝改以碧京文官五品已上
六品已下七品清官每日入朝常服袴褶諸州縣長官
在公衙亦准此景雲中又制令依上元故事一品已下
帶手巾算袋其刀子礪石等許不佩武官五品已上佩
䪓韘七事七謂佩刀刀子礪石契苾真噦厥針筒火石
袋等也至開元初復罷之則天天授二年二月朝集使
刺史賜繡袍各於背上繡成八字銘長夀三年四月勅
賜岳牧金字銀字銘袍延載元年五月則天内出緋紫
單羅銘襟背衫賜文武三品已上左右監門衛將軍等
飾以對師子左右衛飾以麒麟左右武威衛飾以對虎
左右豹韜衛飾以豹左右鷹揚衛飾以鷹左右玉鈐衛
飾以對鶻左右金吾衛飾以對豸諸王飾以盤龍及鹿
宰相飾以鳳池尚書飾以對鴈武德已來始有巾子文
官名流上平頭小樣者則天朝貴臣内賜高頭巾子呼
爲武家諸王樣中宗景龍四年三月因内宴賜宰臣已
下内樣巾子開元已來文官士伍多以紫皂官絁爲頭
巾平頭巾子相效爲雅製玄宗開元十九年十月賜供
奉官及諸司長官羅頭巾及官樣巾子迄今服之也天
寳十載五月改諸衛旗幡隊仗先用緋色竝用赤黃色
以符土德高祖武德元年九月改銀莵符爲銀魚符高
宗永徽二年五月開府儀同三司及京官文武職事四
品五品竝給隨身魚咸亨三年五月五品已上賜新魚
袋竝飾以銀三品已上各賜金装刀子礪石一具垂拱
二年五月諸州都督刺史竝准京官帶魚袋天授元年
九月改内外所佩魚竝作龜久視元年十月職事三品
已上龜袋宜用金飾四品用銀飾五品用銅飾上守下
行皆從官給神龍元年二月内外官五品已上依舊佩
魚袋六月郡王嗣王特許佩金魚袋景龍三年八月令
特進佩魚散職佩魚自此始也自武德已來皆正員帶
闕官始佩魚袋員外判試檢校自則天中宗後始有之
皆不佩魚雖正員官得佩亦去任及致仕即解去魚袋
至開元九年張嘉貞爲中書令奏諸致仕許終身佩魚
以爲榮寵以理去任亦聽佩魚袋自後恩制賜賞緋紫
例兼魚袋之章服因之佩魚袋服朱紫者衆矣梁制云
袴褶近代服以從戎令纉嚴則文武百官咸服之車駕
親戎則縛袴不舒散也中官紫褶外官絳褶舄用皮服
冠衣朱者紫衣用赤舄烏衣用烏舄唯褶服以靴靴胡
履也取便於事施於戎服舊制乘輿案褥牀褥牀帷皆
以紫爲飾天寳六載禮儀使太常卿韋縚奏請依御袌
色以赤黃爲飾從之武德令皇后服有褘衣鞠衣鈿釵
禮衣三等褘衣首飾花十二樹并兩博鬢其衣以深青
織成爲之文爲翬翟之形(素質五色十二等)素紗中單黼領羅
縠褾襈(褾襈皆用朱色也)蔽膝(隨裳色以緅爲領用翟爲章三等)大帶(隨衣色朱裏紕)
(其外上以朱錦下以綠錦組約用青組)以青衣革帶青韈舄(舄加金飾)白玉雙
珮玄組雙大綬(章綵尺寸與乘輿同)受冊助祭朝會諸大事則服
之鞠衣(黃羅爲之其蔽膝大帶及衣革帶舄隨衣色餘與褘衣同唯無雉也)親蠶則服之
釵禮衣十二鈿服通用雜色制與上同唯無雉及珮
綬(去舄加履)宴見賓客則服之皇太子妃服首飾花九樹(小花)
(如大花之數并兩博鬢也)褕翟(青織成爲之文爲搖翟之形青質五色九等也)素紗中單黼
領羅縠褾襈(褾襈皆用朱也)蔽膝(隨裳色用緅爲領緣以搖翟爲章二等也)大帶(隨衣)
(色朱裏紕其外上以朱錦下以綠錦組用青組)以青衣革帶青韈舄(舄加金飾)瑜玉
珮紅朱雙大綬(章綵尺寸與皇太子同)受冊助祭朝會諸大事則
服之鞠衣(黃羅爲之其蔽膝大帶及衣革帶隨衣色餘與褕翟同唯無雉也)從蠶則服之
鈿釵禮衣九鈿服通用雜色制與上同唯無雉及珮綬
(去舄加履)宴見賓客則服之内外命婦服花釵(施兩博鬢寳鈿飾也)翟
衣青質(羅爲之繡爲雉編次於衣及裳重爲九等而下)第一品花釵九樹(寳鈿准花)
(數以下准此也)翟九等第二品花鈿八樹翟八等第三品花鈿
七樹翟七等第四品花鈿六樹翟六等第五品花鈿五
樹翟五等竝素紗中單黼領朱褾襈(亦通用羅縠也)蔽膝(隨裳色以)
(緅爲領緣加以文繡重雉爲章二事一品已下皆同也)大帶(隨衣色緋其外上以朱錦下以綠錦紐同)
(青組)青衣革帶青韈舄珮綬内命婦受冊從蠶朝會則服
之其外命婦嫁及受冊從蠶大朝會亦準此鈿釵禮衣
通用雜色制與上同唯無雉及珮綬(去舄加履)第一品九鈿
第二品八鈿第三品七鈿第四品六鈿第五品五鈿内
命婦尋常參見外命婦朝參辭見及禮會則服之六尚
寳林御女采女官等服禮衣通用雜色制與上同惟無
首飾七品已上有大事服之尋常供奉則公服(公服去中單蔽)
(膝大帶)九品已上大事及尋常供奉竝公服東宫準此女
史則半袖裙襦諸公主王妃珮綬同諸王縣主内命婦
準品外命婦五品已上皆準夫子即非因夫子别加邑
號者亦準品婦人宴服準令各依夫色上得兼下下不
得僭上既不在公庭而風俗奢靡不依格令綺羅錦繡
隨所好尚上自宫掖下至匹庶遞相倣效貴賤無别武
德貞觀之時宫人騎馬者依齊隋舊制多著羃䍦雖發
自戎夷而全身障蔽不欲途路窺之王公之家亦同此
制永徽之後皆用帷帽拖裙到頸漸爲淺露尋下勅禁
斷初雖暫息旋又仍舊咸亨二年又下勅曰百官家口
咸預士流至於衢路之間豈可全無障蔽比來多著帷
帽遂弃羃䍦曾不乘車别坐檐子遞相倣效浸成風俗
過爲輕率深失禮容前者已令漸改如聞猶未止息又
命婦朝謁或將馳駕車既入禁門有虧肅敬此竝乖於
儀式理須禁斷自今已後勿使更然則天之後帷帽大
行羃䍦漸息中宗即位宫禁寬弛公私婦人無復羃䍦
之制開元初從駕宫人騎馬者皆著胡帽靚粧露面無
復障蔽士庶之家又相倣效帷帽之制絶不行用俄又
露髻馳騁或有著丈夫衣服鞾衫而尊卑内外斯一貫
矣奚車契丹塞外用之開元天寳中漸至京城兜籠巴
蜀婦人所用今乾元已來蕃將多著勲於朝兜籠易於
擔負京城奚車兜籠代於車轝矣武德來婦人著履規
制亦重又有線鞾開元來婦人例著線鞋取輕妙便於
事侍兒乃著履臧獲賤伍者皆服襴衫太常樂尚胡曲
貴人御饌盡供胡食士女皆竟衣胡服故有范陽羯胡
之亂兆於好尚遠矣太極元年左司郎中唐紹上疏曰
臣聞王公已下送終明器等物具標甲令品秩高下各
有節文孔子曰明器者備物而不可用以芻靈者善爲
俑者不仁傳曰俑者謂有面目機發似於生人也以此
而葬殆將於殉故曰不仁近者王公百官競爲厚葬偶
人像馬雕飾如生徒以眩耀路人本不因心致禮更相
扇慕破産傾資風俗流行遂下兼士庶若無禁制奢侈
日增望諸王公已下送葬明器皆依令式竝陳於墓所
不得衢路行又士庶親迎之儀備諸六禮所以承宗廟
事舅姑當須昏以爲期詰朝謁見往者下俚庸鄙時有
障車邀其酒食以爲戲樂近日此風轉盛上及王公乃
廣奏音樂多集徒侶遮擁道路留滯淹時邀致財物動
踰萬計遂使障車禮貺過於聘財歌舞喧譁殊非助感
既虧名教實蠧風猷違紊禮經須加節制望請㛰姻家
障車者竝須禁斷其有犯者有蔭家請準犯名教例附
簿無蔭人決杖六十仍各科本罪制從之
舊唐書卷四十五
舊唐書卷四十五考證
輿服志小雙綬長二尺一寸新書二尺六寸
按周禮輿服志云沈炳震曰周禮無輿服志志輿服
起于後漢書也應誤
朱韈赤舄新書白韈赤舄
毳冕五旒新書七旒
繡冕四旒新書六旒
七品已上去劒珮綬餘並同公服新書六品以下
二品以上金鏤三品金銀鏤四品銀鏤五品綵鏤新
書無五品
(臣德潜)按輿服中不及大駕鹵簿皇后鹵簿皇太子
鹵簿亦屬闕略
舊唐書卷四十五考證
