舊唐書卷四十
後晉司空同中書門下平章事劉昫撰
志第二十
地理三
淮南道六江南道七隴右道八
淮南道
揚州大都督府隋江都郡武德三年杜伏威歸國於
潤州江寧縣置揚州以隋江都郡為兖州置東南道行
臺七年改兖州為䢴州九年省江寧縣之揚州改䢴州
為揚州置大都督督越揚和滁楚舒廬壽七州貞觀十
年改大都督為都督督揚滁常潤和宣歙七州龍朔二
年昇為大都督府天寳元年改為廣陵郡依舊大都督
府乾元元年復為揚州自後置淮南節度使親王為都
督領使長史為節度副大使知節度事恒以此為治所
舊領縣四江都六合海陵高郵戸二萬三千一百九十
九口九萬四千三百四十七天寳領縣七戸七萬七千
一百五口四十六萬七千八百五十七在京師東南二
千七百五十三里至東都一千七百四十九里
江都漢縣屬廣陵國隋為江都郡武德三年改為兖
州七年改為䢴州九年改為揚州都督府皆以江都為
治所江陽貞觀十八年分江都縣置在郭下與江
都分理六合漢堂邑縣屬臨淮郡晉置泰郡北齊
為泰州後周為方州隋改為兖州武德七年復為方州
置六合縣又分六合置石梁縣貞觀元年省方州併石
梁入六合屬揚州海陵漢縣屬臨淮郡至隋屬南
兖州武德二年屬揚州景龍二年分置海安縣開元十
年省併入海陵高郵漢縣屬廣陵國至隋不改武
德二年屬兖州州改仍舊揚子永淳元年分江都
縣置天長天寳元年割江都六合高郵三縣地置
千秋縣天寳七載改為天長
楚州中隋江都郡之山陽縣武德四年臧君相歸附
立為東楚州領山陽安宜鹽城三縣八年廢西楚州以
盱眙來屬仍去東字天寳元年改為淮隂郡乾元元年
復為楚州舊領縣四戶三千三百五十七口一萬六千
二百六十二天寳領縣五戶二萬六千六十二口十五
萬三千在京師東南二千五百一里至東都一千六百
六十里
山陽漢射陽縣地屬臨淮郡晉置山陽郡改為山陽
縣武德四年置東楚州八年去東字治於此縣縣東南
有射陽湖鹽城漢鹽瀆縣地屬臨淮郡久無城邑
隋末韋徹於此置射州立射陽安樂新安三縣武德四
年歸國因而不改七年廢射州及三縣置鹽城縣於廢
射州仍屬楚州盱眙漢縣屬臨淮郡武德四年置
西楚州置總管管東楚西楚領盱眙一縣八年廢西楚
州以盱眙屬楚州寳應漢平安縣屬廣陵國武德
四年置倉州領安宜一縣七年州廢縣屬楚州肅宗上
元三年建巳月於此縣得定國寳十三枚因改元寳應
仍改安宜為寳應淮隂乾封二年分山陽縣置於
隋舊廢縣
滁州下隋江都之清流縣武德三年杜伏威歸國置
滁州又以揚州之全椒來屬天寳元年改為永陽郡乾
元元年復為滁州舊領縣二戸四千六百八十九口二
萬一千五百三十五天寳領縣三戶二萬六千四百八
十六口十五萬二千三百七十四在京師東南二千五
百六十四里至東都一千七百四十六里
清流漢全椒縣地屬九江郡梁置南譙州居桑根山
之朝陽在今縣西南八十里内譙州故城是也北齊自
南譙故城經治於此新昌郡城今州治是也隋改南譙
為滁州後廢武德三年復置皆治於清流縣全椒
漢舊縣名梁北譙郡又改為臨滁郡隋改為滁縣煬帝
復為全椒永陽景龍二年分清流縣置
和州隋歴陽郡武德三年杜伏威歸國改為和州天
寳元年改為歴陽郡乾元元年復為和州舊領縣二戶
五千七百三十口三萬三千四百一天寳領縣三戸二
萬四千七百九十四口十二萬一千一十三在京師東
南二千六百八十三里至東都一千八百一十一里
歴陽漢縣屬九江郡東晉置歴陽郡宋為南豫州北
齊置和州隋為歴陽郡國初復為和州皆治此縣烏
江漢東城之烏江亭屬九江郡北齊為密江郡陳為
臨江郡後周為烏江郡隋為烏江縣皆治此含山
武德六年置八年廢長安四年復為武壽縣神龍元
年復為含山
濠州下隋為鍾離郡武德三年改為濠州又改臨濠
為定遠縣化明為招義縣領鍾離塗山定遠招義四縣
武德四年省塗山入鍾離天寳元年改為鍾離郡乾元
元年復為濠州舊領縣三戶二千六百六十口一萬三
千八百五十五天寳戸二萬一千八百六十四口十萬
八千三百六十一在京師東南二千一百五十里至東
都一千三百一十三里
鍾離漢縣屬九江郡晉宋齊梁置徐州隋初為濠州
煬帝復為鍾離郡武德八年置濠州皆治於此武德七
年省塗山縣併入定遠漢曲陽縣地屬九江郡隋
置定遠縣招義漢淮陵縣地屬臨淮宋置齊隂郡
武德七年改為招義
廬州上隋廬江郡武德三年改為廬州領合肥廬江
慎三縣七年廢巢州為巢縣來屬天寳元年改為廬江
郡乾元元年復為廬州自中升為上舊領縣四戶五千
三百五十八口二萬七千五百一十三天寳領縣五戶
四萬三千三百二十三口二十萬五千三百九十六在
京師東南二千三百八十七里至東都一千五百六十
九里
合肥漢縣屬九江郡舊縣在北夏水出城父東南至
此與肥水合故曰合肥梁置合州隋初為廬江郡皆治
此縣慎漢後道縣屬九江郡古城在今縣南隋為
慎縣巢漢居巢縣屬廬江郡隋為襄安縣武德三
年置巢州分襄安立開城扶陽二縣七年廢巢州及開
城扶陽二縣改襄安為巢縣屬廬州廬江漢郡名
漢龍舒縣地屬廬江郡梁置湖州隋復舊也舒城
開元二十三年分合肥廬江二縣置取古龍舒縣為名
夀州中隋為淮南郡武德三年杜伏威歸國改為夀
州七年置都督府督夀蓼二州領夀春安豐霍邱三縣
貞觀元年廢都督府又以廢霍州之霍山縣來屬天寳
元年改為夀春郡又置霍山縣乾元元年復為夀州舊
領縣四戶二千九百九十六口一萬四千七百一十八
天寳領縣五戸三萬五千五百八十二口十八萬七千
五百八十七在京師東南二千二百一十七里至東都
一千三百九里
夀春漢縣屬九江郡晉改為夀陽晉於此置揚州齊
置豫州後魏置揚州梁復為豫州後周置揚州隋改夀
州煬帝為南淮郡武德為夀州皆以夀春為治所安
豐漢六國故城在縣南梁置安豐郡縣界有芍陂灌
田萬頃號安豐塘隋因置縣霍山漢灊城縣屬廬
江郡隋置霍山應城三縣貞觀元年廢霍州省應城灊
城二縣以霍山屬夀州盛唐舊霍山縣神功元年
改為武昌神龍元年復為霍山開元二十七年改為盛
唐仍移治於騶虞城霍丘漢松滋縣地屬廬江郡
武德四年置蓼州領霍丘一縣七年蓼州廢霍邱屬夀
州縣北有安豐津斬母邱儉處
光州緊中隋弋陽郡武德三年改為光州置總管府
以定城縣為弦州殷城縣為義州以廢宋安郡為谷州
凡管光弦義谷廬五州光州領光山樂安固始三縣武
德七年改總管為都督府貞觀元年罷都督府省弦州
及義州以定城殷城二縣來屬又省谷州以宋安併入
樂安天寳元年改為弋陽郡乾元元年復為光州舊領
縣五戸五千六百四十九口二萬八千二百九十一天
寳戸三萬一千四百七十三口十九萬八千五百八十
至京師一千八百五十五里至東都九百二十五里
定城漢弋陽地屬汝南郡南齊為南弋陽縣尋改為
定城武德三年於縣置弦州領定城一縣貞觀元年廢
弦州以定城屬光州州所理也光山晉分弋陽置
西陽縣梁於縣置光州隋為弋陽郡武德三年復為光
州治於光山縣太極元年移州理於定城仙居漢
[車犬]縣屬江夏郡古城在縣北十里宋分軑縣置樂安縣
天寳元載改為仙居殷城漢期思縣地屬汝南郡
宋置苞信縣隋改為殷城取縣東古殷城為名固始
漢䆮縣屬汝南郡後漢改為固始
蘄州中隋蘄春郡武德四年平朱&KR1662;改為蘄州領蘄
春蘄水羅田黃梅沛水五縣其年省蘄水入蘄春又分
蘄春立永寧省羅田入沛水又改沛水為蘭溪又於黃
梅縣置南晉州八年州廢以黃梅來屬天寳元年改為
蘄春郡乾元元年復為蘄州舊領縣四戸一萬六百一
十二口三萬九千六百七十八天寳戶二萬六千八百
九口十八萬六千八百四十九至京師二千五百六十
里至東都一千八百二十四里
蘄春漢縣屬江夏郡吳為蘄春郡晉改為西陽又改
為蘄陽因平淮南改為蘄州黃梅漢蘄春縣地屬
宋分置新蔡郡隋改為黃梅武德四年置南晉州領黃
梅義豐長吉塘陽新蔡五縣八年廢州仍省義豐等四
縣以黃梅來屬廣濟漢蘄春縣地武德四年置永
寧縣天寳元年改為廣濟縣蘄水漢蘄春縣地宋
置沛水縣武德四年改為蘭溪天寳元年改為蘄水
申州中隋義陽郡武德四年置申州領義陽鍾山二
縣八年省南羅州又以羅山來屬天寳元年改為義陽
郡乾元元年復為申州舊領縣三戶四千七百二十九口
二萬三千六十一天寳戸二萬五千八百六十四口十
四萬七千七百五十六至京師一千七百九十六里至
東都九百四十三里
義陽漢平氏縣縣之義陽鄉屬南陽郡魏分南陽立
義陽郡晉自石城徙居於仁順今州理也宋置司州後
魏改為郢州隋改為申州鍾山漢鄳縣地屬江夏
郡隋改鍾山縣羅山漢鄳縣地隋為羅山縣武德
四年置羅州領羅山一縣八年廢屬申州
黃州下隋永安郡武德三年改為黃州置總管管黃
蘄亭南四州黃州領黃岡木蘭麻城黃陂四縣其年省
木蘭縣分黃岡置堡城縣分麻城置陽城縣仍於麻城
縣置亭州於黃陂縣置南司州七年廢南司州及亭州
縣竝屬黃州仍省堡城入黃岡貞觀元年罷都督府天
寳元年改為齊安郡乾元元年復為黃州舊領縣三戶
四千八百九十六口二萬二千六十天寳戶一萬五千
五百一十二口九萬六千三百六十八在京師東南二
千一百四十八里至東都一千四百七十里
黃岡漢西陵縣地江夏郡北齊於舊城西南築小城
置衡州領齊安一郡隋改齊安為黃州治黃岡黃陂
漢西陵縣地後周於古黃城西四十里獨家村置黃
陂縣武德三年置南司州七年州廢縣屬黃州麻城
漢西陵縣地隋置麻城縣武德三年於縣置亭州領
麻城二縣八年州廢仍省陽城入麻城縣屬黃州
安州中都督府隋安陸郡武德四年平王世充改為
安州領安陸雲夢應陽孝昌吉陽應山京山富水八縣
其年於應山縣置應州領應山一縣於孝昌縣置環州
領孝昌一縣以富水京山二縣屬温州改應陽為應城
縣安州置總管管環應二州七年州廢環應二州縣屬
安州改為大都督府督安申陽溫復沔光黃蘄九州六
年罷都督府七年又置督安隋溫沔復五州十二年罷
都督府天寳元年改為安陸郡依舊為都督府督安隋
郢沔四州乾元元年復為安州舊領縣六戶六千三百
三十八口二萬六千五百一十九天寳戶二萬二千二
百二十一口十七萬一千二百二在京師東南二千五
十一里至東都一千一百九十里
安陸漢縣屬江夏郡宋分江夏立安陸郡武德四年
改為安州治於安陸孝昌宋分安陸縣置武德四
年置環州領孝昌環陽二縣八年州廢以環陽孝昌屬
安州雲夢漢安陸縣地後魏分安陸於雲夢古城
置雲夢縣應城宋分安陸縣置應城縣隋改為應
陽武德四年復為應城吉陽梁分安陸置平陽縣
後魏改為京池隋改為吉陽取山名應山漢隋縣
地屬南陽郡梁分隋縣置永陽縣隋改為應山以縣北
山為名
舒州下隋同安郡武德四年改為舒州領懷寧宿松
太湖望江同安五縣其年割宿松置嚴州五年又割望
江置高州又改高州為智州六年舒州置總管府管舒
嚴智三州七年廢智州望江屬嚴州八年又廢嚴州以
望江宿松二縣來屬貞觀元年罷都督府天寳元年改
為同安郡至德二年二月改盛唐郡乾元元年復為舒
州舊領縣五戶九千三百六十一口三萬七千五百三
十八天寳戶三萬五千三百五十三口十八萬六千三
百九十八在京師東南二千六百二十六里至東京一
千八百九十三里
懷寧漢皖縣地晉於皖縣置懷寧縣晉置晉熙郡隋
改為熙州又為同安郡武德四年改為舒州以懷寧為
州治宿松漢皖縣地梁置高塘郡隋罷郡置宿松
縣武德四年置嚴州領宿松一縣七年廢智州以望江
來屬八年廢嚴州二縣來屬舒州望江漢皖縣地
晉置新治縣陳於縣置大雷郡隋改新治為義鄉尋改
為望江武德四年置高州尋改為智州七年州廢縣屬
嚴州八年廢州以縣屬舒州太湖漢皖縣地宋置
太湖縣同安漢樅陽縣屬廬江郡梁置樅陽郡隋
罷郡為同安縣取界内古城名
江南道
江南東道
潤州上隋江都郡之延陵縣武德三年杜伏威歸國
置潤州於丹陽縣改隋延陵縣為丹徒移延陵還治故
縣屬茅州六年輔公祏反復據其地七年平公祏又置
潤州領丹徒縣八年廢簡州以曲阿來屬九年揚州移
理江都以延陵句容白下三縣屬潤州天寳元年改為
丹陽郡乾元元年復為潤州永泰後常為浙江西道觀
察使理所舊領縣五戶二萬五千三百六十一口十二
萬七千一百四天寳領縣六戶十萬二千三十三口六
十六萬二千七百六在京師東南二千八百二十一里
至東都一千七百九十七里
丹徒漢縣屬會稽郡春秋吳朱方之邑地吳為京口
戌晉置南徐州隋為延陵鎮因改為延陵縣尋以蔣州
之延陵永年常州之曲阿三縣置潤州東潤浦為名皆
治於丹徒縣丹陽漢曲阿縣屬會稽郡又改名雲
陽後復為曲阿武德五年於縣置簡州八年州廢縣屬
潤州天寳元年改為丹陽縣取漢郡名延陵漢曲
阿縣地晉分置延陵郡隋移郡丹徒武德三年移於今
所屬茅州七年廢茅州以縣屬蔣州八年改蔣州為揚
州九年改屬潤州上元楚金陵邑秦為秣陵吳名
建業宋為建康晉分秣陵置臨江縣晉武改為江寧武
德三年於縣置揚州仍置東南道行臺改江寧為歸化
六年輔公祏反據其地七年公祏平置行臺尚書省改
揚州為蔣州廢茅州以句容二縣來屬蔣州八年罷行
臺改蔣州置揚州大都督府改歸化縣為金陵揚州領
金陵句容丹陽溧水六縣九年揚州移治江都改金陵
為白下縣以延陵句容白下三縣屬潤州丹陽溧陽溧
水三縣屬宣州移白下治故白下城貞觀七年復移今
所九年改為江寧縣至德二年二月置江寧郡乾元元
年於江寧置昇州割潤州之句容江寧宣州之當塗溧
水四縣置浙西節度使上元二年復為上元縣還潤州
當塗等三縣各依舊屬句容漢縣屬丹陽郡武德
四年於縣置茅州領句容七年州廢以縣屬蔣州九年
屬潤州乾元元年屬昇州寳應元年州廢屬潤州金
壇垂拱四年分延陵縣置也
常州上隋毗陵郡武德三年杜伏威歸化置常州領
晉陵義興無錫武進四縣六年復䧟輔公祏七年公祏
平復置常州於義興置南興州八年州廢義興來屬省
武進入晉陵天寳元年改為晉陵郡乾元元年復為常
州舊領縣四戶二萬一千一百八十二口十一萬一千
六百六天寳領縣五戶十萬二千六百三十三口六十
九萬六百七十三在京師東南二千八百四十三里至
東京一千九百八十三里
晉陵漢毗陵縣屬會稽郡吳延陵邑也晉改為晉陵
郡隋省郡於常熟縣置常州武德中移於今治武進
晉分曲阿縣置武進梁改為蘭陵隋廢垂拱二年又
分晉陵置治於州内江隂梁分蘭陵縣置武德三
年於縣置暨州領江隂暨陽利城三縣九年省暨陽利
城入江隂屬常州義興漢陽羡縣屬會稽郡晉立
義興郡及縣武德七年置南興州領義興陽羡臨津三
縣八年廢興州及陽羡臨津二縣義興復隸常州無
錫漢縣屬會稽郡隋屬常州
蘇州上隋吳郡隋末䧟賊武德四年平李子通置蘇
州六年又䧟輔公祏七年平公祏復置蘇州都督督蘇
湖杭暨四州治於故吳城分置嘉興縣八年廢嘉興入
吳縣九年罷都督貞觀八年復置嘉興縣領吳城崑山
嘉興常熟四縣天寳元年改為吳郡乾元元年復為蘇
州舊領縣四戸一萬一千八百五十九口五萬四千四
百七十一天寳領縣六戶七萬六千四百二十一口六
十三萬二千六百五十五在京師東南三千一百九十
九里至東都二千五百里
吳春秋時吳都闔閭邑漢為吳縣屬會稽郡隋平陳
置蘇州取州西姑蘇山為名嘉興漢曲拳縣屬會
稽郡吳改嘉興隋廢武德七年復置屬蘇州八年廢入
吳貞觀八年復置屬蘇州崑山漢婁縣屬會稽郡
梁分婁縣置信義縣又分信義置崑山取縣界山名
常熟晉分吳縣置海虞縣梁改常熟縣今崑山縣東
一百三十里常熟故城是也隋舊治南沙城武德七年
移於今所治城長洲萬歲通天元年分吳縣置在
郭下分治州界海鹽漢縣屬會稽郡久廢景雲二
年分嘉興縣復置先天元年復廢開元五年復置治吳
禦城
湖州上隋吳郡之烏程縣武德四年平李子通置湖
州領烏程一縣六年復沒于輔公祏七年平賊復置仍
廢武州以武康來屬又省雉州以長城縣來屬天寳元
年改為吳興郡乾元元年復為湖州舊領縣五戶一萬
四千一百三十五口七萬六千四百三十天寳領縣五
戸七萬三千三百六口十七萬七千六百九十八在京
師東南三千四百四十一里至東都二千六百二十四
望
烏程漢縣屬會稽郡梁置震州取震澤為名隋改湖
州取州東太湖為名皆治烏程武康吳分烏程餘
杭二縣立永安縣晉改為永康又改為武康武德四年
置武州七年州廢縣屬湖州長城晉分烏程置長
城縣武德四年置雉州領長城原鄉二縣七年州廢及
原鄉併入長城屬湖州安吉武德四年置屬桃州
七年廢入長城麟德元年復分長城縣置德清天
授二年分武康置武原縣景雲二年改為臨溪天寳元
年改為德清縣
杭州上隋餘杭郡武德四年平李子通置杭州領錢
塘富陽餘杭三縣六年復沒于輔公祏七年平賊復置
杭州八年廢潛州以於潛縣來屬貞觀四年分錢塘置
鹽官縣天寳元年改屬餘杭郡乾元元年復為杭州舊
領縣五戸三萬五百七十一口十五萬三千七百二十
天寳領縣九戶八萬六千二百五十八口五十八萬五
千九百六十三在京師東南三千五百五十六里至東
都二千九百一十九里
錢塘漢縣屬會稽郡隋於餘杭縣置杭州又自餘杭
移州理錢塘又移州於柳浦西今州城是貞觀六年自
州治南移於今所去州十一里又移治新城戌開元二
十一年移治州郭下二十五年復還舊所鹽官漢
海鹽縣地有鹽官吳遂名縣武德四年屬東武州七年
省入錢塘貞觀四年復分錢塘置餘杭漢縣屬會
稽郡隋置杭州後徙治錢塘富陽漢富春縣屬會
稽郡晉改為富陽隋舊縣於潛漢縣屬丹陽郡武
德七年置潛州領於潛臨水二縣八年廢潛州及臨水
縣於潛還杭州臨安垂拱四年分餘杭於潛置於
廢臨水縣新城永淳元年分富陽置紫溪垂
拱二年分於潛置萬歲通天元年改為武隆其年依舊
為紫溪唐山萬歲通天元年分紫溪又别置武隆
縣神龍元年改為唐山
越州中都督府隋會稽郡武德四年平李子通置越
州總管管越嵊姚鄞浙綱衢榖麗嚴婺十一州越州領
會稽諸暨山隂三縣七年改總管為都督督越婺鄞嵊
麗五州越州領會稽諸暨山隂餘姚四縣八年廢鄞州
為鄮縣嵊州為剡縣來屬麗州為永康屬婺州省山隂
縣督越婺二州貞觀元年更督越婺泉建台括六州天
寳元年改越州為會稽郡乾元元年復為越州舊領縣
五戶二萬五千八百九十口十二萬四千一十天寳領
縣六戶九萬二百七十九口五十二萬九千五百八十
九在京師東南二千七百二十里至東都二千八百七
十里
會稽漢郡名宋置東揚州理於此齊梁不改隋平陳
改東揚州為吳州煬帝改為越州尋改會稽郡皆立于
此縣山隂垂拱二年分會稽縣置在州治與會稽
分理諸暨漢縣屬會稽郡越王允常所都餘姚
漢縣屬會稽郡隋廢武德四年復置仍置姚州七年
州廢縣屬越州剡漢縣屬會稽郡武德四年置嵊
州及剡城縣八年廢嵊州及剡城以剡縣來屬蕭山
儀鳳二年分會稽諸暨置永興縣天寳元年改為蕭
山上虞漢縣屬會稽郡
明州上開元二十六年於越州鄮縣置明州天寳元
年改為餘姚郡乾元元年復為明州取四明山為名天
寳領縣四戸四萬二千二十七口二十萬七千三十二
在京師東南四千一百里至東都三千二百五十里
鄮漢縣屬會稽郡至隋廢武德四年置鄞州八年州
廢為鄮縣屬越州開元二十六年於縣置明州奉化
慈溪翁山已上三縣皆鄮縣地開元二十六年
析置
台州上隋永嘉郡之臨海縣武德四年平李子通置
海州領臨海章安始豐樂安寧海五縣五年改為台州
六年沒于輔公祏七年平賊仍置台州省寧海入章安
八年廢始豐樂安三縣入臨海貞觀八年復分置始豐
舊管二縣永昌元年置寧海縣神龍二年置象山縣天
寳元年改為臨海郡乾元元年復為台州舊領縣二臨
海始豐戸六千五百八十三口三萬五千三百八十三
天寳領縣六戶八萬三千八百六十八口四十八萬九
千一十五在京師東南四千一百七十七里至東都三
千三百三十里
臨海漢回浦縣屬會稽郡後漢改為章安吳分章安
置臨海縣武德四年於縣置台州取天台山為名唐
興吳始平縣晉改始豐隋末廢武德四年復置八年
乂廢貞觀八年復為臨海縣上元二年改為唐興黃
巖上元二年分臨海置樂安廢縣上元二年分
臨海置徙治孟溪寧海永昌元年分臨海置象
山神龍二年分寧海及越州鄮縣置
婺州隋東陽郡武德四年平李子通置婺州領華川
長山二縣七年廢綱州義烏來屬八年廢麗州為永康
縣衢州信安縣竝來屬又廢榖州入信安長山入金華
縣貞觀八年復置龍邱縣咸亨五年置蘭溪常山二縣
垂拱二年分龍邱信安常山三縣置衢州又置東陽縣
天授二年又置武義縣天寳元年改婺州為東陽郡乾
元元年復為婺州舊領縣五戸三萬七千八百一十九
口二十二萬八千九百九十天寳領縣六戸十四萬四
千八十六口七十萬七千一百五十二在京師東南四
千七十三里至東都三千一百三十五里
金華漢烏傷縣屬會稽郡後漢分烏傷置長山縣吳
置東陽郡隋改長山為金華取州界山為名義烏
晉分烏傷縣置武德四年置綱州仍分置華川縣七年
廢綱州及華川縣改烏傷為義烏以縣屬之婺州永
康吳分烏傷縣置武德四年置麗州又分置縉雲縣
八年廢麗州及縉雲縣以永康來屬東陽垂拱二
年分烏傷縣取舊郡名蘭溪咸亨五年析金華縣
西界置以溪水為名武成天授二年分永康置武
義縣又改為武成浦陽新置
衢州武德四年平李子通於信安縣置衢州七年䧟
賊乃廢垂拱二年分婺州之信安龍丘置衢州取武德
廢州名天寳元年改為信安郡乾元元年復為衢州又
割常山入信州天寳領縣五戸六萬八千四百七十二
口四十四萬四百一十一在京師東南四千七百十三
里至東都三千一百四十五里
信安後漢新安縣晉改為信安武德四年置衢州縣
仍屬焉又分置須江定陽二縣八年廢衢州及湏江定
陽二縣以信安還屬婺州龍丘漢太末縣屬會稽
郡晉置龍丘縣以山為名至隋廢武德四年置榖州及
太末白石二縣八年廢榖州及白石太末二縣入信安
縣貞觀八年分金華信安二縣置龍丘縣來屬婺州垂
拱二年屬衢州須江武德四年分信安置以城南
有須江八年廢永昌元年分信安復置盈川如意
元年分龍丘置縣西有刑溪陳時土人留異惡刑字改
名盈川因以為縣名常山咸亨五年分信安置屬
婺州垂拱二年改屬衢州乾元元年屬信州又還衢州
信州上乾元元年割衢州之常山饒州之弋陽建州
之三鄉撫州之一鄉置信州又置上饒永豐二縣領縣
四戶四萬在京師東南五千八百里至東都二千九百
五十里
上饒乾元元年置州所理也元和七年省永豐縣入
弋陽舊屬饒州乾元元年來屬貴溪永泰元年十
一月分弋陽西界置玉山證聖二年分常山須江
置屬衢州乾元元年割屬信州
睦州隋遂安郡武德四年平汪華改為睦州領雉山
遂安二縣七年廢嚴州之桐廬縣來屬又改為東睦州
八年去東字舊管縣三治雉山萬歲登封二年移治建
德天寳元年改為新定郡乾元元年復為睦州舊領縣
三雉山遂安桐廬戶一萬二千六十四口五萬九千六
十八天寳領縣六戶五萬四千九百六十一口三十八
萬二千五百一十三在京師東南三千六百五十九里
至東都二千八百三十一里
建德漢富春縣地屬會稽郡吳分置建德縣隋廢永
淳二年復分桐廬雉山置萬歲通天二年移州治建德
縣清溪漢歙縣地屬丹陽郡後分置新安縣隋改
為雉山文明元年復為新安開元二十年改為還淳永
貞元年十二月避憲宗名改為清溪舊為睦州治所移
建德夀昌永昌元年七月分雉山縣置載初元年
廢神龍元年復舊治白艾里後移於今所桐廬吳
分富春縣置武德四年於縣置嚴州領桐廬分水建德
三縣七年廢州及分水建德二縣以桐廬屬睦州舊治
桐溪開元二十六年移治鍾山分水如意元年分
桐廬縣之四鄉置盛武縣神龍元年改為分水遂安
後漢分歙縣南鄉安定里置新定縣晉改新定為遂
安
歙州隋新安郡武德四年平汪華置歙州總管管歙
睦衢三州貞觀元年罷都督府天寳元年改為新安郡
乾元元年復為歙州舊領縣三戸六千二十一口二萬
六千六百一十七天寳領縣五戶三萬八千三百三十
口二十六萬九千一百九在京師東南三千六百六十
七里至東都二千八百二十六里
歙漢縣屬丹陽郡縣南有歙浦因為名隋於縣置新
安郡武德改為歙州休寧吳分歙縣置休陽縣後
改為海陽晉武改為海寧隋改為休寧黟漢縣屬
丹陽郡晉同醫縣縣南墨嶺山出石墨故也縣置在黟
川績溪永徽五年分置北野縣後改為積溪婺
源開元二十八年正月九日置
處州隋永嘉郡武德四年平李子通置括州置總管
府管松嘉台三州括州領括蒼麗水二縣七年改為都
督府八年廢松州為松陽縣來屬省麗水入括蒼貞觀
元年廢都督府省嘉州以永嘉安固二縣來屬天寳元
年改為縉雲郡乾元元年復為括州大歴十四年夏五
月改為處州避代宗諱舊領縣四戸一萬二千八百九
十九口十萬一千六百六天寳領縣五戸四萬二千九
百三十六口二十五萬八千二百四十八今縣六在京
師東南四千二百七十八望至東都三千一十五里
麗水漢回浦縣地屬會稽郡光武更為章安隋平陳
改永嘉郡為處州尋改為括州又分松陽縣東界置括
蒼縣大歴十四年夏改為麗水縣州所治松陽後
漢分章安之南鄉置松陽縣縣東南大陽及松樹為名
縉雲萬歲登封元年分括蒼及婺州永康縣置
青田景雲二年分括蒼置遂昌舊縣武德八年
併入松陽景雲二年分松陽縣復置龍泉乾元二
年越州刺史獨孤嶼奏請於括州龍泉鄉置縣以龍泉
為名從之
温州上隋永嘉郡之永嘉縣武德五年置嘉州領永
嘉永寧安固樂成横陽五縣貞觀元年廢嘉州以縣屬
括州上元二年分括州之永嘉安固二縣置溫州天寳
元年改為永嘉郡乾元元年復為溫州天寳領縣四戸
四萬二千八百一十四口二十四萬一千六百九十四
在京師東南四千七百三十七里至東都三千九百四
十里
永嘉後漢分章安縣之東甌鄉置永嘉縣屬會稽郡
晉置永寧郡隋改為永嘉上元二年置温州治於此縣
安固後漢章安縣晉改為安固隋廢武德八年分
永嘉縣置屬嘉州貞觀元年廢嘉州安固屬括州上元
元年屬溫州横陽武德五年分安固縣置貞觀元
年廢大足元年復分安固置樂城武德五年置七
年併入永嘉縣載初元年分永嘉復置也
福州中都督府隋建安郡之閩縣貞觀初置泉州景
雲二年改為閩州置都督府督泉建漳湖五州開元十
三年改為福州依舊都督府仍置經略使二十二年罷
漳湖二州令督福建泉汀四州舊屬嶺南道天寳初改
屬江南東道尋改為長樂郡乾元元年復為福州都督
府天寳領縣八戶三萬四千八十四口七萬五千八百
七十六在京師東南五千三十三里至東都四千二百
三十三里
閩漢治縣屬會稽郡秦時為閩中郡漢高立閩越王
都於此武帝誅東越徙其人於江淮空其地其逃亡者
自立為治縣後更名東治縣後漢改為侯官都尉屬會
稽郡晉置晉安郡宋齊分之陳置閩州又改為豐州隋
平陳改為泉州煬帝改為閩州又為建安郡開元十三
年改為福州皆治閩縣候官隋縣後廢長安二年
又分閩縣置長樂隋縣後省武德六年分閩縣置
新寧縣其年改為長樂福唐聖歴二年分長樂置
萬安縣天寳元年改為福唐連江武德六年分閩
縣置溫麻縣其年改為連江長溪武德六年置其
年併入連江長安二年分連江復置古田開元二
十九年開山洞置永泰永泰年分置梅青新
置
泉州中隋建安郡又為泉州舊治閩縣開元後移治
泉州治於南安縣聖歴二年分泉州之南安莆田龍溪
三縣置武榮州三年州廢三縣還泉州久視元年又以
三縣置武榮州景雲二年改為泉州開元二十九年割
龍溪屬漳州天寳元年改泉州為清溪郡乾元元年復
為泉州天寳領縣四戶二萬三千八百六口十六萬二
百九十五在京師東南六千二百一十六里至東都五
千四百一十三里
晉江開元八年分南安置今為州之治所南安
隋縣武德五年置豐州領南安莆田二縣貞觀元年廢
豐州縣屬泉州聖歴二年屬武榮州州廢來屬莆田
武德五年分南安縣置屬豐州州廢來屬仙遊
聖歴二年分莆田置清源縣天寳元年改為仙遊
建州中隋建安郡之建安縣武德四年置建州領綏
城吳興建陽沙將樂邵武等縣天寳元年改為建安郡
乾元元年復為建州舊領縣二戸一萬五千三百三十
六口二萬二千八百二十天寳領縣六戶二萬二千七
百七十口一十四萬三千七百七十四在京師東南四
千九百三十五里至東都三千八百八十八里
建安漢治縣地吳置建安縣州所治以建溪為名
邵武隋縣浦城載初元年分建安縣置唐興縣
天授二年改為武寧神龍元年復為唐興天寳元年改
為浦城隋廢縣名建陽隋廢縣垂拱四年分建安
置將樂隋廢縣垂拱四年五月分邵武復置沙
隋廢縣永徽六年分建安置
汀州下開元二十四年開福撫二州山洞置汀州天
寳元年改為臨汀郡乾元元年復為汀州天寳領縣三
戸四千六百八十口一萬三千七百二在京師東南六
千一百七十三里至東都五千三百七十里
長汀州治所龍巖寧化上巳三縣竝開元二
十四年開山洞置
漳州垂拱二年十二月九日置天寳元年改為漳浦
郡舊屬嶺南道天寳割屬江南東道乾元元年復為漳
州天寳領縣二戸五千三百四十六口一萬七千九百
四十在京師東南七千三百里至東都六千五百里
漳浦垂拱二年十二月與州同置州所治龍溪
舊屬泉州聖歴二年屬武榮州景雲二年還泉州開元
二十九年屬漳州
江南西道
宣州隋宣城郡武德三年杜伏威歸化置宣州總管
府分宣城置懷安寧國二縣六年䧟輔公祏七年賊平
改置宣州都督督宣潛猷池四州廢姚州以綏安來屬
省懷安寧國二縣宣州領綏定二縣八年廢南州以當
塗來屬廢猷州以涇縣來屬九年移揚州於江都以溧
陽溧水丹陽來屬貞觀元年罷都督府廢池州以秋浦
南陵二縣來屬省丹陽入當塗縣開元中析置青陽太
平寧國三縣天寳元年改為宣城郡至德二年又析置
至德縣乾元元年復為宣州永泰元年割秋浦青陽至
德三縣置池州舊領縣八戶二萬二千五百三十七口
九萬五千七百五十三天寳領縣九戶一十二萬一千
二百四口八十八萬四千九百八十五今縣十在京師
東南三千五百五十一里至東都二千五百十里
宣城漢宛陵縣屬丹陽郡秦屬漳郡梁置南豫州隋
改為宣州煬帝又為宣城郡皆此治所當塗漢丹
陽縣地屬丹陽郡晉分丹陽置于湖縣成帝以江北當
塗縣流人寓居于湖乃改為當塗縣屬宣州牛渚山一
名采石在縣北四十五里大江中武德三年置南豫州
以縣屬八年省南豫州縣屬宣州涇漢涇縣屬丹
陽郡武德三年置猷州領涇南陽安吳三縣八年廢猷
州及南陽安吳二縣屬宣州縣界有陵陽山廣德
漢故漳縣屬丹陽郡宋分宣城之廣德吳興之故漳置
綏安縣至德二年九月改為廣德以縣界廣德故城為
名溧陽漢縣屬丹陽郡上元元年十一月割屬昇
州州廢來屬溧水漢溧陽地隋為縣武德三年屬
揚州九年屬宣州乾元元年屬昇州州廢還屬南陵
漢春榖縣地屬丹陽郡梁置南陵縣武德七年屬池
州州廢來屬舊治赭圻城長安四年移理青陽城太
平天寳十一載正月析涇縣置寧國隋縣武德
六年廢天寳三載復置旌德寳應二年二月析太
平縣置
池州下隋宣城郡之秋浦縣武德四年置池州領秋
浦南陵二縣貞觀元年廢池州以秋浦屬宣州永泰元
年江西觀察使李勉以秋浦去洪州九百里請復置池
州仍請割青陽至德二縣隸之又析置石埭縣竝從之
後隸宣州領縣四戸一萬九千口八萬七千九百六十
七
秋浦州所治漢石城縣屬丹陽郡隋分南陵置秋浦
縣因水為名青陽天寳元年分涇陽南陵秋浦三
縣置治古臨城至德至德二年析置石埭永
泰二年割秋浦浮黟三縣置治古石埭城
饒州下隋鄱陽郡武德四年平江左置饒州領鄱陽
新平廣晉餘干樂平長城玉亭弋陽上饒九縣七年省
上饒入弋陽省玉亭入長城餘干二縣八年又併長城
入餘干併新平廣晉入鄱陽舊領縣四戶一萬一千四
百口五萬九千八百一十七天寳戶四萬八百九十九
口二十四萬四千三百五十在京師東南三千二百六
十三里至東都二千四百一十三里
鄱陽漢縣屬豫章郡古城在今縣東界有鄱江今為
州所理餘干漢餘汗縣屬豫章郡古所謂汙越也
汙音于隋朝去水樂平武德中置九年省後重置
浮梁武德中廢新平縣開元四年分鄱陽置後改
新昌天寳元年復置
洪州上都督府隋豫章郡武德五年平林士弘置洪
州總管府管洪饒撫吉虔南平六州分豫州置鍾陵縣
洪州領豫章豐城鍾陵二縣八年廢昌州米州以南昌
建昌高安三縣來屬省鍾陵南昌二縣入豫章貞觀二
年加洪饒撫吉虔袁江鄂等八州顯慶四年督饒鄂等
州洪州舊領縣四永淳二年置新吳縣長安四年置武
寧縣又督洪袁吉慶虔撫五州天寳元年改為豫章郡
乾元元年復為洪州舊領縣四豫章豐城高安建昌戶
一萬五千四百五十六口七萬四千四十四天寳領縣
六戶五萬五千五百三十口三十五萬三千二百三十
一在京師東南三千九十里至東都二千二百一十一
里
鍾陵漢南昌縣豫章郡所治也隋改為豫章縣置洪
州煬帝復為豫章郡寳應元年六月以犯肅宗諱改為
鍾陵取地名豐城吳分南昌縣高城縣晉改為豐
城高安漢建城縣屬豫章郡武德四年改為高安
仍置靖州領高安望蔡華陽三縣七年改靖州為米州
其年又改為筠州八年廢筠州省華陽望蔡二縣以高
安屬洪州建昌漢海昏縣屬豫章郡後漢分立建
昌武德五年分置南昌州總管府管南昌西吳靖米孫
五州南昌州領建昌龍安永修三縣七年罷都督為南
昌州八年廢南昌州及孫州以南昌州新吳永修龍安
入建昌縣以孫州之建昌入豫章縣而以建昌屬洪州
新吳舊廢縣永淳二年分建昌置武寧長安
四年分建昌置武寧縣景雲元年改為豫章寳應元年
復為武寧分寧貞元十六年二月置
虔州中隋南康郡武德五年平江左置虔州天寳元
年改為南康郡乾元元年復為虔州舊領縣四戸八千
九百九十四口三萬九千九百一天寳領縣六戶三萬
七千六百四十七口二十七萬五千四百一十今縣七
在京師東南四千一十七里至東都三千四百里
贛(古濫反)州所理漢縣屬豫章郡漢分豫章立廬陵郡晉
改為南康郡隋初為虔州煬帝為南康郡皆治贛虔
化吳分贛立陽都縣晉改為寧都隋平陳改虔化屬
虔州南康漢南野縣屬豫章郡吳分南野立南安
縣晉改為南康雩都漢縣屬豫章郡信豐永
淳元年分南康置南安縣天寳元年改為信豐大庾
神龍元年分南康置安遠貞元四年八月四日
置
撫州中隋臨川郡武德五年討平林士弘置撫州領
臨川南城邵武宜黃崇仁永城東興將樂八縣七年省
東興永城將樂三縣以邵武隸建州八年省宜黃縣天
寳元年改為臨川郡乾元元年復為撫州舊領縣三戶
七千三百五十四口四萬六百八十五天寳領縣四戸
三萬六百五口十七萬六千三百九十四在京師東南
三千三百一十二里至東都二千五百四十里
臨川州所理漢南昌縣地後漢分南昌置臨汝縣吳
置臨川郡歴南朝不改隋平陳改臨川郡為撫州仍改
臨汝縣為臨川縣州郡所理皆此縣南城漢縣屬
豫章郡開元八年分南城置崇仁吳分臨汝置新
建縣梁改為巴山縣仍僑置巴山郡隋平陳改巴山為
崇仁縣南豐開元八年分南城置
吉州上隋廬陵郡武德五年討平林士弘置吉州領
廬陵新淦二縣七年廢潁州以安福縣來屬八年廢南
平州以太和縣來屬天寳元年改為廬陵郡乾元元年
復為吉州舊領縣四戸一萬五千四十口五萬三千二
百八十五天寳領縣五戶三萬七千七百五十二口二
十三萬七千三十二
廬陵漢縣屬豫章郡後漢改為西昌隋復為廬陵州
所治也舊治子陽城永淳元年移於今所太和隋
縣武德五年置南平州領太和永新廣興東昌四縣八年
廢南平州以永新等三縣併太和屬吉州安福吳
置安城郡於此隋廢為安復後改為安福新淦漢
舊縣屬豫章郡(淦音紺又音甘)永新廢縣顯慶二年分太
和置
江州中隋九江郡武德四年平林士弘置江州領湓
城潯陽彭澤三縣五年置總管管江鄂智浩四州并管
昌洪四總管府又分湓城置楚城縣分彭澤置都昌縣
八年廢浩州及樂城縣入彭澤縣又廢湓城入潯陽貞
觀元年罷都督府八年廢楚縣入潯陽天寳元年改為
潯陽郡乾元元年復為江州舊領縣三戶六千三百六
十口二萬五千五百九十九天寳戸二萬九千二十五
口十五萬五千七百四十四在京師東南二千九百四
十八里至東都二千一百九十七里
潯陽州所理漢縣屬廬江郡晉置江州隋改為彭蠡
縣取州東南五十二里有彭蠡湖為名煬帝改為湓城
取縣界湓水為名武德四年復為潯陽潯水至此入江
為名都昌武德五年分彭澤置屬浩州八年廢浩
州縣屬江州彭澤漢縣屬豫章郡隋為龍城縣武
德五年置浩州又分置都昌樂城二縣八年罷浩州以
彭澤屬江州仍省樂城入彭澤至德至德二年九
月中丞宋若思奏置
袁州下隋宜春郡武德四年平蕭銑置袁州天寳元
年改為宜春郡乾元元年復為袁州舊領縣三戸四千
六百三十六口二萬五千七百一十六天寳戸三萬七
千九十三口一十四萬四千九十六在京師東南三千
五百八十里至東都二千一百六十一里
宜春州所理漢縣屬豫章郡吳為安城郡南朝不改
晉改為宜陽隋置袁州煬帝為宜春郡復改為宜春宜
春泉水名在州西取此水為酒作貢苹鄉吳分宜
春置萍鄉縣屬安城郡新喻吳分宜春置新喻屬
安城郡
鄂州上隋江夏郡武德四年平蕭銑改為鄂州天寳
元年改為江夏郡乾元元年復為鄂州永泰後置鄂岳
觀察使領鄂岳蘄黃四州恒以鄂州為使理所舊領縣
四戸三千七百五十四口一萬四千六百一十五天寳
領縣五戶一萬九千一百九十口八萬四千五百六十
三後併沔州入鄂州以漢陽汊川來屬在京師東南二
千三百四十六里至東都一千五百三十里
江夏漢郡名本漢沙羡縣地屬江夏郡晉改沙羡為
沙陽江漢二水會於州西春秋謂之夏汭晉宋謂之夏
口宋置江夏郡治於此隋不改武德四年改為鄂州取
漢縣名永興漢鄂縣地屬江夏郡吳分鄂置新陽
縣隋改為永興武昌漢鄂縣屬江夏郡吳晉為重
鎮以名將為鎮守蒲沂吳分沙羡縣置唐年
天寳二年開山洞置漢陽漢安陸縣地屬江夏郡
晉置池陽縣隋初為漢津縣煬帝改為漢陽武德四年
平朱粲分沔陽郡置沔州治漢陽縣貞觀戸一千五百
一十七口六千九百五十九至太和七年鄂岳節度使
牛僧孺奏沔州與鄂州隔江都管一縣請併入鄂州從
之舊屬淮南道汊川漢安陸縣地後魏置汊川郡
武德四年分漢陽縣置汊川縣屬沔州州廢屬鄂州
岳州下隋巴陵郡武德四年平蕭銑置巴州領巴陵
華容沅江羅湘隂五縣六年改為岳州省羅縣天寳元
年改為巴陵郡乾元元年復為岳州舊領縣四戸四千
二口一萬七千五百五十六天寳領縣五戶一萬一千
七百四十口五萬二百九十八在京師東南二千二百
三十七里至東都一千八百一十六里
巴陵漢下嶲縣屬長沙郡吳置陵巴縣晉置建昌郡
隋改為巴州煬帝改為巴陵郡武德置岳州皆置巴陵
縣縣界有古巴邱華容漢潺陵縣地屬武陵郡劉
表改為南安隋改為華容垂拱二年去華字曰容城神
龍元年復為華容沅江漢益陽縣屬長沙國隋改
為安樂又改為沅江屬岳州湘隂漢羅縣屬長沙
國宋置湘隂縣縣界汨水注入湘江昌江神龍三
年分湘隂縣置
潭州中都督府隋長沙郡武德四年平蕭銑置潭州
總管府管潭衡永郴連南梁南雲南營八州潭州領長
沙衡山醴陵湘鄉益陽新康六縣七年廢雲州改南梁
為邵州南營為道州省新康縣督潭衡郴連永邵道等
七州天寳七年改為長沙郡乾元元年復為潭州舊領
縣五戶九千三十一口四萬四百四十九天寳領縣六
戸三萬二千二百七十二口十九萬二千六百五十七
在京師南二千四百四十五里至東都二千一百八十
五里
長沙秦置長沙郡漢為長沙國治臨湘縣後漢為長
沙郡吳不改晉懷帝置湘州至梁初不改隋平陳為潭
州以昭潭為名煬帝改為長沙郡仍改臨湘為長沙縣
武德復為潭州湘潭後漢湘南縣地屬長沙郡吳
分湘南立衡陽縣屬衡陽郡隋廢郡縣屬潭州天寳八
年移治於洛口因改為湘潭縣湘鄉漢鍾武縣屬
零陵郡後漢改為重安永建三年又名湘鄉屬長沙郡
益陽漢縣屬長沙國故城在今縣東八十里武德
四年分置新康縣七年省入醴陵漢臨湘縣界有
醴陵後漢立為縣屬長沙郡隋廢武德四年分長沙置
瀏陽吳分長沙置瀏陽縣隋廢景龍二年於故城
復置
衡州中隋衡山郡武德四年平蕭銑置衡州領臨蒸
湘潭來陽新寧重安新城六縣七年省重安新城二縣
貞觀元年以廢南雲州之攸縣來屬天寳元年改為衡
陽郡乾元元年復為衡州舊領縣五戶七千三百三十
口三萬四千四百八十一天寳領縣六戸三萬三千六
百八十八口十九萬九千二百二十八在京師東南三
千四百三里至東都二千七百六十里
衡陽漢蒸陽縣屬長沙國吳分蒸陽立臨蒸縣吳末
分長沙東界郡立湘東郡宋齊梁不改隋罷湘東郡為
衡州改臨蒸為衡陽縣武德四年復為臨蒸開元二十
年復為衡陽常寧吳分來陽立新寧縣屬湘東郡
舊治三洞神龍二年移治麻州開元九年治宜江天寳
元年改為常寧攸漢縣屬長沙國縣北有攸溪故
也茶陵漢縣屬長沙國隋廢聖歴元年分攸縣置
耒陽漢縣屬桂陽郡隋改為耒陰武德四年復為
耒陽衡山吳分湘南縣置舊屬潭州後割屬衡州
澧州下隋澧陽郡武德四年平蕭銑置澧州領潺陵
安鄉澧陽石門慈利崇義六縣貞觀元年省潺陵縣天
寳元年改為澧陽郡乾元元年復為澧州天寳初割屬
山南東道舊領縣五戸三千四百七十四口二萬五千
八百二十六天寳領縣四戶一萬九千六百二十口九
萬三千三百四十九在京師東南一千八百九十三里
至東都一千五百七十二里
澧陽漢零陽縣屬武陵郡吳分武陵西界置天門郡
晉末以義陽流人集此僑置南義陽郡隋平陳改南義
陽為澧州皆治此縣安鄉漢潺陵縣地屬武陵郡
隋分立安鄉縣貞觀元年廢潺陵併入石門吳分
零陽縣於此置天門郡隋平陳廢天門郡以廢州為石
門縣慈利本漢零陽縣隋改零陽為慈利縣麟德
元年省崇義併入
朗州下隋武陵郡武德四年平蕭銑置朗州天寳元
年改為武陵郡乾元元年復為朗州天寳初割屬山南
東道舊領縣二戶二千一百四十九口一萬九百一十
三天寳戶九千三百六口四萬三千七百十六在京師
東南二千一百五十九里至東都一千八百五十八里
武陵漢臨沅縣地屬武陵郡秦屬黔中郡地梁分武
陵郡於縣置武州陳改武州為沅陵郡隋平陳復為嵩
州尋又改為朗州煬帝為武陵郡武德復為朗州皆治
於武陵縣龍陽隋縣取洲名
永州中隋零陵郡武德四年平蕭銑置永州領零陵
湘源祁陽灌陽四縣七年省灌陽貞觀元年省祁陽縣
四年復置天寳元年改為零陵郡乾元元年復為永州
舊領縣三戸六千三百四十八口二萬七千五百八十
三天寳戸二萬七千四百九十四口十七萬六千一百
六十八在京師南三千二百七十四里至東都三千六
百六十五里
零陵漢泉陵縣地屬零陵郡漢郡治泉陵縣故城在
今州北二里隋平陳改泉陵為零陵縣仍移於今理梁
陳皆為零陵郡隋置永州煬帝復為零陵郡皆治此縣
祁陽吳分泉陵縣於今縣東北九十里置祁陽縣
今有古城隋平陳併入零陵武德四年復分置移於今
治貞觀元年省四年又置右鷰岡在祁陽西北一百一
十里此岡穴出石鷰充貢湘水南自零陵界來湘源
漢零陵縣地屬故城在今縣南七十八里隋平陳併
零陵入湘源縣灌陽漢零陵縣地大業末蕭銑析
湘源縣置武德七年廢上元二年荆南節度使呂諲奏
復於故城置灌陽縣灌水在城西今名灌源
道州中隋零陵郡之永陽縣武德四年平蕭銑置營
州領營道江華永陽唐興四縣五年改為南營州貞觀
八年改為道州仍省永陽縣貞觀十七年廢永州併入
上元二年復析置永州天寳元年改為江華郡乾元元
年復為道州舊領縣三戸六千六百一十三口三萬一
千八百八十天寳領縣四戶二萬二千五百五十一口
十三萬九千六十三今領縣五
弘道漢營浦縣屬零陵郡吳置營陽郡晉改為永陽
郡隋平陳改營浦為永陽縣武德四年於縣置營州改
為營道縣武德四年置州又加南字貞觀八年改為道
州天寳元年改營道為弘道延唐漢泠道縣屬零
陵郡古城在今縣東界南四十里隋平陳廢泠道入營
道縣仍於泠道廢城置營道縣武德四年移營道縣於
州郭置仍於此置唐興縣長夀二年改名武盛神龍元
年復為唐興天寳元年改為延康泠水在今縣南六十
里江華漢馮溗縣屬蒼梧郡武德四年析賀州馮
溗縣置江華縣貞觀十七年屬永州上元二年還道州
文明元年改為雲溪縣神龍元年二月復為江華永
明隋改漢營浦縣為永陽置道州後州郭内置營道
縣乃移永陽之名於州西南一百一十里置貞觀八年
省地入營道天授二年復析營道置天寳元年改為永
明縣大歴大歴二年湖南觀察使韋貫之奏請析
延唐縣於道州東南二百二十里舂陵侯故城北十五
里置縣因以大歴為名
郴州中隋桂陽郡武德四年平蕭銑置郴州領廬陽
義章臨武平陽晉興六縣七年廢牽平陽二縣八年省
晉興天寳元年改為桂陽郡乾元元年復為郴州舊領
縣五戸八千六百四十六口四萬九千三百五十五天
寳領縣八戶三萬一千三百三在京師東南三千三百
里至東都三千五十七里
郴漢縣屬桂陽郡漢郡理所也後漢郡理耒陽尋還
郴宋齊封子弟為桂陽王皆治於此隋平陳改為郴州
煬帝為桂陽郡武德四年改郴州皆以郴為理義章
大業末蕭銑分郴置武德七年省八年復置長夀元
年分義章南界置高平縣開元二十三年廢高平仍移
義章治高平廢縣義昌晉分郴縣置汝城晉寧二
縣陳廢二縣立廬陽郡領廬陽縣開元九年廢郡以廬
陽屬郴州天寳元年改為義昌平陽晉分郴置平
陽郡及縣陳廢後蕭銑復分郴置武德七年省八年復
置資興後漢分郴置漢寧縣吳改為陽安晉改為晉寧
隋改為晉興貞觀八年省咸亨三年復置改名資興
高亭漢便縣地屬桂陽郡晉省陳復置隋廢開元十
三年宇文融析郴縣北界四鄉置安陵縣天寳元年改
為高亭取縣東山名臨武漢縣屬桂陽郡縣南臨
武溪故也藍山漢南平縣屬桂陽郡隋廢咸亨二
年復置南平縣天寳元年改為藍山九疑山在縣西五
十里
召州隋長沙郡之召陽縣武德四年平蕭銑置南梁
州領召陵建興武岡三縣七年省建興入武岡省召陵
併召陽貞觀十年改名召州天寳元年改為召陽郡乾
元元年復為召州舊領縣二戸二千八百五十六口一
萬三千五百八十三天寳戶一萬七千七十三口七萬
一千六百四十四在京師東南三千四百里至東都二
千二百六十八里
召陽漢召陵縣屬長沙國後漢改為昭陽晉改為召
陽隋平陳移於今理吳分零陵北部置召陵郡隋平陳
廢郡以召陽屬潭州尋又於召陽置建州武德四年改
置南州貞觀十年改為召州皆理召陽縣武岡漢
都梁縣屬零陵郡晉分都梁置武岡縣隋廢武德四年
分召陽復置
連州隋熙平郡武德四年平蕭銑置連州天寳元年
改為連山郡乾元元年復為連州舊領縣三戸五千五
百六十三口三萬一千九十四天寳戸三萬二千二百
十口一十四萬三千五百三十二在京師南三千六百
六十五里至東都三千四百五里
桂陽漢縣屬桂陽郡今州理是也隋開皇十年於縣
置連州大業改為熙平郡武德四年復為連州皆以桂
陽為理所陽山漢縣屬桂陽郡後漢省晉平吳分
浛洭縣復置梁於浛洭縣西置陽山郡以縣屬之隋廢
郡縣屬連州神龍元年移於洭水之北今縣理是也一
名湟水連山晉武分桂陽立廣惠縣隋改為廣澤
仁夀元年改為連山
黔州下都督府隋黔安郡武德元年改為黔州領彭
水都上石城三縣二年又分置盈隆洪社相永萬資四
縣四年置都督府督務施業辰智䍧充應莊等州其年
以相永萬資二縣置費州以都上分置夷州十年以思
州高富來屬十一年又以高富屬夷州以智州信寧來
屬今督思辰施牢費夷巫應播充莊䍧琰池矩十五州
其年罷都督府置莊州都督景龍四年廢以播州為都
督先天二年廢復以黔州為都督天寳元年改黔州為
黔中郡依舊都督施夷播思費珍湊商九州又領充明
勞羲福建邦琰清莊峩蠻䍧鼔儒琳鸞令那暉郝總敦
侯免牱契稜添普寧功亮筏龍延訓鄉雙整懸撫次水
矩思源逸殷南平勲姜龍小等五十州皆羈縻寄治山
谷乾元元年復以黔中郡為黔州都督府舊領縣五戶
五千九百一十三口二萬七千四百三十三天寳縣六
戶四千二百七十口二萬四千二百四在京師南三千
一百九十三里至東都三千二百七十一里
彭水漢酉陽縣屬武陵郡吳分酉陽置黔陽郡隋於
郡置彭水縣周置奉州尋為黔州貞觀四年於州置都
督府黔江隋分黔陽縣置石城縣天寳元年改為
黔江洪社武德二年分置洪社縣治洪社溪麟德
二年移治龔湍洋水武德二年分彭水於巴江西
置盈隆縣先天元年改為盈川天寳元年改為洋水
信寧隋置信安縣取界内山名武德二年改為信寧
武德五年屬義州州廢來屬都濡貞觀二十年分
盈隆縣置
辰州下隋沅陵縣武德四年平蕭銑置辰州領沅陵
等五縣九年分大鄉置大鄉五縣五年分辰溪置漵浦
縣貞觀九年分大鄉置三亭縣天授二年分大鄉三亭
兩縣置溪州景雲二年置都督府督巫業錦三州開元
二十七年罷都督府天寳元年改為盧溪郡乾元元年
復為辰州取溪名舊領縣七戸九千二百八十三口三
萬九千二百二十五天寳領縣五戶四千二百四十一
口二萬八千五百五十四在京師南微東三千四百五
里至東都三千二百六十里
沅陵漢辰陽縣屬武陵郡本秦黔中郡縣也隋改辰
陽為辰溪仍分置沅陵縣仍置沅陵郡武德四年改為
辰州以沅陵為理所盧溪武德三年分沅陵縣置
漵浦漢義陵縣地屬武陵縣武德五年分辰溪置
麻陽武德三年分沅陵辰溪二縣置垂拱四年分
置龍門縣尋廢辰溪漢辰陽縣地隋分置辰溪縣
錦州下垂拱二年分辰州麻陽縣地并開山洞置錦
州及四縣天寳元年改錦州為盧陽郡乾元元年復為
錦州天寳領縣五戸二千八百七十二口一萬四千三
百七十四至京師三千五百里至東都三千七百里
盧陽招諭渭陽常豐已上四縣並垂拱三年
與州同置其常豐夲名萬安天寳元年改為常豐洛
浦天授二年分辰州之大鄉置屬溪州四年改屬錦
州
施州下隋清江郡之清江縣義寧二年置施州領清
江開夷二縣貞觀八年廢業州以建始縣來屬麟德元
年廢開夷縣入清江天寳元年改為清化郡乾元元年
復為施州舊領縣三戸二千三百一十二口一萬八百
二十五天寳領縣二戸三千七百二口一萬六千四百
四十四在京師南二千七百九里至東都二千八百一
十里
清江漢巫縣南郡吳分巫立沙渠縣後周於縣立施
州隋為清江縣州所理也建始後周分巫縣置建
始縣義寧二年於縣置業州領建始一縣貞觀八年廢
業州縣屬施州
巫州下貞觀八年分辰州龍標縣置巫州其年置夜
郎渭溪思徵三縣九年廢思徵縣天授二年改為沅州
分夜郎渭溪縣長安三年割夜郎渭溪二縣置舞州先
天二年又置潭陽縣開元十三年改沅州為巫州天寳
元年改為潭陽郡乾元元年復為巫州舊領縣三戸四
千三十二口一萬四千四百九十五天寳戸五千三百
六十八口一萬二千七百三十八在京師南三千一百
五十八里至東都三千八百三十三里
龍牱武德七年置屬辰州貞觀八年置巫州為理所
也朗溪貞觀八年置潭陽先天二年分龍標
置
業州下長安四年分沅州二縣置舞州開元十三年
改為鶴州二十年又改為業州天寳元年改龍標郡乾
元元年復為業州領縣三戸一千六百七十二口七千
二百八十四在京師南四千一百九十七里至東都三
千九百里
峩山貞觀五年置夜郎縣屬巫州長安四年置舞州
開元二十年改夜郎為峩山縣渭溪天授二年分
夜郎置屬沅州長安四年改為業州梓薑舊於縣
置充州天寳三年以充州荒廢以梓薑屬業州其充州
為羈縻州
夷州下隋明陽郡之綏陽縣武德四年置夷州於思
州寧夷縣領夜郎神泉豐樂綏養雞翁伏遠明陽高富
寧夷思義丹川宣慈慈岳等十三縣六年廢雞翁縣貞
觀元年廢夷州省夜郎神泉豐樂三縣以伏遠明陽高
富寧夷思義丹川六縣隸務州宣慈慈岳二縣隸溪州
以綏養隸智州四年復置夷州於黔州都上縣六年又
置雞翁縣十一年又以義州之綏陽黔州之高富來屬
其年又自都上移於今所天寳元年改為義泉郡乾元
元年復為夷州舊領縣四戶二千二百四十一口八千
六百五十七天寳縣五戶一千二百八十四口七千一
十三在京師南四千三百八十七里至東都三千八百
八十里
綏陽漢䍧柯郡地隋朝招慰置綏陽縣古徼外夷也
武德三年屬義州貞觀十一年改屬夷州都上隋
置武德元年屬黔州貞觀四年置夷州為理所十一年
州移治綏陽縣義泉隋舊於縣置牢州貞觀十七
年廢牢州以義泉屬夷州洋川武德二年置舊屬
牢州貞觀十七年屬夷州寧夷舊屬思州開元二
十五年屬夷州
播州下隋䍧柯郡之䍧柯縣貞觀九年分置郎州領
恭水高山貢山柯盈邪施釋鷰六縣十一年省郎州并
六縣十一年又於其地置播州及恭水等六縣十四年
改恭水等六縣名二十年以夷州之芙蓉瑘川來屬顯
慶五年廢舍月胡江羅為三縣景龍四年廢莊州都督
府以播州為都督府先天二年罷都督開元二十六年
又廢胡刀瑘川兩縣天寳元年改為播川郡乾元元年
復為播州領縣三戸四百九十口二千一百六十八在
京師南四千四百五十里至東都四千九百六十里
遵義漢武開西南夷置䍧柯郡秦夜郎郡之西南境
也貞觀元年置恭水縣屬郎州十一年省十三年復置
屬播州十四年改為羅蒙十六年改為遵義顯慶五年
廢舍月併入芙蓉舊屬牢州貞觀十六年改為夷
州二十年又改屬播州開元二十六年廢胡刀瑘川兩
縣併入帶水貞觀九年置柯盈縣十四年改為帶
水
思州下隋巴東郡之務川縣武德四年置務州領務
川涪川扶陽三縣貞觀元年以廢夷州之伏遠寧夷思
義高富明陽丹川六縣廢思州之丹陽城樂感化思王
多田五縣來屬其年省思義明陽丹川三縣二年又省
丹陽四年改務州為思州其年以涪川扶陽二縣割入
費州八年又以多田城陽二縣割入費州其年又廢感
化縣十年以高富隸黔州十一年又省伏遠縣天寳元
年改為寧夷郡乾元元年復為思州舊領縣三戸二千
六百三口七千五百九十九天寳戶一千五百九十九
口一萬二千二十一在京師南三千八百三十九里至
東都三千五百九十六里
務川州所治漢西陽縣屬武陵郡隋朝招慰置務川
縣武德元年招慰使冉安昌以務川當䍧柯要路請置
務川貞觀八年改為思州以思卭水為名思王武
德三年置屬思州貞觀元年改屬務川四年改屬思州
寕夷隋置武德四年屬夷州貞觀元年屬思州
思卭開元四年開生獠置
費州下隋黔安郡之涪川縣貞觀四年分思州之涪
川扶陽二縣置費州其年割黔州之萬資相永二縣來
屬八年又割思州之多田城樂來屬十一年廢相永萬
資二縣天寳元年復為涪川郡乾元元年復為費州舊
領縣四戶二千七百九口六千九百五十天寳戸四百
二十九口二千六百九在京師南四千七百里至東都
四千九百里
涪川漢䍧柯郡之地久不臣附周宣政元年信州總
管龍門公裕招慰生獠王元殊多質等歸國乃置費州
以水為名武德四年置務川貞觀四年置費州治於此
多田武德四年務州刺史奏置以土地稍平懇田
盈畛故以多田為名貞觀四年屬思州八年改屬費州
扶陽隋仁夀四年庸州刺史奏置以扶陽水為名
城樂武德四年山南道大使趙郡王孝恭招慰生
獠始築城人歌舞之故曰城樂
南州下武德二年置領隆陽扶化隆巫丹溪靈水南
川六縣三年改為𤏡州四年復為南州貞觀五年置三
溪縣七年又置當山嵐山歸德汶溪四縣八年又廢當
山嵐山歸德汶溪四縣十一年又廢扶化隆巫靈水三
縣天寳元年改為南州郡乾元元年復為南州舊領縣
三戶三千五百八十三口一萬三百六十六天寳領縣
二戶四百四十三口二千四十三在京師南三千六百
里至東都三千七百里
南川武德二年置隆陽縣先天元年改為南川州所
治三溪貞觀五年置
溪州下舊辰州之大鄉天授二年分置溪州舊領縣
二又分置洛浦縣長安四年以洛浦屬錦州天寳元年
改溪州為靈溪郡乾元元年復為溪州領縣二戸二千
一百八十四口一萬五千二百八十二至京師二千八
百九十三里至東都二千六百九十六里
大鄉漢沅陵零陵二縣地屬武陵郡梁分置大鄉縣
舊屬辰州天授二年來屬州所理也三亭貞觀九
年分大鄉置屬辰州天授二年改屬溪州縣界有黔山
大酉小酉二山
溱州下貞觀十六年置溱州及榮懿扶歡樂來三縣
咸亨元年廢樂來縣天寳元年改為溱溪郡乾元元年
復為溱州領縣二戶八百七十九口五千四十五至京
師三千四百八十里至東都四千二百里
榮懿扶歡已上二縣並貞觀十六年開山洞置
珍州下貞觀十六年置天寳元年改為夜郎郡乾元
元年復為珍州領縣三戸二百六十三口一千三十四
至京師四千一百里至東都三千七百里
夜郎漢夜郎郡之地貞觀十七年置於舊播州城以
縣界有隆珍山因名珍州麗臯樂源並貞觀十
六年開山洞置
䍧州領縣二充州領縣八應州領縣五琰州領
縣四牢州領縣七已上國初置並屬黔中道羈縻
州永徽已後併省
隴右道
秦州中都督府隋天水郡武德二年平薛舉改置秦
州仍立總管府管秦渭岷洮疊文武成康蘭宕扶等十
三州秦州領上邽成紀秦嶺清水四縣四年分清水置
邽州六年廢邽州以清水來屬八年廢文州又以隴成
來屬其年又廢伏州以伏羌來屬九年於伏羌廢城置
鹽泉縣貞觀元年改鹽泉為夷賓二年省夷賓縣六年
省長川縣十四年督秦成渭武四州治上邽十七年廢
秦嶺縣開元二十二年緣地震移治所於成紀縣之敬
親川天寳元年改為天水郡依舊都督府督天水隴西
同谷三郡其年復還治上邽乾元元年復為秦州舊領
縣六戶五千七百二十四口二萬五千七十三天寳領
縣五戸二萬四千八百二十七口十萬九千七百在京
師西七百八十里至東都一千六百五里
上邽漢縣屬隴西郡武帝分置天水郡後漢分獠道
立南安郡後魏改上邽為上封隋復於上邽置秦州州
前有湘水四時增減故名天水郡成紀漢縣屬天
水郡舊治小坑川開元二十二年移治敬親川成紀亦
徙新城天寳元年州復移治上邽縣伏羌漢冀縣
屬天水郡晉於此置秦州後魏改為當亭縣隋復為冀
縣武德三年改為伏羌縣仍置伏州八年伏州廢縣屬
秦州貞觀三年廢夷賓縣併入伏羌隴城漢隴縣
屬天水郡隋加城字武德二年置文州以隴城隸之八
年文州廢來屬貞觀三年省長川縣併入清水漢
縣屬天水郡武德四年置邽州於清水六年廢邽州以
清水來屬
成州下隋漢陽郡武德元年置成州領上祿長道潭
水三縣貞觀元年以潭水屬宕州又割廢康州之同谷
縣來屬州理楊難當所築建安城天寳元年改為同谷
郡乾元元年復為成州舊領縣三戸一千五百四十六
口七千二百五十九天寳戸四千七百二十七口二萬
一千五百八在京師西南九百六十里至東都一千八
百里
上祿漢縣屬武都郡白馬氐之所處州南八十里仇
池山其上有百頃地可處萬家晉時互酋楊難當據仇
池即此山上也晉朝招慰乃置仇池郡以難當為守梁
置南秦州又改為成州隋以上祿為倉泉縣又復為上
祿長道元魏分上祿置長道縣於縣置天水郡隋
改天水為漢陽郡又改漢陽縣為長道同谷漢下
辦(步包反)道屬武都郡後魏於此置廣業郡領白石縣又
改白水為同谷
渭州下隋隴西郡武德元年置渭州天寳元年改為
隴西郡乾元元年復為渭州四月鄯州都督郭英乂奏
請以渭州洮州為都督府後廢舊領縣四戶一千九百
八十九口九千二十八天寳戸六千四百二十五口二
萬四千五百二十在京師西一千一百五十三里至東
都二千里
襄武漢縣屬隴西郡後魏於縣置渭州以水為名
隴西漢獂(音桓)道地屬天水郡後漢分武陽置鄣縣天
授二年改為武陽縣神龍元年復為鄣縣渭源漢
首陽縣地屬隴西郡後魏分隴西置渭源郡又改首陽
為渭源縣上元二年改首陽縣仍於渭源故城分置渭
源縣儀鳳三年廢首陽併入渭源
鄯州下都督府隋西平郡武德二年平薛舉置鄯州
治故樂都城貞觀中置都督府天寳元年改為西平郡
乾元元年復為鄯州上元二年九月州為吐蕃所陷遂
廢所管鄯城三縣今河州牧管舊領縣二戸一千八百
七十五口九千五百八十二天寳領縣三戸五千三百
八十九口二萬七千一十九在京師西一千九百一十
三里至東都二千五百四十里
湟水漢破羌縣屬金城郡漢破匈奴取西河地開湟
中處月氐即此湟水俗呼湟河又名樂都水南有涼秃
髮烏孤始都此後魏置鄯州改破羌為西都縣隋改為
湟水縣縣界有浩亹水龍支漢尤吾縣屬金城郡
後漢改為龍耆縣後魏改為金城縣又改為龍支積石
山在今縣南鄯城儀鳳三年置漢西平郡故城在
西
蘭州下隋金城郡隋末陷薛舉武德二年平賊置蘭
州八年置都督府督蘭阿鄯廓四州貞觀六年又督西
鹽州十二年又督涼州今督蘭鄯儒淳六州領金城狄
道廣武三縣顯慶元年罷都督府天寳元年改金城郡
二載割狄道縣置狄道郡乾元元年復為蘭州舊領縣
三戶一千六百七十五口七千三百五天寳領縣二戶
二千八百八十九口一萬四千二百二十六在京師西
一千四百四十五里至東都二千二百里
五泉漢金城縣屬金城郡西羌所處後漢置西海郡
乞伏乾歸都此稱涼隋開皇初置蘭州以臯蘭山為名
煬帝改金城郡隋置五泉縣咸亨二年復為金城天寳
元年改為五泉廣武漢枝楊縣屬金城郡張駿置
廣武郡隋廢為縣屬蘭州
臨州下都督府天寳三載分金城郡置狄道郡乾元
元年改為臨州都督府督保塞州羈縻之名也領縣二
戸二千八百九十九口一萬四千二百二十六在京師
西一千四百四十五里至東都二千二百里
狄道漢縣屬隴西郡晉改為武始縣隋復為狄道屬
蘭州天寳三載復置長樂舊安樂縣乾元後改為
長樂
河州下隋枹(音桴)罕郡武德二年平李軌置河州領枹
罕大夏二縣貞觀元年廢大夏縣五年復置十年省米
州置米州縣來屬十一年廢烏州以其城置安鄉縣來
屬天寳元年改為安鄉郡乾元元年復為河州舊領縣
三戸三千三百九十一口一萬二千六百五十五天寳
領縣三戶五千七百八十二口三萬六千八百八十六
在京師西一千四百一十五里至東都二千二百七十
里
枹罕漢縣屬金城郡張駿於縣置河州至後魏不改
又名枹罕郡隋初為河州煬帝為枹罕郡武德二年改
為河州皆治於枹罕大夏漢縣屬隴西郡張駿於
縣置大夏郡及縣取西大夏水為名貞觀元年廢入枹
罕五年又置鳳林漢白石縣屬金城郡張駿改白
水為永固貞觀七年廢縣置烏州十一年州廢於城内
置安鄉縣天寳元年改為鳳林取關名也
武州下隋武都郡武德元年置武州領將利建威覆
津盤堤四縣貞觀元年省建威入將利天寳元年改為
武都郡乾元元年復為武州舊領縣三戸一千一百五
十二口五千三百八十一天寳戶二千九百二十三口
一萬五千三百一十三在京師西一千二百九十里至
東都二千里
將利秦漢白馬之地漢置武都郡并縣後魏改武都
為石門縣置武州後周改為將利縣仍置武都郡隋初
廢煬帝復為郡皆治將利縣覆津後魏置武階郡
又於今縣東北三十里萬郡故城置覆津縣隋廢武階
郡縣屬武都郡盤堤漢河池縣地屬武都郡後魏
於今縣東南百四十二里移盤堤縣於郡置武州盤堤
山為名
洮州下隋臨洮郡武德二年置洮州貞觀五年移州
治於洪和城後復移還洮陽城今州治也永徽元年置
都督府開元十七年廢併入岷州臨潭縣置臨州二十
七年又改為洮州天寳元年改為臨洮郡管密恭縣党
項部落也寄治州界乾元元年復為洮州舊領縣二戶
二千三百六十三口八千二百六十天寳戶三千七百
口一萬五千六十在京師西一千五百六里至東都二
千三百九十里
臨潭秦漢時羌地本吐谷渾之鎮謂之洪和城後周
攻得之改為美相縣屬貞觀四年洮州理於此置臨潭
縣屬旭州八年廢旭州來屬其年移理洮陽城今州治
也仍於舊洪和城置美相縣隸洮州天寳中廢美相併
入
岷州下隋臨洮郡之臨洮縣義寧二年置岷州武德
四年為總管府管岷宕洮疉旭五州七年加督芳州九
年又督文武扶五州貞觀元年督岷宕洮旭四州六年
督橋意二州十二年廢都督府神龍元年廢當夷縣天
寳元年改為和政郡乾元元年復為岷州舊領縣四戶
四千五百八十三口一萬九千二百三十九天寳縣三
戶四千三百二十五口二萬三千四百四十一在京師
西一千三百七十八里至東都二千一百里
溢樂秦臨洮縣屬隴西郡今州西二十里長城蒙恬
所築岷山在縣南一里崆峒山縣西二十里後魏置岷
州仍改臨洮為溢樂隋復改臨洮義寧二年改名溢樂
神龍元年廢當夷縣併入枯川後周置基城縣先
天元年改為枯川避玄宗名和政後周置洮城郡
保定元年置和政縣
廓州下隋澆河郡武德二年置廓州天寳元年改為
寧塞郡乾元元年復為廓州舊領縣二戸二千二十口
九千七百三十二天寳縣三戶四千二百六十一口二
萬四千四百在京師二千三十里至東都二千七百七
十二里
廣威後漢燒當羌之地叚穎破羌斬澆河大師即此
也漢末置西平郡此地即南界也前涼置湟河郡後魏
置石城郡廢帝因縣内化隆谷改為化隆縣後因置廓
州先天元年改為化成縣天寳元年改為廣威縣縣界
有拔延山逹化後周置達化郡並縣吐渾澆河城
在縣西一百二十里米川漢枹罕縣地屬金城郡
貞觀五年置米州及米川縣十年州廢縣屬廓州
疊州下都督府隋臨洮郡之合川縣武德二年置疊
州領合川樂川疊川三縣五年又置安伏和同二縣以
處党項尋省疊川樂川縣十三年置都督督疊岷洮宕
津序壹枯嶂王蓋立橋等州永徽元年罷都督府天寳
元年改為合川郡乾元元年復為疊州舊領縣一戶一
千八十三口四千六十九天寳領縣二戸一千二百七
十五口七千六百七十四在京師西南一千一百一十
里至東都二千五百六十里
合川秦漢已來為諸羌保據後周武帝逐諸羌始有
其地置合川縣仍於縣置疊州取郡山重疊之義舊治
吐谷渾馬牧城武德三年移於交戍城常芬隋同
昌郡之常芬縣武德元年置芬州領常芳恒香丹嶺三
縣神龍元年廢芳州為常芬縣隸疊州
宕州下隋宕昌郡武德元年置宕州領懷道良恭和
戎三縣貞觀三年省和戎入懷道天寳元年改為懷道
郡乾元元年復為宕州舊領縣二戶一百四十口一千
四百六十一天寳戸一千一百九十口七千一百九十
九在京師西南一千六百五十六里至東都二千二百
八十五里
懷道歴代諸羌所據後魏始附為蕃國後周置宕昌
郡及懷道良恭二縣隋為宕昌郡武德初為宕州理懷
道良恭後周置陽宕縣隋改為良恭
河西道(此又從隴右道分出不在十道之内)
貞觀元年分隴坻已西為隴右道景雲二年以江山闊
遠奉使者艱難乃分山南為東西道自黃河以西分為
河西道
涼州中都督府隋武威郡武德二年平李軌置涼州
總管府管涼甘瓜肅四州涼州領姑臧昌松番禾三縣
三年又置神鳥縣七年改為都督府督涼肅甘沙瓜伊
芳文八州貞觀元年廢神鳥縣總章元年復置咸亨元
年為大都督府督涼甘肅伊瓜沙雄七州上元二年為
中都督府神龍二年置嘉麟縣天寳元年改為武威郡
督涼甘肅三州乾元元年復為涼州舊領縣三戸八千
二百三十一口三萬三千三十天寳領縣五戸二萬二
千四百六十二口十二萬二百八十一在京師西北二
千一十里至東都二千八百七十里
姑臧漢縣屬武威郡所理秦月氐戎所處匈奴本名
蓋藏城語訛為姑臧城西魏復置涼州晉末張軌據姑
臧稱前涼呂光又稱後涼後入於元魏為武威郡武德
初平李軌置涼州州界有猪野澤神鳥漢鸞鳥縣
屬武威郡後魏廢總章元年復於漢武威城置武威縣
神龍元年改為神鳥於漢鸞鳥古城置嘉麟縣昌松
漢蒼松縣屬武威郡後涼呂光改為昌松天寳
漢番(音盤)禾縣屬張掖郡縣南山曰天山又名雪山咸亨
元年於縣置雄州調露元年廢雄州番禾還涼州天寳
三年改為天寳縣嘉麟神龍二年於漢鸞鳥古城
置景龍二年廢先天二年復置吐渾部落興昔部
落閤門府臯蘭府盧山府金水州蹛林州
賀蘭州已上八州府並無縣皆吐渾契苾思結等
部寄在涼州界内共有戶五千四十八口一萬七千二
百一十二
甘州下隋張掖郡武德二年平李軌置甘州天寳元
年改為張掖郡乾元元年復為甘州舊領縣二戶二千
九百二十六口一萬一千六百八十天寳戸六千二百
八十四口二萬二千九十二在京師西北二千五百里
至東都三千三百一十里
張掖故匈奴昆邪王地屬漢武開置張掖郡及(音祿)
得縣郡所治也匈奴王號也後魏置張掖軍孝文改為
郡及縣州置西涼州尋改為甘州取州東甘峻山為名
祁連山在州西南二百里也刪丹漢縣屬張掖郡
後漢分張掖置西海郡晉分刪丹置蘭池萬歲仙堤三
縣煬帝廢併入刪丹居延海焉支山在縣界刪丹山即
焉支山語訛也
肅州下武德二年分隋張掖郡置肅州八年置都督
府督肅瓜沙三州貞觀元年罷都督府貞觀中廢玉門
縣天寳元年改為酒泉郡乾元元年復為肅州舊領縣
三戶一千七百三十一口七千一百一十八天寳領縣
二戶二千三百三十口八千四百七十六在京師西北
二千八百五十八里至東都三千七百八十里
酒泉漢福禄縣屬酒泉郡郡城下有金泉泉味如酒
故為郡名此月支地為匈奴所滅匈奴令休屠昆邪王
守之漢武時昆邪來降乃置酒泉郡張軌李暠沮渠蒙
遜皆都于此後魏置酒泉軍復為郡後周改為甘州隋
分甘州置肅州皆治酒泉義寧元年置酒泉縣福祿
漢舊縣屬酒泉郡今縣漢樂綰縣地屬燉煌郡武德
二年於樂綰古城置福祿縣
瓜州下都督府隋燉煌郡之常樂縣武德五年置瓜
州仍立總管府管西沙肅三州八年罷都督貞觀中復
為都督府天寳元年為晉昌郡乾元元年復為瓜州舊
領縣二戶一千一百六十四口四千三百二十二天寳
戶四百七十七口四千九百八十七在京師西三千三
百一十里至東都四千三百六里
晉昌漢寘安縣屬燉煌郡寘水名置晉昌郡及寘安
縣因改晉昌為永興隋改為瓜州改寘安常樂武德七
年復為晉昌常樂漢廣至縣屬燉煌郡魏分廣至
置宜水縣李暠於此置涼興郡隋廢置常樂鎮武德五
年改鎮為縣
伊州下隋伊吾郡隋末西域雜胡據之貞觀四年歸
化置西伊州六年去西字天寳元年為伊吾郡乾元元
年復為伊州舊領縣三戶一千三百三十二口六千七
百七十八天寳領縣二戸二千四百六十七口一萬一
百五十七在京師西北四千四百一十六里至東都五
千三百三十里
伊吾在燉煌之北大磧之外秦漢之際戎居之南去
玉門關八百里東去陽關二千七百三十里漢宣帝時
以鄭吉為都護在玉門關元帝時置戊巳校尉皆治車
師後漢明帝時取伊吾盧地置宜禾都尉以屯田竇憲
班超大破西域始於此築城班勇為西域長史居此地
也後魏後周鄯善戎居之隋始於漢伊吾屯城之東築
城為伊吾郡隋末為戎所據貞觀四年款附置西伊州
始於此天水在州北二十里一名白山胡人呼析羅漫
山柔遠貞觀四年置取縣東柔遠故城為名納
職貞觀四年於鄯善胡所築之城置納職縣
沙州下隋燉煌郡武德二年置瓜州五年改為西沙
州貞觀七年去西字天寳元年改為燉煌郡乾元元年
復為沙州舊領縣二戶四千二百六十五口一萬六千
二百五十在京師西北三千六百五十里至東都四千
三百九里
燉煌漢郡縣名月氐戎之地秦漢之際來屬漢武開
西域分酒泉置燉煌郡及縣周改燉煌為鳴沙縣取縣
界山名隋復為燉煌武德三年置瓜州取春秋祖吾離
於瓜州之義五年改為西沙州皆治於三危山在縣東
南二十里鳴沙山一名沙角山又名神沙山取州名焉
在縣七里夀昌漢龍勒縣地屬燉煌郡縣南有龍
勒山後魏改為夀昌縣陽關在縣西六里玉門關在縣
西北一百一十八里
西州中都督府本高昌國貞觀十三年平高昌置西
州都督府仍立五縣顯慶三年改為都督府天寳元年
改為交河郡乾元元年復為西州舊領縣五戶六千四
百六十六天寳領縣五戸九千一十六口四萬九千四
百七十六在京師西北五千五百一十六里至東都六
千二百一十五里
高昌漢車師前王之庭漢元帝置戊巳校尉於此以
其地形高敞故名高昌其故壘有八城張駿置高昌郡
後魏因之魏末為蠕蠕所據後麴嘉稱高昌王於此數
代貞觀十四年討平之以其地為西州其高昌國境東
西八百里南北五百里尋置都督府又改為金山都督
府柳中貞觀十四年置交河縣界有交河水源出
縣北天山一名祈連山縣取水名地本漢車師前王庭
蒲昌貞觀十四年於始昌故城置縣東南有蒲類
海胡人呼為婆悉海天山貞觀十四年置取祁連
山為名
北庭都護府貞觀十四年侯君集討高昌西突厥屯
兵於浮圖城與高昌相響應及高昌平二十年四月西
突厥泥伏沙鉢羅葉護阿史那賀魯率衆内附乃置庭
州處葉護部落長安二年改為北庭都護府自永徽至
天寳北庭節度使管鎮兵二萬人馬五千匹所統攝突
騎施堅昆斬又管瀚海天山伊吾三軍鎮兵萬餘人馬
五千匹至上元元年陷吐蕃舊領縣一戸二千三百天
寳領縣三戶二千二百二十六口九千九百六十四在
京師西北五千七百二十里東至伊州界六百八十里
南至西州界四百五十里西至突騎施庭一千六百里
北至堅昆七千里東至迴鶻界一千七百里
金滿流沙州北前後烏孫部舊地方五千里後漢車
師後王庭胡故庭有五城俗號五城之地貞觀十四年
平高昌後置庭州以前故及突厥常居之輪臺取
漢輪臺為名蒲類海名已上三縣貞觀十四年
與庭州同置瀚海軍開元中蓋嘉運置在北庭都
護府城内管鎮兵萬二千人馬四千二百匹天山軍
開元中置伊州城内管鎮兵五千人馬五百匹在都
護府南五里伊吾軍開元中置在伊州西北五百
里甘露州管鎮兵三千人馬三百匹在北庭府東
南七百里
鹽治州都督府鹽祿州都督府隂山州都督府
大漠州都督府輪臺州都督府金滿州都督府
玄池州哥係州咽麪州
金附州孤舒州西鹽州
東鹽州叱勒州迦瑟州
馮洛州已上十六番州新戎胡部落寄於北庭府界
内無州縣戶口随地治畜牧
安西大都護府貞觀十四年侯君集平高昌置西州
都護府治在西州顯慶二年十一月蘇定方平賀魯分
其地置濛池崑陵二都護府分其種落列置州縣於是
西盡波斯國皆隸安西都護府仍移安西都護府理所
於高昌故地三年五月移安西府於龜兹國舊安西府
復為西州龍朔元年西域吐火羅欵塞乃於于闐以西
波斯以東十六國皆置都督督州八十縣一百一十軍
府一百二十六仍立碑於吐火羅以志之咸亨元年四
月吐蕃陷安西都護府至長夀二年收復安西四鎮依
前於龜兹國置安西都護府至德後河西隴右戍兵皆
徵集收復兩京上元元年河西軍鎮多為吐蕃所陷有
舊將李元忠守北庭郭昕守安西府二鎮與沙陀迴鶻
相依吐蕃久攻之不下建中元年元忠昕遣使間道奏
事德宗嘉之以元忠為北庭都護昕為安西都護其後
吐蕃急攻沙陀迴鶻部落北庭安西無援貞元三年竟
陷吐蕃
北庭都護府本龜兹國顯慶中自西川移府治於此
東至焉耆鎮守八百里西至疎勒鎮守二千里南至于
闐二千里東北至北庭府二千里南至吐蕃界八百里
北至突騎施界鴈沙川一千里安西都護府鎮兵二萬
四千人馬二千七百匹都護兼鎮西節度使
安西都護所統四鎮
龜兹都督府本龜兹國其王姓白理白山之南去瓜
州三千里勝兵數千貞觀二十二年阿史那社尒破之
虜龜兹王而還乃於其地置都督府領蕃州之九至顯
慶三年賀魯仍自西州移安西府置于龜兹國城
畋沙都督府本于闐國在葱嶺北二百里勝兵數千
俗多機巧其王伏闍信開元二十二年入朝上元二年
正月置畋沙都督府初管蕃州五上元元年分為十在
安西都護府西南二千里
疎勒都督府本疎勒國在白山之南勝兵二千去瓜
州四千六百里貞觀九年遣使朝貢自是不絶上元中
置疎勒都督府在安西都護府西南二千里
焉耆都督府本焉耆國其王姓龍名突騎支常役於
西突厥俗有魚鱉之利貞觀十八年郭孝恪平之由是
臣屬上元中置都督府處其部落無蕃州在安西都護
府東八百里
西域十六都督州府
龍朔元年西域諸國遣使來内屬乃分置十六都督府
州八十縣一百一十軍府一百二十六皆隸安西都護
府仍於吐火羅國立碑以紀之
月氐都督府於吐火羅國所治遏換城置以其王葉
護之於其部内分置二十四州都督統之
太汗都督府於噠部落所治活路城置以其太汗
領之仍分其部置十五州太汗領之
條枝都督府於訶逹羅支國所治伏寳瑟顛城置以
其王領之仍於其部分置八州
天馬都督府於解蘇國所治數瞞城置以其王領之
仍分其部置三州
高附都督府於骨咄施國所治妖沙城置以其王領
之仍分其部置三州
修鮮都督府於罽賓國所治遏紇城置以其王領之
仍分其部置十一州
寫鳳都督府於失苑延國所治伏戾城置以其王領
之仍分其部置四州
悦般都督府於石汗那國所治豔城置以其王領之
仍分其部置雙縻州
竒沙州於護特健國所治遏密城置仍分其部置沛
薄大秦二州
和默州於怛沒國所治怛城置仍分置栗弋州
挔州於烏拉喝國所治摩竭城置
崑墟州於護密多國所治抵寳那城置
至州於俱密國所治措瑟城置
烏飛州於護密多國所治摸廷城置
王庭州於久越得犍國所治步師城置
波斯都督府於波斯國所治陵城置
右西域諸國分置羈縻州軍府皆屬安西都護統攝
自天寳十四載已前朝貢不絶今於安西府事末紀
之以表太平之盛業也
舊唐書卷四十
舊唐書卷四十考證
地理志三濠州舊書屬淮南道新書屬河南道
廬州巢縣分襄安立開城新書作開成
安州孝昌縣武德四年置環州新書作澴州并置澴
陽縣(以上淮南道)
蘇州領吳嘉興崑山常熟長洲海鹽六縣新書則云
析嘉興置華亭
婺州義烏縣武德四年置綱州新書作綢州因綢巖
為名
信州舊書屬江南東道新書屬江南西道
睦州清溪縣新書作青溪
歙州舊書屬江南東道新書屬江南西道
處州縉雲縣萬歲登封元年分括蒼及婺州永康縣置
新書作聖歴元年
溫州上元二年分括州之永嘉安固二縣置溫州新
書作上元元年
福州永泰縣永泰年分置新書咸通二年析連江及
閩置(以上江南東道)
鄂州武昌縣吳晉為重鎮名將以為鎮守沈炳震曰
原本文義顛倒應是以名將為鎮守已改正
澧州舊書屬江南西道新書屬山南東道
朗州舊書屬江南西道新書屬山南東道
連州舊書屬江南西道新書屬嶺南道
業州新書作奬州
天寳元年改龍標郡新書作龍溪郡應從新書(以上江南)
(西道)
成州舊書屬隴右道新書屬山南西道
臨州(臣宗萬)按臨州本漢隴西之狄道地晉置武始
郡隋廢郡復為狄道縣屬蘭州至天寳三載始分置
河州天寳元年改為安鄉郡新書作安昌
武州(臣宗萬)按武州本古白馬之地漢武帝置武都
郡西魏改曰石門縣置武州則知武州之置不自武
德始也
肅州領酒泉福祿二縣沈炳震曰新書有玉門縣係
開元中析玉門軍天寳中廢軍為縣者舊書應闕(以上)
(隴右道)
舊唐書卷四十考證
