舊唐書卷二
後晉司空同中書門下平章事劉昫撰
本紀第二
太宗上
太宗文武大聖大廣孝皇帝諱世民高祖第二子也母
曰太穆順聖皇后竇氏隋開皇十八年十二月戊午生
於武功之别館時有二龍戲於館門之外三日而去高
祖之臨岐州太宗時年四歲有書生自言善相謁高祖
曰公貴人也且有貴子見太宗曰龍鳳之姿天日之表
年將二十必能濟世安民矣高祖懼其言泄將殺之忽
失所在因採濟世安民之義以為名焉太宗幼聰睿玄
鑒深遠臨機果斷不拘小節時人莫能測也大業末煬
帝於鴈門為突厥所圍太宗應募救援隷屯衛將軍雲
定興營將行謂定興曰必賫旗鼓以設疑兵且始畢可
汗舉國之師敢圍天子必以國家倉卒無援我張軍容
令數十里幡旗相續夜則鉦鼓相應虜必謂救兵雲集
望塵而遁矣不然彼衆我寡悉軍来戰必不能支矣定
興從焉師次崞縣突厥候騎馳告始畢曰王師大至由
是解圍而遁及高祖之守太原太宗時年十八有高陽
賊帥魏刁兒自號歴山飛来攻太原高祖擊之深入賊
陣太宗以輕騎突圍而進射之所向皆披靡拔高祖於
萬衆之中適會步兵至高祖與太宗又奮擊大破之時
隋祚已終太宗潛圖義舉每折節下士推財養客羣盗
大俠莫不願效死力及義兵起乃率兵略徇西河尅之
拜右領大都督右三軍皆隸焉封燉煌郡公大軍西上
賈胡堡隋將宋老生率精兵二萬屯霍邑以拒義師會
久雨糧盡高祖與裴寂議且還太原以圖後舉太宗曰
本興大義以救蒼生當須先入咸陽號令天下遇小敵
即班師將恐從義之徒一朝解體還守太原一城之地
此為賊耳何以自全高祖不納促令引發太宗遂號泣
於外聲聞帳中高祖召問其故對曰今兵以義動進戰
則必尅退還則必散衆散於前敵乘於後死亡須臾而
至是以悲耳高祖乃悟而止八月己卯雨霽高祖引師
趣霍邑太宗恐老生不出戰乃將數騎先詣其城下舉
鞭指麾若將圍城者以激怒之老生果怒開門出兵背
城而陣高祖與建成合陣於城東太宗及柴紹陣於城
南老生麾兵疾進先薄高祖而建成墜馬老生乘之高
祖與建成軍咸却太宗自南原率二騎馳下峻坂衝斷
其軍引兵奮擊賊衆大敗各捨仗而走懸門發老生引
繩欲上遂斬之平霍邑至河東關中豪傑爭走赴義太
宗請進師入關取永豐倉以賑窮乏收羣盗以圖京師
高祖稱善太宗以前軍濟河先定渭北三輔吏民及諸
豪猾詣軍門請自效者日以千計扶老擕幼滿於麾下
收納英俊以備僚列遠近聞者咸自託焉師次于涇陽
勝兵九萬破胡賊劉鷂子并其衆留殷開山劉弘基屯
長安故城太宗自趣司竹賊帥李仲文何潘仁向善志
等皆來會頓于阿城獲兵十三萬長安父老賫牛酒詣
旌門者不可勝紀勞而遣之一無所受軍令嚴肅秋毫
無所犯尋與大軍平京城高祖輔政受唐國内史改封
秦國公會薛舉以勁卒十萬来逼渭濱太宗親擊之大
破其衆追斬萬餘級略地至于隴坻義寧元年十二月
復為右元帥總兵十萬徇東都及將旋謂左右曰賊見
吾還必相追躡設三伏以待之俄而隋將叚達率萬餘
人自後而至度三王陵發伏擊之叚達大敗追奔至于
城下因於宜陽新安置熊穀二州戌之而還徙封趙國
公高祖受禪拜尚書令右武侯大將軍進封秦王加授
雍州牧武德元年七月薛舉寇涇州太宗率衆討之不
利而旋九月薛舉死其子仁杲嗣立太宗又為元帥以
擊仁杲相持於折墌城深溝高壘者六十餘日賊衆十
餘萬兵鋒甚銳數來挑戰太宗按甲以挫之賊糧盡其
將牟君才梁胡郎来降太宗謂諸將軍曰彼氣衰矣吾
當取之遣將軍龐玉先陣於淺水原南以誘之賊將宗
羅㬋併軍来拒玉軍幾敗既而太宗親御大軍奄自原
北出其不意羅㬋望見復廻師相拒太宗將驍騎數十
入賊陣於是王師表裏齊奮羅㬋大潰斬首數千級投
澗谷而死者不可勝計太宗率左右二十餘騎追奔直
趣折墌以乘之仁杲大懼嬰城自守將夕大軍繼至四
面合圍詰朝仁杲請降俘其精兵萬餘人男女五萬口
既而諸將奉賀因問曰始大王野戰破賊其主尚保堅
城王無攻具輕騎騰逐不待步兵徑薄城下咸疑不尅
而竟下之何也太宗曰此以權道廹之使其計不暇發
以故尅也羅㬋恃往年之勝兼復養銳日久見吾不出
意在相輕今喜吾出悉兵来戰雖擊破之擒殺盖少若
不急躡還走投城仁杲收而撫之則便未可得矣且其
兵衆皆隴西人一敗披退不及廻顧散歸隴外則折墌
自虚我軍隨而廹之所以懼而降也此可謂成算諸君
盡不見耶諸將曰此非凡人所能及也獲賊兵精騎甚
衆還令仁杲兄弟及賊帥宗羅㬋翟長孫等領之太宗
與之遊獵馳射無所間然賊徒荷恩懾氣咸願效死時
李密初附高祖令密馳傳迎太宗於豳州密見太宗天
姿神武軍威嚴肅驚悚歎服私謂殷開山曰真英主也
不如此何以定禍亂乎凱旋獻捷於太廟拜太尉陕東
道行臺尚書令鎮長春宫關東兵馬並受節度尋加左
武候大將軍凉州總管宋金剛之陷澮州也兵鋒甚銳
高祖以王行本尚據蒲州吕崇茂反於夏縣晉澮二州
相繼陷没關中震駭乃手勑曰賊勢如此難與爭鋒宜
棄河東之地謹守關西而已太宗上表曰太原王業所
基國之根本河東殷實京邑所資若舉而棄之臣竊憤
恨願假精兵三萬必能平殄武周克復汾晉高祖於是
悉發關中兵以益之又幸長春宫親送太宗二年十一
月太宗率衆趣龍門關履冰而渡之進屯柏壁與賊將
宋金剛相持尋而永安王孝基敗於夏縣于筠獨孤懷
恩唐儉並為賊將尋相尉遲敬德所執將還澮州太宗
遣殷開山秦叔寳邀之於美良川大破之相等僅以身
免悉虜其衆復歸柏壁於是將咸請戰太宗曰金剛懸
軍千里深入吾地精兵驍將皆在於此武周據太原專
倚金剛以為捍士卒雖衆内實空虚意在速戰我堅營
蓄銳以挫其鋒糧盡計窮自當遁走三年二月金剛竟
以衆餒而遁太宗追之至介州金剛列陣南北七里以
拒官軍太宗遣總管李世勣程䶧金秦叔寳當其北翟
長孫秦武通當其南諸軍戰小却為賊所乘太宗率精
騎擊之衝其陣後賊衆大敗追奔數十里敬德相率衆
八千来降還令敬德督之與軍營相參屈突通懼其為
變驟以為請太宗曰昔蕭王推赤心置人腹中並能畢
命今委任敬德又何疑也於是劉武周奔於突厥并汾
悉復舊地詔就軍加拜益州道行臺尚書令七月總率
諸軍攻王世充於洛邑師次穀州世充率精兵三萬陣
於慈澗太宗以輕騎挑之時衆寡不敵陷於重圍左右
咸懼太宗命左右先歸獨留後殿世充驍將單雄信數
百騎夾道来逼交搶競進太宗幾為所敗太宗左右射
之無不應弦而倒獲其大將燕頎世充乃拔慈澗之鎮
歸於東都太宗遣行軍總管史萬寳自宜陽南據龍門
劉德威自太行東圍河内王君廓自洛口斷賊糧道又
遣黃君漢夜從孝水河中下舟師襲廻洛城尅之黃河
已南莫不響應城堡相次来降大車進屯邙山九月太
宗以五百騎先觀戰地卒與世充萬餘人相遇會戰復
破之斬首三千餘級獲大將陳智略世充僅以身免其
所署筠州總管楊慶遣使請降遣李世勣率師出轘轅
道安撫其衆滎汴洧豫九州相繼来降世充遂求救於
竇建德四年二月又進屯青城宫營壘未立世充衆二
萬自方諸門臨穀冰而陣太宗以精騎陣於北邙山令
屈突通率步卒五千渡水以擊之因誡通曰待兵交即
放煙吾當率騎軍南下兵纔接太宗以騎衝之挺身先
進與通表裏相應賊衆殊死戰散而復合者數焉自辰
及午賊衆始退縱兵乘之俘斬八千人於是進營城下
世充不敢復出但嬰城自守以待建德之援太宗遣諸
軍掘塹匝布長圍以守之吳王杜伏威遣其將陳正通
徐召宗率精兵二千来會於軍所偽鄭州司馬沈悦以
武牢降將軍王君廓應之擒其偽荊王王行本會竇建
德以兵十餘萬来援世充至于酸棗蕭瑀屈突通封德
彝皆以腹背受敵恐非萬全請退師榖州以觀之太宗
曰世充糧盡内外離心我當不勞攻擊坐收其敝建德
新破孟海公將驕卒惰吾當進據武牢扼其襟要賊若
冒險與我爭鋒破之必矣如其不戰旬日間世充當自
潰若不速進賊入武牢諸城新附必不能守二賊併力
將若之何通又請解圍就險以候其變太宗不許於是
留通輔齊王元吉以圍世充親率步騎三千五百人趣
武牢建德自滎陽西上築壘於板渚太宗屯武牢相持
二十餘日諜者曰建德伺官軍芻盡候牧馬於河北因
將襲武牢太宗知其謀遂牧馬河北以誘之詰朝建德
果悉衆而至陳兵汜水世充將郭士衡陣於其南綿亘
數里鼓譟諸將大懼太宗將數騎昇高丘以望之謂諸
將曰賊起山東未見大敵今度險而囂是無政令逼城
而陣有輕我心我按兵不出彼廼氣衰陣久卒饑必將
自退追而擊之無往不尅吾與公等約必以午時後破
之建德列陣自辰至午兵士饑倦皆坐列又爭飲水逡
巡斂退太宗曰可擊矣親率輕騎追而誘之衆繼至建
德廻師而陣未及整列太宗先登擊之所向皆靡俄而
衆軍合戰囂塵四起太宗率史大奈程䶧金秦叔寳宇
文歆等揮幡而入直突出其陣後張我旗幟賊顧見之
大潰追奔三十里斬首三千餘級虜其衆五萬生擒建
德於陣太宗數之曰我以干戈問罪本在王世充得失
存亡不預汝事何故越境犯我兵鋒建德股慄而言曰
今若不来恐勞遠取高祖聞而大悦手詔曰隋氏分崩
崤凾隔絶兩雄合勢一朝清蕩兵既尅捷更無死傷無
愧為臣不憂其父並汝功也乃將建德至東都城下世
充懼率其官屬二千餘人詣軍門請降山東悉平太宗
入據宫城令蕭瑀竇軌等封守府庫一無所取令記室
房玄齡收隋圖籍於是誅其同惡叚達等五十餘人枉
被囚禁者悉釋之非罪誅戮者祭而誄之大饗將士班
賜有差高祖令尚書左僕射裴寂勞於軍中六月凱旋
太宗親披黃金甲陳鐵馬一萬騎甲士三萬人前後部
鼓吹俘二偽主及隋氏器物輦輅獻于太廟高祖大悦
行飲至禮以享焉高祖以自古舊官不稱殊功乃别表
徽號用旌勲德十月加號天策上將陕東道大行臺位
在王公上增邑二萬戶通前三萬戶賜金輅一乘衮冕
之服玉璧一雙黃金六千斤前後部鼓吹及九部之樂
班劒四十人于時海内漸平太宗乃銳意經籍開文學
館以待四方之士行臺司勲郎中杜如晦等十有八人
為學士每更置閣下降以温顔與之討論經義或夜分
而罷未幾竇建德舊將劉黑闥舉兵反據洺州十二月
太宗總戎東討五年正月進軍肥鄉分兵絶其糧道相
持兩月黑闥窘急求戰率步騎二萬南渡洺水晨壓官
軍太宗親率精騎擊其馬軍破之乘勝蹂其步卒賊大
潰斬首萬餘級先是太宗遣堰洺水上流使淺令黑闥
得渡及戰乃令決堰水大至深丈餘賊徒既敗赴水者
皆溺死焉黑闥與二百餘騎北走突厥悉虜其衆河北
平時徐圓朗阻兵徐兖太宗廻師討平之於是河濟江
淮諸郡邑皆平十月加左右十二衛大將軍七年秋突
厥頡利二可汗自原州入寇侵擾關中有說高祖云秪
為府藏子女在京師故突厥来若燒却長安而不都則
胡寇自止高祖乃遣中書侍郎宇文士及行山南可居
之地即欲移都蕭瑀等皆以為非然終不敢犯顔正諫
太宗獨曰霍去病漢廷之將帥耳猶且志滅匈奴臣忝
備藩維尚使胡塵不息遂令陛下議欲遷都此臣之責
也幸乞聽臣一申微效取彼頡利若一兩年間不係其
頸徐建移都之策臣當不敢復言高祖怒仍遣太宗將
三十餘騎行剗還日固奏必不可移都高祖遂止八年
加中書令九年皇太子建成齊王元吉謀害太宗六月
四日太宗率長孫無忌尉遲敬德房玄齡杜如晦宇文
士及高士廉侯君集程知節秦叔寳叚志玄屈突通張
士貴等於玄武門誅之甲子立為皇太子庶政皆斷決
太宗乃縱禁苑所養鷹犬并停諸方所進珍異政尚簡
肅天下大悅又令百官各上封事備陳安人理國之要
己巳令曰依禮二名不偏諱近代已来兩字兼避廢闕
已多率意而行有違經典其官號人名公私文籍有世
民兩字不連續者並不須諱罷幽州大都督府辛未廢
陕東道大行臺置洛州都督府廢益州道行臺置益州
大都督府壬午幽州大都督廬江王瑗謀逆廢為庶人
乙酉罷天策府七月壬辰太子左庶子高士廉為侍中
右庶子房玄齡為中書令尚書右僕射蕭瑀為尚書左
僕射吏部尚書楊恭仁為雍州牧太子左庶子長孫無
忌為吏部尚書右庶子杜如晦為兵部尚書太子詹事
宇文士及為中書令封德彝為尚書右僕射八月癸亥
高祖傳位於皇太子太宗即位於東宫顯德殿遣司空
魏國公裴寂柴告于南郊大赦天下武德元年以来責
情流配者並放還文武官五品以上先無爵者賜爵一
級六品已下加勲一轉天下給復一年癸酉放掖庭宫
女三千餘人甲戌突厥頡利突利寇涇州乙亥突厥進
寇武功京師戒嚴丙子立妃長孫氏為皇后己卯突厥
寇高陵辛巳行軍總管尉遲敬德與突厥戰於涇陽大
破之斬首千餘級癸未突厥頡利至于渭水便橋之北
遣其酋帥執失思力入朝為覘自張形勢太宗命囚之
親出玄武門馳六騎幸渭水上與頡利隔津而語責以
負約俄而衆軍繼至頡利見軍容既盛又知思力就拘
由是大懼遂請和詔許焉即日還宫乙酉又幸便橋與
頡利刑白馬設盟突厥引退九月丙戌頡利獻馬三千
疋羊萬口帝不受令頡利歸所掠中國戶口丁未引諸
衛騎兵統將等習射于顯德殿庭謂將軍已下曰自古
突厥與中國更有盛衰若軒轅善用五兵即能北逐獯
鬻周宣驅馳方召亦能制勝太原至漢晉之君逮於隋
代不使兵士素習干戈突厥来侵莫能抗禦致遺中國
生民塗炭於寇手我今不使汝等穿池築苑造諸淫費
農民恣令逸樂兵士唯習弓馬庶使汝鬭戰亦望汝前
無横敵於是每日引數百人於殿前教射帝親自臨試
射中者隨賞弓刀布帛朝臣多有諫者曰先王制法有
以兵刃至御所者刑之所以防萌杜漸備不虞也今引
裨卒之人彎弧縱矢於軒陛之側陛下親在其間正恐
禍出非意非所以為社稷計也上不納自是後士卒皆
為精銳壬子詔私家不得輙立妖神妄設淫祀非禮祠
禱一皆禁絶其龜易五兆之外諸雜占卜亦皆停斷長
孫無忌封齊國公房玄齡邢國公尉遲敬德吳國公杜
如晦蔡國公侯君集潞國公冬十月丙辰朔日有蝕之
癸亥立中山王承乾為皇太子癸酉裴寂食實封一千
五百戶長孫無忌王君廓尉遲敬德房玄齡杜如晦一
千三百戶長孫順德柴紹羅藝趙郡王孝恭一千二百
戶侯君集張公謹劉師立一千戶李世勣劉弘基九百
戶高士廉宇文士及秦叔寳程知節七百戶安興貴安
修仁唐儉竇軌屈突通蕭瑀封德彝劉義節六百戶錢
九隴樊世興公孫武達李孟常叚志玄龐卿惲張亮李
藥師杜淹元仲文四百戶張長遜張平高李安遠李子
和秦行師馬三寳三百戶十一月庚寅降宗室封郡王
者並為縣公十二月癸酉親錄囚徒是歲新羅龜兹突
厥高麗百濟党項並遣使朝貢
貞觀元年春正月乙酉改元辛丑燕郡王李藝據涇州
反尋為左右所斬傳首京師庚午以僕射竇軌為益州
大都督三月癸巳皇后親蠶尚書左僕射宋國公蕭瑀
為太子少師丙午詔齊故尚書僕射崔季舒給事黃門
侍郎郭遵尚書右丞封孝琰等昔仕鄴中名位通顯志
存忠讜抗表極言無救社稷之亡遂見龍逢之酷其季
舒子剛遵子雲孝琰子君遵並以門遭時譴滛刑濫及
宜從襃奬特異常倫可免内侍量才别敘夏四月癸巳
凉州都督長樂王幼良有罪伏誅六月辛巳尚書右僕
射密國公封德彝薨壬辰太子少保宋國公蕭瑀為尚
書左僕射是夏山東諸州大旱令所在賑恤無出今年
租賦秋七月壬子吏部尚書齊國公長孫無忌為尚書
右僕射八月戊戌貶侍中義興郡公高士廉為安州大
都督戶部尚書裴矩卒是月關東及河南隴右沿邊諸
州霜害秋稼九月辛酉命中書侍郎温彦博尚書右丞
魏徵等分往諸州賑恤中書令郢國公宇文士及為殿
中監御史大夫檢校吏部尚書參預朝政安吉郡公杜
淹署位十二月壬午上謂侍臣曰神仙事本虚妄空有
其名秦始皇非分愛好遂為方士所詐乃遣童男女數
千人隨徐福入海求仙藥方士避秦苛虐因留不歸始
皇猶海側踟蹰以待之還至沙丘而死漢武帝為求仙
乃將女嫁道術人事既無驗便行誅戮據此二事神仙
不煩妄求也尚書左僕射宋國公蕭瑀坐事免戊申利
州都督義安王孝常右武衛將軍劉德裕等謀反伏誅
是歲關中饑至有鬻男女者
二年春正月辛丑尚書右僕射齊國公長孫無忌為開
府儀同三司徙封漢王恪為蜀王衛王泰為越王楚王
祐為燕王復置六侍郎副六尚書事并置左右司郎中
各一人前安州大都督趙王元景為雍州牧蜀王恪為
益州大都督越王泰為揚州大都督二月丙戌靺鞨内
屬三月戊申朔日有蝕之丁夘遣御史大夫杜淹巡關
内諸州出御府金寳贖男女自賣者還其父母庚午大
赦天下夏四月己夘詔骸骨暴露者令所在埋瘞丙申
契丹内屬初詔天下州縣並置義倉夏州賊帥梁師都
為其從父弟洛仁所殺以城降五月大雨雹六月庚寅
皇子治生宴五品以上賜帛有差仍賜天下是日生者
粟辛夘上謂侍臣曰君雖不君臣不可以不臣裴虔通
煬帝舊左右也而親為亂首朕方崇奬敬義豈可猶使
宰民訓俗詔曰天地定位君臣之義以彰卑高既陳人
倫之道斯著是用篤厚風俗化成天下雖復時經治亂
主或昏眀疾風勁草芬芳無絶剖心焚體赴蹈如歸夫
豈不愛七尺之軀重百年之命諒由君臣義重名教所
先故能眀大節於當時立清風於身後至如趙高之殞
二世董卓之鴆弘農人神所疾異代同憤况凡庸小豎
有懷凶悖遐觀典策莫不誅夷辰州刺史長蛇縣男裴
虔通昔在隋代委質晉藩煬帝以舊邸之情特相愛幸
遂乃志蔑君親潛圖弑逆密伺間隟招結羣醜長戟流
矢一朝竊發天下之惡孰云可忍宜其夷宗焚首以彰
大戮但年代異時累逢赦令可特免極刑除名削爵遷
配驩州秋七月戊申詔萊州刺史牛方裕絳州刺史薛
世良廣州都督府長史唐奉義隋武牙郎將高元禮並
於隋代俱蒙任用乃協契宇文化及構成弑逆宜依裴
虔通除名配流嶺表太宗謂侍臣曰天下愚人好犯憲
章凡赦宥之恩唯及不軌之輩古語曰小人之幸君子
之不幸一歲再赦好人喑啞凡養稂莠者傷禾稼惠姦
宄者賊良人昔文王作罰刑兹無赦又蜀先主嘗謂諸
葛亮曰吾周旋陳元方鄭康成間每見啟告理亂之道
備矣曾不語赦也夫小人者大人之賊故朕有天下已
来不甚放赦今四海安靜禮義興行非常之恩施不可
數將恐愚人常冀僥倖唯欲犯法不能改過八月甲戌
朔幸朝堂親覽冤屈自是上以軍國無事每日視膳於
西宫癸巳公卿奏曰依禮季夏之月可以居臺榭今隆
暑未退秋霖方始宫中卑濕請營一閣以居之帝曰朕
有氣病豈宜下濕若遂来請糜費良多昔漢文帝將起
露臺而惜十家之産朕德不逮於漢帝而所費過之豈
謂為民父母之道也竟不許是月河南河北大霜人饑
九月丙午詔曰尚齒重舊先王以之垂範還章解組朝
臣於是克終釋菜合樂之儀東膠西序之制養老之義
遺文可覩朕恭膺大寳憲章故實乞言尊事彌切深衷
然情存今古世踵澆季而策名就列或乖大體至若筋
力將盡桑榆且廹徒竭夙興之勤未悟夜行之罪其有
心驚止足行堪激勵謝事公門收骸閭里能以禮讓固
可嘉焉内外文武羣官年高致仕抗表去職者參朝之
日宜在本品見任之上丁未謂侍臣曰婦人幽閉深宫
情實可愍隋氏末年求採無已至於離宫别館非幸御
之所多聚宫人皆竭人財力朕所不取且灑掃之餘更
何所用今將出之任求伉儷非獨以惜費亦人得各遂
其性於是遣尚書左丞戴胄給事中杜正倫等於掖庭
宫西門簡出之冬十月庚辰御史大夫安吉郡公杜淹
卒戊子殺瀛州刺史盧祖尚十一月辛酉有事於圓丘
十二月壬午黃門侍郎王珪為侍中
三年春正月辛亥契丹渠帥来朝戊午謁太廟癸亥親
耕籍田辛未司空魏國公裴寂坐事免二月戊寅中書
令邢國公房玄齡為尚書左僕射兵部尚書檢校侍中
蔡國公杜如晦為尚書右僕射刑部尚書檢校中書令
永康縣公李靖為兵部尚書右丞魏徵為守祕書監參
預朝政夏四月辛巳太上皇徙居大安宫甲子太宗始
於太極殿聽政五月周王元方薨六月戊寅以旱親錄
囚徒遣長孫無忌房玄齡等祈雨於名山大川中書舍
人杜正倫等往關内諸州慰撫又令文武官各上封事
極言得失己夘大風折木秋八月己巳朔日有蝕之薛
延陀遣使朝貢九月癸丑諸州置醫學冬十一月丙午
西突厥高昌遣使朝貢庚申以并州都督李世勣為通
漢道行軍總管兵部尚書李靖為定襄道行軍總管以
擊突厥十二月戊辰突利可汗来奔癸未杜如晦以疾
辭位許之癸丑詔建義已来交兵之處為義士勇夫殞
身戎陣者各立一寺命虞世南李伯藥褚亮顔師古岑
文本許敬宗朱子奢等為之碑銘以紀功業是歲戶部
奏言中國人自塞外来歸及突厥前後内附開四夷為
州縣者男女一百二十餘萬口
舊唐書卷二
舊唐書卷二考證
太宗本紀卷上太宗又為元帥以擊仁杲相持于折墌
城新書復屯于高墌城(臣宗萬)按新書地理志寧
州定平縣有高墌城高祖紀薛舉寇涇州不及高墌
通鑑薛舉進逼高墌新書亦作高墌此獨云折墌應
誤當以新書為是
貞觀元年春正月以僕射竇軌為益州大都督沈炳
震曰軌本傳武德三年拜益州道行臺左僕射九年
行臺廢即授益州大都督貞觀元年徵為右衛大將
軍非是年以僕射拜益州也疑誤
三年十一月以并州都督李世勣為通漢道行軍總管
李勣傳作通漢道則漢當為漢字之訛
十二月癸丑詔為義士勇夫殞身戎陣者各立一寺
(臣宗萬)按史不言立寺之處其可考証者於汾州破
劉武周則立弘濟寺於吕州破宋老生則立普濟寺
於晉州破宋金剛則立慈雲寺於印山破王世充則
立昭覺寺於汜水破竇建德則立等慈寺於洺州破
劉黑闥則立昭福寺征高麗還則立憫忠寺於幽州
太宗身起行間與士卒同甘苦即位後軫念國殤復
有是詔亦發政施仁之大端故詳誌於此
舊唐書卷二考證
