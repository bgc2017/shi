舊唐書卷一百二十九
後晉司空同中書門下平章事劉昫撰
列傳第七十九
韓滉子臯(弟洄)張延賞(子弘靖弘靖子文規次宗)
韓滉字太沖太子少師休之子也少貞介好學以蔭解
褐左威衛騎曹參軍出為同官主簿至德初青齊節度
鄧景山辟為判官授監察御史兼北海郡司馬以道路
阻絶因避地山南採訪使李承昭奏充判官授通州長
史彭王府諮議參軍鄧景山移鎮淮南又表為賓佐未
行除殿中侍御史追赴京師先是滉兄法知制誥草王
璵拜官之詞不加虛美璵頗銜之及其秉政諸使奏滉
兄弟者必以冗官授之璵免相羣議稱其屈累遷至祠
部考功吏部三員外郎滉公潔強直明於吏道判南曹
凡五年詳究簿書無遺纖隱大歴中改吏部郎中給事
中時盜殺富平令韋當縣吏捕獲賊黨而名隷北軍監
軍魚朝恩以有武材請詔原其罪滉密疏駁奏賊遂伏
辜遷尚書右丞五年知兵部選六年改戶部侍郎判度
支自至德乾元已後所在軍興賦税無度帑藏給納多
務因循滉既掌司計清勤檢轄不容姦妄下吏及四方
行綱過犯者必痛繩之又屬大歴五年已後蕃戎罕侵
連歲豐稔故滉能儲積糓帛帑藏稍實然苛剋頗甚覆
治按牘勾剝深文人多咨怨大歴十二年秋霖雨害稼
京兆尹黎幹奏畿縣損田滉執云幹奏不實乃命御史
巡覆廻奏諸縣几損三萬一千一百九十五頃時渭南
令劉藻曲附滉言所部無損戶部分巡御史趙計復檢
行奏與藻合代宗覽奏以為水旱咸均不宜渭南獨免
申命御史朱敖再檢渭南損田三千餘頃上謂敖曰縣
令職在字人不損猶宜稱損損而不問豈有恤隱之意
也卿之此行可謂稱職下有司訊鞫藻計皆伏罪藻貶
萬州南浦員外尉計貶豐州員外司戶滉弄權樹黨皆
此類也俄改太常卿議未息又出為晉州刺史數月拜
蘇州刺史浙江東西都團練觀察使尋加檢校禮部尚
書兼御史大夫潤州刺史鎮海軍節度使滉既移鎮安
輯百姓均其租税未及踰年境内稱理及建中年冬涇
師之亂德宗出幸河汴騷然滉訓練士卒鍜礪戈甲稱
為精勁李希烈既陷汴州滉乃擇其銳卒令裨將李長
榮王栖曜與宣武軍節度劉玄佐犄角討襲解寧陵之
圍復宋汴之路滉功居多然自關中多難滉即於所部
閉關梁築石頭五城自京口至玉山禁馬牛出境造樓
船戰艦三十餘艘以舟師五千人由海門揚威武至申
浦而還毁撤上元縣佛寺道觀四十餘所修塢壁建業
抵京峴樓雉相屬以佛殿材於石頭城繕置舘第數十
時滉以國家多難恐有永嘉渡江之事以為備預以迎
鑾駕亦申儆自守也城中穿深井十丈近百所下與江
平俾偏將丘涔督其役涔酷虐士卒日役千人朝令夕
辦去城數十里内先賢丘墓多令毁廢明年正月追李
長榮等戍鄆還以其所親吏盧復為宣州刺史採石軍
使增營壘教習長兵以佛寺銅鐘鑄弩牙兵噐陳少遊
時鎮揚州以甲士三千人臨江大閱滉亦以兵三千人
臨金山與少遊相應樓船於江中以金銀繒綵互相聘
賚而自德宗出居及歸京師軍用既繁道路又阻關中
飢饉加之以災蝗江南兩浙轉輸粟帛府無虛月朝廷
頼焉興元元年就加檢校吏部尚書數月又加檢校右
僕射貞元元年七月拜檢校左僕射同平章事使並如
故二年春特封晉國公其年十一月来朝京師時右丞
元琇判度支以關輔旱儉請運江淮租米以給京師上
以滉浙江東節度素著威名加江淮轉運使欲令專督
運務琇以滉性剛愎難與集事乃條奏滉督運江南米
至楊子凡一十八里揚子以北皆元琇主之滉深怒於
琇琇以京師錢重貨輕切疾之乃於江東監院收獲見
錢四十餘萬貫令轉送入關滉不許乃誣奏云運千錢
至京師費錢至萬於國有害請罷之上以問琇琇奏曰
一千之重約與一斗米均自江南水路至京一千之所
運費三百耳豈至萬乎上然之遣中使齎手詔令運錢
滉堅執以為不可其年十二月加滉度支諸道轉運鹽
鐵等使遂逞宿怒累誣奏琇貶雷州司戶其責既重舉
朝以為非罪多竊議者尚書左丞董晉謂宰臣劉滋齊
映曰元左丞忽有貶責未知罪名用刑一濫誰不危懼
假有權臣騁志相公何不奏請三司詳斷之去年關輔
用兵時方蝗旱琇總國計夙夜憂勤以贍給師旅不增
一賦軍國皆濟斯可謂之勞臣也今見播逐恐失人心
人心一搖則有聞鷄起舞者矣竊為相公痛惜之滋映
但引過而已給事袁高又抗疏申理之滉誣以朋黨寢
而不行時兩河罷兵中土寧乂滉上言吐蕃盜有河湟
為日已久大歴已前中國多難所以肆其侵軼臣聞其
近歲已来兵衆寖弱西廹大食之強北病廻紇之衆東
有南詔之防計其分鎮之外戰兵在河隴五六萬而已
國家第令三數良將長驅十萬衆於凉鄯洮渭並修堅
城各置二萬人是當守禦之要臣請以當道所貯蓄財
賦為饋運之資以充三年之費然後營田積粟且耕且
戰收復河隴二十餘州可翹足而待也上甚納其言滉
之入朝也路由汴州厚結劉玄佐將薦其可任邊事玄
佐納其賂因許之及来覲上訪問焉初頗禀命及滉以
疾歸第玄佐意怠遂辭邊任盛陳犬戎未衰不可輕進
滉貞元三年二月以疾薨遂寢其事年六十五上震悼
久之廢朝三日贈太傅賻布帛米粟有差滉宰相子幼
有美名其所結交皆時之儁彦非公直者不與之親密
性持節儉志在奉公衣裘茵袵十年一昜居處陋薄纔
蔽風雨弟洄常於里宅增修廊宇滉自江南至即命撤
去之曰先公容焉吾輩奉之常恐失墜所有摧圯葺之
則已豈敢改作以傷儉德自居重位愈清儉嫉惡彌縫
闕漏知無不為家人資産未嘗在意入仕之初以至卿
相凡四十年相繼乘馬五疋皆及敝帷尤工書兼善丹
青以繪事非急務自晦其能未嘗傳之好昜象及春秋
著春秋通例及天文事序議各一卷然以前輩早逹稍
薄後進晚歲至京師丞郎卿佐接之頗倨衆不能平其
在浙右也政令明察末年傷於嚴急廵内婺州傍縣有
犯其令者誅及鄰伍死者數十百人又俾推覆官分察
境内情涉疑似必寘極法誅殺殘忍一判即勦數十人
且無虚日雖令行禁止而冤濫相尋議者以滉統制一
方頗著勤績自幼立名貞廉晚途政甚苛慘身未逹則
飾情以進得其志則本質遂彰子羣臯羣官至考功員
外郎臯字仲聞夙負令名而噐質重厚有大臣之度由
雲陽尉擢賢良科拜左拾遺轉左補闕累遷起居郎考
功員外郎俄丁父艱德宗遣中人就第慰問仍宣令論
譔滉之事業臯號泣承命立草數千言德宗嘉之及免
喪執政者擬考功郎中御筆加知制誥遷中書舍人御
史中丞尚書右丞兵部侍郎皆稱職改京兆尹奏鄭鋒
為倉曹專掌錢榖鋒苛刻剥下為事人皆咨怨又勸臯
搜索府中雜錢折糴百姓粟麥等三十萬石進奉以圖
恩寵臯納其計尋奏鋒為興平縣令及貞元十四年春
夏大旱粟麥枯槁畿内百姓累經臯陳訴以府中倉庫
虛竭憂迫惶惑不敢實奏會唐安公主女出適右庶子
李愬内官中使於愬家往來百姓遮道投狀内官繼以
事上聞德宗下詔曰京邑為四方之則長吏受親人之
寄實繫邦本以分朕憂苟非其才是紊於理正議大夫
守京兆尹賜紫金魚袋韓臯比踐清貴頗聞謹恪委之
尹正冀效公忠乃者邦畿之間粟麥不稔朕念兹黎庶
方議蠲除自宜悉心以副勤恤臯奏報失實處理無方
致令閭井不安囂然上訴及令覆試皆涉虛詞壅蔽頗
深罔惑斯甚宜加懲誡以勖守官可撫州司馬員外置
同正員馳驛發遣鋒亦尋出為汀州司馬臯無幾移杭
州刺史復拜尚書右丞臯恃前輩頗以簡倨自處順宗
時王叔文黨盛臯嫉之謂人曰吾不能事新貴臯從弟
曅幸於叔文以告之因出為鄂州刺史岳鄂蘄沔等州
觀察使入為東都留守元和八年六月加檢校吏部尚
書兼許州刺史充忠武軍節度等使以陳許二州水潦
之後賜臯綾絹布葛十萬端疋以助軍資宴賞所理以
簡儉稱入為吏部尚書兼太子少傅判太常卿事元和
十一年三月皇太后王氏崩以臯充大明宫使十五年
閏正月充憲宗山陵禮儀使三月穆宗以師保之舊加
檢校右僕射十二月以銓司考科目人失實與刑部侍
郎知選事李建罰一月俸料長慶元年正月正拜尚書
右僕射二年四月轉左僕射赴尚書省上事命中使宣
賜酒饌及宰臣百寮送上皆如近式其年以本官東都
留守行及戲源驛暴卒年七十九贈太子太保太和元
年諡曰貞臯生知音律嘗觀彈琴至止息歎曰妙哉嵇
生之為是曲也其當晉魏之際乎其音主商商為秋聲
秋也者天將搖落肅殺其歲之晏乎又晉乘金運商金
聲此所以知魏之季而晉將代也慢其商絃與宫同音
是臣奪君之義也所以知司馬氏之將簒也司馬懿受
魏明帝顧託後嗣反有簒奪之心自誅曹爽逆節彌露
王凌都督揚州謀立荆王彪母丘儉文欽諸葛誕前後
相繼為揚州都督咸有匡復魏室之謀皆為懿父子所
殺叔夜以揚州故廣陵之地彼四人者皆魏室文武大
臣咸敗散於廣陵始也止息者晉雖暴興終止息於此
也其哀憤躁蹙憯痛廹脅之旨盡在於是矣永嘉之亂
其應乎叔夜撰此將貽後代之知音者且避晉魏之禍
所以託之神鬼也洄以蔭緒受任劉晏判鹽鐵度支辟
為屬吏累官至諫議大夫知制誥與元載善載誅以累
貶邵州司戶同正員建中元年二月復諫議大夫先以
劉晏兼領度支晏既罷黜令天下錢榖各歸尚書省本
司廢職罷事久無綱紀徒收其名而莫綜其任國用出
入未有所統故轉洄戶部侍郎判度支洄上言江淮七
監歲鑄錢四萬五千貫輸于京師度工甲轉送之費每
貫計錢二千是本倍利也今商州有紅崖冶出銅益多
又有洛源監久廢不理請增工鑿山以取銅興洛源故
監置十鑪鑄之歲計出錢七萬二千貫度工用轉送之
費貫計錢九百則利浮本矣其江淮七監請皆罷之復
以天下銅鐵之冶是曰山澤之利當歸於王者非諸侯
方岳所有今諸道節度都團練使皆占之非宜也請總
隷鹽鐵使皆從之洄與楊炎善炎得罪常不自安無何
兄子臯抗疏理炎罪德宗意洄令為之尋貶蜀州刺史
興元元年三月入為兵部侍郎六月為京兆尹七月加
御史大夫貞元二年正月刑部侍郎劉太真黨於宰相
盧杞得罪以洄代太真為刑部侍郎尋復兵部侍郎貞
元七年十一月為國子祭酒卒
張延賞中書令嘉貞之子幼孤本名寶符開元末玄宗
召見賜名延賞取賞延於世之義特授左司禦率府兵
曹參軍博涉經史達於政事侍中韓國公苗晉卿見而
竒之以女妻焉肅宗在鳳翔擢拜監察御史賜緋魚袋
轉殿中侍御史關内節度使王思禮請為從事思禮領
河東又為太原少尹兼行軍司馬北都副留守代宗幸
陜除給事中轉御史中丞中書舍人大歴二年拜河南
尹充諸道營田副使河洛久當兵衝閭井丘墟延賞勤
身率下政尚簡約疏河渠道修築宫廟數年間流庸歸
附邦畿復完詔書襃美焉時罷河南西山山南副元帥
以其兵鎮東都延賞權知東都留守以領之理行第一
入朝拜御史大夫初上封人李少良潛以元載隂事聞
載黨知之奏少良狂妄下御史臺訊鞫欲有所屬延賞
不承其意尋出為揚州刺史淮南節度觀察等使屬歲
旱歉人有亡去他境者吏或拘之延賞曰夫食人之所
恃而生也此居而坐斃適彼而可生得存吾人又何限
於彼也乃具舟楫而遣之俾吏修其廬室已其逋債而
歸者增於其舊邊江之瓜洲舟航湊會而懸屬江南延
賞奏請以江為界人甚為便尋以母憂去職終制授檢
校禮部尚書江陵尹兼御史大夫荆南節度觀察使數
年改檢校兵部尚書成都尹劒南西川節度觀察使依
前兼御史大夫尋就加吏部尚書建中四年十一月部
將西山兵馬使張朏以兵入成都為亂延賞奔漢州鹿
頭戍將叱干遂等討之其月斬朏及同惡者復歸成都
先是兵革屢擾自天寶末楊國忠用事南蠻三蜀疲弊
屬車駕遷幸其後郭英乂淫崔寧之室遂縱崔寧楊琳
交亂及崔寧得志復極侈靡故蜀土殘弊蕩然無制度
延賞薄賦約事動遵法度僅至庶富焉建中末駕在山
南延賞貢奉供億頗竭忠力焉駕在梁州倚劒南蜀州
為根本貞元元年以宰相劉從一有疾詔徵延賞為中
書侍郎同中書門下平章事與鳳翔節度使李晟不恊
晟表論延賞過惡德宗重違晟意延賞至興元改授左
僕射初大歴末吐蕃寇劒南李晟領神策軍戍之及旋
師以成都官妓高氏歸延賞聞而大怒即使將吏令追
還焉晟頗銜之形於詞色三年正月晟入朝詔晟與延
賞釋憾德宗注意於延賞將用之會浙西觀察使韓滉
来朝嘗有德於晟因會讌說晟使釋憾遂同飲極歡且
請晟表薦為相晟然之於是復加同中書門下平章事
及延賞當國用事晟請一子聘其女固情好焉延賞拒
而不許晟謂人曰武人性快若釋舊惡於杯酒之間終
歡可解文士難犯雖修睦於外而蓄怒於内今不許婚
舋未忘也得無懼焉無幾延賞果謀罷晟兵權初吐蕃
尚結贊興兵入隴州抵鳳翔無所虜掠且曰召我來何
不持牛酒勞軍徐乃引去持是以間晟晟令牙將王佖
選銳兵三千設伏汧陽大敗吐蕃結贊僅免自是數遣
使乞和晟朝於京師奏曰戎狄無信不可許宰相韓滉
又扶晟議請調軍食以繼之上意將帥生事邀功會滉
卒延賞揣上意遂行其志奏令給事中鄭雲逵代之上
不許且曰晟有社稷之功令自舉代己者於是始用邢
君牙焉拜晟太尉兼中書令奉朝請而已是年五月吐
蕃果背約以劫渾瑊及冊晟太尉故事臨軒冊拜三公
中書令讀冊侍中奉禮如闕即以宰相攝之延賞欲輕
其禮始令兵部尚書崔漢衡攝中書令讀冊時議非之
延賞奏議請省官員曰為政之本必先命官舊制官員
繁而且費州縣殘破職此之田臣荆南劒南所管州縣
闕官員者少不下數十年吏部未嘗補授但令一官假
攝公事亦理以此言之員可減無疑也請減官員收其
祿俸資幕職戰士俾劉玄佐復河湟軍用不乏矣上然
之初韓滉入朝至汴州厚結劉玄佐將薦其可委邊任
玄佐亦欲自效初禀命及滉卒玄佐以疾辭上遣中官
勞問卧以受命延賞知不可用奏用李抱真抱真亦辭
不行時抱真判官陳曇奏事京師延賞俾曇勸抱真竟
拒絶之盖以延賞挾怨罷李晟兵柄由是武臣不附自
建議減員之後物議不平延賞懼量留其官下詔曰諸
州府停減及所留官並合釐務其中有先考滿及充職
掌遇停減或恐公務有闕宜委長吏於合停官中取考
淺人清白幹舉者留填闕官差攝訖聞奏但取才堪不
限資序如當州官少任以鄰州官充其州縣諸色部送
準舊例以當州官及本土寄客有資産幹了者差遣及
減員人衆道路怨歎自聞於上侍中馬燧奏減員太甚
恐不可行太子少保韋倫及常參官等各抗疏以減員
招怨並請復之浙西觀察使白志貞亦以疏論時延賞
疾甚在私第李泌初為相採於羣情由是官員悉復貞
元三年七月薨年六十一廢朝三日贈太保賻禮加等
諡曰成肅子弘靖字元理雅厚信直少以門蔭授河南
府參軍調補藍田尉東都留守杜亞辟為從事奏改監
察御史裏行轉殿中侍御史内供奉留守將令狐運逐
賊出郊其日有劫轉運絹於道者亞以運豪家子意其
為之乃令判官穆員及弘靖同鞫其事員與弘靖皆以
運職在牙門必不為盜堅請不按亞不聽遂以獄聞仍
斥員及弘靖出幕府有詔令三司使雜治之後果於河
南界得賊無何德陽公主下嫁治第將侵弘靖家廟弘
靖拜表陳情具述祖考之德德宗慰撫之不令毁廟又
獻賦美二京之制德宗嘉其文擢授監察御史轉殿中
侍御史禮部員外郎遷兵部郎中知制誥中書舍人知
東都選事拜工部侍郎轉戶部侍郎陜州觀察河中節
度使拜刑部尚書同中書門下平章事吳少陽死其子
元濟擅主留務憲宗怒欲下詔誅之弘靖請先命弔贈
使待其不恭然後加兵憲宗從其議尋加中書侍郎平
章事盜殺宰相武元衡京師索賊未得時王承宗邸中
有鎮卒張晏輩數人行止無狀人多意之詔錄付御史
陳中師按之皆附致其罪如京中所說弘靖疑其不直
驟於上前言之憲宗不聽竟殺張晏輩及田弘正入鄆
按簿書亦有殺元衡者但事曖昧互有所說卒未得其
實又殺張晏後憲宗欲遂伐承宗弘靖以為戎事並興
鮮有濟者不若併攻元濟待淮西平然後悉師河朔憲
宗業已北討不為之止然亦重違其言弘靖知終不聽
用遂自陳乞罷政事俄檢校吏部尚書同中書門下平
章事充太原節度使行未及鎮果下詔誅承宗弘靖以
驟諫不行宜用自效大閱軍實請躬討承宗詔許出軍
不許自往俄而魏博澤潞悉為承宗所敗有詔賞其前
言弘靖即間道發使懇喻承宗承宗因亦欵附旋徵拜
吏部尚書遷檢校右僕射宣武軍節度使時韓弘入覲
之後也弘靖用政寬緩代弘之理俄以劉總累求歸闕
且請弘靖代己制加檢校司空平章事充幽州盧龍等
軍節度使弘靖之入幽州也薊人無老幼男女皆夾道
而觀焉河朔軍帥冐寒暑多與士卒同無張盖安輿之
别弘靖久富貴又不知風土入燕之時肩輿於三軍之
中薊人頗駭之弘靖以祿山思明之亂始自幽州欲於
事初盡革其俗乃發祿山墓毁其棺柩人尤失望從事
有韋雍張宗厚數輩復輕肆嗜酒常夜飲醉歸燭火滿
街前後呵叱薊人所不習之事又雍等詬責吏卒多以
反虜名之謂軍士曰今天下無事汝輩挽得兩石力弓
不如識一丁字軍中以意氣自負深恨之劉總歸朝以
錢一百萬貫賜軍士弘靖留二十萬貫充軍府雜用薊
人不勝其憤遂相率以叛囚弘靖於薊門舘執韋雍張
宗厚輩數人皆殺之續有張徹者自遠使廻軍人以其
無過不欲加害將引置舘中徹不知其心遂索弘靖所
在大罵軍人亦為亂兵所殺明日吏卒稍稍自悔悉詣
舘請弘靖為帥願改心事之凡三請弘靖卒不對軍人
乃相謂曰相公無言是不赦吾曹必矣軍中豈可一日
無帥遂取朱洄為兵馬留後朝廷既除洄子克融為幽
州節度使乃貶弘靖為撫州刺史未幾遷太子賓客少
保少師長慶四年六月卒年六十五元和初王承宗阻
兵劉總父濟備陳征討之術請身先之及出軍累拔城
邑總既繼父願述先志且欲盡更河朔舊風長慶初累
表求入朝兼請分割所理之地然後歸朝其意欲以幽
涿營州一道請弘靖理之瀛州為一道盧士玫理之平
薊媯檀為一道請薛平理之仍籍軍中宿將盡薦於闕
下因望朝廷昇奬使幽薊之人皆有希美爵祿之意及
疏上穆宗且欲速得范陽宰臣崔植杜元穎又不為遠
大經略但欲重弘靖所授而省其事局唯瀛莫兩州許
置觀察使其他郡縣悉命弘靖統之時總所校俱在京
師旅舍中久而不問朱克融輩僅至假衣丐食日詣中
書求官不勝其困及除弘靖命悉還本軍克融輩雖得
復歸皆深懷觖望其後因為叛亂初總以平薊媯檀請
薛平於分裂之中尤為上策而朝廷不能行之竟致後
患人到於今惜之子文規景初嗣慶次宗文規歴拾遺
補闕吏部員外郎開元三年十一月右丞韋温彈劾文
規長慶中父弘靖陷在幽州文規徘徊京師不尋赴難
不宜塵汙南宫乃出為安州刺史累遷右散騎常侍兼
御史中丞桂管都防禦觀察使景初歴職使府官止殿
中侍御史嗣慶位終河南少尹次宗最有文學稽古履
行開成中為起居舍人文宗復故事每入閤左右史執
筆立於螭頭之下宰相奏事得以備錄宰臣既退上召
左右史更質證所奏是非故開成政事詳於史氏次宗
尤稱奉職改禮部員外郎以兄文規為韋温不放入省
出官次宗堅辭省秩改國子博士兼史舘修撰出為舒
州刺史卒文規子彦遠大中初由左補闕為尚書祠部
員外郎景初子天保嗣慶子彦修次宗子曼容延賞東
都舊第在思順里亭舘之麗甲於都城子孫五代無所
加工時號三相張氏云
史臣曰君民足則國富將相和則國安反是道焉非得
人者滉殺元琇奏瑞鹽逞斡運之能非貞純之士刻下
罔上以為己功幸逄多事之朝例在姑息之地幸而獲
免餘無可稱延賞以私害公罷李晟兵柄使武臣不陳
其力矣惡直醜正擠柳渾相位致賢者不進其才矣象
恭僝功皆四凶之跡也雖以蔭繼世以才進身蹈非道
者實小人哉延賞歴典名藩皆稱善政及登大位乃彰
飾情臯迭處大寮徒稱舊德弘靖輕傲邊事欺減軍資
洄附元載楊炎繼及累貶俱非守正中立者也書云世
祿之家鮮克由禮不其是歟
贊曰韓滉刻下延賞害公臯洄繼世弘靖興戎
舊唐書卷一百二十九
