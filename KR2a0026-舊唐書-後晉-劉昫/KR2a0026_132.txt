舊唐書卷一百三十二
後晉司空同中書門下平章事劉昫撰
列傳第八十二
李抱玉李抱真王虔休
盧從史李芃李澄(族弟元素)
李抱玉武德功臣安興貴之裔代居河西善養名馬為
時所稱羣從兄弟或徙居京華習文儒與士人通婚者
稍染士風抱玉少長西州好騎射常從軍幕沉毅有謀
小心忠謹乾元初太尉李光弼引為偏裨屢建勲績由
是知名二年自特進右羽林軍大將軍知軍事遷鴻臚
卿員外置同正員持節鄭州諸軍事兼鄭州刺史攝御
史中丞鄭陳穎亳四州節度時史思明陷洛陽光弼守
河陽賊兵鋒方盛光弼謂抱玉曰將軍能為我守南城
二日乎抱玉曰過期若何光弼曰過期而救不至任棄
城也賊帥周摰領安太清徐黃玉等先次南城將陷之
抱玉乃紿之曰吾糧書明日當降賊衆大喜斂軍以俟
之抱玉因得繕完設備明日堅壁請戰賊怒欺紿急攻
之抱玉出奇兵表裏夾攻殺傷甚衆摰軍退光弼自將
于中潬城摯捨南城攻中潬不勝乃整軍將攻北城光
弼以兵出戰大敗之固河陽復懷州皆功居第一遷澤
州刺史兼御史中丞代宗即位擢為澤潞節度使潞州
大都督府長史兼御史大夫加領陳鄭二州遷兵部尚
書抱玉上言臣貫屬涼州本姓安氏以禄山構禍恥與
同姓去至德二年五月蒙恩賜姓李氏今請割貫屬京
兆府長安縣許之因是舉宗並賜國姓廣德元年冬吐
蕃寇京師乘輿幸陜諸軍潰卒及村閭亡命相聚為盜
京城南面子午等五谷羣盜頗害居人朝廷遣薛景仙
領兵為五谷使招討連月不捷乃詔抱玉兼鳳翔節度
使討之抱玉探知賊帥行止之處先分屯諸谷乃設奇
潜使輕銳數百南自洋州入攻之賊帥高玉方與諸偷
會遽為銳卒數十人掩擒之因大搜獲偷黨悉斬之餘
黨不討自潰旬日内五谷平以功遷司空餘並如故時
吐蕃每歲犯境上以岐陽國之西門寄在抱玉恩寵無
比遷同中書門下平章事又兼山南西道節度使河西
隴右山南西道副元帥判梁州事連統三道節制兼領
鳳翔潞梁三大府秩處三公抱玉以任位崇重抗疏懇
譲司空及山南西道節度判梁州事乞退授兵部尚書
上嘉其謙譲許之抱玉凡鎮鳳翔十餘年雖無破虜之
功而禁暴安人頗為當時所稱大歴十二年卒上甚悼
之輟朝三日贈太保
李抱真抱玉從父弟也抱玉為澤潞節度使甚器抱真
任以軍事累授汾州别駕當是時僕固懷恩反于汾州
抱真陷焉乃脱身歸京師代宗以懷恩倚廻紇所將朔
方兵又勁憂甚召見抱真問狀因奏曰郭子儀領朔方
之衆人多思之懷恩欺其衆曰子儀為朝恩所殺詐而
用之今復子儀之位可不戰而克其後懷恩子瑒為其
下所殺懷恩奔遁多如抱真策因是遷殿中少監居頃
之為陳鄭澤潞節度留後抱真因中謝言曰臣雖無可
取當今百姓勞逸繫在牧守願得一郡以自試上許之
改授澤州刺史兼為澤潞節度副使居二年轉懷州刺
史復為懷澤潞觀察使留後凡八年抱玉卒抱真仍領
留後抱真密揣山東當有變上黨且當兵衝是時乘戰
餘之地土瘠賦重人益困無以養軍士籍戸丁男三選
其一有材力者免其租徭給弓矢令之曰農之隙則分
曹角射歲終吾當會試及期按簿而徵之都試以示賞
罰復命之如初比三年則皆善射抱真曰軍可用矣於
是舉部内鄉得成卒二萬前既不廩費府庫益實乃繕
甲兵為戰具遂雄視山東是時天下稱昭義軍步兵冠
諸軍無幾復代李承昭為昭義軍及礠邢節度觀察留
後加散騎常侍德宗即位拜檢校工部尚書兼潞州長
史昭義軍節度支度營田澤潞礠邢觀察使建中三年
田悦以魏博反乃悉兵圍邢州及臨洺益急詔河東節
度使馬燧及神策兵救之抱真與燧敗悦兵於雙岡斬
悦將楊朝光又擊破悦于臨洺遂觧臨洺及邢州之圍
以功加檢校兵部尚書復與燧大破悦於洹水悦以數
百騎走歸魏州復與燧圍魏州又敗悦於城下以功加
檢校右僕射時悦窘蹙朱滔王武俊皆反聯兵救悦抱
真與燧等退次魏縣上幸奉天中使告問至諸將皆仰
天慟哭李懷光席卷奔命馬燧李芃各引兵歸鎮朱泚
既汙宮闕時李希烈陷大梁李納亦反鄆州無何上幸
梁州李懷光又竊據河中抱真獨於擾攘傾潰之中以
山東三州外抗群賊内輯軍士群賊深憚之興元初遷
檢校左僕射平章事時朱滔悉幽薊軍借兵廻紇擁衆
五萬南向以應泚攻圍貝州初群賊附於希烈希烈僣
偽有臣屬群賊意群心稍離上自奉天下罪己之詔悉
赦群賊抱真乃遣門客賈林以大義說武俊合從擊朱
滔武俊許之時兩軍尚相疑抱真乃以數騎徑入武俊
營其將去也賓客皆止之抱真遣軍司馬盧玄卿勒軍
部分曰僕今日此舉繫天下安危僕死不還領軍事以
聽朝命亦唯子奮勵士馬東向雪僕之恥亦唯子言訖
而去武俊設備甚嚴抱真曰朱泚希烈僭竊大位朱滔
攻圍貝州此軰皆欲陵駕吾屬足下既不能自振數賊
之上捨九葉天子而北面臣反虜乎乃者聖上奉天下
罪己之詔可謂禹湯之主也因言及播越持武俊哭涕
泗交下武俊亦哭感動左右因退卧武俊帳中酣寝久
之武俊感其不疑待之益恭指心仰天曰此身已許公
死敵矣遂與結為兄弟而别約明日合戰遂擊破朱滔
于經城以功加檢校司空實封五百戸貞元初朝于京
師居頃之還鎮抱真沉斷多智計嘗欲招致天下賢儁
聞人之善必令持貨幣數千里邀致之至與語無可採
者漸退之時天下無事乃大起臺榭穿池沼以自娛晚
節又好方士以冀長生有孫季長者為抱真鍊金丹紿
抱真曰服之當昇僊遂署為賓僚數謂參佐曰此丹秦
皇漢武皆不能得唯我遇之他年朝上清不復偶公軰
矣復夢駕鶴冲天寤而刻木鶴衣道士衣以習乘之凡
服丹二萬丸腹堅不食將死不知人者數日矣道士牛
洞玄以猪肪糓漆下之殆盡病少間季長復曰垂上僊
何自棄也益服三千丸頃之卒初抱真久疾好禨祥或
令厭勝為巫祝所惑請降官爵以禳除之是年凡七上
章譲司空復為檢校左僕射貞元十年卒時年六十二
廢朝三日贈太保賻以布帛米粟有差抱真薨之日其
子殿中侍御史緘匿喪不發營田副使盧會昌令抱真
從甥元仲經潛與緘謀其明日將吏會集仲經詐為抱
真令曰吾疾甚不能莅職今令緘掌軍事諸軍善佐之
節度副使李說及諸將吏俛首皆曰諾須臾緘盛服而
出衆皆拜之緘乃悉府藏頒賞軍士盧會昌仍詐為抱
真表請以職事付緘翌日又令諸將連奏請緘領軍上
已聞抱真卒乃遣中使第五守進馳傳觀變且令以軍
事屬於大將王延貴守進至潞州緘詐言抱真疾病請
見明日如此者凡三日緘乃出見中使左右皆陳兵甚
嚴備中使謂緘曰朝廷已知相公薨殁今以兵務屬延
貴侍御宜歸發喪行服也緘愕然出謂諸將曰有詔不
許緘掌事諸公意若何將吏莫有對者緘懼以退遽以
使印及管鑰歸監軍是日乃發喪畢一哭中使召延貴
以口詔令視事趣遣緘赴東都元仲經逃于外延貴捕
得殺之既歸罪仲經盧會昌得不坐緘初謀亂遣禆將
陳榮詐以文書告成德節度使王武俊求假財帛武俊
大怒曰吾與汝府公善者冀恭王命非同惡也今聞已
亡孰詐令其子而不俟朝旨耶何敢告我況有求也乃
因陳榮而遣使譲緘焉
王虔休字君佐汝州梁人也本名延貴少涉獵書籍鄉
里間以信義畏慕之尤好武藝大歴中汝州刺史李深
用之為將久之澤潞節度李抱真聞名厚以財帛招之
累授兵馬使押衙建中初抱真統兵馬與諸將征討河
北其雙岡水寨營等陣虔休攻戰居多擢為步軍都虞
候累加兼御史中丞大夫賜實封百戸洎抱真卒裨將
元仲經等議立抱真子緘軍中擾亂虔休正色言於衆
曰軍州是天子軍州將帥闕合待朝命何乃云云妄生
異意軍中服從其言由是竟免潰亂朝廷知而嘉之以
邕王為昭義節度觀察大使授虔休潞州左司馬依前
兼御史大夫掌留後仍賜名虔休號令安撫軍州大理
二歲遷潞州長史昭義軍節度澤潞礠邢洺觀察使尋
加檢校工部尚書貞元十五年卒年六十二廢朝三日
贈左僕射賻以布帛米粟虔休性恭勤儉省節用管内
州倉庾皆積糧儲可支軍人數歲又常撰誕聖樂曲以
進其表曰臣聞於師夫君子為能知樂是故審音以知
聲審樂以知政則理道備矣清明廣大終始周旋與天
地同其和與四時合其序豈止於鍾鼓管磬云乎哉臣
伏見開元中天長節著于甲令每於是日海縣懽娛稱
萬壽之無疆樂一人之有慶故能追堯接舜邁禹踰湯
自周已後不能議矣臣竊以陛下降誕之辰未有維新
之曲雖太和已布於六氣而大樂未宣於八音無乃臣
子之分或有所闕愚臣不揆頑昧敢思祖述每思歌竊
抃忘寝與食久矣適遇有知音者與臣論及樂章採微
賾奥窮理盡性臣乃遣造繼天誕聖樂一曲大抵以宫
為調表五音之奉君也以土為德知五運之居中也凡
二十五遍法二十四氣而足成一歲也每遍一十六拍
象八元八凱登庸於朝也所冀雲門咸池永傳於律呂
空桑孤竹合薦於宮懸不聞惉懘之聲長作中和之樂
可使九域之人頓忘於肉味四夷之俗皆播於薰風與
唐惟休終古盡善臣不勝懇欵屏營之至謹昧死陳獻
以聞其所造譜謹同封進先時有太常樂工劉玠流落
至潞州虔休因令造此曲以進今中和樂起此也
盧從史其先自元魏已來冠冕頗盛父虔少孤好學舉
進士歴御史府三院刑部郎中江汝二州刺史祕書監
從史少矜力習騎射遊澤潞間節度使李長榮用為大
將德宗中歲每命節制必令採訪本軍為其所歸者長
榮卒從史因軍情且善迎奉中使得授昭義軍節度使
漸狂恣不道至奪部將妻妾而辯給矯妄從事孔戡等
以言直不從引去前年丁父憂朝旨未議起復屬王士
真卒從史竊獻誅承宗計以希上意用是起授委其成
功及詔下討賊兵出逗留不進隂與承宗通謀令軍士
潛懷賊號又高其芻粟之價售於度支諷朝廷求宰相
且誣奏諸軍與賊通兵不可進上深患之護軍中尉吐
突承璀將神策兵與之對壘從史往往過其營博戲從
史沓貪好得承璀出寳帶奇玩以炫燿之時其愛悦而
遣焉從史喜甚日益狎上知其事取裴垍之謀因戒承
璀伺其來博揖語幕下伏壯士突起持捽出帳後縳之
内車中馳以赴闕從者驚亂斬十數人餘號令乃定且
宣諭密詔詔赴闕庭都將烏重胤素懷忠順乃嚴戒其
軍衆不敢動會夜使疾驅未明出境道路人莫知元和
五年四月制曰邪以蓄衆自致覆車姦以事君所宜用
鉞故楚人告變韓信患釋於事先蜀土徵災鍾會禍生
於部下況害深楚蜀功匪鍾韓構此厲階布於公議懷
私負德合寘於嚴科屈法申恩尚從於寬典前昭義軍
節度副大使知節度事盧從史擢自裨將居于大藩不
思報國之誠每設徇身之計比丁家禍曾無戚容行棄
人倫孝虧天性屬常山稱亂朝制未行固願興師苟求
復位刻期效用請以身先指日投誠誓云獨致示於懷
撫推以信誠棑衆論以釋其苴麻決中心而授之鈇鉞
委以重任命之專征章奏所陳事無違者恩光是貸予
何愛焉而乃冒利蓄姦隳政敗度成師既出保敵而交
通邪計以行臨戎而向背諸侯盡力而不應遺寇遊魂
而是託臣節既喪恩豈念於生成台位干求禮頓虧於
忠敬肆其醜行熾以兇威至於逼脅軍中潛施賊號陵
汙麾下實玷皇風貨以藩身虐而用衆士庶怨而罔恤
將校勞而不圖禀於陶鈞行事至此視於天地負我何
多且辜覆載之仁寧逭神鬼之責況頃年上請就食山
東及遣旋師不時恭命致動其衆覬生其心頼劉濟抗
忠正之辭使邪豎絶遟廻之計加以徧毁隣境密疏事
情反覆百端高下萬變心無恥愧事至滿盈朕念以始
終務於含貸所期悔過豈謂踰兇而昭義軍忠節夙彰
義聲昭著發其衆怒叶以一心顧大惡而不容幸全軀
而自免宜從大戮以正彝章尚以曾列方隅嘗經任使
惜君臣之體抑中外之情俾投魑魅之鄉以觧人神之
憤可貶驩州司馬嗚呼姦由事驗自開棄絶之門禍實
已招豈漏恢疎之網凡百多士宜諒朕懷子繼宗等四
人並貶嶺外
李芃字茂初趙郡人也觧褐上邽主簿三遷試大理評
事攝監察御史山南東道觀察支使嚴武為京兆尹舉
為長安尉李勉為江西觀察使署奏祕書郎兼監察御
史為判官永泰初轉兼殿中侍御史時宜饒二州人方
清陳莊聚衆據山洞西絶江路劫商旅以為亂芃乃請
於秋浦置州守其要地以破其謀李勉然其計以聞代
宗嘉之以宣州之秋浦青陽饒州之至德置池州焉芃
攝行州事無幾乃兼侍御史居無何魏少遊代勉為使
復署奏檢校虞部員外郎賜金紫為都團練副使頃之
攝江州刺史州人便之丁母憂免喪永平軍節度李勉
署奏檢校工部郎中兼侍御史為判官尋攝陳州刺史
歲中即值李靈曜反於汴州勉署芃兼亳州防禦使練
達軍事兵備甚肅又開陳潁運路以通漕輓德宗嗣位
授檢校太常少卿兼御史中丞河陽三城鎮遏使撫勞
備至資廩膳者必先軍士間一年為節度使路嗣恭之
副加檢校左庶子河陽三城懷州節度觀察使以東畿
汜水等五縣隷焉時河南北連大兵詔益以神策汝陜
之師芃進收新鄉共城遂圍衛州明年詔與河東節度
馬燧等諸軍破田悦於洹水以功加檢校兵部尚書累
封開郡王實封一百戸進圍悦於魏州將符璘以精騎
五百夜降芃開營以納之明日歸璘於招討使上居奉
天歛軍還興元初檢校右僕射無何以疾固譲罷歸芃
將請告謂所親曰今年夏被蝗旱人主猒兵革然則天
下城壘堅厚矣戈鋌銛利矣以力勝之則有得失其可
盡乎除弊之急莫先德化循而理之斯易致耳方鎮之
戴翼時主宜先退讓貪權持禄吾所不取也吾既疾病
豈能言而不踐乎乃手疏乞罷貞元元年卒年六十四
廢朝一日贈太子太保
李澄遼東襄平人隋蒲山公寬之後也居京兆父鎬清
江太守以澄贈工部尚書澄以武藝為偏將累除試將
作監隷於江淮都統李峘建中初以檢校太子賓客兼
御史中丞隷於永平軍節度使李勉及勉移理汴州乃
奏澄為滑州刺史四年冬李希烈陷汴州勉奔歸行在
澄遂以城降希烈偽署尚書令兼滑州永平軍節度使
興元元年春澄密令親信人盧融間道賫表逹於奉天
上嘉之乃以帛詔蔵於蠟丸中加澄刑部尚書兼汴州
刺史汴滑節度觀察使澄祕而未宣乃集州兵嚴加訓
習希烈頗疑之乃令養子六百人戍之以虞其變希烈
苦攻寧陵邀澄率其衆至石柱澄令縱火焚營而偽遁
誘六百人因驚行剽而加其罪果大俘掠悉令斬之以
告希烈不能窮詰焉無幾希烈遣其將翟暉等寇陳州
久之未復是歲十月澄以汴州兵寡度希烈不能制已
又會中官薛盈珍持節且至加檢校兵部尚書封武威
郡王賜實封五百戸澄乃乘勢力焚賊旌節誓衆歸國
及十一月希烈既失澄又聞翟暉大敗由是奔歸蔡州
澄遽率衆將復汴州屯於城北門恇怯不敢進及宣武
軍節度使劉洽師至城東門賊將田懷珍開關以納之
翌日澄方自北入洽已據子城澄乃舍於浚儀縣兩軍
將士日有忿競不自安會鄭州賊將孫液通欵於澄澄
遣其子清赴之先是河陽軍節度使李芃遣其將雍顥
攻鄭州顥所過縱掠液拒之尤固及清至遂納之顥怒
攻液清以衆助之殺登城者數十人顥方引退又焚陽
武而歸澄乃出赴鄭州朝廷特授清檢校太子賓客兼
御史中丞更名克寧貞元元年三月就加澄檢校左僕
射義成軍鄭滑許等州節度使二年卒年五十四廢朝
一日贈司空賵布帛粟有差仍令左散騎常侍歸崇敬
充弔祭使所緣喪葬並勒官給澄實以八月癸未終克
寧祕之以九月庚寅欲自起視事其行軍司馬馬鉉不
許克寧隂遣殺之乃墨絰而出加卒於城門將為不順
劉洽出師屯於境上以制之且使告諭切至由是克寧
不敢妄發然道路絶商旅者凡十四五日及賈躭代澄
克寧護喪將歸乃悉索府中財貨以夜出城軍人從而
剽奪及明殆盡澄柩至京師又賜克寧莊一所錢千貫
粟麥二千碩初封隴西郡公進武威郡王每上疏連稱
二封頗為時人所哂
李元素字大朴蒲山公密之孫任侍御史時杜亞為東
都留守惡大將令狐運會盜發洛城之北運適與其部
下畋于北郊亞意其為盜遂執訊之逮繫者四十餘人
監察御史楊寧按其事亞以為不直密表陳之寧遂得
罪亞將逞其宿怒且以得賊為功上表指明運為盜之
狀上信而不疑宰臣以獄大宜審奏請覆之命元素就
決亞迎路以獄成告元素驗之五日盡釋其囚以還亞
大驚且怒親追送馬上責之元素不答亞遂上疏又誣
元素元素還奏言未畢上怒曰出俟命元素曰臣未盡
詞上又曰且去元素復奏曰一出不得復見陛下乞容
盡詞上意稍緩元素盡言運冤狀明白上乃寤曰非卿
孰能辨之後數月竟得其真賊元素由是為時器重遷
給事中時美官缺必指元素遷尚書右丞數月鄭滑節
度盧羣卒遂命元素兼御史大夫鎮鄭滑就加檢校工
部尚書在鎮稱理元和初徵拜御史大夫自貞元中位
缺久難其人至是元素以名望召拜中外聳聽及居位
一無修舉但規求作相久之寖不得志見客必曰無以
某官散相疎也見屬官必先拜脂韋在列大失人情李
錡為亂江南遂授元素浙西道節度觀察處置等使數
月受代入拜國子祭酒尋遷太常卿轉戸部尚書判度
支元素少孤奉長姊友敬加於人及其姊殁沉悲遘疾
上疏懇辭職從之數月以出妻免官初元素再娶妻王
氏石泉公方慶之孫性柔弱元素為郎官時娶之甚禮
重及貴溺情僕妾遂薄之且又無子而前妻之子已長
無良元素寝疾昏惑聽譖遂出之給與非厚妻族上訴
乃詔曰李元素病中上表懇切披陳云妻王氏禮義殊
乖願與離絶初謂素有醜行不能顯言以其大官之家
所以令自處置訪聞不曾告報妻族亦無明過可書蓋
是中情不和遂至於此脅以王命當日遣歸給送之間
又至單薄不唯王氏受辱實亦朝情悉驚如此理家合
當懲責宜停官仍令與王氏錢物通所奏數五千貫元
和五年卒贈陜州大都督
史臣曰李抱玉李抱真以武勇之材兼忠義之行有唐
之良將也且如農隙教潞人之射數騎入武俊之營非
有奇謀孰能如是惜乎服食求仙為藥所悞王虔休不
黨僭命有足可嘉盧從史動多懷姦自貽伊戚芃則老
也知足澄則過而改圖元素為御史時執德不回居大
夫日其心甚短因緣七出益露醜聲善少惡多又何足
算
贊曰抱玉抱真我朝良將虔休之心亦多可尚史懷姦
謀芃將禄譲澄迷却行素貪一嚮吾誰與欺豈如忠諒
舊唐書卷一百三十二
