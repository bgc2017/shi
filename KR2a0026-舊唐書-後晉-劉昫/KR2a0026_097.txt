舊唐書卷九十七
後晉司空同中書門下平章事劉昫撰
列傳第四十七
劉幽求鍾紹京郭元振張說子均垍(陳)希
(烈附)
劉幽求冀州武強人也聖歴年應制舉拜閬中尉刺史
不禮焉乃弃官而歸久之授朝邑尉初桓彦範敬暉等
雖誅張易之兄弟竟不殺武三思幽求謂桓敬曰三思
尚存公輩終無葬地若不早圖恐噬臍無及桓敬等不
從其言後果為三思誣構死於嶺外及韋庶人將行簒
逆幽求與玄宗潛謀誅之乃與苑總監鍾紹京長上果
毅麻嗣宗及太平公主之子薛崇暕等夜從入禁中討
平之是夜所下制勅百餘道皆出於幽求以功擢拜中
書舍人令參知機務賜爵中山縣男食實封二百戶翼
日又授其二子五品官祖父俱追贈刺史睿宗即位加
銀青光祿大夫行尚書右丞仍舊知政事進封徐國公
加實封通前五百戶賜物千叚奴婢二十人宅一區地
十頃馬四匹加以金銀雜器景雲二年遷戸部尚書罷
知政事月餘轉吏部尚書擢拜侍中降璽書曰頃者王
室不造中宗厭代外戚專政姦臣擅國將傾社禝幾遷
龜鼎朕躬與王公皆將及於禍難卿見危思奮在變能
通翊贊儲君協和義士殄殱元惡放殛凶徒我國家之
復存繄茲是頼厥庸甚茂朕用嘉焉故委卿以衡軸胙
卿以茅土然征賦未廣寵錫猶輕昔西漢行封更擇多
戶東京定賞復增大邑故加賜卿實封二百戶兼舊七
百戶使夫高岸為谷長河如帶子子孫孫傳國無絶又
以卿忘軀徇難宜有恩榮故特免卿十死罪並書諸金
鐡俾傳于後卿其保茲功業永作國禎可不美歟先天
元年拜尚書右僕射同中書門下三品監修國史幽求
初自謂功在朝臣之右而志求左僕射兼領中書令俄
而竇懷貞為左僕射崔湜為中書令幽求心甚不平形
於言色湜又託附太平公主將謀逆亂幽求乃與右羽
林將軍張暐請以羽林兵誅之乃令暐密奏玄宗曰宰
相中有崔湜岑羲俱是太平公主進用見作方計其事
不輕殿下若不早謀必成大患一朝事出意外太上皇
何以得安古人云當斷不斷反受其亂唯請急殺此賊
劉幽求己共臣作定謀計訖願以身正此事赴死如歸
臣既職典禁兵若奉殿下命當即除翦上深以為然暐
又洩其謀於侍御史鄧光賓玄宗大懼遽列上其狀睿
宗下幽求等詔獄令法官推鞫之法官奏幽求等以疎
閒親罪當死玄宗屢救獲免乃流幽求于封州暐于峯
州歲餘太平公主等伏誅其日下詔曰劉幽求風雲玄
感川嶽粹靈學宗九流文窮三變義以臨事精能貫日
忠以成謀用若投水茂勲立艱難之際嘉話盈啓沃之
初存讜直以不顧為姦邪之所忌舋萌頗露譖端潛發
元宰見逐讒人孔多既殄羣兇方宣大化期問政於經
始載登賢於夢卜可依舊金紫光祿大夫守尚書左僕
射知軍國事監修國史上柱國徐國公仍依舊還封七
百戶并賜錦衣一襲開元初改尚書左右僕射為左右
丞相乃授幽求尚書左丞相兼黃門監未幾除太子少
保罷知政事姚崇素嫉忌之乃奏言幽求鬱怏於散職
兼有怨言貶授睦州刺史削其實封六百戶歲餘稍遷
杭州刺史三年轉桂陽郡刺史在道憤恚而卒年六十
一贈禮部尚書諡曰文獻配享睿宗廟庭建中三年重
贈司徒
鍾紹京虔州贛人也初為司農錄事以工書直鳳閣則
天時明堂門額九鼎之銘及諸宫殿門牓皆紹京所題
景龍中為苑總監玄宗之誅韋氏紹京夜中帥戸奴及
丁夫以從及事成其夜拜紹京銀青光祿大夫中書侍
郎參知機務翼日進拜中書令加光祿大夫封越國公
賜實封五百戶賜物二千段馬十匹紹京既當朝用事
恣情賞罰甚為時人所惡俄又抗疏讓官睿宗納薛稷
之言乃轉為戶部尚書出為蜀州刺史玄宗即位復召
拜戶部尚書遷太子詹事時姚崇素惡紹京之為人因
奏紹京發言怨望左遷綿州刺史及坐事累貶琰川尉
盡削其階爵及實封俄又歴遷溫州别駕開元十五年
入朝因垂泣奏曰陛下豈不記疇昔之事耶何忍弃臣
荒外永不見闕庭且當時立功之人今並亡殁唯臣衰
老獨在陛下豈不垂愍耶玄宗為之惘然即日拜銀青
光祿大夫右諭德久之轉少詹事年八十餘卒紹京雅
好書畫古跡聚二王及禇遂良書至數十百卷建中元
年重贈太子太傅
郭元振魏州貴鄉人舉進士授通泉尉任俠使氣不以
細務介意前後掠賣所部千餘人以遺賓客百姓苦之
則天聞其名召見與語甚竒之時吐蕃請和乃授元振
右武衛鎧曹充使聘於吐蕃吐蕃大將論欽陵請去四
鎮兵分十姓之地朝廷使元振因察其事宜元振還上
疏曰臣聞利或生害害亦生利國家難消息者唯吐蕃
與默啜耳今吐蕃請和默啜受命是將大利於中國也
若圖之不審則害必隨之今欽陵欲分裂十姓去四鎮
兵此誠動静之機不可輕舉措也今若直塞其善意恐
邊患之起必甚於前若以鎮不可拔兵不可抽則宜為
計以緩之藉事以誘之使彼和望未絶則其惡意亦不
得頓生且四鎮之患遠甘涼之患近取捨之計實宜深
圖今國之外患者十姓四鎮是也内患者甘涼瓜肅是
也關隴之人久事屯戍向三十年力用竭矣脱甘涼有
不虞豈堪廣調發耶夫善為國者當先料内以敵外不
貪外以害内然後夷夏晏安昇平可保如欽陵云四鎮
諸部接界懼漢侵竊故有是請此則吐蕃所要者然青
海吐渾密邇蘭鄯比為漢患實在茲輩斯亦國家之要
者今宜報欽陵云國家非恡四鎮本置此以扼蕃國之
要分蕃國之力使不得併兵東侵今委之於蕃力強易
為東擾必實無東侵意則還漢吐渾諸部及青海故地
即俟斤部落亦還吐蕃如此則足塞欽陵之口而事未
全絶也如欽陵小有乖則曲在彼矣又西邊諸國款附
歲久論其情義豈可與吐蕃同日而言今未知其利害
未審其情實遥有分裂亦恐傷彼諸國之意非制馭之
長算也則天從之又上言曰臣揣吐蕃百姓倦徭戍久
矣咸願早和其大將論欽陵欲分四鎮境統兵專制故
不欲歸款若國家每歲發和親使而欽陵常不從命則
彼蕃之人怨欽陵日深望國恩日甚設欲廣舉醜徒固
亦難矣斯亦離間之漸必可使其上下俱懷猜阻則天
甚然之自是數年間吐蕃君臣果相猜貳因誅大將論
欽陵其弟贊婆及兄子莾布支並來降則天仍令元振
與河源軍大使夫蒙令卿率騎以接之後吐蕃將麴莾
布支率兵入寇涼州都督唐休璟勒兵破之元振參預
其謀以功拜主客郎中大足元年遷涼州都督隴右諸
軍州大使先是涼州封界南北不過四百餘里既逼突
厥吐蕃二寇頻歲奄至城下百姓苦之元振始於南境
破口置和戎城北界磧中置白亭軍控其要路乃拓州
境一千五百自是寇虜不復更至城下元振又令甘州
刺史李漢通開置屯田盡其水陸之利舊涼州粟斛售
至數千及漢通收率之後數年豐稔乃至一匹絹粟數
十斛積軍糧支數十年元振風神偉壯而善於撫御在
涼州五年夷夏畏慕令行禁止牛羊被野路不拾遺神
龍中遷左驍衛將軍兼檢校安西大都護時西突厥首
領烏質勒部落強盛款塞通和元振就其牙帳計會軍
事時天大雪元振立於帳前與烏質勒言議湏臾雪深
風凍元振未嘗移足烏質勒年老不勝寒苦會罷而死
其子娑葛以元振故殺其父謀勒兵攻之副使御史中
丞解琬知其謀勸元振夜遁元振曰吾以誠信待人何
所疑懼且深在寇庭遁將安適乃安卧帳中明日親入
虜帳哭之甚哀行弔贈之禮娑葛乃感其義復與元振
通好因遣使進馬五十匹及方物制以元振為金山道
行軍大總管先是娑葛與阿史那闕啜忠節不和屢相
侵掠闕啜兵衆寡弱漸不能支元振奏請追闕啜入朝
宿衛移其部落入於瓜沙等州安置制從之闕啜行至
播仙城與經略使右威衛將軍周以悌相遇以悌謂之
曰國家以高班厚秩待君者以君統攝部落下有兵衆
故也今輕身入朝是一老胡耳在朝之人誰復喜見非
唯官資難得亦恐性命在人今宰相有宗楚客紀處訥
並專權用事何不厚貺二公請留不行仍發安西兵并
引吐蕃以擊娑葛求阿史那獻為可汗以招十姓使郭
虔瓘往拔汗那徵甲馬以助軍用既得報讎又得存其
部落如此與入朝受制於人豈復同也闕啜然其言便
勒兵攻䧟于闐坎城獲金寶及生口遣人間道納賂於
宗紀元振聞其謀遽上疏曰往者吐蕃所爭唯論十姓
四鎮國家不能捨與所以不得通和今吐蕃不相侵擾
者不是顧國家和信不來直是其國中諸豪及泥婆羅
門等屬國自有擕貳故贊普躬往南征身殞寇庭國中
大亂嫡庶競立將相爭權自相屠滅兼以人畜疲癘財
力困窮人事天時俱未稱愜所以屈志且共漢和非是
本心能忘情於十姓四鎮也如國力殷足之後則必爭
小事方便絶和縱其醜徒來相吞擾此必然之計也今
忠節乃不論國家大計直欲為吐蕃作鄉導主人四鎮
危機恐從此啓頃緣默啜憑陵所應處兼四鎮兵士歲
久貧羸其勢未能得為忠節經略非是憐突騎施也忠
節不體國家中外之意而别求吐蕃吐蕃得志忠節則
在其掌握若為復得事漢往年吐蕃於國非有恩有力
猶欲爭十姓四鎮今若效力樹恩之後或請分于闐疏
勒不知欲以何理抑之又其國中諸蠻及婆羅門等國
見今擕背忽請漢兵助其除討亦不知欲以何詞拒之
是以古之賢人皆不願夷狄妄惠非是不欲其力懼後
求請無厭益生中國之事故臣愚以為用吐蕃之力實
為非便又請阿史那獻者豈不以獻等並可汗子孫來
即可以招脅十姓但獻父元慶叔㒒羅兄俀子并斛瑟
羅及懷道豈不俱是可汗子孫往四鎮以他匐十姓不
安請冊元慶為可汗竟不能招脅得十姓却令元慶沒
賊四鎮盡淪頃年忠節請斛瑟羅及懷道俱為可汗亦
不能招脅得十姓却遣碎葉數年被圍兵士飢餒又吐
蕃頃年亦冊俀子及㒒羅并拔布相次為可汗亦不能
招得十姓皆自磨滅何則此等子孫非有惠下之才恩
義素絶故人心不歸來者既不能招擕唯與四鎮却生
瘡痏則知冊可汗子孫亦未獲招脅十姓之算也今料
獻之恩義又隔遠於其父兄向來既未樹立威恩亦何
由即遣人心懸附若自舉兵力勢能取則可招脅十姓
不必要湏得可汗子孫也又欲令郭虔瓘入拔汗那税
甲税馬以充軍用者但往年虔瓘已曾與忠節擅入拔
汗那税甲税馬臣在疏勒具訪不聞得一甲入軍拔汗
那胡不勝侵擾南勾吐蕃即將俀子重擾四鎮又虔瓘
往入之際拔汗那四面無賊可勾恣意侵吞如獨行無
人之境猶引俀子為蔽今此有娑葛強寇知虔瓘等西
行必請相救胡人則内堅城壘突厥則外伺邀遮必知
虔瓘等不能更如往年得恣其吞噬内外受敵自䧟危
道徒與賊結隟令四鎮不安臣愚揣之亦為非計疏奏
不省楚客等既受闕啜之賂乃建議遣攝御史中丞馮
嘉賓持節安撫闕啜御史吕守素處置四鎮持璽書便
報元振除牛師奬為安西副都護便領甘涼已西募兵
兼徵吐蕃以討娑葛娑葛進馬使娑臘知楚客計馳還
報娑葛娑葛是日發兵五千騎出安西五千騎出撥換
五千騎出焉耆五千騎出疎勒時元振在疏勒於河口
柵不敢勲闕啜在計舒河口候見嘉賓娑葛兵掩至生
擒闕啜殺嘉賓等吕守素至僻城亦見害又殺牛師奬
於火燒城乃䧟安西四鎮路絶楚客又奏請周以悌代
元振統衆徵元振將䧟之使阿史那獻為十姓可汗置
軍焉耆以取娑葛娑葛遺元振書曰與漢本來無惡只
讎於闕啜而宗尚書取闕啜金枉擬破奴部落馮中丞
牛都護相次而來奴等豈坐受死又聞史獻欲來徒擾
亂軍州恐未有寧日乞大使商量處置元振奏娑葛狀
楚客怒奏言元振有異圖元振使其子鴻間道奏其狀
以悌竟得罪流于白州復以元振代以悌赦娑葛罪冊
為十四姓可汗元振奏稱西土未寧事資安撫逗遛不
敢歸京師會楚客等被誅睿宗即位徵拜太僕卿加銀
青光祿大夫景雲二年同中書門下三品代宋璟為吏
部尚書無幾轉兵部尚書封舘陶縣男時元振父愛年
老在鄉就拜濟州刺史仍聽致仕其冬與韋安石張說
等俱罷知政事先天元年為朔方軍大總管始築定遠
城以為行軍計集之所至今頼之明年復同中書門下
三品及蕭至忠竇懷貞等附太平公主潛謀不順玄宗
發羽林兵誅之睿宗登承天門元振躬率兵侍衛之事
定論功進封代國公食實封四百戶賜物一千叚又令
兼御史大夫持節為朔方道大總管以備突厥未行玄
宗於驪山講武坐軍容不整坐于纛下將斬以徇劉幽
求張說於馬前諫曰元振有翊贊大功雖有罪當從原
宥乃赦之流於新州尋又思其舊功起為饒州司馬元
振自恃功勲怏怏不得志道病卒開元十年追贈太子
少保有文集二十卷
張說字道濟其先范陽人代居河東近又徙家河南之
洛陽弱冠應詔舉對策乙第授太子校書累轉右補闕
預修三教珠英久視年則天幸三陽宫自夏涉秋不時
還都說上疏諫曰陛下屯萬乘幸離宫暑退涼歸未降
還旨愚臣固陋恐非良策請為陛下陳其不可三陽宫
去洛城一百六十里有伊水之隔崿坂之峻過夏涉秋
水潦方積道壊山險不通轉運河廣無梁咫尺千里扈
從兵馬日費資給連雨彌旬即難周濟陛下太倉武庫
並在都邑紅粟利器蘊若山丘柰何去宗廟之上都安
山谷之僻處是猶倒持劒戟示人鐏柄臣竊為陛下不
取夫禍變之生在人所忽故曰安樂必誡無行所悔此
不可止之理一也宫城褊小萬方輻湊填城溢郭併鍤
無所排斥居人蓬宿草次風雨暴至不知庇托孤惸老
病流轉衢巷陛下作人父母將若之何此不可止之理
二也池亭竒巧誘掖上心削巒起觀堨流漲海俯貫地
脉仰出雲路易山川之氣奪農桑之土延木石運斧斤
山谷連聲春夏不輟勸陛下作此者豈正人耶詩云人
亦勞止汔可小康此不可止之理三也御苑東西二十
里所出入來往雜人甚多外無牆垣局禁内有榛藂谿
谷猛獸所伏暴慝是憑陛下往往輕行警蹕不肅歴蒙
密乘嶮巇卒然有逸獸狂夫驚犯左右豈不殆哉雖萬
全無疑然人主之動不宜易也易曰思患預防願陛下
為萬姓持重此不可止之理四也今國家北有胡寇覷
邊南有夷獠騷徼關西小旱耕稼是憂安東近平輸漕
方始臣願陛下及時旋軫深居上京息人以展農修德
以來遠罷不急之役省無用之費澄心澹懷惟億萬年
蒼蒼羣生莫不幸甚臣自度芻議十不一從何者沮盤
遊之娛間林沚之玩規遠圖而替近適要後利而弃前
歡未沃明主之心已戾貴臣之意然臣血誠密奏而不
愛死者不願負陛下言責之職耳輕觸天威伏地待罪
疏奏不省長安初修三教珠英畢遷右史内供奉兼知
考功貢舉事擢拜鳳閣舍人時臨臺監張易之與其弟
昌宗構䧟御史大夫魏元忠稱其謀反引說令證其事
說至御前揚言元忠實不反此是易之誣構耳元忠由
是免誅說坐忤旨配流欽州在嶺外歲餘中宗即位召
拜兵部員外郎累轉工部侍郎景龍中丁母憂去職起
復授黃門侍郎累表固辭言甚切至優詔方許之是時
風教類紊多以起復為榮而說固節懇辭竟終其喪制
大為識者所稱服終復為工部侍郎俄拜兵部侍郎加
弘文館學士睿宗即位遷中書侍郎兼雍州長史景雲
元年秋譙王重福於東都構逆而死留守捕繫枝黨數
百人考訊結構之狀經時不決睿宗令說往按其獄一
宿捕獲重福謀主張靈均鄭愔等盡得其情狀自餘枉
被繫禁者一切釋放睿宗勞之曰知卿按此獄不枉良
善又不漏罪人非卿忠正豈能如此玄宗在東宫說與
國子司業禇旡量俱為侍讀深見親敬明年同中書門
下平章事監修國史是歲二月睿宗謂侍臣曰有術者
上言五日内有急兵入宫卿等為朕備之左右相顧莫
能對說進曰此是讒人設計擬摇動東宫耳陛下若使
太子監國則君臣分定自然窺覦路絶災難不生睿宗
大悦即日下制皇太子監國明年又制皇太子即帝位
俄而太平公主引蕭至忠崔湜等為宰相以說為不附
己轉為尚書左丞罷知政事仍令往東都留司說既知
太平等隂懷異計乃因使獻佩刀於玄宗請先事討之
玄宗深嘉納焉及至忠等伏誅徵拜中書令封燕國公
賜實封二百戸其冬改易官名拜紫微令自則天末年
季冬為潑寒胡戲中宗嘗御樓以觀之至是因蕃夷入
朝又作此戲說上疏諫曰臣聞韓宣適魯見周禮而歎
孔子會齊數倡優之罪列國如此況天朝乎今外蕃請
和選使朝謁所望接以禮樂示以兵威雖曰戎夷不可
輕易焉知無駒支之辯由余之賢哉且潑寒胡未聞典
故裸體䠊足盛德何觀揮水投泥失容斯甚法殊魯禮
䙝比齊優恐非干羽桑遠之義樽爼折衝之禮自是此
戲乃絶俄而為姚崇所構出為相州刺史仍充河北道
按察使俄又坐事左轉岳州刺史仍停所食實封三百
戸遷右羽林將軍兼檢校幽州都督開元七年檢校并
州大都督府長史兼天兵軍大使攝御史大夫兼修國
史仍賫史本随軍修撰八年秋朔方大使王晙誅河曲
降虜阿布思等千餘人時并州大同橫野等軍有九姓
同羅拔曳固等部落皆懷震懼說率輕騎二十人持旌
節直詣其部落宿于帳下召酋帥以慰撫之副使李憲
以為夷虜難信不宜輕涉不測馳狀以諫說報書曰吾
肉非黃羊必不畏喫血非野馬必不畏刺士見危致命
是吾效死之秋也於是九姓感義其心乃安九年四月
胡賊康待賓率衆反據長泉縣自稱葉護攻䧟蘭池等
六州詔王晙率兵討之仍令說相知經略時叛胡與党
項連結攻銀城連谷以據倉糧說統馬步萬人出合河
關掩擊大破之追至駱駝堰胡及党項自相殺阻夜胡
乃西遁入鐡建山餘黨潰散說招集党項復其居業副
使史獻請因此誅党項絶其翻動之計說曰先王之道
推亡固存如盡誅之是逆天道也因奏置麟州以安置
党項餘燼其年拜兵部尚書同中書門下三品仍依舊
修國史明年又勅說為朔方軍節度大使往廵五城處
置兵馬時有康待賓餘黨慶州方渠降胡康願子自立
為可汗舉兵反謀掠監牧馬西涉河出塞說進兵討擒
之并獲其家屬於木盤山送都斬之其黨悉平獲易女
三千餘人於是移河曲六州殘胡五萬餘口配許汝唐
鄧仙豫等州始空河南朔方千里之地說以討賊功復
賜實封二百戶先是緣邊鎮兵常六十餘萬說以時無
強寇不假師衆奏罷二十餘萬勒還營農玄宗頗以為
疑說奏曰臣久在疆場具悉邊事軍將但欲自衛及雜
使營私若禦敵制勝不在多擁閑冗以妨農務陛下若
以為疑臣請以闔門百口為保以陛下之明四夷畏伏
必不慮減兵而招寇也上乃從之時當番衛士浸以貧
弱逃亡略盡說又建策請一切召募強壯令其宿衛不
簡色役優為條例逋逃者必争來應募上從之旬日得
精兵一十三萬人分繫諸衛更番上下以實京師其後
彍騎是也是歲玄宗將還京而便幸并州說進言曰太
原是國家王業所起陛下行幸振威耀武并建碑紀德
以申永思之意若便入京路由河東有漢武脽上后土
之祀此禮久闕歴代莫能行之願陛下紹斯墜典以為
三農祈榖此誠萬姓之福也上從其言及祀后土禮畢
說代張嘉貞為中書令夏四月玄宗親為詔曰動惟直
道累聞獻替之誠言則不諛自得謀猷之體政令必俟
其增損圖書又藉其刊削才望兼著理合褒升考中上
說又首建封禪之議十三年授詔與右散騎常侍徐堅
太常少卿韋縚等撰東封儀注舊儀不便者說多所裁
正語在禮志玄宗尋召說及禮官學士等賜宴於集仙
殿謂說曰今與卿等賢才同宴於此宜改名為集賢殿
因下制改麗正書院為集賢殿書院授說集賢院學士
知院事及將東封授說為右丞相兼中書令源乾曜為
左丞相兼侍中蓋勒成岱宗以明宰相佐成王化也說
又撰封禪壇頌以紀聖德初源乾曜本意不欲封禪而
說因贊其事由是頗不相平及登山說引所親攝供奉
官及主事等從升加階超入五品其餘官多不得上又
行從兵士惟加勲不得賜物由是頗為内外所怨先是
御史中丞宇文融獻策請括天下逃戶及籍外剰田置
十道勸農使分往檢察說嫌其擾人不使數建議違之
及東封還融又密奏分吏部置十銓融與禮部尚書蘇
頲等分掌選事融等每有奏請皆為說所抑由是銓綜
失叙融乃與御史大夫崔隐甫中丞李林甫奏彈說引
術士夜解及受贓等狀勅宰臣源乾曜刑部尚書韋抗
大理少卿胡珪御史大夫崔隐甫就尚書省鞫問說兄
左庶子光詣朝堂割耳稱冤時中書主事張觀左衛長
史范堯臣並依倚說勢詐假納賂又私度僧王慶則往
來與說占卜吉凶為隐甫等所鞫伏罪說經兩宿玄宗
使中官高力士視之廻奏說坐於草上於瓦器中食蓬
首垢面自罰憂懼之甚玄宗憫之力士奏曰說曾為侍
讀又於國有功玄宗然其奏由是停兼中書令觀及慶
則決杖而死連坐遷貶者十餘人隐甫及融等恐說復
用為己患又密奏毁之明年詔說致仕仍令在家修史
初說為相時玄宗意欲討吐蕃說密奏許其通和以息
邊境玄宗不從及瓜州失守王君㚟死說因獲嶲州鬭
羊上表獻之以申諷諭表云臣聞勇士冠鷄武夫戴鶡
推情舉類獲此鬭羊遠生越嶲蓄性剛決敵不避強戰
不顧死雖為微物志不可挫伏惟陛下選良家於六郡
求猛士於四方鳥不遁才獸不藏伎如蒙效竒靈圃角
力天場却鼔怒以作氣前躑躅以奮擊趹若奔雲之交
觸碎如轉石之相叩裂骨賭勝濺血争雄敢毅見而衝
冠鷙狠聞而擊節冀將少助明主市駿骨揖怒蛙之意
也若使羊能言必將曰若鬭不解立有死者所賴至仁
無殘量力取勸焉臣緣損足未堪履地謹遣男詣金明
門奉進玄宗深悟其意賜絹及雜綵一千匹十七年復
拜尚書左丞相集賢院學士尋代源乾曜為尚書左丞
相視事之日上勅所司供帳設音樂内出酒食御製詩
一篇以叙其事尋以修謁陵儀注功加開府儀同三司
時長子均為中書舍人次子垍尚寧親公主拜駙馬都
尉又特授說兄慶王傅光為銀青光祿大夫當時榮寵
莫與為比十八年遇疾玄宗每日令中使問疾并手寫
藥方賜之十二月薨時年六十四上憯惻久之遽於光
順門舉哀因罷十九年元正朝會詔曰弘濟艱難參其
功者時傑經緯禮樂贊其道者人師式瞻而百度允釐
既往而千載貽範台衡軒鼎垂黼藻於當今徽策寵章
播芳蕤於後葉故開府儀同三司尚書左丞相集賢院
學士知院事上柱國燕國公張說辰象降靈雲龍合契
元和體其冲粹妙有釋其至賾挹而莫測仰之彌高精
義探繫表之微英辭鼔天下之動昔侍春誦綢繆歲華
含舂容之聲叩而盡應蘊泉源之智啓而斯沃授命興
國則天衢以通濟用和民則朝政惟允司鈞總六官之
紀端揆為萬方之式方弘風緯俗返本於上古之初而
邁德振仁不臻於中夀之福於嗟不憗既喪斯文宣室
餘談泠然在耳玉殿遺草宛留其蹟言念忠賢良深震
悼是使當宁撫几臨樂徹懸罷稱觴之儀遵往襚之禮
可贈太師賜物五百叚始玄宗在東宫說已蒙禮遇及
太平用事儲位頗危說獨排其黨請太子監國深謀密
畫竟清内難遂為開元宗臣前後三秉大政掌文學之
任凡三十年為文俊麗用思精密朝廷大手筆皆特承
中旨譔述天下詞人咸諷誦之尤長於碑文墓誌當代
無能及者喜延納後進善用其長引文儒之士佐佑王
化當承平歲久志在粉飾盛時其封泰山祠脽上謁五
陵開集賢修太宗之政皆說為倡首而又敦氣義重然
諾於君臣朋友之際大義甚篤時中書舍人徐堅自負
文學常以集賢院學士多非其人所司供膳太厚嘗謂
朝列曰此輩於國家何益如此虛費將建議罷之說曰
自古帝王功成則有奢縱之失或興池臺或玩聲色今
聖上崇儒重道親自講論刊正圖書詳延學者今麗正
書院天子禮樂之司永代規模不易之道也所費者細
所益者大徐子之言何其隘哉玄宗知之由是薄堅說
既遭訕鑠罷知政事專集賢文史之任每軍國大事帝
遣中史先訪其可否說嘗自製其父贈丹州刺史隲碑
文玄宗聞之而御書其碑額賜之曰嗚呼積善之墓有
文集三十卷太常諡議曰文貞左司郎中陽伯誠駮議
以為不稱工部侍郎張九齡立議請依太常為定紛紜
未决玄宗為說自製神道碑文御筆賜諡曰文貞繇是
方定均垍皆能文說在中書兄弟已掌綸翰之任居父
憂服闋均除戸部侍郎轉兵部二十六年坐累貶饒州
刺史以太子左庶子徵復為戶部侍郎九載遷刑部尚
書自以才名當為宰輔常為李林甫所抑及林甫卒依
附權臣陳希烈期於必取既而楊國忠用事心頗惡之
罷希烈知政事引文部侍郎韋見素代之仍以均為大
理卿均大失望意常鬱鬱祿山之亂受偽命為中書令
掌賊樞衡李峴吕諲條疏䧟賊官均當大辟肅宗於說
有舊恩特免死長流合浦郡垍以主壻玄宗特深恩寵
許於禁中置内宅侍為文章嘗賜珍玩不可勝數時兄
均亦供奉翰林院常以所賜示均均戲謂垍曰此婦翁
與女婿非天子賜學士也天寳中玄宗嘗幸垍内宅謂
垍曰希烈累辭機務朕擇其代者孰可垍錯愕未對帝
即曰無踰吾愛壻矣垍降階陳謝楊國忠聞而惡之及
希烈罷相舉韋見素代相垍深觖望天寳十三年正月
范陽節度使安祿山入朝時祿山立破奚契丹功尤加
寵異祿山求帶平章事下中書擬議國忠進言曰祿山
誠立軍功然眼不識字制命若行臣恐四夷輕國玄宗
乃止加左僕射而已及祿山還鎮命中官高力士餞於
滻坡既還帝曰祿山慰意否力士曰觀其深心鬱鬱必
伺知宰相之命不行故也帝告國忠國忠曰此議他人
不知必張垍所告帝怒盡逐張垍兄弟出均為建安太
守垍為盧溪郡司馬埱為宜春郡司馬歲中召還再遷
為太常卿祿山之亂玄宗幸蜀宰相韋見素楊國忠御
史大夫魏方進等從朝臣多不至次咸陽帝謂高力士
曰昨日蒼黃離京朝官不知所詣今日誰當至者力士
曰張垍兄弟世受國恩又連戚屬必當先至房琯素有
宰相望深為祿山所器必不此來帝曰事未可料是日
琯至帝大悦因問均垍琯曰臣離京時亦過其舍比約
同行均報云已於城南取馬觀其趣向來意不切既而
均弟兄果受祿山偽命垍與陳希烈為賊宰相垍死於
賊中
陳希烈者宋州人也精玄學書無不覽開元中玄宗留
意經義自禇旡量元行冲卒後得希烈與鳳翔人馮朝
隐常於禁中講老易累遷至秘書少監代張九齡專判
集賢院事玄宗凡有撰述必經希烈之手李林甫知上
睠待深異又以和裕易制乃引為宰相同知政事相得
甚歡而林甫居位日久雖隂謀姦畫足以自固亦希烈
佐佑唱和之力也累遷兼兵部尚書左相封潁川郡開
國公寵遇侔於林甫及林甫死楊國忠用事素忌嫉之
乃引韋見素同列罷希烈知政事守太子太師希烈失
恩心頗怏怏祿山之亂與張垍逹奚珣同掌賊之機衡
六等定罪希烈當斬肅宗以上皇素遇賜死于家
史臣曰劉徐公負不羈之材逢抵巇之運遂能奮命決
策扶力中興朝為徒步之人夕據公侯之位苟非輕死
重利不恥不義之富安及此哉郭代公張燕公解逢掖
而登將壇驅貔虎之師斷獯戎之臂暨居衡軸克致隆
平可謂武緯文經惟申與甫而已惜乎均垍務速失節
賊庭自武德已來稱賢相者房杜姚宋四公皆遭無頼
子弟汙圮先業非獨燕國之不幸也希烈柔而多智長
於名理竟死於名所謂離婁不見其眉睫與夫平叔太
初同膏盲耳
贊曰箕微去紂閎散扶昌謀不近義旋踵而亡幽求不
令道濟允臧偉哉郭侯勲德煌煌
舊唐書卷九十七
舊唐書卷九十七考證
張說子垍傳及希烈罷相舉韋見素代相垍深觖望
沈炳震曰按天寳十三載三月垍貶盧溪郡司馬八
月韋見素入相則見素入相時垍已就貶非因此而
觖望也
舊唐書卷九十七考證
