舊唐書卷二十七
後晉司空同中書門下平章事劉昫撰
志第七
禮儀七
貞觀十四年太宗因修禮官奏事之次言及喪服太宗
曰同㸑尚有緦麻之恩而嫂叔無服又舅之與姨親疎
相似而服紀有殊理未爲得宜集學者詳議餘有親重
而服輕者亦附奏聞於是侍中魏徵禮部侍郞令狐德
棻等奏議曰臣聞禮所以決嫌疑定猶豫别同異明是
非者也非從天降非從地出人情而已矣夫親族有九
服術有六隨恩以薄厚稱情以立文然舅之與姨雖爲
同氣論情度義先後實殊何則舅爲母之本族姨乃外
戚他族求之母族姨不在焉考之經典舅誠爲重故周
王念齊每稱舅甥之國秦伯懷晉實切渭陽之詩在舅
服止一時爲姨居喪五月循名責實逐末棄本蓋古人
之情或有未達所宜損益實在兹乎記曰兄弟之子猶
子也蓋引而進之也嫂叔之無服蓋推而遠之也禮繼
父同居則爲之朞未嘗同居則不爲服從母之夫舅之
妻二夫人相爲服或曰同㸑緦然則繼父之徒並非骨
肉服重由乎同㸑恩輕在乎異居故知制服雖繫於名
亦緣恩之厚薄者也或有長年之嫂遇孩童之叔劬勞
鞠養情若所生分饑共寒契闊偕老譬同居之繼父方
他人之同㸑情義之深淺寧可同日而言哉在其生也
愛之同於骨肉及其死也則曰推而遠之求之本原深
所未諭若推而遠之爲是則不可生而共居生而共居
之爲是則不可死同行路重其生而輕其死厚其始而
薄其終稱情立文其義安在且事嫂見稱載籍非一鄭
仲虞則恩禮甚篤顔弘都則竭誠致感馬援則見之必
冠孔伋則哭之爲位此並躬踐教義仁深孝友察其所
尚之旨豈非先覺者歟但于其時上無哲王禮非下之
所議遂使深情鬱乎千載至理藏於萬古其来久矣豈
不惜哉今屬欽明在辰聖人有作五禮詳洽一物無遺
猶且永念愼終凝神遐想以爲尊卑之叙雖煥乎大備
喪紀之制或情理未周爰命秩宗更詳考正臣等奉遵
明旨觸類旁求採摭羣經討論傳紀咸引兼實無文之
禮咸秩敦睦之情俾變薄俗於旣往垂篤義於將來信
六籍所不能談超百王而獨得者也諸儒所守互有異
同詳求厥中申明聖旨謹按曾祖父母舊服齊衰三月
請加爲齊衰五月嫡子婦舊服大功請加爲朞衆子婦
小功今請與兄弟子婦同爲大功九月嫂叔舊無服今
請服小功五月報其弟妻及夫兄亦小功五月舅服緦
麻請與從母同服小功制可之顯慶二年九月修禮官
長孫無忌等又奏曰依古喪服甥爲舅緦麻舅報甥亦
同此制貞觀年中八座議奏舅服同姨小功五月而今
律疏舅報於甥服猶三月謹按尊傍之服禮無不報已
非正尊不敢降也故甥爲從母五月從母報甥小功甥
爲舅緦麻舅亦報甥三月是其義矣今甥爲舅使同從
母之喪則舅宜進甥以同從母之報修律疏人不知禮
意舅報甥服尚止緦麻於例不通禮須改正今請修改
律疏舅服甥亦小功又曰庶母古禮緦麻新禮無服謹
按庶母之子卽是已昆季爲之杖齊而已與之無服同
氣之内吉凶頓殊求之禮情深非至理請依典故爲服
緦麻制又從之龍朔二年八月所司奏同文正卿蕭嗣
業嫡繼母改嫁身亡請申心制據令繼母改嫁及爲長
子並不解官旣而有勅雖云嫡母終是繼母據禮緣情
須有定制付所司議定奏聞司禮太常伯隴西郡王博
乂等奏稱𬗟尋喪服母名斯定嫡繼慈養皆在其中惟
出母制特言出妻之子明非生已則皆無服是以今云
母嫁又云出妻之子出言其子以著所生嫁卽言母通
包養嫡俱當解任並合心喪其不解者惟有繼母之嫁
繼母爲名正據前妻之子嫡於諸孽禮無繼母之文甲
令今旣見行嗣業理申心制然奉勅議定方垂永則今
有不安亦須釐正竊以嫡繼慈養皆非所生並同行路
嫁雖比出稍輕於父終爲義絶繼母之嫁旣殊親母慈
嫡義絶豈合心喪望請凡非所生父卒而嫁爲父後者
無服非承重者杖朞並不心喪一同繼母有符情禮無
玷舊章又心喪之制惟施服屈杖朞之服不應解官而
令文三年齊斬亦入心喪之例杖朞解官又有妻喪之
舛又依禮庶子爲其母緦麻三月旣是所生無服凖例
亦合解官令文漏而不言於事終須修附旣與嫡母等
嫁同一條總議請改理爲允愜者依集文武官九品已
上議得司衞正卿房仁裕等七百三十六人議請一依
司禮狀嗣業不解官得右金吾衞將軍薛孤吳仁等二
十六人議請解嗣業官不同司禮狀者母非所生出嫁
義絶仍令解職有紊緣情杖朞解官不甄妻服三年齊
斬謬曰心喪庶子爲母緦麻漏其中制此並令文疏舛
理難因襲依房仁裕等議總加修附垂之不朽其禮及
律疏有相關涉者亦請凖此改正嗣業嫡母改醮不合
解官詔從之上元元年天后上表曰至如父在爲母服
止一朞雖心喪三年服由尊降竊謂子之於母慈愛特
深非母不生非母不育推燥居濕咽苦吐甘生養勞瘁
恩斯極矣所以禽獸之情猶知其母三年在懷理宜崇
報若父在爲母服止一朞尊父之敬雖周服母之慈有
闕且齊斬之制足爲差減更令周以一朞恐傷人子之
志今請父在爲母終三年之服高宗下詔依議行焉開
元五年右補闕盧履冰上言准禮父在爲母一周除靈
三年心喪則天皇后請同父没之服三年然始除靈雖
則權行有紊彛典今陛下孝理天下動合禮經請仍舊
章庶叶通典於是下制令百官詳議并舅及嫂叔服不
依舊禮亦合議定刑部郎中田再思建議曰乾尊坤卑
天一地二陰陽之位分矣夫婦之道配焉至若死喪之
威隆殺之等禮經五服之制齊斬有殊考妣三年之喪
貴賤無隔以報免懷之慈以酬罔極之恩者也稽之上
古喪期無數曁乎中葉方有歲年禮云五帝殊時不相
㳂樂三王異代不相襲禮白虎通云質文再而變正朔
三而復自周公制禮之後孔父刊經已來爰殊厭降之
儀以標服紀之節重輕從俗斟酌隨時故知禮不從天
而降不由地而出也在人消息爲適時之中耳春秋諸
國魯最知禮以周公之後孔子之邦也晉韓起來聘言
周禮盡在魯矣齊仲孫來盟言魯猶秉周禮尚有子張
問高宗諒陰三年子思不聽其子服出母子游謂同母
異父昆弟之服大功子夏謂合從齊衰之制此等並四
科之數十哲之人高步孔門親承聖訓及遇喪事猶此
致疑卽明自古已來昇降不一者也三年之制說者紛
然鄭玄以爲二十七月王肅以爲二十五月又改葬之
服鄭云服緦三月王云訖葬而除又繼母出嫁鄭云皆
服王云從于繼育乃爲之服又無服之殤鄭云子生一
月哭之一日王云以哭之一日易服之月鄭王祖經宗
傳各有異同荀摰采古求遺互爲損益方知去聖漸遠
殘缺彌多故曰會禮之家名爲聚訟寧有定哉而父在
爲母三年行之已踰四紀出自高宗大帝之代不從則
天皇后之朝大帝御極之辰中宮獻書之日往時參議
將可施行編之於格服之已久前王所是疏而爲律後
王所是著而爲令何必乖先帝之旨阻人子之情虧純
孝之心背德義之本有何妨於聖化有何紊於彛倫而
欲服之周年與伯叔母齊焉與姑姊妹同焉夫三年之
喪如白駒之過隙君子喪親有終身之憂何況再周乎
夫禮者體也履也示之以迹孝者畜也養也因之以心
小人不恥不仁不畏不義服之有制使愚人企及衣之
以衰使見之摧痛以此防人人猶有朝死而夕忘者以
此制人人猶有釋服而從吉者方今漸歸古朴須敦孝
義抑賢引愚理資寧戚食稻衣錦所不忍聞若以庶事
朝儀一依周禮則古之人臣見君也公卿大夫贄羔鴈
珪璧今何故不依乎周之用刑也墨劓宫刖今何故不
行乎周則侯甸男衞朝聘有數今何故不行乎周則不
五十不仕七十不入朝今何故不依乎周則井邑丘甸
以立征稅今何故不行乎周則分土五等父死子及今
何故不行乎周則冠冕衣裘乘車而戰今何故不行乎
周則三老五更膠序養老今何故不行乎諸如此例不
可勝述何獨孝思之事愛一年之服於其母乎可爲痛
心可爲慟哭者詩云哀哀父母生我劬勞禮云父之親
子也親賢而下無能母之親子也賢則親之無能則憐
之阮嗣宗晉代之英才方外之高士以爲母重於父據
齊斬升數麤細已降何忍服之節制減至於周豈後代
之士盡慙於古循古未必是依今未必非也又同爨服
緦禮經明義嫂叔遠别同諸路人引而進之觸類而長
猶子咸依苴枲季父不服緦麻推遠之情有餘睦親之
義未足又母之昆弟情切渭陽翟輔訟舅之冤寗氏宅
甥之相我之出也義亦殷焉不同從母之尊遂降小功
之服依諸古禮有爽俗情今貶舅而宗姨是陋今而榮
古此並太宗之制也行之百年矣輒爲刊復實用有疑
於是紛議不定履冰又上疏曰禮父在爲母十一月而
練十三月而祥十五月而禫心喪三年上元中則天皇
后上表請問父没之服亦未有行至垂拱年中始編入
格易代之後俗乃通行開元五年頻請仍舊恩勅并嫂
叔舅姨之服亦付所司詳議諸司所議同異相參所司
惟執齊斬之文又曰亦合典禮竊見新修之格猶依垂
拱之僞致有祖父母安存子孫之妻亡没下房筵几亦
立再周甚無謂也據周易家人卦云利女貞女正位于
内男正位于外男女正天地之大義家人有嚴君焉父
母之謂也父父子子兄兄弟弟夫夫婦婦家道正而天
下正矣禮女在室以父爲天出嫁以夫爲天又在家從
父出嫁從夫夫死從子本無自專抗尊之法卽喪服四
制云天無二日土無二王國無二君家無二尊以一治
之也故父在爲母服周者避二尊也伏惟陛下正持家
國孝理天下而不斷在宸衷詳正此禮無隨末俗顧念
兒女之情臣恐後代復有婦奪夫政之敗者疏奏未報
履冰又上表曰臣聞夫婦之道人倫之始尊卑法於陰
陽陰陽和而天地生成夫婦正而人倫式序自家刑國
牝雞無晨四德之禮不愆三從之義斯在卽喪服四制
云天無二日土無二王國無二君家無二尊以一治之也
故父在爲母服周者見無二尊也凖舊儀父在爲母一
周除靈再周心喪父必三年而後娶者達子之志焉豈
先聖無情於所生固有意於國家者矣原夫上元肇年
則天已潛秉政將圖僭簒預自崇先請升慈愛之喪以
抗尊嚴之禮雖齊斬之儀不改而几筵之制遂同數年
之間尚未通用天皇晏駕中宗蒙塵垂拱之末果行聖
母之僞符載初之元遂啓易代之深舋孝和雖多反正
韋氏復效晨鳴孝和非意暴崩韋氏旋卽稱制不蒙陛
下英算宗廟何由克復易云臣弑其君子弑其父非一
朝一夕之故其斯之謂矣臣謹尋禮意防杜實深若不
早圖刊正何以垂戒於後所以薄言禮教請依舊章恩
勅通明蒙付所司詳議且臣所獻者蓋請正夫婦之綱
豈忘母子之道諸議多不討其本源所非議者大凡秪
論罔極之恩喪也寧戚禽獸識母而不識父秦燔書後
禮經殘缺後儒纘集不足可憑豈得與伯叔母服同豈
得與姑姊妹制等三王不相襲禮五帝不相㳂樂齊斬
足爲升降歲年何忍不同此並道聽途說之言未習先
王之旨又安足以議經邦理俗之禮乎臣請據經義以
明之所云罔極之恩者春秋祭祀以時思之君子可終
身之憂霜露之感豈止一二周之服哉故聖人恐有朝
死而夕忘曾鳥獸之不若爲立中制使賢不肖共成文
理而已所云喪也寧戚者孔子答林放之問至如太奢
太儉太易太戚皆非禮中苟不得中名爲俱失不如太
儉太戚焉毁而滅性猶愈於朝死夕忘焉此論臨喪哀
毁之容豈比於同宗異姓之服所云禽獸識母而不識
父者禽獸羣居而聚麀而無家國之禮少雖知親愛其
母長不解尊嚴其父引此爲諭則亦禽獸之不若乎所
云秦燔書後禮經殘缺後儒纘集不足可憑者人間或
有遺逸豈亦家戸到而燔之假若盡燔苟不可信則墳
典都謬庠序徒立非聖之談復云安屬所云與伯叔姑
姊服同者伯叔姑姊有筵杖之制三年心喪乎所云五
帝不相㳂樂三王不相襲禮誠哉是言此是則天懷私
苞禍之情豈可復相㳂樂襲禮乎所云齊斬足爲升降
者母齊父斬不易之禮按三年問云將由修節之君子
喻三年之喪若駟之過隙遂之則是無窮也然則何以
周也曰至親以周斷是何也曰天地則已易矣四時則
已變矣其在天地之中者莫不更始焉以是象之也然
則何以三年曰加重焉耳故父加至再周父在爲母加
三年心喪今者還同父没之制則尊厭之律安施喪服
四制又曰凡禮之大體體天地法四時則陰陽順人情
故謂之禮訾之者是不知禮之所由生非徒不識禮之
所由制亦恐未達孝子之通義臣謹按孝經以明陛下
孝治之合至德要道請論世俗訾禮之徒夫至德謂孝
悌要道謂禮樂移風易俗莫善於樂安上治民莫善於
禮又禮有無體之禮無聲之樂按孝經援神契云天子
孝曰就就之爲言成也天子德被天下澤及萬物始終
成就則其親獲安故曰就也諸侯孝曰度度者法也諸
侯居國能奉天子法度得不危溢則其親獲安故曰度
也卿大夫孝曰譽譽之爲言名也卿大夫言行布滿能
無惡稱譽達遐邇則其親獲安故曰譽也士孝曰究究
者以明審爲義士始升朝辭親入仕能審資父事君之
禮則其親獲安故曰究也庶人孝曰畜畜者含畜爲義
庶人含情受朴躬耕力作以畜其德則其親獲安故曰
畜也陛下以韋氏構逆中宗降禍宸衷哀憤睿情卓烈
初無一旅之衆遂殄九重之妖定社稷於阽危拯宗枝
於塗炭此陛下孝悌之至通於神明光於四海無所不
通使諸侯得守其法度卿大夫得盡其言行士得資親
以事君庶人得用天而分地此陛下無體之禮以安上
理人也上元已來政由武氏文明之後法在凶人賊害
宗親誅滅良善勳階歲累酺赦年頻佞之則榮華正之
則遷謫神龍景雲之際其事尤繁先天開元之間斯弊
都革此陛下之無聲之樂以移風易俗也臣前狀單略
議者未識臣之懇誠謹具狀重進請付中書門下商量
處分臣言若讜然敢側足於軒墀臣言不忠伏請竄跡
於荒裔左散騎常侍元行沖奏議曰天地之性惟人最
靈者蓋以智周萬物惟睿作聖明貴賤辨尊卑遠嫌疑
分情理也是以古之聖人徵性識本緣情制服有申有
厭天父天夫故斬衰三年情理俱盡者因心立極也生
則齊體死則同穴比陰陽而配合同兩儀而成化而妻
喪杖期情禮俱殺者蓋以遠嫌疑尊乾道也父爲嫡子
三年斬衰而不去職者蓋尊祖重嫡崇禮殺情也資於
事父以事君孝莫大於嚴父故父在爲母罷職齊周而
心喪三年謂之尊厭者則情申而禮殺也斯制也可以
異於飛走别於華夷羲農堯舜莫之易也文武周公同
所尊也今若捨尊厭之重虧嚴父之義略純素之嫌貽
非聖之責則事不師古有傷名教矣姨兼從母之名卽
母之女黨加於舅服有理存焉嫂叔不服避嫌疑也若
引同爨之緦以忘推遠之跡旣乖前聖亦謂難從謹詳
三者之疑並請依古爲當自是百寮竟不決至七年八
月下勅曰惟周公制禮當歴代不刊況子夏爲傳乃孔
門所受格條之内有父在爲母齊衰三年此有爲而爲
非尊厭之義與其改作不如師古諸服紀宜一依喪服
文自是卿士之家父在爲母行服不同或旣周而禫禫
服六十日釋服心喪三年者或有旣周而禫禫服終三
年者或有依上元之制齊衰三年者時議者是非紛然
元行沖謂人曰聖人制厭降之禮豈不知母恩之深也
以尊祖貴禰欲其遠别禽獸近異夷狄故也人情易摇
淺識者衆一紊其度其可止乎二十年中書令蕭嵩與
學士改修定五禮又議請依上元勅父在爲母齊衰三
年爲定及頒禮乃一依行焉二十三年藉田禮畢下制
曰服制之紀或有所未通宜令禮官學士詳議聞奏太
常卿韋韜奏曰謹按儀禮喪服舅緦麻三月從母小功
五月傳曰何以小功以名加也堂姨舅舅母恩所不及
外祖父母小功五月傳曰何以小功以尊加也舅緦麻
三月並是情親而服屬疎者也外祖正尊同於從母之
服姨舅一等服則輕重有殊堂姨舅親卽未疎恩絶不
相爲服親舅母來承外族同㸑之禮不如竊以古意猶
有所未暢者也且爲外祖小功此則正尊情甚親而服
屬疎者也請加至大功九月姨舅儕親旣無别服宜齊
等請爲舅加小功五月堂姨舅疎降一等親舅母從服
之例先無制服之文並望加至袒免臣聞禮以飾情服
從義制或有㳂革損益可明事體旣大理資詳審望付
尚書省集衆官吏詳議務從折衷永爲典則於是太子
賓客崔沔建議曰竊聞大道旣隠天下爲家聖人因之
然後制禮禮教之設本爲正家家道正而天下定矣正
家之道不可以貳總一定議理歸本宗父以尊崇母以
厭降豈忘愛敬宜在倫序是以内有齊斬外服皆緦麻
尊名所加不過一等此先王不易之道也前聖所志後
賢所傳其來久矣昔辛有適伊川見被髮而祭於野者
曰不及百年此其戎乎其禮先亡矣貞觀修禮時改舊
章漸廣渭陽之恩不遵洙泗之典及弘道之後唐隆之
間國命再移於外族矣禮亡徵兆儻或斯見天人之際
可不誡哉開元初補闕盧履冰嘗進狀論喪服輕重勅
令僉議于時羣議紛挐各安積習太常禮部奏依舊定
陛下運稽古之思發獨斷之明至開元八年特降别勅
一依古禮事符故實人知向方式固宗盟社稷之福更
圖異議竊所未詳願守八年明旨以爲萬代成法職方
郎中韋述議曰天生萬物惟人最靈所以尊尊親親别
生分類存則盡其愛敬没則盡其哀戚緣情而制服考
事而立言往聖討論亦已勤矣上自高祖下至玄孫以
及其身謂之九族由近而及遠稱情而立文差其輕重
遂爲五服雖則或以義降或以名加教有所從理不踰
等百王不易三代可知日月同懸咸所仰也自微言旣
絶大義復乖雖文質有遷而必遵此制謹按儀禮喪服
傳曰外親之服皆緦麻鄭玄謂外親異姓正服不過緦
麻外祖父母小功五月以尊加也從母小功五月以名
加也舅甥外孫中外昆弟依本服緦麻三月若以匹敵
外祖則祖也舅則伯叔父之别也姨舅伯叔則父母之
恩不殊而獨殺於外氏聖人之心良有以也喪服傳曰
禽獸知母而不知父野人曰父母何算焉都邑之士則
知尊禰矣大夫及學士則知尊祖也諸侯及其太祖天
子及其始祖聖人究天道而厚於祖禰繫姓族而親其
子孫近則别其賢愚遠則異於禽獸由此言之母黨比
於本族不可同貫明矣且家無二尊喪無二斬人之所
奉不可貳也特重於大宗者降其小宗爲人後者減其
父母之服女子出嫁殺其本家之喪蓋所存者遠所抑
者私也今若外祖及舅更加服一等堂舅及姨列於服
紀之内則中外之制相去幾何廢禮徇情所務者末古
之制作者知人情之易搖恐失禮之將漸别其同異輕
重相懸欲使後來之人永不相雜微旨斯在豈徒然哉
且五服有上殺之義必循源本方及條流伯叔父母本
服大功九月從父昆弟亦大功九月並以上出於祖其
服不得過於祖也從祖祖父母從祖父母從祖昆弟皆
小功五月以出於曾祖服不得過於曾祖也族祖祖父
母族祖父母族祖昆弟皆緦麻三月以其出於高祖其
服不得過於高祖也堂舅姨旣出於外曾祖若爲之制
服則外曾祖父母及外伯叔祖父母亦宜制服矣外祖
加至大功九月則外曾祖合至小功外高祖合至緦麻
若舉此而捨彼事則不均棄親而錄疎理則不順推而
廣之是與本族無異矣服皆有報則堂外甥外曾孫姪
女之子皆須制服矣聖人豈薄其骨肉背其恩愛情之
親者服制乃輕蓋本於公者薄於私存其大者略其細
義有所斷不得不然苟可加也亦可減也往聖可得而
非則禮經可得而隳矣先王之制謂之彝倫奉以周旋
猶恐失墜一紊其叙庸可止乎且舊章淪胥爲日已久
矣所存者無幾又欲棄之雖曰未達不知其可請依儀
禮喪服爲定禮部員外郎楊仲昌議曰謹按儀禮曰外
皆服緦又曰外祖父母以尊加從母以名加並爲小功
五月其爲舅緦鄭文貞公魏徵已議同從母例加至小
功五月訖今之所加豈異前旨雖文貞賢也而周孔聖
也以賢改聖後學何從堂舅姨堂舅母並升爲袒免則
何以祖述禮經乎如以外祖父母加至大功則豈無加
報於外孫乎如外孫爲報服大功則本宗庶孫何同等
而相淺乎儻必如是深所不便竊恐内外乖序親疎奪
倫情之所㳂何所不至理必然也昔子路有姊之喪而
不除孔子問之子路對曰吾寡兄弟而不忍也子曰先
王制禮行道之人皆不忍也子路聞而除之此則聖人
因言以立訓援事抑情之明例也禮不云乎無輕議禮
明其蟠於天地並彼日月賢者由之安敢小有損益也
況夫喪服之紀先王大猷奉以周旋以匡人道一辭寧
措千載是遵涉於異端豈曰弘教伏望各依正禮以厚
儒風太常所謂增加愚見以爲不可又戸部郞中楊伯
成左監門錄事參軍劉秩並同是議與沔等略同議奏
上又手勅侍臣等曰朕以爲親姨舅旣服小功則舅母
於舅有三年之服服是受我而厚以服制情則舅母之
服不得全降於舅也宜服緦麻堂姨舅古今未制服朕
思敦睦九族引而親之宜服袒免又鄭玄注禮記云同
爨緦若比堂姨舅於同爨親則厚矣又喪服傳云外親
之服皆緦是亦不隔於堂姨舅也若以所服不得過本
而須爲外曾祖父母及外伯叔祖父母制服亦何傷乎
是皆親親敦本之意卿等更熟詳之侍中裴耀卿中書
令張九齡禮部尚書李林甫等奏曰外族之親禮無厭
降外甥旣爲舅母制服舅母還合報之夫外甥旣爲報
服則與夫之姨舅以類是同外甥之妻不得無服所增
者頗廣所引者漸疎微臣愚蒙猶有未達玄宗又手制
荅曰從服有六此其一也降殺之制禮無明文此皆自
身率親用爲制服所有存抑盡是推恩朕情有未安故
令詳議非欲苟求變古以示不同卿等以爲外族之親
禮無厭降報服之制所引甚疎且姨舅者屬從之至近
也以親言之則亦姑伯之匹敵也豈有所引者疎而降
所親者服又婦從夫者也夫以姨舅夫旣有服從夫而
服由是睦親實欲令不肖者企及賢者俯就卿等宜熟
詳之耀卿等奏曰陛下體至仁之德廣推恩之道將弘
引進以示睦親再發德音更令詳議臣等按大唐新禮
親舅加至小功與從母同服此蓋當時特命不以輕重
遞增蓋不欲參於本宗愼於變禮者也今聖制親姨舅
小功更制舅母緦麻堂姨舅袒免等服取類新禮垂示
將來通於物情自我作則羣儒風議徒有稽留並望凖
制施行制從之天寶六年正月出嫁母宜終服三年
舊唐書卷二十七
舊唐書卷二十七考證
(臣德潛)按卷二十七乃凶禮也而惜乎未完考成周
五禮凶禮居二唐初徙其次第居五而李義甫許敬
宗以爲凶事非臣子所宜言遂刪去國恤一篇國有
大故臨時采掇凶禮無可徵矣後開元制禮亦未詳
盡至杜黃裳擇裴墐爲太常羅絡古今苞并百氏成
崇豐二陵集禮議者稱近古焉然王溥作唐會要于
國䘏略無紀載宋祁修唐書亦第詳臣庶喪葬衰麻
哭泣之節豈墐之書至王溥宋祁時不復存耶至舊
書所載凶禮惟論同㸑緦麻之恩嫂叔無服舅姨親
疎而于五服隆殺視疾殯殮及葬埋祭祀之類俱闕
又不獨散軼國䘏而已其爲殘闕卷帙夫復何疑
(臣德潛)按有唐典禮貞觀定後顯慶修之開元又復
刪改禮莫備焉今志所載吉禮具存餘賓禮如通邦
國待四夷君長之類俱闕軍禮如親征講武蒐狩習
射合朔之類俱闕嘉禮如皇帝加元服皇太子加元
服臣庶冠皇帝納后皇太子納妃臣庶婚皇帝受朝
賀冊立皇太子養老鄉飲酒之類俱闕不止凶禮爲
未全之書也必合新書詳考之禮儀始備
舊唐書卷二十七考證
