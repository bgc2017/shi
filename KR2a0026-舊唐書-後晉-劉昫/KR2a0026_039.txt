舊唐書卷三十九
後晉司空同中書門下平章事劉昫撰
志第十九
地理二
河東道三河北道四山南道五
河東道
河中府隋河東郡武德元年置蒲州治桑泉縣領河
東桑泉猗氏虞鄉四縣二年置蒲州總管府管蒲虞泰
絳邵澮六州三年移蒲治河東縣依舊總管府其年置
溫泉縣九年又置都督府管蒲虞芮邵泰五州仍省溫
泉縣其年罷都督府貞觀八年割虢州之永樂來屬十
七年以廢虞州之安邑解縣廢泰州之汾陰來屬開元
八年置中都改蒲州為河中府其年罷中都依舊為蒲
州又與陜鄭汴懷魏為六雄十二年昇為四輔天寳元
年改為河東郡乾元元年復為蒲州割安邑屬陜州三
年四月置河中府析同州之朝邑於河西鹽坊置河西
縣來屬元年建卯月又為中都元和三年復為河中府
舊領縣五戸三萬六千四百九十九口十七萬三千七
百八十四天寶領縣八戸七萬八百口四十六萬九千
二百一十三元和領縣十一在京師東北三百二十四
里去東都五百五十里
河東隋縣州理所開元八年分置河西縣其年罷中
都乃省乾元三年復置河西舊朝邑縣屬同州管
長春宮乾元元年置河中府割朝邑來屬改為河西縣
以鹽坊為理所臨晉隋分猗氏置桑泉縣武德三
年分置溫泉縣九年省溫泉併入桑泉天寶十三年改
為臨晉縣解隋虞鄉縣武德元年改為解縣屬虞
州蒲州别置虞鄉縣貞觀十七年省解縣併入虞鄉二
十二年復析置解縣屬蒲州猗氏漢縣古郇國也
虞鄉漢解縣地後魏分置虞鄉縣貞觀十七年省
解縣併入虞鄉縣二十年復置解縣省虞鄉天授二年
復分解縣置虞鄉縣永樂武德元年分芮縣置屬
芮州九年廢芮州改屬鼎州貞觀八年改屬芮州又割
屬虢州神龍元年復來屬寶鼎漢汾陰縣隋屬泰
州貞觀十七年廢泰州縣來屬開元十一年玄宗祀后
土獲寶鼎因改為寶鼎龍門漢艾氏縣後魏改為
龍門武德元年於縣置泰州領龍門萬泉汾陰四縣貞
觀十七年廢泰州及芮縣以龍門萬泉屬絳州汾陰屬
蒲州聞喜漢縣隋為桐鄉縣武德元年分置聞喜
縣萬泉武德三年分稷山界於薛通城置萬泉縣
屬泰州州廢入絳州後又隸河中府
絳州隋絳郡武德元年置絳州總管府管絳潞蓋建
澤沁韓晉呂澮泰蒲虞芮邵十五州絳州領正平太平
曲沃聞喜稷山五縣三年廢總管府其年以廢北澮州
之翼城置翼城縣領翼城絳小鄉三縣武德元年改為
澮州二年改為北澮州四年州廢三縣併入絳州置南
絳州又置絳縣
曲沃漢絳縣地後魏置曲沃縣絳漢聞喜縣後
魏置南絳州又置絳縣稷山後魏高凉縣隋改名
稷山垣隋縣義寧元年置邵原郡領垣王屋又置清
廉亳城四縣武德元年改為邵州二年又置長泉縣五
年廢亳城九年省邵州省清廉入垣縣王屋屬懷州垣
屬絳州襄陵後魏擒盛縣改為襄陵取漢舊名屬
晉州元和十四年屬絳州
晉州隋臨汾郡義旗初改為平陽郡領臨汾襄陵岳
陽冀氏楊五縣其年改楊縣為洪洞武德元年改為晉
州分襄陵置浮山縣分洪洞置西河縣三年置總管府
管晉絳沁呂四州移治白馬城改浮山為神山縣貞觀
六年廢都督十二年移治所於平陽古城十七年省西
河縣以廢呂州之霍邑趙城汾西三縣來屬天寶元年
改州為平陽郡乾元元年復為晉州元和十四年割襄
陵屬絳州太和元年改屬河中府舊領縣七戸二萬一
千六百一十七口九萬七千五百五天寶領縣九戸六
萬四千八百三十六口四十二萬九千二百二十一元
和領縣八在京師東北七百二十五里至東都七百三
十九里
臨汾漢平陽縣隋改為臨汾貞觀十七年省西河縣
併入臨汾洪洞漢楊縣至隋不改義寧元年改為
洪洞取縣北嶺名神山武德二年分襄陵置浮山
縣四年改為神山以縣東南羊角山神見為名岳陽
後魏安澤縣隋改為岳陽霍邑漢彘縣後漢改
為永安隋於此置汾州尋改為呂州領霍邑趙城汾西
靈石四縣貞觀十七年廢呂州以靈石等三縣來屬以
靈石屬汾州趙城國初分霍邑縣置汾西後
漢汾西郡隋廢為縣屬呂州隋末䧟賊武德初權於今
城南五十里申村堡置貞觀六年移於今所冀氏
漢猗氏縣地後於古猗氏縣地南置
隰州下隋龍泉郡武德元年改為隰州領隰川溫泉
大寧石樓四縣二年置總管府領隰中昌南汾東和西
德六州三年又置北隰州屬焉貞觀元年省中昌西德
北隰三州又以廢昌州蒲縣來屬仍督隰南汾東和三
州三年廢都督府又以廢東和州永和縣來屬天寶元
年改為大寧郡乾元元年復為隰州舊領縣六尸八千
二百二十二口三萬八千三百九十五天寶戸一萬九
千四百五十五口十二萬四千四百二十在京師東北
九百六里至東都八百八十里
隰川州所理漢蒲子縣地隋為隰川縣蒲漢縣
武德二年置昌州領蒲仵城常武昌原四縣貞觀元年
省昌州及昌原仵城常武三縣以蒲屬隰州大寧
漢北屈縣地隋為仵城武德二年置中州於隋大寧故
城因改名大寧貞觀元年廢中州及大義白龍二縣以
大寧隸隰州永和漢狐讘縣隋為永和武德二年
移治於仙芝谷西屬東和州又分置樓山縣貞觀元年
廢東和州及樓山縣以永和隸隰州石樓漢土軍
縣隋改為石樓武德二年於縣置西德州領長壽臨河
石樓三縣貞觀元年廢西德州省長壽臨河二縣以石
樓屬東和州二年又省東和州以石樓來屬溫泉
隋新城縣武德二年分置溫泉縣仍置北溫州領溫泉
新城高堂三縣屬隰州總管府貞觀元年省北溫州及
新城高堂二縣以溫泉來屬
汾州上隋西河郡義旗初依舊領隰城介休孝義平
遥四縣其年割介休平遙二縣屬介休郡武德元年以
介休郡為介州西河郡為浩州三年改浩州為汾州仍
割幷州之文水來屬貞觀元年省介州以介休平遙二
縣來屬文水還幷州十七年以廢呂州之靈石來屬天
寶元年改為西河郡乾元元年復為汾州舊領縣四戸
三萬四千九口十萬六千三百八十四天寶領縣五戸
五萬九千四百五十口三十二萬二百三十三去京師
一千二百六里東都九百三十七里
西河漢美稷縣隋為隰城縣上元元年九月改為西
河縣孝義漢中陽縣後魏曰永安貞觀元年改為
孝義介休漢縣武德元年於縣置介州貞觀元年
州廢以介休平遙屬汾州平遙漢平陶縣後魏廟
諱改陶為遙武德屬介州州廢來屬靈石隋分介
休縣置屬呂州州廢來屬
慈州下元魏曰南汾州隋改為耿州又為文成郡武
德元年改為汾州五年改為南汾州八年改為慈州以
郡近慈烏戍故也舊領縣五戸五千二百四十五口二
萬二千六百五十一天寶戸一萬一千六百一十六口
六萬二千四百八十六在京師東北六百八十三里去
東都七百二十七里
吉昌隋縣文城元魏曰仵城縣隋改為文城顯
慶三年移仵城縣東北文城村置昌寧漢臨汾縣
地後魏分置太平縣又分太平置昌寧縣呂香義
寧元年分仵城縣置平昌縣貞觀元年改為呂香因舊
鎮為名上元三年移治所於故平昌府南置今縣是也
仵城後魏置縣取鎮戍名也
潞州大都督府隋上黨郡武德元年改為潞州領上
黨長子屯留潞城四縣二年置總管府管潞澤沁韓蓋
五州四年分上黨置壺關縣貞觀元年廢都督府八年
置大都督府十年又改為都督府貞觀十七年廢韓州
以所管襄垣等五縣屬潞州開元十七年以玄宗歴職
此州置大都督府管慈儀石沁四州天寶元年改為上
黨郡乾元元年依舊為潞州大都督府舊領縣五戸一
萬八千六百九十口八萬三千四百五十五舊於襄垣
置韓州領縣五戸七千一十七口三萬二千九百三十
六天寶領縣十戸六萬八千三百九十一口三十八萬
八千六百六十在京師東北一千一百里至東都四百
八十七里
上黨漢壺關縣隋分置上黨州所治壺關武德四年
分上黨置治於高望堡貞觀十七年移治進流川長
子漢縣屯留隋舊武德五年自霍壁移於今所
潞城古邑隋特置潞城縣襄垣隋縣武德元
年於縣置韓州領襄垣黎城涉銅鞮武鄉五縣又割幷
州之榆社來屬三年置甲水縣仍以榆社屬榆州六年
割沁州之銅鞮來屬九年省甲水縣貞觀十七年廢韓
州以襄垣等五縣隸潞州黎城舊刈陵縣隋改曰
黎城州涉漢隋縣屬韓州州廢來屬銅鞮漢
縣隋屬韓州武德元年屬沁州三年分置甲水縣五年
移治水堡六年移於今所屬韓州省甲水縣韓州廢
屬潞州武鄉漢垣縣後魏曰沮城移治於南亭川
改為鄉縣屬韓州州廢屬潞州則天加武字神龍年去
武字復為鄉縣後又加武字
澤州上隋長平郡武德元年改為蓋州領高平丹川
陵川又置蓋城四縣又於濩澤縣置澤州領濩澤沁水
端氏三縣三年於今理置晉城縣六年廢建州自高平
移蓋州治之八年移澤州治端氏九年省丹川蓋城貞
觀元年廢蓋州自端氏縣移澤州於今治天寶元年改
澤州為高平郡乾元元年復為澤州舊領縣六戸一萬
六百六十口四萬六千七百三十二天寶戸二萬七千
八百二十二口二十五萬七千九十在京師東北一千
三十里至東都六百六十七里
晉城漢高都縣隋改為丹川武德元年移丹川於源
澤水北屬蓋州二年於古高都城置晉城縣屬建州六
年廢建州縣屬蓋州九年省丹川縣貞觀元年廢蓋州
縣屬澤州端氏漢縣武德八年移澤州於此縣貞
觀元年又移於晉城陵川漢泫氏縣隋改陵川武
德初屬蓋州貞觀元年隸澤州陽城隋濩澤縣武
德元年於縣置澤州八年移州治於端氏天寶元年改
為陽城沁水元魏置永安縣隋改為沁水屬蓋州
州廢來屬高平漢泫氏縣地武德元年於縣置蓋
州領高平丹川陵武蓋城四縣貞觀元年廢蓋州來屬
沁州下隋上黨郡之沁源縣義寧元年置義寧郡領
沁源銅鞮綿上仍分沁源置和川凡四縣武德元年改
為沁州二年分沁源置招遠縣三年省招遠縣六年以
銅鞮屬韓州天寶元年改沁州為陽城縣乾元元年復
為沁州舊領縣三戸三千九百五十六口一萬六千一
百七天寶戸六千三百八口三萬四千九百六十三在
京師東北一千二十五里去東都六百三十五里
沁源漢榖遠縣州所治後魏改為沁源和川義
寧元年分沁源置綿上隋分介休之南界置綿上縣
遼州隋太原郡之遼山縣武德三年分幷州之樂平
和順平城石艾四縣置遼州治樂平其年置義興縣六
年自樂平移於遼山仍以石艾樂平二縣屬受州省義
興縣以廢榆州之榆社平城二縣來屬八年改遼州為
箕州先天元年又改為儀州天寶元年改為樂平郡乾
元元年復為儀州中和三年八月復為遼州舊領縣四
戸四千三百六十五口八萬八千六百四十天寶戸九
千八百八十二口五萬四千五百八十在京師東北一
千四百五十九里至東都七百九十七里
遼山漢垣縣地魏改轑陽縣隋改遼山縣屬幷州武
德三年屬遼州榆社晉武鄉縣義寧元年分置榆
社縣武德三年於此置榆州割幷州平城來屬仍置偃
武縣六年廢榆州及偃武縣以平城榆社屬遼州和
順漢治縣地隋為和順縣武德初屬幷州三年改為
遼州平城隋縣武德初屬幷州三年改屬榆州六
年改為遼州
北京太原府隋為太原郡武德元年改為幷州總管
領晉陽太原榆次太谷祁陽直壽陽盂樂平交城石艾
文水遼山平城烏河榆社十六縣其年置清源縣仍以
榆社屬韓州三年廢總管其年置沁陽仍以盂夀陽二
縣置受州治盂縣樂平遼山平城石艾四縣置遼州治
樂平太谷祁二縣置太州治太谷仍以文水屬沁州四
年又置總管管幷介受遼太榆沁七州其年改為上總
管五年又改代石二總管其年改上總管為大總管六
年又改朔州總管仍割汾州之文水來屬其年廢太州
以太谷祁二縣來屬七年改為大都督府其年置羅陰
縣仍省陽直縣改汾陽為陽曲縣又以文水置汾州貞
觀元年省烏河羅陰二縣又以文水來屬八年以廢受
州之壽陽盂樂平石艾又割順州之燕然凡五縣來
督幷汾箕嵐四州十四年廢燕然縣龍朔二年進為大
都督府天授元年置北都兼都督府開元十一年又置
北都改幷州為太原府天寶元年改北都為北京舊領
縣十四戸九萬七千八百七十四口二十萬九百三十
六天寶領縣十三戸十二萬八千九百五口七十七萬
八千二百七十八在京師東北一千三百六十里至東
都八百八里
太原漢晉陽縣隋文又移於州城内古晉陽城置今
州所治晉陽隋新移於州内太谷隋縣武德
三年置太原州六年州廢以太谷邠屬幷州文水
隋縣武德三年屬汾州六年屬幷州七年又屬汾州貞
觀初還屬幷州天授元年改為武興縣以天后鄉里縣
與太原晉陽並為京縣神龍九年依舊為文水榆次
漢縣盂隋縣武德三年置受州領盂壽陽二縣
六年移受州於壽陽貞觀八年省受州盂復屬幷州
清源隋於古梗陽城置清源縣以水為名交城
隋分晉陽縣置取縣西北古交城為名初治交山天授
元年移治却波村先天二年於故縣分置靈川縣開元
二年後省陽曲隋陽直縣武德三年分置汾陽縣
七年省陽直縣改汾陽為陽曲縣仍移治陽直廢縣其
年又分置羅陰縣貞觀元年省十七年省燕然併入
壽陽隋舊縣武德三年屬遼州六年移受州於此領
壽陽盂二縣其年又割遼州之樂平石艾二縣來屬貞
觀八年廢壽州以所管四縣隸幷州廣陽漢上艾
縣後漢改為石艾縣武德三年屬遼州六年屬受州八
年州廢屬幷州天寶元年改為廣陽樂平隋縣武
德三年於縣置遼州六年移遼州治於箕州以樂平屬
受州州廢縣來屬祁漢縣至隋不改武德三年屬
太州州廢來屬
代州中都督府隋為鴈門郡武德元年置代州總管
管代忻蔚三州代州領鴈門繁畤崞五臺四縣五年廢
總管六年又置管代蔚忻四州貞觀四年又督靈州六
年又督順州十二年省順州以懷化縣來屬今督代忻
蔚朔靈五州高宗廢懷化縣證聖元年置武延縣天寶
元年改為鴈門郡依舊為都督府乾元元年復為代州
舊領縣五戸九千二百五十九口三萬六千二百三十
四天寶戸二萬一千二百八十口十萬三百五十在京
師東北一千五百五十里去東都一千二百二十三里
鴈門漢廣武縣隋為鴈門縣五臺漢慮虒縣隋
改為五臺繁畤漢縣東魏置廓州又廢崞漢
縣唐林證聖元年分五臺崞縣置延武縣唐龍元
年改唐林
蔚州隋雁門郡之靈丘縣武德四年平劉武周六年
置蔚州寄治并州陽曲縣仍置靈江飛狐二縣七年寄
治代州繁畤縣八年又寄治忻州秀容之北恒州城貞
觀五年移於今治天寶元年改為安邊郡至德二年九
月改為興唐郡乾元元年置蔚州舊領縣二戸九百四
十二口三千七百四十八天寶領縣三戸五千五十二
口二萬九百五十八在京師東北一千八百一十里去
東都一千六百四十里
靈邱隋縣隋末陷賊寄治陽曲自此隨州寄治貞觀
五年移於今所飛狐隋縣隋末陷賊武德六年復
置寄治於易州遂城縣貞觀五年移治於今所興唐
隋安邊縣至德二年改為興唐
忻州隋樓煩郡之秀容縣義旗初置新興郡領秀容
一縣武德元年改為忻州四年又置定襄縣天寶元年
改為定襄郡乾元元年復為忻州舊領縣二戸四千九
百八十七口一萬七千一百三十天寶戸一萬四千八
百六口八萬二千三十二在京師東北一千三百八十
里去東都一千六十三里
秀容漢汾陽縣地治郭下隋朝自秀容故城移於此
因改為秀容縣定襄漢陽曲縣地後漢末移陽曲
於太原界置乃於陽曲古城置定襄縣復廢武德四年
分秀容縣復置
嵐州下隋樓煩郡之嵐城縣武德四年平劉武周置
東會州領嵐城縣又以北和州之太和縣來屬其年分
嵐城置合會豐潤二縣仍自故郡城移嵐州於廢東會
州置嵐州舊領岢嵐一縣縣移舊嵐州其年又以北管
州之静樂縣來屬七年置臨津縣九年省合會岢嵐大
和三縣貞觀元年改臨津為合河三年又置太和縣八
年又省天贊元年復為樓煩郡乾元元年復為嵐州舊
領縣三戸二千八百四十二口一萬一千五百四十一
天寶領縣四戸一萬六千七百四十八口八萬四千六
在京師東北一千二百九十五里去東都一千一百四
十四里
宜芳隋嵐城縣武德四年改為宜芳屬東會州四年
分置豐潤合會二縣五年省豐潤倂入六年改屬嵐州
九年省合會併入静樂漢汾陽縣地有隋汾陽宮
武德四年置管州領静樂又分置汾陽六度二縣五年
改管州為北管州六年省北管州及汾陽六度二縣以
静樂屬嵐州合河隋臨泉縣武德四年置臨津縣
貞觀元年改為合河嵐谷舊岢嵐軍也在宜芳縣
北界長安三年分宜芳於岢嵐舊軍置嵐谷縣神龍二
年廢縣置軍開元十二年復置縣
憲州下舊樓煩監牧也先隸隴右節度使至德後屬
内飛龍使舊樓煩監牧嵐州刺史兼領貞觀十五年楊
鉢為監牧使遂專領監司不係州司龍紀元年特置憲
州於樓煩監仍置樓縣郡城開元四年王毛仲築州新
置未記戸口帳籍
樓煩龍紀元年於監西一里置玄池州東六十
里置天池州西南五十里置本置於孔河館乾元
後移於安明谷口道人堡下
石州隋離石郡武德元年改為石州五年置總管府
管石北和北管東會嵐西定六州貞觀二年廢都督府
三年復置都督六年又廢天寶元年改為昌化郡乾元
元年復為石州舊領縣五戸三千七百五十八口一萬
七千四百二天寶戸一萬四千二百九十四口六萬六
千九百三十五在京師東北一千二百九十一里至東
都一千二百二十八里
離石漢縣周改為昌化郡隋復為離石州所治平
夷後周析離石縣置定胡隋縣武德三年置西
定州貞觀二年廢分置孟門縣七年廢孟門入定胡
臨泉隋太和縣武德三年置北和州改太初縣為臨
泉縣貞觀三年省北和州縣屬和州方山隋縣武
德二年置方州三年州廢縣屬石州
朔州隋馬邑縣武德四年置朔州領善陽常寧二縣
其年省常寧縣天寶元年改為馬邑郡乾元元年復改
為朔州舊領縣一戸一千二百五十七口四千九百一
十三天寶領縣二戸五千四百九十三口二萬四千五
百三十三在京師東北一千七百七十四里至東都一
千三百四十三里
善陽漢定襄地有秦時馬邑城武周塞後魏置桑乾
郡隋為善陽縣馬邑秦漢舊名久廢開元五年分
善陽縣於大同軍城置
雲州隋馬邑郡之雲内縣界恒安鎮也武德四年平
劉武周六年置北恒州七年州廢貞觀十四年自朔州
北定襄城移雲州及定襄縣置於此永淳元年為賊所
破因廢乃移百姓於朔州開元二十年復為雲州天寶
元年改為雲中郡乾元元年復為雲州領縣一戸七十
三口五百六十一在京師東北一千九百四十里去東
都一千六百四十二里
雲中隋雲内縣之恒安鎮武德六年置恒州貞觀十
四年自朔州北定襄城移雲州於此置因為定襄縣今
治即後魏所都平城也永淳元年為賊所破因廢雲州
及縣開元二十年與州復置仍改定襄為雲中縣
單于都護府秦漢時雲中郡城也唐龍朔三年置雲
中都護府麟德元年改為單于大都護府東北至朔州
五百五十七里振武軍在城内置天寶戸二千一百口
一萬三千在京師東北二千三百五十里去東都二千
里金河與府置同
河北道
懷州雄隋河内郡武德二年於濟源西南栢崖城置
懷州領大基河陽集城長泉四縣其年於濟源立西濟
州於武德縣立北義州修武縣東北故濁鹿城丘陟州
置總管府管懷西濟北義陟四州三年懷州又置太行
忠義紫陵榖軹溫五縣四年移懷州於今治野王城其
年又於溫縣置平州以溫縣屬之又省榖之太行忠義
紫陵四縣後省平州仍於隋河陽宮置盟州領河陽集
城溫三縣又省西濟北義陟三州入懷州又於獲嘉縣
置殷州其懷州總管管懷盟殷三州懷州領河内武德
軹濟源五縣八年廢盟州省集城入河陽縣以河陽溫
二縣來屬貞觀元年罷都督府以廢殷州修武獲嘉武
陟廢邵州之王屋四縣來屬仍省懷軹二縣顯慶二年
割河陽溫濟源王屋四縣屬洛州天授元年改為河内
郡乾元元年復為懷州舊領縣九河内武德修武獲嘉
武陟溫河陽濟源王屋戸三萬九十口十二萬六千九
百一十六天寶領縣五戸五萬五千三百四十九口三
十一萬八千一百二十六在京師東九百六十九里至
東都一百四十里
河内漢野王縣隋為河内縣武德四年省太行忠義
紫陵三縣併入武德隋為安昌縣武德三年改為
武德武陟漢懷縣地故城在今縣西修武漢
山陽縣地修武古名也隋因之武德二年李原德以縣
東北濁鹿城歸順因置陟州及修武縣四年賊平改為
武陟隋廢陟州以修武屬殷州仍移縣治於隋故修武
城貞觀元年省殷州修武屬懷州獲嘉漢縣名武
德四年於縣置殷州領獲嘉武德武陟修武新鄉共城
五縣貞觀元年省殷州以獲嘉武陟修武屬懷州新鄉
共城屬衛州
衞州望隋汲郡本治衛縣武德元年改為衛州二年
陷竇建德四年賊平仍舊領衛清淇湯陰三縣其年廢
義州以汲縣來屬六年以湯陰屬相州貞觀元年州移
治於汲縣又廢殷州以共城新鄉博望三縣來屬六年
廢博望縣十七年廢清淇縣其年又以廢州之黎陽縣
來屬天寶元年改為汲郡乾元元年復為衛州舊領縣
五戸一萬一千九百三口四萬三千六百八十二天寶
戸四萬八千五十六口二十八萬四千六百三十在京
師東一千二百二十二里去東都三百九十里
汲漢縣隋因之武德元年置義州領汲縣四年廢義
州縣屬衛州貞觀六年衛州自衛縣徙治所於汲縣
新鄉隋割汲獲嘉二縣地於古新樂城置新鄉縣武
德初屬義州州廢來屬殷州州廢屬衛州衛漢朝
歌縣紂所都朝歌城在今縣西隋大業二年改為衛縣
仍置汲郡於縣治貞觀初移於汲縣初屬義州州廢屬
衛州十七年省清淇縣入衛縣長安三年又置清淇縣
神龍元年又省入衛縣共城漢共縣隋因之武德
元年置共州領共城凡城二縣四年廢共州省凡城入
共城縣初屬殷州貞觀初來屬黎陽隋黎陽縣武
德二年置黎州總管府管殷衛洹澶四州尋陷賊四年
平竇建德復置黎州領臨河内黃湯陰觀城頓丘繁陽
澶水八縣其年以澶水觀城頓丘三縣置澶州又以湯
陰屬相州貞觀元年省繁陽又以澶水來屬十七年廢
黎州及澶水縣以黎陽屬衛州内黃臨河屬相州
相州漢魏郡也後魏道武改為相州隋為魏郡武德
元年置相州總管府領安陽鄴林慮零泉相臨漳垣水
堯城八縣二年割林慮置巖州四年廢總管府仍省零
泉縣五年廢巖州以林慮來屬仍省相縣六年割衛州
之湯源來屬其年復置總管府管慈洺黎衛邢六州九
年廢都督府貞觀元年改湯源為湯陰以廢慈州之安
陽成安二縣來屬十年復置都督管相衛黎魏洺邢貝
七州十六年罷都督府十七年以廢黎州之内黃臨河
來屬天寶元年改為鄴郡乾元元年復為相州舊領縣
九戸一萬一千四百九十口七萬四千七百六十六天
寶縣十一戸十萬一千一百四十二口五十九萬一百
九十六在京師東北一千四百二十一里至東都六百
六里
安陽漢侯國故城在湯陰東曹魏時廢安陽併入鄴
後周移鄴置縣於安陽故城仍為鄴縣隋又改為安陽
縣州所治漢魏郡城在縣西北七里鄴漢縣屬魏
郡後魏於此置相州東魏改為司州周平齊復為相州
周大象二年隋文輔政相州刺史尉遲迥舉兵不順楊
堅令韋孝寬討迥平之乃焚燒鄴城徙其居人南遷四
十五里以安陽城為相州理所仍為鄴縣煬帝初於鄴
故都大慈寺置鄴縣貞觀八年始築今治所小城湯
陰漢蕩陰縣也併入安陽武德四年分安陽置湯源
縣屬衛州六年改屬相州貞觀元年改為湯陰林慮
漢隆慮縣武德三年置巖州領林慮一縣五年巖州
廢縣屬相州堯城隋縣洹水漢長樂縣地魏
郡國周建德六年分臨漳東北界置洹水縣臨漳
後周建德六年分鄴縣置成安漢斥丘縣屬魏郡
後廢北齊復置改為成安内黃漢縣名舊屬黎州
貞觀十七年改屬相州臨河隋分黎陽縣置貞觀
十七年改屬相州廢澶水縣併入
魏州雄漢魏郡元城縣之地後魏天平二年分館陶
西界於今州西北三十里古趙城置貴鄉縣後周建德
七年以趙城卑濕西南移三十里就孔思集寺為貴鄉
縣大象二年於縣置魏州隋改名武陽郡武德四年平
竇建德復為魏州又分置漳陰縣領復為貴鄉昌樂元
城莘武陽臨黃觀城頓丘繁水魏冠氏館陶漳隂十三
縣其年割頓邱觀城二縣置澶州又割莘臨黃武陽三
縣置莘州又割冠氏館陶置毛州魏州置總管府管黎
澶莘毛五州魏州領貴鄉昌樂繁水漳陰元城六縣貞
觀元年罷都督府仍省漳陰縣其年廢莘毛澶三州盡
以所領縣屬魏州十七年省元城武陽觀城三縣十八
年省繁水縣龍朔二年改為冀州大都督府以冀王為
都督管冀貝德相棣滄魏七州咸亨三年依舊為魏州
罷都督府永昌元年置武聖縣聖歴二年又置元城縣
天寶元年改為魏郡乾元元年復為魏州舊領縣十三
戸三萬四百四十口十三萬六千六百一十二天寶領
縣十戸十五萬一千五百九十六口一百一十萬九千
八百七十在京師東北一千五百九十里去東都七百
五十里
貴鄉後魏分館陶西界置貴鄉縣於趙城周建德七
年自趙城東南移三十里以孔思集寺為縣廨大象二
年於縣置魏州武德八年移縣入羅城内開元二十八
年刺史盧暉移於羅城西百步大歴四年又移於河南
岸置元城隋縣治古殷城貞觀十七年併入貴鄉
聖歴二年又分貴鄉莘縣置治王莾城開元十三年移
治州郭下古殷城在朝城東北十二里魏漢舊縣
在京縣南天寶三年移於今所館陶漢縣隋因之
武德五年置毛州割魏州之館陶冠氏堂邑貝州之臨
清清水又分置沙丘縣貞觀元年廢毛州省沙丘清水
二縣以堂邑屬博州臨清屬貝州館陶冠氏屬魏州
冠氏春秋邑名隋分館陶縣東界置武德四年屬毛
州州廢來屬莘漢陽平縣地隋置新州武德五年
改為莘州領莘臨黃武陽武水四縣貞觀元年廢莘州
以莘臨黃武陽屬魏州武水屬博州臨黃漢觀縣
地隋為臨黃縣武德四年屬莘州州廢來屬朝城
隋武陽縣貞觀十七年廢武陽入臨黃莘二縣開元七
年復置改為朝城昌樂晉置屬陽平郡後魏置昌
州今縣西古城是也隋廢昌樂縣入繁水武德五年復
置隸魏州今治所武德六年築也
澶州漢頓丘縣屬東郡今縣北古陰安城是也武德
四年分魏州之頓丘觀城置澶州領頓丘觀城又特置
澶水縣貞觀元年廢澶州以澶水屬黎州頓丘觀城屬
魏州大歴七年正月勅又於頓丘縣置澶州領頓丘清
豐觀城臨黃四縣州新置元未計戸口帳籍在京師東
北一千四百八十五里至東都六百八十五里
頓丘漢縣屬東郡後移治所於陰安城今屬魏郡今
縣地北隂安城是也清豐大歴七年割頓丘昌樂
二縣界四鄉置以縣界有孝子張清豐門闕魏州田承
嗣請為縣名觀城隋縣唐初屬澶州州廢亦省觀
城大歴七年割昌樂臨黃二縣四鄉置縣於舊觀城店
臨黃隋舊縣武德四年屬莘州州廢屬魏州大歴
七年置澶州割之來屬
博州上隋武陽郡之聊城縣武德四年平竇建德置
博州領聊城武水堂邑茌平仍置莘亭靈泉清平博平
凡九縣五年省莘亭靈泉二縣貞觀元年省茌平縣天
寶元年改為博平郡乾元元年復為博州舊領縣六戸
七千六百八十二口三萬七千三百九十四天寶戸五
萬二千六百三十一口四十萬八千二百五十二在京
師東北一千七百一里至東都九百四十七里
聊城漢縣治郭下武德四年分置茌平縣貞觀元年
省入聊城博平漢縣隋因之武德四年分置靈泉
縣五年省併入博平貞觀十七年省博平入聊城天授二
年析聊城復置武水漢陽平縣地屬東郡隋改為
清邑又分清邑置武水縣武德四年屬莘州貞觀元年
屬博州清平漢貝丘縣隋改為清平屬博州堂
邑漢縣後魏廢隋分清陽縣復置初屬毛州州廢屬
博州高唐隋縣長夀二年改為崇武神龍元年復
為高唐
貝州隋為清河郡武德四年平竇建德置貝州領清
河武城漳南歴亭清陽鄃夏津七縣六年移治所於歴
亭八年還於舊治九年以廢宗州之宗城經城來屬又
以廢毛州之臨清來屬天寶元年改為清河郡乾元元
年復為貝州舊領縣九戸一萬七千七百一十九口九
萬七十九天寶戸十一萬一十五口八十三萬四千七
百五十七在京師東北一千七百八十二里至東都九
百九十三里
清陽武德四年分置夏津縣九年復省舊治甘陵城
永昌元年移治於孔橋開元二十三年移就州治清
河漢縣後漢桓帝改為甘陵後省隋復分置清河縣
在郭下武城漢曰東武城舊治古夏城調露元年
移於今治宗城惰舊武德四年置宗州領宗城府
城南宮斌強四縣九年廢宗州及府城斌強二縣以經
城宗城貝州南宫屬冀州臨清漢清泉縣後魏改
為臨清武德四年屬毛州州廢屬貝州經城漢縣
武德四年屬宗州州廢來屬漳南漢東陽縣後魏
省隋分棗強清平二縣地復置於古東陽城仍改為漳
南縣歴亭漢東陽地隋分鄃縣置歴亭縣夏津
舊鄃縣天寶元年改為夏津
洺州望隋武安郡武德元年改為洺州領永平洺水
平恩清漳四縣二年陷竇建德四年建德平立山東道
大行臺又立曲周雞澤二縣五年罷行臺置洺州大總
管府管洺衛巖相慈邢趙八州六年罷總管府以磁州
之武安臨洺肥鄉三縣來屬貞觀元年又以廢慈州之
邯鄲來屬天寶元年改為廣平郡乾元元年復為洺州
永泰之後復以武安邯鄲屬慈州會昌元年省清漳洺
水二縣入肥鄉平恩曲周等縣舊領縣七戸二萬二千
九百三十三口十萬一千三十天寶領縣十戸九萬一
千六百六十六口六十八萬三千二百八十省清漳洺
水今領縣六在京師東北一千五百八十五里至東都
八百五十七里
永年州所治本漢曲梁縣屬廣平郡改廣平為永年
平恩漢縣隋自斥漳城移於平恩故城置臨洺
漢易陽縣隋改為臨洺武德元年置紫州領臨洺武
安肥鄉邯鄲等縣四年罷紫州臨洺屬慈州五年改屬
洺州雞澤漢廣平縣地武德四年置雞澤縣肥
鄉漢邯溝縣地曹魏立肥鄉縣屬廣平郡會昌三年
省清漳縣入曲周隋廢縣武德四年復置會昌三
年省洺水縣入
磁州隋魏郡之滏陽縣武德元年置磁州領滏陽洺
水成安三縣四年割洺州之臨洺武安邯鄲肥鄉來屬
六年置磁州總管府領磁邢洺黎相衛六州其年廢總
管府以臨洺武安肥鄉三縣屬洺州磁州領成安邯鄲
三縣貞觀元年廢磁州滏陽成安屬相州以邯鄲屬洺
州永泰元年六月昭義節度使薛嵩請於滏陽復置磁
州領滏陽武安昭義邯鄲四縣州新置未計戸口帳籍
在京師東北一千四百八十五里至東都六百六十五
里
滏陽漢武安縣地隋置滏陽縣州所治邯鄲漢
縣屬廣平郡隋屬磁州州廢屬洺州永泰初復置磁州
來屬武安漢縣隋復置隸磁州昭義永泰元
年廉察使薛嵩特置於滏口之右故臨縣城
邢州上隋襄國郡武德元年改為邢州總管府管邢
溫和封蓬東龍六州邢州領龍岡堯山内丘三縣四年
平竇建德罷總管府割内丘屬趙州仍省和溫封三州
以其所領南和沙河平鄉三縣來屬又立任縣五年割
趙州之内丘栢仁來屬天寶元年改為鉅鹿郡乾元元
年復為邢州舊領縣九戸二萬一千九百八十五口九
萬九百六十天寶戸七萬一百八十九口三十八萬二
千七百九十八在京師東北一千六百五十五里至東
都八百五十七里
龍岡漢襄國郡隋改為龍岡州所治也沙河隋
分龍岡縣置武德元年置溫州四年州廢屬邢州南
和漢縣後周置南和郡隋廢州為縣武德元年置和
州四年州廢縣屬邢州鉅鹿隋於漢南蠻故城置
鉅鹿縣武德元年置起州并白起縣四年廢起州鉅鹿
屬趙州仍省白起併入鉅鹿貞觀元年屬邢州舊治東
府亭城嗣聖元年移於今所平鄉漢鉅鹿郡故郡
城在京縣北十一里古鉅鹿城即今治也隋改平鄉縣
任漢南蠻地晉置任縣後廢武德四年復置舊治
苑鄉城堯山漢栢仁縣至隋不改武德元年置東
龍州領栢仁縣四年平竇建德縣屬趙州貞觀初屬邢
州天寶元年改為堯山内丘漢中丘縣隋改為内
丘縣屬趙州貞觀初還屬邢州
趙州漢平棘縣故城在今縣南後魏於昭慶縣置殷
州齊改為趙州隋廢尋復置趙郡於平棘縣武德元年
張志昂以郡歸國改為趙州領平棘高邑贊皇元氏癭
陶欒城大樂栢鄉房子稾城鼓城十二縣其年以槀城
屬廉州以鼓城屬深州四年改大陸為象城天寶元年
改為隋郡乾元元年復為趙州舊領縣九戸二萬一千
四百二十七口八萬五千九百九十二天寶戸六萬三
千四百五十四口三十九萬五千二百三十八去京師
東北一千八百四十三里至東都一千三十三里
平棘漢平棘縣屬常山郡隋自象城移趙州治所於
縣置寧晉漢楊氏縣屬鉅鹿郡今治即楊氏城也
後改為癭陶元魏改為癭遙隋復為陶天寶元年改為
寧晉昭慶漢廣阿縣屬鉅鹿郡後魏置殷州北齊
改為趙州隋改廣阿為大陸武德四年改為象城天寶
元年改為昭慶以有建初啟運二陵故也栢鄉漢
縣屬鉅鹿郡故城在今縣西南十七里後廢隋於今治
彭水之陽復置高邑漢鄗縣屬常山郡世祖更名
高邑晉代不改臨城漢房子縣屬常山郡天寶元
年改為臨城贊皇古無其名隋置取贊皇山為名
元氏漢常山郡所治故城在今縣西
鎮州秦東垣縣漢高改名真定置恒山郡又為真定
國歴代為常山郡治元氏後魏道武登常山郡北望安
樂壘美之送移郡治於安樂城今州城是也周隋改為
恒州後廢義旗初復置恒州領真定石邑行唐九門滋
陽五縣州治石邑武德元年陷竇建德四年賊平徙治
所於真定省滋陽縣又割廉州之槀城來屬天寶元年
改為常山郡乾元元年復為恒州興元元年昇為都督
府元和十五年改為鎮州舊領縣六戸二萬六千一百
一十三口五萬四千五百四十三天寶領縣九戸五萬
四千六百三十三口三十四萬二千二百三十四今領
縣十一在京師東北一千七百六十里至東都一千一
百三十六里
真定隋屬高陽郡武德四年自石邑移恒州於縣為
治所載初元年改為中山縣神龍元年復為真定縣
槀城漢縣唐初置鉅鹿郡領槀城桓肆新豐宜安四
縣武德元年改為廉州其年陷竇建德四年賊平復置
廉州領槀城鼓城毋極四縣省桓肆新豐宜安併入槀
城貞觀元年廢廉州以鹿城屬深州鼓城毋極屬定州
槀城屬恒州石邑漢縣屬常山郡九門漢縣
屬常山郡至隋不改國初置九門郡領九門新市信義
三縣武德元年改為觀州五年州廢省義信新市二縣
以九門隸恒州靈夀漢縣屬常山郡義寧元年置
燕州武德四年州廢縣屬并州七年州廢屬恒州行
唐漢南行唐縣屬常山郡武德五年省滋陽縣屬常
山郡武德五年省滋陽縣併入長夀二年改為章武神
龍元年復為行唐井陘漢縣屬常山郡義寧元年
置井陘郡并葦澤縣武德元年改為并州四年又以廢
嶽州之房山蒲吾二縣恒州之鹿泉來屬五年又以恒
州之靈夀來屬貞觀元年廢蒲吾葦澤二縣入井陘十
七年廢并州以井陘等三縣屬恒州獲鹿漢石邑
縣地隋置鹿泉縣屬并州貞觀十七年來屬至德元年
改為獲鹿平山漢蒲吾縣屬常山郡隋改為房山
縣義寧元年置房山郡武德元年置嶽州領房山一縣
四年廢嶽州房山屬恒州至德元年改為平山縣仍以
恒州為平山郡鼓城漢臨平下曲陽兩縣之地屬
鉅鹿郡隋分槀城於下曲陽故城東五里置昔陽縣尋
改為鼓城武德四年屬廉州州廢屬定州大歴三年割
屬恒州欒城漢開縣屬常山郡後魏於開縣古城
置欒城縣屬趙州大歴三年割屬恒州
冀州上隋信都郡武德四年改為冀州領信都衡水
武邑棗強南宫堂陽下博武強八縣六年置總管府移
治所於下博管冀貝深宫四州貞觀元年廢都督府移
州治於信都又以下博武強二縣屬深州十七年以廢
深州之下博武強鹿城廢觀州之阜城來屬龍朔二年
改為魏州都督府咸亨三年復舊先天二年割下博武
強鹿城三縣屬深州開元二年復以下博武強還冀州
天寳元年改為信都乾元元年復為冀州舊領縣六信
都南宮堂陽棗強武邑衡水戸一萬六千二十三口七
萬二千七百三十三天寶領縣九戸一十萬三千八百
八十五口八十三萬五百二十在京師東北一千九百
七十八里至東都一千一百里
信都漢信都國城今州所治也後漢改為樂城國又
改安平國魏晉後為冀州所治南宫漢縣屬信都
國至隋不改武德四年屬宗州貞觀元年屬冀州堂
陽漢縣屬鉅鹿郡隋舊屬冀州棗強漢縣屬清
河郡隋舊也武邑漢縣屬信都國隋舊武德四年
分置昌亭縣貞觀初省衡水古無此名隋開皇十
七年河北大使郎蔚之分信都北界武邑西界下博南
界置衡水縣特築此城阜城漢縣屬渤海郡隋屬
冀州故城在今縣東二十里今城隋築蓚漢縣屬
渤海郡隋舊隸觀州州廢屬德州故城在今縣南十里
貞觀元年分置觀津縣尋省永泰後屬冀州
深州武德四年平竇建德於河間郡之饒陽縣置深
州領安平饒陽蕪蔞三縣初治安平其年移治饒陽貞
觀元年割故廉州之鹿城冀州之武強下博來屬省蕪
蔞縣十七年廢深州以饒陽屬瀛州安平屬定州鹿城
下博武強屬冀州先天二年復割饒陽安平鹿城置深
州仍分置陸澤縣天寶元年改深州為饒陽郡乾元元
年復為深州舊領縣五戸二萬一百五十六口八萬七
千天寶縣四戸萬八千八百二十五口三十四萬六千
四百七十二在京師東北二千一十三里至東都一千
二百五十里
陸澤先天二年分饒陽鹿城界置陸澤縣於古&KR1609;城
&KR1609;漢縣屬鉅鹿郡饒陽漢縣屬涿郡武德四年分
置蕪蔞縣貞觀元年省十七年割屬定州先天二年遷
深州武德初為深州所治束鹿漢安定侯國今縣
西七里故城是也周齊為安定縣隋改為鹿城唐至德
六年改為束鹿下博漢縣屬信都國隋舊武德四
年屬冀州貞觀元年改屬深州十七年屬冀州先天二
年還深州安平漢縣屬涿郡武德初置深州以縣
屬十七年州廢屬定州先天二年來屬武強漢武
隧縣屬河間國晉改為武強武德四年屬冀州貞觀元
年屬深州博野漢蠡吾縣屬涿郡後漢分置博陵
縣後魏改為博野武德五年置蠡吾州領博野清苑割
定州之義豐三縣八年州廢三縣各還本屬九年復立
蠡州領博野清苑二縣貞觀元年廢蠡州博野清苑屬
瀛州永泰中屬深州樂夀漢樂城縣屬河間國城
在今縣東南十六里後魏移縣東北近古樂夀亭因改
為樂夀隋屬河間郡永泰中割屬深州
滄州上漢渤海郡隋因之武德元年改為滄州領清
池饒安無棣三縣治清池其年移治饒安四年平竇建
德分饒安置鬲津縣五年以清池屬東鹽州六年以觀
州胡蘇縣來屬州仍徙治之其年又省棣州以滴河厭
次陽信樂陵四縣來屬貞觀元年以瀛州之景城廢景
州之長蘆南皮魯城三縣廢東鹽州之鹽山清池二縣
並來屬又以滴河厭次二縣屬德州以胡蘇屬觀州仍
移治於清池又省鬲津入樂陵省無棣入陽信八年復
置無棣縣十七年以廢觀州之弓高東光胡蘇來屬割
陽信屬棣州天寶元年改為景城郡乾元元年復為滄
州舊領縣十戸二萬五十二口九萬五千七百九十六
天寶領縣十一戸十二萬四千二十四口八十二萬五
千七百五在京師東北二千二百一十八里去東都一
千三百八十二里
清池漢浮陽縣渤海郡所治隋改為清池縣治郭下
武德四年屬景州五年改屬東鹽州貞觀元年改屬滄
州鹽山漢高城古縣在南隋改為鹽山武德四年
置東鹽州領縣一五年又割景州之清池來屬仍置浮
水縣貞觀元年省東鹽州及浮水縣以清池屬滄州
南皮漢縣屬渤海郡至隋不改武德四年屬景州貞
觀元年改屬滄州長蘆漢參戸縣屬渤海郡後周
改為長蘆武德四年割滄州之清池南皮二縣瀛州之
魯城平舒長蘆三縣於此置景州其年陷劉黑闥五年
賊平置景州總管府管滄瀛鹽景四縣又分清池縣屬
東鹽州貞觀元年廢景州以平舒屬瀛州南皮魯城長
蘆三縣屬滄州舊治永濟河西開元十六年移於今治
樂陵漢舊縣屬平原郡隋不改武德四年屬棣州
六年省棣州以縣屬滄州饒安漢平童縣屬渤海
郡後漢改為饒安隋因之武德元年移治故平童城仍
移州治於此六年州移治胡蘇貞觀十二年移縣治故
浮水城無棣漢陽信縣屬渤海郡改為無棣貞觀
元年併入陽信八年復置太和二年屬棣州又復還滄
州臨津漢東光縣地隋於故胡蘇亭置胡蘇縣武
德四年屬觀州貞觀十七年屬滄州天寶元年改為臨
津乾符隋魯城縣武德四年屬景州貞觀元年改
屬滄州乾符年改為乾符
景州漢鬲縣地屬平原郡隋置弓高縣屬渤海郡武
德四年於縣置觀州領弓高蓚阜城東光安陵胡蘇觀
津七縣六年以胡蘇屬滄州貞觀元年省觀津縣復以
胡蘇來屬十七年廢觀州以東光胡蘇屬滄州蓚縣安
陵屬德州阜城屬冀州貞觀二年又於弓高縣置景州
又以弓高東光胡蘇來屬長慶元年廢景州四縣亦還
本屬二年復於弓高置景州太和四年廢縣屬滄州景
福元年復於弓高置景州管東光安陵三縣天祐五年
移州治於東光縣領縣六戸一萬一千三口五萬七千
五百三十二在京師東北二千九百里至東都一千三
百里
弓高漢鬲縣屬平原郡隋置弓高縣後於縣治置觀
州景州興替不常事在州說中東光漢縣屬渤海
郡歴代不改安陵隋宣府鎮武德四年置安陵縣
屬觀州貞觀十七年廢觀州改屬德州永徽二年移治
白社橋景福元年改屬景州
德州漢平原郡隋置德州又為平原郡武德四年平
竇建德後置德州領安德般平原長河將陵平昌六縣
其年置總管府管博德棣觀四州貞觀元年廢都督府
割滄州之滴河厭次來屬十七年廢般縣以滴河厭次
二縣屬棣州又以廢觀州之蓚縣安陵來屬天寶元年
改為平原郡乾元元年復為德州舊領縣八戸一萬一
百三十五口五萬二千一百四十一天寶領縣七戸八
萬三千三百一十一口六十五萬九千八百五十五至
京師一千九百八十二里去東都一千一百三十八里
安德漢縣屬平原郡今州治至隋不改平原漢
舊平原郡所治故城在今縣西南二十五里今縣治城
北齊所築長河漢廣川縣屬信都國後廢隋於舊
廣川縣東八十里置新縣今治是也尋改為長河縣為
水所壞元和四年十月移就白橋於永濟河西岸置縣
東去故城十三里十年又置河東小胡城將陵漢
安德縣隋分安德於將陵故城置此縣平昌漢縣
屬平原郡故城在今縣東三十里太和二年割屬齊州
又還德州
定州上漢縣屬平原郡故城在今縣三十里後漢中
山國後魏置安州尋改為定州隋改博陵郡又復為高
陽郡武德四年平竇建德移置定州領安喜義豐北平
深澤毋極唐昌新樂恒陽唐望都等十縣其年置總管
府領定恒并滿廉五州六年昇為大總管府管定洺相
慈黎冀深蠡滄瀛魏貝景博趙宗觀廉并邢欒德衛滿
幽易燕檀平營等三十二州七年改為都督府管定恒
滿并趙廉欒蠡等八州貞觀元年以廢廉州之鼓城來
屬五年廢都督府十七年以廢深州之安平來屬先天
二年以安平還深州天寶元年改為博陵郡乾元元年
復為定州大歴三年以鼓城隸鼓州曲陽隸洹州九年
廢洹州曲陽復來屬貞元十三年復為大都督府十四
年廢依舊為上州舊領縣十一戸二萬五千六百三十
七口八萬六千八百六十九天寶戸七萬八千九十口
四十九萬六千六百七十六在京師東北二千九百六
里至東都一千二百里
安喜漢盧奴縣屬中山國慕容垂改為不連北齊改
為安喜隋改為鮮虞縣武德四年復為安喜州所治也
義豐漢安國縣屬中山國隋自&KR1609;城移於鄭德堡
置今縣治後仍改為義豐萬歲通天二年契丹攻之不
下則天改為立節縣神龍中復舊名北平漢縣屬
中山國萬歲通天二年契丹攻之不下乃改為徇忠縣
神龍二年復舊名望都武德四年分安喜北平二
縣置初治安險故城貞觀八年移於今治安險漢
縣屬中山國曲陽漢上曲陽縣屬常山郡隋改為
恒陽大歴三年屬洹州九年復來屬元和十五年改為
曲陽陘邑漢苦陘縣屬中山國章帝改為漢昌曹
魏改為魏昌隋改為隋昌武德四年改為唐昌天寶元
年改為陘邑唐漢縣屬中山國舊治古公城聖歴
元年移於今所新樂古鮮虞子國漢新市縣屬中
山郡隋改為新樂
祁州中景福二年定州節度使王處存奏請於本部
無極縣置祁州州新置未計戸口帳籍在京師東北二
千二百一十里至東都一千三百二十里
無極漢縣屬中山國無本作毋字武德四年屬廉州
貞觀元年屬定州萬歲通天二年改毋字為無深澤
漢縣屬中山國至隋不改屬定州隋徙治滹沱北本
縣治也隋末陷賊武德四年復立縣景福二年割屬祁
州
易州中隋上谷郡武德四年討平竇建德改為易州
領易淶水永樂遂城道五縣五年割道縣置北義州州
廢以道來屬開元二十三年分置五迴樓亭板城三縣
天寶元年改為上谷郡復隋舊名乾元元年復為易州
舊領縣五戸一萬二千八百二十口六萬三千四百五
十七天寶領縣八戸四萬四千二百三十口二十五萬
八千七百七十九今領縣六在京師東北二千三百三
十四里至東都一千四百六十三里
易漢故安縣屬涿郡隋為易縣容城漢縣屬涿
郡改為道縣武德五年置北義州領道又割幽州之固
安歸義屬之貞觀元年廢北義州三縣各還本屬聖歴
二年契丹入宼固守得全因改名全忠縣天寶元年改
為容城遂城漢北新城縣屬中山國後魏改為新
昌隋末為遂城淶水漢道縣屬涿郡隋屬上谷郡
蒲城漢北平縣地後魏置永樂縣隋不改天寶元
年改為蒲城五迴開元二十三年刺史盧暉奏分
易縣置城於五迴山下因名之二十四年遷於古公城
暉又奏置樓亭板城二縣天寶後廢
瀛州上隋河間郡武德四年討平竇建德改為瀛州
領河間樂夀景城文安東城豐利六縣五年又置武恒
任丘二縣貞觀元年省豐利入文安省武恒入河間割
蒲州之高陽蒲故景州之平舒故蠡州之博野清苑五
縣來屬又以景城屬滄州景雲二年割鄚任丘文安清
苑四縣屬鄚州天寶元年改為河間郡乾元元年復為
瀛州舊領縣十河間高陽樂夀博野清苑鄚任丘文安
平舒東城景雲二年分鄚文安任丘清苑置莫州大歴
後割博野樂壽隸深州舊戸三萬五千六百五口十六
萬四千天寶領縣六戸九萬八千一十八口六十六萬
三千一百七十一今領縣五在京師東北二千二百里
至東都一千三百二里
河間漢州鄉縣地屬涿郡隋為河間縣高陽漢
縣屬涿郡隋舊武德四年於縣置蒲州領高陽博野清
苑三縣屬蠡州八年二縣又割屬蒲州九年復隸蠡州
貞觀元年廢蒲州以鄚高陽二縣屬瀛州平舒漢
東平舒縣屬渤海郡後去東字隋不改武德四年屬景
州貞觀元年屬瀛州東城漢東州縣屬渤海郡隋
曰束城屬河間郡景城漢縣屬渤海郡武德四年
屬瀛州貞觀元年屬滄州大中後割屬瀛州
莫州上本瀛州之鄚縣景雲二年於縣置莫州割瀛
州之鄚任丘文安清苑幽州之歸義等五縣屬之其年
歸義復還幽州開元十三年以鄚字類鄭字改為莫天
寶元年復為莫州管縣六莫文安任丘清苑長豐唐興
天寶領縣六戸五萬三千四百九十三口三十三萬九
千九百七十二去京師二千三百一十里至東都一千
四百三十里
莫漢縣屬涿郡至隋不改武德四年屬蒲州貞觀元
年改屬瀛州景雲二年割屬莫州清苑漢樂鄉縣
屬信都國隋為清苑武德四年屬蒲州貞觀元年改屬
瀛州景雲二年屬莫州文安漢縣屬渤海郡至隋
不改故城在今縣東北舊屬瀛州景雲二年來屬任
丘隋縣後廢武德五年分莫縣復置長豐開元
十九年分文安任丘二縣置唐興如意元年分河
間縣置武昌縣屬瀛州長安四年改屬易州其年還隸瀛
州神龍元年改屬唐興縣景雲二年改屬莫州
幽州大都督府隋為涿郡武德元年改為幽州總管
府管幽易平檀燕北燕營遼等八州幽州領薊良鄉潞
涿固安雍奴安次昌平等八縣二年又分潞縣置玄州
領一縣隸總管四年竇建德平固安縣屬北義州六年
改總管為大總管管三十九州七年改為大都督府又
改涿縣為范陽九年改大都督為都督幽易景瀛東鹽
滄蒲蠡北義燕營遼平檀玄北燕等十七州貞觀元年
廢玄州以漁陽潞二縣來屬又廢北義州以固安來屬
八年又置歸義縣都督幽易燕北燕平檀六州乾封三
年置無終縣如意元年分置武隆縣景龍三年分置三
河縣開元十三年昇為大都督府十八年割漁陽玉田
三河置薊州天寶九年改范陽郡屬范陽上谷媯川密
雲歸德漁陽順義歸化八郡乾元元年復為幽州舊領
縣十薊潞雍奴漁陽良鄉固安昌平范陽歸義也戸二
萬一千六百九十八口十萬二千七十九天寶縣十戸
六萬七千二百四十二口十七萬一千三百一十二今
領縣九在京師東北二千五百二十里至東都一千六
百里
薊州所治古之燕國都漢為薊縣屬廣陽國晉置幽
州慕容雋稱燕皆治於此自晉至隋幽州刺史皆以薊
為治所幽都管郭下西界與薊分理建中二年取
羅城内廢燕州廨署置幽都縣在府北一里廣平
天寶元年分薊縣置三載復廢至德後復分置潞
後漢縣屬漁陽郡隋不改武德二年於縣置玄州仍置
臨泃縣玄州領潞臨泃漁陽無終四縣貞觀元年廢玄
州省臨泃無終二縣以潞漁陽屬幽州武清後漢
雍奴縣屬漁陽郡歴代不改天寶元年改為武清永
清如意元年分安次縣置武隆縣景雲元年改為會
昌縣天寶元年改為永清安次漢縣屬渤海郡至
隋不改隋屬幽州良鄉漢縣屬涿郡至隋不改
昌平後漢縣屬廣陽國故城在今縣東南隋屬涿郡
涿州本幽州之范陽縣大歴四年幽州節度使朱希
彩奏請於范陽縣置涿州仍割幽州之范陽歸義固安
三縣以隸涿屬幽州都督州新置未計戸口帳籍至京
師二千四百里至東都一千四百八十里
范陽漢涿郡之涿縣也郡所治曹魏文帝改為范陽
郡晉為范陽國後魏為范陽郡隋為涿縣武德七年改
為范陽縣大歴四年復於縣置涿州新昌漢縣名
後廢大歴四年復析固安縣置歸義漢易縣地屬
涿郡北齊省入鄭縣武德五年於縣置北義州貞觀元
年與州同省八年復置改屬幽州分置涿州又來屬
固安漢縣屬涿郡武德四年屬北義州移治章信城
貞觀元年省義州以縣屬幽州乃移於今治今治城漢
方城縣地屬廣陽國新城大歴四年析置
薊州開元十八年分幽州之三縣置薊州天寶元年
改為漁陽郡開元元年復為薊州天寶領縣三戸五千
三百一十七口二萬八千五百二十一至京師二千八
百二十三里至東都一千二十三里
漁陽後漢縣屬漁陽國秦右北平郡所治也隋為漁
陽縣武德元年屬幽州二年改屬玄州又分置無終縣
貞觀元年屬幽州省無終神龍元年改屬營州開元四
年還屬幽州十八年於縣置薊州乃隸之三河開
元四年分潞縣置屬幽州十八年改隸薊州玉田
漢無終縣屬右北平郡乾封二年於廢無終縣置名無
終屬幽州萬歲通天二年改為玉田縣神龍元年割屬
營州開元四年還屬幽州八年又割屬營州十一年又
屬薊州
檀州後漢奚縣屬漁陽郡隋置安樂郡分幽州燕樂
密雲二縣隸之武德元年改為檀州天寶元年改屬密
雲郡乾元元年復為檀州舊領縣二戸一千七百三十
七口六千四百六十八天寶戸六千六十四口三萬二
百四十六在京師東北二千六百五十七里至東都一
千八百四十四里
密雲隋縣州所治燕樂隋縣後魏於縣置廣陽
郡後廢舊治白檀故城長夀二年移治新城即今治也
媯州隋涿郡之懷戎縣武德七年討平高開道置北
燕州復北齊舊名貞觀八年改名媯州取媯水為名長
安二年移治舊清夷軍城天寶元年改名媯州郡乾元
元年復為媯州舊領縣一戸四百七十六口二千四百
九十天寶戸二千二百六十三口一萬一千五百八十
四在京師東北二千八百四十二里至東都一千九百
一十里
懷戎後漢潘縣屬上谷郡北齊改為懷戎媯水經其
中州所治也媯州天寶後析懷戎縣置今所
平州隋為北平郡武德二年改為平州領臨渝肥如
二縣其年自臨渝移治肥如改為盧龍縣更置撫寧縣
七年省臨渝撫寧二縣天寶元年改為北平郡乾元元
年復為平州舊領縣一戸六百三口二千五百四十二
天寶領縣三戸三千一百一十三口二萬五千八十六
在京師東北二千六百五十里至東都一千九百里
盧龍後漢肥如縣屬遼西郡至隋不改武德二年改
為盧龍縣復開皇舊名石城漢縣屬右北平貞觀
十五年於故臨渝縣城置臨渝萬歲通天二年改為石
城取舊名馬城開元二十八年分盧龍二縣置
順州下貞觀六年置寄治營州南五柳城天寶元年
改為順漢義郡乾元元年復為順州舊領縣一戸八十
一口二百一十九天寶戸一千六十四口五千一百五
十七
賓義郡所理在幽州城内
歸順州開元四年置為契丹松漠府彈汙州部落天
寶元年改為歸化郡乾元元年復為歸順州天寶領縣
一戸一千三十七口四千四百六十九在京師二千六
百里至東都一千七百一十里
懷柔州所理也
營州上都督府隋柳城郡武德元年改為營州總管
府領遼燕二州領柳城一縣七年改為都督府管營遼
二州貞觀二年又督昌州三年又督師崇二州六年又
督順州十年又督慎州今督七州萬歲通天二年為契
丹李萬榮所陷神龍元年移府於幽州界置仍領漁陽
玉田二縣開元四年復移還柳城八年又往就漁陽十
一年又還柳城舊治天寶元年改為柳城郡乾元元年
復為營州舊領縣一戸一千三十一口四千七百三十
二天寶戸九百九十七口三千七百八十九在京師東
北三千五百八十九里至東都二千九百一十里
柳城漢縣屬遼西郡室韋靺鞨諸部並在東北遠者
六千里近者二千里西北與奚接界北與契丹接界
燕州隋遼西郡寄治於營州武德元年改為燕州總
管府領遼西瀘河懷遠三縣其年廢瀘河縣六年自營
州南遷寄治於幽州城内貞觀元年廢都督府仍省懷
遠縣開元二十五年移治所於幽州北桃谷山天寶元
年改為歸德郡乾元元年復為燕州舊領縣一無實土
戸所領戸出粟皆靺鞨别種戸五百天寶戸二千四十
五口一萬一千六百三兩京道里與幽州同
遼西州所治縣也
威州武德二年置遼州總管自燕支城徙寄治營州
城内七年廢總管府貞觀元年改為威州隸幽州大都
督所領戸契丹内稽部落舊領縣一戸七百二十九口
四千二百二十二天寶戸六百一十一口一千八百六
十九兩京道里與涿州同
威化後契丹陷營州乃南遷寄治於良鄉縣石窟堡
為威化縣幽州治也
慎州武德初置隸營州領洓沬靺鞨烏素固部落萬
歲通天二年移於淄青州安置神龍初復舊隸幽州天
寶領縣一戸二百五十口九百八十四
逢龍契丹陷營州後南遷寄治良鄉縣之故都鄉城
為逄龍縣州所也
玄州隋開皇初置處契丹李去閭部落萬歲通天二
年移於徐宋州安置神龍元年復舊今隸幽州天寶領
縣一戸六百一十八口一千三百三十三
静蕃州治所范陽縣之魯泊村
崇州武德五年分饒樂郡都督府置崇州鮮州處奚
可汗部落隸營州都督舊領縣一戸一百四十口五百
五十四天寶戸二百口七百一十六
昌黎貞觀二年置北黎州寄治營州東北廢陽師鎮
八年改為崇州置昌黎縣契丹陷營州徙治於潞縣之
古潞城為縣
夷賓州乾封中於營州界内置處靺鞨愁思嶺部落
隸營州都督萬歲通天二年遷於徐州神龍初還隸幽
州都督領縣一戸一百三十口六百四十八
來蘇自徐州還寄於良鄉縣之古廣陽城為縣
師州貞觀三年置領契丹室韋部落隸營州都督萬
歲通天元年遷於青州安置神龍初改隸幽州都督舊
領縣一戸一百三十八口五百六十八天寶戸三百一
十四口三千二百一十五
陽師初貞觀置州於營州東北廢陽師鎮故號師州
神龍中自青州還寄治於良鄉縣之故東閭城為州治
縣在焉
鮮州武德五年分饒樂郡都督府奚部落置隸營州
都督萬歲通天元年遷於青州安置神龍初改隸幽州
天寶領縣一戸一百七口三百六十七
賓從初置營州界自青州還寄治潞縣之古潞城
帶州貞觀十九年於營州界内置處契丹乙失革部
落隸營州都督萬歲通天元年遷於青州安置神龍初
還隸幽州都督天寶領縣一戸五百六十九口一千九
百九十
孤竹舊治營州界州陷契丹後寄治於昌平縣之清
水店為州治
黎州載初二年析慎州置處浮渝靺鞨烏素固部落
隸營州都督萬歲通天元年遷於宋州管治神龍初還
改隸幽州都督天寶領縣一戸五百六十九口一千九
百九十一
新黎自宋州遷寄治於良鄉縣之故都鄉城
沃州載初中析昌州置處契丹松漠部落隸營州州
陷契丹乃遷於幽州隸幽州都督天寶領縣一戸一百
五十九口六百一十九
濱海沃州本寄治營州城内州陷契丹乃遷於薊縣
東南廻城為治所
昌州貞觀二年置領契丹松漠部落隸營州都督萬
歲通天二年遷於青州安置神龍初還隸幽州舊領縣
一戸一百三十二口四百八十七天寶戸二百八十一
口一千八十八
龍山貞觀二年置州於營州東北廢靜蕃戌七年移
治於三合鎮營州陷契丹乃遷於安次縣古常道城為
治州
歸義州總章中置處海外新羅隸幽州都督舊領縣
一戸一百九十五口六百二十四歸義在良鄉縣
之古廣陽城州所治也
瑞州貞觀十年置於營州界隸營州都督處突厥烏
突汗達于部落咸亨中改為瑞州萬歲通天二年遷於
宋州安置神龍初還隸幽州都督舊領縣一戸六十口
三百六十五天寶戸一百九十五口六百二十四
來遠舊縣在營州界州陷契丹移治於良鄉縣之故
廣陽城
信州萬歲通天元年置處契丹失活部落隸營州都
督二年遷於青州安置神龍初還隸幽州都督天寶領
縣一戸四百一十四口一千六百
黃龍州所治寄治范陽縣
青山州景雲元年析玄州置隸幽州都督領縣一戸
六百二十二口三千二百一十五
青山寄治於范陽縣界水門村
凜州天寶初置於范陽縣界處降胡領縣一戸六百
四十八口二千一百八十七
安東都護府總章元年九月司空李勣平高麗高麗
本五部一百七十六城戸六十九萬七千其年十二月
分高麗地為九都督府四十二州一百縣置安東都護
府於平壤城以統之用其酋渠為都督刺史縣令令將
軍薛仁貴以兵二萬鎮安東府上元三年二月移安東
府於遼東郡故城置儀鳳二年又移置於新城聖歴元
年六月改為安東都督府神龍元年復為安東都護府
開元二年移安東都護於平州置天寶二年移於遼西
故郡城置至德後廢初置領羈縻州十四戸一千五百
八十二去京師四千六百二十五里至東都三千八百
二十里
新城州都督府遼城州都督府
哥勿州都督府建安州都督府
南蘇州木底州蓋牟州代那州倉巖州
磨米州積利州黎山州延津州安市州
凡此十四州並無城池是高麗降戸散此諸軍鎮以其
酋渠為都督刺史羈縻之天寶領戸五千七百一十八
口一萬八千一百五十六自燕以下十七州皆東北蕃
降胡散諸處幽州營州界内以州名羈縻之無所役屬
安禄山之亂一切驅之寇寇遂擾中原至德之後入據
河朔其部落之名無存者今記天寶承平之地理焉
山南道
山南西道
梁州興元府隋漢川郡武德元年置梁州總管府管
洪梁洋集興四州梁州領南鄭褒中城固西四縣二年
改城固為唐固割西縣置褒州三年置白雲縣七年改
總管為都督督梁洋集興褒五州梁州領南鄭褒中白
雲四縣八年廢褒中以西金牛二縣來屬九年省白雲
縣入城固貞觀三年復改唐固為城固五年改褒中為
褒城六年廢都督府八年又置依督梁洋集壁四州十
七年又罷顯慶元年復置都督府督梁洋集壁四州開
元十三年改梁州為褒州依舊都督府二十年又為梁
州天寶元年改為漢中郡仍為都督府乾元元年復為
梁州興元元年六月昇為興元府官員資序一切同京
兆河南二府舊領縣五戸六千六百二十五口二萬七
千五百七十六天寶領縣六戶三萬七千四百七十口
十五萬三千七百一十七至京師一千二百二十三里
至東京二千七百八里
南鄭州所理漢縣屬漢中郡隋不改褒城漢褒
中縣屬漢中郡義寧三年改為褒中貞觀三年復為褒
城城固隋舊武德二年改為唐固貞觀二年復為
城固西隋舊武德二年置褒州割金牛來屬領西
金牛二縣八年廢褒州以縣屬梁州金牛漢葭萌
縣地武德二年分綿谷縣置屬褒州八年州廢屬梁州
三泉武德四年分綿谷縣置南安州領三泉嘉平
二縣八年廢南安州及嘉平縣以三泉屬利州天寶元
年改屬梁州移治沙溪之東
鳳州下隋河池郡武德元年改為鳳州天寶元年復
為河池郡乾元元年復為鳳州舊領縣四戸一千九百
五十七口九千七百九十四天寶戸五千九百一十八
口二萬七千八百七十七在京師西南六百里至東都
一千四百五十里梁泉漢故道縣地後魏置梁泉
縣晉仇池所處地後魏廢帝於縣置鳳州兩當漢
故道縣地晉改兩當取水名河池後漢縣屬武都
郡以川為名黃花武德四年分梁泉縣置以川為
名
興州下隋順政郡武德元年改為興州天寶元年改
為順政郡乾元元年復為興州舊領縣三戸一千二百
二十五口四千九百一十三天寶戸二千二百二十四
口一萬一千四十六至京師九百四十八里至東都一
千七百八十一里順政漢沮縣屬武都郡後魏改
為略陽晉置武興蕃以處互市後魏於武興蕃置興州
仍以略陽為順政長舉漢沮縣地隋為長舉縣本
治槃頭城貞觀三年移於今所鳴水漢沮縣地隋
為鳴水縣舊治落蕃水南永隆元年移治水北
利州下隋義城郡武德元年改為利州領綿谷葭萌
益昌義清岐坪嘉川景谷七縣二年置總管府管利龍
隆始蓬静六州三年割綿谷之東界置南安州四年割
景谷縣置沙州七年又割岐坪義清二縣置南平州其
年改總管府為都督府督利龍隆始沙南平静八州利
州領綿谷葭萌益昌嘉川四縣八年廢南安州割三泉
縣來屬貞觀元年廢沙州二年廢南平州復以景谷岐
坪義清等縣來屬其年以嘉川屬靜州六年罷都督府
以州當劒口戸不滿萬移為中州又降為下州天寶元
年改為益昌郡仍割三泉屬梁州乾元元年復為利州
舊領縣七戸九千六百二十八口三萬一千九十三天
寶領縣六戸二萬三千九百一十口四萬四千六百在
京師西南一千四百八十里至東都二千一百九十七
里
綿谷漢葭萌縣地屬為漢夀縣晉改晉夀縣又分晉
壽置興安縣隋改興安為綿谷南齊於夀縣置西益州
後梁改為利州胤山隋義清縣天寶元年八月改
為胤山嘉川隋屬靜州貞觀十七年割屬利州
葭萌漢縣蜀為漢夀晉改晉壽江左改晉安隋改為
葭萌取漢舊名益昌後魏分晉夀縣置京兆縣後
周改為益昌景谷漢白水縣地宋置平興縣隋改
為景谷武德四年置沙州割龍州之方維來屬沙州領
景谷方維二縣貞觀元年廢沙州以景谷屬利州仍省
方維縣併入
通州上隋通川郡武德元年改為通州領通川宣漢
三罔石鼓東鄉五縣以宣漢屬南并州二年屬新寧思
來二縣三年以東鄉屬南并州又為通川總管府管通
開蓬渠萬南井南石南鄰八州通川領通州三岡石鼓
新寧思來五縣八年以廢南石州之東鄉縣來屬貞觀
元年以廢并州之宣漢來屬又省思來入通川其年廢
萬州以永穆來屬貞觀五年廢都督府為下州長安二
年昇為中州開元二十三年昇為上州天寶元年改為
通川郡乾元元年復為通州舊領縣七戸七千八百九
十八口三萬八千一百二十三天寶戸四萬七百四十
三口十一萬八百四在京師西南二千三百里去東都
二千八百七十五里
通川漢宕渠縣地分置宣漢縣屬巴郡後魏改為石
城縣梁於縣置萬州元魏改為通州隋為通川縣永
穆宕渠地梁置永康縣隋改為永穆武德元年屬巴
川二年置萬州又割巴州之歸仁置諾水廣納太平恒
豐四縣並屬萬州七年省諾水縣貞觀元年廢萬州以
歸仁屬巴州廣納屬壁州永穆屬通州廢太平恒豐二
縣入永穆三岡隋舊縣石鼓後魏置東鄉
武德三年置南石州又分置下滿昌樂二縣屬之八
年州省昌樂入石鼓下滿入東鄉宣漢隋舊武德
元年置南并州又置東開縣隸之貞觀元年廢南并州
省東開入宣漢自和昌城移治新安屬通州新寧
武德二年分通川縣置治新寧故城貞觀八年移治淙
城巴渠永泰元年六月分石鼓縣四鄉置巴渠
洋州下隋漢川郡之西鄉縣武德元年割梁州三縣
置洋州四年又置洋源縣天寶元年改為洋川郡乾元
元年復為洋州舊領縣四戸二千二百二十六口一萬
八千六十天寶領縣五戸二萬三千八百四十九口八
萬八千三百二十七相去京師南八百里至東都二千
里
西鄉本漢城固縣地蜀立西鄉縣後魏於此置洋州
以水為名黃金漢安陽縣地屬漢中郡後魏置黃
金縣水名也隋縣治巴嶺鎮貞觀三年移於今治興
道隋興勢縣貞觀二十三年改為興道洋源武
德七年分西鄉縣置真符開元八年分興道置華
陽縣天寶七年改屬京兆仍改為真符十一年還屬洋
川郡
合州中隋涪陵郡武德元年改為合州領石鏡漢初
赤水三縣三年又置新明縣天寶元年改為巴川郡乾
元元年復為合州舊領縣四戸一萬四千九百三十四
口五萬二百一十天寶領縣六戸六萬六千八百一十
四口十萬七千二百二十在京師南二千四百五十里
至東都三千三百里
石鏡漢墊江縣屬巴郡宋改名宕渠宋置東渠郡
及石鏡縣又改郡為合州涪漢二水合流處為名新
明武德二年分石鏡置漢初後魏清居縣改漢初
赤水隋分石鏡置巴川開元二十三年割石
鏡銅梁二縣置銅梁長安三年置初治奴崙山南
開元三年移治於武金坑
集州下隋漢川郡之難江縣武德元年置集州仍割
巴州之符陽長池白石三縣來屬又置平桑縣凡領五
縣八年以符陽白石屬壁州貞觀元年廢平桑縣二年
又置六年又省平桑長池二縣八年又割壁州之符陽
來屬十七年又割廢靜州之地平來屬天寶元年改為
符陽郡乾元元年復為集州舊領縣一戸一千一百二
十六口四千一十七天寶領縣二戸四千三百五十三
口二萬五千七百二十六在京師西南一千四百二十
五里至東都二千六百里
難江漢宕渠縣地後周改為難江梁立東巴州恭帝
改為集州以水為名符陽漢縣武德元年屬集州
三年改屬壁州貞觀八年復還集州地平武德元
年分清化縣置狄平縣二年改狄平為地平其年置靜
州領地平嘉川大牟清化四縣貞觀十七年廢靜州嘉
川屬利州大牟清化屬巴州地平屬集州
巴州中隋清化郡武德元年改為巴州領化城清化
曾口盤道永穆歸仁始寧竒章安固代虞恩陽白石符
陽長池白石屬集州以安固伏虞屬蓬州清化屬靜州
二年割歸仁永穆置萬州貞觀元年廢萬州以歸仁來
屬天寶元年改為清化郡乾元元年復為巴州舊領縣
七戸一萬九百三十三口四萬七千八百九十天寶領
縣十戸三萬二百一十口九萬一千五十七至京師二
千三百六十里至東都二千五百八十二里
化城後漢昌縣梁改為梁大縣後周改為化城縣後
魏置大谷郡隋置巴州於縣理盤道後魏置清
化隋屬巴州武德元年於清化縣界木門故地置靜
州領清化大牟二縣其年又置地平縣六年移靜州於
地平縣又割利州之嘉川皆隸靜州貞觀十七年廢静
州以清化縣屬巴州曾口梁置隋縣治戴公山神
龍元年移治曾溪歸仁梁置平州隋改為歸仁縣
武德二年屬萬州貞觀元年屬巴州始寧梁置以
山為名竒章梁置縣東八里有竒章山恩陽
梁置義陽縣隋改為恩陽貞觀十七年廢萬歲通天元
年復置大牟武德元年分清化縣置縣東三里有
大牟山七盤久視元年分置
蓬州下武德元年割巴州之安固伏虞隆州之儀隴
大寅梁州之宕渠咸安等六縣置蓬州因周舊名三年
以儀隴屬萬州尋復來屬天寶元年改為咸安郡至德
二年改為蓬山郡乾元元年復為蓬州舊領縣六戸九
千二百六十八口三萬五千五百六十六天寶縣七戸
一萬五千五百七十六口五萬三千三百五十二至京
師二千二百一十里至東都二千九百九十五里
艮山漢宕渠地梁置伏虞郡安固縣後周改伏虞為
蓬州安固為良山開元初蓬州移治大寅縣至後不改
大寅梁置舊治斗子山後移治鬭壇口今為蓬州
所治儀隴梁置武德二年屬萬州州廢還蓬州舊
領金城山開元二十三年移治平溪伏虞梁宣漢
縣隋改為伏虞屬蓬州宕渠梁置取漢縣名舊治
長樂山長安三年移治羅穫水咸安梁置綏安縣
隋改為咸安至德二年改為蓬山大竹久視元年分宕
渠縣置至德二年割屬鄰山郡
壁州下武德八年分巴州始寧縣改置壁州并諾水
縣又割集州之符陽白石二縣來屬貞觀元年廢萬州
割廣納縣來屬八年復以符陽屬集州天寶元年改為
始寧郡乾元元年復為壁州舊領縣三戸一千四百九
十二口七千四百四十九天寶縣四戸一萬二千三百
六十八口五萬四千七百五十七在京師西南一千八
百二十二里至東都二千九百四十二里
諾水後漢宣漢縣梁分宣漢置始寧縣元魏分始寧
置諾水縣武德八年分巴州始寧之東境置壁州及諾
水縣今州所治廣納武德三年割始寧歸仁二縣
地置以廣納溪為名白石後魏置以白石水為名
武德初屬巴州又改屬集州八年還壁州巴東開
元二十三年六月置太平縣天寶元年八月二十四日
改為巴東縣
商州隋上洛郡武德元年改為商州其年於上津縣
置上州貞觀十五年州廢上津來屬天寶元年改為上
洛郡乾元元年復為商州舊領縣五戸四千九百一口
二萬一千五十天寶縣六戸八千九百二十六口五萬
三千八十至京師二百八十一里至東都八百八十六
里
上洛漢縣屬弘農郡言在洛水之上故為縣名隋於
縣置上洛郡豐陽漢商縣地晉分商縣置豐陽以
川為名舊治吉川城麟德元年移理豐陽川洛南
漢上洛縣地晉分置拒陽縣隋改拒陽為洛南舊治拒
陽川顯慶三年移治清州商洛漢商縣屬弘農郡
隋文加洛字上津漢長利縣地屬漢中郡梁置南
洛州後魏改為上州隋廢州為上津縣義寧二年置上
津郡武德元年改為上州領上津豐利黃土長利四縣
貞觀初省長利縣十年廢上州以黃土屬金州豐利屬
均州上津屬商州安業萬歲通天元年分豐陽置
景龍三年改屬雍州景雲元年還屬商州乾元元年正
月改為乾元縣割屬京兆府
金州隋西城郡武德元年改為金州領洵陽石泉安
康等縣其年割洵陽驢川二縣置洵州領三縣又置西
安州又立寧都廣德二縣隸西安州為直州三年金州
置總管府管金井直洵洋南豐均漸遷房重順十二州
十年廢洵州以洵城洵陽驢川三縣來屬貞觀元年廢
直州又省寧都廣德以安康來屬仍省驢川縣八年省
洵陽縣又以廢上州之黃土縣來屬天寶元年改為安
康郡至德二年二月改為漢南郡乾元元年復為金州
舊領縣六戸一萬四千九十一口五萬三千二十九天
寶戸九千六百七十四口五萬七千九百八十一在京
師南七百三十七里至東都一千七百里
西城州所理漢西城縣屬漢中郡後魏置安康郡尋
改為東梁州又以其地出金改為金州皆以西城為治
所隋末廢義寧二年復置洵陽漢縣名武德元年
置洵州又分洵陽置洵城驢川三縣七年廢洵州三縣
屬金州貞觀二年省驢川八年省洵城並入洵陽清
陽後魏黃土縣義寧二年屬上州貞觀八年屬金州
天寶元年改為清陽石泉隋縣聖歴元年改為武
安神龍初復為石泉永貞元年省入漢隂縣復置漢
隂漢安陽縣屬漢中郡晉武改為安康置安康郡隋
改為縣武德元年置西安州立寧都廣德二縣改西安
州為直州州廢省寧都廣德二縣入安康至德二年二
月改為漢隂縣平利後周於平利川置吉陽縣隋
改為安吉武德元年改為平利
開州隋巴東郡之盛山縣義寧二年分置萬州仍割
巴東郡之新浦通川郡之萬縣西流三縣來屬武德元
年改為開州領四縣貞觀初省西流入盛山天寶元年
改為盛山郡乾元元年復為開州舊領縣三戸二千一
百二十二口一萬五千五百四天寶戸五千六百六十
口三萬四百二十一在京師南一千四百六十里至東
都二千六百七十里
盛山漢朐䏰縣屬巴郡蜀分置開州周改漢豐為永
寧隋改永寧為盛山以山為名新浦宋分漢豐縣
置萬歲後周之萬縣隋加世字貞觀二十三年改
萬世為萬歲縣
渠州下隋宕渠郡武德元年改為渠州領流江賨城
宕渠咸安潾水墊江六縣其年改賨城為治安又分置
賨城義興豐樂三縣以宕渠盛安二縣屬蓬州又分潾
水墊江置潾山鹽泉四縣置潾州三年割潾州之潾水
來屬八年省義興豐洛賨城三縣其年廢潾州以潾山
來屬天寶元年改為潾山郡乾元元年復為渠州舊領
縣四戸九千七百二十六口二萬一千五百五十二天
寶戸九千九百五十七口二萬六千五百二十四在京
師西南二千一百七十里至東都三千一百九十里
流江漢宕渠縣地屬巴郡梁置渠州周改為北宕渠
郡又改為流江郡仍於郡内置流江縣武德元年改為
渠州又併賨城義興二縣入流江潾水梁置義寧
元年屬潾州武德三年屬渠州渠江梁置始安縣
隋不改天寶元年八月改為渠江縣潾山梁置潾
山在縣西四十里重疊潾北為名隋末縣廢武德元年
分置潾水縣又置潾州八年州廢縣隸渠州
渝州隋之巴郡武德元年置渝州因開皇舊名領江
津涪陵二縣其年以涪陵屬涪州三年置萬春縣改萬
春為夀縣貞觀十三年以廢霸州之南平縣來屬天寶
元年改為南平郡乾元初復為渝州舊領縣四戸一萬
二千七百一十口五萬七百一十三天寶戸六千九百
九十五口二萬七千六百八十五在京師西南二千七
百四十八里至東都三千四百三十里
巴漢江州縣屬巴郡古巴子國地梁置𤏡州隋改為
渝州以水為名江津漢江州縣分置萬夀武
德三年分江津縣置萬春縣五年改為萬夀南平
貞觀四年分巴縣置於縣南界置南平州領南平清谷
周泉昆川和山白溪瀛山七縣八年改南平州為覇州
十三年州廢省清谷等縣以南平縣屬渝州
山南東道
鄧州隋南陽郡武德二年改為鄧州領穰縣冠軍深
陽三縣三年立順陽縣州置總管管鄧淅酈苑溝新弘
等七州四年廢總管隸山南行臺廢新州以新野縣來
屬又置平晉縣六年省順陽入冠軍省平晉入穰縣八
年廢苑州以南陽來屬廢酈州以新城來屬貞觀元年
省冠軍入新城天寶元年改為南陽郡乾元元年復為
鄧州舊領縣六戸三千七百五十四口一萬八千二百
一十二天寶領縣七戸四萬三千五十五口十六萬五
千二百五十七在京師東南九百二十里至東都六百
七十里
穰漢縣屬南陽郡漢南陽郡以苑為理所後魏移治
於穰隋改為南陽郡尋改為鄧州取漢郡縣為名南
陽漢南陽郡所治苑縣也武德三年置苑州領南陽
上苑上馬安固四縣並寄治苑城八年州廢以上馬入
唐州餘三縣入南陽縣屬鄧州新野漢縣屬南陽
郡晉於縣置義州武德四年分置新州領一縣其年新
州廢縣屬鄧州向城漢西鄂縣地屬鄧州後魏於
古向城置縣乃改立臨湍後魏割冠軍縣北境置
新城縣武德二年移治虎遙城屬酈州八年廢酈州縣
屬鄧州貞觀三年移治故臨湍聚天寶元年改為臨湍
縣内鄉漢浙縣地屬弘農郡後周改為中鄉隋改
為内鄉武德元年置浙州又分内鄉置默水縣後復改
為内鄉菊潭漢沮陽縣地隋改沮水縣後廢開元
二十四年割新城復置改為菊潭
唐州上隋淮安郡武德四年改為顯州仍置總管領
顯北澧純三州顯州領北陽慈丘平氏顯岡四縣五年
又分置唐州屬顯州總管七年改為都督府州不改貞
觀元年罷都督仍以廢純州桐栢縣來屬三年省顯岡
縣九年改顯州為唐州以廢唐州之棗陽湖陽及廢魯
州之古城三縣來屬十年以棗陽屬隋州開元五年以
方城來屬僊州十三年置上馬縣二十六年以方城來
屬天寶元年改為淮安郡乾元元年復為唐州舊屬河
南道至德後割屬山南東道舊領縣六戸四千七百二
十六口二萬二千二百九十九天寶領縣七戸四萬二
千六百四十三口十八萬三千三百六十至京師一千
四百八十里至東都六百四十六里
北陽漢縣屬南陽郡後魏置東荆州於漢北陽古城
改為淮州隋改淮州為顯州取界内顯望岡為名貞觀
元年改為唐州北水出縣東今縣州所治也慈丘
隋分北陽縣置取界内慈丘山為名桐栢漢平氏
縣地屬南陽郡梁置華州西魏改淮州又為純州後周
為大義郡隋廢郡為桐栢縣平氏漢縣屬南陽郡
湖陽漢縣屬南陽郡隋不改屬舂陵郡武德四年
於縣置湖州領湖陽上馬二縣貞觀元年廢湖州省上
馬以湖陽屬唐州方城前漢堵陽縣屬南陽郡後
漢改為順陽隋改為方城縣屬淯陽郡武德二年於縣
置北澧州領方城真昌二縣貞觀初省真昌縣八年改
北澧州為魯州領縣不改九年省魯州以方城屬唐州
泌陽後魏石馬縣後訛為上馬縣貞觀元年廢開
元十六年割湖陽復置上馬縣天寶元年改為泌陽縣
均州下隋淅陽郡之武當縣義寧二年割淅陽之武
當淅陽二縣置武當郡又置平陵縣武德元年改為均
州七年省平陵縣八年省均陽入武當其年以澧州之
鄖鄉堵陽安福三縣來屬貞觀元年廢均州又省堵陽
安福二縣以武當鄖鄉二縣屬淅州八年廢淅州又以
武當鄖鄉二縣置均州又廢上州割豐利縣來屬天寶
元年改為武當郡乾元元年復為均州舊領縣三戸二
千八百二十九口一萬二千五百九十三天寶戸九千
六百九十八口五萬八百九在京師東南九百三十里
至東都九百一十七里
武當州所治漢縣南陽郡梁置南始平郡後魏改為
豐州隋改為均州皆治武當縣縣舊治延冬城顯慶四
年移於今所鄖鄉漢錫縣地屬漢中郡晉改為鄖
鄉武德元年置南豐州領鄖鄉安福堵陽三縣屬均州
貞觀元年廢均州以鄖鄉淅川屬浙州又省安福堵陽
並入鄖鄉八年復置均州二縣來屬豐利漢長利
縣地後魏置豐利郡分錫縣置豐利縣武德初屬上州
州廢屬均州
房州下隋房陵郡武德元年改為遷州領光遷永清
又置受陽淅川房陵凡領五縣其年又於竹山縣置房
州領竹山上庸又置武陵凡領三縣五年廢遷州之淅
川七年又廢房陵受陽二縣貞觀十年廢遷州自竹山
移房州治於廢州城其年省武陵縣改光遷為房陵縣
天寶元年改為房陵郡乾元元年復為房州舊領縣四
戸四千五百三十三口二萬一千五百七十九天寶戸
一萬四千四百二十二口七萬一千七百八在京師南
一千二百九十五里至東都一千一百八十五里
房陵漢縣屬漢中郡後魏為新城郡又改為光遷國
武德初改為遷州置光遷縣又改為房州兼改光遷為
房陵縣永清後魏分房陵縣置大洪縣周改為永
清竹山分上庸縣置武德元年置房州貞觀十七
年州移治房陵縣上庸漢縣屬漢中郡
隋州下隋為漢東郡武德三年改為隋州領隋縣光
化安貴平林順義五縣五年省安貴縣八年省平林順
義二縣貞觀十年割唐州棗陽來屬天寶元年改為漢
東都乾元元年復為隋州舊領縣三戸二千三百五十
三口一萬一千八百九十八天寶縣四戸二萬三千九
百一十七口十萬五千七百二十二在京師東南一千
三百八十八里至東都一千八百里
隋漢縣屬南陽郡後魏於縣置隋州隋為漢東郡皆
治隋州光化隋縣棗陽漢舂陵縣屬南郡隋
置舂陵郡武德三年改為昌州領棗陽舂陵清潭湖陽
上馬五縣其年分湖陽上馬置湖州五年廢昌州及清
潭縣貞觀元年省舂陵入棗陽其年以廢湖州之上馬
湖陽來屬九年廢顯州自此移唐州於廢顯州仍屬焉
十年改屬隋州唐城開元二十六年分棗陽置
郢州後魏置温州武德四年置郢州於長夀縣置京
山藍水二縣屬焉貞觀元年省藍水入長夀又廢郢州
以長夀屬鄀州京山屬荆州十七年廢温州依舊置郢
州治京山天寶元年改為富水郡乾元元年復為郢州
舊温州領縣三戸一千五百八十口七千一百七十三
天寶改郢州戸一萬二千四十六口五萬七千三百七
十五在京師東南一千四百四十里至東都一千一百
四十九里
京山隋縣屬安陸郡武德四年置溫州因後魏領京
山富水二縣貞觀八年廢郢州以長夀來屬十七年復
於縣置郢州長夀漢竟陵縣地屬江夏郡武德四
年於縣置郢州貞觀元年廢郢州以長夀屬荆州八年
又屬温州十七年又屬郢州富水隋舊武德初屬
溫州州廢屬郢州
復州隋沔陽郡武德五年改為復州治竟陵縣貞觀
七年移治沔陽天寶元年改為竟陵郡乾元元年復為
復州舊領縣三戸一千四百九十四口六千二百一十
八天寶戸八千二百一十口四萬四千八百八十五在
京師東南一千八百里至東都一千五百一十八里
沔陽漢竟陵縣地屬江夏郡隋置沔陽郡武德初改
為復州皆治此縣竟陵漢縣後廢晉復置至隋不
改監利漢華容縣地屬南郡晉置監利縣
襄州緊上隋襄陽郡武德四年平王世充改為襄州
因隋舊名領襄陽安養漢南義清南漳常平六縣州置
山南道行臺統交廣安黃夀等二百五十七州五年省
酇州以陰城榖城二縣來屬七年罷行臺為都督府督
襄鄧唐均浙重七州貞觀元年廢重州以荆山縣來屬
六年廢都督府八年廢鄧州以率道樂鄉二縣來屬又
省常平入襄陽省陰城入穀城省南津入義清省漢南
入率道天寶元年改為襄陽郡十四載置防禦使乾元
元年復為襄州上元二年置襄州節度使領襄鄧均房
金商等州自後為山南東道節度使治所舊領縣七戸
八千九百五十七口四萬五千一百九十五天寶戸四
萬七千七百八十口二十五萬二千一在京師東南一
千一百八十二里至東都八百五十三里
襄陽漢縣屬南郡建安十三年置襄陽郡晉入為荆
州治所梁置南雍州西魏改為襄州隋為襄陽郡皆以
此縣為治所鄧城漢鄧縣屬南陽郡故樊城也宋
故安養縣天寶元年改為臨漢縣貞元二十一年移縣
古鄧城置乃改臨漢為鄧城縣穀城漢筑陽縣地
屬南陽郡隋為榖城縣義清漢中盧縣地屬南郡
元魏改為義清縣舊治柘林永徽元年移治清良南
漳漢臨沮縣屬南郡晉立上黃縣後魏改為重陽縣
隋改為南漳武德二年分南漳置荆山縣又於縣治西
一百五里置重州領荆山重陽平陽渠陽土門歸義六
縣七年省渠陽入荆山省重陽入平陽入省重陽土門
歸義三縣併房州之永清貞觀元年廢重州以荆山屬
襄州移重陽入州城改屬遷州八年省重陽入荆山開
元十八年省荆山移治於南漳故城乃改為南漳宜
城漢巴縣屬南郡宋立華山郡於大堤村即今縣後
魏改為宜城郡分華山新野置陽立率道縣周省宜城
郡縣武德四年率道屬鄧州貞觀八年改隸襄州天寶
七載三縣改為宜城縣樂鄉漢鄀縣屬南郡晉於
合城郡置樂鄉縣武德四年置鄀州領樂鄉長夀率道
上洪四縣貞觀元年省上洪縣八年廢鄀州以長夀屬
溫州以樂鄉率道屬襄州
荆州江陵府隋為南郡武德初蕭銑所據四年平銑
改為荆州領江陵枝江長林安興石首松滋公安七縣
五年荆州置大總管管荆辰朗澧東松沈基復巴睦崇
硤平等十三州統潭桂交循䕫高康欽尹九州六年改
平州為玉州改巴州為岳州七年廢基州入郢州其年
改大總管為大都督督荆辰澧朗東松岳硤玉八州仍
統潭桂交䕫高欽尹等七州其沈復睦崇四州循康二
州都督並不統八年廢玉州以當陽縣來屬貞觀元年
廢郢州以京山來屬二年降為都督府惟督前七州而
已其桂潭等七州不統也八年廢東松州入硤州又省
京山入長林十年辰州改隸黔州都督硤澧朗岳四州
都督從三品荆州領江陵枝江當陽長林安興石首松
滋公安等八縣龍朔二年昇為大都督督硤岳復郢四
州天寶元年改為江陵郡乾元元年三月復為荆州大
都督府自至德後中原多故襄鄧百姓兩京衣冠盡投
江湘故荆南井邑十倍其初乃置荆南節度使上元元
年九月置南都以荆州為江陵府長史為尹觀察制置
一準兩京以舊相呂諲為尹充荆南節度使領澧朗硤
䕫忠歸萬等八州又割黔中之涪湖南之岳潭衡郴邵
永道連八州增置萬人軍以永平為名二年置長寧縣
於郭内與江陵並治其年省枝江縣入長寧至德二年
江陵尹衛伯玉以湖南闊遠請於衡州置防禦使自此
八州置使改屬江南西道舊領縣八戸一萬二百六十
口四萬九百五十八天寶領縣七戸三萬一百九十二
口十四萬八千一百四十九在京師東南一千七百三
十里至東都一千三百一十五里
江陵漢縣南郡治所也故楚都之郢城今縣北十里
紀南城是也後治於郢在縣東南今治所晉桓温所築
城也長寧上元元年分江陵縣置治郭下二年又
廢枝江併入當陽漢縣屬南郡武德四年於縣置
平州領當陽臨沮二縣六年改屬玉州又省臨沮入當
陽屬荆州長林晉分編縣置長林縣以其有櫟林
長故也武德四年於縣東北百二十里置基州及章山
縣七年廢基州以章山屬郢州州廢屬荆州八年省入
長林石首漢華容縣屬南郡武德四年分華容縣
置取縣北石首山為名舊治石首山顯慶元年移治陽
支山下松滋漢高城縣地屬南郡松滋亦漢縣名
屬廬江郡晉時松滋縣人避亂至此乃僑立松滋縣因
而不改公安吳孱縣地漢末左將軍劉備自襄陽
來鎮此時號左公乃改名公安
峽州下隋夷陵郡武德二年平蕭銑置硤州領夷陵
夷道遠安三縣貞觀八年廢東松州以宜都長陽巴山
三縣來屬其年省夷道入宜都九年自下牢鎮移治陸
抗故壘天寶元年改為夷陵郡乾元元年復為硤州舊
領縣五戸四千三百口一萬七千一百二十七天寶戸
八千九十八口四萬五千六十六在京師東南一千八
百十八里至東都一千六百四十六里
夷陵漢縣屬南郡有夷山在西北因為名蜀置宜都
郡梁改為宜州後魏改為柘州又改為硤州隋縣治石
臯城武德四年移治夷陵府貞觀九年移治陸抗故壘
宜都漢夷道縣屬南郡陳改為宜都隋改為宜昌
屬荆州武德二年置江州領宜昌一縣尋改為宜都六
年改江州為東松州八年廢睦州以長陽巴山來屬貞
觀八年廢東松州盡以三縣屬硤州長陽漢佷山
縣屬武陵郡隋改為長陽以溪水為名隋屬荆州武德
四年置睦州領長陽巴山二縣八年廢睦州以二縣屬
東松州貞觀八年屬硤州遠安漢臨沮縣地屬南
郡晉改高安縣後周改為遠安屬硤州巴山隋分
佷山縣置巴山縣武德四年置江州領巴山鹽水二縣
四年廢江州及鹽水縣以巴山屬睦州八年屬東松州
貞觀元年屬硤州
歸州隋巴東郡之秭歸縣武德三年割䕫州之秭歸
巴東二縣分置歸州三年分秭歸置興山縣治白帝城
天寶元年改為巴東郡乾元元年復為歸州舊領縣三
戸三千五百三十一口二萬一十一天寶戸四千六百
四十五口二萬三千四百一十七在京師南二千二百
六十八里至東都一千八百四十三里
秭歸漢縣屬南郡魏改為臨江郡吳晉為建平郡隋
屬巴東郡武德二年置歸州巴東漢巫縣地屬南
郡周置樂鄉縣隋改為巴東縣興山武德三年分
秭歸縣置舊治高陽城貞觀十七年移治大清鎮天授
二年移治古䕫子城
䕫州下隋巴東郡武德元年改為信州領魚復巫山
雲安南浦梁山太昌武寧七縣二年以武寧南浦梁山
屬浦州又改信州為䕫州仍置總管管䕫硤施業浦洛
渝谷南智務黔克思巫平十九州八年以浦州之南浦
梁山来屬九年又以南浦梁山屬浦州貞觀十四年為
都督府督歸䕫忠萬涪渝南七州後罷都督府天寶元
年改為雲安郡至德元年於雲安置七州防禦使乾元
元年復為䕫州二年刺史唐論請昇為都督府尋罷之
舊領縣四戸七千八百三十口三萬九千五百五十天
寶戸一萬五千六百二十九口六萬五十在京師南二
千四百四十三里至東都二千一百七十五里
奉節漢魚復縣屬巴郡今縣北三里赤甲城是也梁
置信州周為永安郡隋為巴東郡仍改為魚復縣貞觀
二十三年改為奉節雲安漢朐䏰縣屬巴郡故城
曰萬戸城縣西三十里有鹽官巫山漢巫縣屬南
郡隋加山字以巫山硤為名舊治巫子城大昌晉
分巫秭歸縣置建昌縣又改為大昌隋不改
萬州隋巴東郡之南浦縣武德二年割信州之南浦
置南浦州領南浦梁山武寧三縣八年廢南浦州以南
浦梁山屬䕫州武寧屬臨州其年復立浦州依舊領三
縣貞觀八年改為萬州天寶元年改為南浦郡乾元元
年復為萬州舊領縣三戸五千三百九十六口三萬八
千八百六十七天寶戸五千一百七十九口二萬五千
七百四十六在京師西南二千六百二十四里至東都
二千四百六十五里
南浦後魏分朐䏰縣置魚泉縣周改為萬州隋改為
南浦武德二年置浦州貞觀八年改為萬州以此縣為
治所武寧漢臨江縣地周分置源陽縣隋改為武
寧治巴子故城梁山後周分朐䏰縣置治後魏萬
州郡故城
忠州隋巴東郡之臨江縣義寧二年置臨州又分置
豐都縣武德二年分浦州之武寧置南賓縣又分臨江
置清水縣並屬臨州八年又以浦州之武寧來屬其年
又隸湘州九年以廢潾州之墊江來屬貞觀八年改臨
州為忠州天寶元年改為南賓郡乾元元年復為忠州
舊領縣五戸八千三百一十九口四萬九千四百七十
八天寶戸六千七百二十二口四萬三千二十六在京
師南二千二百二十二里至東都二千七百四十七里
臨江漢縣屬巴郡後魏置萬川郡貞觀八年改臨州
為忠州治於此縣豐都漢枳縣地屬巴郡後漢置
平都縣義寧二年分臨江置豐都縣南賓武德二
年分武寧縣置墊江漢縣屬巴郡後廢後魏分臨
江復置周改為魏安隋復為墊江武德初屬潾州州廢
屬臨州桂溪武德二年分臨江置清水縣天寶元
年改為桂溪
舊唐書卷三十九
舊唐書卷三十九考證
地理志二河東龍門縣武德元年于縣置泰州新書
作二年
絳州闕領縣戸口及去京師東都里數
隰州蒲縣武德二年置昌州領蒲仵城常武昌原四縣
常武新書作常安
嵐州宜芳縣武德九年省合會併入新書八年省
雲州開元二十年復為雲州新書開元十八年復置
單于都護府舊書屬河東道新書屬關内道(以上河東道)
博州博平縣武德四年分置靈縣五年省并入博平
四年新書作三年靈縣新書作靈泉五年新書作四
年
洺州會昌元年省清漳洺水二縣入肥鄉元年新書
作三年洺水新書作池水
鎮州槀城縣唐初置鉅鹿郡領槀城桓肆新豐宜安四
縣桓肆新書作栢肆
營州上都督府開元四年復移還柳城新書作五年
(以上河北道)
巴州奇章縣新書作其章
商州舊書屬山南西道新書屬關内道
金州舊書屬山南西道新書屬山南東道
金州西城縣以其地出金改為金州新書作金川(以上)
(山南西道)
郢州京山縣武德四年置溫州新書武德元年
硤州武德二年平蕭銑置硤州沈炳震曰平蕭銑在
武德四年應誤
硤州宜都縣漢夷道縣屬南郡陳改為宜都隋改為宜
昌屬荆州沈炳震曰此夷道為宜都舊名本一縣
也而新書宜都則屬荆州夷道則屬硤州江州本領
二縣州廢後乃省夷道入宜都非宜都舊名夷道也
應從新書
舊唐書卷三十九
