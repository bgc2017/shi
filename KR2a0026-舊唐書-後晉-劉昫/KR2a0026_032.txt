舊唐書卷三十二
後晉司空同中書門下平章事劉昫撰
志第十二
歷一
太古聖人體二氣之權輿賾三才之物象乃創紀以窮
其數畫卦以通其變而紀有大衍之法卦有推策之文
繇是歷法生焉殷人用九疇五紀之書周禮載馮相保
章之職所以辨三辰之躔次察九野之吉凶歷代疇人
迭相傳授盖推步之成法協用之舊章暨秦氏焚書遺
文殘缺漢興作者師法多門雖同徵鍾律之文共演蓍
龜之說而建元或異積蔀相懸旁取證於春秋強乩疑
扵繫象靡不揚眉抵掌謂甘石未稱日官運策播精言
禆梓不知天道及至清臺眎祲黃道考祥言縮則盈少
中多否否則矯云差算中則自負加時章亥不生憑何
質證高齊天保中六月日當蝕朔文宣先期問候官蝕
何時張孟賓言蝕申鄭元偉董峻言蝕辰宋景業言蝕
已是日蝕於申酉之間言皆不中時景業造天保歷則
疎密可知矣昔鄧平洛下閎造漢太初歷非之者十七
家後劉洪蔡伯喈何承天祖冲之皆數術之精粹者至
於宣考歷書之際猶為横議所排斯道寂寥知音盖寡
所以張胄玄佩印而沸騰劉孝孫輿棺而慟哭俾諸後
學益用為疑以臣折衷無如舊法高祖受隋禪傅仁均
首陳七事言戊寅歲時正得上元之首宜定新歷以符
禪代繇是造戊寅歷祖孝孫李淳風立理駮之仁均條
答甚詳故法行扵貞觀之世高宗時太史奏舊歷加時
寖差宜有改定乃詔李淳風造麟德歷初隋末劉焯造
皇極歷其道不行淳風約之為法時稱精密天后時瞿
曇羅造光宅歷中宗時南宮說造景龍歷皆舊法之所
棄者復取用之徒云革易寧造深微尋亦不行開元中
僧一行精諸家歷法言麟德歷行用既久晷緯漸差宰
相張說言之玄宗召見令造新歷遂與星官梁令瓚先
造黃道游儀圖考校七曜行度凖周易大衍之數别成
一法行用垂五十年肅宗時韓穎造至德歷代宗時郭
獻之造五紀歷德宗時徐承嗣造正元歷憲宗時徐昂
造觀象歷其法令存而無計蔀章之數或異前經而察
歛啓閉之期何殊舊法至論徵驗罕及研精綿代流行
示存經法耳前史取傅仁均李淳風南宫說一行四家
歷經為歷志四卷近代精數者皆以淳風一行之法歷
千古而無差後人更之要立異耳無踰其精密也景龍
歷不經行用世以為非今略而不載但取戊寅麟德大
衍三歷法以備此志示於疇官爾
戊寅歷經
(已上闕文)日自入立秋初日加四千八十分後日減七十六
分(置初日所加之分計後日減之數以減之訖餘以行分法約之為日數及加平見日及分滿行分法又去)
(之從日一為定見日及分後皆放此)畢於秋分自入寒露日減一百二十
七分(減若不足即一日加行分法及減之為定見日及分後皆放此)畢於立冬自入小
雪畢扵大雪均減八日初見去日十四度
熒惑平見入冬至初日減一萬六千三百五十四分後
日減五百四十五分畢扵小寒自入大寒日加四百二
十六分畢扵啓蟄自入雨水畢扵榖雨均加二十九日
入立夏初日加一萬九千三百九十二分後日減二百
一十三分畢扵大暑自入立秋依平自入處暑日減一
百八十四分畢扵立冬自入小雪畢扵大雪均減二十
五日初見去日十七度
鎮星平見入冬至初日減四千八百一十四分後日加
七十九分畢扵氣盡自入小寒畢扵大寒均減九日入
立春均減八日入啓蟄均減七日入雨水均減六日入
春分均減五日入清明均減四日入榖雨畢芒種均減
三日入夏至畢十日内均減二日十日外入小暑畢五
日内均減一日五日外畢扵氣盡依平自入大暑日加
一百八十一分畢扵立秋自入處暑均加九日自入白
露初日加六十二分後日減一百三十三分畢扵寒露
自入霜降日減七十九分畢扵大雪初見去日十七度
太白晨平見入冬至依平自入小寒日加六十六分畢
扵大寒自入立春畢扵立夏均加三日自小滿初日加
一千九百六十四分後日減六十六分畢扵芒種自入
夏至依平自入小暑減六十分畢扵大暑自入立秋畢
扵立冬均減三日自入小雪初日減一千九百六十四
分後日減六十六分畢大寒夕平見入冬至日減一百
分畢扵立春自入啓蟄畢於春分均減九日自入清明
初日減五千九百八十六分後日減一百分畢扵小滿
自入芒種依平自入夏至日加一百分畢扵立秋自入
處暑畢扵秋分均加九日自入寒露初日加五千九百
八十六分後日減一百分畢於小雪自入大雪依平初
見去日十一度
辰星晨平見入冬至均減四日自入小寒畢於大寒依
平自入立春畢啟蟄減三日(其在啓蟄氣内去日一十八度外四十度内晨無木)
(土金一星已上者不見也)自入雨水畢扵立夏應見不見(其在立夏氣内去日)
(度如前晨有木火土金一星已上者亦見之)自入小滿畢於寒露依平自入
霜降畢於立冬加一日自入小雪畢扵大雪十二日依
平若在大雪十三日即減一日在十四日減二日在十
五日減三日在十六日減四日夕平見入冬至畢於清
明依平自入榖雨畢於芒種減二日自入夏至畢扵大
暑依平自入立秋畢於霜降應見不見(其在立秋及霜降二氣之内夕)
(有星去日如前晨者亦見)自入立冬畢扵大雪依平初見去日十七
度
行五星法
各置星定見之前夜半日所在宿度筭及分各以定見
去朔日筭及一分加之小分滿法十四分從行分一行
分滿法六百七十六分從度一又以星初見去日度數
晨減夕加之命度以次即星初見所在度及分(自此已後皆棄)
(此小分也)
求次日術
各加一日所行度及分其火金之行而有小分者各以
日率為母小分滿其母去從行分一行分滿法去從度
一(其行有益疾遲者副置一日行分各以其差疾益遲損乃加之)留者因前退則減之
伏不注度順行出斗去其分行入斗先加分訖皆以二
十六副行分為度分
歲星初見順日行一百七十六分五十秒日益遲一分
一百一十四日行十九度二百九分而留二十八日乃
退日九十七分八十四日退十二度五十分又留二十
六日五百九十六小分七四分(即以初定見日分而加之若滿行分法即去之)
(從月去之從一日)乃順初日行六十分日益疾一分一百十四
日行十九度四百三十七分而伏
熒惑初見入冬至初率二百四十一日行一百六十三
度(已後二日損日及度各一)盡一百二十八日率一百七十七日行
九十九度(畢一百六十一日皆同已後三日損日及度各一)盡一百八十二日
率一百七十日行九十二度(畢一百八十八日皆同已後三日益日及度各一)
盡二百二十七日率一百八十三日行一百五度(已後二日)
(益日及度各一)盡二百四十九日率一百九十四日行一百一
十六度(已後一日益日及度各一)盡三百一十日率二百五十五日
行一百七十七度(畢三百三十七日皆同已後二日損)盡三百六十五日
復二百四十一日行一百六十三度見入小寒已後三
日去日率一畢於啓蟄自入雨水畢於立夏均去日率
二十自入小滿初去日率二十以次三日去十九日日
去十八以次三百去一日畢扵小暑即依平為定日之
率若入處暑畢扵秋分皆去度率六各依冬至後日數
而損益之又依所入之氣以減之名為前疾日數及度
數之率若初行入大寒畢於大暑皆差行日益遲一分
其餘皆平行若入白露畢扵秋分初日行半度四十日
行二十度(即去日率四十度率二十别為半度之行訖然後求平行之分以續之平行分者置定行)
(度率以分法乘之以定日率除之所得即平行一日之分不盡為小分求差行者置日率之數減一訖又半之)
(加平行一日之分為初日行分)各盡其日度而遲初日行三百二十六
分日益遲一分半六十日行二十五度五分(其前疾去度六者此)
(遲初日加六十七分小分三十六小分滿六十去之從行分一即六十日行三十一度分同)而留十
二日(前去日分日扵二留竒後從後留)乃退日一百九十二分六十日
退十七度二十八分又留十二日六百二十六分小分
三十分(亦如初定見之分滿去如前)又順後遲初日行二百三十八
分日益疾一分半六十日行二十五度三十五分(此遲在立)
(秋至秋分者加一日行六十七小分三十六滿去如前即六十日行三十一度分同也)而後疾入
冬至初率二百一十四日行一百三十六度(已後一日損日及度)
(各一)盡三十七日率一百七十七日行九十九度(已後二日損日)
(及度各一)盡五十七日率一百六十七日行八十九度(畢七十九)
(日皆同已後三日益日及度各一)盡一百三十日率一百八十四日行
一百六十度(已後二日益日及度各一)盡一百四十四日率一百九
十一日行一百一十三度(已後一日益日及度各一)盡一百九十日
率二百三十七日行一百五十九度(已後一日益日及度各一)盡二
百一十日率二百六十七日行一百八十九度(畢二百五十九)
(日皆同已後二日損日及度各一)盡三百六十五日復率二百一十四日
行一百三十六度後遲加六度者此後疾去度率六為
定度各依冬至後日數而損益之為後疾日及度之率
若入立夏扵夏至日行半度盡六十日行三十度若入
小暑扵大暑盡四十日行二十度(皆去日及度之率别為半度之行訖然後)
(求平行之分以續之)各盡其日度而伏
鎮星初見順日行六十分八十三日行七度二百四十
八分而留三十八日乃退日四十一分一百日退六度
四十四分又留三十七日六十一分小分四(亦以初定見日分加)
(之滿去如前)乃順日行六十分八十三日行七度二百四十
八分而伏
太白晨初見乃退日一度半十日退十五度而留九日
乃順遲差行先遲日益疾八分四十日行三十度(若此遲入)
(大雪已後畢於小滿即依此為定而求行分自入芒種十日減一度為定度畢扵夏至自入小暑畢扵霜䧏均)
(減三度自入立冬初日減三度後十日減一度畢扵霜䧏小雪皆為定度求一日行分者以行分法乘定度以)
(四十餘之為平分不盡為小分又以四乘三十九以減平分為初日行分)平行日一度十五
日行十度(若此平行入小寒後十日益日及度各一畢扵啓蟄自入雨水之氣皆二十一日行二十)
(一度自入春分後十日減一畢於立夏即十五日自入處暑畢於寒露即無此平行自入霜降即四日益一畢)
(於大雪後十五日行十五度)疾百七十日行二十四度(前順遲減度者計所減之)
(數以益此度為定度求一日行度及分者以百七十日減度數餘行以分法乘以百七十餘之所得為之日平)
(行度分)晨伏東方夕初見順疾百七十日行二日(畢扵立夏依此)
(順疾入冬至已後畢於立夏依此率為定自入小滿六日加一度自入大暑初畢扵芒種自入夏至畢扵小暑)
(均五度自入大暑初加五度後三日減一度畢扵氣盡自入立秋畢扵大雪還依本率從白露畢春分皆差行)
(先疾日益遲一分半自入清明畢扵處暑並平行同晨疾求差行者半一百六十九乃以一分半乘之以加平)
(行分為初日行度分也)平行日一夜十五日行十五度(此平行入冬至後十)
(日減日及度各一畢扵立春自入啓蟄畢扵芒種皆均九日行九度自入夏至後五日益一畢扵小暑自入大)
(暑畢扵氣盡皆十五日行十五度自入立秋後六日一畢扵小雪自入大雪畢扵氣盡皆十五日行十五度者)
(也)順遲差行先疾日益遲八分四十日行三十度(前加度者)
(此依數減之求一日行分如晨遲凖減者為加之)又留九日乃退日半度十日
退五度而夕伏西方
辰星晨初見留六日順遲日行一百六十九分四日行
一度(若初見入大寒畢扵啓蟄之内即不須此遲行)平行日一度十日行十度
(此平行若入大寒已後二日去日及度各一畢扵二十日日及度俱盡即無此平行)疾日行一度
六百九十分十日行十九度六分(前無遲行者此疾日減二百三分十日行)
(十七度四分)晨伏東方夕初見順疾日行一度六百九分十
日行十九度六分(此疾者入小暑畢扵處暑之内日減二百三分十日行十六度四分)平
行日一度十日行十度(此平行若入大暑已後扵二日去日及度各一畢扵二十日日)
(及度俱盡即無此平行)遲日行一百六十九分四日行一度(若疾減二)
(百三分者即不湏此遲行)又留六日九分夕伏西方
推交會
交會法一千二百七十四萬一千二百五分交分法
六百三十七萬六百二十九分朔差一百八萬五千
四百九十二分望分六百九十一萬三千三百五十
分交限五百八十二萬七千八百五十八分望差五
十四萬二千七百四十一分外限六百七十六萬七
百八十二九分中限一千二百三十五萬一千二十
八分内限一千二百一十九萬八千四百五十八七
分交時法二萬九千一十八分
推交分術
置入上元已來積月以交會法去之餘以朔差乘之滿
交會法又去之(仁均本術武德年加交差七百七十五萬五千一百六十四分)餘為所
求年天正朔入平交分求望平交分術以望分加之滿
去如前為平分次月平分術其朔望入冬至氣内依平
為定若入小寒已後日加氣差一千六百五十分畢扵
立春自入啓蟄畢扵清明均加七萬六千一百分後日
減一千六百五十分畢扵小滿(置初日所加之分計後日減之數以減至餘以)
(加平交分)自入芒種畢扵夏至依平為定加之滿交會法即
去餘為定交分(其朔入交分若入小寒畢扵雨水及立夏畢扵小滿值盈二時已下皆半氣差)
(而加之二時已上皆不加其朔入時交分如望差分已下外限已上有星伏木土去見十日外火去見四十日)
(外金晨伏去見二十二日外有一星者不加氣差)其朔望入小暑已後日減氣
差一千二百分畢於處暑自入白露畢扵霜降均減九
萬五千八百二十分自入立冬初日減六萬三千三百
分後日減二千一百一十分畢扵小雪(置初日所減之分計後日減之)
(數以減之餘以減平交分也)自入大雪亦依平為定減若不足者加
交會法乃減之餘為定交分(其朔入交分如交限内限已上交分中限已下有星)
(伏如前者不減氣差)推道在内外及先後去交術其定交分不滿
交分法者為在外道滿去之餘為在内道其餘如望差
已下(即是去先交分以時法約之得一為去先交時數)交限已上(即以減交分法餘為去後)
(交分亦以時法約之為時數)望則月蝕也其朔在内道者朔則日蝕
(雖或在内道去交而遠在外道去交而近亦為蝕也)
推月蝕加時術
置有蝕之望定小餘若入歷一日即減二百八十若十
五日即加之若入十四日即加五百五十若二十八日
即減之自入諸日值盈皆加二百八十值縮皆減之為
定餘乃以十二乘之以時法六千五百三除之所得為
半辰之數命以子半起筭外即所在辰(初命子半以一筭自後皆以二)
(筭為一辰)不盡為時餘若時餘在辰半之前者乃倍之如法
無所得為辰初又以三因之如法得一名為強若得強
若得二強即名少弱若倍之如法得一為少(凡四分一為少二為)
(半三為太)又不盡者三之如法得一名為強若得二強者即
名為半弱若時餘在辰半之亦倍之如法無所得為正
在辰半以三因之如法得二名為強即名半強若得二
強即名太弱若倍之法得一為太不盡者又三之如法
得一為強即名太強若得者又二強者為辰未亦可前
辰名之(月在衝上蝕日出後入前各一時半外不注蝕)
推日蝕加時術
置有蝕之朔定小餘(若入歷一日日即減三百八十五日即加之若入十四日即加之日)
(五十入二十八日即減之以為定自後不入四時加減之限)春三月内道去交四時
已上入歷值盈加二百八十值縮反減之夏三月内道
值盈加二百八十值縮反減之秋三月内道去交十一
時已下值盈加二百八十值縮不加十一時已上值盈
加五百五十值縮不加一百八十冬三月内道去交五
時已下值盈加二百八十縮不加皆為定餘乃以十二
乘之以時法除之所得半辰之數命以子半起筭外即
所在辰(命辰如前法)不盡為時餘别置為副若入仲辰半前
即以副減法餘為差率若在半後即退其半辰還以法
加餘即以副為差率若入季辰半前即以法加副而為
差率若在半後即其半辰還以法加餘乃倍法以加副
而為差率若入孟辰半前即三因其法而以副減之餘
為差率若半後即退其半辰還以法加餘又以法加副
乃因其法而副減之為差率又置去交時數三已下加
二三六已下加九已下加一九已上依數十二以上從
十二以乘差率(若在季辰半後孟辰半前去交六時以上者皆從其六以乘差率六時已下自)
(依數不須加)如十四得一為時差子半至卯半至酉半以加
餘加之若滿卯半午酉半子半以減時餘加之若滿時
法者乃去之加扵辰即進之扵前也減之若不足者減
半辰加時法乃減之即退之扵後也餘為定時餘乃如
月蝕法子午卯酉為仲辰戍丑未為季寅申己亥為孟
(日出前後各一時半外不注日蝕)
推内道日不蝕術
夏五月朔加時在南方三辰先交十三時外六月朔後
交十三時外者不蝕啓蟄畢清明先交十三時外值縮
加時在未巳西者亦不蝕入處暑畢寒露後交十三時
值盈加時在已已東者亦不蝕
推外道日蝕術
不問交之先後但去交一時内者皆蝕也若先交二時
内者值盈二時外者亦蝕若後交時内值縮二時外者亦
蝕其夏去交二時在南方三辰者亦蝕若去分至十二
時内去交六時内者亦蝕若去交春分三日内後交二時
内者亦蝕秋分三日内先交二時内者亦蝕諸去交三時内
星伏如前者亦蝕
推月蝕分術
置去交分其在冬先後交皆去不蝕分二時之數若在
扵春先交去半時後交去二時夏即依定若在於秋先
交去二時後交去半時若不足去者蝕既乃以三萬六
千一百八十三為法除之所得為不蝕分不盡者半法
已上為半強已下為半弱而以減十五餘為蝕之大分
推月蝕所起術
若在外道初起東北蝕甚西北若在内道初起東南蝕
甚西南十三分已上正東起(推皆據正南而言)
推日蝕分術
置去交分若入冬至已後畢扵立春皆均減二十二萬八
百分餘為不蝕分不足減者反以交分減之餘為不蝕分
亦減望差為定法其後交值縮者直以望差為定法不
湏減之自入啓蟄初日減二十二萬八百分後日減一
千八百一十分(置初日所減之分計後日減之數以減之餘以減交分)畢扵芒種
自入夏至日減二千四百分畢扵白露自入秋分畢扵
大雪皆均減二十二萬八百分但不足減者皆如前及
以交分減之訖皆為不蝕若入冬至畢扵小寒不蝕分
依定若入大寒畢扵立夏去後交五時外皆去不蝕分
一時時若值減者先交減之後交加之不足減者蝕既
時差值加者先交加之後交減之不足減者蝕既乃為
定分以十五乘之以定法除之所得為不蝕分不盡者
半法已上為半強已下為半弱而以減十五餘為蝕之
大分也
推日蝕所起術
若在外道初起西南蝕甚東南若在内道初起西北蝕
甚東北十三度已上正西起(亦據正南而言之)
日出日入
冬至辰(二十四分之二十)申(七刻十二分)
小寒辰(十三分)申(七刻十九分)
大寒卯(八刻七分)酉(一分)
立春卯(七刻十一分)酉(二十一分)
啓蟄卯(六刻十分)酉(一刻二十二分)
雨水卯(五刻五分)酉(三刻三分)
春分卯(三刻二十二分)酉(四刻十分)
清明卯(二刻十五分)酉(五刻十七分)
榖雨卯(一刻十一分)酉(六刻二十一分)
立夏卯(十二分)酉(七刻二十分)
小滿寅(八刻一分)戍(七分)
芒種寅(七刻十四分)戍(十八分)
夏至寅(七刻十二分)戍(二十分)
小暑寅(七刻)戍(十八分)
大暑寅(八刻)戍(闕)
立秋卯(十一分)酉(七刻二十一分)
處暑卯(一刻十一分)酉(六刻二十一分)
白露卯(七刻十分)酉(一刻二十二分)
立冬卯(七刻十一分)酉(二十分)
小雪卯(七刻七分)酉(一分)
大雪辰(十三分)申(七刻十九分)
求日出入所在術
以所入氣辰刻及分與後氣辰刻及分相減餘乘入氣
日筭以十五際之所得以加減所入氣為定日出入從
冬至至夏至日出減之日入加之從夏至至冬至日出
加之日入減之入餘為定刻及分
武德九年五月二日校歷人前歷博士(臣)南宮子明
校歷人前歷博士(臣)薛弘疑
校歷人算歷博士(臣)王孝通
監校歷大理卿清河縣公崔善為
夜漏半
右依武德元年經加於漏刻日出没二十四氣下
推月蝕加時術
右加有蝕之望以百刻乘定小餘日法而一以課所近
氣不滿夜半者命日以甲子算上注歷
推月蝕虧初復滿先造每箭更籌用刻
倍月蝕日所入氣夜漏半二十五而一為籌刻分亦注
於歷下
日蝕分用刻率置月蝕分
蝕一分(用三刻)二分(用四刻)三分(用五刻)四分(用六刻)五分(用八刻)
六分(用九刻)七分(用十刻)八分(用十一刻)九分(用十三刻)十分(用十四刻)
十一分(用十五刻)十二分(用十六刻)十三分(用十八刻)十四分(用十九刻)既(用二十二刻)
推日月蝕加時定刻術
置日月蝕加時定餘在辰半後者加時法扵時餘以二
十五乘之三萬九千一十八而一刻命刻算外即所入
辰刻
求虧初復滿術
置蝕分用刻率副之以乘所入歷損益率四千五十七
而一值盈惑損加值縮依其損益副為蝕定用刻數乃
六乘之十而一以減蝕加時辰刻為虧初丈四乘餘之
用刻數十而一以加蝕加時辰刻為復滿
求所蝕夜初甚末更籌刻術
因其日日所入辰殘刻及分依次加辰刻及分至蝕初
辰刻及分減二刻十二分從其更用刻及分除之不滿
更即初蝕更籌以所求得至甚刻加之命即甚依求得
甚後刻數加之命即末更籌刻及分(日出前後滿日入後初虧皆不注蝕)
二十四氣日出日入夜漏半一更一籌
冬至辰(二十四分之二十)申七刻(十二分)二十七刻(十分)二十一刻二刻(四分)
小寒同大雪辰(十三分)申七刻(十九分)二十七刻(五分)十刻(二十一分)二刻(四分)
大寒同小雪卯八刻(七分)酉入(一分)二十六刻(十五分)十刻(十五分)二刻(二分)
立春同立冬卯七刻(十二分)酉(二十一分)二十五刻(十五分)十刻(七分)二刻(一分)
啓蟄同霜降卯六刻(十分)酉(二十二分)二十四刻(十八分)
雨水同寒露卯五刻(五分)酉(三分)二十三刻(十三分)九刻(十分)一刻(二十三分)
春分同秋分卯三刻(二十二分)酉四刻(十分)二十二刻(十分)八刻(二十一分)一刻(十八分)
清明同白露卯二刻(十五分)酉五刻(十七分)二十刻(二十分)八刻(八分)一刻(十六分)
榖雨同處暑卯一刻(十分)酉六刻(二十一分)十九刻(十九分)七刻(二十一分)一刻(十四分)
立夏同立秋卯(十分)酉七刻(二十一分)十八刻(闕)刻(十六分)一刻(十一分)
小滿同大暑寅八刻(一分)戍(七分)十八刻(一分)七刻(五分)一刻
芒種同小暑寅七刻(十四分)戍(十八分)十七刻(十四分)七刻一刻(九分)
夏至寅七刻(十二分)戍(二十分)十七刻(十四分)七刻一刻(九分)
舊唐書卷三十二
舊唐書卷三十二考證
歷志一強乩疑于繫象乩應作稽
是日蝕于申酉之間(臣召南)按此見隋志申酉舊本
訛申卯非也今据隋志改正
但取戊寅麟德大衍三歷法以備此志(臣召南)按傅
仁均所造行四十六年李淳風所造行六十三年一
行所造行三十四年此志僅載三家之術至五紀貞
元宣明三歷則新書志具載其法
戊寅歷經舊本連接前序非是今提行
(已上闕文)日自入立秋云云(臣召南)按舊本即以此文連
接戊寅歷經大誤盖日自立秋以上脱歲星平見入
冬至初日云云凡五六十字此易見者也凡序歷法
首以上元積年次以日月纏度次以氣朔盈虛然後
及於五步此叚以上脱文殆不止千言矣新書可証
今於此文上指明闕文俾一覽瞭然
置有蝕之朔定小餘(臣德潛)按歷法有大餘小餘太
初以下皆然舊本凡大小餘俱作蝕非也今改
武德九年五月云云此文疑應在卷末新書可証
舊唐書卷三十二考證
