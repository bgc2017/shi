舊唐書卷一百七十
後晉司空同中書門下平章事劉昫撰
列傳第一百二十
裴度
裴度字中立河東聞喜人祖有鄰濮州濮陽令父溆河
南府澠池丞度貞元五年進士擢第登宏辭科應制舉
賢良方正能直言極諫科對策高等授河陰縣尉遷監
察御史密疏論權倖語切忤旨出為河南府功曹遷起
居舍人元和六年以司封員外郎知制誥尋轉本司郎
中七年魏博節度使田季安卒其子懷諫幼年不任軍
政牙軍立小將田興為留後興布心腹於朝廷請守國
法除吏輸常賦憲宗遣度使魏州宣諭興承僭侈之後
車服垣屋有踰制度視事齋閤尤加宏敞興惡之不於
其間視事乃除舊採訪使廳居之請度為壁記述興謙
降奉法魏人深德之興又請度遍至屬郡宣述詔旨魏
人郊迎感悅使還拜中書舍人九年十月改御史中丞
宣徽院五坊小使每歲秋按鷹犬於畿甸所至官吏必
厚邀供餉小不如意即恣其湏索百姓畏之如寇盜先
是貞元末此軰暴横尤甚乃至張網羅於民家門及井
不令出入汲水曰驚我供奉鳥雀又羣聚於賣酒食家
肆情飲啖將去留蛇一篋誡之曰吾以此蛇致供奉鳥
雀可善飼之無使飢渴主人賂而謝之方肯擕蛇篋而
去至元和初雖數治其弊故態未絶小使嘗至下邽縣
縣令裴寰性嚴刻嫉其兇暴公館之外一無曲奉小使
怒構寰出慢言及上聞憲宗怒促令攝寰下獄欲以大
不敬論宰相武元衡等以理開悟帝怒不觧度入延英
奏事因極言論列言寰無罪上愈怒曰如卿之言寰無
罪即決五坊小使如小使無罪即決裴寰度對曰按罪
誠如聖旨但以裴寰為令長憂惜陛下百姓如此豈可
加罪上怒色遽霽翌日令釋寰尋以度兼刑部侍郎奉
使蔡州行營宣諭諸軍既還帝問諸將之才度曰臣觀
李光顔見義能勇終有所成不數日光顔奏大破賊軍
於時曲帝尤歎度之知人十年六月王承宗李師道俱
遣刺客刺宰相武元衡亦令刺度是日度出通化里盜
三以劎擊度初斷鞾帶次中背纔絶單衣後微傷其首
度墮馬會度帶氊帽故瘡不至深賊又揮刃追度度從
人王義乃持賊連呼甚急賊反刃斷義手乃得去度已
墮溝中賊謂度已死乃捨去居三日詔以度為門下侍
郎同中書門下平章事度勁正而言辯尤長於政體凡
所陳諭感動物情自魏博使還宣達稱旨帝深嘉屬又
自蔡州勞軍還益聽其言尚以元衡秉政大用未果自
盜發都邑便以大計屬之初元衡遇害獻計者或請罷
度官以安二鎮之心憲宗大怒曰若罷度官是姦計得
行朝綱何以振舉吾用度一人足以破此二賊矣度亦
以平賊為己任度以所傷請告二十餘日詔以衛兵宿
度私第中使問訊不絶未拜前一日宣旨謂度曰不用
宣政參假即延英對來及度入對撫諭周至時羣盜干
紀變起都城朝野恐駭及度命相制下人情始安以為
必能殄寇自是誅賊之計日聞獻替用軍愈急十一年
莊憲皇后崩度為禮儀使上不聽政欲凖故事置冡宰
以總百司度獻議曰冡宰是殷周六官之首既掌邦理
實統百司故王者諒闇百官有權聽之制後代設官既
無此號不可虚設且國朝故事或置或否古今異制不
必因循敕旨曰諸司公事宜權取中書門下處分識者
是之六月蔡州行營唐鄧節度使高霞寓兵敗于鐵城
中外恟駭先是詔羣臣各獻誅吳元濟可否之状朝臣
多言罷兵赦罪為便翰林學士錢徽蕭俛語尤切唯度
言賊不可赦及霞寓敗宰相以上必猒兵欲以罷兵為
對延英方奏憲宗曰夫一勝一負兵家常勢若帝王之
兵不合敗則自古何難於用兵累聖不應留此兇賊今
但論此兵合用與否及朝廷制置當否卿等唯湏要害
處置將帥有不可者去之勿疑兵力有不足者速與應
接何可以一將不利便沮成計於是宰臣不得措言朝
廷無敢言罷兵者故度計得行王稷家二奴告稷換父
遺表隱没進奉物留其奴於仗内遣中使往東都檢責
稷之家財度奏曰王鍔身殁之後其家進奉已多今因
其奴告檢責其家事臣恐天下將帥聞之必有以家為
計者憲宗即日遣中使還二奴付京兆府決殺十二年
李愬李光顔屢奏破賊然國家聚兵淮右四年度支供
餉不勝其弊諸將玩寇相視未有成功上亦病之宰相
李逢吉王涯等三人以勞師弊賦意欲罷兵見上互陳
利害度獨無言帝問之對曰臣請身自督戰明日延英
重議逢吉等出獨留度謂之曰卿必能為朕行乎度俯
伏流涕曰臣誓不與此賊偕全上亦為之改容度復奏
曰臣昨見吳元濟乞降表料此逆賊勢寔窘䠞但諸將
不一未能迫之故未降耳若臣自赴行營則諸將各欲
立功以固恩寵破賊必矣上然之翌日詔曰輔弼之臣
軍國是頼興化致理則秉鈞以居取威定功則分閫而出
所以同君臣之體一中外之任焉屬者問罪汝南致誅
淮右蓋欲刷其汙俗弔彼頑人雖挈地求生者實繁有
徒而嬰城執迷者未翦其類何獸困而猶鬭豈鳥窮之
無歸歟由是遥聽鼓鼙更張琴瑟煩我台席董兹戎旃
朝議大夫守中書侍郎同平章事飛騎尉賜紫金魚袋
裴度為時降生協朕夢卜精辨宣力堅明納忠當軸而
才謀老成運籌而智略有定司其樞務備知四方之事
付以兵要必得萬人之心是用禱于上玄揀此吉日帶
丞相之印綬所以尊其名賜諸侯之斧鉞所以重其命
爾宜宣布清問恢壯皇猷感勵連營蕩平多壘招懷孤
疾字撫夷傷况淮西一軍素效忠節過海赴難史册書
勲建中初攻破襄陽擒滅崇義比者脅於凶逆歸命無
由每念前勞常思安撫所以内輟輔臣俾為師率實欲
保全慰諭各使得宜汝往欽哉無越我丕訓可門下侍
郎同中書門下平章事蔡州刺史充彰義軍節度申光
蔡觀察等使仍充淮西宣慰招討處置使詔出度以韓
弘為淮西行營都統不欲更為招討請祗稱宣慰處置
使又以此行既兼招撫請改翦其類為革其志又以弘
己為都統請改更張琴瑟為近輟樞衡請改煩我台席
為授以成算皆從之仍奏刑部侍郎馬總為宣慰副使
太子右庶子韓愈為彰義行軍司馬司勲員外郎李正
封都官員外郎馮宿禮部員外郎李宗閔等為兩使判
官書記皆從之初德宗朝政多僻朝官或相過從多令
金吾伺察密奏宰相不敢於私第見賓客及度輔政以
羣賊未誅宜延接竒士共為籌畫乃請於私居接延賓
客憲宗許之自是天下賢俊得以效計議於丞相接士
於私第由度之請也自討淮西王師屢敗論者以殺傷
滋甚轉輸不迨擬議密疏紛紜交進度以腹心之疾不
時去之終為大患不然兩河之盜亦將視此為高下遂
堅請討伐上深委信故聽之不疑度既受命召對於延
英奏曰主憂臣辱義在必死賊滅則朝天有日賊在則
歸闕無期上為之惻然流涕度赴淮
西詔以神策軍三百騎衛從上御通化門慰勉之度樓
下銜涕而辭賜之犀帶度名雖宣慰其實行元帥事仍
以郾城為治所上以李逢吉與度不協乃罷知政事出
為劎南東川節度既離京淮西行營大將李光顔烏重
胤謂監軍梁守謙曰若俟度至而有功即非我利可疾
戰先事立功是月六日將出兵與賊戰於賈店為賊所
敗度二十七日至郾城巡撫諸軍宣達上旨士皆賈勇
時諸道兵皆有中使監陣進退不由主將戰勝則先使
獻捷偶衂則凌挫百端度至行營並奏去之兵柄專制
之於將衆皆喜悦軍法嚴肅號令畫一以是出戰皆捷
度遣使入蔡州元濟與度書曰比密有降款而索日進
隔河大呼遂令三軍防元濟故歸首無路
唐鄧節度使李愬襲破懸瓠城擒吳元濟度先遣宣慰
副使馬總入城安撫明日度建彰義軍節領洄曲降卒
萬人繼進李愬具槖鞬以軍禮迎度拜之路左度既視
事蔡人大悅舊令途無偶語夜不燃燭人或以酒食相
過從者以軍法論度乃約法唯盜賊鬭殺外餘盡除之
其往來者不復以晝夜為限於是蔡之遺黎始知有生
人之樂初度以蔡卒為牙兵或以為反側之子其心未
安不可自去其備度笑而荅曰吾受命為彰義軍節度
使元惡就擒蔡人即吾人也蔡之父老無不感泣申光
之民即時平定度自蔡州入朝留副
使馬總為彰義軍留後初度入蔡州或譛度沒入元濟
婦女珍寳聞上頗疑之上欲盡誅元濟舊將封二劎以
授梁守謙使往蔡州度迴至郾城遇之乃復與守謙入
蔡州量罪加刑不盡如詔守謙固以詔止度先以疏陳
乃徑赴闕下二月詔加度金紫光祿大夫弘文館大學
士賜勲上柱國封晉國公食邑三千戶復知政事憲宗
以淮西賊平因功臣李光顔等來朝欲開内宴詔六軍
使修麟德殿之東廊軍使張奉國以公費不足出私財
以助用訴於執政度從容啟曰陛下營造有將作監等
司局豈可使功臣破産營繕上怒奉國泄漏乃令致仕
其浚龍首渠起凝暉殿雕飾綺煥徙佛寺花木以植于
庭有程异皇甫鎛者姦纖用事二人領度支鹽鐵數貢
羡餘錢助帝營造帝又以异鎛平蔡時供饋不乏二人
並命拜同平章事度延英面論曰程异皇甫鎛錢穀吏
耳非代天理物之器也陛下徇耳目之欲拔置相位天
下人騰口掉舌以為不可於陛下無益願徐思其宜帝
不省納度三上疏論之請罷已相位上都不省事見鎛
傳又賈人張陟負五坊使楊朝汶息利錢潛匿朝汶於
陟家得私簿記有負錢人盧載初云是故西川節度使
盧坦大夫書迹朝汶即捕坦家人拘之坦男不敢申理
即以私錢償之及徵驗書迹乃故鄭滑節度盧羣手書
也坦男理其事朝汶曰錢已進過不可復得御史中丞
蕭俛及諫官上疏陳其暴横之状度與崔羣因延英對
極言之憲宗曰且欲與卿商量東軍此小事我自處置
度奏曰用兵小事也五坊追捕平人大事也兵事不理
秪憂山東五坊使暴横恐亂輦轂上不悦帝久方省悟
召楊朝汶數之曰向者為爾使我羞見宰相遽命誅之
初淮蔡既平鎮冀王承宗甚懼度遣辯士遊說客於趙
魏間使說承宗令割地入質以效順故承宗求援於田
弘正由度使客諷動之故兵不血刃而承宗鼠伏十三
年李師道翻覆違命詔宣武義成武寧横海四節度之
師與田弘正會軍討之弘正奏請取黎陽渡河會李光
顔等軍齊進帝召宰臣於延英議可否皆曰閫外之事
大將制之既有奏陳宜遂其請度獨以為不可奏曰魏
博一軍不同諸道過河之後却退不得便湏進擊方見
成功若取黎陽渡河既纔離本界便至滑州徒有供餉
之勞又生顧望之勢况弘正光顔並少威斷更相疑惑
必恐遷延然兵事不從中制一定處分或慮不可若欲
於河南持重則不如河北飬威不然則且秣馬厲兵候
霜降水落於楊劉度河直抵鄆州但得至陽穀已來下
營則兵勢自盛賊形自撓上曰卿言是矣乃詔弘正取
楊劉渡河及弘正軍既濟河而南距鄆州四十里築壘
賊勢果蹙頃之誅師道度執性不回忠於事上時政或
有所闕靡不極言之故為姦臣皇甫鎛所構憲宗不悅
十四年檢校左僕射同中書門下平章事太原尹北都
留守河東節度使穆宗即位長慶元年秋張弘靖為幽
州軍所囚田弘正於鎮州遇害朱克融王廷湊復亂河
朔詔度以本官充鎮州四面行營招討使時驕主荒僻
輔相庸才制置非宜致其復亂雖李光顔烏重胤等稱
為名將以十數萬兵擊賊無尺寸之功蓋以勢既横流
無能復振然度受命之日蒐兵補卒不遑寢息自董西
師臨於賊境屠城斬將屢以捷聞穆宗深嘉其忠款中
使撫諭無虛月進位檢校司空兼充押北山諸蕃使時
翰林學士元稹交結内官求為宰相與知樞密魏弘簡
為刎頸之交稹雖與度無憾然頗忌前達加於己上度
方用兵山東每處置軍事有所論奏多為稹軰所持天
下皆言稹恃寵熒惑上聽度在軍上疏論之曰臣聞主
聖臣直今既遇聖主輒為直臣上答殊私下塞羣謗誓
除國蠧無以家為苟獻替之可行何性命之足惜伏惟
皇帝陛下恭承丕業光啟雄圖方殄頑人之風以立太
平之事而逆竪構亂震驚山東姦臣作朋撓敗國政陛
下欲掃蕩幽鎮宜肅清朝廷何者為患有大小議事有
先後河朔逆賊秪亂山東禁闈姦臣必亂天下是則河
朔患小禁闈患大小者臣等與諸戎臣必能剪滅大者
非陛下制斷非陛下覺悟無計驅除今文武百僚中外
萬品有心者無不憤忿有口者無不咨嗟直以威權方
重奬用方深無所畏避不敢抵觸恐事未行而禍已及
不為國計且為身謀臣比者猶思隱忍不願發明一則
以罪惡如山怨謗如電伏料聖明必自誅殛一則以四
方無事萬樞且過雖紀綱潛壊賄賂公行俟其貫盈必
自顛覆今屬兇徒擾攘宸衷憂軫凡有制命計於安危
痛此姦邪恣行欺㒺干亂聖略非止一途又翰苑舊臣
結為朋黨陛下聽其所說更訪於近臣私相計會更唱
迭和蔽惑聰明所以臣自兵興已来所陳章疏事皆要
切所奉書詔多有參差惜陛下委付之意不輕被姦臣
抑損之事不少臣素知佞倖亦無讐嫌秪是昨者臣請
乘傳詣闕面陳戎事姦臣之徒最所畏懼知臣若到御
坐之前必能悉數其過以此百計止臣此行臣又請領
兵齊進逐便攻討姦臣之黨曲加阻礙恐臣統率諸道
或有成功進退皆受羈牽意見悉遭蔽塞復共一二憸
狡同辭合力或兩道招撫逗留旬時或遣蔚州行營拖
曳日月但欲令臣失所使臣無成則天下理亂山東勝
負悉不顧矣為臣事君一至於此且陛下左右前後忠
良至多亦有熟會典章亦有飽諳師旅足得任使何獨
斯人以臣愚見若朝中姦臣盡去則河朔逆賊不討而
自平若朝中姦臣尚在則逆賊縱平無益臣讀國史知
代宗朝蕃戎侵軼直犯都城代宗不知蓋被程元振蒙
蔽幾危社禝當時柳伉乃太博士耳猶能抗表歸
罪為國除害今臣所處兼總將相豈肯坐觀凶邪有曀
日月不勝感憤嫉惡之至謹附中使趙奉國以聞儻陛
下未信忠言猶惑姦黨伏乞出臣此表令三事大夫與
百寮集議彼不受責臣合伏辜天鑒孔明照臣肝血但
得天下之人知臣不負陛下則雖死之日猶生之年繼
上三章辭情激切穆宗雖不悅然懼大臣正議乃以魏
弘簡為弓箭庫使罷元稹内職然寵稹之意未衰俄拜
稹平章事尋罷度兵權守司徒同平章事充東都留守
諫官相率伏閤詣延英門者日二三帝知其諫不即被
召皆上疏言時未偃兵度有將相全才不宜置之散地
帝以章疏旁午無如之何知人情在度遂詔度自太原
由京師赴洛及元稹為相請上罷兵洗雪廷湊克融觧
深州之圍盖欲罷度兵柄故也二年三月度至京師旣
見先叙克融廷湊暴亂河朔受命討賊無功次陳除職
東都許令入覲辭和氣勁感動左右度伏奏龍墀涕泗
嗚咽帝為之動容口自諭之曰所謝知朕於延英待卿
初人以度無左右之助為姦邪排擯雖度勲德恐不能
感動人主及度奏河北事慷慨激切揚於殿廷在位者
無不聳動雖武夫貴介亦有咨嗟出涕者翌日以度守
司徒揚州大都督府長史充淮南節度使進階光祿大
夫時朱克融王廷湊雖受朝廷節鉞未觧深州之圍度
初發太原與二鎮書諭以大義克融觧圍而去廷湊亦
退舍有中使自深州來言之穆宗甚喜即日又遣中使
往深州取牛元翼更命度致書與廷湊度沿路奏詔中
使得度書云朝謝後即歸留務恐廷湊知度無兵權即
背前約請度易之中使乃進度書草具奏其事及度至
京師進退明辯帝方憂深州之圍遂授度淮南節度使
先是監軍使劉承偕恃寵凌節度使劉悟三軍憤發大
譟擒承偕欲殺之己殺其二傔悟救之獲免而囚承偕
詔遣歸京悟託以軍情不時奉詔至是宰臣延英奏事
度亦在列上顧謂度曰劉悟拘承偕而不遣宜何處置
度辭以藩臣不合議軍國事上固問之且曰劉悟負我
我以僕射寵之近又賜絹五百萬匹不思報功翻縱軍
衆凌辱監軍我實難奈此事度對曰承偕在昭義不法
臣盡知之昨劉悟在行營與臣書數論其事是時有中
使趙弘亮在臣軍仍持悟書將去欲自奏不知奏否上
曰我都不知悟何不密奏其事我豈不能處置度曰劉
悟武臣不知大臣體例雖然臣竊以悟縱有密奏陛下
必不能處置今日事状如此臣等面論陛下猶未能決
悟單辭豈能動聖聽哉上曰前事勿論直言此時如何
處置度曰陛下必欲收忠義之心使天下戎臣為陛下
死節唯有下半紙詔書言任使不明致承偕亂法如此
令悟集三軍斬之如此則萬方畢命羣盜破膽天下無
事矣苟不能如此雖與劉悟改官賜絹臣亦恐於事無
益上俛首良久曰朕不惜承偕緣是太后養子今被囚
縶太后未知如卿處置未得可更議其宜度與王播等
復奏曰但配流遠惡處承偕必得出上以為然承偕果
得歸度方受册司徒徐州奏節度副使王智興自河北
行營率師還逐節度使崔羣自稱留後朝廷駭懼即日
宣制以度守司徒同平章事復知政事乃以宰相王播
代度鎮淮南度與李逢吉素不協度自太原入朝而惡
度者以逢吉善於陰計足能構度乃自襄陽召逢吉入
朝為兵部尚書度既復知政事而魏弘簡劉承偕之黨
在禁中逢吉用族子仲言之謀因毉人鄭注與中尉王
守澄交結内官皆為之助五月左神策軍奏告事人李
賞稱和王府司馬于方受元稹所使結客欲刺裴度詔
左僕射韓臯給事中鄭覃與李逢吉三人鞫于方之獄
未竟罷元稹為同州刺史罷度為左僕射李逢吉代度
為宰相自是逢吉之黨李仲言張又新李續等内結中
官外扇朝士立朋黨以沮度時號八關十六子皆交結
相關之人數也而度之醜譽日聞俄出度為山南西道
節度使不帶平章事長慶四年襄陽節度使牛元翼卒
其家先在鎮州朝廷累遣中使取之王廷湊遷延不遣
至是聞元翼卒乃盡屠其家昭愍皇帝聞之嗟惋累日
因歎宰輔非才致姦臣悖逆如此翰林學士韋處厚上
言曰臣聞汲黯在朝淮南不敢謀叛干木處魏諸侯不
敢加兵王覇之理皆以一士而止百萬之師以一賢而
制千里之難臣伏以裴度勲高中夏聲播外夷廷湊克
融皆憚其用吐蕃迴鶻悉服其名今若置之巖廊委其
參決西夷北虜未測中華河北山東必禀廟算况幽鎮
未静尤資重臣管仲曰人離而聽之則愚合而聽之則
聖理亂之本非有他術順人則理違人則亂伏承陛下
當食歎息恨無蕭曹今有一裴度尚不留驅使此馮生
所以感悟漢文云雖有廉頗李牧不能用也夫御宰相
當委之信之親之禮之如於事不效於國無勞則置之
散寮黜之遠郡如此則在位者不敢不勵將進者不敢
苟求陛下存終始之分但不永棄則君臣之厚也今進
皆負四海責望退不失六部尚書不肖者無因而勸臣
與李逢吉素無讐嫌臣嘗被裴度因事貶黜今之所陳
上荅聖明下達羣議披肝感激伏地涕流伏望鑒臣愛
君矜臣體國則天下幸甚昭愍愕然省悟見度奏状不
帶平章事謂處厚曰度曾為宰相何無平章事處厚因
奏為逢吉所擠度自僕射出鎮興元遂於舊使銜中減
落帝曰何至是也翌日下制復加同平章事然逢吉之
黨巧為毁沮恐度復用有陳留人武昭者性果敢而辯
舌度之討淮西也昭求進扵軍門乃令入蔡州說吳元
濟元濟臨之以兵昭氣色自若善待而還度以為可用
署之軍職隨度鎮太原奏授石州刺史罷郡除袁王府
長史昭既在散位心微悒鬱而有怨逢吉之言而姦邪
之黨使衛尉卿劉遵吉從人安再榮告事言武昭欲謀
害李逢吉獄具而武昭死盖欲訐度舊事以汚之也然
士君子公論皆佑度而罪逢吉天子漸明其端每中使
過興元必傳密旨撫諭且有徵還之約寶歴元年十一
月度疏請入覲京師明年正月度至帝禮遇隆厚數日
宣制復知政事而逢吉黨有左拾遺張權輿者尤出死
力度自興元請入朝也權輿上疏曰度名應圖䜟宅據
岡原不召自來其心可見先是姦黨忌度作謠辭云非
衣小兒坦其腹天上有口被驅逐天口言度嘗平吳元
濟也又帝城東西横亘六崗合易象乾卦之數度平樂
里第偶當第五崗故權輿取為語辭昭愍雖少年深明
其誣謗奬度之意不衰姦邪無能措言時昭愍欲行幸
洛陽宰相李逢吉及兩省諫官累疏論列帝正色曰朕
去意已定其從官宫人悉令自備糗糧不勞百姓供饋
逢吉頓首言曰東都千里而近宫闕具存以時巡遊固
亦常典但以法駕一動事湏備儀千乘萬騎不可減省
縱不費用絶廣亦湏豐儉得宜豈可自備糗糧頓失大
體今干戈未甚戢邊鄙未甚寧恐人心動摇伏乞稍迴
宸慮帝不聽令度支員外郎盧貞往東都已來檢計行
宫及洛陽大内朝廷方懷憂恐會度自興元來因延英
奏事帝語及巡幸度曰國家營創兩都盖備巡幸然自
艱難已來此事遂絶東都宫闕及六軍營壘百司廨署
悉多荒廢陛下必欲行幸亦湏稍稍脩葺一年半歲後
方可議行帝曰羣相意不及此但云不合去若如卿奏
不行亦得止後期旋又朱克融史憲誠各請以丁匠五
千助脩東都帝遂停東幸幽州朱克融執留賜春衣使
楊文端奏稱衣段疎薄又奏今歲三軍春衣不足擬於
度支請給一季春衣約三十萬端匹又請助丁匠五千
脩東都上憂其不遜問宰相曰克融所奏如何處分我
欲遣一重臣往宣慰便索春衣使可乎度對曰克融家
本兇族無故又行凌悖必將滅亾陛下不足為慮譬如
一豺虎於山林間自吼自躍但不以為事則自無能為
此賊秪敢於巢穴中無禮動即不得今亦不湏遣使宣
慰亦不要索所留勅使但更緩旬日已來與一詔云聞
中官到彼稍失去就待到我當有處分所賜卿春衣有
司製造不謹我甚要知之已令科處所請丁匠五千人
及兵馬赴東都固是虛語臣料賊中必出不得今欲直
挫其姦意即報云卿所請丁匠脩宫闕可速遣來已勅
魏博等道令所在排比供擬料得此詔必章惶失計若
未能如此猶示含容則報云東都宫闕所要脩葺事在
有司不假卿遣丁匠遠來又所言三軍春衣自是本道
常事比來朝廷或有事賜與皆緣徵發湏是優恩若尋
常則無此例我固不惜三二十萬端疋祗是事體不可
獨與范陽卿宜知悉秪如此處分即得陛下更不要介
意上從之遂進詔草至皆如度所料不旬日幽州殺克
融并其二子時帝童年驕縱倦接羣臣度從容奏曰比
者陛下每月約六七度坐朝天下人心無不知陛下躬
親庶政乃至河北賊臣遠聞亦皆聳聽自兩月已來入
閤開延英稍稀或恐大叚公事湏禀睿謀者有所擁滯
伏冀陛下乘涼數坐以廣延問伏以頤飬聖躬在於順
適時侯若飲食有常寢興有常四體唯和萬夀可保道
書云春夏早起取雞鳴時秋冬晏起取日出時盖在陽
則欲及陰涼在陰則欲及温煖今陛下憂勤庶政親覽
萬機每御延英召臣等奏對方屬盛夏宜在清晨如至
已午之間即當炎赫之際雖日昃忘食不憚其勞仰瞻
扆旒亦似煩熱臣等已曾陳論切望聽納自後視事稍
頻未幾兼領度支屬盜起禁闈宫車晏駕度與中貴人
密謀誅劉克明等迎江王立為天子以功加門下侍郎
集賢殿大學士太清宫使餘如故以贊導之勲進階特
進時滄景節度使李全略死其子同捷竊弄兵柄以求
繼襲度請行誅伐踰年而同捷誅因拜疏上陳調兵食
非宰相事請歸諸有司詔從之賜實封三百戸度年高
多病上疏懇辭機務恩禮彌厚文宗遣御毉診視日令
中使撫問四年六月詔曰昔漢以孔光降置几之詔晉
以鄭沖申奉册之命雖優隆耆德顯重元臣而議政不
及於咨詢用禮止在於安逸朕勤求至理所寶唯賢顧
諟舊勞敢不加敬繇是委宰制於大政釋參決於繁務
時因聽斷誠望弼諧遷秩上公式是殊寵特進守司徒
兼門下侍郎同中書門下平章事充集賢殿大學士上
柱國晉國公食邑三千戶食實封三百戶裴度禀河嶽
之英靈受乾坤之間氣珪璋特達城府洞開外茂九功
内苞一德器為社稷之鎮才實邦國之楨故能祇事累
朝宣融景化在憲宗時掃滌區宇爾則有出車殄盜之
勲在穆宗時混同文軌爾則有參戎入輔之績在敬宗
時阜康兆庶爾則有活國庇人之勤迨弼朕躬總齊方
夏爾則有吊伐底寧之力皆不遺廟筭布在簡編功利
及人不可悉數而朝論益重我心實知方用臯陶之謨
適值留侯之疾瀝懇牢讓備列奏章塞詔上言動形顔
色果聞勿藥之喜更俟調鼎之功而體力未和音容尚
阻不有優崇之命孰彰寵待之恩宜其協贊機衡弘敷
教典論道而儀刑卿士宣德而鎮撫華夷嗇飬精神保
綏福履為國元老毗予一人可司徒平章軍國重事待
疾損日每三日五日一度入中書散官勲封實封如故
仍備禮册命度表辭曰伏以公台崇禮典册盛儀庸臣
當之實謂忝越況累承寵命亦為便蕃前後三度已行
此禮令臣猶參樞近竊懼無以弼諧重此勞煩有靦面
目伏乞天恩且課臣效官責臣實事册命之儀特賜停
罷則素餐高位空負恥於中心弁冕輕車免譏誚於衆
口優詔從之九月加守司空兼侍中襄州刺史充山南
東道節度觀察臨漢監牧等使度素稱堅正事上不回
故累為姦邪所排幾至顛沛及晚節稍浮沈以避禍初
度支鹽鐵使王播廣事進奉以希寵度亦掇拾羡餘以
效播士君子少之復引韋厚叔南卓為補闕拾遺俾彌
縫結納為自安之計而後進宰相李宗閔牛僧孺等不
悦其所為故因度謝病罷相位復出為襄陽節度初元
和十四年於襄陽置臨漢監牧廢百姓田四百頃其牧
馬三千二百餘匹度以牧馬數少虚廢民田奏罷之除
其使名八年三月以本官判東都尚書省事充東都留
守九年十月進位中書令十一月誅李訓王涯賈餗舒
元輿等四宰相其親屬門人從坐者數十百人下獄訊
劾欲加流竄度上疏理之全活者數十家自是中官用
事衣冠道喪度以年及懸輿王綱版蕩不復以出處為
意東都立第於集賢里築山穿池竹木叢萃有風亭水
榭梯橋架閣島嶼廻環極都城之勝槩又於午橋創别
墅花木萬株中起涼臺暑館名曰綠野堂引甘水貫其
中釃引脉分映帶左右度視事之隙與詩人白居易劉
禹錫酣晏終日高歌放言以詩酒琴書自樂當時名士
皆從之遊每有人士自都還京文宗必先問之曰卿見
裴度否上以其足疾不便朝謁而年未甚衰開成二年
五月復以本官兼太原尹北都留守河東節度使詔出
度累表固辭老疾不願更典兵權優詔不允文宗遣吏
部郎中盧弘往東都宣旨曰卿雖多病年未甚老為朕
臥鎮北門可也促令上路度不獲已之任三年冬病甚
乞還東都飬病四年正月詔許還京拜中書令以疾未
任朝謝詔曰司徒中書令度綽有大勲累居台鼎今以
疾恙未任謝上其本官俸料宜自計日支給又遣國毉
就第診視屬上已曲江賜晏羣臣賦詩度以疾不能赴
文宗遣中使賜度詩曰注想待君恨不早我家
柱石衰憂來學丘禱仍賜御札曰朕詩集中欲得見卿
唱和詩故令示此卿疾恙未痊固無心力但異日進來
春時俗說難於將攝勉加調護速就和平千百胷懷不
具一二藥物所湏無憚奏請之煩也御札及門而度已
薨四年三月四日也上聞之震悼久之重令繕寫置之
靈座時年七十五册贈太傅輟朝四日賵賻加等詔京
兆尹鄭復監護喪事所湏皆官給上怪度無遺表中使
問之家人進其藁草其旨以未定儲貳為憂言不及家
事度始自書生以辭策中科選數年之間翔泳清切逢
時艱否而能奮命決策横身討賊為中興宗臣當元和
長慶間亂臣賊子蓄銳喪氣憚度之威稜度狀貌不踰
中人而風彩俊爽占對䧺辯觀聽者為之聳然時有奉
使絶域者四夷君長必問度之年齡幾何狀貌孰似天
子用否其威名播於憬俗為華夷畏服也如此時威望
德業侔於郭子儀出入中外以身繫國之安危時之輕
重者二十年凡命將相無賢不肖皆推度為首其為士
君子愛重也如此雖江左王導謝安坐鎮雅俗而訏謨
方略度又過之有子五人識譔讓論議識以蔭授官累
遷至通議大夫檢校右散騎常侍夀州刺史本州團練
使上柱國襲晉國公食邑三千戶實封一百五十戶賜
紫金魚袋大中初改潭州刺史御史中丞充河南都團
練觀察使八年加檢校戶部尚書鳳翔尹鳳翔隴右節
度使十一年本官移許州刺史忠武軍節度陳許觀察
等使譔長慶元年登進士第讓初任京兆府參軍太和
中度鎮襄陽奏乞讓從行諗大中五年自大中大夫檢
校右散騎常侍御史大夫宣州刺史宣歙觀察使上柱
國河東男食邑三百戶賜紫金魚袋入朝權知刑部侍
郎兄弟並列方鎮時人榮之
史臣曰德宗懲建中之難姑息藩臣貞元季年威令衰
削章武皇帝志攄宿憤延訪嘉猷始得杜邠公用高崇
文誅劉闢中得武丞相運籌訓戎贊成睿斷終得裴晉
公耀武伸威竟殄兩河宿盜䧺哉章武之果斷也晉公
以書生素業致位台衡逢時遘屯扼腕兇醜誓以身徇
不亦壯乎夫人臣事君唯忠與義大則以訏謨排禍難
小則以讜正匡過失内不慮身計外不恤人言古之所
難也晉公能之誠社稷之良臣股肱之賢相元和中興
之力公胡讓焉昔仲尼歎周室陵遲齊桓霸翼而有微
管之論當承宗師道之濟惡也姦人遍四海刺客滿京
師乃至關吏禁兵附賊陰計議臣言未出口刃已揕胷
苟非死義之臣孰肯横身冐難以輔天子者苟裴令不
用元和之世則時運未可知也臣所以明左衽之歎宣
聖奬賢之深
贊曰晉公伐叛以身犯難用之則治捨之則亂公去巖
廊復失冀方穎植之謀信為不臧
舊唐書卷一百七十
