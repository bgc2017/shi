舊唐書卷一百八十三
後晉司空同中書門下平章事劉昫撰
列傳第一百三十三
外戚
獨孤懷恩竇德明姪懷貞族弟孝諶(孝諶子希瑊希球希瓘)希
(瓘從父弟維鍌)長孫敞(從父弟操趙持滿附)武承嗣(子延秀從父弟)
三思三思子崇訓從祖弟懿宗攸暨(攸暨妻太平公主)從父弟攸緒薛懷義附
韋温王仁皎(子守一)吳溆(弟湊)
竇覦柳晟王子顔
自古后族能以德禮進退全宗保名者鮮矣蓋恃宮掖
之寵接宴私之歡高爵厚祿驕其内聲色服翫惑於外
莫知師友之訓不達危亡之道故以中才處之罕不覆
敗亦由重植之木自然顛披也君知驕侈之易
滿榮寵之難保授任各當其才祿位不過其量告之以
天命不易誡之以大義滅親使居無過之地永享不貲
之福與國終始不失其所以親也易曰震來虩虩恐致
福也又曰婦子嘻嘻失家節也與其愛而失節曷若懼
而致福魏氏懲漢人之敗著矯枉之法幼主嗣位母后
不得臨朝外氏無功時主不得封爵雖曰刻薄而卞甄
之族竟無大過皇唐受命長孫竇氏以勲賢任職而武
氏韋氏以盈滿致覆夫廢興者豈天命哉蓋人事也竇
威長孫無忌各自有傳其餘載其得失為外戚傳以存
鑒誡焉
獨孤懷恩元貞皇后弟之子也父整隋涿郡太守懷恩
幼時以獻皇后之侄養於宮中後仕為鄠縣令高祖平
京城授長安令在職嚴明甚得時譽及高祖受禪擢拜
工部尚書時虞州刺史韋義節擊堯君素於蒲州而義
節文吏怯懦頻戰不利高祖遣懷恩代總其衆懷恩督
兵城下為賊所拒頻戰不利高祖切讓之因是怨望高
祖嘗戲之曰弟姑子悉為天子次當舅子乎懷恩遂自
以為符命每扼腕曰我家豈女獨富貴耶由是陰圖異
計時虞鄉南山多羣盗劉武周將宋金剛寇陷澮州高
祖悉發關中卒以隷太宗屯於栢壁懷恩遂與解縣令
榮靜前五原縣主簿君寶謀引王行本兵及武周連
和與山賊劫永豐倉而斷栢壁糧道割河東地以啗武
周事臨發會夏縣人呂崇茂殺縣令據縣起兵應武周
高祖遣懷恩與永安王孝基陜州總管于筠内史侍郎
唐儉攻崇茂宋金剛潛兵來襲諸將盡没君寶與開府
劉讓亦同陷于賊中遂洩懷恩之謀既而懷恩逃歸高
祖復令率師攻蒲州唐儉在賊中說賊將尉遲敬德請
使讓還連和罷兵遂使發其事會堯君素為其下所殺
小帥王行本以蒲州降懷恩勒兵入據其城高祖將濟
河已御舟矣會讓至迺使召懷恩懷恩不知事已洩輕
舟來赴及中流而執之收其黨按驗遂誅之時年三十
六籍没其家
竇德明太穆順聖皇后兄之孫也祖照尚後魏文帝女
義陽公主封鉅鹿公父彦襲父封仕隋為西平郡守德
明少師事陳留王孝逸頗涉文史會漢王諒作亂遣其
將綦良攻黎州德明時年十八募得五千人倍道而進
號令嚴整一戰破之以功累拜齊王府屬坐事免及義
師圍長安永安王孝基襄邑王神符江夏王道宗及高
祖之壻竇誕趙慈景並繫獄隋將衞文昇陰世師欲殺
之德明謂文昇曰罪不在此軰殺之無傷於彼適足招
怨文昇乃止及謁見高祖竟不自言時人稱其長者武
德初拜考功郎中從太宗擊王世充頻有戰功封顯武
男貞觀初歴常愛二州刺史尋卒弟德玄高宗時為左
相德玄子懷貞懷貞少有名譽時兄弟宗族並以輿馬
為事懷貞獨折節自修衣服儉素聖歴中為清河令治
有能名俄歴越州都督揚州大都督府長史所在皆以
清幹著稱神龍二年累遷御史大夫兼檢校雍州長史
時韋庶人及安樂公主等干預朝政懷貞每諂順委曲
取容改名從一以避后父之諱自是名稱日損庶人微
時乳母王氏本蠻婢也特夫人嫁為懷貞妻俗
謂乳母之壻為阿㸙懷貞每因謁見之次及進表疏列
在官位必曰皇后阿㸙時人或以國㸙呼之初無慚色
宦官用權懷貞尤所畏敬每視事聽訟見無鬚者誤以
接之監察御史魏傳弓嘗以内常侍輔信義尤縱暴將
奏劾之懷貞曰輔常侍深為安樂公主所信任權勢甚
高言成祻福何得輙有彈糺傳弓曰今王綱漸壞君子
道消正由此軰擅權耳若得今日殺之明日受誅無所
恨懷貞無以荅但固止之韋庶人敗左遷濠州司馬尋
擢授益州大都督府長史以附會太平公主累拜侍中
兼御史大夫代韋安石為尚書左僕射監脩國史賜爵
魏國公睿宗為金仙玉真二公主創立兩觀料功甚多
時議皆以為不可唯懷貞贊成其事躬自監役懷貞族
弟詹事司直維鍌謂懷貞曰兄位極台衮當思獻可替
否以輔明主奈何校量瓦木厠跡工匠之間欲令海内
何所瞻仰也懷貞不能對而監作如故時人為之語曰
竇僕射前為韋氏國㸙後作公主邑丞言懷貞伏事公
主同於邑官也先天二年太平公主逆謀事洩懷貞懼
罪投水而死追戮其屍改姓毒氏德明族弟孝諶孝諶
刑部尚書誕之子昭成順聖皇后父也則天時歴太常
少卿潤州刺史長壽二年后母龐氏被酷吏所陷誣與
后呪詛不道孝諶左遷羅州司馬而卒子希瑊希球希
瓘並流嶺南神龍初隨例雪免景雲年追贈孝諶太尉
邠國公希瑊襲爵玄宗即位加贈孝諶太保希瑊等以
舅氏甚見優寵希瑊累遷太子少傅邠國公尋卒希球
官至太子賓客封冀國公開元二十七年卒及卒諡曰
靖希瓘初賜爵畢國公後改名&KR1939;初為左散騎常侍及
希球卒因授開府儀同三司玄宗以早失太后尤重外
家&KR1939;兄弟三人皆國公食實封&KR1939;子鍔又尚玄宗女永
昌長公主恩寵賜賚實為厚矣而兄弟皆貪鄙過自封
殖&KR1939;又甚之天寶七年有竇勉潛交巫祝勉犯法&KR1939;坐
信其詭說被停官放歸田園尋以尊老又授開府儀同
三司依舊朝會十三載十二月卒玄宗哭於行在贈司
徒財貨鉅萬&KR1939;從父弟維鍌好學以撰著為業時宗族
咸以外戚崇飾輿馬維鍌獨清儉自守中書令張說黃
門侍郎盧藏用給事中裴子餘皆與之親善官至水部
郎中卒撰吉凶禮要二十卷行於代
長孫敞文德順聖皇后之叔父也仕隋為左衞郎將煬
帝幸江都留敞守京城禁苑及義旗入關率子弟迎謁
於新豐從平京城以功除將作少監出為杞州刺史貞
觀初坐贓免太宗以后親常令内給絹以供私費尋拜
宗正少卿致仕加金紫光祿大夫累封平原郡公卒贈
幽州都督諡曰良陪葬昭陵敞從父弟操周大司徒薛
國公覽之子也武德中為陜東道行臺金部郎中出為
陜州刺史自州東引水入城以代井汲百姓于今利之
貞觀中歴洺州刺史益揚二州都督府長史並有善政
二十三年以子詮尚太宗女新城公主拜岐州刺史永
徽初加金紫光祿大夫賜爵樂壽男尋卒贈吏部尚書
并州都督諡曰安詮官至尚衣奉御詮即侍中韓瑗妻
弟也及瑗得罪事連於詮減死配流嶲州詮至流所縣
令希旨杖殺之詮之甥有趙持滿者工書善射力搏猛
獸捷及奔馬而親仁愛衆多所交結京師無貴賤皆愛
慕之初為凉州長史嘗逐野馬自後射之無不洞于胸
腋邊人深伏之許敬宗懼其作難誣與詮及無忌同反
及栲訊終無異詞且曰身可殺辭不可奪吏竟代為欵
以殺之
武承嗣荆州都督士彠之孫則天順聖皇后兄子也初
士彠娶相里氏生元慶元爽又娶楊氏生三女長適越
王府功曹賀蘭越石次則天次適郭氏士彠卒後兄子
惟良懷運及元爽等遇楊氏失禮及則天立為皇后追
贈士彠為司徒周忠孝王封楊氏代夫人賀蘭越石
早卒封其妻為夫人尋又加贈士彠為太尉楊氏
改封為夫人時元慶仕為宗正少卿元爽為少府
少監惟良為衞尉少卿夫人恨其疇日薄已諷皇
后抗疏請出元慶等為外職佯為退讓其實惡之也於
是元慶為龍州刺史元爽為濠州刺史惟良為始州刺
史元慶至州病卒元爽自濠州又配流振州而死乾封
年惟良與弟淄州刺史懷運以岳牧例集於泰山之下
夫人女賀蘭氏在宫中頗承恩寵則天意欲除
之諷高宗幸其母宅因惟良等獻食則天密令人以毒
藥貯賀蘭氏食中賀蘭氏食之暴卒歸罪於惟良懷運
乃誅之仍諷百寮抗表請改其姓為蝮氏絶其屬籍元
爽等緣坐配流嶺外而死乃以夫人之子敏之為
士彠嗣改姓武氏累拜左侍極蘭臺太史襲爵周國公
仍令鳩集學士李嗣真吳兢之徒於蘭臺刊正經史并
著撰傳記敏之既年少色美烝於夫人恃寵多愆
犯則天頗不悦之咸亨二年夫人卒則天出内大
瑞錦令敏之造佛像追福敏之自隱用之又司衞少卿
楊思儉女有殊色高宗及則天自選以為太子妃成有
定日矣敏之又逼而滛焉及在榮國服内私釋衰絰著
吉服奏妓樂時太平公主尚幼往來榮國之家宮人侍
行又嘗為敏之所逼俄而姦汙事發配流雷州行至韶
州以馬韁自縊而死承嗣元爽子也敏之死後自嶺南
召還拜尚衣奉御襲祖爵周國公俄遷秘書監則天臨
朝追尊士彠為忠孝太皇置崇先府官屬五代祖已下
皆為王嗣聖元年以承嗣為禮部尚書尋除太常卿同
中書門下三品垂拱中轉春官尚書依舊知政事載初
元年代蘇良嗣為文昌左相同鳳閣鸞臺三品兼知内
史事天授元年於東都創置武氏七廟追尊周文王為
始祖文皇帝王子武為睿祖康皇帝云武氏之先也后
五代祖贈太原靖王居常為嚴祖成皇帝高祖贈趙肅
恭王克己為肅祖章敬皇帝曾祖贈魏康王儉為烈祖
昭安皇帝祖贈周安成王華為顯祖文穆皇帝考忠孝
太皇為太祖孝明高皇帝妣皆隨帝號曰皇后元慶為
梁憲王元爽為魏德王又追封伯父及兄弟俱為王諸
姑姊為長公主於是封承嗣為魏王元慶子夏官尚書
三思為梁王后從父兄子納言攸寧為建昌王太子通
事舍人攸歸為九江王司禮卿重規為高平王左衞親
府中郎將載德為潁川王右衞將軍攸暨為千乘王司
農卿懿宗為河内王左千牛中郎將嗣宗為臨川王右
衞勲二府中郎將攸宜為建安王尚乘直長攸望為會
稽王太子通事舍人攸緒為安平王攸止為恒安王又
封承嗣男延基為南陽王延秀為淮陽王三思男崇訓
為高陽王崇烈為新安王后兄子贈陳王承業男延暉
為嗣陳王延祚為咸安王承嗣嘗諷則天革命盡誅皇
室諸王及公卿中不附己者承嗣從父弟三思又盛贊
其計天下于今冤之俄又賜承嗣實封千戸仍監修國
史承嗣自為次當為皇儲令鳳閣舍人張嘉福諷諭百
姓抗表陳請則天竟不許如意元年授特進尋拜太子
太保罷知政事承嗣以不得立為皇太子怏怏而卒贈
太尉并州牧諡曰宣子延基襲爵則天避其父名封為
繼魏王尋與其妻永泰郡主及懿德太子等話及張易
之兄弟出入宮中恐有不利後忿爭不協洩之則天聞
而大怒咸令自殺復以承嗣次子延義為繼魏王中宗
即位侍中敬暉等以唐室中興武氏諸王宜削其王爵
乃率羣官上表曰臣聞神器者天下之至公必歸乎有
德皇極者域中之大寶必順乎天命歴考前古詳觀帝
業皆不並興莫有二主故三皇氏没而五帝氏興夏商
氏衰而周漢氏作何則帝王之歴數必應乎五行水盛
則火衰木衰則金盛天地之運也合乎四時春往則夏
來暑退則寒集則知五行之數也帝王不可違違之則
宗社不安生人不理四時之序天地不能變變之則霜
露不均水旱交錯自有隋失御海内崩離天歴之重歸
于唐室萬方樂業荷撥亂之功三聖重光布生成之德
可謂有功於四海有德於蒸人自弘道遏密生靈降禍
百辟哀號如喪考妣則天皇后臨御帝圖明目達聰躬
親庶績則有讒邪凶孽誣惑叡德構害宗枝誅夷殆盡
英藩賢戚百不一存餘類在者投竄荒裔冤酷人神感
傷天地忠臣義士實所痛心自天授之際時稱改革武
家子姪咸樹封建十餘年間實亦榮極于時唐室藩屏
豈得並封故知事有升降時使然也今則天皇帝厭倦
萬機神器大寶重歸陛下百姓謳歌欣復唐業上至卿
士下及蒼生黃髮之倫童兒之軰莫不歡欣舞忭如見
父母豈不以唐家恩德感幽祗之心陛下仁明順天下
之望今皇業重構聖祚中興神祗之道有助於先德矣
黎人之誠無負於陛下矣臣又聞之業不兩盛事不兩
大故天無二日土無二王前聖之格言先哲之明誡自
皇明反正天命惟新武家諸王封建依舊生者既加茅
土死者仍追賦邑萬姓失望卿士寒心何則開闢已來
罕有斯理帝王之道實無此法陛下縱欲開恩以行私
惠豈可違五行之歴數乎乖四時之寒暑乎又海内衆
情朝廷竊議為武氏諸王身計亦適將有損何則處之
未得其所居之實恐不安陛下雖欲寵之翻乃䧟之不
遵古典故也且唐歴有歸周命已去爵重則難保祿薄
則易全又則天皇帝親政之時武氏諸王亦分外職今
居京輦不降舊封天下之心竊將不可陛下縱欲敦崇
外戚曲流恩貸奈宗廟社稷之計何奈卿士黎庶之議
何伏願陛下為社稷之遠圖割私情之小愛内崇經邦
之要外順遐邇之心豈不固宗社之基允人靈之願則
陛下巍巍之業貫三光而洞九泉親親之義上有倫而
下有序臣特承榮寵思竭丹赤既為唐臣實為唐計伏
乞聖慈俯垂矜納中書舍人岑羲之詞也上答曰朕嘗
因暇景博覽前修帝籍皇圖略稽其迹至若二靈肇判
三才聿興驪連栗陸之辰尊盧大庭之日時猶朴略未
著圖書洎乎出震應期畫八卦而成象炎皇御歴播百
穀以興農車服創於軒轅之朝歴象建於唐堯之代封
建之事闕爾無聞自周漢已來方崇藩屏至於三微更
王五運迭興以古揆今事迹有爽比者别宗撫歴異姓
興邦伏以則天大聖皇帝内輔外臨將五十載在朕躬
則為慈母於士庶即是君往者垂拱之中嗣皇臨政
當此之際魯衞並存及乎全節興妖琅邪構逆災連七
國釁結三監既行大義之懷遂有泣誅之事周唐革命
蓋為從權子姪封王國之常典卿等表云天授之際武
家封建唐家藩屏豈得並封者至如千里一房不預逆
謀還依姓李無改舊惠豈非善惡區分申明逆順矣今
以聖上乖豫高枕怡神委政朕躬纂承丕緒昨者二月
之首攸暨等屢請削封朕獨斷襟懷不依來請昔漢祖
以布衣取天下猶封異姓為王况朕以累聖開基豈可
削封外族羣公等以天無二日土無二王抗表紫庭用
申丹懇者然以賞罰之典經國大綱攸暨三思皆悉預
告凶竪雖不親冐白刃而亦早獻丹誠今若却除舊封
便慮有功難勸於是降封梁王三思為德靜郡王量減
實封二百戸定王駙馬都尉攸暨為樂壽郡王河内郡
王懿宗為耿國公建昌郡王攸寧為江國公會稽郡王
攸望為鄴國公臨川郡王嗣宗為管國公建安郡王攸
宜為息國公高平郡王重規為鄶國公繼魏王延義為
魏國公安平郡王攸緒為巢國公高陽郡王駙馬都尉
崇訓為酆國公淮陽郡王延秀為栢國公咸安郡王延
祚為咸安郡公中宗時嗣宗至曹州刺史攸宜工部尚
書重規岐州刺史相次病卒攸望至太常卿左遷春州
司馬而死延秀伏誅後武氏宗屬緣坐誅死及配流殆
將盡矣先天二年制削士彠帝號依舊追贈太原王妻
楊氏亦削后號依舊為太原王妃延秀承嗣第二子也
則天時突厥默啜上言有女請和親制延秀與閻知微
俱往突厥將親迎默啜女為妻既而默啜執知微入寇
趙定等州故延秀久不得還神龍初默啜更請通和先
令延秀送欵始得歸封栢國公又授左衞中郎將時武
崇訓為安樂公主壻即延秀從父兄數引至主第延秀
久在蕃中解突厥語常於主第延秀唱突厥歌作胡旋
舞有姿媚主甚喜之及崇訓死延秀得幸遂尚公主主
韋后所生男女中最小初中宗遷於房州欲逹州境生
於路次性惠敏容質秀絶中宗韋后愛寵日深恣其所
欲奏請無不允許恃寵横縱權傾天下自王侯宰相已
下除拜多出其門所營第宅并造安樂佛寺擬於宮掖
巧妙過之令楊務廉於城西造定昆池於其莊延袤數
里出降之時以皇后仗發於宮中中宗與韋后御安福
門觀之燈燭供擬徹明如晝延秀拜席日授太常卿兼
右衞將軍駙馬都尉改封恒國公實封五百戸廢休祥
宅於金城坊造宅窮極壯麗帑藏為之空竭崇訓子數
歲因加金紫光祿大夫太常卿同正員左衞將軍封鎬
國公賜實封五百戸以嗣其父公主產男滿月中宗韋
后幸其第就第放赦遣宰臣李嶠文士宋之問沈佺期
張說閻朝隱等數百人賦詩美之延秀既恃恩放縱無
所忌憚又公主府倉曹符鳳知延秀有不臣之心遂說
曰今天下蒼生猶以武氏為念大周必可再興按䜟書
云黑衣神孫披天裳駙馬即神皇之孫也每勸令著皂
襖子以應之及韋庶人敗延秀與公主在内宅格戰良
久皆斬之後追貶為悖逆庶人三思元慶子也少以后
族累轉右衞將軍則天臨朝擢拜夏官尚書及革命封
梁王賜實封一千戶尋拜天官尚書證聖元年轉春官
尚書監修國史聖歴元年檢校内史二年進拜特進太
子賓客仍並依舊監修國史三思略涉文史性傾巧便
僻善事人由是特蒙信任則天數幸其第賞賜甚厚時
薛懷義張易之昌宗皆承恩顧三思與承嗣每折節事
之懷義欲乘馬承嗣三思必為之執轡又贈昌宗詩盛
稱昌宗才貎是王子晉後身仍令朝士遞相屬和三思
又以則天厭居深宮又欲與張易之昌宗等扈從馳騁
以弄其權乃請創造三陽宮于嵩高山興泰宮于萬壽
山請則天每歲臨幸前後工役甚重百姓怨之神龍初
進拜司空同中書門下三品加實封五百戸固辭不受
未幾隨例降封為德靜郡王量減實封二百戸尋拜左
散騎常侍則天遺制令復其所減實封初敬暉等立功
後掌知國政三思慮其更為己患而令其子崇訓因安
樂公主構誣敬暉等並流于嶺表而死自是三思威權
日盛軍國政事多所參綜敬暉等所斥黜者皆能引復
舊職令百官復修則天之法時人皆言其陰懷簒逆以
比曹孟德司馬仲達雍州人韋月將高軫等並上疏言
三思父子必為逆亂三思知而求索其罪有司希旨奏
月將坐當棄市軫配流嶺外黃門侍郎宋璟執奏云月
將所犯不合至死三思怒竟斥宋璟為外職三思既猜
嫉正士嘗言不知何等名作好人唯有向我好者是好
人耳又與其所親兵部尚書宗楚客將作大匠宗晉卿
太府卿紀處訥鴻臚卿甘元柬遞相引致干黷時政侍
御史周利用冉祖雍太僕丞李悛光祿丞宋之遜監察
御史姚紹之等五人常為其耳目時人呼為三思五狗
中宗尋又制武氏崇恩廟一依天授時舊禮享祭其吳
陵順陵並置官員皆三思意也三思既與韋庶人及上
官昭容私通嘗忌節愍太子又因安樂公主密謀廢黜
之三年七月太子率羽林大將軍李多祚等發左右羽
林兵殺三思及其子崇訓于其第并殺其親黨十餘人
俄而事變太子既死中宗為三思舉哀廢朝五日贈太
尉追封梁王諡曰宣安樂公主又以節愍太子首致祭
于三思及崇訓靈柩前睿宗踐祚以三思父子俱有逆
節制令斵棺暴屍平其墳墓崇訓三思第二子也則天
時封為高陽郡王長安中尚安樂郡主時三思用事於
朝欲寵其禮中宗為太子在東宮三思宅在天津橋南
自重光門内行親迎禮歸於其宅三思又令宰臣李嶠
蘇味道詞人沈佺期宋之問徐產伯張說閻朝隱崔融
崔湜鄭愔等賦花燭行以美之其時張易之昌宗宗楚
客兄弟貴盛時假詞於人皆有新句崇訓授左衞中郎
將神龍元年拜駙馬都尉遷太常卿兼左衞將軍降封
酆國公仍賜實封五百戸尋徙封鎬國公二年兼太子
賓客攝左衞將軍及為節愍太子所殺優制贈開府儀
同三司追贈魯王諡曰忠懿宗則天伯父士逸之孫也
父元忠高宗時仕至倉部郎中天授年封士逸為蜀王
懿宗封為河内郡王歴遷洛州長史左金吾衞大將軍
萬歲通天年中契丹賊帥孫萬榮寇河北命懿宗為大
總管討之軍次趙州及聞賊將至冀州懿宗懼便欲棄
軍而遁人或謂曰賊衆極多然其軍無輜重以抄掠為
資若按兵以守勢必離散因而擊之可有大功也懿宗
不聽遂退據相州時人嗤其怯懦由是賊衆進屠趙州
而去尋又令懿宗安撫河北諸州先是百姓有脇從賊
衆後得歸來者懿宗以為同反總殺之仍生刳取其膽
後行刑流血盈前言笑自若初孫萬榮别帥何阿小攻
陷冀州亦多屠害士女至是時人號懿宗與阿小為兩
何為之語曰唯此兩何殺人最多懿宗又自天授已來
嘗受中旨推鞫制獄王公大臣多被陷成其罪時人以
為周興來俊臣之亞焉神龍初隨例降爵封耿國公累
轉懷州刺史尋卒攸暨則天伯父士讓孫也天授中封
士讓為楚王攸暨封千乘郡王賜爵實封三百戸兄攸
寧為建昌郡王實封四百戸攸寧歴遷鳳閣侍郎納言
冬官尚書病卒攸暨初為右衞中郎將尚太平公主授
駙馬都尉累遷右衞將軍進封定王又加實封三百戸
俄又改安定郡王歴遷司禮卿左散騎常侍加特進神
龍中拜司徒復封定王實封滿一千戸固辭不拜尋而
隨例降封樂壽郡王拜右散騎常侍加開府儀同三司
延秀等誅後又降封楚國公延和元年卒贈太尉并州
大都督追封定王尋以公主謀逆令平毁其墓太平公
主者高宗少女也以則天所生特承恩寵初永隆年降
駙馬薛紹紹垂拱中被誣告與諸王連謀伏誅則天私
殺攸暨之妻以配主焉公主豐碩方額廣頤多權略則
天以為類己每預謀議宮禁嚴峻事不令洩公主亦畏
懼自檢但崇飾邸第二十餘年天下獨有太平一公主
父為帝母為后夫為親王子為郡王貴盛無比永淳已
前朝制親王食實封八百戸有至一千戸公主出降三
百戸公主加五十戸太平食湯沐之邑一千二百戸聖
歴初加至三千戸神龍元年預誅張易之謀有功進號
鎮國太平公主相王加號安國相王並食實封通前五
千戸賞賜不可勝紀公主薛氏二男二女武氏二男一
女並食實封又相王衞王重俊成王千里宅遣衞士宿
衞環其所居十步置一仗舍持兵廵徼同於宮禁太平
長寧安樂三公主置鋪一如親王二年正月置公主府
景龍二年公主男崇簡崇敏崇行同授三品與漁陽王
兄弟四人同制時中宗仁善韋后上官昭容用事禁中
皆以為智謀不及公主甚憚之公主日益豪横進達朝
士多至大官詞人後進造其門者或有貧窘則遺之金
帛士亦翕然稱之及唐隆元年六月韋后作逆稱制偽
尊溫王玄宗居臨淄邸憤之將清内難公主又預其謀
令男崇簡從之及立溫王數日天下之心歸於相府難
為其議公主入啟幼主以王室多故資於長君乃提下
幼主因與玄宗大臣尊立睿宗公主頻著大勲益尊重
乃加實封五千戸通前滿一萬戸公主子崇行崇敏崇
簡三人封異姓王崇行國子祭酒四人九卿三品每入
奏事坐語移時所言皆聽薦人或驟歴清職或至南北
衙將相權移人主軍國大政事必參決如不朝謁則宰
臣就第議其可否公主由是滋驕田園遍於近甸膏腴
而市易造作器物吳蜀嶺南供送相屬於路綺疏寶帳
音樂輿乘同於宮掖侍兒披羅綺常數百人蒼頭監嫗
必盈千數外州供狗馬玩好滋味不可紀極有胡僧惠
範家富於財寶善事權貴公主與之私奏為聖善寺主
加三品封公殖貨流於江劒公主懼玄宗英武乃連結
將相專謀異計其時宰相七人五出公主門常元楷李
慈掌禁兵常私謁公主先天二年七月玄宗在武德殿
事漸危逼乃勒兵誅其黨竇懷貞蕭至忠岑羲等公主
遽入山寺數日方出賜死于家公主諸子及黨與死者
數十人籍其家財貨山積珍竒寶物侔於御府馬牧羊
牧田園質庫數年徵斂不盡惠範家產亦數十萬貫攸
緒惟良子也少有志行天授中封安平郡王歴遷殿中
監出為揚州大都督府長史聖歴中棄官隱于嵩山以
琴書藥餌為務中宗即位以安車備禮徵之降書曰朕
聞大隱忘情不去朝市至人無迹何所凝滯王高標峻
尚雅操孤貞有咸一之用弘體二之德學究深遠理實
精微草芥貂蟬錙銖纓紱蔭松山而辭竹苑去朱邸而
卧清溪逍遙林壑傲睨箕潁有年歲矣朕虔膺聖歴重
闡皇基保乂邦家寧輯區㝢求賢採彥俯谷窺山王之
所居接近嵩岳長望高烈思滿風烟駐蹕喬巖追尋大
隗鳴鑾峒岫詢訪廣成機務殷繁有懷莫遂今遣國子
司業杜慎盈以禮命徵辟掃夔龍之第虚稷契之筵神
化丹青朕之志也豈以黃屋之貴傾彼白雲之心通變
之宜希從降志延貯閶闔若在汾陽攸緒應召至都授
太子賓客尋請歸嵩山制從之令京官五品已上餞送
于定鼎門外及三思延秀等構逆諸武多坐誅戮唯攸
緒以隱居不預其禍時論美之睿宗即位又降勑曰頃
以賊臣結黨后族擅權扇動宮闈肆行鴆毒靈祗所感
姦惡伏誅今得宗社乂安天地交泰卿久厭簪紱早慕
林泉守道不回見幾而作興言高尚有足嘉稱但怒用
不遷罪無相及為善有驗卿之謂與或慮驚疑故令慰
謝其見重如此尋徵為太子賓客不就開元二年攸緒
又請就廬山居止制不許仍令州縣數加存問不令外
人侵擾十一年卒年六十九
薛懷義者京兆鄠縣人本姓馮名小寶以鬻臺貨為業
偉形神有膂力為市於洛陽得幸於千金公主侍兒公
主知之入宮言曰小寶有非常材用可以近侍因得召
見恩遇日深則天欲隱其迹便於出入禁中乃度為僧
又以懷義非士族乃改姓薛令與太平公主壻薛紹合
族令紹以季父事之自是與洛陽大德僧法明處一惠
儼稜行感德感知靜軌宣政等在内道場念誦懷義出
入乘廐馬中官侍從諸武朝貴匍匐禮謁人間呼為薛
師垂拱初說則天於故洛陽城西脩故白馬寺懷義自
護作寺成自為寺主頗恃恩狂蹶其下犯法人不敢言
右臺御史馮思勖屢以法劾之懷義遇勖於途令從者
毆之幾死又於建春門内敬愛寺别造殿宇改名佛授
記寺垂拱四年拆乾元殿於其地造明堂懷義充使督
作凡役數萬人曳一大木千人置號頭頭一[口闞]千人齊
和明堂大屋凡三層計高二百尺又於明堂北起天堂
廣袤亞於明堂懷義以功拜左威衞大將軍封梁國公
永昌中突厥默啜犯邊以懷義為清平道大總管率軍
擊之至單于臺刻石紀功而還加輔國大將軍進右衞
大將軍改封鄂國公柱國賜帛二千叚懷義與法明等
造大雲經陳符命言則天是彌勒下生作閻浮提主唐
氏合微故則天革命稱周懷義與法明等九人並封縣
公賜物有差皆賜紫袈裟銀龜袋其偽大雲經頒於天
下寺各藏一本令昇高座講說則天將革命誅殺宗屬
諸王唯千金公主以巧媚善進奉獨存抗疏請以則天
為母因得曲加恩寵改邑號為延安大長公主加實封
賜姓武氏以子克乂娶魏王武承嗣女内門參問不限
早晚進則盡歡長壽二年默啜復犯塞又以懷義為代
北道行軍大總管以李多祚蘇宏暉為將未行改朔方
道行軍大總管以内史李昭德為行軍長史鳳閣侍郎
平章事蘇味道為行軍司馬契苾明曹仁師沙吒忠義
等十八將軍以討之未行虜退乃止懷義後厭入宮中
多居白馬寺刺血畫大像選有膂力白丁度為僧數滿
千人侍御史周矩疑其姦奏請劾之不許固請之則天
曰卿且退朕即令去矩至臺薛師亦至乘馬蹋階而下
便坦腹於牀矩召臺吏將按之遽乘馬而去矩具以聞
則天曰此道人風病不可苦問所度僧任卿勘當矩按
之窮其狀以聞諸僧悉配遠州遷矩天官員外郎竟為
薛師所構下獄免官後有御醫沈南璆得幸薛師恩漸
衰恨怒頗甚證聖中乃焚明堂天堂並為灰燼則天愧
而隱之又令懷義充使督作乃於明堂下置九州鼎鑄
銅為十二屬形象置於本辰位皆高一丈懷義率人作
號頭安置之其後益驕倨則天惡之令太平公主擇膂
力婦人數十密防慮之人有發其陰謀者太平公主乳
母夫人令壯士縛而縊殺之以輦車載屍送白馬寺
其侍者僧徒皆流竄遠惡處
韋溫中宗韋庶人從父兄也父玄儼高宗末官至許州
刺史玄儼弟玄貞初為普州參軍以女為皇太子妃擢
拜豫州刺史中宗嗣位妃為后及帝降為廬陵王玄貞
配流欽州而死后母崔氏為欽州首領寗承兄弟所殺
玄貞有四子洵浩洞泚亦死於容州后二妹逃竄獲免
間行歸長安及中宗復位韋氏復為皇后其日追贈玄
貞為上洛郡王左拾遺賈虚已上疏諫曰孔子曰惟名
與器不可以假人且非李氏而王自古盟書所棄今陛
下創制謀始垂範將來為皇王令圖子孫明鏡匡復未
幾后族有私臣雖庸愚尚知未可史官執簡必是直書
今萬姓顒然聞一善令莫不途歌里頌延頸向風欣然
慕化日恐不及陛下奈何行私惠使樵夫議之即先朝
贈太原王殷鑒不遠同雲生於膚寸尋木起於孽栽誠
可惜也渙汗既行難改成命臣望請皇后抗表固辭使
天下知弘讓之風彤管著冲謙之德是則巍巍聖鑒無
得而稱疏奏不省尋又追贈玄貞為太師雍州牧益州
大都督玄儼為特進并州大都督魯國公遣使迎玄貞
及崔氏喪柩歸京師又遣廣州都督周仁軌率兵討斬
寗承兄弟以其首祭于崔氏擢拜仁軌左羽林大將軍
賜爵汝南郡公食實封五百戸及玄貞等柩將至上與
后登長樂宮望喪而泣加贈玄貞為酆王諡曰文獻仍
號其廟曰襃德陵曰榮先各置官員并給戸一百人守
衞灑掃又贈玄貞子洵為吏部尚書汝南郡王浩太常
卿武陵郡王洞衞尉卿淮南郡王泚太僕卿上蔡郡王
亦遣使迎其喪柩於京師溫神龍中累遷禮部尚書封
魯國公弟湑左羽林將軍封曹國公后妹夫陸頌為國
子祭酒馮太和為太常少卿太和尋卒又適嗣虢王邕
湑子捷尚成安公主溫從祖弟濯尚定安公主皆拜駙
馬都尉景龍三年溫遷太子少保同中書門下三品仍
遙授揚州大都督溫等既居榮要燻灼朝野時人比之
武氏湑及陸頌相次病卒賻贈甚厚及中宗崩后令溫
總知内外兵馬守援宮掖又引從子播族弟璿弟捷濯
等分掌屯營及左右羽林軍臨淄王討韋氏溫等皆坐
斬宗族無少長皆死語在韋庶人傳睿宗即位仍令削
平玄貞及洵等墳墓
王仁皎玄宗王庶人父也景龍中官至長上果毅玄宗
即位以后父歴將作大匠太僕卿遷開府儀同三司封
祁國公仁皎不預朝政但厚自奉養積子女財貨而已
開元七年卒贈太尉官供葬事柩車既發上於望春亭
遙望之令張說為其碑文玄宗親書石焉子守一守一
與后䨇生守一與玄宗有舊及上登極以清陽公主妻
之從討蕭至忠岑羲等有功自尚乘奉御遷殿中少監
特封晉國公累轉太子少保父卒襲爵祁國公十一年
坐與庶人潛通左道左遷柳州司馬行至藍田驛賜死
守一性貪鄙積財巨萬及籍没其家財帛不可勝計
吳溆章敬皇后之弟也濮州濮陽人祖神泉位終縣令
父令珪益州郫縣丞寶歴二年代宗始封拜外族贈神
泉司徒令珪太尉令珪母弟前宣城令令瑶為開府儀
同三司太子家令封濮陽郡公中郎將令瑜為開府儀
同三司太子諭德濟陽郡公溆時為盛王府錄事參軍
拜開府儀同三司太子詹事濮陽郡公以元舅遷鴻臚
少卿金吾將軍建中初遷大將軍溆雖居戚屬恭遜謙
和人皆重之涇師之亂從幸奉天盧杞白志貞謂德宗
曰臣細觀朱泚心迹必不至為戎首佇當效順宜擇大
臣一人入京師慰諭以觀其心上召從幸羣臣言之皆
憚其行溆起奏曰不以臣才望無堪臣願此行德宗甚
悦溆退而謂人曰人臣食君之君之難臨危自計
非忠也吾沗戚屬今日委身於賊誠知必死不欲聖情
慊於無人犯難也即日齎詔見泚深陳上待屬之意時
泚逆謀已定貎雖從命而心已異乃留溆於客省竟被
害上聞之悲悼不已贈太子太傅賜其家實封二百戸
一子五品正員官勑收城日葬事官給弟湊湊寶歴中
與兄溆同日開府授太子詹事俱封濮陽郡公湊以兄
弟三品固辭太過乞授卑官乃以湊檢校太子賓客兼
太子家令充十宅王使累轉左金吾衞大將軍湊小心
謹慎智識周敏特承顧問偏見委信大歴中滑帥令狐
彰汴帥田神功相次殁於理所時藩方兵驕乘戎帥喪
亡人情多梗代宗命湊銜命撫慰至必委曲說諭隨所
欲為之奏請皆得軍民和協帝深重之宰臣元載弄權
招致賄賂醜迹日彰帝惡之將加之法恐左右洩漏無
與言者唯與湊密計圖之及收載於内侍省同列王縉
其黨楊炎王昂韓洄包佶韓會等皆當從坐籍没湊諫
救百端言法宜從寬縉等從坐理不至死若不降以等
差一例極刑恐虧損聖德繇是縉等得減死流貶之大
歴末丁繼母喪免建中初起為右衞將軍兼通州刺史
貞元初入為太子賓客出為福州刺史御史中丞福建
觀察使為政勤儉清苦美譽日聞宰相竇參以私怨惡
之數加譖毁又言湊風病不任趨馳德宗召湊至京師
對于别殿上令殿上行走以驗其病否由是悟參之誣
因是惡參尋以湊為陜州大都督府長史陜虢觀察使
以代參之黨李翼會劉玄佐卒以湊檢校兵部尚書汴
州刺史御史大夫宣武軍節度使時汴州軍亂殺牙將
曹金岸縣令李邁謀立玄佐子士寧上將遣兵送湊赴
鎮召宰臣議竇參深沮其行恐軍中拒命乃召湊迴授
右金吾衞大將軍而以梁宋節鉞授士寧貞元十四年
春夏旱穀貴人多流亡京兆尹韓臯以政事不理黜官
上召湊面授京兆尹即日令視事經宿方下制湊孜孜
為理以勤儉為務人樂其政時宮中選内官買物於市
倚勢強買物不充價人畏而避之呼為宮市掌賦者多
與中貴人交結假借不言其弊湊為京尹便殿從容論
之曰物議以中人買物於市稍不便於人此事甚細虚
掇流議凡宮中所須責臣可辦不必更差中使若以臣
府縣外吏不合預聞宮中所須則乞選内官年高謹重
者充宮市令庶息人間論議又奏掌閑彍騎飛龍内園
芙蓉及禁軍諸司等使雜拱手力資課太多量宜減省
上多從之初府掾吏以湊起自戚藩不諳簿領凡有疑
獄難决之事多候湊將出時方呈冀免指擿瑕病湊雖
倉卒閱視必指其姦倖之處下筆決斷無毫釐之差掾
吏非大過不行笞責而召面按問詰責而釋之吏尤愓
厲庶務咸舉文敬太子義章公主相繼薨殁上深追念
葬送之儀頗厚召集工役載土築墳妨民農務湊候上
顧問極言之宗屬門吏以湊論諫太繁恐上猒苦每以
簡約規之湊曰聖上明哲憂勞四海必不以公主太子
之鍾念而忽疲民但人多順旨不言若再三啟諫必動
宸情則生民受賜長吏不言是為阿旨如窮民上訴罪
在何人議者重之以能政兼兵部尚書官街樹缺所司
植榆以補之湊曰榆非九衢之玩亟命易之以槐及槐
陰成而湊卒人指樹而懷之湊於德宗為老舅漢魏故
事多退居散地纔免罪戾而已湊自貞元已來特承恩
顧歴中外顯貴雖聖奬隆深亦由湊小心辦事奉職有
方故也湊既疾不召巫醫藥不入口家人泣而勉之對
曰吾以凡才濫因外戚進用起家便授三品歴顯位四
十年壽登七十為人足矣更欲何求古之以親戚進用
者罕有善終吾得歸全以侍先人幸也德宗知之令御
醫進藥不獲已服之貞元十六年四月卒時年七十一
贈尚書左僕射罷朝一日
竇覦昭成皇后族姪父光華原尉覦以親蔭釋褐右衞
率府兵曹參軍鄜坊節度臧希讓奏為判官累授監察
殿中侍御史檢校工部員外郎坊州刺史興元元年討
李懷光於河中詔覦以坊州兵七百人屯邰陽賊平以
功兼御史中丞遷同州刺史入朝為戸部侍郎覦無他
才伎為吏有計數又以韓滉子壻故藩府辟召遂歴牧
守宰相竇參覦再從姪參少依覦及參秉政力薦於朝
故有二卿之拜數月為揚州大都督府長史御史大夫
充淮南節度副大使知節度事既非德舉人咸薄之赴
鎮旬日暴卒詔贈禮部尚書
柳晟者肅宗皇后之甥母和政公主父潭官至太僕卿
駙馬都尉晟少無檢操代宗於諸甥之中特加撫鞠俾
與太子諸王同學授詩書恩寵罕比累試太常卿德宗
即位以與晟幼同硯席尤親之涇師之亂從幸奉天晟
密啟曰願受詔入京城遊說羣賊冀其擕貳德宗壯而
許之晟與賊帥多有舊出入其門說誘之事洩為朱泚
所擒械之於獄晟有力乃於獄中穿垣破械而遁落髮
為僧閒道歸行在遷將作少監元和初檢校工部尚書
興元尹山南西道節度使罷鎮入朝以違詔進奉為御
史元稹所劾詔宥之俄充入迴鶻册立使復命遷左金
吾衞大將軍元和十三年卒贈太子少保
王子顏琅邪臨沂人莊憲皇后之父也祖思敬少從軍
累試太子賓客父難得有勇決善騎射天寶初為河源
軍使吐蕃贊普王子郎支都有勇乘諳真馬寶鈿裝鞍
出陣求鬭無敢與校者難得挾槍奮馬突前刺殺郎支
都斬其首傳於京師軍還玄宗召見之令於殿前乘馬
挾槍作刺郎支都之狀賜以錦袍金帶累拜金吾將軍
同正員天寶七載從哥舒翰擊吐蕃於積石虜吐谷渾
王子悉弄參及子壻悉頰藏而還累拜左武衞將軍關
西遊奕使九載擊吐蕃收五橋拔樹敦城補白水軍使
十三載從收九曲加特進祿山之叛從哥舒翰戰於潼
關關門不守從肅宗幸靈武時行在闕軍賞難得進絹
三千疋及金銀器等至德初試衞尉卿興平軍使兼鳳
翔都知兵馬使進收京城與賊軍戰其下靳元曜戰酣
墮馬難得馳救之賊射之中眉皮穿披下鄣目難得自
拔去箭并皮掣落馳馬復戰血流被面而抗賊不已肅
宗深嘉之從郭子儀攻安慶緒於相州累封琅邪郡公
英武軍使寶應二年卒贈潞州大都督子顏少從父征
役累官金紫光祿大夫檢校衞尉卿生后而卒順宗内
禪以后生憲宗皇帝襃贈先代思敬司徒難得太傅子
顏太師顏子重榮官至福王傅用官至太子賓客金吾
將軍
贊曰戚里之賢避寵畏權不䘏禍患鮮能保全福盈者
敗勢壓者顛武之惟良明於自然
舊唐書卷一百八十三
舊唐書卷一百八十三考證
武承嗣傳高平郡王駙馬都尉崇訓為鄷國公(臣酉)
按前三思男崇訓為高陽王新書亦作高陽且重規
已封高平矣平字必是陽字之訛今改正
舊唐書卷一百八十三考證
