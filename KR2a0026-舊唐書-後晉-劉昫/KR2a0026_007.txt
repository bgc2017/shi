舊唐書卷七
後晉司空同中書門下平章事劉昫撰
本紀第七
中宗睿宗
中宗太和聖昭孝皇帝諱顯高宗第七子母曰則天順
聖皇后顯慶元年十一月乙丑生於長安明年封周王
授洛州牧儀鳳二年徙封英王改名哲授雍州牧永隆
元年章懷太子廢其年立為皇太子弘道元年十二月
高宗崩遺詔皇太子柩前即帝位皇太后臨朝稱制改
元嗣聖元年二月皇太后廢帝為廬陵王幽於别所其
年五月遷於均州尋徙居房陵聖歴元年召還東都立
為皇太子依舊名顯時張易之與弟昌宗潛圖逆亂神
龍元年正月鳳閣侍郎張柬之鸞臺侍郎崔玄暐左羽
林將軍敬暉右羽林將軍桓彦範司刑少卿袁恕已等
定策率羽林兵誅易之昌宗迎皇太子監國總司庶政
大赦天下鳳閣侍郎韋承慶正諫大夫房融司禮卿韋
慶等下獄甲辰命地官侍郎樊忱往京師告廟陵司刑
少卿兼王府司馬袁恕己為鳳閣鸞臺平章事乙巳則
天傳位於皇太子丙午即皇帝位於通天宫大赦天下
唯易之黨與不在原限為周興来俊臣所枉䧟者咸令
雪免内外文武官加兩階三品已上加爵二等入五品
等特减四考大酺五日以并州牧相王旦及太平公主
有誅易之兄弟功相王加號安國相王進拜太尉同鳳
閣鸞臺三品公主加號鎮國太平公主仍賜實封通前
滿五千戶皇親先被配没者子孫令復屬籍仍量叙官
爵出宫女三千丁未天后徙居上陽宫庚戌鳳閣侍郎
同鳳閣鸞臺平章事張柬之為夏官尚書同鳳閣鸞臺
三品封漢陽郡公鸞臺侍郎兼檢校太子右庶子同鳳
閣鸞臺平章事崔玄暐為守内史封博陵郡公袁恕己
同鳳閣鸞臺三品封南陽郡公敬暉為納言平陽郡公
桓彦範為納言譙郡公並加銀青光禄大夫賜實封五
百戶右羽林大將軍遼國公李多祚進封遼陽郡王賜
實封六百戶内直郎駙馬都尉王同皎為雲麾將軍右
千牛將軍琅邪郡公食實封五百戶並賞誅張易之兄
弟功其餘封各有差上天后尊號為則天大聖皇帝二
月甲寅復國號依舊為唐社稷宗廟陵寝郊祀行軍旗
幟服色天地日月寺宇臺閣官名並依永淳已前故事
神都依舊為東都北都為并州大都督府老君依舊為
玄元皇帝諸州百姓免今年租稅房州百姓給復三年
改左右肅政臺為左右御史臺韋承慶貶高要尉房融
配流欽州中書令楊再思為戶部尚書同中書門下三
品西京留守太僕卿同中書門下三品姚元之出為亳州
刺史己未封堂兄左金吾將軍鬱林郡公千里為成紀
郡王左金吾衛大將軍實封五百戶令貢舉人停習臣
軌依舊習老子甲子立妃韋氏為皇后大赦天下内外
官陪位者賜勲一轉大酺三日后父故豫州刺史玄貞
為上洛郡王后母崔氏贈上洛郡王妃初韓王元嘉霍
王元軌等自垂拱以来皆遭非命是日追復官爵令備
禮改葬有胤嗣者即令承襲無胤嗣者聽取親為後詔
九品已上及集朝使極言朝政得失兼舉賢良方正直
言極諫之士丙寅左散騎常侍譙王重福貶濮州員外
刺史不知州事特進太子賓客梁王武三思為司空同
中書門下三品加實封五百戶通前一千五百戶丁夘
右散騎常侍定安郡王駙馬都尉武攸暨封定王為司
徒更加實封四百戶通前一千戶辛未上往觀風殿朝
天后太尉安國相王旦固讓太尉及知政事遂從其請
甲戌國子祭酒祝欽明同中書門下三品黃門侍郎知
侍中事韋安石為刑部尚書罷知政事丙子諸州置寺
觀一所以中興為名丁丑武三思固讓司空同中書門
下三品武攸暨固讓司徒封王許之改封義興郡王重
俊為衛王北海郡王重茂為温王三月辛巳追復故司
空英國公李勣官爵令所司為起墳改葬甲申制文明
已来破家臣寮所有子孫並還資廕其揚州搆逆徒黨
唯徐敬業一房不在免限餘並原宥丁亥廢左右司員
外郎其酷吏劉光業王德夀王處貞屈貞筠劉景陽等
五人雖已身死官爵並宜追奪景陽現在貶祿州樂單
尉丘神勣来子珣萬國俊周興来俊臣魚承曄王景昭
索元禮傅遊藝王弘義張知默裴籍焦仁亶侯思立郭
霜李敬仁皇甫文備陳嘉言等雖已身死並宜除名唐
奉一配流李秦授曹仁哲並改與嶺南遠惡處己丑中
書侍郎兼檢校相王府長史南陽郡公袁恕已為中書
令兼檢校安國相王府長史詔曰君臣朝序貴賤之禮
斯殊兄弟大倫先後之儀亦異聖人之制率由斯道朕
臨茲寳極位在崇高負扆當陽雖受宗枝之敬退朝私
謁仍用家人之禮近代以来罕遵軌度上及公主曲致
私情姑叔之尊拜於子姪違法背禮情用惻然自今已
後宜從革弊安國相王某及鎮國太平公主更不得輙
拜衛王重俊兄弟及長寧公主姊妹等宜告宗屬知朕
意焉先是諸王及公主皆以親為貴天子之子諸姑叔
見之必先致拜若致書則稱為啟事上志欲敦睦親族
故下制革之庚寅衛王重俊上洛州牧王乘駟馬車鹵
簿從諸王公已下中書門下五品已上及諸親並祖送
禮儀甚盛事畢賜物有差辛夘以故司僕少卿徐有功
執法平恕追贈越州都督并授一子官戊戌左右千牛
衛各置大將軍一員罷奉宸府官員以安北大都護安
國相王旦為左右千牛大將軍每大朝會内供奉丙午
改秋社依舊用仲秋戊申相王旦於太常廳上王公諸
親祖送衛尉張設光祿造食禮畢賜物如衛王上洛州
牧之儀夏四月乙丑端州尉魏元忠為衛尉卿同中書
門下三品甲戌左庶子韋安石為吏部尚書太子賓客
李懷遠為右散騎常侍右庶子唐休璟為輔國大將軍
右庶子崔玄暐為特進檢校益州大都督府長史判都
督事右庶子西京留守戶部尚書弘農郡公楊再思為檢
校揚州大都督府長史判都督事少詹事兼侍讀國子
祭酒祝欽明為刑部尚書並依前知政事以上在春宫
故僚也乙亥張柬之為中書令戊寅追贈郡王重潤為
懿德太子同官縣大雨雹燕雀多死漂溺居人四百家
遣使賑給五月壬午遷武氏七廟神主于西京崇尊廟
東都創置太廟社稷戊子制依舊以周隋為二王後壬
辰封成紀郡王千里為成王癸巳侍中敬暉封為平陽
郡王侍中桓彦範扶陽郡王賜姓韋氏中書令張柬之
漢陽郡王中書令袁恕已南陽郡王特進崔玄暐海陵
郡王並加授特進罷知政事吏部尚書韋安石為兼中
書令兵部尚書魏元忠為兼侍中丙申皇后表請天下
士庶為出母為三年服年二十二成丁五十九免役癸
夘降梁王武三思為德静郡王定王武攸暨為樂夀郡
王河内王武懿宗等十餘人並降為國公甲辰特進芮
國公豆盧欽望為尚書左僕射輔國大將軍酒泉郡公
唐休璟為尚書右僕射依舊同中書門下三品丙午制
以鄒魯之邑百戸為太師隆道公宣尼采邑用供薦享
又授裔孫襃聖侯崇基朝散大夫仍許子孫傳襲六月
丁巳河北十七州大水漂没人居癸亥尚書左㒒射豆
盧欽望軍國重事中書門下可共平章檢校中書令韋
安石中書令兼檢校吏部尚書檢校侍中魏元忠兼檢
校兵部尚書楊再思兼戶部尚書兼檢校中書令丁夘
祔孝敬皇帝神主於太廟廟號義宗非禮也戊辰洛水
暴漲壊廬舍二千餘家溺死者甚衆秋七月辛巳太子
賓客韋巨源同中書門下三品乙未以特進漢陽郡王
張柬之為襄州刺史仍不知州事八月戊申以水災令
文武官九品以上直言極諫河南洛陽百姓被水兼損
者給復一年甲子追冊故妃趙氏為恭皇后尊敬妃裴
氏為皇后乙亥上親祔太祖景皇帝獻祖光皇帝世祖
元皇帝高祖神堯皇帝皇祖太宗文武皇帝皇考高宗
天皇大帝皇兄義宗孝敬皇帝神主於太廟皇后廟見
丁丑御洛城南門觀鬭象九月壬午親祀明堂大赦天
下禁化胡經及婚娶之家父母親亡停喪成禮天下大
酺三日戊戌太子賓客韋巨源為禮部尚書依舊知政
事冬十月癸亥幸龍門香山寺乙丑幸新安改弘文館
為修文館辛未魏元忠為中書令楊再思為侍中十一
月戊寅加皇帝尊號曰應天皇后尊號曰順天壬午皇
帝皇后親謁太廟告授徽號之意大赦天下賜酺三日
己丑御洛城南門樓觀潑寒胡戲辛丑衛王重俊為左
衛大將軍遥領揚州大都督温王重茂為右衛大將軍
遥領并州大都督十二月壬寅則天皇太后崩
二年春正月丙申護則天靈駕還京戊戌吏部尚書李
嶠同中書門下三品中書侍郎于惟謙同中書門下平
章事閏月丙午朔置公主府官員乙夘以特進敬暉桓
彦範袁恕已等三人為滑洺豫刺史二月乙未刑部尚
書韋巨源同中書門下三品遣十使廵察風俗丙申僧
會範道士史崇玄等十餘人授官封公以賞造聖善寺
功也三月甲辰中書令韋安石為戶部尚書罷知政事
戶部尚書蘇瓌為侍中西京留守乙巳黃霧四塞唐休璟
請致仕許之庚戌殺光祿卿駙馬都尉王同皎壬子洛
陽城東七里許地色如水側近樹木往来車馬歴歴影
見水中經月餘乃滅是月大置員外官自京諸司及諸
州佐凡二千餘人超授閹官七品已上及員外者千餘
人壬戌贈后父韋玄貞太師益州都督夏四月甲戌又
贈玄貞為鄷王玄貞弟四人並贈郡王己夘左散騎常
侍同中書門下三品李懷遠請致仕許之辛巳洛水暴
漲壊天津橋六月戊寅特進朗州刺史平陽郡王敬暉
貶崖州司馬特進亳州刺史扶陽郡王桓彦範瀧州司
馬特進郢州刺史袁恕已竇州司馬特進均州刺史博
陵郡王崔玄暐白州司馬特進襄州刺史漢陽郡王張
柬之新州司馬並員外置長任舊官封爵並追奪秋七
月丙午立衛王重俊為皇太子丙寅中書令兼檢校兵
部尚書齊國公魏元忠為尚書右僕射兼中書令仍知
兵部事吏部尚書李嶠為中書令刑部尚書韋巨源為
吏部尚書依舊同中書門下三品庚午禮部尚書祝欽
明為中丞蕭至忠所劾前左散騎常侍李懷遠為左散
騎常侍同中書門下三品東都留守九月祝欽明貶青
州刺史壬寅幸白馬寺戊午左散騎常侍李懷遠卒壬
寅置戶部侍郎一員冬十月己夘車駕還京師戊戌至
自東都十一月乙巳大赦天下行從文武官賜勲一轉
改河南為合宫洛陽為永昌嵩陽為乾封陽城為告城
戊午兼秘書鄭普思坐妖逆配流儋州其黨與皆伏誅
十二月己夘突厥默啜宼靈州鳴沙縣靈武軍大總管
沙吒忠義逆擊之官軍敗績死者三萬丁巳突厥進宼
原會等州掠隴右牧馬萬餘而去甲申募能斬默啜者
封授諸大衛大將軍丙戌以突厥犯邊京師亢旱令減
膳撤樂河北水大飢命侍中蘇瓌存撫賑給丙申特進
尚書左僕射兼安國相王府長史芮國公豆盧欽望為
開府儀同三司依舊平章事軍國重事尚書右僕射兼
中書令知兵部事齊國公魏元忠為尚書左僕射兼中
書令仍兼知兵部事是冬牛大疫
三年春正月庚子朔不受朝會喪未再朞也庚戌以默
啜寇邊制募猛士武藝超絶者各令自舉内外羣官各
進破滅突厥之策丙辰以旱親錄囚徒己巳遣武攸暨
武三思往乾陵祈雨于則天皇后既而雨降上大感悅
二月辛未制武氏崇恩廟依舊享祭仍置五品令七品
丞其昊陵順陵置令丞如廟壬午贈太師酆王廟號褒
德陵號榮先置六品令八品丞庚寅改中興寺觀為龍
興内外不得言中興辛夘幸安樂公主宅三月丙子吐
蕃贊普遣大臣悉董熱獻方物是春自京師至山東疾
疫民死者衆河北河南大旱夏四月辛巳以嗣雍王守
禮女為金城公主出降吐蕃贊普庚寅幸薦福寺曲赦
雍州五月戊戌左屯衛大將軍兼檢校潞州長史張仁
亶為朔州道大總管以備突厥丙午突厥默啜殺我行
人臧思言六月丁夘朔日有蝕之戊子姚舊道討擊使
侍御史唐九徵擊姚州叛蠻破之俘虜三千計遂於其
處勒石紀功焉是夏山東河北二十餘州旱飢饉疾疫
死者數千計遣使賑䘏之秋七月庚子皇太子重俊與
羽林將軍李多祚等率羽林千騎兵三百餘人誅武三
思武崇訓遂引兵自肅章門斬關而入帝惶遽登玄武
樓重俊引兵至下上自臨軒諭之衆遂散去殺李多祚
重俊出奔至鄠縣為部下所殺癸夘大赦天下八月丙
子改玄武門為神武門樓為制勝樓丙戌左僕射兼中
書令魏元忠請致仕授特進九月丁酉兵部尚書郢國
公宗楚客左衛將軍兼太府卿紀處訥並同中書門下
三品吏部侍郎兼左御史臺中丞蕭至忠為黃門侍郎
兼左御史中丞同中書門下三品中書侍郎東海郡公
于惟謙國子祭酒罷知政事庚子上皇帝尊號曰應天
神龍皇后尊號曰順天翊聖大赦天下改元為景龍兩
京文武官三品已上賜爵一級四品已下加一階外官
賜勲一轉景龍元年九月甲辰特進魏元忠左授務川
尉言與重俊通謀也庚辰侍中兼左御史臺大夫楊再
思為中書令吏部尚書韋巨源太府卿紀處訥並為侍
中侍中蘇瓌為吏部尚書壬戌改左右羽林衛千騎為
萬騎仍分為左右冬十月壬午彗見于西月餘而滅壬
午皇后上神武頌令兩京及四大都督府皆刻之於石
十二月乙丑朔日有蝕之丁丑京師雨土
二年春正月丙申滄州雨雹大如雞卵二月辛未幸左
金吾大將軍陳國公陸頌宅皇后自言衣箱中裙上有
五色雲起令畫工圖之以示百寮乃大赦天下癸未夜
天保星墜西南有聲如雷野雉皆雊乙酉帝以后服有
慶雲之瑞大赦天下内外五品已上母妻各加邑號一
等無妻者聽授女天下婦人八十已上版授鄉縣郡等
君三月丙子朔方道大總管張仁愿築受降城於河上
夏四月庚午左散騎常侍樂夀郡王駙馬都尉武攸暨
讓郡王改封楚國公癸未修文館增置大學士八員直
學士十二員己丑幸長樂公主莊即日還宫六月丁亥
改太史局為太史監罷隷秘書省秋七月辛夘台州地
震癸巳左屯衛大將軍攝右御史臺大夫朔方道行營
大總管韓國公張仁亶同中書門下三品有赤氣竟天
其光燭地經三日乃止九月甲戌黃霧昏濁冬十一月
庚申突厥首領娑葛叛自立為可汗遣弟遮弩率衆犯
塞己夘以安樂公主出降假皇后仗出於禁中以盛其
儀帝及后御安福樓以觀之禮畢大赦天下賜酺三日
癸未安西都護牛師奬與娑葛戰于火燒城師奬敗績
没于陣是冬西京吏部置兩侍郎銓試東都又置兩銓
恣行囑請又有斜封授官預用秋闕
三年春正月丁夘黃霧四塞癸酉幸薦福寺乙亥宴侍
臣及近親於梨園亭二月己丑幸玄武門與近臣觀宫
女大酺既而左右分曹共争勝負上又遣宫女為市肆
鬻賣衆物令宰臣及公卿為商賈與之交易因為忿争
言辭猥褻上與后觀之以為笑樂壬寅侍中舒國公韋
巨源為尚書左僕射並同中書門下三品戊午兵部尚
書郢國公宗楚客中書令中書侍郎酇國公蕭至忠為
侍中太府卿韋嗣立為兵部尚書同中書門下三品中
書侍郎檢校吏部侍郎崔湜同中書門下平章事兵部
侍郎趙彦昭為中書侍郎同中書門下平章事庚申日
赤紫色無光戊寅禮部尚書兼揚州大都督曹國公韋
温為太子少保兼揚州大都督同中書門下三品太常
少卿鄭愔兼檢校吏部侍郎同中門下平章事夏五月丙
戌崔湜鄭愔坐贓湜貶㐮州刺史愔貶江州司馬六月
癸丑太白晝見于東井庚子以經籍多缺使天下搜括
壬寅以旱避正殿減膳親錄囚徒癸夘尚書左僕射楊
再思薨秋七月乙夘朔鎮軍大將軍右驍衛將軍兼知
太史事迦業至忠配流柳州丙辰娑葛遣使来降辛酉
幸梨園亭宴侍臣學士皇后表請諸婦人不因夫子而
加邑號者許同見任職事官聽子孫用廕從之壬戌安
福門外設無遮齋三品已上行香癸亥御承慶殿錄囚
徒壬午遣使册驍衛大將軍兼衛尉卿金河王突騎施
守忠為歸化可汗八月乙酉特進行中書令趙國公李
嶠為特進同中書門下三品侍中酇國公蕭至忠為中
書令特進鄭國公韋安石為侍中庚寅諸州各置司田
參軍一員吐蕃贊普遣使勃禄星奉進國信贊普祖娑
進物及上中宫安國相王太平公主有差壬辰遣十使
廵察天下有星孛于紫宫令特進佩魚散職佩魚自此
始也乙未親送朔方軍總管韓國公張仁愿於通化門
外上製序賦詩乙巳幸安樂公主山亭宴侍臣學士賜
繒帛有差九月壬戌幸九曲亭子宴侍臣學士戊辰吏
部尚書懷縣公蘇瓌為尚書右僕射同中書門下三品
冬十月庚寅幸安樂公主金城新宅宴侍臣學士十一
月乙丑親祀南郊皇后登壇亞獻左僕射舒國公韋巨
源為終獻大赦天下見繋囚徒及十惡咸赦除之雜犯
流人並放還京文武三品已上賜爵一等四品已下加
一階京官及應襲岳牧入三品五品減考高年版授大
酺三日壬申幸見子陵甲戌開府儀同三司芮國公豆
盧欽望薨吐蕃贊普遣其大臣尚贊吐来逆女十二月
壬戌前尚書右僕射宋國公唐休璟為太子少師同中
書門下三品甲子上幸新豐之温湯庚子幸兵部尚書
韋嗣立莊封嗣立為逍遥公上親製序賦詩便游白鹿
觀甲辰曲賜新豐縣百姓給復一年行從官賜勲一轉
是月幸驪山乙巳至自温湯乙酉令諸司長官向醴泉
坊看潑胡王乞寒戱
四年春正月乙卯於化度寺門設無遮大齋丙寅上元
夜帝與皇后微行觀燈因幸中書令蕭至忠之第是夜
放宫女數千人看燈因此多有亡逸者丁夘夜又微行
看燈丁丑命左驍衛大將軍河源軍使楊矩為送金城
公主入吐蕃使己夘幸始平送金城公主歸吐蕃二月
壬午曲赦咸陽始平為金城縣便幸長安令王光輔馬
嵬北原莊癸未至自金城庚戌令中書門下供奉官五
品已上文武三品已上并諸學士等自芳林門入集於
梨園毬場分朋拔河帝與皇后公主親往觀之三月甲
寅幸臨渭亭修禊飲賜羣官柳棬以辟惡丙辰游宴桃
花園庚申京師雨木冰井溢壬戌賜宰臣已下内宴甲
子夏四月丁亥上游櫻桃園引中書門下五品已上諸
司長官學士等入芳林園嘗櫻桃便令馬上口摘置酒
為樂乙未幸隆慶池結綵為樓宴侍臣泛舟戱樂因幸
禮部尚書竇希宅五月辛酉秘書監賜虢王邕改封汴
王乙丑皇后請加嗣王三品丁卯前州司兵參軍燕欽
融上書言皇后干預國政安樂公主武延秀宗楚客等
同危宗社帝怒召欽融廷見撲殺之時安樂公主志欲
皇后臨朝稱制而求立為皇太女由是與后合謀進鴆
六月壬午帝遇毒崩于神龍殿年五十秘不發喪皇后
親總庶政癸未以刑部尚書裴談工部尚書張錫並同
中書門下三品依舊東都留守吏部尚書張嘉福中書
侍郎岑羲吏部侍郎崔湜並同中書門下平章事又命
左右金吾衛大將軍趙承恩右監門大將軍薛簡帥兵
五百人往均州備譙王重福立温王重茂為皇太子甲
申發喪于太極殿宣遺制皇太后臨朝大赦天下改元
為唐隆見繋囚徒常赦所不免者咸赦除之長流任放
歸田里負犯痕瘕咸從洗滌内外官三品已上賜爵一
級四品已下加一階以安國相王旦為太子太師進封
雍王守禮為邠王夀春郡王成器為宋王宗正卿晉封
新興王丁亥皇太子即帝位於柩前時年十六皇太后
韋氏臨朝稱制大赦天下常赦所不原者咸赦除之内
外兵馬諸親掌仍令韋温總知時召諸府折衝兵五萬
人分屯京城列為左右營諸韋子姪分統之壬辰遣使
諸道廵撫紀處訥關内道張嘉福河北道岑羲河南道
庚子夜臨淄王諱舉兵誅諸韋武皆梟首於安福門外
韋太后為亂兵所殺九月丁卯百官上諡曰孝和皇帝
廟號中宗十一月己酉葬于定陵天寳十三載二月改
諡曰大和大聖大昭孝皇帝
史臣曰廉士可以律貪夫賢臣不能輔孱主誠以志昏
近習心無遠圖不知創業之難唯取當年之樂孝和皇
帝越自負扆遷于房陵崎嶇瘴癘之鄉契闊幽囚之地
所以張漢陽徘徊于克復狄梁公哽咽以奏論遂得生
還庸非己力洎滌除金虎再握璿衡不能罪己以謝萬
方而更漫游以隳八政縱豔妻之煽黨則棸楀爭衡信
妖女以撓權則彛倫失序桓敬由之覆族節愍所以興
戈竟以元首之尊不免齊眉之禍比漢晉之惠盈輩為
優苟非繼以命世之才則土德去也
睿宗玄真大聖大興孝皇帝諱旦高宗第八子中宗母
弟龍朔二年六月己未生於長安其年封殷王遥領冀
州大都督單于大都護右金吾衛大將軍及長謙恭孝
友好學工草隷尤愛文字訓詁之書乾封元年徙封豫
王總章二年徙封冀王上初名旭輪至是去旭字上元
二年徙封相王拜右衛大將軍儀鳳三年遷洛牧改名
旦徙封豫王嗣聖元年則天臨朝廢中宗為廬陵王立
豫王為皇帝仍臨朝稱制及革命改國號為周降帝為
皇嗣令依舊名輪徙居東宫其具儀一比皇太子聖歴
元年中宗自房陵還帝數稱疾不朝請讓位於中宗則
天遂立中宗為皇太子封帝為相王又改名旦授太子
右衛率長安中并司徒右羽林衛大將軍自則天初臨
朝及革命之際王室屢有變故帝每恭儉退讓竟免于
禍神龍元年以誅張易之昆弟功進號安國相王遷太
尉加實封其年立為皇太弟固辭不受景龍四年夏六
月中宗崩韋庶人臨朝引用其黨分握政柄忌帝望實
素高潛謀危害庚子夜臨淄王諱與太平公主子薛崇
簡前朝邑尉劉幽求長上果毅麻嗣宗苑總監鍾紹京
等率兵入北軍誅韋温紀處訥宗楚客武延秀馬秦客
葉静能趙履温楊均等諸韋武黨與皆誅之辛丑帝挾
少帝御安福門樓慰諭百姓大赦天下見繋囚徒常赦
所不免者咸赦除之内外文武官三品已上賜爵一級
四品已下加一階親皇三等已上加兩階四等已下及
諸親賜勲三轉天下百姓免今年田租之半進封臨淄
王為平王以薛崇簡為立節郡王鍾紹京為中書侍郎
劉幽求為中書舍人並參知機務加實封其餘封賞有
差遣使分行諸道宣諭仍令往均州慰勞譙王壬寅左
千牛中郎將宋王成器為左衛大將軍司農少卿同正
員衡陽王成義為右衛大將軍太府少卿同正員巴陵
王進範為左羽林衛大將軍太僕少卿同正員彭城王
隆業為右羽林衛大將軍黃門侍郎李日知同中書門
下三品癸卯殿中兼知内外閑廐檢校龍武右軍仍押
左右廂萬騎平王諱同中書門下三品中書侍郎潁川
郡公鍾紹京為中書令中書令酇國公蕭至忠為許州
刺史兵部尚書逍遥公韋嗣立為宋州刺史中書侍郎
趙彦昭為絳州刺史蕭韋趙特置位誅吏部尚書張嘉
福於懷州其日王公百寮上表咸以國家多難宜立長
君以帝衆望所歸請即尊位甲辰少帝詔曰自古帝王
必有符命兄弟相及存諸典禮朕以孤藐遭家艱難顧
兹蒙識未洽治途茫茫四海將何所屬累聖丕基若墜
于地王室多難義擇長君思與羣公推崇明聖叔父相
王高宗之子昔以天下讓于先帝孝友寬簡彰信兆人
神龍之初已有明旨將立太弟以為副君為王懇辭未
行冊命所以東宫虚位至于歴年徹綴在辰禍變倉卒
然後稱制許立冲人欽奉前懷願遵理命上申天聖之
旨下遂蒼生之心俯稽圖緯之文仰跂祖宗之烈擇今
日請叔父相王即皇帝位朕退守本藩歸于舊邸凡百
卿士敬承朕言克贊我天人之休期光我有唐之勲業
布告遐邇咸使聞知相王上表讓曰臣以宗社事重家
國情深誅鋤巨逆奉戴嗣主今承制旨猥推宸極在臣
虚薄不敢祗膺循環震驚無任感哽制答曰皇極大寳
天下至公王者臨之盖非獲已王先聖舊意蒼生推仰
龍光紫宸貴允係望請遵前旨勿或推讓于是少帝遜
于别宫是日即皇帝位御承天門樓大赦天下常赦所
不免並原之内外官四品已上加一階相王府官吏加
兩階流人長流長任未還者並放還立功人王承曄已
下千餘人賜爵秩有差封少帝為温王其日景雲見乙巳
中書令鍾紹京為戶部尚書越國公實封五百戶中書
舍人劉幽求為尚書左丞徐國公實封五百戶並依前
知政事左衛大將軍宋王成器為太子太師雍州牧揚
州大都督加實封二百戶宫人比来取百姓子女入宫
者放還其家丙午新除太常少卿薛稷為黃門侍郎參
知機務丁未許州刺史梁縣侯姚元之為兵部尚書同
中書門下三品兵部尚書韋嗣立為中書令追削武三
思武崇訓官爵戊申蕭至忠韋嗣立趙彦昭崔湜並停
刺史衡陽王成義封申王巴陵王進範封岐王彭城王
隆業封薛王己酉鎮國太平公主加實封五百戶通前
一萬戶秋七月癸丑兵部侍郎兼知雍州長史崔日用
為黃門侍郎參知機務丙辰則天大聖皇后依舊號為
天后追諡雍王賢為章懷太子庶人重俊曰節愍太子
復敬暉桓彦範崔玄暐張柬之袁恕已成王千里李多
祚等官爵丁巳河南洛陽華州並依舊名以洛州長史
宋璟為檢校吏部尚書同中書門下三品中書侍郎岑
羲為右散騎常侍壬戌以蕭至忠為晉州刺史韋嗣立
為許州刺史趙彦昭為宋州刺史兵部尚書姚元之兼
太子右庶子吏部尚書宋璟兼太子左庶子癸亥吏部
侍郎崔湜為尚書右丞罷知政事甲子右僕射許國公
蘇瓌兵部尚書姚元之吏部尚書宋璟右常侍判刑部
尚書岑羲並充使冊定陵丙寅姚元之兼中書令丁卯
蘇瓌為尚書左僕射仍舊同中書門下三品宋國公唐
休璟致仕右武衛大將軍攝右御史大夫同中書門下
三品韓國公張仁愿右衛大將軍戊辰崔日用為雍州
長史薛稷為右散騎常侍並停知機務特進同中書門
下三品趙國公李嶠為懷州刺史廢司田參軍己巳冊
平王為皇太子大赦天下改元為景雲内外官九品已
上及子為父後者各加勲一轉自神龍以来直諫枉遭
非命者咸令式墓天下州縣名目天授以来改為武字
者並令復舊廢武氏崇恩廟其昊陵順陵並去陵名
景雲元年七月己巳制自今授左右僕射侍中中書令
六尚書已上官聽讓其餘停讓追廢皇后韋氏為庶人
安樂公主為悖逆庶人丁丑改太史監為太史局隷秘
書省八月癸巳新除集州刺史譙王重福潛入東都構
逆州縣討平之先是中宗時官爵渝濫因依妃主墨勅
而授官者謂之斜封至是並令罷免癸卯改門下坊為
左春坊典書坊為右春坊左右羽林衛依舊為左右羽
林軍九月庚戌封皇太子男嗣貞為許昌郡王嗣謙為
貞定郡王冬十月甲申詔孝敬皇帝神主先祔太廟有
違古義於東都别立義宗廟丁未姚元之為中書令兼
檢校兵部尚書十一月己酉葬孝和皇帝于定陵辛亥
太子太師宋王成器為尚書左僕射蘇瓌為太子少傅
侍中鄖國公韋安石為太子少保改封郇國公並罷知
政事戊辰宋王成器為司徒兼領揚州大都督庚午太
子少傅蘇瓌薨是歲韋庶人悖逆庶人並以禮改葬武
二思父子剖棺戮屍
二年春正月丁未朔以山陵日近不受朝賀癸亥改泉
州為閩州都督改榮州為泉州突厥默啜遣使請和親
許之己未太僕卿郭元振中書侍郎張說並同中書門
下平章事甲子改封温王重茂為襄王遷于集州乙丑
追尊皇后劉氏為肅明皇后墓曰惠陵德妃竇氏為昭
成皇后墓曰靖陵二月丁丑令皇太子監國甲辰姚元
之左授申州刺史宋璟左授楚州刺史韋安石為侍中
丙戌劉幽求為戶部尚書罷知政事戊子詔中宗時斜
封官並許依舊庚申復置太子左右諭德太子左右贊
善各置兩員戊戌郭元振為兵部尚書仍依舊同中書
門下平章事己未改修文館為昭文館黃門侍郎李日
知為左臺御史大夫依舊同中書門下三品夏四月庚
辰張說為兵部侍郎依舊同中書門下平章事癸未分
瀛州置鄭州詔以釋典玄宗理均跡異極人化俗教别
功齊自今每緣法事集會僧尼道士女冠等宜齊行道
集甲申韋安石為中書令宋王成器為太子賓客仍依
舊遥領揚州大都督丙申李日知為侍中壬寅大赦天
下重福徒黨放雪京官四品已下加一階外官賜勲一
轉三品已下各賜爵一級天下濫度僧尼道士女冠並
依舊又令内外官依上元元年九品已上文武官咸帶
手巾算袋武官咸帶七事䩞鞢並足其腰帶一品至五
品並用金六品七品並用銀八品九品並用鍮石魚袋
着紫者金裝着緋者銀裝景龍三年已前逋懸並放免
天下大酺五日五月庚戌復武氏昊陵順陵仍量置官
屬太平公主為武攸暨請也庚申韋安石加開府儀同
三司辛丑改西域公主為金仙公主昌隆公主為玉真
公主仍置金仙玉真兩觀壬戌殿中監竇懷貞為左臺
御史大夫同中書門下平章事六月壬午依漢代故事
分置二十四都督府閏六月初置十道按察使秋七月
新置都督府並停唯雍洛州長史揚益荆并四大都督
府長史階為三品八月乙卯詔以興聖寺是高祖舊宅
有柿樹天授中枯死至是重生大赦天下其謀殺劫殺
造偽頭首並免死配流嶺南官典受贓者特從放免天
下大酺三日丁巳皇太子釋奠于太學己巳韋安石為
尚書右僕射同中書門下三品兼太子賓客禮部尚書
竇希玠為太子少傅庚午改左右屯衛為左右威衛左
右宗衛率府為左右司禦府渾儀監為太史監九月丁
卯竇懷貞為侍中冬十月甲辰吏部尚書劉幽求為侍
中散騎常侍魏知古同中書門下三品太子詹事崔湜
為中書侍郎同中書門下三品中書侍郎陸象先同中
書門下平章事韋安石為尚書左僕射東都留守侍中
李日知為戶部尚書兵部尚書郭元振為吏部尚書侍
中兼檢校左臺御史大夫竇懷貞為左臺御史大夫兵
部侍郎兼左庶子張說為尚書左丞罷知政事十一月
戊寅改太史監為太史局依舊隷秘書省改王師為傅
三年春正月辛未朔親謁太廟癸酉上始釋慘服御正
殿受朝賀甲戌并汾絳三州地震壊人廬舍辛巳南郊
戊子躬耕籍田己丑大赦天下改元為太極内外官四
品已下加一階三品已上加爵一級孔宣父祠廟本州
取側近三十戶以供灑掃天下大酺五日特賜老人九
十已上緋衫牙笏八十已上綠衫木笏乙未戸部尚書
岑羲左臺御史大夫竇懷貞並同中書門下三品二月
丁酉秘書增少監一員光禄大理鴻臚太府衛尉宗正
各增置少卿一員少府監將監增置少監一員國子監
增置司業一員左右臺各增置中丞一員雍洛二州并
益荆揚四大都督府各增置司馬一員仍分為左右司
馬丁亥皇太子釋奠於國學追贈顔回為太子太師曾
參為太子太保每年春秋釋奠以四科弟子曾參從祀
列于七十二賢之上辛酉廢右御史臺官員己巳頒新
格式於天下夏四月辛丑制曰朕聞措刑由於用刑去
殺存乎必殺明罰峻典自古而然立制齊人於是乎在
自我朝建國僅將百年天下和平其来已久往承隋季
守法頗專比襲時安持綱日緩况朕薄德甚莫逮先惟
人難理遠不如昔粤從守位三載于兹庶務煩勞不損
晷景嘗謂自我作則感而成化痛乎迷俗忘返不威罔
懲將至純風先歸重典比者贓賄不息渝濫公行放心
未寧禁犯無懼此焉暫革期於承平遂割小慈以崇大
體自今已後造偽頭首者斬仍没一房資財同用廕者
並停奪非頭首者絞其承前造偽人限十日内首使盡
官典主司枉法受贓一匹已上先決杖一百其緣贓及
惡状被解及與替者非選時不得輙入京城縱家貫在
京不得輙至朝堂妄有披訴如有此色並決杖仍加貶
斥其先在京城者限三日内勒還上下官寮輙緣私情
相嘱者其受嘱人宜封状奏聞成器已下朕自決罰其
餘王公已下並解見任官三五年間不須齒錄其進状
人别加襃賞御史宜令分察諸司五月戊寅親祀北郊
辛未大赦天下改元為延和桓彦範敬暉崔玄暐張柬
之袁恕已等特還其子孫實封二百戶天下大酺五日
六月癸丑戶部尚書岑羲為侍中乙卯追尊則天皇后
曰天后聖帝庚申幽州都督孫儉率左驍衛將軍李楷
洛左威衛將軍周以悌等將兵三萬與奚首領李大輔
戰于硎山為賊所敗儉没於陣壬戌魏知古為戶部尚
書仍依舊同中書門下三品秋七月庚午竇懷貞為尚
書右僕射平章軍國重事己卯上觀樂於安福門以燭
繼晝經日乃止八月庚子帝傳位于皇太子自稱太上
皇帝五日一度受朝於太極殿自稱曰朕三品已上除
授及大刑獄並自決之其處分事稱誥令皇帝每日受
朝於武德殿自稱曰予三品已下除授及重罪並令決
之其處分事稱制勅甲辰大赦天下改元為先天八月
戊申皇帝子許昌王嗣直改封郯王真定王嗣謙為郢
王己酉以宋王成器為司空依舊遥領揚州大都督庚
戌竇懷貞為尚書左僕射同中書門下三品仍兼御史
大夫劉幽求為尚書右僕射依舊同中書門下三品魏
知古為侍中崔湜為中書令並監修國史丁巳立皇帝
子妃王氏為皇后癸亥劉幽求配流封州九月丁卯朔
日有蝕之甲申封皇帝子嗣昇為陜王冬十月庚子皇
帝親謁太廟禮畢御延喜門大赦天下壬寅祔昭成皇
后肅明皇后神主於儀坤廟癸卯皇帝幸新豐之温湯
校獵於渭川十二月丁未誥禁人屠殺犬雞戊午改箕
州為儀州
二年春正月勅江北諸州團結兵馬皆令本州刺史押
掌乙亥吏部尚書兼太子右諭德酇國公蕭至忠為中
書令上元日夜上皇御安福門觀燈出内人連袂踏歌
縱百寮觀之一夜方罷二月丙申改隆州為閬州始州
為劒州分冀州置深州初有僧婆陁請夜開門然燈百
千炬三日三夜皇帝御延喜門觀燈縱樂凡三日夜左
拾遺嚴挺之上䟽諫之乃止三月辛卯皇后祀先蠶癸
巳制勅表状書奏牋牒年月等數作一十三十四十字
夏六月丙辰兵部尚書朔方道行軍大總管郭元振加
同中書門下三品秋七月甲子太平公主與僕射竇懷
貞侍中岑羲中書令蕭至忠左羽林大將軍常元楷等
謀逆事覺皇帝率兵誅之窮其黨與太子少保薛稷左
散騎常侍賈膺福右羽林將軍李慈李欽中書舍人李
猷中書令崔湜尚書左丞盧藏用太史令傅孝忠僧惠
範等皆誅之兵部尚書郭元振從上御承天門樓大赦
天下自大辟罪已下無輕重咸赦除之翌日太上皇誥
曰朕將高居無為自今後軍國刑政一事以上並取皇
帝處分開元四年夏六月甲子太上皇帝崩于百福殿
時年五十五秋七月己亥上尊諡曰大聖貞皇帝廟號
睿宗冬十月庚午葬于橋陵天寳十三載二月改諡曰
玄真大聖大興孝皇帝
史臣曰法不一則姦偽起政不一則朋黨生上既啟其
泉源下胡息於奔競觀夫天后之時雲委於二張之第
孝和之世波注於三王之門獻竒則除設盈庭納賄則
斜封滿路咸以進趨相軌姦利是圖如火投泉安得無
敗洎景龍繼統汚俗廓清然猶投杼於乘輿之間抵掌
於太平之日以至書頻告變上不自安宫臣致禦魅之
科天子慊廵邊之詔彼既彎弓而射我我則號泣以行
刑此雖鎮國之尤亦是臨軒之失夫君人孝愛錫之以
典刑納之於軌物俾無僭偪下絶覬覦自然治道惟新
亂階不作孝和既已失之玄真亦未為得
贊曰孝和玄真皆肖先人率情背禮取樂於身夷塗不
履覆轍攸遵扶持聖嗣賴有賢臣
舊唐書卷七
舊唐書卷七考證
中宗本紀九月戊戌太子賓客韋巨源為禮部尚書依
舊知政事新書癸巳罷知政事綱目亦書韋巨源
罷
景龍四年三月甲子夏四月甲子下闕文書日不書
事也
睿宗本紀十月丁未姚元之為中書令新書在十一
月戊申綱目亦同新書
二年五月改昌隆公主為玉真公主昌隆新書作崇
昌
三年六月庚申幽州都督孫儉等與奚首領李大輔戰
于硎山為賊所敗没于陣孫儉新書作孫佺綱目
亦同硎山新書作冷陘山
舊唐書卷七考證
