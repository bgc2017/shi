舊唐書卷七十六
後晉司空同中書門下平章事劉昫撰
列傳第二十六
太宗諸子
恒山王承乾楚王寬吳王恪(子成王千里孫信安王褘)
濮王泰庶人祐蜀王愔
蔣王惲越王貞(子琅邪王冲)
紀王愼江王囂代王簡
趙王福曹王明
太宗十四子文德皇后生高宗大帝恒山王承乾濮王
泰楊妃生吳王恪蜀王愔隂妃生庶人祐燕妃生越王
貞江王囂韋妃生紀王愼楊妃生趙王福楊氏生曹王
明王氏生蔣王惲後宮生楚王寬代王簡
恒山王承乾太宗長子也生於承乾殿因以名焉武德
三年封恒山王七年徙封中山太宗即位為皇太子時
年八歲性聰敏太宗甚愛之太宗居諒闇庶政皆令聽
斷頗識大體自此太宗每行幸常令居守監國及長好
聲色慢遊無度然懼太宗知之不敢見其迹每臨朝視
事必言忠孝之道退朝後便與羣小褻狎宫臣或欲進
諫者承乾必先揣其情便危坐歛容引咎自責樞機辨
給智足飾非羣臣拜荅不暇故在位者初皆以為明而
莫之察也承乾先患足行甚艱難而魏王泰有當時美
譽太宗漸愛重之承乾恐有廢立甚忌之泰亦負其材
能潜懷奪嫡之計於是各樹朋黨遂成舋隟有太常樂
人年十餘歲美姿容善歌舞承乾特加寵幸號曰稱心
太宗知而大怒收稱心殺之坐稱心死者又數人承乾
意泰告訐其事怨心逾甚痛悼稱心不已於宫中構室
立其形像列偶人車馬於前令宮人朝暮奠祭承乾數
至其處徘徊流涕仍於宮中起冡而葬之并贈官樹碑
以申哀悼承乾自此託疾不朝參者輙逾數月常命戸
奴數十百人專習伎樂學胡人椎髻翦綵為舞衣尋橦
跳劍晝夜不絶鼓角之聲日聞於外時左庶子于志寧
右庶子孔穎逹受詔輔導志寧撰諫苑二十卷諷之穎
逹又多所規奏太宗並嘉之二人各賜帛百匹黃金十
斤以勵承乾之意仍遷志寧為詹事未幾志寧以母憂
去職承乾侈縱日甚太宗復起志寧為詹事志寧與左
庶子張玄素數上書切諫承乾並不納又嘗召壯士左
衞副率封師進及刺客張師政紇干承基深禮賜之令
殺魏王泰不尅而止尋與漢王元昌兵部尚書侯君集
左屯衞中郎將李安儼洋州刺史趙節駙馬都尉杜荷
等謀反將縱兵入西宮貞觀十七年齊王祐反於齊州
承乾謂紇干承基曰我西畔宮牆去大内正可二十步
來耳此間大親近豈可並齊王乎會承基亦外連齊王
繫獄當死遂告其事太宗召承乾幽之别室命司徒長
孫無忌司空房玄齡特進蕭瑀兵部尚書李勣大理卿
孫伏伽中書侍郎岑文本御史大夫馬周諫議大夫禇
遂良等參鞫之事皆明騐廢承乾為庶人徙黔州元昌
賜令自盡侯君集等咸伏誅其宮僚左庶子張玄素右
庶子趙弘智令狐德棻中書舍人蕭鈞並以材選用承
乾既敗太宗引大義以譲之咸坐免十九年承乾卒於
徙所太宗為之廢朝葬以國公之禮二子象厥象官至
懷州别駕厥至鄂州别駕象子適之别有傳
楚王寬太宗第二子也出繼叔父椘哀王智雲早薨貞
觀初追封無後國除
吳王恪太宗第三子也武德三年封蜀王授益州大都
督以年幼不之官十年又徙封吳王十二年累授安州
都督及將赴職太宗書誡之曰吾以君臨兆庶表正萬
邦汝地居茂親寄惟藩屏勉思橋梓之道善侔間平之
德以義制事以禮制心三風十愆不可不慎如此則克
固盤石永保維城外為君臣之忠内有父子之孝宜自
勵志以勖日新汝方違膝下悽戀何已欲遺汝珍翫恐
益驕奢故誡此一言以為庭訓高宗即位拜司空梁州
都督恪母隋煬帝女也恪又有文武才太宗常稱其類
已既名望素高甚為物情所向長孫無忌既輔立高宗
深所忌嫉永徽中會房遺愛謀反遂因事誅恪以絶衆
望海内冤之有子四人仁瑋琨璄並流于嶺表尋追封
恪為鬱林王并為立廟又封仁為鬱林縣侯永昌元年
授㐮州刺史不知州事後改名千里天授後歴唐廬許
衞蒲五州刺史時皇室諸王有德望者必見誅戮惟千
里褊躁無才復數進獻符瑞事故則天朝竟免禍長安
三年充嶺南安撫討擊使歴遷右金吾將軍中興初進
封成王拜左金吾大將軍兼領益州大都督又追贈其
父為司空三年又領廣州大都督五府經略安撫大使
節愍太子誅武三思千里與其子天水王禧率左右數
十人斫右延明門將殺三思黨與宗楚客紀處訥等及
太子兵敗千里與禧等坐誅仍籍沒其家改姓蝮氏睿
宗即位詔曰故左金吾衛大將軍成王千里保國安人
克成忠義願除兇醜翻䧟誅夷永言淪没良深痛悼宜
復舊班用加新寵可還舊官又令復姓瑋早卒中興初
追封朗陵王子袨本名䄖出繼蜀王愔景龍四年加銀
青光禄大夫祕書少監開元十三年改封廣漢郡王太
僕卿同正員薨琨則天朝歴淄衞宋鄭梁幽六州刺史
有能名聖歴中嶺南獠反勑琨為招慰使安輯荒徼甚
得其宜長安二年卒官贈司衞卿神龍初贈張掖郡王
開元十七年以子褘貴贈工部尚書追封吳王璄中興
初封歸政郡王歴宗正卿坐千里事貶南州司馬卒琨
子褘褘少有志尚事母甚謹撫弟祗等以友愛稱景龍
四年為太子僕兼徐州别駕加銀青光禄大夫少繼江
王囂後封為嗣江王景雲元年復為德蔡衢等州刺史
開元後累轉蜀濮等州刺史政號清嚴人吏畏而服之
漸見委任入為光禄卿遷將作大匠丁母憂去官起復
授瀛州刺史又上表固請終制許之十二年改封信安
郡王十五年服除拜左金吾衞大將軍朔方節度副大
使知節度事兼攝御史大夫尋遷禮部尚書仍充朔方
軍節度使先是石堡城為吐蕃所據侵擾河右勑褘與
河西隴右議取之褘到軍總率士伍尅期攻之或曰此
城據險又為吐蕃所惜今總兵深入賊必併力拒守事
若不捷退則狼狽不如按軍持重以觀形勢褘曰人臣
之節豈憚艱險必期衆寡不敵吾則以死繼之苟利國
家此身何惜於是督率諸將倍道兼進併力攻之遂拔
石堡城斬獲首級并獲糧儲器械其數甚衆仍分兵據
守以遏賊路上聞之大悅始改石堡城為振武軍自是
河隴諸軍遊弈拓地千餘里十九年契丹衙官可突干
殺其王邵固率部落降于突厥玄宗遣忠王為河北道
行軍元帥以討奚及契丹兩蕃以褘為副王既不行褘
率戸部侍郎裴耀卿等諸副將分道統兵出於范陽之
北大破兩蕃之衆擒其酋長餘黨竄入山谷軍還褘以
功加開府儀同三司兼關内支度營田等使兼採訪處
置使仍與二子官褘既有勲績執政頗害其功故其賞
不厚甚為當時所歎二十二年遷兵部尚書入為朔方
節度大使久之坐事出為衢州刺史俄歴滑懷二州刺
史天寳初拜太子少師以年老仍聽致仕二年遷太子
少師制出病薨年八十餘上聞而痛惜者久之褘居家
嚴毅善訓諸子皆有令命三子峘嶧峴皆至逹官别有
傳祗神龍中封為嗣吳王景雲元年加銀青光禄大夫
天寳十四載為東平太守安禄山反率衆渡河兇威甚
盛河南陳留滎陽靈昌等郡皆䧟於賊祗起兵勤王玄
宗壯之十五載二月授祗靈昌太守又左金吾大將軍
河南都知兵馬使其月又加兼御史中丞陳留太守持
節充河南道節度採訪使本官如故五月詔以為太僕
卿遣御史大夫虢王巨代之
濮王泰字惠褒太宗第四子也少善屬文武德三年封
宜都王四年進封衞王以繼衛懷王霸後貞觀二年改
封越王授揚州大都督五年兼領左武候大都督並不
之官八年除雍州牧左武候大將軍七年轉鄜州大都
督十年徙封魏王遥領相州都督餘官如故太宗以泰
好士愛文學特令就府别置文學館任自引召學士又
以泰腰腹洪大趨拜稍難復令乘小輿至於朝所其寵
異如此十二年司馬蘇勖以自古名王多引賓客以著
述為美勸泰奏請撰括地志泰遂奏引著作郎蕭德言
秘書郎顧胤記室參軍蔣亞卿功曹參軍謝偃等就府
修撰十四年太宗幸泰延康坊宅因曲赦雍州及長安
大辟罪已下免延康坊百姓無出今年租賦又賜泰府
官僚帛有差十年泰撰括地志功畢表上之詔令付秘
閣賜泰物萬叚蕭德言等咸加給賜物俄又每月給泰
料物有踰於皇太子諫議大夫禇遂良上疏諫曰昔聖
人制禮尊嫡卑庶謂之儲君道亞睿極其為崇重用物
不計泉貨財帛與王者共之庶子體卑不得為例所以
塞嫌疑之漸除禍亂之源而先王必本人情然後制法
知有國家必有嫡庶然庶子雖愛不得超越嫡子正體
特須尊崇如當親者疎當尊者卑則佞巧之姦乘機而
動私恩害公惑志亂國伏惟陛下功超邃古道冠百王
發號施令為世作法一日萬機武未盡美臣職在諫諍
無容静默伏見儲君料物翻少魏王朝野見聞不以為
是傳曰臣聞愛子教之以義方忠孝恭儉義方之謂昔
漢竇太后及景帝遂驕恣梁孝王封四十餘城苑方三
百里大營宮室複道彌望積財鉅萬計出入警蹕小不
得意發病而死宣帝亦驕恣淮陽憲王幾至於敗輔以
退讓之臣僅乃獲免且魏王既新出閤伏願常存禮則
言提其耳且示儉節自可在後月加歲增妙擇師傅示
其成敗既敦之以謙儉又勸之以文學惟忠惟孝因而
奬之道德齊禮乃為良器此所謂聖人之教不肅而成
者也太宗又令泰入居武德殿侍中魏徵上奏曰伏見
勅旨令魏王泰移居武德殿此殿在内處所寬閑參奉
往來極為便近但魏王既是愛子陛下常欲其安全每
事抑其驕奢不處嫌疑之地今移此殿便在東宮之西
海陵昔居時人以為不可雖時與事異猶恐人之多言
又王之本心亦不安息既能以寵為懼伏願成人之美
明早是朔日或恐未得面陳愚慮有疑不敢寧寢輕干
聽覽追深戰慄太宗並納其言時皇太子承乾有足疾
泰潜有奪嫡之意招駙馬都尉柴令武房遺愛等二十
餘人厚加贈遺寄以腹心黃門侍郎韋挺工部尚書杜
椘客相繼攝泰府事二人俱為泰要結朝臣津通賂遺
文武羣官各有附託自為朋黨承乾懼其凌奪隂遣人
詐稱泰府典籖詣玄武門為泰進封事太宗省之其書
皆言泰之罪状太宗知其詐而捕之不獲十七年承乾
敗太宗面加譴譲承乾曰臣貴為太子更何所求但為
泰所圖特與朝臣謀自安之道不逞之人遂教臣為不
軌之事今若以泰為太子所謂落其度内太宗因謂侍
臣曰承乾言亦是我若立泰便是儲君之位可經求而
得耳泰立承乾晉王皆不存晉王立泰共承乾可無恙
也乃幽泰於將作監下詔曰朕聞生育品物莫大乎天
地愛敬罔極莫重乎君親是故為臣貴於盡忠虧之者
有罰為子在於行孝違之者必誅大則肆諸市朝小則
終貽黜辱雍州牧相州都督左武候大將軍魏王泰朕
之愛子實所鍾心幼而聰令頗好文學恩遇極於崇重
爵位逾於寵章不思聖哲之誡自搆驕僣之咎惑讒諛
之言信離間之說以承乾雖居長嫡久纏痾恙潜有代
宗之望靡思孝義之則承乾懼其凌奪泰亦日增猜阻
爭結朝士競引凶人遂使文武之官各有託附親戚之
内分為朋黨朕志存公道義在無偏彰厥巨舋兩從廢
黜非惟作則四海亦乃貽範百代可觧泰雍州牧相州
都督左武候大將軍降封東萊郡王太宗因謂侍臣曰
自今太子不道藩王窺嗣者兩棄之傳之子孫以為永
制尋改封泰為順陽王徙居均州之鄖鄉縣太宗後嘗
持泰所上表謂近臣曰泰文辭美麗豈非才士我中心
念泰卿等所知但社稷之計斷割恩寵責其居外者亦
是兩全也二十一年進封濮王高宗即位為泰開府置
僚屬車服羞膳特加優異永徽三年薨于鄖鄕年三十
有五贈太尉雍州牧諡曰恭文集二十卷二子欣徽欣
封嗣濮王徽封新安郡王欣則天初䧟酷吏獄貶昭州
别駕卒子嶠本名餘慶中興初封嗣濮王景雲元年加
銀青光禄大夫開元十二年為國子祭酒同正員以王
守一妹壻貶邵州别駕移鄧州别駕後復其爵
庶人祐太宗第五子也武德八年封宜陽王其年改封
楚王貞觀二年徙封燕王累轉豳州都督十年改封齊
王授齊州都督其舅尚乘直長隂弘智謂祐曰王兄弟
既多即上百年之後須得武士自助乃引其妻兄燕弘
信謁祐祐接之甚厚多賜金帛令潜募劍士初太宗以
子弟成長慮乖法度長史司馬必取正人王有虧違皆
遣聞奏而祐溺情羣小尤好弋獵長史薛大鼎屡諫不
聽太宗以大鼎輔導無方竟坐免權萬紀前為吳王恪
長史有正直節以萬紀為祐長史以匡正之萬紀見祐
非法常犯顔切諫有昝君謩梁猛彪者並以善騎射得
幸於祐萬紀驟諫不納遂斥逐之而祐潜遣招延狎暱
逾甚太宗慮其不能悔過數以書責讓祐萬紀恐井獲
罪謂祐曰王帝之愛子陛下欲王改悔故加教訓若能
飭躬行過萬紀請入言之祐因附表謝罪萬紀既至言
祐必能改過太宗意稍解賜萬紀而諭之仍以祐前過
勅書誥誡之祐聞萬紀勞勉而獨被責以為賣已意甚
不平萬紀性又褊隘專以嚴急維持之城門外不許祐
出所有鷹犬並令觧放又斥出君謩猛彪不許與祐相
見祐及君謩以此銜怒謀殺萬紀會事洩萬紀悉收繫
獄而發驛奏聞十七年詔刑部尚書劉德威往按之并
追祐及萬紀入京祐大懼俄而萬紀奉詔先行祐遣燕
弘信兄弘亮追于路射殺之既殺萬紀君謩等勸祐起
兵乃召城中男子年十五已上偽署上柱國開府儀同
三司開官庫物以行賞驅百姓入城繕甲兵署官司其
官有拓東王拓西王之號詔遣兵部尚書李勣與劉威
便道發兵討之祐每夜引弘亮等五人對妃宴樂以為
得志戱笑之隙語及官軍弘亮曰不須憂也右手持酒
㗖左手刀拂之祐愛信弘亮聞之甚樂太宗手詔祐曰
吾常誡汝勿近小人正為此也汝素乖誠德重惑邪言
自延伊禍以取覆滅痛哉何愚之甚也遂乃為梟為獍
忘孝忘忠擾亂齊郊誅夷無罪去維城之固就積薪之
危壊盤石之親為尋戈之舋且夫背禮違義天地所不
容棄父逃君人神所共怒往是吾子今為國讐萬紀存
為忠烈死不妨義汝生為賊臣死為逆鬼彼則嘉聲不
隤爾則惡跡無窮吾聞鄭叔漢戾並為猖獗豈期生子
乃自為之吾所以上慙皇天下愧后土歎惋之甚知復
何云太宗題書畢為之灑泣時李勣等兵未至齊境而
青淄等數州兵並不從祐之命祐又傅檄諸縣亦不從
或勸祐虜城中子女走入豆子䴚為盗計未決而兵曹
杜行敏謀將執祐兵士多願從是夜乃鑿垣而入祐與
弘亮等五人披甲控弦入室以自固行敏列兵圍之謂
祐曰昔為帝子今乃國賊行敏為國討賊更無所顧玉
不速降當為煨燼命薪草欲積而焚之祐遂出就擒餘
黨悉伏誅行敏送祐至京師賜死於内省貶為庶人國
除尋以國公禮葬之
蜀王愔太宗第六子也貞觀五年封梁王七年授㐮州
刺史十年改封蜀王轉益州都督十三年賜實封八百
戸除岐州刺史愔常非理毆擊所部縣令又畋獵無度
數為非法太宗怒曰禽獸調伏可以馴擾於人鐵石鎸
鍊可為方圓之器至如愔者曾不如禽獸鐵石乎乃削
封邑及國官之半貶為虢州刺史二十三年加實封满
千戸愔在州數遊獵不避禾稼深為百姓所怨典軍楊
道整叩馬諫愔曳而捶之永徽元年為御史大夫李乾
祐所劾高宗謂荆王元景等曰先朝櫛風沐雨平定四
方遠近肅清車書混一上天降祸奄棄萬邦朕纂承洪
業懼均馭朽與王共慼同憂為家為國蜀王畋獵無度
侵擾黎庶縣令典軍無罪被罰阿諛即喜忤意便嗔如
此居官何以共理百姓歴觀古來諸王若能動遵禮度
則慶流子孫違越條章則誅不旋踵愔為法司所劾朕
實恥之帝又引楊道整勞勉之拜為匡道府折衝都尉
賜絹五十匹貶愔為黃州刺史四年坐與恪謀逆黜為
庶人徙居巴州尋改為涪陵王乾封二年薨咸亨初復
其爵土贈益大都督陪葬昭陵諡曰悼封子璠為嗣蜀
王永昌年配流歸誠州而死神龍初以吳王恪孫朗陵
王瑋子榆為嗣蜀王
蔣王惲太宗第七子也貞觀五年封郯王八年授洺州
刺史十年改封蔣王安州都督賜實封八百戸二十三
年加實封满千戶永徽三年除梁州都督惲在安州多
造噐用服翫及將行有遞車四百兩州縣不堪其勞為
有司所劾帝特宥之後歴遂相二州刺史上元年有人
詣闕誣告惲謀反惶懼自殺贈司空荆州大都督陪葬
昭陵子煒嗣歴沂州刺史垂拱中為則天所害子銑早
卒神龍初封銑子紹宗為嗣蔣王景龍二年加銀青光
禄大夫開元初為太子家令同正員卒子欽福嗣為率
更令同正員天寳初削官於錦州安置十二載為南郡
長史同正惲子煌蔡國公煌孫之芳幼有令譽頗善五
言詩宗室推之開元末為駕部員外郎天寳十三載安
禄山奏為范陽司馬及禄山起逆自拔歸西京授右司
郎中歴工部侍郎太子右庶子廣德元年兵革未清吐
蕃又犯邊侵軼原會乃遣之芳兼御史大夫使吐蕃被
留境上二年而歸除禮部尚書尋改太子賓客惲子休
道道子琚本名思順中興封嗣趙王加銀青光禄大夫
開元十二年改封中山郡王右領軍將軍
越王貞太宗第八子也貞觀五年封漢王七年授徐州
都督十年改封原王尋徙封越王拜揚州都督賜實封
八百戸十七年轉相州刺史二十三年加實封满千戸
永徽四年授安州都督咸亨中復轉相州刺史貞少善
騎射頗涉文史兼有吏幹所在或偏受讒言官僚有正
直者多被貶退又縱諸僮豎侵暴部人由是人伏其才
而鄙其行則天臨朝加太子太傅除蔡州刺史自則天
稱制貞與韓王元嘉魯王靈夔霍王元軌及元嘉子黃
國公譔靈虁子范陽王藹元軌子江都王緒并貞長子
博州刺史瑯琊王沖等密有匡復之志垂拱三年七月
譔作謬書與貞云内人病漸重恐須早療若至今冬恐
成痼疾宜早下手仍速相報是歲則天以明堂成將行
大享之禮追皇宗赴集元嘉因遞相語云大享之際神
皇必遣人告諸王密因大行誅戮皇家子弟無遺種矣
譔遂詐為皇帝璽書與沖云朕被幽縶王等宜各救拔
我也沖在博州又偽為皇帝璽書云神皇欲傾李家之
社稷移國祚於武氏遂命長史蕭德琮等召募士卒分
報韓魯霍越紀等五王各令起兵應接以赴神都初沖
與諸王連謀及沖先發而莫有應者惟貞以父子之故
獨舉兵以應之尋遣兵破上蔡縣聞沖敗恐懼索鏁欲
自拘馳驛詣闕謝罪會其所署新蔡令傅延慶得勇士
二千餘人貞遂有拒敵之意乃宣言於其衆曰瑯邪王
已破魏相數州聚兵至二十萬朝夕即到爾宜勉之徵
屬縣兵至七千人分為五營貞自為中營署其所親汝
陽縣丞裴守德為大將軍内營總管趙成美為左中郎
將押左營閭弘道為右中郎將押右營安摩訶為郎將
後軍總管王孝志為右將軍前軍總管又以蔡州長史
韋慶禮為銀青光禄大夫行其府司馬凡署九品已上
官五百餘人令道士及僧轉讀諸經以祈事集家僮戰
士咸帶符以辟兵其所署官皆廹脅見從本無鬭志惟
裴守德實與之同守德驍勇善騎射貞將起事便以女
良鄉縣主妻之而委以爪牙心腹之任則天命左豹韜
衞大將軍麴崇裕為中軍大總管夏官尚書岑長倩為
後軍大總管率兵十萬討之仍令鳳閣侍郎張光輔為
諸軍節度於是制削貞及沖屬籍改姓虺氏崇裕等軍
至蔡州城東四十里貞命少子規及裴守德拒戰規等
兵潰而歸貞大懼閉門自守裴守德排閣入問王安在
意欲殺貞以自贖也官軍進逼州城貞家僮悉力衞貞
曰事既如此豈得受戮辱當湏自為計貞乃飲藥而死
家僮方始一時散捨仗就擒規亦縊其母自殺守德擕
良鄉縣主亦同縊于别所麴崇裕斬貞父子及裴守德
等傳首東都梟於闕下貞起兵凡二十日而敗貞之在
蔡州數奏免所部租賦以結人心家僮千人馬數千匹
外託以畋獵内實習武&KR0640;嘗遊于城西水門橋臨水自
鑒不見其首心甚惡之未幾而及禍神龍初追復爵土
與子沖俱復舊姓初貞將起兵作書與壽州刺史駙馬
都尉趙瓌曰佇總義兵來入貴境瓌甚喜復計率兵相
應瓌妻常樂長公主高祖第七女和思皇后之母也謂
其使曰為我報越王與其進不與其退爾諸王若是男
兒不應至許時尚未舉動我常見耆老云隋文帝將簒
奪周室尉遲迥是周家外甥猶能起兵相州連結突厥
天下聞風莫不響應況爾諸王並國家懿親宗社是託
豈不學尉遲迥感恩效節捨生取義耶夫為臣子若救
國家則為忠不救則為逆諸王必湏以匡救為急不可
虚生浪死取笑於後代及貞等敗瓌與公主亦伏誅沖
貞長子也好文學善騎射歴密濟博三州刺史皆有能
名初沖自博州募得五千餘人欲渡河攻濟州先取武
水縣縣令郭務悌赴魏州請援魏州莘縣令馬玄素領
兵千七百人邀之于路恐力不敵先入武水城閉門拒
守沖乃令積草車上放火燒南門擬乘火突入火之未
起南風甚急及火已燃遽廻為北風未至城門燒草已
甚沖軍由是沮氣有堂邑丞董玄寂為沖統帥兵仗及
沖擊武水玄寂曰瑯邪王與國家交戰此乃反也沖聞
之斬玄寂以徇兵衆懼而散入草澤不可禁止惟有家
僮左右不過數十而乃却走入博州城為守門者所殺
則天命左金吾將軍丘神勣為清平道行軍大總管以
討沖兵未至沖已死傳首東都梟於闕下沖起兵凡七
日而敗沖三弟倩封常山公歴常州别駕坐以父兄連
謀伏誅温以告其朋黨得實減死流嶺南尋卒神龍初
侍中敬暉等以沖父子翼戴皇家義存社稷請復其官
爵武三思令昭容上官氏代中宗手詔不許開元四年
詔追復爵土令偹禮改葬太常奏諡議曰故越王貞往
者願匡宗社夙懷誅呂之謀廼心王國用擊非劉之議
以兹獲戾上悼聖心謹按諡法死不忘君曰敬請諡曰
敬從之五年下詔曰九族以親克敦其教百代必祀允
敬厥德故蔡州刺史越王貞執心不回臨事能斷粤自
藩國勤于王家弘道之後寳圖將缺懷劉章之輔漢追
鄭武之翊周遂能奮不顧身率先唱義雖英謀未尅而
忠節居多嗣絶國除年踰二紀奠享淪廢甚為憫焉永
言興繼式偹典冊其封貞姪孫故許王男左監門衞將
軍夔國公琳為嗣越王以奉其祀仍官為立碑琳尋卒
國除
紀王慎太宗第十子也貞觀五年封申王七年授秦州
都督十年改封紀王賜實封八百戸十七年遷㐮州刺
史以善政聞璽書勞勉百姓為之立碑二十三年加實
封满千戸永徽元年拜左衞大將軍二年授荆州都督
累除邢州刺史文明元年加授太子太師轉貝州刺史
慎少好學長於文史皇族中與越王貞齊名時人號為
紀越初貞將起事慎不肯同謀及貞敗慎亦下獄臨刑
放免改姓虺氏仍載以檻車配流嶺表道至蒲州而卒
慎長子和州刺史東平王續最知名早卒次子沂州刺
史義陽王琮椘國公叡遂州别駕㐮郡公秀廣化郡公
獻建平郡公欽等五人垂拱中並遇害家屬徙嶺南中
興初追復官爵令以禮改葬封慎少子鐵誠為嗣紀王
後改名澄景雲元年加銀青光禄大夫開元初歴德瀛
冀三州刺史左驍衞將軍薨子行同嗣天寳中為右贊
善大夫同正員
江王囂太宗第十一子也貞觀五年受封六年薨諡曰
殤
代王簡太宗第十二子也貞觀五年受封其年薨無後
國除
趙王福太宗第十三子也貞觀十三年受封出後隠太
子建成十八年授秦州都督賜實封八百戸二十三年
加右衛大將軍累授梁州都督咸亨元年薨贈司空并
州都督陪葬昭陵中興初封蔣王惲孫思順為嗣趙王
曹王明太宗第十四子貞觀二十一年受封二十三年
賜實封八百戸尋加满千戸顯慶中授梁州都督後歴
虢蔡蘇三州刺史詔令繼巢刺王元吉後永崇中坐與
庶人賢通謀降封零陵王徙於黔州都督謝祐希旨逼
脅令自殺帝深悼之黔府官僚咸坐免職景雲元年明
喪柩歸于京師陪葬昭陵有二子南州别駕零陵王俊
黎國公傑垂拱中並遇害中興初封傑子胤為嗣曹王
胤叔父備自南州還乂封備為嗣曹王衞尉少卿同正
員&KR1015;遂停封後備招慰忠州叛獠沒于賊又封胤為王
銀青光禄大夫右武衞將軍卒子戢嗣左衞率府中郎
將卒子臯嗣臯自有傳
史臣曰太宗諸子吳王恪濮王泰最賢皆以才高辯悟
為長孫無忌忌嫉離間父子遽為豺狼而無忌破家非
隂禍之報歟武后斵喪王室潜移龜鼎越王貞父子痛
憤義不圖全毁室之悲鴟鴞之詩傷矣比齊祐之妄作
豈同年而語哉
贊曰子弟作藩磐石維城驕侈取敗身無令名沖譔憤
發視死如生承乾齊祐愚弟庸兄
舊唐書卷七十六
發視死如生承乾齊祐愚弟庸兄
舊唐書卷七十六
