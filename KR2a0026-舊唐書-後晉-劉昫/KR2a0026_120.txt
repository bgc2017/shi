舊唐書卷一百二十
後晉司空同中書門下平章事劉昫撰
列傳第七十
郭子儀子曜晞曖曙晤映(晞子鋼)曖子釗鏦族弟幼明子昕
郭子儀華州鄭縣人父敬之歴綏渭桂壽泗五州刺史
以子儀貴贈太保追封祁國公子儀長六尺餘體貌秀
傑始以武舉高等補左衞長史累歴諸軍使天寳八載
於木刺山置橫塞軍及安北都護府命子儀領其使拜
左衞大將軍十三載移横塞軍及安北都護府於永清
柵北築城仍改横塞衞為天德軍子儀為之使兼九原
太守朔方節度右兵馬使十四載安禄山反十一月以
子儀為衞尉卿兼靈武郡太守充朔方節度使詔子儀
以本軍東討遂舉兵出單于府收靜邊軍斬賊將周萬
頃傳首闕下禄山遣大同軍使高秀巖寇河曲子儀擊
敗之進收雲中馬邑開東陘以功加御史大夫十五載
正月賊將蔡希德陷常山郡執顔杲卿河北郡縣皆為
賊守二月子儀與河東節度使李光弼率師下井陘拔
常山郡破賊於九門南攻趙郡生擒賊四千皆捨之斬
偽太守郭獻璆獲兵仗數萬師還常山賊將史思眀以
數萬人踵其後我行亦行我止亦止子儀選驍騎五百
更挑之三日至行唐賊疲乃退我軍乘之又敗於沙河
禄山聞思眀敗乃以精兵益之我軍至恒陽賊亦隨至
子儀堅壁自固賊來則守賊去則追晝揚其兵夕襲其
幕賊人不及息數日光弼議曰賊怠矣可以戰六月子
儀光弼率僕固懷恩渾釋之陳廻光等陣於嘉山賊將
史思眀蔡希德尹子竒等亦結陣而至一戰敗之斬馘
四萬級生擒五千人獲馬五千匹思眀露髮跣足奔于
博陵於是河北十餘郡皆斬賊守者以迎王師子儀將
北圖范陽軍聲大振是月哥舒翰為賊所敗潼關不守
玄宗幸蜀肅宗幸靈武子儀副使杜鴻漸為朔方留後
奏迎車駕七月肅宗即位以賊據兩京方謀收復詔子
儀班師八月子儀與李光弼率步騎五萬至自河北時
朝廷初立兵衆寡弱雖得牧馬軍容缺然及子儀光弼
全師赴行在軍聲遂振興復之勢民有望焉詔以子儀
為兵部尚書同中書門下平章事依前靈州大都督府
長史朔方軍節度使肅宗大閱六軍南趨關輔至彭原
郡宰相房琯請兵萬人自為統帥以討賊帝素重琯許
之兵及陳濤為賊所敗喪師殆盡方事討除而軍半殪
唯倚朔方軍為根本十一月賊將阿史那從禮以同羅
僕骨五千騎出塞誘河曲九府六胡州部落數萬欲迫
行在子儀與迴紇首領葛邏支往擊敗之斬獲數萬河
曲平定賊將崔乾祐守潼關二年三月子儀大破賊於
潼關崔乾祐退保蒲津時永樂尉趙復河東司戸韓旻
司士徐炅宗子李藏鋒等陷賊在蒲州四人密謀俟王
師至則為内應及子儀攻蒲州趙復等斬賊守陣者開
門納子儀乾祐與麾下數千人走安邑安邑百姓偽降
乾祐兵入將半下懸門擊之乾祐未入遂得脱身東走
子儀遂收陜郡永豐倉自是潼陜之間無復寇鈔是月
安禄山死朝廷欲圖大舉詔子儀還鳳翔四月進位司
空充關内河東副元帥五月詔子儀帥師趨京城師於
潏水之西與賊將安太清安守忠戰王師不利其衆大
潰盡委兵仗於清渠之上子儀收合餘衆保武功詣闕
請罪乞降官資乃降為左僕射餘如故九月徔元帥廣
平王率蕃漢之師十五萬進收長安迴紇遣葉護太子
領四千騎助國討賊子儀與葉護宴狎修好相與誓平
國難相得甚好子儀奉元帥為中軍與賊將安守忠李
歸仁戰於京西香積寺之北王師結陣横亘三十里賊
衆十萬陳於北歸仁先薄我軍我軍亂李嗣業奮命馳
突擒賊十餘騎乃定迴紇以竒兵出賊陣之後夾攻之
賊軍大潰自午至酉斬首六萬級賊將張通儒守長安
聞歸仁等敗是夜奔陜郡翌日廣平王入京師老幼百
萬夾道歡呌涕泣而言曰不圖今日復見官軍廣平王
休士三日率師東趨肅宗在鳳翔聞捷羣臣稱賀帝以
宗廟被焚悲咽不自勝臣寮無不感泣十月安慶緒遣
嚴莊悉其衆十萬來赴陜州與張通儒同抗官軍賊聞
官軍至悉其衆屯於陜西負山為陣子儀以大軍擊其
前迴紇登山乘其背遇賊潜師於山中與鬭過期大軍
稍却賊分兵三千人絶我歸路衆心大搖子儀麾迴紇
令進盡殺之師馳至其後於黃埃中發十餘箭賊驚顧
曰迴紇來即時大敗僵屍遍山澤嚴莊張通儒走歸洛
陽遂與安慶緒渡河保相州子儀奉廣平王入東都陳
兵於天津橋南士庶歡呼於路偽侍中陳希烈偽中書
令張垍等三百餘人素服請罪王慰撫遣之是時河東
河西南賊所盜郡邑皆平以功加司徒封代國公食邑
千戸尋入朝天子遣兵仗戎容迎于灞上肅宗勞之曰
雖吾之家國實由卿再造子儀頓首感謝十二月還東
都命子儀經營北討乾元元年七月破賊河上擒偽將
安守忠以獻遂朝京師敕百寮班迎於長樂驛帝御望
春樓待之進位中書令九月奉詔大舉子儀與河東節
度使李光弼關内節度使王思禮北庭行營節度李嗣
業襄鄧節度使魯炅荆南節度李廣琛河南節度使崔
光遠滑濮節度許叔冀平盧兵馬使董秦等九節度之
師討安慶緒帝以子儀光弼俱是元勲難相統屬故不
立元帥唯以中官魚朝恩為觀軍容宣慰使十月子儀
自杏園渡河圍衞州安慶緒與其驍將安雄俊崔乾祐
薛嵩田承嗣悉其衆來援分為三軍子儀陣以待之預
選射者三千人伏於壁内誡之曰俟吾小却賊必爭進
則登城鼓譟弓弩齊發以迫之既戰子儀偽遁賊果乘
之及壘門遽聞鼓譟俄而弓弩齊發矢注如雨賊徒震
駭子儀整衆追之賊衆大敗是役也獲偽鄭王安慶和
以獻遂收衞州進軍趨鄴與賊再戰于愁思岡賊軍又
敗乃連營圍之慶緒遣薛嵩以所乘馬十匹求救於史
思眀且言禪代十二月思眀遣將李歸仁率衆赴之營
于滏陽二年正月史思眀自率范陽精卒復陷魏州乃
偽稱燕王王師雖衆軍無統帥進退無所承禀自冬徂
春竟未破賊但引漳水以灌其城城中食盡易子而食
二月思明率衆自魏州來李光弼王思禮許叔冀魯炅
前軍遇賊于鄴南與之接戰夷傷相半魯炅中流矢子
儀為後陣未及合戰大風遽起吹沙拔木天地晦暝跬
步不辨物色我師潰而南賊軍潰而北委棄兵仗輜重
累積於路諸軍各還本鎮子儀以朔方軍保河陽斷浮
橋有詔令留守東都三月以子儀為東都畿山南東道
河南諸道行營元帥中官魚朝恩素害子儀之功因其
不振媒孽之尋召還京師天子以趙王係為天下兵馬
元師李光弼副之委以陜東軍事代子儀之任子儀雖
失兵柄乃思王室以禍難未平不遑寝息俄而史思眀
再陷河洛朝廷旰食復慮蕃寇逼迫京畿三年正月授
子儀邠寧鄜坊兩鎮節度使仍留京師言事者以子儀
有社稷大功今殘孽未除不宜置之散地肅宗深然之
上元元年九月以子儀為諸道兵馬都統管崇嗣副之
令率英武威遠等禁軍及河西河東諸鎮之師取邠寧
朔方大同横野徑抵范陽詔下旬日復為朝恩所間事
竟不行上元二年二月李光弼兵敗於邙山河陽失守
魚朝恩退保陜州三年二月河中軍亂殺其帥李國貞
時太原節度鄧景山亦為部下所殺恐其合徔連賊朝
廷憂之後輩帥臣未能彈壓勢不獲已遂用子儀為朔
方河中北庭潞儀澤沁等州節度行營兼興平定國副
元帥充本管觀察處置使進封汾陽郡王出鎮絳州三
月子儀辭赴鎮肅宗不豫羣臣莫有見者子儀請曰老
臣受命將死於外不見陛下目不瞑矣帝乃引至卧内
謂子儀曰河東之事一以委卿子儀嗚咽流涕賜御馬
銀器雜綵别賜絹四萬匹布五萬端以賞軍子儀至絳
擒其殺國貞賊首王元振數十人誅之太原辛雲京聞
子儀誅元振亦誅害景山者由是河東諸鎮率皆奉法
四月代宗即位内官程元振用事自矜定策之功忌嫉
宿將以子儀功高難制巧行離間請罷副元帥加實封
七百戸充肅宗山陵使子儀既謝恩上表進肅宗所賜
前後詔敕因自陳訴曰臣德薄蟬翼命輕鴻毛累蒙國
恩猥厠朝列會天地震盪中原血戰臣北自靈武冊先
皇帝乃舉兵而南大蒐於岐陽先帝憂勤宗社託臣以
家國俾副陛下掃兩京之妖祲陛下雄圖丕斷再造區
宇自後不以臣寡劣委文武之二柄外敷邦教内調鼎
餁是以常許國家之死實荷日月之眀臣本愚淺言多
詆直慮此招謗上瀆冕旒陛下居高聽卑察臣不貳皇
天后土察臣無私伏以器忌滿盈日增兢惕焉敢偷全
久妨賢路自受恩塞下制敵行間東西十年前後百戰
天寒劍折濺血霑衣野宿魂驚飲冰傷骨跋涉難阻出
没死生所仗唯天以至今日陛下曲垂惠奬念及勤勞
貽臣詔書一千餘首聖旨微婉慰諭綢繆彰微臣一時
之功成子孫萬代之寳自靈武河北河南彭原鄜坊河
東鳳翔兩京絳州臣所經行賜手詔敕書凡二十卷昧
死上進庶煩聽覽詔答曰朕不德不眀俾大臣憂疑朕
之過也朕甚自愧公勿以為慮代宗以子儀頃同患難
收復兩京禮之逾厚時史朝義尚據洛陽元帥雍王率
師進討代宗欲以子儀副之而魚朝恩程元振亂政殺
裴茙來瑱子儀既為所間其事遂寝乃留京師俄而梁
崇義據襄陽叛僕固懷恩阻兵於汾州引迴紇吐蕃之
衆入寇河西眀年十月吐蕃陷涇州虜刺史高暉暉遂
與蕃軍為鄉導引賊深入京畿掠奉天武功濟渭而南
緣山而東渭北行營兵馬使呂日將逆戰于盩厔自辰
至酉殺蕃軍數千然其徒多殞賊將逼京師君上計無
所出遽詔子儀為關内副元帥出鎮咸陽子儀自相州
不利李光弼代掌兵柄及徵還朝廷部曲散去及是承
詔部下唯二十騎強取民家畜産以助軍至咸陽蕃軍
已過渭水其日天子避狄幸陜州子儀聞上避狄雪涕
還京至則車駕已發射生將王獻忠徔駕㳂路遂以四
百騎叛仍逼豐王已下十王欲投於賊子儀入開遠門
遇之詰豐王等所向遂護送行在子儀以三千騎傍南
山至商州得武關防兵及六軍散卒四千人招輯亡逸
其軍漸振蕃宼犯京城得故邠王守禮孫廣武王承宏
立帝號假署百官子儀遣六軍兵馬使張知節烏崇福
羽林軍使長孫全緒等將兵萬人為前鋒營於韓公堆
盛張旗幟鼓鞞震山谷全緒遣禁軍舊將王甫入長安
隂結少年豪俠以為内應一日齊擊鼓於朱雀街蕃軍
惶駭而去大將李忠義先屯兵苑中渭北節度使王仲
升守朝堂子儀以大軍續進至滻西射生將王撫自署
為京兆尹聚兵二千人擾亂京城子儀召撫殺之詔子
儀權京城留守自西蕃入寇車駕東幸天下皆咎程元
振東宮屢論之元振懼又以子儀復立功不欲天子還
京勸帝且都洛陽以避蕃寇代宗然之下詔有日子儀
聞之因兵部侍郎張重光宣慰迴附章論奏曰臣聞雍
州之地古稱天府右控隴蜀左扼崤函前有終南太華
之險後有清渭濁河之固神眀之奥王者所都地方數
千里帶甲十餘萬兵強士勇雄視八方有利則出攻無
利則入守此用武之國非諸夏所同秦漢因之卒成帝
業其後或處之而泰去之而亡前史所書不唯一姓及
隋氏季末煬帝南遷河洛丘墟兵戈亂起高祖唱義亦
先入關惟能翦滅姦雄底定區宇以至于太宗高宗之
盛中宗玄宗之眀多在秦川鮮居東洛間者羯胡構亂
九服分崩河北河南盡徔逆命然而先帝仗朔方之衆
慶緒奔亡陛下藉西土之師朝義就戮豈唯天道助順
抑亦地形使然此陛下所知非臣飾說近因吐蕃凌逼
鑾駕東巡蓋以六軍之兵素非精練皆市肆屠沽之人
務挂虚名苟避征賦及驅以就戰百無一堪亦有潜輸
貨財因以求免又中官掩蔽庶政多荒遂令陛下振蕩
不安退居陜服斯蓋關於委任失所豈可謂秦地非良
者哉今道路云云不知信否咸謂陛下已有成命將幸
洛都臣熟思其端未見其利夫以東周之地久陷賊中
宫室焚燒十不存一百曺荒廢曾無尺椽中間畿内不
滿千戸井邑榛棘豺狼所嘷既乏軍儲又鮮人力東至
鄭汴達于徐方北自覃懷經于相土人烟斷絶千里蕭
條將何以奉萬乘之牲餼供百官之次舍矧其土地狹
阨纔數百里間東有成臯南有二室險不足恃適為戰
場陛下奈何棄久安之勢徔至危之策忽社稷之計生
天下之心臣雖至愚竊為陛下不取且聖旨所慮豈不
以京畿新遭剽掠田野空虚恐糧食不充國用有闕以
臣所見深謂不然昔衞文公小國之君諸侯之主耳遭
懿公為狄所滅始廬于漕衣大布之衣冠大帛之冠元
年革車三十乘季年三百乘卒能恢復舊業享無疆之
休况眀眀天子躬儉節用苟能黜素飡之吏去冗食之
官抑豎刁易牙之權任蘧瑗史鰌之直薄征弛力䘏隠
迨鰥委諸相以簡賢任能付老臣以練兵禦侮則黎元
自理寇盗自平中興之功旬月可冀卜年之期永永無
極矣願時邁順動迴鑾上都再造邦家唯新庶政奉宗
廟以修薦享謁陵寝以崇孝思臣雖隕越死無所恨代
宗省表垂泣謂左右曰子儀用心真社稷臣也可亟還
京師十一月車駕自陜還宮子儀伏地請罪帝駐車勞
之曰朕用卿不早故及於此乃賜鐵劵圖形凌烟閣是
時河北副元帥僕固懷恩方頓軍汾州掠幷汾諸縣以
為已邑乃以子儀兼關内河東副元帥河中節度觀察
使出鎮河中蕃戎既退僕固懷恩部下離散是月懷恩
子㻛主兵榆次為帳下將張惟岳所殺傳首京師惟岳
以瑒之衆歸於子儀懷恩懼棄其母而走靈州眀年九
月以子儀守太尉充北道邠寧涇原河西已東通和蕃
及朔方招撫觀察使其關内河東副元帥中書令如故
子儀以懷恩未誅不宜譲使堅辭太尉曰太尉職雄任
重竊憂非據輒敢上聞伏奉詔書未允誠懇臣疇昔之
分早知止足今兹累請竊懼滿盈義實由衷事非矯飾
志之所至敢不盡言自兵亂已來紀綱寖壊時多躁競
俗少廉隅德薄而位尊功微而賞厚實繁有衆不可殫
論臣每見之深以為念昔范宣子讓其下皆譲欒黶為
汰不敢違也臣誠薄劣竊慕古人務欲以身率先大變
浮俗是用勤勤懇懇願罷此官庶禮譲興行由臣而致
也臣位為上相爵為真王參啓沃之謀受腹心之寄恩
榮已極功業已成尋合乞骸保全餘齒但以寇讎在近
家國未安臣子之心不敢寧處苟西戎即叙懷恩就擒
疇昔官爵誓無所受必當追蹤范蠡繼迹留侯臣之鄙
懷切在於此優詔不許子儀見上感泣懇譲乃止十月
僕固懷恩引吐蕃迴紇党項數十萬南下京師大恐子
儀出鎮奉天召子儀問禦戎之計子儀曰以臣所見懷
恩無能為也帝問其故對曰懷恩雖稱驍勇素失士心
今所以能為亂者引思歸之人耳懷恩本臣偏將其下
皆臣之部曲臣恩信嘗及之今臣為大將必不忍以鋒
刃相向以此知其無能為也虜寇邠州子儀在涇陽子
儀令長男朔方兵馬使曜率師援之與邠寧節度使白
孝德閉城拒守懷恩前鋒至奉天近城挑戰諸將請擊
之子儀止之曰夫客兵深入利在速戰不可爭鋒彼皆
吾之部曲緩之自當攜貳若迫之是速其戰戰則勝負
未可知敢言戰者斬堅壁待之果不戰而退子儀自涇
陽入朝帝御安福門待之命子儀樓上行朝見之禮宴
賜隆厚十一月以子儀為尚書令上表懇辭曰臣以薄
劣素乏行能&KR1134;時擾攘猥蒙驅策内參朝政外總兵權
上不能翼戴三光下不能糺逖羣慝功微賞厚任重恩
深覆餗之憂實盈寤寐臣昨所以固辭太尉乞保餘年
殊私曲臨遂見矜許竊謂陛下已知其願深察其心豈
意未歴旬時復延寵命以臣褊淺又寡智謀安可謬職
南宮當兹大任况太宗昔居藩邸嘗踐此官累聖相承
曠而不置皇太子為雍王之日陛下以其總兵薄伐平
定關東飲至策勲再有斯授豈臣末職敢亂大倫德薄
位尊難逃天子之責負乘致寇復速神眀之誅伏乞天
慈俯停新命答詔不允翌日敕所司令子儀於尚書省
視事詔宰相百寮送上遣射生五百騎執戟翼徔自朝
堂至省賜教坊樂子儀不受復上表曰臣伏以尚書令
武德之際太宗為之昨瀝懇上陳請罷斯職而陛下未
垂亮察務欲襃崇區區微誠益用惶懼何則太宗立極
之主聖德在人自後因廢此官永代作則陛下守文繼
體固當奉而行之豈可猥私老臣隳厥成式上掩陛下
之德下貽萬方之非臣雖至愚安敢輕受况久經兵亂
僣賞者多一人之身兼官數四朱紫同色清濁不分爛
羊之謠復聞聖代臣頃觀其弊思革其源以逆寇猶存
未敢輕議今元兇沮敗計日成擒中外無虞妖氛漸息
此陛下作法之際審官之時固合始於老臣化及班列
豈可輕為此舉以亂國章國章亂於上則庶政隳於下
海内之政皆亂則國家又安得永代而無患哉陛下苟
能徔臣之言俯察誠請彼貪榮冒進者亦將各譲其所
兼之官自然天下文眀百工式叙太平之業可得而復
也臣誠蒙鄙識昧古今志之所切實在於此手詔答曰
優崇之命所以報功總領之司期於賦政卿入居台鉉
出統戎旃爰自先朝累匡多難靖羣氛於海表凝庶績
於天階敏事而寡言居敬而行簡人難其易爾易其難
所以命掌六聯首兹百辟顧循時議僉謂允諧而屢拜
封章懇懷譲挹守淳素之道語政理之源無待禮成曲
徔德譲宜宣示於外編之史冊遣内侍魚朝恩傳詔賜
美人盧氏等六人徔者八人幷車服帷帳牀蓐珍玩之
具時蕃虞屢寇京畿倚蒲陜為内地常以重兵鎮之永
泰元年五月以子儀都統河南道節度行營出鎮河中
八月僕固懷恩誘吐蕃迴紇党項羌渾奴刺山賊任敷
鄭庭郝德劉開元等三十餘萬南下先發數萬人掠同
州期自華隂趨藍田以扼南路懷恩率重兵繼其後迴
紇吐蕃自涇邠鳳翔數道寇京畿掠奉天醴泉京師震
恐天子下詔親征命李忠臣屯東渭橋李光進屯雲陽
馬璘郝廷玉屯便橋駱奉先李日越屯盩厔李抱玉屯
鳳翔周智光屯同州杜冕屯坊州天子以禁軍屯苑内
京城壮丁並令團結城二門塞其一魚朝恩括士庶私
馬重兵捉城門市民由竇穴而遁去人情危迫是時急
召子儀自河中至屯於涇陽而虜騎已合子儀一軍萬
餘人而雜虜圍之數重子儀使李國臣高昇拒其東魏
楚玉當其南陳迴光當其西朱元琮當其北子儀率甲
騎二千出没於左右前後虜見而問曰此誰也報曰郭
令公也迴紇曰令公存乎僕固懷恩言天可汗已棄四
海令公亦謝世中國無主故徔其來今令公存天可汗
存乎報之曰皇帝萬歲無疆迴紇皆曰懷恩欺我子儀
又使諭之曰公等頃年遠涉萬里翦除兇逆恢復二京
是時子儀與公等周旋艱難何日忘之今忽棄舊好助
一叛臣何其愚也且懷恩背主棄親於公等何有迴紇
曰謂令公亡矣不然何以至此令公誠存安得而見之
子儀將出諸將諫曰戎狄之心不可信也請無往子儀
曰虜有數十倍之衆今力固不敵且至誠感神况虜輩
乎諸將曰請選鐵騎五百衞徔子儀曰適足以為害也
乃傳呼曰令公來虜初疑持滿注矢以待之子儀以數
十騎徐出免胄而勞之曰安乎久同忠義何至於是迴
紇皆捨兵下馬齊拜曰果吾父也子儀召其首領各飲
之酒與之羅錦歡言如初子儀說迴紇曰吐蕃本吾舅
甥之國無負而至是無親也若倒戈乘之如拾地芥耳
其羊馬滿野長數百里是謂天賜不可失也今能逐戎
以利舉與我繼好而凱旋不亦善乎會懷恩暴死于鳴
沙羣虜無所統攝遂許諾乃遣首領石野那等入朝子
儀遣朔方兵馬使白元光與迴紇會軍吐蕃知其謀是
夜奔退迴紇與元光追之子儀大軍繼其後大破吐蕃
十餘萬於靈武臺西原斬首五萬生擒萬人收其所掠
士女四千人獲牛羊駞馬三百里内不絶子儀自涇陽
入朝加實封二百戸還鎮河中大歷元年十二月華州
節度使周智光殺監軍張志斌謀叛帝以同華路阻召
子儀女婿工部侍郎趙縦受口詔往河中令子儀起軍
討之縦請為蠟書令家僮間道賜子儀奉詔大閱軍戎
將發同華將吏聞軍起乃斬智光父子傳首京師二年
二月子儀入朝宰相元載王縉僕射裴冕京兆尹黎幹
内侍魚朝恩共出錢三十萬置宴於子儀第恩出羅錦
二百匹為子儀纏頭之費極歡而罷九月吐蕃寇涇州
詔子儀以步騎三萬自河中移屯涇陽十月蕃軍退至
靈州邀擊敗之斬馘二萬十二月盗發子儀父墓捕盗
未獲人以魚朝恩素惡子儀疑其使之子儀心知其故
及自涇陽將入議者慮其構變公卿憂之及子儀入見
帝言之子儀號泣奏曰臣久主兵不能禁暴軍士殘人
之墓固亦多矣此臣不忠不孝上獲天譴非人患也朝
廷乃安三年三月還河中八月吐蕃寇靈武九月詔子
儀率師五萬自河中移鎮奉天是月白元光大破吐蕃
於靈武十月子儀入朝還鎮河中時議以西蕃侵寇京
師不安馬璘雖在邠州力不能拒乃以子儀兼邠寧慶
節度自河中移鎮邠州徙馬璘為涇原節度使八年十
月吐蕃寇涇州子儀遣先鋒兵馬使渾瑊逆戰于宜禄
不利會馬璘設伏於潘源與瑊合擊大破蕃軍俘斬數
萬計迴紇赤心賣馬一萬匹有司以國計不充請市千
匹子儀以迴紇前後立功不宜阻意請自納一年俸物
充迴紇馬價雖詔旨不允内外稱之九年入朝代宗召
對延英語及西蕃充斥苦戰不暇言發涕零既退復上
封論備吐蕃利害曰朔方國之北門西禦犬戎北虞獫
狁五城相去三千餘里開元天寳中戰士十萬戰馬三
萬纔敵一隅自先皇帝龍飛靈武戰士徔陛下收復兩
京東西南北曾無寧歲中年以僕固之役又經耗散人
亡三分之二比於天寳中有十分之一今吐蕃充斥勢
強十倍兼河隴之地雜羌渾之衆每歲來闚近郊以朔
方減十倍之軍當吐蕃加十倍之騎欲求制勝豈易為
力入近内地稱四節度每將盈萬每賊兼乘數四臣所
統將士不當賊四分之一所有征馬不當賊百分之二
誠合固守不宜與戰又得馬璘牒賊擬涉渭而南臣若
堅壁恐犯畿甸若過畿内則國人大恐諸道易搖外有
吐蕃之強中有易搖之衆外畏内懼將何以安臣伏以
陛下横制勝之術力非不足但慮簡練未精進退未一
時淹師老地闊勢分願陛下更詢讜議慎擇名將俾之
統軍於諸道各抽精卒成四五萬則制勝之道必矣未
可失時臣又料河南河北山南江淮小鎮數千大鎮數
萬空耗月餼曾不習戰臣請抽赴關中教之戰陣則軍
聲益振攻守必全亦長久之計也臣猥蒙任遇垂二十
年今齒髮已衰願避賢路止足之誡神眀所鍳詔曰卿
憂深慮遠殊沃朕心始終倚賴未可執辭也德宗即位
詔還朝攝冡宰充山陵使賜號尚父進位太尉中書令
增實封通計二千戸給一千五百人糧二百匹馬草料
所領諸使副元帥並罷諸子弟女壻拜官者十餘人建
中二年夏子儀病甚德宗令舒王誼傳詔省問及門郭
氏子弟迎拜於外王不荅拜子儀臥不能興以手叩頭
謝恩而已六月十四日薨時年八十五德宗聞之震悼
廢朝五日詔曰天地以四時成物元首以股肱作輔公
台之任鼎足相承上以調三光下以蒙五岳允釐庶績
鎮撫四夷體元和之氣根貞一之德功至大而不伐身
處高而更安尚父比呂望之名為師增周公之位盛業
可久殁而彌光故太尉兼中書令柱國汾陽郡王尚父
子儀天降人傑生知王佐訓師如子料敵如神昔天寳
多難羯胡作禍咸秦失險河洛為戎公能扶翼肅宗載
造區夏於國有患勞其戡定於邊有寇藉其驅除安社
稷必有於絳侯定羌戎無踰於充國絳臺綏四散之衆
涇陽降十萬之虜勲高今古名讋夷狄而勞乎征鎮二
紀于兹頃以春秋既高疆場多事罷彼旌鉞寵在台衡
以公柱石四朝藩翰萬里忠貞懸於日月寵遇冠於人
臣尊其元老加以崇號期夀考之永飬勲賢之德膏肓
生疾藥石靡攻人之云亡梁木斯壊雖賻禮加等輟朝
增日悼之流涕曷可弭忘更議追崇名位斯極而尊為
尚父官協太師雖爵秩則同而體望尤重斂以衮冕旌
我元臣聖祖園陵所宜陪葬式墓表文終之德象山追
去病之勲千載如存九原可作冊命之禮有司備焉可
贈太師陪葬建陵仍令所司備禮冊命賻絹三千匹布
三千端米麥三千石舊令一品墳高丈八而詔特加十
尺羣臣以次赴宅弔哭凶喪所湏並令官給及葬上御
安福門臨哭送之百寮陪位隕泣賜諡曰忠武配饗代
宗廟庭子曜旰晞昢晤曖曙映等八人壻七人皆朝廷
重官諸孫數十人每羣孫問安不盡辨頷之而已參佐
官吏六十餘人後位至將相昇朝秩貴位勒其姓名於
石今在河中府人士榮之史臣裴洎曰汾陽事上誠藎
臨下寬厚每降城下邑所至之處必得士心前後遭罹
倖臣程元振魚朝恩譛毁百端時方握強兵或方臨戎
敵詔命徵之未嘗不即日應召故讒謗不能行代宗幸
陜時令以數十騎覘賊及在涇陽又陷於胡虜重圍之
中皆以身許國未嘗以危亡易慮亦遇天幸竟免患難
田承嗣方跋扈魏州傲很無禮子儀嘗遣使至承嗣西
望拜之指其膝謂使者曰兹膝不屈於人若干歲矣今
為公拜李靈曜據汴州公私財賦一皆遏絶獨子儀封
幣經其境莫敢留之必持兵衞送其為豺虎所服如此
麾下老將若李懷光輩數十人皆王侯重貴子儀頤指
進退如僕隷焉幕府之盛近代無比始與李光弼齊名
雖威略不逮而寬厚得人過之歲入官俸二十四萬貫
私利不在焉其宅在親仁里居其里四分之一中通永
巷家人三千相出入者不知其居前後賜良田美器名
園甲館聲色珍玩堆積羡溢不可勝紀代宗不名呼為
大臣天下以其身為安危者殆二十年校中書令考二
十有四權傾天下而朝不忌功蓋一代而主不疑侈窮
人欲而君子不之罪富貴夀考繁衍安泰哀榮終始人
道之盛此無缺焉唯以讒怒誣奏判官戸部郎中張譚
杖殺之物議為薄曜子儀長子性孝友廉謹子儀出征
於外留曜治家少長千人皆得其所諸弟爭飾池館盛
其車服曜以儉朴自處累遷至太子賓客建中初子儀
罷兵柄乃遍加諸子官以曜為太子少保子儀薨曜遵
遺命四朝所賜名馬珍玩悉皆上獻德宗復賜之曜乃
散諸昆弟子儀薨後楊炎盧杞相次秉政姦諂用事尤
忌勲族子儀之壻太僕卿趙縦少府少監李洞清光禄
卿王宰皆以家人告訐細過相次貶黜曜家大恐頼宰
相張鎰力為庇護姦人幸其危懼多論奪田宅奴婢曜
不敢訴德宗微知之詔曰尚父子儀有大勲力保乂皇
家嘗誓以山河琢之金石十世之宥其可忘也其家前
時與人為市以子儀身殁或被誣構欲論奪之有司無
得為理詔下方已曜居喪得禮若儒家子服未闋寝疾
或勸其茹葱薤曜竟不屬口建中四年三月卒贈太子
太傅晞子儀第三子少善騎射常從父征伐初以戰功
授左贊善大夫從廣平王收復兩京晞力戰於香積寺
陜西皆出竒兵尅捷以功加銀青光禄大夫鴻臚卿後
河中軍亂殺節度使李國貞荔非元禮於絳詔以子儀
為河東關内副元帥鎮絳州時四方擾叛多逐戎帥子
儀至絳誅其元惡其黨頗不自安欲謀翻變晞知其謀
選親兵四千伏甲以防之常持弓警夜不寐者凡七十
日叛將竟不敢發以功拜殿中監廣德二年僕固懷恩
誘吐蕃迴紇入寇加晞御史中丞領朔方軍以援邠州
與馬璘合勢大破蕃軍其年冬懷恩誘虜再寇邠州陣
于涇北子儀令晞率步卒五千騎軍五百出西南掩擊
之晞以兵寡不敵持而不戰及至晡晚乘其半濟而擊
之大破獯虜斬首五千級是時連戰皆捷詔加御史大
夫子儀固讓不受永泰二年檢校左散騎常侍大歷七
年加開府儀同三司十二年丁母憂服除加檢校工部
尚書判祕書省事建中二年丁父喪持服京城朱泚構
逆遣人就第問訊欲令掌兵晞佯瘖禁口不言泚以兵
脅之晞終不語賊知其不可用乃止晞潜奔奉天僅而
獲免初晞兄曜襲父代國公實封二千戸及曜卒詔曰
故尚父太尉中書令汾陽王功格上玄道光下土積其
善慶垂裕無窮雖嫡長云殂支宗斯盛汾陽舊邑盍有
丕承其男前左散騎常侍駙馬都尉食實封五百戸曖
夙禀義方居忠履孝儷崇銀牓攄美金章繼撫先封允
宜聽復曖兄檢校工部尚書守太子賓客趙國公晞并
弟右金吾將軍祁國公食實封二百五十戸曙太子諭
德映等並休有令名保其先業宜允推恩之典以明延
嗣之誠其實封二千戸宜準式減半餘可分襲曖可襲
代國公仍通前襲三百戸晞可二百五十戸曙可五十
戸通前三百七十戸映可二百三十五戸尋又詔尚父
子儀男晞曖映曙四人所襲實封各減五十戶以賜郭
曜男鉾郭晤男鐇各襲一百戸晞至行在復檢校工部
尚書太子詹事從駕還京改太子賓客晞子鋼為朔方
節度使杜希全賓佐希全以鋼攝豐州刺史晞以鋼幼
弱恐不任邊職貞元七年晞上章請罷鋼官德宗遣中
使召之鋼疑以他事見攝乃單騎走入吐蕃蕃將見鋼
獨叛不納置之筏上流入黃河令歸杜希全得之送赴
京師賜鋼自盡晞亦坐子免官明年復授太子賓客貞
元十年卒贈兵部尚書晞次子鈞鈞子承嘏别有傳曖
子儀第六子年十餘歲尚代宗第四女昇平公主時昇
平年亦與曖相類大歷中恩寵冠於戚里歲時錫賚珍
玩不可勝紀大歷十三年有詔毁除白渠水支流碾磑
以妨民溉田昇平有脂粉磑兩輪郭子儀私磑兩輪所
司未敢毁徹公主見代宗訴之帝謂公主曰吾行此詔
蓋為蒼生爾豈不識我意耶可為衆率先公主即日命
毁由是勢門碾磑八十餘所皆毁之曖檢校左散騎常
侍建中末公主坐事留之禁中曖亦令出入既而朱泚
之亂不知車駕幸奉天為賊所逼欲授偽官曖辭以居
喪被疾既而與兄晞弟曙及昇平公主皆奔奉天德宗
喜並釋前咎待之如初復銀青光禄大夫檢校左散騎
常侍從駕至山南改太常卿同正員貞元中帝為皇孫
廣陵郡王納曖女為妃曖貞元十六年七月卒贈尚書
左僕射昇平公主元和五年十月薨贈虢國大長公主
諡曰懿廣陵王即位為憲宗皇帝妃生穆宗皇帝元和
十五年穆宗即位尊郭妃為皇太后詔曰追遠飾終先
王令典况積仁累義事已顯於身前祥會慶傳福遂流
於天下式光盛德爰舉徽章尊尊親親於是乎在皇太
后父贈尚書左僕射曖克荷崇構有勞王家孝友本於
生知英華發於事任實修一德歴仕三朝建中末年屬
有大難畢力扈駕忘軀即戎忠貞之節國史明備才高
望洽是膺沁水之祥德厚流光乃啓塗山之祚肆予小
子獲纉大業未展定申之命敢緣襃紀之恩俾繼維師
用光縟禮可贈太傅曖子釗縦銛曙代宗朝累歴司農
卿居父憂建中三年冬舒王誼為淮西山南諸道大元
帥以曙檢校左庶子為元帥府都押牙京城亂從幸山
南轉太府卿隨駕還京拜左金吾衞大將軍貞元末卒
釗偉姿儀身長七尺方口豐下沉默寡言母昇平長公
主代宗朝釗為外孫恩寵踰等起家為太常寺奉禮郎
德宗朝累官至太子右庶子元和初為左金吾衞大將
軍充左街使九年十一月檢校工部尚書兼邠州刺史
充邠寧節度使數歲檢校戸部尚書入為司農卿釗大
勲之後姻聯戚里而謙和接物恭慎自持居家臨民無
驕怠之色無奢侈之失士君子重之十五年正月憲宗
寝疾彌旬諸中貴人秉權者欲議廢立紛紛未定穆宗
在東宫心甚憂之遣人問計於釗釗曰殿下身為皇太
子但旦夕視膳謹守以俟又何慮乎迄今稱釗得元舅
之體穆宗即位冊皇太后南内推崇外氏以釗兼司農
卿未幾檢校戸部尚書充河陽三城懷節度使歲中換
河中尹河中晉絳慈隰節度使釗歴踐藩鎮以汾陽胄
胤材能選用不獨憑椒房之勢所莅簡約不撓其俗自
理敬宗即位尊郭太后為大皇太后徵釗為兵部尚書
兼檢校尚書左僕射明年出為梓州刺史劍南東川節
度使文宗即位加司空太和三年冬南蠻陷嶲州遂寇
西川杜元穎失於控禦蠻軍陷成都府外城朝廷未暇
除帥乃以釗兼領西川節度蠻軍已寇梓州諸道授軍
未至川軍寡弱不可令戰釗致書於蠻首領&KR1237;巅責以
侵寇之意&KR1237;巅曰杜元穎不守疆場屢侵吾圉以是修
報也與釗修好而退朝廷嘉之授成都尹劍南西川節
度與南詔立約疆陲不擾以疾求代四年入為太常卿
檢校司徒十二月在道卒詔贈司徒子仲文仲辭鏦母
昇平長公主大歴貞元之閒恩禮冠諸主順宗在東宫
以女德陽郡主降鏦時鏦與公主年未及冠郡主尤為
德宗之所鍾愛故鏦之貴寵焜燿一時順宗即位改封
德陽為漢陽公主鏦累官至衞尉卿駙馬都尉改殿中
監穆宗即位鏦為叔舅改右金吾衞大將軍兼御史大
夫充左街使城南有汾陽王别墅林泉之致莫之與比
穆宗常遊幸之置酒極歡而罷賜鏦甚厚俄加檢校工
部尚書兼太子詹事充閑廐宫苑使從容貴位三十餘
年而椒房之寵國舅之恩近代以來無有其比而鏦恭
遜虔恪不以富貴驕人士無賢不肖接之以禮由是中
外稱之長慶二年十月卒贈尚書左僕射仍以其弟銛
代鏦為太子詹事充閑廐宫苑使仲文太和末為殿中
少監開成初詔仲文襲父太原郡公制下給事中封敕
奏曰伏凖制書贈司徒郭釗嫡男仲文襲封太原郡公
者臣近訪知郭釗妻沈氏公主之女代宗皇帝外孫有
男仲辭已選尚主仲文不合假冒自稱嫡子若仲文承
嫡即沈氏湏黜居别室仲辭不合配尚貴主伏以郭仲
文尚父子儀之孫太皇太后之姪戚里勲門無與儔比
婚姻嫡庶朝野具知奪宗之配實玷風教且仲文仲辭
既非同出襲封尚主不可並行伏請付臺勘當詔曰以
萬年縣尉仲辭襲封仲文落下以太皇太后姪不之罪
尋以仲辭為銀青光禄大夫檢校殿中少監駙馬都尉
襲封太原郡公尚饒陽公主又仲辭兄詹事府丞仲恭
為銀青光禄大夫尚金堂公主幼明尚父子儀之母弟
也性謹愿無過不工武藝喜賓客飲讌居家御衆皆得
其歡心以子儀勲業累歴大卿監大歷八年卒贈太子
太傅子昕肅宗末為四鎮留後自關隴陷蕃為虜所隔
其四鎮北庭使額李嗣業荔非元禮皆遥領之昕阻隔
十五年建中二年與伊西北庭節度使李元忠俱遣使於
朝德宗嘉之詔曰四鎮二庭統任西夏五十七蕃十姓
部落國朝已來相次率職自關隴失守東西阻絶忠義
之徒泣血相守慎固封略奉尊朝法皆侯伯守將交修
共理之所致也伊西北庭節度使李元忠可北庭大都
護四鎮節度留後郭昕可安西大都護四鎮節度使其
將吏已下敘官可超七資李元忠本姓曺名令忠以功
賜姓名時昕使自迴紇歴諸蕃部方達於朝又有袁光
庭者為伊州刺史隴右諸郡皆陷光庭堅守伊州吐蕃
攻之累年兵盡食竭光庭先刃其妻子自焚而死因昕
使知之贈工部尚書
史臣曰天寳之季盜起幽陵萬乘播遷兩都覆没天祚
土德實生汾陽自河朔班師關西殄寇身扞豺虎手披
荆榛七八年間其勤至矣再造王室勲高一代及國威
復振羣小肆讒位重懇辭失寵無怨不幸危而邀君父
不挟憾以報仇讎晏然效忠有死無二誠大雅君子社
稷純臣自秦漢已還勲力之盛無與倫比而晞曖於縗
粗之中拔身虎口赴難奉天可謂忠孝之門有嗣矣
贊曰猗歟汾陽功扶昊蒼秉仁蹈義鐵心石腸四朝靜
亂五福其昌為臣之節敢告忠良
舊唐書卷一百二十
