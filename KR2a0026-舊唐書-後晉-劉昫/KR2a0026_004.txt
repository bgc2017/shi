舊唐書卷四
後晉司空同中書門下平章事劉昫撰
本紀第四
高宗上
高宗天皇大聖大弘孝皇帝諱治太宗第九子也母曰
文德順聖長孫皇后以貞觀二年六月生於東宮之麗
正殿五年封晉王七年遥授并州都督幼而岐嶷端審
寬仁孝友初授孝經於著作郎蕭德言太宗問曰此書
中何言為要對曰夫孝始於事親中於事君終於立身
君子之事上進思盡忠退思補過將順其美匡救其惡
太宗大悅曰行此足以事父兄為臣子矣及文德皇后
崩晉王時年九歲哀慕感勲左右太宗屢加慰撫由是
特深寵異尋拜右武候大將軍十七年皇太子承乾廢
魏王泰亦以罪黜太宗與長孫無忌房玄齡李勣等計
議立晉王為皇太子太宗每視朝常令在側觀決庶政
或令參議太宗數稱其善十八年太宗將伐高麗命太
子留鎮定州及駕發有期悲啼累日因請飛驛遞表起
居并遞勑垂報並許之飛表奏事自此始也及軍旋太
子從至并州時太宗患癰太子親吮之扶輦步從數日
二十三年五月己巳太宗崩庚午以禮部尚書兼太子
少師黎陽縣公于志寧為侍中太子少詹事兼尚書左
丞張行成為兼侍中檢校刑部尚書太子右庶子兼吏
部侍郎攝戶部尚書高季輔為兼中書令檢校吏部尚
書太子左庶子高陽縣男許敬宗兼禮部尚書辛未還
京六月甲戌朔皇太子即皇帝位時年二十二詔曰大
行皇帝奄棄普天痛貫心靈若寘湯火思遵大孝不敢
滅身永慕長號將何逮及粤以孤眇屬當元嗣思勵空
薄康濟黎元敬順惟新仰昭先德宜布凱澤被乎億兆
可大赦天下内外文武賜勲官一級諸年八十以上賚
以粟帛雍州及諸州比年供軍勞役尤甚之處並給復
一年辛巳改民部尚書為戶部尚書疊州都督英國公
勣為特進檢校洛州刺史仍於洛陽宮留守癸未詔司
徒揚州都督趙國公無忌為太尉兼檢校中書令知尚
書門下二省事餘並如故賜物三千叚癸巳特進英國
公勣為開府儀同三司同中書門下三品秋七月丙午
改治書侍御史為御史中丞諸州治中為司馬别駕為
長史治禮郎為奉禮郎以避上名以貞觀時不諱先帝
二字詔有司奏曰先帝二名禮不偏諱上既單名臣子
不合指斥上乃從之己酉于闐王伏闍信來朝八月癸
酉朔河東地震晉州尤甚壞廬舍壓死者五千餘人三
日又震詔遣使存問給復二年壓死者賜絹三匹以開
府儀同三司英國公勣為尚書左僕射同中書門下三
品僕射始帶同中書門下庚寅葬太宗於昭陵九月甲
寅加授鄜州刺史荆王元景為司徒前安州都督吳王
恪為司空兼梁州刺史丙寅贈太尉梁國公玄齡贈司
徒申國公士廉贈左僕射蔣國公屈突通並可配食太
宗廟庭冬十一月甲子以瑶池都督阿史那賀魯為左
驍衛大將軍乙丑晉州地又震是冬無雪
永徽元年春正月辛丑朔上不受朝詔改元壬寅御太
極殿受朝而不會丙午立妃王氏為皇后丁未以陳王
忠為雍州牧二月辛卯封皇子孝為許王上金為杞王
素節為雍王夏四月己巳朔晉州地又震五月丁未上
謂羣臣曰朕謬膺大位政教不明遂使晉州之地屢有
震動良由賞罸失中政道乖方卿等宜各進封事極言
得失以匡不逮吐火羅遣使獻大鳥如駝食銅鐵上遣
獻於昭陵吐蕃贊普死遣右武衛將軍鮮于匡濟齎璽
書往弔祭六月庚辰晉州地震秋七月丙寅以旱親錄
京城囚徒九月癸卯右驍衛郎將高偘執車鼻可汗詣
闕獻于社廟及昭陵己未尚書左僕射英國公勣固請
觧職許之令以開府儀同三司同中書門下三品十一
月己未中書令河南郡公褚遂良左授同州刺史十二
月瑶池都督沙鉢羅葉護阿史那賀魯以府叛自稱可
汗總有西域之地是歲雍絳同等九州旱蝗齊定等十
六州水
二年春正月戊戌詔曰去歲關輔之地頗弊蝗螟天下
諸州或遭水旱百姓之間致有罄乏此由朕之不德兆
庶何辜矜物罪己載深憂惕今獻歲肇春東作方始糧
廪或空事資賑給其遭蟲水處有貧乏者得以正義倉
賑貸雍同二州各遣郎中一人充使存問務盡哀矜之
旨副朕乃眷之心乙巳黃門侍郎平昌縣公宇文節加
銀青光禄大夫依舊同中書門下三品守中書侍郎柳
奭為中書侍郎依舊同中書門下三品夏四月己酉秩
太廟令及獻昭二陵令從五品丞從七品五月壬辰開
府儀同三司及京官文武職事四品五品並給隨身魚
六月辛酉開府儀同三司襄邑王神符薨秋七月丁未
賀魯寇陷金嶺城蒲類縣遣武候大將軍梁建方右驍
衛大將軍契苾何力為弓月道總管以討之八月乙丑
大食國始遣使朝獻己巳侍中燕國公于志寧為尚書
左僕射侍中兼刑部尚書北平縣公張行成為尚書右
僕射並同中書門下三品猶不入銜中書令兼檢校吏
部尚書蓨縣公高季輔為侍郎九月癸巳改九成宮為
萬年宮廢玉華宮以為佛寺閏月辛未頒新定律令格
式於天下冬十月辛卯晉州地震十一月辛酉有事於
南郊戊辰定襄地震丁丑以高昌故地置安西都護府
白水蠻寇麻州命左領軍將軍趙孝祖討平之
三年春正月癸亥以去秋至于是月不雨上避正殿降
天下死罪及流罪遞減一等徒以下咸宥之弓月道總
管梁建方契苾何力等大破處月朱耶孤注於牢山斬
首九千級虜渠帥六千俘生口萬餘獲牛馬雜畜七萬
丙寅太尉趙國公無忌以旱請遜位不許己巳同州刺
史河南郡公褚遂良為吏部尚書門下三品丙子親祠
太廟丁亥籍于千畝賜羣官帛有差三月辛巳黃門侍
郎平昌縣公宇文節為侍中中書侍郎柳奭為中書令
庚申幸觀德殿賜文武羣官大射夏四月庚寅左領軍
將軍趙孝祖大破白水蠻大勃律甲午澧州刺史彭王
元則薨五月庚辰詔以周司沐大夫裴融齊侍中崔季
舒給事黃門侍郎裴澤尚書左丞封孝琰隋儀同三司
豆盧毓御史中丞游楚客等並門挺忠鯁其子孫各宜
甄擢秋七月丁巳立陳王忠為皇太子大赦天下五品
已上子為父後者賜勲一轉大酺三日乙丑左僕射于
志寧兼太子少師右僕射張行成兼太子少傅侍中高
季輔兼太子少保侍中宇文節兼太子詹事丁丑上問
戸部尚書高履行去年進尸多少履行奏稱進戸總一
十五萬又問曰隋日有幾戸今見有幾戸履行奏隋開
皇中有戸八百七十萬即今見有戸三百八十萬九月
丁巳改太子中允為内允中書舍人為内史舍人諸率
府中郎將改為旅賁郎以避太子名冬十月戊戌幸同
安大長公主第又幸高陽長公主第即日還宮十一月
乙亥駮馬國遣使朝貢庚寅弘化長公主自吐谷渾來
朝十二月癸巳濮陽王泰薨
四年春正月癸丑朔上臨軒不受朝以濮王泰在殯故
也丙子新除房州刺史駙馬都尉房遺愛司徒秦州刺
史荆王元景司空安州刺史吳王恪寧州刺史駙馬都
尉薛萬徹嵐州刺史駙馬都尉柴令武謀反二月乙酉
遺愛萬徹令武等並伏誅元景恪巴陵高陽公主並賜
死左驍衛大將軍安國公執失思力配流嶲州侍中兼
太子詹事平昌縣公宇文節配流桂州戊子特進太常
卿江夏王道宗配流桂州恪母弟蜀王愔廢為庶人己
亥絳州刺史徐王元禮加授司徒開府儀同三司英國
公勣為司空三月壬子朔頒孔穎達五經正義於天下
每年明經令依此考試丙辰上御觀德殿陳逆人房遺
愛等口馬資財為五垜引王公諸親蕃客及文武九品
已上射夏四月戊子林邑國王遣使來朝貢馴象壬寅
以旱避正殿減膳親錄繫囚遣使分省天下冤獄詔文
武官極言得失八月己亥隕石十八于同州之馮翊有
聲如雷九月壬寅尚書右僕射北平縣公張行成薨甲
戌吏部尚書河南郡公褚遂良為尚書右僕射依舊知
政事冬十月庚子幸新豐之温湯甲辰曲赦新豐乙巳
至自温湯戊申睦州女子陳碩貞舉兵反自稱文佳皇
帝攻陷睦州屬縣婺州刺史崔義玄揚州都督府長史
房仁裕各率衆討平之十一月癸丑兵部尚書固安縣
公崔敦禮為侍中頒新律疏於天下十二月庚子侍中
兼太子少保蓨縣公高季輔卒
五年春三月戊午幸萬年宮辛未曲赦所經州縣繫囚
以工部尚書閻立德領丁夫四萬築長安羅郭夏四月
守黃門侍郎穎川縣公韓瑗守尚書侍郎來濟並加銀
青光禄大夫依舊同中書門下三品閏五月丁丑夜大
雨水漲暴溢漂溺麟遊縣居人及當番衛士死者三千
餘人六月恒州大雨滹沱河泛溢溺五千餘家癸丑蒲
州汾隂縣暴雨漂溺居人浸壞廬舍癸亥中書令柳奭
兼吏部尚書丙寅河北諸州大水七月辛巳有小鳥如
雀生大鳥如鳩於萬年宮皇帝舊宅八月大理奏決死
囚總管七十餘人辛亥詔自今已後五品已上有薨亡
者隨身魚並不須追收辛未吐蕃使人獻馬百匹及大
驢可高五丈廣袤各二十七步九月丁酉至自萬年宮
冬十一月癸酉築京師羅郭和雇京兆百姓四萬一千
人板築三十日而罷九門各施觀十二月癸丑倭國獻
琥珀碼碯琥珀大如㪷碼碯大如五㪷器戊午發京師
謁昭陵在路生皇子賢己未勑二年一定戸
六年春正月壬申朔親謁昭陵曲赦醴泉縣民放今年
租賦陵所宿衛將軍郎將進爵一等陵令丞加階賜物
甲戌至自昭陵於陵側建佛寺庚寅封皇子弘為代王
賢為潞王二月乙巳皇太子忠加元服内外文武職事
五品已上為父後者賜勲一級大酺三日三月營州都
督程名振破高麗於貴端水嘉州辛道讓妻一産四男
壬戌昭儀武氏著内訓一篇夏五月癸未命左屯衛大
將軍盧國公程知節等五將軍帥師出葱山道以討賀
魯黃門侍郎潁川郡公韓瑗為侍中中書侍郎南陽男
來濟為中書令兼吏部尚書河東縣男柳奭貶遂州刺
史六月大食國遣使朝貢秋七月乙亥侍中固安縣公
崔敦禮為中書令乙酉均天下州縣公廨八月尚藥奉
御蔣孝璋員外特置仍同正員外同正自蔣孝璋始也
己酉大理更置少卿一員先是大雨道路不通京師米
價暴貴出倉粟糶之京師東西二市置常平倉九月庚
午尚書右僕射河南郡公褚遂良以諫立武昭儀貶授
潭州都督乙酉洛州大水毁天津橋冬十月己酉廢皇
后王氏為庶人立昭儀武氏為皇后大赦天下十一月
丁卯朔臨軒命司空勣左僕射志寧册皇后文武羣官
及番夷之長奉朝皇后於肅義門十一月己巳皇后見
于廟癸酉追贈后父故工部尚書應國公贈并州都督
武士彠為司空丙子淄州高苑縣吳文威妻魏氏一産
四男三見育癸巳應國夫人楊氏改封代國夫人十二
月遣禮部尚書高陽縣男許敬宗每日待詔於武德殿
西門
七年春正月辛未廢皇太子忠為梁王立代王弘為皇
太子壬申大赦改元為顯慶文武九品已上及五品已
下子為父後者賜勲官一轉大酺三日甲子尚書左僕
射兼太子少師燕國公于志寧兼太子太傅侍中韓瑗
中書令來濟禮部尚書許敬宗並為太子賓客始有賓
客也御玄武門餞葱山道大總管程知節二月庚寅名
破陣樂為神功破陣樂辛亥贈司空武士彠為司徒周
國公三月辛巳皇后祀先蠶于北郊丙戌戸部侍郎杜
正倫為守黃門侍郎同中書門下三品夏四月戊申御
安福門觀僧玄奘迎御製并書慈恩寺碑文導從以天
竺法儀其徒甚盛五月己卯太尉長孫無忌進史官所
撰梁陳周齊隋五代史志三十卷弘文館學士許敬宗
進所撰東殿新書二百卷上自製序六月岐州刺史潞
王賢為雍州牧秋七月癸未中書令兼檢校太子詹事
固安縣公崔敦禮為太子少師同中書門下三品改戸
部尚書為度支尚書侍郎亦然八月丙申太子少師崔
敦禮卒左衛大將軍程知節與賀魯所部歌邏禄獲刺
頡發及處月預支俟斤等戰於榆幕谷大破之斬首千
餘級獲駝馬牛羊萬計九月癸酉初詔戸滿三萬已上
為上州二萬已上為中州先為上州中州者各依舊皇
后製外戚誡庚辰括州海水泛溢壞安固永嘉二縣損
四千餘家辛巳初制都督及上州各置執刀十五人中
州下州十人癸未初置驃騎大將軍官為從一品程知
節與賀魯男咥運戰斬首數千級進至恒篤城俘其部
落戸口及貨物鉅積冬十一月乙丑皇子顯生詔宗官
朝集使各加勲級十二月乙酉置算學左屯衛大將軍
程知節坐討賀魯逗留追賊不及減死免官罷蘭州都
督鄯州置都督
二年春正月庚寅幸洛陽命右屯衛將軍蘇定方等四
將軍為伊麗道將軍帥師以討賀魯二月辛酉入洛陽
宮曲赦洛州庚午封皇第七子顯為周王徙封許王素
節為郇王三月甲子中書侍郎李義府為中書令兼檢
校御史大夫黃門侍郎杜正倫兼度支尚書依舊同中
書門下三品夏五月丙申幸明德宮秋七月丁亥還洛
陽宮八月丁卯侍中潁川縣公韓瑗左授振州刺史中
書令兼太子詹事南陽侯來濟左授台州刺史皆坐諫
立武昭儀為皇后救褚遂良之貶也禮部尚書高陽郡
公許敬宗為侍中以立武后之功也九月庚寅度支尚
書杜正倫為中書令冬十月戊戌親講武於許鄭之郊
曲赦鄭州遣使祭鄭大夫國僑漢太丘長陳寔墓十二
月乙卯還洛陽宮庚午改昏葉宮丁卯手詔改洛陽宮
為東都洛州官員階品並准雍州廢穀州以福昌等四
縣并懷州河陽濟源温鄭州汜水並隷洛州己巳中書
省置起居舍人兩員品同起居郎庚午以周王顯為洛
州牧壬午分散騎常侍為左右各兩員其右散騎常侍
隷中書省
三年春正月戊子太尉趙國公無忌等脩新禮成凡一
百三十卷二百五十九篇詔頒於天下二月丁巳車駕
還京壬午親錄囚徒多所原宥蘇定方攻破西突厥沙
鉢羅可汗賀魯及咥運闕啜賀魯走石國副將蕭嗣業
追擒之收其人畜前後四十餘萬甲寅西域平以其地
置濛池崑陵二都督府復於龜兹國置安西都護府以
高昌故地為西州置懷化大將軍正三品歸化將軍從
三品以授初附首領仍分隸諸衛六月程名振攻高麗
九月廢書算律學有司奏請造排車七百乘擬行幸載
排城上以為勞民乃於舊頓置院墻焉冬十一月乙酉
兼中書令皇太子賓客兼檢校御史大夫河間郡公李
義府左授普州刺史兼中書令皇太子賓客襄陽郡公
杜正倫左授横州刺史中書侍郎李友益除名配流嶲
州戊戌侍中許敬宗權檢校中書令戊子侍中皇太子
賓客權檢校中書令高陽縣公許敬宗為中書令賓客
已下如故大理卿辛茂將為侍中鴻臚卿蕭嗣業於石
國取賀魯至獻於昭陵甲辰開府儀同三司鄂國公尉
遲敬德薨
四年春二月乙亥上親策試舉人凡九百人惟郭侍封
張九齡五人居上第令待詔弘文館隨仗供奉三月以
左驍衛大將軍郕國公契苾何力往遼東經略夏四月
己未太子太傅尚書左僕射燕國公于志寧為太子太
師仍同中書門下三品乙丑黃門侍郎許圉師同中書
門下三品丙戌太子太師同中書門下三品燕國公于
志寧免官放還私第戊戌太尉揚州都督趙國公無忌
帶揚州都督於黔州安置依舊凖一品供給五月丙申
兵部尚書任雅相度支尚書盧承慶並參知政事秋七
月壬子普州刺史李義府為吏部尚書同中書門下三
品冬十月乙巳皇太子加元服大赦天下文武五品已
上子孫為父祖後者加勲官一級大酺三日閏十月戊
寅幸東都皇太子監國戊戌至東都十一月以中書侍
郎許圉師為散騎常侍檢校侍中戊午兼侍中辛茂將
卒癸亥以邢國公蘇定方為神丘道總管劉伯英為崑
夷道總管
五年春正月甲子幸并州二月辛巳至并州丙戌宴從
官及諸親并州官屬父老賜帛有差曲赦并州及管内
諸州義旗初職事五品已上身亡殁墳墓在并州者令
所司致祭佐命功臣子孫及大將軍府僚佐已下今見
存者賜階級有差量才處分起義之徒職事一品已下
賜物有差年八十已上版授刺史縣令佐命功臣食别
封身已歿者為後子孫各加兩階賜酺三日甲午祠舊
宅以武士彠殷開山劉政會配食三月丙午皇后宴親
族鄰里故舊於朝堂命婦婦人入會於内殿及皇室諸
親賜帛各有差及從行文武五品以上制以皇后故鄉
并州長史司馬各加勲級又皇后親預會每賜物一千
叚朞親五百叚大功已下及無服親鄰里故舊有差城
内及諸婦女年八十已上各版授郡君仍賜物等己酉
講武於并州城西上御飛閣引羣臣臨觀辛亥發神丘
道軍伐百濟丁巳左右領始改左右千牛夏四月戊寅
車駕還東都造八關宮于東都苑内癸亥至自并州五
月壬戌幸八關宮改為合璧宮六月庚午朔日有蝕之
辛卯詔文武五品已上四科舉人甲午駕還東都秋七
月乙巳廢梁王忠為庶人徙於黔州戊辰度支尚書同
中書門下三品盧承慶以罪免八月庚辰蘇定方等討
平百濟面缚其王扶餘義慈國分為五部郡三十七城
二百戸七十六萬以其地分置熊津等五都督府曲赦
神丘崑夷道總管已下賜天下大酺三日九月戊午賜
英國公勣墓塋一所冬十月丙子代國夫人楊氏改榮
國夫人品第一位在王公母妻之上十一月戊戌朔邢
國公蘇定方獻百濟王扶餘義慈太子隆等五十八人
俘於則天門責而宥之乙卯狩於許鄭之郊十二月己
卯至自許州
六年春正月乙卯於河南河北淮南六十七州募得四
萬四千六百四十六人往平壤帶方道行營二月乙未
以益綿等州皆言龍見改元曲赦洛州龍朔元年三月
丙申朔改元壬戌幸合璧宮夏五月丙申命左驍衛大
將軍凉國公契苾何力為遼東道大總管左武衛大將
軍邢國公蘇定方為平壤道大總管兵部尚書同中書
門下三品樂安縣公任雅相為浿江道大總管以伐高
麗是日皇后請禁天下婦人為俳優之戲詔從之甲子
晦日有蝕之六月庚寅中書令許敬宗等進累璧六百
三十卷目錄四卷秋七月癸卯車駕還東都八月丙戌
令諸州舉孝行尤著及累葉義居可以勵風俗者九月
甲辰以河南縣大女張年百三歲親幸其第又幸李勣
之第天宮寺是高祖潛龍時舊宅上周歴殿宇感愴久
之度僧二十人皇后至許圉師第壬子徙封潞王賢為
沛王是日以雍州牧幽州都督沛王賢為揚州都督左
武候大將軍牧如故以洛州牧周王顯為并州都督是
日勑中書門下五品已上諸司表官尚書省侍郎并諸
親三等已上並詣沛王宅設宴禮奏九部樂禮畢賜帛
雜綵等各有差冬十月丁卯狩于陸渾癸酉還宮是歲
新羅王金春秋卒其子法敏嗣立
二年春正月乙巳太府寺更置少卿一員分兩京檢校
丙午東都初置國子監并加學生等員均分於兩都教
授二月甲子改京諸司及百官名尚書省為中臺門下
省為東臺中書省為西臺左右僕射為左右匡政左右
丞為肅機侍中為左相中書令為右相自餘名以義訓
改之又改六宮内職名甲戌司戎太常伯浿江道總管
樂安縣公任雅相卒於軍三月甲申自東都還京癸丑
幸同州蘇定方破高麗于葦島又進攻平壤城不克而
還夏四月庚申朔至自東都辛巳造蓬萊宮成徙居之
五月丙申左侍極許圉師為左相乙巳復置律書算三
學六月己未朔皇子旭輪生乙丑初令道士女冠僧尼
等並盡禮致拜其父母乙亥制蓬萊宮諸門殿亭等名
秋七月丁亥朔以東宮誕育滿月大赦天下賜酺三日
八月甲午右相許敬宗乞骸骨壬寅許敬宗為太子少
師同東西臺三品仍知西臺事九月司禮少常伯孫茂
道奏稱八品九品舊令著青亂紫非卑品所服望令著
碧詔從之戊寅前吏部尚書河間郡公李義府起復為
司列太常伯同東西臺三品冬十月丁酉幸温湯皇太
子弘監國丁未至自温湯庚戌西臺侍郎上官儀同東
西臺三品十一月辛未左相許圉師下獄癸酉封皇第
四子旭輪為殷王十二月辛丑改魏州為大都督府改
冀州為魏州又以并揚荆益四都督府並為大都督府
沛王賢為揚州大都督周王顯為并州大都督殷王旭
輪遥領冀州大都督左相許圉師解見任
三年春正月左武衛大將軍鄭仁泰等帥師討鐵勒餘
種盡平之乙丑司列太常伯李義府為右相二月丙戌
隴雍同岐等一十五州戸口徵修蓬萊宫癸巳置太子
左右諭德及桂坊大夫等官員改司經局為桂坊館崇
賢館罷隸左春坊丁酉減京官一月俸助修蓬萊宫庚
戌詔曰天德施生陽和在節言念幽圄載惻分宵雖復
每有哀矜猶恐未免枉濫在京繫囚應流死者每日將
二十人過於是親自臨問多所原宥不盡者令皇太子
錄之詔以書學隷蘭臺算學隷秘閣律學隷詳刑寺改
燕然都護府為瀚海都護府瀚海都護府為雲中都護
府二月前左相許圉師左遷虔州刺史太子弘撰瑶山
玉彩成書凡五百卷夏四月乙丑右相李義府下獄戊
子李義府除名配流嶲州丙午幸蓬萊宮新起含元殿
秋八月癸卯彗星見於左攝提戊申詔百寮極言正諫
命司元太常伯竇德玄司刑太常伯劉祥道等九人為
持節大使分行天下仍令内外官五品已上各舉所知
冬十月丙申絳州麟見于介山丙午含元殿前麟趾見
十一月癸酉雨冰十二月庚子詔改來年正月一日為
麟德元年春正月甲子改雲中都護府為單于大都護
府官品同大都督府二月丁亥加授殷王旭輪單于大
都護戊子幸萬年宮三月辛亥展大赦禮丁卯長女追
封安定公主諡曰思其鹵簿鼓吹及供葬所須並如親
王之制於德業寺遷於崇敬寺夏四月衛州刺史道王
元慶薨五月許王孝薨乙卯於昆眀之弄棟川置姚州
都督府秋八月丙子朔至自萬年宮便幸舊宅己卯降
萬年縣繫囚因幸大慈恩寺壬午還蓬萊宮戊子兼司
列太常伯檢校沛王府長史城陽縣侯劉祥道兼右相
大司憲竇德玄兼司元太常伯檢校左相九月己卯詔
曰周京兆尹左右宮伯大將軍司衛上將軍少冢宰廣
陵郡公宇文孝伯忠亮存心貞堅表志滛刑既逞方納
諫而求仁忍忌將加甘捐軀而徇節年載雖久風烈猶
生宜峻徽章式旌胤胄其孫左威衛長史思純可加授
朝散大夫十二月丙戌殺西臺侍郎上官儀戊子庶人
忠坐與儀交通賜死右相城陽縣侯劉祥道為司禮太
常伯太子右中護檢校西臺侍郎樂彦瑋西臺侍郎孫
處約同知政事是冬無雪
二年春正月壬午幸東都丁酉幸合璧宮戊子慮雍洛
二州及諸司囚甲子以發向太山停選三月甲寅兼司
戎太常伯永安郡公姜恪同東西臺三品辛未東都造
乾元殿成閏月癸酉日有蝕之四月丙午曲赦桂廣黔
三都督府管内大辟罪已上丙寅講武邙山之陽御城
北樓觀之戊辰左侍極仍檢校大司成嘉興縣子陸敦
信為檢校右相其大司成宜停西臺侍郎孫處約樂彦
瑋並停知政事五月辛卯以秘閣郎中李淳風造歴成
名麟德歴頒之以司空英國公李勣少師高陽郡公許
敬宗右相嘉興縣子陸敦信左相鉅鹿男竇德玄為檢
校封禪使六月鄜州大水壞城邑秋七月鄧王裕薨冬
十月戊午皇后請封禪司禮太常伯劉祥道上疏請封
禪癸亥高麗王高藏遣其子福男來朝丁卯將封泰山
發自東都是歲大稔米㪷五錢麰麥不列市十一月丙
子次于原武以少牢祭漢將紀信墓贈驃騎大將軍庚
寅華州刺史燕國公于志寧卒十二月丙午御齊州大
廰乙卯命有司祭泰山丙辰發靈巖頓
舊唐書卷四
北樓觀之戊辰左侍極仍檢校大司成嘉興縣子陸敦
信為檢校右相其大司成宜停西臺侍郎孫處約樂彦
瑋並停知政事五月辛卯以秘閣郎中李淳風造歴成
名麟德歴頒之以司空英國公李勣少師高陽郡公許
敬宗右相嘉興縣子陸敦信左相鉅鹿男竇德玄為檢
校封禪使六月鄜州大水壞城邑秋七月鄧王裕薨冬
十月戊午皇后請封禪司禮太常伯劉祥道上疏請封
禪癸亥高麗王高藏遣其子福男來朝丁卯將封泰山
發自東都是歲大稔米㪷五錢麰麥不列市十一月丙
子次于原武以少牢祭漢將紀信墓贈驃騎大將軍庚
寅華州刺史燕國公于志寧卒十二月丙午御齊州大
廰乙卯命有司祭泰山丙辰發靈巖頓
舊唐書卷四
也當從新書書子旭輪生滿月大赦為合
舊唐書卷四考證
