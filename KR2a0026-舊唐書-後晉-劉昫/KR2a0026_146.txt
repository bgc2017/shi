舊唐書卷一百四十六
後晉司空同中書門下平章事劉昫撰
列傳第九十六
薛播鮑防李自良李說嚴綬
蕭昕杜亞王緯李若初于頎
盧徵楊憑鄭元杜兼裴玢
薛伾
薛播河中寳鼎人中書舍人文思曾孫也父元暉什邡
令以播贈工部郞中播天寳中舉進士補校書郞累授
萬年縣丞武功令殿中侍御史刑部員外郞萬年令播
温敏善與人交李栖筠常袞崔祐甫皆引擢之及祐甫
輔政用為中書舍人出為汝州刺史以公事貶泉州刺史
尋除晉州刺史河南尹遷尚書左丞轉禮部侍郎遇疾
貞元三年卒贈禮部尚書初播伯父元曖終於隰城丞
其妻濟南林氏丹陽太守洋之妹有母儀令德博涉五
經善屬文所為篇章時人多諷詠之元曖卒後其子彦
輔彦國彦偉彦雲及播兄據揔並早孤幼悉為林氏所
訓導以至成立咸致文學之名開元天寳中二十年間
彦輔據等七人並舉進士連中科名衣冠榮之
鮑防襄州人幼孤貧篤志好學善屬文天寳末舉進士
為浙東觀察使薛兼訓從事累至殿中侍御史入為職
方員外郎改太原少尹正拜節度使入為御史大夫歷
福建江西觀察使徵拜左散騎常侍扈從奉天除禮部
侍郞尋遷工部尚書致仕防歷洪福京兆皆有政聲唯
總戎非所宜而謬執兵柄以太原革車胡騎雄雜而廻
鶻深入宼防出拒戰為虜所敗為禮部侍郞時嘗遇知
雜侍御史竇參於通衢導騎不時引避僕人為參所鞭
及參秉政遽令致仕防謂親友曰吾與蕭昕之子齒而
與昕同日懸車非朽邁之致以餘忿見廢防文學舊人
歷職中外不因罪戾而為俗吏所擯竟以憤終衆頗憫
防而咎參故參之敗不旋踵非不幸也
李自良兗州泗水人初祿山之亂自良從兗鄆節度使
能元晧以戰功累授右衛率後從袁傪討袁晁陳莊賊
積功至試殿中監隸浙江東道節度使薛兼訓兼訓移
鎮太原自良從行授河東軍節度押衙兼訓卒鮑防代
又事防為牙將會廻鶻入宼防令大將焦伯瑜杜榮國
將兵擊之自良謂防曰廻鶻遠來求戰未可與爭鋒但
於歸路築二壘以兵守之堅壁不動虜求戰不得師老
自旋俟其返旆即乘之縱不甚捷虜必狼狽矣二壘阨
其歸路策之上也防不從促伯瑜等逆戰遇虜於百井
伯瑜等大敗而還由是稍知名馬燧代防為帥署奏自
良代州刺史兼御史大夫仍為軍候自良勤恪有謀燧
深委信之建中年田悦叛燧與抱真東討自良常為河
東大將摧鋒陷陣破田悦及討李懷光於河中自良專
河東軍都將前後戰績居多燧之立功名由自良協輔
之力也貞元三年從燧入朝罷燧兵權德宗欲以自良
代燧自良懇辭事燧久不欲代為軍帥物議多之乃授
右龍武大將軍德宗以河東密邇胡戎難於擇帥翌日
自良謝上謂之曰卿於馬燧存軍中事分誠為得禮然
北門之寄無易於卿即日拜檢校工部尚書兼御史大
夫太原尹北都留守河東節度支度營田觀察使在鎮
九年以簡儉守職軍民胥悦雖出身戎伍動必循法略
不以暴戾加人十一年五月卒於軍年六十三上甚嗟
惜之廢朝一日贈左僕射賻布帛米粟有差
李說淮安王神通之裔也父遇天寳中為御史中丞說
以門蔭歷仕累佐使幕馬燧為河陽三城太原節度皆
辟為從事累轉御史郎官御史中丞太原少尹出為汾
州刺史節度使李自良復奏為太原少尹檢校庶子兼
中丞貞元十一年五月自良病凡六日而卒匿喪陽言
病甚數日發喪先是都虞候張瑤久在軍素得士心嘗
請假遷葬自良未許至是說與監軍王定遠謀乃給瑶
假以大將毛朝陽代瑶然後遣使告自良病中使第五
國珍自雲朔使還過太原聞自良病中使遲留信宿自
良卒國珍急馳至京先說使至乃下制以通王領河東
節度大使以說為行軍司馬充節度留後北都副留守
仍令國珍齎說官告及軍府將吏部内刺史等勅書三
十餘通往太原宣賜軍中始定定遠恃立說之功頗恣
縱横軍政皆自專決仍請賜印監軍有印自定遠始也
定遠既得印益暴將吏輒自補授說寖不歡遂成嫌隙
是歲七月定遠署虞候田宏為列將以代彭令茵令茵
不伏揚言曰超補列將非功不可宏有何功敢代予任
定遠聞而含怒召令茵斬之埋於馬糞之中家人請尸
不與三軍皆怨說具以事聞德宗以定遠有奉天扈從
之功恕死停任制未至定遠怒說奏聞趨府謀殺說昇
堂未坐抽刀刺說說走而獲免定遠馳至府門召集將
吏於箱中陳勅牒官告二十餘軸示諸將曰有勅令李
景略知留後遣說赴京公等皆有恩命指箱中示之諸
將方拜抃大將馬良輔呼而麾衆曰箱中皆監軍舊官
告非恩命也不可受但備急變爾定遠知事敗走登乾
陽樓召其部下將卒多不之應比夜定遠墜城下槎枿
傷而不死尋有詔削奪長流崖州大將高廸等同其謀
說皆斬之尋正拜河東節度使檢校禮部尚書說在鎮
六年初勤心吏職後遇疾言語行步蹇澁不能錄軍府
之政悉監軍主之又為孔目吏宋季等欺誑軍政事多
隳紊如此累年十六年十月卒年六十一廢朝一日贈
左僕射是月制以河東節度行軍司馬鄭儋檢校工部
尚書兼太原尹御史大夫河東節度度支營田觀察等
使北都留守在任不朞年而卒
嚴綬蜀人曾祖方約利州司功祖挹之符離尉父丹殿
中侍御史綬大歷中登進士第累佐使府貞元中由侍
御史充宣歙團練副使深為其使劉贊委遇政事多所
咨訪十二年贊卒綬掌宣歙留務傾府藏以進獻由是
有恩召為尚書刑部員外郎天下賓佐進獻自綬始也
未幾河東節度使李說嬰疾事多曠弛行軍司馬鄭儋
代綜軍政既而說卒因授儋河東節度使是時姑息四
方諸侯未嘗特命帥守物故即用行軍司馬為帥冀軍
情厭伏儋既為帥德宗選朝士可以代儋為行軍司馬
者因綬前日進獻上頗記之故命檢校司封郞中充河
東行軍司馬不周歲儋卒遷綬銀青光祿大夫檢校工
部尚書兼太原尹御史大夫北都留守兖河東節度支
度營田觀察處置等使元和元年楊惠琳叛於夏州劉
闢叛於成都綬表請出師討伐綬悉選精甲付牙將李
光顔兄弟光顔累立戰功蜀夏平加綬檢校尚書左僕
射尋拜司空進階金紫封扶風郡公綬在鎮九年以寬
惠為政士馬蕃息境内稱治四年入拜尚書右僕射綬
雖名家子為吏有方略然銳於勢利不存名節人士以
此薄之嘗預百寮廊下食上令中使馬江朝賜櫻桃綬
居兩班之首在方鎮時識江朝敘語次不覺屈膝而拜
御史大夫高郢亦從而拜是日為御史所劾綬待罪于
朝命釋之翌日責江朝降官一等尋出鎮荆南進封鄭
國公有漵州蠻首張伯靖者殺長吏據辰錦等州連九
洞以自固詔綬出兵討之綬遣部將李忠烈齎書曉諭
盡招降之九年吳元濟叛朝議加兵以綬有弘恕之稱
可委以戎柄乃授山南東道節度使尋加淮西招撫使
綬自帥師壓賊境無威略以制宼到軍日遽發公藏以
賞士卒累年蓄積一旦而盡又厚賂中貴人以招聲援
師徒萬餘閉壁而已經年無尺寸功裴度見上屢言綬
非將帥之才不可責以戎事乃拜太子少保代歸尋檢
校司空久之進位太傅食封至三千戶長慶二年五月
卒年七十七詔贈太保綬材器不踰常品事兄嫂過謹
為時所稱常以寬柔自持位躋上公年至大耋前後統
臨三鎮皆號雄藩所稱士親睹為將相者凡九人其貴
夀如此
蕭昕河南人少補崇文進士開元十九年首舉博學宏
辭授陽武縣主簿天寳初復舉宏辭授夀安尉再遷左
拾遺昕嘗與布衣張鎬友善館而禮之表薦之曰如鎬
者用之則為王者師不用則幽谷一叟爾玄宗擢鎬拾
遺不數年出入將相及安祿山反昕舉贊善大夫來瑱
堪任將帥思明之亂瑱功居多累遷憲部員外郎為副
元帥哥舒翰掌書記潼關敗間道入蜀遷司門郎中尋
兼安陸長史為河南等道都統判官遷中書舍人兼楊
府司馬佐軍仍舊入拜本官累遷秘書監代宗幸陕昕
出武關詣行在轉國子祭酒大歷初持節弔廻鶻時廻
鶻恃功廷詰昕曰祿山思明之亂非我無以平定唐國
柰何市馬而失信不時歸價衆皆失色昕荅曰國家自
平宼難賞功無絲毫之遺况隣國乎且僕固懷恩我之
叛臣乃者爾助為亂聫西戎而犯郊畿及吐蕃敗走廻
紇悔懼啟顙乞和非大唐存念舊功則當匹馬不得出
塞矣是廻紇自絶非我失信廻紇慙退加禮以歸為常
侍十二年朱泚之亂徙步出城泚急求之亡竄山谷間
至奉天遷太子少傅貞元初兼禮部尚書尋復知貢舉
五年致仕七年卒于家年九十廢朝諡曰懿
杜亞字次公自云京兆人也少頗涉學善言物理及歷
代成敗之事至德初於靈武獻封章言政事授校書郎
其年杜鴻漸為河西節度辟為從事累授評事御史後
入朝歷工戶兵吏四員外郎永泰末劒南叛亂鴻漸以
宰相出領山劒副元帥以亞及楊炎並為判官使還授
吏部郎中諫議大夫炎為禮部郎中知制誥中書舍人
亞自以才用合當柄任雖為諫議大夫而心不悦李栖
筠承恩衆望必為宰相亞厚結之元載得罪亞與劉晏
李涵等七人同鞫訊之載死之翌日亞遷給事中河北
宣慰使宰相常衮亦不悦亞歲餘出為洪州刺史兼御
史中丞江西都團練觀察使德宗初嗣位勵精求賢令
中使召亞亞自揣必以宰輔見徵乃促程而進累路與
人言議語及行宰相事方面或以公事諮祈亞皆納之
既至帝微知之不悦又奏對辭旨疎闊出為陕州觀察
使兼轉運使尋遷河中晉綘等州防禦觀察使楊炎作
相劉晏得罪亞坐貶睦州刺史興元初召拜刑部侍郞
出為揚州長史兼御史大夫淮南節度觀察使時承陳
少遊征税煩重奢侈僣濫之後又新遭王紹亂兵剽掠
淮南之人望亞之至革剗舊弊冀以康寧亞自以材當
公輔之選而聯出外職志頗不適政事多委參佐招引
賓客談論而已揚州官河填淤漕輓堙塞又僑寄衣冠
及工商等多侵衢造宅行旅擁弊亞乃開拓疎啟公私
悦賴而盛為奢侈江南風俗春中有競渡之戲方舟並
進以急趨疾進者為勝亞乃令以漆塗船底貴其速進
又為綺羅之服塗之以油令舟子衣之入水而不濡亞
本書生奢縱如此朝廷亟聞之貞元五年以戸部侍郞
竇覦為淮南節度代亞亞猶以舊望竇覦甚畏之改檢
校吏部尚書判東都尚書省事充東都留守都防禦使
既病風尚建利以固寵奏請開苑内地為營田以資軍
糧減度支每年所給從之亞不躬親部署但委判官張
薦楊晪初奏請取荒地營田其苑内地堪耕食者先為
留司中官及軍人等開墾已盡亞計急乃取軍中雜錢
舉息與畿内百姓每至田收之際多令軍人車牛散入
村鄉收斂百姓所得菽粟將還軍民家略盡無可輸税
人多艱食由是大致流散乃厚賂中官令奏河南尹無
政亞自此亦規求兼領河南尹事不果帝漸知虚誕乃
以禮部尚書董晉代為東都留守召亞還京師既風疾
漸深又患脚膝不任朝謁貞元十四年卒于家年七十
四贈太子少傅
王緯字文卿太原人也祖景司門員外萊州刺史父之
咸長安尉與昆弟之賁之渙皆善屬文之咸以緯貴故
累贈刺史緯舉明經又書判入等歷長安尉出佐使府
授御史郎官入朝為金部員外郎劒南租庸使檢校司
封郎中彭州刺史檢校庶子兼御史中丞西州節度營
田副使初大歷中路嗣恭為江西觀察使陷害判官李
泌將誅之緯亦為路嗣恭判官說諭救解獲免貞元三
年泌為相擢授緯給事中未數日又擢為潤州刺史兼
御史中丞浙江西道都團練觀察使十年加御史大夫
兼諸道鹽鐵轉運使三歲加檢校工部尚書緯性勤儉
歷官清潔而傷於苛碎多用削刻之吏督察巡屬人不
聊生貞元十四年卒年七十一廢朝一日贈太子少保
李若初趙郡人貞觀中并州長史工部侍郞弘節之曾
孫也祖道謙太府卿若初少孤貧初為轉運使劉晏下
微冗散職晏判官包佶重其勤幹以女妻之歷陳州太
康令刺史李芃初蒞官若初獻計請收斂羡餘錢物交
結權貴芃厚遇之累歲芃遷河陽三城使奏若初為從
事軍中之事多以委之累授檢校郎中兼中丞懷州刺
史轉虢州刺史坐公事為觀察使劾奏免歸久之出為
衢州刺史遷福州刺史兼御史中丞福建都團練使尋
遷越州刺史浙江東道都團練觀察使十四年秋代王
緯為潤州刺史兼御史大夫浙江都團練觀察諸道鹽
鐵轉運使善於吏道性嚴強力束斂下吏人甚畏服方
整理鹽法頗有次敘貞元十五年遇疾卒廢朝一日贈
禮部尚書
于頎字休明河南人也父庭謂濟王府倉曹累贈尚書
左僕射頎少以吏事聞累授京兆府士曹為尹史翽所
賞重翽出鎮襄漢奏為御史充判官翽為亂兵所殺頎
挺出收葬遺骸時人義之度支使第五琦署為河東租
庸使累授鳳翔少尹度支郎中兼御史中丞轉運租庸
糧料鹽鐵等使頎因奏移轉運汴州院於河陰以汴州
累遇兵亂散失錢帛故也元載為諸道營田使又署為
郎官令於東都汝州開置屯田歷戶部侍郎秘書少監
京兆尹太府卿代杜濟為京兆尹及為大官好任機數
專候權要朝列中無勢利者視之蔑如也曲事元載親
昵之而為政苛細無大體丁所生毋憂罷及載得罪後
出為鄭州刺史遷河南尹以無政績代還時徵汾州刺
史劉暹暹剛腸嫉惡歷典數州皆為廉使畏懼宰相盧
杞恐暹為御史大夫虧沮已之所建遽稱薦頎為御史
大夫以其柔佞易制也從幸奉天改左散騎常侍歷左
千牛上將軍徙大理卿太子少保工部尚書因入朝仆
地為金吾仗衛掖起改太子少師致仕貞元十五年卒
時年七十四
盧徵范陽人也家於鄭之中牟少涉獵書記永泰中江
淮轉運使劉晏辟為從事委以腹心之任累授殿中侍
御史晏得罪貶珍州司戶元琇亦晏之門人興元中為
戶部侍郎判度支薦徵為京兆司錄度支員外琇得罪
坐貶為信州長史遷信州刺史入為右司郎中驟遷給
事中戶部侍郎竇參深遇之方倚以自代貞元八年春
同州刺史闕參請以尚書左丞趙憬補之特詔用徵以
間參腹心也數歲轉華州刺史徵冀復入用深結託中
貴厚遺之故事同華以近地人貧每正至端午降誕所
獻甚薄徵遂謁其財賦每有所進獻輒加常數人不堪
命疾病臥理者數年貞元十六年卒時年六十四
楊憑字虚受弘農人舉進士累佐使府徵為監察御史
不樂檢束遂求免累遷起居舍人左司員外郎禮部兵
部郎中太常少卿湖南江西觀察使入為左散騎常侍
刑部侍郎京兆尹憑工文辭少負氣節與母弟凝凌相
友愛皆有時名重交游尚然諾與穆質許孟容李鄘王
仲舒為友故時人稱楊穆許李之友仲舒以後進慕而
入焉性尚簡傲不能接下以此人多怨之及歷二鎮尤
事奢侈元和四年拜京兆尹為御史中丞李夷簡劾奏
憑前為江西觀察使贓罪及他不法事勅付御史臺覆
按刑部尚書李鄘大理卿趙昌同鞫問臺中又捕得憑
前江西判官監察御史楊瑗繫於臺復命大理少卿胡
珦左司員外郎胡証侍御史韋顗同推鞫之詔曰楊憑
頃在先朝委以藩鎮累更選用位列大官近者憲司奏
劾暴揚前事計錢累萬曾不報聞蒙蔽之罪於何逃責
又營建居室制度過差侈靡之風傷我儉德以其自尹
京邑人頗懷之將議刑書是加愍惻宜從遐譴以誡百
僚可守賀州臨賀縣尉同正仍馳驛發遣先是憑在江
西夷簡自御史出官在巡屬憑頗疎縱不顧接之夷簡
常切齒及憑歸朝修第於永寧里功作併興又廣蓄妓
妾於永樂里之别宅時人大以為言夷簡乘衆議舉劾
前事且言脩營之僣將欲殺之及下獄置對數日未得
其事夷簡持之益急上聞且貶焉追舊從事以驗自貞
元以來居方鎮者為德宗所姑息故窮極僣奢無所畏
忌及憲宗即位以法制臨下夷簡首舉憑罪故時議以
為宜然繩之太過物論又譏其深切矣
鄭元舉進士第累遷御史中丞貞元中為河中節度使
杜確行軍司馬確卒遂繼為節度使入拜尚書左丞元
和二年轉戶部侍郎兼御史大夫判度支三年春遷刑
部尚書兼京兆尹九月復判度支依前刑部尚書兼御
史大夫元性嚴毅有威斷更踐劇任時稱其能元和四
年以疾辭職守本官逾月卒
杜兼京兆人貞觀中宰相杜正倫五代孫舉進士累辟
諸府從事拜濠州刺史兼性浮險豪侈矜氣屬貞元中
德宗厭兵革姑息戎鎮至軍郡刺史亦難於更代兼探
上情遂練卒脩武占召勁勇三千人以上聞乃恣凶威
錄事參軍韋賞團練判官陸楚皆以守職論事忤兼兼
密誣奏二人通謀扇動軍中忽有制使至兼率官吏迎
于驛中前呼韋賞陸楚出宣制杖殺之賞進士擢第楚
兗公象先之孫皆名家有士林之譽一朝以無罪受戮
郡中股慄天下冤歎之又誣奏李藩將殺之語在藩事
中故兼所至人側目焉元和初入為刑部吏部郎中拜
給事中除金商防禦使旋授河南少尹知府事尋正拜
河南尹皆杜佑在相位所借護也元和四年卒于官
裴玢京兆人五代祖疎勒國王綽武德中來朝授鷹揚
大將軍封天山郡公因留闕下遂為京兆人玢初為金
吾將軍論惟明傔德宗幸奉天以戰功封忠義郡王惟
明鎮鄜坊累署玢為都虞候後節度王栖曜卒中軍將
何朝宗謀作亂中夜縱火玢匿身不救火遲明而擒朝
宗德宗發三司使按問竟斬朝宗及行軍司馬崔輅以
同州刺史劉公濟為節度使以玢為坊州長史兼侍御
史充行軍司馬明年公濟卒拜玢鄜州刺史兼御史大
夫充節度觀察等使三年改授山南西道節度觀察等
使玢歷二鎮頗以公清苦節為政不交權倖不務貢獻
蔬食弊衣居處纔避風雨而廩庫饒實三軍百姓安業
近代將帥無比焉及綿疾辭位請歸長安元和七年卒
年六十五贈尚書左僕射諡曰節
薛伾勝州刺史渙之子尚父汾陽王召置麾下著名於
諸將間左僕射李揆使西蕃伾為將從役時賊泚之難
昆夷赴義伾馳騎鄉道至于武功擢授左威衛將軍使
絶域者前後數四累遷左金吾衛大將軍檢校工部尚
書兼將作監出為鄜坊觀察使元和八年卒于官贈潞
州大都督
史臣曰薛播温敏有文鮑防董戎無術李嚴太原之政
可謂美矣蕭昕抱則哲之知杜亞懷非次之望王緯清
潔而傷苛碎若初善理而性剛嚴于頎好任機權趨附
勢利盧徵厚斂貨賄結託中人楊憑好奢鄭元有斷杜
兼殺戮端士怙亂邀君裴玢發姦謀安民和衆而玢弊
衣糲食不交權倖帑庾咸實郡邑以寧若夫君子無求
備於人捨短從長彰善癉惡則裴玢之善抑之更揚杜
兼之惡欲蓋而彰耳
舊唐書卷一百四十六
舊唐書卷一百四十六考證
杜亞傳竇覦甚畏之(臣酉)按新書貞元中罷歸宰相
竇參憚其夙望以檢校吏部尚書留守東都竇參憚
亞夙望故復出之東都若竇覦則代參為節度者何
所畏耶新書當得其實
舊唐書卷一百四十六考證
