舊唐書卷五十二
後晉司空同中書門下平章事劉昫撰
列傳苐二
后妃下
玄宗元獻皇后楊氏肅宗張皇后
肅宗韋妃肅宗章敬皇后吳氏
代宗崔妃代宗睿真皇后沈氏
代宗貞懿皇后獨孤氏德宗昭德皇后王氏
德宗韋妃順宗莊憲皇后王氏
憲宗懿安皇后郭氏憲宗孝明皇后鄭氏
女學士尚宫宋氏穆宗恭僖皇后王氏
敬宗郭貴妃穆宗貞獻皇后蕭氏
穆宗宣懿皇后韋氏武宗王賢妃
宣宗元昭皇后晁氏懿宗惠安皇后王氏
昭宗積善皇后何氏
玄宗元獻皇后楊氏弘農華隂人曾祖士逹隋納言天
授中以則天母族追封士逹為鄭王贈太尉父知慶左
千牛將軍贈太尉鄭國公后景雲元年八月選入太子
宫時太平公主用事尤忌東宫宫中左右持兩端而潜
附太平者必隂伺察事雖&KR0655;芥皆聞於上太子心不自
安后時方娠太子密謂張說曰用事者不欲吾多息胤
恐禍及此婦人其如之何密令說懷去胎藥而入太子
於曲室躬自煮藥醺然似寐夢神人覆鼎既寤如夢如
是者三太子異之告說說曰天命也無宜他慮既而太
平誅后果生肅宗太子妃王氏無子后班在下后不敢
母肅宗王妃撫鞠慈甚所生開元中肅宗為忠王后為
妃又生寕親公主張說以舊恩特承寵異說亦竒忠王
儀表必知運歴所鍾故寕親公主降說子垍開元十七
年后薨葬細柳原玄宗命說為志文其銘云石獸澁兮
綠苔黏宿草殘兮白露霑園寝閉兮脂粉膩不知何年
開鏡奩二十四年忠王立為皇太子至德元年肅宗即
位於靈武二載五月玄宗在蜀誥曰聖人垂範是推頋
復之恩王者建極抑有追尊之禮盖母以子貴德以諡
尊故妃弘農楊氏特禀坤靈久釐隂教往以續塗山之
慶降華渚之祥誕發異圖載光帝業而冊命猶闕幽靈
尚閟夏王繼統方軫陽城之恩漢后褒荣庶恊昭靈之
稱宜於彼追冊為元獻太后寳應二年正月祔葬泰陵
肅宗張皇后本南陽西鄂人後徙家昭應祖母竇氏玄
宗母昭成皇太后之妹也昭成為天后所殺玄宗幼失
所恃為竇姨鞠養景雲中封鄧國夫人恩渥甚隆其子
去惑去疑去奢去逸皇姨弟也皆至大官去盈尚玄宗
女常芬公主去逸生后天寳中選入太子宫為良娣后
弟清又尚大寕郡主后辯慧豊碩巧中上旨禄山之亂
玄宗幸蜀太子與良娣俱從車駕渡渭百姓遮道請留
太子收復長安肅宗性仁孝以上皇播越不欲違離左
右宦者李靖忠啟太子請留良娣贊成之白於玄宗太
子如靈武時賊已䧟京師從官單寡道路多虞每太子
次舍宿止良娣必居其前太子曰捍禦非婦人之事何
以居前良娣曰今大家跋履險難兵衛非多恐有倉卒
妾自當之大家可由後而出庶幾無患及至靈武産子
三日起縫戰士衣太子勞之曰産忌作勞安可容易后
曰此非妾自養之時湏辦大家事肅宗即位冊為淑妃
贈父太僕卿去逸左僕射母竇氏封義章縣主姊李曇
妻封清河郡夫人妹師師封郕國夫人乾元元年四月
冊為皇后弟駙馬都尉清加特進太常卿同正封范陽
郡公皇后寵遇專房與中官李輔國持權禁中干預政
事請謁過當帝頗不悅無如之何后於光順門受外命
婦朝親蠶苑中内外命婦相見儀注甚盛先在靈武時
太子弟建寕王倓為后誣譖而死自是太子憂懼常恐
后之構禍乃以恭遜取容后以建寕之隙常欲危之張
后生二子興王佋定王侗興王早薨侗又孩幼故儲位
獲安寳應元年四月肅宗大漸后與内官朱輝光馬英
俊啖廷瑶陳仙甫等謀立越王係矯詔召太子入侍疾
中官程元振李輔國知其謀及太子入二人以難告請
太子在飛龍廐元振率禁軍收越王捕朱輝光等俄而
肅宗崩太子監國遂移后於别殿幽崩誅馬英俊女道
士許靈素配流山人申大芝賜死駙馬都尉清貶硖州
司馬弟延和郡主壻鴻臚卿潜貶郴州司馬舅鴻臚卿
竇履信貶道州刺史
肅宗韋妃父元珪兖州都督肅宗為忠王時納為孺人
及昇儲位為太子妃生兖王僴絳王佺永和公主永穆
公主天寳中宰相李林甫不利於太子妃兄堅為刑部
尚書林甫羅織起曹柳勣之獄堅連坐得罪兄弟並賜死
太子懼上表自理言與妃情義不睦請離婚玄宗慰撫
之聽離妃遂削髮被尼服居禁中佛舍西京失守妃亦
䧟賊至德二年薨於京城
肅宗章敬皇后吳氏坐父事沒入掖庭開元二十三年
玄宗幸忠王邸見王服御蕭然傍無媵侍命將軍高力
士選掖庭宫人以賜之而吳后在籍中容止端麗性多
謙抑寵遇益隆明年生代宗皇帝二十八年薨葬於春
明門外代宗即位之年十二月羣臣以肅宗山陵有期
準禮以先太后祔陵廟宰臣郭子儀等上表曰儷宸極
者允歸於淑德諡徽號者必副於鴻名當履運而承天
則因心而追往此先王之明訓聖人之茂典也伏惟先
太后圓精挺質方祗禀秀禎符恊於四星典禮敦於萬
國得元和之正氣韞霄漢之清英頋史求箴道先於壺
則撝謙率禮教備於中闈太隂無昃朓之徵丙殿有祝
延之慶尊敬師傅佩服禮經勤於蘋藻之薦罔貴珩璜
之餙徽音允穆嘉慶聿彰憲度輔佐之勞緝熙玄默之
化足以光昭宗祀作配紫微豈騶虞之風行於江漢之
域葛覃之詠起自岐陽之下爰膺歴數作啟聖明大拯
艱難永清夷夏雖復文母成周王之業慶都誕帝堯之
聖異代同符彼多慙德昊蒼不弔聖善長違當圓魄之
成玉英早落有坤儀之美象服未加悲懷於先遠之辰
感慟於易名之日伏以山陵貞兆良吉有期虞祔之儀
式資配享率由故實敬奉嘉名謹按諡法敬慎高明曰
章法度明大曰章夙興夜寐曰敬齊莊中正曰敬敢遵
先典仰圖懿德謹上尊諡曰章敬皇后二年三月祔葬
建陵啟春明門外舊壟后容状如生粉黛如故而衣皆
赭黃色見者駭異以為聖子符兆之先后父令珪寳應
初贈太尉母李氏贈秦國夫人叔令瑤拜太子家令封
馮翊郡公令瑜太子右諭德封濟隂郡公后兄漵鴻臚
少卿封鄄城縣公澄太子賓客濮陽縣公湊太子詹事
臨濮縣公並加開府儀同三司漵位終金吾大將軍湊
位終京兆尹見外戚傳
代宗睿真皇后沈氏吳興人世為冠族父易直秘書監
開元末以良家子選入東宫賜太子男廣平王天寳元
年生德宗皇帝禄山之亂玄宗幸蜀諸王妃主從幸不
及者多䧟於賊后被拘於東都掖庭及代宗破賊收東
都見之留於宫中方經略北征未暇迎歸長安俄而史
思明再䧟河洛及朝義敗復收東都失后所在莫測存
亡代宗遣使求訪十餘年寂無所聞德宗即位下詔曰
王者事父孝故事天明事母孝故事地察則事天莫先
於嚴父事地莫盛於尊親朕恭承天命以主社稷執珪
璧以事上帝祖宗克配園寝永終而内朝虛位闕問安
之禮銜悲内惻憂戀終歲思欲歴舟車之路以聽求音
問而主兹重噐莫匪深哀是用仰稽舊儀敬崇大號舉
兹禮命式遵前典宜令公卿大夫稽度前訓上皇太后
尊號建中元年十一月遙尊聖母沈氏為皇太后陳禮
於含元殿庭如正至之儀上衮冕出自東序門立於東
方朝臣班於位冊曰嗣皇帝臣名言恩莫重於頋復禮
莫貴於徽號上以展愛敬之道下以正春秋之義則祖
宗之所禀命臣子之所盡心尊尊親親此焉而在兩漢
而下帝王嗣位崇奉尊稱厥有舊章永惟丕烈敢墜前
典臣名謹上尊號曰皇太后帝再拜歔欷不自勝左右
皆泣下仍以睦王述為奉迎皇太后使工部尚書喬琳
副之候太后問至昇平公主宜備起居於是分命使臣
周行天下明年二月吉問至羣臣稱賀既而詐妄自是
詐稱太后者數四皆不之罪終貞元之世無聞焉德宗
敦崇外族贈太后父易直太師易直子庫部員外郎介
福贈太傅介福子德州刺史士衡贈太保易直苐二子
秘書少監震贈太尉時沈氏封贈拜爵者百餘人貞元
七年詔外曾祖隋陕令沈琳贈司徒追封徐國公與外
祖贈太師易直䓁立五廟以琳為始緣祠廟所須官給
后無近属惟族子房為近德宗用為金吾將軍主沈氏
之祀憲宗即位之年九月禮儀使奏太后沈氏厭代登
真於今二十七載大行皇帝至孝惟深哀思罔極建中
之初已發明詔舟車所至靡不周遍歲月滋深迎訪理
絶按晉庾蔚之議尋求三年之後又俟中夀而服之今
參詳禮例伏請以大行皇帝啟攅宫日百官舉哀於肅
章門内之正殿先令有司造褘衣一副發哀日令内官
以褘衣置於幄自後宫人朝夕上食先啟告元陵次告
天地宗廟昭德皇后廟太皇太后諡冊造神主擇日祔
於代宗廟其褘衣備法駕奉迎於元陵祠復置於代宗
皇帝衮衣之右便以發哀日為國忌詔如奏其年十一
月冊諡曰睿真皇后奉神主祔於代宗之室
代宗崔妃博陵安平人父峋秘書少監母楊氏韓國夫
人天寳中楊貴妃寵幸即妃之姨母也時韓國虢國之
寵冠於戚里時代宗為廣平王故玄宗選韓國之女嬪
於廣平邸禮儀甚盛生召王偲初妃挟母氏之勢性頗
妬悍及西京䧟賊母黨皆誅妃從王至靈武恩頋漸薄
逹京而薨
代宗貞懿皇后獨孤氏父穎左威衛錄事參軍以后貴
贈工部尚書后以美麗入宫嬖幸專房故長秋虛位諸
姬罕所進御后始冊為貴妃生韓王迥華陽公主華陽
聰悟過人能候上顔色發言必随喜愠上之所賞則因
而美之上之所惡則曲以全之由是鍾愛特異大歴九
年公主薨上嗟悼過深數日不視朝宰臣䓁因中使吳
承倩附奏言修短常理以社稷之重宜節哀視事初公
主疾上令宗師道教名曰瓊華真人及疾亟上親自臨
視属纊之際嚙傷上指其愛念如此上既未聽朝宰臣
䓁諫曰公主夙成神悟仁眷特鍾嘗禱必親已承減膳
幽明遽間倍軫慈衷臣等微誠無由感逹伏惟陛下守
累聖之公噐御羣生之重畜夷百戰之艱患撫四海之
傷殘虜候為虞戎師近警一言萬務裁成聖心得失&KR0861;
於毫釐安危存於晷刻伏慮頋懷猶切神志未和衆情
以之不寕臣子以之兢悸伏願抑周喪之私痛均品物
於至公下慰黔黎上安宗社上始聽朝大歴十年五月
貴妃薨追諡曰貞懿皇后殯於内殿累年不忍出宫十
三年十月方葬命宰臣常衮為哀冊曰維大歴十年歲
在辛邜十月辛酉朔六日丙寅貴妃獨孤氏薨粤明日
追諡曰貞懿皇后殯於内殿之西階十三年十月癸酉
乃命門下侍郎同平章事常衮持節冊命以其月二十
五日丁酉遷座於莊陵禮也素紗列位黼帟周庭輅升
玉綴軒缺珠欞皇帝悼鸞掖以追懷感麟跡而增慟備
百禮以殷遣命六宫而哀送宗祝薦告司儀降收爰詔
侍臣紀垂鴻休其辭曰祚祉悠久寵靈誕受元魏戚藩
周隋帝后五侯迭興七貴居右肇啟皇運光膺文母纉
女是因以綱大倫生知隂教育我蒸人瑞雲呈彩瑶星
降神聰明睿智婉麗貞仁惟昔天監搜求才淑龍德在
田葛覃于谷周姜胥宇漢后推轂王業惟艱嬪風已穆
繼文傳聖嗣徽克令不曜其光乃終有慶祗奉園寝肅
恭靈命越在哀煢聿追孝敬文織丝組朱綠玄黃上供
祭服以祀明堂法度有節不待珩璜萹訓之制自盈縑
緗叙我邦族風於天下始於憂勤恊成王化慈厚諸女
寵臨下嫁登進賢才勞謙日夜服繒示儉脫簮申誡訪
問後言讌遊夙退内加羣娣動有矜誨外睦諸親泣辭
封拜闕翟有日親蠶俟時忽歸清漢言復方祗萬乘悼
懷羣臣慕思玉衣追慶金鈿同儀嗚呼哀哉去昭陽兮
窅然乘雲駕兮何在人代宛兮如舊炎涼倏兮已改翠
葆森以成列素旂儼而相待言從玉兆之貞永閟瑶華
之彩别長秋之西苑過望春兮南登招帝子于北渚從
母后於東陵下土清兮動金翠外無像兮中有馮合簫
挽以攅咽結雲雨之凄凝吾君感於幽期俯層亭而望
思慘嬪媛以延竚極容衛以盡時摇巾袂兮遠訣隔軒
檻兮羣悲不復見兮廻御輦傷如何兮軫睿慈下蘭臯
兮背芷陽旌悠悠兮野蒼蒼帶白花兮掩淚衣玄帉兮
斷腸當盛明兮共樂忽幽處兮獨傷去故廷兮日遠即
新宫兮夜長禭無文繡之餙噐無珠貝之藏盖自我之
立制刑有國之大方嗚呼哀哉見送往之空歸歎終焉
之如此方士神兮是與非甘泉畫兮疑復似遺音在於
玉瑱陳跡留於金戺獻萬夀兮無期存二南之餘美帝
追思不已每事欲極哀情常衮當代才臣詔為哀詞文
旨悽悼覽之者惻然華陽公主先葬于城東地卑濕至
是徙葬祔於莊陵之園故哀詞云招帝子於北渚從母
后於東陵乃詔常参官為挽歌上自選其傷切者令挽
士歌之大歴初后寵遇無䨇以恩澤官其宗属叔太常
少卿卓為少府監后兄良佐太子中允
德宗昭德皇后王氏父遇官至秘書監德宗為魯王時
納后為嬪上元二年生順宗皇帝特承寵異德宗即位
冊為淑妃貞元二年妃病十一月甲午冊為皇后是日
崩於兩儀殿臨畢素服視事既大殮成服百寮服三日
而釋用晉文明后崩天下發哀三日止之義上服凡七
日而釋諡曰昭德初令兵部侍郎李紓撰諡冊文既進
帝以紓文謂皇后曰大行皇后非禮留中不出詔翰林
學士吳通玄為之通玄又云咨后王氏議者亦以為非
知禮者以貞觀中岑文本撰文德皇后諡冊曰皇后長
孫氏斯得之矣五月葬于靖陵后母郕國夫人鄭氏請
設祭詔曰祭筵不可用假花果欲祭者從之自是宗室
諸親及李晟渾瑊神策六軍大將皆設祭自啟攅後日
數祭至發引方止宰臣韓滉為哀冊又命宰相張延賞
柳渾撰昭德皇后廟樂章既進上以詞句非工留中不
下令學士吳通玄别撰進初后為淑妃德宗贈后父遇
楊州大都督遇子果眉州司馬甥姪拜官者二十餘人
永貞元年十一月徙靖陵祔葬於崇陵
德宗韋賢妃不知氏族所出初為良娣貞元二年冊為
賢妃性敏惠言無苟容動必由禮德宗深重之六宫師
其德行及德宗崩請於崇陵終喪紀因侍於寝園元和
四年薨
順宗莊憲皇后王氏琅邪人曾祖思敬試太子賓客祖
難得贈潞州都督封琅邪郡公父顔金紫光禄大夫衛
尉卿后幼以良家子選入宫為才人順宗在藩時代宗
以才人賜之時年十三大歴十三年生憲宗皇帝立為
宣王孺人順宗升儲冊為良娣后言容恭謹宫中稱其
德行順宗即位疾恙未平后供侍醫藥不離左右属帝
不能言冊禮將行復止及永貞内禪冊為太上皇后元
和元年正月順宗晏駕五月尊太上皇后為皇太后冊
禮畢憲宗御紫宸殿宣赦太后居興慶宫后性仁和恭
遜深抑外戚無丝毫假貸訓厲内職有母儀之風焉元
和十一年三月崩於南内之咸寕殿諡曰莊憲皇后初
太常少卿韋纁進諡議公卿署定欲告天地宗廟禮院
奏議曰謹按曾子問賤不誄貴幼不誄長禮也古者天
子稱天以誄之皇后之諡則讀於廟江都集禮引白虎
通曰皇后何所謚之以為於廟又曰皇后無外事無為
于郊傳曰故雖天子必有尊也準禮賤不得誄貴子不
得爵母所以必謚于廟者謚宜受成於祖宗故天子謚
成於郊后妃謚成于廟今請準禮集百官連署謚状訖
讀於太廟然後上謚於兩儀殿既符故事允合禮經從
之初稱謚並云莊憲皇太后禮儀使鄭絪奏議秦漢已
来天子之后稱皇后母稱皇太后祖母稱太皇太后崩
亦如之加太字者所以别尊稱也國朝典禮皆依舊制
開元六年正月太常奏昭成皇太后謚號以牒禮部禮
部非之太常報曰入廟稱后義繫於夫在朝稱太后義
繫於子此載於史冊垂之不刊今百司移牒及奏状參
詳典故恐不合除太字如謚冊入陵神主入廟即當去
之其年八月祔葬於豊陵后生福王綰漢陽雲安遂安
三公主后之祖父母弟見外戚傳
憲宗懿安皇后郭氏尚父子儀之孫贈左僕射駙馬都
尉曖之女母代宗長女昇平公主憲宗為廣陵王時納
后為妃以母貴父祖有大勲於王室順宗深寵異之貞
元十一年生穆宗皇帝元和元年八月冊為貴妃八年
十二月百寮拜表請立貴妃為皇后凡三上章上以歲
暮来年有子午之忌且止帝後庭多私愛以后門族華
盛慮正位之後不容嬖幸以是冊拜後時元和十五年
正月穆宗嗣位閏正月冊為皇太后陳儀宣政殿庭冊
曰嗣皇帝臣名再拜言伏以正坤元母天下符至德以
昇大號因景運而餙鴻徽焕乎前聞焯彼古訓以極尊
尊親親之義明因天事地之經有自来矣伏惟大行皇
帝貴妃大虹毓慶霽月披祥導靈派於昭回揖殊仁於
氣母範圍百行表飭六宫粤在中闈流宣隂教輔佐先
聖勤勞庶工頋以沖眇遭罹閔凶荷成命於守噐之時
奉寳圖於鑄鼎之日哀纏易月痛鉅終天而四海無虞
萬邦有截仰惟頋復之德敢揚聖善之風謹上尊號曰
皇太后是日百寮稱慶外命婦奉賀光順門詔皇太后
曾祖贈太保追封岐國公敬之贈太傅太后父駙馬都
尉暧贈太尉母虢國大長公主贈齊國大長公主后兄
司農卿釗為刑部尚書鏦為金吾大將軍太后居興慶
宫帝每月朔望參拜三朝慶賀帝自率百官詣門上夀
或遇良辰美景六宫命婦戚里親属車騎駢噎於南内
鑾珮之音鏘如九奏穆宗意頗奢縦朝夕供御尤為華
侈太后嘗幸驪山登石瓮寺上命景王率禁軍侍從帝
自於昭應奉迎遊豫行樂數日方還敬宗即位尊為太
皇太后及寳歴季年凶徒竊發昭愍暴殞内外震駭宦
官迎絳王監國尋又加害太皇太后下令曰大行皇帝
睿哲多能對越天命宜荷九廟之重永享億年之祚豈
謂姦妖竊發矯專神噐蠱惑中外扇誘羣情駭動神人
舋深梟獍咨爾江王聰哲精粹清明在躬智筭機閑玄
謀雷發躬率義勇大清醜類允膺當璧之苻爰攄枕戈
之憤既殱巨逆當享豊福是命爾陟於元后宜令司空
平章事晉國公度奉冊即皇帝位文宗孝而謙謹奉祖
母有禮膳羞珍果蠻夷竒貢獻郊廟之後及三宫而後
進御武宗即位以后祖母之尊門地素貴奉之益隆既
而宣宗繼綂即后之諸子也恩禮愈異於前朝大中年
崩於興慶宫謚曰懿安皇太后祔葬於景陵后歴位七
朝五居太母之尊人君行子孫之禮福夀隆貴四十餘
年雖漢之馬鄧無以加焉識者以為汾陽社稷之功未
泯復鍾慶於懿安焉
憲宗孝明皇后鄭氏宣宗之母也盖内職御女之列舊
史殘缺未見族姓所出入宫之由宣宗為光王時后為
王太妃既即位尊為皇太后會昌六年后弟光夢車中
載日月光芒燭六合占者曰必暴貴月餘武宗崩宣宗
即位光以元舅之尊檢校戶部尚書諸衛將軍出為平
盧節度使后大中末崩謚曰孝明
女學士尚宫宋氏者名若昭貝州清陽人父庭芬世為
儒學至庭芬有詞藻生五女皆聰惠庭芬始教以經藝
既而課為詩賦年未及笄皆能属文長曰若莘次曰若
昭若倫若憲若荀若莘若昭文尤淡麗性復貞素閑雅
不尚紛華之&KR0918;嘗白父母誓不從人願以藝學揚名顯
親若莘教誨四妹有如嚴師著女論語十萹其言模倣
論語以韋逞母宣文君宋氏代仲尼以曹大家䓁代顔
閔其間問荅悉以婦道所尚若昭注觧皆有理致貞元
四年昭義節度使李抱真表薦以聞德宗俱召入宫試
以詩賦兼問經史中大義深加賞歎德宗能詩與侍臣
唱和相属亦令若莘姊妹應制每進御無不稱善嘉其
節槩不羣不以宫妾遇之呼為學士先生庭芬起家受
饒州司馬習藝舘内敕賜第一區給俸料元和末若莘
卒贈河内郡君自貞元七年已後宫中記注簿籍若莘
掌其事穆宗復令若昭代司其職拜尚宫姊妹中若昭
尤通曉人事自憲穆敬三帝皆呼為先生六宫嬪媛諸
王公主駙馬皆師之為之致敬進封梁國夫人寳歴初
卒將葬詔所司供鹵簿敬宗復令若憲代司宫籍文宗
好文以若憲善属文能論議奏對尤重之太和中神策
中尉王守澄用事委信翼城醫人鄭注賊臣李訓干竊
時權訓注惡宰相李宗閔李德裕構宗閔憸邪為吏部
侍郎時令駙馬都尉沈&KR1330;通賂於若憲求為宰相文宗
怒貶宗閔為潮州司戶&KR1330;柳州司馬幽若憲於外第賜
死若憲弟姪女壻䓁連坐者十三人皆流嶺表李訓敗
文宗悟其誣構深惜其才若倫若荀早卒
穆宗恭僖皇后王氏越人父紹卿婺州金華令后少入
太子宫元和四年生敬宗穆宗皇帝立為妃長慶四年
二月尊為皇太后昭愍崇重母族贈紹卿司空后母張
氏贈趙國夫人文宗即位之初號寳歴太后太和八年
詔伏以皇太后與寳歴太后每有司行遣稱號未分禮
式非便稽諸前代詔令所施不斥言太后以宫名為稱
今寳歴太后居義安殿宜準故事稱義安太后
敬宗郭貴妃父義右威衛將軍長慶末以姿貎選入太
子宫敬宗即位為才人生晉王普帝以少年有子復以
才人容德冠絶特寵異之贈其父禮部尚書又以兄環
為少府少監賜第一區俄冊為貴妃及昭愍遇盜宫闈
變起文宗即位尤憐晉王有若己子故貴妃禮遇不衰
太和二年晉王薨帝深嗟惜贈曰悼懷太子
穆宗貞獻皇后蕭氏福建人初入十六宅為建安王侍
者元和四年十月生文宗皇帝寳歷三年正月敬宗遇
弑中尉王守澄率兵討賊迎江王即位文宗踐祚之日
奉冊曰嗣皇帝臣名言古先哲王之有天下也必以孝
敬奉於上慈惠浃於下極誠意以厚人倫思由近以及
遠故自家而刑國以臣奉嚴慈之訓承教撫之仁而長
樂尚欝其鴻名内朝未崇於正位則率土臣子懃懃懇
懇延頸企踵曷以塞其心乎是用特舉彛章式遵舊典
稽首再拜謹上穆宗睿文惠孝皇帝妃尊號曰皇太后
伏惟與天合德義申錫慶允釐隂教祗脩内則廣六宫
之教參十亂之功頥神保和弘覆萬有后因亂去鄉里
自入王邸不通家問别時父母已喪有母弟一人文宗
以母族鮮親惟舅獨存詔閩越連率於故里求訪有戶
部茶綱役人蕭洪自言有姊流落估人趙縝引洪見后
姊徐國夫人女壻吕璋夫人亦不能省認俱見太后嗚
咽不自勝上以為復得元舅遂拜金吾將軍檢校戶部
尚書河陽懷節度使遷檢校左僕射鄜坊節度使先是
有自神策兩軍出為方鎮者軍中多資其行装至鎮三
倍償之時有自左軍出為鄜坊者資錢未償而卒于鎮
乃徵錢於洪宰相李訓雅知洪詐稱國舅洪懼請訓兄
仲京為鄜坊從事以彌縫之洪恃與訓交不與所償又
徵於卒者之子洪俾其子接訴於宰相李訓判絶之左
軍中尉仇士良深銜之時有閩人蕭本者復稱太后弟
士良以本上聞發洪詐假自鄜坊追洪下獄御史臺按
鞫具服其偽詔長流驩州賜死於路趙縝吕璋亦從坐
洪以偽敗謂本為真乃拜贊善大夫賜緋龜仍追封其
曾祖倰為太保祖聰為太傅父俊為太師賜與鉅萬計
本福建人太后有真母弟孱弱不能自逹本就之得其
家代及内外族属名諱復士良保任之上亦不疑詐妄
本歴衛尉少卿左金吾將軍開成二年福建觀察使唐
扶奏得泉州晉江縣令蕭弘状自稱是皇太后親弟送
赴闕庭詔送御史臺按問事皆偽妄詔逐還本貫開成
四年昭義節度使劉從諫上章論蕭本偽稱太后弟云
今自上及下異口同音皆言蕭弘是真蕭本是偽請追
蕭弘赴闕與本證明若含垢於一時終取笑於千古遂
詔御史中丞高元裕刑部侍郎孫簡大理卿崔郇三司
按弘本之獄具並偽詔曰恭以皇太后族望承齊梁之
後僑寓流滯久在閩中慶靈鍾集早歸椒掖終鮮兄弟
常所咨嗟朕自臨御已来便遣尋訪冀得諸舅以慰慈
顔而姦濫之徒探我情抱因緣州里之近附會祖先之
名覬幸我國恩假託我外族蕭洪之惡迹未遠蕭本之
覆轍相尋弘之本末尤更乖戾三司推鞫曾無似是之
蹤宰臣參騐見其難容之状文欵繼入留中久之朕於
視膳之時頻有咨禀恭聞處分惟在真實丐沐堕桑既
無可騐鑿空作偽豈得更容㩀其罪状合當極法尚為
含忍投之荒裔蕭本除名長流愛州蕭弘配流儋州初
蕭洪詐稱國舅十數年兩授旄鉞寵貴崇於天下蕭本
因士良鄉導發洪之詐聯歴顯榮及從諫奏論偽迹難
揜而太后終不獲真弟文宗孝義天然太和中太皇太
后居興慶宫寳歴太后居義安殿皇太后居大内時號
三宫太后上五日參拜四節獻賀皆由複道幸南内朝
臣命婦詣宫門起居上尤執禮造次不失有司嘗獻新
苽櫻桃命獻陵寝宗廟之後中使分送三宫十宅初有
司送三宫物一例稱賜帝曰物上三宫安得名賜遽取
茟塗籍改賜為奉開成中正月望夜帝於咸泰殿陳燈
燭奏僲韶樂三宫太后俱集奉觴獻夀如家人禮諸親
王公主駙馬戚属皆侍宴上性恭儉延安公主衣裾寬
大即時遣還罰駙馬竇澣兩月賜錢武宗即位供養彌
謹蕭太后徙居積慶殿號積慶太后會昌中崩謚曰貞
獻
穆宗宣懿皇后韋氏武宗昭肅皇帝之母也(事闕)
武宗王賢妃(事闕)
宣宗元昭皇后晁氏懿宗皇帝之母也(事闕)
懿宗惠安皇后王氏僖宗皇帝之母也(事闕)
昭宗積善皇后何氏東蜀人入侍夀王邸婉麗多智特
承恩頋生德王輝王昭宗即位立為淑妃乾寕中車駕
在華州冊為皇后國家自乾符已後盜滿天下妖生九
重宫廟榛蕪奔播不暇景福之際姦臣内侮后於蒙塵
薄狩之中嘗膳禦侮不離左右左關右輔之幸時事危
廹后消息撫御終獲保全自岐下還京崔胤盡誅黃門
宦官每宣諭宰臣但令宫嬪来往是時國命奪於朱氏
左右前後皆是汴人宫中動息雖纖芥必聞于朱全忠
宫人常懷惴慄帝后垂泣相視天祐初全忠逼遷輿駕
東幸洛陽其年八月昭宗遇弑翌日宰相柳璨獨孤損
䓁詐宣皇后令云帝為宫人害輝王祚宜昇帝位仍尊
后為皇太后遭罹變故廹以凶威宫中哭泣不敢聲聞
於外明年十二月全忠將僣位先行九錫然後受禪全
忠牙將蒋玄暉在洛陽宫知樞密與太常卿張廷範私
議云山西河北未平禪代無利請俟盪定欲有咨諫宣
徽副使趙殷衡素與張蒋不恊且欲代知樞密事因使
於梁誣告云玄暉私於何太后相與盟詛誓復唐室不
欲王受九錫全忠大怒即日遣使至洛陽誅玄暉廷範
柳璨䓁太后亦被害於積善宫又殺宫人阿秋阿虔仍
廢太后為庶人
贊曰坤德既軌彤管有煒韋武喪邦毒侔蛇虺隂教斯
僻嬪風寖毁賢哉長孫母儀何偉
舊唐書卷五十二
舊唐書卷五十二考證
肅宗章敬皇后吳氏傳開元二十三年玄宗幸忠王邸
命高力士選掖庭宫人以賜之而吳后在籍中沈
炳震曰按代宗紀以開元十四年生此云二十三年
賜以宫人應誤下文云明年生代宗皇帝則二十三
年當作十三年也
代宗睿真皇后沈氏傳德宗敦崇外族贈太后父易直
太師易直子庫部員外郎介福贈太傅介福子德州
刺史士衡贈太保沈炳震曰易直子乃易直父介
福子乃介福父應誤書也新書中甚明
德宗韋賢妃傳貞元二年冊為賢妃新書在四年
順宗莊憲皇后王氏傳傳曰故雖天子必有尊也舊
本必有上多一不字下云凖禮賤不得誄貴子不得
爵母子下少一不字今並改正
憲宗孝明皇后鄭氏傳后大中末崩沈炳震曰按本
紀咸通六年崩新書亦然此作大中末誤
女學士尚宫宋氏傳父庭芬生五女長若華後又互
書若莘而新書則專云若莘今從新書
穆宗貞獻皇后蕭氏傳太后會昌中崩沈炳震曰本
紀于大中元年崩此應誤
舊唐書卷五十二考證
