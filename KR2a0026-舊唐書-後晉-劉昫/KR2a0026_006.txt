舊唐書卷六
後晉司空同中書門下平章事劉昫撰
本紀第六
則天皇后
則天皇后武氏諱曌并州文水人也父士彠隋大業末
為鷹揚府隊正高祖行軍於汾晉每休止其家義旗初
起從平京城貞觀中累遷工部尚書荆州都督封應國
公初則天年十四時太宗聞其美容止召入宫立為才
人及太宗崩遂為尼居感業寺大帝於寺見之復召入
宫拜昭儀時皇后王氏良娣蕭氏頻與武昭儀争寵互
讒毁之帝皆不納進號宸妃永徽六年廢王皇后而立
武宸妃為皇后高宗稱天皇武后亦稱天后后素多智
計兼涉文史帝自顯慶已後多苦風疾百司表奏皆委
天后詳決自此内輔國政數十年威勢與帝無異當時
稱為二聖弘道元年十二月丁巳大帝崩皇太子顯即
位尊天后為皇太后既將篡奪是日自臨朝稱制庚午
加授澤州刺史韓王元嘉為太尉豫州刺史滕王元嬰
為開府儀同三司絳州刺史魯王靈夔為太子太師相
州刺史越王貞為太子太傅安州都督紀王慎為太子
太保元嘉等地尊望重恐其生變故進加虚位以安其
心甲戌劉仁軌為尚書左僕射岑長倩為兵部尚書魏
玄同為黃門侍郎並依舊知政事劉齊賢為侍中裴炎
為中書令
嗣聖元年春正月甲申朔改元二月戊午廢皇帝為廬
陵王幽于别所仍改賜名哲己未立豫王輪為皇帝令
居於别殿大赦天下改元文明皇太后仍臨朝稱制庚
午廢皇太孫重照為庶人太常卿兼豫州府長史王德
真為侍中中書侍郎豫王府司馬劉褘之同中書門下
三品三月庶人賢死于巴州夏四月滕王元嬰薨改封
畢王上金為澤王葛王素節為許王丁丑遷廬陵王哲
於均州閏五月禮部尚書武承嗣同中書門下三品秋
七月突厥骨咄禄元珍宼朔州命左威衛大將軍程務
挺拒之彗星見西北方長二丈餘經三十三日乃滅九
月大赦天下改元為光宅旗幟改從金色飾以紫畫以
雜文改東都為神都又改尚書省及諸司官名初置左右
肅政御史臺官員故司空李勣孫柳州司馬徐敬業偽
稱揚州司馬殺長史陳敬之據揚州起兵自稱上將以
匡復為辭冬十月楚州司馬李崇福率所部三縣以應
敬業命左玉鈐衛大將軍李孝逸為大總管率兵三十
萬以討之殺内史裴炎丁酉追削敬業父祖官爵復其
本姓徐氏十二月前中書令薛元超卒殺左威衞大將
軍程務挺
垂拱元年春正月以敬業平大赦天下改元劉仁軌薨
三月遷廬陵王哲於房州頒下親撰垂拱格於天下夏
四月内史騫味道左授青州刺史五月秋官尚書裴居
道為内史納言王德真配流象州冬官尚書蘇良嗣為
納言詔内外文武九品已上及百姓咸令自舉是夏大
旱
二年春正月皇太后下詔復政於皇帝以皇太后既非
實意乃固讓皇太后仍依舊臨朝稱制大赦天下初令
都督刺史並凖京官帶魚三月初置匭於朝堂有進書
言事者聽投之由是人間善惡事多所知悉夏四月岑
長倩為内史六月蘇良嗣為文昌左相天官尚書韋待
價為文昌右相並同鳳閣鸞臺三品右肅政御史大夫
韋思謙為納言
三年春正月封王子成義為恒王隆基為楚王隆範為
衛王隆業為趙王二月韋思謙請致仕許之夏四月裴
居道為納言夏官侍郎張光輔為鳳閣侍郎同鳳閣鸞
臺平章事庚午劉褘之賜死於家秋八月地官尚書魏
玄同檢校納言
四年春二月毁乾元殿就其地造明堂山東河南甚飢
乏詔司屬卿王及善司府卿歐陽通冬官侍郎狄仁傑
廵撫賑給夏四月魏王武承嗣偽造瑞石文云聖母臨
人永昌帝業令雍州人唐同泰表稱獲之洛水皇太后
大悦號其石為寶圖擢授同泰游擊將軍五月皇太后
加尊號曰聖母神皇秋七月大赦天下改寶圖曰天授
聖圖封洛水神為顯聖加位特進并立廟就水側置永
昌縣天下大酺五日八月壬寅博州刺史琅邪王沖據
博州起兵命左金吾大將軍邱神勣為行軍總管討之
庚戌沖父豫州刺史越王貞又舉兵於豫州與沖相應
九月命内史岑長倩鳳閣侍郎張光輔左監門大將軍
鞠崇裕率兵討之丙寅斬貞及沖等傳首神都改姓為
虺氏曲赦博州韓王元嘉魯王靈夔元嘉子黃國公譔
靈夔子左散騎常侍范陽王藹霍王元軌及子江都王
緒故虢王元鳳子東莞公融坐與貞通謀元嘉靈夔自
殺元軌配流黔州譔等伏誅改姓虺氏自是宗室諸王
相繼誅死者殆將盡矣其子孫年幼者咸配流嶺外誅
其親黨數百餘家十二月神皇拜洛水受天授聖圖是
日還宫眀堂成
永昌元年春正月神皇親享眀堂大赦天下改元大酺
七日三月張光輔為内史武承嗣為納言夏四月誅蔣
王惲道王元慶徐王元禮曹王眀等諸子孫徙其家屬
於舊州五月命文昌右相韋待價為安息道大總管以
討吐蕃六月令文武官五品已上各舉所知秋七月紀
王慎被誣告謀反載以檻車流于巴州改姓虺氏韋待
價坐遲留不進士卒多飢饉而死配流繡州八月左肅
政御史大夫王本立同鳳閣鸞臺三品辛巳誅内史張
光輔九月納言魏玄同賜死于家冬十月春官尚書范
履冰鳳閣侍郎邢文偉同鳳閣鸞臺平章事改羽林軍
百騎為千騎
載初元年春正月神皇親享眀堂大赦天下依周制建
子月為正月改永昌元年十一月為載初元年十二月
為臘月改舊正月為一月大酺三日神皇自以曌字為
名遂改詔書為制書春一月蘇良嗣為特進武承嗣為
文昌左相岑長倩為文昌右相裴居道為太子少傅並
依舊同鳳閣鸞臺三品鳳閣侍郎武攸寧為納言邢文
偉為内史秋七月殺豫章王亶遷其父舒王元名於和
州有沙門十人偽撰大雲經表上之盛言神皇受命之
事制頒於天下令諸州各置大雲寺總度僧千人丁亥
殺随州刺史澤王上金舒州刺史許王素節并其子數
十人九月九日壬午革唐命改國號為周改元為天授
大赦天下賜酺七日乙酉加尊號曰聖神皇帝降皇帝
為皇嗣丙戌初立武氏七廟於神都追尊神皇父贈太
尉太原王士彠為孝眀皇帝兄子文昌左相承嗣為魏
王天官尚書三思為梁王堂姪懿宗等十二人為郡王
司賓卿史務滋為納言鳳閣侍郎宗秦客為内史給事
中傅游藝為鸞臺侍郎仍依舊知鳳閣鸞臺平章事令
史務滋等十人分道存撫天下改内外官所佩魚並作
龜冬十月改并州文水縣為武興縣依漢豐沛例百姓
子孫相承給復
二年正月親祀眀堂春三月改唐太廟為享德廟夏四
月令釋教在道法之上僧尼處道士女冠之前六月命
岑長倩率諸軍討吐蕃左肅政御史大夫格輔元為地
官尚書鸞臺侍郎樂思晦並同鳳閣鸞臺平章事秋七
月徙關内雍同等七州戶數十萬以實洛陽分京兆置
鼎稷鴻宜四州夏官尚書歐陽通知納言事九月傅游
藝下獄死右羽林衞大將軍建昌王攸寧為納言洛州
司馬狄仁傑為地官侍郎同鳳閣鸞臺平章事冬十月
制官人者咸令自舉殺文昌左相岑長倩納言歐陽通
地官尚書格輔元
三年正月親祀眀堂春一月冬官尚書楊執柔同鳳閣
鸞臺平章事三月五天竺國並遣使朝貢四月大赦天
下改元為如意禁斷天下屠殺秋七月大雨洛水汎溢
漂流居人五千餘家遣使廵問賑貸八月魏王承嗣為
特進建昌王攸寧為冬官尚書楊執柔為地官尚書並
罷知政事秋官侍郎崔元琮為鸞臺侍郎夏官侍郎李
昭德為鳳閣侍郎檢校天官侍郎姚璹為文昌左丞地
官侍郎李元素為文昌右丞並同鳳閣鸞臺平章事九
月大赦天下改元為長夀改用九月為社大酺七日并
州改置北都冬十月武威軍總管王孝傑大破吐蕃復
龜兹于闐疎勒碎葉鎮
二年春一月親享眀堂癸亥殺皇嗣妃劉氏竇氏臘月
改封皇孫成器為夀春郡王宜王成義為衡陽郡王隆
基為臨淄郡王衞王隆範為巴陵郡王隆業為彭城郡
王春二月尚方監裴匪躬坐潛謁皇嗣腰斬於都市秋
九月上加金輪聖神皇帝號大赦天下大酺七日辛丑
司賓卿豆盧欽望為内史文昌右丞韋巨源同鳳閣鸞
臺平章事秋官侍郎陸元方為鸞臺侍郎同鳳閣鸞臺
平章事
三年春一月親享眀堂三月鳳閣侍郎李昭德檢校内
史鸞臺侍郎蘇味道同鳳閣鸞臺平章事韋巨源為夏
官侍郎依舊知政事四月夏官尚書王孝傑同鳳閣鸞
臺三品五月上加尊號為越古金輪聖神皇帝大赦天
下改元為延載大酺七日秋八月司賓少卿姚璹為納
言左肅政御史中丞楊再思為鸞臺侍郎洛川司馬杜
景儉為鳳閣侍郎仍並同鳳閣鸞臺平章事梁王武三
思勸率諸蕃酋長奏請大徵歛東都銅鐡造天樞於端
門之外立頌以紀上之功業九月内史李昭德左授欽
州南賓縣尉冬十月文昌右丞李元素為鳳閣鸞臺平
章事
證聖元年春一月上加尊號曰慈氏越古金輪聖神皇
帝大赦天下改元大酺七日戊子豆盧欽望韋巨源杜
景儉蘇味道陸元方並左授趙鄜集綏等州刺史丙申
夜明堂災至明而並從煨燼庚子以明堂災告廟手詔
責躬令内外文武九品已上各上封事極言正諫春二
月上去慈氏越古尊號秋九月親祀南郊加尊號天冊
金輪聖神皇帝大赦天下改元為天冊萬歲大辟罪已
下及犯十惡常赦所不原者咸赦除之大酺九日
萬歲登封元年臘月甲申上登封于嵩嶽大赦天下改
元大酺九日丁亥禪于少室山己丑又制内外官三品
已上通前賜爵二等四品已下加兩階洛州百姓給復
二年登封告成縣三年癸巳至自嵩嶽甲午親謁太廟
春三月重造明堂成夏四月親享明堂大赦天下改元
為萬歲通天大酺七日以天下大旱命文武官九品以
上極言時政得失五月營州城傍契丹首領松漠都督
李盡忠與其妻兄媯誠州刺史孫萬榮殺都督趙文翽
舉兵反攻䧟營州盡忠自號可汗乙丑命鷹揚將軍曹
仁師右金吾大將張玄遇右武威大將軍李多祚司農
少卿麻仁節等二十八將討之秋七月命春官尚書梁
王三思為安撫大使納言姚璹為之副制改李盡忠為
盡滅孫萬榮為萬斬秋八月張玄遇曹仁師麻仁節與
李盡滅戰于西硤石黃麞谷官軍敗績玄遇仁節並為
賊所虜九月命右武衛大將軍建安王攸宜為大總管
以討契丹并州長史王方慶為鳳閣侍郎與殿中監李
道廣並同鳳閣鸞臺平章事吐蕃寇涼州都督許欽明
為賊所執庚申王方慶為鳳閣侍郎仍依舊知政事李
盡滅死其黨孫萬斬代領其衆冬十月孫萬斬攻䧟冀
州刺史陸寶積死之十一月又䧟瀛州屬縣
二年正月親享明堂鳳閣侍郎李元素夏官侍郎孫元
亨坐與綦連耀謀反伏誅原州都督府司馬婁師德為
鳳閣侍郎同鳳閣鸞臺平章事春二月王孝傑蘇宏暉
等率兵十八萬與孫萬斬戰于硤石谷王師敗績孝傑
没於陣宏暉棄甲而遁夏四月鑄九鼎成置于明堂之
庭前益州大都督府長史王及善為内史五月命右金
吾大將軍河内王懿宗為大總管右肅政御史大夫婁
師德為副大總管右武威衛大將軍沙吒忠義為前軍
總管率兵二十萬以討孫萬斬六月内史李昭德司業
少卿來俊臣以罪伏誅孫萬斬為其家奴所殺餘黨大
潰魏王承嗣梁王三思並同鳳閣鸞臺三品秋八月納
言姚璹為益州大都督府長史九月以契丹李盡滅等
平大赦天下改元為神功大酺七日婁師德為納言冬
十月前幽州都督狄仁傑為鸞臺侍郎司刑卿杜景儉
為鳳閣侍郎並同鳳閣鸞臺平章事
聖歴元年正月親享明堂大赦天下改元大酺九日春
三月召廬陵王哲於房州夏五月禁天下屠殺突厥默
啜上言有女請和親秋七月令淮陽王武延秀往突厥
納默啜女為妃遣右豹韜衛大將軍閻知微攝春官尚
書赴虜庭八月突厥默啜以延秀非唐室諸王乃囚於
别所率衆與閻知微入寇媯檀等州命司屬卿高平王
重規右武威衛大將軍沙吒忠義幽州都督張仁亶右
羽林衛大將軍李多祚等率兵二十萬逆擊乃放延秀
還己丑默啜攻䧟定州刺史孫彦高死之焚燒百姓廬
舍遇害者數千人魏王承嗣卒庚子梁王三思為内史
狄仁傑為納言九月建昌王攸寧同鳳閣鸞臺平章事
默啜攻䧟趙州刺史高㪫遇害丙子廬陵王哲為皇太
子令依舊名顯大赦天下大酺五日令納言狄仁傑為
河北道行軍元帥辛巳皇太子謁太廟天官侍郎蘇味
道鳳閣侍郎同鳳閣鸞臺平章事癸未默啜盡殺所掠
趙定州男女萬餘人從五廻道而去所至殘害不可勝
紀冬十月夏官侍郎姚元崇麟臺少監李嶠並同鳳閣
鸞臺平章事是月閻知微自突厥叛歸族誅之
二年春二月封皇嗣旦為相王初為寵臣張易之及其
弟昌宗置控鶴府官員尋改為奉宸府班在御史大夫
下左肅政御史中丞魏元忠為鳳閣侍郎吉頊為天官
侍郎並同鳳閣鸞臺平章事戊子幸嵩山過王子晉廟
丙申幸緱山丁酉至自嵩山夏四月吐蕃大論贊婆来
奔秋七月上以春秋高慮皇太子相王與梁王武三思
定王武攸寧等不恊令立誓文於眀堂八月王及善為
文昌左相豆盧欽望為文昌右相仍並同鳳閣鸞臺三
品冬十月乙亥幸福昌縣王及善薨
三年正月戊寅梁王三思為特進天官侍郎吉頊配流
嶺表臘月辛巳封皇太子男重潤為召王狄仁傑為内
史戊寅幸汝州之温湯甲戌至自温湯造三陽宫于嵩
山春三月李嶠為鸞臺侍郎知政事如故夏四月戊申
幸三陽宫五月癸丑上以所疾康復大赦天下改元為
久視停金輪等尊號大酺五日六月魏元忠為左肅政
御史大夫仍舊知政事是夏大旱秋七月至自三陽宫
天官侍郎張錫為鳳閣侍郎同鳳閣鸞臺平章事其甥
鳳閣鸞臺平章事李嶠為成均祭酒罷知政事壬寅制
曰隋尚書令楊素昔在本朝早荷殊遇禀凶邪之德有
諂佞之才惑亂君上離間骨肉搖動冢嫡寧唯握蠱之
禍誘扇後主卒成請蹯之釁隋室喪亡蓋惟多僻究其
萌兆職此之由生為不忠之人死為不義之鬼身雖幸
免子竟族誅斯則姦逆之謀是為庭訓險薄之行遂成
門風刑戮雖加枝胤仍在何得肩隨近侍齒列朝行朕
接統百王恭臨四海上嘉賢佐下惡賊臣常欲從容於
萬機之餘褒貶於千載之外況年代未遠耳目所存者
乎其楊素及兄弟子孫已下並不得令任京官及侍衛
九月内史狄仁傑卒冬十月甲寅復舊正朔改一月為
正月仍以為歲首正月依舊為十一月大赦天下韋巨
源為地官尚書文昌左丞韋安石為鸞臺侍郎同鳳閣
鸞臺平章事丁夘幸新安曲赦其縣壬申至自新安十
二月開屠禁諸祠祭令依舊用牲牢
大足元年春正月制改元二月鸞臺侍郎李懷遠同鳳
閣鸞臺平章事三月姚元崇為鳳閣侍郎依舊知政事
丙申鳳閣侍郎張錫坐贓配循州夏五月幸三陽宫命
左肅政御史大夫魏元忠為總管以備突厥天官侍郎
顧琮同鳳閣鸞臺平章事六月夏官侍郎李迥秀同鳳
閣鸞臺平章事辛未曲赦告城縣秋七月甲戌至自三
陽宫九月召王重潤為易之讒構令自死冬十月幸京
師大赦天下改元為長安
二年春正月突厥寇鹽夏等州殺掠人吏秋九月乙丑
日有蝕之不盡如鈎京師及四方見之冬十月日本國
遣使貢方物十一月相王旦為司徒戊子親祀南郊大
赦天下
三年春三月壬戌日有蝕之夏四月庚子相王旦表讓
司徒許之改文昌臺為中臺李嶠知納言事六月寧州
雨山水暴漲漂流二千餘家溺死者千餘人秋七月殺
右金吾大將軍唐休璟秋九月正諫大夫朱敬則鳳閣
鸞臺平章事戊申相王旦為雍州牧是月御史大夫兼
知政事太子右庶子魏元忠為張昌宗所譖左授端州
高要尉京師大雨雹人畜有凍死者冬十月丙寅駕還
神都乙酉至自京師
四年春正月造興泰宫於夀安縣之萬安山天官侍郎
韋嗣立為鳳閣侍郎同鳳閣鸞臺平章事朱敬則請致
仕許之三月進封平恩郡王重福為譙王夏官侍郎宗
楚客同鳳閣鸞臺平章事夏四月韋安石知納言事李
嶠知内史事丙子幸興泰宫六月天官侍郎崔玄暐同
鳳閣鸞臺平章事李嶠為國子祭酒知政事如故七月
丙戌楊再思為内史甲午至自興泰宫宗楚客左授原
州都督八月姚元崇為司僕卿知政事韋安石檢校揚
州大都督府長史冬十月秋官侍郎張柬之同鳳閣鸞
臺平章事十一月李嶠為地官尚書張柬之為鳳閣鸞
臺平章事自九月至於是日夜隂晦大雨雪都中人有
飢凍死者令官司開倉賑給
神龍元年春正月大赦改元上不豫制自文眀元年已
後得罪人除揚豫博三州及諸逆魁首咸赦除之癸亥
麟臺監張易之與弟司僕卿昌宗反皇太子率左右羽
林軍桓彦範敬暉等以羽林兵入禁中誅之甲辰皇太
子監國總統萬機大赦天下是日上傳皇帝位于皇太
子徙居上陽宫戊申皇帝上尊號曰則天大聖皇帝冬
十一月壬寅則天將大漸遺制祔廟歸陵令去帝稱則
天大聖皇后其王蕭二家及褚遂良韓瑗等子孫親屬
當時緣累者咸令復業是日崩于上陽宫之仙居殿年
八十三諡曰則天大聖皇后二年五月庚申祔葬于乾
陵睿宗即位詔依上元年故事號為天后未幾追尊為
大聖天后改號為則天皇太后太后嘗召文學之士周
思茂范履冰衛敬業令撰玄覽及古今内範各百卷青
宫紀要少陽政範各三十卷維城典訓鳳樓新誡孝子
列女傳各二十卷内軌要略樂書要錄各十卷百寮新
誡兆人本業各五卷臣範兩卷垂拱格四卷并文集一
百二十卷藏于秘閣
史臣曰治亂時也存亡勢也使桀紂在上雖十堯不能
治使堯舜在上雖十桀不能亂使懦夫女子乘時得勢
亦足坐制羣生之命肆行不義之威觀夫武氏稱制之
年英才接軫靡不痛心於家索扼腕於朝危竟不能報
先帝之恩衞吾君之子俄至無辜被陷引頸就誅天地
為籠去將安所悲夫昔掩鼻之讒古稱其毒人彘之酷
世以為冤武后奪嫡之謀也振喉絶襁褓之兒葅醢碎
椒塗之骨其不道也甚矣亦姦人妬婦之恒態也然猶
汎延讜議時禮正人初雖牝鷄司晨終能復子眀辟飛
語辯元忠之罪善言慰仁傑之心尊時憲而抑幸臣聽
忠言而誅酷吏有旨哉有旨哉
贊曰龍漦易貎丙殿昌儲胡為穹昊生此夔魖敚&KR1817;神
器穢褻皇居窮妖白首降鑒何如
舊唐書卷六
舊唐書卷六考證
則天皇后本紀嗣聖元年二月己未立豫王輪為皇帝
沈炳震曰前既改名旦矣不應仍書豫王輪新書
稱旦為合
天授二年改唐太廟為享德廟新書在元年十月
長夀三年梁王武三思勸率諸蕃酋長奏請大徵歛東
都銅鐡造天樞于端門之外新書在證聖元年四
月綱目亦同新書
萬歲登封元年(臣德潛)按原本誤連于證聖元年之
後是合二年為一年也今已更正
洛州百姓給復二年(臣德潛)按此因登封嵩嶽大赦
天下而尤加恩于洛州百姓也原本誤認為元年後
之二年另行提起是分一年為二年矣今已更正
二年六月内史李昭德司業少卿來俊臣以罪伏誅
(臣德潛)按當時昭德俊臣同棄市時人無不痛昭德
而快俊臣俊臣應書伏誅昭德非其倫也新書云殺
監察御史李昭德綱目云周來俊臣伏誅得其旨矣
聖歴二年春二月封皇嗣旦為相王新書在正月壬
戌綱目在元年十一月互異
夏四月吐蕃大論贊婆来奔新書在十月丁亥
長安三年秋七月殺右金吾大將軍唐休璟新書秋
七月庚戌檢校涼州都督唐休璟為夏官尚書同鳳
閣鸞臺平章事(臣德潛)按本傳休璟未嘗被殺且未
嘗為金吾大將軍此于殺金吾大將軍下眀有闕文
且并闕休璟之遷官而以兩事混而一之也
神龍元年十一月崩于上陽宫之仙居殿年八十三
新書后妃傳年八十二綱目亦同新書
舊唐書卷六考證
