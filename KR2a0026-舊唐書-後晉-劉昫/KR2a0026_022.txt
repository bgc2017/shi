舊唐書卷二十二
後晉司空同中書門下平章事劉昫撰
志第二
禮儀二
隋文帝開皇中將作大匠宇文愷依月令造明堂木樣
以獻帝令有司於京城安業里内規兆其地方欲崇建
而諸儒争論不定竟議罷之煬帝時愷復獻明堂木樣
并議状屬遷都興役事又不就終於隋代季秋大享恒
在雩壇設祀高祖受禪不遑創儀太宗平定天下命儒
官議其制貞觀五年太子中允孔穎逹以諸儒立議違
古上言曰臣伏尋前敕依禮部尚書劉伯莊等議以為
從崑崙道上層祭天又尋後敕云為左右閣道登樓設
祭臣檢六藝羣書百家諸史皆名基上曰堂樓上曰觀
未聞重樓之上而有堂名孝經云宗祀文王於明堂不
云明樓明觀其義一也又明堂法天聖王示儉或有翦
蒿為柱葺茅作蓋雖復古今異制不可恒然猶依大典
惟在朴素是以席惟槀秸器尚陶匏用蠒栗以貴誠服
大裘以訓儉今若飛樓架道綺閣凌雲考古之文實堪
疑慮按郊祀志漢武明堂之制四面無壁上覆以茅祭
五帝於上座祀后土扵下防臣以上座正為基上下防
惟是基下既云無四壁未審伯莊如何上層祭神下有
五室且漢武所為多用方士之說違經背正不可師祖
又盧寬等議云上層祭天下堂布政欲使人神位别事
不相干臣以古者敬重大事與接神相似以朝覲祭祀
皆在廟堂豈有樓上祭祖樓下視朝閣道昇樓路便窄
隘乘輦相儀接神不敬步往則勞曳聖躬侍衞在旁百
司供奉求之典誥全無此理臣非敢固執愚見以求己
長伏以國之大典不可不慎乞以臣言下羣臣詳議侍
中魏徵議曰稽諸古訓參以舊圖其上圓下方複廟重
屋百慮一致異軫同歸洎當塗膺籙未遑斯禮典午聿
興無所取則裴頠以諸儒持論異端蜂起是非舛互靡
所適從遂乃以人廢言止為一殿宋齊即仍其舊梁陳
遵而不改雖嚴配有所祭享不匱求之典則道實未弘
夫孝因心生禮緣情立心不可極故備物以表其誠情
無以盡故飾宫以廣其敬宣尼美意其在兹乎臣等親
奉德音令參大議思竭塵露微增山海凡聖人有作義
重隨時萬物斯覩事資通變若據蔡邕之說則至理失
於文繁若依裴頠所為則又傷扵質略求之情理未允
厥中今之所議非無用捨請為五室重屋上圓下方既
體有則象又事多故實下室備布政之居上堂為祭天
之所人神不雜禮亦宜之其高下廣袤之規几筵尺丈
之制則並隨時立法因事制宜自我而作何必師古廓
千載之疑議為百王之懿範不使泰山之下惟聞黃帝
之法汶水之上獨稱漢武之圖則通乎神明庶幾可俟
子來經始成之不日議猶未決十七年五月秘書監顔
師古議曰明堂之制爰自古昔求之簡牘全文莫覩始
之黃帝降及有虞彌歷夏殷迄于周代各立名號别創
規模衆說舛駁互執所見巨儒碩學莫有詳通斐然成
章不知裁斷䆒其指要實布政之宮也徒以戰國縱横
典籍廢棄暴秦酷烈經禮湮亡今之所存傳記雜說用
為凖的理實蕪昧然周書之叙明堂紀其四面則有應
門雉門據此一塗固是王者之常居耳其青陽總章玄
堂太廟左个右个與四時之次相用則路寝之義足為
明證又文王居明堂之篇帶以弓䪅祠于高禖下九門
磔禳以禦疾疫置梁除道以利農夫令國有酒以合三
族凡此事等皆合月令之文觀其所為皆在路寝者也
戴禮昔周公朝諸侯于明堂之位天子負斧扆南向而
立明堂也者明諸侯之尊卑也又云周人明堂度九尺
之筵東西九筵堂一筵據其制度即大寝也亦曰黃帝
曰合宮有虞氏曰總章殷曰陽館周曰明堂斯皆路寝
之徵知非别處大戴所說初有近郊之言復稱文王之
廟進退無據自為矛盾原夫負扆受朝常居出入既在
臯庫之内亦何云於郊野哉孝經傳云在國之陽又無
里數漢武有懷創造詢於搢紳言論紛然終無定據乃
立於汶水之上而宗祀焉明其不拘遠近無擇方面孝
成之代表行城南雖有其文厥功靡立平帝元始四年
大議營創孔牢等乃以為明堂辟雍太學其實一也而
有三名金襃等又稱經傳無文不能分别同異中興之
後蔡邕作論復云明堂太廟一物二名鄭玄則曰在國
之陽三里之外七里之内丙巳之地潁客釋例亦云明
堂太廟各有八名其體一也苟立同異競為巧說並出
自胸懷曾無師祖審夫功成作樂治定制禮草創從宜
質文遞變旌旗冠冕古今不同律度權衡前後不一隨
時之義斷可知矣假如周公舊章猶當擇其可否宣尼
彜則尚或補其闕漏况鄭氏臆說淳于謏聞匪異守株
何殊膠柱愚謂不出墉雉邇接宮闈實允事宜諒無所
惑但當上遵天旨祗奉德音作皇代之明堂永貽範於
來葉區區碎議皆略而不論又上表曰明堂之制陛下
已發德音久令詳議但以學者專固人人異言損益不
同是非莫定臣愚以為五帝之後兩漢已前高下方圓
皆不相襲惟在陛下聖情創造即為大唐明堂足以傳
於萬代何以論戸牖之多少疑階廷之廣狹若恣儒者
互說一端久無斷決徒稽盛禮昔漢武欲草封禪儀博
望諸生所說不同莫知孰是唯御史大夫倪寬勸上自
定制度遂成登封之禮臣之愚誠亦望陛下斟酌繁省
為其節文不可謙拒以淹大典尋以有事遼海未暇營
創永徽二年七月二日勅曰上玄幽贊處崇高而不言
皇王提象代神功而理物是知五精降德爰應帝者之
尊九室垂文用紀配天之業且合宮靈符創鴻規於上
代太室總章標茂範於中葉雖質文殊制奢儉異時然
則立天中作人極布政施教其歸一揆朕嗣膺下武丕
承上烈思所以荅眷上靈聿遵孝享而法宮曠禮明堂
寝構今國家四表無虞人和歲稔作範垂訓今也其時
宜令所司與禮官學士等考覈故事詳議得失務依典
禮造立明堂庶曠代闕文獲申於兹日因心展敬永垂
於後昆其明堂制度令諸曹尚書及左右丞侍郎太常
國子秘書官弘文館學士同共詳議於是太常博士柳
宣依鄭玄義以為明堂之制當為五室内直丞孔志約
據大戴禮及盧植蔡邕等義以為九室曹王友趙慈皓
秘書郎薛文思等各造明堂圖諸儒紛爭互有不同上
初以九室之議為是乃令所司詳定形制及辟雍門闕
等明年六月内出九室樣仍更令有司損益之有司奏
言内樣堂基三重每基階各十二上基方九雉八角高
一尺中基方三百尺高一筵下基方三百六十尺高一
丈二尺上基象黃琮為八角四面安十二階請從内樣
為定基高下仍請凖周制高九尺其方共作司約凖一
百四十八尺中基下基望並不用又内室各方三筵開
四闥八窗屋圓楣徑二百九十一尺按季秋大饗五帝
各在一室商量不便請依兩漢季秋合饗總於太室若
四時迎氣之祀則各於其方之室其安置九室之制增
損明堂故事三三相重太室在中央方六丈其四隅之
室謂之左右房各方二丈四尺當太室四面青陽明堂
總章玄堂等室各長六丈以應太室闊二丈四尺以應
左右房室間並通巷各廣一丈八尺其九室并巷在堂
上總方一百四十四尺法坤之策屋圓楣楯檐或為未
允請據鄭玄盧植等說以前梁為楣其徑二百一十六
尺法乾之策圓柱旁出九室四隅各七尺法天以七紀
柱外餘基共作司約凖面别各餘一丈一尺内室别四
闥八窗檢與古同請依為定其戶依古外設而不開内
外有柱三十六每柱十梁内有七間柱根以上至梁高
三丈梁以上至屋峻起計高八十一尺上圓下方飛檐
應規請依内樣為定其屋盖形制仍望據考工記改為
四阿并依禮加重檐凖太廟安鴟尾堂四向五色請依
周禮白盛為便其四向各隨方色請施四垣及四門辟
雍按大戴禮及前代說辟雍多無水廣内徑之數蔡邕
云水廣二十四丈四周於外三輔皇圖云水廣四周與
蔡邕不異仍云水外周堤又張衡東京賦稱造舟為梁
禮記明堂位陰陽錄云水左旋以象天商量水廣二十
四丈恐傷扵闊今請減為二十四步垣外量取周足仍
依故事造舟為梁其外周以圓堤并取陽陰水行左旋
之制殿垣按三輔黃圖殿垣四周方在水内高不蔽日
殿門去殿七十二步凖今行事陳設猶恐窄小其方垣
四門去堂步數請凖太廟南門去廟基遠近為制仍立
四門八觀依太廟門别各安三門施玄閫四角造三重
魏闕此後羣儒紛競各執異議尚書左僕射于志寧等
請為九室太常博士唐眕等請為五室高宗令於觀德
殿依兩議張設親與公卿觀之帝曰明堂之禮自古有
之議者不同未果營建今設兩議公等以何者為宜工
部尚書閻立德對曰兩議不同俱有典故九室似闇五
室似明取捨之宜斷在聖慮上以五室為便議又不定
由是且止至乾封二年二月詳宜略定乃下詔曰朕以
寡薄忝承丕緒奉二聖之遺訓撫億兆以初臨馭朽兢
懷推溝在念而上玄垂祐宗社降休歲稔時和人殷俗
阜車書混一文軌大同檢玉泥金升中告禪百蠻執贄
萬國來庭朝野懽娛華夷胥悦但為郊禋嚴配未安太
室布政施行猶闕合宮朕所以日昃忘疲中宵輟寝討
論墳籍錯綜羣言採三代之精微探九皇之至賾斟酌
前載製造明堂棟宇方圓之規雖兼故實度筵陳爼之
法獨運財成宣諸内外博考詳議求其長短冀廣異聞
而鴻生碩儒俱稱盡善搢紳士子並奏該通創此宏模
自我作古因心既展情禮獲伸永言宗祀良深感慰宜
命有司及時起作務從折中稱朕意焉於是大赦天下
改元為總章分萬年置明堂縣明年三月又具規製廣
狹下詔曰合宮聽朔闡皇軒之茂範靈府通和敷帝勛
之景化殷人陽館青珪備禮姬氏玄堂彤璋合獻雖運
殊驪翰時變質文至於立天中建皇極軌物施教其歸
一揆考圖汶上僅存公玉之儀度室圭躔才紀中元之
製屬炎精墜駕璿宮毁籥四海淪於沸鼎九土陷於塗
原高祖大武皇帝杖鉞唐郊收鈐雍野納祥符於蒼水
受靈命於丕山飛沈泳沬動植游源太宗文皇帝盟津
光誓協降火而登壇豐谷斷蛇應屯雲而鞠旅封金岱
嶺昭累聖之鴻勲勒石九都成文考之先志固可以作
化明堂顯庸太室傍羅八柱周建四門木工不琢土事
無文豐約折衷經始勿亟闕文斯備大禮聿修其明堂
院每面三百六十步當中置堂按周易乾之策二百一
十有六坤之策一百四十有四總成三百六十故方三
百六十步當中置堂處二儀之中定三才之本搆兹一
宇臨此萬方自降院每面三門同為一宇徘徊五間按
尚書一朞有四時故四面各一所開門每時有三月故
每一所開三門一朞十有二月故周廻總十二門所以
面别一門應兹四序既一時而統三月故扵一舍而置
三門又周易三為陽數二為陰數合而為五所以每門
舍五間院四隅各置重樓其四墉各依本方色按淮南
子地有四維故四樓又按月令水火金木土五方各異
色故其墻各依本方之色基八面象八方按周禮黃琮
禮地鄭玄注琮者八方之玉以象地形故以祀地則知
地形八方又按漢書武帝立八觚壇以祀地登地之壇
形象地故令為八方之基以象地形基高一丈二尺徑
二百八十尺按漢書陽為六律陰為六呂陽與陰合故
高一丈二尺又按周易三為陽數八為陰數三八相乘
得二百四十丈按漢書九會之數有四十合為二百八
十所以基徑二百八十尺故以交通天地之和錯綜陰
陽之數以明陽不獨運資陰和以助成陰不孤行待陽
唱而方應陰陽兩順天地咸亨則百寶斯興九疇攸叙
基每面三階周廻十二階每階為二十五級按漢書天
有三階故每面三階地有十二辰故周廻十二階又按
文子從凡至聖有二十五等故每階二十五級所以應
符星而設階法台耀以疏陛上擬霄漢之儀下則地辰
之數又列兹重級用凖聖凡象皇極之高居俯庶類而
臨耀基之上為一堂其宇上圓按道德經天得一以清
地得一以寧侯王得一以為天下貞又曰道生一一生
二二生三三生萬物又按漢書太極元氣函三為一又
曰天子以四海為家故置一堂以象元氣并取四海為
家之義又按周禮蒼璧禮天鄭玄注璧圓以象天故為
宇上圓堂每面九間各廣一丈九尺按尚書地有九州
故立九間又按周易陰數十故間别一丈九尺所以規
模厚地凖則陰陽法二氣以通基置九州扵一宇堂周
廻十二門每門高一丈七尺闊一丈三尺按禮記一歲
有十二月所以置十二門又按周易陰數十陽數七故
高一丈七尺又曰陽數五陰數八故闊一丈三尺所以
調兹玉燭應彼金輝叶二氣以循環逐四序而迎節堂
周廻二十四窗高一丈三尺闊一丈一尺二十三櫺二
十四明按史記天有二十四氣故置二十四窗又按書
一年十二月并象閏故高一丈三尺又按周易天數一
地數十故闊一丈一尺又天數九地數十并四時成二
十三故二十三櫺又按周易八純卦之本體合二十四
爻故有二十四明列牖疏象風候氣遠周天地之數曲
凖陰陽之和堂心八柱各長五十五尺按河圖八柱承
天故置八柱又按周易大衍之數五十有五故長五十
五尺聳兹八柱承彼九間數該大衍之規形符立極之
制且柱為陰數天實陽元柱以陰氣上昇天以陽和下
降固陰陽之交泰乃天地之相承堂心之外置四柱為
四輔按漢書天有四輔星故置四柱以象四星内以八
柱承天外象四輔明化上交下泰表裏相成叶台耀以
分輝契編珠而拱極八柱四輔外第一重二十柱按周
易天數五地數十并五行之數合而為二十故置二十
柱體二儀而立數叶五位以裁規式符立極之功允應
剛柔之道八柱四輔外第二重二十八柱按史記天有
二十八宿故有二十八柱所以仰則乾圖上符景宿考
編珠而紀度觀列宿以迎時八柱四輔外第三重三十
二柱按漢書有八節八政八風八音四八三十二柱調
風御節萬物資以化成布政流音九區仰而貽則外面
周廻三十六柱按漢書一朞三十六旬故法之以置三
十六柱所以象歲時而致用順寒暑以通微璿璣之度
無愆玉歷之期永契八柱之外修短總有三等按周易
天地人為三才故置柱長短三等所以擬三才以定位
高下相形體萬物以資生長短兼運八柱之外都合一
百二十柱按禮記天子置三公九卿二十七大夫八十
一元士合為一百二十是以置一百二十柱分職設官
翊化資於多士開物成務構厦藉於羣材其上檻周廻
二百四柱按周易坤之策一百四十有四又漢書九會
之數有六十故置二百四柱所以採坤策之玄妙法甲
乙之精微環廻契辰象之規結構凖陰陽之數又基以
象地故叶策於坤元柱各依方復規模於甲子重楣二
百一十六條按周易乾之策二百一十有六故置二百
一十六條所以規模易象擬法乾元應大衍之深玄叶
神策之至數大小節及拱總六千三百四十五按漢書
會月之數六千三百四十五故置六千三百四十五枚
所以遠採三統之文傍符會月之數契金儀而調節偶
璇歷以和時重幹四百八十九枚按漢書章月二百三
十五閏月周廻二百五十四總成四百八十九故置四
百八十九枚所以法履端之奥義象舉正之芳猷規模
歷象發明章閏下枊七十二枚按易緯有七十二候故
置七十二枚所以式模芳節取規貞候契至和扵昌歷
偶神數扵休期上枊八十四枚按漢書九會之數有七
十又按莊子六合之外聖人存而不論司馬彪注天地
四方為六合總成八十四故置八十四枚所以模範二
儀包羅六合凖會陰陽之數周通氣候之源枅六十枚
按漢書推太歲之法有六十故置六十枚所以兼該歷
數包括陰陽採甲乙之深微窮辰子之玄奥連栱三百
六十枚按周易當朞之日三百有六十故置三百六十
枚所以叶周天之度凖當期之日順平分而成歲應晷
運以循環小梁六十枚按漢書有六十甲子故置六十
枚構此虹梁遐規鳳歷傍竦四宇之製遥符六甲之源
㯠二百二十八枚按漢書章中二百二十八故置二百
二十八枚所以應長歷之規象中月之度廣綜陰陽之
數傍通寒暑之和方衡一十五重按尚書五行生數一
十有五故置十五重結棟分間法五行而演秘疏楹疊
構叶生數以成規南北大梁二根按周易太極生兩儀
故置二大梁軌範乾坤模擬天地象玄黃之合德表覆
載以生成陽馬三十六道按易緯有三十六節故置三
十六道所以顯兹嘉節契此貞辰分六氣以燮陰陽環
四象而調風雨椽二千九百九十根按漢書月法二千
三百九十二通法五百九十八共成二千九百九十所
以偶推步之規合通法之數是知疏椽構宇則大壯之
架斯隆積月成年則會歷之規無爽大梠兩重重别三
十六條總七十二按淮南子太平之時五日一風一年
有七十二風故置七十二條所以通規瑞歷叶數祥風
遥符淳俗之源遠則休徵之契飛檐椽九百二十九枚
按漢書從子至午其數九百二十九枚所以採辰象之
宏模法周天之至數且午為陰木子實陽源子午分時
則生成之道自著陰陽合德則覆載之義兹隆堂檐徑
二百八十八尺按周易乾之策二百一十六易緯云年
有七十二候合為二百八十八故徑二百八十八尺所
以仰叶乾策遠承貞候順和氣而調序擬圓盖以照臨
堂上棟去基上面九十尺按周易天數九地數十以九
乘十數當九十故去基上面九十尺所以上法圓清下
儀方載契陰陽之至數叶交泰之貞符又以兹天九乘
於地十象陽唱而陰和法乾施而坤成檐去地五十五
尺按周易大衍之數五十有五故去地五十五尺所以
擬大易之嘉數通惟神之至賾道合萬象理貫三才上
以清陽玉葉覆之按淮南子清陽為天合以清陽之色
詔下之後猶羣議未决終高宗之世未能創立則天臨
朝儒者屢上言請創明堂則天以高宗遺意乃與北門
學者議其制不聽羣言垂拱三年春毁東都之乾元殿
就其地創之四年正月五日明堂成凡高二百九十四
尺東西南北各三百尺有三層下層象四時各隨方色
中層法十二辰圓蓋蓋上盤九龍捧之上層法二十四
氣亦圓蓋亭中有巨木十圍上下通貫栭櫨橕棍藉以
為本亘之以鐵索蓋為鸑鷟黃金飾之勢若飛翥刻木
為瓦夾紵漆之明堂之下施鐵渠以為辟雍之象號萬
象神宮因改河南縣為合宮縣詔曰黃軒御歷朝萬方
於合宮丹陵握符咨四岳於衢室有虞輯瑞總章之號
既存大禹錫珪重屋之名攸建殷人受命置陽館以辨
方周室凝圖立明堂以經野用能範圍三極幽贊五神
展尊祖之懷申宗祀之典爰從漢魏迨及周隋經始之
制雖興修廣之規未備朕以庸昧虔膺厚託受寄扵綴
衣之夕荷顧扵仍几之前伏以高宗往年已屬意扵陽
館故京輔之縣預紀明堂之名改元之期先著總章之
號朕扵乾封之際已奉表上塵雖簡宸心未遑營構今
以鼎郊勝壌圭邑奥區處天地之中順陰陽之序舟車
是湊貢賦攸均爰藉子來之功式遵奉先之旨夫明堂
者天子宗祀之堂朝諸侯之位也開乾坤之奥策法氣
象之運行故能使災害不生禍亂不作眷言盛烈豈不
美歟比者鴻儒禮官所執各異咸以為明堂者置之三
里之外七里之内在國陽明之地今既俯邇宮掖恐黷
靈祗誠乃布政之居未為宗祀之所朕乃為丙巳之地
去宮室遥遠每月所居因時饗祭常備文物動有煩勞
在於朕懷殊非所謂今故裁基紫掖闢宇彤闈經始肇
興成之匪日但敬事天地神明之德乃彰尊祀祖宗嚴
恭之志方展若使惟云布政負扆臨人則茅宇土階取
適而已豈必勞百姓之力制九筵而御哉誠以獲執蘋
蘩虔奉宗廟故也時既沿革莫或相遵自我作古用適
於事今以上堂為嚴配之所下堂為布政之居光敷禮
訓式展誠敬來年正月一日可於明堂宗祀三聖以配
上帝宜令禮官博士學士内外明禮者詳定儀禮務從
典要速以奏聞永昌元年正月元日始親享明堂大赦
改元其月四日御明堂布政頒九條以訓于百官文多
不載翌日又御明堂饗羣臣賜縑纁有差自明堂成後
縱東都婦人及諸州父老入觀兼賜酒食久之乃止吐
蕃及諸夷以明堂成亦各遣使來賀載初元年冬正月
庚辰朔日南至復親饗明堂大赦改元用周正翼日布
政于羣后其年二月則天又御明堂大開三教内史邢
文偉講孝經命侍臣及僧道士等以次論議日昃乃罷
天授二年正月乙酉日南至親祀明堂合祭天地以周
文王及武氏先考先妣配百神從祀並於壇位次第布
席以祀之於是春官郎中韋叔夏奏曰謹按明堂大享
惟祀五帝故月令云是月也大享帝則禮典所云大享
不問卜鄭玄注云謂徧祭五帝於明堂莫適卜是也又
按祭法云祖文王而宗武王鄭玄注云五神扵明堂曰
祖宗故孝經云宗祀文王於明堂以配上帝據此諸文
明堂正禮唯祀五帝配以宗祖及五帝五官神等自外
餘神並不合預伏惟陛下追遠情深崇禋志切於明堂
享祀加昊天上帝皇地祗重之以先后配享此乃補前
王之闕典弘嚴配之虔誠往以神都郊壇未建乃扵明
堂之下廣祭衆神盖義出權時非不刊之禮也謹按禮
經其内官中官五岳四凟諸神並合從祀於二至明堂
總奠事乃不經然則宗祀配天之親雜與小神同薦於
嚴敬之道理有不安望請每歲元日惟祀天地大神配
以帝后其五岳以下請依禮於冬夏二至從方丘圓丘
庶不煩黷從之時則天又於明堂後造天堂以安佛像
高百餘尺始起建構為大風振倒俄又重營其功未畢
證聖元年正月丙申夜佛堂災延燒明堂至曙二堂並
盡尋時又無雲而雷起自西北則天欲責躬避正殿宰
相姚璹曰此實人火非是天災至如成周宣榭卜代逾
長漢武建章盛德彌永今明堂是布政之所非宗祀也
則天乃御端門觀酺宴下詔令文武九品已上各上封
事極言無有所隠左拾遺劉承慶上疏曰臣聞自古帝
王皆有美惡休祥所以昭其德災變所以知其咎天道
之常理王者之常事然則休祥屢臻不可矜功而自滿
災變奄降不可輕忽而靡驚故殷宗以桑榖生朝懷懼
而自省妖不勝德遂立中興之功辛紂以省生大鳥恃
福而自盈祥不勝驕終致傾亡之禍故知災變之生將
以覺悟明主扶持大業使盛而不衰理須祗畏神心警
懼天誡飭身正事業業兢兢則凶往而吉來轉禍而為
福昔殷湯禱身而降雨成王省事以反風宋公憂熒惑
之災而應三舍之夀高宗懲雊鼎之異而享百年之福
此其類也自陛下承天理物至道事神美瑞嘉祥洊臻
狎委非臣所能盡述日者變生人火損及神宮驚惕聖
心震動黎庶臣謹按左傳曰人火曰火天火曰災人火
因人而興故指火體而為稱天火不知何起直以所災
言之其名雖殊為害不别又漢書五行志曰火失性則
自上而降及濫燄妄起所謂人火其來雖異為患實同
王者舉措營為必關幽顯幽為天道顯為人事幽顯迹
通天人理合今工匠宿藏其火本無放燎之心明堂教
化之宮復非延火之所孽煨潛扇倏忽成災雖則因人
亦關神理臣愚以為火發既先從麻主後及總章意將
所營佛舍恐勞而無益但崇其教即是津梁何假紺宮
方存汲引既辟在明堂之後又前逼牲牢之筵兼以厥
構崇大功多難畢立像弘法本擬利益黎元傷財役人
却且煩勞家國承前大風摧木天誡已顯今者毒燄冥
熾人孽復彰聖人動作必假天人之助一興工役二者
俱違厥應昭然殆將緣此臣以為明堂是正陽之位至
尊所居展禮班常崇化立政玉帛朝會神靈依憑營之
可曰大功損之實非輕事既失嚴禋之所復傷孝理之
情陛下昨降明制猶申寅畏之旨羣僚理合兢畏震悚
勉力司存豈合承恩耽樂安然酺宴又下人感荷聖德
覩變憎惶神體克寧豈非深悦但以火氣初止尚多驚
懼餘憂未息遽以歡事遏之臣恐憂喜相争傷扵情理
故傳曰可憂而為樂取憂之道又古者有火祭四墉四
墉積陰之氣祈之以禳火災火陽之氣歡樂陽事火氣
方勝不可復興陽事臣聞災變之興至聖不免聿修其
德來患可禳陛下垂制博訪許陳至理而左史張鼎以
為今既火流王屋彌顯大周之祥通事舍人逄敏奏稱
當彌勒初成佛道時有天魔燒宮七寶臺須臾散壊斯
實謟妄之邪言實非君臣之正論晻昧王化無益萬機
夫天道雖高其察彌近神心雖寂其聽彌聰交際皇王
事均影響今大風烈火譴告相仍實天人丁寧匡諭聖
主使鴻基益固天祿永終之意也伏願陛下乾乾在慮
翼翼為懷若涉巨川如承大祭審其致災之理詳其降
眚之由無瞢天人之心而興不急之役則兆人蒙頼福
祿靡窮幸甚幸甚則天尋令依舊規制重造明堂凡高
二百九十四尺東西南北廣三百尺上施寶鳳俄以火
珠代之明堂之下圜遶施鐵渠以為辟雍之象天冊萬
歲二年三月重造明堂成號為通天宮四月朔日又行
親享之禮大赦改元為萬歲通天翼日則天御通天宮
之端扆殿命有司讀時令布政于羣后其年鑄銅為九
州鼎既成置於明堂之庭各依方位列焉神都鼎高一
丈八尺受一千八百石冀州鼎名武興雍州鼎名長安
兖州名日觀青州名少陽徐州名東源揚州名江都荆
州名江陵梁州名成都其八州鼎高一丈四尺各受一
千二百石司農卿宗晉卿為九鼎使都用銅五十六萬
七百一十二斤鼎上圖寫本州山川物産之像仍令工
書人著作郎賈膺福殿中丞薛昌容鳳閣主事李元振
司農錄事鍾紹宗等分題之左尚方署令曹元廓圖畫
之鼎成自玄武門來曳入令宰相諸王南北衙宿衛兵
十餘萬人并仗内大牛白象共曳之則天自為曳鼎歌
令相唱和其時又造大儀鐘斂天下三品金竟不成九
鼎初成欲以黃金千兩塗之納言姚璹曰鼎者神器貴
於質朴無假别為浮飾臣觀其状光有五彩輝煥錯雜
其間豈待金色為之炫燿乃止其年九月又大享於通
天宮以契丹破滅九鼎初成大赦改元為神功聖歷元
年正月又親享及受朝賀尋制每月一日於明堂行告
朔之禮司禮博士壁閭仁諿奏議曰謹按經史正文無
天子每月告朔之事惟禮記玉藻云天子聽朔於南門
之外周禮天官太宰正月之吉布政于邦國都鄙干寶注
云周正建子之月告朔日也此即玉藻之聽朔矣今每
歲首元日扵通天宮受朝讀時令布政事京官九品以
下諸朝集使等咸列於庭此則聽朔之禮畢而合于周
禮玉藻之文矣而鄭玄注玉藻聽朔以秦制月令有五
帝五官之事遂云凡聽朔必特牲告其時帝及其神配
以文王武王此鄭注之誤也故漢魏至今莫之用按月
令云其帝太昊其神勾芒者謂宣布時令告示下人其
令詞云其帝其神耳所以為敬授之文欲使人奉其時
而務其業每月有令故謂之月令非謂天子每月朔日以
配帝而發告之其每月告朔者諸侯之禮也故春秋左
氏傳曰公既視朔遂登觀臺又鄭注論語禮云人君每
月告朔於廟有祭謂之朝享魯自文公始不視朔是諸
侯之禮明矣今王者行之非所聞也按鄭所謂告其帝
者即太昊等五人帝其神者即重黎等五行官雖並功
施於人列在祀典無天子每月拜祭告朔之文臣等謹
檢禮記及三禮義宗江都集禮貞觀禮顯慶禮及祠令
並無天子每月告朔之事若以為代無明堂故無其告
朔之禮則江都集禮貞觀禮顯慶禮及祠令著祀五方
上帝於明堂即孝經宗祀文王於明堂也此則無明堂
而著其享祭何為告朔獨闕其文若以君有明堂即合
告朔則周秦有明堂而經典正文無天子每月告朔之
事臣等歷觀今古博考載籍既無其禮不可習非望請
停每月一日告朔之祭以正國經竊以天子之尊而用
諸侯之禮非所謂頒告朔令諸侯使奉而行之義也鳳
閣侍郎王方慶又奏議曰謹按明堂天子布政之宮也
盖所以順天氣統萬物動法於兩儀德被於四海者也
夏曰世室殷曰重屋姬曰明堂此三代之名也明堂天
子太廟所以宗祀其祖以配上帝東曰青陽南曰明堂
西曰總章北曰玄堂中曰太室雖有五名而以明堂為
主漢代逹學通儒咸以明堂太廟為一漢左中郎將蔡
邕立議亦以為然取其正室則謂之太室取其向陽則
謂之明堂取其建學則謂之太學取其圜水則謂之辟
雍異名而同事古之制也天子以孟春正月上辛日於
南郊總受十二月之政還藏於祖廟月取一政班於明
堂諸侯孟春之月朝於天子受十二月之政藏於祖廟
月取一政而行之盖所以和陰陽順天道也如此則禍
亂不作災害不生矣故仲尼美而稱之曰明王之以孝
理天下也人君以其禮告廟則謂之告朔聽視此月之
政則謂之視朔亦曰聽朔雖有三名其實一也今禮官
議稱經史正文無天子每月告朔之事者臣謹按春秋
文公六年閏十月不告朔榖梁傳曰閏附月餘日天子
不以告朔左氏傳云閏月不告朔非禮也閏以正時時
以作事事以厚生生人之道於是乎在矣不告閏朔棄
時政也臣據此文則天子閏月亦告朔矣寧有他月而
廢其禮者乎博考經籍其文甚著何以明之周禮太史
職云頒告朔於邦國閏月告王居門終月又禮記玉藻
云閠月則闔門左扉立于其中並是天子閏月而行告
朔之事也禮官又稱玉藻天子聽朔於南門之外周禮
天官太宰正月之吉布政于邦國都鄙干寶注云周正
建子之月告朔日也此即玉藻之聽朔矣今每歲首元
日通天宮受朝讀時令布政事京官九品以上諸州朝
集使等咸列扵庭此聽朔之禮畢而合于周禮玉藻之
文矣禮論及三禮義宗江都集禮貞觀禮顯慶禮及祠
令無王者告朔之事者臣謹按玉藻云玄冕而朝日於
東門之外聽朔於南門之外鄭注云朝日春分之時也
東門皆謂國門也明堂在國之陽每月就其時之帝而
聽朔焉卒事反宿於路寢凡聽朔必以特牲告其時帝
及其神配以文王武王臣謂今歲首元日通天宮受朝
讀時令及布政自是古禮孟春上辛受十二月之政班
扵明堂其義昭然猶未行也即如禮官所言遂闕其事
臣又按禮記月令天子每月居青陽明堂總章玄堂即
是每月告朔之事先儒舊說天子行事一年十八度八
明堂大享不問卜一入也每月告朔十二入也四時迎
氣四入也巡狩之年一入也今禮官立議王惟歲首一
入耳與先儒既異臣不敢同鄭玄云凡聽朔告其帝臣
愚以為告朔之日則五方上帝之一帝也春則靈威仰
夏則赤熛怒秋則白招拒冬則叶光紀季月則含樞紐
也並以始祖而配之焉人帝及神列在祀典亦於其月
而享祭之魯自文公始不視朔子貢見其禮廢欲去其
羊孔子以羊存猶可識其禮羊亡其禮遂廢故云爾愛
其羊我愛其禮漢承秦滅學庶事草創明堂辟雍其制
遂闕漢武帝封禪始造明堂於太山既不立於京師所
以無告朔之事至漢平帝元始中王莽輔政庶幾復古
乃建明堂辟雍焉帝祫祭於明堂諸侯王列侯宗室子
弟九百餘人助祭畢皆益戸賜爵及金帛增秩補吏各
有差漢末喪亂尚傳其禮爰至後漢祀典仍存明帝永
平二年郊祀五帝於明堂以光武配祭牲各一犢奏樂
如南郊董卓西移載籍湮滅告朔之禮於此而墜暨扵
晉末戎馬生郊禮樂衣冠掃地總盡元帝過江是稱狼
狽禮樂制度南遷盖寡彛典殘缺無復舊章軍國所資
臨事議之既闕明堂寧論告朔宋朝何承天纂集其文
以為禮論雖加編次事則闕如梁代崔靈恩撰三禮義
宗但捃摭前儒因循故事而已隋大業中煬帝命學士
撰江都集禮只抄撮禮論更無異文貞觀顯慶禮及祠
令不言告朔者盖為歷代不傳其文遂闕各有由緒不
足依據今禮官引為明證在臣誠實有疑陛下肇建明
堂聿遵古典告朔之禮猶闕舊章欽若稽古應須補葺
若每月聽政扵明堂事亦煩數孟月視朔恐不可廢上
又命奉常廣集衆儒取方慶仁諿所奏議定得失當時
大儒成均博士吳揚吾太學博士郭山惲曰臣等謹按
周禮禮記及三傳皆有天子告朔之禮夫天子頒告朔
於諸侯秦政焚滅詩書由是告朔禮廢今明堂肇建總
章新立紹百王之絶軌樹萬代之鴻規上以嚴配祖宗
下以敬授人時使人知禮樂道適中和災害不生禍亂
不作今若因循頒朔每月依行禮貴隨時事須沿革望
依王方慶議用四時孟月日及季夏於明堂修復告朔
之禮以頒天下其帝及神亦請依方慶用鄭玄義告五
時帝於明堂上則嚴配之道通於神明至孝之德光於
四海制從之長安四年始制元日明堂受朝停讀時令
中宗即位神龍元年九月親享明堂合祭天地以高宗
配禮畢曲赦京師明年駕入京扵季秋大享復就圓丘
行事迄扵睿宗之世開元二年八月太子賓客薛謙光
獻九鼎銘其蔡州鼎銘天后御撰曰羲農首出軒昊膺
期唐虞繼踵湯禹乘時天地光宅域中雍熙上天降鑒
方建隆基紫微令姚崇奏曰聖人啓運休兆必彰請宣
付史館從之五年正月幸東都將行大享之禮太常少
卿王仁忠博士馮宗陳貞節等議以武氏所造明堂有
乖典制奏議曰明堂之建其所從來遠矣自天垂象聖
人則之蒿柱茅簷之規上圓下方之制考之大數不踰
三七之間定之方中必居丙巳之地者豈非得房心布
政之所當太微上帝之宮乎故仰叶俯從正名定位人
神不雜各司其序則嘉應響至保合太和昔漢氏承秦
經籍道息旁求湮墜詳䆒難明孝武初議立明堂於長
安城南遭竇太后不好儒術事乃中廢孝成之代又欲
立扵城南議其制度莫之能决至孝平元始四年始創
造扵南郊以申嚴配光武中興元年立於國城之南自
魏晉迄扵梁朝雖規制或殊而所居之地常取丙巳者
斯盖百王不易之道也高宗天皇大帝纂承平之運崇
朴素之風四夷来賓九有咸乂永徽三年詔禮官學士
議明堂制度羣儒紛競各執異端久之不决因而遂止
者何也非謂財不足力不堪也將以周孔既遙禮經且
紊事不師古或爽天心難用作程神不孚祐者也則天
太后總禁闈之政藉軒臺之威屬皇室中圯之期躡和
熹從權之制以為乾元大殿承慶小寢當正陽亭午之
地實先聖聽斷之宮表順端闈儲精營室爰從朝享未
始臨御乃起工徒挽令摧覆既毁之後雷聲隠然衆庶
聞之或以為神靈感動之象也於是增土木之麗因府
庫之饒南街北闕建天樞大儀之制乾元遺趾興重閣
層樓之業煙㷔蔽日梁柱排雲人斯告勞天實貽誡煨
燼甫爾遽加修復况乎地殊丙己未荅靈心跡匪膺期
乃申嚴配事昧彛典神不昭格此其不可者一也又明
堂之制木不鏤土不文今體式乖宜違經紊禮雕鐫所
及窮侈極麗此其不可者二也高明爽塏事資虔敬密
邇宮掖何以祈天人神雜擾不可放物此其不可者三
也况兩京上都萬方取則而天子闕當陽之位聽政居
便殿之中職司其憂豈容沉默當須審攷歴之計擇煩
省之宜不便者量事改修可因者隨宜適用削彼明堂
之號克復乾元之名則當宁無偏人識其舊矣詔令所
司詳議奏聞刑部尚書王志愔等奏議咸以此堂所置
實乖典制多請改削依舊造乾元殿乃下詔曰古之操
皇綱執大象者何嘗不上稽天道下順人極或變通以
隨時爰損益以成務且衢室創制度堂以筵用之以禮
神是光孝享用之以布政盖稱視朔先王所以厚人倫
感天地者也少陽有位上帝斯歆此則神貴於不黷禮
殷於至敬今之明堂俯鄰宮掖此之嚴祀有異肅恭苟
非憲章將何軌物由是禮官博士公卿大夫廣參羣議
欽若前古宜存露寝之式用罷辟雍之號可改為乾元
殿每臨御宜依正殿禮自是駕在東都常以元日冬至
扵乾元受朝賀季秋大享祀依舊扵圓丘行事十年復
題乾元殿為明堂而不行享祀之禮二十五年駕在西
京詔將作大匠康𧦬素往東都毁之䛒素以毁拆勞人
乃奏請且拆上層卑扵舊制九十五尺又去柱心木平
座上置八角樓樓上有八龍騰身捧火珠又小扵舊制
圓五尺覆以真瓦取其永逸依舊為乾元殿
舊唐書卷二十二
舊唐書
舊唐書卷二十二考證
禮儀志二春秋大饗五帝各在一室沈炳震曰春秋
杜氏通典作季秋宜從
四時迎氣之祀則各於其方之正正通典作室
按周易天數五并五行之數合而為二十沈炳震曰
天數五下闕地數十三字據通典補入
神都鼎高一丈八尺受一千八百石沈炳震曰下各
州鼎皆有名而蔡州獨闕通典蔡州鼎名永昌
取其正室則謂之太室(臣德潛)按英華上有二語云
取其宗祀則謂之清廟宜補入
舊唐書卷二十二考證
