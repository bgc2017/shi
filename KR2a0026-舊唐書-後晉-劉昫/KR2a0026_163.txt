舊唐書卷一百六十三
後晉司空同中書門下平章事劉昫撰
列傳卷第一百十三
孟簡胡証崔元略(子鉉鉉子沆元略弟元受元式元儒)
杜元穎崔弘禮李虞仲王質
盧簡辭兄簡能弟弘正簡求(簡能子知猷)簡求子嗣業汝弼
孟簡字幾道平昌人天后時同州刺史詵之孫工詩有
名擢進士第登宏辭科累官至倉部員外郎戸部侍郎
王叔文竊政簡為子司多不附之叔文惡之雖甚亦不
至擯斥尋遷司封郎中元和四年超拜諫議大夫知匭
事簡明于内典六年詔與給事中劉伯芻工部侍郎歸
登右補闕蕭俛等同就醴泉佛寺翻譯大乘夲生心地
觀經簡最擅其理王承宗叛詔以吐突承璀為招討使
簡抗疏論之坐語訐出為常州刺史八年就加金紫光
禄大夫簡始到郡開古孟瀆長四十一里灌溉沃壤四
千餘頃為廉使舉其課績是有就加之命是歲徵拜為
給事中九年出為越州刺史兼御史中丞浙東觀察使
承李遜抑遏士族恣縱編戸之後及簡為政一皆反之
而農估多受其弊當時以為兩未可也十二年入為戶
部侍郎十三年代崔元略為御史中丞仍兼戸部侍郎
是歲出為襄州刺史山南東道節度使十四年勅于榖
城縣置群牧命曰臨漢監令簡充使簡奏請均州鄖鄉
縣鎮遏使趙潔充夲縣令臺司奏有虧刑典罰一月俸
是歲改授太子賓客分司東都十五年穆宗即位貶吉
州司馬員外置同正員初簡在襄陽以腹心吏陸翰知
上都進奏委以關通中貴翰持簡隂事漸不可制簡怒
追至州以土囊殺之且欲滅口翰子弟詣闕進狀訴冤
且告簡贓狀御史臺按騐獲簡賂吐突承璀錢帛等共
計七千餘貫匹事狀明白故再貶之長慶元年大赦量
移睦州刺史二年移常州刺史三年入為太子賓客分
司東都其年十二月卒簡性俊拔尚義早歲交友先殁
者視其孤每厚于周䘏議者以為有前軰風然溺于浮
圖之教為儒曹所誚
胡証字啟中河東人父瑱伯父玫登進士第証貞元中
繼登科咸寧王渾瑊辟為河中從事自殿中侍御史拜
韶州刺史以母年高不可適遠改授太子舍人襄陽節
度使于頔請為掌書記檢校祠部員外郎元和四年由
侍御史歴左司員外郎長安縣令戸部郎中田弘正以
魏博内屬請除副貳乃兼御史中丞充魏博節度副使
仍兼左庶子入遷左諫議大夫九年以党項寇邊以証
有安邊才略乃授單于都護御史大夫振武軍節度使
前任將帥非統馭之才邊事曠廢朝廷故特用証以鎮
十三年徵為金吾大將軍依前兼御史大夫十四年充
京西京北廵邊使訪其利害以聞長慶元年太和公主
出降回紇詔以夲官檢校工部尚書充和親使舊制以
使車出境有行人私覿之禮官不能給召富家子納貲
于使者而命之官及証將行首請釐革儉受省費以絶
鬻官之門行及漠南虜騎繼至狼心犬態一日千狀欲
以戎服變革華服又欲以王姬疾驅徑路証抗志不拔
守漢儀黜夷法竟不辱君命使還拜工部侍郎敬宗即
位之初檢校戸部尚書守京兆尹數月遷左散騎常侍
寳歴初拜戸部尚書判度支上表乞免願效藩服二年
檢校兵部尚書廣州刺史充嶺南節度使太和二年以
疾上表求還京師是歲十月卒于嶺南時年七十一廢
朝一日贈左僕射廣州有海之利貨貝狎至証善蓄積
務華侈厚自奉養童奴數百于京城脩行里起第連亘
閭巷嶺表竒貨道途不絶京邑推為富家証素與賈餗
善及李訓事敗禁軍利其財稱証子溵匿餗乃破其家
一日之内家財並盡軍人執溵入左軍仇士良命斬之
以徇時溵弟湘為太原從事忽白晝見綠衣人無首血
流被地入于室湘惡之翌日溵凶問至而湘獲免
崔元略博陵人祖渾之父儆貞元中官至尚書左丞元
略舉進士歴佐使府元和八年拜殿中侍御史十二年
遷刑部郎中知臺雜事擢拜御史中丞元和十三年以
李夷簡自西川徵拜御史大夫乃命元略留司東臺尋
除京兆少尹知府事仍加金紫數月真拜京兆尹明年
改左散騎常侍穆宗即位命元略使党項宣撫辭疾不
行出為黔南觀察使兼御史中丞初元略受命使党項
意宰臣以私憾排斥頗出怨言宰相崔植奏曰比以聖
意切在安撫党項乃差元略往使受命之後苦不樂行
言辭之間頗乖去就豈有身忝重恩不思報效苟非便
己即不肯行湏有薄懲以肅在位請出為黔中觀察使
初崔植任吏部郎中元略任刑部郎中知雜時中丞改
京兆尹物議以植有風憲之望元略因入閤妄稱植失
儀命御史彈之時二人皆進擬為中丞中旨果授元略
植深銜之及植為相元略以左散騎常侍使于党項元
略意植之見排辭疾不行被譴出踰年轉鄂州刺史鄂
岳都團練觀察使長慶四年入為大理卿敬宗即位復
為京兆尹尋兼御史大夫以悮徵畿甸經赦免放緡錢
萬七千貫為侍御史蕭澈彈劾有詔刑部郎中趙元亮
大理正元從質侍御史温造充三司覆理元略有中助
止于削兼大夫初元略有宰相望及是事望益减寳歴
元年遷戶部侍郎議者以元略版圖之拜出于宣授時
諫官有疏指言内常侍崔潭峻方有權寵元略以諸父
事之故雖被彈劾而遽遷顯要元略亦上章自辨且曰
一昨府縣條疏臺司舉劾孤立無黨謗言益彰不謂詔
出宸衷恩延望外處南宫之重位列左戸之清班豈臣
庸虚敢自干冒天心所擇雖驚特進之恩衆口相非乃
致因緣之說詔答之曰朕所命官豈非公選卿能稱職
奚恤人言然元略終不能逃父事潭峻之名寳歷二年
四月京兆府以元略前任尹日為橋道使造東渭橋時
被夲典鄭位判官鄭復虛長物價擡估給用不還人工
價直率斂工匠破用計贓二萬一千七百九貫敕云元
略不能檢下有涉慢官罰一月俸料時劉栖楚自為京
兆尹有覬覦相位之意元略方在次對又多遊裴度門
栖楚恐礙已以計摧之乃按舉山陵時錢物以汚之太
和三年轉戸部尚書四年判度支五年檢校吏部尚書
出為東都留守畿汝等防禦使是歲又遷滑州刺史義
成軍節度使十二月卒廢朝三日贈尚書左僕射子鉉
鉉字台碩登進士第三辟諸侯府荆南西蜀掌書記會
昌初入為左拾遺再遷員外郎知制誥召入翰林充學
士累遷戸部侍郎承旨會昌末以夲官同平章事為同
列李德裕所嫉罷相為陕虢觀察使檢校刑部尚書宣
宗即位遷檢校兵部尚書河中尹博陵縣開國子食邑
五百戸大中三年召拜御史大夫尋加正議大夫中書
侍郎同平章事累遷金紫光禄大夫守左僕射門下侍
郎太清宫使弘文館大學士博陵縣開國公食邑至二
千戸七年以館中學士崔瑑薛逢等撰續會要四十卷
獻之九年檢校司徒揚州大都督長史進封魏國公淮
南節度使宣宗于太液亭賦詩宴餞有七載秉鈞調四
序之句儒者榮之咸通初移鎮襄州咸通八年徐州戍
將龐勛自桂管擅還道途剽掠鉉時為荆南節度聞徐
州軍至湖南盡率州兵點募丁壯分扼江湘要害欲盡
擒之徐寇聞之踰嶺自江西淮右北渡朝議壯之卒于
江陵子沆汀潭沂沆登進士第官至員外郎知制誥拜
中書舍人坐事貶循州司戸乾符初復拜舍人尋遷禮
部侍郎典貢舉選名士十數人多至卿相乾符末夲官
同平章事遇京國盗據從駕不及而卒沂後官亦隆顯
元略弟元受元式元儒元受登進士第高陵尉直史館
元和初于臯謨為河北行營糧料使元受與韋岵薛巽
王湘等皆為臯謨判官分督供饋既罷兵或以臯謨隠
沒贜罪除名賜死元受從坐皆逐嶺表竟坎壈不達而
卒子鈞鉶銖相繼登進士第辟諸侯府元式會昌三年
檢校左散騎常侍河中尹河中晉絳觀察使四年檢校
禮部尚書太原尹北都留守河東節度使六年入為刑
部尚書宣宗朝領度支以夲官同平章事元儒元和五
年登進士第元式子鍇仕至京兆尹
杜元穎莱公如晦裔孫也父佐官卑元穎貞元末進士
登第再辟使府元和中為左拾遺右補闕召入翰林充
學士手筆敏速憲宗稱之吴元濟平以書詔之勤賜緋
魚袋轉司勲員外郎知制誥穆宗即位召對思政殿賜
金紫超拜中書舍人其年冬拜戸部侍郎承旨長慶元
年三月以夲官同平章事加上柱國建安男元穎自穆
宗登極自補闕至侍郎不周歲居輔相之地辭臣速達
未有如元穎之比也三年冬帶平章事出鎮蜀州穆宗
御安福門臨餞昭愍即位童心多僻務為奢侈而元穎
求蜀中珍異玩好之具貢奉相繼以固恩寵以故箕斂
刻削工作無虛日軍民嗟怨流聞于朝太和三年南詔
蠻攻䧟戎嶲等州徑犯成都兵及城下一無偹擬方率
左右固牙城而已蠻兵大掠蜀城玉帛子女工巧之具
而去是時蠻三道而来東道攻梓州郭釗禦之而退時
元穎幾䧟頼郭釗擊敗其衆方還蠻驅蜀人至大渡河
謂之曰此南吾境放爾哭别鄉國數萬士女一時慟哭
風日為之慘悽哭已赴水而死者千餘怨毒之聲累年
不息蠻首領&KR1237;顛遣人上表曰蠻軍比修職貢遽敢侵
邊但杜元穎不恤三軍令入蠻疆作賊移文報彼都不
見信故蜀部軍人繼為鄕導盖蜀人怨苦之深祈我此
行誅虐帥也誅之不遂無以慰蜀士之心願陛下誅之
監軍小使張士謙至備言元穎之咎坐貶循州司馬判
官崔璜連州司馬紇干衆郢州長史盧并唐州司馬皆
以佐元穎無狀也六年卒于貶所臨終上表乞贈官贈
湖州刺史元穎弟元絳位終太子賓客絳子審權位至
宰相自有傳
崔弘禮字從周博陵人北齊懷遠之七代孫祖育常州
江隂令父孚湖州長城令弘禮風貌魁偉磊落有大志
舉進士累佐藩府官至侍御史元和中吕元膺為東都
留守以弘禮為從事時淮西吴少陽初死吴元濟阻兵
拒命山東反側之徒為之影援東結李師道謀襲東洛
以脅朝廷弘禮為元膺籌畫部分兵衆以固東都卒亦
無患累除汾州棣州刺史會田弘正請入覲請副使乃
授弘禮衛州刺史充魏博節度副使歴鄭州刺史長慶
元年劉總入覲張弘靖移鎮范陽復加弘禮檢校左散
騎常侍充幽州盧龍軍節度副使未及境幽鎮兵亂改
為絳州刺史明年汴州李㝏反急詔追弘禮為河南尹
兼御史大夫東都畿汝都防禦副使㝏平遷河陽節度
使整練戈矛頗壯戎備又上言請于秦渠下闢荒田三
百頃歲收粟二萬斛詔皆從之以疾連表請代數歲拜
檢校戸部尚書華州刺史會天平軍節度使烏重胤卒
朝廷難其人復以弘禮為天平軍節度使仍詔即日乘
遞赴鎮文宗即位就加檢校左僕射理鄆三載改授東
都留守仍遷刑部尚書詔赴闕以疾未至太和四年十
月復除留守是歲十二月卒年六十四贈司空弘禮少
時專以倜儻意氣自任通涉兵書留心軍旅之要用此
累更選用歴踐蕃鎮所居無可尚之績雖繕完有素然
善治生蓄積物議少之
李虞仲字見之趙郡人祖震大理丞父端登進士第工
詩大歴中與韓翃錢起盧綸等文詠唱和馳名都下號
大歴十才子時郭尚父少子曖尚代宗女昇平公主賢
明有才思尤喜詩人而端等十人多在曖之門下每宴
集賦詩公主坐視簾中詩之美者賞百縑曖因拜官會
十子曰詩先成者賞時端先獻警句云薰香荀令偏憐
小傅粉何郎不觧愁主即以百縑賞之錢起曰李校書
誠有才此篇宿構也願賦一韻正之請以起姓為韻端
即襞牋而獻曰方塘似鏡草芊芊初月如鈎未上弦新
開金埒教調馬舊賜銅山許鑄錢曖曰此愈工也起等
始服端自校書郎移疾江南授杭州司馬而卒虞仲亦
工詩元和初登進士第又以制策登科授弘文校書從
事荆南入為太博士遷兵部員外司勲郎中寳歴中
考制策甚精轉兵部郎中知制誥拜中書舍人太和四
年出為華州刺史兼御史大夫入拜左散騎常侍兼秘
書監八年轉尚書右丞九年為兵部侍郎尋改吏部開
成元年四月卒時年六十五虞仲簡澹寡欲立性方雅
奕代文學逹而不矜士友重之
王質字華卿太原祁人五代祖通字仲淹隋末大儒號
文中子通生福祚終上蔡主簿福祚生勉登進士第制
策登科位終寳鼎令勉生怡終渝州司戸怡生?揚州
天長丞質則?之第五子少負志操以家世官卑思立
名于世以大其門寓居夀春躬耕以養母專以講學為
事門人受業者大集其門年甫強仕不求聞達親友規
之曰以華卿之才取名位如俯拾地芥耳安自苦于闒
茸者乎揚名顯親非耕稼可致也質乃白于母請赴鄕
舉元和六年登進士甲科釋褐嶺南管記歴佐淮蔡許
昌梓潼興元四府累奏兼監察御史入朝為殿中遷侍
御史戸部員外郎為舊府延薦檢校司封郎中賜金紫
充興元節度副使入為戸部郎中遷諫議大夫太和中
王守澄構䧟宰相宋申錫文宗怒欲加極法質與常侍
崔元亮雨泣切諫請付外推申錫方從輕典質為中人
側目執政出為虢州刺史質射策時深為李吉甫所噐
及德裕為相甚禮之事必咨决尋召為給事中河南尹
八年為宣州刺史兼御史中丞宣歙團練觀察使在政
三年開成元年十二月無疾暴卒時年六十八贈左散
騎常侍諡曰定質清廉方雅為政有聲雖權臣待之厚
而行已有素不涉朋比之議在宣城辟崔珦劉蕡裴夷
直趙晳為從事皆一代名流視其所與人士重之子曰
慶存
盧簡辭字子策范陽人後徙家于蒲祖翰父綸天寳末
舉進士遇亂不第奉親避地于鄱陽與郡人吉中孚為
林泉之友大歴初還京師宰相王縉奏為集賢學士秘
書省校書郎王縉兄弟有詩名于世縉既官重凡所延
辟皆辭人名士以綸能詩禮待逾厚會縉得罪坐累久
之調陕府戶曺河南密縣令建中初為昭應令朱泚之
亂咸寧王渾瑊充京城西面副元帥乃拔綸為元帥判
官檢校金部郎中貞元中吉中孚為翰林學士戸部侍
郎典邦賦薦綸于朝會丁家艱而中孚卒太府卿韋渠
牟得幸于德宗綸即渠牟之甥也數稱綸之才德宗召
之内殿令和御製詩超拜戸部郎中方欲委之掌誥居
無何卒初大歴中詩人李端錢起韓翃軰能為五言詩
而辭情捷麗綸作尤工至貞元末錢李諸公凋落綸嘗
為懷舊詩五十韻叙其事曰吾與吉侍郎中孚司空郎
中曙苗員外發崔補闕峒耿拾遺湋李校書端風塵追
遊向三十載數公皆負當時盛稱榮耀未幾俱沉下泉
傷悼之際博士追感前事賦詩五十韻見寄輙有
所酬以申悲舊兼寄夏侯審侍御其歴言諸子云侍郎
文章宗傑出淮楚靈掌賦若吹籟司言如建瓴郎中善
慶餘雅韻與琴清鬱鬱松帶雪蕭蕭鴻入冥員外貞貴
儒弱冠被華纓月香飄桂實乳溜瀝瓊英補闕思冲融
巾拂藝亦精彩蝶戲芳圃瑞雲滋翠屏拾遺興難侔逸
調曠無程九醖貯彌潔三花寒轉馨校書才智雄舉世
一娉婷賭墅鬼神變屬辭鸞鳳驚差肩曳長裾摠轡奉
和鈴共賦瑶臺雪同觀金谷笙倚天方比劔沉水忽如
瓶君持玉盤珠寫我懷袖盈讀罷涕交頤願言躋百齡
綸之才思皆此類也文宗好文尤重綸詩嘗問侍臣曰
盧綸集幾卷有子弟否李德裕對曰綸有四男皆登進
士第今員外郎簡能侍御史簡辭是也即遣中使詣其
家令進文集簡能盡以所集五百篇上獻優詔嘉之簡
辭元和六年登第三辟諸侯府長慶末入朝為監察轉
侍御史文雅之餘尤精法律歴朝簿籍靡不經懷寳歴
中故京兆尹黎幹男煟詣臺治父葉縣舊業臺司莫知
夲末簡辭曰幹坐魚朝恩黨誅田産籍沒大歴已来多
少赦令豈有雪朝恩黎幹節文况其田産分給百姓將
及百年而煟恃中助而冒論耶乃移汝州刺史裴通凖
大歴元年敕給百姓又福建塩鐵院官盧昂坐贜三十
萬簡辭按之于其家得金牀瑟瑟枕大如斗昭愍見之
曰此宫中所無而盧昂為吏可知也尋轉考功員外郎
轉郎中太和中坐事自太僕卿出為衢州刺史會昌中
入為刑部侍郎轉戸部大中初轉兵部侍郎檢校工部
尚書許州刺史御史大夫忠武軍節度使遷檢校刑部
尚書襄州刺史山南東道節度使卒簡辭兄簡能簡能
字子拙登第後再辟藩府入為監察御史太和九年由
駕部員外檢校司封郎中充鳳翔節度判官時鄭注得
幸李訓與之謀誅宦官俾注鎮鳳翔仍妙選當時才俊
以為賓佐簡能與蕭俛弟傑錢起子可復皆為訓所選
從注及訓敗注誅簡能蕭傑等四人皆為監軍使所害
簡辭弟弘正簡求弘正字子強元和末登進士第累辟
使府掌書記入朝為監察御史侍御史太和中華州刺
史宇文鼎戸部員外盧允中坐贜弘正按之文宗怒將
殺鼎弘正奏曰鼎歴持綱憲繩糺之官今為近輔刺史
以贜汚聞死固常典但取受之首罪在允中監司之責
鼎當連坐文宗釋之鼎方减等三遷兵部郎中給事中
會昌末王師討劉稹時詔河北三帥收山東州郡俄而
何弘敬王元逹得邢洺磁三郡宰臣奏議曰山東三郡
以賊稹未誅宜且立留後如弘敬元逹有所陳請則朝
廷難以依違上曰然誰可任者李德裕曰給事中盧弘
正嘗為昭義判官性又通敏推擇攸宜即命為邢洺磁
團練觀察留後未行而稹誅乃令弘正銜命宣喻河北
三鎮使還拜工部侍郎大中初轉戸部侍郎充塩鐵轉
運使前是安邑觧縣兩池塩法積弊課入不充弘正令
判官司空輿至池務檢察特立新法仍奏輿為兩池使
三年課入加倍其法至今頼之檢校戸部尚書出為徐
州刺史武寕軍節度使徐泗濠觀察等使徐方自智興
之後軍士驕怠有銀刀都尤勞姑息前後屡逐主帥弘
正在鎮朞年皆去其首惡喻之忠義訖于受代軍旅無
譁鎮徐四年遷檢校兵部尚書汴州刺史宣武軍節度
宋亳穎觀察等使卒于鎮簡求字子臧長慶元年登進
士第釋褐江西王仲舒從事又從元稹為浙東江夏二
府掌書記裴度鎮襄陽保釐洛都皆辟為賓佐奏殿中
侍御史入朝拜監察裴度鎮太原復奏為記室入為殿
中賜緋牛僧孺鎮襄漢辟為觀察判官入為水部戸部
二員外郎會昌末討劉稹詔以許帥李彦佐為招討使
朝廷以簡求累佐使府達于機略乃以簡求為忠武節
度副使知節度事夲道供軍使入為吏部員外轉夲司
郎中求為蘇州刺史時簡辭鎮漢南弘正為侍郎領使
務昆仲皆居顯列時人榮之既而宰執不協弘正出鎮
罷簡求為左庶子分司數年出為壽州刺史九年党項
叛以簡求為四鎮北庭行軍涇州刺史涇原渭武節度
押蕃落等使檢校左散騎常侍上柱國范陽縣男食邑
三百戸十一年遷檢校工部尚書定州刺史御史大夫
義武軍節度北平軍等使十三年檢校刑部尚書鳳翔
尹鳳翔隴西節度觀察等使十四年八月代裴休為太
原尹北都留守充河東節度觀察等使簡求辭翰縱横
長于應變所歴四鎮皆控邊陲屬雜虜寇邊因之移授
所至撫御邊鄙晏然太原軍素管退渾契苾沙陁三部
落或撫納不至多為邊患前政或要之詛盟質之子弟
然為盗不息簡求開懷撫待接以恩信所質子弟一切
遣之故五部之人忻然聽命咸通初以疾辭表章瀝懇
制以太子太師致仕還于東都都城有園林别墅歲時
行樂子弟侍側公卿在席詩酒賞詠竟日忘歸如是者
累年五年十月卒時年七十六贈尚書左僕射簡能子
知猷知猷登進士第釋褐秘書省正字宰臣蕭鄴鎮江
陵成都辟為两府記室入拜左拾遺改右補闕史館脩
撰轉員外郎出為饒州刺史入拜兵部郎中賜緋魚改
吏部郎中太常少卿出為商州刺史徵拜給事中轉中
書舍人僖宗幸山東襄王偽署乃避地金州駕還徵拜
工部侍郎轉戸部判史舘遷尚書右丞兵部侍郎歴太
常卿工部戸部尚書復領太常卿昭宗在華下加檢校
右僕射守太子少師進位太子太師檢校司空卒于華
下知猷噐度長厚文辭美麗尤工書落簡措翰人争模
倣子文度位亦至丞郎簡辭無子以簡求子貽殷玄禧
入繼貽殷終光禄少卿玄禧登進士第博士弘
正子虔灌有俊才進士登第所著文筆為時所稱位終
祕書監簡求十子而嗣業汝弼最知名嗣業進士登第
累辟使府廣明初以長安尉直昭文館左拾遺右補闕
王鐸徵兵收兩京辟為都統判官檢校禮部郎中卒汝
弼登進士第累遷至祠部員外郎知制誥從昭宗遷洛
屬柳璨黨附賊臣誣䧟士族汝弼懼移疾退居客遊上
黨遇潞府為太原所攻節度使丁會歸降從會至太原
李克用奏為節度副使累奏戸部侍郎太原使府有龍
泉亭簡求節制時手書詩一章在亭之西壁汝弼復為
亞帥每亭中讌集未嘗居賓位西向俛首而已人士嘉
之盧氏两世貴盛六卿方鎮相繼而未有居輔相者至
中興嗣業子文紀仕至尚書中書侍郎平章事
史臣曰孟襄陽之清節胡廣州之堅正卒以結權倖而
敗積貨賄而亡人如面焉固難知也二崔以綱憲相傾
元穎以獻竒取媚雖遭時多僻位至鼎司言之正人亦
孔之醜而父事宦者何所逃譏以端綸之才任不踰元
士而盧簡辭之昆仲雲搏水擊欝為鼎門非德積慶鍾
安能及此辭人之後不亦休哉
贊曰君子喻義小人近利孟譴胡亡家財掃地聲勢相
傾崔杜醜名端綸諸子奕葉光榮
舊唐書卷一百六十三
