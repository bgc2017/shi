舊唐書卷一百三十
後晉司空同中書門下平章事劉昫撰
列傳第八十
王璵(道士李國禎附)李泌(子繁顧況附)
崔造關播(李元平附)
王璵少習禮學博求祠祭儀注以干時開元末玄宗方
尊道術靡神不宗璵抗疏引古今祀典請置春壇祀青
帝於國東郊玄宗甚然之因遷太常博士侍御史充祠
祭使璵專以祀事希倖每行祠禱或焚紙錢禱祈福祜
迎於巫覡由是過承恩遇肅宗即位累遷太常卿以祠
禱每多賜賚乾元三年七月兼蒲州刺史充蒲同絳等
州節度使中書令崔圓罷相乃以璵為中書侍郎同中
書門下平章事人物時望素不為衆所稱及當樞務聲
問頓減璵又奏置太一神壇於南郊之東請上躬行祀
事肅宗嘗不豫太卜云祟在山川璵乃遣女巫分行天
下祈祭名山大川巫皆盛服乘傳而行上令中使監之
因緣為姦所至干託長吏以邀賂遺一巫盛年而美以
惡少年數十自随尤為蠧弊與其徒宿於黃州傳舍刺
史左震晨至驛門扄鐍不可啓震破鎖而入曳女巫階
下斬之所從惡少年皆斃閱其贓賂數十萬震籍以上
聞仍請贓錢代貧民租税其中使發遣歸京肅宗不能
詰肅宗親謁九宫神慇懃於祠禱皆璵所啓也歲餘罷
知政事為刑部尚書上元二年兼揚州長史御史大夫
充淮南節度使肅宗南郊禮畢以璵使持節都督越州
諸軍事越州刺吏充浙江東道節度觀察處置使本官
兼御史大夫祠祭使如故入為太子少保轉少師大歴
三年六月卒璵以祭祀妖妄致位將相時以左道進者
往往有之廣德二年八月道士李國禎以道術見因奏
皇室仙系宜修崇靈跡請於昭應縣南三十里山頂置
天華上宫露臺大地婆父三皇道君太古天皇中古伏
羲媧皇等祠堂并置掃灑宫戶一百戶又於縣之東義
扶谷故湫置龍堂並許之時歲飢荒人甚不安昭應縣
令梁鎮上表曰臣聞國以人為本害其本則非國神以
人為主虐其主則非神故昔之聖王所以極陳理道明
著祀典將愛其人而慎用其財力敬其神而虔恭於祠
祭故神享其明德而降之福人受其大賴而盡其力然
後神人以和而國家可保也一昨蟊賊作孽水旱為災
雖王畿皆遍而臣縣最苦此則神之不能禦大災明矣
又何力於陛下而得列祀典哉且以殘弊之餘當凶荒
之歲丁壯素出家入仕羸老方飛芻輓粟令但供億王
事已不堪命更奔走鬼道何以聊生臣又聞天地之神
尊之極者掃地可祭精意可饗陛下亦何必廢先王之
典崇俗巫之說走南畝之客殺東鄰之牛而後冀非妄
之福陛下雖欲為人祈福福未至而人已困矣其不可
一也陛下不視昔者有道之君至德之后曷不卑宫室
惡飲食恭已以遂萬物之性哉陛下今違神亭育之心
竭人疲困之力如是又何從而致其福哉此又不可二
也又陛下宗廟之敬極矣尚無一月三祭之禮今此獨
為則宗廟之靈將等以親疎校以厚薄陛下又何以言
哉此又不可三也又大地婆父祀典無文言甚不經義
無可取若陛下特與大地建祖宗之廟必上天貽向背
之責陛下又何以為詞哉此又不可四也夫湫者龍之
所居也龍得水則神無水則螻蟻之匹也故知水存則
龍在水竭則龍亡此愚智之所同知矣今湫竭已久龍
安所存陛下又崇飾祠宇豐潔薦奠為去龍之穴破生
人之産人且怨矣神何歆哉此又不可五也其道君三
皇五帝則兩京及所都之處皆建宫觀祠廟時設齋醮
饗祀國有彝典官有常禮蓋無闕失何勞神役靈此又
不可六也臣稽先王之典禮觀前聖之軌躅休咎豐凶
災祥禍福必主帝王五事不在山川百神此又不可七
也臣伏察此弊頗知其由蓋以道士李國禎等動衆則
得人興工則獲利祭祀則受胙主執則弄權是以鼓動
禁中熒惑天聽踰越險阻負荷粢盛以日繫年無時而
息曾不謂神功力空止竭人膏血以使人神胥怨災孽
並生罔上害人左道亂政原情定罪非殺而何臣昨受
命之時親承聖旨務存安緝許逐權宜誠願沉鄴縣之
巫安流弊之俗其所興兩祠土木之功丹青之役三六
之祭灑掃之戶謹明宣旨並以權宜停訖人吏百姓等
知陛下以從善為心嫉惡為務蠲除不急剗革煩苛皆
喧呼於庭抃躍於路所徵粮糗無不樂輸臣伏以國禎
等並交結中貴狡蠧成性臣雖忘身許國不懼讒構終
恐賄及豪右復為奸惡其國禎等見據状推勘如獲贓
状伏望許臣徵收便充當縣郵舘本用其湫既竭不可
更置祠堂又不當為大地建立祖廟臣並請停其三皇
道君天皇伏犧女媧等既先各有宫廟望請並於本所
依禮齋祭上從之
李泌字長源其先遼東襄平人而魏太保八柱國司徒
何弼之六代孫今居京兆吳房令承休之子少聰敏博
涉經史精究易象善屬文尤工於詩以王佐自負張九
齡韋虛心張廷珪皆器重之泌操尚不羈恥随常格仕
進天寳中自嵩山上書論當世務玄宗召見令待詔翰
林仍東宫供奉楊國忠忌其才辯奏泌嘗為感遇詩諷
刺時政詔於蘄春郡安置乃潛遁名山以習隐自適天
寳末禄山構難肅宗北廵至靈武即位遣使訪召會泌
自嵩潁間冐難奔赴行在至彭原郡謁見陳古今成敗
之機甚稱旨延致卧内動皆顧問泌稱山人固辭官秩
特以散官寵之解褐拜銀青光禄大夫俾掌樞務至於
四方文状將相遷除皆與泌參議權逾宰相仍判元帥
廣平王軍司馬事肅宗每謂曰卿當上皇天寳中為朕
師友下判廣平王行軍朕父子三人資卿道義其見重
如此尋為中書令崔圓倖臣李輔國害其能將有不利
於泌泌懼乞遊衡山優詔許之給以三品禄俸遂隐衡
岳絶粒栖神數年代宗即位召為翰林學士頗承恩遇
及元載輔政惡其異已因江南道觀察都團練使魏少
遊奏求參佐稱泌有才拜檢校秘書少監充江南西道
判官幸其出也尋改為檢校郎中依前判官元載誅乃
馳傳入謁上見悦之又為宰相常衮所忌出為楚州刺
史及謝恩具陳戀闕上素重之留京數月會澧州刺史
闕衮盛陳泌理行以荆南凋瘵遂輟泌理之詔曰荆南
都會奥在澧陽俾人歸厚惟賢是牧以泌文可以化成
風俗政可以全活惸嫠爰命頒條期乎共理無薄淮陽
之守勉思渤海之功可檢校御史中丞充澧朗硤團練
使重其禮而遣之無幾改杭州刺史以理稱興元初徵
赴行在遷左散騎常侍貞元元年除陜州長史充陜虢
都防禦觀察使二年六月泌奏虢州盧氏山冶近出瑟
瑟請充獻禁人開採詔曰瑟瑟之寳中土所無今産於
近甸實為靈貺朕不餙器玩不尚珍竒常思返朴之風
用明躬儉之節其出瑟瑟之處任百姓求採不宜禁止
就加泌檢校禮部尚書時陳許戍邊卒三千自京西逃
歸至州境泌?師險隘左右攻擊盡誅之尋拜中書侍
郎平章事集賢崇文舘學士修國史初張延賞大減官
員人情恣怨泌請復之以從人欲因是奏罷兼試額内
占闕等官加百官俸料隨閑劇加置手力課上從之人
人以為便而竇參旁奏遂改易使同品之内月俸多少
累等泌又奏請罷拾遺補闕上雖不從亦不授人故諫
司惟韓臯歸登而已泌仍命收其署飧錢令登等寓食
於中書舍人故時戲云韓諫議雖分左右歸拾遺莫辨
存亡如是者三年至貞元五年以前東都防禦判官殿
中侍御史内供奉韋綬為左補闕監察御史梁肅右補
闕既復置人心忻然順宗在春宫妃蕭氏母郜國公主
交通外人上疑其有他連坐貶黜者數人皇儲亦危泌
百端奏說上意方解泌頗有讜直之風而談神仙詭道
或云嘗與赤松子王喬安期羡門遊處故為代所輕雖
詭道求容不為時君所重德宗初即位尤惡巫祝怪誕
之士初肅宗重隂陽祠祝之說用妖人王璵為宰相或
命巫媪乘驛行郡縣以為厭勝凡有所興造功役動牽
禁忌而黎幹用左道位至尹京嘗内集衆工編刺珠繡
為御衣既成而焚之以為禳禬且無虛月德宗在宫中
頗知其事即位之後罷集僧於内道場除巫祝之祀有
司言宣政内廊壞請修繕而太卜云孟冬為魁岡不利
穿築請卜他月帝曰春秋之義啓塞從時何魁岡之有
卒命修之又代宗山陵靈駕發引上號送于承天門見
轀輬不當道稍指午未間問其故有司對曰陛下本命
在午故不敢當道上號泣曰安有枉靈駕而謀身利卒
命直午而行及建中末寇戎内梗桑道茂有城奉天之
說上稍以時日禁忌為意而雅聞泌長於鬼道故自外
徵還以至大用時論不以為愜及在相位随時俯仰無
足可稱復引顧况輩輕薄之流動為朝士戲侮頗貽譏
誚年六十八薨贈太子太傅賻禮有加泌放曠敏辯好
大言自出入中禁累為權倖忌嫉恒由智免終以言論
縱横上悟聖主以躋相位有文集二十卷子繁少聰警
有才名無行義泌為相嘗引薦夏縣處士北平陽城為
諫議大夫城道直既遇知己深德之及泌殁戶部尚書
裴延齡巧佞奉上德宗信任竊弄威權舉朝側目城中
正之士尤忿嫉之一日盡疏其過惡欲密論奏以繁故
人子為可親信遂示其疏草兼請繁繕寫繁既寫悉能
記之其夕乃徑詣延齡具述其事延齡聞之即時請對
盡以城章中欲論事件一一先自解及城疏入德宗以
為妄不之省泌與右補闕翰林學士梁肅友善嘗命繁
持所著文請肅潤色繁亦自有學術肅待之甚厚因許
師事日熟其門及肅卒繁亂其配士君子無不歎駭積
年委棄後起為太常博士太常卿權德輿奏斥之除河
南府士曹掾以其警悟異常泌之故人為宰相左右援
拯後得累居郡守而力學不倦罷隨州刺史歸京師久
不承恩韋處厚入相厚待之寳歴二年六月敬宗降誕
日御三殿特詔兵部侍郎丁公著太常少卿陸亘與繁
等三人抗浮圖道士講論九月除大理少卿復加弘文
舘學士時諫官御史章疏相繼宰臣不得已出為亳州
刺史州境嘗有群賊剽人廬舍劫取貨財累致擒捕不
獲繁潛設機謀悉知賊之巢穴出兵盡加誅斬時議責
繁以不先啓聞廉使涉於擅興之罪朝廷遣監察御史
舒元輿按問元輿素與繁有隙復以初官銳於生事乃
盡反其獄辭以為繁濫殺無辜状奏勅於京兆府賜死
時人冤之其後元輿被禍人以為有報應焉初泌流放
江南與柳渾顧況為人外之交吟詠自適而渾先達故
泌復得入官於朝
顧況者蘇州人能為歌詩性詼諧雖王公之貴與之交
者必戱侮之然以嘲誚能文人多狎之柳渾輔政以校
書郎徵復遇李泌繼入自謂已知秉樞要當得達官久
之方遷著作郎況心不樂求歸於吳而班列群官咸有
侮玩之目皆惡嫉之及泌卒不哭而有調笑之言為憲
司所劾貶饒州司戶有文集二十卷其贈柳宜城辭句
率多戲劇文體皆此類也子非熊登進士第累佐使府
亦有詩名于時
崔造字玄宰博陵安平人少涉學永泰中與韓會盧東
美張正則為友皆僑居上元好談經濟之略嘗以王佐
自許時人號為四夔浙西觀察使李栖筠引為賓僚累
至左司員外郎與劉晏善及晏遭楊炎庾準誣奏伏誅
造累貶信州長史朱泚之逆造為建州刺史聞難作馳
檄鄰州請齊舉義兵遂調發所部得二千人德宗聞而
嘉之及收京師詔徵造至藍田以舅源休朋逆伏誅上
疏請罪不敢即赴闕上以為知禮優詔慰勉拜吏部郎
中給事中貞元二年正月與中書舍人齊映各守本官
同平章事時京畿兵亂之後仍歲蝗旱府無儲積德宗
以造能言為能立事故不次登用造久從事江外嫉錢
榖諸使罔上之弊乃奏天下兩税錢物委本道觀察使
本州刺史選官典部送上都諸道水陸運使及度支廵
院江淮轉運使等並停其度支鹽鐵委尚書省本司判
其尚書省六職令宰臣分判乃以戶部侍郎元琇判諸
道鹽鐵榷酒等事戶部侍郎吉中孚判度支及諸道兩
税事宰臣齊映判兵部承旨及雜事宰臣李勉判刑部
宰臣劉滋判吏部禮部造判戶部工部又以歲飢浙江
東西道入運米每年七十五萬石今更令兩税折納米
一百萬石委兩浙節度使韓滉運送一百萬石至東渭
橋其淮南濠壽旨米洪潭屯米委淮南節度使杜亞運
送二十萬石至東渭橋諸道有鹽鐵處依舊置廵院勾
當河隂見在米及諸道先付度支廵院般運在路錢物
委度支依前勾當其未離本道者分付觀察使發遣仍
委中書門下年終類例諸道課最聞奏造與元琇素厚
罷使之後以鹽鐵之任委之而韓滉方司轉運朝廷仰
給其漕發滉以司務久行不可遽改德宗復以滉為江
淮轉運使餘如造所條奏元琇以滉性剛難制乃復奏
江淮轉運其江南米自江至楊子凡十八里請滉主之
楊子已北琇主之滉聞之怒掎摭琇鹽鐵司事論奏德
宗不獲已罷琇判使轉尚書右丞其年秋初江淮漕米
大至京師德宗嘉其功以滉專領度支諸道鹽鐵轉運
等使造所條奏皆改物議亦以造所奏雖舉舊典然凶
荒之歲難為集事乃罷造知政事守太子右庶子貶琇
雷州司戶造初奏太銳及琇改官憂懼成疾數月不能
視事明年九月卒年五十一
關播字務元衛州汲人也天寳末舉進士鄧景山為淮
南節度使辟為從事累授衛佐評事遷右補闕善言物
理尤精釋氏之學大歷中神策軍使王駕鶴妻關氏以
播與同宗深遇之元載惡其交往出為河南府兵曹攝
職數縣皆有政能陳少遊領浙東淮南又辟為判官歴
檢校金部員外攝滁州刺史李靈曜阻兵䟦扈於梁汴
少遊自總兵鎮汴上所在盜賊蜂起播調閱州兵令其
守備又為政清淨簡惠既無盗賊人甚安之楊綰常衮
知政事薦播為都官員外郎德宗登極湖南山洞中有
王國良者聚衆為盗令播往宣撫之臨行召對於别殿
上問政理之要播奏云為政之本須求有道賢人乃可
得理上謂播云朕下詔求賢良當躬親閱試亦遣使臣
黜陟廣加搜訪聞薦擢其能者用之冀以傅理播奏曰
下詔求賢黜陟舉薦唯得求名文詞之士安有有道賢
人肯隨牒舉選乎上悦其言謂播曰卿且使去廻日當
與卿論政事播又奏曰臣今奉詔招撫國良不受命臣
請便宣恩命語鄰境速出兵翦除上曰卿言深合朕意
使廻改兵部員外遷河中少尹建中初張鎰為河中少
尹鎰尋入相二年七月遷播給事中舊例諸司甲庫皆
是胥吏掌知為弊頗久播始建議並以士人知之至今
稱當轉刑部侍郎奉迎皇太后副使盧杞以播柔緩冀
其易制驟稱薦之尋遷吏部侍郎轉刑部尚書知刪定
奏上元中詔擇古今名將十人於武成王廟配享如文
宣王廟之儀播以太公古稱大賢今其下稱亞聖於義
不安又孔子十哲皆是當時弟子今所擇名將年代不
同於義既乖於事又失臣請刪去名將配享之儀及十
哲之稱從之建中三年十月拜銀青光禄大夫中書侍
郎同中書門下平章事集賢殿崇文舘大學士修國史
時政事決在盧杞播但歛袵取容而已乏於知人之鍳
好大言虛誕者播必悦而親信之有李元平陶公達張
愻劉承誡皆言談詭妄誇大可立功名亦有微材薄藝
播累奏云元平等皆可將相也請閱試用之上以為然
以元平為補闕會淮西節度李希烈叛亂上以汝州要
鎮令遷擇刺史播薦元平為汝州刺史尋加檢校吏部
郎中汝州别駕知州事元平至州旬日為希烈所擒汝
州䧟賊中外哂之由是公達等未克任用播與盧杞等
從駕幸奉天既而盧杞白志貞等並貶黜播尚知政事
中外囂然以為不可遂罷相改刑部尚書大臣韋倫等
泣於朝曰宰相不能謀猷翊贊以至今日而尚為尚書
可痛心也貞元四年廻紇請和親以咸安公主出降可
汗令播以本官加檢校右僕射兼御史大夫持節充送
咸安公主及冊可汗奉使往來皆清儉謹慎蕃人悦之
使廻遷兵部尚書固辭疾請罷官改太子少師致仕播
致仕之後減去僮僕車騎閉關守静不縈外事士君子
重之貞元十三年正月卒時年七十九廢朝一日贈太
子太保
李元平者宗室子始為湖南觀察使蕭復判官試大理
評事性疎傲敢大言好論兵天下賢士大夫無可其意
者以是人多銜怒關播竒重之許以將帥時希烈反叛
朝廷以汝州與賊接壤刺史韋光裔懦弱不任職播乃
盛稱元平特召見超左補闕不數日擢為檢校吏部郎
中兼汝州别駕知州事既至部募工徒繕理郛郭希烈
乃使勇士應募執役板築凡十數百人元平不之覺希
烈遣偽將李克誠以數百騎突至其城先應募執役者
應於内縳元平馳去既見希烈遺下汚地希烈見其無
鬚眇小戲謂克誠曰使汝取李元平何得將元平兒來
因嫚罵曰盲宰相使汝當我何待我淺耶偽署為御史
中丞播聞元平得用仍欺於人曰李生功業濟矣言必
能覆希烈而建功也居無何希烈用為宰相或告其有
二者乃斷一指以自誓希烈既死或有人言在賊中微
有謀慮貸死流於珍州會赦得歸剡中浙東觀察使皇
甫政表聞其到以發上怒復流賀州而死
史臣曰蒸嘗礿祀前王制以奉先怪力亂神宣聖鄙而
不語凡云左道固有舊章璵假於鬼神乃至將相既處
代天之位爰滋亂政之源國禎妖人疑衆妄恢其祀典
梁鎮正士抗疏方悟其上心泌見可進而知難退足為
高率智辯之士居相位而談鬼神乃見狂妄浮薄之蹤
王制云執左道以亂政殺寧無畏乎繁之醜行棄於當
時竟䧟非辜諒由素履造為臣得禮莅事非能播居位
取容舉人敗事皆非國器咸歴台司失人者亡國其危
矣
贊曰璵泌造播俱非相材國禎左道梁生直哉
舊唐書卷一百三十
舊唐書卷一百三十考證
王璵傳乾元三年七月兼蒲州刺史充蒲同絳等州節
度使沈炳震曰按本紀乾元三年閏四月改元上
元無七月明矣且璵蒲州之拜紀在二年七月兩書
皆作三年誤
中書令崔圓罷相乃以璵為中書侍郎同中書門下平
章事沈炳震曰按璵乾元二年入相二年三月罷
為刑部尚書舊紀新表皆同七月始出為蒲同絳等
州節度使非自蒲州入相也兩書傳皆誤
上元二年兼揚州長史御史大夫充淮南節度使沈
炳震曰按本紀上元二年二月崔圓拜淮南節度使
既除崔圓何又除璵此亦未詳
李泌傳(臣德潛)按泌為童子時賦方圓動静斥蕭誠
軟美已見生平品概至調護玄宗肅代父子間後又
保全順宗儲位俱能言人所不敢言此為生平大節
他如建議令李郭制賊辨盧杞姦邪破桑道茂語不
使人君以命自諉並識見之卓絶者舊書都不之及
但叙其為宰相後長于鬼道唯以神仙惑人而論斷
中謂乃見狂惑浮薄之蹤與王璵並論為左道惑衆
者殺非公論也當以新書為正
舊唐書卷一百三十考證
