舊唐書卷一百二十四
後晉司空同中書門下平章事劉昫撰
列傳第七十四
薛嵩(子平嵩弟㟧)令狐彰(子建運通)田神功(弟神玉)
侯希逸李正己(子納納子師古師道宗人洧附)
薛嵩絳州萬泉人祖仁貴高宗朝名將封平陽郡公父
楚玉為范陽平盧節度使嵩少以門蔭落拓不事家産
有膂力善騎射不知書自天下兵起束身戎伍委質逆
徒廣德元年東都平時皇太子為天下兵馬元帥遣僕
固懷恩東收河朔嵩為賊守相州聞賊朝義兵潰王師
至嵩惶惑迎拜于懷恩馬前懷恩釋之令守舊職時懷
恩二心已萌懷恩平河朔旋乃奏嵩及田承嗣張志忠
李懷仙分理河北道遂以嵩為相州刺史充相衞洺邢
等州節度觀察使承嗣鎮魏州志忠鎮恒州懷仙鎮幽
州各據數州之地時多事之後姑欲安人遂以重寄委
嵩嵩感恩奉職數年間管内粗理累遷檢校右僕射大
歷八年正月卒詔遣弟㟧知留後累加㟧太子少師大
歷十年正月丁酉昭義軍兵馬使裴志清盗所將兵逐
㟧舉衆歸田承嗣以叛㟧奔于洺州上表乞入朝許之
至京素服於銀臺門待罪詔釋之嵩子平年十二為磁
州刺史嵩卒軍吏欲用河北故事脅平知留後務平偽
許之譲於叔父㟧一夕以喪歸及免喪累授右衞將軍
在南衙凡三十年宰相杜黃裳深器之薦為汝州刺史
兼御史中丞理有能名元和七年淮西用兵自左龍武
大將軍授兼御史大夫滑州刺史鄭滑節度觀察等使
累有戰功滑州城西距黃河二里每歲常為水患平詢
訪得古河道接衞州黎陽縣界平率魏博節度使田弘
正同上聞開古河南北長十四里決舊河以分水勢滑
人遂無水患居鎮六年入為左金吾大將軍未幾復為
鄭滑節度觀察使及平李師道朝廷以東平十二州析
為三道以淄青齊登萊五州為平盧軍以平為節度觀
察等使仍押新羅渤海兩蕃使長慶元年幽鎮叛杜叔
良統横海全軍討伐不勝王&KR1161;凑圍牛元翼於深州棣
州為賊所窘朝廷乃委平以偏師援棣州平即遣將李
叔佐以兵五百救之居數月刺史王稷餽給稍薄兵士
怨怒叔佐不能戢宵潰而歸仍推突將馬狼兒為帥行
及青城鎮劫鎮將李自勸并其衆次至博昌鎮復劫其
鎮兵共得七千餘人徑逼青州城城中兵士不敵平悉
府庫并家財募二千精卒逆擊之仍先以騎兵掩其家
屬輜重賊衆惶惑反顧因大敗狼兒與其同惡十數輩
脱身竄匿餘黨降稍後者斬於鞠場明日狼兒亦就擒
戮脅徔者放歸田里詔加右僕射進封魏國公由是遠
近畏伏平之威略在鎮六周歲兵甲完利井賦均一至
是入覲百姓遮道乞留數日乃得出時人以為近日節
制罕有其比寳歷元年歸朝進加檢校左僕射兼戶部
尚書踰月復檢校司空兼河中絳隰節度觀察等使太
和二年復以晉州慈州隷河中益兵三千人加平檢校
司徒在河中凡六年召拜太子太保明年上疏乞老以
司徒致仕居一年卒冊贈太傅嵩族子雄初為嵩屬吏
知衞州事嵩殁特詔授衞州刺史魏博節度田承嗣誘
為亂雄不徔承嗣遣刺客盗殺之
令狐彰京兆富平人也遠祖自燉煌徙家焉代有冠冕
父濞天寳中任鄧州錄事參軍以清白聞本道採訪使
宋鼎引為判官初任范陽縣尉通幽州人女生彰及秩
滿留彰于母氏彰遂少長范陽倜儻有膽氣涉臘書傳
粗知文義善弓矢乃策名徔軍事安禄山天寳中以軍
功累遷至左衞員外郎將安禄山叛隨賊黨張通儒赴
京師通儒偽署為城内左街使王師收復二京隨通儒
等遁走河朔又陷逆賊史思明偽署為博州刺史及滑
州刺史令統數千兵戍滑臺彰感激忠義思立名節乃
潜謀歸順會中官楊萬定監滑州軍彰遂募勇士善於
水者俾乘夜涉河逹表奏于萬定請以所管賊一將兵
馬及州縣歸順萬定以聞自禄山構逆為賊守者未有
舉州向化肅宗得彰表大悦賜書慰勞時彰移鎮杏園
渡遂為思眀所疑思眀乃遣所親薛岌統精卒圍杏園
攻之彰乃眀示三軍曉以逆順衆心感附咸悉力為用
與賊兵戰大破之潰圍而出遂以麾下將士數百人隨
萬定入朝肅宗深奬之禮甚優厚賜甲第一區名馬數
匹并帷帳什器頗盛拜御史中丞兼滑州刺史滑亳魏
博等六州節度仍加銀青光禄大夫鎮滑州委平殘寇
及史朝義滅遷御史大夫封霍國公尋加檢校工部尚
書未幾檢校右僕射餘並如故彰在職風化大行滑州
瘡痍未復城邑為墟彰以身勵下一志農戰内檢軍戎
外牧黎庶法令嚴酷人不敢犯數年間田疇大闢庫藏
充積歲奉王税及修貢獻未嘗暫闕時犬戎犯邊徵兵
防狄彰遣屬吏部統營伍自滑至京之西郊向二千餘
里甲士三千人率自賫糧所過州縣路次供擬皆譲而
不受經閭里不犯秋毫識者稱之然性識猜阻人有忤
意不加省察輒至斃踣此其短也臨終手疏辭表誡子
以忠孝守節又舉能自代表曰臣自事陛下得備藩守
受恩則重效節未終長辭聖朝痛入心骨臣誠哀懇頓
首頓首臣受性剛拙亦能包含頃因魚朝恩將掠亳州
遂與臣結怨當其縱暴臣不敢入朝專聽天誅即欲奔
謁及魚朝恩死即臣屬疾苦又遭家艱力微眼暗行動
湏人拜舞不能數月有闕欲請替辭退即日望稍瘳冀
得康強榮歸朝覲自冬末舊疾益重瘡腫又生氣息奄
奄遂期殞殁不遂一朝天闕一拜龍顔臣禮不終忠誠
莫展臣之大罪下慙先代仰媿聖朝臣竭誠事上誓立
大節天地神眀實知臣心心不遂行言發自痛當使倉
糧錢絹羊馬牛畜一切已上並先有部署三軍兵士州
縣官吏等各恭舊職祗待聖恩臣伏見吏部尚書劉晏
及工部尚書李勉知識忠貞堪委大事伏願陛下速令
檢校上副聖心臣男建等性不為非行亦近道今勒歸
東都私第使他年為臣報國下慰幽魂臨殁昏亂伏表
哀咽上覽表嗟悼久之特下詔襃美曰中衞社稷外修
疆事合於一體以靖庶邦其在有終謂之不朽觀前代
文武通賢有匤時戡難迫於大化不忘時君未嘗不嘉
尚而流歎也今有忠烈之臣彰剛直形外純和積中本
於孝敬輔以才略統制藩閫服勞王家往以母老躬於
就養豈不戀闕以兹曠年及苴麻在艱優諭權奪踊絶
傷足淚盡喪眀入觀之期良願莫遂想其風彩久軫顧
懷遽見淪没用深追悼嗟乎方疾之時以情自疏無所
有隠見之於詞復節守常條上軍簿請擇良帥命于中
朝乃令遺胤爰歸東洛教忠以報國約禮以居喪古人
所謂生不交利死不屬其子夫豈遠哉節槩誠亮高絶
無鄰喟然感傷鍳寐增慟有以見東州士大夫勤王尊
主之志用嘉其休可以垂範宣付史館式昭名臣子建
運通建大歷四年十二月彰遣入朝特加兼御史中丞
歸滑州及彰卒滑三軍逼奪情禮建守死不徔舉家歸
京師服闋累轉至右龍武軍使德宗以涇原兵亂出幸
奉天建方教射於軍中遂以四百人隨駕為後殿至奉
天以建為行在中軍鼓角使幸梁州轉行在右廂兵馬
使右羽林大將軍兼御史大夫興元元年六月加檢校
左散騎常侍行在都知兵馬使左神武大將軍建妻李
氏恒帥寳臣女也建惡將棄之乃誣與傭教生邢士倫
姦通建召士倫榜殺之因逐其妻士倫母聞不勝其痛
卒李氏奏請按劾詔令三司詰之李氏及奴婢欵證被
誣頗眀白建方自首伏建會赦免坐德宗詔曰子育黎
元未能禁暴在予之責用軫于懷宜輟常膳五百千文
充葬士倫母子其父既衰耄至無所歸良深矜念委京
兆尹厚加存恤貞元四年七月以前官為右領軍大將
軍五年三月以專殺不辜德宗念舊勲特容貸之復陳
訴詞甚虚罔遂貶施州别駕同正卒於貶所貞元六年
九月贈右領軍大將軍十年贈掦州大都督運為東都
留守將逐賊出郊其日有劫轉運絹於道者杜亞以運
豪家子意其為之乃令判官穆員及徔事張弘靖同鞫
其事員與弘靖皆以運職在牙門必不為盗抗請不按
亞不聽而怒斥逐員等令親事將武金鞫之金笞箠運
徔者十餘人一人笞死九人不勝考掠自誣竟無贓状
亞具以聞請流運於嶺表德宗令侍御史李元素刑部
員外崔徔質大理司直盧士瞻三司覆按運獄既竟眀
運迹非行盗以曾捕掠人於家配流歸州武金肆虐作
威教人通欵配流建州後歲餘齊抗捕得劫轉運絹賊
郭郜朱瞿曇等七人及贓絹詔令杜亞與留臺同劾之
皆首伏然終不原運運死於歸州衆冤之通元和巾宰
相李吉甫奏曰臣伏見代宗朝滑州節度使令狐彰臨
終上表悉以土地兵甲籍上朝廷遣諸子隨表歸闕代
宗以彰遺表宣示百寮當時在位者聞之無不感歎今
有次子通在臣每感彰同時河朔諸鎮付子傳孫無不
燻灼數代唯彰忠義感激奉國忘家遣子入朝以土地
歸於先帝貞元中長子建坐事死於施州幼子運亦無
罪流於歸州欲使忠義之人何所激勸今通幸存得遇
眀聖伏乞陛下召之與語如堪用望垂奬錄憲宗念彰
之忠即授通贊善大夫出為宿州刺史時討淮蔡用為
泗州刺史歲中改夀州團練使檢校御史中丞每與賊
戰必虚張虜獲得賊數人即為露布上之宰相武元衡
笑而不奏如有敗衂即不敢上聞後為賊所攻境上城
柵並陷通走固州城閉壁不出憲宗遣李文通往宣慰
度其將至遂令代通貶為昭州司戸移撫州司馬十四
年徵為右衞將軍制下給事中崔植封還制書言通前
制夀州失律不宜遽加奬任憲宗令宰相宣喻門下言
通父有功於國不宜逐棄其子制命方行歲餘出為淄
州刺史長慶初入為左衞大將軍卒
田神功冀州人也家本微賤天寳末為縣里胥會河朔
兵興徔事幽薊上元元年為平盧節度都知兵馬使兼
鴻臚卿於鄭州破賊四千餘衆生擒逆賊大將四人牛
馬器械不可勝數尋為鄧景山所引至揚州大掠百姓
商人資産郡内比屋發掘略徧商胡波斯被殺者數千
人二年二月生擒逆賊劉展送于闕下以擒展功累遷
檢校工部尚書兼御史大夫汴宋等八州節度使大歷
三年三月朝京師獻馬十匹金銀器五十件繒綵一萬
匹時郭子儀入朝請宴宰臣等於私第神功效其請亦
以許之尋加檢校右僕射赴尚書省視事特詔宰臣已
下百官送上仍加知省事以寵之神功忠朴幹勇當時
所稱八年冬復覲闕廷遘疾信宿而終上悼惜為之徹
樂廢朝三日贈司徒賻絹一千匹布五百端特許百官
弔喪賜屏風茵褥於靈座并賜千僧齋以追福至德已
來將帥不兼三事者哀榮無比弟神玉自曺州刺史權
汴州留後大歷十年正月加檢校兵部郎中兼御史中
丞為汴州刺史知汴州節度觀察留後事并河陽澤潞
等兵馬直據淇門會李承昭討魏博田承嗣卒詔滑州
李勉代之
侯希逸平盧人也少習武藝天寳末安禄山反署其腹
心徐歸道為平盧節度希逸為平盧禆將率兵與安東
都護王玄志襲殺歸道使以聞詔以玄志為平盧節度
使乾元元年冬玄志病卒軍人共推立希逸為平盧軍
使朝廷因授節度使既數為賊所迫希逸率勵將士累
破賊徒向潤客李懷仙等既淹歲月且無救援又為奚
虜所侵希逸拔其軍二萬餘人且戰遂達于青州會田
神功能元皓於兗州青州遂陷於希逸詔就加希逸為
平盧淄青節度使自是迄今淄青節度皆帶平盧之名
也希逸初領淄青甚著聲稱理兵務農遠近美之寳應
元年與諸節度同討襲史朝義平之加檢校工部尚書
賜實封圖形凌烟閣以私艱去職大歷十一年九月起
復檢校尚書右僕射上柱國封淮陽郡王後漸縱恣政
事怠惰尤崇奉釋教且好畋遊興功創寺宇軍州苦之
永泰元年因與巫者夜宿於城外軍士乃閉之不納希
逸奔歸朝廷拜檢校右僕射久之加知省事遷司空詔
出而卒廢朝三日贈太保
李正己高麗人也本名懷玉生於平盧乾元元年平盧
節度使王玄志卒會有敕遣使來存問懷玉恐玄志子
為節度遂殺之與軍人共推立侯希逸為軍帥希逸母
即懷玉姑也後與希逸同至青州累至折衝將軍驍健
有勇力寳應中衆軍討史朝義至鄭州迴紇方強暴恣
横諸節度皆下之正己時為軍候獨欲以氣吞之因與
其角逐衆軍聚觀約曰後者批之既逐而先正己擒其
領而批其背迴紇尿液俱下衆軍呼笑虜慙繇是不敢
為暴節度使侯希逸即其外兄也用為兵馬使正己沉
毅得衆心希逸因事觧其職軍中皆言其非罪不當廢
會軍人逐希逸希逸奔走遂立正己為帥朝廷因授平
盧淄青節度觀察使海運押新羅渤海兩蕃使檢校工
部尚書兼御史大夫青州刺史賜今名尋加檢校尚書
右僕射封饒陽郡王大歷十一年十月檢校司空同中
書門下平章事十三年請入屬籍徔之為政嚴酷所在
不敢偶語初有淄青齊海登萊沂密德棣等州之地與
田承嗣令狐彰薛嵩李寳臣梁崇義更相影響大歷中
薛嵩死及李靈曜之亂諸道共攻其地得者為已邑正
已復得曺濮徐兖鄆共十有五州内視同列貨市渤海
名馬歲歲不絶法令齊一賦税均輕最稱強大嘗攻田
承嗣威震鄰敵歴檢校司空左僕射兼御史大夫加平
章事太子太保司徒後自青州徙居鄆州使子納及腹
心之將分理其地建中後畏懼朝廷多不自安聞將築
汴州乃移兵屯濟隂晝夜教習為備河南騷然天下為
憂羽檄馳走徵兵以益備又於徐州增兵以扼江淮於
是運輸為之改道未幾發疽卒時年四十九子納擅總
兵政祕之數月乃發喪納阻兵興元元年四月歸順方
贈正己太尉納少時正己遣將兵備秋代宗召見嘉之
自奉禮郎超拜殿中丞兼侍御史賜紫金魚袋歴檢校
倉部郎中兼總父兵奏署淄州刺史正己將兵擊田承
嗣奏署節度觀察留後尋遷青州刺史又奏署行軍司
馬兼曺州刺史曺濮徐兖沂海留後又加御史大夫建
中初正己田悦梁崇義張惟岳皆反二年正己卒納祕
喪統父衆仍復為亂比會悦於濮陽遣大將衞俊將兵
一千救悦為河東節度使馬燧敗於洹水殺傷殆盡詔
諸軍誅之納徔叔父洧以徐州李士真以德州及棣州
李長卿皆以州歸順納以彭城險阨又怒洧背宗乃悉
兵圍之詔宣武軍節度劉洽與諸軍救之大敗納兵於
城下後將兵於濮陽洽攻破其城外納自城上見洽涕
泣悔罪遣判官房說以其弟經男成務朝京師請因洽
徔順會中使宋鳳朝見之謂納計蹙欲誅破之以為己
功奏請無捨上乃械說等繫禁中納遂歸鄆州復與李
希烈朱滔王武俊田悦合兵謀皆反偽稱齊王建置百
官及興元初降罪已詔納乃效順詔加檢校工部尚書
平盧軍節度淄青等州觀察使無幾檢校右僕射同中
書門下平章事時希烈圍陳州納遣兵與諸軍奮擊大
破之因觧圍加檢校司空封五百戸貞元初升鄆州為
大都督府改授長史年三十四薨於位廢朝三日贈賻
有差子師古累奏至青州刺史貞元八年納死軍中以
師古代其位而上請朝廷因而授之起復右金吾大將
軍同正平盧及青淄齊節度營田觀察海運陸運押新
羅渤海兩蕃使成德軍節度王武俊率師次于德棣二
州將取蛤及三汊城棣州之鹽池與蛤歲出鹽數
十萬斛棣州之隷淄青也其刺史李長卿以城入朱滔
而蛤為納所據因城而戍之以專鹽利其後武俊以
敗朱謟功以德棣二州隷之蛤猶為納戍納初於德
州南跨河而城以守之謂之三汊交田緒以通魏博路
而侵掠德州為武俊患及納卒師古繼之武俊以其年
弱初立舊將多死心頗易之乃率衆兵以取蛤三汊
為名其實欲窺納之境師古令棣州降將趙鎬拒之武
俊令其子士清將兵先濟於滴河會士清營中火起軍
驚惡之未進德宗遣使諭旨武俊即罷還師古毁三汊
口城徔詔旨師古雖外奉朝命而嘗畜侵軼之謀招集
亡命必厚飬之其得罪於朝而逃詣師古者因即用之
其有任使于外者皆留其妻子或謀歸欵於朝事洩族
其家衆畏死而不敢異圖貞元十年五月師古服闋加
檢校禮部尚書十二年正月檢校尚書右僕射十一月
師古丁母憂起復左金吾上將軍同正十五年正月師
古杜佑李欒妾媵並為國夫人十六年六月與淮南節
度使杜佑同制加中書門下平章事及德宗遺詔下告
哀使未至義成軍節度使李元素以與師古鄰道錄遺
詔報師古以示無外師古遂集將士引元素使者謂曰
師古近得邸吏状具承聖躬萬福李元素豈欲反乃忽
偽錄遺詔以寄師古三代受國恩位兼將相見賊不可
以不討遂杖元素使者遽出兵以討元素為名冀因國
喪以侵州縣俄聞順宗即位師古乃罷兵後累官至檢
校司徒兼侍中卒贈太傳師道師古異母弟其母張忠
志女師道時知密州事師古死其奴不發喪潜使迎師
道於密而奉之朝命久未至師道謀於將吏或欲加兵
於四境其判官高沐固止之乃請進兩税守鹽法申官
員遣判官崔承寵孔目官林英相繼奏事時杜黃裳作
相欲乘其未定也以計分削之憲宗以蜀川方擾不能
加兵於師道元和元年七月遂命建王審遥領節度授
師道檢校左散騎常侍兼御史大夫權知鄆州事充淄
青節度留後十月加檢校工部尚書兼鄆州大都督府
長史充平盧軍及淄青節度副大使知節度事管内支
度營田觀察處置陸運海運押新羅渤海兩蕃等使自
正己至師道竊有鄆曺等十二州六十年矣懼衆不附
己皆用嚴法制之大將持兵鎮于外者皆質其妻子或
謀歸欵於朝事洩其家無少長皆殺之以故能劫其衆
父子兄弟相傳焉五年七月檢校尚書右僕射十年王
師討蔡州師道使賊燒河隂倉斷建陵橋初師道置留
邸於河南府兵諜雜以往來吏不敢辨因吴元濟北犯
汝鄭郊畿多警防禦兵盡戍伊闕師道潜以兵數十百
人内其邸謀焚宫闕而肆殺掠既烹牛饗衆矣明日將
出會有小將楊進李再興者詣留守呂元膺告變元膺
追伊闕兵圍之半日不敢進攻防禦判官王茂元殺一
人而後進或有毁其墉而入者賊衆突出殺人圍兵奔
駭賊得結伍中衢内其妻子於囊橐中以甲冑殿而行
防禦兵不敢追賊出長夏門轉掠郊墅東濟伊水入嵩
山元膺誠境上兵重購以捕之數月有山棚鬻鹿於市
賊遇而奪之山棚走而徵其黨或引官軍共圍之谷中
盡獲之窮理得其魁首乃中岳寺僧圓靜年八十餘嘗
為史思明將偉悍過人初執之使巨力者奮鎚不能折
脛圓靜罵曰鼠子折人脚猶不能敢稱健兒乎乃自置
其足教折之臨刑乃曰誤我事不得使洛城流血死者
凡數十人留守禦將二人都亭驛卒五人甘水驛卒三
人皆潜受其職署而為之耳目自始謀及將敗無知者
初師道多買田於伊闕陸渾之間凡十所處欲以舍山
棚而衣食之有訾嘉珍門察者潜部分之以屬圓靜以
師道錢千萬偽理嵩山之佛光寺期以嘉珍竊發時舉
火於山中集二縣山棚人作亂及窮按之嘉珍門察乃
賊武元衡者元膺具状以聞及誅吴元濟師道恐懼上
表乞聽朝旨請割三州并遣長子入侍宿衛詔許之師
道識暗政事皆决於羣婢婢有號蒲大姊袁七娘者為
謀主乃言曰自先司徒以來有此十二州奈何一日無
苦而割之耶今境内兵士數十萬人不獻三州不過發
兵相加可以力戰戰不勝乃議割地未晚也師道徔之
而止表言軍情不叶乃詔諸軍討伐十年十二月武寧
軍節度使李愿遣將王智興擊破師道之衆九千斬首
二千餘級獲牛馬四千遂至平隂十一年十一月加師
道司空仍遣給事中柳公綽往宣慰且觀所為欲寬容
之師道苟以遜順為辭長惡不悛十三年七月滄州節
度使鄭權破淄青賊於齊州福城縣斬首五百餘級十
月徐州節度使李愬兵馬使李祐於兗州魚臺縣破賊
三千餘人魏博節度使田弘正率本軍自陽劉渡河距
鄆州九十里下營再接戰破賊三萬餘衆生擒三千人
收器械不可勝紀陳許節度使李光顔於濮陽縣界破
賊收斗門城杜莊柵田弘正復於故東阿縣界破賊五
萬諸軍四合累下城柵師道使劉悟將兵當魏博軍既
敗數令促戰師未進乃使奴召悟計事悟知其來殺己
乃稱病不出召將吏謀曰魏博兵強乘勝出戰必敗吾
師不出則死今天子所誅司空一人而已悟與公等皆
被驅逐就死地何如轉禍為福殺其來使以兵趣鄆州
立大功以求富貴衆皆曰善乃迎其使而斬之遂賫師
道追牒以兵趣鄆州及夜至門示以師道追牒乃得入
兵士繼進至毬場因圍其内城以火攻之擒師道而斬
其首送于魏博軍元和十四年二月也是月弘正獻於
京師天子命左右軍如受馘儀先獻于太廟郊社憲宗
御興安門受之百寮稱賀初東軍諸道行營節度擒逆
賊將夏侯澄等共四十七人詔曰附麗兇黨拒抗王師
國有常刑悉合誅戮朕以久居汚俗皆被脅徔况討伐
已來時日未幾縱懷轉禍之計未有效欵之由情似可
矜朕不忍殺况三軍百姓孰非吾人詔令頒行罪止師
道方欲拯於塗炭是用活其性命誠為屈法庶使知恩
並宜特徔釋放仍令却遞送至魏博及義成行營各委
節度收管驅使如父母血屬猶在賊中或羸老疾病情
切歸還者仍量事優當放去務相全貸何所疑留及澄
等至行營賊覘知傳告叛徒皆感朝恩由是劉悟得行
其謀焉師道妻魏氏及小男並配掖庭堂弟師賢師智
配流春州姪弘巽配流雷州詔分其十二州為三節度
俾馬總薛平王遂分鎮焉仍命宰臣崔羣撰碑以紀其
績國家自天寳末安禄山首亂兩河至寳應元年王師
平史朝義其將薛嵩李懷仙田承嗣李寳臣等受偽命
分領州郡朝廷厭兵因僕固懷恩請就加官爵及侯希
逸為軍人逐出正己又據齊魯之地既而遞相膠固聯
結姻好職貢不入法令不加率以為常仍皆署其子為
副大使父死子立則以三軍之請聞亦有為大將所殺
而自立者自安史以後迄至于貞元朝廷多務優容每
聞擅襲因而授之以故六十餘年兩河號為反側之俗
憲宗知人善任削平亂迹兩河復為王土焉師道妻魏
氏元和十五年出家為尼洧正己徔父兄也正己用為
徐州刺史正己死子納犯宋州洧以其州歸順加御史
大夫封潮陽郡王食實封二百戸充招諭使初洧遣攝
巡官崔程奉表至京師令口奏并白宰相徐州恐不能
獨當賊若得徐海沂三州節度都團練使即必立功况
海沂兩州亦並為賊納所據非國家州縣其刺史王涉
馬萬通等洧並素與之約若有詔命冀必成功程乍自
外到闕以為宰相一也乃先以其言白張鎰鎰言於盧
杞杞怒程不先白已故洧所請不行杞妨公害私皆此
類也及李納遣兵攻徐州劉洽與諸將擊退之賊勢未
衰始加洧徐海沂都團練觀察使尋加密州時海密州
皆為賊所據不受洧命旋加洧檢校戸部尚書未幾疽
發背稍平乃大具糜餅飯僧於市洧乘平肩輿自臨其
場市人歡呼洧驚疽潰於背而卒贈左僕射
史臣曰自安史亂離河朔割據雖外尊朝旨而内蓄姦
謀薛嵩祖父國之名將及身濡足賊廷既沐國恩尚存
家法守土奉職終身一心果有令人克全餘慶彰居喪
循禮有士子之風馭衆權謀著將軍之業中外善政終
始令名成功不居告老致仕方之者鮮矣背逆歸國治
兵牧民上表推誠舉賢代己時稱能善始善終者也建
志禀遺訓克全令名不能終保功業惜哉神功忠勇竟
著勲名希逸荒狂自失茅土師道祖父弟兄盗據青鄆
得計則潜圖兇逆失勢則偽奉朝旨向背任情數十年
矣或問曰師古之前三帥而不滅師道繼立數年而亡
者何哉荅曰納與師古自運姦謀躬臨戎事朝廷任盧
杞以私妨公致懷光變忠為逆李納父子宜其苟延洎
憲宗當朝裴度為相君臣道合中外情通師道外任諸
奴内聽羣婢軍民擕貳家族滅亡不亦宜乎假息數年
猶為多矣何所疑焉
贊曰田神功勇能立勲令狐彰死不失節薛平振家世
以顯揚師道任臧獲而亡滅
舊唐書卷一百二十四
