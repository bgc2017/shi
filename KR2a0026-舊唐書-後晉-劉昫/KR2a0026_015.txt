舊唐書卷十五
後晉司空同中書門下平章事劉昫撰
本紀第十五
憲宗下
元和七年春正月辛酉朔己巳以刑部尚書趙宗儒檢
校吏部尚書興元尹山南西道節度使庚午以兵部尚
書王紹判戶部事辛未以京兆尹元義方為鄜州刺史
鄜坊丹延觀察使以司農卿李銛為京兆尹是夜月掩
熒惑壬申廢信州永豐縣越州山隂縣衢州盈川縣癸
酉振武河溢毁東受降城二月庚寅朔壬辰詔以去秋
旱歉賑京畿粟三十萬石其元和六年春賑貸百姓粟
二十四萬石並宜放免辛丑尚書省重定左右僕射上
事儀注壬寅以兵部侍郎許孟容為河南尹辛亥山南
西道節度使裴玢卒癸丑入蕃使不得與私覿正員官
量别支給以充私覿舊使絶域者許賣正員官十餘員
取貨以備私覿雖優假遠使殊非典法故革之勅錢重
物輕為弊頗甚詳求適變將以便人所貴緡貨通行里
閭寬恤宜令羣臣各隨所見利害狀以聞三月己未朔
辛酉以惠昭太子葬罷曲江上已宴庚午以旱勅諸司
疏决繫囚夏四月戊子朔癸巳勅天下州府民戶每田
一畝種桑二樹長吏逐年檢計以聞辛亥鹽鐵使王播
奏元和六年賣鹽鐵除峡内井鹽外計收六百八十五
萬九千二百貫五月戊午朔庚申上謂宰臣曰卿等累
言吳越去年水旱昨有御史自江淮廻言不至為災人
非甚困李絳對曰臣得兩浙淮南狀繼言歉旱方隅授
任皆朝廷信重之臣御史非良或容希媚此正當姦佞
之臣况推誠之道君人大本任大臣以事不可以小臣
言間之伏望明示御史姓名正之典刑上曰卿言是也
朝廷大體以恤人為本一方不稔即宜賑救濟其饑寒
况可疑之也向者不思而有此問朕言過矣絳等拜賀
癸亥熒惑近太微右執法六月丁亥朔舒州桐城梅天
陂内有黃白二龍自陂中乘風雷躍起高二百尺行六
里入浮塘陂癸巳以金紫光禄大夫守司徒同平章事
崇文館大學士太清宫使上柱國岐國公杜佑為光禄
大夫守太保致仕宜朝朔望佑累表懇請故也己亥月
近南斗魁第四星鎮州甲仗庫一十三間災兵仗都盡
王承宗常畜叛謀至是始懼天罰兇氣稍奪仍殺三庫
吏百餘人乙丑以兵部員外郎王涯知制誥乙亥制立
遂王宥為皇太子改名恒己夘以新羅大宰相金彦昇
為開府儀同三司檢校太尉使持節大都督雞林州諸
軍事雞林州刺史兼寧海軍使上柱國封新羅國王仍
册彦昇妻真氏為妃八月丁亥朔新除新羅國大宰相
金崇斌等三人宜令本國准例賜戟戊戍魏博節度使
田季安卒辛丑廢蓬州宕渠縣甲辰宣歙觀察使房式
卒丙午以蘇州刺史范傳正為宣歙觀察使戊申制諸
州府五品已上官替後委本道長官量其才行官業資
歴每年冬季一度聞薦其罷使郎官御史許朝臣每年
冬季准此聞薦諸使府參佐檢校官從元授官月日計
如是五品已上官及臺省官經三十箇月外任餘轉改
餘官經三十六箇月奏轉改如未經考便有事故及停
替官本限之外更加十箇月即任申奏辛亥以左龍武
大將軍薛平為滑州刺史義成軍節度使冬十月乙未
魏博三軍舉其衙將田興知軍州事時田季安死子懷
諫年十一為副大使知軍府事軍政一决於家僮蔣士
則數易大將軍情不安因田興入衙兵環而劫請興頓
仆於地軍衆不散興曰欲聽吾命勿犯副大使衆曰諾
但殺蔣士則等十數人而止即日移懷諫於外令朝京
師甲辰以魏博都知兵馬使兼御史中丞沂國公田興
為銀青光禄大夫檢校工部尚書兼魏州大都督府長
史充魏博節度使庚戍澧王寬改名惲深王察改名悰
洋王寰改名忻絳王寮改名悟建王密改名恪以鄭滑
節度使袁滋為戶部尚書十一月丙辰朔乙丑詔田興
以魏博請命宜令司封郎中知制誥裴度往彼宣慰賜
三軍賞錢一百五十萬貫以河隂院諸道合進内庫物
充六州百姓給復一年兼赦管内見繫囚徒及度至魏
州田興禮待甚恭仍請度至六州諸縣宣達朝旨辛未
太保致仕杜祐卒東川觀察使潘孟陽奏龍州武安縣
嘉禾生有麟食之麟之來羣鹿環之光彩不可正視使
畫工圖之以獻乙亥以給事中李逄吉司勲員外郎李
巨並充皇太子諸王侍讀戊寅吏部尚書鄭餘慶請復
置吏部考官三員吏部郎中楊於陵執奏以為不便乃
詔考官韋顗等三人秪考及第科目人其餘吏部侍郎
自定己夘江西觀察使崔芃卒辛巳以前魏博節度副
使田懷諫為右監門衞將軍賜宅一區芻粟等甲申以
同州刺史裴堪為河西觀察使十二月丙戍朔以吏部
尚書鄭餘慶為太子少傅丙辰左拾遺楊歸厚以自娶
婦進狀借禮會院貶國子主簿分司戊戍以京兆尹裴
向為同州防禦使己亥魏博奏管内州縣官員二百五
十三員請吏部銓注
八年春正月乙夘朔庚午册大言義為渤海國王授秘
書監忽汗州都督辛未制以正議大夫守禮部尚書同
平章事上柱國扶風郡開國公權德輿守禮部尚書罷
知政事癸未以山南東道節度使李夷簡檢校戸部尚
書成都尹充劒南西川節度使以戶部尚書袁滋檢校
兵部尚書襄州刺史充山南東道節度使二月乙酉朔
辛夘田興改名弘正宰相李吉甫進所撰元和郡國圖
三十卷又進六代略三十卷又為十道州郡圖五十四
卷宰相于頔男太常丞敏專殺梁正言奴棄溷中事發
頔與男季友素服待罪貶頔恩王傅于敏長流雷州錮
身發遣殿中少監駙馬都尉于季友誑罔公主藏隠内
人轉授兇兄移貯外舍傷風黷禮莫大於兹宜削奪所
任官令在家修省贊善大夫于正秘書丞于方並停見
任皆頔之子也捕獲受于頔賂為致出鎮人梁正言及
交構權貴僧鑒虚並付京兆府杖死甲子以劒南西川
節度使銀青光禄大夫檢校吏部尚書兼門下侍郎同
平章事上柱國臨淮郡開國公食邑二千戶武元衡復
入中書知政事兼崇玄館大學士太清宫使辛未上以
久旱親於禁中求雨是夜澍雨霑足丙子大風壊崇陵
寢殿鴟尾折門戟六夏四月癸未朔乙酉以邕管經略
使房啓為桂管觀察使以開州刺史竇羣為邕管經略
使丙戍以錢重貨輕出庫錢五十萬貫令兩常平倉收
市布帛每叚匹於舊估加十之一鄜坊觀察使元義方
卒辛夘以將作監薛伾為鄜坊觀察使乙未長安西市
豕生三耳八足二尾僧鑒虚為高崇文納賂四萬五千
貫舉宰相杜黃裳共引致人永樂縣令吳憑付錢與黃
裳男載勅吳憑配流昭州黃裳崇文已薨殁所用錢不
須勘問杜載釋放辛亥賜魏博田弘正錢二十萬貫收
市軍糧庚申河中尹張弘靖奏修古舜城六月辛巳朔
時積雨延英不開十五日是日上謂宰臣曰今後每三
日雨亦對来乙酉工部尚書致仕裴佶卒丙戍以東都
留守韓臯檢校吏部尚書兼許州刺史充忠武軍節度
使庚寅京師大風雨毁屋飄瓦人多壓死所在川瀆暴
漲行人不通辛丑出宫人二百車任所從適以水災故
也壬寅宰臣武元衡李吉甫李絳舊相鄭餘慶權德輿
各奉詔令進舊詩秋七月辛亥朔癸丑以權德輿檢校
吏部尚書東都留守丁夘以振武節度使李光進為靈
州大都督府長史靈武節度使癸酉命中尉彭中獻修
興唐觀壯其規制北拒禁城開複道以通行幸是夜月
近五諸侯丁丑新授桂管觀察使房啓降為太僕少卿
啓初拜桂管啓吏賂吏部主者私得官告以授啓俄有
詔命中使賫告牒與啓曰受之五日矣上怒杖吏部令
史罰郎官啓亦即降之以安南都護馬總為桂管觀察
使以江州刺史張勔為安南都護本管經略招討使鄜
坊觀察使薛伾卒八月辛巳朔癸未以蘄州刺史裴行
立為安南都護本管經略招討使以張勔耄年也丁亥
以司農卿裴武為鄜坊觀察使庚寅詔毁家徇國故徐
州刺史李洧等一十家子孫並宜甄奬甲午太白近軒
轅辛丑以東川節度使潘孟陽為戶部侍郎判度支盧
坦為梓州刺史劒南東川節度使乙巳廢天武軍併入
神策軍九月庚戍朔景辰淄青李師道進鶻十二命還
之戊午賜羣臣宴於曲江乙丑詔比聞嶺南五管并福
建黔中等道多以南口餉遺及於諸處博易骨肉離析
良賤難分此後嚴加禁止如違長吏必當科罰淮西吳
少陽獻馬三百匹丙寅詔減死戍邊前代美政量其遠
邇亦有便宜今後兩京關内河南河東河北淮南山南
東西道州府除大辟罪外輕犯不得配流天德五城戊
辰以給事中竇易直為陜虢防禦使仍賜金紫壬申以
恩王傅于頔為太子賓客以前朔方靈鹽節度使王佖
為右衞將相出入翰林草制謂之白麻至佖奏罷中書
草制因為例也太常習樂始復用大鼓冬十月庚辰朔
己丑熒惑近太微西垣南首星庚寅以湖南觀察使柳
公綽為岳鄂沔蘄安黃觀察使辛夘涇原節度使朱忠
亮卒壬辰汴州劉弘進所撰聖朝萬歲樂譜共三百首
己巳以宗正少卿李道古為黔中觀察使以蘇州刺史
張正甫為湖南觀察使丙申以大雪放朝人有凍踣者
雀鼠多死戊戍以神策普潤鎮使蘇光榮為涇州刺史
四鎮北庭行軍涇原節度使翰林學士司封員外郎韋
弘景守本官以草光榮詔漏敘功勲故也壬辰振武奏
廻紇千騎至鸊鵜泉十一月庚戍朔丙辰以福建觀察
使裴次元為河南尹丙寅以鹽州隸夏州自夏州至豐
州初置八驛丁夘以泗州刺史薛謇為福建觀察使右
龍武統軍劉昌裔卒癸酉昭義郗士美奏諸軍就食于
臨洺京畿水旱霜損田三萬八千頃十二月庚辰朔以
京兆尹李銛為鄜坊觀察使以代裴武入為京兆尹辛
巳勅應賜王公公主百官等莊宅碾磑店鋪車坊園林
等一任貼典貨賣其所緣税役便令府縣收管勅張茂
昭立功河朔舉族歸朝義烈之風史冊收載如聞身殁
之後家無餘財追懷舊勲特越常典宜歲賜絹二千匹
春秋二時支給羣臣上表請立德妃郭氏為皇后丙戍
以桂管觀察使馬總為廣州刺史嶺南節度使以邕管
經略使崔詠為桂管觀察使庚寅以夔州刺史馬平陽
為邕管經略使振武軍亂逐其帥李進賢屠其家乃以
夏州節度使張煦代進賢率兵二千赴鎮許便宜擊斷
丙午以金吾衞將軍田進為夏州刺史夏綏銀節度使
以河溢浸滑州羊馬城之半滑州薛平魏博田弘正徵
役萬人於黎陽界開古黃河道南北長十四里東西闊
六十步深一丈七尺決舊河水勢滑人遂無水患
九年春正月己酉乙夘大霧而雪李吉甫累表辭相位
不許乙亥張煦入單于都護府誅作亂軍士蘇國珍等
二百五十二人二月己夘朔戶部侍郎判度支兼京北
五城營田使丁丑貶前鎮武節度使李進賢為通州刺
史監軍路朝見配役于定陵丁未詔以歲飢放關内元
和八年已前逋租錢粟賑常平義倉粟三十萬石丙申
賜振武軍絹二萬匹丁酉月近心大星癸夘制朝議大
夫守中書侍郎同平章事上柱國高邑男李絳守禮部
尚書累表辭相位故也三月己酉朔丙辰嶲州地震晝
夜八十震壓死者百餘人庚申妖人梁叔高自廣州来
授書與吏部侍郎楊於陵使為已輔於陵執之以告殺
之辛酉以太子少傅鄭餘慶檢校右僕射興元尹山南
西道節度使代趙宗儒為御史大夫丁夘隕霜殺桑召
大理卿裴棠棣男損前昭應令杜式方男悰見于麟德
殿前各賜緋許尚公主夏四月戊寅朔庚寅詔賜太師
咸寧王渾瑊宜配享德宗廟庭五月丁未朔以嶺南節
度使鄭絪為工部尚書庚申移宥州於涇原軍郭下置
延恩縣隸夏州觀察使是月旱穀貴出太倉粟七十萬
石開六場糶以惠飢民乙丑桂王綸薨以旱免京畿夏
税十三萬石青苖錢五萬貫六月丙子朔戊寅以天德
軍經略使周懷乂卒廢朝一日經略使廢朝自懷乂始
也庚辰以義武軍節度副使渾鎬檢校工部尚書兼定
州大都督府長史充義武軍節度使易定觀察使北平
軍等使丙戍以左龍武將軍燕重旰為豐州刺史天德
軍豐州二受降城都防禦押蕃落等使乙未置禮賓院
於長興里之北丙申以左丞孔戣為華州刺史潼關防
禦鎮國軍等使壬寅制河中晉絳慈隰等州節度使張
弘靖守刑部尚書同中書門下平章事秋七月丙午朔
乙未以御史大夫趙宗儒檢校尚書右僕射兼河中尹
河中晉絳等州節度使戊辰以太子司議郎杜悰為銀
青光禄大夫殿中少監駙馬都尉尚岐陽公主閏八月
乙巳朔辛酉以河陽節度使烏重胤兼汝州刺史壬戍
以中書舍人王涯屯田郎中韋綬為皇太子諸王侍讀
己巳加田弘正檢校右僕射賞三軍錢二十萬貫九月
甲戍朔以洺州刺史李光顔為陳州刺史忠武軍都知
兵馬使丙戍以山南東道節度使袁滋檢校兵部尚書
兼江陵尹荆南節度使以荆南節度使嚴綬檢校司空
襄州刺史山南東道節度使乙丑月掩軒轅淮西節度
使吳少陽卒其子元濟匿喪自總兵柄乃焚劫舞陽等
四縣朝廷遣使弔祭拒而不納壬辰眞臘國朝貢戊戍
加河東節度使王鍔檢校司空同平章事以給事中孟
簡為越州刺史浙東觀察使贈吳少陽尚書右僕射冬
十月甲辰朔丙午金紫光禄大夫中書侍郎同平章事
集賢大學士監修國史上柱國趙國公李吉甫卒甲寅
以刑部員外郎令狐楚為職方員外郎知制誥壬戍以
忠武軍節度使韓臯為吏部尚書以忠武軍節度副使
兼陳州刺史李光顔為許州刺史忠武軍節度使甲子
制朕嗣膺寳位于兹十年每推至誠以御方夏庶以仁
化臻于太和宵衣旰食意屬於此今淮西一道未達朝
經擅自繼襲肆行寇掠將士等廹於受制非是本心思
去三面之羅庶遵兩階之義宜以山南東道節度使嚴
綬兼充申光蔡等州招撫使仍命内常侍崔潭峻為監
軍戊辰以尚書左丞吕元膺檢校工部尚書東都留守
舊例命留守賜旗甲與方鎮同及元膺受命不賜諫官
援華汝壽三州例有賜居守之重不宜獨闕上曰此三
處亦宜停賜十一月甲戍朔甲申以吏部尚書韓臯為
太子賓客甲午以御史中丞胡証為單于大都護振武
靈勝等軍節度使丁酉太子太傅范希朝卒戊戌以中
書舍人裴度為御史中丞以左金吾大將軍郭釗檢校
工部尚書邠州刺史充邠寧節度使以職方員外郎知
制誥令狐楚為翰林學士十二月甲辰朔丁未鎮武節
度使張煦卒辛亥邠寧節度使檢校右僕射閻巨源卒
癸丑兵部尚書王紹卒己未右羽林統軍孟元陽卒丙
寅太子少保趙昌卒戊辰制以中大夫守尚書右丞上
騎都尉賜紫金魚袋韋貫之本官同中書門下平章事
十年春正月癸酉朔乙酉宣武軍節度使韓弘守司徒
平章事並如故丙申嚴綬帥師次蔡州界己亥制削奪
吳元濟在身官爵庚子桂管奏移富州治於故城二月
癸卯朔甲辰嚴綬軍為賊所襲敗於磁丘退守唐州田
弘正子布韓弘子公武各率師隸李光顔討賊辛亥以
禮部尚書李絳為華州潼關防禦鎮軍等使壬戍河東
防秋將劉輔殺豐州刺史燕重旰己巳以羽林將軍李
彙為涇原節度使三月壬申朔以右金吾將軍李奉仙
為豐州刺史天德軍西城中城都防禦使己卯以劒南
西川節度行軍司馬李程為兵部郎中知制誥乙酉以
虔州司馬韓泰為章州刺史以永州司馬柳宗元為柳
州刺史饒州司馬韓曄為汀州刺史朗州司馬劉禹錫
為播州刺史台州司馬陳諫為封州刺史御史中丞裴
度以禹錫母老請移近處乃改授連州刺史贈故太常
卿崔邠禮部尚書李光顔破賊於南頓辛亥盜焚河隂
轉運院凡燒錢帛二十萬貫匹米二萬四千八百石倉
室五十五間防院兵五百人營於縣南盗火發而不救
吕元膺召其將殺之自盗火發河隂人情駭擾壬戍以
長安縣令徐俊為邕管經略使五月辛未朔辛巳御史
中丞裴度兼刑部侍郎時度自淮西行營宣慰還所言
軍機多合上旨故以兼管寵之丙申李光顔大破賊黨
於洄曲自徵兵討賊凡十餘鎮之師環於申蔡未立戰
功裴度使還奏曰臣觀諸將惟光顔見義能勇必能立
功至是告捷京師相賀上尤賞度之知人六月辛丑朔
癸卯鎮州節度使王承宗遣盜夜伏於靖安坊刺宰相
武元衡死之又遣盜於通化坊刺御史中丞裴度傷首
而免是日京城大駭自京師至諸門加衞兵宰相導從
加金吾騎士出入則彀弦露刃每過里門訶索甚諠公
卿持事柄者以家僮兵仗自隨武元衡死數日未獲賊
兵部侍郎許孟容請見奏曰豈有國相横屍路隅不能
擒賊因灑泣極言上為之憤歎乃詔京城諸道能捕賊
者賞錢萬貫仍與五品官敢有蓋藏全家誅戮乃積錢
三萬貫於東西市京城大索公卿節將複壁重轑者皆
搜之庚戍神策將士王士則王士平以盜名上言且言
王承宗所使乃捕得張宴等八人誅之乙丑制以朝議
郎守御史中丞兼刑部侍郎飛騎尉賜紫金魚袋裴度
為朝請大夫守刑部侍郎同中書門下平章事秋七月
庚午朔靈武節度使李光進卒辛未以神策軍長武城
使杜叔良為朔方靈鹽定遠城節度觀察使甲戍詔成
德軍節度使王承宗自滌瑕疵累加奬拔列在維藩之
任待以忠正之徒謂懷君父之恩克勵人臣之節而動
思棄命恣逞非心傲狠反常横辱無畏以其先祖嘗立
忠勲每念含容庶聞悛革曾不知隂謀逆狀久則逾彰
凶德禍機盈而自覆乃敢輕肆指斥妄陳表章潛遣姦
人内懷兵刃賊殺元輔毒傷憲臣縱其兇殘無所顧望
推窮事迹罪狀昭明周覽讞詞良用驚歎宜令絶其朝
貢其所部博野樂壽兩縣本屬范陽宜却隸劉總駙馬
都尉王承系太子贊善王承廸丹王府司馬王承榮等
並宜遠郡安置先是承宗上表怨咎武元衡留中不報
又肆指斥上使持其表以示百官羣臣皆請問罪丙戍
涇原節度使李彙卒以將作監王潛為荆州刺史四鎮
北庭涇原節度使乙未以京兆尹裴武為司農卿以捕
賊弛慢故也八月己亥朔日有蝕之丙寅訶陵國遣使
獻僧祗僮及五色鸚鵡頻伽鳥并異香名寳丁未淄青
節度使李師道隂與嵩山僧圓淨謀反勇士數百人伏
於東都進奏院乘洛城無兵欲竊發焚燒宫殿而肆行
剽掠小將楊進李再興告變留守吕元膺乃出兵圍之
賊突圍而出入嵩岳山棚盡擒之訊其首僧圓淨主謀
也僧臨刑歎曰悞我事不得使洛城流血九月癸酉以
宣武軍節度使韓弘充淮西行營兵馬都統丁酉以太
子賓客韓臯為兵部尚書冬十月庚子始析山南東道
為兩節度以戶部侍郎李遜為襄州刺史充襄復郢均
房節度使以右羽林將軍高霞寓為唐州刺史充唐隨
鄧節度使刑部尚書權德輿奏請行用新删定勅格三
十卷從之壬子以太子賓客于頔為戶部尚書十一月
戊辰詔出内庫繒絹五十五萬匹供軍乙亥以山南東
道節度使嚴綬為太子少保戊寅盗焚獻陵寢宫詔發
振州兵二千會義武軍以討王承宗十二月壬寅夜太
白犯鎮星甲辰李愿擊敗李師道之衆九千斬首二千
級壬子東都留守吕元膺請募置三河子弟以衞宫城
甲寅越州復置山隂縣庚申新造指南車記里鼓出宫
人七十二人置京城寺觀有家者歸之乙丑河東節度
使王鍔卒是歲渤海新羅奚契丹黑水南詔牂柯並遣
使朝貢
十一年春正月丁卯朔以宿師于野不受朝賀己巳以
中書侍郎平章事張弘靖檢校吏部尚書兼太原尹北
都留守河東節度使戊寅詔羣臣曰今用兵已久利害
相半其攻守之宜罰宥之要宜各具議狀以聞庚辰翰
林學士錢徽蕭俛各守本官以上疏請罷兵故也癸未
削奪王承宗在身官爵所襲封邑賜武俊子金吾將軍
士平令河東河北道諸鎮加兵進討甲申盜斷建陵門
戟四十七竿甲子李光顔奏破賊二月癸卯吐蕃贊普
卒以中書舍人權知禮部貢舉賜緋魚袋李逄吉為門
下侍郎同平章事賜紫金魚袋以内庫絹四萬匹賞幽
魏將士甲寅以華州刺史李絳為兵部尚書丙辰月掩
心戊午南詔蠻酋晟龍盛卒三月庚午皇太后崩于興
慶宫之咸寧殿是日羣臣發喪於西宫兩儀殿以宰臣
裴度為禮儀使吏部尚書韓臯為大明宫留守誃次于
中書辛未勅諸司公事宜權取中書門下處分癸酉分
命朝臣告哀于天下甲戍見羣臣于紫宸門外廡下己
卯以宰臣李逄吉充大行皇太后山陵使出内庫繒帛
五萬匹充奉山陵己丑月近鎮星夏四月壬寅西川節
度使李夷簡遣使告哀於南詔后喪邊鎮告四夷舊制
也庚戍貶戶部侍郎判度支楊於陵為郴州刺史坐供
軍有闕也丁巳以徐宿飢賑粟八萬石五月丁卯夜辰
歲二宿合于東井宥州軍亂逐刺史駱怡壬申李光顔
破賊于陵雲柵六月甲辰高霞寓敗于鐵城退保新興
柵是日人情悚駭宰相奏對多請罷兵上曰勝負兵家
常勢不可以一將失利便沮成計今但議用兵方略朝
廷庶務制置可否耳是夜月掩心後星庚戌田弘正軍
討王承宗次于南宫辛酉羣臣上大行太皇后諡曰莊
憲秋七月丁丑貶隨唐節度使高霞寓為歸州刺史以
河南尹鄭權為襄州刺史充山南東道節度使以荆南
節度使袁滋為唐州刺史彰義軍節度使申光唐蔡隨
鄧州觀察使權以唐州為理所以華州刺史裴武為江
陵尹充荆南節度使戊寅以隨州刺史楊旻為唐州刺
史充行營都知兵馬使以滋儒者故復以旻將其兵壬
午宣武軍奏破賊八月壬寅以宰臣韋貫之為吏部侍
郎罷知政事貫之以淮西河北兩處用兵勞於供餉請
緩承宗而專討元濟與裴度爭論上前故也戊申容州
奏颶風海水毁州城甲申附莊憲皇后於豐陵九月丁
卯饒州奏浮梁樂平二縣五月内暴雨水溢失四千七
百戶溺死者一百七十人丙子新除吏部侍郎韋貫之
再貶湖南觀察使辛未貶吏部侍郎韋顗為陜州刺史
刑部郎中李正辭為金州刺史度支郎中薛公幹為房
州刺史屯田郎中李宣為忠州刺史考功郎中韋處厚
為開州刺史禮部員外郎崔韶為果州刺史並為補闕
張宿所搆言與貫之朋黨故也乙酉蔡州軍前奏拔陵
雲柵冬十月丁巳以刑部尚書權德輿檢校吏部尚書
兼興元尹充山南西道節度使丙寅幽州劉總加平章
事鄆州李師道加檢校司空師道聞拔陵雲柵乃懼偽
貢欵誠故有是命庚午以司農卿王遂為宣州刺史宣
歙池觀察使以京兆尹李翛為潤州刺史浙西觀察使
以遂翛常歴計司能聚歛方藉供軍故有斯授壬申勅
諸道奏事官非急切不得乘驛馬丁丑出内庫錢五十
萬貫供軍戊寅夜月犯歲辛巳命内常侍梁守謙監淮
西行營諸軍仍以空名告身五百通及金帛付之戊子
夜土火合于虚危十二月丙午以易州刺史陳楚為定
州刺史義武軍節度使丁未以翰林學士尚書工部侍
郎知制誥王涯為中書侍郎同平章事甲寅以閑廐宫
苑使李愬檢校左散騎常侍兼鄧州刺史充唐隨鄧等
州節度使初置淮潁水運使運楊子院米自淮隂泝流
至壽州四千里入潁口又泝流至潁州沈丘界五百里
至于項城又泝流五百里入溵河又三百里輸于郾城
得米五十萬石茭一千五百萬束省汴運七萬六千貫
己未邕管奏黃洞賊屠巖州未央宫及飛草場火京畿
水害田潤常湖衢陳許大水是歲冬雷桃杏花廻鶻靺
鞨奚契丹牂柯渤海等朝貢
十二年春正月辛酉朔以用兵不受朝賀癸未貶義武
軍節度使渾鎬為循州刺史坐討賊失律也甲申貶唐
鄧節度袁滋為撫州刺史以上疏請罷兵故也乙酉夜
星見而雨戊子夜彗出畢南長丈餘指西南凡三日南
近參箕而沒二月壬申出内庫絹布六千九萬叚匹銀
五千兩付度支供軍庚子勅京城居人五家相保以搜
姦慝時王承宗李師道欲阻用兵之勢遣人折陵廟之
戟焚芻藁之積流矢飛書恐駭京國故搜索以防姦及
賊平復得淄青簿領中有賞蒲潼關吏案乃知容姦者
關吏也搜索不足以為防庚申勅宜於許汝行營側近
置行郾城以處賊中歸降人戶甲寅岳鄂團練使李道
古師攻申州剋羅城賊力戰道古之衆大敗三月壬戍
昭義郗士美兵敗於栢鄉兵士死者千人戊辰滄州程
執恭改名權太常定李吉甫諡曰敬憲度支郎中張仲
方非之上怒貶為遂州司馬賜吉甫諡曰忠丁丑月犯
心後星癸未賊將吳秀琳以文城柵兵三千降李愬夏
四月辛卯李光顔破賊三萬於郾城殺其卒什二三獲
馬千匹器甲三萬辛丑駙馬都尉于季友居嫡母喪與
進士劉師服歡宴夜飲季友削官爵笞四十忠州安置
師服笞四十配流連州于頔不能訓子削階己酉出太
倉粟二十五萬石糶于西京以惠飢民庚戌勅改蔡州
吳房縣為遂平縣移置於文城柵南新城内丁卯賊郾
城守將鄧懷金與縣令董昌齡以郾城降甲戍渭南雨
雹中人有死者丙子詔權罷河北行營專討淮蔡五月
庚寅朔癸巳隨唐節度使李愬奏敗賊於吳房獲賊將
李祐己亥以尚書左丞許孟容為河東留守充都畿防
禦使時東畿民戶供軍尤苦車數千乘相錯于路牛皆
饋軍民戶多以驢耕己酉作蓬萊池周廊四百間六月
己未朔以衞尉卿程异為鹽鐵使代王播時异為鹽鐵
使副自江南收拾到供軍錢一百八十五萬以進故得
代播壬戍賊吳元濟上表請束身歸朝時連破三柵賊
勢廹蹙實欲歸朝而制於左右故不果行乙酉京師大
雨含元殿一柱傾市中水深三尺壊坊民二千家秋七
月戊子朔壬辰詔以定州飢募人入粟受官及減選超
資河北水災邢洺尤甚平地或深二丈甲辰戸部尚書
于頔請致仕不允嶺南節度使崔詠卒乙酉勅今後左
降官及責授正員官等宜從到任經五考滿許量移如
未滿五考遇恩赦者從節支處分如犯十惡大逆贓賄
緣坐奏取進止庚戍以國子祭酒孔戣為廣州刺史嶺
南節度使丙辰制以中書侍郎平章事裴度守門下侍
郎同平章事使持節蔡州諸軍事蔡州刺史充彰義軍
節度申光蔡觀察處置等使仍充淮西宣慰處置使以
朝散大夫守尚書戶部侍郎上護軍賜紫金魚袋崔羣
為中書侍郎同中書門下平章事以刑部侍郎馬總兼
御史大夫充淮西行營諸軍宣慰副使以太子右庶子
韓愈兼御史中丞充彰義軍行軍司馬以司勲員外郎
李正封都官員外郎馮宿禮部員外郎李宗閔皆兼侍
御史為判官書記從度出征詔以郾城為行蔡州治所
八月戊午朔庚申裴度發赴行營勅神策軍三百人衞
從上御通化門勞遣之度望門再拜銜涕而辭上賜之
犀帶以河南尹辛秘為潞府長史昭義軍節度使代郗
士美以士美為工部尚書孟簡為戶部侍郎戊辰以同
州刺史張正甫為河南尹甲申裴度至郾城九月丁亥
朔戊子出内庫羅綺犀玉金帶之具送度支估計供軍
甲午御史臺奏同制除官承前以名字高下為班位先
後或名在前身在外及到却在舊人之上今請以上日
為先後勅曰名在前上日在後未逾月不在此限行立
班次即宜以勅内前後為定戊戍劒南東川節度盧坦
卒己亥貶京兆尹竇易直為金州刺史以鞫獄得贓不
實故也辛丑以御史中丞為京兆尹壬寅以湖廣觀察
使韋貫之為太子詹事分司乙巳以刑部郎中知雜崔
元略為御史中丞丁未以朝議大夫門下侍郎同平章
事李逄吉檢校兵部尚書使持節梓州諸軍事梓州刺
史充劒南東川節度副大使知節度事庚子以撫州刺
史袁滋為湖南觀察使冬十月壬申裴度往沲口觀板
築五溝賊遽至注弩挺刃將及度而李光顔田布扼其
歸路大敗之是日度幾陷癸酉内出元和辯謗略三卷
付史館甲申以淮南節度使檢校左僕射李鄘為門下
侍郎同中書門下平章事以左丞衞次公代鄘為淮南
節度使己卯隨唐節度使李愬率師入蔡州執吳元濟
以獻淮西平甲申詔淮西立功將士委韓弘裴度條疏
奏聞淮西軍人一切不問宜凖元勅給復二年十一月
丙戍朔御興安門受淮西之俘以吳元濟徇兩市斬於
獨柳樹妻沈氏沒入掖庭弟二人子三人配流尋誅之
判官劉協等七人處斬錄平淮西功隨唐節度使檢校
左散騎常侍李愬檢校尚書左僕射襄州刺史充山南
東道節度襄鄧隨唐福郢均房等州觀察等使加宣武
軍節度使韓弘兼侍中忠武軍節度使李光顔河陽節
度使烏重胤並檢校司空以宣武軍都虞候韓公武檢
校左散騎常侍鄜州刺史鄜坊丹延節度使以魏博行
營兵馬使田布為右金吾衞將軍皆賞破賊功也甲午
恩王連薨以蔡州郾城為溵州析上蔡西平遂平三縣
隸焉戊申以淮西宣慰副使刑部侍郎馬總為彰義軍
節度留後十二月壬戍以彰義軍節度淮西宣慰處置
使門下侍郎同平章事裴度守本官賜上柱國晉國公
食邑三千戶以蔡州留後馬總檢校工部尚書蔡州刺
史彰義軍節度使溵州潁陳許節度使丙子以右庶子
韓愈為刑部侍郎是歲河南河北水
十三年春正月乙酉朔御含元殿受朝賀禮畢御丹鳳
樓大赦天下己丑以文宣王三十八代孫孔惟晊襲文
宣公庚寅勅李師道頻獻表章披露懇誠宜令諫議大
夫張宿往彼宣慰辛亥以禮部尚書王播為成都尹劒
南西川節度使二月乙亥御麟德殿宴羣臣大合樂凡
三日而罷頒賜有差三月庚寅以前劒南西川節度使
李夷簡為御史大夫丙申以同州刺史鄭絪為東都留
守都畿汝防禦使庚子以御史大夫李夷簡為門下侍
郎同平章事宰相李鄘守戶部尚書罷知政事丁未以
太子少師鄭餘慶為左僕射辛亥詔百司職田多少不
均為弊日久宜令逐司各收職田草粟都數自長官以
下除留守至銀臺待罪請獻德棣二州兼入管内租税
壬戍前東都留守許孟容卒庚辰詔復王承宗官爵以
華州刺史鄭權為德州刺史横海軍節度德棣滄景等
州觀察使五月乙酉鳳翔節度使李惟簡卒乙未月近
心後星丙辰以忠武軍節度使李光顔為滑州刺史義
武軍節度使以彰義軍節度使馬總為許州刺史忠武
軍節度使陳許溵蔡觀察等使戊戍以山南東道節度
使李愬為鳳翔尹鳳翔隴右節度使辛丑知渤海國務
大仁秀檢校秘書監忽汗州都督冊為渤海國王丙午
以戶部侍郎孟簡檢校工部尚書襄州刺史山南東道
節度使六月癸丑朔日有食之乙丑湖南觀察使袁滋
卒丁丑以滄景節度使程權為邠州刺史邠州節度使
出内庫絹三十萬匹錢三十萬貫付度支供軍秋七月
癸未以新除鳳翔節度使李愬為徐州刺史武寧軍節
度使甲申以田弘正檢校司空乙酉詔削奪淄青節度
使李師道在身官爵仍令宣武魏博義成義寧横海等
五鎮之師分路進討辛丑以門下侍郎同平章事李夷
簡檢校左僕射同平章事揚州大都督府長史淮南節
度使己酉詔諸道節度使先帶度支營田使名者並罷
之庚戍以左僕射鄭餘慶為鳳翔隴右節度使八月壬
子以中書侍郎平章事王涯為兵部侍郎罷知政事戊
午以尚書右丞崔從為興元尹山南西道節度使甲戍
太白近左執法乙亥勅應同司官有大功已上親者但
非連判及勾檢之官并官長則不在廻避改換之限時
刑部員外郎楊嗣復以父於陵除戶部侍郎遂以近例
避嫌請出省不從因有是勅丁丑木金水三宿聚於軫
戊寅前山南西道節度使權德輿卒九月甲申以左衞
將軍高霞寓為單于大都護振武麟勝節度使甲辰以
戶部侍郎判度支皇甫鏄同中書門下平章事依前判
度支以衞尉卿充諸道鹽鐵轉運使程异為工部侍郎
同中書門下平章事依前充使是時上切於財賦故用
聚歛之臣居相位詔下羣情驚駭宰臣裴度崔羣極諫
不納二人請退熒惑近哭星丁未出内庫絹十萬匹給
東軍冬十月甲寅吐蕃寇宥州壬戍靈武奏破吐蕃二
萬於定遠城癸亥前淮南節度使衞次公卒甲子平凉
鎮遏兵馬使郝玭奏收復原州破吐蕃二萬是夜月近
昴丙子以左金吾衞大將軍薛平檢校刑部尚書滑州
刺史充義成軍節度使以義成軍節度使李光顔為許
州刺史充忠武軍節度使陳許觀察等使十一月辛巳
朔夏州破吐蕃五萬靈武奏攻破吐蕃長樂州羅城丁
亥以山人柳泌為台州刺史為上於天台山採仙藥故
也制下諫官論之不納壬寅以河陽節度使烏重胤為
滄州刺史横海軍節度滄景德棣觀察等使丁未以華
州刺史令狐楚為懷州刺史充河陽三城懷孟節度使
十二月辛亥勅左右龍武軍六軍及威遠營應納課戶
共一千八百人衣糧並停仍付府縣收管戊寅軍前擒
到李師道將夏侯澄等四十七人詔並釋付魏博及義
成軍收管要還賊中者則量事優給放還上顧謂宰臣
曰人臣事君但力行善事自致公望何乃好樹朋黨朕
甚惡之裴度對曰君子小人未有無徒者君子之徒則
同心同德小人之徒是為朋黨上曰他人之言亦與卿
等相似豈易辯之哉度曰君子小人觀其所行當自區
别矣上曰凡好事口說則易躬行則難卿等既言之須
行之勿空口說度等謝曰陛下處分可謂至矣臣等敢
不激勵然天下之人從陛下所行不從陛下所言臣等亦
願陛下每言之則行之上頗忻納是歲廻紇南詔蠻渤
海高麗吐蕃奚契丹訶陵國並朝貢
十四年春正月庚辰朔以東師宿野不受朝賀壬午復
置仗内教坊於延政里丁亥徐州軍破賊二萬於金鄉
迎鳳翔法門寺佛骨至京師留禁中三日乃送詣寺王
公士庶奔走捨施如不及刑部侍郎韓愈上疏極陳其
弊癸巳貶愈為潮州刺史丙申魏博軍破賊五萬於東
阿辛巳斬前滄州刺史李宗奭於獨柳樹朝廷初除鄭
權滄州宗奭拒詔不受代既而為三軍所逐乃入朝故
誅之癸卯夜月近南斗魁丙午魏博軍破賊萬人於陽
穀二月己酉朔以商州刺史嚴謨為黔中觀察使乙卯
勅淄青行營諸軍所至收下城邑不得妄行傷殺及焚
燒廬舍掠奪民財開發墳墓宜嚴加止絶以鎮冀水災
賜王承宗綾絹萬匹辛酉襄陽節度使孟簡舉鄖鄉鎮
遏使趙潔為鄖鄉縣令有虧常式罰一月俸料壬戍田
弘正奏今月九日淄青都知兵馬使劉悟斬李師道并
男二人首請降師道所管十二州平甲子上御宣政殿
受賀己巳上御興安門受田弘正所獻賊俘羣臣賀於
樓下庚午制以淄青兵馬使金紫光禄大夫試殿中監
兼監察御史劉悟檢校工部尚書滑州刺史充義成軍
節度使封彭城郡王食邑三千戶賜錢二萬貫莊宅各
一區癸酉田弘正加檢校司徒同中書門下平章事三
月己卯朔丁酉上以齊魯初平宴羣臣於麟德殿賜物
有差戊子以華州刺史馬總為鄆濮曹等州觀察等使己
丑以義成軍節度使薛平為青州刺史充平盧軍節度
淄青齊登莱等州觀察等使以淄青四面行營供軍使
王遂為沂州刺史充沂海兖密等州都團練觀察等使
析李師道所據十二州為三鎮也庚寅浙西觀察使李
翛卒辛卯李師道妻魏氏并男沒入掖庭堂弟師賢師
智姪弘巽配流乙未以中書舍人衛中行為華州刺史潼
關防禦鎮國軍等使辛丑上顧謂宰臣曰聽受之間大
是難事推誠選任所謂委寄必合盡心及至所行臨事
無不偏黨朕臨御已来歲月斯久雖不明不敏然漸見
物情每於行為務欲詳審比令學士集前代昧政之事
為辯謗略每欲披閱以為鑒誡耳崔羣對曰無情曲直
辯之至易稍懷欺詐審之實難故孔子有衆好衆惡之
論浸潤膚受之說蓋以曖昧難辯故也若擇賢而任之
待之以誠糺之以法則人自歸公孰敢行偽陛下詳觀
載籍以廣聰明實天下幸甚丁未以撫州司馬令狐通
為右衞將軍給事中崔植封還制書言通前刺史壽州
用兵失律未宜奬用上令宰臣諭植以通父彰有功不
忍遂棄其子其制方行夏四月戊申朔乙卯太白順行
近東井戊午以刑部尚書李愿為鳳翔尹充鳳翔隴右
節度使丙寅詔諸道節度都團練防禦經略等使所管
支郡除本軍州外别置鎮遏守捉兵馬者並合屬刺史
如刺史帶本州團練防禦鎮遏等使其兵馬額便隸此
使如無别使即屬軍事其有邊於谿洞連接蕃蠻之處
特建城鎮不關州郡者不在此限辛未工部侍郎同平
章事諸道鹽鐵轉運等使程异卒丙子制金紫光禄大
夫門下侍郎同中書門下平章事兼弘文館大學士上
柱國晉國公食邑三千戶裴度可檢校左僕射兼門下
侍郎平章事太原尹北都留守充河東節度觀察處置
等使五月戊寅朔以刑部侍郎柳公綽充鹽鐵轉運等
使庚辰以楚州刺史李聽為夏州刺史夏綏銀宥等州
節度使丙戍以河東節度使檢校吏部尚書同平章事
張弘靖為吏部尚書以忠武軍節度使李光顔為邠寧
慶節度使仍以忠武軍六千人赴鎮庚寅以工部尚書
郗士美檢校刑部尚書許州刺史充忠武軍節度使是
夜月近心大星己亥置臨海監牧命淮南節度使兼之
勅李師古妻裴氏女宜娘於鄧州安置李宗奭妻韋氏
放出掖庭坐李師道族人籍沒上愍之宥以輕典以宣
歙觀察使竇易直為潤州刺史充浙西觀察使韓弘進
助平淄青絹二十萬匹女樂十人女樂還之六月丁未
朔癸丑以福建觀察使元錫為宣州刺史宣歙池觀察
使庚申以戶部侍郎歸登為工部尚書以鄭州刺史裴
乂為福州刺史福建觀察使辛酉勅定州大都督府復
上州甲子以前兵部尚書李絳檢校吏部尚書河中尹
充河中晉絳慈隰觀察使癸酉詔左金吾大將軍胡証
充京西北廵邊使所經鎮戍與守將審量利害具事實
奏聞秋七月丁丑朔戊寅汴州韓弘来朝己卯左散騎
常侍致仕薛苹卒乙酉夜月掩心大星辛巳羣臣上尊
號曰元和聖文神武法天應道皇帝是日御宣政殿受
冊禮畢御丹鳳樓大赦天下京畿今年秋税青苗榷酒
等錢每貫量放四百文元和五年已前逋租賦並放甲
午韓弘進絁絹二十八萬疋銀器二百七十事丁酉以
河陽三城懷州節度使朝議郎使持節懷州諸軍事守
懷州刺史兼御史大夫賜紫金魚袋令狐楚可朝議大
夫守中書侍郎同中書門下平章事壬寅以永州刺史
韋正武為邕管經略使癸卯以前黔中觀察使魏義通
為懷州刺史河陽三城懷孟節度使沂州軍亂殺節度
使王遂甲辰以棣州刺史曹華為沂州刺史充沂海兖
密等州都團練觀察使乙巳罷晉州防禦使八月丁未
朔己酉制宣武軍節度副大使知節度事汴宋亳穎等
州觀察處置等使開府儀同三司守司徒兼侍中汴州
刺史上柱國許國公食邑三千戶韓弘可守司徒兼中
書令弘堅辭戎鎮故也癸丑以吏部尚書張弘靖為檢
校尚書左僕射同平章事汴州刺史宣武軍節度使甲
寅於襄州穀城縣置臨漢監以牧馬仍令山南東道節
度使兼充監牧使戊午王承宗進位檢校左僕射己未
田弘正来朝上謂宰臣曰天下事重一日不可曠廢若
遇連假不坐有事即詣延英請對崔羣以殘暑方甚目
同列將退上止之曰數日一見卿等時雖暑熱朕不為
勞久之方罷丁亥宴田弘正與大將判官二百人於麟
德殿賜物有差戊辰陳許節度使檢校刑部尚書郗士
美卒九月丙子朔戊寅考功郎中蕭祐進古畫古書二
十卷斬沂州亂首王弁于東市癸未以國子祭酒李遜
檢校禮部尚書許州刺史忠武軍節度陳許溵蔡等觀
察使庚寅貶右衞大將軍田縉為衡王傅縉前鎮夏州
私用軍糧四萬石強取党項羊馬致党項引吐蕃入寇
故也甲午以太子少師鄭餘慶兼判國子祭酒辛丑以
田弘正兄相州刺史田融檢校刑部尚書兼太子賓客
分司東都甲辰以魏博節度使光禄大夫檢校司徒同
平章事兼魏州大都督長史上柱國沂國公食邑三千
戶田弘正依前檢校司徒兼侍中賜實封三百戶時弘
正三上表乞留闕庭不許乙巳上顧謂宰臣曰朕讀玄
宗實錄見開元初銳意求理至十六年已後稍似懈倦
開元末又不及中年何也崔羣對曰玄宗少歴民間身
經迍難故即位之初知人疾苦躬勤庶政加之姚崇宋
璟蘇頲盧懷愼等守正之輔孜孜獻納故致治平及後
承平日久安於逸樂漸遠端士而近小人宇文融以聚
歛媚上心李林甫以奸邪惑上意加之以國忠故及於
亂願陛下以開元初為法以天寳末為戒即社稷無疆
之福也時皇甫镈以諂刻欺蔽在相位故羣因奏以諷
之冬十月丙午朔壬戍安南軍亂殺都護李象古并家
屬部曲千餘人皆遇害丙寅以唐州刺史桂仲武為安
南都護潮州刺史韓愈為袁州刺史是月吐蕃寇鹽州
十一月乙亥朔以戶部尚書李鄘為太子賓客東都留
守辛卯靈武大將史奉敬破吐蕃於鹽州城下賜奉敬
實封五十戶賞之丁酉以原王傅鄭權為右金吾大將
軍充右街使上服方士柳泌金丹藥起居舍人裴潾上
表切諫以金石含酷烈之性加燒鍊則火毒難制若金
丹已成且令方士自服一年觀其效用則進御可也上
怒己亥貶裴潾為江陵令十二月乙巳朔庚戍國子祭
酒鄭餘慶奏見任文官一品至九品外使兼京正員官
者每月於所請料錢每貫抽十文修國子監從之乙卯
以諫議大夫守中書侍郎同中書門下平章事上柱國
賜紫金魚袋崔羣為潭州刺史兼御史大夫充湖南觀
察使為皇甫鎛所譖及羣被貶人皆切齒於鎛
十五年春正月甲戍朔上以餌金丹小不豫罷元會庚
辰鎮冀觀察使王承宗奏鎮冀深趙等州每州請置錄
事參軍一員判司三員每縣請置令一員從之壬午以
前湖南觀察使崔倰權知戸部侍郎判度支丙戍沂海
四州觀察使府移置於兖州改觀察使曹華為兖州刺
史乙未命邠寧李光顔修築鹽州城此月七日已後晝
常隂晦微雨雪夜則晴明凡十七日方澄霽丙申月犯
心大星光彩相及廢齊州豐齊縣入長清廢全節縣入
歴城廢章丘縣入亭山縣義成軍節度使劉悟来朝戊
戍上對悟於麟德殿上自服藥不佳數不視朝人情恟
懼及悟出道上語京城稍安庚子以少府監韓璀為鄜
州刺史鄜坊丹延節度使是夕上崩於大明宫之中和
殿享年四十三時以暴崩皆言内官陳弘志弑逆史氏
諱而不書辛丑宣遺詔壬寅移仗西内五月丁酉羣臣
上諡曰聖神章武孝皇帝廟號憲宗庚申葬于景陵
史臣蔣係曰憲宗嗣位之初讀列聖實錄見貞觀開元
故事竦慕不能釋卷顧謂丞相曰太宗之創業如此玄
宗之致理如此既覽國史乃知萬倍不如先聖當先聖
之代猶須宰執臣寮同心輔助豈朕今日獨能為理哉
自是延英議政晝漏率下五六刻方退自貞元十年已
後朝廷威福日削方鎮權重德宗不委政宰相人間細
務多自臨決姦佞之臣如裴延齡輩數人得以錢穀數
術進宰相備位而已及上自藩邸監國以至臨御訖于
元和軍國樞機盡歸之於宰相由是中外咸理紀律再
張果能剪削亂階誅除羣盗睿謀英斷近古罕儔唐室
中興章武而已任异鎛之聚歛逐羣度於藩方政道國
經未至衰紊惜乎服食過當閹豎竊發苟天假之年庶
幾于理矣
贊曰貞元失馭羣盗箕踞章武赫斯削平嘯聚我有宰
衡耀德觀兵元和之政聞于頌聲
舊唐書卷十五
舊唐書卷十五考證
憲宗本紀卷下十年六月捕得張晏等八人(臣德潛)
按此王承宗所使刺殺宰相武元衡者也新書元衡
傳張晏等十八人
十二年九月辛丑以御史中丞為京兆尹御史中丞
下闕名
十二年十月己卯隨唐節度使李愬率師入蔡州執吳
元濟以獻淮西平沈炳震曰新書癸酉此己卯新
書執元濟日此奏到日也
舊唐書卷十五考證
