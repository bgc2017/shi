舊唐書卷一百六十二
後晉司空同中書門下平章事劉昫撰
列傳卷第一百十二
潘孟陽李翛王遂曹華韋綬
鄭權盧士玫韓全義高霞寓高瑀
崔戎陸亘張正甫(子毅夫毅夫子禕)
潘孟陽禮部侍郎炎之子也孟陽以父蔭進登博學宏
辭科累遷殿中侍御史降為司議郎孟陽母劉晏女也
公卿多父友及外祖賓從故得薦用累至兵部郎中德
宗末王紹以恩倖數稱孟陽之材因擢授權知戶部侍
郎年未四十順宗即位永貞内禪王叔文誅杜佑始專
判度支請孟陽代叔文為副時憲宗新即位乃命孟陽
廵江淮省財賦仍加鹽鐡轉運副使且察東南鎮之政
理時孟陽以氣豪權重領行從三四百人所歷鎮府但
務遊賞與婦女為夜飲至鹽鐡轉運院廣納財賄補吏
職而已及歸大失人望罷為大理卿三年出為華州刺
史遷梓州刺史劔南東川節度使與武元衡有舊元衡
作相復召為戶部侍郎判度支兼京北五城營田使以
和糴使韓重華為副太府卿王遂與孟陽不協議以營
田非便持之不下孟陽忿憾形於言二人俱請對上怒
不許乃罷孟陽為左散騎常侍明年復拜戶部侍郎孟
陽氣尚豪俊不拘小節居第頗極華峻憲宗微行至樂
遊原見其宏敞工猶未巳問之左右以孟陽對孟陽懼
而罷工作性喜宴公卿朝士多與之遊時指怒者不一
俄以風緩不能行改左散騎常侍元和十年八月卒贈
兵部尚書憲宗每事求理常發江淮宣慰使左司郎中
鄭敬奉使辭上誡之曰朕宫中用度一匹已上皆有簿
籍唯賑卹貧民無所計算卿經明行修今登車傳命宜
體吾懷勿學潘孟陽奉使所至但務酣飲遊山寺而已
其為人主所薄如此
李翛不知何許人起於寒賤以莊憲皇后妹壻元和已
來驟階仕進以恩澤至坊州絳州刺史無他才性纖巧
承迎常飾厨傳以奉往來中使及禁軍中尉賓客以求
善譽治民蒞事粗有政能上以為才召拜司農卿遷京
兆尹十年莊憲太后崩翛為山陵橋道置頓使恃能惜
費每事減損靈駕至㶚橋頓從官多不得食及至渭城
北門門壊先是橋道司請改造渭城北門計錢三萬翛
以勞費不從令深鑿軌道以通靈駕掘土既深旁柱皆
懸因而頓壊所不及輼輬車者數步而已初欲壊城之
東北墉以出靈駕中人皆不可乃停駕徹去壊門土木
而後行翛懼誣奏輼輬軸折山陵使李逢吉令御史封
其車軸自陵還奏請免翛官上以用兵務集財賦以翛
前後進奉不之責但罰俸而已逢吉極言其罪乃削銀
青階翌日復賜金紫自此朝廷端士多遭譖毁義士為
之側目時宿師於野饋運不集浙西重鎮號為殷阜乃
以翛為潤州刺史浙西觀察使令設法鳩聚財貨淮西
用兵頗賴其賦十四年以病求還京師未朝謁而卒
王遂宰相方慶之孫也以吏能聞於時尤長於興利銳
於操下法頗嚴酷累遷至鄧州刺史以曉逹錢榖入為
太府卿潘孟陽判度支與遂私憾互有争論遂為西北
供軍使言營田非便與孟陽會議相非各求請對上怒
俱不見出遂為柳州刺史遂親吏韋行素柳季常請課
料於兩池務屬遂罷務季常等為吏所誣各笞四十遂
柳州制出左丞吕元膺執奏曰遂以補吏犯贓法當從
坐其除官制云清能業官據遂犯状不宜有清字柳州
大郡出守為優謹封還制書上令喻之方行數年用兵
淮西天子藉錢榖吏以集財賦知遂強幹乃用為宣州
刺史宣歙觀察使淮蔡平王師東討召拜光禄卿充淄
青行營諸軍糧料使以光禄職當祠祭改檢校左散騎
常侍兼御史大夫初師之出也歲計兵食三百萬石及
鄆賊誅遂進羡餘一百萬上以為能時分師道所據十
二州為三鎮乃以遂為沂州刺史沂兖海等州觀察使
遂性狷忿不存大體而軍州民吏久染汙浴率多獷戾
而遂數因公事訾詈將卒曰反虜將卒不勝其忿牙將
王弁乘人心怨怒十四年七月遂方宴集弁譟集其徒
害遂於席判官張實李甫等同遇害及曹華代遂至鎮
盡擒亂黨王弁等誅之遂器用不弘僻於聚斂而非兼
撫之才但峻威刑以繩亂俗其所製笞杖率踰常制遂
既死監軍使封其杖進呈上令出示於朝以誡廉使
曹華宋州楚丘人仕宣武軍為牙校貞元末吳少誠叛
本軍以華驍果有智算用為襄城戌將蔡賊攻襄城華
屢敗之德宗特賜旗甲元和九年以功授寕州刺史未
行而吳元濟叛朝廷命河陽帥烏重胤討賊重胤請華
為懷汝節度行營副使前後數十戰大破賊於青陵城
賊平授棣州刺史封陳留郡王棣隣於鄆賊屢侵逼華
招募羣盜之勁者補之軍卒分據要路其後賊至皆擊
敗之鄆人不敢北顧及李師道誅分所管十二州為三
鎮王遂為沂兖海觀察使褊刻不能馭衆為牙將王弁
所害朝廷遂授華左散騎常侍沂州刺史沂海兖觀察
使華至鎮視事三日宴將吏伏甲士千人於幕下羣校
既集華喻之曰吾受命廉問奉聖旨以鄆州將士分割
三處有道途轉徙之勞今有頒給此州兵稍厚鄆州士
卒處右州兵處左冀易以區别分定並令州兵出外既
出闔門乃謂鄆卒曰天子深知鄆人之勞然前害主帥
者不能免罪甲士自幕中出周環之凡鄆一千二百人
立斬于庭血流成渠是日門屏之間有赤霧高丈餘久
之方散自是海沂之人重足股慄無敢為盜者華惡沂
之地褊請移理於兖許之初李正已盜有青鄆十二州
傳襲四世垂五十年人俗頑驁不知禮教華令將吏曰
鄒魯儒者之鄉不宜忘於禮義乃躬禮儒士習爼豆之
容春秋釋奠於孔子廟立學講經儒冠四集出家財贍
給俾成名入仕其往者如歸及鎮州軍亂殺田弘正華
表請以本軍進討就加檢校工部尚書昇兖海為武寕
節度賜之節鉞李㝏叛於大梁華不俟命赴討㝏方遣
兵三千人取宋州華逆擊敗之由是宋亳不從㝏亂㝏
平以功加檢校尚書右僕射以河朔拒命移華為滑州
刺史義成軍節度使長慶三年七月卒於鎮時年六十
九華雖出自戎行而動必由禮尤重士大夫未嘗以富
貴驕人下迨僕隷走使之徒必待之以誠信人以為難
贈司空
韋綬字子章京兆人少有至性喪父刺血寫佛經初為
長安縣尉遭朱泚之亂變服乘驢赴奉天于頔鎮襄陽
辟為賓佐嘗因言政面刺頔之縱恣入朝為工部員外
轉屯田郎中元和十年改職方郎中充太子諸王侍讀
再遷諫議大夫時穆宗在東宫方幼好戲綬講書之隟
頗以嘲誚悦之嘗密齎家所造食入宫餉太子憲宗嘗
召對綬奏曰太子學書至依字輙去旁人臣問之太子
君父以此字可天下奏事臣子不合全書上益嘉太
子之賢賜綬錦綵綬無威儀時以人間鄙說戲言以取
悦太子太子因入侍道綬語憲宗不悦謂侍臣曰凡侍
讀者當以經義輔導太子納之軌物而綬語及此予何
望耶乃罷侍讀出為虔州刺史穆宗即位以師友之恩
召為尚書右丞兼集賢院學士甚承恩顧出入禁中綬
以是穆宗載誕節請以是日百官詣光順門
賀太后然後上皇帝夀時政道頗僻敕出人不敢議久
之宰臣奏古無生日稱賀之儀其事終寝綬在集賢遇
重陽賜宰臣百官曲江宴綬請與集賢學士别為一會
從之長慶元年三月轉禮部尚書判集賢院事帝嘗問
禳災祈福其可必乎綬對曰昔宋景公以一善言而法
星退之三舍此禳災以德也漢文帝除秘祝每於祠祭
盡敬而已言無所祈以明福不可以求致也而二君卒
能變已變之災享自致之福著於史傳其理甚明如失
德以祈災消媚神以祈福至神苟有知當因以致譴非
祈禳之道也時人主失德綬因以諷之二年十月檢校
戶部尚書興元尹山南西道節度使辭日請門戟十二
自將赴鎮又訢家貧請賜錢二百萬又面乞授子元弼
官上皆可之綬御事無術洎臨戎鎮庶政隳紊二年八
月卒贈尚書右僕射博士劉端夫請諡為通殿中侍御
史孟琯上言以為非當博士權安請諡為謬竟不施行
鄭權滎陽開封人也登進士第釋褐涇原從事節度使
劉昌符病亟請入覲度軍情必變以權寬厚容衆俾主
留務及昌符上路兵果亂權挺身入白刃中抗辭喻以
逆順因殺其首亂者數人三軍畏伏德宗聞而嘉之時
天子厭兵藩鎮將吏得軍情者多超授官爵自試衛佐
擢授行軍司馬御史中丞入朝為倉部郎中累遷至河
南尹十一年代李遜為襄州刺史山南東道節度使十
二年轉華州刺史潼關防禦鎮國軍使十三年遷德州
刺史德棣滄景節度使時朝廷用兵討李師道權以德
棣之兵臨境奏於平原安德二縣之間置歸化縣以集
降民滄州刺史李宗奭與權不協每事多違不禀節制
權奏之上令中使追之宗奭諷州兵留已上言懼亂未
敢離郡乃以烏重胤鎮横海代權歸朝滄州將吏懼共
逐宗奭宗奭方奔歸京師詔以悖慢之罪斬於獨柳之
下其弟宗爽長流汀州授權邠寕節度會天德軍使上
章論宗奭之冤為權誣奏權降授原王傅尋遷右金吾
衛大將軍充左街使穆宗即位改左散騎常侍充入廻
鶻告哀使憚其遠役辭以足疾不獲免肩輿而行權器
度魁偉有辭辯既至虜廷與虜主爭論曲直言辭激壯
可汗深敬異之長慶元年使還出為河南尹入拜工部
侍郎遷本曹尚書以家人數多俸入不足求為鎮守旬
月檢校右僕射廣州刺史嶺南節度使初權出鎮有中
人之助南海多珍貨權頗積聚以遺之大為朝士所嗤
二年十月卒
盧士玫山東右族以文儒進性端厚與物雅有令聞始
為吏部員外郎稱職轉郎中京兆少尹奉憲宗園寝刑
簡事集時論推其有才權知京兆尹事會幽州劉總願
釋兵柄入朝請用張弘靖代已復請析瀛莫兩州用士
玫為帥朝廷一皆從之士玫遂授檢校右常侍充瀛漠
兩州都防禦觀察使無何幽州亂害賓佐縶弘靖取裨
將朱克融領軍務遣兵襲瀛漠朝廷慮防禦之名不足
抗凶逆即日除士玫檢校工部尚書充瀛漠節度使士
玫亦罄家財助軍用堅拒叛徒者累月竟以官軍救之
不至又瀛漠之卒親愛多在幽州遂為其下隂導克融
之兵以潰士玫及從事皆被拘執送幽州囚於賓舘及
朝廷宥克融之罪士玫方得歸東洛尋拜太子賓客留
司洛中旋除虢州刺史復為賓客寳歴元年七月卒贈
工部尚書
韓全義出自行間少從禁軍事竇文場及文場為中尉
用全義為帳中偏將典禁兵在長武城貞元十三年為
神策行營節度長武城使代韓潭為夏綏銀宥節度詔
以長武兵赴鎮全義貪而無勇短於撫御制未下軍中
知之相與謀曰夏州沙磧之地無耕蠶生業盛夏移徙
吾所不能是夜戌卒鼔譟為亂全義踰城而免殺其親
將王栖巖趙虔曜等賴都虞候高崇文誅其亂首而止
之全義方獲赴鎮明年吳少誠拒命詔徵十七鎮之師
討之時軍無統帥兵無多少皆以内官監之師之進退
不由主將十五年冬王師為賊所敗于小激河德宗以
文場素待全義乃用為蔡州四面行營招討使仍以陳
許節度使上官涚副之諸鎮之師皆取全義節度全義
將略非所長能以巧佞財賄結中貴人以被薦用及師
臨賊境又制在監軍每議兵出一帳之中中人十數紛
然争論莫決蔡賊聞之屢求決戰十六年五月遇賊於
溵水南廣利城旗鼓未交諸軍大潰為賊所乘全義退
保五樓賊對壘相望潰兵未集乃與監軍賈英秀賈國
良等保溵水縣賊距溵水五六里而軍全義懼其凌突
退保陳州其汴宋河北之軍皆亡歸本鎮唯陳許將孟
元陽神策將蘇光榮等數千人守溵水全義誘潞州大
將夏侯仲宣滑將時昂河陽將權文度河中將郭湘等
誅之繇是軍情稍固少誠知王師無能為致書幣以告
監軍願求昭洗德宗召大臣議宰相賈耽曰昨全義五
樓退軍賊不追襲者應望國家恩貸臣伏恐須開生路
上然之又得監軍等奏即下制洗滌加其爵秩十七年
全義自陳州班師而中人掩其敗迹上待之如初全義
武臣不逹朝儀託以足疾不任謁見全義司馬崔放入
對德宗勞問放引過言招撫無功德宗曰全義為招討
使招得吳少誠歸國其功大矣何必殺人乃為功耶旋
命還鎮令中使就第賜宴錫賚頗厚自還至辭都不謁
見而去議者以隳敗法制從古已還未如貞元之甚憲
宗在藩常惡其事及即位全義懼求入覲詔以太子太
保致仕其年七月卒
高霞寓范陽人祖仙父栖鶴皆以孝聞凡五代同㸑德
宗朝採訪使洪經綸奏旌表其門閭鄉里稱美其事霞
寓少讀左氏春秋及孫吳兵法好大言頗以節概自許
貞元中徒步造長武城使高崇文待以猶子之分擢授
軍職累奏憲宗甚見委信元和初詔授兼御史大夫從
崇文將兵擊劉闢連戰皆克下鹿頭城降李文悦仇良
輔蜀平以功拜彭州刺史尋繼崇文為長武城使封感
義郡王元和五年以左威衛將軍隨吐突承璀擊王承
宗又加左散騎常侍明年改豐州刺史三城都團練防
禦使六遷至檢校工部尚書元和十年朝廷討吳元濟
以霞寓宿將乃析山南東道為兩鎮以霞寓為唐鄧隋
節度使霞寓雖稱勇敢素昧機略至於綂制尤非所長
及逹所部乃率兵趣蕭陂與賊決戰既小勝又進至文
城柵賊軍偽敗而退霞寓逐之不已因為伏兵所掩王
師大衂霞寓僅以身免坐貶歸州刺史後以恩例徵為
右衛大將軍十三年出為振武節度使入為左武衛大
將軍長慶元年授邠寕節度使三年就加檢校右僕射
四年加檢校司空又加司徒寳歴二年疽發首不能理
事求歸闕下其夏授右金吾衛大將軍檢校司徒途次
奉天而卒年五十五贈太保霞寓卒伍常材始因宦官
進用遂階節將位望既高言多不遜朝廷知之欲議移
罷霞寓頗懷憂恐捨私第為佛寺上言請額為懷恩用
資聖福大率姦妄兇狡如此又非斥朝列侮慢僚屬鄙
辭俚語日聞於時
高瑀渤海蓨人少好論兵釋褐右金吾胄曹累辟諸府
從事歴陳蔡二郡刺史入為太僕卿太和初忠武節度
使王沛卒物議以陳許軍四征有功必自擇帥或以禁
軍之將得之宰相裴度韋處厚議瑀深沉方雅曾刺陳
蔡人懷良政又熟忠武軍情欲請用瑀事未聞陳許表
至果請瑀為帥乃授檢校左散騎常侍許州刺史忠武
節度使自大歴已來節制之除拜多出禁軍中尉凡命
一帥必廣輸重賂禁軍將校當為帥者自無家財必取
資於人得鎮之後則膏血疲民以償之及瑀之拜以内
外公議搢紳相慶曰韋公作相債帥鮮矣三年就加檢
校工部尚書比年水旱人民薦饑瑀召集州民繞郭立
堤塘一百八十里蓄洩既均人無饑年加檢校右僕射
六年移授徐州刺史武寕軍節度等使議者以徐泗王
智興之後軍士驕恣宜得䧺帥鎮之乃以太府卿崔珙
代瑀徵為刑部尚書以疾求分司拜太子少傅其月復
授檢校右僕射陳許蔡節度使八年六月卒贈司空瑀
性寬和有體量為官雖無赫赫之譽所至皆理尤得士
心論者美之
崔戎字可大高伯祖玄暐神龍初有大功封博陵郡王
祖嬰郢州刺史父貞固太原榆次尉戎舉兩經登科授
太子校書調判入等授藍田主簿為藩鎮名公交辟裴
度領太原署為參謀時王承宗據鎮州叛度請戎單車
往諭之承宗感泣受教入為殿中侍御史累拜吏部郎
中遷諫議大夫尋為劒南東西兩川宣慰使西州承蠻
寇之後戎既宣撫兼再定征税廢置得所公私便之還
拜給事中駮奏為當時所稱改華州刺史遷兖海沂密
都團練觀察等使將行州人戀惜遮道至有解鞾斷鐙
者理兖一年太和八年五月卒贈禮部尚書
陸亘字景山吳郡人祖元明睦州司馬父持詮惠陵臺
令亘以書判授集賢殿正字華原縣尉應制舉授萬年
縣丞自京兆府兵曹參軍拜太博士寺有禮生孟真
久於其事凡吉凶大儀禮官不能逹率訪真真亦頼是
須要姑息元和七年冊皇太子將撰儀注真亦欲參預
亘笞之由是禮儀不專於胥吏自虞部員外郎出為鄧
州刺史其後入為戶部郎中秘書少監太常少卿歷刺
兖蔡虢蘇四郡遷越州刺史浙東團練觀察等使移宣
歙觀察使加御史大夫太和八年九月卒年七十一贈
禮部尚書亘強明嚴毅所至稱理初赴兖州延英面奏
曰凡節度使握兵分屯屬郡者刺史不能制遂為一州
之弊宜有處分因詔天下兵分屯屬郡者隷于刺史越
之永嘉郡城于海壖常䧟寇境集官吏廪禄之半以代
常賦因循相踵吏返為倖亘按舉贓罪表請郡守以降
增給其俸人皆頼之
張正甫字踐方南陽人曾祖大禮坊州刺史祖紹貞尚
書右丞父泚蘇州司馬正甫登進士第從樊澤為襄陽
從事累轉監察御史于頔代澤辟留正甫正甫堅辭之
遂誣奏貶郴州長史後由邕府徵拜殿中侍御史遷戶
部員外郎轉司封員外兼侍御史知雜事遷戶部郎中
改河南尹由尚書右丞為同州刺史入拜左散騎常侍
集賢殿學士判院事轉工部尚書五年檢校兵部尚書
太子詹事明年以吏部尚書致仕正甫仁而端亮涖官
清強居外任所至稱理太和八年九月卒年八十三累
贈太師子毅夫毅夫登進士第初正甫兄式大歷中進
士登第繼之以正甫式子元夫傑夫徵夫又相次登科
太和中文章之盛世共稱之元夫太和初兵部郎中知
制誥遷中書舍人出為汝州刺史毅夫位至戶部侍郎
弘文館學士判院事諸羣從登第者數人而毅夫子禕
最知名禕字冠章釋褐汴州從事戶部判官入為藍田
尉集賢校理趙隠鎮浙西劉鄴鎮淮南皆辟為賓佐入
為監察御史遷左補闕乾符中詔入翰林為學士累官
至中書舍人黃巢犯京師從僖宗幸蜀拜工部侍郎判
戶部事奉使江淮還為當塗者不協改太子賓客左散
騎常侍轉吏部侍郎歷刑部兵部尚書從昭宗在華為
韓建所構貶衡州司馬昭宗還京徵拜禮部尚書太常
卿充禮儀使遷兵部尚書禕苦心為文老而益壮為刑
部時劉鄴子覃當巢寇時避禍於金吾將軍張直方之
第被害僖宗還京而惡覃者以託附逆黨死不以義下
三司詳罪禕上章申理言覃父子併命於賊廷豈附逆
耶其家竟獲洗雪覃亦贈官其行義始終皆如此類
史臣曰孟陽王遂儒雅之曹才有可稱竟以財媚君
䧟為俗吏蹈道之論可不懼耶全義官由妄進霞寓位
以卒升勇毅不足以啟行謀慮不足以應變敗亡之辱
不亦宜乎朝無責帥之刑盖自恥也權瑀長者末塗喪
真雖牽於食貧純則偽矣
贊曰藴仁則哲藴利則狂搢紳之胤勿效潘王全義逃
責貞元失策霞寓薄刑元和復興
舊唐書卷一百六十二
舊唐書卷一百六十二考證
李翛傳翌日復賜金紫沈炳震曰新書翌日復賜黃
金按翛方以宰相言削銀青階不應翌日反賜金紫
當從新書
舊唐書卷一百六十二考證
