舊唐書卷一百七十三
後晉司空同中書門下平章事劉昫撰
列傳第一百二十三
鄭覃(弟朗)陳夷行李紳(吳汝訥)
李回李珏李固言
鄭覃故相珣瑜之子以父廕補弘文校理歴拾遺補闕
考功員外郎邢部郎中元和十四年二月遷諫議大夫
憲宗用内官五人為京西北和糴使覃上疏論罷穆宗
不恤政事喜遊晏即位之始吐蕃寇邊覃與同職崔玄
亮等廷奏曰陛下即位已來晏樂過多畋遊無度今蕃
寇在境緩急奏報不知乘輿所在臣等忝備諫官不勝
憂惕伏願稍減遊縱留心政道伏聞陛下晨夜昵狎倡
優近習之徒賞賜太厚凡金銀貨幣皆出自生靈膏血
不可使無功之人濫霑賜與縱内藏有餘亦乞用之有
節如邊上警急即支用無闕免令有司重斂百姓實天
下幸甚帝初不悦其言顧宰相蕭俛曰此輩何人俛對
曰諫官也帝意稍解乃曰朕之過失臣下盡規忠也乃
謂覃曰閤中奏事殊不從容今後有事面陳朕與卿延
英相見時久無閤中奏事覃等抗論人皆相賀鎮冀節
度使王承宗死其弟承元聽朝旨移授鄭滑節度鎮之
三軍留承元以難不能赴鎮承元乞重臣宣諭乃以覃
為宣諭使起居舍人王璠副之初鎮卒辭語不遜覃至
宣詔諭以大義軍人釋然聽命長慶元年十一月轉給
事中四年遷御史中丞十一月權知工部侍郎寳歴元
年拜京兆尹文宗即位改左散騎常侍三年以本官充
翰林侍講學士四年四月拜工部侍郎覃長於經學稽
古守正帝尤重之覃從容奏曰經博士相沿難
為改正請召宿儒奥學校定六籍準後漢故事勒石於
太學永代作則以正其闕從之五年李宗閔牛僧孺輔
政宗閔以覃與李德裕相善薄之時德裕自浙西入朝
復為閔孺所排出鎮蜀川宗閔惡覃禁中言事奏為工
部尚書罷侍講學士文宗好經義心頗思之六年二月
復召為侍講學士七年春德裕作相五月以覃為御史
大夫文宗嘗於延英謂宰相曰殷侑通經學為人頗似
鄭覃宗閔曰覃侑誠有經學於議論不足聽覽李德裕
對曰殷鄭之言他人不欲聞唯陛下切欲聞之覃嘗嫉
人朋黨為宗閔所薄故也八年遷戶部尚書其年德裕
罷相宗閔復知政與李訓鄭注同排斥李德裕李紳二
人貶黜覃亦左授秘書監九年六月楊虞卿李宗閔得
罪長流復以覃為刑部尚書十月遷尚書左僕射兼判
國子祭酒訓注伏誅召覃入禁中草制勑明日以本官
同平章事封榮陽郡公食邑二千戸覃雖精經義不能
為文嫉進士浮華開成初奏禮部貢院宜罷進士科初
紫宸對上語及選士覃曰南北朝多用文華所以不治
士以才堪即用何必文辭帝曰進士及第人已曾為州
縣官者方鎮奏署即可之餘即否覃曰此科率多輕薄
不必盡用帝曰輕薄敦厚色色有之未必獨在進士此
科置已二百年亦不可遽改覃曰亦不可過有崇樹帝
嘗謂宰臣曰百年㢮慢要重條舉因指前香爐曰此爐
始亦華好用之既久乃無光彩若不加飾何由復初覃
對曰丕變風俗當考實效自三十年已來多不務實取
於顔情如嵇阮之流不攝職事李石云此本因治平人
人無事安逸所致今之人俗亦慕王夷甫恥不能及之
上曰卿等輔朕在振舉法度而已時太學勒石經覃奏
起居郎周墀水部員外郎崔球監察御史張次宗禮部
員外郎孔温業等校定九經文字旋令上石加門下侍郎
弘文館大學士監修國史上嘗於延英論古今詩句工
拙覃曰孔子所删三百篇是也降此五言七言辭非雅
正不足帝王賞詠夫詩之雅頌皆下刺上所為非上化
下而作王者採詩以考風俗得失仲尼删定以為世規
近代陳後主隋煬帝皆能章句不知王者大端終有季
年之失章句小道願陛下不取也覃以宰相兼判國子
祭酒奏太學置五經博士各一人緣無職田請依王府
官例賜禄粟從之又進石壁九經一百六十卷其年李
固言復為宰相固言與李宗閔楊嗣復善覃憎之因起
居郎闕固言奏曰周敬復崔球張次宗等三人皆堪此
任覃曰崔球遊宗閔之門且赤墀下秉筆為千古法不
可朋黨如裴中孺李讓夷臣不敢有纖芥異論乃止三
年楊嗣復自西川入拜平章事與覃尤相矛盾加之以
固言李珏入對之際是非蜂起二月覃進位太子太師
文宗以旱放繫因出宮人劉好奴等五百餘人送兩街
寺觀任歸親戚紫宸對李珏曰陛下放宮女數多德邁
千古漢制八月選人晉武平吳亦多採擇仲尼所謂未
見好德如好色今陛下以為無益放之微臣敢賀覃曰
晉武帝以採擇之失中原化為左衽陛下以為殷鑒放
去攸宜其年十二月三上章求罷詔落太子太師餘如
故仍三五日一入中書商量政事四年五月罷相守左
僕射武宗即位李德裕用事欲援為宰相固以足疾不
任朝謁會昌二年守司徒致仕卒子裔綽以蔭授渭南
尉直弘文館覃少清苦貞退不造次與人款狎位至相
國所居未嘗增飾纔庇風雨家無媵妾人皆仰其素風
然嫉惡太過多所不容衆憚而惡之覃弟朗潛朗字有
融長慶元年登進士甲科再遷右拾遺開成中為起居
郎初太和末風俗稍奢文宗恭勤節儉冀革其風宰臣
等言曰陛下節儉省用風俗已移長裾大袂漸以減損
若更令戚屬絶其侈靡不慮下不從教帝曰此事亦難
戶曉但去其泰甚自以儉德化之朕聞前時内庫唯二
錦袍飾以金鳥一袍玄宗幸温湯御之一即與貴妃當
時貴重如此如今奢靡豈復貴之料今富家往往皆有
左衛副使張元昌便用金唾壺昨因李訓已誅之矣時
朗執筆螭頭下宰臣退上謂朗曰適所議論卿記錄未
吾試觀之朗對曰臣執筆所記便名為史伏凖故事帝
王不可取觀昔太宗欲覽國史諫議大夫朱子奢云史
官所述不隠善惡或主非上智飾非護失見之則致怨
所以義不可觀又褚遂良曰今之起居郎古之左右史
也記人君言行善惡必書庶幾不為非法不聞帝王躬
自觀史帝曰適來所記無可否臧見亦何爽乃宣謂宰
臣曰鄭朗引故事不欲朕見起夫人君之言善惡
必書朕恐平常閑話不關理體垂諸將來竊以為恥異
日臨朝庶幾稍改何妨一見以誠醜言朗遂進之朗轉
考功郎中四年遷諫議大夫會昌初為給事中出為華
州刺史入為御史中丞戶部侍郎判本司事大中朝出
為定州刺史義武軍節度易定觀察北平軍等使尋遷
檢校戶部尚書汴州刺史宣武軍節度宋亳汴潁觀察
等使入為工部尚書判度支遷御史大夫改禮部尚書
以本官同平章事加中書侍郎集賢殿大學士修國史
大中十年以疾辭位進加檢校右僕射守太子少師十
一年十月卒詔曰故通議大夫檢校尚書右僕射兼太
子少師上柱國賜紫金魚袋鄭朗植操端方禀氣莊重
藹若瑞玉澹如澄川智略合乎蓍龜誠信服于僚友自
膺寵寄頗負全才竭匪躬于諫垣彰盡瘁于瑣闥載踐
方嶽亟登師壇觀風推惠愛之心訓士得撫循之術政
溢聞聽念兹徵還位冠冬卿職重邦計經費有節財用
不虧繄彼休功明我推擇爰嘉峭峻俾總紀綱公望益
隆典彝具舉式諧注意且沃深衷俄參化源以提政柄
三事仰清廉之節百度見損益之能近煦和風遠浹膏
雨方俟坐鎮雅俗表率庶官頤飬或乖腠理生疾屢陳
章疏乞遂退閑既堅乃誠式允其請每圖懿績唯冀有
瘳何竟至於彌留而遽聞於捐代閱奏興悼臨軒載懷
將輟視朝之儀兼列上公之秩慰兹幽壤期爾有知可
贈司空潛字無悶亦登進士第
陳夷行字周道潁川人祖忠父邑夷行元和七年登進
士第累辟使府寳歴末由侍御史改虞部員外郎皆分
務東都太和三年入為起居郎史館修撰預修憲宗實
錄四年獻上轉司封員外郎五年遷吏部郎中四月召
充翰林學士八年兼充皇太子侍讀詔五日一度入長
生院侍太子講經上召對面賜緋衣牙笏遷諫議大夫
知制誥餘職如故九年八月改太常少卿知制誥學士
侍講如故開成二年四月以本官同平章事三年楊嗣
復李珏繼入輔政夷行介特素惡其所為每上前議政
語侵嗣復遂至往復性不能堪上表稱足疾辭位不許
詔中使就第宣勞七月以王彦威為忠武節度使史孝
章為邠寧節度使皆嗣復擬議因延英對上問夷行曰
昨除二鎮當否夷行對曰但出自聖心即當楊嗣復曰
若出自聖心當即人情皆惬如事或過當臣下安得無
言帝曰誠如此朕固無私也夷行曰自三數年來姦臣
竊權陛下不可倒持太阿授人鐏柄嗣復曰齊桓用管
仲於讐虜豈有太阿之慮乎上不悦仙韶院樂官尉遲
璋授王府率右拾遺竇洵直當衙論曰伶人自有本色
官不合授之清秩鄭覃曰此小事何足當衙論列王府
率是六品雜官謂之清秩與洵直得否此近名也嗣復
曰嘗聞洵直幽今當衙論一樂官幽則有之亦不足怪
夷行曰諫官當衙秪合論宰相得失不合論樂官然業
已陳論湏與處置今後樂人每七八年與轉一官不然
則加手力課三數人帝曰别與一官乃授光州長史賜
洵直絹百疋夷行尋轉門下侍郎上紫宸議政因曰天
寳中政事實不甚佳當時姚宋在否李珏曰姚亡而宋
罷珏因言人君明哲終始尤難玄宗嘗云自即位已來
未嘗殺一不辜而任林甫䧟害破人家族不亦惑乎夷
行曰陛下不可移權與人嗣復曰夷行之言容易且太
宗用房玄齡十六年魏徵十五年何嘗失道臣以為用
房魏多時不為不理用邪佞一日便足夷行之言皆指
嗣復專權文宗用郭薳為坊州刺史右拾遺宋邧論列
以為不可既而薳坐贓帝謂宰相曰宋邧論事可嘉邧
授官來幾時嗣復曰去年因曰諫官論事陛下但記其
姓名稍加優奬如不當亦湏令知夷行曰諫官論事是
其本職若論一事即加一官則官何由得不免有情帝
曰情固不免理平之時亦不可免上竟以夷行議論太
過恩禮漸薄尋罷知政事守吏部尚書四年九月檢校
禮部尚書出為華州刺史五年武宗即位李德裕秉政
七月自華召入復為中書侍郎平章事會昌三年十一
月檢校司空平章事河中尹河中晉絳節度使卒贈司
徒弟玄錫夷實皆進士擢第玄錫又制策登科
李紳字公垂潤州無錫人本山東著姓高祖敬玄則天
朝中書令封趙國文憲公自有傳祖守一成都郫縣令
父晤歴金壇烏程晉陵三縣令因家無錫紳六歲而孤
母盧氏教以經義紳形狀眇小而精悍能為歌詩鄉賦
之年諷誦多在人口元和初登進士第釋褐國子助教
非其好也東歸金陵觀察使李錡愛其才辟為從事紳
以錡所為專恣不受其書幣錡怒將殺紳遁而獲免錡
誅朝廷嘉之召拜右拾遺歲餘穆宗召為翰林學士與
李德裕元稹同在禁署時稱三俊情意相善尋轉右補
闕長慶元年三月改司勲員外郎知制誥二年二月超
拜中書舍人内職如故俄而稹作相尋為李逢吉教人
告稹隂事稹罷相出為同州刺史時德裕與牛僧孺俱
有相望德裕恩顧稍深逢吉欲用僧孺懼紳與德裕沮
於禁中二年九月出德裕為浙西觀察使乃用僧孺為
平章事以紳為御史中丞冀離内職易掎摭而逐之乃
以吏部侍郎韓愈為京兆尹兼御史大夫放臺參知紳
剛褊必與韓愈忿爭制出紳果移牒往來論臺府事體
而愈復性訐言辭不遜大喧物論由是兩罷之愈改兵
部侍郎紳為江西觀察使天子待紳素厚不悟逢吉之
嫁禍為其心希外任乃令中使就第宣勞賜之玉帶紳
對中使泣訴其事言為逢吉所排戀闕之情無已及中
謝日面自陳訴帝方省悟乃改授戶部侍郎中尉王守
澄用事逢吉令門生故吏結託守澄為援以傾紳晝夜
計畫會紳族子虞文學知名隱居華陽自言不樂仕進
時來京師省紳虞與從伯耆進士程昔範皆依紳及耆
拜左拾遺虞在華陽寓書與耆求薦書悞逹於紳紳以
其進退二三以書誚之虞大怨望及來京師盡以紳嘗
所密話言逢吉姦邪附會之語告逢吉逢吉大怒問計
于門人張又新李續之咸曰搢紳皆自惜毛羽孰肯為
相公搏擊湏得非常竒士出死力者有前鄧州司倉劉
栖楚者嘗為吏鎮州王承宗以事繩之栖楚以首觸地
固爭而承宗竟不能奪其果銳如此若相公取之為諫
官令伺紳之失一旦於上前暴揚其過恩寵必替事苟
不行過在栖楚亦不足惜也逢吉乃用李虞程昔範劉
栖楚皆擢為拾遺以伺紳隙俄而穆宗晏駕敬宗初即
位逢吉快紳失勢慮嗣君復用之張又新等謀逐紳會
荆州刺史蘇遇入朝遇能决隂事衆問計於遇遇曰上
聽政後當開延英必有次對官欲拔本塞源先以次對
為慮餘不足恃羣黨深然之逢吉乃以遇為左常侍王
守澄每從容謂敬宗曰陛下登九五逢吉之助也先朝
初定儲貳唯臣備知時翰林學士杜元穎李紳勸立深
王而逢吉固請立陛下而李續之李虞繼獻章疏帝雖
沖年亦疑其事會逢吉進擬言李紳在内署時嘗不利
於陛下請行貶逐帝初即位方倚大臣不能自執乃貶
紳端州司馬貶制既行百竂中書賀宰相唯右拾遺吳
思不賀逢吉怒改為殿中侍御史充入吐蕃告哀使紳
之貶也正人腹誹無敢有言唯翰林學士韋處厚上疏
極言逢吉姦邪誣摭紳罪語在處厚傳天子亦稍開悟
會禁中檢尋舊事得穆宗時封書一篋發之得裴度杜
元穎與紳三人所獻疏請立敬宗為太子帝感悟興歎
悉命焚逢吉黨所上謗書由是讒言稍息紳黨得保全
及寳歴改元大赦逢吉定赦書節文不欲紳量移但云
左降官已經量移者與量移不言左降官與量移韋處
厚復上疏論之語在處厚傳帝特追赦書添節文云左
降官與量移紳方移為江州長史再遷太子賓客分司
東都太和七年李德裕作相七月檢校左常侍越州刺
史浙東觀察使九年李訓用事李宗閔復相與李訓鄭
注連衡排擯德裕罷相紳與德裕俱以太子賓客分司
開成元年鄭覃輔政起德裕為浙西觀察使紳為河南
尹六月檢校戶部尚書汴州刺史宣武節度宋亳汴潁
觀察等使二年夏秋旱大蝗獨不入汴宋之境詔書襃
美又於州置利潤樓店四年就加檢校兵部尚書武宗
即位加檢校尚書右僕射揚州大都督府長史知淮南
節度大使事會昌元年入為兵部侍郎同平章事改中
書侍郎累遷守右僕射門下侍郎監修國吏上柱國趙
國公食邑二千戶四年暴中風恙足緩不任朝謁拜章
求罷十一月守僕射平章事出為淮南節度使六年卒
紳始以文藝節操進用受顧禁中後為朋黨所擠濱於
禍患賴正人匡救得以功名始終殁後宣宗即位李德
裕失勢罷相歸洛陽而宗閔嗣復之黨崔鉉白敏中令
狐綯欲寘德裕深罪大中初教人發紳鎮揚州時舊事
以傾德裕初會昌五年揚州江都縣尉吳湘坐贓下獄
準法當死具事上聞諫官疑其冤論之遣御史崔元藻
覆推與揚州所奏多同湘竟伏法及德裕罷相羣怨方
構湘兄進士汝納詣闕訴冤言紳在淮南恃德裕之勢
枉殺臣弟德裕既貶紳亦追削三任官告
吳汝納者澧州人故韶州刺史武陵兄之子武陵進士
登第有史學與劉軻並以史才直史館武陵撰十三代
史駮議二十卷自尚書員外郎出為忠州刺史改韶州
坐贓貶播州司戶卒汝納亦進士擢第以季父贓罪久
之不調會昌中為河南府永寧縣尉初武陵坐贓時李
德裕作相貶之故汝納以不調挾怨而附宗閔嗣復之
黨同作謗言會汝納弟湘為江都尉為部人所訟贓罪
兼娶百姓顔悦女為妻有踰格律李紳令觀察判官魏
鉶鞫之贓狀明白伏法湘妻顔顔繼母焦皆笞而釋之
仍令江都令張弘恩以船監送湘妻顔及兒女送澧州
及揚州上具獄物議以德裕素憎吳氏疑李紳織成其
罪諫官論之乃差御史崔元藻為制使覆吳湘獄據款
伏妄破程糧錢計贓準法其恃官娶百姓顔悦女為妻
則稱悦是前青州衙推悦先娶王氏是衣冠女非繼室
焦所生與揚州案小有不同德裕以元藻無定奪奏貶
崖州司戶及汝納進狀追元藻覆問元藻既恨德裕隂
為崔鉉白敏中令狐綯所利誘即言湘雖坐贓罪不至
死又云顏悦實非百姓此獄是鄭亞首唱元夀恊李恪
鍜成李回便奏遂下三司詳鞫故德裕再貶李回鄭亞
等皆竄逐吳汝納崔元藻為崔白令狐所奬數年並至
顯官
李回字昭度宗室郇王禕之後父如仙回本名躔以避
武宗廟諱長慶初進士擢第又登賢良方正制科釋褐
滑臺從事揚州掌書記得監察御史入為京兆府戸曹
轉司錄參軍登朝為左補闕起居郎尤為宰相李德裕
所知回強幹有吏才遇事通敏官曹無不理授職方員
外郎判戶部案歴吏部員外郎判南曹以刑部員外郎
知臺雜賜緋開成初以庫部郎中知制誥拜中書舍人
賜金紫服武宗即位拜工部侍郎轉戶部侍郎判本司
事三年兼御史中丞會昌三年劉稹據潞州邀求旄鉞
朝議不充加兵問罪武宗懼稹隂附河朔三鎮以沮王
師乃命回奉使河朔魏博何弘敬鎮冀王元逵皆具櫜
鞬郊迎回喻以朝旨言澤潞密邇王畿不同河北自艱
難已來唯魏鎮兩藩列聖皆許襲而稹無功欲效河朔
故事理即太悖聖上但以山東三郡境連魏鎮用軍便
近王師不欲輕出山東請魏鎮兩藩秪收山東三郡弘
敬元逵俯僂從命幽州張仲武與太原劉沔攻廻鶻時
兩人不協朝廷方用兵不欲藩帥不和回至幽州喻以
和協之旨仲武欣然釋憾乃移劉沔鎮滑臺命仲武領
太原軍攻潞賊平以本官同平章事累加中書侍郎轉
門下歴戶吏二尚書武宗崩回充山陵使祔廟竟出為
成都尹劒南西川節度大中元年冬坐與李德裕親善
改潭州刺史湖南觀察使再貶撫州刺史白敏中令狐
綯罷相入朝為兵部尚書復出為成都尹劒南西川節
度使卒贈司徒諡曰文懿
李珏字待價趙郡人父仲朝珏進士擢第又登書判拔
萃科累官至右拾遺穆宗荒於酒色纔終易月之制即
與勲臣飲宴珏與同列上疏論之曰臣聞人臣之節本
於忠藎苟有所見即宜上陳况為陛下諫官食陛下厚
禄豈敢腹誹巷議辜負恩榮臣等聞諸道路不知信否
皆云有詔追李光顔李愬欲於重陽節日合晏羣臣儻
誠有之乃陛下念羣臣敷惠澤之慈旨也然元朔未改
園陵尚新雖陛下執易月之期俯從人欲而禮經著三
年之制猶服心喪今遵同軌之會適去於中邦告遠夷
之使未復其來命遏密㢮禁蓋為齊人合宴内廷事將
未可夫明王之舉動為天下法王言既降其出如綸苟
玷皇猷徒章直諫臣等是以昧死上聞且光顔李愬久
立忠勞今方盛秋務拓邊境如或召見詔以謀猷襃其
宿勲付以疆事則與歌鍾合晏酒食邀歡不得同年而
語也陛下自纘嗣以來發號施令無非孝理因心形于
詔勑固以感動於人倫更在敬慎威儀保持聖德而已
上雖不用其言慰勞遣之長慶元年鹽鐵使王播增茶
税初税一百增之五十珏上疏論之曰榷率救弊起自
干戈天下無事即宜蠲省况税茶之事尤出近年在貞
元元年中不得不爾今四海鏡清八方砥平厚斂於人
殊傷國體其不可一也茶為食物無異米鹽於人所資
遠近同俗既祛竭乏難捨斯湏田閭之間嗜好尤切今
增税既重時估必增流弊於民先及貧弱其不可二也
且山澤之饒出無定數量斤論税所冀售多價高則市
者稀價賤則市者廣歲終上計其利幾何未見阜財徒
聞斂怨其不可三也臣不敢遠徵故事直以目前所見
陳之伏望暫留聰明稍垂念慮特追成命更賜商量陛
下即位之初已懲聚斂外官押貫旋有詔停洋洋德音
千古不朽今若榷茶加税頗失人情臣忝諫司不敢緘
默時禁中造百尺樓國計不充王播希恩增税奉帝嗜
慾疏奏不省遷吏部員外郎轉司勲員外郎知制誥太
和五年李宗閔牛僧孺為相與珏親厚改度支郎中知
制誥遂入翰林充學士七年三月正拜中書舍人九年
五月轉戶部侍郎充職七月宗閔得罪珏坐累出為江
州刺史開成元年四月以太子賓客分司東都遷河南
尹二年五月李固言入相召珏復為戶部侍郎判本司
事三年楊嗣復輔政薦珏以本官同平章事珏與固言
嗣復相善自固言得位相繼援引居大政以傾鄭覃陳
夷行李德裕三人凡有奏議必以朋黨為謀屢為覃所
廷折之珏自朝議郎進階正議大夫其年十二月上疏
求罷不許四年三月文宗謂宰臣曰朕在位十四年屬
天下無事雖未至理亦少有如今日之無事也珏對曰
邦國安危亦如人之身當四體和平之時長宜調適以
順寒暄之節如恃安自忽則疾患旋生朝廷當無事之
時思省闕失而補之則禍難不作矣文宗以杜悰領度
支稱職欲加戶部尚書因紫宸言之陳夷行曰一切恩
君上陛下自看可否珏對曰太宗用宰臣天下
事皆先平章謂之平章事代天理物上下無疑所以致
太平者也若拜一官命一職事事皆決於君上即焉用
彼相昔隋文帝一切自勞心力臣下發論則疑凡臣下
用之則宰相不用則常寮豈可自保陛下常語臣云竇
易直勸我宰相進擬但五人留三人兩人勾一人渠即
合勸我擇宰相不合勸我疑宰相帝曰易直此言甚鄙
又曰韋處厚作相三日薦六度師亦大可怪珏曰處厚
淫於奉佛不悟其是非也其年五月上謂宰臣曰貞元
政事初年至好珏曰德宗中年好貨方鎮進奉即加恩
澤租賦出自百姓更令貪吏剥削聚貨以希恩理道故
不可也上曰人君聚斂猶自不可但輕賦節用可也珏
又曰貞觀中房杜王魏啟告文皇意秪在此請不易初
心自古好事克終實難上曰朕心終不改也尋封贊皇
男食邑三百戶武宗即位之年九月與楊嗣復俱罷相
出為桂州刺史桂管觀察使三年長流驩州大中二年
崔鉉白敏中逐李德裕徵入朝為戶部尚書出為河陽
節度使入為吏部尚書累遷金紫光禄大夫檢校尚書
右僕射揚州大都督府長史淮南節度使上柱國贊皇
郡開國公食邑一千五百戶大中七年卒贈司空
李固言趙郡人祖并父現固言元和七年登進士甲科
太和初累官至駕部郎中知臺雜四年李宗閔作相用
為給事中五年宋申錫為王守澄誣䧟固言與同列伏
閤論之將作監王堪修奉太廟㢮慢罰俸仍改官為太
子賓客制出固言封還曰東宫調護之地不可令㢮慢
被罰之人處之改為均王傅六年遷工部侍郎七年四
月轉尚書左丞奉詔定左右僕射上事儀注八年李德
裕輔政出為華州刺史其年十月宗閔復入召拜吏部
侍郎九年五月遷御史大夫六月宗閔得罪固言代為
門下侍郎平章事尋加崇文館大學士時李訓鄭注用
事自欲竊輔相之權宗閔既逐外示公體爰立固言其
實惡與宗閔朋黨九月以兵部尚書出為興元節度使
李訓自代固言為平章事訓注誅文宗思其讜正開成
元年四月復召為平章事判戶部事二年羣臣上徽號
上紫宸言曰中外上章請加徽號朕思理道猶鬱實愧
岳牧之請如聞州郡甚有無政處固言曰人言鄧州王
堪衰老隋州鄭襄無政帝曰堪是貞元時御史秪有此
一人鄭覃曰臣以王堪舊人舉為刺史鄭襄比來守官
亦無敗事若言外郡不理何止二人帝曰濟濟多士文
王以寧德宗時班行多閑員豈時乏才耶李石對曰十
室之邑必有忠信安有大國無人蓋貞元中仕進路塞
所以有才之人或託迹他所此乃不叙進人才之過也
固言曰求才之道有人保任便宜奬用隨其稱職與否
昇黜之上曰宰相薦人莫計親疎竇易直作相未嘗論
用親情若已非相才自宜引退若是公舉親亦何嫌人
鮮全才但用其所長爾尋進階金紫判戶部事其年十
月以門下侍郎平章事出為成都尹劒南西川節度使
代楊嗣復上表讓門下侍郎乃檢校左僕射會昌初入
朝歴兵戶二尚書宣宗即位累授檢校司徒東都留守
東畿汝都防禦使大中末以太常卿孫簡代之拜太子
太傅分司東都卒
史臣曰陳鄭諸公章疏議論綽有端士之風天子待以
賢能付之以鼎職延英獻納罕聞康濟之謨文陛敷敡
莫副具瞻之望加以互生傾奪競起愛憎惟回奉使命
而喻藩臣救危邦而除宿憾况昭獻文章可以為世範
德行可以為人師有啟誦之上才非柏靈之失道詎可
不思已過祗務面欺輔弼之宜安可垂訓若俾韓非之
言進矣子輩安可逃乎土運之衰斯為魍魎悲夫
贊曰愛而知惡憎不忘善平心救非可居鼎鉉吠聲濟
惡結黨專朝謀身壊國何名燮調
舊唐書卷一百七十三
舊唐書卷一百七十三考證
鄭覃傳故相珣瑜之子新書有珣瑜傳此缺
黃石云此本因治平人人無事(臣酉)按是時覃與李
石並相所云者當是李石語黃字當是李字之訛今
改
陳夷行傳宋邧邧誤祈今改正
舊唐書卷一百七十三考證
