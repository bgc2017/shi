舊唐書卷一百三十六
後晉司空同中書門下平章事劉昫撰
列傳第八十六
竇參(從子申附)齊映劉滋(從兄贊附)
盧邁崔損齊抗
竇參字時中工部尚書誕之玄孫父審言聞喜尉以參
貴贈吏部尚書參習法令通政術性矜嚴強直而果斷
少以門蔭累官至萬年尉時同僚有直官曹者將夕聞
親疾請參代之會獄囚亡走京兆尹按直簿將奏參遽
請曰彼以不及狀謁參實代之宜當罪坐貶江夏尉人
多義之累遷奉先尉縣人曹芬名隸北軍芬素兇暴因
醉毆其女弟其父救之不得遂投井死參捕理芬兄弟
當死衆官皆請俟免喪參曰子因父生父由子死若以
喪延罪是殺父不坐也皆正其罪而杖殺之一縣畏㐲
轉大理司直按獄江淮次揚州節度使陳少游驕蹇不
郊迎令軍吏傳問參正辭讓之少游悔懼促詣參參不
俟濟江還奏合旨時婺州刺史鄧珽坐贓八千貫珽與
執政有舊以會赦欲免贓詔百寮於尚書省雜議多希
執政意參獨堅執正之於法竟徵贓明年除監察御史
奉使按湖南判官馬彛獄時彛舉屬令贓罪至千貫為
得罪者之子因權幸誣奏彛參竟白彛無罪彛實能吏
後累佐曹王臯以正直強幹聞參轉殿中侍御史改金
部員外郎刑部郎中侍御史知雜事無幾遷御史中丞
不避權貴理獄以嚴稱數蒙召見論天下事又與執政
多異同上深器之或參決大政時宰頗忌之多所排抑
亦無以傷參然多率情壊法初定百官俸料以嘗為司
直黨其官故給俸多於本寺丞又定百官班秩初令太
常少卿在左右庶子之上又惡詹事李昪遂移詹事班
退居諸府尹之下甚為有識所嗤尋兼戶部侍郎時京
師人家豕生兩首四足有司欲奏參曰此為豕禍安可
上聞命棄之是時郊牛生犢有六足者太僕卿周皓白
宰相請奏李泌亦戲荅以遣之故淮南節度使陳少游
子正儀請襲封參大署尚書省門曰陳少游位兼將相
之崇節變艱危之際君上含垢未能發明愚子何心輙
求傳襲正儀懼不敢求封而去時神策將軍孟華有戰
功為大將軍所誣奏稱華謀反有右龍武將軍李建玉
前䧟吐蕃久之自拔為部曲誣告潛通吐蕃皆當死無
以自白參悉理出之由是人皆屬望明年拜中書侍郎
同平章事領度支鹽鐵轉運使每宰相間日於延英召
對諸相皆出參必居後久之以度支為辭實專大政參
無學術但多引用親黨使居要職以為耳目四方藩帥
皆畏懼之李納既憚參饋遺畢至外示敬參實隂間之
上所親信多非毁參竇中又與吳通玄通犯事覺參任
情好惡恃權貪利不知紀極終以此敗貶參郴州别駕
貞元八年四月也參至郴州汴州節度使劉士寧遺參
絹五千匹湖南觀察使李巽與參有隙遂具以聞又中
使逢士寧使於路亦奏其事德宗大怒欲殺參宰相陸
贄曰竇參與臣無分因事報怨人之常情然臣參宰衡
合存公體以參罪犯置之於死恐用刑太過於是且止
尋又遣中使謂贄等曰卿等所奏於大體雖好然此人
交結中外其意難測朕尋情狀其事灼然又竇參在彼
與諸戎帥交通社稷事重卿等速進文書處分贄奏曰
臣面承德音幸奉密旨皆以社稷為言又知根尋已審
敢不上同憂憤内絶狐疑豈願遲廻更貽念慮但以參
常經重任斯謂大臣進退之間猶宜有禮誅戮之際不
可無名劉晏久掌貨財當時亦招怨讟及加罪責事不
分明叛者既得以為辭衆人亦為之懷愍用刑曖昧損
累不輕事例未遥所宜重慎竇參頃司鈞軸頗怙恩私
貪受貨財引縱親黨此則朝廷同議天下共傳至於潛
懷異圖將起大惡迹既未露人皆莫知臣等親奉天顔
議加刑辟但聞兇險之意尚昧結構之由況在衆流何
由備悉忽行峻罰必謂冤誣羣情震驚事亦非細若不
付外推鞫則恐難定罪名乞留睿聰更少詳度竇參於
臣素亦無分陛下固已明知有何顧懷輙欲營救良以
事關國體義絶私嫌所冀典刑不濫於清時君道免虧
於聖德乃再貶為驩州司馬男景伯配泉州女尼真如
隸郴州其財物婢妾傳送京師參特為左右中官深怒
謗沮不已未至驩州賜死於邕州武經鎮時年六十竇
申者參之族子累遷至京兆少尹轉給事中參特愛之
每議除授多訪於申申或泄之以招權受賂申所至人
目之為喜鵲德宗頗聞其事數誡參曰卿他日必為申
所累不如出之以掩物議參曰臣無彊子姪申雖疎屬
臣素親之不忍遠出請保無他犯帝曰卿雖自保如衆
人何參固如前對申亦不悛兵部侍郎陸贄與參有隙
吳通微弟兄與贄同在翰林俱承德宗顧遇亦爭寵不
協金吾大將軍嗣虢王則之與申及通微通玄善遂相
與傾贄考貢舉言贄考貢不實吳通玄取宗室女為外
婦德宗知其毁贄且令察視具得其奸狀乃貶則之為
昭州司馬吳通玄為泉州司馬竇申為道州司馬不旬
日貶參郴州别駕即日以陸贄為宰相明年竇參再貶
驩州德宗謂陸贄曰竇申竇榮李則之首末同惡無所
不至又並細微不比竇參便宜商量處置所有親密並
發遣於遠惡處贄奏曰竇參罪犯誠合誅夷聖德含弘
務全事體特寬嚴憲俯貸餘生始終之恩實足感於庶
品仁煦之惠不獨幸於斯人所議貶官謹具别狀其竇
申竇榮李則之等既皆同惡固亦難容然以得罪相因
法有首從首當居重從合從輕參既蒙恩矜全申等亦
宜減降又於黨與之内亦有淑慝之殊稍示區分足彰
沮勸竇榮與參雖非近屬亦甚相親然於欵密之中都
無邪僻之事仍聞激憤屢有直言因此漸搆猜嫌晚年
頗見疎忌若論今者隂事則尚未究端由如據比來所
行應不至兇險恐須差異以表詳明臣等商量竇榮更
貶遠官竇申則之並除名配流庶允從輕之典以洽好
生之恩夫趨勢附權時俗常態苟無高節出衆何能特
立不羣竇參久塵鈞衡特承寵渥君之所任孰敢不從
或游於門庭或序以中表或偏被接引或驟與薦延如
此之徒十常八九若聽流議皆謂黨私自非甚與交親
安可悉從貶累況竇參罷黜殆欲周星應是私黨近親
當時並已連坐人心久定不可復搖臣等商量除與竇
參隂謀邪事外一切不問詔從之由是申等得配流嶺
南既賜參死乃杖殺申諸竇皆貶榮得免死
齊映瀛州高陽人父圯試太常少卿兼檢校工部郎中
映登進士第應博學宏辭授河南府參軍滑亳節度使
令狐彰辟為掌書記累授監察御史彰疾甚映草遺表
因與謀後事映說彰令上表請代令子建歸京師彰皆
從之因妻以女彰卒後兵亂映脱身歸東都河陽三城
使馬燧辟為判官奏殿中侍御史建中初盧杞為宰相
薦之遷刑部員外郎會張鎰出鎮鳳翔奏為判官映口
辯頗更軍事數以論奏合旨尋轉行軍司馬兼御史中
丞德宗在奉天鳳翔逼於賊泚鎰懦緩不曉兵家事部
將有李楚琳者慓悍兇暴軍中畏之乘間將謀亂先數
日映與同列齊抗覺其謀乃言於鎰請早圖之鎰不從
映言乃示其寬大召楚琳語之曰欲令公使於外楚琳
恐是夜作亂乃殺鎰以應泚軍中多為映指道故得免
因赴奉天行在除御史中丞興元初從幸梁州每過險
映常執轡會御馬遽駭奔跳頗甚帝懼傷映令捨轡映
堅執久之乃止帝問其故曰馬奔蹶不過傷臣如捨之
或犯清塵雖臣萬死何以塞責上嘉奬無已在梁州拜
給事中映白晳長大言音高朗上自山南還京常令映
侍左右或令前馬至城邑州鎮俾映宣詔令帝益親信
之其年冬轉中書舍人貞元二年以本官與左散騎常
侍劉滋給事中崔造同拜平章事滋以端默雅重寡言
映謙和美言悦下無所是非政事多決於造無幾造疾
病映當國政乘間亦敢言事時吐蕃數入寇人情搖動
且言帝欲行幸避狄映奏曰戎狄亂華臣之罪也今人
情恟懼謂陛下理裝具糗糧臣聞大福不再奈何不與
臣等熟計之因俯伏流涕上亦為之感動時給事中袁
高忤旨映連請為左丞御史大夫映於東都舉進士及
宏詞時張延賞為河南尹東都留守厚映及映為相延
賞罷相為左僕射數畫時事令映行之及為所親求官
映多不應延賞怒言映非宰相器三年正月貶映夔州
刺史又轉衡州七年授御史中丞桂管觀察使又改洪
州刺史江西觀察使映常以頃為相輔無大過而罷冀
其復入用乃掊斂貢奉及大為金銀器以希旨先是銀
缾高者五尺餘李兼為江西觀察使乃進六尺者至是
因帝誕日端午映為缾高八尺者以獻貞元十一年七
月卒時年四十八贈禮部尚書
劉滋字公茂左散騎常侍子玄之孫父貺開元初為左
拾遺父子仍代為史官貺依劉向說苑撰續說苑一十
卷以獻玄宗嘉之滋少以門蔭調授太子正字歴漣水
令吏部侍郎楊綰薦滋堪為諫官拜左補闕改太常卿
復為左補闕辭官侍親還東都河南尹李廙署奏功曹
參軍無幾丁母喪服除遷屯田員外郎轉司勲員外郎
判南曹勤於吏職孜孜奉法遷司勲郎中累拜給事中
從幸奉天轉太常少卿掌禮儀興元元年改吏部侍郎
往洪州知選事時京師寇盜之後天下蝗旱穀價翔貴
選人不能赴調乃命滋江南典選以便江嶺之人時稱
舉職貞元三年遷左散騎常侍同中書門下平章事在
相位無所啟奏但多謙退廉謹畏慎而已三年正月守
本官罷知政事四年復為吏部侍郎六年遷吏部尚書
竇參以宰相為吏部尚書換刑部尚書無何御史臺劾
奏滋前在吏部選人渝濫詔奪金紫階滋有經學善持
論性廉潔刻苦疾惡掌選多所發擿更代詐偽者尤畏
之十年十月卒時年六十六贈陜州大都督滋從兄贊
大歴中左散騎常侍彙之子少以資蔭補吏累授鄠縣
丞宰相杜鴻漸自劔南還朝途出於鄠贊儲供精辦鴻
漸判官楊炎以贊名儒之子薦之累授侍御史浙江觀
察判官楊炎作相擢為歙州刺史以勤幹聞有老婦人
捃拾榛藂間猛獸將噬之幼女號呼搏獸而救之母子
俱免宣歙觀察使韓滉表其異行加金紫之服再遷常
州刺史韓滉入相分舊所統為三道以贊為宣州刺史
兼御史中丞宣歙池都團練觀察使贊在宣州十餘年
贊祖子玄開元朝一代名儒父彙博涉經史唯贊不知
書但以強猛立威官吏畏之重足一迹宣為天下沃饒
贊久為廉察厚斂殖貨務貢奉以希恩子弟皆虧庭訓
雖童年稚齒便能侮易驕人人士鄙之貞元十二年卒
時年七十贈吏部尚書
盧邁字子玄范陽人少以孝友謹厚稱深為叔舅崔祐
甫所親重兩經及第歴太子正字藍田尉以書判拔萃
授河南主簿充集賢校理朝臣薦其文行遷右補闕侍
御史刑部吏部員外郎邁以叔父兄弟姊妹悉在江介
屬蝗蟲歲饑懇求江南上佐由是授滁州刺史入為司
門郎中遷右諫議大夫累上表言時政得失轉給事中
屬校定考課邁固讓以授官日近未有政績不敢當上
考時人重之遷尚書右丞將作監元亘當攝太尉享昭
德皇后廟以私忌日不受誓誡為御史劾奏詔尚書省
與禮官法官集議邁奏狀曰臣按禮記大夫士將祭於
公既視濯而父母死猶奉祭又按唐禮散齋有大功之
喪致齋有周親喪齋中疾病即還家不奉祭事皆無忌
日不受誓誡之文雖假寧令忌日給假一日春秋之義
不以家事辭王事今直以假寧常式而違攝祭新命酌
其輕重誓誡則祀事之嚴校其禮式忌日乃尋常之制
詳求典據事緣薦獻不宜以忌日為辭由是亘坐罰俸
邁九年以本官同中書門下平章事歲餘遷中書侍郎
時大政決在陸贄趙憬邁謹身中立守文奉法而已而
友愛恭儉邁從父弟&KR1629;為劔南西川判官卒於成都歸
葬於洛陽路由京師邁奏請至城東哭於其柩許之近
代宰臣多自以為崇重三服之親或不過從而弔臨而
邁獨振薄俗請臨弟喪士君子是之十二年九月邁於
政事堂中風肩輿而歸上表請罷官不許詔宰臣就第
問疾自是凡五十表堅乞骸骨詔曰卿操履貞方器識
淹茂自居台輔益見忠清方藉謀猷遽嬰疾疹歲月滋
久章表屢聞陳請再三撝謙難奪且備養賢之禮宜遂
優閑之秩告免之誠雖為懇至俯從來奏良用憮然乃
除太子賓客貞元十四年卒時年六十贈太子太傅賻
以布帛邁再娶無子以從父弟子紀為嗣
崔損字至無博陵人高祖行功已後名位卑替損大歴
末進士擢第登博學宏詞科授秘書省校書郎再授咸
陽尉外舅王翃為京兆尹改大理評事累遷兵部郎中
貞元十一年遷右諫議大夫會門下侍郎平章事趙憬
卒中書侍郎平章事盧邁風病請告戶部尚書裴延齡
素與損善乃薦之于德宗十二年以本官同中書門下
平章事與給事中趙宗儒同日知政事並賜金紫初二
相有故旬日中外顒望名德損比無聲實及制下之日
中外失望性齷齪謹慎每延英論事未嘗有言十四年
秋轉門下侍郎平章事是歲以昭陵舊宫為野火所焚
所司請修奉昭陵舊宫在山上置來歲久曾經野火燒
爇摧毁略盡其宫尋移在瑶臺寺左側今屬通年欲議
修置緣供水稍遠百姓勞弊今欲於見住行宫處修創
冀久遠便人又為移改舊制恐禮意未周宜令宰臣百
寮集議議者多云舊宫既焚宜移就山下上意不欲遷
移只於山上重造命損為八陵修奉使於是獻昭乾定
泰五陵造屋五百七十間橋陵一百四十間元陵三十
間唯建陵仍舊但修葺而已所緣陵寢中牀蓐帷幄一
事以上帝親自閱視然後授損送於陵所損以久疾在
家賜絹二百匹以為毉藥南北兩省清要損皆歴踐之
在位無稱於人者身居宰相母野殯不言展墓不議遷
袝姊為尼没於近寺終喪不臨士君子罪之加以過為
恭遜接見便僻不止於容身而已自建中以後宰相罕
有久在位者數歲罪黜損用此中上意竊大任者八年
上亦知物議鄙其持禄取容然憐而厚之貞元十九年
卒贈太子太傅賻布帛五百端米粟四百石
齊抗字遐舉天寳中平陽太守澣之孫父翺一命卑官
卒以抗貴累贈國子祭酒抗少隱會稽剡中讀書為文
長於牋奏大歴中夀州刺史張鎰辟為判官明閑吏事
敏於文學鎰甚重之建中初鎰為江西觀察使抗亦隨
在幕府三年鎰自中書侍郎平章事出鎮鳳翔奏抗為
監察御史仍為賓佐幕中籌畫多出於抗德宗在奉天
鎰為李楚琳所害抗奔赴行在拜侍御史旬日改戶部
員外郎宰相蕭復為江淮宣慰使以抗為判官德宗還
京大盜之後天下旱蝗國用盡竭鹽鐵轉運使元琇以
抗有才用奏授倉部郎中條理江淮鹽務貞元初為水
陸運副使督江淮漕運以給京師遷諫議大夫歴處州
刺史轉潭州刺史湖南都團練觀察使入為給事中又
為河南尹歴秘書監太常卿代鄭餘慶為中書侍郎同
中書門下平章事先時每年吏部選人試判别奏官考
覆第其上下既考中書門下復奏擇官覆定寖以為例
抗乃奏曰吏部尚書侍郎已是朝廷精選不宜别差考
官重覆其年他官考判訖俾吏部侍郎自覆一歲遂除
考判官盖抗所論奏也故事禮部侍郎掌貢舉其親故
即試於考功謂之别頭舉人抗亦奏罷之尋奏省諸州
府别駕田曹司田官及判司之䨇曹者復省中書省驅
使官及諸胥吏尋加修國史抗雖讀書無遠智大略凡
為官必求至精末乃滋彰物論薄其隘刻遇疾上表請
罷改太子賓客竟不任朝謝貞元二十年卒時年六十
五贈戶部尚書又賜其家絹二百匹
史臣曰竇參朋黨不顧君上之誡斯為悖矣齊映曲貢
希用甚謬而愛君莅事往往有長者之言滋邁家行修
謹臨事可稱器雖齷齪無廢為君子矣而損抗之比夫
何足云遽汙台槐盖時主之容易耳
贊曰物之同器貴於私通竇阿齊佞偏詖斯同滋邁之
行可以飭躬康濟蒸民胡為厥中
舊唐書卷一百三十六
舊唐書卷一百三十六考證
竇參傳縣人曹芬素凶暴因醉毆其女弟族人救之不
得遂投井死參捕理芬兄弟當死衆官皆請俟免喪
參曰子因父生父由子死若以喪延罪是殺父不坐
也新書父救不止恚赴井死(臣酉)按下文衆官請
免喪者即免父喪也參曰父由子死者謂其父以子
毆妹而恚赴井死也族人二字是其父二字之訛今
改正
劉滋傳貺從兄贊(臣酉)按滋乃子元之孫貺與彙皆
子元子貺子滋彙子贊贊乃滋之從兄也貺字當是
滋字之訛今改正
舊唐書卷一百三十六考證
