舊唐書卷三十一
後晉司空同中書門下平章事劉昫撰
志第十一
音樂四
享太廟樂章十三首(貞觀中魏徵禇亮等作)
迎神用永和(黃鐘宫三成大吕角二成太簇二成應鐘羽二成總九變同用)
於穆烈祖弘此丕基永言配命子孫保之百神既洽萬
國在兹是用孝享神其格思
皇帝行用太和(詞同冬至圓丘)
登歌酌鬯用肅和(夾鐘均之黃鐘羽)
大哉至德允兹明聖格于上下聿遵誠敬喜樂斯登鳴
球以詠神其降止式隆景命
迎爼用雍和
崇兹享祀誠敬兼至樂以感靈禮以昭事粢盛咸潔牲
牷孔備永言孝思庶幾不匱
皇祖宣簡公酌獻用長發(無射宮)
睿哲惟唐長發其祥帝命斯祐王業克昌配天載德就
日重光本枝百代申錫無疆
皇祖懿王酌獻用長發(同前詞黃鐘宮)
太祖景皇帝酌獻用大基(太簇宮)
猗歟祖業皇矣帝先翦商德厚封唐慶延在姬猶稷方
晉踰宣基我鼎運於斯萬年
世祖元皇帝酌獻用大成(姑洗宮)
周稱王季晉美帝文明明盛德穆穆齊芬藏用四履屈
道三分鏗鏘鐘石載紀鴻勲
高祖大武皇帝酌獻用大明(蕤賓宮)
五紀更運三正遞昇勛華既没禹湯勃興神武命代靈
睠是膺望雲彰德察緯告徵上紐天維下安地軸徵師
涿野萬國咸服偃伯靈臺九宮允穆殊域委賮懷生介
福大禮既飾大樂已和黑章擾囿赤字浮河功宣載籍
德被詠歌克昌厥後百禄是荷
皇帝飲福用夀和
八音斯奏三獻畢陳寶祚惟永暉光日新
送文舞出迎武舞入用舒和
聖敬通神光七廟靈心薦祚和萬方嚴禋克配鴻基遠
明德惟馨鳳歷昌
武舞用凱安(詞同冬至圓丘)
徹爼用雍和
於穆清廟聿修嚴祀四縣載陳三獻斯止籩豆徹薦人
祗介祉神惟格思錫祚不已
送神用永和
肅肅清祀蒸蒸孝思薦享昭備虔恭在兹雍歌徹爼祝
嘏陳辭用光武至永固鴻基
又享太廟樂章五首(永徽已後續撰不詳撰者)
太宗文皇帝酌獻用崇德(夷則宮永徽元年造)
五運改卜千齡啓聖彤雲曉聚黃星夜暎葉闡珠囊基
開玉鏡(後為圖開)下臨萬㝢上齊七政霧開三象塵清九服
海溓星暉遠安邇肅天地交泰華夷輯睦翔泳歸仁中
外禔福績踰黜夏勲高翦商武陳七德刑設三章祥禽
巢閣仁獸遊梁十年惟永景福無疆
高宗天皇大帝酌獻用鈞天(黃鐘宮光宅元年造)
承天撫籙纂聖登皇遐清萬㝢仰協三光功成日用道
濟時康璇圖載永寶歷斯昌日月揚暉烟雲爛色河岳
修貢神祗效職舜風攸偃堯曦先就睿感通寰孝思浹
宙奉揚先德虔遵曩狩展義天局飛英雲岫化逸王表
神凝帝先乘雲厭俗馭日登玄
中宗孝和皇帝酌獻用太和(太簇宮景雲元年造)
廣樂既備嘉薦既新述先惟德孝饗惟親七獻具舉五
齊畢陳錫兹祚福於萬斯春
睿宗大聖貞皇帝酌獻用景雲(黃鐘宮開元四年造)
惟睿作聖惟聖登皇精感耀魄時膺會昌舜慙大孝堯
推讓王能事斯極振古誰方文明履運車書同軌巍巍
赫赫盡善盡美衢室凝旒大庭端扆釋負之寄事光復
子脫屣高天登遐上玄龍湖超忽象野芊綿遊衣複道
薦果初年新廟奕奕明德配天
皇祖宣皇帝酌獻用光大(無射宮舊樂章宣光二宮同用長發其詞亦同)
(開元十年始定宣帝用光大詞更别造)
大業龍祉徽音駿尊潛居皇德赫嗣天昆展儀宗祖重
誠孝孫春秋無極享奏存存
又享太廟樂章三首(太樂舊有此詞不詳所起)
迎神(黃鐘宮太呂角太簇徵應鐘羽並同此詞)
七廟觀德百靈攸仰俗荷財成物資含飬道光執契化
籠提象肅肅雍雍神其來享
金奏(無射宮次迎神)
肅肅清廟巍巍盛唐配天立極累聖重光樂和管磬禮
備蒸嘗永為來格降福無疆
送神
五聲備奏三獻終祠車移鳳輦旆轉虹旗禮用籩豆誠
效虔祗皇靈徙蹕簪紳拜辭
則天皇后享清廟樂章十首
第一
建清廟贊玄功擇吉日展禋宗樂已變禮方崇望神駕
降仙宮
第二
隆周創業寶命惟新敬宗茂典爰表虔禋聲明已備文
物斯陳肅容如在懇志方申
第三登歌
肅敷大禮上謁尊靈敬陳筐幣載表丹誠
第四迎神
敬奠蘋藻式罄虔襟潔誠斯展佇降靈歆
第五飲福
爰陳玉醴式奠瓊漿靈心有穆介福無疆
第六送文舞
帝圖草創王業初開功高佐命業贊雲雷
第七迎武舞
赫赫玄功被穹壤皇皇至德洽生靈開基撥亂祅氛廓
佐命宣威海内清
第八武舞作
荷恩承顧託執契恭臨撫廟略靜邊荒天兵耀神武
第九徹爼
登歌已闋獻禮方周欽承景福肅奉鴻休
第十送神
大禮言畢仙衛將歸莫申丹懇空瞻紫微
中宗孝和皇帝神龍元年享太廟樂章二十首(不詳所撰)
迎神用嚴和(黃鐘宮三成大呂角三成太簇徵三成應鐘羽二成同用此詞)
肅肅清廟赫赫玄猷功高萬古化奄十洲中興丕業上
荷天休祗奉先構禮被懷柔
皇帝行用昇和(黃鐘宮)
顧惟菲薄纂歷應斯中外同軌夷狄來思樂用崇德禮
以陳詞夕惕若厲欽奉宏基
登歌祼鬯用虔和(大呂均之無射羽)
禮標薦鬯肅事祠庭敬申如在敢託非馨
送文舞出迎武舞入用同和(太簇同)
惟聖配天敷盛禮惟天為大闡洪名恭禋展敬光先德
蘋藻申虔表志誠
武舞用寧和(林鐘徵)
炎馭失天綱土德承天命英猷被寰宇懿躅隆邦政七
德已綏邊九夷咸底定景化覃遐邇深仁洽翔泳
徹爼用恭和(大呂均之無射羽)
禮周三獻樂闋九成肅承靈福悚惕兼盈
送神用通和(黃鐘宮)
祠容既畢仙座爰興停停鳳舉靄靄雲昇長隆寶運永
錫休徵福覃貽厥恩被黎烝
皇后助享皇后行用正和(黃鐘宮詞同貞觀中宮朝會正和)
登歌奠鬯用昭和(大呂均之無射羽)
道洽二儀交泰時休四㝢和平環珮肅於庭實鐘石揚
乎頌聲
皇后酌獻飲酒用誠敬(黃鐘宮)
顧惟菲質忝位椒宮虔奉蘋藻肅事神宗敢申誠潔庶
罄深衷睟容有裕靈享無窮
徹俎用肅和(大吕均之無射羽)
月禮已周雲和將變爰獻其醑載遷其奠明德逾隆非
馨是薦澤霑動植仁覃㝢縣
送神用昭感(黃鐘羽)
鏗鏘韶濩肅穆神容洪規赫赫祠典雍雍已周三獻將
乘六龍虔誠有託懇志無從
玄宗開元七年享太廟樂章十六首(左丞相燕國公張說作)
迎神用永和三章
肅九室諧八音歌皇慕動神心禮宿設樂妙尋聲明備
祼奠臨
律迓氣音入玄依玉几御黼筵聆愾息僾周旋九韶遍
百福傳
信工祝永頌聲來祖考聽和平相百辟貢九瀛神休委
帝孝成
皇帝行用太和一章
時文聖后清廟肅邕致誠勤薦在貌思恭玉節肆夏金
鏘五鐘䋲䋲雲步穆穆天容
登歌酌瓚用肅和一章
天子孝享工歌溥將躬祼鬱鬯乃焚膋薌臭以逹隂聲
以求陽奉時烝嘗永代不忘
迎俎雍和二章
在滌嘉豢麗碑敬牲角握之牡色純之騂火傳陽燧水
溉陰精太公胖俎傅說和羹
俎豆有馥齋盛絜豐亦有和羹既戒既平鼓鐘管磬肅
唱和鳴皇皇后祖賚我思成
皇帝酌醴齊用文舞一章
聖謩九德貞言五千慶集昌胄符開帝先高文杖鉞克
配彼天三宗握鏡六合煥然帝其承祀率禮罔愆圖書
霧出日月清懸舞形德類詠諗功傳黃龍蜿蟺綵雲蹁
躚五行氣順八佾風宣介此百禄於皇萬年
獻祖宣皇帝室奠獻用光大之舞一章
肅肅藝祖滔滔濬源有雄玉劔作鎮金門玄王貽緒后
稷謀孫肇禋九廟四海來尊
懿祖光皇帝室奠獻用長發之舞一章
具禮崇德備樂承風魏推幢主周贈司空不行而至無
成有終神興王業天歸帝功
太祖景皇帝室奠獻用大政之舞一章
於赫元命權輿帝文天齊八柱地半三分宗廟觀德笙
鏞樂勲封唐之兆成天下君
代祖元皇帝室奠獻用大成之舞一章
帝舞季歴襲聖生昌后歌有蟜胎炎孕黃天地合德日
月齊光肅邕孝享祚我萬方
高祖神堯皇帝室奠獻用大明之舞一章
赤精亂德四海困窮黃旗舉義三靈會同旱望春雨雲
披大風溥天來助高祖之功
太宗文武聖皇帝室奠獻用崇德之舞一章
皇合一德朝宗百神削平天下大拯生人上帝配食單
于入臣戎歌陳舞曄曄震震
高宗天皇大帝室奠獻用鈞天之舞一章
高皇邁道端拱無為化懷獯鬻兵戢勾驪禮尊封禪樂
盛來儀合位媧后同稱伏羲
中宗孝和皇帝室奠獻用太和之舞一章
退居江水鬱起丹陵禮物還舊朝章中興龍圖友及駿
命恭膺鳴球香瓚大糦是承
睿宗大聖皇帝室奠獻用景雲之舞一章
景雲霏爛告我帝符噫帝冲德與天為徒笙鏞遙遠俎
豆虚無春秋孝獻廻復此都
又享太廟樂章十四首
玄宗至道大聖大明孝皇帝室奠獻用廣運之舞
一章(司徒兼中書令汾陽郡王郭子儀撰)
於赫皇祖昭明有融惟文之德惟武之功河海寧謐車
書混同虔恭孝饗穆穆玄風
肅宗文明武德大聖大宣孝皇帝室奠獻用惟新
之舞一章(吏部尚書平章事彭城郡公劉晏撰)
漢祚惟永神功中興風驅氛祲天覆黎烝三光再朗庶
績其凝重熙累葉景命是膺
皇帝飲福受脤用福和一章
備禮用樂崇親致尊誠通慈降敬徹愛存獻懷稱夀啐
感承恩皇帝好德子孫千億大包天域長亘不極
送文舞出迎武舞入一章
六鐘翕協六變成八佾徜徉八風生樂九韶兮人神感
美七德兮天地清
亞獻終獻行事武舞用凱安四章
瑟彼瑶爵亞維上公室如屏氣門不容躬禮殷其本樂
執其中聖皇永慕天地幽通
禮匝三獻樂遍九成降循軒陛仰欷皇情福與仁合德
因孝明百年神畏四海風行
總總干戚填填鼓鐘奮揚增氣坐作為容離若鷙鳥合
如戰龍萬方觀德肅肅邕邕
烈祖順三靈文宗威四海黃鉞誅群盗朱旗掃多罪戢
兵天下安約法人心改大哉干羽意長見風雲在
徹豆登歌一章
上笙磬徹豆籩廓無響窅入玄主在室神在天情餘慕
禮罔愆喜黍稷屢豐年
送神一章
眇嘉樂授靈爽感若來思如往休氣散廻風上返寂寞
還惚恍懷靈駕結空想
代宗睿文孝武皇帝室奠獻用保大之舞一章(尚父)
(郭子儀撰)
於穆文考聖神昭彰肅勻羣慝含光遠方萬物茂遂九
夷賓王愔愔雲韶德音不忘
德宗神武孝文皇帝室奠獻用文明之舞一章(尚書)
(左丞平章事鄭餘慶撰)
開邸除暴時邁勛尊三元告命四極駿奔金枝翠葉煇
燭瑶琨象德億載貽慶湯孫
順宗至德大聖大安孝皇帝室奠獻用大順之舞
一章(中書侍郎平章事鄭絪撰)
於穆時文受天明命允恭玄默化成理定出震嗣德應
乾傳聖猗歟緝熙千億流慶
憲宗聖神章武孝皇帝室奠獻用象德之舞一章
(中書侍郎平章事叚文昌撰)
肅肅清廟登顯至德澤周八荒兵定四極生物咸遂羣
盜滅息明聖欽承子孫千億
儀坤廟樂章十二首
迎神用永和(林鐘宮散騎常侍昭文館學士徐彦伯作)
猗若清廟肅肅熒熒國薦嚴祀坤輿淑靈有几在室有
樂在庭臨兹孝享百禄惟寧
金奏(夷則宮不詳作者一本無此章)
陰靈效祉軒曜降精祥符淑氣慶集柔明瑶俎既列雕
桐發聲徽猷永遠比德皇英
皇帝行用太和(黃鐘宮左諭德昭文館學士邱說撰)
孝哉我后冲乎廼聖道暎重華德輝文命慕深視篋情
殷撫鏡萬國移風兆人承慶
酌獻登歌用肅和(仲呂均之太簇羽一云蕤賓均之夾鐘羽太子洗馬昭文館學)
(士張齊賢撰)
祼圭既濯鬱鬯既陳畫羃雲舉黃流玉醇儀充獻酌禮
盛衆禋地察惟孝愉焉饗親
迎俎用雍和(姑洗羽太中大夫昭文館學士鄭善玉作)
酌鬱既灌取蕭方爇籩豆静嘉簠簋芬飶魚腊薦美牲
牷表潔是戢是將載迎載列
肅明皇后酌獻用昭和(林鐘宮禮部尚書昭文館學士薛稷作)
陽靈配德隂魄昭升堯壇鳳下漢室龍興俔天作對前
旒是凝化行南國道盛西陵造舟集灌無得而稱我粢
既潔我醴既澄陰陰靈廟光靈若憑德馨惟饗孝思蒸
蒸
昭成皇后室酌獻用坤貞(不詳作者)
乾道既亨坤元以貞肅雍攸在輔佐斯成外睦九族内
光一庭克生叡哲祚我休明欽若徽範悠哉淑靈建兹
清宮于彼上京縮茅以獻潔秬惟馨實受其福期乎億
齡
飲福用夀和(黃鐘宮太子詹事崇文館學士徐堅作)
於穆清廟肅雍嚴祀合福受釐介以繁祉
送文舞出迎武舞入用舒和(南呂商銀青光禄大夫崇文館學士胡雄)
(作)
送文迎武遞參差一始一終光聖儀四海生人歌有慶
千齡孝享肅無虧
武舞用安和(太簇徵祕書少監崇文館學士劉子玄作)
妙算申帷幄神謀出廟庭兩階文物備七德武功成校
獵長楊苑屯軍細柳營將軍獻凱入歌舞溢重城
徹俎用雍和(蕤賓均之夾鐘羽銀青光禄大夫崇文館學士員半千作)
孝享云畢維徹有章雲感玄羽風悽素商瞻望神座祗
戀匪遑禮終樂闋肅雍鏘鏘
送神(林鐘宮金紫光禄大夫崇文館學士祝欽明作)
閟宮實實清廟微微降格無象馨香有依式昭纂慶方
融嗣徽明禋是享神保聿歸
又儀坤廟樂章二首(太樂又有一本與前本略同二章不同如左不詳撰者)
迎神(一本有此章而無徐彦伯之詞)
月靈降德坤元授光娥英比秀姙姒均芳瑶臺薦祉金
屋延祥迎神有樂歆此嘉薌
送神(一本有此章而無祝欽明之詞)
玉帛儀大金絲奏廣靈應有孚冥徵不爽降彼休福歆
兹禋享送樂有章神麾其上
昭德皇后室酌獻用坤元樂章九首(内出)
迎神用永和
穆清廟薦嚴禋昭禮備和樂新望靈光集元辰祚無極
享萬春
登歌鬯用肅和
誠心逹娛樂分升蕭膋鬱氛氲茅既縮鬯既薰后來思
福如雲
迎俎用雍和
我將我享盡明而誠載芬黍稷載滌犧牲懿矣元良萬
邦以貞心乎愛敬若覩容聲
酌獻用坤元
於穆先后儷聖稱崇母臨萬㝢道被六宮昌時協慶理
内成功殷薦明德傳芳國風
送文舞出迎武舞入用舒和
金枝羽部輟清歌瑶堂肅穆笙磬羅諧音遍響合明意
萬類昭融靈應多
武舞用凱安
辰位列四星帝功參十亂進賢勤内輔扈蹕清多難承
天厚載均並曜宵火燦留徽藹前躅萬古披圖煥
徹俎用雍和
公尸既起享禮載終稱歌進徹盡敬由衷澤流惠下大
小咸同
送神用永和
昭事終幽享餘移月御返仙居璇庭寂靈幄虚顧徘徊
感皇儲
孝敬皇帝廟樂章九首
迎神用永和(詞同貞觀太廟永和)皇帝行用太和(詞同貞觀太廟太和)
登歌酌鬯用肅和(詞同貞觀太廟肅和)迎俎用雍和(詞同貞觀太廟)
(雍和)酌獻用承光(詞同中宗享孝敬承光)送文舞出迎武舞入
用舒和(詞同太廟)武舞用凱安(詞同太廟)徹俎用雍和(詞同迎俎)
送神用永和(詞同太廟)
享隠太子廟樂章六首
迎神用誠和
道閟鶴關運纏鳩里門集大命俾歆嘉祀禮亞六瑚誠
殫二簋有誠顒若神斯戾止
登歌奠玉帛用肅和
歲肇春宗乾開震長瑶山既寂戾園斯享玉肅其事物
昭其象絃誦成風笙歌合響
迎爼用雍和
明典肅陳神居遂起春伯聯事秋官相禮有來雍雍登
歌濟濟緬惟主鬯庶歆芳醴
送文舞出迎武舞入用舒和
三縣已判歌鐘列六佾將開羽鏚分尚想鷰飛來蔽日
終疑鶴影降凌雲
武舞用凱安
天步昔將開商郊初欲踐撫戎金陣廓貳極瑶圖闡雞
戟遂崇儀龍樓期好善弄兵隳震業啟聖隆祠典
送神用誠和(詞同迎神)
又隠太子廟樂章二首(太樂舊有此詞不詳所出)
迎神
蒼震有位黃離蔽明江充禍結戾據災成銜冤昔痛贈
典今榮享靈有秩奉樂以迎
送神
皇情悼往祀儀增設鐘鼓鏗鍠羽旄昭晰掌禮云備司
筵告徹樂以送神靈其鑒闋
章懷太子廟樂章六首(神龍初作)
迎神第一(姑洗宮)
副君昭象道應黃離銅樓備德玉裕成規仙氣靄靄靈
從師師前驅戾止控鶴來儀
登歌酌鬯第二(南呂均之蕤賓羽)
忠孝本著羽翼先成寢門昭德馳道為程幣帛有典容
衛無聲司存既肅廟享惟清
迎俎及酌獻第三(大呂羽)
通三錫胤明兩承英太山比赫伊水聞笙宗祧是寄禮
樂其亨嘉辰薦俎以發聲明
送文舞出迎武舞入第四(蕤賓商)
羽籥崇文禮以畢干鏚奮武事將行用捨由來其有致
壮志宣威樂太平
武舞作第五(夷則角)
綠林熾炎歷黃虞格有苗沙塵驚塞外帷幄命嫖姚七
德干戈止三邊雲霧消寶祚長無極歌舞盛今朝
送神第六(詞同隠廟)
懿德太子廟樂章六首(神龍初作)
迎神第一(姑洗宮)
甲觀昭祥畫堂昇位禮絶羣后望尊儲貳啟誦慙德莊
丕掩粹伊浦鳳翔緱峰鶴至
登歌酌鬯第二(南呂均之蕤賓羽)
譽闡元儲寄崇明兩玉裕雖晦銅樓可想絃誦輟音笙
歌罷響幣帛言設禮容無爽
迎俎酌獻第三(大呂羽)
雍雍盛典肅肅靈祠賓天有聖對日無期飄颻羽服掣
曳雲旗眷言主鬯心乎愴兹
送文舞出迎武舞入第四(蕤賓商)
八音協奏陳金石六佾分行整禮容滄溟赴海還稱少
素月開輪即是重
武舞作第五(夷則角)
隋季昔云終唐年初啓聖纂戎將禁暴崇儒更敷政威
略静三邊仁恩覃萬姓
送神第六(詞同隠廟)
節愍太子廟樂章六首(景雲中作)
迎神第一(姑洗宮)
儲后望崇元良寄切寝門是仰馳道不絶仙袂雲會靈
旗電晣煌煌而來禮物攸設
登歌酌鬯第二(南呂均之蕤賓羽)
灼灼重明仰承元首既賢且哲惟孝與友惟孝雖遙靈
規不朽祀因誠致備潔玄酒
迎俎及酌獻第三(大呂羽)
嘉薦有典至誠莫愆畫梁雲亘雕俎星聫樂器周列禮
容備宣依俙如在若未賓天
送文舞出迎武舞入第四(蕤賓商)
邕邕闡化憑文德赫赫宣威藉武功既執羽旄先拂吹
還持玉鏚更揮空
武舞作第五(夷則角)
武德諒雍雍由來掃寇戎劒光揮作電旗影列成虹霧
廓三邊静波澄四海同睿圖今已盛相共舞皇風
送神第六(詞同隠太子廟)
則天大聖皇后崇先廟樂章一首(御撰)
先德謙撝冠昔嚴規節素超今奉國忠誠每竭承家至
孝純深追崇懼乖尊意顯號恐玷徽音既迫王公屢請
方乃俯遂羣心有限無由展敬奠醑每闕親斟大禮虔
申典冊蘋藻敬薦翹襟
襃德廟樂章五首(神龍中為皇后韋氏祖考所立詞並内出)
迎神用昭德(姑洗宮二成)
道赫梧宮悲盈蒿里爰暢徽烈載敷嘉祀享洽四時規
陳二簋靈應昭格神其戾止
登歌用進德(南呂均之蕤賓羽)
塗山懿戚媯汭崇姻祠筵肇啟祭典方申禮以備物樂
以感神用隆敦叙載穆彛倫
俎入初獻用襃德(大呂角)
家著累仁門昭積善瑶篚既列金縣式展
武舞作
昭昭竹殿開奕奕蘭宮啓懿範隆丹掖殊榮闢朱邸六
佾薦徽容三簋陳芳醴萬古覃貽厥分珪崇祖禰
亞獻及送神用彰德
名隆五岳秩暎三台嚴祀以備晬影方廻
舊唐書卷三十一
舊唐書卷三十一考證
音樂志四鳴球香瓚大糦是承香瓚誤疑是秉瓚(臣)
(德潛)按卷中所載樂舞詳矣及觀通典通考有薦獻
玄元皇帝樂章(不詳撰者)德明興聖皇帝樂章(吏部侍郎李紓撰)
穆宗皇帝樂章(中書侍郎牛僧孺撰)敬宗皇帝樂章(中書侍郎韋處厚撰)
文宗皇帝樂章(中書侍郎崔珙撰)武宗皇帝樂章(中書侍郎李回撰)
宣宗皇帝室舞號懿宗皇帝室舞號僖宗皇帝室舞
號昭宗皇帝室舞號(俱不詳撰者)又有饗讓皇帝樂章(吏部)
(侍郎李紓撰)惠昭太子樂章(散騎常侍歸登撰)悼懷太子樂章(不詳)
(撰者)莊恪太子樂章(給事中裴泰章撰)祭風師雨師樂章(皆秘書監)
(包佶撰)武成王樂章(原王傅于邵撰)九宮貴神樂章(不詳撰者)以至
元日冬至皇帝朝會樂章(侍中源乾曜撰)中宮朝會東宮朝
會樂章(皆中書侍郎李義甫撰)大射鄉飲樂章(皆不詳撰者)志中都
未及載今存其名其辭均無可考焉
舊唐書卷三十一考證
