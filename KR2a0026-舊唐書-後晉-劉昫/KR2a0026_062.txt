舊唐書卷六十二
後晉司空同中書門下平章事劉昫撰
列傳第十二
李綱(子少植少植子安仁)鄭善果(從兄元璹)
楊恭仁子思訓思訓孫睿交(恭仁從孫執柔恭仁少弟師道)
皇甫無逸李大亮(族孫迥秀)
李綱字文紀觀州蓚人也祖元則後魏清河太守父制
周車騎大將軍綱少慷慨有志節每以忠義自許初名
瑗字子玉讀後漢書張綱傳慕而改之周齊王憲引為
參軍宣帝將害憲召僚屬證成其罪綱誓之以死終無
撓辭及憲遇害露車載屍而出故吏皆散唯綱撫棺號
慟躬自埋瘞哭拜而去隋𨳩皇末為太子洗馬皇太子
勇嘗以歲首宴宫臣左庶子唐令則自請奏琵琶又歌
武媚娘之曲綱白勇曰令則身任公卿軄當調護乃於
宴座自比倡優進滛聲穢視聽事若上聞令則罪不測
豈不累於殿下臣請遽正其罪勇曰我欲為樂耳君勿
多事綱趨而出及勇廢黜文帝召東宫官屬切讓之無
敢對者綱對曰今日之事乃陛下之過非太子罪也勇
器非上品性是常人若得賢明之士輔導之足堪繼嗣
皇業方今多士盈朝當擇賢者居其任奈何以絃歌鷹
犬之才侍側至令致此乃陛下訓導不足豈太子之罪
耶辭氣凛然左右皆為之失色文帝曰令汝在彼豈非
擇人綱曰臣在東宫非得言者帝奇其對擢拜尚書右
丞時左僕射楊素蘇威當朝用事綱每固執所見不與
之同由是二人深惡之會遣大將軍劉方誅討林邑楊
素言於文帝曰林邑多珍寳自非正人不可委因言綱
可任文帝以為行軍司馬劉方承素之意屈辱綱幾至
於死及軍還久不得調後拜齊王府司馬未幾蘇威復
令綱詣南海應接林邑久而不召綱後自來奏事威復
言綱擅離所職以之屬吏綱見善卜者令筮之遇鼎因
謂綱曰公易姓之後方可得志而為卿輔宜早退不然
有折足之敗也尋會赦免屏居于鄠大業末賊帥何潘
仁以綱為長史義師至京城綱來謁見高祖大悦授丞
相府司錄封新昌縣公專掌選高祖踐祚拜禮部尚書
兼太子詹事典選如故先是巢王元吉授幷州總管於
是縱其左右攘奪百姓宇文歆頻諫不納乃上表曰王
在州之日多出微行常共竇誕遊獵蹂踐穀稼放縱親
昵公行攘奪境内獸畜取之殆盡當衢而射觀人避箭
以為笑樂分遣左右戲為攻戰至相擊刺疻傷致死夜
𨳩府門宣淫他室百姓怨毒各懷憤嘆以此守城安能
自保元吉竟坐免又諷父老詣闕請之尋令復軄時劉
武周率五千騎至黃蛇嶺元吉遣車騎將軍張逹以步
卒百人先嘗之逹以步卒少固請不行元吉強遣之至
則盡沒于賊逹憤怒因引武周攻䧟榆次進逼幷州元
吉大懼紿其司馬劉德威曰卿以老弱守城吾以強兵
出戰因夜出兵擕其妻孥弃軍奔還京師幷州遂䧟高
祖怒甚謂綱曰元吉幼小未習時事故遣竇誕宇文歆
輔之強兵數萬食支十年起義興運之資一朝而弃宇
文歆首畫此計我當斬之綱曰頼歆令陛下不失愛子
臣以為有功高祖問其故綱對曰罪由竇誕不能規諷
致令軍人怨憤又齊王年少肆行驕逸放縱左右侵漁
百姓誕曾無諫止乃隨順掩藏以成其釁此誕之罪宇
文歆論情則疎向彼又淺王之過失悉以聞奏且父子
之際人所難言歆言之豈非忠懇今欲誅罪不錄其心
臣愚竊以為過翌日高祖召綱入升御坐謂曰今我有
公遂使刑罸不濫元吉自惡結怨於人歆既曾以表聞
誕亦焉能制禁時高祖拜舞人安叱奴為散騎常侍綱
上疏諫曰謹案周禮均工樂胥不得預於仕伍雖復才
如子野妙等師襄皆身終子繼不易其業故魏武使禰
衡擊鼓衡先解朝服露體而擊之云不敢以先王法服
為伶人之衣雖齊高緯封曹妙逹為王授安馬駒為𨳩
府既招物議大斁彜倫有國有家者以為殷鑒方今新
定天下𨳩太平之基起義功臣行賞未遍高才碩學猶
滯草萊而先令舞胡致位五品鳴玉曳組趨馳廊廟顧
非創業垂統貽厥子孫之道也高祖不納尋令參詳律
令綱在東宫隱太子建成初甚禮遇建成常往溫湯綱
時以疾不從有進生魚於建成者將召饔人作膾時唐
儉趙元楷在座各自贊能為膾建成從之既而謂曰飛
刀鱛鯉調和鼎食公實有之至於審諭弼諧固屬於李
綱矣於是遣使送絹二百匹以遺之建成後漸狎無行
之徒有猜忌之謀不可諫止又思筮者之言頻乞骸骨
高祖謾罵之曰卿為潘仁長史何乃羞為朕尚書且建
成在東宫遣卿輔導何為屢致辭乎綱頓首陳謝曰潘
仁賊也誠在殺害每諫便止所活極多為其長史故得
無愧陛下功成業泰頗自矜伐臣以凡劣才乖元凱所
言如水投石安敢久為尚書兼以愚臣事太子所懷鄙
見復不探納既無補益所以請退高祖謝曰知公直士
勉弼我兒於是擢拜太子少保尚書詹事竝如故綱又
上書諫太子曰綱耄矣日過時流墳樹已拱幸未就土
許傅聖躬無以酬恩請效愚直伏願殿下詳之竊見飲
酒過多誠非養生之術且凡為人子者務於孝友以慰
君父之心不宜聽受邪言妄生猜忌建成覽書不懌而
所為如故綱以數言事忤太子旨道既不行鬱鬱不得
志武德二年以老表辭職優詔解尚書仍為太子少保
高祖以綱隋代名臣甚加優禮每手勅未嘗稱名其見
重如此貞觀四年拜太子少師時綱有脚疾不堪踐履
太宗特賜步輿令綱乘至閤下數引入禁中問以政道
又令舉入東宫皇太子引上殿親拜之綱於是陳君臣
父子之道問寢視膳之方理順辭直聽者忘倦太子每
親政事太宗必令綱及左僕射房玄齡侍中王珪侍坐
太子嘗商略古來君臣名教竭忠盡節之事綱凜然曰
託六尺之孤寄百里之命古人以為難綱以為易每吐
論發言皆辭色慷慨有不可奪之志及遇疾太宗遣尚
書左僕射房玄齡詣宅存問賜絹二百匹五年卒年八
十五贈𨳩府儀同三司諡曰貞太子為之立碑初周齊
王憲女孀居孑立綱自以齊王故吏贍恤甚厚及綱卒
其女被髮號哭如喪所生焉子少植隋武陽郡司功書
佐先綱卒少植子安仁永徽中為太子左庶子屬太子
被廢歸于陳邸宫寮皆逃散無敢辭送者安仁獨涕泣
拜辭而去朝野義之後卒於恒州刺史
鄭善果鄭州滎澤人也祖孝穆西魏少司空岐州刺史
父誠周大將軍開封縣公大象初討尉遲迥力戰遇害
善果年九歲以父死王事詔令襲其官爵家人以其嬰
孺弗之告也受冊悲慟擗踊不能勝觀者莫不為之流
涕隋開皇初改封武德郡公拜沂州刺史大業中累轉
魯郡太守善果篤慎事親至孝母崔氏賢明曉於政道
每善果理務崔氏嘗於閤内聽之聞其剖斷合理歸則
大悅若處事不允母則不與之言善果伏於牀前終日
不敢食崔氏謂之曰吾非怒汝反愧汝家耳汝先君在
官清恪未嘗問私以身徇國繼之以死吾亦望汝繼父
之心自童子承襲茅土今位至方伯豈汝身能致之耶
安可不思此事而妄加嗔怒内則墜爾家風或亡官爵
外則虧天子之法以取罪戾吾寡婦也有慈無威使汝
不知教訓以負清忠之業吾死之日亦何面以事汝先
君乎善果由此遂勵已為清吏所在有政績百姓懷之
及朝京師煬帝以其居官儉約莅政嚴明與威武太守
樊子蓋考為天下第一各賞物千叚黃金百兩再遷大
理卿後突厥圍煬帝於鴈門以守禦功拜右光祿大夫
從幸江都宇文化及弑逆署為民部尚書隨化及至遼
城淮安王神通圍化及善果為化及守禦督戰為流矢
所中及神通退還竇建德進軍尅之建德將王琮獲善
果誚之曰公隋室大臣也自尊夫人亡後而清稱益衰
又忠臣子奈何為弑君之賊殉命苦戰而傷痍若此善
果深愧赧欲自殺偽中書令宋正本馳往救止之建德
又不為之禮乃奔相州淮安王神通送於京師高祖遇
之甚厚拜太子左庶子檢校内史侍郎封滎陽郡公善
果在東宫數進忠言多所匡諫未幾檢校大理卿兼民
部尚書正身奉法甚有善績制與裴寂等十人每奏事
及侍立竝令升殿與從兄元璹在其數時以為榮尋坐
事免及山東平持節為招撫大使坐選舉不平除名後
歴禮部刑部二尚書貞觀元年出為岐州刺史復以公
事免三年起為江州刺史卒元璹隋岐州刺史沛國公
譯子也少以父功拜儀同大將軍襲爵沛國公累轉右
武候將軍改封莘國公大業中出為文城郡守義師至
河東元璹以郡來降徵拜太常卿及定京城以本官兼
參旗將軍元璹少在戎旅尤明軍法高祖常令廵諸軍
教其兵事突厥始畢可汗弟乙力設代其兄爲叱羅可
汗又劉武周將宋金剛與叱羅共為犄角來寇汾晉詔
元璹入蕃諭以禍福叱羅竟不納乃欲總其部落入寇
太原以為武周聲援未幾叱羅遇疾療之弗愈其下疑
元璹令人毒之乃囚執元璹不得歸叱羅竟死頡利嗣
立留元璹每隨其牙帳經數年頡利後聞高祖遺其財
物又許結婚始放元璹來還高祖勞之曰卿在虜庭累
載拘繫蘇武弗之過也拜鴻臚卿尋而突厥又寇并州
時元璹在母喪高祖令墨絰充使招慰突厥從介休至
晉州數百里間精騎數十萬填映山谷及見元璹責中
國違背之事元璹隨機應對竟無所屈因數突厥背誕
之罪突厥大慙不能報元璹又謂頡利曰漢與突厥風
俗各異漢得突厥既不能臣突厥得漢復何所用且抄
掠資財皆入將士在於可汗一無所得不如早收兵馬
遣使和好國家必有重賚幣帛皆入可汗免為劬勞坐
受利益大唐初有天下即與可汗結為兄弟行人往來
音問不絶今乃捨善取怨違多就少何也頡利納其言
即引還太宗致書慰之曰知公已共可汗結和遂使邊
亭息警爟火不然和戎之功豈唯魏綘金石之錫固當
非遠元璹自義寧已來五入蕃充使幾至於死者數矣
貞觀三年又使入突厥還奏曰突厥興亡唯以羊馬為
準今六畜疾羸人皆菜色又其牙内炊飯化而為血徵
祥如此不出三年必當覆滅太宗然之無幾突厥果敗
元璹後累轉左武候大將軍坐事免尋起為宜州刺史
復封沛國公元璹有幹略所在頗著聲譽然其父譯事
繼母失溫凊之禮隋文帝曾賜以孝經至元璹事親又
不以孝聞清論鄙之二十年卒贈幽州刺史諡曰簡弟
孫杲知名則天時為天官侍郎
楊恭仁本名綸弘農華隂人隋司空觀王雄之長子也
隋仁夀中累除甘州刺史恭仁務舉大綱不為苛察戎
夏安之文帝謂雄曰恭仁在州甚有善政非唯朕舉得
人亦是卿義方所致也大業初轉吏部侍郎楊玄感作
亂煬帝制恭仁率兵經略與玄感戰于破陵大敗之玄
感兄弟挺身遁走恭仁與屈突通等追討獲之軍旋煬
帝召入内殿謂曰我聞破陵之陣唯卿力戰功最難比
雖知卿奉法清慎都不知勇決如此也納言蘇威曰仁
者必有勇固非虛也時蘇威及左衛大將軍宇文述御
史大夫裴蘊黃門侍郎裴矩等皆受詔參掌選事多納
賄賂士流嗟怨恭仁獨雅正自守不為藴等所容由是
出為河南道大使討捕賊盜時天下大亂行至譙郡爲
朱粲所敗奔還江都宇文化及弑逆署吏部尚書隨至
河北爲化及守魏縣時元寳藏據有魏郡會行人魏徵
說下寳藏執恭仁送于京師高祖甚禮遇之拜黃門侍
郎封觀國公尋為涼州總管恭仁素習邊事深悉羌胡
情偽推心馭下人吏悦服自葱嶺已東竝入朝貢未幾
遙授納言總管如故俄而突厥頡利可汗率衆數萬奄
至州境恭仁隨方偹禦多設疑兵頡利懼而退走屬瓜
州刺史賀拔威擁兵作亂朝廷憚遠未遑征討恭仁乃
募驍勇倍道兼進賊不虞兵至之速剋其二城恭仁悉
放俘虜賊衆感其寬惠遂相率執威而降久之徵拜吏
部尚書遷左衛大將軍鼓旗將軍貞觀初拜雍州牧加
左光禄大夫行揚州大都督府長史五年遷洛州都督
太宗曰洛陽要重古難其人朕之子弟多矣恐非所任
特以委公也恭仁性虛澹必以禮度自居謙恭下士未
嘗忤物時人方之石慶恭仁弟師道尚桂陽公主從姪
女為巢刺王妃弟子思訓尚安平公主連姻帝室益見
崇重後以老病乞骸骨聽以特進歸第十三年卒冊贈
開府儀同三司潭州都督陪葬昭陵諡曰孝子思訓襲
爵顯慶中歴右屯衞將軍時右衞大將軍慕容寳節有
愛妾置于别宅嘗邀思訓就之宴樂思訓深責寶節與
其妻隔絶妾等怒密以毒藥置酒思訓飲盡便死寶節
坐是配流嶺表思訓妻又詣闕稱冤制遣使就斬之仍
改賊盜律以毒藥殺人之科更從重法思訓孫睿交本
名璬少襲爵觀國公尚中宗女長寧公主預誅張易之
有功賜實封五百戶神龍中為祕書監後被貶卒於綘
州别駕恭仁弟續頗有辭學貞觀中為鄆州刺史續孫
執柔則天時為地官尚書則天以外氏近屬甚優寵之
時武承嗣攸寧相次知政事則天嘗曰我令當宗及外
家常一人為宰相由是執柔同中書門下三品尋卒執
柔子滔開元中官至吏部侍郎同州刺史執柔弟執一
神龍初以誅張易之功封河東郡公累至右金吾衞大
將軍恭仁少弟師道隋末自洛陽歸國授上儀同為備
身左右尋尚桂陽公主超拜吏部侍郎累轉太常卿封
安德郡公貞觀七年代魏徵為侍中性周慎謹密未嘗
漏洩内事親友或問禁中之言乃更對以他語嘗曰吾
少窺漢史至孔光不言溫室之樹每飲其餘風所庶幾
也師道退朝後必引當時英俊宴集園池而文會之盛
當時莫比雅善篇什又工草隷酣賞之際援筆直書有
如宿構太宗每見師道所製必吟諷嗟賞之十三年轉
中書令太子承乾逆謀事洩與長孫無忌房玄齡同按
其獄師道妻前夫之子趙節與承乾通謀師道微諷太
宗冀活之由是獲譴罷知機密轉吏部尚書師道貴家
子四海人物未能委練所署用多非其才而深抑貴勢
及其親黨以避嫌疑時論譏之太宗嘗從容謂侍臣曰
楊師道性行純善自無愆過而情實怯愞未甚更事緩
急不可得力未幾從征高麗攝中書令及軍還有毁之
者稍貶為工部尚書尋轉太常卿二十一年卒贈吏部
尚書并州都督陪葬昭陵賜東園祕器并為立碑子豫
之尚巢刺王女夀春縣主居母喪與永嘉公主滛亂為
主壻竇奉節所擒具五刑而殺之師道兄子思玄高宗
時為吏部侍郎國子祭酒玄弟思敬禮部尚書師道從
兄子崇敬太子詹事始恭仁父雄在隋以同姓寵貴自
武德之後恭仁兄弟名位尤盛則天時又以外戚崇寵
一家之内駙馬三人王妃五人贈皇后一人三品已上
官二十餘人遂為盛族
皇甫無逸字仁儉安定烏氏人父誕隋幷州總管府司
馬其先安定著姓徙居京兆萬年仁壽末漢王諒於幷
州起兵反誕抗節不從為諒所殺無逸時在長安聞諒
反即同居喪之禮人問其故泣而對曰大人平生徇節
義既屬亂常必無苟免尋而凶問果至在喪柴毁過禮
事母以孝聞煬帝以誕死節贈柱國弘義郡公令無逸
襲爵時五等皆廢以其時忠義之後特封平輿侯拜淯
陽太守甚有能名差品為天下第一再轉右武衞將軍
甚見親委帝幸江都以無逸留守洛陽及江都之變與
段逹元文都尊立越王侗為帝王世充作難無逸棄老
母妻子斬關而走追騎且至無逸曰吾死而後已終不
能同爾為逆因解所服金帶投之於地曰以此贈卿無
為相迫追騎競下馬取帶自相爭奪由是得免高祖以
隋代舊臣甚尊禮之拜刑部尚書封滑國公歴陜東道
行臺民部尚書明年遷御史大夫時益部新開刑政未
洽長吏横恣贓汚狼藉令無逸持節廵撫之承制除授
無逸宣揚朝化法令嚴肅蜀中甚頼之有皇甫希仁者
見無逸專制方面徼倖上變云臣父在洛陽無逸為母
之故隂遣臣與王世充相知高祖審其詐數之曰無逸
偪於世充棄母歸朕今之委任異於衆人其在益州極
為清正此蓋羣小不耐欲誣之也此乃離間我君臣惑
亂我視聽於是斬希仁於順天門遣給事中李公昌馳
往慰諭之俄而又告無逸隂與蕭銑交通者無逸時與
益州行臺僕射竇璡不恊於是上表自理又言璡罪狀
高祖覽之曰無逸當官執法無所廻避必是邪佞之徒
惡直醜正共相搆扇也因令劉世龍溫彥博將按其事
卒無驗而止所告者坐斬竇璡亦以罪黜無逸既返命
高祖勞之曰公立身行已朕之所悉比多譖訴者但為
正直致邪佞所憎耳尋拜民部尚書累轉益州大都督
府長史閉門自守不通賓客左右不得出門凡所貨易
皆往他州每按部樵採不犯於人嘗夜宿人家遇燈炷
盡主人將續之無逸抽佩刀斷衣帶以為炷其廉介如
此然過於審慎所上表奏懼有誤失必讀之數十遍仍
令官屬再三披省使者就路又追而更審每遣一使輒
連日不得上道議者以此少之母在長安疾篤太宗令
驛召之無逸性至孝承問惶懼不能飲食因道病卒贈
禮部尚書太常考行諡曰孝禮部尚書王珪駮之曰無
逸入蜀之初自當扶侍老母與之同去申其色飬而乃
留在京師子道未足何得為孝竟諡為良孫忠開元中
為衞尉卿
李大亮雍州涇陽人後魏度支尚書琰之曾孫也其先
本居隴西狄道代為著姓祖綱後魏南岐州刺史父充
節隋朔州總管武陽公大亮少有文武才幹隋末署韓
國公龐玉行軍兵曹在東都與李密戰敗同軰百餘人
皆就死賊帥張弼見而異之獨釋與語遂定交於幕下
義兵入關大亮自東都歸國授土門令屬百姓饑荒盜
賊侵寇大亮賣所乘馬分給貧弱勸以墾田歲因大稔
躬捕寇盜所擊輒平時太宗在藩廵撫北境聞而嗟歎
下書勞之賜馬一匹帛五十叚其後胡賊寇境大亮衆
少不敵遂單馬詣賊營召其豪帥諭以禍福羣胡感悟
相率請降大亮又殺所乘馬以與之宴樂徒步而歸前
後降者千餘人縣境以清高祖大悦超拜金州總管府
司馬時王世充遣其兄子弘烈據襄陽令大亮安撫樊
鄧以圖進取大亮進兵擊之所下十餘城高祖下書勞
勉遷安州刺史又令徇廣州巴東行次九江會輔公祏
反大亮以計擒公祏將張善安公祏尋遣兵圍猷州刺
史左難當嬰城自守大亮率兵進援擊賊破之以功賜
奴婢百人大亮謂曰汝輩多衣冠子女破亡至此吾亦
何忍以汝為賤隷乎一皆放遣高祖聞而嗟異復賜婢
二十人拜越州都督貞觀元年轉交州都督封武陽縣
男在越州寫書百卷及徙職皆委之廨宇尋召拜太府
卿出為涼州都督以惠政聞嘗有臺使到州見有名鷹
諷大亮獻之大亮密表曰陛下久絶畋獵而使者求鷹
若是陛下之意深乖昔旨如其自擅便是使非其人太
宗下之書曰以卿兼資文武志懷貞確故委藩牧當茲
重寄比在州鎮聲績遠彰念此忠勤無忘寤寐使遣獻
鷹遂不曲順論今引古遠獻直言披露腹心非常懇到
覽用嘉歎不能便已有臣若此朕復何憂宜守此誠終
始若一古人稱一言之重侔於千金卿之此言深足貴
矣今賜卿胡缾一枚雖無千鎰之重是朕自用之物又
賜荀悦漢紀一部下書曰卿立志方直竭節至公處軄
當官每副所委方大任使以申重寄公事之閒宜尋典
籍然此書叙致既明論議深博極為治之體盡君臣之
義今以賜卿宜加尋閱也時頡利可汗敗亡北荒諸部
相率内屬有大度設拓設泥熟特勒及七姓種落等尚
散在伊吾以大亮為西北道安撫大使以綏之多所降
附朝廷愍其部衆凍餒遣於磧口貯糧特加賑給大亮
以爲於事無益上疏曰臣聞欲綏遠者必先安近中國
百姓天下本根四夷之人猶如枝葉擾於根本以厚枝
附而求久安未之有也自古眀王化中國以信馭夷狄
以權故春秋云戎狄豺狼不可厭也諸夏親昵不可棄
也自陛下君臨區宇深根固本人逸兵強九州殷盛四
夷自服今者招致突厥雖入提封臣愚稍覺勞費未悟
其有益也然河西氓庶積禦蕃夷州縣蕭條戶口鮮少
加因隋亂减耗尤多突厥未平之前尚不安業匈奴微
弱已來始就農畝若即勞役恐致妨損以臣愚惑請停
招慰且謂之荒服者故臣而不内是以周室愛人攘狄
竟延七百之齡秦王輕戰事胡四十載而遂絶漢文養
兵静守天下安豐孝武揚威遠略海内虚耗雖悔輪臺
追已不及至于隋室早得伊吾兼統鄯善既得之後勞
費日甚虛内致外竟損無益遠尋秦漢近觀隋室動静
安危昭然偹矣伊吾雖已臣附遠在蕃磧人非中夏地
多沙鹵其自竪立稱藩附庸者請羈縻受之使居塞外
必畏威懷德永為蕃臣蓋行虛惠而收實福矣近日突
厥傾國入朝既不能俘之江淮以變其俗置於内地去
京不遠雖則寬仁之義亦非久安之計也每見一人初
降賜物五匹袍一領酋帥悉授大官禄厚位尊理多縻
費以中國之幣帛供積惡之兇虜其衆益多非中國之
利也太宗納其奏八年為劒南道巡省大使大亮激濁
揚清甚獲當時之譽及討吐谷渾以大亮為河東道行
軍總管與大總管李靖等出北路涉青海歴河源遇賊
於蜀渾山接戰破之俘其名王虜雜畜五萬計以功進
爵為公賜物千段奴婢一百五十人悉遺親戚仍罄其
家資收葬五葉宗族無後者三十餘喪送終之禮一時
稱盛後拜左衞大將軍十七年晉王為皇太子東宮僚
屬皆盛選重臣以大亮兼領太子右衞率俄兼工部尚
書身居三軄宿衞兩宮甚為親信大亮每當宿直必通
宵假寐太宗嘗勞之曰至公宿直我便通夜安卧其見
任如此太宗每有巡幸多令居守房玄齡甚重之每稱
大亮有王陵周勃之節可以當大位大亮雖位望通顯
而居處卑陋衣服儉率至性忠謹雖妻子不見其惰容
事兄嫂有同於父母每懷張弼之恩而久不能得弼時
為將作丞自匿不言大亮嘗遇諸途而識之持弼而泣
恨相得之晚多推家産以遺弼弼拒而不受大亮言於
太宗曰臣有今日之榮張弼力也有官爵請逥太宗遂
遷弼為中郎將俄代州都督時人皆賢大亮不背恩而
多弼不自伐也十八年太宗幸洛陽令大亮副司空玄
齡居中尋遇疾太宗親為調藥馳驛賜之臨終上表請
停遼東之役又言京師宗廟所在願深以關中為意表
成而歎曰吾聞禮男子不死婦人之手於是命屏婦人
言終而卒時五十九死之日家無珠玉可以為唅唯有
米五石布三十端親戚孤遺為大亮所鞠養服之如父
者十五人太宗為舉哀於别次哭之甚慟廢朝三日贈
兵部尚書秦州都督諡曰懿陪葬昭陵兄子道裕永徽
中為大理卿迥秀大亮族孫也祖玄明濟州刺史父義
本宣州刺史迥秀弱冠應英材傑出舉拜相州參軍累
轉考功員外郎則天雅愛其材甚寵待之掌舉數年遷
鳳閣舍人迥秀母氏庶賤而色養過人其妻崔氏嘗叱
其媵婢母聞之不悦迥秀即時出之或止云賢室雖不
避嫌疑然過非出狀何遽如此迥秀曰娶妻本以承順
顔色顔色苟違何敢留也竟不從長安初歴天官夏官
二侍郎俄同鳳閣鸞臺平章事則天令宮人參問其母
又嘗迎入宮中待之甚優迥秀雅有文才飲酒㪷餘廣
接賓朋當時稱為風流之士然頗託附權倖傾心以事
張易之昌宗兄弟由是深為讜正之士所譏俄坐贓出
為廬州刺史景龍中累轉鴻臚卿修文館學士又持節
為朔方道行軍大總管所居宅中生芝草數莖又有猫
為犬所乳中宗以為孝感所致使旌其門閭俄代姚崇
為兵部尚書病卒子齊損開元十年與權梁山等搆逆
伏誅籍没其家也
史臣曰孔子云邦有道危言危行如李綱直道事人執
心不回始對隋文慷慨獲免終忤楊素屈辱尤深及高
祖臨朝諫舞胡鳴玉懷不吐不茹之節存有始有卒之
規可謂危矣非逢有道焉能免諸易曰王臣蹇蹇匪躬
之故李綱有焉善果幼事賢母長為正人元璹於國有
功秪練邊事承家不孝終為匪人恭仁仕隋忠厚馭衆
謙恭破賊立功方見仁者有勇掌選被斥所謂獨正者
危自偽歸朝懷才遇主連婚帝室列位藩宣始終無玷
者鮮矣師道慎密純善怯愞無更事之名抑勢避嫌署
用致非才之誚無逸知父守節陷難離母避逆終吉忠
信之道著矣絶賓客以閉府門斷衣帶以續燈炷廉介
之志彰矣於乎蜀道初開親老地梗至孝滅性子道可
知不得諡為孝也惜哉大亮文武兼才貞確成性賣馬
勸農是為政也投身諭賊略也放奴婢從良者仁也因
鷹諫獵臨終上表忠也論伊吾之衆智也葬五葉無後
報張弼恩義也侍兄嫂如父母孝也不死婦人之手禮
也無珠玉為唅廉也房玄齡云大亮有王陵周勃之節
名下無虚士矣迥秀諂事權倖爰至台司餘不足觀清
風替矣
贊曰李綱守道言行俱危善果母訓清貞是資元璹
父子要道何虧恭仁獨正令德無違師道慎密抑勢見
機無逸廉介終於孝思大亮才德陵勃名隨迥秀託附
實汚台司
舊唐書卷六十二
舊唐書卷六十二考證
楊恭仁傳瓜州刺史賀拔威新書作賀拔行威
恭仁子思訓傳慕容寳節有愛妾置于别宅嘗邀思訓
就之宴樂思訓深責寳節與其妻隔絶妾等怒密以
毒藥置酒思訓飲盡便死新書云顯慶中從高宗
幸并州右衛大將軍慕容寳節夜邀思訓謀亂思訓
不敢對寳節懼毒酒以進思訓死兩書各異
舊唐書卷六十二考證
