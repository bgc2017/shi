舊唐書卷一百五十四
後晉司空同中書門下平章事劉昫撰
列傳第一百四
孔巢父(從子戡戣戢)許孟容吕元膺
劉栖楚張宿熊望栢耆
孔巢父冀州人字弱翁父如珪海州司戸參軍以巢父
贈工部郎中巢父早勤文史少時與韓凖裴政李白張
叔眀陶沔隠於徂來山時號竹溪六逸永王璘起兵江
淮聞其賢以從事辟之巢父知其必敗側身?遁由是
知名廣德中李季卿為江淮宣撫使薦巢父授左衞兵
曹參軍大歴初澤潞節度使李抱玉奏為賓幕累授監
察御史轉殿中檢校庫部員外郎出授歸州刺史建中
初涇原節度留後孟皥表巢父試秘書少監兼御史中
丞行軍司馬尋拜汾州刺史入為諫議大夫出為潭州
刺史湖南觀察使未行會普王為荆襄副元帥以巢父
為元帥府行軍司馬兼御史大夫尋属涇師之難從德
宗幸奉天遷給事中河中陕華等州招討使累獻破賊
之謀德宗甚賞之尋兼御史大夫充魏博宣慰使巢父
博辯多智對田悦之衆陳逆順君臣之道士衆欣
悚喜抃曰不圖今日復覩王化及就宴悦酒酣自矜其
騎射之藝拳勇之略因曰若蒙見用無堅不摧巢父謂
之曰若如公言而不早歸國者但為一好賊耳悦曰為
賊既曰好賊為臣當作功臣巢父曰國方有虞待子而
息悦起謝焉悦背叛日久其下厭亂且喜巢父之至數
日田承嗣之子緒以失職怨望因人心之摇動遂構謀
殺悦而與大將邢曹俊等禀命於巢父巢父因其衆意
令田緒權知軍務以紓其難興元元年李懷光擁兵河
中七月復以巢父兼御史大夫充宣慰使既傳詔旨懷
光以巢父嘗使魏博田悦死於帳下恐禍及又朔方蕃
渾之衆數千皆在行列頗驕悖不肅聞罷懷光兵權時
懷光素服待命巢父不止之衆咸忿恚咄嗟曰太尉盡
無官矣方宣詔讙譟懷光亦不禁止巢父守盈並遇害
上聞之震悼贈尚書左僕射仍詔收河中日備禮葬祭
賜其家布帛米粟甚厚仍授子正員官從子戡戣戢戡
巢父兄岑父之子方嚴有家法重然諾尚忠義盧從史
鎮澤潞辟為書記從史寖驕與王承宗田緒隂相連結
欲效河朔事以固其位戡每秉筆至不軌之言極諫以
為不可從史怒戡歲餘謝病歸洛陽李吉甫鎮揚州召
為賓佐從史知之上疏論列請行貶逐憲宗不得已授
衞尉丞分司洛陽初貞元中藩帥誣奏從事者皆不驗
理便行降黜及戡詔下給事中吕元膺執之上令中使
慰喻元膺制書方下戡不調而卒贈駕部員外郎戣字
君嚴登進士第鄭滑節度使盧羣辟為從事羣卒命戣
權掌留務監軍使以氣凌之戣無所屈降入為侍御史
累轉尚書郎元和初改諫議大夫偘然忠讜有諫臣體
上疏論時政四條帝意嘉納六年十月内官劉希光受
將軍孫璹賂二十萬貫以求方鎮事敗賜希光死時吐
突承璀以出軍無功諫官論列坐希光事出為淮南監
軍使太子通事舍人李涉知上待承璀意未衰欲投匭
上疏論承璀有功希光無事久委心腹不宜遽棄戣為
匭使得涉副章不受面詰責之涉乃進疏於光順門戣
極論其與中官交結言甚激切詔貶涉為陜州司倉倖
臣聞之側目人為危之戣高步公卿間以方嚴見憚俄
兼太子侍讀遷吏部侍郎轉左丞九年信州刺史李位
為州將韋岳讒譖於本使監軍高重謙言位結聚術士
以圖不軌追位至京師鞫於禁中戣奏曰刺史得罪合
歸法司按問不合劾於内仗乃出付御史臺戣與三司
訊鞫得其状位好黃老道時修齋籙與山人王恭合鍊
藥物别無逆状以岳誣告決殺貶位建州司馬時非戣
論諫罪在不測人士稱之愈為中官所惡尋出為華州
刺史潼關防禦等使入為大理卿改國子祭酒十二年
嶺南節度使崔詠卒三軍請帥宰相奏擬皆不稱旨因
入對上謂裴度曰嘗有上疏論南海進蚶菜者詞甚忠
正此人何在卿第求之度退訪之或曰祭酒孔戣嘗論
此事度徵疏進之即日授廣州刺史兼御史大夫嶺南
節度使戣剛正清儉在南海請刺史俸料之外絶其取
索先是帥南海者京師權要多託買南人為奴婢戣不
受託至郡禁絶賣女口先是凖詔禱南海神多令從事
代祠戣每受詔自犯風波而往韓愈在潮州作詩以美
之時桂管經略使楊旻桂仲武裴行立等騷動生蠻以
求功伐遂至嶺表累歲用兵唯戣以清儉為理不務邀
功交廣大理敬宗即位召為吏部侍郎長慶中或告戣
在南海時家人受賂上不之責改右散騎常侍二年轉
尚書左丞累請老詔以禮部尚書致仕優詔襃美仍令
所司歲致羊酒如漢禮徵士故事長慶四年正月卒時
年七十三子遵孺温裕皆登進士第大中已後迭居顯
職温裕位京兆尹天平軍節度使遵孺子緯自有傳戢
字方舉戣母弟也以季父巢父死難德宗嘉其忠詔與
一子正員官因授戢修武尉以長兄戡未仕固乞廻授
舉眀經登第判入高等授秘書省校書郎陽翟尉入拜
監察御史轉殿中分司東都時昭義節度判官徐玫以
狡慝助成從史之惡從史既得罪孟元陽為昭義節度
復欲用玟為賓佐戢遂牒澤潞收玟以俟命然後列状
上聞竟流玟播州轉侍御史庫部員外郎初涇師之亂
朱泚署彭偃為舍人至是偃子充符為鄜坊從事或薦
其才執事者召至京師戢謂京兆尹裴武曰朱泚為偽
詔指斥乘輿皆彭偃之詞也悖逆之子不能鳥竄獸伏
乃違道以干譽子盍效季孫行父之逐莒僕以勉事君
者武即日逐充符遷京兆尹出為汝州刺史大理卿出
為潭州刺史湖南觀察使時兄戣為嶺南兄弟皆居節
鎮朝野榮之入為右散騎常侍拜京兆尹時累月亢旱
深軫聖情戢自禱雨於曲池是夕大雨文宗甚悦詔兼
御史大夫太和三年正月卒贈工部尚書子温業登進
士第大中後歴位通顯温業子晦
許孟容字公範京兆長安人也父鳴謙究通易象官至
撫州刺史贈禮部尚書孟容少以文詞知名舉進士甲
科後究王氏易登科授秘書省校書郎趙贊為荆襄等
道黜陟使表為判官貞元初徐州節度使張建封辟為
從事四遷侍御史李納屯兵境上揚言入寇建封遣將
吏數輩告諭不聽於是遣孟容單車詣納為陳逆順禍
福之計納即日發使追兵因請修好遂表孟容為濠州
刺史無幾德宗知其才徵為禮部員外郎有公主之子
請補弘文崇文館諸生孟容舉令式不許主訴於上命
中使問状孟容執奏竟得遷本曹郎中德宗降誕日御
麟德殿命孟容等登座與釋老之徒講論十四年轉兵
部郎中未滿歲遷給事中十七年夏好畤縣風雹傷麥
上命品官覆視不實詔罰京兆尹顧少連已下勑出孟
容執奏曰府縣上事不實罪止奪俸停官其於弘宥已
是殊澤但陛下使品官覆視後更擇憲官一人再令驗
察覆視轉審隠欺益眀事宜觀聽法歸綱紀臣受官中
謝日伏請詔勑有須詳議者則乞停留晷刻得以奏陳
此敕既非急宣可以少駐詔雖不許公議是之十八年
浙江東道觀察使裴肅卒以攝副使齊揔為衢州刺史
時總為肅剝下進奉以希恩遽授大郡物議喧然詔出
孟容執奏曰陛下比者以兵戎之地或有不獲已超授
者今衢州無他虞齊總無殊績忽此超授羣情驚駭總
是浙東判官今詔勑稱權知留後攝都團練副使向來
無此敕命便用此詔尤恐不可若總必有可錄陛下須
要酬勞即眀書課最超資與改今舉朝之人不知
總之功能衢州浙東大郡總自大理評事兼監察御史
授之使遐邇不甘兇惡騰口如臣言不切乞陛下暫停
此詔密使人聽察必賀聖朝無私今齊總詔謹随状封
進尋有諫官論列乃留中不下德宗召孟容對於延英
諭之曰使百執事皆如卿朕何憂也自給事中袁高論
盧杞後未嘗有可否及聞孟容之奏四方皆感上之聽
納嘉孟容之當官十九年夏旱孟容上疏曰臣伏聞陛
下數月已來齋居損膳為兆庶心疲又敕有司走於羣
望牲於百神而密雲不雨首種未入豈觴醪有闕祈祝
非誠為隂陽適然豐歉前定何聖意精至甘澤未荅也
臣歴觀自古天人交感事未有不由百姓利病之急者
切者邦家教令之大者遠者京師是萬國所會強幹弱
枝自古通規其一年税錢及地租出入一百萬貫臣伏
冀陛下即日下令全放免之其次三分放二且使旱涸
之際免更流亡若播種無望徵斂如舊則必愁怨遷徙
不顧墳墓矣臣愚以為德音一發膏澤立應變災為福
期在斯須戶部所收掌錢非度支歲計本防緩急别用
今此炎旱直支一百餘萬貫代京兆百姓一年差科實
陛下巍巍睿謀天下鼓舞歌揚者也復更省察庶政之
中有流移征防當還而未還者徒役禁錮當釋而未釋
者逋懸饋送當免而未免者沉滯欎抑當伸而未伸者
有一於此則特降明命令有司條列三日内聞奏其當
還當釋當免當伸者下詔之日所在即時施行臣愚以
為如此而神不監歲不稔古未之有事雖不行物議嘉
之貞元末坐裴延齡李齊運等讒謗流貶者動十數年
不量移故因旱歉孟容奏此以諷然終貞元世罕有遷
移者孟容以諷諭太切改太常少卿元和初遷刑部侍
郎尚書右丞四年拜京兆尹賜紫神策吏李昱假貸長
安富人錢八千貫滿三歲不償孟容遣吏收捕械繋尅
日命還之日不及期當死自興元已後禁軍有功又中
貴之尤有渥恩者方得護軍故軍士日益縱横府縣不
能制孟容剛正不懼以法繩之一軍盡驚冤訴於上立
命中使宣旨令送本軍孟容繫之不遣中使再至乃執
奏曰臣誠知不奉詔當誅然臣職司輦轂合為陛下彈
抑豪強錢未盡輸昱不可得上以其守正許之自此豪
右斂迹威望大震改兵部侍郎俄以本官權知禮部貢
舉頗抑浮華選擇才藝出為河南尹亦有威名俄知吏
部選事徵拜吏部侍郎會十年六月盗殺宰相武元衡
并傷議臣裴度時淮夷逆命兇威方熾王師問罪未有
成功言事者繼上章疏請罷兵是時盗賊竊發人情甚
惑獨孟容詣中書雪涕而言曰昔漢廷有一汲黯姦臣
尚為寝謀今主上英眀朝廷未有過失而狂賊敢爾無
状寧謂國無人乎然轉禍為福此其時也莫若上聞起
裴中丞為相令主兵柄大索賊黨窮其姦源後數日度
果為相而下詔行誅時孟容議論人物有大臣風彩由
太常卿為尚書左丞奉詔宣慰汴宋陳許河陽行營諸
軍俄拜東都留守元和十三年四月卒年七十六贈太
子少保諡曰憲孟容方勁富有文學其折衷禮法考詳
訓典甚堅正論者稱焉而又好推轂樂善拔士士多歸
之
吕元膺字景夫鄆州東平人曾祖紹宗右拾遺祖霈殿
中侍御史父長卿右衛倉曹參軍以元膺贈秘書監元
膺質度瓌偉有公侯之器建中初策賢良對問第授同
州安邑尉同州刺史侯鐈聞其名辟為長春宫判官属
蒲賊侵軼鐈失所元膺遂潛跡不務進取貞元初論惟
明節制渭北延在賓席自是名達於朝廷惟眀卒王栖
曜代領其鎮德宗俾栖曜留署使職咨以軍政累轉殿
中侍御史徵入真拜本官轉侍御史丁繼母憂服闋除
右司員外郎出為蘄州刺史頗著恩信嘗歲終閱郡獄
囚囚有自告者曰某有父母在眀日元正不得相見因
泣下元膺憫焉盡脱其械縱之與為期守吏曰賊不可
縱元膺曰吾以忠信待之及期無後到者由是羣盗感
義相引而去元和初徵拜右司郎中兼侍御史知雜事
遷諫議大夫給事中規諫駮議大舉其職及鎮州王承
宗之叛憲宗將以吐突承璀為招討處置使元膺與給
事中穆質孟簡兵部侍郎許孟容等八人抗論不可且
曰承璀雖貴寵然内臣也若為帥總兵恐不為諸將所
伏指諭明切憲宗納之為改使號然猶專戎柄無功而
還出為同州刺史及中謝上問時政得失元膺論奏辭
氣激切上嘉之翌日謂宰相曰元膺有讜言直氣宜留
在左右使言得失卿等以為何如李藩裴垍賀曰陛下
納諫超冠百王乃宗社無疆之休臣等不能廣求端士
又不能數進忠言孤負聖心合當罪戾請留元膺給事
左右尋兼皇太子侍讀賜以金紫尋拜御史中丞未幾
除鄂岳觀察使入為尚書左丞度支使潘孟陽與太府
卿王遂迭相奏論孟陽除散騎常侍遂為鄧州刺史皆
假以美詞元膺封還詔書請眀示枉直江西觀察使裴
堪奏虔州刺史李將順贓状朝廷不覆按遽貶將順道
州司戸元膺曰廉使奏刺史贓罪不覆檢即謫去縱堪
之詞足信亦不可為天下法又封詔書請發御史按問
宰臣不能奪代權德輿為東都留守檢校工部尚書兼
御史大夫都畿防禦使舊例留守賜旗甲與方鎮同及
元膺受任不賜朝論以淮西用兵特用元膺守洛不宜
削其儀制以沮威望諫官論列援華汝夀三州例上曰
此數處並宜不賜留守不賜旗甲自元膺始十年七月
鄆州李師道留邸伏甲謀亂初師道於東都置邸院兵
諜雜以往来吏不敢辨因吳元濟北犯郊畿多警防禦
兵盡戍伊闕師道伏甲百餘於邸院將焚宫室而肆殺
掠已烹牛饗衆眀日將出會小將李再興告變元膺追
兵伊闕圍之半月無敢進攻者防禦判官王茂元殺一
人而後進或有毁其墉而入者賊衆突出圍兵奔駭賊
乃團結以其孥偕行出長夏門轉掠郊墅奪牛馬東濟
伊水望山而去元膺誡境上兵重購以捕之數月有山
棚賣鹿於市賊過山棚乃召集其黨引官兵圍於谷中
盡獲之窮理其魁乃中岳寺僧圓净年八十餘嘗為史
思眀將偉悍過人初執之使折其脛鎚之不折圓净罵
曰脚猶不解折乃稱健兒乎自置其足教折之臨刑歎
曰誤我事不得使洛城流血死者凡數十人留守防禦
將二人都亭驛卒五人甘水驛卒三人皆潛受其職署
而為之耳目自始謀及將敗無知者初師道多買田於
伊闕陸渾之間凡十餘處故以舍山棚而衣食之有訾
嘉珍門察者潛部分之以属圓净以師道錢千萬偽理
佛寺期以嘉珍竊發時舉火於山中集二縣山棚人作
亂及窮按之嘉珍門察皆稱害武元衡者元膺以聞送
之上都賞告變人楊進李再興錦綵三百匹宅一區授
之郎將元膺因請募山河子弟以衞宫城從之盗發之
日都城震恐留守兵寡弱不可倚而元膺坐皇城門指
使部分氣意自若以故居人帖然數年改河中尹充河
中節度等使時方鎮多事姑息元膺獨以堅正自處監
軍使洎往来中貴無不敬憚入拜吏部侍郎因疾固讓
改太子賓客元和十五年二月卒年七十二贈吏部尚
書元膺學識深遠處事得體正色立朝有台輔之望初
遊京師時故相齊映謂人曰吾不及識婁郝殆斯人之
類乎其業官行已始終無缺云
劉栖楚出於寒微為吏鎮州王承宗甚竒之後有薦於
李逢吉自鄧掾擢為拾遺性果敢逢吉以為鷹犬之用
欲中傷裴度及殺李紳敬宗即位畋遊稍多坐朝常晚
栖楚出班以額叩龍墀出血苦諫曰臣歴觀前王嗣位
之初莫不躬勤庶政坐以待旦陛下即位已来放情嗜
寝樂色忘憂安卧宫闈日晏方起西宫密邇未過山陵
鼓吹之聲日喧於外伏以憲宗皇帝大行皇帝皆是長
君恪勤庶政四方猶有叛亂陛下運當少主即位未幾
惡德布聞臣慮福祚之不長也臣忝諫官致陛下有此
請碎首以謝遂以額叩龍墀久之不已宰臣李逢吉出
位宣曰劉栖楚休叩頭候詔旨栖楚捧首而起因更陳
論搕頭見血上為之動容以袖連揮令出栖楚又云不
可臣奏臣即碎首死中書侍郎牛僧孺復宣示而出敬
宗為之動容無何遷起居郎至諫議俄又宣授刑部侍
郎丞郎宣授未之有也改京兆尹摧抑豪右甚有鈎距
人多比之於西漢趙廣漢者後恃權寵常以詞氣凌宰
相韋處厚遂出為桂州觀察使逾年卒於任時太和元
年九月
張宿者布衣諸生也憲宗為廣陵王時因軍使張茂宗
薦達出入邸第及上在東宫宿時入謁辯譎敢言洎監
撫之際驟承顧擢授左拾遺以舊恩數召對禁中機事
不密貶郴州郴縣丞十餘年徵入歴贊善大夫左補闕
比部員外郎宰相李逢吉惡之數於上前言其狡譎不
可保信乃用為濠州刺史制下宿自理乞留乃追制上
欲以為諫議大夫逢吉奏曰諫議職重當以能可否朝
政者為之宿細人不足以汙賢者位陛下必須用宿請
先去臣即可上不悦又逢吉與裴度是非不同上方委
度討伐乃出逢吉為劍南東川節度乃用宿權知諫議
大夫俄而内使宣授初宰相崔羣王涯奏曰諫議大夫
前時亦有拔自山林起於卒伍者其例則少用皆有由
或道義彰眀不求聞逹或山林卓異出於羣萃以此選
求是惬公議或事迹未著恩由一時雖有例超升即時
議未允宿本非文辭入用望實稍輕驟加不次之榮飜
恐以身為累臣等所以累有論諫依資且與郎中事冀
適中非於此人情有厚薄請授職方郎中上命如初羣
等乃請權知尋又宣授宿怨執政擯已頗加讒毁依附
皇甫鏄等傷害清正之士隂事中要以圖進取十三年
正月充淄青宣慰使至東都暴病卒於是正人相賀詔
贈秘書監
熊望者登進士第粗有文詞而性憸險有口辯往往得
遊公卿間率以大言詭意指抉時政既由此而得進士
第務進不已而京兆尹劉栖楚以不次驟居清貫廣樹
朋黨門庭無書夜填委不息望出入栖楚之門為伺密
機隂佐計畫人無知者昭愍嬉遊之隙學為歌詩以翰
林學士崇重不可褻狎乃議别置東頭學士以備曲宴
賦詩令採卑官才堪任學士者為之栖楚以望名薦送
事未行而昭愍崩文宗即位韋處厚輔政大去姦黨既
逐栖楚又詔曰孔門高懸百行由至順者其身必榮朝
廷廣設衆官踐正途者其道必達前鄉貢進士熊望因
緣薄伎偷冀褻幸營居中之密職擾惑朝經鼓偪下之
囂聲因依邪隙及衆議波湧累月不寧司門驗繻累月
至四考覆謬妄乃非坦途朕大啓康莊以端羣望俾示
投荒之典用正向方之流可漳州司戶
栢耆者將軍良器之子素負志略學縱横家流會王宗
宗以常山叛朝廷厭兵欲以恩澤撫之耆於蔡州行營
以畫干裴度請以朝旨奉使鎮州乃自處士授左拾遺
既見承宗以大義陳說承宗泣下請質二男獻兩郡由
是知名元和十年王承宗歸國移鎮滑州朝廷賜成德
軍賞錢一百萬貫令諫議大夫鄭覃宣慰軍人賞錢未
至浩浩然騰口穆宗詔耆往諭旨耆至令承宗集三軍
宣導上旨衆心乃安轉兵部郎中太和初遷諫議大夫
俄而李同捷叛兩河藩帥加兵滄德宿師於野連年同
捷窮䠞求降耆既宣諭訖與節度使李祐謀耆乃帥數
百騎入滄州取同捷赴京滄德平諸將害耆邀功争上
表論列文宗不獲已貶循州司戶判官沈亞之貶虔州
南康尉内官馬國亮又奏耆於同捷處取婢九人再命
長流愛州尋賜死
史臣曰人臣事君犯顔匡政不避死亡之誅議者以為
徇名臣惡其訐也如許京兆之劾軍吏吕尚書之封詔
書詞義可觀聳動人聽以為沽激傷善何多而栖楚張
宿之徒鷹犬下材為人鳴吠誠可醜也栢耆恃縱横之
算欲俯拾卿相忘身蹈利旋踵而誅宜哉巢父使不辱
命志在致君遭罹喪亂竟陷虎吻而戣戢諸子世載忠
貞大中之後欎為昌族為善之利豈虚言哉
贊曰君子重義小人殉利巢殞耆誅其道即異許吕封
駮照耀黃扉死而可作吾誰與歸
舊唐書卷一百五十四
