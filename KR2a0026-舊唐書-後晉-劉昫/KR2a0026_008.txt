舊唐書卷八
後晉司空同中書門下平章事劉昫撰
本紀第八
玄宗上
玄宗至道大聖大明孝皇帝諱隆基睿宗第三子也母
曰昭成順聖皇后竇氏垂拱元年秋八月戊寅生於東
都性英斷多藝尤知音律善八分書儀範偉麗有非常
之表三年閠七月丁卯封楚王天授三年十月戊戌出
閤開府置官屬年始七歲朔望車騎至朝堂金吾將軍
武懿宗忌上嚴整訶排儀仗因欲折之上叱之曰吾家
朝堂干汝何事敢迫吾騎從則天聞而特加寵異之尋
却入閤長壽二年臘月丁卯改封臨淄郡王聖歴元年
出閤賜第於東都積善坊大足元年從幸西京賜宅於
興慶坊長安中歴右衛郎將尚輦奉御神龍元年遷衛
尉少卿景龍二年四月兼潞州别駕十二月加銀青光
禄大夫州境有黃龍白日昇天嘗出畋有紫雲在其上
後從者望而得之前後符瑞凡一十九事四年中宗將
祀南郊來朝京師將行使術士韓禮筮之蓍一莖孑然
獨立禮驚曰蓍立竒瑞非常也不可言屬中宗末年王
室多故上常陰引材力之士以自助上所居宅外有水
池浸溢頃餘望氣者以為龍氣四年四月中宗幸其第
因遊其池結綵為樓船令巨象踏之至六月中宗暴崩
韋后臨朝稱制韋温宗楚客紀處訥等謀傾宗社以睿
宗介弟之重先謀不利道士馮道力處士劉承祖皆善
於占兆詣上布誠欵上所居里名隆慶時人語訛以隆
為龍韋庶人稱制改元又為唐隆皆符御名上益自負
乃與太平公主謀之公主喜以子崇簡從上乃與崇簡
朝邑尉劉幽求長上折衝麻嗣宗押萬騎果毅葛福順
李仙鳬寳昌寺僧普潤等定策誅之或曰先啟大王上
曰我拯社稷之危赴君父之急事成福歸於宗社不成
身死於忠孝安可先請憂怖大王乎若請而從是王與
危事請而不從則吾計失矣遂以庚子夜率幽求等數
十人自苑南入總監鍾紹京又率丁匠百餘以從分遣
萬騎往玄武門殺羽林將軍韋播高嵩持首而至衆歡
呌大集攻白獸玄德等門斬關而進左萬騎自左入右
萬騎自右入合於凌煙閣前時太極殿前有宿梓宮萬
騎聞譟聲皆披甲應之韋庶人惶惑走入飛騎營為亂
兵所害於是分遣誅韋氏之黨比明内外討捕皆斬之
乃比謁睿宗謝不先啟請之罪睿宗遽前抱上而泣曰
宗社禍難由汝安定神祗萬姓賴汝之力也拜殿中監
同中書門下三品兼押左右萬騎進封平王睿宗即位
與侍臣議立皇太子僉曰除天下之禍者享天下之福
拯天下之危者受天下之安平王有聖德定天下又聞
成器已下咸有推讓宜膺主鬯以副羣心睿宗從之丙
午制曰舜去四凶而功格天地武有七德而戡定黎人
故知有大勳者必受神明之福仗高義者必為匕鬯之
主朕恭臨寳位亭育寰區以萬物之心為心以兆人之
命為命雖承繼之道咸以冡嫡居尊而無私之懷必推
功業為首然後可保安社稷永奉宗祧第三子平王基
孝而克忠義而能勇比以朕居藩邸虔守國彛貴戚中
人都無引接羣邪害正兇黨實繁利口巧言讒說罔極
韋温延秀朋黨競起晉卿楚客交搆其間潛結回邪排
擠端善潛貯兵甲將害朕躬基密聞其期先難奮發推
身鞠弭衆應如歸呼吸之間凶渠殄滅安七廟於幾墜
拯羣臣於將殞方舜之功過四比武之德逾七靈祗望
在昆弟樂推一人元良萬邦以定為副君者非此而誰
可立為皇太子有司擇日備禮冊命七月己巳睿宗御
承天門皇太子詣朝堂受冊是日有景雲之瑞改元為
景雲大赦天下二月又制曰惟天生烝人牧以元后維
皇立國副以儲君將以保綏家邦安固後嗣者也朕纂
承洪業欽奉寳圖夜分不寢日昃忘倦茫茫四海懼一
人之未周烝烝萬姓恐一物之失所雖卿士竭誠守宰
宣化緬懷庶域仍未小康是以求下人之變風遵先朝
之故事皇太子基仁孝因心温恭成德深逹禮體能辨
皇猷宜令監國俾爾為政其六品已下除授及徒罪已
下並取基處分延和元年六月兇黨因術人聞睿宗曰
據玄象帝座及前星有灾皇太子合作天子不合更居
東宫矣睿宗曰傳德避灾吾意決矣七月壬午制曰朕
以寡昧虔奉鴻休本殊王季之賢早逹延陵之節昔在
聖歴已讓皇嗣之尊爰暨神龍終辭太弟之授豈唯衣
冠所覩抑亦兆庶咸知頃屬國步不夷時艱主幼大業
有綴旒之懼寳位深墜地之憂議迫公卿遂司契篆日
愼一日以至于今一紀之勞勤亦至矣萬方之俗化漸
行矣將成宿願脱屣寰區昔堯之禪舜唯能是與禹以
命啟匪私其親神器之重允歸公授皇太子基有大功
於天地定阽危於社稷温文既習聖敬克躋委之監國
已移歲年時政益明庶工惟序朕之知子庶不負時歷
數在躬宜陟元后可令即皇帝位有司擇日授冊朕方
比迹洪古希風太皇神與化遊思與道合無為無事豈
不美歟王公百寮宜識朕意上意惶懼馳見叩頭請所
以傳位之旨睿宗曰吾因汝功業得宗社今帝座有青
思欲遜避唯聖德大勳始轉禍為福易位於汝吾知晚
矣上始居武德殿視事三品以下除授及徒罪皆自決
之先天二年七月三日尚書左僕射竇懷貞侍中岑義
中書令蕭至忠崔湜雍州長史李晉左羽林大將軍常
元楷右羽林將軍李慈等與太平公主同謀期以其月
四日以羽林軍作亂上密知之因以中旨告岐王範薛
王業兵部尚書郭元振將軍王毛仲取閑廐馬及家人
三百餘人率太僕少卿李令問王守一内侍高力士果
毅李守德等親信十數人出武德殿入虔化門梟常元
楷李慈於北闕擒賈膺福李猷於内客省以出執蕭至
忠岑義於朝皆斬之睿宗明日下詔曰朕將高居無為
自今軍國政刑一事已上並取皇帝處分上御承天門
樓下制曰朕承累聖之洪休荷重光之積慶昔因多難
内屬搆屯寳位深墜地之憂神器有綴旒之懼事殷家
國義感神祗吟嘯風雲龔行雷電致君親於堯舜濟黔
首於休和遂以孟秋允昇儲貳旋承内禪繼體宸居拜
首之請空勤讓立之誠莫展恭臨億兆二載于兹上禀
聖謨下凝庶績八荒同軌瀛海無波不謂姦慝潛謀蕭
牆竊發逆賊竇懷貞等並以庸妄權齒朝廷毫髮之效
未申丘山之釁仍積共成梟獍將肆姦回太上皇聖斷
宏通英謀獨運命朕率岐王範薛王業等躬事誅鋤齊
斧一麾凶渠盡殪太陽朗耀澄氛靄於天衢高風順時
厲肅殺於秋序神靈恊贊夷夏相歡四族之慝既清七
日之祥方永爰承後命載闡休期總軍國之大猷施雲
雨之鴻澤承乾之道既光被於無垠作解之恩思式覃
於品物當與億兆同此惟新可大赦天下大辟罪已下
咸赦除之加邠王守禮實封三百戶宋王成器申王成
義各加實封一千戶岐王範薛王業各加實封七百戶
文武官三品已下賜爵一級四品以下各加一階内外
官人被諸道按察使及御史所摘伏咸宜洗滌選日依
次叙用丁卯崔湜盧藏用除名長流嶺表壬申王琚為
銀青光禄大夫工部尚書封趙國公實封三百戶姜皎
銀青光禄大夫工部尚書封楚國公實封五百戶李令
問銀青光禄大夫殿中監實封三百戶王毛仲輔國大
將軍左武衛大將軍檢校内外閑廐兼知監牧使霍國
公實封五百戶王守一銀青光禄大夫太常卿同正員
進封晉國公實封五百戶並賞其定策功琚皎令問固
讓癸丑中書侍郎陸象先為益州大都督府長史兼劒
南道按察兵馬使尚書左丞張說為檢校中書令甲戌
令毁天樞取其銅鐵充軍國雜用庚辰王琚為中書侍
郎加實封二百戸姜皎殿中監仍充内外閑廐使加實
封二百戶李令問殿中少監知尚食事加實封二百戶
己丑周孝明高皇帝依舊追贈太原王宜去帝號孝明
皇后宜稱太原王妃昊陵順陵並稱太原王及妃墓八
月壬辰封州流人劉幽求為尚書左僕射知軍國重事
徐國公仍依舊實封七百戶制曰凡有刑人國家常法
掩骼埋胔王者用心自今已後輒有屠割刑人骨肉者
依法科殘害之罪九月司空兼揚州大都督宋王成器
為太尉兼揚州大都督益州大都督兼右金吾大將軍
申王成義為司徒兼益州大都督單于大都護兼左金
吾大將軍邠王守禮為司空癸丑封華嶽神為金天王
九月丁卯宋王成器為開府儀同三司尚書左僕射劉
幽求同中書門下三品檢校中書令燕國公張說為中
書令特進王仁皎為開府儀同三司己卯宴王公百寮
於承天門令左右於樓下撒金錢許中書門下五品已
上官及諸司三品已上官爭拾之仍賜物有差郭元振
兼御史大夫丙戌又置右御史臺冬十月甲申幸新
豐之温湯癸卯講武於驪山兵部尚書代國公郭元振
坐虧失軍容配流新州給事中攝太常少卿唐紹以軍
禮有失斬於纛下甲辰畋獵於渭川同州刺史梁國公
姚元之為兵部尚書同中書門下三品乙巳至自温湯
十一月乙丑劉幽求兼知侍中戊子上加尊號為開元神
武皇帝十二月庚寅朔大赦天下改元為開元内外官
賜勲一轉改尚書左右僕射為左右丞相中書省為紫
微省門下省為黃門省侍中為監雍州為京兆府洛州
為河南府長史為少尹國初以來宰相及食實封功臣
子孫一應沈翳未承恩者令量才擢用開元元年十二
月己亥禁斷潑寒胡戲癸丑尚書左丞相兼黃門監劉
幽求為太子少保罷知政事紫微令張說為相州刺史
甲寅門下侍郎盧懷慎同紫微黃門平章事
二年春正月關中自去秋至于是月不雨人多饑乏遣
使賑給制求直諫言弘益政理者名山大川並令祈祭
丙寅紫微令姚崇上言請檢責天下僧尼以偽濫還俗
者二萬餘人甲申并州大都督府長史兼檢校左衛大
將軍薛訥同紫微黃門三品仍總兵以討奚契丹二月
突厥默啜遣其子同俄特勒率衆寇北庭都護府右驍
衛將軍郭虔瓘擊敗之斬同俄於城下己酉以旱親錄
囚徒改太史監罷隷秘書省閠月癸亥令道士女冠僧
尼致拜父母丁卯復置十道按察使己未突厥默啜妹
壻火拔頡利發石矢軍與其妻來奔封燕山郡王授左
衛員外大將軍紫微侍郎趙國公王琚左授澤州刺史
賜實封一百戶餘並停丁亥劉幽求為睦州刺史三月
甲辰青州刺史郇國公韋安石為沔州别駕太子賓客
逍遥公韋嗣立為岳州别駕特進致仕李嶠先隨子在
袁州又貶滁州别駕並員外置去年九月有詔毁天樞
至今春始夏五月辛亥黃門監魏知古工部尚書罷知
政事六月丁巳開府儀同三司宋王成器為岐州刺史
司徒申王成義為豳州刺史司空邠王守禮為虢州刺
史委務於上佐内出珠玉錦繡等服玩又令於正殿前
焚之乙丑兵部尚書致仕韓國公張仁愿卒七月薛訥
與副將杜賓客崔宣道等總兵六萬自檀州道遇賊於
灤河為賊所敗訥等屏甲遁歸減死除名為庶人辛未
光祿卿竇希瑊為太子太傅房州刺史襄王重茂薨於
梁州謚曰殤帝丙午昭文館學士柳沖太子左庶子劉
子玄刊定姓族系錄二百卷上之以興慶宫諸王傅並
停京官所帶跨巾算袋每朝參日着外官衙日着餘日
停吐蕃寇臨洮軍又遊寇蘭州渭州掠群牧起薛訥攝
左羽林將軍隴右防禦使率杜賓客郭知運王晙安思
順以禦之太常卿岐王範為華州刺史秘書監薛王業
為同州刺史八月戊午西天竺國遣使獻方物九月戊
申幸新豐之溫泉甲寅制曰自古帝王皆以厚葬為誡
以其無益亡者有損生業故也近代以來共行奢靡遞
相倣傚浸成風俗既竭家産多至凋弊然則䰟魄歸天
明精誠之已遠卜宅於地蓋思慕之所存古者不封未
為非遠且墓為貞宅自便有房今乃别造田園名為下
帳又冥器等物皆竸驕侈失禮違令殊非所宜戮屍暴
骸實由於此承前雖有約束所司曾不申明喪葬之家
無所依准宜令所司據品令高下明為節制冥器等物
仍定色數及長短大小園宅下帳並宜禁絶墳墓塋域
務遵簡儉凡諸送終之具並不得以金銀為餙如有違
者先決杖一百州縣長官不能舉察並貶授遠官冬十
月戊午至自温泉薛訥破吐蕃於渭川西界武階驛斬
首一萬七十級馬七萬七匹牛羊四萬頭豐安軍司郎
將判將軍王海賓先鋒力戰死之十一月庚寅葬殤帝
於武功西原十二月乙丑封皇子嗣眞為鄫王嗣初為
鄂王嗣玄為鄄王時右威衛中郎將周慶立為安南使
船使與波期僧廣造竒巧將以進内監選使殿中侍御
史柳澤上書諫上嘉納之
三年春正月丁亥立郢王嗣謙為皇太子降死罪已下
大酺三日癸卯黃門侍郎盧懷慎為檢校黃門監甲辰
工部尚書魏知古卒二月禁斷天下採捕鯉魚十姓部
落左廂五咄六啜右廂弩五失畢五俟斤及高麗王莫
離支高大簡都督跌思太等各率其衆自突厥相繼來
奔前後總二千餘帳析許州唐州置仙州夏四月岐王
範兼虢州刺史薛王業兼幽州刺史六月山東諸州大
蝗飛則蔽景下則食苗稼聲如風雨紫微令姚崇奏請
差御史下諸道促官吏遣人驅撲焚瘞以救秋稼從之
是歲田收有獲人不甚饑秋七月刑部尚書李日知卒
冬十月甲寅制曰朕聽政之暇常覽史籍事關理道實
所留心中有闕疑時須質問宜選耆儒博學一人每日
入内侍讀以光祿卿馬懷素為左散騎常侍褚无量並
充侍讀甲子幸郿縣之鳳泉湯十一月己卯至自鳳泉
湯乙酉幸新豐之溫湯丁亥妖賊崔子嵓等入相州作
亂戊子州司討平之甲午至自溫湯十二月庚午以軍
器使為軍器監置官員是冬無雪
四年春正月癸未尚衣奉御長孫昕恃以皇后妹壻與
其妹夫楊仙玉毆擊御史大夫李傑上令朝堂斬昕以
謝百官以陽和之月不可行刑累表陳請乃命杖殺之
丁亥宋王成器申王成義以成字犯昭成皇后謚號於
是成器改名憲成義改為撝刑部尚書中山郡公李乂
卒二月丙辰幸新豐之溫湯丁卯至自溫湯以關中旱
遣使祈雨于驪山應時㴻雨令以少牢致祭仍禁斷樵
採夏六月庚寅月蝕既癸亥太上皇崩于百福殿辛未
京師華陜三州大風拔木癸酉突厥可汗默啜為九姓
拔曳固所殺斬其首送于京師默啜兄子小殺繼立為
可汗是夏山東河南河北蝗蟲大起遣使分捕而瘞之
其廻紇同羅霫拔曳固僕固五部落來附於大武軍北
安置秋七月丙申分嶲雅二州置黎州冬十月癸丑戶
部尚書新除太子詹事畢構卒庚午葬睿宗大聖貞皇
帝于橋陵以同州蒲城縣為奉先縣隷京兆府十一月
丁亥徙中宗神主于西廟甲午尚書左丞源乾曜為黃
門侍郎同紫微黃門平章事辛丑黃門監兼吏部尚書
盧懷慎卒十二月乙卯幸新豐之溫湯其夜定陵寢殿
災乙丑至自溫湯尚書廣平郡公宋璟為吏部尚書兼
黃門監紫微侍郎許國公蘇頲同紫微黃門平章事兵
部尚書兼紫微令梁國公姚崇為開府儀同三司黃門
侍郎安陽男源乾曜守京兆尹並罷知政事停十道採
訪使
五年春正月壬寅朔上以喪制不受朝賀癸卯寅時太
廟屋壊移神主于太極殿上素服避正殿輟朝五日日
躬親祭享辛亥幸東都戊辰昏霧四塞二月甲戌至自
東都大赦天下唯謀反大逆不在赦限餘並宥之河南
百姓給復一年河南河北遭澇及蝗蟲處無出今年地
租武德貞觀以來勲臣子孫無位者訪求其後奏聞有
嘉遯幽棲養高不仕者州牧各以名薦三月庚戌於柳
城依舊置營州都督府丁巳以辛景初女封為固安縣
主妻于奚首領饒樂郡主大酺夏四月己丑皇帝第九
子嗣一薨追封夏王謚曰悼甲午以則天拜洛受圖壇
及碑文并顯聖侯廟初因唐同泰偽造瑞石文所建令
即廢毁六月壬午鞏縣暴雨連月山水泛濫毁郭邑廬
舍七百餘家人死者七十二汜水同日漂壊近河百姓
二百餘家秋七月甲子詔曰古者操皇綱執大象者何
嘗不上稽天道下順人極或變通以隨時爰損益以成
務且衢室創制度堂以筵因之以禮神是光孝德用之
以布政蓋稱視朔先王所以厚人倫感天地者也少陽
有位上帝斯歆此則神貴於不黷禮殷於至敬今之明
堂俯鄰宫掖比之嚴祝有異肅恭苟非憲章將何軌物
由是禮官博士公卿大臣廣參羣議欽若前古宜存露
寢之式用罷辟雍之號可改為乾元殿每臨御依正殿
禮九月壬寅改紫微省依舊為中書省黃門省為門下
省黃門監為侍中冬十月丙子京師修太廟成丁丑詔
以故越王貞死非其罪封故許王男淋為嗣越王以繼
其後戊寅祔神主于太廟十一月己亥契丹首領松漠
郡王李失活來朝以宗女為永樂公主以妻之司徒兼
鄧州刺史申王撝兼虢州刺史
六年春正月丙長朔以未經大祥不受朝賀辛酉禁斷
天下諸州惡錢行二銖四分已上好錢不堪用者並即
銷破覆鑄將作大匠韋湊上疏請遷孝敬神主别立義
宗廟以太子少師兼許州刺史岐王範兼鄭州刺史二
月甲戌禮幣徵嵩山隱士盧鴻夏五月乙未孝敬哀皇
后祔于恭陵契丹松漠郡王李失活卒六月甲申瀘水
暴漲壊人廬舍溺殺千餘人乙酉制以故侍中桓彦範
敬暉故中書令兼吏部尚書張柬之故特進崔玄暐故
中書令袁恕已配饗中宗廟庭故司空蘇瓌故左丞相
太子少保郴州刺史劉幽求配饗睿宗廟庭秋七月己
未秘書監馬懷素卒九月乙未遣工部尚書劉知柔持
節往河南道存問冬十月丙申車駕還京師十一月辛
卯至自東都丙申親謁太廟廻御承天門詔七廟元皇
帝已上三祖枝孫有失官序者各與一人五品京官内
外官三品已上有廟者各賜物三十匹以備修祭服及
爼豆賜文武官有差乙巳傳國八璽依舊改稱寳符璽
郎為符寳郎十二月以開府儀同三司兼澤州刺史宋
王憲為涇州刺史司徒兼虢州刺史申王撝為隆州刺
史以太子少師兼鄭州刺史岐王範為岐州刺史以太
子少保兼徽州刺史薛王業為虢州刺史
七年春正月吐蕃遣使朝貢三月丁酉左武衛大將軍
霍國公王毛仲加特進渤海靺鞨郡王大祚榮死其子
武藝嗣位夏四月癸酉開府儀同三司王仁皎薨五月
己丑朔日有蝕之秋七月丙辰制以亢陽日久上親錄
囚徒多所原免諸州委州牧縣宰量事處置八月癸丑
勑周公制禮歴代不刊子夏為傳孔門所受逮及諸家
或變例與其改作不如好古諸服紀宜一依舊文九月
甲子改昭文舘依舊為弘文舘宋王憲徙封寧王冬十
月於東都來庭縣廨置義宗廟辛卯幸新豐之溫湯癸
卯至自溫湯戊寅皇太子詣國學行齒胄禮陪位官及
學生賜物有差十二月丙戌置弘文崇文兩舘讐校書
郎官員
八年春正月甲子朔皇太子加元服乙丑皇太子謁太
廟丙寅會百官於太極殿賜物有差壬申右散騎常侍
舒國公禇无量卒己卯侍中宋璟為開府儀同三司中
書侍郎蘇頲為禮部尚書並罷知政事京兆尹源乾曜
為黃門侍郎并州大都督府長史張嘉貞為中書侍郎
並同中書門下平章事二月丁酉皇太子敏薨追封懷
王謚曰哀夏五月丁卯源乾曜為侍中張嘉貞為中書
令南天竺國遣使獻五色鸚鵡六月壬寅夜東都暴雨
穀水泛漲新安澠池河南壽安鞏縣等廬舍蕩盡共九
百六十一戶溺死者八百一十五人許衛等州掌閑番
兵溺者千一百四十八人秋九月突厥欲谷寇甘源等
州涼州都督楊敬述為所敗掠契苾部落而歸以御史
大夫王晙為兵部尚書兼幽州都督黃門侍郎韋抗為
御史大夫朔方總管以禦之甲子太子少師兼岐州刺
史岐王範兼太子少傅太子少保兼虢州刺史薛王業
為太保餘並如故冬十月辛巳幸長春宫壬午畋于下
邽十一月乙丑至自長春宫辛未突厥宼涼州殺人掠
羊馬數萬計而去
九年春正月丙辰改蒲州為河中府置中都丙寅幸新
豐之溫湯夏四月庚寅蘭池州叛胡顯首偽稱葉護康
待賓安慕容為多覽殺大將軍何黑奴偽將軍石神奴
康鐵頭得蒙貢泉縣攻䧟六胡州兵部尚書王晙發隴
右諸軍及河東九姓掩討之甲戌上親策試應制舉人
於含元殿謂曰古有三道今減二策近無科甲朕將存
其上第務收賢俊用寧軍國仍令有司設食秋七月戊
申罷中都依舊為蒲州己酉王晙破蘭池州叛胡殺三
萬五千騎丙辰掦潤等州暴風發屋拔樹漂損公私船
舫一千餘隻辛酉討諸酋長斬康待賓先天中重修三
九射禮至是給事中許先景抗疏罷之九月己巳朔日
有蝕之丁未開府儀同三司梁國公姚崇薨丁巳御丹
鳳樓宴突厥首領庚申幸中書省癸亥右羽林將軍權
檢校并州大都督長史燕國公張說為兵部尚書同中
書門下三品冬十一月丙辰左散騎常侍元行沖上羣
書目錄二百卷藏之内府庚午冬至大赦天下内外官
九品已上加一階三品已上加爵一等自六月二十日
七月三日匡衛社稷食實封功臣坐事削除官爵中間
有生有死並量加收贈致仕官合佩魚者聽其終身賜
酺三日十二月乙酉幸新豐之溫湯壬午至自溫湯是
冬無雪
十年春正月丁巳幸東都甲子省王公已下視品官參
佐及京三品已上官伏身職員乙丑停天下公廨錢其
官人料以税戶錢充每月准舊分例數給戊申内外官
職田除公廨田園外並官收給還逃戶及貧下戶欠丁
田二月戊寅至東都三月戊申詔自今内外官有犯贓
至解免已上縱逢赦免並終身勿齒夏四月丁酉封契
丹首領松漠都督李鬱子為松漠郡王奚首領饒樂都
督李魯蘇為饒樂郡王五月東都大雨伊汝等水泛漲
漂壊河南府及許汝仙陳等州廬舍數千家溺死者甚
衆閠五月壬申兵部尚書張說往朔方軍廵邊戊寅勑
諸番充質宿衛子弟並放還國六月辛丑上訓註孝經
頒于天下癸卯以餘姚縣主女慕容氏為燕郡公主出
降奚首領饒樂郡王李魯蘇己巳增置京師太廟為九
室移孝和皇帝神主以就正廟秋八月丙戌嶺南按察
使裴伷先上言安南賊帥梅叔鸞等攻圍州縣遣驃騎
將軍兼内侍楊思勖討之丁亥遣戶部尚書陸象先往
汝許等州存撫賑給丙申博棣等州黃河堤破漂損田
稼九月張說擒康願子於木盤山詔移河曲六州殘胡
五萬餘口於許汝唐鄧仙豫等州始空河南朔方千里
之地甲戌秘書監楚國公姜皎坐事詔杖之六十配流
欽州死於路都水使者劉承祖配流雷州乙亥制曰朕
君臨宇内子育黎元内修睦親以叙九族外恊庶政以
濟兆人勳戚加優厚之恩兄弟盡友于之至務崇敦本
克慎明德今小人作孽已伏憲章恐不逞之徒猶未能
息凡在宗屬用申懲誡自今已後諸王公主駙馬外戚
家除非至親以外不得出入門庭妄說言語所以共存
至公之道永恊和平之義克固藩翰以保厥休貴戚懿
親宜書座右又下制約百官不得與卜祝之人交遊來
往乙卯夜京兆人權梁山偽稱襄王男自號光常與其
黨權屯營兵數百人自景風長樂等門斬關入宫城構
逆至曉兵敗斬梁山傳首東都廢河陽栢崖倉冬十月
癸丑乾元殿依舊題為明堂甲寅幸壽安之故興泰宮
畋獵于土宜川庚申至自興泰宮波斯國遣使獻獅子
十一月乙未初令宰相共食實封三百戶十二月停按
察使
十一年春正月丁卯降都城見禁囚徒流死罪減一等
餘並原之己巳北都廵狩勑所至處存問高年鰥寡惸
獨征人之家減流死罪一等徒以下放免庚辰幸并州
潞州宴父老曲赦大辟罪已下給復五年别改其舊宅
為飛龍宫辛卯改并州為太原府官吏補授一凖京兆
河南兩府百姓給復一年貧戶復二年元從戶復五年
武德功臣及元從子孫有才堪文武未有官者委府縣
搜揚具以名薦上親制起義堂頌及書刻石紀功于太
原府之南街戊申次晉州壇場使中書令張嘉貞貶為
幽州刺史壬子祠后土于汾陰之雎上昇壇行事官三
品巳上加一爵四品已上加一階陪位官賜勳一轉改
汾陰為寳鼎縣癸亥兵部尚書張說兼中書令三月庚
午車駕至京師制所經州府縣無出今年地税京城見
禁囚徒並原免之夏四月丙辰遷祔中宗神主于太廟
癸亥張說正除中書令吏部尚書中山公王晙為兵部
尚書同中書門下三品五月己巳北都置軍器監官員
王晙為朔方節度使兼知河北郡隴左河西兵馬使六
月王晙赴朔方軍秋八月戊申尊八代祖宣皇帝廟號
獻祖光皇帝廟號懿祖始祔于太廟之九廟九月己巳
頒上撰廣濟方於天下仍令諸州各置醫博士一人春
秋二時釋奠諸州宜依舊用牲牢其屬縣用酒酺而已
冬十月丁酉幸新豐之溫泉宫甲寅至自溫泉十一月
戊寅親祀南郊大赦天下見禁囚徒死罪至徒流已下
免除之昇壇行事及供奉官三品已上賜爵一級四品
轉一階武德以來實封功臣知政宰輔淪屈者所司具
以狀聞賜酺三日京城五日是月自京師至于山東淮
南大雪平地三尺餘丁亥廢軍器監官員少府監加置
少監一人以充之十二月甲午幸鳳泉湯戊申至自鳳
泉湯庚申王晙授蘄州刺史
十二年春正月夏四月封故澤王上金男義珣為嗣澤
王嗣許王瓘左授鄂州别駕以弟璆為上金嗣故也癸
卯嗣江王褘降為信安郡王嗣蜀王褕為廣漢郡王嗣
密王徹為濮陽郡王嗣曹王臻為濟國公嗣趙王琚為
中山郡王武陽郡王堪為澧國公褘等並自神龍之後
相繼為王以瓘利澤王之封盡令歸宗改封焉秋七月
壬申月蝕既己卯廢皇后王氏為庶人后弟太子少保
駙馬都尉守一貶為澤州别駕至藍田賜死戶部尚書
河東伯張嘉貞貶台州刺史冬十一月庚申幸東都至
華陰上制岳廟文勒之于石立于祠南之道周戊寅至
自東都庚辰司徒申王撝薨追謚曰惠莊太子五溪首
領覃行璋反遣鎮軍大將軍兼内侍楊思勖討平之閠
十二月丙辰朔日有蝕之
十三年春正月乙酉以幽州都督府為大都督府戊子
降死罪從流流已下罪悉原之分遣御史中丞蔣欽緒
等往十道疏決囚徒二月戊午幸龍門即日還宫乙亥
初置彍騎分隷十二司丙子改豳州為邠州鄚州為莫
州梁州為褒州沅州為巫州舞州為鶴州泉州為福州
以避文相類及聲相近者三月甲午皇太子嗣謙改名
鴻郯王嗣直改名潭徙封慶王陜王嗣昇改名浚徙封
忠王鄫王嗣眞改名洽徙封棣王鄂王嗣初改名涓徙
封郎王嗣玄改名滉封榮王又第八子涺封為光王第
十二男濰封為儀王第十三男澐封為穎王第十六男
澤封為永王第十八男清封為壽王第二十男洄封為
延王第二十一男沐封為盛王第二十二男溢封為濟
王丙申御史大夫程行諶奏周朝酷吏來子珣萬國俊
王弘義侯思止郭覇焦仁亶張知默李敬仁唐奉一來
俊臣周興丘神勣索元禮曹仁哲王景昭裴籍李秦授
劉光業王德壽屈貞筠鮑思恭劉景陽王處貞等二十
三人殘害宗枝毒䧟良善情狀尤重子孫不許仕官陳
嘉言魚承曄皇甫文備傅遊藝四人情狀雖輕子孫不
許近任請依開元二年二月五日勑夏四月丁巳改集
仙殿為集賢殿麗正殿書院改集賢殿書院内五品已
上為學士六品已下為直學士癸酉令朝集使各舉所
部孝悌文武集於泰山之下五月庚寅妖賊劉定高率
其黨夜犯通洛門盡擒斬之六月乙亥廢都西市冬十
月癸丑新造銅儀成置於景運門内以示百官辛酉東
封泰山發自東都十一月丙戌至兖州大宗頓丁亥致
齋於行宫己丑日南至備法駕登山仗衞羅列嶽下百
餘里詔行從留於谷口上與宰臣禮官昇山庚寅祀昊
天上帝於上壇有司祀五帝百神于下壇禮畢藏玉冊
於封祀壇之石䃭然後燔柴燎發羣臣稱萬歲傳呼自
山頂至嶽下震動山谷上還齋宫慶雲見日抱戴辛卯
祀皇地祗於社首藏玉冊於石䃭如封祀壇之禮壬辰
御帳殿受朝賀大赦天下流人未還者放還内外官三
品已上賜爵一等四品已下賜一階登山官封賜一階
褒聖侯量才與處分封泰山神為天齊王禮秩加三公
一等近山十里禁其樵採賜輔臣侍中源乾曜為尚書
左丞相兼侍中中書令張說為尚書右丞相兼中書令
甲午發岱嶽丙申幸孔子宅親設奠祭十二月己巳至
東都時累歲豐稔東都米㪷十錢青齊米㪷五錢是冬
分吏部為十銓勑禮部尚書蘇頲刑部尚書韋抗工部
尚書盧從愿等分掌選事
十四年春正月癸亥改封契丹松漠郡王李召固為廣
化王奚饒樂郡王李魯蘇為奉誠王封宗室外甥女二
人為公主各以妻之二月庚戌朔邕州獠首領梁大海
周光等據賓横等州叛遣驃騎大將軍兼内侍楊思勖
討之三月壬寅以國甥東華公主降于契丹李召固夏
四月癸丑御史中丞宇文融與御史大夫崔隱甫彈尚
書右丞兼中書令張說鞫於尚書省丁巳戶部侍郎李
元紘同中書門下平章事庚申張說停兼中書令丁卯
太子少師岐王範薨冊贈惠文太子辛丑於定恒莫易
滄等五州置軍以備突厥五月癸卯戶部進計帳今年
管戸七百六萬九千五百六十五管口四千一百四十
一萬九千七百一十二六月戊午大風拔木發屋毁端
門鴟吻都城門等及寺觀鴟吻落者殆半上以旱暴風
雨命中外羣官上封事指言時政得失無有所隱秋七
月癸丑夜瀍水暴漲入漕漂没諸州租船數百艘溺者
甚衆九月己丑檢校黃門侍郎兼磧西副大都護杜暹
同中書門下平章事是秋十五州言旱及霜五十州言
水河南河北尤甚蘇同常福四州漂壊廬舍遣御史中
丞宇文融檢覆賑給之冬十月廢麟州庚申幸汝州廣
成湯己巳還東都十一月甲戌突厥遣使來朝辛丑渤
海靺鞨遣其子義信來朝并獻方物十二月丁巳幸壽
安之方秀川己未日色赤如赭壬戌還東都
十五年春正月戊寅制草澤有文武高才令詣闕自舉
庚子太史監復為太史局依舊隷秘書省辛丑涼州都
督王君㚟破吐蕃於青海之西虜輜車馬羊而還二月
遣左監門將軍黎敬仁往河北賑給貧乏時河北牛畜
大疫己巳尚書左丞相張說御史大夫崔隠甫中丞宇
文融以朋黨相搆制說致仕德甫免官侍母融左遷魏
州刺史夏五月晉州大水漂損居人廬舍癸酉以慶王
潭為涼州都督兼河西諸軍節度大使忠王浚為單于
大都護朔方節度大使棣王洽為太原冀北牧河北諸
軍節度大使鄂王涓為幽州都督河北節度大使榮王
滉為京兆牧隴右節度大使光王涺為廣州都督五府
節度大使儀王濰為河南牧潁王澐為安東都護平盧
軍節度大使永王澤為荆州大都督壽王清為益州大
都督劒南節度大使延王洄為安西大都護磧西節度
大使盛王沭為揚州大都督並不出閤秋七月甲戌雷
震興教門樓兩鴟吻欄檻及柱災禮部尚書蘇頲卒庚
寅鄜州洛水泛漲壊人廬舍辛卯又壊同州馮翊縣廨
宇及溺死者甚衆丙申改武臨縣為穎陽縣己亥赦都
城繫囚死罪降從流徒已下罪悉免之九月丙子吐蕃
宼瓜州執刺史田元獻及王君㚟父壽殺掠人吏盡取
軍資倉糧而去丙戌突厥毗伽可汗使其大臣梅錄啜
來朝閠月庚子突厥騎施蘇禄吐蕃贊普圍安西副大
都護趙歸貞擊走之庚申車駕發東都還京師廻紇部落
殺王君㚟于甘州之鞏筆驛制檢校兵部尚書蕭嵩兼
判涼州事總兵以禦吐蕃是秋六十三州水十七州霜
旱河北饑轉江淮之南租米百萬石以賑給之冬十月
己卯至自東都十二月乙亥幸溫泉宫丙戌至自溫泉
宫
十六年春正月庚子始聽政于興慶宫秦隴等州獠首
領瀧州刺史陳行範廣州首領馮仁智何遊反魯叛遣
驃騎大將軍楊思勖討之壬寅安西副大都護趙歸貞
敗吐蕃于城曲子城甲子黑水靺鞨遣使來朝獻秋七
月吐蕃宼瓜州刺史張守珪擊破之乙巳檢校兵部尚
書蕭嵩鄯州都督張志亮攻拔吐蕃門城斬獲數千級
收其資畜而還丙辰新羅王金興光遣使貢方物八月
己巳特進張說進開元大衍歴詔命有司頒行之辛卯
蕭嵩又遣杜賓客擊吐蕃于祁連城大破之獲其大將
一人斬首五千級九月丙午以久雨降死罪從流徒以
下原之冬十月己卯幸溫泉宫己丑至自溫泉宫十一
月癸巳朔檢校兵部尚書河州節度判涼州事蕭嵩為
兵部尚書同中書門下平章事餘如故十二月丁卯幸
溫泉宫丁丑至自溫泉宫
十七年二月丁卯嶲州都督張審素攻破蠻拔昆明城
及鹽城殺獲萬人庚子特進張說復為尚書左丞相同
州刺史陸象先為太子少保甲寅禮部尚書信安王褘
帥衆攻拔吐蕃石堡城夏四月癸亥令中書門下分就
大理京兆萬年長安等獄疏决囚徒制天下繫囚死罪
減一等餘並宥之丁亥大風震電藍田山崩五月癸巳
復置十道按察使右散騎常侍徐堅卒六月甲戌尚書
右丞相源乾曜停兼侍中黃門侍郎杜暹為荆州大都
督府長史中書侍郎李元紘為曹州刺史兵部尚書蕭
嵩兼中書令戶部侍郎兼鴻臚卿宇文融為黃門侍郎
兵部侍郎裴光庭為中書侍郎並同中書門下平章事
秋七月辛丑工部尚書張嘉貞卒八月癸亥上以降誕
日讌百寮于花萼樓下百寮表請以每年八月五日為
千秋節王公已下獻鏡及承露囊天下諸州咸令讌樂
休暇三日仍編為令從之丙寅越州大水漂壊廨宇及
居人廬舍己卯中書侍郎裴光庭兼御史大夫依舊知
政事乙酉尚書右丞相開府儀同三司兼吏部尚書宋
璟為尚書右丞相尚書左丞相源乾曜為太子少傅九
月壬子宇文融左遷汝州刺史俄又貶昭州平樂尉壬
寅裴光庭為黃門侍郎依舊知政事冬十月戊午朔日
有蝕之不盡如鈎癸未睦州獻竹實庚申前太子賓客
元行沖卒十一月庚申親饗九廟辛卯發京師丙申謁
橋陵上望陵涕泣左右並哀感制奉先縣同赤縣以所
管萬三百戶供陵寢三府兵馬供宿衞曲赦縣内大辟
罪已下戊戌謁定陵己亥謁獻陵壬寅謁昭陵乙巳謁
乾陵戊申車駕還宫大赦天下流移人並放還左降官
移近處百姓無出今年地税之半每陵取側近六鄉供
陵寢内外官三品已上加爵一等四品已下賜一階五
品已上請父母亡者依級賜官及邑號十二月辛酉幸
溫泉宫乙丑校獵渭濱壬申至自溫泉宫是冬無雪
十八年春正月辛卯黃門侍郎裴光庭為侍中依舊兼
御史大夫左丞相張說加開府儀同三司丙午幸薛王
業宅即日還宫二月丙寅大雨雪俄而雷震左飛龍廐
災三月辛卯改定州縣上中下戸口之數依舊給京官
職田夏四月乙卯築京城外郭城凡十月而功畢壬戌
幸寧親公主第即日還宫乙丑裴光庭兼吏部尚書是
春命侍臣及百寮每旬暇日尋勝地讌樂仍賜錢令所
司供帳造食丁卯侍臣已下讌于春明門外寧王憲之
園池上御花萼樓邀其廻騎便令坐飲逓起為舞頒賜
有差五月契丹衙官突可汗殺其主李召固率部落降
于突厥奚部落亦隨西叛奚王李魯蘇來奔召固妻東
華公主陳氏及魯蘇妻東光公主韋氏並奔投平盧軍
制幽州長史趙含章率兵討之六月庚申命左右丞相
尚書及中書門下五品已上官舉才堪邊任及刺史者
甲子彗星見于五車癸酉有星孛于畢昴丙子命單于
大都護忠王浚為河北道行軍元帥御史大夫李朝隱
京兆尹裴伷先為副率十八總管以討契丹及奚等事
竟不行壬午東都瀍洛泛漲壊天津永濟二橋及堤象
門外仗舍損居人廬舍千餘家閠月甲申分幽州置薊
州己丑令范安及韓朝宗就瀍洛水源疏決置門以節
水勢辛卯禮部奏請千秋節休假三日及村閭社會並
就千秋節先賽白帝報田祖然後坐飲散之秋七月庚
辰幸寧王憲第即日還宫八月丁亥上御花萼樓以千
秋節百官獻賀賜四品已上金鏡珠囊縑綵賜五品已
下束帛有差上賦八韻詩又制秋景詩辛亥幸永穆公
主宅即日還宫九月先是高戶捉官本錢乙卯御史大
夫李朝隱奏請薄税百姓一年租錢充依舊高戶及典
正等捉隨月收利供官人税錢冬十月吐蕃遣其大臣
名悉獵獻方物請降許之庚寅幸岐州之鳳泉湯癸卯
至自鳳泉湯十一月丁卯幸新豐溫泉宫十二月戊子
豐州刺史袁振坐妖言下獄死戊申尚書左丞相燕國
公張說薨是歲百寮及華州父老累表請上尊號内請
加聖文兩字并封西嶽不允
十九年春正月壬戍開府儀同三司霍國公王毛仲貶
為襄州别駕中路賜死黨與貶黜者十數人辛卯遣鴻
臚卿崔琳入吐蕃報聘丙子親耕於興慶宫龍池己卯
禁採捕鯉魚天下州府春秋二時社及釋奠停牲牢唯
用酒酺永為常式二月甲午以崔琳為御史大夫三月
乙酉朔崔琳使于吐蕃夏四月壬午於京城置禮院丙
申令兩京及天下諸州各置太公尚父廟以張良配饗
春秋二時仲月上戊日祭之壬戌五嶽各置老君廟六
月乙酉大風拔木秋八月辛巳降天下死罪從流徒已
下悉原之九月辛未吐蕃遣其國相論尚他硉來朝冬
十月丙申幸東都十一月丙辰至自東都甲子太子少
傅源乾曜薨十二月嶲州都督張審素以劫制使監察
御史楊汪伏誅是冬浚苑内洛水六十餘日而罷戊戌
裴光庭上瑶山往則維城前軌各一卷上令賜太子諸
王各一本
二十年春正月乙卯以禮部尚書信安王褘率兵討契
丹丁巳幸長芬公主宅乙丑幸薛王業宅並即日還宫
二月己未勑文武選人承前例三月三十日為例然開
選門北團甲進官至夏來自今已後選門並正月内開
團甲二月内訖分命宰相錄京城諸獄繫囚三月信安
王褘與幽州長史趙含章大破奚契丹於幽州之北山
夏四月乙亥讌百寮於上陽東州醉者賜以牀褥肩輿
而歸相屬于路癸巳改造天津橋毁皇津橋合為一橋
五月癸卯寒食上墓宜編入五禮永為恒式辛亥金仙
長公主薨戊辰信安王獻奚契丹之俘上御應天門受
之六月丁丑單于大都護河北東道行軍元帥忠王浚
加司徒都護如故副大使安王褘加開府儀同三司庚
寅幽州長史趙含章坐盜用庫物左監門員外將軍楊
元方受含章饋餉並於朝堂決杖流瀼州皆賜死于路
其月遣范安及於長安廣花萼樓築夾城至芙蓉園秋
七月戊辰幸寧王憲宅即日還宫八月辛未朔日有蝕
之己卯戶部尚書王晙卒九月乙巳中書令蕭嵩等奏
上開元新禮一百五十卷制所司行用之渤海靺鞨寇
登州殺刺史韋俊命左領軍將軍蓋福順發兵討之冬
十月丙戍命廵幸所至有賢才未聞逹者舉之仍令中
書門下疏決囚徒辛卯至潞州之飛龍宫給復三年兵
募丁防先差未發者令改出餘州辛丑至北都癸丑曲
赦太原三年十一月庚午祀后土於睢上大赦天下左
降官量移近處内外文武官加一階開元勲臣盡假紫
及緋大酺三日十二月壬申至京師其年戶部計戶七
百八十六萬一千二百三十六口四千五百四十三萬
一千二百六十五
二十一年春正月庚子朔制令士庶家藏老子一本每
年貢舉人量減尚書論語兩條策加老子策乙巳還祔
肅明皇后神主于廟毁儀坤廟丁巳幸溫泉宫己未命
工部尚書李嵩使于吐蕃癸亥至自溫泉宫三月乙巳
侍中裴光庭薨甲寅尚書右丞韓休為黃門侍郎同中
書門下平章事閠月幽州道副總管郭英傑等討契丹
為所敗於都山之下英傑死之夏四月丁巳以久旱命
太子少保陸象先戶部尚書杜暹等七人往諸道宣慰
賑給及令黜陟官吏疏決囚徒丁酉寧王憲為太尉薛
王業為司徒慶王潭為太子太師忠王浚為開府儀同
三司棣王洽為太子少傅鄂王涓為太子太保五月甲
申皇太子納妃薛氏制天下死罪降從流流已下釋放
京文武官賜勲一轉秋七月乙丑朔日有蝕之九月壬
午封皇子溢為濟王沔為信王泚為義王漼為陳王澄
為豐王潓為恒王漩為涼王滔為深王冬十月庚戌幸
溫泉宫十一月戊子尚書右丞相宋璟以年老請致仕
許之十二月丁未兵部尚書徐國公蕭嵩為尚書右丞
相黃門侍郎韓休為兵部尚書並罷知政事京兆尹裴
耀卿為黃門侍郎前中書侍郎張九齡起復舊官並同
中書門下平章事是歲關中久雨害稼京師饑詔出太
倉米二百萬石給之
二十二年春正月癸亥朔制古聖帝明皇嶽瀆海鎮用
牲牢餘並以酒酺充奠己巳幸東都辛未遣太府卿嚴挺
之戶部侍郎裴寬於河南存問賑給乙酉懷衞邢相等
五州乏糧遣中書舍人裴敦復廵問量給種子己丑至
東都二月壬寅秦州地震廨宇及居人廬舍崩壊殆盡
壓死官吏已下四十餘人殷殷有聲仍連震不止命尚
書右丞相蕭嵩往祭山川並遣使存問賑恤之壓死之
家給復一年一家三人已上死者給復二年辛亥初置
十道採訪處置使徵恒州張果先生授銀青光禄大夫
號曰通玄先生三月没京兆商人任令方資財六十餘
萬貫壬午欲令不禁私鑄錢遣公卿百寮詳議可否衆
以為不可遂止四月乙未伊西北庭且依舊為節度廢
太廟署以太常寺奉宗廟庚子唐州界准勝州例立表
測候日晷影長短乙巳詔京都見禁囚徒令中書門下
及留守檢校覆降罪天下諸州委刺史丁未眉州鼎皇
山下江水中得寳鼎甲寅北庭都護劉渙謀反伏誅五
月戊子黃門侍郎裴耀卿為侍中中書侍郎張九齡為
中書令黃門侍郎李林甫為禮部尚書同中書門下平
章事關中大風拔木同州尤甚是夏上自於苑中種麥
率皇太子已下躬自收穫謂太子等曰此將薦宗廟是
以躬親亦欲令汝等知稼穡之難也因分賜侍臣謂曰
比歲令人廵檢苗稼所對多不實故自種植以觀其成
且春秋書麥禾豈非古人所重也六月乙未遣左金吾
將軍李佺於赤嶺與吐蕃分界立碑七月己巳司徒薛
王業薨追謚為惠宣太子甲申遣中書令張九齡充河
南開稻田使八月先是駕至東都遣侍中裴耀卿充江
淮河南轉運使河口置輸場壬寅於輸場東置河陰縣
又遣張九齡於許豫陳亳等州置水屯九月壬申改饒
樂都督府為奉誠都督府辛巳移登州平海軍於海口
安置冬十月甲辰試司農卿陳思問以贓私配流瀼州
十二月戊子朔日有蝕之乙巳幽州長史張守珪發兵
討契丹斬其王屈烈及其大臣可突干於陣傳首東都
餘叛奚皆散走山谷立其酋長季過拆為契丹王是歲
突厥毗伽可汗死斷京城乞兒
二十三年春正月己亥親耕籍田上加至九推而止卿
已下終其畆大赦天下京文武官及朝集採訪使三品
已下加一爵四品已下加一階外官賜勲一轉其才有
霸王之略學究天人之際及堪將帥牧宰者令五品已
上清官及刺史各舉一人致仕官量與改職依前致仕
賜酺三日三月丁卯殿中侍御史楊萬頃為讐人所殺
夏五月戊寅宗子請率月俸於興慶宫建龍池上聖德
頌秋七月丙子皇太子鴻改名瑛慶王直已下十四王
並改名又封皇子玭為義王珪為陳王珙為豐王琪為
恒王璿為涼王璥為汴王其榮王琬已下並開府置官
屬各食實封二千戶八月戊子制鰥寡惸獨免今年地
税之半江淮已南有遭水處本道使賑給之九月戊申
移泗州就臨淮縣置冬十月辛亥移隷伊西北庭都護
屬四鎮節度突騎施寇北庭及安西撥換城十一月壬
申朔日有蝕之十二月新羅遣使朝獻
二十四年春正月吐蕃遣使獻方物北庭都護蓋嘉運
率兵擊突騎施破之三月乙未始移考功貢舉遣禮部侍
郎掌之夏六月丙午京兆醴泉妖人劉志誠率衆為亂
將趨京城咸陽官吏燒便橋以斷其路俄而散走京兆
府盡擒斬之是夏大熱道路有暍死者秋七月庚子太
子太保陸象先卒辛丑李林甫為兵部尚書依舊知政
事己巳初置壽星壇祭老人星及角亢等七宿八月戊
申朔加親舅小功服舅母緦麻服堂舅袒免己亥深王
滔薨九月壬午改尚書主爵曰司封冬十月戊申車駕
發東都還西京甲子至華州曲赦行在繫囚丁丑至自
東都十一月壬寅侍中裴耀卿為尚書左丞相中書令
張九齡為尚書右丞相並罷知政事兵部尚書李林甫
兼中書令殿中監牛仙客兵部尚書同中書門下三品
尚書右丞相蕭嵩為太子太師工部尚書韓休為太子
少保十二月戊申太子太師慶王琮為司徒丙寅牛仙
客知門下省事
舊唐書卷八
舊唐書卷八考證
玄宗本紀卷上先天二年七月李令問銀青光禄大夫
殿中監實封三百戶沈炳震曰李靖傳令問累遷
殿中少監預誅竇懷貞功封宋國公實封五百戶殿
中監下疑有闕文
開元二年六月内出珠玉錦繡令于正殿前焚之新
書在七月乙未綱目亦在七月
以興慶宫諸王傅沈炳震曰下文云並停京官所帶
跨巾算袋此又屬一事諸王傅下應有闕文
四年十二月乙卯定陵寢殿災新書五行志在五年
十一月乙卯
八年春正月甲子朔沈炳震曰七年五月己丑朔日
有食之是年有閏則八年正月之朔當是甲寅非甲
子也
十年八月安南賊帥梅叔鸞等攻圍州縣沈炳震曰
楊思勖傳作梅元成
十五年春正月辛丑凉州都督王君㚟破吐蕃于青海
之西(臣宗萬)按水經注金城郡南湟水出塞外又
東南逕卑禾羌海闞駰曰縣西有卑禾羌海者也世
謂之青海隋西域傳吐谷渾城在青海西四十里唐
高宗龍朔三年為吐蕃所併故開元中先後破吐蕃
皆在青海西即吐谷渾之青海周圍八九百里者是
也
十八年是春及百僚每旬暇日尋勝地讌樂云云(臣)
(德潛)按文在夏四月以下四月不當云春疑三月中
事誤書于此
二十一年九月封皇子溢為濟王沈炳震曰溢封濟
王已見十三年三月此屬錯簡
二十二年二月秦州地震廨宇及居人廬舍崩壊殆盡
壓死官吏以下四十餘人沈炳震曰舊書五行志
作百餘人新書志四千餘人不應多寡懸絶觀下文
遣使給復壓死之家當以新志為正十乃千字之譌
也
舊唐書卷八考證
