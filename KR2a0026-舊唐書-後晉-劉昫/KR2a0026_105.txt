舊唐書卷一百五
後晉司空同中書門下平章事劉昫撰
列傳第五十五
宇文融韋堅楊慎矜王鉷
宇文融京兆萬年人隋禮部尚書平昌公㢸之玄孫也
祖節貞觀中為尚書右丞眀習法令以幹局見稱時江
夏王道宗嘗以私事託於節節遂奏之太宗太悦賜絹
二百匹仍勞之曰朕所以不置左右僕射者正以卿在
省耳永徽初累遷黃門侍郎同中書門下三品代于志
寧為侍中坐房遺愛事配流桂州而卒父嶠萊州長史
融開元初累轉富平主簿眀辯有吏幹源乾曜孟温相
次為京兆尹皆厚禮之俄拜監察御史時天下戶口逃
亡免役多偽濫朝廷深以為患融乃陳便宜奏請撿察
偽濫搜括逃戶玄宗納其言因令融充使推勾無幾獲
偽濫及諸免役甚衆特加朝散大夫再遷兵部員外郎
兼侍御史融於是奏置勸農判官十人並攝御史分往
天下所在檢括田疇招擕戶口其新附客戶則免其六
年賦調但輕税入官議者頗以為擾人不便陽翟尉皇
甫憬上疏曰臣聞智者千慮或有一失愚夫千計亦有
一得且無益之事繁則不急之務衆不急之務衆則數
役數役則人疲人疲則無聊生矣是以太上務德以静
為本其次化之以安為上但責其疆界嚴之隄防山水
之餘即為見地何必聚人阡陌親遣括量故奪農時遂
令受弊又應出使之輩未識大體所由殊不知陛下愛
人至深務以句剥為計州縣懼罪據牒即徵逃亡之家
隣保代出隣保不濟又便更輸急之則都不謀生緩之
則慮法交及臣恐逃逸徔此更深至如澄流在源止沸
由火不可不慎今之具寮向逾萬數蠶食府庫侵害黎
人國絶數載之儲家無經月之畜雖其厚税亦不可供
戶口逃亡莫不由此縦使伊臯申術管晏陳謀豈息兹
弊若以此給將何以堪雖東海南山盡為粟帛亦恐不
足豈括田税客能周給也左拾遺楊相如上書咸陳括
客為不便上方委任融侍中源乾曜及中書舍人陸堅
皆贊成其事乃貶璟為盈川尉於是諸道括得客戶凡
八十餘萬田亦稱是州縣希融旨意務於獲多皆虛張
其數亦有以實戶為客者歲終徵得客戶錢數百萬融
由是擢拜御史中丞言事者猶稱括客損居人上令集
百寮於尚書省議公卿已下懼融恩勢皆雷同不敢有
異詞唯戶部侍郎楊瑒獨建議以括客不利居人徵籍
外田税使百姓困弊所得不補所失無幾瑒出為外職
融乃馳傳廵歴天下事無大小先牒上勸農使而後申
中書省司亦待融指撝而後決斷融之所至必招集老
幼宣上恩命百姓感其心至有流淚稱父母者融使還
具奏乃下制曰人惟邦本本固邦寧必在安人方能固
本永言理道實獲朕心思所以康濟黎庶寵綏華夏上
副宗廟乾坤之寄下答㝢縣貢獻之勤何嘗不夜分輟
寝日旰忘食然後以眇眇之身當四海之貴雖則長想
遐邇不可家至日見至于宣布政教安輯逋亡言念再
三其勤至矣莫副朕命實用恧焉當扆永懷静言厥緒
豈人流自久招諭不還上情靡通于下衆心㒺逹於上
求之眀發想見其人當属括地使宇文融謁見于延英
殿朕以人必土著因議逃亡嘉其忠讜堪任以事乃授
其田戶紀綱兼委之州縣釐革便令充使奉以安人遂
能恤我黎元克將朕命發自夏首及於歲終廵按所及
歸首百萬仍聞宣制之日老幼欣躍惟令是徔多流淚
以感朕心咸吐誠以荷王命猶恐朕之薄德未孚于人
撫字安存更冀良筭遂命百司長吏方州岳牧僉議廟
堂廣徵異見羣詞盈於札翰環省彌于旬日庶廣朕意
豈以為勞稽衆考言謂斯折衷欲人必信期於令行凡
爾司存勉以遵守夫食為人天富而後教經教彛體前
哲至言故平糴行於昔王義倉加於近代所以存九年
之蓄收上中之斂穰賤則農不傷財災饉則時無菜色
救人活國其利博哉今流戶大来玉田載理敖庾之務
寤寐所懷其客戶所税錢宜均充所在常平倉用仍許
預付價直任粟麥兼貯并舊常平錢粟並委本道判官
句當處置使斂散及時務以矜恤且分災恤患州黨之
常情損餘濟闕親隣之善貸故木鐸云徇里胥均功夜
績相從齊俗以贍今陽和布澤丁壮就田言念鰥惸事
資拯助宜委使司與州縣商量觀作農社貧富相恤耕
耘以時仍每至雨澤之後種穫忙月州縣常務一切停
減使趨時急於備宼尺璧賤於寸隂是則天無虛施人
無遺力又政在經遠功惟久著今逃亡初復居業未康
循逃戶及籍外剩田猶宜勞徕理資存撫其十道分判
官三五年内使就厥功令有終始當道覆屯及湏推劾
並以委之不湏廣差餘使示專其事不擾于人政術有
能必行賞罰其已奏復業歸首句當州縣每季一申不
湏挾名致有勞擾其歸首戶各令新首處與本貫計會
年戶色役勿欺隠及其兩處徵科宣布天下使眀知朕
意中書令張說素惡融之為人又患其權重融之所奏
多建議争之融揣其意先事圖之中書舍人張九齡言
於說曰宇文融承恩用事辯給多詞不可不備也說曰
此狗鼠輩焉能為事融尋兼戶部侍郎徔東封還又密
陳意見分吏部為十銓典選事所奏又為說所抑融乃
與御史大夫崔隠甫連名劾說廷奏其状說由是罷知
政事融恐說復用為己患數譛毁之上惡其朋黨尋出
融為魏州刺史俄轉汴州刺史又上表請用禹貢九河
舊道開稻田以利人并廻易陸運本錢官收其利雖興
役不息而事多不就十六年復入為鴻臚卿兼戶部侍
郎眀年拜黃門侍郎與裴光庭並兼同中書門下平章
事融既居相位欲以天下為己任謂人曰使吾居此數
月庶令海内無事矣於是薦宋璟為右丞相裴耀卿為
戶部侍郎許景先為工部侍郎甚允朝廷之望然性躁
急多言又引賓客故人晨夕飲謔由是為時論所譏時
禮部尚書信安王褘為朔方節度使殿中侍御史李宙
驛召將下獄褘既申訴得理融坐阿黨李宙出為汝州
刺史在相凡百日而罷裴光庭時兼御史大夫又彈融
交遊朋黨及男受贓等事貶昭州平樂尉在嶺外歲餘
司農少卿蒋岑舉奏融在汴州廻造船脚隠沒鉅萬給
事中馮紹烈又深文案其事實融於是配流巖州地既
瘴毒憂恚發疾遂詣廣府將停留未還都督耿仁忠謂
融曰眀公負朝廷深譴以至於此更欲故犯嚴命淹留
他境仁忠見累誠所甘心亦恐朝廷知眀公在此必不
相容也融遽還卒于路上聞之思其舊恩贈台州刺史
韋堅京兆萬年人父元珪先天中銀青光禄大夫開元
初兗州刺史堅姊為贈惠宣太子妃堅妻又楚國公姜
皎女堅姊又為皇太子妃中外榮盛故早從官叙二十
五年為長安令以幹濟聞與中貴人善探候主意見宇
文融楊慎矜父子以句剥財物争行進奉而致恩顧堅
乃以轉運江淮租賦所在置吏督察以裨國之倉廪歲
益鉅萬玄宗以為能天寳元年三月擢為陜郡太守水
陸轉運使自西漢及隋有運渠自關門西抵長安以通
山東租賦奏請於咸陽擁渭水作興成堰截灞滻水傍
渭東注至關西永豐倉下與渭合於長安城東九里長
樂坡下滻水之上架苑墻東面有望春樓樓下穿廣運
潭以通舟楫二年而成堅預於東京汴宋取小斛底船
三二百隻置於潭側其船皆署牌表之若廣陵郡船即
於栿背上堆積廣陵所出錦鏡銅器海味丹陽郡船即
京口綾衫叚晉陵郡船即折造官端綾繡會稽郡船即
銅器羅吴綾綘紗南海郡船即瑇瑁真珠象牙沉香豫
章郡船即名瓷酒器茶釜茶鐺茶椀宣城郡船即空青
石綠筆黃連始安郡船即蕉葛蚺蛇膽翡翠船中皆有
米吴郡即三破糯米方文綾凡數十郡駕船人皆大笠
子寬袖衫芒屨如吴楚之制先是人間戱唱歌詞云得
(丁紇反)体(都董反)紇那也紇囊得体耶潭裏船車閙揚州銅
器多三郎當殿坐看唱得体歌至開元二十九年田同
秀上言見玄元皇帝云有寶符在陜州桃林縣古關令
尹喜宅發中使求而得之以為殊祥改桃林為靈寳縣
及此潭成陜縣尉崔成甫以堅為陜郡太守鑿成新潭
又致揚州銅器翻出此詞廣集兩縣官使婦人唱之言
得寶弘農野弘農得寶那潭裏船車閙楊州銅器多三
郎當殿坐看唱得寶歌成甫又作歌詞十首白衣缺胯
綠衫錦半臂偏袒膊紅羅抹額於第一船作號頭唱之
和者婦人一百人皆鮮服靚糚齊聲接影鼓笛胡部以
應之餘船洽進至樓下連檣彌亘數里觀者山積京城
百姓多不識驛馬船檣竿人人駭視堅跪上諸郡輕貨
又上百牙盤食府縣進奏教坊出樂迭奏玄宗歡悦下
詔敕曰古之善政者貴於足食欲求富國者必先利人
朕關輔之間尤資殷贍比来轉輸未免艱辛故置此潭
以通漕運萬代之利一朝而成將允叶於永圖豈苟求
於縦觀其陜郡太守韋堅始終檢校夙夜勤勞賞以懋
功則惟常典宜特與三品仍改授一子三品京官兼太
守判官等並即量與改轉其專知檢校始末不(闕)潭所
者并孔目官及至典選日優與處分仍委韋堅具名錄
奏應役人夫等雖各酬傭直終使役日多並放今年地
税且唘鑿功畢舟檝已通既涉遠途又能先至永言觀
勵稍宜甄奬其押運綱各賜一中上考準前錄奏船夫
等宜共賜錢二千貫以充宴樂外郡進上物賜貴戚朝
官賜名廣運潭時堅姊故惠宣太子妃亦出寳物供樓
上鋪設進食竟日而罷李林甫以堅姜氏壻甚狎之至
是懼其詭計求進承恩日深堅又與李適之善益怒之
恐入為相乃與腹心構成其罪四月進銀青光禄大夫
左散騎常侍陜郡太守水陸轉運使句當緣河及江淮
南租庸轉運處置使並如故又以判官元撝豆盧友除
監察御史三年正月堅又加兼御史中丞封韋城男九
月拜守刑部尚書奪諸使以楊慎矜代之五載正月望
夜堅與河西節度鴻臚卿皇甫惟眀夜遊同過景龍觀
道士房為林甫所發以堅戚里不合與節將狎暱是構
謀規立太子玄宗惑其言遽貶堅為晉雲太守惟眀為
播川大守尋發使殺惟明於黔中籍其資財六月又貶
堅為江夏員外别駕又構堅與李適之善貶適之為宜
春太守七月堅又長流嶺南臨封郡堅弟將作少匠蘭
鄠縣令冰兵部員外郎芝堅男河南府戶曹諒並遠貶
至十月使監察御史羅希奭逐而殺之諸弟及男諒並
死堅妻姜氏林甫以其久遭輕賤特放還本宗倉部員
外郎鄭章貶南豐丞殿中侍御史鄭欽說貶夜郎尉監
察御史豆盧友貶富水尉監察御史楊惠貶巴東尉連
累者數十人又敕嗣薛王琄夷陵郡員外别駕長任其
母随男任女壻新貶巴陵太守盧幼林長流合浦郡肅
宗時為皇太子恐懼上表稱與新婦離絶七載嗣薛王
琄停仍於夜郎郡安置其母亦勒随男堅貶黜後林甫
諷所司發使於江淮東京緣河轉運使恣求堅之罪以
聞因之綱典船夫溢於牢獄郡縣徵剥不止隣伍盡成
裸形死於公府林甫死乃停
楊慎矜隋煬帝玄孫也曾祖隋齊王暕祖正道大業末
随宇文化及至河北為竇建德所破因與其祖母蕭皇
后入于建德軍建德送于突厥處羅可汗牙貞觀初李
靖擊破頡利可汗胡酋康蘇密以蕭后及正道歸授尚
衣奉御父隆禮長安中天官郎中神龍後歴洛梁&KR0632;汾
懷五州刺史皆以清嚴能檢察人吏絶於欺隠聞景雲
中以名犯玄宗上字改為崇禮開元初擢為太府少卿
雖錢帛充物丈尺間皆躬自省閱時議以為前後為太
府者無與為比擢拜太府卿加銀青光禄大夫進封弘
農郡公在職二十年公清如一年九十餘授戶部尚書
致仕時太平且久御府財物山積以為經楊卿者無不
精好每歲句剥省便出錢數百萬貫慎矜沉毅有材幹
任氣尚朋執初為汝陽令有能名崇禮罷太府玄宗訪
其子堪委其父任者宰臣以慎餘慎矜慎名三人皆勤
恪清白有父風而慎矜為其最因拜監察御史知太府
出納慎餘先為司農丞除太子舍人監京倉尋丁父憂
二十六年服闋累遷侍御史仍知太府出納慎名授大
理評事攝監察御史充都含嘉倉出納使甚承恩顧慎
矜於諸州納物者有水漬傷破及色下者皆令本州徵
折估錢轉市輕貨州縣徵調不絶於歲月矣在臺數年
又專知雜事風格甚高天寶二年遷權判御史中丞充
京畿採訪使知太府出納使並如故時右相李林甫握
權慎矜以遷拜不由其門懼不敢居其任固讓之因除
諫議大夫兼侍御史仍依舊知太府出納以鴻臚少卿
蕭諒為御史中丞諒至臺無所撝讓頗不相能竟出為
陜郡太守林甫以慎矜屈於己復擢為御史中丞仍充
諸道鑄錢使餘如故時散騎常侍陜郡太守韋堅兼御
史中丞為水陸漕運使權傾宰相侍御史王鉷推堅獄
慎矜引身中立以候望鉷恨之林甫亦憾焉慎矜與鉷
父瑨中外兄弟鉷即表姪少相狎鉷入臺慎矜為臺端
亦有推引及鉷遷中丞雖與鉷同列每呼為王鉷鉷恃
與林甫善漸不平之五載慎矜遷戶部侍郎中丞使如
故林甫見慎矜受主恩心嫉之又知王鉷於慎矜有間
又誘而㗖之鉷乃伺其隙以䧟之慎矜奪鉷職田背詈
鉷詆其母氏鉷不堪其辱慎矜性疎快素昵於鉷嘗話
讖書於鉷又與還俗僧史敬忠游處敬忠有學業鉷與
林甫構成其罪云慎矜是隋家子孫心規克復隋室故
蓄異書與凶人来往而說國家休咎時天寶六載十一
月玄宗在華清宫林甫令人發之玄宗震怒繫之於尚
書省詔刑部尚書蕭隠之大理卿李道邃少卿楊璹侍
御史楊釗殿中侍御史盧鉉同鞫之又使京兆士曹吉
温往東京收慎矜兄少府少監慎餘弟洛陽令慎名等
雜訊之又令温於汝州捕史敬忠獲之便赴行在所先
令盧鉉收太府少卿張瑄於會昌驛繫而推之瑄不肯
荅辯鉉百端拷訊不得乃令不良枷瑄以手力絆其足
以木按其足間其枷柄向前挽其身長校數尺腰細
欲絶眼鼻皆血出謂之驢駒拔撅瑄竟不肯荅又使鉉
與御史崔器入城搜慎矜宅無所得拷其小妻韓珠團
乃在竪櫃上作一闇凾盛讖書等鉉於袖中出而納之
詬以示慎矜慎矜曰他日不見今乃来是命也吾死矣
及温以敬忠至戲水驛東十餘里使証說之若至温湯
即求首陳不可得矣去温湯十餘里敬忠乞紙筆於桑
樹下具吐之比見慎矜敬忠證之慎矜皆引實二十五
日詔楊慎矜慎餘慎名並賜自盡史敬忠決重杖一百
鮮于賁范滔並決重杖配流遠郡慎矜外甥前通事舍
人辛景湊決杖配流義陽郡司馬嗣虢王巨與敬忠相
識觧官於南賓郡安置太府少卿張瑄決六十長流嶺
南臨封郡亦死於流所慎矜兄弟并史敬忠莊宅官收
以男女配流嶺南諸郡其張瑄万俟承暉鮮于賁等凖
此配流乃使監察御史顔真卿送敕至東京殿中侍御
史崔㝢引慎名令河南法曹張萬頃宣敕示之慎名見
慎矜賜自盡初尚撫膺及聞慎餘及身皆爾遂止及宣
敕了慎名曰今奉聖恩不敢稽留晷刻但以寡姊老年
請作數行書以别之㝢揖真卿真卿許之慎名神色不
變入房中作書曰拙於謀運不能静退兄弟并命唯姊
尚存老年孤煢何以堪此書後又數條事又宅中作一
板池池中魚一皆放之遂縊而死監察御史平冽齎敕
至大理寺慎餘聞死合掌指天而縊初慎矜至温湯正
食忽見一鬼物長丈餘朱衣冠幘立於門扇後慎矜叱
之良久不滅以熱羹投乃滅無何下獄死兄弟甚友愛
事寡姊如母皆偉儀形風韻高朗愛客喜飲籍甚於時
慎名嘗覽鏡見其鬚面神彩有過於人覆鏡歎惋曰吾
兄弟三人盡長六尺餘有如此貎如此材而見容當代
以期全難矣何不使我少體弱耶竟如其言
王鉷太原祁人也祖方翼夏州都督為時名將生㺿瑨
珣㺿瑨開元初並歴中書舍人珣兵部侍郎秘書監鉷
即瑨之孽子開元十年為鄠縣尉京兆尹稻田判官二
十四年再遷監察御史二十九年累除戶部員外郎常
兼御史天寶二年充京和市和糴使遷戶部郎中三載
長安令柳升以賄敗初韓朝宗為京兆尹引升為京令
朝宗又于終南山下為苟家觜買山居欲以避世亂玄
宗怒敕鉷推之朝宗自高平太守貶為吴興别駕又加
鉷長春宫使四載加句戶口色役使又遷御史中丞兼
充京畿採訪使五載又為京畿關内道黜陟使又兼充
關内採訪使時右相李林甫怙權用事志謀不利於東
儲以除不附己者而鉷有吏幹倚之轉深以為己用既
為戶口色役使時有敕給百姓一年復鉷即奏徵其脚
錢廣張其數又市輕貨乃甚於不放輸納物者有浸漬
折估皆下本郡徵納又敕本郡高戶為租庸脚士皆破
其家産彌年不了恣行割剝以媚於時人用嗟怨古制
天子六官皆有品秩高下其俸物因有等差唐法㳂於
周隋妃嬪宫官位有尊卑亦随其品而給授以供衣服
鉛粉之費以奉於宸極玄宗在位多載妃御承恩多賞
賜不欲頻於左右藏取之鉷探旨意歲進錢寶百億萬
便貯於内庫以恣主恩錫賚鉷云此是常年額外物非
征税物玄宗以為鉷有富國之術利於王用益厚待之
丁嫡母憂起復舊職使如故七載又加檢察内作事遷
戶部侍郎仍兼御史中丞賜紫金魚袋八載兼充閑厩
使及苑内營田五坊宫苑等使隴右羣牧都支度營田
使餘並如故太白山人李渾言于金星洞見老人云有
玉版石記符聖上長生久視玄宗令鉷入山洞求而得
之因上尊號加鉷銀青光禄大夫都知總監及栽接等
使九載五月兼京兆尹使並如故鉷威權轉盛兼二十
餘使近宅為使院文案堆積胥吏求押一字即累日不
遂中使賜遺不絶於門雖晉公林甫亦畏避之林甫子
岫為將作監供奉禁中鉷子準衛尉少卿亦鬭鷄供奉
每謔岫岫常下之萬年尉韋黃裳長安尉賈季隣常於
廳事貯錢數百繩名倡珍饌常有備擬以候準所適又
於宅側自有追歡之所鉷與弟戶部郎中銲召術士任
海川遊其門問其相命言有王否海川震懼潜匿不出
鉷懼洩其事令逐之至馮翊郡得誣以他事杖殺之定
安公主男韋會任王府司馬聞之話於私庭乃被侍兒
說於傭保者或有憾於會告於鉷鉷遣賈季隣收於長
安獄入夜縊之眀辰載屍還其家會皇堂外甥同産兄
王繇尚永穆公主而惕息不敢言十載封太原縣公又
兼殿中監十一載四月銲與故鴻臚少卿邢璹子縡情
密累年縡潜構逆謀引右龍武軍萬騎刻取十一月殺
龍武將軍因燒諸城門及市分數百人殺楊國忠及右
相李林甫左相陳希烈等先期二日事發玄宗臨朝召
鉷上於玉案前過状與鉷鉷好奕棋縡善棋鉷因銲與
之交故至是意銲在縡處金城坊密召之日晏始令捕
賊官捕之萬年尉薛榮光長安尉賈季隣等捕之逢銲
於化度寺門季隣為鉷所引用為赤尉銲謂之曰我與
邢縡故舊縡今反恐事急妄相引請足下勿受其言榮
先等至縡門縡等十餘人持弓刃突出榮先等遂與格
戰季隣以銲語白鉷鉷謂之曰我弟何得與之有謀乎
鉷與國忠共討逐縡縡下人曰勿損大夫人國忠為劒
南節度使有随身官以白國忠曰賊有號不可戰湏臾
驃騎大將軍内侍高力士領飛龍小兒甲騎四百人討
之縡為亂兵所斬擒其黨善射人韋瑶等以獻國忠以
白玄宗玄宗以鉷委任深必不與之知情鉷與銲别生
嫉其富貴故欲䧟鉷耳遂特原銲不問然意欲鉷請罪
之上密令國忠諷之國忠不敢洩上意諷鉷曰且主上
眷大夫深今日大夫湏割慈存門戶但抗疏請罪郎中
郎中亦未必至極刑大夫必存何如併命鉷俛首久曰
小弟先人餘愛平昔頻有處分義不欲捨之而謀存乃
進状十二日鉷入朝左相陳希烈言語侵之鉷恨之憤
訴言氣頗高鉷朝廻於中書侍郎廳修表令人進状門
司已不納矣湏臾敕希烈推之鉷以表示宰相林甫曰
大夫後之矣遂不許俄銲至國忠問大夫知否銲未及
應侍御史裴冕恐銲引之冕叱詈之曰足下為臣不忠
為弟不義聖上以大夫之故以足下為戶部郎中又加
五品恩亦厚矣大夫豈知縡事乎國忠愕然謂銲曰實
知即不可隠不知亦不可妄引銲方曰七兄不知季隣
證其罪及日暮奏之銲決杖死於朝堂賜鉷自盡於三
衛厨眀日移於資聖寺廊下裴冕言於國忠令歸宅權
斂之又請令妻女送墓所國忠義而許之令鉷判官齊
竒營護之男準除名長流嶺南承化郡備長流珠崖郡
至故驛殺之妻薛氏及在室女並流初鉷與御史中丞
戶部侍郎楊慎矜親且情厚頗為汲引及貴盛争權鉷
附於李林甫為所誘䧟慎矜家經五年而鉷至赤族豈
天道歟
史臣曰夫姦佞之輩惟事悦人聚斂之臣無非害物賈
禍招怨敗國喪身罕不由斯道也君人者中智已降亦
心緣利動言為甘聞志雖慕於聖明情不勝於嗜欲徒
有賢佐無如之何所以禮經戒其勿蓄宇文融韋堅楊
慎矜王鉷皆開元之倖人也或以括戶取媚或以漕運
承恩或以聚貨得權或以剥下獲寵負勢自用人莫敢
違張說李林甫手握大權承主恩顧尚遭凌擯以身下
之他人即可知也然天道惡盈器滿則覆終雖不令其
弊已多良可痛也宋璟裴耀卿許景先獲居重任因融
薦之此亦有鳳之一毛也玄宗以聖哲之姿處高明之
位未免此累或承之羞後之帝王得不深鑑
贊曰財能域人聚則民散如何帝王志求餘羡融堅矜
鉷因利乘便以徼寵榮宜招後患
舊唐書卷一百五
舊唐書卷一百五考證
楊慎矜傳太府少卿張瑄決六十長流嶺南新書瑄
與慎矜同賜死
王鉷傳祖方翼為時名將生㺿沈炳震曰按王方翼
傳作子珤新書作子璵
舊唐書卷一百五考證
