舊唐書卷一百十七
後晉司空同中書門下平章事劉昫撰
列傳第六十七
嚴武郭英乂崔寧弟寬(從孫蠡蠡子蕘)蕘子黯
嚴震嚴礪
嚴武中書侍郎挺之子也神氣雋爽敏扵聞見幼有成
人之風讀書不究精義涉獵而已弱冠以門蔭策名隴
右節度使哥舒翰奏充判官遷侍御史至德初肅宗興
師靖難大收才傑武杖節赴行在宰相房琯以武名臣
之子素重之及是首薦才略可稱累遷給事中既收長
安以武為京兆少尹兼御史中丞時年三十二以史思
明阻兵不之官優游京師頗自矜大出為綿州刺史遷
劒南東川節度使入為太子賓客兼御史中丞上皇誥
以劔南兩川合為一道拜武成都尹兼御史大夫充劒南
節度使入為太子賓客遷京兆尹兼御史大夫二聖山
陵以武為橋道使無何罷兼御史大夫改吏部侍郎尋
遷黃門侍郎與宰臣元載深相結託冀其引在同列事
未行求為方面復拜成都尹充劒南節度等使廣德二
年破吐蕃七萬餘衆拔當狗城十月取鹽川城加檢校
吏部尚書封鄭國公前後在蜀累年肆志逞欲恣行猛
政梓州刺史章彛初為武判官及是小不副意赴成都
杖殺之由是威震一方蜀土頗饒珍産武窮極奢靡賞
賜無度或由一言賞至百萬蜀方閭里以徵斂殆至匱
竭然蕃虜亦不敢犯境而性本狂蕩視事多率胷臆雖
慈母言不之顧初為劒南節度使舊相房琯出為管内
刺史琯扵武有薦導之恩武驕倨見琯略無朝禮甚為
時議所貶永泰元年四月以疾終時年四十
郭英乂先朝隴右節度使左羽林軍將軍知運之季子
也少以父業習知武㙯策名河隴間以軍功累遷諸衞
員外將軍至德初肅宗興師朔野英乂以將門子特見
任用遷隴右節度使兼御史中丞既收二京徵還闕下
掌禁兵遷羽林軍大將軍加特進以家艱去職朝廷方
討史思明選任將帥乃起英乂為陜州刺史充陜西節
度潼關防禦等使尋加御史大夫兼神策軍節度代宗
即位加檢校戶部尚書兼御史大夫元帥雍王自陜統
諸軍討賊洛陽留英乂在陜為後殿東都平以英乂權
為東都留守既至東都不能禁暴縱麾下兵與朔方廽
紇之衆大掠都城延及鄭汝等州比屋蕩盡廣德元年
策勲加賞封二百戶徵拜尚書右僕射封定襄郡王恃
富而驕扵京城創起甲第窮極奢靡與宰臣元載交結
以久其權會劒南節度使嚴武卒載以英乂代之兼成
都尹充劒南節度使既至成都肆行不軌無所忌憚玄
宗幸蜀時舊宫置為道士觀内有玄宗鑄金真容及乘
輿侍衞圖畫先是節度使每至皆先拜而後視事英乂
以觀地形勝乃入居之其真容圖畫悉遭毁壊見者無
不憤怒以軍政苛酷無敢發言又頗恣狂蕩聚女人騎
驢擊毬製鈿驢鞍及諸服用皆侈靡装飾日廢數萬以
為笑樂未嘗問百姓間事人頗怨之又以西山兵馬使
崔旰得衆心屢抑之旰因蜀人之怨自西山率麾下五
千餘衆襲成都英乂出軍拒之其衆皆叛反攻英乂英
乂奔扵簡州普州刺史韓澄斬英乂首以送旰并屠其
妻子焉
崔寧衞州人本名旰雖儒家子喜縱横之術衞州刺史
茹璋授旰符離令既罷久不調遂客遊劒南從軍為步
卒事鮮于仲通又随李宓討雲南宓戰敗旰歸成都行
軍司馬崔論見旰悦其狀貌又以其宗姓厚遇薦為衙
將歴事崔圓裴冕冕遭流謗朝廷將遣使推按旰部下
截耳稱冤中使奏之旰亦赴京師授司戈歴司階折衝
郎將軍等官寶應初蜀中亂山賊擁絶縣道代宗憂之
嚴武薦旰為利州刺史既至山賊遁散由是知名嚴武
為劒南節度赴鎮過利州心欲辟旰為部將以利非屬
部旰難輒去俾旰籌之旰曰節度使張獻誠見忌且又
好利誠能重賂之旰可以從大夫矣武至劒南遺獻誠
竒錦珍貝價兼百金獻誠大悦武乃遺獻誠書求旰獻
誠然之令旰移疾去郡旰乃之劒南武奏為漢州刺史
久之吐蕃與諸雜羌戎寇陷西山柘静等州詔嚴武收
復武遣旰統兵西山旰善撫士卒皆願致死命始次賊
城周圍皆石礫攻具無所設唯東南隅環丈之地壤土
可穴諜知之以告旰晝夜穿地道攻之再宿而拔其城
因拓地數百里下城寨數四番衆相語曰崔旰神兵也
將更前進以糧盡還師武大悦装七寶轝迎旰入成都
以誇士衆賞賚過厚永泰元年五月嚴武卒杜濟為西
川行軍司馬權知軍府事時郭英幹為都知兵馬使郭
嘉琳為都虞候皆請英幹兄英乂為節度使旰時為西
山都知兵馬使與軍衆共請大將王崇俊為節度使二
奏俱至京師會朝廷已除英乂旰使因見英乂陳其事
英乂至成都數日誣殺王崇俊又召旰還成都英乂減
將健糧賜人心怨怒旰在西山聞之大恐乃託備吐蕃
未赴成都英乂怒出兵聲言助旰討吐蕃其實襲之也
旰家在漢州英乂遷之成都通其妾媵旰知之轉入深
山英乂自率師攻旰值天大寒雪深數尺英乂士馬凍
死者數百人衆心離叛旰遂出兵拒敵英乂與之接戰
英乂軍大敗而還收餘兵纔千人歸成都將卒因多逃
散初天寳中劒南節度使鮮于仲通嘗建一使院院宇
甚華麗及玄宗幸蜀嘗居之因為道觀兼寫玄宗真容
置之正室英乂因入觀行香悦其竹樹遂奏請以仲通
舊院為軍營乃移去真容自居之旰聞之謂將士曰英
乂反矣不然何得除毁玄宗真容而自居之乃率兵攻
成都英乂出兵扵城西門令栢茂琳為前軍郭英幹為
左軍郭嘉琳為後軍與旰戰茂琳等軍累敗軍人多投
旰旰令降將統兵與英乂轉戰大敗之兵至子城英乂
單騎奔簡州為普州刺史韓澄所殺時卭劒所在起兵
相攻劒南大亂永泰二年二月乃以黃門侍郎平章事
杜鴻漸兼成都尹山南西道劒南東川西川南卭等道
副元帥劒南西川節度使鴻漸出駱谷有謀者曰相公
駐軍閬州遥制劒南數移牒述英乂過失言旰有方略
旰腹心攝諸州刺史者皆奏正之令旰及將校不疑怨
然後與東川節度使張獻誠及諸賊帥合議數出兵攻
旰既數道連兵未經一年兵勢減耗旰窮必束身歸朝
此上策也鴻漸畏懦計疑未决會旰使至卑辭厚禮送
繒錦數千匹鴻漸貪其利遂至成都日與判官杜亞楊
炎將吏等高會縱觀軍州政事悉委旰仍連表聞薦先
時張獻誠數與旰戰獻誠屢敗旌節皆為旰所奪朝廷
因鴻漸之請加成都尹兼西山防禦使西川節度行軍
司馬仍賜名曰寧大歷二年鴻漸歸朝遂授寧西川節
度使恃地險人富乃厚斂財貨結權貴令弟寬留京師
元載及諸子有所欲寬恣與之故寬驟歴御史知雜事
御史中丞寬兄審亦任郎中諫議大夫給事中寧在蜀
十餘年地險兵強肆侈窮慾將吏妻妾多為所淫汚朝
廷患之而不能詰累加尚書左僕射大歷十四年入朝
遷司空平章事兼山陵使尋代喬琳為御史大夫平章
事寧以為選擇御史當出大夫不謀及宰相乃奏請以
李衡于結等數人為御史楊炎大怒其狀遂寝炎又數
讒毁劉晏寧又救解之寧既厚結元載已久楊炎又出
自載門寧初附炎炎因此大怒其年十月南蠻大下與
吐蕃三道合進一出茂州過文川及灌口一出扶文過
方維白埧一出黎埧雅過卭敕戎酋誡其衆曰吾要蜀
川為東府凡伎巧之工皆送邏娑平歲賦一縑而已是
蠻之入連陷郡邑士庶奔亡山谷屬寧在朝軍中無帥
德宗促寧還鎮炎懼寧怨已入蜀難制謂德宗曰蜀川
天下奥壤自寧擅置其中朝廷失其外府十四年矣今
寧来朝尚有全師守蜀貨利之厚適中奉給貢賦所入
與無地同始寧與諸將等夷獨因叛亂得位不敢自有
以恩柔煦育威令不行今雖歸之必無功是徒遣也若
有功義不可奪則西川之奥敗固失之勝亦非國家所
有陛下熟察帝曰卿策何從炎曰請無歸寧今朱泚所
部范陽勁兵戍在近甸促令與禁兵雜往舉無不捷因
是役得寘親兵内其腹中蜀將必不敢動然後換授他
帥以收其權得千里肥饒之地是因小禍受大福也帝
曰善即止寧不行乃發禁兵四千范陽兵五千赴援東
川出軍自江油趣白埧與山南兵合擊蠻兵敗走范陽
軍又擊破扵七盤遂拔新城戎蠻大敗凡斬馘六千生
擒六百傷者殆半饑寒隕於崖谷者八九萬寧遂罷西
川節度使制授檢校司空同中書門下平章事御史大
夫京畿觀察使兼靈州大都督單于鎮北大都護朔方
節度等使兼鄜坊丹延都團練觀察使託以重臣綏靖
北邊但令居鄜州雖以寧為節度每道皆置留後自得
奏事炎悉諷令伺寧過犯杜希全為靈州王翃為振武
李建徽為鄜州及戴休顔杜從政吕希倩等皆炎署置
也寧廵邊至夏州刺史吕希倩與寧同力招撫党項歸
降者甚多炎惡之因奏希倩撫綏之功才堪委任召歸
朝除右僕射知省事以神武將軍時常春代之朱泚之
亂上卒迫行幸百寮諸王鮮有知者寧後數日自賊中
来上初喜甚寧私謂所親曰聖上聰明英邁從善如轉
規但為盧杞所惑至此爾杞聞之潛與王翃圖議陥之
初涇原兵作亂之夕寧與翃及御史大夫于頎俱出延
平門而西數下馬便液每下輒良久翃等促之不敢前
又懼賊兵追及翃乃大聲而言曰已至此不必顧望至
奉天翃具以事聞會朱泚行反間偽除柳渾宰相署寧
中書令寧朔方掌書記康湛時為盩厔尉翃逼湛作寧
遺朱泚書使寧無以自辯翃遂獻之杞因誣奏曰崔寧
初無葵藿向日之心聞扵城中與朱泚堅為盟約所以
後扵百辟今事果驗使兇渠外逼姦臣内謀則大事去
矣因俯伏歔欷曰臣備位宰相危不能持顛不能扶宜
當萬死伏待斧鉞上命左右扶起之既還俄有中人引
寧扵幕後二力士自後縊殺之時年六十一初將誅寧
召至朝堂云令江淮宣慰尋命翰林學士陸贄草誅寧
制贄求寧與泚書將以狀生之復亂言云其書已失寧
既得罪籍沒其家中外稱其冤乃赦其家歸其資産貞
元十二年六月寧故將夏綏銀節度使韓潭奏請以新
加禮部尚書恩制以雪寧之罪詔從之任其家收葬初
寧入朝留弟寬守成都瀘州楊子琳乘間以精騎數千
突入成都據城守之寬屢戰力屈子琳威聲頗盛寧妾
任氏魁偉果幹乃出其家財十萬募勇士信宿間得千
人設隊伍將校手自麾兵以逼子琳子琳懼城内糧盡
乃拔城自潰子琳素有妖術其夕致大雨引舟至庭除
登之而遁寧季弟密密子繪父子皆以文雅稱歴使府
從事繪生四子蠡黯確顔皆以進士擢第蠡字越卿元
和五年擢第累辟使府寶歷中入朝監察御史太和初
為侍御史三遷戶部郎中出為汝州刺史開成初以司
勲郎中徵尋以本官知制誥明年正拜舍人三年權知
禮部貢舉四年拜禮部侍郎轉戶部上疏論國忌日設
僧齋百官行香事無經據詔曰朕以郊廟之禮嚴奉祖
宗備物盡誠庶幾昭格恭惟忌日之感所謂终身之憂
而近代以来歸依釋老徵二教以設食會百辟以行香
將以有助聖靈冥資福祚有異皇王之術頗乖教義之
宗昨得崔蠡奏論遂遣討尋本末禮文令式曾不該明
習俗因循雅當整革其兩京天下州府以國忌日為寺
觀設齋焚香赴今已後並宜停罷蠡尋為華州刺史鎮
國軍等使再歴方鎮子蕘蕘字野夫大中二年擢進士
第累官至尚書郎知制誥正拜中書舍人戶部侍郎乾
符中自尚書右丞遷吏部侍郎蕘美文詞善談論而馭
事簡率銓管非所長出為陜州觀察使以器韻自高不
屑細故權移僕下時河南寇盜蜂起王仙芝亂漢南朝
綱不振而蕘自恃清貴不恤人之疾苦百姓訴旱蕘指
庭樹曰此尚有葉何旱之有乃笞之吏民結怨既而為
軍人所逐饑渴甚投民舍求水民以溺飲之初為軍人
所俘翦其髭髮拜而獲免以失守貶端州司馬復入為
左散騎常侍卒子居敬居儉居敬終尚書郎居儉中興
终戶部尚書黯字直卿太和二年進士擢第開成初為
青州從事入為監察御史奏郊廟祭器不虔請敕有司
文宗謂宰臣曰宗廟之事朕合親奉其禮但以千乘萬
騎動費國用每有司行事之日被衣冠坐以俟旦比聞
主者不虔祭器勞敝非事神蠲潔之義卿宜嚴敕有司
道吾此意黯具條奏以聞尋遷員外郎會昌中為諫議
大夫確字岳卿顔字希卿位皆至尚書郎
嚴震字遐聞梓州鹽亭人世為田家以財雄扵鄉里至
德乾元已後震屢出家財以助邊軍授州長史王府諮
議參軍東川節度判官韋收薦震才用扵節度使嚴武
遂授合州長史及嚴武移西川署為押衙改恒王府司
馬嚴武以宗姓之故軍府之事多以委之又歴試衞尉
太常少卿嚴武卒廼罷歸東川節度使又奏為渝州刺
史以疾免山南西道節度使又奏為鳳州刺史加侍御
史丁母憂罷起復本官仍充興鳳兩州團練使累加開
府儀同三司兼御史中丞為政清嚴興利除害遠近稱
美建中初司勲郎中韋楨為山劒黜陟使薦震理行為
山南第一特賜上下考封鄖國公在鳳州十四年能政
不渝建中三年代賈耽為梁州刺史兼御史大夫山南
西道節度觀察等使及朱泚竊據京城李懷光頓軍咸
陽又與之連結泚令腹心穆庭光宋瑗等齎白書誘震
同叛震集衆斬庭光等時李懷光連賊德宗欲移幸山
南震既聞順動遣吏馳表往奉天迎駕仍令大將張用
誠領兵五千至盩厔已東迎護上聞之喜既而用誠為
賊所誘欲謀背逆朝廷憂之會震又遣牙將馬勛奉表
迎候上臨軒召勛與之語勛對曰臣請計日至山南取
節度使符召用誠即不受召臣當斬其首以復上喜曰
卿何日當至勛尅日時而奏帝勉勞之勛既得震符乃
請壯丁五人偕行既出駱谷用誠以勛未知其謀乃以
數百騎迎勛勛與俱之傳舍用誠左右森然勛先聚草
發火扵驛外軍士争附火勛乃從容出懷中符示之曰
大夫召君用誠惶懼起走壯士自背束手而擒之不虞
用誠子居後引刀斫勛勛左右遽承其臂刀下不甚微
傷勛首遂格殺其子而仆用誠扵地壯士跨其腹以刅
擬其喉曰出聲即死勛即其營軍士已被甲執兵矣勛
大言曰汝等父母妻子皆在梁州一朝棄之欲從用誠
反逆有何利也但滅汝族耳大夫使我取張用誠不問
汝輩欲何為乎衆皆讋服扵是縳用誠送州震杖殺之
拔其副將使率其衆迎駕勛以藥封首馳赴行在愆約
半日上頗憂之及勛至上喜動顔色翌日車駕發奉天
及入駱谷李懷光遣數百騎来襲頼山南兵擊之而退
輿駕無警急之患尋加震檢校戶部尚書賜實封二百
戶三月德宗至梁州山南地貧糧食難給宰臣議請幸
成都府震奏曰山南地接京畿李晟方圖收復藉六軍
聲援如幸西川則晟未見收復之期也幸陛下徐思其
宜議未决李晟表至請車駕駐驆梁洋以圖收復羣議
乃止梁漢之間刀耕火耨民以採稆為事雖節察十五
郡而賦額不敵中原三數縣自安史之後多為山賊剽
掠戶口流散太半洎六師駐驆震設法勸課鳩聚財賦
以給行在民不至煩供億無闕其年六月收復京城車
駕將還京師進位檢校尚書左僕射詔曰朕遭罹寇難
播越梁岷蒸庶煩扵供億武旅勤扵扞衞凡百執事各
奉厥司眷于是邦復我興運宜加崇大以示將来宜改
梁州為興元府官名品制同京兆河南府鄭縣昇為赤
諸縣昇為畿見任州縣官考滿日放選百姓給復一年
洋州宜昇為望見任州縣官考滿減兩選山南西道將
士並與甄叙以震為興元尹賜實封二百戶貞元元年
十一月德宗親祀昊天上帝于南郊震入朝陪祭十一
年二月加同平章事貞元十五年六月卒時年七十六
廢朝三日冊贈太保賻布帛米粟有差及喪將至令百
官以次赴宅弔哭
嚴礪震之宗人也性輕躁多姦謀以便佞在軍歴職至
山南東道節度都虞候興州刺史兼監察御史貞元十
五年嚴震卒以礪權留府事兼遺表薦礪才堪委任七
月超授興元尹兼御史大夫山南西道節度支度營田
觀察使詔下諫官御史以為除拜不當是日諫議給事
補闕拾遺並歸門下省共議礪資歴甚淺人望素輕遽
領節旄恐非允當既兼雜話發論喧然拾遺李繁獨奏
云昨除拜嚴礪衆以為不當諫議大夫苗拯云已三度
表論未見聽允給事中許孟容曰誠如此不曠職矣又
云李元素陳京王舒並見拯及孟容言議上遣三司使
詰之拯狀云實扵衆中言曾論奏不言三度繁證之不
已孟容等又云拯實言兩度拯請依衆狀翌日貶拯萬
州刺史李繁播州參軍並同正礪在位貪殘士民不堪
其苦素惡鳳州刺史馬勛誣奏貶賀州司戶縱情肆志
皆此類也元和四年三月卒卒後御史元稹奉使兩川
按察紏劾礪在任日贓罪數十萬詔徵其贓以死恕其
罪
史臣曰爵人扵朝與衆共之刑人扵市與衆棄之縊崔
寧除嚴礪時君之政可知矣輔相之才可見矣武不禀
父風有違母誨凡為人子者得不誡哉雖有周孔之才
不足稱也況狂夫乎英乂失政其死也宜哉嚴震立功
其道也顯矣
贊曰英乂失政崔寧發身武為士子震作純臣
舊唐書卷一百十七
舊唐書卷一百十七考證
嚴武傳上皇誥以劍兩川合為一道沈炳震曰按方
鎮表廣德二年合兩川為一道則是代宗時事非上
皇誥也
崔寧傳尋代喬琳為御史大夫平章事沈炳震曰按
紀及宰相表喬琳免後皆無寧入相文疑代琳為御
史大夫非平章事也
杜希全為靈州王翃為振武本紀張光晟非王翃
贊語武為士子震作純臣沈炳震曰按傳意言武之
狂暴不得為克家子也士字誤
舊唐書卷一百十七考證
