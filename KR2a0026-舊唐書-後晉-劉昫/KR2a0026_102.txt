舊唐書卷一百二
後晉司空同中書門下平章事劉昫撰
列傳第五十二
馬懷素褚无量劉子玄(兄知柔子貺餗彙秩迅迥)徐堅
元行沖吳兢韋述弟逌迪(蕭直蕭穎士母煚殷踐猷附)
馬懷素潤州丹徒人也寓居江都少師事李善家貧無
燈燭晝採薪蘇夜燃讀書遂博覽經史善屬文舉進士
又應制舉登文學優贍科拜郿尉四遷左臺監察御史
長安中御史大夫魏元忠為張易之所構配徒嶺表太
子僕崔貞慎東宫率獨孤禕之餞于郊外易之怒使人
誣告貞慎等與元忠同謀則天令懷素按鞫遣中使促
迫諷令構成其事懷素執正不受命則天怒召懷素親
加詰問懷素奏曰元忠犯罪配流貞慎等以親故相送
誠為可責若以為謀反臣豈誣罔神眀昔彭越以反伏
誅欒布奏事於其屍下漢朝不坐况元忠罪非彭越陛
下豈加追送之罪陛下當生殺之柄欲加之罪取決聖
衷可矣若付臣推鞫臣敢不守陛下之法則天意解貞
愼等由是獲免時夏官侍郎李迥秀恃張易之之勢受
納貨賄懷素奏劾之迥秀遂罷知政事懷素累轉禮部
員外郎與源乾曜盧懷慎李傑等充十道黜陟使懷素
處事平恕當時稱之使還遷考功員外郎時貴戚縱恣
請託公行懷素無所阿順典舉平允擢拜中書舍人開
元初為戸部侍郎加銀青光禄大夫累封常山縣公三
遷秘書監兼昭文館學士懷素雖居吏職而篤學手不
釋卷謙恭謹慎深為玄宗所禮令與左散騎常侍褚无
量同為侍讀每次閤門則令乘肩轝以進上居别館以
路遠則命宫中乘馬或親自送迎以申師資之禮是時
秘書省典籍散落條疏無叙懷素上疏曰南齊已前墳
籍舊編王儉七志已後著述其數盈多隋志所書亦未
詳悉或古書近出前志闕而未編或近人相傳浮詞鄙
而猶記若無編錄難辯淄澠望括檢近書篇目并前志
所遺者續王儉七志藏之秘府上於是召學涉之士國
子博士尹知章等分部撰錄并刊正經史粗創首尾會
懷素病卒年六十上特為之舉哀廢朝一日贈潤州刺
史諡曰文
禇无量字弘度杭州鹽官人也幼孤貧勵志好學家近
臨平湖時湖中有龍鬭傾里閈就觀之无量時年十二
讀書晏然不動及長尤精三禮及史記舉眀經累除國
子博士景龍三年遷國子司業兼修文館學士是歲中
宗將親祀南郊詔禮官學士修定儀注國子祭酒祝欽
眀司業郭山惲皆希旨請以皇后為亞獻无量獨與太
常博士唐紹蔣欽緒固争以為不可无量建議曰夫郊
祀者眀皇之盛事國家之大禮行其禮者不可以臆斷
不可以情求皆上順天心下符人事欽若稽古率由舊
章然後可以交神眀可以膺福祜然禮文雖衆莫如周
禮周禮者周公致太平之書先聖極由衷之典法天地
而行教化辯方位而叙人倫其義可以幽贊神眀其文
可以經緯邦國備物致用其可忽乎至如冬至圓丘祭
中最大皇后内主禮位甚尊若合郊天助祭則當具著
禮典今徧檢周官無此儀制蓋由祭天南郊不以地配
唯將始祖為主不以祖妣配天故唯皇帝親行其禮皇
后不合預也謹按大宗伯職云若王不祭祀則攝位注
云王有故代行其祭事下文云凡大祭祀王后不與則
攝而薦豆籩徹若皇后合助祭承此下文即當云若不
祭祀則攝而薦豆籩今於文上更起凡則是别生餘事
夫事與上異則别起凡凡者生上起下之名不專繫於
夲職周禮一部之内此例極多備在文中不可具錄又
王后助祭親薦豆籩而不徹案九嬪職云凡祭贊后薦
徹豆籩注云后進之而不徹則知中徹者為宗伯生文
若宗伯攝祭則宗伯親徹不别使人又案外宗掌宗廟
之祀王后不與則贊宗伯此之一文與上相證何以眀
之案外宗唯掌宗廟祭祀不掌郊天足眀此文是宗廟
祭也案王后行事總在内宰職中檢其職文唯云大祭
祀后祼獻則贊瑶爵亦如之鄭注云謂祭宗廟也注所
以知者以文云祼獻祭天無祼以此得知又祭天之器
則用陶匏亦無瑶爵注以此得知是宗廟也又内司服
掌王后六服無祭天之服而巾車職掌王后之五輅亦
無后祭天之輅祭天七獻無后亞獻以此諸文參之故
知后不合助祭天也唯漢書郊祀志則有天地合祭皇
后預享之事此則西漢末代強臣擅朝悖亂彝倫黷神
謟祭不經之典事涉誣神故易傳曰誣神者殃及三代
太誓曰正稽古立功立事可以永年承天之大律斯史
策之良誡豈可不知今南郊禮儀事不稽古忝守經術
不敢默然請旁詢碩儒俯摭舊典採曲臺之故事行圓
丘之正儀使聖朝叶昭曠之塗天下知文物之盛豈不
幸甚時左僕射韋巨源等阿旨叶同欽眀之議竟不從
无量所奏尋以母老請停官歸侍景雲初玄宗在春宫
召拜國子司業兼皇太子侍讀嘗撰翼善記以進之皇
太子降書嘉勞賚絹四十匹太極元年皇太子國學親
釋奠令无量講孝經禮記各隨端立義博而且辯觀者
歎服焉既畢進授銀青光禄大夫兼賜以章服并綵絹
百叚玄宗即位遷郯王傅兼國子祭酒尋以師傅恩遷
左散騎常侍仍兼國子祭酒封舒國公實封二百戸未
幾丁憂解職廬於墓側其所植松柏時有鹿犯之无量
泣而言曰山中衆草不少何忍犯吾先塋樹哉因通夕
守護俄有羣鹿馴狎不復侵害无量因此終身不食鹿
肉服闋召拜左散騎常侍復為侍讀以其年老每隨仗
出入特許緩行又為造腰輿令内給使輿於内殿无量
頻上書陳時政得失多見納用又嘗手勑褒美賜物二
百叚无量以内庫舊書自高宗代即藏在宫中漸致遺
逸奏請繕寫刊校以弘經籍之道玄宗令於東都乾元
殿前施架排次大加搜寫廣采天下異夲數年間四部
充備仍引公卿已下入殿前令縱觀焉開元六年駕還
又勑无量於麗正殿以續前功皇太子及郯王嗣直等
五人年近十歲尚未就學无量繕寫論語孝經各五夲
以獻上覽之曰吾知无量意无量遽令選經眀篤行之
士國子博士郄恒通郭謙光左拾遺潘元祚等為太子
及郯王已下侍讀七年詔太子就國子監行齒胃之禮
无量登座說經百寮集觀禮畢賞賜甚厚眀年无量病
卒年七十五臨終遺言以麗正寫書未畢為恨上為舉
哀廢朝兩日贈禮部尚書諡曰文初无量與馬懷素俱
為侍讀顧待甚厚及无量等卒後祕書少監康子原國
子博士侯行果等又入侍講雖屢加賞賜而禮遇不逮
禇焉
劉子玄夲名知幾楚州刺史胤之族孫也少與兄知柔
俱以詞學知名弱冠舉進士授獲嘉主簿證聖年有制
文武九品已上各言時政得失知幾上表陳四事詞甚
切直是時官爵僭濫而法網嚴密士類競為趨進而多
䧟刑戮知幾乃著思愼賦以刺時且以見意鳳閣侍郎
蘇味道李嶠見而歎曰陸機豪士所不及也知幾長安
中累遷左史兼修國史擢拜鳳閣舍人修史如故景龍
初再轉太子中允依舊修國史時侍中韋巨源紀處納
中書令楊再思兵部尚書宗楚客中書侍郎蕭至忠並
監脩國史知幾以監修者多甚為國史之弊蕭至忠又
嘗責知幾著述無課知幾於是求罷史任奏記於至忠
曰㒒自策名士伍待罪朝列三為史臣再入東觀竟不
能勒成國典貽彼後來者何哉静言思之其不可者五
也何者古之國史皆出自一家如魯漢之丘眀子長晉
齊之董狐南史咸能立言不朽藏諸名山未聞藉以衆
功方云絶筆唯後漢東觀大集羣儒而著述無主條章
靡立由是伯度譏其不實公理以為可焚張蔡二子紀
之於當代傅范兩家嗤之於後葉今史司取士有倍東
京人自以為荀袁家自稱為政駿每欲記一事載一言
皆閣筆相視含毫不斷故首白可期而汗青無日其不
可一也前漢郡國計書先上太史副上丞相後漢公卿
所撰始集公府乃上蘭臺由是史官所修載事為博原
自近古此道不行史臣編錄唯自詢採而左右二史闕
注起居衣冠百家罕通行狀求風俗於州郡視聽不該
討㳂革於臺閣簿籍難見雖使尼父再出猶且成其管
窺況限以中才安能遂其博物其不可二也昔董狐之
書法也以示於朝南史之書弑也執簡以往而近代史
局皆通籍禁門幽居九重欲人不見尋其義者由杜彼
顔面防諸請謁故也然今館中作者多士如林皆願長
喙無聞䶦舌儻有五始初成一字加貶言未絶口而朝
野具知筆未棲毫而搢紳咸誦夫孫盛實錄取嫉權門
王韶直書見讎貴族人之情也能無畏乎其不可三也
古者刊定一史纂成一家體統各殊指歸咸别夫尚書
之教也以疏通知遠為主春秋之義也以懲惡勸善為
先史記則退處士而進姦雄漢書則抑忠臣而飾主闕
斯並曩賢得失之例良史是非之準作者言之詳矣頃
史官注記多取禀監修楊令公則云必須直詞宗尚書
則云宜多隠惡十羊九牧其事難行一國三公適從焉
在其不可四也竊以史置監修雖無古式尋其名號可
得而言夫言監者盖總領之義耳如創紀編年則年有
斷限草傳叙事則事有豐約或可略而不略或應書而
不書此失刊削之例也屬詞比事勞逸宜均揮鉛奮黑
勤惰湏等某袠某篇付之此職某紀某傳歸之此官此
銓配之理也斯並宜眀立科條審定區域儻人思自勉
則書可立成今監之者既不指授修之者又無尊奉用
使爭學苟且務相推避坐變炎涼徒延歲月其不可五
也凡此不可其流實多一言以蔽三隅自反而時談物
議焉得笑僕編次無聞者哉比者伏見眀公每汲汲於
勸誘勤勤於課績或云墳籍事重努力用心或云歲序
已淹何時輟手竊以綱維不舉而督課徒勤雖威以刺
骨之刑勖以懸金之賞終不可得也語曰陳力就列不
能則止㒒所以比者布懷知己歴詆羣公屢辭載筆之
官願罷記言之職者正謂此耳當今朝號得人國稱多
士蓬山之下良直差肩芸閣之中英竒接武僕既功虧
刻鵠筆未獲麟徒殫太官之膳虚索長安之米乞以夲
職還其舊居多謝簡書請避賢路惟眀公足下哀而許
之至忠惜其才不許解史任宗楚客嫉其正直謂諸史
官曰此人作書如是欲置我何地時知幾又著史通子
二十卷備論史策之體太子右庶子徐堅深重其書嘗
云居史職者宜置此書於座右知幾自負史才常慨時
無知己乃委國史於著作郎吳兢别撰劉氏家史十五
卷譜考三卷推漢氏為陸終苖裔非堯之後彭城叢亭
里諸劉出自宣帝子楚孝王囂曾孫司徒居巢侯劉愷
之後不承楚元王交皆按據眀白正前代所誤雖為流
俗所譏學者服其該博初知幾每云若得受封必以居
巢為名以紹司徒舊邑後以修則天實錄功果封居巢
縣子又鄉人以知幾兄弟六人進士及第文學知名改
其鄉里為高陽鄉居巢里景雲中累遷太子左庶子兼
崇文館學士仍依舊修國史加銀青光禄大夫時玄宗
在東宫知幾以名音類上名乃改子玄二年皇太子將
親釋奠於國學有司草儀注令從臣皆乘馬著衣冠子
玄進議曰古者自大夫已上皆乘車而以馬為騑服魏
晉已降迄乎隋代朝士又駕牛車歴代經史具有其事
不可一二言也至如李廣北征解鞍憩息馬援南伐據
鞍顧盻斯則鞍馬之設行於軍旅戎服所乘貴於便習
者也按江左官至尚書郎而輙輕乘馬則為御史所彈
又顔延之罷官後好騎馬出入閭里當代稱其放誕此
則專車憑軾可擐朝衣單馬御鞍宜從䙝服求之近古
灼然之眀騐也自皇家撫運㳂革隨時至如陵廟廵謁
王公冊命則盛服冠履乘彼輅車其士庶有衣冠親迎
者亦時以服箱充馭在於他事無復乘車貴賤所行通
用鞍馬而已臣伏見比者鑾輿出幸法駕首途左右侍
臣皆以朝服乘馬夫冠履而出只可配車而行今乘車
既停而冠履不易可謂唯知其一而未知其二也何者
褒衣博帶革履高冠夲非馬上所施自是車中之服必
也韈而升鐙跣以乘鞍非唯不師古道亦自取驚今俗
求諸折中進退無可且長裾廣袖襜如翼如鳴珮行組
鏘鏘奕奕馳驟於風塵之内出入於旌棨之間儻馬有
驚逸人從顚墜遂使屬車之右遺履不收清道之傍絓
驂相續固以受嗤行路有損威儀今議者皆云秘閣有
梁武帝南郊圖多有危冠乘馬者此則近代故事不得
謂無其文臣案此圖是後人所為非當時所撰且觀代
間有古今圖畫者多矣如張僧繇畫羣公祖二疏而兵
士有著芒屩者閻立夲畫眀君入匈奴而歸人有著帷
帽者夫芒屩出於水鄉非京華所有帷帽創於隋代非
漢官所作議者豈可徵此二畫以為故實者乎由斯而
言則梁氏南郊之圖義同於此又傳稱因俗禮貴緣情
殷輅周冕規模不一秦冠漢佩用捨無常況我國家道
軼百王功高萬古事有不便理資變通其乘馬衣冠竊
謂宜從省廢臣懷此異議其來自久日不暇給未及㩁
揚今屬殿下親從齒胄將臨國學凡有衣冠乘馬皆憚
此行所以輒進狂言用申鄙見皇太子手令付外宣行
仍編入令以為常式開元初遷左散騎常侍修史如故
九年長子貺為太樂令犯事配流子玄詣執政訴理上
聞而怒之由是貶授安州都督府别駕子玄掌知國史
首尾二十餘年多所撰述甚為當時所稱禮部尚書鄭
惟忠嘗問子玄曰自古已來文士多而史才少何也對
曰史才湏有三長世無其人故史才少也三長謂才也
學也識也夫有學而無才亦猶有良田百頃黃金滿籯
而使愚者營生終不能致於貨殖者矣如有才而無學
亦猶思兼匠石巧若公輸而家無楩柟斧斤終不果成
其宫室者矣猶湏好是正直善惡必書使驕主賊臣所
以知懼此則為虎傅翼善無可加所向無敵者矣脱苟
非其才不可叨居史任自夐古已來能應斯目者罕見
其人時人以為知言子玄至安州無幾而卒年六十一
自幼及長述作不倦朝有論著必居其職預修三教珠
英文館詞林姓族系錄論孝經非鄭玄注老子河上公
注修唐書實錄皆行於代有集三十卷後數年玄宗勅
河南府就家寫史通以進讀而善之追贈汲郡太守尋
又贈工部尚書諡曰文兄知柔少以文學政事歴荆揚
曹益宋海唐等州長史刺史戸部侍郎國子司業鴻臚
卿尚書右丞工部尚書東都畱守卒贈太子少保諡曰
文代傳儒學之業時人以述作名其家子玄子貺餗彙
秩迅迥皆知名於時貺博通經史眀天文律歴音樂醫
筭之術終於起居郎修國史撰六經外傳三十七卷續
說苑十卷太樂令壁記三卷眞人肘後方三卷天宫舊
事一卷餗右補闕集賢殿學士修國史著史例三卷傳
記三卷樂府古題解一卷彙給事中尚書右丞左散騎
常侍荆南長沙節度有集三卷秩給事中尚書右丞國
子祭酒撰政典三十五卷止戈記七卷至德新議十二
卷指要三卷論喪紀制度加籩豆許私鑄錢改制國學
事各在夲志迅右補闕撰六說五卷迥諫議大夫給事
中有集五卷貺子浹滋彙子贊滋貞元中位至宰輔贊
觀察使自有傳
徐堅西臺舍人齊聃子也少好學徧覽經史性寬厚長
者進士舉累授太學聖歴中車駕在三陽宫御史大夫
楊再思太子左庶子王方慶為東都留守引堅為判官
表奏專以委之方慶善三禮之學每有疑滯常就堅質
問堅必能徵舊說訓釋詳明方慶深善之又賞其文章
典實常稱曰掌綸誥之選也再思亦曰此鳳閣舍人樣
如此才識走避不得堅又與給事中徐彦伯定王府倉
曹劉知幾右補闕張說同修三教珠英時麟臺監張昌
宗及成均祭酒李嶠總領其事廣引文詞之士日夕談
論賦詩聚會歴年未能下筆堅獨與說構意撰錄以文
思博要為本更加姓氏親族二部漸有條彙諸人依堅
等規制俄而書成遷司封員外郎則天又令堅刪改唐
史會則天遜位而止神龍初再遷給事中時雍州人韋
月將上書告武三思不臣之跡反為三思所䧟中宗即
令殺之時方盛夏堅上表曰月將誣構良善故違制命
準其情狀誠合嚴誅但今朱夏在辰天道生長即從明
戮有乖時令謹按月令夏行秋令則丘隰水潦禾稼不
熟陛下誕膺靈命中興聖圖將弘羲軒之風以光史策
之美豈可非時行戮致傷和氣哉君舉必書將何以訓
伏願詳依國典許至秋分則知恤刑之規冠於千載哀
矜之惠洽乎四海中宗納堅所奏遂令决杖配流嶺表
睿宗即位堅自刑部侍郎加銀青光禄大夫拜左散騎
常侍俄轉黃門侍郎時監察御史李知古請兵以擊姚
州西洱河蠻旣降附又請築城重征稅之堅以蠻夷生
梗可以羇縻屬之未得同華夏之制勞師涉遠所損不
補所獲獨建議以為不便睿宗不從令知古發劎南兵
往築城將以列置州縣知古因是欲誅其豪傑沒子女
以為奴婢蠻衆恐懼乃殺知古相率反叛役徒奔潰姚
嶲路由是歴年不通堅妻即侍中岑羲之妹堅以與羲
近親固辭機密乃轉太子詹事謂人曰非敢求高蓋避
難也及羲誅堅竟免坐累出為絳州刺史五轉復入為
秘書監開元十三年再遷左散騎常侍其年玄宗改麗
正書院為集賢院以堅為學士副張說知院事累封東
海郡公以修東封儀注及從升太山之功特加光禄大
夫堅多識典故前後修撰格式氏族及國史等凡七入
書府時論美之十七年卒年七十餘上深悼惜之遣中
使就家弔内出絹布以賻之贈太子少保諡曰文堅長
姑為太宗充容次姑為高宗婕妤並有文藻堅父子以
詞學著聞議者方之漢世班氏
元行冲河南人後魏常山王素連之後也少孤為外祖
司農卿韋機所飬博學多通尤善音律及詁訓之書舉
進士累轉通事舍人納言狄仁傑甚重之行冲性不阿
順多進規誡嘗謂仁傑曰下之事上亦猶蓄聚以自資
也譬貴家儲積則脯腊膎胰以供滋膳參术芝桂以防
疴疾伏想門下賓客堪充旨味者多願以小人備一藥
物仁傑笑而謂人曰此吾藥籠中物何可一日無也九
遷至陜州刺史兼隴右關内兩道按察使未行拜太常
少卿行冲以本族出於後魏而未有編年之史乃撰魏
典三十卷事詳文簡為學者所稱初魏明帝時河西柳
谷瑞石有牛繼馬後之象魏收舊史以為晉元帝是牛
氏之子冐姓司馬以應石文行冲推尋事跡以後魏昭
成帝名犍繼晉受命考校謠讖著論以明之開元初自
太子詹事出為岐州刺史又充關内道按察使行冲自
以書生不堪搏擊之任固辭按察乃以寧州刺史崔琬
代焉俄復入為右散騎常侍東都副留守時嗣彭王志
暕庶兄志謙被人誣告謀反考訊自誣繋獄待報連坐
十數人行冲察其冤濫並奏原之四遷大理卿時揚州
長史李傑為侍御史王旭所䧟詔下大理結罪行冲以
傑歴政清貞不宜枉為讒邪所構又奏請從輕條出之
當時雖不見從深為時論所美俄又固辭刑獄之官求
為散職七年復轉左散騎常侍九遷國子祭酒月餘拜
太子賓客弘文舘學士累封常山郡公先是秘書監馬
懷素集學者續王儉今書七志左散騎常侍褚无量於
麗正殿校寫四部書事未就而懷素无量卒詔行冲總
代其職於是行冲表請通撰古今書目名為羣書四錄
命學士鄠縣尉母煚櫟陽尉韋述曹州司法參軍殷踐
猷太學助教余欽等分部修檢歲餘書成奏上上嘉之
又特令行冲撰御所注孝經疏義列於學官尋以衰老
罷知麗正殿校寫書事初有左衛率府長史魏光乘奏
請行用魏徵所注類禮上遽令行冲集學者撰義疏將
立學官行冲於是引國子博士范行恭四門助教施敬
本檢討刊削勒成五十卷十四年八月奏上之尚書左
丞相張說駮奏曰今之禮記是前漢戴德戴聖所編錄
歴代傳習已向千年著為經教不可刊削至魏孫炎始
改舊本以類相比有同抄書先儒所非竟不行用貞觀
中魏徵因孫炎所修更加整比兼為之注先朝雖厚加
賞錫其書竟亦不行今行冲等解徵所注勒成一家然
與先儒第乖章句隔絶若欲行用竊恐未可上然其奏
於是賜行冲等絹二百匹留其書貯於内府竟不得立
於學官行冲恚諸儒排己退而著論以自釋名曰釋疑
其詞曰客問主人曰小戴之學行之已久康成銓注見
列學官傳聞魏公乃有刊易又承制旨造疏將頒未悉
二經孰為優劣主人答曰小戴之禮行於漢末馬融注
之時所未覩盧植分合二十九篇而為說解代不傳習
鄭絪子幹師於季長屬黨錮獄起師門道喪康成於竄
伏之中理紛挐之典志存探究靡所咨謀而猶緝述忘
疲聞義能徙具於鄭志向有百科章句之徒曾不窺覽
猶遵覆轍頗類刻舟王肅因之重兹開釋或多改駮仍
按本篇又鄭學之徒有孫炎者雖扶玄義乃易前編自
後條例支分箴石間起馬伷增革向踰百篇葉遵刪修
僅全十二魏公病羣言之錯雜紬衆說之精深經文不
同未敢刊正注理暌誤寧不芟礱成畢上聞太宗嘉賞
賚縑千匹錄賜儲籓將期頒宣未有疏義聖皇纂業耽
古崇儒高曾規矩宜所修襲乃制昏愚甄分舊義其有
注遺往說理變新文務加搜窮積稔方畢具錄呈進勑
付羣儒庶能斟詳以課疎密豈悟章句之士堅持昔言
特嫌知新欲仍舊貫沉疑多月擯壓不申優劣短長定
於通識手成口答安敢銓量客曰當局稱迷旁觀見審
累朝銓定故是周詳何所為疑不為申列答曰是何言
歟談豈容易昔孔安國注壁中書會巫蠱事經籍道息
族兄臧與之書曰相如常忿俗儒淫詞冐義欲撥亂反
正而未能果然雅達通博不代而生浮學守株比肩皆
是衆非難正自古而然誠恐此道未申而以獨智為議
也則知變易章句其難一矣漢有孔季産者專於古學
有孔扶者隨俗浮沉扶謂産云今朝廷皆為章句内學
而君獨修古義修古義則非章句内學非章句内學則
危身之道也獨善不容於代必將貽患禍乎則知變易
章句其難二矣劉歆以通書屬文待詔官署見左氏傳
而大好之後蒙親近欲建斯業哀帝欣納令其討論各
遷延推辭不肯置對劉歆移書責讓其言甚切諸博士
等皆忿恨之名儒龔勝時為光禄見歆此議乃乞骸骨
司空師丹因大發怒奏歆改亂前志非毁先朝所立帝
曰此廣道術何為毁耶由是犯忤大臣懼誅求出為河
南太守宗室不典三河又徙五原太守以君實之著名
好學公仲之深博守道猶廹同門朋黨之議卒令子駿
負謗於時則知變易章句其難三矣子雍規玄數十百
件守鄭學者時有中郎馬昭上書以為肅繆詔王學之
輩占答以聞又遣博士張融案經論詰融登召集分别
推處理之是非具呈證論王肅酬對疲於歲時則知變
易章句其難四矣卜商疑聖納誚於曾輿木賜近賢貽
嗤於武叔自此之後唯推鄭公王粲稱伊洛已東淮漢
之北一人而已莫不宗焉咸云先儒多闕鄭氏道備粲
竊嗟怪因求其學得尚書注退而思之以盡其意意皆
盡矣所疑之者猶未喻焉凡有兩卷列於其集又王肅
改鄭六十八條張融覈之將定臧否融稱玄注泉深廣
博兩漢四百餘年未有偉於玄者然二郊之祭殊天之
祀此玄誤也其如皇天祖所自出之帝亦玄慮之失也
及服虔釋傳未免差違後代言之思弘聖意非謂揚己
之善掩人之名也何者君子用心願聞其過故仲尼曰
過也人皆見之更也人皆仰之是也而專門之徒恕己
及物或攻先師之誤如聞父母之名將謂亡者之德言
而見壓於重壤也故王邵史論曰魏晉浮華古道夷替
洎王肅杜預更開門戸歴載三百士大夫恥為章句唯
草野生以專經自許不能究覽異議擇從其善徒欲父
康成兄子愼寧道孔聖誤諱聞鄭服非然於鄭服甚憒
憒鄭服之外皆讎也則知變易章句其難五也伏以安
國尚書劉歆左傳悉遭擯於曩葉見重於來今故知二
人之鑒高於漢廷遠矣孔季産云物極則變比及百年
外當有明直君子恨不與吾同代者於戲道之行廢必
有其時者歟僕非專經罕習章句高名不著易受經誣
頃者修撰殆淹年月頼諸賢輩能左右之免致愆尤仍
叨賞賚内省昏朽其榮已多何遽持一己之區區抗羣
情之噂&KR0689;捨勿矜之美成自我之私觸近名之誡興犯
衆之禍一舉四失中材不為是用韜聲甘此沉默也行
冲俄又累表請致仕制許之十七年卒年七十七贈禮
部尚書諡曰獻
吳兢汴州浚儀人也勵志勤學博通經史宋州人魏元
忠亳州人朱敬則深器重之及居相輔薦兢有史才堪
居近侍因令直史舘修國史累月拜右拾遺内供奉神
龍中遷右補闕與韋承慶崔融劉子玄撰則天實錄成
轉起居郎俄遷水部郎中丁憂還鄉里開元三年服闋
抗疏言曰臣修史已成數十卷自停職還家匪忘紙札
乞終餘功乃拜諫議大夫依前修史俄兼修文舘學士
歴衛尉少卿右庶子居職殆三十年叙事簡要人用稱
之末年傷於太簡國史未成十七年出為荆州司馬制
許以史藳自隨中書令蕭嵩兼修國史奏取兢所撰國
史得六十五卷累遷台洪饒蘄四州刺史加銀青光禄
大夫遷相州長垣縣子天寳初改官名為鄴郡太守入
為恒王傅兢嘗以梁陳齊周隋五代史繁雜乃别撰梁
齊周史各十卷陳史五卷隋史二十卷又傷疎略兢雖
衰耗猶希史職而行步傴僂李林甫以其年老不用天
寳八年卒於家時年八十餘兢卒後其子進兢所撰唐
史八十餘卷事多紕繆不逮於壯年兢家聚書頗多嘗
目錄其卷第號吳氏西齋書目
韋述司農卿弘機曾孫也父景駿房州刺史述少聰敏
篤志文學家有書二千卷述為兒童時記覽皆徧人駭
異之景龍中景駿為肥鄉令述從父至任洺州刺史元
行冲景駿姑子為時大儒常載書數車自隨述入其書
齋忘寢與食行冲異之引與之談貫穿經史事如指掌
探賾奥旨如遇師資又試以綴文操牘便就行冲大悅
引之同榻曰此吾外家之寳也舉進士西入關時述甚
少儀形眇小考功員外郎宋之問曰韋學士童年有何
事業述對曰性好著書述有所撰唐春秋三十卷恨未
終篇至如詞策仰待明試之問曰本求異才果得遷固
是歲登科開元五年為櫟陽尉秘書監馬懷素受詔編
入圖書乃奏用左散騎常侍元行冲左庶子齊澣秘書
少監王珣衛尉少卿吳兢并述等二十六人同於秘閣
詳錄四部書懷素尋卒行冲代掌其事五年而成其總
目二百卷述好譜學秘閣中見常侍柳冲先撰姓族系
錄二百卷述於分課之外手自抄錄暮則懷歸如是周
歲寫錄皆畢百氏源流轉益詳悉乃於柳錄之中别撰
成開元譜二十卷其篤志忘倦皆此類也轉右補闕中
書令張說專集賢院事引述為直學士遷起居舍人說
重詞學之士述與張九齡許景先袁暉趙冬曦孫逖王
幹常遊其門趙冬曦兄冬日弟知壁居貞安貞頤貞等
六人述弟廸逌迥&KR1629;廵亦六人並詞學登科說曰趙韋
昆季今之杞梓也十八年兼知史官事轉屯田員外職
方吏部二郎中學士知史官事如故及張九齡為中書
令即集賢之同職裴耀卿為侍中即述舅皆相推重語
必移晷二十七年轉國子司業停知史事俄而復兼史
職充集賢學士天寳初歴左右庶子加銀青光禄大夫
九載兼充禮儀使其載遷尚書工部侍郎封方城縣侯
述在書府四十年居史職二十年嗜學著書手不釋卷
國史自令狐德棻至於吳兢雖累修撰竟未成一家之
言至述始定類例補遺續闕勒成國史一百一十二卷
并史例一卷事簡而記詳雅有良史之才蘭陵蕭穎士
以為譙周陳夀之流述早以儒術進當代宗仰而純厚
長者澹於勢利道之同者無間貴賤皆禮接之家聚書
二萬卷皆自校定鉛槧雖御府不逮也兼古今朝臣圖
歴代知名人畫魏晉已來草隷眞跡數百卷古碑古器
藥方格式錢譜璽譜之類當代名公尺題無不畢備及
禄山之亂兩京䧟賊玄宗幸蜀述抱國史藏於南山經
籍資産焚剽殆盡述亦䧟於賊庭授偽官至德二年收
兩京三司議罪流於渝州為刺史薛舒困辱不食而卒
其甥蕭直為太尉李光弼判官廣德二年□因入奏言
事稱旨乃上疏理述於蒼黃之際能存國史致聖唐大
典得無遺逸以功補過合霑恩宥乃贈右散騎常侍議
者云自唐已來氏族之盛無踰於韋氏其孝友詞學承
慶嗣立為最明於音律則萬石為最達於禮義則叔夏
為最史才博識以述為最所撰唐職儀三十卷高宗實
錄三十卷御史臺記十卷兩京新記五卷凡著書二百
餘卷皆行於代逌學業亦亞於述尤精三禮與述對為
學士廸同為禮官時人榮之累遷考功員外郎國子司
業以風疾卒蕭穎士者聰儁過人富詞學有名於時賈
曾席豫張垍及述皆引為談客開元二十三年登進士
第考功員外郎孫逖稱之於朝褊躁無威儀與時不偶
前後五授官旋即駮落乾元初終於揚府功曹述在秘
閣時與鄠縣尉母煚曹州司法殷踐猷並友善二人相
次卒踐猷申州刺史仲容從子明班史通於族姓子寅
有至性早孤事母以孝聞應宏詞舉為永寧尉
史臣曰前代文學之士氣壹矣然以道義偶乖遭遇斯
難馬懷素褚无量好古嗜學博識多聞遇好文之君隆
師資之禮儒者之榮可謂際會矣劉徐等五公學際天
人才兼文史俾西垣東觀一代粲然蓋諸公之用心也
然而子玄鬱結於當年行冲彷徨於極筆官不過俗吏
寵不逮常才非過使然蓋此道非趨時之具也其窮也
宜哉
贊曰學者如市博通甚難文士措翰典麗惟艱馬禇兢
述徐元子玄文學之書胡寧比焉
舊唐書卷一百二
舊唐書卷一百二考證
徐堅傳睿宗即位堅自刑部侍郎加銀青光禄大夫拜
左散騎常侍新書太子左庶子兼崇文舘學士
韋述傳(臣德潛)按傳末附蕭穎士而文苑中另有蕭
穎士傳此為贅設
舊唐書卷一百二考證
