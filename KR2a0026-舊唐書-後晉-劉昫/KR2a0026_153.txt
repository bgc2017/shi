舊唐書卷一百五十三
後晉司空同中書門下平章事劉昫撰
列傳第一百三
姚南仲劉迺子伯芻(孫寬夫端夫曾孫允章附)袁高
段平仲薛存誠子廷老(廷老子保遜保遜子昭緯)盧坦
姚南仲華州下邽人乾元初制科登第授太子校書歴
高陵昭應萬年三縣尉遷右拾遺轉右補闕大歴十三
年貞懿皇后獨孤氏崩代宗悼惜不已令於近城為陵
墓冀朝夕臨望於目前南仲上疏諫曰伏聞貞懿皇后
今於城東章敬寺北以起陵廟臣不知有司之請乎陛
下之意乎隂陽家流希旨乎臣愚以為非所宜也謹具
疏陳論伏願暫留天睠而省察焉臣聞人臣宅於君
上宅扵國長安城是陛下皇居也其可穿鑿興動建陵
墓扵其側乎此非宜一也夫葬者蔵也欲人之不得見
也是以古帝前王葬后妃莫不憑邱原遠郊郭今則西
臨宮闕南廹康莊若使近而可見死而復生雖在西宫
待之可也如骨肉歸土魂無不之章敬之北竟何所益
視之兆庶則彰溺愛垂之萬代則累眀德此非所宜二
也夫帝王者居高眀燭幽滯先皇所以因龍首建望春
蓋為此也今若起陵目前動傷宸慮天心一傷數日不
平且匹夫向隅滿堂為之不樂萬乘不樂人其可歡心
乎又暇日起歌動鐘于内此地皆聞此非宜三也伏以
貞懿皇后坤德合天母慈逮下陛下以切軫旒扆久俟
蓍龜始諡之以貞懿終待之以䙝近臣竊惑焉非所以
稱述后德光被下泉也今國人皆曰貞懿皇后之陵邇
扵城下者主上將日省而時望焉斯有損扵聖德無益
於貞懿將欲寵之而返辱之此非宜四也凡此數事實
玷大猷天下咸知伏惟陛下熟計而取其長也陛下方
將偃武靖人一誤於此其傷實多臣恐君子是非史官
褒貶大眀忽虧於掩蝕至德翻後於堯舜不其惜哉今
指日尚遥改卜何害抑皇情之殊眷成貞懿之美號疏
奏帝甚嘉之賜緋魚袋特加五品階宣付史館與宰相
常衮善衮貶官南仲坐出為海鹽縣令浙江東西道觀
察使韓滉辟為推官奏授殿中侍御史内供奉充支使
尋徵還歴左司兵部員外轉郎中遷御史中丞給事中
同州刺史陜虢觀察使貞元十五年代李復為鄭滑節
度使監軍薛盈珍恃勢奪軍政南仲數為盈珍讒毁德
宗頗疑之十六年盈珍遣小使程務盈馳驛奉表誣奏
南仲隂事南仲裨將曹文洽亦入奏事京師伺知盈珍
表中語文洽私懷憤怒遂晨夜兼道追務盈至長樂驛
及之與同舍宿中夜殺務盈沉盈珍表扵厠中乃自殺
日盱驛吏闢門見血流塗地旁得文洽二緘一告于南
仲一表理南仲之冤且陳首殺務盈上聞其事頗駭異
之南仲慮舋深遂乞入朝德宗曰盈珍擾軍政耶南仲
對曰盈珍不擾軍政臣自隳陛下法耳如盈珍輩所在
有之雖羊杜復生撫百姓御三軍必不能成愷悌父母
之政師律善陣之制矣上默然久之授尚書右僕射貞
元十九年七月終于位年七十四贈太子太保諡曰貞
劉迺字永夷洛州廣平人高祖武幹武德初拜侍中即
中書侍郎林甫從祖兄子也父如璠昫山丞以迺貴贈
民部郎中迺少聰穎志學暗記六經日數千言及長文
章清雅為當時推重天寳中舉進士尋丁父艱居喪以
孝聞既終制從調選晢迺常以文部選才未為盡善遂
致書扵知銓舍人宋昱曰虞書稱知人則哲能官人則
惠巍巍唐虞舉以為難今文部既始之以掄材終之
以授位是則知人官人斯為重任昔在禹稷臯陶之衆
聖猶曰載采有九德考績以九載近代主司獨委一二
小冡宰察言於一幅之判觀行扵一揖之内古今遲速
何不侔之甚哉夫判者以狹詞短韻語有定規為體亦
猶以一小冶而鼓衆金雖欲為鼎為鏞不可得也故曰
判之在文至局促者夫銓者必以崇衣冠自媒耀為賢
斯又士之醜行君子所病若引文公尼父登之扵銓廷
則雖圖書易象之大訓以判體挫之曾不及徐庾雖有
至德以喋喋取之曾不若嗇夫嗚呼彼干霄蔽日誠巨
樹也當求尺寸之材必後扵㭬杙龍吟武嘯誠希聲也
若尚頰舌之感必下扵蛙黽觀察之除猶不悲夫執事
慮過龜策文合雅誥豈拘以瑣瑣故事曲折因循哉誠
能先資以政事次徵以文學退觀其理家進察其臨節
則庬鴻深沉之事亦可以窺其門戶矣其載補剡縣尉
改會䅲尉宣州觀察使殷日用奏為判官宣慰使李季
卿又以表薦連授大理評事兼監察御史轉運使劉晏
奏令廵覆江西多所蠲免改殿中侍御史檢校食部員
外民部郎中並充浙西留後佐晏徵賦頗有裨益晏甚
任之大歴十二年元載既誅以迺久在職召拜司門員
外郎十四年崔祐甫秉政素與迺友善會加郭子儀尚
父以册禮久廢至是復行之祐甫令兩省官撰册文未
稱旨召迺至閤草之立就詞義典裁祐甫歎賞久之數
日擢為給事中尋遷權知兵部侍郎及楊炎慮杞為相
意多醜正以故五歲不遷建中四年夏但真拜而已其
冬涇師作亂駕幸奉天迺卧疾在私第賊泚遣使以甘
言誘之迺稱疾篤又令其偽宰相蔣鎮自來招誘迺託
瘖疾灸灼徧身鎮再至知不可劫脅乃歎息曰鎮亦嘗
忝列曹郎苟不能死以至於斯寧以自辱羶腥復欲汙
穢賢哲乎歔欷而退及聞輿駕再幸梁州迺自投扵牀
搏膺呼天因是危惙絶食數日而卒時年六十德宗還
京聞迺之忠烈追贈禮部尚書子伯芻伯芻字素芝登
進士第志行修謹淮南杜佑辟為從事府罷屏居吳中
久之徵拜右補闕遷主客員外郎以過從友人飲噱為
韋執誼密奏貶虔州掾曹復為考功員外郎裴垍善其
應對機捷遷考功郎中集賢院學士轉給事中裴垍罷
相為太子賓客未幾而卒李吉甫復入相與垍宿嫌不
加贈官伯芻上疏論之贈垍太子少傅伯芻妻垍從姨
也或讒扵吉甫以此論奏伯芻懼亟請散地因出為虢
州刺史吉甫卒裴度擢為刑部侍郎俄知吏部選事元
和十年以左常侍致仕卒年六十一贈工部尚書伯芻
風姿古雅涉學善談笑而動與時適論者稍薄之子寬
夫登進士第歴諸府從事寳歴中入為監察御史嘗上
言曰近日攝祭多差王府官僚位望既輕有乖嚴敬伏
請今後攝太尉差尚書省三品已上及保傅賓詹等官
如人少即令丞郎通攝之俄轉左補闕少列陳岵進注
維摩經得濠州刺史寬夫與同列因對論之言岵因供
奉僧進經以圖郡牧敬宗怒謂宰相曰陳岵不因僧得
郡諫官安得此言須推排頭首來寬夫奏曰昨論陳岵
之時不記發言前後惟握筆草状即是微臣今論事不
當臣合當罪若尋究推排恐傷事體帝嘉其引過欣然
釋之寬夫弟端夫為太博士駮韋綬諡議知名寬夫
子允章煥章允章登進士第累官至翰林學士承旨禮
部侍郎咸通九年知貢舉出為鄂州觀察使檢校工部
尚書後遷東都留守黃巢犯洛陽允章不能拒賊不之
害坐是廢于家以疾卒
袁高字公頤恕已之孫少慷慨慕名節登進士第累辟
使府有贊佐裨益之譽代宗登極徵入朝累官至給事
中御史中丞建中二年擢為京畿觀察使以論事失旨
貶韶州長史復拜為給事中貞元元年德宗復用吉州
長史盧杞為饒州刺史令高草詔書高執詞頭以謁宰
相盧翰劉從一曰盧杞作相三年矯詐隂賊退斥忠良
朋附者咳唾立至青雲睚眦者顧盻已擠溝壑傲很明
德反易天常播越鑾輿瘡痍天下皆杞之為也爰免族
戮雖示貶黜尋已稍遷近地若更授大郡恐失天下之
望惟相公執奏之事尚可救翰從一不悦改命舍人草
之詔出執之不下仍上奏曰盧杞為政窮極兇惡三軍
將校願食其肉百辟卿士嫉之若讎遺補陳京趙需裴
佶宇文炫盧景亮張薦等上疏論奏次日又上疏高又
扵正殿奏云陛下用盧杞獨秉鈞軸前後三年棄斥忠
良附下罔上使陛下越在草莽皆杞之過且漢時三光
失序雨旱不時皆宰相請罪小者免官大者刑戮杞罪
合至死陛下好生惡殺赦杞萬死惟貶新州司馬旋復
遷移今除刺史是失天下之望伏惟聖意裁擇上謂曰
盧杞有不逮是朕之過復奏曰盧𣏌姦臣常懷詭詐非
是不逮上曰朕己有赦高曰赦乃赦其罪不宜授刺史
且赦文至優黎民今饒州大郡若命姦臣作牧是一州
蒼生獨受其弊望引常參官願問并擇謹厚中官令採
聽於衆若億兆之人異臣之言臣當萬死扵是諫官争
論扵上前上良久謂曰若與盧杞刺史太優與上佐可
乎曰可矣遂追饒州制翌日遣使宣慰高云朕思卿言
深理&KR0704;當依卿所奏太子少保韋倫太府卿張獻恭等
奏袁高所奏至當高是陛下一良臣望加優異貞元二
年上以關輔祿山之後百姓貧乏田疇荒穢詔諸道進
耕牛待諸道觀察使各選揀牛進貢委京兆府勸課民
戸勘責有地無牛百姓量其地著以牛均給之其田五
十畆已下人不在給限高上疏論之聖慈所憂&KR0704;在貧
下有田不滿五十畆者尤是貧人請量家共給牛
一頭以濟農事疏奏從之尋卒扵官年六十中外歎惜
憲宗朝宰臣李吉甫嘗言高之忠鯁詔贈禮部尚書
段平仲字秉庸武威人隋民部尚書段逹六代孫也登
進士第杜佑李復相繼鎮淮南皆表平仲為掌書記復
移鎮華州滑州仍為從事入朝為監察御史平仲磊落
尚氣節嗜酒傲言時德宗春秋高多自聽斷由是庶務
壅隔事或不理中外畏上嚴察無敢言者平仲嘗謂人
曰主上聰明神武臣下畏懼不言自循默耳如平仲一
得召見必當大有開悟貞元十四年京師早詔擇御史
郎官各一人發廪賑恤平仲與考功員外陳歸當奉使
因辭得對乃入近御座粗陳夲事上察平仲意有所畜
以歸在側不言及奏事畢退平仲獨不退欲有奏啓上
因兼留歸問之聲色甚厲雜以他語平仲錯愕都不得
言因誤稱其名上怒叱出之平仲蒼黃又誤趨御障後
歸下階連呼乃得出由是坐廢七年然亦因此名顯後
除屯田膳部二員外郎東都留守判官累拜右司郎中
元和初遷諫議大夫内官吐突承璀為招討使征鎮州
無功而還平仲與呂元膺抗疏論列請加黜責轉給事
中自在要近朝廷有得失未嘗不論奏時人推其狷直
轉尚書左丞以疾改太子左庶子卒
薛存誠字資明河東人父勝能文嘗作拔河賦詞致瀏
亮為時所稱存誠進士擢第累辟使府入朝為監察御
史知館驛元和初王師討劉闢郵傳多事上特令中官
為館驛使存誠密表論奏以為有傷公體會諫官亦論
奏上乃罷之轉殿中侍御史遷度支員外郎裴垍作相
用為起居郎轉司勲員外刑部郎中兼侍御史知雜事
改兵部郎中給事中瓊林庫使奏占工徒太廣存誠以
為此皆姦人竄名以避征役不可許咸陽縣尉袁儋與
軍鎮相競軍人無理遂肆侵誣儋反受罰二敕繼至存
誠皆執之上聞甚悅命中使嘉慰之由是擢拜御史中
丞僧鑒虛者自貞元中交結權倖招懷賂遺倚中人為
城社吏不敢䋲會于頔杜黃裳家私事發連逮鑒虛下
獄存誠案鞫得姦贓數十萬獄成當大辟中外權要更
於上前保救上宣令釋放存誠不奉詔眀日又令中使
詣臺宣旨曰朕要此僧面詰之非赦之也存誠附中使
奏曰鑒虛罪款已具陛下若召而赦之請先殺臣然後
可取不然臣期不奉詔上嘉其有守從之鑒虛竟笞死
洪州監軍高重昌誣奏信州刺史李位謀大逆追赴京
師上令付仗内鞫問存誠一日三表請付位扵御史臺
及推案無状位竟得雪未幾再授給事中數月中丞闕
上思存誠前效謂宰相持憲無以易存誠遂復為御史
中丞未視事暴卒憲宗深惜之贈刑部侍郎存誠性和
易扵人無所不客及當官御事即確乎不拔士友以是
稱重之子廷老廷老謹正有父風而性通銳寳歴中為
右拾遺敬宗荒恣宫中造清思院新殿用銅鏡三千片
黃白金薄十萬番廷老與同僚入閤奏事曰臣伏見近
日除拜往往不由中書進擬或是宣出伏恐綱紀漸壊
姦邪恣行敬宗厲聲曰更諫何事舒元褒對曰近日宫
中修造太多上色變曰何處修造元褒不能對廷老進
曰臣等職是諫官凡有所聞即合論奏莫知修造之所
但見運瓦木絶多即知有用乞陛下勿罪臣言帝曰所
奏已知尋加史館修撰時李逢吉秉權惡廷老言太切
直鄭權因鄭注得廣州節度權至鎮盡以公家珍寳赴
京師以酬恩地廷老上疏請按權罪中人由是&KR0704;齒又
論逢吉黨人張權輿程昔範不宜居諫列逢吉大怒廷
老告滿十旬逢吉乃出廷老為臨晉縣令文宗即位入
為殿中侍御史太和四年以夲官充翰林學士與同職
李譲夷相善廷老之入内署讓夷薦挈之廷老性放逸
嗜酒不持檢操終日酣醉文宗知之不悅五年罷職守
夲官讓夷亦坐廷老罷職守職方員外郎廷老尋拜刑
部員外郎轉郎中遷給事中開成三年卒廷老當官舉
職不求虛譽偘偘扵公卿之間甚有正人風望贈刑部
侍郎子保遜登進士第位亦至給事中保遜子昭緯乾
寧中為禮部侍郎貢舉得人文章秀麗為雀胤所惡出
為磎州刺史卒
盧坦字保衡河南洛陽人其先自范陽徙焉父巒贈鄭
州刺史坦嘗為義成軍判官節度使李復疾篤監軍使
薛盈珍慮變遽封府庫入其麾下五百人扵使牙軍中
恟恟坦密言扵盈珍促收之及復卒坦護喪歸東都後
為夀安令時河南尹徵賦限窮而縣人訴以機織未就
坦請延十日府不許坦令戸人但織而輸勿顧限也違
之不過罰令俸耳既成而輸坦亦坐罰由是知名累遷
至庫部員外郎兼侍御史知雜事會李錡反有司請毁
錡祖父廟墓坦常為錡從事乃上言曰淮安王神通有
功於皂昧且古之父子兄弟罪不相及况以錡故累五
代祖乎乃不毁因賜神通墓五戸以備灑掃及武元衡
為宰相以坦為中丞李元素為大夫命坦分司東都未
幾歸臺裴均為僕射在班踰位坦請退之均不受坦曰
姚南仲為僕射例如此均曰南仲何人坦曰南仲是守
正而不交權倖者也尋罷為右庶子時人歸咎扵均旬
月出為宣歙池觀察使三年入為刑部侍郎鹽鐡轉運
使改戸部侍郎判度支元和八年西受降城為河徙浸
毁宰相李吉甫請移兵扵天德故城坦與李絳叶議以
為西城張仁愿所築制匃奴上策城當積口居虜要衝
美水豐草邊防所利今河流之决不過退就二三里奈
何捨萬代永安之策徇一時省費之謀况天德故城僻
處确瘠其北枕山與河絶遠烽候警備不相統接虜之
唐突勢無由知是無故而蹙國二百里非所利也及城
使周懷義奏利害與坦議同事既不行未幾出為劍南
東川節度使在鎮累年後請收閏月軍吏糧料以助軍
行營人多非之貞元十二年九月卒年六十九贈禮部
尚書
史臣曰古之諍臣有死扵言者其次引裾折檻不改其
操亦難矣哉袁高之執盧杞存誠之戮鑒虛有古人之
遺風焉平仲觸鱗之氣紏其謬歟文洽奪章以攄府憤
永夷絶食不飲盗泉節義之士也南仲非葬之言盧坦
西城之議量之深也如數子道為君子乃是厚誣
贊曰靈草指佞諫臣匡失惟袁與薛人中屈軼寬夫雀
躍廷老鴻軒君子之言
舊唐書卷一百五十三
