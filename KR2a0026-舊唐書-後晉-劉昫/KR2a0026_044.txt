舊唐書卷四十四
後晉司空同中書門下平章事劉昫撰
志第二十四
職官三
御史臺(秦漢曰御史府後漢改為憲臺魏晉宋改為蘭臺梁陳北朝咸曰御史臺武德因之龍朔二年)
(改名憲臺咸亨復光宅元年分臺為左右號曰左右肅政臺左臺專知京百司右臺按察諸州神龍復為左右)
(御史臺延和年廢右臺先天二年復置十月又廢也)
大夫一員(正三品秦漢之制御史大夫副丞相為三公之官魏晉之後多不置大夫以中丞為臺主隋諱)
(中復大夫降為正四品武德令改為從三品龍朔改為大司憲咸亨復為大夫光宅分臺為左右置左右臺大夫及)
(廢右臺去左右字本從三品會昌二年十二月勅大夫秦為正卿漢為副相漢末改為大司空與丞相俱為三公掌)
(邦國刑憲肅正朝廷其任既重品秩宜峻準六尚書例昇為正三品著之於令)中丞二員(正四品下漢御)
(史大夫有二丞掌殿内秘書謂之中丞漢末改為御史長史後漢復為中丞後魏改為中尉正北齊復曰中丞後周曰)
(司憲中大夫隋諱中改為持書御史為從五品武德因之貞觀末避高宗名改持書御史為中丞置二員龍朔改為)
(司憲大夫咸亨復為中丞本正五品上會昌二年十二月勅中丞為大夫之貳緣大夫秩崇官不常置中丞為憲臺)
(長今九寺少卿及諸少監國子司業京兆少尹並府寺省監之貳皆為四品唯中丞官重品秩未崇可昇為正四品)
(下與丞郎出入迭用著之於令)大夫中丞之職掌持邦國刑憲典章以
肅正朝廷中丞為之貳凡天下之人有稱冤而無告者與
三司訊之凡中外百寮之事應彈劾者御史言於大夫大
事則方幅奏彈之小事則署名而已若有制使覆囚徒則
與刑部尚書參擇之凡國有大禮則乘輅車以為導侍
御史四員(從六品下御史之名周官有之亦名柱下史秦改為侍御史後周曰司憲中士隋為侍御史品)
(第七武德品第六也)掌糺舉百寮推鞫獄訟(侍御史年深者一人判臺事知公廨雜事)
(次一人知西推一人知東推也)凡有别付推者則按其實狀以奏若尋常
之獄推訖斷于大理凡事非大夫中丞所劾而合彈奏者
則具其事為狀大夫中丞押大事則冠法冠衣朱衣纁裳
白紗中單以彈之小事常服而已凡三司理事則與給事
中中書舍人更直直於朝堂受表若三司所按而非其長
官則與刑部郎中員外大理司直評事往訊之
主簿一人(從七品下)錄事二人(從九品下)主簿掌印及受事發辰
勾檢稽失(兼知官厨及黃卷)主事二人令史十七人書令史二十
三人
殿中侍御史六人(從七品下)令史八人書令史十八人殿
中侍御史掌殿廷供奉之儀式凡冬至元正大朝會則
具服升殿若郊祀廵幸則於鹵簿中糺察非違具服從
於旌門視文物有所虧闕則糺之凡两京城内則分知
左右廵各察其所廵之内有不法之事
監察御史十員(正八品上貞觀初馬周以布衣進用太宗令於監察御史裏行自此因置裏行)
(之名龍朔元年以王本立為監察裏行也)監察掌分察廵按郡縣屯田鑄
錢嶺南選補知太府司農出納監決囚徒監祭祀則閱
牲牢省器服不敬則劾祭官尚書省有會議亦監其過
謬凡百官宴會習射亦如之
殿中省(魏初置殿中監隋初改為殿中局煬帝改為殿内省武德改為殿中省龍朔改為中御府咸亨)
(復為殿中省)
監一員(從三品魏初置品第二梁品第三隋品第四武德品第三也)少監二員(從四品上)
丞二人(從五品上)主事二人(從九品上)令史四人書令史十二人
亭長掌固各八人殿中監掌天子服御總領尚食尚
藥尚衣尚舍尚乘尚輦六局之官屬備其禮物供其職
事少監為之貳凡聽朝則率其屬執繖扇以列於左右
凡大祭祀則進大珪鎮珪於壝門之外既事受而藏之
凡行幸則侍奉於仗内驂乘以從若元正冬至大朝會
則有進爵之禮丞掌副監事兼勾檢稽失省署抄目主
事掌印及知受事發辰
尚食局奉御二人(正五品下隋初為典御又改為奉御)直長五人(正七品上)食
醫八人(正九品下)奉御掌謹其儲供辨名數直長為之貳
若進御必辨其時禁春肝夏心秋肺冬腎四季之月脾
王皆不可食當進必先嘗正至大朝會饗宴與光禄大
夫視其品秩之差其賜王公賓客亦如之諸陵月享則
視膳而獻之食醫掌率主食王膳以供其職
尚藥局奉御二人(正五品下)直長四人(正七品上)書吏四人侍御
衣四人(從六品上)主藥十二人藥童三十人司醫四人(正八品下)
醫佐八人(正八品下)按摩師四人咒禁師四人合口脂匠四
人掌固四人奉御掌合和御藥及診候方脉之事直
長為之貳凡藥有上中下三品上藥為君中藥為臣下
藥為佐合造之法一君三臣九佐别人五藏分其五味
有湯丸膏散之用診脉有寸關尺之三部醫之大經凡
合和與監視其分劑藥成嘗而進焉侍御醫掌診候調
和主藥藥童主刮削擣簁
尚衣局奉御二人(從五品上)直長四人(正七品下)書令史三人書
吏四人主衣十六人掌固四人奉御掌衣服詳其制
度辨其名數直長為之貳凡天子之制冕十有三一大
裘冕二衮冕三鷩冕四毳冕五黻冕六玄冕七通天冠
八武弁九弁服十介幘十一白紗帽十二平紗幘十三
翼善冠(事具輿服志)凡天子之大珪曰珽長尺鎮珪長尺有
二寸若有事於郊丘社稷則出之於内將享至于中壝
門則奉鎮珪于監而進之既事受而藏之凡大朝會則
設案服畢而徹之
尚舍局奉御二人(從五品上)直長六人(正七品下)書令史三人書
吏七人掌固十人幕士八十人奉御掌殿廷張設湯
沐燈燭灑掃之事直長為之貳凡行幸預設三部帳幕
(有古帳大帳次帳小次帳小帳凡五等之帳為三部)其外置排城以為蔽扞(排城連板)
(為小板上畫辟邪獸表裏皆漆之)凡大祭祀有事於郊壇則先設行宫
於壇之東南向随地之宜將祀三日則設大次於外壝
東門之外道北南向而設坐若有事於明堂太廟則設
大次於東門如郊壇之制凡致齋則設幄於正殿西序
及室内俱東向張於楹下凡元正冬至大朝會則設斧
扆於正殿(施蹋席薰鑪朔望受朝則施幄於正殿帳裙頂帶方闊一丈四尺也)
尚乘局奉御二人(從五品上)直長一人(正七品下)奉乘十八人(正九)
(品下)習馭五十人掌閑五十人獸醫七十人進馬六人(七品)
(下)司庫一人(正九品下)司廩二人(正九品下)書令史一人書吏十
四人奉御掌内外閑廐之馬辨其麤良而率其習馭
直長為之貳(一曰左右飛黃閑二曰左右吉良閑三曰左右龍媒閑四曰左右騊駼閑五曰左右)
(駃騏閑六曰左右天苑閑開元時仗内六閑曰飛龍祥麟鳳苑鵷鶵吉良六羣等號六廐馬)凡秣馬
給料以時為差凡外牧進良馬印以三花飛風之字而
為志奉乘掌率習馭掌閑駕士及秣飼之法司庫掌鞍
轡乘具司廩掌槀秸出納獸醫掌療馬病(初尚乘局掌六閑馬後置)
(内外閑廐使專掌御馬開元初以尚乘局隸閑廐使乃省尚乘其左右六閑及局官並隸閑廐使領之也進馬)
(舊儀每日尚乘以廐馬八疋分為左右廂立於正殿側宫門外候仗下即散若大陳設即馬在樂懸之北與大)
(象相次進馬二人戎服執鞭侍立於馬之左隨馬進退雖名管殿中其實武職用資蔭簡擇一如千牛備身天)
(寳八載李林甫用事罷立仗馬亦省進馬官十二載楊國忠當政復立仗馬及進馬官乾元復省上元復置也)
尚輦局奉御二人(從五品上)直長四人(正七品下)尚輦二人(正九品下)
書令史二人書吏四人掌扇六人掌翰二十四人主輦
三十二人奉輿十二人掌固四人奉御掌輿輦分其
次序而辨其名數直長為之貳凡大朝會則陳于廷大
祭祀則陳于廟凡大朝會則繖二翰一陳之于廷(孔雀扇一)
(百五十有六分居左右舊翟尾扇開元年初改為繡孔雀)若常聽朝皆去扇左右各
留其三以備常儀
内官
妃三人(正一品周官三夫人之位也隋依周制立三夫人武德立四妃一貴妃二淑妃三德妃四賢妃)
(位次后之下玄宗以為后妃四星其一正后不宜更有四妃乃改定三妃之位惠妃一麗妃二華妃三下有六)
(儀美人才人四等共二十人以傋内官之位也)三妃佐后坐而論婦禮者也
其於内則無所不綂故不以一務名焉六儀六人(正二品周)
(官九嬪之位也)掌教九御四德率其屬以贊導后之禮儀美人
四人(正三品周官三十七世婦之位也)掌率女冠修祭祀賓客之事才
人七人(正四品周官八十一御女之位)掌敘宴寢理絲枲以歲獻功
宫官(六尚如六尚書之職掌)
尚宮二人(正五品)司記二人(正六品)典記二人(正七品)掌記二
人(正八品)女史六人司言二人(正七品)典言二人(正八品)掌言
二人(正八品)女史四人司簿二人(正六品)典簿二人(正七品)掌
簿二人(正八品)女史六人司闈六人(正六品)典闈六人(正七品)
掌闈六人(正八品)女史四人尚宮職掌導引中宫總司
記司言司簿司闈四司之官屬凡六尚書物出納文簿
皆印署之司記掌印凡宮内諸司簿書出入目錄審而
付行焉典記佐之女史掌執文書司言掌宣傳啟奏司
簿掌宫人名簿廩賜司闈掌宫闈管籥
尚儀二人(正五品)司籍二人(正六品)典籍二人(正七品)掌籍二
人(正八品)女史十人司樂四人(正六品)典樂四人(正七品)掌樂
二人(正八品)女史二人(正八品)司賓二人(正六品)典賓二人(正七)
(品)掌賓二人(正八品)司贊二人(正六品)典贊二人(正七品)掌贊
二人(正八品)女史二人尚儀之職掌禮儀起居總司籍
司樂司賓司贊四司之官屬司籍掌四部經籍筆札几
案司樂掌率樂人習樂陳懸拊擊進退司賓掌賓客朝
見宴會賞賜司贊掌朝見宴會贊相
尚服二人(正五品)司寳二人(正六品)典寳二人(正七品)掌寳二
人(正八品)女史四人司衣二人(正六品)典衣二人(正七品)掌衣
二人(正八品)女史四人司飾二人(正六品)典飾二人(正七品)掌
飾二人(正八品)女史四人司仗二人(正六品)典仗二人(正七品)
掌仗二人(正八品)女史二人尚服之職掌供内服用采
章之數總司寳司衣司飾司仗四司之官屬司寳掌瑞
寳符契圖籍司衣掌衣服首飾司飾掌膏沐巾櫛司仗
掌羽儀仗衛
尚食二人(正五品)司膳四人(正六品)典膳四人(正七品)掌膳四
人(正八品)掌醖二人(正八品)女使四人司醖二人(正七品)典醖
二人(正七品)女使二人司藥二人(正六品)典藥二人(正七品)掌
藥二人(正八品)女史四人司饎二人(正六品)典饎二人(正七品)
掌饎二人(正八品)女史四人尚食之職掌供膳羞品齊
之數總司膳司醖司藥司饎四司之官屬凡進食先嘗
之司膳掌制烹煎和司醖掌酒醴&KR0755;飲司藥掌方藥司
饎掌給宫人廩餼飯食薪炭
尚寢二人(正五品)司設二人(正六品)典設二人(正七品)掌設二
人(正八品)女史四人司輿二人(正六品)典輿二人(正七品)掌輿
二人(正八品)女史一人司苑二人(正六品)典苑二人(正七品)掌
苑二人(正八品)女史二人司燈二人(正六品)典燈二人(正七品)
掌燈二人(正八品)女史二人尚寢之職掌燕寢進御之
次序總司設司輿司苑司燈四司之官屬司設掌幃帳
茵席埽洒張設司輿掌輿輦繖扇羽儀司苑掌園苑種
植蔬菓司燈掌燈燭
尚功二人(正五品)司製二人(正六品)典製二人(正七品)掌製二
人(正八品)女史二人司珍二人(正六品)典珍二人(正七品)掌珍
二人(正八品)女史六人司綵二人(正六品)典綵二人(正七品)掌
綵二人(正八品)女史二人司計二人(正六品)典計二人(正七品)
掌計二人(正八品)女史二人尚功之職掌女功之程課
總司製司珍司綵司計四司之官屬司製掌衣服裁縫
司珍掌寳貨司綵掌繒錦絲枲之事司計掌支度衣服
飲食薪炭
宫正一人(正五品)司正二人(正六品)典正二人(正七品)女史四
人宫正之職掌戒令糺禁謫罰之事司正典正佐之
(右唐制定宫官六尚書二十四司職事官以備内職之數)
内侍省(星經有宦者四星在天市垣帝坐之西周官有巷伯寺人之職皆内官也前漢宫官多用士人)
(後漢始用宦者為宫官晉置大長秋卿為後宫官以宦者為之隋為内侍省煬帝改為長秋監武德復為内侍)
(龍朔改為内侍監光宅改為司宫臺神龍復為内侍省也)
内侍二員(從四品上漢魏曰長秋卿梁曰大長秋北齊曰中侍中後周曰司内上士隋曰内侍置二)
(人煬帝曰長秋令正四品武德復為中侍中官之貴極于此矣若有殊勲懋績則有拜大將軍者仍兼内侍之)
(官德宗置左右神策威遠等禁兵命中官掌之每軍置中尉一人宦者為之自李輔國魚朝恩之後京師兵柄)
(歸於内官號左右軍中尉將兵於外者謂之觀軍容使而天下軍鎮節度使皆内官一人監之事具宦者傳也)
内常侍六人(正五品下漢代謂之中常侍)内侍之職掌在内侍奉
出入宫掖宣傳之事總掖廷宫闈奚官内僕内府五局
之官屬内常侍為之貳凡皇后祭先蠶則相儀后出則
為之夾引
内給事八人(從五品下)主事二人(從九品下)令史八人書令史十
六人内給事掌判省事凡元正冬至羣臣朝賀中宫
則出入宣傳凡宫人衣服費用則具其品秩計其多少
春秋二時宣送中書
内謁者監六人(正六品下)内謁者十二人(從八品下)内寺伯二人
(正七品下)内謁者監掌内宣傳凡諸親命婦朝會所司籍
其人數送内侍省内謁者掌諸親命婦朝夕班位内寺
伯掌糺察諸不法之事歲大儺則監其出入
掖廷局令二人(從七品下)丞三人(從八品下)宫教博士二人(從九品下)
監作四人(從九品下)計史二人書令史八人掖廷令掌宫
禁女工之事凡宫人名籍司其除附公桑養蠶會其課
業丞掌判局事博士掌教習宫人書算衆藝監作掌監
當雜作
宫闈局令二人(從七品下)丞二人(從八品下)書令史三人書吏六
人内閽人二十人内掌扇十六人内給使無常員宫
闈局令掌侍奉宫闈出入管鑰凡大享太廟帥其屬詣
于室出皇后神主置於輿而登座焉既事納之凡宫人
無官品者稱内給使若有官及經觧免應敘選者得令
長上其小給使學生五十人皆總其名籍以給其粮廩
丞掌判局事内給事掌諸門進物出納之歷
奚官局令二人(正八品下)丞二人(正九品下)書令史三人書吏六
人藥童四人奚官令掌奚隸工役宫官品命丞為之
貳凡宫人有疾病則供其醫藥死亡則供其衣服各視
其品命仍於随近寺觀為之修福雖無品亦如之凡内
命婦五品已上亡無親戚於墓側三年内取同姓中男
一人以時主祭無同姓則所司春秋以少牢祭之
内僕局令二人(正八品下)丞二人(正九品下)書令史二人書吏四
人駕士二百人内僕令掌中宫車乘出入導引丞為
之貳凡中宫有出入則令居左丞居右而夾引之凡皇
后之車有六事在輿服也
内府局令二人(正九品下)丞二人(正九品下)書令史二人書吏四
人内府令掌中藏寳貨給納名數丞為之貳凡朝會
五品已上賜絹帛金銀器於殿廷者並供之諸將有功
并蕃酋辭還亦如之
太常寺(古曰秩宗秦曰奉常漢高改為太常梁加寺字後代因之)
卿一員(正三品梁置十二卿太常卿為一周隋品第三龍朔二年改奉常光宅改為司禮卿神龍復為)
(太常卿也)少卿二人(正四品隋置少卿二人從四品武德置一人貞觀加置一員)太常
卿之職掌邦國禮樂郊廟社稷之事以八署分而理之
一曰郊社二曰太廟三曰諸陵四曰太樂五曰鼓吹六
曰太醫七曰太卜八曰廩犧總其官屬行其政令少卿
為之貳凡國有大禮則贊相禮儀有司攝事則為之亞
獻率太樂官屬宿設樂懸以供其事讌會亦如之若三
公行園陵則為之副公服乘輅備鹵簿而奉其禮若大
祭祀則先省牲器凡太卜占國之大事及祭祀卜日皆
往涖之於太廟南門之外凡仲春薦冰及四時品物甘
滋新成者皆薦焉凡有事於宗廟少卿帥太祝齋郎入
薦香燈整拂神幄出入神主將享則與良醖令實罇罍
凡備大享之器服有四院(一曰天府院二曰御衣院三曰樂懸院四曰神厨院)
丞二人(從五品上)主簿二人(從七品上)錄事二人(從九品下)府十二人
史二十三人博士四人(從七品上)謁者十人贊引二十人太
祝六人(正九品上)祝史六人奉禮二人(從九品上)贊者十六人協
律郎二人(正八品上)亭長八人掌固十二人太廟齋郎京都
各一百三十人太廟門僕京都各三十人丞掌判寺
事凡大饗太廟則修七祀於太廟西門之内若祫享則
兼修配享功臣之禮主簿掌印勾檢稽失省署抄目錄
事掌受事發辰博士掌五禮之儀式本先王之法制適
變随時而損益焉凡大祭祀及有大禮則與鄉導贊其
儀凡公已下擬諡皆迹其功行為之襃貶無爵稱子養
德丘園聲實明著則諡曰先生大行大名小行小名之
(古有周書諡法大戴禮諡法漢劉熙諡法一卷晉張靖諡法兩卷又有廣諡法一卷梁沈約總聚古今諡法凡)
(有一百六十五稱也)若大祭祀卿省牲器謁者為之導若小祀及
公卿大夫有嘉禮亦命謁者以贊之大祝掌出納神主
于太廟之九室而奉享薦禘祫之儀凡國有大祭祀凡
郊廟之祝版先進取署乃送祠所將事則跪讀祝文以
信于神禮成而焚之凡大祭祀卿省牲而告充凡祭天
及日月星辰之玉帛則焚之祭地及社稷山岳則瘞之
海瀆則沉之奉禮郎掌朝會祭祀君臣之版位凡樽卣
之制十有四祭則陳之祭器之位簠簋為前㽅鈃次之
籩豆為後大凡祭祀朝會在位者拜跪之節皆贊導之
贊者承傳焉又設牲牓之位以成省牲之儀凡春秋二
仲公卿廵陵則主其威儀鼓吹之節而相禮焉協律郎
掌和六呂六律辨四時之氣八風五音之節凡太樂則
監試之為之課限若大祭祀饗宴奏于廷則升堂執麾
以為之節則舉麾工鼓柷而後樂作偃麾戞敔而後止
兩京郊社署令各一人(從七品下)丞一人(從八品上)府二人史四
人典事三人掌固五人門僕八人齋郎一百一十人
郊社令掌五郊社稷明堂之位祠祀祈禱之祀丞為之
貳凡大祭祀則設神坐於壇上而别其位立燎壇而先
積柴凡有合朔之變則置五兵於太社以朱丝縈之以
俟變過時而罷之
諸陵署令一人(從五品上)錄事一人府二人史四人主衣四
人主輦四人主藥四人典事三人掌固二人陵戶乾橋
昭四百人獻定恭三百人陵令掌先帝山陵率戸守
衛之丞為之貳凡朔望元正冬至皆修享於諸陵凡功
臣密戚陪葬者聽之以文武分為左右列
諸太子陵令各一人(從八品下)丞一人(從九品下)
太樂署令一人(從七品下)丞一人(從八品下)府三人史六人樂正
八人(從九品下)典事八人掌固八人文武二舞郎一百四十
人太樂令調合鐘律以供邦國之祭祀享宴丞為之
貳凡天子宫懸鐘磬凡三十六簴(鎛鐘十二編鐘十二編磬十二共為三十)
(六架東方西方磬簴起北鐘簴次之南方北方磬簴起西鐘簴次之鎛鐘在編鐘之間各以位四隅建鼓左柷)
(右敔又設巢竽笛䇾簴塤擊于編鐘之下偶歌琴瑟筝筑擊于編磬之下其在殿廷前則加鼓吹十二案於建)
(鼓之外羽葆之鼓大鼓金錞歌簫笳置於其上又設登歌鐘節鼓瑟琴筝笳於堂上笙和簫箎於堂下太子之)
(廷陳軒懸去其南面鎛鐘編鐘各三凡九簴設于辰丑申之位三建鼓亦如之凡宫懸之作則奏文武舞事在)
(音樂志也)凡大宴會則設十部伎凡大祭祀朝會用樂辨其
曲度章服而分始終之次有事於太廟每室酌獻各用
舞(事具音樂志)凡祀昊天上帝及五方大明夜明之樂皆六
成祭皇地祗神州社稷之樂皆八成享宗廟之樂皆九
成其餘祭祀三成而已(五音有成數觀其數而用之也)凡習樂立師以
教每歲考其師之課業為上中下三等申禮部十年大
校之量優劣而黜陟焉凡樂人及音聲人應教習皆著
簿籍覆其名數分番上下
鼓吹署令一人(從七品下)丞三人(從八品下)府三人史六人樂正
四人(從九品下)典事四人掌固四人鼓吹令掌鼓吹施用
調習之節以備鹵簿之儀丞為之貳凡大駕行幸鹵簿
則分前後二部以綂之法駕則三分減一小駕則減大
駕之半皇太后皇后出則如小駕之例皇太子鼓吹亦
有前後二部親王已下各有差凡駕行幸有夜警晨嚴
之制(大駕夜警十二部晨嚴三通太子諸王公卿已下警嚴有差)凡合朔之變則率
工人設五鼓於太社大儺則帥鼓角以助侲子唱之
太醫署令二人(從七品下)丞二人(從八品下)府二人史四人主藥
八人藥童二十四人醫監四人(從八品下)醫正八人(從九品下)藥
園師二人藥園生八人掌固四人太醫令掌醫療之
法丞為之貳其屬有四曰醫師針師按摩師禁咒師皆
有博士以教之其考試登用如國子之法凡醫師醫工
醫正療人疾病以其全多少而書之以為考課藥園師
以時種蒔收采
諸藥醫博士一人(正八品上)助教一人(從九品下)醫師二十人醫
工一百人醫生四十人典藥二人博士掌以醫術教
授諸生(醫術謂習本草甲乙脉經分而為業一曰體療二曰瘡腫三曰少小四曰耳目口齒五曰角法)
(也)
針博士一人(從八品下)針助教一人(從九品下)針師十人針工二
十人針生二十人針博士掌教針生以經脉孔穴使
識浮沉澁滑之候又以九針為補瀉之法(其針名有九應病用之也)
按摩博士一人(從九品下)按摩師四人按摩工十六人按摩
生十五人按摩博士掌教按摩生消息導引之法
咒禁博士一人(從九品下)咒禁師二人咒禁工八人咒禁生
十人咒禁博士掌教咒禁生以咒禁除邪魅之為厲
者
太卜署令一人(從九品下)丞一人(正九品)卜正二人(從九品下)卜博
士二人(從九品下)太卜令掌卜筮之法丞為之貳(其法有四一龜)
(二五兆三易四式)皆辨其象數通其消息所以定吉凶焉凡國
有祭祀則率卜正占者卜曰於太廟南門之外歲季冬
之晦帥侲子入官中堂贈大儺(贈送也堂中舞侲子以送不祥也)
廩犧署令一人(從九品)丞一人(正九品)廩犧令掌薦犧牲
及粢盛之事丞為之貳凡三祀之牲牢各有名數大祭
祀則與太祝以牲就牓位太常卿省牲則北面告腯乃
牽牲以授太官
汾祠署令一人(從七品下)丞一人(從八品上)汾祠令丞掌神祀
享祭洒掃之制
兩京齊太公廟署令各一人(從七品下)丞各一人(從八品上)令
丞掌開闔洒掃及春秋仲釋奠之禮
光禄寺(秦曰郎中令漢曰光禄勲掌宫殿門戸梁置十二卿加寺字除勲字曰光禄卿掌膳食後因之)
(品第三龍朔改為司膳寺正卿光宅改為司膳寺卿神龍復為光禄寺也)
卿一員(從三品)少卿二人(從四品上)卿之職掌邦國酒醴膳
羞之事總太官珍羞良醖掌醯之屬修儲備謹出納少
卿為之貳國有大祭祀則省牲鑊視濯滌若三公攝祭
則為之終獻朝會宴享則節其等差量其豐約以供焉
丞二人(從六品上)主簿二人(從七品上)錄事二人(從九品上)府十二人
史二十一人亭長六人掌固六人丞掌判寺事主簿
掌印勾檢稽失錄事掌受事發辰
太官署令二人(從七品下)丞四人(從七品下)府四人史八人監膳
十人(從九品下)主膳十五人供膳二千四百人掌固四人
太官令掌供膳食之事丞為之貳凡祭之日與卿詣厨
省牲鑊取明水於隂鑑取明火於陽燧帥宰人以鸞刀
割牲取其毛血實之於豆遂烹牲焉又帥進饌者實簠
簋設於饌幕之内凡朝會宴享九品已上並供其膳食
凡供奉祭祀致齋之官則視其品秩為之差降國子監
釋奠百官觀禮亦如之凡宿衛當上及命婦朝參宴會
者亦如之
珍羞署令一人(正八品下)丞二人(正九品下)府三人史六人典書
八人餳匠五人掌固四人令掌庶羞之事丞為之貳
以實籩豆陸産之品曰榛栗脯修水物之類曰魚鹽菱
芡辨其名數會其出入以供祭祀朝會賓客之禮也
良醖署令二人(正八品下)丞二人(正九品下)府三人史六人監事
二人(從九品下)掌醖三十人酒匠十三人奉觶一百二十人
掌固四人令掌供奉邦國祭祀五齊三酒之事丞為
之貳(五齊三酒義見周官)郊祀之日帥其屬以實罇罍若享太廟
供其鬱鬯之酒以實六彛若應進者則供春暴秋清酴
醾桑落等酒
掌醢署令一人(正八品下)丞二人(正九品下)府二人史四人主醢
十人令掌供醯醢之屬而辨其名物丞為之貳(凡鹿兔羊)
(魚等四醢)凡祭神祗享宗廟用葅醢以實豆宴賓客會百官
醢醬以和羹
衛尉寺(秦置衛尉掌宫門衛屯兵屬官有公車司馬衛士旅賁三令梁置十二卿衛尉加寺字官加卿)
(字龍朔改為司衛寺咸亨復也)
卿一員(從三品)少卿二人(從四品上)卿之職掌邦國器械文
物之事總武庫武器守宫三署之官屬少卿為之貳凡
天下兵器入京師者皆籍其名數而藏之凡大祭祀大
朝會則供其羽儀節鉞金鼓帷帟茵席之屬
丞二人(從六品上)主簿二人(從八品上)錄事一人(從九品上)府六人史
十一人亭長四人掌固六人丞掌判寺事辨器械出
納之數主簿掌印勾檢稽失錄事掌受事發辰
武庫令(兩京各一人從六品下)丞二人(從八品下)府二人史六人監事
一人(正九品下)典事二人掌固五人令掌藏邦國之兵仗
器械辨其名數以備國用丞為之貳凡親征及大田廵
狩以羝羊猳猪雄雞釁鼓若太子親征及大將出師則
用猳㹠凡有赦則先建金雞兼置鼓於宫城門之右視
大理及府縣囚徒至則撾其鼓
武器署令一人(正八品下)丞二人(從九品下)府二人史六人監事
一人(從九品下)典事二人掌固四人令掌在外戎器辨其
名物會其出入丞為之貳凡大祭祀大朝會及廵幸則
納於武庫供其鹵簿若王公百官婚葬之禮應於鹵簿
亦供之
守官署令一人(正八品下)丞二人(正九品下)府二人史四人監事
二人掌設六人幕士一千六百人令掌邦國供帳之屬
辨其名物會其出入丞為之貳凡大祭祀大朝會及廵
幸則設王公百官位於正殿南門外
宗正寺(星經有宗正星在帝座之東南秦置宗正掌宗屬梁置十二卿宗正為一署加寺字隋品第二)
(光宅改為司屬神龍復之也)
卿一員(從三品上)少卿二員(從四品上)丞二人(從六品上)主簿一人(從七)
(品上)錄事一人(從九品上)府五人史九人亭長四人掌固四人
卿之職掌九族六親之屬籍以别昭穆之序并領崇
玄署少卿為之貳九廟之子孫繼綂為宗餘曰族凡大
祭祀及冊命朝會之禮皇親諸親應陪位預會者則為
之簿書以申司封若皇親為三公子孫應襲封者亦如
之丞掌判寺事主簿掌印勾檢稽失錄事掌受發辰
崇玄署令一人(正八品下)丞一人(正九品下)府二人史三人典事
六人掌固二人令掌京都諸觀之名數道士之帳籍
與其齋醮之事丞為之貳
太僕寺(太僕古官梁置十二卿署加寺字後因之龍朔改為司馭寺光宅為司僕寺神龍復也)
卿一員(從三品古有太僕正即其名也後無正字唯名太僕梁置為列卿隋品第三龍朔為司馭正卿)
(光宅曰司僕卿神龍復也)少卿二人(從四品上)卿之職掌邦國廐牧車
輿之政令總乘黃典廐典牧車府四署及諸監牧之官屬少
卿為之貳凡國有大禮及大駕行幸則供其五輅屬車
之屬凡監牧羊馬所通籍帳每歲則受而會之以上尚
書駕部以議其官吏之考課凡四仲之月祭馬祖馬步
先牧馬社
丞四人(從六品上)主簿二人(從七品上)錄事二人(從九品上)府十七人
史三十四人獸醫六百人獸醫博士四人學生一百人
亭長四人掌固六人丞掌判寺事主簿掌印勾檢稽
失省署抄目錄事掌受事發辰
乘黃署令一人(從七品下)丞一人(從八品下)府一人史二人典事
八人駕士一百四十人羊車小吏十四人掌固六人
令掌天子車輅辨其名數與馴馭之法丞為之貳凡乘
輿五輅(事具輿服志也)皆有副車又有十二車(曰指南車曰記里鼓車白鷺車)
(鑾旗車辟惡車皮軒車耕根車安車四望車羊車黃鉞車豹尾車其車飾見輿服志也)屬車一十
有二(古者屬車八十一乘皇朝置十二乘也)乘輿有大駕法駕小駕車服
各有名數之差若有大禮則以所御之輅進内既事則
受而藏之凡將有事先期四十日尚乘供馬如輅色率
駕士預調習指南等十二車
典廐署令二人(從八品下)丞四人(從七品下)府二人史六人主乘
六人(正九品下)典事八人執馭一百人駕士八百人掌固六
人令掌繫飼馬牛給養雜畜之事丞為之貳
典牧署令二人(正八品下)丞四人(正九品下)府四人史八人監事
八人典事十六人(從九品下)主酪五十人令掌牧雜畜造
酥酪脯腊給納之事丞為之貳凡羣牧所送羊犢皆受
之而供廩犧尚食之用諸司合供者亦如之
車府署令一人(正八品下)丞一人(正九品下)府一人史二人典事
四人掌固六人令掌王公已下車輅辨其名數及馴
馭之法丞為之貳凡王公已下車輅四(一象輅二革軺三木輅四軺輅視其)
(品秩而給之兼給馭士也)
上牧監一人(從五品下牧監皆皇朝置也)副監二人(正六品下)丞二人(正八)
(品上)主簿一人(正八品下)錄事一人府三人史六人典事八人
掌固四人
中牧監一人(正六品下)副監一人(從六品下)丞一人(從八品下)主簿一
人(從九品下)錄事一人府二人史四人典事四人掌固四人
下牧監一人(從六品下)副監一人(正七品下)丞一人(正九品下)主簿一
人(從九品下)諸牧監掌羣牧孳課之事凡馬五千疋為上
監三千疋已上為中監一千疋已上為下監凡馬之羣
有牧長尉凡馬有左右監以别其麄良以數紀名著之
簿籍細馬稱左麄馬稱右凡諸羣牧立南北東西四使
以分綂之其馬皆印每年終監牧使廵按孳數以功過
相除為之考課
沙苑監一人(從六品下)副監一人(正七品下)丞一人(正九品下)主簿二
人(從九品下)錄事一人府三人史六人典事四人掌固二人
沙苑監掌牧養隴右諸牧牛羊以供其宴會祭祀及
尚食所用每歲與典牧分月以供之丞為之貳若百司
應供者則四時皆供凡羊毛及雜畜毛皮角皆具數申
有司
大理寺(古謂掌刑為士又曰理漢景帝加大字取天官貴人之牢曰大理之義後漢復改為廷尉魏復)
(為大理南朝又名廷尉梁改名秋卿北齊隋為大理加寺字龍朔改為祥刑寺光宅為司刑神龍復改)
卿一員(從三品古或名廷尉北齊加寺字隋品第三龍朔為祥刑正卿光宅為司刑卿神龍復為大理)
(卿)少卿二員(從四品上)卿之職掌邦國折獄祥刑之事少
卿為之貳凡犯至流死皆詳而質之以申刑部仍於中
書門下詳覆凡吏曹補署法官則刑部尚書侍郎議其
人可否然後注擬
正二人(從五品下)丞六人(從六品上)主簿二人(從七品上)府二十八人
史五十六人正掌參議刑辟詳正科條之事凡六丞
斷罪不當則以法正之丞掌分判寺事主簿掌印省署
抄目勾檢稽失錄事掌受事發辰獄丞四人掌率獄吏
檢校囚徒及枷杖之事獄史六人亭長四人掌固八人
問事一百四十八人掌決罪人司直六人(從六品上)評事十
二人(從八品下)掌出使推覈評事史十四人(其刑法科目已載於刑部)
鴻臚寺(周曰大行人秦曰典客漢景帝曰大行武帝曰大鴻臚梁置十二卿鴻臚為冬卿去大字署為)
(寺後周曰賓部隋曰鴻臚寺龍朔改為同文寺光宅曰司賓寺神龍復也)
卿一員(從三品)少卿二人(從四品上)卿之職掌賓客及凶儀
之事領典客司儀二署以率其官屬供其職務少卿為
之貳凡四方夷狄君長朝見者辨其等位以賓待之凡
二王後及夷狄君長之子襲官爵者皆辨其嫡庶詳其
可否若諸蕃人酋渠有封禮命則受冊而往其國凡天
下寺觀三綱及京都大德皆取其道德高妙為衆所推
者補充申尚書祠部皇帝太子為五服之親及大臣發
哀臨弔則贊相焉凡詔葬大臣一品則卿護其喪事二
品則少卿三品丞一人往皆命司儀以示禮制
丞二人(從六品上)主簿一人(從七品上)錄事二人(從九品上)府五人史
十一人亭長四人掌固六人丞掌判寺事主簿掌印
勾檢稽失錄事掌受事發辰
典客署令一人(從七品下)丞二人(從八品下)掌客十五人(正九品上)典
客十三人府四人史八人賓僕十八人掌固二人典
客令掌二王後之版籍及四夷歸化在蕃者之名數丞
為之貳凡朝貢宴享送迎皆預焉辨其等位供其職事
凡酋渠首領朝見者皆館供之如疾病死喪量事給之
司儀署令一人(正八品下)丞一人(正九品下)司儀六人府二人史
四人掌設十八人齋郎三十三人掌固四人幕士六十
人司儀令掌凶禮之儀式及喪葬之具丞為之貳凡
京官職事三品已上散官三品已上京官四品已上如
遭喪薨卒量品贈祭葬皆供給之
司農寺(漢初治粟内史景帝改為大農武帝加寺字隋為司農卿龍朔二年改為司稼卿咸享復也)
卿一員(從三品上舊署十二寺以署為寺以官為卿)少卿二員(從四品上)卿之
職掌邦國倉儲委積之事總上林太倉鈎盾導官四署
與諸監之官屬謹其出納少卿為之貳凡京百司官吏
禄給及常料皆仰給之孟春藉田祭先農則進耒耜季
冬藏冰仲春頒冰皆祭司寒
丞六人(從六品上)主簿二人(從七品上)錄事二人(從九品上)府二十八
人史七十六人計史三人亭長九人掌固七人丞掌
判寺事凡天下租及折造轉運于京都皆閱而納之以
供國用以禄百官主簿掌印署抄目勾檢稽失凡置木
契二十隻應須出納與署合之
上林署令二人(從七品下)丞四人(從八品下)府七人史十四人監
事十九人典事二十四人掌固五人令掌苑囿園池
之事丞為之貳凡植果樹蔬以供朝會祭祀其尚食所
進及諸司常料季冬藏冰皆主之
太倉署令三人(從七品下)丞二人(從八品下)府十人史二十人監
事十人(從九品下)令掌九榖廩藏丞為之貳凡鑿窖置屋
皆銘甎為庾斛之數與其年月日受領粟官吏姓銘又
立牌如其銘
鈎盾署令二人(正八品上)丞四人(正九品上)府七人史十四人監
事十人(從九品下)典事十九人掌固五人令掌供邦國薪
芻之事丞為之貳凡祭祀朝會賓客享宴随差降給之
導官署令二人(正八品上)丞四人(正九品上)府八人史十六人監
事十人(從九品上)令掌導擇米麥之事丞為之貳凡九榖
之用随其精粗差其耗損而供之
太原永豐龍門諸倉每倉監一人(正七品下)丞二人(從八品上)錄
事一人典事六人府二人史四人掌固四人倉監掌
倉窖儲積之事丞為之貳凡出納帳紙歲終上于寺司
司竹監監一人(正七品下)副監一人(正八品上)丞二人(從八品上)錄事
一人府二人史四人典事三十人掌固四人司竹監
掌植養園竹副監為之貳歲終以竹功之多少為考課
温泉監(泉在京兆府昭應縣之西)監一人(正七品下)丞二人(從八品上)錄事一
人府二人史二人掌固四人温泉監掌湯池官禁之
事丞為之貳凡王公已下至于庶人湯泉館有差别其
貴賤而禁其踰越凡近湯之地潤澤所及瓜果之屬先
時而毓者必苞匭而進之以薦陵廟
京都苑總監監各一人(從五品下)副監一人(從六品下)丞二人(從七)
(品下)主簿一人(從九品上)錄事各三人府八人史十六人亭長
四人掌固六人苑總監掌宫苑内館園池之事副監
為之貳凡禽魚果木皆總而司之凡給總監及苑内官
屬人畜出入皆為差降之數
京都苑四面監監各一人(從六品下)副監一人(從七品下)丞二人
(正八品下)錄事一人府三人史三人典事六人掌固四人
四面監掌所管面苑内宫館園池與其種植修葺之事
副監為之貳丞掌判監事
諸屯監一人(從七品下)丞二人(從八品下)諸屯監各掌其屯稼
穡丞為之貳凡每年定課有差
九成宫總監監一人(從五品下)副監一人(從六品下)丞一人(從七品下)
主簿一人(從九品下)錄事一人府三人史五人宫監掌檢
校宫樹供進鍊餌之事副監為之貳
太府寺(周官有太府下士掌財賦秦漢已後財賦屬司農少府梁始置太府卿掌帑藏龍朔改為外府)
(光宅改為司府神龍復為太府寺也)
卿一員(從三品即後周太府中大夫)少卿二員(從四品上)卿掌邦國財
貨總京師四市平準左右藏常平八署之官屬舉其綱
目修其職務少卿為之貳以二法平物(一曰度量二曰權衡)凡四
方之貢賦百官之俸秩謹其出納而為之節制焉凡祭
祀則供其幣
丞四人(從六品上)主簿二人(從七品上)錄事二人(從九品上)府十五人
史五十人計史四人亭長七人掌固七人丞掌判寺
事凡正至大朝所貢方物應陳於殿廷者受而進之
兩京都市署(京師有東西兩市東都有南北兩市)令一人(從六品上)丞各二人
(正八品上)錄事一人府三人史七人典事三人掌固一人
京都市令掌百族交易之事丞為之貳凡建標立候陳
肆辨物以二物平市(謂秤以格斗以槩)以三賈均市(賈有上中下之差)
平凖署令二人(從七品下)丞四人(從八品下)錄事一人府六人史
十三人監事二人(從九品下)典事二人賈人十人掌固十人
平凖令掌供官市易之事丞為之貳凡百司不任用
之物則以時出貨其沒官物亦如之
左藏署(左右藏令晉始有之後代因之皇家左藏有東庫西庫朝堂庫又有東都庫各木契一與太府)
(主簿合也)令三人(從七品下)丞五人(從八品下)府九人史十八人監事
九人(從九品下)典事一人掌固八人左藏令掌邦國庫藏
丞為之貳凡天下賦調先於輸場簡其合尺度觔兩者
卿及御史監閱然後納于庫藏皆題以州縣年月所以
别粗良辨新舊凡出給先勘木契然後錄其名數請人
姓名署印送監門乃聽出若外給者以墨印印之凡藏
院之内禁人燃火及無故入院者晝則外四面常持仗
為之防守夜則擊柝而分更以廵警之
右藏署令二人(正八品上)丞三人(正九品上)府五人史十人監事
四人(從九品下)典事七人掌固十人右藏令掌國寳貨丞
為之貳凡四方所獻金玉珠貝玩好之物皆藏之出納
禁令如左藏
常平署(漢宣帝時始置常平倉以平歲之凶穰後漢改為常滿倉晉曰常平後魏曰邸閤倉隋於魏州)
(置黎陽倉洛州置河陽倉陜州置常平倉華州置廣運倉轉相委輸漕關東之粟以給京師國家垂拱初兩京)
(置常平署天下州府亦置之)令一人(從七品下)丞二人(從八品下)府四人史八
人監事五人(從九品下)典事五人掌固六人常平令掌倉
儲之事丞為之貳也
國子監(國子之義見周官晉武始立國子學北齊曰國子寺隋初曰學後改為寺大業三年改為監龍)
(朔曰大司成光宅曰成均神龍復為國子監也)
祭酒一員(從三品周官曰師氏保氏漢始置祭酒博士歴代因之隋祭酒品第三龍朔光宅隨曹改)
(易)司業二員(從四品下隋大業三年始置司業一人從四品官名隨曹改易)祭酒司
業之職掌邦國儒學訓導之政令有六學(一國子學二太學三四門)
(四律學五書學六算學也)凡春秋二分之月上丁釋奠于孔宣父祭
以太牢樂用登歌軒懸祭酒為初獻司業為亞獻凡教
授之經以周易尚書周禮儀禮禮記毛詩春秋左氏傳
公羊傳榖梁傳各為一經孝經論語兼習之每歲終考
其學官訓導功業之多少為之殿最
丞一人(從六品下)主簿一人(從七品下)錄事一人(從九品下)府七人史
十二人亭長六人掌固八人丞掌州監事凡六學生
每歲有業成上于監者以其業與祭酒司業試所習業
上尚書禮部
國子博士二人(正五品上)助教一人(從六品上)學生三百人典學
四人廟幹二人掌固四人博士掌教文武官三品已
上國公子孫二品已上曾孫為生者生初入置束帛一
篚酒一壺修一案每歲生有能通兩經已上求出仕者
則上于監堪秀才進士者亦如之典學掌抄錄課業廟
幹掌灑掃學廟
太學博士三人(從六品上)助教三人(從七品上)學生五百人太
學博士掌教文武五品已上及郡縣公子孫從三品曾
孫之為生者教法並如國子
四門博士三人(從七品上)助教三人(從八品上)四門博士掌教
文武七品已上及侯伯子男子之為生者若庶人子為
俊士生者教法如太學學生五百人直講四人掌佐博
士助教之職文成二十人(通四經業成上於尚書吏部試登第者加階放選也)
律學博士一人(從八品下太宗置)助教一人(從九品上)學生五十人
博士掌教文武官八品已上及庶人子為生者以律令
為專業格式法例亦兼習之
書學博士二人(從九品下)學生三十人博士掌教文武官
八品已下及庶人之子為生者以石經說文字林為專
業餘字書兼習之
算學博士二人(從九品下)學生三十人博士掌教文武八
品已下及庶人子為生者二分其經以為之業習九章
海島孫子五曹張丘建夏侯陽周髀十五人習綴術緝
古十五人其紀遺三等亦兼習之
五經博士各一人(五品下舊無五經學科自貞元五年一月勅特置三禮開元禮科長慶二)
(年二月始置三傳三史科後又置五經博士檢年月未獲也)
廣文館博士二人(正六品上天寳九載置試附監修進七業者置助教一人至德後廢也)
少府監(秦置少府掌山澤之税漢掌内府珍貨梁始為卿歴代或置或省隋大業五年始分太府置少)
(府監龍朔改為内府光宅改為尚方神龍復為少府監)
監一員(從三品秦漢有少府梁始為卿隋改為監從三品少監從四品煬帝改為令武德復為監龍朔)
(光宅隨曹改易之)少監二員(從四品下)監之職掌供百工伎巧之
事總中尚左尚右尚織染掌治五署之官屬庀其工徒
謹其繕作少監為之貳凡天子之服御百官之儀制展
采備物皆率其屬而供之
丞四人(從六品下)主簿二人(從七品下)錄事二人(從九品上)府二十七
人史十七人計史三人亭長八人掌固四人丞掌判
監事凡五署所修之物則申尚書省下所司以供給焉
中尚署令一人(從六品下)丞四人(從八品下)府九人史十八人監
作四人典事四人掌固四人中尚令掌供郊祀之圭
璧器玩之物中宫服飾雕文錯綵之制皆供之丞為之
貳其所用金玉齒革毛羽之屬任土以時而供送之
左尚署令一人(正七品下)丞五人(從七品下)監作六人(從九品下)典事
十八人掌固四人左尚令掌供天子之五輅五副七
輦三輿十有二車大小方員華盖一百五十有六諸翟
尾扇及小繖翰辨其名數而頒其制度丞為之貳
右尚署令一人(正七品下)丞四人(從八品下)監作六人(從九品下)典事
十三人掌固十人右尚署令供天子十有二閑馬之
鞍轡及五品三部之帳備其材革而修其制度丞為之
貳凡刀劒斧鉞甲胄紙筆茵席履舄之物靡不畢供具
用綾絹金玉毛革等所出方土以時支送
織染署令一人(正八品上)丞二人(正九品上)監作六人(從九品下)典事
十一人掌固五人織染令掌供天子太子羣臣之冠
冕辨其制度而供其職丞為之貳
掌冶署令一人(正八品上)丞一人(從九品上)監作四人(從九品下)掌
冶令掌鎔鑄銅鐵器物丞為之貳凡天下出銅鐵州府
聽人私採官收其税若白鑞則官市之其西北諸州禁
人無置鐵冶及採鐵若器用所須具名移於所由官供
之
諸冶監一人(正七品下)丞二人(從八品下)錄事一人府一人史二
人監作四人(從九品下)典事二人掌固四人諸冶監掌鑄
銅鐵之事
北都軍器監一人(正四品上)少監一人(正五品上)丞二人(正七品上)主
簿一人(正八品上)錄事一人(從九品上)府十人史十八人典事四
人亭長二人掌固四人軍器監掌繕造甲弩以時納
于武庫
甲坊署令一人(正八品下)丞一人(正九品下)府二人史五人監作
二人(從九品下)典事二人
弩坊署令一人(正八品下)丞一人(正九品下)府二人史五人監作
二人(從九品下)典事二人
諸鑄錢監(絳州三十鑪揚宣鄂蔚四州各十鑪益鄧郴三州各五鑪洋州三鑪定州一鑪也)諸
鑄錢監以所在州府都督刺史判之副監一人上佐判
之丞一人判司判之監事一人或參軍或縣尉知之錄
事府史士人為之
諸互市監各一人(從六品下)丞一人(正八品下)諸市監掌諸蕃
交易馬駞驢牛之事
將作監(秦置將作掌營繕宫室歴代不改隋為將作寺龍朔改為繕工監光宅改為營繕監神龍復為)
(將作監也)
大匠一員(從三品大匠之名漢景帝置梁置十二卿將作為一卿後周曰匠師中大夫隋初為將作)
(寺置大匠一人又改為監以大匠為監煬帝改為令武德改為大匠龍朔光宅隨曹改易也)少匠二
員(從四品下)大匠掌供邦國修建土木工匠之政令總四
署三監百工之官屬以供其職事凡兩京宫殿宗廟城
郭諸臺省監寺𪠘宇樓臺橋道謂之内外作皆委焉
丞四人(從六品下)主簿二人(從七品下)錄事二人(從九品下)府十四人
史二十八人計史三人亭長四人掌固六人
左校署令二人(從八品下)丞四人(正九品下)府六人史十二人監
作十人(從九品下)左校令掌供營構梓匠凡宫室樂懸簨
簴兵杖器械喪葬所湏皆供之
右校署令二人(從八品下)丞三人(正九品下)府五人史十人監作
十人(從九品下)典事十四人右校令掌供版築塗泥丹雘
之事
中校署令一人(從八品下)丞三人(正九品下)府三人史六人監事
四人(從九品下)典事八人掌固二人中校令掌供舟車兵
仗廐牧雜作器用之事凡行幸陳設供三梁竿柱閑廐
供剉碓行槽祭祀供葛竹塹等
甄官署令一人(從八品下)丞二人(正九品下)府五人史十人監作
四人(從九品下)典事十八人甄官令掌供琢石陶土之事
凡石磬碑碣石人獸馬碾磑塼瓦瓶缶之器喪葬明器
皆供之
百工就谷庫谷斜谷太隂伊陽等監(百工監在陳倉就谷監在王屋庫谷)
(監在鄠縣太隂監在陸渾伊陽監在伊陽皆在出材之所)監各一人(從七品下)丞一人(正八)
(品下)府各一人史三人典事各二十一人錄事各一人監
事四人(從九品下)百工等監掌採伐材木
都水監
都水監使者二人(正五品上漢官有都水長屬主爵掌諸池沼後改為使者後漢改為河堤)
(謁者晉復置都水臺立使者一人掌舟檝之事梁改為太舟卿北齊亦曰都水臺隋改為都水監大業復為使)
(者尋又為監復改監為令品第三武德復為監貞觀改為使者從六品龍朔改為司津監光宅為水衛都尉神)
(龍復為使者正五品上仍隸將作監)丞二人(從七品上)主簿二人(從八品下)錄事一
人府五人史十人掌固三人使者掌川澤津梁之政
令總舟檝河渠二署之官屬凡虞衡之採捕渠堰陂池
之壊決水田斗門灌溉皆行其政令
舟檝署令一人(正八品下)丞二人(正九品下)舟檝署令掌公私
舟船運漕之事
河渠署令一人(正八品下)丞一人(正九品上)府三人史六人河堤
謁者六人掌修補堤堰漁釣之事典事三人掌固四人
長上漁師十人短番漁師一百二十人明資漁師一百
二十人河渠令掌供川澤魚醢之事祭祀則供魚醢
諸司供給魚及冬藏者每歲支錢二十萬送都水命河
渠以時價市供之
諸津令一人(正九品下)丞一人(從九品下)津令各掌其津濟渡
舟梁之事
武官
左右衛(周制軍萬二千五百人天子六軍大國三軍次國二軍小國一軍軍將皆命卿至秦漢始置衛)
(將軍後漢魏因之晉武帝始置左右中三衛將軍至隋始置左右衛左右武衛左右候左右領軍左右率府各)
(有大將軍一人謂十二衛大將軍也國家因之)
大將軍各一員(正三品)將軍各二員(從三品)左右衛將軍
之職掌統領宫廷警衛之法以督其屬之隊仗而總諸
曹之職務凡親勲翊五中郎將府及折衝府所隸皆總
制之凡宿衛内廊閣門外分為五仗(一供奉仗二親仗三勲仗四翊仗五)
(散手仗也)皆坐于東西廊下若御坐正殿則為黃旗仗分立
於兩階之次在正門之内以夾門之坐於東西廂皆大
將軍守之
長史各一人(從六品上)錄事參軍事各一人(正八品下)倉曹兵曹
參軍各二人(正八品下)騎曹胄曹參軍各一人(正六品下)司階二
人(正六品上)中候三人(正七品下)司戈五人(正八品下)執戟五人(正九品下)
奉車都尉五人(從五品下)長史掌判諸曹親勲翊五府及
武安武成等五十府之事諸曹參軍皆掌本曹勾檢之
事(随曹各有府史)
親府勲一府勲三府翊一府翊二府翊等五府每府中
郎一人中郎將一人(皆四品下)左右郎將各一人(正五品上)錄事
一人兵曹參軍事一人(正九品上)校尉五人旅帥十人隊正
二十人副隊正二十人中郎將領本府之屬以宿衛
左右郎將貳之若大朝會廵幸以鹵簿之法以領其儀
仗
左右驍衛(古曰驍騎隋改左右備身為左右驍衛所領名豹騎國家去騎字曰驍衛府龍朔去府字)
(改為左右武威神龍復為驍衛)
大將軍各一員(正三品)將軍各二員(從三品)驍衛將軍之
職掌如左右衛大朝會在正殿之前則以黃旗隊及胡
禄隊坐於東西廊下若御坐正殿則以其隊仗次立左
右衛下
長史錄事參軍倉兵騎胄四曹參軍(員數品秩如左右衛)司階中
候司戈執戟等(四色人數品秩如左右衛也)校尉旅帥隊正副隊(人數)
(如左右衛)
翊府中郎中郎將左右中郎將左右郎將(職掌如左右衛)
左右武衛(魏武為丞相有武衛營隋採其名置左右武衛府有大將軍光宅改為左右鷹揚衛龍朔)
(復也)
大將軍各一員(正三品)將軍各二員(從三品)其職掌如左
右衛大朝會被白鎧甲之器楯及旗等蹕稱長唱警持
鈒隊應蹕為左右廂儀仗在正殿前則以諸隊次立於
驍衛之下
長史錄事參軍倉兵騎胄四曹參軍司階中候司戈執
戟(人數品秩皆如左右衛也)
翊府中郎將左右郎將錄事兵曹(人數品秩如左右衛)
左右威衛(隋為左右屯衛龍朔改為威衛光宅改為左右豹韜衛神龍復為威衛也)
大將軍各一員(正三品)將軍各二員(從三品)其職掌大朝會
則被黑甲鎧弓箭刀楯旗等分為左右廂隊次武衛之
下
長史錄事參軍倉兵騎胄四曹參軍(職掌人數品秩皆如左右衛也)司
階中候司戈執戟(人數品秩如左右衛)翊府中郎將左右郎將錄
事兵曹校尉旅帥隊正副隊正(人數品秩皆如左右衛之親府)
左右領軍衛(漢建安中魏武為丞相始置中領軍後因之北齊置領軍府後因之煬帝改為屯衛)
(國家改為領軍衛龍朔改為戎衛光宅改為玉鈴衛神龍復為領軍衛)
大將軍各一員(正三品)將軍各二員(從三品)其職掌大朝
會則被青甲鎧弓箭刀楯旗等分為左右廂儀仗次立
威衛之下
長史錄事參軍倉兵騎胄四曹參軍司階中候司戈執
戟(人數品秩如左右衛)翊府中郎將左右郎將錄事兵曹校尉旅
帥隊正副隊正(人數品秩職掌如左右衛也)
左右金吾衛(秦曰中尉掌徼廵武帝改名執金吾魏復為中尉南朝不置隋曰候衛龍朔二年改)
(為左右金吾衛采古名也)
大將軍各一員(正三品)將軍各二員(從三品)左右金吾衛
之職掌宫中及京城晝夜廵警之法以執禦非違凡翊
府及同軌等五十府皆屬之凡車駕出入則率其屬以
清遊隊建白澤朱雀等旗隊先驅如鹵簿之法從廵狩
畋獵則執其左右營衛之禁凡翊衛翊府同軌寳圖等
五十府彍騎衛士應番上者各領所職焉
長史錄事參軍倉兵騎胄四曹參軍司階中候司戈執
戟(人數品秩職掌如左右衛也)翊府中郎將左右郎將兵曹校尉旅
帥隊正副隊正(品秩人數職掌如左右衛也)
左右監門衛(漢魏曰城門校尉始置左右監門府省將軍郎將等官國家因之龍朔二年去府字)
(為衛)
大將軍各一員(正三品)將軍各二員(從三品)中郎將四人(正四)
(品下)監門將軍之職掌宫禁門籍之法凡京師應入宫
殿門者皆有籍左將軍判入右將軍判出若大駕行幸
即依鹵簿法率其屬於牙門之下以為監守中郎將掌
監諸門檢校出入
長史錄事參軍兵曹胄曹二曹參軍(品秩如諸衛)
監門校尉各三百二十人立長各六百八十人長人長
上二十人立長長上各二十人
左右千牛衛(宋謝綽拾遺有千牛刀即人主防身刀也後魏有千牛備身取莊子庖刀解牛之義)
(後代因之隋置左右千牛備身二十人掌供御弓箭備身六十人掌宿衛侍從煬帝置備身府皇家改為千牛)
(府龍朔為左右奉宸衛神龍復為千牛衛)
大將軍各一員(正三品)將軍各二員(從三品)中郎將各二人
(正四品下)千牛將軍之職掌宫殿侍衛及供御之儀仗而
綂其曹務凡千牛備身左右執弓箭以宿衛主仗守戎
服器物凡受朝之日則領備身左右昇殿而侍列於御
坐之左右凡親射于射宫則將軍率其屬以從凡千牛
備身之考課賜會及禄秩之昇降同京職事官之制中
郎將昇殿侍奉凡侍奉禁横過座前者禁對語及傾身
與階下人語者禁摇頭舉首以相招召者若有口勅通
事舍人承事傳聲階下而不聞者中郎將宣之
長史錄事參軍兵胄二曹參軍(人數品秩同諸衛)司階各二人
(正六品上)中候各三人司戈各五人執戟各五人(品秩同諸衛)千
牛備身十二人備身左右各二人
左右羽林軍(漢置南北軍掌衛京師南軍若今諸衛也北軍若今羽林軍也漢武置羽林名曰建)
(章營騎屬光禄勲後更名羽林騎取六郡良家子及死事之孤為之後漢置左右羽林監南朝因之後魏周曰)
(羽林率隨左右屯衛所領兵名曰羽林龍朔二年置左右羽林軍)
大將軍各一員(正三品下)將軍各二員(從三品下)羽林將軍綂
領北衙禁兵之法令而督攝左右廂飛騎之儀仗以綂
諸曹之職若大朝會率其儀仗以周衛階陛大駕行幸
則夾道馳而為内仗凡飛騎每月番上者皆據其名歷
而配于所職其飛騎仗或有勅上南衙者則大將軍承
墨勅白移於金吾引駕仗引駕仗官與監門覆奏又降
墨勅然後得入
長史錄事參軍倉兵胄三曹參軍(品秩如諸衛)司階中候司
戈執戟(如千牛衛品秩人數)翊府中郎將左右郎將錄事兵曹校
尉旅帥隊正副隊正(人數品秩如諸衛)
左右龍武軍(初太宗選飛騎之尤驍健者别署百騎以為翊衛之備天后初加置千騎中宗加置)
(萬騎分為左右營置使以領之自開元已來與左右羽林軍名曰北門四軍開元二十七年改為左右龍武軍)
(官員同羽林軍也)
大將軍一員(正三品)將軍二員(從三品)
長史一人錄事參軍事一人錄事一人史二人倉兵胄
三曹參軍事各一人(隨曹有府史掌固人數)司階二人中候三人
司戈執戟各五人長上各十人(右件官員階品人數職掌如羽林軍也)
左右神武軍(至德二年肅宗在鳳翔置初貞觀中置北衙七營後改為左右羽林軍皆選才力驍)
(勇者充每月一營十人為番當上又置左右龍武軍皆唐元功臣子弟非外州人如宿衛兵分曰上下肅宗在)
(鳳翔方收京城以羽林軍減耗寇難未息乃别置神武軍同羽林制度官吏謂之北衙六軍又置衙前射生手)
(千餘人謂之左右英武軍非六軍之例也乾元二年十月勅左右羽林左右龍武左右神武官員並昇同金吾)
(四衛置大將軍二人將軍二人也)
左右神策軍(上元中以北衙軍使衛伯玉為神策軍節度使鎮陜州以拒東寇以中使魚朝恩為)
(觀軍容使監伯玉軍及伯玉入為羽林帥出為荆南節度使朝恩專統神策軍鎮陜廣德元年吐蕃犯京師代)
(宗避狄幸陜朝恩以神策軍迎扈及永泰元年吐蕃犯京畿朝恩以神策兵屯于苑中自是神策軍恒以中官)
(為帥建中末盜發京師竇文瑒以神策軍扈蹕山南及還京師賞勞無比貞元中特置神策軍護軍中尉以中)
(官為之時號兩軍中尉貞元已後中尉之權傾於天下人主廢立皆出其可否事見宦者傳也)
大將軍各二員(正三品貞元二年九月勅改神策左右廂為左右軍置大將軍各二人正三品)
將軍各二員(從三品至貞元三年五月勅左右神策將軍各加二員左右神武將軍各加一員也)
神威軍(本號殿前射生左右廂貞元二年九月改殿前左右射生軍三年四月改為左右神威軍非六)
(軍之例也)
大將軍二員(正三品)將軍二員(從三品)職田俸錢手力粮
料等同六軍諸衛
六軍綂軍(興元元年正月二十九日勅左右羽林左右龍武左右神武各置綂軍一人秩從二品)
十六衛上將軍(舊無此官貞元二年九月一日勅六軍先有勅各置綂軍一人十六衛宜各置)
(上將軍一員秩從二品其左右衛及左右金吾衛上將軍俸料隨軍人馬等並同六軍綂軍其諸衛上將軍次)
(綂軍例支給至德二年九月十三日六軍十二衛上將軍並放入宿已後為例也)
諸府(隋置驃騎鷹揚等府凡天下守戍兵不成軍曰牙府有上中下也)
折衝都尉各一人(上府都尉正四品上中府從四品下下府正五品下武德中採隋折衝果)
(毅郎將之名改綂軍為折衝都尉别將為果毅都尉)左右果毅都尉各一人(上府果毅)
(從五品下中府正六品上下府從六品下隋煬帝置果毅郎將國家置折衝都尉)别將各一人
(上府别將正七品下中府從七品上下府從七品下)長史一人(上府正七品下中府從七品上)
(下府從七品下)兵曹參軍一人(上府從八品下中府正九品上下府從九品下也)錄事
一人校尉五人每校尉旅帥二人每旅帥隊正副隊正
各二人諸府折衝都尉掌領五校之屬以備宿衛以從
師役總其戎具資糧差點教習之法令凡衛士三百人
為一團以校尉領之以便習騎射者為越騎餘為步兵
其團十人為火火備六䭾之馬每歲十一月以衛士帳
上尚書省天下兵馬之數以聞凡兵馬在府每歲季冬
折衝都尉率五教之屬以教其軍陣戰鬭之法也(具在教習)
(簿籍)
東宫官屬
太子太師太傅太保各一員(並從一品師傅宫官南朝不置後魏北齊師傅品第)
(二號東宮三太隋品亦第二武德定令加從一品也)
太子少師少傅少保各一員(並正二品三少亦古官歴代或置或省南朝並不置)
(後魏北齊置之品第三號東宮三少皇家定令正二品)三師三少師之職掌教
諭太子無其人則闕之
太子賓客四員(正三品古無此官皇家顯慶元年春始置四員也)掌侍從規
諫贊相禮儀
太子詹事一員(正三品)少詹事一員(正四品上詹事秦官掌皇太子宮龍朔二)
(年改為端尹天授為宮尹神龍復也)詹事統東宮三寺十率府之政令
少詹為之貳凡天子六官之典制皆視其事而承受之
丞二人(正六品上)主簿一人(從七品上)錄事二人(正九品下)令史九人
書令史十八人丞掌判府事主簿掌印檢勾稽錄事
掌受事發辰
司直一人(正九品上)令史一人書令史二人亭長四人掌固
六人司直掌彈劾宮寮糺舉職事太子朝宮臣則分
知東西班凡諸司文武應參官每月皆具在否以刺之
太子左春坊左庶子二人(正四品上)中允二人(正五品下)左庶
子掌侍從贊相駁正啟奏中允為之貳
司議郎四人(正四品上)錄事二人(從八品下)主事二人(從九品下)令史
七人書令史十四人司議郎掌啟奏記注宮内祥瑞
宮長除拜薨卒每年終送史館
左諭德一人(正四品下)左贊善大夫五人(正五品上)傳令四人掌
儀二人贊者四人左諭德掌諷諭規諫
崇文館(貞觀中置太子學館也)學士直學士(員數不定)學生二十人校
書二人(從九品下)令史二人典書二人楷書手二人書手十
人熟紙匠三人裝潢匠五人筆匠三人學士掌東宮
經籍圖書以教授諸生凡課試舉送如弘文館校書掌
校理四庫書籍
司經局洗馬二人(從五品下洗馬漢官為太子前馬)太子文學三人(正六)
(品)校書四人(正九品)正字二人(從九品上)書令史二人楷書手
二十五人典書四人洗馬掌四庫圖籍繕寫刊緝之
事文學掌侍奉文章校書正字掌典校四庫書籍
典膳局典膳郎二人(正六品上)丞二人(正八品上)書令史二人主
食六人典食二百人掌固四人典膳郎掌進膳嘗食
每夕局官於廚更直
藥藏局藥藏郎二人(正六品上)丞二人(正八品上)侍醫典藥九人
藥童十八人掌固六人藥藏郎掌和劑醫藥
内直局内直郎二人(從六品下)丞二人(正八品下)典服三十人典
局十五人典翰十五人掌固六人内直郎掌符璽繖
扇几案衣服之事
典設局典設郎四人(從六品下)丞二人(正八品下)幕士六百人
典設郎掌湯沐灑掃鋪陳之事凡大祭祀太子助祭則
於正殿東設幄坐
宮門局宫門郎二人(從六品下)丞二人(正八品下)門僕一百三十
人宫門郎掌内外宫門管鑰之事(其鍾鼓刻漏一如皇居之制也)
太子右春坊右庶子二人(正四品下)中舍人二人(正五品上)舍人
四人(正六品上)錄事一人(從八品下)主事二人(從九品下)舍人掌行
令書令旨及表啟之事太子通表如諸臣之禮諸臣及
宫臣上皇太子大事以牋小事以啟其封題皆曰上右
春坊通事舍人開封以進其事可施行者皆下於坊舍
人開庶子參詳之然後進不可者則否
右諭德一人(正四品下)右贊善大夫五人(正五品上)傳令四人(諭德)
(贊善掌事如左)通事舍人八人(正七品下)典謁二十人舍人掌導
引宫臣辭見及承令勞問之事
太子内坊(皆宦者為司局)典内二人(從五品下)錄事一人典直四人
(正九品下)導客舍人六人閤帥六人内閽八人内給使(無員數)
内廐二十人典事二人駕士三十人典内掌東宫閤
門之禁令及宮人衣廩賜與之出入丞為之貳典直主
儀式導客主儐序閤帥主門戸内閽主出入給使主職
扇内廐主車輿典事主牛馬典内統而監之
太子内官司閨二人(從六品)掌導引妃及宮人名簿總掌
正掌書掌筵三司掌正三人(從八品)掌文書出入目錄
為記并閤門管鑰糺察推罰女史流外三品掌典文簿
而執行焉掌書三人(從八品)掌寳符契經簿宣傳啟奏
教學廩賜紙筆監印掌筵三人(從八品)掌帷幄牀褥几
案繖扇洒掃鋪設之事司禮二人(從六品)掌禮儀參見
以總掌嚴掌縫掌藏而領其事掌嚴三人(從八品)掌首
飾衣服巾櫛膏沐仗衛掌縫三人(從八品)掌裁縫織繢
掌藏三人(從八品)掌貨貝珠玉錦綵司饌二人(從六品)掌
膳羞進食先嘗總掌食掌醫掌園三司而領其事掌
食三人(從八品)掌膳羞酒醴燈燭掌醫三人(從三品)掌醫
主醫藥掌園三人(從八品)掌園苑樹藝蔬果
太子家令寺令一人(從四品)丞二人(從七品上)主簿一人(正九品下)
錄事一人家令掌太子飲膳倉儲庫藏之政令總食
官典倉司藏三署之官屬
食官署令一人(從八品下)掌膳十二人奉觶三十人丞二人
(從九品下)食官令掌飲膳之事
典倉署令一人(從八品下)丞二人(從九品下)園丞二人典事六人
典倉令掌九榖入藏及醯醢庶羞器皿燈燭之事
司藏署令一人(從八品下)丞二人(從九品下)司藏令掌庫藏財
貨出納營繕之事
太子率更寺令一人(從四品上)丞二人(從七品上)主簿一人(正九品下)
錄事一人伶官師二人漏刻博士二人掌漏六人漏童
六十人典鼓二十四人率更令掌宗旅次序禮樂刑
罰及漏刻之政令
太子僕寺僕一人(從四品下)丞一人(從七品上)主簿一人(正九品下)錄
事一人太子僕掌車輿乘騎儀仗之政令及喪葬之
禮物辨其次序
廐牧署令一人(從八品下)丞二人(從九品下)典乘四人牧掌四人
翼馭十五人駕士三十人獸醫二十人廐牧令掌車
馬閑廐牧畜之事
東宫武官
太子左右衛率府(秦漢有太子衛率主門衛晉分左右中前四衛率後代因置左右率北齊)
(為衛率坊隋初始分置左右衛率府左右宗衛率左右虞候左右内率左右監門率十府以備儲闈武衛之職)
(煬帝改為左右侍率國家復為衛率龍朔改為左右典戎衛咸亨復)率各一員(正四品上)副率
各一人(從四品上)左右衛率掌東宮兵仗羽衛之政令總
諸曹之事凡親勲翊府及廣濟等五府屬焉凡正至太
子朝宮臣率其屬儀仗為左右廂之周衛出入如鹵簿
之法
長史各一人(正七品上)錄事參軍事各一人(從八品上)倉曹參軍
一人(從八品下)兵曹參軍一人(從八品下)胄曹參軍一人(從八品下)司
階一人(從六品上)中候二人(從七品下)司戈二人(從八品下)執戟三人
(從九品下)長史掌判諸曹及三府五府之貳錄事掌監印
勾稽官掌本曹簿籍(職事皆視上臺)親府勲翊府中郎將各
一人(從四品上)左右郎將各一人(正五品下)錄事一人兵曹參軍
一人校尉五人旅帥十人隊正二十人副隊正二十人
郎將掌其府之屬以宿衛而總其事(職掌一視上臺親府)
太子左右司禦率府(本號左右宗衛府龍朔改為司禦率府)率各一人(正四)
(品上)副率各二人(從四品上)司禦率掌同左右率長史錄事
參軍事倉兵胄三曹參軍司階中候司戈執戟(人數品秩職掌)
(如左右衛府也)
太子左右清道率府(隋文置左右虞候府各開府一人掌斥候國初亦為左右虞候龍朔)
(改為清道率府神龍又為虞候開元復為清道也)率各一人(正四品上)副率各二人
(從四品上)清道率掌東宮内外晝夜廵警之法長史錄事
參軍事倉兵胄三曹參軍司階中候司戈執戟(人數品秩)
(如左右衛率府)
太子左右監門率府(隋置此官國家因之)率各一人(正四品上)副率各
一人(正四品上)左右監門率掌東宫禁衛之法應以籍入
宫殿門者二率司其出入如上臺之法長史錄事參軍
事兵胄二曹參軍監門直長七十八人(人數品秩同諸率府)
太子左右内率府(隋初置内率府擬上臺千牛衛龍朔初為奉裕率咸亨復)率各一
人(正四品上)副率各一人(從四品上)左右内率之職掌東宫千牛
備身侍奉之事而立其兵仗總其府事長史錄事參
軍事兵胄二曹參軍(人數品秩如諸率)千牛十六人備身二十
八人主仗六十人
王府官屬(公主品同)
親王府傅一人(從三品漢官有王傅太傅魏晉後唯置師國家因之開元改為傅)咨議
參軍一人(正五品上)友一人(從五品下)文學二人(從六品上)東閣西閣
祭酒各一人(從七品上)傅掌傅相贊導而匡其過失咨議
訏謀左右友陪侍規諷文學讎校典籍侍從文章祭酒
接對賓客
長史一人(從四品上)司馬一人(從四品下)掾一人(正六品上)屬一人(正六)
(品上)主簿一人(從六品上)史二人記室參軍事二人(從六品上)錄四
參軍事一人(從六品上)錄事一人(從九品上)功倉戶兵騎法士等
七曹參軍事各一人(正七品上)參軍事二人(正八品下)行參軍事
四人(從八品下)典籖二人(從八品下)長史司馬統領府寮紀綱職
務掾統判七曹參軍事主簿掌覆省王教記室掌表啟
書疏錄事參軍事勾稽省署鈔目錄事掌受事發辰七
曹參軍各督本曹事出使檢校典籖宣傳教命
親王親事府典軍二人(正五品上)副典軍二人(從五品上)執仗親
事十六人執乘親事十六人親事三百三十三人校尉
旅帥隊正隊副(準部内人數多少置)親事帳内府典軍二人副典
軍三人(品秩如親事府)帳内六百六十七人校尉旅帥隊正隊
副(看人數置)典軍副典軍之職掌率校尉已下守衛陪從
之事
親王國令一人(從七品下)大農二人(從八品下)尉二人(正九品下)丞
一人(從九品下)錄事一人典衛八人舍人四人學官長一人
食官長一人丞一人廐牧長二人丞二人典府長二人
丞二人國令大農掌通判國事國尉國丞掌判國司
勾稽監印事典衛守居宅舍人引納學官教授内人
公主邑司令一人(從七品下)丞二人(從八品下)錄事一人(從九品下)主
簿二人謁者二人舍人二人家吏二人公主邑司官
各掌主家財貨出入田園徵封之事其制度皆隷宗正
寺
州縣官員
京兆河南太原等府(自秦漢已来為雍洛并州周隋或置總管都督通名為府開元初乃)
(為京兆府河南府太原府)三府牧各一員(從二品牧古官舜置十二牧是也秦以京城守為内)
(史漢武改為尹後魏北齊周隋又以京守為牧武德初因隋置牧以親王為之或不出閤長史知府事)尹
各一員(從三品京城守秦曰内史漢曰尹後代因之隋為内史武德初置牧以長史總府事開元初雍)
(洛并改為府乃昇長史為尹從三品專總府事也)少尹各二員(從四品下魏晉已下州府有治)
(中隋文改為司馬煬帝改為贊理又為丞武德改為治中永徽避高宗名改為司馬開元初改為少尹)司
錄參軍二人(正七品)錄事四人(從九品上)功倉戶兵法士等六
曹參軍事各二人(正七品下)府史(隋書有之)參軍事六人(正八品下)執
刀十五人典獄十一人問事十二人白直二十四人經
學博士一人(從八品上)助教二人學生八十人醫藥博士一
人助教一人學生二十人
大都督府(魏黃初二年始置都督諸州軍事之名後代因之至隋改為總管府武德四年又改為都)
(督貞觀中分為上中下都督府也)
督一員(從二品)長史一人(從三品)司馬二人(從四品下)錄事參軍
事二人(正七品上)錄事二人(從九品上)功倉戸兵法士六曹參軍
事(功士二曹各一員餘曹各二員並正七品下也)典獄十六人問事十人白直
二十四人市令一人(從九品上)丞一人佐一人史二人倉督
二人經學博士一人(從八品上)助教二人學生六十人醫學
博士一人(從八品下)助教一人學生十五人
中都督府
督一員(正三品上)别駕一人(正四品下)長史一人(正五品上)司馬一人
(正五品下)錄事參軍事一人(從七品下)錄事二人(從九品上)功倉戸兵
法士六曹參軍事各一人(並從七品上)參軍事四人(從八品上)典
獄十四人白直二十人市令一人(從九品上)丞一人佐一人
史二人帥三人倉督二人經學博士一人(從八品下)助教二
人學生六十人醫藥博士一人學生十五人
下都督府
督一員(從三品)别駕一人(從四品下)長史一人(從五品上)司馬一人
(從五品上)錄事參軍事一人(從七品上)錄事二人(從九品下)功倉戸兵
法士六曹參軍事各一人(從七品下)參軍事三人(從八品下)典獄
十二人問事六人白直十六人市令一人(從九品上)丞二人
佐一人史二人帥二人倉督二人經學博士一人(從八品下)
助教一人學生五十人醫學博士一人助教一人學生
十二人
上州(州之名古也舜置十二州禹貢九州漢置十三州秦并六國置三十六郡漢則以州統郡其後武德)
(改郡為州改州為郡事見諸卷國家制戸滿四萬以上為上州)
刺史一員(從三品秦分天下為三十六郡郡置守都尉各一人仍以御史一人監郡漢廢監郡御史)
(丞相遣掾吏分察諸郡漢武元光五年分天下置十三州分統諸郡每州遣使者一人督察官吏清濁謂之十)
(三州刺史後漢遂以名臣為刺史專州郡之政仍置别駕治中諸曹掾屬號曰外臺魏晉已後因之不改而郡)
(置太守丞尉諸曹隋初罷郡並為州煬帝罷州為郡郡置通守武德改郡為州州置刺史天寳改州為郡置太)
(守乾元元年改郡為州州置刺史初漢代奉使者皆持節故刺史臨部皆持節至魏晉刺史任重者為使持節)
(都督輕者為持節後魏北齊總管刺史則加使持節諸軍事以此為常隋開皇三年罷郡以州統縣刺史之名)
(存而職廢而於刺史太守官位中不落持節之名至今不改有名無實也至德之後中原用兵大將為刺史者)
(兼治軍旅遂依天寳邊將故事加節度使之號連制數郡奉辭之日賜雙旌雙節如後魏北齊故事名目雖殊)
(得古刺史督郡之制也)别駕一人(從四品下)長史一人(從五品上)司馬一人
(從五品下)錄事參軍事一人(從七品上)錄事三人(從九品上)司功司倉
司戸司兵司法司士六曹參軍事各一人(並從七品下)參軍
事四人典獄十四人問事八人白直二十四人市令一
人(從九品上)丞一人佐一人史二人帥三人倉督二人經學
博士一人(從八品下)助教二人學生六十人醫學博士一人
(正九品下)助教一人學生十五人
中州(戸滿二萬戸已上為中州)
刺史一員(正四品上)别駕一人(正五品下)長史一人(正六品上)司馬一
人(六品上)錄事參軍事一人(正八品上)錄事一人(從九品上)司功司
倉司戸司法司士六曹參軍事各一人(並正八品下隨曹有佐史人數)
參軍事三人(正九品上)執刀十人典獄十二人問事六人白
直十六人市令一人丞佐各一人史帥倉督各二人經
學博士一人(正九品上)助教一人學生五十人醫藥博士一
人(從九品下)助教一人學生十二人
下州(戸不滿二萬為下州也)
刺史一員(正四品下)别駕一人(從五品上)司馬一人(從六品下)錄事參
軍事一人(從八品上)錄事一人(從九品下)司倉司戸司法三曹參
軍事各一人(從八品下隨曹有佐史人數)參軍事一人(從九品下)典獄八
人問事四人白直十六人市令一人佐史各一人帥二
人倉督一人經學博士一人(正九品下)助教一人學生四十
人醫學博士一人(從九品上)學生十人京兆河南太原牧
及都督刺史掌清肅邦畿考覆官吏宣布德化撫和齊
人勸課農桑敦敷五教每歲一廵屬縣觀風俗問百年
錄囚徒恤鰥寡閱丁口務知百姓之疾苦部内有篤疾
才學異能聞於鄉閭者舉而進之有不孝悌悖禮亂常
不率法令者糺而繩之其吏在官公廉正已清直守節
者必謹而察之其貪穢謟諛求名徇私者亦謹而察之
皆附於考課以為襃貶若善惡殊尤者隨即奏聞若獄
訟疑議兵甲興造便宜符瑞尤異亦以上聞其常則申
於尚書省而已若孝子順孫義夫節婦精誠感通志行
聞於鄉閭者亦具以申奏表其門閭其孝悌力田頗有
詞學者率與計偕其所部有須改更得以便宜從事若
親王典州及邊州都督刺史不可離州局者應廵屬縣
皆委上佐行焉尹少尹别駕長史司馬掌貳府州之事
以綱紀衆務通判列曹歲終則更入奏計司錄錄事參
軍掌勾稽省署抄目監符印功曹司功掌官吏考課祭
祀禎祥道佛學校表疏醫藥陳設之事倉曹司倉掌公
𪠘度量庖廚倉庫租賦徵收田園市肆之事戸曹司戸
掌戸籍計帳道路逆旅婚田之事兵曹司兵掌武官選
舉兵甲器仗門戸管鑰烽候傳驛之事法曹司法掌刑
法士曹司士掌津梁舟車舍宅百工衆藝之事市令掌
市㕓交易禁斥非道之事經學博士掌五教教授諸生
醫藥博士以百藥救民疾病下至執刀白直典獄佐史
各有其職州府之任備焉
縣令(三代之制五等諸侯自理其人周衰諸侯相侵大國分置郡邑縣鄙以聚其人齊晉謂之大夫魯衛)
(謂之宰楚謂之公尹秦謂之令長秦制萬戸已上為令秩千石至六百石减萬戸為長秩五百石至三百石皆)
(有丞尉秩四百石至二百石也)
長安萬年河南洛陽太原晉陽六縣謂之京縣令各一
人(正五品上)丞一二人(從七品)主簿二人(從八品上)錄事二人(從九品下)佐
二人史四人尉六人(從八品下)司功(佐三人史六人)司倉(佐四人史八人)司
戸(佐五人史十人)司兵(佐三人史六人)司法(佐五人史十人)司士(佐四人史八人)典獄
十四人問事八人白直十八人博士一人助教一人學
生五十人
京兆河南太原所管諸縣謂之畿縣令各一人(正六品下)丞
一人(從八品下)主簿一人(正九品上)尉二人(正九品下)錄事二人(史三人)
司功(佐三人史五人)司倉(佐四人史七人)司戸(佐四人史七人帳史一人)司法(佐四人史)
(八人)典獄十四人問事四人白直十人市令一人(佐一人史一人)
(帥二人)經學博士一人助教一人學生四十人
諸州上縣令一人(從六品上)丞一人(從八品下)主簿一人(正九品下)尉
二人(從九品上)錄事二人(史三人)司戸(佐四人史七人帳史一人)司法(佐四人史)
(八人)倉督二人典獄十人問事四人白直十人市令一人
(佐史各一人帥一人)博士一人助教一人學生四十人
諸州中縣令一人(正七品上)丞一人(從八品下)主簿一人(從九品上)尉
一人(從九品下)錄事一人(史四人)司戸(佐三人史五人帳史一人)司法(佐二人史)
(六人)倉督一人典獄八人問事四人白直八人博士一人
助教一人學生二十五人
諸州中下縣令一人(從七品上)丞一一人(正九品上)主簿一人(從九品)
尉一人(從九品下)錄事一人司戸(佐二人史三人帳史一人)司法(佐二人史四人)
典獄六人問事四人白直八人市令一人(佐史各一人帥二人)博
士一人助教一人學生二十五人
諸州下縣令一人(從七品下)丞一人(正九品下)主簿一人(從九品上)尉
一人(從九品下)錄事一人司戸(佐二人史四人帳史一人)司法(佐一人史四人)典
獄六人問事四人白直八人市令一人(佐一人史二人帥二人也)博
士一人助教一人學生二十人京畿及天下諸縣令
之職皆掌導揚風化撫字黎甿敦四人之業崇五土之
利養鰥寡恤孤窮審察冤屈躬親獄訟務知百姓之疾
苦
大都護府
大都護一員(從三品)副都護四人(正四品上)長史一人(正五品上)司
馬一人(正五品上)錄事參軍事一人(正七品上)錄事二人(從九品下)功
曹倉曹戸曹兵曹法曹五參軍事各一人(並正七品下)參軍
事三人(正八品下)
上都護府
都護一員(正三品)副都護二人(從四品上)長史一人(正五品上)司馬
一人(正五品上)錄事參軍事一人(正七品下)錄事二人功曹倉曹
戸曹兵曹四參軍事各一人(從七品上)參軍事三人(從八品上)
都護之職掌撫慰諸蕃輯寕外寇覘候姦譎征討擕貳
長史司馬貳焉諸曹如州府之職
節度使(天寳中緣邊禦戎之地置八節度使受命之日賜之旌節謂之節度使得以專制軍事行則建)
(節符樹六纛外任之重無比焉至德已後天下用兵中原刺史亦循其例受節度使之號)
節度使一人副使一人行軍司馬一人判官二人掌書
記一人參謀(無員數也)随軍四人(皆天寳後置檢討未見品秩)
元帥都統招討等使
元帥(舊無其名安史之亂肅宗討賊以廣平王為天下兵馬元帥又以大臣郭子儀李光弼随其方面副)
(之號為副元帥及代宗即位又以雍王為之自後不置昭宗又以輝王為之也)
都統(乾元中置或總三道或總五道至上元末省大中後討徐州以康承訓討黃巢以荆南王鐸皆為都)
(統)
招討使(貞元末置自後随用兵權置兵置則停)
防禦團練使(至德後中原置節度使又大郡要害之地置防禦使以治軍事刺史兼之不賜旌節)
(上元後改防禦使為團練守捉使又與團練兼置防禦使名前使各有副使判官皆天寳後置未見品秩)
諸鎮(魏有鎮東鎮西鎮南鎮北四將軍後代因之隋因始置鎮將鎮副之名也)
上鎮將一人(正六品下)鎮副一人(正七品下)錄事一人倉曹兵曹
二參軍(從八品下各有佐史)
中鎮將一人(正七品上)鎮副一人(從七品上)錄事一人兵曹參軍
一人(正九品下)
下鎮將一人(正七品下)鎮副一人(從七品下)錄事一人兵曹參軍
一人(從九品下)
諸戍(春秋有戍葵丘之義東晉後魏以屯兵守境處為戍隋因之)
上戍主一人(正八品下)戍副一人(從八品下)佐一人史二人
中戍主一人(從八品下)
下戍主一人(正九品下)
五岳四瀆廟令各一人(正九品上)齋郎三十人祝史三人
上關令一人(從八品下)丞二人(正九品下)錄事一人(有府史典事)津吏
八人
中關令一人(正九品下)丞一人(從九品下)錄事一人津吏六人
下關令一人(從九品下)津吏四人(關令各有府史)關令掌禁末遊
伺姦慝凡行人車馬出入往來必據過所以勘之
舊唐書卷四十四
舊唐書卷四十四考證
職官志三御史中丞二員新書三員
御史四員新書六員
監察御史十員新書十五員
尚食奉御至大朝會饗宴與光禄大夫視其品秩之差
沈炳震曰光禄大夫應作光禄卿
天寳十二載楊國忠當政復立仗馬及進馬官乾元復
省上元復置新書大歷十四年復置
總掖庭宮闈奚官内僕内府五局之官屬新書并太
子内坊為六局
内給事八人新書十人
内謁者監六人新書十人
陵戸乾橋昭四百人獻定恭三百人沈炳震曰新書
不分諸陵皆守陵百戸
鼓吹署丞三人新書二人
太卜署令丞一人新書二人
凡諸羣牧立南北東西四使以分統之沈炳震曰新
書獨無東使
太理寺獄丞四人新書二人
掌固八人問事一百四十八人八人新書作十八人
一百四十八人新書作百人
太府卿總京師四寺平準左右藏常平八署之官屬
沈炳震曰新書七署無平準
祭酒司業之職掌邦國儒學訓導之政令有六學六
學謂一國子學二太學三四門學四律學五書學六
算學也新書并廣文館為七學
國子博士二人助教一人新書俱五人
太學博士三人助教三人新書俱六人
四門博士三人助教三人新書俱六人
學生五百人新書三百人
律學博士一人新書三人
五經博士各一人新書各二人
廣文館博士二人新書四人
將作監大匠一員少匠二員新書作太監少監
左右衛至左右千牛衛(臣德潜)按舊書俱大將軍各
一員將軍各二員新書大將軍上俱有上將軍一員
左右神武軍(臣德潜)按舊書闕官名人數据新書大
將軍各一員正二品統軍各一員正三品將軍三員
從三品總衙前射生兵長史錄事參軍事倉兵曹三
曹參軍事司階中候司戈執戟長上人數品秩隨曹
府史並如龍武軍應補入
太子賓客四員古無此官顯慶元年始置四員新書
貞觀十八年以宰相兼賓客開元中定員四人
司功司倉司戸司兵司法司士六曹新書有司田為
七曹
長安萬年河南洛陽太原晉陽六縣謂之京縣新書
有奉先會昌二縣
元帥舊無其名安史之亂肅宗討賊以廣平王為天下
兵馬元帥又以郭子儀李光弼副之(臣德潜)按新
書高祖定京師置左右元帥太原道行軍元帥西討
元帥皆親領之則知不始于安史之亂也(臣德潜)按
取士之制莫詳于唐由學館者曰生徒由州縣者曰
鄉貢皆升于有司而進退之其科之目有秀才有明
經有進士有俊士明法明字明算有一史有三史有
開元禮有道舉有童子而明經之别有五經三經二
經學究一經與三禮三傳史科此歲舉之常選也而
天子自詔曰制舉所以待非常之才焉載之通典通
志通考釐然具備也舊書有職官志無選舉志明係
殘闕應參之新書以得其大凡
舊唐書卷四十四考證
