舊唐書卷三十六
後晉司空同中書門下平章事劉昫撰
志第十六
天文下
天文之為十二次所以辨析天體紀綱辰象上以考七
曜之宿度下以配萬方之分野仰觀變謫而驗之於郡
國也傳曰歲在星紀而淫于玄枵姜氏任氏實守其地
及七國交争善星者有甘德石申更配十二分野故有
周秦齊楚韓趙燕魏宋衞魯鄭吳越等圖張衡蔡邕又
以漢郡配焉自此因循但守其舊文無所變革且懸象
在上終天不易而郡國沿革名稱屢遷遂令後學難為
憑準貞觀中李淳風撰法象志始以唐之州縣配焉至
開元初沙門一行又增損其書更為詳密既事包今古
與舊有異同頗裨後學故錄其文著于篇并配武德以
來交蝕淺深及注蝕不虧以紀日月之變云爾
須女虚危玄枵之次子初起女五度(二千三百七十四分秒四少)中
虚九度終危十二度其分野自濟北郡東踰濟水涉平
陰至于山茌(漢太山郡茬縣屬齊州西南之界)東南及高密(漢高密國今在密州)
(北界自此以上玄枵之分)東盡東萊之地(漢之東萊即古膠來國今為萊州登州也)又得
漢之北海千乘淄川濟南齊郡(今為淄青齊等州及濟州東界)及平原
渤海盡九河故道之南濱于碣石(今為德州棣州滄州其北界)自九
河故道之北屬析木分也
營室東壁陬訾之次亥初起危十三度(二千九百二十六分太)中
室十二度(五百五十分秒二十一半)終奎一度其分野自王屋太行
而東盡漢河内之地(今為懷州洺衞州之西境)北負漳鄴東及舘陶
聊城(漢地自黎陽内黃及鄴魏武安東至舘陶元城皆屬魏郡自頓丘三城武陽東至聊城皆屬東郡今)
(為相魏衞州)東盡漢東郡之地(漢東郡清河西南至白馬濮陽東至東河須昌濱濟至于)
(鄆城今為滑州濮州鄆州)其須昌濟東之地屬降婁非豕韋也
奎婁及胃降婁之次戍初起奎二度(一千二百一十七分秒十七少)中
婁一度(一千八百八十三)終胃三度其分野南届鉅野東逹梁
父以負東海又東至于呂梁乃東南抵淮水而東盡于
徐夷之地(東為降婁之次)得漢東平魯國(漢東平國在任城平陸今在兖州)奎
為大澤在陬訾之下流濱于淮泗東北負山為婁胃之
墟蓋中國膏腴之地百穀之所阜也胃星得馬牧之氣
與冀之北土同占
胃昴畢大梁之次酉初起胃四度(二千五百四十九分秒八太)中昴
六度(一百七十四分半)終畢九度其分野自魏郡濁漳之北得
漢之趙國廣平鉅鹿常山東及清河信都北據中山真
定(今為洺趙邢恒定冀貝深八州又分相魏博之北界與瀛州之西全趙之分)又北盡漢代
郡鴈門雲中定襄之地與北方群狄之國皆大梁分也
觜觹參伐實沉之次也申初起畢十度(八百四十一分十五太)中
參七度(一千五百二十六)終井十二度其分野得漢河東郡(今為)
(蒲絳晉州又得澤州及慈州界也)及上黨(今為澤潞儀沁也)太原(今為并汾州)盡西
河之地(今為隰州石州嵐州西涉河得銀州以北也)又西河戎狄之國皆實
沉分也(今河東郡永樂芮城河北縣及河曲豐勝夏州皆為實沉之次東井之分也)參伐為
戎索為武政故殷河東盡大夏之墟上黨次居下流與
趙魏相接為觜觹之分
東井輿鬼鶉首之次也未初起井十二度(二千一百七十二秒十五)
(太)中井二十七度(二千八百二十八分秒一半)終柳六度其分野自
漢之三輔及北地上郡安定西自隴坻至河西西南盡
巴蜀漢中之地及西南夷犍為越嶲益州郡極南河之
表東至䍧柯皆鶉首分也(鶉首之分得禹貢雍梁二州其郡縣易知故不詳載)狼
星分野在江河上源之西弧矢犬雞皆徼外之象(今之西羌)
(吐蕃吐谷渾及西南徼外夷皆狼星之象)
柳星張鶉火之次午初起柳七度(四百六十四秒七少)中七星七
度(一千一百三)終張十四度其分野北自滎澤滎陽並京索
暨山南得新鄭密縣至於方陽(方陽之南得漢之潁川郡翟崇高郟城襄城南)
(盡鄴縣今為鄧汝唐仙四州界又漢南陽郡北自宛葉南盡漢東申隨之地大抵以淮源桐栢東陽為限今之)
(唐州隨州屬鶉火申州屬夀星)又自洛邑負河之南西及函谷南紀逹
武當漢水之陰盡弘農郡(漢弘農盧氏陜縣今為虢陜二州上洛商洛為商州丹水)
(為均州宜陽黽池新安陸渾今屬洛州)古成周虢鄭管鄶東虢密滑焦唐隨
申皆鶉火分也及祝融氏之都(新鄭為祝融氏之墟屬鶉火其東鄙則入夀星)
(舊說皆在函谷非也)柳星輿鬼之東又接漢源故殷商洛之陽接
南河之上流七星上係軒轅得土行之正位中岳象也
故為河南之分張星直河南漢東與鶉尾同占
翼軫鶉尾之次已初起張十五度(一千七百九十五秒二十二少)中翼
十二度(二千四百六十一秒八半)終軫九度其分野自房陵白帝而
東盡漢之南郡(南郡巫縣今在蘄州秭歸在歸州夷陵在峽州褒夔郢申在襄郢界餘為荆州)
江夏(江夏竟陵今為復州安鄂縣沔黃五州皆漢江夏界)東逹廬江南郡(漢廬江之尋陽)
(今在江州於山河之像宜屬鶉尾也)濱彭蠡之西得漢長沙武陵桂陽零
陵郡(零陵今為道州永州桂陽今為柳州大抵自沅湘上流西通黔安之左皆楚之分也)又逾南
紀盡鬱林合浦之地(鬱林縣今在貴州定林縣今在廉州合浦縣今為桂州今自富昭蒙)
(龔繡容白罕八州以西皆屬鶉尾之墟也)荆楚鄖鄀羅權巴夔與南方蠻貊
殷河南之南其中一星主長沙國逾嶺徼而南皆甌東
青丘之分(今安南諸州在雲漢上源之東宜屬鶉火)
角亢壽星之次辰初起軫十度(八十七秒十四半)中角八度(七百)
(五十秒三十)終氐一度其分野自原武管城濱河濟之南東
至封丘陳留盡陳蔡汝南之地逾淮源至于弋陽(漢陳留郡)
(自封丘陳留已東皆入大火之分漢汝南今為豫州西華南頓項縣今為陳州汝陰縣今在潁州弋陽縣在光)
(州)西涉南陽郡至于桐栢又東北抵嵩之東陽(漢南陽郡舂陵)
(湖陽蔡陽後分為舂陵郡後魏以為南荆州今有舊義陽郡在申國之東界今為申州按中國地絡在南北)
(河之間故申隨光三州皆屬禹貢豫州之分宜屬鶉火壽星非南方負海之地)古陳蔡隨許皆
屬壽星分也氐星涉壽星之次故其分野殷雒邑象山
之東與亳土相接
氐房心大火之次也卯初起氐二度(一千四百一十九分秒五太)中
房二度(二千八百五分秒一半)終心六度其分野得漢之陳留縣
自雍丘襄邑小黃而東循濟陰界于齊魯右泗水逹於
呂梁乃東南抵淮西南接太昊之墟盡濟陰山陽楚國
豐沛之地(濟陰縣之定陶冤句乘氏今在東郡大抵曹宋徐亳及鄆州西界皆屬大火分)自商
亳以負北河陽氣之所升也為心分自豐沛以負南河
陽氣之所布也為房分故其下流皆與尾星同占西接
陳鄭為氐星之分
尾箕析木之次也寅初起尾七度(二千七百五十分秒二十一少)中箕
星五度(三百七十分秒六十七)終斗八度其分野自渤海九河之北
盡河間涿郡廣陽國(漢渤海郡浮陽今為清池縣屬滄州涿郡之饒陽今屬瀛州涿縣良)
(鄉與廣陽國薊縣今在幽州)及上谷漁陽右北平遼東樂浪玄莵(漁陽)
(在幽州右北平在白狼無終縣隋代為漁陽郡古孤竹國後置北平郡今為平州遼東在無慮縣即周禮毉無)
(閭山樂浪在朝鮮縣玄莵在高句驪縣今皆在東夷也)古之北燕孤竹無終及東
方九夷之國皆析木之分也尾得雲漢之末流北紀之
所窮也箕與南斗相近故其分野在吳越之東
南斗牽牛星紀之次也丑初起斗九度(一千四十二分秒十二太)中
斗二十四度(一千一百分秒八半)終女四度其分野自廬江九江
負淮水之南盡臨淮廣陵至于東海(廬夀和濠揚皆屬星紀也)又逾
南河得漢丹陽會稽豫章郡西濱彭蠡中涉越州盡蒼
梧南海(又逾嶺表自韶廣封梧藤羅雷州南及珠崖自北以東為星紀其西皆屬鶉尾之次)古吳
越及東南百越之國皆星紀分也南斗在雲漢之下流
當淮海之間為吳分牽牛去南河寖遠故其分野自豫
章東逹會稽南逾嶺為越分島夷蠻貊之人聲教之所
不洎皆係于狗國(李淳風刊定隋大志圖頗為詳悉所注郡邑多依用其後州縣又隸管屬)
(不同但據山河以分耳)
災異
武德元年十月壬申朔四年八月丙戍朔六年十二月
壬寅朔九年十月丙辰朔貞觀元年閏三月癸丑朔九
月庚戍朔二年三月戊申朔三年八月己巳朔四年閏
正月丁卯朔六年正月乙卯朔九年閏四月丙寅朔十
一年三月丙戍朔十二年閏二月庚辰朔十三年八月
辛未朔十七年六月己卯朔十八年十月辛丑朔二十
年閏三月癸巳朔二十二年八月己酉朔高宗顯慶五
年六月庚午朔乾封二年八月己酉朔總章二年六月
戊申朔咸亨元年六月壬寅朔二年十一月甲午朔三
年十一月戊子朔上元元年三月辛亥朔二年九月壬
寅朔調露二年四月乙巳朔十一月壬寅朔開耀元年
十月丙寅朔永淳元年四月甲子朔十一月庚申朔則
天垂拱二年二月辛未朔四年六月丁亥朔天授二年
四月壬寅朔如意元年四月丙申朔長壽元年九月丁
亥朔三年九月壬午朔延載元年九月壬午朔證聖元
年二月己酉朔聖歴三年五月乙酉朔久視元年五月
己酉朔長安二年九月乙丑朔三年三月壬戍朔九月
庚寅朔中宗神龍三年六月丁卯朔景龍元年十二月
乙丑朔睿宗太極元年二月丁卯朔玄宗先天元年九
月丁卯朔開元三年七月庚辰朔六年五月乙丑朔九
年五月乙巳朔十二年閏十二月壬辰朔十七年十月
丙午朔二十年二月癸酉朔八月辛未朔二十一年七
月乙丑朔二十二年十二月戊子朔二十三年閏十一
月壬午朔二十六年九月丙申朔二十八年三月丁亥
朔天寳元年七月癸卯朔五載五月壬子朔十三載六
月乙丑朔肅宗至德元載十月辛巳朔上元二年七月
癸未朔蝕既大星皆見代宗大歷三年三月乙巳朔四
年正月十五日甲午蝕十三年甲戍有司奏合蝕不蝕
十四年二月丙寅朔德宗貞元二年八月辛巳朔日蝕
有司奏准禮請伐鼓于社不許太常卿董晉諫曰伐鼓
所以責羣陰助陽德宜從經義竟不報六年正月戊戍
朔有司奏合蝕不蝕百寮稱賀七年六月庚寅朔有司
奏蝕是夜陰雲不見百官表賀八年十一月壬子朔先
是司天監徐承嗣奏據歷合蝕八分今退蝕三分准占
君盛明則陰匿而潛退請書于史從之十年四月癸卯
朔有司奏太陽合虧已正後刻蝕之既未正後五刻復
満太常奏准禮上不視朝其日陰雲不見百官表賀十
七年五月壬戍蝕元和三年七月癸巳蝕憲宗謂宰臣
曰昨司天奏太陽虧蝕皆如其言何也又素服救日其
儀安在李吉甫對曰日月運行遲速不齊日凡周天三
百六十五度有餘日行一度月行十三度有餘率二十
九日半而與日會又月行有南北九道之異或進或退
若晦朔之交又南北同道即日為月之所掩故名薄蝕
雖自然常數可以推步然日為陽精人君之象若君行
有緩有急即日為之遲速稍踰常度為月所掩即陰侵
於陽亦猶人君行或失中應感所致故禮云男教不脩
陽事不得謫見于天日為之蝕古者日蝕則天子素服
而脩六官之職月蝕則后素服而脩六宮之職皆所以
懼天戒而自省惕也人君在民物之上易為驕盈故聖
人制禮務乾恭兢惕以奉若天道苟德大備天人合應
百福斯臻陛下恭已向明日慎一日又顧憂天譴則聖
德益固升平何遠伏望長保睿志以永無疆之休上曰
天人交感妖祥應德蓋如卿言素服救日自貶之旨也
朕雖不德敢忘兢惕卿等當匡吾不迨也十年八月己
亥朔十三年六月癸丑朔長慶二年四月辛酉朔三年
九月壬子朔太和八年二月壬午朔開成二年庚寅朔
當蝕陰雲不見會昌三年二月庚申朔四年二月甲寅
朔五年二月丙午朔六年十二月戊辰朔皆蝕
武德九年二月二十三日夜星孛于胃昴間凡二十八
日又孛于卷舌貞觀八年八月二十三日星孛于虚危
歴于玄枵凡十一日而滅太宗謂侍臣曰是何妖也虞
世南對曰齊景公時有彗星晏子對曰公穿池畏不深
築臺恐不高行刑恐不重是以彗為誡耳景公懼而脩
德十六日而星滅臣聞若德政不脩麟鳳數見無所補
也苟政教無闕雖有災愆何損於時伏願陛下勿以功
高古人而務大勿以太平日久而驕逸慎終如始彗何
足憂帝深嘉之十三年三月二十二日夜星孛于畢昴
十五年六月十九日星孛於太微犯郎位七月甲戍滅
總章元年四月彗見五車上避正殿減膳令内外五品
已上上封事極言得失許敬宗曰星雖孛而光芒小此
非國青不足上勞聖慮請御正殿復常膳不從敬宗又
進曰星孛于東北王師問罪高麗將滅之帝曰我為萬
國主豈移過於小蕃哉二十二日星滅上元二年十月
彗見于角亢南長五尺三年七月二十一日彗見東井
指南河積薪長三尺餘漸向東北光芒益䮍長三丈掃
中台指文昌經五十八日而滅永隆二年九月一日萬
年縣女子劉凝静乘白馬著白衣男子從者八九十人
入太史局升令廳牀坐勘問此有何災異太史令姚玄
辯執之以聞是夜彗見西方天市中五尺漸小向東長
行出天市至河鼓右旗十七日滅永淳二年三月十八
日彗見五車之北凡二十五日而滅文明元年七月二
十二日西方有彗長丈餘凡四十九日滅光宅元年九
月二十九日有星如半月見西方景龍元年十月十八
日彗見西方凡四十三日而滅二年二月天狗墜于西
南有聲如雷野雉皆雊七月七日星孛胃昴之間三年
八月八日星孛于紫宮太極元年七月四日彗入太微
開元十八年六月十一日彗見五車三十日星孛于畢
昴二十六年三月八日星孛于紫微垣歴斗魁十餘日
陰雲不見
武德元年六月三日熒惑犯左執法八年九月二十二
日熒惑入太微九年五月傅奕奏太白晝見于秦秦國
當有天下高祖以状授太宗及太宗即位召奕謂曰汝
前奏事幾累我然而今後但須悉心盡言無以前事為
慮貞觀十三年五月熒惑犯右執法十五年二月十五
日熒惑逆犯太微東藩上相十七年三月七日熒惑守
心前星十九日退其月二十二日熒惑犯句陳九月二
十九日熒惑犯太微西藩上將十九年九月二十四日
太白在太微犯左執法光芒相及永徽三年六月二日
熒惑犯右執法三日太白入太微犯右執法顯慶五年
二月三日熒惑入南斗龍朔元年九月十四日太白犯
太微左執法乾封二年五月熒惑入軒轅咸亨元年十
二月熒惑入太微上元二年正月九日熒惑犯房星儀
鳳四年四月九日熒惑犯羽林調露二年五月二十四
日太白經天長安四年熒惑入月及鎮星犯天關太史
令嚴善思奏法有亂臣伏罪臣下謀上之變歲餘誅二
張五王立中宗景龍二年六月八日太白晝見于東井
景龍三年三月二十七日太白入羽林太極元年三月
三日熒惑入東井四月十二日熒惑與太白守東井先
天元年八月十四日夜月蝕盡有星入月魄中十六日
太白襲月開元十年七月二十九日熒惑入南斗天寶
十三載五月熒惑守心五十餘日至德元年十一月二
十六日熒惑太白同犯昴
武德二年三月二十七日太白辰鎮聚于東井九年六
月十八日辰歲會于東井二十三日辰歲太白又會于
東井貞觀十八年五月太白辰合于東井景雲二年七
月太白鎮同在張宿
武德三年十月三十日有流星墜於東都城内殷殷有
聲高祖謂侍臣曰此何祥也起居舍人令狐德棻曰昔
司馬懿伐遼有流星墜于遼東梁水上尋而公孫淵敗
走晉軍追之至其星墜處斬之此王世充滅亡之兆也
貞觀十八年五月有流星大如斗五日出東壁光照聲
如雷咸亨三年二月三日有流星如雷景龍二年二月
十九日大星墜于西南聲如雷野雉皆雊景雲二年八
月十七日東方有流星出五車至于上台天寶三載閏
二月十七日星墜于東南有聲京師訛言官遣棖棖捕
人肝以祭天狗人相恐畿内尤甚景龍元年九月十八
日有赤氣竟天其光燭地經三日乃止九月四日黃霧
昏濁唐隆元年六月八日虹蜺竟天
至德元年三月乙酉歲太白熒惑合于東井十月辛丑
朔日有食之十一月壬戍五更有流星大如斗流于東
北長數丈蛇行屈曲有碎光迸空乾元元年四月熒惑
鎮太白合於營室太史南宮沛奏所合之處戰不勝大
人惡之恐有喪禍明年冬郭子儀等九節度之師自潰
於相州五月癸未夜一更三籌月掩心前星二更四籌
方出正月癸丑月入南斗魁二年二月丙辰月犯心前
大星相去三寸三年四月丁巳夜五更彗出東方色白
長四尺在婁胃間疾行向東北角歴昴畢觜參井鬼柳
軒轅至太微左執法七寸所凡五十餘日方滅閏四月
辛酉朔妖星見于南方長數丈是時自四月初大霧大
雨至閏四月末方止是月逆賊史思明再䧟東都米價
踊貴斗至八百文人相食殍尸蔽地上元元年十二月
癸未夜歲掩房星二年七月癸未朔日有蝕之大星皆
見司天秋官正瞿曇譔奏曰癸未太陽虧辰正後六刻
起虧已正後一刻既午前一刻復滿虧於張四度周之
分野甘德云日從已至午蝕為周周為河南今逆賊史
思明據乙巳占曰日蝕之下有破國其年九月制去上
元之號單稱元年月首去正二三之次以建冠之其年
建子月癸巳亥時一鼓二籌後月掩昴出其北兼白暈
畢星有白氣從北來貫昴司天監韓穎奏曰按石申占
月掩昴胡王死又月行昴北天下福臣伏以三光垂象
月為刑殺之徵二石殲夷史官常占畢昴為天綱白氣
兵喪掩其星則大破胡王行其北則天下有福已為周
分癸主幽燕當羯胡竊據之郊是殘寇滅亡之地明年
史思明為其子朝義所殺十月雍王收復東都上元三
年正月(時去上元之號今存之以正年)建辰月肅宗病是月丙戍月有
黃白冠連成暈東井五諸侯南北河輿鬼皆在中建巳
月以楚州獻定國寶乃改元寶應月復以正二三為次
其月肅宗崩代宗即位其月壬子夜西北方有赤光見
炎赫亘天貫紫微漸流于東瀰漫北方照耀數十里久
之乃散辛未夜江陵見赤光貫北斗俄㒒固懷恩叛明
年十月吐蕃䧟長安代宗避狄幸陜州廣德二年五月
丁酉朔日當蝕不蝕羣臣賀十二月三日夜星流如雨
自亥及曉永泰元年九月辛卯太白經天是月吐蕃逼
京畿二年六月丁未日重輪其夜月重輪是年大水大
歷元年十二月彗星出匏瓜長尺餘犯宦者星二年七
月癸亥熒惑色赤黃順行入氐乙丑夜鎮星色黃近辰
星在東井初度丙寅申時有青赤氣長四十餘尺見日
旁久之乃散己巳夜歲星順行去司怪七寸庚午夜月
逼天關壬申十二月赤氣長二丈亘日上甲戍酉時白
氣亘天八月壬午月入氐戊子月犯牽牛相去九寸己
丑夜月犯畢相去四寸九月戊申朔歲星守東井凡七
日乙卯吐蕃入寇至邠寧戊午夜白霧起尾西北瀰漫
亘天乙丑晝有流星大如一升器其色黃明尾迹長六
七十尺出于午流于丑戊辰夜熒惑去南斗五寸乙亥
青赤氣亘于日旁十一月辛酉夜月去東井一尺甲子
夜月去軒轅一尺壬戍京師地震有聲如雷自東北來
十二月丁酉夜熒惑入壁壘戊戍有黑氣如霧亘北方
久之方散三年正月壬子夜月掩畢丁巳巳時日有黃
冠青赤珥三月乙巳朔日有蝕之自午虧至後一刻凡
蝕十分之六分半癸丑夜太白去天衢八寸癸酉夜太
白順行去歲星二尺七月壬申夜五星並列東方占云
中國之利八月己酉月入畢辛酉月入東井壬戍火星
去太白四寸庚午夜太白犯左執法相去一尺九月壬
申夜歲星入輿鬼乙亥夜大星如斗自南流北其光燭
地丁丑夜熒惑入太微垣己卯夜太微犯左執法相去
六寸戊子夜歲星去輿鬼一尺己丑夜月犯東井去五
寸庚戍熒惑去太微五寸太白去進賢四十癸巳月去
靈臺一尺四年正月十五日日有蝕之二月丙午夜熒
惑有芒角去房星二尺所丙辰夜地震有聲如雷者三
三月壬午熒惑有芒角入氐癸未月去氐一尺戊子夜
鎮星近輿鬼五月丙戍京師地震七月熒惑犯次相星
九月丁夘熒惑犯郎位是歲自四月霖雨至秋末方息
京師米斗八百文五年四月乙巳夜歲星入軒轅己未
夜彗出五車蓬孛光芒長三丈己夘夜彗出北方其色
白癸未夜彗隨天東行近八穀甲申西北方白氣竟天
六月丙申月去太微左執法一寸丁酉月去哭星二寸
庚子月去氐七寸癸夘彗去三公二尺庚戍太白入東
井甲寅白氣出西北方竟天己未彗星滅七月京師米
價騰踊斗千錢六年七月乙巳夜月掩畢入昴畢中壬
子月去太微二寸八月庚辰月入太微九月壬辰熒惑
犯哭星去二寸庚子夜火去泣星四寸月掩畢甲辰夜
西南流星大如一升器有尾跡光明照地珠子散落長
五丈餘出須女入天市南垣滅丁未月入太微辛亥熒
惑入壁壘十月丁夘月掩畢甲戍月入軒轅十一月壬
寅月入太微丙午夜月掩氐十一月己巳月入太微七
年正月乙未夜月近軒轅二月戊午月掩天關辛酉月
逼輿鬼己巳熒惑逼天街三月辛夘月逼靈臺丁巳熒
惑入東井辛未歲星入東角壬申月入羽林丙子鎮星
臨太微五月丙戍月入太微六月乙亥月臨東井十二
月甲子太白入羽林丙寅雨土是夜長星出于參八年
五月庚辰熒惑入羽林六月戊辰流星大如一升器有
尾跡長三丈流入太微七月己卯太白入東井留七日
而出庚寅酉時有氣三道竟天辛卯熒惑臨月乙未月
掩畢中八月戊午夜熒惑臨月其月朱滔自幽州入朝
九月癸未月入羽林己丑月入太微十月癸卯太白臨
鎮星丙午夜太白臨進賢丁巳夜月掩畢壬戍夜月入
鬼中庚午月近太白並入氐中十一月己卯月入羽林
壬午鎮星逼進賢癸未太白掩房癸巳月入太微垣閏
十一月壬寅夜太白辰星會于危癸丑月掩天關甲寅
月入東井乙丑月掩天關丙寅月入氐十二月癸酉月
入羽林九年正月癸丑熒惑逼諸王星三月丁未熒惑
入東井四月乙亥月臨軒轅丁丑月入太微五月己酉
太白逼熒惑乙未夜太白入軒轅辛酉辰星逼軒轅六
月戊寅月逼天綱己卯月掩南斗庚辰月入太微戊子
太白臨左執法七月甲辰月掩房辛亥月入羽林壬戍
月入輿鬼八月辛卯月掩軒轅九月庚子朱泚自幽州
入朝是月太白入南斗甲子熒惑入氐十月戊子木入
南斗十二月戊辰月入羽林十年正月昭義軍亂逐薜
㟧田承嗣據河北叛戊申月逼軒轅甲寅夜熒惑歲星
合于南斗並順行二月河陽軍亂逐常休明三月陜州
軍亂逐李國青庚戍熒惑入壁壘四月甲子熒惑順行
入羽林庚午月臨軒轅六月癸亥太白臨東井乙丑夜
熒惑臨天囷戊辰月入太微乙亥月臨南斗七月庚子
辰星太白順行同在柳八月乙酉熒惑順行臨天高戊
子月入太微九月甲午月臨房十月辛酉朔日有蝕之
十二月甲子夜東方月上有白氣十餘道如匹帛貫五
車東井輿鬼觜參畢柳軒轅三更後方散十二年閏八
月丁酉太白晝見其年七月李靈耀以汴州叛十月方
誅之十三年正月乙丑夜月掩軒轅癸酉夜月掩心前
星丙子月入南斗魁中二月乙未鎮星入氐辛亥夜流
星大如桃尾長十丈出匏瓜入太微三月壬戍月入太
微戊辰月逼心星是月幸臣元載誅王縉黜四月庚寅
月臨左執法乙未夜月掩心前星五月丙辰月入太微
六月戊戍月入羽林七月庚戍月入南斗癸丑熒惑逼
司怪己巳宰相楊綰卒乙亥熒惑順行入東井是歲春
夏早八月大雨河南大水平地深五尺吐蕃入寇至坊
州十月己丑月臨歲星壬辰月掩昴乙未月臨五諸侯
庚子月臨左執法遂入太微垣十一月癸丑太白臨哭
星乙卯夜月入羽林戊辰月臨左執法十二月辛巳鎮
星臨關鍵壬午月入羽林十四年五月十一日代宗崩
德宗即位明年改元建中至四年十月朱泚亂車駕辛
奉天貞元四年五月丁卯月犯歲星乙亥熒惑鎮歲聚
于營室三十餘日八月辛卯朔日有蝕之十年三月乙
亥黃霧四塞日無光四月太白晝見元和七年正月辛
未月掩熒惑六月乙亥月去南斗魁第四星西北五寸
所八年七月四日夜月去太微東垣之南首星南一尺
所癸酉夜月去五諸侯之西第四星南七寸所十月己
丑熒惑順行去太微西垣之南首星西北四寸所九年
二月丁酉月去心大星東北七寸所四月辛巳北方有
大流星跡尾長五丈光芒照地至右攝提南三尺所九
月己丑月掩軒轅十二年正月戊子彗出畢南長二尺
餘指西南凡三日近參旗没十三年正月乙未歲星退
行近太微西垣之南第一星八月己未月近南斗魁壬
戍太白順行近太微十四年正月己丑月近東井北轅
星癸卯夜月近南斗魁星五月庚寅月犯心前大星西
南一尺所十五年正月二十七日憲宗崩穆宗即位七
月庚申熒惑退行入羽林癸亥夜大星出勾陳南流至
婁北滅八月己卯月掩牽牛長慶元年正月丙午月掩
鉞星二更後月去東井南轅第一星南七寸丙辰南方
大流星色赤尾有跡長三丈光明燭地出狼星北二尺
所東北流至七星三尺所滅己未夜星孛于翼丁卯夜
星孛在辰上去太微西垣南第一星七寸所二月八日
夜太白犯昴東南五寸所丁亥夜月犯歲星南六寸所
在尾十三度三月庚戍太白犯五車東南七寸所七月
壬寅月掩房次相星乙丑夜東方大流星色黃有尾跡
長六七丈光明燭地出參西北向西流至羽林東北滅
其月幽州軍亂囚其帥張弘靖立朱克融其月二十八
日鎮州軍亂殺其帥田弘正王廷湊元和末河北三鎮
皆以疆土歸朝廷至是幽州俱失俄而史憲誠以魏州
叛三鎮復為盜據連兵不息八月辛巳夜東北有大星
自雲中出流白光照地前後長丈二尺五寸西北入蜀
滅太白在軒轅左角西北一尺所是月壬辰夜太白去
太微垣南第一星一尺所九月戊戍夜太白順行入太
微去左執法星西北一尺所乙巳夜去左執法二寸所
辛亥月去天關西北八寸二年正月戊申魏帥田布伏
劒死史憲誠據郡叛二月甲戍夜熒惑在歲星南七寸
所四月辛酉朔日有蝕之在胃十二度不盡者四之一
燕趙見之既七月丙子夜東方大星西流至昴滅其聲
如雷十月甲子夜月掩牽牛中星乙丑夜太白去南斗
魁第四星西一寸所十一月丁丑月掩左角庚辰月去
房一尺所十二月丁亥月掩左角庚戍夜月近房星壬
子五更後月近太白相去一尺所四年正月二十二日
穆宗崩敬宗即位二月癸卯太白犯東井近北轅三月
甲子熒惑犯鎮星壬申太白犯東井近北轅四月十七
日染院作人張韶於柴草車中載兵器犯銀臺門共三
十七人入大内對食於清思殿其日禁兵誅之七月乙
卯夜有大星出于天船流犯斗魁第一星西南滅八月
丁亥熒惑犯鎮星癸未熒惑入東井己丑太白犯軒轅
右角十二月戊子夜月掩東井甲午夜西北有流星出
閣道至北極滅寶歷元年七月乙酉月犯西咸去八寸
所甲子夜月掩畢閏七月癸巳夜月去心距九寸庚子
流星去北極至南斗柄滅八月乙卯太白犯房相去九
寸九月癸未太白犯南斗丙戍月犯畢甲午月犯太微
左執法十月辛卯月犯天囷相去七寸癸亥太白臨哭
星相去九寸十一月庚辰鎮星犯東井相去七寸癸未
夜月去東井六寸戊戍西南大流星出羽林入濁十二
月戊申夜月犯畢乙酉夜西北方有霧起須臾徧天霧
上有赤氣其色或深或淺久而方散二年正月甲戍夜
北方大流星長五丈餘出紫微過軫滅甲申月犯右執
法相去五寸二月丙午夜月犯畢三月己巳流星出河
鼓東過天市入濁滅四月甲子夜西方大流星長三丈
穿天市垣至房星滅其月十七日白虹貫日連環至午
方滅五月甲戍月去太微八寸所癸巳西北方大流星
長三丈光明照地入天市垣中滅甲午五更熒惑犯昴
六月庚申太白犯昴七月壬申流星長二丈出斗北入
濁滅其夜月初入已上有流星向南滅其夜辰犯畢八
月丙申夜北方大流星長四丈餘出王良流至北斗柄
滅甲辰夜太白去太微八寸所丁未夜熒惑近鎮星西
北丁丑熒惑去輿鬼七寸十二月八日夜敬宗為内官
劉克明所弑立絳王樞密使王守澄等殺絳王立文宗
太和元年九月戊寅月掩東井南轅星四年四月辛酉
夜四更五籌後月掩南斗第二星十一月辛未朔熒惑
犯右執法西北五寸五年二月宰相宋申錫漳王被誣
得罪八年二月朔日有蝕之六月辛巳五更有六流星
赤色有尾跡光明照地珠子散落出河鼓北流近天棓
滅有聲如雷七月己巳夜流星出紫微酉北長二丈至
北斗第一星滅是夜五更月犯昴九月辛亥夜五更太
微宮近郎位有彗星長丈餘西指西北行凡九夜越郎
位星西北五尺滅癸丑月入南斗庚申右軍中尉王守
澄宣召鄭注對於浴殿門是夜彗星出東方長三尺芒
耀甚猛十二月丙戍夜月掩昴九年三月乙卯京師地
震四月辛丑大風震雷拔殿前古樹六月庚寅夜月掩
歲星丁酉夜一更至四更流星縱横旁午約二十餘處
多近天漢其年十一月李訓謀殺内官事敗中尉仇士
良殺王涯鄭注李訓等十七家朝臣多有貶逐開成元
年正月甲辰太白掩西建第一星其月十五日日有蝕
之二月乙亥夜四更京師地震二年丙午夜彗出東方
長七尺餘在危初度西指戊申夜危之西南彗長七尺
芒耀愈猛亦西指癸丑夜彗在危八度庚申夜在虚三
度半辛酉夜彗長丈餘直行稍南指在虚一度半壬戍
夜彗長二丈其廣三尺在女九度癸亥夜彗愈長廣在
女四度三月甲子朔其夜彗長五丈岐分兩尾其一指
氐其一掩月在斗十度丙寅夜彗長六丈尾無岐北指
在危七度文宗召司天監朱子容問星變之由子容曰
彗主兵旱或破四夷古之占書也然天道懸遠唯陛下
脩政以抗之乃勑尚食今後每日御食料分為十日其
夜彗長五丈闊五尺却西北行東指戊辰夜彗長八丈
有餘西北行東指在張十四度詔天下放繫囚撤樂減
膳避正殿先是群臣拜章上徽號宜並停癸未夜彗長
三尺出軒轅之右東指在張七度六月河陽軍亂逐李
詠是歲夏蝗大旱八月丁酉彗出虚危之間十月地南
北震三年十月十九日彗見長二丈餘二十日夜長二
丈五尺二十一日夜長三丈二十二日夜長三丈五尺
並在辰上西指軫魁十一月乙卯朔是夜彗出東方東
西竟天五月五日太白犯輿鬼六月一日太白犯熒惑
二十八日太白犯右執法十月七日太白犯南斗四年
正月丁巳熒惑太白辰聚于南斗癸酉彗出于西方在
室十四度閏月二十三日又見于卷舌北凡三十三日
至二十六日夜滅二月二十六日自夜四更至五更四
方中央流星大小二百餘並西流有尾跡長二丈三月
乙酉夜月掩東井第三星是歲夏大旱禱祈無應文宗
憂形于色宰臣進曰星官言天時當爾乞不過勞聖慮
帝改容言曰朕為人主無德庇人比年災旱星文謫見
若三日内不雨朕當退歸南内卿等自選賢明之君以
安天下宰相楊嗣復等嗚咽流涕不已七月辛丑月犯
熒惑河南大水八月辛未流星出羽林有尾跡長十丈
有聲如雷十月辛酉辰入南斗魁五年正月文宗崩武
宗即位會昌元年六月二十九日從一鼓至五鼓小流
星五十餘交横流散七月二日北方流星光明照地東
北流星有聲如雷九月癸巳熒惑犯輿鬼閏九月丁酉
熒惑貫鬼宿戊戍在鬼中十一月六日彗見西南在室
初度凡五十六日而滅其夜上方大流星光明燭地東
北流星有聲二年六月乙丑熒惑犯歲星丙寅太白犯
東井其夜熒惑舍赤色動摇於井中至八月十六日犯
輿鬼五年二月五日太白掩昴北側在昴宿一度五月
辛酉太白入畢口距星東南一尺八月七日太白犯軒
轅大星
舊儀太史局隸秘書省掌視天文歷象則天朝術士尚
獻輔精於歷算召拜太史令獻輔辭曰臣山野之人性
靈散率不能屈事官長天后惜其才久視元年五月十
九日勑太史局不隸秘書省自為職局仍改為渾天監
至七月六日又改為渾儀監長安二年八月獻輔卒復
為太史局隸秘書省緣進所置官員並廢景龍二年六
月改為太史監不隸秘書省景雲元年七月復為太史
局隸秘書省八月又改為太史監十一月又改為太史
局二年閏九月改為渾儀監開元二年二月改為太史
監十五年正月改為太史局隸秘書省天寶元年又改
為太史監乾元元年三月改太史監為司天臺於永寧
坊張守珪故宅置勑曰建邦設都必稽玄象分列曹局
皆應物宜靈臺三星主觀察雲物天文正位在太微西
南今興慶宮上帝廷也考符之所合置靈臺宜令所司
量事修理(舊臺在秘書省之南)仍置五官正五人司天臺内别置
一院曰通玄院應有術藝之士徵辟至京于崇玄院安
置其官員大監一員正三品少監二人正四品丞三人
正六品主簿三人主事二人五官正五人五官副正五
人靈臺郎一人五官保章正五人五官挈壺正五人五
官司歷五人五官司辰十五人觀生歷生七百二十六
人凡官員六十六人寶應元年司天少監瞿曇譔奏曰
司天丞請減兩員主簿減兩員主事減一員保章正減
三員挈壺正減三員監候減兩員司辰減七員五陵司
辰減五員從之天寶十三載三月十四日勑太史監官
除朔望朝外非别有公事一切不須入朝及充保識仍
不在點檢之限開成五年十二月勑司天臺占候災祥
理宜秘密如聞近日監司官吏及所由等多與朝官并
雜色人交游既乖慎守湏明制約自今已後監司官吏
不得更與朝官及諸色人等交通往來委御史臺察訪
舊唐書卷三十六
舊唐書卷三十六考證
天文志下沙門一行又增損其書(臣召南)按新志詳
載一行分野之說此志但識十二次梗概無所發明
故讀新志乃知舊書之闕略也
南届鉅野(臣召南)按舊本作鉅鹿非是此言魯地安
得及趙分之鉅鹿耶且鉅鹿在魯北非在南也今改
正
又東至於呂梁(臣召南)按當云南至於呂梁非東也
又下文得漢東平魯國以新志証之魯國下當有琅
邪東海泗水城陽八字
昴畢大梁之次(臣德潛)按十二次各為一段舊本接
連前文非也今提行改正
皆鶉首分也鶉首誤三首已改正
尾得雲漢之末流(臣召南)按一行山河兩戒之說下
晰山川脉絡上應雲漢始終自古言分野者舉莫之
及然其義實原本於史遷天官書曰中國山川東北
流其維首在隴蜀尾没於勃碣此即兩戒之說所自
也雲漢起于東井訖于尾箕故曰尾得雲漢之末流
四年閏正月丁卯朔(臣德潛)按此貞觀四年日蝕之
變也考本紀三年閏十二月則四年不當閏正月應
誤
十三年甲戍有司奏合蝕不蝕沈炳震曰甲戍上無
月闕文考本紀當是八月
貞元二年八月辛巳朔日蝕沈炳震曰本紀在三年
八月此誤
舊唐書卷三十六考證
