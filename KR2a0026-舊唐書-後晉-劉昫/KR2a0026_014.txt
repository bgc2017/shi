舊唐書卷十四
後晉司空同中書門下平章事劉昫撰
本紀第十四
順宗憲宗上
順宗至德大聖大安孝皇帝諱誦德宗長子母昭德皇
后王氏上元二年正月生於長安之東内大歴十四年
六月封宣王建中元年正月丁卯立為皇太子貞元二
十一年正月癸巳德宗崩丙申即位於太極殿上自二
十年九月風病不能言暨德宗不豫諸王親戚皆侍醫
藥獨上卧病不能侍德宗彌留思見太子涕咽久之大
行發喪人情震懼上力疾衰服見百寮於九仙門既即
位知社稷有奉中外始安庚子羣臣上書請聽政二月
辛丑朔甲申以河陽三城行軍司馬元韶為懷州刺史
河陽懷州節度使丙午罷翰林醫工相工占星射覆冗
食者四十二人己酉以易定張茂昭兼同平章事以來
朝故寵之是夜太白犯昴辛卯以吏部郎中韋執誼為
尚書右丞相同中書門下平章事辛酉貶京兆尹李實
通州長史尋卒壬子淄青李師古以兵寇滑之東鄙聞
國喪也甲寅釋仗内囚嚴懷志吕溫等一十六人平涼
之盟陷蕃久之得還以習蕃中事不欲令出外故囚之
仗内至是方釋之日本國王并妻還蕃賜物遣之壬寅
以太子侍書翰林待詔王伾為左散騎常侍充翰林學
士以前司功參軍翰林待詔王叔文為起居舍人充翰
林學士以鴻臚卿王權為京兆尹甲子御丹鳳樓大赦
天下諸道除正勅率税外諸色榷税並宜禁斷除上供
外不得别有進奉百姓九十已上賜米二石絹兩疋版
授上佐縣君仍令本部長吏就家存問百歲已上賜米
五石絹二疋綿一屯羊酒版授下州刺史郡君戊辰以
開府儀同三司檢校太尉使持節大都督雞林州諸軍
事雞林州刺史上柱國新羅王金重熙兼寧海軍使以
重熙母和氏為太妃妻朴氏為妃三月庚午出宫女三
百人于安國寺又出掖庭教坊女樂六百人于九仙門
召其親族歸之戊寅以韋臯兼檢校太尉李師古劉濟
兼檢校司空張茂昭司徒丙戍檢校司空同平章事杜
佑為度支鹽鐵使戊子徐州節度賜名武寧軍蔡州吳
少誠兼同平章事以翰林學士王叔文為度支鹽鐵轉
運使副杜佑雖領使名其實叔文專總宰相賈耽兼檢
校司空鄭珣瑜吏部尚書高郢刑部尚書韋執誼中書侍
郎鎮冀王士真淮南王鍔魏博田季安皆檢校司空癸
巳詔冊廣陵郡王淳為皇太子改名純夏四月壬寅制
第十弟諤封欽王第十一弟諴封珍王男建康郡王渙
封郟王改名經洋川郡王沔封均王改名緯臨淮郡王
□封溆王改名縱弘農王浼封莒王改名紓漢東郡王
泳封密王改名綢晉陵郡王湜封郇王改名總雲安郡
王滋封宋王改名結宣城郡王淮封集王改名緗德陽
郡王滑封冀王改名絿河東郡王浥封和王改名綺十
七男絢封衡王十九男纁封會王二十男綰封福王二
十一男紘封撫王二十三男緄封岳王二十四男紳封
袁王二十五男綸封桂王二十七男繟封翼王彌臣國
嗣王道勿禮封彌臣國王西平郡王晟男左羽林大將
軍愿襲封岐公食邑三千戶戊申詔以冊太子禮畢赦
京城繋囚大辟降從流流以下減一等以給事中陸質
中書舍人崔樞並為太子侍讀庚戍封太子男寧寬宥
察寰寮等六人為郡王並食邑三千戶癸丑贈入吐蕃
使工部侍郎兼御史大夫張薦禮部尚書丙寅罷萬安
監牧戊辰以杭州刺史韓臯為尚書右丞五月己巳以
右金吾衞大將軍范希朝為右神策統軍充左右神策
京西諸城鎮行營兵馬節度使丁丑以邕管經略使韋
丹為河南少尹以萬年縣令房啟為容管經略招討使
癸未以郴州司馬鄭餘慶為尚書左丞甲辰以檢校司
空忽汗州都督渤海國王大嵩璘檢校司徒丞徽王氏
趙氏可昭儀崔氏楊氏可充儀王氏可昭媛王氏可昭
容牛氏可修儀張氏可美人以右丞韓臯為鄂岳沔蘄
都團練觀察使丁亥昇襄州為大都督府臨漢縣仍徙
于鄧城辛卯以鹽鐵轉運使副王叔文為戶部侍郎六
月丙申詔二十一年十月已前百姓所欠諸色課利租
賦錢帛共五十二萬六千八百四十一貫石匹束並宜
除免七月戊辰朔吐蕃使論悉諾来朝貢丙子鄆州李
師古加檢校侍中贈故忠州别駕陸贄兵部尚書諡曰
宣贈故道州刺史陽城為左散騎常侍戊寅以戶部侍
郎潘孟陽為度支鹽鐵轉運使副丙戍關東蝗食田稼
癸巳横海軍節度使滄州刺史程懷信卒以其子副使
執恭起復滄州刺史横海軍節度使甲子度支使杜佑
奏太倉見米八十萬石貯来十五年東渭橋米四十五
萬石支諸軍皆不悦今歲豐阜請權停兆河轉運於濱
河州府和糴二百萬石以救農傷之弊乃下百寮議議
者同異不決而止乙未詔朕承九聖之烈荷萬邦之重
顧以寡德涉道未明虔恭寅畏懼不克荷恐上墜祖宗
之訓下貽卿士之憂夙夜祗勤如臨淵谷而積疾未復
至于經時怡神保和常所不暇永惟四方之大萬務之
殷不躬不親慮有曠廢加以山陵有日霖潦踰旬是用
儆於朕心以答天戒其軍國政事宜令皇太子勾當時
上久疾不復延納宰臣共論大政事無巨細皆決于李
忠言王伾王叔文物論喧雜以為不可藩鎮屢上牋於
皇太子指三豎之撓政故有是詔以太常卿杜黃裳為
門下侍郎左金吾衞大將軍袁滋為中書侍郎並同中
書門下平章事鄭珣瑜為吏部尚書高郢刑部尚書並
罷知政事皇太子見百察於朝堂丙申皇太子於麟德
殿西亭見奏事官八月丁酉朔庚子詔惟皇天佑命烈
祖誕受方國九聖儲祉萬邦咸休肆予一人獲纘丕業
嚴恭守位不遑暇逸而天佑不降疾恙無瘳將何以奉
宗廟之靈展郊禋之禮疇咨庶尹對越上玄内媿于朕
心上畏於天命夙夜祗慄深惟永圖一日萬機不可以
久曠天工人代不可以久違皇太子純睿哲溫文寬和
仁惠孝友之德愛敬之誠通乎神明格于上下是用皇
王至公之道遵父子傳歸之制付之重器以撫兆人必
能宣祖宗之重光荷天地之休命奉若成憲永綏四方
宜令皇太子即皇帝位朕稱太上皇居興慶宫制稱誥
辛丑誥有天下傳歸於子前王之制也欽若大典斯為
至公式揚耿光用體文德朕獲奉宗廟臨御萬方降疾
不瘳庶政多闕乃命元子代予守邦爰以令辰光膺冊
禮宜以今月九日冊皇帝於宣政殿國有大命恩俾惟
新宜因紀元之慶用覃在宥之澤宜改貞元二十一年
為永貞元年自貞元二十一年八月五日已前天下死
罪降從流流以下遞減一等誥立良娣王氏為太上皇
后良媛董氏為太上皇德妃壬寅貶右散騎常侍王伾
為開州司馬前戶部侍郎度支鹽鐵轉運使王叔文為
渝州司戶元和元年正月丙寅朔皇帝率百寮上太上
皇尊號曰應乾聖壽甲申太上皇崩於興慶宫之咸寧
殿享年四十六歲六月乙卯皇帝率羣臣上大行太上
皇諡曰至德大聖大安孝皇帝廟號順宗秋七月壬申
葬于豐陵
史臣韓愈曰順宗之為太子也留心藝術善隸書德宗
工為詩每賜大臣方鎮詩制必命書之性寬仁有斷禮
重師傅必先致拜從幸奉天賊泚逼廹常身先禁旅乘
城拒戰督勵將士無不奮激德宗在位歲久稍不假權
宰相左右倖臣如裴延齡李齊運韋渠牟等因間用事
刻下取功而排陷陸贄張滂軰人不敢言太子從容論
爭故卒不任延齡渠牟為相嘗侍宴魚藻宫張水嬉綵
艦雕靡宫人引舟為擢歌絲竹間發德宗歡甚太子引
詩人好樂無荒為對每於敷奏未嘗以顔色假借宦官
居儲位二十年天下陰受其賜惜乎寢疾踐祚近習弄
權而能傳政元良克昌運祚賢哉
憲宗上
憲宗聖神章武孝皇帝諱純順宗長子也母曰莊憲王
太后大歴十三年二月生于長安之東内六七歲時德
宗抱置膝上問曰汝誰子在吾懷對曰是第三天子德
宗異而憐之貞元四年六月封廣陵王順宗即位之年
四月冊為皇太子七月乙未權勾當軍國政事八月丁
酉朔授内禪乙巳即皇帝位於宣政殿先是連月霖雨
上即位之日晴霽人情忻悦丙午昇平公主進女口十
五人上曰太上皇不受獻朕何敢違其還郭氏丁未始
御紫宸對百寮己酉以道州刺史路恕為邕管經略使
庚戍荆南獻龜二詔曰朕以寡昧纂承丕業永思理本
所寳惟賢至如嘉禾神芝竒禽異獸蓋王化之虛美也
所以光武形於詔令春秋不書祥瑞朕誠薄德思及前
人自今已後所有祥瑞但令准式申報有司不得上聞
其竒禽異獸亦宜停進癸丑劒南西川節度使檢校太
尉中書令南康郡王韋臯薨甲寅以常州刺史穆贊為
宣歙池觀察使以前宣歙觀察使崔衍為工部尚書己
未以中書侍郎平章事袁滋為劒南東西兩川山南西
道安撫大使時韋臯卒劉闢據蜀邀節鉞故也辛酉太
上皇誥冊良娣王氏為太上皇后癸亥以朝請大夫守
尚書左丞輕車都尉賜紫金魚袋鄭餘慶同中書門下
平章事丙寅以饒州刺史李吉甫為考功郎中䕫州刺
史唐次為吏部郎中並知制誥九月丁卯朔己巳罷教
坊樂人授正員官之制辛未河陽三城節度使元韶卒
癸酉以陳州刺史孟元陽為懷州刺史河陽三城孟懷
節度使丙子勅申光蔡陳許兩道比遭亢旱宜加賑恤
申光蔡賑米十萬石陳許五萬石丁丑前戶部侍郎蔡
弁卒襄州于頔進鷹詔還之己卯京西神策行營節度
行軍司馬韓泰貶撫州刺史司封郎中韓曄貶池州刺
史禮部員外郎柳宗元貶召州刺史屯田員外郎劉禹
錫貶連州刺史坐交王叔文也辛巳給事中陸質卒冬
十月丙申朔丁酉集百寮發曾太皇太后沈氏哀於肅
章門外檢校司空兼左僕射同中書門下平章事魏國
公賈耽卒戊戍以宰臣劒南安撫使袁滋檢校吏部尚
書同中書門下平章事成都尹劒南西川節度觀察等
使以西川行軍司馬劉闢為給事中舒王誼薨庚子南
詔使趙迦寬来赴山陵浙東觀察使賈全卒辛丑吐蕃
使論乞縷貢助山陵金銀衣服太常上大行曾太皇太
后沈氏諡曰睿貞皇后丙午以華州刺史楊於陵為越
州刺史浙東觀察使丁未改桂州純化縣為慕化縣蒙
州純義縣為正義縣己酉葬德宗皇帝于崇陵甲寅以
刑部尚書高郢為華州刺史潼關防禦鎮國軍使御史
中丞李鄘為京兆尹貶京兆尹王權為雅王傅久雨京
師鹽貴出庫鹽二萬石糶以惠民乙巳祔睿貞皇后神
主德宗皇帝神主于太廟壬申貶正議大夫中書侍郎
平章事韋執誼為崖州司馬以交王叔文也潤池揚楚
湖杭睦江等州旱貶劒南西川節度使袁滋為吉州刺
史以其慰撫三川逗留不進故也以左驍衞將軍李演
為夏州刺史夏綏銀等州節度使以右庶子武元衡為
御史中丞己卯再貶撫州刺史韓泰為虔州司馬河中
少尹陳諫台州司馬召州刺史柳宗元為永州司馬連
州刺史劉禹錫朗州司馬池州刺史韓曄饒州司馬和
州刺史凌凖連州司馬岳州刺史程异柳州司馬皆坐
交王叔文初貶刺史物議罪之故再加貶竄辛巳宣撫
和郴郢袁衢七州旱壬午吏部尚書鄭珣瑜卒甲申以
湖南觀察使楊憑為洪州刺史江西觀察使以虢州刺
史薛苹為潭州刺史湖南觀察使鄂岳婺衡等州旱癸
巳宣歙觀察使穆贊卒十二月丙申朔庚子以東都留
守韋夏卿為太子少保以兵部尚書王紹為東都留守
壬寅改淳州為蠻州還淳縣為青溪縣淳風縣為從化
縣姓淳于者改姓于甲辰襄陽于頔加平章事丙申月
犯畢己酉以新除給事中西川行軍司馬劉闢為成都
尹劒南西川節度使歲星犯太微西垣庚戍金州復析
漢陰縣置石泉縣壬子以右諫議大夫韋丹為梓州刺
史充劒南東川節度使以常州刺史路應為宣州刺史
宣歙池觀察使壬戍以朝請大夫守中書舍人翰林學
士上柱國鄭絪為中書侍郎同平章事集賢殿學士以
考功郎中知制誥李吉甫為中書舍人以考功員外郎
裴垍為考功郎中知制誥並充翰林學士
元和元年春正月丙寅朔皇帝率羣臣於興慶宫奉上
太上皇尊號曰應乾聖壽太上皇丁卯御含光殿受朝
賀禮畢御丹鳳樓大赦天下改元曰元和自正月二日
昧爽已前大辟罪已下常赦不原者咸赦除之辛未以
鄂岳沔觀察使韓臯為鄂岳蘄安黃等州節度使丁丑
太子少保韋夏卿卒辛未以興元元從功臣右神策護
軍使副薛盈軫為右神策護軍中尉壬午成德軍節度
使檢校司空王士真同中書門下平章事癸未詔以太
上皇舊恙愆和親侍藥膳起今月十六日已後權不聽
政以左神策長武城防秋都知兵馬使高崇文檢校工
部尚書充神策行營節度使甲申太上皇崩于興慶宫
遷殯于太極殿發喪乙酉宰相杜佑攝冡宰杜黃裳為
禮儀使右僕射伊慎大明宫留守視事於尚書省壬辰
復置斜谷路館驛戊子制劒南西川疆界素定藩鎮守
備各有區分頃因元臣薨謝隣藩不睦劉闢乃因虚構
隙以忿結讎遂勞王軍兼害百姓朕志存含垢務欲安
人遣使諭宣委之旄鉞如聞道路擁塞未息干戈輕肆
攻圍擬圖吞併為君之體義在勝殘命將興師蓋非獲
已宜令興元嚴礪東川李康犄角應接神策行營節度
使高崇文神策兵馬使李元奕率步騎之師與東川興
元之師類會進討其糧料供餉委度支使差官以聞甲
午高崇文之師由斜谷路李元奕之師由駱谷路俱會
于梓潼辛卯羣臣請聽政二月乙未朔以度支郎中寬
敬為山劒行營糧料使嚴礪奏收劔州乙丑入朝奚王
梅落可銀青光禄大夫檢校司空封饒樂郡王放還蕃
癸卯贈宣武軍節度使陸長源為右僕射贈故吉州刺
史姜公輔禮部尚書甲辰以錢少禁用銅器癸丑以魏
博田季安同平章事戊戍謂宰臣曰前代帝王或怠于
聽政或躬决繁務其道如何杜黃裳對曰帝王之務在
於修已簡易擇賢委任宵旰以求民瘼捨已從人以厚
下固不宜怠肆安逸然事有綱領小大當務知其遠者
大者至如簿書訟獄百吏能否本非人主所自任也昔
秦始王自程決事見嗤前代諸葛亮王霸之佐二十罰
以上皆自省之亦為敵國所誚知不久堪魏明帝欲省
尚書擬事陳矯言其不可隋文帝日旰聽政令衞士傳
餐文皇帝亦笑其煩察為人主之體固不可代下司職
但擇人委任責其成效賞罰必信誰不盡心傳稱帝舜
之德曰夫何為哉恭已南面而已誠以能舉十六相去
四兇也豈與勞神疲體自任耳目之主同年而語哉但
人主常勢患在不能推誠人臣之弊患在不能自竭由
是上疑下詐禮貎或虧欲求致理自然難致苟無此弊
何患不至於理上稱善久之以京兆尹李鄘為尚書右
丞以金吾大將軍鄭雲逵為京兆尹三月乙丑朔戊辰
詔常參官寒食拜墓在畿内聽假日往還他州府奏取
進止辛未御史中丞武元衡奏中書門下御史臺五品
已上官尚書省四品已上諸司正三品已上從三品職
事官東都留守轉運鹽鐵節度觀察使團練防禦招討
經略等使河南尹同華州刺史諸衞諸軍三品已上官
除授皆入閤謝其餘官許於宣政南班拜訖便退詔曰
如此例中有加使及職掌並准此又兵部吏部禮部貢
院官員每舉選限内有十月至二月不奉朝參若稱事
繁則中書門下御史臺度支京兆府公事至重朝謁如
常况旬節已賜歸休又許分日一月之内纔奉十日朝
參甚暑甚寒又蒙矜放臣求故實以為王顔任中丞日
嘗論其事舉對甚詳伏請准貞元十二年四月二十七
日勅永為常式從之丙子嚴礪收梓州丁丑制削奪劉
闢在身官爵先是韓全義入朝令其甥楊惠琳知留後
俄有詔除李演為節度代全義演赴任惠琳據城叛詔
發河東天德兵誅之辛巳夏州兵馬使張承金斬惠琳
傳首以獻壬辰大行太上皇德妃董氏卒以右神策行
營節度高崇文檢校兵部尚書梓州刺史劒南東川節
度戊戍以安南經略副使張舟為安南都護本管經略
使己亥以前劒南東川節度使韋丹為晉絳觀察使壬
寅以前安南經略使趙昌為廣州刺史嶺南節度使癸
卯前嶺南節度使徐申卒丙午命宰臣監試制舉人於
尚書省以制舉人先朝所徵不欲親試也丁未以檢校
司空平章事杜佑為司徒所司備禮冊拜平章事如故
罷領度支鹽鐵轉運等使從其譲也仍以兵部侍郎李
巽代領其任戊申以隴右經略使秦州刺史劉澭為保
義軍節度使賑浙東米十萬石己未武元衡奏常參官
兼御史大夫中丞者准檢校省官例立在本品同類之
上壬戍郇王總薨武元衡奏正衙待制官本置此官以
備問比来正衙多不奏事自今後請以尚書省六品以
上職事官東宫師傅賓詹王傅等每坐日令兩人待退
朝詔於延英候對從之五月甲子朔丁卯京兆尹鄭雲
逵卒辛未以兵部侍郎韋武為京兆尹兼御史大夫壬
申貶劒南東川節度使李康為雷州司馬陳許蔡等州
旱以横海軍留後程執恭為横海軍節度使庚辰左丞同
平章事鄭餘慶為太子賓客罷知政事辛卯冊太上皇
后王氏為皇太后六月癸巳朔以冊太后禮畢赦天下
繫囚死罪降從流流以下遞減一等文武内外官加母
邑號太后諸親量與優給丙申冊德宗充容武氏為崇
陵德妃大風折樹丁酉高崇文破賊萬人於鹿頭關加
幽州劉濟侍中淄青李師古檢校司徒癸卯高崇文收
漢州閏六月壬子朔淄青李師古卒戊辰以秘書監董
叔經為京兆尹壬午諫議大夫去左右字只置四員以
前司封員外郎韋况為諫議大夫甲申吐蕃論勃藏來
朝貢秋七月壬辰朔壬寅葬順宗于豐陵己酉太子少
保致仕韓全義卒八月辛酉朔癸亥以左衞大將軍李
愿檢校禮部尚書夏州刺史充夏綏銀節度使甲子郇
王母王昭儀宋王母趙昭儀郯王母張昭訓衡王母閻
昭訓等各以其王並為太妃以許氏為美人尹氏段氏
為才人潯陽公主母崔昭訓為太妃韓全義子進女樂
八人詔還之丁卯封王子平原郡王寧為鄧王同安郡
王寬為澧王延安郡王宥為遂王彭城郡王察為深王
高密郡王寰為洋王文安郡王寮為絳王第十男審為
建王己巳以建王審為鄆州大都督平盧淄青節度使
以節度副使李師道權知鄆州事充節度留後乙亥冊
妃郭氏為貴妃靈武李欒奏黃河岸塌處得古錢三千
三百其形小方孔三足壬午左降官韋執誼韓泰陳諫
柳宗元劉禹錫韓曄凌準程异等八人縱逄恩赦不在
量移之限癸未京兆尹董叔經卒甲申御史臺奏常參
官在城未上及在外未到假故等在外未到計水陸程
外满百日並停解從之丙戍以尚書右丞李鄘為京兆
尹九月辛卯朔癸卯詔自今後兩省官每坐日一人對
丙午以太子賓客鄭餘慶為國子祭酒辛亥高崇文奏
收成都擒劉闢以獻癸丑以山人李渤為左拾遺徵不
至甲子易定張茂昭来朝丙寅以劒南東川節度使檢
校兵部尚書梓州刺史封渤海郡王高崇文檢校司空
兼成都尹御史大夫充劔南西川節度副大使知節度
事管内度支營田觀察處置使統押近界諸蠻及西山
八國兼雲南安撫等使仍改封南平郡王食邑三千戶
戊戍以山南西道節度使嚴礪為梓州刺史劒南東川
節度使以將作監柳晟檢校工部尚書兼興元尹充山
南西道節度使庚辰以吉州刺史袁滋為御史大夫充
義成軍節度使壬午以淄青節度使留後李師道檢校
工部尚書兼鄆州大都督府長史充平盧淄青節度副
大使知節度事丙戍以渤海國王大嵩璘檢校太尉戊
子斬劉闢并子超郎等九人於獨柳樹下十一月庚寅
朔己巳以簡王傅王權為河南尹丁未以司農卿李上
公為陜州大都督府長史充陜虢觀察使甲申以武寧
軍節度張愔為工部尚書以東都留守王紹檢校右僕
射兼徐州刺史武寧軍節度使徐泗濠等州觀察等使
庚戍以吏部侍郎趙宗儒為東都留守東畿汝防禦使
以國子祭酒鄭餘慶為河南尹甲寅以給事中劉宗經
為華州刺史潼關防禦鎮國軍等使丙辰以内常侍吐
突承璀為神策護軍中尉十二月丙申朔太常奏隠太
子章懷懿德節閔惠莊惠文惠靖恭昭靖以下九太子
陵代數已遠官額空存今請陵戶外並停乙亥工部尚
書張愔卒丙戍新羅渤海䍧柯廻紇各遣使朝貢
二年春正月己丑朔上親獻太清宫太廟辛卯祀昊天
上帝于郊丘是日還宫御丹鳳樓大赦天下先是將及
大禮陰晦浹辰宰臣請改日上曰郊廟事重齋戒有日
不可遽更享獻之辰景物晴霽人情忻悦丁酉司徒杜
佑辭知政事詔令每月三度入朝便於中書商量政事
庚子廻紇請于河南府太原府置摩尼寺許之乙巳以
門下侍郎同平章事南陽郡開國公杜黃裳檢校司空
同平章事兼河中尹河中晉絳等州節度使停諸陵留
守己卯以戶部侍郎賜緋魚袋武元衡為門下侍郎同
平章事賜紫金魚袋以中書舍人翰林學士李吉甫為
中書侍郎同平章事丁巳停中和重陽二節賜宴其上
已宴仍舊賜之二月辛酉詔僧尼道士全隸左右街功
德使自是祠部司封不復關奏丙寅左右羽林軍應管
月番飛騎總五千六百一十三人並停己巳起居舍人
鄭隨次對面受進止令宣與省供奉官自今已後有事
即進状次對官宜停庚午司天造新歴成詔題為元和
觀象歴壬申夜月掩歲星丁丑寒食節宴羣臣於麟德
殿賜物有差壬午以第五國軫為右神策軍中尉三月
辛卯賜羣臣宴於曲江亭癸卯判度支李巽為兵部尚
書依前判度支鹽鐵轉運使夏四月甲子禁鉛錫錢以
右金吾衞大將軍范希朝為檢校司空靈州長史朔方
靈鹽節度使戊寅近置英武軍額宜停庚辰嶺南節度
使趙昌進瓊管儋振萬安六州六十二洞歸降圖六月
丁巳朔始置百官待漏院於建福門外故事建福望仙
等門昏而閉五更而啓與諸坊門同時至德中有吐蕃
囚自金吾仗亡命因勅晚開門宰相待漏於太僕寺車
坊至是始令有司據班品置院戊午鳳翔節度使張敬
則卒乙丑五坊色役戶及中書門下兩省納課陪厨戶
及促錢人並歸府縣色役己巳停舒廬滁和四州團練
使額癸酉東都莊宅使織造戶並委府縣收管乙亥停
潤州丹陽軍額丙子左神策軍新築夾城置玄化門晨
耀樓辛巳以京兆尹李鄘為鳳翔尹鳳翔隴右節度使
蔡州水平地深七八尺秋七月丙戍朔勅刑部侍郎許
孟容等刪定開元格後勅丁亥勅外命婦朝謁皇太后
多有前却今後諸親委宗正寺百官母妻委臺司如有
違越者夫子奪一月俸頻不到有司具狀奏聞戊子錄
配享功臣之後得蘇瓌孫繫用為京兆府司錄崔玄暐
孫元方張說孫&KR2932;並為監察御史狄仁傑後玄範為右
拾遺敬暉孫元亮袁恕己孫德師相次叙用癸巳太僕
寺丞令狐丕進亡父峘所撰代宗實錄四十卷詔贈峘
工部尚書八月丙辰朔辛酉宰相武元衡兼判戶部事
壬戍刑部奏改律卷第八為鬭競律甲子以職方員外
郎王潔為嶺南選補使監察御史崔元方監之甲戍中
書奏先停諸道奏祥瑞伏以所獻祥瑞皆緣臘饗告廟
元會奏聞今後諸大瑞隨表聞奏中瑞下瑞申有司其
元日奏祥瑞請依令式從之辛巳封杜黃裳為邠國公
于頔為燕國公没蕃僧惟良闡等四百五十人自蕃中
還九月乙酉密王綢薨十月己酉以浙西節度使李錡
為左僕射以御史大夫李元素為潤州刺史鎮海軍浙
西節度使庚申李錡據潤州反殺判官王澹大將趙琦
時錡詐請入朝署澹為留後因諷兵士亂殺澹琦遂令
蘇常杭湖睦五州戍將殺刺史修石頭故城謀欲僭逆
壬戍詔李錡屬列宗枝任居方伯窮赫奕之貴飽綢繆
之恩侍以親賢報之以逆節授其師旅用之以亂常累
獻表章亟請朝會初則詐疾後乃縱兵僚佐以獻規受
屠王臣以傳命見脇朕切於含垢未忍發明累降中人
令遵前旨無軺車之戒路有沴氣之滔天加以日逞滛
刑月興暴賦朕為人父母聞甚惻然顧惟紀綱焉敢廢
墜李錡在身官爵並宜削奪以淮南節度使王諤充諸
道行營招討使内官薛尚衍為監軍率汴徐鄂淮南宣
歙之師取宣州路進討丁卯以門下侍郎平章事武元
衡檢校吏部尚書兼門下侍郎平章事成都尹充劒南
西川節度使仍封臨淮郡公將行上御安福門慰勞之
癸酉潤州大將張文良李奉僊等執李錡以獻辛巳錡
從父弟宗州刺史銛通事舍人銑坐貶嶺外十一月甲
申斬李錡於獨柳樹下削錡屬籍丙戍以擒李錡潤州
牙將張文良為左金吾衞將軍封南陽郡王田少卿李
奉僊等為羽林將軍並封公甲辰詔司徒杜佑筋力未
衰起今後每日入中書視事十二月甲寅宰相李吉甫
封贊皇侯丙辰上謂宰臣曰朕覽國書見文皇帝行事
少有過差諫臣論諍往復數四况朕之寡昧涉道未明
今後事或未當卿等每事十論不可一二而止丁巳東
都國子監增置學生一百人癸亥御史臺奏文武常參
官准乾元元年三月十四日勅如有朝堂相吊慰及跪
拜待漏行立失序語笑諠譁入衙入閣執笏不端行立
遲慢立班不正趨拜失儀言語微諠穿班穿仗出入閣
門無故離位廊下飲食行坐失儀諠閙入朝及退朝不
從正衙出入非公事入中書等每犯奪一月俸班列不
肅所由指撝猶或餙非即具聞奏貶責臣等商量於舊
條每罰各減一半所貴有犯必舉從之丙寅以劒南西
川節度使高崇文檢校司空同平章事兼邠州刺史邠
寧慶節度使充京西諸軍都統壬申禮部舉人罷試口
義試墨義十條五經通五明經通六即放進士舉人曾
為官司科罰曾任州縣小吏雖有辭藝長吏不得舉送
違者舉送官停任考試官貶黜丙子令宰臣宣勅百寮
遊宴過從餞别此後所由不得奏報務從歡泰保義軍
節度使劉澭卒己卯史官李吉甫撰元和國計簿總計
天下方鎮凡四十八管州府二百九十五縣一千四百
五十三戶二百四十四萬二百五十四其鳳翔鄜坊邠
寧振武涇原銀夏靈鹽河東易定魏博鎮冀范陽滄景
淮西淄青十五道凡七十一州不申戶口每歲賦入倚
辦止於浙江東西宣歙淮南江西鄂岳福建湖南等八
道合四十九州一百四十四萬戶比量天寳供税之戶
則四分有一天下兵戎仰給縣官者八十三萬餘人比
量天寳士馬則三分加一率以兩戶資一兵其他水旱
所損徵科發歛又在常役之外吉甫都纂其事成書十
卷是歲吐蕃廽紇奚契丹渤海牂柯南詔並朝貢
三年春正月癸未朔癸巳羣臣上尊號曰睿聖文武皇
帝御宣政殿受冊禮畢移仗御丹鳳樓大赦天下庚子
涇原段祐請修臨涇城在涇州北九十里扼犬戎之衝
要詔從之戊申罷左右神威軍合為一號天威軍二月
丙申宰相李吉甫進封趙國公己丑以武昌軍節度使
韓臯為潤州刺史鎮海軍節度浙江觀察使辛未贈故
布衣崔善真睦州司馬忠諫而死於李錡也癸丑以鄜
坊節度使裴玢為興元府山南西道節度使丙子以右
金吾衞大將軍路恕為鄜州刺史鄜坊節度使戊寅咸
安大長公主卒於廽紇三月癸巳郇王總薨庚子以定
平鎮兵馬使朱士明為四鎮北庭涇原等州節度使乙
巳御宣政殿試制科舉人夏四月癸丑中使郭里旻酒
醉犯夜杖殺之金吾薛伾廵使韋纁皆貶逐賜朱士明
名曰忠亮乙丑貶翰林學士王涯虢州司馬時涯甥皇
甫湜與牛僧孺李宗閔並登賢良方正科第三等策語
太切權倖惡之故涯坐親累貶之壬申大風毁含元殿
欄檻二十七間乙亥以嶺南節度使趙昌為江陵尹荆
南節度使以戶部侍郎楊於陵為廣州刺史嶺南節度
使丁丑以荆南節度使裴均為右僕射判度支勅五月
一日御殿受朝賀禮宜停己卯裴均為尚書省都堂上
僕射其送印(闕)呈孔目唱案授案皆尚書郎為之文武
三品已上升階列坐四品五品及郎官御史拜於廰下
然後召御史中丞左右丞侍郎升階荅拜雖修故事行
之議者論其太過五月壬辰兵部請復武舉從之甲午
勅東都畿汝州都防禦使及副使宜停所營將士三千
七百三十人隨畿汝界分留守及汝州防禦使分掌之
辛丑右僕射裴均請取荆南雜錢萬貫修尚書省從之
丙午正衙冊九姓廽紇可汗為登囉里泊密施合毗伽
保義可汗六月戊辰詔以錢少欲設畜錢之令先告諭
天下商賈畜錢者並令逐便市易不得畜錢天下銀坑
不得私採癸亥以邕管將黃少卿為歸順州刺史弟少
高少溫並受官西原蠻酋也貞元中屢寇邕管至是歸
欵乙丑罷江淮私堰埭二十二從轉運使奏也甲戍以
河南尹鄭餘慶為東都留守丁丑沙陀突厥七百人㩦
其親屬歸鎮武節度使范希朝乃授其大首領曷勒河
波陰山府都督秋七月辛巳朔日有蝕之己亥復以度
支安邑解縣兩池留後為榷鹽使丁未涪州復隸黔中
道八月庚申復置東郡防禦兵七百人九月己丑淮南
節度使王鍔来朝庚寅以山南東道節度使于頔守司
空同平章事以右僕射裴均檢校左僕射同平章事襄
州長史充山南東道節度使加宣武韓弘同平章事丙
申以戶部侍郎裴垍為中書侍郎同平章事戊戍以中
書侍郎平章事李吉甫檢校兵部尚書兼中書侍郎平
章事揚州大都督府長史淮南節度使以淮南節度使
王鍔檢校司徒河南尹河中晉絳慈隰節度使河中節
度使檢校司空同平章事邠國公杜黃裳卒是秋京師
大雨十月己酉朔癸亥以太常卿高郢為御史大夫甲
子以御史中丞竇羣為湖南觀察使既行改為黔中觀
察使羣初為李吉甫擢用及持憲反傾吉甫吉甫劾其
陰事故貶之丁卯度支使下判案官以四員為定十一
月甲午横海軍節度使程執恭来朝十二月庚戍以臨
涇縣為行原州命鎮將郝玭為刺史自玭鎮臨涇西戎
不敢犯塞甲子南詔異牟尋卒辛未以諫議大夫段平
仲使南詔弔祭仍立其子驃信苴蒙閤勸等為王是歲
淮南江南江西湖南山南東道旱夏四月丙子朔戊寅
國子祭酒馮伉卒壬午裴均進銀噐一千五百兩以違
勅付左藏庫甲申令皇太子居少陽院武功人張英奴
撰廽波辭惑衆杖殺之丙申撫州山人張洪騎牛冠履
獻書於光順門書不足採遣之庚子制故太尉西平郡
王李晟宜編附屬籍以太常卿李元素為戶部尚書判
度支以商州刺史元義方為福建觀察使甲辰以兵部
侍郎權德輿為太常卿仍賜金紫以御史大夫高郢為
兵部尚書以刑部郎中侍御史知雜李夷簡為御史中
丞五月丙午朔辛酉刑部尚書鄭元卒丁卯鹽鐵使吏
部尚書李巽卒六月乙亥朔丁丑以河東節度使李鄘
為刑部尚書充諸道鹽鐵轉運使以靈鹽節度使范希
朝為太原尹北都留守河東節度使以右衞上將軍王
泌為靈州大都督府長史靈鹽節度使辛丑五嶺已北
銀坑任人開採禁錢不過嶺南秋七月乙巳朔御制前
代君臣事迹十四篇書於六扇屏風是月出書屏以示
宰臣李藩等表謝之丁未渭南暴水壊廬舍二百餘戶
溺死六百人命府司賑給乙卯右羽林統軍高固卒壬
戍御史中丞李夷簡彈京兆尹楊憑前為江西觀察使
時贓罪貶憑臨賀尉戊辰以尚書右丞許孟容為京兆
尹賜金紫八月甲戍朔癸未兖州魚臺縣移置於黃臺
市丙申安南都護張舟奏破環王國三萬餘人獲戰象
兵械并王子五十九人癸卯贈太師裴冕宜配享代宗
廟庭贈太師李晟贈太尉段秀實宜配享德宗廟庭九
月甲辰朔庚戍以成德軍都知兵馬使鎮府右司馬王
承宗起復檢校工部尚書充成德軍節度使以德州刺
史薛昌朝檢校左常侍充保信軍節度德隸等州觀察
等使昌朝薛嵩之子婚於王氏時為德州刺史朝廷以
承宗難制乃割二州為節度以授昌朝制纔下承宗以
兵虜昌朝歸鎮州丁卯邠寧節度使檢校司空同平章
事高崇文卒冬十月癸酉朔以右羽林統軍閻巨源為
邠州刺史邠寧慶節度使以少府監崔頲為同州刺史
本州防禦長春宫等使癸未詔成德軍節度使王承宗
頃在苫廬潛窺戎鎮而内外以事君之禮判而必誅分
土之儀專則有辟朕念其先祖嘗有茂勲貸以私恩抑
於公議使臣旁午以告諭孽童俯伏以陳誠願獻兩州
期無二事朕亦收其後效用以曲全授節制於舊疆齒
勲賢於列位况德棣本非成德所管昌朝又是承宗懿
親俾撫近隣斯誠厚澤外雖兩鎮内是一家而承宗象
恭懷姦肖貎稔惡欺裴武於得位之後囚昌朝於授命
之中加以表疏之間悖慢斯甚義士之所興嘆天地之
所不容恭行天誅蓋示朝典承宗在身官爵並宜削奪
以神策左軍中尉吐突承璀為鎮州行營招討處置等
使以龍武將軍趙萬敵為神策先鋒將内官宋惟澄曹
進玉馬朝江等為行營館驛糧料等使京兆尹許孟容
與諫官面論征伐大事不可以内官為將帥補闕獨孤
郁其言激切詔旨秪改處置為宣慰猶存招討之名己
丑詔軍進討其王武俊士真墳墓軍士不得樵採其士
平士則各守本官仍令士則各襲武俊之封庚寅冊鄧
王寧為皇太子癸巳以冊儲肆赦繫囚死罪降從流流
以下遞降一等文武常參官外州府長官子為父後者
賜勳兩轉工部侍郎歸登給事中吕元膺為皇太子諸
王侍讀己亥吐突承璀軍發京師上御通化門勞遣之
十一月癸卯朔浙西蘇潤常州旱儉賑米二萬石甲子
河南尹杜兼卒己巳彰義軍節度使檢校司空同平章
事吳少誠卒十二月壬申朔以戶部侍郎張弘靖為陜
府長史陜虢觀察陸運等使賜金紫以陜虢觀察使房
式為河南尹中丞李夷簡奏諸州府於兩稅外違格科
率請諸道鹽鐵轉運度支廵院察訪報臺司以憑舉奏
從之
五年春正月壬寅朔己巳浙西觀察使韓臯以杖决安
吉令孫澥致死有乖典法罰一月俸料二月辛未朔戊
子禮院奏東宫殿閤名及宫臣姓名與太子名同者改
之其上臺官列王官爵土無例輙改從之東臺監察御
史元稹攝河南尹房式於臺擅令停務貶江陵府士曹
參軍三月辛丑朔宰相杜佑與同列宴於樊川别墅上
遣中使賜酒饌乙巳以御史中丞李夷簡為戶部侍郎
判度支以兵部侍郎王播為御史中丞癸巳以太子賓
客鄭絪檢校禮部尚書廣州刺史嶺南節度使己未制
以遂王宥為彰義軍節度使以中州刺史吳少陽為申
光蔡節度留後甲子大風折木丁卯宰相于頔請依杜
佑例一月三朝從之夏四月庚午朔癸酉戶部尚書李
元素卒甲申鎮州行營招討使吐突承璀執昭義節度
使盧從史載從史送京師丁亥河東范希朝奏破賊於
木刀溝福州復置侯官長樂二縣建州置將樂縣壬申
以昭義都知兵馬使潞州左司馬烏重胤為懷州刺史
河陽三城懷州節度使以河陽節度使孟元陽為潞州
長史昭義軍節度澤潞磁邢洺觀察使戊戍貶前昭義
節度使盧從史為驩州司馬五月庚子朔乙巳昭義軍
三千人夜潰奔魏州右神凁軍使段祐卒庚申吐蕃使
論思即熱朝貢并歸鄭叔矩路泌之柩六月庚午朔戊
寅以太府卿李少和為洪州刺史江西觀察使奚廽紇
室韋寇振武癸巳應給食實封例節度使兼宰相每食
實封百戶歲給八百端匹若是絹加給綿六百兩節度
使不兼宰相每百戶給百匹軍使諸衞大將軍每百戶
給三百五十端匹秋七月己亥朔庚子王承宗遣判官
崔遂上表自首請輸常賦朝廷除授官吏丁未詔昭洗
王承宗復其官爵待之如初諸道行營將士共賜物二
十八萬四百三十端匹時招討非其人諸軍解體而藩
隣觀望養寇空為逗撓以弊國賦而李師道劉濟亟請
昭雪乃歸罪盧從史而宥承宗不得已而行之也幽州
劉濟加中書令魏博田季安加司徒淄青李師道加僕
射並以罷兵加賞也乙卯幽州節度使劉濟為其子總
鴆死庚申以虔州刺史馬總為安南都護本管經略使
八月乙巳朔乙亥上顧謂宰臣曰神仙之事信乎李藩
對曰神仙之說出於道家所宗老子五千文為本老子
指歸與經無異後代好怪之流假託老子神仙之說故
秦始王遣方士載男女入海求仙漢武帝嫁女與方士
求不死藥二主受惑卒無所得文皇帝服胡僧長生藥
遂致暴疾不救古詩云服食求神僊多為藥所誤誠哉
是言也君人者但務求理四海樂推社稷延永自然長
年也上深然之以浙東觀察使薛苹為潤州刺史浙西
觀察使以常州刺史李遜為越州刺史浙東觀察使以
都官郎中韋貫之為中書舍人起居舍人裴度為司封
員外郎知制誥癸巳以鄧州刺史崔詠為邕州刺史本
管經略使九月戊戍朔辛亥以吐突承璀復為左軍中
尉諫官以承璀建謀討伐無功請行朝典上宥之降承
璀為軍器使乃以内官程文幹為左軍中尉壬戍以瀛
州刺史劉總起復受幽州長史充幽州盧龍軍節度使
癸亥以兵部尚書高郢為右僕射致仕丙寅制以正議
大夫守太常卿上柱國襄武縣開國侯賜紫金魚袋權
德輿可守禮部尚書同中書門下平章事丁卯翰林學
士獨孤郁守本官起居以妻父權德輿在中書避嫌也
冬十月戊辰朔以京兆尹許孟容為兵部侍郎以中丞
王播代孟容又以吕元膺代播昇平大長公主薨庚辰
宰相裴垍進所撰德宗實錄五十卷賜垍錦綵三百疋
銀器等史官蔣武韋處厚等頒賜有差辛巳定州將楊
伯玉誘三軍為亂拘行軍司馬任廸簡别將張佐元殺
伯玉廸簡謀歸朝三軍懼乃殺佐元壬辰制以廸簡檢
校工部尚書定州長史充義武軍節度觀察北平軍等
使甲午以前義武軍節度檢校太尉兼太子太傅同平
章事張茂昭檢校太尉兼中書令河中尹充河中晉絳
慈隰節度使十一月戊戍朔浙西奏當鎮舊有丹陽軍
今請併為鎮海軍從之庚子右金吾衞大將軍伊慎降
為右衞將軍以行賂三十萬與中尉第五從直求為河
東節度故也甲辰會王纁卒庚戍以前河中節度使王
鍔檢校司空兼太子太傅太原尹北都留守河東節度
使以代州刺史阿趺光進為單于大都護振武麟勝節
度度支營田觀察押蕃落等使庚申以中書侍郎平章
事裴垍為兵部尚書以前保信軍節度使德州刺史薜
昌朝為右武衞將軍前為王承宗虜之囚於鎮州至是
歸朝故也丙寅吏部郎中柳公綽獻太醫箴上深喜納
遣中使撫勞之十二月丁卯朔癸酉諸道鹽鐵轉運使
刑部尚書李鄘檢校吏部尚書兼楊府長史充淮南節
度使以河南尹房式為宣州刺史宣歙池觀察采石軍
等使以前宣歙觀察使盧坦為刑部侍郎充諸道鹽鐵
轉運使壬午以吏部郎中柳公綽為御史中丞以前御
史中丞吕元膺為鄂州刺史鄂黃岳沔蘄安黃等州觀
察使以鄂岳觀察使郗士美為河南尹新授諫議大夫
蔣武請改名乂以吏部侍郎崔邠為太常卿
六年春正月丙寅朔丙申以彰義軍留後吳少陽檢校
工部尚書充彰義軍節度申光蔡等州觀察使勅諫議
大夫孟簡給事中劉伯芻工部侍郎歸登右補闕蕭俛
等於豐泉寺翻譯大乘本生心地觀音經庚申以淮南
節度使中書侍郎同平章事趙國公李吉甫復知政事
進賢殿大學士監修國史二月丙寅朔壬申門下侍郎
同平章事李藩為太子詹事藩與吉甫不叶吉甫既用
事故罷藩相位丙子河中節度使檢校太尉中書令張
茂昭卒以太府卿裴次元為福建觀察使己丑忻王造
薨癸巳以陜虢觀察使張弘靖檢校禮部尚書河中尹
晉絳慈等州節度使以右丞衞次公為陜府長史陜虢
觀察使以中書舍人翰林學士李絳為戶部侍郎以京
畿民貧貸常平義倉粟二十四萬石諸道州府依此賑
貸三月乙未朔以河南尹郗士美檢校工部尚書兼潞
府長史昭義軍節度使丁未以檢校右僕射嚴綬為江
陵尹荆南節度使河東舊使錫錢民頗為弊宜於蔚州
置五爐鑄錢乙卯畿内軍鎮牧放駙馬貴族略獲並不
得帶兵仗恐雜盗也夏四月乙丑朔戊辰兵部尚書裴
垍為太子賓客以諫議大夫裴堪為同州防禦使庚午
以戶部侍郎判度支李夷簡檢校禮部尚書襄州大都
督府長史山南東道節度使以刑部侍郎鹽鐵轉運使
盧坦為戶部侍郎判度支京兆尹王播為刑部侍郎充
諸道鹽鐵轉運使以福建觀察使元義方為京兆尹癸
酉以張茂昭家妓四十七人歸定州己卯月近房以前
荆南節度使趙宗儒刑部尚書東都留守鄭餘慶為兵
部尚書依前留守王播奏江淮河嶺已南兖鄆等鹽院
元和五年都收賣鹽價錢六百九十八萬五千五百貫
校量未改法已前四倍擡估虚錢一千七百四十六萬
三千七百貫除鹽本外付度支收管從之辛卯戶部奏
置廵官五月甲午朔取受王承宗錢物人品官王伯恭
杖死庚子以左金吾衞將軍李惟簡檢校戶部尚書鳳
翔尹隴右節度使丙午前山南東道節度使檢校左僕
射平章事裴均卒壬子以振武節度阿跌光進夙彰誠
節久立茂勲宜賜姓李氏弟洺州刺史光顔已從别勅
處分六月甲子朔減教坊樂人衣糧丁卯中書門下奏
官省則事省事省則人清官煩則事煩事煩則人濁清
濁之由在官之煩省國家自天寳已後中原宿兵見在
軍士可使者八十餘萬其餘浮為商販度為僧道雜入
色役不歸農桑者又十有五六則是天下常以三分勞
筋苦骨之人奉七分坐衣待食之輩今内外官給俸料
者不下一萬餘員其間有職出異名俸離本局府寺曠
廢簪組因循者甚衆况歛財日寡而授禄至多設官有
限而入色無數九流安得不雜萬物安得不煩漢初置
郡不過六十文景醲化百王莫先則官少不必政紊郡
多不必事理今天下三百郡一千四百縣故有一邑之
地虚設羣司一鄉之甿徒分縣職所費至廣所制全輕
伏請勅吏兵部侍郎郎中給事中中書舍人各一人錯
綜利病詳定廢置吏員可併省者併省之州縣可併合
者併合之每年入仕者可停減者停減之此則利廣而
易求官少而易理稍減冗食足寬疲甿又國家舊章依
品制俸官一品月俸三十千其餘職田禄米大約不過
千石自一品以下多少可知艱難已来禁網漸弛於是
增置使額厚請俸錢故大歴中權臣月俸有至九十貫
者列郡刺史無大小給皆千貫常衮為相始立限約至
李泌又量其閒劇隨事增加時謂通濟理難減削然猶
有名存職廢額去俸存閒劇之間厚薄頓異將為永式
須立常規從之乃命給事中段平仲中書舍人韋貫之
兵部侍郎許孟容戶部侍郎李絳等詳定減省甲申以
御史中丞柳公綽為湖南觀察使丁亥太白近右執法
戊子賜御史中丞竇易直緋魚袋秋七月癸巳朔尚書
右僕射致仕高郢卒庚申贈銀青光禄大夫太子賓客
裴垍太子少傅八月癸亥朔戶部侍郎李絳奏諸州闕
官職田禄米及見任官抽一分職田請所在收貯以備
水旱賑貸從之乙丑以天德軍防禦使張煦為夏州刺
史夏綏銀等州節度使丁卯荆南先制永安軍宜停辛
巳以常州刺史崔芃為洪州刺史江西觀察使九月癸
巳朔以蜀州刺史崔能為黔中觀察使戊戍富平縣人
梁悦為父復仇殺秦杲投獄請罪特勅免死決杖一百
配流循州職方員外郎韓愈獻議執奏之減諸司流外
總一千七百六十九人貶黔中觀察使竇羣為開州刺
史以為政煩苛辰錦二州蠻叛故也冬十月以前夏州
節度使李愿檢校兵部尚書徐州刺史充武寧軍節度
使戊辰以戶部尚書韓臯為東都留守判東都尚書省
事以太子詹事李藩為華州刺史潼關防禦鎮國軍使
以東都留守鄭餘慶為吏部尚書己巳詔朕於百執事
羣有司方澄源流以責實效轉運重務專委使臣每道
有院分督其任今陜路漕引悉歸中都而尹守職名尚
仍舊貫又諸道都團練使足修武備以靖一方而别置
軍額因加吏禄亦既虚設頗為浮費思去煩以循本期
省事以便人其河南水陸運陜府陸運潤州鎮海軍宣
州采石軍越州義成軍洪州南昌府福州靖海軍等使
額並宜停所收使已下俸料一事己来委本道充代百
姓闕額兩税仍具數奏聞戊寅詔王者之牧黎元也愛
之如子視之如傷苟或風雨不時稼穡不稔則必除煩
就簡惜力重勞以圖便安以阜生業况邦畿之内百役
所叢雖勤卹之令亟行而供億之制猶廣重以經夏炎
暵自秋霖澍南畝虧播植之功西成失豐登之望内乏
口食外牽王徭豈惟轉輸之虞慮有餒殍之患斯蓋理
道猶鬱和氣未通永言於兹良所咎歎京兆府每年所
配折糶粟二十五萬石宜放於百姓有粟情愿折納者
時估外特加優饒今春所貸義倉粟方屬歲饑容至豐
熟歲送納元和五年已前諸色逋租並放百官職田其
數甚廣今緣水潦諸處道路不通宜令所在貯納度支
支用令百官據數于太倉請受遭水旱處通計所損便
與除破不得檢覆為理之本在乎安人咨爾尹京宰邑
之臣實為親人阜俗之寄必當詢其疾苦奉我詔條恤
隠為心無怠於事罔或徇利以剝下吐剛而茹柔使閭
井咸安惸嫠獲濟各勉忠孝宜悉朕懷丙戍以諫議大
夫孔戣為皇太子諸王侍讀十一月壬辰朔癸巳新授
華州刺史李藩卒乙巳以工部尚書趙昌檢校兵部尚
書兼華州刺史充潼關防禦鎮國軍等使十二月癸亥
朔壬申詔委宗正卿選人門嫁十六宅諸王女仍封為
縣主甲申京兆尹元義方戶部侍郎判度支盧坦以違
令立戟罰一月俸收奪所請門戟己丑制以朝義郎守
尚書戶部侍郎驍騎尉賜紫金魚袋李絳為朝議大夫
守中書侍郎同中書門下平章事閏十二月辛卯朔右
衞上將軍伊慎卒辛亥皇太子寧薨諡曰惠昭廢朝三
日國典無太子薨禮國子司業裴茝精禮學特賜於西
内定儀
舊唐書卷十四
舊唐書卷十四考證
順宗本紀建中元年正月丁卯立為皇太子沈炳震
曰德宗本紀立皇太子在大歴十四年十二月乙卯
新書順宗本紀亦同當從德宗紀
十七男絢封衡王十九男纁封會王二十男綰封福王
二十一男紘封撫王二十三男緄封岳王二十四男
紳封袁王二十五男綸封桂王二十七男繟封翼王
(臣宗萬)按順宗諸子傳絢第十二纁第十四綰第
十五紘第十七緄第十八紳第十九綸第二十繟傳
作綽第二十一其次序與紀不同傳有蘄王緝第二
十二紀不載據傳則憲宗之外順宗止二十二子無
二十七男紀不知何所据也復按通鑑約為邵王諸
子傳約順宗第八子紀亦不載
憲宗本紀卷上是歲淮南江南江西湖南山東道旱
(臣德潛)按此元和三年十二月文也下接夏四月戊
寅國子祭酒馮伉卒明闕四年春正月至三月事矣
因原文所少仍其舊
舊唐書卷十四考證
