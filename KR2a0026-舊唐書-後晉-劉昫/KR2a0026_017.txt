舊唐書卷十七上
後晉司空同中書門下平章事劉昫撰
本紀第十七上
敬宗文宗上
敬宗睿武昭愍孝皇帝諱湛穆宗長子母曰恭僖太后
王氏元和四年六月七日生於東内之别殿長慶元年
三月封景王二年十二月立為皇太子四年正月壬申
穆宗崩癸酉皇太子即位柩前時年十六甲子左僕射
韓臯卒丙子群臣凖遺詔奏皇帝寳冊禮畢詔賞神策
諸軍士人絹十匹錢十千畿内諸軍鎮絹十匹錢五千
其餘軍鎮頒給有差内出綾絹三百萬叚以助賞給穆
宗初即位在京軍士人獲五十千在外軍鎮差降無幾
至是宰臣奏議請量國力頒賞故差減於先朝物議是
之羣臣五上章請聽政從之二月辛巳朔上縗服見羣
臣於紫宸門外壬午渤海送備宿衞大聰叡等五十人
入朝癸未貶戶部侍郎李紳為端州司馬丙戌貶翰林
學士駕部郎中知制誥龐嚴為信州刺史翰林學士司
封員外郎知制誥蔣防為汀州刺史皆紳之引用者以
右拾遺吳思為殿中侍御史充入蕃告哀使李紳之貶
李逢吉受賀群官至中書而思獨不往逢吉怒而斥為
遠使戊子河北告哀使諫議大夫高允恭卒於東都辛
夘勅没掖庭宮人先配内園宫人並宜放出任其所適
己亥冊大行皇帝皇太后為太皇太后庚子西川節度
使杜元穎進罨畫打毬衣五百事非禮也辛丑上始御
紫宸殿受朝既退幸飛龍院厚賜内官等物有差以米
貴出太倉粟四十萬石於兩市賤糶以惠貧民癸未夜
太白犯東井北轅乙巳上率羣臣詣光順門冊皇太后
丁未御中和殿擊毬賜教坊樂官綾絹三千五百匹戊
申擊毬於飛龍院己酉大合樂於中和殿極歡而罷内
官頒賜有差三月庚戌朔貶司農少卿李彤吉州司馬
以前為鄧州刺史坐贓百萬仍自刻德政碑故也壬子
上御丹鳳樓大赦天下京畿夏青苖錢並放秋青苗錢
每貫放二百文天下常貢之外不得進獻六宅十宅諸
王女宜令每年於選人中選擇降嫁今後戶帳田畝五
年一定稅是日風且雨甲寅始於延英對宰臣丙辰以
尚書右丞韋顗為戸部侍郎戊午禮儀使奏外命婦正
旦及四始日舊行起居之禮伏以禮煩則瀆請停從之
庚申工部尚書胡証檢校戸部尚書京兆尹甲子故山
南東道節度使牛元翼家為王廷湊所害上惜其冤横
傷悼久之仍歎宰執非才縱姦臣跋扈翰林學士韋處
厚奏曰理亂之本非有他術順人則理違人則亂陛下
當食歎息恨無蕭曹今有一裴度尚不能用此馮唐所
以感悟漢文雖有頗牧不能用也以太子少保張弘靖
為太子少師分司東都太子賓客令狐楚為河南尹丁
夘以刑部尚書叚文昌判左丞事戊辰羣臣入閣日高
猶未坐有不任立而踣者諫議大夫李渤出次白宰相
俄而始坐班退左拾遺劉栖楚極諫頭叩龍墀血流上
為之動容仍賜緋魚袋編甿徐忠信闌入浴堂門杖四
十配流天德庚午賜内教坊錢一萬貫以備遊幸是夜
太白犯東井北轅甲戌夏州節度使李祐奏於塞外築
烏延宥州臨塞隂河陶子等五城以備蕃寇又以党項
為盗於蘆子關北木瓜嶺築壘以扼其衝乙亥幸教坊
賜伶官綾給三千五百匹夏四月庚申朔甲申以御史
大夫王涯為戸部尚書兼御史大夫充鹽鐵轉運等使
壬辰兵部侍郎武儒衡卒丙申賊張韶等百餘人至右
銀臺門殺閽者揮兵大呼進至清思殿登御榻而食弓
箭庫右神策軍兵馬使康藝全率兵入宮討平之是日
上聞其變急幸左軍丁酉上還宫羣臣稱慶諫議大夫
李渤以上輕易致盗言甚激切己亥九仙門等監共三
十五人並笞之辛丑染坊使田晟叚政直流天德以張
韶染坊役夫故也昭雪吐突承璀之罪令男士曄改葬
之丙午宰臣李逢吉封凉國公牛僧孺封竒章縣子五
月己酉朔乙夘制以正議大夫尚書吏部侍郎上柱國
渭源縣開國男食邑三百戸賜紫金魚袋李程守本官
同中書門下平章事以朝議郎守尚書戸部侍郎兼御
史夫夫判度支上柱國賜紫金魚袋竇易直為朝散大
夫本官同中書門下平章事判度支戸部侍郎韋顗賜
金紫己未割富平縣之豐水鄉下邽縣之翟公鄉澄城
縣之撫道鄉白水縣之會賓鄉以奉景陵癸亥以鹽州
刺史傅良弼為夏州節度使東都江陵監大轉運留後
並改為知院官從其使王涯請也六月己夘朔以左神
策大將康藝全為鄜坊節度使辛巳勅以霖雨命疏決
京城三囚庚辰大風吹壞延喜景風等門工部侍郎張
惟素卒壬辰以左金吾衞大將軍李愿檢校司空兼河
中尹御史大夫充河中綘隰等州節度使丙申山南西
道節度使守司空裴度加同中書門下平章事度之拜
興元也為宰相李逢吉所排不帶平章事李程韋處厚
日為度論於上前故有是命加陳許節度使李光顔守
司徒癸夘太保張弘靖卒己巳浙西水壊太湖堤水入
州郭漂民廬舍丁未以吏部尚書趙宗儒為太常卿兵
部尚書鄭絪為吏部尚書秋七月戊申朔己酉睦州青
溪等六縣大雨山谷發洪水泛溢漂城郭廬舍庚辰以
前河中節度使郭釗為兵部尚書戊午太子賓客許季
同卒辛酉疏靈州特進渠置營田六百頃乙丑鄆曹濮
暴雨水溢壊城郭廬舍丁夘勅以穀貴凡給百官俸内
一半合給匹叚今宜給粟每㪷折錢五十文辛未以大
理卿崔元略為京兆尹兼御史大夫甲戌左金吾衞大
將軍李祐進馬二百五十匹御史溫造於閣内奏彈祐
罷使違勅進奉祐趨出待罪詔宥之襄均復等州漢江
溢漂民廬舍丙子浙西觀察使李德裕奏詔令當道造
盝子二十具計用銀一萬三千兩金一百三十兩昨已
進段具用銀一千三百兩當道在庫貯備銀無二三百
兩皆百計收市方成此兩具臣當道唯有留使錢五萬
貫每事節儉支費猶欠十三萬貫不足臣若因循不奏
則負陛下任使之恩若分外誅求又累陛下慈儉之德
伏乞宣令宰臣商議何以遣臣得上不違宣索下不闕
軍須不困疲人不歛物怨時有詔罷進奉故德裕有是
奏八月丁酉朔是夜火犯土星妖賊馬文忠與品官季
文德等凡一千四百人將圖不軌皆杖一百處死癸未
火犯東井甲寅詔於關内關東折糴和糴粟一百五十
萬石陳許蔡鄆曹濮等州水害秋稼丁亥火入東井己
丑以李憕孫宏為河南府兵曹參奏蔣清孫為伊陽
令錄忠臣後也是夜金犯軒轅右角壬辰江王府長史
段釗上言稱前任龍州刺史近郭有牛心山山上有仙
人李龍遷祠頗靈應玄宗幸蜀時特立祠廟上遣高品
張士謙往龍州檢行廻奏牛心山有掘斷處羣臣言宜
須修築時方沍寒役民數萬計東川節度使李綘表訴
之甲子以太常卿趙宗儒為太子少師乙巳宣武軍節
度韓充卒九月丙午朔丁未波斯大商李蘇沙進沉香
亭子材拾遺李漢諫云沉香為亭子不異瑶臺瓊室上
怒優容之庚戌以河南尹令狐楚檢校禮部尚書汴州
刺史宣武軍節度宋汴亳觀察等使乙夘罷理匭使以
諫議大夫李渤知匭奏請置胥吏添課料故也戊午加
朱克融檢校司空詔浙西織造可幅盤絛繚綾一千匹
觀察使李德裕上表論諫不奉詔乃罷之己巳以兵部
侍郎王起為河南尹甲子吐蕃遣使求五臺山圖己巳
浙西淮南各進宣索銀粧奩三具冬十月丙子朔宗正
寺選尚縣主壻和元亮等二十五人各賜錢三十萬令
備吉禮辛巳以吏部侍郎崔從為太常卿庚子嶺南節
度使鄭權卒辛丑吐蕃貢犛牛鑄成銀犀牛羊鹿各一
壬寅以鄂岳觀察使檢校兵部尚書崔植檢校吏部尚
書兼廣州刺史御史大夫充嶺南節度觀察經略使以
戶部侍郎韋顗為御史中丞兼戶部侍郎以御史中丞
鄭覃權知工部侍郎以刑部侍郎韋弘景為吏部侍郎
以權知禮部侍郎李宗閔權知兵部侍郎以工部侍郎
于敖為刑部侍郎十一月丙午朔戊申安南都護李元
素奏黃家賊與環王國合勢陷睦州殺刺史葛維蘇常
湖嶽吉潭郴等七州水傷稼庚申葬穆宗于光陵十二
月乙亥朔癸未廻紇吐蕃奚契丹遣使朝貢襄州柳公
綽滄州李全略晉州李寰滑州高承簡並自尚書加檢
校右僕射以前起居舍人劉栖楚為諫議大夫淮南節
度使王播厚賂貴要求領鹽鐵使諫議大夫獨孤朗張
仲方起居郎孔敏行柳公權宋申錫補闕韋仁實劉敦
儒拾遺李景讓薛廷老等伏延英抗疏論之戊子夜月
掩束井庚寅加天平軍節度使烏重胤同平章事乙未
徐泗王智興請置僧尼戒壇浙西觀察使李德裕奏狀
論其姦幸時自憲宗朝有勅禁私度戒壇智興冐禁陳
請蓋緣久不興置由是天下沙門奔走如不及智興邀
其厚利由是致富時議醜之丁酉宰相牛僧孺進封竒
章郡公李程彭原郡公竇易直晉陽郡公並食邑三千
戶吏部侍郎韓愈卒
寶歴元年春正月乙巳朔辛亥親祀昊天上帝於南郊
禮畢御丹鳳樓大赦改元寳歴元年先是鄠縣令崔發
坐誤辱中官下獄是日與諸囚陳於金鷄竿下俟釋放
忽有内官五十餘人環發而敺之發破面折齒臺吏以
蓆蔽之方免有詔復繫於臺中宰相救之方釋宰相牛
僧孺累表乞解機務帝許以郊禮後乙夘以僧孺檢校
禮部尚書同平章事鄂州刺史充武昌軍節度鄂岳觀
察使淮南節度使王播兼諸道鹽鐵轉運使於鄂州特
置武昌軍額寵僧孺也壬申以給事中李渤為桂州刺
史兼御史中丞桂管防禦觀察使李德裕獻丹扆箴六
首上深嘉之命學士韋處厚優其荅詔辛夘以前禮部
郎中李翺為廬州刺史以求知制誥面數宰相李逢吉
過故也辛丑江西觀察使薛放卒癸卯以職方郎中知
制誥王璠為御史中丞三月乙巳朔以兵部尚書郭釗
為梓州刺史劒南東川節度使壬子宴群臣於三殿戊
辰夜有流星長三丈出紫微入濁滅辛未以前桂管觀
察使殷侑為江西觀察使上御宣政殿試制舉人二百
九十一人以中書舍人鄭涵吏部郎中崔琯兵部郎中
李虞仲並充考制策官夏四月甲戌朔宰相凉國公李
逢吉進封鄭國公以右神策大將軍康志睦檢校工部
尚書兼青州刺史平盧軍節度使宣中書以諫議大夫
劉栖楚為刑部侍郎丞郎宣授自栖楚始也鄭涵等考
定制舉人勅下後數日上謂宰相曰韋端符楊魯士皆
涉物議宜與外官乃授端符白水尉魯士誠固尉宰臣
請其罪名不報癸巳群臣上徽號曰文武大聖廣孝皇
帝御宣政殿受冊禮畢御丹鳳樓大赦天下大辟罪已
下無輕重咸赦除之時李紳貶官李逢吉惡紳不欲紳
量移乃於赦書節文内但言左降官已經量移宜與量
移近處不言未量移者宜與量移翰林學士上疏論列
云不可為李紳一人與逢吉相惡遂令近年流貶官皆
不得量移則乖曠蕩之道也帝遽命追赦書添改之乙
亥以劒南東川節度檢校司空李綘為左僕射御史蕭
徹彈京兆尹兼御史大夫崔元略違詔徵畿内所放錢
萬七千貫付三司勘鞫不虚辛丑勅削元略兼御史大
夫五月甲辰朔以前平盧軍節度使薛平檢校左僕射兼
戶部尚書賜振武軍錢一十四萬貫修築東受降城庚戍
幸魚藻宫觀競渡庚申正衙命使冊九姓廻紇登里囉
汨没密施毗伽昭禮可汗丙寅太子少傅致仕閻濟美
卒丁夘湖南觀察使沈傳師奏當道先配吐蕃羅没等
一十七人準赦放還本國今各得狀不愿還從之庚午
以右金吾將軍李文悅為豐州刺史天德軍防禦使安
南李元喜奏移都護府於江北岸六月壬申朔乙酉詔
公主郡主並不得進女口丙戌將作監張武均出為洋
州刺史坐贓犯也諸司白身馮志謀等三百九人並賜
綠丁亥命品官田務豐領國信十二車賜廻紇可汗及
太和公主己丑河中節度使檢校司空李愿卒乙未以
檢校左僕射兼戶部尚書薛平檢校司空河中尹河中
節度使秋七月癸夘朔以忠武軍節度使守司徒兼侍
中李光顔為太原尹北京留守以河東節度使王沛為
許州刺史忠武軍節度使熒惑犯右執法甲辰鹽鐵使
王播進羡餘絹一百萬匹仍請日進二萬計五十日方
畢播自掌鹽鐵以正入錢進奉以希寵固位託稱羡餘
物議欲鳴鼓而攻之乙酉鄜坊水壞廬舍癸丑以右金
吾衛大將軍張茂宗為兖海沂密節度使乙夘正衙命
使冊司徒李光顔丙辰淄王傅分司元錫卒己未詔王
播造競渡船二十隻供進仍以船材京内造時計其功
當半年轉運之費諫議大夫張仲方切諫乃改進十隻
辛酉萬年縣典賈鎮誣告故統軍王佖男王謨等七人
謀亂詔杖殺之甲子夜月犯畢乙丑侍講學士崔郾高
重進纂要十卷賜錦綵二百匹丁夘以戶部侍郎韋顗
為吏部侍郎京兆尹崔元略為戸部侍郎奉天縣水壊
廬舍辛未以左散騎常侍胡証為戸部尚書判度支太
子賓客分司盧士玫卒閏七月壬午朔以權知工部侍
郎鄭覃為京兆尹甲申拾遺李漢舒元褒薛廷老於閣
内論曰伏見近日除授往往不由中書進擬多是内中
宣出臣恐紀綱寖壞姦邪恣行伏希詳察上然之詔度
支進銅三千觔金薄十萬翻修清思院新殿及昇陽殿
圖障丙戌戸部尚書致仕裴堪卒戊子以給事中盧元
輔為工部侍郎壬辰以前河東節度使李聽為義成軍
節度使戊戌以刑部尚書叚文昌為兵部尚書依前判
左丞事八月辛丑朔戊申以酅國公楊造男元湊襲酅
國公食邑三千戸兩京河西大稔勅度支和糴折糴粟
二百萬石乙夘夜太白近房戊午遣中使往湖南江南
等道及天台山採藥時有道士劉從政者說以長生久
視之道請於天下求訪異人冀獲靈藥仍以從政為光
祿少卿號昇玄先生秋九月辛未朔丁丑衛尉卿劉遵
古役人安再榮告前袁王府長史武昭謀害宰相李逢
吉詔三司鞫之壬午昭義節度使劉悟卒癸未夜太白
犯南斗丙戌夜月犯右執法丁酉華州暴水傷稼徐州
王智興奏大將武華等四百人謀亂並伏誅十月庚子
朔河南尹王起奏盜銷錢為佛像者請以盜鑄錢論丁
巳振武節度使張惟清以東受降城濱河歲久雉堞摧
壞乃移置於綏遠峰南及是功成己未以崖州安置人
嗣郢王佐為潁王府長史分司東都仍賜金紫壬戌夜
太白近哭星甲子三司鞫武昭獄得實武昭及弟彙役
人張少騰宜付京兆府決河陽節度掌書記李仲言配
流象州彙流崖州太學博士李涉流康州皆坐武昭事
也十一月庚午朔辛未以御史中丞王璠為工部侍郎
以諫議大夫獨孤朗為御史中丞癸酉鎮星近東井癸
未以殿中少監嚴公素為容管經略使是夜月犯東井
庚寅車駕幸溫湯即日還宮壬辰以刑部侍郎劉栖楚
為京兆尹丙申詔封皇子普為晉王丁酉吏部侍郎韋
顗卒十二月己亥朔辛丑以晉王普為昭義軍節度副
大使以劉悟子將作監主簿從諫起復雲麾將軍守金
吾衞大將軍同正檢校左散騎常侍兼御史大夫充昭
義節度留後戊申夜月犯畢其夜北方有霧起須臾遍
天霧上有赤氣久而方散甲子以左僕射李綘為太子
少師分司東都戊辰勅農功所切實在耕牛疲甿多乏
須議給賜委度支往河東振武靈夏等州市耕牛一萬
頭分給畿内貧下百姓是歲淮南浙西宣襄鄂潭湖南
等州旱灾傷稼
二年春正月己巳朔庚午貶殿中侍御史王源植為昭
州司馬時源植街行為教坊樂伎所侮導從呵之遂成
紛競京兆尹劉栖楚決責樂伎御史中丞獨孤朗論之
太切上怒遂貶源植辛未湖南觀察使沈傳師奏奉詔
校尋葉靖能羅光遠文案檢尋不獲癸酉右贊善大夫
李光現與品官李重實爭忿以笏擊重實流血上以宗
屬罰兩月俸料甲戌以諸軍丁夫二萬入内穿池修殿
辛巳興元節度使裴度奏修斜谷路及館驛皆畢功壬
辰裴度來朝甲午以衛尉卿劉遵古為湖南觀察使以
國子祭酒衛中行為福建觀察使丙申鹽鐵使王播奏
揚州城内舊漕河水淺舟船澁滯輸不及期程今從閶
門外古七里港開河向東屈曲取禪智寺橋東通舊官
河計長一十九里其功役所費當使自方圓支遣從之
二月己亥朔辛丑容管經略使嚴公素奏當州普寧等
七縣請同廣昭桂賀四州例北選從之丙午夜月犯畢
丁未以山南西道節度觀察處置等使光祿大夫守司
空同中書門下平章事興元尹上柱國晉國公裴度守
司空同平章事復知政事丁巳寒食節三殿宴群臣自
戊午至庚申方止丙寅正冊司空裴度丁夘以禮部尚
書王涯檢校左僕射為山南西道節度使三月戊辰朔
命興唐觀道士孫準入翰林待詔辛未江西觀察使殷
侑請於洪州寳歴寺置僧尼戒壇勅殷侑故違制令擅
置戒壇罰一季俸料甲戌賜宰臣百寮上已宴于曲江
亭乙亥右散騎常侍李翺卒戊寅幸魚藻宫觀競渡辛
巳以同州刺史蕭俛為太子少保分司壬午以工部尚
書裴武為同州刺史癸未嶺南節度使崔植奏廣湖封
雷潘辯等七州戍軍除折衝别將外並請停從之丙戌
昆明夷遣使朝貢丁亥勅冊才人郭氏為貴妃丙申以
吏部侍郎韋弘景為陜虢觀察使四月戊戌朔横海軍
節度使李全略卒壬寅以右金吾衛大將軍高承簡為
邠寧慶節度使丙午王廷湊檢校司空戊申昭義節度
使留後劉從諫檢校工部尚書充昭義節度副大使知
節度事庚戌鄂岳觀察使牛僧孺奏當道沔州與鄂州
隔江相對纔一里餘其州請併省其漢陽汶川兩縣隸
鄂州從之丙辰右金吾衛大將軍高霞寓卒丙寅先是
王廷湊請於當道立聖德碑是日内出碑文賜廷湊五
月戊辰朔上御宣和殿對内人親屬一千二百人並於
教坊賜食各頒錦綵辛未秘書省著作郎韋公肅注太
宗所撰帝範十二篇進特賜錦綵百匹甲戌以涇原節
度楊原卿為河陽三城懷州節度使以金吾衛大將軍
李祐為涇原節度使是夜月近太微星浙西送到絶粒
女道士施子微戊寅幸魚藻宫觀競渡庚辰中使自新
羅取鷹鷂廻幽州軍亂殺其帥朱克融及男延齡軍人
立其第二子延嗣為留後辛巳神策軍苑内古長安城
中修漢未央宫掘獲白玉床一張長六尺癸未山人杜
景先於光順門進狀稱有道術令中使押杜景先往淮
南及江南湖南嶺南諸州求訪異人甲申以右丞丁公
著為兵部侍郎以前湖南觀察使沈傳師為尚書左丞
辛夘贈朱克融司徒甲午夜熒惑犯昴賜興唐觀道士
劉從政修院錢二萬貫六月丁酉朔賜御史中丞獨孤
朗金紫丁巳減放苑内役人二千五百帝性好土木自
春至冬興作相繼庚申鄆州進驢打毬人石定寬等四
人是夜太白犯昴辛酉幸凝碧池令兵士千餘人於池
中取大魚長大者送入新池癸亥以旱命京城諸司疏
理繫囚以延康坊官宅一區為諸王府司局甲子上御
三殿觀兩軍教坊内園分朋驢鞠角抵戲酣有碎首折
臂者至一更二更方罷秋七月丙寅朔乙亥河中進力
士八人癸未衡王絢薨癸巳勅鄠縣渼陂尚食管係太
倉廣運潭復賜司農寺八月丙申朔以司空平章事裴
度判度支以工部侍郎王播為河南尹代王起以起為
吏部侍郎以前福州觀察使徐晦為工部侍郎是夜太
白近太微令供奉道士二十人隨浙西處士周息元入
内宮之山亭院上問以道術言識張果葉靜能浙西觀
察使李德裕上疏言息元誕妄無異於人庚戌以太府
卿李憲為江西觀察使丁丑夜月犯輿鬼加京兆尹劉
栖楚兼御史大夫癸丑以太常卿崔從檢校吏部尚書
判東都尚書省事兼御史大夫東都留守東畿汝都防
禦使九月丁丑朔大合宴於宣和殿陳百戲自甲戌至
丙子方已戊寅河東節度使守司徒兼侍中李光顔卒
出内庫錢萬貫令内園召募力士幽州監軍奏都知兵
馬使李再義與弟再寧同殺朱延嗣并其家屬三百餘
人推再義為留後壬申宰相李程為北都留守河東節
度使勅戸部所管同州長春宫莊宅宜令内莊宅使管
係冬十月乙未朔乙亥以幽州衙前都知兵馬使李再
義檢校戸部尚書充盧龍軍節度副大使知節度使仍
賜名載義壬戌以中書舍人崔郾為禮部侍郎十一月
甲子朔以太清宫道士趙歸真充兩階道門都教授博
士帝好深夜自捕狐狸宫中謂之打夜狐中官許遂振
李少端兼志弘以侍從不及削職壬申以戸部尚書胡
証檢校兵部尚書兼廣州刺史充嶺南節度使甲申以
右僕射同平章事李逢吉檢校司空同平章事兼襄州
刺史充山南東道節度使臨漢監牧使乙酉同州刺史
裴武卒己丑詔朝官及方鎮人家不得置私白身癸巳
以前東都留守楊於陵為太子少傅中官李奉義王惟
直成守貞各杖三十分配諸陵宣徽使閻弘約副使劉
弘逸各杖二十十二月甲午朔辛丑帝夜獵還宫與中
官劉克明田務成許文端打毬軍將蘇佐明王嘉憲石
定寬等二十八人飲酒帝方酣入室更衣殿上燭忽滅
劉克明等同謀害帝即時殂於室内時年十八羣臣上
謚曰睿武昭愍孝皇帝廟號敬宗太和元年七月十三
日葬于莊陵
史臣曰古人謂堯無子舜無父言其賢不肖之相遠也
以文惠驕誕之性繼之以昭愍固其宜也而昭獻昭肅
英特不羣文足以緯邦家武足以平禍亂三子之操行
頓異其何道哉寳歴不君國統幾絶天未降喪幸頼裴
度復任弼諧彼狡童兮夫何足議
文宗元聖昭獻孝皇帝諱昂穆宗第二子母曰貞獻皇
后蕭氏元和四年十月十日生長慶元年封江王初名
涵寳歴二年十二月八日敬宗遇害賊蘇佐明等矯制
立綘王勾當軍國事樞密使王守澄中尉梁守謙率禁
軍討賊誅綘王迎上于江邸癸夘見宰臣於閤内下教
處分軍國事甲辰僧惟真齊賢正簡道士趙歸真並配
流嶺南擊毬軍將于登等六人令本軍處置宰臣百寮
三上表勸進乙巳即位於宣政殿丙午上赴西宫成服
丁未宰臣百寮上表請聽政三表許之道士紀處玄楊
沖虛伎術人李元戢王信等並配流嶺南戊申尊聖母
為皇太后己酉勅鳳翔淮南先進女樂二十四人並放
歸本道庚戌以正議大夫尚書兵部侍郎知制誥充翰
林學士柱國賜紫金魚袋韋處厚為中書侍郎同中書
門下平章事以翰林學士路隨承旨侍講學士宋申錫
充書詔學士丙辰以山南東道節度使柳公綽為刑部
尚書丁巳為綘王舉哀廢朝三日庚申詔君天下者莫
尚乎崇澹泊子困窮遵道以端本推誠而達下故聖祖
之誡以慈儉為寶大易明訓垂簡易之文未有上約而
下不豐欲寡而求不給朕以眇薄遭逢内難刷君父之
讐恥攄億兆之哀冤而股肱大臣羣卿庶士引義抗請
至于再三以圖宗社之安以荅華夷之望俯從衆欲夙
夜震兢思所以克己復禮修政安人宵興匪寧旰食勞
慮夫儉過則酌之以禮文勝則矯之以質庶乎俗登太
古道洽生靈儀刑家邦以化天下内庭宫人非職掌者
放三千人任從所適長春宫斛斗諸物依前戸部收管
鄠縣渼陂鳳翔府駱谷地還府縣教坊樂官翰林待詔
伎術官并總監諸色職掌内冗員者共一千二百七十
人並宜停廢總監中一百二十四人先屬諸軍並各歸
本司餘七百三人勒納牒身放歸本管先供教坊衣糧
一百分廂家及諸司新加衣糧三千分並宜停給五坊
鷹鷂並解放今年新宣附食度支衣糧小兒一百人並
停給别詔宣纂組雕鏤不在常貢内者並停度支鹽鐵
戸部及州府百司應供宫禁年支一物已上並準貞元
元額為定先造供禁中床榻以金筐瑟瑟寶鈿者悉宜
停造東頭御馬坊毬場宜郤還龍武軍其殿及亭子所
司毁拆餘舍賜本軍應行從處張陳不得用花蠟結綵
華飾今年已來諸道所進音聲女人各賜束帛放還城
外墳墓先有開斸以備行幸處宜曉示百姓任其修塞
其大逆魁首蘇佐明等二十八人並已處斬宗族籍没
妖妄僧惟貞道士趙歸真等或假於卜筮或託以醫方
疑衆挾邪已從流竄其情非姦惡迹涉詿誤者一切不
問兇徒既殄寰宇佇康載舉令猷用弘庶績布告中外
知朕意焉帝在藩邸知兩朝之積弊此時釐革並出宸
衷士民相慶喜理道之復興矣壬戌以前江西觀察使
殷侑為大理卿
太和元年春正月癸亥朔庚午以御史中丞獨孤朗為
戸部侍郎以兵部尚書權判左丞事叚文昌為御史大
夫是夜月掩畢大星戊寅以左散騎常侍李益為禮部
尚書致仕以京兆尹劉栖楚為桂管觀察使以前戶部
侍郎于教為宣歙觀察使代崔群以群為兵部尚書癸
未以吏部侍郎庾承宣為京兆尹兼御史大夫丙申復
置兩輔六雄十望十緊三十四州别駕其諸色在京及
内外諸軍使等職事並不在挾名限己亥以右散騎常
侍集賢殿學士判院事張正甫為工部尚書辛丑以前
廣州節度使崔植為戶部尚書以太子少師分司東都
李綘檢校司空兼太常卿乙巳御丹鳳樓大赦改元太
和甲寅勅諸道節度觀察使去任日宜具交割狀仍限
新使到任一月分析聞奏以憑殿最丙辰以華州刺史
錢徽為尚書右丞以前河陽節度使崔弘禮為華州鎮
國軍使己未以太子少保分司蕭俛為檢校右僕射兼
禮部尚書庚申以虔州刺史韓約為安南都護三月庚
戌朔右軍中尉梁守謙請致仕以樞密使王守澄代之
戊寅以前蘇州刺史白居易為秘書監仍賜金紫壬午
幽州李載義奏故張弘靖判官家屬凡一百九十人並
送赴闕四月壬辰朔癸巳以太子少傅楊於陵守右僕
射致仕俸料全給甲午鳳翔築臨汧城於汧陽縣西北
八十里壬寅毁昇陽殿東放鴨亭戊申毁望仙門側看
樓十間並敬宗所造也以前亳州刺史張遵為邕管經
略使乙卯以禮部尚書蕭俛為太子少師分司己未忠
武軍節度使王沛卒庚申以太僕卿高瑀檢校左散騎
常侍充忠武軍節度己巳貶山南東道節度副使李續
為涪州刺史山南東道行軍司馬張又新為汀州刺史
李逄吉黨也五月壬戌朔戊辰詔元首股肱君臣象類
義深同體理在坦懷夫任則不疑疑則不任然自魏晉
已降參用霸制虛儀搜索因習尚存朕方推表大信置
人心腹庶使諸侯方嶽鼓洽道化夷貊飛走暢泳治功
况吾台宰又何間焉自今以後紫宸坐朝衆寮既退宰
臣復進奏事其監搜宜停丙子以天平軍節度使守司
徒同中書門下平章事烏重胤為横海軍節度使以前
攝横海軍節度副使檢校國子祭酒侍御史李同捷檢
校左散騎常侍兼兖州刺史充兖海沂密等州節度使
就加魏博史憲誠同平章事甲申淮南節度鹽鐵轉運
等使王播來朝丙戌夜熒惑犯右執法六月辛夘朔勅
文武常參官朝參不到據料錢多少每貫罰二十五文
癸巳以淮南節度副大使知節度事管内營田觀察處
置臨漢監牧等使兼諸道鹽鐵轉運等使銀青光禄大
夫檢校司空同中書門下平章事揚州大都督府長史
上柱國太原縣開國伯食邑七百戶王播可尚書左僕
射同中書門下平章事依前充諸道鹽鐵轉運使以御
史大夫叚文昌代播為淮南節度使丙申左司郎中兼
侍御史知雜溫造權知御史中丞癸夘詔元和長慶中
皆因用兵權以濟事所下制勅難以通行宜令尚書省
取元和已來制勅參詳刪定訖送中書門下議定聞奏
甲寅以旱放繫囚七月辛酉朔癸亥太常卿李綘進封
魏國公李同捷除兖海不受詔結幽鎮謀叛癸酉葬敬
宗于莊陵辛巳勅今年權于東都置舉徐州王智興請
全軍討李同捷八月庚寅朔以工部侍郎獨孤朗為福
建觀察使以太府卿裴弘泰為黔中經略使觀察使左
僕射致仕楊於陵讓全給俸料許之庚子詔削奪李同
捷在身官爵復以張茂宗為兖海沂密節度使辛丑邠
寧節度使高崇簡卒壬寅以刑部尚書柳公綽檢校左
僕射充邠寧節度使戊申以諫議大夫張仲方為福建
觀察使癸丑前福建觀察使獨孤朗卒九月庚申朔癸
亥以左神策軍將軍知軍事何文哲為鄜坊丹延節度
使甲戌以左神策大將軍知軍事李泳為單于都護充
振武麟勝節度使丁丑浙西觀察使李德裕浙東觀察
使元稹就加檢校禮部尚書壬午桂管觀察使劉栖楚
卒丙戌以諫議大夫蕭裕為桂管觀察使癸丑兖州復
置萊蕪縣十一月己未朔丙申河中薛平奏虞鄉縣有
白虎入靈峯觀天平横海等軍節度使守司徒同中書
門下平章事烏重胤卒庚辰以保義軍節度晉慈等州
觀察處置等使李寰為横海軍節度使癸巳以晉州慈
州復隸河中癸巳以左丞錢徽為華州刺史丁酉右金
吾衛大將軍王公亮為潭州刺史湖南觀察使
二年春正月戊午朔壬申以右散騎常侍孔戢為京兆
尹二月丁亥朔以兵部侍郎王起為陜虢觀察使代韋
弘景以弘景為尚書左丞乙巳以刑部侍郎盧元輔為
兵部侍郎秘書監白居易為刑部侍郎庚戌勅李綘所
進則天太后刪定兆人本業三卷宜令所在州縣寫本
散配鄕村三月丁丑朔度支奏京兆府奉先縣界鹵池
側近百姓取水栢柴燒灰煎鹽每一石灰得鹽一十二
觔一兩亂法甚於鹹土請行禁絶今後犯者據灰計鹽
一如兩池鹽法條例科斷從之辛巳上御宣政殿親試
制策舉人以左散騎常侍馮宿太常少卿賈餗庫部郎
中龐嚴為考制策官閏三月丙戌朔内出水車樣令京
兆府造水車散給緣鄭白渠百姓以溉水田夏四月丙
辰朔壬午以邕管經略使王茂元為容管經略使五月
乙酉朔丁巳命中使於漢陽公主及諸公主第宣旨今
後每遇對日不得廣插釵梳不須著短窄衣服乙未以
吏部侍郎丁公著為禮部尚書庚子勅應諸道進奉内
庫四節及降誕進奉金花銀器幷纂組文纈雜物並折
充鋌銀及綾絹其中有賜與所須待五年後續有進止
帝性恭儉惡侈靡庶人務敦本故有是詔帝與侍講學
士許康佐語及取蚺蛇膽生割其腹為之惻然乃詔度
支曰每年供進蚺蛇膽四兩桂州一兩賀州二兩泉州
一兩宜於數内減三兩桂賀泉三州輪次歲貢一兩帝
自撰集尚書中君臣事迹命畫工圖於太液亭朝夕觀
覽焉王廷湊出兵侵鄰藩欲撓王師以援李同捷昭義
劉從諫請出軍討之六月乙夘朔晉王普薨贈為悼懷
太子陳州水害秋稼癸亥四方館請賜印其文以中書
省四方館為名辛酉以吏部尚書鄭絪為太子少保辛
巳以靈武節度使李進誠為邠寧節度使以天德軍使
李文悅為靈武節度使乙酉以前邠寧節度使柳公綽
檢校左僕射兼刑部尚書甲辰詔宰臣集三署四品已
上常參官議討王廷湊可否是夜彗西出攝提南長二
尺八月甲寅朔丁巳以兵部侍郎盧元輔為華州鎮國
軍使以代錢徽以徽為吏部尚書致仕壬戌京畿奉先
等十七縣水九月甲申朔丁亥王智興拔棣州以新除
横海軍節度使李寰為夏州節度使甲午詔削奪王廷
湊在身官爵隣道接界隨便進討以前夏州節度使傅
良弼為横海軍節度使庚戌安南軍亂逐都護韓約冬
十月癸丑朔丁巳罷揚州海陵監牧以戶部尚書崔植
為華州刺史鎮國軍使丙寅嶺南節度使胡証卒辛未
以江西觀察使李憲為嶺南節度使癸酉以尚書右僕
射同平章事竇易直檢校左僕射同平章事充山南東
道節度使臨漢監牧等使代李逢吉以逢吉為宣武軍
節度使代令狐楚以楚為戶部尚書以右丞沈傳師為
江西觀察使己夘以河南尹王璠為右丞以左散騎常
侍馮宿為河南尹十一月癸未朔乙酉以右金吾衛大
將軍李祐為横海軍節度使新除傅良弼赴鎮卒於陜
州故也甲辰禁中已時昭德寺火直宣政殿之東至午
未間北風起火勢益甚至暮稍息十二月壬子朔乙丑
魏博行營都知兵馬使幵志紹率所部兵馬二萬人謀
叛欲殺史憲誠父子壬申中書侍郎同平章事韋處厚
暴卒戊寅詔以兵部侍郎知制誥充翰林學士路隨為
中書侍郎同平章事
三年春正月壬午朔丙戌开志紹率兵廻據永濟縣其
衆分散入諸縣邑史憲誠告難詔滄州行營兵士赴之
丁亥京兆尹孔戢卒庚寅吏部尚書致仕錢徽卒庚子
李聽殺敗开志紹兵志紹北走鎮州甲辰以太常卿李
綘檢校司空兼興元尹山南西道節度使華州刺史鎮
國軍潼關防禦使崔植卒己酉以前山南西道節度使
王涯為太常卿二月辛亥朔以兵部尚書崔群為荆南
節度使甲寅荆南節度使王潛卒三月辛巳朔以戸部
尚書令狐楚為東都留守乙酉勅兵戈未息教坊每日
祗候樂人宜權停壬辰易定節度使柳公濟卒以前東
都留守崔從為戸部尚書夏四月庚午王智興奏部下
將石雄摇扇軍情請行朝典乃長流白州五月己卯朔
甲申栢耆斬李同捷於將陵滄景平李祐入滄州丁亥
御興安樓受滄州所獻李祐送李同捷母妻及男元逹
等赴闕詔並宥之令於湖南安置貶滄德宣慰使諫議
大夫栢耆循州司戸宣慰判官殿中侍御史沈亞之虔
州南康尉以擅入滄州取李同捷諸鎮所怒奏論之也
丙申横海軍節度使李祐卒以涇原節度使李岵為齊
德等州節度使改名有裕丁酉以前義武軍節度使傅
毅為滄州刺史横海軍節度使辛丑以右金吾衛大將
軍張惟清檢校司空充涇原節度使以左金吾衛大將
軍劉遵古為邠寧節度使六月己酉朔辛亥以魏博節
度使史憲誠檢校司徒兼侍中河中尹充河中晉綘節
度使以義成軍節度使李聽兼充魏博節度使以魏博
節度副使檢校工部尚書史孝章為相衛節度使壬申
勅元和四年勅禁鉛錫錢皆納官許人糺告一錢賞百
錢此為太過此後以鉛錫錢交易者一貫以下州府常
行杖決脊杖二十十貫以下決六十徒三年過十貫已
上集衆決殺能糺告者一貫賞錢五十文秋七月己夘
朔癸未中使劉弘逸送史憲誠旌節自魏州還稱六月
二十六日夜魏博軍亂殺史憲誠立大將何進滔為留
後其新節度使李聽入城不得乙丑河中節度使薛平
依前河中節度使乙未嶺南節度使李憲卒兵部侍郎
盧元輔卒丁酉以京兆尹崔護為御史大夫廣南節度
使戊戌以大理卿李諒為京兆尹乙巳以禮部尚書翰
林侍講學士丁公著檢校戶部尚書兼潤州刺史充浙
江西道觀察使以前浙西觀察使檢校禮部尚書李德
裕為兵部侍郎辛亥魏博何進滔奏準詔割相衛三州
三軍不受壬子詔以魏博衙内都知兵馬使何進滔檢
校左散騎常侍充魏博節度使癸丑以衛尉卿殷侑檢
校工部尚書為齊德滄節度使辛酉京畿奉先等九縣
旱損田播州流人衛中行卒宋亳水害稼壬申詔雪王
廷湊復官爵甲戌以吏部侍郎李宗閔同中書門下平
章事九月戊寅朔辛巳勅兩軍諸司内官不得著紗縠
綾羅等衣服帝性儉素不喜華侈駙馬韋處仁戴夾羅
巾帝謂之曰比慕卿門地清素以之選尚如此巾服從
他諸戚為之唯卿非所宜也壬辰以兵部侍郎李德裕
檢校戶部尚書兼滑州刺史義成軍節度使戊戌以前
睦州刺史陸亘為越州刺史浙東觀察使代元稹以稹
為尚書左丞代韋弘景以弘景為禮部尚書冬十月戊
申朔己酉江西沈傳師奏皇帝誕月請為僧尼起方寺
戒壇詔曰不度僧尼累有勅命傳師忝為藩守合奉詔
條誘致愚妄庸非禮道宜罰一月俸料丙辰以前義成
軍節度使李聽為太子少師癸亥以戸部侍郎崔元略
為戶部尚書判度支以中書舍人韋詞為湖南觀察使
十一月丁丑朔庚辰太子太傅鄭絪卒丙戌勅前亳州
刺史李繁於京兆府賜死甲申帝親祀昊天上帝於南
郊禮畢御丹鳳門大赦節文禁止竒貢云四方不得以
新樣織成非常之物為獻機杼纖麗若花絲布繚綾之
類並宜禁斷勅到一月機杼一切焚棄刺史分憂得以
專達事有違法觀察使然後奏聞丙申西川奏南詔蠻
入寇甲辰王智興來朝乙巳以智興守太傅依前平章
事武寧軍節度使進封鴈門郡王十二月丁未朔南蠻
逼戎州遣使起荆南鄂岳襄鄧陳許等道兵赴援蜀川
以劒南東川節度使郭釗為西川節度使仍權東川事
壬子貶劒南西川節度使杜元穎為韶州刺史遣中使
楊文端齎詔賜南蠻王蒙豐佑蠻軍陷卭雅等州戊午
以右領軍衛大將軍董重質充神策西川行營都知兵
馬使西川奏蠻軍陷成都府東川奏蠻軍入梓州西郭
門下營又詔促諸鎮兵救援西川己丑以東都留守令
狐楚檢校右僕射天平軍節度使代崔弘禮為東都留
守丁夘貶杜元穎循州司馬乙巳郭釗奏蠻軍抽退遣
使賜蠻帥蒙&KR1237;巔國信辛未以太子少師李聽為邠寧
節度使癸酉以中丞溫造為右丞吏部郎中宇文鼎為
中丞
舊唐書卷十七上
舊唐書卷十七上考證
敬宗本紀寶歴元年以殿中少監嚴公素為容管經略
使沈炳震曰長慶元年公素已自經略留後除容
管未嘗為殿中少監也恐是以殿中少監代公素者
偶失其名遂譌為公素耳
二年鄂岳觀察使牛僧孺奏當道沔州與鄂隔江相對
云云沈炳震曰僧孺為節度非觀察應誤
文宗本紀大和三年五月己夘朔甲申栢耆斬李同捷
于將陵滄景平新書本紀在四月乙亥通鑑與新
書同(臣宗萬)按栢耆之斬同捷也耆受詔宣慰行營
好張大聲勢以威制諸將故能收同捷然殺降邀功
為諸將所疾以致貶官賜死宜矣通鑑所載甚明而
唐書新舊傳耆貶循州司戶以諸將攢詆文宗不獲
已貶之按通鑑初李祐聞栢耆殺萬洪大驚疾遂劇
上曰祐若死是耆殺之也癸酉賜耆自盡据此則文
宗之貶耆以其擅殺萬洪非由諸將論列不獲已而
貶也貶後李祐尋薨則賜死必矣通鑑注考異耆之
賜死以其受同捷賄故也若然則通鑑又何以獨載
祐若死是耆殺之之語哉
舊唐書卷十七上考證
舊唐書卷十七下
後晉司空同中書門下平章事劉昫撰
本紀第十七下
文宗下
太和四年春正月丙子朔辛卯武昌軍節度使牛僧孺
來朝丙戌以左神策軍大將軍丘直方為鄜坊節度使
戊子詔封長男永為魯王辛卯以武昌節度使鄂岳蘄
黃安申等觀察處置等使金紫光禄大夫檢校吏部尚
書同中書門下平章事上柱國竒章郡開國公牛僧孺
為兵部尚書同中書門下平章事壬辰以兵部侍郎崔
郾為陜虢觀察使封魯王母王氏為昭儀癸巳以前邠
寧節度使劉遵古為劔南東川節度使甲午守左僕射
同平章事諸道鹽鐵轉運使王播卒丙申以太常卿王
涯為吏部尚書充諸道鹽鐵轉運使辛丑以尚書左丞
杜元穎檢校戶部尚書充武昌軍節度鄂岳蘄黃安申
等州觀察使癸卯以前陜虢觀察使王起為左丞二月
丙午朔戊午興元軍亂節度使李綘舉家被害判官薛
齊趙存約死之庚申以左丞温造為興元節度使辛未
夏州節度使李寰卒壬申以神策行營節度使董重質
為夏綏銀宥節度使三月乙亥以河東節度使李程檢
校左僕射同平章事兼河中尹晉綘慈隰等州節度使
以刑部尚書柳公綽檢校左僕射太原尹北都留守河
東節度使丁丑以前河中節度使薛平為太子太保丁
亥以衛尉卿桂仲武為福建觀察使興元温造奏害李
綘賊首丘崟丘鑄及官健千人並處斬訖其親刃綘者
斬一百叚號令者三叚餘並斬首内一百首祭李綘三
十首祭死王事官寮其餘屍首並投於漢江己丑詔興
元監軍使楊叔元宜配流康州百姓錮身遞於配所丁
酉監修國史中書侍郎平章事路隨進所撰憲宗實錄
四十卷優詔荅之賜史官等五人錦繡銀器有差癸卯
以淮南節度使叚文昌檢校尚書左僕射同中書門下
平章事兼江陵尹充荆南節度使以前太子賓客崔從
檢校右僕射揚州大都督府長史淮南節度使甲辰以
前荆南節度使崔群檢校右僕射兼太常卿以中書舍
人李虞仲為華州刺史代嚴休復以休復為右散騎常
侍夏四月乙巳朔丙午以右散騎常侍翰林侍講學士
鄭覃為工部尚書丁未兵部尚書致仕張賈卒丁巳貶
前齊德滄景等州節度使李有裕為永州刺史馳驛赴
任庚申以尚書左丞王起為戶部尚書判度支代崔元
略以元略檢校吏部尚書為東都留守辛酉夜月掩南
斗第二星壬戌詔曰儉以足用令出惟行著在前經斯
為理本朕自臨四海愍元元之久困日昃忘食宵興疚
懷雖絶文繡之飾尚愧茅茨之儉亦諭卿士形于詔條
如聞積習流弊餘風未革車服第室相高以華靡之制
資用貨寳固啓于貪冒之源有司不禁侈俗滋扇蓋朕
教導之未敷使兆庶昧於恥尚也其何以足用行令臻
于致理歟永念慙歎迨兹申勅自今内外班列職位之
士各務素朴弘兹國風有僭差尤甚者御史紏上主者
宣示中外知朕意焉文宗承長慶寳歴奢靡之風銳意
懲革躬行儉素以率厲之辛未以前東都留守崔弘禮
為刑部尚書鎮州王廷湊請修建初啓運二陵從之五
月甲戌朔丁丑以旱命京城諸司䟽理繫囚己卯通化
南北二門鏁不可開鑰入如有持之者上令鐵工破鏁
時日已及辰矣丁亥改鄆州東平縣為天平縣戊子勅
度支每歲於西川織造綾羅錦八千一百六十七匹令
數内減二千五百十匹六月癸卯朔丁未以守司空門
下侍郎平章事上柱國開國公食邑三千戸食實封三
百戶裴度為守司徒平章軍國重事待疾損日每三日
五日一度入中書辛未夜自一更至五更大小星流旁
午觀者不能數壬申詔如聞諸司刑獄例多停滯委尚
書左右丞及監察御史糺舉以聞秋七月癸酉朔癸未
詔以朝議郎尚書右丞上柱國賜紫金魚袋宋申錫為
正議大夫行尚書右丞同中書門下平章事乙酉勅前
行郎中知制誥者約满一周年卽與正授從諫議大夫
知者亦宜凖此餘依長慶二年七月二十七日勅處分
振武置雲伽關加鎮兵千人以吏部侍郎王璠為京兆
尹兼御史大夫代李諒為桂管觀察使太原飢賑粟三
萬石賜十六宅諸王綾絹二萬匹丁酉守司徒裴度上
表辭冊命言臣此官已三度受冊有靦面目從之八月
壬寅朔丙辰鄜州水溺居民三百餘家太原柳公綽奏
雲代蔚三州山谷間石化為麵人取食之己未宣歙觀
察使于敖卒甲子内出綾絹三十萬匹付戶部充和糴
戊辰幸棃園亭會昌殿奏新樂九月壬申朔丁丑以大
理卿裴誼檢校右散騎常侍充江西觀察使代沈傳師
以傳師為宣歙觀察使内出綾三千匹賜宥州築城兵
士戊寅舒州太湖宿松望江三縣水溺民戶六百八十
詔以義倉賑貸庚辰吏部尚書王涯為右僕射依前鹽
鐵轉運使壬午以守司徒平章軍國重事晉國公裴度
守司徒兼侍中充山南東道節度使以投來奚王茹羯
為右驍衞將軍同正丙戌以前山南東道節度使竇易
直為尚書左僕射戊子吏部尚書致仕裴向卒己丑淮
南天長等七縣水害稼丁酉前豐州刺史天德軍使渾
鐬坐贓七千貫貶袁州司馬冬十月壬寅朔戊申以東
都留守崔元略檢校吏部尚書兼滑州刺史義成軍節
度使代李德裕以德裕檢校兵部尚書兼成都尹充劒
南西川節度使己酉京師有熊入莊嚴寺庚戌以前刑
部尚書崔弘禮為東都留守甲寅以前劔南西川節度
使檢校司空郭釗為太常卿代崔群為吏部尚書丁卯
御史中丞宇文鼎奏今月十三日宰臣宣旨今後羣臣
延英奏事前一日進狀入來者臣以尋常公事不暇面
論但見表章足以陳露儻臨時忽有公務文字不足盡
言則咫尺天聽無路聞達更俟後坐動踰數辰處置之
間便有不及伏乞重賜宣示限以狀入者並在卯前如
在卯後聽不收覽自然人各遵守禮亦得中從之十一
月辛未朔是夜熒惑近左執法癸巳以左丞康承宣為
兖海沂密等州節度使淮南大水及蟲霜並傷稼十二
月辛丑朔滄州殷侑請廢景州為景平縣己酉義成軍
節度使崔元略卒壬子以左金吾衞大將軍叚嶷為義
成軍節度使癸丑湖南觀察使韋詞卒丙辰以工部侍
郎崔琯為京兆尹代王播為尚書左丞癸亥東都留守
崔弘禮卒以同州刺史高重為潭州刺史兼御史中丞
充湖南觀察使甲子左僕射致仕楊於陵卒贈司空丙
寅以前河南尹馮宿為工部侍郎戊辰以太子賓客分
司白居易為河南尹以代韋弘景以弘景守刑部尚書
東都留守閏十二月辛未朔壬申太常卿郭釗卒贈司
徒壬辰廢齊州歸化縣地入臨邑縣廢景州其縣隸滄
州刺史是歲京畿河南江南荆襄鄂岳湖南等道大水
害稼出官米賑給
五年春正月庚子朔以積隂浹旬罷元會丁巳賜滄德
節度使曰義昌軍太原旱賑粟十萬石己未詔方鎮節
度觀察使請入覲者先上表奏聞候允則任進程庚申
幽州軍亂逐其帥李載義立後院副兵馬使楊志誠為
留後癸亥詔端午節辰方鎮例有進奉其雜綵匹段許
進生白綾絹己丑以權知渤海國務大彝震檢校秘書
監忽汗州都督渤海國王二月庚午朔壬辰以盧龍軍
節度使守太保同平章事李載義守太保同中書門下
平章事時載義失守入朝賜第於永寕里給賜優厚丙
申以桂管觀察使李諒為嶺南節度使戊戌神策中尉
王守澄奏得軍虞候豆盧著狀告宰相宋申錫與漳王
謀反卽令追捕庚子詔貶宋申錫為太子右庶子壬寅
左常侍崔玄亮及諫官等十四人伏奏玉階北軍所告
事請不於内中鞫問乞付法司帝曰吾已謀於公卿矣
卿等且退崔玄亮泣涕陳諫久之帝改容勞之曰朕卽
與宰臣商議玄亮等方退癸卯詔漳王湊可降為巢縣
公左庶子宋申錫開州司馬同正初京師忷忷以宰相
實聯親王謀逆三四日後方知誣構人士側目於守澄
鄭注故諫官號泣論之申錫方免其禍己酉勅以李載
義入朝於曲江亭賜宴仍命宰臣百寮赴會辛酉以黔
中觀察使裴弘泰為桂管經略使以前安州刺史陳正
儀為黔中觀察使丁卯紫宸奏事宰相路隨至龍墀仆
於地令中人掖之翌日上疏陳退識者嘉之夏四月己
巳朔甲戌以新羅王嗣子金景徽為開府儀同三司檢
校太保使持節雞林州諸軍事雞林州大都督寧海軍
使上柱國封新羅王仍封其母朴氏為新羅國太妃丁
亥詔史官記事用戒時常先朝舊制並得隨仗其後宰
臣撰時政記因循斯久廢墜實多自今後宰臣奏事有
關獻替及臨時處分稍涉政刑者委中書門下丞一人
隨時撰錄每季送史舘庶警朕闕且復官常己丑以李
載義為山南西道節度依前守太保同平章事代溫造
以造為兵部侍郎以幽州盧龍節度留後楊志誠檢校
工部尚書為幽州盧龍節度使五月戊戌朔太廟第四
室第六室破漏有司不時修葺各罰俸上命中使領工
徒及以禁中修營材葺之右補闕韋溫上疏論曰宗廟
不葺罪在有司弛慢宜加重責今有司止於罰俸便委
内臣葺修是許百司之官公然廢職以宗廟之重為陛
下所私則群官有司便同委棄此臣竊為聖朝惜也事
關宗廟皆書史冊苟非舊典不可率然伏乞更下詔書
復委所司營葺則制度不紊官業各修矣疏奏帝嘉之
乃追止中使命有司修奉戊午西川李德裕奏南蠻放
還先虜掠百姓工巧僧道約四千人還本道辛酉東都
留守刑部尚書韋弘景卒丙寅以京兆尹崔琯為尚書
左丞太常少卿龐嚴權知京兆尹六月丁卯朔戊寅以
霖雨涉旬詔疏理諸司繫囚辛卯蘇杭湖南水害稼甲
午東川奏玄武江水漲二丈梓州羅城漂人廬舍秋七
月丁酉朔庚子贈太子賓客李渤禮部尚書辛丑以兵
部侍郎溫造檢校戶部尚書為東都留守甲辰以太子
少師分司上柱國襲徐國公蕭俛守左僕射致仕劒南
東西兩川水遣使宣撫賑給己未以給事中羅讓為福
建觀察使八月丙寅朔庚午武昌軍節度使檢校戶部
尚書元稹卒辛未貶刑部員外郎舒元輿為著作郎元
輿累上表請自效并進文章朝議責其躁進也壬申以
河陽三城懷州節度使楊元卿為宣武軍節度使代李
逢吉以逢吉檢校司徒兼太子太師充東都留守代溫
造以溫造為河陽三城懷州節度使戊寅以陜虢觀察
使崔郾為鄂岳安黃觀察使甲申以中書舍人崔咸為
陜州防禦使詔陜州舊有都防禦觀察使額宜停兵馬
屬本州防禦使丙戌京兆尹龐嚴卒庚寅以司農卿駙
馬都尉杜悰為京兆尹九月丙申朔甲辰貶太子左庶
子郭求為婺王府司馬以其心疾與同寮忿競也翰林
學士薛廷老李讓夷皆罷職守本官廷老在翰林終日
酣醉無儀檢故罷讓夷常推薦廷老故坐累也己未以
左僕射竇易直判太常卿西川李德裕奏收復吐蕃所
陷維州差兵鎮守冬十月乙丑朔以前綿州刺史鄭綽
為安南都護戊寅蠻寇嶲州陷二縣辛巳滄州移清池
縣於南羅城内置十一月乙未朔庚戌鳳翔節度使王
承元來朝己未以承元檢校司空青州刺史充平盧軍
節度使癸亥以尚書左僕射判太常卿事竇易直檢校
司空為鳳翔隴右節度使十二月乙丑朔戊寅以左丞
王璠兼判太常卿事甲申貶新除桂管觀察使裴弘泰
為饒州刺史以除鎮淹程不進為憲司所糺故也癸巳
以鄭州刺史李翺為桂管觀察使是歲淮南浙江東西
道荆襄鄂岳南東川並水害稼請蠲秋租是冬京師大
雨雪
六年春正月乙未朔以久雪廢元會戊戌振武李泳招
收得黑山外契苾部落四百七十三帳壬子詔朕聞天
聽自我人聽天視自我人視朕之菲德涉道未明不能
調序四時導迎和氣自去冬已來踰月雨雪寒風尤甚
頗傷於和念兹庶甿或罹凍餒無所假貸莫能自存中
宵載懷旰食興歎怵惕若厲時予之辜思弘惠澤以順
時令天下死罪囚除官典犯贓故意殺人外并降徒流
流已下遞降一等應京畿諸縣宜令以常平義倉斛斗
賑恤京城内鰥寡癃殘無告不能自存者委京兆尹量
事濟恤具數以聞言念赤子視之如傷天或警予示此
陰沴撫躬夕惕予甚悼焉羣臣拜表上徽號甲寅司徒
致仕薛平卒二月甲子朔以前義昌軍節度使殷侑檢
校吏部尚書充天平軍節度鄆曹濮等州觀察使代令
狐楚以楚檢校右僕射兼太原尹北都留守河東節度
使戊寅蘇湖二州水賑米二十二萬石以本州常平義
倉斛斗給庚辰戶部尚書判度支王起請於邠寧靈武
置營田務從之己丑寒食節上宴羣臣於麟德殿是日
雜戲人弄孔子帝曰孔子古今之師安得侮瀆亟命驅
出三月甲午朔辛丑以武寧軍節度使守太傅同平章
事王智興兼侍中充忠武軍節度陳許蔡觀察等使以
邠寧節度使李聽為武寧軍節度徐泗濠觀察等使以
金吾衞大將軍孟友亮為邠寧節度使以前河東節度
使柳公綽為兵部尚書辛酉以前忠武軍節度使高瑀
檢校右僕射充武寧軍節度徐泗濠觀察等使夏四月
癸亥朔乙丑兵部尚書柳公綽卒戊寅以新除武寧軍
節度使李聽為太子太保五月癸巳朔甲辰西川修卭
崍關城又移嶲州於臺登城壬子浙西丁公著奏杭州
八縣災疫賑米七萬石丁巳以鹽州刺史王晏平檢校
左散騎常侍御史大夫充靈鹽節度使己未興平縣人
上官興因醉殺人而亡竄官捕其父囚之興歸待罪有
司京兆尹杜悰中丞宇文鼎以興自首免父之囚其孝
可奬請免死詔兩省參議皆言殺人者死古今共守興
不可免上竟從悰等議免死決杖八十配流靈州庚申
詔如聞諸道水旱害人疾疫相繼宵旰罪已興寢疚懷
今長史奏申札瘥猶甚蓋教化未感於蒸人精誠未格
於天地法令或爽官吏為非有一於兹皆傷和氣並委
中外臣寮一一具所見聞奏朕當親覽無憚直言其遭
災疫之家一門盡殁者官給凶器其餘據其人口遭疫
多少與减稅錢疫疾未定處官給醫藥諸道旣有賑賜
國費復慮不充其供御所須及諸公用量宜節减以救
凶荒六月壬戌朔丙寅京兆尹杜悰兼御史大夫戊寅
右僕射王涯奉勅准令式條疏士庶衣服車馬第舍之
制度刺下後浮議沸騰杜悰於勅内條件易施行者寬
其限事竟不行公議惜之秋七月辛卯朔甲午以諫議
大夫王彦威戶部郎中楊漢公祠部員外郎蘇滌右補
闕裴休並充史館修撰故事史官不過三員或止兩員
今四人並命論者非之戊申原王逵薨癸丑以前靈武
節度使李文悅為兖海沂密節度使己未以河中節度
使李程為左僕射以戶部尚書判度支王起檢校吏部
尚書充河中晉慈隰節度使以御史中丞兼刑部侍郎
宇文鼎為戶部侍郎判度支八月辛酉朔吏部尚書崔
羣卒以駕部郎中知制誥李漢為御史中丞乙丑以尚
書右丞判太常卿王璠檢校禮部尚書潤州刺史浙西
觀察使庚午山南東道節度使裴度來朝壬申以前浙
西觀察使丁公著為太常卿甲戌御史中丞李漢奏論
僕射上事儀不合受四品已下官拜時左僕射李程將
赴省上故也詔曰僕射上儀近定所緣拜禮皆約令文
已經施行不合更改宜凖太和四年十一月十六日勅
處分九月庚寅朔淄青初定兩稅額五州一十九萬三
千九百八十九貫自此淄青始有上供庚子以太傅趙
宗儒守司空致仕辛丑涿州置新城縣古督亢之地也
丁未太常卿丁公著卒庚戌司空致仕趙宗儒卒壬子
以右金吾衛將軍史孝章為鄜州刺史鄜坊丹延節度
使冬十月庚子朔甲子詔魯王永宜冊為皇太子壬午
以左金吾衞將軍李昌言檢校左散騎常侍充夏綏銀
宥節度使甲申以諫議大夫王彦威為河中少尹以其
論上官興獄太徼訐故也十一月己丑朔丁未淮南節
度使檢校右僕射崔從卒乙卯以荆南節度使叚文昌
為劒南西川節度使依前檢校左僕射同平章事十二
月己未朔乙丑以中書侍郎同平章事牛僧孺檢校右
僕射同平章事揚州大都督府長史充淮南節度使戊
辰内養王宗禹渤海使廻言渤海置左右神策軍左右
三軍一百二十司畫圖以進以尚書右丞崔琯為江陵
尹荆南都團練觀察使珍王誠薨乙亥昭義節度使劉
從諫來朝丁未以前西川節度使李德裕為兵部尚書
責授循州司戶杜元穎卒贈湖州刺史
七年春正月乙丑朔御含元殿受朝賀比年以用兵雨
雪不行元會之儀故書吳蜀貢新茶皆於冬中作法為
之上務恭儉不欲逆其物性詔所供新茶宜於立春後
造甲午加劉從諫同平章事襄州裴度奏請停臨漢監
牧從之此監元和十四年置馬三千二百匹廢百姓田
四百餘頃停之為便乙亥以太府卿崔珙為廣州刺史
嶺南節度使壬子詔朕承上天之睠佑荷列聖之丕圖
宵旰憂勞不敢暇逸思致康乂八年於兹而水旱流行
疫疾作沴兆庶艱食札瘥相仍蓋德未動天誠未感物
一類失所其過左予載懷罪已之心深軫納隍之歎如
聞關輔河東去年亢旱秋稼不登今春作之時農務又
切若不賑救懼至流亡京兆府賑粟十萬石河南府河
中府綘州各賜七萬石同華陜虢晉等州各賜十萬石
並以常平義倉物充以新除嶺南節度使崔珙檢校工
部尚書充武寧軍節度使以右金吾衞將軍王茂元為
嶺南節度使丙辰以前武寧軍節度使高瑀為刑部尚
書嶺南五管及黔中等道選補使宜權停一二年二月
己未朔己巳以吏部侍郎庾承宣為太常卿癸酉以宗
正卿李詵為陜州防禦使代崔咸以咸為右散騎常侍
己卯麟德殿對吐蕃渤海牂柯昆明等使辛巳御史臺
奏均王傅王堪男禎國忌日於私第科決罰人詔曰準
令國忌日禁飲酒舉樂決罰人吏都無明文起今後從
有此類不須舉奏王禎宜釋放丙戌詔以銀青光祿大
夫守兵部尚書上柱國贊皇縣開國伯食邑七百戶李
德裕以本官同中書門下平章事三月戊子朔庚寅以
前戶部侍郎楊嗣復為尚書左丞壬辰以左散騎常侍
張仲方為太子賓客分司仲方為郎中時常駮故相李
吉甫諡德裕秉政仲方請告因授之己亥嶺南節度使
李諒卒辛丑和王綺薨復於埇橋置宿州割徐州符離
縣蘄縣泗州虹縣隷之以東都鹽鐵院官吳季真為宿
州刺史癸卯以京兆尹駙馬都尉杜悰檢校禮部尚書
充鳳翔隴右節度己酉安南奏蠻寇當管金龍川當管
獠國赤珠落國同出兵擊蠻敗之庚戌出給事中楊虞
卿為常州刺史中書舍人張元夫汝州刺史以太府卿
韋長為京兆尹丙辰以散騎常侍嚴休復為河南尹丁
巳以給事中蕭澣為鄭州刺史夏四月戊午朔辛酉九
姓廻紇可汗卒癸亥前鳳翔節度使檢校司空竇易直
卒癸酉以同州刺史吴士智為江西觀察使以吏部侍
郎高鉞為同州刺史庚辰以工部侍郎李固言為右丞
中書舍人楊汝士為工部侍郎壬子以河南尹白居易
為太子賓客分司東都甲申以江西觀察使裴誼為歙
池觀察使代沈傳師以傳師為吏部侍郎以右金吾衞
將軍唐弘實使廻紇冊九姓廻紇愛登里羅汨没使合
句錄毗伽彰信可汗五月丁亥朔丁酉以李聽為鳳翔
隴右節度使依前檢校司徒兼太子太保癸卯興元李
載義來朝癸丑以前卭州刺史劉旻為安南都護六月
丁巳朔乙巳以山南西道節度使李載義為太原尹北
都留守河東節度使依前守太保同平章事壬申以御
史中丞李漢為禮部侍郎以工部尚書翰林侍講學士
鄭覃為御史大夫甲戌以刑部尚書高瑀為太子少保
分司乙亥以中書侍郎平章事李宗閔檢校禮部尚書
同平章事兼興元尹山南西道節度使丁丑以左金吾
衞將軍李從易為桂管觀察使己卯以右神策大將軍
李用為邠寧節度使河陽修防口堰役工四萬漑濟源
河内溫縣武德武陟五縣田五千餘頃癸未涇原節度
使張惟清卒乙酉以前河東節度使令狐楚檢校右僕
射兼吏部尚書秋七月丙戌朔丁亥以右龍武統軍康
志睦為四鎮北庭行軍涇原節度使壬寅以金紫光禄
大夫守尚書右僕射諸道鹽鐵轉運使上柱國代郡公
食邑二千戶王涯可同中書門下平章事領使如故甲
辰右丞李固言等奏狀論僕射省中上事不合受四品
已下拜勅旨宜準太和四年十一月十六日勅處分乙
巳虢州刺史崔玄亮卒以左丞楊嗣復檢校禮部尚書
充劒南東川節度使以戶部侍郎庾敬休為左丞己酉
以旱命京城諸司疏決繫囚壬子勅應任外官帶一品
正京官者縱不知政事其俸料宜兼給癸丑以左僕射
李程檢校司空兼汴州刺史宣武軍節度使甲寅以旱
徙市左降官開州司馬宋申錫卒詔許歸葬閏七月乙
卯朔詔曰朕嗣守丕圖覆嫗生類兢業寅畏上承天休
而隂陽失和膏澤愆候害我稼穡災于黔黎有過在予
敢忌咎責從今避正殿減供膳停教坊樂廐馬量減芻
粟百司廚饌亦宜權減隂陽鬱堙有傷和氣宜出宮女
千人五坊鷹犬量須減放内外修造事非急務者並停
時久無雨上心憂勞詔下數日雨澤霑洽人心大悅乙
丑以前宣武軍節度楊元卿為太子太保戊戌以給事
中崔戎為華州刺史癸未以太子賓客李紳檢校左散
騎常侍兼越州刺史充浙東觀察使代陸亘以亘為宣
歙觀察使八月甲申朔御宣政殿冊皇太子永是日降
詔應犯死降徒流流已下遞減一等諸王自今年後相
次出閤授緊望已上州刺史佐其十六宅諸縣主委吏
部於選人中簡擇配匹具以名聞皇太子方從師傅傳
授六經一二年後當令齒胄國庠以興墜典宜令國子
選名儒宜五經博士各一人其公卿士族子弟明年已
後不先入國學習業不在應明經進士限其進士舉宜
先試帖經并略問大義取經義精通者放及第卿大夫
者下人之所視遠方之所倣若非恭儉克己廉直任人
而望其服從固不可得况朕不寳珠玉不御纖華逮于
六宮皆務儉薄卿大夫得不叶朕此志率先兆人比年
所頒制度皆約國家令式去其甚者稍謂得中而士大
夫苟自便身安於習俗因循未革以至于今百官士族
起今年十月其衣服輿馬並宜準太和六年十月七日
勅如有固違重加黜責文武常參官及諸州府長官子
為父後者賜勲兩轉癸巳太子太保楊元卿卒戊申以
京兆尹韋長兼御史大夫以刑部尚書高瑀為忠武軍
節度使九月甲寅朔丙寅侍御史李欵閣内奏彈前邠
州行軍司馬鄭注曰注内通勅使外連朝官兩地往來
卜射財貨晝伏夜動干竊化權人不敢言道路以目請
付法司推劾情欵旬日之中諫章數十上由是授注通
王府司馬兼侍御史充神策軍判官中外駭歎甲寅以
前忠武軍節度使王智興依前守太傅兼侍中河中尹
河中晉綘慈隰節度使代王起以起為兵部尚書冬十
月癸未朔揚州江都等七縣水害稼壬辰上降誕日僧
徒道士講論於麟德殿翌日御延英上謂宰臣曰降誕
日設齋起自近遠朕緣相承已久未可便革雖置齋會
唯對王源中等暫入殿至僧道講論都不臨聽宰臣路
隨等奏誕日齋會誠資景福本非中國教法臣伏見開
元十七年張說源乾曜請以誕日為千秋節内外宴樂
以慶昌期頗為得禮上深然之宰臣因請十月十日為
慶成節上誕日也從之辛酉潤常蘇湖四州水害稼十
一月癸丑朔乙亥涇原節度使康志睦卒己卯以左神
策長武城使朱叔夜為涇州刺史充涇原節度使壬午
於銀州置監牧十二月癸未朔己亥刑部詳定大理丞
謝登新編格後勅六十卷令刪落詳定為五十卷庚子
幸望春宮聖體不康癸卯天平軍節度檢校司空王承
元卒丁未以河南尹嚴休復檢校禮部尚書充平盧軍
節度淄青登萊棣觀察等使戊申以給事中王質權知
河南尹以河東節度副使李石為給事中
八年春正月癸丑朔丁巳聖體痊平御太和殿見内臣
甲子御紫宸殿見群臣丙寅修太廟令太常卿庾承宣
攝太尉徧告九室遷神主於便殿癸酉揚楚舒廬壽滁
和七州去年水損田四萬餘頃二月壬午朔日有蝕之
庚寅詔以聖躬痊復赦繫囚放逋賦移流人己亥蔚州
飛狐鎮置鑄錢院三月壬子朔甲寅上已賜群臣宴於
曲江亭庚午以山南東道節度使裴度充東都留守依
前守司徒兼侍中以東都留守李逢吉檢校司徒兼右
僕射癸酉兖海節度使李文悅卒丙子以右丞李固言
為華州刺史代崔戎以戎為兖海觀察使四月壬午朔
壬辰集賢學士裴潾撰通選三十卷以擬昭明太子文
選潾所取偏僻不為時論所稱甲午以宿州刺史吳季
眞為邕管經略使乙巳翰林學士兵部侍郎王源中辭
内職乃以源中為禮部尚書五月辛亥朔己巳修奉太
廟畢以吏部尚書令狐楚攝太尉徧告神主復正殿飛
龍神駒中廐火六月庚辰朔辛巳徙市壬午大理卿劉
遵古卒壬辰陳許節度使高瑀卒甲午以旱詔諸司疏
決繫囚丙申以前鳳翔節度使駙馬都尉杜悰起復檢
校戸部尚書充忠武軍節度使戊戌宰臣王涯路隨奏
請依舊制讀時令庚子兖海觀察使崔戎卒辛丑同州
刺史高鉞卒戊申以將作監駙馬都尉崔杞為兖海沂
密觀察使秋七月庚戌朔丙辰以工部侍郎楊汝士為
同州刺史戊午奉先美原櫟陽等縣雨損夏麥辛酉定
陵臺大雨震東廊廊下地裂一百三十尺詔宗正卿李
仍叔啓告修塞癸亥覃王經薨己巳夜月犯昴壬申以
右金吾衞大將軍叚百倫檢校工部尚書充福建觀察
使堂帖中外臣寮各舉善周易學者八月己卯朔右龍
武統軍董重質卒庚寅太白犯熒惑辛卯詔故澧王大
男漢可封東陽郡王第二男源可封安陸郡王第三男
演可封臨川郡王故深王大男潭可封河内郡王第二
男淑可封吳興郡王故綘王大男洙可封新安郡王第
二男滂可封高平郡王故淑王大男湧可封潁川郡王
淄王大男澣可封許昌郡王沔王大男瀛可封晉陵郡
王祁王大男溥可封平陽郡王仍並賜光祿大夫丙申
罷諸色選舉歲旱故也己亥御寫周易義五道示群臣
有人明此義者三日内聞奏時李仲言以易道惑上及
下其義人皆竊笑卒無進言者九月乙酉朔辛亥夜彗
起太微近郎位西指長丈餘西北行凡九夜越郎位西
北五尺滅癸丑月入南斗乙亥宣州觀察使陸亘卒己
未宰臣李德裕進御臣要略及柳氏舊聞三卷隨州刺
史杜師仁前刺吉州坐贓計絹三萬匹賜死于家故江
西觀察使裴誼乖於廉察削所贈工部尚書庚申右軍
中尉王守澄宣召鄭注對于浴堂門仍賜錦彩銀器是
夜彗出東方長三尺輝輝甚偉辛酉以權知河南尹王
質為宣歙觀察使吏部尚書致仕張正甫卒癸亥以尚
書吏部侍郎鄭澣為河南尹甲子鄭注進藥方一卷庚
午安王溶潁王瀍皆檢校兵部尚書宰相路隨冊拜太
子太師辛巳幽州節度使楊志誠監軍李懷仵悉為三
軍所逐立其部將史元忠為留後陜州江西旱無稼己
丑秘書監崔威卒庚寅以山南西道節度使檢校禮部
尚書同平章事上柱國襄武縣開國侯食邑一千戸李
宗閔可中書侍郎同中書門下平章事辛卯以中使田
全操充皇太子見太師禮儀使壬辰召國子四門助教
李仲言對於思政殿賜緋河南府鄧州同州揚州並奏
旱蟲傷損秋稼甲午以銀青光祿大夫守中書侍郎平
章事李德裕檢校兵部尚書同平章事興元尹充山南
西道節度使以助教李仲言為國子周易博士充翰林
侍講學士皇太子見太師路隨於崇明門丙申諫官上
疏論李仲言不合奬任上令中使宣諭諫官曰朕留仲
言禁中顧問經義勅命已行不可遽改淮南兩浙黔中
水為災民戸流亡京師物價暴貴庚子詔鄭注對於太
和殿以御史大夫鄭覃為戸部尚書壬寅翰林院宴李
仲言賜法曲弟子二十人奏樂以寵之丙午以新除興
元節度使李德裕為兵部尚書十一月丁未朔庚戌以
尚書左僕射致仕蕭俛為太子太傅辛亥以左金吾衞
大將軍蕭洪為河陽三城節度使襄州水損田壬子滁
州奏清流等三縣四月雨至六月諸山發洪水漂溺戸
萬三千八百癸丑以禮部尚書王源中檢校戸部尚書
充山南西道節度使以戸部侍郎李漢為華州刺史鎮
國軍潼關防禦使成德軍節度使王廷湊卒以前揚州
節度使温造為御史大夫己卯幽州節度使楊志誠被
逐入朝下御史臺訊鞫志誠在幽州被服皆為龍鳳乃
流之嶺外至商州殺之乙亥以兵部尚書李德裕檢校
右僕射充鎮海軍節度浙江西道觀察等使丙子李仲
言奏請改名訓從之十二月丁丑朔己卯以昭義節度
副使檢校庫部員外郎賜紫金魚袋鄭注為太僕卿辛
巳以棣州刺史韓威為安南都護癸未以通王為幽州
盧龍節度使以權勾當幽州兵馬史元忠為留後甲申
許太子太傅蕭俛致仕是夜月掩昴己丑以太子賓客
分司張仲方為左散騎常侍常州刺史楊虞卿為工部
侍郎己亥以尚書左僕射李逢吉守司徒致仕以宗正
卿李仍叔為湖南觀察使代李翺以翺為刑部侍郎代
裴潾以潾為華州鎮國軍潼關防禦使昭成寺火
九年春正月丁未朔己卯以鎮州左司馬王元逵起復
定遠將軍守左金吾衞大將軍檢校工部尚書充成德
軍節度使鎮冀深趙觀察等使以太常卿庾承宣檢校
吏部尚書充天平軍節度使代殷侑以侑為刑部尚書
癸亥巢縣公湊薨追封齊王壬申司徒致仕李逢吉卒
癸酉以右散騎常侍舒元輿為陜州防禦觀察使以前
棣州刺史田早為安南都護二月丙子朔甲申以司農
卿王彦威兼御史大夫充平盧軍節度使丁亥發神策
軍一千五百人修淘曲江如諸司有力要於曲江置亭
舘者宜給與閒地辛丑冀王絿薨癸卯京師地震甲辰
以幽州留後史元忠為盧龍節度使乙巳劔南西川節
度使檢校左僕射同平章事叚文昌卒庚申以劔南東
川節度使楊嗣復檢校戸部尚書兼成都尹西川節度
使乙丑以歲饑河北尤甚賜魏博六州粟五萬石陳許
鄆曹濮三鎮各賜糙米二萬石庚午左丞庾敬休卒廢
朝一日詔曰官至丞郎朕所親委不幸云亡者宜為之
廢朝自今丞郎宜準諸司三品官例罷朝一日夏四月
丙子朔丙戌以桂管觀察使李從易為廣州刺史嶺南
節度使以鎮海軍節度使浙西觀察等使李德裕為太
子賓客分司東都辛卯以京兆尹賈餗為浙西觀察使
以工部侍郎楊虞卿為京兆尹仍賜金紫以給事中韓
佽為桂管觀察使丙申以太子太師門下侍郎平章事
路隨為鎮海軍節度浙西觀察等使戊戌詔以新浙西
觀察使賈餗為中書侍郎同中書門下平章事庚子詔
銀青光祿大夫守太子賓客分司東都上柱國贊皇縣
開國伯食邑七百戸李德裕貶袁州長史辛丑大風含
元殿四鴟吻並皆落壊金吾仗舍廢樓觀城四十餘所
壬寅吏部侍郎沈傳師卒五月乙巳朔丁未以浙東觀
察使李紳為太子賓客分司東都乙卯以給事中高銖
為浙東觀察使戊午以御史大夫温造為禮部尚書以
吏部侍郎李固言為御史大夫辛酉太和公主進馬射
女子七人沙陀小兒二人戊辰以金吾大將軍李玭為
黔中觀察使以尚書右丞王璠為戸部尚書判度支己
巳以戸部尚書鄭覃為秘書監辛未宰相王涯冊拜司
空癸酉以河中節度使王智興為宣武軍節度使依前
守太傅兼侍中六月乙亥朔西市火以前宣武軍節度
使李程為河中節度使庚寅夜月掩歲癸巳以吏部尚
書令狐楚為太常卿丁酉禮部尚書温造卒京兆尹楊
虞卿家人出妖言下御史臺虞卿弟司封郎中漢公并
男知進等八人撾登聞鼓稱冤勅虞卿歸私第己亥以
右神策大將軍劉沔為涇原節度使壬辰詔以銀青光
祿大夫守中書侍郎同平章事襄武縣開國侯食邑一
千戸李宗閔貶明州刺史時楊虞卿坐妖言人歸第人
皆以為冤誣宗閔於上前極言論列上怒面數宗閔之
罪叱出之故坐貶秋七月甲申朔貶京兆尹楊虞卿為
虔州司馬同正丙午以給事中李石權知京兆尹戊申
填龍首池為鞠場曲江修紫雲樓辛亥詔以御史大夫
李固言為門下侍郎同平章事壬子再貶李宗閔為虔
州長史癸丑以右司郎中兼侍御史知雜事舒元輿為
御史中丞貶吏部侍郎李漢為邠州刺史刑部侍郎蕭
澣為遂州刺史丁巳詔不得度人為僧尼戊午貶工部
侍郎充皇太子侍讀崔侑為洋州刺史貶吏部郎中張
諷夔州刺史考功郎中皇太子侍讀蘇滌忠州刺史戸
部郎中楊敬之連州刺史辛酉以鄂岳觀察使崔郾充
浙西觀察使以國子祭酒高重為鄂岳觀察使壬戌鎮
海軍節度使路隨卒癸亥貶侍御史李甘為封州司馬
殿中侍御史蘇特為潘州司戸甲子以周易博士李訓
為兵部郎中知制誥依前充翰林侍講學士丁卯天平
軍節度使庾承宣卒以大理卿羅讓為散騎常侍以汝
州刺史郭行餘為大理卿戊辰以刑部尚書殷侑為天
平軍節度使以吉州刺史裴泰為邕管經略使八月甲
戌朔以戸部侍郎李翺檢校禮部尚書充山南東道節
度使代王起以起為兵部尚書判戸部事丙子又貶虔
州長史李宗閔為潮州司戸丁丑以太僕卿鄭注為工
部尚書充翰林侍講學士上幸左軍龍首殿因幸梨園
含元殿大合樂戊寅以秘書監鄭覃為刑部尚書貶翰
林學士守尚書戸部侍郎知制誥李珏為江州刺史以
鄜坊節度使李章為義成軍節度使甲申以左神策軍
大將軍趙儋為鄜坊節度使甲午貶中書舍人權璩為
鄭州刺史丙申内官楊承和於權州安置韋元素象州
安置王踐言思州安置仰錮身遞送言李宗閔為吏部
侍郎時託駙馬沈&KR1330;於宫人宋若憲處求宰相承和踐
言元素居中導達故也宗閔黨楊虞卿李翰蕭澣皆再
貶壬寅貶中書舍人高元裕為閬州刺史元裕為鄭注
除官制說注醫藥之功注銜之故也以蘇州刺史盧周
仁為河南觀察使九月癸卯朔奸臣李訓鄭注用事不
附已者即時貶黜朝廷悚震人不自安是日下詔曰朕
承天之序燭理未明勞虚襟以求賢勵寬德以容衆頃
者台輔乖弼諧之道而具寮扇朋比之風翕然相從實
斁彝憲致使薰蕕共器賢不肖並馳退迹者咸後時之
夫登門者有迎吠之客繆盩之氣堙鬱未平而望陰陽
順時疵癘不作朝廷清肅班列和安自古及今未嘗有
也今既再申朝典一變澆風掃清朋附之徒匡飭貞廉
之俗凡百卿士惟新令猷如聞周行之中尚蓄疑懼或
有妄相指目令不自安今兹曠然明喻朕意應與宗閔
德裕或新或故及門生舊吏等除今日已前放黜之外
一切不問辛亥以太子賓客分司東都白居易為同州
刺史代楊汝士以汝士為駕部侍郎乙亥以涇原節度
使劉沔為振武麟勝節度使丙辰以權知御史中丞舒
元輿為御史中丞兼判刑部侍郎庚申以鳳翔節度使
李聽為忠武軍節度使癸亥令内養齊抱真將杖於清
泥驛決殺前襄州監軍陳弘志以有弑逆之罪也丁卯
以門下侍郎同平章事李固言為興元尹山南西道節
度使以翰林侍講學士工部尚書鄭注檢校右僕射充
鳳翔隴右節度使戊辰以右軍中尉王守澄為左右神
策觀軍容使兼十二衞統軍己巳詔以朝議郎守御史
中丞兼刑部侍郎賜紫金魚袋舒元輿本官同中書門
下平章事朝議郎守兵部郎中知制誥充翰林侍講學
士賜緋魚袋李順可守尚書禮部侍郎同中書門下平
章事仍賜金紫壬申以刑部郎中兼侍御史知雜李孝
本權知御史中丞冬十月癸酉朔乙亥杜悰復為陳許
節度使李聽為太子太保分司内出曲江新造紫雲樓
彩霞亭額左軍中尉仇士良以百戱於銀臺門迎之時
鄭注言秦中有災宜興土功厭之乃濬昆明曲江二池
上好為詩每誦杜甫曲江行云江頭宫殿鏁千門細柳
新蒲為誰綠乃知天寳已前曲江四岸皆有行宫臺殿
百司廨署思復昇平故事故為樓殿以壯之王涯獻榷
茶之利乃以涯為榷茶使茶之有榷稅自涯始也京兆
河南兩畿旱以吏部尚書令狐楚為左僕射以刑部尚
書鄭覃為右僕射辛巳遣中使李好古齎酖賜王守澄
是日守澄卒壬午賜羣臣宴於曲江亭癸未以前廣州
節度使王茂元為涇原節度使丁亥禮部郎中錢可復
兵部員外郎李敬彝駕部員外郎盧簡能主客員外郎
蕭傑左拾遺盧茂弘等皆授鳳翔使府判官從鄭注奏
請也乙未以新授同州刺史白居易為太子少傅分司
以汝州刺史劉禹錫為同州刺史己亥以前河陽節度
使蕭洪為鄜坊節度使淄青觀察使王彦威請停管内
縣丞一十九員從之庚子東都留守特進守司徒侍中
裴度進位中書令餘如故以前山南西道節度使王源
中為刑部尚書十一月壬寅朔乙巳令内養馮叔良殺
前徐州監軍王守涓於中牟縣以左神策將軍胡沐為
容管經略使以大理卿郭行餘為邠寧節度使丁未鄜
坊節度使趙儋卒乙酉左金吾衞大將軍崔鄯卒癸丑
以左僕射令狐楚判太常卿事右僕射鄭覃判國子祭
酒事下巳以戸部尚書判度支王璠為太原尹北都留
守河東節度使戊午以京兆尹李石為戸部侍郎判度
支以京兆少尹羅立言權知府事己未以太府卿韓約
為左金吾衞大將軍壬戌中尉仇士良率兵誅宰相王
涯賈餗舒元輿李訓新除太原節度王璠郭行餘鄭注
羅立言李孝本韓約等十餘家皆族誅時李訓鄭注謀
誅内官詐言金吾仗舍石榴樹有甘露請上觀之内官
先至金吾仗見幕下伏甲遽扶帝輦入内故訓等敗流
血塗地京師大駭旬日稍安癸亥詔以銀青光祿大夫
尚書左僕射上柱國滎陽郡開國公鄭覃以本官同中
書門下平章事乙丑詔以朝議郎守尚書戸部侍郎判
度支李石可朝議大夫本官同平章事丁卯以左神策
大將軍陳君奕為鳳翔節度使戊辰以給事中李翊為
御史中丞左右軍中尉仇士良魚志弘並兼上將軍十
二月壬申朔諸道鹽鐵轉運榷茶使令狐楚奏榷茶不
便於民請停從之癸丑太子太保張茂宗卒甲子勅左
右省起居齎筆硯及紙於螭頭下記言記事丙子以刑
部尚書王源中為天平軍節度使丁丑勅諸道府不得
私置歴日板己卯鳳翔監軍奏鄭注判官錢可復等四
人並處斬訖庚辰上御紫宸謂宰相曰坊市之間人漸
安未李石奏曰人情雖安然刑殺過多致此陰沴又聞
鄭注在鳳翔招致兵募不少今皆被刑戮臣恐乘此生
事切宜原赦以安之上曰然鄭覃又陳理道上曰我每
思貞觀開元之時觀今日之事往往憤氣填膺耳癸未
儀仗使田全操廵邊廻馳馬入金光門街市訛言相驚
縱横散走頼金吾大將軍陳君賞以其徒立望仙門下
至晚方定丁亥以權知京兆尹張仲方為華州防禦使
以司農卿薛元賞權知京兆左僕射令狐楚奏方鎮節
度使等具帑帓帶器仗就尚書省兵部參辭伏乞停罷
如須參謝令具公服從之時楚引訓注奸謀用王璠郭
行餘兵仗遂云不宜以兵仗入省參辭殊乖事體也物
議尤之先是宰相武元衡被害憲宗出内庫弓箭陌刀
賜左右街使俟宰相入朝以為翼從及建福門退至是
亦停之辛卯置諫院印
開成元年正月辛丑朔帝常服御宣政殿受賀遂宣詔
大赦天下改元開成乙巳御紫宸殿宰臣李石奏曰陛
下改元御殿人情大悅全放京兆一年租賦又停四節
進奉恩澤所該實當要切帝曰朕務行其實不欲崇長
空文石曰赦書須内留一本陛下時看之又十道黜陟
使發日更付與公事根本令向外與長吏詳擇施行方
盡利害之要丁未以秘書監韋縝為工部尚書勅楊承
和韋元素王踐言崔潭峻頃遭誣陷每用追傷宜復官
爵聽其歸葬以銀州刺史劉源為夏綏銀宥節度使丙
辰望日有蝕之二月辛未朔以左散騎常侍羅讓為江
西觀察使乙亥夜四更京師地震屋瓦皆墮丙申左武
衞大將軍朱叔夜賜死於藍田關天德軍奏生退渾部落
三千帳來投豐州三月庚子朔壬寅以袁州長史李德
裕為滁州刺史庚申幸龍首池觀内人賽雨因賦暮春
喜雨詩昭義節度使劉從諫三上疏問王涯罪名内官
仇士良聞之惕懼是日從諫遣焦楚長入奏於客省進
狀請面對上召楚長慰諭遣之夏四月庚午朔以河南
尹鄭澣為左丞以太子賓客分司東都李紳為河南尹
癸酉以亳州刺史裴弘泰為義成軍節度使以諫議大
夫李讓夷兼權知起居舍人事己卯以潮州司戸李宗
閔為衡州司馬以江州刺史李珏為太子賓客分司癸
未吏部侍郎李虞仲卒辛卯淄王協薨甲午詔以山南
西道節度使檢校兵部尚書李固言為門下侍郎同中
書門下平章事以左僕射諸道鹽鐵轉運使令狐楚檢
校左僕射為山南西道節度使丙申李固言判戸部事
李石判度支兼諸道鹽鐵韓運使五月乙亥朔癸卯以
翰林學士歸融為御史中丞丁未以給事中郭承嘏為
華州防禦使給事中盧載以承嘏公正守道屢有封駮
不宜置之外郡乃封還詔書翊日復以承嘏為給事中
乃以給事中盧鈞代嘏守華州乙卯御紫宸上謂宰臣
曰為政之道自古所難李石對曰朝廷法令行則易丁
巳以尚書右丞鄭肅為陜虢都防禦觀察使前罷觀察
復置之以中書舍人唐扶為福建觀察使庚申判國子
祭酒宰臣鄭覃奏太學新置五經博士各一人請依王
府宫例賜以祿粟從之丙寅昭義奏開夷儀山路通太
原晉州從之閏五月己巳朔甲申以河中節度使李程
為左僕射判太常卿事乙酉以太子太保分司李聽為
河中節度使丙戌烏集唐安寺逾月方散己丑以神策
大將軍魏仲卿為朔方靈鹽節度湖南觀察使盧周仁
進羡餘錢二萬貫雜物八萬叚不受還之使貸貧下戸
征稅六月戊戌朔癸亥以河南尹李紳檢校禮部尚書
汴州刺史充宣武軍節度使秋七月戊辰朔御史臺奏
秘書省管新舊書五萬六千四百七十六卷長慶二年
已前並無文案太和五年已後並不納新書今請創立
簿籍據闕添寫卷數逐月申臺從之辛未以左金吾衞
將軍傅毅為鄜坊節度使癸酉宣武軍節度使王智興
卒辛卯刑部尚書殷侑檢校右僕射充山南東道節度
使壬午以滁州刺史李德裕為太子賓客甲午以金吾
衞大將軍陳君賞為平盧軍節度使代王彦威以彦威
為戸部侍郎判度支丙申湖南觀察使盧周仁進羡餘
錢一十萬貫御史中丞歸融彈其違制進奉詔以周仁
所進錢於河陰院收貯八月戊戌朔甲戌詐稱國舅人
前鄜坊節度使蕭洪宜長流驩州戊申以皇太后親弟
蕭本為右贊善大夫九月丁卯朔庚辰詔復故左降開
州司馬宋申錫正議大夫尚書右丞同平章事仍以其
子慎徽為臣固尉以饒州刺史馬植為安南都護辛巳
以壽州刺史高承恭為邕管經略使辛卯勅秘書省集
賢院應欠書四萬五千二百六十一卷配諸道繕寫冬
十月丁酉朔己酉揚州江都七縣水旱損田十一月丙
寅朔庚辰浙西觀察使李郾卒以太子賓客分司東都
李德裕檢校戸部尚書充浙西觀察使壬午以兵部尚
書皇太子侍讀王起兼判太常卿甲申以左僕射李程
兼吏部尚書忠武帥杜悰天平帥王源中奏當道常平
義倉斛斗除元額外請别置十萬石十二月丙申朔以
京兆尹兼御史大夫薛元賞為武寧節度徐泗宿濠觀
察等使以戸部侍郎兼御史中丞歸融為京兆尹以給
事中狄兼謨為御史中丞己酉嶺南節度使李從易卒
庚戌以華州刺史盧鈞為廣州刺史充嶺南節度使以
中書舍人崔龜從為華州防禦使辛亥劔南東川節度
使馮宿卒壬子太僕卿叚伯倫卒癸丑以兵部侍郎楊
汝士檢校禮部尚書充劔南東川節度使己未溆王縱
薨
二年春正月乙丑朔丙寅宣州觀察使王質卒乙亥以
吏部侍郎崔鄂為宣歙觀察使以右丞鄭澣為刑部尚
書判左丞事庚寅戸部侍郎判度支王彦威進所撰供
軍圖略序曰至德乾元之後迄于貞元元和之際天下
有觀察者十節度二十有九防禦者四經略者三掎角
之師犬牙相制大都通邑無不有兵約計中外兵額至
八十餘萬長慶戸口凡三百三十五萬而兵額又約九
十九萬通計三戸資奉一兵今計天下租賦一歲所入
總不過三千五百餘萬而上供之數三之一焉三分之
中二給衣賜自留州留使兵士衣食之外其餘四十萬
衆仰給度支焉二月乙未朔丙申刑部侍郎郭承嘏卒
丙午夜彗出東方長七尺在危初西指戊申王彦威進
所撰唐典七十卷起武德終永貞庚戌均王緯薨辛酉
夜彗長丈餘直西行稍南指在虚九度半壬戌夜彗長
二丈餘廣三尺在女九度自是漸長闊三月甲子朔内
出音聲女妓四十八人令歸家乙丑夜彗星長五丈岐
分兩尾其一指氐其一掩房丙寅罷曲江宴是夜彗長
六丈尾無岐在亢七度勅尚食使自今每一日御食料
分為十日停内修造戊辰夜彗長八丈有餘西北行東
指在張十四度辛未宣徽院法曲樂官放歸壬申詔曰
朕嗣丕構對越上玄虔恭寅畏于今一紀何嘗不宵衣
念道昃食思愆師周文之小心慕易乾之夕惕懼德不
類貽列聖羞將欲俗致和平時無殃咎然誠未格物謫
見於天仰愧三靈俯慙庶彙思獲攸濟浩無津涯昔宋
景發言星因退舍魯僖納諫飢不害人取鑒往賢深惟
自勵載軫在予之責宜降恤辜之恩式表殷憂冀荅昭
誡天下死罪降從流流已下並釋放唯故殺人官典犯
贓主掌錢穀賊盜不在此限諸州遭水旱處並蠲租稅
中外修造並停五坊鷹隼悉解放朕今素服避殿徹樂
減膳近者内外臣寮繼貢章表欲加徽號夫道大為帝
朕膺此稱祇愧已多矧鍾星變之時敢議名揚之美非
懲既往且儆將來中外臣寮更不得上表奏請表已在
路並宜速還在朝群臣方岳長吏宜各上封事極言得
失弼違納誨副我虚懷甲戌以左僕射李程為山南東
道節度使壬午以楚州刺史嚴譽為桂管觀察使甲申
以山南東道節度使殷侑為太子賓客分司貞興門外
鵲巢于古冡丁亥邠寧節度使李用卒戊子以河南尹
李珏為戸部侍郎己丑以金吾大將軍李直臣為邠寧
節度使壬辰桂管觀察使韓佽卒以兵部侍郎裴潾為
河南尹夏四月甲午朔戊戌詔將仕郎守尚書工部侍
郎知制誥充翰林學士兼皇太子侍讀上騎都尉賜紫
金魚袋陳夷行可本官同中書門下平章事丙子以中
書舍人敬昕為江西觀察使戊申前江西觀察使羅讓
卒己酉秘書監張仲方卒丁卯宰相李石奏定長定選
格庚申太原節度使李載義卒辛酉詔置終南山神祠
蓬州復置蓬池二縣五月癸亥朔乙丑以東都留守裴
度為太原尹北都留守河東節度使依前守司徒中書
令丙寅戸部侍郎李珏判本司事以浙西觀察使李德
裕檢校戸部尚書兼揚州大都督府長史充淮南節度
使辛未詔以前淮南節度使牛僧孺為檢校司空東都
留守以蘇州刺史盧商為浙西觀察使壬申上幸十六
宅與諸王宴樂決十六宅宫市内官范文喜等三人以
供諸王食物不精故也六月癸巳朔丁酉以成德軍節
度使王元逵為駙馬都尉尚夀安公主己亥以鴻臚卿
李逵為天德軍都防禦使庚子吏部奏長定選格請加
置南曹郎中一人别置印一面以新置南曹之印為文
從之丙午河陽軍亂逐節度使李泳戊申以左金吾衞
將軍李執方為河陽三城懷州節度使庚戌以右金吾
衞大將軍崔珙為京兆尹魏博澤潞淄青滄德兖海河
南府等州並奏蝗害稼鄆州奏蝗得雨自死丁亥以御
史中丞狄兼謨為刑部侍郎以前京兆尹歸融為秘書
監以給事中李翊為湖南觀察使秋七月壬戌朔乙亥
以久旱徙市閉坊門甲申以太府卿張賈為兖海觀察
使詔除河北三鎮外諸州府不得以試銜奏官鄆州奏
當州先廢天平平陰兩縣請復置平陰縣以制盜賊從
之乙酉以蝗旱詔諸司疏決繫囚己丑遣使下諸道廵
覆蝗蟲是日京畿雨羣臣表賀外州李紳奏蝗蟲入境
不食田苖詔書襃美仍刻石于相國寺八月壬辰朔丁
酉彗出虚危之間振武奏突厥入寇營田庚戌詔昭儀
王氏冊為德妃昭容楊氏冊為賢妃又詔敬宗皇帝第
二子休復第三子執中第四子言揚第六子成美等宜
開列土之封用申睦族之典休復可封梁王執中可封
襄王言揚可封氾王成美可封陳王皇第二男宗儉可
封蔣王乙丑房州刺史盧行簡坐贓杖殺己巳以湖南
觀察使盧行術為陜虢觀察使甲申詔曰慶成節朕之
生辰天下錫宴庶同歡泰不欲屠宰用表好生非是信
尚空門將希無妄之福恐中外臣庶不諭朕懷廣置齋
筵大集僧衆非獨凋耗物力兼恐致惑生靈自今宴會
蔬食任陳酺醢永為常例又勅慶成節宜令京兆尹准
上已重陽例於曲江會文武百寮延英奉觴宜權停戊
子以尚書戸部侍郎判度支王彦威為衞尉卿分司東
都冬十月辛卯朔詔改天后所撰三教珠英為海内珠
英戊戌詔嘉王運循王遹通王諶並可光祿大夫檢校
司空賜勳上柱國仍依百官例給料錢安王溶潁王瀍
並給料錢庚子慶成節賜羣臣宴于曲江上幸十六宅
與諸王宴樂癸卯宰臣判國子祭酒鄭覃進石壁九經
一百六十卷時上好文鄭覃以經義啓導稍折文章之
士遂奏置五經博士依後漢蔡伯喈刊碑列于太學創
立石壁九經諸儒校正訛謬上又令翰林勒字官唐玄
度復校字體又乖師法故石經立後數十年名儒皆不
窺之以為蕪累甚矣戊申以門下侍郎同平章事李固
言為劔南西川節度使依前同門下侍郎平章事甲寅
勅鹽鐵戸部度支三使下監院官皆郎官御史為之使
雖更改院官不得移替如顯有曠敗即具事以聞己未
以前西川節度使楊嗣復為戸部尚書充諸道鹽鐵轉
運使十一月辛酉朔壬戌以太子賓客分司東都殷侑
為忠武軍節度使癸亥狂病人劉德廣突入含元殿付
京兆府杖殺乙丑京師地震丁丑興元節度使令狐楚
卒丁亥以刑部尚書鄭澣為山南西道節度使己丑契
丹朝貢十二月庚寅朔丙申閤内對左右史裴素等上
自開成初復故事每入閤左右史執筆立於螭頭之下
君臣論奏得以備書故開成政事最詳於近代壬寅以
前忠武軍節度使杜悰為工部尚書判度支時悰既除
官久未謝恩戸部侍郎李珏奏杜悰為岐陽公主服假
内珏因言比來駙馬為公主行服三年所以士族之家
不願為國戚者以此帝大駭其奏即日詔曰制服輕重
必資典禮如聞往者駙馬為公主行服三年緣情之義
殊非故實違經之制今乃聞知宜行朞周永為定制
三年春正月庚申朔甲子宰臣李石遇盜於親仁里中
劔斷其馬尾又中流矢不甚傷是時京城大恐捕盜不
獲既而知仇士良所為乙丑常參官入朝者九人而已
餘皆潛竄累日方安丁卯詔故齊王湊贈懷懿太子戊
申以諸道鹽鐵轉運使正議大夫守戸部尚書上柱國
弘農郡開國伯食邑七百戸賜紫金魚袋楊嗣復可本
官同中書門下平章事朝議郎戸部侍郎判戸部事上
柱國賜紫金魚袋李珏可本官同中書門下平章事依
前判戸部事丙子以中書侍郎同中書門下平章事李
石為荆南節度使依前中書侍郎平章事丁丑以前荆
南節度使韋長為河南尹癸未詔去秋蝗蟲害稼處放
逋賦仍以本處常平倉賑貸是日大雪二月己丑朔乙
未上謂宰臣曰李宗閔在外數年可别與一官鄭覃陳
夷行曰宗閔養成鄭注幾覆朝廷其奸邪甚於李林甫
楊嗣復李珏奏曰太和末宗閔德裕同時得罪二年之
間德裕再量移為淮南節度使而宗閔尚在貶所凡事
貴得中不可但徇私情上曰與一郡可也丁酉以衡州
司馬李宗閔為杭州刺史庚子吏部奏去年所修長定
選格或乖往例頗不便人不可久行請却用舊格從之
乙巳詔僕射尚書侍郎左右丞大卿監每遇坐日宜令
兩人循次進對丁未以同州刺史孫簡為陜虢觀察使
代盧行術行術為福王傅分司東都乙酉禮部尚書許康
佐卒辛亥左丞盧載為同州防禦使三月己未朔庚午
封故陳王第十九男儼為宣城郡王故襄王第三男寀
為樂平郡王夏四月戊子朔己丑禮部尚書致仕徐晦
卒辛卯戸部侍郎崔龜從判本司事詔曰戸部侍郎兩
員今後先授上者宜令判本司錢穀加帶平章事判鹽
鐵度支兼中丞學士不在此限壬辰以給事中裴衮為
華州防禦使己酉改法曲為仙韶曲仍以伶官所處為
仙韶院兵部侍郎裴潾卒癸丑屯田郎中李衢沔王府
長史林贊等進所修皇唐玉牒一百五十卷五月丁巳
朔勅禮部貢院進士舉人歲限放三十人及第辛酉詔
前江西觀察使吳士規坐贓長流端州庚午月犯天心
大星癸未以吏部侍郎高鍇為鄂岳觀察使代高重以
重為兵部侍郎六月丁未朔辛酉出宫人四百八十送
兩街寺觀安置廢晉州平陽院礬官並歸州縣癸丑上
御紫宸對宰臣曰幣輕錢重如何楊嗣復曰此事已久
不可遽變其法法變則擾人但禁銅器斯得其要秋七
月丙辰朔壬戌陳許節度使殷侑卒甲子以衞尉卿王
彦威檢校禮部尚書充忠武軍節度使以右金吾衞大
將軍史孝章為邠寧節度使戊辰西川節度使李固言
再上表讓門下侍郎及檢校右僕射八月丙戌朔甲午
山南東道諸州大水田稼漂盡丁酉詔大河而南幅員
千里楚澤之北連亘數州以水潦暴至隄防潰溢既壊
廬舍復損田苖言念黎元罹此災沴或生業蕩盡農功
索然困餧彫殘豈能自濟宜令給事中盧弘宣往陳許
鄭滑曹濮等道宣慰刑部郎中崔瑨往山南東道鄂岳
蘄黃道宣慰己亥嘉王運薨魏博六州蝗食秋苖並盡
九月丙辰朔辛酉荆南李石讓中書侍郎乃改授檢校
兵部尚書壬戌上以皇太子慢遊敗度欲廢之中丞狄
兼謨垂涕切諫是夜移太子於少陽院殺太子宫人左
右數十人戊辰詔梁王等五人先於北内可却歸十六
宅辛未易定節度使張璠卒壬申以易州刺史李仲遷
為定州刺史充義武軍節度使戊寅以東都留守牛僧
孺為左僕射辛巳詔皇太子侍讀竇宗直隔日入少陽
院冬十月乙酉朔以尚書左丞崔琯檢校戸部尚書充
東都留守易定軍亂不納新使李仲遷立張璠子元益
為留後己丑以少府監張沼為黔中觀察使壬辰以右
金吾衞將軍高霞寓為夏綏銀宥節度使癸巳以中書
舍人李景讓為華州防禦使甲午慶成節命中人以酒
酺仙韶樂賜羣臣宴於曲江亭丁酉夏州節度使劉源
卒庚子皇太子薨於少陽院諡曰莊恪乙巳以左金吾
將軍郭旼為邠寧慶節度使是夜彗起於軫其長三丈
東西指己酉前邠寧節度使史孝章卒十一月乙卯朔
是夜彗孛東西竟天壬戌詔曰上天蓋高感應必由乎
人事寰宇雖廣理亂盡繫於君心從古已來必然之義
朕嗣膺寶位十有三年常尅已以恭虔每推誠於衆庶
將以導迎休應漸致輯熙期克荷於宗祧思保寧於華
夏而德有所未至信有所未孚災氣上騰天文謫見再
周朞月重擾星纏當求衣之時覩垂象之變兢懼惕厲
若蹈泉谷是用舉成湯之六事念宋景之一言詳求譴
告之端採聽銷禳之術必有精理藴於衆情冀屈法以
安人爰恤刑而原下應京城諸道見繫囚自十二月八
日已前死罪降流已下逓減一等十惡大逆殺人劫盜
官典犯贓不在此限今年遭水蝗蟲處並宜存撫賑給
以滄州節度使李彦佐為鄆曹濮節度使以德州刺史
滄景節度副使劉約為義昌軍節度使癸亥以宋州刺
史唐弘實為邕管經略使乙丑天平軍節度使王源中
卒庚午以翰林學士丁居晦為御史中丞壬申以蔡州
刺史韓威為定州刺史義武軍節度北平軍等使十二
月乙酉朔辛丑詔以河東節度使開府儀同三司守司
徒兼中書令太原尹北都留守上柱國晉國公食邑三
千戸裴度可守司徒中書令以兵部侍郎狄兼謨為河
東節度使丙午守太子太師尚書右僕射門下侍郎國
子祭酒同平章事鄭覃罷太子太師仍三五日入中書
日本國貢珍珠絹
四年春正月甲寅朔丁巳熒惑太白辰聚於南斗丁卯
夜於咸泰殿觀燈作樂三宫太后諸公等畢會上性節
儉延安公主衣裾寬大即時斥歸駙馬竇澣待罪詔曰
公主入參衣服踰制從夫之義過有所歸澣宜奪兩月
俸錢閏月甲申朔以吏部侍郎鄭肅檢校禮部尚書河
中晉綘慈隰等州節度使以蘇州刺史李道樞為浙東
觀察使以諫議大夫高元裕為御史中丞丙申以前河
中節度使李聽為太子太保己亥裴度自太原至上令
中人就第問疾辛丑以司農卿李玘為福建觀察使諫
官論其不可乃罷之丙午以大理卿盧貞為福建觀察
使丁未興元節度使鄭澣卒戊申闍婆國朝貢二月癸
酉朔辛酉以吏部侍郎歸融檢校禮部尚書充山南西
道節度使丙寅寒食節上御通化門以觀遊人戊辰幸
勤政樓觀角抵蹴踘三月癸未朔乙酉賜羣臣上已宴
於曲江是夜月掩東井第三星丙申司徒中書令裴度
卒癸酉浙東觀察使李道樞卒以戸部侍郎崔龜從為
宣歙觀察使代崔鄲以鄲為太常卿以楚州刺史蕭俶
為浙東觀察使夏四月壬子朔以右羽林統軍李昌元
為鄜坊節度使壬戌有麞出太廟五月辛丑朔丁亥閣
内上謂宰臣曰新修開元政要如何楊嗣復曰臣等未
見陛下欲以此書傳示子孫則宣付臣等參定可否緣
開元政事與貞觀不同玄宗或好畋遊或好聲色選賢
任能未得盡美撰述示後所貴作程豈容易哉丙申鄭
覃陳夷行罷知政事覃守左僕射夷行為吏部侍郎丙
午邠寧節度使郭旼卒天平魏博易定等管内蝗食秋
稼六月辛亥朔以長武城使符徹為邠寧節度使庚申
上幸十六宅安王潁王院宴樂賜與頗厚戊辰以久旱
分命祠禱每憂動於色宰臣等奏曰水旱時數使然乞
不過勞聖慮上改容言曰朕為人主無德及天下致兹
災旱又謫見於天若三日不雨當退歸南内更選賢明
以主天下宰臣嗚咽流涕各請策免是夜大雨霑霈丁
丑襄陽山竹結實其米可食秋七月庚辰朔西蜀水害
稼乙未夜月犯熒惑壬寅以河南尹韋長為平盧軍節
度使以刑部侍郎高錯為河南尹甲辰以大中大夫守
太常卿上柱國賜紫金魚袋崔鄲可本官同中書門下
平章事滄景淄青大水八月庚戌朔以給事中姚合為
陜虢觀察使辛亥郯王經薨丙辰邢州廢青山縣磁州
移昭義縣於固鎮驛癸亥以左僕射牛僧孺檢校司空
同平章事兼襄州刺史充山南東道節度使辛未夜流
星出羽林尾長八十餘尺滅後有聲如雷壬申鎮冀四
州蝗食稼至於野草樹葉皆盡九月己卯朔辛卯以劔
南東川節度楊汝士為吏部侍郎丁酉夜月掩東井第
三星辛丑以吏部侍郎陳夷行為華州鎮國軍防禦使
以蘇州刺史李穎為江西觀察使以諫議大夫馮定為
桂管觀察使甲辰以京兆尹鄭復為劔南東川節度使
丙午以前江西觀察使敬昕為京兆尹冬十月己酉朔
戊午慶成節賜羣臣宴於曲江亭辛酉夜星入斗魁前
桂管觀察使嚴謇卒丙寅制以敬宗第六男陳王成美
為皇太子丁丑太子太保李聽卒十一月己卯朔壬申
前福建觀察使唐扶卒己亥曲赦京城繫囚十二月己
酉朔癸丑貶光禄卿駙馬都尉韋讓為澧州長史乙卯
乾陵火以杭州刺史李宗閔為太子賓客分司東都辛
酉上不康百寮赴延英起居乙亥宰臣入謁見上于太
和殿是歲戸部計見管戸四百九十九萬六千七百五
十二
五年春正月戊寅朔上不康不受朝賀己卯詔立親弟
潁王瀍為皇太弟權勾當軍國事皇太子成美復為陳
王辛巳上崩於大明宫之太和殿壽享三十三羣臣諡
曰元聖昭獻皇帝廟號文宗其年八月十七日葬于章
陵
史臣曰昭獻皇帝恭儉儒雅出於自然承父兄奢弊之
餘當閽寺撓權之際而能以治易亂化危為安太和之
初可謂明矣初帝在藩時喜讀貞觀政要每見太宗孜
孜政道有意于兹洎即位之後每延英對宰臣率漏下
十一刻故事天子隻日視事帝謂宰輔曰朕欲與卿等
每日相見其輟朝放朝用雙日可也時憲宗郭后居興
慶宫曰太皇太后敬宗母寶歴太后及上母蕭太后時
呼三宫太后帝性仁孝三宫問安其情如一嘗内園進
櫻桃所司啓曰别賜三宫太后帝曰太后宫送物焉得
為賜遽取筆改賜為奉宗正寺以祭器朽敗請易之及
有司呈進命陳於别殿具冠帶而閱之容色悽然尤勤
於政理凡選内外羣官宰府進名帝必面訊其行能然
後補除中書用鴻臚卿張賈為衢州刺史賈好博朝辭
日帝謂之曰聞卿善長行對曰政事之餘聊與賓客為
戲非有所妨帝曰豈有好之而無妨也内外聞之悚息
而帝以累世變起禁闈尤側目於中官欲盡除之然訓
注狂狡之流制御無術矢謀旣誤幾致顚危所謂有帝
王之道而無帝王之才雖旰食焦憂不能弭患惜哉
贊曰昭獻統天洪惟令德心憤讐恥志除凶慝未殄夔
魖又生鬼蜮天未好治亂何由息
舊唐書卷十七下
舊唐書卷十七下考證
二月癸卯京師地震(臣德潛)按新書三月乙卯京師
地震舊書五行志亦同則二月癸卯之震乃錯簡也
當從新書
開成二年冬十月詔嘉王運循王遹通王諶並可光祿
大夫檢校司空賜勲上柱國沈炳震曰新書德宗
本紀及兩書諸王傳嘉王運于貞元十七年薨循王
遹雖不紀薨年然考代宗諸王唯原王逵薨于太和
六年餘則未有在文宗朝者此疑有誤後三年八月
書嘉王運薨亦誤
癸卯宰臣判國子祭酒鄭覃進石壁九經一百六十卷
(臣宗萬)按石經為鄭覃勘定勒石覃傳載覃奏起
居郎周墀水部員外郎崔球監察御史張次宗禮部
員外郎温業校定而題名于石者有四門館明經艾
居晦陳玠又文學館明經不知名一人將仕郎守句
容縣尉叚絳將仕郎守秘書省正字栢暠將仕郎守
四門助教陳莊士朝議郎知沔王友上柱國賜緋魚
袋唐玄度朝議郎守國子毛詩博士上柱國章師道
朝散大夫守國子司業騎都尉賜緋魚袋楊敬之并
覃共十人又冊府元龜載文宗命率更令韓泉充詳
定官則合之有十五人矣而或書或不書彼此互異
不可解也又按開成中唐玄度依司業舊本參詳改
正撰新加九經字樣一卷兼請於國學剙立石經雖
鄭覃輩成之其議實始于玄度也
三年冬十月以右金吾衞將軍高霞寓為夏綏銀宥節
度使(臣德潛)按高霞寓已卒于寶歴二年夏四月
丙辰此誤
舊唐書卷十七下考證
