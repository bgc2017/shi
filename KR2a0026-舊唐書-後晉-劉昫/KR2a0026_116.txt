舊唐書卷一百十六
後晉司空同中書門下平章事劉昫撰
列傳第六十六
肅宗代宗諸子肅宗十三子(代宗二十子)
越王係承天皇帝倓衞王佖彭王僅
兖王僴涇王侹鄆王榮襄王僙
杞王倕召王偲恭懿太子佋定王侗
淮陽王僖昭靖太子邈均王遐
睦王述丹王逾恩王連韓王迥
簡王遘益王廼隋王迅荆王選
蜀王遡忻王造韶王暹嘉王運
端王遇循王遹恭王通原王逵
雅王逸
肅宗皇帝十四子章敬皇后生代宗皇帝宫人孫氏生
越王係張氏生承天皇帝王氏生衞王佖陳婕妤生彭
王僅韋妃生兖王僴張美人生涇王侹裴昭儀生襄王
僙叚婕妤生杞王倕崔妃生召王偲張皇后生恭懿太
子佋定王侗宫人生鄆王榮宋王僖
越王係本名儋肅宗第二子也天寶中封南陽郡王授
特進至德二年十二月進封趙王乾元二年三月九節
度之兵潰扵河北史思明僭號扵相州王師未集朝廷
震駭詔以李光弼握兵關東以代子儀光弼請以親賢
統師七月詔曰握兵之要古先為重命帥之道心膂攸
憑是知靖難夷兇必資扵金革總戎授律實仗扵親賢
盖將底寧邦家保息黎獻者矣朕以薄德纉承鴻緒往
屬元兇暴亂中夏不寧上憑宗社之靈下藉熊羆之力
由是廓清咸洛拯此生人頃以河朔殘妖尚稽天討蛇
豕竊依扵城堡塗炭久被扵齊甿朕為人父母寧忘閔
念雖好生息戰每冀其歸降而餘孽昧恩靡聞于悔禍
所以軒后親征扵獯鬻周文致役扵昆夷古之用兵盖
非獲已越王係幼禀異操夙懷韜略負東平之文學藴
任城之智勇性惟忠孝持愛敬以立身志尚權謀有經
通之遠智知子者父方有屬扵維城擇能而授俾克申
扵戎律且兇徒嘯聚頗歴歲時惡既貫盈理當撲滅君
親有命可不敬乎俾展龍豹之韜永清梟獍之類可充
天下兵馬元帥仍令司空兼侍中薊國公光弼副知節
度行營事應緣軍司署置所司準式九月史思明陷洛
陽光弼以副元帥董兵守河陽王不出京師十月下詔
車駕親征諫官論奏乃止王請行不許三年四月改封
越王寶應元年四月肅宗寝疾彌留皇后張氏與中官
李輔國有隟因皇太子監國謀誅輔國使人以肅宗命
召太子入宫皇后謂太子曰賊臣輔國久典禁軍四方
詔令皆出其口頃矯制命逼徙聖皇今聖體彌留心懷
怏怏常忌吾與汝又聞射生内侍程元振結託黃門將
圖不軌若不誅之禍在頃刻太子泣而對曰此二人是
陛下勲舊内臣今聖躬不康重以此事驚撓聖慮情所
難任若决行此命當出外徐圖之后知太子難與共事
乃召係謂之曰皇太子仁惠不足以圖平禍難復以除
輔國謀告之曰汝能行此事乎係曰能后令内謁者監
叚恒俊與越王謀召中官有武勇者二百餘人授甲扵
長生殿是月乙丑皇后矯詔召太子程元振伺知之告
輔國元振握兵扵凌霄門候之太子既至以難告太子
曰必無此事聖恙危篤吾豈懼死不赴召乎元振曰為
社稷計行則禍及矣遂以兵護太子匿扵飛龍廐丙寅
夜元振輔國勒兵扵三殿前收捕越王及同謀内侍朱
光輝叚恒俊等百餘人禁繫幽皇后扵别殿侍者十數
人随之是日皇后越王俱為輔國所害係子建逌逾建
建中元年十一月封武威郡王授殿中監同正員逌封興
道郡王授中監同正員逾封齊國公光禄卿同正員
承天皇帝倓肅宗第三子也天寳中封建寧郡王授太
常卿同正員英毅有才略善射禄山之亂玄宗幸蜀倓
兄弟典親兵扈從車駕渡渭百姓遮道乞留太子太子
諭之曰至尊奔播吾不忍違離左右俟吾見上奏聞倓
扵行宫謂太子曰逆胡犯順四海分崩不因人情何以
興復夫有國家者大孝莫若存社稷今從至尊入蜀則
散關已東非皇家所有何以維屬人情殿下宜購募豪
傑暫往河西收拾戎馬點集防邊將卒不下十萬人光
弼子儀全軍河朔謀為興復計之上也廣平王亦贊成
之扵是令李輔國奏聞玄宗忻然聽納乃分從官士卒
以遣之時敗卒膽破兵仗不完太子既北上渡渭一日
百戰倓自選驍騎數百衞從每蒼黃顛沛之際血戰在
前太子或過時不得食倓涕泗不自勝上尤憐之軍士
屬目歸扵倓至靈武太子即帝位廣平既為元子欲以
倓為天下兵馬元帥侍臣曰廣平王冡嗣有君人之量
上曰廣平地當儲貳何假更為元帥左右曰廣平今未
冊立艱難時人尤屬望扵元帥況太子從曰撫軍守曰
監國今之元帥撫軍也廣平為宜遂以廣平為元帥倓
典親軍李輔國為元帥府司馬時張良娣有寵倓性忠
謇因侍上屢言良娣頗自恣輔國連結内外欲傾動皇
嗣自是日為良娣輔國所構云建寧恨不得兵權頗畜
異志肅宗怒賜倓死既而省悟悔之明年冬廣平王收
復兩京遣判官李泌入朝獻捷泌與上有東宫之舊從
容語及建寧事肅宗改容謂泌曰倓扵艱難時實得氣
力無故為下人之所間欲圖害其兄朕以社稷大計割
愛而為之所也泌對曰爾時臣在河西豈不知其故廣
平兄弟天倫篤睦至今廣平言及建寧則嗚咽不已陛
下之言出扵讒口也帝因泣下曰事已及此無如之何
泌因奏曰臣幼稚時念黃臺瓜辭陛下嘗聞其說乎高
宗大帝有八子睿宗最幼天后所生四子自為行第故
睿宗第四長曰孝敬皇帝為太子監國而仁明孝悌天
后方圖臨朝乃鴆殺孝敬立雍王賢為太子賢每日憂
惕知必不保全與二弟同侍扵父母之側無由敢言乃
作黃臺瓜辭令樂工歌之冀天后聞之省悟即生哀愍
辭云種瓜黃臺下瓜熟子離離一摘使瓜好再摘令瓜
稀三摘猶尚可四摘抱蔓歸而太子賢終為天后所逐
死于黔中陛下有今日運祚已一摘矣慎無再摘上愕
然曰公安得有是言時廣平王立大功亦為張皇后所
忌潛搆流言泌因事諷動之及代宗即位深思建寧之
冤追贈齊王大歷三年五月詔曰故齊王倓承天祚之
慶保鴻名之光降志尊賢高才好學藝文博洽智略宏
通斷必知来謀皆先事識無不逹理至逾精乃者寇盜
横流鑾輿南幸先聖以宸扆之戀將侍君親惟王以宗
廟之重誓寧家國克協朕志載符天時立辨羣議之非
同獻五原之計中興之盛實藉竒功景命不融早從厚
穸天倫之愛震惕良深流涕追封胙于東海頃加表飾
未極哀榮夫以參舊邦再造之勤成天下一家之業而
存未峻其等殁未尊其稱非所以旌徽烈明至公也朕
以眇身纉膺大寶不及讓王之禮莫申太弟之嗣所懷
靡殫邈想逾切非常之命寵錫攸宜敬用追謚曰承天
皇帝與興信公主第十四女張氏冥婚謚曰恭順皇后
有司凖式擇日冊命改葬于順陵仍袝于奉天皇帝廟
同殿異室焉
衞王佖肅宗第四子天寶中封西平郡王授殿中監同
正員早薨寳應元年五月追贈衞王
彭王僅肅宗第五子天寶中封新城郡王授鴻臚卿同
正員至德二年十二月進封彭王乾元二年冬史思明
再䧟河洛關東用兵人情震懼羣臣請以親王遥統兵
柄三年四月詔曰古之哲王宅中御宇莫不内封子弟
外建藩維故周稱百代抑聞麟趾之美漢命六官亦樹
犬牙之制歴考前載率由舊章朕以薄德纉承鴻緒屬
豺狼未殄金革猶虞頼文武藎臣協心同德庶克清扵
玄祲期永保扵皇圖且授鉞分符義已先扵用武又維
城作翰道方弘扵建親咨爾分閫之崇成予磐石之固
彭王僅等鋃潢毓慶璿萼分輝忠孝禀扵天成文武稱
其備用今三秦之地萬國来庭誠宜列皇子以建封崇
懿藩而制勝是資固本委以臨戎彭王僅可充河西節
度大使兖王僴可充北庭節度大使涇王侹可充隴右
節度大使杞王倕可充陜西節度大使興王佋可充鳳
翔節度大使僅是歲薨子鎮授太僕卿同正員封常山
郡王
兖王僴肅宗第六子母韋妃刑部尚書堅之妹肅宗在
東宫選為太子妃生僴及永和公主後堅為李林甫誣構
被誅太子懼奏請與妃離異扵别宫安置僴天寶中封
潁川郡王授太子詹事同正員至德二年十二月進封
兖王乾元三年領北庭節度大使寶應元年薨
涇王侹肅宗第七子天寶中封東陽郡王授光禄卿同
正員至德二載十二月進封涇王乾元三年領隴右節
度大使興元元年薨
鄆王榮肅宗第八子天寶中封靈昌郡王早世寶應元
年五月追贈鄆王
襄王僙肅宗第九子至德二載十二月封襄王貞元七
年正月薨
杞王倕肅宗第十子母叚婕妤貞元六年六月贈為昭
儀倕至德二載封貞元十四年薨
召王偲肅宗第十一子至德二載十二月封元和元年
薨
恭懿太子佋肅宗第十二子至德二載封興王上元元
年六月薨佋皇后張氏所生上尤鍾愛后屢危太子欲
以興王為儲貳會薨而止七月丁亥詔曰厚禮所以飾
終易名所以表行況情鍾天屬寵及褒封載疇加等之
美式備元儲之贈永懷軫念有惻彛章第十二子故興
王佋毓慶璿源分華若木天資純孝神假聰明河間聚
書幼聞樂善之旨延陵聽樂早得知音之妙頃以暫嬰
沉瘵殆積旬時而資敬益彰穎悟逾爽愛親之戀言不
間扵斯湏告訣之辭事先符扵夢寐顧惟至性實切深
哀將祚土析珪載崇藩翰聞詩對易爰就琢磨方冀成
立豈期天喪瑶英始茂遽摧扵當春隙駟俄遷忽沉扵
厚夜興言痛悼閔惜良深宜賁寵扵青宫俾哀榮扵玄
穸可贈太子謚曰恭懿應緣喪葬所司凖式仍令京兆
尹劉晏充監護使詔宰臣李揆持節冊命十一月葬于
高陽原其哀冊曰維上元元年太歲庚子六月己未朔
二十六日甲申皇第十二子持節鳳翔等四州節度觀
察大使興王佋薨于中京内邸殯于寝之西階粤八月
丁亥冊贈皇太子廟號恭懿冬十一月庚寅詔葬于長
安之高陽原禮也鷰隧開封龍輼進轍陳祖載而就位
儼塗芻以成列皇帝哀玉林之閟景憫璿萼之惟霜贍
龍綍而增思懷鴈池而永傷考謚惟古褒崇有式爰詔
史司恭宣懿德其辭曰惟天祚唐累葉重光中興宸景
再紐乾綱本枝建國磐石疏疆克開龍胤實曰賢王驪
源孕彩日幹騰芳深仁廣孝藴藝含章秀發童年惠彰
齔齒蹈禮知方承尊叶旨對日流辯占鳳擅美魯衞後
塵間平絶軌胡孽初構王師未班爰從襁褓載歴險艱
愛備中掖名崇懿藩居常禀訓動不違顔禮及佩觽朝
加分器胙土延渥登壇受帥玉質金聲文經武緯樂善
為寳崇儒是貴濬哲外朗温文内深閱書成誦觀樂表
音五經在口六律諧心才優藝洽絶古超今蛇豕猶梗
寰區未乂滌慮祈真焚香演偈食去葷血心依定慧庶
福邦家俾清兇穢霧露嬰疾聰明害神沉痾始遘彌曠
盈旬止慮無擾發言有倫在膏方亟問膳逾勤雲物告
徵星辰變象楚藥無救秦醫莫仗靈儀窅而上賓徽音
邈其長往違舊邸扵青社即幽陵扵黃壌嗚呼哀哉䰟
氣奪兮去何之精靈存兮孝有思念君親之永隔託夢
寐而来辭延桂宫而震悼貫椒壼而纏悲旌遺芳扵碣
館賁新命扵儲闈嗚呼哀哉先遠戒候占龜獻吉指鶉
野而西臨背鳳城而右出天慘慘而苦霧山蒼蒼而曀
日望馳道而長辭赴幽塗而永畢嗚呼哀哉生為寵王
兮宸愛所鍾殁追上嗣兮朝典斯崇升玉笙扵洞府閱
銀棨扵泉宫金石誰固人生有終簡冊攸記兮德音無
窮敢直詞扵篆美庶永代而成風嗚呼哀哉佋薨時年
八歲既薨之夕肅宗張后俱夢佋有如平昔拜辭流涕
而去帝方寝疾追念過深故特以儲闈之贈寵之上疾
累月方平
定王侗肅宗第十三子亦張后所生佋之母弟至德二
載封定王寶應初薨時年甚幼
宋王僖肅宗第十四子初封淮陽王早夭追封宋王
代宗皇帝二十子睿真皇后沈氏生德宗皇帝崔妃生
昭靖太子獨孤皇后生韓王迥餘十七王舊史不載母
氏所出
昭靖太子邈代宗第二子寶歴元年封鄭王大歷初代
皇太子為天下兵馬元帥王好讀書以儒行聞大歷九
年薨廢朝三日由是罷元帥之職上惜其才早夭冊贈
昭靖太子葬扵萬年縣界
均王遐代宗第三子早夭貞元八年追封
睦王述代宗第四子大歷九年冬田承嗣謀亂河朔時
鄭王居長典兵師不幸薨落諸王皆幼多未封建大臣
奏議請封親王分領戎師以威天下十年二月詔曰虞
夏之制諸子疏封漢魏以還十連授律是用錫珪班瑞
盤石開疆信通邑之紀綱為中都之屏翰然則旌鉞之
寄推擇攸難因親之任各膺其命第四子述第五子逾
第六子連第七子迥第八子遘第十三子造第十四子
暹第十五子運第十六子遇第十七子遹第十八子通
第十九子逵第二十子逸等並敏茂純懿禀扵衷誠温
良孝恭形扵進對動皆合義居必有常可以理衆靖人
撫封宣化而總列城之賦繕分閫之謀克勤公家允輔
王室今則均茅社之寵盛槐庭之儀授鉞登車嗣兹朝
典維城之固爾其懋哉述可封睦王充嶺南節度支度
營田五府經略觀察處置等大使逾可封郴王充渭北
鄜坊等州節度大使連可封恩王韓王迥可汴宋等節
度觀察處置等大使遘可封鄜王造可封忻王充昭義
軍節度觀察處置等大使暹可封韶王運可封嘉王遇
可封端王遹可封循王通可封恭王逵可封原王逸可
封雅王仍並可封開府儀同三司是時皇子勝衣者盡
加王爵不出閤德宗朝述為諸王之長時分命中使周
行天下求訪沈太后詔以睦王為奉迎太后使以工部
尚書喬琳副之貞元七年薨
丹王逾代宗第五子大歷十年封郴王領渭北鄜坊節
度大使建中四年改丹王元和十五年薨
恩王連代宗第六子大歷十年封元和十二年薨
韓王迥代宗第七子以母寵既生而受封雖沖幼恩在
鄭王之亞寶應元年封韓王貞元十二年薨時年四十
七
簡王遘代宗第八子大歷十年封鄜王建中四年改封
簡王元和四年薨
益王廼代宗第九子大歷四年封
隋王迅代宗第十子大歷十年封興元元年薨
荆王選代宗第十一子早世建中二年正月追封荆王
贈開府儀同三司
蜀王遡代宗第十二子大歷十四年封本名遂建中二
年改今名
忻王造代宗第十三子大歷十年封仍領昭義軍節度
觀察大使元和六年薨
韶王暹代宗十四子大歷十年封貞元十二年薨
嘉王運代宗十五子大歷十年封貞元十七年薨
端王遇代宗十六子大歷十年封貞元七年薨
循王遹代宗第十七子大歷十年封
恭王通代宗第十八子大歷十年封
原王逵代宗第十九子大歷十年封太和六年薨
雅王逸代宗第二十子大歷十年封貞元十五年薨
史臣曰豔妻破國孽子敗宗前代英傑之君率不免扵
斯累者何也良以愛惡不由扵義斷毁譽遽逐扵情移
雖申生孝己之仁卒不能廽君父之愛悲哉孝宣皇帝
當屯剥之運收忠義之心忍行愛子之刑終宥姦閹之
罪大雅君子為之痛心張后卒以凶终固其宜矣
讃曰牀簀之愛人情易惑以義制情哲王令德李侯悟
主韻諧金石襃謚建寧良堪太息
舊唐書卷一百十六
