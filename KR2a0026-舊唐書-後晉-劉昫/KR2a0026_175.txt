舊唐書卷一百七十五
後晉司空同中書門下平章事劉昫撰
列傳第一百二十五
憲宗二十子穆宗五子敬宗五子
文宗二子武宗五子宣宗十一子
懿宗八子僖宗二子昭宗十子(嗣襄王煴朱玫王行瑜附)
憲宗二十子穆宗皇帝宣宗皇帝惠昭太子寧灃王惲
深王悰洋王忻絳王悟建王恪鄜王憬瓊王悦沔王恂
婺王懌茂王愔淄王恊衡王憺澶王㤝棣王惴彭王惕
信王憻榮王情
惠昭太子寧憲宗長子也母曰紀美人貞元二十一年
四月封平原郡王元和元年八月進封鄧王四年閠二
月立為皇太子改名宙尋復今名其年有司將行册禮
以孟夏孟秋再卜日臨事皆以雨罷至十月方行册禮
元和六年十二月薨年十九廢朝十三日時勅國子司
業裴茝攝太博士西内勾當茝通習古今禮儀嘗為
太博士及官至郎中每兼其職至改司業方罷兼領
國典無皇太子薨禮故又命茝領之廢朝十三日蓋用
期服以日易月之制也諡曰惠昭
灃王惲憲宗第二子也本名寬貞元二十一年封同安
郡王元和元年進封灃王七年改今名時吐突承璀恩
寵特異惠昭太子薨議立儲副承璀獨排羣議屬灃王
欲以威權自樹賴憲宗明斷不惑上將册拜太子詔翰
林學士崔羣代灃王作讓表一章羣奏曰凡事已合當
之而不為則有退讓焉上深納之及憲宗晏駕承璀死
王亦薨於其夕以元和十五年四月丁丑發喪廢朝三
日長子漢東陽郡王次子源安陸郡王第三子演臨安
郡王
深王悰本名察憲宗第四子也貞元二十一年封彭城
郡王元和元年進封深王改今名長子潭河内郡王次
子淑吳興郡王
洋王忻本名寰憲宗第五子也貞元二十一年封為高
密郡王元和元年進封洋王七年改今名太和二年薨
長子沛太和八年封潁川郡王
絳王悟本名寮憲宗第六子也貞元二十一年封文安
郡王元和元年進封絳王七年改今名寳歷二年冬遇
害長子洙太和八年封新安郡王第二子滂封高平郡
王
建王恪本名審憲宗第十子也元和元年八月淄青節
度李師古卒其弟師道擅領軍務以邀符節朝廷方興
討罰之師不欲分兵兩地乃封審為建王間一日授開
府儀同三司鄆州大都督充平盧軍淄青等州節度營
田觀察處置陸運海運押新羅渤海兩蕃等使而以師
道為節度留後不出閤七年改今名長慶元年薨
鄜王憬長慶元年封開成四年七月薨長子溥平陽郡
王
瓊王悦長慶元年封第二子津河間郡王
沔王恂長慶元年封長子瀛晉陵郡王
婺王懌長慶元年封長子清新平郡王
茂王愔長慶元年封長子潓武功郡王
淄王恊憲宗第十四子也長慶元年封開成元年薨長
子澣太和八年八月封許昌郡王第三子涣馮翊郡王
衡王憺長慶元年封長子涉晉平郡王
澶王㤝長慶元年封長子濘鴈門郡王
棣王惴大中六年封咸通三年薨
彭王愓大中三年封
信王憻大中十四年封咸通八年薨
榮王㥽咸通三年封廣明元年授開府儀
同三司守司空其年薨其子令平嗣王
穆宗五子敬宗皇帝文宗皇帝武宗皇帝懷懿太子凑
安王溶
懷懿太子凑穆宗第六子少寬和溫雅齊莊有度長慶
初封漳王文宗以王守澄恃權深怒閹官欲盡誅之密
令宰相宋申錫與外臣謀畫其計守澄門人鄭注伺知
其事欲先事誅申錫以漳王賢而有望乃令神策虞候
豆盧著告變言十六宅宮市典晏敬則朱訓與申錫親
吏王師文同謀不軌朱訓與王師文言聖上多病太子
年小若立兄弟次是漳王要先結託乃於師文處得銀
五鋌絹八百匹又晏敬則於十六宅將出漳王吳綾汗
衫一領熟線綾一匹以答申錫其事皆鄭注憑虚結構
而擒朱訓等於黃門獄鍜鍊偽成其欵居三四日朝臣
方悟其誣構諫官崔玄亮等閤中極諫叩頭出血請出
申錫獄付外勘鞫鄭注輩恐其偽迹敗露乃請行貶黜
制曰王者教先入愛義不遺親豈於同氣之中可致異
詞之間如或慎修不至詿誤有聞構為厲階犯我邦紀
未加殛竄尚屈彛章漳王凑手足之親盤石是固居崇
寵秩列在戚藩頃多克順之心亦有尚賢之志而滿盈
生患敗覆是圖姦凶會同謀議聯及汚我皇化彰于外
朝初駭予衷再驚羣聽尚以未具獄詞猶資審慎建侯
之命姑務從寬可降封巢縣公制下上令中使齎巢縣
官告就十宅賜凑言國法湏此爾宜寬勉八年薨贈封
齊王鄭注伏誅帝思凑被陷而心傷之開成三年正月
制曰褒善飾終王者常典况我友于之愛手足之親永
言痛悼之懷用錫元良之命故齊王凑孕靈天宇擢秀
本枝孝敬知於孩提惠和洽於親愛將固磐石遂分茅
社學探蟻術之精智有象舟之妙好書樂善造次不失
其清規置醴尊師風雨不忘其至敬方期台耉以保怡
怡天胡不仁殲我同氣念周宣好愛之分長慟莫追覽
魏文榮樂之言軫懷無已繇是稽諸前典式展追榮特
峻彛章表恩泉壤雖禮命之儀則爾而天倫之恨何攄
遐想幽魂宜膺寵數可贈懷懿太子有司擇日册命
安王溶穆宗第八子母楊賢妃長慶元年封太和八年
授開府儀同三司檢校吏部尚書開成初勅安王潁王
並以百官例逐月給料錢武宗即位李德裕秉政或告
文宗崩時楊嗣復以與賢妃宗家欲立安王為嗣故王
受禍嗣復貶官
敬宗五子悼懷太子普梁王休復襄王執中紀王言揚
陳王成美
悼懷太子普敬宗長子也母曰郭妃寳歷元年封晉王
太和二年薨年五歲上撫念之甚厚册贈悼懷太子
梁王休復開成二年八月詔曰王者胙土畫疆封建子
弟所以承衛帝室蕃茂本枝祖宗成式朕曷敢廢况天
付正性夙奉至訓尊賢好善體仁由禮是可舉建侯之
命膺分社之榮親親賢賢於是乎在敬宗皇帝第二子
休復第三子執中第四子言揚第六子成美皆氣蘊中
和行推敬慎游泳墳索佩服師言宜開土宇之封用申
睦族之典休復可封梁王執中可封襄王言揚可封紀
王成美可封陳王宜令有司擇日備禮册命
襄王執中與梁王同時受封第三男寀樂平郡王
紀王與襄王同時受封
陳王成美與紀王言揚同時受封開成四年十月詔曰
古先哲王之有天下也何嘗不正國本而承天序建儲
貳而主重離朕以寡昧祗荷丕圖虔恭寅畏思固鴻業
慎擇全懿曠于旬時而卿士獻謀龜筮告吉以為少陽
虚位願舉盛儀列聖垂休俾合予志選賢而立式表無
私敬宗皇帝第六男陳王成美天假忠孝日新道德温
文合雅謙敬保和裕端明之體度尚詩書之辭訓言皆
中禮行不違仁是可以訓考舊章欽若成命授之匕鬯
以奉粢盛宜廻朱邸之榮俾踐青宮之重可立為皇太
子宜令所司擇日備禮册命自莊恪太子薨將相大臣
洎職言者拜章面陳凡累月上遂命立陳王未行册禮
復降仍舊其年殂於藩邸第十九男儼宣城郡王
文宗二子莊恪太子永蔣王宗儉
莊恪太子永文宗長子也母曰王德妃太和四年正月
封魯王六年上以王年幼思得賢傅輔導之時王傅和
元亮因待制召問元亮出於卒史不知書一不能對後
宰相延英奏事上從容曰魯王質性可教宜擇賢士大
夫為官屬不可復用和元亮之輩因以戶部侍郎庾敬
休守本官兼魯王傅太常卿鄭肅守本官兼王府長史
戶部郎中李踐方守本官兼王府司馬其年十月降詔
册為皇太子上自即位承敬宗盤遊荒怠之後恭儉惕
慎以安天下以晉王謹愿且欲建為儲貳未幾晉王薨
上哀悼甚不復言東宮事久之今有是命中外慶悦後
以王起陳夷行為侍讀開成三年上以皇太子宴遊敗
度不可教導將議廢黜特開延英召宰臣及兩省御史
臺五品已上南班四品已上官對宰臣及衆官以為儲
后年小可俟改過國本至重願寬宥御史中丞狄兼謩
上前雪涕以諫詞理懇切翌日翰林學士六人洎神策
六軍軍使十六人又進表陳論上意稍觧其日一更太
子歸少陽院以中人張克已栢常心充少陽院使如京
使王少華判官袁載和及品官白身内園小兒官人等
數十人連坐至死及剥色流竄尋詔侍讀竇宗直周敬
慎依前隔日入少陽院其年薨勅兵部尚書王起撰哀
册文曰維大唐開成三年歲次戊午十月乙酉朔十六
日庚子皇太子薨于少陽院十七日辛丑遷座于大吉
殿十一月乙夘朔二十四日戊寅命册使太子太師兼
右僕射門下侍郎國子祭酒平章事鄭覃副使中書侍
郎平章事楊嗣復持節册諡曰莊恪十二月乙酉朔十
二日丙申葬于驪山之北原莊恪陵禮也玉琯歲窮金
壺漏盡祖奠告徹哀笳將引庭滅燎而月寒路搖旍而
風緊皇帝念主鬯之缺位悼佩觿之夭年銅樓已閉銀
牒徒懸方追思於對日遽冥寞而賓天典册具舉文物
咸備爰詔侍臣顯揚上嗣其詞曰皇矣帝緒肇基綿古
種德尊道宗文祖武上聖開成天下和平儲祉發祥是
生元良覃訏之初岐嶷用彰蘊才游藝玉裕金相既免
孩提是加封殖俾維城於東魯錫介珪於上國辭榮朱
邸正位青宮尊師重傅養德含聰畏馳道而不絶問寢
門而益恭招賢警戒齒胄謙冲冀日躋於三善奉天慈
於九重漢莊好學既顯於外魏丕能文方循於内美不
二於顔過嘉得三於鯉退焜燿甲觀鏗鏘瑜珮方積善
於為山何反真而游岱嗚呼哀哉憂兢損夀沉痾始遘
羣望並走百靈宜祐吳客之問徒為越人之方靡救占
前星之掩曜知東朝之降咎天垂象而則然人由已而
何有嗚呼哀哉税駕乘華兮即宮夜臺鳳笙長絶兮蜃
輅徐來啟青宮而右出歴玄灞而左廻度凋林兮魂斷
入曠野兮心摧水助挽而幽咽雲帶翣而徘徊悲佳城
之已掩見新廟之方開嗚呼哀哉授經兮曷期執紼兮
增欷九原作兮何嗟及七日還兮安可希有少海之波
逝無西園之蓋飛商山之羽翼已散望苑之賓客咸歸
瑟彼玉簡閟于泉扉用傳信於文字願不昧於音徽嗚
呼哀哉初上以太子稍長不循法度昵近小人欲加廢
黜廹於公卿之請乃止太子終不悛改至是暴薨時傳
云太子德妃之出也晚年寵衰賢妃楊氏恩渥方深懼
太子他日不利於己故日加誣譖太子終不能自辨明
也太子既薨上意追悔四年因會寧殿宴小兒緣橦有
一夫在下憂其墮地有若狂者上問之乃其父也上因
感泣謂左右曰朕富有天下不能全一子遂召樂官劉
楚材宮人張十十等責之曰陷吾太子皆爾曹也今已
有太子更欲踵前耶立命殺之
蔣王宗儉文宗第二子開成二年封
武宗五子杞王峻開成五年封
益王峴兖王岐德王嶧昌王嵯皆會昌二年封
宣宗十一子懿宗皇帝餘並封王
靖懷太子漢會昌六年封雍王大中六年薨册贈靖懷
太子
雅王涇宣宗第二子大中元年封
衛王灌大中十一年封十四年薨
䕫王滋宣宗第三子也會昌六年封咸通四年薨
慶王沂第四子也會昌六年封大中十四年薨
濮王澤第五子也大中二年封
鄂王潤第六子也大中五年封乾符三年薨
懷王洽第七子也大中八年封
昭王汭第八子也大中八年封乾符三年薨
康王汶大中八年封
廣王澭大中十一年封
懿宗八子僖宗皇帝昭宗皇帝餘並封王
魏王佾咸通三年封
涼王健咸通三年封乾符六年薨
蜀王佶咸通三年封
威王偘咸通六年封郢王十年改封今王
吉王保咸通十三年封文德元年授開府儀
同三司檢校太傅仍加食邑三百戶
睦王倚咸通十三年封
僖宗二子建王震中和元年封
益王陞光啟三年十一月十四日封
昭宗十子哀帝餘並封王
德王裕昭宗長子也大順二年六月二十八日封乾寧
四年二月十四日册為皇太子時駕在華州韓建畏諸
王主兵誘防城卒張行思花重武相次告通王以下欲
殺建建他日又造訛言云諸王欲劫遷車駕别幸藩鎮
諸王懼詣建自陳建乃延入卧内密遣人奏云今日睦
王濟王韶王通王彭王韓王儀王陳王等八人到臣理
所不測事由臣竊量事體不合與諸王相見兼恐久在
臣所於事非宜忽然及門意不可測又上疏抗請歸十
六宅如是者數四帝不允建懼為諸王所圖乃以精甲
數千圍行宮請誅定州護駕軍都將李筠帝懼甚詔斬
筠於大雲橋其三都軍士尋放還本道殿後都亦與三
都元繞行宮扈蹕至是並急詔散之罷諸王兵柄建慮
上不悦乃上表請立德王為皇太子其年八月嗣延王
戒丕自太原還詔與通王已下八王並賜死于石堤谷
光化末樞密使劉季述王仲先等幽昭宗於東内册裕
為帝及天復初誅季述仲先與寺人藏於右軍羣臣請
殺之昭宗曰太子冲幼為賊輩所立依舊令歸少陽院
及朱全忠自鳳翔迎駕還京以德王眉目疎秀春秋漸
盛常惡之謂崔胤曰德王曾竊居寳位天下知之大義
滅親何得久留是教後代以不孝也請公密啟胤然之
昭宗不納他日言於全忠全忠曰此國家大事臣安敢
竊議乃崔胤賣臣也尋以哀帝為天下兵馬元帥後昭
宗至洛下一日幸福先寺謂樞密使蔣玄暉曰德王朕
之愛子全忠何故湏令廢之又欲殺之言訖淚下因齧
其中指血流玄暉具報全忠由是轉恚昭宗遇弑之日
蔣玄暉於内西置社筵酒酣德王已下六王皆為玄暉
所殺投屍九曲池
棣王祤乾寧元年封
虔王禊沂王禋遂王禕並與棣王同時封册
景王祕乾寧四年十月二十二日封
祁王祺與景王同時封册
雅王禛瓊王祥並光化元年封
嗣襄王煴性柔善無他能光啟二年春駕在寳雞西軍
逼請幸岐隴帝以數十騎自大散關幸興元時煴有疾
不能從因為朱玫所挾至鳳翔有臺省官從行未及者
僅百人四月玫乃與宰相蕭遘裴澈率羣寮册煴為監
國煴以鄭昌圖判度支而鹽鐵戶部各置副使三司之
事一以委焉目曰廢置相公五月煴遣偽戶部侍郎柳
陟等十餘人分諭關東河北諸道納偽命者甚衆十月
朱玫率蕭遘等册煴為帝改元曰永貞遙尊僖宗為太
上元皇聖帝初河中王重榮表率東諸侯進貢唯蔡賊
與太原不順秦宗權自僭號太原不恊于朱玫故也及
王行瑜殺朱玫煴奔至渭上王重榮使人迎之煴與偽
百官泣别謂曰朕見重榮當令與卿等各備所服以接
卿殺朱玫之翌日煴為鄜州亂軍所殺行瑜遂函首送
行在煴四月監國至十二月死凡在偽位九月矣
朱玫者邠州人也少從邊以功歴郡守乾符末領邠寧
節制中和中收復京師與太原李克用東方達同制加
使相光啟元年冬受詔招討河中軍敗以軍容使田令
孜失策時諸軍皆怒乃徇人情表請誅令孜令孜與楊
復恭挾帝西幸玫又失策乃虜嗣襄王煴與蕭遘等同
立為帝大行封拜以啖諸侯而天下之人歸者十五六
焉與李昌符始謀册立及後玫自稱大丞相吐握在已
昌符怒之乃以表送欵行在復密結樞密使楊復恭人
心乃離時行在出令有能斬朱玫首者則授以邠帥賊
將王行瑜以大唐峯不利退保鳳州終慮得罪與腹心
密謀徑入京師時玫有第在和善里行瑜率兵仗入見
玫猶責以擅還行瑜曰我要代爾領邠州節制何復多
言遂斬之
王行瑜者邠州人也少隷本軍事朱玫為偏將平巢寇
有功光啟二年玫册嗣襄王煴為偽帝授天平軍節度
使領兵守大散關攻大唐峯為李鋌所敗乃送款行在
以部下反攻朱玫于闕下斬之因授邠州節度使後平
楊守亮于山南以功累加至中書令景福中逼朝廷加
尚書令宰臣韋昭度密奏不可會韓建李茂貞稱兵入
覲欲行廢立不果乃請殺昭度與李磎是歲又遣弟行
約攻河中河中引太原軍至由是大敗行約行實劫駕
不獲遂歸邠州行瑜率兵屯梨園王師圍急行實行約
先敗次保龍泉行瑜又遁至邠州不能守乾化二年十
一月挈族至慶州為部下所殺
史臣曰自天寳已降内官握禁旅中闈纂繼皆出其心
故手纔攬於萬機目已睨於六宅防閑禁錮不近人情
文宗好古睦親至敦友悌悔前非於齊凑褒以儲闈付
後事於陳王歸其胄席或降輿朱邸對食瓊筵怡怡申
肺腑之情穆穆盡棣華之義近朝盛美可洽風謠昭肅
惑讒毒流安邸雖覽大臣之議欲使磐維竟無出閤之
儀終身幽枉谷風之怨可為傷心大中咸通已來寳圖
世及犬牙麟趾雖不迨於姬周豆什布謠未甚悲於宗
籍於姬不足比魏有餘
贊曰周封子弟運祚綿長管蔡勦絶魯魏克昌誅叛賞
順王者大綱法不私親棣萼其芳
舊唐書卷一百七十五
舊唐書卷一百七十五考證
陳王成美傳第十九男儼宣城郡王(臣酉)按新書宗
室表宣城王儼為玄宗子陳王珪子與此不合
襄王煴(臣酉)按煴肅宗子襄王僙之裔孫朱玫傳乃
虜嗣襄王煴王行瑜傳玫册嗣襄王煴為偽帝則右
一行封嗣之嗣字當在襄王上今改正
舊唐書卷一百七十五考證
