舊唐書卷一百八十二
後晉司空同中書門下平章事劉昫撰
列傳第一百三十二
王重榮(子珂)王處存(弟處直)諸葛爽
高駢(畢師鐸秦彦)時溥朱瑄(弟瑾)
王重榮河中人父縱鹽州刺史咸通中有邊功重榮以
父蔭補軍校與兄重盈俱號驍雄名讋軍中廣眀初重
榮為河中馬步軍都虞候巢賊據長安蒲帥李都不能
拒稱臣扵賊賊偽授重榮節度副使河中密邇亰師賊
徵求無已軍府疲扵供億賊使百軰填委傳舍重榮謂
都曰吾以外援未至詭謀附賊以紓難今軍府積實苦
被徵求復来收兵是賊危我也儻不改圖危亡必矣請
絶橋道嬰城自固都曰吾兵微力寡絶之立見其患唯
公圖之願以節鉞假公翌日都歸行在重榮知留後事
乃斬賊使求援鄰藩既而賊將朱温舟師自同州至黃
鄴之兵自華隂至數萬攻之重榮戒勵士衆大敗之獲
其兵仗軍聲益振朝廷遂授節鉞檢校司空時中和元
年夏也俄而忠武監軍楊復光率陳蔡之師萬人與重
榮合賊將李祥守華州重榮合勢攻之擒祥以徇俄而
朱温以同州降賊既失同華狂躁益熾黃巢自率精兵
數萬至梁田坡時重榮軍華隂南楊復光在渭北掎角
破賊出其不意大敗賊軍獲其將趙璋巢中流矢而退
而重榮之師亡耗殆半懼賊復来深憂之謂復光曰軍
雖小捷銳旅亡失萬一賊黨復来其將何軍以應吾之
成敗未可知也復光曰鴈門李僕射與僕家世事舊其
尊人與僕父兄同患難僕射奮不顧身死義知己儻得
李鴈門為援吾事濟矣因遣使傳詔徵兵眀年李克用
領兵至大敗巢賊收復亰城其倡義唘導之功實重榮
居首亰師平以功檢校太尉同平章事琅邪郡王光唘
元年僖宗還亰喪亂之後六軍初復國蔵虛竭觀軍容
使田令孜奏以安邑觧縣兩池榷課直屬省司以充贍
給舊事河中節度兼榷使每年額輸省課重榮累表論
列既循往例兼恃大功令孜不許奏請移重榮為定州
節度制下不奉詔令孜率禁軍攻之屯于沙苑為重榮
擊敗之十二月令孜挾天子出幸寳雞太原聞之乃與
重榮入援亰師遣使迎駕還宮令孜尤懼却劫幸山南
及朱玫立襄王稱制重榮不受命會太原之師扵河西
以圖興復眀年王行瑜殺朱玫僖宗反正重榮之忠力
居多重榮用法稍嚴季年尤甚部下常行儒者嘗有所
譴罰深銜之光唘三年六月行儒以兵攻府第重榮夜
出扵城外别墅詰旦為行儒所害行儒乃推重盈為帥
重盈既立誅行儒與其黨安集軍民乾寧初重盈卒軍
府推行軍司馬王珂為留後重盈子珙時為陜帥瑶為
絳州刺史珂即重榮兄重簡子出繼重榮繇是争為蒲
帥瑶珙上章論列又與朱温書云珂非吾兄弟家之蒼
頭也小字蟲兒安得繼嗣珂上章云亡父有興復之功
遣使求援扵太原太原保薦扵朝珙厚結王行瑜李茂
貞韓建為援三鎮互相表薦昭宗詔諭之曰吾以太原
與重榮有再造之功已俞其奏矣故眀年五月茂貞等
三人率兵入覲賊害時政請以河中授珙珙瑶連兵攻
河中李克用怒出師討三鎮瑶珙兵退克用拔絳州斬
瑶乃師扵渭北天子以珂為河中節度授以旄鉞仍充
供軍糧料使既誅王行瑜克用以女妻之珂親至太原
太原令李嗣昭將兵助珂攻珙珙每戰頻敗珙性惨刻
人有踰犯必斬首置扵座前言笑自若部下咸苦之因
其削弱皆懷離叛光化二年六月部將李璠殺珙自稱
留後光化末朱温初㐲鎮定將圖關輔屬劉季述廢立
之際亰師俶擾崔胤?乞師扵汴以圖反正温謂其將
張存敬侯言曰王珂恃太原之勢侮慢藩鄰骨肉相殘
自大其事爾為我持一繩以縛之存敬等率兵數萬渡
河由含山出其不意天復元年正月兵攻晉絳珂將絳
州刺史陶建釗晉州刺史張漢瑜既無備即開門降温
令别將何絪守晉州扼其援路二月存敬大軍逼河中
珂遣告急扵太原晉絳既當兵衝援師不能進珂妻書
告太原曰賊勢攻逼朝夕為俘囚乞食大梁大人安忍
不救克用曰賊阻前途衆寡不敵救則與爾兩亡可與
王郎歸朝廷珂計無從出即謀歸亰師又使人告李茂
貞曰聖上初返正詔藩鎮無相侵伐同匡王室朱公不
顧國家約束卒遣賊臣急攻敝邑則朱公之心可見矣
敝邑若亡則同華邠岐非君所能保也天子神器拱
手而授人矣此自然之勢也公可與華州令公早出精
銳固潼關以應敝邑僕自量不武請扵公之西偏求為
鎮守此地請公有之關西安危國祚延促繫公此舉也
茂貞不荅珂勢䠞將渡河歸亰師人情離合時河橋毁
圮凌澌鯁塞舟楫難濟珂族艤舟有日珂夜自慰諭守
陴者默然無應牙將劉訓夜半至珂寢門珂叱之曰兵
欲反耶訓觧衣袒臂曰公苟懷疑訓請斷臂珂曰事勢
如何計將安出訓曰若夜出整棹待濟人必争舟苟一
夫鴟張其禍莫測不如俟眀旦以情諭三軍願從者必
半然後登舟赴闕可以前濟不然則召諸將校且為欵
狀以緩賊軍徐圖向背策之上也珂然之即登城謂存
敬曰吾扵汴王有家世事分公宜退舍俟汴王至吾自
聽命存敬即日退舍三月朱温自洛陽至先哭於重榮
之墓悲不自勝陳辭致祭蒲人聞之感悅珂欲面縛牽
羊以見温報曰太師阿舅之恩何時可忘耶君若以
亡國之禮相見黃泉其謂我何及珂出迎之扵路握手
歔欷聮轡而入居半月以存敬守河中珂舉家徙于汴
後温令珂入覲遣人殺之於華州傳舍自重榮初帥河
中傳至珂二十年
王處存亰兆萬年縣勝業里人世隷神策軍為亰師富
族財産數百萬父宗自軍校累至檢校司空金吾大將
軍左街使遥領興元節度宗善興利乘時貿易由是富
擬王者仕宦因貲而貴侯服玉食僮奴萬指處存起家
右軍鎮使累至驍衛將軍左軍廵使乾符六年十月檢
校刑部尚書義武軍節度使眀年黃巢犯闕僖宗出幸
處存號哭累日不俟詔命即率夲軍入援遣二千人間
道往山南衛從車駕時李都守河中降賊會王重榮斬
偽使通使扵處存乃同盟誓師營扵渭北時巢賊僣號
天下藩鎮多受其偽命唯鄭畋守鳳翔鄭從讜守太原
處存王重榮首倡義舉以招太原俄而鄭畋破賊前鋒
王鐸自行在至故諸鎮翻然改圖以出勤王之師中和
元年四月涇原行軍唐弘夫敗賊將林言尚讓軍乘勝
進逼亰師處存自渭北親選驍卒五千皆以白繻為號
夜入亰城賊已遁去亰師故人見處存遮道慟哭歡呼
塞路軍人皆釋兵争據第宅坊市少年多帶白號雜軍
翌日賊偵知自灞上復襲亰師市人以為王師歡呼迎
之處存為賊所廹收軍還營賊怒召集兩市丁壯七八
萬併殺之血流成渠處存家在亰師世受國恩以賊寇
未平鑾輿出狩每言及時事未嘗不喑嗚流涕諸軍義
之前後遣使十軰迎李克用既奕世姻好特相欵昵洎
收亰師王鐸第其功勤王舉義處存為之最收城破賊
克用為之最以功檢校司空後又遣大將張公慶率勁
兵三千合諸軍滅賊巢扵泰山以功檢校司徙田令孜
討王重榮詔處存為河中節度處存上章申理言重榮
無罪有大功於國不宜輕有除改以摇藩鎮之心初幽
鎮兩藩兵甲彊盛易定於其間疲扵侵寇及匡威得志
驕盈恒欲兼并之賴與太原姻好每為之援處存亦睦
鄰以禮優撫軍民折節下士人多歸之以至抗衡列鎮
累加侍中檢校太尉乾寧二年九月卒年六十五贈太
子太師謚曰忠肅三軍以河朔舊事推其子副大使郜
為留後朝廷從而命之授以旄鉞尋加檢校司空同平
章事累至太保光化三年七月汴將張存敬進寇幽州
旋入祁溝郜遣馬步都將王處直將兵拒之為存敬所
敗退營沙河汴人進擊營扵懷德驛處直之衆奔撓城
中大恐十月郜委城擕族奔於太原太原累表授檢校
太尉天復初卒扵晉陽其弟鄴克用以女妻之歴嵐石
沔三州刺史大同軍防禦使天祐中卒處直字允明處
存母弟也初為定州後院軍都知兵馬使汴人入寇處
直拒戰不利而退三軍大譟推處直為帥及郜出奔乃
權留後事汴將張存敬攻城梯衝雲合處直登城呼曰
敝邑扵朝廷未嘗不忠於藩鄰未嘗失禮不君之涉
吾地何也朱温遣人報之曰何以附太原而弱鄰道處
直報曰吾兄與太原同時立勲王室地又親鄰脩好往
来常道也請從此改圖温許之仍歸罪扵孔目吏梁問
出絹十萬匹牛酒以犒汴軍存敬脩盟而退温因表授
旄鉞檢校左僕射天祐元年加太保封太原王後仕偽
梁授北平王檢校太尉不數歲復扵莊宗後十餘年為
其子都廢歸私第尋卒年六十一
諸葛爽青州博昌人役屬縣為伍伯為令所笞乃棄役
以里謳自給會龐勛之亂乃委身為徐卒累軍功至小
校官軍討徐龐勛勢䠞率百餘人與泗州守將陽羣歸
國累授汝州防禦使李琢為招討使討沙陁扵雲州表
爽為副廣眀元年賊陷亰師詔爽率代北行營兵馬赴
難關中爽軍屯櫟陽潼關不守車駕出幸爽乃降賊巢
以爽為河陽節度使巢賊敗復表歸國進位檢校司徒
時魏博韓簡軍勢方盛中和元年四月魏人攻河陽大
敗爽軍扵修武爽棄城遁走簡令大將守河陽乃出師
討曺全晸於鄆州十月孟州人復誘爽爽自金商率兵
千人復入河陽乃犒勞魏人令趙文㺹率之而去十一
月爽攻新鄕簡自鄆来逆戰軍扵獲嘉西北時簡將引
魏人入趨關輔誅除巢孽自有圖王之志三軍屢諫不
從偏將樂彦禎因衆心摇說激之牙軍奔歸魏州爽軍
乘之簡鄕兵八萬大敗奔騰亂死清水為之不流眀年
正月簡為牙軍所殺爽軍由是大振及巢賊將敗爽復
歸國爽雖起羣盗既貴之後善於為理所至法令澄清
人無怨歎人士以此多之光唘二年爽卒帳中將劉經
張言以爽子仲方為孟帥俄而蔡賊孫儒率衆攻之城
陷扵賊仲方歸於汴儒遂據孟州
高駢字千里幽州人祖崇文元和初功臣封南平王自
有傳父承眀神策虞候駢家世仕禁軍幼而朗拔好為
文多與儒者遊喜言理道兩軍中貴翕然稱重乃縻之
勇爵累歴神策都虞候會党項羌叛令率禁兵萬人戍
長武城時諸將禦羌無功唯駢伺隙用兵出無不捷懿
宗深嘉之西蕃寇邊移鎮秦州尋授秦州刺史夲州經
略使先是李琢為安南都護貪扵貨賄虐賦夷獠人多
怨叛遂結蠻軍合勢攻安南陷之自是累年亟命將帥
未能收復五年移駢為安南都護至則匡合五管之兵
期年之内招懷溪洞誅其首惡一戰而蠻卒遁去收復
交州郡邑又以廣州饋運艱澁駢視其水路自交至廣
多有巨石梗途乃購募工徒作法去之由是舟楫無滯
安南儲備不乏至今賴之天子嘉其才遷檢校工部尚
書鄆州刺史天平軍節度觀察等使治鄆之政民吏歌
之南詔蠻寇嶲州渡瀘肆掠乃以駢為成都尹劒南西
川節度觀察等使蜀土散惡成都比無垣墉駢乃計每
歲完葺之費甃之以塼甓雉堞由是完堅傳檄雲南以
兵壓境講信修好不敢入寇進位檢校尚書右僕射江
陵尹荆南節度觀察等使乾符四年進位檢校司空潤
州刺史鎮海軍節度浙江西道觀察等使進封燕國公
時草賊王仙芝陷荆襄宋威率諸道師討逐其衆離散
過江表天子以駢前鎮鄆軍民畏服仙芝徒黨鄆人也
故授駢京口節鉞以招懷之尋授諸道兵馬都統江淮
鹽鐵轉運等使駢令其將張璘梁纉分兵討賊前後累
捷降其首領數十人賊南趨嶺表天子嘉之六年冬進
位檢校司徒揚州大都督府長史淮南節度副大使知
節度事兵馬都統鹽鐵轉運使如故駢至淮南繕完城
壘招募軍旅土客之軍七萬乃傳檄徵天下兵威望大
振朝廷深倚賴之進位檢校太尉同平章事既而黃巢
賊合仙芝殘黨復陷湖南浙西州郡衆號百萬巢據廣
州求天平節鉞朝廷議欲以南海節鉞授之宰相盧擕
與駢素善以駢前在浙西已立討賊之效今方集諸道
之師扵淮甸不宜捨賊以弱士心鄭畋議且宜假賊方
鎮以紓難二人争論扵朝以言詞不遜由是兩罷之駢
方持兵柄聞朝議異同心頗不平之廣眀元年夏黃巢
之黨自嶺表北趨江淮由採石渡江張璘勒兵天長欲
擊之駢怨朝議有不附已者欲賊縱横河洛令朝廷聳
振則從而誅之大將畢師鐸曰妖賊百萬所經鎮戍若
蹈無人之境今朝廷所恃者都統破賊要害之地唯江
淮為首彼衆我寡若不據津要以擊之俾北渡長淮何
以扼束中原陷覆必矣駢駭然曰君言是也即令出軍
有愛將呂用之者以左道媚駢駢頗用其言用之懼師
鐸等立功即奪已權從容謂駢曰相公勲業高矣妖賊
未殄朝廷已有間言賊若盪平則威望震主功居不賞
公安稅駕耶為公良畫莫若觀釁自求多福駢深然之
乃止諸將但握兵保境而已其年冬賊陷河洛中使促
駢討賊冠盖相望駢終逗撓不行既而兩亰覆沒盧擕
死駢大閱軍師欲兼并兩浙為孫策三分之計天子在
蜀亟命出師中和二年五月雉雊扵揚州廨舍占者云
野鳥入室軍府將空駢心惡之其月盡出兵扵東塘結
壘而處每日教閱如赴難之勢仍與浙西周寳書請同
入援亰師寳大喜即點閱將赴之遣人偵之知其非實
駢在東塘凡百日復還廣陵盖禳雊雉之異也僖宗知
駢無赴難意乃以宰臣王鐸為亰城四面諸道行營兵
馬都統崔安?副之韋昭度領江淮鹽鐵轉運使增駢
階爵使務並停駢既失兵柄又落利權攘袂大詬累上
章論列語詞不遜其末章曰臣伏奉詔命令臣自省更
勿依違者臣仰天訴地血淚交流如劒戟攅心若湯火
在己只如黃巢大寇圍逼天長小城四旬有餘竟至敗
走臣散徵諸道兵甲盡出家財賞給而諸道多不發兵
財物即為己有縱然遣使徵得敕旨不許過淮其時黃
巢殘兇纔及二萬經過數千里軍鎮盡若無人只如潼
關已東止有一徑其為險固甚扵井陘豈有狂寇奔衝
累無阻礙即百二之地固是虚言神策六軍此時安在
陛下蒼黃西出内官奔命東来黎庶盡被殺傷衣冠悉
遭屠戮今則園陵開毁宗廟荆榛遠近痛傷遐邇嗟怨
雖然姦臣未悟陛下猶迷不思宗廟之焚燒不痛園陵
之開毁臣之痛也實在扵斯此事見之多年不獨知於
今日况自萑蒲盗起朝廷徵用至多上至帥臣下及裨
將以臣所料悉可坐擒用此為謀安能辦事陛下今用
王鐸盡主兵權誠知狂寇必殱梟巢即覆臣讀禮至宣
尼射扵矍相之圃盖觀者如堵牆使子路出延射曰潰
軍之將亡國之大夫與為人後者不入扵射也嚴誡如
斯圖功也豈宜容易陛下安忍委敗軍之將陷一儒臣
崔安?到處貪殘只如西川可為驗矣委之副貳詎可
平戎况天下兵驕在處僣越豈二儒士能戢彊兵萬一
乖張將何救助願陛下下念黎庶上為宗祧無使百代
有抱恨之臣千古留刮席之恥臣但慮寇生東土劉氏
復興即軹道之災豈獨往日乞陛下稍留神慮以安宗
社今賢才在野憸人滿朝致陛下為亡君此等計
將安出伏乞戮賣官鬻爵之軰徵鯁直公正之臣委之
重難置之左右剋復宮闕莫尚於斯若此時謗誹忠臣
沉埋烈士匡復宗社未見有期臣受國恩深不覺語切
無任憂懼之至詔報駢曰省表具悉卿一門忠孝三代
勲庸銘扵景鍾煥在青史卿承祖父之訓襲弓冶之基
起自禁軍從微至著始則囊錐露穎稍有知音尋則天
驥呈才急扵試效自秦州經略使授交趾節旄聮翩寵
榮汗漫富貴未嘗斷絶僅二十年卿報國之功亦可悉
數最顯赫者安南拒蠻至今海隅尚守次則汶陽之日
政聲洽平洎臨成都脅歸驃信三載之内亦無侵凌創
築羅城大新錦里其為雄壯實少比儔渚宮不暇於施
為便當移鎮建鄴纔聞扵安静旋即渡江自到廣陵併
鍾多壘即亦招降草寇救援臨淮大約昭灼功勲不大
扵此數者朝廷累加渥澤靡恡徽章位極三公兵環大
鎮銅鹽重務綰握約及七年都統雄藩幅圓幾扵萬里
朕瞻如太華倚若長城凡有奏論無不依允其為託賴
豈愧神眀自黃巢肆毒咸亰卿並不離隋苑豈金陵苑
水能遮鵝鸛之雄風伯雨師終阻帆檣之利自聞歸止
寧免鬱陶卿既安住蕪城鄭畋以春初入覲遂命上相
親領師徒因落卿都統之名固亦不乖事例仍加封實
貴表優恩何廼疑忿太深指陳過當移時省讀深用震
嗟聊舉諸條粗申報復卿表云自是陛下不用微臣固
非微臣有負陛下者朕拔卿汶上超領劒南荆潤維揚
聮居四鎮綰利則牢盆在手主兵則都統當權直至亰
北亰南神策諸鎮悉在指揮之下可知董制之雄而乃
貴作司徒榮為太尉以為不用何名為用乎卿又云若
欲俯念舊勲佇觀後效何不以王鐸權位與臣主持必
能糾率諸侯誅鋤羣盗者朕緣久付卿兵柄不能翦滅
元兇自天長漏網過淮不出一兵襲逐奄殘亰國首尾
三年廣陵之師未離封部忠臣積望勇士興譏所以擢
用元臣誅夷巨寇心期貔武便掃欃槍卿初委張璘請
放却諸道兵士辛勤召置容易放還璘果敗亡巢益顛
越卿前年初夏逞發神機與亰中朝貴書題云得靈仙
教導芒種之後賊必蕩平尋聞圍逼天長必謂死在卿
手豈知魚跳鼎釡狐脫網羅遽過長淮竟為大憝都統
既不能禦遏諸將更何以枝梧果致連犯關河繼傾都
邑從来倚仗之意一旦控告無門凝睇東南惟增悽惻
及朕蒙塵入蜀宗廟汚扵賊庭天下人心無不雪涕既
知歴數猶在謳謠未移則懷忠拗怒之臣貯救難除姦
之志便湏果決安可因循况恩厚者其報深位重者其
心急此際天下義舉皆望淮海率先豈知近輔儒臣先
為首唱而窮邊勇將誓志平戎關東寂寥不見干羽洎
乎初秋覽表方云仲夏發兵便詔軍前并移汶上喜聞
兵勢渴見旌幢尋稱宣潤阻艱難從天討謝玄破苻堅
於淝水裴度平元濟扵淮西未必儒臣不如武將卿又
云若不斥逐邪佞親近忠良臣既不能保家陛下豈能
安國忽當今日棄若寒灰者未委誰是忠良誰為邪佞
終日寵榮富貴何嘗不保其家無人扞禦寇戎所以不
安其國豈有位兼將相使帶銅鹽自謂寒灰真同浪語
卿又云不痛園陵之開毁不念宗廟之焚燒臣實痛之
實在兹也且龜玉毁扵櫝中誰之過也鯨鯢漏於網外
抑有其由卿手握彊兵身居大鎮不能遮圍擒戮致令
脫漏猖狂雖則上繫天時抑亦旁由人事朕自到西蜀
不離一室之中屏棄笙歌杜絶遊獵蔬食適口布服被
身焚香以望園陵雪涕以思宗廟省躬罪已不敢遑安
姦臣未悟之言誰人肯忍陛下猶迷之語朕不敢當卿
又云自来所用將帥上至帥臣下及裨將以臣所料悉
可坐擒用此為謀安能集事者且十室之邑猶有忠信
天下至大豈無英雄况守固城池悉嚴兵甲縱非盡美
安得平欺卿尚不能縛黃巢扵天長安能坐擒諸將只
如拓拔思恭諸葛爽軰安能坐擒耶勿務大言不堪垂
訓卿又云王鐸是敗軍之將兼徵引矍相射義者昔曺
沬三敗終復魯讐孟眀再奔竟雪秦恥近代汾陽尚父
咸寧太師亦曾不利鼓鼙尋則功成鍾鼎安知王鐸不
立大勲卿又云無使百代有抱恨之臣千古留刮席之
恥但慮寇生東土劉氏復興即軹道之災豈獨往日者
我國家景祚方遠天命未窮海内人心尚樂唐德朕不
荒酒色不虧刑名不結怨於生靈不貪財扵㝢縣自知
運歴必保延洪况廵省已来禎祥薦降西蜀半年之内
聲名又以備全塞北日南悉来朝貢點戛善闡並至梯
航但慮天寳建中未如今日清宮復國必有近期卿云
劉氏復興不知誰為其首遽言刮席之恥比朕扵劉盆
子耶仍憂軹道之災方朕扵秦子嬰也雖稱直行何太
罔誣三復斯言尤深駭異卿又云賢才在野憸人滿朝
致陛下為亡君此子等計將安出伏乞戮賣官鬻
爵之軰徵鯁直公正之臣者且唐虞之世未必盡是忠
良今巖野之間安得不遺賢彦朕每令銓擇亦遣訪求
其於選將料兵安人救物但屬收復之業講求理化之
基自有長才同匡大計賣官鬻爵之士中外必不有之
勿聽狂辭以資游說且朕遠違宮闕寄寓巴卭所失恩
者甚多尚不興怨卿落一都統何足介懷况天步未傾
皇綱尚整三靈不昧百度猶存但守君臣之軌儀正上
下之名分宜遵教約未可隳凌朕雖沖人安得輕侮但
以知卿歲久許卿分深貴存終始之恩勿貯猜嫌之慮
所宜深省無更過言駢始以兵權欲臨藩鎮吞併江南
一朝失之威望頓減隂謀自阻故累表堅論欲其復故
眀年四月王鐸與諸道之師敗賊關中收復亰城駢聞
之悔恨萬狀而部下多叛計無所出乃託求神仙屏絶
戎政軍中可否取決扵呂用之光唘初僖宗再幸山南
李煴僣號偽授駢中書令諸道兵馬都統江淮鹽鐵轉
運等使駢方怨望而甘扵偽署稱藩納賄不絶於途宴
安自得日以神仙為事呂用之又薦暨工諸葛殷張守
一有長年之術駢並署為牙將扵府第别建道院院有
迎仙樓延和閣高八十尺飾以珠璣金鈿侍女數百皆
羽衣霓服和聲度曲擬之鈞天日與用之殷守一三人
授道家法籙談論於其間賓佐罕見其面府第有隋煬
帝所造門屋數間俗號中書門最為宏壯光唘元年無
故自壊眀年淮南饑蝗自西来行而不飛浮水緣城而
入府第道院竹木一夕如翦經像幢節皆齧去其首撲
之不能止旬日之内蝗自食噉而盡其年九月雨魚是
月十日夜大星隕于延和閣前其聲如雷火光爍地自
二年十一月雨雪隂晦至三年二月不觧比歲不稔食
物踊貴道殣相望饑骸蔽地是月浙西周寳為三軍所
逐駢喜以為妖異當之三月蔡賊過淮口駢令畢師鐸
出軍禦之師鐸與高郵鎮將張神劒鄭漢璋等率行營
兵反攻揚州四月城陷師鐸囚駢扵道院召宣州觀察
使秦彦為廣陵帥既而蔡賊楊行密自壽州率兵三萬
乘虚攻城城中米㪷五十千餓死大半駢家屬並在道
院秦彦供給甚薄薪蒸亦闕奴僕徹延和閣欄檻煑革
帶食之互相簒啖駢召從事盧涗謂之曰予三朝為國
粗立功名比擺脫塵埃自求清淨非與人世争利一旦
至此神道其何望耶掩涕不能已初師鐸之入城也愛
將申及謂駢曰逆黨人數不多即日㢮扵防禁願奉令
公?出廣陵依投支郡以圖雪恥賊不足平也若持疑
不决及旦夕不得在公左右駢怯懼不能行其謀九月
師鐸出城戰敗慮駢為賊内應又有尼奉仙自言通神
謂師鐸曰揚府災當有大人死應之自此善也秦彦曰
大人非高令公耶即令師鐸以兵攻道院侍者白駢曰
有賊攻門曰此秦彦来整衣候之俄而亂卒升階曳駢
數之曰公上負天子恩下陷揚州民淮南塗炭公之罪
也駢未暇言首已堕地矣駢既死左右奴客踰垣而遁
入行密軍行密聞之舉軍縞素繞城大哭者竟日仍焚
紙奠酒信宿不已駢與見姪死扵道院都一坎瘞之裹
之以氈行密入城以駢孫俞為判官令主喪事葬送未
行而俞卒後故吏曠師虔收葬之初師鐸入城呂用之
張守一出奔楊行密詐言所居有金行密入城掘其家
地下得銅人長三尺餘身被桎梏釘其心刻高駢二字
於胸盖以魅道厭勝蠱惑其心以至族滅
畢師鐸者曺州冤朐人乾符初與里人王仙芝嘯聚為
盗相與陷曺鄆荆襄師鐸善騎射其徒目為鷂子仙芝
死来降高駢初敗黃巢扵浙西皆師鐸梁纉之效也頗
寵待之駢末年惑扵呂用之舊將俞公椘姚歸禮皆為
用之讒構見殺師鐸意不自安有愛妾復為用之所奪
光唘三年三月蔡賊楊行密逼淮口駢令師鐸率三百
騎戍高郵戍將張神劒亦怒用之兩人謀自安之計用
之伺知亟請召還師鐸母在廣陵遣信令師鐸遁去或
謂師鐸曰請殺神劒併高郵之兵趨府令公必殺用之
為觧又曰不如投徐州則身存而家保師鐸曰非計也
呂用之誑惑主帥塗炭生民七八年来鬼怨人怒今日
之事安知天不假予誅妖亂而康淮甸耶又曰鄭漢璋
是我歸順時副使常切齒扵用之今率精兵在淮口聞
吾此舉即樂從也乃趨淮口與漢璋合得兵千人又相
與至高郵問計於張神劒神劒曰公見事晚耶用之一
妖物耳前受襄王偽命作鎮廣州遲留不行志圖淮海
節鎮令公已奪其魄彼一旦成事焉能北面事妖物耶
即割臂血為盟推師鐸為盟主稱大丞相移檄郡縣以
誅用之守一殷為名乃署其卒長唐宏王朗駱玄真倪
詳逯夲趙簡等分董其卒三千人四月趨廣陵營扵大
明寺揚州大駭呂用之分兵城守高駢登延和閣聞鼓
譟聲怪之用之曰師鐸兵士逥戈止遏不得適已随宜
處置公幸勿憂苟不聽徒勞玄女一符耳師鐸陳兵數
日用之屢出戰師鐸憂其不尅求救于宣州秦彦曰苟
得廣陵則迎公為帥彦令牙將秦稠率兵三千助之師
鐸門客畢慕顔自城中出曰人心已離破之必矣秦稠
軍至兵威漸振駢聞甚憂謂用之曰吾以心腹仗爾不
能駕馭此軰悞我何多百姓遭罹飢饉不可虐用吾自
枉手札喻師鐸可令大將一人自行用之即以其黨許
戡送駢書師鐸怒曰梁纉韓問何在令爾来耶即斬之
用之選勁兵自衛一日至道院駢叱去之乃令猶子傑
握牙兵令師鐸母作書遣大將古鍔與師鐸子出城喻
之師鐸令子還白曰不敢負令公恩德正為淮南除弊
但斬用之守一即日退還高郵秦稠攻西南隅城中應
之即日城陷呂用之由參佐門遁走駢聞師鐸至改服
俟之與師鐸交拜如賓主之儀即日署為節度副使漢
璋神劒皆署職事秦稠點閱府庫監守之仍密召彦扵
宣州或謂師鐸曰公昨舉兵誅二妖物故人情樂從今
軍府已安以事理論之公宜還政高公自典兵馬戎權
在手取捨自由藩鄰聞之不失大義議者皆言秦稠破
城之日已召秦彦彦若為帥兵權非足下有也公感其
援但以金玉報之阻其渡江最為上策若秦彦作帥則
楊行密朝聞夕至如高令復帥外寇必自卷懷師鐸猶
豫未決而秦彦軍至五月彦為節度使署師鐸為行軍
司馬移居牙外心頗不悅是月楊行密引軍攻揚州彦
兵拒戰繼敗八月師鐸與鄭漢璋出軍萬人擊行密皆
大敗而還自是不復出九月師鐸殺高駢十月秦彦師
鐸突圍而遁十一月秦彦師鐸引蔡賊孫儒之兵三萬
圍揚州行密求救于汴朱全忠遣大將李璠率師淮口
以為聲援孫儒以廣陵未下而汴卒来又慮秦彦師鐸
異志四年正月孫儒斬秦彦師鐸于高郵之南鄭漢璋
亦死焉
秦彦者徐州人夲名立為卒隷徐州乾符中坐盗繋獄
將死夢人謂之曰爾可随我及寤械破乃得逸去因改
名彦乃聚徒百人殺下邳令取其資装入黃巢軍巢兵
敗於淮南乃與許勍俱降高駢累奏授和州刺史中和
二年宣歙觀察使竇潏病彦以兵襲取之遂代潏為觀
察使朝廷因而命之光唘三年揚州牙將畢師鐸囚其
帥高駢懼外寇来侵乃迎彦為帥彦召池州刺史趙鍠
知宣州事自率衆入揚州師鐸推彦為帥五月壽州刺
史楊行密率兵攻彦遣其將張神劒令統兵屯灣頭山
光寺行密屯大雲寺北跨長崗前臨大道自揚子江北
至槐家橋栅壘相聯秦彦登城望之懼形扵色令秦稠
師鐸率勁卒八千出闘為行密所掩盡沒稠死之彦急
求援扵蘇州刺史張雄雄率兵赴之屯于東塘重圍半
年城中芻糧並盡草根木實市肆藥物皮囊革帶食之
亦盡外軍掠人而賣人五十千死者十六七縱存者鬼
形鳥面氣息奄然張雄多軍糧相約交市城中以寳貝
市米金一斤通犀帶一得米雄軍得貨不戰而去
九月畢師鐸出戰又敗自是日與秦彦相對嗟惋問神
尼奉仙何以獲濟尼曰走為上計也十月彦與師鐸突
圍投孫儒並為所殺江淮之間廣陵大鎮富甲天下自
師鐸秦彦之後孫儒行密繼踵相攻四五年間連兵不
息廬舍焚蕩民戸喪亡廣陵之雄富掃地矣
時溥彭城人徐之牙將黃巢據長安詔徵天下兵進討
中和二年武寧軍節度使支詳遣溥與副將陳璠率師
五千赴難行至河隂軍亂剽河隂縣逥溥招合撫諭其
衆復集懼罪屯于境上詳遣人迎犒悉恕之溥乃移軍
向徐州既入軍人大呼推溥為留後送詳扵大彭館溥
大出資装遣陳璠援詳歸亰詳宿七里亭其夜為璠所
殺舉家屠害溥以璠為宿州刺史竟以違命殺詳溥誅
璠又令别將帥軍三千赴難亰師天子還宮授之節鉞
及黃巢攻陳州秦宗權據蔡州與賊連結徐蔡相近溥
出師討之軍鋒益盛每戰屢捷黃巢之敗也其將尚讓
以數千人降溥後林言又斬黃巢首歸徐州時溥功居
第一詔授檢校太尉中書令鉅鹿郡王宗權未平仍授
溥徐州行營兵馬都統蔡賊平朱全忠與之争功遂相
嫌怨淮南亂朝廷以全忠遥領淮南節度以平孫儒行
密之亂汴人應援路出徐方溥阻之全忠怒出師攻徐
自光唘至大順六七年間汴軍四集徐泗三郡民無耕
稼頻歲水災人喪十六七溥窘䠞求和于汴全忠曰移
鎮則可然之朝廷以尚書劉崇望代溥以溥為太子太
師溥懼出城見害不受代汴將龐師古陳兵于野溥求
援于兖州朱瑾出兵救之值大雪糧盡而還城中守陴
者飢甚加之病疫汴將王重師牛存節夜乘梯而入溥
與妻子登樓自焚而卒景福二年四月也地入于汴
朱瑄宋州人父慶盗鹽抵法瑄逃於青州為王敬武牙
卒中和初黃巢據長安詔徵天下兵敬武遣牙將曺全
晸率兵三千赴難關西以瑄為軍候會青州警急敬武
召全晸還路由鄆州時鄆帥薛崇為草賊王仙芝所殺
鄆將君裕權知州事全晸知其兵寡襲殺君裕據有
鄆州自稱留後以瑄有功署為濮州刺史留將牙軍光
唘初魏博韓簡欲兼并曺鄆以兵濟河收鄆全晸出兵
逆戰為魏軍所敗全晸死之瑄收合殘卒保州城韓簡
攻圍半年不能拔會魏軍亂退去朝廷嘉之授以節鉞
時瑄有衆三萬其弟瑾勇冠三軍有争天下之心秦宗
權之盛也屢侵鄭汴朱全忠為賊所攻甚窘求救扵瑄
瑄令朱瑾出師援之擊敗秦宗權全忠乃與瑄情極隆
厚全忠狡譎翻覆虎視藩鄰會宗權誅乃急攻徐州時
溥求援于瑄瑄與全忠書請釋溥倄好偽許之瑄以恩
及全忠遣使讓之又令朱瑾出軍援溥及徐泗平全忠
乃移兵攻鄆三四年間每春秋入其境剽掠人不得耕
織民為俘者十五六瑄禦備殫竭景福末與弟瑾合兩
鎮之兵與汴人大戰于魚山下瑄瑾俱敗兵士陷沒汴
將朱友裕以長塹圍之乾寧四年正月城中食竭瑄與
妻榮氏出奔至中都為野人所害傳首汴州榮氏至汴
州為尼朱瑾瑄之母弟驍果善戰初乾符末朝廷以將
軍齊克讓為兖州節度瑾將襲取之乃求婚於克讓及
親迎瑾選勇士衛從禮會之夜竊發逐克讓遂據城稱
留後朝廷不獲已以節鉞授之及朱瑄平汴人移兵攻
兖經年食盡瑾出城求食比還為别將所拒不得入乃
渡淮依楊行密行密寵待之用為壽州刺史大敗汴軍
于清口自此全忠不敢以兵渡淮瑾楊溥時謀亂為徐
知訓所殺
史臣曰疾風知勁草世亂見忠臣誠哉是言也土運中
微賊巢僣越藩伯勤王赴難者率有聲而無實唯重榮
斬賊使扵近關處存舉義師扵安喜横身泣赴不顧禍
患遂得義徒雲合逆黨勢窮宜乎服冕乘軒傳家胙土
而重榮傷於峻法嚴而少恩禍發輿臺誠悲枉横高駢
起家禁旅頗立功名玩寇崇妖致兹狼籍後来勲德可
誡前車瑄溥不以善取固宜凶終瑾持此狼心安逃虎
口王綱之紊羣盗及兹復何言哉
贊曰王者撫運居安慮危不以德處即為盗闚乾坤盪
覆生聚流離讀駢章疏可為涕洟
舊唐書卷一百八十二
