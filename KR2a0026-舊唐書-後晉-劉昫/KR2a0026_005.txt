舊唐書卷五
後晉司空同中書門下平章事劉昫撰
本紀第五
高宗下
麟德三年春正月戊辰朔車駕至泰山頓是日親祀昊
天上帝於封祀壇以高祖太宗配饗己巳帝昇山行封
禪之禮庚午禪於社首祭皇地祗以太穆太皇太后文
德皇太后配饗皇后為亞獻越國大妃燕氏為終獻辛
未御降禪壇壬申御朝壇受朝賀改麟德三年為乾封
元年諸行從文武官及朝覲華戎岳牧致仕老人朝朔
望者三品已上賜爵二等四品已下七品以上加階八
品已下加一階勲一轉諸老人百歲已上版授下州刺
史婦人郡君九十八十節級齊州給復一年半管嶽縣
二年所歴之處無出今年租賦乾封元年正月五日已
前大赦天下賜酺七日癸酉宴羣臣陳九部樂賜物有
差日昳而罷丙子皇太子弘設會丁丑以前恩薄普進
爵及階勲等男子賜古爵兖州界置紫雲仙鶴萬歲觀
封巒非煙重輪三寺天下諸州置觀寺一所丙戌發自
泰山甲午次曲阜縣幸孔子廟追贈太師增修祠宇以
少牢致祭其褒聖侯德倫子孫並免賦役二月己未次
亳州幸老君廟追號曰太上玄元皇帝創造祠堂其廟
置令丞各一員改谷陽縣為真源縣縣内宗姓特給復
一年夏四月甲辰車駕至自泰山先謁太廟而後入庚
寅改鑄乾封泉寳錢六月壬寅高麗莫離支蓋蘇文死
其子男生繼其父位為其弟男建所逐使其子獻誠詣
闕請降詔左驍衛大將軍契苾何力率兵以應接之秋
七月乙丑徙封殷王旭輪為豫王庚午左侍極檢校右
相嘉興子陸敦信緣老病乞辭機揆拜大司成兼知左
侍極大司憲兼檢校右中護劉仁軌兼右相檢校右中
護八月辛丑兼司元太常伯兼檢校左相鉅鹿男竇德
玄卒丁未殺司衛少卿武惟良淄州刺史武懷運仍改
姓蝮氏冬十月己酉命司空英國公勣為遼東道行軍
大總管以伐高麗
二年春正月丁丑以去冬至於是月無雨雪避正殿減
膳親錄囚徒罷乾封錢復行開元通寳錢二月戊戌涪
陵郡王愔薨辛丑改萬年宮依舊名九成宮夏六月乙
卯西臺侍郎楊武西臺侍郎道國公檢校太子左中護
戴至德正諫議大夫檢校東臺侍郎安平郡公李安期
東臺侍郎張文瓘並同東西臺三品秋八月己丑朔日
有蝕之丙辰東臺侍郎李安期出為荆州大督府長史
三年春正月庚寅詔繕工大監兼瀚海都護劉審禮為
西域道安撫大使壬子以右相劉仁軌為遼東道副大
總管二月戊午遼東道破薛賀水五萬人陣斬首五千
餘級獲生口三萬餘人器械牛馬不可勝計丙寅以明
堂制度歴代不同漢魏以還彌更訛舛遂增古今新制
其圖下詔大赦改元為總章元年二月戊寅幸九成宫
己邜分長安萬年置乾封明堂二縣分理於京城之中
癸未皇太子弘釋奠於國學贈顔回太子少師曾參太
子少保夏四月丙辰有彗星見於畢昴之間乙丑上避
正殿減膳詔内外羣官各上封事極言過失於是羣臣
上言星雖孛而光芒小此非國眚不足上勞聖慮請御
正殿復常饌帝曰朕獲奉宗廟撫臨億兆讁見於天誡
朕之不德也當責躬修德以禳之羣臣復進曰星孛于
東北此高麗將滅之徵帝曰高麗百姓即朕之百姓也
既為萬國之主豈可推過於小蕃竟不從所請乙亥彗
星滅辛巳西臺侍郎楊武卒秋八月癸酉至自九成宫
九月癸巳司空英國公勣破高麗拔平壤城擒其王高
藏及其大臣男建等以歸境内盡降其城一百七十戸
六十九萬七千以其地為安東都護府分置四十二州
二年春正月封諸王嫡子皆為郡王二月東臺侍郎同
東西臺三品兼知左史事張文瓘署位始入銜三月東
臺侍郎郝處俊同東西臺三品癸酉皇后親祀先蠶夏
四月乙酉幸九成宫置司列少常伯司戎少常伯各兩
員五月庚子移高麗戸二萬八千二百車一千八十乘
牛三千三百頭馬二千九百疋駝六十頭將入内地萊
營二州般次發遣量配於江淮以南及山南并凉以西
諸州空閑處安置六月戊申朔日有蝕之括州大風雨
海水泛溢永嘉安固二縣城郭漂百姓宅六千八百四
十三區溺殺人九千七十牛五百頭損田苗四千一百
五十頃冀州大水漂壞居人廬舍數千家並遣使賑給
秋七月劒南益瀘嶲茂陵卭雅緜翼維始簡資滎隆果
梓普遂等一十九州旱百姓乏絶總三十六萬七千六
百九十戸遣司珍大夫路勵行存問賑貸癸巳冀州大
都督府奏自六月十三日夜降雨至二十日水深五尺
其夜暴水深一丈已上壞屋一萬四千三百九十區害
田四千四百九十六頃遣右衛大將軍凉國公契苾何
力為駕海道行軍大總管秋八月甲戌改瀚海都護府
為安北都護府九月己亥發自九成宫壬寅停華林頓
大蒐于岐乙巳至岐州高祖初仕隋為扶風太守故曲
赦岐州管内高祖時胥徒隨材擢用賜高年衣物粟帛
各有差冬十月丁巳至自九成宫十一月庚辰發九州
人夫轉發太原倉米粟入京丁亥徙封豫王旭輪為冀
王仍令單名輪十二月戊申司空太子太師英國公勣
薨是冬無雪
三年春正月丁丑右相樂成男劉仁軌致仕辛卯列遼
東地為州縣二月戊申以旱親錄囚徒祈禱名山大川
癸丑日色出如赭三月甲戌朔大赦天下改元為咸亨
元年三月丁丑改蓬萊宫為含元殿壬辰太子少師同
東西臺三品許敬宗致仕夏四月吐蕃宼陷白州等一
十八州又與于闐合衆襲龜兹撥換城陷之罷安西四
鎮辛亥以右威衛大將軍薛仁貴為邏娑道行軍大總
管右衛員外大將軍阿史那道真左衛將軍郭待封為
副領兵五萬以擊吐蕃庚午幸九成宫雍州大雨雹五
月丙戌詔曰諸州縣孔子廟堂及學舘有破壞并先來
未造者遂使生徒無肄業之所先師闕奠祭之儀久致
飄露深非敬本宜令所司速事營造六月壬寅朔日有
蝕之秋七月戊子前西臺侍郎李敬玄起復本職仍依
舊同東西臺三品薛仁貴郭待封至大非川為吐蕃大
將論欽陵所襲大敗仁貴等並坐除名吐谷渾全國盡
没唯慕容諾曷鉢及其親信數千帳内屬仍徙於靈州
界八月甲子至自九成宫梁州都督趙王福薨丙寅以
久旱避正殿尚食減膳九月甲申衛國夫人楊氏薨贈
魯國夫人謚曰忠烈閏月壬子故贈司徒周忠孝公士
彠贈太尉太子太師太原郡王贈魯國忠烈太夫人贈
太原王妃甲寅葬太原王妃京官文武九品已上及外
命婦送至便橋宿次冬十月癸酉大雪平地三尺餘行
人凍死者贈帛給棺木令雍同華州貧窶之家有年十
五已下不能存活者聽一切任人收養為男女充驅使
皆不得將為奴婢丙申太子右中護兼攝正諫大夫同
東西臺三品趙仁本為左肅機罷知政事十二月庚寅
諸司及百官各復舊名是歲天下四十餘州旱及霜蟲
百姓飢乏關中尤甚詔令任往諸州逐食仍轉江南租
米以賑給之
二年春正月乙巳幸東都留皇太子弘於京監國令侍
臣戴至德張文瓘李敬玄等輔之唯以閻立本郝處俊
從甲子至東都二月丁亥雍州人梁金柱請出錢三千
貫賑濟貧人夏四月戊子大風折木六月戊寅左散騎
常侍兼檢校秘書太子賓客周國公武敏之以罪復本
姓賀蘭氏除名流雷州丁亥以旱親錄囚徒秋九月地
震司徒潞州刺史徐王元禮薨冬十月搜揚明達禮樂
之士十一月甲午朔日有蝕之庚戌幸許汝等州教習
癸酉冬狩校獵於許州葉縣昆水之陽十二月丙戌還
東都
三年春正月辛丑發梁益等一十八州兵募五千三百
人遣右衛副率梁積壽往姚州擊叛蠻辛未制雍洛二
州人聽任本州官二月己卯侍中永安郡公姜恪卒於
河西鎮守夏四月戊寅幸合璧宫壬午於水南教旗上
問中書令閻立本黃門侍郎郝處俊伊尹負鼎爼于湯
應是補緝時政不知鑄鼎所緣復在何國將為國之重
器歴代傳寳閻立本以古義對五月乙未五品已上改
賜新魚袋並飾以銀三品已上各賜金裝刀子礪石一
具六月丙子於洛州栢崖置倉八月壬子特進高陽郡
公許敬宗卒九月乙卯冀州大都督府復為魏州魏州
復為冀州壬寅沛王賢徙封雍王冬十月己未皇太子
監國壬戌車駕還京師乙亥中書侍郎同中書門下三
品道國公戴至德加兼戶部尚書黃門侍郎同中書門
下三品張文瓘檢校大理卿黃門侍郎甑山縣公同中
書門下三品郝處俊為中書侍郎兼檢校吏部侍郎同
中書門下三品李敬玄為吏部侍郎並依舊同中書門
下三品十一月戊子朔日有蝕之甲辰至自東都十二
月癸卯太子左庶子劉仁軌同中書門下三品是冬左
監門大將軍高侃大敗新羅之衆於横水
四年春正月甲午詔咸亨初收養為男女及驅使者聽
量酬衣食之直放還本處丙辰絳州刺史鄭王元懿薨
二月壬午以左金吾將軍裴居道女為皇太子弘妃夏
四月丙子幸九成宫閏五月丁卯燕山道總管李謹行
破高麗叛黨於瓠盧河之西高麗平壤餘衆遁入新羅
秋七月庚午九成宫太子新宫成上召五品已上諸親
宴太子宫極歡而罷辛巳婺州暴雨水泛溢漂溺居民
六百家詔令賑給八月辛丑上痁疾令太子受諸司啟
事己酉大風毁太廟鴟吻冬十月壬午中書令博陵縣
子閻立本卒乙未皇太子弘納妃畢曲赦岐州大酺三
日庚子還京師乙巳至自九成宫十一月丙寅上製樂
章有上元二儀三才四時五行六律七政八風九宫十
洲得一慶雲之曲詔有司諸大祠享即奏之十二月丙
午弓月疎勒二國王入朝請降
五年春二月壬午遣太子左庶子同中書門下三品劉
仁軌為雞林道大總管以討新羅仍令衛尉卿李弼右
領大將軍李謹行副之三月辛亥朔日有蝕之己巳皇
后祀先蠶夏四月辛卯以尚輦奉御周國公武承嗣為
宗正卿五月己未詔春秋二社本以祈農如聞此外别
為邑會此後除二社外不得聚集有司嚴加禁止六月
壬寅太白入東井秋八月壬辰追尊宣簡公為宣皇帝
懿王為光皇帝太祖武皇帝為高祖神堯皇帝太宗文
皇帝為文武聖皇帝太穆皇后為太穆神皇后文德皇
后為文德聖皇后皇帝稱天皇皇后稱天后改咸亨五
年為上元元年大赦戊戌勅文武官三品已上服紫金
玉帶四品深緋五品淺緋並金帶六品深綠七品淺綠
並銀帶八品深青九品淺青鍮石帶庶人服黃銅鐵帶
一品已下文官並帶手巾算袋刀子礪石武官欲帶亦
聽之九月辛亥百寮具新服上宴之於麟德殿癸丑追
復長孫無忌官爵仍以其曾孫翼襲封趙國公許歸葬
於昭陵先造之墳十一月丙午朔幸東都己酉狩於華
山之曲武原戊辰至東都十二月蔣王惲薨戊子于闐
王伏闍雄來朝辛卯波斯王卑路斯來朝壬寅天后上
意見十二條請王公百寮皆習老子每歲明年一凖孝
經論語例試於有司又請子父在為母服三年虢王鳳
薨
二年春正月甲寅熒惑犯房壬戌支汗郡王獻碧玻瓈
丙寅以于闐為毘沙都督府以尉遲伏闍雄為毘沙都
督分其境内為十州以伏闍雄有擊吐蕃功故也庚午
龜兹王白素稽獻銀頗羅辛未吐蕃遣其大臣論吐渾
彌來請和不許二月雞林道行軍大總管大破新羅之
衆於七重城斬獲甚衆新羅遣使入朝獻方物伏罪赦
之復其王金法敏官爵三月丁未日色如赭丁巳天后
親蠶於邙山之陽時帝風疹不能聽朝政事皆決於天
后自誅上官儀後上每視朝天后垂簾於御座後政事
大小皆預聞之内外稱為二聖帝欲下詔令天后攝國
政中書侍郎郝處俊諫止之夏四月分括州永嘉永固
二縣置温州析臨海縣為樂安永寧二縣辛巳周王顯
妃趙氏以罪幽死己亥皇太子弘薨于合璧宫之綺雲
殿時帝幸合璧宫是日還東都五月己亥追謚太子弘
為孝敬皇帝六月戊寅以雍王賢為皇太子大赦秋七
月辛亥洛州復置緱氏縣以管孝敬皇帝恭陵慈州刺
史杞王上金坐事於澧州安置八月庚子太子左庶子
同中書門下三品樂成侯劉仁軌為左僕射依舊監修
國史中書門下三品大理卿張文瓘為侍中中書侍郎
同三品甑山公郝處俊為中書令監修國史如故吏部
侍郎檢校太子左庶子監修國史李敬玄吏部尚書兼
太子左庶子同中書門下三品依前監修國史左丞許
圉師為戶部尚書九月丙午宰相劉仁軌戴至德張文
瓘郝處俊並兼太子賓客冬十月析永州營道江華唐
興三縣置道州壬午星孛於角亢之南長五尺十二月
丁亥龜兹王白素稽獻名馬
三年春正月戊戌徙封冀王輪為相王二月甲戌移安
東都護府於遼東乙亥堅昆獻名馬丁亥幸汝州之温
湯三月癸卯黃門侍郎來恒中書侍郎薛元超並同中
書門下三品甲辰還東都閏月己巳朔吐蕃入寇鄯廓
河芳等四州乙酉洛州牧周王顯為洮州道行軍元帥
領工部尚書劉審禮等十二總管并州都督相王輪為
凉州道行軍元帥領左衛將軍契苾何力等軍以討吐
蕃二王竟不行戊午勑制比用白紙多為蟲蠧今後尚
書省下諸司州縣宜並用黃紙其承制勑之司量為卷
軸以備披檢庚寅車駕還京夏四月戊申至自東都甲
寅中書侍郎李義琰同中書門下三品戊午幸九成宫
六月癸丑黃門侍郎高智周同中書門下三品秋七月
彗起東井指北河漸東北長三丈掃中台指文昌宫五
十八日方滅八月乙未吐蕃宼疊州庚子以星變避殿
減膳放京城繫囚令文武官各上封事言得失壬寅置
南選使簡補廣交黔等州官吏青齊等州海泛溢又大
雨漂溺居人五千家遣使賑䘏之九月甲子朔車駕還
京丙申郇王素節削戶三分之二於袁州安置癸丑於
北京置金鄰州十一月丁卯勑新造上元舞圓丘方澤
享太廟用之餘祭則停壬申以陳州言鳳凰見於宛丘
改上元三年曰儀鳳元年大赦庚寅吏部尚書李敬玄
為中書令十二月丙申皇太子賢上所注後漢書賜物
三萬叚戊午遣使分道廵撫宰相來恒河南道薛元超
河北道左丞崔知悌等江南道
二年春正月乙亥上躬籍田於東郊庚辰京師地震壬
辰幸司竹園即日還宫二月丁巳工部尚書高藏授遼
東都督封朝鮮郡王遣歸安東府安輯高麗餘衆司農
卿扶餘隆熊津州都督封帶方郡王令往安輯百濟餘
衆仍移安東都護府於新城以統之夏四月以河南河
北旱遣使賑給八月徙封周王顯為英王改名哲乙巳
太白犯軒轅十二月乙卯勑關内河東諸州召募勇敢
以討吐蕃詔京文武職事官三品已上每年各舉文武
才能堪任將帥牧守者一人是冬無雪
三年四月丁亥朔以旱避正殿親錄囚徒悉原之戊申
大赦改来年正月一日為通乾癸丑涇州獻二小皃連
心異體年四歲五月壬戌幸九成宫以相王輪為洛州
牧秋七月丁巳宴近臣諸親於咸亨殿上謂霍王元軌
曰去冬無雪今春少雨自避暑此宫甘雨頻降夏麥豐
熟秋稼滋榮又得敬玄表奏吐蕃入龍支張虔勖與之
戰一日兩陣斬馘極多又太史奏七月朔太陽合虧而
不虧此蓋上天垂祐宗社降靈豈虛薄所能致此又男
輪最小特所留愛比來與選新婦多不稱情近納劉延
景女觀其極有孝行復是私衷一喜思與叔等同為此
歡各宜盡醉上因賦七言詩效栢梁體侍臣並和九月
丁巳還京師辛酉至自九成宫癸亥侍中張文瓘卒丙
寅洮河道行軍大總管中書令李敬玄左衛大將軍劉
審禮等與吐蕃戰于青海之上王師敗績審禮被俘上
以蕃宼為患問計於侍臣中書舍人郭正一等咸以備
邊不深討為上策十月丙午徐州刺史密王元曉薨閏
十月戊寅熒惑犯鈎鈐十一月乙未昏霧四塞連夜不
觧丙申雨木冰壬子黃門侍郎同中書門下三品來恒
卒十二月詔停眀年通乾之號以反語不善故也
四年正月辛未戸部尚書平恩縣公許圉師卒己酉幸
東都庚戌尚書右僕射道國公戴至德薨二月壬戌吐
蕃贊普卒遣使弔祭之乙丑東都饑官出糙米以救饑
人夏四月戊午熒惑入羽林星左丞崔知悌為戶部尚
書中書令郝處俊為侍中五月壬午盜殺正諫大夫明
崇儼丙戌皇太子賢監國戊戌造紫桂宫於沔池之西
六月辛亥制大赦天下改儀鳳四年為調露元年秋七
月己卯朔詔以今年冬至有事嵩岳禮官學士詳定儀
注八月丁巳侍中郝處俊左庶子高智周黃門侍郎崔
知温給事中劉景先兼修國史九月壬午吏部侍郎裴
行儉討西突厥擒其十姓可汗阿史那都支及别帥李
遮匐以歸冬十月單于大都護府突厥阿史德温傅及
奉職二部相率反叛立阿史那泥熟匐為可汗二十四
州首領並叛遣單于大都護長史蕭嗣業將軍花大智
李景嘉等討之與突厥戰為賊所敗嗣業配流桂州壬
子令將軍曹懷舜率兵往恒州守井陘崔獻往絳州守
龍門以備突厥庚申前詔封嵩山宜停癸亥吐蕃文成
公主遣其大臣論塞調傍來告喪請和親不許遣郡將
來令文使吐蕃會贊普之葬十一月戊寅朔左庶子同
三品高智周罷知政事癸未以吏部侍郎裴行儉為禮
部尚書賞擒都支遮匐之功也甲辰裴行儉為定襄道
大總管與營州都督周道務等兵十八萬并西軍程務
挺東軍李文暕等總三十萬以討突厥甲寅臨軒試應
岳牧舉人
二年春正月乙酉宴諸王諸司三品已上諸州都督刺
史於洛城南門樓奏新造六合還淳之舞二月丙午詔
曰故符璽郎李延夀撰正典一部辭殫雅正雖已淪亡
功猶可錄宜賜其家絹五十疋壬子霍王元軌率文武
百寮請出一月俸料助軍以討突厥癸五幸汝州温湯
丁巳至少室山戊午親謁少姨廟賜故玉清觀道士王
遠知謚曰昇真先生贈太中大夫又幸隠士田遊巖所
居己未幸嵩陽觀及啓母廟並命立碑又幸逍遥谷道
士潘師正所居甲子自温湯還東都三月裴行儉大破
突厥於黑山擒其首領奉職偽可汗泥熟匐為其部下
所殺傳首來降夏四月乙丑幸紫桂宫戊辰黃門侍郎
裴炎崔知温中書侍郎王德真並同中書門下三品五
月癸未熒惑犯輿鬼丁酉太白經天秋七月吐蕃宼河
源屯于良非川河西鎮撫大使李敬玄與吐蕃將贊婆
戰于湟中官軍敗績時左武衛將軍黑齒常之力戰大
破蕃軍遂擢為河源軍經略大使令李敬玄鎮鄯州為
之援丙申江王元祥薨是月突厥餘衆圍雲州中郎將
程務挺擊破之八月丁未自紫桂宫還東都丁巳鄯州
都督李敬玄左遷衡州刺史甲子廢皇太子賢為庶人
幽於别所乙丑立英王哲為皇太子改調露二年為永
隆元年赦天下大酺三日太子左庶子同中書門下三
品張大安坐庶人左遷普州刺史九月河南河北諸州
大水遣使賑䘏溺死者官給棺槥其家賜物七叚冬十
月壬寅蘇州刺史曹王明封零陵郡王於黔州安置坐
附庶人賢也己酉自東都還京十一月朔日有蝕之洛
州饑減價官糶以救饑人
二年春正月突厥宼原慶等州乙亥命將軍李知十王
杲等分兵禦之癸巳遣禮部尚書裴行儉為定襄道大
總管率師討突厥温傅部落己亥詔雍岐華同民戶宜
免兩年地稅河南河北遭水處一年上詔雍州長史李
義玄曰朕思還淳返朴示天下以質素如聞游手墮業
此類極多時稍不豐便致饑饉其異色綾錦并花間裙
衣等糜費既廣俱害女工天后我之疋敵常著七破間
裙豈不知更有靡麗服飾務遵節儉也其紫服赤衣閭
閻公然服用兼商賈富人厚葬越禮卿可嚴加捉搦勿
使更然二月丙午皇太子親行釋奠禮三月辛卯左僕
射同三品劉仁軌兼太子少傅侍中郝處俊為太子少
保罷知政事五月丙戌定襄道總管曹懷舜與突厥史
伏念戰於横水官軍大敗懷舜減死配流嶺南六月壬
子故江王元祥男晫以犯名教斬於大理寺後園七月
太平公主出降薛紹赦京城繫囚閏七月丁未黃門侍
郎裴炎為侍中黃門侍郎崔知温中書侍郎薛元超並
為中書令庚申上以服餌令皇太子監國丙寅雍州大
風害稼米價騰踊是月裴行儉大破突厥史伏念之衆
伏念為程務挺急追遂執温傅來降行儉於是盡平突
厥餘黨行儉執伏念温傅振旅凱旋八月丁卯朔河南
河北大水許遭水處往江淮已南就食丁亥戶部尚書
崔知温卒辛卯改交州為安南都護府九月丙申彗星
見於天市長五尺冬十月丙寅朔日有蝕之乙丑改永
隆二年為開耀元年曲赦定襄軍及緣征突厥官吏兵
募等丙寅斬阿史那伏念及温傅等五十四人於都市
丁亥新羅王金法敏薨仍以其子政襲位十一月癸卯
徙庶人賢于巴州十二月吐火羅獻金衣一領上不受
辛未太子少保甑山縣公郝處俊薨
永淳元年正月乙未朔以年饑罷朝會關内諸府兵令
於鄧綏等州就穀二月癸未以太子誕皇孫满月大赦
改開耀二年為永淳元年大酺三日戊午立皇孫重照
為皇太孫欲開府置寮屬吏部郎中王方慶曰按周禮
有嫡子無嫡孫漢魏已來皇太子在不立太孫但封王
耳晉立愍懷太子子彧為太孫齊立文惠太子子昭業
為太孫便居東宫而皇太子在而立太孫未有前例上
曰自我作古可乎亦可然竟不立府寮是春關内旱日
色如赭四月甲子朔日有蝕之丙寅幸東都皇太子京
師留守命劉仁軌裴延薛元超等輔之上以穀貴減扈
從兵士庶從者多殍踣於路辛未以裴行儉為金牙道
行軍大總管與將軍閻懷旦等三總管兵分道討十姓
突厥阿史那車薄行儉未行而卒安西副都護王方翼
破車薄咽麫西越平戊寅次澠池之紫桂宫乙酉至東
都丁亥黃門侍郎郭待舉兵部侍郎岑長倩中書侍郎
郭正一吏部侍郎魏玄同並同中書門下同承受進止
平章事上謂參知政事崔知温曰待舉等歴任尚淺且
令預聞政事未可即與卿等同名稱自是外司四品已
下知政事者遂以平章為名五月壬寅置東都苑總監
自丙午連日澍雨洛水溢壊天津及中橋立德弘教景
行諸坊溺居民千餘家六月關中初雨麥苗澇損後旱
京兆岐隴螟蝗食苗並盡加以民多疫癘死者枕藉於
路詔所在官司埋瘞丁丑以岐州刺史蘇良嗣為雍州
長史京師人相食宼盜縱横秋七月己亥造奉天宫於
嵩山之陽仍置嵩陽縣又於藍田造萬全宫庚申零陵
王眀薨是秋山東大水民饑吐蕃宼柘松翼等州冬十
月甲子京師地震丙寅黃門侍郎劉景先同平章事十
二月南天竺于闐各獻方物突厥餘黨阿史那骨篤禄
等招合殘衆據黑沙城入宼并州北境
二年春正月甲午朔幸奉天宫遣使祭嵩岳少室箕山
具茨等山西王母啓母巢父許由等祠二月甲午洛州
長史李仲玄為宗正卿庚午突厥宼定州媯州之境己
卯左領軍衛大將軍薛仁貴卒三月庚寅突厥阿史那
骨篤禄阿史德元珍等圍單于都護府丙午彗見五車
北二十五日而滅癸丑中書令崔知温卒夏四月己巳
還東都甲申綏州部白鐵余據城平縣反命將軍程務
挺將兵討之五月庚寅幸芳桂宫阻雨還東都突厥宼
蔚州殺刺史李思儉豐州都督崔智辨率師出朝那山
掩擊之為賊所敗遂宼嵐州秋七月己丑封皇孫重福
為唐昌郡王甲辰相王輪改封豫王仍名旦己丑令唐
昌郡王重福為京留守劉仁軌副之召皇太子至東都
己巳河水溢壊河陽城水面高於城内五尺北至鹽坎
居人廬舍漂沒皆盡南北並壊庚戌熒惑入輿鬼犯質
星十一月皇太子來朝癸亥幸奉天宫時天后自封岱
之後勸上封中岳每下詔草儀注即歲饑邊事警急而
止至是復行封中岳禮上疾而止上苦頭重不可忍侍
醫秦鳴鶴曰刺頭微出血可愈天后帷中言曰此可斬
欲刺血於人主首耶上曰吾苦頭重出血未必不佳即
刺百會上曰吾眼眀矣戊戌命將軍程務挺為單于道
安撫大使以招討總管材山賊元珍骨篤禄賀魯等詔
皇太子監國裴炎劉齊賢郭正一等於東宫同平章事
丁未自奉天宫還東都上疾甚宰臣已下並不得謁見
十二月己酉詔改永淳二年為弘道元年將宣赦書上
欲親御則天門樓氣逆不能上馬遂召百姓於殿前宣
之禮畢上問侍臣曰民庶喜否曰百姓蒙赦無不感悅
上曰蒼生雖喜我命危篤天地神祇若延吾一兩月之
命得還長安死亦無恨是夕帝崩於真觀殿時年五十
六宣遺詔七日而殯皇太子即位于柩前園陵制度務
從節儉軍國大事有不決者取天后處分羣臣上謚曰
天皇大帝廟號高宗文明元年八月庚寅葬於乾陵天
寳十三載改謚曰天皇大弘孝皇帝
史臣曰大帝往在藩儲見稱長者暨昇旒扆頓異眀哉
虛襟似納於觸鱗下詔無殊於扇暍既蕩情於帷薄遂
忽怠於基扄惑麥斛之侫言中宫被毒聽趙師之誣說
元舅銜冤忠良自是脅肩姦佞於焉得志卒致盤維盡
戮宗社為墟古所謂一國為一人興前賢為後愚廢信
矣哉
贊曰藉文鴻業僅保餘位封岱禮天其德不類伏戎于
寢構堂終墜自藴禍胎邦家殄瘁
舊唐書卷五
舊唐書卷五考證
高宗本紀卷下二月戊寅幸九成宫上已書二月矣
此二月衍文
二月癸未皇太子弘釋奠於國學新書在四月乙卯
据禮志又在三月
總章二年六月戊申朔日有蝕之括州大風雨海水泛
溢新書在九月庚寅綱目亦在九月
三月丁丑改蓬萊宫為含元殿上已書三月矣此三
月衍文
咸亨三年冬十月己未皇太子監國沈炳震曰二年
正月幸東都詔皇太子弘監國是月壬戌始還京師
是二年至此月皆皇太子監國不必復書監國也疑
屬衍文
上元二年夏四月己亥皇太子弘薨于合璧宫之綺雲
殿(臣德潛)按新書書天后殺皇太子蓋顯言之此
則隠其惡也
永淳元年二月上曰自我作古可乎亦可然竟不立府
寮(臣宗萬)按通鑑高宗欲為太孫置官屬王方慶
以為不可上曰自我作古可乎方慶對曰三王不相
襲禮何為不可據此則亦可亦字當是曰字方與下
文相接
二年七月相王輪改封豫王仍名旦(臣德潛)按相王
至此始名旦不得云仍名也當依通鑑更名旦為是
舊唐書卷五考證
