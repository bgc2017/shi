舊唐書卷一百九
後晉司空同中書門下平章事劉昫撰
列傳第五十九
馮盎阿史那社尒子道真(叔祖蘇尼失蘇尼失子忠附)
契苾何力黑齒常之李多祚
李嗣業白孝德
馮盎高州良德人也累代為本部大首領盎少有武略
隋開皇中為宋康令仁夀初潮成等五州獠叛盎馳至
京請討之文帝敕左僕射楊素與盎論賊形勢素曰不
意蠻夷中有此人大可竒也即令盎發江嶺兵擊之賊
平授金紫光禄大夫仍除漢陽太守武德三年廣新二
州賊帥高法澄洗寶徹等並受林士弘節度殺害隋官
吏盎率兵擊破之既而寶徹兄子智臣又聚兵於新州
自為渠帥盎趋往擊之兵交盎却兜鍪大呼曰爾等頗
識我否賊多弃戈肉袒而拜其徒遂潰擒寶徹智臣等
嶺外遂定或有說盎曰自隋季崩離海内騷動今唐雖
應運而風教未浹南越一隅未有所定公尅平五嶺二
十餘州豈與趙佗九郡相比今請上南越王之號盎曰
吾居南越于兹五代本州牧伯唯我一門子女玉帛吾
之有也人生富貴如我殆難常恐弗克負荷以墜先業
本州衣錦便足餘復何求越王之號非所聞也四年盎
以南越之衆降高祖以其地為羅春白崖儋林等八州
仍授盎上柱國高羅總管封吴國公尋改封越國公拜
其子智戴為春州刺史智彧東合州刺史徙封盎耿國
公貞觀五年盎来朝太宗宴賜甚厚俄而羅竇諸洞獠
叛詔令盎率部落二萬為諸軍先鋒時有賊數萬屯據
險要不可攻逼盎持弩語左右曰盡吾此箭可知勝負
連發七矢而中七人賊退走因縱兵乘之斬首千餘級
太宗令智戴還慰省之自後賞賜不可勝數盎奴婢萬
餘人所居地方二千里勤於簿領詰擿姦状甚得其情
二十年卒贈左騎衛大將軍荆州都督
阿史那社尒突厥處羅可汗子也年十一以智勇稱於
本蕃拜為拓設建牙于磧北與欲谷設分統鐵勒紇骨
同羅等諸部在位十年無所課歛諸首領或鄙其不能
富貴社尒曰部落既豐於我便足諸首領咸畏而愛之
武德九年延陁廻紇等諸部皆叛攻破欲谷設社尒擊
之復為延陁所敗貞觀二年遂率其餘衆保于西偏依
可汗浮圖後遇頡利滅而西蕃葉護又死奚利邲咄陸
可汗兄弟争國社尒揚言降之引兵西上因襲破西蕃
半有其國得衆十餘萬自稱都布可汗謂其諸部曰首
為背叛破我國者延陁之罪也今我據有西方大得兵
馬不平延陁而取安樂是忘先可汗為不孝也若天令
不捷死亦無恨其酋長咸諫曰今新得西方湏留鎮壓
若即棄去遠擊延陁只恐葉護子孫必来復國社尒不
從親率五萬餘騎討延陁於磧北連兵百餘日遇我行
人劉善因立同娥設為咥利始可汗社尒部兵又苦久
役多委之逃延陁因縱擊敗之復保高昌國其舊兵在
者纔萬餘人又與西蕃結隙九年率衆内属拜左騎衛
大將軍歲餘令尚衡陽長公主授駙馬都尉典屯兵於
苑内十四年授行軍總管以平高昌諸人咸即受賞社
尒以未奉詔旨秋毫無所取及降别敕然後受之及所
取唯老弱故弊而已軍還太宗美其廉慎以高昌所得
寶刀并雜綵千叚賜之仍令檢挍北門左屯營封畢國
公十九年從太宗征遼至駐蹕陣頻遭流矢拔而又進
其所部兵士人百其勇盡獲殊勲師旋兼授鴻臚卿二
十一年為崑丘道行軍大總管征龜兹明年軍次西突
厥擊處密大破之餘衆悉降又下龜兹大撥換城虜龜
兹王白訶黎布失畢及大臣那利等百餘人而還属太
宗崩請以身殉葬高宗遣使喻以先旨不許遷右衛大
將軍永徽四年加位鎮軍大將軍六年卒贈輔國大將
軍并州都督陪葬昭陵起冢以象葱山仍為立碑諡曰
元子道真位至左屯衞大將軍貞觀初阿史那蘇尼失
者唘民可汗之母弟社尒叔祖也其父始畢可汗以為
沙鉢羅設督部落五萬家牙直靈州之西北驍雄有恩
惠甚得種落之心及頡利政亂而蘇尼失所部獨不擕
離突利之来奔也頡利乃立蘇尼失為小可汗及頡利
為李靖所破獨騎而投之蘇尼失遂舉其衆歸國因令
子忠擒頡利以獻太宗賞賜優厚拜北寧州都督右衛
大將軍封懷德郡王貞觀八年卒忠以擒頡利功拜左
屯衛將軍妻以宗女定襄縣主賜名為忠單稱史氏貞
觀九年遷右衛大將軍永徽初封薛國公累遷右驍衛
大將軍所歴皆以清謹見稱時人比之金日磾上元初
卒贈鎮軍大將軍陪葬昭陵子暕襲封薛國公垂拱中
歴位司僕卿
契苾何力其先鐵勒别部之酋長也父葛隋大業中繼
為莫賀咄特勒以地偪吐谷渾所居隘狹又多瘴癘遂
入龜茲居于熱海之上特勒死何力時年九歲降號大
俟利發至貞觀六年随其母率衆千餘家詣沙州奉表
内附太宗置其部落於甘涼二州何力至京授左領軍
將軍七年與涼州都督李大亮將軍薛萬均同征吐谷
渾軍次赤水川萬均率騎先行為賊所攻兄弟皆中槍
墮馬徒步而鬭兵士死者十六七何力聞之將數百騎
馳往突圍而前縱横奮擊賊兵披靡萬均兄弟由是獲
免時吐谷渾主在突淪川何力復欲襲之萬均懲其前
敗固言不可何力曰賊非有城郭逐水草以為生若不
襲其不虞便恐鳥驚魚散一失機會安可傾其巢穴耶
乃自選驍兵千餘騎直入突淪川襲破吐谷渾牙帳斬
首數千級獲駞馬牛羊二十餘萬頭渾主脱身以免俘
其妻子而還有詔勞於大斗拔谷萬均乃排毁何力自
稱己功何力不勝憤怒拔刀而起欲殺萬均諸將勸止
之太宗聞而責問其故何力言萬均敗恧之事太宗怒
將觧其官廻授何力固讓曰以臣之故而觧萬均恐諸
蕃聞之以為陛下厚蕃輕漢轉相誣告馳競必多又夷
狄無知或謂漢臣皆如此輩固非安寧之術也太宗乃
止尋令北門宿衞檢校屯營事敕尚臨洮縣主十四年
為葱山道副大總管討平高昌時何力母姑臧夫人母
弟賀蘭州都督沙門並在涼府十六年詔許何力覲省
其母兼撫廵部落時薛延陁強盛契苾部落皆願從之
何力至聞而大驚曰主上於汝有厚恩任我又重何忍
而圖叛逆諸首領皆曰可敦及都督已去何故不行何
力曰我弟沙門孝而能養我以身許國終不能去也於
是衆共執何力至延陁所置於可汗牙前何力箕踞而
坐拔佩刀東向大呼曰豈有大唐烈士受辱蕃庭天地
日月願知我心又割左耳以眀志不奪也可汗怒欲殺
之為其妻所抑而止初太宗聞何力之延陁明非其本
意或曰人心各樂其土何力今入延陁猶魚之得水也
太宗曰不然此人心如鐵石必不背我會有使自延陁
至具言其狀太宗泣謂羣臣曰契苾何力竟如何遽遣
兵部侍郎崔敦禮持節入延陁許降公主求何力由是
還拜右驍衛大將軍太宗既許公主於延陁行有日矣
何力抗表固言不可太宗曰吾聞天子無戲言既已許
之安可廢何力曰然臣本請延緩其事不謂總停臣聞
六禮之内壻合親迎宜告延陁親来迎婦縱不敢至京
邑即當使詣靈州畏漢必不敢来論親未可有成日既
憂悶臣又擕離不盈一年自相猜忌延陁志性狠戾若
死必兩子相争坐而制之必然之理太宗從之延陁恐
有詐竟不至靈州自後常悒悒不得志一年而死兩子
果争權各立為主太宗征遼東以何力為前軍總管軍
次白崖城為賊所圍被矟中腰瘡重疾甚太宗自為傅
藥及拔賊城敕求傷之者高突勃付何力自殺之何力
奏言犬馬猶為其主況於人乎彼為其主況致命冒白
刃而刺臣是其義勇士也本不相識豈是冤讐遂捨之
二十二年為崑丘道總管擊龜兹獲其王訶棃布失畢
及諸首領等太宗崩何力欲殺身以殉高宗諭而止之
永徽二年處月處蜜叛以何力為弓月道大總管討平
之擒其渠帥處蜜時健俟斤合支賀等以歸顯慶二年
遷左驍衛大將軍累封郕國公兼檢校鴻臚卿龍朔元
年又為遼東道行軍大總管九月次于鴨綠水其地即
高麗之險阻莫支男生以精兵數萬守之衆莫能濟何
力始至會層冰大合趋即渡兵鼓譟而進賊遂大潰追
奔數十里斬首三萬級餘衆盡降男生僅以身免會有
詔班師乃還其年九姓叛以何力為鐵勒道安撫大使
乃簡精騎五百馳入九姓中賊大驚何力乃謂曰國家
知汝被詿誤遂有翻動使我捨汝等過皆可自新罪在
酋渠得之則已諸姓大喜共擒偽葉護及設特勒等同
惡二百餘人以歸何力數其罪而誅之乾封元年又為
遼東道行軍大總管兼安撫大使高麗有衆十五萬屯
於遼水又引靺數萬據南蘇城何力奮擊皆大破之
斬首萬餘級乘勝而進凡拔七城乃廻軍會英國公李
勣於鴨綠水共攻辱夷大行二城破之勣頓軍於鴨綠
柵何力引蕃漢兵五十萬先臨平壤勣仍繼至共拔平
壤城執勇健虜其王還授鎮軍大將軍行左衛大將軍
徙封涼國公仍檢校右羽林軍儀鳳二年卒贈輔國大
將軍并州都督陪葬昭陵諡曰烈有三子明光貞明左
鷹揚衛大將軍兼賀蘭都督襲爵涼國公光則天時右
豹韜衞將軍為酷吏所殺貞司膳少卿
黑齒常之百濟西部人長七尺餘驍勇有謀略初在本
蕃仕為逹率兼郡將猶中國之刺史也顯慶五年蘇定
方討平百濟常之率所部随例送降欵時定方縶左王
及太子隆等仍縱兵劫掠丁壯者多被戮常之恐懼遂
與左右十餘人遁歸本部鳩集亡逸共保任存山築柵
以自固旬日而歸附者三萬餘人定方遣兵攻之常之
領敢死之士拒戰官軍敗績遂復本國二百餘城定方
不能討而還龍朔三年高宗遣使招諭之常之盡率其
衆降累轉左領軍員外將軍儀鳳中吐蕃犯邊常之從
李敬玄擊之劉審禮之沒賊敬玄欲抽軍却阻泥溝而
計無所出常之夜率敢死之兵五百人進掩賊營吐蕃
首領䟦地設棄軍宵遁敬玄因此得還高宗歎其才略
擢授左武衛將軍兼檢校左羽林軍賜金五百兩絹五
百疋仍充河源軍副使時吐蕃贊婆及素和貴等賊徒
三萬餘屯於良非川常之率精騎三千夜襲賊營殺獲
二千級獲羊馬數萬贊婆等單騎而遁擢常之為大使
又賞物四百疋常之以河源軍正當賊衝欲加兵鎮守
恐有運轉之費遂遠置烽戍七十餘所度開營田五千
餘頃歲收百餘萬石開耀中贊婆等屯於青海常之率
精兵一萬騎襲破之燒其糧貯而還常之在軍七年吐
蕃深畏憚之不敢復為邊患嗣聖元年遷左武衛大將
軍仍檢校左羽林軍垂拱二年突厥犯邊命常之率兵
拒之躡至兩井忽逢賊三千餘衆常之見賊徒争下馬
著甲遂領二百餘騎身當先鋒直衝賊遂棄甲而散俄
頃賊衆大至及日將暮常之令伐木營中燃火如烽燧
時東南忽有大風起賊疑有救兵相應遂狼狽夜遁以
功進封燕國公三年突厥入寇朔州常之又充大總管
以李多祚王九言為副追躡至黃花堆大破之追奔四
十餘里賊散走磧北時有中郎將㸑寶璧表請窮追餘
賊制常之與寶璧會遥為聲援寶璧以為破賊在朝夕
貪功先行竟不與常之謀議遂全軍而沒尋為周興等
誣構云與右鷹楊將軍趙懷節等謀反繫獄遂自縊而
死常之嘗有所乘馬為兵士所損副使牛師奬等請鞭
之常之曰豈可以損私馬而决官兵乎竟赦之前後所
得賞賜金帛等皆分給將士及死時甚惜之
李多祚代為靺鞨酋長多祚驍勇善射意氣感激少以
軍功歴位右羽林軍大將軍前後掌禁兵北門宿衞二
十餘年神龍初張柬之將誅張易之兄弟引多祚將籌
其事謂曰將軍在北門幾年曰三十年矣柬之曰將軍
擊鍾鼎食金章紫綬貴寵當代位極武臣豈非大帝之
恩乎曰然又曰將軍既感大帝殊澤能有報乎大帝之
子見在東宫逆豎張易之兄弟擅權朝夕危逼宗社之
重於將軍誠能報恩正属今日多祚曰苟緣王室惟相
公所使終不顧妻子性命因即引天地神祗為要誓詞
氣感動義形於色遂與柬之等定謀誅易之兄弟以功
進封遼陽郡王食實封八百戶仍拜其子承訓為衛尉
少卿其年將有事於太廟特令多祚與安國相王登輦
夾侍監察御史王覿上疏諫曰竊惟袝廟之禮在於尊
祖奉先肅事之儀豈厭惟親與德伏見恩敕令安國相
王與李多祚參乘且多祚夷人有功於國適可加之寵
爵豈宜逼奉至尊侍帝弟而連衡與吾君而共輦誠恐
萬方之人不允所望昔文帝引趙談參乘盎伏車前曰
臣聞天子所共六尺轝者皆天下豪英今漢雖乏人陛
下獨奈何與刀鋸之餘共載於是斥而下之多祚雖無
趙談之累亦非卿相之重不自循省無聞固讓豈國乏
良輔更無其人史官所書將示於後何袁盎之強諫獨
微臣之不及惟陛下詳擇焉上謂覿曰多祚雖是夷人
緣其有功委以心腹特令侍輦卿勿復言也節愍太子
之殺武三思也多祚與羽林大將軍李千里等率兵以
從太子令多祚先至玄武樓下冀上問以殺三思之意
遂按兵不戰時有宫闈令楊思勖於樓上侍帝請拒其
先鋒多祚子壻羽林中郎將野呼利為先軍總管思勖
挺刃斬之兵衆大沮多祚俄為左右所殺并殺其二子
籍沒其家睿宗即位下制曰以忠報國典冊所稱感義
捐軀名節斯在故右羽林大將軍上柱國遼陽郡王李
多祚三韓貴種百戰餘雄席寵禁營廼心王室仗兹誠
信翻䧟誅夷賴彼神眀重清姦慝永言徽烈深合褒崇
宜追歿後之榮以復生前之命可還舊官仍宥其妻子
李嗣業京兆高陵人也身長七尺壯勇絶倫天寶初随
募至安西頻經戰鬭于時諸軍初用陌刀咸推嗣業為
能每為隊頭所向必陷節度使馬靈察知其勇健每出
師令嗣業與焉累遷至中郎將天寶七載安西都知兵
馬使高仙芝奉詔總軍專征勃律選嗣業與郎將田珍
為左右陌刀將于時吐蕃聚十萬衆於娑勒城據山因
水壍斷崖谷編木為城仙芝夜引軍渡信圖河奄至城
下仙芝謂嗣業與田珍曰不午時湏破此賊嗣業引步
軍持長刀上山頭抛櫑蔽空而下嗣業獨引一旗於絶
險處先登諸將因之齊上賊不虞漢軍暴至遂大潰填
溪谷投水溺死僅十八九遂長驅至勃律城擒勃律王
吐蕃公主斬藤橋以兵三千人戍於是拂林大食諸胡
七十二國皆歸國家款塞朝獻嗣業之功也由此拜右
威衛將軍十載又從平石國及破九國胡并背叛突騎
施以跳盪加特進兼本官初仙芝紿石國王約為和好
乃將兵襲破之殺其老弱虜其丁壯取金寶瑟瑟駞馬
等國人號哭因掠石國王東獻之于闕下其子逃難奔
走告於諸胡國羣胡忿之與大食連謀將欲攻四鎮仙
芝懼領兵二萬深入胡地與大食戰仙芝大敗會夜兩
軍觧仙芝衆為大食所殺存者不過數千事窘嗣業白
仙芝曰將軍深入胡地後絶救兵今大食戰勝諸胡知
必乘勝而并力事漢若全軍沒嗣業與將軍俱為賊所
虜則何人歸報主不如馳守白石嶺早圖奔逸之計仙
芝曰爾戰將也吾欲收合餘燼眀日復戰期一勝耳嗣
業曰愚者千慮或有一得勢危若此不可膠柱固請行
乃從之路隘人馬魚貫而奔會跋汗那兵衆先奔人及
駞馬塞路不克過嗣業持大棒前驅擊之人馬應手俱
斃胡等遁路開仙芝獲免仙芝表其功加驃騎左金吾
大將軍及禄山反兩京䧟上在靈武詔嗣業赴行在嗣
業自安西統衆萬里威令肅然所過郡縣秋毫不犯至
鳳翔謁見上曰今日得卿勝數萬衆事之濟否實在卿
也遂與郭子儀僕固懷恩等常犄角為先鋒將嗣業每
持大棒衝擊賊衆披靡所向無敵禄山之亂兩京未復
肅宗在鳳翔至德六年九月嗣業從廣平王收復京城
與賊大戰于香積寺北西拒灃水東臨大川十里間軍
容不斷嗣業時為鎮西北庭支度行營節度使為前軍
朔方右行營節度使郭子儀為中軍關内行營節度王
思禮為後軍戈鋋鼓鞞震曜山野距賊軍數里列長陣
而待之賊將李歸仁初以銳師數来挑戰我師攅矢而
逐之賊軍大至逼我追騎突入我營我師囂亂嗣業謂
郭子儀曰今日之事若不以身啖寇决戰於陣萬死而
冀其一生不然則我軍無孑遺矣嗣業乃脱衣徒搏執
長刀立於陣前大呼當嗣業刀者人馬俱碎殺十數人
陣容方駐前軍之士盡執長刀而出如墻而進嗣業先
登奮命所向摧靡是時賊先伏兵於營東偵者知之元
帥廣平王分廻紇銳卒令擊其伏兵賊將大敗嗣業出
賊營之背與廻紇合勢表裏夾攻自午及酉斬首六萬
級填溝壑而死者十二三賊帥張通儒安守忠李歸仁
等收合殘卒東走保陜郡慶緒又命嚴莊率衆數萬赴
陜助通儒輩以拒官軍廣平王郭子儀王思禮等大軍
營於陜西嗣業與子儀遇賊於新店與之力戰數合我
師初勝而後敗嗣業逐急應接廻紇從南山望見官軍
敗曳白旗而下徑抵賊背穿賊陣賊陣西北角先䧟嗣
業又率精騎前擊表裏齊進賊衆大敗走河北子儀遂
收東都嗣業以功加開府儀同三司衞尉卿封虢國公
食實封二百戶乾元二年諸將同圍相州是時築堤引
漳水灌城經月餘城不拔是時軍無統帥諸將自圖全
人無鬭志賊每出戰嗣業被堅衝突履鋒冒刃為流矢
所中數日瘡欲愈卧於帳中忽聞金鼓之聲因而大呌
瘡中血出數升注地而卒上聞之震悼嗟惜久之詔曰
臨難忘身為臣之大節念功加贈經國之常典故衛尉
卿兼懷州刺史充北庭行營節度使虢國公李嗣業植
操沉厚秉心忠烈懷幹時之勇略有戡難之遠謀久仕
邊陲備經任使自兇渠構亂中夏不寧持感激之誠總
驍果之衆親當矢石頻立勲庸壮節可嘉將謀於百勝
忠誠未遂空恨於九原言念其功良深憫悼死於王事
禮有可加宜贈裂土之封用廣飾終之義可贈武威郡
王其賻贈及緣葬事所司倍於常式仍令官給靈轝遞
還所在以其子佐國襲其官爵食實封二百戶
白孝德安西胡人也驍悍有膽力乾元中事李光弼為
偏禆史思眀攻河陽使驍將劉龍仙率鐵騎五十臨城
挑戰龍仙捷勇自恃舉右足加馬鬛上嫚罵光弼光弼
登城望顧諸將曰孰可取者僕固懷恩請行光弼曰此
非大將所為歴選其次左右曰白孝德可光弼乃招孝
德前問曰可乎曰可光弼問所要幾何兵孝德曰可獨
往耳光弼壮之終問所欲對曰願選五十騎於軍門為
繼兼請大軍鼓譟以增氣勢他無所用光弼撫其背以
遣之孝德挾二矛策馬截流而渡半濟懷恩賀曰剋矣
光弼曰未及何知其尅懷恩曰觀其攬轡便辟可萬全
者龍仙見其獨来甚易之足不降鬛稍近將動孝德搖
手示之若使其不動龍仙不之測乃止孝德呼曰侍中
使余致辭非他也龍仙去十步與之言褻罵如初孝德
息馬伺便因瞋目曰賊識我乎龍仙曰誰耶曰我國之
大將白孝德也龍仙曰是何猪狗孝德發聲虓噉持矛
躍馬而搏之城上鼓譟五十騎繼進龍仙矢不暇發環
走堤上孝德追及斬首擕之而歸賊徒大駭其後累戰
功至安西北庭行營節度鄜坊邠寧節度使歴檢校刑
部尚書封昌化郡王以家難去職服闋復舊官大歴十
四年九月轉太子少傅尋卒時年六十六贈太子太保
史臣曰歴代武臣壯勇出衆者有諸節行勵俗者鮮矣
矧蠻夷之人乎如馮盎智勇守節社尒廉慎知足蘇尼
失恩惠史忠清謹凡用兵破吐蕃谷渾勇也心如鐵石
忠也不觧萬均官恕也阻延陁之親智也捨高突勃之
死識也立大功居顯位夙夜匪懈者何力有焉常之以
私馬恕官兵與將士均賞賜古之名將無以加焉多祚
忘身許國孝德壮勇立功皆三軍之傑也豈九夷之陋
㦲嗣業力贊中興終歿王事未可倫而擬也
贊曰君子之居九夷無陋壯㦲嗣業孰出其右
舊唐書卷一百九
舊唐書卷一百九考證
阿史那社尒傳阿史那蘇尼失者唘民可汙之母弟社
尒叔祖也其父始畢可汗沈炳震曰按始畢唘民
子蘇尼失兄子也云其父誤
契苾何力傳陪葬昭陵諡曰烈烈新書作毅
舊唐書卷一百九考證
