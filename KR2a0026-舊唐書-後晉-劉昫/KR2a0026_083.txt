舊唐書卷八十三
後晉司空同中書門下平章事劉昫撰
列傳第三十三
郭孝恪張儉蘇定方薛仁貴
程務挺張士貴趙道興
郭孝恪許州陽翟人也少有志節隋末率鄉曲數百人
附於李密密大悦之謂曰昔稱汝潁多竒士故非謬也
令與徐勣守黎陽後密敗勣令孝恪入朝送款封陽翟
郡公拜宋州刺史令與徐勣經營武牢已東所得州縣
委以選補其後竇建德率衆來援王世充孝恪於青城
宮進策於太宗曰世充日踧月廹力盡計窮懸首面縳
翹足可待建德遠来助虐糧運阻絶此是天喪之時請
固武牢屯軍氾水隨機應變則易為剋殄太宗然其計
及破建德平世充太宗於洛陽置酒高會諸將曰郭孝
恪謀擒建德之策王長先龍門下米之功皆出諸人之
右也歴遷貝趙江涇四州刺史所在有能名入為太府
少卿轉左驍衞將軍貞觀十六年累授金紫光禄大夫
行安西都護西州刺史其地高昌舊都士流與流配及
鎮兵雜處又限以沙磧與中國隔絶孝恪推誠撫御大
獲其歡心初王師之滅高昌也制以高昌所虜焉耆生
口七百盡還之焉耆王尋叛歸欲谷可汗朝貢稀至令
孝恪伺其機便因表請擊之以孝恪為西道行軍總管
率步騎三千出銀山道以伐焉耆孝恪夜襲其城虜其
王龍突騎支太宗大悦璽書勞之曰卿破焉耆虜其偽
王功立威行深副所委但焉耆絶域地阻天山恃遠憑
深敢懷叛逆卿望崇位重報效情深遠涉沙場龔行罰
罪取其堅壁曾不崇朝再廓遊魂遂無遺寇緬思竭力
必大艱辛超険成功深足嘉尚俄又以孝恪為崑丘道
副大總管以討龜兹破其都城孝恪自留守之餘軍分
道别進龜兹國相那利率衆遁逃孝恪以城外未賓乃
出營於外有龜兹人来謂孝恪曰那利為相人心素歸
今亡在野必思為變城中之人頗有異志公宜備之孝
恪不以為虞那利等果率衆萬餘隂與城内降胡表裏
為應孝恪失於警候賊將入城鼓譟孝恪始覺之乃率
部下千餘人入城與賊合戰城中人復應那利攻孝恪
孝恪力戰而入至其王所居旋復出戰於城門中流矢
而死孝恪子待詔亦同死於陣賊竟退走將軍曹繼叔
復拔其城太宗聞之初責孝恪不加警備以致顛覆後
又憐之為其家舉哀高宗即位追贈安西都護陽翟郡
公待詔贈遊擊將軍仍賻物三百叚孝恪性奢侈僕妾
器玩務極鮮華雖在軍中床帳完具嘗以遺行軍大總
管阿史那社爾社爾一無所受太宗聞之曰二將優劣
之不同也郭孝恪今為寇虜所屠可謂自貽伊咎耳次
子待封高宗時官至左豹韜衛將軍咸亨中與薛仁貴
率兵討吐蕃於大非川戰敗減死除名少子待聘長安
中官至宋州刺史
張儉雍州新豐人隋相州刺史皖城公威之孫也父植
車騎將軍連城縣公儉即高祖之從甥也貞觀初以軍
功累遷朔州刺史時頡利可汗自恃強盛每有所求輙
遣書稱勅緣邊諸州遞相承禀及儉至遂拒不受太宗
聞而嘉之儉又廣營屯田歲至穀十萬斛邊糧益饒及
遭霜旱勸百姓相贍遂免饑餒州境獨安後檢校勝州
都督以母憂去職儉前在朔州屬李靖平突厥之後有
思結部落貧窮離散儉招慰安集之其不來者或居磧
北既親屬分住私相往還儉並不拘責但存綱紀羈縻
而已及儉移任州司謂其將叛遽以奏聞朝廷議發兵
進討仍起儉為使就觀動静儉單馬推誠入其部落召
諸首領布以腹心咸匍匐啓顙而至便移就代州即令
檢校代州都督儉遂勸其營田每年豐熟慮其私蓄富
實易生驕侈表請和糴擬充貯備蕃人喜悦邊軍大收
其利遷營州都督兼護東夷校尉太宗將征遼東遣儉
率蕃兵先行抄掠儉軍至遼西為遼水汎漲久而未渡
太宗以為畏懦召還儉詣洛陽謁見面陳利害因說水
草好惡山川險易太宗甚悦仍拜行軍總管兼領諸蕃
騎卒為六軍前鋒時有獲高麗候者稱莫離支將至遼
東詔儉率兵自新城路邀擊之莫離支竟不敢出儉因
進兵渡遼趨建安城賊徒大潰斬首數千級以功累封
皖城郡公賞賜甚厚其後改東夷校尉為東夷都護仍
以儉為之永徽初加金紫光祿大夫四年卒於官年六
十諡曰密儉兄大師累以軍功仕至太僕卿華州刺史
武功縣男儉弟延師永徽初累授左衛大將軍封范陽
郡公延師廉謹周慎典羽林屯兵前後三十餘年未嘗
有過朝廷以此稱之龍朔三年卒官贈荆州都督諡曰
敬陪葬昭陵唐制三品已上門列棨戟儉兄弟三院門
皆立戟時人榮之號為三戟張家
蘇定方冀州武邑人也父邕大業末率鄕閭數千人為
本郡討賊定方驍悍多力膽氣絶倫年十餘歲隨父討
捕先登䧟陣父卒郡守又令定方領兵破賊首張金稱
于郡南手斬金稱又破楊公卿于郡西追奔二十餘里
殺獲甚衆鄉黨賴之後仕竇建德建德將高雅賢甚愛
之養以為子雅賢俄又為劉黑闥攻陷城邑定方每有
戰功及黑闥雅賢死定方歸鄉里貞觀初為匡道府折
衝隨李靖襲突厥頡利于磧口靖使定方率二百騎為
前鋒乘霧而行去賊一里許忽然霧歇望見其牙帳馳
掩殺數十百人頡利及隋公主狼狽散走餘衆俯伏靖
軍既至遂悉降之軍還授左武候中郎將永徽中轉左
衛勲一府中郎將從左衛大將軍程知節征賀魯為前
軍總管至鷹娑川突厥有二萬騎來拒總管蘇海政與
戰互有前却既而突厥别部鼠尼施等又領二萬餘騎
續至定方正歇馬隔一小嶺去知節十許里望見塵起
率五百騎馳往擊之賊衆大潰追奔二十里殺千五百
餘人獲馬二千疋死馬及所棄甲仗綿亘山野不可勝
計副大總管王文度害其功謂知節曰雖云破賊官軍
亦有死傷盖决成敗法耳何為此事自今正可結為方
陣輜重並納腹中四面布隊人馬被甲賊來即戰自保
萬全無為輕脱致有傷損又矯稱别奉聖旨以知節恃
勇輕敵使文度為其節制遂收軍不許深入終日跨馬
被甲結陣由是馬多瘦死士卒疲勞無有戰志定方謂
知節曰本來討賊今乃自守馬餓兵疲逄賊即敗怯懦
如此何功可立又公為大將閫外之事不許自專别遣
軍副專其號令理必不然湏囚縶文度飛表奏之知節
不從至怛䔍城有胡降附文度又曰比我兵迴彼還作
賊不如盡殺取其資財定方曰如此自作賊耳何成伐
叛文度不從及分財惟定方一無所取師還文度坐處
死後得除名明年擢定方為行軍大總管又征賀魯以
任雅相迴紇婆潤為副自金山之北指處木昆部落大
破之其俟斤嬾獨祿以衆萬餘帳來降定方撫之發其
千騎進至突騎施部賀魯率胡祿屋闕啜懾舍提&KR1680;啜
鼠尼施處半啜處木昆屈律啜五弩失畢兵馬衆且十
萬來拒官軍定方率迴紇及漢兵萬餘人擊之賊輕定
方兵少四面圍之定方令步卒據原攒矟外向親領漢
騎陣於北原賊先擊步軍三衝不入定方乘勢擊之賊
遂大潰追奔三十里殺人馬數萬明日整兵復進於是
胡禄屋等五努失畢悉衆來降賀魯獨與處木昆屈律
啜數百騎西走餘五咄六聞賀魯敗各向南道降于步
真於是西蕃悉定惟賀魯及咥運率其牙内餘衆而奔
定方追之復大戰於伊麗水上殺獲略盡賀魯及咥運
十餘騎逼夜亡走定方遣副將蕭嗣業追捕之至於石
國擒之而還高宗臨軒定方戎服操賀魯以獻列其地
為州縣極於西海定方以功遷左驍衛大將軍封邢國
公又封子慶節為武邑縣公俄有思結闕俟斤都曼先
鎮諸胡擁其所部及疎勒朱俱般葱嶺三國復叛詔定
方為安撫大使率兵討之至葉葉水而賊保馬頭川於
是選精卒一萬人馬三千疋馳掩襲之一日一夜行三
百里詰朝至城西十里都曼大驚率兵拒戰於城門之
外賊師敗績退保馬保城王師進屯其門入夜諸軍漸
至四面圍之伐木為攻具布列城下都曼自知不免面
縛開門出降俘還至東都高宗御乾陽殿定方操都曼
特勒獻之葱嶺以西悉定以功加食邢州鉅鹿真邑五
百戶顯慶五年從幸太原制授熊津道大總管率師討
百濟定方自城山濟海至熊津江口賊屯兵據江定方
升東岸乘山而陣與之大戰揚帆蓋海相續而至賊師
敗績死者數千人自餘奔散遇潮且上連舳入江定方
於岸上擁陣水陸齊進飛檝鼓譟直趣真都去城二十
許里賊傾國來拒大戰破之殺虜萬餘人追奔入郭其
王義慈及太子隆奔於北境定方進圍其城義慈次子
泰自立為王嫡孫文思曰王與太子雖並出城而身見
在叔總兵馬即擅為王假令漢兵退我父子當不全矣
遂率其左右投城而下百姓從之泰不能止定方命卒
登城建幟于是泰開門頓顙其大將禰植又將義慈來
降太子隆并與諸城主皆同送款百濟悉平分其地為
六州俘義慈及隆泰等獻於東都定方前後滅三國皆
生擒其主賞賜珍寳不可勝計仍拜其子慶節為尚輦
奉御定方俄遷左武衛大將軍乾封二年卒年七十六
高宗聞而傷惜謂侍臣曰蘇定方於國有功例合襃贈
卿等不言遂使哀榮未及興言及此不覺嗟悼遽下詔
贈幽州都督諡曰莊
薛仁貴絳州龍門人貞觀末太宗親征遼東仁貴謁將
軍張士貴應募請從行至安地有郎將劉君昂為賊所
圍甚急仁貴往救之躍馬徑前手斬賊將懸其頭於馬
鞍賊皆懾伏仁貴遂知名及大軍攻安地城高麗莫離
支遣將高延壽高惠真率兵二十五萬來拒戰依山結
營太宗分命諸將四面擊之仁貴自恃驍勇欲立竒功
乃異其服色著白衣握戟腰鞬張弓大呼先入所向無
前賊盡披靡却走大軍乘之賊乃大潰太宗遥望見之
遣馳問先鋒白衣者為誰特引見賜馬兩疋絹四十疋
擢授游擊將軍雲泉府果毅仍令北門長上并賜生口
十人及軍還太宗謂曰朕舊將並老不堪受閫外之寄
每欲抽擢驍雄莫如卿者朕不喜得遼東喜得卿也尋
遷右領軍郎將依舊北門長上永徽五年高宗幸萬年
宮甲夜山水猥至衝突玄武門宿衛者散走仁貴曰安
有天子有急輙敢懼死遂登門桄呌呼以驚宫内高宗
遽出乘高俄而水入寢殿上使謂仁貴曰賴得卿呼方
免淪溺始知有忠臣也於是賜御馬一疋蘇定方之討
賀魯也於是仁貴上疏曰臣聞兵出無名事故不成明
其為賊敵乃可伏今泥熟仗素幹不伏賀魯為賊所破
虜其妻子漢兵有於賀魯諸部落得泥熟等家口將充
賤者宜括取送還仍加賜賚即是矜其枉破使百姓知
賀魯是賊知陛下德澤廣及也高宗然其言使括泥熟
家口送還之於是泥熟等請隨軍效其死節顯慶二年
詔仁貴副程名振於遼東經略破高麗於貴端城斬首
三千級明年又與梁建方契苾何力於遼東共高麗大
將温沙門戰於横山仁貴疋馬先入莫不應弦而倒高
麗有善射者於石城下射殺十餘人仁貴單騎直往衝
之其賊弓矢俱失手不能舉便生擒之俄又與辛文陵
破契丹於黑山擒契丹王阿卜固及諸首領赴東都以
功封河東縣男尋又領兵擊九姓突厥於天山將行高
宗内出甲令仁貴試之上曰古之善射有穿七札者卿
且射五重仁貴射而洞之高宗大驚更取堅甲以賜之
時九姓有衆十餘萬令驍健數十人逆來挑戰仁貴發
三矢射殺三人自餘一時下馬請降仁貴恐為後患並
坑殺之更就磧北安撫餘衆擒其偽葉護兄弟三人而
還軍中歌曰將軍三箭定天山戰士長歌入漢關九姓
自此衰弱不復更為邊患乾封初高麗大將泉男生率
衆内附高宗遣將軍龐同善高偘等迎接之男生弟男建
率國人逆擊同善等詔仁貴統兵為後援同善等至新
城夜為賊所襲仁貴領驍勇赴救斬首數百級同善等
又進至金山為賊所敗高麗乘勝而進仁貴横擊之賊
衆大敗斬首五萬餘級遂拔其南蘇木底蒼巗等三城
始與男生相會高宗手勅勞之曰金山大陣兇黨實繁
卿身先士卒奮不顧命左衝右擊所向無前諸軍賈勇
致斯剋捷宜善建功業全此令名也仁貴乘勝領二千
人進攻扶餘城諸將咸言兵少仁貴曰在主將善用耳
不在多也遂先鋒而行賊衆來拒逆擊大破之殺獲萬
餘人遂拔扶餘城扶餘川四十餘城乘風震慴一時送
款仁貴便並海略地與李勣大會軍於平壤城高麗既
降詔仁貴率兵二萬人與劉仁軌於平壤留守仍授右
威衛大將軍封平陽郡公兼檢校安東都護移理新城
撫恤孤老有幹能者隨才任使忠孝節義咸加旌表高
麗士衆莫不欣然慕化咸亨元年吐蕃入寇又以仁貴
為邏娑道行軍大總管率將軍阿史那道真郭待封等
以擊之待封嘗為鄯城鎮守恥在仁貴之下多違節度
軍至大非川將發赴烏海仁貴謂待封曰烏海險遠車
行艱澁若引輜重將失事機破賊即迴又煩轉運彼多
瘴氣無宜久留大非嶺上足堪置栅可留二萬人作兩
栅輜重等並留栅内吾等輕銳倍道掩其未整即撲滅
之矣仁貴遂率先行至河口遇賊擊破之斬獲略盡收
其牛羊萬餘頭迴至烏海城以待後援待封遂不從仁
貴之命領輜重繼進比至烏海吐蕃二十餘萬悉衆來
救邀擊待封敗走趨山軍糧及輜重並為賊所掠仁貴
遂退軍屯於大非川吐蕃又益衆四十餘萬來拒戰官
軍大敗仁貴遂與吐蕃大將論欽陵約和仁貴歎曰今
年歲在庚午軍行逆歲鄧艾所以死於蜀吾知所以敗
也仁貴坐除名尋而高麗衆相率復叛詔起仁貴為鷄
林道總管以經略之上元中坐事徙象州會赦歸高宗
思其功開耀元年復召見謂曰往九成宮遭水無卿已
為魚矣卿又北伐九姓東擊高麗漠北遼東咸遵聲教
者並卿之力也卿雖有過豈可相忘有人云卿烏海城
下自不擊賊致使失利朕所恨者惟此事耳今西邊不
静瓜沙路絶卿豈可高枕鄉邑不為朕指揮耶於是起
授瓜州長史尋拜右領軍衛將軍檢校代州都督又率
兵擊突厥元珍等於雲州斬首萬餘級獲生口二萬餘
人駝馬牛羊三萬餘頭賊聞仁貴復起為將素憚其名
皆奔散不敢當之其年仁貴病卒年七十贈左驍衛將
軍官造靈轝并家口給傳還鄕子訥别有傳
程務挺洺州平恩人也父名振大業末仕竇建德為普
樂令甚有能名諸賊不敢犯其境尋棄建德歸國高祖
遥授永年令仍令率兵經略河北名振夜襲鄴縣俘其
男女千餘人以歸去鄴八十里閱婦人有乳汁者九十
餘人悉放遣之鄴人感其仁恕為之設齋以報其恩及
建德敗始之任俄而劉黑闥䧟洺州名振復與刺史陳
君賓自拔歸朝母潘妻李在路為賊所掠沒於黑闥名
振又從太宗討黑闥時黑闥於冀貝滄瀛等州水陸運
糧以拒官軍名振率千餘人邀擊之盡毁其舟車黑闥
聞之大怒遂殺名振母妻及黑闥平名振請手斬黑闥
以其首祭母名振以功拜營州都督府長史封東郡公
賜物二千叚黃金三百兩累轉洺州刺史太宗將征遼
東召名振問以經略之事名振初對失旨太宗動色詰
之名振酬對逾辯太宗意觧謂左右曰房玄齡常在我
前每見别嗔餘人猶顔色無主名振生平不見我向來
責讓而辭理縱横亦竒士也即日拜右驍衛將軍授平
壤道行軍總管前後攻沙卑城破獨山陣皆以少擊衆
稱為名將永徽六年累除營州都督兼東夷都護又率
兵破高麗於貴端水焚其新城殺獲甚衆後歴晉浦二
州刺史龍朔二年卒贈右衛大將軍諡曰烈務挺少隨
父征討以勇力聞遷右領軍衛中郎將永隆中突厥史
伏念反叛定襄道行軍總管李文暕曹懷舜竇義昭等
相次戰敗又詔禮部尚書裴行儉率兵討之務挺為副
將仍檢校豐州都督時伏念屯於金牙山務挺與副總
管唐玄表引兵先逼之伏念懼不能支遂間道降於行
儉許伏念以不死中書令裴炎以伏念懼務挺等兵勢
而降非行儉之功伏念遂伏誅務挺以功遷右衛將軍
封平原郡公永淳二年綏州城平縣人白鐵余率部落
稽之黨據縣城反偽稱尊號署百官又進宼綏息殺掠
人吏焚燒村落詔務挺與夏州都督王方翼討之務挺
進攻其城拔之生擒白鐵余盡平其餘黨又以功拜左
驍衛大將軍檢校左羽林軍嗣聖初與右領軍大將軍
檢校左羽林軍張虔勖同受則天密旨率兵入殿庭廢
中宗為廬陵王立豫王為皇帝則天臨朝累受賞賜特
拜其子齊之為尚乘奉御務挺泣請迴授其弟則天嘉
之下制襃美乃拜其弟原州司馬務忠為太子洗馬又
明年以務挺為左武衛大將軍單于道安撫大使督軍
以禦突厥務挺善於綏禦威信大行偏禆已下無不盡
力突厥甚憚之相率遁走不敢近邊及裴炎下獄務挺
密表申理之由是忤旨務挺素與唐之竒杜求仁友善
或構言務挺與裴炎徐敬業皆潛相應接則天遣左鷹
揚將軍裴紹業就軍斬之籍没其家突厥聞務挺死所
在宴樂相慶仍為務挺立祠每出師攻戰即祈禱焉貞
觀永徽間軍將又有張士貴趙道興狀跡可錄
張士貴者虢州盧氏人也本名忽峍善騎射膂力過人
大業末聚衆為盗攻剽城邑遠近患之號為忽峍賊高
祖降書招懷之士貴以所統送欵拜右光祿大夫累有
戰功賜爵新野縣公從平東都授虢州刺史高祖謂之
曰欲卿衣錦晝遊耳尋入為右武候將軍貞觀七年破
反獠而還太宗勞之曰聞公親當矢石為士卒先雖古
名將何以加也朕嘗聞以身報國者不顧性命但聞其
語未聞其實於公見之矣後累遷左領軍大將軍改封
虢國公顯慶初卒贈荆州都督陪葬昭陵
趙道興者甘州酒泉人隋右武候大將軍才之子也道
興貞觀初歴遷左武候中郎將明閑宿衛號為稱職太
宗嘗謂之曰卿父為隋武候將軍甚有當官之譽卿今
克傳弓冶可謂不墜家聲因授右武候將軍賜爵天水
縣子其父時廨宇仍舊不改時人以爲榮道興嘗自指
其廳事曰此是趙才將軍廳還使趙才將軍兒坐為朝
野所笑傳為口實儀鳳中累遷左金吾衛大將軍文明
年以老病致仕於家子晈亦為金吾將軍凡三代執金
吾為時所稱
史臣曰孝恪機鈐果毅協草昧之際樹勲建策有傑世
之風然而務奢為恒既未盡善舉衆失律不其惑與張
公經略有天然才度務穡勸分董和成績惜哉中壽其
才未盡邢國公神略翕張雄謀戡定輔平屯難始終成
業疏封陟位未暢茂典蓋闕如也仁貴驍悍壮勇為一
時之傑至忠大略勃然有立噫待封不協以敗全略孔
子曰可與立未可與權上加明命竟致立功知臣者君
信哉務挺勇力驍果固有父風英槩輔時克繼洪烈然
而苟預廢立竟陷讒構古之言曰惡之來也如火之燎
于原不可嚮爾其是之謂乎士貴道興逄時立效得盡
義勇以觀厥成而繼父風槩三代執金不亦美乎
贊曰五將雄雄俱立邊功張蘇二族功名始終郭薛務
挺徼功奮命垂則窮邊兵無常勝
舊唐書卷八十三
舊唐書卷八十三考證
郭孝恪傳以孝恪為西道行軍總管率步騎三千出銀
山道以伐焉耆新書作錫山道
蘇定方傳顯慶五年從幸太原制授熊津道大總管率
師討百濟新書作神邱道(臣德潛)按新羅傳云定
方為熊津道大總管實錄亦然而唐歷則云以定方
為神坵道大總管舊書據實錄新書本唐歷也
薛仁貴傳明年又與梁建方契苾何力於遼東共高麗
大將温沙門戰於横山(臣德潜)按上文顯慶二年
則明年為三年也而通鑑載于四年冬盖本之實錄
云
其年仁貴病卒(臣德潛)按玩上文乃𨳩耀元年也然
據綱目永淳元年突厥骨篤祿寇并州薛仁貴大破
之非卒於開耀中明矣新書在永淳二年為合
程務挺傳時伏念屯于金牙山(臣宗萬)按通鑑注此
東突厥可汗所居之金牙山也蘇定方直抵金牙山
擒賀魯是西突厥可汗所居盖突厥之初建牙于金
山其後分為東西突厥凡建牙之地率謂之金牙山
故定方傳云自金山之北指處未嘗云金牙也又可
汗所居謂金帳故亦以金牙言之厥後裴行儉為金
牙道大總管即此地也
舊唐書卷八十三考證
