舊唐書卷一百七
後晉司空同中書門下平章事劉昫撰
列傳第五十七
玄宗諸子
靖德太子琮庶人瑛棣王琰
庶人瑶靖恭太子琬庶人琚
夏悼王一儀王璲潁王璬
懷哀王敏永王璘夀王瑁
延王玢盛王琦濟王環
信王瑝義王玭陳王珪
豐王珙恒王瑱涼王璿
汴哀王璥
玄宗三十子元獻楊皇后生肅宗劉華妃生奉天皇帝
琮靖恭太子琬儀王璲趙麗妃生廢太子瑛錢妃生棣
王琰皇甫德儀生鄂王瑶劉才人生光王琚貞順武皇
后生夏悼王一懷哀王敏夀王瑁盛王琦高婕妤生潁
王璬郭順儀生永王璘柳婕妤生延王玢鍾美人生濟
王環盧美人生信王瑝閻才人生義王玭王美人生陳
王珪陳美人生豐王珙鄭才人生恒王瑱武賢儀生涼
王璿汴哀王璥餘七王早夭
奉天皇帝琮玄宗長子也本名嗣直景雲元年九月封
許昌郡王先天元年八月進封郯王開元四年正月遥
領安西大都護仍充安撫河東關内隴右諸蕃大使三
年改封慶王仍改名潭十五年遥領涼州都督兼河西
諸軍節度大使二十一年加太子太師改名琮二十四
年拜司徒天寶元年兼太原牧十載薨贈靖德太子葬
於渭水之南細柳原仍於唘夏門内置廟袝享焉肅宗
元年建寅月九日詔追冊為奉天皇帝妃竇氏為恭應
皇后備禮改葬於華清宫北齊陵以尚書右僕射冀國
公裴冕為其使初開元二十五年太子瑛得罪廢令琮
養其子及天寶十一載琮薨以瑛子俅為嗣慶王除秘
書監同正員
廢太子瑛玄宗第二子也本名嗣謙景雲元年九月封
真定郡王先天元年八月進封郢王開元三年正月立
為皇太子十年正月加元服其年玄宗又令太子詣國
子學行齒胄之禮仍敕右散騎常侍禇无量升筵講論
學官及文武百官節級加賜十三年改名鴻納妃薛氏
禮畢曲赦京城之内侍講潘肅等並加級改職中書令
蕭嵩親迎特封徐國公二十五年七月改名瑛瑛母趙
麗妃本伎人有才貎善歌舞玄宗在潞州得幸及景雲
升儲之後其父元禮兄常奴擢為京職開元初皆至大
官及武惠妃寵幸麗妃恩乃漸弛時鄂王瑶母皇甫德
儀光王琚母劉才人皆玄宗在臨淄邸以容色見顧出
子朗秀而母加愛焉及惠妃承恩鄂王之母亦漸疎薄
惠妃之子夀王瑁鍾愛非諸子所比瑛於内第與鄂光
王等自謂母氏失職嘗有怨望惠妃女咸宜公主出降
於楊洄洄希惠妃之旨規利於己日求其短譛於惠妃
妃泣訴於玄宗以太子結黨將害於妾母子亦指斥於
至尊玄宗惑其言震怒謀於宰相意將廢黜中書令張九
齡奏曰陛下纂嗣鴻業將三十年太子已下常不離深
宫日受聖訓今天下之人皆慶陛下享國日久子孫蕃
育不聞有過陛下奈何以一日之間廢棄三子伏惟陛
下思之且太子國本難於動摇昔晉獻公惑寵嬖之言
太子申生憂死國乃大亂漢武威加六合受江充巫蠱
之事將禍及太子遂至城中流血晉惠帝有賢子為太
子容賈后之譛以至喪亡隋文帝取寵婦之言廢太子
勇而立晉王廣遂失天下由此而論之不可不慎今太
子既長無過二王又賢臣待罪左右敢不詳悉玄宗默
然事且寢其年駕幸西京以李林甫代張九齡為中書
令希惠妃之旨託意於中貴人揚夀王瑁之美惠妃深
德之二十五年四月楊洄又構於惠妃言瑛兄弟三人
與太子妃兄駙馬薛鏽常構異謀玄宗遽召宰相籌之
林甫曰此盖陛下家事臣不合參知玄宗意乃决矣使
中官宣詔於宫中並廢為庶人鏽配流俄賜死於城東
驛天下之人不見其過咸惜之其年武惠妃數見三庶
人為祟怖而成疾巫者祈請彌月不痊而殞瑛有六男
儼伸倩俅備儆慶王琮先無子瑛得罪後玄宗遣鞠之
天寶中儼為新平郡王光禄卿同正員伸為平原郡王
宗正卿同正員俅為嗣慶王寶應元年詔雪瑶瑛琚之
罪贈瑛為皇太子瑶琚復贈為王
棣王琰玄宗第四子也初名嗣真開元二年十二月封
為鄫王十二年三月改封棣王仍改名洽十五年遥領
太原牧太原已北諸軍節度大使二十二年加太子太
傅餘如故二十四年改名琰天寶元年六月遥領兼武
威郡都督河西隴右經略節度大使先是琰妃韋氏有
過琰怒之不敢奏聞乃斥於别室寵二孺人孺人又不
相協至十一載孺人乃密求巫者書符置於琰履中以
求媚琰與監院中官有隙中官聞其事密奏於玄宗云
琰厭魅聖躬玄宗使人掩其履而獲之玄宗大怒引琰
詰責之琰頓首謝曰臣之罪合死矣請一言以就鼎鑊
然臣與新婦情義絶者二年于茲臣有二孺人又皆爭
長臣實不知有符恐此三人所為也惟三哥辯其罪人
及推問之竟孺人也玄宗猶疑琰知情怒未觧太子已
下皆為請命囚於鷹狗坊中絶朝請憂懼而死琰妃即
少師韋滔女無子琰死後妃得還其父琰男女繁衍至
五十五人天寶中封為王者三人僎為汝南郡王秘書
監同正員僑為宜都王衛尉卿同正員儁為濟南王光
禄卿同正員寶應元年五月代宗即位捨琰罪贈其王
位
鄂王瑶玄宗第五子也初名嗣初開元二年五月封為
鄂王十二年改名涓遥領幽州都督河北道節度大使
二十一年四月加太子太保兼幽州都督餘如故二十
三年改名瑶二十五年得罪廢寶應元年五月追復
靖恭太子琬玄宗第六子也初名嗣玄開元二年三月
封為甄王十二年三月改名滉封為榮王十五年授京
兆牧又遥領隴右節度大使二十三年加開府儀同三
司餘如故二十五年改名琬天寶元年六月授單于大
都護十四年十一月安禄山反於范陽其月制以琬為
征討元帥高仙芝為副令仙芝徵河隴兵募屯於陜郡
以禦之數日琬薨琬素有雅稱風格秀整時士庶冀琬
有所成功忽然殂謝遠近咸失望焉贈靖恭太子葬于
見子西原琬諸子尤繁衍男女五十八人天寶中封為
郡王者二俯為濟隂王太僕卿同正員偕為北平王國
子祭酒同正員
光王琚玄宗第八子也開元十二年封為光王十五年
遥領廣州都督五府經略大使二十三年七月光王琚
儀王濰穎王澐夀王清延王洇盛王沐信王沔義王漼
等十王並授開府儀同三司皇子珪封為陳王澄封為
翌王潓封為亘王滔封為汴王陳王已下第四王幼未
授官並置府官寮属其日光儀等十人同於東官尚書
省上詔宰臣及文武百寮送儀注甚盛俄除十五王府
元僚並未有府幕同於禮院上亦無精選其時琚兼廣
州都督餘如故琚與鄂王瑶皇子中有學尚才識同居
内宅最相愛狎琚有才力善騎射初封甚善玄宗愛之
以母見疎薄嘗有怒言為人所構得罪人用憐之寶應
元年五月追復官爵無子
夏悼王一玄宗第九子也母貞順皇后為惠妃見寵一
生而美秀上鍾愛無比名之為一開元五年孩孺而薨
玄宗追封諡時車駕在東都葬於城南龍門東岑欲宫
中舉目見之
儀王璲玄宗第十二子也初名濰開元十三年五月封
為儀王十五年授河南牧二十三年加開府儀同三司
兼河西牧其年改名璲永泰元年二月薨廢朝三日贈
太傅天寶中有子封王者二人侁為鍾陵郡王光禄卿
同正員僆為廣陵王國子祭酒同正員
穎王璬玄宗第十三子也讀書有文詞初名澐開元十
三年封穎王十五年遥領安東都護平盧軍節度大使
二十三年加開府儀同三司改名璬安禄山反除蜀郡
大都督劒南節度大使楊國忠為之副玄宗幸蜀令御
史大夫魏方進充置頓使先移牒至蜀託以穎王之藩
令設儲供玄宗至馬嵬方進被殺乃令璬先赴本郡以
蜀郡長史崔圓為副璬性儉率將渡綿州江登舟見綵
緣席為藉者顧曰此可以為寝處柰何踐之命撤去璬
初奉命之藩卒遽不遑受節綿州司馬史賁進說曰王
帝子也且為節度大使今之藩而不持節單騎徑進人
何所瞻請建大槊蒙之油囊為旌節狀先驅道路足以
威衆璬笑曰但為真王何用假旌節乎將至成都崔圓
迓之拜於馬前璬不止之圓頗怒玄宗至璬視事兩月
人甚安之為圓所奏罷居内宅後令宣慰肅宗於彭原
遂從歸京師建中四年薨年六十六輟朝三日子伸天
寳中封滎陽郡王授衛尉卿同正員
懷哀王敏玄宗第十五子也幼而豐秀以母惠妃之寵
玄宗特加顧念纔晬開元八年二月薨追封諡權窆於
景龍觀天寶十三載改葬京城南以祔其母敬陵也
永王璘玄宗第十六子也母曰郭順儀劒南節度尚書
虛己之妹璘數歲失母肅宗收養夜自抱眠之少聰敏
好學貎陋視物不正開元十三年三月封為永王十五
年五月遥領荆州大都督二十年七月加開府儀同三
司改名璘天寶十四載十一月安禄山反范陽十五載
六月玄宗幸蜀至漢中郡下詔以璘為山東南路及嶺
南黔中江南西路四道節度採訪等使江陵郡大都督
餘如故璘七月至襄陽九月至江陵召募士將數萬人
恣情補署江淮租賦山積於江陵破用鉅億以薛鏐李
臺卿蔡垧為謀主因有異志肅宗聞之詔令歸覲于蜀
璘不從命十二月擅領舟師東下甲仗五千人趋廣陵
以季廣琛渾惟眀高仙琦為將璘生於宫中不更人事
其子襄城王㑥又勇而有力馭兵權為左右眩惑遂謀
狂悖璘雖有窺江左之心而未露其事吴郡採訪使李
希言乃平牒璘大署其名璘遂激怒牒報曰寡人上皇
天属皇帝友于地尊侯王禮絶寮品簡書来往應有常
儀今乃平牒抗威落筆署字漢儀隳紊一至於斯乃使
渾惟明取希言季廣琛趣廣陵攻採訪使李成式璘進至
當塗希言在丹陽令元景曜閻敬之等以兵拒之身走
吴郡李成式使將李承慶拒之先是肅宗以璘不受命
先使中官啖廷瑶段喬福招討之中官至廣陵成式括
得馬數百匹時河北招討判官司虞郎中李銑在廣陵
瑶等結銑為兄弟求之將兵銑麾下有騎一百八十人
遂率所領屯于揚子成式使判官評事裴茂以廣陵步
卒三千同拒于瓜步洲伊婁埭希言將元景曜及成式
將李神慶並以其衆迎降于璘璘又殺丹徒太守閻敬
之以徇江左大駭裴茂至瓜步洲廣張旗幟耀于江津
璘與㑥登陴望之竟日始有懼色季廣琛召諸將割臂
而盟以貳於璘是日渾惟眀走于江寧馮季康謙投于
廣陵之白沙廣琛以步卒六千趋廣陵璘使騎追之廣
琛曰我感王恩是以不能決戰逃而歸國若逼我我則
不擇地而廻戰矣使者返報其夕銑等多燃火人執兩
炬以疑之隔江望者兼水中之影一皆為二矣璘軍又
以火應之璘懼以官軍悉濟矣遂以兒女及麾下宵遁
遲眀不見濟者遂入城具舟檝使襄城王驅其衆以奔
晉陵宵諜曰王走矣於是江北之軍齊進募敢死士趙
偘庫狄岫趙連城等共二十人先鋒遊奕于新豐皆因
醉而寐璘聞官軍之至乃使襄城王高仙琦逆擊之驛
騎奔告偘等介馬而出襄城王已随而至銑等奔救張
左右翼擊之射中襄城王首㑥軍遂敗高仙琦等四騎
與璘南奔至鄱陽郡司馬陶備閉城拒之璘怒命焚其
城至餘干及大庾嶺將南投嶺外為江西採訪使皇甫
侁下防禦兵所擒因中矢而薨子㑥等為亂兵所害肅
宗以璘愛弟隠而不言
夀王瑁玄宗第十八子也初名清初瑁母武惠妃開元
元年見幸寵傾後宫頻産夏悼王懷哀王上僊公主皆
端麗襁褓不育及瑁之初生讓帝妃元氏請瑁在於邸
中收養妃自乳之名為己子十餘年在寧邸故封建之
事晚諸王宫中常呼為十八郎十三年三月封為夀王
始入宫中十五年遥領益州大都督劒南節度大使二
十三年加開府儀同三司改名瑁二十五年惠妃薨葬
以后禮二十九年讓帝薨瑁請制服以報乳養之恩玄
宗從之瑁天寶中有子封為王者二人伓為濟陽郡王
偡為廣陽郡王鴻臚卿同正員唐法親王食封八百戶
有至一千戶公主三百戶長公主加三百戶有至六百
戶高宗朝以沛英豫王太平公主武后所生食逾於制
垂拱中太平至一千二百戶聖歴初皇嗣封為相王食
封與太平同三千戶長安中夀春王兄弟五人並賜實
封三百戶神龍初相府與太平同至千戶衛王三千戶
温王二千戶成王七百戶夀春王加四百戶通前七百
戶嗣雍衡陽臨淄巴陵中山各加二百戶通前五百戶
安樂初封二千戶長寧一千五百戶宣城宜城宣安各
一千戶相王女為縣主者各三百戶衞王尋升儲位相
府增至七千戶太平至五千戶安樂三千戶長寧二千
五百戶宣城已下各二千戶相府太平長寧安樂皆以
七千為限雖水旱亦不破損免以正租庸充數唐隆元
年遺制以嗣雍王守禮夀春王成器封為親王各賜實
封一千戶開元之後朝恩睦親以寧府最長封至五千
五百戶岐薛愛弟著勲五千戶申府以外家微至四千
戶邠府以外枝至一千八百戶皇妹為公主者食封一
千戶中宗女亦同其後皇子封王者賜封二千戶皇女
為公主者賜封五百戶咸宜賜湯沐以母惠妃封至一
千戶諸皇女為公主者例加至一千戶其封自開元已
来皆約以三千為限
延王玢玄宗第二十子也初名洇玢母即尚書右丞柳
範孫也最為名家玄宗深重之玢亦仁愛有學問開元
十三年封為延王十五年遥領安西大都護磧西節度
大使二十三年七月加開府儀同三司餘如故改名玢
天寳十五載玄宗幸蜀玢男女三十六人不忍棄於道
路數日不及行在所玄宗怒之賴漢中王瑀抗疏救之
聽歸於靈武興元元年薨天寶末封子倬彭城郡王秘
書監同正員侹平陽郡王殿中監同正員
盛王琦玄宗第二十一子也夀王母弟初名沐十三年
三月封為盛王十五年領揚州大都督二十年加開府
儀同三司餘如故改名琦天寶十五年六月玄宗幸蜀
在路除琦為廣陵大都督仍領江南東路及淮南河南
等路節度支度採訪等使以前江陵大都督府長史劉
彙為之副以廣陵長史李成式為副大使兼御史中丞
琦竟不行廣德二年四月薨贈太傅天寶末有子封王
者二人償真定郡王太常卿同正員佩封武都郡王殿
中監同正員
濟王環玄宗第二十二子也初名溢開元十三年三月
封濟王二十三年七月授開府儀同三司其月改名環
天寶末有子封為王者二人傃為永嘉郡王衛尉卿同
正員俛為平樂郡王光禄卿同正員
信王瑝玄宗第二十三子也初名沔開元十三年三月
封為信王二十三年七月授開府儀同三司仍改名瑝
天寶末有子封為王者二人佟為新安郡王太常卿同
正員倜為晉陵郡王光禄卿同正員
義王玭玄宗第二十四子也初名漼開元十三年三月
封為義王二十二年七月授開府儀同三司仍改名玭
天寶末有子封為王者二人儀為舞陽郡王太僕卿同
正員僇為高密郡王宗正卿同正員
陳王珪玄宗第二十五子也初名渙開元二十三年七
月封為陳王二十四年三月改名珪天寶末男女二十
一人封為王者二人佗為臨淮郡王太常卿同正員佼
為安陽郡王殿中監同正員
豐王珙玄宗第二十六子也初名澄開元二十三年七
月封為豐王二十四年二月改名珙天寶十五年六月
玄宗幸蜀至扶風郡授珙武威郡都督仍領河西隴右
安西北庭等路節度支度採訪使以隴右太守鄧景山
為之副兼武威長史御史中丞充都副大使珙竟不行
廣德元年十月吐蕃凌逼上都上將幸陜州自苑中而
出騎從半渡滻水將軍王懷忠遂閉苑門横截五百餘
騎擁十宅諸王西投吐蕃至城西適遇元帥郭子儀懷
忠謂子儀曰主上東遷社稷無主萬國顒顒何所瞻仰
今僕奉諸王等西奔以副天下之望令公身為元帥廢
置在手何不行冊立之事乎子儀未及對珙遂越次而
言曰令公作何語何不言也行軍司馬王延昌責之曰
王上雖蒙塵于外聖德欽眀王身為藩翰何乃發狂悖
之詞也延昌當奏聞于上子儀又數讓之命軍士領之
盡赴行在潼關謁見上不之責珙歸幕次詞又不順羣
臣恐遂為亂請除之遂賜死天寳中有子二人為王佻
齊安郡王宗正卿同正員伷宜春郡王鴻臚卿同正員
恒王瑱玄宗第二十七子也初名潓開元二十三年七
月封為恒王性好道常服道士衣授右衞大將軍加開
府儀同三司二十四年二月改名瑱天寶十五載從幸
巴蜀不復衣道士衣矣
涼王璿玄宗第二十九子也初名漎母武賢儀則天時
高平王重規女也開元中入宫中號為小武妃二十三
年七月封為涼王二十四年二月改名璿初貞觀中高
宗為晉王以文德皇后最少子后崩後累年太宗憐之
不令出閤至立為太子高宗朝睿宗為豫王雖成長亦
以則天最小子不令出閤及至聖歴初封為相王始出
閤中宗時以譙王重福失愛出遷外藩衛王重俊為太
子入與成王千里等起兵將誅韋后故温王重茂雖年
十六七竟亦居中先天之後皇子幼則居内東封年以
漸成長乃於安國寺東附苑城同為大宅分院居為十
王宅令中官押之於夾城中起居每日家令進膳又引
詞學工書之人入教謂之侍讀十王謂慶忠棣鄂榮光
儀穎永延濟盖舉全數其後盛義夀陳豐恒涼七王又
就封入内宅二十五年鄂光得罪忠繼大統天寶中慶
棣又歿唯榮儀等十四王居院而府幕列於外坊時通
名起居而已外諸孫成長又於十宅外置百孫院每歲
幸華清宫宫側亦有十王院百孫院宫人每院四百百
孫院三四十人又於宫中置維城庫諸王月俸物約之
而給用諸孫納妃嫁女亦就十宅中太子不居於東宫
但居於乘輿所幸之别院太子亦分院而居婚嫁則同
親王公主在於崇仁之禮院天寶十五載六月玄宗幸
蜀儀王已下十三王從至漢中郡遣永王璘出鎮荆州
至德二年十月從還京廣德元年十二月五日上都失
守有儀穎夀延盛濟信義陳恒涼十一王扈從幸陜州
十二月從還上都璿之子天寶中封為王者一人仂瀘
陽郡王殿中監同正員
汴哀王璥玄宗第三十子也初名滔開元二十三年七
月封為汴王二十四年二月改名璥以其月薨
史臣曰前史有云母愛者子抱太子瑛之廢有由然矣
琬為元帥不幸遽薨豈天唘亂階何失衆望之速也永
王璘父在蜀城兄居靈武不能立忠孝之節為社稷之
謀而乃聚兵江上規為己利不義不眤以災其身書所
謂自作孽不可逭也豐王珙因緣厄運竊有覬覦不慎
樞機自貽伊咎悲矣
贊曰螽斯之詠樂有子孫用建藩屏以崇本根讒勝瑛
廢恩移至尊盜熾琬卒情乖萬民口禍豐珙自災永璘
惜乎二胤不如仁人
舊唐書卷一百七
舊唐書卷一百七考證
廢太子瑛傳十年正月加元服其年玄宗又令太子詣
國子學行齒胄之禮沈炳震曰按玄宗本紀加元
服在八年行齒胄之禮在七年當從本紀
瑛有六男儼伸倩俅備儆新書五男無儆
舊唐書卷一百七考證
