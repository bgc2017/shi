舊唐書卷五十七
後晉司空同中書門下平章事劉昫撰
列傳第七
裴寂
劉文靜弟文起文靜子樹藝(李孟嘗劉世龍)趙文恪張平高
李思行李高遷(許世緒劉師立)錢九隴樊興
(公孫武逹龐卿惲張長遜)李安遠
裴寂字玄真蒲州桑泉人也祖融司木大夫父瑜絳州
刺史寂少孤為諸兄之所鞠飬年十四補州主簿及長
疎眉目偉姿容隋𨳩皇中為左親衞家貧無以自業每
徒步詣京師經華嶽廟祭而祝曰窮困至此敢脩誠謁
神之有靈鑒其運命若富貴可期當降吉夢再拜而去
夜夢白頭翁謂寂曰卿年三十已後方可得志終當位
極人臣耳後為齊州司戶大業中歴侍御史駕部承務
郎晉陽宫副監高祖留守太原與寂有舊時加親禮每
延之宴語間以博奕至於通宵連日情忘厭倦時太宗
將舉義師而不敢發言見寂為高祖所厚乃出私錢數
百萬隂結龍山令高斌廉與寂博戲漸以輸之寂得錢
旣多大喜每日從太宗遊見其歡甚遂以情告之寂郎
許諾寂又以晉陽宫人私侍高祖高祖從寂飲酒酣寂
白狀曰二郎密纘兵馬欲舉義旗正為寂以宫人奉公
恐事發及誅急為此耳今天下大亂城門之外皆是盗
賊若守小節旦夕死亡若舉義兵必得天位衆情已恊
公意如何高祖曰我兒誠有此計旣已定矣可從之及
義兵起寂進宫女五百人并上米九萬斛雜綵五萬叚
甲四十萬領以供軍用大將軍府建以寂為長史賜爵
聞喜縣公從至河東屈突通拒守攻之不下三輔豪傑
歸義者日有千數高祖將先定京師議者恐通為後患
猶豫未決寂進說曰今通據蒲關若不先平前有京城
之守後有屈突之援此乃腹背受敵敗之道也未若攻
蒲州下之而後入關京師絶援可不攻而定矣太宗曰
不然兵法尚權權在於速宜乘機早渡以駭其心我若
遲留彼則生計且關中群盗所在屯結未有定主易以
招懷賊附兵強何城不尅屈突通自守賊耳不足為虞
若失入關之機則事未可知矣高祖兩從之留兵圍河
東而引軍入關及京師平賜良田千頃甲第一區物四
萬叚轉大丞相府長史進封魏國公食邑三千戶及隋
恭帝遜位高祖固讓不受寂勸進又不荅寂請見曰桀
紂之亡亦各有子未聞湯武臣輔之可為龜鏡無所疑
也寂之茅土大位皆受之於唐陛下不為唐帝臣當去
官耳又陳符命十餘事高祖乃從之寂出命太常具禮
儀擇吉日高祖既受禪謂寂曰使我至此公之力也拜
尚書右僕射賜以服翫不可勝紀仍詔尚食奉御每日
賜寂御膳高祖視朝必引與同坐入閤則延之卧内言
無不從呼為裴監而不名當朝貴戚親禮莫與為比武
德二年劉武周將黃子英宋金剛頻寇太原行軍總管
姜寶誼李仲文相次䧟沒高祖患之寂自請行因為晉
州道行軍總管得以便宜從事師次介休而金剛據城
以抗寂寂保于度索原營中乏水賊斷其澗路由是危
迫欲移營就水賊因犯之師遂大潰死散略盡寂一日一
夜馳至晉州晉州以東城鎮俱沒金剛進逼絳州寂抗表
陳謝高祖慰諭之復令鎮撫河東之地寂性怯無捍禦
之才唯發使絡繹催督虞秦二州居人勒入城堡焚其
積聚百姓惶駭復思為亂夏縣人吕崇茂遂殺縣令舉
兵反引金剛為援寂擊之復為崇茂所敗被徵入朝高
祖數之曰義舉之始公有翼佐之勲官爵亦極矣前拒
武周兵勢足以破敵致此喪敗不獨愧於朕乎以之屬
吏尋釋之顧待彌重高祖有所廵幸必令居守麟州刺
史韋雲起告寂謀反訊之無端高祖謂寂曰朕之有天
下者本公所推今豈有貳心皂白湏分所以推究耳因
令貴妃三人齎珍饌寶器就寂第宴樂極歡經宿而去
又嘗從容謂寂曰我李氏昔在隴西富有龜玉降及祖
禰姻婭帝室及舉義兵四海雲集纔涉數日昇為天子
至如前代皇王多起微賤劬勞行陣下不聊生公復世
胄名家歴職清顯豈若蕭何曹參起自刀筆吏也唯我
與公千載之後無媿前修矣其年改鑄錢特賜寂令自
鑄造又為趙王元景娉寂女為妃六年遷尚書左僕射
賜宴於含章殿高祖極歡寂頓首而言曰臣初發太原
以有慈旨清平之後許以退耕今四海乂安伏願賜臣
骸骨高祖泣下霑襟曰今猶未也要相偕老耳公為台
司我為太上逍遥一代豈不快哉俄冊司空賜實封五
百戶遣尚書員外郎一人每日更直寂第其見崇貴如
此貞觀元年加實封并前一千五百戶二年太宗祠南
郊命寂與長孫無忌同昇金輅寂辭讓太宗曰以公有
佐命之勲無忌亦宣力於朕同載參乘非公而誰遂同
乘而歸三年有沙門法雅初以恩倖出入兩宫至是禁
絶之法雅怨望出妖言伏法兵部尚書杜如晦鞠其獄
法雅乃稱寂知其言寂對曰法雅惟云時候方行疾疫
初不聞妖言法雅證之坐是免官削食邑之半放歸本
邑寂請住京師太宗數之曰計公勲庸不至於此徒以
恩澤特居第一武德之時政刑紕繆官方弛紊職公之
由但以舊情不能極法歸掃墳墓何得復辭寂遂歸蒲
州未幾有狂人自稱信行寓居汾隂言多妖妄常謂寂
家僮曰裴公有天分于時信行已死寂監奴恭命以其
言白寂寂惶懼不敢聞奏隂呼恭命殺所言者恭命縱
令亡匿寂不知之寂遣恭命收納封邑得錢百餘萬因
用而盡寂怒將遣人捕之恭命懼而上變太宗大怒謂
侍臣曰寂有死罪者四位為三公而與妖人法雅親密
罪一也事發之後乃負氣憤怒稱國家有天下是我所
謀罪二也妖人言其有天分匿而不奏罪三也隂行殺
戮以滅口罪四也我殺之非無辭矣議者多言流配朕
其從衆乎於是徙交州竟流靜州俄逢山羌為亂或言
反獠劫寂為主太宗聞之曰我國家於寂有性命之恩
必不然矣未幾果稱寂率家僮破賊太宗思寂佐命之
功徵入朝會卒時年六十贈相州刺史工部尚書河東
郡公子律師嗣尚太宗妹臨海長公主官至汴州刺史
律師子承先則天時為殿中監為酷吏所殺
劉文靜字肇仁自云彭城人代居京兆之武功祖懿用
石州刺史父韶隋時戰沒贈上儀同三司少以其父身
死王事襲父儀同三司偉姿儀有器幹倜儻多權略隋
末為晉陽令遇裴寂為晉陽宫監因而結友夜與同宿
寂見城上𤇺火仰天歎曰卑賤之極家道屢空又屬亂
離當何取濟文靜笑曰世途若此時事可知吾二人相
得何患於卑賤及高祖鎮太原文靜察高祖有四方之
志深自結託又竊觀太宗謂寂曰非常人也大度類於
漢高神武同於魏祖其年雖少乃天縱矣寂初未然之
後文靜坐與李密連㛰煬帝令繫於郡獄太宗以文靜
可與謀議入禁所視之文靜大喜曰天下大亂非有湯
武高光之才不能定也太宗曰卿安知無但恐常人不
能别耳今入禁所相看非兒女之情相憂而已時事如
此故來與君圖舉大計請善籌其事文靜曰今李密長
圍洛邑主上流播淮南大賊連州郡小盗阻山澤者萬
數矣但湏真主驅駕取之誠能應天順人舉旗大呼則
四海不足定也今太原百姓避盗賊者皆入此城文靜
為令數年知其豪傑一朝嘯集可得十萬人尊公所領
之兵復且數萬君言出口誰敢不從乘虚入關號令天
下不盈半歲帝業可成太宗笑曰君言正合人意於是
部署賓客潛圖起義候機當發恐高祖不從沉吟者久
之文靜見高祖厚於裴寂欲因寂開說於是引寂交於
太宗得通謀議及高君雅為突厥所敗高祖被劾太宗
又遣文靜共寂進說曰易稱知幾其神乎今大亂已作
公處嫌疑之地當不賞之功何以圖全今禆將敗衂以
罪見歸事誠迫矣當湏為計晉陽之地士馬精強宫監
之中府庫盈積以兹舉事可立大功關中天府代王冲
幼權豪並起未有適從願公興兵西入以圖大事何乃
受單使之囚乎高祖然之時太宗潛結死士與文靜等
協議尅日舉兵會高祖得釋而止乃命文靜詐為煬帝
勅發太原西河鴈門馬邑人年二十已上五十已下悉
為兵期以歲暮集涿郡將伐遼東由是人情大擾思亂
者益衆文靜因謂裴寂曰公豈不聞先發制人後發制
於人乎唐公名應圖䜟聞於天下何乃推延自貽禍釁
宜早勸唐公以時舉義又脅寂曰且公為宫監而以宫
人侍客公死可爾何誤唐公也寂甚懼乃屢促高祖起
兵會馬邑人劉武周殺太守王仁恭自稱天子引突厥
之衆將侵太原太宗遣文靜及長孫順德等分部募兵
以討武周為辭又令文靜與裴寂偽作符勅出宫監庫
物以供留守資用因募兵集衆及義兵將起副留守王
威高君雅獨懷猜貳後數日將大會於晉祠威及君雅
潛謀害高祖晉陽鄉長劉世龍以白太宗太宗旣知迫
急欲先事誅之遣文靜與鷹揚府司馬劉政會投急變
之書詣留守告威等二人謀反是日高祖與威君雅同
坐視事文靜引政會至庭中云有密狀知人欲反高祖
指威等取狀看之政會不肯與曰所告是副留守事唯
唐公得看之耳高祖陽驚曰豈有是乎覽狀訖謂威等
曰此人告公事如何君雅大詬曰此是反人欲殺我也
文靜叱左右執之囚于别室既拘威等竟得舉兵高祖
𨳩大將軍府以文靜為軍司馬文靜勸改旗幟以彰義
舉又請連突厥以益兵威高祖並從之因遣文靜使于
始畢可汗始畢曰唐公起事今欲何為文靜曰皇帝廢
冡嫡傳位後主致斯禍亂唐公國之懿戚不忍坐觀成
敗故起義軍欲黜不當立者願與可汗兵馬同入京師
人衆土地入唐公財帛金寳入突厥始畢大喜即遣將
康鞘利領騎二千隨文靜而至又獻馬千疋高祖大悅
謂文靜曰非公善辭何以致此尋率兵禦隋將屈突通
於潼關通遣武牙郎將桑顯和率勁兵來擊文靜苦戰
者半日死者數千人文靜度顯和軍稍怠潛遣奇兵掩
其後顯和大敗悉虜其衆通尚擁兵數萬將遁歸東都
文靜遣諸將追而執之略定新安以西之地轉大丞相
府司馬進授光禄大夫封魯國公高祖踐祚拜納言時
高祖每引重臣共食文靜奏曰陛下君臨億兆率土莫
非臣而當朝撝抑言尚稱名又宸極位尊帝座嚴重乃
使太陽俯同萬物臣下震恐無以措身帝不納時制度
草創命文靜與當朝通識之士更刊隋開皇律令而損
益之以為通法高祖謂曰本設法令使人共觧而往代
相承多為隱語執法之官緣此舞弄宜更刊定務使易
知會薛舉寇涇州命太宗討之以文靜為元帥府長史
遇太宗不豫委於文靜及司馬殷𨳩山誡之曰舉糧少
兵疲懸軍深入意在決戰不利持久即欲挑戰慎無與
決待吾差當為君等取之文靜用開山計出軍爭利王
師敗績文靜奔還京師坐除名俄又從太宗討舉平之
以功復其爵邑拜民部尚書領陜東道行臺左僕射武
德二年從太宗鎮長春宫文靜自以才能幹用在裴寂
之右又屢有軍功而位居其下意甚不平每廷議多相
違戾寂有所是文靜必非之由是與寂有隙文靜嘗與
其弟通直散騎常侍文起酣宴出言怨望拔刀擊柱曰
必當斬裴寂耳家中妖怪數見文起憂之遂召巫者於
星下被髮銜刀為厭勝之法時文靜有愛妾失寵以狀
告其兄妾兄上變高祖以之屬吏遣裴寂蕭瑀問狀文
靜曰起義之初忝為司馬計與長史位望略同今寂為
僕射據甲第臣官賞不異衆人東西征討家口無託實
有觖望之心因醉或有怨言不能自保高祖謂羣臣曰
文靜此言反明白矣李綱蕭瑀皆明其非反太宗以文
靜義旗初起先定非常之策始告寂知及平京城任遇
懸隔止以文靜為觖望非敢謀反極佑助之而高祖素
疎忌之裴寂又言曰文靜才略實冠時人性復麤險忿
不思難醜言悖逆其狀已彰當今天下未定外有勍敵
今若赦之必貽後患高祖竟聽其言遂殺文靜文起仍
籍没其家文靜臨刑撫膺歎曰高鳥逝良弓藏故不虚
也時年五十二貞觀三年追復官爵以子樹義襲封魯
國公許尚公主後與其兄樹藝怨其父被戮又謀反伏
誅文靜初為納言時有詔以太原元謀立功尚書令秦
王某尚書左僕射裴寂及文靜特恕二死左驍衞大將
軍長孫順德右驍衞大將軍劉弘基右屯衛大將軍竇
琮左翊衛大將軍柴紹内史侍郎唐儉吏部侍郎殷𨳩
山鴻臚卿劉世龍衛尉少卿劉政會都水監趙文恪庫
部郎中武士彠驃騎將軍張平高李思行李高遷左屯
衞府長史許世緒等十四人約免一死武德九年十月
太宗始定功臣實封差第文靜已死於是裴寂加食九
百戶通前為一千五百戶長孫無忌王君廓尉遲敬德
房玄齡杜如晦等五人食邑一千三百戶長孫順德柴
紹羅藝趙郡王孝恭等四人食邑一千二百戶侯君集
張公謹劉師立等三人食邑一千戶李勣劉弘基二人
食邑九百戶高士廉宇文士及秦叔寳程知節四人食
七百戶安興貴安脩仁唐儉竇軌屈突通蕭瑀封德彝
劉義節八人各食六百戶錢九隴樊興公孫武逹李孟
嘗段志玄龐卿惲張亮李藥師杜淹元仲文十人各食
四百戶張長遜張平高李安遠李子和秦行師馬三寳
六人各食三百戶其王君廓事在廬江王瑗傳安興貴
安脩仁事在李軌傳李子和事在梁師都傳馬三寳事
在柴紹傳
李孟嘗趙州平棘人官至右威衞大將軍漢東郡公元
仲文洛州人至右監門將軍河南縣公秦行師并州太
原人至左監門將軍清水郡公並事微不錄自餘無傳
者盡附於此
劉世龍者并州晉陽人大業末為晉陽鄉長高祖鎮太
原裴寂數薦之由是甚見接待亦出入王威高君雅家
然獨歸心於高祖義兵將起威與君雅内懷疑惑世龍
輒探得其情以白高祖及誅威等授銀青光禄大夫從
平京城累轉鴻臚卿仍改名義節時草創之始傾竭府
藏以賜勲人而國用不足義節進計曰今義師數萬並
在京師樵薪貴而布帛賤若採街衢及苑中樹為樵以
易布帛歲收數十萬疋立可致也又藏内繒絹疋疋軸
之使申截取剩物以供雜費動盈十餘萬段矣高祖並
從之大收其利再遷太府卿封葛國公貞觀初轉少府
監以罪配流嶺南尋授欽州别駕卒義節從子思禮萬
歲通天二年為箕州刺史思禮少嘗學相術於許州張
憬藏相已必歴刺史位至太師及授箕州益自喜以為
太師之職位極人臣非佐命無以致之與洛州錄事參
軍綦連耀結搆謀反謂耀曰公體有龍氣耀亦謂思禮
曰公是金刀合為我輔因相觧釋圖䜟即定君臣之契
又令思禮自衒相術每所見人皆謂之合得三品使務
進之士聞之滿望然始謂云綦連耀有天分公因之以
得富貴事發繫獄乃多證引朝士冀以自免所誅䧟者
二十餘家耀思禮並伏誅鳳閣侍郎李元素夏官侍郎
孫元亨知天官侍郎事石抱忠鳳閣舍人王勮勮兄前
涇州刺史勔太子司議郎路敬淳等坐與耀及思禮交
結皆死初則天命河内王武懿宗按思禮之獄懿宗寬
思禮於外令廣引逆徒而思禮以為得計從容自若嘗
與相忤者必引令枉誅臨刑猶在外尚不之覺及衆人
就戮乃收誅之
趙文恪者并州太原人也隋末為鷹揚府司馬義師之
舉授右三統軍武德二年拜都水監封新興郡公時大
亂之後中州少馬遇突厥蕃市牛馬以資國用俄而劉
武周將宋金剛來太原屬城皆沒真鄉公李仲文退
守浩州城孤兵弱元吉遣文恪率步騎千餘助為聲援
及太原為賊所䧟文恪遂弃城遁去坐是賜死獄中
張平高綏州膚施人也隋末為鷹揚府校尉戍太原為
高祖所識因參謀議義旗建以為軍頭從平京師累授
左領軍將軍封蕭國公貞觀初出為丹州刺史坐事免
令以右光禄大夫還第卒後改封羅國公永徽中追贈
潭州都督
李思行趙州人也嘗避仇太原高祖將舉義兵令赴京
城觀覘動靜及還具論機變深稱旨授左三統軍從破
宋老生平京城累授嘉州刺史封樂安郡公永徽初卒
贈洪州都督諡曰襄
李高遷岐州岐山人也隋末客遊太原高祖常引之左
右及擒高君雅王威等高遷有功焉授右三統軍從平
霍邑圍京城力戰功最累遷左武衞大將軍封江夏郡
公檢校西麟州刺史武德初突厥馬邑朔州總管高
满政請救高祖令高遷督兵助鎮俄而賊兵甚盛高遷
乃斬關宵遁其將士皆沒竟坐除名徙邊後以佐命功
拜陵州刺史永徽五年卒贈梁州都督
許世緒者并州人也大業末為鷹揚府司馬見隋祚將
亡言於高祖曰天道輔德人事與能蹈機不發必貽後
悔今隋政不綱天下鼎沸公姓當圖籙名應歌謠握五
都之兵當四戰之地若遂無他計當敗不旋踵未若首
建義旗為天下唱此帝王業也高祖甚奇之親顧日厚
義兵起授右一府司馬武德中累除蔡州刺史封真定
郡公卒弟洛仁亦以元從功臣官至冠軍大將軍行左
監門將軍永徽初卒贈代州都督諡曰勇陪葬昭陵
劉師立者宋州虞城人也初為王世充將軍親遇甚密
洛陽平當誅太宗惜其才特免之為左親衞太宗之謀
建成元吉也嘗引師立密籌其事或自宵逹曙其後師
立與尉遲敬德龐卿惲李孟嘗等九人同誅建成有功
超拜左衞率尋遷左驍衞將軍封襄武郡公賜絹五千
疋後人告師立自云眼有赤光體有非常之相姓氏又
應符䜟太宗謂之曰人言卿欲反如何師立大懼俯而
對曰臣任隋朝不過六品身材駑下不敢輒希富貴過
蒙非常之遇常以性命許國而陛下功成事立臣復致
位將軍顧已循躬實踰涯分臣是何人輒敢言反太宗
笑曰知卿不然此妄言耳賜帛六十疋延入卧内慰諭
之羅藝之反也長安人情騷動以師立檢校右武候大
將軍以備非常及藝平憲司窮究黨與師立坐與交通
遂除名又以藩邸之舊尋檢校岐州都督師立上書請
討吐谷渾書奏未報便遣使間其部落諭以利害多有
降附列其地為開橋二州又有党項首領拓拔赤辭先
附吐谷渾負險自固師立亦遣人為陳利害赤辭遂率
其種落内屬太宗甚嘉之拜赤辭為西戎都督後師立
以母憂當去職父老上表請留詔不許赴哀復令居任
時河西党項破刃氏常為邊患又阻新附師立總兵擊
之軍未至破刃氏大懼遁於山谷師立追之至䘏于真
山而還吐谷渾於小莫門川擊破之多所虜獲尋轉始
州刺史十四年卒諡曰肅
錢九隴本晉陵人也父在陳為境上所獲沒為皇家隷
人九隴善騎射高祖信愛之常置左右義兵起以軍功
授金紫光禄大夫及尅京城拜左監門郎將從平薛仁
杲劉武周以前後戰功累授右武衞將軍其後從太宗
擒獲竇建德平王世充從隐太子討劉黑闥於魏州力
戰破賊策勲為最累封郇國公仍以本官為苑遊將軍
貞觀初出為眉州刺史再遷右監門大將軍十二年改
封巢國公加食廬州實封六百戶尋卒贈左武衞大將
軍潭州都督諡曰勇陪葬獻陵
樊興者本安陸人也父犯罪配沒為皇家隷人興從平
京城累除右監門將軍又從太宗破薛舉平王世充竇
建德積戰功累封營國公賜物二千段黃金三十鋌尋
坐事削爵貞觀六年陵州獠反興率兵討之拜左驍衞
將軍又從特進李靖擊吐谷渾為赤水道行軍總管坐
遲留不赴軍期又士卒多死失亡甲仗以勲減死久之
累拜左監門大將軍封襄城郡公太宗之征遼東以興
忠謹令副司空房玄齡留守京師俄又檢校右武候將
軍永徽初卒贈左武候大將軍洪州都督陪葬獻陵
公孫武逹者雍州櫟陽人也少有膂力稱為豪俠在隋
為驍果武德初至長春宫請謁太宗從討劉武周力戰
功居最又從平王世充竇建德累遷秦王府右三軍驃
騎封清水縣公貞觀初檢校右監門將軍尋除肅州刺
史歲餘突厥數千騎輜重萬餘入侵肅州欲南入吐谷
渾武逹領二千人與其精銳相遇力戰虜稍却急攻之
遂大潰擠之於張掖河又命軍士於上流以栰渡兵擊
其餘衆賊半濟兩岸夾攻之斬溺略盡璽書慰勉之拜
左監門將軍後又受詔擊鹽州叛突厥武逹引兵趨靈
州追及之賊方渡河見武逹至據河南岸武逹引兵擊
之斬其渠帥可邏拔扈餘黨幾盡進封東萊郡公永徽
中累授右武衞大將軍及卒高宗廢朝舉哀贈荆州都
督給東園祕器陪葬昭陵諡曰壯
龐卿惲者并州太原人從太宗討隱太子有功累拜右
驍衞將軍封邾國公尋卒追封濮國公子同善官至右
金吾大將軍同善子承宗開元初為太子賓客
張長遜雍州櫟陽人也隋代為里長平陳有功累至五
原郡通守及天下亂遂附于突厥號長遜為割利特勒
及義旗建長遜以郡降授五原太守尋除豐州總管是
時梁師都薛舉請兵於突厥欲令渡河長遜知之偽為
詔書與莫賀咄設示知其謀突厥乃拒師都等使高祖
嘉之武德元年勑右武候驃騎將軍高静致幣於始畢
可汗路經豐州會可汗死勑於所到處納庫突厥聞而
大怒欲南渡長遜乃遣高靜出塞申國家賻贈之禮突
厥乃引還及征薛舉長遜不待命而至以功授豐州總
管進封巴國公賜以錦袍金甲是時言事者以長遜久
居豐州與突厥連結長遜懼請入朝拜右武候將軍徙
封息國公賜以宫人綵物千餘叚會有疾車駕親幸其
第及竇軌率巴蜀兵擊王世充以長遜檢校益州行臺
左僕射歴遂夔二州揔管所在皆有惠政貞觀十一年
卒
李安遠者夏州朔方人也隋雲州刺史徹子也家富於
財少從博徒不逞晚始折節讀書敬慕士友襲父爵城
陽公與王珪友善大業初珪坐叔頗當配流安遠為之
營護免後為正平令及義兵攻絳郡安遠與通守陳叔
逹嬰城自守城䧟高祖與安遠有舊馳至其宅撫慰之
引與同食拜右翊衞統軍封正平縣公武德元年授名
武衞大將軍從太宗征伐特蒙恩澤累戰功改封廣德
郡公又使於吐谷渾與敦和好於是吐谷渾主伏允請
與中國互市安遠之功也後隱太子建成潛引以為黨
援安遠固拒之由是太宗益加親信貞觀初歴潞州都
督懷州刺史歴任頗有聲績然傷於嚴急時論少之七
年卒追贈涼州都督諡曰密十三年追封為遂安郡公
史臣曰裴寂歴任仕隋官至為宫監總子女玉帛之務
據倉廪兵甲之饒喜博戲之利苟多啓舉義之謀為首
謁嶽神以徼福始彰不逞之心留貴妃以經宿終昧為
臣之道居第一之位乏在三之規恃高祖之舊恩致文
靜之極法終歸四罪尚保再生幸也文靜奮縱横之略
立締構之功罔思寵辱之機過為輕躁之行未及封而
禍也惜哉凡關佐命爰第實封小大不遺賢愚自勸太
宗之行賞也明矣
贊曰風雲初合共竭智力勢利既分遽變讎敵
舊唐書卷五十七
舊唐書卷五十七考證
裴寂傳結龍山令高斌廉與寂博戲(臣宗萬)按通鑑
注是時不復有龍山豈斌廉在開皇中嘗為令史以
舊官書之邪蓋龍山縣為後齊所置帶太原郡開皇
十年則改曰晉陽矣
劉文靜傳又請連突厥以益兵威(臣宗萬)按創業起
居注突厥夜遁明旦城外覘入馳報文武官入賀帝
曰且莫相賀為諸君召而使之即自手與突厥書據
此則結連突厥高祖自為之非由文靜之請通鑑則
書劉文靜勸李淵與突厥相結與傳相合乃知温大
雅欲歸功於高祖故與傳不同耳
劉師立傳時河西党項破刃氏常為邊患新書作破
丑氏
張長遜傳勅右武候驃騎將軍高靜致幣于始畢可汗
新書作高世靜
以功授豐州總管進封巴國公新書作楊國公
舊唐書卷五十七考證
