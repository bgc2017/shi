舊唐書卷一百六十八
後晉司空同中書門下平章事劉昫撰
列傳第一百一十八
韋溫蕭祜附獨孤郁(弟朗)
錢徽子可復高釴(弟銖鍇)
馮宿(弟定審)封敖
韋温字弘育京兆人祖肇吏部侍郎父綬德宗朝翰林
學士以散騎常侍致仕綬弟貫之憲宗朝宰相自有傳
溫七歲時日念毛詩一卷年十一歲應兩經舉登第釋
褐太常寺奉禮郎以書判拔萃調補祕書省校書郎時
綬致仕田園聞溫登第愕然曰判入高等在羣士之上
得非交結權幸而致耶令設席於廷自出判目試兩節
溫命筆即成綬喜曰此無愧也調授咸陽尉入為監察
御史以父在田里憲府禮拘難於省謁不拜換著作郎
一謝即還侍省父疾溫侍毉藥衣不觧帶垂二十年父
憂毁瘠踰制免喪久之為右補闕忠鯁救時宋申錫被
誣溫倡言曰宋公履行有素身居台輔不當有此是姦
人陷害也吾輩諫官豈避一時之雷電而致聖君賢相
蒙蔽惑之咎耶因率同列伏閤切争之由是知名太和
五年太廟第四第六室缺漏上怒罰宗正卿李銳將作
王堪乃詔中使鳩工補葺之温上疏曰臣聞吏舉其職
國家所以治事歸於正朝廷所以尊夫設制度立官司
事存典故國有經費而最重者奉宗廟也伏以太廟當
脩詔下踰月有司弛墮曾不加誡宜黜慢官以懲不恪
之罪擇可任者責以繕完之功此則事歸于正吏舉其
職也而聖恩不勞百職無曠今慢官不恪止于罰俸宗
廟所切便委内臣是許百司之官公然廢職以宗廟之
重為陛下所私羣官有司便同委棄此臣竊為聖朝惜
此事也事關宗廟皆書史策苟非舊典不可率然伏乞
更下詔書得委所司營繕則制度不紊官業交修上乃
止内使羣臣上尊號温上疏曰德如三皇止稱皇功如
五帝止稱帝徽號之來乃聖王之末事今歲三川水災
江淮旱歉恐非崇飾徽稱之時帝深嘉之乃止改侍御
史李德裕作相遷禮部員外郎或以温厚於牛僧孺言
於德裕德裕曰此人堅正中立君子也鄭注鎮鳳翔自
知不為所齒求德門弟子為參佐請温為副使或以為
理不可拒拒則生患温曰擇禍莫若輕拒之止於遠貶
從之有不測之禍鄭注誅轉考功員外郎尋知制誥召
入翰林為學士以父職禁廷憂畏成病遺誡不令居禁
職懇辭不拜俄兼太子侍讀每晨至少陽院午見莊恪
太子温曰殿下盛年宜早起學周文王為太子雞鳴時
問安西宫太子幼不能行其言稱疾上不悦改太常少
卿未幾拜給事中王晏平為靈武刻削軍士贓罪發帝
以智興之故減死貶官温三封詔書文帝深奬之莊恪
得罪召百寮諭之温曰太子年幼陛下訓之不早到此
非獨太子之過遷尚書右丞吏部員外郎張文規父弘
靖長慶初在幽州為朱克融所囚文規不時省赴人士
喧然罪之温居綱轄首糺其事出文規為安州刺史鹽
鐵判官姚勖知河陰院嘗雪冤獄鹽鐵使崔珙奏加酬
奬乃令權知職方員外郎制出令勖上省温執奏曰國
朝以来郎官最為清選不可以賞能吏上令中使宣諭
言勖能官且放入省温堅執不奉詔乃改勖檢校禮部
郎中翌日帝謂楊嗣復曰韋温不放姚勖入省有故事
否嗣復對曰韋温志在銓擇清流然姚勖士行無玷梁
公元崇之孫自殿中判鹽鐵案陛下奬之宜也若人有
吏能不入清流孰為陛下當煩劇者此衰晉之風也上
素重温亦不奪其操出為陕虢觀察使武宗即位李德
裕用事召拜吏部侍郎欲引以為相時李漢以家行不
謹貶汾州司馬温從容白德裕曰李漢不為相公所知
昨以不孝之罪絀免乞加按問德裕曰親情耶温曰雖
非親昵久相知耳德裕不悦居無何出温為宣歙觀察
使辟鄭處誨為觀察判官德裕愈不悦池州人訟郡守
温按之無狀杖殺之明年痬生於首謂愛聓張復魯曰
予任校書郎時夢二黃衣人齎符來追及滻將渡一人
續至曰彼墳至大功須萬日遂不涉而寤計今萬日矣
與公訣矣明日卒贈工部尚書諡曰孝温在朝時與李
珏楊嗣復周旋及楊李禍作歎曰楊三李七若取我語
豈至是耶初温以楊李與德裕交怨及居位温勸楊李
徵用德裕釋憾觧愠二人不能用故及禍温無子女適
薛蒙善著文續曹大家女訓十二章士族傳寫行于時
温剛腸寡合人多疎簡唯與常侍蕭祜善
蕭祜者蘭陵人少孤貧耿介苦學事親以孝聞自處士
徵拜左拾遺累遷至考功郎中祜博雅好古尤喜圖書
前代鍾王遺法蕭張筆勢編序真偽為二十卷元和末
進御優詔嘉之授兵部郎中出為虢州刺史御史入為
太常少卿轉諫議大夫踰月為桂州刺史中丞桂管防
禦觀察使太和二年八月卒于官贈右散騎常侍祜閑
澹貞退善鼓琴賦詩書畫盡妙遊心林壑嘯詠終日而
名人高士多與之遊給事中韋温尤重之結為林泉之
友
獨孤郁河南人父及天寳末與李華蕭穎士等齊名善
為文所著仙掌銘大為時流所賞位終常州刺史郁貞
元十四年登進士第文學有父風尤為舍人權德輿所
稱以子妻之貞元末為監察御史元和初應制舉才識
兼茂明於體用策入第四等拜左拾遺太子司議郎杜
從郁拜左補闕郁與同列論之曰從郁是宰臣佑之子
父居宰執從郁不宜居諫列乃改為左拾遺又論曰補
闕之與拾遺資品雖殊同是諫官若時政或有得失不
可令子論父從郁竟改他官四年轉右補闕又與同列
拜章論中官吐突承璀不宜為河北招討使乃改招撫
宣慰使五年兼史館修撰尋召充翰林學士遷起居郎
權德輿作相郁以婦公辭内職憲宗曰德輿乃有此佳
壻因詔宰相於士族之家選尚公主者遷郁考功員外
郎充史館修撰判館事預脩德宗實錄七年以本官復
知制誥八年轉駕部郎中其年十月復召為翰林學士
九年以疾辭内職十一月改祕書少監卒郁弟朗嘗居
諫官請罷淮西用兵不協旨貶興元戸曹入為監察御
史轉殿中十五年兼充史館修撰遷都官員外郎長慶
初諫議大夫李景儉於史館飲酒憑醉謁宰相語辭侵
侮朗坐同飲出為漳州刺史入為左司員外郎遷諫議
大夫揚州節度使王播罷兼鹽鐵使行賂於中人求復
領銅鹽朗上章論之寳歴元年十一月拜御史中丞二
年六月賜金紫之服侍御史李道樞乘醉謁朗朗劾之
左授司議郎憲府故事三院御史由大夫中丞自辟請
命于朝時崔晃鄭居中不由憲長而除皆丞相之僚舊
也勑命雖行朗拒而不納晃竟改太博士居中分司
東臺其年十月高少逸入閤失儀朗不彈奏宰相銜阻
崔晃事左授少逸贊善大夫朗亦罰俸朗稱執法不稱
乞罷中丞敬宗令中使諭之不允其讓文宗即位改工
部侍郎太和元年八月出為福州刺史御史中丞福建
觀察使是月赴官暴卒於路贈右散騎常侍郁子庠亦
登進士第大中後官達亦至侍郎
錢徽字蔚章吳郡人父起天寳十年登進士第起能五
言詩初從鄉薦寄家江湖常於客舍月夜獨吟遽聞人
吟於廷曰曲終人不見江上數峯青起愕然攝衣視之
無所見矣以為鬼怪而志其一十字起就試之年李暐
所試湘靈鼓瑟詩題中有青字起即以鬼謠十字為落
句暐深嘉之稱為絶唱是歲登第釋褐祕書省校書郎
大歴中與韓翃李端輩十人俱以能詩出入貴遊之門
時號十才子形於圖畫起位終尚書郎徽貞元進士擢
第從事戎幕元和初入朝三遷祠部員外郎召充翰林
學士六年轉祠部郎中知制詔八年改司封郎中賜緋
魚袋職如故九年拜中書舍人十一年王師討淮西詔
朝臣議兵徽上疏言用兵累歲供饋力殫宜罷淮西之
征憲宗不悦罷徽學士之職守本官長慶元年為禮部
侍郎時宰相段文昌出鎮蜀川文昌好學尤喜圖書古
畫故刑部侍郎楊憑兄弟以文學知名家多書畫鍾王
張鄭之蹟在書斷畫品者兼而有之憑子渾之求進盡
以家藏書畫獻文昌求致進士第文昌將發面託錢徽
繼以私書保薦翰林學士李紳亦托舉子周漢賓於徽
及牓出渾之漢賓皆不中選李宗閔與元稹素相厚善
初稹以直道譴逐久之及得還朝大改前志由逕以徼
進達宗閔亦急於進取二人遂有嫌隙楊汝士與徽有
舊是歲宗閔子壻蘇巢及汝士季弟殷士俱及第故文
昌李紳大怒文昌赴鎮辭日内殿面奏言徽所放進士
鄭朗等十四人皆子弟藝薄不當在選中穆宗以其事
訪於學士元稹李紳二人對與文昌同遂命中書舍人
王起主客郎中知制誥白居易於子亭重試内出題目
孤竹管賦鳥散餘花落詩而十人不中選詔曰國家設
文學之科本求才實苟容僥倖則異至公訪聞近日浮
薄之徒扇為朋黨謂之關節干撓主司每歲策名無不
先定永言敗俗深用興懷鄭朗等昨令重試意在精覈
藝能不於異書之中固求深僻題目貴令所試成就以
觀學藝淺深孤竹管是祭天之樂出於周禮正經閱其
呈試之文都不知其本事辭律鄙淺蕪累亦多比令宣
示錢徽庶其深自懷愧誠宜盡棄以警將來但以四海
無虞人心方泰用弘寧撫式示殊恩特掩爾瑕庶明予
志孔温業趙存約竇洵直所試粗通與及第裴譔特賜
及第鄭朗等十人並落下自今後禮部舉人宜準開元
二十五年勑及第訖所試雜文并策送中書門下詳覆
尋貶徽為江州刺史中書舍人李宗閔劍州刺史右補
闕楊汝士開江令初議貶徽宗閔汝士令徽以文昌李
紳私書進呈上必開悟徽曰不然苟無愧心得喪一致
脩身慎行安可以私書相證耶令子弟焚之人士稱徽
長者既而穆宗知其朋比之端乃下詔曰昔者卿大夫
相與讓於朝士庶人相與讓於列周成王刑措不用漢
文帝恥言人過真理古也朕甚慕焉中代已還爭端斯
起掩抑其言則專蔽誘掖其說則侵誣自非責實循名
不能彰善癉惡故孝宣必有告訐及下光武不以單辭
遽行語稱訕上之非律有匿名之禁皆以防三至之毁
重兩造之明是以爵人扵朝則皆勸刑人扵市則皆懼
罪有歸而賞當事也末代偷巧内荏外剛卿大夫無進
思盡忠之誠多退有後言之謗士庶人無切磋琢磨之
益多銷鑠浸潤之讒進則諛言謟笑以相求退則羣居
州處以相議留中不出之請蓋發其陰私公論不容之
誅是生於朋黨擢一官則曰恩皆自我黜一職則曰事
出他門比周之迹已彰尚矜介特由徑之蹤盡露自謂
貞方居省寺者不以勤恪蒞官而曰務從簡易提紀綱
者不以凖繩檢下而曰密奏風聞獻章疏者更相是非
備顧問者互有憎愛苟非秦鏡照膽堯羊觸邪君聽
之安可不惑參斷一謬俗化益訛禍發齒牙言生枝葉
率是道也朕甚憫焉我國家貞觀開元同符三代風俗
歸厚禮讓皆行兵興以來人散久矣始欲導之以德不
欲驅之以刑然而信有未孚理有未至曾無恥格益用
雕刓小則綜覈之權見侵於下輩大則樞機之重旁撓
於薄徒尚念因而化之亦冀去其尤者而宰臣懼其寖
染未克澄清備引祖宗之書願垂勸誡之詔遂伸告諭
頗用殷勤各當自省厥躬與我同底于道元稹之辭也
制出朋比之徒如撻於市咸睚眦於紳稹徽明年遷華
州刺史潼關防禦鎮國軍等使文宗即位徵拜尚書左
丞太和元年十二月復授華州刺史二年秋以疾辭位
授吏部尚書致仕三年三月卒時年七十五子可復可
及皆登進士第可復累官至禮部郎中太和九年鄭注
出鎮鳳翔李訓選名家子以為賓佐授可復檢校兵部
郎中兼御史中丞充鳳翔節度副使其年十一月李訓
敗鄭注誅可復為鳳翔監軍使所害
高釴字翹之祖鄭賓宋州寧陵令父去疾攝監察御史
釴元和初進士及第判入等補祕書省校書郎累遷至
右補闕充史館修撰十四年上疏請不以内官為京西
北和糴使十五年轉起居郎依前充職釴孤貞無黨而
能累陳時政得失長慶元年穆宗憐之面賜緋於思政
殿仍命以本官充翰林學士二年遷兵部員外郎依前
充職四年四月禁中有張韶之變敬宗幸左軍是夜釴
從帝宿於左軍翌日賊平賞從臣賜釴錦綵七十匹轉
戶部郎中知制誥十二月正拜中書舍人充職如故謝
恩於思政殿因諫敬宗以求理莫若躬親用示憂勤之
旨也帝深納其言又賜錦綵五十匹寳歴二年三月罷
學士守本官太和三年七月授刑部侍郎四年冬遷吏
部侍郎銓綜之司官業振舉七年出為同州刺史兼御
史中丞八年六月卒贈兵部尚書遺命薄葬釴少時孤
貧絜已力行與弟銖鍇皆以檢静自立致位崇顯居家
友睦為搢紳所重銖元和六年登進士第穆宗即位入
朝為監察御史累遷員外郎吏部郎中太和五年拜給
事中七年為外官監考使八年十月文宗用國子助教
李仲言為侍講銖率諫官伏閤論曰仲言素行纖邪若
聽用必亂國經上令中使宣諭曰朕要仲言講書非有
聽用也是歲先旱後水京師穀價騰踊彗星為變舉選
皆停人情雜然流議鄭注姦謀日聞于外銖等犯難論
諍冀上省悟既奉宣傳相顧失色以其危亡可翹足而
待也明年訓注竊權惡銖不附已五月出為越州刺史
御史中丞浙東觀察使開成三年就加檢校左散騎常
侍尋入為刑部侍郎四年七月出為河南尹會昌末為
吏部侍郎鍇元和九年登進士第昇宏辭科累遷吏部
員外太和三年凖勑試别頭進士明經鄭齊之等十八
人牓出之後語辭紛競監察御史姚中立以聞詔鍇審
定乃昇李景王淑等人以為公六年二月自司勲郎中
轉諫議大夫七年遷中書舍人九年十月以本官權知
禮部貢舉開成元年春試畢進呈及第人名文宗謂侍
臣曰從前文格非佳昨出進士題目是朕出之所試似
勝去年鄭覃曰陛下改詩賦格調以正頽俗然高鍇亦
能勵精選士仰副聖旨帝又曰近日諸侯章奏語太浮
華有乖典實宜罰掌書記以誡流宕李石曰古人因事
為文今人以文害事懲弊抑末實在盛時乃以鍇為禮
部侍郎凡掌貢部三年每歲登第者四十人三年牓出
後勑曰進士每歲四十人其數過多則乖精選官途填
委要窒其源宜改每年限放三十人如不登其數亦聽
然鍇選擢雖多頗得實才抑豪華擢孤進至今稱之尋
轉吏部侍郎其年九月出為鄂州刺史御史大夫鄂岳
觀察使卒釴子湜鍇子湘偕登進士第湜咸通十二年
為禮部侍郎湘自員外郎知制誥正拜中書舍人咸通
年改諫議大夫坐宰相劉瞻親厚貶高州司馬乾符初
復為中書舍人三年遷禮部侍郎選士得人出為潞州
大都督府長史昭義節度澤潞觀察等使卒
馮宿東陽人丱歲隨父子華廬祖墓有靈芝白兔之祥
宿昆弟二人皆幼有文學宿登進士第徐州節度張建
封辟為掌書記後建封卒其子愔為軍士所立李師古
欲乘喪襲取時王武俊且觀其舋愔恐懼計無所出宿
乃以檄書招師古而說武俊曰君為兄弟欲同
力驅兩河歸天子衆所知也今張公殁幼子為亂兵所
脅内則誠款隔絶於朝廷外則境土侵逼於強寇孤危
若此公安得坐視哉誠能奏天子念先僕射之忠勲舍
其子之迫脅使得束身自歸則公於朝廷有靖亂之功
於張氏有繼絶之德矣武俊大悦即以表聞由是朝廷
賜愔節鉞仍贈建封司徒宿以嘗從建封不樂與其子
處乃從浙東觀察使賈全府辟愔恨其去已奏貶泉州
司戶徵為太博士王士真死以其子承宗不順不加
諡宿以為懷柔之義不可遺其忠勞乃加之美諡轉虞
部都官二員外郎元和十二年從裴度東征為彰義軍
節度判官淮西平拜比部郎中會韓愈論佛骨時宰疑
宿草疏出為歙州刺史為刑部郎中十五年權判考功
宿以宰臣及三品已下官故事内校考别封以進翰林
學士職居内署事莫能知請依前書上考諫官御史亦
請仍舊並書中上考長慶元年以本官知制誥二年轉
兵部郎中依前充職牛元翼以深州不從王庭湊詔授
襄州節度使元翼未出深州為庭湊所圍二年以宿檢
校右庶子兼御史中丞賜紫金魚袋往總留務監軍使
周進榮不遵詔命宿以狀聞元翼既至宿歸朝拜中書
舍人轉太常少卿敬宗即位宿常導引乘輿出為華州
刺史以父名拜章乞罷改左散騎常侍兼集賢殿學士
充考制策官太和二年拜河南尹時洛苑使姚文壽縱
部下侵欺百姓吏不敢捕一日遇大會嘗所捕者傲睨
於文壽之側宿知而掩之杖死太和四年入為工部侍
郎六年遷刑部侍郎修格後勑三十卷遷兵部侍郎九
年出為劍南東川節度使檢校禮部尚書開成元年十
二月卒廢朝贈吏部尚書諡曰懿有文集四十卷子圖
陶韜三人皆登進士揚歴清顯宿弟定字介夫儀貌壮
偉與宿俱有文學而定過之貞元中皆舉進士時人比
之漢朝二君于頔牧姑蘇也定寓焉頔友於布衣間
後頔帥襄陽定乘驢詣軍門吏不時白定不留而去頔
慙笞軍吏馳載錢五十萬及境謝之定飯逆旅復書責
以貴傲而返其遺頔深以為恨權德輿掌貢士擢居上
第後於潤州佐薛苹幕得校書郎尋為鄠縣尉充集賢
校理定先時居父憂因號毁得肺病趨或不及時大學
士疑其恃才簡怠乃奪其職俾為大理評事登朝為太
博士轉祠部員外郎寳歴二年出為郢州刺史長壽
縣尉馬洪沼告定強奪人妻及將闕官職田禄粟入已
費用詔監察御史李顧行鞫之獄具上聞制曰馮定經
使臣推問無入已贓私所告罰錢又皆公用然長吏之
體頗涉無儀刑賞或乖宴遊不節緣經恩赦難更科書
猶持郡符公議不可宜停見任尋除國子司業河南少
尹太和九年八月為太常少卿文宗每聽樂鄙鄭衛聲
詔奉常習開元中霓裳羽衣舞以雲韶樂和之舞曲成
定總樂工閱於庭定立於其間文宗以其端凝若植問
其姓氏翰林學士李珏對曰此馮定也文宗喜問曰豈
非能為古章句者耶乃召昇階文宗自吟定送客西江
詩吟罷益喜因錫禁中瑞錦仍令大錄所著古體詩以
獻尋遷諫議大夫知匭事是歲李訓事敗伏誅衣冠横
罹其禍中外危疑及改元御殿中尉仇士良請用神策
仗衛在殿門定抗疏論罷人情危之又請許左右史隨
宰臣入延英記事宰臣不樂二年改太子詹事三年宰
臣鄭覃拜太子太師欲於尚書省上事定奏曰據六典
太師居詹事府不合於都省禮上乃詔於本司上事人
推美之四年遷衛尉卿是歲上章請老詔以左散騎常
侍致仕會昌六年改工部尚書而卒先長慶中源寂使
新羅國見其國人傳寫諷念定所為黑水碑畫鶴記韋
休符之使西番也見其國人寫定商山記於屏障其文
名馳於戎夷如此子衮顓軒巖四人皆進士登第咸通
中歴任臺省宿從弟審寬審父子郁審貞元十二年登
進士第累辟使府入為監察御史累遷至兵部郎中開
成三年遷諫議大夫四年九月出為桂州刺史桂管觀
察使入為國子祭酒國子監有孔子碑睿宗篆額加大
周兩字盖武后時篆也審請琢去偽號從大唐字從之
咸通中卒於祕書監審弟寬子緘皆進士擢第知名於
時
封敖字碩夫其先渤海蓨人祖希奭父諒官卑敖元和
十年登進士第累辟諸侯府太和中入朝為右拾遺會
昌初以員外郎知制誥召入翰林為學士拜中書舍人
敖構思敏速語近而理勝不務奇澁武宗深重之嘗草
賜陣傷邊將詔警句云傷居爾體痛在朕躬帝覽而善
之賜之宫錦李德裕在相位定策破廻鶻誅劉稹議兵
之際同列或有不可之言唯德裕籌計指畫竟立奇功
武宗賞之封衞國公守太尉其制語有遏横議於風波
定奇謀於掌握逆稹盜兵壺關晝鏁造膝嘉話開懷静
思意皆我同言不他惑制出敖往慶之德裕口誦此數
句撫敖曰陸生有言所恨文不迨意如卿此語秉筆者
不易措言座中觧其所賜玉帶以遺敖深禮重之然敖
不持士範人重其才而輕其所為德裕不能大用之德
裕罷相敖亦罷内職宣宗即位遷禮部侍郎大中二年
典貢部多擢文士轉吏部侍郎渤海男食邑七百戶四
年出為興元尹御史大夫山南西道節度使歴左散騎
常侍十一年拜太常卿出為淄青節度使入為戶部尚
書卒子彦卿望卿從子特卿皆進士及第咸通後歴位
清顯
史臣曰韋公鯁亮守官犯而得禮蕭子恬於吏隱抑亦
名賢蔚章操韻非高而從容長者郁朗襟槩鬱有士風
三高並秀於一時二馮爭驅於千里威以摛英掞藻華
國揚名潤色之能封無與讓夀考垂慶儒何負哉
贊曰伏蒲進諫染翰為文獨孤韋氏志在君馮高諸
子綺繡繽紛禁垣擅美渤海凌雲
舊唐書卷一百六十八
舊唐書卷一百六十八考證
高釴子湘傳出為潞州大都督府長史昭義節度澤潞
觀察等使(臣酉)按本紀高湜為昭義節度使乾符
四年軍亂被逐未見有湘拜昭義文沈炳震曰此自
乾符初已下疑皆言湜因與湘連文遂似屬湘其實
是湜之歴官也
舊唐書卷一百六十八考證
