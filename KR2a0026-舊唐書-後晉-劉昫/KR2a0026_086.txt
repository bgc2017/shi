舊唐書卷八十六
後晉司空同中書門下平章事劉昫撰
列傳第三十六
高宗中宗諸子
燕王忠原王孝
澤王上金許王素節
孝敬皇帝弘(裴居道附)章懷太子賢(賢子邠王守禮)
懿德太子重潤庶人重福
節愍太子重俊殤帝重茂
高宗八男則天順聖皇后生中宗睿宗及孝敬皇帝弘
章懷太子賢後宫劉氏生燕王忠鄭氏生原王孝楊氏
生澤王上金蕭淑妃生許王素節
燕王忠字正本高宗長子也高宗初入東宫而生忠宴
宫寮於弘教殿太宗幸宫頋謂宫臣曰頃来王業稍可
非無酒食而唐突卿等宴會者朕初有此孫故相就為
樂耳太宗酒酣起舞以屬羣臣在位於是遍舞盡日而
罷賜物有差貞觀二十年封為陳王永徽元年拜雍州
牧時王皇后無子其舅中書令柳奭說后謀立忠為皇
太子以忠母賤冀其親已后然之奭與尚書右僕射褚
遂良侍中韓瑗諷太尉長孫無忌右僕射于志寧等固
請立忠為儲后高宗許之三年立忠為皇太子大赦天
下五品已上子為父後者賜勲一級六年加元服制大
辟罪已下並降一等大酺三日其年王皇后被廢武昭
儀所生皇子弘年三歲禮部尚書許敬宗希旨上疏曰
伏惟陛下憲章千古含育萬邦爰立聖慈母儀天下既
而皇后生子合處少陽出自塗山是謂吾君之胤夙聞
胎教宜展問豎之心乃復為孽奪宗降居藩邸是使前
星匿彩瑶嶽韜峰臣以愚誠竊所未喻且今之守器素
非皇嫡永徽爰始國本未生權引彗星越昇明兩近者
元妃載誕正胤降神重光日融爝輝宜息安可以兹傍
統叨據温文國有諍臣孰逃其責竊惟息姑克讓可以
思齊劉疆守藩宜遵往軌追蹤太伯不亦休哉踵武延
陵故常安矣寧可反植枝幹久易位於天庭倒襲衣裳
使違方於震位蠢爾黎庶云誰係心垂裕後昆將何播
美高宗從之顯慶元年廢忠為梁王授梁州都督賜實
封二千戸物二萬叚甲第一區其年轉房州刺史忠年
漸長大常恐不自安或私衣婦人之服以備刺客又數
有妖夢常自占卜事發五年廢為庶人徙居黔州囚於
承乾之故宅麟德元年又誣忠與東臺侍御上官儀宦
者王伏勝謀反賜死於流所年二十二無子儀等伏誅
明年皇太子弘表請收葬許之神龍初追封燕王贈太
尉揚州大都督
原王孝高宗第二子也永徽元年封王三年拜并州都
督顯慶三年累除遂州刺史麟德元年薨贈益州大都
督謚曰悼神龍初追贈原王司徒益州大都督
澤王上金高宗第三子也永徽元年封杞王三年遥授
益州大都督乾封元年累轉壽州刺史有罪免官削封
邑仍於澧州安置上金既為則天所惡所司希旨求索
罪失以奏之故有此黜永隆二年二月則天矯抗表杞
王上金鄱陽王素節許同朝集之例義陽宣城二公主
緣母蕭氏獲譴從夫外官請授官職以上金為沔州刺
史素節為岳州刺史仍不預朝集嗣聖元年上金素節
義陽宣城二公主聽赴哀文明元年上金封畢王素節
封為葛王又改上金封為澤王蘇州刺史素節許王隆
州刺史垂拱元年改陳州刺史永昌元年授太子左衞
率出為隨州刺史載初元年武承嗣使酷吏周興誣告
上金素節謀反召至都擊於御史臺舒州刺史許王素
節見殺於都城南驛因害其支黨上金恐懼自縊死子
義珍義玫義璋義環義瑾義璲七人並配流顯州而死
神龍初追復上金官爵封庶子義珣為嗣澤王先是義
珣竄在嶺外匿於傭保之間及紹封無幾有人告義珣
非上金子假冐襲爵義珣不能自明復流於嶺外開元
初封素節子璆為嗣澤王繼上金後十二年玉眞公主
表稱義珣實上金遺胤被嗣許王瓘兄弟利其封爵謀
構廢之今上由是削璆王爵復召義珣為嗣澤王拜率
更令因是諸宗室非本宗襲爵自中興已後繼為嗣王
者皆令歸宗削其爵邑也
許王素節高宗第四子也年六歲永徽二年封雍王尋
授雍州牧素節能日誦古詩賦五百餘言受業於學十
徐齊𥅆精勤不倦高宗甚愛之又轉岐州刺史年十二
改封郇王初則天未為皇后也與素節母蕭淑妃争寵
遞相譖毁六年則天立為皇后後淑妃竟為則天所譖
毁幽辱而殺之素節尤被讒嫉出為申州刺史乾封初
下勅曰素節既舊疾患宜不須入朝而素節實無疾素
節自以久乖朝覲遂著忠孝論以見意詞多不載時王
府倉曹參軍張柬之因使潛封此論以進則天見之逾
不悅誣以贓賄降封鄱陽郡王仍於袁州安置儀鳳二
年禁錮終身又改於岳州安置永隆元年轉岳州刺史
後改封葛王則天稱制又進封許王累除舒州刺史天
授中與上金同被誣告追赴都臨發州聞有遭喪哭者
謂左右曰病死何由可得更何須哭行至都城南龍門
驛被縊死年四十三則天令以庶人禮葬之中宗即位
追封許王贈開府儀同三司許州刺史仍以禮改葬陪
於乾陵素節被殺之時子瑛琬璣瑒等九人並為則天
所殺惟少子琳瓘璆欽古以年小特令長禁雷州神龍
初封瓘為嗣許王開元初封琳為嗣越王以紹越王貞
之後璆為嗣澤王以繼伯父澤王上金之後琳官至右
監門將軍卒瓘開元十一年為衞尉卿以抑伯上金男
不得承襲以弟璆繼之遽譴瓘為鄂州别駕於是下詔
絶其外繼乃以故澤王上金男義珣為嗣澤王江王褘
為信安郡王嗣蜀王䄖為廣漢郡王嗣密王徹為濮陽
郡王嗣曹王臻為濟國公嗣趙王琚為中山郡王武陽
郡王繼宗為澧國公瓘累遷邠州刺史祕書監守太子
詹事璆性仁厚謹愿居家邕睦朝廷重之天寳六載卒
贈蜀郡大都督瓘晚有子命璆子益為嗣及卒有解需
二子皆幼孺十一載益襲封許王十四載解娶楊銛女
乃襲許王璆初為嗣澤王降為郢國公宗正卿同正員
特封襃信郡王進龍池皇德頌遷宗正卿光祿卿殿中
監天寳初重拜宗正卿加金紫光祿大夫璆友弟聰明
聞善若驚宗子中有一善無不薦拔故宗枝居省闥者
多是璆之所舉九載卒贈江陵大都督
孝敬皇帝弘高宗第五子也永徽四年封代王顯慶元
年立為皇太子大赦改元弘嘗受春秋左氏傳於率更
令郭瑜至楚子商臣之事廢卷而歎曰此事臣子所不
忍聞經籍聖人垂訓何故書此瑜對曰孔子修春秋義
存襃貶故善惡必書襃善以示代貶惡以誡後故使商
臣之惡顯於千載太子曰非唯口不可道故亦耳不忍
聞請改讀餘書瑜再拜賀曰里名勝毋曾子不入邑號
朝歌墨子廻車殿下誠孝冥資睿情天發凶悖之迹黜
於視聽循奉德音實深慶躍臣聞安上理人莫善於禮
非禮無以事天地之神非禮無以辨君臣之位故先王
重焉孔子曰不學禮無以立請停春秋而讀禮記太子
從之龍朔元年命中書令太子賓客許敬宗侍中兼太
子右庶子許圉師中書侍郎上官儀太子中舍人楊思
儉等於文思殿博採古今文集摘其英詞麗句以類相
從勒成五百卷名曰瑶山玉彩表上之制賜物三萬叚
敬宗已下加級賜帛有差總章元年二月親釋菜司成
館因請贈顔回太子少師曾參太子少保高宗並從之
時有勅征邊遼軍人逃亡限内不首及更有逃亡者身
並處斬家口沒官太子上表諫曰竊聞所司以背軍之
人身久不出家口皆擬沒官亦有限外出首未經斷罪
諸州囚禁人數至多或臨時遇病不及軍伍緣兹怖懼
遂即逃亡或因樵採被賊抄掠或渡海來去漂沒滄波
或深入賊庭有被傷殺軍法嚴重皆須相傔若不及傔
及不因戰亡即同隊之人兼合有罪遂有無故死失多
注為逃軍旅之中不暇勘當直據隊司通狀將作真逃
家口今總沒官論情實可哀愍書曰與其殺不辜寧失
不經伏願逃亡之家免其配沒制從之咸亨二年駕幸
東都留太子於京師監國時屬大旱關中饑乏令取廊
下兵士糧視之見有食榆皮蓬實者乃令家令等各給
米使足是時戴至德張文瓘兼左庶子與右庶子蕭德
昭同為輔弼太子多疾病庶政皆決於至德等時義陽
宣城二公主以毋得罪幽于掖庭太子見之驚惻遽奏
請令出降又請以同州沙苑地分借貧人詔並許之又
召詣東都納右衛將軍裴居道女為妃所司奏以白鴈
為贄適會苑中獲白鴈高宗喜曰漢獲朱鴈遂為樂府
今獲白鴈得為婚贄彼禮但成謠頌此禮便首人倫異
代相望我無慙德也裴氏甚有婦禮高宗嘗謂侍臣曰
東宫内政吾無憂矣上元二年太子從幸合璧宫尋薨
年二十四制曰皇太子弘生知誕質惟幾毓性直城趨
駕肅敬著於三朝中寢問安仁孝聞於四海自琰圭在
手沉瘵嬰身顧惟耀掌之珍特切鍾心之念庶其痊復
以禪鴻名及腠理微和將遜于位而弘天資仁厚孝心
純確既承朕命奄欻不言因兹感結舊疾增甚億兆攸
繋方崇下武之基五福無徵俄遷上賓之駕昔周文至
愛遂延慶於九齡朕之不慈遽永訣於千古天性之重
追懷哽咽宜申往命加以尊名夫諡者行之跡也號者
事之表也慈惠愛親曰孝死不忘君曰敬謚為孝敬皇
帝其年葬於緱氏縣景山之恭陵制度一凖天子之禮
百官從權制三十六日降服高宗親為製叡德紀并自
書之於石樹於陵側初將營築恭陵功費鉅億萬姓猒
役呼嗟滿道遂亂投磗瓦而散太子無子長壽中制令
楚王瑋繼其後中宗踐祚制祔于太廟號曰義宗又追
贈妃裴氏為哀皇后景雲元年中書令姚元之吏部尚
書宋璟奏言凖禮大行皇帝山陵事終即合祔廟其太
廟第七室先祔皇昆義宗孝敬皇帝哀皇后裴氏神主
伏以義宗未登大位崩後追尊至神龍之初乃特令昇
祔春秋之義國君即位未踰年者不合列昭穆又古者
祖宗各别立廟孝敬皇帝恭陵既在洛州望於東都别
立義宗之廟遷祔孝敬皇帝哀皇后神主命有司以時
享祭則不違先旨又協古訓人神允穆進退得宜在此
神主望入夾室安置伏願陛下以禮斷恩詔從之開元
六年有司上言孝敬皇帝今别廟將建享祔有期準禮
不合更以義宗為廟號請以本謚孝敬為廟稱於是始
停義宗之號
裴居道絳州聞喜人隋兵部侍郎鏡民孫也父熙載貞
觀中為尚書左丞居道以女為太子妃則天時歴位納
言内史太子少保封翼國公載初元年春為酷吏所陷
下獄死
章懷太子賢字明允高宗第六子也永徽六年封潞王
顯慶元年遷授岐州刺史其年加雍州牧幽州都督時
始出閤容止端雅深為高宗所嗟賞高宗嘗謂司空李
勣曰此兒已讀得尚書禮記論語誦古詩賦復十餘篇
暫經領覽遂即不忘我曾遣讀論語至賢賢易色遂再
三覆誦我問何為如此乃言性愛此言方知夙成聰敏
出自天性龍朔元年徙封沛王加揚州都督兼左武衞
大將軍雍州牧如故二年加揚州大都督麟德二年加
右衛大將軍咸亨三年改名德徙封雍王授涼州大都
督雍州牧右衞大將軍如故食實封一千戸上元元年
又依舊名賢上元二年孝敬皇帝薨其年六月立為皇
太子大赦天下尋令監國賢處事明審為時論所稱儀
鳳元年手勅褒之曰皇太子賢自頃監國留心政要撫
字之道既盡於哀矜刑網所施務存於審察加以聽覽
餘暇專精墳典往聖遺編咸窺壼奥先王策府備討菁
華好善載彰作貞斯在家國之寄深副所懷可賜物五
百叚賢又招集當時學者太子左庶子張大安洗馬劉
訥言洛州司戸格希玄學士許叔牙成玄一史藏諸周
寳寧等注范曄後漢書表上之賜物三萬叚仍以其書
付祕閣時正議大夫明崇儼以符劾之術為則天所任
使密稱英王狀類太宗又宫人潛議云賢是后姊韓國
夫人所生賢亦自疑懼則天又嘗為賢撰少陽政範及
孝子傳以賜之仍數作書以責譲賢賢逾不自安調露
二年崇儼為盜所殺則天疑賢所為俄使人發其隂謀
事詔令中書侍郎薛元超黃門侍郎裴炎御史大夫高
智周與法官推鞫之於東宫馬坊搜得皂甲數百領乃
廢賢為庶人幽于别所永淳二年遷於巴州文明元年
則天臨朝令左金吾將軍丘神勣往巴州檢校賢宅以
備外虞神勣遂閉於别室逼令自殺年三十二則天舉
哀於顯福門貶神勣為疊州刺史追封賢為雍王神龍
初追贈司徒仍遣使迎其喪柩陪葬於乾陵睿宗踐祚
又追贈皇太子謚曰章懷有三子光順守禮守義光順
天授中封樂安郡王尋被誅守義文明年封犍為郡王
垂拱四年徙封永安郡王病卒守禮本名光仁垂拱初
改名守禮授太子洗馬封嗣雍王時中宗遷於房陵睿
宗雖居帝位絶人朝謁諸武贊成革命之計深嫉宗枝
守禮以父得罪與睿宗諸子同處於宫中凡十餘年不
出庭院至聖歴元年睿宗自皇嗣封為相王許出外邸
睿宗諸子五子皆封郡王與守禮始居於外神龍元年
中宗纂位授守禮光祿卿同正員神龍中遺詔進封邠
王賜實封五百戸景雲二年帶光祿卿兼幽州刺史轉
左金吾衞大將軍遥領單于大都護先天二年遷司空
開元初歴虢隴襄晉滑六州刺史非奏事及大事並上
佐知州時寧申岐薛邠同為刺史皆擇首僚以持綱紀
源乾曜袁嘉祚潘好禮皆為邠府長史兼州佐守禮唯
弋獵伎樂飲謔而已九年已後諸王並徵還京師守禮
以外枝為王才識猥下尤不逮岐薛多寵嬖不修風教
男女六十餘人男無中才女負貞稱守禮居之自若高
歌擊鼓常帶數千貫錢債或有諫之者曰王年漸高家
累甚衆須有愛惜守禮曰豈有天子兄沒人葬諸王因
内讌言之以為歡笑時積隂累日守禮白於諸王曰欲
晴果晴愆陽涉旬守禮曰即雨果連澍岐王等奏之云
邠哥有術守禮曰臣無術也則天時以章懷遷謫臣幽
閉宫中十餘年每歲被勅杖數頓見瘢痕甚厚欲雨臣
脊上即沉悶欲晴即輕健臣以此知之非有術也涕泗
霑襟玄宗亦憫然二十九年薨年七十餘贈太尉子承
宏開元初封廣武郡王歴袐書員外監又為宗正卿同
正員廣德元年吐蕃凌犯上都乘轝幸陜蕃渾之衆入
城吐蕃宰相馬重英立承宏為帝以于可封霍瓌等為
宰相補署百餘人旬餘日賊退郭子儀率衆入城送承
宏於行在上不之責止於虢州尋死承寧天寳初授率
更令同正員嗣邠王承宷至德二載封為燉煌郡王加
開府儀同三司與僕固懷恩使迴紇和親因納其女為
妃冊為毗佐公主迴紇著勲承宷甚遇恩寵乾元元年
六月卒贈司空唐法嗣郡王但加四品階親王子例著
緋開元中張九齡為中書令奏請寧薛王男並賜紫邠
王三男衣紫餘二十人衣緋官亦不越六局郎王府掾
屬仍員外置十五載扈從至巴蜀依例著紫
中宗四男章庶人生懿德太子重潤後宫生庶人重福
節愍太子重俊殤帝重茂
懿德太子重潤中宗長子也本名重照以避則天諱故
改焉開耀二年中宗為皇太子生重潤於東宫内殿高
宗甚悅及月滿大赦天下改元為永淳是歲立為皇太
孫開府置官屬及中宗遷於房州其府坐廢聖歴初中
宗為皇太子封為邵王大足元年為人所構與其妹永
泰郡主婿魏王武延基等竊議張易之兄弟何得恣入
宫中則天令杖殺時年十九重潤風神俊朗早以孝友
知名既死非其罪大為當時所悼惜中宗即位追贈皇
太子諡曰懿德陪葬乾陵仍為聘國子監丞裴粹亡女
為冥婚與之合葬又贈永泰郡主為公主令備禮改葬
仍號其墓為陵焉
庶人重福中宗第二子也初封唐昌王聖歴三年徙封
平恩王長安四年進封譙王歴遷國子祭酒左散騎常
侍神龍初為韋庶人所譖云與張易之兄弟潛構成重
潤之罪由是左授濮州員外刺史轉均州司防守不許
視事景龍三年中宗親祀南郊大赦天下流人並放還
重福不得歸京師尤深鬱怏上表自陳曰臣聞功同賞
異則勞臣疑罪均刑殊則百姓惑伏惟陛下德侔造化
明齊日月恩及飛鳥惠加走獸近者焚柴展禮郊祀上
玄萬物霑愷悌之仁六合承曠蕩之澤事無輕重咸赦
除之蒼生並得赦除赤子偏加擯棄皇天平分之道固
若此乎天下之人聞者為臣流涕況陛下慈念豈不愍
臣恓惶伏望捨臣罪愆許臣朝謁儻得一仰雲陛再覩
聖顔雖沒九泉實為萬足重投荒徼亦所甘心表奏不
報及韋庶人臨朝遽令左屯衞大將軍趙承恩以兵五
百人就均州守衞重福俄而韋氏伏誅睿宗即位又轉
集州刺史未及行洛陽人張靈均進計於重福曰大王
地居嫡長自合繼為天子相王雖有討平韋氏功安可
越次而居大位昔漢誅諸吕猶迎代王今東都百官士
庶皆願王來王若潛行直詣洛陽亦是從天上落遣人
襲殺留守即擁兵西據陜州東下河北此天下可圖也
初景龍三年鄭愔自吏部侍郎出為江州司馬便道詣
重福隂相結託至是又與靈均通傳動静亦密遣使勸
重福構逆預推尊重福為天子温王重茂為皇太弟自
署為左丞相重福乃遣家臣王道先赴東都潛募勇敢
之士重福遽自均州詐乘驛與靈均繼進王道始至東
都俄有洩其謀者洛州司馬崔日知捕獲其黨數十人
頃聞重福至王道等率衆隨重福徑取左右屯營兵作
亂將至天津橋願從者已數百人皆執持器仗助其威
勢侍御史李邕先詣左掖門令閉關拒守又至右屯營
號令云重福雖先帝之子已得罪於先帝今者無故入
城必是作亂君等皆委質聖朝宜盡誠節立功立事以
取富貴有頃重福果來奪右屯營堅壁不動營中矢射
如雨便趣左掖門擬取留守遇門閉遂縱火以燒城門
左屯營兵又來逼之重福度數窮出自上東門而遁匿
於山谷間明日東都留守裴談等大出兵搜索重福窘
迫自投漕河而死磔屍三日時年三十一詔曰集州刺
史譙王重福幼則兇頑長而險詖幸託體於先聖嘗通
交於巨逆子而不子自絶於天有國有家莫容於代往
者頗不含忍長令幽縶自大行晏駕韋氏臨朝將肆屠
滅尤加防衞洎天有成命集于朕躬永懷猶子之情庶
恊先親之義所以開置寮屬任隆刺舉冀其悛改以怙
恩榮而詿誤有徒狂狡未息便即私出均州詐乘驛騎
至于都下遂逞其謀先犯屯兵次燒左掖計窮力屈投
河而斃雖人所共棄邦有常刑我非不慈爾自招咎且
聞其故有惻于懷昔劉長既歿楚英遂殞以禮收葬抑
惟舊章屈法申恩宜仍舊寵可以三品禮葬
節愍太子重俊中宗第三子也聖歴元年封義興郡王
長安中累授衞尉員外少卿神龍初封衛王拜洛州牧
賜實封千戸尋遷左衞大將軍兼遥授揚州大都督二
年秋立為皇太子重俊性雖明果未有賢師傅舉事多
不法俄以祕書監楊璬太常卿武崇訓並為太子賓客
璬等皆主婿年少唯以蹴踘猥戲取狎於重俊竟無調
護之意左庶子姚珽數上疏諫諍右庶子平貞慎又獻
孝經議養德傳以諷重俊皆優納焉時武三思得幸中
宫深忌重俊三思子崇訓尚安樂公主常教公主凌忽
重俊以其非韋氏所生常呼之為奴或勸公主請廢重
俊為王自立為皇太女重俊不勝忿恨三年七月率左
羽林大將軍李多祚右羽林將軍李思沖李承況獨孤
禕之沙吒忠義等矯制發左右羽林兵及千騎三百餘
人殺三思及崇訓于其第並殺黨與十餘人又令左金
吾大將軍成王千里分兵守宫城諸門自率兵趨肅章
門斬關而入求韋庶人及安樂公主所在又以昭容上
官氏素與三思姦通扣閤索之韋庶人及公主遽擁帝
馳赴玄武門樓召左羽林將軍劉仁景等令率留軍飛
騎及百餘人於樓下列守俄而多祚等兵至欲突玄武
門樓宿衞者拒之不得進帝據檻呼多祚等所將千騎
謂曰汝並是我爪牙何故作逆若能歸順斬多祚等與
汝富貴於是千騎王歡喜等倒戈斬多祚及李承況獨
孤禕之沙吒忠義等於樓下餘黨遂潰散重俊既敗率
其屬百餘騎趨肅章門奔終南山帝令長上果毅趙思
愼率輕騎追之重俊至鄠縣西十餘里騎不能屬唯從
奴數人會日暮憩林下為左右所殺制令梟首于朝又
獻之於太廟并以祭三思崇訓屍柩睿宗即位下制曰
朕聞曾氏之孝也慈親惑於疑聽趙虜之族也明主哀
而望思歴考前聞率由舊典重俊大行之子元良守器
往罹構間困於讒嫉莫顧鈇鉞輕盜甲兵有此誅夷無
不悲惋今四凶咸服十起何追方申赤軍之冤以紓黃
泉之痛可贈皇太子諡曰節愍陪葬定陵一子宗暉開
元初封湖陽郡王初重俊被害宫府僚吏莫敢近者永
和丞甯嘉勖解衣裹重俊首號哭時人義之宗楚客聞
而大怒收付制獄貶為平興丞尋卒睿宗踐祚下制曰
寗嘉勖能重名節事高欒向幽塗已往生氣凛然静言
忠義追存襃寵可贈永和縣丞宗暉天寳中為衛尉員
外卿十一載王鉷反宗暉以賣宅與鉷貶涪州郡長史
量移盧陽長史至德元年追赴行在所授特進鴻臚卿
宗暉無他才以外族之親愛恩顧轉隆太常員外卿卒
殤皇帝重茂中宗第四子也聖歴三年封北海王神龍
初進封温王授右衛大將軍兼遥領并州大都督未出
閤景龍四年中宗崩韋庶人立重茂為帝而自臨朝稱
制及韋氏敗重茂遂遜位讓叔父相王退居别所景雲
二年改封襄王遷於集州令中郎將率兵五百人守衞
開元二年轉房州刺史尋薨時年十七諡曰殤皇帝葬
於武功西原
史臣曰前代以嬖婦孽子破國亡家者多矣然未如大
帝孝和之甚也高宗八子二王早世為武后所斃者四
人章懷以母子之愛穎悟之賢猶不免於虎口況燕澤
素節異腹之胤乎覆載胡心産兹鴆毒悲夫孝和母嚚
婦傲女暴如置身羣魅之中安有保其終吉哉天將滌
盪昏氛非重茂所能支也
贊曰父子天性嬖能害正宜臼申生飜為不令唐年鈞
德章懷最仁兇母畏明取樂於身
舊唐書卷八十六
舊唐書卷八十六考證
許王素節傳永隆元年轉岳州刺史新書儀鳳三年
裴居道傳(臣德潛)按居道係太子妃兄附高宗諸子
孝敬皇帝弘下殊不合體新書入外戚傳中為允
章懷太子傳子守義垂拱四年徒封永安郡王新書
桂陽郡王
舊唐書卷八十六考證
