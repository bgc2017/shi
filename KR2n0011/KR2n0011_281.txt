經義考卷二百八十二
翰林院檢討朱彛尊撰
承師(二)
孔子門人
成回
劉向曰成回學於子路
楚馯臂子弓(或作弘)
司馬遷曰孔子傳易於商瞿瞿傳楚人馯臂子弘
應劭曰子弓是子夏門人
韓子曰荀卿之書語聖人必曰孔子子弓子弓之事
業不傳惟太史公書弟子傳有姓名曰馯臂子弓
吳萊曰荀卿所重仲尼子弓子弓未審何人韓子曰
仲尼弟子有馯臂子弓漢儒林傳商瞿受易仲尼瞿
傳魯橋疵子庸子庸傳江東馯臂子弓子弓與仲尼
不同時又行事無大卓卓不足以配孔子邢昺論語
疏引王弼說逸民朱張字子弓然弼說又不見有他
據也要之孔子嘗稱冉雍可使南面且在德行之科
雍字仲弓蓋與子弓同是一人如季路又稱子路然
也將荀卿之學實出於子弓之門人故尊其師之所
自出與聖人同列
按子庸傳易於子弓弓或作弘吳氏欲更作
雍未免失之鑿矣
魯橋庇子庸
班固曰商瞿受易孔子以授魯橋庇子庸
司馬貞曰橋庇世本作蟜疵字子肩魯莊公族
按子木傳易史記謂子弘授子庸漢書漢紀
釋文謂子庸授子弓所載互異今並存之
魏文侯都
徐廣曰名都世本曰斯也
鮑彪曰桓子之孫
吳師道曰名勘
按文侯受經藝於子夏撰有孝經傳詳見孝
經部
晉段干木
呂不韋曰段干木晉國之大駔也學於子夏為天下
名士顯人以終其夀
羅泌曰段干氏初邑段後邑干因邑為氏魏世家有
段干子田世家有段干朋而風俗通氏姓注乃以為
姓段名干木蓋以呂氏春秋干木光于德與魏都賦
干木之德之言誤之唐百官表遂謂封段而為干木
大夫疎矣幽通賦云木偃息以藩魏干木豈其名哉
田無擇子方
李頤曰魏文侯師也名無擇
韓子曰子夏之學其後有田子方子方之後流而為
莊周故周之書喜稱子方之為人
齊高行子
趙岐曰高子齊人
徐整曰子夏授詩於高行子
王應麟曰高行子即詩序及孟子所謂高子也
曾申子西
劉向曰左丘明授春秋於曾申
趙岐曰曾西曾子之孫
陸德明曰曾參之子受詩於子夏
王應麟曰曾西趙岐注以為曾子之孫集注因之經
典序錄曾申字子西曾參之子子夏以詩傳曾申左
丘明作傳以授曾申曾西之學於此可考楚鬭宜申
公子申皆字子西則曾西之為曾申無疑
按史記吳起事曾子其母死不歸曾子薄之
而與起絶所云曾子疑是曾申
齊公羊高宋贈臨菑伯(詳見春秋部)
吳兢曰公羊高乃子夏弟子
魯穀梁赤宋贈龔邱伯改贈雎陽伯(詳見春秋部)
應劭曰子夏弟子
按羅長源撰路史炎帝之後不言有公羊穀
梁氏羅子蒼識遺云公羊穀梁自高赤作傳
外更不見有此姓萬見春謂皆姜字切韻脚
疑為姜姓假託然自高傳子平平傳子地地
傳子敢敢傳子夀見於戴宏所記而班氏古
今人表載有二子居第四等計劉氏宋氏世
本亦必載之未必假託也
又按春秋為孔子所作則說春秋者必係孔
氏門人若公羊傳所稱沈子司馬子女子北
宫子魯子高子穀梁傳所稱尸子沈子皆是
巳子言之春秋屬商其皆子夏之徒與
子思子伋宋崇寧初贈沂水侯咸淳中加贈沂國公元
至順中贈述聖公
孔鮒曰子思受業於曾子
韓子曰子思之學蓋出曾子
按班氏古今人表子思居第二等
樂正子春
鄭康成曰曾子弟子
魯檀弓
陸德明曰檀弓魯人善于禮
胡寅曰檀弓曾子門人纂修論語
沈猶行
趙岐曰曾子弟子
按廣韻注沈直深切漢複姓魯有沈猶氏常
朝飲其羊不當從上聲讀
陽膚
包咸曰陽膚曾子弟子
公明高
趙岐曰公明高曾子弟子
公明宣
劉向曰公明宣學於曾子
單居離
大戴禮記注曰單居離曾子弟子
公明儀
孔穎達曰子張之喪公明儀為志焉公明儀是其弟
子儀又為曾子弟子故祭義云公明儀問於曾子曰
夫子可以為孝乎是也
子襄
趙岐曰曾子弟子
公孫尼子
按漢書藝文志儒家有公孫尼子二十八篇
雜家有公孫尼一篇注云七十子之弟子隋
經籍志唐藝文志均載公孫尼子一卷注云
似孔子弟子沈約謂樂記取公孫尼子劉瓛
謂緇衣公孫尼子所作今從漢志定為孔子
門人
世碩
按漢志世子二十一篇列在儒家者流注云
名碩陳人七十子之弟子王充論衡本性篇
周人世碩以為人性有善有惡在所養焉故
作養書一篇宓子賤漆雕開公孫尼子之徒
亦論性情與世子相出入志所載宓子十六
篇漆雕子十二篇皆宗師仲尼以重其言者
也
景子
按漢志景子三篇注云說宓子語似其弟子
王史氏
劉向曰六國時人
按漢志王史氏二十一篇注云七十子後學
者
李克
按漢志李克七篇注云子夏弟子為魏文侯
相
芈嬰
按漢志芉子十八篇注云名嬰齊人七十子
之後
公孫段
韓非曰孔子之後儒分為八有子張氏子思氏顔氏
孟氏漆雕氏仲良氏公孫氏樂正氏之儒
陶潛曰顔氏傳詩為道為諷諫之儒孟氏傳書為道
為䟽通致遠之儒漆雕氏傳禮為道為恭儉莊敬之
儒仲良氏傳樂為道以和陰陽為移風易俗之儒樂
正氏傳春秋為道為屬辭比事之儒公孫氏傳易為
道為潔靜精微之儒
按儒分為八其一公孫氏傳易者也羣輔錄
有明徵而未詳其名攷晉書太康二年汲郡
人不準發魏王冢得竹書易五篇公孫段與
邵陟論易二篇此則公孫氏之易矣或疑公
孫氏為龍龍字子石雖在七十子之列不聞
傳易若趙人名龍者字子秉故莊子謂惠子
曰儒墨楊秉四與夫子為五果孰是邪所云
秉者龍也詭辭數萬騁堅白異同之辯初非
孔氏弟子小司馬史記索隱誤認為一人今
攷定傳易者為公孫段若鄭大夫字伯石者
又一人也
縣亶父(亶索隱作豐家語無父字依廣韻注添)子象
王應麟曰縣豐唐宋封爵皆不及禮記檀弓有縣子
豈其人與
按子象為孔子門人見廣韻注此唐宋封爵
未之及云
公休哀
公祈哀
廣韻注孔子門人有公休哀公祈哀
按公祈哀疑即公晳哀以晳作祈形相類而
譌也然廣韻注既列孔子弟子公晳哀於前
又列孔子門人公祈哀於後則别是一人未
可臆決也
盆成适
按晏子春秋景公宿于路寢之宫夜分聞西
方有男子哭者公悲之明日朝問于晏子晏
子對曰西郭徒居布衣之士盆成适也父之
孝子兄之順弟也又嘗為孔子門人今其母
不幸而死祔柩未葬家貧身老子&KR3324;恐力不
能合祔是以悲也公曰子為寡人弔之嬰往
弔咎公不辱臨公使男子袒免女子髮笄開
凶門而迎适則适乃與景公同時不當與孟
子弟子之列宋配祀孟子追贈萊陽伯趙邠
卿言适嘗欲學於孟子亦疑辭也
歐陽子有言受業者為弟子受業於弟子者
為門人試稽之論語所云門人皆受業於弟
子者也顔淵死門人厚葬之此顔子之弟子
也子出門人問此曾子之弟子也子疾病子
路使門人為臣又門人不敬子路此子路之
弟子也子夏之門人問交於子張此子夏之
弟子也孟子云門人治任將歸入揖於子貢
此子貢之弟子也觀洪氏隸釋隸續所載東
漢諸碑有弟子復有門生門人弟子固有别
矣若夫弟子之子分比於門人子淵子輿本
門人也而列於弟子他如季路之子子崔子
輿之子元及華子游之子言思子張之子申
詳雖未詳其所師要當互學於七十子者也
又按孔子門人古今人表居第三等者樂正
子春段干木田子方第四等者公羊子穀梁
子公明高第五等者陽膚第六等者檀弓而
子張之子申詳亦置第三等
曾申弟子
李克
吳起
按曾申受詩于子夏受春秋于左丘明以授
克與起焉是二人者皆子西之弟子矣
公明高弟子
長息
趙岐曰長息公明高弟子
田子方弟子
翟黃
按韓非子田子方從齊之魏望翟黃乘軒騎
駕出方以為文侯也移車異路而避之則徒
翟黃也是黃子方弟子也
公羊高子
公羊平
戴宏曰子夏傳春秋於公羊高高傳與其子平
穀梁子弟子
孫卿
顔師古曰穀梁子受經於子夏傳孫卿
按子夏詩四傳為根牟子五傳而至孫卿古
今人表居二等
高行子弟子
薛倉子
李克弟子
孟仲子
趙岐曰孟仲子孟子之從昆弟
吳起子
吳期
劉向曰左丘明授曾申申授吳起起授其子期
薛倉子弟子
帛妙子
孟仲子弟子
根牟子
古今人表居第六等
吳期弟子
楚太傅鐸椒
公羊平子
公羊地
孫卿弟子
魯申公
毛亨
帛妙子弟子
毛亨
按陸氏釋文子夏詩五傳而至孫卿卿傳大
毛公而徐整則云帛妙子授大毛公今並存
之
公羊地子
公羊敢
公羊敢子
公羊夀
戴宏曰夀乃共弟子胡母子都著於竹帛
子思弟子
費惠公
子思門人
孟子軻字子居(一作車)宋元豐中贈鄒國公元至順中贈
亞聖公
按史記孟子列傳受業子思之門人而王劭
疑人字為衍文韓退之亦云孟子學子思蓋
本趙岐孔鮒之說也詳見孟子部
孟子弟子
樂正克宋政和中贈利國侯
趙岐曰孟子弟子為魯臣
萬章宋贈博興伯
趙岐曰孟子弟子
公孫丑宋贈夀光伯
趙岐曰孟子弟子
浩生(亦作告)不害宋贈東阿伯
趙岐曰齊人
孟仲子宋贈新蔡伯
趙岐曰孟子之從昆弟從學于孟子者也
陳臻宋贈蓬萊伯
趙岐曰孟子弟子
充虞宋贈昌樂伯
趙岐曰孟子弟子
屋廬連宋贈奉符伯
趙岐曰孟子弟子
徐辟宋贈仙源伯
趙岐曰孟子弟子
陳代宋贈沂水伯
趙岐曰孟子弟子
彭更宋贈雷澤伯
趙岐曰孟子弟子
公都子宋贈平陰伯
趙岐曰孟子弟子
咸邱蒙宋贈須城伯
趙岐曰孟子弟子
高子宋贈泗水伯
趙岐曰齊人嘗學於孟子
桃應宋贈膠水伯
趙岐曰孟子弟子
盆成括宋贈萊陽伯
孫奭曰盆成括嘗學于孟子
滕更
趙岐曰滕君之弟來學于孟子
按趙岐注孟子以季孫子叔二子為孟子弟
子季孫知孟子意不欲而心欲使孟子就之
故曰異哉弟子之所聞也子叔心疑惑之亦
以為可就之矣孫宣公奭猶因其說故政和
五年從太常議贈季孫豐城伯子叔乘陽伯
自朱子集注出乃使非之世莫有從趙氏之
說者矣吳立夫氏撰孟子弟子列傳書雖不
傳序稱一十九人則未嘗依朱子去季孫子
叔二人益以滕更適合十九人之數攷盡心
篇公都子曰滕更之在門也趙岐注滕更滕
君之弟來學於孟子也其為弟子甚明不知
宋太常之議何獨贈爵不及有不可解者至
於史記索隱以公明高為孟子弟子而廣韻
注謂離婁為孟子門人無稽之言君子不信
又廣韻注詮邱字引孟子齊有曼邱不擇今
七篇無其文弟子與其不謂之弟子與吾不
得而知之矣
又按班氏古今人表孟子居第二等其弟子
公孫丑居第三等萬章樂正子告子高子居
第四等徐子居第五等餘不與焉
經義考卷二百八十二
