經義考卷三十四
翰林院檢討朱彝尊撰
易(三十三)
高氏(元之)易解
一卷
佚
寧波府志高元之字端叔鄞人受易春秋於程迥五
上禮部不第嘗集春秋說三百家號義宗凡百五十
卷易詩論語解各一卷人號萬竹先生
錢氏(佃)易解
三十卷
佚
姑蘇志佃字仲耕常熟人以進士為分水尉歴吏部
郎中權吏兵工三部侍郎後為江西路轉運副使官
至中奉大夫秘閣修撰有易解三十卷
胡氏(謙)易說易林
佚
魏了翁序曰易之書自秦漢以來何啻數千家四明
胡牧之又為之科别圖指參稽文義稡說成編尚慮
所見未廣則裹糧千里介余友袁廣微將就正於余
甚矣牧之之嗜學也而余非其人也牧之謂文王重
卦雖不為無據而余以為是自伏羲以卦變皆自乾
坤雖本諸先儒余謂其於六畫卦之義有所未盡牧
之於先天之易咸無取焉而余謂繫辭之說為先天
而發者非一牧之於中爻互體象數占筮說或未有
取余謂此惡可盡廢不然則易中如觀山困紱壯羊
屯馬此類甚廣謀(闕)取象此其不同之大略若此至
於要言精義不能妙合者則又未能以殫舉方將與
之切問而研講焉牧之倦于役願得一言以歸余謂
古之學道者雖分古今越宇宙而義理之會若合符
節今牧之於余乃有未可強同者固亦足以交警互
發抑必有一是非於此者矣聖人之道如置樽衢中
取之不禁隨其淺深高下皆足以有得寧可限以一
律然而盈宇宙間莫非太極流行之妙而人物得之
以各正性命則易固我之所自出無須臾可離者也
學易者要在内反諸心精體實踐近之則遷善遠罪
之歸充之而至於位天地立生民命萬物皆分之所
得為者盖不敢惟文字故訓之泥以自絶於道自薄
其身況皆資之以羔雉乎邵子曰先天學心法也萬
化萬物生於心也每味其言先儒之所謂學者盖如
此故更願牧之歸而求之而余亦以是自警焉
寧波府志胡謙字牧之奉化人師事袁燮傳陸象山
之學著易說易林
司馬氏(子已)先後天圖
佚
魏了翁跋曰涑水司馬叔原覃思義理之學自羲文
周孔之易河圖洛書之數隂陽動静之義日月遲速
之度以及周程張邵朱張子之書旁觀歴覽為圖為
書時賢皆有題識又欲求一言於余余遷靖未返不
得與叔原共學姑識數者之疑於末且先天圖自魏
伯陽參同陳圖南爻象卦數始略見此意至邵堯夫
而後大明千數百年間不知此圖安所托而圖南始
得此亦已竒矣而諸儒無稱焉數往者順謂震離兑
乾知來者逆謂巽坎艮坤皆以左旋言之今叔原以
為自乾至震自坤至巽此必有所據朱文公以十為
河圖九為洛書引邵子說辨析甚精叔原從之而邵
子不過曰圓者河圖之數方者洛書之文且戴九履
一之圖其象圓五行生成之圖其象方是九圓而十
方也安知邵子不以九為圖十為書乎故朱子雖力
攻劉氏而猶曰易範之數誠相表裏為可疑耳又曰
安知圖之不為書書之不為圖則朱子尚有疑於此
也近世朱子發張文饒精通邵學而皆以九為圖十為
書朱以列子為證張以邵子為主余嘗以乾鑿度及
張平子傳所載太乙下行九宫法考之即所謂戴九
履一者則是圖相傳已久安知非河圖耶靖士蔣得
之云當以先天圖為河圖生成數為洛書亦是一說
叔原謂日月亦左旋此張說朱意也苐日起北陸春
西陸夏南陸秋東陸而冬返乎北陸則為右乎左乎
謂日速月遲讀書窮理正欲其自得況叔原所引見
處一分虧之詩即予少作也吾儕所見本不相遠苐
以歷家細算分數言之則月行十三度餘者特約法
耳其實則一日至四二十四至晦行十四度餘五日
至八二十至二十三行十三度餘惟自九日至十九
僅行十二度餘此猶二至之晷刻稍遲不為無理而
叔原反疑之獨取望日為證則望日正行遲之日
也況本乎陽者常舒遲本乎隂者常急促若日遲而
月速大者舒而小者促此即隂陽自然之分也叔原
之圖精且密矣盍更以是審思之日食如甲乙如辛
卯日與辰相克為異尤不經康成雖有是說然春秋
壬午日食亦日與辰相克也而左氏不謂灾又何邪
叔原謂分星起於漢唐謂漢則已後謂唐則滋邈豈
以左氏内外傳與周禮為不可信邪是三書亦有可
疑而分次之說相傳已久獨星不依方而以受封之
日為始此傳注之可疑而未有說以破之爾大抵叔
原之說十得六七予方斂袵之不暇尚有未能釋然
者姑摘一二以備審訂他時道僰以如卭叔原必有
以復於予也
姓譜司馬子已温公七世孫寓居戎州不事科舉召
補嘉定州司戶參軍
柳氏(申錫)三易圖說
十卷
佚
魏了翁曰潼川柳申錫彦養於先天太極諸書自一
歲一月一日一身皆有圖說至於九疇會極中央立
極中星合極復分畫而附益之又作三易圖說十卷
以探羲文孔氏之秘而上下經六十四卦卦為二圖
以釋其義申錫身既隠矣明既喪矣非以釣名干澤
也自隂陽五行星歷氣候反覆參驗以求諸心凡以
自明爾矣
按潼川柳氏著三易圖說本鶴山同時人凌
氏萬姓綂譜乃去其姓為申氏且以為明代
人謬戾如此可發一噱也
楊氏(泰之)大易要言
二十卷
佚
易類
五卷
佚
魏了翁誌墓曰公諱泰之叔正其字眉之青神人官
大理少卿直寶謨閣所著有論語解春秋列國事目
公羊榖梁類易類詩類詩名物編論孟類又集諸儒
易解為大易要言二十卷皆手自編綴也
任氏(直翁)易心學
佚
魏了翁曰知眉州任侯直翁著易心學太極兩儀之
說惟朱文公初畫為儀再畫為象之說足以一洗傳
注之陋然其為圖每一畫也已而分而為二而後更
加一畫此圖自中而生遂一而分為隂而八卦具比
朱圖似徑便
林氏(叔清)古易
佚
魏了翁跋曰易之為書廣大悉備知仁隨見小大由
識各適所求至近世周程邵張子之後諸儒軰出易
道幾無餘蘊矣三山林君又為周易古經解依上下
部叙以六十四卦三百八十四爻臚分彪析而證以
古今善惡是非之事此非積歲累月不能為或曰審爾
則易之書四百五十事而已乎曰不然也林君之為是
也亦不過約為之說以自識其知仁之見云爾非斷斷然
以是為不可易也程正公易傳晚而後出猶以迫於門人
再三之請且自謂僅得七分然則林君尚勉之哉
虞氏(剛簡)易說
佚
姓譜剛簡允文之孫講學於蜀東門外著易書論語
說以發明其義蜀人師之
魏了翁誌曰剛簡字仲易一字子韶䕫州路提點刑
獄兼提舉常平改利州路主管冲祐觀積官至朝請
大夫公築室成都之合江以成雍公卜居未遂之志
曰滄江書院沉潛六經於易尤為精詣以周程朱子
遺言與邵子先天書漢上朱氏之說參貫融會隨文
申義閱十有六年書成大抵賾諸隂陽五行之奥必
約諸躬行日用之近讀者玩辭觀變則有所據依以
遷善遠過又有論語解詩說皆未及編次
徐氏(相)周易直說
佚
趙與訔序曰幼侍先伯氏殿撰受易於鄉先生徐公
之門先生不鄙其愚集諸家之長著為直說一編授
與訔兄弟且謂此為初學設非曰盡在是也佩服師
說早夜究心不敢自謂有得然發蒙開覆實昉自兹
先生命與才仇卒老於儒幸有是書可惠後學詎容
使之無傳也哉曩伯氏守嘉禾嘗欲鋟梓而未果與
訔繼領郡紱簿書之暇亟取是書而公之不惟不失
伯氏之志而先生之學亦於是乎傳矣先生諱相字
子材婺之蘭谿人
趙氏(共父)古易補音
佚
樓鑰跋曰小學之廢久矣陸氏經典釋文可謂詳盡
近世讀書或至苟簡率意誦習字有不識者始加閱
視有訛謬終身不自覺知而況補音乎吳氏好古博
洽始作詩補音雖不能變儒生之習而讀之者始知
詩無不韻韻無不叶祛所未悟有功於古詩多矣吾
友趙共父又取其說以補古易之音用意甚勤遠以
示余閱之不去手某老矣愧不能盡力也噫凡將
爰歴等書今不復見惟許叔重說文解字為小學之
本顔黃門家訓稱其檢以六文貫以部分櫽括有條
析根窮源集韻雖博贍於倣古則未可全據共父今
本之吳氏多以集韻為證更當以說文解字定之可
傳無窮吳氏之書不知者以為苟然而已共父祖其
餘論某又喋喋及此皆謂之癖可也雖然當自有好
之者
鄭氏(汝諧)易翼傳
宋志二卷
存
汝諧自序曰古今傳易者多矣至河南程氏始屏諸
家艱深之說而析之以明白簡易之理一時學者知所
師承如瞽者之明如聵者之聽如倀倀於冥涂者識
其所趨猗與盛哉汝諧伏讀其書而遡其所得者曰
體用一源顯微無間也學者不得此理而謂得三聖
之心皆妄也何者易精微之書也然聖人所以仁天
下來世者欲其皆可知皆可從至其精微者則存乎
人之自得爾非以其艱深者而眩其入也世之傳易
者實不得乎精微之旨慮其凡近之易忽也乃委之
於象數惝怳之中而立於不可詰知之地援怪以為
艱指迂以為深幸其一說之合則其所不合者挽而
傅致之學者駭其然而求其入也疲心刓精以志於
得既得之於道無補也於聖人仁天下之心無與也
盖舉體而遺用則非體徇微而廢顯則非微汝諧每
念聖人之經得程氏而始昭昭於天下不敢以他說亂
之慮其雜也不敢以己見先之慮其偏也信之篤故
其思深思之深故或因程氏而有得者夫信之足矣
因之而有得何也誠然之理取則於吾心心之所安
者信之其所未安者疑之疑斯辨辨斯明矣謂其為
程氏而亦信其所未安者命之曰欺非心學也乃以
程氏之說疏於經之左程氏有所未及與及之而未
明凡可傳以己意者則題以為翼傳私竊識之非敢
並駕其說也其在睽曰君子以同而異同異之相形
也猶水火之相滅而相成也同而不異則喪其所以
為同矣此書非立異於程氏也秪以為同也又曰
余始作翼傳以程氏之說繫於經之下而以翼傳繫
於程氏之下部帙太繁今於諸卦盡用程氏傳者題
曰從程氏其附以翼傳者曰餘從程氏所以尊河南
之學而示無去取之義也
陳振孫曰翼云者所以為程傳之輔也大抵以程傳
為主而附以己見之異然汝諧立朝多為善類所不
可至互相排擊仕至吏部侍郎
鄭如岡跋曰河南先生序易傳曰予所傳者辭也由
辭以得意則在乎人焉此易翼傳之所以作也先君
玩大易之理誦易傳之辭研精覃思凡數十年而後
就如岡以廣其傳為請先君以為程子續道統於千
載之後成書既久莫得傳授自謂精力未衰尚冀少
進其後寢疾始以授尹焞張繹先覺猶不敢自足矧
後學耶歲在壬辰如岡持節閩嶠以藁本求是正於
西山真公貳卿且論叙於篇首公雄文大冊焜燿斯
世不靳淵源之論為之發揮所得不既多乎已而謂
如岡曰先君子沒已久矣精力已畢見於此書矣詎
可不使流布以示學者如岡拜手而謝曰謹受教是
歲仲夏刻於漕司之澄清堂
鄭陶孫跋曰後六十年陶孫勸學七閩訪澄清堂板
已罹兵燬又十有六年陶孫由詞垣勸學江左年踰
學易愚未聞道無所肖似缺焉私淑會廬陵學官來
徵遺書謹取家藏本授之能刻梓以與程楊兩先生
參亦斯文之一幸也惟曾大考歴事四朝紹興得謝
後屢召不起與誠齋同被褒異出處同則其著書亦
同於翼經而已其於誠齋不能無異同者亦猶於伊
川不能無異同也善讀者諒能因其同而觀其所以
異因其異而究其所以同者焉西山先生不云乎其
不同也乃所以相發也
胡一桂曰汝諧字舜舉翼傳二卷盖謂孔子翼文王
之經此則翼伊川之傳
浙江通志汝諧處州人中教官科遷知信州召為考
功郎累階勳猷閣待制
傅氏(子雲)易傳
佚
黃震曰傅琴山子雲以屢舉推恩嘗為西甌縣主簿
其徒貴溪葉夢得知撫州日嘗刻其文於郡齋然世
未有傳其書者也琴山稱象山赴荆門軍付以講席
又嘗作易詩論語解孟子指義中庸大學解河圖洛
書釋義離經解揲蓍說且欲剖判象山及朱晦翁之
說其自任亦果矣苐其人雖博學多聞好為議論而
辭煩理寡終無發明雖呶呶數萬言攻排佛學以解
外人謂其師談禪之譏亦不過襲不耕不蠶等陳言
以雜置汎濫浮辭中爾
江西通志傅子雲字季魯金谿人甌寧主簿决訟必
傅以經義陸象山稱為天下英才
湯氏(建)周易筮傳
佚
胡一桂曰建字達可號藝堂先生温州樂清人交於
楊慈湖門人知惠州趙汝馭作序淳祐四年刊於郡
齋
林氏(萬頃)易解
佚
閩書林萬頃字叔度福清人作易解陳藻不善也其
解同聲相應章曰蠶絲吐而商絃絶銅山崩而洛鐘
應其聲同也磁石引鍼琥珀拾芥其氣同也氣同聲
異天壤咫尺聲同氣異咫尺天壤平地而水濕者先
濡水上而下也抱薪而火燥者先燃火下而上也龍
興而雲從雲自下而上應者也虎嘯而風號風自上而
下應者也水火燥濕無情而應有情雲龍風虎有情
而應無情者也藻見之曰當北面矣
張氏(孝直)周易口義
佚
姓譜孝直字英甫臨川人受學象山之門有易書詩
語孟中庸口義五十餘篇心所未安雖伊洛諸儒議
論亦不苟同
申氏(孝友)易說
佚
按孝友易說丁氏大衍索隱引之孝友又嘗
著西南會要見王象之輿地碑目
劉氏(彌邵)易藳
佚
劉克莊序曰易學有二數也理也漢儒如京房費直
諸人皆舍章句而談隂陽灾異往往揆之前聖而不
合推之當世而少驗至王輔嗣出始研尋經旨一掃
漢學然其弊流而為玄虛矣本朝數學有華山陳氏
河南邵氏今邵氏之書雖存通者極少理學有伊川
程氏新安朱氏舉世誦習衆說幾廢余嘗謂程邵同
時不相折衷曰傳曰皇極經世圖譜遂刊為二書而
不可合天下豈有難通之書亦豈有理外之數哉噫
易更三聖說易者非一家程氏排臨川之學者及教
人讀易必先輔嗣介甫朱氏尊伊川之言者至本義
則多程氏所未發議論以難疑問答而詳義理以講
貫切磋而精此季父易藳之所為作也初余為建陽
令季父訪余縣齋因質易疑於蔡隱君伯静後二十
餘年而書成大抵由程朱以求周孔由周孔以求羲
文其篤守師說雖譙天授袁道潔無以加視世之高
談先天徑造微妙者彼虚而此實矣季父名彌邵字
夀翁中歲棄科舉閉門著書動必由禮行義為鄉先
生家貧入於學晚舍去併學俸卻之太守眉山楊侯
楝郡博士括蒼俞君來即學為堂示舍盖之意季父
僅一至焉後楊侯使本道又論薦於朝不報卒年八
十二俞君乃取昔所卻俸為刊易藳而授簡其猶子
克莊序之
趙氏(善湘)周易說約
八卷
周易或問
四卷
周易續問
八卷
周易指問
四卷
學易補過
六卷
俱佚
宋史趙善湘字清臣濮安懿王五世孫江淮安撫制
置使進資政殿大學士封天水郡公淳祐五年帝手
詔求所解春秋進觀文殿學士致仕卒贈少師所著
有周易說約八卷周易或問四卷周易續問八卷周
易指要四卷學易補過六卷洪範論一卷中庸說約
一卷大學解十篇論語大意十卷孟子解十四卷春
秋三傳通義三十卷
孟氏(珙)警心易贊
佚
宋史孟珙字璞玉隨州棗陽人樞密都承旨制置使
檢校少保漢東郡公授檢校少師寧武軍節度使致
仕卒贈太師封吉國公諡忠襄其學邃於易六十四
卦各繫四句名警心易贊
經義考卷三十四
