經義考卷七十一
翰林院檢討朱彝尊撰
易(七十)
周子(敦頥)太極圖說
宋志一卷
存
朱震曰陳摶以先天圖傳种放放傳穆修修傳李之
才之才傳邵雍放以河圖洛書傳李溉溉傳許堅堅傳
范諤昌諤昌傳劉牧修以太極圖傳周敦頥敦頥傳
程顥程頥
張栻序曰二程先生道學之傳發於濓溪周子而太
極圖乃濓溪自得之妙蓋以手授二程先生者或曰
濓溪傳太極圖於穆修修之學出於陳摶豈其然乎
此非諸子所得而知也其言約其義微自孟氏以來
未之有也通書之說大抵皆發明此意故其首章曰
誠者聖人之本大哉乾元萬物資始誠之源也乾道
變化各正性命誠斯立焉夫曰聖人之本誠之源者
蓋深明萬化之一源也以見聖人之精蘊此即易之
所謂密中庸之所謂無聲無臭者也至於乾道變化
各正性命則是本體之流行發見者故曰誠斯立焉
其篇云五行隂陽隂陽太極四時運行萬物終始混
兮闢兮其無窮兮道學之傳實在乎此愚不敏輙舉
大端與朋友共議焉雖然太極豈可以圖傳也先生
之意特假圖以立義使學者默會其指歸要當得之
言意之表可也不然而謂可以方所求之哉又後
序曰或曰太極圖周先生所授二程先生者也今二
程先生之所講論答問之見於遺書者大略可睹獨
未可此圖何邪以為未可遽示則聖人之微辭見於
中庸易繫者先生固多所發明矣而何獨秘於此邪
栻應之曰二程先生雖不及此圖然其說固多本之
矣試詳考之當自可見學者誠能從事於敬真積力
久則夫動靜之機將深有感於隱微之間而是圖之
妙可以嘿得於胸中不然縱使辨說之詳猶為無益
也嗟乎先生誠通誠復之論其至矣乎聖人與天地
同用通而復復而通中庸以喜怒哀樂未發已發言
之又就人身上推尋至於見得大本達道處同是此
理此理就人身上推尋若不於未發已發處看即何
緣知之蓋就天地之本源與人物上推來不得不異
此所以於動而生陽難為以喜怒哀樂已發言之在
天地只是理也今欲作兩節看竊恐差了復卦見天
地之心先儒以為靜見天地之心伊川先生以為動
乃見此恐便是動而生陽之理然於復卦發出此一
段示人又於初爻以顔子不遠復為之此只要示人
無間斷之意人與天理一也就此理上皆收攝來與
天地合其德日月合其明與四時合其序與鬼神合
其吉凶皆其度内爾
陸九韶曰太極圖說與通書不類疑非周子所為
朱子曰太極圖者濓溪先生之所作也先生家世道
州營道縣濓溪之上嘗作太極圖通書易通數十篇
廬山之麓有溪焉先生居之因寓以濓溪之號先生
之學其妙具於太極一圖通書之言皆此圖之蘊
按無極而太極之義朱陸二子往來辨論亦
至詳矣兹不具載
度正跋曰正始讀晦庵先生所釋太極圖說莫得其
義然時時覽而思之不敢廢其後十有餘年讀之既
久然後始知所謂上之一圈者太極本然之妙也及
其動靜既分隂陽既形而其所謂上之一圈者常在
乎其中蓋本然之妙未始相離也至於隂陽變合而
生五行水火木金土各具一圈者所謂分而言之一
物一太極也水而木木而火火而土土而金復會於
一圈者所謂合而言之五行一太極也然其指五行
之合也總水火木金而不及土者蓋土行四氣舉是
四者以該之兩儀生四象之義也其下之一圈為乾
男坤女者所謂男女一太極也又其下之一圈為萬
物化生者所謂萬物一太極也以見太極之妙流行
於天地之閒者無乎不在而無物不然也然太極本
然之妙初無方所之可名無聲臭之可議學者之求
之其將何以求之哉亦求之此心而已矣學者誠能
自識其心反而求之日用之間則將有可得而言者
夫寂然不動喜怒哀樂之未發者此心之體而太極
本然之妙於是乎在也感而遂通喜怒哀樂之既發
者此心之用而太極本然之妙於是而流行也然已
發者可見而未發者不可見已發者可聞而未發者
不可聞學者於此深體而默識之因其可見以推其
不可見因其可聞以推其不可聞庶乎融會貫通太
極本然之妙可求而心極亦庶乎可立矣或者不知
致察乎此而於所謂無極云者眞以為無而以為周
子立言之病失之遠矣先生嘗語正曰萬物生於五
行五行生於隂陽隂陽生於太極其理至此而極正當時
聞之心中釋然若有以見夫理之所以然名之所以
立者先生又曰乾道成男坤道成女何也此程子所
謂海上無人之境而人忽生乎其間者此天地人物
之始禮家所謂感生之道也又曰生天生地成鬼
成帝即太極動靜生隂陽之義蓋先生晚年表裏洞
然事理俱融凡諸子百家一言一行之合於道者亦
無不察况聖門之要旨哉遂寕傳耆伯成未第時嘗
從周子遊而接其議論先生聞之嘗令正訪其子孫
而求其遺文焉在吾鄉時傅嘗有書謝其所寄姤說
其後在永州又有書謝其所寄改訂同人說但傅之
書槀無恙而周子之易說則不可復見耳聞之先生
今之通書本名易通則六十四卦疑皆有其說今考
其書獨有乾損益家人暌復无妄蒙艮等說而亦無
所謂姤說同人說者則其書之散逸亦多矣可不惜哉
夫太極者所以發明此心之妙用也通書者又所以
發明太極之妙用也然其言辭之高深義理之微密
有非後學可以驟而窺者今先生既已反復論辯䆒
極其說章通句解無復可疑者其所以望於後之學
者至矣輙不自量併以其聞之先生者附之於此學
者其亦熟復而深味之哉
陳淳曰昔夫子之道其精微在易濓溪周子出始發
明孔子易道之蘊
葉紹翁曰慈湖楊氏不信元公無極之說以為道始
於太極而已
游九言曰易有太溪濓溪夫子加無極何也人肖天
地試即吾心驗之方其寂然無思萬善未發是無極
也雖云未發而此心昭然靈源不昧是太極也欲知
太極先識吾心澄神端慮察而見焉始知夫子發明
造化之蘊啓悟萬世而羲易奧旨益著或謂妄加無
極或以訓詁文義名之失夫子之旨遠矣
劉因曰太極圖朱子發謂周子得於穆伯長而胡仁
仲因之陸子靜亦因之其實穆死於明道元年周子
時年十四爾或又謂周子與胡宿邵吉同事潤州一
浮屠傳其昜書此又淺薄不根之說也
袁桷曰太極圖的確自陳希夷傳上下二空圈乃成
人成仙之說
何瑭曰周子之太極圖其說謂太極動而生陽動極
而靜静而生隂靜極復動自今觀之則天陽之動者
也果何時動極而静乎地隂之靜者也果何時静極
而動乎天不能生地水不能生火無愚知皆知之乃謂
隂陽相生不亦誤乎蓋天地水火雖渾然不可離實
燦然而不可亂先儒但見其不相離而未察其不可
亂也故立論渾而無别竊以為隂之與陽謂之相依
則可謂之相生則不可
楊時&KR1324;曰潘清逸誌墓言先生作太極圖易說或謂
别有易說考之太極圖即此圖易說即無極而太極
一篇有此圖即有此說所以明易理觀首言太極末
言易其至矣蓋天地間易理即此圖說發明殆盡此
外安得再有說乎
錢一本曰周子太極圖說於孔子易有太極之旨微
差一線
詹景鳳曰今之易圖皆邵氏所傳也邵氏則傳自希
&KR0642;周氏太極圖亦傳自希&KR0642;仙家遂謂彼道為我宗
祖不知傳同而見各殊而學術分矣
按元公之學文公謂其妙具於太極一圖於
是學者推演其說云此闡千聖不傳之秘然
陳圖南無極圖曾刊石華山業先元公而抉
其秘矣南渡偏安文公特未之見爾南軒張
氏謂太極圖乃濓溪自得之妙蓋以手授二
程先生者山陽度正作元公年表書慶歷六
年知虔州興國縣程公珦假倅南安因與先
生為友令二子師之時明道年十五伊川年
十四爾其後先生作太極圖獨手授之他莫
得而聞焉攷是年元公以轉運使王逵薦移
知郴州自是而後二程子未聞與元公覿面
然則從何地手授乎伊川撰明道行状云先
生為學自十五六時聞汝南周茂叔論道遂
厭科舉之業慨然有求道之志未知其要泛
濫於諸家出入於老釋者幾十年返求諸六
經而後得之繹其文若似乎未受業於元公
者不然何以求道未知其要復出入於老釋
也邪潘興嗣志元公墓亦不及二程子從游
事明道之卒其弟子友朋若范淳夫朱公掞
邢和叔游定夫叙其行事皆不言其以元公
為師惟劉斯立謂從周茂叔問學斯猶孔子
問禮於老子問樂於萇弘問官於郯子云然
蓋與受業有問矣呂與叔東見錄則有昔受
學於周茂叔之語然弟子稱師無直呼其字
者而遺書凡及元公必直呼其字至以窮禪
客目元公尤非弟子義所當出且元公初名
惇實後避英宗藩邸嫌名改惇頥夫既以學
傳伊川矣不應下同其名而伊川亦不引避
昔朱子表程正思墓稱其名下字同周程亟
請其父而更焉孰謂二程子而智反出正思
下哉此皆事之可疑者也
又按二程子遺書畢生不道太極圖一語而
近代編濓溪集者附錄伊川無極而太極辨
一篇文末有陸象山字可為絶倒
晁氏(說之)周昜太極傳外傳因說
通考八卷
佚
說之自序其後曰僕年二十有四偶脫去科舉事業
决意為五經之學不專為一家章句也是時王氏之
說列於學官者既尊而又日有新說至自金陵學者
恥其得之後也從而士子又務為新異之說寒士
非有黨者莫能嚮邇以一言也僕恨焉豈無古人之
師乎果於易得孟喜京房鄭康成虞翻關子明之徒
使小王之說不得一日容也雖然因是數家異乎王
氏則有之其於聖人制作之本意又不知果合否逮
紹聖戊寅邂逅洛陽楊老朝散賢寳語及昜而異之
良非僕平生所嘗聞之之言也懇從楊老有求乃得
康節先生自為昜圖二雖輹輪俱存而楊行年將七
十中風語音清濁不端無由詰問二三年少在旁雖
以其哂笑僕獨敬楊之老而尊其圖謂必可入也楊
且指乾坤坎離四卦為僕言曰得是四卦則見伏羲
之易矣而文王昜在其中也越明日如迷人識歸路
有感於二圖所指循環無方體也楊老曰吾昏病而
忘之已久今日因子之言即如初授此圖時也自是入
洛與先生之子伯溫遊得先生之遺編殘稾寳而藏
之服勤不知晝夜二十年間輙作昜傳四種名曰商
瞿傳視其有師也無何靖康元年丙午冬金兵南下
至南京所為商瞿傳者與平生衣冠五世圖書悉以
灰燼既而避難高郵從親朋之請追作昜傳數帙未
有條理建炎二年戊申正月真州巨宼遽至而高郵
之傳又復灰燼是時老病之區存於灰燼之外者幸
也乃避地海陵病能飲食而於昜則曰不能可乎益
為親朋以追作起是年四月十八日辛未迄七月一
日癸未凡用七十有二日稾艸具或忘其舊或得厥
新凡六卷名之曰太極傳又有外傳一卷因說一卷
備為易一家之書後有好古識變之君子恐未必以
僕言為妄作也嗚呼吾道其亦艱哉其亦艱哉
陳振孫曰其學本康節自言學京氏昜紹聖間遇洛
陽楊賢寳得康節二易圖又從其子伯溫得其遺編
始作易傳名曰商瞿傳兵火後失之晚年復為此書
牛氏(思純)太極寳局
宋志一卷
佚
按思純師德之子見趙元輔所編象數鈎深
圖其述古今易學傳授邵雍傳之司馬光光
傳之牛師德師德傳子思純
彭氏(與)太極歌
一冊
佚
朱子(熹)太極說
一篇
存
盛氏(璲)太極圖解
一卷
佚
南昌府志盛溫如名璲以字行豐城人淳熙中領鄉
薦授奉節郎
蔡氏(淵)太極圖解
二卷
闕
翁酉序曰道學之失傳也久矣人心之昏晦也甚矣
如太極圖之說世之疑者何其多乎或以繼善成性
不當分隂陽或以太極隂陽不當分道噐或以仁義
中正不當分體用有謂一物不可言各具一太極者
有謂體用一原不可言體立而後用行者有謂仁為
體統不可偏指為陽動者有謂仁義中正之分不當
反其類者諸說紛紛不一殊不知皆取於易之大意
而學者不深考也至文公朱先生屢為之辨明尚見
劾於林栗之章而陳賈偽學禁之請亦由是而階也
則夫道之不明不行也姦邪之說阻之也然是理微
妙而難明人心昏迷而妄作先師節齋先生乃能深
䆒精妙著書兩卷酉因侍立得而讀之見其言約而
道大文質而義精意淡而味遠且比次整齊條理詳密
真有得於聖賢之心者孔子謂易有太極於變易之
中而有不易之妙周子云無極而太極於體之間而
有至中之理用之精本無極也無極之真即太極也
世之言一物各具一太極者固非所以盡其本而謂
太極之上别為無極者是有二本也學者不觀太極
無以知氣之所由始不觀無極無以知理之所由充
非先生窮深探微得其旨趣之大則周朱之言何由
取信於人哉况時之人察理未精講論未明徒務新
竒泥於名數而不思無極者乃至極之得名不知太
極者即不可加之至理老師宿儒紛紛附和以誤天
下後世者多矣未見若先生此書之明且盡者也然
則聖賢之心法得周朱而傳授周朱之太極得先生
而益顯其光紹前緒揭示後學也厥功蓋不細矣酉
不敏不足以表暴先生著述之盛而使學者有日就
月將之功是亦不失作書之本意也
太極通旨
佚
戴氏(亨)太極圖說
一卷
佚
謝鐸曰太極圖說臨海戴亨著今(原闕)字子元師事
木居先生邱漸其教人以毋自欺為第一義
余氏(童)太極圖說
八卷
佚
王氏(萬)太極圖說
一卷
佚
朱氏(中)太極演說
一卷
佚
應廷育曰中義烏人從徐僑游䆒心理學著太極演
說經世補遺
謝氏(升賢)太極說
一卷
佚
田氏(君右)太極說
一卷
佚
孫氏(羲)太極圖說
一卷
佚
南昌府志孫羲字伯隆豐城人
程氏(若庸)太極圖說
一卷
佚
徽州府志程若庸字達原休寧人淳祐中為安定臨
汝兩書院山長咸淳戊辰登進士第主武夷書院學
者徽庵生先生
徐氏(霖)太極圖說
一卷
佚
姓譜霖字景說西安人淳祐初試禮部第一授沅州
教授後知汀州
饒氏(魯)太極三圖
一卷
未見
何氏(基)太極圖發揮
一卷
未見
王氏(栢)太極衍義
一卷
未見
程氏(時登)太極圖說
佚
王氏(幼孫)太極圖說
一卷
佚
劉氏(黻)太極說
一篇
存(載蒙川集)
鄭滁孫曰公字升伯樂清人在太學率同舍伏闕論
丁大全安置南安軍其後由昭慶軍節度使掌書記
除學官使館職擢御史遷諫省歴集英殿修撰中書
舍人吏部尚書端明殿學士二王泛海陳宜中迎黻
共政事及羅浮以疾薨弟子稱曰蒙川先生
胡氏(希是)太極圖說
一卷
未見
姓譜希是仲雲之子元革命家居著述所著有洪範
考訂大學稽疑太極圖說
李氏(道純)太極圖解
一卷
存
朱一士曰羽士也道藏有之
郝氏(經)太極傳
一卷
存
太極演
二十卷
佚
經自序曰天下之理一隱一顯而已矣故其間有開
闔之幾總萃之體變動之用布散之跡焉其始也皆
自夫隱而出也其終也皆自夫顯而返也於是天下
之理無滯無弊道之大用全體旁行而不流確乎其
不可拔而不昜而易行乎其間妙萬物而為神翕然
而藏天地萬物無不隠闢焉而生天地萬物無不顯
一翕一闢一生一藏一隱一顯所以為道所以為易
所以為神天地萬物至今而不窮至今而冥冥也至
今而昭昭也是以聖人作易推其隱者而為賾為密
為幽為深為幾為微窮原築底而無上反而為顯於
是為太極推其顯者而為圖為畫為卦為爻為象為
數為辭為說亦窮原築底而無上復反而為隱而止
於太極故易之為書本末一隱顯太極則其開闔之
幾也總萃之體也變動之用也布散之迹也故道易
神之蘊奥皆具於太極而伏羲發之伏羲之圖文王
之卦周公之爻孔子之象皆自太極推出而孔子獨
為言之故易有太極而太極易之本也學昜者必先
求其本本得而易道可求矣攝網者必提其綱衣裘
者必挈其領入室者必由其戶也由孔子而來言易
者衆矣開卷而便及乾坤直造羲文莫不怳惚茫漠
以為高深幽遠至簡至易者而以為至煩至難夫易
成於四聖人之手莫不先後相因伏羲演河圖文王
演伏羲周公演文王孔子演三聖後世之言易也則
在夫孔子之後矣故當由孔子之易以求三聖之易
自流徂源由末及本也孔子之易其彖象文言說卦
序卦雜卦皆所以承三聖擴而充之也其繫辭上下
探索羲文之前包舉萬世之業其扶示道本挈舉易
紐轉斡神機推出兩儀四象造起天地萬物則在夫
易有太極之一言固當即此以為學也知孔子之易
則知三聖之易矣嘗聞之師讀易者當先讀繫辭其
次說卦序卦雜卦其次讀乾坤二卦既精且熟然後
讀屯蒙諸卦此學易之序也蓋意言象數之本皆在
於是矣故取太極一章以為學易之標凖類繫辭文
言說卦彖象之名義探諸太極之前而演其隱徵諸
太極之後而演其顯問津洙泗以及河洛遍參諸儒
庶幾數年之後可以學易觀道易神之髣髴不失吾
身之極焉故取道易神等二十三條為一類合為一
圖以示其序而各為之說謂為昜道蘊極演諸太極
之前者也其次取太極等六條為一類合為一圖以
示其序而各謂之說謂為易有太極所以演太極也
其次取易書詩春秋論語大學中庸孟子名義(闕)
皇極等凡二十四條為一類合為一圖以示其序而
各為之說謂為人道建極合隱顯而立極成易也其
次分易為四為伏羲易文王易周公易孔子易合為
四聖易圖以示其序而各為之說為之圖演太極之
後所以成昜者也其次為孔門言昜諸儒擬易傳注
疏釋等類以為易之支流餘裔見太極為易之用(闕)
而無極神而明之存乎其人焉爾矣凡十類六十
篇總謂之太極演云
劉氏(因)太極圖後記
一篇
存
齊氏(德勝)太極辨
佚
盛如梓曰衢州徐經畈以科第道學負重名初立朝
便有氣槩歸柯山創書院講太極立說頗異番士齊
德勝著太極辨不遠數百里訪而投之
程氏(存)太極圖說
一卷
佚
休寧名族志存陳櫟弟子
劉氏(霖)太極圖解
一卷
佚
江西通志劉霖字(闕)安福人從虞集學至正丙申
舉於鄉不仕
呂氏(洙)太極圖說
一卷
佚
應廷育曰呂洙字宗魯永康人與弟溥從許謙遊著
太極圖說大學辨疑
朱氏(本)太極圖解
佚
南昌府志本字致真富州人至正間用薦授福州路
儒學提舉
陳氏(樵)太極圖解
一卷
佚
張氏(字初)太極圖釋
一篇
存
載峴泉集道藏亦有之
朱氏(謐)太極圖解
一卷
未見
周氏(是修)廣演太極圖
一卷
佚
錢謙益曰是修名德以字行泰和人初為霍丘訓𨗳
高廟擢周府奉祠正陞紀善改衡府靖難師渡江
入應天府學自經死
曹氏(端)太極圖說述解
一卷
存
端自序略曰太極者象數未形而其理已具之稱形
器已具而其理無朕之目是生兩儀則太極固太極
兩儀生四象則兩儀為太極四象生八卦則四象為
太極推而至於六十四卦生之者皆太極焉蓋孔子
而後論太極者皆以氣言老子道生一而後乃生二
莊子師之曰道在太極之先列子渾論之微周子啟
千載不傳之秘則孰知太極之理而非氣也哉
陸元輔曰曹端字正夫澠池人永樂戊子舉人署霍
州學正學者稱月川先生
張氏(元禎)太極圖說要
一卷
未見
戴氏(琥)太極圖說
一卷
未見
葉氏(應)太極圖說
一卷
佚
蔡氏(清)太極圖解
一卷
存
易時自序曰道之在於世也猶行地之水乎源出於
一而其流必分至其流之委也必合而後有所止然
則是水也雖其流之遠而不可量極其所謂源者固
未嘗變也今學道者委棄不循而必源之得勢固無
有以委之去源之遠也疑源之不在於是而以為有
二水焉亦不察之過也載道莫備於經易者五經之
源也羲文周孔之相承源所從來至一而無二也由
漢逮宋為易之言者無慮百家殊途異派其分多矣
最後乃有濓溪周氏伊川程氏考亭朱氏之學合異
為同統殊歸一卒極於羲文周孔之旨醇如也士之
有志於易而欲明羲文周孔之言者不盡心於朱子
之學其何所循沿以上溯乎朱子之於易䆒圖書之
微旨會易傳之奧義以統承乎畫卦生爻之初所謂
委之合而止者固在是矣嗟乎今之治昜者何其衆
也於朱子之學莫能專而精也將何以論於畫卦生
爻之初而明羲文周孔之言哉肆我蔡虛齋先生天
挺其資神授之識卓然有追前開後之志沉涵浸漬
於義理之中而分析解剝乎文字之際窮其平生之
力而無須臾之暇盡心於朱子之學者我朝一人而
已蓋朱子之盡心於孔子無所不該而於易為大故
虚齋之盡心於朱子亦無所不䆒而於易為深此圖
之解推衍圖書探索卦疇入於精微而極乎廣大孜
孜然惟委之循沿而不止源之既得矣時中少而知
學即遊先生之門士之在門者以百數先生獨加器
待以為可語以斯言忘其顓愚黽勉朝夕雖於精蘊
未能庶幾隱詞顯義聞之於進見而繹之於退私者
蓋亦有年天喪斯文梁木其壊時中獨抱遺編不敢
棄頽而無所啟發遂終為顓愚之人大負先生往日
之所待每一臨文展卷未嘗不媿悚隕越如不能生
顧今日就荒落恐終已矣惟先生之學著而為書者
既已家挾而人頌之此編乃其著述之大者士或以
無所資於時文莫肯盡心故時中刻而傳之以與同
志者共且僭述其槩以告之使知斯道之委蓋在於
此嗟乎學者果有志於羲文周孔之言以得其源者
其可忽焉而不盡心哉
左氏(輔)太極後圖說
一篇
存
右載廖道南楚紀
楊氏(廉)太極圖纂要
一卷
未見
廉自序曰周子太極之說出於易大傳孔子之言其
為圖正所以明易爾故其說之終篇曰大哉易也斯
其至矣至於通書雖所以明太極圖即所以明易觀
其本號易通可見矣要知易之兩儀四象八卦乃有
畫之太極圖之隂陽五行男女萬物乃無畫之易斯
圖也斯理也實四方上下古往今來衆理之會本朝
薛文清公謂細心體玩三四十年庶得其旨有志於
學者須辨此則於圖所見無全牛矣
周氏(山)太極圖解
一卷
佚
紹興府志周山字静之嵊人成化庚子舉人知保德
州
王氏(承裕)太極動静圖說
一卷
未見
陜西通志王承裕字天宇三原人端毅公恕第七子
弘治癸丑進士歴兵刑吏三科給事中陞太僕少卿
轉南京太常寺卿後至南京戸部尚書諡康僖
許氏(誥)太極圖論
一卷
存
何景明序曰昔者聖人之作易也俯仰遠近參驗而
稽合其言廣大弗貳故曰易與天地凖函谷子發明
太極之義撰圖著論其思精其辨晳其指一蓋玩易
有得而作者也罔有繆悠背經之說其所究深矣或
曰太極圖說儒先之論定矣學者尊尚之函谷子乃
置異同其間何也予曰聖人之道貴相發不貴襲貴
相明不貴同苟徒襲其說同其旨而靡有發明其道
終莫違也苟發明矣雖異同其間無害其為尊尚也
誥自序曰聖人者克全天德天無言假聖人而言是
聖人之言天之言也然則欲觀天道者舍聖人之言
將何所本乎聖人之言謂之經經者猶布帛之有經
也經之外雖千萬世之久千萬人之多其言皆緯也
然則欲觀聖人之道者舍經而事緯可乎故夫六經
所載皆至誠無妄天下實有之道彼好高喜誕之士
妄以有無為言復分理氣之論穿鑿瑣碎背戾聖經
傳習既久牢不可破欲以明道而道愈不可明蓋皆
不本於經而徒以私意測之也嗚呼人情貴耳而賤
目矧一家之說既行百家之廢已久雖有辨析精微
之士灼見斯道之蘊言一出口必將羣嗤而共斥之
矣尚何所言乎雖然心者道之所在也吾道之不明
吾心之不安也吾求吾心之安安計他人之言乎故
吾之言一本於經而背經者不與存焉千古一道天
下一心安知四海之中百世之下不有同吾心而是
吾言者乎為圖一幅為論十章淺陋可鄙謬戾孔多
尚冀同吾心者指而正之吾之幸也正德乙亥八月
王氏(廷相)太極辨
一篇
存
何景明曰廷相字子衡儀封人弘治壬戌進士歴官
兵部尚書提督團營掌都察院事加太子太保
何氏(維柏)太極圖解
一卷
未見
沈氏(賓國)太極圖衍
一卷
未見
兩浙名賢錄賓國字用之義烏人
談氏(縉)太極圖說
一卷
未見
嚴繩孫曰縉字朝章無鍚人自號荷橋子隱居不仕
俞氏(昆)太極圖辨
一卷
未見
廣信永豐縣志俞昆字佑英與吴康齋胡敬齋婁一
齋為友講性命之學學者稱為裕齋先生時號湖東
四齋
龐氏(嵩)太極解
一卷
未見
鄭氏(守道)太極圖說
未見
舒氏(芬)太極繹義
二卷
存
崔桐論曰舒子之為太極圖繹義也疏為八圖其一
河圖數著原也其二伏羲則圖畫卦起下文也其三
伏羲成卦成卦不著畫直分隂陽見與圖合也其四
别擬伏羲則圖畫卦若異朱子者按朱子云虛五與
十者太極也竒數二十偶數二十者兩儀也以一二
三四為五六七八九者四象也折四方之合以為乾
坤離坎補四隅之空以為兌震㢲艮者八卦也舒子
云中五者太極也次十者分兩儀也次一二三四者
生數分四象也次六七八九者成數分八卦也九數
三竒老陽為乾焉六數三隅老隂為坤焉七數一竒
兩偶少陽為震兌艮生焉(以後天三男生於乾之老陽亦合)八數一
偶兩竒少隂為㢲離兌生焉(以後天三女生於坤之老隂亦合)參之
生蓍倚數揲蓍求爻皆合也其五圖濓溪則圖(河圖)以
作圖(太極圖)以河圖側而觀之太極隂陽五行無餘欠
也其後後天八卦論上寄王之辨圖其左劵也其七
天太極圖寓河圖之數隂陽互根太極全體本然之
妙昭然矣其八人太極圖五性之位五行之德立人
之德見太極之全體焉可以與天地參矣至於屬論
曰男女既生以形相禪則命由此出兼氣質而言也
實有補於朱子男女太極之說曰人之生者曰理曰
氣曰質曰數夫理性善之性也曰氣曰質性相近之
性也曰數禀於有生之初之天命也實有以闡性命
之大全其曰秋冬非肅殺乃百物之所胎者以理而
論混闢而非有異於邵子也其曰土之寄王惟夏秋
之交冬春之交者本隂陽至理而言而不苟同於秦
漢以來之諸儒也其推五行有性有德蔡氏之羽翼
也其論潮汐與月相應正蒙所未及也火烈金剛水
緩木柔性之所以相近火散金遒木上水下習之所
以相遠也厥有禀受厚薄不齊命之所以一定而無
移者付之天窮理盡性述事繼志道之所以責於成
已而不迨也至於五行在天有氣有質五行之序有
生有成是皆窮深極微之論前質未發之蘊抑亦可
見天理之在人心前乎百千萬年之前後乎百千萬
年之後繭絲牛毛叢見百千道理未始不相值有如
是也嗚呼我心之所同然者理也義也然則舒子所
以自信於無窮者不在兹乎後之學者要知其所以
異又知其所以同斯可以論太極繹義矣
唐氏(樞)太極枝詞
一卷
存
程氏(霆)太極圖說
未見
徽州府志程霆字仲復婺源人嘉靖丙戌進士官戶
部郎中
陸氏(垹)太極存疑
一篇
存
垹自序曰太極之辨自朱陸後若不可置喙客有以
為問者予疏答之然非敢求異也姑存所疑為論尚
請正於君子
徐文貞公志墓曰巡撫河南都察院右僉都御史陸
公垹字秀卿别字簣齋其先潁人元末徙嘉興中嘉
靖丙戌進士
錢德震曰其言太極儀象卦爻之會不可訓理
周氏(原誠)太極圖辨
佚
徽州府志歙縣人字彦明
孔氏(學周)太極辨疑
八卷
未見
葉春及序曰昔者聖人畫卦立象則已圖造化矣昜
有太極數言闡發卦象意旨濓溪緣是復圖太極直
指造化而又加以無極之文蓋造化卦畫其致一也
自象山紫陽互相譏駁垂四百年而孔憲卿為辨疑
隆慶辛未示余閩中余為之序傳曰天地設位而易
行乎其中矣天地之始一易耳氣坱然太虚混淪推
盪舒而燠謂之陽翕而慘謂之隂變易交錯生隂生
陽謂之易易無極矣而有所極是生兩儀四象
八卦之本謂之太極流行不窮謂之道無方無在合
一不測謂之神若此類夫子具言之生天生地姤而
復行其中一易耳列子曰易無形埓易變而為一一
變而為七七變而為九易加於一之上何其累哉夫
子時已有此故曰乾坤成列而易立乎其中易在隂
陽之中蓋救之也善乎謝汝慎先生之言曰易無極
而有太極隂陽變易眇無定極而有太極為之本體
又曰於隂陽之變易見其有太極於變易之無極見
其為太極太極即易也有味其言之哉無極雖見老
莊列書而易本無極借以為文無傷也周圖原本易
傳其說自合圖說易通出一人其說自合河圖洛書
聖人作易則之周圖既本易傳其說自合憲卿皆類
成書能貫通矣書煩八卷覽者自得之
劉氏(模)太極解
一卷
未見
南海縣志劉模字叔憲嘉靖辛夘舉人梓潼知縣
彭氏(良臣)太極答問
一卷
未見
衡州府志彭良臣字時卿嘉靖壬子舉人歸善知縣
沈氏(亨)太極圖解
佚
陸氏(山)太極解
一卷
未見
平湖縣志山字子周太學生除臨清州判官陞阜平
知縣調夏津入為光禄署正
黃氏(宗炎)太極圖說辦
一卷
存
宗炎自序曰太極圖者創於河上公傳自陳圖南名
為無極圖乃方士修煉之述也與老莊之長生久視
又有旁門岐路也老莊以虚無為宗無事為用方士
以逆成丹多所造作去致虚靜篤遠矣周茂叔得之
更為太極圖則窮其本而反於老莊可謂拾瓦礫而
悟精蘊但綴說於圖合二途為一門其病生矣又懼
老氏非孔孟之正道不可以傳來學借大易以伸其
意混二術而總冐以儒有病更甚矣蓋夫子之言太
極專以明易也茂叔之言太極則空中之造化也兩
者本不同道朱元晦又從而分析辨解之則更雜以
釋矣茂叔強三為一元晦混四為一雖極其推崇而
并失茂叔之故我矣其病可復瘳耶茂叔得圖於方
士得偈於釋心証於老元晦得圖於葛長庚得偈於
道謙而欲會通之於儒曰包羲文王未嘗言太極而
孔子言之孔子未嘗言無極而周子言之先聖後聖
同條共貫此過於標榜也夫子之言太極不過贊昜
有至極之理非别有太極而欲上乎羲文也茂叔之
無極而太極不過推墨附儒在元晦無乃推假即真
戴僭竊為君父乎吾不知千聖何故吝此而不傳其
秘耶夫子曰當仁不讓於師愚二十年學易稍窺十
翼籓籬確知易老之不可混稱確知老之不同於釋
灼見儒釋老之不可冐昧影響然後敢明言此圖之
非異而且有老與仙與釋之淆亂不揣固陋一一而
是正之如此吾知見者必將怒目裂眦以定予非聖
之罪然而莫之避者何也聖人之大道非一人所可
私亦非阿黨所能據千秋萬世必有明之者矣時賢
之罪予也何傷作太極圖說辯
詹氏(景鳳)太極圖說
二卷
存
陸元輔曰景鳳字東圖徽州人
王氏(嗣槐)太極圖說論
十六卷
存
徐釚曰為太極圖說者從前不過一二卷而止桂山
下筆不休成書一十六卷凡七十九篇三十餘萬言
秦延君堯典而後僅見此書
經義考卷七十一
