經義考卷一百五十四
翰林院檢討朱彝尊撰
禮記(十七)
吳氏(源)中庸傳
一卷
佚
黃虞稷曰字惟傳莆田人至正末舉泉州訓導洪武
三年復以明經授興化府教授以薦召至特命為四
輔官兼太子賓客終國子監司業
吳氏(溶)中庸傳
一卷
佚
黃虞稷曰亦莆田人
陳氏(雅言)中庸類編
一卷
未見
劉氏(駟)中庸說
一卷
未見
黃虞稷曰字宗道漳州人洪武中官都御史
張氏(&KR1364;)中庸句解
二卷
未見
開封府志鼒字希賢祥符人洪武初舉明經授榮澤
縣學訓導遷秦府長史
劉氏(清)中庸詳說
佚
王瓚曰永嘉人
蔣氏(允汶)中庸詳說
佚
温州舊志允汶字彬夫永嘉人元末避地閩中就試
中流寓第一洪武初歸里官府學教授
張氏(洪)中庸講義
一卷
未見
洪自序曰堯舜初言執中即事理當然之極既得而
勿失是之謂執也至湯始言降衷又言恒性則人心
固有之中此推本之論見道之大原出於天也降自
文武周公孔子聖聖相傳之道何莫非此中乎曾子
述孔子之言以為明德新民之止於至善即堯舜禹
之執中也子思演繹曾子之言以謂天命之謂性即
成湯之降衷恒性也所謂道者不過循其性之理所
謂教者不過修其理之則立此三言為一書之綱領
初言性情之德故謂之中和次言事物之理故謂之
中庸必先有此中和之德而後合乎中庸之理賢知
之過者既失夫中庸愚不肖之不及者又不得夫中
庸此中庸之道所以不明不行也必如舜之大知回
之大賢則無知行之過與不及必如子路之強中立
而不倚則不臨於二者之偏此三達德所以為入道
之門也近而夫婦之愚不肖可以與知能行者此道
也遠而天地聖人之所不能盡幽而鬼神之為德明
而聖人之為教無非真實無妄之理亘萬古而不變
者亦此道也其書始言一理者天命之性也中散為
萬事者率性之道也末復合為一理者修道之教也
教者所以復其性而已故於末章又從下學立心之
始言之推而至於上天之載無聲無臭則人未始不
為天天未始不為人中庸之道極矣朱子盖嘗折中
衆說以為章句余嘗紬繹而與有得焉為中庸解義
一卷與同志者共之宣德四年四月初吉
馬氏(貴)中庸講義
一卷
未見
陜西通志馬貴字尚賓三原人永樂間舉賢良不就
隱居教授
王氏(仁)中庸九經衍義
一卷
未見
黃虞稷曰仁字正巳樂安人
楊氏(守陳)中庸私抄
一卷
未見
守陳自序曰古書皆刻以竹簡而編之編斷則簡錯
在當時盖已有然矣况乎秦人焚禁之餘漢儒掇拾
傳寫之後豈復有完正如古者哉大學中庸二篇皆
雜之戴記之中至宋程子始表章之以大學簡編雜
亂而為之更定中庸則仍舊編無所更也朱子繼之
乃重定大學之簡而分為經傳十一章中庸亦仍其
舊而分為三十三章各為章句或問並傳於世然愚
以為大學之錯簡未盡正而中庸之間亦多錯大學
之章可分而中庸難以章分也戴記四十篇錯簡者
過半矣大學言三綱八目既整且明故其章可分而
錯簡易見其錯有未盡正者蒙復更定而私抄為一
帙矣中庸之言若散而無綂亂而無倫故雖有錯簡
而卒未易見人未始有疑之者朱子之為章句亦不
疑其簡之錯而惟病其言之散且亂也故為說以連
貫之自第六章至十一章則連之以知仁勇自十二
章則連之以費隱自二十一章至三十二章則連之
以天道人道然亦牽強後儒或疑或信辨說紛起而
世滋惑卒莫能定於一焉蒙自少誦經及章句或問
長而味之不能無疑及味誦彌久猶未能一一信也
儕輩有自謂無疑者但據章句或問而執以為信亦
非卓然有見而灼然無疑者愚疑久而不釋乃姑置
章句或問獨取經文複誦深味繼日以夜久而若有
所悟始信其言之所以散而亂者但由簡之錯耳既
移正其簡又欲更定其章則文義皆已連屬更無少
斷有難以章分者且姑巳之而又複誦深味則前疑
盡疑但見文辭精詳而不紊義理奥博而無窮信非
子思不能作也然非朱子章句亦不能明乃復以經
文依今所正之簡而妙之乃取章句分抄其下而蒙
之妄說亦竊附其後焉先儒嘗戒人不可以脱簡疑
經誠如其說則雖如大學之錯簡者皆必強信固執
曲解迂說寧失聖賢之本旨而不更耶今一新學小
生乃於先儒之所未嘗疑者亦過疑以為錯簡而更
之或疑章句而附以己見可謂僣妄之極矣然千慮
或有一得今迷尚待後悟姑抄而藏之未敢以示人
也
白氏(良輔)中庸膚見
一卷
未見
黃虞稷曰字堯佐洛陽人景泰辛未進士
羅氏(倫)中庸解
一卷
未見
姚氏(文灝)中庸本義
一卷
未見
江西通志姚文灝字秀夫貴谿人或作弋成化甲辰
進士歴湖廣提學僉事
黃氏(瓚)中庸講義
一卷
未見
揚州府志黃瓚字公獻儀真人成化甲辰進士官至
南京兵部右侍郎
許氏(天錫)中庸析義
一卷
未見
黃虞稷曰閩縣人弘治癸丑進士
許氏(誥)中庸本義
一卷
未見
崔氏(銑)中庸凡
一卷
未見
湛氏(若水)中庸測
一卷(又難語)一(卷)
存
若水自序曰夫中庸何為者也作者之志其有憂乎
夫子沒而異端起矣是故子思憂之憂夫道學之不
明也語用者之離夫體也語本者之離夫用而本非
其本於天者也本於天者性也故中庸者本諸性而
道具焉本諸體而用具焉本諸中而和生焉是故君
子愼獨飬其中而已也中立而和生焉修道致中和
而位育成焉是故一體也夫中庸者自天而推之人
者也自人而復乎天者也斯理也其執中建中之傳
博約之教一貫之旨也子程子曰體用一原顯微無
間其有以默識此矣故中庸者一幹而四支者也夫
天下之支未有不原於幹者矣天下之幹未有不因
支焉以發明者矣是故以明乎慎獨之功者莫大乎
一支以言乎體道而致之中和位育者莫大乎二支
以言乎體道之極功而放之中和位育之極致者莫
大乎三支以言乎反本而約之其功密其為效遠其
體用一者莫大乎四支是故一幹本根純粹精矣四
支發揮旁通情矣大哉道也斯其至矣予憂夫世遠
言湮作者之精殆不可見而道或幾乎晦也為之作
測正德戊寅九月
方氏(獻夫)中庸原
一卷
未見
張氏(邦奇)中庸傳
一卷
存
倪氏(復)中庸解
一卷
未見
夏氏(良勝)中庸衍義
十七卷
未見
良勝進表曰盖聞帝王之學先識其大聖賢之道一
歸於中惟萬世之綂紀有傳而千載之遭逢不偶臣
竊觀聖賢經傳之宗旨獨存大學中庸為全書道出
一原世無偏重大學衍義早年間步於西山中庸補
遺末路效嚬於東海原受性之命降衷於天率體道
之誠敷寬於教三德居要五道達於一理而行九經
有章三重放乎四海而準誠明之功兼盡中和之效
畢臻探究淵源執中而精一惟允兼綜條貫篤恭而
天下咸平堯舜禹之授受攸歸孔曾思之旨趣如見
臣早嚅糟粕濫叨一第之榮晚析絲毛已負生平之
志心有慕而力不克時與馳而業俱廢頃罹三至之
謗幸逃兩觀之誅自知質薄秋蒲殆恐身先朝露執
干戈敢忘爼豆近海岳益切涓涘三軍無随行之書
四壁置紀聞之筆經史妙奥敢謂提其要而鈎其玄
歲月編摩亦欲循其綱而列其目會協於一無由得
全既慙詮次乏倫抑且聞見有限圖狗馬衰齡之報畢
畎畆餘力之忠秘燕石以自珍食野芹而待獻兹盖
恭遇皇帝陛下德合乾坤明並日月典學無忘於終
始取善更及於芻蕘道粹大全恒曰望之未見治休
隆盛猶云行之維艱制刑初期於無刑命德終歸於
有德即如臣罪魑魅魍魎自甘四裔之投際若主恩
上下左右大開三面之網將期死報如結草之無從
幸遂生還如汗竹之有待平生心力何知盡在是編
末學師資亦謂偶有所得櫽括方就楮墨維新今而
冐昧以上書尤出表章之下策伏願成已成物知人
知天俟百世而考三王尊德性而道問學時中建極
九圍仰日之方中則天難名萬古頌天之為大臣謹
以所編中庸衍義一十七卷并序目錄繕寫一十七
帙随表上進以聞
黃虞稷曰江西南城人正德戊辰進士
洪氏(鼐)中庸通旨
一卷
未見
黃虞稷曰鼐壽昌人正德庚午舉人國子監助教
夏氏(尚朴)中庸說
一卷
未見
黃虞稷曰江西永豐人正德辛未進士歴官太僕寺
少卿
施氏(儒)中庸臆說
未見
徐獻忠序曰中庸一書人自為說或失則禪或失則
俗黨同伐異其失均焉至乃朱陸交辨有如聚訟嗟
乎孔父不作孰知是非苟其大義無乖細目稍異亦
何舛謬而互相詆訾一至於是良可嘅巳吳興施先
生聘之挺豪傑之才希聖賢之學嘗從游餘姚王公
之門懼微言之將絶憂後學之靡宗著中庸臆說一
編脱略前聞紬繹新得既不苟同亦不苟異誠聖學
之樞鑰古經之羽翼也
黃氏(焯)中庸讀法
一卷
佚
徐文貞公志墓曰君諱焯字子昭南平人正德甲戌
進士歴湖廣左參政
王氏(漸逵)中庸義略
一卷
未見
漸逵自序曰言中庸者莫善於程子程子曰其書始
言一理中散為萬事末復合為一理噫中庸之義其
盡於此乎中庸者盡性之書也首之以天命性之原
也次之道性之著也教者所以成性也中者性之藴也
和者性之達也天地萬物者性之實體也中庸者性
之實行知愚賢不肖不能盡其性者也南北風氣之
偏性之雜揉而不齊者也費者其散殊也隱者其統
會也天地之憾聖人之不知不能性之變化而不可
測也鳶飛魚躍性之生意也示人易矣忠恕者存性
之事也素位而行性斯立矣鬼神者造化之功用性
之良能也大舜文武周公孔子五聖人者能盡其性
天下至誠者也達道性之同也三德性之通也九經
三重禮樂性之用大本之所出也知者知此者也行
者行此者也及其成功一也誠者天之道性之自也
成已成物性之德也合内外之道也是故貫動靜一
内外合人已莫大乎性大德敦化小德川流舉天地
之大所以明吾性之大也至於配天盡性極矣夫焉
有所倚也肫肫以仁言淵淵以性言浩浩以心言仁
也心也性也一也學非為己性不可得而存也故戒
懼慎獨不愧屋漏所以存其心養其性也此復性之
學也上天之載無聲無臭虚也性之神也夫天地之
道化育行焉萬物生焉其旣也歛於無迹莫知其然
歸於虚也聖人之性暢於四支發於事業其既也求
之無迹亦莫知其然本於虛也故虚而神無而有性
之所以為大也此中庸之作所以為盡性之書也此
程子之善言中庸者也
黃氏(綰)中庸古今注
一卷
未見
陸元輔曰綰息縣人正德丁丑進士
經義考卷一百五十四
