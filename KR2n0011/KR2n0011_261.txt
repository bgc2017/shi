經義考卷二百六十一
翰林院檢討朱彝尊撰
逸經(中)
詩
逸篇
南陔白華華黍
序曰南陔孝子相戒以養也白華孝子之絜白也華
黍時和歲豐宜黍稷也有其義而亡其辭又曰南
陔廢則孝友缺矣白華廢則廉恥缺矣華黍廢則蓄
積缺矣
鄭康成曰此三篇者鄉飲酒燕禮用焉曰笙入立于
縣中奏南陔白華華黍是也孔子論詩雅頌各得其
所時俱在耳遭戰國及秦之世而亡之其義則與衆
篇之義合編故存
陸德明曰三篇蓋武王之詩周公制禮用為樂章吹
笙以播其曲孔子刪定在三百一十一篇内遭戰國
及秦而亡子夏序詩篇義合編故詩雖亡而義猶在
也
李樗曰諸篇皆以秦火之後而亡其辭其辭既亡則
其義不可得而知
黃櫄曰辭雖亡而義不可亡則三篇亦可想而見也
南陔孝子相戒以養則見其風俗之美而孝子皆相
率以養其父母也白華孝子之潔白則見君子之愛
其親而思全其身惟恐有所玷汙也華黍時和歲豐
宜黍稷則見王者之治中和之極致也即其義可以
悟其意即其意可以知其辭矣
吕祖謙曰董氏以為笙入者有聲而無詩其說不為
無理然國語叔孫穆子聘晉伶簫詠歌鹿鳴之三鹿
鳴三篇既可與簫相和而歌則南陔以下豈不可與
笙相和而歌乎
嚴粲曰董氏謂笙入者有聲而無詩非失亡之乃本
亡也此說非也樂以人聲為主人聲即所歌之詩也
若本無其辭則無由有其義矣
葉適曰南陔孝子相戒以養白華孝子之潔白指言
孝子當有其人與其事華黍時和歲豐宜黍稷由庚
萬物得由其道崇丘萬物得極其高大由儀萬物之
生各得其宜三篇各以得字言之是其實順生長之
理實無夭閼之患實遂土地之性皆知其所以致之
之由非泛然以意言之也其辭雖亡而繫詩者既已
明著之不可得而没也
朱載堉曰謹按毛詩小序曰南陔孝子相戒以養也
白華孝子之潔白也華黍時和歲豐宜黍稷也由庚
萬物得由其道也崇丘萬物得極其高大也由儀萬
物之生各得其宜也有其義而亡其辭先儒謂孔子
論詩雅頌各得其所時俱在耳遭戰國及秦之世而
亡之此說是也或謂笙詩元起有聲無辭愚見論之
殆不然也今夫畫角之類其為器也五音六律未能
備具也而其三弄之曲尚且有辭焉何況笙乃五音
六律備具之器而六詩既有聲矣安得無辭乎既無
辭矣安得謂之詩乎又安得復有南陔等名與夫孝
子相戒以養等義乎以此觀之則彼有聲無辭之說
滯閡不通矣小序以為其辭亡者是也先儒以為元
起無辭非也
郝敬曰儀禮鄉射奏騶虞貍首騶虞有辭也亦云奏
周禮有九夏國語稱金奏肆夏樊遏渠按肆夏即時
邁樊遏為韶夏即執競渠為納夏即思文皆有辭而
皆云金奏則奏亦辭也金奏九夏有辭笙奏南陔白
華獨無辭乎又周禮籥章以籥龡豳詩即七月也籥
龡七月猶笙龡南陔白華華黍也豳有辭而南陔以
下獨無辭乎又明堂位祭統升歌清廟下管象象即
維清也謂管奏維清于堂下管有辭而笙獨無辭乎
由庚崇丘由儀
序曰由庚萬物得由其道也崇丘萬物得極其高大
也由儀萬物之生各得其宜也有其義而亡其辭
又曰由庚廢則陰陽失其道理矣崇丘廢則萬物不
遂矣由儀廢則萬物失其道理矣
鄭康成曰此三篇者鄉飲酒燕禮亦用焉曰乃閒歌
魚麗笙由庚歌南有嘉魚笙崇丘歌南山有臺笙由
儀亦遭世亂而亡之
黃櫄曰得由其道如歛藏順其時之類得極其高大
如斧斤以時入山林之類得其宜如各遂其生長之
類
右詩序
貍首
周官樂師凡射諸侯以貍首為節
儀禮大射儀樂正命太師曰奏貍首間若一太師不
興許諾樂正反位奏貍首以射三耦
樂記左射貍首右射騶虞
射義貍首者樂會時也諸侯以時會天子為節
劉敞曰射義諸侯以貍首為節鄭氏以射義所引曾
孫侯氏為貍首之詩非也騶虞采蘋采蘩皆在二南
則貍首者亦必其儔矣疑原壤所歌貍首之斑然執
女手之卷然即是其章首或曰貍首鵲巢也篆文貍
似鵲首似巢鵲巢之詩御之將之成之此亦時會之
道
林光朝曰貍首風也
六經奥論曰騶虞貍首采蘩采蘋古之樂節也日用
之間不可闕也今貍首亡逸詩自逸非夫子逸之也
熊朋來曰貍首之詩古人以為射節在騶虞之下采
蘋采蘩之上想見孔子刪詩之時其詩已逸不然則
此詩未必見刪於聖人也首章必有貍首二字故以
名其詩小戴射義所記大戴投壺篇所記必第二第
三章也不幸逸於詩家幸而略傳於禮家小戴得其
一而大戴尤詳
今考定貍首
惟若寧侯毋或若女不寧侯不屬于王所故抗而射女
強飲強食詒女曾孫諸侯百福
右考工記文(大戴禮作嗟爾不寧侯為爾不朝于王所故亢而射女強食而)
(食曾孫侯氏百福故白虎通作嗟爾不寧侯爾不朝于王所以天下失業亢而射爾)
曾孫侯氏四正具舉大夫君子凡以庶士小大莫處御
于君所以燕以射則燕則譽
右射義文
質參既設執旌既載干侯既抗中獲既置弓既平張四
侯且良决拾有常既順乃讓
乃揖乃讓乃隮其堂乃節其行既志乃張射夫命射射
者之聲御車之旌既獲卒莫
右大戴記投壺文
貍首四章一章七句三章八句
按劉仲原父七經小傳以原壤所稱貍首之
斑然執女手之卷然謂是此詩章首然諸侯
射時大夫庶士咸在不應歌女手卷然之句
近於滑稽矣竊恐不類若考工記大戴禮祭
侯之辭與曾孫詩連類並書其為貍首詩無
疑今析為四章詩雖亡其大略猶在特闕章
首語耳然亢而射女女蓋指貍首而言則亦
不為闕如也浚儀王氏謂貍首新宫先孔子
而亡恐非篤論
又按武進鄒肇敏作詩傳闡謂瓠葉之詩云
有兔斯首即係貍首此穿鑿無據不足信也
采薺
周官樂師教樂儀行以肆夏趨以采薺
鄭康成曰肆夏采薺皆逸詩
吕叔玉曰肆夏時邁也
熊朋來曰大戴禮行以采茨趨以肆夏又曰步中采
茨趨中肆夏惟玉藻及周禮皆誤作趨以采薺行以
肆夏孔疏不能引大戴改正後儒反以周禮玉藻為
據不知其文誤當改也采茨乃堂上之歌詩宜接武
而行肆夏乃堂下之金奏宜布武而趨如今之注疏
於理舛矣學者當依大戴禮改正趨行二字
新宫
儀禮燕禮記升歌鹿鳴下管新宫
大射儀乃管新宫三終
春秋左氏傳昭公二十五年春叔孫婼聘于宋宋公
享昭子賦新宫昭子賦車轄
後漢書永平二年冬十月幸辟雍初行養老禮詔曰
令月元日復踐辟雍尊事三老兄事五更升歌鹿鳴
下管新宫八佾具備萬舞于庭
鄭康成曰新宫小雅逸篇也
王應麟曰新宫或謂斯干也
六經奥論曰燕禮升歌鹿鳴下管新宫商份曰管與
笙類也皆有聲而已故新宫詩亦亡昭二十五年宋
公享昭子賦新宫謂之賦則有辭矣後漢明帝亦取
焉必見其辭故得以播歌詠蓋未有詩而無辭者周
禮祈年龡豳雅於管籥之類必得有辭
熊朋來曰新宫儀禮注云小雅逸篇或曰即小雅中
斯干之詩也叔孫昭子聘宋宋元公享之賦新宫昭
子賦車轄則新宫必有詩下管所吹非有譜無辭者
矣
錢澂之曰左傳宋元夫人生子以妻季平子叔孫昭
子如宋聘且逆之宋公享昭子賦新宫意宋公所賦
必是斯干之末章咏乃生女子事正為婚姻發耳
王夏肆夏昭夏納夏章夏齊夏族夏
祴夏驁夏
鄭康成曰夏大也樂之大歌有九王出入奏王夏尸
出入奏肆夏牲出入奏昭夏四方賓來奏納夏臣有
功奏章夏夫人祭奏齊夏族人侍奏族夏客醉而出
奏陔夏公出入奏驁夏九夏皆詩篇名頌之族類也
此歌之大者載在樂章樂崩亦從而亡是以頌不能
具
韋昭曰肆夏一名樊昭夏一名遏納夏一名渠
林光朝曰九德九夏雅頌之流也
嘏
皇尸命工祝承致多福無疆于女孝孫來女孝孫使女
受祿于天宜稼于田眉壽萬年弗替引之
武宿夜
祭統舞莫重于武宿夜
鄭康成曰武宿夜武曲名
皇侃曰師說書傳云武王伐紂至于商郊停止宿夜
士卒皆歡樂歌舞以待旦因名焉
熊安生曰武宿夜即大武之樂也
右三禮
驪駒
漢書儒林傳王式字翁思詔除下為博士既至止舍
中會諸大夫博士共持酒肉勞式意高仰之博士江
公世為魯詩宗心嫉式謂歌吹諸生曰歌驪駒式曰
聞之于師客歌驪駒主人歌客毋庸歸今日諸君為
主人日尚早未可也江翁曰經何以言之式曰在曲
禮江翁曰何狗曲也式恥之
服虔曰逸詩篇名也見大戴禮客欲去歌之
驪駒在門僕夫具存驪駒在路僕夫整駕
右大戴禮記
明明崇禹生開
周書癸丑薦殷俘王士百人籥人造王矢琰秉黃鉞
執戈王奏庸大享一終王拜首稽首王定奏其大享
三終甲寅謁戎殷于牧野王佩赤白旂籥人奏武王
入進萬獻明明三終乙夘籥人奏崇禹生開三鐘終
王定
孔晁曰大享獻爵奏庸擊鐘明明崇禹生開皆詩篇
名
嶠
周書晉平公使叔譽于周見太子晉而與之言五稱
而五窮歸告公曰太子晉行年十五而臣弗能與言
君請歸聲就復與田若不反及有天下將以為誅平
公將歸之師曠不可曰請使瞑臣師曠見太子東躅
其足王子曰太師何舉足驟師曠曰天寒足躅是以
數也王子曰請入坐遂敷席注瑟師曠歌無射曰國
誠寧矣遠人來觀修義經矣好樂無荒乃注瑟於王
子王子歌嶠云云
何自南極至于北極絶境越國弗愁道遠
孔晁曰師曠作新曲美王子也王子述舊曲諫也
轡之柔矣
周書師曠請歸太子賜乘車四馬曰太師亦善御之
對曰御吾未之學也王子曰汝不為夫詩云云以是
御之
馬之剛矣轡之柔矣馬亦不剛轡亦不柔志氣麃麃取
與不疑
左傳國子賦轡之柔矣
杜預曰義取寬政以安諸侯若柔轡之御剛馬
右周書
河水
左傳晉公子重耳之及于難也楚子送諸秦公享之
公子賦河水
韋昭曰河當作沔
杜預曰河水逸詩義取朝宗于海
茅鴟
左傳工誦茅鴟
杜預曰刺不敬
祈招
左傳子革曰昔穆王欲肆其心周行天下將皆必有
車轍馬跡焉祭公謀父作祈招之詩以止王心王是
以獲没于祗宫其詩云云
祈招之愔愔式昭德音思我王度式如玉式如金形民
之力而無醉飽之心
右春秋左氏傳
支
周語敬王十年劉文公與萇弘欲城成周為之告晉
魏獻子為政說萇弘而與之將合諸侯衞彪傒適周
聞之見單穆公曰萇劉其不没乎周詩有之云云昔
武王克殷而作此詩也以為飫歌名之曰支以遺後
之人使永監焉今萇劉欲支天之所壞不亦難乎
天之所支不可壞也其所壞亦不可支也
鳩飛
晉語秦伯饗公子如饗國君之禮明日燕秦伯賦采
叔公子賦黍苗秦伯賦鳩飛公子賦河水
韋昭曰鳩飛小宛之首章也
右國語
徵招角招
孟子曰齊景公召太師曰為我作君臣相悦之樂蓋
徵招角招是也其詩曰
畜君何尤
趙岐曰樂詩也
右孟子
遺句
雨無其極傷我稼穡(雨無正之首)
劉燾曰韓詩有雨無極篇序云雨無極正大夫刺幽
王也
韎任朱離(鼓鐘之三在以雅以南句下)
右韓詩齊詩
素以為絢兮
朱子曰若以為碩人詩此一句最有理亦不應刪去
唐棣之華偏其反而豈不爾思室是遠而
右論語
翹翹車乘招我以弓豈不欲往畏我友朋
雖有絲麻無弃菅蒯雖有姬姜無弃蕉萃凡百君子莫
不代匱
周道挺挺我心扃扃講事不令集人來定
俟河之清人壽幾何兆云詢多職競作羅
謀之多族民之多違事滋無成
我無所監夏后及商用亂之故民卒流亡
禮義不愆何恤乎人言
淑慎爾止無載爾偽
我之懷矣自詒伊戚
優哉游哉聊以卒歲
右左傳
相彼盍旦尚猶患之
昔我有先正其言明且清國家以寧都邑以成庶民以
生誰能秉國成不自為正卒勞百姓
右禮記
魚在在藻厥志在餌
右大戴禮
皇皇上天其命不忒天之以善必報其德
右家語
舟張辟雍鶬鶬相從八風回回鳳凰喈喈
右樂元語
敇爾瞽率爾衆工奏爾悲誦肅肅雝雝無怠無凶
右周官注
鴻鵠將將惟民歌之濟濟多士殷民化之
浩浩者水育育者魚未有室家而安召我居
右管子
青青之麥生于陵陂
右莊子
樂矣君子直言是務
右晏子春秋
良工之子必先為箕良冶之子必先為裘
右列子
聖人之德若天之高若地之普
若地之固若山之承不坼不崩若日之光若月之明與
天地同常
必擇其所堪必謹所堪
王道蕩蕩不偏不黨王道平平不黨不偏其直若矢其
易若底君子之所履小人之所視
魚水不務陸將何及
右墨子
國有大命不可以告人妨其躬身
涓涓源水不雝不塞轂已破碎乃大其輻事以敗矣乃
重太息
右荀子
按荀子之引詩多矣如云墨以為朗(或作明)狐
狸其蒼又云如霜雪之將將如日月之光明
為之則存不為之則亡又云鳳凰秋秋其翼
若干其聲若簫有鳳有凰樂帝之心又云長
夜漫兮永思騫兮太古之不慢兮其辭俱不
類三百篇中語故置不錄
將欲毁之必重累之將欲踣之必高舉之
惟則定國
君君子則正以行其德君賤人則寬以盡其力
右吕氏春秋
四牡翼翼以征不服
右漢書
雍雍鳴&KR0008;旭日始旦登得前利不念後患
右鹽鐵論
皎皎練絲在所染之
右後漢書
相彼&KR0975;鳥止于陵阪仁道在邇求之無遠
右徐軒中論
大夫士琴瑟御
右白虎通德論
經義考卷二百六十一
