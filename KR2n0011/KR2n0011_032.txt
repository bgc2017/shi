經義考卷三十二
翰林院檢討朱彛尊撰
易(三十一)
何氏(萬)易辨
通考三卷
佚
淵源錄
通考三卷
佚
中興舘閣錄萬字一之長樂人淳熙四年正月除著
作郎
陳振孫曰三山何萬隆興元年進士仕為都司知漳
州為辨三十三篇大抵多與先儒異淵源錄者蓋其
易解未成書僅有乾坤二卦而已萬受知阜陵官至
右司郎中知漳州
李氏(舜臣)易本傳
宋志三十三卷
佚
宋史李舜臣字子思隆州井研人乾道二年進士調
邛州安仁縣主簿改宣教郎知饒州德興縣遷宗正
寺主簿邃於易嘗曰易起於畫理事象數皆因畫以
見舍畫而論非易也畫從中起乾坤中畫為誠敬坎
離中畫為誠明著本傳三十三篇朱熹晚歲每為學
者稱之所著書羣經義八卷書小傳四卷家塾編次
論語五卷
陳振孫曰其自序以為易起於畫舍畫無以見易因
畫論心以中為用如舍本卦而論他卦及某卦從某
卦來者皆所不取洪景盧為之序
王應麟曰李舜臣易傳迹坎離之從中起較震㢲之
偏而不中謂舍本卦而論他卦為不然謂某卦從某
卦來為妄
胡一桂曰西蜀隆山李先生優於明象者也其論坤
卦直曰乾既稱馬坤不得不稱牝以别之殊不知彖
文王所作文王彖乾何嘗稱馬而顧於坤乃稱牝以
求别於乾也此亦祖說卦以為論其失甚矣又曰
隆山先生周易本傳三十三卷淳熙己亥自序大槩謂
易原起於畫有畫故有卦與辭隨辭釋義汎論事理不
復推之於畫以騐古聖人設卦命辭之本意失之遠矣
故今所著皆因畫論心主文王孔子之學以推衍大
易之用此其大旨也其間發明甚多說象有功但不
絶言占耳
倪氏(思)易訓
宋志三十卷
佚
易說
二卷
佚
舘閣續錄倪思字正甫吳興人乾道二年進士及第
淳熙十四年除著作郎十六年為將作少監
陳振孫曰禮部尚書歸安倪思正父丙戌進士戊戌
宏詞受知阜陵早登禁直紹熙間遂位法從剛介不
苟合慶元嘉定屢召屢出端平初詔以先朝遺直得
諡文節
蔡氏(戡)易解
佚
中興舘閣續錄戡字定夫
興化府志蔡戡莆田人乾道二年進士官寶謨閣直
學士
陳氏(炳)易講義
五卷
佚
金華府志陳炳字德先義烏人乾道丙戌進士為太
平主簿
馮氏(誠之)易英
十卷
佚
魏了翁志墓曰誠之字明仲乾道四年鄉舉授廸功
郎調江油縣尉
王氏(時會)周易訓傳
佚
陸游誌曰時會字季嘉奉化人乾道五年進士自
台州司戶參軍歴袁州學教授知會稽縣最後終於
長沙銳意經學有易詩書論語訓傳鄉飲酒辨疑凡
數十百卷
劉氏(光祖)續東溪易傳
佚
真德秀志墓曰光祖字德修其先句容人居簡州登
進士第官右文殿修撰以寶謨閣直學士知潼川府
進顯謨閣直學士提舉玉隆萬夀宫公從族父兄東
溪先生伯熊學其在房州謫居無事取東溪所傳易
續之蓋東溪傳止睽公續之始蹇
中興館閣續錄光祖乾道五年進士
史氏(彌大)易學指要
佚
寧波府志史彌大字方叔鄞人登鄭僑榜進士官至
禮部侍郎封奉化郡侯
范氏(飛卿)易辨
佚
南昌府志飛卿字升甫豐城人乾道中鄉薦授龍陽
主簿有易玄虚辨
丘氏(㢲之)易原
佚
魏了翁曰㢲之居嘉之夾江淳熙元年舉於禮部貫
通古今論說諸子有詩總易原
陳氏(造)易說
一卷
存(載江湖長翁集)
申屠駉志墓曰造字唐卿高郵人淳熙二年登科官
淮南西路安撫司參議官自以無補於世置江湖乃
宜遂號江湖長翁
按陳氏易說首无妄次屯次同人次大有次
豫次蒙次需次夬次姤次小畜大畜次復次
噬嗑次革次比凡十五卦
楊氏(大法)易說
佚
金華志楊大法字元範武義人淳熙二年進士歴國
子祭酒兵部侍郎以集英殿修撰知鎮江府
商氏(飛卿)周易講義
宋志一卷
未見
館閣續錄商飛卿字翬仲台州臨海人淳熙二年進
士慶元四年除秘書丞五年為著作郎
胡氏(有開)周易解義
宋志四十卷
佚
館閣續錄胡有開字益之建昌南城人淳熙二年進
士開禧元年除秘書郎三年致仕
楊氏(炳)易說
佚
閩書炳字若晦晉江人淳熙二年進士官左司諫累
遷中書舍人權吏部尚書開禧三年除寶謨閣直學
士奉祠自號儵溪居士
義氏(太初)周易集注
五卷
佚
湖廣總志義太初字仲遠營道人淳熙戊戌進士歴
典高瓊二藩
葉氏(適)周易述釋
一卷
未見
温州府志葉適字正則永嘉人淳熙戊戌廷對第二
人官至寶文閣學士卒諡文定
林氏(應辰)易說
佚
温州府志應辰字渭遠平陽縣人淳熙戊戌登第監
尚書六部門著有易說
戴氏(溪)周易總說
宋志二卷
佚
舘閣續錄戴溪字肖望溫州人淳熙五年同進士出
身嘉定三年以太子詹事兼秘書監四年權工部尚
書
陳振孫曰每卦為一篇溪嘉定初為東宫端尹作此
以授景獻
吕氏(凝之)易書
四十卷
佚
玉海淳熙八年八月知閬州吕凝之上易書四十卷
上問輔臣周必大奏曰此本邵雍之學蜀人張行成
推衍之凝之必講學於行成上曰行成所著頗略必
大曰凝之配年以卦爻所以加密
王氏(宗傳)童溪易傳
三十卷
存
宗傳自序曰易不可以易言也蓋自漢魏以來世之
言易者特多於他經而其失也比之言他經者亦多
此其故何也易而言之之故也夫人之情有所難乎
此也則必有所畏謹乎此而後獲免輕議乎此之失
苟惟有所易也則將争竒競巧而不知中庸之為至
德騁私任臆而不知正直之為王道如是則擇焉不
精語焉不詳貿貿然不知朱紫苖莠之固有其辨而
吠聲覘影之流始受其誤矣昔者夫子蓋嘗致謹乎
此也觀其言曰加我數年五十以學易可以無大過
矣夫學易而可以無易之過此豈童心淺識者之所
能為也故聖如夫子亦曰吾猶有待焉耳聖人之心
其不敢有所易如此也而客有註易與本草孰先之
問為陶隱居者則告之曰易先其說曰註易誤不至
殺人本草誤人有不得其死者嗚呼自斯人不至殺
人之言一發而易之誤自此始矣世之輕議是經者
始紛紛矣夫豈知本草誤誤人命註易誤誤人心人
心一誤則形存性亡為鬼蜮為禽獸將無所不至其
誤不亦慘於殺人矣乎隱居之言曰本草誤人有不
得其死者殊不知註易誤人有不得其生者可謂智
乎或曰若之何而可以無易之過如吾聖人之學易
矣乎曰竊嘗聞之綱一舉而目張領一挈而裘順天
下之有是物也孰從而然歟是故有所謂形而上者
之制乎命而後是物也得以肇其長短大小之形吉
凶消長之變世之言易者孰不曰捨是數不可以言
易也捨是象不可以言易也以聖如夫子亦必曰是
數與象易所不廢也然所以為是象與數者或不知
其說焉則自一以往而有不可勝計之數自形色貌
象以往而有不可勝計之象雖夫子亦末如之何也
聖人之於易徒知據乎其會而已矣據其會則凡憧
憧於吾前者莫吾眩也聖人之於易也徒知立乎其
顛而已矣立其顛則凡紛紛乎吾下者莫吾廋也然
則是數也是象也不知務其所以然之說也而可乎
夫苟捨是而役役於不可勝計之地此夫子所謂易
之過也然則捨數與象不可以為易而其過也乃數
與象也則金石草木所以為本草也而其殺人也乃
金石草木也天下同知本草誤誤人命而不知易誤
誤人心吁亦異哉余不敏一經之教奉以周旋有日矣
然學愈久而心愈雜故雖疲神剔思於此非不勤且
至也而未嘗敢下輕議之筆雖然抑嘗思之加我之
年亦行甫及矣進無用於時退無補於身不於此時
也而有所勉焉豈其志歟若夫所謂大過亦不敢自
謂果可無也願就有道而正焉
林焞序曰性本無說聖人本無言童溪之論性然也
易盡性書也而何至於多言我知之矣六丁勑易在
天三爻吞易在人天而人之易其顯乎余與童溪生
同方學同學同及辛丑第知其出處甚詳公性能酒
飲已輙論易嘗曰吾遠祖文中不善辨為負苓者詘
使與我遇當瞠目張膽滅其苓而譏之曰爾不有於
人又何有於身自是與人言易不倦而於二繫為詳
出其門者十九青紫既第之三年教授曲江越二年
而書成大書其影曰三十之卷易書自謂無愧三聖
其篤於自信者歟公姓王諱宗傳字景孟世謂天下
王景孟則其人也開禧更元族子駉客武陵以書來
曰劉君日新將以童溪易傳膏馥天下後世叔大夫
父當序是以序
潛說友曰宗傳淳熙八年進士
董真卿曰宗傳字景孟臨安人太學上舍易傳三十
二卷淳熙丙午林焞作序
閩書王宗傳寧德人教授韶州有易傳行世
按林焞亦寧德人淳熙八年與宗傳並舉進
士焞序稱與童溪生同方學同學同及辛丑
第則宗傳為寧德人無疑鄱陽董氏以為臨
安人誤矣
陳氏(舜申)易鑑
佚
閩書舜申字宗謨連江人舉淳熙十一年進士歴衡
陽秭歸教授累遷知漳浦入為著作郎參議淮閫未
赴卒
鄒氏(安道)易解發題
佚
江西通志鄒安道臨川人淳熙進士官止金壇丞深
於易作易解發題立詞精切學者宗之
薛氏(紱)易則
十卷
佚
中興館閣續錄薛紱字仲章嘉定府龍游人淳熙十
一年進士嘉定四年除秘書郎
曹學佺曰紱廷對極言韓侂胄之姦坐劾去與魏了
翁講明易學號符谿子
趙氏(汝談)周易說
宋志三卷
佚
宋史趙汝談字履常淳熙十一年進士宗正少卿權
吏部侍郎陞侍讀兼直學士院國史修撰以所注易
進講其論易以為為占者作書堯舜二典宜合為一
禹功只施於河洛洪範非箕子之作詩不以小序為
信禮記雜出諸生之手周禮傅會女主之書要亦卓
絶特立之見所著有易書詩論語孟子周禮禮記注
陳振孫曰南塘易說專辨十翼非夫子作其說多自
得之見
易氏(祓)周易總義
二十卷
未見
易學舉隅
四卷
未見
館閣續錄易祓字彦章潭州寧鄕人淳熙十一年上
舍釋褐出身慶元六年八月除著作郎九月知江州
陳章序曰易以總義名者總卦爻之義而為之說也
昔者聖人作易得於仰觀俯察者八卦之畫而已後
有聖人者作重之以爻繫之以辭貫天理於人事之
中而後知有顯必有微有體必有用惟能識義理之
總會然後卦爻之指歸可得而明也山齋易公先生
蚤歲讀易講明是理久矣嘗舉大綱以示學者曰大
易者元氣之管轄也聖人者大易之權衡也先生之
學其梗槩見於乾坤蓋一隂一陽之謂道乾則自元
而至於貞坤則自貞而反于元此天道所以流行而
不息先生于二卦首發二理然則濓溪周子謂元亨
誠之通利貞誠之復者先生固已默會之矣元亨利
貞至理无妄於是乎始萬善於是乎出天下之事於
是乎標凖易之六十四卦皆是物也先生侍經筵日
嘗以是經進講燕居之暇復取是而研究之閱二十
餘年優柔厭飫渙然冰釋於是略訓詁而明大義合
諸家之異而歸之于一每卦各列爻義總為一說標
於卦首欲其倫類貫通而學者有所考明焉既又為
舉隅四卷裒象與數為之圖說盖與此書可以參攷云
趙希弁曰右山齋易祓彦章所著也陳章季&KR0811;為之
序易學舉隅亦袚所著傳疑之說附於後
胡一桂曰易學舉隅四卷嘉定四年三月朔自題其
書總義紹定間侍經筵日嘗以是編陪講
盛如梓曰長沙易公著易舉隅於先儒所未言發明尤多
董真卿曰山齋周易總義門人陳章序之
按舂陵樂雷發謁山齋詩云淳熙人物到嘉
熙聽說山齋亦白髭細嚼梅花看總義只聽
姬老是相知蓋山齋於易周禮皆有總義也
二書儲藏家多著於錄特予未之見耳
鄭氏(鑑)周易注
佚
鄭思孝曰先高叔祖諱鑑字自明號植齋贅於丞相
陳止獻之家遂居於莆事孝宗朝忠藎極諫當時晦
庵南軒東萊艾軒諸公深敬之三十歲釋褐三十八
即世今所存者惟經易一部
丁氏(錟)易通釋
佚
南昌府志丁錟字仲熊新建人領淳熙慶元嘉定三
舉官曲江縣簿與陸子静為友朱元晦知南康軍聘
掌教白鹿書院不就時號甕天先生著易通釋書辨
疑春秋要辨
朱氏(質)易說舉要
佚
金華志朱質字仲文義烏人受學於吕祖謙唐仲友
中紹熙四年進士第二人累官左正言左司諫兼侍
讀權吏部侍郎
陳氏(德一)易傳發微
未見(一齋目有之)
閩書德一字長明連江人舜申子紹熙四年進士終
朝請郎知宜州所著有易傳發微
袁氏(聘儒)述釋葉氏易說
宋志一卷
佚
陳振孫曰葉正則為習學記言易居其首門人建安
袁聘儒述而釋焉聘儒紹熙進士
經義考卷三十二
