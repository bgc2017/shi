經義考卷七十
翰林院檢討朱彛尊撰
易(六十九)
王氏(景)大衍玄基
佚
後漢書王景字仲通樂浪&KR2071;邯人廬江太守少學易
遂廣窺衆書又好天文術數之事以六經所載皆有
卜筮作事舉止質於蓍龜而衆書錯糅吉凶相反乃
參記衆家數術文書家宅禁忌堪輿日相之屬適於
事用者集為大衍玄基云
顔氏周易大衍通統(顔或作顧)
七錄一卷
佚
唐孝明皇帝周易大衍論
唐志三卷
佚
顧氏(蒙)大衍圖
三卷
佚
王定保曰顧蒙宛陵人萍梗江浙間後避地至廣州
困於旅食書千字文授聾俗以換斗筲之資未幾遘
疾而終蒙頗窮易象蓍大衍圖三卷
釋氏(行)大衍論
唐志二十卷(舊史本傳三卷)
佚
大衍玄圖
唐志一卷
佚
義决
唐志一卷
佚
新唐書歷志漢歷數起黃鍾之龠其法一本於律其
後劉歆又以春秋易象推合至唐一行始專用大衍
之策則歷數本於易矣
郭雍曰大衍之數京房以十日十二辰二十八宿為
五十馬融以太極兩儀日月四時五行十二月二十
四氣為五十荀爽以八卦六爻加乾坤用九用六為
五十皆妄相傅會非學者所宜言至鄭康成姚信董
遇皆取天地之數以减五六義雖近之而鄭氏謂五
行减五為五十姚董為六畫減六為四十九五六當
減則減又何必傅會五行六畫此儒者之蔽也韓氏
取王弼之言曰演天地之數所賴者五十夫何賴焉
顧歡云立此五十數以數神又何立焉夫數本於自
然數之所始聖人能知而明之耳安能以私意加毫
末於是也故大衍之數五十是為自然之數皆不可
窮其義窮之愈切其失愈遠惟毋意毋必斯得之矣
後世謂一行王朴之術皆出於大衍易數與歷不可
同論也
又曰大衍之數自唐以竒為扐以扐為卦以正策數
為餘數殆今五百年矣雖名之不正義亦難通而其
數尚未失也至一行之學直取三多三少之象以畫
竒耦不復問其數此與擲錢代蓍無以異四十九蓍
於是直可廢也百世之下康節先生出而後明言策
數横渠先生出而後明正竒扐伊川先生出而後其
法大備學者於是復知聖人生蓍立法之意斯道不
可得而絶矣
李氏(覺)大衍義
通志一卷
佚
姓譜覺字仲明青州人太平興國初舉九經為秘書
丞校定五經正義
長編端拱元年五月車駕幸國子監詔覺講周易之
泰卦賜帛百疋
孔氏(旼)大衍說
一篇
未見
王安石作墓誌曰旼字寧極嘉祐三年除守秘書省
校書郎四年召以為國子監直講辭乃除守光禄寺
丞致仕卒贈太常丞先生博學尤喜易未嘗著書獨
大衍一篇傳於世
耿氏(格)大衍天心照
宋志一卷
佚
吳氏(適)大衍圖
一卷
佚
玉海紹興十七年四月左迪功郎吳適進大衍圖令
秘省詳之
胡氏(銓)大衍論
一篇
存(載澹庵集)
張氏(行成)周易述衍
十八卷
存
丁易東曰張文饒述衍以序卦乾變坤坤變屯屯變
蒙以至離變咸未濟復變為乾之類必老少陰陽之
策各九十六又以雜卦乾變坤坤變比比變師以至
歸妹變未濟未濟變夬夬復變乾亦老少陰陽之策
各九十六其數同
蔡氏(元定)大衍詳說
未見
宋史蔡元定字季通建州建陽人韓侂胄專政設
偽學之禁言官疏詆朱熹并及元定謫道州卒
侂胄既誅贈迪功郎謚文節熹疏釋四書及為
易詩傳通鑑綱目皆與元定往復參訂啓蒙一
書則屬元定起稾嘗曰造化微妙惟深於理者
能識之吾與季通言而不厭也學者尊之曰西山
先生
劉爚志墓曰先生乾道間見文公於崇安遂師事焉
凡文公敘次伊洛諸儒遺言先生之言為多年四十
不就科舉淳熙戊申大常少卿尢袤秘書少監楊萬
思以律歷薦於朝先生以疾辭乙未築室西山將老
焉時偽黨論興先生謫道州二年得疾以歿後九年
侂胄誅又三年贈迪功郎
真德秀曰聘君師事朱文公而文公顧曰季通吾老
友也凡性與天道之妙他弟子不得聞者必以語季
通焉異端奥傳微詞邃旨必先令尋討而後親衷折
之故嘗輯其問答之辭曰翁季錄者蓋引以自匹也
羅大經曰濓溪明道伊川横渠之講道盛矣因數明
理復有一邵康節出焉晦庵南軒東萊象山之講道
盛矣因數明理復有一蔡西山出焉然孔孟教人言
理不言數也
趙汝楳曰蔡季通筮法初掛一不用止用四十八蓍
於四十八中别取一蓍掛於指間三變凡三掛餘一
益二餘二益一為少餘三益四餘四益三為多為九
為六者各八為七為八者各二十四按此法以四十
八策揲之則有四八而無五九矣
李士英曰季通從晦翁遊最久精識博問同軰不能
及義理大原固已心通意解尤長於天文地理樂律
歷數之說凡古書盤錯肯綮學者讀之不能以句季
通爬疏剖析細入秋毫莫不暢達晦庵論易推本河
圖洛書邵氏皇極經世書先天圖往往多與季通往
復而有發焉
羅氏(泌)歸愚子大衍說
一卷
存(載路史)
史氏(彌大)衍極圖說
佚
章氏(如愚)大衍說
一篇
存
楊氏(忠輔)大衍本原
佚
趙汝楳曰楊氏筮法揲四之餘有一有二有三而無
四有四則為一揲矣豈得謂之餘乎四九四八四七
四六者謂之策四三四四四五四六者謂之竒老陽
之數九四其九為三十六策於四十九蓍之中去其
三十六策則餘十三掛一不用則餘十二以四揲之
得三是謂老陽之策四三也歸竒於扐者歸此竒也
左手餘一餘二餘三或無餘皆未成揲必以右手之
蓍隨其竒耦歸之足成一揲兩揲之數然後置之於
扐所謂歸者本是左手之蓍今歸之也故餘一則歸
以三餘三則歸以一皆成一揲之竒數餘二則歸以
六無餘則歸以八皆成兩揲之耦數竒一也耦二也
三變皆竒三也是謂四三老陽之竒也三變皆耦六
也是謂四六老陰之竒也三變而一竒二耦五也是
謂四五少陽之竒也三變而一耦二竒四也是謂四
四少陰之竒也為九為六者各八為七為八者各二
十四為策萬有一千五百二十按其法新竒有四揲
四之餘無四一也古法去掛扐以所餘為策數今乃
先去策數反以掛扐為歸竒二也揲左所餘即為歸
竒今以三變六揲所餘除掛一而歸之三也扐指間
也今以為正策之旁四也其他如四三四四四五四
六之為竒又以一揲為竒兩揲為耦皆聖人所未言
且謂此法合於二篇之策不知二篇之策非揲蓍策
數易經諸數隨用而殊豈可牽他數以強合彼以九
六之變皆八七八之變皆二十四謂為陰陽均等然
以古聖才智豈不能是特一本之自然不欲以私意
損益之耳
丁易東曰揲蓍之法共有六家惟河南楊氏為當
丁氏(易東)大衍索隠
三卷
存
易東自序曰天地之數五十有五而大衍五十先儒
於此每失之鑿獨朱子以五乘十之說近之至於四
十有九率不過歸之虚一而已未有得夫五十數與
四十九之全者予竊病焉比游浙右有謂邵子先天
兩儀四象八卦合四十九所虚之一是謂太極其說
雖異先儒要無牽合傅會之病予始以為大衍之說
不過此耳徐而思之則於易中天地五十五數尚有
未合固已疑之未幾復得河南楊氏大衍本原謂四
十九與五十皆天地之數各再自乘而以中數自乘
除之者始知四十九真為四十九五十真為五十非
強合之也噫楊氏之說似矣然其為數必再自乘又
以中數除而後得雖無牽強頗非簡易未必聖人作
易初意嘗以管見求之亦既得其說之一二矣而猶
以為未也思之思之而又思之一旦豁然若有遭於
神明之通者然後知五十四十九皆天地之數合而
衍之其耦其竒自然而成至簡至易而四象之竒之策三
百八十四爻以至萬有一千五百二十之數胥此焉
出也嗚呼何其數之神如此妙如此契合如此而古
人曾未及之耶抑嘗有知之者而其說不傳耶是未
可知也或曰若子之說則聖人作易之初意果在是
而他說可廢耶曰易道無窮識見有限聖人作易取
此四十九五十之數以神蓍卦之用而天地人物之
理無所能逃豈予之淺見遽可以盡聖人之本心乎
且予方其得以五衍之之說也固未知以數乘除之
說也方其得以數乘除之說也又未知有合而衍之
之說也安知後之學者其說有不出於予之上者乎
若但以先儒之說病予則咎雖有所不辭理亦當仁
不遜云
王弘撰曰丁氏萃五十七家說為稽衍又自為原衍
翼衍黃瑞節稱其出於朱蔡之外為更備亦所謂通
透一路者也
鄭氏(滁孫)述衍
一卷
存
盧氏(失名)挍正耶律文獻公大衍揲蓍說
一卷
佚
許衡曰盧君挍定耶律公蓍說曲折難深辭意隠晦
及探其所以去取之由則有甚可疑者如舊說一爻
變究以四齊之而不合乾坤六子之率及自為說乃
以八齊之一法而兩其數其為不同已甚可怪况四
齊八齊之後尤不能見靜變往來之實雖能苟合其
率而不知實不相似也且初揲必令多少之數均是
分二之後不掛一而掛二也既違大傳又悖先儒其
不敢以為然也審矣為演八卦靜變往來之數為乾
而靜者八千為坤而靜者二萬一千九百五十二為
震為坎為艮而靜者皆一萬五千六百八十為巽為
離為兑而靜者皆一萬一千二百諸卦之數大率靜
者最多而一爻二爻變者次之三爻俱變為最蔡氏
曰一竒一耦對對待者陰陽之體陽三陰一一饒一
乏者陰陽之用故四時春夏秋生物而冬不生物天
地東西南可見人之瞻視亦面與左右可見而背不
可見也不然則以四十九蓍虚一分二掛一揲四則
為竒者二為偶者二而老陽得八老陰得八少陽得
二十四少陰得二十四不亦善乎聖人之智豈不及
此而其取此不取彼者誠以陰陽之體數常均用數
則陽三而陰一也觀此則盧君之得失可見戊申八
月庚辰識於家塾用驗他日學之進否云
陳氏(失名)大衍易數
一卷
未見
吳萊後序曰凡天下之物必有理而後有象有象而
後有數數始於一有一而後有二一者竒二者耦而
後有陰陽老少之變七八九六之策策三變而成爻
爻六變而成位此聖人所以觀變而立卦考象數而
建卜筮者也易曰大衍之數五十其用四十有九自
其大衍之五十者總之則又合於太極之一是皆天
地自然之運又豈待於人力之強為者哉何則一定
者理也雖其體甚實所該無形未始有定者事也雖
其跡本虚因應乃有理在是數亦不外乎是欲求其
極則天地之開闢人物之消長盡具可以數莖之蓍
參兩而盡决之者吾聖人固未肯輕為之說也是何
世之喋喋者然哉自秦滅六經易以卜筮故存漢儒
林傳孔子六經至菑川田何易道大興魏郡太守京
房則又受學外黃焦延壽不與何同漢初河南女子
始獻易說卦蓋與老子同蔵於風雨屋墻之間京房
之說互相出入故世之稽吉凶刺休咎者徵焉是果
吾聖人之遺意哉他則進退以幾而為一卦之主者
為世對待以世而為其主之相者為應世之所位而
陰陽之所肆者為飛肇乎所配而陰陽終不脫其本
者為伏起乎世應周乎内外終終始始而後動爻互
體五行納甲之變無不具者人自以為能探河洛圖
書之賾家自以為能發周孔爻象之藴餘則或入於
淫瞽方技之流與易大相遠矣先正蓋有見焉必以
名理論易而或不以象數論易雖然是又可得而盡
廢者哉括蒼陳生嘗出大衍易數一卷間為予占考
其法則曰聖人之立卦者八故天下之物苟囿於數
者亦不過八吾則本其所值之數輙以八乘除之或
以身之所處定其坐作動靜之殊或以字之所畫測
其向背俯仰之異八而已矣自八而六十有四自六
十有四而四千九十有六用此道也嗚呼生之於易
勤矣要之特京房之法耳生則又曰是固本之希夷
氏者也豈彼生者希夷氏之遺裔歟先天四圖吾聖
人之學也生盍歸而務求其要歟一中造化心上經
綸盡在是矣
亡名氏大衍五行數
一卷
佚
右見紹興書目
易數大略
佚
按是書專說大衍趙氏筮宗屢引其文不著
撰人姓氏於大衍之數五十釋曰大衍者八
卦之衍數也八卦經畫二十四重之則四十
八又每卦各八變其爻亦四十八是四十八
者八卦之正數衍其正數是謂大衍衍羡也
以四十八而羡其二則為五十之成數其用
四十有九釋曰五十除一者無一也掛一以
象三釋曰以左手取右握之一算(一策為一算)掛
於左手小指間後兩揲不掛歸竒於扐以象
閏釋曰左手所餘扐於左手第二指間右手
所餘歸之於左手第二指之扐間五歲再閏
故再扐而後掛釋曰一變之後即存掛一於
格上後兩揲不掛止以前掛足四營之數而
謂之再扐八卦而小成釋曰八卦之一為小
成小成則内卦之為貞者立成卦則外卦之
為悔者備其以衍為羡謂所羡之二趙氏譏
其傅會又兩餘當分扐不應并在第二指間
其言是也至於論揲法有曰乾用九為老陽
坤用六為老陰震坎艮用七為少陽巽離兑
用八為少陰老陽其畫為口所謂重也少陰
其畫為一所謂拆也少陽其畫為一所謂單
也老陰其畫為乂所謂交也一爻變以變爻
占二爻變以本卦二變爻占仍以上爻為主
三爻變以本卦及之卦彖辭占四爻變以二
卦二不變爻占仍以下爻為主五爻變以不
變爻占六爻變乾占為九坤占用六餘卦占
之卦彖辭其大略可見矣
程氏(雲莊)大衍說
一卷
存
金俊明曰雲莊先生闡大易象數之學於吳門艾莊
何正榘立方師事之得其精蘊
俞瑒曰啓禎間天都程先生闡明易學演蓍策以觀
變化一凖夫子易傳艾莊得其傳述蓍法十章以明
之其旨約而該其辭簡而著使學者知所由以入門
焉
蘇氏(軾)四營十八變解
一篇
存
經義考卷七十
