經義考卷二百三十二
翰林院檢討朱彝尊撰
孟子(二)
揚氏雄等四註孟子
宋志十四卷
佚
中興藝文志題揚雄韓愈李翺熙時子四家註旨意
淺近蓋依託者
王氏(充)刺孟
一卷
存
後漢書王充字仲任會稽上虞人師事扶風班彪好
博覽而不守章句通衆流百家之言仕郡為功曹不
合去刺史董勤辟為從事轉治中同郡謝夷吾上書
薦其才學肅宗特詔公車徵病不行永元中卒
邵博曰大賢若孟子其可議乎後漢王充乃有刺孟
近代何涉有刪孟刺孟出論衡韓退之贊其閉門?
思論衡以修矣則退之於孟子醇乎醇之論亦或不
然也
按刺孟計六篇
趙氏(岐)孟子註
隋志十四卷
存
岐題辭曰孟子題辭者所以題號孟子之書本末指
義文辭之表也孟姓也子者男子之通稱也此書孟
子之所作也故總謂之孟子其篇目則各自有名孟
子鄒人也名軻字則未聞也鄒本春秋邾子之國至
孟子時改曰鄒矣國近魯後為所并又言邾為楚所
并非魯也今鄒縣是也或曰孟子魯公族孟孫之後
故孟子仕於齊喪母而歸葬於魯也三桓子孫既以
衰微分適他國孟子生有淑質夙喪其父幼被慈母
三遷之教長師孔子之孫子思治儒術之道通五經
尤長於詩書周衰之末戰國縱横用兵争強以相侵
奪當世取士務先權謀以為上賢先王大道陵遲隳
廢異端並起若楊朱墨翟放蕩之言以干時惑衆者
非一孟子閔悼堯舜湯文周孔之業將遂湮微正塗
壅底仁義荒怠佞偽馳騁紅紫亂朱於是則慕仲尼
周流憂世遂以儒道游於諸侯思濟斯民然由不肯
枉尺直尋時君咸謂之迂闊於事終莫能聽納其說
孟子亦自和遭蒼姬之訖錄值炎劉之未奮進不得
佐興唐虞雍熙之和退不能信三代之餘風恥沒世
而無聞焉是故垂憲言以貽後人仲尼有云我欲託
之空言不如載諸行事之深切著明也於是退而論
集所與高第弟子公孫丑萬章之徒難疑答問又自
撰其法度之言著書七篇二百六十一章三萬四千
六百八十五字包羅天地揆叙萬類仁義道德性命
禍福粲然靡所不載帝王公侯遵之則可以致隆平
頌清廟卿大夫士蹈之則可以尊君父立忠信守志
厲操者儀之則可以崇高節抗浮雲有風人之託物
二雅之正言可謂直而不倨曲而不屈命世亞聖之
大才者也孔子自衛反魯然後樂正雅頌各得其所
乃刪詩定書繫周易作春秋孟子退自齊梁述堯舜
之道而著作焉此大賢擬聖而作者也七十子之疇
會集夫子所言以為論語論語者五經之錧鎋六藝
之喉衿也孟子之書則而象之衛靈公問陳於孔子
孔子答以俎豆梁惠王問利國孟子對以仁義宋桓
魋欲害孔子孔子稱天生德於予魯臧倉毁鬲孟子
孟子曰臧氏之子焉能使子不遇哉旨意合同若此
者衆又有外書四篇性善辨文說孝經為正其文不
能弘深不與内篇相似似非孟子本真後世依倣而
託之者也孟子既歿之後大道遂絀逮至亡秦焚滅
經術坑戮儒生孟子徒黨盡矣其書號為諸子故篇
籍得不泯絶漢興除秦虐禁開延道德孝文皇帝欲
廣遊學之路論語孝經孟子爾雅皆置博士後罷傳
記博士獨立五經而已迄今諸經通義得引孟子以
明事謂之博文孟子長於譬喻辭不迫切而意已獨
至其言曰說詩者不以文害辭不以辭害志以意逆
志為得之矣斯言殆欲使後人深求其意以解其文
不但施於說詩也今諸解者往往摭取而說之其說
又多乖異不同孟子以來五百餘載傳之者亦已衆
多余生西京世尋丕祚有自來矣少蒙義方訓涉典
文知命之際嬰戚於天遘屯離蹇詭姓遁身經營八
紘之内十有餘年心𠞰形瘵何勤如焉嘗息肩弛儋
於濟岱之間或有温故知新雅德君子矜我劬瘁睠
我皓首訪論稽古慰以大道予困吝之中精神遐漂
靡所濟集聊欲係志於翰墨得以亂思遺老也惟六
籍之學先覺之士釋而辨之者既已詳矣儒家惟有
孟子閎遠微妙藴奥難見宜在條理之科於是乃述
己所聞證以經傳為之章句具載本文章别其旨分
為上下凡十四卷究而言之不敢以當達者施於新
學可以寤疑辨惑愚亦未能審於是非後之明者見
其違闕倘改而正諸不亦宜乎
後漢書趙岐字邠卿京兆長陵人初名嘉生於御史
臺因字臺卿後避難故自改名字示不忘本土也少
明經有才藝娶扶風馬融兄女永興二年辟司空掾
舉理劇為皮氏長中常侍唐衡兄玹為京兆虎牙都
尉岐數為貶議玹深毒恨延熹元年玹為京兆尹岐
懼禍逃避之玹果收岐家屬以重法盡殺之岐遂逃
難四方江淮海岱靡所不歷自匿姓名賣餅北海市
中後諸唐死滅因赦乃出拜并州刺史遭黨錮十餘
歲中平元年徵拜議郎舉燉煌太守後遷太僕終太
常年九十餘卒
張鎰曰題辭即序也趙注尚異故不謂之序而謂之
題辭也
馬總曰蜀郡趙臺卿作章句章句曰指事
晁公武曰臺卿後漢人為章指析為十四篇其序云
軻戰國時以儒術干諸侯不用退與公孫丑萬章之
徒難疑答問著書七篇三萬四千六百八十五字秦
焚書以其書號諸子故得不泯絶又為外書四篇其
書不能洪深似非孟子本真也按韓愈以此書為弟
子所會集與岐之言不同今考其書載孟子所見諸
侯皆稱諡如齊宣王梁惠王梁襄王滕定公滕文公
魯平公是也夫死然後有諡軻無恙時所見諸侯不
應皆前死且惠王元年至平公之卒凡七十七年軻
始見惠王目之曰叟必已老矣決不見平公之卒也
後人追為之明矣則岐之言非也苟子載孟子三見
齊王而不言弟子問之曰我先攻其邪心揚子載孟
子曰夫有意而不至者有矣未有無意而至者也今
書皆無之則知散軼也多矣岐謂秦焚書得不泯絶
亦非也或曰豈見於外書耶若爾則岐又不當謂其
不能洪深也
陸九淵曰古注惟趙岐解孟子文義多略
黃澈曰孟子七篇論君與民者居半欲得君蓋以安
民也
王應麟曰黃霸之受尚書趙岐之注孟子皆在患難
顛沛中又曰滕定公文公趙氏注云古紀世本滕
國有考公麇元公弘即定公文公也世本今無傳此
可備參考又曰曹交趙氏注云曹君之弟按左傳
哀公八年宋滅曹至孟子時曹亡久矣曹交蓋以國
為氏者又曰趙氏孟子章指引論語曰力行近仁
誤以中庸為論語
何異孫曰六經論語孟子前後凡經幾手訓解宋諸
儒不過集衆說以求一是之歸如說易便罵王弼講
周禮便責鄭&KR0975;賈公彦解尚書便駁孔安國傷乎已
甚畢竟漢儒亦有多少好處趙岐在夾柱中三年注
一部孟子也合亮他勤苦
鄭公曉曰孟子至漢後始盛傳於世注有趙岐陸善
經自善經以降訓說雖小有異同而共宗趙氏七篇
各有上下趙所分也
陳士元曰趙氏謂孟子七篇二百六十一章今七篇
二百六十章趙謂三萬四千六百八十五字今實有
三萬五千四百一十字較趙說多七百二十五字詳
考趙注孟子文與今本不差趙蓋誤算也
按宋鄭耕老說亦與趙氏同
程氏(曾)孟子章句
佚
後漢書程曾字秀升豫章南昌人著書百餘篇皆五
經通難又作孟子章句建初三年舉孝廉遷海西令
高氏(誘)正孟子章句
佚
鄭氏(&KR0975;)孟子注
隋志七卷
佚
劉氏(熙)孟子注
隋志七卷
佚
按劉熙注孟子李善文選注凡三引之
綦毋氏(邃)孟子注
七錄九卷(唐志七卷)
佚
按李善注文選引綦母邃孟子注秋陽以暴
之釋曰周之秋於夏為盛陽也驅蛇龍而放
之菹釋曰澤生草言菹
陸氏(善經)孟子注
唐志七卷
佚
崇文總目善經唐人以軻書初為七篇因刪去趙岐
章指與其注之繁重者復為七篇
按孟子為長者折枝趙注云折枝按摩折手
節解罷枝也陸云折草樹枝朱子集注從之
有私龍斷焉龍斷義趙注未詳陸云有岡隴
斷而高者集注亦從之性猶湍水也趙注云
湍水圜也謂湍水湍縈水也陸云湍波流也
集注兼從之餘若配義與道陸言以道義配
之則能充塞為之詭遇陸言詭計以要禽也
所過者化所存者神陸言君子所過人者在
於政化存其身者在於神明盎於背陸言如
負之於背子莫執中陸言子等無執中有達
財者陸言達財周恤之一本作才以有善才
就開其性理也變其彀率至能者從之陸云
彀率法也躍如心願中也能者從之當勤求
也被袗衣陸言衣之美者近聖人之居若此
其甚也然而無有乎爾則亦無有乎爾陸本
作然而無乎爾則亦有乎爾注云鄒魯相鄰
故云近聖人之居無乎爾有乎爾疑之也孟
子意自以當之以況絶筆於獲麟也是書舊
唐書經籍志失載今已無存見孫宣公音義
張氏(鎰)孟子音義
唐志七卷(宋志三卷)
佚
舊唐書張鎰蘇州人朔方節度使齊邱之子也大歷
五年除濠州刺史為政清静州事大理乃招經術之
士講訓生徒撰三禮圖九卷五經微旨十四卷孟子
音義三卷尋拜中書侍郎平章事集賢殿學士盧杞
忌鎰名重道直無以陷之以方用兵因薦鎰以中書
侍郎為鳳翔隴右節度使李楚琳作亂鎰出鳳翔三
十里為候騎所得楚琳殺之贈太子太傅
姑蘇志鎰字季權一字公度
按張氏音義云睊睊胥䜛側目視貌言睊睊
然怒目相嫉而相䜛也徒杠成杠方橋也可
通徒人行過者桮棬屈木為之其趨一也趨
讀趣言其趣而正道無異也朱子集注從之
鄒與魯閧閧鬭聲從門下者朱子從而節之
餘若善為說辭說音税捆屨捆作祵子噲燕
易王子訑訑蓋言辭不正欺罔於人自誇大
之貌與諸家詮釋差别舊唐書經籍志亦失
載僅見孫氏音義
丁氏(公著)孟子手音
宋志一卷
佚
按丁氏手音今亦無傳其見於孫氏音義者
願比死者一洒之音洗謂洗雪其恥也獨樂
樂上音岳下音洛從獸無厭厭平聲反其旄
倪旄老也倪謂繄倪小兒也乃屬其耆老屬
會聚也爾何曾比予於是曾音憎則也乃也
悻悻然見於其面悻悻作婞婞恨也直也舍
皆取諸其宫中而用之舍音赦止也勞之來
之勞來皆去聲門人治任將歸治任謂擔任
之具虆土籠也梩土轝也先儒說五霸不同
有以夏霸昆吾商霸大彭豕韋周霸齊桓晉
文為五霸者訑訑自足其智不嗜善言之貌
兩馬之力與古人駕車以兩馬軌謂限之轍
迹也孟子意言城門限迹切深以日久遠為
車所轢多故也豈是一時兩馬駕車而過之
使然以上皆為朱子集注所取其文異者是
罔民也罔作司止或尼之尼作㞐相與輔相
之相作押音甲輔也義與夾同使民肹肹然
肹肹作肸肸師死而遂倍之倍作偝蠅蜹姑
嘬之蜹作䗜云䗜未詳所出或以䗜與䖻同
謂蜉䖻也音由一說䗜姑即螻姑也摶而躍
之摶音團一匹雛匹作疋音節疋雛小雛也
是以言餂之按字書及諸書並無此餂字郭
璞方言注云音忝謂挑取物也其字從金今
此字從食蓋傳寫誤也又有音異者汙音蛙
不平貌恔音皎憭也許行行音衡弤朕弤音
彫義與弴同掊克在位掊薄侯切深也聚斂
也貉稽曰貉貊鹤二音既是人姓當音鶴又
有義異者龍斷龍與隆聲相近隆高也蓋古
人之言耳如胥須之類也媒妁之言謂媒氏
酌二姓之可否故謂之媒妁晉之乘楚之檮
杌云晉名春秋為乘者取其善惡無不載楚
謂春秋為檮杌者在紀惡而興善也播種而
耰之耰壅苗根也有梏亡之矣謂悔吝利害
也利害之亂其性猶桎梏之刑其身故喻之
變其彀率率循也謂彀張其弩又當循其射
道令必中於表躍如猶言卓爾虎賁先儒言
如猛虎之奔
劉氏(軻)翼孟
三卷
佚
(缺名)曰劉御史軻上京師白樂天以書介紹於所
知若庾補闕杜拾遺元員外牛侍御蕭正字楊主簿
兄弟謂其開卷慕孟軻為人所著翼孟三卷於聖人
之旨作者之風往往而得惜乎所著書散佚無存也
經義考卷二百三十二
