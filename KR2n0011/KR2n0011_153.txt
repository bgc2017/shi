經義考卷一百五十三
翰林院檢討朱彝尊撰
禮記(十六)
黃氏(櫄)中庸解
一卷
佚
潘氏(好古)中庸說
一卷
佚
袁氏(甫)中庸詳說
宋志二卷
佚
王氏(萬)中庸說
佚
錢氏(文子)中庸集傳
宋志一卷
佚
邵氏(囦)中庸解
一卷
佚
趙氏(善湘)中庸約說
一卷
佚
鄭氏(霖)中庸講義
一卷
佚
謝鐸曰鄭霖字景說寧海人紹定進士累官知平江
府為賈似道所害後追贈中奉大夫著中庸講義
賈氏(蒙)中庸集解
佚
陳氏(堯道)中庸說
宋志十三卷
佚
吳氏(之㢲)中庸口義
三卷
佚
魏了翁誌曰中江吳君先之諱之㢲受小戴氏書於
厥考良弼教授於廣漢逆曦嘗欲以季春聘士豫令
就聘者詣縣書行義年君叱吏曰此何時耶義形於
色無所撓奪賊平始應聘君於歴代史國朝故實天
文地理字書罔不精治有諸經講義五卷中庸口義
三卷藏於家
魏氏(天祜)中庸說
佚
魏了翁誌墓曰公卭州之蒲江人諱天祜字德先以
詞賦登里選累舉不利當以恩補官辭不受年七十
益大肆於學聖經賢傳歴覽博究即河洛之正傳上
遡洙泗之源歴歴乎其獨得而的然無所疑也
王氏(奕)中庸本義
一卷
佚
陳氏(華祖)中庸提綱
佚
温州府志華祖字理常永嘉人舉遺逸為翰林國史
院檢閱官
江氏(泳)中庸解
一卷
佚
陳氏(義宏)中庸解
一卷
佚
方氏(逢辰)中庸注
一卷
佚
黎氏(立武)中庸指歸
一卷
存
趙秉文序曰聖人一貫之道在易中庸大學中庸大
學雜於禮書自漢以來諸儒未有能識之者宋河南
二程夫子實始挈而出之於是孟氏子沒後數千百
年不傳之道統粲然復明於天下偉哉子貢曰夫子
之言性與天道不可得而聞也二書言高旨遠辭密
義微讀之者固未易窺其涯涘自考亭四書出學者
奉持信受如讀成律或莫知其何為而出何為而入
誦言終身嗚呼聖人立教之大本果不可得而聞邪
前魁彦所寄黎先生宿德峻望如魯靈光振鐸鄕國
以覺後為己任慨然謂二書道統所載乃取兼山郭
氏說從而發明之作中庸指歸首以正綂居體釋所
以名中之義其說曰乾九二人道之始故稱龍德正
中中之體也坤六五心君之位故稱黃中通理中之
位也帝降衷民受中萬化之所由出也作大學發微
曰大學曾子之書一書之功在於止善止善之說盖
取諸艮曾子固嘗稱艮象曰君子思不出其位厥旨
甚深所謂一以貫之者此也夫易冐天下之道中庸
大學實出於易先生提綱舉要綂宗會同由是天人
相與之際體用一源之實昭徹無間非先生之學深
造自得卓然有見於大本其孰能與於斯既又原作
者之意為中庸分章以見繩聯珠貫之妙據舊文之
古為大學本旨以訂夫更定錯簡之疑備論詳說歸
其有極先生有功於聖門有賜於後學可謂遠且大
矣先生旣開山學以来四方問學之士又建鳳洲精
舍彷彿河汾兹二書者先生沉涵有年宜鋟諸梓以
嘉惠同志董子云道之大原出於天天不變道亦不
變吾黨同子苟能端居默識循初返本則有以見先
生是書無隱乎爾又何待千載之後子雲也哉
中庸分章
一卷
存
立武自序曰中庸之書浩博深遠若不可涯其實繩
聯而珠貫也諸家雖字論句析然於大旨未明讀之
使人茫然分章所以原作者之意
吳澂碑曰元中子黎氏諱立武字以常臨江新喻人
擢進士第三人歴國子司業官秘省時閱官書愛二
郭氏中庸郭遊程門新喻謝尚書仕夷陵嘗傳其學
將由謝溯郭以嗣其傳故於大學中庸等書間與世
所宗尚者異議
按黎氏中庸分為十五章自天命之謂性至
萬物育焉為第一章仲尼曰至惟聖者能之
為第二章君子之道費而隱至察乎天地為
第三章子曰道不遠人至君子胡不慥慥爾
為第四章君子素其位而行至反求諸其身
為第五章君子之道至父母其順矣乎為第
六章子曰鬼神之為德至治國其如示諸掌
乎為第七章哀公問政至不誠乎身矣為第
八章誠者天之道也至誠則明矣為第九章
唯天下至誠至故至誠如神為第十章誠者
自成也至純亦不已為第十一章大哉聖人
之道至君子未有不如此而蚤有譽於天下
者也為第十二章仲尼祖述堯舜至此天地
之所以為大也為第十三章唯天下至聖至
其孰能知之為第十四章詩曰衣錦尚絅至
無聲無臭至矣為第十五章各繪一圖大指
謂中庸之道出于易盖主郭氏父子兼山白
雲之說者
何氏(夢桂)中庸致用
一卷
佚
鄭氏(彦明)中庸說
一卷
佚
何氏(基)中庸發揮
八卷
未見(一齋書目有)
王氏(柏)訂古中庸
二卷
未見
柏古中庸跋曰中庸者子思子所著之書所以開大
原立大本而承聖緒也義理精微而實難於窺測規
撫宏遠而實難於會通衆說淆雜而實難於折衷此
子朱子以任其責而後學亦以春融而冰釋矣惟愚
滯之見常覺其文勢時有斷續語脈時有交互思而不
敢言也疑而不敢問也一日偶見西漢藝文志有曰中
庸說二篇顔師古注曰今禮記有中庸一篇而不言
其亡一也惕然有感然後知班固時尚見其初為二
也合而亂其出於小戴氏之手乎彼不知古人著書
未嘗自名其篇目凡題辭皆後人之所分識徒見兩
篇之詞義不同遂從而參伍錯綜成就其總題已天
賦為命人受為性所賦所受本此實理故中庸二字
為道之目未可為綱誠明二字可以為綱不可為目
僕不揆狂僣為之隱索取而析之以類相從追還舊
觀但見其綱領純而辨也如此之精條目疏而理也
如此之瑩首尾相㴠可謂縝密氣脈流通可謂融暢
雖各題一性字而其義不同一原其性之所自來一
原其性之所實有雖各提一教字而其旨亦異一以
行為主故曰修道一以知為主故曰明誠始於天者
終於天始於誠者終於誠分限嚴而不雜塗轍一而
不差子思子亦可以無遺憾於千古之上矣或曰自
漢晉以來諸儒先未嘗疑也至於朱子章分句析研
幾極深而無間言也子何為者而勇於妄論乎曰非
敢妄也有所證也此書惟哀公問政章交搆為最深
加以王肅貿貿然獨掇此章克塞乎家語之中此先
儒之所以不疑也幸有在下位不獲乎上民不可得
而治矣十有四字鄭氏所謂悞重在此者此感人之
根乎其論舊章之㾗跡尚未磨也其往參之位置尚
可掩也使後世可以指瑕索瘢正其苟合者殆天意
也又以班固中庸說二篇五字不列於諸子之上而
晦昧於古禮經之末竊意子朱子未必見也或見而
未必注思也不然以朱子之精明剛决辭而闢之久
矣奚俟於今日哉
趙氏(若煥)中庸講義
一卷
佚
江西通志趙若煥字堯章進賢人年二十餘宋祚訖
賦草之茂三章援琴而歌以當黍離麥秀年八十而
逝
釋(契嵩)中庸解
五篇
存(載鐔津集)
趙氏(秉文)中庸說
一卷
存
李氏(純甫)中庸集解
一卷
佚
金史李純甫字之純弘州襄陰人永安二年經義進
士薦入翰林高琪擢為左都司事以母老辭琪誅復
翰林出倅坊州改京兆府判官卒於汴
李氏(思正)中庸圖說
一卷
佚
中庸輯釋
一卷
佚
黃虞稷曰江西德興人生於宋季入元不仕
劉氏(惟思)中庸簡明傳
一卷
佚
吳徵序曰中庸傳道之書也漢儒雜之於記禮之篇
得存於今者幸耳程子表章其書以與論語孟子並
然藴奥難見讀者其可易觀哉程子數數為儒者言
所言微妙深切盖真得其傳於千載之下者非推尋
測度於文字間也至其門人吕游楊侯始各有注朱
子因之著章句或問擇之精語之詳矣惟精也精之
又精隣於巧惟詳也詳之又詳流於多其渾然者巧
則裂其粲然者多則惑雖然此其疵之少也不害其
為大醇廬劉君惟思良貴甫以朱子章句講授考索
玩繹五六十年年八十乃纂其平日教人筆之於紙
辭簡義明倣夫子說蒸民之詩之法始學最易於通
習惠不淺也夫漢儒說稽古累數萬言而鄭康成於
中庸一十九字止以十二字注之朱子深有取焉然
則良貴父之簡明是亦朱子意也而見之不同者不
曲徇澂少讀中庸不無一二與朱子異後觀饒氏伯
與父所見亦然恨生晚不獲就質正今良貴父吾父
行也皇慶元年夏其子秘書監典簿復初官滿南歸
相遇於東淮出其父書以示澂讀之竟既知先輩用
功之不苟而良貴父亦已下世疇昔所願質正於伯
與父者今又不獲從良貴父而訂定三人之不同各
有不同三卒未能以合於一也則又烏乎不悵焉以
悲故為識其左而還其書典簿氏
夏侯氏(尚玄)中庸管見聚疑
佚
錢金甫曰夏侯尚玄字文卿華亭人趙孟頫薦為東
宫伴讀
陳氏(櫟)中庸口義
一卷
未見
櫟自序曰程子曰中庸一書始言一理中散為萬事
末復合為一理放之則彌六合卷之則退藏於密其
味無窮皆實學也其言約而盡矣朱子分為三十三
章而復截為三大叚其言曰首章子思推本所傳之
意以立言盖一篇之體要其下十章則引先聖之言
以明之也至十二章又子思之言其下八章復引先
聖之言明之二十一章以下至於卒章則又皆子思
之言反復推明以盡所傳之意者也朱子之區别亦
已精矣至其揭一誠字以為一書之樞紐則或問詳
焉尤學者所當熟復而貫通者也朱子又嘗曰中庸
之書難讀初學者未當理會中間多說無形影如鬼
神如天地等類說得高說下學處少說上達處多今
按說下學固少而其中說下學處則甚切如二十章
擇善固執一條及二十七章尊德性道問學一條是
也且朱子亦嘗於序文提出擇善固執以配大舜精一
之言以見道綂之相傳不外乎此矣學者誠能據此
以為用力之方而以誠之一言貫通之復如朱子所分
之三大叚以區别之則所謂始言一理末復合為一
理者理皆見其為實理中散為萬事者事皆見其為
實事而所謂其味無窮皆實學也者的為實學而非
虚言矣言下學處雖少而皆提綱挈領切要之言言
上達處雖多而亦豈渙散無綂玄妙不可究詰之論
哉愚每患從學者未嘗精通夫大學語孟之三書而
遽欲入夫中庸之書授以朱子之章句或問往往難
入不得已紬繹朱子之意而句解之復述讀此書之
大略於此云
齊氏(履謙)中庸章句續解
一卷
未見
王氏(奎文)中庸發明
一卷
未見
薛氏(玄)中庸注
佚
陸元輔曰玄字子晦一字若晦東陽人從許謙游不
仕學者私謚貞節先生
程氏(逢午)中庸講義
三卷
佚
姓譜逢午字信叔休寧人元貞中薦授紫陽書院山
長陞海鹽州教授
魯氏(真)中庸解
一卷
未見
許氏(謙)中庸叢說
一卷
未見
黃氏(鎮成)中庸章旨
二卷
未見
陸氏(琪)中庸發明要覧
二卷
未見
右載聚樂堂目
練氏(魯)中庸說
一卷
佚
括蒼彙紀練魯松陽人元至正間登第入明辭聘不
赴
劉氏(清)中庸章句詳說
一卷
未見
黃虞稷曰永嘉人入明隱居不仕
經義考卷一百五十三
