經義考卷二百六十三
翰林院檢討朱彝尊撰
毖緯(一)
易緯
隋志八卷鄭玄注(七錄九卷舊唐志崇文總目同舊唐志云宋均注)
佚(惟乾鑿度存餘未見)
晁公武曰隋志有鄭氏注易緯八卷唐志有宋均注
易緯九卷李氏本注與隋志同卷數與唐志同家本
蓋出李氏獨不載乾鑿度二卷而有乾元敘制一卷
按後漢書注七緯名亦無乾元叙制
馮椅曰崇文總目周易緯九卷漢鄭康成注隋志有
宋衷注唐四庫書目有宋均注中興館閣書目又有
李淳風續注其一推天元甲子之術其二推易天地
人之元術也唐章懷太子後漢書注稱易緯有六篇
一稽覽圖二乾鑿度三坤靈圖四通卦驗五是𩔖謀
六辨終備
王應麟曰康成注易緯或引以解經今篇次具存宋
注不傳李淑書目九卷凡乾鑿度稽覽圖通卦驗各
二辨終備是𩔖謀坤靈圖各一今三館所藏乾鑿度
通卦驗皆别出為一書而易緯止有鄭氏注七卷稽
覽圖第一辨終備第四是𩔖謀第五乾元序制記第
六坤靈圖第七二卷三卷無標目
何孟春曰蓋寬饒引易傳言五帝官天下三王家天
下家以傳子孫官以傳聖賢今易傳無此語或曰易
緯文也
垂皇策
佚
乾鑿度曰先元皇介而後有垂皇策又曰垂皇策
乾文緯乾坤二鑿度此三文說易者也
鄭魴曰伏羲得神蓍而垂皇策
萬形經
佚
乾鑿度曰有垂皇策而後有萬形經
按坤鑿度注引萬形經文云風者天地之大
信又云坎北方無海又云天地者體也易者
體中情性又云天地失序必有沮泄媧皇用
隂陽鉤之
乾文緯
佚
乾鑿度曰有萬形經而後有乾文緯
乾鑿度
宋均注通志二卷
存
太古文目曰乾鑿度聖人順乾道浩大以天門為名
也乾者天也乾訓健壯健不息日行一度鑿者開也
聖人開作度者度路聖人鑿開天路顯彰化原也
坤鑿度曰庖犧氏著乾鑿度上下文
黃庭堅曰易緯乾鑿度等書其中多有不可曉者獨
九宮之法頗明
崇文總目曰中述隂陽日辰數讖
紹興續書目曰蒼頡注乾鑿度二卷
晁公武曰右舊題蒼頡修古籀文鄭氏注按唐四庫
書目有鄭玄注詩書緯及宋均注易緯而無此書其
中多有不可曉者獨九宮之法頗明
程大昌曰乾鑿度出於漢世其書多言河圖曰太乙
取之以行九宫四正四維皆十五也夫太乙非所論
其謂四正四維環拱一五無往而不為十五即陳摶
所傳之圖矣然則昔之作為乾鑿度者實嘗親見是
圖其書言七八之象九六之變皆以十五為宿蓋於
圖乎得之也乾鑿度者世儒多引之以明易旨矣而
鄭康成之論大衍以十日十二辰二十八宿為五十
亦自乾鑿度出也晉張湛傳列子至七變為九曰此
章全是周易乾鑿度則漢魏以降凡言易老者皆已
宗而用之非後世託為也
程龍曰乾坤二鑿度序稱庖犧氏作注稱其書謂序
乾坤之元體與易大行者也考其間有所謂太乙九
宫卦宫卦氣月卦爻位之法與夫軌&KR0034;占算之術律
歷相生之數古今術家多用之又似隂陽卜筮者流
託為庖犧氏書以自神其說也
姚小彭曰今所傳戴九履一之圖乃易乾鑿度九宫
法
胡一桂曰題庖犧氏先文公孫軒轅氏演古籀文蒼
頡修為上下二篇漢去古未遠秦燼之餘猶或尚有
祖述如羲之用蓍九宫之於洛書皆有禆於易教者
乾坤鑿度(一作坤鑿度)
通志二卷
存
坤鑿度曰太古變乾之後次鑿坤度又曰坤軵於
乾順亨貞
晁公武曰右題曰庖犧氏先文軒轅氏演古籀文蒼
頡修按隋唐志及崇文總目皆無之至元祐田氏書
目始載焉當是國朝人依託為之
黃震曰鑿度不知誰所作矯黃帝而為之言云庖犧
氏之古文黃帝演古籀文而蒼頡修為上下篇上篇
乾鑿度鑿開也度路也聖人鑿開天路顯彰化源也
其說謂有太易而有太初而有太始而有太素乃及
古帝者之代興乃及乾坤㢲艮之四門乃及坎離震
兑之四正至若配身取象取物制度等說支離矣下
篇坤鑿度也謂太古變乾之後次鑿坤度謂坤元十
性謂坤有八色曰蕩配曰凌配支離益甚矣乾坤鑿
度之言大率詞澁而理寡又有周易乾鑿度周易坤
鑿度二篇又皆矯孔子而為之言竊取繫辭餘自太
極兩儀八卦而生六十四卦而至爻象復歸太易太
初太始太素之說謂太易未見氣也太初氣之始也
太始形之始也太素質之始也較之乾坤鑿度文頗
明直是出一人之手而僞爲古今華質之不同以互
相發明者歟然以日之十干辰之十二支星之二十
八宿指為大衍之數五十於易未必合而以易之三
百六十析當期之日是京房卦氣之法此書正為此
作而前冒大易為重耳若其謂入戊午部二十九年
伐崇侯作靈臺改正朔布王號天下受錄應河圖又
謂消息卦純者為帝不純者為王恐皆非君子之言
而謂帝乙以生日為名亦非殷以即位之年太歲為
號考歷者已得之矣
程龍曰宋大明中始禁圖讖梁天監以後又重其制
隋煬帝發使收天下讖緯書悉焚之故遂散亂無復
全書今行於世惟乾坤二鑿度
胡應麟曰周易乾鑿度二卷又乾坤鑿度二卷今合
為一實二書也乾坤鑿度稱黃帝撰而乾鑿度皆假
孔子為言其偽固無庸辨說然亦非鑿度本書也蓋
元包洞極之𩔖猶是稍能文者所為此特荒陋俚儒
偽撰爾
孫瑴曰諸緯文俱佚矣惟乾坤鑿度猶存
易考靈緯
佚
乾鑿度曰有乾鑿度而後有考靈經乾鑿度注曰
考者成也諸靈術行化本於代
坤鑿度曰炎帝黃帝有易靈緯
鄭康成曰神農法古易為考靈緯
易制靈圖
佚
乾鑿度曰有考靈經而後有制靈圖(注龜書是也)
易含文嘉
佚
乾鑿度曰有希夷名而後有含文嘉(注亦名瑞文)
易稽命圖
佚
乾鑿度注曰算文
易含靈孕
佚
按坤鑿度注引之
易八墳文
佚
鄭康成曰公孫氏名軒轅依大庖之制作易八墳文
釋八卦之理
易九厄讖
佚
王應麟曰三綂歷引易九厄
按陽九百六之義本於九厄讖其文云三綂
是為元歲元歲之閠隂陽災初入元百六陽
九次三百七十四隂九次四百八十陽九次
七百二十隂七次七百二十陽七次六百隂
五次六百陽五次四百八十隂三次四百八
十陽三凡四千六百一十七歲與一元終經
歲四千五百六十災歲五十七
易稽覽圖
通志七卷(通考三卷)
佚
陳振孫曰與上易緯前三卷相出入而詳略不同
祝泌曰稽覽圖首中孚而復次之秪六十四卦故取
震離兌坎直二十四氣而以六十卦三百六十爻各
直一日
黃震曰緯雖非正書然出漢世此書言至今大唐上
元二年乙亥卦起中孚不知何人作也書有推天元
甲子之術推易天地人之元術皆墮小數不足留情
其曰癸巳元年一百九十萬八千八百五十三歲乃
加太初元年殆誣誕耳惟其謂六日八十分之七注
云一卦七分此為京房卦法則明至每候言災異之
應恐亦未必然
孫瑴曰此主節候徵應倚卦立言
按稽覽圖文地有險易故風有遲疾雖太平
之政猶有不能均同也惟政平均風乃不鳴
條雨不破塊其辭若出漢以後人語
易是類謀(或作筮謀類)
鄭&KR0975;注通考一卷
佚
孫㲄曰書有致其譎以導其庸者此篇是也
按類書所引是𩔖謀文有云斗機絶綱玉衡
撥攝提亡五星合狼弧張晝視無日虹蜺煌
煌夜視無月彗孛將將當藏者出當出者藏
太山失金雞西岳亡玉羊天卑地高雷讙虹
行星晝奔蜺夜光上無乾下無常天昧昧履
踐冰民衣霧主吸霜閒可倚杵於何藏不知
冬不知夏不見父不見兄望之漠漠視之茫
茫羣黨假威坐玉牀通篇純作韻語正復古
致錯落孫樵大明宮紀夢文疑本此
易辨終備(終或作中)
通考一卷
佚
按史記正義引中備文云孔子正月為商瞿
筮曰瞿當有五丈夫子子貢曰何以知之子
曰卦遇大畜艮之二世九二甲寅木為世九
五景子水為應陽爻五應有五子蓋唐初其
書尚存
易通卦驗
通考二卷
佚
馮椅曰館閣本通卦驗有云正其本而萬物理失之
毫釐差以千里漢儒引之作君子正其始萬物理差
之毫釐謬以千里程可久曰此緯書通卦驗之文也
與館閣本其文特小異爾
黃震曰卦驗有於七經於河洛之目於理無所考而
亦矯孔子為之辭首曰太皇之先與耀合元精五帝
期以序七神此不過為無所考以相欺大率為卦氣
發然僻書耳
楊慎曰唐邵諤著望氣經多引易通卦驗春秋感精
符
孫㲄曰古今歷法載晷影之數互有參差考之通卦
驗更為悉備蓋以晷影候病戹通於内經五運六氣
矣
按通卦驗大都占候之辭其占雲曰冬至初
陽雲如樹木立春如積水春分如白鵠榖雨
如連蓋立夏如赤珠夏至如水波大暑雲出
南黃北蒼立秋濁隂雲出如赤繒寒露如冠
纓霜降上如羊下如磐石杜氏編珠引之
又占風曰冬至廣莫風至誅有罪斷大刑立
春條風至赦小罪出稽留春分明庶風至正
封疆修田疇立夏清明風至出幣帛禮諸侯
夏至景風至拜大將封有功立秋凉風至報
土功祀四鄉秋分閶闔風至解懸垂琴瑟不
張立冬不周風至修宮室完邊城八風以時
則隂陽正治道成萬物得以育生王者當順
八風行八政當八卦也又占日晷曰冬至晷
長丈三尺春分晷長七尺三寸四分夏至晷
長尺有四寸八分秋分晷長二寸四分冬至
日樹八尺之表日中視其晷晷如度者則歲
美人民和順晷不如度者則歲惡人民多訛
言政令不平晷進則水晷退則旱大平御覽
引之
又顔氏家訓陸氏釋文引其文俱題曰易通
卦驗玄圖通或作綂
易通綂圖
佚
按太平御覽引其文云日春行東方青道曰
東陸夏行南方赤道曰南陸秋行西方白道
曰西陸冬行北方黑道曰北陸
易坤靈圖
通考一卷
佚
孫㲄曰此蓋配乾鑿度而名篇
按至德之萌日月若聫璧五星若貫珠此坤
靈圖文也
易卦氣圖
佚
張行成曰揚子雲太玄其法本於易緯卦氣圖卦氣
圖之用出於孟喜章句
易元命包
佚
乾鑿度曰有稽命圖而後有墳文而後有八文而後
有元命包
易萌氣樞
佚
按晉書五行志引之文曰人君不好士走馬
被文繡犬狼食人食則有六畜談言
易歷
佚
按乾坤鑿度引易歷文云陽紀天心鄭康成
注曰孔子以歷說易名曰象今易象四篇是
紀古說又易歷文云别序聖人題錄興亡州
土名號姓輔叐符鄭注曰言孔子將此應之
而作讖三十六卷
易運期
佚
按魏志云鬼在山禾女連王太下又云言居
東西有午兩日並光主友為輔
易内戒
佚
右見抱朴子微旨篇
易狀圖
一卷
佚
右見張彦遠名畫記當亦緯書也
乾元序制記
通考一卷
佚
陳振孫曰其間推隂陽卦直至唐元和中蓋後世術
士所附益也按七緯之名無乾元序制記
易傳太初篇
佚
按易傳太初篇蔡邕明堂論引之文曰太子
旦入東學晝入南學暮入西學在中央曰太
學天子之所自學也當亦是緯書
經義考卷二百六十三
