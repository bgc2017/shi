經義考卷二百七十一
翰林院檢討朱彝尊撰
擬經(四)
邵子(雍)皇極經世書
通考十二卷
存
晁公武曰皇朝邵雍堯夫撰雍隱居博學尤精於易
世謂其能窮作易之本原前知來物其始學之時睡不
施枕者三十年此書以元經會以會運經以運經世起於
堯即位之元年甲辰終於周顯德六年己未編年紀
興亡治亂之事以符其學後又有繫述叙篇其子伯
温解
張行成曰以元經會者以十二萬九千六百年為元
則以十二會每會一萬八百為月三百六十運為日
四千三百二十世為時十二萬九千六百年為分此
天之數也起於一而終於十六變同人二萬八千兆
之數則於掛一圖中用四爻直一運凡二百五十六
卦中有閏存焉若三百六十運則實用二百四十卦
尚有十六卦則管二十四運之閏散於二十四氣之
首故掛一圖合管三百八十四運而二十四運為閏
也其直日之實文則為用數即奇耦卦分進退以直
四千三百二十世矣
陳振孫曰其學出於李之才挺之之才受之穆修伯
長修受之种放明逸放受之陳摶蓋數學也曰元會
運世以元經會以會經運以運經世自帝堯至於五代天
下離合治亂興廢得失邪正之迹以天時而驗人事以人
事而騐天時以隂陽剛柔窮聲音律吕以窮萬物之數
末二卷論所以為書之意窮日月星辰飛走動植之數以
盡天地萬物之理述皇帝王霸之事以明大中至正之道書謂
之皇極經世篇謂之觀物凡六十二篇其子伯温為
之叙系具載先天後天變卦反對諸圖又為易學辨
惑一篇叙傳授本末眞偽然世之能明其學者蓋鮮
焉
朱子曰易是卜筮之書皇極經世是推步之書經世
以十二辟卦管十二會棚定時節却就中推吉凶消
長其書與易自不相干只是加一倍推將去
蔡沈曰以數為象則奇零而無用太玄是也以象為
數則多耦而難通經世是也
王應麟曰皇極經世十卷以元經會以會經運以運
經世天者日月星辰隂陽也地者水火土石剛柔也
變者暑寒晝夜化者雨風露雷感者性情形體應者
走飛草木人目鼻耳口物聲色氣味事皇帝王覇體
用也業易詩書春秋心迹也天開於子地闢於丑人
生於寅孔子贊易自羲軒而下祖三皇也序書自堯
舜而下宗五帝也刪詩自文武而下子三王也修春
秋自桓文而下孫五霸也一元之運始於日甲月子
星甲辰子自開闢以來推其年數雍得之於李挺之
挺之得於穆伯長自天地運化隂陽消長皆以數推
之以窮萬物之變程伯淳謂加一倍法其書以日月
星辰水火土石盡天地之體用以暑寒晝夜雨風露
雷盡天地之變化以性情形體走飛草木盡萬物之
感應以元會運世歲月日辰盡天地之終始以皇帝
王霸易詩書春秋盡聖賢之事業易用九六經世用
十十二一元綂十二會十二會綂三十運三十運綂
十二世一世綂三十年一年綂十二月一月綂三十
日是十二與三十迭為用也
祝泌曰經世書六卷曰元經會會經運運經世其下
四卷以律吕聲音之變觀萬物不名經會經運而曰
經世憂世變也其書有總一書之卷目有分篇旨之
卷目元經會十二篇會經運十二篇運經世十篇凡
三十四篇律吕聲音之變化十六篇内篇十二篇此
康節分篇之卷數各分次第也康節慮其書之未有
綂也復以觀物篇通一部之數而繫之以總其書六
十二篇又有外篇二不以觀物繫之書實六十四篇
也又曰康節先生以皇極圓圖觀天觀地觀歴世
之泰否以皇極方圖觀動物觀植物觀運用之物
又曰易以占為神極以算為智占者聽圓變之蓍以
求將見之象算者布一定之卦以御無窮之數占則
取驗於天神之研幾也算則斷在人智之極深也神
以知來而未嘗不藏往智以藏往而未始不知來惟
易之與極其旨若相似而致用實不同易與極之八
卦名同而位殊爻同而旨異位之殊今先天後天之
圖可識矣旨之異則易之乾為天為金而極則為日
為暑之類也易之坤為地為土而極則為水為雨之
類也易之震為雷為木而極則為辰為夜也易之巽
為風為木而極則為石為雷也坎為水為月者易也
極則為土為露矣離為火為日者易也極則為星為
晝矣艮為山而今為火為風兑為澤而今為月為寒
矣自是充之非惟八卦取象之異於易而吉凶悔吝
亦大不同愚謂極只取伏羲卦畫不用文王周孔之
辭故其作用之不同固無怪其然矣
俞邦翰曰邵子經世凡古今治迹只憑一定之卦以
推步動植事物則隨時取聲音數以求卦而占測也
查伯復曰康節經世書本先天方圓圖
王申子曰邵康節經世書程明道以為加倍法是也
謂一生二二生四四生八八生十六十六生三十二
三十二生六十四由是推而為萬物之數皆純乎用
耦而無奇其為元會運世也則以日經日為元之元
其數一謂日甲之數一也以日經月為元之會其數
十二謂月之數十二也以日經星為元之運其數三
百六十謂日之數三百六十也以日經辰為元之世
其數四千三百二十謂時之數四千三百二十也是
日為元月為會星為運辰為世也一元象一年十二
會象十二月三百六十運象三百六十日四千三百
二十世象四千三百二十時此一元之經即一年之
數也一世三十年是為一十二萬九千六百年自元
之元更相變而至於辰之元自元之辰更相變而至
於辰之辰故名經世著一元之數使人引而伸之終
而復始起帝堯甲辰終顯德己未紀世之治亂以符
其說故自顯德後人皆可以續之易之道不止於是
故不免謂之數學此愚所以於古今說易七百餘家
之中獨取周子太極圖以附天地及四聖人之易為
六易者此也
何瑭曰邵子元會運世之分無所依據先儒已有議
其失者其論天以日月星辰變而為寒暑晝夜地以
水火土石化而為雨露風雷此其書之大指也自今
觀之寒暑晝夜皆天於日月星辰何有焉風為天所
變雷為火所變雨露皆水所變其理甚明少思則得
之矣火為風石為雷土為露豈不牽強之甚哉且其
取象乾不為天而為日離不為日而為星坤反為水
坎反為土與伏羲之易象大異乃自謂其學出於伏
羲之先天圖吾不知其說也
詹景鳳曰皇極經世以擬易也其元會運世六卷凡
三十四篇如易有上經聲音律吕四卷凡十六篇如
易有下經觀物十二篇則暢二數之義如易有繫辭
王弘撰曰邵子經世之書本於易嘗欲傳程子程子
不學而當時之欲學者邵子又不許蓋未易言也
黃宗炎曰邵堯夫撰皇極經世十二卷以謂天地之
氣化隂陽之消息皆可以數推之其理其數咸本於
易噫此何說也其所稱元會運世實效揚雄之方州
部家也揚以地言邵以時言也其所稱元數一會數
十二運數三百六十世數四千三百二十亦準太玄
之三方九州二十七部八十一家也至於一元十二
會三百六十運四千三百二十世一世三十年是為
一十二萬九千六百年以至無窮無盡則又近於釋
氏之劫數夫易之變化不可測者以其無方無體也
隨在隨時隨象隨占稗經之値年値日已屬愚夫愚
婦之見而况於欲取一十二萬九千六百年之天下
排而按之籌而計之以為定數則天地隂陽眞磈然
蠢動絶無靈異之物矣其起帝堯甲辰至後周顯德
六年己未編年以紀治亂興亡之事以驗其說無論
其傅會誣妄即使若合符節獨不思帝堯甲辰至顯
德己未僅僅四千年耳視一元之數不啻杯水之在
江河惡得以杯水之在鼎烹而指江河之可吸盡也
此亦不攻而自破者矣大傳曰其稱名也小其取類
也大其言曲而中其事肆而隱皇極經世則一一與
之相反蓋稱名也大取類也小言直而誕事儉而顯
使潔靜精微之學化為麤鄙狂妄之窟矣學者其毋
耳食焉
王庭曰程子言堯夫於儒術未見所得上蔡亦言堯
夫所學與聖門不同如皇極一書以天之日月星辰
配寒暑晝夜性情形體以地之風雨露雷配水火土
石飛走草木大是牽強不合然人不敢議者以其占
驗神也
按皇極經世一書明初編性理大全與通書
正蒙並列崇禎閒帝幸太學議禮者欲躋周
程張朱於七十子之上康節亦與焉然五行
為洪範九疇之首傳稱天生五材廢一不可
康節乃去木金而益之以石是威侮五行也
庶徵為洪範九疇之八書稱五者來備各以
其叙康節乃去暘燠寒而易之以露雷是一
極無凶也五官去心則不成大人矣五經去
禮則無以别於禽獸矣不知諸儒何故而神
明其說爭推演之此蒙之所不識也
又按康節之水火土石仿諸佛氏之地水火
風也色聲氣味取諸佛氏之色聲香味也遇
數之五率去其一若夫天有五星地有五服
五溝五塗人有五藏教有五典五禮祭有五
祀目有五色耳有五音口有五味鼻有五臭
手有五指繪有五章律有五度五量五權五
則康節亦安能悉為減損其說亦窒而不可
通矣
王氏(豫)皇極書體要
佚
張鉉金陵新志曰建昌南城人廖應淮好異端之學
游俠江湖客臨安疏丁大全誤國狀大全中以法配
漢陽軍荷校出都說禍福多中抵漢陽遇蜀道士杜
可大於漢江濱謂曰子非廖應淮邪予待子久矣因
言邵堯夫以先天學授王天悦天悦死葬未百年而
吳曦叛盗掘其冢得皇極書體要一篇内外觀物數
十篇予賄盗得之數當授子為之請於郡將脱軍籍
館諸道院盡教以冢中書其算由聲音起年餘乃别
應淮復之臨安市大衍數夜沽酒痛飲大叫曰天非
宋天地非宋地矣歌曰禽聲兮啾啾草色兮幽幽風
&KR1572;&KR1572;兮火怒泉殷殷兮血流屋將焚兮燕呢喃而未
已鼎漸沸兮蝨婆娑其不休歸去來兮不歸兮焉求
宋亡後四年病死處州學
張氏(行成)皇極經世索隱
一卷
未見
邵氏(伯温)皇極經世内外篇解
未見
楊時喬曰伯温學宗家傳篇解得父精意出處皆當
張氏(栻)經世紀年
通考二卷
未見
栻自序曰太史遷作十二國世表始紀甲子起於成
周共和庚申之歲庚申而上則莫紀焉歴代浸遠其
事雜見於諸書靡適折衷則亦傳疑而已本朝嘉祐
中康節邵先生雍出於河南窮往知來精極於數作
皇極經世書上稽唐堯受命甲辰之元為編年譜如
去外丙仲壬之紀康節以數知之乃合於尚書成湯
既殁太甲元年之說成湯之後蓋實傳孫孟子所說
特以太丁未立而卒方是時外丙生二年仲壬生四
年耳又正武王代商之年蓋武王嗣位十一年矣故
書序稱十有一年而復稱十有三年者字之誤也是
類皆自史遷以來傳習之謬一旦使學者曉然得其
眞萬世不可改者也某不自揆輒因先生之歴考自
堯甲辰至皇上乾道改元之歲凡三千五百二十有
二年列為六圖命之曰經世紀年以便觀覽閒有鄙
見則因而明之其大節目有六如孟子謂堯舜三年
之喪畢舜禹避堯舜之子而天下歸之然後踐天子
位此乃見帝王奉天命之大旨其可闇而弗彰故於
甲申書服堯之喪乙酉書踐位之實丙戌書元載格
于文祖自乙酉至丁巳是踐位三十有三載也則書
薦禹於天與尚書命禹之辭合自丁巳至癸酉是薦
禹十有七年也與孟子之說合於禹受命之際書法
亦然然而書稱舜在位五十載陟方乃死則是史官
自堯崩之明年通數之耳夏后相二十有八載寒浞
弑相明年少康始生於有仍氏凡四十年而後祀夏
配天不失舊物寒浞豈可使閒有夏之綂故缺此四
十載不書獨書少康出處而紀元載於復國之歲以
見少康四十年經營宗祀絶而復續足以為萬代中
興之冠冕於新莽之簒缺其年亦足以表光武之中
興也漢吕太后稱制既不得係年而所立他人子名
為少帝者又安得承綂故復缺此數年獨書曰吕太
后臨朝稱制亦范太史祖禹係嗣聖紀年之意也漢
獻之末曹丕雖稱帝而昭烈以正義立於蜀不改漢
號則漢綂烏得為絶故獻帝之後即係昭烈年號書
曰蜀漢迨後主亡國而始係魏凡此皆節目之大者
妄意明微扶正不自知其愚也其他如夏以上稱載
商稱祀周始稱年皆考之書可見而周書洪範獨稱
祀者是武王不欲臣箕子尚存商立箕子之志也由
魏以降南北分裂如元魏北齊後周皆夷狄也故綂
獨係於江南五代迭揉則都中原者不得不係之
陳振孫曰侍講廣漢張栻敬夫撰用皇極經世譜編
有所發明則著之其言邵氏以數推知去外丙仲壬
之年乃合於尚書成湯既没太甲元年之說今按孔
氏正義正謂劉歆班固不見古文謬從史記而張衡
通載乃云以紀年推之外丙仲壬合於歲次尚書殘
闕而正義之說誤蓋三代而上帝王歴年遠而難考
類如此劉道原所謂疑年者也
馬廷鸞曰愚按張氏本皇極經世書作經世紀年圖
愚之所述蓋亦本此然嘗疑堯之前標甲子者六而
不載世代與事迹意者黃帝命大撓作甲子則甲子
紀年自黃帝始以前無甲子則亦不可得而書也
王應麟曰栻因經世之歴攷自堯甲辰至乾道改元
之歲凡三千五百二十二年列為六圖曰經世紀年
蔡氏(元定)皇極經世指要
三卷
存
元定自序曰龍馬負圖伏羲因之以畫八卦重之為
六十四卦初未有文字但陽奇隂偶卦畫次序而已
今世所傳伏羲八卦圖以圓函方者是也康節曰上
古聖人皆有易但作用不同今之易文王之易也故
謂之周易若然則所謂三易者皆本於伏羲之圖而
取象繫辭以定吉凶者名不同耳連山首艮歸藏首
坤周易首乾連山歸藏雖不傳意其作用必與周易
大異然作用雖異其為道則同一太極也皇極經世
之書命數定象自為一家古所未有學者所未見然
亦皆出於伏羲卦畫奇偶之序其為道則亦同一太
極也今以伏羲卦圖列之於前而以皇極經世疏之
於後則大略可見矣
朱子曰康節書固好季通推得來又甚縝密
王弘撰曰邵子之學當時惟傳王天悦而後之得其
傳者無過蔡氏
周氏(奭)經世節要
未見
朱氏(中)經世補遺
佚
丘氏(富國)經世補遺
三卷
未見
祝氏(泌)皇極經世書鈐
十二卷
存
泌自序曰易繫曰天生神物聖人則之天地變化聖
人效之天垂象見吉凶聖人象之河出圖洛出書聖
人則之制法垂教祖道鈎玄是極也先高厚而肇始
運萬有而不遺推其動靜得兩儀之本沿其始交得
四象之元循其變化識卦位之分得河圖洛書而證
其擬議形容之實傳十四圖而悟布卦用卦之旨今
探賾索隱儻不明其所由肇是康節之學且入於術
矣不揣其本而齊其末可乎粤疏造物之圖達於取
卦之妙而後備列先天之所由運行動植之所以感
應而要之以折衷之法庶幾覽者由門及序升堂入
室識其條貫是編也尚少禆好古博雅之君子若鄭
夬所謂泄天之藴豈無禍福不可謂之知言今但虞
絶學之無傳亦何暇㚄跋乎禍福之閒哉世有覺者
幸相與發明之端平乙未
楊時喬曰泌以邵子意注經世蓋多折衷於伯温曲
詳其辭
吳任臣曰泌字涇甫鄱陽人自稱觀物老人
馬氏(廷鸞)皇極觀物外篇解
佚
方氏(回)皇極經世攷
佚
鄭氏(松)皇極經世書續
未見
江西通志鄭松字特立亦名復樂安人三預進士貢
不第以邵子經世書止於周顯德乃自庚申宋興至
甲午金亡續二百七十五年於邵子所紀三千三百
一十六年閒頗有更定書法視昔尤謹論國綂絶續
離合謂興國無所承亡國無所授者各為系漢魏晉
宋齊梁陳為一系魏齊周隋唐梁唐晉漢周為一系
遼金元為一系松入元隱居布水谷
耶律氏(楚材)皇極經世義
未見
杜氏(瑛)皇極引用
八卷
佚
皇極疑事
四卷
佚
極學
十卷
佚
蔡氏(仁)皇極經世衍數
一百五十四卷
未見
張萱曰元至元中饒州布衣蔡仁和仲撰前集五十
五卷因張行成祝涇甫之書復考訂以成帙編卦各
有圖圖各有說後集五十三卷因蔡季通續正邵氏
歷數衍其數紬發其義條陳其類例凡古今證應皆
備載焉内闕十五卷至十八卷别集十五卷續集十
六卷皆卦變爻象及揲蓍之說支集十五卷又因麻
衣道人心法而衍之皆占卜書也
齊氏(履謙)經世書義式
佚
經世外篇微旨
一卷
佚
安氏(熙)續皇極經世書
佚
徐氏(驤)皇極經世發微
佚
徽州府志徐驤字伯冀婺源人學於程直方深造邵
氏之學
朱氏(本)皇極經世解
存
黃虞稷曰本字致其豐城人元福州路儒學提舉明
初以賢良召至京固辭安置和州後放歸卒
朱氏(隱老)皇極經世書解
十八卷
存
隱老自序曰先天之學心學也本無文字然而非有
文字則亦無以驗其所學之為何如矣翼之十也夫
子之所以教也其自十翼以上有出自於周公者焉
繫於爻者是也有出自於文王者焉繫於卦者是也
教之所興止是已乎未也其自二繫以上有出自於
羲皇者焉自一奇以至於百九十二奇自一耦以至
於百九十二耦凡著焉而有象滋焉而有數者皆是
也不啻足矣雖然求之天地則又有未畫之易存焉
自無畫而有畫則羲皇是也自無言而有言則文王
周公孔子是也既已有言矣可得無言乎此邵子之
書所以有作也然其言自為一家驟而觀之有莫知
其所以然者予病之久矣童而習之乃至於白髮紛
如也若有得焉上下古今跋涉經史凡邵子之所不
甚致意者皆以管窺之所及妄是非而折衷焉若夫
邵子之所自為說者深也而淺言之遠也而近言之
源也而姑述其流本也而姑述其末非能造乎其極
也而亦以書說為言此無他自海外而來者必重三
譯然後可達於中國夫自學者而言其於道也何啻
由海外而望中國也哉得吾說而讀之譬之一譯雖
未至於再譯三譯然自是而每一進焉不患乎不造
其極矣且夫寵榮聲利人之所奔而赴焉者也已得
則夸未得則毗及其既得而復失則又悵然而悲不
能自遣於其懷未深於道者也然而從事於斯恍不
知得之為在彼歟失之為在此歟此與彼不相及也
雖然極天下之紛華不足以戰吾道戰則吾道其勝
矣夫然故悲莫足悲喜莫足喜付得失於兩忘則庶
幾其心無所累者歟噫先天之學未易言也姑以其
心言之即文字而泥焉者非也離文字而塊焉者亦
非也吾以文字洗吾之心焉則夫文字也者有之未
必為非無之未必為是此吾所以因是書而為是說
也
黃虞稷曰隱老字子方號灊峯明大學士朱善之父
劉氏(誠)補注皇極經世
未見
周氏(瑛)皇極經世管鑰
未見
黃虞稷曰瑛字梁石别字翠渠又號蒙中子莆田人
成化己丑進士歴四川右布政使
楊氏(廉)皇極經世啓鑰
未見
倪氏(復)皇極經世通解
未見
童氏(品)皇極經世書内篇注
未見
黃氏(畿)皇極經世書傳
八卷
存
畿自序曰夫有畫無言庖犧之易也彖後斯有言矣
予欲無言象帝之先故曰四時行焉百物生焉天道
變化道之顯也鳳鳥不至河不出圖天地否塞道之
晦也立象盡意而律吕聲音豈能外哉自畫前觀之
太極分二先得一為一以綂四時後得一為二以奠
四維加倍則一與十二相乘終於六十皇極之心天
地之心也兩倍為四元會運世以彌綸耳天下之物
管是矣故夫仰則觀物於天日月星辰也俯則觀法
於地水火土石也近取諸身性情形體也遠取諸物
走飛草木也幽明之故死生之說鬼神之情狀其一
動一靜之間乎是窮理之事也三皇象春五帝象夏
三王象秋五霸象冬與天地相似而道濟天下矣贊
易以祖三皇序書以宗五帝刪詩以子三王修春秋
以孫五霸㫄行不流而樂天安土矣是盡性之事也
生長收藏以盡物一元猶一日也化教勸率以盡民
古今猶旦暮也權變事業其神用矣乎故曰範圍天
地之化而不過曲成萬物而不遺通乎晝夜之道而
知故神無方而易無體是至命之事也昊天四府而
隂陽以升降焉聖人四府而禮樂以汙隆焉歷居陽
治隂而象數以禮行焉律居隂治陽而聲音以樂和
焉故河出圖則天數五地數五象數也鳳鳥至則雄
鳴六雌鳴六律吕也倍而四之皆以為用焉天道之
用隂始乎陽矣地道之用柔成乎剛矣先天之用圓
唱乎方矣皇極之用羲兼乎皇矣歷以藏閏乾坤坎
離所以不用也律以顯閏日星水土所以必用也邵
子之學其仲尼之學乎仲尼之道其庖羲之道乎邵
伯温子也不能受之於父張㟭王豫徒也不能盡之
於師而牛無邪張行成祝泌廖應淮朱隱老五家臆
鑿紛如不有九六之鍵曷啓乾坤之門乎畿也不揣
固陋為管窺十有三篇以訂之而日加注釋以為之
傳凡八卷云弘治甲子
子佐序曰皇極經世本有全書先君得之道藏手自
錄之今性理所載乃蔡西山指要非其全也祝泌氏
鈐以泰為元六十四卦皆用四爻與邵子異矣廖應
淮玄玄集從之惟朱隱老始宗本旨為之說然未盡
也先君自成化乙巳隱居粤州草堂潛心内外篇會
意先天圖垂二十年始悟氣以六變體以四分用九
則三十六宫用六則二十四閏聲音律吕圓唱方和
而後乾坤坎離用焉天地萬物之理貫於一矣乃著
管窺以闢之凡所注釋有未備者佐附以膚見其推
步也年月日時分杪晝夜進退積成一元消長則命
算工補其闕焉於戲此窮理盡性至命之學也世以
術數少之觀於先君所叙則可見矣嘉靖壬子七月
劉煒後序曰嘗謂伏羲先天一圖乃天命之流行不
已者也子邵子獨得其妙元會運世綂於心為太極
可謂從其大體者已世儒不得其門而入偕圖立說
而謂天地人物皆起於泰年月日時皆起於升可謂
雜亂本旨矣粤州子黃子一以先天圖為主豈非因
聖言而會其意者乎書未及成吾師泰泉先生緒而
成之嘗論其大原曰先天八卦本洛書之位數後天
八卦因河圖之生成蓋水木相生自地而天火金相
克自天而地天變隂陽則不易地化剛柔則可易故
書之戴九肩四九太陽之數也不易為乾四太隂之
位也不易為兌左三足八三少陽之位也不易為離
八少隂之數也不易為震履一足六一太陽之位也
易太柔為坤六太隂之數也易太剛為艮右七肩二
七少陽之數也易少柔為坎二少隂之位也易少剛
為巽兩儀變化四象對待故曰天地定位山澤通氣
雷風相薄水火不相射圓圖以之乾降三陽交坤於
北而坤索之得一陽而成三男氣合於西北順至東
北而為泰坤升三隂交乾於南而乾索之得一隂而
成三女氣合於東南逆至西南而為否故圖之地八
震雷反易艮也天三離火上通震也地四兌澤反易
巽也天九乾交坤中離也地二隂入陽下坤也天七
坎水下塞兌也地六陽止隂上乾也天一坤交乾中
坎也五氣順布四時流行故曰帝出乎震齊乎巽相
見乎離致役乎坤說言乎兌戰乎乾勞乎坎成言乎
艮方圖以之可以補先天之所未備而弗之補者蓋
愼之也至於天聲地音張行成之通變祝泌之皇極
鈐皆祖胡僧三十六字母以切求翻如同徒紅切本
定字母以聲紅為乾卦以音徒為升卦而不知天聲
下唱地之用音地音上和天之用聲已有二百六十
四字母矣乾升起算於定字母何所預乎是舍夏用
夷指鹿為馬取鮑魚以混粱肉也且先生亦嘗合内
八轉外八轉為十六韻如東通為農烏呼胡虞之類
各以宫商角徵羽調之可以盡天下之字音見諸樂
典亦不附此正以等音與皇極字母本不相蒙故爾
大都先天之學失傳二家億度皆以獄吏牛無邪所
傳諸圖為宗及祝泌之書盛行世之講此學者牽於
舊習仍其謬說而牢不可破矣環中天命之精微既
已不知學至大人如子邵子内外篇亦皆相反乃視
獄吏所傳如伏羲然噫南史載京口有嗜痂之士文
選稱海畔有逐臭之夫豈不相類哉觀於此書則先
天復明於世矣故曰君子有三畏畏天命畏大人畏
聖人之言彼文饒子涇烏足以知此哉有志於皇極
者盍自省諸煒是以申言於簡末嘉靖甲寅季春
余氏(本)皇極經世觀物外篇釋義
四卷
存
本自序曰數之淪於術久矣逮邵子始反於理其說
悉本之易先天圖精深&KR0975;微妙及天人之際惜其學
不傳閒有能道之者多彼此異同不能盡合蓋得其
一二㫄取之他書以附足其說也竟未審孰為眞傳
本學於此已逾一紀深維觀物外篇出自其門人所
紀疑得其眞其起例祕訣雖未盡具然大要不外是
矣惜紛亂無緒張文饒吳草廬雖嘗挍正尚多脱誤
本不揣重加考定遂條為之解藏之巾笥以備觀覽
然亦未審果能得邵子之傳否也嘉靖改元春三月
杜思序曰余南湖先生精於性理之學正蒙皇極經
世律吕新書俱有注釋正蒙集解坊閒梓行久矣皇
極經世解予髫齔時曾手錄以藏於家壬戌冬承乏
青郡見東庫壁隅書板&KR0869;有百餘取而閱之乃觀物
外篇釋義先生督學東省時命郡守挍刻以分授諸
生者也閱歲未久守者忽焉循至腐缺漫漶意欲挍
補而役役吏牘未遑也甲子夏懷庭秦公以秉憲至
坊刻板在郡適纂郡志訖工併命補刻以成全書乃
覓侍御周海莊家完本挍而補之昔程子觀皇極數
以為加一倍法邵子服其妙悟精識欲以其學授之
而辭以未暇學遂不傳先生獨於數百年之後精思
妙契會悟㫄通裒集諸家注釋纂彙成編其師授固
有所自而學者能因其書而求之則於邵子數法之
妙思過半矣嘉靖乙丑
黃國俊跋曰南湖先生邃於易學多所著述先生仲
嗣九正與予筆研交得縱觀之惜其猶有未傳者乙
丑計偕乞恩署昌樂教事郡侯杜公語及先生釋義
已梓於郡堂但歲久腐闕爰命挍之補刻完帙以嘉
惠四方先生諱本字子華正德辛未進士第二人世
居月湖時人稱為南湖先生守愚子其别號云
鍾氏(芳)皇極經世圖纂
未見
貢氏(珊)皇極解
未見
葉氏(良佩)皇極經世集解
未見
吕氏(賢)皇極經世解
未見
周氏(正)皇極經緯
未見
黃虞稷曰淮安大河衛指揮僉事周正撰
余氏(嘉謨)皇極經世書注
未見
張氏(芝初)經世續卦
佚
楊廉表墓曰君諱芝初字廷芳歙縣人弘治丙辰進
士除南大理評事歴官湖廣按察副使
張氏(敔)皇極經世聲音譜
未見
吳氏(珫)皇極經世鈐解
未見
長興縣志吳珫字汝琇精邵子之學以布衣祀鄉賢
詹氏(景鳳)經世略意
二卷
存
陳氏(藎謨)皇極圖韻
一卷
存
藎謨自序曰皇極圖韻者從康節先生皇極經世聲
音倡和之說而推衍之者也聲音者經世所載之一
端又指聲之可據該色臭味之無窮而以律吕之數
窮動植飛走之數也先生之子伯温有曰皇極經世
之所以為書窮日月星辰飛走動植之數以盡天地
萬物之理述皇帝王霸之事以明大中至正之道隂
陽之消長古今之治亂較然可見矣其書宏奥志在
研探初於律吕聲音稍闚藩落乃知聲音之道原本
天地發之萬物而最靈於人五聲以察治忽六義即
具諧聲以通神明以類萬物至於風土既殊呼吸亦
異正聲正音繁然莫定此邵子倡和之說所為大有
關於世教也第立法深微解悟或鮮不揣愚謬撰述
兹編闡其幽玄銓其遺複條舉源委之圖五十有八
審定河洛之韻三十有六冀韻學若網在綱學者得
門而入云爾
郁氏(文初)皇極經世抄
一卷
存
名氏皇極經世書類要
十卷
存
經義考卷二百七十一
