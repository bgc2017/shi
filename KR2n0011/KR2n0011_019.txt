經義考卷十九
翰林院檢討朱彝尊撰
易(十八)
周子(惇頥)易通(即通書)
一卷
佚
東都事略周惇頥字茂叔舂陵人以蔭為將作監主
簿調南安軍司理參軍後通判永州擢廣南東路轉
運判官移提點刑獄以病求知南康軍病劇上南康
印分司南京惇頥酷愛廬阜買田其旁築室以居號
曰濓溪倡明道學著通書行於世
胡宏序曰通書四十章周子之所述也周子名惇頥
字茂叔舂陵人推其道學所自或曰傳太極圖於穆
修修傳先天圖於种放放傳於陳摶此殆其學之一
師歟非其至者也希夷先生有天下之願而卒與鳳
歌荷篠長往不來者伍於聖人無可無不可之道亦
似有未至者程明道先生嘗謂門弟子曰昔受學於
周子令尋仲尼顔子所樂者何事而明道先生自再
見周子吟風弄月以歸道學之士皆謂程顥氏續孟
子不傳之學則周子豈特為种穆之學而止者哉粤
若稽古孔子述三五之道立百王經世之法孟軻氏
闢楊墨推明孔子之澤以為萬世不斬人謂孟氏功
不在禹下今周子啓程氏弟子以不傳之妙其功盖
在孔孟之間矣人見其書之約也而不知其道之大
也見其文之質也而不知其義之精也見其言之淡
也而不知其味之長也顧愚何足以知之然服膺有
年矣試舉一二語為同志者起予之益乎患人以發
策决科榮身肥家希世取寵為事也則曰志伊尹之
所志患人以知識見聞為得而自畫不待價而自沽
也則曰學顔子之所學人有真能立伊尹之志修顔
子之學者然後知通書之言包括至大而聖門之事
業無窮矣故此一卷書皆發端以示人者宜其度越
諸子直與易書詩春秋語孟同流行乎天下是以叙
而藏之遇天下之善士又尚論前修而欲讀其書者
則傳焉
朱子跋曰通書者濓溪夫子之所作也夫子姓周氏
名惇頥字茂叔自少即以學行有聞於世而莫或知
其師傳之所自獨以河南兩程夫子嘗受學焉而得
孔孟不傳之正統則其淵源因可槩見然所以指夫
仲尼顔子之樂而發其吟風弄月之趣者亦不可得
而悉聞矣所著之書又多放失獨此一篇本號易通
與太極圖說並出程氏以傳於世而其為說實相表
裏大抵推一理二氣五行之分合以紀綱道體之精
微决道義文辭利禄之取舍以振起俗學之卑陋至
論所以入德之方經世之具又皆親切簡要不為空
言顧其宏綱大用既非秦漢以來諸儒所及而其條
理之密意味之深又非今世學者所能驟而窺也是
以程氏既歿而傳者鮮焉其知之者不過以為用意
高遠而己熹自蚤歲即幸得其遺編而伏讀之初盖
茫然不知其所謂而甚或不能以句壯歲獲遊延平
先生之門乃始得聞其說之一二比年以來潜玩既
久乃若粗有得焉雖其宏綱大用所不敢知然於其
章句文字之間則有以實見條理之愈密意味之愈
深而不我欺也顧自始讀以至於今歲月幾何倏焉
三紀慨前哲之益遠懼妙旨之無傳竊不自量輙為
注釋雖知凡近不足以發夫子之精藴然創建大義
以俟後之君子則萬一其庶幾焉
邵子(雍)古周易
八卷(宋志無見周易會通因革)
未見
宋史雍字堯夫河南人事北海李之才受河圖洛書
宓犧八卦六十四卦圖象探賾索隠妙悟神契玩心
高明以觀天地之運化隂陽之消長遠而古今世變
微而飛走草木之性情深造曲暢庶幾所謂不惑而
非依倣象類億則屢中者遂演宓犧先天之旨著書
十餘萬言行於世嘉祐詔求遺逸留守王拱辰以雍
應詔授將作監主簿復舉逸士補潁川團練推官皆
固辭乃受命竟稱疾不之官卒贈秘書省著作郎元
祐中賜諡康節
程子曰先生之學得之李挺之挺之得之穆伯長推
其源流遠有端緒今穆李之言及其行事槩可見矣
而先生純一不雜汪洋浩大乃其所自得者多
張㟭曰先生覃思於易經夜不設寝日不再食三年
而學以大成大名王豫天悦博逹之士尤長於易聞
先生之篤志愛而欲教之既與之語三日得所未聞
始大驚服卒舍其學而學焉北面而尊師之衛人乃
知先生之有道也
邵博曰古易卦爻一彖二象三文言四繫辭五說卦
六序卦七雜卦八其次序不相雜也予家藏大父手
寫百源易實古易也百源在蘇門山下康節讀書之
處
王炎曰邵氏之學長於古易夫文王之演易不專為
占筮用也靜而正心誠意動而開物成務易皆具焉
惟以占筮論之則古人如管輅郭璞關朗之徒足以
盡易之道矣不特邵氏能之也
魏了翁曰衆人以易觀易而滯於易先生以易觀心
而得於心其方圓圖皇極經世諸書消息隂陽之幾
貫融内外之分盖洙泗後絶學也
黃震曰易言天地定位者天尊而上地卑而下其位
一定而不可易易取其象於卦為乾坤凡二者為天
地之氣之統宗譬諸父母雖若無所施為實主宰乎
一家而居其尊者也山澤通氣者山澤一高一下水
脈灌輸而其氣實相通通之為言貫也易取其象於
卦為艮兑雷風相薄者雷風一迅一烈氣勢翕合而
其形實相薄薄之為言逼也易取其象於卦為震㢲
水火不相射者水火一寒一熱宜若相息滅而下然
上沸以成既濟之功乃不相射不相射者言不如射
者之相射(音石)害也易取其象於卦為坎離凡六者皆
天地之氣之為譬如六子迭相運用而悉出於父母
者也聖人設此章以釋八卦之義似不過如此而已
歴漢唐以至本朝伊洛諸儒未有外此而他為之說
者惟邵康節得陳希夷數學創為先天之圖移易卦
之離南坎北為乾南坤北曰此取易之天地定位也
然易曰離也者明也南方之卦也坎者水也正北方
之卦也則離南坎北經有明文矣天地定位於經未
嘗明言其為南北也何以知其此為先天之卦位言
徒以卦言位或彼或此猶固未可知今以事理之實
可見者考之則風一從南即盎然以温風一從北即
冷然以寒南方屬夏其熱如此北方屬冬其凍如此
離南坎北信乎其如今易經之言矣康節移之以位
乾坤將何所驗以為信耶康節既移乾坤於南北又
移艮以居西北移兌以居東南曰此取易之山澤通
氣也然易曰艮東北之卦也又曰兌正秋也則艮居
東北兌居正西經有明文矣若山澤通氣特言其通
氣而已於經未嘗明言艮為西北兌為東南也康節
何所考而指此為先天之卦位若以事理之實而考
之山必資乎澤澤必出乎山其氣相通無往不然豈
必卦位與之相對而後氣可相通耶康節既移東北
之艮於西北遂移震於東北而移㢲於西南曰取易
之雷風相薄也然易曰震東方也又曰㢲東南也則
震居東方㢲居東南經有明文矣若雷風相薄特言
其相薄而已於經未嘗明言震為東北㢲為西南也
康節何所考而指此為先天之卦位若以事理之實
考之震惟居正東㢲惟居東南逼近而合故言相薄
若遠而相對安得相薄而東北為寅時方正月又豈
雷發之時耶康節既移離坎之位以位乾坤乃移離
於正東移坎於正西曰取易之水火不相射也然南
方為離北方為坎經文萬世不磨水火不相射特言
其性相反而用則相資耳於經未嘗明言離為東方
之卦坎為西方之卦也康節又何所見而指此為先
天之卦位說者雖指火為日遂以離為東指水為月
遂以坎為西然按說卦先言離為火然後言離為日
獨言坎為水而未嘗言坎為月盖日乃太陽之精非
特可以離言月乃太隂之精非特可以坎言月雖隂
而其出必於東日雖陽而其沒必於西周流運轉晝
夜不停非若水火之定位於一方者比也又可借日
月以代水火為言耶易畫於伏羲演於文王繫於孔
子傳之天下萬世惟此一易而己未聞有先天後天
之分也雖曰未有天地已有此理然而作易始於伏
羲不言先天康節特托易以言數諸儒未有以此而
言易者也晦庵以理學集諸儒之大成原聖人因卜
筮而作易始兼以康節之說而詳之若據門人所錄
語類乃因康節之先天而反有疑於文王孔子之易
及有疑於伊川之易傳且有疑於易經此章八卦之
位然按晦庵先生答王子合書明言康節言伏羲卦
位近於穿鑿附會且當闕之以此槩彼門人所錄其
一時之言爾抑錄之者未必盡當時之真耶盖易所
言者道而康節所言先天者數也康節雖賢不先於
文王孔子也康節欲傳伊川以數學伊川堅不從則
不可以其數學而反疑伊川之易學又可知也學者
且當以晦庵親答王子合之言為正毋以門人記錄
晦庵之言為疑又曰邵子無易解不過觀物經世
先天圖又曰邵易不藐之為象數則憚其難知
董真卿曰邵子古周易八卷與晁氏說之本同
朱升曰邵子發明易之數而一動一靜之間天地人
之至妙邵子固以理而妙是數矣
王褘曰自周秦以來伏羲之圖鮮或傳授而淪落於
方技家孔子於繫辭說卦固嘗言之學者不察也邵
子始發揮之盖邵子得之李挺之挺之得之穆伯長
伯長得之陳希夷所謂先天之學也自先天之學明
人知有伏羲之易而學易者不斷自文王周公始矣
王廷相曰易雖有數聖人不論數而論理要諸盡人
事爾故曰得其義則易數在其中故邵子以數論天
地人物之變棄人為而尚定命以故後學論數紛紜
廢置人事别為異端害道大矣
楊慎曰易圖先天始於希夷後天續於康節盖康節
因孔子易傳難明因希夷之圖又作後天圖以示人
如周子因孔子易有太極一句而作太極圖朱子所
以不明言者因其出於希夷而諱之恐人疑其流於
神仙也
楊時喬曰希夷所傳諸圖舊秪存圖而已康節始以
圓者為天方者為地次序為横圖乃皆還之於易自
此而說卦自天尊地卑至天地定位諸書辭變象數
之學皆粲如指掌不然孰從而知所為位所為象數
哉
鄭氏(夬)周易傳
通考十三卷(讀書志玉海俱作十二卷宋志不列易傳别著時用書二十卷明用書九)
(卷易傳辭三卷易傳辭後語一卷)
佚
司馬光劄子曰伏見并州盂縣主簿鄭揚庭自少及
長研精易道譔著所傳成易測六卷不泥隂陽不涉
怪妄專用人事指明六爻求之等倫誠難多得臣不
敢蔽輙取進呈
沈括曰江南人鄭夬字揚庭曾為一書談易其間一
說曰乾坤大父母也復姤小父母也乾一變生復得
一陽坤一變生姤得一隂云云至乾六變生歸妹本
得三十二陽坤六變生漸本得三十二隂乾坤錯綜
隂陽各得三十二生六十四卦夬之為書皆荒唐之
論獨有此變卦之說未知其是非予後見兵部員外
郎秦玠論夬所談駭然曰何處得此法玠曰嘗遇一
異人授此歷數推往古興衰運歷無不皆驗嘗恨不
能盡其術西都邵雍亦知大略己能洞知吉凶之變
此人乃形之於書必有天譴此非世人所得聞也
邵伯温曰先君易學微妙玄深不肖所不得知也其
傳授本末則受易於李之才挺之挺之師穆修伯長
伯長師陳摶圖南先君之學雖有傳授而微妙變通
則其所自得也平時未嘗妄以語人惟大名王天悦
滎陽張子望嘗從學又皆蚤死秦玠鄭夬嘗欲從先
君學先君以玠頗好任數夬志在口耳多外慕皆不
之許玠嘗語夬以王天悦傳先君之學夬力求之天
悦不許天悦感疾且卒夬賂其僕於卧内竊得之遂
以為已學著易傳易測明範五經明用數書皆破碎
妄作穿鑿不根嘗以變卦圖示秦玠夬竊天悦書入
京師補國子監解試策問八卦次序夬以所得之說
對有司異之擢在優等既登第以所著書投贄公卿
之門後以贓罪竄秦謂必有天譴恐指此秦既知夬
竊書乃謂夬何處得此法又謂西都邵某聞大略近
乎自欺矣然謂得之異人盖指希夷而言也
晁公武曰姚嗣宗謂劉牧之學授之吳秘秘授之夬
邵雍言夬竊其學於王豫沈括亦言夬之學似雍云
吳仁傑曰鄭夬以序卦為文王六十四卦雜卦為伏
羲六十四卦其說非是
馬中錫曰夬著書談易變曰乾一變生復得一陽二
變生臨得二陽三變生泰得四陽四變生大壯得八
陽五變生夬得十六陽六變生歸妹得三十二陽坤
一變生姤得一隂二變生遯得二隂三變生否得四
隂四變生觀得八隂五變生剥得十六隂六變生歸
妹得三十二隂乾坤錯綜隂陽各三十二乾坤大父
母也復姤小父母也歸妹者歸宿之地也一時無人
解其旨獨秦玠者知之謂所親曰此天地之秘藏西
都邵雍稍知粗迹已能洞逹吉凶之變鄭君何敢筆
之於書當必有天譴吾因逹是動遭坎軻恐亦不久
於世矣已而鄭與秦果俱死此即焦延夀所謂四千
九十六卦者耶
張子(載)横渠易說
宋志十卷
存
東都事略張載字子厚長安人學古力行篤學好禮
為關中士人所宗世所謂横渠先生者也舉進士為
祁州司法參軍神宗召見除崇文檢書以疾求去築
室南山下敝衣疏食專精治學召還同知太常禮院
復以疾請歸道病卒
宋史先生之學以易為宗以中庸為體
晁公武曰載居横渠故以名書其解甚略繫辭差詳
程珌曰宋興百年名儒輩出胡安定得其義邵康節
得其數程明道伊川得其理周濓溪得其體張横渠
得其用然後易之道大明於天下
董真卿曰横渠易說三卷發明二程所未到處
吕柟曰横渠易說簡易精實於發經開物修身教人
甚切當為先生之書無疑竊謂易本為人事而作雖
歴四聖其究一揆非專說天以道隂陽也故孔子以
君子行此四德解乾元亨利貞示諸卦爻皆此例爾
今以質諸易說益篤信焉
楊時喬曰今本止六十四卦無繫辭實未全之書
王氏(安石)易解
宋志十四卷(通考作二十卷)
佚
晁公武曰王安石字介甫撫州臨川人慶歷三年進
士熙寧三年拜中書門下平章事七年罷明年再入
相九年罷卒諡文介甫三經義皆頒學宫獨易解自
謂少作未善不專以取士故紹聖後復有龔原耿南
仲注易三書偕行於場屋
楊時曰荆公於易只是理會文義未必心通易不比
他經須心通始得
黃震曰荆公釋易中字義甚詳卦名解始於剛柔始
交之屯展轉次第用序卦之法而論其次頗有牽強
處
顧氏(棠)周易義類
宋志三卷
佚
陳振孫曰叔思未詳何人序言先儒論說甚衆而其
旨未嘗不同卦爻或有不同而辭意未嘗不一各立
標目總而聚之
胡一桂曰周易義類三卷以先儒論易不同因取其
辭說同者分目而聚之凡九十五條
吳中人物志棠字叔思與張僅幾道皆為王安石門
下士安石作三經義僅棠與焉
沈氏(季長)周易新義
通志二卷
佚
長編紀事季長錢唐人王安石妹壻也判國子監
按曾氏元豐類藳有貴池縣主簿沈君夫人
元氏墓志子三人曰季長越州司法參軍
王氏(逄)易傳
通考十卷
未見
王安石作墓志曰逢字會之太平州當塗縣人以進
士起家權南雄州軍事判官留為國子監直講於書
無所不觀而尤喜易作易傳十卷乾德指說一卷復
書七卷名士大夫多善其書者
晁公武曰逢嘗為國子直講著易傳十卷其學宗王
弼
董真卿曰逢為王介甫客官國子直講易傳十卷宗
王弼
司馬(光)易說
宋志十卷(又三卷)
佚
晁公武曰司馬光君實陜州夏縣人初以父蔭入官
舉進士甲科除舘閣校理神宗即位擢翰林學士御
史中丞後除樞密副使力辭而去元祐初拜門下侍
郎繼遷尚書左僕射卒諡文正易說雜解易義無銓
次盖未成書也
朱子曰嘗得温公易說於洛人范仲彪炳文盡隨卦
六二之半其後缺焉後數年好事者於北方互市得
版本始亦喜其復全然無以考其真偽也
陳仁子序曰九師興而易道微易之微豈專九師咎
哉彖翼而下旁薄深廣留七分者亡幾田丁施費脈
脈師授俾勿墜龍龜圖書或左用之而不悟京房守
緯數其失也泥韓康伯談名理其失也浮二千年間
易道倀倀如蒙霧行述而不論河汾猶難之歷越五
閏真人御宇王澤萃鍾異人間出希夷抉羲畫而成
於邵濓溪泄周經而融於程以至滙為漢上而尚變
演為考亭而尚占支析為合沙而尚象三聖玄藴剖
抉靡遺而讀者瞭然如生三代之世晚得温公易說
一編視諸老猶最通暢今流傳人間世藳雖未完其
論太極隂陽之道乾坤律吕之交正而不頗明而不
鑿獵獵與濓洛貫穿中間分剛柔中正配四時微疑
未安學者宜心會爾易之作聖人吉凶與民同患之
書也非隠奥艱深而難見也談易而病其隠且艱非
深易者也參習是編易道庶其明乎
吕氏(大防)周易古經
通考二卷(書錄解題十卷)
存
大防自序曰周易古經者彖象所以解經始各為一
書王弼專治彖象以為注乃分綴卦爻之下學者於
是不見完經而彖象辭次第貫穿之意亦缺然不屬
予因案古文而正之凡經二篇彖象繫辭各二篇文
言說卦序卦雜卦一篇總一十有二篇
晁公武曰吕大防字微仲京兆藍田人皇祐初中進
士哲宗即位召知制誥翰林學士拜尚書左僕射兼
門下侍郎紹聖初謫授舒州團練副使循州安置未
踰嶺卒古經凡十二篇别無解釋
尤袤與吳仁傑書曰頃得吕東萊所定古易一編朱
元晦為之跋嘗以板行乃與左右所刊吕汲公古經
無毫髮異而東萊不及微仲嘗編此書豈偶然同耶
陳振孫曰吕大防微仲所錄上下經並錄爻辭彖象
隨經分上下為六卷上下繫二卷文言說卦各一卷
胡一桂曰古易之亂肇自費直繼以鄭玄而成於王
弼古易之復始自元豐汲郡吕微仲嵩山晁以道繼
之最後東萊先生又為之更定實與微仲本暗合而
東萊不及微仲嘗編此盖偶未之見也
董真卿曰吕氏周易古經上經第一下經第二上彖
第三下彖第四上象第五下象第六繫辭上第七繫
辭下第八文言第九說卦第十序卦第十一雜卦第
十二其所次序本末並與東萊定本同但東萊只分
上經下經而無第一第二字又東萊稱彖上傳第一
至雜卦傳第十小有不同爾
王氏(巖叟)易傳
佚
東都事略巖叟字彦霖大名清平人舉明經元豐末
為監察御史元祐六年拜樞密直學士僉書樞密院
事七年罷為端明殿學士卒贈正議大夫紹聖中坐
元祐黨追貶雷州别駕
鮮于氏(侁)周易聖斷
宋志七卷
佚
東都事略侁字子駿閬州人舉進士第元祐初拜左
諫議大夫以請外除集賢殿修撰知陳州卒
晁公武曰鮮于子駿景祐中登進士乙科元祐中仕
至諫議大夫是書本之王弼劉牧而時辨其非且云
衆言淆亂折諸聖故名其篇曰聖斷
陳振孫曰其書本於王弼劉牧而時辨其非又乾坤
二卦不解爻象欲學者觀彖象文言而自得之
魏了翁曰鮮于子駿裕陵稱其文學司馬文正公稱
其政事蘇文忠公稱其文章泰山孫先生稱其經術
其為人大略可概矣
孫氏(覺)易傳
佚
游酢序曰易之為書該括萬有而以一言蔽之則順
性命而已隂陽之有消長剛柔之有進退仁義之有
隆汙三極之道皆原於易而會於理其所遭者時也
其所託者義也其所致者用也知斯三者而天下之
理得矣斯理也仰則著於天文俯則形於地理中則
隠於人心而民之迷日久不能以自得也冥行於利
害之域而莫知所尚聖人有憂之此易之所為作也
伏羲象之而八卦成文王重之而六爻具周公繫之
辭仲尼訓其義自伏羲至於仲尼則易之書不遺餘
旨矣盖將領天下於中正之塗而要於時措之宜也
居則觀象而玩辭動則觀變而玩占以研心則慮精
以應物則事舉天且助之人且與之而何凶咎之有
故曰是興神物以前民用又曰因貳以濟民行此四
君子之用心也孫公莘老少而好易常以是行已亦
以是立朝或進或退或語或默或從或違皆占於易
而後行也晚而成書辭約而旨明義直而事核又將
於學者共之盖亦先聖之所期豈徒為章句以自名
家而已此先生傳易之意也學者宜以是觀之
晁公武曰高郵孫覺字莘老元豐末自秘書少監除
右諫議大夫元祐初遷給事中吏部侍郎莘老素與
王介甫善後為諫官論新法遂絶
鄒氏(浩)易解
佚
毘陵人品記鄒浩字志完晉陵人登元豐進士穎昌
教授元祐中擢右正言以諫立劉后忤旨羈管新州
大觀初召還遷左司諫進中書舍人遷吏部侍郎以
寳謨閣待制知江寧府再謫衡州别駕尋竄昭州五
年始歸以疾卒高宗即位贈寳文閣直學士
浩自序曰余元祐中為太學博士講易講未終篇俄
以罪去然易之大旨盖嘗潜心矣後十年崇寧二年
竄處昭州因以循省餘隙北面於易而承教焉始也
怳若三聖親以指授然而猶有易也中也卦爻象數
一念冰釋然而猶有易也終也在天而天在地而地
在人而人在物而物不知何者非易耶不知何者是
易耶索之而不得也簡之而不得也然則昔之作易
者其誰乎今之學易者其誰乎不知誰之所以誰者
又其誰乎不得已而喙鳴焉盖作易者以憂患興而
學易者以憂患入也作易者以憂患興經著之矣學
易者以憂患入未有過於孔子者故曰吾再逐於魯
伐木於宋削跡於衛窮於周圍於陳蔡之間親戚益
疎徒友益散其所以韋編三絶是乃易之所不得遯
也五十而學易有易可學也七十而從心所欲不踰
矩則不可為典要惟變所適矣孔子易也易孔子也
孔子與易雖大智迷矣予未得為孔子徒也然自元
祐以來黜於襄州竄於新州又竄於永州昭州親老
不得養兄弟妻子離散舉夫言罪戾者必歸焉行年
四十有五又適近於孔子言加我數年之時也孔子
於是時前言學易予以是時願學焉幸而得之以進
於學則所謂可以無大過者尚竊庶幾焉不瞠若乎
其後也莊子曰果有言邪其未嘗有言耶予既以夫
未嘗有言者容聲於筆端矣於是又為之序
蘇氏(軾)易傳
宋志九卷(通考十一卷)
存
東都事略蘇軾字子瞻眉山人試禮部第二中甲科
除大理評事僉書鳳翔判官召試秘閣直史舘判官
誥院通判杭州徙知密州徐州湖州言者摭軾詩謂
之訕上坐貶黃州團練副使安置徙汝州哲宗即位
起知登州召為禮部郎中除起居舍人遷中書舍人
尋遷翰林學士兼侍讀以龍圖閣學士知杭州召為
翰林學士承旨兼侍讀復請外以龍圖閣學士知穎
州徙揚州俄以兵部尚書召還兼侍讀尋遷端明翰
林侍讀二學士守禮部尚書紹聖初落職知英州又
以寧遠軍節度副使惠州安置貶瓊州别駕昌化軍
安置徽宗即位移廉州改舒州團練副使徙永州未
幾提舉玉局觀尋致仕卒父洵晚讀易作易傳未究
疾革命軾述其志卒以成書復作論語說最後居海
南作書傳三書既成撫而歎曰後有君子當知我矣
蘇籀記其祖轍遺書曰公言先曾祖晚歲讀易玩其
爻象得其剛柔遠近喜怒逆順之情以觀其辭皆迎
刃而解作易傳未完疾革命二公述其志東坡受命
卒以成書初二公少年皆讀易為之解說各仕他邦
既而東坡獨得文王伏羲超然之志公乃送所解於
坡今蒙卦猶是公解
晁公武曰東坡自言其學出於父洵且謂卦不可爻
别而觀之其論卦必先求其所齊之端則六爻之義
未有不貫者未嘗鑿而通之也
陸游曰蘇氏易傳方禁蘇氏學故謂之毘陵先生
馮椅曰蘇洵作傳未竟命軾卒其業朱子有辨蘇氏
易即此書也
胡一桂曰晁以道問東坡曰先生易傳當傳萬世曰
尚恨其不知數學耳東坡亦可謂不自欺者矣
蘇氏(轍)易說
三篇
存
宋史蘇轍字子由與兄軾同登進士科又同策制舉
又代軾為翰林學士尋擢吏部尚書使契丹還為御
史中丞拜尚書右丞進門下侍郎哲宗朝落職知汝
州再知袁州責筠州居住又責化州别駕雷州安置
移循州徙永州岳州崇寧中致仕築室於許號穎濱
遺老政和二年卒追復端明殿學士淳熙中諡文定
經義考卷十九
