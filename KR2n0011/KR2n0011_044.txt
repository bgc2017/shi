經義考卷四十四
翰林院檢討朱彜尊撰
易(四十三)
趙氏(采)周易折衷
二十三卷
存
采自序曰易該象數理未作之前其體因象數而立
既作之後其理因象數而顯大傳曰河出圖洛出書
聖人則之河圖洛書爲天地自然之文象數之大原
也二圖之象皆九位故伏羲則之畫爲長短之九畫
成乾坤二卦之小成由乾坤而八卦八卦而六十四
卦以左右交互而觀則兩卦得十八畫二九也是爲
先天圖邵子所謂交易之易也文王則之變伏羲之
卦次分上下之二經上經卦三十下經三十四以一
反一覆而觀除八正卦外五十六卦只成二十八卦
上經得十八卦下經亦得十八卦二九也是爲後天
易程子所謂變易之易也或曰伏羲既因象推數而
作先天交易之易矣文王又因象推數而作後天變
易之易何哉大傳曰易之興也其于中古乎作易者
其有憂患乎夫子蓋謂文王當殷末世憂患而興此
易也曷爲見其憂患今觀後天反對卦如泰反爲否
剝反爲復晉反爲明夷夬反爲姤既濟反爲未濟舉
一二以類推則文王實憂慮天下後世隂陽禍福之
相爲倚伏治亂安危之相爲消長君子小人之相爲
進退只在一反覆間故示人以用九扶陽而抑隂爲
君子謀不爲小人謀爲轉移造化之機此上下經所
以皆寓用九之意豈出於聖人之智巧皆倚天地自
然之法象而加一倍焉耳自古聖王之致治皆用九
如舜命九官禹之九功九叙九歌是已是以周公作
爻辭於乾卦首發用九之義夫子翼之曰天德不可
爲首也曰乾元用九天下治也曰乾元用九乃見天
則於九曰天則其可過哉則過其亢矣又於大傳三
陳九卦以明文王處憂患之道上經取三卦而陳之
用一九也下經取六卦而陳之用二九也此夫子因
數推理而作十翼也嗚呼易更三聖而象數義理始
偹自夫子歿千數百年論易者各㩀已見泥象數者
流於詭怪說義理者淪於空寂而聖人憂患作易之
旨昩矣至宋有康節邵子推明羲文之卦畫而象數
之學著有伊川程子推衍夫子之意而卦畫之理明
洎武夷朱文公作本義釐正上下經十翼而還其舊
作啓蒙本邵子而發先天雖本義專主卜筮然於門
人問答又以爲易中先儒舊說皆不可廢但互體五
行納甲飛伏之類未及致思耳故愚以爲今時學者
之讀易當由邵程朱三先生之說泝而上之以會羲
文周孔之心庶幾可與言易矣然邵子無易解其說
僅見於觀物篇故愚是集以程朱傳義爲主而附以
鄙見間亦竊取先儒象數變互以資發明雖然俗士
口易賢人體易聖人忘易孟子著書未嘗及易邵子
以爲易道存焉且以爲善用易人能用易是爲知易
嗚呼韋編三絶企東家之無過蠧簡百年慨西伯之
有憂愚雖衰老願就有道而正焉
曹學佺曰潼川趙采德亮著其書以程朱傳義爲主
而附以已見間采先儒象數變互以相發明采號隆
齋
黃氏(定子)易說
佚
吳澂序曰易之道廣大悉偹學者各以其所見爲說
然亦各有義焉蓋易之道無所不包故也以理言易
者王輔嗣胡翼之王介甫至程子而極以象言易者
虞仲翔朱子發近世有丁有范博極諸家兼總衆說
搜括無遺矣然或失之鑿或失之泛俱未得爲至當
也夫易之取象或以三畫正體或以三畫互體或四
畫爲一體或五畫爲一體或以六畫全體或以六畫
複體卦變則剛柔相易一往一來者也爻變則一畫
變與五畫變而一畫不變者也惟旁通飛伏之說不
可取爾友人黃定子季安之用功於易也有年專以
一畫變一畫不變者起義蓋與春秋左氏傳沙隨程
氏說及朱子啓蒙三十二圖皆有合也而淺識或莫
曉其所以然予嘉其用意之勤取義之密故書篇首
以曉觀者俾知其說之未可輕視也非特喜其同已
而已
汪氏(標)周易經傳通解
佚
胡一桂曰汪君標字國表鄱陽銀峰人入太學登第
歸附後曾宰鄉邑後隱居著述手編諸家易解一鉅
集書名經傳集解以馮厚齋易解爲柢本又博求古
今解增入合理義象占爲一藏於家
程氏(直方)啓蒙翼傳
四聖一心
學易堂隨筆
俱佚
程鉅夫曰大易之學自伊川翁七分傳作而理始明
自康節翁經世書出而數始備先生翼啓蒙以探理
之賾續玄玄以索數之隱是先生於理數之學重有
功也
董時乂曰先生諱直方字道大號前村新安婺源人
通諸經尤深於易闢書室曰觀易堂與初庵𫝊先生
立爲莫逆交盡得邵氏不傳之秘平生著述易則有
程氏啓蒙翼傳四聖一心觀易堂隨筆書則有蔡傳
辨疑詩則有學詩筆記春秋則有諸傳考正春秋旁
通
何氏(中)易類象
二卷
佚
中自序知非堂藁曰臨川何中能言知讀書咸淳壬
申甫髫隨父任廣東曲江乙亥出嶺至元丙子僑居
寧都者三年己卯始從師問學師宋進士張叔方朱
光甫羅士鼎至大戊申如析津皇慶癸丑適東甌所
著易類象二卷書傳補遺十卷通鑑綱目測海三卷
通書問一卷叶韻補疑一卷六書綱領一卷補六書
故三十一卷薊丘述游錄一卷搘頥錄一卷知非堂
藁十七卷知非外藁十六卷
揭傒斯作誌曰至順二年夏詔以集賢大學士全公
嶽柱平章江西行省事秋具書幣遣使帥撫州太守
即隱所聘孫先生轍何先生中而孫不起何先生既
至以爲龍興郡學東湖宗濂二書院賓師明年夏卒
先生諱中字太虚一字飬正世爲撫州樂安宦族
程鉅夫後序曰聖人俯仰遠近取象以畫易蓋不可
竆也象爻之辭說卦之贊因其所有言之耳而後之
注易者曾莫之問及者往往穿鑿傅會不出乎自然
此朱子所病也故曰爻辭象數或肆或拘何君太虚
以彖爻所取象類而析之得之者固多矣昔余在集
賢見台州一老儒日以錢布卦觀其象得之者多親
切吾友吳幼清亦言曾於古祠香爐中取炭燼畫卦
於案觀之此卦通又滅之晝他卦豁然有悟嗚呼安
得三君日相聚共竟斯事哉
江西通志何中字飬正一字太虚宋末舉進士至順
初聘爲龍興郡學師
胡氏(震)周易衍義
存
震自序曰易大傳曰易之爲書也廣大悉備有天道
焉有人道焉有地道焉又曰夫易開物成務冒天下
之道聖人以通天下之志以定天下之業以斷天下
之疑又曰昔者聖人之作易也將以順性命之理如
是則易之爲易聖人經世之書也亦聖人憂世之書
也自其畫於伏羲辭於文王周公翼於孔子經四聖
人手而易始備羲文周公之易雖依乎象數而實根
乎義理之正孔子之易雖明乎義理而象數之妙亦
在其中矣昔吳之季札聘魯見易象而喜曰周禮盡
在魯矣當是時豈易書惟魯有之歟抑諸國皆有而
吳未有歟宜其見之而喜也自火於秦六經之書唯
易以卜筮存獨得爲全書天之未喪斯文也豈非所
以揚萬古人心之日月而開萬古人心之盲晦歟由
漢以來以高遠探易者不察乎身心性情之德人倫
日用之常往往求易於天地造化之外以淺近探易
者不明乎隂陽五行之道消息盈虚之理往往論易
於讖緯術數之學是皆未明體用一原顯微無間之
妙道也以言者尚其辭以動者尚其變以制噐者尚
其象以卜筮者尚其占易有四象所以示也然易之
一經實備乎六經之體存象辭則該乎詩之比賦正
心術則貫乎書之精一防情僞則著乎禮樂之中和
辨吉凶則著乎春秋之褒貶人君用之則君道盡人
臣用之則臣道盡聖人用之則道教彰賢人用之則
德業新庶人用之則悔尤亡象辭云乎哉文辭云乎
哉雖然易者崇陽抑隂之書尊乾而卑坤尊君而卑
臣尊父而卑子尊夫而卑婦尊中國而賤外夷尊君
子而賤小人三百八十四爻之義無非所以存天理
正人心扶綱常而垂教於萬世也是則作易者其有
憂患乎不然何以曰聖人以此洗心退藏於密愚生
賦性愚魯識見庸陋少讀易於國正何先生子舉編
修劉先生均堂長饒先生魯之門得於耳提面命之
際悟於心領意會之表始知易之爲易大之爲天地
幽之爲鬼神明之爲人物吉凶消息之理進退存亡
之道修齊平治之本皆不外乎此易也謹以平日父
師之訓筆而輯之爲成書附以程朱張楊先賢之確
語有益於世教者名之曰周易衍義極知僭踰願就
有道而正焉
唐氏(元)易傳義大意
十卷
佚
杜本志墓曰公諱元字長孺新安歙縣人筮仕平江
路儒學錄調分水縣儒學教諭改南軒書院山長以
徽州路儒學教授致仕
劉氏(淵)易學須知
佚
讀易記
佚
歐陽原功曰淵字學海三領鄉解嘗以春秋冠全蜀
内附初避地嶺南之桂尋之象還寓衡陽署號象環
用薦爲永州路學正既沒門人私諡曰永政先生
李氏(恕)周易旁注
四卷
未見
易音訓
二卷
未見
恕自序曰易說至程子乃粹而明至朱子乃曲而盡
蓋惟程子能眞體四聖人之心惟朱子能反覆推明
以偹程子之說若繫辭本義則又卓乎發千古之昏
矇而足以釋程子之遺憾者也恕伏讀三十年常疑
學者謂程傳專主義理本義專主卜筮乃取二先生
之書熟玩而參考之每程傳有未安本義必推原經
旨期於允當而後已至於程傳之巍然炳然者本義
初未嘗别出新意乃知本義所以補程傳之遺而於
占筮猶拳拳者亦因程傳所略而著之而後聖人吉
凶與民同患之意始盡學者徒見其異不知合異乃
所以爲同也余不諒淺陋輙合程朱二家之說及本
義附錄何氏發揮大易粹言南軒解義諸書節而一
之以爲旁訓通異同之說集一書之成非敢有去取
於其間約而歸之儻便初學云爾
黃虞稷曰恕字省中廬陵人
范氏(大性)大易輯略
佚
陸元輔曰元蜀中范大性撰博雅王安雲公彦弼嘗
鋟之以傳見吳草廬墓志
倪氏(淵)周易集說
二十卷
佚
易圖說
一卷
佚
易卦說
一篇
存
序例
一卷
佚
黃溍作墓志曰淵字仲深烏程人承務郎富陽縣尹
三山敖繼翁深於三禮而尤喜易公從之游於節文
度數之詳辭變象占之妙靡不博考洞䆒高克恭爲
南臺治中侍御史首以敖先生及鄧公文原陳公康
佐姚公式與公五人並薦於朝五人各補郡文學
熊氏(棟)易說
佚
熊良輔曰溪邊熊氏棟字季隆
萬姓譜溪邊先生子棟造詣尤高從游者益衆
陳氏(櫟)東阜老人百一易略
一卷
存
櫟自序曰六經莫先於易亦莫難於易而遽欲通易
之旨尤戛戛乎其難哉孔子教人之常言惟詩也書
也禮也於易未始一言及之其自言則曰加我數年
五十以學易可以無大過易之難學可見矣今欲使
初學略知蹊徑姑述百分之一焉
揭傒斯曰聖人之學至新安朱子廣大悉偹朱子既
沒天下學士羣起著書一得一失各立門戶爭竒取
異附會繳繞使朱子之說翳然以昏然朱子沒五十
有三年而陳先生櫟生於新安其學大抵以朱子爲
歸懼諸家之說亂朱子本眞乃著四書發明書傳纂
疏禮記集義等書餘數十萬言其畔朱子者刊而去
之其微辭隱義引而伸之其所未偹補而益之於是
朱子之學焕然以明方是時惟江西吳先生澂以經
學自任善著書獨稱陳先生有功朱子然吳先生多
居通都大邑又數登用於朝天下學者四面而歸之
故其學遠而彰尊而明陳先生居萬山間與木石爲
伍不出門戶動數十年故其學必待其書之行天下
乃能知之及其行也亦莫之禦可謂豪傑之士矣先
生字夀翁其所居堂曰芝宇之堂其自稱曰東阜老
人延祐賓興既與貢當赴春官稱病固辭年八十三
卒
吳氏(鄹)周易注(菉竹堂聚樂堂目俱注張應珍名)
十卷
未見
吉安府志吳鄹永新人宋末兵亂避仇轉徙山西改
姓名張應珍自號義山先生示不忘其故土注周易
宗程朱而不爲苟同如參天兩地而倚數鄹以爲本
義天圓地方圓者一而圍三三各一竒方者二而圍
四四合二耦似費擬議蓋五生數之中天數一三五
凡參地數二四凡兩故聖人參兩之以倚數八卦之
象乾坤天地以太虚言之也震㢲天地之長男女爲
雷風有氣無形坎離天地之中男女爲水火有形無
質艮兌天地之少男女爲山澤有質確定矣其說頗
有據元駙馬都尉高唐郡王闊里吉思嘗從之質疑
焉爲刻其書於平陽路且序其里居爲詳今藏於秘
閣
按吉安府志謂鄹不忘故土自號義山附之
宋遺民之列攷元秘書志題名張應珍以至
元三十年十二月由從事郎歴秘書監丞大
德八年六月遷秘書少監九年十月乃更姓
名吳鄹則嘗仕於元矣論世者所當知也
彭氏(絲)庖易
佚
江西通志彭絲字魯叔安福人宋江陵教授應龍之
子
王氏(申子)大易緝說
十卷
存
王履序曰嘗觀魏鶴山答蔣得之書及史學齋臨汝
講義皆袓張觀物語以九其圖者見後天八卦之象
十其書者具洪範五行之數謂晦庵不及見是書故
謂十圖而九書余雖不敢以其說爲然然亦無以正
其說之不然蓋二圖無一相合而縱横十五乃髣髴
八卦之位然卦位雖見而除四正外至補四隅空處
老師宿儒復不敢伸一喙此誠宇宙間一大疑事及
分教澧陽時丁石潭遞至沅陽書院策題以易圖書
數偕春秋王正月爲問所疑正與前合余謂十圖九
書本體也九圖十書經緯也擬書答之未果而石潭
已矣至今抱此一恨忽南陽學士李君章袖編易見
示讀之則吾㢲卿所著緝說補說也㢲卿生諸老後
乃能力探其原而正之取十其圖者分緯之以畫先
天取九其書者錯綜之以位後天自我作古無一毫
之穿鑿有理致之自然直可以斷千百年未了底公
案昔蔣得之指先天爲河圖鶴山猶喜之今㢲卿正
二圖且緯河洛以爲文王全易意見卓然勝得之遠
矣㢲卿鶴山桑梓使鶴山見此其喜又將何如耶數
年來經生學晨星落落吞三爻於天上留七分於人
間孰謂天門十六峰下尚有斯人爲斯學乎蓋二圖
於易猶河之崑崙源委正則下流正矣故特拈出以
與世之知易者道
程文海序曰易晦於九師䙝於卜筮言易者何紛紛
也深者遂爲古奥難測之書淺者又爲墻壁勸誡之
語象數義理幾於不相爲用學者徒能習知其辭罕
究其藴而易遂虚矣予所識知毋慮十數家言人人
殊獨吾友吳幼清最爲精詣往往出人意表今見王
君㢲卿緝說確然粲然者也夫乾以易知坤以簡能
乾坤毁則無以見易欲知易固自乾坤始欲知乾坤
必先知易簡之用王氏淵源之學其幾是乎惜幼清
方留燕山不得相與探賾其說且印吾言之是否也
姑著之篇間以爲異日張本
吳澂曰王㢲卿易雖與鄙說多不同然皆袓本程傳
程傳有與易之本文不甚恊者乃更易之其書最爲
平正穩當不敢以其不與已說合而輕議之也
李琳曰㢲卿手輯一家之言髓探三聖之旨天機獨
露日用互明乃知象數之源畢具性命之理
田澤曰易最精微難得明白自子夏以來說之見於
世者何啻數百家不爲不多然河圖洛書之象數易
所本也而未免錯亂先天後天之卦象易所袓也而
未免闕疑學者迷惑終未釋然蜀儒王申子所解大
易緝說分緯河圖以遡伏羲畫卦之始錯綜河洛以
定文王位卦之次又參上繫下繫以覆聖人設卦繫
辭之旨又主成卦之爻以發聖人立象取義之因貫
通爻義章分彖傳訂晦庵十圖九書之旨辨濂溪無
極太極之說無一毫之穿鑿有理致之自然澤於大
德十年任澧州路推官詢之學校諸儒皆曰申子前
卭州兩請進士寓居慈利州天門山隱居幽深無心
求仕垂三十年始成此書觀其覃思之精用力之勤
誠可嘉尚
鄧從仕曰申子所著易十圖九書推本先儒之說紬
繹錯綜附以已見言詞條逹旨意詳明皇慶二年四
月湖廣行省劄付王申子充武昌路南陽書院山長
張氏(清子)周易本義附錄集注
十一卷
佚
董眞卿曰清子字希獻號中溪建安人周易本義附
錄集注十一卷其書以文公本義高下字行反置之
王弼今易經文之下大德癸未自序
徐氏(之祥)讀易蠡測(或作玩易詳說)
佚
董眞卿曰之祥字麒父號方塘饒州德興人賓州上
林簿
戴表元序曰古聖人之經至難言者莫如易余攷王
制見先王時之居學校者其法春誦夏絃秋學禮冬
讀書而仲尼之門人記其師雅言之詳不過詩書執
禮而皆不及易惟其自爲也則不得已有文以明之
以見易非聖人不能言而雖聖人之教人亦不使人
之得以易其言也漢以後始有易師今諸家法度髣
髴具存往往用之占步測算若後世之言易者以爲
必能通聖人之言而續爲之說也余之少時不免斯
累近乃稍自悔艾欲慎其出竊嘗間與爲雜學者往
還若丹經之鉛汞歷書之紀朔醫家之運氣兵家之
機勢大略反與易合而支離泛濫不切者莫如書生
舉子之說此無他彼數氏者猶托於象數爲可凖而
書生舉子專以空言談理故也儒者徐君之祥自番
易槖所著易經蠡測若干言見余於餘杭其言象數
取皇極於康節取太極於濂溪厥既知所先務而諸
卦之中多詳其變曰非變無以明易自正體伏體互
體變體反對體上下體而通之一卦有六十四以至
於四千九十六愈變愈通而卦愈不窮有辯卦中有
四畫五畫而成卦者皆見於易反覆懇欵實皆不叛
於新安漢上二朱氏之學余甚慕而竒之而徐君機
神敏給於天人性命事物精粗之理他人經年歷紀
而未喻者一日即了其得於天蓋厚不但人力之勤
也然君於易書之變本由象數以通理而象數者起
於無而寄於有理者妙於有而歸於無寄於有者其
變可知可言歸於無者不可知不可言也人之可知
而言易之變固不止於四千九十六人之不可知不
可言畫之一不必三卦之八不必六十四可也古人
老而學易易又爲憂患作徐君涉世益深刊落輕銳
而復諗之蠡乎蠡乎其遊於聖人之海有不爲夜光
乎
嚴氏(飬晦)先天圖義
一卷
佚
牟巘序曰邵子發先天之秘不過四圖然自一分而
二推之至於無窮邵子以爲猶根之有幹幹之有枝
愈大則愈小愈細則愈繁而朱子亦云本是小底變
成大底到那大處而變成小似非假圖以明之則四
圖之義未易悉究是以朱子謂東北以之西南便是
自否以之泰是兩角尖射上與乾坤相對又謂邵子
天地定位否泰反類詩八句是說方圖中兩交股處
意欲分作四層看又謂文王八卦應地之方是邵子
見得四正卦生出四角是方底意思皆若有取於圖
者嚴君飬晦心通於易嘗取方圓定位二圖演之爲
四十九圖毫分縷析如織機之錯綜經緯布置粲然
可覩而未始有所穿合大抵一本於邵子朱子之說
如八卦相錯一卦分八卦上下順逆對待博易數從
中起天根月窟乾坤六子縱横之類皆有以發其義
遽數之不能終也自非潛玩默察先具此圖於胸中
安能與之脗合乎亦可謂精且詳矣最後一圖乃易
之所謂太極邵子所謂道即太極心即太極而朱子
所謂象數未形之全體也兩儀四象之所由生今顧
列於諸圖之後嚴君之意自流泝源蓋欲復其性初
於寂然不動之時尤見先天圖心法是當求之於象
數之外
戴元表序曰自漢儒易林之傳絶而士大夫一切以
理談易幾二千年如揚子雲太玄虞仲翔納甲關子
明洞極魏伯陽參同契之類往往皆古人象數之餘
說而學者疑其近於歷家方士弃不肯習迨至近世
乃有太極先天二圖於是最爲深密然非濂溪康節
開張於前考亭朱先生尊奬於後則二圖者安知不
以疑廢今二圖既皆顯行於時而今談先天者猶不
如太極之盛何也太極以理先天以象數理易喻而
象數難精前賢所以有狗馬鬼神之論也予之少也
固習於科舉長也阨於憂患又生窮鄉僻邑無所師
授亦莫能聽受其說山隂嚴飬晦以四十九圖相示
方圓之象縱横之數不勞執比一一脗合而隂陽往
來動靜消息之理開卷可一目而盡是其於濂溪康
節考亭之學可謂叩其疆藩而窺其堂室矣世念漸
空幸有餘力可以償平生饑渴之願當從飬晦卒業
焉
吳氏(迂)易學啓蒙
佚
黃虞稷曰迂字仲迂浮梁人從饒雙峰學皇慶間浮
梁知州郭郁延之爲師以訓學者人稱可堂先生汪
克寬其門人也
倪氏(公晦)周易管闚
佚
金華縣志倪公晦字孟𤾉師事何北山仕爲運幹
經義考卷四十四
