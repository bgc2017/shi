經義考卷二百九十八
翰林院檢討朱彝尊撰
通說(四)(說緯)
桓譚曰凡人情忽於見事而貴於異聞觀先王之所
紀述咸以仁義正道為本非有竒怪虚誕之事蓋天
道性命聖人所難言也自子貢以下不得而聞况後
世淺儒能通之乎今諸巧慧小才技數之人增益圖
書矯稱䜟記以欺惑貪邪詿誤人主焉可不抑遠之
哉其事雖有時合譬猶十數隻偶之類又曰讖出
河圖洛書但有朕兆而不可知後人妄復加增依託
稱自孔子誤之甚也
張衡曰聖人明審律歷以定吉凶重之以卜筮雜之
以九宫經天驗道本盡於此或觀星辰逆順寒燠所
由或察龜策之占巫覡之言其所因者非一術也立
言於前有徵於後故智者貴焉謂之讖書讖書始出
蓋知之者寡自漢取秦用兵力戰功成業遂可謂大
事當此之時莫或稱讖若夏侯勝眭孟之徒以道術
立名其所述著無䜟一言劉向父子領挍祕書閱定
九流亦無讖錄成哀之後乃始聞之尚書堯使鯀理
洪水九載績用不成鯀則殛死禹乃嗣興而春秋䜟
云共工理水凡䜟皆云黃帝伐蚩尤而詩讖獨以為
蚩尤敗然後堯受命春秋元命包中有公輸班與墨
翟事見戰國非春秋時也又言别有益州益州之置
在於漢世其名三輔諸陵世數可知至於圖中訖於
成帝一卷之書互異數事聖人之言埶無若是殆必
虚偽之徒以要世取資往者侍中賈逵摘䜟互異三
十餘事諸言䜟者皆不能說至於王莽簒位漢世大
禍八十篇何為不戒則知圖讖成於哀平之世也且
河洛六藝篇錄已定後人皮傅無所容簒永元中清
河宋景遂以歷紀推言水災而偽稱洞視玉版或者
至於棄家業入山林後皆無效而復采前世成事以
為證驗至於永建復統則不能知此皆欺世罔俗以
昧埶位情偽較然莫知糾禁且律歷卦候九宫風角
數有徵效世莫肯學而競稱不占之書譬猶畫工惡
圖犬馬而好作鬼魅誠以實事難形而虚偽不窮也
宜收藏圖讖一禁絶之則朱紫無所眩典籍無瑕玷
矣
尹敏曰䜟書非聖人所作其中多近鄙别字頗類世
俗之辭恐疑誤後生
班固曰聖人作經賢者緯之
蘇竟曰孔丘秘經為漢赤制玄包幽室文隱事明
王充曰神怪之言皆在䜟記所表皆效圖書
韓勑曰八皇三代至孔乃備三陽吐圖二隂出䜟
荀悅曰世稱緯書仲尼之作臣悅叔父故司空爽辯
之蓋發其偽也或曰以已雜仲尼乎以仲尼雜已乎
若彼者以仲尼雜已而已然則所謂八十一首非仲
尼之作矣或曰燔諸曰仲尼之作則否有取焉則可
曷其燔
孟達曰夫不經之言而有驗應者號曰世䜟也
劉熙曰緯圍也反覆圍繞以成經也圖度也盡其品
度也讖纖也其義纖微也
摯虞曰圖讖之屬雖非正文之制然取其縱橫有義
反覆成章
范曄曰桓譚以不善讖流亡鄭興以遜辭僅免賈逵
能附會文致最差貴顯世主以此論學悲矣哉又
曰河洛之文龜龍之圖箕子之術師曠之書緯候之
部銓决之符皆所以探抽冥賾參驗人區時有可聞
者焉漢自武帝好方術後王莽矯用符命及光武猶
信䜟言士之赴趨時宜者皆馳騁穿鑿爭談之故王
梁孫咸名應圖籙越登槐鼎之位鄭興賈逵以附同
稱顯桓譚尹敏以乖忤淪敗自是習為内學尚竒文
貴異數不乏於時矣
蕭綺曰童謠信於春秋䜟辭煩於漢末
劉勰曰六經彪炳而緯候稠疊孝論昭晰而鉤䜟葳
蕤按經驗緯其偽有四蓋緯之成經其猶織綜絲麻
不雜布帛乃成今經正緯竒倍擿千里其偽一矣經
顯聖訓也緯隱神教也聖訓宜廣神教宜約而今緯
多於經神理更繁其偽二矣有命自天廼稱符讖而
八十一篇皆託於孔子則是堯造綠圖昌制丹書其
偽三矣商周以前圖籙頻見春秋之末羣經方備先
緯後經體乖織綜其偽四矣偽既倍擿則義異自明
經足訓矣緯何豫焉乃技數之士附以詭術或說隂
陽或序災異若鳥鳴似語蟲葉成字篇條滋蔓必假
孔氏通儒討覈謂起哀平東序祕寳朱紫亂矣至於
光武之世篤信斯術風化所靡學者比肩沛獻集緯
以通經曹褎撰讖以定禮乖道謬典亦已甚矣是以
桓譚疾其虚偽尹敏戲其深瑕張衡發其僻謬荀悅
明其詭誕四賢博練論之精矣
劉昭曰緯候衆書宗貴神鬼出沒隱顯動挾誕怪該
覈隂陽徼迎起伏或有先徵時能後驗故守寄搆思
雜稱曉輔通儒達好時略文滯公輸益州具於張衡
之詰無口漢輔炳乎尹敏之諷圖䜟紛偽其俗多矣
隋書經籍志曰說者云孔子既叙六經以明天人之
道知後世不能稽同其意故别立緯及䜟以遺來世
其書出於前漢有河圖九篇洛書六篇云自黃帝至
周文王所受本文又别有三十篇云自初起至於孔
子九聖之所增演以廣其意又有七經緯三十六篇
並云孔子所作并前合為八十一篇而又有尚書中
候洛罪級五行傳詩推度災汜歷樞含神霧孝經句
命决援神契雜䜟等書漢代有郗氏袁氏說漢末郎中郗
萌集圖緯讖雜占為五十篇謂之春秋災異宋均鄭玄並
為䜟律之注然其文辭淺俗顛倒舛謬不類聖人之旨相
傳疑世人造為之後或者又加點竄非其實錄起王莽好
符命光武以圖䜟興遂盛行於世漢時又詔東平王蒼正
五經章句皆命從䜟俗儒趨時益為其學篇卷第目轉加
增廣言五經者皆憑䜟為說至宋大明中始禁圖䜟梁天
監以後又重其制及高祖受禪禁之愈切煬帝即位乃發
使四出搜天下書籍與䜟緯相涉者皆焚之為吏所糾者
至死自是無復其學祕府之内亦多散亡
唐章懷太子賢曰七緯者易緯稽覽圖乾鑿度坤靈
圖通卦驗是類謀辨終備也書緯璇璣鈐考靈耀刑
德放帝命驗運期授也詩緯推度災汜歷樞含神霧
也禮緯含文嘉稽命徵斗威儀也樂緯動聲儀稽耀
嘉汁圖徵也孝經緯援神契鉤命决也春秋緯演孔
圖元命包文耀鉤運斗樞感精符合誠圖考異郵保
乾圖漢含孳佑助期握誠圖潛潭巴說題辭也
孔穎達曰緯文鄙近不出聖人前賢共疑有所不取
又曰龜負洛書經無其事中候及諸緯多說黃帝
堯舜禹湯文武受圖書之事皆云龍負圖龜負書緯
候之書不知誰作通人討覈謂偽起哀平者也
楊侃曰緯書之類謂之祕經圖䜟之書謂之内學河
洛之書謂之靈篇
徐鍇曰圖䜟之興興於兩漢自唐堯申四岳之命箕
子陳五行之書河圖洛書聖人則之此天所以隂隲
下民而聖人知命之術也自董仲舒劉向博極其學
自餘諸子多非兼才其陳說圖䜟皆玄契將來然離
合文字本非其術至使所作符命文字皆俗體相兼顔
之推論之詳矣又童謠符䜟亦天所以告俗人或時
之識占候者隨事而作以傳俗聞未可以文字言也
余靖曰緯候相高號雖同於怪牒典墳一貫理終異
於神經齊七政於璣衡本殊象祕立五經之管鑰當
備微文
歐陽修曰士之所本在乎六經而自暴秦燔書聖道
中絶漢興收拾亡逸所存無幾或殘篇斷簡出於屋
壁而餘齡昏眊得其口傳去聖既遠莫可考證偏學
異說因自名家然而授受相傳尚有師法暨晉宋而
下師道漸亡章句之篇家藏私蓄其後各為箋傳附
著經文其說存亡以時好惡學者茫昧莫知所歸至
唐太宗時始詔名儒撰定九經之疏號為正義凡數
百篇自爾以來著為定論凡不本正義者謂之異端
則學者之宗師百世之取信也然其所載既博所擇
不精多引讖緯之書以相雜亂怪竒古僻所謂非聖
之書異乎正義之名也臣欲乞特詔名儒學官悉取
九經之疏刪去讖緯之文使學者不為怪異之言之
所惑亂然後經義純一無所駁雜其用功至少其為
益則多臣愚以謂欲使士子學古勵行而不本六經
欲學六經而不去其詭異駁雜欲望功化之成不可
得也又曰自周衰禮樂壊於戰國而廢絶於秦漢
興六經在者皆錯亂散亡雜偽而諸儒方共補緝以
意解詁未得其真而讖緯之書出以亂經鄭玄之徒
號稱大儒皆主其說學者由此牽惑沒溺而時君不
能斷决由是郊丘明堂之論至於紛然而莫知所止
禮曰以禋祀祀昊天上帝此天也玄以為天皇大帝
者北辰耀魄寳也又曰兆五帝于四郊此五行精氣
之神也玄以為青帝靈威仰赤帝赤熛怒黃帝含樞
紐白帝白招拒黑帝汁光紀者五天也由是有六天
之說後世莫能廢焉雖然禮之失也豈獨緯書之罪
哉在於學者好為曲說而人君一切臨時申其私意
以增多為盡禮而不知煩數之為黷也
鄭樵曰讖緯之學起於前漢及王莽好符命光武以
圖讖興遂盛行於世漢時又詔東平王蒼正五經章
句皆命從讖俗儒趨時益為其學惟孔安國毛公王
璜賈逵獨非之至宋大明中始禁圖讖梁天監已後又
重其制隋煬帝發使四方搜天下書籍與讖緯相涉
者皆焚之為吏所紏者至死自是無復有其學至唐
惟餘書易禮樂春秋論語孝經七緯詩二緯共九緯
而已
胡寅曰讖書原於易之推往以知來周家卜世得三
十卜年得八百此知來之的也易道既隱卜筮者溺
於考測必欲竒中故分流别𣲖其說寖廣要之各有
以也易道所明時有所用知道者以義處命理行則
行理止則止術數之學蓋不取也光武早歲從師長
安受尚書大義夷攷其行事蓋儒流之英傑也何乃
蔽於讖文牢不可破邪又曰緯書原本於五經而
失之者也而尤紊於鬼神之理幽明之故非知道者
不能識自孟子而後知道者鮮矣所以易惑而難解
也斷國論者誠能一决於聖人之經經所載者雖有
緯書讖記屏而不用則庶乎其不謬於理也
晁公武曰緯書起漢哀平光武既以讖立故篤信之
陋儒阿世學者甚衆鄭玄何休以之通經曹褎以之
定禮歷代革命之際莫不引讖為符命故桓譚張衡
之徒皆深嫉之自苻堅之後其學殆絶使其尚存猶
不足信况又非其真也
洪邁曰圖讖星緯之學豈不或中然要為誤人聖賢
所不道也眭孟覩公孫病已之文勸漢昭帝求索賢
人䄠以帝位而不知宣帝實應之孟以此誅孔熙先
知宋文帝禍起骨肉江州當出天子故謀立江州刺
史彭城王而不知孝武實應之熙先以此誅當塗高
之讖漢光武以詰公孫述袁術王浚皆自以姓名或
父子應之以取滅亡而其兆為曹操之魏兩角犢子
之讖周子諒以劾牛仙客李德裕以議牛僧孺而其
兆為朱温隋煬帝謂李氏當有天下遂誅李金才之
族而唐高祖乃代隋唐太宗知女武將竊國命遂濫
五娘子之誅而阿武婆幾易姓武后謂代武者劉劉
無強姓殆流人也遂遣六道使悉殺之而劉幽求佐
臨淄王平内難韋武二族皆殄滅晉張華郭璞魏崔
伯深皆精於天文占筮言事如神然皆不免於身誅
家族况其下者乎
吕祖謙曰讖記之偽易知只緣光武以符命起故篤
信之亦是欲蔽明也楊春卿有祖傳祕記而為公孫
述將以殺身讖記之學何益讖記出于術數之士豈
無小驗然無益于治亂徒足為害耳人主以讖害政
學者以讖害身隋文帝創業大類始皇然始皇焚書
文帝焚讖利害相反也又曰讖記之學以術數推
天人以為天災人事皆有定數如此將怠於修省急
于消伏以天變言之君子雖可假此以去小人小人
亦將假此以害君子以正治邪猶慮不勝况以邪治
邪乎襄楷以天文星象言宫女之禍雖感帝能寬其
死至上琅邪于吉神書其不以左道誅者幸也
葉適曰河出圖洛出書孔子之前已有此論其後隨
有䜟緯之說起于畏天而成于誣天矣
陳善曰五經正義多引讖緯反害正經皆可刪
陳振孫曰按後漢書緯候之學註言緯七緯也候尚
書中候也讖緯之說起於哀平王莽之際莽以此濟
其簒逆公孫述效之而光武紹復舊物乃亦以赤伏
自累篤好而推崇之甘心與莽述同志於是佞臣陋
士從風而靡賈逵以此論左氏學曹褎以此定漢禮
作大予樂大儒如鄭玄專以䜟言經何休又不足責
矣二百年間惟桓譚張衡力非之而不回也魏晉以
革命受終莫不傅會符命其源實出於此隋唐以來
其學寖微矣攷唐志猶存九部八十四卷今其書皆
亡惟易緯僅存及孔氏正義或時援引先儒蓋嘗欲
刪去之以絶偽妄矣使所謂七緯者皆存猶學者所
不道况其殘闕不完於偽之中又有偽者乎唐志數
内有論語緯十卷七緯無之太平御覽有論語摘輔
象撰考讖者意其是也御覽又有書帝驗期禮稽命
曜春秋命歷序孝經左右契威嬉拒等皆七緯所無
要皆不足深攷
真德秀曰讖緯者末世之邪說張衡以為起於哀平
之間蓋得之矣夫異端小數豈無或驗要非六經之
法言先王之正道故劉歆見之而改名公孫述因之
而僣畔是徒足以起亂臣賊子之心而已果何益於
世教哉
魏了翁曰凡緯書皆三字名如乾鑿度參同契等皆
然鄭康成俱有注是經書緯書盡讀也
劉炎曰或問六經讖緯之是非曰夫子不語怪力亂
神讖緯不足信明矣用以釋經是則漢儒之罪也
王應麟曰鄭康成引圖讖皆謂之說易緯曰易說書
緯曰書說嫌引祕書也又曰宋符瑞志云孔子齋
戒向北辰而拜告備於天曰孝經四卷春秋河洛凡
八十一卷謹已備矣是以聖人為巫史也緯書謬妄
而沈約取之無識甚矣
黃震曰讖書謂孔子預知秦皇上我之堂然始皇實
未至魯
陳普曰王莽以哀章金匱用賣餅兒王盛為四將天
下所共笑也光武初興又按赤伏符用王梁為大司
空以讖文用孫咸為大司馬羣情不悅始以吳漢易
咸後欲以罪誅梁夫名應赤伏符而有可誅之罪則
所謂劉秀者何足道哉且人情所不悅而與河洛圖
書同寳抑何誖也
王禕曰緯書漢儒以為孔子所演七經之緯凡三十
六篇及河圖九篇洛書六篇又别有三十篇與七緯
合八十一篇而尚書中候論語讖又不與焉大抵緯
書之說以謂孔子既叙六經以明天人之道知後世
不能稽同其意故别立緯讖以遺來世其書出於漢
哀平之世蓋夏賀良之徒為之以為有經則有緯故
曰緯書其言誕謾詭譎不可致詰是時王莽好符命
將以此濟其簒逆而公孫述效之至光武亦以赤伏
自命篤好而推崇焉當世儒者習為内學賈逵以此
論左氏學曹褎以此定漢禮樂大儒如鄭玄軰專以
讖言經而何休之徒又不足言矣然惟桓譚張衡力
非之而不能回也先是孔安國毛公以來皆相承以
為妖妄亂中庸之典因魯共王河間獻王所得古文
參而攷之以成其義謂之古學而世儒惑於讖緯毁
之至魏王肅推引古學王弼杜預從而明之自是古
學稍立而讖緯之學寖微逮宋大明中始禁讖緯之
書及隋末遣使搜天下書籍與讖緯相涉者悉焚之
唐以來其學遂熄矣然考之唐志猶存九部四十八
卷而孔穎達作九經正義往往援引緯書之說宋歐
陽公嘗欲刪而去之以絶偽妄使學者不為其所亂
惑然後經義純一其言不果行迨鶴山魏氏作九經
要義始加黜削而其言絶焉
張九韶曰讖緯之說秦以前未之聞也始皇時方士
盧生入海還秦錄圖書此圖讖之所始乎其後王莽
以金匱符命而簒漢遣五威將師頒符命四十二篇
於天下光武即位以赤伏符之文信用圖讖終漢之
世儒者鮮不傳習至引之以釋經先儒歐陽子嘗議
取九經注疏刪去讖緯之文惜乎當時未之能行也
胡應麟曰讖緯之說蓋起於河洛圖書當西漢末符
命盛行俗儒增益舛訛日繁其學自隋代二主禁絶
世不復傳稍可見者惟類書一二援引及諸家書目
具名而已易則稽覽圖乾鑿度坤靈圖通卦驗是類謀
辨終備乾坤鑿度乾元序制書則中候璇璣鈐考靈
曜帝命驗運期授詩則含神霧推度災汜歷樞禮則
含文嘉稽命徵斗威儀禮記默房樂則動聲儀稽曜
嘉叶圖徵春秋則元命包演孔圖文曜鉤運斗樞感
精符合誠圖考異郵保乾圖漢含孳佐助期握誠圖
潛潭巴說題辭論語則摘輔象撰考讖孝經則孝經
雜緯孝經内事句命决援神契元命包左右握左右
契雌雄圖分野圖弟子圖口授圖應瑞圖太平御覽
又有書帝騐期禮稽命曜春秋命歷序孝經威嬉拒等
然隋世所存僅十之三馬氏通考止易緯數種晁陳
俱斥為偽書今惟乾坤鑿度行世蓋易緯又幾盡矣
又曰太平御覽又有易卦統通圖尚書鉤命决禮
記稽命曜春秋命歷序又河圖括地象河圖稽命曜
河圖挺佐輔河圖帝通紀河圖錄運法河圖真鉤河
圖著命河圖矩起河圖天靈河圖祕徵河圖玉版洛
書錄運法洛書稽命曜等尋其命名亦易緯之類第
御覽所引用亦甚希而諸史藝文志馬鄭經籍略并
其名亦無之蓋自唐已亡高士廉等編文思博要或
掇拾於宋齊諸類書中御覽又得之博要諸書决非
宋初所有也又曰乾坤鑿度所載緯書太古文目
有元皇介次萬形經次乾文緯次乾鑿度坤鑿度次
考靈經次制靈圖次河圖八文次希夷名次含文嘉
次稽命圖次墳文次八文次元命包共一十四緯今
見於類書者惟含文嘉元命包乾坤二鑿度而已垂
皇策乾文緯乾坤二鑿度說易者也含文嘉則禮而
元命包春秋孝經皆有之不知何者在先而衛元嵩
易元包則又因是命名者也今乾坤鑿度全書存其
理欲深而甚淺其文欲怪而甚庸其他雜見類書者
往往不相遠也又曰坤鑿度又有地靈母經含靈
孕易靈緯經又洛書有靈凖聽又地形經又制靈經
甚矣其名之衆也蓋此又宋世偽撰乾坤鑿度者依
仿御覽所存諸目創立新題故尤可笑又曰世率
以讖緯並論二書雖相表裏而實不同緯之名所以
配經故自六經語孝而外無復别出河圖洛書等緯
皆易也讖之依附六經者但論語有讖八卷餘不槩
見以為僅此一種偶閱隋經籍志注附見十餘家乃
知凡讖皆託古聖賢以名其書與緯體制迥别蓋其
說尤誕妄故隋禁之後永絶類書亦無從援引而唐
宋諸藏書家絶口不談以世所少知附其目於此孔
老讖十二卷老子河洛讖一卷尹公讖四卷劉向讖
一卷雜讖書二十九卷堯戒舜禹一卷孔子王明鏡
一卷郭文金雄記一卷王子年歌一卷嵩山道士歌
一卷又有以緯候並稱者今惟尚書中候見目中他
不可攷云
朱載堉曰俗謂緯書出于哀平之世王莽好讖乃有
妄人撰作諸緯兹說不然蓋緯書之文未必盡出妄
人之手其間繆妄雖亦不無要在學者擇焉而已一
切皆以為妄而棄之則過矣太史公大小戴皆在哀
平之前已有通卦驗之書而引差之毫釐繆以千里
之文豈待王莽而後有哉大抵緯書起自前漢去古
未遠彼時學者多見古書凡為著述必有所本不可
以其不經而忽之也
徐常吉曰緯書八十一篇然乾鑿度外又有乾坤鑿
度魏伯陽參同契亦易緯也而說者以其入道家遂
不列於緯書之目尚書中候論語讖亦不與八十一
篇之數則漢之緯書何啻八十一篇已也
顧起元曰易緯六篇書緯五篇詩緯三篇禮緯三篇
樂緯三篇孝經緯二篇春秋緯十三篇是為七緯共
三十五篇(目與前章懷太子所舉同)諸書所載又有論語緯及河
圖九篇洛書六篇共八十一篇其書實不出於孔子
蓋漢武購求遺書當時儒者多偽作以應命孔安國
毛公軰皆目以為妖妄哀平之世夏賀良之徒又增
為之王莽謀簒漢因符命以濟其奸光武中興復以
赤伏為援於是其書始行當時張衡桓譚力爭之而
不能也賈逵以此論左氏曹褎以此定禮樂京房翼
奉以此言易鄭玄何休又以此談經末流既濫不可
復障先是毛公孔安國諸人因魯恭王河間獻王所
獻表而章之謂之古學至魏王肅注釋孝經推引古
學王弼杜預從而和之宋大明中始禁讖緯之書及
隋末搜天下書籍與讖緯相涉者悉焚之而緯書稍
戢至唐以來則李淳風軰專明讖學而孔穎達作九
經正義亦多引緯書以證其說是時唐志所存緯書
尚有九部四十八卷蓋亦不能障其流也至宋歐陽
公魏鶴山軰刪而正之而緯學始息然鶴山所作九
經要義多引孔穎達正義之說則亦豈能盡斥而遠
之哉本朝王子充以為緯書盡亡今所存者惟易緯
乾鑿度不知六經緯書世尚有繕寫之者不止一乾
鑿度已也又曰讖緯前記之外易又有坤鑿度運
期讖乾元序制記書有期中候洛罪級春秋有演義
圖玉版讖孝經有中黃讖論語有素王受命讖比考
讖河圖有會昌符括地象稽曜鉤握拒起帝通紀叶
光篇著命篇揆命篇洛書有甄曜度寳號命錄運期
共二十一種大都此等多係漢人偽作東漢人所著
錄如參同契之名皆三字其為假託者多難可斷决
也
譚浚曰從曰經横曰緯四方南北曰經東西曰緯天
象定者為經動者為緯文心曰經顯聖訓也緯隱神
教也緯之成經猶絲麻不襍布帛乃成若讖緯乃書
之曲說桓譚尹敏張衡荀悅論之詳矣
項德棻曰秦火六經隋火七緯
黃秉石曰漢好讖緯極為不經僉謂起于哀平之世
然公孫卿稱黃帝鼎書其作俑者也史記天官書曰
雖有明天子必視熒惑所在注言春秋文曜鉤有此
語是則讖緯之說久矣
孫㲄曰緯候之興其生於河出圖一語乎自前漢世
有河圖九篇洛書六篇云自黃帝至周文王所受本
文又别三十篇云自初起至於孔子九聖增演以廣
其意蓋七緯之祖也其錄有曰括地象曰絳象曰始
開圖皆以鉤山河之賾曰帝覽嬉曰稽曜鉤皆以抉
星象之玄曰挺佐輔曰握矩記皆以闡運歷之要而
又有帝通紀真紀鉤著命祕徵要元考曜視諸緯為
富云
顧炎武曰史記趙世家扁鵲言秦穆公寤而述上帝
之言公孫支書而藏之秦讖於是出矣秦本紀燕人
盧生使入海還以鬼神事因奏錄圖書曰亡秦者胡
也然則讖記之興實始於秦人而盛於西漢之末也
又曰自漢以後凡世人所傳帝王易姓受命之說
一切附之孔子如沙丘之亡卯金之興皆謂夫子前
知而預為之讖其書蓋不一矣魏高祖太和九年詔
自今圖讖祕緯及名為孔子閉房記者一皆焚之留
者以大辟論舊唐書王世充傳世充將謀簒位有道
士桓法嗣者自言解圖讖乃上孔子閉房記畫作丈
夫持一竿以驅羊釋云隋楊姓也干一者王字也王
居羊後明相國代隋為帝也世充大悅詳此乃似今
人所云推背圖者今則託之李淳風而不言孔子
胡渭曰圖讖之術自戰國時已有之漢武帝表章聖
籍諸不在六藝之科者皆不得進及其衰也哀平之
際緯候繁興顯附于六藝而無所忌憚王莽矯用符
命光武尤信讖言鄭興賈逵以附同稱顯桓譚尹敏
以乖忤淪敗自是習為内學實六經之稂莠也
按緯讖之書相傳始於西漢哀平之際而小
黃門譙敏碑稱其先故國師譙贛深明典奥
讖錄圖緯能精微天意傳道與京君明則是
緯讖遠本於譙氏京氏也徵之於史如亡秦
者胡明年祖龍死楚雖三戶亡秦必楚已為
緯讖兆其端矣迨新莽之簒丹書白石金匱
銅符海内四出於是劉京謝囂臧洪哀章甄
尋西門君惠等爭言符命遂遣五威將軍王
竒等乘乾文車駕坤六馬將軍持節稱天一
之使帥持幢稱五帝之使頒符命四十二篇
於天下不過藉以愚一時之耳目爾廼光武
篤信不疑至讀之廡下終東漢之世以通七
緯者為内學通五經者為外學蓋自桓譚張
衡而外鮮不為所惑焉其見於范史者無論
謝承後漢書稱姚浚尤明圖緯祕奥又稱姜
肱博通五經兼明星緯載稽之碑碣於有道
先生郭泰則云考覽六經探綜圖緯於太傅
胡廣則云探孔子之房奥於琅邪王傅蔡朗
則云包洞典籍刊摘沉祕於郎中周勰則云
緫六經之要括河洛之機於大鴻臚李休則
云既綜七籍又精羣緯於國三老袁良則云
親執經緯櫽括在手於太尉楊震則云明河
洛緯度窮神知變於山陽太守祝睦則云七
典並立又云該洞七典探賾窮神於成陽令
唐扶則云綜緯河洛咀嚼七經於酸棗令劉
熊則云敦五經之緯圖兼古業覈其妙七業
勃然而興於高陽令楊著則云窮七道之奥
於郃陽令曹全則云甄極毖緯靡文不綜於
藳長蔡湛則云少耽七典於從事武梁則云
兼通河洛於冀州從事張表則云該覽羣緯
靡不究窮於廣漢屬國都尉丁魴則云兼究
祕緯於廣漢屬國候李翊則云通經綜緯至
於頌孔子之聖稱其鉤河摘雒蓋當時之論
咸以内學為重及昭烈即位羣臣勸進廣引
洛書孝經緯文蕭綺所云讖辭煩於漢末不
誣也然鄭康成注周官目孝經緯為說賈公
彦疏以漢時禁緯故則又未始不禁之矣自
晉以降其學寖微然釋慧皎作高僧傳稱法
護博覽六經游心七籍沈約作宋書於天文
五行符瑞亦備引緯候之說蕭子顯南齊書
志亦然而周續之兼通五經五緯號為十經
直至隋焚禁之後流傳漸罕乃孔氏賈氏徐
氏猶援以釋經杜氏歐陽氏虞氏徐氏編輯
類書間亦引證今則樊英傳注所載隋唐經
籍志所錄太平御覽所採學士大夫能舉其
名者寡矣
經義考卷二百九十八
