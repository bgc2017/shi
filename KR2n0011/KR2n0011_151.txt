經義考卷一百五十一
翰林院檢討朱彝尊撰
禮記(十四)
漢中庸說
漢志二篇
佚
孔叢子子思年十六適宋宋大夫樂朔與之言學焉
朔曰尚書虞夏數四篇善也下此以訖於秦費效堯
舜之言爾殊不如也子思答曰事變有極正自當耳
假令周公堯舜不更時異處其書同矣樂朔曰凡書
之作欲以喻民也簡易為上而乃故作難知之辭不
亦繁乎子思曰書之意兼復深奥訓誥成義古人所
以為典雅也昔魯委巷亦有似君之言者伋答之曰
道為知者傳苟非其人道不傳矣今君何似之甚也
樂朔不悦而退曰孺子辱我其徒曰魯雖以宋為舊
然世有讐焉請攻之遂圍子思宋君聞之不待駕而
救子思子思既免曰文王困於羑里作周易祖君屈
於陳蔡作春秋吾困於宋可無作乎於是撰中庸之
書四十九篇
顔師古曰今禮記有中庸一篇亦非本禮經盖此之流
羅從彦曰中庸之書聖學淵源六經奥旨也
何異孫曰子思子憂道學之失其傳而作中庸孔業子
穆公謂子思曰子之書記夫子之言或者謂子之辭子
思無他書可見是必中庸也
黎立武曰經之作至中庸止矣故中庸者羣經之統
會樞要也
王禕曰中庸古有二篇見漢志文志而在禮記中者
一篇而已朱子為章句因其一篇者分為三十三章
而古所謂二篇者後世不可見矣今宜因朱子所定
以第一章至第二十章為上篇以第二十一章至三
十三章為下篇上篇以中庸為綱領其下諸章推言
智仁勇皆以明中庸之義也下篇以誠明為綱領其
後諸章詳言天道人道皆以著誠明之道也如是旣
不失古今之體又不悖朱子之旨魯齋王氏盖主此
說云
戴氏(顒)禮記中庸傳
隋志二卷
佚
梁武帝中庸講疏
隋志一卷
佚
私記制旨中庸義
隋志五卷
佚
玉海大同十年張綰朱异賀琛述制旨禮記中庸義
陸深曰中庸雜出戴記至二程始尊信而表章之今
獨行與六經並然晉戴顒嘗傳中庸梁武帝為中庸
講疏已知重中庸矣非但始於宋也
李氏(翺)中庸說
未見
黃震曰中庸至唐李翺始為之說
胡氏(瑗)中庸義
宋志一卷
未見
宋史盛喬纂集
晁說之曰小人之中庸也王肅本之下有反字胡先
生温公明道皆云然
陳氏(襄)中庸講義
一卷
存
按陳氏中庸義載古靈集中自首章至道其
不行矣夫而止
余氏(象)中庸大義
一卷
佚
閩書仙游人慶歷中進士歴官禮部郎中
喬氏(執中)中庸義
宋志一卷
佚
司馬氏(光)中庸廣義
一卷
未見(一齋書目有)
張氏(方平)中庸論
三篇
存(載樂全先生集)
姚氏(子張)中庸說
佚
按子張未詳其名晁以道輯中庸傳所取十
三家之說子張與焉其於至誠之道可以前
知一節子張疑之
范氏(祖禹)中庸論
一卷
存
凡五篇載集中
蘇氏(軾)中庸論
三篇
存
程子(顥)中庸解(宋志作義)
宋志一卷
存
晁公武曰明道中庸解陳瓘得之江濤濤得之曾天
隱天隱得之傅才孺云李丙所藏也
楊萬里曰世傳大程子中庸之書非大程子之為也
吕子大臨之為也
康紹宗曰昭德讀書志有明道中庸解一卷伊川大
全集亦載此卷竊嘗考之中庸明道不及為書伊川
雖言已成中庸之書自以不滿其意已火之矣反復此
解其即朱子所辨藍田吕氏講堂之初本改本無疑矣
吕氏(大臨)中庸解
一卷
存(疑即二程全書中所載本)
胡宏序曰靖康元年河南門人河東侯仲良師聖自
三川避亂來荆州某兄弟得從之遊議論聖學必以
中庸為至有張燾者㩦所藏明道先生中庸解以示
之師聖笑曰何傳之誤此吕與叔晚年所為也燾亦
笑曰燾得之江濤家其子弟云然按河南夫子侯氏
之甥而師聖又夫子猶子人也師聖少孤養於夫子
家至於成立兩夫子之屬纊皆在其左右其從夫子
最久而知夫子文章為最詳其為人守道義重然諾
不妄可信後十年某兄弟奉親南止衡山大梁向沈
又出所傳明道先生解有瑩中陳公所記亦云此書
得之濤某反覆究觀詞氣大類横渠正蒙書而與叔
乃横渠門人之肖者徵往日師聖之言信以今日己
之所見此書與叔所著無可疑明甚惜乎瑩中不知
其詳而有疑於行狀所載覺斯人明之書皆未及之
語耳雖然道一而已言之是雖陽虎之言孟軻氏猶
有取焉况與叔亦遊河南之門大本不異者乎尊信
誦習不敢湏臾忘勇哉瑩中之志某雖愚請從而後
中庸後解
宋志一卷
佚
大臨自序曰中庸之書學者所以進德之要本末具
備矣既以淺陋之學為諸君道之抑又有所以告諸
君者古者憲老而不乞言憲者儀刑其德而已無所
事於問也其次則有問有答問答之間然猶不憤則
不啟不悱則不發又其次有講有聽講者不待問也
聽者不至問也學至於有講有聽則師益勤而道益
輕學者之功益不進矣又有講而未必聽有講而未
必聽則無講可也然朝廷建學設官職事有不得已
者此不肖今日為諸君強言之也諸君果有聽乎無聽
乎孔子曰古之學者為已今之學者為人為已者必
存乎德行而無意於功名為人者必存乎功名而未
及乎德行若後世學者有未及乎為人而濟其私欲
者多矣今學聖人之道而先以私欲害之則語之而
不入道之而不行如是則教者亦何望哉聖人立教
以示來世未嘗使學者如是也朝廷建官設科以取
天下之士亦未嘗使學者如是也學者亦何必舍此
而趨彼哉聖人之學不使人過不使人不及喜怒
哀樂之前以為之本使學者擇善而固執之其學固
有序矣學者亦用心於此乎則義禮必明德行必修
師友必稱鄉黨必譽仰而上古可以不負聖人之傳
付達於當今可以不負朝廷之教養世之有道君子
樂得而親之王公大人樂聞而取之與夫自輕其身
涉獵無本徼幸一旦之利者果何如哉諸君有意乎
今日之講猶有望焉無意則不肖今日自譊譊無益
不幾乎侮聖言者乎諸君其亦念之哉
按宋志又有大臨及程叔子游氏楊氏四先
生中庸講義一卷
晁氏(說之)中庸傳
一卷
存
說之跋曰近世學者以中庸為二事其說是書皆穿
窬而貳之於是本諸先生長者之論作傳是書本四
十七篇小戴取以記之猶大戴取之夏小正曾子之
類也顧惟收拾煨燼之末簡編不倫文字混淆回舛
惜哉漢藝文志禮家有中庸說二篇今莫知其為何
書也
晁公武曰叔父詹事公撰近世學者以中庸為二事
雖程正叔亦然故說是書者皆穿鑿而二之於是本
諸胡先生司馬温公程明道張横渠王肅鄭玄作是
傳焉
按晁氏中庸傳取孔氏正義胡氏講義分朱
黃以識之又以墨識已說其分節與今本有
異附識於後天命之謂性(節)率性之謂道(節)
修道之謂教(節)道也者(至)非道也(節)是故君
子(至)不聞(節)莫見乎隱(至)愼其獨也(節)喜怒
哀樂之未發謂之中(節)發而皆中節謂之和
(節)中也者(至)達道也(節)致中和(至)育焉(節)仲
尼曰(至)忌憚也(節)子曰中庸(至)久矣(節)子曰
道之(至)行矣夫(節)子曰舜其(至)舜乎(節)子曰
人皆(至)守也(節)子曰回之(至)失之矣(節)子曰
天下(至)能也(節)子路問強(至)強哉矯(節)子曰
素隱(至)費而隱(節)夫婦之愚(至)不能焉(節)天
地之大(至)破焉(節)詩云鳶飛(至)察乎天地(節)
子曰道不(至)勿施於人(節)君子之道四(至)先
施之未能也(節)庸德之行(至)慥慥爾(節)君子
素(至)自得焉(節)在上位(至)徼幸(節)子曰射有
(至)自卑(節)詩曰妻子(至)順矣乎(節)子曰鬼神
(至)如此夫(節)子曰舜其(至)其壽(節)故天之(至)
覆之(節)詩曰嘉樂(至)必受命(節)子曰無憂(至)
子述之(節)武王纘(至)保之(節)武王末(至)一也
(節)子曰武王(至)至也(節)郊社(至)掌乎(節)哀公
問政(至)禮所生也(節)在下位(至)治矣(節)故君
子(至)知天(節)天下之達(至)一也(節)或生而(至)
一也(節)或安而(至)一也(節)子曰好學(至)國家
矣(節)凡為天下(至)所以懷諸侯也(節)凡為天
下(至)不窮(節)在下位(至)身矣(節)誠者天之(至)
人之道也(節)誠者不勉(至)聖人也(節)誠之者
(至)必強(節自)誠明(至)明則誠矣(節)唯天下至
誠(至)參矣(節)其次(至)能化(節)至誠(至)如神(節)
誠者自成(至)道也(節)誠者物之(至)為貴(節)誠
者非自(至)宜也(節)故至誠(至)不測(節)天地之
道博也(至)純亦不已(節)大哉聖人(至)凝焉(節)
故君子尊(至)崇禮(節)是故居上(至)之謂與(節)
子曰愚而(至)其身者也(節)非天子(至)亦不敢
作禮樂焉(節)子曰吾說(至)寡過矣乎(節)上焉
者(至)弗從(節)故君子之道(至)知人也(節)是故
君子(至)天下者也(節)仲尼(至)大也(節)唯天下
至聖(至)配天(節)唯天下至誠(至)之化育(節)夫
焉有(至)能知之(節)詩曰衣錦(至)日亡(節)君子
之道(至)入德矣(節)詩云潛雖(至)於志(節)君子
之所(至)屋漏(節)故君子不動(至)有爭(節)是故
君子不賞(至)刑之(節)是故君子篤恭而天下
平(節)詩云予懷(至)末也(節)詩曰德輶(至)至矣
(節)
游氏(酢)中庸解義
宋志五卷(通考一卷)
未見(一齋書目有)
楊氏(時)中庸解
宋志一卷
未見(一齋書目有)
時自序曰伊川先生有言曰不偏之謂中不易之謂
庸中者天下之正道庸者天下之定理中庸之書盖
聖學之淵源入德之大方也孔子歿羣弟子離散分
處諸侯之國雖各以其所聞授弟子然得其傳者盖
寡故子夏之後有田子方子方之後為莊周則其去
本浸遠矣獨曾子之後子思孟子之傳得其宗子思
之學中庸是也孟子之書其源盖出於此則道學之
傳有是書而已世儒知尊孟子而於中庸一書未有
能盡心者則其源流可知矣予昔在元豐中嘗受學
明道先生之門得其緒言一二未及卒業而先生歿
繼又從伊川先生未幾先生復以罪流竄涪陵其立
言垂訓為世大禁學者膠口無復敢道政和四年夏
六月予得請祠館退居餘杭杜門却掃因得温尋舊
學悼斯文之將墜於是追述先生之遺訓著為此書
以其所聞推其所未聞者雖未足盡傳先生之奥亦
妄意其庶幾焉學者因我言而求之於聖學之門墻
庶乎可窺而入也
陳亮序曰世所傳有伊川先生易傳楊龜山中庸義
謝上蔡論語解語和靖孟子說胡文定春秋傳謝氏
之書學者知誦習之矣尹氏之書簡淡不足以入世
好至於是三書則非習見是經以志乎舉選者盖未
之讀也世之儒者揭易傳以與學者共之於是靡然
始知所向然予以謂不由大學論語及孟子中庸以
達乎春秋之用宜於易未用心之地也今語孟精義
既出而謝氏尹氏之書具在楊氏中庸及胡氏春秋
世尚多有之而終病其未廣别刊為小本以與易傳
並行觀者宜有取焉
晁公武曰時載程正叔之言曰不偏之謂中不易之
謂庸盖亦猶王氏之說也
朱子曰龜山中庸有可疑處如論中庸不可能乃是
佛老緒餘决非孔子子思本意羅先生陳幾叟諸人
以龜山中庸語意枯燥不若吕與叔之浹洽此可見
公論之不可揜矣
侯氏(仲良)中庸說
一卷
未見
羅欽順曰侯氏說中庸以孔子問禮問官為聖人所
不知似乎淺近恐未得為至也以孔子不得位為聖
人所不能尤害事
馮從吾曰先生名仲良字師聖華陰人從二程先生
游胡文定稱其講論經術貫通不窮朱文公稱其清
白勁直
郭氏(忠孝)中庸說
宋志一卷
佚
黎立武曰楊氏曰不偏之謂中不易之謂庸中者天
下之正道庸者天下之正理游氏曰以德行言曰中
庸以性情言曰中和郭氏中庸說謂中為人道之大
以之用於天下國家又云極天下至正謂之中通天
下至變謂之庸盖兼山深於易故得中庸之義焉兼
山登程門終始中庸之道體用之說實得於心傳面
命者也程子嘗為中庸作注至是焚稾而屬兼山以
書傳之乃知游氏楊氏所得於師者初年之論也
經義考卷一百五十一
