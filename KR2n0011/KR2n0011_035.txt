經義考卷三十五
翰林院檢討朱彝尊撰
易(三十四)
林氏(子雲)易說
十卷
佚
閩書林子雲字質夫福寧人寶慶二年進士除融州
教授著易說十卷
羅氏(大經)易解
十卷
佚
黃虞稷曰大經字景綸吉水人寶慶六年進士
林氏(希逸)易講義
未見
姓譜希逸字肅翁福清人紹定間進士淳祐中遷秘
書省正字景定間官司農少卿終中書舍人有鬳齋
易義春秋傳考工記解
閩書希逸中端平二年進士
陳氏(冲飛)易原
十卷
佚
興化府志陳冲飛紹定中特奏名
卓氏(得慶)易解
佚
黃淵曰卓樂山以易解屬余序篇端來七日而以兵
死
姓譜卓得慶字善夫號樂山登紹定五年甲科教授
道州歴官秘書著作郎出知漳州召還授兵部郎中
景炎二年除右文殿修撰戶部尚書是年元兵逼城
被執并二子規權殺之
謝氏(升賢)易通
佚
閩書謝升賢字景芳興化軍人端平二年進士官至
興寧令所著有太極說易通四書解大意皆推本朱
文公之言
蕭氏(山)讀易管見
佚
閩書蕭山一名石沙縣人端平二年特奏名仕長溪
丞著有詩傳論語說讀易管見
尤氏(彬)讀易
四卷
佚
興化府志尤彬端平中特奏名
吳氏(如愚)凖齋易說
宋志一卷
佚
趙希弁曰右武林吳凖齋如愚所著也一則明象一
則明爻喬文惠公行簡嘗薦之曰成忠郎吳如愚隨
身右列尋即隱居雖在都城而杜門不出臣欲識之
而不可得其人行醇而介氣直而温講道窮經賸有
著述欲乞特與換授從事郎並與秘書校勘有旨從
之而如愚不受
舘閣續錄吳如愚字子發臨安府人嘉熙二年五月
以成忠郎特換授從事郎差充秘書校勘辭免特轉
秉義郎與祠
方氏(濯)易注解義
佚
興化府志方濯嘉熙二年進士廣州觀察推官
錢氏(時)周易釋傳
二十卷
未見
舘閣續錄錢時字子是嚴州人嘉熙二年五月以布
衣特補迪功郎差充秘閣校勘仍下本州取所著周
易釋傳尚書演義學詩管見論語古文孝經大學中
庸四書管見兩漢筆記國史宏綱繕寫繳進十一月
添差浙東提舉常平司幹辦公事
胡一桂曰融堂周易釋傳二十卷其說謂伏羲文王
周公之經既孔子為之傳後學何容置喙敬於傳下
略釋本旨而曰周易釋傳焉其書文辭雖明而意義
亦淺略不及象數釋物理間有可采者嘉熙二年喬
丞相行簡薦進其書稱其山居讀書理學淹貫時嘗
從故寶謨閣學士楊簡游盖其所深許與以秘閣校
勘嚴州人
按宋史本傳時所著尚有春秋大旨冠昏記
張氏(志道)易傳
三十卷
佚
鎮江府志張志道字潛夫金壇人嘉熙間上書言事
景定初特恩免解趙葵辟置幕府宋亡不仕
王氏(應麟)古易考
未見
舘閣續錄王應麟字伯厚貫開封寄居慶元府辛丑
進士丙辰宏詞景定五年五月以太常博士除秘書
郎十二月為著作佐郎
袁桷曰王先生應麟兄弟中博學宏詞科為翰林學
士禮部尚書所著書有春秋考逸詩考古易考
浙江通志王應麟淳祐元年進士為揚州教授寶祐
四年中博學宏詞科遷太學錄轉給事中歸召為翰
林學士辭
輯周易鄭注
一卷
存
應麟自序曰鄭康成學費氏易為注九卷多論互體
以互體求易左氏以來有之凡卦爻二至四三至五
兩體交互各成一卦是謂一卦含四卦繫辭謂之中
爻所謂八卦相盪六爻相雜唯其時物雜物撰德是也惟
乾坤無互體盖純乎陽純乎隂也餘六子之卦皆有
互體坎之六畫其互體含艮震而艮震之互體亦含
坎離之六畫其互體含兑㢲而兌㢲之互體亦含離
三陽卦之體互自相含三隂卦之體亦互自相含也
王弼尚名理譏互體然注睽六二曰始雖受困終獲
剛助睽自初至五成困此用互體也弼注比六四之
類或用康成之說鍾會著論力排互體而荀顗難之
江左鄭學與王學並立荀崧謂康成書根源(闕)顔
延之為祭酒黜鄭置王齊陸澄遺王儉書云易自商
瞿之後雖有異家之學同以象數為宗數年後乃有
王弼之說王濟云弼所誤者多何必能頓廢先儒若
今弘儒鄭注不可廢河北諸儒專主鄭氏隋興學者
慕弼之學遂為中原之師此景迂晁氏所慨嘆也易
有聖人之道四焉義理之學以其辭耳變象占其可
闕乎李鼎祚云鄭多參天象王全釋人事易道豈偏
滯於天人哉今鄭注不傳其說間見於鼎祚集解及
釋文詩三禮春秋義疏後漢書文選注因綴而錄之
先儒象數之學於此猶有考云然康成箋詩多改字
注易亦然如包蒙為彪豶豕之牙為互包荒讀為康
錫馬蕃庶讀為蕃遮皆甲宅之皆讀為解一握為笑
之握讀為屋其說近乎鑿學者盍謹擇焉厭常喜新
其不為荄兹者幾希
馮氏(去非)易象通義
佚
宋史馮去非字可遷南康都昌人淳祐元年進士幹
辦淮東轉運司寶祐四年召為宗學諭罷歸
胡一桂曰去非厚齋子周易二篇通故圖說又有易
象通義其文專解上下經大象
歐陽氏(守道)易故
佚
宋史歐陽守道字公權一字迂父吉州人淳祐元年
進士官著作郎
蔡氏(模)易傳集解
佚
翁合志墓曰先生諱模字仲覺九峯先生冡子淳祐
四年以丞相范鍾薦謝方叔亦乞表異之詔補廸功
郎添差本府教授嘗輯文公所著書為續近思錄及
易傳集解大學衍說論孟集疏河洛探賾等書行世
學者稱曰覺軒先生
戴氏(仔)易傳
佚
姓譜仔字守鏞永嘉人常以孝廉薦年四十即棄去場
屋肆力於學詩書易周禮四書皆有傳述
戴氏(侗)周易家說
未見
姓譜侗字仲達永嘉人仔弟登淳祐第由國子簿守
台州德祐初秘書郎遷軍器少監辭疾不起
方氏(逢辰)易外傳
五卷
未見
逢辰自序曰以文王周公之辭證伏羲之畫以孔子
之傳求文王周公之心非愚己說也或曰子以乾之
彖象傳各附經下不僭乎曰古易經傳各為一書至
漢以上下經及十翼爲十二篇則已合經傳為一矣
後漢鄭氏懼學者未能一貫遂以彖象傳附各卦經
後魏王氏又以彖象傳各附經下獨乾則鄭氏之舊
耳乾聖人之事全體大用規模宏擴非切已實下工
夫則羲文周孔之心實未易窺之予暗室屋漏自謂
進德功夫正欲以文王周孔之辭求伏羲之畫以孔
子之傳求文王周公之心不得不引傳各附經下以
便省察以自求切已實踐之益非為人為之也
董真卿曰蛟峯易外傳五卷其書以上下經各分一
二作四卷乾坤彖辭附入彖傳又附入文言傳說彖
處繼以大象傳爻辭附入小象傳又附入文言於小
象之下凡傳低一字餘六十四卦倣此外有周易辨
偽辨諸本互有不同易數圖易象圖各附論說共為
一卷
浙江通志方逢辰字君錫淳安人淳祐十年舉進士
第一累官兵部侍郎國史修撰兼侍讀除吏禮尚書
俱不拜宋亡元世祖詔御史中丞崔彧起之辭不赴
卒於家學者稱為蛟峯先生
胡氏(仲雲)周易見一
佚
江西通志胡仲雲字從甫高安人淳祐十年登進士
第歴官樞密院編修攝尚書右司以忤賈似道出為
浙東提舉兼權紹興安撫九江太守將避地南海至
廬陵卒所著有六經蠡測周易見一四書管窺等書
總百餘卷
林氏(光世)水村易鏡
一卷
存
光世自序曰古者包犧氏之王天下也仰則觀象於
天俯則觀法於地觀鳥獸之文與地之宜近取諸身
遠取諸物於是始作八卦以通神明之德以類萬物
之情此數語者實先聖夫子教人入易之序也古之
君子天地日月星辰隂陽造化鳥獸草木無所不知
不必讀繇辭爻辭眼前皆自然之易也世道衰微易象
幾廢孔聖懼焉於是作大象小象又作繫辭明明以
人間耳目所易接者立十二象令天下後世皆知此
象自仰觀俯察而得也曰鳥獸曰身曰物則次之大
象小象者釋易也繫辭者又釋大象小象也十二象
者又釋繫辭也後世諸儒釋易凡天地變化隂陽消
長君子小人進退之道言之詳矣不可復加矣獨仰
觀俯察之學則置而不言臣拘拘塵世磨蟻醯鷄何
能透徹家有藏書萬卷少年父師律舉子業不許讀
晚始窺先大父刪定臣霆手校靈憲圖時秦師垣為
同年屢詆和戎之非掛冠歸莆愴然語鄭夾漈曰吾
向在汴送季父主客郎中臣冲之使北也至孟津夜
見天牀星動未幾國事忍言今約子夜觀星問何年
當太平臣讀靈憲圖雖知天然未知星與易合歲在
丙午朝賢喧易九之戒天子恐懼修省星之逆者皆
軌道臣時居海上自幸此身不死可以觀星可以讀
易從事心目不顧寒暑忽一夕觀天有所感縱觀天
澤火雷風水山地八宫之星皆自然六十四卦也遂
頓悟聖人畫卦初意臣何修得此於天隠而不言咈
天也敢先以繫辭自離至夬十三卦凡十二象筆之
書願與通天地人之君子演而伸之亦以補諸儒之
所未言焉
館閣續錄林光世字逢聖興化軍莆田縣人淳祐十
一年以易學召赴闕充秘書省檢校文字十二年教
授常州文學職事仍舊寶祐二年補迪功郎添差江
西提舉司幹辦公事
閩書林光世景定二年賜進士出身初淮東漕臣黃
漢章上其所著易鏡由布衣召為史舘檢閱遷校勘
改京秩自將作丞知潮州開慶元年召為都官郎中
後入為司農少卿兼史舘
陽氏(枋)存齋易說
佚
四川總志陽枋銅梁人淳祐中進士
陽氏(岊)字溪易說
佚
按二陽易說其學本於朱子門人㬊氏黃晉
卿所謂大陽先生枋小陽先生岊也其後裔
又有玉井易說而楊用修志全蜀藝文曹能
始記蜀中著作均未之及何與
時氏(少章)周易大義
佚
周易卦贊
佚
吳師道曰少章字天彝瀾之季子著撰最多其所性
叢稿起嘉定甲戌止淳祐壬子惟用編年不復銓序
凡三十六卷至若易詩書論孟大義六十餘卷春秋
四志日記二十餘冊皆無所考則今之所得又特其
細者而已時子年餘五十始登一第用薦者擢史舘
檢閱未上而罷
金華志少章博極羣書談經多出新意登寶祐癸丑
進士調麗水縣主簿改婺州教授兼麗澤書院山長
又改南康軍教授兼白鹿書院山長用薦擢史舘檢
閱改授保寧軍節度掌書記
季氏(可)大易體卦
五十卷
佚
宋登科錄可字與可小名斯可貫龍泉縣寄居飛溪
括蒼彙記季可字處仁龍泉人寶祐丙辰進士累官
兵部尚書行樞密院都承旨
周氏(方)學易說
一卷
未見
宋登科錄方字義翁小名介小字方俶
曹溶曰周方建昌南城人寶祐四年文信公榜登第
其書崑山葉氏菉竹堂目有之
黃氏(震)讀易日抄
一卷
存
震自序曰易聖人之書也所以明斯道之變易無往
不在也王弼間以老莊虚無之說參之誤矣我朝理
學大明伊川程先生始作易傳以明聖人之道謂易
有聖人之道四焉以言者尚其辭以動者尚其變以
制器者尚其象以卜筮者尚其占吉凶消長之理進
退存亡之道備於辭推辭考卦可以知變而象與占
在其中故其為傳專主於辭發理精明如揭日月矣
時則有若康節邵先生才竒學博探賾造化又别求
易於辭之外謂今之易後天之易也而有先天之易
焉用以推占事物無不可以前知自是二說並興言
理學者宗伊川言數學者宗康節同名為易而莫能
相一至晦庵朱先生作易本義作易啓蒙乃兼二說
窮極古始謂易本為卜筮而作謂康節先天圖得作
易之原謂伊川言理甚備於象數猶有闕學之未至
於此者遂亦翕然向往之揣摩圖象日演日高以先
天為先以後天為次而易經之上晚添祖父矣愚按
易誠為卜筮而作也考之經傳無有不合者也爻者
誠為卦之占吉凶悔吝者誠為占之辭考之本文亦
無有不合者也且其義精辭覈多足以發伊川之所
未及易至晦庵信乎其復舊而明且備也然吉者必
其合乎理凶悔吝者必其違乎理因理為訓使各知
所趨避自文王孔子已然不特伊川也伊川奮自千
餘載之後易之以卜者今無其法以制器者今無其
事以動者尚變今具存乎卦之爻遂於四者之中專
主於辭以明理亦豈非時之宜而易之要也哉若康
節所謂先天之說則易之書本無有也雖據其援易
為證者凡二章亦未見其確然有合者也其一章援
易有太極是生兩儀兩儀生四象四象生八卦曰此
先天之卦畫於是盡改易中伏羲始作八卦之說與
文王演易重為六十四卦之說而以六十四卦皆爲
伏羲先天之卦畫其法自一畫而二二而四四而八
八而十六十六而三十二三十二而六十四然生兩
生四生八易有之矣生十六生三十二易此章有之
否耶其一章援易言天地定位山澤通氣風雷相薄
水火不相射曰此先天之卦位也於是盡變易中離
南坎北之說與凡震東方卦兑西方卦之說而以乾
南坤北為伏羲先天之卦位其說以離為東以坎為
西以兑巽為東南西南以震艮為東北西北然天地
定位安知非指天位乎上地位乎下而言南方炎為
火北方寒為水亦未見離與坎之果屬東與西而可
移離坎之位以位乾坤也易之此章果有此位置之
意否耶且易之此二章果誰為之也謂出於孔子孔
子無先天之說也謂出於伏羲伏羲未有易之書也
何從而知此二章為先天者耶圖方畫於康節何以
明其為伏羲者耶然聞先天為演數設也夫易於理
與數固無所不包伊川康節皆本朝大儒晦庵集諸
儒之大成其同其異豈後學所能知顧伊川與康節
生同時居同洛相與二十年天下事無不言伊川獨
不與言易之數康節每欲以數學傳伊川而伊川終
不欲康節既沒數學無傳今所存之空圖殆不能調
絃者之琴譜晦庵雖為之訓釋他日晦庵答王子合
書亦自有康節說伏羲八卦近於附會穿鑿之疑則
學者亦當兩酌其說而審所當務矣伊川言理而理
者人心之所同今讀其傳犂然即與妙合康節言數
而數者康節之所獨今得其圖若何而可推驗此宜
審所當務者也明理者雖不知數自能避凶而從吉
學數者儻不明理必至舍人而言天此宜審所當務
者也伊川之言理本之文王孔子康節之言數得之
李挺之穆伯長陳希夷此宜審所當務者也窮理而
精則可修己治人有補當世言數而精不過尋流逐
末流為技術此宜審所當務者也故學必如康節而
後可創言先天之易學必如晦庵而後可兼釋先天
之圖易雖古以卜筮而未嘗聞以推步漢世納甲飛
伏卦氣凡推步之術無一不倚易為說而易皆實無
之康節大儒以易言數雖超出漢人之上然學者亦
未易躐等若以易言理則日用常行無往非易此宜
審所當務者也
浙江通志黃震字東發慈谿人寶祐四年進士歴官
史舘檢閱門人私諡曰文㓗先生
楊氏(文煥)五十家易解
宋志四十二卷
佚
董真卿曰文煥字彬夫泰州人釋褐狀元
鄭氏(起)易注
佚
子思肖家傳曰先君字叔起號菊山名與字之下字
同以道自鳴白首六經不言私事自庚辰出閩游京
師庚子主於潛學早年場屋不利即潜心窮理盡性
之學至老造詣益深有太極無極說并注易六十四
卦
吕氏(中)易圖
一卷
佚
閩書中字時可晉江人為國子監丞兼崇政殿說書
丁大全忌其直徙知汀州演易為十圖景定中復官
秘書郎
舒氏(滸)易釋
二十卷
佚
寧波府志舒滸字平叟奉化人景定元年入太學講
明正學寒暑勿懈
按奉化二舒兄津字通叟弟滸字平叟著易
釋繫辭釋共二十有三卷王氏續通考指為
通叟所作誤也
齊氏(夢龍)周易附說卦變圖
佚
董真卿曰夢龍字覺翁號節初饒州德興人與兄興
龍先後登宋寶祐景定年第
經義考卷三十五
