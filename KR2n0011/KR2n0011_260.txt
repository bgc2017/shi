經義考卷二百六十
翰林院檢討朱彝尊撰
逸經(上)
易
遺句
(賁彖傳)故不利有攸往(下有)剛柔交錯(四字接)天文也
王弼注剛柔交錯而成文焉天之文也
(節彖傳)中正以通(下有)然後乃亨也(五字誤入注)
右郭京易舉正
不威小不懲大
不損而益之
右家語
其亡斯自取災
焦竑曰見風俗通逸易也
右風俗通(今本無之)
有一道大足以守天下中足以守國家小足以守其身
謙之謂也
天地動而萬物變化
右說苑
天出善道聖人得之(文在天垂象見吉凶聖人則之之)
(下)
右陸賈新語
地可觀者莫可觀於木
右許慎說文
小人處盛位雖高必崩不盈其道不恒其德而能以善
終身未之有也是以初登於天後入於地
右桓寬鹽鐵論
乾為天(至)為木果(下有)為龍為直為衣為言(八字)
朱震曰乾其動也直在上為衣在下為裳為言者震
聲兑口聲出于口也所以能言者出于乾陽也
項安世曰為龍震之健也為直巽之躁也為言兑之
决也震之龍巽之䋲直兑之口舌皆以乾爻故也乾
為衣上服也坤為裳下服也
坤為地(至)為黑(下有)為牝為迷為方為囊為裳為黃為
帛為漿(一十六字)
朱震曰坤變乾為牝馬離變坤為牝牛陰陽之中復
有陰陽也為迷者坤冥晦待陽而後明也為方者坤
靜而德方也為囊者坤虚有容也為裳為黃地之中
色為帛為漿不足於陽也
項安世曰曰牝曰迷曰方曰囊曰裳曰黃皆見本卦
繇辭乾為蠶精而出於震至巽離而為絲至坤而成
帛也酒主陽漿主陰故坤為漿
震為雷(至)為蕃鮮(下有)為王為鵠為鼔(六字)
朱震曰為王當在乾為天以下錯文也
項安世曰為王者帝出乎震也與長子同為鵠為鼓
皆聲之遠聞者也與雷同
巽為木(至)為躁卦(下有)為揚為鸛(四字)
朱震曰為揚者巽為風輕揚震為鵠陽鳥也巽為鸛
陰鳥也
項安世曰巽稱而隱稱即揚也揚子曰巽以揚之
坎為水(至)為堅多心(下有)為宫為律為可為棟為叢棘
為狐為蒺藜為桎梏(一十九字)
朱震曰水可動而動可止而止故為可
項安世曰宫與穴同象皆外圍土而内居人陷也隱
伏也陽在中也五聲之宫亦陽在中也律者法也水
能平準故為法楝字疑當為棟棟在屋中有陽之象
焉大過肖坎故為棟逸象多出於繇辭之文恐取於
大過也
離為火(至)為科上槁(下有)為牝牛(三字)
朱震曰為牧牛王洙本作牝牛
艮為山(至)為堅多節(下有)為鼻為虎為狐(六字)
朱震曰為鼻者傳曰鼻者面之山
項安世曰艮為山鼻者天中之山也艮主寅虎寅獸
也故艮為狗虎之子亦為狗坎為狐取其心之險也
艮為狐取其喙之黔也
兑為澤(至)為羊(下有)為常為輔頰(五字)
項安世曰晁以道古易常即古文裳字若然坤之逸
象既有裳矣兑之為常意者其為商之誤與
右九家易解
離者麗也(下有)麗必有所感故受之以咸咸者感也(一)
(十四字)
右王昭素易論
故受之以遯(下有)遯者退也(四字)
右易舉正
書
逸篇
汨作九共稾飫
序曰帝釐下土方設居方别生分類作汨作九共九
篇稾飫
劉敞曰九共九篇共當作丘古文丘作亚與共相近
故誤傳以為共耳九丘者即所謂八索九丘案小序
帝釐下土方設居方别生分類作汨作九共及稾飫
然則汨作之篇言所以釐下土興功致治之道耳九
丘者乃所謂方設居方别生分類者也九州殊土異
俗各因其性順其舊而教擾之故為九篇篇言一州
也舜肇十有二州而今但九者幽并之俗與冀州類
營州之俗與青州類但疆土廣大故分之至於人物
自如舊也孔安國為隸古定書不知丘字誤為共遂
肆臆說云述職方以除九丘案職方氏之書一官所
守耳周禮出於周公仲尼未嘗刪述而云除九丘可
乎則此云九共當為九丘必也禹貢雖載九州之地
形乃是治水之書亦無方設居方别生分類之事是
禹貢所言者形質也九丘所言者情性也惜哉此書
之亡不及見有虞氏之明德也
林之竒曰知之為知之堯典舜典之所以可言也不
知為不知九共槀飫略之可也
朱子曰方設居方逐方各設其居方之道
薛季宣曰鯀湮洪水而謂之汨陳舜釐下土而謂之
汨作鯀亂之而舜治之水治而後民可作也伏生稱
九共以諸侯來朝各述其土地所生美惡人民好惡
為之貢賦政教紀其語曰予辨下土使民平平使民
無傲然則貢賦之書禹貢蓋其略耳舜典肇十有二
州而九共止於九篇治水之後州復合為九州矣
帝告(史記作俈)釐沃
序曰自契至於成湯八遷湯始居亳從先王居作帝
告釐沃
陸德明曰帝告釐沃等五亡篇舊解是夏書馬鄭之
徒以為商書兩義俱通
陳櫟曰契帝嚳子舜封之商賜姓子嚳元都亳帝告
即帝嚳
章施乃服明上下
王應麟曰書大傳引帝告篇
湯征
序曰湯征諸侯葛伯不祀湯始征之作湯征
孔穎逹曰湯伐諸侯始於葛伯仲虺之誥云初征自
葛是也
湯曰予有言人視水見形視民知治不伊尹曰明哉言
能聽道乃進君國子民為善者皆在王官勉哉勉哉湯
曰汝不能敬命予大罰殛之無有攸赦(見史記)
金履祥曰史遷載湯征之辭而不類蓋非湯征之舊
也孟子引亳衆往耕之事疑出此書
汝鳩汝方(史記作房)
序曰伊尹去亳適夏既醜有夏復歸于亳入自北門
乃遇汝鳩汝方作汝鳩汝方
竹書紀年帝癸十七年商使伊尹來朝二十年伊尹
歸于商及汝鳩汝方會于北門
孔安國曰言所以醜夏而還之意
薛季宣曰伊尹之五就湯五就桀其盛德之至乎不
以桀之不能不以湯之齊聖廢其君臣之義期於克
正乃已不得已而至於伐豈湯伊尹之心哉二篇之
告惜哉其不存焉
鄭伯熊曰伊尹適夏猶武王觀政於商伊尹復歸于
亳則桀無悛改之理矣然後湯師興焉蓋湯之伐桀
必俟伊尹之歸伊尹未歸則桀猶可改也
金履祥曰孟子所云五就湯五就桀之事意者於鳩
方之書得之
羅敦仁曰伊尹曰何事非君何使非民天之生斯民
也使先知覺後知使先覺覺後覺也予天民之先覺
者也予將以斯道覺斯民也非予覺之而誰也知此
是語汝鳩汝方者
夏社疑至臣扈
序曰湯既勝夏欲遷其社不可作夏社疑至臣扈
孔安國曰言夏社不可遷之義
孔穎達曰疑至臣扈當是二臣名馬融云聖人不可
自專復用二臣自明也
程子曰不可者湯不可之也
薛季宣曰古者征伐之主必改制度以新民之視聽
變置社稷其事之大者故為勝夏首政
鄭伯熊曰勝夏之後欲遷其社湯獨不可特屋之以
示戒若曰是其君之罪非神之責耳此作夏社之意
也伊川曰屋社之制計必始於湯理或然與
陳櫟曰初欲遷夏社作夏社篇繼以二臣之議而止
故又作疑至臣扈篇
典寶
序曰夏師敗績湯遂從之遂伐三艐(史記作㚇)俘厥寶玉
誼(史記作義)伯仲伯作典寶
竹書紀年帝癸三十一年商自陑征夏邑克昆吾大
雷雨戰于鳴條夏師敗績桀出奔三艐戰于郕獲桀
於焦門放之南巢
孔安國曰三艐國名桀走保之今定陶也
孔穎達曰桀必載寶而行棄於三艐取其寶玉取其
所棄者也
薛季宣曰典寶之作其明守器之道乎
鄭伯熊曰三艐桀所奔也寶玉夏之器璜之類是也
典寶之作其以祖宗之物所當常寶而無德則失亦
不可常乎
明居
序曰咎單作明居
馬融曰咎單為湯司空
薛季宣曰孟子稱大哉居乎此明居所以作也
肆命徂后
序曰成湯既殁太甲元年伊尹作伊訓肆命徂后
孔安國曰肆命陳天命以戒太甲也徂后陳往古明
君以戒也
沃丁
序曰沃丁既葬伊尹于亳咎單遂訓伊尹事作沃丁
皇甫謐曰沃丁八年伊尹卒卒年百有餘歲大霧三
日沃丁葬之以天子禮祀以太牢親臨喪以報大德
李舜臣曰稷契以下盡臣道者代不乏人伊尹周公
之葬獨紀于書
咸乂(史記作艾)
序曰伊陟相太戊亳有祥桑榖共生於朝伊陟贊於
巫咸作咸乂四篇
孔穎達曰桑榖七日大拱伏生書傳有其文皇甫謐
云太戊問于伊陟伊陟曰臣聞妖不勝德帝之政事
有闕白帝修德太戊退而占之曰桑榖野木而不合
生於朝意者朝亡乎太戊懼修先王之政明養老之
禮三年而遠方重譯而至七十六國是妖不勝德也
陳櫟曰意此臣下相警戒之書咸乂以巫咸能乂王
家也
按史記作咸乂下有作太戊三字是太戊亦
篇名蓋四篇中之一矣
伊陟原命
序曰太戊贊于伊陟作伊陟原命
史記曰帝太戊贊伊陟于廟言弗臣伊陟讓作原命
孔穎達曰俱以桑榖事告
仲丁
序曰仲丁遷于嚻(史記作敖)作仲丁
竹書紀年仲丁元年辛丑王即位自亳遷于嚻于河
上
孔安國曰陳遷都之義
李顒曰嚻在陳留浚儀縣
皇甫謐曰仲丁自亳徙嚻在河北也
河亶甲
序曰河亶甲居相作河亶甲
竹書紀年河亶甲元年庚申王即位自嚻遷于相
胡一桂曰河亶甲仲丁弟相今相州
祖乙
序曰祖乙圮于耿作祖乙
竹書紀年祖乙元年己巳王即位自相遷于耿二年
圮于耿自耿遷于庇八年城庇
孔穎達曰孔傳以為圮于相乃遷都于耿據文圮于
耿祖乙居耿為水所毁更遷他處非既毁乃遷耿也
盤庚云不常厥邑于今五邦及其數之惟有亳嚻相
耿四處而已知此既毁于耿更遷他處殷本紀云祖
乙遷于邢汲冢古文云盤庚自奄遷于殷蓋祖乙圮
于耿遷于奄盤庚自奄遷于殷亳嚻相耿奄為五邦
也
高宗之訓
序曰高宗祭成湯有飛雉升鼎耳而雊祖乙訓諸王
作高宗肜日高宗之訓
分器
序曰武王既勝殷邦諸侯班宗彝作分器
孔安國曰賦宗廟彝器酒尊賜諸侯言諸侯尊卑各
有分也
薛季宣曰冇虞氏之班瑞周人之分器皆一天下之
道
胡伸曰分魯以夏后氏之璜分陳以肅慎氏之矢皆
分器也秬鬯二卣周公得之成洛之後秬鬯一卣文
侯得之東遷之初乃知宗彝重器也
羅敦仁曰詩序賚大封于廟也彝者酒尊廟中之器
傳曰周有大賚分器也
旅巢命
序曰巢伯來朝芮伯作旅巢命
顔師古曰巢伯南方遠國武王克商而來芮伯周同
姓之國在圻内者
李杞曰巢今無為軍巢縣即其地也湯放桀于南巢
巢人納之意者終商之世義不朝商乎誠如是亦足
見巢之忠矣商亡而周興於是巢始來朝夫子錄其
書蓋有所感也
歸(史記作餽)禾
序曰唐叔得禾異畝同穎獻諸天子王命唐叔歸周
公于東作歸禾
孔安國曰周公東征未還故命唐叔以禾歸周公
薛季宣曰唐叔得禾君臣悦而相讓可謂無暌間之
迹矣
陳經曰書雖亡君臣和氣藹然猶可想見當王之疑
也禾為之偃金縢之啓也禾為之起及君臣之和同
也禾又為之異畝同穗周公之忠誠上通於天矣
嘉禾
序曰周公既得命禾旅天子之命作嘉禾
孔穎達曰成王歸禾之命必歸美周公周公陳歸禾
之命又推美成王
周公奉鬯立于阼階延登贊曰假王蒞政勤和天下
王應麟曰王莽傳引逸嘉禾篇
成王政
序曰成王東伐淮夷遂踐奄作成王政
孔安國曰成王即政淮夷奄國又叛王親征之遂滅
奄而徙之以其數反覆為平淮徙奄之政令
薛季宣曰司馬掌兵謂之政典成王大正淮夷之亂
因其有政以名篇
將蒲(史記作薄)姑
序曰成王既踐(史記作殘)奄將遷其君于蒲姑周公告召
公作將蒲姑
竹書紀年成王三年伐奄滅蒲姑四年王師伐淮夷
遂入奄五年春正月王在奄遷其君于蒲姑
孔安國曰巳滅奄而徙其君于蒲姑告召公使作冊
書
李杞曰青州千乘縣有薄姑城遷奄君臣于薄姑遷
奄民于魯祝鮀所謂因商奄之民而命伯禽是也
賄肅慎之命
序曰成王既伐東夷肅慎來賀王俾榮伯作賄肅慎
之命(肅馬融作息)
孔安國曰海東駒麗扶餘馯貊之屬武王克商皆通
道焉成王即政而叛王伐而服之故肅慎氏來賀
吕祖謙曰賄之之命意其必有警戒不自滿假之辭
惜乎其逸也
亳姑
序曰周公在豐將没欲葬成周公薨成王葬于畢告
周公作亳姑
蘇軾曰亳姑蒲姑也
吕祖謙曰公欲葬成周蓋宗臣垂死憂國之心以邦
之安危惟兹殷士致不忘之意意不在葬也成王領
其意不從其葬使祔于文武也
薛季宣曰周公反葬不忍去周室也太公封于亳姑
而反葬于周豈以太公之事告之於周公耶
羅敦仁曰沃丁葬伊尹作沃丁成王葬周公作亳姑
君子觀於二書君臣終始之義亦可見矣
林之竒曰自汨作至亳姑凡四十有六篇皆逸書也
其書既逸則其序之義不可以強通近王氏解經善
為鑿說凡義理所不通者必曲為鑿說以通之而於
逸書未嘗措一辭皆闕而不論此又王氏之所長而
可為近世法者也
右百篇之序
伯禽之命
祝佗曰昔武王克商成王定之分魯公以大路大旂
夏后氏之璜封父之繁弱因商奄之民命以伯禽而
封于少皥之虚
唐誥
祝佗曰分唐叔以大路密須之鼔闕鞏姑洗命以唐
誥而封于夏虚
杜預曰唐誥誥命篇名也
王應麟曰命以伯禽唐誥皆策命篇名
右春秋左氏傳
揜誥
王應麟曰大傳篇目有九共帝告嘉禾揜誥之類
右伏勝尚書大傳
舜典之叙
趙岐曰孟子時尚書凡百二十篇逸書有舜典之叙
亡失其文
右趙岐孟子注
月采
三日曰朏
班固曰古文月采篇
顔師古曰月采說月之光采其書則亡
朱子曰疑月令之誤
豐刑
維十有二年六月庚午朏王命作策豐刑
孟康曰逸書篇名
竹書紀年成王十九年王巡狩侯甸方岳黜豐侯
阮諶曰豐國名也坐酒亡國
崔駰酒箴曰豐侯沈湎荷罌負缶自戮于世圖形戒
後
李尤豐侯銘曰豐侯荒繆醉亂迷逸乃象其形為禮
戒式後世傳之固無正說
右漢書律歷志
總德
允不著惟天民不而葆既防凶心天加之咎不慎厥德
天命焉葆
墨翟曰禹之總德有之
武觀
啓乃淫溢康樂野于飲食將銘莧磬以力湛濁于酒渝
食于野萬舞翼翼章聞於天大用弗式
古(下有闕文)
吉日丁夘周代祝社方歲于社考以延年壽
按墨子明鬼篇引甘誓下文云故尚書夏書
其次商周之書語數鬼神之有則此乃周書
也篇名不應止一古字當有闕文
禽艾
得璣無小滅宗無大
竪年
晞夫聖武知人以屏輔而身
大明
紂越厥夷居不肯事上帝棄厥先神祗不祀乃曰吾有
命無廖&KR0008;務天下天亦縱棄紂而不葆
去發
惡乎君子天有顯德則行甚章為鑑不遠在彼殷王謂
人有命謂敬不可行謂祭無益謂暴無傷上帝不常九
有以亡上帝不順祝降其喪惟我有周受之大帝
按墨子非命篇云太誓之言也於去發曰(云)
(云)下接以昔者紂執有命而行武王為太誓
去發以非之又天志篇大明之道之曰(云云)
而非命篇復引其文則云先王之書太誓之
言然下接以此言紂之執有命也武王以太
誓非之然則去發也大明也皆太誓之篇分
而名之者也古文太誓三篇上篇乃夷居弗
事上帝神祗遺厥先宗廟弗祀乃曰吾有民
有命此大明之文也中篇謂已有天命謂敬
不足行謂祭無益謂暴無傷厥鑒惟不遠在
彼夏王下篇天有顯道厥類惟彰上帝弗順
祝降時喪此去發之文也梅賾未詳其義遂
以去發一篇之辭分竄兩篇之内不知墨子
所述秦火以前之書太誓大明去發初不相
紊也
右墨子
湯誥
維三月王自至于東郊告諸侯羣后毋不有功于民勤
力乃事予乃大罰殛女毋予怨曰古禹臯陶久勞於外
其有功于民民乃有安東為江北為濟西為河南為淮
四瀆已修萬民乃有居后稷降播農殖百穀三公咸有
功于民故后有土昔蚩尤與其大夫作亂百姓帝乃弗
予有狀先王言不可不勉曰不道毋之在國女無我怨
以令諸侯
太誓
十一年十二月戊午師畢渡盟津諸侯咸會曰孳孳無
怠王乃作誓告于衆庶曰今殷王紂乃用其婦人之言
自絶于天毁壞其三正離逷其王父母弟乃斷弃其先
祖之樂乃為淫聲用變亂正聲怡悦婦人故今予發維
共行天罰勉哉夫子不可再不可三
右史記
以上二篇史公從孔安國問故而得之者此
真古文也
遺句
予小子履敢用&KR0975;牡敢昭告于皇皇后帝有罪不敢赦
帝臣不蔽簡在帝心朕躬有罪無以萬方萬方有罪罪
在朕躬
孔安國曰此伐桀告天之文又曰墨子引湯誓其
辭若此
右論語
按國語引余一人有罪無以萬夫萬夫有罪
在余一人文雖與魯經小異然亦謂湯誓其
為湯誓逸句無疑也梅賾不察誤入諸湯誥
篇又從而修飾之過矣
昏墨賊殺(夏書)
帥彼天常(五子之歌)
亡者侮之亂者取之推亡固存國之道也(襄十四年中行獻子引仲)
(虺有言曰云云又襄三十年子皮引仲虺之志曰亂者取之亡者侮之推亡固存國之利也文小異)
惡之易也(隱六年莊十四年兩引商書皆有是句在如火之燎于原句上)
父不慈子不祗兄不友弟不共不相及也(僖三十三年臼季引康誥)
(文云云又昭二十年苑何忌引之則曰父子兄弟罪不相及)
慎始而敬終終以不困
居安思危思則有備有備無患
聖作則
右左傳
民立而正事純而祭祀是為不敬(兑命)
右禮記
念兹在兹順事恕施
右家語
欲常常而見之故源源而來不及貢以政接于有庳
趙岐曰常常以下皆尚書逸篇之辭
吳棫曰自漢以下書之逸者已不復見雖閒出既所
未讀必不能知其為書如所謂先其算命高宗報上
甲微不及貢以政接于有庳之類先儒指以為逸書
世方知之不然孰知其為書也
無畏寧爾也
右孟子
今予與有扈氏爭一日之命且爾卿大夫庶人予非爾
田野葆士之欲也予恭行天之罰也(甘誓)
我聞有夏人矯天命布命于下帝式是惡(一作憎)用爽厥
師(一作用闕師)(仲虺之誥)
嗚呼古者有夏方未有禍之時百獸貞蟲允及飛鳥莫
不比方矧住(疑伊字)人面何敢異心山川鬼神亦莫敢不
寧(伊訓)
其桓舞于宫是謂巫風其刑君子出絲二衞小人否(仝上)
乃言曰嗚呼舞洋洋黃(當是譌字)言孔章上帝弗常九有以
亡上帝不順降之百殃其家必懷喪(仝上)
禹七年水(夏書)
湯五年旱(殷書)
小人見姦巧乃聞不言也發罪均
敬哉無天命惟予二人而無造
女毋崇天之有命也
福不可請禍不可諱
右墨子
諸侯自為得師者王得友者霸得疑者存自為謀而莫
已若者亡(中蘬)
從命而不拂微諫而不倦為上則明為下則遜(伊訓)
惟文王敬忌一人以擇(康誥)
右荀子
五世之廟可以觀怪萬夫之長可以生謀
高誘曰廟者鬼神之所在五世久遠故於其廟觀物
之怪異也
刑三百罪莫重于不孝
民善之則畜也不善則讐也
惟予一人營居于成周予一人有善易得而見也有不
善易得而誅也
允哉允哉
右吕氏春秋
民可近也而不可上也
右國語
載孚在亳(伊訓)
右鄭康成書序注
天將有立父母民之有政有居(太誓)
右毛詩箋
大荒有禱無祀(周書)
右范寗榖梁傳注
惟高宗報上甲微
右孔叢子
大道亶亶其去身不遠人皆有之舜獨以之
右賈誼新書
若德明哉(盤庚)
王曰封惟曰若圭璧(酒誥)
右書大傳
恃德者昌恃力者亡
右史記
先其算命
毋為權首將受其咎
正稽古立功立事可以永年丕天之大律(太誓)
右漢書
前車覆後車戒
附下而罔上者死附上而罔下者刑與聞國政而無益
於民者退在上位而不能進賢者逐(泰誓)
右說苑
太社惟松東社惟柏南社惟梓西社惟栗北社惟槐
厥兆天子爵
前歌後舞假于上下
右白虎通
仁閔覆下則稱旻天
圛圛升雲半有半無
祖甲返
以相陵懱
師乃搯捾(廣韻搯土刀切捾烏活切)
來就惎惎
宫中之冗食
豲有爪而不敢以撅
在夏后之詷
朕實不明以俒伯父
戔戔巧言
我有&KR0146;于西
右許慎說文
惟太甲元年十有二月乙丑朔伊尹祀于先王誕資有
牧方明(伊訓)
丙午逮師(太誓)
粤若來三月既死霸粤五月甲子咸劉商王受(武成)
惟四月既旁生霸粤六日庚戌武王燎于周廟翌日辛
亥祀于天位粤五日乙夘乃以庶國祀馘于周廟(仝上)
右三統歷譜
師乃鼓譟前歌後舞格于上天下地咸曰孜孜無怠(太誓)
司馬在前(仝上)
右詩疏
嗚呼汝何敬非時何擇非德德枳維大人大人枳維公
公枳維卿卿枳維大夫大夫枳維士登登皇皇維在國
枳維都都枳維邑邑枳維家家枳維欲無疆
右章懷太子後漢書注周書吕刑篇文
曰若稽古帝舜曰重華建皇授政改朔
右沈約宋書禮志
按今文尚書祗有堯典而無舜典古文自帝
曰欽哉下析而為二後於慎徽五典之上取
姚方興大航頭所得奏上十二字又濬哲文
明等十六字冠於篇首予友蕭山毛竒齡持
論宜自四海遏密八音以上斷為堯典月正
元日以下斷為舜典其言是也嘗讀宋書禮
志魏明帝即位思改正朔朝議多異同侍中
高堂隆建議引尚書文首九字與方興文同
方興二十八字上於南齊時不若隆一十五
字近古鄙意謂宜刪去方興之文自月正元
日舜格于文祖上斷為堯典冠高堂隆所引
一十五字于前至篇終為舜典則辭既相屬
義亦明暢蓋百篇之序原有舜典不必定復
今文之舊也
堯典舜讓于德弗嗣(次以)帝曰咨爾舜天之歷數在爾
躬允執其中四海困窮天祿永終
王柏曰昔堯試舜如此之詳而遜位之際止一二語
而已此非小事也以天下與人而略無丁寧告戒之
意何與愚讀論語終篇乃見堯曰咨爾舜二十有四
字書中脱此以夫子言補之
敬敷五教在寬(次以)勞之來之匡之直之輔之翼之使
自得之又從而振德之
王柏曰舜之命契也曰敬敷五教在寬語意未盡疑
有闕文勞之來之數語孟子既曰命契之辭朱子集
註亦曰命契之辭則是出於堯典矣宜次尚書命契
之下
右王氏書疑
洪範八曰師(下有)食曰生貨曰節祀曰敬司空曰時司
徒曰德司宼曰慎賓曰禮師曰律生乃蕃節乃裕敬乃
(闕)時乃悦德乃化慎乃仁禮乃嘉律乃有功(五十二字)
孫承澤曰朝鮮本有此文是箕子傳
右孫氏洪範經傳集義
經義考卷二百六十
