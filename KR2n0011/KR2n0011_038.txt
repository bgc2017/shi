經義考卷三十八
翰林院檢討朱彝尊撰
易(三十七)
吕氏(大圭)易經集解
佚
學易管見
七卷
佚
胡一桂曰吕氏學易管見上下經五卷及繫辭上下
二卷專取隂陽對卦並論如乾坤作一論夬剝作一
論之類發明多好
中興舘閣續錄大圭丁未進士咸淳五年除著作郎
閩書大圭字圭叔泉州南安人師事楊昭復昭復之
學得之陳淳淳之學得之朱文公世號温陵截派登
進士授潮州教授改贛州提舉司幹官秩滿連調袁
州福州通判升朝散大夫行尙書吏部員外郎兼國
史編修實錄檢討官兼崇政殿說書出知興化軍德
祐初元轉知漳州軍節制左翼屯戍軍馬未行屬蒲
壽庚率知州田子真降元捕大圭至令署降表大圭
不署變服逃入海壽庚追殺之所傳易經集解春秋
或問學易管見行於世
孫氏(嶸叟)讀易管見
佚
胡一桂曰讀易管見首列圖書先後天等圖及說仍
逐卦爻解說不著經文末有繫辭舉易嶸叟會稽人
咸淳丙寅倅新安刊於郡齋
紹興府志孫嶸叟字仁則餘姚人第進士復中博學
宏詞科官至禮部侍郎兼太子賓客卒諡忠敏
王氏(幼孫)易通
一卷
佚
程鉅夫碣曰幼孫字季稚廬陵人寳祐丙辰赴闕上
書言國事餘萬言不報歸教授於鄉宋之亡其友文
丞相兵敗執以歸過廬陵謁於驛舍爲文祭之期以
必死辭氣慷慨左右嗚咽莫能仰視自是與賓客過
從守經執禮浩然以終也
方氏(回)讀易析(一作釋)疑
佚
易中正考
佚
易吟
一百首
存(載桐江續稿)
回自序曰回年三十六别院省試第一歷官隨州教
授江東提舉司幹辦公事國子正太學博士通判平
江府改常州再改安吉州除太常寺簿監察御史知
建德府除秘書郎加直秘閣於是年四十有九矣丙
子春二月六日奉太皇太后嗣君詔書以郡歸附始
行在所宰執大臣以嗣君名具表納土送璽於臯亭
山在正月十八日軍馬入臨安府易守在二十日回
猶堅守孤城二月餘王郎中世英蕭郎中郁提兵五
千賫詔至郡爲小郡者力不能全矣
洪焱祖曰方總管回字萬里歙縣人
黎氏(立武)周易說約
一卷
佚
吳澂撰碑曰元中子黎氏諱立武字以常臨江新喻
人擢進士第三人授承事郎僉書鎮南軍節度判官
召試舘職除秘省校書轉著作郎國子司業
江西通志立武淳熙四年進士累官國子司業文華
閣待制考試臨川得吳澂時稱其知人其學宗白雲
郭氏自號寄翁學者稱爲所寄先生與文山疉山相
友善建金鳳書院以淑後學
高氏(斯得)易膚說
佚
中興舘閣續錄高斯得字不妄貫卭州登己丑榜咸
淳五年除著作佐郎
周密曰高耻堂自世變後極意經史著述甚多手抄
日以萬字又曰姚子敬處有耻堂易膚說又曰
子昂云高耻堂有易說詩書解
姑蘇志高斯得舉進士官至簽書樞密參知政事學
者稱爲耻堂先生
徐氏(直方)易解
六卷
未見
胡一桂曰直方字立大號古爲先生初補廸功郎咸
淳三年進易解六卷只上下經前有進表及圖象後
除正言官至江東憲
胡氏(次焱)餘學齋易說
未見
董真卿曰次焱字濟鼎徽州婺源人有餘學齋易說
姓譜次焱咸淳四年登第授湖口主簿改貴池尉德
祐乙亥歸家以易教授鄉里
何氏(夢桂)易衍
二卷
未見
姓譜夢桂字巗叟淳安人咸淳乙丑進士第三爲太
常博士歴監察御史宋亡不仕所著有易衍中庸致
用等書於易尤精有先儒所未發者
方氏(公權)古易口義
佚
閩大紀方公權字立道莆田人咸淳元年進士歴廣
東教授太常丞景炎後不仕人稱石巖先生
孟氏(文龍)易解大全
三十卷
佚
姑蘇志孟文龍字震翁浙東提舉常平幹辦公事元
平章史弼等薦起之致書以死辭不出戸庭者三十
年著易解大全三十卷
曾氏(子良)周易輯說
佚
吳澂序曰易之道其大如天其廣如地其悉偹也如
天地間之萬物無所不有世之說易者各隨所見苟
不悖於理其爲言也必有可觀無他易廣大悉偹無
不包羅無不該徧故也金谿曾先生諱子良在宋兩
貢於鄉擢進士科仕至縣令晚節隱居教授以通經
學古能詩能文爲後進師臨川饒宗魯遊其門每日
授易所聞皆能記憶師既卒乃祖述其意撰著新辭
文口談之質俚如傳注之純雅名曰周易輯說意或
未安不敢輙改蓋有漢儒治經守家法之遺意焉先
生之年吾父黨也素所敬慕者今因所輯得窺前輩
之所學又嘉宗魯之能守其師說也是以爲之序
江西通志曾子良金谿人登咸淳戊辰進士第調興
安尉遷淳安令入元程鉅夫薦爲憲僉不赴扁其室
曰節居學者稱平山先生
嚴氏(肅)□山易說
十四卷
佚
吳澂曰太和嚴肅辭逹官以秘書省校勘而亦不仕
所著易解進於朝
揭傒斯曰樸山易說十四卷宋末吉之太和嚴先生
肅所著也咸淳中江丞相萬里馬丞相廷鸞皆好其
書爲獻之天子徵爲秘書省校勘宋亡之歲三月亦
以疾亡原夫易之道深遠矣世之言易者至衆矣嚴
氏之書最晚出致使名宰相獻之天子藏之秘府固
有以得聖人之心乎先生以四聖人之心竭四十年
之力其書不與國俱盡宐哉
吳氏(霞舉)易管見
六十卷
佚
筮易
七卷
佚
新安文獻志霞舉字孟陽號默室休寧人所著有易
管見六十卷筮易七卷太玄潛虛圖說十卷
史氏(蒙卿)易究
十卷
佚
宋史蒙卿咸淳元年進士調江隂軍教授早受業於
巴川陽恪爲學淹博著書立言一以朱熹爲法
袁桷曰蒙卿字景正鄞人仕宋爲廸功郎景陵縣主
簿喜奇說禮部尙書王公應麟多傳授之卒以奇不
合於王公
鄧文原曰先生易究十卷雖未及見然聞所論河圖
洛書足以抉先儒未發之蘊
黃溍曰四明之學祖陸氏而宗楊袁其言朱子之學
者自黃氏震史氏蒙卿始繼朱子之學者自㬊氏淵
大陽先生枋小陽先生岊以至於史氏黃氏主於躬
行而史氏務明體以逹用
丘氏(富國)周易輯解
十卷
佚
學易說約
五篇
佚
閩書丘富國字行可建安人受業朱氏之門人爲端
陽簽判宋亡不仕著周易輯解十卷易學說約五篇
經世遺書三卷
包氏(天麟)易注
佚
姓譜天麟字仁甫江隂人咸淳間舉博學宏詞科嘗
注易詩書春秋
鄭氏(儀孫)易圖說
佚
閩書鄭儀孫號翠屏建安人從丘富國學易咸淳癸
酉應賢良舉明年少帝北行儀孫退而著書作易圖
說解大學中庸章句
魏氏(新之)易學蠡測
佚
宋潛室曰故宋廸功郎慶元府學教授魏新之著易
學蠡測又見先儒列卦爲方圓圖乃以己意成三隅
圖曲盡妙理門人王德先演而傳之
張時徹曰魏新之字德夫桐廬人咸淳辛未進士爲
慶元府教授在官以濂洛關閩正學爲己任德祐丙
子元兵入臨安游軍至鄞時學設兩教授號東西廳
教授王櫸懼曰吾儕死生決於今日矣新之從容曰
非止今日有生之初已定不若聽之顔色不少變
汪氏(深)周易占例
佚
深自序曰昔者聖人作易以明民托之卜筮然所得
之辭或有懸隔者如問婚而得田獵問祭祀而得涉
川問此答彼闊然不相對豈有遷就迂誕而用之者
哉若是則卦爻之辭皆贅言矣傳曰其言曲而中其
事肆而隱因貳以濟民行以明失得之報又曰明於
天之道而察於民之故是興神物以前民用又曰探
賾索隱鉤深致遠以定天下之吉凶成天下之亹亹
者莫大乎蓍龜故繫辭焉所以告也定之以吉凶所
以斷也今占筮所得之辭乃不應合而在於遷就用
之則奈何哉蓋嘗思之易以卜筮設教古人之卜筮
蓋少也非有大疑不筮不卜也其見於書者虞有傳
禪之筮周有征伐之卜而已故洪範曰汝則有大疑
謀及乃心謀及卿士謀及庶人謀及卜筮而從逆之
間人謀先之卜筮次焉蓋誠以事有兩可之疑而後
托之卜筮也而其占又必誠敬專一積其求决之真
情至誠以逹於神明故神明感應之誠亦正告之以
利害趨向而不浪漫也且易之初其以六十四卦示
人以占之例亦已廣矣求君父之道於乾求臣子之
道於坤婚姻於咸恒漸歸妺待於需進於晉行師於
師爭訟於訟聚於萃散於渙以至退於遯守於困安
於泰鼎厄於夷蹇盈於豐大有壞於損蠱家人之在
室旅之在塗既未濟損益大小過大小畜得失進退
之義雖卦名之爲七十九字文義明白條例具足亦
可决矣此未有文王卦辭之前已可占而斷者况又
三百八十四爻而示之以變乎夫人誠有大疑謀及
卜筮必積其誠意偹其禮物齋戒專一以占之大傳
曰是以將有爲也將有行也問焉而以言其受命也
如響無有遠近幽深遂知來物此占筮必得應合之
辭受命者神明受禱占者之命辭也如響者應之端
的而不漫浪以告也儻有一毫不敬不誠不一之心
則問此而答彼闊焉而不與事相酬實神明之所不
主而不告者也又何受命如響之云曷不即卦辭考
之文王於蒙嘗起其占筮之教矣其言曰匪我求童
蒙童蒙求我初筮告再三瀆瀆則不告利貞周子曰
筮者扣神也再三瀆瀆則不告矣此文王之所以起
其例也夫占而揲蓍積十有八變必成一卦卦必有
卦辭爻必有爻辭何以言其告不告也蓋誠意專一
而筮則神之告之卦辭爻辭應合所問如占婚姻與
之咸恒曰納婦吉曰勿用取女曰歸妺征凶无攸利
占征伐曰利用侵伐曰在師中吉曰不利行師曰勿
用師占田獵曰田獲三狐曰田獲三品曰即鹿无虞
曰田无禽若此者皆所謂告也若夫卦辭爻辭不應
所占之事此則誠意不至二三之瀆而所謂不告者
也此即文王之所謂不告也不然則得卦爻必有辭
以告之又何以有不告之云夫誠敬不至則吾心之
神明不存而神明之神亦爽得不合之辭而猶曰神
明之告我也必有他意揣摩臆度遷就曲推彊取以
定吉凶以至狂妄僥倖悖亂之念皆自此生者古有
之矣是惑之甚也况世之占者忽略滅裂䙝瀆𤨏細
不敬尤甚乃欲以此求神明之指其所之至於不驗
又妄以爲卜筮之理不可信彼豈知夫告不告之道
哉余之有見於此也乃取卦爻辭以人事分門别例
編爲一書俾世之占者以類求之必本乎誠敬專一
之道而知占之不妄以告人也豈不有以解千古之
惑而發聖人之蘊乎羲文周孔在天之靈不易吾言
矣
胡一桂曰鄱陽汪深所性先人私淑之友也嘗作占
例自爲之序足以發朱子之所未發
練氏(耒)大易發微
佚
閩書練耒(或作來)字彦本建安人宋遺民閉門著書有
大易發微二禮疑釋
丘氏(葵)易解義
佚
閩書丘葵字吉甫同安人早有志考亭之學初從辛
介甫繼從信州吳平甫授春秋親炙呂大圭洪天錫
之門宋末科舉廢杜門勵學居海嶼中因自號釣磯
翁所著有易解義書解詩口義春秋通義四書日講
周禮補亡
石氏(一鰲)周易互言總論
十卷
佚
黃溍表墓曰一鰲字晉卿義烏人宋鄉貢進士初徐
文清公倡道丹溪上及門者或仕或不仕皆時聞人
文清之學蓋親得於考亭而秘書丞王君世傑則有
得於文清者也先生少受業於王君若訥既又從秘
丞游晚而覃思於易其爲說皆本於徐氏
吳澂序曰上古聖人作卦象以先天而其體偹於八
八作蓍數以前民而其用衍於七七八八之象本於
一而一無體七七之數始於一而一不用合卦與蓍
是謂之易中古聖人體卦用蓍繫之彖繫之爻其辭
雖爲占設然擬議所言理無不貫推而行之占云乎
哉秦漢而下泥術數者漏演辭義者泛而易道晦矣
至邵子極探卦象蓍數之原而易之道大明夫子以
來一人而已而於文王周公之辭有未暇及也若程
子之傳則因文王周公之辭以發其真知實踐之理
推之爲修齊治平之用宐與三古聖人之易而爲四
非可以傳注論昔夫子年將七十有假我數年卒以
學易之語是經豈易學哉主簿傅君以其師石君晉
卿所著易說示余余讀之喜其說理之當說象之工
蓋於象數理學俱嘗究心世之剽掠掇拾以爲說者
何能幾其十一聞石君兩目無見古之瞽者爲樂師
取其用志不分也樂一藝耳易之道詎一藝所可比
瞽而爲易師亦其外物不接内境常虛故能專致若
是歟或曰子之於易與石君不同何也曰予補朱義
者也石廣程傳者也君釋象予亦釋象則皆程朱之
所未言者雖有不同而言固各有當也予又安敢以
予之未必是而廢石君之是哉
饒氏(宗魯)易傳庸言
佚
江西通志饒宗魯字心道臨川人
黃虞稷曰宗魯嘗輯所聞於平山曾子良者爲周易
輯說别自撰易傳庸言
熊氏(采)周易講義
佚
萬姓譜采建陽人寧武州參軍入元不仕著易講義
書說
衛氏(富益)易經集說
佚
浙江通志衛富益崇德人從金履祥學深探易旨宋
亡富益日夜悲泣設壇爲文祭故相文天祥陸秀夫
張世傑聞者無不墮淚晚歲隱居湖之金蓋山年九
十六卒門人諡曰正節先生
陳氏(普)易經解注
二冊
未見
閩書陳普字尙德别號懼齋福寧人居石堂山學者
稱石堂先生宋鼎既移三辟本省教授不起作四書
句解鈐鍵學庸旨要孟子纂圖周易解尙書補微四
書六經講義凡數百卷
閔文振作傳曰石堂先生聞恂齋韓氏倡道浙東負
笈之會稽從之游韓之學出慶源輔氏輔氏朱門高
弟也淵源所自屹爲嫡派故其學甚正嘗曰聆韓先
生夜旦誦四書如奏九韶令人不知肉味故其用功
本諸四書四書通然後求之六經不貴文辭不急禄
仕惟真知實踐無媿古之聖賢宋鼎既移决意卷藏
朝廷三使辟爲本省教授不赴開門授徒巋然以師
道自任四方及門數百人
易講義
一卷
存
陳氏(煥)易傳宗
佚
江西通志陳煥字時可豐城人兩與鄉漕薦入元隱
居不仕學者稱爲巏山先生
謝氏(枋得)易說
未見
董真卿曰謝氏易說十三卦取象
宋登科錄枋得字君直小名鍾小字君和貫信州貴
溪縣見居弋陽新政鄉儒林里寳祐四年二甲第一
名
經義考卷三十八
