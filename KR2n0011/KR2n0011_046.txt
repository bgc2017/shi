經義考卷四十六
翰林院檢討朱彝尊撰
易(四十五)
袁氏(桷)易說
佚
蘇天爵誌曰袁公諱桷字伯長慶元鄞縣人大德初
為翰林國史院檢閱官陞應奉翰林文字同知制誥
兼國史院編修官遂遷修撰歷兩考遷待制進拜集
賢直學士改翰林直學士遷拜侍講積階奉議大夫
泰定初辭歸卒贈中奉大夫浙江等處行中書省參
知政事護軍追封陳留郡公諡文清
任氏(士林)中易
佚
寧波府志任士林字叔實其先緜竹人徙居奉化講
道會稽授徒錢塘至大初以薦授安定書院山長
士林自序曰大哉易乎立天之道曰隂與陽立地之
道曰柔與剛立人之道曰仁與義如斯而已矣是故
在天成象在地成形聖人設卦之宜也化而裁之存
乎變推而行之存乎通神而明之存乎其人聖人作
易之旨也易乎易乎彰往而察來鈎深而致遠原始
而反終其幾神矣子曰舜隠惡而揚善執其兩端用
其中於民此之謂也詩云鳶飛戾天魚躍于淵言其
上下察也然而子思沒中庸之道不明而易隠矣予
生千載之後獨抱全經潛心研思亦既有年然後豁
然始悟天地之變化人事之始終作為中易分為上
下篇三陳其卦所以極河洛之數成大衍之用體天
地之撰盛德大業顯仁藏用一本坎離頥大小過之
妙既未濟隨蠱之幾井噬嗑賁困之感屯鼎革蒙之
推聖人通變立言之旨粲然甚明格物致知誠意正
心修身齊家治國平天下之道盡在是矣可不究乎
子曰天何言哉四時行焉百物生焉天何言哉此夫
子之所以為聖也
陳氏(禧)周易略例補釋
一卷
佚
吳澂序曰伊川程子易傳未成之時每令學者觀三
家易一曰王輔嗣二曰胡翼之三曰王介甫蓋漢儒
好以術數談易以義理注易自輔嗣始唐初諸儒作
疏義悉廢諸家之注而獨取輔嗣者以此也輔嗣解
經之外著略例二篇其上篇析論彖爻卦象位各一
章其下篇先之以五凡終之以十一卦略總一經之
大槩云耳唐邢璹有略例注今潮陽陳禧為之補釋
多所發明王氏之忠臣邢氏之益友也禧年甚少而
篤志於經世武功而從事於文諸侯之子而齒於庶
士以共學是其天質之異於人者也
熊氏(良輔)周易本義集成
十二卷
存
良輔自序曰六經皆聖人垂訓後世之書而易經四
聖人之手乃成其為書也大而天地性命之理無不
包微而事物纖悉之情無不盡精入於無形粗及於
有象人生日用一動靜語默之間無非易道之流行
顧由而不知者多耳伏羲始畫卦無文字可傳大槩
以陽吉陰凶為義文王周公繫之以辭象占其本旨
也夫子贊易一以義理為主吉凶消長之理進退存
亡之道於是乎大備蓋象占固義理之所寓而以義
理為主象占亦在其中矣善學者於此先求易之本
旨然後廣而充之體用一源顯微無間之旨將不待
卜筮而後見此又自然之妙也自後儒析經附會之
餘學者支離漫衍欲以明易而反以晦易至宋程子
作易傳而義理之學大明然程子亦自謂其解易只
說得七分朱子一以卜筮為說然後作易之本旨益
著朱子嘗曰有天地自然之易有伏羲之易有文王
周公之易有孔子之易是則程子之傳孔子之易也
朱子之本義文王周公之易也推本而論孔子之易
即文王周公之易文王周公之易即伏羲之易伏羲
之易即天地自然之易也雖其旨意微有不同而其
理則未嘗有二要在善觀之耳良輔曩執經於遙溪
熊先生已知好易迺大德壬寅先生之友泉峰龔先
生授徒泉山之麓良輔分教小學山深日久因得肆
意於易取諸說而涵泳之顧以篇帙繁大衆說紛錯
時有得失乃以己意採輯成編以朱子本義為主如
語錄如程傳以及諸家之說與本義意合者亦有與
本義不合而似得其旨者備錄以相𤼵名曰集疏泉
峰先生親為校正復云云其後間有鄙見一二亦蒙
不削囑遂成編至大辛亥良輔以所得復求是正而
二先生病不起矣自是遺編獨抱不敢廢墜重念義
理無窮學無止法期有所得以卒初志且欲使二先
生之學萬一可傳於後也於是繕寫成編凡一十二
卷藏之以俟會丁巳以易貢而同志益信其僭說閔
其久勤間出工費勉鋟諸梓而竺溪劉直方實主張
是不能辭也因僭書其端云
陳櫟序曰朱子曰有天地自然之易有伏羲之易有
文王周公之易有孔子之易夫易以道陰陽時有古
今道無古今聖人豈求異於聖人哉要皆𤼵明易道
之藴則聖人之意各有在也天地自然之易得伏羲
而後畫伏羲之畫得文王周公之辭而後明文王周
公之辭得孔子十翼而後備四聖人之心拳拳為天
下後世計天下後世有能得聖人之心於言象之間
所以開物成務存天理遏人欲之意常默寓於其中
所以使民日遷善而不自知也其有關於世教民彝
者甚大由漢以來易通湮晦其說不失之泛則失之
鑿至宋程邵諸先生作或以理或以數而易道復明
於世又將百年而朱子出焉推究作易之原以求四
聖人之心於千載之上易至是而本旨益著後有作
者孰能出象占之外而言易哉熊君任重早師遙溪
熊氏學易繼復得易傳於遙溪之友泉峰龔氏輯成
易編以朱子本義為主而集諸家之善以為疏大綱
一正萬目畢舉然後以己意折衷之其有功於易為
多以是益知義理之無窮也櫟竊嘗謂孔子易集伏
羲以後之大成者也朱子之書集程邵以上之大成
者也今讀任重是編以本義為主而諸家之說附見
猶樂之有衆音也猶音之有清濁疾徐使之各有節
奏者也其於朱子之大成蓋洋洋乎盈耳矣三復不
能舍敬題其編首曰周易本義集成云任重南昌忠
孝里人名良輔梅邊其號也歲丁巳以易貢年壯而
志益勤其進詎可量哉其進詎可量哉
黃虞稷曰良輔字任重南昌人舉延祐丁巳鄉試是
書外有易傳集疏不傳
蕭氏(漢中)讀易攷原
三卷
存
朱升序曰周易卦序之義自韓康伯孔穎達以來往
往欲求之孔聖序卦傳之外程朱諸儒用意尤篤至
於臨川吳先生卦統之序述亦可謂求之至矣而其
中間精密比次之故則猶有未當於人心者愚求之
半生晚乃得豫章蕭氏讀易攷原之書以為二篇之
卦必先分而後序閎奥精粹貫通神聖誠古今之絶
學也謹節縮為上下經二圖於右而錄其全文於下
以廣其傳於不朽云漢中字景元吉之泰和人其書
成於泰定年間
董氏(真卿)周易會通(一曰周易經傳集程朱解附錄纂注)
十四卷
存
真卿自序曰太極泄而為圖包犧氏則以之畫卦如
根幹之有條枝横竪方圓往來交互變通不窮而謂
之易大之天地日月小之萬物萬事之象與理莫不
畢具文王周公孔子繫之以辭者名曰周易於是四
聖之書與天地並其書廣大精深未易窺測先儒傳
註逮程朱子至矣盡矣詎非宋易乎然文有古今之
異義有理象之殊今易則自費直鄭玄以孔子彖象
之傳附釋正經之末而參解文王周公彖象經文之
間并附文言則始於王弼傳主理義而仍其舊古易
則自吕微仲晁以道始復而未盡吕伯恭復分羲文
周公上下經六十四卦為經二篇而以孔子十翼為
傳十篇各自為卷以合於古本義主象占而用其本
二子之書並行於今天下萬世師尊之無異辭矣但
其經文體統傳義主張各有攸當不能合為一書讀
易者猶病焉大德甲辰先父深山府君命真卿從先
師新安雙湖胡先生讀易武夷山中并攜先父所著
書蔡氏傳輯錄纂注訪求文獻其於程朱子之書沈
潛玩繹於兹有年未得其說而一之天台董楷蓋嘗
會編於咸淳之世據王弼本分為高下字行以别四
聖二賢之易已不能盡行於繫辭諸篇至近歲始出
不旋踵有廢其例者矣先生凡兩注本義附錄纂疏
程傳以撮其要於諸儒之列而天台本則未及見也
愚因復熟朱子本義至繫辭上傳題下之註及從伯
父槃澗先生所錄師訓通論一經之大體凡例無經
可附而自分上繫下繫云者與本義語錄叶韻之說
忽有得焉夫朱子之所以宗晁吕者不過欲使學者
分别四聖之易以求之古耳若一切例以古人著書
經傳必各自為卷竊意解經者之謙德兼竹簡刀篆
之煩而然若以孔子之傳附羲文周公之經亦猶程
朱子之傳義附四聖之書爾固未見其不可也律以
今易乾卦義例其合傳之經則彖象文言混而不分
其附經之傳則卦象彖爻紊而無序今特標列而次
第之於羲文周公之經孔子之傳初不相雜而相統
有經可附者附之無經可附者則總附於六十四卦
之後亦豈非朱子之意而程子之傳可合而觀之矣
苟如是讀之則周公之爻辭孔子之彖象文言與夫
繫辭以後四篇莫不各有聲韻音律煥乎會通又何
以為讀易者之病哉愚於是以四聖之易各標經傳
於其首以别之雖不分卷而先後之序已明程朱傳
義夾註其下名曰集解而以程子朱子曰别之既不
異書則理象之旨咸在繫辭以後程子無傳姑以經
說補之天台本程朱子皆有語錄今朱語則兼取先
師所編采其精詳而有緒者各益其未備續於傳義
之後名曰附錄而以程子朱子語别之諸家之說唯
音訓以吕氏為主悉附經文他可互相發明者全用
先師纂疏各廣以聞見之所及翼於語錄之次名曰
纂註而以某氏曰别之管窺一得之愚亦間附於其
末合而命之曰周易經傳集程朱解附錄纂注此愚
編集是書之凡例綱目也嗚呼易大經也羲文周孔
大聖也程朱大賢也自天地開闢以來不知幾千萬
年至包羲氏始作易由包羲至於文王周公又不知
幾年而後有卦爻之辭由文王周公至於孔子五百
餘年而後有十翼之辭由孔子至於程朱子千五百
餘年而後有傳義今距程朱子百有餘年去大聖之
世若此其遠也去大賢之世若此其近也乃僭敢析
合經傳集四聖二賢及歴代諸儒之說以備一書犯
不韙甚矣然使讀者開卷瞭焉於古易今易之所由
分合先聖後聖之經傳所宜區别程子朱子之傳義
各有攸當其於天地萬物萬事之象與理可以一覽
而得之雖於先聖先賢著書立言之意非曰小功而
於世之學者心身家國天下之用未必不有小補焉
非止於知易而已兹當大衍用數之年是為天歷初
元蒼龍戊辰天開之月陽復後十日序於審安書室
子僎跋曰周易經傳自漢諸儒以來紛紜不一欲速
好徑者則混淆而莫分嗜古復初者則離析而難讀
家君授受之際頗欲更定編集以程子朱子易傳本
義合為一書而未能決乃筮之遇師之坤於是尊經
以統傳而不失於古訂傳以附經而且便於今合程
朱傳義之全采諸家注釋之要僎幸供檢閱參校之
職久已成書不敢私於一已負笈閩關謀繡諸梓庶
幾家傳而人誦之
楊士奇曰易會通十四卷元鄱陽董真卿季真輯五
經先儒所論著者易最多而精義悉具此書至於經
傳古今之辨先儒傳授之詳披卷瞭然可為易書集
大成者也
易傳因革
一卷
存
真卿自序曰朱子以伏羲易文王易孔子易當分為
三等又曰易自伏羲至伊川自成四樣因而推之由
伏羲始畫八卦以來歴代聖賢經傳注解其所因所
革何啻三等四樣之不同哉姑據師授及其聞見叙
其大槩列於編首非唯使讀易者不惑於古今之同
異且知程朱子之因革則於愚所妄定者庶無大過矣
吳氏(師道)讀易雜記
二卷
佚
元史吳師道字正傳婺州蘭谿人至治元年進士以
奉議大夫禮部郎中致仕所著有易詩書雜說春秋
胡傳附辨
師道後序曰學者類喜言易今世尤甚愚不知其
何說也自漢魏以來王輔嗣之說單行雖未盡善
而數百年實宗之至宋而邵子闡伏羲之秘程子
衍周孔之文朱子又發明易專為卜筮作融會義
理象數之旨說者無以復加矣所宜虛心潛玩以求
聖賢之心不當横生己意喜新好奇穿鑿破碎務以
求多為也其有名為祖程朱而誇多騁博援引叢雜
自相矛盾不之顧又有摭前人之所已言以為己出
架屋下之屋不相為嫌若是者蓋不勝其紛紛焉果
何益於易哉某讀是經有年頗厭衆說乙亥丙子之
歲來池建德陸走道遠不能多負書獨取吕氏古易
音訓程傳(仁山金氏標點者)朱本義北山何氏啓蒙大傳二
發揮魯齋王氏諸圖論自隨與兒輩說讀懼汨亂也
既而番易新安友人摹寄鶴山魏公集義平庵項氏
玩辭及近時纂集者數家集義自周程諸門人下及
朱吕淵源所自可以參觀但其取漢上朱氏以備象
數一家未免蕪雜項氏說多精善其餘家類皆擇勿精
語勿詳以此較彼是非瞭然矣竊不自揆管窺之愚
時亦有之因記於篇將就正於有道非敢言易也但
俾兒輩知守正途而毋忘鄉老先生之所以導啓我
者則其於易學蓋庶幾焉
潘氏(弼)讀易管見
四卷
佚
黃虞稷曰元龍興路司獄麗水潘弼良輔撰
涂氏(溍生)易主意
一卷
佚
江西通志涂溍生字自昭宜黃人邃於易三上春官
不第為贑州濓溪書院山長著有四書斷疑易義矜
式行世
楊士竒曰易主意一冊元臨川鄉貢進士涂溍生著
專為科舉設近年獨廬陵謝子方有之以教學者於
是吾郡學易者皆資於此
史氏(公珽)蓬廬學易衍義
象數發揮
俱佚
寧波府志史公珽字搢叟鄞縣人家居教授程端學
薦主甬東書院棄去自號蓬廬處士
許氏(天箎)易象圖說
佚
江西通志許天箎字時翁吉水人
陶氏(元幹)易注
佚
湖廣總志陶元幹襄陽人嘗注易世稱為陶易
吾丘氏(衍)重正卦氣
未見
陶宗儀曰衍字子行號竹房太末人寓杭之生化坊
好古博學不交雜客與趙魏公相厚
惠氏(希孟)易象鈎玄
十卷
佚
黃虞稷曰希孟號秋厓
毘陵人品記希孟江陰人家居如對大賓趨蹌進退
動合矩度兄希顔弟希箴皆無嗣希孟奉兄如父撫
弟如兒著雜禮纂要家範五卷
祝氏(堯)大易演義
佚
江西通志祝堯上饒人延祐五年進士為江山尹後
遷無錫州同知
廣信府志堯字君澤萍鄉州同知
魯氏(真)周易注
佚
浙江通志魯真字起元開化人元統二年舉人隠居
不仕邃躬行實踐余闕薦之不起
蔣氏(宗簡)周易集義
佚
黃溍作墓碣曰宗簡字敬之四明人程先生端禮歸自江
東敬之以弟子禮見留旁舍數歲凡天人性命之本古
今治亂得失之迹靡不參究郡庠延敬之為小學師嘗
挈其徒寓湖心僧寺聚易詩春秋諸家之說而折衷焉
嚴氏(用父)易說發揮
二卷
佚
陸元輔曰元高安縣尹嚴用父撰
解氏(蒙)易經精藴
佚
江西通志解蒙字求我吉水人
解氏(季通)易義
佚
楊士竒曰元盛時吉水解氏治易有名江鄉間而觀
我求我最著季通其兄弟也此編平正典實惜多闕
文
韓氏(信同)易經旁注
佚
閩大紀韓信同字伯循會稽人居寧德從陳普游
姓譜信同寧德人隠居不仕著書經講義五百篇又
書集解易三禮旁注
李氏(公凱)周易句解
十卷
存
衛氏(謙)讀易管窺
三十卷
佚
姓譜謙字山甫華亭人嘗建義塾以教學者
黃虞稷曰元進士號有山
吳氏(存)周易傳義折衷
佚
江西通志吳存字仲退鄱陽人寧國路教授
朱氏(祖義)周易句解
十卷
佚
盧氏(觀)易集圖
未見
黃虞稷曰觀字彦達崑山人盧熊之父隠居教授門
人私諡曰夷孝先生
吳氏(夢炎)補周易集義
佚
黃虞稷曰歙人後至元中紫陽書院山長典括蒼教
胡氏(持)周易直解
佚
彰德府志胡持武安人元江浙提刑按察使贈禮部
尚書祗遹之子官太常博士
郭氏(鏜)易說
佚
閩書郭鏜字德基閩縣人至元中舉遺逸授泉山書
院山長遷興化路教授改吳江州再調興化學者私
諡純德先生於四書易皆有述
經義考卷四十六
