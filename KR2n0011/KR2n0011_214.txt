經義考卷二百十四
翰林院檢討朱彛尊撰
論語(四)
程子(頤)論語說
宋志一卷(通考玉海十卷)
未見
晁公武曰伊川門人記其師所解不為文辭直以俚
語記之
朱子曰論語惟伊川所解語意含蓄旨味無窮
康紹宗曰伊川先生論語解時氏本至麻冕禮也一
章而止然以大全集挍之閣本詳略不同後人又自
子絶四以下至堯曰纂集遺書外書之有解者以附
益之
范氏(祖禹)論語說
宋志二十卷(通考玉海十卷)
佚
晁公武曰元祐中所進數稱引劉敞程頤之說
伊洛淵源錄淳夫家傳遺事載其言行之懿甚詳然
不云其嘗受學於二程先生之門獨鮮于綽傳信錄
記伊川事而以門人稱之又其所著論語說唐鑑議
論亦多資於程氏
吕氏(大臨)論語解
宋志十卷
佚
晁公武曰與叔雖程正叔之徒解經不盡用其師說
謝氏(良佐)論語解
宋志十卷
未見
良佐自序曰天下同知尊孔氏同知賢於堯舜同知
論語書弟子記當年言行不誣也然自秦漢以來開
門授徒者不過分章析句耳魏晉而降談者益稀既
不知讀其書謂足以識聖人之心萬無是理既不足
以知聖心謂言能中倫行能中慮亦萬無是理言行
不類謂為天下國家有道亦萬無是理君子於此盍
闕乎蓋溺心於淺近無用之地聰明日就彫喪雖欲
讀之顧不得其門而入也聖人辭近而指遠辭有盡
指無窮有盡者可以索之於訓詁無窮者要當會之
以神譬諸觀人他日識其面今日見其心在我則改
容更貌矣人則猶故也為是故難讀今試以讀此書
之法語諸君焉勿以為淺近而忽勿以為太高而驚
勿以為簡我而忿且怒勿以為妄誕而直不信聖人
之言不可以訓詁形容其微意今不復撰次成文直
以意之所到辭達而已矣蓋此書存於世論其切於
用而收近效則無之與道家使人精神專一之學西
方見性之說並駕爭衡孰全孰駁未易以口舌爭也
談天語命偉辭雄辨使人可駭可慕曾不如莊周列
禦寇曼衍之言籠絡萬象葩華百出讀之使人亹亹
不厭曾不如班馬雄深雅健之文正名百物分辨六
氣區味别性可以愈疾引年曾不如黃帝岐伯之對
問神農之藥書可以資聽訟折獄可以餙簿書期會
曾不如申韓之刑名陶冶塵思模寫物態曾不如顔
謝徐庾流連光景之詩以至神怪卜相之書書數博
奕之技其皆可玩獲售於人而此書乃一無有也欲
使敏秀豪俊之士留精神於其間幾何其不笑且受
侮與邈乎希聲一唱而三歎誰其聽之淡乎無味酒
玄而俎腥誰其嗜之雖家藏人有不委塵埃者幾希
矣予昔者供灑掃於河南夫子之門僅得毫釐於句
讀文義之間而益信此書之難讀也蓋不學操縵不
能安絃不學博依不能安詩不學雜服不能安禮惟
近似者易入也彼其道高深溥博不可涯涘如此儻
以童心淺智窺之豈不大有逕庭乎方其物我太深
胸中矛戟者讀之謂終身可行之恕誠何味方其脅
肩諂笑以言餂人者讀之謂巧言令色寧病仁未能
素貧賤而恥惡衣惡食者讀之豈知飯疏食飲水曲
肱而枕之未妨我樂注心於利未得而已有顛冥
之患者讀之孰信不義之富貴真如浮雲過此而往
益高深矣可勝數哉是皆越人視秦人之肥瘠也惟
同聲然後相應惟同氣然後相求是心與是書聲氣
同乎不同乎宜其卒無見也是書遠於人乎人遠於
書乎蓋亦勿思耳矣能反是心者可以讀是書矣孰
能脱去凡近以遊高明莫為嬰兒之態而有大人之
器莫為一身之謀而有天下之志莫為終身之計而
有後世之慮不求人知而求天知不求同俗而求同
理者乎是人雖未必中道然其心能廣矣明矣不雜
矣其於讀是書也能無得乎當不惟念之於心必能
體之於身矣油然内得難以語人謂聖人之言真不
我欺者其亦自知而已矣豈特慮思之效乃力行之
功至此蓋書與人互相發也及其久也習益察行益
著知視聽言動蓋皆至理聲氣容色無非妙用父子
君臣豈人能秩叙仁義禮樂豈人能強名心與天地
同流體與神明為一若動若植何物非我有形無形
誰其間之至此蓋人與書相忘也則向所謂辭近而
指遠者可不信乎宜其賢者識其大者不賢者識其
小者好惡取舍之相遼也學者儻以此言為可信則
亦何遠之有以謂無隱乎爾則天何言哉夫子之言
性與天道不可得而聞也以謂有隠乎爾則四時行
焉百物生焉夫子之文章可得而聞也是豈真不可
得而聞哉詩云鳶飛戾天魚躍于淵此天下之至顯
聖人惡得而隠哉所謂無行而不與二三子者也上
天之載無聲無臭此天下之至賾聖人亦惡得而顯
哉宜其二三子為有隠乎我者也知有隠無隠之不
二者捨此書其何以見之哉知有隠無隠之不二者
豈非閎博明允君子哉諸君可無意於斯乎
胡寅後序曰論語一書蓋先聖與門弟子問答之微
言學者求道之要也而世以與諸子比童而習之壯
而棄焉訓詁所傳雖未嘗絶然智不足以知聖人之
心學不足以得道德之正遂以私智簧鼓其說以眩
天下夫其侮聖人之言何足深罪特以斯文興喪於
此係焉此憂世之士所為動心者也上蔡謝公得道
於河南程先生元祐中掌秦亭之教遂著論語解發
其心之所得破世儒穿鑿附會淺近膠固之論如五
星經乎太虚與日月為度數不可易也其有功於吾
道也卓矣而學者初不以為然也某年二十一當政
和戊戌在太學得其書時尚未盛行也後五年傳之
者蓋十一焉嗚呼師友道廢久矣欲求吾資莫與為
方圓欲得吾助莫與為切磋所可決信而不疑者獨
聖賢所餘紙上語爾同舍建安謝襲智崇傳于山陽
馬震知止欲以其傳授粥書者使刻板焉庶以道好
善君子欲博文求徵而不得者其志足稱矣然某以
往昔所見比智崇今本文義有或不同意先生年邵
而智益明有所是正故更欲得善本參挍然後傳之
雖然大略當不外是也以今日好者漸衆安知來者
之不愈於今乎使有誠好而力行焉固將默識神受
見於參倚之間不者幾何不按劍而向夜光之投乎
此非某之志也先生之志也
朱子曰胡侍郎嘗教人看謝氏論語以其文字上多
有發越處
宋史謝良佐字顯道壽春上蔡人與游酢吕大臨楊
時在程門號四先生登進士第建中靖國初官京師
召對忤旨去監西京竹木場坐口語繫詔獄廢為民
所著論語說行於世
上蔡語錄謝先生監西竹木場朱子發自太學與弟
子權偕往謁之坐定子發進曰震願見先生久矣今
日之來無以發問不識先生何以見教先生曰好待
與賢說一部論語子發私念日刻如此何由親欵其
講說已而具飲酒五行只說他話及茶罷乃掀髯曰
聽說論語首舉子見齊衰者一節又舉師冕見一章
而曰聖人之道無顯微無内外由灑掃應對進退而
上達天道本末一以貫之一部論語只恁地看
侯氏(仲良)論語說
宋志一卷
佚
伊洛淵源錄侯師聖名仲良河東人二程先生舅氏
華隂先生無可之孫有論語說及雅言
朱子曰侯師聖論語解大抵明白勁正而無深潛縝
密沉浸醲郁之味故於精微曲折之際不免疎略
游氏(酢)論語雜解
宋志一卷
未見
楊氏(時)論語解
宋志二卷
未見
時自序曰學者之視聖人其猶射之於正鵠乎雖巧
力所及有遠近中否之不齊然未有不志乎正鵠而
可言射也士之去聖人或相倍蓰或相什百所造固
不同然未有不志乎聖人而可以言學也道廢千有
餘年百家之言盈天下學者將安取正乎質諸聖人
而已矣夫論語之書孔子所以告其門人羣弟子所
以學於孔子者也聖學之傳其不在兹乎然而其言
近其指遠世儒以其近也易之以為童子之習而莫
之究入德之途背而去之如在荒墟之中曾無蘧廬
以託宿焉況能宅天下之廣居乎善夫伯樂之論馬
也以為天下馬不可以形容筋骨相視其所視而遺
其所不視則馬之絶塵弭轍者無遺矣予於是得為
學之方焉夫道之不可以言傳也審矣士欲窺聖學
淵源而區區於章句之末是猶以形容筋骨而求天
下馬也其可得乎予於是書已於牝牡有不知者蓋
多矣學者能視其所視而遺其所不視則於予言其
庶矣乎
尹氏(焞)論語解
宋志十卷(又說一卷)
未見
焞自序曰臣自布衣入侍經筵被旨解論語以進臣
備職勸解不敢以寡陋辭竊惟是書廼集孔子嘉言
善行苟能即其問答如已親炙於聖人之門默識心
受而躬行之則可謂善學矣後之解其文義者數十
百家俾臣復措說其下亦不過稱贊而已恭惟陛下
聖學高明出乎天縱如舜好問如湯日新舉措而遠
不仁修已以安百姓固已合符乎夫子之道施之於
事業矣復何有待於臣之說然而學貴於力行不貴
於空言若欲意義新奇文辭華贍則非臣所知也姑
摭所聞以塞明詔臣謹上又後序曰焞紹興七年
十一月被召到闕賜對押赴經筵承續講說論語衛
靈公之末一章次日有旨給筆札解論語以進念以
說書為職不敢以固陋辭方以病困殆蒙賜寬假病
安日解進明年二月駕還錢塘焞以病從百司先行
三月病少愈力疾日赴經筵是月十三日詔促成書
以進時手顫目昏心思荒錯深懼稽命之久遂強為
之姑塞上命四月二十一日進呈而學者祁寬吕稽
中堅中在焉書成皆三子之助也九年春復病丐歸
蒙恩授以閒禄聽其自便遂寓居平江府虎邱寺之
西庵寬從予居上方暇日見此帙云當潛錄欲終身
誦之甚矣其嗜學也相從既久若是書也講亦熟矣
豈不知此一時奉詔而成皆前人成說雖有一二臆
見坐以老病拙訥心之精微詞不能達今取觀之徒
有愧汗先聖不云乎吾無行不與二三子者是丘也
焞於諸公亦云何用此為寬復請藏之因誌始末并
戒其勿以示人幸諒區區之意冬至後一日書於三
畏齋又進狀曰孔子以來道學屢絶語言文字去
本益賖是以先聖遺書雖以講誦而傳或以解說而
陋況其所論所趨不無差謬豈惟無益害又甚焉脫
使窮其根本謹其辭說苟不踐行等為虚語此先聖
所以重講解慎言辭也況如臣者材質甚愚修為無
取施之於己未見其功資以事君亦將何有其於聖
賢言行何足以窺測奥妙發明指歸強顔為之第塞
詔旨臣無任慙羞恐懼之至
吕稽中志墓曰先生於聖人六經之言耳順心得如
出諸已天下知道者宗之不知者慕之然未嘗筆之
於書與羣弟子言據六經發明問答不為講解文書
獨嘗奉詔撰論語解
晁公武曰彦明程氏門人紹興中自布衣召為崇政
殿說書被旨訓解多采純夫之說
朱子曰論語中程先生及和靖說只於本文上添一
兩字甚平澹然味意深長須當仔細看又曰尹氏
解論語守得定不走作所少者精神爾
王應麟曰紹興八年四月詔尹焞解論語書成賜六
品服宋史尹焞字彦明一字德充世為洛人師事程
頤靖康初召至京師不欲留賜號和靖處士紹興四
年授左宣教郎充崇政殿說書八年除袐書少監尋
除太常少卿權禮部侍郎兼侍講九年以徽猷閣待
制提舉萬夀觀兼侍講奏乞放歸上以焞提舉江州
太平觀致仕其言行見於涪陵紀善錄有論語解傳
於世
王氏(蘋)論語集解
佚
按著作論語解成於崇寧三年其自述曰讀
書湏求聖賢所以言反覆翫味優游涵泳期
於默識心通洞達無間然後為學若秪循習
詁訓析文義適足為翫物爾今其書已佚繹
祝允明作先生集序云先生有論語解刻成
當有序其旨者是則弘治間其書尚存也
經義考卷二百十四
