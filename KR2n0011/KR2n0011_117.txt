經義考卷一百十七
翰林院檢討朱彝尊撰
詩(二十)
劉氏(慶孫)詩經朱註考
未見
廣平府志劉慶孫永年人崇禎庚午舉人
張氏(溥)詩經註疏大全合纂
存
申氏(佳胤)詩經鐸詩鏡
俱未見
陸元輔曰字孔嘉衣年人崇禎辛未進士官太僕寺
丞甲申死宼難
孫氏(承澤)詩經朱傳翼
三十卷
存
承澤自序曰昔朱子於五經皆有著述散見於語類
文集諸書詳細備具而其成書於易有本義於詩有
集傳集傳力正毛氏之失而不甚許可詩記當時駭
者半信者半故集傳未大行於宋之世至元季經學
諸儒尊之信之明洪武初元之宿儒多有存者定科
舉之制首重明經經說兼主二三家獨詩主集傳不
兼他說永樂初命儒臣修五經大全周易並列傳義
詩經獨詮集傳若是乎其重也故當時治詩者師無
異授學有專門畢力於六義之旨而詩明迨嘉隆而
後士習日趨新異視集傳僅為科舉之書蓋詩在五
經中與他經異他經率以闡理道紀政事定誅賞大
經大法在焉詩獨本於日用屬於人情取義於聲韻
之微默寓夫勸懲之旨大者載焉小者載焉貞者載
焉淫者載焉蓋不極乎事之變不足以窮人之情情
者性之用也情至於窮而性見矣故曰思無邪思由
情反性之路也此聖人教人學詩之要非謂詩盡無
邪也毛氏不達其解而曰變風發乎情止乎禮義夫
止乎禮義固亦有之然豈皆止乎禮義者哉操說如
此故篇篇必求止子禮義穿鑿迂滯而不通惟其穿
鑿故嗜竒者喜焉反以集傳為庸常無味有由然也
余注詩有年凡三易稿始取小序與朱子之說並立
每篇之首定其是非通章大義業已了然又就集傳
略為推衍以暢其旨俾學者觀小序之說如是朱子
之說如是上合之於經文固有不費辭說洞然於心
而無疑者矣嗟乎五經皆以垂教聖人於詩尤諄諄
焉乃三百篇之旨一夫障之千有餘歲不明於天下
昔王輔嗣以棄象之說亂易范寗斥之謂罪深於桀
紂毛氏之罪豈在輔嗣下朱子闢之厥功偉矣故翼
朱者翼經也
按退谷孫氏謂毛氏之罪豈在輔詞下毛氏
較齊魯韓三家詩最醇故獨傳其亦何罪之
有此由尊朱子之過也未免失言矣
高氏(承埏)五十家詩義裁中
十二卷
存
承埏自序曰孔氏之門身通六藝者七十二人夫子
許其可與言詩者子貢子夏两賢而已子貢詩傳出
於近人偽撰惟子夏之序授高行子傳至大小毛公
以及衞宏宏學於謝曼卿者也論其世數百年矣攷
其人十有一傳矣而說者謂序出於宏然則曼卿以
前受之於師者皆無序乎理之所必無也明道程子
謂詩學必於大序中求又謂國史得詩必載其事然
後其義可知伊川則云大序非聖人不能作其篤信
詩序若是自雪山王氏夾漈鄭氏乃廢序言詩朱子
用之作集傳以鄭聲淫為鄭詩淫也於是鄭詩出於
淫奔者最多且以鄭衞之音並舉推而及於弼鄘衞
而王風而齊陳諸國靡不有淫奔之詩數傳而魯齋
王氏遂欲刪去其三十二篇是以孔子刪詩為未盡
善矣毋乃賢知之過與予家世治詩曾王父以詩舉
隆慶丁夘鄉試先子旋以詩舉萬歷朝鄉會試弇鄙
如予亦以詩義入彀然墨守者集傳一編而已自避
兵竹林里故家遺書經亂散失亟割饘粥之産以購
之稍稍裒集言詩者得五十家大約淳熙以前無舍
序言詩者淳熙以後遵集傳廢序者十之九矣孔子
曰詩三百一言以蔽之曰思無邪序所云發乎情止
乎禮義者無邪之說也本乎孔子者也孟子曰以意
逆志是為得之集傳去序言詩求詩人之志於千載
之上以意逆志之說也本乎孟子者也吾因二者而
裁其中焉於國風淫奔諸詩仍存舊序其餘則以朱
子為歸而五十家之義附之非敢異於朱子也竊取
者二程子之言亦孔子之詩教然爾
陸元輔曰嘉興高工部寓公以文學世其家為文士
出令衝邊乘城捍患為才吏瀝血帶索為父訟冤為
孝子乙酉兵後悲歌忼慨低徊結轖以生為可厭而
以死為可樂也其詩曰惟將前進士慘憺表孤墳此
其詩何詩也祈病而病祈死而死庶幾從容就義者
之為矣
譚吉璁曰先生字澤外中崇禎庚辰進士歴知遷安
寳坻涇三縣事以南工部虞衡主事請亟還里聚書
八十厨集五十家詩說折衷之曰詩義裁中惜其經
亂遺失也
朱氏(朝瑛)讀詩略記
二卷
存
黃宗羲曰先生言小序觀亡詩六篇僅存首句則首
句作於未亡之前其下作於既亡之後明矣子由獨
取初辭頗為得之又謂鄭詩不特辭不淫聲亦不淫
也辭正則聲正辭淫則聲淫非相離之物又謂作詩
有賦比興用詩亦有賦比興射義天子以騶虞為節
樂官備也諸侯以貍首為節樂會時也其指事也切
其取義也直如作詩者之賦體是也大夫以采蘋為
節樂循法也士以采蘩為節樂不失職也以婦女之
事喻士大夫非比乎以蘋蘩蕰藻之菜筐筥錡釜之
器感士大夫明信之將非興乎其折衷詩義若此
黃氏(淳耀)詩劄
二卷
佚
陸元輔曰陶庵先生詩劄取漢宋諸儒之說為两造
而以己意加讞决焉崇禎癸未春繕寫二卷王王風
而止未幾赴會試成進士歸里殉難未及成書遂至
遺失
萬氏(時華)詩經偶箋
未見
時華自序曰予家世業詩間居偶有所見隨手識之
義類不能深也跧伏既久忽復成書題之曰偶箋詩
之精微與他經異或近之而遠或淺之而深或隱之
而顯或笑而嘆或反而正今之君子因經有傳而逐
傳者遺經因傳而生訓詁而襲訓詁者迷傳塾師講
堂轉轉訛謬夫古人之唱嘆淫佚神境超忽而必欲
固執其字句以為剛強疏其支𣲖以為斷千年風雅
幾為迂拙腐陋之書嗟乎其鄙甚矣孟子之論說詩
以意逆志夫千載之上千載之下何從逆之大都古
人妙理相遭無故之中作詩者之志與讀詩者之意
偶或遇之若是予雖不能得其精微豈莊周所謂旦
暮遇之者耶
陸元輔曰時華字茂先南昌人
馬氏(元調)詩說
十卷
未見
張氏(星懋)詩采
八卷
存
潘晉臺序曰言詩者亡慮千家率以小序為祖毛說
為宗夫祖小序者以序為出卜商手蓋自沈重之言
始也然漢世文字未有引詩序者惟黃初四年有曹
共公遠君子近小人之語蓋魏後於漢叙至是而始
行也予嘗反覆小序再四繹之凡左傳國語所嘗登
載則深切明著歴歴如見苟二書所不言而古書又
無明證則未有能明指其人其事也如白華則以為
孝子潔白華黍則以為時和歲豐宜黍稷由庚則以
為萬物各由其道崇丘則以為萬物得極其高大三
百篇之詩並未嘗以命篇二字取義序詩者何以知
其然宗毛氏者以毛氏與孟子說詩多合也毛氏以
召南為文武之詩故不得不以平王為平正之王以
周頌為成王時作故不得不以成王為成此王功殊
不知書中此類甚多召南有康王以後之詩有平王
以後之詩不特文武時也甘棠行露之詩召公既没
之後在康王世也何彼穠矣作於平王以後亦猶是
也大明之維此文王思齊之文王之母皇矣之比於
文王靈臺之王在靈沼緜之文王蹷厥生皆後世詩
人追咏之詞何嘗作於文王之世周頌之美成王亦
猶是也毛氏解詩之失孰有大於此者若夫考亭一
意排斥小序不用然程伊川有云詩小序是當時國
史作如不作則孔子亦不能知斯言未必信乎故六
經皆有義詩獨無義非無義也義在樂也六經皆宜
解詩獨不宜解非不宜解也解在史也今吾友宅修
之為詩采或軋逢小序或進退毛解或上下考亭或
雜取齊魯韓佚說或傅會列國諸大夫賦詩本旨而
參以律呂廣以五雅百家察以五方人物風土山川
遺蹟悉以九州噢咻需於聲音氣息予又安得贅一
詞哉子貢見師乙而問焉曰如賜者宜何歌也此求
義於樂之說也馬端臨曰其人可攷其意可尋者夫
子錄焉其人不可攷其意不可尋者夫子刪焉此求
解於史之說也古太師先得乎刪之意而後能采吾
夫子盡悉乎采之意而後能刪今宅修操孟子論世
之旨以求合於夫子之刪水乳矣即因以求合於太
師之采亦水乳矣即更而敷之於小序毛說考亭亦
水乳矣故詩采者不失其所以為采詩而已矣
高氏(鼎熺)詩經存旨
八卷
存
鄭氏(若曾)重輯詩譜
三卷
未見
韋氏(調鼎)詩經攷定
二十四卷
存
吳周瑾曰調鼎字玉鉉蜀金川人
趙氏(起元)詩權
八卷
存
曹溶曰起元字庶先
喬氏(中和)葩經旁意
一卷
存
曹溶曰中和字公致
丘氏(九奎)詩經弋獲解
六卷
未見
邵武府志丘九奎字子聚諸生
胡氏(紹曾)詩經胡傳
十二卷
存
紹曾自序曰古經並有竹簡漆書詩獨為羣儒口授
毛詩尤後出其字與三家異者凡百數迨東漢後而
篆隸更為正楷點畫小譌厥旨遂殊諸家詩亡毛傳
巋然獨存乃字樣失眞不可枚列猶或傳繕偶乖至
如何彼禯矣之作穠也終然允藏之作終焉也不能
辰夜之作晨也蒹葭萋萋之作淒也不可畏也之作亦
可畏也求爾新特之作求我也胡然厲矣之作胡為
也家伯維宰之作冡宰也朔月之作朔日也爰其適
歸之作奚其也以享以祀之作饗也天降滔德之作
慆也彼徂矣之作岨也庤乃錢鎛之作痔也言授之
縶之作受也其旂䒫䒫之作笩也降予卿士之作于
也俱明舛碍理並無他據若夫召伯所□之為憩也
之死矢靡它之為他也羊牛下來之為牛羊也大叔
于田之刪大也隰有六駮之為駁也取彼狐貍之為
狸也婦嘆(平聲)于室之為嘆(去聲)也鄂不韡韡之為韡也
室家君王之為室家也不憖遺一老之為憗也折薪
拖矣之為杝也昊天大憮之為泰也仲氏吹篪之為
箎也潸焉出涕之為澘也維塵雍兮之為雝也既匡
既勑之為&KR0897;也不皇朝矣之為遑也洒掃庭内之為
廷也小旻抑詩兩泉流之為流泉也以篤于周祜之
刪于也不拆不副之為坼也穫之挃挃之為桎也亨
祀不忒之為享也此則互易倒揉若是者改之與經
何可改也不暇加訂與經何可忽也夫前古蟲鳥不
可追矣秦篆稍近古隸又次之能通篆隸則義有不
待釋者故經之正文皆當從大篆其注疏則用時畫
庶使學者得窺三才之奥而經學用是可明矣
吳周瑾曰胡紹曾字宗一舉人王尚書錫衮序其書
顧氏(秉禮)毛詩翼傳
未見
錢金甫曰華亭諸生顧秉禮育宇撰
范氏(王孫)詩志
二十六卷
存
陸元輔曰海陽范王孫輯雜采古今諸儒之說而編
次之至陳際泰顧夢麟而止金聲正希為之序
顧氏(夢麟)詩經說約
二十八卷
存
吳周瑾曰夢麟字麟士吳人是書亦舉子兔園冊也
然於經義頗有發明
陳氏(弘緒)詩經羣義
未見
錢氏(澂之)田間詩學
五卷
存
錢金甫曰田間詩學一以小序為斷其言曰小序去
古未遠雖未可全據要不甚謬若舍序說詩隨意作
解泛濫無歸非附會即穿鑿矣序如關雎后妃之德
也葛覃后妃之本也卷耳后妃之志只此一語是古
序此下即其說而引伸之乃東漢衞宏所作不可概
從學者必考之三禮以詳其制作徵諸三傳以審其
本末稽之五雅以核其名物博之以竹書紀皇王大
紀以辨其時代之異同與情事之疑信周之典禮殷
之宗祀魯之郊禘其源流度數具載於詩宜為之考
詳定正蓋飲光於詩學擇衆說而和調之頗具苦心
近代之說者莫有過焉者也
陸氏(圻)詩論
五卷
存
繆泳曰圻字麗景更字景宣錢塘貢士甲申後隱於
醫賣藥長安市後棄家為浮屠居韶州之丹崖山繼
又為道士遁去不知所終
顧氏(炎武)詩本旨
三卷
存
李因篤曰亭林顧氏廣引古人韻語謂三百篇無叶
韻均是本旨以闢吳才老韻補之謬山陽張弨力臣
刊行其書
經義考卷一百十七
