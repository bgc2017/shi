經義考卷一百二十七
翰林院檢討朱彝尊撰
周禮(八)
韓氏(邦竒)魏氏(挍)周禮義疏
未見
沈懋孝序曰周禮義疏者苑洛韓先生莊渠魏先生
所手定駕部郎韓君凝甫得其槀挍而傳焉叙之曰
周禮之傳舊矣是之者以為周之書疑之者以為漢
氏之書有缺者補者刪正者疏其義而發之者亦各
一家之說耳如欲用之宜何從請衷以孔子之論孔
子告魯公曰文武之政布在方策夫方策者非周禮
而何又曰吾學周禮今用之灼然有此書矣如有用
我我其東周夢寐如將見之當時與門人雅言有不
先執此者乎故其孫伋稱經禮曲禮三千三百者非
周之禮又何稱焉後之儒者不遡其源乃欲取古遺
事施設方今竊嘗深思而微哂之夫周公兼三王者
也公去禹湯未遠也文武是其父兄家法也以公才
敏猶有行之不合思以繼日坐以待旦况欲追述周
禮於三數千年之前求其一一必合而必行之可謂
不達於論矣孔子曰樂則韶舞此不用周樂明矣郁
郁文哉取一冕而可焉此不純用周禮矣故能知周
公孔子之微意者必有待於凖今酌古之才因時設
教而後可也
楊民(慎)周官音詁
一卷
存
慎自序曰周禮凟亂不經之書也前人論之詳矣其
中多竒字古音蓋劉歆受學於揚雄其訓纂之遺有
在於是者存而論之固可以補天禄挍文之缺為召
陵公乘之裨矣其書不用於科舉不列於學官幸未
經學究金根之謬改麻沙俗字之訛刊亦古典之巋
然靈光也顧未有表出之者亦學山一簣之虧乎乃
手錄之為周官音詁一篇
余氏(本)周禮考誤
未見
馬氏(理)周禮注解
未見
舒氏(芬)周禮定本
十三卷
存
芬自序曰夫周禮者周公監夏商之禮而損益之郁
郁乎其文也仲尼曰吾說夏禮杞不足徵也吾說殷
禮宋不足徵也吾學周禮今用之吾從周蓋善之也
又曰甚矣吾衰也久矣吾不復夢見周公蓋善其制
作而思見其人也東漢而下是書與儀禮戴記並行
宋興大儒輩作表章遺經於此蓋闕如也予自弱冠
即好是書迄今班白懼魄氣衰而誦記之不逮也乃
隨所窺測作為五官叙辨五卷六官圖釋一卷剔偽
一卷既乃錄成正經重加挍訂其有逸於他書者取
而附之錯於他官者編而正之仍分六卷總之十有
三卷題曰周禮定本庶幾奉以周旋不負習學之初
心也若夫進講經筵請立學官以傳弟子則斯文之
興厥有會也
季氏(本)讀禮疑圖
六卷
存
本自序曰孟子曰有布縷之征粟米之征力役之征
君子用其一緩其二三者之外别無征焉周禮之征
則不止此蓋其書成於戰國之士中間多襍邪世之
制迂儒之談而非由大本以行達道者也當漢武時
其書始出衆儒共排其非至林孝存則曰末世凟亂
不驗之書何休則曰六國陰謀之書惟劉歆鄭玄以
為周公致太平之迹而朱子深信之亦以為周公遺
典又以為聖人所作必不曾差又謂周禮一書亦是
起草未曾得行又謂周公晚年作此小處或未及改
則以周禮為未定之書也孔子刪述六經以正人心
豈其存未定之禮以惑世乎知周禮之不可通而強
以一說通之亦近於遁辭矣子故即平日之所疑者
為圖旁引以辨證之而一以孟子為主書凡六卷其
前三卷疑圖具在見禮意焉其後三卷則上叙孟子
之言以明本原下評歴代之事以備參攷云
陳氏(深)周禮訓雋
十卷
存
周禮訓注
十八卷
存
黃虞稷曰深字子淵長興人嘉靖乙酉舉人任雷州
府推官
深自序曰荀卿有言欲觀聖王之迹則於粲然者矣
後王是也舍後王而道上古是猶舍已之君而事人
之君也及觀孔子之告子張殷因於夏禮所損益可
知也周因於殷禮所損益可知也其或繼周者雖百
世可知也乃知荀卿之言孔子之意也且夫道莫盛
於五帝五帝莫盛於唐虞夫子乃近取諸夏殷而損
益之不視唐虞而視夏殷者以見聞為師也夫高曾
之事杳而難尋以宗父為之語則子弟不期而自喻
故高曾之事宗父能道之唐虞者高曾也而夏殷宗
父也舉唐虞則失夏殷舉夏殷則見唐虞矣故夏殷
者吾之前行也周禮周公監夏殷而作也凡其所因
所損益以治民臨諸侯者皆夏殷之遺典也自周公
六百餘年至孔子而周禮猶在魯也孔子乃稱曰我
欲觀夏道是故之杞而不足徵也我欲觀殷道是故
之宋而不足徵也當是時夏殷之禮已不可考而夫
子欲從周矣不從夏殷而從周者孔子所以法後王
也夏殷之禮備於周從周所以從夏殷也春秋孔子
從周而作也凡其所因所損益以繩當世之諸侯者
皆周公之遺典也禹合塗山玉帛萬國及湯之黜夏
而諸侯歸商者三千禹之諸侯已失其十九周蓋千
八百國而會孟津者止於八百湯之諸侯又失其半
及春秋而冠帶之國僅十有二未幾而合為七國卒
併於秦而周之諸侯盡失矣所失者豈獨其諸侯併
與其治諸侯之法而失之周亡而禮亦亡即周公仲
尼復起不能使之返也豈聖人作禮不知其禍之至
此與奚而不知也執今之法以御今之人聖人固曰
如是而宜於治斯已矣固不為後世慮變而為後王
制變也事未形而意之勢未極而先之聖人弗為也
周之天下可謂極治矣以有周禮也周禮周之聖人
作也以周之禮治周之天下故其書名曰周禮而非
世世之禮也有王者起而損益之何世而不周之治
乎故孔子曰雖百世可知也今去周公二千五百年
而周官之遺意未嘗不存乎歴世相沿之内循而舉
之有餘師矣今之視周禮猶周之視唐虞也世遠而
莫稽義深而難竟一不當則弊隨之其所因其所損
益當自宗父而得之矣乃有儒者之言曰不封建不
井田不肉刑終不足以治天下嗚呼此如鍥舟而求
劍舟已行矣而劍不可得也
唐氏(樞)周禮因論
一卷
存
羅氏(洪先)周禮疑
一卷
存
王氏(樵)周官私錄
未見
王氏(圻)續定周禮全經集注
十四卷
存
黃虞稷曰因柯尚遷之書而重為更定凡五官所載
有關於工者四十有二則擷而彙之為冬官以考工
記三十一條附於冬官之後楊鶴許樂善錢龍錫為
之序
圻自序曰冬官雜見五官之說所從来遠矣自臨川
俞夀翁永嘉王次點倡之而吳公澄丘公葵何公喬
新柯公尚遷各以己意考司空職事雜在他官者裒
而歸之冬官似亦詳矣惜其更張太過决擇未精如
改五物為五典并二世婦二環人為一目司士司禄
實古夏官專職而移屬天官諸如此類十有二三而
司徒一官幾成缺典余為此懼復就諸家所去取重
加訂正官序悉依注疏章句仍本聖經其五官所載
斷斷乎有關邦土者四十有二則擷而彙之為冬官
上卷而考工記三十一條又皆造作營繕所係仍附
於冬官之後列為下卷庶幾可稱六典全書至於經
文之下系以注釋則又全宗鄭賈而歴代諸儒論說
各以類附不敢憑臆見而淆聖經也迨明設官分職
多與周官脗合乃采瓊山丘氏所條奏者互見篇末
俾後之用禮者得有所稽據而取則焉即孔子從周
之遺意也弱水楊公奉命来按兩浙偶閱是編謂足
以信今而傳後因屬有司付之制劂氏不惟圻補葺
微勞藉以表見而俞王丘何諸君子刪定之功亦不
致湮没無聞一何幸哉
何氏(廷矩)禮意大全
三卷
未見
存羊錄
十卷
未見
黃虞稷曰廷矩字時振番禺諸生陳公甫弟子二書
皆本之周禮
李氏如(玉)周禮會注
十五卷
存
黃虞稷曰如玉同安縣儒士嘉靖八年遣其子詣闕
進書詔有司以禮奬之給冠帶
柯氏(尚)遷周禮全經釋原
十四卷(内源流叙論一卷通論一卷)
存
尚遷自序曰周禮晦蝕於戰國毁棄於秦漸出於漢
惟存五官而補以考工記劉歆傳之杜子春訓之鄭
衆鄭玄更相發明聖王之制復見於後世而卒不明
不行者何哉其不明也簡札淆亂司空錯於他官未
之分也封建鄉遂井田格於悖說未之正也其不行
也心與政離既荒其原不明不行固其所也况於假
而用者王莽誤而用之者安石乎漢唐之儒固有以
為戰國陰謀之書又有以為漢儒附會之說則又均
為不明而果於非聖矣獨程朱大儒洞識聖心之淵
微斷之以為周公遺典而明道横渠又决欲行之以
復三代有志不就故微辭奥義未及論著君子惜焉
夫冬官未嘗亡也何必購以千金又何為補以考工
記宋俞廷椿氏始謂冬官不亡散於五官之中作復
古編以伸其說永嘉王氏臨川吳氏清源丘氏椒丘
何氏咸宗之各於五官之中襍取諸職以補冬官人
持所見各自為編則周禮雖存紛紜舛錯幾不可讀
矣今觀遂人以下地官之半實冬官也不知何人次
於掌節之後而大司空之職舉而雜於大司徒之中
遂起千古不决之疑無乃戰國諸侯之所亂乎遷不
自度乃分遂人以下為冬官而証其序官之同乎六
十取地官土地之事為大司空之職則冬官復矣又
以鄉遂大夫以下皆無府史胥徒而知其在民之官
大端既明則封建井田與夫賢能征税之屬俱可類
見矣乃敢集諸儒之訓以釋之發鄙見以原之庶幾
聖人作經以開萬世太平者為不亡矣哉嘉靖乙巳
二月又曰周禮是周公之遺典也古今相傳漢本
猶在不敢移易至臨川俞廷椿氏以為冬官未嘗亡
實雜出於五官之中於是取四十九官以補冬官之
闕又分大司徒之半以為大司空之職著復古編以
伸其說嘉熙間永嘉王次點又作周禮訂義以補俞
氏之遺至元泰定間清源丘吉甫又以序官置各職
之首大加更定名以全書而臨川吳氏又於大司徒
補孟子五典於十二教之上并去序官之文始以遂
人入司空至本朝椒丘何氏又復序官於諸職之前
以大司樂為司徒之教而司勛司士太史之屬皆入
天官工作之事皆入冬官則略倣我朝制度矣至於
近時有周禮剔偽之作又於諸職之文逐句刪合分
别真偽奪彼與此矣夫周禮聖王經世大典其諸職
之文諸官之序親出於周公之所裁定豈容一毫移
易哉一壞於諸侯害已之惡遂合冬官於地官使大
典淆闕幸而漢儒傳習尚存古本也至宋俞氏再亂
矣王丘吳何雖各自為書然諸職之文則未嘗更也
至於剔偽圖釋之書則逐句逐字皆可去取更易矣
是今之周禮雖存不過古人之事料隨人意見皆可
為書也豈先王經世之典哉愚研精覃思為日既久
似有得其要領乃敢會衆說而折其衷洗千年之晦
蝕决諸儒之壅塞是故復遂人以下為冬官而六典
備攷鄉遂以下為鄉官而位職明發在位之職與在
職之位而封建定推師保諫救之教而學校舉表宰
夫鄉師遂師肆師士師以下為六十屬而三百六十
之數定取司馬法以明井牧之制簡稽之法而軍制
復辨九功非九職之税而賦歛之法明以九比為九
等之稽上中下地有三類而授田征役之施舍審至
於辨天地分合祀之非以明郊社禘嘗之義則質之
胡氏之論推司樂三宫之制為古雲門大韶之樂則
聞之師說此皆周禮之大綱周公之精意所在後世
所未明者敢竭鄙見作原以發明之其他先儒之論
有可采如葉氏丘氏李氏鄭氏之類能推明大義者
俱書於所釋之後與鄙原相錯非敢繁也俾聖經之
大旨敷暢闡明焉嘉靖丙午
陸元輔曰晉安柯尚遷撰周禮全經釋原前列序二
篇源流序論一篇六官目問四篇全經綱領十二條
釋原凡例七條及先儒姓氏考天官二卷地官二卷
春官三卷夏官秋官共三卷冬官一卷末附周禮通
論周禮通今續論各一卷
黃虞稷曰尚遷字喬可長樂陽石山人
金氏(瑶)周禮述注
六卷
存
瑶自序曰周禮周之禮乎曰非也因於殷殷之禮乎
曰非也因於夏然則夏之禮矣曰虞之伯夷已典禮
夷之禮又必有所因求其端其天之所秩而性有之
乎人之初生也蠢蠢蠕蠕若不見所謂禮者而禮之
全體大用已含於中蓋生不能無性性不能無情情
不能無親疎厚薄貴賊而禮從生焉其既也文生焉
又其既也文盛焉卒至於三百三千而猶莫可已是
皆情之發有不容已者如是說者謂周尚文非也周
焉能尚之也質敝而文興欲不尚之不可得也今觀
之周禮上自王后公孤大夫士而下及衆庶莫非人
也而莫不有禮也大而祭祀朝覲會同賓客軍旅喪
紀田役燕射獻貢頫聘小而交際辭令送迎進止揖
讓登降授受拜答問對莫非事也而莫不有禮也近
而宫寢殿庭國中四郊都鄙遠而六服又遠而四裔
莫非王家所治地也而莫不有禮也廣大如天地而
無所不包周匝如泰和元氣流行而無微不被縱横
曲折不相參涉如春夏秋冬錯行而各有所歸明著
易簡如日月之懸象造化之顯設而人皆可知可從
大綱正於上萬目舉於下如乾坤定位而山川人物
鳥獸草木各適其性各足其分而莫知為之者浩乎
其無畔岸茫乎其無端緒混乎其無滲漏而究其所
歸不外乎立極一言而五典之教乃為之本其他若
設官職叙禮治兵明刑興事攘攘籍籍雜然而有事
者皆所以經綸其間以翼其至者也當是時也君臣
上下合為一心王畿列國聯為一體中國要荒混為
一家古人謂泰和在成周宇宙間猗與盛哉猗與盛
哉此孔子所以有郁郁乎文之嘆而夢寐見焉卒不
得一小試有遺恨也予蚤歲為博士弟子嘗剽五經
之文以資進取而不說於禮記又求之儀禮亦然於
是索周禮誦之見其首維王建國數句六官不易聳
然異之曰大聖人之制作固如是其有本乎及省其
中之所列則見其官有定職事有定制不襲於古而
亦不悖於古不徇於時而亦不逆於時不溺乎情而
亦不拂乎情復掩卷嘆曰至哉文乎體備文周義正
辭嚴非其胸中藴有天下古今之度者曷足以及此
亟欲叩其門而入而阻於舉業未能也晚在林下時
與諸子姓譚禮事慨然復有志焉檢之舊笥僅得漢
鄭氏元吳氏明何氏三疏而二疏大抵襲鄭遂沿鄭
疏求之日復一日漸覺有見與鄭别者因念曰是不
可以不存乃隨其所見日紀之積十有三載遂成此
編嗟夫周禮周公為周之書也雖封建郡縣井田税
畝古今不同而大經大法千古一日周禮不列於學
官何也漢人之附會累之也夫附會而為文正猶剪
裁而為花質與色雖肖而生理必别周禮之文流自
心胸隨物而賦濃淡繁簡渾然天成附會之句悉出
摹竊不乖於體則乖於義不乖於義則乖於情不乖
於情則乖於辭予雖非作者然而揣摩之久紬繹之
深遂覺此禮若自已出而外有所附真如贅疣一經
吾目便可指摘如之何可以亂周禮方今聖天子在
上以禮治天下天下方翹首盛周之治瑶不揣僭以
是編請正於君子倘因是而得使此禮煥然復明於
世則豈惟吾道之幸而於國家之治亦未必無小補
云
黃虞稷曰瑶字德温休寧人嘉靖中選貢生官廣西
衛經歴
王氏(應電)周禮傳
十卷
存
應電自序曰天地之道貞觀焉而變易者五行之氣
也日月之道貞明焉而往来者所乘之機也帝王之
道貞一焉而損益者所值之時也故五帝不同禮三
王不相沿樂而其所以貞夫一者則萬古如一日蓋
世有升降治法不與推移也周公之時何時也當殷
之末造成之多難其憂患也深其防慮也周監於二
代爰建六官各率其屬以倡九牧六官共聞其政六
職修而天下太和萬物咸若今其綱條具在其人存
則其政舉矣至其物必有則事必有司其作止有時
其措置有所君臣上下之交泰男女内外之交際禮
之叙樂之和郁郁乎文前作者莫之先後作者莫之
繼時焉而已後之學禮者我惑焉誦其文不究其用
泥其名不揆諸道類以當世之弊政而釋先王之良
法知其分不知其合見其異不見其同乃欲析其合
同而化理者分隸以補冬官之缺紛紛臆見人自為
書至於鹵莽求之不得其義妄生詆毁竊其糟粕用
濟其私卒歸廢弛皆是書之罪人也應電既玩習有
年不質之注而質之經久之若有所會通者敬為傳
詁先王制作幸而未墜者有是經在庶乎治有根柢
得以取衷不失之太遠云爾嗚呼三百六十屬洋洋
乎廣大而精密師其意不師其迹用其意不用其名
變而通之以盡利非英君碩輔孰能與於此董子有
言少損周之文用夏之忠百世可知矣乃若天王后
世子廟朝宫衛之秩君臣同體宇宙一家之情養氏
治兵敷教治賢之方百職各正六官聯事之法密於
理財而以義為利詳於會考而謹終如始五常並立
而不遺七教兼陳而不悖是則與天地共為貞觀日
月共為貞明者也徵古驗今推舊為新愚所傳者不
在兹乎
楊豫孫曰明齋王先生受業於魏恭簡公尤嗜周禮
乃以其暇作傳壬子秋先生擕其書訪余神鼉山中
遂獲縱觀因以考互諸家之注疏其同異大較相半
蓋先生未嘗泥注疏也其最要者六官之相資四民
之相轄冬官之不補考工之不錄及不會國服諸篇
宛然覩聖人與其臣民之心相為融液而非有所徇
至於六飲九穀屋粟夫征之類為時所急者皆能以
百姓之欲破先儒之爭蓋先生之學得禮之本劉鄭
之所不能傳者惟缺此耳嗟乎禮之不虛行也久矣
周禮雖在孰得而用之哉今先生汲汲講求若可運
掌於旦暮者亦以聖人雖往而其心猶可見也
羅洪先曰崑山王君明齋病周禮舊注未盡聖人之
旨乃更覃研累十數寒暑凡為言三十餘萬其間原
制度之由起究利害之所歸因顯而遂探其微即細
而并釋其大推五官離合之故黜諸家脫誤之疑以
為百世繼周而治者必出於此雖嘗稱舉師說而要
其是非一斷以已甲寅秋挾冊南遊俾予訂正予遭
多故不暇而君亦播遷戊午夏避暑蓮洞始獲卒業
見其言如盤根樛枝附麗宛轉鑱鏤刻繡色理敷紛
即令白虎諸儒肆其巧辨固莫能煽摇於中而淩駕
其上也予媿固僻時出詰難互有異同或言出旋為
更易或持竟日不解凡三月而後忘言夫以王君十
數寒暑之勤而予以三月之勤欲有異同宜在所不
屑也其能有所訂正哉然欲求聖人之旨者即君所
言固已近矣
黃虞稷曰應電字昭明崑山人師事魏挍善釋經翼
傳者冬官補義天王會通學周禮法治地事宜握機
經傳非周禮辨經傳正誤其目有七應電又著五經
繹佚不傳
周禮圖說
二卷
存
應電自序曰古稱左圖右書凡書所不能言者非圖
無以彰其形圖所不能畫者亦非書無以盡其意此
古人所以不偏廢也舊嘗有周禮圖矣如冕服則類
為男女之形而章服仍不明井邑則類為大方隔而
溝洫仍不分然則奚以圖為哉作者不自知其非而
觀者亦莫詰其弊皆不考經文之過也予因於經旨
中言所不能盡者述之如左理原於天文位(闕)道行
於地里職方綂紀於六官分合立極於都宫朝堂郊
社宗廟以萃人心閭井伍兩以固邦本封土制禄以
貴貴建學立師以育才命德有冕服車旂討罪有軍
旅田役復系之以說使治是經者一覽而知夫言外
之意嗚呼昔人所載予多不錄也今日所載昔皆未
有也觀者幸或補其未備云
學周禮法
一卷
存
非周禮辨
一卷
存
應電自序曰非周禮者若林孝存何休輩不下數家
指摘瑕釁無如胡仁仲辨析精微無如季明德移易
周禮者若吳幼清俞夀翁王次點輩亦不下數家參
互演繹集成後出莫如舒國裳以愚觀之胡氏謂太
宰六十屬無一官完善其說淺陋未見有的然不可
破才高之人乍見不領略遂置不復思任意剖决雖
欲自絶於經何損哉舒氏作序辨圖釋剔偽繼之定
本夫聖人之書本明也而人自不明各以其意見為
之更定初若快意似乎可觀回視作者精義其謬何
啻千里季氏大旨惟執孟子一書以為權度然孟子
之學識其大者使之當路則其施為必不泥周家之
舊章况周禮行乎王國而非侯國之所通行其籍藏
於六官孟子未嘗適周固不得而見其行於侯國者
諸侯惡其害已而去其籍齊之姜移而為田晉之姬
移而為魏舊法豈有存者哉愚既取三家之說為之
辨釋因述所以差失之故冠於篇章覽者自知所擇
云
經義考卷一百二十七
