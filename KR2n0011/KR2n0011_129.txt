經義考卷一百二十九
翰林院檢討朱彝尊撰
周禮(十)
黃氏(度)周禮五官說
宋志五卷
存
葉適序曰周官晚出而劉歆遽行之大壞矣蘇綽又
壞矣王安石又壞矣千四百年更三大壞而是書所
存無幾矣詩書春秋皆孔子論定孟軻諸儒相與弼
承世不能知而信其所從井冽於逵衆酌飲焉惟其
量爾故治雖不足而書有餘也孔子未嘗言周官孟
子亦以為不可得聞一旦驟至如奇方大藥非黃帝
神農所名無制使服食之法而庸夫鄙夫妄咀吞之
不眩亂顛錯幾希故用雖有餘而書不足也雖然以
余考之周之道固莫聚於此書他經其散者也周之
籍固莫切於此書他經其緩者也公卿敬羣有司廉
教法齊備義利均等固文武周召之實政在是也奈
何使降為度數事物之學哉新昌黃文叔始述五官
而為之說亹亹乎孔孟之以理貫事者必相發明也
惻惻乎文武之以已形民者必相緯經也守天下非
私智也設邦家非自尊也養民至厚取之至薄為下
甚逸為上甚勞洗滌三壞之腥穢而一以性命道德
起後世之公心雖未能表是書而獨行猶將合他經
而共存也其功大矣同時永嘉陳君舉亦著周禮說
十二篇蓋嘗獻之紹熙天子為科舉家宗尚君舉素
善文叔議論頗相出入所以異者君舉以後準前由
本朝至漢遡而通之文叔以前準後由春秋戰國至
本朝沿而别之其序鄉遂溝洫辨二鄭是非凡一字
一語細入毫芒不可損益也
王與之曰山陰黃文叔有五官解刊在浙東倉司
張萱曰宋紹熙間新昌黃文叔度著始述五官而為
之說與孔孟以理貫事者相發明又以前凖後由春
秋戰國至宋沿而别之其敘鄉遂溝洫辨二鄭是非
又與永嘉陳君舉周禮說相出入葉適序之
曹氏(津)周禮五官集傳
五卷
存
嘉善縣志津字元會歲貢生官南安府儒學教授周
禮集傳五卷闕考工記不解
史氏(浩)周禮天地二官講義
宋志十四卷
闕
中興藝文志孝宗為建王史浩分講周禮多啟發孝
宗稱之然止於司關
王與之曰四明史直翁有天地二官講義
王應麟曰周官講義十四卷史浩為建王府直講時
撰止於地官司關
按史衛王講義一十四卷自冡宰至司關而
止余所抄者文淵閣殘本係宋時雕板苐存
七八九三卷而已天官闕司書以前地官司
徒亦闕其半小司徒之後皆無之此非完書
度儲藏者寡不審海内尚有别本否也
魏氏(挍)周禮天官沿革傳
六卷
存
周氏(必大)周禮庖人講義
一篇
存
按益公於經筵進講載承明稾
曹氏(叔遠)周禮地官講義
佚
王與之曰永嘉曹叔遠字器遠有地官遂人至稾人
講義
王氏(廷相)周禮九
一篇
存
江氏(與山)周禮秋官講義
宋志一卷
佚
尹氏(躬)冬官解
佚
王氏(應電)冬官補
一卷
存
應電自序曰冬者萬物之所終也司空掌邦土天下
之治所由以成故命名曰冬漢人以考工記補之夫
共工者誠冬官之事但其一屬爾故取之以入冬官
則可用之以補冬官則不可自宋以来乃以五官之
事聯職於司空者歸之以為冬官未嘗亡也不知周
禮之法每事六官皆與蓋自王身王宫王朝王畿四
海以及於昆蟲草木六官皆有其責非若後世之設
官截然各為一事也不得此意遂用其疑似以相歸
併此說一興人各自以其意見而更定之豈復得為
周公之周禮哉愚謂周公設官皆取法於天五官歴
歴可考此見聖人之制作後天而奉天時建諸天地
而不悖也故以天象之有關於冬官者而參互之即
炳然不磨其於各職見於經傳者亦昭然可考謹述
之如左補其義則前人是非不辨自明闕其文以逭
續經之罪損益而折衷之姑俟後之君子
冬官考工記
一篇
存
鄭康成曰此篇司空之官也司空篇亡漢興購求千
金不得此前世識其事者記錄以備大數耳
南齊書文惠太子鎮雍州有盜發楚王冡獲竹簡書
青絲編簡廣數分長二尺有得十餘簡以示王僧虔
曰是蝌蚪書考工記周官所闕文也
賈公彦曰周衰諸侯惡典籍之害已皆滅去之司空
篇亡已久有人尊集舊典錄此三十工以為考工記
雖不知其人又不知作自何日要知在於秦前是以
遭秦滅典籍韋氏裘氏等闕也
張舜民曰考工記之文可謂文矣或以為周公之文
然乎亦三代之文漢諸儒不及矣
鄭鍔曰司空之職用是以考百工之事其篇亡其記
存漢儒劉歆校理秘書得之以備司空之闕
易祓曰考工記非周書也言周人上輿而有梓匠之
制言周人明堂而有世室重屋之制言溝洫澮川非
遂人之制言旂旗旟旐非大司馬司常巾車之制視
周典大不類又曰三十工有以人名者有以氏名
者有以事名者惟畫繢職獨言所職之事其他如輿
人輪人之類則以人名之謂工以巧為能不必責之
世守也如築氏冶氏之類則以氏名之謂官有世功
族有世業必世習之為貴也然攻木無稱氏者攻金
塼埴無稱人者蓋制木必以巧而金土貴乎世習寧
非記者深得先王之意乎
林希逸曰周禮六官闕其一河間獻王以考工記足
之考工之文自與五官不同予嘗以此為造物之巧
畢竟五官文字俱同一律考工之文又奇足以此書
似造物有意也或曰輪人輿人弓人廬人匠人車人
梓人此攻木之工七也築氏冶氏鳬氏㮚氏段氏桃
氏此攻金之工六也函人鮑人韗人韋氏裘氏此攻
皮之工五也畫人繢人鍾氏筐人㡛氏此設色之工
五也玉人櫛人雕人矢人磬氏此刮摩之工五也陶
人旊人此摶埴之工二也以上共三十一人又五官
之中天官則有掌皮司裘地官則有鼓人㕓人掌節
丱人角人羽人掌染草春官則有典瑞典同磬師鐘
師鏄師巾車車僕司常夏官則有射人司甲司兵司
戈盾司弓矢繕人稾人服不氏射鳥氏秋官則有職
金柞氏庭氏以上共三十人則是冬官之屬六十未
嘗亡也此說亦佳但以文論則考工自是考工周禮
自是周禮又曰周禮六官其五官體制皆同而冬
官以考工記補之又自一體似造物之意特亡彼而
存此以成此經之妙也其文簡當非漢文字之比漢
人以金帛募書多有僞作如此等文字非後世鉛槧
書生所及又曰考工記不特為周制也盡記古百
工之事故匠人以世室重屋明堂並言之三代制度
皆在此也但書不全矣此書續出闕略不全不止韋
氏裘氏段氏等官而已其先後次序亦自參錯不齊
如攻木之工輪輿弓廬匠車梓若以序言當在上篇
今梓廬匠車弓皆在下篇而其序亦自不同又畫繢
二官而止曰畫繢之事玉人亦然意其全書凡曰之事
者皆總言之其列官自别即車人之事又有車人為
某為某可知也况一官非止為一事如輪人梓人匠
人車人皆一官之名而分主數事惜乎其不全見也
鄭敬仲曰記之所載自王公士大夫以至於農夫婦
功皆有職於國者也而百工者事職之所主故列於
事官而為之屬也然上無道揆則下無法守朝不信
道則工不信度三公坐而論道則上有道揆而朝信
道此道德之所以明也士大夫作而行之則下有法
守而工信度此風俗之所以同也先王之時所以同
風俗者尤謹於百工以其衣服器用所由出也然則
其可不屬之冬官乎
趙溥曰先王建官始於天官掌邦治至冬官而經理
之事終矣名官以冬此其旨也工百工也考察也以
其精巧工於制器故謂之工以其所制之器從而察
其善不善故謂之考小宰六曰冬官其屬六十掌邦
事則冬官之事不止於制器記者止謂之考工何也
鄭注云此篇司空之官也司空篇亡漢興購求千金
弗得此前世識其事者記錄以備大數爾然秦火之
後司空居四民時地利之事亡矣先儒據所聞者記
之而已今觀所記如營國為溝洫等事尚有居四民
時地利之遺意但不若制器之為詳豈非當時諸儒
於先王制器之法聞之頗悉故記之特備歟至於有
一二可疑者意其古制不可悉聞則間自為說以補
其亡爾苟於理未大戾當尊經可也
王與之曰冬官亡漢儒補以考工記司空果亡乎以
周官司空之掌攷之司空未可謂亡也夫周官言司
空掌邦土居四民時地利凡經言田萊溝洫都邑者
非邦土而何農工商賈市井里室廬者非居民而何
桑麻榖粟之所出山澤林麓之所生非地利而何攷
小宰言六官設屬各有六十今治官之屬六十有三
教官之屬七十有九禮官之屬七十有一政官之屬
六十有九刑官之屬六十有六意者秦火之餘簡編
脱落司空之屬錯雜五官之中先儒莫之能辨遂以
考工記補之其實司空一官未嘗亡也夫考工記可
以補周官者非三十工之制有合周之遺法也獨考
工之序其議論有源委非深於道者莫能之夫論百
工之事不止於工上立說而本於王公士大夫則知
工雖末伎非王公發明乎是理士大夫推而行之其
藝固不能以自成下而及於商旅農婦則知工雖有
巧非商旅之貿遷貨農功之飭力地財婦工之化治
絲麻其材於何而取給也創此者有知述此者有巧
業則傳於世守功則歸於聖人工何嘗獨立於天地
間能使噐利用便惟此等議論近古足以發明聖經
之秘此所以取而為補亡之書也如捨此而索於制
度之末則論周人尚輿奚及於上梓上匠之制論周
人明堂奚取乎世室重屋之制言溝洫澮川非遂人
之制也言旂旗旟旐非司馬司常巾車之制也其他
纖悉有不可盡信者甚多槩以為周家之制度豈其
然乎
王應麟曰考工記或以為先秦書而禮記正義云孝
文時求得周官不見冬官一篇乃使博士作考工記
補之漢書謂河間獻王得之非孝文時也序錄云李
氏上五篇失事官一篇取考工記補之六藝論云壁
中得六篇誤矣齊文惠太子鎮雍州有盜發楚王冡
獲竹簡書青絲編簡廣數分長二尺有得十餘簡以
示王僧虔僧虔曰是科斗書考工記周官所闕文也
漢時科斗書已廢則記非博士作也
葉時曰六經更秦火缺裂而不全者多矣書亡四十
三篇周雅亡六篇魯雅亡六篇不獨周禮為然夫秦
人之心何心哉已則不行先王之道而恐天下後世
之人執經以議已故取聖經而置之烈焰使後世不
及見全書安得不追仇於秦火之酷雖然六經無全
書固可以為秦人之罪而周禮一經不得其全不可
獨咎秦人也蓋自王道既衰霸圖迭起入春秋以来
周公之禮雖不盡用而猶可盡傳周禮之經雖不盡
行而猶可盡見戰國暴君汚吏將欲肆其所為以求
遂其所欲惡其害已而去其籍故至孟子之時井田
之問爵禄之問孟子已不得其詳戰國諸侯之酷蓋
已先秦火矣漢室龍興山巖屋壁之間稍稍間出周
禮六官缺一而五存天之未喪斯文亦幸矣河間獻
王得之不啻如獲圭璧不吝千金重賞募求全書獻
王之意厚矣然全書竟不可致獻王悵之乃求考工
記以足其書謂可以備周官之缺不知以考工記而
補周禮何異拾賤醫之方以補盧扁之書庸人案之
適足為病五官尚存武帝且以為末世凟亂不驗之
書則武帝之忽略聖經未必不自考工記一篇啟之
也嗟夫書亡而張霸僞書作詩亡而束晳補詩作適
資識者一捧腹耳曾謂考工記而可補禮經乎且百
工細事耳固非周官所可無而於周官設官之意何
補又况秋官有典瑞玉人不必補可也夏官有量人
匠人不必補可也天官有染人鍾氏㡛氏雖缺何害
乎地官有鼓人鮑人䩵人雖亡何損乎雖無車人而
巾車之職尚存雖無弓人而司弓矢之職猶在匠人
溝洫之制己見於遂人鼓人射侯之制已見於射人
有如攻皮之工五既補以三而又闕其二不知韋氏
裘氏豈非天官司皮掌裘之職乎周禮無待於考工
記獻王以此補之亦陋矣大抵獻王之補亡也漢儒
之習未脱也樂記一篇欲以備樂書之闕考工記一
篇欲以補禮書之亡獻王之見然爾然而周禮廢興
有不係是昔者仲孫湫来省魯難退而曰魯秉周禮
未可動也且魯當春秋之時非能盡秉周禮者也然
於周禮雖未能盡用苟未至於盡亡而亦可以立國
周禮六官雖缺其一不猶愈於盡亡乎後世誠能因
五官之存而講求周禮之遺典而施行焉則西周之
美可尋矣而况冬官之書雖亡冬官之意實未嘗亡
也太宰事典以富邦國以任百官以生萬民小宰事
職以富邦國以養萬民以生百物則事官之意在周
禮可考也書之周官亦曰司空掌邦土居四民時地
利則司空之意在周官可覆也觀此則司空職雖亡
而未嘗亡考工記不必補也愚既以考工記為不必
補則區區百工之事亦不必問也
黃震曰考工記本尚書司空掌邦土居四民時地利
之說而名冬官鄭注云司空篇亡漢興購千金弗得
先儒據所聞記之王次點曰以周官司空之掌攷之
司空未可以為亡也考小宰言六官設屬各有六十
今治官之屬六十有三教官之屬七十有八禮官之
屬七十政官之屬六十有九刑官之屬六十有七意
者簡編錯雜先儒莫之能辨遂以考工記補之其實
司空一官未嘗亡也愚按周禮出於漢末鄭氏謂漢
興購求司空篇不得恐未可信今以五官所餘之數
合考工三十之數目可足本篇六十而謂先儒莫之
能辨此豈難見之事而先儒莫之能哉或疑此書正
因晚出故為錯脱以示其為古未知然否然五官之
屬皆差互不倫非特司空一官而已也
朱申曰冬官不名司空而名考工記者蓋漢儒名之
也
丘濬曰自周禮出於漢六官而亡其一世儒以考工
補冬官亡未始有異議者宋淳熙中俞廷椿始著復
古編謂司空之篇實雜出於五官之屬且因司空之
復而六官之譌誤亦遂可以類考嘉熙間王次點復
作周官補遺元泰定中丘葵又參訂俞王二家之說
以為成書吳澂作三禮考註首以是言且謂冬官未
嘗亡而地官之文實亡也由是以觀則冬官本未嘗
亡所亡者冬官首章所謂惟王建國至以為民極二
十字及乃立冬官司空至邦國二十字及大司空之
職小司空之職二條亦如虞書之舜典實未嘗亡特
失其曰若稽古以下二十八字耳然自隋唐以來立
為六部率以學校屬禮部財賦屬戶部行之實亦良
便後世有志復古以致太平者師周公之意而不泥
其故迹可也此丘氏之說則是以冬官斷乎其未嘗
缺而所缺者特四十字及兩條耳今聖明在上宜申
命禮官補其四十字之缺暨俞王諸儒所摘擬者而
并綴考工記於末以無失漢儒搜補之初意詎非完
然六典全書哉
李黼曰篇中三十工實古冬官司空之遺文但篇首
八節為記者之序後人之所作也
陳深曰考工記其殆邃古之書而周人輯之者與百
籍皆有僞獨此書以伎故傲然於秦焰之間後之儒
者亦鄙以伎非劉氏之補則天下亦以伎而棄之矣
劉氏之功亦偉也
郝敬曰周禮有考工記亦猶儀禮諸篇終各繫以記
也世儒不疑儀禮之記為添補何獨於周禮疑之
焦竑曰考工記作於先秦紀古百工之事漢人以補
周禮冬官之闕不知周禮乃周公未成之書冬官之
闕安可以考工記補之而取綴錦之誚也
錢&KR2066;曰周官禮而外尚有周政六篇周法九篇要亦
周家一代之典也若曲禮儀禮明堂陰陽諸記不知
作者獨軍禮司馬法百五十五篇傳是周公所作今
所存止穰苴雜亂之文五篇而已其詳不可復覩以
愚論之周官禮特舉大綱未分節目故治官之外别
為周政六篇宗伯之外别為儀禮曲禮諸篇夏官之
外别為司馬法百五十五篇司宼之外别為周法九
篇是皆禮經之外分流疏節者也然則考工記者當
亦冬官之外别具一書詳其條目以遺後人者也
又曰考工之屬皆稱人百工之執藝者也猶天官之
酒漿籩羃司徒之胥賈鄰肆宗伯之瞽矇視瞭司馬
之方相圉師秋官之蠻閩夷貉皆非以爵稱也
按考工記漢以補冬官之闕然周官三百六
十多以士為之若記之所云直百工焉爾矣
夫玉府有工有賈而巾車弁師追師屨人之
屬府史胥徒而外咸有工以執事亦猶大府
典絲典婦功庖人羊人馬質之各有其賈也
賈不與士齒工顧可充司空之掌乎典絲則
頒絲矣掌皮則頒皮革矣稾人則掌六弓八
矢四弩矣是凍絲者工也而頒絲外内者考
工者也函鮑韗韋裘者工也以式法頒皮革
者考工者也刮磨攻木以為弓矢者工也而
受財於職金以齎其工書其等乘其事試其
弓弩者考工者也以是推之則記之所載三
十工鄭氏以為司空之官非矣臨川王介甫
新昌黃文叔均置考工不解而俞氏丘氏何
氏舒氏柯氏金氏衆說紛綸各以己見移易
蔑有以考工記附於經者然如輪輿桃冶弓
車廬梓諸人其可廢耶
杜(氏牧考)工記註
二卷
存
陳氏(祥道)考工解
未見
王與之曰天台陳用之有考工解
林氏(亦之)考工記解
一卷
未見
劉克莊曰網山先生名亦之字學可福清人一號月
魚先生艾軒先生之高弟其論著句句字字足以明
周公之意
王氏(炎)考工記解
一卷
未見
葉氏(皆)考工記辨疑
一卷
佚
赤城志寧國縣主簿臨海葉皆孟我撰
林氏(希逸)鬳齋考工記解
三卷
存
林兆珂曰林氏考工記有圖蓋宗三禮圖而祖漢儒
鄭康成輩非無據也
趙氏(溥)蘭江考工記解
未見
王與之曰金華趙溥有蘭江考工記解
鄭氏(宗顔)考工記注
一卷
佚
按萬歷重編内閣書目有之葉氏菉竹堂作
周禮講義合王荆公講義共一卷
陳氏(深)考工記句詁
一卷
存
徐氏(應曾)考工記標義
二卷
未見
林氏(兆珂)考工記述注
二卷(圖一卷)
存
兆珂自序曰考工記一書諸家論者不一其曰非周
禮戰國間為之者此定論也予反覆其書變化縱横
犂然策士口吻而制又時兼邃古則不可為姬氏書
明矣豈好事者博摭羣籍而排纘之與要之周家一
代制度典籍既多淪亡而考古者猶得察器於書稍
窺作者之天巧是書之力也即如以文而論故是不
可磨滅者吳氏槩以漢儒附會擬削之過矣予山居
(多)暇廼取漢唐注疏參以訓故諸家繆為纂輯間有
古義難通不敢憑臆見以亂真命曰述注竊謂賢於
博奕云爾
焦氏(竑)考工記解
二卷
存
張氏(鼎思)考工記補圖
二卷
未見
陳氏(與郊)考工記輯注
二卷
存
陸元輔曰與郊字寧宇海寧人萬歷甲戌進士官太
常寺少卿提督四譯館
與郊合檀弓輯注序曰近世謝東山氏合編檀孟頗
為學者所宗昔韓愈氏謂讀孟氏書而後知孔子之
道尊聖人之道易行王易王霸易霸也則安得以文
章槩之哉且當代五經之士疇不讀孟氏書尊之至
與孔子並也而以儷檀弓過矣且與檀弓並者宜莫
如考工記二書鄭氏注之注未晰者孔氏賈氏疏之
間有奇辭奥旨疏所未竟者諸老師大儒互發焉而
不佞復踵謝枋得氏各章句之而二書始豁焉無可
疑則儷之不亦宜乎於是乃采掇傳注著於篇俾初
學者觀焉韓氏又謂孔子從周為文章之盛也然則
讀是書者恍然習議論窺制作於成周嗚呼盛哉
周氏(夢暘)考工記評
一卷
未見
郭正域序曰民有四工居其一官有六司空居其一
周禮有六冬官逸其一而考工記興焉其人則攻木
攻金攻皮設色刮摩摶埴其技則為車為量為鐘為
鼓為圭為侯為弓為矢為筍簴為營國為溝洫記之
所為工也聖人之作無苦窳亦無淫巧以前民用以
彰軌物至於工執藝事以諫則規萬之中尚有典型
人主豈敢厭縱其耳目以為邪心比於末世木鵝玉
虎雲梯威斗大鐘刑鼎瓊弁金掌寶山銀海楮葉綵
花為奇為衺恣玩好而蕩心志則記之所為戒也蓋
觀考工而古今之大較可見矣夫以記而參五官五
官制事而記制物記果勿類矣乎然讀記之文而周
之五輅六玉彤弓盧矢豆區釡鍾良工哲匠巧心藝
術如幾見之記之文焉可誣也世儒執邦土地利之
說而謂於五材無當若是乎冬官不亡而記自贅疣
矣夫先王馭吏事用旁通時攝時析時置時省唐虞
惟百夏商官倍所損所益若存若亡必以其屬六十
而不宜有羨修冬官而亂五官我無取焉夫奏漢而
後六籍之亡久矣寧獨周官我猶以五官幸存猶當
有如記記之者以暢其疏節發揮事業揚詡治平而
奈何更非議之於其幾希之存者而輕廢也今土裂
而出甂甌泉湧而見鼎鼒博古之士目瞬心驚視如
神運鬼工莫可彷彿由此而譚周漢而上工絶技而
文絶調記之所考我能徵之冬官矣夫記者當自獨
行於世而於五官之其贗無論也我楚周啟明氏為
郎工部藻記文而授之梓夫所謂在官而言官者乎
郎多才能文章有水部考行於世則冬官之政舉矣
林兆珂曰襄陽周啟明氏本依謝叠山批點檀弓旁
用小圈標出章法句法字法以便童子誦習
徐氏(昭慶)考工記通
二卷
存
昭慶自述曰是注本之朱周翰之句解上而參之鄭
康成下而合之周啟明孫士龍諸家謬成是帙其間
晦者求明略者求詳未安者求之以正訂注頗殷惟
欲取便初學故自忘固陋耳
陳氏(仁錫)考工記句解
一卷
存
張氏(睿卿)考工記備考
一卷
存
吳氏(治)考工記集說
一卷
存
治自序曰周禮五官詳已獨於司空有闕漢興購以
千金不得於是河間獻王痛王制之不傳求考工記
以足之亦曰冬官不可必得姑勿闕焉可也然此記
既不同周禮體例於設官本意又無與而強取以傅
會可乎但是三十工不知筆於何人又不知作於何
日反覆繹之築氏之為削鳬氏之為鍾㮚氏之為量
鍾氏之為染羽其事不同於今也古制也西北利用
車東南利用舟上古東南未闢車制傳而舟制不傳
古俗也廬何以戈柲宣何以為人頭也古語也以柯
量車以庛量耒古度也即傳稱密須之鼓闕鞏之甲
兑戈和弓猶中古物耳豈若臯陶㡛韗之制乎故考
工記遠矣辭薄夏書銘埓商頌文采則虞典之繪繡
尺度則禹貢之章裁字奇而法詞富而鏗其為邃古
之書無疑後之作者遼乎其不相及矣故此考工記
隸於周官可不隸於周官可無所加損焉而其書之
得以不亡者劉氏力也其注解之悉則王鄭之功居
多治於周禮一書手之不置口之不倦數十年於兹
矣孔子嘆闕文之難而譏自用之失五家補本斷不
可從以非聖人之書也治爰復正五官古本不沒其
舊仍以考工記附後有所晦或通而釋之有所見或
表而斷之庶後之君子瞭然心目間不無少助萬一
云爾
錢氏(&KR2066;)冬官補亡
三卷
存
&KR2066;自序曰儒者言考工不足補冬官之闕於是五家
之文並割五典以續其書議者稱其妄憑胸臆决裂
聖經周公之罪人也因謂周禮周公未成之書攝政
七年而一年有流言之變居東二年而䲭鴞之詩作
金縢之書啟於是迎歸而為破斧缺斨之役及管蔡
平而卜雒既遷殷頑遂有明農之志矣當成王在豐
作周官在攝政七年之後傳稱周公六年制禮作樂
七年致政成王而一代之典疑尚未定所謂周禮若
唐之顯慶開元禮未嘗見諸行事者也故封國建都
之制與尚書不大合予曰不然周禮者即韓獻子適
魯所稱周禮盡在於魯先儒謂為周之舊典禮經者
是也漢承秦火燔滅之後孝惠除挾書之律遺書漸
出河間好古獻於孝武之世孝成詔求遺書劉氏為
錄七略入漢志藝文中隋唐之志周官經外猶有周
政六篇周法九篇今其書不復存詩亡笙詩六篇易
亡蓍圖占法諸篇書亡四十一篇而周禮僅亡冬官
一篇亦已幸矣其佚不可得詳其義乃稍稍見於五
經六藝之文其官名或頗與五官之屬異如月令稱
工師舟牧國語稱匠師工人左傳圬人工正之屬皆
周官經無有而義不可入五官之職審為司空官逸
名無疑予故彙集其文與其義疏而注之冬官既亡
其詳不能盡存然五家之儒割裂舊文五官幾於盡
亡而冬官猶存者故予欲使五官盡復而冬官之義
未盡闕也
按說周禮者言冬官不亡散見五官中故自
臨川俞氏而後多以意取五官之屬強補冬
官獨平湖錢氏据尚書大小戴記春秋内外
傳補亡凡二十有一曰司空曰后稷曰農正
曰農師曰司商曰甸人曰火師曰水師曰舌
人曰工人曰舟虞曰匠師則本諸國語曰寄
曰象曰狄鞮曰譯則本諸王制曰野虞曰工
師曰舟牧則本諸月令曰工正曰圬人則本
諸左氏傳不襲前人之言可謂温故知新者
(矣)
朱氏(襄)考工記後定
一卷
存
顧貞觀曰依記文次序自輪輿至陶旊後定云者取
諸後漢劉表傳中語也
亡名氏周官郊祀圖
七錄二卷
佚
夏氏(休)周禮井田譜
宋志二十卷
未見
陳振孫曰進士會稽夏休撰紹興時表上之淳熙中
樓鑰刻之
陳傅良序曰夏君休所著井田譜亦有志矣鄭氏井
邑若畫棋然蓋祖王制王制晚雜出漢文帝時以海
内盡為九州州必方千里千里必為國二百一十其
後班固食貨志亦謂井方一里八家各私田百畆公
田十畆是為八百八十畆為廬舍蓋人二畆半云凡
若此夏君皆不取漢以來諸儒鮮或知之者其說畿
内廣成萬步謂之都不能成都謂之鄙雖不能鄙即
成縣者與之為縣成甸者與之為甸至一丘一邑盡
然以其不能成都成鄙故謂之閒田以其不可為軍
為師而無所專係故謂之閒民鄉遂市官皆小者兼
大者他亦上下相攝備其數不必具其員歲登下民
數於策損益之是謂相除之法皆通論也餘至纖至
悉雖泥於數度未必皆叶然其意要與時務合不為
空言去聖人遠周禮一經尚多三代經理遺跡世無
覃思之學顧以說者繆嘗試者復大繆乃欲一切駮
盡為慊苟得如井田譜與近時所傳林勛本政書者
數十家各致其說取其通如此者去其泥不通如彼
者則周制可得而考矣
樓鑰後序曰會稽夏君休以篤學名於鄉紹興間有
旨郡給筆札錄其所著書以進郡出錢百萬就姚江
置局謄寫凡千卷春秋易有解律歷有書予從其孫
壻袁起宗鼎得其周禮井田譜讀之井田之廢久矣
林勛本政書最為有志於古然僅載田制他書亦未
有如此之詳且明者井邑丘甸寓兵於民凡出於井
田者無不毫分縷析又皆圖以示人如指諸掌孟子
曰夫仁政必自經界始此先王經國之本也故為廣
其傳思與學者共講之刊既訖錢文季文子指其間
有不合者胡太初宗亦相與講明而黃君毅又作問
答一卷皆有益於是書陳君舉許以序引自湖南遠
寄辭雄義渾尤為著明遂并刻之惟文子之說以俶
裝匆遽不及附見當俟他日夏君年八十餘無一日
不著書其精且博如此以上書補官一試吏而止不
得少見於施用為可憾云
魏氏(了翁)周禮井田圖說
佚
程氏(霆)周禮井田議
未見
項氏(安世)周禮丘乘圖說
宋志一卷
未見
鄭氏(景炎)周禮開方圖說
宋志一卷
未見
吳氏(龍徵)周官荒政十二解
一篇
存
黃虞稷曰惺初吳氏晉江人萬歷癸未進士改庶吉
士除浙江道御史謫通州判官歴戶部主事
經義考卷一百二十九
