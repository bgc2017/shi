經義考卷一百八十九
翰林院檢討朱彝尊撰
春秋(二十二)
張氏(洽)春秋集傳
二十六卷
佚
春秋歷代郡縣地里沿革表
二十七卷又目錄二卷
佚
春秋集注
十一卷又綱領一卷
存
洽進書狀曰竊以為春秋一書聖筆所刊皆因時君
之行事斷以是非之公示之萬世而生人之大倫致
治之大法所賴以不泯者也嘗從師友傳習講論凡
二百四十二年之行事與漢唐以來諸儒之議論莫
不考覈研究會其異同而參其中否積年既久似有
得於毫髮之益過不自度取其足以發明聖人之意
者附於每事之左以為之傳名曰春秋集傳既又因
此書之麤備復倣先師文公語孟之書會其精意詮
次其說以為集注而間有一得之愚則亦竊自附於
諸賢之說之後雖生平心思萃在此書然智識昏耗
學殖弗深豈敢自謂盡得聖人筆削之大指至於地
理一書則以封域分合之參差古今名號之因革此
同彼異驟改忽更散此羣書莫能統會蓋自誦習之
初已病其然乃博稽載籍重加參究竊規司馬遷十
表之模範述為一編以今之郡縣為經而緯以上下
數千年異同之故庶幾案圖而考百世可知然而私
家文籍所有幾何郡邑圖志未閱千一雖綱條麤立
而其間遺闕尚多有之故凡後來之升降諸書之所
未載聞見之所未詳大抵皆仍其舊而已牴牾舛謬
不敢自保始蓋期於餘力休暇之時尚求它書增而
備之而自登仕版心志專於所職不復能有所是正
間當甲申待次庚寅奉祠以來僅能整次集注之書
麤成編次猶冀未遂首邱之日凡有一聞一見悉皆
刊定使就條理未嘗敢以為成書也載惟草野愚儒
章句末學豈應妄有著述所以犯是不韙者不過以
前賢已成之說略加編剗統會羣言掊擊偽辨以私
便覽觀而已敢圖公朝俯加訪問稱其有補治道給
札取將且欲以上備乙夜之覽殊命下臨不勝驚懼
然在疏遠賤士匿不以聞秪益為罪但惟此書實未
得為全備故自聞命之後雖復益加修潤而自顧蕪
陋何所取材踧踖累月不敢以進而終以方命為懼
是以卒忘其冒昧而徑以上陳其春秋集傳二十六
卷春秋集注一十一卷並綱領一卷歷代郡縣地理
沿革表二十七卷並目錄二卷已送臨江軍繕寫裝
褙了畢敢因申發之次具此申控情愫欲望朝廷先
賜看詳如其書無所發明迂闊於事即乞免行奏御
塵瀆睿覽若猶採其葑菲遂以投進伏乞敷奏前件
所陳冀逃有隱之誅洽無任惶懼俟命之至端平元
年九月日朝奉郎直祕閣主管建康府崇禧觀賜緋
張洽狀
曾孫庭堅後序曰曾大父文憲公所著春秋集傳集
注地理沿革表三書宋端平甲午宣進於朝付祕閣
後集注刊郡庠景定庚申燬焉皇元大德庚子雪崖
黃先生慨是書之不傳而願見者衆欲鋟梓而未集
辛丑歲文臺二提舉張思敬滕斌亦求助好事者僅
成三卷瑞教虞汲留洪上其事於文臺轉申憲司時
魯齋副使臧公移文本路總府下學刊刻集傳沿革
二書集傳雖成而主司任事不得其人遂致章卷倒
亂文字差訛不可讀屏廢久之而沿革一書亦無復
舉行迨皇慶癸丑冬江南諸道行御史臺行移各路
春秋用張主一傳延祐庚寅紹興科目而遠方士友
購求傳注者頗多時李廣文萬敵主教此邦俾庭堅
赴學挍正補刊於是集傳始為全書流行四方而庭
堅所刊集注拘於授徒竟弗克就延祐庚申冬訓導
郡庠與學正涂鼎語及集注沿革之未成遂以其事
上申總府適際提舉學校官趙文炳為賢德君子即
出學帑以成集注不三月而訖工庭堅識其事於卷
尾
江西通志張洽字元德清江人嘉定初進士歷官著
作佐郎卒諡文憲
納蘭成德序曰清江張元德遊朱子之門為白鹿書
院長終著作佐郎迨除直寳章閣而元德已殁矣其
於春秋有集傳集注地理沿革表三書端平中進於
朝宣付祕閣朱子常報元德書矣春秋某所未學不
敢強為之說而於尚書則謂老師宿儒所未曉者夫
學至朱子知足以知聖人矣而於尚書春秋無傳非
不暇為亦愼之至也明洪武初頒五經四子書於學
官傳注多宗朱子惟易則兼用程朱傳義春秋則胡
氏傳張氏注竝存久之習易者舍程傳而專宗朱子
習春秋者胡傳單行而集注流傳日鮮矣余誦其書
集諸家之長而折衷歸於至當無胡氏牽合之弊允
宜頒之學官者也昔明太祖不主蔡仲默七政左旋
之說乃命學士劉三吾率儒臣二十六人更定書傳
曰書傳會選今其書漸廢而仍行蔡傳顧元德是書
昔之所頒行者反不得與蔡氏竝書之取舍興廢蓋
亦有幸不幸焉可感也已
陸元輔曰春秋集注十一卷清江張洽元德撰朱子
門人也洪武中命士子習胡氏兼用洽注自永樂中
集大全專以胡氏為主采其與胡氏相發明者去其
與胡氏相刺戾者自此學者不復知有洽書矣然即
春王正月解觀之本朱子之說而以改月改時為正
勝於康侯夏時冠周月之義多矣舉一可以例其餘
知此書之不可不讀也
按張氏集注釋春王正月云此所謂春乃建
子月冬至陽氣萌生在三統曰天統蓋天統
以氣為主故月之建子即以為春其說與胡
氏夏時冠周月之義别一開卷便枘鑿不相
入宜士子棄之惟恐不遠矣今春秋大全專
襲環谷汪氏纂疏汪氏既主胡傳故張氏之
注不復見錄若纂修大全諸公張氏集注並
未寓目非以其與胡氏刺戾去之也
范氏(士衡)春秋本末尊經傳
佚
南昌府志士衡字正平豐城人馬平主簿謂春秋一
經其說漫衍皆傳注害之作尊經傳及春秋本末晚
師朱晦菴晦菴稱為老友其書謝艮齋諤為編次而
序之
鄭氏(可學)春秋博議
十卷
佚
閩書可學字子上莆田人受業朱文公晚以特科授
惠州文學補衡州司戶
廖氏(德明)春秋會要
佚
閩書廖德明字子晦延平人受業朱文公舉進士累
知廣州遷吏部左選郎官奉祠
王氏(介)春秋臆說
十卷
佚
眞德秀志墓曰介字元石世家於吳徙金華受學於
呂成公紹興庚戌進士三人及第歷官國子監祭酒
以右文殿修撰知嘉興府改知慶元兼沿海制置
繆泳曰金華王介朱文公弟子嘗知嘉興府事卒諡
忠簡
鄭氏(文遹)春秋集解
佚
鄒氏(補之)春秋注
佚
孫氏(調)左氏春秋事類
二十卷
佚
蔡氏(沆)春秋五論
五卷
存
閩書沆字復之元定三子使淵紹易學沈紹書學而
以發明春秋屬沆所著春秋五論行世人稱復齋先
生
沆自序曰慶元丁巳春先君謫舂陵以易授兄淵以
皇極命弟沈著沆承乎春秋竊惟麟經一書乃先聖
孔夫子之親筆聖人體道經世之志存焉雖假託二
百四十二年南面之權使亂臣賊子禁制之而不得
肆其欲然褒貶公平是非的實善惡暴白而萬世之
名分於是乎定非若他經可以訓詁通也自左氏公
榖以來傳注者無慮百家往往辭舛意詭訖無定說
聖人之宏綱大旨鬱而不彰致使荆公目之為斷爛
朝報經筵不以進講考官不以取士謂非聖經以衆
謬所晦而安石無獨見之明耶故武夷胡先生研窮
編輯著為成書正以扶三綱叙九法尊王賤霸内夏
外夷而聖人精微之旨已闡揚於當世矣豈沆淺見
薄識所能彷彿其萬一哉但其中於賵仲子納郜鼎
皆為私欲所勝有以致之又如彼此一事彼以為是
此以為非前後一人前以為褒後以為貶或以爵號
或以日月或書侯書子書名書字書人書州書國前
氏後名是非褒貶殆有不同紛紜聚散各立一偏之
見若此者不得不推求大端研究其的實作此五論
以辨正之使後世學者之讀麟經曉然知春秋大義
所在而是非曲直有不可掩者以繼先人之緒耳豈
敢妄有所議以取僭踰之罪云
熊禾序曰春秋者聖人史外傳心之要典萬世人主
善惡之龜鑑也筆削之精微義理之浩瀚使無武夷
胡先生諸儒以發明之則人心貿貿焉莫知所之人
欲肆而天理滅矣安能俾世之復治也耶予嘗讀是
書麤知其中之大意而精詣之旨尚未能明咸淳甲
戌試春闈幸官寧武州而竊有志焉蓋竭精力者九
年而稾本燼於丙子之厄太母少帝三宫俱已屈膝
己卯皇綱弗振無策匡救保全是乃天地間一罪人
也因與胡君庭芳劉君省軒相與講切僂指蓋十有
七年矣一日蔡君希聖挈書一帙示予拜而言曰此
書乃吾曾祖復齋公承高大父西山公之屬所作春
秋五論也予聞之歛容避席披視誠道德仁義之言
經綸康濟之學而其發明天命人心之懿敷揚聖經
賢傳之旨闡筆削之謹嚴辨褒貶之攸當義利之明
書變之論其要悉備於此誠為學者之指南復齋先
生之功大矣先生諱沆字復之師事文公朱先生及
受家庭父兄之教隱於西山前湖書室聚徒談道相
樂自號一菴居士復齋先生其學者之所尊云餘詳
徐君所作先生之墓銘無容予之重贅
蘇天爵後序曰予前總政中書弼直左右為聖天子
之股肱耳目無暇及於詩書今者奉勅來鎮南服藩
屏無事留情諸子百家之學博詢春秋名家得復齋
蔡先生所作春秋五論與南陽山長張義秉燭讀之
終篇見其辭嚴義正句語警切使何休諸儒復生亦
心服而效法之相與起先生於九原而講明焉不但
(缺)也若先生可謂有功於春秋有補於後學者也
重加挍定正其訛舛使聖經賢傳復明於世後之有
志於聖賢之學者卓然有守將尊信於經之不暇而
不惑於是非曲直之途矣其項氏易翫辭占家記已
行惟蔡氏春秋五論罕有知者世鮮克傳予官鄂省
始屬山長張義梓行以惠天下四方學者當珍重之
為拱璧云
蔡有鵾曰予族祖復齋先生作春秋五論府縣諸志
載之甚詳況熊勿軒先生序之眞西山先生跋之其
刻於文集已明矣即舊志世家云文節公嘗語三子
曰淵紹吾易學沈演吾皇極數而春秋則屬知方焉
(知方即復齋更名)此鑿鑿可據者今熊氏以五論為勿軒著
則非矣故援考諸書所載以正之即勿軒文集與行
狀皆云勿軒著有春秋通解而勿軒送胡庭芳後序
曰早歲成春秋通解一書又厄於火(云云)奈何以五
論而為通解耶此熊氏子孫不察之過也
余用賓跋曰春秋五論復齋蔡先生諱沆字復之者
所作也文學精義學博而要本之以天命叙之以民
彝達之以時中斷之以通誼眞得聖人作經之大旨
顧學者疎陋未有深究其說者呂氏則有或問五卷
實與此書相為經緯然五論綱領也或問條目也欲
觀或問必自五論始三山學宫舊刊或問而此書罕
有知者予故正其亥豕使竝傳於世為君臣父子而
欲通春秋之義者可由此門而入以得其旨意之大略
矣
虞氏(知方)春秋大義
二十二卷
佚
春秋衍義
三卷
佚
眞德秀序曰右春秋大義二十二卷衍義三卷建陽
虞君知方復之所著也初西山蔡先生以道學名當
世有子三人焉長伯靜次復之又其次仲默復之雖
出後虞氏而其學固蔡氏之學也先生於經亡不通
而未及論著顧嘗語三子曰淵女宜紹吾易學曰沈
女宜演吾皇極數而春秋則屬知方焉既而易皇極
二書成獨春秋未得要領居一日讀易豁然有悟曰
夫易之一卦一爻為義各異而謂春秋以一例該衆
事可乎學者以義求經而不以例求經庶幾得聖人
之意矣久之讀書又豁然有悟曰道心者義理之正
也人心者血氣之私也正者易晦而私者易流大舜
所以有危微之戒也春秋二百四十餘年間諸侯大
夫行事其𤼵於道心者亡幾而凡毁彝倫基禍亂者
皆人心之為也故經於賵仲子納郜鼎皆據大義以
止私欲之流一書綱領大率在此吾聖人之心即舜
之心也夫易書之與春秋其為教亦不同而君於是
得春秋之指焉蓋天下之理無二致故聖人之經亦
無異指昧者析之而通者一之也西山於是乎得所
託哉君又將為王綱霸統一書明王道所由廢與霸
權所自起使萬世人主知履霜堅冰之戒尤有功於
世教云
陳氏(宓)春秋三傳抄
佚
宋史陳宓字師復莆田人丞相俊卿之子少嘗及登
朱熹之門長從黃幹遊以蔭補官歷提點廣東刑獄
直祕閣贈直龍圖閣
陳氏(思謙)春秋三傳會同
四十卷
未見(一齋書目有)
閩書陳思謙字退之龍溪人
陸元輔曰思謙嘗魁鄉薦見知於朱子語門人李唐
咨以女妻焉
黃氏(東)春秋大旨
佚
戴詵曰東字仁卿幹之兄
時氏(瀾)左氏春秋講義
宋志十卷
佚
趙氏(彦秬)春秋左氏發微
十卷
佚
兩浙名賢錄趙彦秬字周錫東陽人師事呂祖謙擢
取應科授右選精春秋左氏傳作發微一百篇以進
上嘉之旋借和州觀察使充接伴副使隆興元年登
進士擢宣義郎終眉州通判
劉氏(伯証)左氏本末三傳制度辨
俱佚
徽州府志伯証字正甫歙縣人
趙氏(崇度)左氏常談
佚
眞德秀志墓曰崇度字履節丞相忠定公子也為右
曹郎中提舉湖南常平改江西以朝散大夫致仕
賀氏(升卿)春秋會正論
一卷
佚
周必大曰永新賀升卿著春秋會正論
林氏(拱辰)春秋傳
宋志三十卷
佚
温州府志林拱辰字巖起平陽人淳熙戊戌武舉換
文登第歷工部尚書廣東經略安撫使有春秋傳刊
於婺州
王氏(文貫)春秋傳
佚
程端學曰字貫道四明人
潘氏(好古)春秋說
佚
胡氏(維寧)春秋類例
佚
左氏類編
佚
余氏(克濟)春秋通解
十五卷
佚
閩書克濟字叔濟安溪人慶元五年登第為浙西常
平幹官終梅州知州其學邃於春秋著通解十五卷
丁氏(錟)春秋要解
佚
葉氏(儀鳳)左氏聯璧
八卷
佚
趙希弁曰右三山葉儀鳳子儀撰乃對偶之書也
楊氏(泰之)春秋列國事目
十五卷
佚
公羊榖梁傳類
五卷
佚
林氏(萬頃)春秋解
佚
陳氏(琰)春秋傳解
十卷
佚
左氏世系本末
四十卷
佚
金華府志琰字仲叔嘉定十六年擢武舉以閤門舍
人出知辰州
經義考卷一百八十九
