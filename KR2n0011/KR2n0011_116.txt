經義考卷一百十六
翰林院檢討朱彝尊撰
詩(十九)
黃氏(道周)詩晷正
未見
錢氏(天錫)詩牖
五卷
未見
天錫自序曰春秋名卿大夫盟會聘饗稱詩言志各
有懷來使人感動而詩之用不廢奈何字櫛句比偏
逐所見則宫商之乖調亦已久矣柳柳州不云乎本
之詩以求其情情至之語顰有為顰笑有為笑故他
經可以詁解而詩當以聲論夫以義求者離性遠以
聲感者於性近牖民孔易亦求之於性情之間而已
余少受詩先民部汎濫諸家之說變風非淫變正非
美既奉先子之訓不敢盡是已見嗣遭先子之變簡
帙漫漶不復倫次越數年所璜兒頗能言詩因取其
大指不謬於聖人者而授之並與同好者商焉
吳周瑾曰天錫字公泳沔陽人天啓壬戌進士歴官
廣西按察副使
何氏(楷)毛詩世本古義
二十八卷
存
范景文序曰昔子輿氏言誦詩讀書必論其世又曰
詩亡而後春秋作然則不明春秋之義安識詩之所
以亡不論作詩之世又安識詩之所由作也故夫四
始六義雖為吟咏性情而一王褒譏大法於此寓焉
用是播之聲歌被之管絃神人以和上下以格天子
之事孰有大於詩者哉東遷以後豈遂無詩尼父刪
定别存商魯雖復及門西河端木之徒尚未易測其
用意所在况乎漢儒之詁釋宋人之議論哉然則未
刪之詩亡於王迹之既熄已刪之詩併亡於論說之
多岐蓋不稽時代以攷汚隆於論世之旨何當焉吾
友何玄子家世受詩獨觀深旨見夫詩中所載周事
為多后稷而後文王而上其諸非廟祀追遠之作斷
之夏商使從其世至風雅篇次因人及事義如貫珠
登之音韻以和其聲證之名物以資其博抽繹既精
引義綦廣遂令分體之什燦然編年之書千五百年
而後何意復有斯人學者誠能通卷讀之其治亂所
錯直可上接乎書而比於春秋之史嗟乎吾人生六
藝散失之後能使代有言人有咏不至如他時簡闊
寥廓之難尋則何氏翼經之功於古之人何如耶
曹學佺序曰夫說詩者莫善於孟子孟子之言曰誦
其詩讀其書不知其人可乎是以論其世也故說詩
非論其世不可孔門說詩有序有傳即後世之為說
為箋為疏為故皆不越乎世亦惟據其篇什而詮注
之未聞有純以世為主而風雅頌隨之者譬若觀其
譜牒而其祖宗功德之近遠與其為子若孫之賢不
肖具在尺幅中矣何氏研窮於此七年之久而始成
名曰古義義即志也何氏曰非我作古乃古人之志
也何氏玄子楷也序之者曹氏學佺也
楷自序曰昔者孔子之教不外乎六經而禮樂為王
者之事當世必皆各有成書如周禮儀禮之類不容
以意為之損益其所手定惟易書詩春秋四者易衍
十翼春秋修舊史皆述也而有作焉若書詩第以棄
取見義而已易春秋之為書一明理一紀事各自孤
行而書詩則兼禮樂而有之夫以書為兼乎禮樂類
乎春秋人猶信之若詩則第以道性情一語蔽之足
矣嗟乎詩教失傳莫大於是今夫詩上播諸聲律下
形諸諷咏無地而不有詩無人而不可以作詩由其
所從來者異故於一體中以風雅頌為之標别然亦
必皆因一事而作則其世固可知也夏商之文獻皆
不足矣宋猶存商頌五篇杞無一焉惟周室先祖之
詩藏在故府幸不放失聖人以為二代文獻之猶存
者也故取公劉王季文王諸詠以廣商頌之遺其於
二代蓋彬彬矣書斷於秦穆春秋始於平中間若厲
宣幽三王之際皆周室改革之大者而其事跡杳如
也舍詩將安所徵之故詩者聯屬書與春秋者也孟
子曰王者之迹熄而詩亡詩亡然後春秋作諸儒推
測未有得其解者今以世考之詩亡於下泉正當敬
王之時蓋至是而周不復興矣平遷王城敬遷下都
愈趨愈下聖人所以投筆而自廢也若夫典章文物
聲容噐數之盛散見於詩中者犂然明備至纖而不
可遺至繁而不可亂按之三禮無一不合有王者起
特舉而措之耳是又聖人之借詩以存禮樂也蓋昔
孔子雅言詩書執禮而不及樂他日又言興於詩立
於禮成於樂而不及書明乎舉詩足以兼書猶之舉
禮足以兼樂也其言詩書恒在禮樂之先者以禮樂
取諸詩書中而足也後儒視詩太淺索詩太易蓋亦
思聖人所以廣收約取著之為經與易書春秋並垂
者其立教宜何如精嚴而可輕以里巷謳吟例之乎
凡余說詩是不一術先循之行墨以研其義既證之
他經以求其驗既又考之山川譜系以摭其實既又
尋之鳥獸草木以通其意既又訂之點畫形聲以正
其誤既又雜引賦詩斷章以盡其變諸說兼詳而詩
中之為世為人若禮若樂俱一一躍出於是喜斯文
之在兹歎絶學之未墜也當其沉思莫解寢食都忘
閱七載手不停披斯已勤矣書成悉依時代為次名
曰世本古義伸子輿氏誦詩論世之指也卷凡二十
八每篇倣古序體更定小引以冠其前其諸義未安
者則附見之章句之後欲使觀者有所考鏡焉崇禎
十有四年
錢澂之曰晉江何氏詩經世本以詩編年混風雅頌
為一其牽合杜撰頗多至於考據精詳有恰與詩旨
合者要之自成一家言不必以經學相繩也
吳應箕曰何玄子黃門作詩經世本其中疏論有卓
然不朽發前人未發者但更易四始為一時有識人
所非
按何氏世本其序次首夏少康之世詩八篇
公劉也七月也甫田也大田也豐年也良耜
也載芟也行葦也次殷盤庚之世詩一篇長
發也高宗之世詩三篇那也烈祖也玄鳥也
祖庚之世詩一篇殷武也武乙之世詩五篇
關雎也鵲巢也桃夭也螽斯也葛覃也太丁
之世詩五篇采薇也卷耳也鹿鳴也南山有
臺也伐木也帝乙之世詩五篇草蟲也出車
也四牡也枤杜也皇皇者華也帝辛之世詩
二十篇采蘩也兔罝也樛木也南山嘉魚也
羔羊也小星也江有汜也標有梅也漢廣也
芣苡也野有死麕也麟之趾也殷其雷也騶
虞也行露也菁菁者莪也汝墳也魚麗也采
蘋也鳧鷖也周武王之世詩十三篇魚藻也
緜也旱麓也皇矣也天作也既醉也雝也思
齊也棫樸也靈臺也臣工也白駒也小宛也
成王之世詩五十篇閔予小子也匏有苦葉
也鴟鴞也狼跋也伐柯也九罭也假樂也載
見也烈文也訪落也小毖也敬之也東山也
破斧也泮水也常棣也大明也文王有聲也
思文也生民也我將也絲衣也楚茨也信南
山也潛也桑扈也蓼蕭也湛露也彤弓也緜
蠻也吉日也振鷺也有瞽也武也酌也賚也
般也時邁也桓也有客也文王也蟋蟀也天
保也清廟也維天之命也維清也斯干泂酌
也卷阿也凱風也康王之世詩五篇采菽也
昊天有成命也下武也噫嘻也甘棠也昭王
之世詩二篇執競也鼓鐘也共王之世詩一
篇綢繆也懿王之世詩一篇還也夷王之世
詩三篇柏舟也北門也北風也厲王之世詩
十篇漸漸之石也桑柔也四月也采綠也民
勞也板也蕩也宛丘也東門之枌也衡門也
宣王之世詩二十篇都人士也鴻雁也韓奕
也六月也采芑也常武也江漢也無衣也崧
高也黍苗也烝民也無羊也車攻也汎彼柏
舟也庭燎也雲漢也祈父也沔水也黃鳥也
鶴鳴也幽王之世詩三十二篇無將大車也
隰桑也大東也巷伯也鴛鴦也白華也車牽
也角弓也頍弁也匏葉也小戎也正月也瞻
卬也召旻也小旻也青蠅也我行其野也小
弁蓼莪也十月之交也雨無正也北山也何
草不黃也小明也匪風也素冠也逍遙也丘
中有麻也隰有萇楚也菀柳也巧言也苕之
華也平王之世詩三十四篇瞻彼洛矣也緇
衣也車粼也裳裳者華也溱洧也東門之墠
也女曰雞鳴也出其東門也駟鐵也賓之初
筵也抑也淇澳終南也蒹葭也黍離也中谷
有蓷也碩人也綠衣也終風也日月也簡兮
也考槃也采葛也遵大路也白石也山有樞
也椒聊也戌申也君子于役也葛藟也叔于
田也大叔于田也將仲子也野有蔓草也桓
王之世詩三十二篇燕燕也擊鼓也節南山
也雄雉也新臺也蝃蝀也君子偕老也靜女
也相鼠也谷風也氓也何人斯也著也敝笱
也葛屨也墓門也習習谷風也伯兮也兔爰
也有女同車也鴇羽也山有扶蘇也狡童也
蘀兮也褰裳也二子乘舟也芄蘭也墻有茨
也鶉之奔奔也桑中也東方未明也盧令也
莊王之世詩九篇揚之水也風雨也南山也
東方之日也猗嗟也甫田也載驅也何彼穠
矣也雞鳴也僖王之世詩二篇大車也無衣
七兮也惠王之世詩十六篇君子陽陽也防
有鵲巢也伐檀也園有桃也河廣也干旄也
竹竿也載馳也泉水也有狐也清人也木瓜
也定之方中也采苓也陟岵也葛生也襄王
之世詩十五篇有枤也權輿也十畝之間也
蜉蝣也候人也渭陽也羔裘豹袪也有枤之
杜也鳲鳩也羔裘如濡也閟宫也有駜也駉
也晨風也黃鳥也頃王之世詩一篇碩鼠也
定王之世詩八篇彼汾沮洳也株林也東門
之楊也東門之池也月出也澤陂也旄丘也
式微也景王之世詩二篇子衿也丰也敬王
之世詩一篇下泉也雖風雅頌混而不分其
義專主孟子所云誦其詩論其世故其書亦
有足取非豐氏魯詩徒變亂經文者比也至
若以草蟲為南陔菁菁者莪為由儀緜蠻為
崇丘皆出於臆見不足信矣
張氏(次仲)待軒詩記
六卷
存
次仲自序曰詩自商周溯稷契迄陳靈上下千五百
年治亂興亡風俗疆域形勢方言物類情變無所不
載而吾處數千年後蠡測管窺安必其皆有合於古
人陶主敬曰古韻自詩不用協序文有本未可非說
詩者固不可詘經從序亦何可去序昧經故以序為
本而不能盡信者酌以衆論弋以已志苟有當經學
庶可質之將來未知後人以為何如也
孫治序曰詩記者鹽官張元岵先生之所為作也先
生以天啓辛酉舉於鄉屢上春官不第遭時變革遂
閉戶却掃絶迹人事顧其生平經史淹貫著述斐然
其箋著四詩大抵以序為據謂其書近古異於後之
耳食者囊括注疏以來及於有明一代不敢尋一先
生之語即紫陽義有未合亦必確有證據不敢苟為
雷同古今得失之林歴代治亂之故忠臣孝子良友
貞婦與夫山川原隰禽魚草木莫不原原本本暁暢
意旨不誇多識不矜異聞有一言之裨於道者未之
或遺也嗟乎先生之行潔先生之心苦以謝臯羽鄭
所南之藴義而發揮於經術豈其有司馬名山之念
桓譚必傳之語哉而書之不可廢者自在也予獲先
生忘年交十有五年嘗至齋中見其披吟不絶於口
朱墨不絶於手吾未見有好學如先生者先生殁後
予閱其遺編注釋經傳而外史漢晉唐以迄有明無
不刪述成一家言流覽玩讀未嘗不為流涕其孫訒
受業於余者會刻先生詩記成因作數言於簡端於
乎即先生此書可以不朽矣
朱嘉徵曰待軒先生砥行著書髦年不倦箋詩以小
序為歸凡託物引喻必究其情鳥獸草木必疏其義
於字句中察興亡治亂之機又於無言處深知作者
之意必根據經傳三禮正其典文復參觀羣史旁及
子集定其指趨語質而意該足以垂之天壤
陸元輔曰初名弋志箋記取詩弋獲之義前有總論
通譜後有拾遺不分卷帙但循風雅頌之次以為先
後同邑陸冰修稱其議論英發第亦有過當處
陸嘉淑曰待軒先生善言詩多前人所未發其詮風
雨也既見君子則應喜矣然君子雖處山澤感時悼
俗偏覓同心之交喑啞相對有不知其憂從中來者
故曰云何不喜自先生闡發其微至今讀風雨之詩
覺古人聲淚俱下也詩弋已刊行惜多改竄非其舊
本
張氏(睿卿)詩疏
一卷
存
唐氏(達)毛詩古音考辨
一卷
存
金氏(鏡)詩傳演
未見
經義考卷一百十六
