經義考卷一百九十九
翰林院檢討朱彝尊撰
春秋(三十二)
汪氏(克寬)春秋胡傳附錄纂疏
三十卷
存
虞集序曰昔之傳春秋者有五家而鄒夾先亡學春
秋者據左氏以記事以觀聖筆之所斷而或議其浮
華與經意遠者多矣是以公穀據經以立義專門之
家是以尚焉唐啖趙師友之間始知求聖人之意於
聖人手筆之書宋之大儒以爲可與三傳兼治者明
其能專求於經也然傳亡存者惟纂例等書意其傳
之所發明無出於所存之書者清江劉氏權衡三傳
得之爲多而其所爲傳用意奥深非博洽於典禮舊
文者不足以盡明之是以知者鮮矣蓋嘗竊求於先
儒之言以爲直書其事而其義自見斯言也學春秋
者始有以求聖人之意而無傅會糾纏之失矣程叔
子所謂時措之宜爲難知者始可以求其端焉胡文
定公之學實本於程氏然其生也當宋人南渡之時
奸佞用事大義不立苟存偏安智勇扼腕内修之未
備外攘之無策君臣父子之間君子思有以正其本
焉胡氏作傳之意大抵本法於此蓋其學問之有源
是以義理貫串而辭旨無不通類例無不合想其發
憤忘食知天下之事必可以有爲聖人之道必可以
有立上以感發人君天職之所當行下以啓天下人
心之所久蔽區區之志庶幾夫子處定哀之間者乎
東南之人賴有此書雖不能盡如其志誦其言而凜
然猶百十年至其國亡志士仁人之可書未必不出
於此也然其爲學博極羣書文義之所引不察者多
矣國家設進士科以取人治春秋者三傳之外獨以
胡氏爲說豈非以三綱九法赫然具見於其書者乎
而治舉子業者掇拾緒餘以應有司之格既無以得
據事直書之旨又無以得命德討罪之嚴無以答聖
朝取士明經之意新安汪克寬德輔以是經舉於浙
省其歸養也能以胡氏之說考其援引之所自出原
類例之始發而盡究其終謂之胡氏傳纂疏其同郡
同氏前進士澤民叔志父詳叙之夫讀一家之書則
必盡一家之意所以爲善學也推傳以達乎經因賢
者之言以盡聖人之志則吾於德輔猶有望也
汪澤民序曰仲尼假魯史寓王法春秋之義立矣然
聖人之志有非賢者所能盡知是以三家之傳有時
而戾夫二百四十二年行事亦多矣非聖人從而筆
削則綱常之道或幾乎熄託之空言可乎游夏深知
夫子之志而未嘗措一辭孟子發明宗旨辭簡而要
左氏考事雖精闇於大義公穀疎於考事義則甚精
胡氏摭三家之長而斷之以理漢唐諸儒奥論蓋深
有取間若有未底於盡善者豈猶俟於後之人與吾
宗德輔年妙而志強學優而識敏潛心經傳嘗名薦
書於是徧取諸說之可以發明胡氏者疏以成編觀
其取舍之嚴根究之極亦精於治經者歟予嘗病世
之學者勦塵腐矜新竒竊附於作者之列奚可哉德
輔學有原委而纂集之志欲羽翼乎經傳可尚也
克寬自序曰謹按春秋傳注無慮數十百家至於程
子始求天理於遺經作傳以明聖人之志俾大義炳
如日星微辭奥旨瞭然若眎諸掌胡文定公又推廣
程子之說著書十餘萬言然後聖人存天理遏人欲
之本意遂昭焯於後世愚嘗佩服過庭之訓自幼誦
習至治壬戌從先師可堂吳先生受業於浮梁之學
宫朝夕玩繹若有得焉顧每自病謏見寡聞而於類
例之始終證據之本末莫能融貫而旁通之乃元統
甲戌教授郡齋講劘之暇因閱諸家傳注採摭精語
疏於其下日積月羡會萃成編非敢以示同志蓋以
私備遺忘云爾至元丁丑嘗求訂定於宗公叔志先
生以爲足以羽翼乎經傳畀之序引明年值鬱攸之
變斷簡煨燼漫不復存越三年辛巳搜輯舊聞往正
是於邵庵虞先生頗加奬勵并題卷端克寬自揆淺
陋奚敢管窺聖經賢傳之萬一然詳註諸國紀年諡
號而可究事實之悉備列經文同異而可求聖筆之
真益以諸家之說而裨胡氏之闕遺附以辨疑權衡
而知三傳之得失庶幾初學者得之不待徧考羣書
而辭義燦然亦不爲無助也
吳國英序曰國英曩從環谷先生受讀春秋於郡齋
先生手編胡氏傳纂疏雖一以胡氏爲主而凡三傳
註疏之要語暨諸儒傳注之精義悉附著之且胡傳
博極羣經子史非博洽者不能知其援據之所自與
音讀之所當先生詳究精考一一附注於是讀是經
者不惟足以知胡氏作傳之意而且溯流尋源亦可
識聖人作經之大旨矣書甫成編國英宦遊四方越
十五年始暏同志鈔謄善本而建安劉君叔簡將鋟
諸梓以廣其傳則不惟諸生獲春秋經學之階梯而
凡學者開卷之餘不待旁通遠證事義咸在是則先
生纂疏之述有功於遺經而有助於後學豈曰小補
之哉
楊士竒曰春秋胡傳纂疏三十卷元新安汪克寬輯
蓋左氏公穀之外漢以下儒者說春秋甚多惟伊川
程子爲得聖人之旨惟胡文定公實傳程子之學朱
子曰文定春秋明天理正人心體用該貫有剛大正
直之氣故近世治春秋者兼主左氏公穀文定四家
三傳舊有注疏此書專主胡傳云
陳霆曰環谷汪氏專門春秋之學所著有春秋纂疏
左傳分紀等書然其說春秋頗亦可議魯君卜郊其
言曰考之春秋宣成定哀之改卜牛皆在春正月僖
之卜在四月則是魯之郊止於祈穀而非大報之禮
亦明矣愚按郊祀之禮冬至爲大報天孟春爲祈穀
春秋用周正先儒具有成說今考之經傳所紀顯然
可證春秋之正月夏之十一月也其四月乃夏之二
月也以是而論則宣成定哀之郊正爲冬至之報天
而僖之用四月乃爲入春而祈穀借曰春秋行夏之
時謂正月四月之郊爲祈穀似也然魯獨有祈而無
報於理安乎是雖苟欲爲魯避大報之僭然爲說窒
碍矣桓十四年八月乙亥嘗其說曰嘗以物成而薦
新周之八月乃夏之六月物未大成嘗非時也至論
桓八年春夏二烝則謂春秋常祭不書書必有譏如
桓公八年春夏兩以烝書者譏其不時而且黷如桓
十四年嘗本得時矣然因御廩災越四日乙亥而嘗
譏以災餘而祭爲不敬也夫桓一嘗也既以爲非時
郊之正月四月則認爲夏時嘗之八月又目爲周正
跡其先後不自悖矣乎然則雖以自信吾未見其可
也
春秋諸傳提要
佚
左傳分紀
佚
春秋作義要決
一卷
未見
梁氏(寅)春秋攷義
十卷
未見
寅自述曰於讀春秋也病傳之言異求襃貶或過乃
因朱子之言惟論事之得失謂之春秋攷義
戴氏(良)春秋三傳纂玄(志作春秋經傳考)
三十二卷
未見
趙友同作志曰先生諱良字叔能其先杜陵遷婺之
浦江爲月泉書院山長至正辛丑以薦擢淮南江北
等處行中書省儒學提舉洪武壬戌以禮幣徵至京
師召見留會同館上欲用先生以老病固辭頗忤旨
待罪久之卒於寓舍有春秋經傳考三十二卷藏於
家
良自序曰錯薪刈楚披沙揀金微事尚然而況於學
乎況於聖人之經有所蕪没於傳注者乎然則春秋
之文昭揭千古學士大夫往往童而習之白首不知
其統緒之會歸者無他亦惟傳家之言有以混淆其
間故耳嗚呼春秋辭尚簡嚴游夏之徒已不能贊以
一辭而吾聖人之微言奥旨果有待於支離繁碎而
後見耶傳春秋者有三曰左氏公羊氏榖梁氏然公
穀主釋經左氏主載事能令百代之下頗見本末而
因以求意者左氏之功爲多然而義例宗旨交出於
筮祝卜夢之間讜言善訓不多於委巷浮戲之語而
公穀之說又復互相彈射不可強通遂令經意分裂
而學者迷宗也良自蚤歲受讀即嘗有病於斯尋繹
之次因取三家之言稍加裁剪以掇其要疏之經文
之下其於一事之傳首尾異處者既得以類而從而
文意俱異各有可存者亦皆並立其語然後隨文覩
義若網在綱雖行有刊句句有刊字非復本文之舊
方之刈楚㨂金之細不又有間乎雖然亦將藏之篋
笥以自備遺忘而已若夫優柔厭飫自博而反約則
三君子之成書在也予亦安敢有所取舍其間以爲
是經之蠧哉
劉氏(永之)春秋本旨
佚
永之自述曰春秋時列國之史亦莫不有人焉其立
辭也亦莫不有法焉趙穿之弑逆也而書曰趙盾弑
其君則晉史之良也崔杼之弑逆也太史死者三人
而卒書曰崔杼弑其君則齊史之良也之二國者有
二良焉而況於魯有周公之遺制爲秉禮之臣者乎
是故法之謹嚴莫過於魯史其屬辭比事可以爲訓
莫過於魯史其當世之治亂盛衰可以上接乎詩書
之迹莫過於魯史是以聖人有取焉謹錄而傳焉以
寓其傷周之志焉其知者曰是不得已焉耳其不知
者曰是匹夫也而暴其君大夫之惡於天下後世故
曰知我者在是罪我者在是亦聖人之謙詞云耳夫
豈曰改周制寓王法而託二百四十二年南面之權
之謂哉大較說春秋者其失有三尊經之過也信傳
之篤也不以詩書視春秋也其尊之也過則曰聖人
之作也其信之也篤則曰其必有所受也其視之異
乎詩書也則曰此見諸行事也此刑書也夫以爲聖
人之作而傳者有所受則宜其求之益詳而傅合之
益鑿也以爲見諸行事以爲刑書則宜其言之益刻
而鍜鍊之益深也已以爲美則強求諸辭此予也此
奪也聖人之微辭也或曰聖人之變文也一說弗通
焉又爲一說以護之一論少窒焉又爲一論以飾之
使聖人者若後世之法吏深文而巧詆蔑乎寬厚之
意此其失非細故也今僕之愚曰其文則魯史其義
則彰善而癉惡冀述而傳於後則以删詩定書贊易
同其狂僭而其爲傳也則直釋其義其善者曰如是
而善其惡者曰如是而惡無襃譏予奪之說其區别
凡例則主程子其綱領大意則主朱子其三傳則主
左氏以杜預說而時覈其繆妄其諸家則無適主取
其合者去其弗合者如是而已
邵遠平曰清江劉永之仲修治春秋學洪武中以戍
卒其與梁孟敬講春秋一書可謂持平之論
朱氏(右)春秋傳類編
佚
右自序曰愚讀春秋三傳國語愛其文煥然有倫理
該而事核秦漢以下無加焉因采摭其尤粹者得若
干卷題曰春秋傳類編而爲之序曰圖書出而人文
宣光嶽分而人材降是人材者人文之所寄也孔子
曰天之未喪斯文也區人其如予何其亦謂是也夫
自周室既東聖賢道否孔孟之教不行於天下春秋
戰國之際功利日興權謀是尚固不足以上窺天人
之奥而布其致君澤民之心矣幸而天理不泯斯文
未墜經生學士器識卓絶不無人焉求其能輔翼聖
經垂刑世範者愚於左氏公羊穀梁氏而深有望也
雖然三傳國語之文不能無辨左氏則無間然矣國
語之書前輩亦未定爲何人詳其詞氣要非左氏之
筆蓋亦倣左氏而自爲一家者世以爲春秋外傳得
無意乎公羊穀梁爲經而作典禮詳實詞旨簡嚴有
非他能言之士可及也愚試評之譬之良工之繪水
與木也藝有專精則所就有深淺然自心巧發之則
各得其一端之妙左氏之文煥然有章小大成紋猶
水之波瀾也蘖蘤敷腴英華暢發猶木之滋榮也公
穀之文源委有自派脈分明猶水之淵泉也根據得
實柯條森挺猶木之支榦也要之繪者雖意匠所得
不同然其心術之微神巧之妙變化無窮皆工之良
而無迹之可指也若國語則未免有迹矣既未足以
翼春秋之經不過戰國間能言之士太史公頗采其
說因附於編俾學者知作文立言之有法也語云文
勝質則史是編也亦史氏之宗匠文章之筌蹄歟
謝鐸曰春秋類編朱右著今亡
徐氏(尊生)春秋論
一卷
未見
嚴州府志徐尊生字大年淳安人洪武初召議禮與
修元史日歷授以官辭後爲翰林應奉
王氏(廉)春秋左氏鈎玄
未見
張氏(宣)春秋胡氏傳標注
未見
黃虞稷曰宣字藻仲江陰人其書明初與四書點本
並刊於江陰縣學
胡氏(翰)春秋集義
佚
陸元輔曰仲申及登許文㦤公之門其文見稱於黃
文獻柳文肅有勸之仕者輒辭避地南(闕)山中著書
自樂高皇聘授衢州教授尋纂修元史賜白金文綺
以歸著有春秋集義
熊氏(釗)春秋啓鑰
佚
黃虞稷曰釗字伯昭進賢人領元鄉薦洪武中薦入
挍書會同館
滕氏(克恭)春秋要旨
佚
開封府志滕克恭字安卿祥符人登元進士第累官
集賢館學士洪武初兩聘爲河南鄉試考官壽百餘
歲
王氏(受益)春秋集說
佚
王鈍志墓曰先生諱受益字子謙紹興山陰人受春
秋於楊先生澄源元至正壬寅中浙江鄉試省臣版
授仁和縣學教諭病春秋傳註多而局於事例聖人
作經之旨因以不明乃取汪克寬纂疏李廉會通程
端學本義三書折衷其是非務在明經不爲科舉道
地名之曰春秋集說凡五十餘萬言復病其言之多
而學者不能悉記欲定從簡未竟故不及行於世洪
武八年舉本縣學教諭歷冀滁陜三州學正官止國
子助教
傅氏(藻)等春秋本末
三十卷
存
實錄洪武十一年五月癸酉命東閣文學傅藻等編
纂春秋本末閏月乙酉書成上以春秋本諸魯史而
列國之事錯見間出欲究其終始則艱於考索乃命
藻等纂錄分列國而類聚之附以左氏傳首周王之
世以尊正統次魯公之年以仍舊文事之終始秩然
有序賜名曰春秋本末
宋濂序曰洪武十一年夏五月皇太子御文華殿命
侍臣講讀春秋左氏傳既而曰諸國之事雜見於二
百四十二年之中其本末未易見曷若取春秋分記
而類入之分記眉人程公說所述有年表世譜名譜
世本附錄等類頗失之繁但依世本次第成書先周
尊天王也次魯内望國也次齊晉主盟中夏故列之
魯後而齊復後於晉以晉於周魯爲親其霸視齊爲
長也自齊而下次宋衛蔡陳地醜德齊而宋以公爵
列於三國之首衛蔡陳之爵皆侯也鄭曹燕秦皆伯
也陳秦獨後異姓也若楚若吳若越以僭號見抑於
春秋並居其後而小國戎狄附焉於是文學臣傅藻
等承命纂輯編年一主乎魯雖曰無事一年各具四
時諸國依前次序各繫以事其有一事再見及三見
者通繫於主霸者之下若重複者則削之訓詁以杜
預爲之主凡例所及一一取旨而後定繕寫爲三十
卷自春和門投進皇上聞而嘉之賜名曰春秋本末
勅内官刊梓禁中以傳示四方臣濂聞諸師云五經
之有春秋猶法律之有斷例也法律則用刑禁暴以
爲之範防斷例則斟酌物情是非而定罪之重輕也
是故古之君臣無不習乎春秋使君而知春秋方能
盡代天理物之道使臣而知春秋方能盡事君如事
天之誠天衷以之而昭民彝以之而正何莫非春秋
之教也然其書法實嚴必當曲暢以觀其同參互以
察其變所謂屬辭比事者始可言也不然如涉彼大
海渺無津涯豈一蠡之可測哉敬惟皇太子殿下潛
心聖學其於六經之文循環讀之而尤惓惓於春秋
今命宫臣纂輯成書一覽之頃其本末瞭然斯殆以
人文化成天下也歟皇上以大舜之資善與人同亟
命流布於四海是心也天地之心也臣幸生盛時遭
逢兩宫之聖不勝慶忭之至輒忘疏賤著其述作大
意於篇首其挍正無訛者翰林典籍臣劉仲質國子
助教臣儲惟德正書入梓者中書舍人臣朱孟辨臣
宋璲臣桂慎鑄印局副使臣詹希元云
楊士竒曰春秋仲尼因魯史之舊筆削之以著法戒
春秋本末我太祖高皇帝命儒臣因仲尼之舊彙萃
之以便覽觀義例甚精皆聖制也刻板在太學余家
所藏二十冊得於廬陵晏彦文
高氏(允憲)楊氏(磐)春秋書法大旨
一卷
未見
張萱曰洪武中國子博士高允憲助教楊磐奉旨編
修因聖經以考三傳依啖趙纂例分類刪繁節要凡
二十三則
劉氏(基)春秋明經
四卷
佚
錢陸燦曰基字伯溫青田人元至順癸酉明經登進
士第累仕皆投劾去太祖定婺州規取處州石抹宜
孫總制處州爲其院經歷宜孫敗走歸青田山中孫
炎奉上命鈎致之乃詣金陵後以佐命功官至御史
中丞封誠意伯正德中追諡文成
張氏(以寧)春秋胡傳辨疑(或作論斷)
三卷
佚
錢陸燦曰以寧少以春秋登第作春秋胡氏傳辨疑
最爲辨博而春王正月考未就洪武二年夏卒業於
安南之寓館書成逾月而卒
楊氏(昇)春秋正義
佚
楊士竒志墓曰杭有君子曰楊孟潛諱昇洪武丙子
以春秋選鄉試明年會試中副榜授教諭星子縣陞
邵武府學教授調徽州以子寧貴累贈至嘉議大夫
刑部右侍郎
李氏(衡)春秋集說
萬歷重編内閣書目三冊
未見
江西通志李衡字元成崇仁人洪武初本學訓導
張萱曰洪武中臨川李衡著其說宗吳艸廬參以李
廉會通汪德輔纂疏凡五十餘家
包氏(文舉)春秋微意發端
佚
括蒼彙紀文舉字仕登松陽人洪武中聘授國子助
教歷齊府長史
石氏(光霽)春秋書法鈎玄
四卷
存
光霽發凡云是編書法大抵分屬五禮蓋以春秋一
經往往因失禮而書以示襃貶出乎禮則入乎春秋
也五禮括未盡者别爲雜書法以冠乎首餘則皆以
吉凶軍賓嘉别其類庶幾屬辭比事是非易知也猶
慮初學未悉五禮條目復載周禮經注使知其槩云
亡名子序曰春秋魯史之名也寓襃貶於筆削則聖
人也鳳不至圖不出聖人知其道終不行於當時以
誅賞之大權託之魯史立萬世之常經其慮遠其志
深而旨則微矣今去聖人遠矣自丘明而下傳者衆
矣傳者衆則見有是非言有得失而筆削之旨益晦
矣此鈎玄之所以作也鈎玄者石氏仲濂之所輯也
仲濂以啖氏趙氏之纂例詳於經而於傳意則或略
以纂疏會通之書備於傳而於屬辭比事之意或未
盡乃損益其所未備者類書而朱書以紀其數復表
程朱之格言或間附以己意以補其不足筆削之大
旨可得矣記曰屬辭比事春秋之教者或事同而書
不同或書同而事不同或因事直書或婉詞以見筆
則筆削則削游夏不能贊一辭而出於聖筆也噫襃
貶豈聖人之私哉天下之公也欲萬世之下人皆知
之則亂賊懼是春秋非魯史之舊文而皆寓乎聖人
之筆削鈎玄又所以發筆削之遺旨使後之人易知
者也仲濂之用功亦勤而志亦切矣予見其書成之
不易故亟歎賞而述其纂輯之意於乎後世必有好
之者矣
黃虞稷曰光霽字仲濂泰州人張以寧弟子洪武十
三年以薦爲國子監學正陞春秋博士
張氏(洪)春秋說約
十二卷
佚
瞿氏(佑)春秋貫珠
佚
李騰鵬曰佑字宗吉錢塘人洪武中爲宜陽臨安儒
學教諭遷國子助教擢周府長史致仕
金氏(居敬)春秋五論
佚
黃虞稷曰字元忠休寧人從朱升趙汸學凡二家著
述多其挍正
張氏(復)春秋中的
一卷
佚
嚴州府志張復字明善淳安人司訓郡庠學者稱爲
書隱先生
方氏(孝孺)春秋諸君子贊
一卷
存
孝孺自序曰余取友於當世而未得則於古人乎求
之讀春秋左氏傳得數十人心慕焉聖賢所稱較著
者不敢論少戾乎聖賢之道者不敢取自石碏以下
十有五人取其事贊其美以爲法云
按正學先生所贊一十五人石碏季梁臧僖
伯公子友叔肸劉康公范文子子臧臧文仲
祁奚魏絳孟獻子季札子皮子家羈
經義考卷一百九十九
