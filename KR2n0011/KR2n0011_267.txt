經義考卷二百六十八
翰林院檢討朱彝尊撰
擬經(一)
揚氏(雄)太玄經章句
隋志九卷
存(章句佚)
漢書雄大潭思渾天參摹而四分之極於八十一旁
則三摹九據極之七百二十九贊亦自然之道也故
觀易者見其卦而名之觀玄者數其畫而定之玄首
四重者非卦也數也其用自天元推一晝一夜隂陽
數度律歷之紀九九大運與天終始故玄三方九州
二十七部八十一家二百四十三表七百二十九贊
分為三卷曰一二三與泰初歷相應亦有顓頊之歷
焉&KR2616;之以三筴關之以休咎絣之以象類播之以人
事文之以五行擬之以道德仁義禮智無主無名要
合五經苟非其事文不虛生為其泰漫漶而不可知
故有首衝錯測攡瑩數文掜圖告十一篇皆以解剥
玄體離散其文章句尚不存焉
漢紀雄好賦頌晚節以為無益而輒止乃依易著太
玄經其文五十萬筮之以三十筴關之以休咎播之
以人事義合五經而辭解剥玄體十一篇復為章句
桓譚曰揚雄作玄書以為玄者天也道也言聖賢制
法作事皆引天道以為本統而因附續萬類王政人
事法度故宓犧氏謂之易老子謂之道孔子謂之元
而揚子謂之玄太玄經三篇以紀天地人之道立三
體有上中下如禹貢之陳三品三三而九因以九九
八十一故為八十一卦以四為數數從一至四重累
變易竟八十一而徧不可損益以三十五蓍揲之玄
經五千餘言而傳十二篇又曰揚子雲才知聞道
卓絶於衆所造法言太玄漢興以來未有此也又
曰揚雄不貧則不能作玄言
張衡曰觀太玄經知子雲殆盡隂陽之數也非特傳
記之屬實與五經相擬
王充曰揚子雲作太玄造法言張伯松不肯一觀與
之並肩故賤其言使子雲在伯松前伯松以為金匱
矣又曰子雲作太玄侯鋪子隨而宣之
陸績曰雄建立玄經與聖人同趣雖周公繇大易孔
子修春秋不能是過
葛洪曰揚雄著太玄經夢吐白鳳凰集其頂上而滅
又曰揚雄酒不離口而太玄乃就
王隱曰玄經雖妙非益也是以古人謂其屋下架屋
袁準曰太玄幽虛而少效
阮孝緒曰太玄經九卷揚雄自作章句
顔之推曰揚雄投閣周章怖慴不達天命而桓譚以
勝老子葛洪以方仲尼直以曉算術解隂陽故著太
玄經夫太玄今竟何用乎不啻覆醬瓿而已
韓顯宗曰揚雄著太玄經當時不免覆盎之談二百
年外則越諸子
王涯曰八十一首擬乎卦九贊之位類夫爻易以八
八為數其卦六十有四玄以九九為數其首八十有
一易之占以變玄之筮以逢數有隂陽而時有晝夜
首有經緯而占有旦夕參而得之謂逢四位成列性
在其中矣九虛旁通情在其中矣以一生三以三生
九以九生二十七以二十七生八十一三相生玄之
數也一首九贊故有七百二十九贊其外踦贏二贊
以備一儀之月數玄之首也始於中中之始也在乎
一一之所配自天元甲子朔旦冬至惟一晝一夜終
而復始天元二十七首中至事地元二十七首更至
昆人元二十七首減至養
宋維幹曰揚子欲贊明易道乃大覃思渾天而作太
玄蓋玄生於一而極於三天地人各有九重三而變
故有二十七部天取其一地取其二人取其三自下
相重三位成列各以其數成方州部家之道也因而
革之推而盪之故謂之三表升降於六十四卦共成
於八十一家由是廣其三材綂成九位行隂陽進退
之氣窮日星經緯之機有九州以綂二十七部有二
十七部以綂八十一家自家至州綂之於伯是以三
材備而萬物生乃以三材配屬於一家乃以三家配
屬於一部乃以三部配屬於一州乃以三州配屬於
一方乃以三方配屬於一歲莫不推之以宿度佐之
以五行首以準卦贊以類爻表以會象玄以明易運
則通通則久久則極極則變變也者周而復始之謂
也觀夫易象設位自下而生玄道位分自北而運運
則能覆生則能載覆載交泰兩儀象成動變在中吉凶
休咎見乎外也故知觀玄者知易道之至深觀易者
知玄道之至大&KR0975;則易也易則玄也玄則上行乎天
地之氣易則下通乎天地之神其用自中孚推六十
四卦隂陽之度數律歷之紀綱九九大運之終始也
詳夫聖人觀象於天觀法於地知天之氣五日一移
七日一節地之氣五日一應七日一易進退有度出
處有時所以拱默而經緯乎天下莫不其防也在乎
微其杜也在乎漸二分二至履霜堅冰戒懼之至也
所謂太玄之作其知幾乎若夫天道左行日月右迎
天象昭列經緯時成隂陽相交晬魄相感隂陽氣盛
感而下達地氣右動山澤相通隂陽相交晬魄相感
隂陽氣盛感而上通天地氣交水火相薄雷風相盪
剛柔相摩寒暑生焉變化行焉四時成焉萬物立焉
精氣為物遊魂為變變也者各有所歸天地以之乎
相承彰往察來窮微盡變如谷從響無有幽遐非覃
思之至精孰能與於此乎
吳祕曰太玄其事則述其書則作按自子辰申子冠
之以甲分二十七章為一會八十一章為一綂從子
至辰自辰至申自申至子凡四千六百一十七歲為
一元與太初歷相應亦有顓頊歷焉此其事則述也
作二百四十三表七百二十九贊十一篇此其書則
作也
邵子曰揚雄作玄可謂見天地之心者也
司馬光曰予少之時聞玄之名而不獲見獨觀揚子
雲之自序稱玄盛矣及班固為傳則曰劉歆嘗觀玄
謂雄曰空自苦今學者有禄利然尚不能明易又如
玄何吾恐後人用覆醬瓿也雄笑而不應諸儒或譏
以為雄非聖人而作經猶春秋吳楚之君僭號稱王
蓋誅絶之罪也固存此言則固之意雖愈於歆亦未
謂玄之善如揚子所云也予亦私怪揚子不贊易而
别為玄易之道其於天人之藴備矣揚子豈有以加
之乃更為一書且不知其焉所用之故亦不謂揚子
宜為玄也及長學易苦其幽奥難知以謂玄者賢人
之書挍於易其義必淺其文必易夫登喬山者必踐
於峽崥適滄海者必沿於江漢故願先從事於玄以
漸而進於易庶幾乎其可跂而望也於是求之積年
乃得觀之初則溟涬漫漶略不可入乃研精易慮屏
人事而讀之數十過參以首尾稍得窺其梗槩然後
喟然置書歎曰嗚呼揚子真大儒者耶孔子既殁知
聖人之道者非揚子而誰孟與荀殆不足擬況其餘
乎觀玄之書昭則極於人幽則盡於神大則包宇宙
細則入毛髮合天地人之道以為一刮其根本示人
所出胎育萬物而兼為之母若地履之而不可窮也
若海挹之而不可竭也蓋天下之道雖有善者其蔑
以易此矣考之渾元之初而玄已生察之於當今而
玄非不行窮之於天地之末而玄不可亡叩之以萬
物之情而不漏測之以鬼神之狀而不違槩之以六
經之言而不悖藉使聖人復生視玄必釋然而笑以
為得己之心矣乃知玄者所以贊易也非别為書以
與易競也何歆固知之之淺而過之之深也或曰易
之法與玄異揚子不遵易而自為之制安在其贊易
乎且如與易同道則既有易矣何以玄為曰夫畋者
所以為禽也網而得之與弋而得之何以異哉書者
所以為道也易網也玄弋也何害其既設網而使弋
者為之助乎子之求道亦膠矣且揚子作法言所以
準論語作玄所以準易子不廢法言而欲廢玄不亦
惑乎夫法言與論語之道庸有異乎玄之於易亦然
大厦將傾一木扶之不若衆木扶之之為固也大道
將晦一書辨之不如衆書辨之之為明也學者能專
精於易誠足矣然易天也玄者所以為之階也子將
升天而廢其階乎先儒為玄解者多矣然揚子為文
既多訓詁指趣幽邃而玄又其難知者也故予疑先
儒之解未能盡契揚子之志世必有能通之者比老
終且學焉又曰易與太玄大抵道同而法異易畫
有二曰陽曰隂玄畫有三曰一曰二曰三易有六位
玄有四重易以八卦相重為六十四卦玄以一二三
錯於方州部家為八十一首易每卦有六爻合為三
百八十四爻玄每首有九贊合為七百二十九贊皆
當期之日易有元亨利貞玄有罔直蒙酋冥易大衍
之數五十其用四十有九玄天地之筴各十有八合
為三十六筴地則虛三用三十三筴易揲之以四玄
揲之以三易有七九八六謂之四象玄有一二三謂
之三摹易有彖玄有首易有爻玄有贊易有象玄有
測易有文言玄有文易有繫辭玄有攡瑩掜圖告易
有說卦玄有數易有序卦玄有衝易有雜卦玄有錯
殊途而同歸百慮而一致皆本於太極兩儀三才四
時五行歸於道德仁義也
林之奇曰揚子雲之太玄蓋擬於易之數也其泰積
之要始於十有八筴終於天地人之數五十有四共
為七十有二而其半為泰中之數故三十有六筴而
虛三以筮焉此其為多寡乘除之法又若有異於易
者
楊時曰揚雄作太玄準易此最為誑後學後之人徒
見其言艱深其數汗漫遂謂雄眞有得於易故不敢
輕議其實雄未嘗知易也
朱彧曰揚子雲作太玄以擬易先儒已有屋下架屋
之誚予嘗讀之拘拘於句法之蹈襲字訓之模倣信
乎其不可也易以八為數推之而為六十四玄以九
數轉之而為八十一易有元亨利貞玄有罔直蒙酋冥
易有彖玄有首易有爻玄有贊易有象玄有測易有
說卦序卦雜卦玄有數有衝有錯易曰雲從龍風從
虎玄則曰風識虎雲知龍易闢戶之謂乾闔戸之謂
坤玄則曰闔天之謂宇闢宇之謂宙其他率多此類
亦何取於玄哉及讀桓譚新論又知一三九之類亦
老子之緒餘耳而張衡謂其與易相擬陸績宋衷范
望王涯之徒尤酷嗜之温公至謂叩之以物之情而
不漏測之以鬼神之狀而不違槩之以六經之言而
不悖是皆溺於所好未得為公論也
朱震曰歷元始於冬至卦氣起於中孚其書本於夏
后氏之連山子雲通達隂陽之數故太玄之作發明
連山之旨以準周易為八十一卦凡九分共二卦一
五隔一四細分之則四分半當一日準六十卦一卦
六日七分也中中孚也周復也礥閑屯也少謙也戾
暌也丄干升也&KR1395;羡臨也此冬至以至大寒之氣也
差小過也童蒙也增益也銳漸也達交泰也䎡傒需
也從隨也進晉也釋解也格夷大壯也樂豫也爭訟也務
事蠱也更革也斷毅夬也此立春以至穀雨之氣也
裝旅也衆師也密親比也斂小畜也彊晬乾也盛大
有也居家人也法井也應離也迎咸也遇姤也竈鼎
也大廓豐也文渙也禮履也逃唐遯也常恒也此立
夏以至大暑之氣也度節也永恒也昆同人也減損
也唫守否也翕巽也聚萃也積大畜也飾賁也疑震
也視觀也沈兌也内歸妹也去无妄也晦瞢明夷也
窮困也割剥也此立秋以至霜降之氣也止堅艮也
成既濟也䦯噬嗑也失劇大過也馴坤也將未濟也
難蹇也勤坎也養頥也此立冬以至大雪之氣也日月之
行有離合隂陽之數有盈虛踦贏二贊有其辭而無
其卦而附之於養者以閏為虛也踦火也日也贏水
也月也日月起於天元之初歸其餘也蓋定四時成
歲者以其閏月再扐而後掛者由於歸奇六日七分
必加算焉以三百六十五日四分之不齊也坎離震
兌四正之卦也二十四爻周流四時玄則準之日右
斗左秉巡六甲東西南北經緯交錯以成八十一首
也一月五卦也侯也大夫也卿也公也辟也辟居於
五謂之君卦四者雜卦也玄則準之故一玄象辟三
方象三公九州象九卿二十七部象大夫八十一首
象元士其大要則歷數也律在其中也體有所循而
文不虛生也
張行成曰玄紀日於牛宿者法日也紀氣於中首者
法天也以罔冥為玄則艮之終始萬物神妙之理故
太&KR0975;於三易實依連山而作也
晁公武曰太玄經十卷漢揚雄子雲撰雄作此書當
時以誚其艱深其後字讀多異予嘗以諸家本參挍
不同者疏於其上且發策以問諸生云揚雄準易作
太玄經其自序稱玄盛矣而諸儒或以為猶吳楚僭
王當誅絶之罪或以為度越老子之書大抵譽之者
過其實毁之者失其眞皆未可信然譬夫聽訟曾未
究其意烏能決其曲直哉今欲論玄之得失必先窺
其奥然後可得而議也夫玄雖準易然託始高辛大
初二歷而為之故玄有方州部家凡四重而為一首
九贊通七百二十九贊有奇分主晝夜以應三百六
旬有六日之度首準一卦始於中準中孚而終於養
準頤二十四氣七十二候與夫二十八宿錯居其閒
先後之序蓋不可得而少差也夫易卦之直日起於
漢儒之學舍四正卦取六十卦之爻三百六十各直
一日此玄之所準者也然易之卦直日其亦如玄之
首有序乎抑無也若亦有之則雄之為玄不亦善乎
不然則玄之序亦贅矣自復姤而為乾坤十有二卦
皆以隂陽之消長分居十二月謂之辟卦固有序矣
其餘一月而四卦之序云何耳如中孚頤何以為一
日之卦也曰公卿大夫侯者何謂也其所謂屯正於
丑間時而左行蒙正於寅閒時而右行者其旨可得
而聞歟又一陽一隂者玄相錯之法也然養為陽而
中不為隂水火木金土者玄相傳之法也然&KR1395;為金
而羡不為土其自相戾類如此豈得無說也哉
吳仁傑曰太玄以方州部家為首倣易六畫而成卦
也以初一至上九為贊倣易六位而成章也首之數
綦少而四綦多而十二而定為九位焉老蘇先生所
謂二者並行而其用各異者也
唐仲友曰雄最知大衍數者故玄數曰三八為木四
九為金二七為火一六為水五五為土玄圖曰一與
六共宗二與七共朋三與八成友四與九同道五與
五相守不言五十為土五與十相守者知藏十之為
大衍也
鄭東卿曰揚雄之太玄子明之洞極倣易為書泥於
文字後世忽之以為屋下架屋頭上安頭也
王炎曰揚子以言語求道故為法言曰吾以擬論語
也為太玄曰吾以準易也無西子之美而效其顰亦
增其醜而已
陳淳曰太玄本為擬易而作也而又參之易緯以序
卦氣準之太初歷以考星度蓋襍乎為書而不純於
易密於數而道則未也夫易以八為數而玄以九為
數易數始於一一重之而為二二重之而為四四重
之而為八八重之至於六十四而八八之數立焉故
自太極生兩儀兩儀生四象四象生八卦八卦生六
十四卦玄數始於一一轉之而為三三轉之而為九
九轉之而為二十七二十七轉之而為八十一而九
九之數具焉故自一元分而為天地人之三方方各
有三州三其三方而為九州州各有三部三其九州
而為二十七部部各有三家三其二十七部而為八
十一家易以六畫成卦而玄擬以方州部家之四位
四位立而首成焉自中至事為天元二十七自更至
昆為地元二十七自減至養為人元二十七合三二
十七為八十一首以擬易之六十四卦首下有辭以
擬卦之彖首為有九贊以擬卦之六爻九其八十一
首則為七百二十九贊贊下有測以擬爻之象為七
百二十九測測贊之外又有玄衝以擬序卦玄錯以
擬雜卦玄數以擬說卦玄攡玄瑩玄掜玄圖玄告以
擬上下繫至於筮筴又以擬易之大衍虛其一而用
四十有九玄則虛其三而用三十有三大衍以乾之
筴二百一十有六坤之筴百四十有四合三百六十
以當期之日積為萬有一千五百二十以當萬物之
數而玄則以天數十有八地數十有八合三十六筴
以律七百二十有九贊以當一歲之日積為二萬六
千二百四十四筴以配萬物之數大衍揲以四而玄
則揲以三大衍以七八九六定六爻而辨吉凶玄則
以七八九六定四位而别休咎與夫三摹之擬三索
三表之擬四象一一與易相準而猶以為未也何氏
易緯稽覽圖創為卦氣之說以為起於中孚而終於
頤六十卦别以坎離震兌為四卦各主一方卦中二
十四爻各主二十四氣其餘六十卦有三百六十爻
主三百六十日餘有五日每日分為八十分合四百
分又四分日之一為二十分是有四百二十分以六
十卦分之六七四十二卦各得七分每卦得六日七
分以當期三百六十五日四分日之一之數而玄則
又從而參之始於中首以配中孚而終於養首以配
頤凡八十一首皆法卦氣之次序首以二贊當一日
凡七百二十九贊當三百六十四日有半又增踦贏
二贊為閏餘之數以足之太初上元十一月甲子朔
旦冬至無餘分後千五百三十九歲甲辰朔旦冬至
又無餘分又千五百三十九歲甲申朔旦冬至又無
餘分又千五百三十九歲復甲子朔旦冬至無餘分
而玄則又從而準之始於中首冬至之節初一日起
牽牛一度而終於養首之上九以周二十八宿之行
而為一歲十九歲為一章二十七章凡五百一十三
歲為一會八十一章則三會凡千五百三十九歲為
一綂自子至辰自辰至申自申復子凡三綂九會二
百四十三章有四千六百一十七歲為一元一章則
閏分盡一會則月分盡一綂則朔分盡一元則六甲
盡與太初歷相應是玄之為數密矣然密於其數而
道則未也吾觀其書有如中首曰陽氣潛萌於黃宫
信無不在其中而養首又曰藏心於淵美厥靈根則
天理始終循環無間之義似亦察矣然於玄攡有曰
其上也懸天下也淪淵纖也入薉廣也包畛其道游
冥而挹盈又曰虛形萬物所道之謂道因循無革天
下之理得之謂德理生昆羣兼愛之謂仁列敵度宜
之謂義又未能根極乎理義之大本而不免乎老墨
之指歸於易之宏綱大義亦何所發明哉況乎以周
配復以戾配暌以上配升以差配小過以童配蒙以
增配益以達配泰以從配隨以進配晉以釋配解以
樂配豫以爭配訟以更配革以斷配夬以裝配旅以
衆配師以親配比以盛配大有以居配家人以竈配
鼎以大配豐以逃配遯以永配恒以度配節以減配
損以聚配萃以飾配賁以視配觀以晦配明夷以窮
配困以割配剥以止配艮以成配既濟以失配大過
以難配蹇以養配頤徒區區為字訓之模倣而復拘
拘於句法之循襲易曰幽贊神明而生蓍而玄則曰
昆侖天地而産蓍易曰雲從龍風從虎聖人作而萬
物覩而玄則曰風識虎雲知龍賢人作而萬類同易
曰闢戶謂之乾闔戶謂之坤而玄則曰闔天謂之宇
闢宇謂之宙易曰乾確然示人易坤隤然示人簡而
玄則曰天宙然示人神地他然示人明易之元亨利
貞萬化之原也故君子行此四者曰乾元亨利貞而
玄配之以君子能此五者曰罔直蒙酋冥愚不知罔
直蒙酋冥於元亨利貞之義何得哉易之隂陽剛柔
仁義三才之本也故立天之道曰隂與陽立地之道
曰柔與剛立人之道曰仁與義而玄配之以立天之
經曰隂與陽形地之緯曰縱與横表人之行曰晦與
明愚不知縱横晦明與剛柔仁義之旨何有哉其他
效為天為圜等語則有為雷為鼓之辭效革去故鼎
取新等語則有更造新常因故之說效十三卦所取
則有衣裳圭璧掜擬之論若此之類不可勝數而於
易道初無一補前不足以發往聖之心後不足以開
來哲之耳目子思氏之中庸孟氏之七篇所以與
堯孔心傳千載若合符契者何嘗必為如是之配倣
哉抑又多為誇張自贊之語曰知隂知陽知止知行
知晦知明者惟玄乎又曰曉天下之暝暝瑩天下之
晦晦者惟玄乎又曰夫玄卓然示人遠矣曠然開人
大矣淵然引人深矣渺然絶人眇矣殊非聖賢氣象
此當時如劉歆者所以有空自苦覆醬瓿之譏而近
世如東坡如伊川所以謂其道不足與屋上架屋之
誚是雖侯芭之受桓譚之傳張衡比之五經陸績推
之為聖人宋衷之訓詁范望之解釋王涯之纂述司
馬温公之作書與擬類皆隨己之好而終不足厭服
千萬世學者同然之見也
陳埴曰太玄模倣周易只起數不同先儒謂將易變
作十部太玄亦得但無用耳
陳振孫曰按漢志揚雄所序三十八篇太玄十九本
傳二方九州二十七部八十一家七百二十九贊分
為三卷有首衝錯測攡瑩數文掜圖告十一篇皆以
解剥玄體蓋與本經三卷共為十四今志云十九未
詳初宋陸二家各依舊本解釋范望折衷長短或加
新意既成此注乃以玄首一篇加經贊之上玄測一
篇附贊之下為九篇列為四卷首測二序載之第一
卷之首蓋猶王弼離合古易之類也卷首有陸績述
玄一篇
葉適曰太玄雖云幽深然既枝葉扶疎獨說十萬餘
言侯芭又受其辭則是雄所以作之意固嘗曉然號
於人使皆可識不為甚難明也至宋衷陸績范望乃
皆創立注釋若昔未嘗聞知者如首名以節氣起止
贊義以五行勝尅最為此書要會不知自雄及芭親
相傳授已如此耶或舊語果零落而衷績等方以意
自為參測也以位當卦以卦當日出於漢人若夫節
候晷刻推其五行所寄而吉凶禍福生之至玄而益
詳蓋農工小人所教以避就趨舍者雄為孔氏之學
其書將經緯大道奈何俛首效之且未有求其小而
能得其大者惜乎其未講矣
高似孫曰易可準乎曰難矣何為其難也曰天地人
之理混淪於未畫之前二三聖人察天之微窺地之
奥以神明天人之用文王因伏羲孔子因羲文而易
道極矣文王非舍伏羲孔子非舍羲文而自為之書
也易經三聖以經天地人之道是道也吉凶悔吝消
息盈虛雖天地鬼神無所藏其藴而匹夫匹婦可與
知者也揚雄氏欲以一人之力而規三聖所成之功
是為難乎子雲豈不知此者然則子雲亦有得於易
之學而欲自神其用其曰天以不見為玄地以不形
為玄人以腹心為玄此子雲之所以神者也子雲之
意其疾莽而作者乎哀平失道莽輒亂常子雲酌天
時行運盈縮消長之數推人事進退存亡成敗之端
存之於玄三方象三公九州象九卿二十七部象大
夫八十一家象元士而玄者君象也總而治之起牛
宿之一度終牛宿之二十二度而成八十一首七百
二十九贊二萬六千二百四十四筴明天人終始逆
順之理正君臣上下去就之分順之者吉逆之者凶
以為違天咈人賊臣盗國之戒子雲之意也子雲敢
以此準易言者蓋以卦氣起於中孚震離兌坎分配
四方六十四卦各主六日七分以周一歲三百六十
五日四分日之一據此言之窒矣桓譚曰玄與大易
準班固曰經莫大乎易故作太玄是知子雲者乎不
知子雲者乎
林希逸曰子雲之書一而三三而九九而二十七二
十七而八十一是或一數也黃鍾之長八十一分則
是法蓋始於律河圖之數藏十用九則是法亦得於
河圖使雄自為一書誰敢輕議凡其牴牾者皆雄自
為拙也請試言之說卦雜卦乃聖人紬繹其所未盡
者玄何必倣乎則衝可去也錯亦可去也文言大傳
乃當時議論之所及者玄何必倣乎則攡可去也瑩
亦可去也玄文亦可去也無乾之四德則何必為罔
直酋蒙冥無十三卦創物之義則何必為玄掜無八
卦自然之象則何必取五行之常論而及形色聲味
之繁且碎也故其數可存其圖可存若此則不必存
者也
趙汝楳曰揚子雲擬易以作太玄而主於歷魏伯陽
假爻象以作參同契而主於養生他如洞極元包皆
依倣卜筮而作又何害於易哉
林駉曰淵哉太玄之為書乎易以八玄以九易之蓍
也以七玄之蓍也以六易之八也八而八之凡六十
四卦然不易者八反易者五十六實以三十六卦而
六十四也玄之九也九而九之凡八十一家然不易
者九反易者七十二實以四十五而八十一也蓍之
七也七而七之凡四十九筴其虛一也存一而虛之
也蓍之六也六而六之凡三十六筴其虛三者取其
三而虛之也易以當日玄亦以當日易以當歷玄亦
以當歷其闔闢變通無一而非易也至若易有彖玄
則有首易有爻玄則有贊易之爻有象玄之贊有測
以玄文而準文言以攡瑩掜圖告而準繫辭此又其
文之麤耳然亦誠有可疑者易之天五配以地十玄
也有五而無十非易也易之六畫加以六位玄也有
畫而無位非易也易之畫即易之爻玄之重為重(玄首)
(四重方州部家)贊自贊(玄首九贊非以四重為贊)非易也玄以玄文擬文
言似矣然玄文不加之晬(玄以晬準乾)而加之中如其有
心於卦氣也則去玄文可也而何必規規於聖人也
玄以首名準卦似矣然或以一首當一卦而或以二
首焉如其有心於歷法也則自為之名可也而何必
規規於聖人也
胡一桂曰太玄經揚雄作以擬易其畫四以方州部
家為次自上而下最上一畫為方第二畫為州第三
畫為部最下第四畫為家每四畫為一首一玄生三
方三方生九州九州生二十七部二十七部生八十
一家而成八十一首首各有名以擬易六十四卦每
首雖四畫而贊則有九以初一次二次三次四次五
次六次七次八上九為次而分水火木金土一六水
二七火三八木四九金五土每首九贊八十一首共
七百二十九末一首上九後獨增踦贏二贊以擬易
之三百八十四爻首之下各有辭贊亦各有辭贊下
又各有測辭以擬爻之小象又有玄文以擬文言有
玄攡玄瑩玄掜玄圖玄告以擬繫辭有玄數玄衝玄
錯以擬說序雜八十一首分天地人三玄七百二十
九贊又加踦贏分晝夜日星節候以直一歲三百六
十五日二百三十五分以擬卦氣又有揲法筮首贊
以斷事之吉凶其學不傳世罕有其書予得之友人
查顔叔抄本又曰太玄以八十一首繫之於方州
部家四畫之下於象與義初無所取特不過以四畫
分之有八十一樣借以識八十一首之名又有七百
二十九贊散之於八十一首之下每首九贊皆是初
一次二次三次四次五次六次七次八上九首首一
樣更無分别而七百二十九贊亦與八十一首象與
義皆無相關以八十一首名彊附於四畫之下以七
百二十九贊又彊附於八十一首之下然以中之初
一作冬至第一日積起至養之上九而一歲節氣三
百六十四日半一周又加踦贏二贊以足日之餘分
而起閏又自冬至一日繫之以牽牛星之第一度日
一日纏星一度至三百六十四日半而斗星二十五
度半亦周又以踦贏二贊繫斗星餘度而一歲周天
之日與星凑合恰好太玄之要法全在於此而老泉
又甚議其增二贊之非且曰始於中之一訖於養之
九闕焉而未見者四分日之三爾以一百八分而為
日以一分而加之一首之外盡八十一首而四分日
之三可以見矣又曰玄四日以為首而以四百八十
七分求合乎二十八宿之度加分而數定去踦贏而
道勝吾無憾焉爾
王申子曰太玄取數以一加二為三為三方三三而
九為九州三九而二十七為二十七部九九而八十
一為八十一家純乎取洛書數而用奇其所謂準易
者玄之家準易之卦玄之首準易之彖故八十一家
有八十一首玄之贊準易之爻故有七百二十九贊
玄之贊有測準易爻之小象玄之文準易之文言玄
之攡瑩掜圖告準易之上繫下繫玄之數以論九贊
所象準易之說卦玄有衝以序八十一首隂陽之相
對準易之序卦玄有錯以錯雜八十一首而說之準
易之雜卦自首以下為十一篇然以愚觀之名曰準
易而大不同者易之彖所以斷是卦之全體而玄之
首四重方州部家而贊則不以四重為贊易之爻所
以乘六虛之時用宜與不宜當與不當玄則初一次
二次三次四次五次六次七次八上九而无位且无
剛柔上下遠近之分則何以辨其時用宜不宜當不
當耶易文言惟乾坤有之晬玄之乾也而玄之文不
加之晬而加之中中者玄之中孚也其意專主交成
卦氣以中孚為陽貞建子之月起於中孚故獨加之
以文而詳說之也是以司馬君實潛虛擬太玄專以
氣候說易又曰易以兼取河圖洛書之數故奇耦
停當體用兼備其數無欠亦無餘太玄純取洛書之
數一六二七三八四九五五而無十自一至九亦無
十故欠而增踦贏二贊潛虛純取河圖之數而用十
為五十五行故餘而退元齊餘三者元始也齊中也
餘終也退此三者而无變愚故曰太玄潛虛各得易
之一偏者此也又曰易之揲蓍也以天地貞元之
數一二三四五小衍之為十五大衍之為五十故四
營之以求老少隂陽之筴其五十之中又虛其一者
天地之數皆生於一一太極也是所虛之一在七七
四十九筴之外是數也皆倚天地圓奇方耦而用之
故能成變化而行鬼神太玄之數則起於三而終於
九九者三其三也故玄之蓍用六六者兩其三也六
而六之故玄用三十六筴而揲以數起於三故又虛
其三而用三十三而揲是所虛之三乃在六六三十
六之内與易異矣以三搜之至三而止得七為一得
八為二得九為三是再合餘而以三搜之也故有旦
筮晝筮夜筮之不同奇奇而欠故也潛虛之數起於
十十者兩其五也故潛虛之蓍用五五而五之合用
二十五筴而揲乃三倍而用七十五策以其起於五
故虛五而用七十筴是於五行數内各虛其一也揲
之以十謂可以得名而未可以得變故再揲以七偶
偶而餘故也又曰易之先天八卦後天重為六十
四卦以反對反易觀之止三十六卦三十六乃自一
至八之積也太玄以一加二成三為三方三三而九
為九州三九而二十七為二十七部九九而八十一
為八十一家其不易者九中增争斷應永守窮飬其
反易者七十二合而觀之止四十五家四十五乃自
一至九之積也潛虛以十十而十之其行當一百乃
退而用五十五行是專用河圖五行之數故潛虛數
有正有屈五十五亦自一至十之積也
鮑雲龍曰太玄倣焦京卦氣而作朱子已言之矣若
邵子之學程子嘗稱之曰堯夫之學大抵似揚雄又
曰亦不盡如之則於揚子之學信乎其深有所得矣
故其每取揚子之說有曰洛下閎改顓帝歷為太初
歷揚子雲準太初而作太玄凡八十一首九分共玄
卦凡五隔四四分之則四分半當一卦卦氣起於中孚
故首中卦又云子雲既知歷法又知歷理又云子雲
作太玄可謂知天地之心而詩又有内外天人之說
天根而對以月窟卦氣亦用六日七分其他默會處
甚多未易枚舉是經世之作於太玄不無所助也而
謂其學盡出於玄則不可某非深於玄者也亦麤識
其梗槩而不忍棄耳彼蘇氏解易且不識性宜其不
取太玄之擬易而謂其以艱深而文淺易易有奇一
偶一而揚子雲有□焉人謂其好奇字而怪也多載
酒以問之豈知多識先秦古書焉今觀商卣所刻有
作□作□一象天一象地□象人其文已見於商豈
子雲所杜撰者字既本於古而數尤合於易人見其
數以三起謂一生三而近於老也詎知太極函三為
一而易乾初畫亦止有三焉由是推之三三而九三
九二十七三其天三三其地四三其天五三其地六
其為數也亦無往而不與易合豈五千文之可例耶
學雖未純亦一奇也自先漢以來至今千數百年好
之者不下一二十家即大儒如唐韓昌黎尊之以為
聖人之徒宋司馬公嘗準之以作潛虛彼其功名在
宇宙纘著在通鑑而其精神心術則寓於潛虛之一
書今人才不曉其旨又取而罵之當知康節之在當
時與馬公相與至矣此書豈無自而作蓋亦祖於玄
耳一自莽大夫之書出於朱子而後諸儒始有議論
而薄其為人先儒論之詳矣朱子既書之以為後世
為儒而無節義之戒矣而其於玄閒亦取焉亦道並
行而不相悖也所以世之鉅人絶德閒有好之者豈
其胸中盡無酙酌而妄取之哉必有以也得非以其
理之所在人心所同自有不可磨滅者邪
鄭善夫曰揚雄太玄實失之滯
經義考卷二百六十八
