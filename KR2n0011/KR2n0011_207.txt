經義考卷二百七
翰林院檢討朱彝尊撰
春秋(四十)
王氏(道焜)等春秋杜林合注
五十卷
存
陸元輔曰道焜杭人中天啓辛酉鄉試與里人趙如
源濬之共輯此書
陳氏(肇曾)春秋四傳辨疑
未見
林偉曰陳肇曾字昌箕福州人天啓辛酉舉人官禮
部司務辨疑一書曹學佺序之
華氏(允誠)春秋說
未見
嚴繩孫曰先生字汝立天啓壬戌進士除工部都水
司主事見鄒元標輩以講學去位遂拂衣歸久之補
工部營膳司主事進兵部職方員外郎劾大學士溫
體仁吏部尚書閔洪學尋乞終養歸里
張光家曰先生說春秋義多主公羊傳
倪氏(元璐)春秋鞠說
未見
黃氏(道周)春秋表正
未見
春秋撰
一卷
存
鄧氏(來鸞)春秋實錄
十二卷
存
劉芳喆曰來鸞字繡青宜黃人天啓壬戌進士武昌
知府其書吳興沈演序之
林氏(胤昌)春秋易義
十二卷
未見
黃虞稷曰晉江人天啓壬戌進士官吏部郎中
張氏(國經)春秋比事
七卷
未見
黃虞稷曰漳浦人天啓壬戌進士四川布政司參政
黎氏(遂球)春秋兵法
未見
遂球自序曰兵事著於黃帝不可得而考矣世之傳
者不過與陰陽時日之書等予無取焉其可稽據者
則無如春秋予少即受左氏於先高士然其時海内
平治不過以爲詞令之式廿年來四方多事予以書
生遨遊諸公間羽檄飛至間輒以意談兵時多竒中
然不敢自信爲能也會以省母從吳歸粤舟中無事
因取左氏諸兵事别爲端委手自寫記時以己意附
於其末適友人有以書籍見質者始知昔人久已有
是編予甚自笑其勞然頗覺其泛引無當則又不容
自廢以精切而明著蓋無如予本也
張氏(溥)春秋三書
三十一卷
存(闕)
張采序曰三書者我友張子讀春秋所作也曷云三
書一曰列國論是則張子分之以明經一曰諸傳斷
是則張子合之以明經一曰書法解是則張子分合
一致以明經此三書者左右往賢綱領來訓使天假
之年尅期可竟不幸短折張子於經没身已矣今就
所屬稾列國論已完傳斷中缺文公復缺襄公以下
其僖公間缺十餘年書法解爲目多端而僅成一則
竊謂以此行世亦可羽翼經傳而賈人不知強予續
之復不自量輒許其請但病中多廢不克即竟因先
完僖公出正同志其他所缺亦小有條緒隨容續布
嗟夫朋友一倫于今凉薄兩人相期二十餘年頗著
海内未了後補豈止文章正不欲漫計工拙殊觀生
死云爾
吳氏(希哲)春秋明微
未見
羅喻義序曰淳安睿卿吳公世授春秋起家成進士
以治行第一擢居掖垣天子知其能特命督賦江南
暇手一編據案呻吟援筆塗乙若唐人所謂兔園册
者則其所著春秋明微也給諫承藉家學專精覃思
於是經注疏集解以及宿儒講論經生經義窮其指
歸疏其蕪穢窮年盡歲彙爲是書昔者漢世治春秋
用以折大獄斷國論董仲舒作春秋決事比朝廷有
大議使使者就其家問之其對皆有明法何休以春
秋駁漢事服虔又以左傳駁何休所駁漢事六十條
故曰屬辭比事春秋教也胡文定生當南渡之時懲
荆舒之新學閔靖康之遺禍敷陳進御拳拳以大義
摩切人主今春秋取士斷以文定爲準士子射策決
科朝而釋褐日中而棄之矣給諫於是經童而習之
進取不忘其初篋衍縱横朱墨狼藉誠欲使天下學
者通經學古以董子胡氏爲的也給諫之意遠矣
劉芳喆曰希哲字睿卿淳安人崇禎辛未進士除惠
州府推官擢刑科給事中
孫氏(承澤)春秋程傳補
十二卷
存
吳氏(主一)春秋定衡
未見
金華府新志吳主一字協一義烏人崇禎癸酉舉人
署會稽教諭著春秋定衡
堵氏(胤錫)春秋澤書
未見
陸元輔曰牧遊先生籍本無錫家於宜興中崇禎丁
丑進士授南京戶部主事陞長沙知府
夏氏(允彝)春秋四傳合論
佚
余氏(光)弟(颺)春秋存俟
十二卷
存
李世熊曰吾友余希之賡之之治春秋也始闢諸儒
之陋繼闢四傳之迷究乃舉闢四傳闢諸儒者而并
闢之考世知人據情得實務合筆削之初意而止
陸元輔曰余光字希之颺字賡之莆田人颺中崇禎
丁丑進士官上虞知縣
來氏(集之)春秋志在
十二卷
存
孫廷銓序曰說春秋如說詩皆以意逆志之書也詩
之志在乎美刺衞宏毛鄭說人人殊春秋之志存乎
襃譏左氏公穀說人人殊要無違乎美刺襃貶之正
而止爾漢置春秋博學之士左氏獨後世爲公羊穀
梁者從而非之然公穀去聖人差遠爲左氏者亦非
之膏肓墨守廢疾蓋交譏也至宋儒削斷三傳胡氏
遂盡廢其書創爲新例然立乎趙宋以指春秋其於
隱桓加遠矣則未知聖人之志果在彼歟在此歟我
友來子初獨成一書其意頗異乎四家蓋以諸儒之
說可以理裁聖人之旨斷難例拘其或經有微文前
後互見爲傳所未見者則表而出之其有經意顯白
本無義例而傳好爲曲說以致失實滋疑者則辨而
正之其有此傳所引而彼傳或殊此傳所進而彼傳
或退之排詆紛紜樊然淆亂則折衷而求其必合皆
比經發義錯傳成文綴以世史附以新意著爲百有
八篇號曰春秋志在蓋言聖人之志之所在也來子
之書蓋不失襃譏之正者矣
四傳權衡
一卷
存
集之自序曰予向者作春秋志在固已舉其大端兹
又取四傳而權衡之權衡之者將以準其是非也不
權衡春秋而權衡四傳者以今日之是非準千古以
上之是非將有所不確以吾小儒之是非準大聖人
之是非終有所不敢亦曰取四傳而銖之兩之以酌
其平云爾
林氏(尊賓)春秋傳
十二卷
存
張溥序曰制義盛而絶學微五經之義終世不能明
也其尤病者莫甚於春秋春秋之書左氏公穀三傳
竝立文定晚出其學反貴非南宋之文高於前人也
其用法也嚴其持說也峻意主於復讐以儆和議之
非論歸於自強以發忘親之痛主構相檜怫然惡之
而抗辭無避天理人欲反覆深切雖其間少襃多貶
文近深刻然遏邪防亂與其過而縱之無寧過而閑
之也莆田林燕公通春秋紬繹諸家更出新義自成
一書曰林氏傳窺其意將以陳君舉趙子常自命給
諫凌茗柯先生出轄閩海搜揚多士首得燕公延致
上座今涖吾禾燕公不遠數千里褐衣上謁以春秋
傳見給諫爲梓以傳予方補葺春秋有三書之役以
編年叙事以列國叙人以書法叙義例更喜得林書
筆之簡端無異班荆道舊也
尊賓自序曰春秋何以有傳也孔子之心不能徧天
下萬世而口授之爲孔子徒取其所不能口授者代
爲傳之遂使天下萬世無不若自孔子口授之者而
春秋傳矣傳自左氏有之公羊氏穀梁氏有之迄今
惟胡氏獨尊獨信一氏興而諸氏廢雖然孔子尚未
能徧天下萬世而口授之則孔子之心又豈一氏所
能代爲之傳也哉此林氏之所以繼而有傳也
鄭玥曰莆田林尊賓字燕公撰尊賓以崇禎壬午舉
於鄉林氏傳十二卷成於崇禎辛未凌侍御義渠張
吉士溥夏吏部允彝皆爲之序
宋氏(徵璧)左氏兵法測要
二十二卷
存
方岳貢序曰今天下多事緩急少依賴之人或以爲
文武之途分故不盡人材之用而實非也洪武中有
司請立武成王廟聖祖諭之以文武之道本出於一
合則人才盛分則人才衰遂罷武成廟不立豈不以
養成於學校漸之以經術如羆如虎之士惟我所用
之哉不觀於春秋之事乎晉文之擇帥也爰舉卻縠
以其說禮樂而敦詩書也故入則爲卿出則爲帥至
於司馬軍尉之屬皆慎其選於是魏絳羊舌父子終
身其間故軍無秕政所向成功及至後世别流以處
之分銓以序之文事武備離而爲二而古意衰矣尚
木宋子著左氏測要一書援古證今不私其所見不
避其所難其書斷然不可廢矣使國家異日收文武
之用者其在斯歟
李雯序曰往者春秋之世天下五十餘國霸莫如齊
晉強莫如秦楚固嘗仗師武之力藉戰勝之威矣其
他小國之師以衞之弱而可以勝於齊以小邾之微
而可以勝於魯以魯之衰而可以勝於宋以越之敗
而可以復於吳是皆當時士大夫習於兵嫺於法也
至於今天下一統天子之威行於萬里天下勝兵無
慮數百萬而自戊午用兵以來二十餘年盜日益多
兵日益弱求其一矢相加遺不可得反不若於春秋
之小國者其士大夫不習於兵不嫺於法也嗟乎是
安得司馬穰苴孫武吳起者而後可用兵哉尚木少
爲左氏之學樂觀其治兵行師攻謀交伐之術因裒
集其事通其流略至於輓近皆較量而籌畫之爲左
氏兵法測要二十卷此真救時之書也今天下多故
聖人宵衣苟有百里之寄不能必其一日之無事則
不能必其不用兵不能必其不用兵則不可以不知
兵官長爲將帥子弟爲徒衆出才智以進退用爪牙
以角拒此猶筐篋簿書之事不可以爲非常之舉不
意之變也古之人蓋嘗行之於樽俎之間出之於袵
席之上矣讀是書者其勉之哉
陳子龍序曰左氏兵法測要者我友宋子尚木因舊
史論得失審形勢觀世變以窮兵械之本乃引經立
政之書非特權謀之用也春秋以來言兵之家不可
勝數然大要虚設機勢以爲無方之應未嘗櫛比以
驗之於事曰彼固無常形與常說也至唐杜君卿始
依孫吳證往事而其後則宋仁宗之祕略以至曾公
亮丁度楊肅之徒咸集史册之遺文爲權家之龜鑑
可謂備矣然其體每以類相從而未能旁引曲譬推
見未然以極於變化異同之際是故存焉而弗尊今
觀尚木之書其立本也正其釋義也詳其設慮也微
其觸類也廣或古人所已成之事而代爲之勝算或
古人所未及之思而推之於必然使人讀其書雖天
下之至懦弱者莫不欣然思一奮其智則世之知兵
而善用孰有踰此者乎然則何以必左氏也世稱左
氏好談兵非左氏之好談兵而春秋之賢士大夫皆
能爲兵也且兵法之變春秋始也夫十二國竝立五
霸迭興鬭智角力則於兵制不得不有所變故魯之
丘甲齊之參國晉之六軍楚之二廣秦之三軍凡此
皆非古制也而各有善用之道春秋之君欲知人之
賢否而决其勝負必驗之於治兵於命將則國之三
卿與諸大夫而已是故大者以強小者以存然則不
倍先王之教而可爲後世之用者舍左氏誰與歸哉
今國家休德累葉上繼周漢而内訌外決莫知所措
何哉擁兵百萬而不能設法以治之士大夫不能專
將而屬於麤悍之人也尚木慨然發憤以兵爲必可
用故其爲書於得失詳著焉旨哉言乎讀其書而憬
然有志於斯者予願爲執鞭矣
徐孚遠序曰今天下蓋多事矣然其時尚可爲失今
不爲後且有什伯難於此者顧時之所急無甚於兵
尚木乃取左氏之言係兵事者博以古驗參以今指
予受而點次之時亦以己意相出入也既成尚木請
予序言焉予惟子瞻之論孫子也謂其書十三篇雜
然言之而聽用者之自擇也今尚木之書其亦雜然
言之者乎夫兵家之言其變無方制勝於兩陳之間
者隨其勢而導之耳若夫當今所急談者以兵力不
足爲憂議欲期月宿糧聚十餘萬甲士一鼓而殄羣
宼夫糧非可卒辦甲士非可卒聚此期月以前能使
吾民忍死以待天兵之來乎且將之能者不必用衆
用衆者未必能辦事然則用衆非良將法也賊宼所
在縱横我兵尾而衞之恣取掠耳縱賊不擊其弊坐
此如使嚴爲約束曰行省自守至折使宼得入境有
誅將帥各率其卒伍掠一物者有誅如此有縱賊之
罰無緩宼之利以此治盜度可不日平也京營之卒
内以備禦外以討伐我朝固嘗用之矣沿習至今汰
之不可練之不能一旦有事何以待之且其爲制或
合而分或分而合所以便簡閱也可不爲之變計乎
曩時三衞爲我藩籬時以警告我我得爲備今不撫
之爲我用而拒之爲我敵豈完策乎今試於宣雲之
間招攜其族類以爲我屏蔽效可睹也麗人之奉正
朔無虔於此者今者受攻而我未有以爲援也蓋以
少出師不足以爲重而多出師則非力所及也然亦
當事者之失計矣漢武不憚封侯之賞以募使絶域
者何也伐交之策也我縱未有以爲援且當募博望
定遠之流與之一節以朝命慰勞其君臣而因監其
軍使彼猶有所繫而不至折而他降昔者吳至弱國
也巫臣通吳於晉而楚人始罷於奔命故通麗者所
以制絶域也行前之三言以治内行後之二言以制
外天下其庶可爲乎若夫竒正之方變合之用心知
其然而不能道也尚木能言之亦惟尚木能用之爾
朱一是曰華亭宋尚木未第日成左氏兵法測要一
書予同年友徐孚遠闇公實討論潤色之時大學士
方公知松江府事首爲之序而同里何剛慤人周立
勲勒卣李雯舒章陳子龍臥子及孚遠皆序之
經義考卷二百七
