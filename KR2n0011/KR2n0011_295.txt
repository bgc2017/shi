經義考卷二百九十六
翰林院檢討朱彝尊撰
通說(二)(說經中)
宋太宗曰六經之旨聖人用心固與子史異矣
真宗曰經籍立言各有旨趣自不能無異同
孝宗曰六經斷簡闕疑可也何必強為之說
理宗曰治國平天下之道無出於六經易明其理書
正其事詩通其情周典詳其禮春秋志其變記禮則
雜紀焉者也人主視六經格言如金科玉條㒺敢踰
越則逸德鮮矣
王禹偁曰夫文傳道而明心也古聖人既不得已而
為之又欲句之難通義之難曉必不然矣請以六經
明之夫豈難通難曉耶今為文而舍六經又何法焉
若第取書之所謂弔由靈易之所謂朋盍簪者摹其
語而謂之古亦文之敝矣
李塗曰易書詩春秋儀禮禮記周禮論語大學中庸
孟子皆聖賢明道經世之言雖非為作文設而千萬
代文章從是出焉又曰六經是治世之文左傳國
語是衰世之文
羅處約曰六經易以明人之權禮以節民之情樂以
和民之心書以叙九疇之祕煥二帝之美春秋以正
君臣而敦名教詩以正風雅而存規戒
張詠曰五常所以正天地之功六籍所以抉天地之
塞萬古而下其誰異諸
田錫曰聖人之道布在方策六經言高旨遠非講求
討論不可測其淵深
趙抃曰易之吉凶詩之美刺禮之汙隆樂之治亂春
秋之美惡先代得失存亡無不紀述今經筵侍講者
講吉不講凶講治不講亂侍讀者讀得不讀失讀存
不讀亡非所以廣聰明也
李朴曰書道治亂興衰之迹故其辭顯春秋賞善辨
惡歸諸正故其辭微易以四象告吉凶故其辭深而
通禮以齊莊恭敬之心逹於籩豆玉帛故其辭典以
嚴詩以君臣父子之情吹於竹絃於絲故其辭婉以
順下三代而道德之意不傳矣
孫復曰虞夏商周之治在於六經舍六經而求虞夏
商周之治猶泳斷湟汙瀆之中屬望於海也其可至
哉
文彥博曰國重六經禮樂詩書備矣刪詩書正義始
典墳之素定禮樂明述作同和之制贊易象洞窮理
盡性之旨修春秋深屬辭比事之傳故曰夫子之文
章可得而聞
尹洙曰今博士受經發明章句究極義訓亦志於禄
仕而已天下業經以萬數而傳師學者百不一二也
若俾業太學者異其科試惟以明經為上第則承學
之士孰不承於師氏哉
歐陽修曰六經之法所以法不法正不正由不法與
不正然後聖人者出而六經之書作焉又曰仲尼
之業垂之六經其道閎博君人治物百王之用微是
無以為法又曰九經正文通不過四十七萬八千
九百九十五字童子日誦三百不五年略可上口
又曰當漢之時易與論語分為三詩分為四禮分為
二及學者散亡僅存其一而餘家皆廢獨春秋三傳
並行至今又曰妙論精言不以多為貴余嘗聽又
讀佛書其數十萬言謂可數言而盡乃溺其說者以
謂欲曉愚下人故如此爾然則六經簡要愚下人獨
不得曉耶
吕陶曰治性修身以及國家天下大略本之仁義其
文莫詳於經
李清臣曰五經之道易可以潛而書可以彰春秋可
畏而詩可樂禮嚴而不可踰其辭不同而為道一也
又曰漢儒之治經終其身而無所倦能名其師說
者上或召用之高下其材為博士郎大夫部刺史至
九卿丞相御史者接跡而有已不以經為進至聽上
之自擇故其人識趨向重名節今之學者徒焉玩章
句而已取人之格定之一日之間有未能通經而適
合於程度者有治經知道而偶絀於倉卒之對者取
之多失實故學者愈不篤苟借經術以射禄利得則
撥棄不復置力如賤丈夫今日穫而明日舍其耒耜
故其徒華而不根未至於道而止不知致君行已之
大操而天下之治因是而日衰蓋古之學者樂之者
也今之學者利之者也樂之與利於道之淺深豈可
同概而論哉
劉安世曰易直其正也方其義也君子敬以直内義
以方外當為正以直内又曰能說諸心能研諸侯之
慮當為能研諸慮如此類者五經中極多五經其來
已遠前軰恐倡後生穿鑿之端故不著論若或為之
倡則後生競生新意以相夸尚六經無全書矣
方慤曰經者緯之對經有一定之體故為常緯則錯
綜往來故為變聖人之言道之常也諸子百家之言
道之變也故聖人之言特謂之經焉詩言其志書言
其事樂言其情易言其道禮言其體春秋言其法六
經之教先王之所以載道也
馬睎孟曰天生蒸民莫不有其善性循而逹之者教
也所以為教者六經而已
程子曰聖人六經皆不得已而作又曰聖人之道
傳諸經學者必以經為本又曰治經實學也又
曰古之學者皆有傳授如聖人作經本欲明道今人
若不先明義理不可治經蓋不得傳授之意云爾
又曰經所以載道也器所以適用也學經而不知道
治器而不適用奚益哉又曰看書各有門庭詩易
春秋不可逐句看尚書論語可以逐句看
張子曰聖人文章無定體詩書易禮春秋只隨義理
如此而言又曰學者信書且須信論語孟子詩書
無舛雜禮雖雜出諸儒亦無害義如中庸大學出於
聖門均無可疑者
司馬光曰取士之道當以經術為先辭采為後立周
易尚書詩周禮儀禮禮記春秋孝經論語為九經令
天下學官依注疏講說學士博觀諸家自擇短長各
存所見春秋止用左氏傳其公羊榖梁陸淳等說並
為諸家又曰近歲公卿大夫務為高竒之說流及
新進後生口傳耳剽讀易未識卦爻已謂十翼非孔
子之言讀禮未知篇數已謂周官為戰國之書讀詩
未盡周南召南已謂毛鄭為章句之學讀春秋未知
十二公已謂三傳可束之高閣循守注疏者謂之腐
儒穿鑿臆說者謂之精義且性者子貢之所不及命
者孔子之所罕言今人發口秉筆先論性命乃至流
蕩忘返入於老莊以此欺惑考官獵取名利非國家
教人之正術也又曰誦諸經讀注疏以求聖人之
道宜取其合人情物理目前可用者而從之又曰
經猶的也一人射之不若衆人射之其中者多也
卲子曰昊天之盡物聖人之盡民皆有四府焉昊天
之四府者春夏秋冬之謂也隂陽升降於其間矣聖
人之四府者易詩書春秋之謂也禮樂汙隆於其間
矣昊天以時授人聖人以經法天又曰皇帝王霸
者易之體也虞夏商周者書之體也文武周召者詩
之體也秦晉齊楚者春秋之體也意言象數者易之
用也仁義禮智者書之用也性情形體者詩之用也
聖賢才術者春秋之用也又曰孔子贊易自羲軒
而下序書自堯舜而下刪詩自文武而下修春秋自
桓文而下自羲軒而下祖三皇也自堯舜而下宗五
帝也自文武而下子三王也自桓文而下孫五霸也
又曰仲尼修經周平王之時書終於晉文侯詩列
於王國風春秋始於魯隱公易盡於未濟卦又曰
聖人六經渾然無跡如天道焉又曰學以人事為
大今之經典古之人事也又曰易始於三皇書始
於二帝詩始於三王春秋始於五霸
蘇軾曰孔子聖人其學必始於觀書當是時惟周之
柱下史聃為多書韓宣子適魯然後見易象與魯春
秋季札聘於上國然後得聞詩之風雅頌而楚獨有
左史倚相能讀三墳五典八索九丘士之生於是時
得見六經者蓋無幾其學可謂難矣而皆習於禮樂
源於道德非後世君子所及自秦漢以來作者益衆
紙與字畫日趨於簡便而書益多世莫不有學者益
以苟簡何哉
蘇轍曰六經之道惟其近於人情是以久傳而不廢
而世之迂學乃皆曲為之說雖其義之不至於此者
必強牽合以為如此故其論委曲而莫通也
鄒浩曰聖人之道備在六經千門萬戶何從而入大
略在中庸一篇其要在謹獨而已
張耒曰六經之文莫竒於易莫簡於春秋
李廌曰天地之情隂陽之理吉凶之變失得之故備
在乎易一國之事繫諸侯之本天下之事形四方之
風美盛德告成功皆在於詩尊王正法謹始善終詳
天地之災祥著君臣之美惡無尚於春秋堯舜禹湯
文武成康之世典謨訓誥誓命之文百王之心迹治
亂之大略無尚於書欲以正六職以治六官必也學
夫周禮欲正其威儀詳於辭令必也學夫儀禮
晁說之曰五采具而作繪五藏完而成人學者於五
經可舍一哉又曰典籍之存詁訓之傳皆漢儒之
力漢儒於學者何負而例貶之與又曰學者當以
論語孟子為本論語孟子既治則六經可不治而明
矣又曰聖人之意具載於經天地萬物之理管
於是矣後世復有聖人尚不能加毫髮為輕重况他
人乎譬如日月光明莫知其終始寧辨其新故彼一
己之所謂新也乃六經之所故有也尚何矜哉
李潛曰吾徒學聖人當用意看易詩書春秋論語孟
子孝經而已中心既有所主則散看諸書方圓輕重
之來必為規矩權衡所正矣
田腴曰李君行說聖人之言易曉看傳解則愈惑矣
讀書須是不要看别人傳解此不然須是先看古人
解說但不當有所執擇其善者從之若都不看不知
用多少工夫方可到先儒見處也
陳瓘曰五經之文久而愈新又曰凡欲解經必先
返諸其身而安措之天下而可行然後為之說焉縱
未能盡聖人之心亦庶幾矣若不如是雖辭辨通暢
亦未免鑿也
陸佃曰古之學者先明詩而書次之書已明而禮樂
次之禮樂已明而春秋次之春秋已明而易次之故
五變而春秋可舉九變而易可言也
周諝曰詩者人之所以興故先之既興矣則事之所
以辨故書次之事既辨矣則和之所以成故樂次之
既成矣則極乎天道之高明故易次之既極矣則必
遵乎人道之中庸故禮次之而必終於春秋者以救
亂反正為餘事也又曰六經先王經世之迹在焉
是亦足用矣又曰六經之義驗之於心而然施之
行事而順然後為得驗之於心而不然施之行事而
不順則非所謂經義今之治經者為無用之文徼幸
科第而已果何益哉
蘇籀曰昔仲尼於詩書易禮樂春秋惟舉要發端不
詳其言非不能詳也以為詳之則隘故略之使仁智
者自求而得
崔鶠曰馮澥之言云士無異論太學之盛也此姦言
也昔王安石斥除異已名臣如韓琦司馬光軰既以
異論逐而其所著三經士子宗之者得官不用者黜
逐則天下靡然無一人敢可否矣陵夷至於大亂則
無異論之禍也
陳過庭曰五經義微諸家因而異見所不能免也以
所是者為正所否者即為邪此乃一偏之大失也
吕本中曰學問當以孝經論語中庸大學孟子為本
熟味詳究然後通求之詩書易春秋必有得也既自
做得主張則諸子百家長處皆為吾用矣
楊時曰六經先聖所以明天道正人倫致治之成法
也其文自堯舜歴夏周之季興衰治亂成敗之迹救
敝通變因時損益之理皆煥然可考網羅天地之大
文理象器幽明之故死生終始之變莫不詳喻曲譬
較然如數一二
尹焞曰讀書者當觀聖人所以作經之意與聖人所
以用心與聖人所以至聖人而吾之所以未至者句
句而求之晝誦而味之中夜而思之平其心易其氣
闕其疑則聖人之意見矣
林疑獨曰六經者各有所道同歸於治而已六經判
而百家各是其所是道術所以不明也
程俱曰漢興諸儒以經義專門教授故學者必有師
承源流派别皆可推考東漢二晉以迄有唐餘風猶
有存者
葉夢得曰六經諸史與諸子之善者通三千餘卷以
二十年計之日讀一卷亦可以再周其餘一讀足矣
惟六經不可一日去手
鄭樵曰易雖一書而有十六種學有傳學有注學有
章句學有圖學有數學有讖緯學詩雖一書而有十
二種學有訓詁學有傳學有注學有圖學有譜學有
名物學班固有言自武帝立五經博士開弟子員設
科射策勸以官禄訖於元始百有餘年傳業者寖盛
枝葉繁滋一經說至百餘萬言大師衆至千餘人蓋
利禄之路然也三百篇之詩盡在聲歌自置詩博士
以來學者不聞一篇之詩六十四卦之易該於象數
自置易博士以來學者不見一卦之易儒家之弊至
此而極
胡寅曰易詩書春秋全經也先賢以之配皇帝王霸
言世之變道之用不出乎是矣論語孟子聖賢之微
言諸經之管轄也孝經非曾子所為蓋其門人識所
聞而成之故整比章指又未免有淺近者不可以經
名也禮記多出於孔子弟子然必去吕不韋之月令
及漢儒之王制仍博集名儒擇冠婚喪祭燕鄉相見
之經與曲禮以類相從然後可以為一書若大學中
庸則孟子之倫也不可附之禮篇至於學記樂記閒
居燕居緇衣表記格言甚多非經解儒行之比當以
為大學中庸之次也禮運禮器玉藻郊特牲之類又
其次也若周官則決不出於周公不當立博士使學
者傳習姑置之足矣
范浚曰士生叔世去聖人數千百歲雖不復見聖人
之儀形而即遺經所傳以求所不傳之妙尚可以見
聖人之心也
林光朝曰文王演周易而為卜筮之書箕子作洪範
流而為災異五行之說聖人之經何其不幸也
王質曰文章根本在六經
鄭耕老曰立身以力學為先力學以讀書為本今取
六經及論語孟子孝經以字計之毛詩三萬九千二
百二十四字尚書二萬五千七百字周禮四萬五千
八百六字禮記九萬九千二十字周易二萬四千二
百七字春秋左氏傳一十九萬六千八百四十五字
論語一萬二千七百字孟子三萬四千六百八十五
字孝經一千九百三字大小九經合四十八萬四千
九十五字且以中才為率若日誦三百字不過四年
半可畢或以天資稍鈍減中材之半日誦一百五十
字亦止九年可畢苟能熟讀而温習之使入耳著心
久不忘失全在日積之功耳里諺曰積絲成寸積寸
成尺寸尺不已遂成文匹此語雖小可以喻大後生
其勉之
喻樗曰六經數十萬言只十個字能盡其義要之不
出乎君臣父子夫婦長幼朋友而已
洪邁曰晉唐至今諸儒訓釋六經否則自立佳名蓋
各以百數其書曰傳曰解曰章句而已若戰國迨漢
則其名簡雅一曰故故者通其指義也書有夏侯解
故詩有魯故后故韓故也毛詩故訓傳顏師古謂流
俗改故訓傳為詁字失真耳小學有杜林倉頡故二
曰微謂釋其微指如春秋有左氏微鐸氏微張氏微
虞卿微傳三曰通如洼丹易通論名為洼君通班固
白虎通應劭風俗通唐劉知幾史通韓滉春秋通凡
此諸書惟白虎通風俗通僅存耳又如鄭康成作毛
詩箋申明傳義他書無用此字者論語之學但曰魯
論齊論張侯論後來皆不然也
陸游曰唐及國初學者不敢議孔安國鄭康成况聖
人乎自慶歷後諸儒發明經旨非前人所及然排繫
辭毁周禮疑孟子譏書之胤征顧命黜詩之序不難
於議經况傳注乎
胡銓曰詩書禮樂易春秋蓋堯舜禹湯文武周公孔
子數聖人之心法在焉觀於易則由多識以畜其德
觀於禮則由強識以敦其行觀於論語則由默識以
進乎道亦識其大者而已
王炎曰士志學必志乎道六經載道之器也聖人詔
天下與後世者甚厚也故志乎道者其學自經始
楊萬里曰有六經則有異說劉歆歷法引武成咸劉
商王之句鄭氏詩注引伊訓載孚在亳之辭荀爽易
解於乾為木果之後復有為龍為直之言桓寬鹽鐵
論引其故察察之語以為出於春秋按書易春秋初
無是也蓋諸儒各出臆見以其私說簧鼓世俗之觀
聽而聖人之六經化為諸儒之六經矣
汪應辰曰六經典籍政事之本也
吕祖謙曰漢儒經學大抵專門旁通者少通詩禮者
后蒼也通詩書者徐敖夏侯始昌也通書春秋者胡
常也通禮春秋者孟卿也通詩春秋者申公江公也
通易詩者韓嬰也通三傳者尹更始也五經悉通者
王吉夏侯始昌也至鄭康成通集諸家之長又曰
漢經學興廢不以理之是非而以時之好惡
朱子曰古之聖人作為六經以教後世易以通幽明
之故書以紀政事之實詩以導性情之正春秋以示
法戒之嚴禮以正行樂以和心其於義理之精微古
今之得失所以該貫發揮究竟窮極可謂盛矣而緫
其書不過數十卷蓋其簡易精約又如此又曰世
之解經者有三一儒者之經一文人之經東坡陳少
南軰是也一禪者之經張子韶軰是也又曰諸家
說有異同如甲說如此且撏扯住甲窮盡其辭乙說
如此且撏扯住乙窮盡其辭兩家之說既盡又參考
而窮究之必有一真是者出矣又曰讀書必先讀
大學以定其規模次讀論語以立其根本次讀孟子
以觀其發越次讀中庸以求古人之微妙處又曰
看講解不可專徇他說不求是非便道前賢言語皆
的當又曰治經者必因先儒已成之說而推之借
曰未必盡是亦當究其所以得失之故而後可以反
求諸心而正其謬此漢之諸儒所以專門名家各守
師說而不敢輕有變焉者也但其守之太拘而不能
精思明辨以求其是則為病耳又曰聖人作經以
詔後世將使學者誦其文思其義有以知其事理之
當然見道義之全體而身力行之以入聖賢之域也
其言雖約而天下之故幽明巨細靡不該焉欲求道
以入德者舍此為無所用其心矣又曰易書詩禮
樂春秋孔孟氏之籍本末相須人言相發皆不可以
一日而廢焉者也
李方子曰昔者易更三古而混於八索詩書煩亂禮
樂散亡而莫克正也夫子從而贊之定之刪之正之
又作春秋六經始備以為萬世道德之宗主
陳淳曰讀四子書毋過求毋巧鑿毋旁搜毋曲引惟
平心以玩其指歸而切已以察其實用而已果能於
是融會貫通由是而稽諸經與凡讀天下之書論天
下之事輕重長短截然一定自不復有錙銖分寸之
或紊矣
劉爚曰治道原於士風士風本於學術周衰孔子取
先王之大經大法與其徒誦而傳之雜見於六經千
載之後學者習焉故以事父則孝以事君則忠又
曰帝王之學當本之大學探之中庸參之論語孟子
然後質之詩書玩之周易證之春秋稽之周官求之
儀禮博之禮記於修身治天下之道猶指掌矣
周孚曰聖人之經其以為名皆因舊而不改易之為
易書之為書詩之為詩聖人未出其名固已如是至
於春秋則猶三經也晉謂之乘楚謂之檮杌魯謂之
春秋錯舉四時以為之名聖人何加損焉
陳騤曰六經之道既曰同歸六經之文容無異體故
易文似詩詩文似書書文似禮中孚九二曰鳴鶴在
隂其子和之我有好爵吾與爾縻之使入詩雅孰别
爻辭抑二章曰其在於今興迷亂於政顛覆厥德荒
湛于酒女雖湛樂從弗念厥紹罔敷求先王克共明
刑使入書誥孰别雅語顧命牖閒南嚮敷重篾席黼
純華玉仍几覀序東嚮敷重底席綴純文貝仍几東
序覀嚮敷重豐席畫純雕玉仍几西夾南嚮敷重筍
席玄紛純漆仍几使入周官司几筵孰别命語又
曰經傳之文有相類者非故出於蹈襲實理之所在
不約而同也
高似孫曰書紀事詩考俗春秋以明道禮樂以稽政
易之作極聖人之藴奥而天下無遺思矣又曰漢
人以通五經為重其曰五經無䨇許叔重許慎也五
經縱横周宣光周舉也五經紛綸井大春井丹也五
經興復魯叔陸魯丕也
真德秀曰六經於五常之道無不包者班固乃以五
常分屬於六藝是樂有仁而無義詩有義而無仁也
又曰古者君臣上下共由六經之道上之所以為
教者此也下之所以為學者此也又曰古之學者
學一經必有一經之用其視後世通經之士徒習章
句訓義而無益於性情心術者何如哉
魏了翁曰自圖書出於河洛天地之祕始露迨八卦
畫九疇叙六經作而天地之文備矣
應鏞曰樂正崇四術以訓士則先王之詩書禮樂其
設教固已久易雖用於卜筮而精微之理非初學所
可語春秋雖本於紀載而策書亦非民庶所得盡窺
故易象春秋韓宣子適魯始得見之則諸國之教未
必盡備六者蓋自夫子刪定讚繫筆削之餘而後傳
習始廣經術流行
戴栩曰詩壊於衛宏之序春秋誤於公羊之傳易由
於三聖繫爻彖象之互入書失於孔壁序傳簡編之
相亂周禮特周公大約之書當時有未必盡行者
洪咨䕫曰易者文之太極也詩書禮樂春秋論語文
之兩儀也
方鎔曰家庭日用起無非六經之道
包恢曰理備於經經明則理明矣
方岳曰六經四十三萬字
羅璧曰六經皆根人事而作周易著吉凶悔吝之理
春秋錄是非善惡之迹毛詩載政教美刺之分尚書
陳唐虞三代之治禮記威儀之詳備周禮制度之纖
悉論語立身行已之大防孟子發明王道之極致無
有空言者
林駉曰聖人六經與天地並漢自中世以來上以表
章自任下以授受名家朝廷之上非經不能立事搢
紳之間非經不敢建議賈捐之請勿擊珠厓王商則
曰經義何以處龔勝之奏王嘉公孫禄則曰君議一
無所據一時君臣相與從事於經學亦善矣董仲舒
曰元年謹始之意勉時君之初政雋不疑以蒯聵出
奔之事辨一時之疑獄以此立論豈不為聖經之幸
若夫來歸自鎬我行永久詩雖有是言而無關於邊
功也乃援之以頌陳湯之功何泥也乃眷西顧此維
與宅詩雖有是語初無關於郊祀也乃取以定南北
郊何鑿也甚者欲附姦臣則援不語怪力亂神之言
(張禹傳)欲行𣙜酤則援有酒酤我之文欲奪民利則援
周禮五均之法(王莽傳)假托以文姦援引以濟私是先
王學術反為禍天下之具也又曰聖經不幸於後
世者三曰議經曰僭經曰叛經夫以聖人之經天地
鬼神不能易而易之者諸儒也孔子不敢議夏五郭
公之疑游夏高弟不敢一辭之措莊周異端之流猶
知尊聖人之教君子以是知議經僭經叛經者之罪
矣
王應麟曰記之經解指詩書禮樂易春秋之教未始
正六經之名莊子天運篇始述老子之言曰六經先
王之陳迹實昉乎此太史公滑稽傳以禮樂詩書易
春秋為六藝而班史因之又以五學配五常而論語
孝經並紀於六藝略中自時厥後或曰五經或曰六
經或曰七經至唐貞觀中谷那律淹貫羣書禇遂良
稱為九經庫九經之名又昉乎此其後明經取士以
禮記春秋左傳為大經詩周禮儀禮為中經易尚書
春秋公榖為小經所謂九經也國朝方以三傳合為
一又舍儀禮而以易詩書周禮禮記春秋為六經又
以孟子升經論語孝經為三小經今所謂九經也
又曰漢世經先出者不如後出盛傳於後世費氏易
古文尚書毛詩小戴禮左氏春秋是也又曰自漢
儒至於慶歷間談經者守訓故而不鑿七經小傳出
而稍尚新竒矣至三經義行視漢儒之學如土梗古
之講經者執卷而口說未嘗有講義也元豐間陸農
師在經筵始進講義自時厥後上而經筵下而學校
皆為支離曼衍之辭說者徒以資口耳聽者不復相
問難道愈散而習愈薄矣又曰六經即聖人之心
隨其所用皆切至理
葉時曰六經更秦火而不全者多矣書亡四十三篇
周雅亡六篇周禮六官缺一河間獻王求考工記以
足其書嗟夫書亡而張霸偽書作詩亡而束晳補詩
作適資識者捧腹爾曾是考工記而可補禮經乎
方回曰近世以老注易以六典傳尚書以三禮箋詩
以司馬法釋周禮以災異讖緯說春秋以鄭衛淫聲
制樂真學者之大不幸也
張卿弼曰聖賢之學載在六經明於日月漢魏以來
諸儒或以讖緯為奥或以老莊為高使異端百家之
說與六經參錯於天地之間千有餘年自濓洛諸公
之出辭而闢之廓如也
蔣岩曰道之大原出於天天有是道而不能言故託
諸聖人言之易書詩禮樂春秋此聖人之言而天地
之道也非易無以立天地之心非書無以紀帝王之
迹詩以導風俗之美春秋以嚴王覇之辨禮以節民
樂以和人用是訓天下萬世一日不可廢豈無用之
空言哉又曰以通書讀易可以會太極以經世書
觀洪範可以建皇極中庸之慎獨可以位天地育萬
物大學之致知可以齊家治國平天下論語一書無非
言仁孟子七篇無非道性善
馬端臨曰秦燔經籍而獨存醫藥卜筮種樹之書學
者抱恨終古然以今考之易與春秋二經本末具存
詩亡其六篇或以為笙詩元無其辭是詩亦未嘗亡
也禮本無成書戴記雜出漢儒所編儀禮十七篇及
六典最晚出六典僅亡冬官然其書純駁相半其存
亡未足為經之疵也獨虞夏商周之書亡其四十六
篇爾然則嬴秦所燔除書之外俱未嘗亡也若醫藥
卜筮種樹之書當時雖未嘗廢錮而並無一卷流傳
至今者以此見聖經賢傳終古不朽而小道異端雖
存必亡初不以世主之好惡為之興廢也
王柏曰六經雖同一道而各有體猶四時均一氣而
各有用
陳普曰五經四書無一句一字無義理又曰五經
傳注豈可無視其是與非足矣豈宜一切屏之
曹淇曰聖經賢傳無非示天下後世以當行之道食
之必用五榖衣之必用桑麻所以開悟後學者無以
易此
六經奥論曰六經厄秦殘編斷簡口授壁藏遺文僅
見是以禮籍無傳曲臺撰述樂書淪沒河間採獻科
斗古文遭難不傳泰誓偽書公行射策李氏五篇幸
存於世考工有記強足周官易託卜筮爻繫俱全說
卦一篇曷傳女子詩因歌頌篇次無缺由庚六義豈
得無辭解經比事體制不同筆錄口傳煩省亦異道
之與貌制而為儀委曲三千古人所重或東都而論
定或晉室而書顯或至於唐而後篇第字義始得其
倫理甚矣厄於秦之易而出於漢之難也又曰唐
貞觀中孔穎逹奉詔撰五經正義與馬嘉運等參議
於禮記毛詩取鄭於尚書取孔傳於易取王弼於左
氏取杜預自正義作而諸家之學始廢獨疑周禮儀
禮非周公書不為義疏其後永徽中賈公彥始作儀
禮周禮義疏本朝真宗又詔邢昺挍定周禮儀禮公
羊榖梁正義於是九經之義疏始備仁宗朝歐陽文
忠公上言曰自唐太宗詔名儒定九經正義邇年以
來著為定論不本正義者為異說然所載既博所擇
不精多引讖緯之說以相雜亂異乎正義之名臣欲
乞特賜詔諸臣儒學官悉取九經之疏刪去讖緯之
文使經義純一無所駁雜其用功至多為益最大使
歐陽刪定正義必有大可觀者惜乎其不果行也
李世弼曰道散而有六經六經散而有子史子史之
是非取證於六經六經之折衷必本諸道國家所以
稽古重道者以六經載道所以重科舉也後世所以
重科舉者以維持六經能傳帝王之道也
党懷英曰六藝者夫子所以傳唐虞三代之道衆流
之所從出而儒為之源也
郝經曰昊天之四府春夏秋冬之謂也聖人之四經
易詩書春秋之謂也昊天以時授人聖人以經法天
是則四經也謂之五何哉其一則禮樂也夫論性者
言四端而不及信序五行者土配旺於木火水金故
易詩書春秋之間禮樂為之經緯雖五而為四也
又曰盡天下之情者詩也盡天下之辭者書也盡天
下之政者春秋也易也者盡天下之心者也又曰
六經一理爾自師異傳人異學各窮其所信而遂至
於不一彼以為是而此以為非彼以為非而此復以
為是師弟異而父子不同誕妄者入於讖緯馮藉者
入於叛逆刻深者入於刑名噫甚矣
劉因曰治六經必自詩始古之人十三誦詩蓋詩吟
咏性情感發心志中和之音在焉人之不明血氣蔽
之爾詩能導性情而開血氣使幼而常聞歌誦之聲
長而不失刺美之意雖有血氣焉得而蔽也詩而後
書書所謂聖人之情見乎辭者也即辭以求情情可
得矣血氣既開性情既得大本立矣本立則可徵夫
用用莫大於禮三代之禮廢矣見於今者漢儒所集
之禮記周公所著之周禮也二書既治非春秋無以
斷也春秋以天道王法斷天下之事業也春秋既治
則聖人之用見本諸詩以求其情本諸書以求其辭
本諸禮以求其節本諸春秋以求其斷然後以詩書
禮為學之體春秋為學之用(闕)一貫本末具舉天
下之理窮理窮則性盡矣窮理盡性以至於命而後
學夫易易也者聖人所以成終而成始也學者於是
用心焉是故詩書禮樂不明不可以學春秋五經不
明不可以學易又曰世人往往以語孟為問學之
始而不知語孟聖賢之成終者所謂博學而詳說之
將以反說約也聖賢以是為終學者以是為始未說
聖賢之詳遽說聖賢之約不亦背馳乎
吳澂曰先王教士以詩書禮樂為四術若易者卜筮
之繇辭春秋者侯國之史記爾自夫子贊易修春秋
之後學者始以易春秋合先王教士之四術而為六
經又曰通天地人曰儒一物不知一事不能恥也
洞觀時變不可無經廣求名理不可無諸子游戲詞
林不可無諸集旁通多識不可無紀錄而其要在聖
人之經聖人之經非如史子文集雜記雜錄之供涉
獵而已必飲而醉其醇食而飽其胾斯可矣
趙孟頫曰六經之為文一經之中一章不可少一字
一句不可闕蓋其謹嚴如此故立千萬年為世之經
也學文者當以六經為師舍六經無師矣
陳櫟曰明理然後能作文講學然後能明理於何下
手不出乎讀六經四書而已
張&KR1220;曰學者讀四書以朱子章句集注為本次讀儀
禮詩朱氏傳書蔡氏傳易先朱子啓蒙本義以逹程
傳春秋胡氏傳張氏集注
鄧文原曰經籍之弗墜繄漢儒是頼又曰六經之
書先聖王之道在焉故六經在天地亘萬古而無敝
有興衰理亂之不常者人也而非書也
富珠哩翀曰孔子經法於易則溯伏羲以本無言書
則始唐虞以道政事詩則采殷周以正性情春秋則
黜五霸以嚴名分禮樂升降以鑑汚隆天人之道至
矣
蒲道源曰漢置五經博士取其專且精也今之學者
恥一經之不該及究其歸趣則茫然莫據又或以注
釋經義媒仕進者視其書皆掇拾先儒已成之書初
無自得之實而徒耗蠧紙劄厖亂經訓益使人厭之
今欲令學者各守一經則不免於陋欲兼通諸經則
汗漫而不精欲拒注釋之煩雜則恐或廢其善欲容
而受之則易惑學者其何以矯其弊而適其中乎
虞集曰昔者周公因堯舜禹湯之傳制典禮以成文
武之業布之天下傳之後世周道之衰有司廢墜仲
尼思周公之遺緒無其位以行之贊其辭於易載其
蹟於書詠其聲於詩正其法於春秋而周公之制作
盡在是矣又曰古人制作見於後世者學士大夫
求之詩書易春秋而儀禮周官其專書也
吳師道曰道散於羣經會於四書經者道之所存而
事之本也
許謙曰六經載道之器欲求道者不可外乎經又
曰詩以順性情之正易以謹事變之幾禮以固其外
樂以和其中書以示聖賢之功用春秋以誅賞其善
惡又曰欲聞道者必求諸經經非道也而道以經
存傳注非經也而經以傳顯由傳注以求經由經以
知道藴而為德行發而為文章事業則所謂行道也
袁桷曰漢武表章六經興太學至後漢尤盛唐附益
之制愈詳密今可考也自宋末年學者脣腐舌敝止
攻四書之注凡刑獄簿書金榖戶口靡密出入皆以
為俗吏而鄙棄之卒至國亡而莫可救近者江南學
校教法止於四書近於宋世之末尚甚者知其學之
不能通也於是大言以蓋之議禮止於誠敬言樂止
於中和其不涉史者謂自漢而下皆霸道其不能辭
章也謂之玩物喪志殊不知通逹之儒灌膏飬根非
本於六經不可也
柳貫曰六經垂世立教之言不可一日不明於天下
也
吳萊曰古之學者常得其師傳每因經以明道後之
學者既失其師傳苟非明道則不能以知經又曰
聖人之言記諸論語垂在六經其一體一用妙道精
義之發昭然若揭日月而行諸天也
歐陽起鳴曰聖經未作吾道一天地也斯時也六經
之道藏於人心聖經既作吾道一日月也斯時也人
心之道藏於六經秦人累經書而畀炎火孔子周室
之藏始灰吾道一晦蝕也然而六經之藏未始灰漢
人嘘聖經之燼而復然孔子屋壁之藏始出吾道一
吐氣也然而六經之藏未始出六經之道先太極而
始後太極而終無古無今無顯無晦道無不在也
張采曰學校庠序之設非六經無以教天下之大且
衆舍六經無以學見諸事物則民生日用之不可離
措之天下國家則亘千萬世而不可易
洪希文曰九經四十八萬字
陳樵曰秦漢而下說經而善者不傳傳者多未善淳
熙以來講說尤與洙泗不類又曰後世之詞章乃
士之脂澤時之清玩耳舍六經弗講而事浮詞綺語
何與又曰近時學經者如三尺之童觀優於臺下
但聞臺上語笑聲而弗獲覩其形所以不知妍媸惟
人言是信
黃澤曰唐人考古之功如孔穎逹賈公彦最精密陸
德明亦然宋代諸儒經學極深但考古之功却疎若
以宋儒之精用漢魏晉諸儒考古之功則全美矣
朱隠老曰聖人之於經也其託始有原其要終有柢
其指事有情其命名有義又曰仲尼之修經為天
下計為來世計也苟有志乎為學則上自天子下至
匹夫皆可以學仲尼也
楊維楨曰善讀易者以知來善讀書者以辨事善讀
詩者以正性善讀春秋者以知往善讀禮樂者以制
行和德聖人其無餘藴矣學者幸有聖人之書可讀
則聖人之藴在我不在聖人也
鄭元祐曰與天地相久遠者聖人之道也六藝百家
莫不折衷於聖人而後定觀於詩而性情得其正於
書而政紀得其宜於禮而敬於樂而和於易則有以
驗隂陽於春秋則有以定名分聖人之功與天地高
深迄於今而不墜者六經所以統天地之心也
經義考卷二百九十六
