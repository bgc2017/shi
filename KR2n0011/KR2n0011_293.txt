經義考卷二百九十四
翰林院檢討朱彝尊撰
著錄
漢書藝文志成帝時詔光禄大夫劉向挍經傳每一
書已向輒條其篇目撮其指意錄而奏之會向卒哀
帝復使向子侍中奉車都尉歆卒父業歆於是總羣
書而奏其七略有六藝略易十三家二百九十四篇
書九家四百一十二篇詩六家四百一十六卷禮十
三家五百五十五篇樂六家百六十五篇春秋二十
三家九百四十八篇論語十二家二百二十九篇孝
經十一家五十九篇(爾雅附)孟子十一篇
按班固漢書依七略作藝文志誠良史用心
而史家體例之不可少者也其後惟袁山松
撰後漢書亦有藝文志顧不傳他若晉有荀
勖中經簿元帝書目義熙祕閣目宋有殷淳
四部王儉七志齊有永明祕閣新錄梁有文
德殿尚書閣華林園諸書任昉所部劉孝標
所挍殷鈞祖暅阮孝緒所撰名錄乃自晉以
下國史皆無述焉至隋書始勒成經籍志附
著七錄之目於下經典藉是略存而劉知幾
反訕之謂騁其繁富凡撰志者宜除此篇抑
何見之𥚹乎
梁阮孝緒七錄序略曰孝緒少愛墳籍長而弗倦遺
文隐記頗好搜集自宋齊以來王公搢紳之館苟能
蓄聚墳籍必思致其名簿凡在所遇若見若聞挍之
官目多所遺漏遂總集衆家更為新錄其方内經史
至於術伎合為五錄謂之内篇方外佛道各為一錄
謂之外篇凡為錄有七故名七錄昔劉向挍書子歆
撮其指要著為七略有六藝略今以六藝之稱不足
標牓經目改為經典故序經典錄為内篇第一易部
五百九十卷尚書部一百九十卷詩部三百九十八
卷禮部一千五百七十卷樂部二十五卷春秋部一
千一百五十三卷論語部四百一十六卷孝經部一
百四十四卷(小學部三百一十三卷内見於隋志注者爾雅一十七卷石經四十二卷)統
計四千七百一十卷又術伎錄緯讖部二百五十四
卷
按阮氏七錄其書久亡僅附見於隋經籍志
注闕焉不詳唐終南山釋道宣撰廣弘明集
特載其序目所謂禮失而求之野也今節錄
之
隋書經籍志魏祕書即鄭默始制中經祕書監荀勖
又因中經更著新簿分為四部總括羣書一曰甲部
紀六藝及小學等書宋元徽元年祕書丞王儉别撰
七志一曰經典志紀六藝小學史記雜傳梁有祕書
監任昉殷鈞四部目錄其術數之書更為一部故梁
有五部目錄普通中處士阮孝緒更為七錄一曰經
典錄紀六藝隋平陳以後經籍漸備祕書内外之閣
凡三萬餘卷唐武德元年克平偽鄭盡收其圖書命
司農少卿宋遵貴載之以船泝河西上將致京師行
經砥柱多被漂没其所存者十不一二其目錄亦漸
濡殘缺今考見存分為四部易六十九部五百五十
一卷(通計亡書合九十四部八百二十九卷)書三十二部二百四十七
卷(通計亡書合四十一部二百九十六卷)詩三十九部四百四十二卷
(通計亡書合七十六部六百八十三卷)禮一百三十六部一千六百二
十二卷(通計亡書二百一十一部二千一百八十六卷)春秋九十七部九百
八十三卷(通計亡書合一百三十部一千一百九十二卷)孝經十八部六十
三卷(通計亡書合五十九部一百一十四卷)論語爾雅五經六經七十
三部七百八十一卷(通計亡書合一百一十六部一千二十七卷)緯十三
部九十二卷(通計亡書合三十二部二百三十二卷)又儒家類孟子三
家二十八卷(亡書九卷)
唐六典祕書郎掌四部圖籍分庫以蔵之以甲乙景
丁為之部甲部為經其類有十一曰易以紀隂陽變
化二曰書以紀帝王遺範三曰詩以紀興衰誦歎四
曰禮以紀文物體制五曰樂以紀聲容律度六曰春
秋以紀行事褒貶七曰孝經以紀天經地義八曰論
語以紀先聖微言九曰圖緯以紀六經讖候十曰小
學以紀字體聲韻易六十九部五百五十一卷書三
十二部二百三十七卷詩三十九部四百三十三卷
禮一百三十六部一千六百二十二卷樂三十二部
一百四十三卷春秋九十七部九百八十三卷孝經
一十八部六十三卷論語并五經異義七十二部七
百八十卷卷圖緯一十三部九十二卷小學三部四
十六卷
王鍇曰開元五年寫四部書以充内庫共二萬五千
九百六十卷一曰甲為經經庫書白牙軸黃帶紅牙
籤
韋述曰開元十九年冬駕發京時集賢院經庫凡一
萬二千七百五十三卷用白牙木書軸赤黃暈帶黃
牙錦花織竹書帙籤天寳三載經庫七千七百七十
六卷
唐會要開元七年九月勅令麗正殿寫四庫書十九
年冬車駕發京時集賢院四庫書總八萬九千卷經
庫一萬三千七百五十二卷二十四年十月車駕從
東都還京勅百司從官皆令減省集賢書籍三分留
一貯在東都至天寳三載六月四庫更造見在庫書
目經庫七千七百七十六卷
舊唐書經籍志開元三年左散騎常侍禇無量馬懷
素侍宴言及經籍玄宗曰内庫皆是太宗高宗先代
舊書嘗令宫人主掌所有殘闕未遑補緝篇卷錯亂
難於檢閱卿試為朕整比之至七年詔公卿士庶之
家所有異書官借繕寫及四部書成上令百官入乾
元殿東廊觀之九年十一月殷踐猷王愜韋述余欽
毋煚劉彦真王灣劉仲等重修成羣書四部錄二百
卷右散騎常侍元行沖奏上之自後毋煚又略為四
十卷名為古今書錄大凡五萬一千八百五十二卷
禄山之亂兩都覆没舊籍亡散文宗時鄭覃侍講禁
中以經籍道喪屢以為言詔令祕閣搜訪遺文日令
添寫開成初四部書至五萬六千四百七十六卷廣
明初黃巢再陷兩京曩時遺籍無存昭宗即位祕書
省奏曰常省元掌四部御書共七萬餘卷廣明之亂
一時散失省司購募尚及二萬餘卷及先朝再幸山
南尚存一萬八千卷竊知京城制置使孫惟晟收在
本軍望付當省挍其殘缺漸令補輯從之及遷都洛
陽又喪其半今錄開元四部諸書以表藝文之盛四部
者甲乙丙丁之次也甲部為經其類十二一曰易二
曰書三曰詩四曰禮五曰樂六曰春秋七曰孝經八
曰論語九曰圖緯十曰經解十一曰詁訓十二曰小
學凡經錄十二家五百七十五部六千二百四十一
卷易七十八部凡六百七十三卷尚書二十九部凡
二百七十二卷詩三十部凡三百十三卷禮一百四
部凡一千九百四十五卷樂二十九部凡一百九十
五卷春秋一百二部凡一千一百八十四卷孝經論
語六十三部凡三百八十七卷經緯七經雜解三十
六部凡四百七十四卷小學一百五部凡七百九十
七卷又儒家類孟子四部三十五卷
新唐書藝文志六經之道簡嚴易直而天人備故其
愈久而益明今著於篇有其名而無其書者十蓋五
六也易七十六家八十八部六百六十五卷(失姓名一家不)
(著錄十一家三百二十九卷)書二十五家三十三部三百六卷(不著)
(錄四家二十卷)詩二十五家三十一部三百三十二卷(失姓名三)
(家不著錄三家三十三卷)禮六十九家九十六部一千八百二十
七卷(失姓名七家不著錄十六家二百九十五卷)春秋六十六家一百部
一千一百六十三卷(失姓名五家不著錄二十二家四百三卷)孝經二十
七家三十六部八十二卷(失姓名一家不著錄六家一十三卷)論語三
十家三十七部三百二十七卷(失姓名三家不著錄二家十二卷)讖
緯二家九部八十四卷經解十九家二十六部三百
八十一卷(失姓名一家不著錄十家一百二十七卷)小學六十九家一百
三部七百二十一卷(失姓名二十三家不著錄二十三家二千四十五卷)又儒
家類孟子六家四十五卷
宋三朝志(太祖太宗真宗)易二十七部二百四十卷書十一
部一百一卷詩十三部一百四十一卷禮四十部一
千五十六卷(内十一部儀注)春秋七十二部六百五十八卷
論語十六部一百三十九卷孟子五家二十七卷孝
經六部十卷經解十五家一百七十一卷讖緯四部
三十二部小學六十七部六百八卷
孫逢吉曰龍圖閣蔵太宗御書閣之四壁設五經圖
其下立六閣經典閣三千三百四十一卷
按岳珂愧郯錄載龍圖閣經典卷帙與孫逢
吉職官分紀同
李燾曰龍圖經典閣為卷三千七百六十二
按林駉源流至論載龍圖閣經典卷帙與李
燾長編同
長編景祐元年閏六月辛酉命翰林院學士張觀知
制誥李淑宋祁編三館祕閣書目仍命判館閣盛度
章得象石中立李仲客覆視之慶歷元年十二月
己丑翰林學士王堯臣等上新修崇文總目六十卷
先是景祐初以三館祕閣所藏書其閒亦有謬濫及
不完者命官定其存廢因倣開元四部錄為總目至
是上之所蔵書凡三萬六百六十九卷然或相重亦
有可取而誤棄不錄者
崇文總目易一十八部一百七十一卷書七部八十
一卷詩八部一百一十五卷禮三十三部一千九十
七卷樂四十八部一百八十一卷春秋三十三部三
百九十六卷孝經五部九卷論語一十三部二百一
十卷小學二十八部三百卷
按崇文總目當時撰定諸儒皆有論說凡一
書大義必舉其綱法至善也其後若郡齋讀
書志書錄解題等編咸取法於此故雖書有
亡失而後之學者覽其目錄猶可想見全書
之本末焉乃夾漈鄭氏持論謂崇文目錄每
書之下必著說據標類自見何用更為之說
又何用一一強為之說使人意怠於是紹興
中改定此書僅存六十六卷之目悉去論說
書之散佚者學者遂無由知撰述之本旨矣
幸而尚存其概者則鄱陽馬氏之功也
宋兩朝志(仁宗英宗)易十一部七十三卷書二部一十三
卷詩一部一卷禮三部五十二卷(内一部儀注)春秋十七
部一百一十四卷論語二部二十卷孝經一部一卷
經解二家七十九卷小學二十部六百四十二卷
宋兩朝志(神宗哲宗徽宗欽宗)易三十七部二百一十九卷書
一十二部一百二十卷詩二十一部三百二十八卷
禮二十五部三百六十七卷(内一部儀注)春秋三十六部
三百七十五卷論語十三部七十八卷孟子九家九
十二卷孝經六部五卷經解四家一百九十五卷小
學二十二部二百七十七卷
宋中興志易一百四十家一百八十四部一千三百
六十六卷書四十二家五十一部七百一十六卷詩
五十三家六十四部八百七十一卷禮六十四家九
十一部一千二百六十五卷春秋一百二十九家一
百七十四部二千二百七十一卷論語五十五家六
十三部四百九十八卷孟子二十二部二百八十五
卷孝經二十一家二十一部二十九卷經解二十二
家一百四十九卷讖緯三家五部十二卷小學一百
三十八家一百五十五部一千一百一十三卷
紹興中祕書省續編到四庫闕書目易三百三十七
卷書四十二卷詩一百六十二卷禮四百六十六卷
春秋一百三十三卷孝經一十四卷論語九十九卷
宋史藝文志始太祖太宗真宗三朝次仁英兩朝次
神哲徽欽四朝三朝所錄則兩朝不復登載而錄其
所未有者四朝於兩朝亦然自太祖至寧宗為書凡
四志藝文者前後部帙有亡增損互有異同今刪其
重複合為一志易二百十三部一千七百四十卷(不著)
(錄十九部一百八十六卷)書六十部八百二卷(不著錄十三部二百四十四卷)詩
八十二部一千一百二十卷(不著錄十四部二百四十五卷)禮一百
十三部一千三百九十九卷(不著錄二十六部四百六十九卷)春秋
二百四十部二千七百九十九卷(不著錄二十三部四百八十八卷)
孝經二十六部三十五卷(不著錄二部六卷)論語七十三部
五百七十九卷(不著錄八部八十二卷)經解五十八部七百五
十三卷(不著錄九部一百四十六卷)爾雅十五部九十九卷又儒
家類孟子三十部三百一十四卷
柯維騏宋史新編藝文志易二百三十一部一千八
百四卷書七十三部一千一十五卷詩一百部一千
三百三十四卷禮一百三十三部二千卷春秋二百
六十三部三千二百六十五卷孝經二十八部四十
二卷論語八十二部六百五十一卷孟子二十八部
三百九卷爾雅九部五十四卷經解五十二部七百
六十八卷
鄭樵通志略易二百四十一部一千八百九十卷書
八十部五百九十八卷詩九十部九百四十二卷春
秋二百四十六部一千三百三十三卷又外傳九部
一百三十二卷孝經六十一部一百六十一卷論語
六十五部四百八十二卷爾雅二十四部一百三卷
經解五十八部七百四十四卷周官二十一部二百
六十五卷儀禮十五部一百一十八卷喪服傳八十
八部三百四十七卷禮記四十九部八百一十八卷
月令十七部五十六卷三禮及圖十六部三百九十
卷參同契十九部三十一卷孟子九部五十卷
按夾漈鄭氏疑詩序之非古而所輯六藝略
反信偽三墳書為真未免多學而寡識也
馬端臨經籍考易一百七家一千七十六卷書四十
四家五百五十卷詩三十五家四百八十九卷禮六
十一家一千八十四卷春秋九十六家一千五百二十
八卷孝經十四家一十八卷論語四十三家四百二
十八卷孟子二十七家二百七十一卷爾雅十一家
七十六卷
元祕書志至正二年五月簿錄在庫書先次送庫經
六部一百一十三册後次發下經書二百四十四部
二千一百四十五册續發下經一百六十六部一千
九百四十六册
按元祕書志十一卷至正二年著作郎王士
點著作佐郎商企翁同編統計經類四百一
十六部四千三百四册而史子集不與焉元
之儲蔵富矣惜不分著其目而洪武初修元
史命吕復歐陽佑等采書北平當時若一關
取則諸書具在以撰藝文志無難顧元史闕
焉不能不致憾於宋王諸公也
明文淵閣書目易七百六册書二百八十二册詩三
百八十八冊春秋一千一百四十一册禮一千四百二
十九册經解二百七十四册四書八百五十册
按古書著錄未有不詳其篇卷及撰人姓氏
者故其卷帙寧詳無略殷淳四部書目三十
九卷毋煚古今書錄四十卷王拱辰等崇文
總目六十六卷陳騤中興館閣書目七十卷
而殷踐猷等羣書四錄多至二百卷昔之人
豈好騁其繁富哉蓋以述作者之意俾論世
者知其槩焉爾迨明正統六年少師楊士竒
學士馬愉侍講曺鼐編定文淵閣書目有册
無卷兼多不著撰人姓氏致攬者茫然自失
其後蔵書之家往往效之雖以葉文莊之該
洽而菉竹堂目都不分卷鄞縣范氏天一閣
目亦然惟涿州高氏百川書志連江陳氏一
齋書目山隂祁氏澹生堂蔵書周藩西亭宗
正聚樂堂藝文目錄皆詳列篇卷姓名而祁
氏於類書說部文集中遇有經解悉行列出
差足法也
萬歷重編内閣書目易一十九册書五十册詩七十
二册春秋七百一十九册禮一千三百二十五册孝
經一十九册論語一百册孟子六十七册爾雅四十
九册經解二百四十五册四書三百九十一册
按宋靖康二年金人索祕書監文籍節次解
發見丁特起孤臣泣血錄而洪容齋随筆亦
云宣和殿太清樓龍圖閣所儲書籍靖康蕩
析之餘盡歸於燕迨元之平金也楊中書惟
中於軍前次伊洛諸書載送燕都及平宋王
承旨構首請輦宋三館圖籍至元中又徙平
陽經籍所於京師且括西江諸郡書板又遣
使杭州悉取在官書籍板刻至大都明永樂
閒勅翰林院凡南内所儲書各取一部於時
修撰陳循督舟十艘載書百櫝送北京又嘗
命禮部尚書鄭賜擇通知典籍者四出購求
遺書皆儲之文淵閣相傳雕本十三抄本十
七蓋不特合宋金元之所遺而滙於一且奉
使者復命必納書於庫縹緗之富古未有也
惟因著錄者不詳篇卷不著撰人故遠遜崇
文中興館閣諸目攷唐宋元蔵書咸極其慎
重獻書有賚儲書有庫勘書有員曝書有會
至明以百萬卷祕書顧責之典籍一官守視
其人皆貲生不知愛重而又設科專尚帖括
四子書易詩第宗朱子書遵蔡氏春秋用胡
氏禮主陳氏其有稍别於學官所頒者輒獲
罪戾以是愛博者窺大全而止不敢旁及諸
家祕省所蔵土苴視之盜竊聽之百年之後無
完書矣迄萬歷乙巳輔臣諭内閣勅房辦事
大理寺左寺副孫能傳中書舍人張萱秦焜
郭安民吳大山挍理遺籍惟地志僅存經典
散失寥寥無幾萱等略述作者之旨較正統
書目大為過之惜已殘闕無足觀有識者惟
有撫卷浩歎而已
王圻續文獻通考易一百七十四家書八十七家詩
六十二家春秋一百二十八家禮九十六家論語五
十六家孟子二十一家四書六十二家孝經一十二
家經解四十三家
按王氏續通考本以續鄱陽馬氏之書乃中
間有卷帙者僅十之一二而已兼之世次之
後先紊亂名字之稱謂錯雜典籍之篇目重
複其牽率為已甚矣亡友嘉定陸元輔翼王
毅然欲别撰續經籍攷一書以洗王氏之陋
窮年抄撮積至數十册未經刪定而殁然元
明遺籍索隱抉微不少又晉江黃虞稷俞邰
在明史館分撰藝文志摭采特詳二子皆功
崇稽古者也
朱睦㮮授經圖諸儒經解周漢而下至金元作者凡
一千一百三十二人國朝三十九人經解凡一千七
百九十八部二萬一千七十一卷
按西亭王孫授經圖原本所載如右錢塘龔
御史翔麟未仕時刊於白門俾黃徵君虞稷
增益之凡增入古今作者二百五十五人經
解凡七百四十一部六千二百一十八卷
焦竑國史經籍志易二千二百一十八卷書一千二
百四十九卷詩一千五百七十八卷春秋三千二百
五十九卷三禮四千一百三十九卷孝經一百九十
九卷論語一千三百七十四卷孟子四百三十九卷
爾雅三百九卷羣經一千一百六十三卷四書六百
五十一卷
按焦氏經籍志萬歷中分撰明史而作故曰
國史經籍志既非據見存之書而歷代史所
載又重複錄且考證未詳方諸鄭氏通志又
遜之矣
經義考卷二百九十四
