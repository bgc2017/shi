經義考卷二百五十九
翰林院檢討朱彛尊撰
四書(八)
陳氏(仁錫)四書語錄
一百卷
未見
四書析疑
十卷
未見
四書備考
八十卷
存
華氏(允誠)四書大全纂補
未見
魯氏(論)四書通義
十卷
未見
建昌新城縣志魯論字孔壁天啓辛酉選貢生除潁
州同知遷福建都司經歴
譚氏(貞默)四書見聖編
一百(闕)卷
存
高佑釲曰先生為予外舅勤於著述五經皆有解詁
惟四書見聖編鏤板白門以論語中庸大學為孔經
謂中庸大學皆子思所作也以孟子七篇為孟經
張氏(溥)四書纂注大全
三十七卷
存
葉氏(樹聲)四書微響
未見
長興縣志葉樹聲號瞻山字唱于崇禎辛未進士
申氏(嘉胤)四書鐸
(闕)卷
未見
陸元輔曰公字孔嘉永年人崇禎辛未進士知儀封
杞二縣擢吏部主事謫南京國子監博士陞太僕寺
丞甲申三月都城陷投井死
楊氏(以任)四書遺旨
六卷
存
曾傅燦曰公諱以任字維節號澹餘瑞金人崇禎辛
未進士四書遺旨六卷官南京國子博士時作西安
鄭如洵刊行之
陳氏(天定)慧眼山房說書
二十卷
存
張遠曰天定字惠生龍谿人崇禎辛未進士
張氏(爾禎)四書事實
未見
保定府志張爾禎字玉屏容城人崇禎癸酉舉人著
四書事實孫竒逢序之
黃氏(淳耀)四書大旨
六卷
存
右見之吳興書賈舟中
徐氏(養元)四書集說
二十四卷
存
陸元輔曰唐山人崇禎癸未進士
徐氏(學顔)四書日衷
未見
黃虞稷曰公字石松永康人國子監生官楚府長史
崇禎十六年死張獻忠之難
易氏(道暹)四書内外傳
未見
陸元輔曰道暹字曦侯黃岡諸生崇禎壬午死寇難
侯氏(君擢)四書膚見
未見
李氏(鳳翔)四書釋義
未見
保定府志李鳳翔字伯鳳束鹿人
賈氏(明孝)四書救弊編
未見
開封府志賈明孝字君錫由明經任陕西宜川知縣
張氏(雲鷟)四書經正錄
未見
黃虞稷曰無錫人專闢李贄之說崇禎三年以其書
進呈得旨褒嘉準作貢生
徐氏(邦佐)四書經學攷
十一卷
存
繆泳曰邦佐字孟超錢塘人
楊氏(琦)四書辨疑
(闕)卷
未見
陸元輔曰建安人陽春訓導改温州
陳氏(鵬霄)四書續經學攷
六卷
存
祁熊佳序曰高皇帝龍飛之初召儒士許元葉瓚十
餘人日令二人進講經筵敷陳治道命王宗顯開郡
學延葉儀宋濓為五經師時喪亂之餘學久廢至是
始聞絃誦之聲右文崇學斯亦勤矣滅吴之歲設科
取士大意則曰察之言行以觀其德考之經術以觀
其業試之書算以觀其能策之經史時務以觀其政
事洪武三年復定為科舉格然則我朝養士之厚取
士之周雖三代盛王豈有過歟及文皇帝登極命諸
儒臣彙輯十三經注疏性理大全諸書頒行天下一
時儒者皆棄詩賦歌辭之學而知有聖賢性命之書
夫上以此求之而下不以此應之必無之事也風會
遷流制沿弊起父兄所教子弟所習非時文不為工
而於國初頒行諸書高束不讀今天子下明詔黜浮
靡敦實學孔孟程朱之理稍表著於天下故習刑名
農墨黃老之言者變而習兩漢諸史唐宋諸大家又
上而習五經四書諸儒傳注然予謂兩漢諸史唐宋
諸大家與刑名農墨黃老之言其文有工拙詭正之
不同而其於聖賢之理離合亦相半至習五經四書
諸儒傳註之言醇矣而苟非學有源本亦豈遂足以
應明詔而無負所謂黜浮靡敦實學者乎昔王荆公
毅然以斯文為己任往見周茂叔三顧不見反而求
之六經乃卒以泥古變法流毒蒼生則使當世而有
尊經學古如荆公者猶非天子下詔求賢之意況尊
經學古更有不及荆公者乎吾友天羽不憚挍讐考
訂之勞續四書經學考編類點定欲學者習其讀則
核其詳顧其名則究其實俾我朝收右文崇學之報
而儒者所為尊經學古由乎此而不盡由乎此也伊
川曰有詞章之學有訓詁之學有聖賢之學儒者宜
審所以自處矣
楊氏(彛)四書大全節要
未見
顧氏(夢麟)四書十一經通考
二十卷
存
四書說約
二十卷
存
楊彝序曰往予嘗為四書大全節要與麟士多所商
𣙜塗乙纔數卷其後麟士說約繼作始戊寅秋至庚
辰夏而其刻遂成或訝其太速予曰否凡為一書而
增薙出入無定論者皆先無成竹於胸中耳麟士誦
說既素則於論議得失引據正反固一一得見其要
害而或棄或取無所更端矣且其辨證精析雖貫穿
羣經而窮究指歸則斷以晦翁為正理務畫一而筆
削所至皆本平生所見而為之此所以易而復至慎
也今取其書覆之則覺注疏大全鄭孔程朱而下人
代分矣而條貫繩約則如出一口不皆麟士之書而
乃為麟士之書矣
宋氏(繼澄)四書正義
二十卷
存
繼澄自序曰四書講義不可數計近吾友顧麟士為
說約張爾公為大全辨取舍前人每見精確予亦有
所見因成四書正義一編自注疏以下麟士爾公以
上皆採擇焉
倪氏(晉卿)四書大全纂
(闕)卷
存
葛氏(承杰)四書新義
未見
張氏(自烈)四書大全辨
三十六卷
存
劉城曰爾公即四書大全而為之辨導揚程朱之言
折衷諸家之說務求至當以合經旨其言曰聖人之
教人也甚無取乎一說爰有異同予讀書而有疑焉
則質之質之不得則思之思之不得則又反覆讀焉
著為說以解之研慮問答若有辨焉者其實以存吾
疑而已蓋爾公之意如此
吳應箕序曰明興以禮樂文章治天下而所以造士
者非聖人之道無取夫聖人之道六經其燦然者矣
其最精微莫如四子之書於是表章四書專取朱注
行之謂漢唐以来能折衷聖人之道使微言大義不
為異端邪說所亂者莫朱子若也乃當時秉國者受
成祖文皇帝命有四書大全之輯豈非以聖人之道
大即朱子有未盡則羣儒之說奈之何其盡廢也予
嘗取其書究之其中有所發明者固多醇疵未嘗不
相半至其與聖道相戾者復不少抑何歟豈非當時
承旨者但取成書不暇精擇又時日不給所委而分
彙者多小生䜿儒識未遠與今習者第謂此成祖皇
帝頒行之書有敢議論其間者是倍上也殊知其不
然哉國家之制行之久而當否見則夫論說之是非
亦未有不久而愈明者也既是非較然矣徒以創於
更制之難而併我聖祖闡揚聖道造進學士之意寖
以微失此又誰之過歟於是袁州張子獨憂之於數
百年後歴朝諸人所不敢異議者取其說之疑者辨
之此亦黼黻聖治之大端也崇禎乙夘
陸元輔曰自烈字爾公江西人以大全成於明初督
促而成擇之不詳故辨之時論以其立異毁其所鏤
板然亦有失有得也
吳氏(蒼舒)四書圖攷
未見
吳應箕序曰古人讀書左圖右史圖之傳也尚矣經
圖自鄭玄王弼而下代不乏人至宋儒以後而大備
以予所聞有論語圖纂二卷及程復心四書纂圖釋
二十二卷恨未及見意嘗欲集古圖衍之定為一書
而未暇甲戌春過新安丹山聞有吳蒼舒先生者精
經學攝衣請啓得聞所未聞先生因出其夙所撰著
相示則有四書節解圖攷在焉予周覽之其圖攷精
核視昔人加詳而所解釋則一根正經衷於程朱之
說觀於是而知先生之學有功先聖其可傳無疑也
先生棄官著書將四十年貲鉅萬以是廢布衣蓬戶
屏絶外營其行義無愧古儒者所著七經圖攷聲音
紀元三禮正定注疏皆翼經明道諸書予將與從孫
子含去非謀使次第行世而今為先序其概云
史氏(以徵)四書彙解
四十卷
存
陸元輔曰以徵曾受業於楊解元廷樞故其言折衷
諸家歸於純正
白氏(翔)四書羣言折衷
二十卷
存
楊彝曰折衷繫注於書文之下又分注羣言於注之
後溯流窮源頗不易也
顧宸曰大全蒙引存疑均有功於後學然或彼是而
此非或此詳而彼略或互相牴牾而莫識統歸或微
示異同而愈難畫一白子漢公取而折衷之必以紫
陽為依歸卓識大力當與三書共不朽也
鄭培曰天中白翔漢公輯鄴下李繼白夢沙刊行之
何氏(磻)四書補注
十九卷
存
磻自序曰磻幼讀四書聞塾師之所衍說意若未盡及
參之衆說間有闡微言發要旨補集注之所未逮爰
取宋明儒家言參酌異同擇其是者補紫陽千慮之
一失為四書補注一書屬番禺(闕)子(闕)裁定之其
未盡之藴别為或問若干卷詳著所以去取之故非
敢謂有意於聖人精意之所存後之人有是所當是
而非所當非者則磻之師也已
朱氏(心)四書衍注
未見
鄭元慶曰歸安人字念時鄉人稱序齋先生
傅氏(維鱗)四思堂說書
六卷
存
陸氏(在新)四書定解
二十卷
存
陸氏(隴共)四書松陽講義
六卷
存
隴其自序曰隴其在靈夀簿書之暇輒至學聽諸生
講書有所觸發間疏其意示諸生或述先儒注脚或
自書所見欲其即聖賢之言引而歸諸身心不徒視
為干禄之具積久得一百十有八章有攜以南歸者
謂有裨於學者遂謀付梓既成而寄京師隴其乃自
序之隴其不敏雖嘗有志於學而不得其要領中年
涉獵先儒之書始若稍稍望見涯涘而質鈍功淺終
未得入其堂奥自汨沒簿書以来益復鹵莽嘗思乞
身歸田整理書生舊業與同志之士講求討論或可
追隨先儒之萬一而一官羈絆尚未得遂至於此編
因於諸生有一日之長職當竭其愚故據胸中一時
所得告之以稍逭尸素之慙云爾非能著書講學也
若其拳拳於諸生者則有之也董子有言仁人者正
其誼不謀其利明其道不計其功程子云佛氏之言
學者當如淫聲美色以遠之此二者學之大綱也大
綱不差然後可漸而進焉自明中葉以来學術壞而
風俗乖卑者迷溺於功利高者沈淪於虚寂視董子
程子之言若茹毛結繩之不可復行於後世不知有
大綱又何論其他耶是世道之憂也故嘗以為今之
為世道計者必自羞乞墦賤壟斷闢佛老黜陽儒隂
釋之學始而是編之中亦三致意焉此隴其所嘗奉
教於君子者也或有小補於世意在斯乎若夫擴而
充之探其深而盡其徵則尚願與學者共進之焉
四書困勉錄
三十七卷
存
唐氏(達)四書臆解
未見
費氏(世竒)四書講義
未見
鄭元慶曰費世竒字幼服歸安人拔貢生
王氏(復禮)四書集注補
十二卷
存
四書正誤
十四卷
存
復禮自序曰經書之有解自漢儒始馬包孔鄭止詮
字義不尚文辭學者尋繹其中淺深皆可以自得宋
儒動輒譏其厖雜程朱楊謝諸公銳意發明為功甚
鉅然尚有質諸鬼神而可疑俟之聖人而滋惑者惟
矯誣聖賢援引佛老二者莫大焉夫以堯舜禹湯文
武之道傳諸尼山伊尹伯夷柳下惠之聖集諸孔子
使矢天參乘至聖而可疑將不勝其疑者矣五十為
七十為政為無為聖言而可易則不勝其易者矣是
誣聖也聖門七十餘賢強半有姓名而無事實已屬
可惜其載在魯論者率皆表表可解而以莊子疑琴
張以淮南證伯牛以佛老疑曾晳以喫菜根譏原憲
以沒下梢斷子張以終不喻定子貢以粗鄙近利毁
樊遲以傾側狭隘疑子夏至若夫子以君子許子産
而必曰聖人之學槩乎未聞以不伐美之反而必曰
其人沒檢束乃老氏之不敢為天下先不使古有全
人而後已是誣賢也吾儒之教與二氏異解儒書者
經傳史集儘可援引據依未有用二氏之說亂之者
何晏王弼崇尚虚無祖述莊老固不足怪乃程朱楊
陸號為醇儒者而亦隨波混俗誠所不解也因為正
誤一書先之以正解可從也次之以誤解不可信也
終之以正誤正其誤也予之為此所謂被髮纓冠為
同室之救涕泣而道非越人之疏矣兹解也非一人
一日之言也諸大儒之言漢唐宋以来之言也論語
曰多聞擇其善者而從之多見而識之期無負於夫子
之教而已
閻氏(若璩)四書釋地
一卷(續一卷)
存
姜氏(壵)四書别解
一卷
存
黃宗羲序曰姜子汝皋穎悟過人汎濫詞章方技之
學亦既有年近遭憂患乃取四書以其所得者相為
印合始知章句之外别有天地方正學云年来讀四
書有味姜子可謂有味矣今日坊書千篇一律乃木
札蔗皮求為糟粕不可得也
洪氏(名未詳)四書說約
未見
陸元輔曰積齋洪氏未詳其名所撰周易翼義四書
說約皆大學士史公繼偕序之
經義考卷二百五十九
