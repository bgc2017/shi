經義考卷一百二十三
翰林院檢討朱彝尊撰
周禮(四)
胡氏(銓)周禮傳(或作周官解)
宋志十二卷
佚
銓自序曰臣聞六經之道同歸而二禮相為表裏其
來尚矣考王制而知六官之備考月令而知太史保
章氏馮相氏之精考曾子問雜記及間傳四制而知
司服之等考文王世子而知大胥之教考禮運禮器
而知大宗伯之位考郊特牲而知封人牧人牛人之
分考内則而知師氏之制考玉藻而知典瑞之則考
明堂位而知朝士司儀之别考大傳而知肆師之職
考少儀而知巾車典路車人之别考學記而知大司
樂成均之法考樂記而知大胥小胥之律考大記而
知勸防之嚴考祭法祭義祭統而知鬱人鬯人典禮
之經考經解而知太師六詩六德之本考哀公問昏
義而知媒氏之源考仲尼燕居社郊嘗禘而知小宗
伯之儀考孔子閒居五至之義而知樂師之意考坊
記而知秋官環人之衛考中庸而知大司徒中和之
教考表記卜筮而知龜人筮人之敬考緇衣絲綸之
言而知内史外史之書考深衣規矩凖繩而知輪人
之度考投壺之弦而知樂師貍首之奏考儒行而知
司諫德行道藝之尊考大學正心而知弓人無邪之
諭考冠義而知弁師之等考鄉飲而知酒正之德考
射義而知司裘之鵠考燕義而知秋官諸子之職考
聘義而知玉府之藏故曰二禮相為表裏也前賢論
學之源如江出汶至於溝渠所并大川三百小川三
千然後往而與洞庭彭蠡同波下而與南溟北海同
味又如禹治水知絡脉開塞而至於九川滌源四海
會同者也竊觀大川小川之說生於禮經三百威儀
三千之說然二禮條分貫别亦豈止三百三千而已
哉而其旨意脗合相為表裏端若脈絡交通四海會
同而不殊誠有味其言之也臣既為易春秋禮記傳
又覃思周官凡十有餘年僅成集解嘗以謂韓愈闢
邪說欲尊六經而邪說卒不能革歐陽修欲刪去九
經緯書而異端故在臣之區區欲卒歐韓之業而學
術膚淺志苦心勞徒益蕪累終莫能採賾發潛重念
昔之賢士伸於知已臣自癸未夏迄辛卯秋四侍經
筵屢蒙奬諭受知實深陛辭之日親承玉音令臣繕
寫所解經進呈伏惟陛下天縱之姿聖學高妙卓冠
百王頃因論治道有及於惟禮可以已之之說大哉
王言非精於禮孰能與於斯顧臣糠粃曷補萬一殆
如無榮所云者倘辱皇慈寬狂瞽之誅略加睿覽則
臣之志願畢矣
吳氏(沆)周禮本制圖論
佚
六官析微論
佚
樓鑰曰環溪深於易三十而著璇璣圖論深於禮故
又二年而著周禮本制圖論六官析微論皆行於世
周氏(必大)周官講義
佚
按清源丘氏引之
尤氏(袤)周禮辨義
佚
中興舘閣錄尤袤字延之毘陵人王佐榜進士出身
淳熙十五年權禮部侍郎
王氏(十朋)周禮詳說
佚
按清源丘氏引之
鄭氏(鍔)周禮解義
宋志二十二卷
未見
王與之曰三山鄭氏鍔字剛中有周禮全解淳熙十
年經進
中興藝文志周禮一經說者多穿鑿淳熙中鄭鍔為
解義詳制度明經旨學者宗其書
王應麟曰鄭剛中解義如冕服九章授田三等治兵
大閱旗物之互建六鄉六遂師都之異名陰陽之祀
有用牲之疑九畿之國有朝貢之惑豆區鐘釡有多
少之差世室重屋非明堂之制皆辨明使有條理
薛氏(季宣)周禮辨疑
未見
王與之曰永嘉薛季宣字士隆有周禮釋疑
陳氏(傅良)周禮說
宋志一卷(讀書附志三卷)
未見
趙希弁曰周禮說三卷朝奉郎秘書少監陳傅良所
進舊刊於止齋文集中曹叔遠别為一書而刻之且
為之說
朱子曰陳君舉推周官制度亦詳然亦有杜撰錯說
處
傅良進周禮說序曰王道至於周備矣文武周公成
康之心考其行事尚多見於周禮一書而熙寧用事
之臣經術舛駮顧以周禮一書理財居半之說售富
強之術凡開基立國之道斵喪殆盡而天下遂日多
故老生宿儒發憤推咎以是為用周禮之禍詆排不
遺力幸以進士舉猶列於學官至論王道不行古不
可復輙以熙寧嘗試之效藉口則論著誠不得已也
故有格君心正朝綱均國勢說各四篇
王應麟曰陳君舉說周禮綱領有三曰養君德曰正
朝綱曰均國勢
周禮制度精華
玉海二十卷
未見
朱子曰上半册陳君舉下半册徐元德
王應麟曰陳傅良徐元德撰
易氏(祓)周禮總義
宋志三十六卷(讀書附志三十卷)
未見
趙希弁曰周禮總義三十卷山齋易袚所著也許儀
為之序刻於衡陽
魏了翁曰易彦章周禮漢軍制端足補先儒傳記之
所未及
王與之曰長沙易彦祥有周禮總義皆推廣諸家說
王應麟曰易氏總義云府史胥徒通典總言其為六
萬三千六百七十五人愚考之通典周六萬三千六
百七十五員内二千六百四十三人外諸侯國官六
萬一千三十二人此乃官數非謂府史胥徒也
胡氏(維寧)周官類編
佚
黃氏(碩)周官講義
佚
俞氏(庭椿)周官復古編
宋志三卷
存
庭椿自序曰六經厄於秦至漢稍稍始復然而多出
於儒者記誦傳授之學不能無譌誤既成篇秩相傳
至今世儒信其師承之或有所自也無或疑議遂使
聖經之舊冺焉不可復見周禮一書皆周之舊典禮
經然方諸侯惡其害己而去班爵禄之籍已有亡失
之漸况一燔於煨燼而堇堇出於口傳追記之餘安能
盡復其故耶伏生年過九十口授尚書自非孔壁所
藏古文出而考證則舜典與堯典孰分益稷與臯陶
謨奚别盤庚不得而異篇康王之誥不得而殊體信
以傳信未必不至於今日也六經惟詩失其六書逸
其半獨周禮司空之篇有可得言者反覆之經質之
於書驗之於王制皆有可以足正者而司空之篇實
雜出於五官之屬且因司空之復而五官之譌誤亦
遂可以類考誠有犂然當於人心者蓋不啻寶玉大
弓之得而鄆讙龜陰之歸也雖然由漢迄今世代邈
遠大儒碩學項背相望而區區末學乃爾起義是不
得罪於名教者幾希嗚呼學者寧信漢儒而不復攷
之經耶無寧觀其說而公其是非以旁證於聖人之
言而幸復於聖經之故耶知我罪我所弗敢知此復
古編之所為作也
丘葵曰宋淳熙間臨川俞廷椿著復古編新安朱氏
一見以為冬官不亡考索甚當鄭賈以来皆當歛袵
退三舍也
陳深曰周禮六職先王設五職以存體而虚其一以
待用故司空有官而無職蓋自唐虞已然故禹作司
空平水土而亦以總百揆召康公以太保而營洛仲
山甫以冡宰而城齊召穆公平淮亦命以營謝宋皇
國父以太宰為平公築臺而司城子罕以行扑春秋
築城作邑無慮至千能者為之亦未有專屬於司空
也且其命官則謂之冬冬者藏也董仲舒亦云陰常
居大冬積於空虚不用之地而時出以佐陽故謂之
司空曰空與冬聖人之意見矣由此言之司空不補
何害宋俞庭椿作復古編謂冬官不亡錯簡五官之
内於是取其近似者别為一卷以補冬官又於五官
之内盡剔其不類者而各之其類夫周官曷嘗有類
其精神脈絡環流於三百六十之屬而無所不通非
如後世某官而任某職某事而專責一官也安用類
為自俞氏之求類也而五官大亂以古本校之非復
周公之舊矣其後王次點氏丘葵氏吳澄氏最後何
喬新氏相繼而增損之以補俞氏之未備此五家者
人各持其所見於是有臨川之書有永嘉之書清源
之書崇仁之書椒丘之書此如無主之田而五人為
之耦也其不墾而傷也者希矣
江西通志庭椿字壽翁臨川人乾道八年進士仕至
古田令
徐即登曰俞氏復古一編儒者稱其超越於漢儒之
見而有功於周禮信然
徐常吉曰周禮闕冬官漢儒以考工記補之蓋惜其
書之未完而為是綴緝之計雖不免續貂之誚而於
聖人之全經猶為無害至宋俞庭椿乃以工官散見
於五官之内而未嘗闕遂掇取五官之屬而用以補
冬官之闕夫周禮一書聖人用意深遠精密其設一
官分一職即如府史胥徒之賤酒醴鹽醬之微好用
匪頒之末分布聯屬靡不各有意義而於其中任意
割裂以相補塞則此足而彼虧者惟冬官之闕而今
則五官俱闕也昔之周禮雖闕而猶全今則雖補而
實亡也其為聖經害也大矣
按俞氏復古編以天官之屬獸人&KR1547;人鱉人
獸醫司裘染人追師屨人掌皮典絲典枲改
入冬官以地官之屬鼓人舞師改入春官封
人載師閭師縣師均人遂人遂師遂大夫土
均草人稻人土訓山虞林衡川衡澤虞丱人
角人羽人掌葛掌染草囿人場人改入冬官
以春官之屬天府世婦内宗外宗太史小史
内史外史御史改入天官典瑞典同巾車司
常冡人墓大夫改入冬官以夏官之屬弁師
司弓矢稾人職方氏土方氏形方氏山師川
師邍師改入冬官以秋官之屬大行人小行
人司儀行夫掌客掌訝掌交環人改入春官
許氏(奕)周禮講義
六卷
佚
薛氏(衡)周禮序官考
未見
王與之曰金華薛衡字平仲有周禮序官考
李氏(叔寶)周禮精意
未見
王與之曰莆陽李叔寶字景齊有周禮精意刊行
戴氏(仔)周禮傳
佚
俞氏(嚞)周禮釋
佚
高氏(崇)周官解
十二卷
佚
魏了翁狀曰崇字西叔世家卭之蒲江以進士出身
知黎州兼管内安府有周官解十二卷
馬氏(之純)周禮隨釋類編
佚
史氏(守道)周禮略
十卷
佚
趙氏(汝談)周禮注
佚
樂氏(思忠)周禮攷疑
讀書附志七卷
未見
趙希弁曰周禮攷疑七卷祝融居士樂思忠仲恕所
著也永嘉戴溪肖望豐城劉德秀仲洪為之序
喬氏(行簡)周禮總說
佚
宋史喬行簡字壽朋婺州東陽人學於吕祖謙之門
登紹熙四年進士嘉熙三年拜平章軍國重事封蕭
國公進封魯國公卒贈太師諡文惠著有周禮總說
余氏(復)禮經類說
佚
陸元輔曰復寧德人光宗初策士大廷擢第一後入
史館兼實錄檢討
葉氏(秀發)周禮說
佚
姓譜秀發字茂叔金華人師事吕祖謙知高郵軍
徐氏(筠)周禮微言
宋志十卷
未見
續中興舘閣書目徐筠學周官於陳傅良記所口授
成書十卷自謂聞於傅良曰周禮綱領有三養君德
正紀綱均國勢鄭氏注誤有三王制漢儒之書今以
釋周禮司馬法兵制也今以證田制漢官制皆襲秦
今引漢官以比周官其誤三也
江西通志徐筠字國堅清江人得之子蚤歲擢第初
主攸縣簿後知金州
曹氏(叔遠)周官講義
佚
宋史曹叔遠字器遠温州瑞安人少學於陳傅良登
紹熙元年進士第歴禮部侍郎終徽猷閣待制諡文
肅
林氏(椅)周禮綱目
宋志八卷
佚
周禮摭說
宋志一卷
佚
陳振孫曰周禮綱目八卷摭說一卷紹興府教授括
蒼林椅竒卿撰嘉定初上之朝
王與之曰林氏周禮綱目於開禧間曾進
括蒼彙紀林椅字竒卿麗水人紹熙庚戌進士以周
禮為周公經世之書凡民極所由立日用之常誠僞
之變莫不區别纖悉畢備乃隨類條列之名曰周禮
綱目翰林學士樓鑰禮部尚書倪思表進除工部架
閣
陳氏(兢)周禮解
佚
陸元輔曰漳州陳兢戒叔紹熙進士撰周禮解
陳氏(汪)周官小集
佚
丘葵曰汪字藴之永嘉人
孫氏(之宏)周禮說
佚
丘葵曰之宏字偉夫山隂人
楊氏(恪)周禮辨疑
佚
丘葵曰恪字謹仲永嘉人
陳氏(汲)周禮辨疑
佚
丘葵曰汲字及之永嘉人
陳氏(謙)周禮說
佚
王瓚曰謙字益之永嘉人乾道壬辰進士歴官寶謨
閣待制江西湖北宣撫副使
徐氏(畸)周禮發微
三卷
佚
經義考卷一百二十三
