經義考卷二百十六
翰林院檢討朱彝尊撰
論語(六)
朱氏(震)論語直解
十卷
佚
趙希弁曰右漢上先生朱文定公震所著也紹興五
年夏肇建資善堂時孝宗富於春秋文定以起居郎
與宗正卿范公冲同為翊善朝論皆以為極天下之
選此解資善堂錄本也其孫繼先刻於瀏陽學舍而
識其後
吳氏(棫)論語續解考異說例
宋志共十二卷
佚
中興藝文志吳棫撰自謂考研甚衆獨於何晏集解
邢昺疏所得為多又謂孔門弟子之言多未盡善而
註信經疏信註太過嘗作指掌十卷亡於兵火僅追
記大略以解何晏集解之未盡未安者故曰續解又
考他書之文之說異於論語者為考異又有說例有
集語明原微言略例答問正統權道弟子雜說凡十
篇多發明
朱子曰建安吳才老作論語十說世以為游定夫作
者非也其功淺其害亦淺人為論語考異其功漸深
而有深害矣徐蒧為刊其書越州以行
陳振孫曰其所援引百家諸史傳出入詳洽所稱欒
肇駮王鄭之說間取一二肇晉人隋唐志載論語釋
二卷駮二卷按董逌藏書志釋已亡駮幸存而崇文
總目及諸藏書家皆無有棫蓋嘗見其書也館閣書
目亦不載
胡氏(寅)論語詳說
未見
閩書寅字明仲安國弟淳之子也宣和中進士從侯
師聖游復從楊時受學仕為禮部侍郎兼侍講兼直
學士院以徽猷閣直學士提舉江州太平觀秦檜當
國安置新州
寅自序曰道一而已而有中偏大小正邪粹駮之不
同何也中故大大故正正故粹粹故一彼狹小偏私
僻邪駮雜為道者失也其所以失或由師𫝊或由鑿
智或由氣禀故自殊軌交騖而不返道無是也先聖
先師為此所以有教救學者於多岐欲歸之於至當
故曰吾道一以貫之一者仁也聖門之徒皆學為仁
夫子言行莫非仁也其在論語者著矣某年十六七
見先君書案上有河南語錄上蔡謝公龜山楊公論
語解間竊觀之乃異乎塾之業一日請諸塾師曰河
南楊謝所說與王氏父子誰賢塾師曰彼不利於應
科舉爾將趨舍選則當遵王氏於時某未能樹立而
輒萌好惡矣既游庠序方崇忌諱肆謟諛歌功頌德
陵跨唐虞或道史書及李杜詩章亂離之句則衆以
訕謗操切之纔二十年川壅大決睦盜猝興勢搖嵩
岱然後信王氏學術不本於仁穿穴碎破以召不仁
之禍也當兹時天子臨軒策士收採讜言黨禁向弛
於是邵康節皇極書張横渠正蒙篇河南先生諸經
說元祐忠賢言論風旨稍出好之者往往傳寫襲藏
若獲希世之寳而謝公語解則已鋟板盛行噫此豈
人力也哉後四載歲在乙巳金人南牧慢書騰聞詔
音夜頒引慝孫位靖康元禩遂撤王安石配食坐像
廢字說勿得用俾學者兼用先儒收召遺老佚賢欲
改絃更化雖狂瀾既倒捧土莫遏而遺書幸存出於
良知者如濟貫河終不泯滅然後益信仁者人之本
心大中至正是是昭昭未嘗亡也人自不求耳今皇
帝智勇中興灼知禍敗之釁本由王氏以其所學迷
誤天下變亂憲章得罪宗廟於是詔三省政事並遵
至和嘉祐發自聖性篤好孔子所作王安石所廢之
春秋又於講筵進讀神祖所序司馬光所纂之通鑑
下楊時家取三經義辨置之館閣選從程氏學士大
夫漸次登用甄叙元祐故家子孫之有聞者仍追復
其父祖爵秩將以剗削蟲蠧作成人物朝冀賢才之
賴國培安固之基此紹興五六年間大哉王言一哉
王心凡百臣子所宜和衷將順不忍違矣而獨習舊
者染見王氏言行不類有同俗趨利之便而於程氏
則如嫫母之惡軒鑑也蓄忿伺間伸其詭罔反以專
門歸咎堂奥夫學士大夫意向殊乎王氏則擯斥随
之必如是說始堪仕進蔽離窮陥百唱千和既率天
下出一私口矣又相與攘袂扼腕柴柵闕里禁人趨
之不亦甚乎自古詧言之法必觀其事王氏宗𣲖效
於紹聖元符崇觀政宣已來夫何可掩試舉其大者
則纘瞿聃虚空之緒亂鄒魯禮義之實談二帝三皇
之治濟申商韓非之政託人子繼述之孝毁祖宗艱
難之業指豐亨盛大之象肆窮奢極侈之欲慕開疆
闢土之績速佳兵好還之禍乘國破君亡之釁扶背
主僭命之賊玩燕巢危幕之勢致荆揚蹀血之苦積
刑賞不平之憤起周廬干紀之變假偃武息民之說
成外交固位之計殄蒸民三綱之道甘臣服讐敵之
辱稱太平無事之美導般樂怠傲之失結忠賢諫說
之舌生隆家卑國之漸皆背違先聖操心不仁而精
於經義字說立乎本朝據權斷論之大騐也若君子
私淑所被曾微一人造其列焉特用此觀之明善喻
利之判豈不昭灼乃復營營翩翩變移黑白上欺君
父下蔑清議不念率獸食人近有覆轍亦何意哉愚
不肖幸聞伊洛至教承過庭之訓而冥頑怠廢不早
用力蓋嘗妄意論語一書為仁道樞管欲記所見聞
指趣附於章句之下内揆淺疏久而未果髮秃齒豁
恐負初志矣適有天幸投卑炎壤結廬地偏塵事遼
絶門挹山秀窗涵水姿簷竹庭梧時動涼吹朝夕飯
一盂蔬一盤澹然太虚不知浮雲之莽眇也觀過宅
心自是始篤乃得就槀遺諸童丱博學而詳說之將
以反說約焉若夫推已及人指南洙泗之路放淫拒
詖分北荆舒之旅非愚所能也困而學之期成功於
不二而已矣紹興甲戌三月
胡氏(宏)論語指南
通考一卷
未見
樓鑰䟦曰論語一書自昔大儒不知幾人未有能發
明仁之一字子夏問仁夫子固嘗答以愛人矣韓昌
黎原道首曰博愛之謂仁他何望焉自伊洛二先生
始發千古之祕洙泗言仁深見本原兹讀指南一卷
樞密黃公(闕)院沈公皆深於此者五峰斷以一言方
見二公猶有差處一曰有心於為仁則曰如此立言
恐不識心不識仁也一曰能惡人則或者疑焉於是
復明仁者之心曰本無所惡也曰則是當始惡之時
胸中原未了了也烏得為仁又顔淵問仁之下有曰
人有仁不仁心無不仁此要約處不可毫釐差嗚呼
斯言旨哉此論語之本體也然而非二公相與講貫
亦無以發五峰之言故亦以朋友講習為說蓋天下
之說未有過於此者夫子以學之不講為憂蓋君子
之憂未有甚於此者學者可不勉哉
陳振孫曰胡宏仁仲評論黃祖舜沈大廉之說
胡氏(憲)論語會義
佚
閩書憲字原仲從從父安國學既而學易於涪陵譙
定力田賣藥以養其親從游者日衆號籍溪先生被
召賜進士出身終祕書正字卒諡簡肅
鄭氏(耕老)論語訓釋
佚
王氏(賓)論語口義
佚
王應麟曰紹興十三年正月王普進父賓講論語口
義送史館
黃氏(祖舜)論語解義
宋志十卷
佚
王應麟曰紹興三十二年三月權刑部侍郎兼侍講
黃祖舜進論語解義詔給事中金安節等看詳安節
等言辭義明粹令國子監板行賜詔奬諭
洪氏(興祖)論語說
宋志十卷
佚
中興藝文志其說多可采謂此書始於不愠終於知
命蓋君子儒
畢氏(良史)論語探古
通志二十卷
佚
楊萬里曰畢敷文少董紹興初入金居汴閉戶著春
秋正辭論語探古書有宋城哲夫李師魏良執經師
之好事者寫為繙經(闕)圖繪少董坐榻上兩生執卷
而前有二女奴各有所執而阿冬者坐其間少董之
季子也女奴之髽者孫夀冠者馬惠真
藺氏(敏修)論語解
佚
曹學佺曰敏修龍游人紹興中進士官至朝奉郎著
論語解時號中(闕)先生
黃氏(開)論語發揮
佚
程氏(迥)論語傳
佚
徐氏(椿年)論語解
佚
趙氏(敦臨)論語解
佚
徐氏(珦)論語解
佚
喻氏(樗)玉泉論語學
宋志四卷(通考十卷)
佚
陳振孫曰工部侍郎喻樗子才撰樗與張子韶諸公
友善坐此得罪秦檜汪端明應辰其壻也
何氏(逢原)論語集解
十卷
佚
王十朋曰希深長於理學尤精論語覃思二十年每
見學者必與講論集解簡嚴明白超詣處諸儒所不
到
張氏(九成)論語解
宋志十卷
未見
周必大曰淳熙九年正月御筆問張氏論孟𫝊是誰
作論議如何必大回奏曰此是張九成撰議論明白
而以洛中程氏為主
周煇曰張无垢甥于恕裒集語錄十二卷其間論語
絶句讀者疑焉蓋公自有論語解亦何假此發明奥
義嘗叩公門人郎曄曄云此非公之文也
謝氏(諤)論語解
二十卷
佚
史氏(浩)論語口義
宋志二十卷
佚
蘇氏(總龜)論語解
佚
閩書總龜字待問泉州德化人紹興三十二年釋褐
授衡州教授累遷參淮東議幕
吳氏(沆)論語發微
二卷
未見(一齋書目有之)
林氏(栗)論語知新
宋志十卷
佚
卞氏(圜)論語大意
宋志二十卷
未見
陳振孫曰海陵卞圜撰
寧波府志卞圜字子車象山紹興三十年進士第
授揚州倅
都穆曰予家舊藏論語大意及孟子大意兩書皆宋
刻本而無著書人名嘗觀文獻通考以二書為卞圜
撰亦不書其鄉郡其後見劉禹錫嘉話有圜䟦語始
知圜為宋海陵人海陵即今之泰州予友儲都憲靜
夫欲修州志會間予以圜語之儲君愕然曰吾用心
志事而不知此人修志非君不能益我惜儲君已歿
志竟不成念之未嘗不太息也
葉氏(隆古)論語解義
宋志十卷
佚
胡寅䟦曰學者得一官皇皇於進取若不及忽焉老
死莫知自憐㴞㴞皆是也超然年將六十方且從事
於童習之書忘其飢寒之苦可不謂賢乎著書既難
釋聖人之言尤非易要當多求博取以會至當騐之
於心體之於事則考諸前言往行而不謬矣斯道也
有志者歿身而後已超然其懋哉
劉氏(懋)論語訓解
佚
陸元輔曰懋字子勉建陽人從劉子翬胡憲學以文
林郎奉祠以朝奉大夫致仕學者稱恒軒先生文簡
公爚其子也
王氏(炎)論語解
未見
經義考卷二百十六
