經義考卷二百四十三
翰林院檢討朱彝尊撰
羣經(五)
程氏(俱)漢儒授經圖
佚
俱自序曰古者尊師而重道自天子達於庶人故孔
安國授經昭后死爲之服桓榮傅明帝於東宫及即
尊位幸其第至里門下車擁經而前蓋其嚴如此漢
興諸儒以經誼專門教授故學者必有師承源流𣲖别
皆可推考歴東漢二晉以迄有唐餘風猶有存者然
其間大儒間出不專以一經章句授諸生如王通行
道於河汾之間韓愈抗顔於元和之際故從之學者
其於行已成務作爲文章皆足以名世而垂後如魏
徵王珪李翺皇甫湜之徒是也陋哉夏侯勝之言也
曰士病經術不明經術苟明取青紫如俯拾地芥耳
夫所貴於學者豈專爲是哉而勝以利誘諸生何也
西漢之俗固已尚通達而急進取矣又使士專爲利
而學學而仕仕而顯則不過容悦患失而已如張禹
以經爲帝師位丞相而被佞臣之目後世議者謂西
漢之亡以張禹谷永因灾異之對枉公議以阿王氏
二人者皆成帝所取決關漢存亡之機者也然則懷
姦徇利豈其志本在青紫故耶後世君子志於青紫
者衆求師務學者寡學者亦無所師承此予所以常
恨生之晚也方祖宗隆盛之時如孫明復胡翼之以
經術楊文公歐陽文忠以學問文章爲一時宗師學者
有所折衷而問業焉王荆公出以經義授東南學者
及得君行政於天下靡然宗之元祐間蘇子瞻以文
章主英俊之盟亦云盛矣予卧病里中讀西漢儒林
傳觀其師弟子授受之嚴所謂源流派别皆可推考
者竊有感焉且浮屠氏自釋迦文佛傳心法與夫講
解之宗至於今將二千年而源派譜牒如數一二下
至醫巫祝卜百工之技莫不有所師如吾儒師承之
道乃今蔑焉所謂學官師弟子如適相遇於塗耳蓋
可歎也則其事業之不競語言之不工名節之不立
無足怪者因以漢儒授經爲圖以想見漢興之風範
云建炎四年六月
羅氏(無競)經解
佚
胡銓作傳曰羅無競字謙中廬陵人仕爲建寧主簿
卒門下客私諡曰孝逸先生有經解數卷
吳氏(沆)羣經正論
四卷
佚
玉海紹興十六年九月吳沆進羣經正論四卷
鄭氏(伯熊)六經口義拾遺
佚
宋氏(藻)羣經滯穗
百篇
佚
閩書藻字去華莆田人紹興中進士知江隂軍
黃氏(開)六經指南
佚
任氏(文薦)六經章句
佚
姓譜閩縣人紹興中進士歷浙江提刑本路都轉運
使
楊氏(汝南)經說
三卷
未見(一齋書目有)
陸元輔曰汝南字彦侯龍谿人紹興中進士爲廣州
教授摭詩禮中庸春秋義成三十篇以授學者仍表
進於朝
洪氏(适)經子法語
未見
楊氏(甲)六經圖
六卷
存
中興書目紹興中布衣楊甲撰
毛氏(邦翰)增補六經圖
六卷
存
中興書目紹興中布衣楊甲撰六經圖乾道中毛邦
翰復增補之易七十書五十有五詩四十有七周禮
六十有五禮記四十有三春秋二十有九合爲圖三
百有九
苖昌言序曰陳大夫爲撫之期年樂民之安於其政
思所以富之教之之叙既已創闢試院以奉聖天子
三年取士之制又取六經圖命泮宫執講肄者編類
爲書刊之於學以教諸生謂昌言掌教於是邦積十
餘年而庠序友生相與愛敬之不衰俾參訂焉既逾
月諸經諭各以其圖就議於予且曰六藝之文浩博
若欲别加編摩非積以歲月有不能是圖集諸家所
長願因其舊庶得以亟稱賢大夫善教之意予韙其
說無敢去取惟傳寫詮次有舛誤者是正之而已凡
得易七十書五十有五詩四十有七周禮六十有五
禮記四十有三春秋二十有九合爲圖三百有九蓋
嘗論之自漢儒章句傳注之學行而士之道學益不
明逮本朝以經術取士大儒繼出講解一新而後天
下之士皆知淵源之歸今是圖之作凡六籍之制度
名數粲然可一二數使學者因是求其全書而讀之
則造微詣遠兹實其指南也若因以得於觀瞻之閒
遂以爲聖人之經盡在於是則破碎分裂不尤甚於
爲之華藻鞶帨者邪其不見斥於覃思幽眇者寡矣
然則陳大夫之易圖爲書不無意也觀者宜深思之
顧起元曰六經圖爲宋紹興中布衣楊甲所撰乾道
初知撫州陳森屬教授毛邦翰等補而刻之爲圖三
百有九舊鮮行世者頃新都吳氏購得宋本始授梓
人計部大夫汝南方公覽而善之謀於同僚諸大夫
斥帑羡復刻而存於署既成屬爲之叙夫圖書之用
創於聖人使百代憲章譬諸經緯勿可偏廢者也古
之學者得其書必攷其圖後之學者修雕繪之技或
以詞藻相矜嚴於古之名物度數牴牾闊疏者有矣
不知形而上者謂之道形而下者謂之噐天下之道
貞夫一者也使盡廢其形則噐亡而道亦不可見矣
故曰書不盡言言不盡意聖人立象以盡意然則標
於指外通於意表惟圖能之是固書之所不盡也窮
經者試以是參伍而想像之於六藝之言當更有洞
若觀火者又安得謂觀象非忘言之妙哉予又嘗考
之易有唐沈熊之譜宋劉牧朱震之圖書有唐之無
逸圖治要圖詩有魏衛協之圖唐之草木蟲魚圖春
秋有漢嚴彭祖唐張傑李瑾之圖宋鄧名世之譜禮
有漢鄭玄阮諶唐張鎰夏侯伏朗宋梁正聶崇義之
圖陸佃之象今皆軼不存而是編所圖多沿舊記黨
枯護朽間亦有之夫謬解犧尊臆注葵首昔之通人
不無可議今以此掎摭異同糾廸淆舛因形契理親
見古人則是圖誠爲六藝之津涉也方今古學載興
異書間出羽陵蠧簡半在人間顧經笥斷殘尚須揚
㩁方公與諸大夫亟舉是編而表章之其於通經學
古禆益宏多矣
陸元輔曰六經圖宋紹興中布衣楊甲撰乾道初撫
州教授毛邦翰等補大易象數鉤深圖七十首易有
太極圖二次乾知大始次坤作成物次天尊地卑次
參天兩地圖次日月爲易次河圖數圖次洛書數圖
次天地之數次乾坤之策次六子圖次六位圖次伏
羲先天圖次方圓相生圖次仰觀天文圖次俯察地
理圖次伏羲八卦圖次文王八卦圖次八卦取象圖
次八卦象數圖次四卦合律圖次八卦納甲圖次剛
柔相摩圖次八卦相盪圖次六爻三極次五位相合
次帝出震圖次蓍卦之德次序上下經圖次三變大
成圖次重易六爻圖次六十四卦天地數圖次六十
四卦萬萬數圖次卦爻律吕圖次運會歴數圖次乾
坤大父母圖次復姤小父母圖次八卦生六十四卦
圖次八卦變六十四卦圖次陽卦順生次隂卦逆生
次復姤臨遯泰否六卦生六十四卦圖次六十四卦
反時變圖次六十四卦卦氣圖次十三卦取象圖次
三陳九卦圖次參伍以變圖次十有八變圖次一隂
一陽圖次先甲後甲圖次隂陽君民次隂陽竒耦次
二儀得十變化次十日五行相生次大衍之數圖次
揲蓍之法圖次河圖百六數次八卦司化圖次類聚
羣分圖次通乎晝夜圖次陽中隂次隂中陽次序卦
圖次雜卦圖次太玄準易卦名圖次太玄準易卦氣
圖次皇極經世全數圖次邵氏皇極經世圖次温公
著虛擬玄圖次古今易學傳授圖尚書軌範撮要圖
五十有五首五十八篇數圖次逸書篇圖次作書時
世圖次帝王世次圖次夏世次圖次秦世次圖次晉
魯世次圖次堯典四仲中星圖次日月會次舍圖次
四仲日永短圖次四時測中星圖次日月行冬夏圖
次堯九族圖次舜廵四岳圖次七政五辰圖次璣衡
圖次諸侯玉帛圖次律度量衡圖次十二章服圖次
五聲八音圖次六律六吕圖次九韶樂噐圖次五刑
四罪圖次舜舞干羽圖次禹貢隨山濬川圖次禹貢
九州疆界圖次禹貢治水先後圖次禹貢九州譜圖
次禹貢九山名數圖次禹貢九川名數圖次濬畎澮
距川圖次堯制五服圖次弼成五服圖次舜十二州
圖次商七廟圖次商五遷都圖次周營洛邑圖次召
誥土中圖次九疇本河圖圖次九疇虛五用十圖次洪
範九疇圖次九疇合八疇數圖次九疇相乘得數圖
次劉蘇洪範傳圖二次皇極居次五圖次皇極不言
數圖次周宗彝圖次六年五服朝圖次君牙太常圖
次平王錫圭瓚圖次牧誓兵噐圖次費誓兵噐圖次
漢儒授受書學圖毛詩正變指南圖四十有七篇首
詩篇名次作詩世次次周公世次次召公世次次衛
世次次齊世次次曹世次次陳世次次晉世次次秦
世次次宋世次次族譜次十五國風譜次十五國地
理圖次日居月諸圖次公劉相隂陽圖次楚丘揆日
景圖次齊國風挈壺氏圖次大田雨我公田圖次甫
田歲取十千圖次百夫之田次萬夫之田次載芟藉
田圖次時邁廵守圖次我將明堂圖次清廟閟宫圖
次辟雍泮宫圖次斯干考室圖次秦國風小戎圖次
商頌王畿圖次釋草名次釋木名次釋菜名次釋榖
名次釋鳥名次釋獸名次釋蟲名次釋魚名次釋馬
名次釋衣服制名次釋車馬噐名次釋禮樂噐名次
兵農噐名次四詩傳授圖周禮文物大全圖六十有
五首天官冡宰次地官司徒次春官宗伯次秋官司
寇次冬官考工記次王宫制圖次營國制圖次經九
軌圖次朝位寢廟社稷圖次宗廟圖次社稷圖次治
朝圖次燕朝圖次外朝圖次夏世室次商重屋次周
明堂次宫寢制圖次扆制圖次几筵制圖次王畿千
里圖次王畿鄉遂采地圖次井田之法圖次四井爲
邑圖次四邑爲丘圖次四丘爲甸圖次四甸爲縣圖
次四縣爲都圖次四都爲同圖次六鄉圖次六遂圖
次五等采地圖次六鄉鄉地圖次職方九服圖次職
方九州圖次行人六服朝貢圖次王公侯卿士冕服
圖次后服制圖次圭璧璋瓚繅藉制圖次圓丘樂圖
次方丘樂圖次宗廟樂圖次分舞樂圖次筍簴鐘磬
制圖次鳬氏爲鐘次木鐸金鐸次鼓人四金圖次舞
師樂師舞制圖次鼔制圖次樂噐制圖次祭噐制圖
次六尊制圖次六彝制圖次掌客噐圖次鬯人制圖
次金車玉輅制圖次墨車制度圖次厭翟車制圖次
輪人爲蓋圖次九旗制圖次射侯制圖次馮相太歲
圖次龜人圖次筮人圖次土圭測日圖次水地法圖
次傳授圖禮記制度示掌圖四十有三首四十九篇
數次二十四氣圖次七十二候圖次月令中星圖次
月令明堂圖次十二律還相爲宫圖次月令十二律
管候氣圖次月令所屬圖次月令仲春昏星圖次月
令仲夏昏星圖次月令仲秋昏星圖次月令仲冬昏
星圖次五社制度圖次五帝坐位圖次王制商建國
圖次王制周建國圖次王制公卿大夫士圖次天子
縣内圖次周公明堂圖次武舞表位圖次冠冕制圖
次噐用制圖次七廟制圖次祫廟制圖次五廟三廟
圖次别子祖宗圖次郊禘宗祖圖次堂上昭穆圖次
室中昭穆圖次燕禮圖次投壺禮圖次鄉飲禮圖次
養老禮圖次冠禮噐圖次昏禮噐圖次習射禮圖次
饗禮圖次内外用事之日圖次祭祀用樽之數圖次
禮記名數圖次禮記傳授圖春秋筆削發微圖二十
有九首春秋十二公次二十一國世次圖次春秋一
百二十四國爵姓次五覇次齊盟次與盟之國次春
秋諸國地理圖次地名所屬次諸國地理次周地次
魯地次陳地次齊地次晉地次宋地次衛地次鄭地
次楚地次邾地次莒地次紀地次諸國地次閼地次
周王族諸氏次魯公族諸氏次晉公族諸氏次齊公
族諸氏次宋公族諸氏次衛公族諸氏次鄭公族諸
氏次陳公族次蔡公族次吳公族次莒公族次曹公
族次虞公族次虢公族次諸侯興廢次春秋始終次
春秋總例數次春秋三傳傳授圖共三百有九圖
葉氏(仲堪)六經圖
宋志七卷
未見
陳振孫曰東嘉葉仲堪思文重編按館閣書目有六
卷昌州布衣楊甲鼎卿所撰撫州教授毛邦翰增補
之易七十今百三十書五十五今六十三詩四十七
今同周禮六十五今六十一禮記四十三今六十二
春秋二十九今七十二然則仲堪蓋又以舊本增損
改定者耶
楊氏(萬里)六經論
一卷
存(載誠齋集)
吕氏(祖謙)麗澤論說集錄
通考十卷
存
陳振孫曰吕祖謙門人所錄平日說經之語末三卷
則史說雜說東萊於諸經有讀詩記及書說成書而
未終也
唐氏(仲友)說齋六經解
一百五十卷
未見(一齋書目有)
九經發題
一卷
佚
先民錄唐仲友字與政金華人號說齋登紹興辛未
進士復中宏詞科判建康府轉知台州抑姦拊弱發
粟賑饑創中津浮橋以濟涉政聲卓然俄爲同官高
文虎所忌譖諸倉使屢疏劾之會仲友遷提點江西
刑獄而劾者益力遂主管沖祐觀以歸開席授徒學
者數百人益肆力於經史百家以究其業著帝王經
世圖譜十卷六經解諸史精義羣書新錄各若干卷
文集四十卷
周必大曰與政於書無不觀於理無不究凡天文地
理禮樂刑政隂陽度數兵農王覇皆本之經典兼采
傳注類聚羣分旁通午貫使事時相參形聲相配或
推消長之象或列休咎之徵而於郊廟學校畿疆井
野尤致詳焉昔漢儒專通一經局守師說居家用以
修身涖官取以決事况乎六經旨趣百世軌範廣記
備言精思博考使見諸行事豈不要而有功也與
蘇伯衡曰乾道淳熙間紫陽朱子廣漢張子東萊吕
子鼎立於一時而東南學者翕然宗之說齋唐公出
乎其時又與吕子同居於婺而獨尚經制之學眞可
謂特起者矣而豈立異哉公不惟精史學尤䆳於諸
經自謂不專主一說不務爲苟同隱之於心稽諸聖
人合者取之疑者闕之所著六經解百五十卷九經
發題經史難答孝經解愚書各一卷諸史精義百卷
帝王經世圖譜十卷乾道祕府羣書新錄八十三卷
天文地理詳辨各三卷故事備要詞科雜錄各四卷
陸宣公奏議詳解十卷說齋文集四十卷今去公垂二
百年傳者蓋無幾矣揚雄有言存則人亡則書欲求
公於公之書而其書又如此不愈大可惜哉
王氏(炎)諸經考疑
佚
李氏(舜臣)羣經義
宋志七卷(本傳八卷)
佚
徐氏(存)六經講義
佚
喻氏(良能)諸經講義
佚
浙江通志喻良能義烏人官至太常寺丞
劉氏(光祖)山堂疑問
通考一卷
佚
陳振孫曰起居郎簡池劉光祖德修撰凡一卷慶元
中謫居房陵與其子講說諸經因筆記之以其所問
於詩爲多遂取吕氏讀詩記盡觀之而釋以已意附
疑問之後
俞氏(亨宗)羣經感發
十卷
佚
紹興府志俞亨宗字兼善山隂人隆興二年進士嘉
定中爲祕書少監
游氏(桂)畏齋經學
宋志十二卷
佚
陳振孫曰宣教郎廣安游桂元發撰桂除興癸未進
士歷官至制司機宜
彭氏(龜年)訓蒙經解
佚
樓鑰撰碑曰嘉定改元詔贈故吏部侍郎彭龜年爲
寳謨閣直學士旣又加贈龍圖閣學士賜諡忠肅公
登乾道五年進士第嘗著訓蒙經解若干卷藏於家
張氏(布)六經講解
佚
陳耆卿曰臨海人字伯旉乾道八年進士歷太學錄
博士樞密院編修官宗正丞權金部右侍郎遷祕書
丞知徽州不赴奉祠終朝散大夫有六經講解藏於
家
毛氏(璞)六經解
佚
葉氏(適)習學記言序目
五十卷
存
孫之宏序曰習學記言序目者龍泉葉先生所述也
初先生輯錄經史百氏條目名習學記言未有論述
自金陵歸研玩羣書更十六寒暑乃成序目五十卷
子寀既以先志編次諗今越帥新安江公鋟木郡齋
又囑之宏揭其大指於書首竊聞學必待習而成因
所習而記焉稽合乎孔氏之本綂者也夫去聖緜邈
百家競起學失其綂久矣漢唐諸儒皆推宗孟軻氏
謂其能嗣孔子至本朝閩洛驟興始稱子思得之曾
子孟軻本之子思是爲孔門之要傳近世張吕朱二
三鉅公益加探討名人秀士鮮不從風而靡先生後
出異識超曠不假梯級謂洙泗所講前世帝王之典
籍頼以存開物成務之倫紀頼以著易彖象仲尼親
筆也十翼則訛矣詩書義理所聚也中庸大學則後
矣曾子不在四科之目曰參也魯以孟軻能嗣孔子
未為過也捨孔子而宗孟軻則於本綂離矣故根柢
六經折衷諸子剖析秦漢迄於五季以吕氏文鑑終
焉其致道成德之要如渴飲飢食之切於日用也指
治摘亂之幾如刺腧中肓之速於起疾也推迹世道
之升降品目人材之短長皆若繩準而銖稱之前聖
之緒業可續後儒之浮論盡廢其切理會心冰消日
朗無異新造孔室之閎深繼有宗廟百官之美富可
謂稽合乎孔子之本綂者也
黃百家曰習學記言存於今者序目而已内說經共
十四卷易四卷書一卷詩一卷周禮儀禮合一卷禮
記一卷春秋一卷左氏傳二卷國語一卷論語一卷
孟子一卷若記言原本不知若干卷惜乎不得見矣
是書前有山隂孫之宏序葉氏門人
任氏(希夷)經解
十卷
佚
邵武府志任希夷字伯起邵武人淳熙三年進士官
至端明殿學士僉書樞密院事兼權參知政事贈少
師諡宣獻
傅氏(芷)羣經講義
佚
應廷育曰芷字升可義烏人淳熙五年進士仙居尉
戴氏(厚)經解
三十卷
佚
樓鑰志墓曰東嘉戴君浚仲嘗薦於鄉五上禮部至
淳熙八年始以特奏名試補賀州之學尋授廸功郎
金華縣尉改修職郎監漳州南岳廟著經解三十卷
藏於家君諱厚又字長文
李氏(燾)五經傳授圖
宋志一卷
佚
危氏(稹)諸經講義集解
佚
江西通志危稹字逢吉臨川人淳熙十四年乙科除
南康軍教授歷屯田司郎官出潮州又知漳州
徐氏(大受)經解
佚
陳耆卿曰天台人字季可淳熙十一年特科監行在
草料場號竹谿先生有經解藏於家
項氏(安世)家說
宋志十卷(附錄四卷)
未見
陳振孫曰九經皆有論注其第八卷以後雜說文史
正學附錄孝經中庸詩篇
華氏(鏜)六經解
佚
按華氏書無傳楊誠齋荆溪集有贈詩云華
鏜晨趨孔子堂今日覃思彫肺腸毛穎爲君
秃盡髮問君何時放渠歇題曰華鏜秀才著
六經解以長句書其後則其書業成編矣
經義考卷二百四十三
