經義考卷五十四
翰林院檢討朱彝尊撰
易(五十三)
徐氏(體乾)周易不我解
六卷
闕
體乾自序曰楊龜山有云由漢魏以來以易名者殆
數千百人予乃徧求之得五百餘家皆無當孔子之
義至京口靈峰陳氏授以青山易半卷希夷易一卷
覽其辭闡揚十翼率以天象言易言約而旨深遂以
一圖懸諸室久之三垣七耀若指諸掌夫星辰體附
於地精耀於天凡地之一切有形天皆有象人變其
常象即有以示之於先聖人觀象畫卦辨時叙事欲
親萬民先時示勸舍此何從焉故曰天垂象見吉凶
聖人象之易義悉矣輒不自量為書六卷纖毫不敢
以我與也故定其名曰周易不我解解不以我寧不
可證之斯人哉萬歷庚戌陽生月
黃百家曰徐體乾字行健長淮衛人嘉靖癸未進士
其易學自言本陳希夷趙青山用天星配四時謂法
象莫大乎天地變通莫大乎四時卦爻不合天文不
配四時則孔子繫辭皆無著落故其詮乾龍云春秋
傳土功龍見而畢務言九十月之交龍星朝見于東
方而農人土功之務畢矣梓慎曰龍宋鄭之星也魏
獻子問龍于蔡墨蔡墨曰周易有之在乾之姤曰潛
龍勿用坤之剝曰龍戰于野若不朝夕見誰能物之
左氏言周易實以星為龍矣龍非星豈得朝夕見乎
史云杓攜龍角角在斗前為蒼龍之首杓建子丑龍
亦旋于子丑之下隠而未見故曰潛龍勿用杓建寅
夘龍亦躍于寅夘之方實在天淵之分故曰或躍在
淵杓建辰巳龍亦見于辰巳之方懸于天田星下故
曰見龍在田杓建午未龍適當中天之上故曰飛龍
在天杓建申酉龍夕惕于西南故曰夕惕若杓建戌
亥龍朝見于東北晝晦其形故曰亢龍有悔按此而
知履之虎尾遯之尾晉之角姤之角中孚之翰音俱
取象于星可以類而推矣其說具有神解是編流傳
者寡余家止存乾坤一卷後五卷訪之不得惜非完
書矣
李氏(舜臣)愚谷易解
二卷
未見
易卦辱言
一卷
存
舜臣自序曰唐初考定易注惟存王輔嗣易吉凶悔
吝僉曰吉善也凶羞也輔嗣或曰吝恨辱也則恨辱
云或得今吾卦𢾗言存豈不辱哉然而自不可已勉
吾於易讀也卦各一首惟坤二首明夷五首
姓譜舜臣字懋欽一字夢虞樂安人嘉靖癸未進士
官至太僕寺卿
潘氏(恩)周易緝義
三卷
未見
公自序曰唐李鼎祚集虞翻荀爽等三十餘家刊輔
嗣之文補康成之象昔儒有云隋唐以前易家諸書
逸不復傳賴李氏集解猶見一二然則古易師諸說
胡可廢哉予潛心易學取古今人之論著反覆攷觀
因憶昔儒吳立夫之論易云談理致者多溺於空虚
守象數者或流於讖緯乃以斯語定為折衷去浮文
存本實芟煩雜略玄虚錄其發明象義有裨經學者
櫽括成編一得之愚偶有見聞不揆淺陋亦以附入
名曰緝義說文緝者繼也續也亦叶也謂其繼續前
聞叶和易義云耳錄藏家塾朝夕覽觀思繇潔靜精
微之教以造致用崇德之階未能也貽示同志蘄就
正焉
人物考恩字子仁上海人嘉靖癸未進士歷官南京
工部尚書改都察院左都御史贈太子少保諡恭定
李氏(義壯)周易或問
未見
義壯自序曰天下之道正而已矣天下之正中而已
矣中正也者所以貫天下之道也易也者易也隨時
變易以從道也道也者中正之謂也古今之學易者
率皆以隂陽各得其位為正而二五為中一三四六
則非中也陽而之隂隂而之陽則非正也噫嘻其然
豈其然哉夫進退存亡位不同也吉凶悔吝時不同
也盈虚消息道不同也膠於道則有病於時膠於時
則有病於位膠於位則有病於易故聖人精義致用
變通隨時凡求其所謂中正者從之而已不然其何
以為易哉予嘗有志於此沈潛反覆四十餘年而未
之有得一日讀至小畜卦一道也彖又一道也象一
道也爻又一道也恍然若有悟焉然後知孔子之易
非周公之易周公之易非文王之易文王之易非伏
羲之易數聖人者其所以為天下後世慮其將各有
攸當乎故讀伏羲者如未嘗知有文王也讀文王者
如未嘗知有周公也讀周公者如未嘗知有孔子也
此善學易者也彼不知者乃欲求中正於二五隂陽
之間則其執一亦甚矣其又何以為易哉故曰所惡
執一者為其賊道也舉一而廢百也間嘗執此求之
天下不姍笑而置疑者亦鮮矣未有脱然以為是者
乃退而求諸先儒之緒言或有契焉積之歲月類以
成書其間微辭隠義訓釋明備可以擴四聖所未發
者亦并從而錄之惟求以極斯理之所至盡吾心之
所知以不背於中正之歸則已他非所敢知也
葉氏(良珮)周易義叢
十六卷
存
良珮自序曰自漢至今專門易學不啻百有餘家或
傳象數或明義理或推之互體卦變五行求其真有
以見天下之賾之動得四聖人所不傳之秘者什無
二三焉乃於百有餘家内摘取精要者彙為是編仍
以子朱子本義冠之端首蓋以其兼明象占故也至
若程傳則備書而不敢有所刪節釐為若干卷僭不
自量輒綴測語附之章末名曰周易義叢用傳同好
聊備千慮一得之採擇云嘉靖二十六年秋九月
台州府志葉良珮字敬之浙江太平人嘉靖癸未進
士仕止刑部郎中
豐氏(坊)古易世學
十五卷
存
易辨
一卷
存
陳子龍曰豐坊字存禮鄞縣人嘉靖二年進士除禮
部主事以吏議免官家居坐法竄吳中改名道生字
人翁年老貧病以死存禮高才博學下筆數千言立
就於十三經皆别為訓詁鈎新索異每托名古本或
外國本今所傳石經大學子貢詩傳皆其偽撰也
陸元輔曰豐氏古易世學本坊一人所作而偽托於
遠祖稷曾祖慶父熙而以己承其學真狂易者所為
也
按豐坊易辨以孔子授易於商瞿故其說文
言傳凡云何謂也言是瞿所問凡云子曰則
夫子答之之辭
蔡氏(潤宗)易學正言
未見
閩書蔡潤宗字克昌晉江人嘉靖乙酉舉人除餘杭
知縣以易學正言教士
陳氏(深)周易然疑
佚
長興縣志陳深字子淵嘉靖乙酉舉人知歸州調荆
門
蔣氏(經)易經講義
佚
兩浙名賢錄蔣經字引之開化人嘉靖乙酉領鄉薦
知昌平州
鄒氏(守愚)易釋義
未見
黃虞稷曰守愚莆田人嘉靖丙戌進士
唐氏(樞)易修墨守
一卷
存
陸元輔曰唐樞字子鎮歸安人嘉靖丙戌進士官刑
部主事易修墨守一卷王思宗序之
劉氏(邦采)易藴
二篇
未見
黃虞稷曰邦采字君亮南昌人嘉靖戊子舉人官嘉
興府同知從學王陽明
鄭氏(守道)易解
未見
閩書鄭守道字用行福州人嘉靖戊子舉人嘗主白
鹿洞教事著太極圖說并易乾坤上下繫辭解能闡
周程之秘知夏津縣遷徽州府通判
羅氏(洪先)易解
一卷
存
范路曰羅洪先字逹夫吉水人嘉靖己丑賜進士第
一除翰林修撰以言事削籍為民學者稱念菴先生
隆慶元年詔贈光禄卿諡文恭
楊氏(爵)周易辨錄
四卷
存
爵自序曰予久蒙幽繫自以負罪深重憂患驚惕之
念即夙夜而恒存也困病中日讀周易以自遣或有
所得筆之以備遺忘歲月既久六十四卦之說略具
矣因名曰周易辨錄繫曰困德之辨也吾以驗吾心
之所安力之所勝何如耳若以為實有所見而求法
於古人焉則吾死罪之餘萬萬所不敢也時嘉靖二
十四年乙巳九月
姓譜爵字伯修富平人嘉靖己丑進士歴御史直言
下獄釋為民隆慶元年贈大理丞
林氏(性之)易經淺說
未見
人物考林性之字師吾晉江人嘉靖己丑進士官南
京戶部廣西司郎中
薛氏(甲)易象大旨
八卷
存
張衮序曰古者聖人之作易也與天地凖設卦明象
觀爻立辭而隂陽之賾剛柔之變盡矣薛君應登生
千載之下有志於聖人之學覃思研精深於易解每
卦之下列傳與爻證以文言言必有斷斷必有義或
以類求或以出於其類之外錯綜交互而變化行於
其中爻以二五為中為正有得其時則位皆不當而
曰中行曰可貞下得其時則位皆中矣而曰貞凶曰
貞厲神而明之時之義大矣薛君讀易十有餘年蚤
夜以作食寢與俱始克成編刻而傳之自題曰易象
大旨曰象者易所自有非有加也曰大旨者括其諸
說讚以微言止以明象而已矣此薛君之志也
人物考薛甲字應登江隂人嘉靖己丑進士歴江西
按察副使
黃氏(光昇)讀易私記
未見
姓譜光昇字明舉晉江人嘉靖己丑進士歴刑部尚
書
熊氏(過)周易象旨決錄
七卷
存
楊慎曰叔仁易象旨一書多以易數為主而引伸觸
類繼絶表微條貫葉分可謂擇之精而語之詳矣
過自序曰易之始終獨有象爾學者猥稱畫前易豈
非祗以為異哉昔者聖人類萬物之情象其物宜物
有萬不出隂陽奇偶之畫也是謂儀象故生八卦以
象吉凶是故易者象也八卦成列象在其中奚啻天
地風雷山澤水火哉即隂陽消長盛衰之間觀其所
乘而吉凶大業莫能違也樸斵風漓後聖乃廣為之
象以開物開而當名辨物因其自然故曰象者像也
象有數故曰極其數遂定天下之象象有辭故曰彖
者言乎其象聖人設卦觀象繫辭焉是數與辭皆出
於象也辭有吉凶悔吝皆謂之象吉凶者得失之象
也悔吝者憂虞之象也彖爻所同也四者不為象而
為占何其不察聖人之言耶其所謂變化者進退之
象也其所謂剛柔者晝夜之象也爻所獨也異哉後
世之說曰此為象此為占既又曰戒占嘻亦已支矣
或又曰此為意此為言為象為數豈不益甚哉昔韓
宣子適魯見易象明古綂彖爻為象也居則觀其象
而玩其辭居則本卦不變言故曰所居而安者易之
象古為象今為序繇字誤也動則觀變玩占動謂之
卦故曰所變而玩爻之辭亦緣字誤轉變為樂矣得
其不變者則占彖得其變者則占爻辭皆象也象皆
占也占皆象也又可分象占哉有不得其說者則曰
有占無象象在占中有象無占占在象中嘻支矣是
故易非獨言與數其意亦皆生於象而已故得稱象
之意象之言象之數書不能盡言言不能盡意立象
盡意則辭可略矣今夫象旨者猶為因辭求象之道
耳是故有一卦之象有一爻之象自其變者觀剝彖
傳曰觀象觀也者觀卦也二陽之卦剝五所自變也
一卦論變之例也蒙六五童蒙之吉順以巽也㢲者
㢲卦也五變則上體㢲一爻論變之例也在履而當
夬位曰夬履在兑而當剝位曰孚剝否九五稱大人
與乾同中孚九五稱攣孚與小畜同此四爻者皆曰
位正當兼取兩卦相當之例也歸妹以恒用恒之道
以初三易位者也乾九四乾之小畜小畜之中又有
兑離故曰革是變之又變也萃六三上㢲三五互一
卦之例也泰六五歸妹中四爻互二體之例也雜物
撰德非其中爻不備之謂也於是而正名百物亦足
矣商瞿始受易孔子瞿所為學今即無知者史稱瞿
後有數家皆以象數為宗而王同始為書丁寬服生
皆著象數篇亦以費氏廢矣惜哉王弼尚名理隋興
遂為中原師邢恕等益欲忘卦棄畫王濟有言弼所
誤者多何能頓廢先儒濟言是矣然本先儒自淮南
九師虞荀崔陸之徒煩瑣猥曲億而時獲非能盡合
卦爻隂陽之義顔氏庭誥乃云馬陸得其象數此亦
耳食何異李鼎祚集解及釋文詩二禮春秋義疏後
漢書文選注康成說往往散見朱子發郭子和丁易
東吳幼清及道者流周易鈎深圖等世多傳有其書
皆得失參半黃楚望最後出最以象學自名其言曰
古者占筮書即卦爻取物類象懸虚其義以斷吉凶
上古聖神所為自然之理也立辭者時取以明教九
簭法亡簭人所掌者不復可見而象義遂不可復通
如楚望言是古未嘗無類例矣今沿辭而求翼說廣
八卦之象具在在學者引信觸類耳雙湖胡氏乃云
孔子取八卦象有括文王周公彖爻例者有自括大
象例者又有於說卦别取者胡氏於象豈可謂會通
於簭人所掌之遺乎若楚望象外之象竊意謂隂陽
盛衰即所乘而生大業者本無言之易蓋今象之源
亦時露其微不欲比同而語使讀者更增塗轍程朱
易學官盛行童而習之當二先生時其為工力深矣
要其舍象非易之全也豈惟非易之全將使人如燕
相說郢書者矣故在讀焉而擇之或云象一定則裁
成何寓哉曰天人一也鄭顓天王乃顓人學徒病之
久矣有能類萬物之情會其一源出入以度外内而
知懼者是易之道斯其為已易也道術裂百家出多
緣起於隂陽可推而通易為無害也者與始近而末
遂遠者亦間附焉以見易藴猶曰在學者引信觸類
以辨之耳乃若道器太極說有不同古先者約文申
奥據易証焉庶明逹省之有以相發其要不越乎類
物之情象其物宜云爾其升陽子數四則本易外别
傳然道貫物我施由身始亦不可廢也援類例推而
麗之共諸里師具訓蒙士有罪我者期其諒只若俟
來今以求知則默而成之非夫古人其孰能獲我心
者乎嘉靖辛亥二月
劉愭曰象旨多聖賢所未發如形而上形而下道器
之辨迥異於古大抵折衷羣言會歸一綂
姓譜熊過字叔仁四川富順人嘉靖己丑進士
胡氏(經)易演義
十八卷
存
張雲章曰經號前岡廬陵人嘉靖己丑進士其說好
與朱子異
黃氏(中)易經記蒙
未見
括蒼彙紀黃中字文卿遂昌人嘉靖辛夘舉人除知
鉛山縣入為御史遷天津兵備副使
董氏(燧)周易問答
未見
陸元輔曰燧號蓉山撫州人嘉靖辛夘鄉舉歴官刑
部郎中師王心齋鄒文莊講學不倦嘗同陳惟濬商
訂疑義著周易問答
蔡氏(元偉)易經聚正
未見
閩書蔡元偉字伯瞻晉江人嘉靖辛夘領鄉薦除知
德安縣事遷杭州府通判撫州府同知有四書折衷
易經聚正各若干卷
王氏(畿)大象義述
一卷
存
人物考畿字汝中山隂人學者稱龍谿先生嘉靖壬
辰進士歴兵部主事
吳氏(悌)易說
十卷
未見
曹溶曰悌金谿人嘉靖壬辰進士歴官南京刑部右
侍郎
洪氏(垣)周易玩辭
未見
黃虞稷曰垣婺源人嘉靖壬辰進士
周氏(滿)易象旨
五卷
未見
楊時喬曰受庵自序言程子傳義精矣獨象未具故
說容有出入朱子義既專宗程子而别無所發明又
槩以占括之而象旨益晦然二先生傳義其說皆正
是書以象為說未有實見皆訓詁之訓詁也
張雲章曰周滿字謙之廣漢人嘉靖壬辰進士師事
涇野吕氏官至右副都御史巡撫南贑
米氏(榮)易說
未見
邵武府志米榮字仁夫三井瑕人嘉靖壬辰進士除
太平府推官陞職方員外郎歴官湖廣布政使司左
參議
吕氏(光洵)易箋
未見
紹興府志吕光洵字信卿新昌人嘉靖壬辰進士仕
至南京工部尚書
盧氏(翰)古易中說
四十四卷
存
鄭玥曰翰字子羽潁川人嘉靖甲午舉人司理兖州
其書有王道增張鶴鳴二序刊板杭州府學已亦有
序
何氏(維柏)易學義
未見
姓譜維柏字喬仲南海人嘉靖乙未進士歴南京禮
部尚書
馬氏(森)周易說義
十二卷
未見
姓譜森字孔養懷安人嘉靖乙未進士歴戶部尚書
昝氏(如思)古易便覽
一卷
未見
姓譜昝如思字子學三原人嘉靖乙未進士官御史
胡氏(賓)易經全圖
一卷
未見
曹溶曰光州人嘉靖乙未進士
陳氏(言)易疑
四卷
存
言自序曰易非聖人卜筮之書也卜筮以聖人之書
爾伏羲畫卦原神於太乙起數於隂陽類象於萬物
通幽於神明和順於道德性命無乎弗括文王於卦
為之辭以明其象類周公於爻為之辭以盡其變化
孔子於卦爻為之彖象文言繫辭說序雜卦以闡羲
文周公之義理使學者修此而吉悖此而凶淵乎廣
矣而非作之以卜筮也子曰易有聖人之道四焉辭
象變占是也孔子見卦爻之有辭象變占言焉而廣
大動焉而吉凶制器焉而網罟舟楫之用卜筮焉而
神物大衍之策斯遍舉之矣而未嘗專於卜筮也夫
易何止五經之原天地神化之奥而於卜筮之技精
之則末矣秦漢諸儒考象辭則泥術數論義理則淪
空寂而不知孔子之易先義理而托象數者也蓋伏
羲之畫文王之辭其數其理占之卜筮則人事之吉
凶見焉用之作為則天理之吉凶隨焉體其卦爻之
藴察乎辭象變占之理通乎言動制器卜筮之用吉
凶得失用之所向即理也理之所恊即占也占之所
利即用也是孔子之易也而非專於卜筮明矣是故
學者索卜筮於卦爻之外參程傳於本義之中斯孔
子之易備矣作易疑又自述曰易何疑乎吾疑於
庖犧之卦非使人卜筮也吾疑乎卜筮之因卦而作
也吾又疑乎文王周公卦爻之辭未有占也卜筮者
占之也吾疑乎卦辭論卦之吉凶爻辭論爻之得失
而已也吾又疑乎繫辭之傳不必上下其為章不必
皆十有二也吾又疑乎卦爻之辭間有未安者也
吾又疑乎馬鄭王弼孔穎逹輩明其義而疎希夷康
節精矣而一於數伊川得易之用紫陽得易之深吾
又疑乎羲文之一理而通之者也繫辭悉矣或曰子
是之疑其無疑乎則吾豈敢
錢士升序曰鹽官陳仲修與弟則梁刻其王父東涯
先生所著易疑而問序於余余不知易安能言易然
竊觀先生序疑之旨矣以為重卜筮推象數者朱子
之易隨時易事隨事盡理者程子之易而通卜筮於
卦爻之外參程傳於本義之中斯為孔子之易然則
程朱於孔子將無有合而離離而合者乎錢子曰此
陳先生所以深於易也夫易者天地之藏萬物之契
五經之原也吾夫子四十而不惑及晚而好易韋編
三絶鐵鏑三折而猶不敢自信謂假我數年以學易
可無大過蓋易之難窺如此其說易也曰易有聖人
之道四焉以言者尚其辭以動者尚其變以制器者
尚其象以卜筮者尚其占象也變也占也辭也皆君
子所觀而玩者也而後之學者就其見之所及以成
一先生之言不乃執一而廢百乎漢初言易者本田
何立於學官者有施孟梁丘京氏之學嗣後鄭王兩
家頗行於代其說各有詆諆弼之譏玄也曰互體不
足遂及卦變變又不足推致五行一失其源巧喻彌
甚而譏弼者復謂六爻變化羣象所效日時歲月五
氣相推多所不關將泥大道李鼎祚云鄭參天象王
釋人事易豈偏滯於天人哉至宋程氏傳邵氏說出
而易義愈精矣乃陳瑩中舉邵說似劉器之劉不其
然朱子亦以必見意象方可說理而本義則又觭重
卜筮夫作易以前民用固也而易豈止為占設哉先
生童而好易覃思旁摭筆注手疏三十年始成此書
而猶以疑名此先生所以深於易也
胡震亨序曰獻可陳先生湛深儒術嘗悉取五經為
之說而名之曰疑年三十有二春秋疑成又三歲詩
疑成而易疑之成時年四十有三為易簀前一歲先
生之為易疑也前後凡二十餘年藁不啻三四易生
平精力似尤獨注此書者今觀所為說大都因象以
顯理不援占以傳象撮紫陽氏之勝而絀其主卜筮
者成為一家言則作者大指云爾先生歿後是書家
戶爭傳寫之而世本多所訛謬學者患焉聞孫仲修
氏則梁氏取先生手藁再四校讐授梓以副士林求
蓋先生是書八十年而始大顯也
曹樹聲曰東涯先生討論六經原原本本開千古絶
學於易尤精
俞汝言曰言字獻可海鹽人嘉靖丁酉舉人
吳氏(紳)易通
未見
閩書紳字克服仙遊人嘉靖丁酉舉人由德興儒學
教諭遷知桐廬縣事歴常州府通判歸講學於鳳山
寺
王氏(春復)周易疑略
未見
陸元輔曰春復字學樂晉江人嘉靖戊戌進士初令
泰和質學於羅整庵歐陽南野累官廣西布政使參
政遷按察使未仕卒著有周易四書疑略
游氏(震得)周易傳義會通
未見
人物考游震得字汝潛婺源人嘉靖戊戌進士歴僉
都御史總督南京糧儲宗姚江良知之學學者稱為
讓溪先生
經義考卷五十四
