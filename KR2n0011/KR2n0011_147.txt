經義考卷一百四十七
翰林院檢討朱彝尊撰
禮記(十)
夏小正傳
隋志一卷
存
禮記孔子曰吾欲觀夏道是故之杞而不足徵也吾
得夏時焉
司馬遷曰孔子正夏時學者多傳夏小正云
鄭康成曰得夏四時之書也其書存者有夏小正
隋書戴德撰
方慤曰夏用人正故其書以之孔子以夏時稱之者
以人時得其正也
金履祥曰小正者紀候之書謂之小則固非其大者也
其亦夏時之一端與聖人得之以說夏禮則必有大於
此者單子曰夏令曰九月除道十月成梁其時儆曰
收而場功峙而畚挶營室之中土功其始火之初見
期於司里然則舉一端而推所謂夏時者當必有制
度教條之詳不可得而聞矣
傅氏(崧卿)夏小正戴氏傳
四卷
存
崧卿自序曰崧卿少時讀禮記著孔子得夏時於杞
鄭氏注曰夏四時之書也其存者有小正而鄭注月
令引小正者八辭大抵約嚴不類秦漢以來文章信
其為有夏氏之遺書顧欲睹其全未之得政和中閱
外兄關澮藏書始得而讀之星昏旦伏見中正當鄕
若寒暑日風冰雪雨旱之節草木稊莠之候羽毛鱗
臝蠕動之屬蟄興粥伏鄉遰陟降離隕鳴呴之應罔
不具紀而王政民事繫焉盖夏之月令也志時之有
是物往往以見言之豈謂據人所見者辭固當爾耶
關本合傳為一卷而不著作傳人名氏按漢唐藝文
志不載惟隋志有其目曰夏小正一卷戴德撰疑澮
所藏即此書後讀孔穎達禮記正義其疏月令注曰
夏小正大戴禮之篇名也因求集賢所藏大戴禮版
本參校信然漢唐志旣錄戴氏禮矣此書宜不别見
抑不知取戴禮為此書自何代始意者隋重賞以求
逸書進書者遂多以徼賞帛故離析篇目而為此乎
有司受此又不加辨而作志者亦不復考且小正夏
書德所撰傳爾而隋志云然可謂疏矣德西漢梁人
與聖俱授禮后蒼號大戴嘗為信都太傅而集賢大
戴禮其前乃云漢九江太守戴德撰以儒林傳考之
為九江太守者聖也書藏集賢盖久率無有正其訛
謬者使世亡漢史而大戴禮獨傳後人渠復有知德
為信都太傅者歟由是知前代書因陋承訛流傳及
今不可復辨者盖多矣豈特是書也哉關本戴禮皆
以夏小正文錯諸傳中渾渾之書雜以漢儒文辭醇
駁弗類且所訓疑有失本指者乃倣左氏春秋列正
文其前而附以傳月為一篇凡十有二篇釐為四卷
名曰夏小正戴氏傳關本簡編失倫悉以大戴禮是
正兩書互有得失或字衍脱不同則擇其善者從之
仍注其下而闕其可疑者大戴禮無注釋關本注釋
二十三處懼與今注相揉則云舊注别之來者宜詳
焉宣和辛丑九月
陳振孫曰漢戴德傳給事中山隂傅崧卿注此書本
在大戴後人從大戴禮抄出别行崧卿以正文與傳
相雜倣左氏經傳列正文其前特附以傳且為之注
紹興府志傅崧卿字子駿山隂人擢甲科累遷考功
員外郎為林靈素所譛出為蒲圻縣丞後官至給事
中
按傅氏書余見宋時鋟本後題男右通直郎
知泉州晉江縣事&KR1846;刊板孫右廸功郎前靜
江府修仁縣尉&KR0008;校勘
張氏(方)夏時考異
宋志一卷
佚
吳氏(觀萬)夏小正辯
一卷
佚
朱氏(申)夏小正傳
一卷
佚
史氏(季敷)夏小正經傳攷
三卷
存
危素序曰素昔從翰林學士吳先生學禮得所校大
戴禮先生曰猶幸此書夏小正存焉然嘗患其經傳
相混而注釋未詳鳴呼古書之存者鮮矣而是書歴
三代脱秦火而未至於冺滅况於日星之行氣候之
節國家之政生民之業具列於此學者可不務之乎
句東史君季敷甫嗜古學作夏小正經傳攷句証以
山陰傅氏本及采儀禮集解參䆒同異附以釋音復
取先儒解經所引小正語及事相附近可以考訂者
隨事疏於傳文之下脱衍者列叙於後即其采摭之
詳訓詁之密非篤於古學不能然也素以使事求史
舘遺書過句東得是書於君子塾孫讀之旬日乃因
其請叙於篇端
張萱曰元末鄞人史季敷采儀禮集解參究同異附
以釋音復取先儒解經所引語及事相附近者綴於
傳文之下凡三卷
趙氏(有桂)夏小正集解
一卷
未見
王禕序曰夏小正世以為夏書其書在大戴禮中傳
之者戴氏也鄭康成為之注或曰盧辨注謂為鄭氏
非也穎川韓元吉氏嘗以范太史家藏舊本校定之
然與故所傳關本訛舛不同會稽傅崧卿氏又㩀關
本而為訓釋實多所補正及考亭朱子集儀禮尊信
小正而用之經其論定者旨益加明矣今括蒼趙君
復集諸家之說而為之解於是為尤詳密者也以予
論之小正之為夏書不可無疑者孔子定書斷自唐
虞虞書以歷象日月星辰敬授人時為重事小正其
遺法也孔子嘗曰吾欲觀夏道是故之杞而不足徵
也吾得夏時焉及答顔淵以為邦曰行夏之時而作
春秋用夏時以冠月其有取於夏時如此設小正誠
夏書則在孔子所必取然而不與禹貢同列於百篇
何耶鄭氏謂夏時者夏四時之書其書存者有小正
則以小正為夏書者鄭氏也不信聖人而漢儒是信
可不可耶禮記月令漢儒皆以為周公作而其中襍
有虞夏商周秦漢之制殆漢末諸儒採吕氏十二月
紀淮南子時則訓等書為之耳大戴禮之有小正小
戴禮之有月令烏知其非類耶或曰吕氏據夏小正
以正四時或曰小正具十二月而無中氣有應候而
無日數至時訓乃五日為候三候為氣六十日為節
因小正而加詳也意者小正特出於月紀時訓之前
者耶是則以小正為夏書誠有可疑者也趙君之言
謂鄭氏以小正為夏書本無左驗所記昏旦中星與
星之見伏率與月令月紀時訓不合唐一行推以歷
術知其實在夏時其為夏書無疑是又不然天雖高
星辰雖遠苟求其故則精歷數者悉所能考盖自上
古以來天行日至星辰之次舍其度數無不可知况
在夏后之世安知非精歷數者逆考而遡推之求其
故以著於書亦豈可遂信之而不疑乎世以本草為
神農之書素問為黃帝之書其果出於神農黃帝否
乎本草素問不可必其出於神農黃帝月令不可必
其出於周公則小正之為夏書予固不敢不致疑其
間也惜乎趙君已不可作不得以予所疑者質之然
君之為此書則既考覈詳而論辨密卓見絶識往往
而是不其有可傳者歟苐其真本及所著他書皆厄
於兵而此篇者乃其伯氏掇拾遺藳重所繕錄章句
字畫之脱誤不能無之覧者擇焉而已君諱有桂詵
仲其字學行志業具載宋太史所為墓志茲故弗道
而論予所疑者序其書焉
王氏(廷相)夏小正集解
一卷
存
廷相自序曰夏小正者夏時之小記也繹其辭旨信
為古籍周公之時訓吕氏之月令皆其流也盖古之
聖人仰觀星日霜露之變俯察昆蟲草木之化驗天
時授民事此其要約爾欽昊敷政實所不可闕者予
讀諸家注解病其疎謬穿鑿是以稽其義之通者傳
之闕其不可知者以俟博達焉月為一篇凡十有二
篇正德庚辰八月
楊氏(慎)夏小正解
一卷
存
慎自序曰孔子曰吾欲觀夏道是故之把而不足徵
也吾得夏時焉學者多傳夏小正云戴德曰何以謂
之小正以小著名也曷以小之掌故失其傳太史遺
其籍宗國墜其徵儒宿荒其訓小之云者弗詳之云爾
非其微之云也昔唐典首授時虞典首璣衡首之者
大之也何獨至於夏正而小之乎春秋外傳單穆公
嘗引夏令又引時儆收場功塒畚挶營土功期司里
皆於天象乎取之用茲以推孔子所稱夏時不啻是
也舉其全者大之與惜無聞焉爾古者紀候之書逸
周書有時訓吕覧有月紀易緯有通卦驗管敬仲有
時令鴻烈有時則訓同異互出大抵宗小正而詳還
觀小正規畫遠矣其昏旦伏見中正當鄉候在星寒
暑風日冰雪雨旱候在氣稊秀榮華候在草木蟄粥
伏遰陟降離隕鳴呴候在禽獸王政達焉民事法焉
故曰規模遠矣小戴氏取吕氏月紀改為月令著之
禮記此周月也儷於夏正法非重習然卷帙虚存傳
習者鮮吁可異哉戴德之後宋金氏履祥王氏應麟
嘗為斯學矣余病戴記本經傳弗分二氏本訛謬未
訂乃左右采獲以是正之提經於上抑傳於下法當
爾非變古也語曰與其過而廢之也寧過而存之斯
籍也其宜存而不廢哉
顧氏起經夏小正補解
一卷
未見
金氏(鏡)夏小正傳
一卷
未見
王氏(猷定)夏小正輯注
一卷
佚
繆泳曰猷定字于一南昌貢士工古文書法嘗憤世
儒明知月令為吕不韋作乃尊之為經夏時孔子所
取乃反舍而不習作夏小正輯注一卷後客死杭州
遺書散佚不可問矣
王氏(應麟)踐阼篇集解
一卷
存
應麟後序曰有周盛時大訓在西序河圖在東序三
皇五帝之書外史掌之丹書盖前聖傳心要典也學
記正義謂赤雀所啣丹書乃尚書帝命驗讖緯不經
之言君子無取焉武王銘十有七章蔡邕以為十八
章豈有闕文與大戴禮有盧辨注今列於前鄭康成
所引黃太史所書攷其文之異者又采摭諸儒之說
為集解金匱隂謀載武王銘書附著於末至於虞箴
飫歌見春秋内外傳夫以聖王治已養心表裏交正
如此况學者可不勉與有能左右觀省朝夕習復若
衛武公日誦抑戒之詩無有師保如臨父母庶其寡
過矣乎
方氏(孝孺)武王戒書
一卷
未見
孝孺自序曰武王戒書見於大戴禮太公金匱陰謀
者凡三十三章古文闕有間矣學者考信惟在乎六
經然虞夏商周之遺事善言出乎六經之外而可信
者多矣湯之盤銘不載於商書而曾子稱之與經並
傳為訓萬世政典不列於百篇文目而言為人所傳
誦遂為夏書之首六經雖不可附益然先王之微言
宏訓安可偏廢哉予悲乎是書者太公受之古先聖
王而傳之武王武王銘於用器以戒其身且及其子
孫其言之善者與詩書要義何以異焉學者以非經
而外之非惑夫因為注釋其意以示來者盖聖人之
言譬之方書而天下之學道者皆被疾之人也有志
於養生雖單方曲伎出閭巷之所傳或足以延年苟
為無志雖授以龍宫之秘藏亦多死於國醫之手然
則書豈有工拙哉顧用之何如耳世不善用則六經
千載為空言傳得其人得此言而用之亦可以保身
治家矣
明堂隂陽
漢志三十三篇
佚
明堂陰陽說
漢志五篇
佚
按以上二書久亡今惟太平御覧載有一條
文曰明堂陰陽王者之所以應天也明堂之
制周旋以水水行左旋以象天内有太室象
紫宫南出明堂象太微西出總章象五潢北
出玄堂象營室東出青陽象天市上帝四時
各治其功王者承天綂物亦於其方以聽國
事
李氏(謐)明堂制度論
一篇
佚
李覯曰後魏時有李謐者愍大禮之淪亡憤先儒之
異議作明堂制度論以折衷於世其指以月令為宗
而采周禮大戴之言以參合之
孔氏(穎達)明堂議
一篇
存
魏氏(徵)明堂議
一篇
存
顔氏(師古)明堂議
一篇
存
馮氏(宗)明堂大享議
一篇
存
王氏(方慶)明堂告朔議
一篇
存
張氏(大頥)明堂儀
唐志一卷
佚
姚氏(璠)等明堂儀注
通志三卷
佚
李氏(襲譽)明堂序
通志一卷
佚
郭氏(山惲)大享明堂儀注
通志二卷
佚
亡名氏明堂記紀要
通志二卷
佚
李氏(覯)明堂定制圖
一卷
圖佚
覯自序略曰伏以明堂者古聖王之大務也所以事
上帝嚴先祖班時令合諸侯朝廷之儀莫盛於此然
而年世久遠規模靡見經傳所出參差不同羣儒譸
張各信其習專門自用互相非毁故自漢迄於有唐
布政之宫屢曾營繕而規為鹵莾莫合聖制羣議交
鬭將誰正之伏惟國家拓境踰四溟太平已百載德
義充溢禮教興行封太山祀汾陰耕籍田郊見上帝
遺文逸美於是交舉聖神之衷殆將經始於斯堂乎
四方有識注望久矣臣身雖賤微亦願此時稍禆萬
一自托不朽故敢以所見制度具圖以獻圖凡以九
分當九尺之筵東西之堂共九筵南北之堂共七筵
中央之地自東至西凡五室自南至北凡五室每室
二筵則取於周禮考工記也一太室八左右个共九
室室有四戶八牖共三十六戸七十二牖則恊於大
戴禮盛德記也九室四廟共十三位則本於禮記月
令也四廟之面谷為一門門夾兩窗是為八窗四闥
則稽於白虎通也十二階則采於聶崇義三禮圖也
四面各五門則酌於明堂位禮記外傳也兼取諸書
略無偏棄異同之論庶可息焉古先之模或在於是
號曰明堂定制圖若夫棟宇之高卑土木之文飾至
尊所居之服御上神所享之儀物此禮官學士之職
非小臣之所能盡也
姚氏(舜哲)明堂訓解
一卷
佚
姚氏(舜仁)明堂定制圖序
佚
鄭元慶曰舜仁字令由歸安人元豐八年進士官宗
正少卿明堂定制圖序為庫部員外郎時表進兄舜
哲進訓解一卷
王氏(炎)明堂議
一篇
存
朱子(熹)明堂圖說
一卷
存
陳氏(藻)明堂問
一篇
存
邯鄲氏(淳)投壷賦
一篇
闕
魚豢曰邯鄲淳字元淑作投壺賦千餘言奏之文帝
以為工賜帛十匹
虞氏(潭)投壺變
七錄一卷
佚
隋書晉左光祿大夫虞潭撰
晉書虞潭字思奥會稽餘姚人翻之孫也前後以軍
功爵武昌縣侯拜右光禄大夫開府儀同三司贈侍
中謚孝烈
按投壺變文僅存於今者有云謂之投壺者
取名&KR0034;(他由反)藪漸而轉易鑄金代焉逮之於
後人事生矣壺底去一尺其下筍以龍玄(玄月)
(中蝦墓隨其生死也横以筍龍蛇之類)運之以皫(平保切)鰕(謂龍下皫螭也)
燕尾也(燕識候而歸人來去有恒投而歸之自數之數極也)矢十二(數之極也)
長二尺八寸(法於恒矢古用柘棘)古者投壺擊鼓為節𢃄
劍十二(臉頻二帶謂之帶劍)倚十八(倚並左右如狼尾狀)狼壺二十
(令矢圓轉面於壺口)劍驍七十八(帶劍還如後也)三百六十籌得
一馬(言三百六十歲功成也馬謂之近黨同得勝也)三馬成右見御
覽其書不知何人所注文字沿譌未能糾正
郝氏(冲)投壺道
七錄一卷
佚
亡名氏投壺經
隋志一卷(七錄四卷)
佚
新唐書郝冲虞潭撰
上官氏(儀)投壺經
唐志一卷
佚
舊唐書上官儀陜州陜人幼為沙門貞觀初舉進士
授弘文舘直學士累遷秘書少監加銀青光祿大夫
西臺侍郎為許敬宗所搆下獄死子庭芝有女中宗
時為昭容每侍帝草制詔以故追贈儀為中書令秦
州都督楚國公
晁公武曰唐上官儀奉勑刪定史玄道續注采周
顒郝同梁簡文帝數家為之唐志有其目
史氏(玄道)續投壺經
一卷
佚
卜氏(恕)投壺新律
宋志一卷
佚
鍾氏(唐卿)投壺格
一卷
佚
劉氏(敞)投壺義
一篇
存
何喬新跋曰臨川吴文正公校正儀禮既因鄭氏本
而詮次其篇章凡經文散見於戴禮鄭注者則表而
出之為逸經八篇禮必有義又取戴記所存與清江
劉原父所補者為傳十篇若士相見義公食大夫義
則原父所補也予近讀原父文集又得投壺一篇盖
釋禮經投壺之義也故附錄於朝事之後以偹逸經
之傳焉正經十七篇有傳者十逸經八篇有傳者一
其餘缺焉崇禮君子雖追而補之可也或曰束晳補
南陔諸詩居易補湯征皆見非於君子原父所補亦
南陔湯征之類耳豈可取以為訓哉予以為不然南
陔湯征經也經出於聖人所刪補之僣也冠婚諸義
傳也傳出於周末漢初諸儒所作補之奚不可耶且
朱子嘗補格物致知之傳矣今與曾子之傳並列於
學官未有非之者苟以補傳為不韙則朱子豈為之
哉
按原父投壺義椒丘何氏以附儀禮逸經之
末而今本無之予從同里曹秋岳侍郎所抄
得聞海鹽胡氏家藏有公是公非兩先生全
集顧靳不肯借人其遺書近多遺失訪之不
可得矣
司馬氏(光)投壺新格
宋志一卷
存
光自序曰傳曰張而不弛文武弗能也弛而弗張文
武弗為也一張一弛文武之道也君子學道從政勤
勞罷倦必從容宴息以養志游神故可久也蕩而無
度將以自敗故聖人制禮以為之節因以合朋友之
和飾賓主之歡且寓其教焉夫投壺細事遊戲之類
而聖人取之以為禮用諸鄉黨用諸邦國其故何哉
鄭康成曰投壺射之細也古者君子射以觀德為其
心平體正端一審固然後能中故也盖投壺亦猶是
矣未審度於此而取中於彼仁道存焉疑畏則疎惰
慢則失義方象焉左右前却過分則差中庸著焉得
十失二成功盡棄戒慎明焉是故投壺可以治心可
以修身可以為國可以觀人何以言之夫投壺者不
使之過亦不使之不及所以為中也不使之偏頗流
散所以為正也中正道之根底也聖人作禮樂修刑
政立教化垂典謨凡所施設不啻萬端要在納民心
於平正而已然難得而制者無若人之心也自非大
賢守道敦固則放蕩傾移無不至求諸少選且不可
得是故聖人廣為之術以求之投壺與其一焉觀夫
臨壺發矢之際性無麤密莫不聳然恭謹志存中正
雖不能久可以習焉豈非修身之道與一矢之失猶一
行之虧也豈非修身之道乎兢兢業業慎終如始
豈非為國之道與君子之為之也確然不動其心儼
然不改其容未得之而不懾既得之而不驕小人之
為之也俯身引臂挟巧取奇苟得而無愧豈非觀人
之道與由是言之聖人取以為禮宜矣彼博奕者以
詭譎相高以殘賊相勝孔子猶曰飽日終食無所用
心為之猶賢乎已今投壺者又可鄙略而輕廢哉古
者壺矢之制揖譲之容今雖闕焉然其遺風餘象猶
彷彿也世傳投壺格圖皆以奇雋難得者為右是亦
投瓊探&KR0848;之類耳非古禮之本意也余今更定新格
增損舊圖以精密者為右偶中者為下使夫用機徼
倖者無所措其手焉壺口徑三寸耳徑一寸高一尺
實以小豆壺去席二箭半箭十有二枝長二尺有四
寸以全壺不失者為賢苟不能全則積算先滿百二
十者勝後者負俱滿則餘算多者勝少者負為圖列
之左右并各釋其指意焉
晁公武曰舊有投壺格君實惡其多取奇中者以為
僥倖因盡改之
王氏(趯)投壺禮格
宋志二卷
佚
朱子(熹)壺說
一篇
存
方氏(承贇)投壺圖(或作張)
一卷
佚
熊氏(朋來)投壺說
一篇
存
王氏(惲)投壺引
一篇
存
劉氏(仁敏)傾壺集
三卷
未見
高麗投壺儀
佚
高麗史睿宗十一年十二月御清讌閣命内侍良醖
令池昌洽講禮記中庸投壺二篇謂寳文閣學士等
曰投壺古禮也廢已久矣宋帝所賜其噐極為精偹
將試之卿等可纂定投壺儀并圖以進
亡名氏投壺考正
一卷
未見
右載葉氏菉竹堂目
何氏(宗姚)投壺新式
一卷
未見(一齋書目有)
汪氏(禔)投壺儀節
一卷
未見
徽州府志汪禔字介夫祁門人環谷先生之後
李氏(孝先)投壺譜
一卷
存
楊大寬序曰古之讌士者歌以鹿鳴其說載諸詩讌
賓客者樂以壺矢其說載諸禮鹿鳴周王勸士之典
也壺矢一技耳而近於戲君子取之者何哉盖枉矢
哨壺請以樂賓再拜而具三辭之禮司射而奏貍首
之樂勝者而致敬飬之文得之不矜失之不懾和而
不流戲而不謔以此樂賓孰曰不可是故必心正必
體直必端一審固而後中審度於此取中於彼法度
寓焉疑畏則疎惰慢則失戒愼明焉左右則却過不
及則謬中庸著焉法度寓則可以觀哲戒慎明則可
以觀敬中庸著則可以觀節視夫博奕者機詐以相
尚殘忍以相勝不亦大徑庭耶予講學友季松橋濮
陽太保公兩世司徒之家也方其羈貫習六書調五
絃善丹青之筆而尤涉獵於百家六藝之說其於壺
矢之技得之手而應之心若斲輪者得心悟之神也
凡讌賓客必舉壺以樂賓見者罔不拱揖前却而未
之或先每於退政之暇乃作壺譜以廣其義凡目百
三十有二壺自一矢以至十二矢每矢品之以題每
題圖之以譜每譜著之以訣如見古人之風焉技不
專技於技者也是故雅歌投壺古之名將為之偶耳
中耳古之大儒所不廢也豈曰德成而上藝成而下
而顧輕之耶嘉靖丙辰孟夏
投壺譜拾遺
一卷
存
紀模序曰事有出於智巧之外而忘乎其為能者郢
人之運斤九方臯之相馬庖丁之解牛要皆得之心
而應之手取乎内而忘乎其外知變化而不知所以
變化也投壺古禮所以淑賓主聯交道為習射之基
魯人松橋李君先為南亰左都督參軍復擢順天府
治中觀藝於射會心於壺以其妙寓於譜嘉靖甲子
秋見之今君之亡才五年其譜已失求其刊本亦闕
其半予為拾其遺而重&KR0922;之凡為圖直者三十有七
横者十卧者五倒者二二矢直壺二十横壺六三矢
直壺十横壺二四矢直壺八五矢直壺六六矢直壺
亦六七矢八矢九矢十一矢十二矢各二又八卦圖
各一
周氏(履靖)投壺儀制
一卷
存
詹氏(景鳳)投壺說
一篇
存(載明辨類函)
周氏(篔)投壺譜
一卷
存
梅氏(文鼎)曾子天圓篇注
一卷
存
經義考卷一百四十七
