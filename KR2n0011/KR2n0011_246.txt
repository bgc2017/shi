經義考卷二百四十六
翰林院檢討朱彝尊撰
羣經(八)
馬氏(定國)六經考
佚
王氏(若虚)五經辨惑
二卷
存
姚氏(樞)等五經要語
未見
黃虞稷曰至元三年姚樞竇默王鶚商挺楊果等纂
進凡二十八類
熊氏(朋來)五經說
七卷
存
南昌府志熊朋來字與可豐城人咸淳甲戌進士仕
元為福清州判官
陸元輔曰易說一卷詩書說一卷春秋說一卷三禮
說二卷大小戴記說一卷雜說一卷
胡氏(炳文)五經會意
未見
凌氏(堯輔)大學中庸孝經諸書集解音釋
佚
戴表元序曰儒者之說其精者為道德而麤者為禮
樂刑政當三代以前雖世治有斷續而二說未嘗一
日廢於天下書之所存者略也周之既衰禮樂刑政
盡壞道德茫然無所附麗夫子不得已始與其徒共
詳之於書書詳而後世之託言者始雜然自其徒相
繼皆沒之後千有餘年往往嘗有窮經學古之彦不
以世故動心枯然自守師說於山林艸澤間宜舉一
世不好之而不變聲薰氣染之久而亦或為人所采
拾道德之緒餘禮樂刑政之髣髴因之而不墜者什
五至於近代濓洛之𣲖興於雜書之中定著其書通
於夫子者曰子曾氏子思氏子孟氏而上三氏之書
存者曰孝經中庸大學孟子若論語又孔門之高弟
共為之尤精者也為之披微文抉沈辭使尋源者不
迷其津趨途者不昧其岐有功哉濓洛之徒皆沒說
者又雜考亭朱先生出又取濂洛之已詳者與其徒
皆明之故孝經有刊誤論語孟子有集注大學中庸
有章句以迨太極西銘通書之類凡殘編斷簡之關
於義理者舉有訓解其徒之書予之資雖鈍猶得而
窺之其徒之人為余之先猶得而知之顧歲月推移
風氣變化資品之尢鈍於予者則不及預此矣予白
首東來乃始獲聞番陽有雙峯饒君者嘗學於考亭
之門人而於考亭之書鑽研探索纂述彙叙其意猶
考亭之於濓洛也久之是州之儒者凌君堯輔與予
遊予又見其箋詁疏釋問答圖辨而知其遊饒君之
門而於饒君之書又如饒君之於考亭也嗚呼兹非
予所謂窮理學古之彦不以世故動心而枯然自守
師說於山林艸澤間者耶堯輔歸而於是書也益弘
其入謹其出弘且及於伏生申公之年其有欲聞道
德禮樂刑政之說者不以屬君之徒而誰耶
王氏(希旦)五經日記
未見
黃虞稷曰字葵初德興人隠居著書累徵不起又有
書易通解
李氏(恕)五經㫄注
六卷
未見
楊士竒曰廬陵李省中先生名恕與龍麟洲劉水牎
同輩行五經者易書詩論孟㫄注簡明切當便於學
者
何氏(異孫)十一經問對
五卷
存
楊士竒曰此書為小學設所謂十一經者書詩春秋
儀禮周禮禮記論語孝經大學中庸孟子不及於易
者非小學所及也
黃虞稷曰設為經疑以為科場發問對策之用
周氏(聞孫)五經纂要
佚
蕭氏(志仁)經解佩觽錄
十卷
佚
江西通志蕭志仁字無惡廬陵人
張氏(&KR1220;)四經歸極
未見
潘氏(廸)六經發明
未見
姓譜廸元城人歴官國子司業集賢學士
余氏(國輔)經傳考異
佚
吳澂序曰金谿余國輔輯經傳考異以予之亦嘗用
力於斯也俾序其首予少時讀經書疑其有悞字錯
簡處必博考詳訂而是正之一日有先生長者見其
一二叱責曰聖經如天之日月千古不易何可改耶
汝何物小子而僭妄如此予鞠躬謝過曰父師之教
敢不承乎第古書自秦火之餘炎漢之初率是口授
五代以前率是筆錄口授者寧無語音之訛筆錄者
寧無字畫之舛語訛字舛為經之害大矣不訂正而
循襲其訛舛強解鑿說不幾於侮聖言與予之訂正
也豈得已而不已者哉況一一皆有案據曰某本作
某字或先儒曾有論義曰某字當作某字未嘗敢自
用意點竄也先生長者不頷予說予亦不能從其言
而遂止然於此每兢惕謹審而不敢苟國輔老成之
儒顧亦同予少時之癖而所去取不悉與予同何當
聚談細細商略以歸於至當之一
舒氏(天民)六藝綱目
四卷
存
馬氏(瑩)五經大義
佚
柳貫誌曰馬氏諱瑩其字仲珍世家建德縣之新亭
鄉精研經史㫄連諸子百家下逮山經地志謠俗方
言朝披夕攬搴華嚌英延祐科興始用春秋舉上不
利後更用禮記亦不利彙次所著五經大義四書答
疑又手選唐五百家詩五卷宋南渡諸家詩一卷别
有講義讀書紀各二卷藏於家
瞻氏(思)五經思問
未見
歐陽氏(長孺)九經治要
十卷
未見
張萱曰元皇慶間歐陽長孺采九經之要輯為一書
自君臣以至朋友自治心以至治天下分為六門凡
七百九十三章共十卷
杜氏(本)四經表義
佚
江西通志杜本字伯原清江人隠居武夷山文宗徵
之不起後至元間復召為翰林待制稱疾固辭學者
稱為清碧先生
黃氏(澤)六經補注
佚
吳澂序曰先聖王之教士也以詩書禮樂為四術易
者占筮之繇辭春秋者侯國之史記自夫子贊易修
春秋之後學者始以易春秋合先王教士之四術而
為六經經焚於秦而易獨存經出於漢而樂獨亡幸
而未亡者若書若禮往往殘缺惟詩與春秋稍完而
已漢儒專門傳授守其師說不為無功於經而聖人
之意則未大明於世也魏晉而唐注義漸廣至宋諸
儒而經學之極盛矣程子之易立言幾與先聖竝然
自為一書則可非可以經注論若論經注則朱氏詩
集傳之外俱不能無遺憾也後儒於其既精既當者
或未能嚌味其所可取則於其未精未當者又豈人
人而能推索其所未至哉予嘗於此重有慨焉而可
與者甚鮮也蜀儒黃澤楚望貧而力學往年初識之
於筠今年再遇之於江讀易詩書春秋及周官禮記
悉欲為之補注補注之書未成而各經先有辨釋宏
綱要義昭揭其大而不遺其小究竟謹審真有灼見
先儒舊說可從者拳拳尊信不敢輕肆臆說以相是
非用功深用意厚以予所見明經之士未有能及之
者也晚年見此寧不為之大快乎楚望不輕以示人
而德化縣令王君乃為鋟梓以傳予歎美之不足因
以諗於學者蓋於諸經沈潛反覆然後知其用功之
不易用意之不苟云
翼經罪言
佚
吳氏(仲迂)經傳發明
未見
宋氏(元翁)五經約說
佚
袁桷序曰古之學者三十而五經立方其時以力田
致養為先本春出於野冬始入邑其勤懇懇然日不
能給暇日入學歲率不滿十旬焉噫何其敏且成如
是之易也蓋先王盛時鄉遂溝洫之制明冠昏賓蜡
之禮具弦歌俎豆鐘鼓弓矢之備周旋品節皆身親
而日化則所謂通其義者道德性命之理也簡牘日
繁專門經師夸宏務竒漢世儒者白首莫一微言既
絶掇拾枝蔓而媮意惰業率自涯而返良有以也夫
子之翼易二戴之傳古禮解經之準的也訓詁别立
為小學析文以言字因字以言義究其大較邈不相
入然則士何自知經旨哉唐孔賈氏尊漢儒宗知其
迕陋猶㫄諱曲覆如臨師保不敢有犯獨啖趙出口
指摘無所避劉原父氏歐陽氏始慷慨直論未幾言
經者銖分毫别疆畫同異亦駸駸乎漢儒矣夫一道
德而同風俗作者之事也復古而不至焉者儒者之
責也六藝之道莫急於禮樂樂書廢已久而儀禮訖
不得立學官遺音舊器莫可尋辨登降進退揖讓之
損益臨事取具跂就企及卒泥夫近古吾獨謂學古
之士猶足以語夫此也盧陵宋元翁為童子時能明
經明經舉廢已久獨元翁興起其事弱冠復約為大
義先王墜典炳然其專美矣夫天人之奥昔人之所
罕言而昔之耳聞目見接熟素履今皆棄置不講元
翁氣清德茂養泉糞木必以源本約而同之與道俱
會後之學者將由是則焉敢誦所聞而美之
歐陽氏(侊)五經旨要
未見
閩書侊字以大長樂人舉進士不第隠居著述學者
稱道江先生
陳氏(樵)經解
未見
江氏(逢辰)七經要義
未見
黃虞稷曰字虞卿歙人元崇德州教授
雷氏(光霆)九經輯義
五十卷
佚
吳氏(師道)三經雜說
八卷
未見
黃虞稷曰易詩各一卷書六卷
楊氏(叔方)五經辨
佚
吉安府志楊叔方吉水人號學睡先生以經學授清
江范德機以歷法授寧都習吉翁
曾氏(巽申)經解正訛
未見
黃虞稷曰永豐人官應奉翰林文字
李氏(好文)端本堂經訓要義
十一卷
未見
元史至正九年順帝開端本堂命皇太子入學命李
好文以翰林學士兼諭德好文取史傳及先儒論說
關治體協經旨者倣真德秀大學衍義之例為書十
一卷名曰端本堂經訓要義奉表以進詔付端本堂
命太子習焉
李氏(仁夀)諸經衍義
未見
黃虞稷曰字山甫龍泉人元季婺州教授
(闕)
趙氏(居信)經說
未見
唐氏(懷德)六經問答
佚
黃虞稷曰字思誠金華人仲友七世孫許白雲弟子
元衢州學錄
陳氏(剛)五經問難
佚
楊氏(維楨)五經鈐鍵
未見
葉氏(失名)經疑
佚
趙孟頫序曰大凡讀書不能無疑讀書而無所疑是
蓋於心無得故也無所思則一所思不思矣何疑之
有此讀書之大患也善讀書者必極其心思一字不
通弗舍之而求一句一句不通弗舍之而求一章一
章不通弗舍之而求一篇夫如是則思之深思之深
則必有疑因其疑而極其心思則其有得也凡書皆
然經為甚何者六經其來最古傳之久而訛謬生焉
以今人而臆度古人吾見其不能矣則夫疑之多也
何怪通川葉君白首於六經凡有疑皆萃而為一編
其疑之淺深固未易遽釋而其所以疑者有以見葉
君之用心於經書而非泛泛口耳之學所可同年而
語矣葉君以僕嘗從事於此不遠千里來求叙引故
叙其所以疑者覽者其詳諸
陳氏(失名)五經直音
未見
黃溍跋曰周都官為汴都賦至使人不能讀雖以樓
宣獻公之博洽而為之音釋其弗知而闕焉者蓋多
矣嗟乎聲韻母也文字子也子非母不生執其子以
求其母而不得乃憧憧若是耶易書詩禮春秋之文
昭揭千古學士大夫童而習之非若夫賦汴都者之
鉤竒摭隠而使人不得其讀也直音蓋舊有其書陳
君是編不過蒐其脱遺摘其舛謬為力亦易耳雖然
不能讀汴都賦何害六經之書一失其讀則二三聖
人傳心之要旨經世之大教所賴以存者幾希矣夫
使之日星垂而江漢流者陳君是編不有助乎方之
樓公竭精憊神於蟲魚石樹之細者不又有間乎然
予聞有直音有反切反切之法本於西土今譯人所
用二合字是也陳君目是編曰直音而兼用反切者
蓋變例也誠懼夫音之未易以直盡也是抑可尚也
亡名氏六經圖
佚
朱善序曰古之學者有書必有圖何也不得於理則
必求諸書而古人之傳授可見已不得於象則必求
諸圖而古人之制作可考已此圖之與書所以可相
有而不可相無也六經有圖其來已久然兵變之後
古書存者十無一二況於圖乎豫章李君用初家藏
六經圖甚古予嘗得借是圖而觀之以天文則中星
有堯典月令之異同以地理則疆域有禹貢春秋之
沿革以人文則儀禮之有詳略官制之有繁簡城郭
宫室宗廟井田會同軍旅冠昏喪祭衣裳弁冕旌旗
車輅籩豆簠簋圭璋琮璜凡文質之有損益以物理
則昆蟲草木鳥獸魚鼈之細微又於詩為特詳然五
經之圖可觀者象而已若易則伏羲先天四圖邵子
終日言而不離乎是其為理也微矣文王後天方位
雖不與先天同然先天純乎天理後天各以人事體
用一源顯微無間其有功於天下後世一也易圖之
外益之以揚子之太玄司馬之潛虚邵子之皇極經
世使學者可以一覽而得其大槩好學之士果能兼
此六圖而並觀之譬諸千蹊萬徑皆可以適國但得
一道而入何患學之不進哉用初將命工摹寫且與
同志裒金刻梓以廣其傳兹事若成其有功於學者
多矣豈曰小補之哉
經義考卷二百四十六
