經義考卷一百十三
翰林院檢討朱彝尊撰
詩(十六)
韓氏(邦竒)毛詩末喻
未見
胡氏(纉宗)胡氏詩識
三卷
存
王氏(崇慶)詩經衍義
一卷
存
崇慶自序曰詩三百周詩也商頌十二得之周太師
氏而亡其七亦周人為之也夫上公之封禮樂之備
所以思康微子也周先王之用心篤矣是故學莫大
乎性情風所以風此也雅所以雅此也頌所以頌此
也然則學詩奈何曰本之吾心以審其幾參之事物
以觀其變弘之學問思辨以廣其志反之無聲無臭
以會其極其庶幾哉作詩經衍義
丁氏(奉)詩經臆言
未見
錢金甫曰丁奉常熟人正德戊辰進士
楊氏(愼)四詩表傳
一卷
未見
王氏(道)詩億
三卷
未見
馬氏(理)詩經冊義
未見
李氏(淮)詩經童訓辯疑
未見
黃虞稷曰淮字巨川聞喜人正德甲戌進士歴官都
察院右僉都御史廵撫延綏
霍氏(韜)詩經注解
未見
舒氏(芬)詩稗說
三十卷
未見
高氏(尚賢)詩經摘玉
佚
錢金甫曰尚賢新鄭人正德丁丑進士
王氏(漸逵)讀詩記
未見
漸逵自序曰予聞夫子之教曰詩可以興故大樂正
以絃歌為教令入學者習之而聖門閒居雅言亦為
首務及至春秋詩學盛行其君臣之所宴會賓客之
所酬答罔不賦以示意其可以興者正在於此嘗嘆
夫朱子初與呂東萊講解皆主夫小序晚年乃盡變
之以小序之所記者皆以為淫風噫先王以政治得
失原於風俗故設為采風之官凡關於政治者悉采
以行賞罰黜陟之典至於夫子之刪之也則一歸於
正而削其邪蓋為庶民小子後世學者而設也豈復
有淫邪者與於其間哉樂記曰正聲感人而和氣應
之夫以正感人而猶恐其不順而况乎以邪感之其
能免於諷一而勸百乎不知朱子何為以已意逆料
之於千百載之下盡小序講師訓詁而廢之此予之
所深惜而悵歎也雖然以刺幽厲之詩而加之宣王
以正雅之什而入於亂世此又小序之失也非朱子
其孰能辨而正之哉予因許魯齋訂正二南之圖竊
取朱子之意復為訂正小雅之圖猶欲盡其章旨而
改正之未暇也姑識於篇端以求正於有道之士焉
季氏(本)詩說解頥
八卷又總論二卷
存
徐渭曰會稽季先生所著詩說解頥其志正其見遠
其意悉本於經而不泥於舊聞深有得於孔氏之遺
旨有裨後學
黃氏(佐)詩傳通解
二十五卷
存
佐自序曰史志謂漢興魯申公始為詩訓詁而齊轅
固燕韓嬰皆為之傳或取春秋采雜說皆非本義魯
最為近之三家列於學官獨漢初趙人毛萇善詩自
云子夏所傳是為毛詩而未得立其後三家廢而毛
詩獨行世或泥於魯最為近之語必欲宗之然魯詩
今可攷者有曰佩玉晏鳴關雎嘆之以為刺康王而
作固己異於孔子之言矣又曰騶虞掌鳥獸官古有梁
騶天子之田也文王事殷豈可以天子言哉其為周
南召南首尾已謬至此他如齊詩之五際韓詩之二
傳皆非本義此毛詩所以善於三家也惜夫鄭玄孔
穎達所謂箋疏或疑經文之誤或訂本傳之失魏晉
之世劉楨王肅多所難駁紛若聚訟迄於唐宋解之
者亡慮百家子朱子始為集傳其學大行然後聽者
專矣論者猶病其違毛氏而宗鄭樵蓋毛氏主序以
言詩樵則斥序之妄以為出於衞宏而盡削去之遂
以己意為之序凡詩人所刺皆斷以為淫奔者所自
作則非所謂懲創逸志施於禮義者矣呂氏祖謙讀
詩記復主毛序子朱子見而深有取焉嘗有意於會
萃所長則其心未嘗自滿也佐少誦詩因旁及注疏
玉海首明集傳之意而附諸說異同於其下命曰詩
傳旁通正德庚午領薦而病間得嚴氏粲詩緝復采
入焉自是日加刪潤癸酉罹憂廢棄丁丑北上病不
克終試而歸乃復修改並及禮樂更命曰詩經通解
藏諸箧笥以俟有道而正云
趙氏(&KR1364;)詩經會意
佚
鄭玥曰趙&KR1364;雞澤人弘正間由歲貢生任戶部司務
陞南刑部員外郎
潘公(恩)詩經輯說
七卷
存
公自序曰两漢言詩者四家齊魯韓毛後毛氏獨存
三家先後並廢毛宗序說分置諸篇之首先儒謂序
說卜子夏所創毛公衞敬仲潤色之宋儒繼興各以
己意發明經指迨朱文公集傳成立之學官大行於
時而毛氏之學寝亡矣昔人謂序非一人之言或出
於國史之采錄或出於講師之傳授雖其舛誤不類
間亦有之而要之古序不可盡廢信哉言矣世之經
生宗法朱傳以博科試於古之注疏不復過目寧非
闕典乎哉予幼肄習是經既而涉獵諸說觀呂東萊
氏讀詩記而善之其立訓纂言兼總古注而毛氏之
說始存又觀朱克升疏義而善之其發明朱傳之旨
為詳且盡予乃合集是書日以玩焉以序說錄冠各
詩之前次錄朱氏所定傳序次錄經文次則雜采毛
說鄭箋孔疏其微言緒論可廣見聞者雖未恊厥中
亦詮次不廢乃若疏義符合訓詁其標識賦比興諸
體尤號詳明可裨朱傳遂牽連采掇一得之愚偶契
於衷則於篇末書附以備遺亡蓋所以助博物洽聞
而非以鈎竒獵異所以羽翼朱氏而非以牴牾儒先
也會萃成帙名曰輯說錄置家塾庸便觀覽且思就
正有道蘄於朝夕吟咏之時或有得夫温柔敦厚之
教庶幾孔子所謂可興可觀可羣可怨之指亦可以
弗畔矣夫
豐氏(坊)魯詩世學
三十六卷(一作十二卷)
存
黃虞稷曰坊言家有魯詩傳自遠祖稷然實自撰又
作詩傳託之子貢而同時又有作詩說託之申培者
皆偽書也
按豐氏魯詩世學列偽子貢詩傳於前而更
小雅為小正大雅為大正盡反子貢之序謂
之世學者以正音歸之遠祖稷以續音歸之
慶以補音歸之耘以正說歸之其父熙而已
為之考補其實皆坊一手所製也坊恃其能
書以篆隸體偽為正始石經一時鉅公若泰
和郭子章京山李維楨輩皆信之而又為此
書以欺世不知魯詩亡於西晉自晉以後孰
得見之其僅存可證者洪丞相适隸釋所載
蔡邕殘碑數版如河水清且漣漪作兮不稼
不穡作嗇坎坎伐輪兮作欿欿三歲貫女作
宧女山有樞作蓲此外素衣朱薄作綃見儀
禮注傷如之何作陽見爾雅注豔妻扇方處
作閻妻中冓之言作中㝤見漢書注而豐氏
本則仍同毛傳之文是未覩魯詩之文也楚
元王受詩於浮丘伯劉向元王之後故新序
說苑列女傳說詩皆依魯故其義與毛傳不
同而豐氏本無與諸書合是未詳魯詩之義也
至於定之方中為楚宫移入魯頌又移逸詩
唐棣之華四句於東門之墠二章之前而更
篇名為唐棣又增益漸漸之石之辭曰馬鳴
蕭蕭陟彼崖矣月麗于箕風揚沙矣武人東
征不遑家矣肆逞其臆見狎侮聖人之言且
慮已之作偽未能取信於人則又假託黃文
裕佐作序中間欲申魯說而改易毛鄭者皆
託諸文裕之言排斥先儒不遺餘力其如文
裕自有詩傳通解行於世其自序略云漢興
魯齊韓三家列於學官史稱魯最為近之其
後三家廢而毛詩獨行世或泥於魯最為近
一語必欲宗之然魯詩今可考者有曰佩玉
晏鳴關雎嘆之以為刺康王而作固己異於
孔子之言矣又曰騶虞掌鳥獸官古有梁騶
天子之田也文王事殷豈可以天子言哉其
為周南召南首尾已謬至此以是觀之則文
裕言詩不主於魯明矣又四明楊文懿著詩
私抄改編詩之定次文裕罪其師心僭妄是
豈肯盡棄其學而甘心助豐氏之邪說乎至
於黨豐氏者不知石經為坊偽撰乃誣文裕
得之中袐今文淵閣之書目錄具在使果有魏
時石經目中豈不登載洵無稽之言稍有知
識者當不為所惑也
陳氏(褒)毛詩緒說
未見
黃虞稷曰福建寧德縣人嘉靖癸未進士
陸氏(垹)詩傳存疑
一卷
存
垹自序曰毛詩注釋簡古鄭氏雖以禮說詩於人情
或不通及多改字之弊然亦有可以禆毛氏之未及
者至孔穎達疏出而二家之說遂明程伊川與歐蘇
諸公又為發其理趣詩益煥然李迂仲集諸家為之
辨而去取之南軒東萊止集諸家可取者視李氏為
徑而東萊之詩紀獨行岷隱戴氏遂為續詩紀建昌
段氏又用詩紀之法為集解華谷嚴氏又用其法為
詩緝諸家之要多在焉雪山王公質夾漈鄭公樵始
皆去序而言詩與諸家之說不同晦庵先生因鄭氏
之說盡去美刺探求古始其說頗驚俗雖東萊不能
無疑焉夫詩非序莫知其所自作去之千載之下欲
一旦盡去古昔相傳之說别求其說於茫冥之中誠
亦難矣然其指甫田大田諸篇為治世之音成王不
敢康之成王為周成王則其說的有根據且發理精
到措辭簡潔讀之使人瞭然孰有加於晦庵之詩
傳者哉學者當以是為主至其改易古說問有意未
能遽暁者則以諸家參之庶乎得之矣
按簣齋詩說至衞詩而止今附集中未成之
書也
黃氏(光昇)演詩蠡測
未見
張氏(忠)詩辨疑
未見
黃虞稷曰任丘人嘉靖己丑進士官光禄少卿
呂氏(光洵)詩箋
未見
俞汝言曰光洵字(闕)新昌人嘉靖壬辰進士歷官
兵部尚書兼副都御史廵撫雲南改南京工部
薛氏(應旂)方山詩說
八卷
存
王夢得序曰我師方山公五經罔不淹貫而尤長於
詩以幼時所錄詩說鋟諸梓始經義理以求其趣參
之古今以博其趣察之性情以正其意訂之得失以
恊其中眞可輔翼乎經而並行者學者當自得之嘉
靖癸夘序
薛氏(騰蛟)毛詩附說
十卷
未見
陳氏(言)詩疑
未見
言自序曰詩也者正變存乎感哀樂存乎音美刺勸
戒存乎意升降理亂存乎時得其意故時可見也得
其感故音可審也得其音故政可知也於是乎詩次
可序也則序之可也序之也者以序乎先王之詩世
也觀乎其世而樂有恍焉者矣是故序詩也詩小序
之作或以為孔子或以為子夏或以為子夏毛公合
作或以為國史或以為衞宏潤色之潤色者潤色乎
孔子子夏毛公者也孔子子夏毛公其去詩尚近必
耳目有逮焉者而以數千載之後臆而破之豈不遠
哉是故序有原乎詩之意而詩無證乎序之辭者朱
子以為非而我疑其是也故命其編曰詩疑
詩序傳
未見
言自述曰先王之詩孔子得宋大夫之七篇曰商頌
繼之者周也周宗文王故次二南文王未王二南未
雅也武王成之故次武王之頌成王治定功成制禮
作樂而備矣故次之正雅成王有疑於周公未純也
故次豳之變風承成王者康王昭王也故次二王之
頌二王之後有宣王之興幽厲之衰故次幽宣厲王
之變雅觀其所變而詩之情見矣幽王弑平王東而
不復雅故次王風平王而下無詩矣於是有諸侯之
詩魯宗國也而無風故次魯頌康叔者武王之子也
故次弼鄘衞唐叔者成王之弟也故次唐以其厲王
之後故次鄭異姓而大功者太公畢公也故次齊次
魏秦諸侯而狄者也故次秦國小而極亂亂極必治
君子有未濟之思故次之以陳檜曹終焉
袁氏(煒)毛詩定見
未見
浙江通志煒字懋中慈谿人嘉靖戊戌會元廷試第
三人累官少傅兼太子太傅建極殿大學士贈少師
諡文榮
何氏(宗魯)詩辨考証
四卷
未見
黃虞稷曰宗魯字可言福清人嘉靖癸夘舉人惠州
府同知
李氏(先芳)毛詩考正
未見
王氏(樵)詩考
未見
陳氏(錫)詩辨疑
一卷
存
勞氏(堪)詩林伐柯
四卷
存
謝東山序曰詩林伐柯者道亭勞先生所為說詩者
也先生按潼川暇出以示東山由是讀之卒業先生
於三百篇既合而統論之又析而詳言之大而一說
之長小而一詁之善取之也博辨之也明學詩者讀
之不猶伐柯者其則不遠矣乎雖然所謂則者不在
書而在人不在人而在我聖門說詩曰思無邪曰温
柔敦厚詩之教也此學詩之則也先生在蜀其教人
也德行以為本篤實以為文行之以敬敷在寬出之
以色笑匪怒其校士也喜怒不形好惡不作覬覦莫
得而倖毁譽莫得而撓所以薰陶變化之者其為無
邪與温柔敦厚則一而已矣今諸生既親承先生之
善訓其尚於先生所以為身教者近取則焉不然苟
徒讀先生之書固非先生之志矣隆慶庚午序
繆泳曰堪江西德化人嘉靖丙辰進士歷官副都御
史協理院事
許氏(天贈)詩經正義
未見
黃虞稷曰天贈字德夫黟縣人嘉靖乙丑進士山東
參政
經義考卷一百十三
