經義考卷二百三十七
翰林院檢討朱彝尊撰
爾雅(一)
爾雅
漢志三卷二十篇(今本十九篇)
揚雄曰孔子門徒游夏之儔所記以解釋六藝者也
郭威曰爾雅周公所制而文有張仲孝友張仲宣王
時人非周公之制明矣
王充曰爾雅之書五經之訓故
張晏曰爾近也雅正也
張揖曰昔在周公纘述唐虞宗翼文武克定四海勤
相成王六年制禮以導天下著爾雅一篇以釋其義
今俗所傳三篇或言仲尼所增或言子夏所益或言
叔孫通所補或言沛郡梁文所考皆解家所說先師
口傳疑莫能明也
劉熙曰爾雅爾昵也昵近也雅義也義正也五方之
言不同皆以近正為主也
葛洪曰史佚教其子以爾雅爾雅小學也又孔子教
魯哀公學爾雅爾雅之出遠矣學者皆云周公所記
張仲孝友之類後人所足耳
劉勰曰爾雅者孔徒之所纂而詩書之襟帶也
晉書蔡謨傳謨初渡江見蟛蜞大喜曰蟹有八足加
以二螯令烹之既食吐下委頓方知非蟹後詣謝尚
而說之尚曰卿讀爾雅不熟幾為勸學死
陸德明曰爾雅所以訓釋五經辨章同異多識鳥獸
草木之名博覽而不惑者也爾近也雅正也言可近
而取正也釋詁一篇蓋周公所作釋言以下或言仲
尼所增子夏所足叔孫通所益梁文所補張揖論之
詳矣
賈公彦曰爾雅者孔子門人作以釋六藝之文
張懷瓘曰周公相成王申明禮樂以加朝祭服色尊
卑之節又造爾雅宣尼卜商增益潤色釋言暢物略
盡訓詁
裴肅曰爾雅博通詁訓綱維六經為文字之楷範作
詩人之興詠備詳六親九族之禮多識鳥獸草木之
名今古習傳儒林遵式
歐陽修曰爾雅非聖人之書不能無失考其文理乃
是秦漢之間學詩者纂集說詩博士解詁
高承曰爾雅大抵解詁詩人之旨或云周公作以其
文考之如瑟兮僩兮衛武公之詩也猗嗟名兮齊人
刺魯莊公也而文皆及之則周公安得述也當是出
於孔子刪詩書之後耳
葉夢得曰爾雅訓釋最為近古世言周公作妄矣其
言多是詩類中語而取毛氏說為正予意此但漢人
所作耳
晁公武曰世傳釋詁周公書也餘篇仲尼子夏叔孫
通梁文增補之文字之學凡有三其一體制謂點畫
有縱横曲直之殊其二訓詁謂稱謂有古今雜俗之
異其三音韻謂呼吸有清濁高下之不同論體製之
書說文之類是也論訓詁之書爾雅方言之類是也
論音韻之書沈約四聲譜及西域反切之學是也三
者雖各名一家其實皆小學之類而漢藝文志獨以
爾雅附孝經類隋經籍志又以爾雅附論語類皆非
是今依四庫書目置於小學之首
曹粹中曰昔人謂爾雅釋詁一篇周公所作釋言以
下仲尼所增子夏從而足之叔孫通梁文又從而補
益之今考其書知毛公以前其文猶略至康成時則
加詳矣何以言之如學有緝熙于光明毛公云光廣
也康成則以為欲學于有光明者而爾雅曰緝熙光
也又齊子豈弟猶言發夕也而爾雅曰豈弟發行也
薄言觀者毛公無訓振古如兹毛公云振自也康成
則以觀為多以振為古其說皆本於爾雅使爾雅成
書在毛公之前顧得為異哉按平帝元始四年王莽
始令天下通爾雅者詣公車固出自毛公之後矣
朱翼曰爾雅非周公書也郭璞序云興於中古隆於
漢氏未嘗指為周公蓋是漢儒所作亦非中古也
林光朝曰爾雅六籍之戶牖學者之要津也古人之
學必先通爾雅則六籍百家之言皆可以類求矣及
散裂爾雅而投諸箋注說隨意遷文從義變說或拘
泥則文亦牽合學者始以訓詁之學為不足學也不
知釋詁釋言釋訓亦猶詩之有六義小學之有六書
也
朱子曰爾雅是取傳注以作後人却以爾雅證傳注
陳傅良曰古者重小學漢嘗置博士如毛氏詩訓許
氏說文揚氏方言之類皆有所本隋唐以來以科目
取士此書浸廢韓退之尚以注蟲魚為不切則知誦
習者寡矣
陳振孫曰漢志爾雅二十篇今書惟十九篇志初不
著撰人名氏郭璞序亦第稱興於中古隆於漢氏而
已至陸氏釋文始謂釋詁為周公所作其說蓋本於
魏張揖
錢文子曰爾雅出於漢世正名命物講說者資之
王應麟曰陸璣為詩草木疏劉杳為離騷草木疏王
方慶有園亭草木疏李文饒有山居草木記君子所
以貴乎多識也然爾雅不釋&KR0034;蔜字書不見栮榿學
者恥一物之不知其可忽諸若終軍之對鼮鼠盧若
虚之辨鼨鼠江南進士之問天雞劉原父之識六駮
可謂善讀爾雅矣又曰爾雅注漢武帝時得豹文
鼮鼠孝廉郎終軍知之賜絹百匹文選注引竇氏家
傳以為竇攸世祖詔諸侯子弟從攸受爾雅二說不
同又曰爾雅西至於邠國謂之四極朱文公曰邠
國近在秦隴非絶遠之地按說文引爾雅曰西至汃
(府巾切)國謂四極汃西極之水也又曰白虎通引親
屬記即爾雅釋親也
楊士竒曰爾雅古小學書初無深義世謂周公作非
也
張崇縉曰訓詁之書莫先於爾雅爾雅所載大極天
地四時之幽窈細察昆蟲草木之𤨏屑顯悉人事之
庶微析羣言之錯故自漢以下列諸經籍布諸學官
儒者靡不覽誦嗣是作者若釋名埤雅廣雅博雅小
爾雅諸書雖各陳所見以足未完其實大綱咸肇於
爾雅竒邃古妙莫能過焉
鄭公曉曰爾雅蓋詩訓詁也子夏嘗傳詩今所存者
大小序又非盡出子夏然則爾雅即子夏之詩傳也
犍為文學爾雅注
七錄三卷
佚
陸德明曰犍為郡文學卒史臣舍人漢武帝時待詔
闕中卷
按犍為舍人注爾雅賈氏齊民要術引有二
條其一斪斸謂之定注云斪斸鉏也一名定
其一菥蓂大薺注云薺有小故言大薺而今
本爾雅注疏俱無之
又按舍人待詔在漢武時此釋經之最古者
其書雖不傳間采於邢氏之疏疏所未載字
義可考者如釋言原作[蠢-春+原]縭介縭作䋠注云
䋠羅也介别也渝作䞕窕作跳注云跳者躍
之閒靦注云擅也釋訓條條作攸攸矯矯注
云得勝之勇也洸洸作僙僙薨薨作雄雄委
委佗佗作褘褘它它注云心之美也赫赫作
奭奭墫墫注云舞貌夢夢訰訰注云煩懣亂
也仇仇敖敖傲也傲作毁注云仇仇無倫理
之貌謷謷衆口毁人之貌佌佌注云形容小
貌饎作喜注云古曰饎履帝武敏敏作畆注
云古者姜嫄履天帝之迹於畎畆之中而生
后稷籧篨戚施注云籧篨巧言也戚施令色
誘人夸毗注云卑身屈已也釋草瓝九葉注
云九枝共一莖中馗作中鳩注云兔奚名顆
東顆東名中鳩釋木菋荎著荎作柢著作都
橰作臯櫟其實梂注云栗實名梂也櫬梧樸
枹者謂櫬采薪采薪即薪謂作彙注云櫬梧
樸枹者櫬者其理也樸者相追附也彙者莖
也如竹箭一讀曰枹也櫬名采薪又名即薪
釋蟲奚相作奚桑釋魚活東作□東釋鳥鴽
鴾母母作蕪亢鳥嚨注云嚨嚨財可見也釋
獸猶作鬻寓屬作麌屬鼣鼠注云其鳴如犬
也騉駼枝蹄注云騉駼者外國之名枝蹄者
枝足也前足皆白騱後足皆白翑騱作雞翑
作狗白馬黑鬛駱鬛作髦凡此皆邢氏所未
采而見之陸氏釋文者也
劉氏(歆)爾雅注
七錄三卷
佚
陸德明曰與李巡注正同疑非歆注
樊氏(光)爾雅注
隋志三卷(唐志釋文序錄六卷)
佚
陸德明曰京兆人後漢中散大夫沈璇疑非光注
按樊氏注見於陸氏釋文者釋言舫作坊泭
作坿釋訓躍躍作濯濯儵儵作攸攸臯臯作
浩浩愮愮作遥遥又作洮洮釋草瓝作駮釋
木著作屠橰作&KR0008;檕作槅炕作抗釋鳥爰居
注云似鳳凰亢鳥嚨注云嚨嚨亢鳥之頸也
皆邢氏疏所不載
李氏(巡)爾雅注
七錄三卷
佚
陸德明曰汝南人後漢中黃門
按李氏注釋言虹作降握作幄氂作毳釋器
康瓠作光瓠箷作䈕釋鳥鶼鶼注云鳥有一
目一翅相得乃飛故曰兼兼也釋獸麝父作
澤父亦見釋文
孫氏(炎)爾雅注
隋志七卷(唐志六卷宋志十卷釋文序錄三卷)
佚
爾雅音
七錄二卷(釋文序錄一卷)
佚
顔之推曰孫叔然創爾雅音義是漢末人獨知反語
按訪碑錄載淄州長山縣西南三十里長白
山東有孫炎碑碑隂有門徒姓名係甘露五
年立惜今不可得見矣
郭氏(璞)爾雅注
隋志五卷(唐志一卷釋文序錄宋志三卷)
存
璞自序曰夫爾雅者所以通訓詁之指歸叙詩人之
興咏總絶代之離詞辨同實而殊號者也誠九流之
津涉六藝之鈐鍵學覽者之潭奥摛翰者之華苑也
若乃可以博物不惑多識於鳥獸草木之名者莫近
於爾雅爾雅者蓋興於中古隆於漢氏豹鼠既辨其
業亦顯英儒贍聞之士洪筆麗藻之客靡不欽玩躭
味為之義訓璞不揆檮昧少而習焉沈研鑽極二九
載矣雖注者十餘然猶未詳偹並多紛謬有所漏略
是以復綴集異聞會萃舊說考方國之語采謠俗之
志錯綜樊孫博關羣言剟其瑕礫搴其蕭稂事有隱
滯援據徵之於其易了闕而不論别為音圖用祛未
寤輒復擁篲清道企望塵躅者以將來君子為亦有
涉乎此也
陸德明曰先儒於爾雅多為億必之說乖蓋闕之義
惟郭景純洽聞強識詳古今作爾雅注為世所重
陳振孫曰爾雅舊有劉歆樊光李廵孫炎之學今惟
郭氏行於世
述異記郭景純注爾雅臺今在夷陵郡
祝穆曰爾雅臺在硤州郭璞注爾雅於此
郭子章曰景純注爾雅握筆嘉州在今烏尤山江魚
吞墨千年猶黑
爾雅圖讚
七錄二卷(隋志爾雅圖十卷唐志一卷)
佚
鄭樵曰爾雅圖蓋本郭注而為圖今雖亡有郭璞注
則其圖可圖也
爾雅音義
唐志一卷(七錄二卷)
佚
江氏(灌)爾雅音
隋志八卷(唐志六卷)
佚
爾雅圖讚
唐志一卷
佚
晉書灌字道羣陳留圉人吳郡太守
按張彦遠名畫記云灌字德源陳尚書令至
武德中為隨州司馬著爾雅圖二卷音六卷讚
二卷
沈氏(旋)集注爾雅
隋志十卷
佚
史傳沈旋字士規武康人梁尚書僕射沈約子襲封
建昌縣侯歴中書侍郎永嘉太守司徒從事中郎司
徒右長史免父喪為太子僕復以母憂去官蔬食辟
榖服除猶絶粳粱為給事黃門侍郎撫軍長史出為
招遠將軍南康内史在任清治卒官諡恭侯有集注
邇言行世子實嗣弟趨字孝鯉亦知名位黃門郎
陸德明曰梁有沈旋約之子集衆家之注
施氏(乾)爾雅音
佚
陸德明曰陳博士
謝氏(嶠)爾雅音
佚
陸德明曰陳國子祭酒
顧氏(野王)爾雅音
佚
陸德明曰陳舍人顧野王既是名家今亦采之
按顧氏注釋言虹潰也虹作訌邢氏疏引大
雅抑篇云實虹小子召旻篇云蟊賊内訌蓋
本之
陸氏(德明)爾雅釋文
通考一卷
存
爾雅音義
宋志二卷
未見
玉海天聖四年五月國子監摹印陸德明音義二卷
頒行
曹氏(憲)爾雅音義
唐志二卷
佚
高氏(璉)爾雅疏
宋志七卷
佚
裴氏(瑜)爾雅注
宋志五卷
佚
中興書目爾雅注五卷唐裴瑜撰其序云依六書八
體撮諸家注未盡之義勒成五卷并音一卷今本無
音
釋(智騫)爾雅音義
二卷
佚
玉海釋智騫撰爾雅音義景德二年四月吳鉉言其
多誤命杜鎬孫奭詳定
母氏(昭裔)爾雅音略
通考三卷
佚
晁公武曰爾雅舊有釋智騫及陸朗釋文昭裔以一
字有兩音或三音後生疑於呼讀今釋其文義最明
者為定
吳任臣曰昭裔河中龍門人孟知祥鎮西川辟掌書
記尋擢御史中丞後主拜中書侍郎同平章事改門
下侍郎進左僕射以太子太師致仕所著有爾雅音
略三卷
經義考卷二百三十七
