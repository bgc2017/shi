經義考卷六
翰林院檢討朱彝尊撰
易(五)
焦氏(延夀)易林
隋志五行家十六卷(新舊唐書志崇文緫目同七錄作三十二卷殆合變占十)
(六卷言之)
存
易林變占
隋志五行家十六卷
佚
漢書延夀字贛梁人以好學得幸梁王學既成爲郡
吏察舉補小黃令舉最當遷三老官屬上書願留贛
有詔許增秩留卒於小黃其說長於灾變分六十四
卦更直日用事以風雨寒温為候各有占騐
費直曰六十四卦變占者王莽時建信天水焦延夀
之所撰也夫易廣矣大矣以言乎遠則不禦以言乎
邇則靜而正以言乎天地之間則偹矣然易謂六十
四卦也推而言之則由說卦之所未盡故連山歸藏
周易皆異辭而同卦雖三家並行猶舉一隅耳贛善
於隂陽復造此以致易未見者其射存亡吉凶遇其
事類則多中至於靡碎小事非其類則亦否矣贛之
通逹隱幾聖人之一隅也
班固曰焦延夀獨得隱士之說託之孟氏不相與同
孟康曰分卦直日之法一爻主一日六十四卦為三
百六十日餘四卦震離兌坎盖為方伯監司之官所
以用震離兌坎者是二至二分用事之日又是四時
各專王之氣各卦主一時其占法各以其日觀其善
惡也
王俞序曰大凡變化象數莫逃乎易惟人之情偽最
爲難知筮者尚占憂者與處贛明且哲乃留其術俞
巖畊東鄙目前困蒙客有枉駕蓬廬以焦辭數軸出
示予嘗讀班史列傳及歴代名臣譜系諸家雜說之
文盛稱自夫子授易於商瞿僅十餘輩延壽經傳於
孟喜固是同時當西漢元成之間凌夷厥政先生或
出或處輒以易道上於梁王遂爲群察舉詔補小黃
令而邑中隱伏之事皆預知其情得以寵異蒙遷秩
亦卒於官次其著大易通變其卦總四千九十六題
事本彌綸同歸簡易其辭假出於經史其意雅合於
神眀但齋㓗精專舉無不中而言近意遠易識難詳
不可凟蒙以爲辭費後之好事如君行者則子雲之
書爲不朽矣聖唐會昌景寅歲
崇文緫目焦贛以一卦轉之六十四卦各有繇言著
吉凶占驗然不傳推用之法
葉夢得曰焦贛易林京房易二書大抵皆卜筮隂陽
氣候之言不復更及易道
黃伯思曰易林十六篇其法每卦變而之六十四爲
林三千八百世凡筮得某卦之某卦則觀其所之卦
林以占吉凶或卦爻不發則但觀本卦林辭初未嘗
分四時節候至於漢書京房傳所云六十四卦更直
日用事者蓋爻主一日六十卦當三百六十日餘四
卦爲監司此法但以風雨寒温為候而占灾變耳若
房封事所謂辛酉太陽精明丙戌蒙氣復起之類孟
康注之甚詳此是延壽占灾祥一法非關易筮也後
世昧者勿悟乃合二術一之而於直日卦中求所得
卦以考人之吉凶謬託燕薊士之祕法豈不誤甚與
蓋真日之法分至外餘日惟一爻用事而易林變卦
則非止一爻也乃知林自林直日灾祥之法自直日
灾祥之法二者雖皆本於易同出延壽而初未嘗一
其用也又曰焦延壽易林中或字誤以快爲怏以
羊爲手以喜爲嘉以鸛爲鵲義可兩存延壽名贛梁
人以好學得幸梁王王共其資用令極意學既成爲
郡吏察舉補小黃令但有盗先知盗遂無敢舉者考
最當選吏民上書乞畱詔許增秩卒於小黃世人謂
延壽之法凡筮得某卦則觀其所之卦林以占吉凶
或卦爻不動則但觀本卦林辭有王佖者於雍熙二
年春遇異人筮得觀之賁林云東行無門西出華山
道寒於難游子爲患之語最爲有凖後之觀者不可
不辨延壽所著雖卜筮之書出於隂陽家流然當西
漢中葉去三代未遠文辭雅澹頗有可觀
程迥曰漢天水焦延壽傳易於孟喜此其所著書也
書皆韻語與左氏傳載鳳凰於飛和鳴鏘鏘漢書所
載大横庚庚予爲天王之語絶相類豈古之卜者各
有此等書耶
陳振孫曰又名大易通變唐會昌景寅越五雲谿王
俞序凡四千九十六卦蓋一卦可以變六十四也
又曰舊見沙隨程氏所紀紹興初諸公以易林筮時
事竒驗求之多年寳慶丁亥始得其書於莆田錄而
藏之皆韻語古雅頗類左氏所載繇辭間嘗筮之亦
驗獨恨多脫誤無他本是正嘉熙庚子自吳門歸霅
川偶爲鄉守王寺丞侑道之因以家藏本見假雖復
多脫誤而用兩本參互相校十頗得八九於是兩家
所藏皆成全書其間亦多重複或數爻共一繇莫可
稽究校畢歸其書王氏而誌其校正本末於此淳祐
辛丑五月
薛季宣序曰漢焦贛易林十六卷卷有四林林六十
有四繇凡六十四卦之變四千九十有六以所傳中
秘書孫氏藏書參校中書繇多亡佚以孫氏書銓補
圓偹故書屢經傳寫字多舛誤以羊爲缶以快為决
若此者衆爲是正其曉然者其不可知以喜為嘉以
鵲爲鸛以烏爲鳥一卦兩占之類並兩存之無所去
取具已刊定可繕寫漢儒傳易明於占候者如贛費
直許峻崔篆管輅數家易俱有林惟焦氏林今傳於
世東觀漢記孝明帝永平五年少雨上御雲臺自爲
卦遇蹇以京氏易林占之繇曰螘封穴戸天將下雨
沛獻王輔用體說卦謂螘穴居知雨京房延壽弟子
今書蹇繇實在震林林爲焦氏可不疑贛延夀字也
其學本以六十四卦更直日用事以風雨寒温爲候
易林用之卜筮尚其占與變者政和間校書郎黃伯
思校中秘書論林自林直日灾祥自直日灾祥其法
雖同出於贛初未嘗一其用昧者勿悟乃合而一之
於直日卦中求所得卦謬託燕薊士之秘本朝王佖
於雍熙二年春遇異人爲筮得觀之賁其占乃觀中
賁林觀賁皆白露之卦非春所宜用不當於觀中求
之異人之占固不應誤是知直日之說非可用之占
筮伯思言若簡易其實非也簭法固於直日林中求
所遇卦於遇卦林中求變所之觀從初决從終則雍
熙異僧之占初未嘗與術戾僧論一幕掀天一同掃
地自有得之繇林之外者未可以一術齊也直卦之
法略在漢京房郎顗傳天朝班歴尚取其象或者直
以周易卦爻占數猶屢有符驗至用林筮頗多不合
伯思之說未易循也京氏學以卦爻分配期日坎離
震兌用事自分至之首皆得八十分日之七十三頥
晉井大畜皆五日十四分餘皆六日七分歲既有之
日亦宜然於直日卦中分卦直時如日之次日凡十
卦一時八刻三分刻之一配卦時有一刻二分頥晉
井大畜皆五刻二分坎離震兌用事於日卦貞悔初
爻之首中爻之中皆四刻一分是又卜數一法不待
筮而占者自可通用易經并論風雨隂陽占候不必
專取諸林漢儒林傳孟喜授易於田王孫得易家候
隂陽灾變書詐言田生且死時枕喜䣛獨傳喜同門
染丘賀疏通證明之曰田生絶於施讐手中時喜歸
東海安得此事延夀嘗從孟喜問易京房以爲延壽
即孟氏學翟牧白生不肯皆曰非也劉向校書以爲
諸易家說皆祖田何楊叔丁將軍大義略同惟京氏
爲異黨延夀獨得隱士之說託之孟氏不相與同藝
文志易有孟氏京房諸篇無復分異京氏書世尚有
之雖隂陽家不特灾變之候論以漢儒林傳藝文志
自有不可誣者諸儒黨同伐異可盡信邪延壽行事
略在京房傳中舉最小黃詔聽留增秩矣其曰得我
道以亡身者京生也知人見事未可以明經學士視
之易林近古占書既自可尚綴辭引類尤爾雅可喜
尚其辭者於漢氏西京文字又可忽諸乾道六年八
月
項安世曰焦氏卦法自乾至未濟並依易書本序以
一卦直一日乾直甲子坤直乙丑至未濟直癸亥乃
盡六十日而四正卦則直二分二至之日坎直冬至
離夏至震春分兌秋分不在六十卦輪直之數此即
京房六十卦氣之法但京主六日七分此但主一日
京用商易之序此用周易之序爾
趙汝楳曰焦延夀不袓田楊不用筮卜自成一家
又曰焦延壽作易林以三百八十四爻之辭不能周
四千九十六變之吉凶故外易而别爲之辭又雜以
納甲飛伏之說是舍人事義理而專於占者也
胡一桂曰延夀卦變法以一卦變爲六十四卦六十
四卦通變四千九十六卦而卦變之次本之文王序
卦首乾坤而終既濟未濟且如以乾爲本卦其變首
坤次屯蒙以至未濟又如以坤爲本卦其變首乾次
屯蒙以至未濟又如以末一卦未濟爲本卦其變亦
首乾次屯蒙以至既濟每一卦變六十三卦通本卦
成六十四卦且每一卦變成詩六十四首六十四卦
變共四千九十六首以代爻辭而文王周孔辭並不
復用又曰焦氏卦變卓然自爲一家而又托於孟
者惡其無傳也
劉誠曰焦贛易林專取納甲飛伏非聖人法
何喬新曰焦延夀述隂陽灾異而穿鑿之弊起
彭華曰易之道無所不該學者各得其一偏耳然皆
不可謂非易也易自夏商周已有三易其後連山歸
藏不傳惟周易獨傳周易至漢儒分而爲三有田何
易焦贛易費直易何之易傳自孔子分上下經以孔
子所作爲十傳而有章句贛之易專於占察易林凡
十六卷直之易長於卦筮無有章句徒以彖象文言
等參入卦中以解經漢末田焦之學微絶而費氏獨
存蓋費之後有鄭康成王弼輩爲之注故也宋程伊
川據弼易爲傳固出於費朱氏晦庵據吕伯恭古易
爲本義則本之田何於是田費之易皆盛行於世而
贛獨不幸無傳者近於内閣閱書得易林觀其辭韻
皆非後人所能到頗類左傳中所載繇辭因錄而藏
之異日間有事以占亦未嘗不驗也然則贛之易豈
無所本者耶惜乎末學淺識不能爲之傳注使之盛
行以爲夫人之趨吉避凶一助也成化癸巳夏五月
韓邦竒曰焦氏四千九十六變孔氏之正傳也京氏
直爻則以己意衍之
楊愼曰焦氏易林西京文辭也辭皆古韻與毛詩楚
辭叶韻相合或似詩或似樂府童謠觀者但以占卜
書視之過矣
鄭端簡公曰易林十六卷世傳出焦延夀雖隋唐經
籍志亦然今考漢書儒林傳藝文志及荀氏漢紀皆
不言焦氏著易林疑今之易林未必出於焦氏延夀
爲京房師今明夷之咸林云新作初陵踰蹈難登三
駒推車跌損傷頤乃成帝時事節之解林云皇母多
恩字養孝孫脫於襁褓成就爲君似言定陶傅太后
育哀帝事皆在延夀後不應延夀預言之也刻本易
林載東萊費直曰六十四卦變占者王莽時建信天
水焦延夀所撰然劉向當成帝時校書已有延夀易
說延夀非莽時人明矣况直雖後於延夀與高相同
時雖直亦非莽時人也唐王俞序易林云延夀與孟
喜同時又云當在西漢元成間喜與梁丘賀同門豈
元成間人耶
姜恩曰焦氏易林演六十四卦爲四千九十六卦而
辭變象占皆具其意精而深其文簡而古
馬粦曰日兵憲蓉川齊公訊疑未决顧予曰發伏若
焦延壽無遁情矣予退而筮之得訟之隨云甲乙丙
丁俱歸我庭三丑六子入門見母後五日獄得稽其
日乃乙丑訟之者僅六人焉焦易之神如此
于愼行曰焦氏易林其辭古奥爾雅而旨趣深博有
六經之道非漢以下文字然世徒以爲占卜之書學
士弗誦也
楊時喬曰焦氏之學溺於隂陽占察不類聖人之經
鍾惺曰焦延夀用韻語作易占似讖似謠有數十百
言所不能盡者回翔於一字一句之中寬然有餘其
鍜鍊精簡未可謂無意爲文也
顧炎武曰易林疑是東漢以後人撰而托之焦延壽
者延壽在宣昭之世其時左氏未立學官今易林引
左氏語甚多又往往用漢書中事如曰彭離濟東遷
之上庸事在武帝元鼎元年曰長城旣立四夷賓服
交和結好昭君是福事在元帝竟寧元年曰火入井
口楊芒生角犯歴天門窺見太微登止玉牀似用李
尋傳語曰新作初陵踰蹈難登似用成帝起昌陵事
又曰劉季發怒命滅子嬰又曰大蛇當路使季畏懼
則又非漢人所宜言也
陳廷敬曰焦贛易林言吉凶與聖經絕相悖蓋術數
之學謬妄乖離之尤可鄙者沙隨程氏偶有驗乃神
竒其書以爲與左氏傳載鳳凰于飛和鳴鏘鏘漢書
載大横庚庚予爲天王之語相類今考其言多俚諺
如程氏所稱亦未之能及也
王弘撰曰自焦氏爲詩以代占辭而後之筮者不復
用文王周公孔子之辭矣此焦氏之罪也
按漢易惟焦氏獨全至李鼎祚易集解於隨
卦采贛之說云漢高帝與項籍具明徵也當
屬變占中語
經義考卷六
