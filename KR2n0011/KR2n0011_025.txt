經義考卷二十五
翰林院檢討朱彝尊撰
易(二十四)
鄭氏(東卿)易卦疑難圖
通考二十五卷
未見
東卿自序曰此爲朋友講習而作也富沙丘先生告
某曰易盡在畫中當求諸畫中始得其理若易之用
則畫有所不盡於是畫一卦置之座則六十四卦周
而復始積日累月幾五年而後有所入醫卜算歷之
書黃老丹竈之說經傳子史凡與易相涉者皆博觀
之不泥於文字而一採其意旨以求於吾之卦畫則
始之六十四卦皆一理也一理皆本於吾之一心心
外則無理理外則無心心理渾融與象數體用冥而
爲一言乎天地之大蚊蝱之細皆不出於吾心之内
焉聖人豈欺我哉
陳振孫曰其書以六十四卦爲圖外及六位皇極先
天卦氣等圖各附一論說末有擊辭解自言其學出
於富沙丘先生以爲易理皆在於畫中於是日畫一
卦周而復始久而後有所入沙隨程迥可久曰丘程
字憲古嘗有詩曰易理分明在畫中誰知易道畫難
窮不知畫意空箋註何異丹青欲畫風其學傳之東
卿云永嘉所刻本作二冊不分卷無繫辭解東卿三
山人字少梅
馮椅曰東卿字少梅自稱合沙漁父周易疑難圖解
三十卷紹興丁巳自序其云丘先生者名程字憲古
建陽人憲古之學傳東卿東卿之學傳潘冠英潘說
十三卦處内象極當而少梅所撰無之蓋聞之鄕人
于公梁國輔于親授之於潘也
馬廷鸞曰此書本五行卦氣之說而象數義理出焉
無朱子發之瑣碎戴師愈之矯僞讀之時有會心者
董真卿曰東卿自稱合沙漁父大易約解九卷易說
二卷宋志及馮氏作周易疑難圖三十卷紹興丁巳
自爲序
易說
宋志三卷
未見
先天圖注
一卷
佚
東卿自序曰東卿自學易以来讀易家文字百有餘
家所可取者古先天圖揚雄太玄經關子明洞極經
魏伯陽參同契邵堯夫皇極經世書而已惜乎雄之
太玄子明之洞極倣易爲書泥於文字後世忽之以
爲屋上加屋頭上安頭也伯陽之參同意在煆鍊而
入於術於聖人之道又爲異端也堯夫毅然擺去文
字小術而著書天下又不顧之但以爲律歷之用難
矣哉四家之學皆兆於先天圖先天圖其易之源乎
復無文字解注而世亦以爲無用之物也今予作方
圓相生圖爲先天圖注脚比之四家者爲最簡易而
四家之意不出於吾圖之中於易之學爲最易曰廣
大配天地變通配四時隂陽之義配日月是天地四
時日月之理也苟不能髣髴其理詎敢欺我同志乎
有意於易者請自此圖始孔子有言曰學而不思則
罔思而不學則殆思本於心非耳目與口也區區耳
目口之學者無觀我之圖焉學者能自此圖以逹古
聖賢之用心則我之願也我小人耳何足與言學哉
馮氏(當可)易論
三卷
佚
程迥曰蜀人馮時行字當可嘗言易之象在畫易之
道在用號縉雲先生其學傳之李舜臣
王應麟曰趾所以行輔所以言艮其趾雖行猶不行
也艮其輔雖言猶不言也故能時行時止動静不失
其時其道光明馮當可云
董真卿曰當可字時行蜀人易論三卷止六十四卦
孫興祖編朱子曰馮當可字時行名字見於跋語陳
氏書解名時行字當可今從朱子
姓譜時行字當可巴縣人紹興狀元極言和議之非
秦檜忌之出知左州
晁氏(公武)易詁訓傳(一名易廣傳)
宋志十八卷
佚
陳振孫曰晁公武子止撰博採古今諸家附以已聞
又考載籍行事以明諸爻之變其文義音讀之異者
别之逐條曰同異考乾道中上之其議論精博不主
一家然亦略於象數
王應麟曰晁子止爲易廣傳馮當可答其書云判渾
全之體使後學無以致其思非傳遠之道也
董真卿曰公武字子止彭城人高孝時官至尚書直
敷文閣易詁訓傳十八卷
夏氏(休)周易講義
宋志九卷
佚
馮椅曰其說以言動制器卜筮四尚之說綜而通之
以乘承比應爲例
胡一桂曰休會稽人中興時紹興府進士
徐氏(珦)易解
佚
江西通志徐珦字温甫上饒人高宗朝進士除辰州
教授轉池州判官所著論孟易解學者多宗其說號
止齋先生
鄭氏(厚)存古易
佚
閩書鄭厚字景韋興化軍人紹興五年舉吏部奏賦
第一授左從事郎泉州觀察推官著存古易削去彖
象文言大傳以爲皆後之學易者所作
徐氏(良能)易說
佚
金華志徐良能字彦才蘭谿人登紹興五年進士丙
科爲殿中侍御史給事中終龍圖閣待制
陳氏(天麟)易傳
佚
姓譜天麟宣城人紹興中進士累官至集賢殿修撰
嘗編易三傳左氏綴節等書
諸葛氏(說)艮園易說
佚
陳傅良作行狀曰說字夢叟永嘉人紹興庚辰進士
授福州長樂縣主簿有易論語說自叙讀書二十年
得一健字
陳氏(知柔)易本旨
十六卷
佚
易大傳
三卷
佚
易圖
一卷
佚
閩書知柔字體仁晉江人紹興十二年進士授台州
判官教授建漳二州知循州徙賀州自號休齋居士
鄭氏(畊老)易範
佚
閩書鄭畊老字榖叔莆田人紹興十五年進士明州
教授以薦召見孝宗擢國子監簿添差福建安撫司
機宜文字著詩易中庸範論孟訓釋
王氏(剛中)易說
佚
宋史王剛中字時亨饒州樂平人紹興十五年進士
第二人端明殿學士簽書樞密院事進同知院事卒
諡恭簡有易說春秋通義經史辯
劉氏(季裴)周易解頥
佚
閩書劉季裴字少度福安人歴秘書丞監察御史起
居郎兼太子左庶子終朝散郎秘閣修撰所著有論
語孟子周易解
錢氏(俁)易說
三卷
佚
姑蘇志錢俁字廷碩一字惟大登進士乙科授泰州
教授除太學正改宣教郎宗正寺簿大府寺丞宗正
丞丐外知袁州除著作佐郎遷將作少監請祠除福
建路提舉終朝請郎有諸經講解十卷易說三卷
姓譜俁字惟大紹興二十一年進士授泰州教官入
爲太學正歴秘書丞將作少監出爲福建路提舉終
朝請郎有易說三卷諸經講解十卷
彭氏(與)周易義解
十冊
神授易圖
四冊
易證詩
一冊
易義文圖
二軸
俱佚
林之竒曰興化士人彭帝錫名與自言於易有見處
其易圖最多有一圖謂之地中圖以六居中縱横十
八以與河圖爲對蓋河圖五居中左三右七戴九履
一四二爲前八六爲後天中圖也彭之地中圖則每
位加一焉六居中右八左四戴十履二五三爲前九
七爲後此亦自然之數
玉海紹興二十七年九月彭與上周易義解十冊神
授易圖四冊太極歌一冊易證詩一冊易義文圖二
軸舘學看詳謂潛心象數訓釋淵貫詔補上州文學
宋鑑紹興二十七年五月興化軍免解進士彭與進
所著周易解義及神授圖太極歌
宋氏(大明)周易解
佚
玉海紹興三十年三月宋大明上周易解
黃氏(開)周易圖說
佚
紹興府志黃開字必先諸暨人紹興中進士官崇安
令
魯氏(訔)易說
二十卷
佚
周必大志墓曰訔字季欽秀州嘉興人徙海鹽起家
左廸功郎餘杭縣主簿升從正郎台州教授用薦改
宣教郎知衢州江山縣遷奉議郎大宗正司主管財
用賜五品服擢國子監丞改太常丞隆興二年召對
拜監察御史改吏部員外郎進大府少卿兼權大理
少卿請補外除直敷文閣江西轉運副使徙江東提
點刑獄公事又徙閩力請奉祠得主管台州崇道觀
遂致仕積官至朝請郎著有易說二十卷論語解十
卷
陸友仁曰魯季欽論易至艮卦云艮其背不獲其身
行其庭不見其人方其當止必内遺其身外空其人
方能免咎一有物我之累則不能止矣
芮氏(燁)易傳
一卷
佚
周必大曰公字仲蒙一字國器吳興人高宗擢爲監
察御史歴國子祭酒博通諸經尤長於易坎之象曰
坎惟素習則在險不失其常險至方習亦復何及故
初爻獨云習坎他爻曰坎而已雖然習當出險乃復
入于坎窞者爲隂柔小才設也其論離卦九三曰日
中必昃人生必死當如曾子易簀子路結纓怡然死
生之際嗟則惑惑則凶矣
柴氏(翼)易索隱
佚
周必大曰三衢柴翼鴻舉著易索隠若干卷可謂勤
且博矣講解會粹之學有功於道豈小哉
閭丘氏(昕)胡氏(寅)二五君臣論
一卷
未見
趙希弁曰右胡寅明仲閭丘昕逢辰二侍郎之論也
六十四卦各爲之說南軒先生張宣公栻爲之序
馮椅曰昕字逢辰與胡寅明仲在三舍爲友同出胡
文定公之門此書明仲多潤色之其說謂卦以六爻
而成二臣也五君也二五君臣正體也若以陽居隂
爲九二則臣有時而失之強以隂居陽爲六五則君
有時而失之弱蓋作於紹興間意有所屬也乾道辛
卯歲張栻序其書
姓譜閭丘昕麗水人舉進士爲義烏令除監察御史
累遷吏部侍郎卒諡清簡
胡氏(宏)易外傳
一卷
存(載五峯集)
陳振孫曰右承務郎胡宏仁仲文定季子不出仕篤
意理學南軒張栻其門人也
胡一桂曰宏字仁仲號五峯先生文定公之季子易
外傳自屯至剥多引史事若無經旨
按易外傳載五峯集中自屯蒙始至賁剥止
中間泰否同人大有謙豫隨蠱臨觀噬嗑都
闕
劉氏(朔)易占圖書注
佚
興化府志劉朔字復之莆田人紹興三十年試禮部
第一廷試甲科歴秘書省正字以疾丐外除福建安
撫司參議官
蔣氏(夔)周易解
佚
江西通志蒋夔字子莊永豐人河南伊縣令紹興間
嘗中文科復充制選所著論語孟子周易解合二十
七卷
韓氏(大寧)周易集註
佚
江西通志韓大寧字孝先玉山人紹興十八年進士
乾道中知饒州德興縣事
徐氏(畸)周易解微
三卷
佚
金華志徐畸字南夫一字叔範蘭谿人受易於漢上
朱震得其旨要兼明春秋戴記隠居教授學者稱爲
天民
徐氏(人傑)易傳
佚
江西通志徐人傑字漢英玉山人紹興五年進士陛
對以復讐取境土爲言忤秦檜請祠
孫氏(份)周易先天流衍圖
宋志十二卷
佚
宋史程敦厚序
胡一桂曰紹興中撰
樂氏(洪)周易卦氣圖
一卷
佚
趙希弁曰右祝融樂洪德秀所著也河南郭雍爲之
序德秀嘗從文定胡公父子游取飲水曲肱之義名
所居之室號曲肱先生
劉氏(熊)東溪易傳
佚
按西山真氏撰劉閣學光祖誌伯熊爲光祖
族父兄東溪易傳止暌卦
劉氏(庭直)周易集傳
佚
王庭珪志墓曰庭直字諤卿故家宜春徙安福豐城
以詩學登第知臨江軍新喻縣轉奉議郎致仕作易
集傳未成而殁
施氏(師點)易說
四卷
佚
宋史施師點字聖與上饒人乾道十年參知政事兼
同知樞密院事有易說四卷
中興舘閣錄師點王十朋榜進士出身
陳振孫曰師點在政府六年上眷未衰慨然勇退有
識者壯其决趙南塘汝談其婿也
何氏(逄原)周易解說
佚
王十朋志墓曰逄原字希深世爲温州人擢進士乙
科調秀州司戶參軍遷秘書省正字除樞密院編修
官兼權左司郎中起居舍人中書舍人乾道二年除
金部郎中丐祠除福建提點刑獄事
經義考卷二十五
