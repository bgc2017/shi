經義考卷九十六
翰林院檢討朱彛尊撰
書(二十五)
王氏(安石)洪範傳
宋志一卷
存
安石進洪範表曰臣聞天下之物大小有彛後先有
倫序者天之道叙之者人之道天命聖人以叙之而
聖人必考古成已然後以所嘗學措之事業為天下
利苟非其時道不虚行陛下德義之高術智之明足
以黜天下之嵬𤨏而興其豪傑以圖堯禹太平之治
而朝廷未化海内未服綱紀憲令尚或紛如意者殆
當考箕子之所述以深發獨智趨時應物故也臣嘗
以蕪廢腐餘之學得備論思勸講之官擢與大政又
彌寒暑勲績不效俛仰甚慚謹取舊所著洪範傳刪
潤繕寫輙以草芥之微求裕天地又跋曰古之學
者雖問以口而其傳以心雖聽以耳而其受以意故
為師者不煩而學者有得也孔子曰不憤不啓不悱
不發舉一隅不以三隅反則不復也夫孔子豈敢愛
其道驁天下之學者而不使其蚤有知乎以謂其問
之不切則其聽之不專其思之不深則其取之不固
不專不固而可以入者口耳而已矣吾所以教者非
將善其口耳也孔子沒道日以衰熄浸滛至於漢而
傳注之家作為師則有講而無應為弟子則有讀而
無問非不欲問也以經之意為盡於此矣吾可無問
而得也豈特無問又將無思非不欲思也以經之意
為盡於此矣吾可以無思而得也夫如此使其傳注
者皆已善矣固足以善學者之口耳不足善其心况
其有不善乎宜其歴年以千數而聖人之經卒於不
明而學者莫能資其言以施於世也予悲夫洪範者
武王之所以虚心而問與箕子之所以悉意而言為
傳注者汨之以至於今冥冥也於是為作傳以通其
意嗚呼學者不知古之所以教而蔽於傳注之學也
久矣當其時欲其思之深問之切而後復焉則吾將
孰待而言耶孔子曰予欲無言然未嘗無言也其言
也蓋有不得已焉孟子則天下固以為好辨蓋邪說
暴行作而孔子之道幾於熄焉孟子者不如是不足
與有明也故孟子曰予豈好辨哉予不得已也夫予
豈樂反古之所以教而重為此嘵嘵哉其亦不得已
焉者也
晁公武曰王介甫撰以劉向董仲舒伏生明灾異為
蔽而别著此傳以庶徵所謂若者不當訓順當訓如
人君之五事如天之雨晹燠寒風而已大意言天人
不相干雖有變異不足畏也
陳善曰洪範金曰從革新義云能從能革而荆公洪
範傳又云金性能從惟革者之所化二義不同
黃震曰荆公洪範傳其字義多足取者
余氏(燾)改正洪範
一卷
存
龔明之曰余燾字元輔方舍法欲行上書引成周事
力贊之因命以官累遷至正郎後復上書改洪範篇
自王省惟歲至月之從星則以風雨乃屬之四五紀
一曰歲二曰月三曰日四曰星辰五曰歷數之下謂
凡九疇皆有衍文惟四五紀無之至於八庶徵之後
既言肅時雨若止蒙恒風若意已斷矣而又加王省
惟歲已下之文則近於贅或者是其說然為臺諫所
彈不果施行
孔氏(武仲)洪範五福論
一篇
存
蘇氏(轍)洪範五事說
一篇
存
晁氏(補之)洪範五行說
一篇
存
晁氏(說之)洪範小傳
一篇
存
說之跋曰說之二十年前為洪範之學本諸伏生劉
向一行而古今之說不敢遺也為傳數千言靖康丙
午冬遇金兵於睢陽五世圖書悉已灰燼寕論洪範
之傳今年戊申冬漂流金陵遇東里好學後生標記
予傳之五行於本書予見之欣然如覯再生之物也
方抱病於冬至前一日作此小其次序則本泰山姜
至之論五行則張廷評景發之云
曾氏(致)洪範傳
通志一卷
佚
盧氏(碩)洪範圖章
一篇
存
碩自序曰予以尚書洪範篇書於縑素施於屋壁有
客覩之而言曰此其所謂君人之大法武王所以繼
三為明蓋能盡心於是也苟將諸吾君列乎鳳扆之
右足以興三代之理予乃條其事為章以奏之
四先生洪範解要
六卷
佚
按四先生者劉氏彛曾氏鞏蘇氏轍吕氏吉
甫也
范氏(浚)洪範論
一篇
存
陳氏(伯達)翼範
宋志一卷
未見
王圻曰伯達紹興中進士
高層雲曰伯達翼範有九圖九說
孟氏(先)尚書洪範五行記
宋志一卷
佚
吳氏(仁傑)尚書洪範辨圖
宋志一卷
未見
王應麟曰仁傑撰洪範辨一卷增立新圖辨歐陽修
蘇洵轍所論
鄭氏(耕老)洪範訓釋
佚
蔡氏(元定)洪範解
一卷
未見
鄭氏(思孟)洪範解義
佚
閩書思孟字齊卿寕德人受業朱文公之門著洪範
解義以發明文公皇極辨之藴
陳氏(埴)洪範解
一卷
未見
林氏(維屏)洪範論
一卷
未見
趙氏(善湘)洪範統紀(宋史列傳作統論)
一卷
未見
張萱曰宋開禧間宗室濮園善湘著
按葉氏菉竹堂目有之
蔡氏(元鼎)洪範會元
佚
閩書元鼎漳浦人不登宦籍以文自豪所著有中庸
大學解論語孟子講義洪範會元
馮氏(去非)洪範補傳
一卷
未見
姓譜去非都昌人椅之子淳祐初進士
按葉氏菉竹堂目有之
鄒氏(元佐)洪範福極奥旨
五卷
佚
陳氏(剛)洪範手抄
一卷
佚
劉氏(漢傳)洪範奥旨
佚
兩浙名賢錄劉漢傳字習甫上虞人寳祐四年進士
累遷兩浙轉運使進司農卿臨終書生為宋民死為
宋鬼之句
胡氏(希是)洪範考訂
佚
江西通志胡希是字則翁高安人通諸經元革命後
家居著述方嚴有守一介不苟取予
趙氏(孟頫)洪範圖
一卷
未見
文徵明曰趙文敏公書洪範篇并畫箕子武王授受
之意公以宋之公族仕於維新之朝議者每以為恨
然武王伐紂箕子為至親既受其封而復授之以道
千載之下不以為非然則公獨不得引以自盖乎公
素精尚書嘗為之集注今獨書此篇不可謂無意也
胡氏(一中)定正洪範集說
一卷
存
貢師泰序曰伏羲觀馬圖而畫卦神禹因龜書而叙
疇至我夫子繫易乃謂河出圖洛出書聖人則之則
圖書似皆為畫卦出而叙疇若無與焉此千歲之下
辨議紛紜雖更周邵程朱諸大儒之論猶莫知所適
從也况九疇之傳錯出乎五皇極之下蔡氏著書竟
莫之正是學者不能無惑焉會稽胡君一中深有得
王文吳三先生之說摭其所長而訂正之分經别傳
以傳附經自成一書名之曰定正洪範然後義理明
白脉絡貫通而神禹叙疇之義粲然如指諸掌夫龜
書馬圖自周程朱子固未嘗易置其名今胡君直以
圓九為圖方十為書而畫卦者兼取之以分先後天
其卓然有見者哉雖然神聖有作動與天合使龜龍
不出於河洛則卦固畫疇固叙也感麟而作春秋觀
兔而知易象變通交互理無不在非深於道者其孰
能與於斯
一中自序曰洪範一篇魯齋王先生本心文先生草
廬吳先生皆有考定本所見不同互有得失竊因括
蒼鮑氏有定正武成之論以竹簡每行十三字而定
其差推之於範則史氏之序五行初一以下為疇之
經大禹本文也以河圖九數為綱以洛書十數為目
一五行以下亦禹所授之章水曰潤下以下則箕子
所釋之傳也二五事至福極皆然九章皆當析大禹
之經箕子之傳支分節解脉絡貫通而八政五紀同
傳五福六極亦然其文則因三先生所定各摭所長
以正之初非自敢出於臆見以取繆妄僭踰之罪也
意者竹簡每行十三字今詳其字數甚嚴不空一字
其脱簡偶因文義斷處而差入今疏於每節之上於
是作圖以明五行之配集注以著九章之旨然亦不
敢自是藏之家塾時出而質之同志云又曰延平
芹西徐氏道泰著河洛本始集先儒之說定九數為
河圖十數為洛書以正啟蒙之誤其言曰河圖洛書
皆出於上世伏羲則之以造易因河圖對待之位而
畫先天八卦因洛書流行之位而畫後天八卦大禹
復則之以作範以河圖九數為體叙九疇之綱以洛
書十數為用叙九疇之目其叙九功則以河圖五行
水火金木土逆尅之序為六府其治水别州則以洛
書水木火土金順生之序畫九州其說具載本始之
書一中嘗為之校正而啟蒙之疑積有年一旦渙然
冰釋且與甬東王太古氏所著易說問荅之書若合
符契蓋以天下之理無不同所以合也嘗謂圖書之
疑因漢儒洛書止以作範一言之誤而啟千載之惑
越上韓明善先生性深以此言為然今因洪範定正
之文取芹西之說而為之釋壹皆萃先儒之論以摭
其所長而合禹經箕傳之旨俾可行于天下所謂為
天地立心為生民立極為去聖繼絶學為萬世開太
平初非區區之臆說也
陳顯曾跋曰書經秦火而後出於孔氏之壁藏與伏
生之所口授故或舛訛相承由漢以來未有更定之
者會稽胡公允文獨因王文吳三先生所定之旨更
復詳考為定正洪範一編其用心可謂詳且密矣竊
嘗論之九數之列天之所錫也至理寓焉九疇之目
禹之所叙也辭以發其理焉繹而廣之箕子之所推
也致詳以究其義焉序而辭者經也繹以詳之者傳
也史臣列之始必不紊而編簡錯亂不能無舛允文
定而正之非獨使學者易於觀覧而於聖賢之旨無
復遺憾允文蓋有功於洪範者矣公之令子温字尊
道襲藏惟久不敢失墜今刻之三山郡庠是亦善繼
人之志為可嘉也請僕識其後謹書以歸之若夫以
九為圖以十為書則劉牧氏之說允文宗之其必有
所見矣他日請從尊道示其要領庶相與懋明之
黃虞稷曰一中字允文諸暨人元紹興路錄事
謝氏(章)洪範衍義
佚
吳師道後序曰洪範一書有大禹之言有箕子之言
自為紀傳其文甚明而傳注者昧焉孔氏以初一曰
五行止威用六極為禹所第叙而不及其餘中又頗
有錯簡先儒或是正一二而未究故讀書者不能無
疑謝氏章作衍義考圖數之錯綜而推極其變萃經
說之精要而發明其遺可謂用志於此矣但其開端
之說引禹謨九功即為九疇謂範為箕子所自陳因
九功而演者其言曰六府繼以三事五行繼以五事
九功繼以戒休董威九疇終以嚮用五福威用六極
禹列榖於金木水火土之次箕子則專言五行而以
稼穡歸之土之甘三事衍為五事正德衍為三德五
事八政無非利用厚生之本五紀庶徵莫非五行之
順逆至其次序或有差互則若易先後天之不同其
言灼有明證若合符契夫以二篇相望於簡冊之間
數千百年習而不察謝氏獨能舉以為說亦異矣竊
有疑焉神龜負文禹則之而叙以為疇若五行五事
蓋已次第而定每疇之下又條陳其目若一曰水二
曰火之類皆禹本文自水曰潤下而降乃箕子釋經
而為傳餘疇皆然惟八政一疇獨缺爾且禹謨曰功
洪範曰疇二字未嘗互見謨陳德政教養之事範著
天道人為之蘊範之體叚固大於謨彼所云功者指
其成績而言可言順而不可言逆可言吉而不可言
凶若六極者亦可以言功乎戒休董威義主勸督九
功之事曰休曰威雖與作福作威者類此指君之所
得為而福極蓋有君所不得為而多係於天者矣使
謝氏而曰禹因九數故功亦以九名而事亦出於範
互相發則可直以為洪範有數無詞大經大法皆出
於謨是則不深考禹經箕傳之過也昔南豐曾氏亦
嘗謂謨言六府則範言五行六府次以三事則五行
次以五事九功言戒休董威則九疇言庶徵福極帝
王治天下其道未嘗不同嗚呼為是說者非謝氏之
比矣謝氏其勦以為已說而故異之者與故凡讀書
者必先畫句叚正文字辨述作而後義理可尋不然
則雖善其說而攷證疎攷證疎則乖剌牴牾而不合
不合則又何足以為善邪吾鄉仁山金氏嘗深究洪
範之說而定著經傳見於書表注今亦頗行於時愚
不復述特辨其大旨又使學者知表注之為有功云
陳氏(樵)洪範傳
一卷
未見
田氏(澤)洪範洛書辨
一卷
未見
黃虞稷曰澤居延人延祐中常德路總管府推官
按葉氏菉竹堂目有之
陳氏(希聖)洪範述
未見
經義考卷九十六
