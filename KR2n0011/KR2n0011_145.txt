經義考卷一百四十五
翰林院檢討朱彝尊撰
禮記(八)
黃氏(乾行)禮記日錄
四十九卷(一本三十卷)
存
乾行自序曰禮記儀禮之疏也故伏氏謂二戴因習
儀禮而錄禮記朱子嘗欲取戴記中有關於儀禮者
附之經其不係於儀禮者仍别為記盖以儀禮為經
禮記為傳今則記與易書詩春秋並行矣其間或傳
古來聖賢文字至為純粹如大學中庸樂記是也或
記小學之儀如曲禮少儀内則是也或言大學之義
如學記是也或釋古禮之義如冠義昏義鄉飲酒義
射義燕義聘義是也或專記喪葬之儀如奔喪喪大
記雜記喪服小記服問大傳間傳問喪三年問喪服
四制是也或專言祭禮如郊特牲祭法祭義祭綂是
也或錯存經禮如投壺是也或獨詳變禮如檀弓曾子
問是也或記聖王之制如王制月令文王世子玉藻
是也或記聖賢之言如禮運禮器經解哀公問仲尼
燕居孔子閒居坊記表記緇衣儒行是也雖考其言
辭間出附會詳其意義時自牴牾然聖賢餘緒頼以
不墜脩已治人之方藉以有傳學者能取其純而去
其謬得其大意而忘其小疵則全書所載皆格致誠
正脩齊治平之矩矣乾行用是取凡經史諸儒議論
之有及於記者采緝而載編之其或義理未安不敢
妄為之說參互考訂為書凡若干萬言以俟就正四
方有道之士雖未敢謂於先王制作精微之義有所
發明然竊慕乎先儒考究之心而平生精力盡在此
書庶幾其免於記誦詞章之陋以不負聖朝建學明
經之意云
黃虞稷曰乾行字玉巖福寧州人嘉靖癸未進士官
四川重慶知府讀小戴記有所得則錄其端故曰日
錄初僅三十三卷此更定本也
陳氏(襃)禮記正蒙
未見
薛應旂序曰禮記一書說者雖謂戴聖所集本儀禮
之傳然而三千三百之儀綱目具舉究而論之是書
之作多出自孔氏之門七十二子共撰所聞或錄舊
禮之儀或錄變禮所由編而錄之以為記故漢唐以
降代有表章迨明興學校立官科目取士其於是禮
尤致重焉御史陳公某自為諸生時即研窮是經博
取約會究其指歸繼又集海内名賢相與反覆是正
積以歲月遂盈卷冊據經合傳不事鑿說誠有得於
禮者也既出按江右乃命某挍對刊示學校題曰正
蒙謂可以訓蒙士示不自任也
徐階序略曰侍御騮山陳先生刻禮記正蒙成階讀
而歎曰嗚呼先王沒而三物之教廢士能通經即衆
以為賢而舍實獵華誦言忘味其有得於聖人之道
盖淺降及近世於聖人之書且猶不能盡讀拘拘焉各
專其經以自安於蔽陋而又溺於偷惰之習惑於玄
虚之論併其所謂專經者亦復不能究知其旨盖凡
三變而去盛世之學益遠矣是書析義精引類詳祛
羣疑而一折衷之以聖人之論自昔言禮未有能先
之者乃其志則欲學者通其辭因以踐其實舉凡修
已治人範世軌物之具口誦而身體之達之五經皆
然將以使聖人之德行文章炳然見於世也先生之
謀道於是乎勤矣是書初名淺說後乃更正蒙
何氏(維柏)禮經辨
未見
吳氏(性)讀禮備忘
二卷
未見
徐文貞公志墓曰公諱性字定甫宜興人嘉靖乙未
進士歴官尚寳司丞
陳氏(言)禮疑
未見
言自序曰昔仲晦朱氏以儀禮為經禮記為傳而編
類之幼清吳氏此類詮次猶或惜其紊亂前人禮之
難言如此余何人哉敢以言禮雖然二君子崇禮經
而附戴記余也緣戴記以覈禮經僣不自揆上下於
三禮之異同參伍於二戴之純駁不敢妄為紛更惟
經自為經記自為記而於陳氏所註有可紛繫者有
可互發者取裁於程朱博采於鄭孔旁研曲證救偏
補遺數年以來分條屬草創曰禮疑他日就緒不妨
為陳氏一忠臣已爾
濮陽氏(淶)禮記貞義
佚
李鎧曰濮陽淶字致樂廣德州人嘉靖丁酉舉人官
南昌府通判
聞人氏(德潤)禮記要旨補
十六卷
存
吕本序曰余友聞人越望氏舉進士列銜翰林居禁
近竟以遭讒搆外補越望氏於學無所不闚而尤邃
於三禮余在京師每過之則見其鍵關下帷以著述
為事以經術自任不與俗相為依阿越望氏歿而所
著禮記要旨出為四方學者繕寫傳誦吳子昆泉學
於越望氏為入室弟子慮師說之久而訛也乃命工
以廣其傳因識其端萬歷丙子十月
李鎧曰餘姚人嘉靖戊戌進士
汪氏(鏜)禮記資記
十八卷
未見
李鄴嗣曰汪公鏜字振宗嘉靖丁未進士改庶吉士授
編修遷諭德歴祭酒陞南京工部侍郎進禮部尚書
兼翰林學士
閻氏(繩芳)禮經通旨
佚
祁縣志閻繩芳字世武嘉靖丁未進士
丘氏(橓)禮記摘訓
十卷
存
劉應節志墓曰公諱橓字懋實别號月林夀光人嘉
靖庚戌進士累官南京吏部尚書贈太子少保謚簡
肅所著四書禮記摘訓皆精絶足以翼經而傳後
陸元輔曰其書本為帖括而作有金學曾劉應節兩
序
徐氏(師曾)禮記集注
三十卷
存
師曾自序曰今之禮記戴聖馬融之所定也後儒謂
儀禮為經禮記為傳似矣然儀禮為周禮而作則此
書盖二禮之傳不獨傳儀禮也顧其間或出後儒之
附會不免有倍戾者存讀者但當闕其疑刊其謬由
此書以達二禮豁如矣然非通其文義終莫能入此
注疏所以不可廢也鄭氏而下亡慮五十餘家舛譌
雖多切當時有是在擇之而已宋有陳可大氏集諸
說之大成為世所宗厥功不細惜其取舍失衷章句
錯雜殊不滿乎識者之意曾潜心三十餘年輙不自
量稍為刪改參以愚得命曰集注使讀者通暢大旨
而因以求先王象天地制禮樂之心或未必無少助
也
黃虞稷曰徐氏集注刪改陳澔集說而參以自得多
所發明
戈氏(九疇)禮記要旨
十六卷
存
李鎧曰雨泉戈氏九疇錦衣衛嘉靖乙未進士
李氏(文纉)禮記庭說
未見
黃虞稷曰文纉南安人嘉靖辛酉舉人官岷府長史
李氏(天植)王氏(圻)古氏(之賢)禮記裒言
十六卷
存
鄭明曰天植廣德州人隆慶辛未進士圻上海人之
賢梁山人俱嘉靖乙丑進士三君同官於楚又聘教
諭廖自伸等諸生葉維禎等合輯此書然苐為舉子
場屋揣摩計其於經義初無大發明也
黃氏(洪憲)讀禮日抄
未見
章氏(潢)禮記劄言
未見
姚氏(舜牧)禮記疑問
十二卷
存
舜牧自序曰禮記自大學中庸外如禮運禮器樂記
學記皆出於聖賢之口而他所載者類多繁文縟節
似不可不一為刪正然而制度品節之詳聲容音律
之奥具載於斯又未可遽為刪定也訓詁之功烏可
已哉鄱陽陳氏澔集衆說以開羣蒙其綜覈之勤亦
既勞矣乃所裒集其中有大謬不然者亦混存而不
削此何以解也余向讀是書有疑思問而尚未悉也
加以數年搜求考正凡出聖賢之口者務探其所從
来以究其所歸宿而出於諸儒之記述為世所必用
者亦深求其義以為參訂之資其間訓詁家附會穿
鑿紕謬其說以誤傳於世者必為刪之正之必求其
至當而後已使禮樂二書昭然為經於天下與大學
中庸並垂不朽云
馮氏(子咸)讀禮抄
未見
李澂中曰子咸字受甫臨朐人萬歷癸酉舉人再試
不第退隱冶原之上自號本軒卒友人私謚曰貞靜
先生
馬氏(翰如)禮記中說
未見
黃虞稷曰翰如字抒之陳留人萬歷甲戌進士歴官
山西按察副使
汪氏(應蛟)禮略
未見
鄒氏(元標)禮記正義
六卷
未見
沈氏(一中)禮記課兒述注
十八卷
存
黃居中序曰禮古經五十六篇獻自孔安國今存者
四十九篇耳或云禮雜而多端儀禮經而禮記傳也
故記而不經然諸儒述經並易書詩春秋而五加周
禮而六加孝經而七或去孝經加儀禮語孟而九或
合孝經四子加爾雅而十三皆後人意為詮次非尼
父初旨也注禮者漢有鄭玄梁有皇侃北齊有熊安
生今鄭注雖傳不列於學官朝家用以程士者則主
陳可大氏說而語多牽合蹖駁不倫讀者病焉近代
學禮諸家惟黃氏日抄丘氏摘訓姚氏疑問能破拘
攣而伸其臆解然黃所詳者禮數或疵其博而寡要
丘姚逞無師之智謬誤亦不少若夫集注則松陵徐
氏永嘉張氏補注則雲間王氏刪注則江都閻氏纂
注則丹陽湯氏或衷舊聞或添新得而擇不精語不
詳瑕瑜相參得失半焉固未有如沈大若先生之述
注言約而義該意盡而文核有漢人之訓詁無其支
有宋人之理解無其鑿懸之國門頒諸學官誰曰不
可
陸元輔曰一中鄞縣人大學士一貫從弟萬歷庚辰
進士官至貴州布政使
徐氏(即登)禮記說
二卷
未見
王氏(荁)禮記纂注
四卷
存
王治皥曰荁字少廣慈谿人萬歷癸未進士改庶吉
士授翰林院編修
郝氏(敬)禮記通解
二十二卷
存
方氏(大鎮)禮說
未見
楊氏(維相)禮記管見
未見
余氏(心純)禮經搜義
二十八卷
存
黃洪憲序曰予在講幄時上命徹貞觀政要而講禮
經因與二三學士訂諸家說譔次講義而訓詁浩繁
紛挐難决獨近世姑蘇徐伯魯氏集注字訓句釋博
洽而精核說者謂其可列學官肄太常也逮予請告
歸里楚黃葵明余公來宰武塘得閱其所謂禮經搜
義大都為制舉作故不屑屑於字訓句釋諸篇有缺
而不錄者有略而不盡錄者至於郊社宗廟以和神
人朝覲聘問射燕享以善交際慎終追遠以伸孝敬
宫室車騎玉帛冠裳鼎爵以别噐用選俊造進以興
賢能庠序膠學以育英才絃誦羽籥以修齒胄先王
之制所為取法乎天地觀變於隂陽效順於四時五
行秩叙乎三綱五常者靡不揭其要而明其義大槩
伯魯之集注詳於訓故故浩涆而不為繁公之搜義
主於會要故檢括而不為略均之有功於禮經者也
顧湄曰心純宇葵明黃岡人萬歷壬辰進士授懷寧
知縣再補嘉善知縣卒
曹氏(學佺)禮記明訓
二十七卷
未見
靳氏(於中)禮記翼宗錄
五卷
未見
黃虞稷曰於中字習魯尉氏人萬歷戊戌進士歴官
南京刑部尚書
徐氏(鑒)禮經内解
未見
黃虞稷曰豐城人萬歷戊戌進士官太僕寺卿
劉氏(宗周)禮經考次
正集十四卷分集四卷
存
宗周自序曰秦火之餘六經半出灰燼而三禮之殘
闕尤甚周禮儀禮古今異宜並置不講至二戴所傳
諸記本不出自一人真贋混雜種種錯簡尤難位置
後人以小戴文頗近古獨立學官傳之至今然欲遂
廢大戴而不錄亦非通論也夏小正丹書蔚然彝鼎
實三禮之冠冕曾子十篇所謂參也竟以魯得之端
在於斯槩而與諸篇同擲可惜也宋儒朱子慨然悼
三禮之淪亡無以見先王治天下之大經大法乃始
表章周禮為周公身致太平之具已而又葺儀禮欲
以戴記為之傳而合之以通行於世顧猶苦於二書
之時有異同其論莫歸於一需至晚年始有儀禮經
傳通解之編與原旨不無少異而讀者終不無牽合
附會之疑於是元儒吳草廬氏復輯為三禮考注及
禮經纂言等書其在二禮較朱子頗為完整惟戴記
不無遺憾而至所謂纂言者割裂尤甚卒無補於朱子
之萬一禮家遂為千古疑案矣宗周蚤年發憤讀書
嘗次第六經之業至戴記輙不能章句因而有慨於
朱子之說妄事編摩旋亦罷廢間嘗表章曾子十篇
及學記小學諸記合之大學為學較全書而所遺於
戴記者已少駢枝之物矣顧欲遂進而傳儀禮亦弗
可得也今年夏抱疴家園會門人餘杭鮑濱以讀禮
之暇顧余問學偶出通解考注等書以質異同而余
乃恍然有會於心因取二戴與濱重加考訂往復數
四已乃喟然而嘆曰禮在是矣禮在是矣儀禮者周
公所以佐周禮致太平之書而禮記者孔子所以學
周禮及夏殷之禮進退古今垂憲萬世之書也盖先
王之禮至周大備矣而猶必折衷於孔子而後定故
其居恒與門弟子雅言一則曰吾從周一則曰子善
殷又曰虞夏之道寡怨於民&KR0907;周之道不勝其弊至
他日以告之顔子亦曰行夏之時乘殷之輅服周之
冕樂則韶舞則孔子門墻豈斤斤為儀禮作注脚乎
惜也微言大義薄蝕於記者之口旣盡取孔子之言
而私之又時時假托孔子以見瑕至或淪而為黃老
降而為雜覇而雅言之教竟不傳於後世矣幸而有
家語一書頗存原委以參戴氏之說真如珠玉之混
泥沙而文繡錯之以麻枲敗絮也宗周因稍稍取而
詮次之合大小戴正集一十四卷卷若干篇分集四
卷卷若干篇每篇表章孔子之言錄為正經而其後
乃附以記者之說各從其類先後次第頗存條貫又
於其間錯者正之訛者衍之間有缺者以家語補之
昔也戴氏一家書今盡取而還之孔子進而與易詩
書春秋並垂不朽其在斯乎因尊之曰禮經而僣附
其義曰考次云大都孔子之言禮也急於本而緩於
末先其近者小者而後及遠者大者是故可以範圍
二禮亦可以羽翼二禮中庸所稱考三王而不謬建
天地而不悖質鬼神而無疑百世以俟聖人而不惑
非我夫子其孰與於斯嗚呼至哉宗周愧於前人無
能為役姑因卒業之後附塵一得之愚不免或失之
主張太過重傷古述者心則僣妄之誅誠有俟於後
之君子云旹崇禎己夘十月旦
按蕺山先生禮經考次有正集有分集起草
於崇禎己夘夏後先生殉節其子汋伯繩抱
其遺書手自編挍秘不示客近先生之孫茂
林子本取草藳討論之删其衍者補其闕者
正其錯出者定正集為十四卷夏小正附以
月令第一其次丹書附以王制又次禮運禮
噐又次樂記又次哀公問仲尼燕居孔子閒
居又次坊記表記又次祭法祭義又次祭綂
大傳又次喪大記喪服小記又次雜記又次
曾子問檀弓又次奔喪問喪間傳三年問喪
服四制又次深衣投壺冠義昏義又次鄊飲酒
義射義燕義聘義分集四卷首曲禮上下篇次
少儀内則又次玉藻而以文王世子學記終
焉可謂善繼先生之志矣惟是先生自序稱
大戴記曾子十篇所謂參也以魯得之端在
於斯又世儒廢大戴記不錄先生謂非通論
竊疑曾子十篇之書似當悉為編入者也
樊氏(良樞)禮測
二卷
存
秦氏(繼宗)禮記疏意
三十卷
未見
李鎧曰繼宗號西汀蘄水人萬歷庚戌進士官南京
戶部郎中
陳氏(有元)禮記約述
八卷
存
高兆曰陳有元字長人侯官人萬歷壬子舉人清遠
知縣
朱氏(道行)禮記集思通
未見
朱氏(泰禎)禮記意評
四卷
存
徐盛全曰朱泰禎字道子海鹽人萬歷丙辰進士官
監察御史其書有陳正斆序
經義考卷一百四十五
