經義考卷二百七十
翰林院檢討朱彝尊撰
擬經(三)
楊氏(泉)太玄經
七錄十四卷
佚
梁元帝曰桓譚有新論華譚又有新論揚雄有太玄
經楊泉又有太玄經或曰桓譚有新論何處復有華
譚揚子但有太玄經何處復有太玄經也皆由不學
使之然矣
胡應麟曰太玄經十四卷晉楊泉撰鄭氏通志略作
太玄無經字今馬氏意林所抄第存百餘言馬氏注
云望國楊泉字德淵而不言何時人鄭藝文略隋經
籍志俱云晉人惟舊唐書作唐人然唐人諱淵泉乃
字德淵其為晉人無疑舊唐書字誤也
按有金樓子之言泉非唐人可不置辨
王氏(長文)通玄經
四卷
佚
晉書王長文字德叡廣漢郪人也少以才學知名而
放蕩不羈州郡辟命皆不就州辟别駕乃微服竊出
舉州莫知所之後於成都市中蹲踞齧胡餅刺史知
其不屈禮遣之閉門自守不交人事著書四卷名曰
通玄經有文言卦象可用卜筮時人比之揚雄太玄
同郡馬秀曰揚雄作太玄惟桓譚以為必傳後世晚
遭陸績玄道遂明長文通玄經未遭陸績君山耳成
都王穎引為江源令梁王彤為丞相引為從事中郎
關氏(朗)洞極經
宋志五卷
未見
朗序曰業儒蓄書積數世矣自六代祖淵會鼎國之
亂徙家於汾河所藏之書散逸幾盡其祕而存者惟
洞極眞經而已六世祖嘗謂家人曰洞極眞經聖人
之書也吾後數世當有賢者生如得其用功不下於
稷契儻不時偶其顔淵之流乎是經之藴當可明也
朗幸生其族得聞遺言於祖父敢不勉勉以發揚先
祖之意乎因伏讀累年思以傳次然而性蒙識泥不
能洞達聞崆峒山有秫先生者世之異人也故往師
焉至之幾歲孜孜焉未嘗敢廢弟子之禮一日齋戒
盥沐發卷以請藴先生乃掩卷而歎曰此天地之樞
機聖賢之壼奥也潛而不傳也久矣子孰從而得之
朗具以先祖之言告先生因為朗著翼以明其大端
作則以指諸人事於是洞極之義煥然可詳朗既得
而歸有頃聞先生已飛昇矣嗚呼聖人之言將假先
生而視諸人邪將不可使下民知之耶不然何先生
之傳而不㽜矣朗以謂天以先生而啓之而不可以
先生盡之使盡之者其非朗乎因以先生之翼則附
於經又編其遺言為洞極論凡十一篇復作傳以釋
其藴為圖以序其篇庶乎來者知洞極之道焉太和
末年正月
鄭寅曰關朗洞極取揚氏之玄而殺其一畫焉
胡一桂曰洞極經莫知作者而元魏關朗子明之所
傳次也雖無預於易然序本論述聖人本河圖以畫
卦朱子啓蒙之所援證其為極也又起於洛書之數
以北方一為生之一西南二為育之一東方三為資
之一而極有一畫矣又以東南四為生之二中央五
為育之二西北六為資之二而極有二畫矣又以西
方七為生之三東北八為育之三南方九為資之三
而極有三畫矣每一極演而為九三九二十七而極
終亦猶近世蔡氏皇極内篇演洛書之數至於九九
八十一也
雷思齊曰楊次公自著洞極經託名於關子明
按洞極之書隋唐志不載宋藝文志有之度
亦偽撰凡二十七象曰生曰萌曰息曰華曰
茂曰止曰安曰燠曰實言乎天也曰資曰用
曰達曰興曰紊曰悖曰靜曰平曰序言乎人
也曰育曰和曰塞曰作曰煥曰幾曰抑曰冥
曰通言乎地也
衛氏(元嵩)元包
唐志十卷
存
李江序曰包之為書也廣大含弘三才悉備言乎天
道有日月焉有雷雨焉言乎地道有山澤焉有水火
焉言乎人道有君臣焉有父子焉理國理家為政之
尤者昔文質更變篇題各異夏曰連山殷曰歸藏周
曰周易而唐謂之元包其實一也包者藏也言善惡
是非吉凶得失皆藏乎其書也觀乎囊括萬有籠罩
八紘執陶鑄之鍵啓乾坤之扄孕覆育載通幽洞冥
窮天人之祕研造化之精推興亡之理察禍福之萌
與鬼神齊奥將日月並明謂六五經而四三易雖太
&KR0975;莫與之京然文字奇詭音義譎怪紛而不釋隱而
不明者得非遭於離亂與易曰作易者其有憂患乎
蓋所謂憂亂世而患小人也故其辭危衛先生近之
矣祕書少監武功蘇源明洗心澄思為之修傳解紛
以釋之索隱以明之帝王之道昭然著見有以見理
亂之兆有以見成敗之端江考於訓詁耽於講習輒
演&KR0975;義庶傳於學者焉
釋道宣曰衛元嵩本河東人遠祖從宦遂家於蜀梁
末為僧佯狂浪蕩周氏平蜀因爾入關天和二年嘗
上書
楊楫序曰大觀庚寅夏六月予被命來宰兹邑&KR0681;官
之三日恭謁衛先生祠顧瞻廟貎覽古石刻先生實
高士也既而邑之前進士張昇景初攜元包見遺曰
是經先生所作也自後周歴隋唐迄今五百餘載世
莫得聞頃因楊公元素内翰傳祕閣本俾鏤版以貽
諸同志然妙用所寄奇字居多大率類揚雄準易非
深於道者有不能知予觀斯文竊謂易之興也伏羲
畫卦文王重爻孔子作翼更三聖人而後備故曰加
我數年五十以學易可以無大過矣包之為書其學
易之至者與辭簡義奥殆未可以象數盡也唐蘇源
明李江為之傳注作經之意思過半矣非先生之獨
知不能造易之妙非蘇李之絶學不能探元包之旨
苟非其人道不虛行豈謂是耶先生名元嵩益州成
都人少不事家産潛心至道明隂陽歷算時人鮮知
之獻策後周賜爵持節蜀郡公武帝尊禮不敢臣之
塋域在縣廨東偏邑人崇奉至今不絶先生有傳在
北史恐讀是經者未知其出處之大致故為之序
張洸跋曰右元包經舊有序云爾景初即洸之先君
子也家藏此書常以貽好事者然字古理奥而難通
好之者鮮洸來宰臨卭得同年張公文饒所為疏義
及邑士韋漢卿挍正舊本隨卦附釋音於下因并鏤
板合為一編庶幾觀者得其門而入焉則好之矣
崇文總目元嵩唐人撰武功蘇源明傳趙郡李江注
包以坤為首因八純之宫以生變極於六十四自繫
其辭言外卦體不列爻位以謂易首乾尚文包首坤
尚質夏連山商歸藏周易唐包其實一也雖欲馳騁
而放言趨理近止易家之區鄙云
晁公武曰元包以坤為首因八卦世變為六十四卦
之次又著運蓍說源二篇綂言卦體不列爻位自云
周易元包一也
張行成曰衛先生元包其法合於火珠林火珠林之
用祖於京房
陳振孫曰其書以八卦為八篇首而一世至歸魂各
附其下先坤次乾兌艮離坎巽震坤曰太隂乾曰太
陽餘六子有孟仲少之目每卦之下各為數語意僻
怪文險澀不可深曉也
胡一桂曰元包祖京房易傳八宫卦以坤宫八卦為
元包太隂卷一乾宫八卦為元包太陽卷二次兌宫
八卦為少隂次艮宫八卦為少陽次離宫八卦為中
隂次坎宫八卦為中陽次巽宫八卦為孟隂次震宫
八卦為孟陽運蓍第九說源第十凡十卷唐蘇源明
傳李江注
王世貞曰元包一書楊元素由祕閣傳本鏤行而張
昇以授楊楫者也予疑此即元素撰或張昇撰而託
者也經與傳注若出一人手
詹景鳳曰元包雖本火珠林實商易之意元即歸之
反下者包即藏也游魂歸魂蓋即夫子游魂之言稍
變以代消息兩字耳
張氏(行成)元包數總義
二卷
存
行成自序曰揚子雲太玄其法本於易緯卦氣圖衛
先生元包其法合於火珠林皆革其誣俗而歸諸雅
正者也伏羲始作八卦因而重之為六十四是名先
天陳希夷所傳先天圖是也其數有二圓圖者天也
自一隂一陽各六變為三十二隂三十二陽者運行
數也方圖者地也八卦縱横上下一卦為主各變七
卦者生物數也卦氣圖以六十卦為主一爻當一策
所謂乾坤之策三百六十當期之日其於繫辭則序
卦之義也主於運行之用者天而地之數故為天地
之大數也火珠林以八卦為主四隂對四陽所謂天
地定位山澤通氣雷風相薄水火不相射其於繫辭
則說卦之義也主於生物之用者地而物之數故為
人物之小數也卦氣圖之用出於孟喜章句火珠林
之用祖於京房易末流之弊雜亂於星官歷翁其事
失之誣其辭失之俗故二君以其法為書而歸之雅
正也太玄日始於寅義祖連山元包卦首於坤義祖
歸藏由是三易世皆有書矣唐蘇源明作元包傳李
江為之注徒言其理未達其數夫天下之象生於數
而數生於理未形之初因理而有數因數而有象既
形之後因象以推數因數以推理論理而遺數譬如
作樂而棄音律造器而舍規矩雖師曠之聰工倕之
巧安能無失哉僕本為康節之學患其難明乃徧求
古之言易者而㫄通之因識元包之旨不敢自私輒
具述之以示同好
王應麟曰乾道中張行成以蘇源明李江於元包徒
言其理未達其數著元包數總義二卷
張氏(志和)太易
唐志十五卷
佚
唐書張志和著太易十五篇其卦三百六十五
司馬氏(光)潛虛
通考一卷
佚
光自題曰玄以準易虛以擬玄玄且覆瓿而況虛乎
其棄必矣然子雲曰後世復有揚子雲必知玄吾於
子雲雖未能知固好之矣安知後世復有司馬君實
乎
晁公武曰皇朝司馬光君實撰光擬太玄撰此書以
五行為本五行相乘為二十五兩之得五十首有氣
體性名行變解七圖然其辭有闕者蓋未成也其手
寫艸稾一通今在子建姪房
朱子曰范仲彪炳文家多藏司馬文正公遺墨嘗示
予潛虛别本則其所闕之文甚多問之云温公晚著
此書未竟而薨故所傳止此嘗以手稾屬晁景迂補
之而晁謝不敢也近見泉州所刻乃無一字之闕始
復驚疑然讀至數行乃釋然曰此贗本也
陸游曰學者必通易乃能以其餘緒通玄玄既通矣
又以其餘及虛非可以一旦驟得也
陳淳曰潛虛本為擬玄而作也玄之數九而虛之數
十九者取三才相乘之數而十者取五行生成之數
也温公之自序曰萬物皆祖於虛生於氣氣以成體
體以受性性以辨名名以立行行以俟命故其為書
也有氣體性名行命之别其意蓋曰萬物之始未有
萌兆之謂虛此即一元之未形所以表是而出之以
為物之祖以擬玄之所以為玄而命其書曰虛自天
一生水於北而地六成之地二生火於南而天七成
之天三生木於東而地八成之地四生金於西而天
九成之天五生土於中而地十成之於是乎五行之
氣流行乎天地之閒故虛於水之一則命之曰原而
六則命之曰委火之二則命之曰熒而七則命之曰
焱木之三則命之曰本而八則命之曰末金之四則
命之曰卝而九則命之曰刃土之五則命之曰基而
十則命之曰冢自有是五行之氣也而後生萬物而
為之體故虛以是一原二熒三本四卝五基與夫六
委七焱八末九刃十冢者隨其序迭分左右而偶之
自上一次二而下至於十等為五十五體以應王公
岳牧率侯卿大夫士庶人之象而周五行生成五十有
五之數自夫物之有是體也而後性具於中隨其體
而有純駮之不齊故虛於五生數偶五生數曰水火
木金土而為生純之性五於五成數偶五成數亦曰
水火木金土而為成純之性五十純之外其次降一
則自二至六偶五生數自七至一偶五成數皆曰火
木金土水又其次降二則自三至七偶五生數自八
至二偶五成數皆曰木金土水火又其次降三則自
四至八偶五生數自九至三偶五成數皆曰金土水
火木又其次降四則自五至九偶五生數自十至四
偶五成數皆曰土水火木金合四降有四十是為生
成之錯最後於五生數偶五生數復得水火木金土
之序是為五配之性以合五十有五體而性備矣自
夫物之有是性也而後為之名以别之故虛於一與
一偶則名之曰元以為物之始而中於齊終於餘元
裒齊散餘五者形之運也自是而次柔剛雍昧昭則
性之分也容言慮聆覿則動之官也繇懠得罹耽則
情之訹也歬卻庸妥蠢則事之變也訒宜忱喆戞則
德之塗也特偶暱續考則家之綱也范徒醜隸林則
國之紀也禋準資賓&KR1967;則政之務也斆乂績育聲則
功之具也興痡泯造隆則業之著也凡五十五名秩
然有序於是乎又為之行以文之凡五十五行行下
有辭以述行之意自初至上凡七變變下有解以釋
變之義於是乎又為蓍法以占之以五行相乘五其
五為二十五又以三才乘之三其二十五為七十五
策虛其五而用七十揲之以十而觀其餘以斷吉凶
元齊餘三行無變皆不占其他五十二行初上亦不
占而惟占其中之五變然後以俟命焉氣體性名行
命備而書以全雖若别為一家而大槩與玄相準虛
之二數之相偶則以擬&KR0975;之四位之迭畫虛之五十
五行則以擬玄之八十一首虛之七變則以擬玄之
九贊虛之七解則以擬玄之九測虛之虛五則以擬
玄之虛三虛之揲十則以擬玄之揲三玄以冬至之
氣始於中而虛則以冬至之氣始於元玄有七百二
十九贊以當期三百六十四日有半而又有踦贏之
贊二虛則有三百六十四變以當期三百六十四日
而又有元齊餘不變之行三玄以後世有子雲者必
好玄虛亦以後世有君實者必好虛一一模倣要之
俱不足以有補於易是亦工於其數而道則未也夫
性者人所禀於天以生之理蓋生生之所以為主而
非氣形而下者今其言曰體以受性又曰形然後性
則性在於氣形之後矣性之本體純粹至善萬物一
原而非有不齊之品也今其言以柔剛雍昧昭為性
之分則是止論氣之禀而非性之謂矣其學已不識
大本而其他又多為艱奥之辭以文淺近之理而所
謂虚者即不能免乎老氏之歸於聖賢之心傳大義
要旨亦將何所發明哉胡不移是心以講明羲文周
孔之易上以發前藴中以洗吾心而下以開後學胡
為亦區區空自苦而復效雄之贅也
陳振孫曰言萬物者皆祖於虛玄以準易虛以準玄
林希逸曰潛虛未必出於温公其辭亦可觀視太玄
則迥異矣太玄猶有古意潛虛只是後世文字
熊朋來曰潛虛之言曰萬物皆祖於虛虚生於氣氣
以成體體以受性性以辨名名以立行行以俟命故
潛虛有氣圖其次體圖又其次性圖又其次名圖又
其次行圖又其次命圖其目凡六而張氏或言八圖
者行圖中有變圖解圖也潛虚主河圖所謂原委即
天一地六之水所謂熒焱即地二天七之火所謂本
末即天三地八之木所謂卝刃即地四天九之金所
謂基冢即天五地十之土一與六合一得五成六二
與七合二得五成七三與八合三得五成八四與九
合四得五成九五與十合五得五成十皆禀中宫戊
巳之功此潛虛五十五行所以齊行獨居中也潛虛
之畫即如今人布算之籌潛虚之行即如周易之卦
行有七變即如卦有六爻變有解辭即如爻有小象
然周易以八乘八則為六十四卦潛虛以十乘十宜
為百行而止五十五行兹所以為潛虛也五十五者
天地自然之數以氣圖觀之原一熒二本三卝四基
五委六焱七末八刃九冢十湊合成五十五數以體
圖觀之一元之下從左體逆推二等止於二三等止
於三四等止於四五等止於五六等止於六七等止
於七八等止於八九等止於九十等止於十亦自然
為五十五數最是性圖先列十純十純既浹其次降
一其次降二其次降三其次降四至五配而性備始
於純終於配尤足以見五十五數自然之妙至於名
圖所以具五十五行之名行圖所以見五十五者之
行命圖所以著夫吉凶臧否平之五變五十五行之
中每行七變元餘齊三行不占則五十二行該三百
六十四變元當一變餘則奇分是為三百六十五變
有奇上應周天三百六十五度四分度之一可以步
天軌可以協歲紀此則潛虚之大槩也然而圖不盡
意學者但觀圖上之言而未嘗布蓍執策以試其周
流變動之處則不過曰潛虛者虛其半而已是豈足
以知潛虛哉又曰周易之蓍五十虛一而用四十
九潛虛之蓍七十五虛五而用七十周易以四揲之
潛虛以十揲其名而以七揲其變周易揲蓍平分之
後先取右一蓍卦於左手之左右皆揲十有八變而
成卦潛虛揲蓍平分之後取左一蓍掛於右初揲左
則虛右次揲右則虛左此亦虛半之意至於定名之
餘歛蓍復揲取隂取陽此又於虛半之中兩開其端
故其法曰五行相乘得二十五又以三才乘之得七
十五言蓍數所由定也
吳師道後序曰某少好占筮等書嘗購得司馬公潛
虛附以張敦實發微諸論者不知何人所刻其書完
具無缺意為善本也又得里中孫氏寫本蓋提刑公
憲文故物紙背有梁克家為福建安撫使韓彦直知
泉州時手書名當時往來書札也於是百五六十年
矣特愛之甚見其文闕因以前本令學子補書之後
數年讀朱子跋張氏潛虛圖記所得范炳文别本首
末乃知完本為贗書赧然流汗愧前日之輕率而增
加猥雜不可削除以為大恨因與許君益之言之君
遂出藏本亦闕文者歸以參挍用朱子法非其舊者
悉以朱圈别之仍前錄跋語於卷後以識愚之愧恨
又以示兒輩俾之廣見聞愼取予而毋蹈予之失也
按朱子所記行變解之數此本亦不合未有所考特
命圖之後跋語之前一條凡例二十六字記占四十
三字注六字所謂命圖之關紐占法之變者此獨有
之而許君本亦闕則此豈范君所傳之舊與因抄二
條示許君而并記其說於此
季本曰潛虛揲法亦猶太玄之強排太玄之揲既違
大衍之義而虛又蹈之
胡應麟曰潛虛司馬公屬草未成後人贗補行世見
朱紫陽語錄黃東發日抄世以數學無辨其是非者
詹景鳳曰洞極旨似傳易潛虛則法太玄
按潛虛五十五行曰元曰裒曰柔曰剛曰雍
曰昧曰昭曰容曰言曰慮曰聆曰覿曰繇曰
懠曰得曰罹曰耽曰歬曰卻曰庸曰妥曰蠢
曰訒曰宜曰忱曰喆曰戞曰特曰偶曰暱曰
續曰考曰范曰徒曰醜曰隸曰林曰禋曰準
曰資曰賓曰&KR1967;曰斆曰乂曰績曰育曰聲曰
興曰痡曰泯曰造曰隆曰散曰餘曰齊
張氏(敦實)潛虛發微論
十篇
存
吳師道曰張敦實徽婺源人其鄉有刊本潛虛完書
又聞昭武有艮齋謝氏所注釋未見
范欽曰敦實官左朝奉郎監察御史
謝氏(諤)潛虛注釋
佚
張氏(漢)辨虛
一卷
佚
樓鑰曰張德深漢邃於易&KR0975;著辨虛一編兼綜易玄
二書易曰卦玄曰首虛曰名卦有爻首有贊名有變
二體四位十等之象八物五行生成之數乾中元之
所以始一三五之所以虛與夫揲法占法皆若異而
實同又辨氣體性名行命與蓍虛之法無餘藴辨名
之末謂齊處大中之内斟酌造化其斗之任乎發微
論乃曰處大中之内在天其北極之任乎輕改一言
失其旨矣土分王於四季齊亦土也居中而斟酌造
化故喻以北斗之任非謂若極之居其所也德深讀
書躬耕躭嗜古學天文地理無不該貫此特其一耳
張氏(行成)潛虛衍義
十六卷
未見
林氏(希逸)潛虛精語
一卷
存
希逸序曰太玄起九數潛虛起五數自是天地間不
可泯者先師嘗云易則正穴此支龍也辭之有古今
又不可不精别之張炳文以為果温公所作前後本
有闕有全續添者為偽文公言之詳矣初本已有膚
淺無味者况續增者乎今以其語之工者摘而錄之
吳氏(霞舉)潛虛圖說
一卷
佚
朱氏(德潤)潛虛易說
一篇
存(載存復齋集)
周伯琦志墓曰君諱德潤字澤民朱姓其先睢陽人
子孫著籍於吳延祐末以薦召見命為應奉翰林文
字同知制誥兼國史院編修官英宗嗣位授鎮東行
中書省儒學提舉
經義考卷二百七十
