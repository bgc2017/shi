經義考卷八十
翰林院檢討朱彝尊撰
書(九)
王氏(居正)尚書辨學
十三卷
未見
呂祖謙作行狀曰居正字剛中上世故蜀人徙江都
初熙寧中王安石以新義頒天下其後章蔡更用事
槩以王氏說律天下士盡名老師宿儒之緒言餘論
為曲學學輙擯斥當是時内外校官非三經義字說
不登几案他書雖世通行者或不能舉其篇帙公勉
以親命屈意場屋心獨非之未嘗肯作新進士語流
落不偶宣和三年賜上舍出身紹興元年除禮部員
外郎進太常少卿除起居舍人數月除中書舍人兼
史舘修撰公之學根極六藝深醇宏肆以崇是闢非
為己任自其少年已不為王氏說所傾動慨然欲黜
其不臧以覺世迷為毛詩辨學二十卷尚書辨學十
三卷周禮辨學五卷上之
程氏(瑀)尚書說
佚
宋史程瑀字伯㝢浮梁人政和進士累官校書郎欽
宗即位擢右正言高宗召赴行在除江東提刑轉侍
讀進兵部尚書秦檜忌之出知信州罷祠瑀說論語
至弋不射宿言孔子不欲陰中人所著有周禮義尚
書說
上官氏(愔)尚書小傳
佚
閩書愔字仲雍邵武人政和二年進士建炎中累除
吏部員外郎出知南劍州
揚州府志愔儀真人
張氏(綱)尚書講義
宋志二十卷
佚
洪葴作行狀曰綱字彦正金壇人於五經尤精於書
每因講解著為義說皆探微索隠倫類通貫其言無
一不與聖人契自是後學潛心此經者爭傳頌之諸
家之說雖充棟汗牛束之高閣矣
汪應辰曰綱行狀云公講論經旨尤精於書著為論
說探微索隠無一不與聖人契世號張氏書解竊以
王安石訓識經義穿鑿傅會專以濟其刑名法術之
說如書義中所謂敢於殄戮乃以乂民忍威不可訖
凶惡不可忌之類皆害理教不可以訓綱作書解掇
拾安石緒餘敷衍而潤飾之今乃謂其言無一不與
聖人契此豈不厚誣聖人疑誤學者
董銖曰世所傳張綱書解只是祖述荆公所說或云
是閩中林子和作
陳振孫曰綱政和時及第仕三朝歴蔡京王黼秦檜
三權臣乃不為屈紹興末與政此書為學官時所作
林氏(之竒)尚書集解
宋志五十八卷
存
之竒自序曰理義者人心之所同然也聖人之於經
所以開百世而不慙蔽天地而無耻者蓋出於人心
之所同然而已苟不出於人心之所同然則異論曲
說非吾聖人之所謂道也孔子曰君子之於天下也
無適也無莫也義之與比竊謂學者之於經苟不知
義之與比先立適莫於胸中或以甲之說為可從以
乙之說為不可從或以乙之說為可從以甲之說為
不可從如此則私議蠭起好惡閧然將不勝其惑矣
安能合人心之所同然哉苟欲合人心之所同然以
義為主無適無莫平心定氣博採諸儒之說而去取
之苟合於義雖近世學者之說亦在所取苟不合於
義雖先儒之說亦所不取如此則將卓然不牽於好
惡而聖人之經旨將煥然而明矣書孔子所定凡百
篇孔子之前書之多寡不可得而見書緯云孔子得
黃帝玄孫帝魁凡三千二百四十篇為尚書斷遠取
近定其可為世法者百二十篇為簡書此說不然古
書簡質必不若是之多也班孟堅藝文志於古今書
外又有周書七十一篇劉向云周時號令蓋孔子所
論百篇之餘於周時所刪去者纔七十一篇自周以
前疑愈少矣謂有三千餘篇非也孔子百篇遭秦火
無存至漢時伏生口授得二十八篇後又得偽秦誓
一篇為二十九篇孔壁之書既出孔安國定其可數
者二十五篇又别出舜典益稷盤庚康王之誥共為
五十八篇其文以隸書存古文故謂之古文尚書此
書之成遭巫蠱而不出漢儒聞孔氏之書有五十八
篇遂以張霸之徒造偽書二十四篇為古文尚書兩
漢儒者之所傳大抵霸偽本也其實未嘗見真古文
尚書也故杜預注左氏傳韋昭注國語趙岐注孟子
凡所舉書出於二十五篇之中皆指為逸書其實未
嘗逸也劉歆當西漢之末欲立古文書學官移書責
諸博士甚力然歆之所見皆霸偽本亦非真古文書
也以至賈馬鄭服之輩亦皆不見古文書至於晉齊
之間然後其書漸出及開皇二年求遺書得舜典然
後其書大偹嗚呼聖人之經可謂多厄矣遭秦火失
其半其半存者又隠而不出自漢武帝巫蠱事起至
隋開皇二年凡六百七十餘年然後五十八篇得傳
於學者而大偹是可歎也孔氏書始出皆用隸書至
唐天寶間詔衛包改古文從今文書今之所傳乃唐
天寶所定之本也此蓋書之始末也學者必欲知書
之本末蓋有伏生之書有孔壁續出之書夫五十八
篇皆帝王所定之書有坦然明白而易曉者有艱深
聱牙而難曉者如湯誓湯誥均成湯時誥令如說命
高宗彤日均高宗時語言如蔡仲之命微子之命康
誥皆周公誥命然艱易顯晦迥然不同者蓋有伏生
之書有孔壁續出之書其文易曉不煩訓詁可通者
如大禹謨胤征五子之歌仲虺之誥湯誥伊訓太甲
三篇咸有一德說命三篇泰誓三篇武成旅&KR0729;微子
之命蔡仲之命周官君陳畢命君牙冏命此二十五
篇皆孔壁續出其文易曉餘乃伏生之書多艱深聱
牙不可易通伏生之書所以艱深不可通者伏生齊
人也齊人之語多艱深難曉如公羊亦齊人也故傳
春秋語亦艱深如昉於此乎登來之也何休注曰齊
人語以是知齊人語多難曉者伏生編此書往往雜
齊人語於其中故有難曉者衛宏序古文尚書言伏
生老不能正言使其女傳言教鼂錯齊人語多與穎
川異鼂錯所不知者二三僅以其意屬讀而已觀此
可見以是知凡書之難曉者未必帝王之書本如是
傳者汨之矣
孫畊後序曰畊自兒時侍先君盱江官舍郡齋修刊
禮樂書先君實董其事與益國周公誠齋楊先生書
問往來訂正訛舛甚悉暇日因與言曰吾家先拙齋
書解今傳於世者自洛誥以後皆訛蓋是書初成門
人東萊呂祖謙伯恭取其全本以歸諸生傳錄十無
二三書坊急於鋟梓不復參訂訛以傳訛非一日矣
先君猶記鄉曲故家及嘗從先拙齋遊者錄得全文
及歸方尋訪未獲不幸此志莫償畊早孤稍知讀書
則日夕在念慮間汨汨科舉業由鄉選入太學跋涉
困苦如是者三十餘年淳祐辛丑僥倖末第閒居需
次得理故書日與抑齋今觀文陳公虚齋今文昌趙
公參考講求摳趨請益抑齋出示北山先生手蹟具
言居官婺女日從東萊先生學東萊言吾少侍親官
於閩從林少穎先生學且具知先拙齋授書之由時
抑齋方閱六經疏義尤加意於林呂之學虛齋亦倣
朱文公辨安國書著本旨畊得互相詰難其間凡諸
家講解搜訪無遺一日友人陳元鳳儀叔㩦書說拾
遺一集示子蠧蝕其表蠅頭細書云得之宇文故家
蓋宇文之先曾從拙齋學親傳之藳也其集從康誥
至君陳此後又無之遂以鋟本參校康誥酒誥梓材
召誥皆同鋟本自洛誥至君陳與鋟本異其詳倍之
至是益信書坊之本誤矣當令兒輩作大字本謄出
以元集歸之然猶未有他本可以參訂也又一朋友
云建安書坊余氏數年前新刻一本謂之三山林少
穎先生尚書全解此集蓋得其真刊成僅數月而書
坊火今板本不存矣余亦未之信因遍索諸鬻書者
乙巳春仲一老丈鶉衣銜袖踉蹡入門喜甚揖余而
言曰吾為君求得青氊矣開視果新板以尚書全解
標題書坊果建安余氏即倍其價以鬻之以所謄本
參校自洛誥至君陳及顧命以後至卷終皆真本向
者麻沙之本自洛誥以後果偽矣朋友轉相借觀以
為得所未見既而畊暫攝鄉校學錄葉君真里之耆
儒嘗從勉齋遊其先世亦從拙齋學與東萊同時又
出家藏寫本林李二先生書解及詩說相示較之首
尾並同蓋得此本而益有証驗矣嗟夫此書先拙齋
初著之時每日誦正經自首至尾一遍雖有他務不
輟貫穿諸家旁搜遠紹會而粹之該括詳盡不應於
洛誥以後詳略如出二手今以諸本參較真&KR0915;曉然
信而有徵可以傳而無疑矣書解自麻沙初刻繼而
婺女及蜀中皆有本然承襲舛訛竟莫能辨柯山夏
氏解多引林氏說自洛誥以後則略之僅有一二語
亦從舊本往往傳訛東萊解只於禹貢引林三山數
段他未之詳東萊非隠其師之說蓋拙齋已解者東
萊不復解而惟條暢其義嗟夫書自安國而後不知
其幾家我先拙齋裒集該括自壯及耄用心如此之
勤用力如此之深始克成書而傳襲謬誤後學無從
考證我先君家庭授受中更散亡極意搜訪竟無從
得畊恪遵先志又三十餘年旁詢博問且疑且信又
得宇文私錄又得余氏新刊全解又得葉學錄家藏
寫本稽驗新故訂正真&KR0915;參合舊聞而後釋然以無疑
確然而始定然則著書傳後豈易云乎哉畊既喜先
拙齋之書獲全又喜先君縣丞公之志始遂顧小子
何力之有抑天不欲廢墜斯文故久鬱而獲伸歟不
然何壁藏汲冢之復出也淳祐丁未之歲石鼓冷廳
事力甚微學廪粗給當路諸公不賜鄙夷捐金撥田
悉有所助三年之間補葺經創石鼓兩學輪奐鼎新
書板舊帙缺者復全於是慨然而思曰吾先君未償
之志孰有切於此者吾先世未全之書豈容緩於此
者實為子孫之責也乃會書院新租歲入之積因郡
庠憲臺撥鏹之羨撙學廳清俸公給之餘計日命工
以此全書亟鋟諸梓字稍加大匠必用良板以千計
字以五十萬計釐為四十卷始于己酉之孟冬迨明
年夏五月而畢是書之傳也亦難矣哉亦豈苟然哉
舊本多訛畊偕次兒駿伯重加點校凡是正七千餘
字今為善本庶有補於後學淳祐庚戌夏五嗣孫迪
功郎衡州州學教授兼石鼓書院山長畊謹書
鄧均曰觀林君畊叟序述其先王父全書始末兩世
訪求志亦苦矣先是抑齋陳先生為僕言閩學源流
開教甚悉乃知始於紫薇呂公載道而南而拙齋先
生實親承心學拙齋著書多而於尚書尤注意即少
穎先生書解是也然自洛誥以後傳者失真世不得
其全書為恨先生之猶子諱子冲登癸丑科為南豐
簿嘗分教盱江再轉為丞僕頃在庠序尚及識縣丞
公於丈席縣丞公在盱據勘遺文多矣獨於拙齋全
書散佚之餘訪求而未得不幸齎志以歿又數十年
而先生之孫畊始克摹就豈其書之泰阨固自有時
耶拙齋雖不克竟其用而傳聖賢之心夀斯丈之脈
其功大矣縣丞公尅志世其學而略不獲施於用至
畊而全書始出以傳惟拙齋之學卓然光明久而益
昌何庸繪畫畊字耕叟為衡州教授暨先生甫三世
其孜孜問學多識往行好修者也君子曰無沗厥祖
淳祐十年七月既望朱子曰三山林少穎書說亦多
可取但自洛誥以後非其所解又曰少穎解放勲
之放即推而放之四海之放比之程氏說為優
陳振孫曰少穎從呂紫薇本中居仁學而太史呂祖
謙則其門人也其自序謂初著之時每日誦正經自
首至尾一遍雖有他務不輟平心定氣博採諸儒之
說而去取之苟合於義雖近世學者之說亦在所取
苟不合於義雖先儒之說亦所不取
王圻曰林之竒侯官人累官中正丞辭祿家居呂祖
謙嘗師之
范氏(浚)書論
一篇
存
吳氏(棫)書裨傳
宋志十二卷(授經圖十三卷)
未見(一齋書目有之)
王明清曰吳棫才老舒州人
陳振孫曰太常丞吳棫撰首卷舉要曰總說曰書序
曰君辨曰臣辨曰考異曰訓詁曰差牙曰孔傳凡八
篇考據詳博
朱子曰吳才老書解徽州刻之才老於考究上極有
功夫只是義理上看得不仔細又曰才老說梓材
是洛誥中書甚好又曰吳才老說胤征康誥梓材
等篇辨證極好但已看破小序之失而不敢勇决復
為序文所牽殊覺費力耳
董銖曰才老以修五禮只是五典之禮唐虞時未有
吉凶軍賓嘉至周時方有之五刑才老亦說是五典
之刑如所謂不孝之刑不悌之刑也
王應麟曰吳才老書禆傳以鳳凰來儀為簫聲之和
訓說築傅巖之野以築為居
袁桷曰書别於今文古文晉世相傳馴致後宋時則
有若吳棫趙汝談陳振孫疑焉有考過千百年而能
獨明者
閩書吳棫字才老建安人舉重和元年進士召試舘
職不就除太常丞忤時宰出通判泉州所著有書裨
傳詩補音論語指掌考異續解
按說書疑古文者自才老始其書菉竹堂目
尚存
胡氏(銓)書解
宋志四卷
未見
鄭氏(樵)書辨訛(或作書辨論)
通考七卷
存
陳振孫曰樞密院編修官鄭樵漁仲撰其目曰紏繆
四闕疑一復古二樵以遺逸召用博物洽聞然近迂
僻
朱氏(弁)書解
十卷
佚
宋史朱弁字少章婺源人建炎初補修武郎借吉州
團練使為通問副使至雲中黏罕使就舘守之以兵
和議成得歸以宣教郎直秘閣轉奉議郎著書解十
卷
陳氏(鵬飛)書解
宋志三十卷
佚
中興藝文志紹興時太學始建陳鵬飛為博士發明
理學為陳博士書解
葉適志墓曰少南諱鵬飛温州永嘉人自為布衣以
經術文辭名當世教學諸生數百人其於經不為章
句新說至君父人倫世變風俗之際必反復詳至而
趨於深厚今世所刊曰詩書傳者是也晚而始得仕
用之未及而斥逐以死既死不冺滅而南方學者尤
思之
陳振孫曰秦檜子熺嘗從之游在禮部時熺為侍郎
文書不應令鵬飛輙批還之熺寖不平鵬飛說書崇
政殿講天王來歸惠公仲子之賵因論春秋母以子
貴言公羊說非是檜怒謫惠州以歿今觀其書紹興
十三年所序於文侯之命具言驪山之禍申侯啟之
平王感申侯之立已而不知其德之不足以償怨鄭
桓公友死於難而武公復娶於申君臣如此而望其
振國耻難矣嗚呼其得罪於檜者豈一端而已哉
浙江通志鵬飛兩舉於鄉俱第一登紹興(原闕)進士
調鄞縣簿召對為太學博士改秩兼崇政殿說書遷禮
部郎
趙氏(敦臨)尚書解
佚
姓譜敦臨字芘民鄞人紹興初進士官湖州教授
洪氏(興祖)尚書口義發題
宋志一卷
佚
晁氏(公武)尚書詁訓傳
宋志四十六卷
佚
徐氏(椿年)尚書本義
佚
江西通志徐椿年字夀卿永豐人登紹興十二年進
士主宜黃簿從張九成學
史氏(浩)尚書講義
宋志二十二卷
未見(一齋書目有)
中興書目淳熙十六年正月太傅史浩進尚書講義
二十二卷藏秘府
朱子曰史丞相說書亦有好處如命公後衆說皆云
命伯禽為周公之後史云成王既歸命周公在後看
公定予往矣一言便見得是周公且在後之意
李氏(舜臣)尚書小傳
宋志四卷
佚
陳氏(長方)尚書傳
佚
徐師曾曰陳長方字齊之其先長樂人從王蘋遊家
震澤紹興中舉進士授江陰教授有春秋禮記尚書
傳
劉氏(安世)尚書解
二十卷
佚
王庭珪志墓曰安世字世臣安福人紹興十八年登
進士第以宣教郎知贑州雩都縣轉朝奉郎致仕有
論語尚書解各二十卷
張氏(九成)尚書詳說
宋志五十卷
未見(一齋書目有之)
書傳綂論
六卷
存
陳振孫曰無垢諸經解大抵援引詳博文意瀾翻似
乎少簡嚴而務欲開廣後學之見聞使不墮於淺狹
故讀其書者亦往往有得焉
王應麟曰張子韶書說於君牙冏命文侯之命其言
峻厲激發讀之使人憤惋其有感於靖康之變乎
按張子韶書傳綂論載横浦集中自堯典至
秦誓各為論一篇
程氏(大昌)書譜
宋志二十卷
佚
陳振孫曰本以解經而不盡解有所發明則篇為一
論
鄭氏(伯熊)書說
一卷
存
陳亮序曰余聞諸張横渠曰尚書最難看難得胸臆
如此之大若秪解文義則不難自孔安國以下為之
解者殆百餘家隨文釋義人有取焉凡帝王之所以
綱理世變者蓋未知其何如也永嘉鄭公景望與其
徒讀書之餘因為之說其亦異乎諸儒之說矣至其
胸臆之大則公之所自知與明目者之所能知而余
則姑與從事乎科舉者誦之而已
雲谷胡氏序曰書自孔子刊定所存僅百篇帝王之
軌範悉備不幸火於秦傳注於漢而堯舜禹湯文武
傳授之奧旨與夫臯益伊傅周召警戒之微機雖老
師宿儒皓首窮經枝辭蔓說汗牛充棟曾不能髣髴
其萬一而世無所考證至於今千有餘歲矣心本同
然理不終冺自伊洛諸先生力尋墜緒遠紹正學而
敷文鄭公得其傳焉探聖賢之心於千載之上識孔
子之意於百篇之中雖不章解句釋而抽關啟鑰發
其精微之藴深切極至要皆諸儒議論之所未及亦
可謂深於書者歟學者於此優游玩味之則思過半
矣嘉定癸未四月
姓譜鄭伯熊字景望永嘉人紹興十五年登第歴吏
部郎兼太子侍讀宗正少卿以直龍圖閣知寧國府
卒諡文肅
汪氏(革)尚書解義
四十一卷
佚
姓譜臨川人字信民分教長沙
(闕)
鄭氏(東卿)尚書圖
一卷
存
按合沙鄭氏尚書圖宋刻不著撰人名圖凡
七十有七一書篇名二逸書篇名三作書時
世四君臣名號五唐虞夏商周譜系圖六歷
象授時圖七堯典四仲中星圖八日永日短
圖九閏月定時成歲圖十七政十一五辰十
二璿璣玉衡十三律度量衡十四時月日圖
十五明魄朔望圖十六日月冬夏圖十七箕
畢風雨圖十八九族圖十九六宗圖二十堯
制五服圖二十一弼成五服圖二十二疏家
弼五服說二十三歴代九州封域二十四六
年五服朝圖二十五諸侯玉帛圖二十六十
二章服圖二十七五聲八音圖二十八六律
六呂圖二十九韶樂器圖三十東坡禹迹圖
三十一隨山濬川圖三十二九州境圖三十
三鄭氏别州圖三十四别州圖說三十五導
山圖三十六導山圖說三十七導水圖三十
八導江圖三十九導江圖說四十導河圖四
十一導淮圖四十二導濟圖四十三通冀圖
四十四任土圖四十五任土圖說四十六諸
篇内地名四十七九州山名四十八九州川
名四十九禹乘四載圖五十東坡辨水五十
一舜十二州說五十二三條五岳說五十三
聶氏河議五十四濬畎澮距川圖五十五洛
書自然數五十六九疇本河圖數五十七洛
書本文圖五十八皇極本數圖五十九九疇本
大衍數圖六十九疇相乘得數圖六十一洪
範九疇總圖六十二劉向洪範傳圖六十三
老泉先生洪範圖六十四老泉先生洪範論
六十五潁濱洪範五事圖六十六潁濱洪範
五事說六十七商遷都圖六十八商七廟圖
六十九周營洛邑圖七十召誥土中圖七十
一干羽圖七十二周彝圖七十三太常圖七
十四圭瓚圖七十五牧誓兵器七十六費誓
兵器七十七諸儒傳授書學圖所稱聶氏謂
麟也合沙漁父鄭東卿自號當即其所著書
陳氏(知柔)尚書古學并圖
二卷
佚
李氏(經)尚書解
佚
朱子曰李經叔異伯紀丞相弟解書甚好亦善考證
孫氏(懲)書解
佚
右見朱子語類
經義考卷八十
