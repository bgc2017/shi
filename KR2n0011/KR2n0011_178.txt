經義考卷一百七十八
翰林院檢討朱彝尊撰
春秋(十)
陳氏(岳)春秋折衷論
唐志三十卷
佚
岳自述曰聖人之道以春秋而顯聖人之文以春秋
而高聖人之文以春秋而微聖人之旨以春秋而奥
入室之徒旣無演釋故後之學者多失其實是致三
家之傳並行於後俱立學官焉噫絶筆之後歴戰國
之艱梗經暴秦之焚蕩大漢初興未暇崇儒術至武
帝方設制策延天下英雋有董仲舒應讖記而通春
秋仲舒所業惟公羊傳仲舒旣殁則有劉向父子向
受業穀梁歆業左氏左氏之道假歆而振自斯學者
愈茂欲存左氏而廢公穀則西漢鴻儒向焉欲存公
穀而廢左氏則丘明與聖人同代是以皆各專一傳
夫經者本根也傳者枝葉也本根正則枝葉固正矣
本根非則枝葉曷附焉矧公羊穀梁第直釋經義而
已無他蔓延苟經義是則傳文亦從而是矣經義非
則傳文亦從而非矣左氏釋經義之外復廣記當時
之事備文當時之辭與二傳不類或謂丘明授經於
仲尼豈其然歟苟親受之經則當横經請問研䆒深
微閒不容髮矣安得時有謬誤致二傳往往出其表
邪蓋業左氏者以二傳為證以斯為證謂與聖人同
時接其聞見可也謂其親受之經則非矣聞不如見
見不如受丘明得非見歟公羊穀梁得非聞歟故左
氏多長公穀多短然同異之理十之六七也鄭玄何
休賈逵服虔范寗杜元凱皆深於春秋者也而不簸
穅蕩秕芟稂抒莠掇其精實附於麟經第各釀其短
互鬭其長是非千種惑亂微旨其弊由各執一家之
學學左氏者則訾公穀學公穀者則詆左氏乃有膏
盲廢疾墨守之辨設焉謂之膏肓廢疾者則莫不彌
留矣亡一可砭以藥石者也謂之墨守則莫不堅勁
矣亡一可攻以利者也
按此當是岳序而其文未全
司空圖曰岳所作春秋折衷論數十篇贍博精緻足
以下視兩漢迂儒矣
崇文緫目唐陳岳撰以三家異同三百餘條參求其
長以通春秋之義
王定保曰陳岳吉州廬陵人少以詞賦貢於春官晚從
鍾傳為同舍所譖退居南郭以墳典自娛著春秋折
衷論三十卷光化中執政議以蒲帛徵傳復辟為從
事
晁公武曰其書以左傳為上公羊為中穀梁為下比
其異同而折衷之岳唐末十上春官晚乃從鍾傳辟
為江西從事
吳莱後序曰自西漢學者專門之習勝老儒經生世
守訓詁不敢少變繼而舊說日以磨滅新傳之後出
者獨傳於今春秋一經始立公羊氏學又立穀梁氏
學東漢左氏學又盛行古傳後出者日勝後儒注古
傳而世亦取後出者為宗公羊氏有胡母生嚴彭祖
顔安樂而後何休獨有名穀梁氏有江公尹更始而
後范寗獨有名左氏前有劉子駿賈逵服虔後有杜
預故預亦獨有名嗚呼豈預必能為左氏忠臣哉休
固陳蕃客也自謂妙得公羊本意故今有公羊墨守
十四卷穀梁廢疾三卷左氏膏肓十卷北海鄭康成
獨反之學者多篤信康成今猶見寗所集穀梁解又
服虔自有左氏釋痾一卷不見也雖然公穀左氏三
家之說後出者皆傳於今殊不知胡母生江公劉子
駿諸人復云何也藉令諸人所說不廢至今並傳孰
能有以大公至正之道一正之哉不然猶治亂絲益棼
之也訛日以訛舛日以舛不以聖人之經觀經而徵
諸傳不以賢者之傳解傳而又徵諸何氏范氏杜氏
獨何歟幸今三家之說尚未泯則唐陳岳之折衷此
也庶有得乎盖昔漢儒嘗以春秋斷獄予謂非徒經
法可以斷獄而獄法亦可以斷經何者兩造之辭具
備則偏聽之惑無自而至矣揚子雲曰衆言淆亂折
諸聖讀春秋者曾不明漢晉諸儒之遺論又何貴乎
學者之知經也哉
按陳氏折衷吳立夫集有序則元時尚存今
不復可得矣惟山堂章氏羣書考索續集載
有二十七條兹具錄於後隱元年春王正月
左氏謂周平王公羊謂周文王穀梁謂周平
王折衷曰春秋所以重一統者四海九州同
風共貫正王道之大範也迺以月次正正次
王王次春春次年年次元斯五者編年紀事
之綱領也故書王以統之在乎尊天子卑諸
侯正升黜垂勸懲作一王法為萬代規俾其
禮樂征伐不專於諸侯也故用隱之元統平
之春存平之正得不書平王歟苟曰周書始
命之王則二年復書何王必不然也平王明
矣斯公羊之短左氏穀梁得其實矣隱元年
不書即位左氏謂居攝也公羊謂成公立桓之
意穀梁謂隱避非正也折衷曰夫遜者君臣
之大節也苟不失其正則聖人必重之春秋
必韙之穀梁謂非正豈微旨歟隱之遜非徒
為桓盖成先君歸仲子之意春秋實尼父之
日月也日月之垂昭昭然非遜國之賢君曷
以居其首哉居斯之首與居諸史之首則正
創業之主斯之首則聖人特筆之以冠十二
公矣如定易非乾象無以冠之七十傳非夷
齊無以冠之三千子非顔閔無以冠之又春
秋正桓母之喪不正隱母之喪柦母書夫人
薨隱母書君氏卒斯皆正隱讓之明言而聖
人崇謙遜之風戒僭亂之俗成王化之本也
左氏公羊得其實穀梁之說短矣桓元年書
王左氏通謂之魯用周歷故書王苟不失班
歷則不書公羊無傳穀梁謂桓弑立以為無
王之道故不書折衷曰春秋歲首必書王者
聖人大一統也書王必次春書正必次王謂
春者天之所為也正者王之所為也王禀於
春正禀於王以載行事以立綱紀綱紀立而
後條貫舉條貫舉而後襃貶作襃貶作而後
君君臣臣父父子子之道定是以凡書王皆
用周之班歷或不失班歷則不書以明上尊
天子下卑諸侯以正王道也苟不班歷而不
書王則并正去之雖是月有事第書其事而
無其正何者王旣不書正將奚附苟班歷而
書王則併正在焉雖是無事亦書空正月以
紀之何者王既書之正宜在焉自始至末無
毫釐之差穀梁謂桓簒立以為無王之道故
不書王去聖人之旨遠矣斯穀梁之短公羊
無辭左氏得其實桓八年正月己夘蒸五月
丁丑蒸左氏曰春即夏之仲月非過時而書
公羊曰譏亟也穀梁曰蒸冬事而春興之志
不敬也折衷曰凡郊祀各有其時苟得其時
則國之常禮國之常禮則不書之於冊也夫
所書者或志其過時或刺其失禮皆非徒然
故啓蟄則郊之時也龍見則雩之時也始殺
則嘗之時也閉蟄則蒸之時也周以建子為
歲首夏以建寅為歲首夫啟蟄者則夏之春
周之夏也龍見者則夏之夏周之秋也始殺
者則夏之秋周之冬也閉蟄者則夏之冬周
之春也春秋用周正以建子為歲首書正月
蒸則夏閉蟄而蒸得其時矣旣得其時則是
周之常禮其何以書之書之者為五月復蒸
也五月復蒸一則失其時二則失其禮正月
蒸正也五月蒸不正也書其正以譏其不正
左氏謂非過時而書得其旨公羊謂譏亟近
之穀梁謂冬事春興遠矣莊元年不書即位
左氏曰文姜出故也公羊曰繼弑君不言即
位穀梁曰先君不以其道終故不言即位折
衷曰春秋十二公惟隱莊閔僖不書即位盖
聖人因舊史之文無他旨隱以遜桓居攝莊
以父弑母出僖閔國危身出復入不備禮即
位故不書公穀謂弑君不言即位則威繼隱
之弑君即位何也又稽定公先君薨于乾谿
六月癸卯喪至(句)其月戊辰即位春秋以是
書之盖備禮則書明矣左氏得其旨元年秋
築王姬之館于外左氏曰得禮之變公羊曰
非禮穀梁與左氏同折衷曰聖人修述惟重
其禮法得其宜則書以是之非其宜則書以
刺之有循常而書者有變文而書者循常而
書如戰伐災異之類是也變文而書如君氏
卒大去其國之類是也循常而書者史册之
舊文也變文而書者聖人之新意斯築于外
是書莊公變禮得其宜聖人變文示其法也
蓋天子之女下嫁于諸侯則同於諸侯之禮
而天子使單伯送王姬于齊以魯為主公與
齊襄有不同天之讐又公方在諒闇不宜行
吉禮于廟以齊之強以王之尊大義難距迺
築館于外上不失尊周之儀中不失敬齊之
體下不失居喪之節左氏穀梁得其旨公羊
之誤元年王使榮叔來錫桓公命左氏曰追
命桓公襃稱其德公羊曰追命加貶也穀梁
曰禮有受命無來錫命非正也折衷曰襃有
德賞有功絀不服責不臣斯四者聖人筆削
之旨也苟有德可襃有功可賞生賜之不及
則死錫之何爽苟無德可襃無功可賞雖生
而錫之亦非矧其死乎吁春秋十二公惟桓
之罪大桓始以簒弑不義而立終以帷簿不
修而薨古人曰畏首畏尾身其餘幾桓旣不
能正其初又不能護其末其畏何如哉天王
之錫曷為而來錫春秋經書天王之命生而
賜之惟文成二公死而錫之惟桓公而已苟
曰加貶則不宜備禮而書為使榮叔來錫桓
公命則於文無所貶稽其旨諸侯強王室弱
雖生賜死錫皆非有賞功襃德之實第務其
姑息而已聖人多存内諱内弑君猶不書詎
肯筆削錫命歟左氏第曰襃德未盡其旨穀
梁謂無來錫命近之公羊曰加貶未得其實
四年冬公及齊人狩于禚左氏曰與微者狩
失禮可知也公羊曰稱人諱與讐狩榖梁曰
人齊侯者卑公也卑公不復讐而刺釋怨也
折衷曰凡戰伐盟會苟君臣不敵則必恥之
矧其狩乎狩者非大於戰伐盟會也戰伐盟
會者不得已而為之狩者在我而已苟公自
狩于境内則為人事也越境與齊狩則非人
事也旣非人事則必齊侯召公同狩公不肯
自與齊之微者狩也苟自與微者狩則必為
魯諱當書及齊人狩于禚不曰公矣如文二
年書及晉處父盟也噫人齊侯者盖刺公也
刺其非王事而與不同天之讐狩斯榖梁近
之左氏公羊俱誤九年八月壬申及齊師戰
于乾時我師敗績杜曰不稱公戰公敗諱之公曰
内不言敗此其言敗何伐敗也謂自誇大以取敗
也穀曰不言及者主名内之卑者也折衷曰
敗績義在桓十年來戰論中明矣第評書及
而已凡公自伐曰公伐某國如莊九年公伐
齊納子糾遣大夫伐則曰某伐某國如隱二
年無駭帥師入極與國伐公不與謀則曰
會某師伐某國如桓十六年公會宋師伐
鄭公與謀則曰公及某師伐某國如宣四年
公及齊侯平莒及剡莒人不肯公伐莒取向
或敗績第曰及如僖二十二年及邾人戰于
升陘或使微者不列于春秋亦第曰及桓十
七年及齊師戰于奚斯書及者是敗績諱之
明矣杜得其旨十三年冬公會齊侯盟左氏
不以日為例公羊曰桓盟不日信之也穀梁
曰不日信桓也折衷曰穀梁以桓盟不書日
謂齊桓公信著于諸侯桓盟皆不日䆒其微
旨殊不然春秋書内事或繫日或繫月或繫
時内事繫日如書卒葬嫁娶大災異内事繫
月如書蒸嘗雩望是也内事繫時如書蒐狩
土功是也外事第從赴告而已盟會外事也
不赴以日則不日斯桓之盟不日者不赴以
日也苟曰桓盟不日桓方伯之際亦有書日
者桓既卒之後復有不書日者方伯之際書
日則莊二十二年防之盟二十三年扈之盟
閔元年落姑之盟僖九年葵丘之盟是也旣
卒之後不書日則僖二十八年温之盟二十
九年翟泉之盟文二年垂龍之盟宣七年黑
壤之盟成十八年虛朾之盟是也聊舉大者
以明之則知盟會不以日為義例定矣斯左
氏得其實公穀皆誤又曰春秋凡書内事卒
葬嫁娶災異則繫日蒸嘗雩望則繫月蒐狩
田則繫時外事從赴告不告日則不書日桓
之盟不日不赴以日也公穀謂齊桓信著諸
侯桓盟皆不日若然則莊二十二年防之盟
僖九年葵丘之盟皆方伯之際何又書日旣
卒後僖二十八年温之盟宣七年黑壤之盟
何又不書日也聊舉大者以觀之則知盟會
不以日為例左得之也二十五年春陳侯使
女叔來聘左曰始結陳好嘉之故不名公曰
字者敬老穀曰不名者天子之命大夫也折
衷曰凡升絀之體惟在爵氏名字而已朝聘
之使苟循常禮無升絀名氏如衛侯使寗俞
來聘苟有可嘉字以貴之如齊仲孫來雖天
子之使苟可嘉亦嘉之可絀亦無所避如天
王使南季來聘故字之宰咺歸賵故貶名之
左謂結陳好嘉之得其旨二十五年秋大水
鼔用牲于社于門左曰非常禮也公曰于社
禮也于門非禮也穀曰旣戒鼓以駭衆用牲
可以已矣折衷曰凡書災異多矣大則日月
之食小則水旱之災夫正陽之月隂氣未作
不宜侵陽苟月掩日則臣掩君之象是以伐
鼓用幣正陽既過則一陰生為災輕也故日
食不伐鼔用幣矣得禮之正也如水旱之災
則國之常不繫于君臣逆順故但書記其為
災而已斯伐鼓用幣者譏其非常也左得其
旨閔元年齊仲孫來左氏曰齊仲孫湫來省
難公羊曰慶父也繫之齊外之也穀梁曰不
曰慶父疎之也折衷曰春秋弑君之賊多矣
聖人莫不書其名而懲之未有隱其名而外之
者也慶父前年弑子般而出于齊猶書曰公子
慶父如齊後年弑閔公而奔莒亦書曰公子慶
父出奔莒出既顯書入豈外之必不然也又凡
公出則書如歸必書至大夫出則書如歸則不
書斯言聖人之體例也如公子友如陳公子遂
如齊公孫敖如晉是也第書去而不書來慶父
安得獨書來公穀不原其理但曰齊無仲孫魯
有仲孫故曰慶父外大夫氏氏族豈有定邪豈
盡著于春秋邪如齊曰賓媚人秦曰西乞術可
謂齊無賓媚人謂秦無西乞術邪因其事則顯
因其事不顯者衆矣二傳不知齊仲孫之氏族
而謂之魯慶父穿鑿矣丘明通見舊史而曰
仲孫湫来省難歸曰不去慶父魯難未已又
曰猶秉周禮未可動也君其務寧魯難當是
時慶父弑二君國幾亡為非仲孫湫語之于
齊桓齊桓取魯如左右手故曰齊桓存三亡
國以屬諸侯則魯與邢衛也是以貴湫而書
其字斯左氏得其實僖八年公會王人齊侯
宋公衛侯盟于洮鄭伯乞盟左氏曰乞盟者
鄭新服未與會故别言乞盟也(闕)穀梁曰其
君之子者國人不子也折衷曰公羊嫌與弑
君同故稱先君公子吁申生死重耳夷吾奔
既而獻公卒迺立奚齊是獻公之素志奚齊
立則其君也里克殺之是弑其君也何謂嫌
與弑君同歟苟不奚齊為君則來年曷以書
里克弑其君卓卓與奚齊得無同乎是非有
嫌明矣穀梁謂國人不子而稱其君之子益
誤矣稽其旨凡先君未葬其嗣子不稱君不
稱爵既葬而君之爵之故齊之弑先君未葬
也故稱其君之子卓子之弑獻公已葬故稱
其君卓斯左氏得其實文二年經書自十
二月不雨至于秋七月左氏曰五榖猶有收
公羊曰記異穀梁曰歴時而言之文不憂雨
也折衷曰聖人之文苟異于常則必有旨常
文者史冊之舊文也異于常者筆削之微旨
也斯文異于常矣凡旱之為災多繫于夏如
竟夏不雨則為災矣故書旱之常文曰夏大
旱是竟夏不雨書為災也有旨之文則弗然
如僖三年書正月不雨夏四月不雨六月雨
是旱不竟夏書不為災也不曰不為災異第
書六月雨則不為災可知矣斯書自十二月
不雨至于秋七月歴四時而言之又夏在其
中則為災可知矣故不復曰大旱苟亦曰夏
大旱則嫌聯春冬之不雨苟備書&KR1318;四時不
雨而更曰大旱則嫌文之繁斯聖人之旨書
旱明矣如書螽蝝有蜮有蜚不曰為災而災
可知也三家俱失其實宣十五年宋人及楚
平左氏曰宋人及楚平公羊曰宋人及楚人
平穀梁曰宋人及楚平俱貶也折衷曰春秋
襄公與楚爭伯故相攻伐至斯方已宋楚皆
大國非有内外也非有升降也雖曰楚非中
國自入春秋久矣凡書盟會戰伐皆與中國
等公羊意謂曷以人宋而不人楚苟人之則
宜俱人之苟國之則宜俱國之稽其體例凡
盟會戰伐君在不稱君而稱人則貶也大夫
在不稱大夫而稱人亦貶也苟非戰伐盟會
第書其國則一稱君一稱臣是為升絀一曰
大夫一曰人亦為升絀苟非此例則以國敵
國人不為升絀矧宋楚之平亦何所絀歟聖
人以其不繫升絀苟曰宋人及楚人平則為
文之繁故簡而書之斯左氏穀梁得其旨公
羊之誤成元年作丘甲左氏曰譏重歛公羊
曰譏始使也穀梁曰使四人皆作甲折衷曰
穀梁謂士農工商為一丘今丘作甲是使四
人皆作甲以為非正奚見之淺歟公羊謂四
丘為甸甸出甲士三人今乃使一丘之地出
甲士斯近之亦未盡其旨噫苟如是二說則
必書曰丘出甲必不曰作丘甲也究其旨謂
之丘甲者丘則賦之本名加之以甲則賦之
緫號非獨為出甲矣周禮九夫為井四井為
邑四邑為丘丘出戎馬一疋牛三頭斯丘則魯
賦之本名也四丘為甸甸六十四井出長車一
乘戎馬四匹牛十二頭甲士三人步卒七十
二人此甸所賦今使丘出之故曰丘甲左氏
謂譏重歛得其旨八年晉侯使韓穿來言汶
陽之田歸之於齊左氏曰使來語魯使還齊
也公羊曰脅我使歸之也穀梁曰緩詞也不
使晉制命於我也折衷曰汶陽者本魯之田
而齊取之成二年鞌之戰齊師敗績齊使國
佐賂晉紀甗玉磬與地以和之晉使齊歸我
汶陽之田至斯齊晉未有釁隙齊復求汶陽
于晉晉復使我還齊苟曰脅我使歸之則必
書曰晉侯使韓穿來歸汶陽之田于齊矣而
曰來言汶陽之田非脅之明矣窮其旨是和
好之言使我徐徐自歸于齊不使齊魯復有
怨隙然考其情不無臨制聽其言則宛且遜
聖人為魯故不書其情而書其言斯左氏穀
梁得其實公羊之誤十年夏四月五卜郊不
從乃不郊杜曰卜常祀不郊皆非禮故書公
羊曰不免牲故言乃不郊也穀梁曰五卜強
也折衷曰春秋常祀不書郊常祀也書之或
以非時非禮不苟然也凡禮不卜常祀五卜
郊非禮也公羊謂不免牲故曰乃不郊以其
僖三十一年襄七年書乃免牲不曰乃不郊
故也噫乃免牲與不郊其文雖殊其旨無異
書乃不郊則是乃免牲也聖人互文非有别
也是以二書乃免牲三書乃不郊杜得之二
傳皆誤襄二十九年仲孫羯會晉荀盈齊高
止宋華定衛叔儀鄭公孫叚曹人莒人滕人
薛人小邾人城杞左氏曰晉平公杞出也乃
治杞公羊曰善其城王者之後穀梁曰杞危
而不能自守故諸大夫相帥以城之變之正
也折衷曰夫伯主之於諸侯雖曰先姬姓而
後異姓然於正救之道第同盟而共尊王室
則異姓亦無碍矣苟不同盟而不尊王室則
姬姓亦有嫌焉如城邢城楚邱城緣陵皆伯
主帥諸侯而城矣齊桓公城緣陵得非遷杞
邪奚齊桓城杞而無詞晉平城杞而異論故
聖人以常文而書之無譏無刺非升非絀也
公羊穀梁俱不足取左氏以杞無事而晉以
外族之故帥諸侯而城之載鄭子太叔與衛
太叔儀之言曰不恤宗周之闕而夏肄是屏
所謂廣記當時之事然于經之傳斯得其實
矣昭二十五年秋七月上辛大雩季辛又雩
左氏曰秋書再雩旱甚也公羊曰又雩者非
雩也聚衆以逐季氏也穀梁曰有繼之詞
也折衷曰春秋不書常祭其或書之各有旨
或為過時而書或非禮而書斯書雩數矣以
多為過時斯書上辛之雩非為過時也非為
非禮也是正雩之時也何者龍見而雩雩用
夏夏之仲月斯書周之七月則夏之仲月也
故曰正雩之時常祭不書正雩得非常祭歟
曷以書之書之者為季辛又雩也亦猶書正
月蒸五月復蒸正月正也五月蒸不正也書
其正以譏其不正斯上辛雩正也季辛又雩
旱甚也書其正以明其旱甚復雩也左氏得
其旨穀梁謂有繼之詞近之公羊謂聚衆以
逐季氏遠矣定元年春王杜曰公之始年不
書正月公即位在六月公曰定何以無正月公
即位後也穀曰定無正始也昭無正終也折
衷曰春秋諸公即位之歲有書即位者有不
書即位者然皆備五始以謹其始惟定公即
位第書元年春王而不書正月三家以是之
互苟曰昭無正終故定無正始則隱無正終
桓曷以書正始桓莊僖閔亦然奚皆書之攷
其旨昭公三十二年十二月薨于乾侯定公
正月不即位者喪未歸也至六月癸亥公之
喪至是月戊辰公方書即位所以不書正月
公即位六月也杜得其旨十年齊人来歸鄆
讙龜隂之田左氏曰孔子受盟請反汶陽之
田公羊曰行乎季孫三月不違齊人来歸之
穀梁曰罷會齊人使優施舞于魯君之幕
下孔子曰笑君罪當死乃使殺之齊人為是
歸之折衷曰齊魯甥舅之國代為婚姻時或
侵或伐或平或隟靡有所定故上書春及齊
平次書夏公會齊侯于夹谷終書齊人来歸
鄆讙龜隂之田是二國平和之後會于夹谷
齊侯使莱人以兵劫公尼父以公退以大義
沮之曰於德為愆義於人為失禮君必不然
齊人聞遽辟之乃盟曰齊師出境不以三百
乘從我者有如此盟尼父曰不反汶陽之田
吾以供命者亦如之故齊人來歸所侵之田
噫齊強國也魯弱國也以力爭之不可也以
勢競之不可也惟可以義服之以言折之聖
人用是而齊沮其謀反其田斯左氏得其旨
公羊穀梁皆短十五年五月辛亥郊左氏曰
書過也公羊曰三卜之後遇吉所以五月郊
也穀梁曰譏不時也折衷曰凡郊祀卜牛禮
也卜郊非禮也何者牛可改郊不可改也牛
苟不吉則改之苟有傷則改之郊必其時也
先亦非禮也過亦非禮也以不卜者不可改
故也苟卜必書之何者刺其非禮也苟過時
必書之何者亦刺其非禮也公羊謂三卜遇
吉所以五月郊設三卜胡不書之如成十年
書五卜襄七年書三卜郊襄十一年書四卜
郊而第書辛亥郊歟斯誤矣稽其旨上書鼷
鼠食郊牛牛死改卜牛書五月辛亥郊書改卜
牛正也書五月郊不正也是刺不時而非禮
明矣左氏穀梁得其旨公羊之短哀十二年
春用田賦杜曰兵賦之法因其田賦通出馬
一匹牛三頭今欲别其田及家財各為一賦
故言田賦公曰軍賦十井不過一乘今復用
田賦過十一也穀與杜同折衷曰春秋常賦
不書苟書之必譏其重歛也復書用田賦可
知其害人矣謂作者不宜作謂用者不宜用
皆聖人之微文也自作丘甲之後已破十一
之税矣田賦軍賦本通出馬一匹牛三頭今
别為田明矣杜氏穀梁得其旨十四年西狩
獲麟左氏曰麟者仁獸聖王之瑞公羊曰
非中國之獸穀梁曰不外麟于中國也折衷
曰春秋書災異不書祥瑞斯麟者瑞也曷以
書之者非為祥瑞而書以聖人感麟至而書
也夫言祥瑞豈限中國四夷歟苟以非中國
之物而為瑞則西域獻吉光獸之類皆原為
瑞必不然矣盖取其隱見不常天下有道則
至為瑞明矣然公羊曰顔回死子曰天喪予
子路死子曰天祝予西狩獲麟為仲尼之應
顔回子路則聖人重愛之弟子也聞其死曰
天喪予者皆痛惜之辭安可以獲麟為比麟
鳳則王者之瑞旣出無其應聖人迺感麟而
起以修春秋麟出既非為己春秋修亦非為
己盖懲惡勸善為百世之法如河不出圖洛
不出書吾已矣夫斯皆為周德之衰無明王
之應非為己也孟軻謂仲尼之道高於堯舜
何道窮之有左氏得其實公羊穀梁之短也
攷岳書凡三十卷十不存一唐人說春秋者
啖趙陸三家而外傳者罕矣雖斷圭零璧亦
足寳也
尹氏(玉羽)春秋音義賦
宋志十卷
佚
宋志冉遂良注
春秋字源賦
宋志二卷
佚
宋志楊文舉注
王應麟曰咸平四年正月乙酉知河南府李至上之
以書送秘閣
按尹玉羽京兆長安人以孝行聞杜門隱居
劉鄩辟為保大軍節度推官仕後唐至光禄
少卿晉高祖召之辭以老退歸秦中春秋二
書之外又著自然經五卷武庫集五十卷其
行事散見於冊府元龜
姜氏(虔嗣)春秋纂例(宋志作三傳纂要)
宋志二十卷
佚
崇文緫目偽唐人姜虔嗣撰以春秋左氏公穀三家
之傳學者抄集之文
馮氏(繼先)春秋名號歸一圖
通考二卷
存
崇文緫目偽蜀馮繼先撰以春秋官謚名字裒附初
名之左
晁公武曰左氏所書人不但稱其名或字或號或爵
謚多互見學者苦之繼先皆取以繫之名下
李燾曰昔丘明傳春秋於列國君臣之名字不一其
稱多者或至四五學者病其紛錯難記繼先集其同
者為一百六十篇音同者附焉於左氏抑亦微有助
云宋大夫莊堇秦右大夫詹據傳未始有父字而繼
先輙增之所見異本若子韓晳者盖齊頃公孫世族
譜與傳同而繼先獨以為韓子晳與楚鄭二公孫黑
共篇盖誤也
陳振孫曰左傳所載君臣名氏字謚互見錯出故為
此圖以一之周一魯二齊三晉四楚五鄭六衛七秦
八宋九陳十蔡十一曹十二吳十三邾十四杞十五
莒十六滕十七薛十八許十九雜小國二十
岳珂曰春秋名號歸一圖二卷馮繼先撰刊本多訛
錯嘗合京杭建蜀本參挍有氏名略同實非一人而
合為一者有名字若殊本非二人而析為二者有自
某國適他國而前後互見者有稱某公與某年而經
傳不合者或以傳為經或以注為傳或偏傍疑似而
有亥豕之差或行數牽連而無甲乙之别若此類非
一今皆訂之經傳刊其譌謬且為分行以見别書若
雜出於經傳與注而止稱經或傳注散見於前後數
年閒而止稱某公某年盖據始見而書之廖本無年
表歸一圖今既刊公穀併補二書以附經傳之後
名字同異錄
宋志五卷
存
蹇氏(遵品)左氏傳引帖新義(宋志作斷義)
宋志十卷
佚
崇文緫目偽蜀進士蹇遵品撰擬唐禮部試進士帖
經舊式敷經具對
李氏三傳異同例
唐志十三卷
佚
新唐書注開元中右威衛錄事參軍失名
亡名氏春秋加減
唐志一卷
佚
崇文緫目唐元和時國子監承詔修定以此經字文
多少不同故誌其增損以防差駮
中興書目春秋加減一卷訂正左氏句讀字畫訛舛
陳振孫曰書稱元和十三年國子監奉勅定不著人
名挍定偏旁若五經文字之類此本作小䙡冊纔十
餘板前有睿思殿書籍印末稱臣雩校定盖承平時
禁中書也
春秋精義
宋志三十卷
佚
崇文緫目不著撰人名氏彙事於上分抄杜氏孔穎
達言數家之說參以釋文
演左氏傳謚族圖
五卷
佚
崇文緫目不著撰人名氏以左氏學世譜增廣之貫
穿系序無遺略
春秋龜鑑
宋志一卷
佚
崇文緫目不著撰人名氏述春秋周及諸侯世次齊
魯大夫公子公孫初不詳備其後傳寫又失其次序
今存以備計閱
春秋宗族名謚譜
佚
崇文緫目不著撰人名氏略采春秋三傳諸國公卿
大夫姓名謚號
春秋指掌圖
二卷
佚
國史志春秋指掌圖二卷融據李瑾指掌為圖不著
姓
春秋十二國年歷通考(作二十國年表)
宋志一卷
佚
國史不知撰人
陳振孫曰不知何人作周而下次以魯蔡曹衛滕晉
鄭齊秦楚宋杞陳吳邾莒薛小邾按館閣書目有年
表二卷元豐中楊彦齡撰自周之外凡十三國又按
董氏藏書志年表無撰人自周至吳越凡十國又有
附庸諸國别為表凡征伐朝覲會同皆書今此表止
記即位及卒皆非二家書也
春秋新義
宋志十卷
佚
春秋纂類義統
宋志十卷
佚
春秋通義
宋志十二卷
佚
經義考卷一百七十八
