經義考卷二百九
翰林院檢討朱彝尊撰
春秋(四)(二)
左丘子(明)春秋外傳國語
漢志二十一篇
存
司馬遷曰左丘失明厥有國語
王充曰國語左氏之外傳也左氏傳經辭語尚略故
復選錄國語之辭以實之
傅玄曰國語非丘明所作故有共說一事而二文不
同
孔晁曰左丘明集其典雅令辭與經相發明者爲春
秋傳其高論善言别爲國語
劉熙曰國語記諸國君臣相與言語謀議之得失也
又曰外傳春秋以魯爲内以諸國爲外外國所傳之
事也
劉炫曰國語非丘明作
劉知幾曰左丘明既爲春秋内傳又稽其逸文纂其
别說分周魯齊晉鄭楚吳越八國事起自周穆王終
於魯悼公列爲春秋外傳國語合二十一篇其文以
方内傳或重出而小異然自古名儒賈逵王肅虞翻
韋曜之徒竝申以注釋治其章句此亦六經之流三
傳之亞也
陸淳曰國語與左傳文體不倫定非一人所爲
崇文總目左丘明撰吳侍中領左國史高陵亭侯韋昭
解昭參引鄭衆賈逵虞翻唐固合凡五家爲注自所
發正者三百七事
司馬光曰先儒多怪左丘明既傳春秋又作國語爲
之說者多矣皆未甚通也先君以爲丘明將傳春秋
乃先采集列國之史因别分之取其精英者爲春秋
傳而先所采集之槀因爲時人所傳命曰國語非丘
明之本志也故其辭語繁重序事過詳不若春秋傳
之簡直精明渾厚遒峻也又多駁雜不粹之文誠由
列國之史學有厚薄才有淺深不能醇一故也不然
丘明作此重複之書何爲耶
晁公武曰班固藝文志有國語二十一篇隋志云二
十二卷唐志云二十一卷今書篇次與漢志同蓋歷
代儒者析簡併篇互有損益不足疑也要之藝文志
審矣陸淳謂與左傳文體不倫定非一人所爲蓋未
必然范寗曰左氏富而豔韓愈云左氏浮夸今觀此
書信乎其富豔且浮夸矣非左氏而誰柳宗元稱越
語尤竒峻豈特越哉自楚以下類如此
朱子語錄曰國語委靡繁絮真衰世之文耳是時語
言議論如此宜乎周之不能振起也
李燾曰昔左丘明將傳春秋乃先采集列國之史國
别爲語旋獵其英華作春秋傳而先所采集之語草
稾具存時人共傳習之號曰國語殆非丘明本志也
故其辭多枝葉不若内傳之簡直峻健甚者駁雜不
類如出他手蓋由當時列國之史材有厚薄學有淺
深故不能醇一耳不然丘明特爲此重複之書何耶
先儒或謂春秋傳先成國語繼作誤矣惟本朝司馬
溫公父子能識之
陳振孫曰自班固志言左丘明所著至今與春秋傳
竝行號爲外傳今考二書雖相出入而事辭或多異
同文體亦不類意必非出一人之手也司馬子長云
左丘失明厥有國語又似不知所謂唐啖助亦嘗辨
之
陳造曰左丘明傳記諸國事既備矣復爲國語二書
之事大同小異者多或疑之蓋傳在先秦古書六經
之亞也紀史以釋經文婉而麗國語要是傳體而其
文壯其辭竒
真德秀曰征犬戎監謗專利不藉千畝立戲五事皆
周宣王以前文章不見於書而幸見於國語
王應麟曰劉炫謂國語非丘明作葉少蘊云古有左
氏左丘氏太史公稱左丘失明厥有國語今春秋傳
作左氏而國語爲左丘氏則不得爲一家文體亦自
不同其非一家書明甚左氏蓋左史之後以官氏者
朱文公謂左氏乃左史倚相之後故其書說楚事爲
詳司馬氏謂左氏欲傳春秋先作國語國語之文不
及傳之精也
黃震曰國語事必稽典型言必主恭敬衰周之邪說
一語無之是足詔萬世也
戴表元曰此書不專載事遂稱國語先儒竒太史公
變編年爲雜體有作古之材以余觀之殆倣國語而
爲之也
黃省曾曰昔左氏羅集國史實書以傳春秋其釋麗
之餘溢爲外傳實多先王之明訓自張蒼賈生馬遷
以來千數百年播誦於藝林不衰世儒雖以浮夸闊
誕者爲病然而文辭高妙精理非後之操觚者可及
王維楨曰左傳尊聖人之經者而國語羽翼之春秋
素王丘明素臣千古不易之論也范武子謂左氏豔
而富其失也誣夫古之聞人恥巧言令色者而肯誣
耶柳子厚文章簡古有法深得左氏之遺至爲論六
十七篇而命曰非國語病其文勝而不醇乎道斯持
論之過也
王世貞曰昔孔子因魯史以作經而左氏翼經以立
傳復作外傳以補所未備其所著記蓋列國辭命載
書訓誡諫說之辭也商略帝王包括宇宙該治亂蹟
善敗按籍而索之班班詳覈奚翅二百四十二年之
行事其論古今天道人事備矣即寥寥數語靡不悉
張弛之義暢彼我之懷極組織之工鼓陶鑄之巧學
者稍稍掇拾其芬豔猶足以文藻羣流黼黻當代信
文章之巨麗也
陶望齡曰國語一書深厚渾樸周魯尚矣周語辭勝
事晉語事勝辭齊語單記桓公霸業大略與管子同
如其妙理瑋辭驟讀之而心驚潛翫之而味永還湏
以越語壓卷
鄭氏(衆)國語章句
佚
宋庠曰鄭仲師作國語章句亡其篇數
賈氏(逵)國語解詁
隋志二十卷
佚
宋庠曰賈景伯國語解詁二十一篇唐已亡
按太平御覽引賈氏解平公射鷃篇云徒林
園中池也言唐叔有才藝封於晉餘見韋注
者不少
王氏(肅)春秋外傳章句
隋志(闕)卷
佚
宋庠曰王肅國語章句梁有二十二卷唐志亦云
虞氏(翻)春秋外傳國語注
隋志二十一卷
佚
唐氏(固)春秋外傳國語注
隋志二十一卷
佚
按固注國語農祥晨正云農祥房星也晨正
晨見南方謂立春之日初學記引之餘見韋
注者多
韋氏(昭)春秋外傳國語注
隋志二十二卷(唐志二十一卷)
存
吳志韋曜字弘嗣吳郡雲陽人爲中書郎博士祭酒
封高陵亭侯遷中書僕射
裴松之曰曜本名昭史爲晉諱改之
昭自序曰昔孔子發憤於舊史垂法於素王左丘明
因聖言以攄意託王義以流藻其淵源深大沈懿雅
麗可謂命世之才博物善作者也其明識高遠雅思
未盡故復采錄前世穆王以來下迄魯悼智伯之誅
邦國成敗嘉言善語陰陽律吕天時人事逆順之數
以爲國語其文不主於經故號曰外傳所以包羅天
地探測禍福發起幽微章表善惡者昭然甚明實與
經藝竝陳非特諸子之倫也遭秦之亂幽而復光賈
生史遷頗綜述焉及劉光祿於漢成世始更考校是
正疑謬至於章帝鄭大司農爲之訓註解疑釋滯昭
晰可觀至於細碎有所闕略侍中賈君敷而衍之其
所發明大義略舉爲已瞭矣然其文間時有遺忘建
安黃武之間故侍御史會稽虞君尚書僕射丹陽唐
君皆英才碩儒洽聞之士也采摭所見因賈爲主而
損益之觀其辭義信多善者然所觧釋猶有異同昭
以末學淺闇寡聞階數君之成訓思事義之是非愚
心頗有所覺今諸家竝行是非相貿雖聰明疏達識
機之士知所去就然淺聞初學猶或未能袪過竊不
自料復爲之解因鄭賈之精實採唐虞之信善亦所
以增潤補綴參之以五經撿之以内傳以世本考
其流以爾雅齊其訓去非要存事實凡所發正三百
七事又諸家紛錯載述爲煩是以時有所見庶幾頗
近情事裁有補益猶恐人之多言未詳其故欲世覽
者察之
黃震曰國語文宏衍精潔韋昭注文亦簡切稱之
孔氏(晁)春秋外傳國語注
隋志二十卷(唐志二十一卷)
佚
隋書晉五經博士
柳氏(宗元)非國語
唐志二卷
存
宗元自序曰左氏國語其文深閎傑異固世之所躭
嗜而不已也而其說多誣淫不槩於聖予懼世之學
者溺其文采而淪於是非是不得由中庸以入堯舜
之道本諸理作非國語
劉恕曰國語左丘明所著載内傳遺事或言理差殊
而文詞富美爲書别行自周穆王盡晉智伯趙襄子
當貞定王時凡五百餘年雖事不連屬於史官蓋有
補焉唐柳宗元采摭片言之失以爲誣淫不槩於聖
作非國語六十七篇其說雖存然不能爲國語輕重
也
蘇軾曰非國語鄙意不然之但未暇著論耳
晁公武曰上卷三十一篇下卷三十六篇
黃震曰柳子厚作非國語匪獨駁難多造理文亦竒
峭
王繼祀曰柳氏之文大抵得之國語者多而子厚反
非之蓋欲掩古以自彰也
戴仔曰觀非國語之書而見宗元之寡識也夫孔子
不語怪力亂神不語之則是矣謂其盡無固不可也
上古之世風氣初開天地尚闇民神之道雜糅弗章
自顓帝分命重黎秩叙天地然後幽明不相侵黷書
所謂絶地天通㒺有降格者也不但古爲然也今深
山大藪之中人跡鮮至之地往往産異見怪民人益
繁而後聽聞邈焉故近古之書多言怪神不足異也
不特國語言之也書六十篇往往有是焉盤庚告其
羣臣諄諄乎乃祖乃父告我高后之說周公說於三
王金縢之冊至今存焉故記曰夏道尊命殷人尊神
率民以祀神先鬼而後禮彼誠去之未遠也周官宗
伯有巫祝禱祠之人掌詛盟禬禜之事攻說及乎毒
蟲厭禳施於夭鳥牡橭以殺淵神枉矢以射怪物世
之讀者往往懷子厚之見遂以爲非周公之書夫國
語之書皆先王之遺訓周官之書乃先聖之典禮其
大經大法章明較著者與日月俱懸其小未能明者
存之以俟其通耳故孔子曰多聞闕疑慎言其餘則
寡尤多見闕殆慎行其餘則寡悔觀子厚與吳武陵
吕溫書知不免乎後來之悔尤矣夫古之爲享祀朝
聘以觀威儀省禍福也故古之觀人也受玉而惰受
脤而不敬或視遠而步高或視下而言徐與夫言之
偷惰手之高下容之俯仰皆有以見其禍福何者其
民氣素治故其亂者可得而察也子厚見夫今人之
亟有是而未嘗死亡也則以訾古此朝菌蟪蛄之智
也夫知人而後可以知天子厚不知民則焉知天道
伯陽父仲山甫王子晉單穆公單襄公伶州鳩史伯
衞彪傒觀射父九人語言皆不可訾訾之其爲不知
大矣公孫僑如之貪邪卻至之汰侈矜伐不可奬奬
之其爲同德明矣子貢曰文武之道未墜於地在人
賢者識其大者不賢者識其小者吾讀國語之書蓋
知此編之中一話一言皆文武之道也而其辭閎深
雅奥讀之味尤雋永然則不獨其書不可訾其文辭
亦未易貶也故予爲之說曰嗜古者好古書便今者
喜俗論嗜古者多迂談便俗者多疏快予迂誕之徒
也亦因以自道云
蔣之翹曰元和三四年間子厚在永州時作
宋氏(庠)國語補音
宋志三卷(聚樂堂目九卷)
存
庠自序曰班固藝文志種别六經其春秋家有國語
二十一篇注左丘明著至漢司馬子長撰史記遂據
國語世本戰國策以成其書當漢出左傳祕而未行
又不立於學官故此書亦勿顯惟上賢達識之士好
而尊之俗儒勿識也逮東漢左傳漸布名儒始悟向
來公穀膚近之說而多歸左氏及杜元凱研精訓詁
木鐸天下古今真謬之學一旦冰釋雖國語亦從而
大行蓋其書竝出丘明自魏晉以後書錄所題皆云
春秋外傳國語是則左傳爲内國語爲外二書相副
以成大業凡事詳於内者略於外備於外者簡於内
先儒孔晁亦以爲然自鄭衆賈逵王肅虞翻唐固韋
昭之徒竝治其章句申之注釋爲六經流亞非復諸
子之倫自餘名儒碩士好是學者不可勝記歷世離
亂經籍亡逸今此書惟韋氏所解傳於世諸家章句
遂無存者然觀韋氏所叙以鄭衆賈逵虞翻唐固爲
主而增損之故其注備而有體可謂一家之名學惟
唐文人柳子厚作非國語二篇捃摭左氏意外微細
以爲詆訾然未足掩其鴻美左篇今完然與經籍竝
行無損也庸何傷於道若夫古今卷第亦多不同或
云二十一篇或二十二卷或二十卷然據班志最先
出賈逵次之皆云二十一篇此實舊書之定數也其
後或互有損益蓋諸儒章句煩簡不同析簡併篇自
名其學蓋不足疑也要之藝文志爲審矣又按先儒
未有爲國語音者蓋外内傳文多相涉字音亦通故
耶然近世傳舊音一篇不著撰人名氏尋其說乃唐
人也何以證之據解犬戎樹惇引鄯州羌爲說夫改
鄯善國爲州自唐始耳然其音簡陋不足名書但其
間時出異聞義均雞肋庠因暇輒記其所闕不覺盈
篇今因舊本而廣之凡成三卷其字音反切除存本
說外悉以陸德明經傳釋文爲主亦將稽舊學除臆
說也惟陸音不載者則以說文字書集韻等附益之
號曰國語補音其間闕疑請俟鴻博非敢傳之達識
姑以示兒曹云
陳振孫曰丞相安陸宋庠公序撰以先儒未有爲國
語音者近世傳舊音一卷不著撰人名氏蓋唐人也
簡陋不足名書因而廣之悉以陸德明釋文爲主陸
所不載則附益之
王應麟曰治平元年上之二月令國子監鏤板
宋史宋庠字公序安州安陸人徙雍丘天聖初舉進
士皇祐中拜兵部侍郎同中書門下平章事集賢殿
大學士遷工部尚書再遷兵部尚書以檢挍太尉同
平章事充樞密使封莒國公改封鄭國公讀書至老
不倦善正譌謬嘗挍國語撰補音三卷卒諡元獻
魯氏(有開)國語音義
一卷
佚
林氏(槩)辨國語
二卷
佚
閩書槩字端甫福清人景祐元年試禮部第一以大
理丞出知連州遷太常博士集賢校理著辨國語四
十篇曾鞏志其墓
江氏(端禮)非非國語
佚
王應麟曰江端禮嘗病柳子厚作非國語乃作非非
國語東坡見之曰久有意爲此書不謂君先之也
沈氏(虚中)左氏國語要略
十卷
佚
姓譜虚中廣德人舉進士歷官吏部尚書
張氏(九成)標注國語類編
佚
吕氏(祖謙)左氏國語類編
宋志二卷
未見
宋史祖謙門人所編
陳振孫曰與左傳類編略同但不載綱領止有十六
門又分傳與國語爲二
戴氏(仔)非國語辨
一篇
存
劉氏(章)非非國語
佚
黃瑜曰劉章有文名病王充作刺孟柳子厚作非國
語乃作刺刺孟非非國語江端禮虞槃亦作非非國
語是非非國語有三書也
亡名氏國語音略
通志一卷
佚
虞氏(槃)非非國語
佚
何孟春曰元虞槃讀柳子厚非國語曰國語誠可非
而柳說亦非也於是作非非國語槃具見正史
姓譜槃集之弟同遊吳澄之門詩書春秋皆有論著
官湘鄉州判官
葉氏(真)是國語
七卷
佚
張氏(邦竒)釋國語
一卷
存
曾氏(于乾)非非國語
一卷
佚
穆氏(文熙)國槩
存
劉氏(城)春秋外傳國語地名錄
一卷
存
城自序曰予既詮次内傳地名置之篋中蓋數歲矣
後此讀春秋輒觀大義不復比類求之近偶一巡攬
焉亦自謂麤有考索也旋以國語參定其間同者什
之七異者什之三又周晉采地多散見卿士姓號中
(如召樊范單趙欒羊舌之類)予鈔内傳時皆棄而勿取今併裒采
補其闕遺試以合諸前錄庶幾備春秋之版籍云爾
雖甚寥寥爲猶賢乎雞肋也崇禎丁丑夏五月
春秋外傳國語人名錄
一卷
存
城自序曰予錄地名外傳别出故人名亦如之世稱
國語亦左氏手以采摭博富繹經不盡乃别用義類
成書而外之以别乎内傳云爾按春秋之義内中國
禮義之人外亂賊之人斷斷然也我觀後世有一系
之人而祖父内子孫外者矣有一姓之人而伯叔内
仲季外者矣有一人之身而少壯内末路外者矣有
不得已之人而魂魄内衣冠外者矣之數人者律以
春秋之法當何等乎嗟乎在三代之世其傳外也外
傳之人則皆内逮乎今日其氏族内也而人則皆外
吾烏乎傳之悲哉
竹書師春
一卷
佚
黃伯思曰晉太康二年汲郡民不準盜發魏襄王冢
得古竹書凡七十五篇晉征南將軍杜預云别有一
卷純集左傳卜筮事上下次第及其文義皆與左傳
同名曰師春師春似是鈔集人名也今觀中祕所藏
師春乃與預說全異預云純集卜筮事而此乃記諸
國世次及十二公歲星所在併律吕諡法等末乃書
易象變卦又非專載左氏傳卜筮事由是知此非預
所見師春之全也然預記汲冢他書中有易陰陽說
而無彖繫又有紀年三代并晉魏事疑今師春蓋後
人雜鈔紀年篇耳然預云紀年起自夏商周而此自
唐虞以降皆錄之預云紀年皆三代王事無諸國别
而此皆有諸國預云紀年特記晉國起殤叔次文侯
昭侯而此記晉國世次自唐叔始是三者又與紀年
異矣及觀其紀歲星事有杜征南洞曉陰陽之語由
是知此書亦西晉人集錄而未必盡出汲冢也然臣
近考辨祕閣古寶器有宋公䜌餗鼎稽之此書䜌乃
宋景公名與鼎名合而太史公記及他書皆弗同由
是知此書尚多古事可備考證固不可廢云
陳振孫曰晉汲郡魏安釐王冢所得古簡杜預得其
紀年知為魏國史記以考證春秋别有一卷純集疏
左氏傳卜筮事上下次第及其文義皆與左傳同名
曰師春似是鈔集者人名也今此書首叙周及諸國
世系又論分野律吕爲圖又雜錄諡法卦變與杜預
所言純集卜筮者不同似非當時本書也
方以智曰黃長睿挍讐師春五篇乃汲冢古文杜預
言别有一卷集左氏卜筮事而長睿所見全異紀諸
國世次及十二公歲星所在併律吕諡法等末乃書
易象變卦則預所見非全書也師春乃鈔集人名也
其書䜌乃宋景公名與宋公䜌餗鼎合當是西晉人
集錄
經義考卷二百九
