經義考卷十三
翰林院檢討朱彝尊撰
易(十二)
崔氏(浩)周易注
隋志十卷
佚
北史浩字伯深明元初拜博士祭酒常授帝經書明
元好隂陽術數聞浩說易及洪範五行善之因命筮
吉凶參觀天文考定疑惑浩總覈天人之際舉其綱
紀者數家多有應騐襲爵白馬公進爵東郡公拜太
常卿加侍中特進撫軍大將軍左光祿大夫遷司徒
浩自序曰國家西平河右敦煌張湛金城宗欽武威
叚承根三人皆儒者並有雋才見稱於西川每與余
論易余以左氏傳卦解之遂相勸為注故因退朝之
餘暇而為之解焉
闞氏(駰)集王朗易傳
佚
魏書闞駰字玄隂敦煌人博通經傳三史羣言經目
則誦時人謂之宿讀注王朗易傳學者藉以通經撰
十三州志行於世沮渠蒙遜重之常侍左右拜秘書
考課郎中給文吏三十人典校經籍刊定諸子三千
餘卷加奉車都尉牧犍待之彌重拜大行臺遷尚書
劉氏(昞)周易注
佚
魏書劉昞字延明敦煌人隱居酒泉不應州郡之命
弟子受業者五百餘人李暠署為儒林祭酒從事中
郎注周易行於世蒙遜平酒泉拜秘書郎築陸沉舘
於西苑躬往禮焉號玄處先生月致羊酒牧犍尊為
國師親自致拜命官屬以下皆北命受業焉世祖平
凉州拜樂平王從事諸郎
按釋文引劉氏注豐初九雖旬作鈞
盧氏(景裕)周易注
佚
魏書盧景裕字仲孺小字白頭范陽涿人也專經為
學居拒馬河將一老婢作食妻子不自隨從又避地
太寧山居無所業惟在注解世號居士前廢帝初除
國子博士甚見親遇待以不臣之禮永熙初以例解
天平中還鄕里河間邢摩納與景裕從兄仲禮據鄕
作逆逼其同反以應元寳炬齊獻武王命都督賀拔
仁討平之聞景裕經明行著驛馬特徵既而舍之使
教諸子在舘十日一歸家隨以鼎食先是景裕注周
易尚書孝經論語禮記老子其毛詩春秋左氏傳未訖
齊文襄王入相於第開講招延時雋令景裕解所注
易景裕義理精微吐發閑雅時有問難或相詆呵大
聲厲色言至不遜而景裕神采儼然風誦如一從容
往復無際可尋由是士君子嗟美之普泰初復除國
子博士興和中補齊王開府屬卒於晉陽景裕雖不
聚徒教授所注易大行於世
關氏(朗)易傳
宋志一卷
存
張晞河東先賢傳關朗字子明河東解人有經濟大
噐或以占算示人而不求宦逹魏太和末并州刺史
王蚪奏署子明為記室因言於孝文帝帝曰張彝郭
祚昔嘗言之朕以卜筮之道不足見爾蚪曰此人言
微道深非彝祚所能知也召見帝問老易子明寄言
玄象實陳王道翼日帝謂蚪曰關朗管樂之噐豈占
算而已使蚪與子明著成疑筮論數十篇(即今易傳)孝文
帝崩明年蚪卒子明遂不仕居臨汾山授門人春秋
老易號關先生學
中興書目關子明易傳一卷唐趙蕤注阮逸詮次刊
正
陳師道曰世傳王氏玄經薛氏傳及關子明易傳李
衛公對問皆阮逸所著逸嘗以草示蘇明允而子瞻
言之
晁公武曰關子明易傳四庫書不載李邯鄲始著之
目云王通贊易蓋本此也
陳振孫曰關氏易隋唐志皆不錄或云阮逸偽作
朱子曰關子明易偽書也
項安世曰唐李鼎祚集解易盡偹前世諸儒之說獨
無所謂關子明者蓋阮逸偽作也
王應麟曰子明易傳卜百年義第一次以統言易義大衍
乾坤策盈虚闔闢理性時變動靜神義終於雜義第十一
吳萊後序曰予始讀文中子中說頗載關朗子明
事後得天水趙蕤所注關子易傳十有一篇大槩
易上下繫之義疏耳首述其出處本末次分卜百
年數别為一篇似皆出之王氏或曰王氏中說本
於阮逸關氏易傳肇於戴師愈師愈江東老儒也觀
其傳綂言消息盈虚爻象策數之類獨與張彝相問
答彝嘗薦之魏孝文而王氏之贊易世傳關氏學也
是又豈盡假託而後成書歟夫易之道大矣世之言
易者往往不求其道之一卒使其學鑿焉而各不同
是故談理數者多溺於空虚守象數者或流於讖緯
此豈聖人之意哉蓋天地之初未始有物也聖人特
因其自然之理故推而為七八九六之數非苟畫焉
將以著其未盡之妙而已後之儒者苟造其理而過
為其畫之求太玄凖易者也洞極則又擬玄者也玄
之數起於三而洞極之數亦起於三生以配天育以
配地資以配人猶易所謂三極之道也故凡三體九
變三九二十有七始於萌而實訖於幾正且通焉今
其書世見之者亦少中說所載殆未嘗及此然而王
氏每尊其學之所自且欲自當逹者以為聖人復出
王道復行而洙泗禮樂之教復明於斯世毋乃徒托
於此而侈言之歟至於考之以典禮稽之以龜策即
人事以申天命懸歷數以示將來關氏之學蓋深於
易者也雖然昔者子張嘗欲知來聖人但言其既往
者以告之是故三代常因其禮之大體而或損益其
制非謂王者有是禮也必過其所卜之數夏以金王
得數之生商以水王周以木王得數之成聖人不敢
知也為其說者尊周漢廢介&KR0566;且以明真主正綂之
所歸後世讖緯之流耳楚靈欲并天下既不得卜則
役龜而詬天孫皓亦命尚廣卜焉且曰庚子之歲青
蓋入洛彼二君者曾不悟其已之不修而徒欲惟天
之决也故天命吉凶命歴年必以其類應亦可見其
槩耳元魏以下爭奪擾攘乃若灼然親覩其事無有
少差忒者張彝之殺亂端見矣曾不告之以避禍者
何也其數也耶銓削選格排沮武人不可謂之數也
果其理有以召之故耶雖然法自此立命由此出聖
人人而合天者也關氏猶拳拳於天人相與之際今
之言天者類曰是莫之為而為者終至於廢人事而
不之講嗚呼關氏之學殆孤矣吾欲削其不合者而
著其合者且書此以質於人焉
胡應麟曰新舊唐書志並無關氏易傳則此書為阮
逸偽撰無疑
李氏(鉉)周易義例
佚
北史李鉉字寳鼎渤海南皮人從浮陽李周仁受毛
詩尚書章武劉子猛受禮記常山房蚪受周官儀禮
漁陽鮮于靈馥受左氏春秋詣大儒徐遵明受業居
門下五年稱高弟撰定孝經論語毛詩三禮義疏及
三傳異同周易義例合三十餘卷舉秀才除太學博
士文襄徵詣晉陽天保初兼國子博士卒特贈廷尉
少卿
權氏(會)周易注
佚
北齊書權會字正理河間鄚人少受鄭易探賾索隐
妙盡幽微詩書三禮文義該洽魏武定初貢孝廉策
居上第解褐四門博士皇建中轉加中散大夫每為
人占筮小大必中但用爻辭彖象以辨吉凶易占之
屬都不經口注易一部行於世
何氏(妥)周易講疏
隋志十三卷(北史三卷)
佚
北史何妥字棲鳳西城人入周仕為太學博士封襄
城縣男文帝受禪除國子博士加通直散騎常侍進
爵為公出為龍州刺史以疾請還詔許之尋為國子
祭酒卒官諡曰肅撰周易講疏三卷孝經義疏二卷
並行於世
王氏(通)讚易
十卷
佚
杜淹曰文中子續詩書正禮樂修玄經讚易道九年
而六經大就門人自遠而至河南董常太山姚義京
兆杜淹趙郡李靖南陽程元扶風竇威河東薛收中
山賈瓊清河房玄齡鉅鹿魏徵太原温大雅潁川陳
叔逹等咸稱師北面受王佐之道焉
王讜曰文中子隋末隐於白牛谿著王氏六經北面
授學者皆時偉人國初多居佐命之列而王氏六經
卒不傳至元和初劉禹錫撰宣州觀察使王贇碑盛
稱文中子能昭明大道以大中立言游其門者皆天
下俊傑自餘士大夫擬議及史冊未有言文中子者
司馬光補傳曰王通字仲淹河東龍門人受書於東
海李育受詩於會稽夏璵受禮於河東關朗受樂於
北平霍汲受易於族父仲華仁壽三年西入長安獻
太平十二策帝不能用罷歸尋復徵之焬帝即位又
徵之皆稱疾不至專以教授為事乃著禮論二十二
篇樂論二十篇續書百有五十篇續詩三百六十篇
玄經五十篇讚易七十篇謂之王氏六經大業十年
尚書召通蜀郡司戶十一年以著作郎國子博士徵
皆不至十四年病終於家門人諡曰文中子
黃震曰文中子之書以易老並言以釋老與儒為三
教蓋亦六朝流俗耳
王應麟曰王通仲淹讚易七十篇讚易道以申先師
之旨
吳師道曰程子曰王通隱德君子也其言為人傅會
不可謂全書論其粹處非荀楊所及續經之類皆非
其作朱子極論續經之僭而又曰至於假卜筮象論
語而強引唐初文武名臣以為弟子是乃福畤之所
為而非其意二先生所以論王氏者當矣愚嘗觀韓
子送王含序謂讀醉鄕記悲其託於昏冥以逃不遇
聖人為之歸者以為績蓋通之弟通之學以尊孔氏
與韓同科何以無一言及之稱醉鄕之文辭而續經
中說乃反不道耶因是而思福郊福畤與其門人既
傅會成書當時耳目猶近故藏於家而不敢出意數
世之後殆不復有辨之者故劉禹錫李翺始舉其名
二人與韓同時而韓獨未見蓋其傳猶未廣唐季皮
日休司空圖好之而始章其出沒隱顯之故可知矣
然其歲月事實牴牾乖刺終不足以揜後世之耳目
也夫子之於親弟子之於師其所以尊崇褒美之者
固無不極其至然當以誠心不欺為主虚美誣辭豈
所以為愛哉不惟自䧟於妄偽而反為父師之累至
有不信其真有是人者郊畤門人之罪可勝誅哉因
書之以為世戒
楊時喬曰諸儒謂文中子之易出於關朗自言讚易
道以申先師之志所讚者亦易之末節爾不知易理
故也
陸世儀曰世之論文中子者多不同有極詆之者有
極稱之者其言皆不平惟程子謂王通隱德君子當
時言語後來為人傅會其粹處殆非荀楊所及若續
經之類皆非其所作此為至當不易之論
王氏(又玄)周易注
唐志十卷
佚
王氏(凱冲)周易注
唐志十卷
佚
侯氏(果)易說
佚
王應麟曰朋盍簪簪疾也至侯果始有冠簪之訓晁
景迂云古者禮冠未有簪名
虔氏(薛)周易音注
佚
胡一桂曰虔薛音注見陸德明引
臨氏(孝恭)孔子馬頭易卜書
一卷
佚
隋書藝術𫝊臨孝恭京兆人明天文算術高祖甚親
遇之今考定隂陽官至上儀同
何氏六象論(以下失名)
一篇
佚
玉海何襄城為六象之論曰實象曰假象曰偏象曰
圓象曰義象曰用象蕭氏難之不取偏象圓象而立
四象之論
謝氏周易注
七錄八卷
佚
莊氏易義
佚
按莊氏易解正義屢引之其論彖曰彖斷也
斷定一卦之義所以名為彖也凡有一十二
體孔氏稱其理密所詮㢲卦謂得正旨劉瓛
分繫辭下為十二章莊氏定為九章正義從
之至於釋豫利建侯行師謂建侯即元亨行
師即利貞孔氏以屯元亨利貞文後别云利
建侯以莊氏為非是
又按正義所引莊氏說每與禇仲都同惟王
弼注恒而亨以濟三事褚氏為三事為无咎
利貞利有攸往莊氏謂三事无咎一也利二
也貞三也意見不同
傅氏周易注
隋志十三卷(啟蒙翼傳作十四卷)
佚
按釋文泰初九引傅氏注彙古偉字美也賁
卦辭引傅氏注賁古斑字文章貌萃初六引
傅氏注一握作渥
盧氏周易注
隋志十卷
佚
范氏周易音
隋志一卷
佚
顔氏周易立成占
隋志三卷
佚
顔氏周易孔子通覆决
隋志三卷
佚
鄭氏易腦經
隋志二卷
佚
晉易髓
八卷(今止存二卷)
闕
馮椅曰前志無之中興得於民間題晉人撰
周易雜論
七錄十四卷
以下俱佚
周易問
隋志二十卷(唐志十卷)
擬周易義疏
七錄二十卷
周易文句義
隋志二十卷
按此疑即梁蕃書
周易新圖
七錄一卷
周易譜
隋志一卷
周易雜占
隋志十三卷(又十一卷)
易要决
隋志二卷(七錄三卷)
周易新林
隋志一卷(又二卷)
周易林
隋志十卷(七錄三十三卷)
易讚林
隋志二卷
易立成
隋志四卷
神農重卦經
隋志二卷
文王幡音
隋志一卷
易三備
隋志三卷(又一卷)
鄭樵曰上備言天文中備卜筮下備地理
宋志題孔子師徒所述蓋依託也
易占
隋志三卷
易射覆
隋志二卷(又一卷)
易林要决
隋志一卷
周易歷
隋志七卷
周易初學筮要法
七錄一卷
易歷决疑
隋志二卷
周易卦林
隋志一卷
易新圖序
隋志一卷
易通綂圖
隋志二卷(又一卷)
易綂卦驗玄圖
隋志一卷
易八卦斗内圖
隋志二卷(又二卷)
周易八卦五行圖
七錄一卷
周易斗中八卦絶命圖
七錄一卷
周易斗中八卦推游年圖
七錄一卷
周易髓腦
隋志二卷
周易分野星圖
隋志一卷
經義考卷十三
