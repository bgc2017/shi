經義考卷六十九
翰林院檢討朱彝尊撰
易(六十八)
劉氏(瓛)周易乾坤義
隋志一卷
佚
周易四德例
七錄一卷
佚
南史劉瓛字子珪沛郡相人薦為秘書郎不見用齊
高帝踐阼召瓛入華林園談語問以政道答曰政在
孝經宋氏所以亡陛下所以得之是也帝咨嗟曰儒
者之言可寳萬世永明初除步兵校尉不拜天監元
年諡曰貞簡先生
蕭子顯曰劉瓛承馬鄭之後一時學徒以為師範
李氏(玉之)周易乾坤義
七錄一卷
佚
阮孝緒曰齊臨沂令李玉之撰
許氏(辯)乾坤氣法
隋志一卷
佚
釋(法通)周易乾坤義
七錄一卷
佚
亡名氏周易乾坤三象
七錄一卷
佚
乾坤二卦集傳
二卷
未見
右見澹生堂書目
史氏(通)乾坤别解
三卷
佚
錢氏(貴)乾坤纂遺
未見
劉氏(遷)乾坤微言
一卷
存
曹溶曰劉遷字无始歷城人自號鍾陽子
王氏(逄)乾坤指說
一卷
佚
范氏(仲淹)四德說
一篇
存
朱子(熹)元亨利貞說
一篇
存
管氏(志遒)周易六龍解
一卷
存
曾乾亨序曰管登之先生起家楚臬從潯陽上書乞
歸候命匡廬之麓日玩周易注六龍解夫龍德者大
人之學也潛見惕躍飛亢大人所乘之遇也乃中古
而降龍德之大人不少概見何哉蓋嘗觀於陰陽之
際而知天德之難也龍本純陽有纖毫陰翳之未盡
即難語龍德乾元統天自一至九純陽用事用而無
用朕兆莫測先天渾淪孰覩其首此乾體也自陰柔
現而乾體析乾體析而羣陰始雜於陽就中陰氣消
化未融其末立見羣龍安得无首哉夫天以无首
為則有首則非天則矣天則不見龍德隠而世變
日下矣陰既盛而陽剛漓即龍德多迍數聖人之出
正值惕躍之會於兩乾合體之間兢兢若此故曰
作易者其有憂患乎其亦深矚陰陽之微機乎使
其在今日憂患更復何似然聖人固已逆睹矣彼
其以龍德而於三四之際所操修垂戒者抑何肫
至也先生負超世之識精詣悟徹中皆釋孔子傳
文而未嘗創為臆說世之誦其言者可以知其人
矣
志道自序曰余幼以應舉之例習易長而稍有所聞
辛未登籍乙卯歸田日兢兢以修慝遠名是務筆劄
罕有存者而天臺耿先生貽書以闡道相迪於是輯
經刪史之念起會余捧分臬辰沅之檄以不能將母
陳情再辭次蠡口郵亭以待命於時身心闃寂忽動
訓易之思先草六龍解次乃會通乾坤彖象文言次
及六子又次及屯蒙以後反對諸卦而余所陳疏與
被參之報並至遂返棹遄歸至蠱之上九而停筆自
惟蠡管之見未必深契聖心權命之曰易測將以餘
力脱稾就有道而正焉而先慈之慟作矣傷哉天乎
易之辭演自羑里易之傳兆於匡圍古聖興易尚有
憂患余何人斯而能逃此酷罰哉門人張浩請以易
測公諸人余曰書未成也則請先出六龍解余曰可
哉是乾象中之一義也夫聖人之用盡於六龍矣其
體則在乾乾字淵乎淵乎余苐測其影響云爾其中
解羣龍无首之義實發端於耿先生萬歷癸巳
甘士价曰東溟周易六龍解因人事發天道旁引曲
證中窽入神無一言泥易亦無一言非易
六龍剖疑
一卷
存
志道自序曰志道以萬歷壬辰待命蠡口草周易六
龍解比歸緘質先師耿恭簡公公為題其簡端最賞
惕見二解而推敲釋氏神龍之說是時公在沈疴中
蓋疑余之以神龍首釋氏而未暇察其正為羣龍无
首之義發也越七䙫今少司馬許敬庵先生有六龍
解之評其持論平正切實大類恭簡公而推敲更密
因復拈玩有不安於心者即隨其所列條欵從中剖
厥疑義以復敬庵亦欲與海内賢豪共商之名之曰
六龍剖疑云萬歷壬寅
王氏(輅)師卦解
一卷
未見
三楚文獻錄王輅字以明公安人國子監生除鳳翔
府通判歸隠平樂村竹林蔡復一撫黔過而問學輅
著師卦解一卷報之皆折衝至理
柯氏(述)否泰一十八卦論
佚
閩書柯述字仲常泉州南安人嘉祐四年登第元祐
元符中兩知福州歴福建提刑湖南轉運使終朝議
大夫直龍圖閣述粹於易著否泰一十八卦以明君
子小人之分
傳氏(耆)同人卦說
一篇
佚
度正曰濓溪先生攝邵州事以改定同人說寄傅伯
成伯成復書云蒙寄同人說改易數字皆人意所不
能到宜乎使人宗師仰慕之不暇也
曹學佺曰耆遂寧人字伯成年十四薦於鄉知平羌
縣
文氏(天祥)賁卦義
一篇
存
按賁卦義一篇先生兼崇政殿說書時於熙
明殿進講義也又有詩定之方中講義一篇
今集中不載
王氏(逢)復書
七卷
佚
蔡氏(沆)復卦大要
一篇
存
徐夢發志墓曰先生諱沆字復之號復齋居士西山
先生次子也西山憐外表兄虞英無子與之為嗣更
名知方從母命歸宗入則受教家庭出則從文公學
承父春秋之屬作春秋之論及王綱覇統等書行於
世以敬為入德之門戶義為一身之主宰發明敬義
以示人以復為學者遷善改過之幾與人講明復卦
嘗言人當以不遠復為法以頻復而厲為戒尤有功
於世教云
真氏(德秀)復卦說
一卷
存
魏了翁作碑曰真公德秀建寧浦城人字景元後更
希元紹定六年以徽猷閣待制知泉州進顯謨閣知
福州兼福建路安撫使端平元年權戶部尚書除翰
林院學士知制誥兼侍讀二年參知政事感風疾以
資政殿學士提舉萬壽觀兼侍讀致仕詔以文忠易
名
王氏(家屏)七日來復解
一篇
存
俞汝言曰公字對南大同山陰人隆慶戊辰進士累
官禮部尚書兼東閣大學士諡文端
王氏(喬桂)七日來復解
一篇
存
顧湄曰石首人隆慶戊辰進士改庶吉士除福建道
御史歴四川布政司參議
李氏(沂)復見天心解
一篇
存
朱一是曰嘉魚人字太清萬歷丙戌進士改庶吉士
除吏科給事中建言為民
陳氏(希亮)家人噬嗑二卦圖
二篇
佚
范氏(祖禹)家人卦解義
一篇
存
祖禹進劄子曰臣近以權住經筵久不進講陛下今
月一日已御邇英又先降聖旨過端午未住講讀此
見陛下好學之至也而臣自五日以後北郊奉祀未
獲入侍伏覩中宫初建將行嘉禮實為正始之基恭
惟本朝祖宗家法自三代以還蓋未之有由漢以下
皆不及也今陛下納后以承天地以奉祖宗内盡孝
養外美風化將以為萬世法愚竊為陛下重之謹按
周易家人之卦乃聖人所以定天下之端本臣輙不
自揆敢撰集所聞先聖先賢之言為解義一篇謹錄
上進以代奉事伏望聖慈少賜省覽
(闕)氏(德亮)家人經傳衍義
佚
程鉅夫後序曰家人之卦辭曰父父子子兄兄弟弟
夫夫婦婦而家道正正家而天下定齊景公問政於
孔子孔子對曰君君臣臣父父子子嗚呼使君君臣
臣父父子子兄兄弟弟夫夫婦婦豈有亂與亡哉夫
惟聖人耐以天下為一家故治天下之道備於家人
一卦非已備也所以為治道之備者始於此也嗚呼
自天子以至於庶人皆父父子子兄兄弟弟夫夫婦
婦獨非聖人之治乎予於是深有感於此書矣有問
治天下之道於德亮者請執衍義以往抑以風自火
出之家推之風以動化言火以家宅言蓋曰化天下
必自一家始也爐鞲之說固善若曰火自風出乃可
德亮謂為何如
按德亮不知其姓氏疑是趙采所撰明文淵
閣書目有家人衍義二冊未審即是書否也
朱子(熹)損益象說
一卷
存
黃幹跋曰損益之義大矣聖人獨有取於懲忿窒欲
遷善改過何哉正心修身者學問之大端而齊家治
國平天下之本也古之學者無一念不在身心之中
後之學者無一念不在身心之外此賢愚所由分而
聖人之所為深戒也晦庵先生二象以授學徒江君
孚先所警於後學者至矣孚先以示其同學黃幹三
復敬玩刻之臨川縣學以勉同志庶亦知所以自警
哉嘉定己巳暮春
釋(契嵩)巽說
一篇
存(載鐔津集)
陳舜俞曰契嵩字仲靈自號潛子藤州鐔津人得法
於洞山慶歷間居錢塘皇祐間去居越觀察李公謹
奏賜紫方袍乃抱書游京師賜號明教大師
漢易中孚義
佚
按公羊春秋隕霜不殺草傳何休注引易中
孚記文曰陰假陽威之應也是漢有其書矣
胡氏(鼎金)三陳九卦說
一卷
未見
俞汝言曰胡鼎金字貴剛究心易學作三陳九卦說
見朱升周易旁注
王氏(安石)九卦論
一篇
存
包氏(希魯)易九卦衍義
一卷
佚
江西通志希魯字魯伯進賢人從學吳澂其教人先
德行後文藝及卒門人私謚曰忠文
張氏(希文)十三卦攷
一卷
佚
傅若金狀曰大書字質夫瑞之新昌人初為吏以薦
授百丈尹不赴所居積書圜四壁若巢然人因號書
巢先生
范氏(述曾)易文言注
佚
冊府元龜范述曾為大中大夫注易文言
沈氏(束)文言說内外
未見
沈氏(進)文言會粹
二卷
存
繆泳序曰文言孔子十翼之一也故章必冠以子曰
而梁武獨謂為文王所作豈其然與世之言古易者
分十翼以復孔氏之舊於文言傳僅錄乾坤二篇不
知散入於繫辭者尚多也吾友沈山子研精易學取
繫辭諸卦類乎文言者悉附於乾坤之後又以論語
戴記諸書文義相近者增益之題曰文言會粹蓋說
經者不嫌於同異以之入於古易其誰曰不宜
謝氏(萬)周易繫辭注
隋志二卷
佚
晉書萬字萬石簡文帝作相召為撫軍從事中郎再
遷豫州刺史領淮南太守監司豫冀并四州軍事
按雙湖胡氏易啓蒙翼傳所載傳注有謝平
繫辭注二卷疑即萬書字偶譌也
韓氏(康伯)繫辭注
隋志三卷
存
晉書韓伯字康伯潁川長社人簡文帝居藩引為談
客自司徒左西屬轉撫軍掾中書散騎常侍豫章太
守入為侍中轉丹陽尹吏部尚書領軍將軍改太常
李心傳曰後漢書楊易傳云天垂象見吉凶聖人則
之魏志許定奏事亦云天垂象見吉凶聖人則之河
出圖洛出書聖人效之皆與韓康伯本不同
李清臣曰韓康伯頗號知易至於聖人之精義又往
往溺入於名理趨向大與佛老相類
程子曰讀易者如王輔嗣韓康伯只以老莊解之是
何道理
税與權曰易經羲文周孔之手可謂最古而篇第不
明蓋漢魏以來諸儒之罪而王韓尤其著者魏志謂
鄭康成始合彖象於經厥初猶如今乾坤附之於後
至王弼則自坤以下各爻聯綴之標題乃以上經乾
傳至下經豐傳為六卷不知於義何居及韓伯又以
上下繫為七八卷說序雜為第九卷略例為第十卷
使羲文周公上下二篇之經不成二篇而孔子十翼
不成十翼漢魏迄今幾千餘年列於學官無一人能
辨其非者惑世誣民抑何盛哉
王應麟曰繫辭正義云韓氏親受業於王弼承弼之
旨故引弼云以證成其義愚攷弼終於魏正始十年
韓康伯東晉簡文帝引為談客二人不同時相去甚
遠謂之親受業誤矣
俞琰曰漢去古未遠諸儒訓解多類象數蓋亦有所
本至魏王弼以老莊之虚無倡於前晉韓康伯又和
於後聖人之本旨遂晦沿襲至於唐諸儒皆宗之太
宗詔名儒定九經正義於易則取王傳而孔穎達軰
以當時所尚故雖其說未盡善亦必為之曲護又
曰隋經籍志云秦焚書周易獨以卜筮得存惟失說
卦三篇後河内女子得之今韓康伯注本以說卦三
篇分出序卦雜卦則序卦雜卦之名蓋始於康伯也
王褘曰韓康伯注繫辭說卦等篇其說本於王弼疎
略而無據
按陸氏釋文序錄注繫辭者十人謝萬韓伯
袁悦之桓玄卞伯玉荀柔之徐爰顧歡明僧
紹劉瓛今之存者惟韓氏而已
桓氏(玄)繫辭注
隋志二卷
佚
陸德明曰字敬道譙國龍亢人偽楚皇帝
王應麟曰何以守位曰人所謂后非衆罔與守邦也
釋文云桓玄明僧紹作仁今本乃從桓玄誤矣本義
作人云吕氏從古
袁氏(悦之)繫辭注
佚
荀氏(柔之)周易繫辭注
隋志二卷
佚
卞氏(伯玉)周易繫辭注
七錄二卷
佚
阮孝緒曰宋東陽太守卞伯玉撰
陸德明曰濟陰人宋東陽太守黃門郎
徐氏(爰)周易集注繫辭
七錄二卷
佚
顧氏(歡)注二繫
佚
劉氏(瓛)周易繫辭義疏
佚
明氏(僧紹)繫辭注
佚
陸德明曰僧紹字承烈平原人徵國子博士
按釋文引明氏繫辭注何以守位曰人人作
仁易有聖人之道四焉作君子之道
沈氏(驎士)周易兩繋訓注
佚
梁武帝周易繫辭義疏
隋志一卷
佚
蕭氏(子政)周易繫辭義疏
隋志三卷(唐志二卷)
佚
宋氏(褰)周易繫辭注
隋志二卷
佚
冊府元龜宋褰為大中大夫注周易繫辭二卷
杜氏(弼)繫辭義疏
佚
北史杜弼字輔元中山曲陽人孝昌初除太學博士
調侍御史累遷大行臺郎中賜爵定陽縣男後除膠
州刺史耽好玄理注莊子惠施篇并易上下繫辭曰
新注義苑並行於世
荀氏(諺)繫辭注
唐志二卷
佚
胡氏(瑗)繫辭解
二卷
存
司馬氏(光)繫辭說
宋志二卷
未見
鄒氏(浩)繫辭纂義
宋志二卷
未見
浩自序曰未有天地固有者易也豈待聖人作之而
後為易乎聖人取易於不可見聞之中而見之於卦
爻彖象之内使天下後世由此入易焉猶魚兔之筌
蹄也猶江海之舟楫也猶諸夏之道路也猶堂奥之
門戶也伏羲作易之初八卦而已三畫而已文王益
之而為六十四重之以六爻然後天下之能事畢矣
然而未有辭也周公又即卦爻為辭以繫焉而孔子
名之謂之繫辭先儒謂文王繫卦辭周公繫爻辭誤
矣楊子曰易始八卦而文王六十四其益可知也又
曰重易六爻不亦淵乎以此推之文王但益卦重爻
未嘗繫辭而繫辭者皆周公也孔子曰八卦成列象
在其中矣伏羲也因而重之爻在其中矣剛柔相推
變在其中矣文王也繫辭焉而命之動在其中矣周
公也三聖一心孔子之心三聖之心也樂天知命又
憂之大也故又為彖象以釋卦爻之辭又為文言以
兼釋其彖象又因卦爻彖象而無所不釋以自見其
意後之君子視其可以傳卦爻之下者既以别而傳
之矣視其不可以傳卦爻之下者則類而傳之於其
後耳取孔子之名周公者名焉亦謂之繫辭其為繫
辭雖同其所以為繫辭則異矣兹異也祗其所以為
同歟是故立象以盡意伏羲之事也設卦以盡情偽
文王之事也繫辭焉而盡其言周公之事也變而通
之以盡利鼓之舞之以盡神則孔子與焉至孔子而
所以盡利所以盡神於是乎盡矣孔子嘗曰智者觀
其彖辭則思過半矣觀彖而已未及象也而思已過
半况并繫辭觀之乎雖然不能自師其誠心不足以
觀繫辭不能觀繫辭不足以觀易易乎易乎捨繫辭
而易者豈無其人乎吾未之見也
蔣氏(之竒)繫辭解
宋志二卷
佚
東都事略之竒字穎叔宜興人游歐陽修之門後摭
浮語彈修考驗無實遂為清議所非官至樞密院使
崇寧初以觀文殿學士知杭州
韓氏(元吉)繫辭傳
佚
江西通志韓元吉字无咎開卦人維之子仕至吏部
尚書龍圖閣學士封穎川公嘗師尹焞友朱子又得
吕祖謙為女壻為諸儒所重徙居上饒前有澗水故
號南澗
劉氏(槩)易繫辭解
宋志十卷
佚
董真卿曰槩字仲平東明人
胡一桂曰劉槩繫辭解有論以括其大意
鄧氏(傳之)繫辭說
一卷
佚
周必大曰永豐鄧傳之字師孟游永嘉葉適正則之
門其於六經尢好讀易有繫辭說一卷
吕氏(祖謙)周易繫辭精義
宋志二卷
存
黃氏(幹)繫辭傳解
一卷
存
凡二篇又一篇安慶郡學講義
柴氏(中行)易繫集傳
佚
舘閣續錄柴中行字與之饒州餘千人紹熙元年進
士及第以宗正少卿十一年正月兼國史院編修官
七月為秘書監十二年六月除秘閣修撰知贛州
宋史中行所著有易繫集傳書集傳詩講義論語童蒙說
張世南曰南溪柴先生中行吾鄉前輩也以國學
上舍登紹熙庚戌甲科事寧考為秘書監初任臨
川推官秋大比漕司前期取脚色必欲書委不是偽
學五字先生得文移即具申云自幼習易讀伊川之
書以取科第如以為偽不願考有讒之者内臺欲加
論列何公澹在諫省曰其人所守不變可罪之乎
董真卿曰恕齋集解繫辭以後
王氏(之佐)繫辭解
佚
黃震後序曰易示吉凶所以吉所以凶則有理存焉
自晉人以老易並言遂矯誣聖經以證虚無之學至
我伊川始言理以究其精微晦庵始言吉凶以復其
本義繼此言易者紛紛匪贅則鑿否則淪於虚無者
有以臨川鄒氏解六十四卦其有王氏繼之解繫辭
始明白守正不襲用二先生之說而理自然相符其
學識之正何如哉然其意猶未顯於世雖其後人出
以見示猶自謙遜謂不過平說爾余嘗考二氏與陸
象山同以明經薦於鄉名聲實相上下象山以解經
為非至今名聲振天下二氏帖帖正理下帷解經沒
世而名不稱出竒者爭傳守正者無聞天下事每如
此既錄其副因三太息書元本而還之
柴氏(元祜)易繫辭說
佚
姓譜元祜字益之通五經尤長於易四方從學者衆
湯漢李伯玉饒魯皆出其門學者稱為強恕先生著
春秋尚書論語解易繫辭中庸大學說
舒氏(滸)繫辭說
三卷
佚
何氏(基)繫辭發揮
二卷
未見
亡名氏繫辭要旨
宋志一卷(胡氏翼傳三卷)
佚
太學直講繫辭
十二卷
佚
胡一桂曰三舍時學舍講義也
劉氏(因)易繫辭說
佚
蘇天爵作墓表曰先生諱因字夢吉保定容城人嘗
愛諸葛孔明靜以修身之語表所居曰靜修至元十
有九年徵拜承德郎右贊善大夫未幾辭歸二十八
年復遣使以集賢學士嘉議大夫來徵以疾固辭不
起先生於文不為空言皆有補於世教其小學四書
語錄皆門生所錄惟易繫辭說乃先生病中筆之親
授其徒者也延祜中贈翰林學士資善大夫上護軍
追封容城郡公諡文靖
齊氏(履謙)繫辭旨略
二卷
未見
倪氏(復)易繫辭解
未見
陳氏(仁錫)繫辭十篇書
十卷
未見
張氏(習孔)繫辭字訓
一卷
存
李氏(燾)易大傳雜說
宋志一卷
未見
經義考卷六十九
