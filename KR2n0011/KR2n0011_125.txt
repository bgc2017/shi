經義考卷一百二十五
翰林院檢討朱彝尊撰
周禮(六)
江氏(致堯)周禮解
未見
閩書致堯字聖俞惠安人以特奏任法曹通經學與
丘崇齊名著周禮解
王氏(奕)周禮答問
佚
温州府志奕字子陵瑞安人淳祐間有旨索其所著
書郡守趙汝騰繕寫以進并薦之不起
税氏(與權)周禮折衷
通考二卷(宋志作魏了翁)
存
陳振孫曰周禮折衷二卷樞密臨卭魏了翁之門人
税與權所錄條列經文附以傳注鶴山或時有發明
止於天官餘未及
與權後序曰右周禮折衷上下篇本名江陽周禮記
聞會失其上篇先生猶子高斯衜蒐錄以見歸二篇
始完間舉似泉使考功郎王辰應氏貽書云鄭諸說
於是論定宜以鶴山周禮折衷名之竊嘗聞先生謂
此一經多可疑者自先後鄭傳注以来數千百年無
敢輙議亦以官聯須密意其為成王周公遺制至五
峰胡子斷以為劉歆傅會荆舒禍天下根於鄭注國
服一條逮吾先生屢發其義蓋未病前一年遊蔣山
有詩尤為著明今附載於此連年飲建業寤寐北山
靈三過又不入風雨盲其程一朝决會期萬籟不敢
聲斷潢卷夕潦别巘浮帝青因思山中人昔者相熙
寧不知學何事莽制為周經羣公咸其輔弗悞宗康
成相承章蔡後九州半膻腥歴年百七十衆寐未
全醒三經猶在校從祀猶在庭追維禍之首千古一
涕零大鈞高難問山空木泠泠是遊也先生同產兄
今禮部侍郎高定子實為本道轉運副使領賓客羣
從行端平三年七月三日也
黃氏(鐘)周禮集解
佚
閩書鐘字器之興化人漳州錄事參軍
朱氏(申)周禮句解
十二卷
存
陳儒序曰周禮之行於天下也久矣乃薄海内外間
有文獻不足者或曰周禮盡在魯豈其然哉往歲秋
八月儒奉命督撫淮南亟欲崇尚古訓以為保釐之
圖未之有得也適有遺我周禮句解者讀之而典則
明備字畫精嚴宛若韓宣子所見者乃遂檄淮守蔡
子揚金刊之將以布諸學宫或問之曰子之刻是編
也謂足以盡先王之大法也乎曰然昔者先王之有
天下也體國經野創制立法庸以章志軌物立極宣
化而民用靡忒是故乃立六官以象天地以象四時
而典章文物放諸海内郁郁如也洋洋如也執是以
求先王之治也非與曰法也者治之具也是編也者
先王經綸之迹也聖人神道設教而天下服也子知
之乎曰未也曰先王修禮以達義體信以達順是故
微而顯深而通茂而有間大道之行天下為公焉譬
諸天運神道而風霆流行庶物露生有莫尸其功而
莫之或忒者是故吾觀於六典而經綸之業盡之矣
於戲盛哉是集也刪繁舉要得什一於千百君子欲
求帝王之治其尚毋忽於關睢麟趾之意哉儒乃拜
手而言曰吾乃今知周公之德與周之所以興也信
矣信矣乃次其說而序諸首簡
金氏(叔明)周禮疑答
佚
車若水曰周禮冬官不亡散在諸官之中而地官尤
多金叔明作周禮十疑十答用意甚勤余授以俞氏
復古編叔明甚喜云復古編良是周官三百六十今
存三百五十只亡其十豈可謂冬官亡耶此說痛快
葉氏(時)禮經會元
四卷
存
潘元明序曰周官六典周公致太平之書也然汨於
漢儒之注疏使聖人之道千載不明宋之文明濓洛
諸儒相繼以出易詩書春秋皆有成說周禮一經又
得龍圖閣學士葉文康公會元而(原闕)表章於世實
可緝濂洛之未備矣文康公立朝正色與朱紫陽相
友善則講貫之素有不苟然者余涖政之暇就其六
世孫江浙提學廣居得其書而讀之其出入諸經援
引明贍比事漢唐考覈精詳一洗漢儒之陋誠有裨
於治化者舊板之廢已久因重鋟梓以廣其傳吁唐
虞遠矣後之言治者莫過周公求周公之治莫出於
周禮有天下國家舍是無以法矣則是書之傳豈曰
小補之哉
陳基序曰昔周公致太平之跡具載六官凡天地日
月之遠山川封域之近禮樂刑政之著夷狄鳥獸之
微皆經綸區别無不各得其宜此聖人精神心術之
所寓傳諸萬世所當守為律令而不可忽焉者也秦
人欲肆其暴而惡六經為害己乃盡舉而焚之其罪
可勝誅哉漢儒掇拾殘編斷簡於烈燄之中僅千百
之十一耳然皆百孔千瘡卒未有以理為之折衷者
河問獻王妄以考工記而補冬官之闕蓋亦陋矣故
宋葉文康公生乎百世之下而確然有見於百世之
上乃取經文之所存者會而通之蒐羅櫽括曲暢旁
達事覈理當如指諸掌其補亡一篇又皆以經補經
盡洗漢儒傅會之陋譬之美玉有闕以玉補之不愈
於用石乎公裔孫今江浙儒學副提舉廣居奉遺稿
獻之江浙行中書右丞滎陽潘公公命刻諸梓且寓
書俾余序其篇端余於文康無能為役而於禮也則
願學焉既幸其後有人又嘉潘公之樂善不倦乃不
辭而為之書
葉廣居跋曰禮經會元四卷凡百篇錯綜六官剖括
羣務其於建邦立極敦禮崇學之要靡不該洽今讀
其文如立文武成康之朝以與周召畢榮相唯諾也
其書昔授門人丹山翁同父氏自翁氏復歸家櫝比
年兵革流竄躬負遺笈得不失墜江浙右丞滎陽公
敦古尚治命鋟梓以不朽其傳噫聖人之道具於六
經聖人之治實存周禮先公以直氣正學颺歴清要
會權臣革命僅自法從出典外藩而志不盡施則會
元之傳以俟後聖者固有在矣豈徒資學子討論之
益哉讀者其毋忽
黃氏(震)讀周禮日抄
一卷
存
震自序曰孟子生於周末周室班爵禄之制己不可
得而聞劉歆生於漢末乃反得今所謂周禮六官之
書故後世疑信相半如張横渠則最尊敬之如胡五
峰則最擯抑之至晦庵朱先生折衷其說則意周公
曾立下規模而未及用近世趙汝騰按維王建國以
為民極數語意周公作洛後所為然亦不可考矣惟
程子謂有關睢麟趾之意然後可以行周官之法度
此為於其本而言之學者明乎此則不必泥其紛紛
者然竊意周官法度在尚書周官一篇而未必在此
書六典爾今以先儒攷訂聊筆其一二云
陳氏(普)周禮講義
三篇
存
丘氏(葵)周禮全書(一曰周禮補亡)
六卷
存
葵自序曰周禮一書周公為天地立心為生民立命
為萬世開太平之書也後世之君臣每病於難行也
何居葉水心謂周禮晚出而劉歆遽行之大壞矣蘇
綽又壞矣王安石又壞矣千四百年更三大壞此後
君臣病於難行然則其終不可行乎善乎真西山之
言曰有周公之心然後能行周禮無周公之心而行
之則悖矣周公之心何心也堯舜禹湯文武之心也
以是為書故能為天地立心為生民立命爲萬世開
太平也歆也綽也安石也無周公之心而欲行之適
所以壞之也有能洗滌三壞之腥穢而一以性命道
德起天下之公也則是書無不可行矣鄭賈諸儒析
名物辨制度不為無功而聖人微指終莫之睹惟洛
之程氏關中之張氏新安之朱氏其所論說不過數
條獨得聖經精微之藴蓋程張朱氏之學周公之學
也故能得周公之心而是書實賴以明矣今聖朝新
制以六經取士乃置周官於不用使天下之士習周
禮者皆棄而習他經毋乃以各官之缺為不全書耶
夫冬官未嘗缺也雜出於五官之中漢儒考古不深
遠以考工記補之至宋淳熙間臨川俞廷椿始著復
古編新安朱氏一見以為冬官不亡考索甚當鄭賈
以来皆當歛袵退三舍也嘉熙間永嘉王次點又作
周官補遺由是周禮之六官始得為全書矣葵承二
先生討論之後加之參訂的知冬官錯見於五官中
實未嘗亡而太平大典渾然無失欲刊之梓木以廣
其傳是亦吾夫子存羊愛禮之意萬一有觀民風者
轉而上達使此經得入取士之科而周公之心得暴
白於天下後世則是區區之願也同志之士其亦思
所以贊襄哉又曰余生苦晚得俞壽翁王次點兩
家之說始知冬官未嘗亡又參以諸家之說訂定天
官之屬六十地官之屬五十有七春官之屬六十夏
官之屬五十有九秋官之屬五十有七冬官之屬五
十有四於是六官始為全書又曰唐虞建官惟百
夏商官倍而周官至於三百六十今觀成王時周公
以公兼太宰召公以公兼宗伯蘇忿生以公兼司宼
成王將崩有召太保奭芮伯彤伯畢公衛侯毛公則
是六卿中召公畢公毛公亦上兼三公矣由是推之
先王之制其職雖不廢其官未必一一皆有舉其大
略如掌葛徵絺綌掌染草徵染草掌荼徵荼掌炭徵
炭角人徵齒角羽人掌毛羽每官掌一事無是事未
必有是官也軍司馬行司馬戎僕戎右有軍旅則用
之甸祝田僕有田獵則用之有喪紀則用夏采喪祝
有盟會則用詛祝建邦國則用土方氏来遠方之民
則用懷方氏先王豈能以禄食養無用之官待有事
然後用哉亦臨事兼攝耳故周官雖曰三百六十者
亦舉大數而言不必皆六十也今天官六十有三地
官七十有九春官七十夏官六十有九秋官六十有
六冬官全無秦火後經籍多殘闕禮尤甚漢儒以考
工記補冬官今據每官其屬六十而天官羨三地官
羨十九春官羨十夏官羨九秋官羨六計其所羨者
四十七官此豈非司空之屬官雜在五官乎秦火後
不無闕殘冬官豈得全無五官豈得有羨夫自伯禹
作司空平水土以来至周官之書皆曰司空掌邦土
豈得以任土地之職歸之司徒職方氏形方氏山師
川師邍師之屬豈得歸之司馬大小行人之職豈得
歸之春官似此之類頗多俞廷椿王次點皆以為冬
官未嘗亡錯見於五官中余細考之果未嘗亡也真
西山趙庸齊皆以為次點之訂義有先儒之所未發
謂冬官未嘗亡諸儒不能辨自漢以来強以考工記
補之未有言其非者予今以五官之屬其本文列於
前以庭椿次點二先生之所刪補者參訂定為六官
之屬書於後則周官三百六十粲然在目而冬官未
嘗亡信然矣
張萱曰清源丘葵謂周禮冬官故未嘗闕漢儒考古
不深以考工記補之至宋臨川俞庭椿始著復古編
永嘉王次點又作周官補遺葵承其意加以參訂的
知周官錯見於五官中悉采出以補冬官之屬而考
工記不錄
按丘氏更定周禮天官之屬六十太宰小宰
宰夫宫正宫伯宫人内宰九嬪世婦女御内
宗外宗女祝女史内司服典婦功縫人夏采
内小臣閽人寺人内監膳夫庖人内饔外饔
亨人甸師酒正酒人漿人凌人籩人醢人醯人
鹽人幂人腊人醫師食醫疾醫瘍醫掌舍幕人
掌次天府太府玉府内府外府司會司書職
内職歲職幣太史小史内史外史御史地官
之屬五十七大司徒小司徒鄉師鄉老鄉大
夫州長黨正族師閭胥比長遂人遂師遂大
夫縣正鄙師酇長里宰鄰長師氏保氏司諫
司救調人媒氏司市質人廛人胥師賈師司
虣司稽胥肆長泉府司門司關掌節閭師縣
師稍人土訓誦訓遺人旅師委人迹人廪人
舍人倉人司禄司稼舂人饎人稁人掌炭掌
荼掌蜃春官之屬六十大宗伯小宗伯肆師
鬱人鬯人司尊彝司几筵典命典祀守祧職
喪大司樂樂師大胥小胥大師小師瞽矇眡
瞭磬師鐘師笙師鏄師韎師旄人籥師籥章
司干鼓人舞師鞮鞻氏典庸器馮相氏保章
氏大卜卜師卜人龜人菙氏占人簭人占夢
眡祲大祝小祝喪祝甸祝詛祝司巫男巫女
巫都宗人家宗人大行人小行人司儀行夫
掌客掌訝掌交夏官之屬六十大司馬小司
馬軍司馬輿司馬行司馬都司馬家司馬諸
子虎賁氏旅賁氏司甲司兵司戈盾繕人環
人挈壺氏掌固司險掌疆司右戎右齊右道
右大馭戎僕齊僕道僕田僕馭夫馬質校人
趣馬巫馬牧師廋人圉師圉人射人司士司
勳懷方氏合方氏訓方氏匡人撢人大僕小
臣祭僕御僕隸僕服不氏射鳥氏羅氏掌畜
節服氏小子羊人方相氏司爟候人秋官之
屬五十七大司宼小司宼士師鄉士遂士縣
士方士訝士朝士司民司刑司刺司約司盟
職金司厲司圜掌囚掌戮司隸罪隸蠻隸閩
隸夷隸貉隸布憲禁殺戮禁暴氏野廬氏蜡
氏雍氏萍氏司寤氏司烜氏條狠氏修閭氏
冥氏庶氏穴氏翨氏柞氏薙氏硩簇氏翦氏
赤友氏蟈氏壼涿氏庭氏銜枚氏伊耆氏
象胥掌察掌貨賄朝大夫都則都士家士冬
官補亡五十四大司空小司空載師封人量
人均人土均草人稻人山虞林衡川衡澤虞
丱人角人羽人掌葛掌染艸囿人場人牧人
牛人充人獸人&KR1547;人鼈人鷄人犬人獸醫司
裘掌皮司服典絲典枲染人弁師追師屨人
典瑞典同巾車典路車僕司常司弓矢稁人
冡人墓大夫職方氏土方氏形方氏山師川
師邍師蓋合前俞壽翁王次點兩家之說而
損益之
胡氏(一桂)古周禮補正
一百卷
佚
王瓚溫州府志胡一桂字德夫永嘉人咸淳庚午領
鄉薦研究姬公經國制度參訂互考六官錯簡一旦
貫通遂成補正古周禮一百卷林干之為之序學者
稱人齋先生
王氏(失名)周禮詳說
未見
王與之曰未詳其名建陽刊行王狀元詳說
亡名氏周禮類例義斷
宋志二卷
未見
周禮圖說
佚
王與之曰圖說未詳誰氏所編得自閩中大槩用三
禮圖禮象圖或立新說攷證最明
禮庫
未見
王與之曰禮庫未詳何氏
周禮集說
十二卷
闕
陳友仁序曰周官六典周公經制之書也畫井田立
封建大而軍國調度禮樂刑賞微而服御飲食醫卜
工藝毫介纖悉靡不備載六官之屬各從其長其要
則統於天官大綱小目截然有紀萬世有國者之龜
鏡也周家太平氣象不可復見愚於此書竊有志焉
然而諸儒訓釋甲是乙非無所折衷學者病之余友
雲山沈則正謂余曰近得集說於霅手澤尚新編節
條理與東萊詩記東齋書傳相類其博雅君子之所
為與名氏則未聞也取而閱之如得古罍洗把玩不
忍釋癸未秋與長樂高君載酒往請焉則正樂善人
也俞其請且止宿乃曰風雨瀟瀟子之志固善矣時
異事殊禮經焉用折揚皇華未必不貽笑於時人也
余復之曰執此以往固非所望居家讀之是亦志文
中之所志也於是㩦以歸訓詁未詳者益以賈氏王
氏之疏說辨析未明者則附以前輩諸老之論議書
成非特以廣其傳亦余之夙志也姑敘梗槩於卷末
黃虞稷曰周禮集說不知何人所輯元吳興陳友仁
得之於沈則正因傳之内地官二卷亡明關中劉儲
秀補注以行
楊氏(雲翼)周禮辨
一篇
未見
金史楊雲翼字之美家平定之樂平縣登明昌五年
進士第一拜翰林學士禮部尚書卒諡文獻
吳氏(澂)周禮考注
十五卷
存
澂自述曰周公相成王建六官分六職禮樂政事粲
然大備即其設位言之則曰周官即其制作言之則
曰周禮周衰諸侯惡其害已滅去其籍秦孝公用商
鞅政與周官背馳始皇又惡而焚之至漢河間獻王
好古學購得周官五篇武帝求遺書得之藏於秘府
哀帝時劉歆校理秘書始著於錄略然冬官久亡以
考工記補之考工記乃前世能識古制者所作先儒
皆以為非惟劉歆獨識之而五官亦錯雜傳至於今
莫敢是正澄何自而考之乎本之尚書以考之也周
官一篇成王董正治官之全書也執此以考周禮之
六官則不全者可坐而判也夫冡宰掌邦治統百官
均四海執此以考天官之文則其所載非綂百官均
四海之事可以知其非冡宰之職也司徒掌邦教敷
五典擾兆民執此以考地官之文則其所載非敷五
典擾兆民之事可以知其非司徒之職也宗伯掌邦
禮治神人和上下司馬掌邦政統六師平邦國執此
以考春夏二官則凡掌邦禮邦政者皆其職也舍此
則非其職也司宼掌邦禁詰姦慝刑暴亂司空掌邦
土居四民時地利執此以考秋冬二官則凡掌邦禁
邦土者皆其職也舍此則非其職焉是故天官之文
有雜在他官者如内史司士之類是也亦有他官之
文雜在天官者如甸師世婦之類是也地官之文有
雜在他官者如大司樂諸子之類是也亦有他官之
文雜在地官者如閭師柞氏之類是也春官之文有
雜在他官者如封人大小行人之類是也亦有他官
之文雜在春官者如御史大小胥之類是也夏官之
文有雜在他官者如銜枚氏司隸之類是也亦有他
官之文雜在夏官者如職方氏弁師之類是也至如
掌察之類吾知其非秋官之文縣師㕓人之類吾知
其為冬官之文緣文尋意以考之參諸經籍以證之
何疑之有此歐蘇氏之所未悉也可不著之
按艸廬吳氏諸經皆有纂言惟詩及周禮未
就周禮則其孫當補之今世所傳三禮攷注
非公書也江西書坊專刊周禮考注十五卷
以行吳興閔氏復為鏤版蓋晏壁所為也
周禮經傳
十卷
存
按艸廬吳氏著書不聞有周禮經傳康熙丁
丑五月之望西吳書賈以抄本求售紙墨甚
舊題曰吳澄著中間多有改削又有黏簽其
議論序次均不同於考注疑是其孫伯尚之
書然無先公字樣但有聞之師曰之文不審
為誰所撰姑附於此
湯氏(彌昌)周禮講義
佚
盧熊曰彌昌字師言號碧山咸淳丁卯進士由崑山
教諭歴瑞安州判官
何氏(夢中)等周禮義
一卷
佚
王圻曰周禮義一卷元東陽内舍生何夢中與弟參
知政事夢然所作五世孫觀光裝池成卷宋潛溪題
而藏之
王氏(申子)周禮正義
佚
吳澂曰㢲卿正義其言比之宏齋包氏極為平恕
臧氏(夢解)周官考
三卷
未見
陸元輔曰臧夢解鄞人宋末進士未仕而國亡至元
中授婺州路儒學提舉官至廣東廉訪使博學洽聞
士大夫稱曰魯山先生
毛氏(應龍)周禮集傳
二十四卷
存
周官或問
五卷
未見
張萱曰元大德間澧州教授豫章毛應龍介石撰總
諸儒訓釋斷以已意凡二十四卷
吳氏(當)周禮纂言
未見
黃虞稷曰當澂之孫也澂於易書春秋禮記皆有纂
言獨周禮儀禮詩未及作當本大父之意為是書
陸元輔曰臨川吳當伯尚至正二年以薦授國子助
教與修三史成遷翰林修撰再遷翰林直學士出為
江西廉訪使詔拜江西行省參知政事命未下而陳
友諒已陷江西當乃戴黃冠著道士服杜門著書明
太祖至江州召見長揖不屈隱居吉水之谷坪卒羅
一峰嘗言吳文正公考周官以正六典以大司徒之
半補冬官之缺盖取俞氏丘氏之論也伯尚書余未
得見不審依古本為注乎抑遵乃祖所定之次也
鄭氏(宗顔)周禮講義
二卷
未見
按宗顔未詳何時人見葉氏菉竹堂目焦氏
經籍志及授經圖
俞氏(言)周官禮圖
十四卷
未見
按俞氏未詳何人書見葉氏菉竹堂目
亡名氏周禮續論
一卷
未見
周禮詳集
佚
張萱曰止存一冊未詳撰人姓氏自地官司徒至考
工記
周禮附音重言重意互註
十二卷
存
繆泳曰此元人所輯書弘治中湖廣道御史上虞尹
洪奉命清兩廣戎政屬知廣州府袁景輝重刻番禺
張詡為之序
張詡序略曰詡少時閱書目見周官禮有句解集傳
註疏又有所謂纂圖釋文或問講義詳解要義解義
攷工總義訂義會元復古等編句解集傳註疏則見
之若纂圖以下則聞其名至於重言重意互註則其
名亦未之聞也侍御上虞尹公德容以禮經取高第
比奉命清兩廣戎政得是書喜其考究之精援引之
當於聖經有所禆也出示廣州守袁君景輝俾刻而
傳焉屬詡為之序
經義考卷一百二十五
