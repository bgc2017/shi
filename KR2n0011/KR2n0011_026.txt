經義考卷二十六
翰林院檢討朱彝尊撰
易(二十五)
張氏(行成)周易通變
四十卷
存
行成自序曰圖雖無文吾終日言而未嘗離乎是蓋
天地萬物之理盡在其中矣謂先天圖也先生之學
祖於象數二圖其用皆起於交交則變矣象之變為
交泰圖體極於一十二萬九千六百而以八萬六千
四百爲用在觀物為以元經會以會經運以運經世
之數其要則總於四象運行之一圖數之變爲既濟
圖體極於一十二萬二千八百八十而以三萬四千
四十八爲用在觀物為日月星辰水火土石聲音律
呂倡和之數其要則總於八卦變化之八圖四象運
行者天數也八卦變化者物數也處乎其間上以承
天下以生物者地數也故二者之用全在卦氣之一
圖以動植通數布爲九位中五斡旋卦乃生焉二百
五十六卦會分十二位分十六具一十三萬八千二
百四十之體九萬二千一百六十之用而天之運行
物之變化自一至千八百萬之數皆在其中衍而伸
之逐類而長之以至於坤之無極之數隂陽之消息
運世之否泰人物之盛衰可得而考矣夫天垂象河
洛出圖書伏羲因之而畫卦伏羲之意傳天之意也
先生之書大率藏用而示人以象數實寓乎十四圖
先生之意推眀伏羲之意也僕不自揆輙敷演解釋
命曰通變庶幾學先天者得其門而入焉
又進易書狀曰臣自成都府路鈐轄司幹辦公事丐
祠而歸杜門十年著成述衍十八卷以眀伏羲文王
孔子之易翼元十二卷以明揚雄之易元包數義三
卷以明衛元嵩之易潜虚衍義十六卷以眀司馬光
之易皇極經世索隠二卷觀物外篇衍義九卷以眀
邵雍之易通變四十卷取自陳摶至邵雍所傳先天
卦數等十四圖敷演解釋以通諸易之變始若殊塗
終歸一致上件書七種總二十六册分九十九卷謹
随狀上進以聞
李心傳曰臨卭張文饒名行成乾道間為兵部郎中
其言云三陳九卦者眀天用二十七也序十三卦者
眀地用七十八也二十七者卦體也其爻用則百六
十二者九九之合也七十八者爻用也其卦體則十
三者閏歲之月也皆數之自然也其牽合如此此程
子所以置數而論理也
魏了翁曰吾鄉觀物張先生行成文饒頗得易數之
詳有通變經世述衍翼元通靈等凡七書而大意謂
理者太虚之實義數者太虚之定分未形之初因理
而有數因數而有象既形之後因象以推數因數以
知理不可論理而遺數也其書惜不盡傳
祝泌曰康節起數之法有所傳十四圖張文饒得於
蜀中估籍吏人之家因敷衍之爲通變發眀處甚多
而支蔓處亦多
王應麟曰乾道二年六月以張行成進易可採除直
徽猷閣行成有述衍十八卷通變四十卷以易數生
於衍因先釋繫辭之說而復析衍法窮源疏流命曰
述衍邵雍之學祖於象數二圖其用皆起於交交則
變今演觧之命曰通變
劉氏(烈)虚谷子觧卦周易
宋志三卷
佚
周必大曰廬山太平興國宫後有無心堂臨流水道
士皆星居有劉烈者號虚谷先生嘗進易解云
胡一桂曰隆興初撰
俞琰曰劉虚谷易傳不過借易以文其說爾非知易
者也故朱晦庵深詆之
李氏(衡)周易義海撮要
宋志十二卷
存
衡自序曰易義海熙寧間蜀人房審權所編房謂自
漢至今專門學不啻千百家或泥隂陽或拘象數或
推之於互體㦯失之於虚無今於千百家内斥去雜
學異說摘取專明人事羽翼吾道者僅百家編爲一
集仍以正義冠之端首釐為百卷目之曰周易義海
或諸家說有異同理相疑惑者復援父師之訓朋友
之論輙加評議附之篇末衡得是書而讀之其間尚
有意義重疉文辭冗𤨏者載加刪削而益之以伊川
東坡漢上之說庶學者便於觀覽云紹興庚辰十一
月辛巳
周汝能樓鍔識後曰江都李公衡屬意於易得蜀房
生義海刪之以爲撮要經繫辭說序雜集觧凡五始
以家名者百公略其半以卷計亦百今十有一第十
二卷雜論一是又創於公手以補房生之缺者公自
御史来守婺鋟諸板教授周汝能樓鍔識之乾道六
年十一月望日也
陳振孫曰房審權編義海百卷近時江都李衡彦平
刪削而益以東坡伊川漢上之說為撮要十卷若房
氏百卷之書則未見也衡乾道中由侍御史爲起居
郎
董真卿曰易義海撮要十二卷刪房氏本為之而略
其半又有雜論以補房氏之闕今宋志載撮要而不
載房夲亦可惜也
劉氏(文郁)周易宏綱
宋志八卷
佚
楊萬里序曰古有其事世無其說今有一人焉倡而
爲之說天下其信之乎曰愕焉而已矣信焉則否既
有一人焉為之說矣又有一人焉見焉聞焉而和之
曰然天下其信之乎曰疑焉而已矣信焉則未也然
已不愕矣一人倡之矣一人和之矣又有一人焉未
嘗見也未嘗聞也亦未嘗和也復倡而爲之說與夫
前之倡者偶同焉天下其不信之乎借令不信而三
人者亦可以自信矣非同焉之可信也不約而同焉
之可信也易之八卦其畫各三者曰此卦也子曰卦
者其名而畫者非卦也此伏羲氏初製之字也聞者
愕焉曰嘻甚矣其好異也子亦疑之淳熙戊申子與
亡友延之同寮因語及之延之大喜曰此古人未嘗
言平生未嘗聞也子猶疑之今年三月吾鄉之士南
昌劉文郁從周示予以其所著周易宏綱一書亦曰
八卦者古之文字也予然後釋然不疑矣子之說從
周未嘗聞也而從周之說子同焉從周之說予未嘗
聞也而予之說從周同焉不曰古有是事乎古無是
事而吾二人爲之說不可也古有是事而吾二人為
之說亦不可乎君子之談經可不可之間耳信與不
信奚問哉予獨喜與從周乃有不約之同也夫約而
同者同之私也不約而同者同之公也既公矣天下
信之可也不信亦可也然予之所喜者非喜從周之
同乎予也夫喜人之同乎已者亦私也予盖喜予之
同乎從周也慶元庚申十一月從周受署歸榮其親
首来謁予予始識之與之晤語愛其壯而敏其竊自
嘆予之老且衰也今也以衰老之思乃偶同壯且敏
者之說然則予之老且衰其尚可少進也乎此予之
所喜也以予之喜揆從周之心從周獨不喜哉雖然
此易之小學之事也未及乎易之道也從周盖深於
易之道者也既以易學鳴上庠中文科矣初任雷之
郡博士雷之士無遠近奔走而来學易焉不惟雷之
士也嶺以南士無遠近亦奔走而来學易焉不惟嶺
以南之士也海以南士無遠近亦奔走而来學易焉
遂以其口講者綴而爲此書其於天人事物之理君
臣父子之分仁義道德性命之藴君子小人消長之
機天下國家治亂之柢聖賢君子出處進退之節皆
由至白以鈎夫至玄自至弘以察夫至纖其於學者
學易蓋涉鉅海之堅航陟泰山之修梯歟雖然其往
梯航也其至非梯航也
王氏(日休)龍舒易觧
宋志一卷
佚
凖繫易象
二十四卷
未見
葛立方曰虚中著易論四十篇凖繫解易二十四卷
大率顓以古易正文爲主異衆人之所同而味衆人
所不味鈎深致遠自得於心豈如前人屋下架屋之
比哉
萬姓譜日休字虚中舒人撰易觧春秋解春秋名義
按崑山葉氏菉竹堂目載日休書凡九冊名
曰凖繫易象
林氏(維屏)榕臺易論
佚
閩書林維屛字邦援福建人通性理學於易詩書尤
有造詣梁克家判福州延禮郡庠講道授業所著有
易春秋論學者稱榕臺先生
按榕臺林氏易說有本論六十四卦論李氏
學易記熊氏本義集成皆嘗引之
郭氏(彦逢)易辨說
十篇
佚
周必大曰廬陵郭彦逢著易辨十篇自乾卦至繫辭
皆爲訓說
趙氏(彦真)易集觧
五卷
佚
陸游志墓曰彦真一名彦能以淳熙新制改今名胄
出宣祖昭武皇帝之後舉進士通判袁州知興化州
未到郡而卒有易觧五卷
黃氏(顔榮)易說
佚
閩書顔榮字全仁福清人著易春秋論語說莆人宗
之稱蘖山先生林栗傳其學
蘭氏(廷瑞)漁樵易觧
十二卷
佚
胡一桂曰廷瑞字惠卿漁樵易解十二卷自序稱白
雲溪箋釋上下經六卷繫辭二卷說序雜一卷圖說
二卷外編一卷自謂於先儒未嘗蹈襲未嘗求異惟
其是而已始於紹興己卯成於淳熙己酉三十餘年
又撰日月運行二圖說一編
李氏(椿)周易觀畫
宋志二卷
佚
宋史李椿字夀翁洺州永平人待制顯謨閣知潭州
湖南安撫使進敷文閣直學士致仕椿年三十始學
易其言於朝廷措諸行事皆易之用卒朱熹銘其墓
謂其逆知得失不假蓍龜不阿主好不詭時譽云
朱子曰侍郎李公翫心於易嘗為上言天地變化萬
物終始君臣父子夫婦之道性命之理幽明之故死
生之說盡偹於易不當求之無父無君之言以傷俗
化其言雖約功實倍於韓子至其生平大節則不惟
進退險夷一無可憾而超然於生死之際足以明吾
道之有人而信其言之不妄矣
楊萬里曰椿年三十始學易有得不著訓傳或先儒
未言則述之
魏了翁序曰故吏部侍郎廣平李公嘗大書六十四
卦之象於屋壁玩之三月而有得焉於是為書題曰
觀畫所見既自序所以作厥七十年其孫大謙守邵
則公觀畫之地也是書久失而俄得故不無爛脱大
謙又叙所以然而屬予申其義嗚呼得於畫而不滯
於辭亦可謂善觀易矣易言六畫六爻六位六虚是
四者相近而不同盖爻者動也專指九六則父母之
策也畫者卦也兼七八九六則包男女之策也總而
言之畫即爲爻析而言之爻與畫異畫之見者又爲
位爻之變者又爲虚故曰變動不居周流六虚位從
爻而爲虚也曰六畫成卦六位成章虚從畫而爲位
也然其實皆自竒偶之畫始竒偶則太極之分者也
今李公之於易不觀諸辭而觀諸畫不惑乎諸儒之
異傳而求諸心目之良能雖兼收衆善而片詞折衷
皆純體獨得之妙雖不離乎玄變伏反之等而因體
明用無牽合傅會之煩至於發二五剛柔之義斥異
端邪遁之說則進而告君退而省已造次必是秦漢
以来爲易者多矣顧拳拳乎諸葛氏之出處則又舉
一隅以明易道之用有非佔畢陋儒所能盡識嗚呼
斯亦異乎世之所謂讀易矣公名椿字夀翁師友淵
源所自則文定胡公云
劉清之曰李公尉衡山時游胡文定之門
胡一桂曰書名觀畫多逐卦摘觧
薛氏(季宣)古文周易
十二卷
佚
季宣序曰古易經二篇彖象文言繫辭說卦序卦雜
卦總十篇以參挍别異同定著十二篇皆已刊正可
誦讀也道隠久矣書存而著可即之見道者聖人之
遺經不幸遭秦絶學舉煨燼無完書惟易號數術家
故獨免而傳後包羲之卦文王周公之辭仲尼之贊
於是乎具在天豈有意斯文哉何其保之之固也他
經雖玄妙難擬要皆自易出也夫禮樂王政之紀綱
詩書春秋其已事也凡名教聲音性命事物之理非
易無自見也六經之道易為之宗故他經亡而傳不殊
其書之存也假易亡其數卦其害將可言哉天之所
以相後人如何其至於六經大難之際廼保易全之
而人有重不幸者易師爲之也夫易之爲書廣大悉
備盡天地萬物之道也辭占象數皆其一物而易師
者析之以教雖互有啓發於義駁矣易道隠其肇茲
乎且八卦條陳六爻咸列係辭其下易之故也仲尼贊
述其義未嘗不錯以成文分係卦爻非其旨矣欲眀
聖人之意舍故書何稽乎是以差次其書盡復於古
古文不可得見故以正隸寫之判文言爲二篇象有
小大之别易經無義不足辨焉惟文言一篇舊失其
序雖先儒謂次彖象或以爲次係辭以理言之皆非
其舊夫乾坤易之門也非乾坤無以見易故以文言
起之而係之彖辭象若係辭之後恐非必然先儒所
云盖即今文以求故也今文布彖象卦爻之下故文
言不得不居後非元在後也雖然不敢以己見爲必
得姑從其近是者之次以待後之明哲若夫傳註之
失得在所不論
浙江通志薛季宣字士龍永嘉人以薦爲大理寺主
簿出知湖州改常州
郭氏(縝)易春秋
二十卷
未見(一齋書目有)
閩書郭縝字天錫浦城人上杭簿留意邵雍象數之
學兼取楊雍所據列山易以章會綂元推之久而成
書名易春秋按圖布卦計二十萬言釐為二十卷總
之以圖隆興紀元以其書上方議推恩而卒
羅氏(泌)易說
佚
按丁氏大衍索隠引用其說
程氏(大昌)易原
宋志十卷
佚
中興舘閣錄程大昌字泰之新安人趙逵榜進士淳
熙二年四月除秘書少監三年權刑部侍郎
陳振孫曰易原首論天地五十有五之數參之河圖
洛書大衍之異同以此爲易之原也以及卦變揲法
皆有圖論往往斷以己見出先儒之外
按篁墩程氏輯新安文獻志載有三篇
余氏(端禮)周易啓蒙
佚
宋史余端禮字處恭衢州龍游人紹興二十七年第
進士薦為監察御史寧宗即位知樞密院事改參知
政事進左丞相薨贈太傅諡忠肅
高氏(曇)易說
二十卷
佚
中興舘閣續錄高曇字子雲長樂人紹興三十年進
士及第淳熙十三年除秘書郎十三年轉著作郎終
朝散郎
經義考卷二十六
