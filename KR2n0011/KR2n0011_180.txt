經義考卷一百八十
翰林院檢討朱彝尊撰
春秋(十三)
劉氏(敞)春秋傳
宋志十五卷
存
王應麟曰劉原父深於春秋然議郭后祔廟引春秋
禘於太廟用致夫人致者不宜致也且古者不二嫡
當許其號而不許其禮張洞非之曰按左氏哀姜之
惡所不忍道而二傳有非嫡之辭敞議非是然則稽
經議禮難矣哉
春秋權衡
宋志十七卷
存
敞自序曰劉子作春秋權衡權衡之書始出未有能
讀者自序其首曰權準也衡平也物雖重必準於權
權雖移必平於衡故權衡者天下之公器也所以使
輕重無隱也所以使低昂適中也察之者易知執之
者易從也不準則無以知輕重不平則輕重雖出不
信也故權衡者天下之至信也凡議春秋亦若此矣
春秋一也而傳之者三家是以其善惡相反其襃貶
相戾則是何也非以其無準失輕重耶且昔者董仲
舒江公劉歆之徒盖嘗相與爭此三家矣上道堯舜
下据周禮是非之議不可勝陳至於今未決則是何
也非以其低昂不平耶故利臆說者害公義便私學
者妨大道此儒者之大禁也誠準之以其權則童子
不欺平之以其衡則市人不惑今此新書之謂也雖
然非達學通人則亦必不能觀之矣耳牽於所聞而
目迷於所習懷恐見破之私意而無從善服義之公
心故亦譬之權衡矣或利其寡而示權如盈或利其
多而示權如縮若此者非權衡之過也人事之變也
葉夢得曰劉原父知經而不廢傳亦不盡從傳據義
攷例以折衷之經傳更相發明雖閒有未然而淵源
已正今學者治經不精而蘇孫之學近而易明其失
者不能遽見故皆信之而劉以其難入則或詆以為
用意太過出於穿鑿彼不知經無怪其然也
晁公武曰權衡論三傳之失意林叙其解經之旨劉
氏傳其所解經也如桓無王季友卒胥命用郊之類
皆古人所未言
陳振孫曰原父始為權衡以平三家之得失然後集
衆說斷以己意而為之傳傳所不盡者見之意林其
傳用公穀文體例凡四十九
春秋意林
宋志二卷(玉海五卷)
存
史有之序曰清江為二劉三孔鄉文獻宜徵而足今
三孔集故在獨二劉所著燬於兵假守於此非惟無
以致尚古之意亦無以應求者之請旁加摉訪得原
父春秋意林三傳權衡議論堅正有功聖經異時立
朝抗節不畏權倖爭故相之謚法奪宦官之使名深
得筆削之義乃知所學盖有自來與然則是書之存
實有關於世教再夀諸梓庶幾著前輩之懿補郡乘
之缺云
吳萊後序曰劉子作春秋權衡自言書成世無有能
讀者至意林猶未脱稾多遺闕盖昔左氏言孔子作
經從諸國赴告故又博采他事以附經今劉子乃據
閔因叙謂聖人悉徵百二十國寳書傳者從之將當
時諸國所赴告者各有書也抑此豈即墨子所稱百
二十國春秋乎東遷以來晉有乘楚有檮杌魯有春
秋秦世家文公以後始有史以記事王道衰諸侯力
政二百四十二年之閒凡經傳之可見者一百一十
七國晉地理志且引夏商時國二斟豕韋過戈之屬
非周舊也齊桓晉文之盛朝聘盟會侵伐敗亡者無
慮數十而附庸小邑蠻夷雜種又豈悉有書可徵乎
史稱魯君資孔子之周因老聃觀書周室且歴聘七
十國又云與魯君子左丘明觀史記自隱公訖於獲
麟要之春秋固魯史也因麟出而虚其應故取而修
之非本書獲麟者所書周室事亦鮮無觀周史孔子
世家孔子嘗往來齊宋衛陳蔡之郊晉故覇國也聞趙
簡子殺竇犨嗚犢至河而勿渡楚亦欲以書社七百
里地封之子西靳不可又輙反於魯將所聘者又未
必有七十國也然亦何暇悉徵其書乎墨子戰國人
妄稱有百二十國春秋耳非聖人之遺言也何則杞
宋王者後爵稱公皆大國也宋頗存王禮而杞乃以
僻陋而用夷孔子曰文獻不足故也足則吾能徵之
矣惟古之官名得之郯子他無見也雖然聖人作春
秋但因魯事以寓王事隱桓之初王政不行而魯與
齊鄭宋衛交齊桓肇霸而魯事齊晉文繼霸而魯又
事晉襄昭以降霸統將絶而魯又事吳楚故經之所
載類不出此數國事然則春秋固魯史也魯史所不
載聖人誠不得而筆削之又何待悉徵百二十國之
書乎嗚呼閔因之說是亦無徵而弗信者矣
何喬新曰劉氏意林之書出而墨守膏肓之論詳
春秋說例
宋志十一卷(玉海二卷中興書目一卷)
佚
春秋文權
宋志五卷(玉海二卷)
佚
王應麟曰中興書目無
劉氏(攽)春秋内傳國語
宋志十卷
佚
徐氏(晉卿)春秋經傳類對賦
一卷
存
晉卿自序曰予讀五經酷好春秋治春秋三傳雅尚
左氏然義理牽合卷帙繁多顧兹謏聞難以殫記乃
於暇日撰成錄賦一篇凡一百五十韻計一萬五千
言欲包羅經傳牢籠善惡則引其辭以唱之欲錯錝
名跡源統起末則簡其句以包之欲按其典實故表
其年以證之欲循其格式故比其類以屬之首尾貫
穿十得其九命曰春秋經傳類對將使究其所窮可
以尋其枝葉舉其宏綱可以撮其樞要也其間立意
迂闊措辭鄙野不尚華而背實但慮涉於淫競不摘
詭以扶奇又懼傷夫名教故用藏於巾衍以自備於
檢尋傳之昆雲而俾謹乎誦習非敢流布聖旦昭示
鉅儒以為哂噱之資也
區斗英曰是賦乃徐祕書所作江陵路緫管太原趙
嘉山得其善本授之郡庠俾鋟梓以淑諸生
按是書晁氏讀書志趙氏讀書附志鄭氏通
志略陳氏書錄解題朱氏授經圖焦氏國史
經籍志皆無之晉卿皇祐中為將仕郎試祕
書省挍書郎區斗英者元至中長沙教授也
李氏(宗道)春秋十賦
一卷
佚
王應麟曰李宗道春秋十賦屬對之工如越椒熊虎
之狀弗殺必滅若敖伯石豺狼之聲非是莫喪羊舌
王子爭囚而州犂上下伯輿合要而范宣左右魯昭
之馬將為櫝衛懿之鶴有乘軒于奚辭邑而衛人假
之器晉侯請隧而襄王與之田星已一終魯君之歲
亥有二首絳老之年作楚宫見襄公之欲楚效夷言
知衛侯之死夷雞憚犧而斷其尾象有齒以焚其身
虞不臘矣吳其沼乎好魯以弓請謹守寳賜鄭以金
盟無鑄兵蛇出泉臺聲姜薨鳥鳴亳社伯姬卒
章氏(拱之)春秋統微
宋志二十五卷
佚
王應麟曰統微據三傳啖趙意所不及者斷以己見
并采陸淳可取之義
李氏(清臣)春秋論
二篇
存
杜氏(諤)春秋會義
宋志二十六卷
佚
諤自序略曰漢胡母生董仲舒之徒出而公羊興申
公蔡千秋之學盛而穀梁起業左氏者又有賈護劉
歆之屬故得並立學官三家異論接跡而出是非互
有所私注釋之意多緣其流杜元凱則拘以赴告何
休則涉以讖緯范寗雖務探經而博采諸說然未盡
詳唐世啖趙陸淳亦精焉(下闕)
晁公武曰皇祐間進士杜諤集釋例繁露規過膏
肓先儒同異篇指掌碎玉折衷指掌議纂例辨疑微
旨摘微通例胡氏論箋義緫論尊王發微本旨辨要
集議索隱新義經社三千餘家成一書其後仍斷以
己意雖其說不皆得聖人之旨然使後人博觀古今
異同之說則於聖人之旨或有得焉
陳振孫曰自三傳及啖趙諸儒訖於孫氏經社凡三
十餘家集而繫之經下時述以己意有任貫者為之
序
張萱曰宋皇祐閒眉州杜諤注以三傳及諸儒三十
餘家議論分繫於經之下而附以說凡二十六卷
趙氏(瞻)春秋經解義例
宋志二十卷
佚
春秋論
宋志三十卷
佚
宰輔編年錄趙瞻字大觀鳳翔盩厔人元祐三年簽
書樞密院事卒謚懿簡
晁說之序曰夫子自謂三十而立之後十年乃不惑
實自志學之後二十年也嗟乎學而不惑之難如此
同知樞密院懿簡趙公沒身於春秋著春秋經解十
卷約而喻簡而達顧杜氏啖趙諸儒之例而病之作
春秋例義二十卷問者曰孰病曰病前人有例而無
義也曰孰謂義曰義正者為正例猶嶽鎮之不可移
也義變者為變例則滄海之涵泳而靡常也俟其比
偶其類右志而左物又如九野之博而實其理衆星
之繁而麗乎文則約且簡者得以窺聖人之志也自
啖趙謂公穀守經左氏通史之後學者待左氏如古
史記美文章紛華而玩之不復語經於斯矣公獨於
經先之左氏而不合則求之公穀乂不合則求之啖
趙陸氏而遠獨及於董仲舒近在本朝諸儒則獨與
孫明復辨其好而無黨惡而無欲毅然不惑於名高
者也黯然不惑於衆而自信者也公未嘗著書之前
有名世大儒為矯枉之論曰隱非譲盾止實弑國中
勇聞而鄉風莫敢少異公獨歎曰予豈溺於三傳者
其如春秋重志而察微何信簡編而疑師授專耳目
而忽志意冣學者之災也隱雖非賢君而譲國之志
不可誣也盾非州吁止非般則非實弑君加弑以篤
為人臣為人子者萬世之忠孝衆人之疑可也孰謂
君子而疑諸如彼之言則春秋開卷平讀而小子得之
矣何為乎子貢閔子騫公肩子曾子子石之徒惑焉
學者徒知游夏不能措一字也已嗚呼公之於春秋
篤好而勤力矣公早以濮議名重於天下其後論新
法閒居終南之下者十餘年晚由温公之言起廢不
三年遂與樞務皆以春秋之學著之行事而未嘗以
所學一出於口又何難耶世之人徒知公之立朝而
莫知公之所以然者積學於躬有在於此也公不究
所藴而薨於位大夫學士悲之而幸此書之存焉
爾也說之元祐中以婚姻之故辱公賜之話言謬已
竊為春秋學矣而不能公之問雖嘗略覩公之書而
未之好也逮今三十餘年始知好公之書而歎息涕
泗有不可贖之悔則姑從其諸孫而序之以補墓銘
隧碑之所遺云宣和五年癸夘五月
陸氏(綰)春秋新解
三十卷
佚
盧熊曰陸綰字權叔常熟人舉進士官至朝奉郎尚
書職方郎中充淮南等路制置發運司運鹽公事贈
中散大夫
朱氏(臨)春秋私記
宋志一卷
佚
春秋統例
通志二十卷
佚
金華志臨先家吳興五季避亂遷浦陽從安定胡瑗
受春秋瑗著春秋辨要謂惟臨所得為精臨晚年好
唐陸淳學謂孔子沒千有餘年說春秋者無出淳書
之右以吕公著薦入官歴宣德郎守光祿寺丞以著
作佐郎致仕
王氏(棐)春秋義解(棐程氏本義作斐)
宋志十二卷
佚
唐氏(旣)春秋邦典
宋志二卷
佚
鄒浩序曰眞淡翁隱者也少舉進士有能賦聲已而
用其伯父質肅公之薦仕州縣一日不合意莞然笑
曰道其在是乎拂衣以歸遂閉關於漢水之上殆二
十年元祐八年冬予以教官至襄陽求見翁翁弗予
拒也而登其堂造其室親炙其言行而知其心盖嘗
論辨至於經史百氏之書從横稽據如出乎其時而
目覩其事如即乎其人而躬受其旨未嘗不覤然驚
喟然嘆以翁為邈不可即也其後集論語春秋者分
為二卷合四十四篇且以六典治邦國之義名之曰
邦典顧自三傳以來相踵而私其見者多矣獨於衆
言殽亂之中取周官而折衷焉以暢孔子不說之意
如執規矩以驗方圓如引繩墨以分曲直雖三尺童
子亦舉知其可信不疑嗚呼春秋日月傳注者食之
不有人焉祛隂陽之慝而還其光明則倀倀於世者
孰待而成功乎翁之有功於經可謂至矣覽者以天
默而成之之心觀其默而成之之說則邦典之奥當
自得之姑掇其大槩并翁之所以出處者發其端云
翁唐氏名旣字潛亨號真淡翁紹聖四年
陳振孫曰唐旣字潛亨撰質肅之姪自號真淡翁與
其子愗問荅而為此書鄒道鄉為之序
孫氏(子平)練氏(明道)春秋人譜
宋志一卷
佚
宋史孫子平練明道同撰
王應麟曰元祐中孫子平練明道編春秋人譜凡三
十八國千七百六十五人分三卷今合為一
張氏(砥)春秋傳
佚
按砥治春秋三十年成書三十萬言當日以
貽司馬温公託其白上廢三傳之學而行其
書以伸千載聖人未明之意温公封還之報
書存集中
馮氏(玉符)春秋得法忘例論
通考三十卷
佚
晁公武曰皇朝馮正符所撰熙寧八年何郯取其書
奏之久而不報意王安石不喜春秋故也其書例最
詳悉務通經旨不事浮辭正符頗與鄧綰陳亨甫交
私後坐口語被斥
陳振孫曰蜀州晉原主簿遂寧馮正符信道撰其父
堯民希元為鄉先生正符三上禮部不第教授梓遂
學十年著此書及詩易論語解蜀守何郯首以其春
秋論上之熙寧末中丞鄧綰薦之得召試賜同進士
出身王安石亦待之厚其書首辨王魯素王之說及
杜預三體五例何休三科九旨之怪妄穿鑿皆正論
也
李燾曰信道當熙寧九年用御史鄧文約薦召試舍
人院賜出身文約尋責守虢略信道亦坐附會奪官
歸故郡後又得馮允南所為墓銘信道實事安逸處
士何羣其學盖得之羣羣學最高國史有傳其師友
淵源果如此則謂信道附會進取或以好惡言之耳
王荆公當國廢春秋不立學官而信道學經顧於春
秋特詳鄧御史嚴事王荆公不敢異乃先以得法忘
例論言於朝初不曰宰相不喜此也此亦可見當時
風俗猶淳厚士各行其志不專以利祿故輟作御史
殆加於人一等然信道要當與何羣牽聯書國史鄧
御史偶相知適相累耳余舊評如此今無子孫其書
則為鬻書者擅易其姓名屬諸李陶陶字唐夫嘗學
於温公號通經李氏諸子唐夫最賢而得法忘例則
實非唐夫所論也不知者妄託之
楊氏(彦齡)左氏春秋年表
宋志二卷
佚
王彦麟曰元豐中楊彦齡撰據經傳歲月為表首叙
周魯繼以齊晉秦宋衛陳蔡曹鄭吳楚越之國
左氏蒙求
宋志二卷
未見
家氏(安國)春秋通義
宋志二十四卷
佚
姓譜安國字復禮眉山人初任教授晚監郡
家氏(勤國)春秋新義
佚
宋史勤國慶歷嘉祐閒與從兄安國定國同從劉巨
游與蘇軾兄弟為同門友王安石廢春秋學勤國憤
之著春秋新義
陳氏(洙)春秋索隱論
通志五卷
佚
文氏(濟道)春秋綱領
四卷
佚
晁公武曰皇朝文濟道撰排比事實為儷句蒙求之
類也
經義考卷一百八十
