經義考卷二百五十五
翰林院檢討朱彛尊撰
四書(四)
程氏(復心)四書章圖
二十二卷
存
程鉅夫序曰夹漈鄭氏謂古者書必有圖然稍見於
六經傳注之家惟車服名數而已余少學於臨川見
雙峯饒氏大學中庸圖始識古人立圖之意去今又
五十餘年乃得吾宗子見四書圖章為之圖圖為之
釋有本有末有終有始如天之文地之理莫不合於
自然非深得古人之意不能也世之譚神仙學金鼎
者猶必假圖說以達其旨況為聖人之道者哉此圖
之與書必不可已者也子見書既成上之朝將畀之
秩慨然曰凡吾所以至此者非以進取為也欲俾天
下知有吾書也吾親老矣吾歸養吾親復何求哉即
以為鄉郡教授致仕嗚呼此所以為古人之學也余
既不能為子見留乃序以送之延祐改元歲在甲寅
王約序曰集賢待制周君南翁持諸君所作四書圖
引見示且曰圖乃吾鄉士程子見進於有司者子見
年踰耳順以親老授新安教授致仕歸養敢丏子言
予因告南翁曰道學之稱肇於河南二程子四書之
目起於考亭朱文公在宋有川洛朔之黨互為詆訾
莫能相尚要其歸但視主之者勢力隆替耳而公是
公非殆有不可掩者逮我朝魯齋先生許公出道學
四書復盛然從之者多而真知者寡坐談者易而行
之者難道也四書也皆吾夫子天包地載範世立極
千萬禩不易之良法也蓋人人得而知人人得而有
人人得而用同育而不相害並行而不相悖固不可
標榜曰道學分别曰四書拘拘然紆紆然徒事虚文
而已顧言行相副表裏一致而後可真知篤行之效
也噫發源者初未必然濬流者激而至此予觀子見
撰述如此之富去就如此之眀質諸所學而不詭庶
幾服膺吾夫子之訓者歟南翁愕曰異哉子之說請
書以為子見南轅序
趙孟頫序曰古今類書多矣大而天地日月山岳河
海微而昆蟲草木以至人事之成敗興廢言語文字
之等莫不會萃捃拾人誇多而家競富其用也不過
為詞章而已其於道德仁義則無有也新安程子見
白首窮理於朱子之學若饑之於食渴之於飲寒暑
之於裘葛晝不舍而夜不輟貫穿精熟於是類而為
書列而為圖道德性命仁義各以類從使學者一覽
而盡得之其有補於理學甚大豈古今類書所能望
也予既讀之知其用心之篤而子見引年而歸予甚
高之故書其篇首以致意云延祐改元春三月十三
日
元眀善序曰理學至宋九大儒言之可謂詳且眀矣
苟潜心於四書發之以近思錄而後進於易書詩春
秋何理不窮以之修身治人聖賢事業不外乎是然
理自難眀言之易差非眀師良友講授之真幾何不
有千里之繆哉新安程君復心四書章圖取朱子章
句集注一一為之圖觀者瞭然即曉大義深有補於
初學雖然四書之旨深矣有非圖所能盡者學者因
是以求章句集注因章句集注以得聖賢之心聖賢
之事業為可企及也歟延祐改元清明後二日
鄧文原序曰書之有圖猶天之歷象象本於自然雖
聖智不能加毫末歷則為之乘除贏縮以求合乎天
者也故治歷而不得其理歲久必差象則昭晰烜著
凡有目者皆可睹而定書自六經而下衆言淆亂有
戾於聖人之道者矣而圖不能以強為譬諸山川草
木宫室器物日與人接繪者一有訛謬輒為衆訕笑
夫圖之難如此四書始表章於濓洛而大盛於考亭
朱子發幽闡微旨義炳焕使習其讀者可以遡聖賢
於數千載之上若身列諸門弟子而授受焉也新安
程君子見復為之圖以惠學者章分句析鉅細不遺
吾獨惜君之生也後不得親取正於朱子也又幸學
者因圖以求朱子之意而有得於四書者其效未有
止也雖然吾獨有說焉自四書之學行家傳而人誦
之矣求諸致知而力行者率千百不一二更世之論
儒者常以是相詬病凡道必有對待自隂陽剛柔仁
義引而伸之不可殫盡學者每有所偏或舉一而遺
其二從其易而不究其所難故去道日遠聽言視行
聖人猶為宰予而改矧去聖人若是其遠也哉夫圖
也書也致知之事也而未及乎力行也傳之書者可
圖也傳之心者不可圖也必得傳心之妙而後可與
學道子見年才六十朝廷旌用為郡博士而子見以
親老乞致仕其於進退出處不亢不汙庶幾乎力行
之士矣故予為序其編首而歸之
虞集序曰右四書章圖纂要者新安程君復心之所
著也其為書也蓋取朱子論語孟子集注大學中庸
章句之說有對待者若體用知行之類有相反者若
君子小人義利之類有成列者若學問辨思行之類
隨義立例章為之圖以究朱子為書之旨其意可謂
勤且切矣皇慶二年有司以君與書薦於朝眀年以
徽州路儒學教授致仕而歸年才六十耳閒出其書
以示集使集識之集曰昔之為圖者蓋未始有書也
姑假夫竒偶之畫以擬其不測之迹而著可見之象
引其方圓逆順之體而極夫消息變化之妙簡奥微
妙未易知也後聖後賢有作然後推以立言而天地
人之藴盡矣則書固所以眀圖者也今君之圖則又
以眀夫書者也蓋孔門諸子叙述夫子所言與曾子
子思孟子之所述焕乎大哉昭如日星又有周子二
程子張子與其門人弟子相與講眀之聖賢之微言
大義豈復有不盡者哉及朱子為之集注章句然後
會衆說而歸於一其所以極博約之功者千古所未
有也凡終始本末之說内外精麤之辨條分縷析粲
然有序今其書家藏而人讀之然而習之而不察者
猶衆也夫舍朱子之言則何以知四書之旨然非有
以貫通其條理而分别其節目則朱子立言之意又
何以得之也哉然則君之為圖也可謂有功於考亭
有補於同志者矣集不敏三復三歎敬識而歸之雖
然集嘗聞之曰書不盡言圖不盡意又曰體用一原
顯微無間嗚呼安得因子之圖以得言而忘圖因言
以得意而忘言者而與之共論此乎延祐元年三月
甲午
楊載序曰四書者王道之骨髓五經之根柢也自孟
子後無傳於世伊洛大儒始發其端至於文公遂尋
而竟之文公學者萬餘人著名者數十人文公雖貴
為從官而常自放於山林之中極幽窮深人迹所不
到之處優游終歲研窮詁訓斷離章句至辭有曲折
意有難明輒與其徒互相詰難往復紬繹五三聖人
以道相傳而託之於文字雖皋䕫伊傅之徒蓋僅有
聞者而去之千載將逆求其旨豈非難哉文公以希
聖之才曳踵伊洛纂輯舊聞性命道德發無餘藴綱
紀大倫使人道生生不遂滅息其書亦既流出於八
極之表雖言語不通文字不同譯之以象人無間中
國然而文公造事弘大網羅萬殊沉思默慮晝夜不
輟至於屬纊猶有所更定補而輯之使無缺遺亦文
公之所望於後人者也程先生生文公之鄉里授受
此書具有師法懼學者務以䛕詞破碎大道或掇拾
一二妄肆詆毁攷凡辭見異同義涉疑似者列而為
圖使學者於文公之言了然於心欲疑無所盖有為
都邑之遊者念其鄉人之不能至也作都邑志以遺
之或者又因其志繪而為圖既繪而圖則覽之者知
益易矣程先生行義甚&KR0640;盖所謂真知而實踐之者
故其為言綜覈深固有所據依學者觀焉如伐鄧林
而假利於斤斧則其所獲不多且逸哉延祐元年後
三月十一日
臧夢觧序曰混沌未鑿鴻蒙兹萌固未有圖也自宓
犧氏之王天下也河出龍馬負圖焉聖人以此發造
化之機闡鬼神之祕兩儀生四象四象生八卦而生
生不窮之理實肇於此於是易有圖一百二十有二
書有圖七十有七詩有圖七十有六禮有圖一百一
十有二記有圖九十有八春秋有圖一百二十有六
而六經之圖&KR0640;矣其他五行有圖天文有圖地理有
圖三禮有圖紹運有圖器物制度亦各有圖圖非不
多也惟四書章句集注未有為圖者林隠程君生文
公之鄊志文公之學而自得乎孔曾思孟之心用力
四書闡微析幽分章纂圖垂三十年而書始成又間
出已見以發明文公未盡之說名曰四書章圖纂釋
後學之士苟能因圖以求解因解以求經則四書義
理瞭然於胷中矣豈非後學之指南讀書之捷徑也
歟予嘗聞諸文公之教學者有曰學問須以大學為
先次論語次孟子次中庸又曰大學中庸語孟四書
道理燦然人只是不去看若理會得此四書何書不
可讀何理不可究何事不可處也旨哉言乎以文公
之言驗林隐之圖見者易暁卓然有補於世教矣矧
今天子嘉惠斯文勉勵學校宣明教化東宫喜聽經
書尊儒重道樂善好賢予以是知林隐之圖可以自
見矣進之於朝非惟斯文之幸抑斯世之幸也故喜
書而樂道之至大三年六月六日
袁桷序曰象數可以圖言名意不可以圖言以圖言
之其亦有所本乎昔者聖人觀象著圖因圖為書範
圍發揮由書而始通則夫圖之秘非書不能以盡是
書之明於圖者也後聖繼述遵文演圖器度物象之
微剛柔善惡之應若天旋之默運於樞紐其不可以
繪畫得之者猶因名以立義此圖之輔於書而不可
廢焉者也二者之用各有先後合而言之者吾不知
其說也自正心誠意之說興茫無畔岸朱子憂之遂
以其可據依者為之主而體用知行之說實切於學
者之功用後百餘年五經廢棄遂復勦取其近似端
坐塗餙而根柢原委悉不能攷禮主於敬理主於善
一言以蔽講學之法糜爛而不可救矣新安程子見
取論孟中庸大學之書切於吾身者析而為圖以輔
翼朱子之教抑亦使夫人知為學之叙非字義之可
盡條分目舉必有能篤行而親識之者斯足以盡夫
斯道之要其勤且&KR0640;可謂能矣昔真文忠公作讀書
記仁義性命之說各以類從先正肅公作書上之曰
使若書成學者將得以自肆今是書具在視今之言
理者與古賢無異論其所學則又甚於朱子之憂矣
子見之圖其必有以拯諸
薛瑄曰程復心四書章圖破碎義理愈使學者生疑
姓譜婺源人會輔氏黃氏之學而折衷之章為之圖
圖為之說名曰四書章圖總要
黃虞稷曰復心字子見取文公四書集注分章析義
各布為圖又取語錄諸書辨證同異損益詳略名曰
纂釋至大戊申江浙儒學提舉司言於行省皇慶癸
丑行省進於朝特授徽州路儒學教授致仕給半俸
終其身
吴氏(存)四書語錄
佚
薛氏(大猷)四書講義
佚
姓譜湯隂人早中甲科棄而不仕隠居教授有四書
講義
戚氏(崇僧)四書儀對
二卷
佚
蕭氏(鎰)四書待問
八卷
存
鎰自序曰四書有疑朱門師友辨之詳矣而散出於
其所自為書觀者難以歴覽未有合之者天朝取士
以經疑為試藝之首盖欲吾黨之士彊勉學問以求
聖賢立言之微意而或者昧焉若大學道字訓言而
以為道理之道性善賢愚同得而謂愚者得其偽博
文約禮重在行而曰主於知詳說反約專言知而曰
主於行亦既得雋鄕闈策名天府矣則眇迓眇之故
也比客建城與友人歐陽養正讀書之次随時采集
因成是編皆先儒之遺言緒論及時之不倍師說者
間亦附以一二鄙語及養正所述則以會蕞自修别
之凡五百四十問一百一十七則以經之扁章為之
次目曰四書待問非敢擬諸叩鐘者以是待有司之
問焉則庶幾其應不匱比𩔖而求之則凡經之所疑
皆可旁通而盡得之是書之集本為舉子觀覽之便
由是而得其義則於窮理盡性之功為尤大而於進
取又其餘事矣泰定甲子日南至
楊士竒曰四書待問八卷元臨江蕭鎰為科舉之學
設也元場屋有四書疑問國初三科猶然洪武甲子
始改為四書義
陸元輔曰蕭鎰字南金臨江人
歐陽氏(侊)四書釋疑
佚
黃氏(清老)四書一貫
四十卷
未見(一齋書目有)
陳氏(剛)四書通辨
未見
黃虞稷曰字子潜温州平陽人從胡長孺學人稱潜
學先生
王氏(桂)四書訓詁
未見
黃潜曰桂字仲芳東陽人麗水縣主簿
何氏(文淵)四書文字引證
九卷
未見
黃虞稷曰河南何文淵泰定間人
陳氏(尚德)四書集觧
未見
黃虞稷曰寧德人號懼齋隠居不仕
按石堂陳氏字尚德亦寧德人不聞其號懼
齋或别是一人
瞻氏(思)四書闕疑
佚
祝氏(克)四書明辨
佚
涂氏(溍生)四書斷疑
未見
黃虞稷曰字自昭宜黃人福州濓溪書院山長
蔣氏(玄)四書箋惑
未見
陸元輔曰東陽蔣玄字子晦别字若晦從許謙游學
者私諡貞節先生
馬氏(瑩)四書答疑
佚
陳氏(樵)四書本旨
未見
吴氏(成大)四書圖
佚
王瓚曰字浩然瑞安人登至治辛酉第官永嘉縣丞
傅氏定(保)四書講槀
未見
黃虞稷曰南安縣人平江路儒學
馮氏(崋)四書直解
未見
黃清老曰崋字君重閩縣人南劍州儒學教授
倪氏(士毅)四書輯釋
三十六卷
存
汪克寬序曰四書者六經之階梯東魯聖師以及顔
曾思孟傳心之要舍是無以他求也孟子沒聖經湮
晦千五百年迨濓洛諸儒先抽關發蒙以啟不傳之
祕而我紫陽子朱子且復集諸儒之大成擴往聖之
遺藴作為集注章句或問以惠後學昭至理於皦日
蓋皜皜乎不可尚已而其詞意渾然猶經雖及門之
士且或未能究其精微得其體要矧初學之昧昧乎
近世儒者懼誦習之難於是取子朱子生平之所以
語學者並其弟子訓釋之辭疏於朱子注文之左真
氏有集義祝氏有附錄趙氏蔡氏有集疏纂䟽相繼
成編而吴氏集成最晚出蓋欲博采而統一之但辨
論之際未為明&KR0640;去取之間頗欠精審覽者病焉比
年以来家自為學人自為書架屋下之屋疊牀上之
牀争竒衒異竊自附於作者之列鋟於木而傳諸人
不知其幾益可歎矣同郡定宇陳先生雲峰胡先生
睹集成之書行於東南輾轉承誤莫知所擇乃各摭
其精純刊剔繁複缺略者足以已意陳先生著四書
發明胡先生著四書通考皆足以摩刮向者之敝而
陳先生晚年且欲合二書而一之而未遂也友人倪
君仲宏實從遊於陳先生有得於講劘授受者蓋稔
且詳乃會萃二家之說字求其訓句探其旨鳩僝精
要考訂訛舛名曰四書集釋學者由是而求子朱子
之意則思過半矣至正辛巳建陽劉叔簡得其本而
刻之後二年倪君猶慮其有未底於盡善者爰即舊
本重加正是視前益加精密閒出是書請予序其所
以然者余竊以為書固不可不解解固不可不詳然
理貴玩索始有自得之功讀是書者苟不能沈潜反
覆求其義而反諸身而徒資口耳之用則非子朱子
所望於後學也倪君曰然乃序而書之以志卷顛云
楊士竒曰四書輯釋倪士毅編朱子集注四書之後
儒先君子推廣發明之者無慮數十家而今讀集注
者獨資集成及此書為多他不能悉得也集成博而
襍不若此書多醇少疵
薛瑄曰四書集注章句之外倪氏集釋最為精簡
黃虞稷曰士毅字仲弘休寧人授徒於黟學者稱道
川先生會萃胡雲峰陳夀翁之說字求其訓句探其
旨鳩僝精要考訂訛舛
萬授一曰朱子集注既行當時儒者懼後學誦習之
難因各詮釋於是勉齋有通釋而采語錄附錄於大
學章句之下始自西山真氏名曰集義祝氏宗道四
書附錄倣而成之格庵趙氏有纂疏克齋吴氏有集
成定宇陳氏有發明雲峯胡氏有四書通仁山金氏
有指義由宋迄元不下數十家而義理明&KR0640;采擇精
當莫如道川倪氏之輯釋道川元末人為陳定宇高
弟隐居新安與趙東山汪環谷為友明永樂間詔諸
臣纂大全實本其書厥後大全行而學者罕知有輯
釋矣
史氏(伯璿)四書管窺
五卷
未見
陳高序曰聖賢之言夫豈徒言而已哉道所存也故
凡求道者不可不得於其言不得其言而欲以明道
譬之適國而不由其途未有能至焉者矣然聖賢之
於言也或近而指遠或約而義微大而無乎不周細
而無乎不貫載諸方册宏深簡奧而其理實具於吾
心學者不可以易而觀之亦不可以僻而求之也夫
以易而觀則鹵莾而疏略以僻而求則穿鑿而牽附
若是則日誦其言而不達其意其於求道也不亦遠
乎孔曾思孟之書載道之書也自朱子為集注章句
釋其義理要其指歸而其說大眀於世其辭詳以密
其趣悠以長天下學士所共尊信至於受業私淑之
徒又為之發其緒餘演繹增廣紛然間見而層出背
而違者亦或有焉文日繁而辨日起岐愈多而道愈
幽使讀之者不舍源而尋流則棄同而即異君子蓋
病之也吾鄉鄉先生史君文璣苦求於學䔍信堅守
朱子之說反覆研究殆三十年遂取諸家纂輯之編
而去取焉乖戾者折而闢之隠昧者引而伸之旁通
曲暢著於簡牘名曰管窺抑可謂有功於朱子也已
嗚呼立意以為高好竒以為尚為學之大弊也管窺
之作蓋為是與孟子曰博學而詳說之將以反說約
也學者由是以明朱子之說然後自詳而反約以䆒
聖賢之言則其為道也庶幾矣
楊士竒曰四書管窺四冊永嘉史伯璿文璣著蓋出
饒氏輯講吴氏集成胡氏陳氏發明金氏攷證許氏
叢說倪氏輯釋之後其論諸家之失皆平正確的刻
板在永嘉郡學永嘉葉琮知黃州府又刊置府學
黃虞稷曰伯璿温州平陽人元時隱居不仕辨諸家
說之與朱子相悖者
韓氏(信同)四書標注
佚
馬氏(豫)四書輯義
六卷
未見
張萱曰馬豫四書輯義内閣所藏凡十四冊
汪氏(炎昶)四書集疏
佚
徽州府志汪炎昶字懋遠婺源人取朱子四書旁采
博擇而發揮其微旨每有所得則疏之積成卷帙名
曰四書集疏
趙氏(遷)四書問答
一卷
未見
孟氏(夢恂)四書辨疑
未見
浙江通志孟夢恂字長文黃巖人署台州學錄至正
中設策禦寇以功授宜興州判官卒諡康靖
謝鐸曰四書辨疑孟夢恂著
袁氏(俊翁)四書疑節
十二卷
未見
曾氏(貫)四書𩔖辨
佚
(闕)
邊氏(昌)四書節義
佚
盧熊曰昌字伯盛吴人隱居教授張氏據吴以禮招
致勿就
黃氏(寬)四書附纂
佚
楊氏(維楨)四書一貫錄
未見
亡名氏四書集注
未見
楊士竒曰右四書集注其句讀旁抹之法兼取勉齋
黃氏北山何氏魯齋王氏導江張氏諸本之長宣城
張師曾為之参挍加以音攷盖善本也刊板在常州
府學又刊板在鄞
四書附錄
十一册
佚
張萱曰莫詳編次姓氏
經義考卷二百五十五
