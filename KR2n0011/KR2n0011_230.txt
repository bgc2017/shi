經義考卷二百三十
翰林院檢討朱彝尊撰
孝經(九)
陳氏(仁錫)孝經翼
未見
黃氏(道周)孝經集傳
四卷
存
道周自序曰臣觀孝經者道德之淵源治化之綱領
也六經之本皆出孝經而小戴四十九篇大戴三十
六篇儀禮十七篇皆為孝經疏義蓋當時師偃商參
之徒習觀夫子之行事誦其遺言尊聞行知萃為禮
論而其至要所在備於孝經觀戴記所稱君子之教
也及送終時思之類多繹孝經者蓋孝為教本禮所
由生語孝必本敬本敬則禮從此起非必禮記初為
孝經之傳注也臣繹孝經微義有五著義十二微義
五者因性明教一也追文返質二也貴道德而賤兵
刑三也定辟異端四也韋布而享祀五也此五者皆
先聖所未著而夫子獨著之其文甚微十二著者郊
廟明堂釋奠齒胄養老耕藉冠昏朝聘喪祭鄉飲酒
是也著是十七者以治天下選士不與焉而士出其
中矣天下休明聖主尊經循是而行之五帝三王之
治猶可以復也
朱垣曰先生在白雲庫中手寫孝經百二十本本本
各别今觀集傳乃以孝經為經以禮記孟子錯綜為
緯與前日寫本絶不相同
陳有度曰先生嘗言聖賢學問只是一部孝經今觀
集傳以一部禮記為孝經義疏以孟子七篇為孝經
導引其他六籍皆肇是書蓋鄭孔所未發也
陳允元曰夫子以孝經綱領六經而其文簡質不若
他經之崇閎自劉鄭以下數百家所紬繹章句耳子
輿不作誰明其原今讀集昭昭乎日月江河也有聖
人作將修周公之業於傳乎取之將明孔子之道於
傳乎取之先生嘗云孝經千七百七十三字合乎天行今
觀大小傳煩簡損益各有權度後有達者當有悟於
斯文矣
孫承澤曰漳浦黃先生孝經集傳以孝經為經以二
戴禮儀禮為疏義錯綜宏博見其苦心讀書
鄭開極曰鄉先生石齋黃公考注經傳其功甚偉而
孝經集傳一書尤稱醇正其分經别傳則朱考亭之
刊誤也次第篇章則劉中壘之今文也儀禮二戴記
以為疏義則六家之同異可無論也小傳則公之所
發明大傳則兼采游夏思孟之所闡述也微義五著
義十二則公之自序其節目也旨該而義切其為集
傳也若是至德要道不粹然明備也耶
沈珩曰紫陽朱子孝經刊誤因文刪定無所增加嘗
欲掇取他書之言别為外傳以發此經之義而自謂
未敢蓋若有待焉晚歲修明三禮則以儀禮為經若
二戴記及諸經史所載有及於禮者各附本經之下
惟喪祭二禮未就屬門人黃幹續成之漳海黃石齋
先生紹明紫陽之意成孝經集傳一書謂六經之本
注皆出孝經而儀禮二戴記皆為孝經疏義他若游
夏諸儒及子思孟子所傳亦備采之謂之大傳經傳
各條之下先生以窮理所得暢厥發明謂之小傳此
紫陽修儀禮之成法也大傳字目二萬餘小傳五萬
餘起草於崇禎戊寅卒業癸未釐然大成非若紫陽
儀禮喪祭之有遺憾也
孝經本讚
一卷
存
龍氏(文光)孝經秋訂
一卷
佚
張氏(鼎延)校訂孝經大全
未見
繆泳曰鼎延字玉調永寧人天啟壬戌進士官南京
文選郎
張氏(有譽)孝經衍義
六卷
未見
陸元輔曰静涵張先生江陰籍無錫人天啟壬戌進
士歴官侍郎後遯跡為雲巖山僧
何氏(楷)考定古文孝經
三卷
存
孫氏(本)古文孝經說
一卷
存
孝經釋疑
一卷
存
黃虞稷曰本錢塘人
朱氏(鴻)孝經質疑
一卷
存
孝經集解
一卷
存
陸元輔曰鴻嘗輯孝經十書刊行之
張瀚曰朱君篤信是經博求諸本考訂異同詳定釋
義採輯經義敷衍大義其志意專探索勤體認切造
履堅觀於所述而其人可知已
馮氏(夢龍)孝經彙注
未見
瞿氏(罕)孝經貫注
二十卷
未見
孝經存餘
三卷
未見
孝經考異
一卷
未見
孝經對問
三卷
未見
黃虞稷曰黃梅人瞿九思子縣諸生崇禎七年獻其
書
陳氏(咨範)孝經求蒙
未見
朱氏(鼎材)孝經考注
未見
張氏(雲鸞)孝經講義
未見
繆泳曰張雲鸞字羽臣無錫人
陳氏(三槐)孝經繹
未見
蔡氏(復賞)編次孝經
未見
梅氏(鼎和)孝經疏抄
一卷
存
江氏(元祚)孝經彙注
三卷
存
江氏(旭竒)孝經疏義
未見
孝經攷異
一卷
未見
黃虞稷曰崇禎二年正月進
旭竒進表略曰臣惟享祚之久三代之中無如周三
代以下無如漢周之文武止孝達孝尚矣漢之列宗
廟號皆有孝字蓋立愛惟親愛其親而愛他人上下
常相保之術也孔子曰行在孝經漢孝宣時疏廣疏
受以之訓儲孝章時介胄皆通孝經孝靈時向栩言
北向讀孝經賊自消滅隋蘇威言惟孝經一卷足以
立身治國何用多為隋主納其言以孝經賜鄭譯孝
經原有閨門一章唐司馬貞諱之遂為馬嵬之兆周
賓興六行曰孝友睦婣任䘏齊内政公問卿子之鄉
有孝於父母者有則以告有而不告謂之蔽明漢元
朔間有司議不舉孝以不敬論唐制舉明經孝經為
九經之首宋詔察孝弟力田而明經仍唐制我太祖
高皇帝諭俗首孝順父母亦有孝弟力田通經孝廉
等科後來廣輯經書大全發題試士孝經偶遺實有
待於皇上也臣敢以師說疏義進呈伏乞敇下禮部
會集儒臣補成孝經大全考試發題使萬世皆仰盛
典臣不勝惶悚待命之至
繆泳曰旭竒以貢入太學崇禎二年正月車駕臨雍
旭竒進所著孝經疏義得旨下部議許直省學臣命
題試士太傅襄城伯李國禎為板行其書會四譯館
宴屬國遠人有跽求孝經疏義者曰外國知有是書
久矣館卿乃移文翰林院取給之
鄒氏(期相)孝經筆旨
一卷
未見
蔡氏(景默)孝經衍義
三卷
存
錢龍錫曰孝經有今文古文二本歴代師授不同吾
友蔡伯椷氏硏精歲月著古文衍義一編陳卧子見
而激賞謂當授鋟以廣其傳是經當從古本無疑而
學官所頒黨塾所肄不當外此者也
李茹春曰伯椷古文衍義根極理要每旁繫辭立解
嘗為論以駁作忠經擬孝經者曰春秋固忠經也孔
子曰資於事父以事君而敬同曾子曰事君不忠非
孝也人臣委身事主凡經國子民之業盡在無忝所
生之中豈必求端於孝經外哉識者韙之
許譽卿曰伯椷兼通九經其教授子弟進退以禮出
其門者皆有法度近以孝經注疏未詳網羅漏逸博
存衆說旁引曲達務合源流豈不為草莽功臣乎
何萬化曰吾鄉蔡伯椷氏每謂易傳春秋與孝經相
表裏春秋繼易傳而作孝經繼春秋而成以天地之
經挽人倫之變也會今上表章孝經頒布學官伯椷
出所著衍義公諸同志既詳擇於古注之内復博採
於古注之外是經無多字句移晷可畢今讀衍義令
人尋味累日莫竟何其纏緜宏遠洵泗水之功臣矣
景默自序曰孝經一篇孔曾傳道之書文全義洽原
自貫通但或引其端或廣其說或申前旨或發别義
故並冠以子曰乃後儒武斷妄列章目強分經傳殊
失聖賢本旨憶昔萬歴庚辰默方六歲先君子首授
古孝經耳提面訓朝夕被服口誦心維習與性成因
著衍義三卷今上表章是經頒布學官甚盛典也然
宇内承訛已久將從石臺注疏恐閨門闕而遺關雎
麟趾之意將從紫陽刊誤恐字句芟而非孔壁家蔵
之舊謹遵司馬温公祕閣古本繕寫䥴行俾留心聖
學者静參潜玩自可通其意義所在時崇禎庚辰歲
春王正月
宫氏(偉鏐)孝經緒箋
二卷
存
李延昰曰泰州人字紫元崇禎癸未進士
薛氏(正平)孝經通箋
未見
江南通志正平字更生華亭人晚以字行更字那谷
少為儒長為俠老歸釋氏死石頭城下葬於方山之
陽作孝經通箋取陶靖節五孝傳附焉謂靖節在晉
宋間不忘留侯五世相韓之義古今之通孝不外乎
此其用意之深如此
張氏(夏)孝經問業
一卷
存
梅文鼎曰夏字秋紹無錫諸生隠居講學
葉氏(鉁)孝經注疏大全
一卷
存
錢枋曰鉁字潜夫嘉善人
姜氏(安節)孝經正義
一卷
存
李延昰曰萊陽人字兹山
王氏(復禮)孝經備考
二卷
存
毛竒齡曰復禮山陰人文成公五世孫人稱為草堂
先生
顧氏(蘭)孝經箋注
一卷
存
高兆曰蘭字芝侣杭州人
吳氏(之騄)孝經類解
十八卷
存
吳氏(從周)父母生之章衍義
一卷
存
經義考卷二百三十
