經義考卷五十九
翰林院檢討朱彝尊撰
易(五十八)
姚氏(舜牧)易經疑問
十二卷
存
舜牧自序曰孔子學易韋編嘗三絶矣以是終日言
而不置後人因别為彖為象繫各卦爻下又分其餘
為上下繫傳伏羲文周之旨斯真闡無餘藴哉後世
學易者具有發明注疏然惟程傳本義盛傳至今顧
二子之書間有異同而後來訓解者或多拘泥於其
辭曰易不可為典要也嗟乎獨不曰初率其辭而揆
其方既有典常乎且孔子論易嘗曰六爻之動惟其
時物又曰智者觀其彖辭則思過半是知卦與爻之
辭其大旨必相符合無疑者何後來者之紛紛哉且
孔子於卦爻辭發出一時字繫傳又拈出一幾字意
在前民之用也故於諸卦下曰時義曰時用不一而
足而用九用六特發於乾坤二卦其用昭如矣後人
誤解變柔變剛大戾二聖之旨且幾者動之微吉之
先見者也後人妄於吉字下填入一凶字乃若其情
則可以為善矣變化云為吉事有祥曾聞凶之先見
乎幾善惡之說蓋發之宋儒爾周公所謂君子幾孔
子所謂可與幾其旨似不如是書曰惟時惟幾又曰
惟幾惟康吉之先見兹可證矣誤解一幾又誤解二
用易道不幾於晦蝕哉余小子無知蓄疑思問二十
年今復裁訂求正於海内君子倘謂牧今所問或言
之幾於易俾藏諸名山竊附諸儒訓詁之末則皓首
窮經之幸也而非所敢望也萬歷庚戌閏月
高佑釲曰姚舜牧字虞佐號承庵烏程人萬歷癸酉
舉人新興知縣以子祚端貴封四川道御史
顔氏(素)易研
六卷
存
曹溶曰顔素字質卿懷寧人萬歷甲戌進士易研六
卷朱之蕃序之
范氏(守己)周易會通
十三卷
未見
黃虞稷曰守己字岫雲洧川人萬歷甲戌進士歷官
陜西布政司參議
唐氏(伯元)易注
未見
范路曰伯元字仁卿廣東澄海人萬歷甲戌進士官
吏部文選郎有易注禮編
曾氏(朝節)易測
十卷
存
朝節自序曰孔子聰明睿知聖人也好古敏求四十
而不惑晚年學易說者以為韋編三絶其難如此以
節之愚學之遲暮其不能解何怪乎於是取漢魏注
疏伊川之傳文公之本義既又得慈湖先生之傳相
參伍有當於心已而疑慮融釋明夫聖學不外乎一
中之傳以此玩易遂相契合就蠡測之所及反覆紬
繹以筆於紙用備朝夕之觀覽就有道以是正焉
張雲章曰植齋曾公衡州臨武人萬歷丁丑第三人
及第仕至禮部尚書其為學出入於薛胡陳王之間
蓋主調停之說者其治易亦然觀自序略可見矣馮
祭酒夢禎馮尚書琦皆有序公同年進士也
鄒氏(元標)易彀通
一卷
存
陸元輔曰吉水鄒南皋先生諱元標字爾瞻萬歷丁
丑進士官至都察院左都御史
沈氏(瑞臨)易義
十卷
未見
浙江新志沈瑞臨字夢錫仁和人萬歷丁丑進士歷
官四川按察司僉事備兵川東歸田講學鄉黨稱曰
約庵先生
徐氏(三重)庸齋易義
一卷
存
高層雲曰公諱三重字伯同青浦人萬歷丁丑進士
官刑部主事研精理學以晦庵為的自稱崇晦老人
蘇氏(濬)周易冥冥篇
四卷
存
濬自序曰余少而學易今皤然白首矣時而蒐羅綜
及百家時而鑽研穆焉以思九天九淵莫知其倪然
後知易之冥冥也入粤西以來案牘甚稀每詰朝焚
香一炷讀韋編數帙偶有所觸援筆而書未幾輒復
削去又復書又復削去又復書如是者再三焉亡
何而槖中之牘滿矣一日讀生生之謂易不覺廢書
嘆曰嗟夫孰知冥冥者之為生生哉然余知其生生
而不知其所以生生則終於冥冥而已
陸元輔曰晉江蘇紫溪先生諱濬萬歷丁丑進士官
廣西布政司參政
易經兒說
四卷
存
韋編微言
一卷
未見
王氏(豫)周易翼
未見
烏程縣志王豫字介夫萬歷丁丑進士官至福建按
察司僉事免歸講學桐川方演艮卦而逝
沈氏(孚聞)周易日抄
十一卷
存
繆泳曰沈孚聞字貞孺號翼亭吳江人萬歷丁丑進
士
屠氏(隆)讀易便解
四卷
存
陸元輔曰隆字長卿鄞縣人萬歷丁丑進士除潁上
知縣調青浦陞禮部主客主事歷儀制郎中
隆自序曰予自束髮受易苦其難解至以易博一第
而猶憒憒不得其解然則易終不可解乎考亭氏解
其可解不盡解其不可解予按本義條解之可解者
仍本義之舊不可解者暢以己見而大義了然俾來
學讀之便解云
楊氏(啓新)易林疑說
二卷
存
黃鳳翔曰同里楊穉實著易林疑說采摭詳而考訂
覈如謂九疇子目脗合河圖則取諸胡方平謂洛書
可以叙疇亦可以畫卦則取諸陳器之皆非創己見
為臆說者至於横圖圓圖逆數順數與夫五行之推
遷生尅縱横錯綜左右逢源尤超然言銓象數之表
查慎行曰楊啓新字穉實晉江人萬歷己夘舉人官
左州知州
李氏(登)易知齋易說
一卷
未見
陸元輔曰登景陵人萬歷庚辰進士
鍾氏(化民)讀易鈔
十四卷
存
徐剛振曰化民仁和人萬歷庚辰進士累官都察院
右僉都御史巡撫河南
袁年曰侍御鍾公讀易鈔壹宗程朱傳義而於諸家
之說摘而錄之簡約精核洵學者之指南也
孟氏(化鯉)讀易寤言
未見
陸元輔曰化鯉字叔龍河南新安人萬歷庚辰進士
歷文選司郎中其易說大都以心體立說未免與程
朱訓異學者稱雲浦先生
李氏(廷機)易經纂注
四卷
存
陸元輔曰廷機字爾張晉江人萬歷癸未第二人及
第官至大學士諡文節
易答問
四卷
存
曹溶曰李廷機易答問四卷四明沈一貫序之
鄒氏(德溥)易會
八卷
存
德溥自序曰易者象也八卦以象告固矣彖爻之辭
亦所謂觀象而繫之者辭以象生必按象而後可繹
其辭不察象而以臆說者漫也象也者聖人之所立
焉以盡意者也道有不可言述或言而不克盡者夫
故寓諸象彖爻之辭非必盡卦之旨也象之所含固
不可以辭盡也傳之辭非必盡彖爻之旨也彖爻之
所藴固不可以傳盡也參而玩之則得矣夫易非四
聖之易霄壤自然之易也又非霄壤之易而心之易
也故諸家以其鑽研之所及各有會焉非會夫聖人
之心會於己心也余黭淺不足以窺易姑就心所會
者而述之
陸元輔曰四山鄒先生德溥安福人萬歷癸未進士
改庶吉士歷官司經局洗馬
錢氏(一本)像象管見
七卷
存
一本自序曰易者象也象也者像也舍是無可言易
矣萬歷癸未筮仕廬陵於是塘南王先生輯衛道編
以辨異闢邪蒙山陳先生著就正稿以發明易道二
先生語本曰子盍進而讀易遂手易而讀之出入必
於是寢食必於是積之二十年象則茫然而矧於像
然而半生之精力在此矣龜山先生云自漢魏以來
以易名家者殆數千百人觀其用力之勤自謂能窺
天人之奥著為成書足以師世然其書具在不為士
大夫譏評訕笑用覆醬瓿者無幾矣本曷不量而又
踵是蓋庶幾就正於有道君子之前而醬瓿亦效一
覆之用也
啓新齋易象鈔續鈔
共六卷
存
一本自序曰萬歷丙戌余復任螺川受教王陳兩先
生始知讀易積之幾二十年不忍投之水火名曰像
象管見至於今又幾十年筆既秃手亦顫矣因友人
相勉隨讀隨抄積與前等復不忍棄去名曰象鈔孫
盛有言易之為書窮神知化非天下之至精其孰能
與於此世之注解殆皆妄也此亦足以箴余之失焉
四聖一心錄
四卷
存
陸元輔曰錢一本字國端一字啓新武進人萬歷癸
未進士由廬陵知縣擢福建道御史巡按廣西建言
為民天啓初贈太僕寺少卿
張雲章曰公以建言落職歸而談道著書與光禄顧
端文公分東林講席初宰廬陵即潛心易學積二十
餘年成象像管見一書晚年復著象鈔皆自為序鄒
忠介公元標亦序之
姜氏(應麟)周易容光易會
俱未見
陸元輔曰慈谿姜公應麟字泰符號松槃萬歷十一
年進士改庶吉士授戶科給事中十四年加封鄭貴
妃為皇貴妃公上正名定分别嫌明疑疏上怒謫廣
昌典史量移知餘干縣光宗立起太僕寺少卿贈太
常卿
徐氏(常吉)易解
未見
黃虞稷曰常吉號儆弦武進人萬歷癸未進士官至
浙江按察司僉事
饒氏(伸)周易彙解
未見
陸元輔曰伸進賢人萬歷癸未進士官吏部主事
潘氏(士藻)洗心齋讀易述
十七卷
存
陸元輔曰士藻號雪松婺源人萬歷癸未進士官至
尚寶司少卿
焦竑序曰聖人洗心退藏于密而吉凶與民同患者
莫辨於易故處而修身出而經世率由此出而退藏
者其體也但動之變者百姓可與能而静之微者賢
智未易知聖人於是立象倚數探賾索隐而寓之於
書使人拂有以取無立於隂陽之先而隂陽之用動
乃不窮措諸事業施諸天下國家豈虚也哉蓋易周
萬變而卦止六十有四卦六十有四而用止九六藉
令陽為九用而不能用九則亢隂為六用而不能用
六則戰參同契云二用無爻位周流行六虚非古之
微言道家者流猶得而聞之故耶余友潘去華耑心
孔孟之學晚獨研精於易仰思有得時時私草其事
緒正之每就一章未嘗不津津有味其言也已而歎
曰易如鴻鵠然一人射之不若合衆力射之猶有中
也乃盡取諸家說究之博攷前聞精思其義而加折
衷焉大抵主理莫備於房審權主象莫備於李鼎祚
去華裒而擇之補不足表未明以指南來學可不謂
勤乎去華談易不去口求其書輒拒而不出蓋其意
方進而未止也不幸被疾而歿顧其所就者已可傳
矣子師魯輩不以自私梓而公諸同好有能由諸象
數契其根源出入以度外内而不懼者斯其為己易
也夫萬歷丙午冬日
岳氏(元聲)潛初子易說
三卷
存
俞汝言曰石帆先生諱元聲初姓樂後乃更焉仕至
兵部右侍郎自號潛初子
按石帆先生談易一曰觀易圖記二曰觀象
微言三曰探策初籌四曰探策通五曰學易
數贊六曰壁記私譚七曰環中指掌圖訣八
曰玩易□譚九曰問易采風述十曰知止方
言十一曰參疑十二曰研幾私乘十三曰譚
易
徐氏(即登)易說
九卷
未見
陸元輔曰即登號匡岳豐城人萬歷癸未進士官至
河南按察使
(闕)
顧氏(允成)易圖說億言
四卷
存
嚴繩孫曰先生字季時涇陽先生之弟萬歷癸未中
會試丙戌賜同進士出身坐救海忠介瑞削籍尋以
薦為南康教授遷禮部主事又以言事謫光州判官
從其兄講學東林書院每以狂狷自許叔時進之以
中行對曰世之中行夫子之鄉愿也所著易圖說億
言四卷諸經亦皆有之未刊行
許氏(子偉)廣易通
二卷
未見
曹溶曰瓊山人字甸南萬歷丙戌進士官戶科左給
事中以言事謫
鄒氏(德泳)湛源子三讀易
一卷
未見
易林說疑
二卷
未見
曹溶曰德泳江西安福人萬歷丙戌進士
羅氏(大紘)周易古本
一卷
未見
黃虞稷曰大紘字匡湖吉水人萬歷丙戌進士官禮
科給事中以建言謫潮陽典史
袁氏(黃)周易補傳
四卷
河圖洛書解
一卷
俱未見
俞汝言曰嘉善了凡袁先生萬歷丙戌進士知寶坻
縣陞職方主事被劾回所著易補傳圖書解里中罕
有傳者而功過格祈嗣真銓盛行於世不可解也
萬氏(純忠)周易箋疏
未見
南陽府志萬純忠鄧州人萬歷戊子舉人
經義考卷五十九
