經義考卷二百七十四
翰林院檢討朱彝尊撰
擬經(七)
王氏(通)續詩
十卷
佚
杜淹曰文中子續詩三百六十篇列為十卷
黃氏(省曾)擬詩外傳
二卷
存
夏侯氏(湛)周詩
佚
晉書夏侯湛字孝若譙國譙人少為太尉掾泰始中
舉賢良對策中第拜郎中後選補太子舍人轉尚書
郎出為野王令居邑累年除中書侍郎出補南陽相
遷太子僕惠帝即位以為散騎常侍初湛作周詩成
以示潘岳岳曰此文非徒溫雅乃别見孝弟之性
湛自序曰周詩者南陔白華華黍由庚崇丘由儀六
篇有其義而亡其辭湛續其亡故云周詩也
世說夏侯湛作周詩成示潘安仁安仁曰此非徒溫
雅乃别見孝弟之性
潘氏(岳)補亡詩
佚
葛洪曰近者夏侯湛潘安仁並作補亡詩
晉書潘岳字安仁滎陽中牟人早辟司空太尉府舉
秀才出為河陽令轉懷令調補尚書度支郎遷廷尉
評楊駿引為太傅主簿駿誅除名未幾選為長安令
徵為博士尋為著作郎轉散騎侍郎遷給事黃門侍
郎
按潘黃門集祗有家風詩即葛稚川所云補
亡詩也
束氏(晳)補亡詩
六首
存
晳自序曰晳與同業疇人肄修鄉飲之禮然所詠之
詩或有義無辭音樂取節闕而不備於是遥想既往
存思在昔補著其文以綴舊制
王隱晉書束晳字廣微陽平人賈謐請為著作郎嘗
覽周成王詩有其義亡其辭惜其不備故作辭而補
之
董說曰廣微補亡不過規摩二雅傅會小序於古笙
詩之理未有當也
荀氏(勖)擬詩
六篇
存
宋書樂志晉荀勖造正旦大會行禮歌四篇其一曰
於皇其二曰明明食舉樂東西廂歌十二篇其二曰
賓之初筵其五曰烈文六曰猗與八曰振鷺
沈氏(朗)新添毛詩
四篇
闕
邱光庭序曰大中年中毛詩博士沈朗進新添毛詩
四篇云關雎后妃之德不可為三百篇之首蓋先儒
編次不當爾今别撰二篇為堯舜詩取虞人之箴為
禹詩取大雅文王之篇為文王詩請以此四詩置關
雎之前所以先帝王而後后妃尊卑之義也朝廷嘉
之夫沈朗論詩一何狂謬新添四詩為風乎為雅乎
為風也則不宜歌帝王之道為雅也則不可置關雎
之前非惟首尾乖張實亦自相矛盾其為妄作毋乃
甚乎
丘氏(光庭)補新宫詩
三章
存
光庭序曰新宫成室也宫室畢乃祭而落之又與羣
臣賓客燕飲謂之成也又曰昭二十五年左傳叔
孫昭子聘於宋公享之賦新宫又燕禮升歌鹿鳴下
管新宫今詩序無此篇蓋孔子反魯之後其詩散逸
採之不得故也三百之篇孔子既已刪定子夏從而
序之其序不冠諸篇别為編簡縱其辭尋逸則厥義
猶存若南陔白華之類故束晳得以補之惟此新宫
則辭義俱失苟非精考難究根原按新者有舊之辭
也新作南門新作延廐是也宫者居處燕遊宗廟之
總稱也士蒍城絳以新其宫梁伯溝其公宫居處之
宫也楚之章華晉之虒祁燕遊之宫也成三年新宫
災禰廟之宫也然則正言新宫居處之宫也蓋文王
作豐之時新建宫室宫室初成而祭之因之以燕賓
客謂之為考考成也若宣王斯干考成室之類是也
亦謂之落落者以酒澆落之也若楚子成章華之臺
願與諸侯落之類是也因此之時詩人歌詠其美以
成篇章故周公采之以燕享歌焉必知此新宫為文
王詩者以燕禮云下管新宫下管者堂下以笙奏詩
也鄉飲酒禮云工升而歌鹿鳴四牡皇皇者華歌訖
笙入立於堂下奏南陔白華華黍笙之所奏例皆小
雅皆是文王之詩新宫既為下管所奏正與南陔事
同故知為文王詩也知非天子詩者以天子之詩非
宋公所賦下管所奏故也知非諸侯詩者以諸侯之
詩不得入雅當在國風故也知非禰廟詩者以禰廟
之詩不可享賓故也知非燕遊之宫詩者以燕遊之
宫多不如禮其詩必當規刺規刺之作是為變雅享
賓不用變雅故也由此而論則新宫為文王之詩亦
已明矣或問曰文王既非天子又非諸侯為何事也
答曰周室本為諸侯文王身有聖德當殷紂之代三
分天下之衆二分歸周而文王猶服事紂武王克殷
之後諡之曰文追尊為王其詩有風焉周召南是也
有小雅焉鹿鳴南陔之類是也有大雅焉大明棫樸
之類是也有頌焉清廟我將之類是也四始之中皆
有詩者以其國為諸侯身行王道薨後追尊故也新
宫既為小雅今依其體以補之云爾
補茅鴟詩
四章
存
光庭序曰茅鴟刺食祿而無禮也在位之人有重祿
而無禮度君子以為茅鴟之不若作詩以刺之又
曰襄二十八年左傳齊慶封奔魯叔孫穆子食慶封
慶封氾祭穆子不說使工為之誦茅鴟杜元凱曰茅
鴟逸詩刺不敬也凡詩先儒所不見者皆謂之逸不
分其舊亡與刪去也臣以茅鴟非舊亡蓋孔子刪去
耳何以明之按襄二十八年孔子時年八歲記曰男
子十年出就外傅學書記十有三年學樂誦詩舞勺論
語曰吾十有五而志于學則慶封奔魯之日與孔子
就學之年其間相去不遠其詩未至流散況詩禮盡
在魯國孔子賢於叔孫豈叔孫尚得見之而孔子反
不得見也由此而論茅鴟之詩不合禮又為依孔子
刪去亦已明矣或曰安知新宫不為刪去耶答曰新
宫為周公所收燕禮所用不與茅鴟同也曰茅鴟為
風乎為雅乎曰非雅也風也何以言之以叔孫大夫
所賦多是國風故也今之所補亦體風焉
胡震亨曰邱光庭吳興人國子太學博士
淳化鄉飲酒詩
三十三章
存
按淳化中鄉飲酒禮歌詩三十三章鹿鳴六
章南陔二章嘉魚八章崇丘二章關雎十章
鵲巢六章其辭皆别撰見宋史樂志
鄭氏(剛中)補南陔詩
五章
存(載北山集)
鄭氏(僖)補白華詩
三章
存(載鐵網珊瑚)
潘耒曰元饒州路總管王都中父閩國忠愍公以至
元甲申使日本殁於難訃聞於京都中時七齡母張
普貴以守節自誓祝髮於京之淨垢寺及卒像設之
筵缾簪丹茶兩旬浹矣其花半萎中有一萼天然融
結狀類桃實非花非果玉質縠章宛分三脈日漸以
腴内外映徹如淨琉璃乃命工寫為圖國史編修章
嚞為之作傳一時題識贊詠者二十人而東嘉鄭僖
補白華三章以美都中之孝感焉
朱氏(載堉)補笙詩
六篇
存
載堉自序曰笙詩六篇雖亡推之於理亦可補焉譬
如冬官之篇亡而以考工記補之格致之傳亡而以
程子之意補之夫考工記之與程子之意皆與本文
不類而補之亦未為害何獨於詩靳之不敢補哉南
陔等篇前賢多補之者如夏侯湛之作今存一章可
考而不見其全文惟束廣微之作備載於文選者是
也裴耀卿守宜州歌此詩觀者感泣豈即束氏所補
者歟抑夏侯氏所補者歟夏作見劉孝標世說註其
辭曰既殷斯虔仰說洪恩夕定晨省奉朝侍昏宵中
告退鷄鳴在門孳孳恭誨夙夜是敦潘岳見是詩曰
此非徒温雅乃别見孝悌之性以今觀之其意固善
矣其語頗重複晨昏夙夜只是一義束詩亦無甚動
人處豈能令感泣乎閒嘗效顰為之
陸氏(世儀)詩鑑
十卷
未見
盧氏(辯)六官述
闕
後周書初太祖欲行周官命蘇綽專掌其事未幾而
綽卒乃令辯成之於是依周禮建六官置公卿大夫
士并撰次朝儀車服器用多依古禮革漢魏之法事
並施行今錄辯所述六官著之於篇天官府地官府
春官府夏官府秋官府冬官府史雖具載文多不錄
皮氏(日休)補周禮九夏歌
九篇
存
日休自序曰周禮鐘師掌金奏凡樂事以鐘鼓奏九
夏按鄭康成注云夏者大也樂之大者歌有九也九
夏者皆詩篇名頌之類也此歌之大者載在樂章樂
崩亦從而亡是以頌不能具也嗚呼吾觀之魯頌其
古也亦已久矣九夏亡者吾能頌乎夫大樂既去至
音不嗣頌於古不足以補亡頌於今不足以入用庸
何頌乎頌之亡者俾千古之下鄭衛之内窈窈冥冥
不獨有大卷之一章乎
王氏(韶之)擬肆夏詩
存
宋書樂志王韶之造四廂樂歌五篇一曰肆夏
南齊書樂志元會大饗四廂樂齊微改革多仍宋舊
辭其臨軒樂亦奏肆夏
隋書樂志北齊元會大饗賓入門四廂奏肆夏
古今樂錄曰周禮王出入奏王夏賓出入奏肆夏肆
夏本施之於賓王出入不應奏肆夏也
王氏(彦威)續曲臺禮
唐志三十卷
佚
按紹興續到闕書目亦有之
程氏(榮秀)翼禮
佚
徽州府志程榮秀字孟敷休寧人延祐中嘉興路儒
學教授以家禮出文公殁後復取文公言行有涉於
禮者為翼禮以傳後仕至江浙提舉副提舉
張氏(一棟)居家儀禮
未見
高圮曰張一棟字起東平和人萬歷丙戌進士官至
姚安知府
楊氏(廉)擬鄉飲酒禮
一卷
未見
廉自序曰廉讀儀禮鄉飲酒篇因記伊川程夫子之
言曰不席地而倚卓不手飯而七箸皆聖人隨時之
義以是知古不必深泥也乃潛求其不大戾者而擬
議焉第不知好禮之士以為何如耳
陶氏(潛)鞠小正偽本
一卷
存
馮京第序曰予每從市肆閱書歲乙亥得鞠小正一
篇於淮西市題曰晉陶淵明著其言簡而覈似為晉
宋人作世之推求鞠故實者必稱淵明然則種鞠東
籬下故能究其理而盡其法者也其書以秋九月為
正儻亦不奉宋正之微旨耶鞠記黃華本諸夏正抑
黃魏統之色也晉所從受代子滅則思母而宋運故
當用魏德勝之爾又鞠窮也華事至此而窮其歎身
與國之窮乎陶明之俯仰感興於一鞠有以夫古人
之意不必如是然是乃古人之意也其大小注論種
植法甚詳不定為誰注然後之愛鞠者求之此一卷
書足矣古人為學祀先聖先師若以陶為鞠聖得不
以此書為鞠師也哉他時三徑業成當倣茶竈祀桑
苧翁於籬次畫葛巾遺像庶幾與鞠並蒙其福焉
按鞠小正一卷四明馮京第躋仲得之淮陰
市託名陶淵明所作其書以秋九月為正月
序曰秋九月者鞠之乘時行令也故建以為
正謂之履端其終以秋八月始乎榮卒乎將
發終則有始華之久與天地四時為無窮也
又有注論種植之法頗詳殆即躋仲游戲之
作爾
皮氏(日休)補大戴禮祭法
一篇
存
日休序曰祭法曰法施於人則祀之咎繇作帝謩為
士師其道參乎舜禹不曰法施於人乎何祀典之闕
哉祭法曰能禦大災則祀之堯舜之世山林蕃鳥獸
暴益作虞也山林疏鳥獸鮮人民安不曰能禦大災
乎何祀典之闕哉祭法曰以勞定國則祀之昔者周
公輔武以寧殷亂佐成而定周業制禮樂立明堂不
曰以勞定國乎何祀典之闕哉如以咎繇伯益之功
小於舜禹不在祀典則契為司徒而民成咎繇也冥
勤其官而水死伯益也如以聖人制禮自有七廟不
合列在祀典則文王以文治武王以武功周公也如
皆以功烈列於民者則吾之先師仲尼邁德於百王
垂化於萬代孰不若契為司徒冥勤其官也哉日休
懼聖人之文將亂而墜敢參補而附之
崔氏(寔)四民月令
隋志一卷
佚
隋書後漢大尚書崔寔撰
按四民月令其書雖佚而賈思勰齊民要術
引之特多合以太平御覽所載好事者尚可
捃拾成卷也
孫氏(思邈)千金月令
唐志三卷
佚
齊民月令
宋志三卷
佚
按齊民月令太平御覽引之
劉氏(孝□)遯甲月令
十卷
佚
裴氏(澄)乘輿月令
唐志十二卷
佚
唐會要貞元十一年八月國子司業裴澄撰乘輿月
令十二卷上之
劉氏(先之)兵家月令(一作&KR0975;之又作定之)
宋志一卷
佚
符氏(彦卿)行軍月令
宋志四卷
佚
王氏(洪暉)行軍月令
宋志四卷
佚
姚氏(稱)攝生月令圖
宋志一卷
佚
鮑氏(雲龍)大月令
一卷
佚
袁氏(以賢)太&KR0975;月令
一卷
未見
徐氏(獻忠)山家月令
未見
獻忠自序曰經曰用天之道因地之利謹身節用以
養父母至哉言乎小人俯仰所資其斯冇道矣夫山
原異土習尚各宜濟以聞識協諸節候庶乎不失太
平之政以符擊壤之化至於柴門洞啟牧䜿前驅夕
照光回篝燈自命佳蔬在柈濁酒可漉布被擁寒農
書作枕足以怡神不知老至斯又蒙之至樂也舍是
而遠有所慕余所不能夫亦習而成性者耶
王氏(士正)水月令
一卷
存
士正自序曰曹縣古北亳地瀕大河其人習知水候
偶得無名子水候占一卷其辭頗近古因稍刪次之
為水月令備河渠參攷焉
陽成氏(脩)樂經
佚
王充曰陽成子長作樂經思極窅冥之深非庶幾之
才不能成也所謂皂爾蹈孔子之跡鴻茂參二聖之
才者又曰陽成子長樂經卓絶驚耳不述而作材
疑聖人而漢朝不譏
李氏(&KR0975;楚)樂經
唐志三十卷
佚
房氏(庶)補亡樂書
宋志三卷
佚
曹學佺曰益州進士房庶曉音律宋祁田況薦之上
其樂書召詣闕試祕書省挍郎
余氏(載)中和樂經
二卷
未見
張萱曰元余載採集經典論樂語彙而為書
湛氏(若水)補樂經
未見
若水自序曰補樂經何為者也以樂經之缺而擬補
之也樂記其傳也經亡而傳存猶幸告朔之餼羊也
然而論其義理而遺其度數則樂之本廢矣夫禮樂
一道也二禮之缺吾已正之經傳矣樂經之缺自吾
四十而致意焉夫禮由心生者也樂由禮生者也禮
主序樂主和序以致中和以致和序生於心和暢於
外則樂樂則生矣生則惡可已也惡可已則不知手
之舞之足之蹈之手舞足蹈樂所以盡神也以格神
人以感上下以位天地以育萬物夫位育感格治之
至也古之極也故古之明王之治天下必興禮樂三
代而上以至黃帝堯舜之治皆由此道也漢唐而下
治不如古非其人物之異也以禮樂之道廢焉耳夫
禮之起在節文矣節文者禮之經也樂之起在度數
矣度數者樂之經也節文者升降揖讓之謂也度數
者律吕聲音之謂也予年耄耋矣幸天數之未盡撫
素志而未酬乃在西樵隱居無事閒取諸家律吕之
說而竊損益更張以文之擬為古樂經一篇而以樂
記諸見於載籍者列於後以為之傳焉經以定其度
數傳以發其義理而樂其可知矣有聖君賢相欲興
禮樂者必於是乎有取焉或曰王通續經至今為誚
而吾子又有是作焉不亦取譏於天下後世矣乎曰
述之也非作之也擬之也非續之也夫何誚後有聖
者斯知之矣
經義考卷二百七十四
