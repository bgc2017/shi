經義考卷七十六
翰林院檢討朱彛尊撰
書(五)
伏氏(勝)尚書大傳
漢志傳四十一篇(隋志三卷)
佚
尚書暢訓
舊唐書志三卷(新唐書志一卷)
佚
鄭康成序曰伏生至孝文時年且百歲歐陽生張生
從學焉伏生終後數子各論所聞以已意彌縫其闕
而别作章句又特撰其大義因經屬指名之曰傳劉
子政校中書奏此目錄凡四十一篇
晉書五行志漢文帝時虙生創紀大傳
酈道元曰文帝撰五經尚書大傳
顔之推曰孔子弟子虙子賤為單父宰即虙犧之後
兖州永昌郡城舊單父地也東門有子賤碑漢世所
立云濟南伏生即子賤之後是知虙之與伏古來通
字
隋志伏生作尚書傳授同郡張生張生授千乘歐陽
生
洞冥記李克者馮翊人也自言三百歲從秦始皇登
會稽山以望江漢之流也少而好學為秦博士門徒
萬人伏生時十歲就克石壁山中受尚書乃以口傳
授伏子四代之事略無遺脱伏子因而誦之常以細
繩十餘尋以縛腰誦一遍則結繩一結十尋之繩皆
成結矣計誦尚書可數萬遍但食榖損人精慧有遺
失伏子今所傳百卷得其一二爾故堯舜二典闕漏
尤多
陸德明曰尚書大傳三卷伏生作西伯戡黎作耆
葉夢得曰伏生大傳首尾不倫言不雅馴至以天地
人四時為七政謂金縢作於周公歿後何可盡據其
流為劉向五行傳夏侯氏灾異之說失孔子本意益
遠
晁公武曰勝至孝文時年且百歲歐陽生張生從學
焉音聲猶有譌誤先後猶有差舛重以篆隸之殊不
能無失勝終之後數子各論所聞以已意彌縫其闕
别作章句又特撰大義因經屬指名之曰傳後劉向
校書得而上之目錄凡四十一篇康成銓次為八十
三篇今本四卷首尾不倫陳振孫曰凡八十有三篇
當是其徒歐陽張生之徒雜記所聞然亦未必當時
本書也
王楙曰尚書大傳與古文尚書所載不同大傳謂周
公死王誦欲葬於成周天乃雷電以風禾盡偃大木
斯拔國人大恐王乃葬周公於畢示不敢臣也梅福
張奐等皆引以為言據今尚書言大雷電以風見於
周公居東之日而非其死葬之時以此一事觀之則
知大傳與經牴牾多矣
王應麟曰大傳說堯典謂之唐傳則伏生不以是為
虞書又曰書大傳虞傳有九共篇引書曰予辯下
土使民平平使民無傲殷傳有帝告篇引書曰施章
乃服明上下豈伏生亦見古文逸篇邪又曰大傳
以西伯戡黎為&KR0008;耆冏命為㷡命費誓為肹誓吕刑
為甫刑
按大傳引經文異者大誥民獻有十夫獻作
儀康誥惟乃丕顯考文王克明德德上有俊
字無逸作毋逸又引盤庚云若德明哉引酒
誥云王曰封惟曰若圭璧今無其文
歐陽生尚書章句
漢志三十一卷
佚
漢書歐陽生字和伯干乘人事伏生授倪寬寬又受
業孔安國歐陽大小夏侯氏學皆出於寬寬授歐陽
生子世世相傳至曾孫高子陽為博士林尊長賓濟
南人事高為博士論石渠授平陵平當梁陳翁生由
是歐陽有平陳之學翁生授瑯琊殷崇楚國龔勝當
授九江朱普公文上黨鮑宣子都
尚書說義
漢志二篇
佚
葉適曰自漢迄西晉言書者惟袓歐陽氏
按漢歐陽氏世傳書學說義二篇未經前儒
注明不知作者
大小夏侯氏章句
漢志各二十九卷
佚
大小夏侯解故
漢志二十九篇
佚
漢書夏侯勝字長公東平人其先夏侯都尉從濟南
張生受尚書以傳族子始昌勝從始昌受尚書及洪
範五行傳說灾異後事蕳卿又從歐陽氏問為學精
熟所問非一師也徵為博士光禄大夫遷長信少府
賜爵關内侯遷太子太傅受詔撰尚書論語說賜黃
金百斤勝從父子建字長卿自師事勝及歐陽高左
右采獲又從五經諸儒問與尚書相出入者牽引以
次章句具文飾說勝非之曰建所謂章句小儒破碎
大道建亦非勝為學疏略建卒自顓門名經為議郎
博士至太子少傅
班固曰劉向以中古文校歐陽大小夏侯三家經文
酒誥脱簡一召誥脱簡二率簡二十五字者脱亦二
十五字簡二十二字者脱亦二十二字文字異者七
百有餘脱字數十
後漢書曰孝明皇帝永平二年詔有司采周官禮記
尚書臯陶篇乘輿服從歐陽氏說公卿以下從大小
夏侯氏說
葛洪曰昔漢太后從夏侯勝受尚書賜勝黃金百斤
及勝死又送勝家錢三百萬為勝素服一百日
隋志晉永嘉之亂歐陽大小夏侯尚書並亡
吕祖謙曰夏侯勝守所學不苟合為可重其言灾異
漢儒皆有此患
孔氏(安國)尚書傳
隋志十三卷
存
安國序曰古者伏羲氏之王天下也始畫八卦造書
契以代結繩之政由是文籍生焉伏羲神農黃帝之
書謂之三墳言大道也少昊顓頊高辛唐虞之書謂
之五典言常道也至於夏商周之書雖設教不倫雅
誥奥義其歸一揆是故歴代寳之以為大訓八卦之
說謂之八索求其義也九州之志謂之九邱邱聚也
言九州所有土地所生風氣所宜皆聚此書也春秋
左氏傳曰楚左史倚相能讀三墳五典八索九邱即
謂上世帝王遺書也先君孔子生於周末覩史籍之
煩文懼覽者之不一遂乃定禮樂明舊章刪詩為三
百篇約史記而修春秋讚易道以黜八索述職方以
除九邱討論墳典斷自唐虞以下訖於周芟夷煩亂
翦截浮辭舉其宏綱撮其機要足以垂世立教典謨
訓誥誓命之文凡百篇所以恢弘至道示人主以軌
範也帝王之制坦然明白可舉而行三千之徒並受
其義及秦始皇滅先代典籍焚書坑儒天下學士逃
難解散我先人用藏其家書於屋壁漢室龍興開設
學校旁求儒雅以闡大猷濟南伏生年過九十失其
本經口以傳授裁二十餘篇以其上古之書謂之尚
書百篇之義世莫得聞至魯恭王好治宫室壊孔子
舊宅以廣其居於壁中得先人所藏古文虞夏商周
之書及傳論語孝經皆科斗文字王又升孔子堂聞
金石絲竹之音乃不壊宅悉以書還孔氏科斗書廢
已久時人無能知者以所聞伏生之書考論文義定
其可知者為隸古定更以竹簡寫之增多伏生二十
五篇伏生又以舜典合於堯典益稷合於臯陶謨盤
庚三篇合為一康王之誥合於顧命復出此篇并序
凡五十九篇為四十六卷其餘錯亂摩滅弗復可知
悉上送官藏之書府以待能者承詔為五十九篇作
傳於是遂研精覃思博考經籍采摭羣言以立訓傳
約文申義敷暢厥旨庶幾有補於將來書序序所以
為作者之意昭然義見宜相附近故引之各冠其篇
首定五十八篇既畢會國有巫蠱事經籍道息用不
復以聞傳之子孫以貽後世若好古博雅君子與我
同志亦所不隠也
隋志安國為五十八篇作傳會巫蠱事起不得奏上
私傳其業於都尉朝朝授膠東庸生謂之尚書古文
之學
孔穎達曰孔傳三十三篇與鄭注同二十五篇增多
鄭注陸德明曰江左中興元帝時豫章内史梅賾奏
上孔傳古文尚書亡舜典一篇購不能得乃取王肅
注堯典從慎徽五典以下分為舜典篇以續之學徒
遂盛
册府元龜孔安國為臨淮太守傳古文尚書十三卷
今字尚書十四卷
歐陽修曰陳隋之間伏生之學廢絕而孔傳獨行
洪邁曰孔安國古文尚書自漢以來不列於學官故
左氏傳所引者杜預輒注為逸書劉向說苑臣術篇
一章云泰誓曰附下而罔上者死附上而罔下者刑
與聞國政而無益於民者退在上位而不能進賢者
逐此所以勸善而黜惡也漢武帝元朔元年詔責中
外不興廉舉孝有司奏議曰夫附下罔上者死附上
罔下者刑與聞國政而無益於民者斥在上位而不
能進賢者退此所以勸善黜惡也其語與說苑所載
正同而諸家注釋至於顔師古皆不能援以為證今
之泰誓初未嘗有此語也漢宣帝時河内女子得泰
誓一篇獻之然年月不與序相應又不與左傳國語
孟子衆書所引泰誓同故馬鄭王肅諸儒皆疑之
又曰逸書雖篇名或存既亡其辭則其義不可復考
而孔安國注必欲強為之說汨作注云言其治民之
功咎單作明居注云咎單作土地之官作明居民法
林少穎言知之為知之堯典舜典之所以可言也不
知為不知九共藳飫略之可也其說最純明可喜
朱子曰安國書傳恐是魏晉間人作託安國為名漢
儒訓釋文字有疑則闕今此却盡釋之又曰孔安
國解經最亂道看得只是孔叢子等做出來又曰
孔氏書序不類漢文疑是晉宋間文章
葉適曰安國書序言典墳至夏商周誥義奥雅歴代
以為大訓旋復言討論墳典芟繁翦浮則是孔子并
大訓亦去取也豈有是哉
陳振孫曰孔注歴漢末無傳而晉初猶得存者雖不
列學官而散在民間故邪然終有可疑者
王柏曰古文尚書序可疑者三一曰三墳言大道五
典言常道夫大與常何自而分别也如其言則墳之
道不可常典之道未至於大豈不悖哉二曰孔壁之
書皆科斗文字以世所傳夏商鬴鬲盤匜之類舉無
所謂科斗之形序者之言不過欲耀孔壁所藏之古
耳不計其說之不可通也既曰科斗書廢已久時人
無能知者又不知何以參伍點畫考驗偏旁而更為
隸古哉於是遁其辭曰以所聞伏生之書考論文義
定其可知者則是古文之書初無補於今文反賴今
文而成書本欲尊古文而不知實陋古文也且孔氏
遺書如周易十翼論語大學中庸之屬皆流傳至今
初不聞有科斗之字於他書而獨紀載於書大序其
張皇妄誕欺惑後世無疑三曰增多伏生之書二十
五篇其所增之篇固伏生之所無也然伏生之所有
恐孔壁亦未必盡存若以有無互相較數竊意所增
者未必果二十五篇也何以言之伏生之書最艱澀
而不可解者惟盤庚三篇與周書大誥以下十篇而
已今古文乃亦有之古文之所以異於伏生者以其
所載之平易也今亦從而艱澀之如此則是原本已
如此之艱澀而非伏生之訛也以愚觀之伏生於此
十三篇之外未嘗不平易安國於此十三篇之中未
嘗不艱澀也若論其實伏生之耄口授之訛自不能
免竊恐此十三篇之艱澀孔壁未必有也是故無所
參正而艱澀自若安國但欲增多伏生之數掩今文
而盡有之反有以累古文也
金履祥曰朱子曰安國之序絶不類西漢文字履祥
疑東漢之人為之不惟文體可見而所謂聞金石絲
竹之音端為後漢人語無疑也蓋後漢之時䜟緯盛
行其言孔子舊居事多涉怪如闕里草自除張伯藏
璧一之類若此附會多有之則此為東漢傳古文者
託之可知也如論語序魏人所作亦言壊宅事即不
言金石之異矣
熊朋來曰孔壁二十五篇東漢諸儒解經者皆未見
故先儒疑孔安國傳亦偽也
按孔安國書序昭明文選錄之世皆篤信惟
朱子謂其不類西漢文字疑後人所託而魯
齋王氏仁山金氏亦疑之攷之漢書司馬遷
嘗從安國問故遷蓋與都尉朝同受書於安
國者也然遷述孔子世家稱安國為今皇帝
博士至臨淮太守早卒自序則云予述黃帝
以來至太初而訖是安國之卒本在太初以
前若巫蠱事發乃征和二年距安國之殁當
已久矣班固叙藝文志於古文尚書云遭巫
蠱事未列於學官乃史氏追述古文所以不
列學官之故爾而偽作安國序者乃云會國
有巫蠱事經籍道息竟出自安國口中不亦
刺謬甚乎或曰劉歆遺書讓太常博士其文
載於漢書文選稱古文書十六篇天漢之後
孔安國獻之此不足信耶曰荀悦漢紀於孝
成帝三年備述劉向典校經傳考集異同於
古文尚書論語孝經云武帝時孔安國家獻
之會巫蠱事未列於學官則知安國已逝而
其家獻之漢書文選鋟本流傳脱去家字爾
按其本末安國書序之偽不待攻而自破矣
或曰史記雖云訖於太初然自序又云論次
其文七年而遭李陵之禍實天漢三年也故
荀悦漢紀亦云司馬遷據左氏春秋國語採
世家戰國策逮楚漢春秋接其後事迄於天
漢(漢書或作大漢)今於李廣傳附載陵事於大宛傳
載李廣利事又如衛將軍驃騎列傳載公孫
賀公孫敖韓說趙破奴皆直書巫蠱獄多係
征和年事安見孔安國不卒於天漢之後乎
曰家語附錄安國傳稱安國受書於伏生生
故秦博士至文帝時年已九十安國從而問
業最幼年已十五六矣司馬遷謂安國早卒
家語後序稱安國年六十卒於家今就文帝
末年安國年十五計之則其卒當在元鼎間
若天漢之後改元太始安國年已七十二迨
征和二年巫蠱事發安國年七十有七矣尚
得謂之早卒乎當依漢紀增家字為是
又按論語雖有周親不如仁人孔氏注云親
而不賢不忠則誅之管蔡是也仁人謂箕子
微子來則用之於尚書傳則云紂至親雖多
不如周家之少仁人一人而兩處說經互異
又論語予小子履一節云此伐桀告天之文
墨子引湯誓若此亦與書傳相戾此一疑也
又按司馬遷殷本紀云紂淫亂不止微子數
諫不聽與太師少師謀遂去比干曰為人臣
者不得不以死爭乃強諫紂剖比干心箕子
懼乃佯狂為奴紂又囚之殷之太師少師乃
持其祭噐奔周周本紀云紂殺比干囚箕子
太師疵少師強抱其樂器奔周宋世家云微
子數諫紂弗聽欲死之及去末能自决乃問
於太師少師箕子被髮佯狂為奴比干諫紂
剖其心太師少師乃勸微子去遂行則今文
尚書微子篇所云父師少師者自有其人遷
受書於安國其說必本於安國也乃今安國
傳云父師太師三公箕子也少師孤卿比干
也夫三仁皆殷王子父師若係箕子殷人尚
質其語兄之子必呼其名惟出於疵之口故
稱微子曰王子也班氏古今人表亦書太師
疵少師強姓名流傳有自梅賾昩史公說書
本於安國不加質驗而巧為之辭偽托之迹
畢露矣
又按安國書傳於賄肅慎之命注云東海駒
驪扶餘馯貊之屬武王克商皆通道焉攷周
書王會篇北有稷慎東則濊良而已此時未
必即有駒驪扶餘之名且駒驪主朱蒙以漢
元帝建昭二年始建國號載東國史略安國
承詔作書傳時恐駒驪扶餘之稱尚未通於
上國况武王克商之日乎此又一疑也
又按古文之存於今者惟岣嶁禹碑竒古難
識餘如壇山石岐陽獵碣皆與大小篆不甚
相遠竊意孔子雅言者書當時誦習授受未
必用蝌蚪之文何獨孔壁所藏書與論語孝
經悉蝌蚪文字安國書序作偽者藉此欺人
魯齋王氏疑之當矣
又按西漢之古文孔安國家獻之未列於學
官者也東漢之古文杜林得之西州賈逵衛
宏馬融鄭康成輩為之作訓傳注解者也當
時止有杜林漆書若孔氏增多之書終漢之
世下及魏西晉莫有見之者故趙岐注孟子
高誘注吕覽杜預釋左傳凡孔氏增多篇内
文皆曰逸書惟許氏說文序者謂其易稱孟
氏書孔氏詩毛氏夫以賈衛馬鄭諸大儒均
未之見許氏何由獨得之今考說文中所引
尚書字句異者如格于上下格作假宅嵎夷
嵎作堣平秩東作秩作豑鳥獸氄毛作㔼髦
朞三百有六旬朞作稘帝曰疇咨疇作&KR3302;共
工方鳩僝功作㫄逑孱功鳩又作救有能俾
又作㑭䢃肆類于上帝肆作&KR0008;竄三苖竄作
㝮暨臯陶作臮咎繇五品不遜作愻教胄子
胄作育剛而塞塞作㥶濬畎澮濬作&KR0146;藻火
粉米藻作璪粉作黺撻以記之撻作遲無若
丹朱傲朱作絑傲作奡朋淫于家朋作堋元
首叢脞哉脞作睉隨山刊木刊作栞厥草惟
繇作蘨草木漸包作蔪苞瑶琨篠簜篠作筱
惟箘簵楛作簬&KR0008;又作輅枯天用勦絶其命
剿作劋若顛木之有由蘖作㕀&KR2305;蘖又作枿
王播告之播作譒今汝聒聒作懖懖予亦拙
謀拙作炪西伯既戡黎戡作戡黎作&KR2544;大命
不摰摰作&KR2504;予顛隮隮作躋我興受其敗作
䢙勖哉夫子勖作勖尚桓柦作狟狟篚厥玄
黃作實玄黃于匪彛倫攸斁作&KR0008;無有作好
好作妞七稽疑稽作卟庶草繁廡作無王有
疾弗豫作不悆我之弗辟作不&KR0034;哉生魄作
霸罔弗憝作罔不憝上有凡民字同孟子句
盡執拘作抲至于屬婦屬作媰惟其塗丹雘
塗作&KR1423;丕能諴于小民丕作不乃惟孺子頒
作&KR0008;惟兹四人昭武王惟冒作&KR0008;亦惟有夏
之民叨懫夏字下有氏字懫作&KR0034;常伯常任
伯作&KR0008;其在受德暋作忞爾尚不忌于凶德
忌作諅灼見三有俊心灼作焯勿以憸人憸
作譣用勱相我國家作邦家陳寳作棠一人
冕執銳作鈗三咤作㓃劓刵椓黥作刖劓&KR2228;
黥惟貌有稽貌作緢報以庶尤作訧扞我于
艱扞作&KR0008;峙乃糗糧作歭乃餱粻截截善諞
言作&KR0914;&KR0914;斷斷猗作䬰䬰邦之杌隉杌作阢
凡此所引皆在伏生口傳二十八篇使許氏
果得見孔氏古文則於增多篇内亦必及之
矣至于若藥不眄眩一句雖屬說命之文殆
因孟子所引而及之爾又如圛圛升雲半有
半無洪水浩浩在夏后之詗師乃搯來就惎
惎宫中之冗食豲有爪而不敢以撅以相陵
懱祖甲返孜孜無怠戔戔巧言我有&KR0146;于西
則孔氏傳亦無之又以微子為周書洪範為
商書不知許氏何所本也
又按許氏說文序云易稱孟氏書孔氏詩毛
氏似乎見孔氏古文者然其撰五經異義恒
取諸家之說折衷之其於舜典禋于六宗一
云六宗者上不謂天下不謂地旁不謂四方
居中恍惚助隂陽變化此歐陽生大小夏侯
氏說也一云古尚書說六宗者謂天宗三地
宗三天宗日月北辰也地宗岱山河海也日
月為隂陽宗北辰為星宗岱山為山宗河海
為水宗所謂古尚書說者賈逵之說也使叔
重學孔氏書則四時寒署日月星水旱之義
亦必舉之矣乃僅述歐陽夏侯賈氏之說則
叔重實未見孔氏古文也譙允南五經然否
論援古文書說以證成王冠期攷今孔傳無
之則允南亦未見孔氏古文也正義謂王肅
注書始似竊見孔傳故注亂其紀綱為夏太
康時然攷陸氏尚書釋文所引王注不一並
無及於增多篇内隻字則子邕亦未見孔氏
古文也正義又引晉書皇甫謐從姑子外弟
梁柳得古文尚書故作帝王世紀往往載孔
傳五十八篇之書夫士安既得五十八篇之
書而篤信之宜於帝王世紀均用其說乃孔
傳謂堯年十六即位七十載求禪試舜三載
自正月上日至堯崩二十八載堯死壽一百
一十七歲而世紀則云堯年百一十八歲孔
傳謂舜三十始見試用歴試二年攝位二十
八年即位五十年升道南方巡守死於蒼梧
之野而葬焉壽百一十二歲而世紀則云舜
年八十一即真八十三而薦禹九十五而使
禹攝政攝五年有苖氏叛南征崩于鳴條年
百歲孔傳釋文命謂外布文德教命而世紀
則云足文履已故名文命字高密孔傳釋伯
禹謂禹代鯀為崇伯而世紀則云堯封為夏
伯故謂之伯禹孔傳釋吕刑吕侯為天子司
寇而世紀則云吕侯為相所述與孔傳多不
同竊疑士安亦未必真見孔氏古文也正義
又云古文尚書鄭冲所授冲在高貴鄉公時
業拜司空高貴鄉公講尚書冲執經親授與
鄭小同俱被賜使得孔氏增多之書何難經
進其後官至太傅禄比郡公几杖安車備極
榮遇其與孔邕曹羲荀顗何晏共集論語訓
注則奏之於朝何獨孔書止以授蘇愉秘而
不進又論語解雖列何晏之名冲實主之若
孔書既得則或謂孔子章引書即應證以君
陳之句不當復用包咸之說謂孝乎惟孝美
大孝之辭矣竊疑冲亦未必真見孔氏古文
也
尚書音
七錄一卷
佚
陸德明曰為尚書音者四人孔安國鄭康成李軌徐
邈案漢人不作音後人所托
歐陽氏(地餘)等尚書議奏
漢志四十二篇
漢書注宣帝時石渠論
王應麟曰論石渠者歐陽地餘林尊周堪張山拊假
倉
牟氏(卿)尚書章句
佚
漢書周堪字少卿與孔霸俱事大夏侯勝堪論於石渠
經為最高堪授牟卿及長安許商長伯牟卿為博士
霸傳子光亦事牟卿由是大夏侯有孔許之學
後漢書牟氏章句浮辭繁多有四十五萬餘言張奐
減為九萬言
後漢書注年卿受書於周堪為博士故有牟氏章句
秦氏(恭)尚書說
佚
漢書張山拊長賓平陵人事小夏侯建為博士論石
渠授同縣李尋鄭寬中少君山陽張無故子儒信都
秦恭延君陳留假倉子驕無故善修章句守小夏侯
說文恭增師法至百萬言由是小夏侯有鄭張秦假
李氏之學寬中授東郡趙玄無故授沛唐尊恭授魯
馮賓
柦譚曰秦延君能說堯典篇目兩字之說至十餘萬
言但說曰若稽古三萬言
經義考卷七十六
