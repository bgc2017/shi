經義考卷二百六十六
翰林院檢討朱彝尊撰
毖緯(四)
春秋緯
七錄宋均注三十卷(新唐志三十八卷)
佚
春秋演孔圖
佚
何休曰得麟之後天下血書魯端門曰趨作法孔聖
没周姬亡彗東出秦政起胡破術書記散孔不絶子
夏明日往視之血書飛為赤烏化為白書署曰演孔
圖中有作圖制法之狀
孫㲄曰此耑為血書鳥圖而述故以演孔立名
按其書雖曰演孔并及孟子生時有五色雲
之瑞云
春秋孔錄法
佚
春秋說題辭
佚
孫㲄曰撰書者綂諸緯之義而繹其文
按說題辭文多係汎論其言雨雪曰盛陽之
氣温暖為雨隂氣薄而脅之則合而為電盛
隂之氣凝滯為雪陽氣薄而脅之則散而為
霰一歲三十六雨天地之氣宣十日小雨應
天文也十五日大雨以斗運也大節二十四
小節十二功德分也故一歲三十六雨其言
嘉禾曰天文以七列精以五故嘉禾之滋莖
長五尺五七三十五神盛故連莖三十五穗
以成盛德禾之極也餘不具錄
春秋元命包
佚
張衡曰春秋元命包中有公輸班與墨翟事見戰國
非春秋時也
孫㲄曰元大也命者理之隱深也包言乎其羅絡也
萬象千名靡不括也
按是書雖佚而其文存於今者較他緯為多
其言三才略備如曰天不足西北陽極於九
故周天九九八十一萬里天如雞子天大地
小表裏有水日左行周天二十三萬里日圓
望之廣尺以應千里日尊故滿明故精在外
常盛無虧也陽數起於一成於三故日中有
三足烏太隂水精為月兩設以蟾蜍兔者隂
陽相居明陽之制隂隂之倚陽也隂陽聚而
為雲和而為雨揚而為雪合而為雷激而為
電交而為虹霓散而為露凝而為霜怒而為
風亂而為霧霧隂陽之氣也霜以殺木露以
潤草歲之為言遂也三年一閠以起紀也冬
至百八十日春夏成夏至百八十日秋冬成
合三百六十日歲數舉陽氣數極於三故時
三月陽數極於九故三月一時九十日正朔
三而改文質再而復天人同度正法相受日
月出内道璇璣得常五星皆大其事亦大皆
小其事亦小早出為盈盈者為客晚出為縮
縮者為主同舍為合相陵為鬭此言乎天也
其曰地承氣而立載水而浮自東極至於西
極五億十萬九千八百八步所以右轉者氣
濁精少含隂而起遲故右轉迎天佐其道也
地出雲起雨以合從天下勤勞出於地功歸
於天此言乎地也其曰昴畢閒為天街散為
冀州分為趙國牽牛流為揚州分為越國軫
散為荆州分為楚國虛危之精流為靑州分
為齊國天氐流為徐州别為魯國五星流為
兖州分為鄭國鉤鈐别為豫州井鬼散為雍
州分為秦國觜參流為益州箕星散為幽州
分為燕國營室流為并州分為衛國之鎮此
兼言乎星土也其曰五氣之精交聚相加隂
陽之性以一起人副天道故生一子頭上圓
象天氣之府也歲必十二故人頭長一尺二
寸顔之言氣畔也陽立於五故顔博五尺天
有攝提人有兩眉為人表候陽立於二故眉
長二寸舌之為言達也陽立於三故舌在口
中者長三寸象斗玉衡隂合有四故舌淪入
嗌内者長四寸唇者齒之垣也肝者木之精
目者肝之使也肺者金之精鼻者肺之使也
心者火之精耳者心之候也火成於五故人
心長五寸腎者水之精隂者腎之寫也脾者
土之精口者脾之門戸也脾為胃之主胃者
榖之委也膀胱者肺之府也髮精散為鬚髯
腦之為言在也人精在腦膏者神之液也掌
圓法天以運動指五者法五行陽立於三故
人脊三寸而結隂極於八故人旁八幹長八
寸臍者下流竝會合為臍腹腰上者為天陽
之狀也腰而下者為地隂之象也數合於四
故腰周四尺髀之為言跂也隂二故人兩髀
此言乎人也其曰元者氣之始也春者四時
之始也王者受命之始也正月者政教之始
也公卽位者一國之始也此則其書冠以春
秋之名之義也
春秋包命
七錄二卷
佚
按隋志注有春秋包命二卷疑即元命包
春秋文曜鉤
佚
孫㲄曰大率闡星曜而幽曲言之故曰鉤
按鄭康成注周禮云五帝五色之帝蒼曰靈
威仰太昊食焉赤曰赤熛怒炎帝食焉黃曰
含樞紐黃帝食焉白曰白招拒少昊食焉黑
曰汁光紀顓頊食焉其說本於文曜鉤又星
土占云斗者天之喉舌布度定紀分州繫象
華岐以北龍門積石至三危之野雍州屬魁
太行以東至碣石王屋砥柱冀州屬樞三河
雷澤東至海岱以北兖州青州屬機蒙山以
東至江南會稽震澤徐揚之州屬權大别以
東至雷澤九江荆州屬衡荆山西南至岷山
北距鳥鼠梁州屬開陽外方熊耳以至泗水
陪尾豫州屬瑤光此九州屬北斗星有七州
有九但兖青徐揚并屬二州故七星主九州
也其文亦本文曜鉤
春秋運斗樞
佚
孫瑴曰此耑述璿璣不及衆星故以斗名篇
按春秋昭公二十有五年經書有鸜(公羊作鸛)鵒
來巢三傳皆同獨運斗樞文曰有鸛鵒來巢
於榆見公羊傳疏
又按運斗樞主言北斗測驗而作故其文曰
北斗七星第一天樞第二璇第三璣第四權
第五玉衡第六開陽第七瑤光第一至第四
為魁第五至第七為杓合而為斗居隂布陽
故稱北斗樞星散而為麞為虎為象又為雲
母璇星散而為橘為薑機星散而為鷃為雉
為鶉為菝葜權星散而為蘼蕪玉衡散而為
雞為鴟為兔為鼠為李為桃為椒為荆為榆
又為菖蒲瑤光散而為人蓡為象為鹿為麋
為烏為雀為燕為鵲為鷹為龜天樞得則景
星見甘露零鸞鳥集朱草生失則虎銜魚璇
星得則嘉禾液失則薑生翼機星得則狐九
尾失則鶉生鷃無頭權星得則日月光烏三
足玉衡得則麒麟生百獸率舞靈龜躍椒桂
連萬人壽不明則菖蒲冠環李生瓜雄雞五
足瑤光得則醴泉陵出黑芝烏反哺不明則
人蓡不生服翼九足彘生鹿攜則服翼兩頭
竝翔失則兔出月
春秋感精符
佚
孫瑴曰此言一切災祥皆精神之感召而天物來符
故多述人事
按徐氏公羊傳疏引感精符文云蒼帝之始
二十八世滅蒼者翼也滅翼者斗滅斗者參
滅參者虛滅虛者房并錄其注云堯翼之星
精在南方其色赤舜斗之星精在中央其色
黃禹參之星精在西方其色白湯虛之星精
在北方其色黑文王房之星精在東方其色
青其說亦不經甚矣
又按春秋僖公二年書冬十月不雨三年春
王正月不雨夏四月不雨六月雨何氏公羊
注引感精符文云僖公得立欣喜不恤庶衆
比致三旱即能退辟正殿餙過求己循省百
官放佞臣郭都等理冤獄四百餘人精誠感
天下不雩而得澍雨此事左氏内外傳俱不
載
又按李善注文選引春秋感精記云西秦東
闞謀襲鄭伯晉成同心遮之殽谷反呼老人
百里子哭語之不知泣血何益疑即感精符
之文非别一書也
春秋合誠圖
佚
孫瑴曰此主赤龍一圖立名
按天文地理各有所主北斗有七星天子有
七政也又明堂位在辰巳者木火之際辰木
也巳火也木生數三火成數七政在三里之
外七里之内此二則合誠圖之文
春秋考異郵
佚
孫㲄曰此耑談物應郵尤通
按賈氏齊民要術引考異郵文云陽物大惡
水故蠶食而不飲陽立於三春故蠶三變而
後消死於三七二十一日故二十一日而繭
春秋保乾圖(保或作寶)
宋衷注
佚
書正義引之云移河為界在齊吕填遏八流
以自廣又李善注吳都賦引保乾圖文曰日
以圓照月以虧全宋均注曰全十五日時也
又注魏都賦引保乾圖文曰五運七變各以
類驚宋衷注曰五運五行用事之運也又晉
書刑法志引保乾圖文云王者三百年一蠲
法
春秋漢含孳
佚
按李善注西都賦引漢含孳文云強榦弱流
天之道宋均注曰流猶枝也
又按漢含孳文有足采者曰三公在天為三
台九卿為北斗三公象五岳九卿法河海二
十七大夫法山陵八十一元士法谷阜合為
帝佐以匡綱紀又穴藏之蟻先知雨隂曀未
集魚已噞喁巢居之鳥先知風樹木未搖禽
已刷羽
春秋佐助期
佚
孫瑴曰此主為炎漢佐命豫識其籙故蕭何之狀見
於圖文
按李淳風乙巳占列占候諸家冇春秋佐助
期占又按列宿所居角為天門亢為廟庭房
為四表心為明堂尾箕后宫之場昴畢為天
街觜觿天廟天女主布帛虛主禮堂營室主
軍糧奎主武庫婁主苑牧胃主倉廪昴主獄
事東井主水衡鬼主神明柳主教令皆見佐
助期文外箕為天口見詩推度災翼為天倡
見合誠圖
春秋握成圖
佚
按握成圖疑即合誠圖
春秋潛潭巴
佚
孫瑴曰潛潭者水之沈深也巴又水之屈曲也蜀江
學巴字而流蓋其遠也撰名如此弔詭之甚矣
按日蝕自甲子至癸亥天文異略各有其占
劉昭注續漢書志引潛潭巴文云甲子蝕有
兵敵強臣乙丑蝕(闕)丙寅蝕久旱丁卯蝕有
旱有兵戊辰蝕(闕)己巳蝕(闕)庚午蝕後火燒
官兵辛未蝕大水壬申蝕水滅陽潰隂欲翔
癸酉蝕連隂不解淫雨毁山有兵甲戌蝕草
木不滋王命不行乙亥蝕東國發兵丙子蝕
(闕)丁丑蝕(闕)戊寅蝕(闕)己卯蝕(闕)庚辰蝕彗
星東至有宼兵辛巳蝕(闕)壬午蝕久雨旬望
癸未蝕仁義不明甲申蝕(闕)乙酉蝕仁義不
明賢人消丙戌蝕(闕)丁亥蝕匿謀滿玉堂戊
子蝕宫室内淫雌必成雄己丑蝕天下倡亂
庚寅蝕將相誅大水多死傷辛卯蝕臣代其
主壬辰蝕河海決久霧連隂癸巳蝕(闕)甲午
蝕(闕)乙未蝕天下多邪氣鬱鬱蒼蒼丙申蝕
諸侯相攻丁酉蝕(闕)戊戌蝕有土殃主后死
天下諒隂己亥蝕小人用事君子縶庚子蝕
(闕)辛丑蝕主疑臣壬寅蝕天下苦兵大臣驕
横癸卯蝕(闕)甲辰蝕四騎脅大水乙巳蝕(闕)
丙午蝕(闕)丁未蝕王者崩戊申蝕地動搖侵
兵強己酉蝕(闕)庚戌蝕(闕)辛亥蝕子為雄壬
子蝕妃后專恣女謀主癸丑蝕(闕)甲寅蝕雷
電擊殺骨肉相攻乙卯蝕雷不行雪殺草不
長姦人入宫丙辰蝕(闕)丁巳蝕下有敗兵戊
午蝕久旱榖不傷己未蝕(闕)庚申蝕(闕)辛酉
蝕女謀主壬戌蝕(闕)癸亥蝕天子崩其占辭
不同惜乎成闕文矣
又按前闕占辭者二十有四日孫氏古微書
有之曰乙丑蝕大旱戊辰蝕地震隂盛己巳
蝕火災丙子蝕夏霜為災丁丑蝕三公有罪
戊寅蝕天下大風己卯蝕多盜辛巳蝕后妃
有謀甲申蝕四月雨霜丙戌蝕多冤訟癸巳
蝕權不一甲午蝕蟲螟為害丁酉蝕侯王侵
庚子蝕君有疑癸卯蝕外國伐王乙巳蝕東
國起兵丙午蝕民多流亡己酉蝕有相疑者
庚戌蝕臣下相侵癸丑蝕水潦為敗丙辰蝕
山水大出己未蝕王失其土庚申蝕外國相
侵壬戌蝕羣小用事君子縶不知其從何處
捃拾也
春秋考曜文
佚
按考曜文有云王者往也神所輸向人所樂
歸藝文類聚有之
春秋命歷序
佚
續漢書律歷志曰元命包乾鑿度皆以為開闢至獲
麟二百七十六萬歲及命歷序積獲麟至漢起庚子
蔀之二十三歲竟己酉戊子及丁卯蔀六十九歲合
為二百七十五歲漢元帝歲在乙未上至獲麟則歲
在庚申推此以上上極開闢則不在庚申讖雖無文
其數見存而馮光陳晃以為開闢至獲麟二百七十
五萬九千八百八十六歲獲麟至漢百六十一歲轉
差少一百一十四歲云
孔穎達云緯候之書及春秋命歷序言五帝傳世之
事為毛說者皆所不言
王應麟曰漢志魯僖公五年正月辛亥朔旦冬至殷
歷以為壬子春秋緯命歷序云僖公五年正月壬子
朔旦冬至然則緯與殷歷同故劉洪云甲寅歷於孔
子時效即命歷序所謂孔子修春秋用殷歷也
按命歷序文皆荒唐謬悠之說不足錄
春秋玉版讖
佚
按沈約宋書符瑞志引之云代赤者魏公子
春秋句命決
佚
右見羅苹路史注
春秋含文嘉
佚
按白虎通德論引春秋含文嘉文云天子墳
高三仞樹以松諸侯半之樹以柏大夫八尺
樹以欒士四尺樹以槐庶人無墳樹以楊柳
又别引含文嘉文云殷爵三等周爵五等又
云天子射熊諸侯射麋大夫射虎豹士射鹿
豕雖不言春秋度即其書中語也
春秋括地象
佚
按緯書止有河圖括地象若春秋括地象言
毖緯者不及惟隋著作佐郎杜公瞻纂編珠
引其文云河有九曲發崑崙為地首至積石
為地門出龍門為天橋至卷重山為地咽貫
砥柱觸閼流山為地喉至洛汭為地腰至大
伾山為地齒至大陸為地腹東至碣石入於
海為天臍此可補禹貢注疏之闕
春秋文義
佚
按白虎通德論引其文云天子社廣五丈諸
侯半之其色東方青南方赤西方白北方黑
上冒以黃土
春秋内事
七錄四卷(通志六卷)
佚
孫瑴曰春秋孝經各有内事俱有宋均注
按枚乘七發歸神日母李善注引内事文云
日者陽德之母又天有十二次日月之所躔
也地有十二分王侯之所居也亦内事文
春秋秘事
七錄十一卷
佚
春秋錄圖
佚
按錄圖文有曰蒼精萌姬稷之後昌見李善
文選注
春秋災異
隋志郗萌撰十五卷
佚
隋書漢末郎中郗萌集圖緯讖雜占為五十篇謂之
春秋災異
孫瑴曰漢郎中郗萌集圖緯讖雜占為五十篇於是
七經緯各自為篇部至宋均始合而集之得三十卷
緫名曰春秋災異而言緯者始主春秋諸書徵引殊
不别疏皆曰春秋緯以故緯之篇春秋為多
春秋少陽篇撰命篇
佚
王應麟曰論語疏按春秋少陽篇伯夷姓墨名允字
公信伯長也夷諡叔齊名智字公達伯夷之弟齊亦
諡也眞宗問陳彭年墨允墨智何人彭年曰伯夷叔
齊也上問見何書曰春秋少陽篇
按徐氏公羊傳疏引撰命篇文云孔子年七
十歲知圖書作春秋
經義考卷二百六十六
