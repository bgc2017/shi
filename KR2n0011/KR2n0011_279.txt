經義考卷二百八十
翰林院檢討朱彝尊撰
擬經(十三)
孔氏(鮒)小爾雅
隋志一卷
存
隋書李軌略解
晁公武曰孔子古文也見於孔鮒書
王應麟曰小爾雅十三章申衍詁訓
陳振孫曰漢志有此書亦不著名氏唐志有李軌解
一卷今館閣書目云孔鮒撰蓋即孔叢子第十一篇
也曰廣詁廣言廣訓廣義廣名廣服廣器廣物廣鳥
廣獸凡十章又度量衡為十三章當是好事者抄出
别行
詹景鳳曰孔鮒小爾雅廣釋字義旁搜名物言約而
事不泛旨近而便於俗於小學尚矣
張氏(揖)廣雅
唐志四卷(七錄同隋志三卷)
存(今本十卷)
隋書魏博士張揖撰
揖進表曰臣聞昔在周公纘述唐虞宗翼文武剋定
四海勤相成王踐阼理政日昃不食坐而待旦德化
宣流越裳倈貢嘉禾貫桑六年制禮以導天下著爾
雅一篇以釋其義傳亐後孠歴載五百墳典散&KR0034;惟
爾雅恒存禮三朝記哀公曰寡人欲學小辯以觀於
政其可乎孔子曰爾雅以觀於古足以辯言矣春秋
元命苞言子夏問夫子作春秋不以初哉首基為始
何是以知周公所造也率斯以降超絶六國越秦踰
楚爰暨帝劉魯人叔孫通撰置禮記文不違古今俗
所傳三篇爾雅或言仲尼所增或言子夏所益或言
叔孫通所補或言&KR0008;郡梁文所考皆解家所說經師
口傳既無正驗聖人所言是故疑不能明也夫爾雅
之為書也文約而義固其敶道也精研而無誤真七
經之檢度學問之階路儒林之楷素也若其包羅天
地綱紀人事權揆制度發百家之訓詁未能悉備也
臣揖體質蒙蔽學淺詞頑言無足取竊以所識擇撢
羣藝文同異義音轉失讀八方殊語庶物異名不在
爾雅者詳錄品覈以著於篇凡萬八千一百五十文
分為上中下以&KR1220;方徠俊哲洪秀偉彦之倫扣其兩
端摘其過謬令得用諝亦所企想也臣揖誠惶誠恐
頓首頓首死罪死罪
陳振孫曰魏博士張揖撰凡不在爾雅者著於篇仍
用爾雅舊目館閣書目云今逸但存音三卷今書十
卷而音附逐篇句下不别行揖又有埤蒼三蒼訓詁
雜字古今字訓凡四書見唐志今皆不傳
曹氏(憲)博雅(隋志作廣雅音)
唐志十卷(隋志四卷)
存
隋書祕書學士曹憲撰
晁公武曰隋曹憲撰魏張揖嘗米蒼雅遺文為書名
曰廣雅憲因揖之說附以音解避煬帝諱更之為博
云後有張揖表憲後事唐太宗嘗讀書有竒難字輒
遣使問憲憲具為音注援驗詳覆帝歎賞之
劉氏(伯莊)續爾雅
唐志一卷
佚
高似孫曰劉伯莊續爾雅艸木蟲魚該括略盡
劉氏(杳)要雅
五卷
佚
王應麟曰梁劉杳撰要雅周禮疏劉杳要雅亦以宜
成為酒名
李氏(商隱)蜀爾雅
通考三卷
佚
陳振孫曰蜀爾雅不著撰人名氏館閣書目按李邯
鄲云唐李商隱采蜀語為之當必有據
劉氏(溫潤)羌爾雅
宋志一卷
佚
亡名氏蕃爾雅
通考一卷
佚
晁公武曰不載撰人姓名以夏人語依爾雅體譯以
華言
方以智曰即羌爾雅
梅氏(彪)石藥爾雅
二卷
存
彪序曰爾雅者古人訓釋作也予家西蜀江源少攻
丹術窮究經方第用藥皆是隱名就於隱名之中又
有多本若不備見猶畫餅夢桃遇其經方與不遇無
别也參同契云未能悉究當施直義今以衆石異名
象爾雅詞句凡六篇勒為一卷令迷者尋之稍易習
者誦之不難云爾元和丙戌
白雲霽曰釋諸藥隱名
陸氏(佃)埤雅
宋志二十卷
存
子宰序曰嘉祐前經義之未作也先公獨以說詩得
名其於鳥獸草木蟲魚尤所多識熙寧後始以經術
革詞賦先公詩講義遂盛傳於時學校爭相筆授如
恐不及元豐間預修說文因進書獲對神考縱言至
於物性先公敷奏稱旨德音稱善且恨古未有著為
書者先公又奏臣嘗試為之未成未敢進也天意欣
然便欲見之因進說魚說木二篇自是益加筆削號
物性門類編纂將終而永裕上賓矣先公旋亦補外
所至以平易臨民故其事簡政清因得專意論譔既
注爾雅乃賡此書號埤雅言為爾雅之輔也埤雅比
之物性門類蓋愈精詳文亦簡要先公作此書自初
迨終僅四十年不獨博極羣書而農父牧夫百工技
藝下至輿臺皂隸莫不諏詢苟有所聞必加試驗然
後紀錄則其深微淵㦤宜窮天下之理矣後有博雅
君子覽之當自識其美焉宣和七年六月
晁公武曰皇朝陸佃農師撰書載蟲魚鳥獸草木名
物喜采俗說然佃王安石客也而學不專主王氏亦
似特立者
陳振孫曰釋魚釋獸以及於鳥蟲馬木草而終之以
釋天所以為爾雅之輔也此書本號物性門類其初
嘗以說魚說木二篇上之朝編纂將就而永裕上賓
不及再上既注爾雅遂成此書其於物性精詳所援
引甚博而亦多用字說
王應麟曰元豐中陸佃修說文因進書獲對神宗論
物性恨未有著書者佃進說魚說木二篇自是益加
論譔為埤雅二十卷
王慎中曰陸農師於名物可謂多識矣然其為書有
自亂其法所引雖博而非其著書本指不足相証而
反以自病者亦多矣釋翬雉而釋后服釋馬而釋車
釋騏而釋服釋龍而釋占釋蓍而釋重卦皆非其著
書本指釋竹而釋衞武公之德已去之遠而又及於
明器釋倉庚摘引月令可耳而全錄其文釋艾則因
五十曰艾之文而錄禮文全篇釋螽斯甘棠既不當
釋詩而復旁引莊子華封之祝劉歆宗廟之議釋臺
漢其說尤迂緩謂之詩箋義可也革之為藾蕭知其
為在野之草而鹿之所食也顧不從箋而從毛與爾
雅則水萍豈野生而亦豈鹿之所食耶白華之為菅
菅其名而白華其詞也乃立白華一名而釋之由箋
有白華於野之文而誤不思毛傳已明也蒲盧之為
野蜂則不當為草乃兩立其名而兩引中庸之文羊
之始生曰達小曰羔未成羊曰羜既成曰羊則羔與
羜乃羊之小與未成之通名不當各立以為名也木
之自斃者曰椔蓋斃木之通名而非一木之名也而
乃有釋椔豕豬之通名彘其牝豚其牡牡之去勢曰
豚而其牡者曰猳今乃釋豕與豚不為明也豝豵豜
竝見於詩毛鄭皆以為小豕惟毛以歲紀數鄭以生
紀數為異要之皆野豬也若為豢獸則豈狩獵之所
射且虞人致獸亦不當驅家畜以待田雖有一歲豵
二歲豝三歲特四歲豜與豕生三豵二師一特之異
釋知其當為野獸者以詩之文義推之當然也今乃
釋豝而遺其他而與豕聯釋疑於為豢畜歟大抵所
識者多而所取者博固不能無失與至其釋貓引畫
譜小言釋芍藥全錄花譜此無異童兒之識農師之
學不宜其陋至此或其家子弟或他人誤增入之也
又曰予讀荆國王文公集見其進字說表與其為
書序其義奥深以為由書契以來未有也恨不得見
其書其後於楊龜山集中見其摘數十字駁之龜山
所駁皆是然要以為未足以病其書也及觀埤雅往
往多用字說雖非龜山所摘其義亦往往可駁蓋文
公於學才藝既多尤能刻意精思故杜撰立說而以
經傳文詞附會之雖不為無義理而於天地自然之
文何啻千里陸最以善言名物有說詩之名於熙寧
間亦以此為王文公所重新經之義陸多與焉故陸
亦用文公以廣其書也由是推之則字說全書雖不
見亦未足恨而陸所為以說詩得名正不免於穿鑿
附會之病而以文害辭以辭害意者宜必多矣因閱
埤雅漫志之
程氏(端蒙)大爾雅
五卷
未見
陳櫟曰鄱陽程蒙齋撰小學字說朱子目以大爾雅
然止三千字蒙齋同邑董介軒嘗為注釋沈毅齋以
程訓未備增廣之吾邑程徽菴猶以為未備合程沈
所訓又增廣焉
董氏(夢程)大爾雅通釋
未見
王氏(柏)大爾雅
一卷
佚
崔氏(銑)小爾雅
一卷
存
袁褧曰周公作爾雅擬之者若埤雅方言是已少渠
研精古典緝成新編曰小者謙之之辭也因鋟之木
俾釋注者有所考焉
朱氏(謀㙔)駢雅
七卷
存
謀㙔自序曰言以足志文以足言自六經已然君子
不病夫足文之言而惟枝葉無當之辭是辟也試觀
盤誥雅頌厥亦選艱而挹賾矣今去商周二千餘䙫
其雕章畫羽方言殊訓與夫制事錫名豈不淵且博
哉畸文隻句獨得訊之頡籀家書乃聯二為一駢異
而同析之則秦越合之則肝膽古故無其編焉非藝
事一大歉哉暇日檢諸解詁排纂散出之文經子史
流稗官媵說罔不搜括條貫依爾雅廣雅之義作駢
雅七卷所見異辭所傳寫異辭皆不刪廢要使夏五
郭公之例存焉爾若予耳目所不及接或幽僻放軼
所未攬儻亦俟夫博識君子紹而充之則予敢以篳
路驅乎哉其固陋也惡乎辭
孫開序曰昔者周公作雅南豳頌之詩其辭典則其
義奥渺其用物也宏其取材也古世人莫之解也其
徒作爾雅以釋之則爾雅者固學詩之津筏也夫賦
者古詩之流也屈原離騷思鬱以幽文竒以崛驚采
絶豔蔚為詞賦之宗自後司馬相如揚雄班固張衡
左思之徒皆博雅君子其所為賦罔不醞釀古今錯
綜名物以文被質度宫中商麗句偉辭駱驛奔會覽
之者五色眩爛若登太廟而彝鼎錯陳若入武庫而
戈鋋森列若步昆侖之墟璆琳瑯玕無不有也蓋涉
之莫窮其源遡之莫測其本始故知雅道至淵弘哉
六朝以來此義泯泯雖間有緣情體物之作而見聞
既狹興寄益微近代綴文之士稍厭薄之更復專務
虚恢嬋緩其辭僻怪其字懸疣附贅余無譏焉信矣
好古之難也豫章宗侯鬱儀者今之振竒人也慨風
雅陵遲詞賦寢頓冥搜古昔旁采方謠原本山川極
命艸木於凡駢偶之語宏侈之辭靡不該而存之體
倣爾雅作駢雅七卷箴縷縩繺攕揳唲齵璧合珠聯
煇煌炳煥自是之後作賦者有所取裁矣雅道庶可
興哉善乎王通氏之言曰詩者人之性情也性情安
可無乎夫世不能廢詩又何可無賦則爾雅駢雅當
竝傳天壤間亦千古作者之林也
牛氏(衷)埤雅廣要
四十卷
存
衷自序曰宋開國公陸丞相佃於爾雅廣雅之後復
旁搜冥索以埤翼之吾藩賢王論思之暇嘗進覽焉
惜夫叙述之次尾天文而首羣品伍鳳鳥而躋微類
未惬於中乃條示卷帙所宜增物類所宜補命臣衷
輯之衷介胄之末非能文者且不敢辭謹因佃文之
舊二十卷增摭羣書所載復成二十卷合而名之曰
埤雅廣要閱數年繕完進呈復命翰學吳從政嚴加
挍勘釋以音注而梓行之以廣其傳焉天順元年歲
次丁丑端月上元吉日
陳㦤典曰埤雅二十卷宋陸丞相佃撰述於熙寧元
豐間以上之神宗初進說魚說木二篇後廣為物性
門類積久而成埤雅其廣要增至四十卷則皇明天
順中蜀府護衞千戶牛衷奉賢王令而推廣之者也
白氏(珽)續演雅詩發揮
十首
存
陶宗儀曰白湛淵先生續演雅詩發揮一海青二押
不蘆三和林尼四漠北種羊五角端六小人七羯尾
八迤北八珍九松煤十駝屏
鄺氏(露)赤雅
三卷
存
露自序略曰子欲居九夷然蠻獠之族不異麋鹿喜
則䓑甘怒則角逐藍胡侯槃襲漢官而擁部落披肝
禮士蹀血尋仇雄則虺噬敗則狶烹齒魚腸枕犀渠
甘心烏鳶之口君子亦何樂乎居之其令曰無罪而
殺士者梟其族無才而妬能者刖其足有華風焉予
以文字獲罪邑侯曳裾四姓扳謁諸司隆禮嘉貺非
誼所安其中山川風土儀物耳而目者觕列諸篇其
他六壬五遁兵鈐劍術不敢輕錄懼僭也
(闕)曰鄺湛若上元跨馬遇南海黃令不及下令
怒拘之湛若吟曰騎驢適值華陰令失馬還同塞上
翁遂棄家走廣西登涉鬼門銅柱之間遍遊諸岑及
藍胡侯槃四姓土司為傜女執兵符者雲嚲娘之客
嘗記其山川風土儀物及女君天姬隊歌舞戰陣之
制為赤雅一書稱諸岑為漢將軍岑彭之後世為粤
西君長雄據蠻中歲時祭祀以麫為吳將軍漢首以
代犧牲而伏波苗裔世稱馬流人皆史書所未載也
方氏(以智)通雅
五十五卷
存
唐氏(達)爾雅補
未見
劉氏(迅)六說
唐志五卷
佚
新唐書迅續詩書春秋禮樂五說書成不以示人
崇文總目唐右補闕劉迅作六書以繼六經標作書
之義而著其目惟易闕而不言故止五卷
王應麟曰迅作六說以繼六經自孔氏至考亂凡八
十九章取漢史詔書及羣臣奏議以擬尚書又取房
中歌至後庭鬭百草臨春樂少年子之類凡一百四
十二篇以擬雅章又取巴渝歌白頭吟折楊柳至談
容娘以比國風之流然文中子嘗續經矣朱子謂高
文武宣之制豈有精一執中之傳曹劉顔謝之詩豈
有物則秉彝之訓况迅乎
黃氏(佐)六藝流别
二十卷
存
佐自序曰聞之董生曰君子志善知世之不能去惡
服人也是以簡六藝以善養之其學大矣而各有所
長詩道志故長於質書著功故長於事禮制節故長
於文樂詠德故長於風春秋司是非故長於治易本
天地故長於數人當兼得其所長是故舉其詳焉志
始於詩以道性情為謠為歌謠之流其别有四為謳
為誦為諺為語歌之流其别亦有四為咏為吟為怨
為歎其拘拘以為詩也則為四言為五言為六言為
七言為雜言詩其雜近於文而又與詩麗也則為騷
為賦為詞為頌為贊其專事對偶亡復蹈古則律詩
終焉書行志而奏功者也其源以道政事為典為謨
典之流其别為命為誥謨之流其别為訓為誓凡典
上德宣於下者也又别而為制為詔為問為畣為令
為律命之流又别而為冊為勅為誡為教誥之流又
别而為諭為賜書為書為告為判為遺命而間亦有
不盡出於上者焉凡謨下情孚於上者也又别而為
議為疏為狀為表為牋為啓為上書為封事為彈劾
為啓事為奏記訓之流又别而為對為策為諫為規
為諷為喻為發為勢為設論為連珠誓之流又别而
為盟為檄為移為露布為讓為責為劵為約而間亦
有不盡出於下者焉禮以節文斯志者也其源敬也
敬則為儀為義其流之别則為辭為文為箴為銘為
祝為詛為禱為祭為哀為弔為誄為輓為碣為碑為
誌為墓表皆因乎書之制焉樂以舞蹈斯志者也其
源和也和則為樂均為樂義其流之别為唱為調為
曲為引為行為篇為樂章為琴歌為瑟歌為暢為操
為舞篇皆因乎詩之風焉春秋以治正志者也其源
名分也其流之别為紀為志為年表為世家為列傳
為行狀為譜牒為符命其大槩也則為叙事為論贊
叙事之流其别為序為記為述為錄為題辭為雜志
論贊之流其别為論為說為辨為解為對問為考評
而凡屬乎書禮者不與焉易則通天下之志矣其源
陰陽也其流之别為兆為繇為例為數為占為象為
圖為原為傳為言為注而凡天地鬼神之理管是矣
究其大都則言而履之禮也行而樂之樂也藝雖有
六其本諸心則一也昔晉摯虞嘗著文章流别其亡
已久故予蒐羅散逸以為此篇統諸六藝竊比於吾
董生云
朱氏(升)小四書
五卷
存
升序曰上章困敦赴紫原書會與友朋商確為齋生
定讀書次序首蛟峯蒙求凡將急就之儔也名物者
小學之先也次勿齋字訓性理學問天人之道治教
之原也次陳先生歴代蒙求使知古今朝代之略次
黃成性史學提要使知傳統事迹之詳此四書者四
字成言童幼所便精熟融會宇宙在胸中矣然後循
序乎六籍之學歸趣乎孔孟之教究極乎濂洛之說
休日則事筆札而考蒼雅餘力則紀名數而誦詩文
庶幾入門適道有序有條本末兼備終始相成者矣
夫讀書不可無注解然注解與本文相離學者若不
能以意相附則非徒無益而適滋其惑故愚於諸經
書往往為之旁注使學者但讀本文而覽其旁注一
過即了無繁複之勞也今此四書者或語約而事意
多故旁注不足則又表注於闌上使教者有所據依
而學者易於記憶此區區之至意也既脱稾刻之齋
舍題曰小四書以别於晦菴四書云
楊士竒曰小學之教其廢久矣歙人朱升輯方逄辰
名物蒙求程若庸性理字訓陳櫟歴代蒙求黃繼善
史學提要為一編謂之小四書以教初學庶幾古人
遺意其上及旁皆有注釋尤便於教者
按小四書舊刻板在婺源流傳未廣近陸御
史隴其重刊行之
金氏(德玹)小四書音釋
四卷
未見
徽州府志金德玹字仁本休寧人
經義考卷二百八十
