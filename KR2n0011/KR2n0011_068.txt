經義考卷六十八
翰林院檢討朱彝尊撰
易(六十七)
陳氏(廷敬)尊聞堂易說
七卷
存
潘耒曰先生於易言理必歸於至醇言象不流於小
數蓋酙酌於程朱傳義而擇其中者也
黃氏(與堅)易學闡一
十卷
存
與堅自序曰舜之授禹曰惟精惟一允執厥中箕子
之陳範曰皇建其有極夫中與極惟一理而自伏羲
文王周公孔子以隂陽之變化著為易又以氣合理
而出之者也上古以來世道之變以滋萌矣歷經四
聖人畫之卦繋之彖衍之爻與象以窮其變而所以
不變者皆一也非推其不變以窮天下之變而後以
為易乎其後易教寖衰因沿各别西漢則雜於禨祥
東漢則入於讖緯魏晉則流於術數由六代迄隋唐
浸淫於道德之旨而以易老並稱之易之變至於不
可勝窮而究不能窮其理之變此皆諸儒箋疏之過
也言易者莫盛於漢時而其紊亂亦自漢儒始梁丘
施孟費直之徒訓詁競起各師其說焦京諸家又有
占候測騐之書互反飛伏之法務加穿鑿以求勝迨
魏王弼以老莊救之汨沒彌甚幾百年間雖其為說
精粗大小各有不同而務為矜竒以亂人之耳目驅
天下而胥悖於易也則一矣宋周邵二程張朱六子
出始精研四聖人之道以為是隂陽也舍日用尋常
更無别趣令學者當體求之確有持循而易之道始
大著於天下夫易終古此理也豈以時之變而遂變
焉者乎道如是即聖人不能辭其故而人欲舍是以
求新終於不返而已矣今夫天地一隂陽也日月山
川其在天地亦僅守厥常人盡俯仰安之耳若日月
有薄蝕山川有崩竭少有異史即書之以為灾然則
幾百年間其或有言隂陽而好為詭怪殊特以欺世
猶夫薄蝕崩竭與常殊皆天地不祥之氣所釀成以
是言易不滋懼矣乎後之學者苟能察於理知邪說
之流害亦返而求其所謂一者斯已耳余即六子遺
書述其大槩得文一十二卷曰闡一乙丑春自使黔
南返不戒於舟悉沉江中此於暇日補綴舊業僅存
九十九首次為十卷仍因舊名之凡以覈之嚴辨之
切欲稍稍以明道其或以所得弇淺尚有未能亦原
其志焉可矣
毛氏(竒齡)仲氏易
三十卷
存
竒齡自述曰仲氏者余仲兄與三也(名錫齡)仲氏在崇
禎之季避難得錮疾授生徒以說經自娛而尤長於
說周易當余出亡時仲氏泣送余謂曰古賢處憂患
者必明易汝知之乎余拜而受言暨余歸被徵而仲
氏病至乞假而仲氏已不可見矣顧其說易實有西
漢以還魏晉六朝遺法為宋元諸儒所未及者余哀
其志就兄子口授諸說易大旨暨各卦詁義而擴大
之為仲氏易雖然使仲氏為易而止如是乎
推易始末
四卷
存
李澄中曰推易始末者西河毛氏發明仲氏易推移
之義蓋即前儒卦變卦綜之說而暢之歷載變卦反
對六十四卦相生夲義卦變十辟卦變六子卦變卦
綜乾坤主變七圖說并載推易及推易折衷二圖說
於後
易小帖
五卷
存
按此係西河氏雜紀說易之可議者
易韻
四卷
存
龐塏曰古文多用韻易上下象傳并雜卦傳無一不
用韻者蓋其辭類贊贊必有韻昔人所謂贊易是也
大可於韻學精晰故著此書
喬氏(萊)易俟
六卷
存
嚴繩孫曰石林尊人侍御聖任先生以理學名家易
俟六卷大約得之過庭之訓為多
納蘭氏(成德)大易集義粹言合訂
八十卷
存
成德自序曰宋陳友文大易集義六十四卷曾穜大
易粹言七十卷二書摭拾宋儒論說凡十八家而粹
言所采二程横渠龜山定夫兼山白雲父子七家其
康節濓溪上蔡和靖南軒藍田五峰屏山漢上紫陽
東萊十一家之說皆集義上下經所引粹言則未之
及也粹言有繋辭說卦序卦雜卦集義止上下經余
竊病其未備因於十一家書中將講論繋辭以下相
發明者一一采集與粹言合而訂之間以臆見考其
源委定其體例芟其繁芿補其脱漏成八十卷庶使
兩書之發凡起例互相脗合而十八家之精義奥旨
無不網羅畢具繇是而上求三聖之心於千載之下
和合諸儒之言於一堂之中雖人自為說有彼此淺
深詳略之不同而會而歸之罔所乖刺測度摹擬無
有不備從衡變化無有不通理象之粲然者莫是過
矣自揣固陋未必有當於集義粹言所以為書之宗
要或亦陳曾兩公之所不廢也
湯氏(秀琦)讀易近解
三卷
存
宋犖曰臨川湯秀琦字弓庵
李氏(鏡)周易參義
三卷
存
鄭玥曰鏡字明遠嘉興學生
楊氏(南)說經
一卷
存
繆泳曰吳江楊氏說經十五篇鏤板以行聞有易集
注未之見也
洛書成卦圖
一卷
存
潘耒曰邑人楊維箕好學深思博通經史象緯之學
布衣芒屩教授村墟中始以九宫演八卦順而布之
九變而成六十四卦復逆而布之亦九變而成六十
四卦倒裝對待皆出天然錯綜進退曲盡其妙
李氏(公柱)讀易述餘
四卷
存
徐善曰嘉善李松子喬撰無繋辭松庚辰進士晚名
公柱
朱氏(襄)易韋
十二卷
存
姜氏(垚)易原
三卷
存
宋俊序曰六經皆聖人治世之書而易獨為聖人治
心之學治世者夲乎人治心者原於天自庖犧一畫
而三聖人各闡其秘後賢雖竭其推測亦聽夫人之
自為易而已其於先後天之理何有說者謂易為卜
筮之書數書也然不通乎理又烏乎言數理者何心
是也舍心不可以窮理豈離理又可以言天乎易原
一書姜子治心之書也舉六十四卦而皆返之於心
即皆合之於天於憂患中而悟潔靜精微之旨直與
匡鼎說詩郭象注莊等而豈艱深怪僻如揚雄焦贛
者同日而語哉
施氏(名未詳)周易辨疑
未見
王世貞曰郡丞施君易學辨疑微而入於理顯而周
乎象指要而刪其蔓得意而超乎筌何其說之有根
底也
耿氏(名未詳)述古易
未見
錢一夲序曰易有古今之分漢費直夲初畫全卦再
畫夲卦又畫覆卦繋以彖爻與用九用六之辭後以
一傳字加彖傳之首鄭玄夲於費夲有省移初九至
用九爻位之文加爻辭之上合彖傳於經於彖傳加
彖曰字於象傳加象曰字王弼夲移文言附乾坤二
卦之後加文言曰字以孔子贊文之辭夲以釋經乃
各附當爻每爻加象曰字歷代因之是為今易漢藝
文志云易經十二篇吕大防定為經二卷傳十卷晁
說之釐為八卷吕祖謙復定為十二卷一以古為斷
是為古易瀛海耿侯之述古易也其自彖傳以下有
所更置序正者易辭也其於易畫上下二篇以今文
上篇三十卦一百八十爻下篇三十四卦二百有四
爻通為六十四卦三百八十四爻古文上篇一十八
卦一百有八爻下篇一十八卦一百有八爻通為三
十六卦二百一十六爻變之即六十四卦三百八十
四爻侯之言曰六十四卦三百八十四爻易之體也
三十六卦二百一十六爻易之用也文王洩天地鬼
神之祕於指掌其用至妙而難言故寓不言之意於
譜卦之中使學者得意而忘言嗚呼得意忘言兹侯
之述古之遐思乎夲至愚極陋原不能言而竊逆以
意卦有六十四而侯譜之止於三十六乾卦一爻之
策數也爻有三百八十四而侯譜之止於二百一十
有六全乾六爻之策數也侯嘗憂象數難明而謂象
數立則天地鬼神未來之秘如指諸掌舉全易之象
而統之於乾象舉全易之數而統之於乾數乾象立
天下其有遺象乎乾數立天下其有遺數乎夲又反
覆以研侯意反對三十六卦其實又只是六大卦如
卦之有六爻自乾坤至畜履合六卦為一大卦自泰
否至噬嗑賁自剝復至坎離皆然此上篇三大卦也
自咸恒至損益合六卦為一大卦自夬姤至漸歸妹
自豐旅至既未濟皆然此下篇三大卦也乾坤隂陽
剛柔之所自始管領二大卦如卦之初二兩爻剝復
陽剛消長之際管領二大卦如五上兩爻是又合三
十六而止成一卦六爻云爾此正所謂易簡而天下
之理得象豈遠乎哉數豈多乎哉此非今之學者所
易窺也
樊氏(名未詳)易麈
未見
按樊氏未詳其名卷帙亦亡烏程沈尚書演
為之作序文載集中
洪氏(名未詳)周易翼義
未見
史繼偕曰積齋洪先生言易無失朱子之義故曰翼
義翼義即所以翼經也先生子孝廉一愚君出其家
藏晚年論定之書梓之福安黌舍學者得之無異布
帛菽粟矣
郭氏易學集解
二卷
存
吳應箕曰魯國郭季公負大略又能精觀世變其於
易數十年守之而一朝言之宜其有不言言輒有當
也
按郭氏易解去著書姓名而題曰無名氏知
其姓者有吳上舍序也
亡名氏周易真文
二卷
未見
易林說疑
二卷
未見
以上二部載澹生堂書目
易說
二卷
存
按易說二卷未詳何人所撰鄭端簡公家所
藏抄本或係端簡公稾亦未可定
易十三傳
十三卷
存
按易十三傳未詳誰氏所撰第知為嘉靖間
人其云十三傳者乾上九傳一姤初六傳二
姤九二傳三姤九三傳四姤九四傳五姤九
五傳六姤上九傳七大過初六傳八大過九
二傳九大過九三傳十大過九四傳十一大
過九五傳十二大過上六傳十三證以歴代
紀年蓋倣邵氏經世書而於六十四卦相生
圖則又不主邵氏之說
周易宗孔篇
未見
陸元輔曰周易宗孔篇不知誰氏所撰蓋萬歷中人
大意以為彖傳即通卦解欲識文王之旨者取諸此
而足象傳即六爻解欲識周公之旨者取諸此而足
獨大象乃孔子自抒己見以廣易之用不必與文周
同故列之後其中或采之諸家或附以己意於世俗
不無刺謬要以孔子言為宗云予未見此書黃徵君
虞稷為予說
易義
六卷
存
右易義六卷吳興書估得之餘杭孫氏不知誰
氏子作第卷首有伯龍二字私印
經義考卷六十八
