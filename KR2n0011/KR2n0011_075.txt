經義考卷七十五
翰林院檢討朱彝尊撰
書(四)
周書
漢志七十一篇(隋唐志十卷)
闕
劉向曰周時誥誓號令也
隋志汲冢書似仲尼刪書之餘
顔師古曰蓋孔子所論百篇之餘今所存者四十五
篇
劉知幾曰周書與尚書相類即孔氏刊約百篇之外
凡為七十一章上自文武下終靈景其有典雅高義
亦有淺末常說殆似後之好事者所增益也至若職
方之言與周官無異時訓之說比月令多同斯百王
之正書五經之别錄也
晁公武曰晉太康中汲郡與穆天子傳同得蓋孔子
刪采之餘凡七十篇
洪邁曰周書今七十篇殊與尚書體不相類所載事
物亦多過實無所質信唐太宗時遠方諸國來朝貢
者甚衆服裝詭異顔師古請圖以示後作王會圖蓋
取諸此漢書所引天予不取反受其咎毋為權首將
受其咎以為逸周書此亦無之然則非全書也
李燾曰隋唐經籍藝文志皆稱此書得於晉太康中
汲郡魏安釐王冡孔晁注解或稱十卷或稱八卷大
扺不殊按此則晉以前初未有此也然劉向班固所
錄並著周書七十一篇且謂孔子刪削之餘而司馬
遷記武王克殷事蓋與此合豈西漢世已得入中秘
其後稍隱學者不道及盜發冡乃幸復出耶篇目比
漢但闕一爾必班劉司馬所見者也繫之汲冡失其
本矣
陳振孫曰晉太康中汲郡發魏安釐王塚所得竹簡
書此其一也凡七十篇叙一篇在其末今京口刊本
以序散在諸篇蓋以倣孔安國尚書相傳以為孔子
刪書之餘未必然也文體與古文不類似戰國後人
依倣為之
王楙曰汲塚書出於魏安釐王墓中其言大率與今
經史相反如云夏年多於殷益干啓位啓殺之太甲
殺伊尹文王殺季歴自周受命至穆王百年非穆王
夀百歲幽王既亡有共伯和者攝行天子事非二相
共和之類
丁黼跋曰夫子定書為百篇矣孟子於武成取其二
三策謂血流漂杵等語近於誇也今所謂汲冡周書
者類多誇詡之辭且雜以詭譎之說此豈文武周公
之事而孔孟之所取哉然其間畏天敬民尊賢尚德
古先聖王之格言遺制尚多有之至於時訓明堂記
禮者之所採錄克&KR0907;度邑司馬遷之所援據是蓋有
不可盡廢者晉狼瞫曰周志有之勇則害上不登於
明堂其語今見之篇中此吾夫子未定之書也漢蕭
何云周書云天予不取返受其咎則夫子既定之後
而書無此語意者其在逸篇乎其後班固藝文志書
凡九家有周書七十一篇劉向云周時誥誓號令蓋
孔子所論百篇之餘也以兩漢諸人之所纂記推之
則非始出於汲冡也明矣惜乎後世不復貴重文字
日就舛訛予始得本於李㢲巖家脫誤為甚繼得陳
正卿本用相參校修補頗多其間數篇尚有不可句
讀脫文衍字亦有不容強解者姑且刻之俟求善本
更加增削庶使流傳以為近古之書云嘉定十五年
夏四月
劉克莊曰汲冡書十卷七十篇與藝文志周書七十
一篇合但少一篇晁子止謂其紀錄失實李仁甫謂
書多駮辭按中間所載武王征四方馘億有十萬七
百七十有九俘三億萬二百三十暴於秦皇漢武矣
狩擒虎二十(有二云云)紂囿雖大安得熊羆如是之衆又
謂凡俘商寳玉億有百萬荒唐夸誕不近人情非止
於駮而已
王應麟曰漢藝文志周書七十一篇劉向云周時誓
誥號令蓋孔子所論百篇之餘隋唐志繫之汲冡然
汲冢得竹簡書在晉咸寧五年而兩漢已有周書矣
太史公引克殷度邑鄭康成注周禮云周書王會偹
焉注儀禮云周書北唐以閭許叔重說文引逸周書
大翰若翬雉又引豲有爪而不敢以撅馬融注論語
引周書月令皆在漢世杜元凱解左傳時汲冢書未
出也千里百縣轡之柔矣皆以周書為據則此書非
始出於汲冢也按晉束晳傳太康二年汲郡得竹書
七十五篇其目不言周書(紀云咸寧五年左傳後序云太康元年當考)左
傳正義引王隱晉書云竹書七十五卷六十八卷有
名題七卷不可名題其目錄亦無周書然則繫周書
於汲冢則誤明矣又曰周書謚法惟三月既生魄
周公旦太師望相嗣王發既賦憲受臚于牧之野將
葬乃制作諡今所傳周書云維周公旦太公望開嗣
王業建功于牧之野終葬乃制謚所載不同蓋今本
闕誤文心雕龍云賦憲之謚出於此又曰周書史
記篇穆王召左史戎夫取遂事之要戒言皮氏華氏
夏后殷商有虞氏平林質沙三苗扈氏義渠平州林
氏曲集有巢有鄶共工上衡氏南氏有果氏畢程氏
陽氏榖平阪泉縣宗玄都西夏績陽有洛之亡國名
多傳記所未見又曰王會曰堂下之右唐公虞公
南面立焉堂下之左殷公夏公立焉唐公虞公樂記
所謂祝陳也殷公夏公樂記所謂把宋也然則郊特
牲云尊賢不過二代其說非矣
黃震曰汲冢周書七十篇自度訓至小開解凡二十
三篇皆載文王遇紂事多類兵書而文澀難曉自文
儆至五權二十三篇載文王薨武王繼之代商事其
文間有明白者或類周誥自成開解至王會解十三
篇載武王崩周公相成王事間亦有明白者多類周
誥自是有蔡公解史記解穆王警戒之書也職方氏
繼之與今周禮之職方氏相類芮良夫解訓王暨政
臣之書也王佩解亦相類自周祝解至銓法解不知
其所指終之以器服解而器服之名多不可句
方孝儒曰汲冢周書十卷七十解或謂晉太康中出
於汲郡魏安釐王冢故曰汲冢以論載周事故曰周
書宋李燾以漢司馬遷劉向嘗稱之謂晉時始出者
非也此固是矣劉向謂其書為周書即孔子刪定之
餘者則非也何者其事有可疑也略舉其大者言之
武王之伐殷誅其君弔其民而已其世俘篇乃曰馘
魔億有十萬七千七百七十有九俘人三億萬有二
百三十夫殺人之多若是雖楚漢之際亂賊之暴不
若是之酷而謂武王有是乎所誅以億萬計天下尚
有人乎周公之用人不求偹於一人其官人篇乃曰
醉之以酒以觀其恭縱之以色以觀其常臨之以利
以觀其不貪濫之以樂以觀其不荒以詐術㗖人而
責人以正雖戰國之世縱横權數之徒所不為曾謂
周公而以此取人乎王者之師禁亂除暴以仁義為
本其大武篇則曰春違其農夏食其榖秋取其刈冬
凍其葆不仁孰甚焉其大明篇則曰委以淫樂賂以
美女不義孰甚焉此後世稍有良心者所不忍為曾
謂王者之用兵乃若是乎其為文王之言曰利維生
痛痛維生樂樂維生禮禮維生義義維生仁此稍知
道者所不言曾謂大王大聖人而為是言乎其文傳
篇曰有十年之積者王有三年之積者霸霸之名起
於衰世周初未嘗有之謂王者不以道德而在乎積
榖之多是商鞅之徒所不言而以為文王之言可乎
其他若是者甚衆及載武王伐商之事往往謬誕與
書不合由此觀之决非周書謂孔子刪定之餘者非
也其中若謚法周月時訓職方之篇又與爾雅月令
間有合者竊意漢初書亡隱士縉紳之流所偽著以
為周書而司馬遷不察故引而用之劉向因以為古
書耳其中芮良夫篇最雅馴其曰后除民害不惟民
害害民非后惟其讐民至億兆后一而已寡不敵衆
后其危哉嗚呼君子之言三復其篇為之出涕
周洪謨曰汲冢周書文體淺露詞意疎迂無百篇渾
厚沉雄氣象劉向謂是周時誓誥號令孔子刪錄之
餘愚則以為文武之道未墜於地賢者識其大者不
賢者識其小者蓋周東遷之後史官隨王室以東而
西土逸民私為此書以識周先王之事固非常時左
右史之所記者也其最害理者如武王伐商之日紂
既自燔武王乃射之而擊以輕吕斬以黃鉞懸諸太
白之旗二女既縊王又射之而擊以輕吕斬以玄鉞
懸諸小白之旗又以先馘入燎於周廟夫商之與周
非世讐也武王奉行天罰為民除暴其前徒有倒戈
之勢其士女有玄黃之迎而其君又已自燔矣乃擊
其尸梟其首以燔於廟雖伍員執仇於楚不如是之
慘也而謂武王為之乎昔司馬遷之作周紀不取泰
誓武成之言而乃有取乎其說亦可謂陋矣孟子於
武成惟取二三策耳使其見此則將何如取之哉又
王會篇言成周之會四夷貢獻異物甚多夫西旅貢
獒未為竒也而召公猶以為非所當受今乃殫四表
八荒珍怪之産畢集於庭而是時召公猶在乃無一
言以及之乎至於篇末又謂成湯命伊尹為四方獻
令使夷戎蠻貊悉以方物致貢此何理也學者以其
先秦古書而偹觀覽可也若取之以實先王之事則
不可也
楊愼序曰晉太康二年汲郡人不(音彪)凖私發魏安釐
王冢得竹書數十車其紀年十三篇易經二篇易繇
隂陽卦二篇下易經一篇公孫叚二篇公孫叚與邵
陟論易國語三篇言晉楚事名三篇似爾雅論語又
似禮記師春一篇𤨏語十一篇諸國夢卜妖相書也
梁丘藏一篇先叙魏之世數次言丘藏金玉事繳書
二篇論弋射法生封一篇帝王所封大歴二篇鄒生
談天類也穆天子傳五篇圖詩一篇又雜書十九篇
凡七十五篇七篇簡書折壊名題漆書皆科斗文字
多燼簡斷札文既殘缺不復銓次武帝詔荀勖撰次
之以為中經列在秘書著作郎束晳得觀竹書隨疑
分釋皆有義證此晉書武帝紀及荀勖束晳傳文也
又杜預春秋集解後序亦云汲冢古文七十五卷多
不可訓周易及紀年最為分了周易上下篇與今正
同别有隂陽說而無彖象文言繫辭其紀年起自夏
殷周皆三代王事無諸國别也惟特記晉國起自殤
叔皆用夏正建寅之月為歲首編年相次晉滅獨紀
魏事至魏哀王之二十年蓋魏國之史記也文大似
春秋經又稱伊尹放太甲七年太甲潛出自桐殺伊
尹乃立其子伊陟伊奮令復其父之田宅而中分之
師春一卷則純集左氏傳卜筮事合此觀之汲冢所
得書雖不可見而其目悉具於此曾無一語及所謂
周書者也按漢藝文志有逸周書七十一篇以今所
謂汲冢周書校之止缺四篇蓋漢以來元有此書不
因發冢始得也李善注文選日月遠在晉後而其所
引亦稱逸周書不曰汲冢書也惟宋太宗時修太平
御覽首卷引目始有汲冢周書之名蓋當時儒臣求
汲冢七十五篇而不得遂以逸周書七十一篇充之
矣晁氏公武陳氏振孫洪氏适高氏似孫黃氏震李
氏燾吳氏澄周氏洪謨號通知古今者皆未睱深考
余故述晉書及左傳後序文於此則此書也當復其
舊名題曰逸周書可也嘉靖壬午八月望日
郭棐曰古書自六籍外傳者蓋少矣劉向班固所錄
則有周書七十篇晉太康中盜發汲郡魏安釐王冢
得之所言皆文武周公及穆宣幽靈之事度訓篇曰
天生民而制其度度小大以正權輕重以極明本末
以立中武稱篇曰美男破老美女破舌淫圖破國淫
巧破時淫樂破正淫言破義大開武篇曰其惟天命
王其敬命祭公篇汝無以小謀改大作汝無以嬖御
士疾大夫卿士汝無以家相辭王室而莫䘏於外尚
以時中乂萬國芮良夫篇曰民歸於德德則民戴否
則民讐民至億兆后一而已寡不勝衆后其危哉王
珮篇曰王者所佩在德德在利民不過在敬施予在
平心不幸在不聞過福在受諫基在愛民固在親賢
至哉斯數言者即壁中書奚加焉諡法解則周公之
所制時訓明堂乃禮記所采王會解博於鳥獸草木
之名史記解明於治亂興亡之迹卓有可觀他篇蓋
多誇詡詭譎如利維生痛痛維生哀哀維生禮禮維
生義義維生仁則非文王之謨也射之三發擊之輕
吕斬之黃鉞懸之太白則非武王之烈也六則四守
五示三極則非周公之訓也春違其農秋伐其穡夏
取其麥冬寒其衣服則非司馬之法也世俘解言凡
憝國九十有九馘魔億有十萬七千七百七十有九
俘人三億萬有二百三十則嬴秦之暴不酷於此也
官人解言設之謀以觀其智示之難以觀其勇煩之
事以觀其治臨之利以觀其不貪濫之樂以觀其不
荒醉之酒以觀其恭從之色以觀其常則儀衍之詐
不深於此也又奚謬盭若是故或謂戰國時纂輯出
逸民隱士之手然閱其云智勇害上不登於明堂則晉
狼瞫稱之綿綿不絶蔓蔓若何毫末不掇將成斧柯
則蘇秦引之夷羊在牧蜚鴻滿野則史遷周紀引之
其書似出春秋戰國之前抑周之野史與未可知也
謂為周之誥誓號令經孔子刪定之餘則吾不敢信
胡應麟曰逸周書七十篇漢時僅存四十五篇今周
書十卷其七十篇之目並存而闕程寤秦隂九政九
開劉法文開保開八繁箕子耆德月令十一篇之文
所存五十九篇并後序一篇共六十篇蓋非完書也
又曰周書多論紀綱制度叙事之文極少克殷數
篇外惟王會職方二解皆典則有法而王會雜以怪
誕之文職方叙述嚴整過王會其規模體制足以置
之夏商也又曰汲冢周書所載克殷度邑等篇
采於史遷時訓明堂等篇錄於禮記蓋或仲尼刪削
之餘戰國文士綴輯遺亡益以縱横夸誕而成此書
漢藝文志七十一篇注引劉向云今存者四十五篇
則當時脱佚幾半若子長所采蓋存於四十五篇之
中者而其餘篇至汲冢之發而復完也又曰周書
卷首十數篇後序皆以為文王作而本解絶無明據
且語與書體不合蓋戰國纂集此書者所作攙入之
冠於篇首也至大武武稱等篇尤為乖謬近於孫吳
變詐矣考周官終太子晉實當靈王之世其為周末
策士之言毋惑也
劉大謨曰若度訓命訓常訓文酌允文大武等解而
盡謂之周書可乎若和寤克寤商誓度邑時訓明堂
等解而盡謂之非周書可乎六經而下求其文字近
古而有裨於性命道德文武政教者恐無以踰於此
姜士昌曰周書七十一篇自劉歆七略班史藝文志
已有之而汲冢發自晉太康二年得書七十五篇其
目具在無所謂周書此書當仍舊名不得繫之汲冢
其文辭湛深質古出左氏上若酆謀世俘諸篇記武
王謀伐殷與克殷俘馘甚衆往往誇誕不雅馴疑衰
周戰國之士以意參入之然吾觀文傳柔武和寤大
聚度邑時訓官人王會職方諸篇其陳典常垂法戒
辨析幾微銓叙名物亦有非叔季之主淺聞之士所
能彷彿者蓋文武周公所為政教號令㮣見此書固
不徒以事與辭勝而已也說者謂尚書篹自孔子而
此逸書者劉向以為孔子所論之餘若不足存嗟乎
是書不知當孔子刪與否其指誠不得與經並然其
事則文武周公其文辭則東周以後作者不逮也蓋
不離屬辭紀事而道法猶有存者謂尚書百篇而外
是書無一語足傳於經吾猶疑之安得以一二駁辭
盡疑其為孔子所詘遂寘不復道哉自六藝以下文
辭最質古者無如是書與周髀穆天子傳諸篇而是
書深遠矣
按周書篇目七十合以序一篇適如漢志李
仁父劉后村謂闕其一誤也
經義考卷七十五
