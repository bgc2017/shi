經義考卷四十九
翰林院檢討朱彝尊撰
易(四十八)
朱氏(升)周易旁注前圖
二卷
存
周易旁注
十卷
存
升自序曰愚自中年以經書授徒教子每於本文之
旁著字以明其意義其有不相連屬者則益之於兩
字之間苟又有不明不盡者則又益之於本行之外
學者讀本文而覽旁注不見其意義之不足也惟易
旁注則有前圖者易之為易其本也圖象而已文王
周公孔子之書實為圖象作注脚故明此經者不得
不求其本也河出圖洛出書天不愛道泄諸象數一
可已二何居作河圖洛書合一圖第一聖人之則之
也八卦成列而又因而重之其傳於今也各有横圖
圓圖而六十四卦圓圖中又有方圖則亦悉矣帝出
乎震成於艮其方位之象又何為哉作先天後天合
一圖第二先天後天其始其終既各有序矣連山歸
藏首艮首坤今不能知而周易首乾坤終既未濟經
分上下其間卦序乃復如彼作周易卦序圖第三卦
變也卦主也互體也卦數也卦位也納甲也之六者
時雜見於經傳必合著其全使人可通考焉者也作
六圖第四淳安夏氏有讀易十字樞愚平日竊窺於
易得三大義二者經傳訓釋之機要也則以附六圖
之後聖人處憂患之道自履至㢲其傳古其指深卦
之名義殆未足以盡之也作三陳九卦圖第五揲蓍
以求卦因變而用爻比義從長宜勿拘一說作蓍卦
變占圖說第六夫子言蓍卦之德曰圓曰方固非直
曰七奇八偶而已作蓍七卦八圖第七邵子天根月
窟之吟非為今易安注脚也豫章蕭氏周易卦序之
學區别於三畫六畫之原而象意昭融玩味乎正變
始終之故而教道明著前纂為圖今錄其全文於後
而係以邵子之詩履運處身同一揆也作三十六宫
圖說第八八圖為之前而後周易旁注可得而讀矣
程應明曰先生經書皆有旁注而易為最詳行世已
久字畫糢糊今更定以先生之旁注從考亭之本義
非敢師心有乖先正實欲復古以公海内云爾
子同家傳曰公考六書之原究制作之始參之以傳
注之文究極乎濓洛之說熟玩其所已明而深研乎
其所未明嘗曰先儒傳注之意所以求經之明也而
近世舉業往往混誦經注既不能體味乎傳注而反
斷裂其經文使之血脉不通首尾不應知味樂學何
所自乎於是始作諸旁注離而觀之則逐字為訓合
而誦之則文義成章綱提目舉一覽可知其有訓而
未類疑而未安者必窮研極慮不合乎聖經不止於
易則有以見夫河圖洛書之異也而原則同先天後
天之殊也而實則一序卦之說則本乎吳澂之卦統
以總其綱表章乎蕭漢中之說以極其趣他如四卦
從中起之故方圓往來順逆之妙蓍七卦八之實迹
用九用六之微機卦象之神奇卦變之定法貞悔元
吉之大義三陳九卦之要旨旁注不足以盡其藴則
列於前圖以表之而千古不釋之疑於是乎定矣
張雲章曰休寧朱允升從遊陳櫟黃澤之門至正中
鄉進士授池州學正江南北學者多從之問業號楓
林先生明太祖兵下徽州召見辭歸後連歲被徵官
翰林侍講學士所居梅花初月樓太祖以御書賜之
諸經皆有旁注而易有前圖允升嘗曰旁注之作知
其麄者以為小學訓詁之入門悟其妙者知為研精
造道之要法至萬歷中錢塘姚文蔚元素以其書易
古文為今文易旁行為直下目之曰會通取便於讀
而無所增損然非楓林作書之本意矣
梁氏(寅)周易參義
十二卷
存
寅自序曰漢班固氏言六藝具五常之道而易為之
原夫羲農以前詩書之文禮樂之具春秋之行事皆
未著也而八卦之畫三才備焉六位之列人文彰焉
天下之道盡於易矣文王之彖辭周公之六爻孔子
之傳贊辭无不備而吉凶為益明迨孔子歿而商瞿
以易相傳授漢興易以卜筮存而田何之學為稱首
為之訓釋者蓋寖多焉然九師之說无聞百氏之言
雜出其高也或淪於空虛其卑也或泥於象數而易
之意隠矣程朱二夫子出而大明斯道於是闡其微
窮其賾通其拘啓其窒象辭之義變占之法陰陽之
妙人事之殊復燦然著矣夫聖人之書其所同者道
也其不同者言也善學者各因其言以求其道則其
要歸一而已觀於傳注者亦由是也程子論天人以
明易之理朱子推象占以究易之用非故為異也其
詳略相因精粗相貫固待乎學者之自得也寅讀書
山中竊好是經懼於荒怠而无以自勵乃參酌二家
旁采諸說僭附已意别為一書名曰參義俾觀之者
由詳而造約考異而知同則是書者亦程朱之義疏
也今天子即位之元年為至元六年歲名商横執徐
月名畢聚始繕錄成編總十二卷將以行於四方諏
之君子以俟詳訂又自述曰讀程朱易以其釋經
意殊乃融會二家合以為一謂之易參義
明太祖實錄寅字孟敬臨江新喻人辟集慶路儒學
訓𨗳以親老辭歸明年兵起遂隠居教授所著有周
易參義詩書演義周禮考注春秋考義徵修禮樂書已
六十餘在禮局中討論精審書成賜金帛將授以官
以老病辭歸結屋石門山學者稱為梁五經
汪氏(克寬)周易程朱傳義音考
佚
吳國英作行狀曰先生諱克寬字德輔一字仲裕自
歙遷祁門縣泰定丙寅舉江浙鄉試歸以經學教授
宣歙間先生所居山谷環繞稱曰環谷四方學者皆
目曰環谷先生洪武二年聘修元史事畢留任先生
力辭給驛而還
程敏政曰文公朱子一傳於勉齋黃氏再傳於雙峰
饒氏三傳於東山汪氏(華字榮夫)即先生仲大父而先生
實嗣其傳先生著述有易程朱傳義音考詩集傳音
義會通春秋傳纂疏提要左傳分紀禮經補逸周禮
類要四書音證綱目凡例考異諸書惟纂疏傳學者
餘多散佚不存
趙氏(汸)大易文詮
八卷
存
錢陸燦曰汸字子常休寧人師事九江黃澤受易象
春秋之學隠居著述築東山精舍以奉母洪武二年
召修元史不願仕還未幾卒
鮑氏(恂)大易舉隅(即大易鉤玄)
三卷
存
寧王權序曰建陽城之表者則必擬乎土圭之法定
方隅之體者則必正乎指南之規是知造化必假物
而易之為書又必因人而明焉按神農重卦說云羲
皇得河圖始畫八卦後人因而重之是為六十四卦
王輔嗣以為宓羲鄭玄以為神農孫盛以為夏禹史遷
以為文王乾鑿度云垂皇策者用蓍在六爻之後是
羲皇已重卦矣書契取諸夬是羲皇之時已有夬卦
其重明矣羲皇乾上坤下立天地之位也歸藏先坤
後乾尊萬物之母也連山乾始於子坤始於午以明
先天之道周易尊乾卑坤其體乃定讀易者可得而
明矣然易之精者獨鮑氏得其所傳之妙而勿行於
世先生崇德人姓鮑名恂字仲孚元乙亥進士也深
得大易之旨乃作是書以宣大易之道名曰學易舉
隅而授之連山陳先生亮亮授之建安趙先生志道
志道授之黃州程先生伯昌先生名蕃生於至元十
七年丁酉生而英爽超卓穎悟且奇貫通三氏之學
深得大易之旨而合乎神明之德出於人也大不凡
矣可謂奇士也於是重加訂正以明聖人作易之心
數十年間屢欲刊行而事不果予乃命夀諸梓以示
後學更其名曰大易鉤玄
浙江通志恂字仲孚崇德人徙居嘉興西溪三領元
江浙省鄉試薦為翰林不就洪武初召至京師命為
文華殿大學士
郭氏(樌)易說
佚
浙江通志樌字德茂仙居人徙家太平元世隠居授
徒洪武初用薦知饒陽縣事及卒門人私諡貞成先
生
葉氏(儀)周易集解
未見
黃虞稷曰儀字景翰金華人受學於許白雲明太祖
下婺州與范祖幹等同被召
周氏(南老)易傳雜說(一作集說)
佚
錢陸燦曰南老字正道其先道州人宋末徙吳元季
以薦補信州永豐學教諭又檄為吳縣主簿進淮南
省照磨國初徵赴太常議郊祀禮禮成發臨濠居住
放還卒
王氏(廉)周易參疑
未見
黃虞稷曰廉字熙陽處州人與修元史後官山西布
政使是書蘇州知府况鍾曾刊行
趙氏(撝謙)易學提綱
未見
陸元輔曰趙撝謙名古則餘姚人宋秦悼魏王之後
明初徵修洪武正韻持議不協於衆出為中都國子
監典簿罷歸築考古臺述六書之旨作聲音文字通
又撰周易提綱時人稱曰考古先生尋以薦為瓊山
縣儒學教諭嶺以南尊之曰趙夫子
胡氏(璉)易學會通
未見
江西通志璉字商用高安人洪武初以薦為句容教
諭
何氏(英)易經發明
未見
江西通志何英字積中鄱陽人學於元儒王松塢自
號梅谷累薦不起建玉谿書院以納天下來學者
林氏(大同)易經奥義
二卷
未見
姑蘇志林大同字逢吉其先長樂人曾祖以下皆官
常熟因家焉洪武中為開封訓𨗳著易經奥義
歐陽氏(貞)周易問辨
三十卷
未見(一齋書目有)
歐陽原功序曰易之為書上盡神明之藴下該事物
之理以變易為用以會通為方其初立名起義如此
其為說宜無窮焉漢以來易專門師多於五經而其
疑尤多千有餘年未有紀極族子貞歷考諸家之異
同質正先儒之論議初名易疑後改曰問辨凡三十
卷用功精深可尚也吾宗㢲齋先生為曾大父冀郡
公作經訓堂記言歐陽氏經學司馬氏史學由三代
而下代有其人蓋六經甫出孔氏之壁歐陽氏即以
八世博士世其學其來豈一日哉司馬氏史學至宋
君實復振歐陽氏經學我六一公易有童子問詩有
本義凡宋儒以通經學古為高實公倡之故余見貞
是編喜我歐陽氏經學亹亹其不絶乎抑是編豈獨
便場屋之習山林窮經皓首之士見之未必無助我
之嘆也貞為我勉成之
江西通志歐陽貞字元春分宜人受業於揭傒斯及
鄉進士夏鎮
黃虞稷曰貞洪武初以易魁江西鄉試官考城主簿
其書歷考諸家之異同廣證先儒之論議初名易疑
更今名
朱氏(謐)易學啓蒙述解
二卷
存
温州府志朱謐字思寧永嘉人洪武初貢士仕邳州
學正
鄭氏(觀)周易本義通釋增纂
佚
陳璉序曰伏羲畫八卦而文籍生是易於諸經為首
出秦焚典籍而易獨存者以其占筮之書也易之作
雖本於占筮自占筮既立而理義實寓於占筮之内
其道廣大包括天地其源一出於天之自然有非人
為智巧之私而後世說易者各隨所見不失於鑿則
失於泛不失於誕謾則失於怪僻俱未為得逮河南
程子作傳始以隨時變易發明陰陽變易之妙所謂
體用一源顯微無間是已若偏於象占而不該乎理
義則奚以知文王之彖辭周公之爻辭孔子之十翼
也若專於理義而不及象占又奚以知伏羲文王所
畫八卦之心哉紫陽朱子本義之作所以補程傳之
所未足而上以承四聖之心羲文周公之言至是始
坦然而明矣然則程朱不惟有功於四聖誠有功於
萬世也厥後雲峰胡氏之通釋一以本義為主集諸
家之說不背程朱者為之其學出於朱子門人蔡氏
三山鄭尚賓博學有文而專於易嘗登考古趙撝謙
之門考古之易得於天台鄭氏迺雲峰所傳之派故
其學有源委間取諸家說與程傳本義合者以補通
釋之未備間以一二已意附其間名曰增纂用心之
勤取擇之審視予前所云說易者相去遠甚而有功
於本義通釋矣學者誠能因是以明乎易道則立言
勵行處已治人守常應變豈不有得哉尚賓間屬予
序其所傳之由與增纂之意遂書此復之尚賓名觀
洪武中領薦歷官至臨川令所至有循良名今為駙
馬都尉沐公學錄云
汪氏(有訓)周易句解
未見
黃虞稷曰字得時休寧人著周易句解尚書論語孟
子注洪武中卒
王氏(潤孫)周易圖解
佚
括蒼彙紀王潤孫青田人國初以薦任本學教諭
張氏(洪)周易傳義會通
十五卷
未見
吳中人物志張洪字宗海常熟人洪武乙丑坐事戍
雲南久之以薦授靖江王府教授永樂元年擢行人
使日本復使遼東尋入翰林修大典充副總裁官所
著有四書解義二十卷周易傳義會通十五卷尚書
補傳十二卷詩經正義十五卷
程氏(汝器)周易集傳
十卷
未見
黃虞稷曰汝器名昆以字行休寧人師事趙汸洪武
中舉明經永樂初官蘄州知州
鄭氏(以仁)周易集解
十二卷
闕
張雲章曰攷嘉定縣志有鄭閎字以純少學易於元
貢士嘉禾鮑恂自號味易叟崑山長洲更聘為儒學
訓導郡縣治易者多出其門洪武中舉授禮部郎中
此書卷前題長洲儒學訓導嘉定鄭以仁著官爵邑
里正合必非二人意者閎其本名而以字行仁與純
又因聲同而傳寫之譌耶其書專就本義衍通其旨
分别經傳一如朱子依古易篇次更與後世淆雜者
不同惜上經已闕而世尠傳本未得其全也
方氏(孝孺)大易枝辭
佚
錢陸燦曰孝孺字希直一字希古世居臨海侯城里
洪武中召至京除蜀王府教授獻王師事之號其讀
書之室曰正學學者稱正學先生亦曰侯城先生建
文帝召為翰林博士進侍講靖難時以死殉
胡氏(廣)等周易傳義大全
二十四卷又義例一卷
存
明成祖實錄永樂十二年十一月甲寅上諭行在翰
林院學士胡廣侍講楊榮金幼孜曰五經四書皆聖
賢精義要道其傳注之外諸儒議論有發明餘藴者
爾等采其切實之言增附於下務極精備庶幾以垂
後世命廣等總其事仍命舉朝臣及在外教官有文
學者同纂修開館東華門外命光祿寺給朝夕饌十
三年九月己酉五經四書大全成廣等以進上覽而
嘉之親製序於卷首御奉天殿受之命禮部刊賜天
下庚戌賜纂修官翰林院學士兼左春坊大學士胡
廣右春坊右庶子兼翰林院侍講楊榮右春坊右諭
德兼翰林院侍講金幼孜翰林院修撰蕭時中陳循
編修周述陳全林誌李貞陳景著檢討余學夔劉永
清黃夀生陳燧陳用典籍黃約仲庶吉士涂順禮部
郎中王羽兵部郎中童謨禮部員外郎吳福北京刑
部員外郎吳嘉靖禮部主事黃裳刑部主事段民洪
順沈昇章敞楊勉周忱吳紳廣東道監察御史陳道
潛大理評事王選太常寺博士黃福北京國子監博
士黃復原太醫院御醫趙友同泉州府儒學教授曾
振常州府儒學教授廖思敬蘄州儒學正傅舟大庾
縣儒學教諭王進濟陽縣儒學教諭杜觀善化縣儒
學教諭顔敬守常州府儒學訓導彭子斐鎮江府儒
學訓導留季安鈔幣有差仍賜宴於禮部
按永樂中詔修五經四書大全開館則給月
饌書成則賜鈔賜幣賜燕又御製序文頒行
稱為廣大悉備不知胡廣諸人止就前儒之
成編一加抄錄而去其名如詩則取諸劉氏
書則取諸陳氏春秋則取諸汪氏四書則取
諸倪氏禮則於陳氏集說外增益吳氏之纂
言易則天台鄱陽二董氏雙湖雲峰二胡氏
於諸書外全未寓目所謂大全乃至不全之
書也夫既竊其廪賜並未效纖毫搜采之勤
攘私書為官書以罔其上豈不顧博聞之士
見而齒冷乎即此可見胡廣心術之不純而
同事諸臣亦苟且游戲甚矣
楊氏(士奇)周易直指
十卷
未見
錢陸燦曰士奇初名㝢以字行泰和人以辟召事建
文皇帝入翰林太宗靖難改編修入直文淵閣歷事
獻景裕三陵累官少師華蓋殿大學士卒贈太師諡
文貞
黃虞稷曰仁宗在東宫命楊士奇纂卦爻朱子本義
要旨為是書以備觀覽賜今名
王氏(達)易經選注
未見
錢陸燦曰達字達善無錫人洪武中舉明經除國子
助教永樂中擢翰林編修遷侍讀學士
趙氏(友士)易義
一卷
佚
楊士奇曰易義一冊建寧趙友士以教其徒者趙故
建寧經師余為審理時趙為伴讀往還相好也是編
吳司業德潤得之以見遺者
高氏(暐)讀易日錄
未見
黃虞稷曰暐字汝晦臨安人永樂甲申進士累官四
川按察僉事
張氏(文選)易經講義
未見
温州府志張文選字士銓永嘉人永樂丙戌進士改
庶吉士
劉氏(髦)石潭易傳撮要
一卷
未見
江西通志劉髦字孟恂永新人永樂戊子舉人學者
稱石潭先生
林氏(誌)周易集說
三卷
未見
姓譜林誌字尚默閩縣人永樂壬辰進士累官右春
坊右諭德兼翰林院侍講
張氏(敔)京氏易攷
未見
人物攷張敔字伯起合肥人永樂中貢入太學除廣
東道監察御史遷陜西按察僉事
李氏(賢)讀易記
一卷
存
名臣言行錄賢字原德河南鄧州人宣德癸丑進士
仕至少保吏部尚書華蓋殿大學士卒贈太師諡文
達
徐氏(良)讀易指南
佚
湖廣總志徐良字明善邵陽人宣德中以經明行修
任本縣儒學訓導秩滿以薦擢知均州
劉氏(定之)周易圖釋
十二卷(一云三卷)
未見
言行錄定之字主静江西永新人正綂丙辰進士仕
至禮部左侍郎卒贈禮部尚書諡文安
金氏(潤)周易圖解
佚
應天府志金潤字伯玉上元人正綂戊午舉人歷官
南安知府
王氏(恕)玩易意見
二卷
存
恕自序曰玩易意見者老夫玩易軒中所得之意見
也弘治壬戌春老夫偶得寒疾少愈就於卧内牖間
觀書不甚明白乃於屋前搆一小軒軒成移於其中
取易玩之雖細字亦無不見遂以玩易名其軒作記
以識之夫易本四聖之書理義深奥未易通曉自漢
魏以來諸儒訓釋不一至宋伊川程先生既為之傳
晦菴朱先生又為之本義自是以來至於今以二先
生傳義為準的師儒之講學科目之取士皆不外此
而他求然六十四卦三百八十四爻之辭二先生固
已講貫訓釋明白老夫依文尋義間有不洽於心者
乃敢以已意言之言之非敢自以為是願與四方學
者商𣙜之或有可取不為無補苟或不然必因此以
發高明真知灼見之至論於久藴深藏之餘使四聖
之道煥然大明於世以淑諸人亦老夫之志願也
言行錄恕字宗貫陜西三原人正綂戊辰進士仕至
太子太保吏部尚書卒贈太師諡端毅
張雲章曰公為學老而彌篤是書成於暮年序作於
正德初元公時已九十有一矣書意在匡弼程朱而
不免於師心立說讀者詳擇焉可也
包氏(瑜)周易衍義
佚
括蒼彙紀包瑜字希賢青田人景泰庚午舉人官教
諭淮王聘為客著周易衍義春秋講義又左傳事類
四十卷
黃虞稷曰成化中浮梁知縣
楊氏(守陳)讀易私抄
未見
守陳自述曰易經古文以伏羲之卦文王周公之辭
孔子之十翼各分為袠則經傳隔越而不通今文自
坤卦而後以彖象傳合綴於卦下以小象傳分綴於
爻下則經傳混雜而無别惟若乾卦今文則猶存古
而且便今斯亦可矣程子之傳主義理朱子本義主
卜筮各極其精然易道廣大卜筮特其一端而學者
非所當務易理無窮程朱間有微漏而諸儒亦或可
補故首抄古文以見其原次抄今文皆同乾卦而雜
取於繫辭中之文言分附於各卦之末其經傳之下
則各擇程朱及諸儒之說凡主義理者抄之主占筮
者不抄也
人物考楊守陳字維新鄞縣人景泰辛未進士累官
吏部右侍郎卒諡文懿所著有易書詩三禮孝經大
學中庸論孟私抄凡數百卷
經義考卷四十九
