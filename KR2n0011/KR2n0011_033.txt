經義考卷三十三
翰林院檢討朱彝尊撰
易(三十二)
葉氏(秀發)易說
佚
金華志葉秀發字茂叔金華人師事吕祖謙唐仲友
中慶元丙辰進士知高郵軍
葉氏(皆)易解
佚
赤城志葉皆字孟我臨海人慶元二年特科終寧國
主簿
李氏(起渭)易說
佚
真德秀志墓曰同年李肖望名起渭擢慶元五年第
歴澧州戶曹教授辰州安豐令就知縣事改宣教郎
丐崇道祠官以歸改奉仙都祠有易說中庸大學要
語春秋集解與雜論著合百餘卷
蘇氏(竦)易解
佚
閩書蘇竦字廷儀海澄人慶元五年進士肇慶推官
集先儒詩易三禮傳以已見折衷之
李氏(過)西溪易說
十二卷
存
馮椅曰西溪易說多所發明然以毛漸三墳為信誤
矣
胡一桂曰西溪易說於乾卦彖辭下便掇入彖傳彖
傳内便掇入文言釋彖處繼以大象又分爻辭附於
小象又附入文言今姑載初九一爻於此初九潛龍
勿用陽在下也文言曰潛龍勿用下也潛龍勿用陽
氣潛藏初九曰潛龍勿用何謂也子曰龍德而隠者
也(至)是以君子勿用也坤文言亦然古易至此汨亂
無餘矣
董真卿曰過字季辨興化人易說十二卷慶元戊午
自序謂幾二十年而成
張雲章曰過晚喪明棄科舉授徒其易說多有可采
書成時有自序今抄本失去
魏氏(了翁)周易集義
宋志六十四卷
存
中興舘閣續錄魏了翁字華父卭州蒲江人慶元五
年進士及第
方回跋曰僉書樞密院事魏文靖公鶴山先生了翁
華父前乙酉歲以權工部侍郎坐言事忤時相謫靖
州取諸經註疏摘為要義又取濂洛以來諸大儒易
說為周易集義六十四卷仲子太府卿静齋先生克
愚明已壬子歲以軍器監丞出知徽州刊要集義置
於紫陽書院至丙子歲書院以兵興廢書版盡毁尋
草創新書院於城南門内獨集義僅有存者今戊子
歲山長吳君夢炎首先補刊會江東祥刑使者太原
郝公良弼深嗜易學謂聖人之經得濓洛而後明五
經論孟之原非此諸大儒明之則終於不明又非有
如文靖公囚縶閒僻類聚成篇則世之學者亦無從
盡知之也欣然割資相工得回所藏墨本率總府郡
頖協助兩山長及書院職事生員醵泉訖役半年而
畢甚矣易道之難明也自漢至今說易何啻千家王
弼孔穎達註疏單行朱文公嘗深闢之讀者亦鮮李鼎
祚易百家解義間見子夏京房虞翻陸績蜀才之說
及鄭玄互體殆無復讀之者天啓斯文濂洛有作周
元公曰無極而太極謂太極無形而有理以明易有
太極之旨不可以迹求而翼之以通書為臨川陸學
者肆為強辨則不可與讀易邵康節始因大傳分言
伏羲先天文王後天如兩儀四象乃伏羲畫卦次第
陽一隂二為兩儀太陽一少隂二少陽三太隂四為
四象惟文公獨得其傳為永嘉葉學三山林學者别
為臆說則不可與讀易程純公正公師元公其說易
張横渠撤臯比以遜之正公嘗教人讀王弼胡瑗王
安石易伊川易傳出則已削三家之疵而極其粹苟
猶泥於三家而不求之程傳者則不可與讀易純公
正公皆嘗聞康節加一倍法而正公不屑於象數惟
專於義理故文公謂邵明羲易程演周經盖欲學者
合邵程而為一也豈惟邵程當合為一藍田呂與叔
初師横渠後與上蔡謝顯道廣平游定夫龜山楊中
立在程門為四先生乾用九坤用六凡例惟與叔歐
陽文忠公及文公三人知之漢上朱子發本程傳而
加象數和靖尹德充登正公門最後將易簀授以易
傳其論生卦惟許康節五峯胡仁仲得之上蔡傳之
南軒張宣公而東萊吕成公與文公宣公相友文公於
是集諸儒之大成易本筮占乃述本義啓蒙圖說多
得之邵學者不於此渾融貫通焉則亦不可與讀易文
靖公之在渠陽欲以東萊讀詩記為讀易記謂辭變
象占乃綱領而繇彖象爻之辭畫爻位虚之别互反
飛伏之說乘承比應之例一有不知則義理闕焉是
書濂流洛派凡十六家合為一觀之而易道備矣先
是溫陵曾穜刊易粹言七家中有郭兼山易文靖公
謂忠孝易書去程門遠甚自黨論起絶迹程門歿不
設奠故并其子雍曰白雲易者黜之臨卭張行成文
靖公鄉人為邵易註解通變經世觀物等書世稱七
易疑文公未之見别為一支以備旁考今文靖公集
百卷明易之義者二百三十章有竒易學最精嘗與
參知政事西山真先生德秀希元文公門人輔廣漢
卿相講磨渠陽山中苦於書不備友難得是書猶欲
有所裨益而未為序引者此也雖然聖如仲尼天不
使之居周公之位大儒如濂洛諸老天亦不使之得
路於一時而使之立言於萬世其有以夫權奸柄國二
十七年窮侈極謬屏文靖公卧五溪窮處踰七稔不
如是後世焉得是書而讀之至元二十五年十月既
望
董真卿曰鶴山先生僉書樞密院事諡文靖公周易
集義六十四卷其書自周子邵子二程子張子吕氏
謝氏楊氏尹氏游氏胡五峯朱漢上劉屏山至朱子
張宣公呂成公李隆山子心傳凡十七家他易不與
如郭氏父子以背程門出之鶴山嘗曰辭變象占易
之綱領而繇彖象爻之辭畫爻位虚之别正反飛伏
之說乘承比應之例有不知則義理闕焉仲子克愚
知徽州刊於紫陽書院至元戊子補刊
吳師道曰魏公集義自周程諸門人下及朱呂淵源
所自可以參觀但其取漢上朱氏以備象數一家未
免蕪雜
毛氏(璞)易傳
十一卷
未見
胡一桂曰瀘州毛璞字伯玉嘗持潼川憲節易傳十
一卷嘉泰元年自序略云始涉其流稍出已見參以
諸家之長讀之三十年知先儒之說與前日所見皆
未也觀象畫卦以定其名因卦分爻以盡其變此名
與此卦相當此辭與此爻相得而因以得羲文周孔
之心又有外傳易辨歴詆先儒之失似亦有理然所略
取者王弼二蘇蓋所學異也
周密曰伊川不滿宣仁故注易黃裳元吉有云臣居
尊位羿莽是也猶可言也婦居尊位女媧武后是也非
常之變不可言也毛伯玉著易傳乃大闢其非曰甚
哉正叔之陋也臣子於君父皆隂也羿莽是已何必
專以女媧武氏當之必以婦人為隂此兒童之見爾
黃氏(龜朋)周易解
佚
閩書龜朋字益甫泉州德化人嘉泰二年進士除潮
陽簿歴梧州推官廉州教授
宋氏(聞禮)易解
佚
姓譜聞禮字叔履龍溪人嘉泰中教授叙化二州改
承奉郎轉奉議郎知海陽縣
徐氏(雄)易解
佚
金華府志徐雄字子厚東陽人開禧元年進士累官
秘書少監兼國史院編修實錄院檢討官
艾氏(謙)易學理窟
一卷
佚
劉宰志墓曰嘉定初元六月京口鄉先生澹軒艾公
卒先生開門授徒垂三十年熏然其和粲然其文見
者知其全德君子故父兄勉其子弟子弟請於父兄
來學者肩摩袂屬既戶外屨滿無所容席則擇其已
成立者時其課程使歸而求之故泰興大夫杜公士
英故吳興郡博士陳公珙金陵郡博士田公暁浙東
部從事葛公師心皆以鄉先生為後進師然門人無
出先生右者先生諱謙字益之嘗手編易學理窟一
卷藏於家
鎮江府志丹徒艾謙嘗舉於鄉學者稱澹軒先生
按李氏學易記引京口先生易解不知姓氏
或者即其人與
王氏(宗道)易說指圖
十卷
佚
寧波府志王宗道字與文奉化人嘉定元年進士為
江東提刑司幹官
王氏(太冲)易爻變義
佚
興化府志王太冲字元邃莆田人擢嘉定元年第歴
考功郎中兼禮部郎中知汀州
楊氏(忱中)易原
九卷(聚樂堂作三卷)
未見
金華府志楊忱中字德夫義烏人嘉定戊辰進士累
官朝請大夫知蘄州著易原三卷
吳氏(淵)周易解
佚
宋史吳淵字道父嘉定七年進士
宰輔表寶祐五年正月吳淵自觀文殿學士正奉大
夫除參知政事
蔡氏(齊基)周易述解
九卷
佚
廣東通志蔡齊基字夢得連州人嘉定八年為瓊州
戶錄嘗著周易述解九卷安撫趙善談東萊呂氏門
人也見其書大喜進之於朝
李氏(心傳)丙子學易編
十五卷
闕
心傳自序曰始心傳年四十餘朋友為言當讀易意
忻焉樂之既而終日蒙然如眇者之視莫知易之為
何書也後十年復取讀之首求諸王氏書多所未喻
次考張子書乃粗窺其梗槩最後讀程子書則昭若
揭蒙矣程子之書義理之會也然其言猶若不專為
爻畫而出於是以先君子本傳暨晦庵先生本義參
焉而後聖人畫卦命爻之情無復餘蘊矣顧諸先生
之言尚有不能盡同者因復頗為參釋隨日書之以
備遺忘間有鄙見可以推明諸先生之說者亦附著
之烏乎程子往矣先君子之學不肖孤不敢妄有稱
贊晦庵書最後出世之學者往往未究其藴而反以
象占之說為疑同志者於此儻有取焉然後知程朱
二傳不可相無而晦庵之為書其條理愈密其意味
愈長誠未可以驟窺而輕識也乃若先君子之說則
類多與晦庵合苐先君子專自聖人畫卦之意求之
晦庵兼自聖人命爻之意求之此為小異要亦相表
裏耳又序曰學易編十五卷起丙子月正元日盡
是歲除夕凡三百八十有四日其間齋祠賓旅寒暑
疾病事役居十之三為工盖二百八十日也按唐書
藝文志易自卜商傳以下凡八十五家中興舘閣書
目百有十二家其說之多至於如此而近世為是說
者復數十家尚未著錄也然是編之作特取王氏張
子程子與朱文公四家之傳而間以周子邵子及先
君子之說補之自唐以上諸儒字義之異者亦附見
焉其有得於心思可助諸先生之說者十一二也編
成撫之而歎曰於虖易道遠矣上古之經莫尊於易
而諸儒多以私意亂之盖東周之時以象占言易而
亂於支離兩漢之際以䜟緯言易而亂於傳注魏晉
之間以名理言易而亂於虚無近世以來以人事言
易而亂於穿鑿皆易之蠧也盖盈天地之間者理與
氣而已矣然有是氣則必有是理有是理則必有是
象有是象而後有是數有是數而後有是占有是占
而後有是辭故易有聖人之道四而變象占居三焉
變也者言乎爻之動者也象也者言乎卦之像者也
占也者言乎蓍之决者也自伏羲作卦以前民用文
王周公繫辭焉而明吉凶使後之人觀消息盈虚之
理審進退存亡之義而不迷於吉凶悔吝之途聖人
之憂患後世可謂至矣自周之衰言易者寖失羲文
之意而牽合破碎或反資以為亂故夫子作十翼專
以義理明之其後讖緯之學興而飛伏互體之文壬
遯九宫之說紛然並出皆託易以行世至王輔嗣乃
獨辭而闢之其視兩漢諸儒可謂賢矣惜其溺於時
好乃取莊老之妄以亂周孔之實故易之道終不明
於世寥寥千載有程夫子出乃始以人事之實理明
之其有功於易則已弘矣然程子之所傳者辭也辨
吉凶者存乎辭而理固在其中矣而後之學者沿文
生義各自為說復失聖人繫辭之本意故晦庵先生
出又專以聖人立卦生爻之大旨明之自程朱二子
之書成而四聖人之道始大彰明較著而無所蔽矣
顧恨世之學者未能窮經究是書往往以其一時推
求考索測度髣髴之言而反疑前賢終身篤學研思
精微至到之論若是者愚竊大懼故復述其所聞識
於編終以示子姓而同志之士可與共學者亦所不
隠焉
高斯得跋曰秀巖先生近世大儒也世徒見其所論
著藏於明堂石室金匱玉版遂以良史目之不知先生
中年以後窮究道奥經術之粹有非學士大夫所能
及者又其天資強敏過絶於人如三禮辨二十餘萬
言二百八十日而成學易編二百八十日而成誦詩
訓亦逾年而成考訂鄭王孔賈之謬折衷張程吕朱
之說精切的當有功於學者為多斯得受業於門每
念有以廣其傳者來守桐江首取詩易二書刊之與
同志共其詩禮與諸書文字頗多尚嗣以夀梓云
俞琰跋曰此書係借聞德坊周家書肆所鬻者天寒
日短老眼昏花併日而抄其可取者故不能端楷秀
巖乃隆山之子其書取王弼張横渠程伊川郭子和
朱晦庵而求其是又以其父隆山之說證之或又附
以已見中間儘有可取
舘閣續錄李心傳字微之隆州人寶慶二年正月以
布衣召三年特補從政郎差充秘閣校勘紹定二年
特與改合入官四年特賜同進士出身為將作監丞
兼國史院編修官實錄院檢討官嘉熙二年以秘書
少監兼史舘修撰專一修纂四朝國史實錄十月權
工部侍郎兼秘書監
按李氏學易編今惟俞石澗節本僅存特十
之一爾抄自潁州劉考功公㦷家曰丙子者
嘉定九年也
牟氏(子才)四尚易編
佚
宋史牟子才字存叟井研人嘉定十六年進士官端
明殿學士以資政殿學士致仕
王氏(萬)易說
佚
金華志王萬字處一浦江人嘉定十六年進士官大
理少卿以朝奉郎守太常少卿致仕卒贈集賢殿修
撰諡忠惠著易詩書論語孟子中庸太極圖說
陸氏(持之)周易提綱
佚
宋史陸持之字伯微九淵之子嘉定十六年寧宗特
詔秘書省讀書既至以迪功郎入省理宗即位轉修
職郎差幹辦江西安撫司改通直郎所著有易提綱
諸經雜說
羅氏(之紀)易傳
三卷
佚
江西通志羅之紀字國張號筠心居士高安人嘉定
中孝感縣尉攝邑雲夢棄官歸調宜山縣丞未赴而
卒
潘氏(夢旂)大易約解
宋志九卷
未見
胡一桂曰夢旂易解楊文煥集之
董真卿曰夢旂字天錫姑蘇人易解嘉定辛未自序
趙氏(以夫)易通
十卷(聚樂堂目六卷)
存
以夫自序曰易變易也而有所謂不易者存天地之
大萬物之多要不過乎動静兩端而已一動一静造
化之所以周流而無窮也卦六十四文王彖之首以
元亨利貞之文爻三百八十四周公繫之總以用九
用六之說夫竒耦七八也交重九六也卦畫七八不
易也爻畫九六變易也卦雖不易而中有變易是謂
之亨爻雖變易而中有不易是之謂貞聖人作易所
以盡天地萬物之理而示人以趨吉避凶之方孰有
外於亨貞者乎洪範占用二貞悔貞即静也悔即動
也故貞静而動凶則勿用動吉而静凶則不處動静
皆言則隨遇而皆可動靜皆凶則無所逃於天地之
間此聖人所以樂天知命而不憂也臣幼學之年受
易於師涉閱三紀猶憒如也辛丑居閒盡置傳注觀
象玩辭豁然悟曰吾夫子之心其文王周公之心乎
何所言無毫髮之殊也文王既沒文不在兹乎甚矣
吾衰也久矣吾不復夢見周公夫子之歎盖歎易也
又曰下學而上達知我者其天乎是當時羣弟子己
未足以知聖人矣臣生後夫子千七百餘歲豈敢自
異於先儒以為獨能探三聖人作易之微旨第以參
稽卦爻往來俱通如是而亨貞如是而悔吝如是而
吉凶无咎若象若數理無不合此臣所以自信其愚
也丙午之夏書成名之曰易通不敢自秘將以進於
上庶幾仰裨聖學緝熙之萬一云
胡一桂曰虚舟易通六卷或問類例圖象四卷其易
大槩論九六七八變與不變或静吉動凶則不用動
吉静凶則不處動靜皆吉隨遇皆可動静皆凶無所
逃於天地間此聖人所以樂天知命不憂也
閩書以夫字用父居長樂嘉定中正奏名歴知邵武
軍端平中以朝請知漳州嘉定中為樞密副使承旨
拜同知樞密院事淳祐初罷尋加資政殿學士以夫
作易通莆田黃績相與上下其論以夫謂績為益友
田氏(疇)學易蹊徑
二十卷
未見(一齋書目有)
姓譜疇華亭人號興齋嘉定間嘗設講席於國學六
舘之士皆北面焉
吳澂曰僕幼時未遠出聞人說河豚魚江豚魚已疑
豚魚只當作一字解後見雲間田疇易解作江豚魚
犁然有當於心長而泛大江親見所謂江豚魚者又
聞舟人呼之為風信於是確然從田疇之說
經義考卷三十三
