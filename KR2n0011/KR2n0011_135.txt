經義考卷一百三十五
翰林院檢討朱彝尊撰
儀禮(六)
馮氏(翼翁)士禮考正
佚
吉安府志馮翼翁字子羽永新人登第授漢陽縣丞
歴官撫州守劉岳申志其墓以其父魯山先生暨弟
奬翁謂為三馮
何氏(休)冠儀約制
一篇
存
王氏(堪)冠禮儀
一篇
存
杜佑曰晉惠帝時人
楊氏(簡)冠記昏記
各一篇
佚
錢氏(時)冠昏禮
佚
陳氏(普)士冠禮說
一篇
存(載石堂集)
陳氏(選)冠儀
一卷
未見
范路曰陳選字士賢臨海人天順庚辰進士廣東左
布政使
鄭氏(若曾)士冠禮解
一卷
未見
羅氏(願)昏問
一篇
存
隂氏(秉衡)昏禮節要
未見
李鎧曰秉衡字振平内江人隱居著述鄉人呼之曰
隂孟子
王氏(承裕)昏禮用中
未見
李因篤曰王承裕字天宇三原人端毅公恕少子中
弘治癸丑進士官至南京戸部尚書卒諡康僖
王氏(廷相)昏禮圖
一卷
存
毛氏(竒齡)昏禮辨正
一卷
存
竒齡自述曰幼時觀鄰人娶婦婦至不謁廟不拜舅
姑牽婦入於房合巹而就枕席焉歸而疑之曰此非
野合乎若然則娶與奔何擇焉以問塾師塾師曰孺
子焉知禮禮不云乎不成婦者不廟見夫不先成婦
而謂可以見舅姑入祖廟未之前聞予曰婦必寝而
後成乎塾師不能答會先仲氏從郡歸争舉似之仲
氏愀然曰斯禮之不明於今五百年矣禮無不謁廟
者娶則告迎入則謁至曲禮曰齋戒以告鬼神此告
迎也左傳曰夫人姜氏入此謁至也是故楚公子圍
娶於鄭有曰圍布几筵告於莊共之廟而来辭以告
迎而鄭公子忽娶於陳歸不謁至則陳鍼子譏之曰
先配而後祖是不為夫婦誣其祖矣何以能育則是
婦至之夕必入而告謁謂之謁廟亦謂之朝廟苟不
告迎是謂蒙先君蒙者欺也不謁至是謂誣祖誣者
詐而不實也欺與詐即已為夫婦而同於不為故曰
是不為夫婦則是不謁祖者不成婦而反曰不成婦
則不謁祖是明與其書而倒讀之也且婦非薦寝而
後成也女之稱婦在納采時已定之而納徵則竟成
其名故納采辭曰吾子有惠貺室某室者婦人之稱
而納徵則曰徵者成也至是而夫婦可以成也是以
公羊傳曰女在家稱女在塗稱婦則在家時雖成婦
然名而不稱及出門而即稱之故往娶稱逆婦既至
稱婦入春秋書法明明可稽未聞曰娶後三日而後
婦身以成也且夫廟見者非謁見之見成婦者非夫
婦之婦也禮以為婦至之夕舅姑在堂則舅姑為主
人迎而拜之謂之拜舅姑而然後帥以謁廟則此時
之拜賓主之拜也猶之壻之拜親迎雖舅壻交拜而
仍不謂之壻見是以次日質明則上堂而行婦見之
禮謂之成婦昏禮所云成婦禮者是也脫或不幸而
舅姑已亡則迎婦謁廟以長者為主而上堂之見質
明無有必待祭而後行之而祭必以時一時三月則
感物悽愴於是入廟而修婦見之禮謂之廟見曾子
問所云三月而廟見成婦之義者誠以入廟見婦不
幸之事故同一成婦而婦見稱禮廟見稱義以為婦
見則棗栗腵脩成子婦之儀廟見則僅扱地奠菜而
特豚盥饋不能再舉但以意行之而儀節未備故不
曰禮而曰義亦曰義在所殺耳然且夫婦之稱成於
納徵而子婦之稱必俟廟見始成之重子婦而輕夫
婦假未廟見而婦死則雖為夫婦三月而不移於祖
不附於皇姑歸葬於女氏之黨曰未成婦也則是久
薦枕席仍未成婦而必成之於扱地一奠之後晉江
應元所云貴其成婦不貴其成妻者盖婦妻之辨其
為重婦而輕妻成在婦而不在妻斷斷如此自世不
讀書不識三禮不深辨夫子春秋祇以宋學為指歸
而宋人著書一往多誤伊川程氏有三日廟見之語
而朱元晦作家語即承其誤而著為禮文曰三日廟
見主人以婦見於祠堂且曰入門而不見舅姑三日
而始廟見者以不成婦也夫以曾子所問夫子所言
三月而廟見成婦之義明明正文而乃曰三日廟見
不成婦不廟見以三月為三日以廟見為見廟以子
婦而為夫婦以死舅姑為生舅姑以不廟見不成婦
為不成婦不廟見以至五百年来自宋元至於今自
流沙至於日出彼我夢夢同入酒國舉生倫大事男
女百年一大嘉會而草草野合涉於無頼至請召賓
客往来簡帖不曰三日廟見則曰兒媳某日行廟見
禮抑又以凶喪不吉之辭公然行之嗟乎先王先聖
安在耶予時聞其言始而驚既而悟又既而憤然不
平以為禮數衰息安得日發仲氏言而一一正之乃
驟丁鼎革流離道路者越數十年每就人質難而不
得要領暨歸休而仲氏逝矣予嘗考宋學推其所誤
大抵北宋宗周禮而王氏誤之南宋宗儀禮而朱氏
又誤之荆公以周禮為周公之書而文公亦即以儀
禮為周公所著夫周公著書亦復何據獨不曰有夫
子之春秋在乎晉韓宣子聘於魯觀易象春秋曰周
禮盡在魯矣夫春秋何與於周禮而善觀禮者即於
春秋而得之誠以先王無禮書其所言禮每散見之
六籍之間而春秋所書較於周禮為尤切故予傳春
秋直以禮事文義立為四例而以禮為首以為春秋
是非固有周一代典禮所取正也乃不通者目之為
春秋之禮夫先配後祖春秋之禮也而知禮者譏之
則不祖者春秋之禮祖即非春秋之禮而周之禮也
丁丑婦至戊寅朝廟春秋之禮也夫子特貶而正之
則越日朝廟者春秋之禮至日即朝廟者此非春秋
之禮而周之禮也夫禮記者夫子之後之書也周禮
儀禮雖或為周時所著然並非春秋以前夫子經見
之書也况儀禮闕落舉無全禮以儀禮無天子諸侯
之禮而謂天子諸侯必無禮定非通人以士昏禮無
行媒朝廟之文而謂昏禮無媒妁昏禮不朝廟是為
妄士惜予本無學而仲氏又逝全禮不明將以俟後
之有學者因先錄昏禮一節記其所聞於仲氏之所
言者以就正有道名曰辨正嗟乎世豈無知禮者耶
劉氏(敞)士相見義
一卷
存
東都事略劉敞字原父袁州臨江人舉進士甲科官
至集賢院學士判西京留司御史臺
朱子曰劉原父却會效古人為文其集中有數篇論
全似禮記
陳氏(師道)士相見禮
一卷
未見
按聚樂堂藝文目有之
舒氏(芬)士相見禮儀
一卷
存
芬自序曰故事謁闕里者拜先師孔子畢乃拜啟聖
公已則遍觀宗廟之美始造衍聖公宅惟升堂再拜
而已芬言當行士相見禮盖公聖人之胄所居所養
必異於人而此禮又為孔壁淹中所出也若夫贄則
可依時俗用帕二方亦古人將幣遺意不拘於羔鴈
雉腒之飾矣因錄一二策將以告夫来謁闕里者
鄭氏(樵)鄉飲禮
宋志三卷(又圖三卷)
佚
高氏(閌)鄉飲酒儀
佚
朱子曰紹興初行鄉飲酒禮其儀乃是高抑崇撰如
何不看儀禮只將禮記鄉飲酒義做這文字是貽笑
千古者也
王氏(炎)鄉飲酒儀
一卷
未見
王氏(時會)鄉飲酒禮辨疑
一卷
佚
史氏(定之)鄉飲酒儀
宋志一卷
佚
鄭氏(起)鄉飲酒書
佚
何氏(棟如)鄉飲圖考
一卷
未見
許氏(孚遠)鄉飲酒禮會通
未見
朱氏(載堉)鄉飲酒樂譜
六卷
存
繆泳曰鄭世子
馮氏(應京)鄉飲圖說
一卷
未見
駱氏(問禮)鄉飲序次圖說
一卷
未見
張氏(敔)飲射輯略
一卷
未見
聞人氏(詮)飲射圖解
一卷
存
詮序曰夫射何為者也夫射聖人所以别賢愚序長
幼以明禮樂者也是故以進德者尚其藝以盡倫者
尚其節以致中者尚其敬以章順者尚其和是故藝
之德聖而智節之道孫以通和敬之施恭以安君子
行此四者以治其身則德日進而家可齊立不偏而
行不疑矣以之教人則同德相勸而進不孤同親相
讓而倫不紊立不獨立而人易親行不獨行而人易
從是故男子生而懸弧焉剡蓬以射天地四方示有
事也自天子以至於庶人罔不由射以觀德行故天
子諸侯之射也必先行燕禮卿大夫之射也必先行
鄉飲酒之禮是故燕也者合學合射以考藝而進退
之以明嫌疑以明正道所以明君臣之義也飲也者
明貴賤辨隆殺象天象地紀之以日月參之以三光
合諸鄉射而孝弟之行立所以明長幼之序也是故
燕必以大射飲必以鄉射大射以明君臣之義鄉射
以明長幼之序皆所不廢也孔子曰吾觀於鄉而知
王道之易易也則夫鄉飲鄉射夫亦學士之所必不
可忽君子進德盡倫之首事也是故其藝章而德進
矣其節著而倫盡矣飾之以禮樂則所以養德而俾
之周旋中禮者斯其至矣嘉靖十有五年春正月
朱子(熹)鄉射疑誤
一篇
存
王氏(廷相)鄉射禮圖注
一卷
存
廷相自序曰鄉射禮者古大夫士之射禮也盖射於
鄉以詢衆庶而察其志與容將論賢而不遺也夫人
容止揖讓而賢不肖以判行同能偶之際而好惡趨
舍羣以之分故曰射以觀德由兹選士其義廣矣是
故聖王務之其為禮也委曲周盡動合法象觀其賓
主之情禮樂之節器制之數區位之宜登降之容獻
酬之飾盖洽於人情達於倫義者矣君子一游於是
則和盛從容之心油然以興鄙陋陵躐之氣如蛻斯
釋仁愛可以推之庭塾忠敬可以推之君長恂篤可
以推之州閭慈惠可以推之民庶有非勉爾也不言
而會通者矣仲尼曰吾觀於鄉而知王道之易易也
豈不信然哉舊有關中本獨取三射而略獻酬學士
之慕古者恒以全體病之然時異勢殊亦難盡然矣
余乃取儀禮本篇類次其事為四十五節省而不行
者四節舉射者三十三節通舉者四十一節復取諸
家疏解及舊圖注附之仍會以今儀以便習事嗟乎
古今異宜禮難盡一禮者情也禮不同而情同古亦
幾矣感物撰德夫焉不足哉故曰存乎其人焉耳庾
亮武昌亂臣也舉古賓射時士嘆其有洙泗之風劉
昆陳留野儒也桑弧蒿矢以習射而縣今率屬就觀
況世會和平彷彿隆古之運有以禮樂自任者則風
動物化夫豈不遠哉
葉氏(良佩)燕射古禮
一卷
未見
徐氏(樾)燕射禮儀
一卷
未見
黔記貴州提學道貴溪徐樾撰
李延景曰樾中嘉靖壬辰進士
彭氏(良臣)射禮纂
一卷
未見
陳氏(鳳梧)射禮集要
一卷
存
繆泳曰陳鳳梧撰冀北郭登庸為湖廣提學副使刊
行之
謝氏(少南)射禮纂要
一卷
未見
楊氏(道賓)射禮儀節
一卷
未見
繆泳曰晉江楊侍郎官國子司業著有射禮儀節而
江夏郭文毅加以考證成書
劉賢序曰國學故有高皇帝欽定射儀出於草創之
世百戰之餘士無不争先命中者禮取其足以銷雄
心抑勁氣而止以故節目疎闊其後涇野吕氏更定
之承平之時道在潤色意在會通其典故綢繆其文
章是故制詳而教備盖欽定之儀有射而後有儀義
主忠質考定之儀有儀而又增飾之雖曰適中然以
文勝矣此温陵楊荆巖先生射禮儀節之所由纂也
夫禮苟繁而使人病於難行非所以為禮先生其穆
然有從先進之思乎江夏郭君博物君子也既以
此書教習多士而又為之考射法射器射職以至位
次聲詩繪圖附說一凖諸古以廣先王造士之意用
壽諸梓兩先生之思挽世道於古初者實倪於此孔
子曰吾觀於鄉而知王道之易易也讀儀禮一編兩
先生之所以佐王道者豈其難哉
朱氏(縉)射禮集解
(闕)卷
存
縉序曰鄉射禮文具在周公儀禮鄭玄有注以釋其
義矣今復何為而有是集解耶盖儀禮古文昌黎嘗
苦其難讀鄭注簡切後學罔晰其精微況元聖之言
至理攸寓窮之而愈無窮味之而益有味乎世儒著
有射禮纂要直指節要等書撰次雖為詳明而今之
演習古射者多慮漫無依據艱於效慕此集解所以
不容不作也是故祖述儀禮參考羣籍要殊於同會
萬於一先之以序事使各有所執也次之以考物使
各有所知也然後設位以立周旋之準陳器以備禮
樂之文儀節終始次第具述無非咀味古人糟粕而
演繹之耳詎敢妄作聰明以亂典章之舊哉復乃召
集諸生講解明悉分以執事未幾按禮畫圖舉而行
之則見其雍雍然肅肅然容止有儀進退有度甚矣
禮能變化人之氣質何如是之速也不足以徵德行
之立乎兼之禮器古樸音樂鑑雅時来觀者絡繹依
稀矍相堵墻何者殆原古禮廢墜日久駭見修舉於
學宜其人皆争先而快覩之亦不足為異也已矣事
竣舉人李生良能貢士張生師䕫暨李生九叙劉生
玉光偕通學諸生力請備記以風来學辭終弗獲竊
惟宣父言夏商之禮尚慨把宋之無徵晦庵撰楚辭
之注尤多闕疑之未訂顧愚管窺蠡測之見曷敢衒
售以貽名家宗工之笑與雖然敦行古禮以正士習
實典文教者之責任也義亦不得遜避乃敢忘其蕪
陋庸書以為序云時嘉靖戊戌秋八月
李延昰曰縉零陵舉人署郟縣儒學教諭
林氏(文奎)射禮圖注易覽
一卷
未見
吳氏(霞)射禮輯說
未見
閩書吳霞字汝華海澄人
姚氏(坤)射禮直指
一卷
未見
劉氏(敞)公食大夫義
一卷
存
方氏(回)覲禮辨
一篇
存
經義考卷一百三十五
