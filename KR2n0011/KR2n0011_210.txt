經義考卷二百十
翰林院檢討朱彝尊撰
春秋(四十三)
洪氏(名未詳)春秋始隱公說
一篇
存(載山堂考索)
蘇氏(軾)隱公是攝論
一篇
存(載志林)
周氏(孚)春王正月說
一篇
存(載蠧齋鉛刀編)
羅氏(泌)春秋周正論
一篇
存(載路史發揮)
楊氏(簡)春王正月說
一篇
存(載慈湖遺書)
章氏(如愚)春秋用周正辨
一篇
存
陽氏(恪)春秋夏時考正
二卷
佚
程端學曰巴川人號以齋
張以寧曰以齋陽氏恪有春秋夏時考正一編凡三
十四條其說謂是堯典定時成歲之後四時十二月
之序一定不移虞夏商周皆因之春秋時皆夏正之
時月皆夏正之月謂夏時冠周月之說非是陽氏蜀
人理宗三十九年爲蜀舉首其父存齋之學得之朱
子高弟涪陵㬊氏淵
牟氏(楷)春秋建正辨
一卷
存
商氏(季文)春秋正朔辨
一卷
佚
家鉉翁曰天台商季文正朔辨謂夫子作春秋特出
新意以子丑寅爲春以建子月爲正月諸儒有取其
說爲之序其首愚竊惑焉夫變易四時以從二代之
正朔此孔鄭釋經既往之誤前輩辨之審矣季文果
何所見更謂夫子作春秋特出新意而爲此然則顔
淵爲邦之問夫子夏時之訓皆虚語乎季文謂夫子
將作編年史以一歲不可爲兩冬故特出聖意以子
丑寅爲春以建子月爲正月吁有是哉古之史虞夏
商周是也紀年紀月紀日者有之而年之下不皆紀
時也或有書時者槩一時而言如秋大熟未穫之類
未詳其月故止書時惟春秋以行夏之時故特於年
之下紀春而後紀月以見正必在寅而後爲正夫豈
爲兩冬之避乎季文又謂魯舊史以元年十一月書
公即位孔子作春秋以公即位之書不可繫之前公
之末兼一歲不可兩冬故不得不改正朔是又不然
春秋書元年者國君即位之次年因魯史之舊文也
書公即位者春秋所以垂王法也禮國君始立稱子
不稱君必先君既葬請命於王王命之爲君然後始
君其國周之既東此義頓廢父死子立即以國君自
居甚者以簒弑得國天子不能討方伯不敢問而人
倫幾於掃地故聖人明王法以正之於元年春王正
月之下而特書即位或不書即位以見其得國之正
否故有上不禀命於天王内不承國於先君則不書
即位以正之亦有弑君賊自立與爲弑賊所立則書
即位以絶之春秋十二公書即位而無貶者五公耳
春之與正固皆夏時斯乃春秋垂世之法夫豈爲即
位之事不可繫之前公而革冬爲春以循之乎季文
又指左傳書事在冬而春秋書於正月者以證其革
冬爲春之說不思經傳之相符者千百其不同者二
三豈得以二三之不同而致疑於千百之同乎今以
經後於傳者爲聖人革冬爲春之證其有經先於傳
者又將何說以處之乎此乃傳疑傳信之有異或諸
國來告之遲速故書有先後豈得據此小疑遂謂聖
人革冬爲春冬之不可爲春猶寒之不可爲暑傳注
考之未精先儒辨者已衆而季文更謂夫子特出新
意以冬爲春其誣經也豈不甚哉其說本無深解專
取杜歷以爲據依謂其間有與春秋命歷序相符者
歷之爲藝解者絶少然亦未有久而不差之歷命歷
序者術家以爲孔子修春秋用殷歷使其數可傳於
後明歷者考其蝕朔不與殷歷合以爲漢哀平間治
甲寅元歷者託之非舌也季文亦未嘗精通歷術學
僻而論怪初不必爲之辨以一二老學爲之序引若
有取焉恐其浸傳易以惑人故復著之
陳氏(普)春王正月說
一篇
存(載石堂集)
黃氏(景昌)周正如傳考
二卷
佚
吳萊序曰予每觀左氏春秋王周正月釋者曰言周
以别夏殷也及尋公羊穀梁二傳又雜引諸經讖緯
孔子初無明說後之儒者頗用黃帝以來七歷求春
秋時歷卒不盡合杜征南長歷反謂經必有誤經未
嘗有誤也是豈夏正周正之果異哉蓋曰王者受命
受之於天不受之於人故徙居處易服色殊徽號變
犧牲異器械而改正朔其一也此固然也董仲舒曰
道之大原出於天天不變道亦不變堯舜禹本一揆
也何獨至於湯武而遽革之哉世之說者嘗謂當周
之世春秋必用周正春秋尊王之書也隱公元年之
正月是即平王四十九年之正月也然而前徵乎商
則元祀爲十二月而月不改後據乎秦則元年爲冬
十月而時不易春王正月似乎冬十有一月也而聖
人易之以證其行夏之言程子所謂正月非春假天
時以立義也自程子之意則曰夏正寅春也周正子
非春也是改正者必改月也故曰假天時而已自今
說者之說則改正者又不改月不獨假天時也雖王
月亦假矣當又自異於程子也至其所自爲說且謂
夏數得天百王所同商周革命特示不相沿襲巡守
祭享兵農田獵猶自夏焉果是則聖人又何必以是
爲顔淵告哉或者又謂古之改正者必改月商周之
正月非春也伊訓元祀太甲三祀下不紀時泰誓一
月召誥二月上亦不係時將以時自天時月自王月
故也然而秦漢之際每年之首必以冬書十月之上
顔師古漢書注且以爲孝武時改太初歷後乃追正
前代正月爲冬十月者抑難信矣至若孔安國之於
書鄭康成之於詩禮且言古之改正改月者年首必
係之以正正月必係之於春天開於子地闢於丑人
生於寅三代蓋迭建之皆可以爲正則皆可以爲春
矣豈不以子丑二月陽氣萌動雖謂之爲春也亦可
矣魏景初時楊偉造新歷請復用商正且以是年十
二月爲孟春次年三月爲孟夏本鄭說也然則奉若
天道敬授民時又不常有一月二月之參差哉今之
說書者蔡氏父子亦謂如孔鄭之說則四時改易尤
爲無藝三代之改正者必不改月商周之革命者特
不過用其子丑之月以爲歲首耳周官正歲周正建
子歲首也正月夏正建寅月數也春秋之正雖用周
正而月數不改每年之首截前兩月以屬之上年之
尾誠若是則隱公之元年魯史必書之曰冬十有一
月而聖人自削之也蔡氏父子以之言書則或可從
以之言春秋則猶未可從也或者又謂三代之世三
正之通於民俗尚矣魯用周正吾於春秋魯史見之
曲沃用夏正吾於汲冢竹書見之是故左氏雜采諸
國之史以爲傳或用夏正或用周正互有不同昭公
之三十三年十月晉人會諸侯之大夫于狄泉定公
之元年正月又會于狄泉是重出也魯太史辨火出
之候亦曰于夏爲三月于商爲四月于周爲五月又
一證也雖然王者之大政必叶時月而正日是豈容
以一代之間而三正之竝用者哉世之說者或曰易
有之帝出乎震自伏羲神農之世蓋異建矣次而數
之堯建子舜建丑夏建寅而甘誓且載其怠棄三正
之文者本此也然自顓頊以來始以民事命官而歲
月自當以人爲紀先王爲是推篋迎日治歷明時民
之析因夷隩鳥獸之孳革毨&KR2653;無一不得其居之宜
與其氣之順者堯舜禹三聖輒因之而不敢變也意
者秦漢之際鄒衍張蒼五德相生相勝之緒論歟或
又曰天地人三統子丑寅三正古無有聖人所不道
三代之改正特改人君即位之初年爲元而已雖然
此謂改元非改正也而改元者又非春秋之重事也
將是數語吾亦孰信而孰從之哉番陽董生始出夏
時考正二卷云此巴川陽恪先生作也恪之先君從
涪陵㬊淵而淵又受業於朱子蓋嘗舉朱子之言曰
三王之正不同周用天正豳風之詩又皆以人爲紀
是則改正者改歲首也未嘗改月數也上卷專論春
秋下卷雜論他經及傳一切附著已說最爲明了考
正之作實朱子意也然而朱子四書集注詩集傳自
用周正周月臨江張洽朱門高弟春秋集注且謂周
正建子即以爲春聖人雖欲行夏之時而春秋因史
作經方尊周而一天下不可遽改之也朱子之意豈
果考正之意哉予蓋歸而質之黃君景昌君則曰左
氏魯人也使其不與孔子同時亦當近在孔子後左
氏信矣若夫豳風之詩周公所作是固追述公劉居
豳之事當夏正者也未可以說春秋乃作周正如傳
考二卷以辨考正之不然今兩書具在予故併識異
說者以復於董生爲何如
劉氏(淵)周正釋經
佚
黃氏(澤)元年春王正月辨
一卷
存
張氏(以寧)春王正月考
二卷
存
以寧自序曰道學至宋氏而上接孔孟之傳何傳爾
其世異其理同也儒先依經而言理有功於經甚大
也而獨於春秋之書春王正月未能無疑之也何疑
爾曰夏正得天百王所同也是以有冬不可爲春之
疑也曰夫子嘗以行夏之時告顔子也是以有夏時
冠周月之疑也曰自漢武帝之用夏時首寅月逮於
今莫之能改也是以傳書者有改正朔不改月數之
疑而又有春秋用夏之時夏之月之疑也疑愈甚則
說愈多而莫之能一也以寧蚤學是經以叨一第亦
嘗有疑於此而未能決也間讀魯論夫子之言行夏
之時若恍然而有省也因之歷稽經史傳記及古注
疏之說同也乃知春王正月之春爲周之時由漢逮
唐諸儒舉無異說也而劉向周春夏冬之說陳寵天
以爲正周以爲春之說最其明著者也而猶未敢自
信也比觀子朱子語錄晚年之三說亦同也其門人
張氏集傳之說又同也於是渙然冰釋而無疑也竊
嘗欲筆於書而奪於世故未遑也兹因忝使安南假
館俟命之暇始克會萃而成編也本之於孔孟朱子
徵之於經史而下而漢儒之說爲多以其去古未遠
有據而足徵朱子之著書多因其說也若易詩書之
用夏建寅之月以爲說則朱子於孟子之集註既主
改月之說而於此未及更定之也今亦竊取朱子之
義求朱子未盡之意以成朱子未竟之說次於春秋
經傳之後以尊經也仍辨羣疑悉具於右非以寧之
敢爲私言也尚其與我同志之君子恕其狂僭之罪
而是正之也
張隆跋曰先祖諱以寧字志道居於閩古田翠屛山
之下因以翠屛爲號焉自少力學不倦往寧德受學
於韓古遺先生之門年二十七以春秋經登泰定丁
夘李黼榜進士第復往淮南讀書十餘年後歷官太
學及翰苑數十年間所作詩文號翠屛集洪武二年
己酉夏使安南著述是書明年庚戌春書成踰月疾
革作自輓詩而逝時年七十矣噫先祖晚年勞心積
慮而成此書采摭羣經搜羅衆說欲以明聖經而定
周之正朔也隆愚昧不知痛念手澤尚存深恐泯而
無傳一依舊本謄寫刊而藏之家塾以俟諸君子講
究焉宣德元年
周氏(原誠)春王正月辨
一卷
未見
周氏(洪謨)周正辨
一篇
存
王氏(鏊)春王正月辨
一篇
存
冷氏(逢震)周正考
一卷
未見
張萱曰冷氏周正考雜引古今經史子傳以證胡文
定春秋春王正月以夏時冠周月之誤謂時與月皆
未改爲是其說頗精
黃虞稷曰逢震四川資縣人
王氏(守仁)春王正月論
一篇
存
霍氏(韜)春王正月辨
一篇
存
董氏(穀)夏時周月論
一篇
存
俞汝言曰其文亦駁胡氏傳之非
汪氏(衢)春秋周正考
一卷
未見
徽州府志衢字世亨祁門人
李氏(濂)夏周正辨疑會通
四卷
未見
翁氏(金堂)春王正月辨
一篇
存
俞汝言曰錢塘人隆慶戊辰進士除知銅陵縣事遷
廉州府同知
章氏(潢)春秋正月辨
一篇
存
楊氏(元祥)春秋正月辨
一篇
存
劉芳喆曰元祥字奎垣錦衣衞籍襄毅公博之孫也
中萬歷癸未進士改庶吉士授檢討
徐氏(應聘)春王正月辨
一篇
存
顧湄曰公字端銘崑山人萬歷癸未進士改庶吉士
授檢討謫歸安縣丞遷南京行人司副卒今刑部尚
書乾學左春坊左中允秉義大學士元文皆其曾孫
也春王正月辨一篇載翰林館課
史氏(孟麟)春王正月辨
一篇
存
劉芳喆曰孟麟字玉池宜興人萬歷癸未進士改庶
吉士授工科給事中歷戶科都給事中遷太常少卿
亡名氏春王正月辨
二篇
存(載八科館課)
俞氏(汝言)春王正月辨
一卷
存
湯氏(斌)春王正月辨
一篇
存
吳氏(任臣)春秋正朔辨
一卷
存
徐盛全曰任臣字志伊仁和人以薦授翰林檢討
羅氏(泌)即位書元非春秋始立法論
一篇
存
楊氏(時)春秋不書即位說
一篇
存
黃氏(澤)魯隱公不書即位義
一卷
佚
張氏(方平)君子大居正論
一篇
存(載樂全先生集)
俞氏(成)矢魚于棠說
一篇
存
按俞成字元德東陽人宋慶歷中著螢雪叢
談其詮矢字謂三十六家春秋皆以矢爲觀
非也引周禮矢其魚鼈而食之直作射解
陳氏(普)考仲子之宫義
一篇
存
蘇氏(軾)公子翬弑隱公論
一篇
存
鄭伯以璧假許田論
一篇
存
亡名氏魯鄭易田說
一篇
存(載山堂考索)
楊氏(簡)公至自唐論
一篇
存
張氏(方平)蔡仲行權論
一篇
存
司空氏(圖)疑經
一篇
存
按疑經者以家父求車毛伯求金若諸侯之
金天子不得謂之求宜於家父來毛伯來句
絶其云求者使乎私自求故書以懲之
羅氏(泌)恒星不見論
一篇
存
張氏(方平)季友歸獄論
一篇
存
章氏(如愚)季子來歸說
一篇
存
周氏(名未詳)吉禘莊公說
一篇
存(載山堂考索)
蘇氏(軾)管仲相齊論
一篇
存
歐陽氏(修)五石六鷁論
一篇
存
按是篇六一居士集不載見皇宋文選
陳氏(普)重耳天賜論
一篇
存
孔氏(武仲)介之推不受祿論
二篇
存
許氏(衡)子玉請復曹衞論
一篇
存
柳氏(宗元)晉文公問守原議
一篇
存
章氏(如愚)春秋卜郊說
一篇
存
林氏(名未詳)不郊猶三望說
一篇
存
亡名氏不郊猶三望說
一篇
存(見山堂考索)
蘇氏(軾)閏月不告朔猶朝于廟論
一篇
存
黃氏(澤)作丘甲辨
一卷
存
劉氏(敞)子囊城郢論
一篇
存
楊氏(簡)季札觀樂說
一篇
存
韓子(愈)子産不毁鄉校頌
一篇
存
劉氏(敞)非子産論
一篇
存
楊氏(簡)許世子弑君說
一篇
存
劉氏(敞)叔孫昭子譏叔輒論
一篇
存
席氏(書)夾谷論
一篇
存
春秋救日論
一篇
存
林氏(名未詳)齊人歸魯侵田說
一篇
存
亡名氏齊人歸魯侵田說
一篇
存
以上二篇俱見羣書考索
蘇氏(軾)墮三都論
一篇
存
張氏(方平)趙鞅入晉陽論
一篇
存
胡氏(銓)獲麟說
一篇
存
羅氏(泌)獲麟解
二篇
存
金氏(寔)泣麟圖說
一篇
存
王氏(鏊)獲麟說
一篇
存
席氏(書)獲麟論
二篇
存
唐氏(順之)獲麟說
一篇
存
經義考卷二百十
