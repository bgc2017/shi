御製題朱彝尊經義考
秦燔弗絶殆如繩未喪斯文聖語曾疑信雖滋後人議
述傳終賴漢儒承天經地緯道由託一貫六同教以興
藜閣炎劉校誠韙竹垞昭代撰堪稱存亡若彼均詳註
(彝尊號竹垞秀水人康熙己未以博學鴻詞授檢討入直内廷博聞淹貫是書通考歷代諸儒說經書目每書)
(先列撰人姓氏書名卷數次列題注曰存曰闕曰佚曰未見次列原書序跋諸儒論斷及其人爵里彝尊考正)
(按語載於末而附以逸經毖緯擬經諸目凡三百卷自漢迄今說經諸書存亡可考文獻足徵編輯之勤考據)
(之審網羅之富實有禆於經學惟所注闕佚未見者今四庫所錄往往其書尚存蓋冊府儲藏外間難覯不足)
(為彝尊病至卷首冠以我朝爾若世祖御注孝經按時聖祖日講解義自屬體制應臣工著述則當)
(代先後彝尊於編次時亦未及詳訂即如本朝成德所著之大易集義粹言合訂列於前而朱子元亨利貞說)
(列於後殊為參錯苐已刊布成書難以改刻惟令於四庫全書提要内聲明以正體例至其義在尊經不惟汲)
(古之助並將昭示來兹矣)文獻于兹率可徵遠紹旁搜今古會焚膏
繼晷歲年增考因晰理求其是義在尊經靡不勝枕葄
寧惟資汲鑒闡崇將以示孫曾
經義考目錄類一(經籍之屬)
提要
(臣)等謹案經義考三百卷
國朝朱彝尊撰彝尊字錫鬯號竹垞秀水人康
熙己未薦舉博學鴻詞
召試授檢討入直
内廷彝尊文章淹雅初在布衣中已與王士禎
聲價相齊博識多聞學有根柢復與顧炎武
閻若璩頡頏上下凡所撰述具有本原是編
統考歴朝經義之目初名經義存亡考惟列
存亡二例後分例曰存曰闕曰佚曰未見因
改今名凡
御注
勅撰諸書一卷易七十卷書二十六卷詩二十二卷
周禮十卷儀禮八卷禮記二十五卷通禮四
卷樂一卷春秋四十三卷論語十一卷孝經
九卷孟子六卷爾雅二卷羣經十三卷四書
八卷逸經三卷毖緯五卷擬經十三卷承師
五卷宣講立學共一卷刊石五卷書壁鏤版
著錄各一卷通說四卷家學自述各一卷其
宣講立學家學自述三卷皆有錄無書蓋撰
輯未竟也每一書前列撰人姓氏書名卷數
其卷數有異同者次列某書作幾卷次列存
佚闕未見字次列原書序跋諸儒論說及其
人之爵里彝尊有所考正者即附列案語於
末雖序跋諸篇與本書無所發明者連篇備
錄未免少冗而源委詳明足稱博贍至所註
佚闕未見者今以四庫所錄校之往往其書
具存彝尊所言不盡可據然
册府儲藏之秘非人間所得盡窺又恭逢我
皇上稽古右文蒐羅遺逸嫏嬛異笈宛委珍函莫
不乘時畢集圖書之富曠古所無儒生株守
殘編目營掌錄窮一生之力不能測學之津
涯其勢然也至其編次首以
御注
御纂諸經冠於卷首其義允矣乃一經之中多析門
類又未顯為標識致使朱子所撰元亨利貞
說轉列於
本朝成德所輯大易集義粹言合訂之後一展
卷而時代先後多有舛錯但久經刊板幾於
家有其書故不復移正而糾之如右云乾隆
四十六年五月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
