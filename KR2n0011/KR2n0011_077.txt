經義考卷七十七
翰林院檢討朱彛尊撰
書(六)
桓君(榮)大小太常章句
佚
後漢書桓榮字春卿沛郡龍亢人少學長安習歐
陽尚書事博士九江朱普卒榮奔喪九江負土成
墳因留教授莽敗天下亂榮抱其經書與弟子逃匿
山谷雖常饑困而講論不輟後復客授江淮間建武
十九年年六十餘始辟大司徒府時顯宗始立為皇
太子擢榮弟子豫章何湯為虎賁中郎將以尚書授
太子世祖從容問湯本師為誰對曰沛國桓榮帝即
召榮令說尚書甚善之拜議郎顯宗即位尊以師禮
親自執業永平二年三雍成拜為五更封關内侯子
郁字仲恩傳父業以尚書教授門徒常數百人永平
十五年入授皇太子經父子給事禁省永元四年為
太常初榮受朱普學章句四十萬言浮辭繁長多過
其實及榮入授顯宗減為二十三萬言郁復删省定
成十二萬言由是有桓君大小太常章句又曰靈
帝當受學詔太傅三公選通尚書桓君章句宿有重
名者三公舉楊賜乃侍講於華光殿中又曰中興
北海牟融習大夏侯尚書東海王良習小夏侯尚書
沛國桓榮習歐陽尚書榮世習相傳授東京最盛
牟氏(長)尚書章句
佚
後漢書牟長字君高樂安臨濟人少習歐陽尚書不
仕王莽建武二年拜博士遷河内太守諸生講學者
常千餘人著錄前後萬人著尚書章句皆本之歐陽
氏俗號為牟氏章句
周氏(防)尚書雜記
三十二篇
佚
後漢書周防字偉公汝南汝陽人師事徐州刺史蓋
豫受古文尚書建武時以明經舉孝廉拜郎中撰尚
書雜記三十二篇四十萬言太尉張禹薦補博士稍
遷陳留太守
杜氏(林)漆書古文尚書
一卷
佚
後漢書本傳杜林字伯山扶風茂陵人光武徵拜侍
御史林前於西州得漆書古文尚書嘗寳愛之雖遭
艱困握持不離身出以示衞宏等曰林流離兵亂常
恐斯經將絶何意東海衞子宏濟南徐生巡復能傳
之是道竟不墜於地也古文雖不合時務然願諸生
無悔所學於是古文遂行儒林傳扶風杜林傳古文
尚書林同郡賈逵為之作訓馬融作傳鄭玄注觧由
是古文尚書遂顯於世
按漆書古文雖不詳其篇數而馬鄭所注實
依是書陸氏釋文采馬氏注甚多然惟今文
及小序有注而孔氏增多二十五篇無一語
及焉安國序中稱伏生口授裁二十餘篇德
明謂即馬鄭所注二十九篇是也蓋今文二
十八篇益以小序合二十九德明又云馬鄭
所注並伏生所誦非古文也然則漆書亦止
有今文二十八篇而已孔氏增多之書無之
也夫東漢為古文尚書者不一家有蓋豫所
傳有杜林所得初不本於安國而孔穎達正
義謬稱孔所傳者賈逵馬融等皆是世儒不
察見古文字即以為安國所傳亦粗疎甚矣
賈氏(逵)尚書古文同異
三卷
佚
後漢書賈逵字景伯扶風平陵人與班固並校秘書
肅宗立降意儒術特好古文尚書逵數為帝言古文
尚書與經傳爾雅訓詁相應詔令撰歐陽大小夏侯
尚書古文同異逵集為三卷帝善之
衞氏(宏)尚書訓旨
佚
後漢書衞宏字敬仲東海人從大司空杜林受古文
尚書為作訓旨
劉(陶)中文尚書
佚
後漢書劉陶字子奇一名偉潁川潁隂人濟北貞王
勃之後舉孝廉除順陽長陶明尚書春秋為之訓詁
推三家尚書及古文是正文字三百餘事名曰中文
尚書後拜諫議大夫
馬氏(融)尚書注
隋志十一卷
佚
王應麟曰鳥獸蹌蹌馬融注以為筍簴七經小傳用
其說
按馬氏尚書注本於杜林漆書故多與今文
異如至于北岳如西禮作如初天叙有典有
作五天明畏作威暨稷播奏庶艱食鮮食艱
作根云根生之食謂百穀日月星辰山龍華
蟲作會會作繪作十有三載載作年瑶琨篠
簜琨作瑻沿于江海沿作均滎波既豬波作
播云滎播澤名導岍及岐岍作開天用勦絶
其命勦作巢誕告用亶作單用又讐歛讐作
稠云數也自靖作清云㓗也弗迓克奔迓作
禦云禁也無虐煢獨作亡侮煢獨我之弗辟
作避謂避居東都信噫作懿云猶億也大誥
爾多邦作大誥繇爾多邦降割作害酒誥王
若曰作成王若曰皇天既付中國民付作附
非我小國敢弋殷命弋作翼大淫泆有辭泆
作屑云過也嚴恭寅畏嚴作儼文王卑服卑
作俾云使也譸張為幻譸作輈其終出于不
祥終作崇云克也我道惟寧王德延道作迪
有若南宫括宫作君迪簡在王庭迪作攸云
所也爾㒺不克臬作㓷王不懌作釋云不釋
疾不解也在後之侗作詞云共也冐貢作勖
贛云陷也王崩作成王崩注安民立政曰成
四人綦弁綦作騏云青黑色三咤作詫折民
惟刑折作悊云智也王曰吁作于惟來作求
云有求請賕也仡仡勇夫作訖訖云無所省
錄之貌諞言作偏云少也辭約損明大辨佞
之人蓋其書唐初尚存此陸氏釋文采之
張氏(奐)尚書記難
佚
後漢書張奐字然明敦煌酒泉人師事太尉朱寵學
歐陽尚書延熹九年拜大司農建寧元年遷少府尋
以黨罪禁錮歸田里閉門不出養徒千人著尚書記
難三十餘萬言
張氏(楷)尚書注
佚
後漢書楷字公超通嚴氏春秋古文尚書隱居弘農
山中學者隨之所居成市五府連辟舉賢良方正不
就性好道術能作五里霧時關西人裴優亦能為三
里霧自以不如楷從學之楷避不肯見桓帝即位優
遂行霧作賊事覺被考引楷言從學術楷坐擊廷尉
詔獄積二年恒諷誦經籍作尚書注後以事無驗見
原
鄭氏(玄)尚書注
隋志九卷
佚
按梁劉昭注續漢書五行志引尚書大傳文
曰凡六沴之作歲之朝月之朝日之朝則后
王受之歲之中月之中日之中則正卿受之
歲之夕月之夕日之夕則庶民受之鄭注曰
自正月盡四月為歲之朝自五月盡八月為
歲之中自九月盡十二月為歲之夕上旬為
月之朝中旬為月之中下旬為月之夕平旦
至食時為日之朝隅中至日昳為日之中晡
時至黃昏為日之夕受之受其凶咎也又大
傳文云其二辰以次相將其次受之鄭注曰
二辰謂日月也假令歲之朝也日月中則上
公受之日月夕則下公受之歲之中也日月
朝則孤卿受之日月夕則大夫受之歲之夕
也日月朝則上士受之日月中則下士受之
其餘差以尊卑多少則悉矣此外所引尚多
不錄
尚書音
七錄一卷
佚
書贊
佚
虞翻曰北海鄭玄注尚書以顧命康王執瑁古月似
同從誤作同既不覺定復訓為杯謂之酒杯成王疾
困憑几洮頮為濯以為澣衣成事洮字虚更作濯以
從其非又古大篆卯也讀當為柳古柳卯同字而以
為味分北三苖北古别字又訓北言北猶别也若此
之類誠可怪也
隋書經籍志曰梁陳所講有孔鄭二家齊代惟傳鄭
義至隋孔鄭並行而鄭氏甚微
孔穎達曰避序名故謂之贊
李延夀曰齊時儒士罕傳尚書之業徐遵明兼通之
遵明受業於屯留王聰傳授浮陽李周仁及渤海張
文敬李鉉河間權會並鄭康成所注非古文也
王應麟曰鄭康成書注間見於疏義如作服十二章
州十二師孔注皆所不及又曰康成注禹貢九河
曰齊桓公塞之同為一按春秋緯寳乾圖云移河為
界在齊吕填閼入流以自廣鄭蓋據此文又曰康
成云祖乙居耿後奢侈踰禮土地迫近山川嘗圯焉
至陽甲立盤庚為之臣乃謀徙居湯舊都上篇是盤
庚為臣時事中篇下篇是盤庚為君時事正義以為
謬妄書禆傳云鄭大儒必有所據而言
顧炎武曰馬融鄭玄注古文尚書載於舊唐書經籍
志則開元之時尚有其書而未嘗亡也
盧氏(植)尚書章句
佚
後漢書植字子幹涿郡涿人少與鄭玄俱事馬融建
寧中徵為博士拜九江太守以疾去官作尚書章句
荀氏(爽)尚書正經
佚
後漢書爽字慈明一名諝延熹九年舉至孝拜郎中
後遭黨錮隱於海上又南遁漢濱積十餘年以著述
為事獻帝即位徵之拜平原相復追為光禄勲視事
三日進拜司空著禮易傳詩傳尚書正經春秋條例
又作公羊問
亡名氏書傳略說
佚
按周禮大行人疏禮記曲禮檀弓王制玉藻
疏春秋公羊傳疏俱引是書未詳作者名氏
王氏(肅)尚書駮議(唐志作釋駮)
隋志五卷
佚
古文尚書注
隋志十一卷(新舊唐書志十卷)
佚
陸德明曰梅賾上孔氏傳古文尚書云舜典一篇時
以王肅注頗類孔氏故取王注從慎徽五典以下為
舜典以續孔傳徐仙民亦音此本
劉知幾曰王肅注今文尚書大與古文孔傳相類或
肅私見其本而獨秘之乎
按唐志有尚書答問三卷當即隋志義問孔
晁采鄭康成及肅參以已見者也
王氏(粲)尚書釋問
七錄四卷
佚
唐書注王粲問田瓊韓益正
魏志王粲字仲宣山陽高平人太祖辟為丞相掾賜
爵關内侯後遷軍謀祭酒魏國既建拜侍中
程氏(秉)尚書駮
佚
范氏(順)劉氏(毅)尚書義
七錄二卷
佚
隋(志注)范順問吳太尉劉毅答
李氏(克)尚書注
佚
范氏(寗)尚書注(經典序錄作集解)
七錄十卷(隋志止古文尚書舜典注一卷)
佚
伊氏(說)尚書義疏(唐志作釋義)
七錄四卷
佚
阮孝緒曰說為晉樂安王友
孔氏(晁)尚書義問
七錄三卷
佚
隋(志注)鄭玄王肅及晉五經博士孔晁撰
册府元龜晁為五經博士撰尚書義問三卷又注春
秋外傳國語
周書注
十卷
存
徐氏(邈)古文尚書音
隋志一卷
佚
尚書逸篇注
新唐志三卷
佚
孫奭曰尚書逸篇唐有三卷徐邈為之注焉
謝氏(沉)尚書
隋志十五卷(唐志十三卷)
佚
陸德明曰沉字行思會稽人東晉尚書郎領著作錄
一卷
李氏(顒)集解尚書
隋志十一卷(經典序錄唐志作集注十卷)
佚
尚書新釋
隋志二卷
佚
尚書要略
新唐志二卷
佚
孔穎達曰李顒集注尚書於偽泰誓篇每引孔安國
曰計安國必不為彼偽書作傳不知顒何由為此言
李氏(軌)古文尚書音
七錄一卷
佚
吕氏(文優)尚書義注
隋志三卷
佚
姜氏道盛集釋尚書(經典序錄作集解)
隋志十一卷(經典序錄十卷)
佚
隋志宋給事中姜道盛注
陸德明曰天水人
册府元龜姜道盛為給事中注集釋尚書十一卷一
云注古尚書
王氏(儉)尚書音義
唐志四卷
佚
任昉曰公諱儉字仲寳瑯琊臨沂人年六歲襲封豫
寧侯初拜秘書郎遷太子舍人以選尚公主拜駙馬
都尉元徽初遷秘書丞服闋拜司徒右長史出為義
興太守還除給事黃門侍郎遷尚書吏部郎恭選俄
遷侍中辭不拜補太尉右長史俄遷左長史齊臺初
建以公為尚書右僕射領吏部太祖受命以佐命功
封南昌縣開國公食邑二千戶建元二年遷尚書左
僕射領選如故尋表解選詔加侍中又授太子詹事
侍中僕射如故改授散騎常侍太祖崩遺詔以公為
侍中尚書令鎮國將軍進號衞將軍以本官領丹陽
尹復以本官領國子祭酒解丹陽尹領太子少傅又
領本州大中正頃之以本號開府儀同三司詔加中
書監薨追贈太尉諡曰文憲
顧氏(歡)尚書百問
隋志一卷
佚
隋志齊太學博士顧歡撰
姚氏(方興)舜典孔傳
一篇
存
陸德明曰齊明帝建武中吳興姚方興采馬王之注
造孔傳舜典一篇云於大&KR2008;頭買得上之梁武時為博
士議曰孔序稱伏生誤合五篇皆文相承接所以致誤舜
典首有曰若稽古伏生雖昏耄何容合之遂不行用
又曰舜典曰若稽古帝舜曰重華協于帝此十二
字是姚方興所上孔氏傳本無阮孝緒七錄亦云然
方興本或此下更有濬哲文明温恭允塞玄德升聞
乃命以位凡二十八字異
孔穎達曰東晉之初豫章内史梅頥上孔氏傳猶闕
乃命以位已上二十八字至齊蕭鸞建武四年吳興
姚方興於大航頭得孔氏傳古文舜典亦類太康中
書乃表上之事未施行方興以罪致戮至隋開皇初
購求遺典始得之
劉知幾曰姚方興採馬王之義以造孔傳舜典云於
大航購得詣闕以獻舉朝集議咸以為非及江陵板
蕩其文北入中原學者得而異之隋學士劉炫遂取
此一篇列諸本第
鄭公曉曰舜典曰若稽古帝舜二十八字蓋隋開皇
時人偽為之假設姚方興以伸其歲月爾曰若句襲
諸篇首重華句襲諸史記濬哲掠詩長發文明掠乾
文言温恭掠頌那允塞掠雅常武玄德掠淮南子鴻
烈乃試以位掠史伯夷傳正見其蒐竊之蹤
經義考卷七十七
