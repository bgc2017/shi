經義考卷一百五十二
翰林院檢討朱彝尊撰
禮記(十五)
張氏(浚)中庸解
一卷
未見
郭氏(雍)中庸說
宋志一卷
佚
關氏(注)中庸義
一卷
佚
張氏(九成)中庸說
宋志一卷(杭州志六卷)
未見
胡銓曰張子韶中庸甚佳
朱子曰張公始學於龜山之門而逃儒以歸於釋既
自以為有得矣而其釋之師語之曰左右既得欛柄
入手開道之際當改頭換面隨宜說法使殊途同歸
則住世出世間兩無遺恨矣然此語亦不可使俗輩
知將謂實有恁麽事也用此之故凡張氏所論著皆
陽儒而隂釋其離合出入之際務在愚一時之耳目
而使之恬不覺悟以入乎釋氏之門雖欲復出而不
可得本末指意略如其所受於師者其二本殊歸
盖不特莊周出於子夏李斯原於荀卿而已也竊不
自揆嘗欲為之論辨以曉當世之惑而大本旣殊無
所不異因覧其中庸說姑掇其尤甚者什一二著於
篇其他如論語孝經大學孟子之說不暇遍為之辨
大扺忽遽急迫其所以為說皆此書之類也
晁氏(公武)中庸大傳
宋志一卷
未見
鄭氏(耕老)中庸訓解
一卷
佚
林氏(光朝)中庸解
一卷
未見
徐氏(存)中庸解
佚
浙江通志徐存字誠叟江山人從楊龜山游隱居教
授學者稱為逸平先生
譚氏(惟寅)中庸義
佚
廣東通志譚惟寅字子欽高要人紹興二年進士官
至江西提刑
陳氏(淵)中庸解義
一卷
存(載嘿堂集)
石氏(&KR1488;)中庸集
二卷
存
朱熹序曰中庸一書子思子之所作也昔者曾子學
於孔子而得其傳矣孔子之孫子思學於曾子而得
其所傳於孔子者焉旣而懼夫傳之久遠而或失其
真也於是推本所傳之意質以所聞之言更相反覆
作為此書孟子之徒實受其說孟子沒而不得其傳
焉漢之諸儒雖或傳誦然旣雜乎傳記之間而莫之
貴又莫有能明其所傳之意者至唐李翺始知尊信
其書為之論說然其所謂滅情以復性者又雜乎佛
老而言之則亦異於曾子子思孟子之所傳矣至於
本朝濂溪周夫子始得其所傳之要以著於篇河南
二程夫子又得其遺旨而發揮之然後其學布於天
下然明道不及為書今世所傳陳忠肅公之所序者
乃藍田吕氏所著之别本也伊川雖嘗自言中庸今
已成書然亦不傳於學者或以問於和靖尹公則曰
先生自意不滿而火之矣二夫子於此旣皆無書故
今所傳特出於門人所記平居問荅之辭而門人所
記行於世者唯吕氏游氏楊氏侯氏為有成書若横
渠先生若謝氏尹氏則亦或記其語之及此者耳又
皆别自為編或頗雜出他說盖學者欲觀其聚而不
可得固不能有以考其異而會其同也熹之友會稽
新昌石君&KR1488;子重乃始集而次之合為一書以便觀
覧名曰中庸集解復第其錄如右而屬熹序之熹惟
聖門傳授之微旨見於此篇者諸先生言之詳矣熹
之淺陋盖有行思坐誦沒世窮經而不得其所以言
者尚何敢措一辭於其間然嘗竊謂秦漢以來聖學
不傳儒者惟知章句訓詁之為事而不知復求聖人
之意以明夫性命道德之歸至於近世先知先覺之
士始發明之則學者既有以知夫前日之為陋矣然
或乃徒誦其言以為高而又初不知深求其意甚者
遂至於脱略章句陵籍訓詁坐談空妙展轉相迷而
其為患反有甚於前日之為陋者嗚呼是豈古昔聖
賢相傳之本意與夫近世先生君子之所以望於後
人者哉熹誠不敏私竊懼焉故因子重之書特以此
言題其篇首以告夫同志之讀此書者使之毋跂於
高毋駭於奇必沉潜夫句讀文義之間以會其歸必
戒懼夫不睹不聞之中以踐其實庶乎優柔厭飫真
積力久而於博厚高明悠久之域忽不自知其至焉
則為有以真得其傳而無徒誦坐談之弊矣抑子重
之為此書采掇無遺條理不紊分章雖因衆說然去
取之間不失其當其謹密詳審盖有得乎行遠自邇
登高自卑之意雖哀公問政以下六章據家語本一
時問荅之言今從諸家不能復合然不害於其脈理
之貫通也又以簡帙重繁分為兩卷亦無他義例云
張栻跋曰右石&KR1488;子重所編集解兩卷某刻於桂林
郡學官子重之編此書嘗從吾友朱熹元晦講訂分
章去取皆有條次元晦且嘗為之序矣桂林學官舊
亦刻中庸解而其間雜亂以他懼其反誤學者於是
漫去舊版而更刻此書竊惟中庸一篇聖賢之淵源
也體用𨼆顯成已成物備矣雖然學者欲從事於此
必知所從入而後可以馴致焉其所從入奈何子思
以不睹不聞之訓著於篇首又於篇中發明尚絅之
義且曰君子之所不可及者其惟人之所不見乎而
推極夫篤恭之效其示來世可謂深切著明矣學者
於此亦知所用其力哉有以用其力則於是書反復
紬繹將日新而無窮不然辟諸枵腹而觀他人之食
之美也亦奚以益哉
陳振孫曰會稽石&KR1488;子重集錄周敦頥程顥程頥張
載吕大臨謝良佐游酢楊時侯仲良凡十家之說晦
庵為之序也
陳耆卿曰石&KR1488;字子重其祖自會稽徙臨海中紹興
十五年進士補廸功郎歴將作監太常寺主簿終朝
散郎
謝鐸曰中庸輯略臨海石子重著今亡
按克齋先生中庸輯略宋志作十先生中庸
集解朱子章句實本之章句行而石氏之書
流傳日寡此謝鳴治赤城續志謂其已亡也
近其裔孫珮玉始刻之新昌家塾
朱子(熹)中庸輯略
宋志二卷
存
陳振孫曰晦庵既為章句復取石子重所集解刪其
繁亂名以輯略其取舍之義則或問詳之
趙希弁曰晦翁先生既定著章句於經文之下又述
平時問荅所疑以為或問中庸又述輯略兩卷盖集
伊洛諸儒之說也希弁所藏各兩本嶽麓書院精舍
及白鹿洞書院所刊者
唐順之序曰中庸輯略凡二卷初宋儒新昌石&KR1488;子
重采二程先生語與其弟子游楊謝侯諸家之說中
庸者為集解凡幾卷朱子因而芟之為輯略其後朱
子旣自采二程先生語入章句中其於諸家則又著
為或問以辨之自章句或問行而輯略集解二書因
以不著於世友人御史新昌吕信卿宿有志於古人
之學且謂子重其鄕人也因購求此二書而余以所
藏宋板輯略本授之已而吕子廵按江南則屬武進
李令板焉而集解則不可復見矣序曰盖古之亂吾
道者常在乎六經孔氏之外而後之亂吾道者常在
乎六經孔氏之中昔者世教衰而方術競出隂陽老
墨名法嘗與儒並立而為六家為九流其道不相為
謀而相與時為盛衰佛最晚出其說最盛至與吾儒
並立然其不相謀而相盛衰也則亦與六家九流同
其不相為謀也則是不得相亂也嗚呼六經孔氏之
教所以别於六家九流與佛而豈知其後也六家九
流與佛之說竄入於六經孔氏之中而莫知辨也說
易者以陰陽或以老莊是六經孔氏中有隂陽家有
老家矣說春秋者以法律說禮者以形名度數是六
經孔氏中有名家有法家矣說論語者以尚同之與
兼愛尚賢明鬼是六經孔氏中有墨家矣性不可以
善惡言其作用是性之說乎心不可以死生言其真
心常住之說乎是六經孔氏中有佛家矣六家九流
與佛之與吾六經孔氏並也是門外之戈也六家九
流與佛之說竄入於六經孔氏之中而莫之辨也是
室中之戈也雖然六經九流之竄於吾六經孔氏也
其為說也粗而其為道也小猶易辨也佛之竄於吾
六經孔氏也則其為道也宏以闊而其為說也益精
以密儒者曰體用一原佛者曰體用一原儒者曰顯
微無間佛者曰顯微無間其孰從而辨之嗟乎六經
孔氏之旨與伊洛之所以講於六經孔氏之旨者固
具在也苟有得乎其旨而自信乎吾之所以一原無
間者而後彼之所謂一原無間者可識矣儒者於喜
怒哀樂之發未嘗不欲其順而達之其順而達之也
至於天地萬物皆吾喜怒哀樂之所融貫而後一原
無間者可識也佛者於喜怒哀樂之發未嘗不欲其
逆而消之其逆而消之也至於天地萬物泊然無一
喜怒哀樂之交而後一原無間者可識也其機嘗主
於逆故其所謂旋聞反見與其不住色聲香觸乃在
於聞見色聲香觸之外其機嘗主於順故其所謂不
睹不聞與其無聲無臭者乃即在於睹聞聲臭之中
雖其求深於内者窮深極微幾於吾聖人不異而其
天機之順與逆有必不可得而強同者子程子曰聖
人本天釋氏本心又曰善學者却於已發之際觀之
是中庸之旨而百家之所不能駕其說羣儒之所不
能亂其真也彼游楊謝侯諸家之說其未免於疵矣
乎吾弗敢知然而醇者大矣其未能不浸滛於老與
佛乎吾弗敢知然而師門之緒言盖多矣學者精擇
之而已矣則是書其遂可廢乎是信卿所為刻以待
學者之意也
中庸章句
宋志一卷
存
黃震曰會稽石&KR1488;集濂溪以下十人之說晦庵先生
因其集解刪成輯略别為章句以總其歸又為或問
以明其所以去取之意已無餘藴矣吳郡衛湜集解
乃增入石氏元本又附入石氏元所不集與晦庵以
後諸皆取之晦庵章句雖亦錯雜其間意若反有未
滿於晦庵者天台賈蒙為集解雜列諸家若晦庵章
句之說特見一二而已晦庵以命世特出之才任萬
世道統之託平生用力盡在四書四書歸宿萃於中
庸而二家之所見如此何哉
鄭明選曰子思作中庸朱子定為三十章按孔叢子
云子思撰中庸之書四十九篇不當作三十章
中庸或問
宋志二卷
存
馬氏(之純)中庸解
一卷
佚
薛氏(季宣)中庸說
一卷
佚
倪氏(思)中庸集義
宋志一卷
佚
熊氏(節)中庸解
三卷
未見(一齋書目有)
姓譜節字端操建陽人慶元中官通直郎
項氏(安世)中庸說
宋志一卷
未見(一齋書目有)
黃氏(幹)中庸總論續說
各一篇
存
熊氏(以寧)中庸續說
一卷
佚
閩書建陽人從朱文公游舉進士授光澤簿
林氏(夔孫)中庸章句
一卷
佚
閩書夔孫字子武福州人從朱文公游嘉定中特奏
名為縣尉
孫氏(調)中庸發題
一卷
佚
蔡氏(淵)中庸通旨
一卷
未見
劉氏(黻)中庸就正錄
一卷
佚
葉紹翁曰考亭解中庸眞文忠德秀觀之曰生我者
太極也成我者先生也吾其敢忘先生乎而考亭之
門人劉黻字季文號靜春與文忠為友而輩行過之
乃大不取其師之說其自為論則曰維天之命於穆
不已惟人受天地之中以生故謂之性而貴於物焉
湯誥曰惟皇上帝降衷于下民若有常性吾夫子曰
天地之性人為貴是則人之性豈物之所得而儗哉
或疑萬物通謂之性奚獨人愚曰是固然矣然此旣
曰性則有氣質矣又安可合人物而言以自亂其本
原也凡混人物而為一者必非識性者也今皆不取
至如孟子道性善亦只謂人而已文忠公與靜春辯
各主其說或當燕飲旅酬之頃靜春必與公辯極而
爭起公引觴命靜春曰某竊笑漢儒聚訟吾儕豈可
又為後世所笑姑各行所學而已劉猶力持其說不
已著為就正錄云昔子思作中庸篇端有曰天命之
謂性率性之謂道是專言乎人而不雜乎物也其發
明性命開悟天下後世至矣而或者必曰此兩句兼
人物而言嗟夫言之似也而差也嘗考古先聖賢凡
言性命有兼人物而言者有專以人言而不雜乎物
者易之乾彖曰各正性命樂記亦曰則性不同矣是
乃兼人物而言然既曰各有不同則人物之分亦自
昭昭假如天命之謂性率性之謂道或兼人物而言
則犬之性猶牛之性牛之性猶人之性當如告子之
見告子孟子之高弟彼其把柳湍水之喻食色無善
不善之說縱横繆戾固無足取至於生之謂性孟子
辯焉而未詳得無近是而猶有可取者耶善乎朱文
公闢之曰告子徒知知覺運動之蠢然者人與物同
而不知仁義禮智之粹然者人與物異此其一言破
千古之惑我文公真有大功於性善如此文忠已不
及登文公之門聞而知之者也其讀中庸默與文公
合靜春見而知者乃終不以先生之說中庸為是何
與
徐氏(㝢)中庸說
一卷
存
戴銑曰㝢字居父永嘉人朱子稱其務學求師志尚
堅確
萬氏(人傑)中庸說
一卷
佚
經義考卷一百五十二
