經義考卷二十二
翰林院檢討朱彝尊撰
易(二十一)
陳氏(禾)易傳
宋志十二卷(夲傳九卷)
未見
中興書目周易傳十二卷皇朝正言陳禾撰
宋史陳禾字秀實明州鄞縣人元符三年進士累遷
辟雍博士擢監察御史遷左正言除給事中抗疏劾
童貫謫監信州酒税起知廣德軍移知和州舒州卒
諡文介有易傳九卷春秋傳十二卷論語孟子解各
十卷
王明清曰紹興間史直翁再相上禾所著易與春秋
傳特官其孫
陳氏(高)八卦數圖
宋志二卷
佚
姓譜高字可中仙遊人元符三年進士第除太學博
士政和中建醫學除太醫學司業以忤蔡京致仕
凌氏(唐佐)周易集解(通考作凌公弼易解義)
宋志六卷(通考十卷)
佚
羅願曰凌待制唐佐字公弼休寧人登元符進士第
知嚴州暇日與諸生講學作易傳數萬言進之建炎
初提點京畿刑獄除知應天府劉豫欲汚以樞轄不
從使留守應天得豫虚實密以蠟書奏朝廷事泄豫
捕致害之時紹興二年也明年詔贈待制
陳振孫曰其書十卷善解釋文義頗簡㓗有所發明
舘閣書目有集解六卷稱朝奉大夫凌唐佐撰亦不
著夲末豈即其人耶
林氏(師說)易說
佚
林光朝志墓曰公諱師說字箕仲仙遊人以進士累
遷尚書兵部員外郎知建昌軍移知江州改漳州公
不喜為新經偏旁之學晚而學易取晉宋以来京房
郭璞關子明易包諸家之說而折衷以伊川康節之
書
杜氏(紘)易說
佚
晁補之志墓曰紘字君章京兆萬年人徙濮州鄄城
中進士爲刑部侍郎有易說數十篇
張氏(根)吳園易解
宋志九卷(通考十卷)
存
孫垓後序曰先祖太師年十四與鄉薦連三舉以二
十一登進士第三十一官至陞朝(闕)重親在堂適遇
郊霈有旨願以叙封回授祖父母者聽是歲即丐休
致遂獲恩封上逮當時朝貴咸賦詩相慶如右丞黃
公履詩云一發誠心四美具(謂以官及親一美也以父之封及大父二美也)
(以母之封及大母三美也以妻之封及母四美也)與參養志便為徒及親從
事於今有爲祖休官自古無豈但高情伸李密堪嘉
孝治顯姚虞夜来子姪從頭說喜甚翻悲獨早孤士
大夫傳誦莫不欽嘆後因廬墓羣鶴朝夕集於墓上
孝行著聞有薦於朝者特落致仕召對時年四十一
浸膺擢用將漕淮南江西陞秘閣修撰閒居十年間
杜門著書自歴代至夲朝編年凡數百卷五經諸子
皆為之傳注先公忠定收拾於兵燹之餘綴輯殘藁
未及全偹而復謝世垓不肖弗克負荷未能悉以刊
行大懼湮沒不彰惟有易解屢加(闕)
宋史張根字知常饒州德興人第進士大觀中為轉
運使知直龍圖閣尋以花石綱力陳其弊責監信州
酒税再貶濠州團練副使安置郴州以討淮賊功以
朝散大夫終於家
董真卿曰吳園先生參政忠定公燾之父也易解義
九卷序論五卷又雜說泰論
曾氏(元忠)周易解
佚
江西通志曾元忠字居正永豐人崇寧五年進士仕
司戶改廣州教授所著有春秋歷法論語解周易解
門人私諡文節先生
尹氏(天民)易論要纂
宋志一卷
佚
易說拾遺
宋志二卷
佚
江西通志尹天民字先覺會昌人爲太學博士出知
果州相如縣後除侍講不就
林氏(震)易問
五卷
佚
易傳
十卷
佚
閩書林震字時旉莆田人崇寧二年進士累官左正
言權給事中遷太常少卿知鎮江府移守汝州召入
除起居郎遷秘書少監卒震自號介翁所著禮問三
十卷易問五卷易傳十卷
饒氏(子儀)周易解
佚
江西通志饒子儀字元禮臨川人結庵於凌雲山杜
門著書王安石欲薦之不為屈崇寧中以經明行修
錫命於朝著周易論語解
董氏(逌)廣川易學
通考二十四卷
佚
陳振孫曰中書舍人東平董逌彦逹撰
牛氏(師德)先天易鈐
通考二卷
佚
晁公武曰皇朝牛師德撰自云傳邵雍之學於司馬
温公而其說近於術數未知其信然否
陳振孫曰未詳何人蓋爲邵氏之學而專乎術數者
也
譚氏(世勣)易傳
宋志十卷
未見
東都事略譚世勣字彦成長沙人舉進士又中詞學
兼茂科為秘書省正字蔡京得政世勣不附和六年
不得遷京罷始遷員外郎又遷吏部員外郎少府監
中書舍人禮部侍郎贈端明殿學士
耿氏(南仲)易解義
宋志十卷
存
南仲自序曰易之爲言變也蓋道之(闕)名也道體常
而盡變乃全著而為書而滯於言象之間言有常理
而象有常形則宜於變有所不能盡然而言象之間
化而裁之推而行之而其變無窮焉是故特以變稱
而名之曰易也繫辭之言易者屢矣一言而盡易之
義者易無體是也蓋有體則定而不易其所(闕)合
(闕)屢易而不居者乃以其無體也易無體也易無
體而有書何也猶神無方而無蓍龜之神物也神不
在物則是物外者神之方烏得為無方易不在書則
是易外者易之體烏得為無體故神(闕)物乃所以爲
無方易有書乃所以為無體也易之為書始於作卦
作卦則三畫而已終於重卦重卦則有六爻焉以謂
其六(闕)判焉有定位易見而法象具惟天
地人之三極耳故以三畫象焉然而六畫則三極之
謂也又有所以極道之(闕)者天之道曰隂與陽地之
道曰剛與柔人之道曰仁與義總之九六故以六爻
具焉六爻具而剛柔變化吉凶悔吝總錯其間探之
不得其端循之不見其緒矣雖然易之道有要在無
咎而已要在無咎者何善補過之謂也凡天下有侈
乎至足之分拂乎自然之宜者皆過之拂乎人情猶
爲小過拂乎天道是為大過聖人之作易順性命調
而補之使天下後世觀其象而玩其辭則獲自天之
祐而無大過蓋所謂善補過者孔子曰加我數年五
十以學易可以無大過矣以是知易之要在無咎而
已然而易之生蓍倚數立卦生爻直詮諦之寄耳所
以爲易則不在是故經曰易者象也象也者象此者
也以為易之爲象姑像此而已非其真也猶象龍之
非真龍也認象以爲真則失易之旨矣
胡一桂曰建夲題進周易解義
董真卿曰南仲字希道開封人有周易講義十卷
宋史南仲在東宫十年欽宗即位拜資政殿大學士
簽書樞密院事陞尚書左丞門下侍郎
汪氏(天任)易說
佚
江西通志汪天任字莘老浮梁人大觀三年進士知
汀州
鄭氏(廷芬)易索隠
六卷
佚
興化府志鄭廷芬莆田人大觀三年進士成都路轉
運副使
馬氏(永卿)周易拾遺
二卷
佚
廣信府志馬永卿字大年揚州人大觀三年進士退
居鉛山撰論語解十卷易拾遺二卷
程氏(逵)易解
宋志十卷
佚
江西通志程逵字彦通浮梁人
新安文獻志程克俊傳父逵登政和二年進士不樂
仕授徒里中遠近來者至不能容乃建鄉校立宣聖
祠朔望春秋奠謁習為禮容相師成俗有易解十卷
論孟解十卷五經解題二十卷學者號九龍先生贈
太師
李氏(椿年)逍遥公易解
通考八卷
未見
周易疑問
通考二卷
未見
陳振孫曰直學士李椿年仲永撰其門人鄱陽吳說
之景傅所述胡邦衡爲作序疑問者說之所錄其問
答之語也
董真卿曰椿年字仲永饒州浮梁人直學士院易解
八卷疑問二卷門人吳說之編淳熙乙未胡銓序
胡銓序易解曰孔子既沒易道微矣自漢魏迄今學
易者不知幾人歐陽子獨稱王弼何也余嘗考東坡
横渠伊川學以求其說又嘗聞龜山文定紫巗寂照
了翁漢上諸老先生謦欬然後知歐陽子之學蓋本
於弼夫易至漢分爲三田何也焦贛也費直也田氏
始於子夏傳之孔子有上下二篇又有彖象繫辭文
言等十篇而說者自為章句易之夲經也凡學章句
者皆祖焉焦氏無所師授自言得之隐者專於隂陽
占察之術歐陽子謂不類聖人之經凡學隂陽占察
者皆祖焉費氏無章句亦無師授顓以爻象文言參
解上下經凡以彖象文言雜八卦中者皆祖焉費氏
初微至東京陳元鄭康成之徒皆學費氏而田學遂
衰古十二篇遂亡其夲弼注亦用彖象相雜之經自
晉以後弼學獨行歐陽子凡說易必祖弼弼不解繫
辭止解大衍四十有九歐陽子亦謂繫辭龐雜七八
九六無老少乾坤無定策且曰易無王弼其淪於異
端之說乎愚故謂歐陽子之學蓋夲於弼其故人鄱
陽逍遥公李仲永潛心易學衛道甚嚴一旦夢弼而
有得遂成一家之書殆與歐陽子之意默契其門人
府庠校正雲巖吳君說之攝其樞要冠於篇首丐某
正其說則曰就有道而正焉某固辭不獲遂書其始
末昔蜀人趙賓為易飾易文云受孟喜及賓死喜因不
敢仞及博士缺衆人薦喜漢帝聞喜改師法遂不用
喜若說之可謂不背夲矣聖上銳精經術某頃侍邇
英備員侍讀得旨進六經解側聞不輟丙夜之觀倘
逍遥之書逹聖聽說之當遂補博士缺矣孟喜有知
得不泚其顙仲永名椿年嘗直學士院云淳熙乙未
胡一桂曰其說專主王輔嗣
江西通志李椿年字仲永浮梁人政和進士歴官戶
部侍郎兼直學士院權吏兵兩部封普寧郡開國侯
王氏(昇)易說
佚
方勺曰王昇字君儀居嚴州烏龍山布衣䟽食無書
不讀為湖婺二州學官罷歸山中每正旦筮卦以卜
一歲事豫言灾祥其驗甚多宣和乙巳以待制領宫
祠
林之竒曰王君儀說易大抵論象謂易無非象者如
乾初爻潛龍勿用蓋初爻是震故爲龍二爻是坎龍
在水下所以為潛龍二爻見龍在田此爻變為離有
見龍象三爻君子終日乾乾夕惕若此爻變兌有夕
意四爻或躍在淵亦如初爻而震為足故躍上九亢
龍此爻變夬澤在天上所以爲亢
陸游曰王君儀待制易學雖出於葆光張先生然得
於心者多矣
朱子曰嚴州王君儀能以易言禍福其術略如徐復
林瑀之說以一卦直一年嘗言紹興壬戌太母當還
其後果然人問其說則曰是年晉卦直事有受兹介
福于王母之文也此亦小數偶中爾若遂以君儀爲
知易則吾不知其說也
王氏(俊乂)易說
十卷
佚
揚州府志王俊乂字堯夫如臯人宣和乙亥以上舍
釋褐官國子博士進吏部員外郎遷右司員外郎與
王黼忤以直秘閣知岳州卒有易說二卷
李氏(彦章)等周易全解
十卷
佚
董真卿曰李氏彦章元逹與李端行聖與李舜由彦
安李士表元章合成一書凡十卷號四李先生周易
全解
胡一桂曰易全解十卷說卦以後三卷宣和四年序
者不著其名謂四人者俱有職於庠序則太學講義
也
林氏(疑獨)等太學十先生易解
十二卷
佚
董真卿曰林氏疑獨慎微與吳子進袁志行李元量
劉仲平路純中洪成季陳子明鄭正夫閻彦升共成
一書凡十二卷號太學十先生易解
胡一桂曰書凡十二卷又有說卦以後論三卷亦有
發明處
按興化府志有林疑獨傳名曰黨附蔡卞官
宣德郎著周易解疑即十先生之一也
康氏(平)河圖解
通考二卷
佚
晁公武曰皇朝康平撰凡五十二篇
雷氏(度)周易口義
佚
江西通志雷度字世則臨川人靖康初為舉首然無
意利禄硏精於易有易口義
李氏(開)易解
三十卷
佚
胡一桂曰三家易解三十卷有進表合李宏芸閣為
三家宏潼川府路轉運判官蜀人
熊良輔曰小舟李氏開字去非
喻氏(唐)周易宗經
十卷
佚
李氏(勃)周易正例
三卷
佚
陳氏(正中)周易卦象賦
一卷
佚
黃氏(宗旦)易卦象賦
二卷
佚
杜氏(令賁)周易歌
一卷
佚
以上五書見紹興書目
劉氏(不疑)易論
二十四卷
胡一桂曰劉不疑易卦正名論一卷廣論一卷大義
疑問二十卷大義一卷發義一卷
丘氏(鑄)周易卦斷
通志一卷
郭氏(思永)周易明文
通志十卷
周氏(鎮)周易精微
通志三卷
莊氏(道名)周易略例疏
通志一卷(紹興書目同)
楚氏(泰)周易柝微通說
通志三十卷
周易質疑卜傳
通志三十卷
許氏(季山)易訣
宋志一卷
王氏(曉)周易太清易經訣
通志一卷
鄭樵曰曉號玉笥山人
王氏(守一)周易探元
通志九卷(宋志夲十卷)
黃氏(景元)周易卦頌
通志一卷
阮氏(兆)周易玉鑑頌(紹興書目鑑作鏡)
通志一卷
邢氏(朝宗)周易八仙經疏
通志一卷(紹興書目二卷)
王氏(鄯)易鏡
宋志三卷
鄭樵曰中條山道士號無惑子
周易通神歌
宋志一卷
張氏(胥)周易繚繞詞
通志一卷
按劉不疑以下時代未詳存佚亦莫可考
郝氏(失名)周易述解
佚
釋契嵩序曰子郝子治易平生得聖人作易之大法
乃解易以自發其法謂聖人所以作易在治道治道
在君臣君臣法隂陽以為爻列爻以成卦立卦以成
易是故求治道者必觀乎易求易象者必觀乎卦求
卦體者必觀乎爻求爻變者必原乎隂陽隂陽也者
作易之夲也治道之大範也隂爻者臣道也陽爻者
君道也隂陽之爻升降得其所則卦吉隂陽之爻失
其所則其卦凶是故君臣之道正則其政治也君臣
之道謬則政亂也治則三綱五常修也三才順也萬
物遂也亂則彝倫萬事斁也夫天下萬世治亂規誡
之道易其偹矣方絶筆乃出其書示於潛子欲我亂
而明之潛子稽其說條其緒雖累百而無不與聖人
之法合者揭然而自立義例精而且至大略如乾坤
小畜大畜卦之類雖古之善治易者不過是也潛子
因語其人曰子之書是也然易之始固出於河圖河
圖所見惟隂陽之數最為其夲也而君臣之法與有
神物皆出矣雖然其吉凶治亂之效未著乃資乎聖
人者君天下而發之故包犧氏出焉示與神道適會
遂卦之而又爻之用其法以王天下然其法非聖人
作君不能張之聖人非以是不能王之故易與聖人
而相需也孔子聖人也雖知其法而無位歎不得如
伏犧行其道於當世徒文而傳之耳故曰鳳鳥不至
河不出圖吾已矣夫然其傳自孔子之商瞿更九世
至漢人楊何而所傳遂絶其後諸儒用己見各為其
家紛然騁其異說師弟子相承相勝不復守聖人之
道其易之道遂微而子當易道支離紛錯漫漶難審
之時乃毅然獨推聖人之軌法解其書以遺學者其
於聖人之道亦有力焉子郝子益謂潛子曰吾考雜
卦其說煩且重殆非聖人之意是蓋後世學者括衆
卦而歌之之言也預之十聖不亦忝乎吾嘗削之乃
離序卦爲之上下篇而以禆夫十翼可乎潛子曰揚
子雲謂學者審其是而已矣仰聖人而知衆說之小
也子非之果是而排其瀆聖人之言者宜也何必疑
之
經義考卷二十二
