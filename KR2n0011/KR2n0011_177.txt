經義考卷一百七十七
翰林院檢討朱彛尊撰
春秋(十)
韓氏(滉)春秋通例(唐志無例字)
唐志一卷
佚
舊唐書滉工書兼善丹青以繪事非急務自晦其能
未嘗傳之好易象及春秋著春秋通例及天文事序
議各一卷
王讜曰韓晉公治左氏為浙江東西道節制屬淮寧
叛亂發戎遣饋案籍駢雜而未嘗廢卷在軍中撰左
氏通例一卷刻石金陵府學
陶宗儀曰滉字太沖京兆人貞元中官至左僕射同
平章事封晉國公謚忠肅
按顧著作況撰韓公行狀云賦春秋七篇著
通例六卷與唐志不同
殷氏(侑)公羊春秋注
佚
韓子答書曰蒙示新注公羊春秋又聞口授指略私
心喜幸願盡傳其學職事羈纏未得繼請此宜在擯
而不教者今令序所著書惠出非望近世公羊學幾
絶何氏注外不見他書聖經賢傳屏而不省要妙之
義無自而尋非先生好之樂之味於衆人之所不味
務張而明之其孰能克勤綣綣若此之至如遂蒙開
釋章分句斷其心曉然使序所注挂名經端自託不誣
其又奚辭又薦状曰前天德軍都防禦判官承奉
郎試大理評事兼監察御史殷侑兼通三傳旁及諸
經注疏之外自有所得
馮氏(伉)三傳異同
唐志三卷
佚
舊唐書馮伉本魏州元城人後家京兆大歷初登五
經秀才科建中四年又登博學三史科為給事中充
皇太子及諸王侍讀著三傳異同三卷順宗即位拜
尚書兵部侍郎改國子祭酒
唐會要元和四年四月給事中馮伉著三傳異同三
卷
施氏(士丐)春秋傳
佚
新唐書士丐吳人大歷時助匡質以春秋士丐以詩
仲子陵袁彝韋彤韋&KR0581;以禮蔡廣成以易強蒙以論
語皆自名其學而士丐兼善左氏春秋以二經教授
由四門助教為博士撰春秋傳未甚傳後文宗喜經
術宰相李石因言士丐春秋可讀帝曰朕見之矣穿
鑿之學徒為異同學者如浚井得美水而已何必勞
苦旁求然後為得邪
按柳子厚道州文宣王廟記有春秋師晉陵蔣
堅雖未有傳書而唐人之說經者寡附識於此
樊氏(宗師)春秋集傳
唐志十五卷
佚
韓愈作墓志曰紹述以金部郎中出為綿州刺史徵
拜左司郎中又出刺絳州為諫議大夫
計敏夫曰宗師字絽述襄陽節度使澤之子
盧氏(仝)春秋摘微
通考四卷(中興書目一卷)
佚
中興書目盧仝春秋摘微一卷十二公凡七十六事
許顗曰玉川子春秋傳僕家舊有之辭簡而遠得聖
人之意為多
晁公武曰盧仝春秋摘微四卷其解經不用傳然旨
意甚疎韓愈謂春秋三傳束高閣獨抱遺經䆒終始
盖實錄也祖無擇得之於金陵崇文緫目所不載
李燾曰仝治春秋不以傳害經最為韓愈所稱今觀
其書亦未能度越諸子不知愈所稱果何等義也舊
聞仝解惠公仲子曰聖辭也而此乃無之疑亦多所
亡逸云
劉氏(軻)三傳指要
唐志十五卷
佚
軻自序曰先儒以春秋之有三傳若天之有三光然
然則春秋盖聖人之文乎聖人之文天也天其少變
乎故詩有變風易有變體春秋有變例變之為義也
非介然温習之所至賾乎其粹者也軻嘗病先儒各
固所習互相矛盾學者準裁無所豈先聖後經以闢
後生者邪抑守文持論敗潰失據者之過邪次又病
今之學者涉流而迷源捨經以習傳摭其言而不知
其所以言此所謂去經緯而從組繢者矣旣傳生於
經亦所以緯於經也三家者盖同門而異戶庸得不
要其終以會其歸乎愚誠顓蒙敢會三家必當之言
列於經下撰成十五卷目之曰三傳指要冀始涉者
開卷有以見聖賢之心焉俾左氏富而不誣公羊裁
而不俗穀梁清而不短幸是非殆乎息矣庶儒道君
子有以相期於孔氏之門又自述曰貞元中軻僅
能執經從師元和初方結廬於廬山之陽農圃餘隙
積書牎下日與古人磨礱湔心歲月悠久寖成書癖
故有三傳指要十五卷十三代名臣議十卷翼孟子
三卷雖不能傳於時其於兩曜無私之燭不為隳棄
矣又曰予抵羅浮始得師於夀春楊生生以傳書
為道者也三代聖王死其道盡留於春秋春秋之道
生以不下牀而求之不失其指每問一卷講一經說
一傳疑周公孔子左丘明公羊高穀梁赤若廻環在
坐似假生之口以達其心也元和初下羅浮抵匡廬
匡廬有隱士茅君語經之文歴歴如指掌予又從而
明之忘其愚瞽有三傳指要
王定保曰軻慕孟軻為人故以名焉少為僧止於豫
章高安之南果園復求黃老之術隠於廬山既而進
士登第文章與韓柳齊名
計敏夫曰軻字希仁元和末登進士第卒於洛州刺
史與吳武陵並以史才入史館
徐氏(彦)春秋公羊傳疏
通考三十卷
存
崇文緫目不著撰人名氏援證淺局出於近世或云
徐彦撰皇朝邢昺等奉詔是正始令太學傳授以補
春秋三家之旨
晁公武曰其書以何氏三科九旨為宗本其說曰何
氏之意三科九旨正是一事爾緫而言之謂之三科
析而言之謂之九旨新周故宋以春秋當新王此一
科三旨也所見異辭所聞異辭所傳聞異辭此二科
六旨也内其國而外諸夏内諸夏而外夷狄此三科
九旨也
陳振孫曰廣州藏書志云世傳徐彦不知何代意其
在貞元長慶後也
韋氏(表微)春秋三傳緫例
唐志二十卷
佚
計敏夫曰表微字子明中書舍人敬宗嘗語左右欲
相之
新唐書表微敬宗時為翰林學士遷中書舍人尤好
春秋病諸儒執一槩是非紛然著三傳緫例全會經
趣
許氏(康佐)等集左氏
唐志三十卷(國史補作六十卷)
佚
實錄太和九年四月許康佐進纂集左氏傳三十卷
五月以御集左氏列國經傳三十卷宣付史館
唐會要太和九年五月御集春秋左氏列國經傳三
十卷
新唐書許康佐貞元中舉進士宏辭為翰林侍講學
士遷禮部尚書
李肇曰許康佐進新注春秋列國經傳六十卷上問
閽弑吳子餘祭事康佐託以春秋義奥臣窮䆒未精
不敢容易解陳後上以問李仲言仲言乃精為上言
之上曰朕左右刑臣多矣餘祭之禍安得不慮仲言
曰陛下留意於未萌臣願遵聖謀
高氏(重)春秋纂要
唐志四十卷
佚
新唐書重字文明士廉五代孫文宗時翰林侍講學
士帝好左氏春秋命重分諸國各為書别名經傳略
要歴國子祭酒
李氏(瑾)春秋指掌
唐志十五卷
佚
崇文緫目春秋指掌唐試左武衛兵曹李瑾撰瑾集
諸家之說為序義凡例各一篇抄孔穎達正義為五
篇采摭餘條為碎玉一篇集先儒異同辨正得失為
三篇取劉炫規過申證其義為三篇大抵專依杜氏
之學以為說
李燾曰其第一卷新編目錄多取杜氏釋例及陸氏
纂例瑾所自著無幾而序義以下十四卷但分門抄
錄孔穎達左氏正義皆非瑾所自著也學者第觀正
義及二例則此書可無且瑾之意特欲以備科試應
猝之用耳初不為經設也其名宜曰左氏傳指掌不
當專繫春秋本朝王堯臣崇文緫目及李俶圖書志
皆以先儒異同規過序例等篇為瑾筆削盖誤矣寫
本或譌舛復用正義删修之乃可讀惟篇首數序瑾
所自著者旣無參考亦不敢以意改定姑仍其誤云
陸氏(希聲)春秋通例
唐志三卷
佚
崇文緫目唐陸希聲撰因三家之例裁正其冗以通
春秋之旨
張氏(傑)春秋圖
唐志五卷
佚
崇文緫目唐張傑撰以春秋所載車服器用都城井
邑之制繢而表之
春秋指元(宋志作指掌圖)
唐志十卷(宋志二卷)
佚
崇文緫目唐張傑撰摘左氏傳文申釋其義
裴氏(安時)左氏釋疑
唐志七卷
佚
新唐書注字適之大中江陵少尹
第五氏(泰)左傳事類
唐志二十卷
佚
新唐書注字伯通青州益都人咸通鄂州文學
成氏(玄)公榖緫例
唐志十卷
佚
新唐書注字又玄咸通山陽令
黃氏(敬密)春秋圖
一卷
佚
中興書目春秋圖一卷唐會昌中黃敬密撰
王應麟曰國史志作春秋兩霸列國指要圖因序有
晉霸楚霸之語
郭氏(翔)春秋義鑑
唐志三十卷
佚
皮氏(日休)春秋決疑
十篇
存
晁公武曰日休字襲美一字逸少襄陽人隱鹿門山
自號醉吟先生咸通八年登進士第為著作佐郎太
常博士乾符喪亂東出關為毘陵副使䧟巢賊中賊
遣為讖文疑其譏已遂害之
陸游曰該聞錄言皮日休䧟黃巢為翰林學士巢敗
被誅今唐書取其事按尹師魯作大理寺丞皮子良
墓志稱會祖日休避廣明之難徙籍會稽依錢氏官
太常博士贈禮部尚書祖光業為吳越丞相父璨為
元帥府判官三世皆以文雄江東據此則日休未嘗
陥賊為其翰林學士被誅也光業見吳越備史頗詳
孫仲容在仁廟時仕亦通顯乃知小說謬妄無所不
有師魯文章傳世且剛直有守非欺後世者可信不
疑也故予表而出之為襲美雪謗于泉下
裴氏(光輔)春秋機要賦
宋志一卷
佚
孫氏(郃)春秋無賢臣論
一卷
存
王應麟曰孫郃論春秋無賢臣盖諸侯不知有王其
臣不能正君以尊王室此孟子所以卑管晏也
浙江志孫郃奉化人唐末為左拾遺朱温簒唐著春
秋無賢臣論即脱冠裳服布衣超然肥遯養晦林泉
著書紀年悉用甲子以示不臣之義
李氏(象)續春秋機要賦
宋志一卷
佚
王氏(鄒彦)春秋蒙求
宋志五卷
佚
崔氏(表)春秋世本圖
宋志一卷
佚
氏(玉霄)春秋括囊賦集注
宋志一卷
佚
楊氏(藴)春秋公子譜
宋志一卷
佚
程端學曰藴字藏機
春秋年表
宋志一卷
存
岳珂曰春秋年表三朝藝文志不載作者名今諸本
或闕號名或紊年月參之經傳多有舛錯不無刊寫
之誤如諸國君繼立有簒奪者表止書某立今增入
諸國君有弑殺表例書某卒今改定諸國君卒或年
與月誤或稱某公子若弟與兄誤今考注疏刊正諸
國君卒與立皆書惟魯闕今依經傳添補如鄭莊公
卒表書厲公突立突出奔按經傳昭公立宋人執祭
仲以厲公歸而立之昭公奔衛如莒著丘公去疾表
書又名郊公按傳著丘公卒郊公不慼注郊公著丘
公子如楚莊王旅誤為旋晉景公獳誤為儒若此類
不可枚舉皆以經傳正之史記年表書事今表止書
繼立循舊不敢增又曰按館閣書目元豐中楊彦
齡撰二卷紹興中環中撰一卷今本一卷與紹興中
本及藝文志所載者同
張氏(暄)春秋龜鑑圖
宋志一卷
佚
王應麟曰自魯周迄陳蔡載其名氏
經義考卷一百七十七
