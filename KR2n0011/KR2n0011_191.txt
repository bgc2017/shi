經義考卷一百九十一
翰林院檢討朱彝尊撰
春秋(二十四)
李氏(琪)春秋王霸列國世紀編
三卷
存
琪自序曰春秋一書事變至繁經文至約接王政之
末流則可稽世道之升降備霸事之終始則具見中
夏之盛衰詳列國之離合則足究人心之聚散夫以
二百四十二年之記一百二十四國之行事國各有
史晉乘楚杌故典舊章冊書浩博是非紛糾而春秋
以萬八千言該之國無不記之事事無不著之實自
學者捨經求傳事始繁而晦矣蓋始讀經者睹本末
之宏闊而考之於訓辭簡嚴之中錯陳迭見未究前
後不知據經以覈傳固有按傳以疑經是不能比其
事而觀之也琪少竊妄意叙東周十有四王之統合
齊晉十有三霸之目舉諸侯數十大國之系皆世為
之紀不失全經之文略備各代之實每紀之後序其
事變之由得失之異參諸傳之紀載以明經之所書
雖若詳而不遺於事豈能精而有合於理初學問津
或有取焉若夫春秋微旨奥義則不在是深於經者
固自知之也此編作於辛亥之冬列國諸紀櫽括未
竟懼其修目破碎援筆輒止諸老先生每索此書無
以復命猶子韶為之補續其未成猥加整比越二十
年甫為全書非敢以示學經者姑存其稾於家塾云
周自得序曰夫子約史記而修春秋繩以文武之法
度筆削之間微辭精義雖游夏弗與於斯自隱迄哀
凡二百四十二年其行事筆於春秋者一千九百二
十有四該萬有八千言天道人事朝聘會盟侵伐圍
入崩薨卒葬王霸華夷間見錯出轇轕紛糾學者欲
睹世變始終之會治亂得失之由非融會經傳該貫
首尾默識心通則未足以知春秋之要領也余童習
是經初得竹湖李氏所著王霸列國世紀讀之不無
拆裂經文之疑既觀其分王霸之行事具世系之本
末於治亂興衰之際復序而論之讀者一日而洞徹
原委則極歎前輩之讀書不苟如此間手抄以示同
志今廬陵羅中行以家藏善本梓而傳之斯文必盛
行於世學者由是而會經傳之大全以探筆削之深
意則未必非通經之一助云
黃虞稷曰琪字孟開吳郡人仕國子司業書成於嘉
定辛未每國紀後有序論至正中渝川周自得序而
行之
趙氏(鵬飛)春秋經筌
十六卷
存
鵬飛自序曰木訥子作經筌自叙其首曰魚可以筌
求而經不可以筌求聖人之道寓於經如二儀三光
之不可以肖象筌何足以囿之蓋吾之所謂筌心也
求魚之所謂筌器也道不可以器囿而可以心求求
經當求聖人之心此吾經筌之所以作也然聖人作
經之心安在哉曰聖人馭天下之柄威福而已二帝
三王之道行則所謂威福者為賞為罰為黜陟吾夫
子之道否則所謂威福者為褒為貶為勸懲自其賞
罰而觀之則賢不肖判然玉石矣故雖識一丁字者
亦如黜四罪舉十六相誅二叔興十亂為二帝三王
之威福也若夫仲尼則以是柄寓之空言褒而伸忠
魄貶而誅奸魂其文見於片言隻字之間而威福與
二帝三王同其用則深辭隱義詎可臆而度哉故五
經鮮異論而春秋多異說麟筆一絶而三家鼎峙董
之繁露劉之調人紛然雜出幾成訟矣後學何所依
從邪及何休杜預之註興則又各護所師而不知經
如季氏之陪臣知有季氏而不知有魯非所謂忠於
師者彼所學者則有太官墨守之喻所不學者則興
賣餅之譏各懷私意以護私學交持矛盾以角單言
片論之勝於聖經何有哉故善學春秋者當先平吾
心以經明經而無惑乎異端則褒貶自見然世之說
者例以為非傳則經不可暁嗚呼聖人作經之初豈
意後世有三家者為之傳邪若三傳不作則經遂不
可明邪聖人寓王道以示萬世豈故為是不可暁之
義以罔後世哉顧學者不沈潛其意而務於速得得
其一家之學已為有餘而經之明不明不問也愚嘗
謂學者當以無傳明春秋不可以有傳求春秋謂春
秋無傳之前其旨安在當默與心會矣三傳固無足
據然公吾心而評之亦時有得聖意者若何休癖護
其學吾未嘗觀焉惟范甯為近公至於論三家則均
舉其失曰失之誣失之俗失之短不私其所學也其
師之失亦從而箴之故榖梁子之傳實賴甯為多如
經書乾時之戰我師敗績赤曰不諱敗惡内也甯知
其妄正之曰讐無時而可通惡内之言傳失之經書
作三軍赤曰古者諸侯一軍作三軍非正也甯知其疎
正之曰總言諸侯一軍又非制也若是者蓋多有之
故愚以為甯之學近乎公而王通亦曰范甯有志於
春秋焉愚學春秋每尚甯之志固願視經為的以身
為弓而心為矢平心而射之期必中於的鴈鶩翔於
前不眴也三傳紛紜之論庸能亂吾心哉庶有得於
經而無負聖人之志蓋春秋公天下之書學者當以
公天下之心求之作經筌
青陽夢炎序曰蜀在天一方士當盛時安於山林惟
窮經是務皓首不輟故其著述往往深得經意然不
輕於自衒而人莫之知書之藏於家者又以狄難而
燬良可嘅歎麟經在蜀尤有傳授蓋濂溪先生仕於
合伊川先生謫於涪金堂謝持正先生親受教於伊
川以發明筆削之旨老師宿儒持其平素之所討論
傳諸其徒雖前有斷爛朝報之毁後有偽學之禁而
守之不變故薰陶漸漬所被者廣如馮公輔朱萬里
張習之劉光遠諸先生皆一時所宗吾鄉木訥趙先
生獨抱遺經窮探冥索實為之倡所著詩故經筌二
書有功於聖經甚大詩故湮没不傳惟經筌獨存其
為說不外乎濂洛之學而善於原情不為傳注所拘
至於推見至隱使二百四十二年事瞭如在目其所
參訂率有依據經生學子竊其緒言以梯科第者踵
相接也噫先生著書以淑後學豈為是哉先民謂春
秋孔子之刑書傳為按經為斷其說尚矣然至當無
二而三傳殊說猶未免於致其疑有能卓然不惑於
好惡是非之私不徇夫牽合傅會之失先原情以為
之裁準得其情則按可斷刑可用矣孔子作春秋必
質諸人情孰謂探索於千有餘年之後而不知原情
以蔽事哉此予所以深有味於是書也予與先生居
同里且受經於先生之高弟每患此書未能散見於
四方謹刊諸家塾與同志共之讀經者儻能主濂洛
胡文定之說以求夫大經大法之要又以此書原當
世之人情而歸於至理廣而充之舉而措之以正誼
明道為心以撥亂反正為事使吾夫子賞罰之公不
徒載之空言尚先生明經之明(缺)
張萱曰木訥先生因說經者拘泥三傳多非聖人本
意乃自據經解經故曰經筌
納蘭成德序曰春秋之傳五鄒氏無師夾氏未有書
列於學官者三焉漢志二十三家隋志九十七部唐
志六十六家未有舍三傳而别自為傳者自啖助趙
匡稍有去取折衷至宋諸儒各自為傳或不取傳注
專以經解經或以傳為按以經為斷或以傳有乖謬
則棄而信經往往用意太過不能得是非之公嗚呼
聖人之志不明於後世久矣蓋嘗讀黃氏日抄見所
采木訥趙氏之說恒有契於心焉既得經筌是本乃
鏤板傳之善哉木訥子之言乎善學春秋者當先平
吾心以經明經而無惑於異端則褒貶自見蓋春秋
公天下之書學者當以公天下之心求之信斯言也
庶幾得是非之公而聖人之志可以勿晦也已
林氏(堯叟)春秋左傳句解
四十卷
存
鄭玥曰堯叟字唐翁崇禎中杭州書坊取其書合杜
注行之
熊氏(慶胄)春秋約說
佚
萬氏(鎮)左傳十辨
一卷
佚
姓譜鎮字子靜平江人登淳祐庚戌第授豐州司戶
參軍
陸氏(震發)春秋叢志
一卷
佚
嚴州府志陸震發字德甫淳安人淳祐中薦授儒學
教諭
饒氏(魯)春秋節傳
佚
舒氏(津)春秋集注
佚
胡氏(康)春秋誅意譴告
一百卷
佚
徽州府志康婺源人進春秋誅意譴告百卷於朝理
宗覽而嘉之特旨與召試調鎮江司戶參軍
朱氏(申)春秋左傳節解(或作詳節)
三十五卷
存
王鏊序曰春秋左傳詳節三十五卷宋魯齋朱申周
翰注釋今董南畿學政黃侍御希武翻刻以示後學
者也侍御以近世學者莫不為文而未知文之有法
故刻示之予叙之曰文非道之所貴也而聖賢有不
廢故冉牛閔子顔淵善言德行子游子夏以文學名
孔子亦曰言之無文行而不遠而善鄭國之為詞命
也則文豈可少哉學者不為文則已如為文而無法
法而不取諸古殊未可也左氏疏春秋於聖人之旨
殊未得也而載二百四十二年列國諸侯征伐會盟
朝聘宴饗名卿大夫往來詞命則具焉其文蓋爛然
矣於時若臧僖伯哀伯晏子子産叔向叔孫豹之流
尤所謂能言而可法者下是雖疆場之人亦善言焉
有若展喜瑕呂飴甥賓媚人解揚是已方伎之賤亦
善言焉有若史蘇梓愼禆竈蔡墨醫和緩祝鮀師曠
是已屬國之遠亦善言焉有若郯子支駒季札聲子
沈尹戍薳啓疆是已閨門之懿亦善言焉有若鄧曼
穆姜定姜僖負羈之妻叔向之母是已於戲其猶有
先王之風乎其辭婉而暢直而不肆深而不晦鍊而
不煩繩削後之以文名家者孰能遺之而為史者尤
多法焉而世每病其誣蓋神怪妖祥夢卜讖兆誠有
類於誣者其亦沿舊史之失乎雖然古今不相及又
安知其古盡無也然予以獲麟而後文頗不類若非
左氏之筆焉豈後人續之邪未可知也若是者今多
從削蓋幾於醇且粹矣學者因是而求之為文之法
盡在是矣若夫究聖人筆削之旨以寓一王之法自
當求其全以進於經
王穉登曰周翰輯是書無禆左氏禆夫學左氏者耳
牟氏(子才)春秋輪輻
佚
右子才未成之書見墓志銘
趙氏(孟何)春秋法度編
佚
程端學曰字浚南四明人
戴表元序曰咸淳中余備員太學博士弟子見學官
月講必以春秋竊怪而問諸人曰是自渡江以為復
讐之書不敢廢也夫復讐之說初非春秋本旨中興
初胡康侯諸公痛數千年聖經遭王臨川禁錮乘其
新敗洗雪而彰明之使為亂臣賊子者增懼使用夏
變夷者加勸儒者之功用所為與天地並如是而可
耳場屋腐生山林曲士因而掎摭微文破碎大道為
可憫歎及其久也春秋之編未終讐不得復而鼎遷
科廢學者不待申臨川之禁而絶口不復道矣雖以
余之困而願學求欲如昔年從博士後時意氣詎可
得邪鄉郡趙君漢弼與余為同年生精力趨尚記誦
討論視余略不衰惰其先人清敏公嘗以春秋經傳
集解奏之經筵刻之琬琰者若干言經火燬滅漢弼
追憶而補存之摘其出於先公自著者定為若干言
又評考二百四十二年行事合於詩書六典名曰春
秋法度之編者若干言無近世掎摭破碎之嫌而於
儒者之功用有所發於乎何其能哉蓋漢弼之為人
吾知之生於紛華之窟而能勤長於功名之途而能
靜老於艱危之境而能泰故其於是書亦不以世故
炎涼盛衰而奪抑交游之期於漢弼何有紀極漢弼
年未甚高予戊戌春過之見其蕭然一室几硯在左
杵臼居右畦蔬汲井無一毫干世之色其於春秋法
度未可量也
王氏(應麟)春秋三傳會考
宋志三十六卷
佚
謝氏(鑰)春秋衍義
十卷
佚
左氏辨證
六卷
佚
方鳳曰謝君臯羽其父鑰以春秋學為婦翁繆正字
烈所器重嘗著春秋衍義十卷左氏辨證六卷藏於
家
陳氏(友沅)春秋集傳
佚
江西通志陳友沅字直翁豐城人景定中鄉舉
黃氏(震)讀春秋日抄
七卷
存
震自序曰孔子曰吾志在春秋孟子曰春秋天子之
事孔子成春秋而亂臣賊子懼蓋方是時王綱解紐
簒奪相尋孔子不得其位以行其權於是約史記而
修春秋隨事直書亂臣賊子無所逃其罪而一王之
法以明所謂撥亂世而反之正此其為志此其為天
子之事故春秋無出於夫子之所自道及孟子所以
論春秋者矣自褒貶凡例之說興讀春秋者往往穿
鑿聖經以求合其所謂凡例又變移凡例以遷就其
所謂褒貶如國各有稱號書之所以别也今必曰以
某事也故國以罪之及有不合則又遁其辭人必有
姓氏書之所以别也今必曰以某事也故名以誅之
及有不合則又遁其辭事必有月日至必有地所此
記事之常否則闕文也今必曰以某事也故致以危
之故不月以外之故不日以略之及有不合則又為
之遁其辭是則非以義理求聖經反以聖經釋凡例
也聖人豈先有凡例而後作經乎何乃一一以經而
求合凡例耶春秋正次王王次春以天子上承天而
下統諸侯弑君弑父者書殺世子殺大夫者書以其
邑叛以其邑來奔者書明白洞達一一皆天子之事
而天為之也今必謂其陰寓褒貶使人測度而自知
如優戲之所謂隱者已大不可況又於褒貶生凡例
耶理無定形隨萬變而不齊後世法吏深刻始於敕
律之外立所謂例士君子尚羞用之果誰為春秋先
立例而聖人必以是書之而後世以是求之耶以例
求春秋動皆逆詐億不信之心愚故私摭先儒凡外
褒貶凡例而說春秋者集錄之使子孫考焉非敢為
他人發也
讀三傳日抄
一卷
存
王氏(柏)左氏正傳
宋志十卷
未見
讀春秋記
八卷
未見
呂氏(大圭)春秋或問
二十卷
存
何夢申跋曰傳春秋幾百家其說大抵以褒貶賞罰
為主蓋三傳倡之而諸儒和之也惟朱文公以為不
然今其載於門人之所紀錄者略見一二獨恨未及
成書耳廣文呂先生加惠潮士諸士有以春秋請問
者先生出五論示之咸駭未聞因併求全稿先生又
出集傳或問二書蓋本文公之說而發明之有五論
以開其端有集說以詳其義又有或問以極其辨難
之指歸而春秋之旨明白矣噫夫子之心至文公而明
文公之論至先生而備先生亦有功於世教矣夢申
預聞指教不敢私祕與朋友謀而鋟諸梓庶幾廣其
傳
春秋五論
一卷
存
袁桷曰春秋家劉歆尊左氏杜預說行公榖廢不講
啖趙出聖人之旨微見劉敞葉夢得呂大圭其冣有
功者也
程端學曰呂樸鄉五論正大明白而於明分義正名
分著幾微三條之下所引春秋事時或與經意不合
納蘭成德序曰春秋論五篇共一卷一曰論夫子作
春秋二曰辨日月褒貶之例三曰特筆四曰論三傳
所長所短五曰世變宋吏部侍郎知興化軍武榮呂
大圭圭叔所著也五論閎肆而嚴正春秋大旨具是
矣圭叔登淳祐七年進士授潮州教授改贑州提舉
司幹官秩滿調袁州福州通判陞朝散大夫行尚書
吏部員外郎兼國子編修實錄檢討官兼崇政殿說
書出知興化軍常以俸錢代中下戶輸税德祐初元
轉知漳州軍節制左翼屯戍軍馬未行屬元兵至㳂
海都制置蒲夀庚舉全州降令圭叔署降箋圭叔不
肯將殺之會圭叔門弟子有為管軍總管者掖之出
圭叔變服遁島上夀庚將逼以官遣追之問其姓名
不答被害先是圭叔緘其著書於一室至是燬焉五
論與讀易管見論語孟子解以傳在學者得存然管
見諸書皆不可見見者又僅此而已惜哉圭叔少嗜
學師事鄉先生潛軒王昭昭為北溪陳淳弟子淳受
業晦庵稱高足淵源之來人稱温陵截𣲖嗚呼當時
詆訿道學者往往謂其迂疎無濟然宗社既屋人爭
北向圭叔獨不為詭隨甘走海島不憚以身膏斧鉞
大節何凜凜也以是觀之道學亦何負於人國乎良
可歎也矣武榮即今泉郡之南安縣唐嗣聖中嘗以
縣為武榮州故名圭叔居縣之樸兜鄉大豐山下學
者因號為樸鄉先生
翁氏(夢得)春秋指南
一卷
佚
春秋摭實
二卷
佚
春秋要論
十卷
佚
春秋記要
十卷
佚
夀昌縣志翁夢得字景說端平咸淳間兩中詞科尋
隱居教授
周氏(敬孫)春秋類例
佚
謝鐸曰春秋類例周敬孫著今亡
家氏(鉉翁)春秋詳說
三十卷
存
鉉翁自序曰春秋非史也謂春秋為史者後儒淺見
不明乎春秋者也昔夫子因魯史修春秋垂王法以
示後世魯史史也春秋則一王法也而豈史之謂哉
陋儒曲學以史而觀春秋謂其問或書或不書或書
之詳或書之略或小事得書大事缺書遂以此疑春
秋其尤無忌憚者至目春秋為斷爛朝報以此誤天
下後世有不可勝誅之罪由其不明聖人作經之意
妄以春秋為一時記事之書也或曰春秋與晉乘楚
檮杌並傳皆史也子何以知其非史而為是言乎曰
史者備記當時事者也春秋主乎垂法不主乎記事
如僖公二十八年晉文始霸是歲所書者皆晉事莊
九年齊桓公入是歲所書者皆齊事隱四年衛州吁
弑君是歲所書者皆衛事昭八年楚滅陳是歲所書
者皆陳事有自春徂秋止書一事者自今年秋冬迄
明年春夏閱三時之久而僅書二三事者或一事而
累數十年或一事而屢書特書或著其首不及其末
或有其義而無其辭大率皆予奪抑揚之所繫而宏
綱奥旨絶出語言文字之外皆聖人心法之所寓夫
豈史之謂哉蓋晉乘楚檮杌魯春秋史也聖人修之
則為經昧者以史而求經妄加擬議如蚓蝸伏乎塊
壤烏知宇宙之大江海之深是蓋可憫不足深責也
鉉翁早讀春秋惟前輩訓釋是從不能自有所見中
年以後閱習既久粗若有得乃棄去舊說益求其所
未至明夏時以著春秋奉天時之意本之夫子之告
顔淵原託始以昭春秋誅亂賊之心本之孟子之告
公都子不敢苟同諸說之已言不敢苟異先儒之成
訓三傳之是者取焉否則參稽衆說而求其是衆說
或尚有疑夫然後以某鄙陋所聞具列於下如是再
紀猶不敢輕出示人將俟晚暮輯而成編從四方友
舊更加訂證會國有大難奉命起家無補於時坐荒
舊學既遂北行平生片文幅書無一在者憂患困躓
之久覃思舊聞十失五六已而自燕來瀛又為暴客
所剽然以地近中原士大夫知貴經籍始得盡見春
秋文字因答問以述己意卒舊業焉書成撮為綱領
揭之篇端一原春秋所以託始二推明夫子行夏時
之意三辨五始四評三傳五明霸六以經正例凡十
篇俾觀者先有考於此庶知區區積年用意之所在
若夫僭躐之罪則無所逃
龔璛跋曰至元丙子宋亡以則堂先生歸置諸瀛者
十年率成此書書成於瀛寄宣託於其友肅齋潘公
從大藏之蓋久而綱目十篇學士大夫已盛傳於世
矣泰定乙丑宣學以廩士之贏刊大學疏義等書取
諸潘氏鋟梓於學凡三十卷其曰春秋集傳詳說蓋
俟夫說約者得經旨焉此先生著述意也先生之祖
大酉以成都府教授列於朱文公學黨之籍其淵源
有自云
宋史家鉉翁眉州人以蔭補官賜進士出身官至端
明殿學士簽書樞密院事元兵次近郊為祈請使留
館中聞宋亡旦夕哭泣不食飲者數月其學邃於春
秋自號則堂改館河閒乃以春秋教授弟子成宗放
還賜號處士
黃虞稷曰鉉翁北遷時居河間所作因答問以述己
意綱領凡十篇
謝氏(翺)春秋左傳續辨
佚
方鳳狀曰君諱翺字臯羽姓謝氏福之長溪人後徙
建之浦城試有司不第落魄漳泉間會丞相信公開
府署諮事參軍
吳氏(思齊)左傳闕疑
未見
金華府志吳思齊字子善永康人用父邃蔭攝嘉興
丞宋亡隱浦陽自號全歸子與方鳳謝翺放遊山水
間
許氏(瑾)春秋經傳
十卷
佚
紹興府志許瑾字子瑜世居剡之東林宋運既改徵
辟不就學者稱高山先生
徐氏(文鳳)春秋捷徑
十卷
佚
嚴州府志徐文鳳字伯恭夀昌人從吳興陳存受春
秋咸淳間釋褐權知象山縣至元革命隱居教授著
春秋捷徑十卷
曾氏(元生)春秋凡例
佚
王逢曰䃺峰曾元生江西人宋末屏居教授有春秋
凡例大學演正藏於家
邱氏(葵)春秋通義
未見
陳氏(深)清全齋讀春秋編
十二卷
存
熊氏(禾)春秋通解
佚
按退齋與胡庭芳書有云早歲成春秋通解
一書又厄於火又云兵難之餘學徒解散文
集燬亡徒抱苦心力實不逮則是書燬後不
果續也
經義考卷一百九十一
