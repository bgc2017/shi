經義考卷一百六十三
翰林院檢討朱彝尊撰
通禮(一)
鄭氏(玄)三禮目錄
隋志一卷
佚
三禮圖
佚
按隋志鄭玄及阮諶等撰圖共九卷
阮氏(諶)三禮圖
三卷
佚
裴松之曰阮諶字士信
隋書注後漢侍中
後魏禮志阮諶禮圖并載秦漢以來輿服
張昭曰阮諶受禮學於綦毋君取其說爲圖三卷多
不案禮文而引漢事與鄭君之文違錯
按初學記引阮氏三禮圖文云牛鼎受一斛
天子飾以黃金錯以白銀餘書所引但云三
禮圖不言阮氏
范氏(隆)三禮吉凶宗紀
佚
晉書范隆字玄嵩雁門人博通經籍無所不覽著春
秋三傳撰三禮吉凶宗紀甚有條義後依劉元海爲
大鴻臚
董氏(景道)三禮通論
佚
晉書董景道字文博弘農人明春秋三傳京氏易馬
氏尚書韓詩皆精究大義三禮之義專遵鄭氏著禮
通論非駮諸儒演廣鄭旨
劉氏(獻之)三禮大義
隋志四卷(不著姓名)
佚
陶氏(弘景)三禮目錄注
七錄一卷
佚
戚氏(衮)三禮義記
佚
崔氏(靈恩)三禮義宗
隋志三十卷
佚
梁書靈恩徧習五經尤精三禮三傳
李受曰靈恩達於禮總諸儒三禮之說而評之爲義
宗論議洪博後世鮮能及
王方慶曰梁崔靈恩撰三禮義宗但捃摭前儒因循
故事
崇文總目其書合周禮儀禮二戴之學敷述貫串該
悉其義合一百五十六篇推演閎深有名前世
晁公武曰靈恩仕魏歸梁爲博士甚拙樸及解析經
理盡極精致正始之後不尚經術咸事虛談公卿士
大夫蓋取文具而已而靈恩經明行修製義宗詩昜
春秋百餘卷終桂州刺史此書在唐一百五十篇今
存者一百二十七篇凡兩戴王鄭異同皆援引古誼
商略其可否爲禮學之最
陳振孫曰凡一百四十九條其說推本三禮參取諸
儒之論博而核矣本傳四十九卷中興書目一百五
十六篇皆與今卷篇數不同書目又云慶歷中高陽
許聞誨爲之序家本亦無此序也
王應麟曰義宗始於明天地以下歲祭終於明周禮
儀禮禮記廢興義慶歷中高陽許聞誨爲之序
元氏(延明)三禮宗略
隋志二十卷
佚
夏侯氏(伏朗)三禮圖
唐志十二卷
佚
張彦遠曰隋文帝開皇二十年勅有司撰左武候執
旗侍官夏侯朗畫
李氏(玄植)三禮音義
佚
(舊)唐書李玄植受三禮於賈公彦撰三禮音義行於
代貞觀中累遷太子文學弘文舘直學士
王氏(恭)三禮義證
佚
唐書王恭貞觀初為太學博士講三禮爲義證甚精
博蓋文懿文達每講徧舉先儒義而必暢恭所說
韋氏(叔夏)三禮要記
三十卷
佚
舊唐書韋叔夏尚書左僕射安石兄也神龍中拜國
子祭酒撰三禮要記三十卷行於代
張氏(鎰)三禮圖
唐志九卷
佚
舊唐書張鎰爲亳州刺史撰三禮圖九卷
梁氏(正)三禮圖
九卷
佚
崇文總目三禮圖九卷梁正撰
張昭曰四部書目有三禮圖十三卷題曰梁氏鄭氏
今書府有三禮圖亦題梁鄭梁氏集前代圖記更加
評議
聶氏(崇義)三禮圖集注
宋志二十卷
存
竇儼序曰昔者秦始皇之重法術而天下貴刑名魏
文帝之惡方嚴而人間尚通變上之化下下必從焉
是以雙劍崇節飛白成俗挾琴飾容赴曲增抃自然
之道也周世宗暨今皇帝恢堯舜之典則總夏商之
禮文思隆大猷崇正舊物儀形作範旁詔四方常恨
近代以來不能慕遠無所釐正溺於因循傳積世之
漸訛爲千載之絶軌去聖遼夐名實謬乖朱紫混淆
鄭雅交雜痛心疾首求以正之而名儒嚮風適如所
願國子司業兼太常博士聶崇義垂髦之歲篤志於
禮禮經之内游刃其間每謂春秋不經仲尼恥是關
雎既亂師摯憫之今吉凶之容禮樂之噐制度舛錯
失之甚焉施之於家猶曰不可朝廷之大寧容濫凟
欲正失於得返邪於正潜訪同志定其禮圖而所學
有淺深所見有差異作舍道側三年不成衆口云云
何所不至會國朝創制彛噐迨於車服乃究其軌量
親自規模舉之措之或沿或革從理以變惟適其本
時之學者曉然服義於是博采三禮舊圖凡得六本
大同小異其猶面焉至當歸一之言豈容如是吾誰
適從之歎蓋起於斯何以光隆於一時垂裕於千古
遂鑽研尋繹推較詳求原始以要終體本以正末躬
命繢素不差毫釐率文而行恐迷其形範以圖爲正
則應若宫商凡舊圖之是者則率由舊章順考古典
否者則當理彈射以實裁量通者則惠朔用其互聞
吕望存其兩說非其學無以臻其極非其明無以宣
其象遵其文繹其噐文象推合略無差較作程立制
昭示無窮匪哲匪勤理無攸濟既勤且哲何滯不通
有以見臨事盡心當官御物官不同事人不同能得
其能則成失其能則敗禮圖至此能事盡焉國之禮
事之體既盡美矣物之紀文之理义盡善矣其新圖
凡二十卷附於古今通禮之中是書纂述之初詔儼
總領其事故作序焉
崇義自序曰舊圖十卷形制闕漏文字省略名數法
式上下差違既無所從難以取象蓋久傳俗不知所
自也臣崇義先於顯德三年冬奉命差定郊廟噐玉
因敢刪改其或名數雖殊制度不别則存其名而略
其制者瑚簋車輅之類是也其名義多而舊圖略振
其綱而目不舉者則就而增之射侯喪服之類是也
有其名而無其制者亦略而不圖仍别序目錄共爲
二十卷凡所集注皆周公正經仲尼所定康成所注
傍依䟽義事有未達則引漢法以况之或圖有未周
則於目錄内詳證以補其闕又按詳近禮周知沿革
至大宋建隆二年四月辛丑第叙既迄冠冕衣服見
吉凶之象焉宫室車旗見古今之制焉弓矢射侯見
尊卑之别焉鐘鼓管磬見法度之均焉祭噐祭玉見
大小之數焉圭璧繅藉見君臣之序焉喪葬飾具見
上下之紀焉舉而行之易於詳覽
陳伯廣跋曰三禮圖始熊君子復得蜀本欲以刻於
學而予至因屬予刻之予觀其圖度未必盡如古昔
苟得而考之不猶愈於求諸野乎淳熙乙未閏月三
日
崇文總目三禮圖二十卷聶崇義周顯德中參定郊
廟噐玉因博采先儒三禮舊圖凡得六本考正是否
繢素而申釋之每篇自叙其凡參以近世沿革之說
建隆二年五月丙寅表上之竇儼爲序詔太子詹事
尹拙集儒學三五人更同參議拙多所駮正崇義復
引經以釋之其駮義及答義各四卷率列於注釋詔
頒行之又畫於國子監講堂之壁
晁公武曰聶崇義周世宗時被旨纂集以鄭康成阮
諶等六家圖刊定皇朝建隆二年奏之賜紫綬犀帶
奬其志學竇儼為之序有云周世宗暨今皇帝恢堯
舜之典則總夏商之禮文命崇義著此書不以世代
遷改有所抑揚近古云
林光朝曰聶崇義三禮圖全無來歴榖璧即畫榖蒲
璧即畫蒲皆以意爲之不知榖璧只如今腰帶夸上
粟文耳
陳振孫曰蓋用舊圖本六家參定故題集注詔國學
圖於先聖殿後北軒之屋壁至道中改作於論堂之
上以牋代壁判監李至爲之記吾鄕郡庠安定胡先
生所創論堂繢三禮圖當是依倣京監今堂壊不存
矣
宋史聶崇義河南洛陽人少舉三禮善禮學通經旨
漢乾祐中累官至國子禮記博士校定公羊春秋刊
板於國學周顯德中累官國子司業兼太常博士世
宗詔崇義參定郊廟祭玉又詔翰林學士竇儼統領
之崇義因取三禮圖再加考正建隆三年四月表上
之儼爲序太祖覽而嘉之詔曰禮噐禮圖相承傳用
寖歴年祀寧免差違聶崇義典事國庠服膺儒業討
尋故實刊正疑誤奉職效官有足嘉者崇義宜量與
酬奬所進三禮圖宜令太子詹事尹拙集儒學三五
人更同參議所冀精詳苟有異同善爲商確五月賜
崇義紫袍犀帶銀噐繒帛以奬之拙多所駮正崇義
復引經以釋之悉以下工部尚書竇儀俾之裁定儀
上奏曰伏以聖人制禮垂之無窮儒者據經所傳或
異年祀寖遠圖繪缺然舛駮彌深丹青靡據聶崇義
研求師說耽味禮經較於舊圖良有新意尹拙爰承
制旨能整所聞尹拙駮議及聶崇義答義各四卷臣
再加詳閱隨而裁置率用增損列於注釋共分爲十
五卷以聞詔頒行之拙崇義復陳祭玉鼎釜異同之
說詔下中書省集議吏部尚書張昭等奏議曰按聶
崇義稱祭天蒼璧九寸圓好祭地黃琮八寸無好圭
璋琥並長九寸自言周顯德三年與田敏等按周官
玉人之職及阮諶鄭玄舊圖載其制度臣等按周禮
玉人之職只有璧琮九寸瑑琮八寸及璧羡度尺好
三寸以爲度之文即無蒼璧黃琮之制兼引注有爾
雅肉倍好之說此即是注璧羡度之文又非蒼璧之
制又詳鄭玄自注周禮不載尺寸豈復别作畫圖違
經立異四部書目内有三禮圖十二卷是隋開皇中
勅禮官修撰其圖第一第二題云梁氏第十後題云
鄭氏又稱不知梁氏鄭氏名位所出今書府有三禮
圖亦題梁氏鄭氏不言名位厥後有梁正者集前代
圖記更加詳議題三禮圖曰陳留阮士信受禮學於
穎川綦毋君取其說爲圖三卷多不按禮文而引漢
事與鄭君之文違錯正刪爲二卷其阮士信即諶也
如梁正之言可知諶之紕謬兼三卷禮圖刪爲二卷
應在今禮圖之内亦無改祭玉之說臣等參詳自周
公制禮之後叔孫通重定以來禮有緯書漢代諸儒
頗多著述討尋祭玉並無尺寸之說魏晉之後鄭玄
王肅之學各有生徒三禮六經無不論說檢其書亦
不言祭玉尺寸臣等參驗畫圖本書周公所說正經
不言尺寸設使後人謬爲之說安得使入周圖如崇
義等以諸侯入朝獻天子夫人之琮璧以爲祭玉又
配合羡度肉好之言彊爲尺寸古今大禮順非改非
於理未通又據尹拙所述禮神之六玉稱取梁桂州
刺史崔靈恩所撰三禮義宗内昊天及五精帝圭璧
琮璜皆長尺二寸以法十二時祭地之琮長十寸以
效地之數又引白虎通云方中圓外曰璧圓中方外
曰琮崇義非之以為靈恩非周公之才無周公之位
一朝撰述便補六玉闕文尤不合禮臣等竊以劉向
之論洪範王通之作元經非必挺聖人之姿而居上
公之位有益於教不爲斐然臣等以靈恩所撰之書
聿稽古訓祭玉以十二爲數者蓋天有十二次地有
十二辰日有十二時封山之玉牒十二寸圓丘之籩
豆十二列天子以鎮圭外守宗后以大琮内守皆長
尺有二寸又祼圭尺二寸王者以祀宗廟若人君親
行之郊祭登壇酌獻服大裘搢大圭行稽奠而手秉
尺二之圭神獻九寸之璧不及禮宗廟祼圭之數父
天母地情亦奚安則靈恩議論理未爲失所以自義
宗之出歴梁陳隋唐垂四百年言禮者引爲師法今
五禮精義開元禮郊祀錄皆引義宗爲標凖近代晉
漢兩朝仍依舊制周顯德中田敏等妄作穿鑿輙有
更改自唐貞觀之後凡三次大修五禮並因隋朝典
故或節奏繁簡之間稍有釐革亦無改祭玉之說伏
望依白虎通義宗唐禮之制以爲定式又尹拙依舊
圖畫釡聶崇義去釡畫鑊臣等參詳舊圖皆有釡無
鑊按易說卦云坤爲釡詩云惟錡及釡又云溉之釡
鬵春秋傳云錡釡之噐禮記云燔豕捭豚觧云古未
有甑釜所以燔捭而祭即釜之爲用其來尚矣故入
於禮圖今崇義以周官祭祀有省鼎鑊供鼎鑊文以
儀禮有羊鑊豕鑊之文乃云畫釜不如畫鑊今諸經
皆載釜之用誠不可去又周儀禮皆有鑊之文請兩
圖之又若觀諸家祭祀之畫今代見行之禮於大祭
前一日光祿卿省視鼎鑊伏請圖鑊於鼎下詔從之
未幾崇義卒三禮圖遂行於世并畫於國子監講堂
之壁崇義爲學官兼掌禮僅二十年世推其該博
錢陸燦曰周顯德中聶崇義新定三禮圖二十卷援
据經典考譯噐象由唐虞迄建隆粲然可徵然如彝
尊圖中犧象二尊並圖阮氏鄭氏二義而不主王肅
之說先是太和中魯郡地中得齊大夫子尾送女噐
有犧尊以犧牛爲尊而聶氏考猶未覈南宋人謂觀
其圖度未必盡如古者有由然也
楊氏(杰)補正三禮圖
三十八卷
未見
杰自序曰周禮六篇首曰建國國建而其所重者天
地之丘壇祖宗之廟貌也三者既安則不可無宮室
庠序之教衣冠車旂之飾寳貨物用之利物物得正
和樂生焉有所未和和之以樂有所未正正之以威
物正於國則歴象順於天則灾咎不形於物格灾咎
於一時傳簡書於萬世故禮圖之次一曰地利(八卷)二
曰丘壇(三卷)三曰宗廟(二卷)四曰宫室五曰庠序(共一卷)六
曰衣冠(三卷)七曰車旂(三卷)八曰寳貨(一卷)九曰物用(三卷)十
曰樂制(一卷)十一曰武制(二卷)十二曰歷象(二卷)十三曰失
利灾應(共二卷通圖議三卷序目三卷爲三十八卷)伏惟聖王覽其所圖
鑒其所次法其所大法行其所未行致休祥爲簡書
之傳無灾咎爲號令之應歷象得而順禮得而正樂
得而和寳貨物用得而利衣冠車旂得而飾宫室庠
序得而嚴丘壇宗廟得而安天下之地得而制然後
聖神宗支傳億萬載此愚臣次篇之意也
歐陽氏(丙)三禮名義
宋志五卷
佚
魯氏(有開)三禮通義
宋志五卷
佚
胡氏(銓)二禮講義
宋志一卷
未見
趙氏(汝談)二禮注
未見
陸元輔曰無儀禮
王氏(宗道)二禮說
七卷
佚
趙氏(敦臨)三禮發微
四卷
未見
王圻曰敦臨奉化人紹興進士官承議郎
按連江陳氏書目有之
李氏(心傳)丁丑三禮辨
宋志二十三卷
佚
中興藝文志李心傳撰以儀禮之說與鄭氏辨者八
十四周禮之說與鄭氏辨者二百二十六皆有据大
戴之書疑者三十小戴之書疑者一百九十八鄭氏
之注疑者三百七十五亦各辨其所以疑而詳識之
熊氏(慶胄)三禮通議(慶建寧府志作夢)
佚
閩書熊慶胄字竹谷建陽人少受業於蔡淵後游眞
德秀劉垕之門
練氏(耒)三禮疑釋
佚
熊氏(禾)三禮考異
佚
經義考卷一百六十三
