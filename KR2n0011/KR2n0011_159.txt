經義考卷一百五十九
翰林院檢討朱彝尊撰
禮記(二十二)
劉氏(績)大學集注
一卷
未見
績自序曰大學舊在禮記中至宋程子以為孔氏遺
書而表章之朱子為之章句然天下之理不容毫髮
差故據舊本取詩云至沒世不忘一百二十五字次聽
訟章後取此謂至必誠其意一百二十八字又次其
後改知本二字為物格然後此為完書盖格乃感而
應之學以聚之問以辨之皆欲得人心同然故即其
感應者知其為善誠意默而識此善也正心不為物
誘此善也修身善發於外中禮也治國平天下善見
於遠近事業也自人所得曰德以其可欲曰善即新
民而見明德止至善非新民亦止至善也家言孝弟
慈國天下言老老長長恤孤善之用有差等也絜矩
格物之施於政也得衆善之同也得天命善之充也
忠信進之方也財用行之效也循是為君子反是為
小人用樂善而迸戕善仁人其至也即民之秉彝立
教則百王難損也故此書精粗兼備先後相因上下
通行古今不變始而易知易行終則可以位天地育
萬物也績生去孔子幾二千年去朱子幾四百年安
能决是非如此之明不過以心驗之而已
趙氏(璜)大學管窺
一卷
未見
黃虞稷曰江西安福人弘治庚戍進士累官工部尚
書卒贈太子少保諡莊靖
胡氏(爟)大學補
一卷
未見
太平府志胡爟字仲光蕪湖人弘治癸丑進士改庶
吉士除戶部主事
胡氏(世寧)大學衍義補膚見
四卷
未見
吳任臣曰胡端敏公世寧字永清昌化籍仁和人弘
治癸丑進士累官太子太保兵部尚書贈少保
王氏(守仁)大學古本旁釋
一卷(一本四卷)
存
守仁自序曰大學之要誠意而已矣誠意之功格物
而巳矣誠意之極止至善而已正心復其體也修身
著其用也以言乎巳謂之明德以言乎人謂之新民
以言乎天地之間則偹矣是故至善也者心之本體
也動而後有不善意者其動也物者其事也格物以
誠意復其不善之動而已矣不善復而體正體正而
無不善之動矣是之謂止至善聖人懼人之求之於
外也而反覆其辭舊本析而聖人之意亡矣是故不
本於誠意而徒以格物者謂之支不事於格物而徒
以誠意者謂之虛支與虛其於至善也遠矣合之以
敬而益綴補之以傳而益離吾懼學之日遠於至善
也去分章而復舊本傍為之釋以引其義庶幾復見
聖人之心而求之者有其要噫罪我者其亦以是夫
錢德洪曰先生在龍場時疑朱子大學章句非聖門
本旨手錄古本伏讀精思始信聖人之學本簡易明
白其書止為一篇原無經傳之分格致本於誠意原
無闕傳可補以誠意為主而為致知格物之功故不
必增一敬字以良知指示至善之本體故不必假於
見聞書成旁為之釋而引以序
鄭曉曰大學一篇程子更定朱子為之章句今傳習
者是也漢大司農鄭康成所注唐國子祭酒孔穎逹
所疏皆古本也宋四明黃氏震元金華王氏柏臨川
吳氏澄國朝正學方氏孝孺山隂景氏星温陵蔡氏
清莆田鄭氏瑗新安潘氏潢各有說惟餘姚王氏守
仁尊信古本
羅汝芳曰大學原只是一章書無所謂經無所謂傳
也亦無所闕無所用補也
宋犖曰伯安具文武才人鮮能及乃以講學故毁譽
迭見於當時是非幾混於後世盖其無善無惡之論
朱子晚年之編學者無所用其回護至謂其縱士鹵
掠得寧邸金寳初通宸濠策其不勝而背之且擅離
職守處置田州事宜失當用兵機詐此謗毁之餘唾
不足拾取也
按大學在小戴記中原止一篇朱子分為經
傳出於獨見自章句盛行而永樂中纂修禮
記大全并中庸大學文刪去之於是誦習章
句者不復知有戴記之舊陽明王氏不過取
鄭注孔義本而旁釋之爾近見無錫張夏輯
雒閩源流錄於陽明傳謂其叙古本大學則
倒置經文反以是為陽明罪果足以服天下
後世之心乎
大學問
一卷
存
錢德洪曰吾師接初見之士必借學庸首章以指示
聖學之全功使知從入之路師征思田將發先授大
學問德洪受而讀之
鄒守益跋曰聖學之明其在大學乎聖學之不明其
在大學乎古者自小子至於成人初無二致故曰蒙
以養正聖功也自天子至於庶人初無二學故曰壹
是皆以修身為本後世岐小學大學為二而謂帝王
經綸之業與韋布章句異嗚呼聖人之教天下也將
望其為經綸乎將望其為章句乎古人學術之同異
執是可以稽矣古者灑掃應對造次顚沛參前倚衡
無往非格物之功故求諸吾身而自足後世鑽研於
書策摹擬於事為考索於鳥獸草木以一物不知為
恥故求諸萬物而愈不足求諸吾身而足者執規矩
以出方圓也求諸萬物而愈不足者揣方圓以測規
矩也絜矩以平天下天下之大道也而其目曰所惡
於上無以使下所惡於下無以事上千變萬化只在
自家好惡上理會嗚呼修已以敬可以安百姓戒愼
恐懼可以位育擴充四端可以保四海夫非守約施
博之要乎聖學之篇要在一者無欲無欲則静虚動
直定性之教以大公順應學天地聖人之常其於大
學之功同耶異耶陽明先師恐大學之失其傳也既
述古本以息羣疑復為問答以闡古本之藴讀者虚
心以求之泝濓洛以達孔孟其為同為異必有能辨
之者
程氏(誥)大學衍義補會要
未見
樂平縣志誥字欽之弘治己未進士官至雷州知府
朱氏(袞)大學信心錄
一卷
未見
上虞縣志朱衮字朝章弘治壬戌進士歴官興化知
府
崔氏(銑)大學全文通釋
一卷
存
銑自述曰大學其作聖之的乎莫先於本末之知莫
急於誠欺之辨是故知本之當先故推平天下者必
原於格物知末之當後故充格物者斯極於平天下
約之皆修身也淇澳烈文格物之序也仁敬孝慈信
物之目也康誥諸文徵諸古以列其次也新民而明
明德之體全矣挈古本引淇澳以下置之誠意章之
前格物致知之義渙然矣實乎此者誠也岐乎此者
欺也
湛氏(若水)古大學測
一卷(又難語一卷)
存
若水自序曰甘泉子讀書西樵山讀古本大學喟然
嘆曰大學之道其粲然示人博矣其渾然示人約矣
明德親民其粲然矣乎止至善其渾然矣乎夫非有
二之也其粲然者乃其渾然者也是故明德親民以
言乎大體矣止至善以言乎實功矣曷謂燦然其體
用周以弘其分成已而成物是故以言乎大體也曷
謂渾然其理要其學易簡而久大是故以言乎實功
也曰曷謂至善曰以言乎身心之於家國天下之事
物之理之純粹精焉者也純粹精焉者非他也天理
也天理者非他也吾心中正之本體也明德親民之
奥也其體用之一原也是故止至善而明德親民之
能事畢矣曰曷止之曰自知止而定静安慮知行並
進乎此者也知所先後知此者也自天下而之格物
自物格而之平天下始終反說約此者也格物也者
止至善也言屢而意至矣故止至善則無事矣或曰
子之必主乎古本何也曰其以修身為格致也教之
力也身之也非口耳之也學者審其詞焉其於道思
過半矣是故其書完其序明其文理其反覆也屢其
義盡大哉博矣約矣其道也其至矣乎予懼斯文之
晦求之者博而寡要勞而無功也誠不自揣謹
集訓而測焉以俟君子正德戊寅孟秋
陸氏(琛)校定大學經傳
一卷
未見
魏氏(校)大學指歸
一卷(古文一卷)
存
王廷序曰嘉靖壬寅夏莊渠魏先生大學指歸成先
生屬廷為之序序曰古人之學心學也外心而言學
者非也故曰人生而静天之性也明此之謂明德推
此之謂新民止此之謂至善堯舜禹湯文武所以能
致唐虞三代之治者於此耳後世大道既隱學術分
裂世之言學者學其所學而非古人之所謂學矣夫
學戾古人則無眞儒無眞儒則無善治矣先生夙契
先聖之旨憫學者之寖失其初也乃直探本原揭示
標凖凡數脫槀始克成編名曰指歸其詞質其旨遠
其文簡觀此而於古人之學思過半矣或曰大學一
書朱子為之章句今天下已家傳人誦而指歸者何
夫道本無言而有言者憂學之不明也章句析其義
指歸一其趨蓋有相發明而不相悖者是烏能己於
言哉書總一卷其篇次從古文考異亦附見云
廖氏(紀)大學管窺
一卷
未見
黃虞稷曰黃梅人弘治乙丑進士
張氏(邦竒)大學傳
一卷
未見
方氏(獻夫)大學原
一卷
未見
穆氏(孔暉)大學千慮
一卷
存
孔暉跋曰孔暉自去年夏病甚不能言默然坐卧静
中不覺舊日所得義理發於思慮盖心無所用不能
動履誠難遣也每思大學腹稿成輙起而筆之然眼
花不能自挍令男符書而考證焉
黃虞稷曰堂邑人弘治乙丑進士
程氏(昌)大學古本註釋
一卷
未見
黃虞稷曰昌字時言祁門人正德戊辰進士歴官四
川按察使
洪氏(鼐)大學參義
一卷
未見
王氏(道)大學億
二卷
存
大學衍義論新
一卷
未見
鄒氏(守益)古本大學後語
一卷
未見
黃氏(訓)大學衍義膚見
未見
徽州府志黃訓字學古歙縣人正德甲戌進士知嘉
興縣入為部郎
林氏(希元)更正大學經傳定本
一卷
未見
陸元輔曰同安林希元茂貞平居好古晚參訂諸儒
所定大學格物致知之說附以意見曰更正大學經
傳
王氏(漸逵)大學義略
一卷
未見
漸逵自序曰大學之教首之以明德新民相並而行
焉何也曰此聖賢廣大精微之學合内外而一之者
也是故天下之大物我而已矣吾性之德體物我
而已矣物我合體存乎學此學之所以為大也至
善者吾心中正之則也在心為明德在事為至善
合内外者也自身而内之心也意也知也德也吾
之所有也自身而外之家也國也天下也民也吾
之所與也成已成物之道也是故聖人有以知天
下後世之有老莊佛氏之徒竊吾之明德以自私
自利而肆其說者矣故示之以親民焉聖人有以
知天下後世之有管晏商韓之徒竊吾之親民以
自私自利而鼓其術者矣故示之以明明德焉聖
人有以知天下後世崇制象於彌文假述作為美
觀而民不被其澤者矣故示之以教化用人理財
焉故觀諸親民而見聖賢廣大之學有以異於老
佛之偏枯者矣觀諸明德而見聖賢精微之學有
以異管商之昏汨者矣為人君而不知大學之道
必蹈於禍敗之機為人臣而不知大學之道必昧
於義利之辨為學者而不知大學之道則溺於老
佛之偏功利之弊斯則聖賢之所憂著之於經以
為教者也惜其雜於戴記簡篇脫略賴程子而表
章易置之稍為完備然於聖人之精藴猶略焉故
特揭而著之學者能於此識其大焉則所以合内
外一物我而於窮理盡性之道存神過化之幾思
過半矣
聶氏(豹)大學臆說
一卷
未見
徐文貞公志墓曰公諱豹字文蔚永豐人正德丁丑
進士歴官太子太保兵部尚書贈少保諡貞襄
季氏(本)大學
一卷
存
毛竒齡曰季彭山改本不分章節刪故治國在齊其
家七字張宫諭陽和講學龍山出其書示學者遂刻
之行世僅大文六葉無疏義
鄭氏(守道)大學講義
一卷
佚
黃虞稷曰福州人
周氏(禄)大學約言緒言
未見
吉安府志周禄字以道廬陵人受學於陽明以貢為
黃岡教諭
江氏(銓)大學論正
一卷
未見
徽州府志銓字元衡婺源人
經義考卷一百五十九
