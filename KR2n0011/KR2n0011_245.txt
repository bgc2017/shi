經義考卷二百四十五
翰林院檢討朱彝尊撰
羣經(七)
饒氏(魯)五經講義
未見
劉氏(元剛)三經演義
宋志十一卷
佚
葉氏(時)對制談經
十五卷
存
杜涇序曰是編乃文康葉公所著貫穿經史言言典
則眞經濟之第一義也舊文百篇散出無緒深閡探討
今立十五門分綂之便簡閱也或有片言匪要則稍
加汰節其典章名物難以懸解者悉取經文注疏分
隸於後字義音韻未易通暁者徧考韻會羣書標識
於端句讀辨之亥豕正之使讀者開卷洞然具見先
生之武庫矣非敢言先生之忠臣庶幾哉非先生之
叛臣乎以其可資制作之用爰命之曰對制談經云
黃氏(仲元)經史辨疑
未見
姓譜仲元字善甫莆田人咸淳中登第陸秀夫薦充
益王府撰述官遷太常博士宋亡更名曰淵字天叟
黃氏(震)日抄經說
三十一卷(分見各經)
存
沈逵序曰學以孔孟爲師師者道之所存其文則六
經之書也講習以窮理躬行以逹用斷乎不可易者
宋儒標㮄角立互有異同而象山陸氏始倡爲高遠
驚世之論謂此心本明不假言議惟當自求以得之
凡講學即是異端六經皆吾注腳一時聞人風靡從
之獨慈谿黃東發氏尊信周程朱子之說以上探孔
孟六經之旨一切反之躬行以爲實用於士必以操
行自立於官必以職業自見至讀論語而於孝弟忠
信文公所以教人者蓋佩服終身焉故自強仕用明
經家法取科第積州縣吏能歴監司郡守所至有異
政仁民厚俗一本之禮義立朝諤諤敷對無隱情雖
遭讒去國未究其設施而言論氣節千載有光斯可
謂不負所學者矣公暇所閱經史諸書隨手考訂并
奏劄申請勸誡等作凡百卷名之曰日鈔鋟梓行於
世中値兵燬諸孫禮之懼祖訓之失墜購求搜輯補
刻僅完屬予序之予惟科目利誘之弊至趙宋而極
其以道學云者又皆從事空言而於躬行大業或未
之能然彼其立異矯時固爲賢智之過望而可知其
非百餘年間未有以折衷猶頼先生詳辨力詆著之
方冊俾孔孟周程朱子正大之學燦然復明如杲日
行空沈隂積靄廓焉爲之一清有目者皆可覩也方
陸學盛行慈湖楊簡氏宗陸者也於公爲鄉人公未
嘗苟從末俗波蕩中卓見定力一人而已世之師若
弟子玩味是書必若公之於文公身體而力行之而
後可以言學顧予淺陋何足以知先生會秩滿將歸
禮之請之益勤敬書於卷端以爲願學者勉若其文
詞論述浩瀚峻潔特公之餘事兹故可略云峕至正
三年歲在丁丑四月
王圻曰五經朱子於春秋禮記無成書慈谿黃東發
取二經爲之集解其義甚精蓋有補朱子之未備且
不欲顯故附於日鈔中其後程端學有春秋本義陳
澔有禮記集說皆不能過之永樂初修五經大全諸
儒皆未見日鈔故一無所取
曹氏(涇)五經講義
四卷
未見
黃虞稷曰字清甫歙人宋昌化簿入元不仕
夏氏(良規)五經解
佚
林氏(洪範)五經義方
十卷
佚
閩書閩縣人
馬氏(廷鸞)六經集傳
佚
江西通志馬廷鸞字翔仲樂平人登進士歷拜右丞
相
王氏(應麟)六經天文編
宋志六卷
存(今本二卷)
玉海藝文經解
九卷
佚
應氏(翔孫)經傳蒙求
佚
方回序曰王伯厚尚書學極天下之博長予四歲予
昔嘗敬事之戴帥初博士學極天下之粹少予十七
歲今予畏友也此四明二先生俱以其里中應君子
翺翔孫所著經傳蒙求爲然予無復容喙矣竊嘗謂
道一而已而物有萬古聖賢之學不專在語言文字
日月星辰與天爲體運而不已山川艸木與地爲體
生而不窮言語文字與聖賢爲體傳而不朽體物也
所以用之者道也道不離物易究咎休書紀治亂詩
美刺春秋褒貶三禮辨上下論專言仁孟兼言義皆
以語言文字與道爲體其妙用所在一而已一者何
道是也然則何道也天地之心耳此之謂道而以其
道用乎日月星辰山川草木之物故曰道不離物聖
賢之心欲使千萬世之人爲善不爲惡以復其有善
無惡之性則不容不著之書此言語文字所以爲斯
道有形之體而無形之道所以用乎有形之體而寓
於言語文字之中也顧可忽諸子翺所謂蒙求自易
至論孟皆括爲韻語以訓後進傍及諸子百家而揚
雄方州部家之書亦與焉予曩亦嘗摘其竒語難字
以供刀筆艱深之中韜平易亦不過一隂一陽一晝
一夜一寒一暑消息往來幽明生死之故易之注疏
也獨所用六日七分歷法一歲則易之一端耳康節
經世書出於此或誚予好太玄又出雄覆瓿下回曰
不然凡言語文字之不畔於道者皆與道爲體片雲
起於天而澤四海粒粟根於地而飽萬民一畫肇於
聖人而開百聖天地聖人之道皆託於物近世有欲
滅絶言語文字以爲學者敢痛詆朱文公著述謂率
多於古人動累於後來黨陸也其人臨汀使君不滿
五十而死天棄之矣讀子翺之書者亦曰與道爲體
能於有形中求無形則將於無味中得有味矣子翺
早中童子科伯公衡嘗參大政云
馬氏(端臨)經籍考
七十六卷
存
胡氏(仲雲)六經蠡測
佚
王氏(義端)經疑
十五篇
佚
程鉅夫表墓曰義端字元剛受易於廬陵歐陽守道
與兄義山俱有名以恩監江陵白水鎮遷武岡綏寧
令文丞相起兵江西辟與幕議君歎曰事已至此去
將安歸涕泣謝之自是終其身不出或勸君仕曰我
不能死可復仕乎
陸氏(正)七經補注
佚
浙江通志陸正字行正海鹽人(今屬平湖)舊名唐輔宋亡
與族父霆龍以家世宋臣矢不仕元遂更名正程文
海薦之不起後復與劉因同徵堅不赴隱居教授及
卒門人私謚曰靖獻先生立書院於陳山祀之
鄭氏(君老)五經解疑
佚
姓譜字邦壽長溪人咸淳四年進士元初交薦不起
學者私諡曰靖節先生
張氏(卿弼)六經精義
百卷
佚
虞集曰弋陽張君卿弼字希契登咸淳戊辰進士第
除福州司戶辟充教授仕至興化倅而宋亡隱居不
出門生弟子從受業者甚衆講學藍山書院徧取傳
記百十家擇其合於修已之學而不墮於清虛治人
之方而不雜於術數者輯而錄之名曰六經精義凡
數百卷
謝氏(枋得)五經珍抄
四卷
存
陸元輔曰疉山五經類纂四卷坊間所刊盱江趙師
聖序之題曰珍抄
王氏(所)五經類編
二十五卷
佚
台州府志王所字喻叔黃巖人咸淳乙丑進士宋亡
致高郵軍事歸營書院於漢濱及卒黃超然題其墓
曰宋進士元逸民南峯王公墓
牟氏(巘)六經音考
佚
鄭元慶曰巘字獻甫子才之子也以蔭歴大理少卿
宋亡不仕與子應龍父子討論著六經音考
佘氏(浙)六經審問
佚
紹興府志余浙字季淵新昌人登進士歴監察御史
改大理少卿歸自號致曲老人
趙氏(元輔)六經圖
五卷
未見
黃氏(浚)五經通略
二卷
未見
顔氏(宗道)經說
一卷
未見
車氏(以慶)五經論
佚
以慶自序曰五經聖人成書萬世標凖聖人既沒遭
秦之亂禁網嚴密天下學士逃難結舌以書為諱天
下無全書矣漢除煩苛約以三章更高惠二君挾書
著律猶未盡去老壯者沒少者亦耄期矣未必盡能
記誦也伏生年過九十始克口授不全之書他經不
至於泯絶者漢儒補葺之力爲多今讀其書者知漢
儒記誦傳習之艱苦而默會聖心於千萬世之上可
也作五經論
謝鐸曰五經論黃巖車隘軒以慶著今有抄本
俞氏(琰)經傳考注
未見
趙氏(孟至)九經音釋
九卷
未見
鄭元慶曰孟至宋燕懿王後祖希懌自青田徙湖州
父與&KR0696;嘉定中登第孟至咸淳乙丑進士官運判
趙氏(德)五經辨疑
未見
江西通志趙德宋宗室自號鐡峯博學工文隱居郡
城之東湖
按趙氏辨疑惟毛詩有二十八則附朱倬疑
問之後餘俱未見
葉氏(夢䲜)經史子要
未見
黃虞稷曰建安人入元不仕
張氏(沂)辨經正義
七卷
佚
俞氏(酉發)經傳補遺
三十卷
佚
鎮江府志俞酉發字明叔德鄰之弟咸淳中以明經
試太學後隱居不仕
陳氏(普)六經講義
佚
周氏(明辨)五經手判
宋志六卷
佚
亡名氏授經圖
宋志三卷
佚
崇文總目不著撰人名氏叙易詩書禮春秋三家論
語孝經之學師承相第系而爲圖
兼講書
宋志五卷
佚
九經要略
宋志一卷
佚
六經疑難
宋志十四卷
佚
九經經旨策義
宋志九卷
佚
六經奥論
六卷
存
黎温序曰經以載道先儒言之備矣蓋易以究隂陽
書以道政事詩以理性情春秋以明褒貶禮以謹節
文樂以致中和故潔靜精微易教也疏通知遠書教
也温柔敦厚詩教也屬辭比事春秋教也恭儉莊敬
禮教也廣博易良樂教也是以聖人作經垂訓之功
不亦大乎昔者周衰六經厄於秦火漢室奮興始除
挾書之律經籍漸出諸儒傳於殘編斷簡之中山巖
屋壁之内晉唐以來莫有發揮迨乎宋德隆盛五星
聚奎文運光啓治教休明而應生於濂洛關閩之羣
哲於是諸經皆有傳義之說如日麗中天聖道丕顯
而頓回鄒魯洙泗之風教粤若夾漈鄭先生名樵字
漁仲莆陽人亦出於宋隆平之世典教之際述作是
書而爲六經管轄之論啓其關鍵闡發幽袐俾學者
直覩升堂之精藴是則有功於聖門誠不鮮矣温自
往年遊於盱郡常請益於灣溪子由危先生講論之
暇出家藏厥祖訓導邦輔所錄是書啓誨於温既而
舊冬遂請是稾敬擕入於書林一旦訪謁日新劉氏
克常細閱其義欣然珍留擊節歎曰滄海誠有遺珠
矣而請予挍正之予竊謂是書一出則六經之奥昭
然不惟天下學者之有幸也
按世傳六經奥論六卷成化中盱江危邦輔
藏本黎温序而行之云是鄭漁仲所著荆川
唐氏輯稗編從之今觀其書議論與通志略
不合漁仲嘗上書曰十年為經旨之學以其
所得者作書考作書辨譌作詩傳作詩辨妄
作春秋考作諸經序作刊繆正俗跋五六年
為天文地理蟲魚艸木之學所得者作春秋
列國圖作爾雅注作詩名物志而奥論曾未
之及則非漁仲所著審矣
經義考卷二百四十五
