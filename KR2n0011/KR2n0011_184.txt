經義考卷一百八十四
翰林院檢討朱彝尊撰
春秋(十七)
劉氏(絢)春秋
通考十二卷(玉海五卷)
佚
晁公武曰皇朝劉絢質夫撰絢學於二程伯淳嘗語
人曰他人之學敏則有之未易保也斯人之至吾無
疑焉正叔亦曰游吾門者亦多矣而信之篤得之多
行之果守之固若子者幾希有李參序
陳振孫曰所解明正簡切
中興國史志絢傳說多出於頤書而頤以為不盡本
意更為之未及竟故莊公以後解釋多殘闕
楊氏(時)春秋說
一卷
未見
蕭氏(楚)春秋經辨
宋志十卷
佚
胡銓序曰左朝散郎試兵部尚書諸路軍事都督府
參謀軍事吕祉奏禮部牒檢尚書省黃牒三省同奉
手詔朕以寡昧御艱難之統明不能燭德不能綏思
聞讜言以輔不逮乃稽舊章設賢良方正之科而未
有應令豈朕菲德不足以來四方之賢歟抑搜揚之
道有未至也朕既遭家不造煢煢在疚而天戒朕躬
太陽有異氛氣四合朕甚懼焉中外侍從之臣其遵
俞後詔書各舉能直言極諫之士一人朕將詳延於
廷諏以過失次第施用承天意者臣伏覩左承直郎
新改差判湖南路提點刑獄司幹辦公事胡銓性行
恬粹器識宏遠自少年登甲科屏居田里不願出仕
日從鄕人蕭楚學春秋明易象博極羣書歷考前代
治亂多識前言往行十餘年間所蓄頗富試而用之
必有可觀伏望朝廷更賜審察使候勅旨五月二十
八日三省同奉聖旨劄與吕祉依紹興元年九月十
一日已降指揮具官胡銓詞業繳進右劄付胡銓蓋
七年六月一日也銓既進詞業即其日除樞密院編
修官於是先生殁已數年其學始大行於世時宰相
張忠獻公浚參知政事張公守陳公與義聞先生名
皆願見其書而不可得後忠獻公得先生所著戰辨
喟然嘆謂銓是可謂切中時病矣明年冬銓以妄言
不可與金虜和議觸宰相秦檜嗔罷編修官削爵竄
嶺表凡八年而新州守張棣觀望朝廷意旨奏徙銓
朱崖島上又八年而内徙合江險阻艱難食有併日
衣無禦冬而先生之書未嘗一日去手暇則教子且
訓生徒各授一經朝夕肄業所得綴集成易禮記春
秋傳又覃思詩書周官凡十有七年而未能卒業然
冗贅之說骫骳之文皆先生緒餘也銓自癸未夏迄
辛夘秋凡四入經筵咫天顔備顧問或及經學則謹
對曰先生實臣之師頃得旨進羣經傳玉音丁寧有
速寫進來之諭儻遂一經天目則先生之學皭然愈
光豈特銓得以糾思遺老而已哉羅氏兄弟泳泌博
學君子也欲鋟板以傳且乞銓叙所以固辭不可於
是乎書乾道壬辰
陳振孫曰廬陵蕭楚子荆撰紹聖中貢禮部不第蔡
京用事與其徒馮澥書言蔡將為宋王莽誓不復仕
死建炎中自號三顧隱客門人諡為清節先生胡邦
衡師事之以春秋登甲科歸拜牀下楚告之曰學者
非但拾一第身可殺學不可辱毋禍我春秋乃佳邦
衡志其墓
江西通志蕭楚泰和人自漢唐以來春秋專門槩癖
於傳楚獨以經授著經辨四十九篇
黃氏(潁)春秋左氏事類
佚
周氏(武仲)春秋左傳編類
三十卷
佚
楊時作墓志曰公常病春秋左氏傳叙事隔涉年月
學者不得其統於是創新銓次其事各列於諸國俾
易覽焉
閩書周武仲字憲之浦城人歷官吏部尚書以朝請
大夫致仕
羅氏(棐恭)春秋指蹤
佚
春秋盟會圖
佚
胡銓志墓曰棐恭字欽若廬陵人武岡軍太守增廣
左氏指蹤春秋盟會圖二書有詩文三十卷號不欺
先生集
曾氏(元忠)春秋歷法
佚
江氏(𤦺)春秋經解
三十卷辨疑一卷
佚
胡銓志墓曰琦字全叔建陽縣人宣和三年賜進士
出身左宣教郎生平無他嗜好獨研究春秋之旨裒
古今傳注參挍取舍雖祁寒盛暑不少輟者十年嘗
述其所見數條就正於楊公時楊公撫書歎曰百世
之絶學留心者幾希吾老矣之子勉旃後進有望焉
著春秋經解三十卷辨疑一篇以紹興十二年卒
羅氏(從彦)春秋指歸
佚
從彦自序曰余聞伊川先生有緒言曰三王之法各
是一王之法春秋之法乃百王不易之通法也聖人
以謂三王不可復回且慮後世聖人之不作也故作
此一書以遺惠後人使後之作者不必德若湯武亦
足以啟三代之治也大略如此春秋誠百王之通法
耶先儒之說春秋不然先儒紛紛不足道孟子於聖
門蓋得其傳者也曰王者之迹熄而詩亡詩亡然後
春秋作又曰春秋其事則桓文孔子成春秋而亂臣
賊子懼此孟子之說春秋者也然未嘗以春秋為百
王之通法也伊川何從而得之哉已而反求諸其心
不立一毫不失不曠一以其言徵之豁若夢覺曰春
秋之為春秋也尚矣乃今知之自周室板蕩宣王撥
亂反正其詩美之小有吉日鴻雁大有崧高烝民不
幸繼以幽王而驪山之禍作焉然而文武之澤未殄
也故平王東遷人猶望其興復也及其久也政益衰
法益壞黍離變為國風陵遲極矣方是時也去文王
已五百餘歲矣天生聖人又不見用春秋於此時儻
不復作天下不胥為禽獸者吾不敢信也故夫子因
魯史一十二公始隱終麟以二百四十年之事創為
一代之典善善而惡惡是是而非非寬不慢猛不殘
文不華實不陋久而彌光可謂垂後世傳無窮真後
王之㦤範也所謂考諸三王而不謬百世以俟聖人
而不惑者其此書之謂乎或者曰春秋其事則桓文
孔子成春秋而亂臣賊子懼其信然乎曰春秋自隱
公以來征伐四出盟會紛然迨莊歷僖楚人大為中
國患於時尊天子攘夷狄使天下不遂左袵者桓文
二公之力也故伐楚之役齊桓稱爵城濮之戰文公
以霸自後世言之二公之功烈莫盛焉自三王之時
言之不免為罪也首止之會河陽之狩是也夫子因
其事以辭之以明王道故曰春秋其事則桓文古之
聖人能以天下為一家中國為一人者非有甚高難
行之行卓異之術也君君臣臣父父子子而天下治
矣書曰天叙有典勑我五典五惇哉天秩有禮自我
五禮有庸哉蓋典也禮也皆天也堯舜之治天下不
越乎君臣父子之間而禮以文之者也故春秋誅一
世子止而天下之為人子者莫敢不孝戮一大夫盾
而天下之為人臣者莫敢不忠故曰孔子成春秋而
亂臣賊子懼孟氏之言抑有由也或曰孔子刪詩書
定禮樂贊易道三王之道盡於此矣而又作春秋何
也曰五經論其理春秋見之行事春秋聖人之用也
龜山嘗告人曰春秋其事之終與學者先明五經然
後學春秋則其用利矣亦以此也久矣哉春秋之揜
於傳注也猶鑑揜於塵不有人刮垢摩光以還其明
則是後之學者將終不覩聖人之心天下生靈將終
不見三代之治而夫子生平之志將終不行理必無
是也此伊川之所以有春秋傳也近世說春秋者多
矣政和歲在丁酉余從龜山先生於毘陵授學有年
盡裒得其書以歸惟春秋傳未之或覩也宣和之初
自輦下趨郟鄏門人尹焞出以授予退而考合於經
騐之獲心而參之以古今之學蓋其所得者十五六
於春秋大義譬如日月經天河海帶地莫不昭然微
詞妙旨譬如璣衡之察時有所見用是掇其至當者
作指歸又因前人纂集之功分别條章裁成義例者
作釋例未知中否要湏雍容自盡於燕閒靜一之中
遲之以歲月積之以力久優而游之使自求之饜而
飫之使自趨之則於春秋之學其庶幾乎
陸氏(宰)春秋後傳補遺
宋志一卷
未見
陳振孫曰陸佃撰春秋後傳補遺者其子宰所作也
宰字元鈞游之父
税氏(安禮)春秋列國圖說
一卷
存
安禮自序曰傳稱武王克商光有天下兄弟之國者十
有五人姬姓之國者四十人爵五品而土三等公侯百
里伯七十里子男五十里不滿為附庸蓋千八百國
周室既衰轉相吞滅數百年間列國耗盡春秋之世
見於經傳者總一百二十四國若夫二百四十二年
之中朝會盟聘圍伐滅入孔子筆之於經丘明公穀發
明於傳至今想見其處今掇其著者附次之
陸元輔曰世所傳春秋列國指掌圖說刊本以為蘇
軾撰誤也蓋税安禮作
王氏(居正)春秋本義
十二卷
佚
吕氏(本中)春秋集解
宋志十二卷(又吕祖謙集解三十卷)
存
趙希弁曰春秋集解三十卷東萊先生所著也長沙
陳邕和父為之序
陳振孫曰春秋集解十二卷吕本中撰自三傳而下
集諸家之說各記其名氏然不過陸氏及兩孫氏兩
劉氏蘇氏程氏許崧老胡文定數家而已大略如杜
諤會義而所擇頗精却無自已議論
朱子曰吕居仁春秋亦甚明白正如某詩傳相似
宋史吕本中字居仁元祐宰相公著之曾孫好問之
子從楊時游酢尹焞遊紹興六年賜進士出身擢起
居舍人兼權中書舍人八年遷中書舍人兼侍講權
直學士院學者稱為東萊先生卒諡文清
按趙氏讀書附志以春秋集解為東萊先生
所著而不書其名蓋吕氏自右丞好問徙金
華成公述家傳稱為東萊公而居仁為右丞
子學山谷為詩作西江宗派圖學者亦稱為
東萊先生然則吕氏三世皆以東萊為目成
公特最著者耳陳氏書錄解題撮居仁集解
大旨謂自三傳而下集諸儒之說不過陸氏
兩孫氏兩劉氏蘇氏程氏許氏胡氏數家合
之今書良然而宋史藝文志於春秋集解三
十卷直書成公姓名世遂因之考成公年譜
凡有著述必書獨春秋集解不書疑世所傳
三十卷即居仁所撰惟卷帙多寡未合而陳
和父之序無存此學者之疑猶未能釋也
謝氏(逸)春秋廣微
佚
姓譜逸字無逸臨川人舉進士不第以詩文自娛學
者稱為谿堂先生
徐氏(俯)春秋解義
佚
中興聖政錄紹興三年二月右諫議徐俯進春秋解
義至天王使宰渠伯糾來聘用左氏說父在故名上
謂俯曰魯威公簒立天王當致討既四年不問乃使
其宰往聘失政刑矣故書名以貶之俯乞編之記注
陳氏(禾)春秋傳
宋志十二卷
佚
春秋統論
宋志一卷
佚
張氏(浚)春秋解
六卷
佚
李氏(光)左氏說
十卷
佚
許氏(翰)襄陵春秋集傳
佚
李綱後序曰孔子道大天下莫能用因魯史作春秋
以俟後世君子雖其義難知然大旨不過尊王黜霸
襃善貶惡内諸夏外夷狄志天道謹人事而已春秋
經世其言簡而法三傳緯經其說博而詳簡而法者
必待夫博而詳者載事實釋義例然後聖人之志因
以不泯而後世得以知之猶天之垂象昭回森布推
步占驗非得甘石之書則何以仰觀此三傳之於聖
人所以不為無功也然三家者所聞見異辭所傳異
辭各有所長而時有異同不合之說則學春秋者宜
精思深考揆之以道索之以理取其是而去其非則
聖人經世之志得矣或者舍經而信傳則是得枝葉
而忘本也棄傳而觀經則是去甘石之書而窺天也
二者胥失余患此久矣襄陽許崧老作春秋集傳取
三家之說不悖於聖人者著之篇刪去其所不然又
斷以自得之意有發於三傳之所不能言者得而讀
之豁然如披雲霧而覩天日之清明燦然如汰沙石
而見金玉之精粹然後知三傳果有功於春秋而集
傳又有功於三傳至於斷以自得之意則與三家者
齊驅而並駕也其於學者豈小補哉噫孔子作春秋
而亂臣賊子懼蓋筆削之餘游夏不能措一辭使得
其時而道可行於天下則誅賞廢置宜何如哉雖不
見行事而垂之空言猶足以使後世知君臣父子之
道故太史公曰有國者不知春秋守經事而不知其
宜遭變事而不知其權為人君父者不通春秋之義
必蒙首惡之名為人臣子者不通春秋之義必陷誅
絶之罪其實皆以善為之而不知其義被之空言不
敢辭然則學者其可不盡心乎欲盡心焉當自此書
始
王禕曰泰山孫氏專以書法論襃貶襄陵許氏永嘉
陳氏專以書法論世變
胡氏(銓)春秋集善
宋志十三卷
佚
陳振孫曰端明殿學士廬陵胡銓邦衡撰銓既事蕭
楚為春秋學復學於胡文定公安國南遷後作此書
張魏公為之序
洪氏(皓)春秋紀詠
宋志三十卷
佚
程端學曰鄱陽洪皓元弼撰
宇文氏(虚中)春秋紀詠
宋志三十卷
佚
辛氏(次膺)春秋屬辭比事
宋志五卷
佚
王氏(葆)東宫春秋講義
宋志三卷
佚
春秋備論
二卷
佚
春秋集傳
宋志十五卷
佚
周必大作墓志曰葆字彦光吳郡崑山人宣和六年
進士權國子司業拜監察御史兼崇政殿說書出為
浙東提點刑獄積官左朝請大夫留意經學尤邃於
春秋嘗讀孟子彼善於此之句悟聖人作經本旨以
為當時名卿有功而賢者莫如管仲子産晏子而三
人者姓名略不槩見其他可類推矣又云聖經如化
工造物有自然法象蓋昔人所未嘗及者用心三十
年乃成集傳十五卷去取是非不措一毫私意於其
間書成歎吾精力盡於此後當有知我者嗚呼庶幾
無愧古之儒者矣
陳振孫曰監察御史王葆彦光撰朱新仲為作序葆
周益公之婦翁也其說多用胡氏
龔明之曰彦光最長於春秋有集解十五卷備論五
卷
蔡氏(幼學)春秋解
佚
經義考卷一百八十四
