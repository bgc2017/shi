經義考卷一百十
翰林院檢討朱彝尊撰
詩(十三)
洪氏(咨䕫)詩注
佚
熊氏(剛大)詩經注解
佚
陸元輔曰建陽熊剛大從蔡淵黃幹游為建安教授
有詩經注解學者稱古溪先生
高氏(斯得)詩膚說
佚
顧氏(文英)詩傳演說
佚
劉克莊曰顧貢士詩傳大略如鄭夾漈
董氏(鼎)詩傳
佚
李氏(彖)詩講義
佚
鄭氏(犀)詩古音辨(犀或作庠)
宋志一卷
佚
劉氏(元剛)詩演義
佚
章氏(叔平)讀詩私記
佚
黃震序曰詩自衞宏作小序諸儒往往憑之以說詩
隨其所發理趣雖精而詩之所以作則世遠未必知
其果然否也王雪山鄭夾漈始各捨序而言詩朱晦
庵因夾漈而酌以人情天理之自然而折衷之所以
開示後學者已明且要東萊吕氏讀詩時嘗雜記諸
儒之舊說未及成書公已下世學者以其朱晦庵之
說異而與舊傳之諸說同也或莫適從臨川章君叔
平因兩家之異參諸說之詳斷以已見名以私記無
一語隨人之後其用功之精勤與謙虚不敢自信之
意果何如哉余得而讀之三歎不忍去手方欲從之
面請則已拜予祠之命東歸矣始志篇端歸之尚俟
後會云
蔡氏(夢說)詩箋
八卷
佚
赤城新志蔡夢說字起巖黃巖人從車敬齋游究心
濂洛之學開門授徒黃超然高志尹方儀皆其弟子
也所著書多散亡獨箋詩八卷藏于家
俞氏(德鄰)佩韋齋輯聞詩說
一卷
存
曹溶曰宋季俞德鄰永嘉人著有佩韋齋輯聞中有
詩說一十三條
姚氏(隆)詩解
佚
黃淵序曰心動物也詩亦動物也豈可以言語求哉
惟不說者為上矣夫子絃歌而取三百十有一篇斷
之以思無邪一語即詩論詩他無文字洙泗言詩特
子貢子夏見於魯論耳齊魯毛韓四家出傳興而經
廢矣序文不知果誰所作毛萇於序猶無所與鄭康
成惟序是信叔世講師又出入毛鄭間跛眇相迓笑
者孩之雖然語初學者不為詁釋彼豈知或大或小
或博或約或顯或晦或抑或揚之妙此野庵詩解所
以作也是解也參之李迂仲訂之張敬夫序之可者
從之否則正之謂風雅頌皆始於文王謂風關雎鵲
巢廼應其聲謂二雅聲有大小非政有大小謂王風
廼王城之聲謂國風無變風二雅無變雅譚詩平易
如此野庵姚姓隆名贈朝散大夫蕭之韶溪人
黃氏(震)讀詩一得
一卷
存
震自序曰毛詩注釋簡古鄭氏雖以禮說詩於人情
或不通及多改字之弊然亦多有足以裨毛詩之未
及者至孔氏疏義出而二家之說遂明本朝伊川與
歐蘇諸公又為發其理趣詩益煥然矣南渡後李迂
仲集諸家為之辨而去取之南軒東萊止集諸家可
取者視李氏為徑而東萊之詩記獨行岷隱戴氏遂
為續詩記建昌段氏又用詩記之法為集解華谷嚴
氏又用其法為詩緝諸家之要者多在焉此讀詩之
本說也雪山王公質夾漈鄭公樵始皆去序而言詩
與諸家之說不同晦庵先生因鄭公之說盡去美刺
探求古始其說頗驚俗雖東萊不能無疑焉夫詩非
序莫知其所自作去之千載之下欲一旦盡去自昔
相傳之說别求其說於茫冥之中誠亦難事然其指
桑中溱洧為鄭衞之音則其辭曉然諸儒安得回護
而謂之雅音若謂甫田大田諸篇皆非刺詩自今讀
之皆藹然治世之音若謂成王不敢康之成王為周
成王則其說實出於國語亦文義之曉然者其餘改
易固不可一一盡知若其發理之精到措辭之簡潔
讀之使人瞭然亦孰有加於晦庵之詩傳者哉學者
當以晦庵詩傳為主至其改易古說間有於意未能
遽曉者則以諸家參之庶乎得之矣
謝氏(枋得)詩傳注疏
佚
陸元輔曰叠山詩傳疏發明透暢大全中所採頗多
王氏(拍)詩可言集
宋志二十卷
未見
方回序曰可言集前後二十卷金華魯齋王公柏之
所著也此集專以評詩故曰可言前集取文公文集
語錄等所論三百五篇之所以作及詩之教之體之
學而及於騷次取文公所論漢以來至宋及題跋近
世諸公詩後集各專一類而論其詩者二十三人曰
濂溪橫渠龜山羅豫章李延平徐逸平胡文定致堂
五峰朱韋齋劉屏山潘默成吕紫微曾文清文公宣
公成公黃谷城黃勉齋程蒙齋徐毅齋劉篁㟳劉漫
塘附見者五人曰劉静春曾景建趙昌父方伯謨李
果齋其第十三卷專取漢唐山夫人房中樂然則其
立論可謂嚴矣文公成公於思無邪各為一說前輩
謂之未了公案詩三百一言以蔽之曰思無邪自古
及今皆謂作詩者思無邪文公獨不謂然論語集注
謂凡詩之言善者可以感發人之善心惡者可以懲
創人之逸志觀此固已為詩之言有善有惡作詩之
人不皆思無邪矣猶未也文集第七十卷讀東萊詩
記乃有云孔子之稱思無邪也以為詩三百篇勸善
懲惡雖其要歸無不出於正然未有若此言之約而
盡者爾非以作詩之人所思皆無邪也今攷東萊所
說見桑中詩後謂詩人以無邪之思作之學者當以
無邪之思讀之文公則辨之曰彼雖以有邪之思作
之而我以無邪之思讀之二公之說不同如此又雅
鄭二字文公謂桑中溱洧即是鄭聲衞樂二雅乃雅
也成公謂桑中溱洧亦是雅聲彼桑間濮上已放之
矣予嘗詳錄二先生異說於思無邪章今魯齋但紀
文公之說而不紀成公之說雖引成公讀詩記所說
十有三條而桑中詩後一條不錄無乃以文公之說
為是耶别見魯齊詩說則謂今之三百五篇非盡夫
子之三百五篇秦法嚴密詩豈獨全竊意删去之
詩容有存於里巷浮薄之口漢儒病其亡逸槩謂古
詩取以足數小序又文以他辭而後儒不敢議欲削
去滛奔之詩三十有二以合聖人放滛之大訓予晚
進未敢遽從竊謂桑中溱洧非滛奔者自為之詩彼
滛奔者有此事而旁觀之人有羞惡之心故形為歌
詠以刺譏醜惡若今鄙俚如賺如令連篇累牘形容
狹邪之語無所不至豈滛者自為之乎旁觀者為之
也文公以滛奔之詩出於滛奔者之口故不惟不信
小序而大序止乎禮義之言亦致疑焉蓋謂桑中溱
洧等作未嘗止乎禮義也予妄意以為採詩觀風詩
亦史也鄭衞之滛風盛矣其國豈無君子與好事者
察見其人情狀故從而歌咏之其所以歌咏之蓋將
以揚其惡雖近於戲狎而實亦足以為戒也文公以
為滛奔者自為是詩則其人亦至不肖大無恥矣惡
人之尤也聖人何錄焉成公謂詩雅樂也祭祀朝聘
之所用也桑間濮上之音鄭衞之樂也世俗之所用
也桑中溱洧諸篇作於周道之衰雖已煩趣猶止於
中聲孔子嘗欲放鄭聲豈有删詩示萬世乃收鄭聲
以偹六藝乎此說不為無理而文公則謂鄭風衞風
若干篇即是鄭衞大雅小雅若干篇即是雅二南正
風房中之樂也二雅之正朝廷之樂也商周之頌宗
廟之樂也變雅無施於事變特里巷之歌謠耳必曰
三百篇皆祭祀朝聘之所用則未知桑中溱洧之屬
當以薦何等之鬼神接何等之賓客耶此二說者内
翰尚書王公應麟與予一商略之矣作詩不皆思無
邪文公糾成公之說也因是遂辨雅鄭二字而及於
三百篇或用為樂或不用為樂三節不同所以謂之
未了公案學者不可不細考也予考十家所評詩話
始於胡苕溪博也終於王魯齋約也欲學詩者觀是
足矣
詩辨說(或作詩疑)
二卷
存
柏自序曰聖人之道以書而傳亦以書而晦夫天高
地下萬物散殊皆與道為體然載道之全者莫如書
既曰以是而傳又曰以是而晦何也在昔上古教化
隆盛學校修明聖人之道流行宣著雖無書可也惟
教化有時而衰學校有時而廢道之托於人者始不
得其傳然後筆於言存於簡册以開後之學者而書
之功大矣及其專門之學興而各主其傳訓詀之義
作而各是其說或膠於淺陋或騖於高遠援据傅會
穿鑿支離詭受以飾私駕古以借重執其詞而害於
意者有之襲其訛而誣其義者有之遂使聖人之道
反晦蝕殘毁卒不得大明於天下故曰以書而晦此
無他識不足以破其妄力不足以排其非後世任道
者之通病也紫陽朱夫子出而推伊洛之精蘊取聖
經於晦蝕殘毁之中專以四書為義理之淵藪於易
則分還三聖之舊於詩則掇去小序之失此皆千有
餘年之惑一旦汛掃平蕩其功過孟氏遠矣然道之
明晦也皆有其漸蓋非一朝夕之積集其成者不能
無賴於其始則前賢之功有不可廢正其大著者不
能無遺於其小則後學之責有不可辭大抵有探討
之實者不能無所疑有是非之見者不容無所辨苟
輕於改而不知存古以缺疑固學者之可罪紐於舊
而不知按理以復古豈先儒所望於後之學者何後
世徇破裂不完之經以壊明白不磨之理乎予因讀
詩而薄有疑既而思益久而疑益多不揆淺陋作詩
十辨一曰毛詩辨二曰風雅辨三曰王風辨四曰二
雅辨五曰賦詩辨六曰豳風辨七曰風序辨八曰魯
頌辨九曰詩亡辨十曰經傳辨非敢妄擬聖人之經
也直欲辨後世之經而已
成德序曰金華王文憲公於六經四子之書論說最
富詩則有讀詩記十卷詩可言二十卷詩辨說二卷
見吳禮部正傳節錄行實中今所傳詩疑則行實未
載卷帙不分繹其辭殆即詩辨說因公於書有書疑
遂比而同之也古之說詩者率本大小序自晦庵朱
子去序言詩遂以列國之風多指為男女期會贈答
之作公師事何文定文定學於黃文肅文肅受業朱
子之門宜其以鄭衞諸詩信為淫奔者所作且疑三
百五篇豈盡夫子之舊容或有刪去之詩存於閭巷
之口漢初諸儒各出所記以補其缺佚者又以二南
各十有一篇兩兩相配於是削去野有死麕一篇退
何彼穠矣甘棠於王風其自信之堅過於朱子此則
漢唐以來羣儒莫之敢為者也文定嘗語公矣諸經
既經朱子訂定且當謹守不必又多起疑論有欲為
後學言者謹之又謹可也昔賢之善誨人如此
按詩有南有風有雅有頌用之鄉人邦國秩
然一定而不可紊故一豳也有豳詩有豳雅
有豳頌鼔鐘之詩曰以雅以南論語雅頌各
得其所南之不可移於風猶風之不可雜於
雅頌也自朱子專主去序言詩而鄭衞之風
皆指為淫奔之作數傳而魯齋王氏遂删去
其三十二篇且於二南删去野有死麕一篇
而退何彼穠矣甘棠於王風夫以孔子之所
不敢删者魯齋毅然削之孔子之所不敢變
易者魯齋毅然移之噫亦甚矣世之儒者以
其淵源出於朱子而不敢議則亦無是非之
心者也
戴氏(亨)朱子詩傳辨正
佚
江氏(愷)詩經講義
佚
徽州府志愷字伯幾婺源人貢禮闈宋亡衣齊衰隱
居學者稱雪江先生
陳氏(深)清全齋讀詩編
未見
陳氏(晉)詩講義
一卷
存
陳氏(煥)詩傳微
佚
黃虞稷曰字時可豐城人宋末兩預漕薦入元不仕
丘氏(葵)詩正義(或作口義)
佚
俞氏(琰)絃歌毛詩譜
一卷
未見
何氏(逢原)毛詩通旨
佚
李德恢嚴州府志逢原字文瀾分水人咸淳間官中
書舍人入元被薦不起
趙氏(惪)詩辨說
七卷
闕
黃虞稷曰德宋宗室入元隱居豫章東湖自號鐵峰
詩辨疑本七卷附錄朱氏疑問後者其撮要也
熊氏(禾)毛詩集疏
佚
吳氏(失名)詩本義補遺
宋志二卷
佚
按王氏困學紀聞載鶴林吳氏論詩曰興之
體足以感發人之善心毛氏自關睢而下總
百十六篇首繫之興風七十小雅四十大雅
四頌二注曰興也而比賦不稱焉蓋謂賦直
而興微比顯而興隱也吳氏未詳其名其書
出於朱子集傳之前未審即宋志所載本義
補遺否也
亡名氏毛詩小疏
宋志二十卷
佚
崇文總目不著撰人名氏因孔疏為本删取要義輔
益經注云
毛詩餘辨
通志四卷
佚
毛詩别集正義
通志一卷
佚
毛詩釋題(崇文目釋作觧)
宋志二十卷
佚
崇文總目不著撰人名氏篇端總叙詩義次述章旨
蓋近儒之為者與
毛詩正數
宋志二十卷
佚
毛詩釋篇目疏
宋志十卷
佚
詩疏要義
宋志一卷
佚
毛詩玄談
宋志一卷
佚
毛詩章疏
宋志三卷(紹興書目二卷)
佚
毛詩通義
宋志二十卷
佚
毛鄭詩學
宋志十卷
佚
纂圖互注毛詩
二十卷
存
陸元輔曰此書不知何人編輯鋟刻甚精首之以毛
詩舉要圖二十五曰十五國風地理圖曰太王胥宇
圖曰宣王考室圖曰文武豐鎬之圖曰春藉田祈社
稷圖曰巡守柴望祭告圖曰靈臺辟雍之圖曰閟宫
路寢之圖曰我將明堂之圖曰諸侯泮宫之圖曰兵
器之圖曰周元戌圖曰秦小戎圖曰有瞽始作樂圖
曰絲衣繹賓尸圖曰朝服之圖曰后夫人婦人服之
圖曰冠冕弁圖曰帶佩芾圖曰衣裘幣帛之圖曰祭
器之圖曰樂舞器圖曰器物之圖曰四詩傳校圖上
下各圖或引注疏或引禮書詳注其下傳校圖則按
漢三史而為之者也次之以毛詩篇目每詩題下采
毛詩首句注之其卷一至終則全錄大小序及毛傳
鄭箋陸氏釋文而采左傳三禮有及於詩者為互注
又摽詩句之同者為重言詩意之同者為重意蓋唐
宋人帖括之書也
詩義斷法
一卷
佚
右見菉竹堂書目
經義考卷一百十
