經義考卷二百八十一
翰林院檢討朱彝尊撰
承師(一)
先民有言言六藝者折中於夫子受業身通
者七十有七人皆傳經之選矣故曰七十子
喪而大義乖後之譜九經師授者率始於漢
挹其流而未探夫源者也兹述承師自仲尼
之徒始
孔子弟子
魯秦子商字丕兹(家語作不慈史記作子丕)少孔子四歲唐開元二
十七年追贈上洛伯宋大觀四年贈馮翊侯
按高郵夏氏孔門弟子記略及闕里廣志皆
云商少孔子四十歲然秦子父堇父偪陽之
役與叔梁紇俱以力聞宜與孔子生年相近
今據家語舊聞暨史記索𨼆蘇氏古史文正之
又宋大中祥符元年贈孔門弟子侯爵商未
得與至大觀四年禮局上言遂補贈馮翊侯
闕里志誤以秦祖鄄城之封移之商非也
魯顔子無繇(家語少無字繇作由)字季路少孔子六歲唐追贈杞
伯宋贈曲阜侯元進杞國公諡文裕
蒲大夫卞仲子由字子路(子亦作季)少孔子九歲唐追贈衛
侯宋贈河内侯衛公
魯南武曾子蒧(亦作點)字子晳唐追贈宿伯宋贈萊蕪侯
蔡漆雕子開字子若(史記作子開)少孔子十一歲習尚書唐
追贈滕伯宋贈平輿侯
漢藝文志漆雕子十二篇
鄭康成曰魯人
按慈湖楊氏先聖大訓以開為憑恐誤
魯閔子損字子騫少孔子十五歲唐追贈費侯宋贈琅
邪公改費公
按閔子少孔子十五歲史記家語文同小司
馬索隱可證今本家語多譌作五十歲夏氏
從之非也
魯冉子雍字仲弓少孔子二十九歲唐追贈薛候宋贈
下邳公改薛公
按今本家語仲弓無年歲而史記索隱文有
之
魯冉子求字子有(家語仲弓之宗族)少孔子二十九歲唐追贈
徐侯宋贈彭城公改徐公
魯商子瞿字子木少孔子二十九歲唐贈蒙伯宋贈須
昌侯
齊梁子鱣(或作鯉)字叔魚少孔子二十九歲(家語作三十九歲)唐
贈趙伯宋贈千乘侯
魯顔子回字子淵少孔子三十歲唐追贈兖國公宋因
之元至順中贈復聖公
衛士師齊高子柴字子羔(左傳作季羔檀弓韓非子作子臯)少孔子三
十歲(家語作四十)唐贈共伯宋贈共城侯
鄭康成曰衛人
王應麟曰衛高柴為孔子弟子後居于魯
單父宰陳巫馬子施字子期(史記作旗)少孔子三十歲唐贈
鄫伯宋贈東阿侯
鄭康成曰魯人
魯衛相衛端木子賜字子貢少孔子三十一歲唐贈黎
侯宋贈黎陽公進黎公
魯有子若字子有(或作子若)少孔子三十三歲唐贈卞伯宋
贈平陰侯
按小司馬據家語文云少三十三歲今本家
語作三十六歲殆誤也
武城宰吳言子偃字子游少孔子三十五歲(史記作四十五)唐
贈吳侯宋贈丹陽公改吳公(許慎說文偃作於象旌旗之游字子游)
魯樊子須字子遲少孔子三十六歲(家語作四十六)唐贈樊伯
宋贈益都侯
鄭康成曰齊人
宋原子憲(檀弓稱仲憲)字子思少孔子三十六歲唐贈原伯
宋贈任城侯
鄭康成曰魯人
魯大夫武城澹臺子滅明字子羽少孔子三十九歲唐
贈江伯宋贈金鄉侯
單父宰魯宓子不齊字子賤少孔子三十九歲唐贈單
伯宋贈單父侯
按史記索隱引家語云少孔子四十九歲而
今本家語無九字索隱又引史記文三十而
今本史記作四十流傳既久均失其故矣
陳陳子亢(說文作伉)字子禽少孔子四十歲唐贈潁伯宋贈
南頓侯
按班固古今人表其載孔門弟子甚略獨陳
子三見一陳亢一陳子禽居中中一陳子亢
居中下不得其解
魯公西子赤字子華少孔子四十二歲唐贈郜伯宋贈
鉅野侯
莒父宰衛卜子商字子夏少孔子四十四歲晚為衛文
侯師唐贈魏侯宋贈東阿公(或作河東公)改魏公
鄭康成曰温國人
南武城曾子參字子輿少孔子四十六歲初仕于莒其
後齊迎以相楚迎以令尹晉迎以上卿唐開元中追贈
郕伯宋大中祥符二年進郕侯政和元年改贈武城侯
咸淳三年進郕國公元至順中贈宗聖公
漢藝文志曾子十八篇
王應麟曰參與弟子公明儀樂正子春單居離曾元
曾華之徒論述立身孝行之要天地萬物之理
魯顔子幸(通典作柳咸淳臨安志作韋或作辛)字子柳少孔子四十六歲
唐贈蕭伯宋贈陽穀侯
陳顓孫子師字子張少孔子四十八歲唐贈陳伯宋贈
宛邱侯改陳公
魯冉子孺字子魯(或作曾)少孔子五十歲唐贈紀伯宋贈
臨沂侯
蔡曹子䘏字子循少孔子五十歲唐贈曹伯宋贈上蔡
侯
魯伯子虔(家語作處)字子析(家語作晳)少孔子五十歲唐贈聊伯
宋贈沭陽侯
按伯虔史記家語不著何地人考咸淳臨安
志云是魯人宋思陵贊曰有虔子析全魯之
彦當必有所本也聊伯志作駢伯
魯顏子高(史記索隱云家語名産今本家語作顔刻)字子驕少孔子五十歲
唐贈琅邪伯宋贈雷澤侯
魯叔仲子會字子期少孔子五十歲(魯峻石壁畫像云)唐贈瑕
邱伯宋贈博平侯
鄭康成曰晉人
楚公孫子龍字子石少孔子五十三歲唐贈黃伯宋贈
枝江侯
按家語稱龍衛人然唐宋追封皆楚地蓋從
北海鄭氏之說若為堅白異同之論者乃趙
人樂正子輿謂其行無師學無友非孔子弟
子可知
右有年歲著于家語史記隸續者三十有一
人并曾蒧共三十二人内顔淵年數王肅疑
其錯誤
按杏壇設教必先長幼之序斯史記家語咸
紀弟子之年兹先書三十二人而萊蕪侯無
年歲次于衛公者依侍坐四子倫序書之不
可以郕公先之也
中都宰魯冉子耕字伯牛唐贈鄆侯宋贈東平公改鄆
公
按聖門志闕里廣志稱伯牛少孔子七歲不
審何據
臨淄大夫魯宰子予字子我唐贈齊侯宋贈臨淄公改
齊公
魯(史記作齊)公冶子長(家語作萇)字子長唐贈莒伯宋贈高密侯
范甯曰名芝字子長
魯南宫子縚(或作韜)一名括(或作适)字子容唐贈郯伯宋贈
襲邱侯改汝陽侯
夏洪基曰南宫适之為敬叔非也按史記南宫适字
子容初未嘗云是孟僖子之子孟懿子之兄也而索
隱注遽云是孟僖子之子仲孫閱論語集注亦云諡
敬叔孟㦤子之兄史無其文也可疑一也适見家語
一名縚是适已有二名矣而左傳孟僖子云必屬說
與何忌于夫子索隱又云仲孫閱是又二名天下豈
有一人而四名者乎可疑二也孔子在魯族姓頗微
而南宫敬叔公族元子遣從孔子時定已娶于強家
矣豈孔子得以兄子妻之可疑三也禮記檀弓載南
宫敬叔反必載寳而朝孔子曰喪不如速貧之為愈
也若而人豈能抑權力而伸有德謹言語而不廢于
有道之邦邪愚以敬叔之與南宫适皎然二人矣
按史記南宫括字子容論語括作适家語南
宫縚字子容鄭康成注檀弓稱南宫縚孟僖
子之子南宫閱也字子容其妻孔子兄女又
稱南宫敬叔魯孟僖子之子仲孫閱也左氏
傳昭公七年孟僖子屬說與何忌于夫子使
事之杜預注云說南宫敬叔僖子之子然則
括也适也縚也說也閱也一子容而名有五
也崇禎末高郵夏洪基元開輯孔門弟子傳
略以南宫縚适括字子容為一人以仲孫說
閱諡敬叔者為一人至于說苑所載南宫邊
子謂是适字之譌然漢書古今人表既有南
容又有南宫敬叔又有南宫邊子顔師古注
于南宫則云南宫縚也于敬叔則名南宫适
也是縚與适适與邊子均未可混而為一矣
齊公晳子哀(家語作克)字季次(或作沈)唐贈郳伯宋贈北海侯
顧炎武曰汶上縣有漢衛尉卿衡方碑其文曰履該
顔原兼修季由洪适以顔原為顔淵原憲而都穆以
季由即季路與兼修意不協按公晳哀字季次不為
家臣太史公與原憲竝稱一稱字一稱名亦古文所
嘗有也
陳公良子孺字子正唐贈東牟伯宋贈牟平侯
宋司馬子耕(家語耕上有黎字)字子牛唐贈向(或作滕)伯宋贈楚
邱侯改雎陽侯
衛琴子牢字子開一字子張唐贈南陵伯宋贈頓邱侯
改贈陽平侯
家語有史記無
秦秦子祖字子南唐贈少梁伯(咸淳臨安志作沙梁)宋贈鄄城侯
衛奚容子蒧字子晳(一云字子楷)唐贈下邳伯宋贈濟陽侯
魯公祖子句兹字子之唐贈期思伯宋贈即墨侯
衛廉子潔字子庸唐贈莒父伯宋大觀中補贈胙城侯
齊公西子輿如字子上唐贈重邱伯宋贈臨朐侯
宰(或作䍐)父子黑字子素唐贈乘邱伯宋大觀中補贈祁
鄉侯
魯公西子蒧字子尚唐贈祝阿伯宋贈徐城侯
秦壤駟子赤字子徒(或作從)唐贈北徵伯宋贈上邽侯
魯冉子季字子産唐贈東平伯宋贈諸城侯
薛子邦字子從
鄭子國字子徒唐贈滎陽伯宋贈宋贈朐山侯
司馬貞曰家語薛邦字從史記作國而家語稱邦者
蓋避漢祖諱而改鄭與薛字譌也
按仲尼之徒名字閒有同者既有曾蒧亦有
奚容蒧又有公西蒧既有冉耕亦有司馬耕
既有宓不齊又有任不齊既有公西赤亦有
壤駟赤既有卜商亦有秦商既有原亢亦有
陳亢既有狄黑亦有宰父黑既有冉孺亦有
公良孺既有秦祖亦有顔祖此名不嫌同也
冉求字子有有若漆雕徒父亦字子有顔無
繇字季路仲由亦字季路顓孫師字子張琴
牢亦字子張巫馬施字子期叔仲會亦字子
期公西蒧字子上公西輿如亦字子上秦非
字子之公祖句兹亦字子之原憲字子思燕
伋亦字子思曾蒧字子晳伯虔狄黑奚容蒧
亦字子晳壤駟赤字子徒鄭國亦字子徒秦
冉字子開琴牢亦字子開申績字子周公伯
繚亦字子周榮旂字子祺縣成亦字子祺顔
噲字子聲樂欬亦字子聲漆雕哆字子斂邽
巽亦字子斂此字不嫌同也然則薛邦鄭國
子徒子從安得以名字相類而並疑其姓氏
之誤邪乃議祀典者封鄭而罷薛安見其必
為一人揆之于禮終有未安也
齊后(今本家語誤石)子處字子里唐贈營邱伯宋大觀中補贈
膠東侯
魯左人子郢字子行唐贈臨淄伯宋贈南華侯
衛狄子黑字子晳(家語作晳之)唐贈臨濟伯宋贈林慮侯
魯商子澤字子秀唐贈雎陽伯宋贈鄒平侯
楚任子不齊字子選唐贈任城伯宋贈當陽侯
魯榮子旂(家語作祈)字子祺(家語作子顔)唐贈雩婁伯宋贈厭次
侯
魯顔子噲字子聲唐贈朱虚伯宋贈濟陰侯
原子亢(家語作忼或作桃)字子籍唐贈萊蕪伯宋贈樂平侯
晉(或作魯)公肩子定字子中唐贈新田伯宋大觀中補贈
梁父侯
魯秦子非字子之唐贈汧陽伯宋贈華亭侯
漆雕子徒父(家語名從)字子文(或云字子有)唐贈須句伯宋贈高
苑侯
燕子伋(或作級)字子思唐贈漁陽伯宋贈汧源侯
魯公夏子守字子乘宋大觀中補贈鉅平侯
按魏志有公夏浩或子乘之後
衛勾子井疆字子疆唐贈淇陽伯宋贈滏陽侯
齊少叔子乘字子車唐贈淳于伯宋贈博昌侯
按應劭風俗通云凡氏于字伯仲叔季是也
氏有太叔仲叔則有少叔無足異者子車之
姓家語史記諸書皆作步而廣韻注云孔子
弟子有少叔乘係複姓今從之
石作子蜀字子明唐贈石邑伯宋贈成紀侯
魯邽子巽(史記索隱作邦巽文翁石室圖作國選家語巽亦作選)字子斂唐贈平
陸伯宋贈高堂侯
魯施子之常字子恒唐贈乘氏伯宋贈臨濮侯
魯申子續字子周(家語今本作績)
申子棠字周(史記今夲作黨禮殿圖作儻)唐贈邵陵伯宋贈淄川侯
申子棖(論語)字子續(咸淳臨安志)唐贈魯伯(臨安志作阿伯)宋贈文登
侯
陸德明曰申棖鄭康成云蓋孔子弟子申續史記云
申棠字周家語云申續字周也
司馬貞曰文翁圖所記有申棖申棠
王應麟曰史記申棠字周家語申續字周今史記以
棠為黨家語以續為績傳寫之誤也後漢王政碑云
有羔羊之絜無申棠之欲亦以棖為棠則申棠申棖
一人耳唐開元封申黨召陵伯又封申棖魯伯本朝
祥符封棖文登侯又封黨淄川侯俱列從祀黨即棠
也一人而為二人失於詳考陸氏釋文也史記索隱
謂文翁圖有申棠申棖今所傳禮殿圖有申黨無申
棖
按七十子顔氏居其八冉氏居其五秦氏居
其四公西氏漆雕氏居其三商氏原氏居其
二若申棖申棠文翁圖記並列開元祥符亦
竝追封鄭康成陸德明疑為一人則以續黨
竝字周也夫棠黨字義相近合之可耳而高
郵夏洪基強以棠棖為諧聲字亦近鑿且如
公西蒧公西輿如同字子上未嘗不竝祀何
獨續與黨同字必當去其一乎竊謂唐宋議
禮諸儒未為不是有其舉之莫或廢也記有
之矣
魯樂子欬(或作欣)字子聲唐贈昌平伯宋大觀中補贈建
成侯
按春秋定公十二年費宰公山不狃率費人
以襲魯孔子命申句須樂頎勒士衆下伐之
費人北遂隳三都之城杜預注以二人為魯
大夫考樂欬家語作樂欣欣與頎偏旁相同
疑頎即是欣且文云孔子命之其為弟子未
可知也
魯顔子之僕字子叔唐贈東武伯宋贈宛句侯
魯孔子忠(或作弗)字子蔑孔子兄孟皮子唐贈汶陽伯宋
贈鄆城侯
魯漆雕子哆字子斂唐贈武城伯宋贈濮陽侯
魯縣子成字子祺(今本家語作子横)唐贈鉅野伯宋贈武城侯
魯顔子相(史記作祖)字子襄唐贈臨邑伯宋大觀中補贈富
陽侯
司馬貞曰家語無此人
按孟子昔者曾子謂子襄曰或是語顔子亦
未可定
魯公伯子寮(論語作寮史記索隱作繚今本作僚又作遼或云即申繚)字子周唐贈
任伯宋贈夀張侯
馬融曰寮魯人弟子也
按公伯繚見史記弟子傳又見文翁禮殿圖
必非無稽之言後儒以愬子路一事斷為非
聖人之徒然論語聖門六十人所記公是公
非有過未嘗少隱即宰我冉有陳亢過皆不
免似未可以一眚而盡掩其生平也子長引
孔子之言受業身通者七十有七人皆異能
之士寮蓋其一矣而致堂胡氏因家語不列
其名氏謂史記失之迨明程敏政乃建議謂
是聖門之蟊螣請罷其祀嘉靖中行人司正
薛侃復謂公伯寮及秦冉顔何皆不見于家
語而傅會于史記請均去之愚謂家語史記
周公禮殿圖傳聞異辭則有之若專信家語
以史記為傅會未免失之偏矣
鄡子單字子家唐贈銅鞮伯宋大觀中補贈聊城侯
史記禮殿圖有家語無
秦子冉字子開唐贈彭衙伯宋贈新息侯
史記禮殿圖有家語無
魯顔子何字子冉唐贈開陽伯宋贈堂邑侯
史記有家語無
按秦冉顔何二子于弘治元年少詹事程敏
政請正祀典疑為字畫相近之誤而罷其配
食自詡不舛于禮一洗前代相習之陋永為
百世可遵之典然生數千載之後安見二子
必無其人釋曇積上言于周太祖曰孔子領
徒三千達者七十有二升堂入室者莫過數
人自餘己外豈容斥逐彼釋氏之言尚然乃
以臆見斥先賢之祀天資刻薄之言吾未信
為百世可遵也
廉子瑀
禮殿圖有家語史記無
魯孺子悲
按小戴禮雜記恤由之喪哀公使孺悲之孔
子學士喪禮士喪禮于是乎書鄭康成注云
士之喪禮已廢矣孔子以教孺悲國人乃復
書而存之方慤注云喪禮將亡聖人不可以
不書必待孺悲學之然後孔子書之者以明
禮之不廢亦有所因也蓋孔門自子夏兼通
六藝而外若子木之受易子開之習書子輿
之述孝經子貢之問樂有若仲弓閔子騫言
游之撰論語而傳士喪禮者實孺悲之功也
惟因論語紀悲欲見而孔子以疾辭疑孔子
拒之門墻之外不屑教誨當知始雖辭疾終
授以禮以親受禮于孔子之儒反不得與配
食之列斯則祀典之闕矣
公罔子之裘
序子點
按二子從射矍相之圃孔子使揚觶而語見
禮記射義射既闋子路進曰由與二三子者
之為司馬何如孔子曰能用命矣則家語載
之家語首言孔子與門人習射于矍相之圃
子路之云曰二三子是二子為孔子弟子無
疑也
仲孫子何忌僖子貜之子也卒諡㦤子
按春秋左氏傳孟僖子將死召其大夫曰孔
子聖人之後也臧孫紇有言曰聖人有明德
者若不當位其後必有達人今其將在孔子
乎我若獲没必屬說與何忌于夫子使事之
而學禮焉故孟㦤子與南宫敬叔師事仲尼
據此緣僖子病不能相禮故曰禮人之幹也
無禮無以立乃屬二子事孔子學禮焉懿子
問孝對曰無違蓋語以無違僖子學禮之命
樊遲不知子告之以生事之以禮死葬之以
禮祭之以禮舍禮無以教懿子也孔叢子又
載懿子問書欽四鄰之義不可不附弟子之
列云
仲孫子說(亦作閱)孟僖子之子懿子之弟居南宫又曰南
宫敬叔
按世本仲孫貜生南宫縚孔安國以南宫适
即敬叔魯大夫鄭康成注禮云敬叔魯孟僖
子之子仲孫閱是也又云南宫縚孟僖子之
子南宫閱也字子容其妻孔子兄女陸德明
釋文云南宫閱一名縚司馬貞史記索隱亦
云南宫括家語作南宫縚按其人是魯孟僖
子之子仲孫閱也近高郵夏洪基辨南宫适
括縚字子容是一人仲孫閱說諡敬叔是一
人考春秋名號歸一圖仲孫閱即南宫敬叔
僖子之子孔子弟子也而不及括縚則夏說
似屬可從昔孔子將適周敬叔言于昭公資
車一乘馬二匹與敬叔俱至周問禮于老耼
問樂于萇弘觀郊社之所考明堂之制察廟
朝之度自周反魯弟子稍益進焉子曰自南
宫敬叔之乘我車也而道加行是敬叔在弟
子之列有功于聖門者矣今祀典配适而無
閱不可無議焉
孔子璇
按嘉靖中張孚敬改定祀典以秦冉顔何疑
為字畫之誤而罷其祀又以薛邦疑即鄭國
遂亦罷祀而並黜孔璇其說本于程敏政考
秦冉開元中追封彭衙伯大中祥符閒加封
新息侯顔何開元中封開陽伯大中祥符間
加封堂邑侯自唐迄明從祀已久所謂有其
舉之莫或敢廢而孚敬廢之過矣家語孔璇
叔仲會年相比俱執筆迭侍孔子孟武伯見
孔子而問曰此二孺子之幼也于學豈能識
于壯哉孔子曰然少成則天性也習慣若自
然也惟因二子合傳故不復别標璇名今會
既得祀璇不應獨遺矣此則祀典之闕也
衛司寇惠叔蘭
按家語子游嘗從孔子適衛與將軍子蘭相
善使之受學于夫子司寇惠子之喪檀弓文
也鄭司農注云惠子衛將軍文子彌牟之弟
惠叔蘭也古今議弟子從祀者率本家語而
孔璇惠叔蘭獨遺之不當補其闕乎又荀卿
法行篇南郭惠子問於子貢曰夫子之門何
其雜也子貢曰君子正身以俟欲來者不距
欲去者不止且夫良醫之門多病人櫽括之
側多枉木是以雜也楊倞注云夫子弟子未
詳其姓名蓋居南郭因以為號據此疑即蘭
也
魯太史左丘子明唐貞觀十三年詔與顔淵同從祀廟
庭宋祥符中贈瑕邱伯政和中改贈中都伯
按左氏為孔子弟子主其說者衆矣謂孔子
將修春秋與左丘明乘如周觀書于周史歸
而修春秋之經丘明為之傳者嚴彭祖也謂
左丘明親見夫子好惡與聖人同者劉歆也
謂仲尼與丘明觀魯史記有所褒貶口授弟
子弟子退而異言丘明恐弟子各安其意以
失其眞故論本事而作傳者班固也謂左氏
傳理長至明至切至直至順長于二傳者賈
逵也謂春秋諸家去孔子遠左氏傳出孔子
壁中近得其實者王充也謂丘明之傳囊括
古今表裏人事者盧植也謂丘明受經于仲
尼者杜預也謂孔子作春秋丘明子夏造膝
親受者荀崧也謂丘明之傳釋孔氏之經子
應乎母以膠投漆者孔穎達也謂丘明躬為
魯史受經于仲尼者劉知幾也謂左氏受經
于仲尼博采諸家叙事尤備能令萬代之下
見其本末比餘傳功最高者啖助也謂仲尼
明周公之志而修經丘明受仲尼之經而為
傳者權德輿也謂孔子之門左氏富而不誣
有以見聖賢之心者劉軻也謂丘明與聖人
同時接其聞見參求其長左氏為上者陳岳
也蓋自唐以前諸儒之論皆以丘明受業孔
門故貞觀永徽中祀周公為先聖孔子為先
師是時孔庭配食止顔淵左丘明二人褒崇
之禮若此迨宋羣儒盡舍三傳說春秋久而
論世者惑于趙匡之說則疑左氏在孔子之
前惑于王安石之說則疑左氏生孔子之後
衆口紛綸迄無定論遂使唐代特祀之先賢
並不得與七十子之列然則漢晉以來經生
之說均不足信邪竊以為議禮者之失矣餘
見春秋部
魯林子放唐贈清河伯宋贈長山侯
按家語弟子解史記弟子傳均無林放姓名
惟蜀禮殿圖有之
牧子皮
趙岐曰牧皮事孔子學者
按孟子與琴張曾晳竝稱此必孔子之所與
似不宜置之祀典之外
常子季
按莊子德充符篇常季問于仲尼曰王駘兀
者也從之游者與夫子中分魯郭象注常季
孔子弟子
魯大夫子服子何景伯
按漢魯峻石壁畫七十二子像有子服景伯
唐劉懷玉作孔聖眞宗錄以子服景伯在七
十子之間
賓牟子賈
廣韻注漢複姓魯有賓牟賈
按樂記賓牟賈待坐于孔子孔子與之言及
樂賓牟賈起免席而請斯弟子之職也子曰
居吾語女論語之命季路孝經之命子輿皆
然孔子蓋以師道自居則賈在弟子之列明
矣惟是孔子語弟子必呼其名而記稱之曰
吾子豈記禮者去聖人之世稍後遂有此失
乎
鞠子語
按晏子春秋景公上路寢聞哭聲曰吾若聞
哭聲何為者也梁邱據對曰魯孔子之徒鞠
語者也明于禮樂審于服喪其母死葬埋甚
厚服喪三年哭泣甚哀公曰豈不可哉而色
悦之孔叢子詰墨篇亦載其事蓋曾參閔損
高柴仲由孺悲而外又一孝子也
齊大夫顔子涿聚(或作濁鄒)
按吕覽云顔涿聚梁父之大盜也學于孔子
為天下名士以終其夀而史記孔子世家稱
弟子三千身通六藝者七十有二人如顔濁
鄒之徒受業者甚衆則雖不在七十子之列
然不可謂非孔氏之徒矣
右家語弟子解七十六人又與叔仲會合傳
有孔璇又别見者惠叔蘭共七十八人史記
弟子傳七十七人别見孔子世家者有顔涿
聚共七十八人蘇轍撰古史著錄七十九人
家語有而史記無者琴牢薛邦申續陳亢縣
亶也史記有而家語無者公伯寮鄭國申棠
鄡單秦冉顔何也益以論語之申棖左丘明
文翁禮殿之廉瑀林放魯峻石壁畫像之子
服何禮雜記之孺悲射義之公罔之裘序點
樂記之賓牟賈春秋左氏傳之仲孫何忌仲
孫閱晏子之鞠語孟子之牧皮莊子之常季
而廣韻注以縣亶為孔子門人非弟子通計
九十八人竊謂中有姓氏相近者不當以臆
見去留先師之庭宜槩從祀他若論語之闕
黨互鄉二童子魯峻石壁畫像之左子慮襄
子孺襄子魯公子□顔子思夫子高韋續書
品為素王紀瑞製麒麟書之申姓名闕失又
蘧伯玉孔子嚴事之友施存雖載陶弘景眞
誥在三千人之數不與弟子之列不復著錄
恐滋後學之惑也
又按孔門弟子籍漢藝文志有孔子徒人圖
法二卷隋經籍志有鄭康成論語孔子弟子
目錄一卷(唐藝文志作論語篇目弟子)惜俱失傳議禮者
止以家語為憑至斥史記為傅會若文翁禮
殿圖置之不復參詳矣又會要通典祖庭廣
記素王紀事孔門僉載闕里志等編紀諸弟
子連書姓名統不分析以致明南北雍闕里
廟暨海内外府州縣衛學從祀弟子率改複
姓為一字姓沿其誤而不知今依廣韻注如
奚容壤駟左人少叔石作左丘悉為更正冀
信古之君子有取焉
又按古今人表于孔子弟子居第二等者左
丘明顔淵閔子騫冉伯牛仲弓居第三等者
宰我子貢冉有季路子游子夏曾子子張曾
晳子賤南容公冶長公西華有若漆雕啟澹
臺滅明樊遲巫馬期司馬牛子羔原憲顔路
商瞿季次公良顔刻顔柳居第四等者孟懿
子南宫敬叔公伯寮公肩子子石琴牢賓牟
賈居第五等者顔燭雛陳亢林放申棖子服
景伯
經義考卷二百八十一
