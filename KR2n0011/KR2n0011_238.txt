經義考卷二百三十八
翰林院檢討朱彝尊撰
爾雅(二)
邢氏(昺)爾雅疏
宋志十卷
存
昺自序曰夫爾雅者先儒授教之術後進索隱之方
誠傳注之濫觴為經籍之樞要者也夫混元闢而三
才肇位聖人作而六藝斯興本乎發德於衷將以納
民於善洎夫醇醨既異步驟不同一物多名繫方俗
之語片言殊訓滯今古之情將使後生若為鑽仰由
是聖賢間出詁訓遞陳周公倡之於前子夏和之於
後蟲魚草木爰自爾以昭彰禮樂詩書盡由斯而紛
郁然又時經戰國運歴挾書傳授之徒寖微發揮之
道斯寡諸篇所釋世罕得聞惟漢終軍獨深其道豹
鼠既辯斯文遂隆其後相傳乃可詳悉其為註者則
有犍為文學劉歆樊光李巡孫炎雖各名家猶未詳
備惟東晉郭景純用心幾二十年註解方畢甚得六
經之旨頗詳百物之形學者祖焉最為稱首其為義
疏者則俗間有孫炎高璉皆淺近俗儒不經師匠今
既奉勅挍定考案其事必以經籍為宗理義所詮則
以景純為主雖復研精覃思尚慮學淺意疏謹與尚
書駕部員外郎直祕閣臣杜鎬尚書都官員外郎祕
閣挍理臣舒雅太常博士直集賢院臣李維諸王府
侍講太常博士兼國子監直講臣孫奭殿中丞臣李
慕清大理寺丞國子監直講臣王煥大理評事國子
監直講臣崔偓佺前知洺州永年縣事臣劉士元等
共相討論為之疏釋雖上遵睿旨共竭於顓蒙而下
示將來尚慙於疏略謹序
晁公武曰舊有孫炎高璉疏皇朝以其淺略命邢昺
杜鎬等别著此書
陳傅良跋曰古者重小學爾雅所以作也漢興除秦
之禁嘗置博士列於學官至今漢儒書行於世如毛
氏詩訓許氏說文揚氏方言之類蓋皆有所本云隋
唐以來以科目取士此書不課於舉子由是寖廢韓
退之以古文名世尚以注蟲魚為不切則知誦習者
寡矣國初諸儒獨追古依郭氏注為之疏爾雅稍稍
出比於熙豐三經行學者非字說不學自先儒注疏
皆罷絀而爾雅亦廢予憶為兒時入鄉校有以爾雅
問題者予用能辨豹鼠不識蟛蜞為對其事至淺諸
老先生往往驚嘆以為博也郡有刊疏并音釋若干
卷以久不就字畫多殘闕金華趙君子良來為推官
繕補之始頗可讀趙徵余言因叙此書之所以廢且
見子良之志子良學於東萊吕伯恭氏於余為同年
進士名善珍
程敏政曰爾雅疏序在舒館直雅集中題曰代邢昺
作
王氏(雱)爾雅
佚
項安世跋曰予讀王元澤爾雅為之永歎曰嗚呼以
王氏父子之學之苦即其比物引類之博分章析句
之工其用力也久其屬辭也精以此名家自足垂世
視揚子雲許叔重何至多遜而必欲用此說也咸五
帝而登三王縛頡利而臣高昌則已疏矣度不能勝
而乃濟之以愎輔之以狡招合一時之羣小盡逐累
世之舊臣以慼吾國而覆之以遺凶流毒至使後之
擅國者世師焉以享上祗辟之說悦人主以邦朋國
是之說空廷臣則王氏父子實為津梁可不痛哉
陸氏(佃)爾雅新義
宋志二十卷
未見
陳振孫曰陸佃撰其於是書用力勤矣自序以為雖
使郭璞擁篲清道跂望塵躅可也以愚觀之大率不出
王氏之學與劉貢父所謂不徹薑食三牛三鹿戲笑
之語殆無以大相過也書曰玩物喪志斯其為喪志
也弘矣頃在南城傳寫凡十八卷其曾孫子遹刻於
嚴州為二十卷
鄭氏(樵)爾雅注
三卷
存
樵自序曰大道失而後有六經六經失而後有爾雅
爾雅失而後有箋注爾雅與箋注俱奔走六經者也
但爾雅逸箋注勞爾雅者約六經而歸爾雅故逸箋
注者散爾雅以投六經故勞有詩書而後有爾雅爾
雅馮詩書以作往往出自漢代箋注未行之前其孰
以為周公哉爾雅釋六經者也爾雅明百家箋注皆
可廢爾雅應釋者也箋注不應釋者也人所不識者
當釋而釋之曰應釋人所不識者當釋而不釋所釋
者不當釋而釋之曰不應釋古人語言於今有變生
今之世何由識古人語此釋詁所由作五方言語不
同生於夷何由識華語此釋言所由作物有可以理
言者以理言之有不可以理言但喻其形容而已形
容不可明故借言之訓以為證此釋訓所由作宗族
婚姻稱謂不同宫室器樂命名亦異此釋親釋宫釋
器釋樂所由作人之所用者人之事耳何由知天之
物此釋天所由作生於此土識此土而已九州之遠
山川丘陵之異何由歴此釋地釋丘釋山釋水所由
作動物植物五方所産各有名古今所名亦異謂此
釋草釋木釋蟲釋魚釋鳥釋獸釋畜所由作何物為
六經集言語稱謂宫室器服禮樂天地山川草木蟲
魚鳥獸而謂經以義理行乎其間而為緯一經一緯
錯綜而成文故曰六經之文爾雅謂言語稱謂宫室
器服禮樂天地山川草木蟲魚鳥獸之所命不同人
生不應識者也故為之訓釋義理者人之本有人生
應識者也故嬰兒知好瞽者聾者知信義不馮文字
而後顯不藉訓釋而後知六經所言早為長物何況
言下復有言哉故爾雅則不釋焉後之箋注家反是
於人不應識者則略應識者則詳舍經而從緯背實
以應虚致後學昧其所不識而妄其所識也蓋人所
不應識者經也實也不得釋則惑得釋則明若曰關
關睢鳩在河之洲不得釋則人知雎鳩為何禽河洲
為何地哉人所應識者緯也虚也釋則不顯不釋則
顯董遇有言讀百遍理自見者為此也若雎鳩河洲
不得旨言雖千誦何益哉何謂釋則不顯且如論語
所謂學而時習之不亦說乎無箋注人豈不識孟子
所謂亦有仁義而已矣何必曰利無箋注人豈不識
中庸所謂天命之謂性率性之謂道無箋注人豈不
識此皆義理之言可詳而知無待注釋有注釋則人
必生疑疑則曰此語不徒然也乃舍經之言而泥注
解之言或者復舍注解之意而泥已之意以為經意
故去經愈遠正猶人夜必寢旦必食不須告人也忽
而告人曰吾夜已寢矣旦已食矣聞之者豈信其直
如此耳必曰是言不徒發也若夜寢旦食又何須告
人先儒箋解虚言致後人疑惑正類此因疑而求因
求而迷因迷而妄指南為北俾日作月欣欣然以為
自得之學其實沈淪轉徙可哀也哉此患無他生於
疑耳其疑無他生於本來識者而作不識者解耳爾
雅訓釋六經極有條理然只是一家之見又多徇於
理而不達乎情狀故其所釋六經者六經本意未必
皆然樵酷愛其書得法度今之所注只得據爾雅意
旨所在因採經以為證不可叛之也其於物之名大
有拘礙處亦略為之摭正云爾
陳振孫曰鄭樵撰其言爾雅出自漢代箋注未行之
前蓋憑詩書以作爾雅爾雅明則百家箋注皆可廢
爾雅應釋者也箋注不應釋者也言語稱謂宫室器
服草木蟲魚鳥獸之所命不同人所不能識者故為
之訓釋義理人之所本有無待注釋有注釋則人必
生疑反舍經之言而泥注解之言或者復舍注解之
意而泥已之意以為經意此其為說雖偏而論注釋
之害則名言也
潘氏(翼)爾雅釋
佚
王瓚曰翼字雄飛青田人建炎中徙居樂清王十朋
之師也
羅氏(願)爾雅翼
三十二卷
存
願自序曰惟宋十一世淳熙改元羅子次爾雅翼定
著五萬餘言乃論古初造化始耑萬彙芒芴並生其
間民生如標枝鹿豕為羣自以為一物不自貴珍有
聖人者立傑出其倫使同類相收異類區分正名百
物毛羽介鱗圜首方趾自别為民乃佃乃漁乃刊乃
焚選百羞百榖以為常珍味其辛毒俾相君臣靈智
以為畜猛&KR1373;服循異物著之鼎别姦與神遂超萬物
莫之與鄰號名三才與天地均裁制萬品皆由乎人
物患既去其利畢陳智者用其實因既其文有所著
作假之而論故詩首關雎春秋感麟易八卦始畫仰
天俯地窮鳥獸之文書契因之是生典墳禮觀象作
服贄死生之物以明卑尊吹竹聽鳳為樂本原魯論
貴多識譏五榖不分聖有所不語亦有所常言至王
會紀遠物則多異聞離騷志潔惟掇其芳芬不若爾
雅博洽雅馴起於漢世學者自為專門欲輔成詩道
廣摭旁穿萬物異名始著於篇先師說之義多不鮮
由古學廢絶說者無所旁緣風土不同各據所偏江
南之産踰北而遷至其語音亦不相沿鄭人命死鼠
儗於璵璠六書之相假鱓則為鱣物亦固有難識不
可汎觀惡莠亂苖豫章須七年非好古博雅身履藪
澤孰能究宣野人能别之不能見於傳至謂鴞女匠
魚罟為荃六駮以為馬不可駕牽謂芍藥無香說芳
艸者初不識蕙與蘭羅子疾之乃探其原因爾雅為
資略其訓詁山川星辰研究動植不為因循觀實於
秋玩華於春俯瞯淵魚仰察鳥雲山林臯壤遇物而
欣有不解者謀及芻薪農圃以為師釣弋是親用相
參伍必得其真此書之成為雅羽翰其涵如海其負
如山其稱物小義炳而寬不強所不知義無不安宇
中所有目擊而存指毛命獸見末知根可用閎覽虞
悦性情玩化無窮以觀我生率是佐時人主以裁成
通之於六籍疑義以明千世之下與雅並行後有子
雲君山之儔乃知其精雅道復顯功斯亦宏矣
王應麟後序曰爾雅翼三十有二卷歙羅公願端良
譔惟大學始教格物致知萬物備於我廣大精微一
草木皆有理可以類推卓爾先覺即物精思體用相
涵本末靡遺水華庭草玩生意以自怡雞雛觀仁乾
坤具梅枝鉅而包萬彙乎觀物纖而析衆芳乎楚辭
約不膚陋博不支離蓄德致用一原同歸彼謏聞者
誤荔挺杜若不識蟹蜝騶牙重常徒語怪而麃鳻售
欺矧編絶簡脱之餘舄虎魚豕柳卯荄兹至於菉綠
桋荑薠蘋薺茨苹蓱萊棗熊能螭离鵠鶴鷻鶉雜糅
而紛披諼藼導䆃夆蜂嚶鸎訓義之參差芑有菜草
粟之别把有梓柳檵之殊名之相混獸則蛭蜩蝦蛤
草則鼈蝱虉鵻女摯之亲與榛異鳴垤之雚與鸛異
校諸經而多違小大同稱有鯤有麑新雉之木以為
草類苑紀鸒斯王會芣苢伊尹書盧橘荒異物其誰
咨娵隅以音變烏啄以字迷尭韭舜榮儷句為嬉豆
逼莫解荇蓴曰莧葵問稻何草而謂羊蹲鴟候氣廢
葭莩議樂昧秬秠或有能辨蒲盧表枸杞别象膽與
駁而問天雞指不勉之善取騶虞竊脂然洽通之彦
猶蒟醬失對謬剥棗於豳詩蓋騖遠略近躐高忽卑
孰知爾雅附於經多識是資諸儒箋釋角立墨畦歆
炎樊李文學犍為景純之後顧謝沈施陸音邢疏分
轡並馳鮒演以小累矩疊規揖廣憲博劉續陸埤斟
酌羣言嚌醇擩醨理無窮書有賾未窺夫浩倉槃物
化育亡厓益不殫名隸首難徧稽山經所有恢詭譎
竒地員九十物草十二衰考工記卻行紆行之屬鴻
烈庶鳥庶魚之類萬耑千岐物物而察必研其幾匪
淹綜沈潛貫璣組絲鱻克鉤索幼𦕈甄剖是非淵哉
若人如五緫龜筆為鉏耒廼芸廼菑覽故考新揆叙
物宜根極六藝冰渙昔疑囊括百家抉廋擿玼豈惟
傳騷說詩亦解頤篹次有典則班馬可追為雅忠臣
翼之以飛本立言之志欲率是佐時陶冶旁薄卬贊
範圍中和位育與物春熙匪衒豹鼠之辯以貽蟲魚
譏入國問喬木誦其文為師昔者朱子稱經緯縝密
惜其先萎小集僅傳知此者希歲甲午書成迨庚午
九十七載出若有期自今顯行式永厥垂繇是進大
學之道學者葆之先是公之從曾孫裳錄藏家楹訪
求得其書則前太學博士方君回也識卷後而刊於
郡者浚儀王應麟也
方回跋曰宋興二百一十五年淳熙甲午新安存齋
羅公願字端良次爾雅翼成又九十六年咸淳庚午
浚儀王侯應麟為守始刊布之回聞之先生君子南
渡後文章有先秦西漢風惟羅鄂州一人甫七歲能
為青草賦以夀其先尚書少長落筆萬言既冠乃數
月不妄下一語其精思如此以南劔州守陛辭孝廟
大賞異俾易鄂州明年淳熙乙巳卒今新安志行於
世與馬班等小集僅文之十一劉公清之子澄所刊
晦翁謂文有經緯嘗欲附名集後又謂羅端良止此
可惜蓋年四十餘使老夀進未艾也爾雅翼者序見
小集世未見其書回訪求得公之從孫裳手抄副本
三十二卷侯躬自挍讐雖廋聞隱說具能知所自來
可謂後世子雲矣回竊謂後世學者於天下書鑽研
少而剽竊多靡勞餘力意義暁然古人有終身不能
通者或開卷頃刻而得之道德性命之類有北溪字
義而真西山讀書記為尤精車冕器服之類有三禮
圖而陳祥道禮書為尢博考論經傳草木鳥獸蟲魚
則許慎陸璣張揖曹憲邢昺陸佃不如此翼之為尤
悉是書皆前代所無挾是以求為儒易易矣雖然學
陋俗壊承弊踵訛以無言道以氣言性以知覺言仁
以詐謀言智以反經言權以姑息言恕以輪廻言生
死以祠廟言鬼神詖淫邪遁先儒闢之非不至而士
之陷溺者猶不自知也以誤注本草為世之害而不
以誤注易為世之大害識者患焉侯賢父子有德吾
州嘗以右螭直北門是將推所學陶天下俾本末精
麤將無不一歸於是云
洪焱祖䟦曰鄉先生羅公端良著爾雅翼三十有二
卷釋草八卷凡一百二十名釋木四卷凡六十名釋
鳥五卷凡五十八名釋獸六卷凡七十四名釋蟲四
卷凡四十名釋魚五卷凡五十五名通為名四百有
竒附見者不與夫爾雅之作多為釋詩毛公傳詩皆
據爾雅今觀此翼明詩之義者一百二十章明三禮
之義者一百四十章有竒他如易象春秋傳間亦因
有發明蓋先生成此書時年三十有九經學最精非
但為爾雅之翼而已也咸淳庚午郡守厚齋先生浚
儀王公應麟始刊布之今五十年矣板逸不存郡守
自齋先生北譙朱公霽屬學官訪求墨本節費重刊
且以難字頗多初學未能遽暁俾焱祖詳加音釋附
於各卷之末又舊本出於筆吏之手頗有訛舛謹為
正之所不知者闕昔莆田鄭公樵序昆蟲草木略以
為學者皆操窮理盡性之說而以虚無為宗至於名
物之實學則置而不問愚嘗竊疑其言之過及觀所
作草類以公之博物洽聞猶不免自以蘭蕙為一物
則知鳥獸草木之學豈易言哉先聖教人學詩多識
者此也學者觀於此翼其勿以明道玩物喪志之失
藉口而自恕云延祐七年
經義考卷二百三十八
