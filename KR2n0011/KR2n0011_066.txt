經義考卷六十六
翰林院檢討朱彛尊撰
易(六十五)
應氏(撝謙)周易集觧
十七卷
存
撝謙自序曰聖人患民生之多故進退存亾得喪莫
知其由乃觀察天地之間會通人物之變極天際地
無非一隂一陽之理而吉凶感召則在我一心之内
焉妙物之化一著於易人莫不喜長而惡消喜盛而
惡衰是故知進而不知退知存而不知亾苦君子則
不以盛衰消長易心而一歸於中正喜通惡窮而易
其性君子不為也天地之大德莫善於中用中之宜
莫善於時是書也以中明易初曰易學大中既而懼
其自以為是非所以求教於君子也乃以應氏集觧
名之
徐盛全曰撝謙字嗣寅仁和人隠居教授康熙戊午
以博學宏辭薦徵不起
王氏(弘撰)周易圖說述
三卷
存
弘撰自序曰天地事物之理聖賢之意有語言文字
所不能遽悉者莫如圖為易曉朱文公作周易本義
首列九圖所以明易之原也余為是編特袒之而更
益以諸家圖說或相證合或相發明或推測一義或
旁通别類雖其間有重見疉出至涉於璅屑弗恤焉
於戲易之變化至不可窮也然可一言以蔽之曰一
隂一陽之謂道而已一隂一陽之謂道者言不貳也
不貳則交交則生生則惡可已故又曰生生之謂易
斯不測之神也蓋其義莫著於象數知象數者莫精
於邵子康節康節而後談象數者不一家惟其符契
自然引而伸之觸類而長之故足述也雖然不求之
象數易不可見也徒求之象數易亦不可見也則所
為體用一原顯微無間者果何如哉孔子而後善說
易者當獨尊子思中庸一書莫非易也孔子散而言
之故曰仰則觀象於天俯則觀法於地觀鳥獸之文
與地之宜近取諸身遠取諸物子思一以貫之故曰
其為物不貳則其生物不測易有太極焉中庸曰於
穆不已又曰上天之載無聲無臭太極之謂也易有
三才之道焉中庸曰博厚所以載物也高明所以覆
物也悠久所以成物也三才備矣吉凶悔吝之占易
所為教人知幾之學也中庸曰莫見乎隠莫顯乎微
齊戒以神明其德窮理盡性以至於命易所為教人
藏密之學也中庸曰戒慎乎其所不睹恐懼乎其所
不聞易以知來中庸曰至誠之道可以前知易以開
物成務中庸曰經綸天下之大經立天下之大本知
天地之化育然則易之所以與天地凖而中庸之所
以與天地參者不從可識乎於戲書不盡言言不盡
意知變化之道者亦存乎人之自得而已昔邵康節
作皇極經世程純公曰堯夫之法只加一倍耳康節
嘆其聰明他日正公舉問純公曰已㤀之後之學者
觀於是編能盡康節之法又能為純公之㤀則古之
所云善易者不言易斯旦暮遇之矣
徐盛全曰弘撰字無異華州人康熙戊午以博學宏
辭薦至都居昊天寺撰易圖
筮述
八卷
存
弘撰自序曰易者天也筮者人也伏羲文王周公言
天孔子言人蓋易至孔子而正德之事備則莫備於
筮筮者和順於道德而理於義窮理盡性以至於命
之學也學之不講而但求之吉凶於是以朱子謂易
本卜筮之書為淺之乎言易不知伏羲示象文王於
蒙比發初筮原筮之義周公於革發未占有孚之義
至孔子作大傳無非發象占之義其在論語引恒九
三之辭而曰不占是以易為卜筮乃朱子之所以考
諸聖人而不謬者也書建稽疑五謀而卜筮居其二
記曰疑而筮之則勿非也日而行事則必踐之聖人
之以卜筮為教也觀象玩辭觀變玩占顯諸仁藏諸
用人事盡而天事恊夫豈苟而已哉自焦贑出而聖
人隠自易林出而聖人之言隠京房管輅郭璞輩繼
之而相天相地相人之述百家雜起言易者日紛去
易日遠詭僻誕怪求知所不可知而道德性命之旨
荒矣故予責亂易之罪以贑為首太乙元包潛虚皇
極篇之作皆思以私智自見用三用五用七用九卒
失其自然又或餙以古文竒字以是求天人之合亦
徒勞矣近世之深於易者推韓恭簡公其著易占經
緯兼用易林予為是書必黜易林惟奉周易之辭而
揲蓍之法則以啓蒙之所定者為主竊慨夫以聖人
之道而流於術也舉焦京管郭一切可驚可疑之事
附會之說槩擯之即所謂邵子前知其不以蓍得者
亦無取焉惟本朱子之說以上溯四聖人之旨曉然
於天地變化之神隂陽消長之妙决嫌疑定猶豫正
言斷辭莫非教戒使之不迷於吉凶悔吝之途而適
乎仁義中正之歸而已其末或有一二端之未合蓋
心之所見不敢自匿然與經傳之言則無不合焉庶
幾後有知者亦可以告無罪矣
趙氏(振芳)易原
二卷
存
徐盛全曰振芳山隂人其書自為序
徐氏(在漢)易或
十卷
存
在漢自序曰漢生平魯鈍讀書絶不記憶於易尤所
不觧己夘春始遇趙子於烟霞山中出所著易觧示
漢漢默默而已趙子曰子胸中無宿物可學易予之
易學有所授授自丁先生先生者雲間人殫精於易
今年八十餘矣子學易盍見丁先生於是往見而問
易焉先生曰予何言哉夫易廣矣大矣以言乎天地
之間則備矣以言乎人之一心則神矣古今賢人君
子之論說具在子自往求之予又何言哉漢默默而
退乃與趙子訪求古今易說數十百家通者會之疑
者闕之自己夘夏至辛巳秋手錄幾二尺許書未成
而漢有梁宋之遊明年南歸則趙子以省親入蜀并
所錄藁携去於是復取古今論說而求之通其所可
通錄其所可疑自壬午春至甲申秋三年於兹彙次
成經觧圖說共十卷總名易或仲尼不云乎或之者
疑之也疑者人心之所以不窮而鼓舞之所以盡神
也不疑則人心息人心息則天地之變化不可見而
易或幾乎息矣漢以疑學易以疑名易以疑就正天
下萬世之學易者則天下萬世無窮之人心皆生生
之易爾已
趙振芳曰徐在漢先名之裔字天章號寒泉歙之練
谿人
徐氏(甘來)周易口義
四卷
存
吕光輪序曰昔朱子於詩傳自以為無復遺憾而於
易本義則意有不甚滿者趙子欽寓書朱子謂說語
孟極詳說易則太略朱子曰譬之燭籠添一條骨子
則障一路光明若能盡去其障使本體光明豈不更
好耶由是窺朱子之意則本義一書為先儒說理太
多終翻窠臼未盡其所不甚滿者此也自制科頒教
易尊本義嫌本義之略而無所依傍於是講章叢出
拉雜諸家穿鑿附會之說而加之以俗陋之己見學
者喜其依傍益蔓衍而不知所返夫朱子之意主於
簡而今則惟恐其說之少朱子之大旨在象占而今
則以象占為駢疣此所以離且畔也吾師五宜先生
玩索於此者三十餘年與二三子朝夕論說久之成
口義一書遠依雲峰之通釋近涵虚齋之蒙引次崖
之存疑同為本義之匡翼者也先生命光輪序因述
所聞於後庶幾離畔者知所返焉
周氏(弘起)大易三義
四卷
存
陸元輔曰平湖周弘起道腴著餘杭嚴侍郎沆序之
其曰三義者疏義通義要義也疏義取疏通本義而
止通義順文舖叙要義研勘異同互相發明
郁氏(文初)郁溪易紀
二十一卷
存
文初自述曰文初生固陋從來學易諸家其書不能
遍讀自天啓乙丑迄今丁酉三十三年霽心澄慮㤀
食㤀憂優游浸入而弗能自已以筆紀之日一改焉
歲一改焉入仕以來閱十載庶乎淺深得失之辨可
考以自驗若其竊聖人之藴附述作之林則吾豈敢
潘氏(元懋)周易廣義
六卷
存
元懋自序曰周易廣義云者取蔡氏蒙引林氏存疑
諸書以廣本義之所未盡易為占筮作而能有以冒
天下之道故自王公以至士庶自上哲以至顓愚咸
得舉而用之有是象而後有是辭有是占而後有是
變聖人之道不越於斯四者而已自說易者執理以
陳辭而其弊也失之固援數以測變而其弊也失之
荒夫豈易之為說果有加於理與數之外歟誠合理
數以求之微本義其誰與歸邇來學者皆略本義而
抒臆見本卑也而抗之使高本淺也而鑿之使深本
近也而推之使遠本明也而必使至於晦幸而蔡氏
林氏之書具在斯道頼以不墜樊生而寡昧幸得服
膺所傳以求本義緣本義而傳而經而不迷於數無
戾於理或可免於曲學阿世之誚焉
陸元輔曰元𢡟字友碩
戴氏(伯繩)九種易
未見
劉城序曰治易著稱者無慮千家不必皆有當於四
聖之易而皆有其易易無不有故無一不可說易皆
有其易則皆有當於聖人之易也皖林戴伯繩先生
於易部分條貫汰觕存精有成書矣既司訓吾池城
以弟子員時與論說出所譔集一曰影二曰鏤三曰
探四曰象五曰證六曰成七曰氣八曰數九曰圖命
篇之指各見於自為說中其於漢宋諸儒章句訓詁
理氣象數圖義罔不擇焉而精可謂燭照龜知者矣
何氏(默仙)古易解
未見
朱徽序曰以象談易筮者之事也以數談易推算者
之事也以理談易學士大夫之易也然而不可不兼
也何也易變易也泥於易而不知變非知易者也閩
有何君默仙之為易也其推隂陽剛柔得失消長乘
承遠近德時違應之義無以異諸家獨其說必始之
以變而既之以互由變生互由互復生變其互有在
本卦者有在之卦者有自之卦又得互互還歸於本
卦者故其取類遠其稱名博言象數必歸於理言理
而不遺象數變而不泥真知易者哉易自乾坤相索
則變之始也雜物撰德非其中爻不備斯互所由來
乎左傳如穆姜遇艮之隨南蒯遇坤之比皆變也晁
公武之繹京氏云會於中而以四為用一卦備四卦
者謂之互然則變不始於焦贑而互亦非始於虞翻
也顧先賢論卦變者詳矣獨未深取乎互即論本附
互象者精矣然未及象外之互互外之象如何君者
豈非化而裁之存乎其人哉按易林之推變每卦得
六十四乘之而為四千九十六啓蒙之創圖自乾順
數至恒自坤逆數至益各得三十二自乾之初至坤
自坤之初至乾覆數之各得六十四畫不知所終極
矣今何君之易爻之互至五卦之互至十九苟以是
法引伸觸類安知其變者互者不與易俱無窮耶何
君建寧人平生杖履多在西江晚歸金鐃山研求者
且十年上不及彖象下不及繫辭所撰者爻辭爾其
精如此惜其書未竟而逝有子松字長文博而能文
善守家學將續成之以行世焉
陸元輔曰默仙建寧人未詳其名建寧府新志不載
金氏(鏡)易經四測
未見
繆泳曰鏡長興人崇禎年貢生不仕自號水一方人
吕氏(濬)易類辨疑
未見
施氏(鉉)易學指南
未見
徐氏(世湜)易參
一卷
未見
嘉興縣志徐世湜字中粹兵部侍郎必達之子
張氏(問達)易經辨疑
六卷
存
陸元輔曰江都張問達天民著
問達自序曰易之為書六畫成而天地人物之理全
焉彖爻辭繫而人事之趨避得失判焉是易之廣大
無所不具而聖人憂世覺民之心則為人道設也其
言體言德言象言變言占者蓋慮人道有未明使人
即數以推理因占以利用所以引天下之心思神明
變化而莫之外自人不能通乎易之全體大用而以
占筮視易而易遂與人酬酢於一事一物之間秦熖
熾而易獨不與六經同其殘缺者易之以占筮藏其
用也漢儒不察疏解多主象數而四聖人之心源以
晦王弼專主理略數天下宗之其說猶與諸家並傳
也程傳本義出而易學定於一尊亦以天下之習於
占筮既久故存占筮以存易非謂占筮足以盡易也
自是而後輔之以大全蒙引存疑諸書而學官非此
者不教有司非此不為式流及今日讀其詞者不思
其義習其數者不明其理尚其占者不修其德講之
愈繁失之愈遠毋亦學者之過與愚總角受易竊以
學易者學此易於身也用易者用此易於世也反諸
心而求聖人明道立教之心而天地萬物之心其在
我心以外乎故不自揣度折衷異同附以己見其實
在於尊信羲文周孔而非有間於先儒也然則是編
也其敢遽以為是乎亦自言其心之所得以俟神明
乎易者參攷焉爾
鍾氏(晉)大易炬說
六卷
存
黃百家曰錢塘鍾晉德威撰
賈氏(必選)松蔭堂學易
六卷
存
倪燦曰江寧人字直生
徐氏(善)四易
十二卷
存
朱彝尊序曰傳曰河出圖洛出書聖人則之故善易
者必先明圖書之旨自隋書志經籍入易圖於五行
家而圖書之義晦矣新安朱子注易本義取河洛先
後天諸圖冠諸卷首學者舍圖書蓋無以言易也先
儒之論多以九為圖十為書獨西山蔡氏從而反易
之以為河圖之數十而洛書九也蔡氏之說稱本邵
氏然邵子之言曰圓者河圖之數方者洛書之文以
數之體驗之則竒為圓而偶為方矣同州王氏臨卭
張氏漢上朱氏咸以九為圖十為書此邵氏之學也
伊川程子曰九是純陽六是純隂但取河圖見之過
六則一陽生至八便不是純隂是亦以九為圖矣此
程氏之學也横渠張子曰陽極於九隂極於十又曰
十者九之偶也史繩祖闡其義蓋即言九圖十書之
理此張氏之學也朱子報郭冲晦書曰河圖四正四
隅之位洛書四實四虚之數所以畫卦也河圖九疇
之象洛書五行之數所以作範也是年朱子五十有
一歲矣猶主九為河圖後與蔡氏再三往復始從其說
迨作啓蒙又詳述其初說而曰安知書之不可為圖
圖之不可為書是雖信之而未篤矣處士徐敬可著
四易一曰天易二曰羲易三曰商易四曰周易凡三
十卷其於圖書博採諸家之論而一本乎邵子程子
張子及朱子之初說謂反之則四象五行之位皆若
枘鑿之不可合從其舊則不惟位與數各當因以推
夫三易改演之原洪範大衍律歷運氣太一竒門之
所自出靡不犂然有據焉乃或疑其與朱子晚年之
說不恊夫圖之可為書書之可為圖朱子既言之矣
徐氏特因朱子之說而發揮之爾亦何悖於朱子哉
高佑紀曰敬可為贈太僕卿世淳之少子早年棄諸
生博通經學於易春秋尤融貫
董氏(養性)周易訂疑
未見
梅文鼎曰山東樂陵人寧國府通判是書曾刊行
葉氏(闇)易原
六卷
存
朱襄曰闇林屋山人其論易以本卦之卦主左氏傳
蔡墨之說而具畫之
經義考卷六十六
