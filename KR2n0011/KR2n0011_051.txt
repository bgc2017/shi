經義考卷五十一
翰林院檢討朱彝尊撰
易(五十)
劉氏(績)周易正訓
未見
績自序曰易變易也惟其變故不滯於一其用通而
不窮大事小事一時萬世民咸用之故曰彰往而察
來因貳以濟民行伏羲畫卦文王彖周公爻孔子十
翼先聖後聖用心一而已矣雖然畫之所示無方言
之所指有限故卦六位即成繫辭不一而足知幽明
之故死生之說鬼神之情狀體也道也尚辭尚象尚
占用也器也引申觸類又驗之以天文地理人情物
宜然後可以進德修業居夷險處治亂消息虚盈無
往無時不宜成位乎中而於易庶幾焉故易非聖人
不能作非君子不能用自孟軻沒而失其傳漢以來
紊亂古經以為卜筮之書宋儒仍之晦作者之意豈
足以知下學上逹潔静精微之旨哉績當道微之時
固陋僻居懼斯文泯滅采程朱合經者附已意作訓
使學者知易道之大千萬里之遠一轍千萬世之久
一致窮理盡性以至於命後必有知予言之不誣者
湖廣通志績字懋功江夏人弘治庚戌進士
胡氏(易)易經淵源
佚
江西通志胡易字光貞寧都人弘治庚戌進士官吏
科給事中
王氏(緒)易學辨疑
未見
黃虞稷曰緒字紹夫江西樂平人弘治壬子舉人四
川忠州知州
諸葛氏(駿)易經集說
未見
閩書駿字文敏晉江人弘治壬子舉人除永嘉縣儒
學訓導著有易經集說
何氏(孟春)易疑初筮告蒙約
十二卷
存
孟春自序曰六經去聖久遠簡錯文誤後學類難讀
易為尤難史記秦焚書周易獨以卜筮存漢募羣書
易獨完胡乃亦錯誤而使人難讀也易自翼後五傳
至田何何後分為施孟梁邱並列學官而傳民間者
有費直學田何之易經與傳十二篇易之本經也施
孟梁邱同出於何大都易在漢無弗祖田氏者傳言
劉向以中古文校施孟梁邱或脱去无咎悔亡惟費
與古文合不知所謂古文又傳自誰氏先儒謂易家
著書自王同始按傳何授王同周王孫丁寬服生皆
著傳數篇何於寬有易已東矣之嘆小章句不知視
王所著果誰先後然則謂著書自同始吾烏敢斷其
然也費學傳載其以彖象文言等十篇解上下經彖
象文言雜入卦中實始費氏東京焉鄭皆傳之費學
既興施孟梁邱暨京氏學皆廢歐陽公云田之學息
而古十二篇之易亡矣春惟脱去无咎悔亡者其亡
在文彖象文言入卦中者其亡在簡簡錯不能無軼
文誤不能無闕錯誤軼闕於古文均之為亡而不亡
者固存也朱子末年嘗悔解經支離與張敬夫書有
方知漢儒善說經語以漢儒只說訓詁使人就此訓
詁玩索經旨意味特深長也且夫易本義朱子著述
中未嘗自滿而序吕伯恭音訓謂其猶或有所遺脱
他日答劉君房滕珙書本義有模印之戒音訓有改
易之屬夫音訓吕蓋併陸德明晁景迂書足之者德
明釋文兼存别本使人得以所見去取景迂又得九
十五家是正其文厥功不細吕既會梓成書朱子欲
修補焉漢以來諸儒傳注蓋未嘗敢忽也晦菴裔孫
鑑音訓跋云先公經傳悉加音訓易獨否者以有東
萊此書今讀者乃秪知本義而不知有音訓此春易
疑初筮告蒙約之所為錄也此書春始名音訓補從
晦菴志而復標今名者晦菴自言某易簡略音訓則
欲補其遺脱晁景迂所謂古訓詁簡而全雖數十字
同一訓雖一字兼數用者晦菴之所甚契而春之所
為取於約也嗚呼今之讀易君子未有不患其難者
難則疑疑則筮不憤不啓不悱不發舉一隅不以三
隅反則不復也於蒙之繇辭見之矣春此書志在從
古經傳各卷下鄙意已悉而各章句下尤詳句讀字
義聲韻之奇詭者在我晦菴前如陸晁吕氏所輯咸
在而春之所記憶及晦菴後各家注凡若此者參入
焉以存其疑晦菴語錄與本義不同者必具書而互
約飛伏象數占驗等類亦間錄一二以備其例是固
晦菴所謂易中無所不有苟其言推而通則亦無害
於易者也嗚呼傳有之潔静精微易之教也荀卿子
曰善為易者不占魏管輅曰善易者不論易或勸輅
注易曰安可注唐劉迅作六書繼六經惟易闕不叙
春之始為此書也病其弗博而終為此書序也又懼
其病吾約因冠數圖於首以為告蒙者告非不自知
其不可也
林俊曰古易數家惟吕伯恭本尤善朱子本義是據
而音訓補有缺然者郴陽何燕泉先生是集始名音
訓補既又曰易疑初筮告蒙約易復於古釐大象别
之繫辭合之寓不敢當作者之意附獨得其間擴朱
子所未備其於易深矣
張志淳曰今之談易者自程傳朱本義外無聞焉乃
有并程傳不識者矣學官之教士如是科舉之取士
如是況泝而上之魏晉諸家乎今觀燕泉先生易疑
初筮之書可謂深於道矣蓋推本原始則經傳分合
之義不可忽也誦辭訂聲則音韻翻切之細不可紊
也潛心默契則本義之未滿於朱子者不可不究也
博求約取則漢儒之論與夫飛伏象數占驗之類不
可不知也如是則窮理致用四聖之藴庶無遺矣
錢陸燦曰孟春字子元郴州人弘治癸丑進士除兵
部職方主事歷郎中出補河南參政入為太僕卿以
僉都御史巡撫雲南召為吏部右侍郎世廟即位詔
議尊親禮子元率部院臺諫跪泣於左順門左遷南
工部右侍郎無何削籍穆廟初追贈禮部尚書諡文
簡
胡氏(世寧)讀易私記
四卷
未見
姓譜世寧字永清仁和人弘治癸丑進士江西按察
時上疏論宸濠反狀繫錦衣獄減死戍遼東濠誅起
陞僉都御史歷兵部尚書贈少保諡端毅
何氏(垕)易經解
未見
建昌府志何垕字朝舉新城人弘治癸丑進士程番
知府
陳氏(鳳梧)集定古易
十二卷
存
張雲章曰廬陵陳鳳梧字文鳴號静齋弘治丙辰進
士武宗朝官南京吏部侍郎兼右都御史巡撫應天
卒贈工部尚書其所著書羅允升嘗稱之曰旁搜約
取率有定見而不為苟同此書經傳皆用古字意在
復費氏之舊上下篇惟取本義為釋彖象文言則兼
程朱餘或取草廬吴氏其旁及他家者甚少也
童氏(品)周易翼義
未見
人物考童品字廷式蘭谿人弘治丙辰進士官兵部
員外郎所著有周易翼義春秋經傳辨疑禮記大旨
劉氏(玉)執齋易圖說
一卷
存
楊慎曰執齋先天後天圓圖方圖卦變說義理極精
先儒未發觀之犁然當於心可入周易義疏不苐為
一家之言而已
盛子鄴曰劉玉萬安人弘治丙辰進士歷官刑部左
侍郎贈尚書諡端敏
左氏(輔)周易本義附說
未見
黃虞稷曰輔字弼之涇縣人弘治丙辰進士寧州知
州
周易圖說
一篇
存
錢氏(貴)易通
未見
黃虞稷曰貴字元抑吴人弘治戊午舉人鴻臚寺丞
許氏(誥)圖書管見
一卷
存
誥自序曰河圖洛書萬世文字之始羲文因以造易
禹箕叙而作範凡儒者皆所當知不特習易與書者
宜究心也河圖則孔子固已言之惟洛書未經孔子
之論以故初學之士往往不能明其指歸暇日因采
集諸書附以已見論著同異為十有二章以便觀覽
固未能盡究精微之藴亦可粗得乎位數之末錄而
藏之用訓子弟非敢以示人也九疇之數合於洛書
雖有諸儒之論皆牽合附會不足發明先聖之意惟
玉齋胡氏謂禹參酌天時人事而類之不必盡協乎
木火土金之位斯言庶幾近之矣
人物考誥字廷綸靈寶人弘治己未進士歷官南京
戶部尚書
都氏(穆)周易考異
未見
錢陸燦曰穆字玄敬吴縣人弘治己未進士授工部
都水主事歷禮部主客郎中年五十四乞休加太僕
少卿致仕
童氏(器)易經講意
佚
温州府志器字大用平陽縣人弘治己未進士鎮遠
知府
周氏(用)讀易日記
一卷
存
鄒元標序曰予官南比部知恭肅公之為昭代名臣
也乃公裔孫有以先集見遺者知公學博而正近又
從公曾孫侍御君季侯得公讀易記莊誦一再過知
公學淵矣易之一書體天地之撰通神明之德廣大
悉備畢生不能殫其奥予林居三十年知千聖心法
備載無遺吾儒欲通性命之精舍此别無津筏而世
儒於稍涉性命語輒以為禪為異端何思何慮寂然
不動是何物乾元亨利貞作何解恐非學究語能竟
宜公之老而屈首探其奥也公所筆記於先後天卦
圖爻象剛柔之旨語雖寥寥實抉窔奥先輩之軒揭
一世豈偶然哉
錢陸燦曰用字行之吴江人弘治壬戌進士授行人
遷南京工科給事中出為廣東參議歷副使布政召
為右副都御史歷吏刑二部侍郎工刑二部尚書以
左都御史加太子少保特詔為吏部尚書卒於位贈
太子太保諡恭肅
鄭氏(禧)周易本義音釋
佚
括蒼彙紀鄭禧縉雲人弘治甲子舉人官信陽知州
崔氏(銑)讀易餘言
五卷
存
銑自序曰銑童丱居陜聞蜀蘇氏茂之講易心樂之
先君子亦篤好是經手錄以訓及壯仕於京官翰林
得閱秘書至今五十年憂喜夷險履行處運無一日
不體夫易也羲皇卦畫文王周公繫辭夫子作翼一
也因夫子之贊明三聖之旨以貞夫變以正其履傳
是者倡於王弼備於程子斯時之宜也易之要也爰
述管見以暢二氏之疑
易大象說
一卷
存
銑自序曰先聖贊易彖爻隨文生解繫辭以下兼明
羲畫惟大象探卦爻之賾示民用之宜雖剝爛夷誅
可安宅涖衆是故不待布筮列卦而能立已澤物雖
用三聖之文别發大道於乎其孔易也與程朱傳義
闡微挈藴於象則略諸儒求義於賾或乃迂曲不通
先南郭君耄年讀易不輟不肖銑少受庭訓日味聖
言今年在艾耆之間乃考諸家乃出臆見裁截敷衍
綴為一卷差若詳明可訓蒙士
言行錄銑字子鍾河南安陽人弘治乙丑進士仕至
禮部右侍郎卒諡文敏
黃省曾曰公性淵醇清卲卓然鉅儒燕居著書者數
矣若易象春秋傳說皆仲尼之心也
楊時喬曰崔公恬退力行方時學興獨首明程朱其
曰朱子之訓孔子之教也又謂時學假言知以掩其
知之不真行之不力著洹詞數卷有功於道晚著易
大象說多精微自得之旨
湛氏(若水)修復古易經傳訓測
十卷
存
若水自序曰昔者伏羲作易有卦畫焉而已矣伏羲
之易行數千年而後有文王周公未聞待文王周公
之彖爻而後可行也羲文之易又行數百年而後有
孔子未聞待孔子之傳而後可行也由羲文之上其
說簡由孔子之下其說長其說簡所以待上士也其
說長所以待下士也世之降也孔子之不得已也自
孔子之後又數千年善治易者吾獨取費直焉以孔
子之十傳明羲文周公之經然而易之道直未之知
也夫易傳孔子所以體天地之道盡人物之理窮變
化之奥也直數焉而已哉故韋編三絶以窮夫易之
道由文王周公之易以窮伏羲之易由伏羲之易以
窮身心之易由身心之易以窮天地人物之易是故
十傳作焉廣大悉備至矣夫十傳所以解經者也後
之儒者於經而解之又以傳而分附之不亦贅而支
也乎予頗竊見此意以末學而未敢自是不輕易著
作者數年乃江都葛生澗深知篤信懇請為學者俛
焉正之乃為出羲文周公之易復為上下經而取孔
子之翼為後人所分附者復合而為十傳讀孔子之
傳以明羲文周公之經曉然矣其舊本多有錯簡如
重出亢龍有悔以下十九條乃文言之文而錯簡散
逸於繫辭者今亦因與釐正復歸文言之後十傳篇
次或為後人所訛者稍加更定而著其義夫然後易
為全書矣於孔子十傳則稍出愚見因言求義而各
為之測於三聖之經則全本文苐令葛生等采測義
作旁識而不為之說俾學者因測以明傳因傳以明
經庶乎天下後世復見古易之大全而四聖之心或
可得矣
張雲章曰增城湛文簡公字元明弘治乙丑進士仕
至南京吏部尚書少學於同郡陳白沙官京師與王
陽明往復議論自後無日不講學所至為白沙建祠
多立書院從遊者幾遍天下學者稱甘泉先生其所
著有發揮經傳者皆以測名其書
顧氏(應祥)讀易愚得
一卷
未見
楊時喬曰箬溪書言先後天辨歐陽子論繫辭辨京
房郭璞變占之誤
姓譜應祥字惟賢長興人弘治乙丑進士官刑部尚
書
安氏(磐)易牖
佚
楊慎曰安公石作易牖其說曰天下之事數往者順
知來者逆易為知來而作故其數逆數也往者順蓋
因下句而並舉之非為易有數往之順數也公石妙
契經義此解極為超邁惜未見其全
姓譜安磐字公石嘉定州人弘治乙丑進士官兵科
都給事中以争大禮落職
穆氏(孔暉)讀易錄
未見
姓譜穆孔暉字伯潛棠邑人弘治乙丑進士歷禮部
左侍郎兼翰林院學士諡文簡
田氏(汝耔)周易纂義
未見
開封府志田汝耔字勤甫祥符人弘治乙丑進士由
刑科給事中轉湖廣按察副使
張氏(邦竒)易說
一卷
存
祁承&KR3020;曰易說一卷載文定公本集
錢陸燦曰邦竒字常甫鄞縣人弘治乙丑進士改庶
吉士授檢討出補湖廣提學副使遷春坊庶子國子
祭酒南吏部右侍郎召還為吏部左侍郎以學士掌
院以太子賓客禮部尚書掌詹改南禮部尚書贈太
子太保諡文定
鄭氏(善夫)易論
一卷
存
鄧原岳曰先生字繼之别號少谷山人弘治乙丑進
士正德末以禮部員外郎諫南巡杖闕下乞歸嘉靖
改元用薦起為南京刑部郎中改吏部稽勳郎
經義考卷五十一
