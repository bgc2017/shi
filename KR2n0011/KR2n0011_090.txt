經義考卷九十
翰林院檢討朱彛尊撰
書(十九)
程氏(弘賓)書經虹臺講義
十二卷
存
弘賓自序曰今之經生治書者自蔡傳外率祖閩中
所刻心法正宗資講精蘊諸家之說歴時既久海内
操觚之士各出意見辭與理融義與經合於典謨訓
誥之奥得其肯綮殆有超於閩刻諸書之外者賓幼
受讀是經閱歴寒暑今亦有年蓋嘗三復舊說博採
師友之聞見如屠道南研幾錄張潤江錦囊錄沈虹
野徐瑶泉諸講說羣聚而折衷之積以歲時集成尚
書講義不欲自私鳩工梓之以畀同志嘉靖甲子孟
春
蒋方馨曰鍾山程氏著尚書講義
袁氏(仁)尚書砭蔡篇
一卷
未見
仁自序曰㐮兒就塾師習尚書專求通蔡氏傳為案
據余考國朝典令書主古疏兼蔡傳初未嘗專主蔡
也學者以注疏繁而難閱遂棄不觀然而非制矣余
弱冠時曾誦壁經正文至是始取蔡氏閱之則悖理
者種種也因博考先儒舊說參以已意正其謬誤揭
之家塾
沈道原序曰昔伏生從負圖先生受書以繩繞於腰
領一誦一結十尋之繩竟而誦習不已要亦尋繹其
義耳近世習書者為舉業地彼其意在魚兔而又奚
筌蹄為吾舅袁葠波先生世為鉅儒耻舉業而托之
醫於尚書有砭蔡編書自伏生之女句讀而授之鼂
錯其後孔安國鄭康成諸人為之詮解凡百有三十
家至宋而衷於蔡仲默吾明遂布之學官蔡何砭也
非蔡淺書固眞爾世有蔡即有砭蔡者道無涯也
杜氏(偉)尚書說意
未見
蒋方馨曰靜臺杜氏著說意
俞氏(鯤)百家尚書彙解
未見
陸元輔曰鯤字之鵬
林氏(鴻儒)書經日錄
未見
閩書鴻儒字允德安溪諸生精治尚書郡人士治書
者皆從之
屠氏(本畯)尚書别錄
六卷
存
韓氏(綱)書經廣說
未見
廣信永豐志韓綱字正夫以歲貢授臨湘教諭
鄧氏(元鍚)尚書繹
二卷
存
劉氏(文卿)尚書便蒙纂註
未見
章氏(潢)尚書圖說
三卷
存
陳氏(第)尚書疏衍
四卷
存
第自序曰少受尚書讀經不讀傳注讀愈專篋中積
至十餘冊無不字句磨滅默誦嘗不遺一字口誦心
維得其義於深思者頗多近因宋元諸儒疑古文偽
作竊著辨論數篇因復取古今注疏詳悉讀之意所
是者標之意未安者微釋之句讀未是者正之其素
得於深思者附著之間又發揮於言外以竢後世冀
修已治人者實有取於經徵諸行事而已矣
羅氏(敦仁)尚書是正
二十卷
存
子喻義序曰書百篇尼父所定虞夏書二十篇商書
四十篇周書四十篇書序是也秦時禁挾書博士伏
生壁藏之禁解求其書亡數十篇獨得二十八篇以
教於齊魯之間掌故晁錯寫以隸古是為今文時人
惟知尚書二十八篇取象二十八宿不知其有百篇
也既而偽泰誓百兩篇之屬稍出然不大行惟孔氏
有古文尚書學安國以今文字讀之因以起其家逸
書得二十五篇蓋尚書滋多於是矣百兩篇者出東
萊張覇採左氏傳書序為作首尾凡百二篇孔氏古
文吾不能知而採傳序作首尾猶百兩也庸瘉乎或
曰書何以有偽也曰漢時有經學各欲名家至有行
金易中書漆經以合其私說者而人主以尚書為樸
學不好懼且中廢汾隂寳鼎周漢孰辨是以趨為偽
而不辭安國書未上不列學官故蔡邕所勒石經仍
今文而古文至東晉始盛行於世夫其是也二十八
篇已足矣如其非也多亦奚為王通氏言書殘於古
今蓋傷之也先君贈公家世受書補博士弟子已乃
棄去不交人事者二十年靜中有獲時著筆札小子
謹識之鈔集成書是為尚書是正大率原本今文首
列書序次載本書次下已意亡者闕之而散見論語
左國孟荀者附錄焉非是族也雖世所稱十六字不
敢不正翦却梧桐枝㴩湖方可窺先君誦之云爾予
小子承厥志也
張雲章曰是正云者正經正傳正字正句正術也其
正術之說曰書者道政事者也人心惟危道心惟微
分形氣義理之名德無常師善無常主標萬殊一本
之目此則講堂義理之書非道政事之書也信如此
言則義理與政事果可判而為二乎又以允執其中
補書之亡而曰中之言空也空不可持其中安在執
之何法就令執之當其舍時頓放何處此以禪家機
鋒語說書矣又舉中庸執其兩端用其中於民釋之
而曰中也者天下之至虚也不言心也兩也者天下
之至化也不言一也用也者天下之至賾也不言精
也其意以人心道心惟精惟一為非經語以千百年
聖作明述之書而一旦欲滅裂之可乎
陳氏(履祥)尚書極
一卷
未見
余氏(懋學)尚書折衷
未見
繆泳曰余懋學字行之婺源人隆慶戊辰進士歴戶
部侍郎贈工部尚書
張氏(位)尚書講略
未見
王猷定曰南昌洪陽張公中隆慶戊辰進士改庶吉
士累官禮部尚書兼文淵閣大學士
鍾氏(庚陽)尚書傳心錄
七卷
存
王樵序曰六經中惟書最古博士家蓋難言之余家
世業是經少嘗受讀粗得其文義晚而味之乃始有
悟時時為子弟說之然其詞不能不多今觀鍾先生
書說則約而該贍而覈盡述其父學山公之訓而筆
之簡者也先生守鎮愛民作士有古循良風而出之
以眞誠養之以鎮静湛恩濊澤淪洽於四境莊生曰
書以道政事夫書之於政事如詩之於性情皆在我
而已故未有不得於心而能神明其迹以見於用者
也先生父子自相師承而又以其所會心者成一家
言會通其聱牙難解之語而出之以明易使人如見
蓋長於經學者也學者得此篝火明燭而行乎屈曲
之途可無顛躓之虞矣萬歷辛巳五月
王肯堂跋曰大江之南以尚書起家者莫盛於檇李
當嘉靖中學山鍾先生以名儒為斯文盟主綴學之
士執經而質難者常數十人隆慶之初吾師西星先
生始登春官高第而先生亦將貢京師已乃受璽書
封如子官又十餘年而吾師受命來為潤州牧則迎
養於郡齋時起居小不適則召肯堂診始得一望見
眉宇蓋退而歎仰者累日吾師既以良二千石為明
時倚重發抒先生蓄積而又時時念先生學為儒宗
莫遇賞音即列職郎署而不及以身效每以語肯堂
輙不怡者久之噫先生之所養與吾師之所以事先
生者可知也已而吾邑諸生得一編則吾師之所趨
庭而得者儼然在焉邑侯劉公見而悦之以金壇之
治尚書者十戶而九也謂是書足為指南顧諸生挍
而傳之四閱月而工成焉檇李之說經者屠氏之研
幾鄭氏之題旨皆能味經之腴不囿宿見嗣是而後
寥寥焉是編出足集其成哉
俞汝言曰鍾庚陽字西星秀水人隆慶戊辰進士除
太平府推官入為大理寺評事陞工部主事歴員外
郎中出知鎮江府謫廣德知州遷刑部員外卒
張雲章曰此雖帖括之書然猶足錄庚陽為鎮江守
王方麓序其書謂其父子相師承又以其得之心者
會通其聱牙難解之辭而出以明易使人如見庚陽
父名天才老於經學口授庚陽而述之為書者也
沈氏(位)尚書筆記
未見
蒋方馨曰虹臺沈氏著尚書筆記
俞汝言曰位吳江人隆慶戊辰進士改庶吉士授檢
討卒於邳州
龔氏(勉)書義卓見
未見
嚴繩孫曰勉號毅所無錫人隆慶戊辰進士官至浙
江右布政使
汪氏(在前)讀書拙見
未見
蔣方馨曰雅堂汪氏在前歙縣人隆慶戊辰進士
陸氏(光宅)尚書主說
未見
蒋方馨曰雲臺陸氏有主說
鍾&KR0706;立曰光宅平湖人隆慶庚午舉人
張氏(元忭)讀尚書考
未見
人物考張元忭字子藎號陽和山隂人隆慶辛未賜
進士第一除翰林院修撰遷左諭德兼侍講所著有
讀尚書考讀詩考
王氏(祖嫡)書疏叢抄
一卷
存
黃虞稷曰祖嫡字師竹信陽州人(一云德州人)隆慶辛未
進士改庶吉士授檢討陞國子監司業遷司經局洗
馬終右庶子
方氏(楊)尚書集解
未見
吳璵曰楊字初庵歙縣人隆慶辛未進士杭州知府
瞿氏(九思)書經以俟錄
六卷
存
史學遷序曰曩瞿子以書來謂帝王之學與韋布異
以故行年且六十終不敢談尚書然今觀其所論著
以天道人道君道臣道世道治道釐為六部論篇章
次第則以為世運相遞而下自不得無此篇章運在
此則篇章亦當在此而徐觀其聯絡之勢信纍纍如
貫珠然後知尚書之篇章果秩然不可移易其論篇
名則以為待人而成有聖君有聖臣自不得無此篇
名而參考於無篇名之君臣則皎皎(闕)若觀火然後
知尚書之篇名果犂然不可增損且其以洪範為範
圍治道之本尤為卓有綱維而又謂後世君臣不當
覽觀前史恐前史有敗度敗禮慆滛匪彛諸所行事
令後世臣主覽觀後反若樹之的而久將漸漬而從
之乃摘尚書有禆君德臣道治道諸語為綱而稍取
考亭綱目所紀載係於其下使人但見其綱而不能
遽覩其敗度敗禮慆淫匪彛之實及其以紀傳為質既見
其敗度敗禮慆滛匪彛之實而又已見考亭之書法
謂如此則是如此則非如此則吉如此則凶時必有
惕然深省必不敢復敗度敗禮慆滛匪彛者其有功
於萬世君臣可勝道說哉吾是以令有司趣刻之
高世泰曰瞿九思字睿夫黃梅人從學羅洪先耿定
向歷主鹿洞濓溪岳麓石鼔四書院中萬歷癸酉舉
人罹冤獄得解為民還里尋論學於河南廣東作中
庸口授中庸位育圖中庸運卦古樂測孔廟禮樂考
至聖榮哀考六經以俟錄洪範衍義歷正諸書徵授
翰林院待詔謝不赴詔歲給米六十石以資著述乃
撰明詩擬萬歷武功錄長吏為起江漢書院居之
蔡氏(立身)刪補書經註
未見
溫州府志蔡立身字師曾浙江平陽人萬歷癸酉舉
人高唐知州
姚氏(舜牧)書經疑問
十二卷
存
舜牧自序曰書教至有宋諸儒闡發殆盡將安所置
疑又安所致問哉蓋書無可疑而所以說書者或稍
失其故也則管窺蠡測之說苟有可與天下共疑者
未必非聖賢之所與矣余今所疑未嘗求異於傳注
惟必求其是終歸於無疑與天下萬世共知共由之
耳然此可傳之學究哉藏之名山可也萬歷甲辰四
月
孫氏(繼臯)尚書意解
未見
嚴繩孫曰孫繼臯字(原闕)無錫人萬歷甲戌進士第
一歷官吏部左侍郎
馮氏(夢禎)尚書大意
未見
俞汝言曰馮夢禎字開之秀水人萬歷丁丑進士歷
官國子監祭酒
沈氏(自邠)尚書衷引
未見
俞汝言曰沈自邠號几軒秀水人萬歷丁丑進士改
庶吉士授檢討歴修撰
楊氏(起元)書錄
未見
姚瀚曰起元字復所歸善人萬歷丁丑進士改庶吉
士歴官吏部右侍郎兼侍讀學士
陳氏(泰交)尚書注考
一卷
未見
俞汝言曰陳泰交號長水平湖人萬歷丁丑進士由
順天府儒學教授陞國子監博士歴禮部精膳司員
外降饒平縣典史
項臯謨曰高皇帝明經比士詔用古注疏不知罷於
何年豈自文皇纂修大全後乎大全首經文次傳注
後附諸說意深遠矣同倩治尚書編注考其嘉惠學
者豈小補耶
鍾氏(化民)尚書臆見
未見
鄒氏(龍光)書經約言
未見
蔣方馨曰斗墟鄒氏龍光長洲人萬歷庚辰進士
劉氏(應秋)尚書旨
十卷
存
蒋方馨曰兑陽劉氏應秋吉水人萬歷癸未進士第
三人歴國子監祭酒
湯氏(顯祖)玉茗堂尚書兒訓
未見
江西通志顯祖字義仍臨川人萬歷癸未進士除南
太常博士稍遷南祠郎抗疏劾政府謪徐聞典史量
移知遂昌縣
潘氏(士藻)尚書心鏡
未見
徐氏(即)登書說
十卷
未見
陸元輔曰即登號匡岳豐城人萬歷癸未進士除工
部主事歴河南左參政著書說凡四冊
郭氏(正域)東宫進講尚書義
一卷
存
姜氏(鏡)書經見解
未見
毛竒齡曰姜鏡字翼龍山隂人萬歷癸未進士歴官
廣東布政使
何氏(喬遠)書經釋
一卷
未見
沈氏(瓚)尚書大義
未見
潘耒曰瓚字(原闕)吳江人萬歷丙戌進士
袁氏(宗道)尚書纂注
四卷
存
經義考卷九十
