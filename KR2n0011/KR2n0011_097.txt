經義考卷九十七
翰林院檢討朱彛尊撰
書(二十六)
明太祖皇帝御注洪範
一卷
未見
實錄洪武二十年二月甲辰御注書洪範成上嘗命
儒臣書洪範揭於御座之右朝夕觀覽因自為注至
是成召贊善劉三吾曰朕觀洪範一篇帝王為治之
道也所以叙彛倫正皇極保萬民叙四時成百榖原
於天道而驗於人事箕子為武王猶自謙曰五帝之
道我未能焉朕每為惕然遂疏其旨為朝夕省觀三
吾對曰陛下留心是書上明聖道下福生民為萬世
開太平者也
劉三吾後序曰皇上宵旰圖治留心經學以為六經
莫古於書帝王政事亦莫備於書讀書弗本其行事
而徒求之於文字非善學者也既厪睿思發其奥義
為書若干篇矣載惟洪範大法本諸天道體之人君
驗之民生未易推測則即鑾輿日所戾止勑寫是編
揭之座右朝夕顧諟一旦心領神會有得焉乃撥機
冗為之注釋於是九疇大範燦然復明大哉聖訓於
世詎小補哉臣如孫嘗習是書叨沗近侍日獲與聞
敢僭序其後
黃虞稷曰帝嘗命儒臣書洪範揭於御座之右因自
為注洪武二十年二月成書
宣宗皇帝序洪範
一篇
存
世宗皇帝洪範序略
一篇
存
按文淵閣書目御注洪範二冊當合景永二
陵序為一編也
王氏(禕)洛書非洪範辨
一篇
存
葉氏(世竒)範通
二卷
未見
傅氏(淳)洪範敷言
未見
黃虞稷曰淳字伯厚慈谿人洪武中徵士鄉人稱退
密先生
俞氏(深)範疇解
佚
嚴州府志俞深字景淵桐廬人洪武中以鄉貢入太
學歴建寕府儒學教授
徐氏(驥)洪範解訂正
一卷
未見
黃虞稷曰驥字尚德浦城人永樂中國子生仕府經
歴
盧氏(璣)洪範集解
未見
括蒼彙紀盧璣字舜用松陽人天順甲申進士
熊氏(宗立)洪範九疇數解
八卷
未見
黃虞稷曰建陽人
按范氏天一閣西亭萬卷堂均載是書
丁氏(璣)洪範正誤
一卷
未見
陸元輔曰丁璣字玉夫丹徒人成化戊戌進士除中
書舍人以星變言事謫普安州判官轉廣西通判起
禮部儀制司郎中出為廣東提學副使溺死
楊氏(廉)洪範纂要
一卷
存
廉自序曰尚書洪範所陳篤恭而天下平聖神功化
之極盡在是矣劉氏父子五行傳於五者增而為六
夏侯勝久隂謀上之言偶爾而中人愈神之而世遂
有兩洪範六五行宋蘇明允指其謬當矣然向歆以
前已有尚書大傳大略如向歆之說而蘇氏曾無言
及豈亦未之見邪噫易出於羲文周孔其後乃有京
房郭璞之學範出於大禹箕子其後乃有劉向劉歆
之學而淫巫瞽史往往幸其一言之中從而張之使
其為說遂與聖人之經抗衡於世豈不可憾哉學者
誠取洪範本篇沉潛玩味則五行五事休咎福極之
應昭然可見又何必牽合補綴以曲為之說哉
黃虞稷曰專闢劉向五行傳增而為六之說
吳氏(世忠)洪範攷疑
一卷
存
江西通志吳世忠字懋貞金谿人弘治庚戌進士歴
官延綏巡撫僉都御史
鄭氏(善夫)洪範論
一卷
存
顧氏(鼎臣)洪範講章
一卷
存
鍾淵映曰公字九和崑山人弘治乙丑賜進士第一
累官少保兼太子太傅武英殿大學士卒諡文康洪
範講章一卷嘉靖七年四月奉上諭草進
劉氏(天民)洪範辨疑
一卷
未見
山東通志天民字希尹濟南人正德甲戌進士除戶
部主事諫南廵廷笞三十改吏部泣諫大禮又笞三
十歴文選郎中調夀州知州累遷至河南副使改四
川以貪罷
潘氏(葵)洪範本傳
未見
盧氏(鴻)君道洪範
八卷
未見
贑州府志盧鴻寕都人湖廣臨武訓𨗳著君道洪範
八卷
吕氏(賢)洪範解
一卷
未見
張雲章曰吕賢字宗器永豐諸生隠居鵝峰有洪範
解
曾氏(俊)洪範圖輯
未見
黃虞稷曰南海人正德中官知縣
葉氏(良珮)洪範圖解
一卷
未見
徐氏(獻忠)洪範或問
一卷
未見
獻忠自序曰聖人列天地自然之利可以養民者曰
五行後世譎其義謂造化羣有而生吉凶此五物者
司之甚矣其過論也劉向五行傳始窮其義以通變
化蔡子傳其學著洪範皇極内篇以儒者之道緣之
厥後作書集傳遂旨趣五行綜其餘論不自知其䧟
於緯說之家矣夫天地之道有象有數有體有用故
孔子謂易有君子之道四焉至於洛書者其精行鬼
神其變參卦圖其數窮物理通治軌闔闢推移猶夫
易之為道廣大悉備者也箕子陳範之本意純乎理
而不窮其變則其象而不衍其數後世儒者沒於劉
向之過論既昩地十之數不可通於洛書之九又不
知五行一疇不可通於八疇之義徒泥異端之說使
聖人之教不白於天下是固可惜也顧傳注之行已
久後生末學不敢以一得之見遽綴其間聊即問難
語名之以竢悟學之士云
游氏(日章)洪範釋義
未見
黃虞稷曰日章字學侗莆田人嘉靖己未進士歴官
廉州府知府
歸氏(有光)洪範傳
一卷
存
有光自述曰昔王荆公曾文定公皆有洪範傳其論
精美遠出二劉二孔之上然予以為先儒之說亦時
有不可廢者因折衷之復為此傳若皇極言予攸好
德即五福之攸好德而所謂錫福者錫此而已箕子
丁寕反覆之意最為深切古今注家未之及也不敢
自謂有得箕子之心於千載之下然世之君子因文
求義必于予言有取焉矣
瞿氏(九思)洪範衍義
五卷
存
張雲章曰九思萬歷間江漢人自言夢至一璇宫如
萬頃碧琉璃見一巨人告之曰此為安邑覺而大有
所悟遂衍範數月而成予視其書眞囈語也其說以
洪範非衍於箕子而作于神禹禹都安邑故托之夢
見為辭而謂禹謨以水火金木土為序範以水火木
金土為序金先於木是以金為重故金能生水此伯
鯀所以罔功木先於金是以木為重木能生火火自
能克水此神禹所以底績夫範之言五行乃天地生
物自然之序禹之成功豈在以木為重於金而能克
火故耶其說謬戾可笑
鍾氏(化民)敷言大旨
一卷
未見
錢氏(一本)範衍
十卷
存
一本自序曰揚子雲太玄根據洛書非苟作者朱子
謂其零星補凑蔡西山氏則以揚氏太玄關氏洞極
司馬氏潛虚皆以不知而作目之愚不揆量竊謂龜
惟求洛之舊契原數以為兆綜九章以考占以一見
占五行以二見占五事以三見占八政以四見占五
紀以五見占皇極以六見占三德以七見占稽疑以
八見占庶徵以九見與隠占福極蓋龜從洛出能知
天道其自一至九四十五畫見於龜背皆神明自然
之拆文一一皆有吉凶可貞問禹疇九章即為龜卜
全書之實據求洛書之舊稽禹疇之卜因數成變因
變考占因占設教因事示戒蓋卦以兩畫成於八疇
以兩畫成於九卦之六十四以八乘之為五百一十
二疇數既符卦數蓍卦一揲盡於六十四龜疇一灼
盡於八其六十四卜法即同揲法且一六兆雨二七
兆霽三八兆蒙四九兆驛五兆克又一一確實略無
影響疑似使人難曉庶幾蓍龜並存而為吉凶與民
同患之一助云
徐氏(常吉)洪範則洛書辨
一卷
未見
羅氏(喻義)洪範直解
一卷
存
喻義自序曰凡書一讀一觧或曰讀書不求甚解讀
範恐不然有字者商之範無字者雒之書顧書則失
範顧範則失書顧書失範範流為數顧範失書今之
注疏是也書範相著依而無失如子顧母是謂得之
惟講筵進講既習其讀又通其解名曰直解今用其
體每奏一篇如在上前義取無隠亦以治天下大經
大法是金華殿中語也崇禎辛巳
讀範内篇
一卷
存
喻義自序曰範圖一卷舊圖四新圖七凡十有一首
繫辭焉備矣河圖洛書舊圖也初一次九從此翻出
古云疇其爵邑謂通前後爵邑疇之故書散而圖整
也陽三隂四舊圖也竒偶進反從此翻出竒偶者天
地也進反者禮樂也天地設位禮樂行乎其中矣錯
綜其數參伍以變分五以上以歸五行六以下以歸
四克文不在兹乎或稱縱五横一晦翁所謂打馬子
相似者範之圖也曰姑舍是
張雲章曰喻義之言曰講筵進講既習其讀又通其
解名曰直解又謂昔人以老凖易不如以範凖易故
又作讀範内篇
羅氏(輔)洪範彙義
未見
鄒氏(元佐)洪範福極奥旨
五卷
未見
建昌府志洪範福極奥旨五卷鄒元佐撰
包氏(萬有)範數贊詞
四卷
未見
黃氏(道周)洪範明義
四卷
存
道周進上序曰臣觀五帝三王之道備在易象自易
象而外惟有洪範一書為堯舜所授於禹湯周公所
得於箕子者易於明夷之卦推崇箕子明羲文之道
在箕子非他作者之所敢望也漢興伏鼂口授不眞
厥後諸儒皆因伏鼂以證古簡是以譌舛相沿失其
倫脊五十九篇之中時有依託先後間出然皆史家
記述之言雖顛末稍殊無傷大義如武成雒誥先儒
之所正定後人不以為非獨洪範一書以理義古奥
條貫錯綜沿二千年未之有改使禹箕之結撰與史
記同觀神聖之微言為耄口所亂良可惜也臣攷篇
中有錯簡者三訛字者三錯簡如五紀三德敷言錯
而在後威福建極敷言錯而在前譌字如晨為農弌
為忒殛為極之類皆伏鼂之所不稽鄭孔所未說宋
元諸儒稍發其端明興諸賢未竟厥緒臣下愚迂昩
繹思此義近二十年幸逢聖主留神經籍奉旨纂輯
乃復不揣為明義四卷其上卷皆言天人感召性命
相符及好德用人之方下卷皆言隂隲相協彛倫條
貫旁及隂陽歷數之務初終兩卷乃正定篇章分别
倫序以及聖神授受之綂凡八萬七千六百餘言臣
下愚迂昩私意以為古今典籍自易象春秋而外所
可敦崇紬繹未有過於斯書者也
黃虞稷曰崇禎十年道周為經筵日講官左春坊左
諭德掌司經局事時編纂進呈
鄒氏(期禎)洪範經世要語
未見
孫氏(承澤)洪範經傳集義
一卷
存
按退谷先生洪範集義分禹疇箕傳以一五
行以下為禹疇以水曰潤下以下為箕傳如
五紀皇極五福六極等傳大約多依宋元諸
儒惟三八政向無傳取朝鮮本實之余嘗叩
先生曾親見朝鮮本否曰未也仁山金氏言
之後得仁山注初無此文然先生豈欺我者
或其所藏本與余所見有不同爾
夏氏(唐老)九疇圖
佚
朱子曰三衢夏唐老作九疇圖
亡名氏福極對義圖
二卷
未見
洪範集說
一冊
未見
圖書作範宗旨
一冊
未見
按是書載范氏天一閣目未詳姓氏
貢氏(師泰)題旅&KR0729;圖
一篇
存
李氏(郡)旅&KR0729;圖
一卷
未見
王世貞曰郡字士牧
樓氏(鑰)金縢圖說
一篇
存
鑰自述曰金縢之說不明久矣盧甥祖臯申之㩦圖
見示雖出臨摹而古意具在遂為之說
顔氏(直之)金縢圖
一卷
佚
按金華黃文獻公溍有䟦
王氏(廉)金縢辨
一篇
存
王禕曰縉雲王熙陽氏早歲從永嘉王天趣先生游
聞見之際所得者多復即羣經諸史百家之書而大
肆其力推其所得著而為書有書海通辨三體纂要
左氏鈎玄總若干卷
張氏(孚敬)金縢辨疑
一卷
未見
汪氏(叡)周公居東二年辨
一篇
存
范氏(浚)大誥康誥酒誥梓材召誥洛誥多士多方論
一篇
存
宋氏(璟)無逸圖
一卷
佚
崔植曰開元初宋璟為相手寫無逸一篇為圖以獻
玄宗置之内殿出入觀省
唐國史紫宸殿設無逸圖
按唐之紫宸宋之邇英所設無逸圖當日進
獻皆有表奏故存之
王氏(洙)蔡氏(㐮)無逸圖
佚
文彦博曰邇英北壁有仁宗朝講官王洙所寫無逸
圖
范祖禹劄子曰臣竊以無逸者周公之至戒昔仁宗
皇帝初建邇英閣即書無逸於屏間其後歲久而弊
又命知制誥蔡㐮書之仁宗尊崇經訓如此陛下宜
以為法
吳氏(安詩)等無逸講義
一卷(宋志二卷通考三卷俱合說命講義言之)
佚
晁公武曰皇朝吳安詩范祖禹司馬康元祐中侍講
筵顔復說書崇政殿日所進講說也
中興書目元祐五年二月講無逸終篇侍講司馬康
吳安詩范祖禹等錄進講義一卷
祖禹進劄子曰臣今年七月凖入内供奉官李偁傳
聖旨今日邇英閣講過無逸義令詳備錄進臣今寫
錄進呈
司馬氏(光)等無逸講義
宋志一卷
未見
胡氏(寅)無逸傳
一卷
未見
寅進表曰臣頃任記注立侍經筵竊觀陛下親御翰
墨書周公無逸一篇置之座隅聖心憂勤圖治濡毫
灑牘不忘警戒臣退而取無逸篇誦讀研究至冄至
三雖聖言宏深未易窺測譬如涉海或得涯涘不俟
揆度輙以淺陋之學分章訓釋古今相去已數千年
至於人心未嘗有異臣所以本原古訓貫以時事談
經尚論而無益於今則腐儒而已恭惟陛下聖學緝
熙高出一世如臣等輩何能仰望清光草芥賤微求
裕覆載螢爝之照呈輝大明僭易伏誅誠無所逭一
言有補臣不虚生臣無任納忠隕越之至
張氏(栻)無逸解
一卷
未見
程氏(鳴鳳)無逸說
佚
徽州府志鳴鳳字朝陽祁門人寳祐癸丑射策第一
知德慶府後知南雄州進無逸說
趙氏(秉文)無逸直解
一卷
佚
秉文自序曰伏觀自古忠之大者未有若周公者也
以成王年幼恐其荒怠作無逸一篇以伸勸戒舉殷
三賢王及周文王皆以憂勤得夀考之福其意欲使
祚胤長遠又欲其君憂勤無逸頥愛精神夀考無窮
以至成王享國長久刑措四十年而不用至今稱為
賢王之首此皆周公篤實愛君之力也其後唐明皇
時宋相獻無逸圖帝列為屏風置之左右穆帝時崔
植又請以無逸為元龜然則無逸一篇乃萬世之龜
鏡也蒙國厚恩無以圖報謹依注疏撰無逸直解因
以獻仰視無疆
程氏(大昌)三宅三俊說
一篇
存
滕氏(仲禮)周官吕刑講義
二卷
佚
王惲曰至元十六年十二月中山府教官滕仲禮會
府尹史子華等講周官吕刑篇於明新堂
胡氏(銓)君陳辨
一篇
存
方氏(回)顧命朝會考
一篇
存
汪氏(琬)顧命說
一篇
存
王氏(炎)康王之誥論
一篇
存
方氏(孝孺)畢命論
一篇
存
范氏(浚)君牙冏命吕刑論
一篇
存
王氏(應麟)周書王會解
一卷
存
董氏(斯張)周書克殷度邑解
二卷
存
斯張序曰世儒謂周書出汲冡乃克殷度邑二解載
史記確為逸書非後儒竄入者太史公去伏生不遠
其辭亦近之余意以史載湯誥及二解補伏生今文
書而以古文别為一錄熙甫弱侯而在必有賞余言
者賈生書云紂已死玉門之上武王使人帷而守之
大白小白千古厚誣升庵集及金罍子已有辨余錄
克殷解依史記自武王既入始度邑解依汲冡書有
一二未安者酌二書參用之以文字異同者疏其下
孔晁注周書殊草草索隠正義亦多秕僻間綴以鄙
見所以便觀者也或曰齊宣王曰臣弑其君何居應
之曰發伐辛焚非弑乎疇手刃之謂哉
陶氏(弘景)注尚書序
一卷
佚
按貞白注詩書序見元道士劉大彬茅山志
經義考卷九十七
