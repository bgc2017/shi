經義考卷一百六十五
翰林院檢討朱彝尊撰
通禮(三)
朱氏(升)三禮旁注
未見
董氏(彝)二戴禮解
佚
樂平縣志董彝字宗文至正間領鄕薦授慶元學正
洪武初爲國子學錄
王氏(廉)三禮纂要
未見
夏氏(時正)三禮儀略舉要
十卷
未見
浙江新志夏時正字季爵仁和人正統乙丑進士歴
官南京大理寺卿
楊氏(守陳)三禮私抄
未見
守陳自序曰古之經禮三百曲禮三千至秦皆缺亡
矣漢人僅求得儀禮十七篇其餘亡篇斷簡稍有存
者大戴氏掇拾爲八十五篇小戴氏損益之爲四十
三篇而曲禮檀弓雜記各分上下馬氏又益以月令
明堂樂記共四十九篇後世總謂之禮記列在五經
而大戴氏僅存四十篇不與列焉宋朱子嘗欲析儀
禮諸篇而取戴記中可爲儀禮傳者分附其間餘仍
别爲記其後編儀禮經傳則又雜取諸事不專於二
戴卷帙繁重人不能徧覽焉元艸廬吳氏以禮記之
完篇無幾其餘多掇拾殘篇斷簡未始詮次而雜亂
無章者皆爲之科分櫛剔以類相從而上下文理聯
屬亦頗精審然人各異見不盡從也蒙近者不幸當
大事而平昔未能講禮故倉卒不能合禮徒抱恨於
無窮堊室哀慕之餘塊然無事日取三禮誦且味之
久而粗識其梗槩乃倣朱子而析經附傳倣吳氏而
類序亂篇亦以二戴記之不附經者别自爲記然傳
取二戴有正附之異不能盡同於朱子類序諸篇自
以意次又不能盡同於吳氏蓋二儒皆務著述之精
蒙但取檢閱之便是以不同至於傳注雖擇抄諸家
而識見庸愚亦未知其當否也夫顧米粟者欲以飽
其腹睇布帛者欲以暖其躬蒙之所以抄此禮者豈
徒以檢閱而已哉誠欲究其本末源委以治其心而
踐諸躬窮則措之家達則布之國與天下耳孔子曰
博學於文約之以禮亦可以弗畔矣服膺是訓其敢
失乎
程氏(材)三禮考
未見
徽州府志程材字良用歙縣人弘治丙辰進士除汀
州府推官擢監察御史䟽劾劉瑾馬永成谷大用不
報嘉靖初召還已卒
湛氏(若水)二禮經傳測
六十八卷
存
若水自序曰夫禮二而已矣曰曲禮曰儀禮小大舉
矣先其小後其大禮之序也始乎敬禮之本也子思
子曰優優大哉禮儀三百威儀三千夫威儀者其曲
禮乎禮儀者其儀禮乎故曰禮二而已孔子曰經禮
三百曲禮三千其致一也是故禮一而已夫禮也者
體也體也者道也與道爲體者也形而下者謂之文
形而上者謂之道粗放乎度數之末而精入乎性命
之微其體一也故善求道者求諸禮焉思過半矣夫
曲禮所以備威儀之細儀禮所以具禮儀之大二禮
無餘藴矣余於讀禮之後隱居西樵之烟霞洞因究
觀二禮而竊有感焉進少儀參曲禮爲上經而儀禮
爲下經定冠義等十六篇爲儀禮正傳其王制等二
十三篇雜論不可以分繫而有以相表裏發明者爲
二禮雜傳通傳蓋不傳之傳也又别小戴郊特牲等
五篇與夫大戴公符等四篇爲儀禮逸經傳庶見存
羊之意耳起丁丑迄乙酉凡九年編次既成章爲之
測藏之家塾名曰二禮經傳測以補禮經之殘缺焉
黃虞稷曰大指以曲禮儀禮爲經禮記爲傳其王制
等二十三篇雜論不可以分繫而有以相表裏發明
爲二禮雜傳通𫝊又别小戴郊特牲等五篇與大戴
公符等四篇爲儀禮逸經傳嘉靖十五年若水爲南
京吏部尚書以其書進呈
陸元輔曰嘉靖十五年南京吏部尚書湛若水進所
纂二禮經傳測大略以曲禮儀禮爲經禮記爲傳禮
部尚書夏言謂其立論以曲禮爲先與孔子之言相
戾不可以傳示後學惟其好學之心老而不倦宜加
旌奬上曰既戾孔子之言何以傳示後學罷其書不
省
三禮訂疑
未見
劉氏(績)三禮圖
二卷
存
績自序曰三代制度本於義故推之而無不合自漢
以來失其傳而率妄作間有微言訓詁者又誤遂使
天下日用飲食衣服作止皆不合夫人而流於異端
矣績甚病之既注易以究其原又注禮以極其詳顧
力於他經不暇故作此圖以總之凡我同志留心焉
則可以一貫矣
貢氏(汝成)三禮纂注
四十九卷
存
汝成自序周禮注曰周禮者周公所創一代治天下
之典也成王幼冲周公相之兼三王監二代綱之以
六官紀之以衆職而禮樂制度備散於三百六十官
之中其制作之良要非聖人莫之能者惟是冬官散
失俞氏吳氏考而正之力非不勤也顧博采他經雜
參記傳而不知正之本經不免矯枉過正汝成之愚
竊有以惜聖制不昭於後世王治終不見於天下也
即其所定更考經文以天官之卿考六卿之屬事以
類從官以職别序次其官於首詳列其職於後博之
以諸家之說約之以一得之愚小爲之注以昭古者
設官之本意非敢以掩前作將以俟夫後之君子且
庶幾成周之治復見於今也於乎如有用我執此以
往至是而可以自信矣乎禮記本二禮之傳記中如
王制月令諸篇皆國家制度合於周官者今仍附於
周官之後
又自序儀禮注曰儀者威儀也禮者冠昏喪祭燕射
朝聘等禮也張淳以爲漢初未有儀禮之名後學見
其中不惟詳次禮經之大目而又一禮始終威儀節
文無不具焉有儀有禮是故合而名之也女叔齊謂
守其國行其政令為禮自郊勞至贈賄無違爲儀此
禮與儀之分也聖人本天理酌人事制爲禮儀以爲
人倫品式俾天下爲是事則有是禮行是禮則有是
儀舉貴賤賢不肖莫能有過不及焉此所謂修道之
教也夫子曰夫禮必本乎天殽於地列於鬼神逹於
喪祭朝聘聖人以禮示之故天下可得而治也先儒
遂以此禮爲周公相成王制禮作樂興致太平時作
自今觀之郁郁乎文誠非周公莫之能也當時以此
藏之有司布之邦國太史執之以涖事小史讀之以
諭衆卿大夫受之以教萬民保氏掌之以教國子無
事則君臣相與講習有事則以爲據依而行此有周
盛時上自朝廷下及里巷雍容揖遜相率而約於禮
義凖繩之中而文度藹然刑措而兵寢治迹獨爲古
今冠此其道也但先王時事制曲防禮外無事物外
無禮周衰諸侯惡其害已而皆去之此十七篇者特
以士大夫禮而王朝不與且於士詳而大夫諸侯特
略是其數果不止此十七篇也嗚呼其亡逸者亦不
幸而不得見其幸存而止此者猶足以仰窺先王盛
德之一二顧以無用於今世爲辭遂絶不講則人類
幾何而不爲禽獸乎是以朱子晚年於此特用心焉
不幸通觧未脫稾而歿然尚頼其書使人知所尊信
而汝成之愚得與有聞焉是故自早歲即知所用力
也按漢藝文志云經十七篇記一百三十一篇是經與
記别載也而喪服傳又記後人作朱子並混淆於經
是固未改削之故至吳幼清氏叙錄既知非之及考
注之作乃復因之且其爲注簡略特甚予竊病之故
此編一仍古經之舊但記中如投壺奔喪文王世子
明堂位諸篇亦經禮也經中未備合補其逸又如曲
禮内則少儀玉藻深衣大傳郊特牲檀弓諸篇亦威
儀也大小儀文亦儀禮之餘也合補十七篇之緒餘
至如冠昏燕射聘祭等義服問間傳三年問雜記祭
法祭統等記本皆釋經之傳更不宜淆在禮記之中
故今附著於各篇之末焉篇次並如鄭本不間他篇
但因朱子所分章次上下其文重加裁節古今先儒
之論有禆於經者既所不遺至於一得之愚亦自附
焉嗚呼編次之列章節之分諸說之詳歸一之約視
前作頗似明備學者苟以身體而循習之豈不驗其
信然乎
又自序禮記注曰禮記者傳習先王所制禮儀與其
義而記之也漢高堂生傳禮經五傳而戴德戴聖以
禮爲儒林宗德傳記八十五篇今所謂大戴記是也
聖傳記四十六篇今禮記是也古言禮者曰經禮曰
曲禮曰禮儀三百威儀三千世傳周禮六官儀禮十
七篇爲經此記四十九篇爲傳豈不以爲所記皆二
經之餘緒也歟陸氏曰此記二經之遺缺故名禮記
是也然二經詞旨邃奥頼記以明謂之傳非過也但
自漢以來傳習箋觧又以三禮並稱故予今亦不能
變仍稱三禮云原記四十九篇程子取大學中庸以
配論孟餘四十七篇内王制月令紀國家制度有禆
周禮取附於周官之末凡二篇投壺奔喪文王世子
明堂位有類儀禮取爲逸經凡四篇又曲禮上下内
則少儀玉藻深衣大傳郊特牲檀弓上下並載大小
儀文有禆儀禮取附儀禮之末凡十篇其冠義昏義
鄉飲酒義射義燕義聘義祭義本以義名爲經之傳
無疑也而服問三年問喪服四制喪服小記問喪間
傳喪大記雜記上下曾子問祭法祭綂或釋經之大
意或摭經之未備並非記然記述者不倫應附在各
經末簡以廣其義凡一十九篇以上通移收三十五
篇餘存禮運而下一十二篇仍爲禮記以其通論禮
意於六官十七篇無所當也夫周官者周公致太平
之書以官著禮以禮定官儀禮者制吉凶軍賓嘉之
通禮惟此戴記發揮二禮之旨趣與其節目也記曰
其數可陳也其義難知也傳習者尚知所重輕焉
宋儀望總序曰萬歷甲戌冬予行部宣州會東平守
貢君安國出厥考翰林汝成甫纂注三禮示之細覽
連日然後知貢君於古人微言奥旨多所發明而折
衷更定决自胸臆如云以天官之卿考五官之卿以
六官之卿考六官之屬事以類從官以職别斯其義
雖周公復起不能易也至於考儀禮補傳義正禮記
而又更定王制諸篇以修二禮遺逸斯又其獨斷也
自向歆父子以還考三禮者衆矣有能總挈衆論更
立體要如太史公所述豈可多哉宣守南海陳俊雅
志好古願亟刊布之東平君乃走數百里索予爲序
黃虞稷曰汝成字玉甫宣城人正德癸酉舉人翰林
院待詔所纂周禮六卷周禮傳二卷儀禮及附傳十
七卷儀禮逸經四卷儀禮餘八卷禮記十二卷
李氏(黼)二禮集觧
十二卷
存
黼自序曰禮有三周禮儀禮禮記是也說者謂周禮
儀禮並周公之所作而禮記漢儒之所輯也朱子嘗
曰周官一書固爲禮之綱領至其儀法度數則儀禮
乃其本經而禮記郊特牲冠義等篇是其義䟽耳深
恨當時廢經用傳著儀禮經傳通觧惜乎未及筆削
以詔萬世慨自三代之後遭秦滅學禮樂先壊其幸
存者周官五篇儀禮十七篇而已可終廢哉方今聖
天子在上大有作爲於是二經獨致意焉將以頒諸
學校而用之科目與禮記並行於世誠一代斯文之
幸顧是二經自鄭賈注疏之後皆爲後儒所淆亂於
周禮乃取五官以補冬官之缺而五官中又互有變
更儀禮凡記文其附在後者取以足經不備之義今
悉錯之於前及其所注皆襲鄭賈注䟽之舊雖略有
增損而無所發明惟吳興陳君復周禮集說秦溪楊
信齋儀禮圖頗得其詳亦非成書黼自早歲竊有志
於是而未有所得研覃精思竭平生之力粗知一二
敢於是書重加訂正凡周禮五官之全文考工記之
補亡儀禮十七篇與夫記者之先後次第一復注䟽
之舊合二禮爲一總名之曰二禮而所集之觧更考
注疏及求先儒議論間有文義之未屬者竊以己意
通之仍從周禮陳氏集說以官名各置本章之首儀
禮楊氏圖以逐節各分逐章之後庶是經無淆亂之
病學者無難讀之患將欲獻之於上以副聖朝制作
之意苐草茅賤士不足以究其業尚當取正於有道
使一字一句一條一節皆至當歸一大闡聖經精微
之藴無愧於諸儒五經之觧而後可也
陸元輔曰李君所觧皆集諸家之說而間有出已獨
見者今載一二條於左以見梗槩於天官冡宰曰黼
按治官之屬自太宰卿一人至旅下士三十二人凡
六十三人而府史胥徒不與焉除太宰卿與府史胥
徒其餘六十二人自宮正以下凡中大夫即此小宰
中大夫也凡下大夫即此宰夫下大夫也凡上中下
士即此上中下士也非此六十二人之外又有一項
官也後五官倣此又按六官之屬大宰大司徒大宗
伯大司馬大司寇大司空卿各一人凡六人小宰小
司徒小宗伯小司馬小司寇小司空中大夫各二人
宰夫卿師肆師軍司馬士師下大夫各四人合司空
凡二十六人上士各八人合司空凡四十八人禮記
謂天子二十七大夫八十一元士與此多寡不同恐
非周制今未之考也
黃虞稷曰合周禮儀禮爲一集諸家之說間出已見
以觧之黼嘉靖間無錫人
袁氏(仁)三禮穴法
未見
仁自序曰儀禮經也禮記傳也周禮聖人見諸行事
之書也古聖人所以叙彛倫範民物者所存惟此耳
予謂乾坤既列禮制斯行聖人因民之蚩蚩而列爲
章服物采以教之其儀章可陳也其制度可測也其
精神綂會若藏之有穴者則不盡於是也懸崖峻嶺
千里獻竒而其穴乃在一席之地前不可後不可左
不可右不可深不可淺不可一得其中正而千里氣
脈舉羅括無遺矣是禮也經於五倫散於萬物極之
三千三百之繁豈無要會哉竊謂三禮之穴總在一
中中者何喜怒哀樂未發者是也聖人因喜而爲吉
禮因怒而爲軍禮因哀而爲喪禮因樂而爲賓嘉之
禮然皆末也非所謂未發也識情未動廓然太虛斯
爲未發之中故不著喜怒哀樂之情然後可以行吉
凶軍賓嘉之禮予彙三禮爲一帙隨文演義頗涉支
離而總之以中爲本領世之人忘禮之所自起徒見
先王所制之迹遂執章服物采目之爲禮既已大謬
矣沿習既久典禮盡湮舉章服物采之粗迹亦顛倒
冺滅不可復識則三經所存者乃空谷足音可喜不
可厭也雖隨文演義亦烏可以支離少之
李氏(經綸)三禮類編
三十卷
存
經綸自述曰禮經類編首大學次曲禮次儀禮次周
官次通傳後中庸凡三十卷正記二十九卷一百二
十四篇外記一卷
陸元輔曰經綸字大經南豐諸生其書以禮儀三百
威儀三千爲綱目而引經傳之文以實之書成未刊
行侯學使峒曾購得抄本歸予於嘉定兵後從書肆
得之
鄧氏(元錫)三禮編繹
二十六卷
存
元錫自序曰三禮本曲禮儀禮周禮而名余聞之李
大經云經先曲禮曲禮禮之本也蓋德性之精微中
庸畢具故致曲者知微者也是教之本也儀禮者先
王以訓齊天下爲之冠以重成人爲之昏以合二姓
爲之鄕飲射以教德譲爲之喪既夕虞喪服以哀死
亡爲之郊社饗饋以儐鬼神其親邦國之交秩上下
之禮又爲朝覲聘問焉以將之此其行有時其用有
地是儀法之大者而治要在論官故周禮建冢宰以
儀天建司徒以象地建宗伯春官以廣仁建司馬夏
官以成聖建司寇秋官以立義建司空冬官以幹事
蓋三禮者周公明天道察民彛以興王治者也韓起
適魯歎曰吾乃今知周公之德與周之所以王以聖
人之道盡於禮也戰國諸侯惡其害已經用播絶自
孟子未之及見斯亡久矣漢興河間獻王購得周禮
五官而亡冬官得考工記附經後高堂生實始傳儀
禮僅十有七篇大小戴次曲禮僅上下二篇又雜諸
記中而儀禮冠昏喪既夕虞皆士禮大夫而上禮皆
亡惟饋食有少牢有有司徹則太牢亡也特牲少牢
惟饋食則饗禮亡也饋饗皆廟事則郊社禮亡也禮
大問曰聘聘使大夫則間於事相朝禮亡也聘有公
食大夫則公再饗大夫禮亡也至王覲止覲則春朝
夏宗冬遇殷見衆頫禮亡也推斯而言禮闕逸甚矣
嗚呼周禮亡而朝無官守儀禮亡而國有失俗曲禮
亡而人道或幾乎息矣予讀禮手錄曲禮少儀内則
玉藻諸篇爲曲禮經上篇其非日用習行古今異宜
難施行者爲下篇其儀禮本古經爲經經有義見戴
記者類附經爲傳傳錯見他說中者摭取之爲外記
凡經十七篇傳十七篇記各附其篇終周禮經仍五
篇考工記類附於後自爲篇匪曰銓訂庸便誦服云
吳氏(繼仕)三禮定正集註
六十卷
未見
柯氏(尚遷)三禮全經釋原
未見
尚遷自序曰三代聖人其所施憲度皆可制爲經常
之典今考其爲治之迹垂於後世者其書曰周禮曰
儀禮曰曲禮皆周公之所筆削兼三王之舊章而立
教者也周禮彌綸天地之道裁制萬物之宜以經理
天下儀禮制節人道之大使得其序曲禮於彛倫日
用之常立其當然之則使人循行而不可須臾失焉
斯三者皆於物我同體之中辨其異以合於同制其
違以逹於順則文武雖亡而道存矣此周公之心也
至宋邵子以易詩書春秋各得四時之府而禮樂則
以配隂陽而升降汚隆於四府之間是三禮非四經
比也四經明其理三禮行其事然四經明理之書觧
義或偏未即害事三禮致用之本臆見穿鑿施之政
治必致破壞天下流毒生民豈不尤難於四經也乎
愚生也後不獲大儒面命居僻海隅考究乏籍但以
世所通傳者誦習時有新得掩卷而歎以正經不亡
但爲儒者紛亂遂慨然有復全經之志乃於周禮則
削去移官之論以遂人爲冬官經以証經而六典復
悟鄉遂之職無府史胥徒爲在民舉教之官而鄕舉
里選之法定授民以十二職取以三征而賦歛明井
田只定一夫之經界萊易藪牧有制而土地均表司
徒司空必以親民而民物得所以春官世婦掌女宫
加男爵爲六宫傅母與内宰掌奄人内外通令而萬
世無奄人女寵之禍表在位之職與在職之位賦禄
有等而官制明明簡稽之制有三番挑選之精而軍
政舉五刑爲墨劓宫刖大辟唐虞三代不可廢而世
道清明發大司樂三宫之制推明六代之樂辨天地
各有分合祀之禮則禮樂興而神祗得所斯皆周禮
大綱可復三代之舊者也儀禮則依朱子家鄉邦國
王朝四綱以士之冠昏喪祭爲家禮相見射鄉爲鄉
禮朝覲聘享燕食大射爲邦國禮而古經十七篇已
備獨缺王朝之禮乃以宗伯五禮爲綱取諸官聯職
行五禮之事者定其大綱附以記傳補吉凶軍賓嘉
之禮則太史大祭祀朝覲會同執書讀禮協事之經
雖亡可知其概矣於戴記中表曲禮爲正經而内則
少儀皆統於曲禮玉藻文王世子乃曲禮之文散逸
者聚而爲篇漢儒取首句爲之名此五篇乃遺經之
幸存者乃以曲禮爲綱標以篇目分其經傳而類次
之則三千之條可稽要皆彛倫日用執行天則者也
又補學禮宗禮於末則曲禮爲經亦全矣全經既備
其有古人傳述以翊經文之不及者則謂之記後賢
發明其理者則謂之傳儀禮曲禮傳記必隨經文之
後義相聯也周禮則純備古經法不雜也取禮記中
王制月令明堂位内則中珍饌記外取逸司馬法考
工記爲周禮内記取仲尼燕居哀公問孔子閒居禮
運禮噐樂記爲儀禮通傳取表記坊記緇衣儒行爲
曲禮通傳自此之外戴記所存盡附儀禮從朱子之
意也經傳既定不揆愚陋釋之原之釋則博采先儒
以參鄙見周禮幽微廣遠聖人精意所在則章爲之
原焉儀禮文辭高邃執禮協事之書則分章附記注
釋之外錄甘泉湛子之測不别作原曲禮言近指遠
則考古注而詳釋之其有一得要義所在或按或原
以别之忘寢忘食殆三十載而後先王制禮聖人垂
訓之意復明於天下晚歲留滯南都文獻所萃乃以
舊業重新釐正刪繁剔繆繕寫成書藏之名山以竢
後之君子
陳氏(與郊)三禮廣義
未見
鄭氏(失名)三禮名義䟽
宋志五卷
佚
亡名氏三禮大義
隋志十三卷
佚
三禮雜大義
隋志三卷
佚
三禮圖
宋志十二卷
佚
三禮圖駮議
宋志二十卷
佚
二禮分門綂要
宋志三十六卷
佚
經義考卷一百六十五
