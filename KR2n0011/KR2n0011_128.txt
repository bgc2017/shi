經義考卷一百二十八
翰林院檢討朱彝尊撰
周禮(九)
馮氏(時可)周禮别說
一卷
存
施氏(天麟)周禮通義
二卷
存
陸嘉淑曰青陽人字振庵隆慶辛未進士
黃虞稷曰崇禎乙亥刊行王錫衮序之
徐氏(即登)周禮說
十四卷
存
即登自序曰周禮一書聖人治天下之大經大法而
何儒者之疑信參焉無論宇文周新莽王安石竊附
之而未效即如議建都於洛誥疑列爵於周官詆理
財於太宰或謂其略於大而詳於細或謂其詳於制
度而不及道化嚴於職守而闊略於人主之身往往
疑其非聖人之書此蓋外涉其藩而未入其扄其不
知無惑已昔揚子以衆言之淆亂折諸聖而曰在則
人亡則書今周公往矣周禮之書固在也冠各官之
篇首不曰設官分職以為民極乎是故治教禮政刑事
六典分之為各職治之法也合之為民極治之本也
極也者詩所云四方之極洪範所謂皇建其有極用
敷錫厥庶民者也此自堯舜執中以来聖聖相承以
治天下而周公用之輔相成王以致太平是書也其
公已試之成法耶若謂出於漢儒之附會豈惟非劉
歆所能恐董賈亦莫之能也愚故斷周禮為聖人之
書不必考其六典之詳而惟於為民極之一言决之
也予之說非能有加於訓詁之舊而推信其為周公
之書則據兹經文斷自已見而不敢徇諸儒疑似之
論也後之欲損益周禮以復古治者其尚考信於斯
郝氏(敬)周禮完解
十二卷
存
馬氏(應龍)考定古本周禮
六卷
未見
黃虞稷曰應龍字伯先安丘人萬歷壬辰進士官禮
部主事
周氏(京)周禮句解
未見
黃虞稷曰沂州人萬歷癸丑進士
陳氏(林)周禮文物大全圖
未見
郭氏(良翰)周禮古本訂注
六卷
存
良翰自序曰余既輯周禮古本注成作而嘆曰六經
何不幸亡於秦也而周禮獨不以秦而亡也不用亡
用亦亡周禮之不幸也六官秦亡其一耳自漢李氏
上之河間河間補以考工考工記出而冬官亡矣其
後俞廷椿王次點丘葵吳澄何喬新五家或謂冬官
錯簡於五官取其類冬官者以為冬官而五官亡矣
又謂五官互有錯簡并取五官之肖五官者以參伍
於五官而六官俱亡矣總之五官不離古文者近是
或曰然則考工記在所必削乎曰節取其辭冬官無
庸贅五官無加損也吾之論周禮止於此爰以弁周
禮古本
陸元輔曰萬歷間莆中郭良翰道憲輯其發凡云周
禮自漢唐注疏至今無慮數十家顧五官補本椒丘
何氏最後而紛割為尤甚只為缺少冬官不知冬官
可以不補五官必不可淆五官自存冬官自缺何必
強臆以亂成經乎
孫氏(攀)古周禮釋評
六卷
存
梅鼎祚曰孫先生攀士龍獲周禮古本成釋評大校
釋以訓經惟善則擇評以證故有疑則闕要以整齊
異同攷見得失成一家之言其用心良苦先生少遊
鄉校聲著甚於載籍靡所不博然竟窮戹以老届申
公被徵之年卿大夫未有論薦者可歎也
攀自序曰蓋先王制治之法莫備於周其書則周禮
也六典建官倫要章矣中若九夫經野則黃帝之井
牧九畿分國則禹貢之弼服五刑麗民則虞舜之象
刑大而天地幽而鬼神遠而要荒微而昆蟲艸木無
不為之經畫即焚鞠沈橭之屬亦不廢焉厄經秦火
周官五篇得之煨燼之餘失冬官一篇遂以考工補
之臨川俞壽翁著復古編謂冬官不亡雜出五官之
中永嘉王次點因之清源丘吉甫臨川吳幼清又因
之國朝旴江何司宼復加易置雖若於六官無缺而
非聖經之初矣晉安柯氏又以地官遂人以下屬於
冬官黜秋官硩簇氏剪氏赤茇氏蟈氏壺涿氏庭氏
六官於考工記而考工記不入其書然鄉屬司徒而
遂屬司空抑又誖矣考工記特以記語而諸君子不
附於經則輪輿陶冶弓車廬梓諸人果可廢耶夫周
禮者鄭康成謂周公致太平之跡唐太宗以為真聖
人作則無論冬官之逸與否而周公之心法可覩矣
王介甫誤用以基宋禍胡氏父子遂力詆周禮非周
公之書豈非過歟曩世宗皇帝嘗允輔臣之請命天
下棘闈策士用周禮一道獨不可欽遵德意而究心
矣乎宋朱周翰氏依鄭本為句解猶有未備竊自忘
固陋徧閱諸家黜者逆之還納者送之返釋而評之
便考鏡爾即未能備一臠於周鼎而愚者千慮或有
諒焉
應氏(廷育)周禮輯說
未見
袁氏(表)周禮直解
未見
王氏(志長)周禮注疏刪翼
三十卷
存
黃虞稷曰志長字平仲崑山人其書刪節注疏之繁
而附以後儒之論以備聖經羽翼
葉培恕序略曰周公相孺子王爰輯周禮蔚然備一
代之觀所以顯文謨承武烈者在於是蓋用人理財
之權宮府教養禮樂兵農生殺之柄如身使臂臂使
指百執事上之六官六官上之宰相宰相上之至尊
誰有不釐之弊不播之利哉苐補亡復古補遺攷注
諸家雖有弋獲終等說鈴鹿城王平仲先生有周禮
刪翼一編竊慕乎公之相孺子王也昔孔子因諸侯
之去冬官籍作春秋以輔之裨左丘明布凡例而藏
諸讀春秋者謂周公之禮在是則周禮一書誠今日
救時之策矣
志長自序曰古先哲王治天下之規模莫備於周之
六官今試考之太宰總掌六典其所治不出邦國官
府萬民天為萬民而作之君君為萬民而設之六官
然則民事之外無王事矣古之王者以民之富為富
以民之強為強民或一不帥教而屏於鄉不啻已之
探湯焉推而敬天亦敬其能生萬民爾敬羣臣亦敬
其能安萬民爾三代之所重無有過於民者矣六官
之書不免纖屑然苟得其重民之意以求之則用意
精而操術簡全經固可以一言蔽也自經學失傳古
聖王之意漫滅於語言文字之中於是後有凟亂之
譏甚至題以僞妄而棄之縱習其文詞不過摭拾餖
飣以增華借潤而已矣又烏能探精意於千載之上
舉而措之躋斯民於成周太和間哉或曰古之人操
此以禍天下者多矣夫新莽之禍於漢也金陵之禍
於宋也悖其旨也岐伯俞跗之書後世恒挾之以殺
人而謂岐伯俞跗乃古之雄於殺人者豈可哉故曰
治術之卑則經術之謬也予自甲戌廢歸讀是編凡
再錄鄭賈之文刪之又旁及後儒諸書苟足發明重
民之微意者必綴於後非是勿取也邑侯葉公見而
稱善書成相釐正之遂授之梓
孫氏(元化)周禮類編
四卷
未見
陸元輔曰明巡撫都御史嘉定孫元化初陽撰分類
使人易覽周家三百禮儀粲然在目今抄本存余家
張氏(睿卿)周禮約注
二卷
未見
陳氏(仁錫)周禮句解
六卷
存
仁錫自序曰粤溯禹會塗山玉帛萬國湯黜夏歸商
者三千周蓋千八百國會孟津者八百及春秋冠帶
十二未幾合為七併於秦周諸侯盡矣諸侯盡而周
亡周亡禮亡孟子周末人也公田私田說已不詳幸
其書出於文景之代文帝召魏文侯時老樂工因得
春官大司樂章景帝子河間獻王好古學購得周官
五篇武帝求遺書上之藏於秘府諸家諸儒皆莫之
見哀帝時劉歆校理秘書始著於錄以考工記補冬
官之闕焉以冬官非闕而補之者昉宋俞廷椿氏其
後王次點氏丘葵氏吳澄氏何喬新氏繼之互有增
損大都剜地官之似以補冬官大司徒之文十去八
九小司徒則盡去之柯氏作釋原割遂人以下四十
職以補冬官較五家尤謬五家本何氏最後爰書具
而報當故以何氏本行之仍吳興訓雋之舊余乃句
為之解自外屬隸本屬書舊隸某官自本屬作外屬
亦書舊隸某官補冬官者凡目之下各書某出而古
本暸然宜復
張氏(采)周禮合解
十八卷
存
采序曰周禮廢興賈氏序之詳矣其後陳俞諸家取
大司徒之半復盡取小司徒以補冬官夫冬官即非
考工可塞然使襞裂五官以示完備何啻斷鴻頸剝
琴紋貽議有識故有謂冬官不亡散見五官者其說
為傳疑然使冬官既亡守兹闕文亦可無愧鄭杜而
今制不列學官科舉之士無屬悠悠漫漫未得專說
余擬合鄭注賈疏嚴定取舍其後儒撰述雖意見紛
紜亦豈盡無裨益則以次輯綴彙為全編而歲月因
仍忽復不果所以然者從來用周禮亂天下無過王
安石彼嘗注新經周禮義二十二卷熙寧中設經義
局自為周官義十餘萬言而楊中立先生亦有周禮
辨疑一卷以攻安石此二書邪正治否判若蒼素得
此以供採錄則紫陽先生所謂周禮廣大精密不可
遂云無與心性事也乃家乏藏書此二書杳無從索
借則又恥為經生章句聊爾姑置適賈人以友人所
纂周禮注疏相示余既卒業而嘆曰嗟夫周禮為諸
儒襞裂幾令人不及見古本節目今是書也行康成
之學將還舊觀且其於諸儒移置者仍為標指以著
訛謬則益令正經顯白但於漢唐注疏外有參考衆
家釐益整散者則不得直名注疏因題曰周禮合解
亟勸廣布使通經之子知古本所繇曰然則冬官其
遂亡乎曰賈氏引秦禁挾書而其政酷烈與周官反
疾惡特甚欲滅絶之故周官最後出余以為冬官之
亡又不盡係秦禁孟子曰諸侯去其籍今按冬官所
屬皆應經理畆澮度地量居則當井田不行冬官已
先漫没蓋戰國時固不可詰况於漢武之世又况於
今日乎故余謂闕冬官以安古本猶之春秋紀夏五
無怪也
孫氏(承澤)周禮舉要
二卷
存
郎氏(兆玉)注釋古周禮
六卷
存
兆玉自序曰周禮者猶唐之有貞觀顯慶禮也未見
諸行事而豫擬為他日之用雖一時經制實萬禩典
衡故其書直可補五經為六也不善用者蹶天下事
又烏足為周公病哉今日者學尚浮夸設臯比握鉛
槧者一切典禮率等於疣贅莫之推考余腐心久之
乃廣稽往牒博摭羣說命兒子糾譌釐舛以校殺青
而周官威儀翼之星日庶黷亂陰謀之謗無從置喙
矣
沈氏(羽明)周禮彙編
六卷
存
錢氏(&KR2066;)周禮說
一卷
存
周禮答疑
三卷
存
&KR2066;自序曰周禮出最後復藏秘府哀帝時劉歆始著
於錄略而諸儒並出共排自林孝存以為武帝知其
末世凟亂不經之書故作十論七難以排棄之何休
以為六國陰謀之書或又謂之出於劉歆附益以佐
王莽歆學奇字於揚雄故字多誕而宋之儒者並為
駁難成一家之論學者聽於其辯流於說而亂於辭
幾不能自還以從實矣禮者聖人之作也非世俗之
所行也宜於古者盭於今近於禮者遠於俗以數千
載之下而論明於數千載之上固已難矣仲尼之作
春秋也夏五郭公甲戌己丑之屬傳者以為闕文故
疑則傳疑蓋其慎也或以為無其義而有其辭因以
為非聖人之作奚可哉故著數家之略以申難凡所
疑者就而答焉
吳氏(任臣)周禮大(闕)
六卷
未見
吳氏(治)周禮彙斷
五卷
存
治自序曰班固藝文志周官六篇則河間獻王所上
五官而附以考工記也可知五官為全經非有闕也
或曰冬官有闕此周公未成之書也余為之俯仰虞
周歴稽行事知司空有官而無職自昔已然溯大禹
相舜猶繫司空召康公以太保而營洛矣仲山甫以
冡宰而城齊矣召穆公平淮亦命營謝矣皇國父以
太宰為平公築臺而司城子罕以行朴矣凡春秋築
城作邑無慮數千在能者為之未有專屬於司空者
也則周禮六官先王設五職以存體而虚其一職以
待用耳且命官而謂之冬冬藏也董仲舒亦云陰常
居大冬積於空虛不用之地而時出以佐陽故謂之
司空曰空與冬聖人之意見矣冬官闕而不補何害
晚宋俞廷椿作復古編謂冬官錯簡五官之内於是
取其近似者補入冬官又五官内剔其不類者各從
其類夫周官列職其精神脉絡環流於三百六十之
屬而無所不通自俞氏之求類也而五官大亂以古
本校之大非周公之舊矣其後王次點丘葵吳澄最
後何喬新相繼而損益之以補俞氏之未備此五家
者人各持所見各異其指於是有臨川之書有永嘉
之書清源之書崇仁之書椒丘之書嗚呼世遠文湮
即有懸疑闕焉可耳形名不相中者作私論以駁辨
之可耳顧乃視為艸稾人肆其筆舞智而紛裂之何
哉孟子曰惟助為有公田雖周亦助也孟子周末人
也公田私田說已不詳乃引詩而想像言之曰此其
大略蓋慎之也况今去周二千五百餘年豈能有以
信其必然哉吾是以見古本之不可不存也
繆泳曰吳治字道輿嘉興縣學生其書藏於家未刊
行
萬氏(斯大)周官辨非
二卷
存
陸元輔曰四明諸生萬斯大充宗著崇禎丙子舉人
萬泰履安之第六子也從學於黃黎洲究心經學以
周官為非周公之書舉其可疑者辨駁之凡五十五
則或舉吳氏之說或獨抒己見皆持之有故言之成
理黎洲極稱許之以為不意晚年見此竒特
黃宗羲曰充宗生逢喪亂不為科舉之學湛思諸經
以為非通諸經不能通一經非悟傳注之失則不能
通經非以經釋經則無由悟傳注之失所為書曰學
禮質疑二卷周官辨非二卷儀禮商二卷禮記偶箋
三卷又輯春秋二百四十卷燼於火
經義考卷一百二十八
