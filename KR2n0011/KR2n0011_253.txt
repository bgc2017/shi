經義考卷二百五十三
翰林院檢討朱彝尊撰
四書(二)
魏氏(天祐)四書說
佚
魏了翁誌曰公卭之蒲江人諱天祐字德先始以詞
賦登里選累舉不利當以恩補官辭不受於是年七
十矣益大肆於學聖賢經傳歴覽博究旁及百家之
論二氏之辭融貫異同會心適意舉世之可悅可慕
無以易其樂者卒年八十有二平生論著有論孟中
庸大學說蔵於家
祝氏(洙)四書集注附錄
未見
胡炳文曰洙字安道建安人
姓譜洙穆之子寶祐進士景定中為涵江書院山長
胡氏(升)四書增釋
未見
姓譜字潜夫婺源人淳祐庚戌以布衣領薦壬子登
進士第授國史編校
江氏(愷)四書講義
佚
馮氏(去疾)四書定本
佚
姓譜去疾理宗時知興國軍
胡氏(仲雲)四書管闚
未見
陳氏(元大)四書講義
佚
姓譜字孔碩温州儒學教授世稱北山先生
朱氏(公遷)四書通旨
六卷
存
按通旨一書以類編之其目九十有八曰天
曰天地曰命曰性曰仁曰義曰禮曰知曰信
曰仁義禮知曰仁義曰仁知曰禮義曰知仁
禮曰知仁勇曰德曰道德曰中曰中和曰中
庸曰敬曰一曰誠曰心曰身曰志曰意曰思
曰情曰耻曰樂曰好惡曰剛曰勇曰道曰孝
弟曰忠恕曰恕曰忠信曰聖曰氣曰氣質曰
才曰鬼神曰禮樂曰樂曰禮制曰權曰人曰
人品曰道統曰堯舜禹湯文武周公曰孔子
曰孔門弟子曰子思曰孟子曰古今人物曰
大人曰君子曰士曰善人曰狂狷曰鄉原曰
君子小人曰教曰學曰行曰師道曰諸經曰
義利曰祭祀曰喪祭曰文質曰文曰言行曰
言辭曰過曰節操曰名聞曰異端曰人倫曰
父子曰君臣曰君位曰君道曰臣道曰朋友
曰名分曰世俗曰知人曰用人曰交際曰義
命曰富貴貧賤曰困窮患難曰辭受取予曰
出處去就曰治道讀者微嫌其繁公遷字充
升鄱陽人
王氏(柏)標注四書
(闕)卷
佚
陳氏(普)四書句解鈐鍵
佚
四書講義
二卷
佚
按石堂四書講義附載石堂集大學十篇中
庸二篇論語十篇孟子四篇
黃氏(淵)四書講槀
未見
鄭氏(樸翁)四書指要
二十卷
未見(一齋書目有)
黃虞稷曰宋太學生與謝翺友善入元不仕
龔氏(霆松)四書朱陸會同注釋(或作張霆松)
二十九卷(又會要一卷)
未見
袁桷序曰五經專門之說不一既定於石渠鴻都嗣
後學者靡知有異同矣易學以辭象變占為主得失
可稽也王輔嗣出一切理喻漢學幾於絶息宋邵子
朱子震始申言之後八百餘年而始興者也春秋家
劉歆尊左氏杜預說行公榖廢不講啖趙出聖人之
旨微見劉敞氏葉夢得氏吕大圭氏其最有功者也
尊王褒貶則幾於贅是千餘年而始著者也書别於
今文古文晉世相傳馴致後宋時則有若吳棫氏趙
汝談氏陳振孫氏疑焉有考過千百年而能獨明者
也詩本於大小序諸家詩已廢毛公說尊獨蘇轍氏
始刪鄭樵氏悉去之朱子祖之此又幾二千年而置
議焉者三禮守鄭玄氏正義皆旁證曲附唐趙匡氏
始知其非宋諸儒駁鄭幾不能以立甚者疑周官非
聖人書卓識獨見雖逾千百世亘萬古而不泯是則
寧能以一時定論為是哉曩朱文公承絶學之傳其
書序疑非西京於孝經則刊誤焉詩去其序易異程
氏中庸疑於龜山楊氏程楊朱子本以傳授者也審
為門弟子世固未有以病文公也陸文安公生同時
仕同朝其辨争者朋友麗澤之益朱陸書牘具在不
百餘年異黨之說興深文巧闢而為陸學者不勝其
謗屹然墨守是猶以泥丸而障流杯水而止燎何益
也淳祐中番易湯中氏合朱陸之說至其猶子端明
文清公漢益闡同之足以補兩家之未備抑又聞之
當寶慶紹定間黃公幹在朱子門人不敢以先人所
傳為别錄黃既死夸多務廣有語錄焉有語類焉望
塵承風相與刻梓而二家矛盾大行於南北矣廣信
龔君霆松始發憤為朱陸會同舉要於四書集陸子
及其學者所講授俾来者有攷刪繁會精予於龔君
復有望焉夫事定於千百年則罔有異論故歴舉興
廢之說若是噫龔君之書有俟於後若予言亦殆將
得以同傳也
黃虞稷曰貴溪人宋咸淳鄉舉元郡縣上所著書於
省省聞之朝授漢陽教授不就
董氏(鼎)四書疏義
佚
丘氏(漸)四書衍義
佚
謝鐸曰丘漸字子木黃巖人講明道學鄉人尊之曰
木居先生
周氏(焱)四書衍義
佚
王義山序曰晦翁四書與六經並行於天地間為天
地立心為生民立命為前聖繼絶業為萬世開太平
此書也蓋自洙泗而後漢唐以来論孟庸學雖老師
宿儒無以過而問焉者漢多訓詁之儒唐多辭章之
士病在此也至宋始有伊洛諸大儒出有功於六經
不細而言論孟者或不及於庸學言庸學者或不及
於論孟未有知四書之為全書者惟朱夫子沈涵義
理之精微研覃性命之藴奥定為四書所謂集大成
者也豈漢唐諸儒所可語此嘗謂宋理學漢唐所無
宋諸儒洙泗所有於戲盛哉青原白鷺間有學先師
之學者衡齋先師周君焱是也衡齋取宋高第人謂
指日金馬玉堂矣衡齋薄蓬莱弗即老於著書有通
鑑論斷行於世今又有四書衍義不特史學精於理
學尤精也近世真西山作中庸大學衍義而不及論
孟非若衡齋所衍為全書也或曰四書之作曾經聖
人手議論安可到孔子作春秋游夏不能措一辭非
不能也不敢也先師嘗曰某為是書極知僣踰無所
逃罪先師且不敢衡齋敢爾予曰衡齋非敢也不過
發明門人所問之未及且先師庸學二序皆曰以俟
後之君子衡齋先生所謂後之君子也
寶祐登科錄周焱字養晦小名夀孫小字九齡本貫
吉州吉水縣
江西通志周焱吉水人寶祐四年進士官南昌知縣
入元不仕
吳氏(梅)四書發揮
佚
括蒼彙紀吳梅字仁伯麗水人何北山弟子咸淳乙
丑進士官浦江錢塘二縣尉
陳氏(煥)四書補注
佚
曾氏(子良)四書解
佚
衛氏(富益)四書考證
佚
梁氏(志道)四書通紀
佚
赤城新志梁志道臨海人咸淳十年進士官教諭
胡氏(一桂)四書提綱
佚
王瓚曰永嘉人字德夫號人齋
何氏(逢原)四書解說
佚
趙氏(悳)四書箋義纂要
十二卷(又紀遺一卷)
存
劉有慶序曰聖道散而為言猶元氣散而為物未嘗
一日不燦然穹壤間惟閉蟄於冬晦冥於夜則不能
有見秦滅學學者如窮冬厚夜有目無睹千五百餘
年而大儒繼作冬復春夜復旦然後萬物形色元氣
之燦然復著善觀物者觀此足矣友人鐵峯趙君悳
雅是予言一日以所輯四書箋義示予予愛之曰是
能羽翼傳注殆所謂無是書則是理有闕然者乎雖
然散在萬物元氣之迹耳執一物以議元氣不可也
學者能因迹以求其心則精觕小大孰非一貫之妙
哉不然程子玩物喪志之言不可不懼泰定改元歲
甲子
李粲序曰讀書之法必先通訓詁曉文義而後可以
通聖人之意譬諸泝大江必涉其流而後可以達其
源也四書至文公盡矣無用更加注腳然其書中凡
所援引證據或有攷於注疏音義或有取於名物度
數務從簡眀不復該載讀者猶或病之南昌鐵峯趙
君博學多聞授徒之暇蒐輯經傳子史百家之書作
為箋義鉤玄提要本末兼備要皆羽翼文公之說非
有異於文公也趙君之用心亦勤矣是編出使家素
乏書者得之則免借癡之誚牙籖富蓄者得之則免
檢勘之勞其有益於學者亦多矣雖然趙君之箋是
書蓋欲學者由是而知文公之說由是而通聖人之
意而造於聖人之道非務為博洽而已苟用心於枝
葉而不究其本則先儒買櫝還珠之說可不戒哉而
亦非趙君之書之意也泰定元年甲子九月
曾翰序曰韓文公謂儀禮難讀予謂惟四書為難讀
爾有能虔心涵泳切已省察知聖人之所以為聖而
吾之所以未至於聖人者精思而求之至於浃洽貫
通真實履踐對是書而不愧怍者而後謂之善讀則
四書之難讀豈不信邪而讀集注者於其制度器數
之本末經史子集之事實羣公先儒之格言有一事
之不知一語之未解若無大相害也然讀之之際不
免於疑滯之患則亦善讀者之累也鐵峯趙先生以
其難為憂即凡集注之所引皆箋釋於其下俾讀集
注者開卷瞭然無復疑滯而何難讀之有予讀書於
肖堂陳氏舘知先生用力者二十年然止欲以課兒
則先生之心亦狭矣有能鐫諸梓以公天下則豈徒
讀者之幸亦述者之幸也泰定乙丑仲春月
德自序曰四書箋義者箋章句集注之義也予嘗置
四書於几有叩之者曰子習紫陽之說乎曰然曰大
學序云王宫國都以及閭巷莫不有學王宫之學何
所考盤銘或問引刀劍戶牖等銘見於禮書者云何
予則瞿然未知所對於是温繹前傳采摭凡要因其
言以求所本考其異以訂所疑彙箋成帙因以課兒
且戒之曰朱子所釋蓋羣經子史之義皆有焉苟以
四書急決科利而他書置所未暇則凡昩於傳注者
不特失其所未暇遂并所急失之矣然眀辨必有博
學是箋也膚謭豈能畢通之後有同志補輯遺闕刪
正繆戾斯文厚幸乎哉致和戊辰夏五朏
張存中曰四書箋義趙氏所輯與杜氏旁通熊氏標
題相類而過於繁冗
按鐵峯趙氏箋義崑山徐氏傳是樓有雕本
前有序四篇一承務郎江西等處儒學提舉
眉山劉有慶一將仕郎撫州路崇仁縣丞番
陽李粲一承事郎吉安路同知太和州事曾
翰一為德自序其書雖遵朱子論說而以大
學為先次以論語又次孟子又次中庸
熊氏(禾)標題四書
佚
經義考卷二百五十三
