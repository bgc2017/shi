經義考卷一百四十四
翰林院檢討朱彝尊撰
禮記(七)
梁氏(寅)類禮
未見
寅自述曰於禮記也以其多駮雜惟取格言以類而
分謂之類禮
連氏(伯聰)禮記集傳
十六卷
存
汪霦曰明洪武十四年連伯聰以所撰禮記集傳進
呈去庸學止四十七篇
黃氏(克)禮經博約
未見
黃虞稷曰克字紹烈臨川人洪武二十七年進士瑞
安知縣
胡氏(廣)等禮記大全
三十卷
存
陸元輔曰禮記大全就陳氏集說而增益之凡四十
二家纂修者翰林學士兼左春坊大學士奉政大夫
湖廣奉政大夫右春坊右庶子兼翰林侍講楊榮奉
直大夫右春坊右諭德兼翰林侍講金幼孜翰林院
修撰承務郎蕭時中陳循翰林院編修文林郎周述
陳全林誌翰林院編修承事郎李貞陳景著翰林院
檢討從仕郎余學夔劉永清黃夀生陳用陳璲翰林
院五經博士廸功郎王進翰林院典籍修職佐郎黃
約仲翰林院庶吉士凃順奉議大夫禮部郎中王羽
奉議大夫兵部郎中童謨奉訓大夫禮部員外郎吳
福奉直大夫北京刑部員外郎吳嘉靜承直郎禮部
主事黃裳承德郎刑部主事叚民承直郎刑部主事
洪順沈升承德郎刑部主事章敞楊勉周忱吾紳文
林郎廣東道監察御史陳道潜承事郎大理寺評事
王選文林郎大常寺博士黃福修職郎太醫院御醫
趙友同廸功佐郎北京國子監博士王復原泉州府
儒學教授曾振常州府儒學教授廖思敬蘄州儒學
學正傅舟濟陽縣儒學教諭杜觀善化縣儒學教諭
顔敬守常州府儒學訓導彭子斐鎮江府儒學訓導
留季安共四十二人當日諸經大全皆攘竊成書以
罔其上此亦必元人成書非諸臣所排纂也
張氏(洪)禮記總類
未見
魯氏(穆)禮記日抄
未見
黃虞稷曰穆天台人永樂丙戌進士歴官都察院右
僉都御史
何氏(文淵)禮記解義
未見
張氏(業)禮記節疏
未見
黃虞稷曰安福人景泰辛未進士官國子監司業
鄭氏(節)禮傳
八十卷
佚
廣信府志鄭節字崇倫貴溪人天順甲申進士官御
史嘗病禮經殘闕注疏乖剌著禮傳八十卷
羅氏(倫)禮記集注
未見
王氏(經)禮記纂要
未見
黃虞稷曰長洲人成化壬辰進士其書於名物度數
多所折衷
陳氏(塏)戴記存疑
未見
黃虞稷曰鄞縣人字山甫成化壬辰進士官廣東提
學副使
王氏(傑)禮記集成
未見
黃虞稷曰傑字邦傑安仁人成化庚子舉人官岷州
長史
王氏(華)禮經大義
未見
黃虞稷曰華字德輝餘姚人新建伯守仁之父成化
辛丑進士第一官至南京吏部尚書
宋氏(佳)禮記節要
未見
黃虞稷曰奉化人成化癸夘舉人官長史
祝氏(萃)禮經私錄
未見
朱一是曰萃字惟真海寧人成化甲辰進士歴官廣
東右參政
薛氏(敬之)禮記集傳
未見
關學編薛先生敬之字顯思號思菴渭南人成化丙
戌以諸生貢入太學除知應州陞金華府同知
劉氏(績)禮記正訓
未見
績自序曰漢初河間獻王得仲尼弟子及後學所記
一百三十篇獻之至劉向校經籍因而叙之又得明
堂陰陽記三十三篇孔子三朝記七篇王史氏記二
十一篇樂記二十三篇凡五種合二百十四篇戴德
删其煩重合而為八十五篇謂之大戴記戴聖又删
德書為四十六篇謂之小戴記漢末馬融遂傳小戴
學足月令明堂位樂記合四十九篇鄭玄受學於融
為之注唐孔穎達又為之疏宋朱程取大學中庸表
章之其餘則陳澔為之集說國初兼用注疏今則專
主澔說澔自云先君子以是經三領鄉書則識見可
知矣績讀而覺其非弘治甲子遷鎮江遂奏歸成初
志僻居十三年得以考訂其謬而為之說是經所聞
非一時所記非一人績生千百年後安能真知而一
一折衷哉盖禮樂有情有文文即所當然事也情即
所以然義也即其事而繹其義自有不容毫髮差者
故知禮樂之情者能作識禮樂之文者能述讀是書
者依次第而履之禮也無牽強而悦焉樂也玉帛鐘
鼓最其下者也經雖名禮記而實兼樂云
童氏(品)禮記大旨
未見
王氏(崇獻)禮記擇言
未見
黃虞稷曰山東曹縣人字季徵弘治丙辰進士歴官
僉都御史廵撫寧夏
韓氏(邦奇)禮記斷章
未見
顔氏(曄)禮經疏義
佚
上虞縣志顔曄字文華正德丁夘舉人澂江知府
王氏(崇慶)禮記約蒙
一卷
存
崇慶自序曰夫禮先王之所以治天下聖人所以教
萬世也予旣為禮記管見又自病其逐逐於章句𤨏
𤨏於訓辭未之能約也於是復取其篇目而總斷
之是故芟繁所以會要也撮意所以提綱也簡文所
以敦行也其庶幾先王聖人之意乎此盖慶之晚年
書也藏之家塾蒙士或有助焉亦庶乎千慮而一得
矣作約蒙嘉靖丁酉
蔣一葵曰語有之玉巵無當雖寳非用侈言無當雖
麗非經夫戴記四十九篇純駁不同諸家復祖讖緯
附會其說遂成千古禮障今王先生有約蒙焉政不
必侈為議論而窮禮之源極禮之致三千三百燦若
指掌焉嗚呼此不可與曲士道也
吾氏(翕)讀禮類編
未見
李鎧曰翕字廷順哻子浙江開化人正德戊辰進士
余氏(本)禮記拾遺
未見
王氏(漸逵)讀禮記
未見
漸逵自序曰聖人之道大矣無不見諸日用禮也者
其諸日用之著見者乎夫禮者履也非虚談以資講
說博洽以悦聽聞假飾以為美觀之謂也後之紀禮
者重複繁蕪無所折衷及夫陳氏集說亦人各為見
精藴弗著近日於讀禮之暇因草廬吳氏之意類聚
而章分之去其謬妄究其中正則於聖賢之學篤實
之行庶乎其少禆於世也
黃虞稷曰因草廬纂言再為訂正分章類次之
張氏(岳)更定禮記
未見
徐文貞公志墓曰公諱岳字維喬惠安人正德丁丑
進士以副都御史總督兩廣軍務入為兵部侍郎以
右都御史總督湖廣川貴軍務卒贈太子少保諡襄
惠
張氏(孚敬)禮記章句
八卷
存
孚敬自序曰孚敬少時即好讀禮苐觀舊說多所未
安思欲釐正之而未暇也弘治戊午築羅峰書院於
五都瑤溪山中集徒講學始取而章句之正德庚辰
中禮部試辛巳上登極試進士時武宗皇帝嗣孝宗
皇帝一十六年矣賓天無嗣上以興獻王世子奉太
祖高皇帝兄終弟及之訓入繼大綂朝議以上考孝
宗皇帝而稱興獻王為叔父孚敬執禮爭之舉朝洶
洶至嘉靖四年始定上銳志中興以明聖述作為己
任如正孔子之祀定郊廟之儀與夫耕蠶冠服之制
皆所最先者而左右匡助以責孚敬孔子曰能以禮
譲為國乎何有上固天啓之矣孚敬自惟薄劣無以
仰副萬一敢不兢兢乎始終勉之期以自效然三千
三百變觀適中毫釐有差為害匪細此尋常講義尤
不可不求其當也然禮莫大於父子之倫而明王之
治天下必本於孝孚敬既以是贊聖天子正大光明
之治則疇昔之所好而致力者似不為欺世之空文
而或者可以對揚於名教霍宗伯韜謂孚敬可以禮
記章句獻孚敬有所不敢仍自念平生精力悉在於
是胡可使之冺滅也歲乙未以疾乞歸未幾朝使復促
因付兒遜業軰挍梓藏於勅建寳綸樓中以質諸博
古君子
陸元輔曰孚敬初名聰永嘉人中正德辛巳進士首
上書言大禮當世宗意累官少師兼太子太師吏部
尚書兼華盖殿大學士恩遇罕比卒贈太師謚文忠
其書雖存人以言禮逢君薄之無瀏覧者
戴氏(冠)禮記集說辨疑
一卷
存
錢陸燦曰冠字章甫長洲人其學自經史外諸子百
家山經地志陰陽律歷稗官小說莫不貫總搜彌刳
剔必求緣起而會之以理為文必以古人為師下視
曹耦莫有當其意者久次諸生以年資貢禮部授紹
興府訓導
右載濯纓亭筆記
葉氏(瑞)齡禮記粕說
未見
括蒼彙紀葉瑞齡字仁夫青田人歲貢生仕為漳州
府經歴
柯氏(尚遷)曲禮全經類釋
十四卷
存
尚遷自序曰儀禮曲禮俱出於古淹中並行於世故
傳曰經禮三百曲禮三千自后蒼說禮為曲臺記約二
百四篇以經為記自是而始戴德傳於后蒼刪繁集
要為八十三篇戴聖又取德之書删為四十五篇更
名禮記馬融加以王制月令儒行鄭玄學於融為之
注漢魏以來傳習尊為經矣唐魏鄭公讀而疑之著
類禮二十卷後世先傳宋朱子則以儀禮為經禮記
為傳而去禮記之名著學禮十五篇於鄉禮之後曲
禮存焉元吳幼清氏著禮記纂言雖分事類而不動
戴氏篇目晚年欲以曲禮為正經以配周禮儀禮而
不及為臨殁授其意於孫當曲禮之後添入盛德入
官等篇今三禮考注是也注釋淺陋立例無㩀楊東
里考驗為晏彦文璧偽為書然吳文正表章曲禮為
經之意具存也明甘泉湛文簡公表曲禮為上經儀
禮為下經作二禮經傳訓測上於朝廷行於天下雖
依舊本然發明新義非前儒所及但少儀併入曲禮
而去其名内則玉藻文王世子皆古今所存貶為曲
禮雜傳有遺慮焉尚遷竊詳戴記諸篇曲禮内則少
儀實古禮經篇名玉藻則皆曲禮之文散逸者聚而為
篇文王世子則古教太子世子事親與公族大學之
禮經傳具存漢儒取首句名篇古經之幸存者此五
篇而已曲禮毋不敬四言實古帝王相傳格語則曲
禮為全經之名内則少儀而下皆其條理節目宜統
於曲禮也尚遷旣考定周禮儀禮以成全經敬以戴
記五篇正經所存類成曲禮分其記傳以全聖王垂
世大典欲復三代此首務也是故曲禮古言修身也
齊治平以修身為本故立敬身之禮繼古經之後端
其源也内則本古經次敬身者孝為百行之先故始
之以事親之禮子道也以男女夫婦生兒教子繼之
父道也内則之教先王所以立父子夫婦之大倫矣
教子之道必有少儀之禮外傅之教始詳亦古經也
而孝弟教本推及於長幼朋友二倫皆立於少儀之
中矣出而交乎鄉焉國焉敬立通禮之篇則交際之
文所以舉鄕禮之要喪祭之禮所以終事生之節立
廟祭享所以理天下之幽者而吉凶常變之理畢備
皆所以達五倫之用焉由鄕國以及天下則臣之事
君猶子之事父也故立仕禮以盡為臣之節君道綂
乎天下人倫之本也故立朝禮以舉為君之務則虞
廷所敬敷之五教其禮不全具於此也耶然國有治
法家有宗法二者並行於天下不相悖也公劉立國
必先君之宗之乃立宗禮於朝禮之後重生人之本
也凡此皆所以為教也然不建學立師則施教無地
矣故補學禮以盡德行之教明六藝以敷達才之法
則曲禮為經不於是而全耶為篇凡十有二大而
天子諸侯大夫士修齊治平之略細而民生日用彜
倫庶事之變靡不畢具禮從其綱事歸其紀有若自
然而不可易者至於訓釋之文繁而不殺者欲詳明
之以便初學而已
長樂縣志柯尚遷縣之下嶼人嘉靖中貢士官邢臺
縣丞
經義考卷一百四十四
