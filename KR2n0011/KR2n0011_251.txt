經義考卷二百五十一
翰林院檢討朱彝尊撰
羣經(十三)
陳氏(仁錫)六經圖考
三十六卷
未見
王氏(啓元)清署經談
十卷
未見
鄭玥曰啓元字心乾馬平人天啓壬戌進士改庶吉
士授檢討
馮氏(一第)十三經借課
佚
高世泰曰崇禎十六年八月張獻忠陷長沙孝廉馮
一第死之一第字椳公天啓丁夘舉於鄉著有十三
經借課
孫氏(承澤)五經翼
二十卷
存
承澤自序曰曩時海内藏書家稱汴中西亭王孫予
官汴時西亭已歿與其孫永之善因得盡窺其遺籍
約十萬餘卷尤重經學中多祕本世所鮮見予雖困
頓簿書日借其經學一類課兒軰抄錄之攜歸京師
壬午河決王孫之書盡沈洪流中頼予家猶存其什
一至甲申之變予家玉鳬堂積書七萬餘卷一時星
散無復片紙存者是歲秋冬僵卧城東魚藻池上書
賈荷書來售多予家故本封識宛然泫焉欲涕又中
祕故藏狼藉於市間質衣物收之病廢之餘猶取諸
書有裨經學者或錄其序䟦或錄其論說久之成帙
數年以來朝焉夕焉饑當食寒當衣孤當友病當藥
石者惟此是賴禹航嚴子顥亭省母南還别予退谷
因託而梓之以公同志老病餘生名根久斷非敢以
此侈該博也古人遺書日就銷滅經學之書存世者
尤鮮嘗一臠而知全鼎則經翼諸篇誠窮理者之所
必資也顥亭之意與予相同而予更識其聚散之感
如此
朱彛尊序曰古之仕焉而已者歸教其鄉里尊之曰
先生親之曰父師王者養之則曰國老乞言合語載
諸惇史授數而論說之若傳記所稱老彭老聃皆殷
周之國老而遲任周任之言殆即惇史之文也漢之
時伏勝張蒼轅固博士江翁胡母生杜子春之徒多
以耆耋教授弟子蓋聖人之道莫備乎經學者必老
成人是師庶學有綂而道有歸然守一家之說足以
自信不足以析疑惟衆說畢陳紛綸之極而至一者
始見故反約之功貴於博學而詳說之也吏部侍郎
宛平孫先生年八十矣好學不倦集漢以來諸儒五
經序義分為二十卷名曰五經翼給事中餘杭嚴公
鏤版行之先生凡五致書命予為序予惟經學之不
明非一日矣自漢迄唐各以意說散而無紀其弊至
於背畔貴有以約之此宋儒傳注所為作也今則士
守繩尺無事博稽至問以箋疏茫然自失則貴有以
廣之先生是書所為述也當萬歷中周藩宗正灌甫
藏書八萬餘卷至黃河水決遺籍盡亡初先生知祥
符縣事時從其孫永之借鈔諸經義後又益以祕閣
流傳諸書故多世所未見者予不學未能發明五經
之藴因述先生之老而好學無愧於古之致仕者以
為當世法俾讀其書若見惇史且及其采輯所從來
蓋歴數十年而始成洵匪易矣嚴公亦與予善其勤
學下士相等事三老者必有五更告於先生者必及
君子然則舍嚴公其誰也
顔氏(茂猷)五經講宗
六卷
存
陳氏(龍正)朱子經說
十四卷
存
龍正自序曰朱子語類略定頗無憾惟說經一類占
且大半私念傳注者朱子生平精力之所聚也各附
經以見未嘗入本集此實傳注之餘而獨攙入語中
為一類顧又獨多於衆類綱紀非稱譬之車以載物
而物跨於車室以處人而人壯於室曷不别為一書
使窮經者尤便考證乎攜入都以示伯玉而未質也
伯玉讀之踰月喜甚謂立義起類更置先後裁併條
句渾然燦然莫可易者惟說經宜提出别行更快人
意予聞躍然事固有不約以孚如斯者所以懷來遂
決但朱子當年或因門人執經問難旁及他事與經
指絶不相涉則移從各類或他類中有專為經文經
義發明亦移入說經凡以益於省觀使人無茫然混
淆之困而已聖作明述皆欲置人清辨之地也去其
混淆與以清辨意者因說經之意以通經意者歟
又序曰嗚呼此予所為朱子經說原序也越四年為
甲申而有三月十九之事伯玉殉難最先最烈與劉
宫諭理順並軌焉念海内同志不過數人而學同者
尤鮮以禪染方熾或明承或暗隨求其純以孔孟之
學晝夜相切磨者在京邸時惟伯玉暨劉公耳至其
臨大節也皆卓絶嗚呼正學不足以益人顯遂而足
以固人忠貞兹非其明驗耶伯玉已矣今而後復有
好研經術好讀語錄由程朱溯孔孟孳孳問難相對
無倦者天南地北屬之何人不數月間遂成隔世每
展卷輒澘然長歎
陳氏(際泰)五經讀
五卷
存
劉氏(同升)五經四書大全注疏合編
未見
繆泳曰公字孝則吉水人崇禎丁丑賜進士第一人
除翰林修撰後死於難
黃氏(欽)五經說
未見
建昌新城縣志黃欽字子安自號九疊山人
夏氏(璋)五經纂注
存
朱隗曰璋字叔瑜
郁氏(禾)五經考辨
一卷
存
按郁氏不知何許人亦未晰其時代第知其
字曰計登而已休寧戴生錡獲之揚州士人
家手錄以歸文凡二十二篇又序一篇辤甚
條暢不襲前人齒牙可謂博雅之士
顧氏(炎武)日知錄說經
七卷
存
陸氏(元輔)十三經注疏類抄
四十卷
存
陸嘉淑序曰名物器數之繁莫備於經考覈形狀制
度比類指象探賾窮變莫詳於漢唐諸儒蓋雖艸木
禽魚工人祝史所創述方名經述所載列無不竭智
畢慮盡其纖微曲折而後止嗚呼名物器數先王禮
樂之本而治天下之具之所託也且使芣苢螽斯之
義不著則比興微矣壇墠堂室之制溷則宗廟朝廷
之禮誤矣柷敔管磬鬴鬲罍豋之數不存則無以降
神靈通肹蠁矣揖讓進反粉畫行綴之法不詳則禮
不勝其慢易矣如是而徒欲以詁訓之空言滌盪天
下之情志漸摩斯世之習俗三代之治之所以不復
見於後世也吾家翼王讀書王太常煙客家與中舍
周臣為友相與講求先王禮樂之具與其所以致治
之原慨然謂讀書必自窮經始窮經必自漢唐注疏
始然注疏之文汗漫雜出紛賾隱奥苦於考據别識
之難也於是發凡起例為之疏通裁斷部分族居大
而郊廟朝堂之制禮器樂數之品章以及一事一物
禽魚草木之微無不綜以綱維歸之條例於是羣經
之所有一披籍而了然皆可指掌而盡焉本末兼該
精粗咸貫世有知而用之者可執此以往下此亦可
備文人賦家之考索其用精矣其致力勤矣翼王家
疁城先軰多經學之士如張公路張茂仁丘子成唐
叔逹徐女廉之流指不勝屈翼王又親為黃陶庵先
生入室弟子宜其學有師承而著書足以垂後也後
之讀此書者以之備考索鉤稽之用固得矣然無僅
以為文人賦家之所資焉則翼王著疏之意庶其不
泯沒乎予故序而論之
汪氏(琬)經解
四卷
存
沈氏(珩)十三經文鈔
五十卷
存
珩自序曰大道之在天下其綂歸乎一而已矣道之
全體大用具見於經庖犧之儀卦虞廷之十六字道
綂從此始矣道綂即學綂也商君臣言性言學言誠
文王周公孔子繫易之辤禮經雅頌制作昭明道綂
之傳承無岐軌焉周道缺微異萌斯起孔子修定諸
經與門弟子雅言詩書執禮商瞿傳易卜商傳詩左
丘明傳春秋史法曾參傳大學孝經子思傳中庸以
至有若孟子之徒傳論語游夏之徒傳爾雅其後散
處諸侯之國以友教天下公羊榖梁傳春秋經法數
傳之間經學正而道綂乃正自秦滅學漢世收遺經
於殘脱之餘於是人各異師或數人而合一經或一
經而分數家說滋繁而義滋裂愈降而由漢歴唐以
至宋千有餘年經術蕭然謝絶其間特起之士知稱
說經義以明道德者不過數人猶擇焉不精語焉不
備蓋經學散而道綂亦散矣宋室大儒曠代拔興淵
源相接傳聖人之心於孔子修定之中然後學綂復
正累承以至於今然自春秋戰國以來為吾道賊害
者亦復根萌燼然於其間如六經注解六經注脚六
籍無書即心是經之邪說瞽趨者猶樂其新竒而爭
炫之蓋未知所底也幸際聖德昭明用經術以敦勵
天下使學統歸於一是竊觀自古聖功王事義備於
經經義之備著於文辤後世說經之文亦經義之文
辤所為支流餘裔也自傳注釋詁而外以篇章說經
有儒林之文有理學之文儒林之文本乎學問意見
考據探索足以發揚志識而經制之業出其中焉理
學之文本乎窮理致知明體達用足以開來繼往而
道綂之傳出其中焉理學之文所謂其統歸於一是
者也儒林之文則醇疵得失見焉抑或其文其人則
居然理學也而其言出入離合見焉以一是而論惟
去彼取此足矣然論學不可以不嚴而論文則不得
不寬何則惟嚴而後綂始正也惟寬而後知綂之不
可以不正也聖人之於經亦然易序乾坤而謹復姤
也詩貴正而兼變也書貴治而存亂也春秋貴子而
示奪也聖人豈容有進退損益哉惟復姤之必謹而
後知乾坤之義為深遠也變之害正而後知變之不
可不正也亂之侵治而後知亂之不可不治也奪之
憯於予而後知奪之當懼而歸於予也此聖人憂天
下之情也今夫說經之文之有鈔也使醇疵得失出
入合離其說畢陳於前而後知治是統者之不可以
不謹操是統者之不可以不嚴故曰惟嚴而後統可
正也惟寬而後知綂之不可以不正也經之綂正則
學之綂正而道綂無勿正矣由是編而審所别擇焉
凡造化之所以絪緼蕃變王道之所以崇效卑法天
德之所以精義入神經制之所以因革損益酬酢之
所以常變經權人物之所以升降進退衡别之所以
得失異同類族之所以典常秩序於以窮天下之事
理而致天下之大用聖功王事詎有不備乎此而徒
以資經生之佔畢已哉且國家取士首重明經士子
所誦習以應制舉不越乎章句帖括之間未嘗窺見
古人宏深浩博之業以審其源流得是編以開明之
則始進之學既識本原於以備顧問而贊大議參大
政將使經術弘備而治教休明不無小補竊有厚望焉
秦氏(駿生)經生麈
六卷
存
繆泳曰駿生字山子錢塘諸生其說經詩曰詮書曰
案易曰天春秋曰與禮曰勺嚴侍郎沆序之
王氏(復禮)二經彙刻
十二卷
存
毛竒齡曰草堂取孝經大學諸家改本會萃刊之
黃氏(百家)說經千慮愚得
三卷
存
饒氏(失名)五經纂要
未見
錢啓忠序曰六經由漢而唐而宋諸儒代興各有注
疏不啻汗牛充棟矣明興乃芟其繁冗歸於畫一易
詩宗朱子書宗蔡氏春秋宗胡氏禮宗陳氏戶誦家
習奉為令典非是則縹緗不錄黌序勿登誠不欲以
多岐亡羊蓋其慎也然其間如詩之不叶於傳序也
春秋之盡斥夫公榖也書之拘牽於躔度也禮之聚
訟於明堂也易之僅歸於卜筮也不無滯義夫漢儒
即未克明經亦克窮經其勤有足嘉者今經學自本
注外併大全一書儲之學官鮮寓目焉者東岡饒氏
茹蔬啜水老而勿倦講學於羊城歸仁院别為纂要
可謂刻勵於學者也
亡名氏九經要覽
未見
張萱曰内閣抄本莫詳姓氏采九經語分類成書
九經緫例
未見
張萱曰九經諸本互異此書總其互異者詳辨之曰
書本曰字畫曰注文曰音釋曰句讀曰脱簡曰考異
凡七則依旴郡廖氏元本梓之莫詳姓氏
權氏(近)五經淺見錄
佚
高麗史近初名晉字可遠一字思叔辛禑時左司議
大夫禑曰此人為諫官使予不得游幸何可近侍合
令防倭耳著入學圖說五經淺見錄
經義考卷二百五十一
