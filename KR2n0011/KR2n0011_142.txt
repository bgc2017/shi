經義考卷一百四十二
翰林院檢討朱彝尊撰
禮記
胡氏(銓)禮記傳
宋志十八卷
佚
衛湜曰禮記解義惟嚴陵方氏廬陵胡氏始末全偹
陳氏(長方)禮記傳
佚
劉氏(懋)禮記集說
佚
陸元輔曰劉懋字勉之胡藉溪門人學者稱恒軒先
生爚之父也
夏氏(休)破禮記
宋志二十卷
未見
中興藝文志夏休以禮記多漢儒雜記於義有未安
者乃援禮經以破之然中庸大學實孔氏遺書也
衛湜曰紹興間進士夏休撰破禮記二十卷斷章析
句妄加譏詆中庸大學猶且不免其不知量甚矣
黃氏(祖舜)禮記說
佚
吳氏(仁傑)禮記解
佚
朱子曰吳斗南說禮不王不禘王如來王之王要荒
之君世見中國一世王者立則彼一番來朝故王者
行禘禮以接之彼本國之君一世繼立則亦一番來
朝故歸國則亦行禘禮此說亦有理所謂吉禘於莊
公者亦此類非五年之禘也
蔣氏(繼周)禮記大義
七卷
佚
括蒼彙記蔣繼周字世修青田人紹興甲戌進士歴
舘職二十年仕至御史中丞禮部尚書卒贈太師謚
文恭
游氏(桂)禮記經學
十二卷
佚
衛湜曰廣安游桂字元發著經學十二卷
曹學佺曰宋廣安游桂著桂號畏齋隆興進士官四
川制置大全注采入者十七條
樊氏(光遠)禮記講義
二卷
佚
吕氏(祖謙)禮記詳節
佚
王氏(炎)禮記解
佚
楊氏(炳)禮記解
佚
閩書楊炳字若晦晉江人乾道二年進士累遷中書
舍人權吏部尚書以寳謨閣直學士奉祠
莊氏(夏)禮記解
佚
陸元輔曰莊夏字子禮永春人淳熙中進士官至兵
部侍郎以寳謨閣待制奉祠進煥章閣待制自號藻
齋老人著禮記解
黃氏(樵仲)禮記解
佚
閩書樵仲字道夫龍谿人淳熙二年進士汀州錄事
參軍
曾氏(光祖)禮記精義
十五卷
佚
周必大曰光祖字景山吉州安福人淳熙乙未登第
奉議郎知臨江新喻縣事
郭氏(叔雲)禮經疑
闕
廣東通志郭叔雲字子從潮陽人有禮經疑二十餘
條見文公集中
顔氏(棫)禮記解
佚
王圻曰棫字叔堅淳熙中以上舍釋褐官至吏部尚
書
輔氏(廣)禮記解
未見
衛湜曰慶源輔漢卿取注疏方氏馬氏陸氏胡氏諸
說倣吕氏讀詩記編集間有己說
劉氏(爚)禮記解
佚
許氏(升)禮記文解
佚
趙氏(汝談)禮記注
佚
李氏(心傳)禮辨
二十三卷
佚
余氏(復)禮記類說
佚
王圻曰復寧德人光宗初策士大廷覽復所對曰余
復直而不訐擢第一後入史舘兼實錄
林氏(震)禮問
佚
舒氏(璘)禮解
佚
邵氏(囦)禮解
未見
衛湜曰金華邵囦字萬宗解曲禮王制樂記中庸大
學五篇
應氏(鏞)禮記纂義
二十卷
未見
衛湜曰金華應鏞字子和有纂義二十卷
陳澔曰近世應氏集解於雜記喪大小記等篇皆闕
而不釋噫慎終追遠其關於人倫世道非細故而可
略哉
岳氏(珂)小戴記集解
佚
魏氏(了翁)禮記要義
宋志三十三卷
未見
按聚樂堂藝文目有之
衛氏(湜)禮記集說
宋志一百六十卷
存
魏了翁序曰禮自正義旣出先儒全書冺不復見自
列於科目博士諸生亦不過習其句讀以為利祿計
至金陵王氏又罷儀禮取士僅存周官戴記之科而
士習於禮者滋鮮就戴記而言如檀弓喪禮諸篇既
指為凶事罕所記省則其所業僅一二十篇耳苟不
得義則又諉曰此漢儒之說也棄不復講所謂解說
之詳僅有方馬陳陸之家然而述王氏之說者也惟
關洛諸大儒上接洙泗之傳乃僅與門人弟子難疑
答問而未及著為全書嗚呼學殘文闕無所因襲驅
一世而冥行焉豈不重可嘆與平江衛氏世善為
禮正叔又自鄭注孔義陸釋以及百家之所嘗講
者會粹成書凡一百六十卷正叔名湜自號櫟齋今
為武進令
湜自序曰禮記四十九篇自二戴分門王鄭異註歴
晉迄陳雖南北殊隔家傳師授代不乏人唐貞觀中
孔穎達等詳定疏義稍異鄭說罔不芟落諸家全書
自是不可復見由貞觀至五代踰三百年世儒競攻
專門之陋學禮者幾無傳矣本朝列聖相承崇顯經
學師友淵源跨越前代故經各有解或自名家或輯
衆說逮今日為尤詳禮記並列六籍乃獨闢焉諸儒
間嘗講明率散見雜出而又窮性理者略度數推度
數者遺性理欲其參考並究秩然成書未之有也予
晚學孤陋濫承緒業首取鄭注孔義翦除蕪蔓採摭
樞要繼遂博求諸家之說零篇碎簡收拾略徧至若
說異而理俱通言詳而意有本詆排孔鄭援據明白
則亦併錄以俟觀者之折衷其有㳂襲陳言牽合字
說於義舛駁悉置勿取日編月削幾二十餘載而後
成凡一百六十卷名曰禮記集說傳禮業者苟能因
衆說之淺深探一經之旨趣詳而度數精而性理庶
能貫通而盡得之矣又後序曰予舊習諸家訓解
每病世儒勦取前人之說以為已出近得延平周諝
希聖解一再繙閱始知陳氏方氏亦推衍其說者耳
比歲樞密何公澹本生繼母亡疑於持服太學生喬
嚞朱九成黃會卿移書何公引逮事父母則諱王父
母不逮事父母則不諱王父母之文以為本朝方慤
解此一節謂特庶人之禮耳此說見鄭康成注乃指
為方慤盖後人掇拾前言而觀者㩀新忘舊莫究其
始先儒之書日就湮晦此予之所慨嘆而集說所由
作也他人著書惟恐不出於已予之此編惟恐不出
於人因不敢謂此編能盡經旨後有達者何嫌論著
謹無襲此編所已言沒前人之善可也又跋尾曰
紹定辛卯歲湜偹員江東漕筦大資政趙公善湘以
制師攝漕事見余集說欣然捐資鋟木以廣其傳次
年秋予秩滿而歸迨嘉熙己亥夏首尾閱九載矣中
雖倅金陵叨綸院僅食年餘之祿餘悉里居需次因
得徜徉於書林藝圃披閱舊帙搜訪新聞遇有可採
隨筆添入視前所刊增十之三間亦刪去冗複朅來
嚴瀨適繼郡計空竭之後廉勤自力補苴培植粗可
支吾乃撙節浮費别刊此本期與學者共之
陳振孫曰直秘閣崑山衛湜正叔集諸家說自注疏
而下為一書各著其姓氏寳慶二年表上之由是寓
直中秘魏鶴山為作序
盧熊蘇州府志湜字正叔好古博學除太府寺丞將
作少監皆不赴嘗集禮記諸家傳注為一百六十卷
名曰禮記集說寳慶二年上之終朝散大夫直寳謨
閣知袁州學者稱為櫟齋先生
張萱曰櫟齋禮記集說宋寳慶間武進令衛湜撰進
取鄭注孔義陸釋以及百家講說粹為一書凡一百
六十卷各記姓名以聽學者自擇魏了翁序之
按衛氏集說援引解義凡一百四十四家不
專采成書也如文集語錄雜說及羣經詳論
有涉於禮記者皆裒輯焉今以經籍藝文志
暨諸家書目未著於錄者疏之晉有淳于纂
曹述初劉世明唐有田瓊宋則四明沈煥晦
叔宣繒子平吳興沈清臣正卿錢唐于有臣
君錫新定顧元常平甫邵甲仁仲嚴陵喻仲
可可中不書字者柯山周處約四明李元白
演山黃敏求高要譚惟寅宣城奚士達建安
潘植會稽高文彪眉山家頤孫佖臨卭宋遠
孫不書地者劉氏孟冶葉氏棣吳氏華王氏
子墨孫氏景南林氏坰晏氏光湛氏循毛氏
信卿蔣氏君實書地不書名者東山何氏建
安劉氏新安王氏海陵查氏西蜀董氏止書
姓者費氏虙氏施氏盧氏譙氏許氏俞氏王
氏陳氏葉氏鄭氏二張氏姑就其目存之俟
博古君子或有攷云
竺氏(大年)禮記訂義
佚
寧波府志竺大年字耕道奉化人受業於沈煥著禮
記訂義揚琪銘其墓
戴氏(良齊)禮辨
佚
林右曰當今經書雖皆具完而禮經獨為殘闕加以
漢儒之說有不純也郡先哲戴大監嘗力為之辨草
廬吳文正公師之得其說
謝鐸曰戴良齊字彦肅號泉溪黃巗人嘉熙二年進
士累官秘書少監
黃氏(以翼)禮記說
佚
何喬遠曰宗台受業於陳北溪著禮說
楊氏(畿)禮記口義
佚
宋氏(聞禮)禮記解
佚
范氏(鍾)禮記解
佚
宋史范鍾字仲和蘭溪人嘉定二年進士嘉熙三年
拜端明殿學士簽書樞密院事四年參知政事淳祐
五年拜左丞相兼樞密使封東陽郡公卒贈少師謚
文肅著禮記解
徐氏(畸)戴記心法
二十卷
佚
陸元輔曰宋蘭溪徐畸南夫撰
韓氏(謹)禮記義解
佚
張氏(泳)禮記遺說
佚
韓氏(惇)禮義解
佚
何氏(炎)禮記注
佚
黃氏(震)讀禮記日抄
十六卷
存
震自序曰吳郡衛湜集禮記解自鄭康成而下得一
百四十六家惟方氏馬氏陸氏有全書其餘僅解篇
章凡講義論說嘗及之者皆取之以足其數其書浩
瀚惟嚴陵郡有官本岳公珂集解亦然皆未易徧觀
天台賈蒙繼之始選取二十六家視衛岳為要而其
采取亦互有不同其書又惟儀真郡學有錄本世罕
得其傳今因并合各家所集而類抄之昔吕氏讀詩
記簡要而文為姓氏所隔高氏春秋集注文成一家
而不知元注之姓氏為誰僣竊參用其法使諸家注
文為一而各出姓氏於下方間亦節錄或附己意然
所謂存十一於千百不過老眼便於觀省後生志學
之士自當求之各家全書云
姚世昌曰五經朱子於春秋禮記無成書慈溪黃東
發取二經為之集解其義甚精盖有志補朱子之
未偹者且不欲顯故附於日抄中其後程端學有春
秋本義陳澔有禮記集說皆不能過之永樂初修五
經大全諸臣皆未見日抄故一無所取
朱子(申)禮記詳解
十八卷
佚
鄭氏(樸翁)禮記正義
一卷
未見
浙江通志鄭樸翁字宗仁温州平陽人咸淳十年以
上舍釋褐為福州教授尋除國子正宋亡諸陵被發
與其友林景熙謀間行拾之見景熙志中既而歸隱
薌山瀑下山隂王英孫延教子弟後以病返卒於家
繆氏(主一)禮記通考
佚
陳氏(普)禮記講義
一卷
存
陳氏(煥)禮記釋
佚
黃虞稷曰煥字時可豐城人宋末兩與漕薦入元不
仕
賈氏(蒙)禮記輯解
佚
天台縣志賈蒙字正叔著禮記輯解集二十六家之
說視衛湜岳珂為要舊有抄本在儀眞見黃氏書錄
張氏(應辰)禮記集解
佚
閩書應辰德化人
汪氏(自明)禮記義林
四十卷
佚
嚴州府志淳安人時稱汪六經
王氏禮記解
未見
衛湜曰新安王氏解曲禮上下王制月令文王世子
禮運禮器郊特牲内則玉藻明堂位大傳中庸大學
投壺十五篇
張氏禮記講義
十卷
未見
衛湜曰張氏講義十卷不知作者又有傳錄訓解不
著姓名
經義考卷一百四十二
