經義考卷七十二
翰林院檢討朱彝尊撰
書(一)
三皇五帝之書
佚(虞書存)(偽三墳書存)
周官外史掌三皇五帝之書
鄭康成曰楚靈王所謂三墳五典
賈逵曰三墳三皇之書五典五帝之書
孝經緯曰三皇無文有文字之後仰錄三皇時事
劉熙曰三墳墳分也論三才之分天地人之治其體
有三也五典典鎮也制法所以鎮定上下其等有五
也今皆亡惟堯典存
葛洪曰隱士以三墳為金玉五典為琴箏
劉勰曰皇世三墳帝代五典
李先曰三皇五帝之典可以補王者神智
劉知幾曰春秋傳載楚左史能讀三墳五典周禮曰外
史掌三皇五帝之書由斯而言則墳典文義三五典
策春秋之時猶大行於世
程子曰孔子討論墳典斷自唐虞以下使誠有所謂
羲農之書乃後世稱述當時之事失其義理如許行
所謂神農之言及隂陽醫方稱黃帝之說爾此聖人
所以去之也或疑隂符之類是甚非也此出戰國權
變之術竊窺機要以為變詐之用豈上古至淳之道
耶
葉夢得曰古三墳書為古文竒險不可識了不知其
何語其妄可知也
楊時曰三墳世傳以為古三皇書非也其辭簡而質
遠而無統其有意於倣古之為乎孔子曰神無方易
無體又曰生生之謂易則易之為易其義深矣殆不
可以形數名也是書太古河圖代姓紀曰博厚而濁
謂之太易太易之數三是以形數名易也其言殆與
孔子異乎吾是以知其非古書也
晁公武曰古三墳書張天覺言得之於比陽民家墳
皆古文而傳乃隸書所謂三墳者山氣形也七略隋
志皆無之世以為天覺偽撰
鄭樵曰三皇太古書亦謂之三墳一曰山墳二曰氣
墳三曰形墳天皇伏羲氏本山墳而作易曰連山人
皇神農氏本氣墳而作易曰歸藏地皇黃帝氏本形
墳而作易曰坤乾雖不畫卦而其名皆曰卦爻大象
連山之大象有八曰君臣民物隂陽兵象而統以山
歸藏之大象有八曰歸藏生動長育止殺而統以氣
坤乾之大象有八曰天地日月山川雲氣而統以形
皆八而八之為六十四其書漢魏不傳至元豐中始
出於唐州比陽之民家世疑偽書然其文古其辭質
而野其錯綜有經緯恐非後人之能為也如緯書猶
見取於前世况此乎且歸藏至晉始出連山至唐始
出然則始出於近代亦不為異事也
中興書目三墳之目見於孔序漢志不載元豐七年
毛漸奉使京西得之其書以山氣形為别山墳謂之
連山氣墳歸藏形墳坤乾與先儒言三易異其中有
姓紀一篇皇策一篇政典一篇合為三卷皆偽託也
陳振孫曰元豐中毛漸正仲奉使京西得之唐州民
舍其辭詭誕不經蓋偽書也三墳之名惟見於左氏
右尹子革之言蓋自孔子定書斷自唐虞以下前乎
唐虞無徵不信不復采取於時固已影響不存去之
二千載而其書忽出何可信也况皇謂之墳帝謂之
典皆古史也不當如毛所錄其偽明甚人之好竒有
如此其僻者
朱子曰周禮外史掌三皇五帝之書周公所錄必非
偽妄若果全偹孔子亦不應悉刪去之或其簡編脫
落不可通曉或是孔子所見止是唐虞以下不可知
耳
羅璧曰典有五而逸其三墳有三而不存其一
王應麟曰前賢謂臯䕫稷契有何書可讀理實未然
周官外史掌三皇五帝之書春秋傳所謂三墳五典
是也黃帝顓頊之道在丹書武王所以端冕東面而
受於師尚父也少皥氏之紀官夫子所以見郯子而
學也孰謂無書可讀哉又曰吕氏春秋序意曰嘗
得學黃帝之所以誨顓頊矣爰有大圜在上大矩在
下汝能法之為民父母不韋十二紀成於秦八年歲
在涒灘上古之書猶存前聖傳道之淵源猶可考也
又曰漢初去聖未遠帝王遺書猶有存者賈誼書
修政語引黃帝曰道若川谷之水其出無已其行無
止顓頊曰至道不可過也至義不可易也功莫美於
去惡而為善罪莫大於去善而為惡故非吾善善而
已也善緣善也非惡惡而已也惡緣惡也吾日慎一
日帝嚳曰緣巧者之事而學為巧行仁者之操而與
為仁也故節仁之器以修其財而身專其美矣德莫
高於博愛人而政莫高於博利人故政莫大於信治
莫大於仁吾愼此而已矣帝堯曰吾存心於先古加
志於窮民痛萬姓之罹罪憂衆生之不遂也故一民
或饑曰此吾饑之也一民或寒曰此我寒之也一民
有罪曰此我䧟之也帝舜曰吾盡吾敬而以事吾上
故見謂忠焉吾盡吾敬以接吾敵故見謂信焉吾盡
吾敬以使吾下故見謂仁焉吾取之以敬也吾得之
以敬也此帝王大訓之存於漢者若高帝能除挾書
之律蕭相國能收秦博士官之書則倚相所讀者必
不墜矣又曰三皇之書伏羲有易神農有本草黃
帝有素問
黃震曰孔安國作書序明言孔子去三墳而斷自唐
虞二典為書今信安毛漸正仲乃稱元豐七年奉使
京西得古三墳書於唐州比陽道民間為偽固不待
辨而知特其所以為偽有不容不辨者夫三墳雖不
可復知槩以今之二典則載事之書後世所謂史冊
之類也今其書乃以山墳為第一而指為天皇伏羲
氏連山之易以氣墳次之而指為人皇神農氏歸藏
之易以形墳又次之而指為地皇軒轅氏坤乾之易
愚按伏羲畫八卦歴文王孔子而成今之易三才之
道偹焉此外無餘藴周禮六典晚出於王莽劉歆始
有連山歸藏周易三者之名意謂夏商之世各自有
易於義無稽而好異者喜言之自謂博古已成空談
况於竊取其名為三墳之書然乎否耶山墳言君臣
民物隂陽兵象氣墳言歸藏生動長育止殺形墳言
天地日月山川雲氣一字各釋為一事實皆無理山
墳綴以姓紀之篇氣墳綴以皇策之篇形墳綴以政
典之篇亦皆無理毛漸乃以胤征嘗引政典指為證
據不知政典夏氏國法非三墳書也
馬端臨曰按夫子所定之書其亡於秦火而漢世所
不復見者蓋杳不知其為何語矣况三墳已見削於
夫子而謂其書忽出於元豐間其為繆妄可知夾漈
好竒而尊信之過矣况又詳孔安國書序所言則墳
典書也蓋百篇之類也八索易也蓋彖象文言之類
也今所謂三墳者曰山墳氣墳形墳而以為連山歸
藏坤乾之所由作而又各有所謂大象六十四卦則
亦是易書而與百篇之義不類矣豈得與五典並稱
乎
金履祥曰周官外史固有三皇五帝之書未聞墳典
之名也左氏稱三墳五典八索九丘之書未知何書
也或當時别有異書倚相讀之以為博耳書序以堯
舜有二典遂引三墳五典以配三皇五帝之數證定
書之原反滋紛紛近世有三墳書云得於青城山其
書始出於張天覺家有山墳氣墳形墳之名古易既
有六十四卦安得又有三墳龜山嘗辨其非今婺有
版本蓋書序說啓其偽也
吳萊曰三墳書近出偽書也文鄙而義陋其言伏羲
本山墳而作連山神農本氣墳而作歸藏黃帝本形
墳而作坤乾與周官太卜所掌三易異焉又周官外
史掌三皇五帝之書楚左史倚相能讀三墳五典太
史公所謂縉紳先生難言之者也孔安國書序始以
伏羲神農黃帝之書謂之三墳墳者大也言大道也
苟言大道孔子不刪孔子刪之此其文誠不雅馴矣
且三墳自三墳三易自三易亦無緣合而為一也外
有紀姓者叙上古帝王之世襄陽羅泌頗加采用以
著路史莆田鄭樵謂東漢諸儒尚喜讖三墳書雖近
出庸不愈於讖乎乃引柴霖之傳而上寘諸古易經
之列以為非後世所可及終不能掩其偽也
吳師道曰外史掌三皇之書不言三墳也左史倚相
能讀三墳不云三皇也孔氏以三墳五典合之三皇
五帝書序之文先儒頗疑之遂以是為一定不可易
之論可也又曰古三墳書宋元豐中毛漸得之唐
州比陽民家紹興中沈斐刻於婺學近歲火板不存
予從張子長假其書讀之所謂三墳以山氣形為别
以伏羲連山神農歸藏軒轅坤乾易合其目墳各有
傳又有姓紀皇策政典之篇後序稱天復中青城山
裂石中所得不云何人亦可疑矣按三墳漢藝文志
已無傳隋史載劉炫撰書百數卷題曰連山易子長
謂此書卷題不同亦非炫所撰者天復乃唐末號去
之二千年一旦復出裂石所得尤涉怪誕按晁公武
云張商英偽撰蓋得其實矣既明其偽固不足深辨
略舉一二以見撰者之謬大傳曰易有太極是生兩
儀兩儀生四象四象生八卦先儒不知先天之義故
多誤解今其言曰混沌為太始其數一一為太極天
地之父母天高明而清地博厚而濁謂之太易為天地
之變太易之數二二為兩儀隂陽之形謂之太初為
天地之交太初之數四四為易四象變而成萬物謂
之太素為三才之始太素之數三三為易天地孕而
生男女謂之三才三才者天地之偹也其言顚倒錯
戾漫無紀綂而自比於易可乎夏書政典云云先儒
皆以為指羲和林氏獨謂上文邦有常刑干先王之
誅文意已足此乃戒吏士之辭故金先生表注因之
其說正矣豈區區摹擬傅會者所能知哉且諸儒皆
不信其書而毛漸沈斐獨信之亦好竒之過爾
吾丘衍曰三墳書此偽本大不可信言辭俗繆字法
非古尚書無也字此書有之
盛熙明曰三墳乃偽書必字合從入戈此從心加一
筆走之合從辵此隨俗作之字引脚其謬甚多
方孝孺曰書之名眞而實偽者多矣何從而信之哉
亦在愼辨之爾辨之法有三味其辭以望其世之先
後正其名以求其事之是非質諸道以索其旨之淺
深而眞偽無所匿矣吾嘗執是以觀天下之書蓋十
不失一焉若世傳三墳書者則又凡鄙而易見者也
孔安國稱伏羲神農黃帝之書謂之三墳其言大道
今此書以山墳為伏羲之書言君臣民物隂陽兵象
謂之連山易而姓紀皇策之篇附焉以氣墳為神農
之書言歸藏生動長育止殺謂之歸藏易以形墳為
黃帝之書言其目而傳以申之考其辭則不類正其
名則不合質諸道則淺陋而無稽其姓紀篇曰太始
者元胎之萌太極者天地之父母太易者天地之變
太初者天地之交太素者三才之始天地孕而生男
女謂之三才頗剽莊列之餘言而造為異說此其道
之淺陋無稽者也其論物則曰木為金所尅服陽臣
十幹此後世歷生之常談伏羲之時曾有之乎論民
曰四民之物以貨為本伏羲之時曷有四民之名乎
謂封拜之辭曰策策始於漢而謂伏羲氏有策辭可
乎祭天地於圜丘大夫之妻曰命婦周禮始有之而
謂天地圜丘恩及命婦為黃帝之事可乎相人之術
起於衰世而謂聖人以形辨貴賤正賢否為神農氏
之書可乎此其名之不合者也其辭皆後世俚野之
談而其尤謬者曰山月升騰川月專浮山雲疊峰川
雲散彩山氣籠烟川氣浮光雲氣流霞皆唐人為詩
之語其政典篇往往竊取書易而損益之如曰惟天
生民惟君奉天民惟邦本食惟民天出言惟辭制器
惟象動作惟變卜筮惟占先時者殺不及時者殺皆
是也或者未之察顧謂書所謂政典正本諸此而定
為上古之書其亦異哉然世之偽書衆矣如内經稱
黃帝汲冢書稱周皆出於戰國秦漢之人故其書雖
偽而其文近古有可取者此書則又偽於近代者也
其後有序不著其姓名自謂天復中隱於青城之西
因風雨石裂中有石匣得此書於匣中其文絶與此
書類天復唐昭宗時也豈即青城隱者所偽耶雖然
聖人之經猶日月然其道猶天地然使孔子時有三
墳書孔子固不得而刪存其名而亡其書孔子猶嘗
言之今孔子之繫易但云伏羲氏畫八卦神農氏為
耒耜黃帝垂衣裳未嘗言三皇有所謂三墳書也孔
子不言安國何據而言之耶然則安國之言亦妄矣
彼偽為書者因其言而復僭襲周禮三易連山歸藏
之名以為伏羲神農之書周易不可襲則以歸藏先
坤後乾名黃帝者故曰坤乾其亦妄之妄者耶以區
區俚野之文而欲托於三代唐虞之上是猶瞽夫懸
破鏡於空中而欲自比於日月也其亦惑之甚耶於
乎世之擬經者亦可以知愧矣
胡應麟曰仲尼贊易序書刪詩而三墳不經見則春
秋倚相所嘗讀已屬可疑况劉炫所上毛漸所傳淺
陋弗根惡覩所謂三墳者乎
按外史所掌三皇五帝之書若許行為神農
之言列子稱黃帝之書皆是豈必三墳五典
哉以三墳五典實三皇五帝之書本於偽孔
安國書序也觀杜氏注左傳墳典丘索苐云
皆古書名未嘗定為三皇五帝之書足以證
其非矣至於三墳偽書人知其謬以鄭漁仲
之博洽獨信之不疑毋乃過與
經義考卷七十二
