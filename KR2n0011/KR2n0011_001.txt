欽定四庫全書
經義考卷一
翰林院檢討朱彝尊撰
御注
御注孝經
一卷
順治十三年二月十五日
世祖章皇帝御製序曰朕惟孝者首百行而為五倫之本
天地所以成化聖人所以立教通之乎萬世而無斁放
之於四海而皆凖至矣哉誠無以加矣然其廣大雖包
乎無外而其淵源實本於因心遡厥初生咸知孺慕雖
在顓蒙即備天良故位無尊卑人無賢愚皆可以與知
而與能是知孝者乃生人之庸德無甚玄竒抑固有之
秉彝非由外鑠誠貴乎篤行而非語言之間所得而盡
也雖然降衷之理固根於凡民之心而覺世之功必頼
夫聖人之訓苟非著書立說以廸天性自然之善抒人
子難己之情使天下之人曉然於日用之恒行即為大
經大法之所存而敦行不怠以全其本始夫亦孰由知
孝之要盡孝之詳以無忝所生也哉此孔子孝經之書
所由作也朕萬幾之暇時加三復自開宗明義迄於終
篇見其言近而旨遠理約而該博本之立身以行道推
之移風而易俗愛敬所著公卿士庶皆得循分以承歡
感應所通東西南北罔不漸被而思服誠萬世不刊之
懿矩百聖不易之格言自天子以至於庶人不可一日
闕者夫子所謂吾志在春秋行在孝經良有以也自漢
以來去聖日遠詮釋滋多厥旨寖晦孔安國尚古文鄭
玄主今文互有異同各矜識解魏晉而降諸儒羣興析
疑闡奥代不乏人源流攸分不無繁蕪迨及開元更立
注疏亦既萃一代之菁英垂表章於奕世矣而詳略或
殊詎云至當宋之邢昺元之吳澄輩標新領異間有發
揮然揆之美善或未盡焉至於明季著述紛紜或拾前
賢之緒餘文其謭陋或摘古人之紕繆肆彼譏彈不知
天懷既薄問學復疎因心之理未明空文之多奚補其
於作經之意均未當耳夫親恩罔極高厚難酬德至聖
人猶虞未盡同為人子孰不佩至教而興永錫之感乎
然則訓詁未確漸摩弗力欲其相觀而善厥路無由朕
為此慮爰集古今之注更互考訂其得中而窽綮者採
輯之其妄逞而臆說者刪除之譬諸沙礫既披美鏐始
出稂莠盡剪嘉禾乃登至若流覽之餘時獲一是或足
以補未發之藴者輙為增入聊備參觀總以孝之道甚
大而平故不必旁求隱怪用益高深誇示繁縟徒滋複
贅惟以布帛菽粟之言昭廣大中正之理雖未知於作
者之旨能盡脗合可無枘鑿與否然而前代諸儒之書
瑕瑜難掩與夫近代羣言之失淆亂不稽者於兹正之
庶幾發矇啓錮四方億兆咸知傚法而允廸共底於大順
之休焉夫如是將見至德要道由此而廣和睦無怨由
此而成矣
(臣)謹按尚書孝經均有古今文魯國三老所
獻劉向所錄衛宏所校此古文孝經也衛文
侯所受顔芝所藏唐石臺所勒此今文孝經
也
御注孝經因石臺本注經
世祖章皇帝親自刪定文簡而義該順治中鏤板印行而
民間流傳甚少(臣)同里禮部尚書(臣)杜臻購
得寳藏(臣)謹錄之以弁經義考之首
勑撰
日講四書解義
二十六卷
康熙十六年十二月八日
皇帝御製序曰朕惟天生聖賢作君作師萬世道綂之傳
即萬世治綂之所繫也自堯舜禹湯文武之後而有孔
子曾子子思孟子自易書詩禮春秋而外而有論語大
學中庸孟子之書如日月之光昭於天嶽瀆之流峙於
地猗歟盛哉蓋有四子而後二帝三王之道傳有四子
之書而後五經之道備四子之書得五經之精意而為
言者也孔子以生民未有之聖與列國君大夫及門弟
子論政與學天德王道之全修己治人之要具在論語
一書學庸皆孔子之傳而曾子子思獨得其宗明新止
善家國天下之所以齊治平也性教中和天地萬物之
所以位育九經逹道之所以行也至於孟子繼往聖而
開來學闢邪說以正人心性善仁義之旨著明於天下
此聖賢訓辭詔後皆為萬世生民而作也道綂在是治
綂亦在是矣歴代賢哲之君創業守成莫不尊崇表章
講明斯道朕紹
祖宗丕基孳孳求治留心問學命儒臣撰為講義務使闡
發義理裨益政治同諸經史進講經歴寒暑罔敢間輟
兹已告竣思與海内臣民共臻至治特用校刊用垂永
久爰製序言弁之簡首每念厚風俗必先正人心正人
心必先明學術誠因此編之大義䆒先聖之微言則以
此為化民成俗之方用期夫一道同風之治庶幾進於
唐虞三代文明之盛也夫
(臣)謹按四書解義總裁官二人經筵日
講官起居注翰林院掌院學士兼禮部侍
郎加一級教習庶吉士資政大夫(臣)喇沙里
經筵日講官起居注翰林院掌院學
士兼禮部侍郎教習庶吉士通議大夫(臣)陳
廷敬分撰官十一人日講官起居注詹
事府詹事兼翰林院侍讀學士(臣)沈荃日
講官起居注翰林院侍讀學士加三級通
議大夫(臣)色冷日講官起居注翰林院
侍讀學士(臣)葉方藹日講官起居注翰
林院侍讀學士加二級(臣)蔣弘道經筵
日講官起居注翰林院侍講學士加一級
奉政大夫(臣)庫勒納日講官起居注翰
林院侍講學士食正四品俸(臣)張英日講
官起居注右春坊右庶子兼翰林院侍講
(臣)張玉書日講官起居注翰林院侍讀
加一級奉政大夫(臣)牛鈕日講官起居
注翰林院侍講承德郎(臣)韓菼日講官
起居注右春坊右中允兼翰林院編修(臣)董
訥儒林郎日講官起居注左春坊左贊
善兼翰林院檢討(臣)王鴻緒
日講書經解義
十三卷
康熙十九年四月十二日
皇帝御製序曰天生民而立之君非特予以崇高富貴之
具而已固將副教養之責使四海九州無一夫不獲其
所也是故古之帝王奉若天道建都樹屏以立其綱設
官置吏以張其紀經天緯地以盡其才親親尊尊以弘
其業黎民阻饑而為之教稼五品不遜而為之明倫為
禮樂以𨗳其中和為兵刑以息其爭訟事未然而預為
之備患已至而急為之驅蓋治天下之法見於虞夏商
周之書其詳且密如此宜其克享天心而致時雍太和
之效也所以然者蓋有心法以為治法之本焉所謂敬
也誠也中也敬則神明有主而物欲不能搖誠則孚信
在中而偽巧不能間中則公正無偏而衺說不能移凡
書中曰欽明曰寅恭曰祗懼曰廸畏皆敬之屬也曰允
塞曰至誠曰一德曰惇信皆誠之屬也曰義制事禮制
心曰沉潛剛克高明柔克曰寬而有制從容以和皆中
之屬也性之者為堯舜禹文身之者為湯武高宗困而
學之者為太甲成王悖而去之者為太康桀紂嗚呼心
法之存亡治道之升降分焉天命之去留繫焉曷其奈
何弗鑒朕萬幾餘暇讀四代之書惕若恐懼爰命儒臣
取漢宋以來諸家之說薈萃折衷著為講義一十三卷
逐日進講兹特加鋟梓頒示臣民俾知朕仰法前代聖
王志勤道遠然夙夜兢兢思體諸身心措諸政治以母
負上天立君之意夫豈敢一日忘哉是為序
(臣)謹按書經解義總裁官二人經筵日
講官起居注翰林院掌院學士兼禮部侍郎
教習庶吉士(臣)庫勒納經筵日講官
起居注翰林院掌院學士兼禮部侍郎教習
庶吉士(臣)葉方藹分撰官十三人通議大夫
日講官起居注詹事府詹事(臣)格爾古
德日講官起居注詹事府詹事兼翰林
侍讀學士加一級(臣)沈荃日講官起居
注翰林院侍讀學士加二級(臣)蔣弘道日
講官起居注翰林院侍讀學士食正四品
俸(臣)張英經筵日講官起居注翰林
院侍讀學士奉政大夫(臣)牛鈕日講官
起居注翰林院侍讀學士奉政大夫(臣)常書
日講官起居注翰林院侍講學士食正
四品俸(臣)崔蔚林日講官起居注翰林院
侍講學士奉政大夫(臣)嚴我斯日講官
起居注翰林院侍講學士(臣)朱馬泰日講
官起居注左春坊左庶子兼翰林院侍讀
(臣)張玉書日講官起居注翰林院侍讀
(臣)阿哈逹日講官起居注翰林院侍講
(臣)董訥日講官起居注翰林院侍講(臣)
王鴻緒
日講易經解義
十八卷
康熙二十二年十二月十八日
皇帝御製序曰朕惟帝王道法載在六經而極天人窮性
命開物前民通變盡利則其理莫詳於易易之為書合
四聖人立象設卦繫辭焉而廣大悉備自昔庖犧神農
黃帝堯舜王天下之道咸取諸此蓋詩書之文禮樂之
具春秋之行事罔不於易會通焉漢班固有言六藝具
五常之道而易為之原詎不信歟朕夙興夜寐惟日孜
孜勤求治理思古帝王立政之要必本經學嘗博綜簡
編玩索精藴至於大易尤極研求特命儒臣參攷諸儒
註疏傳義撰為解義一十八卷日以進講反復卦爻之
辭深探作易之旨大抵造化工用不外隂陽而配諸人
事則有貞邪淑慝之别運數所由盛衰風俗所由治亂
君子小人所由進退消長鮮不於竒偶二畫屈伸變易
之間見之若乃體諸躬行措之事業有觀民設教之方
有通德類情之用恐懼修省以治身思患豫防以維世
引而伸之觸類而長之而治理備矣於是刊刻成書頒
示天下朕惟體乾四德以容保兆民且期庶司百職事
矢於野渙羣之公成拔茅允升之美則泰交嫓於明良
而太和溢於宇宙庶稱朕以經學為治法之意也夫
(臣)謹按易經解義總裁官三人經筵日
講官起居注翰林院掌院學士兼禮部侍郎
加一級支二品俸教習庶吉士(臣)牛鈕經
筵日講官起居注翰林院掌院學士兼
禮部侍郎教習庶吉士(臣)孫在豐日講官
起居注翰林院學士兼禮部侍郎(臣)張英分
撰官十八人通議大夫經筵日講官
起居注詹事府詹事加一級(臣)傅臘塔日
講官起居注詹事府詹事兼翰林院侍讀
學士加禮部侍郎降一級留任(臣)沈荃資
政大夫日講官起居注詹事府少詹事
兼翰林院侍講學士仍加詹事府詹事(臣)蔣
弘道通議大夫日講官起居注詹事
府少詹事兼翰林院侍講學士仍加詹事府
詹事(臣)嚴我斯經筵日講官起居注
翰林院侍讀學士奉政大夫(臣)常書日講
官起居注翰林院侍讀學士加一級又加
一級支四品俸奉政大夫(臣)朱馬泰日講
官起居注翰林院侍讀學士(臣)王封濚
日講官起居注翰林院侍講學士加二級
中憲大夫(臣)阿山日講官起居注翰林
院侍講學士加一級朝議大夫(臣)邵吳遠
日講官起居注翰林院侍講學士(臣)徐乾
學日講官起居注翰林院侍講學士(臣)
高士竒日講官起居注翰林院侍講加
侍讀學士加一級(臣)董訥日講官起居
注翰林院侍講(臣)翁叔元日講官起居
注左春坊左中允兼翰林院編修(臣)秦松齡
日講官起居注右春坊右贊善兼翰林院
檢討(臣)王頊齡日講官起居注翰林院
修撰儒林郎(臣)歸允肅日講官起居注
翰林院編修文林郎(臣)曹禾日講官起
居注翰林院檢討徵仕郎(臣)嚴繩孫
孝經衍義
一百卷
康熙二十九年四月二十四日
皇帝御製序曰朕緬維自昔聖王以孝治天下之義而知
其推之有本操之有要也夫孝者百行之源萬善之極
書言奉先思孝詩言孝思維則明乎爲天之經地之義
人性所同然振古而不易故以之為己則順而祥以之
教人則樂而易從以之化民成俗則德施溥而不匱帝
王奉此以宰世御物躬行為天下先其事始於寢門視
膳之節而推之於配帝饗親覲光揚烈諴萬民而光四
海皆斯義也孔子教孝之言散見於六籍而綂會於孝
經曾子以純孝親承斯訓其詞約其指遠條貫終始綜
括羣論言孝之義於斯為備自顔芝藏本出於漢初考
注箋釋代有其人如孔安國鄭康成皇侃邢昺輩無慮
百餘家大約皆訓詁章句辨論古今文同異而求其推
廣義藴逹之於萬事萬物而皆莫出其範圍者則尚未
之備也
世祖章皇帝弘敷孝治懋昭人紀特命纂修孝經衍義未
及成書朕纘承先志詔儒臣蒐討編輯倣宋儒真德秀
大學衍義體例徵引經史諸書以旁通其說竊以仲尼
稱至德要道以順天下又曰教之所由生而後詳列天
子諸侯卿大夫士庶人之五孝此則一經之大旨亦猶
大學之言明德新民格致誠正修齊治平也是故衍至
德之義則仁義禮智信之說備矣衍要道之義則父子
君臣夫婦昆弟朋友之論備矣衍教所由生之義則禮
樂政刑之屬備矣衍五孝而皆以愛敬為本明貴賤之
所同也由天子之敬親推之則郊丘宗廟典禮之義備
矣由天子之愛親推之則仁民育物撫綏愛養之義備
矣無非敬也無非愛也即無非孝也遞而至於諸侯之
不驕不溢卿大夫之法服法言法行士庶人之忠順事
上謹身節用何一非愛敬之義推而極之通於神明貫
乎天地夫寧有涯際乎哉書成凡一百卷鏤版頒行併
製序言冠於簡端庶幾嘉與海内共遵斯路家修子弟
之職人奉親長之訓協氣旁流休風四逹以成一代敦
厚鴻龐之治斯則朕繼述先烈尊經崇本之志也夫
(臣)謹按孝經衍義總裁官二人經筵講官
翰林院學士兼禮部侍郎加禮部尚書管
部右侍郎事(臣)葉方藹日講官起居注
翰林院學士兼禮部侍郎(臣)張英纂修則
日講官起居注翰林院侍講(臣)韓菼凡例
目錄一卷經旨總要二卷衍義一百卷康熙
二十一年三月進呈所衍之目曰至德曰要
道曰教之所由生曰天子之孝曰諸侯之孝
曰卿大夫之孝曰士之孝曰庶人之孝曰大
順之徵至德之目曰仁曰義曰禮曰智曰信
要道之目曰父子曰君臣曰兄弟曰夫婦曰
朋友師弟子附焉教所由生之目曰禮曰樂
曰政曰刑天子之孝一曰愛親愛親之義曰
早諭教曰均慈愛曰敦友恭曰親九族曰體
臣工曰重守令曰愛百姓曰課農桑藉田附
焉曰薄稅歛曰備凶荒曰省刑罰曰恤征戍
二曰敬親敬親之義曰事天地曰法祖宗曰
隆郊配曰嚴宗廟曰重學校飬老附焉曰崇
聖學曰教宫闈曰論官材曰優大臣曰設諫
官曰正紀綱曰别賢否曰制國用曰厚風俗
諸侯之孝曰愛親敬親不驕不溢卿大夫之
孝曰愛親敬親法言德行士之孝曰愛親敬
親事君忠事長順庶人之孝曰愛親敬親用
天道分地利謹身節用終以大順之徵者因
經有以順天下之文也
經義考卷一
