經義考卷一百八十八
翰林院檢討朱彝尊撰
春秋(二十一)
楊氏(簡)春秋解
宋志十卷
未見
簡自序曰易詩書禮樂春秋一也天下無二道六經
安得有二旨以屬辭比事為春秋者國俗之所教習
也非孔子之旨也故孔子曰屬辭比事而不亂則深
於春秋者矣不亂者不睹其紛紛一以貫之也春秋
之不亂即詩之不愚即書之不誣即樂之不奢易之
不賊禮之不煩也一也孔子繼曰天有四時春秋冬
夏風雨霜露無非教也地載神氣神氣風霆風霆流
形庶物露生無非教也清明在躬志氣如神嗜欲將
至有開必先天降時雨山川出雲見諸孔子家語而
小戴所記乃脱簡於孔子閒居之後閒居之旨已明
繼此章為贅此言詩之不愚書之不誣樂之不奢易
之不賊禮之不煩春秋之不亂旨猶未白不可無此
章以發揮也聖言至矣不可以思慮得也不可以言
語索也孔子不得已而有言曰吾志在春秋於二百
四十二年擾擾顛倒錯亂中而或因或作是是非非
靡不曲當所是是道所非非道如四時之錯行如日
月之代明皆所以彰明大道古諸侯無私史周官小
史掌邦國之志費誓周書漢汝江沱之詩編諸二南
自晉之乘楚之檮杌魯之春秋三史作而諸侯有私
史矣孔子因之道之變也
林氏(栗)春秋經傳集解
宋志三十三卷
未見
玉海淳熙十年六月知潭州林栗著春秋經傳集解
三十三卷乞投進十一年十二月上之付祕省
陳振孫曰其學專主左氏而黜二傳故為左氏傳解
表上之
王氏(日休)春秋明例(宋志作名義)
宋志一卷
佚
春秋孫復解三傳辨失
宋志四卷
佚
中興書目春秋明例一卷紹興中舒州布衣王日休
撰凡十篇通謂之明例又冠以例要例釋例意又有
孫復解三傳辨失四卷
左氏正鑑
佚
葛立方曰虚中治春秋學為四傳辨失左氏正鑑紹
興初嘗抱其書質於先人文康公文康深許之濡削
遺之曰遠類康成發公羊之墨守下卑元凱為左氏
之忠臣
趙氏(敦臨)春秋解
佚
周氏(孚)春秋講義
一卷
存
按周氏講義止及隱公凡一十六條附載蠧
齋鉛刀編
胡氏(元質)左氏摘竒
通考十二卷
佚
陳振孫曰給事中吳郡胡元質長文撰
盧熊蘇州府志胡元質字長文長洲人紹興中進士
高第淳熙中四川制置使知成都卒贈少師諡獻惠
按宋志有左氏摘竒十二卷不著撰人姓氏
當即是書
余氏(嚞)春秋地例增釋紀年續編
佚
謝氏(諤)春秋左氏講義
三卷
佚
陳氏(持)左氏國類
二十卷
佚
按持字守之金華人官廸功郎筠州高安縣
主簿吕伯恭為作墓志
唐氏(閱)左史傳
五十一卷
佚
紹興府志唐閱字進道山陰人舉進士歷都官員外
郎乾道間為浙東檢察嘗以左氏春秋倣遷固史例
以周為紀列國為傳又為表志贊合五十一卷號左
史傳行於世
石氏(朝英)左傳約說
宋志一卷
佚
左傳百論
宋志一卷
佚
陳振孫曰奉議郎新昌石朝英撰又有王道辨一書
未板行僅存其書於此編之末其為說平平無甚高
論
李氏(燾)春秋學(程氏本義作集注考)
宋志十卷
佚
何氏(涉)春秋本旨
佚
程端學曰涉字濟川
章氏(沖)春秋左傳類事始末
宋志五卷
存
沖自序曰始沖少時侍石林葉先生為學先生作春
秋讞考傳使沖執左氏之書從旁備檢閱左氏傳事
不傳義每載一書必先經以發其端或後經以終其
旨有越二三君數十年而後備近者亦或十數年有
一人而數事所關有一事而先後若異君臣之名字
有數語之間而稱謂不同間見錯出常病其不屬如
遊羣玉之府雖珩璜圭璧璀璨可愛然不以彙聚驟
焉觀之莫名其物沖竊謂左氏之為丘明與受經於
仲尼其是否固有能辨之者若夫文章富豔廣記備
言之工學者掇其英精會其離析各備其事之本末
則所當盡心焉者古今人用力於是書亦云多矣而
為之事類者未之見也沖因先生日閱以熟乃得原
始要終攟摭推遷各從其類有當省文頗多裁損亦
有裂句摘字聯累而成文者二百四十二年之間小
大之事靡不采取約而不煩一覽盡見又總記其災
異力役之數時君之政戰陣之法與夫器物之名併
繫於後讀之者不煩參考而畢陳於目前惜乎先生
已沒不及見類書之成久欲鋟板勉卒前功而慮有
闕遺載加訂證未敢自以為無恨也姑廣其傳以便
童蒙則庶幾焉淳熙乙巳歲沖假守山陽嘗刊之郡
庠適會臥疾繼有易地之命卒卒讐挍其間多有字
畫謬誤題空差失者朅來天台簿領之暇遂加是正
復刊之郡庠尚冀有可教者
謝諤序曰諤幼年於諸書愛左氏之序事因一事必
窮其本末或繙一二葉或數葉或展一二卷或數卷
惟求指南於張本至其甚詳則張本所不能盡往往
一事或連日累旬不得要領況掣肘於他書他事則
力有不專自長至老應桑蓬於四方辨此者為誰氏
近收天台使君章沖茂深書且以左氏事類本末為
寄於是恍然見所未見蓋春秋之法年為主而事繫
之使君之法事為主而年繫之以事繫年而事為之
碎以年繫事而事為之全二者不可一廢紀年也故
以事繫而年全紀事也故以年繫而事全事繫年而
年全者史法也年繫事而事全者考史法也乃相為
表裏歟初使君由山陽移天台諤久知其政之宜乎
民今又知其書之明乎古書之明古所以為政之宜
民又豈有二道耶使君欲諤題數字遂以喜於見所
未見者報之
陳振孫曰朝請大夫吳興章沖茂深撰子厚之曾孫
葉少蘊之壻
陳耆卿曰沖霅川人淳熙十四年以奉直大夫守台
州
李氏(孟傳)左氏說
宋志十卷
佚
宋史李孟傳字文授學士光之子也浙東提點刑獄
加直祕閣進直寶謨閣致仕
李氏(心傳)春秋考義
宋志十三卷
佚
胡氏(箕)春秋三傳會例
三十卷
佚
周必大曰箕字斗南廬陵人迪功郎監潭州南岳廟
吉安府志箕忠簡公從子
沈氏(棐)春秋比事
宋志二十卷
佚
陳亮序曰春秋繼四代而作者也聖人經世之志寓
於屬辭比事之閒而讀書者每患其難通其善讀則
曰以傳考經之事迹以經考傳之真偽如此則經果
不可以無傳矣游夏之徒胡為而不能措一辭也余
嘗欲即經以類次其事之始末考其事以論其時庶
幾抱遺經以見聖人之志客有遺余以春秋總論者
曰是習春秋者之祕書也余讀之灑然有當於予心
雖其論未能一一中的而即經類事以見其始末使
聖人之志可以捨傳而獨考此其為志亦大矣惜其
為此書之勤而卒不見其名也或曰是沈文伯之所
為也文伯名棐湖州人嘗為婺之挍官以文字稱而
不聞以經傳也使其非文伯也此書可不傳乎使其
果文伯也人固不可以淺料也因為易其名曰春秋
比事鋟諸木以與同志者共之
吳師道曰棐衢人字文約陳亮序以為湖州人陳振
孫謂湖有沈文約名長卿不名棐知亮誤也
都穆曰春秋比事二十卷舊名春秋總論宋陳龍川
謂湖州沈棐文伯撰為更其名曰比事序而刻之嘉
定辛未廬陵譚卿月序則以為著於莆陽劉朔非文
伯也蓋譚親見劉氏家本故云
張萱曰宋淳熙間婺州挍官沈棐注前以諸國為類
後以朝聘盟會侵伐等類凡事之相同者各為之說
李氏(起渭)春秋集解
佚
劉氏(夙)春秋講義
一卷
佚
真德秀後序曰昌黎公寄玉川子詩有春秋三傳束
高閣之語學者疑之謂未有舍傳而可求經者今觀
著作劉公講義一以聖筆為據依其論秦穆公以人
從死者晉文之召王宋襄之用人于社皆以經證傳
之失所謂偉然者也昔歐陽子患偽說之亂經著為
論辨自謂時雖莫同千歲之後必有予同曾未二百
年而劉公之論春秋蓋與之合公而有知當不恨後
世之無子雲矣所講纔十有二條麟經大指略盡於
此其言曰吾聞法吏以一字輕重矣未聞聖人以一
字輕重春秋也旨哉言乎足以破世儒之陋學者其
深味之
葉適志墓曰隆興乾道中天下稱莆之賢曰二劉公
著作諱夙字賓之弟正字諱翔字復之二公治春秋
於三家凡例外自出新義爾雅獨至無能及者著作
釋褐調吉州司戶臨安府教授召試館職除祕書省
正字減員移樞密院編修官兼史院編修官除著作
佐郎出知衢州
周氏(淳中)春秋說約
六卷
佚
葉適志墓曰淳中字仲古溫州瑞安縣人及進士第
乞監潭州南岳廟教授全州以心喪去又教授廣德
軍改知台州寧海縣主管淮西安撫司機宜文字授
茶陵軍使乞主管台州崇道觀成都府玉局觀授淮
東安撫司參議官乞主管建寧府武夷山沖佑觀淳
熙十六年卒著文集十卷春秋說約六卷
馬氏(之純)春秋左傳紀事
佚
徐氏(得之)春秋左氏國紀
宋志二十卷
佚
陳傅良序曰自荀悦袁宏以兩漢事編年為書謂之
左氏體蓋不知左氏於是始矣昔夫子作春秋博極
天下之史矣諸不在撥亂世反之正之科則不錄也
左氏獨有見於經故采史記次第之某國事若干某
事書某事不書以發明聖人筆削之旨云爾非直編
年為一書也古者事言各有史凡朝廷號令與其君
臣相告語為一書今書是已被之絃歌謂之樂章為
一書今詩是已有司藏焉而官府都鄙邦國習行之
為一書今儀禮若周官之六典是已自天子至大夫
士氏族傳序為一書若所謂帝繫世本是已而他星
卜醫祝皆各為書至編年則必序事如春秋三代而
上僅可見者周譜他往往見野史竹書穆天子傳之
類自夫子始以編年作經其筆削嚴矣左氏亦始合
事言二史與諸書之體依經以作傳附著年月下苟
不可以發明筆削之旨則亦不錄也蓋其辭足以傳
遠而無與於經義則别為國語至夫子所見書左氏
有不盡見又闕不敢為傳唯謹如此後作者顧以為
一家史體而讀左氏者浸失其意見謂不釋經是書
之存亡幾無損益於春秋故曰袁荀二子為之也由
是言之徐子所為左氏國紀曷可少哉余讀國紀周
平桓之際王室嘗有事於四方其大若置曲沃伯為
侯詩人美焉而經不著師行非一役亦與王風刺詩
合而特書伐鄭一事王子頽之禍視帶為甚襄書而
惠不書也學者誠得國紀伏而讀之因其類居而稽
之經某國事若干某事書某事不書較然明矣於是
致疑疑而思思則有得矣徐子殆有功於左氏者也
余苦不多見書然嘗見唐閱左氏史與國紀略同而
無所論斷今國紀有所論斷矣余故不復贊而道其
有功於左氏者為之序
趙希弁曰右清江徐得之所編也自周而下各繫以
國又因事而為之論斷
江西通志徐得之字思叔清江人夢莘之弟淳熙中
登進士歷任州縣以朝請郎致仕時號西園先生
謝氏(疇)春秋古經
十二篇
未見
李燾序曰漢藝文志有春秋古經一十二篇經十一
卷隋唐志同古經十二篇十一卷者本公羊穀梁兩
家所傳吳士爕始為之注隋志載焉又有賈逵春秋
三家經本訓詁十二卷宋三家經二卷唐志又有李鉉
春秋二傳異同十二卷李氏三傳異同例十三卷馮
伉三傳異同三卷元和國子監修定春秋加減一卷
士爕賈逵宋及李馮元和諸書今皆不存獨抱遺經
者莫適為正蓋公羊得立學官最先穀梁次之左氏
最後故士爕但注二家不及左氏賈逵既立左氏始
通三家逵爕并宋以下異同加減文字悉已亡佚莫
知其舉厝何也隋末唐初左學特盛二家浸微自杜
預集解左氏合經傳為一正觀十六年孔穎達承詔
修疏永徽四年長孫無忌等重上正義丘明傳學愈
益盛矣而仲尼遺經無復單行學者或從杜解抄出
獨存左氏擯落二家幸陸德明與穎達同時於太學
自落音義兼存二家本書仍各注左氏别字顧亦無
決擇惟正元末陸淳纂例列三傳經文差繆凡二百
四十一條自言考挍從其有義理者然往往亦言未
知孰是兼恐差繆不止二百四十一條惜啖趙集傳
今俱失墜無從審覆耳余患苦此久矣嘗欲即三家
所傳純取遺經心以為是者則大書之仍細書其不
然者於其下數十年間游走東西志弗獲就會潼川
謝疇元錫來從余遊其治春秋極有功因付以斯事
居三月而書成旁蒐遠引不一而足反說以約厥功
彌著余撫其書喜甚亟刻板與學者共之昔司馬遷
言春秋文成數萬張晏曰春秋才萬八千字遷誤也
今細數之更闕一千四百二十八字數最易見者尚
爾錯誤何況聖人筆削之旨乎余向所謂心以為是
者衆未必以為是也亦獨纂例考挍從其有義理者
云耳既心以為是則於證據操舍必具成說其說自
當别出兹第刻春秋純經庶學者相與盡心焉仍用
漢志舊名題曰春秋古經十二公各為一篇不復分
為十一卷蓋卷第於經義初無當也
陸元輔曰謝疇字元錫潼川人
徐氏(定)潮州春秋解
通考十二卷
佚
葉適序曰昔余為潮州銘言其學博而要文約而費
諸子又自列銘旁曰春秋解十二卷書社問答二卷
禮經疑難一卷詩文崇孝同參錄竝藏於家余頗疑
之而未克見後二十六年始見所謂春秋解者良悔
前銘稱美未免且怪諸子不早示余也蓋箋傳之學
惟春秋為難工經理也史事也春秋名經而實史也
專於經則理虚而無證專於史則事礙而不通所以
難也年時閏朔禘郊廟制理之綱條不專於史也濟
西河曲丘甲田賦事之枝葉不專於經也薛伯卒經
無預然杞滕邾莒之興廢固明也詭諸卒史無預然
戊寅甲子之先後固察也觀潮州此類皆卓然信明
而篤矣至於授霸者之權彼與此奪錄夷狄之變先
略後詳諸侯羣誅大夫衆貶凡春秋始終統紀所繫
自公穀以來畫為義例名分字别族貴人微其能本
末相顧隱顯協中如潮州殆鮮焉然則理之熟故經
而非虚事之類故史而非礙歟古人以教其國而使
人知其深於是書者歟雖然詩書禮所以紀堯舜三
代之盛而春秋衰世之竭澤也示不泯絶而已或者
遂謂一事一義皆聖人之用則予未敢從也孔子曰
桓公九合諸侯不以兵車管仲之力也又曰管仲之
器小哉夫有齊桓無晉文夷吾為小是春秋不命霸
也又曰齊景公有馬千駟死之日民無得而稱焉伯
夷叔齊餓于首陽之下民到于今稱之蓋其節目疏
遠如此則苛文密例而辨人之榮辱於毫釐者非歟
余恨不及潮州而正也因私附於後又墓志曰定
字德操泉州晉江人解褐授秀州崇德縣尉歷處州
台州教授知邵武縣判太平州知潮州
蘇氏(權)春秋解
三卷
佚
閩書權字元中仙遊人從張南軒登淳熙第調梧州
推官終辰州守
陳氏(震)春秋解
佚
閩書震字省仲晉江人淳熙進士累官太府丞
湯氏(璹)春秋要論
佚
盧熊曰湯璹字君寶潭州瀏陽人淳熙十四年進士
歷樞密國子兩院編修除祕書丞兼權禮部郎官忤
韓侂胄謫居贑州寶慶初以中大夫直徽猷閣致仕
李氏(浹)左氏廣誨蒙
宋志一卷
未見
鄭元慶曰李浹字謙善德清人丞相彦穎子以胄監
授承務郎監淮西惠民局復鎖廳試禮部詞致瓌特
有司异之曰此執政子也嫌弗敢上親友交唁之浹
曰吾既仕矣學有大於此者科目何為遂不復求試
博覽羣書尤好左氏著有廣誨蒙曰衆寶所藏也獵
而有之在我矣寧宗朝歷提舉浙東常平至太府少
卿建言忤韓侂胄出為福建運判二年召還卒
按廣誨蒙一卷西亭宗正聚樂堂藝文志有
之
經義考卷一百八十八
