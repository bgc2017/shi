經義考卷一百二十
翰林院檢討朱彝尊撰
周禮(一)
周官經
漢志六篇
存(闕一篇)
三禮正義周禮儀禮並周公所記所謂禮經三百威
儀三千禮經則周禮也威儀則儀禮也
史克曰周公制周禮曰則以觀德
馬融曰孝武開獻書之路周官出於山巖屋壁
鄭康成曰禮器經禮三百謂周禮也周禮六篇其官
有三百六十又曰周公居攝而作六職謂之周禮
荀悦曰劉歆以周官十六篇為周禮王莽時歆奏以
為經置博士
韋昭曰禮經三百周禮三百六十官也三百舉成數
也
徐勉曰周官一書實為羣經源本
隋志漢時有李氏得周官周官蓋周公所制官政之
法上於河間獻王獨闕冬官一篇獻王購以千金不
得遂取考工記以補其闕合成六篇奏之至王莽時
劉歆始置博士以行於世河間緱氏杜子春受業於
歆因以教授
陸德明曰王莽時劉歆為國師始建立周官經以為
周禮
賈公彦曰周禮後出者以始皇特惡之故也秦自孝
公已下用商君之法其政酷烈與周官相反故始皇
禁挾書特疾惡欲滅絶之搜求焚燒之獨悉是以隠
藏百年孝武帝始除挾書之律開獻書之路既出於
山巖屋壁復入於秘府五家之儒莫得見焉至孝成
皇帝達才通人劉向子歆校理秘書始得列序著於
錄略然亡其冬官一篇以考工記足之時衆儒並出
共排以為非是惟歆獨識知其周公致太平之迹具
在於斯又曰按書傳周公一年救亂二年伐商三
年踐奄四年建侯衞五年營成周六年制禮作樂七
年致政成王所制之禮即今周禮也以設位言之謂
之周官以制作言之謂之周禮
孔穎達曰周禮見於經籍其名異者七處孝經說云
經禮三百一也禮器云經禮三百二也中庸云禮儀
三百三也春秋說云禮經三百四也禮說云有正經
三百五也周官外題謂為周禮六也漢書藝文志云
周官經六篇七也七者皆云三百故知俱是周官周
官三百六十舉其大數而云三百也
宋理宗曰周禮為書大綱小紀粲然靡所不載玉帛
牲器之用車旗冕服之制豆籩罍爵之陳鐘鼓匏管
之奏品節度數必加詳焉至於象緯之考察眚災之
抑損亦莫不隸之司存而不敢慢聖人於此豈徒從
事於文物典章之飾於外者已乎要必有為之本者
矣
李覯曰昔劉子駿鄭康成皆以周禮為周公致太平
之迹而林碩謂末世之書何休云六國陰謀竊觀六
典之文其用心至悉非古聰明睿知誰能及此其曰
周公致太平者信矣又曰周官六屬其職三百六
十而員數則多如六鄉七萬五千家爾自比長以上
卿大夫士萬八千餘人此大可怪
王開祖曰吾讀周禮終始其間名為禮經而背於周
公之志為不少矣其諸信然乎哉羅羽刺介此微事
也然猶張官設職奚聖人班班與奔者不禁示天下
無禮也復讐而義示天下無君也無禮無君大亂之
道率天下而為亂者果周公之心乎削於六國焚於
秦出諸季世其存者寡矣聖人不作孰從而取正哉
張子曰周禮是的當之書然其間必有末世增入者
如盟詛之類必非周公之意
徐積曰周禮不可全非要須考其所言合乎聖人而
不悖者取之其不合者勿強為之說斯可矣
蘇轍曰世言周公之所以治周者莫詳於周禮然秦
漢諸儒以意損益之者衆矣非周公完書也凡周禮
之詭異遠於人情者皆不足信
范祖禹曰天地有四時百官有六職天下萬事盡備
於此如網之在綱裘之挈領雖百世不可易也人君
如欲稽古以正名苟舍周禮未見其可
程伯子曰周禮不全是周公之禮法亦有後世隨時
添入者亦有漢儒撰入者
范浚曰周公作六典謂之周禮至於六官之屬瑣細
悉備疑其不盡為古書也周公驅猛獸謂蟲蛇惡物
為民物害者蟈氏云掌去鼃黽焚牡蘜以灰洒之則
死鼃黽不過鳴聒人初不為民物害也乃毒死之似
非君子所以愛物者又牡蘜焚灰大類狡獪戲術豈
所以為經乎司關云凡貨不出於關者舉其貨罸其
人說者謂不出於關從私道出避税者則没其財而
撻其人此决非周公法也文王治岐關市譏而不征
周公相成王去文王未遠縱不能不征使凡貨之出
於關者征之足矣何至如叔末世設為避税法没其
貨撻其人劫天下之商必使從關出哉此必漢世聚
斂之臣如桑弘羊輩欲興𣙜利故附益是說於周禮
託周公以要說其君耳不然亦何異賤文夫登壟斷
而罔市利乎
鄭樵曰周禮一書或謂文王治岐之制或謂成周理
財之書或謂戰國陰謀之書或謂漢儒附會之說或
謂末世瀆亂不驗之書紛紜之說無所折衷予謂非
聖人之智不及此五等之爵九畿之服九州十二壤
閩蠻夷貊祭天祀地朝覲會同之事皆非文王時政
所得及也以是書而加文王非愛文王者也雖其書
固詳於理財然其規畫也似巧而惠下也甚厚其經
入也若豐而奉上也甚約謂為理財之書又非深知
周禮者也使戰國有如是之法則戰國為三代矣使
漢儒有如是之學豈僅為漢儒乎惟見其所傳不一
故武帝視為末世瀆亂不驗之書而不知好也至後
世孫處又獨為之說曰周禮之作周公居攝六年之
後書成歸豐而實未嘗行也蓋周公之為周禮亦猶
唐之顯慶開元禮也唐人預為之以待他日之用其
實未嘗行也惟其未經行故僅述大略俟其臨事而
損益之故建都之制不與召誥洛誥合封國之制不
與武成孟子合設官之制不與周官合九畿之制不
與禹貢合凡此皆預為之未經行也是書之作於周
公與他經不類禮記就於漢儒則王制所說朝聘為
文襄時事月令所說官名為戰國間事曾未若周禮
之純乎周典也惜乎自成帝時雖著之七略終漢迄
唐寥寥千百載間竟不置學官博士文中子居家未
嘗廢周禮太宗讀周禮謂真聖作其深知周禮者歟
若夫後世用周禮王莽敗於前荆公敗於後此非周
禮不可行而不善用周禮者之過也又曰漢曰周
官江左曰周官禮唐曰周禮推本而言則周官是
胡宏曰周官司徒掌邦教敷五典司空掌邦土居四
民世傳周禮闕冬官未嘗闕也乃冬官事屬之地官
程大昌曰五官各有羡數天官六十三地官七十八
春官七十夏官六十九秋官六十六蓋斷簡失次取
羡數凡百工之事歸之冬官其數乃周
晁公武曰秦火後周禮比他經最後出論者不一獨
劉歆稱為周公致太平之迹鄭氏則曰周公復辟後
以此授成王使居洛邑治天下林孝存謂之瀆亂不
驗之書何休亦云六國陰謀之說昔北宫錡問孟子
周室班爵禄之法孟子謂諸侯惡其害己皆去其籍
則自孟子時已無周禮矣况經秦火乎漢儒非之良
有以也
陳亮曰周禮一書先生之遺制具在後有聖人不能
加毫末於此矣
鄭鍔曰以洛誥考之周公營洛乃是欲成王自服於
土中亂為四方新辟及作六典之職以授之使往治
於洛邑其言曰予齊百工伻從王於周乃汝其悉自
教工往新邑伻嚮即有僚蓋為成王齊整建官之法
使王往新邑自教率之各效其職也成王滅淮夷而
歸在豐堇正治官治以新書從事然只在豐而不往
洛邑故周禮雖成終不盡用故經之授田等事今皆
難信正由成王不宅洛故有其法制之文終不見行
之實也若如此論則經之首篇惟王建國辨方正位
之說始有其歸其他疑非周公全書可以意曉也
孫之宏曰周官在漢最晚出孔氏既無明言孟軻之
徒或未之見疑信猶未决也不幸劉歆用之而大壞
王安石用之而益壊儒生學士真以為無用於後世
矣夫去古遼遠雖使先生之制爛然在日固難盡棄
今之法而求復其初也然究觀其書以道制欲以義
防利以德勝威以禮措刑尊鬼神敬卜筮親賓客保
小民藹然唐虞三代極盛之時非春秋戰國以後所
能髣髴也學者欲知先王經制之備捨此書將焉取
之
王炎曰周官六典周公經治之法也秦人舉竹簡以
畀炎火漢興諸儒掇拾於煨燼藏於巖穴之間其書
已亡而幸存漢既除挾書之律六典始出武帝不以
為善作十論七難以排之藏於秘府不立於學官東
都諸儒知有周禮而其說不同以為戰國陰謀之書
何休也以為周公致太平之迹者鄭康成也六官所
掌綱正而目舉井井有條而詆之以為戰國陰謀休
謬矣
鄭耕老曰周禮四萬五千八百六字
陳傅良曰周禮設官分職大抵朝廷之事治官掌之
邦畿之事教官掌之邦國之事司馬掌之今自朝廷
以上纖悉皆歸於大宰自國中以及近郊遠郊小都
大都皆屬教官而職方土方撢人凡邦國之事皆屬
司馬此其大略也其有截然一定不可易者若司寇
之屬凡朝廷之獄大小司寇士師掌之六鄉之獄鄉
士掌之六遂之獄遂士掌之甸稍縣都之獄縣士掌
之邦國之獄方士掌之四方之獄訝士掌之謂其皆
刑獄之事故雖自鄉遂之外甸稍縣都郡國四方一
皆聯絡而盡屬之司寇其他又有不然者知大史内
史掌六典八法八則八柄之貳宜屬天官乃屬春官
大小行人司儀掌客宜屬春官乃屬秋官宰夫掌臣
民之復逆矣則太僕小臣御僕之掌復逆宜屬天官
乃屬夏官宰夫掌治朝之位矣則司士正朝儀之位
宜屬天官乃屬夏官地官掌邦畿之事凡造都邑建
社稷設封疆既悉掌之矣而掌固司險掌疆候人又
見於夏官天官掌財用之事自大府至掌皮既悉領
之矣而泉府廩人倉人又見於地官自膳夫至腊人
不過充君之庖者悉領於天官至外朝百官之廩禄
府史胥徒之稍食番上宿衞之廩給乃見於地官自
内司服至屨人凡王宫服飾之用悉領於天官而司
服司常典瑞巾車之屬乃見於春官此其分職有不
可曉者自漢以來凡禮事皆屬太常兵事皆屬將軍
光禄勲中尉刑事皆屬廷尉其分量職守較然不紊
然臨事之際反不免遺闕先王設官如此當時不見
文移回復職事侵紊之患何也六官之設雖各有司
存然錯綜互見事必相關春秋時叔孫豹卒杜洩將
以輅葬季孫不從杜洩曰夫子受命於朝而聘於王
賜之輅復命而致之君君不敢逆王命而復賜之使
三官書之吾子為司徒實書名夫子為司馬與工正
書服孟孫為司空書勲夫諸侯之國惟三卿耳一人
受賜三卿皆與從周法也後世禮官專治禮刑官專
治刑兵官專治兵財官專治財並不相關雖有遺失
他官不得撙節而廢曠多矣又曰周禮三代之法
存焉讀者未易造次
吕祖謙曰朝不混市野不踰國人不侵官后不敢以
干天子之權諸侯不敢以僣天子之制公卿大夫不
牟商賈之利九卿九牧相屬而聽命於三公彼皆民
上也而尺寸法度不敢踰一毫分守不敢易所以習
民於尊卑等差階級之中消其逼上無等之心而寓
其道德之意是以民服事其上而下無以覬覦賤不
亢貴卑不踰尊舉一世之人皆安於法度分守之内
志慮不易視聽不二易直淳龐而從上之令父詔其
子兄授其弟長率其屬何往而非五禮六樂三物十
二教哉方位國野設官分職何往而非以為民極哉
嘗讀晉國語每嘆絳之富商韋藩木健過朝之事以
為富商之饒於財使之澤其車而華其服非不足也
而必易車服於過朝之際不敢與士大夫混然無别
焉民志之定而中道之存成王周公之遺化固隠然
在此也
朱子曰周禮一書廣大精微周家法度在焉後世皆
以周禮非聖人書其間細碎處雖可疑其大體直是
非聖人做不得又曰周禮乃周家盛時聖賢制作
之書又曰胡氏父子以周禮為王莽令劉歆撰此
恐不然周禮是周公遺典也又曰今人不信周官
據熹言古人立法無所不有天下有是事他便立此
一官且如女巫之軄掌宫中巫祝之事凡宫中所祝
皆在此人如此則便無後世巫蠱之事矣
陳淳曰周禮周公經國規模在焉乃周公之大用流
行處
李叔寳曰仲長統以為周禮禮之經禮記禮之傳禮
記作於漢儒雖名為經其實傳也蓋禮記所記多春
秋戰國間事不純唐虞夏商周之制曾未若周官之
純乎周禮也
陳汲曰周禮一書周家法令政事所聚或政典或九
州或司馬教戰之法或考工記後之作者纂其典章
法度而成一代之書有周公之舊章有後來更續
者信之者以為周公作不信者以為劉歆作皆非也
又曰周禮雖以設官三百六十為額然職事員數
不止此以天官考之凡卿大夫命士三百五十餘人
地官除鄉遂山虞林衡司關司門不可考者四百餘
人春夏秋三官皆五百餘人凡六官中大略以春夏
秋三官為準以小乘多皆以五百人為額凡三千人
其間兼攝者必相半也何者蓋先王之制因事而命
官作史之人因官而分職以三公六卿論之如周禮
所云二卿必公一人六卿各掌其職宜若不可兼而
成王時周公以公兼太宰召公以公兼宗伯蘇忿生
以公兼司寇故書洛誥云司徒司馬司空也成王將
崩同召太保奭芮伯彤伯畢公衞侯毛公則是六卿
中召公畢公毛公亦上兼三公矣由是推之先王之
制其職則不可廢其官未必一一有舉其大略則土
訓誦訓無他職事掌葛徵絺綌掌染草徵染草掌荼
徵荼掌炭徵炭角人徵齒角羽人徵羽毛每官掌一
事無事之日多矣軍司馬行司馬輿司馬戎僕戎右有
軍旅則用之甸祝田僕有田獵則用之有喪紀則用夏
采喪祝有盟會則用詛祝建邦國則用土方氏來遠方
之民則用懷方氏先王豈能以祿食養無用之官待有
事然後用之亦臨事兼攝爾盟府命士也太公兼之所
謂載在盟府太師職之是也作禮者以職不可廢故各
設其官職以待智者决擇耳又六卿内治一官外兼一
鄉則周官每鄉卿一人每官卿二人若是者皆非事實
也齊威公令國子高子各率五鄉晉景公命士會將中
軍且為太傅命韓厥將新軍且為僕大夫晉悼公令戎
御屬校正司右屬司士皆古人之制也或者以書謂唐
虞稽古建官惟百夏商官倍亦克用乂今予小子仰惟
前代時若訓廸厥官則周之建官不能遠過夏商與其
有兼攝相半亦千五百人矣曰有朝廷官有田野官所
謂建官惟百夏商官倍者指在朝者也若總千里之内
安能勝其事哉今考六官中大率在朝廷者什之二三
耳其他則分散甸稍縣都之内與尚書無甚戾或者又謂
鄉遂設官最冗六鄉之民不過七萬五千家今設官至
萬八千九百三十人為大夫者百八十人六遂之民亦
不過七萬五千家而設官乃三千九百九十八人為大
夫者四十人鄉遂共十五萬家大小官吏至二萬三千
人如因民之入以賦官禄則十五萬家之人所入能幾
何而足以養二萬三千官吏也殊不知鄉遂之官吏皆
土居人其大官如卿則朝廷兼之以下大夫命士之屬
分散在他處且如鄉遂人數勢不可得兼者則各置焉
陳振孫曰此書多古文奇字名物度數可考不誣其為
先秦古書似無可疑
葉適曰謂周禮之書一用而反至於亂者古者天子
自治止一國又有聖人為之臣久於官而不去其為
地狹而民寡治之者衆行之以誠故米鹽靡密無不
盡今也包夷貊之外以為域事雖毫髮一自上出法
嚴令具不得搖手無聖賢為之臣不久於其官而又
有苟簡詐偽之心乃欲靡密無不盡以求合周禮此
人情不安而至於亂也
魏了翁曰周禮左氏並為秦漢間所附會之書周禮
亦有聖賢禮法然附會極多又曰周禮與左傳兩
部字字謹嚴首尾如一更無疎漏處疑秦漢初人所
作因聖賢遺言足成之
劉炎曰或問周禮果聖人之全書乎曰司門譏財物
之犯禁者舉而没之司關凡貨之不出於關者舉其
貨罰其人周公於民之意慮不若是之察也
王與之曰孟子曰周公思兼三王以施四事其有不
合者仰而思之夜以繼日幸而得之坐以待旦此論
周公作周禮本旨也書惟周王撫萬邦巡侯甸四征
弗庭綏厥兆民六服羣辟㒺不承德歸于宗周董正
治官此論周公授周禮於成王也左傳齊仲孫歸曰
不去慶父魯難未已公曰若之何而去之對曰難未
已將自斃公曰魯可取乎對曰不可猶秉周禮周禮
所以本也魯不棄周禮未可動也晉侯使韓宣子來
聘觀書於太史氏見易象與魯春秋曰周禮盡在魯
矣吾乃今知周公之德與周之所以王也此見周禮
至魯猶存孟子北宫錡問曰周室班爵禄也如之何
孟子曰其詳不可得聞也諸侯惡其害己也而皆去
其籍此見周禮至戰國已亡蓋待漢以後諸儒而始
明也
王應麟曰周禮漢河間獻王得之李氏失冬官一篇
補以考工記劉歆校理始得著錄漢志所謂周官經
六篇者也
葉時曰六經無全書固秦人之罪而周禮不全不可
獨咎秦人也戰國暴君汙吏惡其害己而去其籍其
酷己先秦火矣周禮六官闕一河間獻王求考工記
以足其書曾是考工記而可補禮經乎况秋官有典
瑞玉人不必補也夏官有量人匠人不必補也天官
有染人鐘氏㡛氏雖闕何害乎地官有鼔人鮑人䩵
人雖亡何損乎雖無車人而巾車之職尚存雖無弓
人而司弓矢之職猶在匠人溝洫之制己見於遂人
鼔人射侯之制己見於射人攻皮之工五既補以三
而又闕其一不知韋氏裘氏豈非天官司裘掌皮之
職乎以考工記補禮書之亡獻王之見然爾
黃震曰孔子刪詩定書繋周易作春秋此四書正經
也禮記雖漢儒所集而孔門之中庸大學在焉樂記
等篇亦多格言若周禮未知何如夾漈鄭氏嘗謂周
禮一書詳周之制度而不及道化嚴於職守而闊略
人主之身後來求其說而不得或謂文王治岐之制
或謂成周理財之書或謂戰國隂謀之書或謂漢
儒附會之說或謂末世凟亂不驗之書林孝存作十
論七難以排之至孫處又獨為之說曰周禮之作周
公居攝之後書成歸豐而實未嘗行惟其未行故建
都之制不與召誥洛誥合封國之制不與武成孟子
合設官之制不與周官合九畿之制不與禹貢合凡
此皆預為之而未嘗行也愚恐亦意度之言按周禮
實漢成帝時劉歆始列之于七略王莽時劉歆始奏
置博士乃始用於王莽而敗再用於王安石又大敗
夾漈以為用周禮者之過非周禮之過是固然矣然
未有用而效恐亦未可再以天下輕試哉又曰成
周之建官備於尚書周官一篇各率其屬聽之六卿
而為君之要在六卿得人而止其詳則自孟子時己
不得聞矣必如今周禮所載六鄉六遂之地能幾何
而可養官司胥徒二三萬東西胥會朝夕讀法民且
奔走不暇而何所措手足此書出於王莽用於安石
皆亂天下恐不可以其名列於經而盡信其書必古
書也亦不過周官一篇注疏耳大訓何在而名經耶
雖然歸之世變不同而謂周禮不可行於後世此則
善為周禮解者也
馬端臨曰周禮一書先儒信者半疑者半其所以疑
之者特不過病其官冗事多瑣碎而煩擾耳然愚嘗
論之經制至周而詳文物至周而備有一事必有一
官毋足怪者有如閹閽卜祝各設命官衣膳泉貨俱
有司屬自漢以來其規模之瑣碎經制之煩密亦復
如此特官名不襲六典之舊耳固未見其為行周禮
而亦未見其異於周禮也獨與百姓交涉之事則後
世惟以簡易闊略為便而以周禮之法行之必至於
厲民而階亂王莽之王田市易介甫之青苖均輸是
也後之儒者見其效驗如此於是疑其為歆莽之偽
書而不可行或以為無關睢麟趾之意則不能行愚
俱以為未然蓋周禮者三代之法也三代之時則非
直周公之聖可行雖一凡夫亦能行之三代而後則
非直王莽之矯詐介甫之執愎不可行而雖賢哲亦
不能行其故何也蓋三代之時寰宇悉以封建天子
所治不過千里公侯則自百里以至五十里而卿大
夫又各有世食禄邑分土而治家傳世守民之服食
日用悉仰給於公上而上之人所以治其民者不啻
如祖父之於其子孫家主之於其臧獲田土則少而
授老而收於是乎有鄉遂之官又從而視其田業之
肥瘠食指之衆寡而為之斟酌區畫俾之均平貨財
則盈而斂乏而散於是乎有泉府之官又從而補其
不足助其不給或賖或貸而俾之足用所以養之者
如此司徒之任則自鄉大夫州長以至閭胥比長自
遂大夫縣正以至里宰鄰長歲終正歲四時孟月皆
徵召其民考其德藝糾其過惡而加以勸懲司馬之
任則軍有將師有帥卒有長四時仲月則有振旅治
兵茇舍大閱之法以旗致民行其禁令而加以誅賞
所以教之者如此上下蓋察察焉幾無寧日矣然其
事雖似煩擾而不見其為法之弊者蓋以私土子人
痛痒常相關脈絡常相屬雖其時所謂諸侯卿大夫
者未必皆賢然既世守其地世撫其民則自不容不
視為一體既視為一體則姦敝無由生而良法可以
世守矣自封建變而為郡縣為人君者宰制六合穹
然於其上而所以治其民者則諉之百官有司郡守
縣令為守令者率三歲而終更雖有龔黃之慈良王
趙之明敏其始至也茫然如入異境積日累月方能
諳其土俗而施於政令往往期月之後其善政方可
紀纔再期而已及瓜矣其有疲愞貪鄙之人則視其
官如逆旅傳舍視其民如飛鴻土梗發政施令不過
受成於吏手既受成於吏手而欲以周官之法行之
則事繁而政必擾政擾而民必病教養之恩意未孚
而追呼之苛嬈已極矣是以後之言善政者必曰事
簡夫以周禮一書觀之成周之制未嘗簡也自土不
分胙官不世守為吏者不過年除歲遷多為便文自
營之計於是國家之法制率以簡易為便慎無擾獄
市之說治道去太甚之說遂為經國庇民之遠猷所
以臨乎其民者未嘗有以養之也苟使之自無失其
養斯可矣未嘗有以教之也苟使之自無失其教斯
可矣蓋壤土既廣則志慮有所不能周長吏數易則
設施有所不及竟於是法立而姦生令下而詐起處
以簡靖猶或庶幾稍涉繁夥則不勝其凟亂矣昔子
産聽鄭國之政其所施為者曰都鄙有章上下有服
田有封洫廬井有伍此具周官之法也然一年而輿
人謗之曰孰殺子産吾其與之三年而誦之曰子産
而死誰其嗣之按鄭國土地褊小其在後世則一郡
耳夫以子産之賢智而當一郡守之任其精神必足
以周知情偽其念慮必足以洞究得失决不至後世
承流宣化者之以苟且從事也而周制在當時亦未
至盡隳但未能悉復先王之舊耳然稍欲更張則亦
未能遽當於人心必俟歴以歲月然後昔之謗讟者
轉而為謳歌耳况賢不及子産所涖不止一郡且生
乎千載之後先生之制久廢而其遺書僅存乃不察
時宜不恤人言而必欲行之乎王介甫是也介甫所
行變常平而為青苗諉曰此周官泉府之法也當時
諸賢極力爭之蘇長公之言曰青苗雖云不許抑配
然其間願請之戶必皆孤貧不濟之人家若自有贏餘
何至與官交易此等鞭撻已急則繼之逃亡逃亡之餘
則均之鄰保蘇少公之言曰出納之際吏緣為姦法
不能禁錢入民手雖良民不免非理費用及其納錢
雖富民不免違限受責如此則鞭笞必用而州縣多事
矣是皆言官與民賖貸之非便也蓋常平者糶糴之
法也青苗者賖貸之法也糶糴之法以錢與粟兩相
交易似未嘗有以利民而以官法行之則反為簡便
賖貸之法損錢以予民而以時計息取之似實有以
濟民而以官法行之則反為繁擾然糶糴之說始於
魏文侯常平之法始於漢宣帝三代之時未嘗有此
而賖貸之法則周官泉府明言之豈周公經制顧不
為其簡易者而欲為其煩擾者邪謂周禮為不可信
之書則左氏傳言鄭饑子皮以子展之命餼國人粟
戸一鍾宋饑司城子罕請於平公出公粟以貸使大
夫皆貸司城氏貸而不書為大夫之無者貸宋無饑
人齊陳氏以家量貸而以公量收之則春秋之時官
之於民固有賖貸之事雖當時未嘗取二分之息如
青苗之為然熙寧諸賢所言非病其取息之多也蓋
以為貧者願貸貸予之而不能償則虧官富者不願
貸抑配予之而并責保任貧者代償所逋則損民兩
無所益固不若常平之交手相付聽從民便之為簡
易兩得之然左氏所述鄭宋齊之事謂之善政以為
美談未嘗見其有熙豐之敝何也蓋鄭宋齊列國也
其所任者罕氏樂氏陳氏則皆有世食祿邑與之分
土而治者也介甫所宰者天下也其所任者六七少
年使者四十餘輩與夫州縣小吏則皆干進徇時之
徒也然非鄭宋齊之大夫盡賢而介甫之黨盡不肖
也蓋累世之私土子人者與民情常親親則利病可
以周知故法雖繁而亦足以利民暫焉之承流宣化
者與民情常疎疎則情偽不能洞究故法雖簡而猶
懼其病民也以青苖賒貸一事觀之則知周禮所載
凡法制之𤨏碎煩密者可行之於封建之時而不可
行之於郡縣之後必知時識變者而後可以語通經
學古之說也
羅璧曰禮記古今議其雜周禮則劉歆列上之時包
周孟子張林碩已不信為周公書近代司馬温公胡
致堂胡五峰蘇潁濱晁說之洪容齋直謂作於劉歆
蓋歆佐王莽書與莽苛碎之政相表裏且漢儒林傳
叙諸經皆有傳授禮獨無之或者見其詳密謂聖人
一事有一制意其果周公之遺不知孔子於禮多從
周使周公禮書如此精詳當不切切於杞宋求夏商
遺禮與夫逆為繼周損益之辭又自衛反魯刪詩定
書繋易作春秋獨不能措一辭於周禮即孟子時周
室猶存班爵之制已云不聞其詳而謂秦火之後乃
周禮燦然完備如此耶兼其中言建國之制與書洛
誥召誥異言封國之制與書武成及孟子異設官之
制與書周官六典異周之制作大抵出周公豈有言
之與行自相矛盾乎
王若虚曰東萊云周禮者古帝王之舊典禮經也始
於上古而成於周故曰周禮予謂此書迂闊煩凟不
可施之於世謂之周禮己自不可信又可謂古帝王
之典乎
陳友仁曰周官六典周公經制之書畫井田立封建
大而軍國調度禮樂刑賞微而服御飲食醫卜工藝
毫介纖悉靡不偹載六官之屬各從其長其要則綂
於天官大綱小目截然有紀萬世有國者之龜鑑也
黃溍曰三代法制見於經者惟周官一書大綱小紀
詳略相因其言人事悉矣
何異孫曰先儒疑周禮非周公全書大綱是周公作
書未全偹而公歿故尚闕冬官一篇今攷尚書周官
其三公三孤與周禮不合此知六典官制未及施行
中間必有末世添入者繁冗𤨏屑處多漢儒增益如
盟詛之類府史胥徒之屬叢雜可疑
汪克寬曰周禮一書果為周公作乎漢武嘗謂周禮
為凟亂不驗之書何休又云六國陰謀之書歐陽文
忠謂周禮可疑者二蘇潁濱謂周禮不可信者三是
皆論以為非周公之遺制也然則周禮果非周公所
作乎朱子蓋嘗以周家法度廣大精密言之嘗以周
公建太平之基本稱之又嘗以周公從廣大心中流
出稱之張横渠謂周公治周莫詳於周禮賈公彦序
周禮廢興又謂鄭玄徧覽羣經知周禮者乃周公致
太平之迹是則又明為周公所作也攷之西漢志於
周官未之見東漢儒林傳乃謂周官經六篇本孔安
國所獻隋經籍志乃云漢時有李氏得周官上於河
間獻王獨闕冬官一篇獻王購以千金不得遂以考
工記補成六篇奏之孝武時蓋有其書特未與五經
例置博士耳至西漢劉歆始置博士遂盛行於世後
世因有周禮作於劉歆之說是則周禮作於周公而非
他人之制明矣然冬官何為而缺也經罹秦熖散佚
之餘與漢儒編錄附麗之誤而始謂之缺也何以知
其然愚因考補散逸得之夫五官所掌曰治曰禮曰
教曰政曰刑而冬官則掌邦土或坐而論道謂之三
公或作而行之謂之士大夫或審曲面勢以飭五材
以辨民噐謂之百工通四方之珍異以資之謂之商
旅飭力以長地財謂之農夫治絲麻以成之謂之婦
功此冬官之大較也見考工記所載者其屬二十有
九皆工之事而士與商農之職俱缺焉考之春官之
中如世婦内宗外宗皆宮中之職本屬天官而乃入
之春官夏官之中如司士諸子皆掌士之職本屬冬
官而乃入之夏官地官之中如司士質人㕓人賈師司
號司稽胥師肆長泉府此皆主於商土均草人稻人場
人司稼等職此皆主於農皆本屬冬官因其職與大司
徒掌土地人民者相類乃以入之地官若是者謂非編
錄附麗之誤不可也况小宰記六官六屬各六十攷之
天官自太宰以下六十二地官大司徒以下七十九春
官大宗伯以下七十一夏官大司馬以下六十九秋官
大司寇以下六十五何以冬官獨缺而為數不及五官
皆盈而餘數過之無是理也他如儀禮有嗇夫之官國
語有司商之官皆不載諸周禮此亦冬官之脱簡也要
之見載於考工記者固為冬官之屬然司空掌邦土居
四民時地利職不止此當自大司空小司空而下摭夏
官之中掌士者地官之中掌商農者與夫嗇夫司商之
數并今考工記所載之工總屬冬官則不惟合於周官
司空之所職與小宰六官六屬之目而且周官制作之
盛燦然溢著於篇使人得以觀其會通而為太平典禮
之全書也克寬因并錄卷末以俟博古君子正焉
朱升曰周公六典本以命官而非以記禮其間所載
之禮乃職掌之所及者爾
薛瑄曰周禮後世用其制者猶不可易可見為聖人
之書
何喬新曰周禮規模極其廣大節目極其周詳非
聖人不能作也其名官莫不有義治非天事謂之
天官者治以道為本也教非地事謂之地官者教以
化為本也禮以仁為本故禮曰春官政以禮為本故
政曰夏官刑以義為主故刑曰秋官事以智為主故
事曰冬官名曰宰以制變為義名曰夫以帥人為義
以正人則曰正以長人則曰伯司者伺察之謂氏者
世守之稱尊其智故稱大夫卑其任故稱人大綱小
紀莫不具載非聖人心胸廣大孰能與於斯彼不知
而妄議者烏足以論聖人之制作哉奈何煨燼於秦
火而聖人之經不全附會於漢儒而聖經之旨益晦
是故天官之文有雜在他官者如内史司士之類是
也亦有他官之文雜在天官者如甸師世婦之類是
也地官之文有雜在他官者如大司樂諸子之類是
也亦有他官之文雜在地官者如閭師柞氏之類是
也春官之文有雜在他官者如封人大小行人之類
是也亦有他官之文雜在春官者如御史大小胥之
類是也夏官之文有雜在他官者如銜枚氏司隸之
類是也亦有他官之文雜在夏官者如職方氏弁師
之類是也至如掌察之類吾知其非秋官之文縣師
㕓人之類吾知其為冬官之文緣文尋意以考之
參諸經籍以證之何疑之有冬官未嘗亡也雜於五
官之中耳漢儒考古不深遂以考工記補之豈知鄉
師載師之屬則雜於司徒獸人䱷人之屬則雜於大
宰土方形方之屬則雜於司馬雍氏萍氏之屬則雜於
司寇鄭賈諸儒承訛踵謬莫覺其非至臨川俞廷椿始作
復古編永嘉王次點又作周官補遺草廬吳氏又從
而考訂之由是周禮六官始得為全書矣又曰周
禮一書其兵農以井田其取民以什一其教民以鄉
遂其養士以學校其建官以三百六十其治天下以
封建其威民以肉刑大本既立然後其品節條目日
夜講求而增益之其上則六典八法八則九柄九貢
九賦九式之序其次則祭祀朝聘冠婚喪紀師田行
役之詳下至於車旗圭璧之器梓匠輪輿之度與夫
畫繢刮摩搏埴之法又其細則及於登魚取龍㯮鱉
之微莫不偹具如天焉有象者在如地焉有形者載
非聰明睿智孰能及此哉奈何一毁於戰國之諸侯
再毁於秦坑之烈熖漢興百餘年河間獻王始上其
書於秘府又百年劉歆始列其書於錄略惟其晚出
故當世儒者共疑之或謂文王治岐之書或謂成周
理財之書或謂為戰國之陰謀或以為漢儒之附會
竊謂五等之爵九畿之服祭天祀地之禮朝覲會同
之事皆非文王時所得為也雖其書固詳於財然其
規畫也似巧而惠下也甚厚其經入也似豐而奉上
也甚約謂理財之書又非深知周禮者也使戰國有
如是之法則為三代矣使漢儒有如是之學尚為漢
儒哉不幸書未成而公亡其間制度有未施用故封
國之制不合於武成建都之制不合於召誥設官之
制不合於周官九畿之制不合於禹貢凡此皆預為
之而未經行也歐陽氏疑其設官太多非惟一官可
以兼衆職而有其事則設無其事則廢者亦多也豈
常置其官而多廢廪祿乎蘇氏疑王畿千里無地以
容之蓋王畿四方相距千里凡遠郊近郊甸地稍地
大都小都截然整齊如畫碁局亦其設法則然耳而
其地則包山林陵麓在其中安能如一圖哉胡氏疑
冡宰論道之官不當綂宫壼財用之事殊不知財用
綂於冡宰則用度有節而無泛用濫賜之弊宫壼綂
於冡宰則身修家齊而無女寵嬖倖之習是乃格心
之要務也又豈可輕議其非哉昔盧植言周禮與春秋
相表裏蓋周禮為尊王作而春秋亦為尊王作也故
周官記三百六十屬之分職而冠之以惟王之一辭
春秋載二百四十年之行事而首之以書王之特筆兹
非三書之相為表裏乎然則詆以為非聖人之書者
謬矣又曰周禮一書周公致太平之法也非周公
之法乃文武之法也非惟文武之法乃堯舜禹湯之
法也堯舜禹湯文武周公距今數千載其致治之大
本大法於今可見者書與周禮而已書載其道治天
下之本也周禮載其法治天下之具也有志於唐虞
三代之盛者舍二書何以哉秦火之餘書軼其半然
諸儒無異論周禮固多錯簡諸儒論說何其紛然也
獨程朱二大儒洞識聖人之精微以為非聖人不能
作然亦論其大旨而已微辭奥義未及論著殘章斷
簡未及考正君子惜之夫冬官未嘗亡也何必以千
金購之以考工記補之至臨川俞氏壽翁始悟冬官
散見於五官之中作復古編以正漢儒之非永嘉王
氏次點亦作周禮訂注以羽翼俞氏之說其後臨川
吳氏清源丘氏各有考注喬新自幼讀是書沉潛有
年以為四家之說備矣惜其得於此者或失於彼乃
重加考訂每篇首依鄭本列其目存舊以參考也次
則取四家所論定其屬正訛以存古也黜考工記别
為卷不敢淆聖經也參考諸說附以臆見作集注以
俟後之君子擇焉有天下國家者以書之所載立其
本以周禮所載措諸用孰謂唐虞三代之盛治不可
復哉世謂周禮不可行者以劉歆王安石用之而敗
也嗚呼是非聖經之過也彼不識聖心而徒泥其文
也唐太宗斟酌蘇綽之制以為建官授田制軍詰禁
之法而貞觀之治遠邁兩漢况以聖人之心行聖人
之法天下豈有不蒙聖人之澤乎
丘濬曰周禮出於漢六官亡其一世儒以考工記補
冬官亡未始有異議者宋淳熙中俞廷椿始著復古
編謂司空之篇實雜出於五官之屬且因司空之復
而六官之譌悞亦遂可以類考嘉熙間王次點復作
周官補遺元泰定中丘葵又參訂二家之說以為成
書由是以觀則冬官本未嘗亡所亡者冬官首章所
謂惟王建國至以民為極二十字及乃立冬官司空
至邦國二十字及大司空小司空之職二條爾
王鏊曰周禮周公致太平之書規模大節詳備有能
舉而行之則治效可立致而其間亦有可疑焉者冡
宰掌邦治正百官其職也而宫禁婦寺之屬皆在乃
至獸人䱷人鼈人司裘染人屨人之類何𤨏屑而天
府外府大小史内外史乃屬之春官司徒掌邦教所
謂教者師氏司諫司救五六員而已其他六鄉六遂
分掌郊里征斂財賦紀綱市城管鑰門關而謂之教
何哉職方氏形方氏邍師之屬豈得歸之司馬大小
行人之職豈得歸之秋官司空一篇已亡漢儒以考
工記補之宋俞廷椿王次點獨謂未嘗亡也混於五
官之中耳周官曰司空掌邦土居四民時地利則土
地之圖人民之數與夫土會土宜土均土圭之法不
宜為司徒之職王制曰司空度地居民量地遠近興
事任力則經土地而井牧其田野與夫起土役令賦
之事不宜為小司徒之職如五官之中凡掌邦居民
之事分屬之司空則五官各得其分而冬官亦完且
合三百六十之數周官粲然無缺誠千古之一快也
而予不敢從何哉曰亂經
張詡曰文武之政布在方策所謂郁郁乎文者也唐
太宗深信矣而無其輔王通篤好矣而無其時劉歆
有志矣而昩於所事宋神宗刻意矣而失其所任彼
宇文之於蘇綽似矣而其人品相去夐絶安能擴充
以致周公廣大之治無怪文武之政寂寥數千載而
莫有繼之者已
陸深曰周禮一書文密意詳固是聖人之制作
王道曰文武周公聖人也其所講畫必簡易明逹决
不至如周禮之繁冗𤨏屑以為治岐之制理財之書
斷斷其不然矣然謂之陰謀則實迂謬不類乎陰謀
謂之附會則實片叚不類乎附會惟斥之以為末世
黷亂不驗之書庶為切中其病而周禮之不足信也
的矣
金瑶曰此書周公治天下之大經大法其有關於治
道甚大漢人亂以偽句遂使程朱二大儒不欲注而
國家因以不列於學官亂句之為此書累甚矣
李材曰周禮是周公致太平之書當與五經並傳今
周禮廢而不講是經之闕也
郝敬曰周禮非闕也而世儒以為闕考工記非補也
而世儒以為補非闕而使人疑其為闕非補而使人
疑其為補是書所以竒也五官之文直而正考工之
文曲而竒人疑其裁自兩手而不知其同也是書所
以愈竒也世儒謂漢儒補記謂周公作五官夫五官
非聖人之作而記亦非漢儒所能補其諸六國處士
之學其縱横之言乎又曰六經有聖人治天下之
道是書則後世治天下之法天下神器可以道御不
可以計算約束而望其理也聖人貴道不貴法故孟
子曰徒法不能以自行周禮之書徒法而已矣
王應電曰世人疑周禮者率以行之者無效也夫後世
簒奪者祖揖譲戰爭者本放伐豈堯舜湯武之過哉王
莽動法先聖以文其姦奚止於周禮安石徒得其糟
粕以便其術中間良法美意皆罔然也以是而訾聖
經不己異哉或以奔者不禁王及后世子不會等語
非周公所作不知此皆註家解釋之誤耳故林孝
存謂為黷亂不驗之書何休以為六國陰謀之書今
其書見存黷亂隂謀安在玩其文義有能作此者雖
非周公即聖人矣
陳仁錫曰以周官全經言之洵有可疑者墨辠五百
劓辠五百刖辠五百宫辠五百太平之世殘形刻膚
赭衣菲屨交臂歷指而塞路疑一也泉府之職官與
民市吏不能皆才民不能皆愿吏横則欺民民猾則
欺吏疑二也周家祭祀莫詳於頌昊天之詩郊祀無
分祭之文般之詩望祀四岳河海四望與山川無異
祭之文既右烈祖亦右文母妣與祖無各祭之文其
作樂亦未聞有用歷代之奏以分祀之禮疑三也周
西都則關中也東都今洛陽也以千八百國計之公
五百里侯四百里伯三百里子二百里男百里而海
内之地方千里者九何以封疑四也
朱朝瑛曰周禮一書非聖人不能作然其書殘闕錯
亂必草創而未成者周公既沒遂不復行東遷而後
復多散佚戰國縱横之士以意附益之
譚吉璁曰易詩書皆有序書周官一篇即周禮之序
矣
周官傳
漢志四篇
佚
按漢志儒家别有周政六篇周法九篇河間
周制十八篇注云獻王所述似與周官相表
裏惜乎其皆亡也
經義考卷一百二十
