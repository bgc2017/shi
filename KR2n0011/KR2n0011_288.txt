經義考卷二百八十九
翰林院檢討朱彝尊撰
刊石(三)
後蜀石經
易十卷(略例一卷)書十三卷詩二十卷周禮十
二卷儀禮十七卷禮記二十卷春秋左氏
傳三十卷公羊傳十二卷榖梁傳十二卷
論語十卷孝經一卷爾雅三卷
俱佚
吕陶曰五代之亂疆宇割裂孟氏有劍南百度草創
猶能取易書詩春秋禮記周禮刻於石以資學者國
朝皇祐中樞密直學士京兆田公加意文治附以儀
禮公羊榖梁傳所謂九經者備焉
張俞曰唐之衰侯王怙亂崩裂區宇盪削典法惟孟
氏踵有蜀漢以文為事凡草創制度多襲唐軌紹漢
學遂勒石書九經
席益記略曰蜀儒文章冠天下其學校之盛漢稱石
室禮殿近世則石壁九經今皆存焉自孝景帝時太
守文翁始作石室至東漢興平元年太守高䀢作周
公禮殿於石室東圖畫邃古以來君臣聖賢然亦有
魏晉名流以故世傳西晉太康中刺史張收始畫非
也殿有畫自高䀢始收殆嘗增易之今壁間又有東
晉人士蓋收之後繼有畫者不知誰氏也齊永明十
年刺史劉悛益以禮家器服制度偽蜀廣政七年其
相毋昭裔按雍都舊本九經命平泉令張德釗書而
刻諸石本朝因禮殿以祀孔子為宫其旁置學官弟
子講習傳授故蜀帥尚書右丞胡公宗愈作堂於殿
之東南隅以貯石經蓋自東漢興平元年歲在甲戌
始作禮殿逮我宋紹興六年丙辰歴年六百七十有
三其間偽蜀刻石經之歲是為晉開運甲辰至是一
百九十有三年矣
洪邁曰孟昶時所刻石本九經其書淵世民字皆缺
畫猶避唐諱
雷叔聞曰僞蜀廣政七年其相母丘裔按雍都舊本
九經命平泉令張德釗書而刻諸石是歲實晉開運
甲辰也蜀守胡宗愈作堂以貯石經席益增葺為記
晁公武曰石經周易并略例十一卷(曾宏父石刻鋪叙作十二卷又)
(略例一卷)偽蜀廣政辛亥孫逢吉書廣政孟昶年號也說
卦乾健也以下有韓康伯註略例有邢璹註此與國
子監本不同者也以蜀中印本挍邢璹註略例不同
者又百餘字詳其意義似石經誤而無他本訂正姑
兩存焉尚書十三卷偽蜀周德貞書經文有祥字皆
缺其畫亦缺民字之類蓋孟氏未叛唐時所刊也以
監本挍之禹貢雲土夢作乂倒土夢字盤庚若網在
綱皆作網字按沈括筆談云雲土夢作乂太宗時得
古本因改正以綱為網未知孰是毛詩二十卷偽蜀
張紹文書與禮記同時刊石周禮十二卷偽蜀孫朋
吉書以監本是正其註或羡或脱或不同至千數禮
記二十卷偽蜀張紹文書不載年月經文不缺唐諱
當是孟知祥僭位之後也首之以月令題云御刪定
蓋明皇也林甫等註蓋李林甫也其餘篇第仍舊議
者謂經禮三百曲禮三千毋不敬一言足以蔽之故
先儒以為首孝明肆情變亂甚無謂也左氏傳三十
卷不題所書人姓名亦無年月按文不缺唐諱及國
朝諱而缺祥字當是孟知祥僭位後刊石也公羊傳
十二卷皇朝田況皇祐初知成都日刊石國史藝文
志云偽蜀刻五經備註傳為世所稱以此言觀之不
應無公榖豈初有之後散毁耶榖梁傳十二卷其後
不載年月及所書人姓氏按文不缺唐及僞蜀諱而
缺恒字以故知刊石當在眞宗以後意者是田況乎
論語十卷偽蜀張德釗書缺唐諱立石當在孟知祥
未叛之前其文脱兩字誤一字又述而第七舉一隅
下有而示之三字三人行必有我師焉上又有我字衛
靈公第十五敬其事而後其食作後食其禄與李鶚
本不同者此也又曰鴻都石經自遷徙鄴雍遂茫
昧於人間唐太和中復刻十二經立石國學後唐長
興中詔國子博士田敏與其僚挍諸經鏤之板故今
世太學之傳獨此二本爾按趙清獻公成都記偽
蜀相毋昭裔捐俸取九經琢石於學宫而或又云毌
丘裔依太和舊本令張德釗書皇祐中田元均補刻
公羊榖梁二傳然後十二經始全至宣和間席升獻
又刻孟子參焉今考之偽相實毋昭裔也孝經論語
爾雅廣政甲辰歲張德釗書周易辛亥歲楊鈞孫逢
吉書尚書周德貞書周禮孫朋吉書毛詩禮記儀禮
張紹文書左氏傳不誌何人書而祥字缺其畫亦必
爲蜀人所書然則蜀人立石蓋十經其書者不獨德
釗而能盡用太和本固已可嘉凡歴八年其石千數
昭裔獨辨之尤偉然也公武異時守三營嘗對國子
監所摸長興板本讀之其差誤蓋多矣昔議者謂太
和石本授寫非精時人弗之許而世以長興板本為
便國初遂頒布天下收向日民間寫本不用然有舛
誤無由參挍判知其謬猶以為官既刊定難以獨改
由是而觀石經固脱錯而監本亦難盡從公武至少
城寒暑一再易節暇日因命學官讐挍之石本周易
說卦乾健也以下有韓康伯注略例有邢璹注禮記
月令從唐李林甫改定者監本皆不取外周易經文
不同者五科尚書十科毛詩四十七科周禮四十二
科儀禮三十一科禮記三十二科春秋左氏傳四十
六科公羊傳三十一科(石刻鋪叙作二十二)榖梁傳一十三科
(石刻鋪叙作二十三)孝經四科論語八科爾雅五科孟子二十
七科其傳注不同者尤多不可勝紀獨計經文猶三
百二科迹其文理雖石本多誤然如尚書禹貢篇夢
土作乂毛詩日月篇以至困窮而作是詩也左氏傳
昭公十七年六物之占在宋衛陳鄭乎論語述而篇
舉一隅而示之衛靈公篇敬其事而後食其禄之類
未知孰是先儒有改尚書無頗為無陂改春秋郭公
為郭亡者世皆譏之此不敢決之以臆姑兩存焉亦
鐫諸樂石附於經後將必有考而正之者
趙希弁曰石經周易十卷經注六萬六千八百四十
四字(石刻鋪叙經二萬四千五十二字注四萬二千七百九十二字)將仕郎守國子
助教(臣)楊鈞朝議郎守國子毛詩博士柱國臣孫逢
吉書尚書十三卷經注并序八萬一千九百四十四
字(石刻鋪叙經二萬六千二百八十六字注四萬八千九百八十二字共七萬五千二百六十八字)
將仕郎試袐書郎臣周德貞書鐫玉冊官陳德超鐫
毛詩二十卷經注一十四萬六千七百四十字(石刻鋪叙)
(經四萬一千二十一字注十萬五千七百一十九字共十四萬六千八百十二字)將仕郎試
祕書省挍書郎張紹文書周禮十二卷經注一十六
萬三千一百三字(石刻鋪叙經五萬五百八字注十一萬二千五百九十五字)將
仕郎試祕書省挍書郎孫朋吉書儀禮十七卷經注
一十六萬五百七十三字(石刻鋪叙經五萬二千八百二字注七萬七千八百)
(九十一字共十三萬六百九十三字)將仕郎試祕書省挍書郎張紹文
書禮記二十卷經注一十九萬六千七百五十一字
(石刻鋪叙經九萬八千五百四十五字注十萬六千四十九字共二十萬四千五百九十四字)卷首
題曰御刪定禮記月令第一集賢院學士尚書左僕
射兼右相吏部尚書修國史上柱國晉國公臣林甫
奉勅注曲禮為第二蓋唐明皇刪定之本也將仕郎
試祕書省挍書郎張紹文書春秋經傳集解三十卷
經注并序三十四萬五千八百四十四字(石刻鋪叙序一千六)
(百一十七字經傳十九萬七千二百六十五字注四萬六千九百六十二字共二十四萬五千八百四十)
(四字)不題所書人姓氏公羊傳十二卷經注一十三萬
一千五百一十四字(石刻鋪叙傳四萬四千七百三十八字注七萬七千三十七字)
(共十二萬一千七百七十五字)不題所書人姓氏榖梁傳十二卷經
注八萬一千六百二十字(石刻鋪叙傳四萬一千八百九十字注三萬九千七)
(百三十字)不題所書人姓氏論語十卷經注并序三萬五
千三百六十八字(石刻鋪叙序三百七十二字經一萬五千九百十三字注一萬九千)
(四百五十四字共三萬五千七百三十九字)將仕郎前守簡州平泉縣令
兼殿中侍御史賜緋魚袋張德釗書潁川郡陳德謙
鐫字孝經一卷(石刻鋪叙作二卷)經注并序四千九百八十
五字(石刻鋪叙序四百三十九字經一千七百九十八字注二千七百四十八字)不題所
書人姓氏(石刻鋪叙簡州平泉令張德釗書)但題潁川郡陳德謙鐫
字爾雅三卷(石刻鋪叙作二卷)將仕郎前守簡州平泉縣令
賜緋魚袋張德釗書武令昇鐫不題經注字數若干
以上石室十三經蓋孟昶時所鐫故周易後書廣政
十四年歲次辛亥五月二十日惟三傳至皇祐初方
畢故公羊傳後書大宋皇祐元年歲次己丑九月辛
卯朔十五日乙巳工畢又書將仕郎試國子四門助
教州學講說何維翰將仕郎試祕書省挍書郎州學
說書黃柬儒林郎試祕書省挍書郎守華陽縣尉州
學勾當王尚喆朝奉郎祕書省著作佐郎簽署節度
判官廳公事武騎尉管勾州學華參奉直郎尚書屯
田員外郎通判軍州兼管内橋道勸農事及提舉渠
堰騎都尉借緋提舉州學解程朝奉郎尚書屯田員
外郎通判軍州兼管内勸農事及提舉渠堰輕車都
尉借緋提舉州學聶世卿提點益州路諸州軍刑獄
兼本路勸農提舉渠堰公事朝奉郎尚書比部員外
郎護軍借紫孫長卿益州路諸州水陸計度轉運使
兼本路勸農使朝奉郎尚書刑部員外郎直史館上
騎都尉賜緋魚袋借紫曹潁叔樞密直學士朝散大
夫右諫議大夫知益州軍州事兼管内橋道勸農使
充益利路屯駐駐泊本城兵馬鈐轄提舉益利路諸
州軍兵甲巡檢賊盗公事上騎都尉京兆郡開國侯
食邑一千戶賜紫金魚袋田況
曾宏父曰古文尚書三冊三卷蓋唐天寶未廢古書
前傳本中汲郡吕大防得之宋次道王仲至家乃元
豐五年壬戌鏤板乾道六年庚寅帥晁公武取以入
石教官張大固等監刊又曰益郡石經肇於孟蜀
廣政悉選士大夫善書者模丹入石七年甲辰孝經
論語爾雅先成時晉出帝改元開運至十四年辛亥
周易繼之實周太祖廣順元年詩書三禮不書歲月
逮春秋三傳則皇祐元年九月訖工時我宋有天下
已九十九年矣通蜀廣政元年肇始之日凡一百一
十二禩成之若是其艱又七十五年宣和五年癸卯
益帥席貢始凑鐫孟子運判彭慥繼其成(凡十二卷)乾道
六年庚寅晁公武又鐫古文尚書暨諸經考略洪文
敏公邁謂孟蜀所鐫字體清謹有貞觀遺風續補經
傳殊不逮前且引魏徵虞世南相繼為祕書監日請
選五品以上子孫工書者為書手蓋欲字畫清婉可
以傳久是以自經傳以後非士夫所書皆不著姓氏
若漢石經今不易得好古者所藏僅十數頁蜀中又
以翻刻入石黃長睿謂開元中藏拓本於御府以開
元二字小印印之是玄宗時已罕得況今又六百年
後耶
王應麟曰偽蜀相毋昭裔取唐太和本琢石於成都
學官與後唐板本不無小異乾道中晁公武參挍二
本取經文不同者三百二科著石經考異亦刻於石
張&KR2115;又挍注文同異為石經注文考異四十卷又
曰成都石經孟蜀所刻於唐高祖太宗之諱皆缺畫
唐之澤深矣
陶宗儀曰張德釗孫逢吉張紹文周德貞孫朋吉五
人皆善書後蜀廣政七年被選以右僕射毋昭裔所
挍勘定孝經論語爾雅毛詩尚書儀禮禮記周禮模
丹入石鐫置益部德釗簡州平泉令逢吉國子毛詩
博士紹文德貞朋吉俱祕書省祕書郎
楊愼曰五代僭偽諸君惟吳蜀二主有文學然李昪
不過作小詞工畫竹而已孟昶乃能表章六經立石
成都洵有功於經學矣又云蜀刻九經最為精確
是時僭據之主惟㫤有文學而蜀不受兵又饒文士
故其所製尤善朱子論語注引石經者謂孟蜀石經
也
吳任臣曰蜀廣政十四年詔勒諸經於石祕書郎張
紹文寫毛詩儀禮禮記祕書省校書郎孫朋吉寫周
禮國子博士孫逢吉寫周易校書郎周德貞寫尚書
簡州平泉令張德釗寫爾雅字皆精謹
按宋乾德三年收蜀送降款者通奏使伊審
徵也草降表者翰林學士李昊也自昊以下
從降者三十二人入除目者二十六人載句
延慶續錦里耆舊傳而昭裔紹文朋吉逢吉
德貞德釗皆不與焉
宋國子監石經
七十五卷
佚
江休復曰宋子京判國子監進禮記石經本
王應麟曰仁宗命國子監取易詩書周禮禮記春秋
孝經為篆隸二體刻石兩楹又曰至和元年八月
命皇姪右屯衛大將軍克繼書國子監石經以上所
寫石經論語求書石國子監帝欲旌勸宗室特從其
請二年九月工畢上之賜銀幣又曰至和二年三
月國子監王洙言國子監刊立石經至今一十五年
止孝經刊畢尚書論語見書鐫未就乞促近限畢工
餘經權罷從之又曰石經七十五卷楊南仲書周
易十詩二十書十三春秋十二禮記二十皆具眞篆
二體又曰嘉祐三年五月王洙薦大理丞楊南仲
石經有勞賜出身六年二月國子監言草澤章友直
篆石經畢詔補試將作監主簿友直不願仕賜以銀
絹五月以同篆石經殿中丞張次立與堂除
周密曰羅夀可游汴梁見太學九經石板堆積如山
一行篆字一行眞字
長編嘉祐六年三月以篆國子監石經成賜草澤章
友直銀百兩絹百疋除試將作監主簿辭不就故有
是賜友直建安人得象之叔
葉適曰瑞安沈彬老北游程氏師生間得性命微旨
經世大意時方禁春秋學石經甫刻即廢彬老竊賂
守者自摹蔵之後世孫體仁閣以&KR0869;焉名曰深明
朱翌曰本朝石經胡恢所書
顧起元曰胡恢金陵人博物強記善篆隸臧否人物
坐法失官十餘年潦倒貧困赴選集於京師是時韓
魏公當國恢獻詩自達魏公憐之令篆太學石經因
得復官任華州推官而卒
按宋史藝文志又有楊南仲石刻三體孝經
一卷
陳頎曰開封宋建都處予署府庠事見諸碑刻多宋
時太學中石經皆磨滅破碎罕有完者周視齋廡見
石礎俱斷碑隠然文字在上
按宋太學石經在開封陳永之猶及見之惜
未有好事者摹搨今則沈於黃河淤泥之下
矣
胡氏(元質)重刻漢石經
佚
元質記曰漢靈帝時博士試甲乙科爭第高下至有
行賂改蘭臺漆書經字者諸儒受詔於熹平成刻於
光和俾天下咸取則焉碑高一丈廣四尺水經云立
石太學其上悉刻蔡邕名隋志有一字石經七種其
論云漢鐫七經皆蔡邕書史亦稱蔡邕自書丹使工
鐫刻其書畫超詣要非中郎不能到也然至今存者
體各不同雖中郎兼備衆體而篇章之富未必能辦
於一人之手傳稱邕與堂谿典楊賜馬日磾張馴韓
說單颺等正定諸經意者當時諸儒同涉筆於其間
不可知也歴年多更變故久陵遷谷變煨燼剝蝕之
餘甚至取為柱礎為礟石者唐初魏鄭公首訪求之
十不得一况於今哉兹來少城得墜刻於一二故家
雖間斷不齊然殘圭裂璧亦可寶也因以鑱之錦官
西樓庶幾補古之缺文云爾
宇文紹奕䟦曰内翰胡公每以天下自任推六經精
微寓諸日用至於屋壁所蔵殘編斷刻收拾無遺常
歎石經隸畫最古旁搜博訪合諸家所蔵得蔡中郎
石經四千二百七十字有竒以楷書釋之又得古人
篆隸三體石經遺字八百一十九並鑱諸石永貽不
朽按史稱蔡邕自書丹使工鐫刻酈道元注水經亦
云光和六年立石太學其上悉刻蔡邕名則一字石
經出於邕筆似無可疑若夫三體石經以儒林傳考
之其書已出於東漢時水經乃云刻之魏正始中意
者魏刻殆以補漢刻遺亡爾
姓譜胡元質字長文長洲人官至敷文閣學士
宋洪氏(适)重刻漢石經
佚
諸道石刻錄漢石經遺字在越州治蓬萊閣
洪适跋曰蔡中郎石經在承平時已不多見今京雒
雍鬲慮其遂泯没不傳也予既輯隸釋因以所得尚
書儀禮公羊論語千九百餘字鐫之會稽蓬萊閣凡
八石庶幾見者有跫然之喜
吾丘衍曰石經遺字碑會稽蓬萊閣翻本破缺磨滅
不異眞古碑今亡矣
按蓬萊閣重刻石經詳見漢石經下
蘇氏(望)重刻魏三體石經遺字
佚
婁機曰魏三體石經正始中刻今在洛陽者皇祐癸
巳蘇望於故相王文康家得左氏傳搨本取其完者
刻之凡八百一十九題曰石經遺字
經義考卷二百八十九
