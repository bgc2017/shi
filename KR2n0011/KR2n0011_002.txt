經義考卷二
翰林院檢討朱彝尊撰
易(一)
連山
唐志十卷司馬膺注
佚
周禮太卜掌三易之法一曰連山二曰歸藏三曰周
易其經卦皆八其别皆六十有四又曰簭人掌三
易以辨九簭之名一曰連山二曰歸藏三曰周易
山海經伏羲氏得河圖夏后因之曰連山
杜子春曰連山宓羲
桓譚曰連山八萬言歸藏四千三百言夏易煩而殷
易簡又曰連山藏於蘭臺
淳于俊曰連山似山出内氣連天地也
姚信曰連山氏神農得河圖夏人因之曰連山
阮籍曰庖犧氏布演六十四卦之變後世聖人觀而
因之象而用之禹湯之經皆在而上古之文不存
皇甫謐曰炎帝營都於魯重八卦之數究八八之體
爲六十四卦又曰夏人因炎帝曰連山連山易其
卦以純艮爲首艮爲山山上山下是名連山雲氣出
内於山夏以十三月爲正人統艮漸正月故以艮爲
首
干寳曰帝出乎震齊乎㢲相見乎離致役乎坤說言
乎兌戰乎乾勞乎坎成言乎艮此連山之易也
梁元帝曰杜子春云連山伏羲也歸藏黃帝也按禮
記我欲觀殷道得坤乾焉今歸藏先坤後乾則知是
殷明矣歸藏既係殷制連山理是夏書
北史劉炫傳時牛弘奏購求天下遺逸之書炫遂僞
造書百餘卷題爲連山易魯史記等錄上送官取賞
而去後人有訟之經赦免死坐除名
孔穎逹曰連山起於神農又曰周世之卜雜用連
山歸藏周易連山歸藏以不變爲占占七八之爻二
易並亡不知實然與否
賈公彦曰洪範云擇建立卜筮人三人占從二人之
言盖筮時連山歸藏周易三易並用夏殷以不變爲
占周易以變者爲占三人各占一易士喪禮筮宅東
面旅占旅衆也與其屬共占之春秋演孔圖云孔子
修春秋九月而成卜之得陽豫之卦宋均注云夏殷
之卦名故今周易無文是孔子亦用二代之筮也
劉敞曰艮其背不獲其身人之道也以寅爲正穆姜
之筮遇艮之入是謂艮之隨者此連山之易
邵子曰夏以建寅之月爲正月謂之人綂易曰連山
以艮爲首艮者人也
方慤曰連山首乎艮其卦具内外而一體其位居東
北之兩間則向乎人之時焉夏用人正故其書以之
黃裳曰闡幽者易之仁也故夏曰連山象其仁而言
之也山者靜而生養乎物者也有仁之道焉
沈括曰卦爻之辭皆九六惟連山歸藏以七八占
陸佃曰連山始於艮故曰連山易曰兼山艮是也先
儒以爲象雲氣之出於山連連不絶非是又曰連
山易長安人家有之其卦皆縱
邵博曰連山易意義淺甚其劉炫之僞書乎
李綱曰連山歸藏以靜爲占故爻稱七八七八者少
隂少陽之數也陰陽之少虚而未盈故靜而不變
朱震曰連山首艮者八風始於不周實居西北之方
七宿之次是爲東壁營室於辰爲亥於律爲應鐘於
時爲立冬此顓帝之歷所以首十月也
郭雍曰夏易曰連山商易曰歸藏而不名曰夏商易
者時未有易之名故也
張行成曰夏曰連山天易也太玄義取之
鄭諤曰連山以艮爲首夏人之易其卦艮上艮下故
曰連山言如山之相連也又曰周易以九六爲占
而連山歸藏以七八爲占周易占其變者連山歸藏
占其不變者
鄭樵曰連山夏后氏易至唐始出今亡
程迥曰連山歸藏宜與周易數同而其辭異先儒謂
周易以變者占非也連山歸藏以不變者占亦非也
古之筮者兼用三易之法衛元之筮遇屯曰利建侯
是周易或以不變者占也季友之筮遇大有之乾曰
同復于父敬如君所此固二易辭也既之乾則用變
矣是連山歸藏或以變者占也
程大昌曰周官紀三易其經卦皆八其别皆六十有
四連山夏也歸藏商也夏商之世八卦固已别爲六
十四矣
蔡元定曰連山首艮歸藏首坤意其作用必與周易
大異然其爲道則同
鄭東卿曰自包犧至夏商八卦雖重而未知七八九
六之常變也連山始艮歸藏始坤夏商用之皆以不
變爲占其數止於六十四而已
羅泌曰炎帝神農氏令司怪主卜巫咸巫陽主筮於
是通其變以成天地之文極其數以定天地之象八
八成卦以酬酢而祐神以通天下之志以斷天下之
業謂始萬物終萬物者莫盛乎艮艮東方之卦也故
重艮以爲始所謂連山易也
羅苹曰春秋演孔圖孔子成春秋卜之得陽豫之卦
史記始皇得鎬池君壁言明年祖龍死卜之得游徙
吉陽豫游徙連山卦也又曰連山之文禹代之作
陳藻曰夏有連山筮昉於此乎故夏未代虞而舜廷
有之矣
李過曰易鈔云有天地然後有萬物夏易首艮是物
先乎天地矣夏易所以不傳其說固善然未免爲率
爾之談夏商周易首卦不同蓋寓三綂之義夏后氏
建寅以正月爲歲首爲人紀天地二十四位艮連於
寅萬物終乎艮又始乎艮也夏正建寅艮連於寅故
首艮爾
劉炎曰或問連山歸藏之眞僞曰漢志不錄連山唐
志則有之漢志不錄歸藏晉中經隋唐志則有之昔
無今有其僞可知况其言之不經耶
王應麟曰連山首艮艮萬物之所終始也八風始於
不周卦氣始於中孚冬至爲歷元黃鐘爲律本太玄
紀日於牛宿紀氣於中首而以罔冥爲元艮之終始
萬物也又曰意夏商卦下亦各有辭故周人並存
以爲占
葛寅炎曰連山包羲先天易也
朱元昇曰連山者三易之首也又曰連山易之作
兼取則於圖書又曰連山作於伏羲用於夏歸藏
作於黃帝用於商周公相成王設官分職命太卜簭
人與周易並掌不以周用周易而置連山歸藏於無
用又曰周禮疏賈公彦釋連山之義曰連山其卦
以純艮爲首艮爲山山上山下是名連山即賈氏之
疏稽之說卦之辭夏時之候夏建寅正純艮實應立
春春爲時之首艮所以爲連山易之首乎考之漢律
歷志述三綂謂人綂寅木也太簇律長八寸象八卦
虙犧氏之所以順天地通神明類萬物也以是知虙
犧氏巳用寅正夏后氏因之而巳公彦謂連山作於
伏羲因於夏后氏此之謂也又曰連山易亡久矣
因周禮得存其名因說卦傳得存其義因夏時得存
其用又曰連山二篇自復至乾爲陽儀自姤至坤
爲隂儀其策萬有一千五百二十繫辭二篇之末萬
有一千五百二十舉連山策言之也又曰連山易
夏時之取則也堯典一書分命羲和亦夏時之取則
也以書考易其義一也書曰日中星鳥以殷仲春日
永星火以正仲夏宵中星虚以殷仲秋日短星昴以
正仲冬蓋取中星以定四時者也今即連山易而布
以二十八宿冬至其卦也復其宿也虚夏至其卦也
姤其宿也星春分其卦也臨其宿也氏房秋分其卦
也遯其宿也昴四時之二至二分以卦凖宿即堯典
之中星又曰長分消翕者連山易至精至變至神
之理寓焉乾與坤對乾之長即坤之消乾之分即坤
之翕坤之長即乾之消坤之分即乾之翕兌與艮對
離與坎對震與㢲對餘六十四卦兩兩相對長分消
翕悉凖八卦
金履祥曰連山歸藏其辭不復可考學者謂邵氏互
體既濟卦諸圖即連山之遺法也後世納甲歸魂之
法即歸藏之遺法也
胡一桂曰連山十卷見唐藝文志自唐以前並無其
書則唐之連山似隋世僞書
吳澂曰連山夏之易
吳萊曰易占以變故其數但用九六而尚老連山歸
藏占以不變故其數但用七八而尚少連山七而首
艮歸藏八而初坤亦不過伏羲之舊及推其所用之
策連山三十有六歸藏四十有六易則四十有九又
若不相爲用者
朱隱老曰連山神農之易也以艮爲首而凡建寅者
宗之雖唐虞亦然不獨夏后氏爲然也
雷思齊曰連山歸藏之易其筮法同而繇辭異也
朱升曰連山首艮終始之際也
王褘曰易自伏羲始畫八卦因而重之爲六十四卦
當時蓋有圖而無書也後聖因之作連山作歸藏作
周易皆本於伏羲之圖而取用各不同
何喬新曰唐藝文志有連山十卷出於長孫無忌次
述文多闕誤其書不傳久矣然求之周易尚有可言
者所謂兼山艮即連山之遺意也六爻皆别人象書
雖不存象可得而推焉
王道曰連山首艮說者皆謂艮寅位與建寅之義合
此殊不然艮在寅文王後天卦位夏何由而預取之
且六子皆屬人道獨首艮何也蓋三女無論震以一
陽動於二隂之下坎以一陽陷於二隂之中俱不足
以當人道之正也惟艮一陽止二隂之上既有符於
一君二民之象而又深契夫惟止能止衆止之妙人
道之最善也首艮取此
湛若水曰夏之連山知止者始終之要程子所以取
艮卦也
孫宐曰解連山者謂如山出雲連緜不絕夫出雲連
緜奚足盡天下之理又曰八卦以序相循環連山
歸藏亦各有序而其義未偹
胡應麟曰連山易十卷見唐藝文志按班氏六經首
周易凡夏商之易絕不聞隋牛弘購得㝢内遺書至
三十七萬卷魏元成等修隋史晉梁以降亡逸篇名
無不具載皆不聞所謂連山者而至唐始出可乎北
史劉炫傳隋文搜訪圖籍炫因僞造連山及魯史記
上之馬端臨據此以爲炫作或有然者蓋炫後事發
除名故隋志不錄其書尚傳後開元中盛集羣書仍
入禁中爾
沈𢡟孝曰夏易首艮以成終而胎出震之用
郝敬曰連山六畫艮卦艮爲山上下兩艮故曰連山
焦竑曰連山艮也夏時講學者所重在止
孫竒逢曰連山首艮艮止也天下事不日新於行而
日新於止惟其時止則止所以時行則行也成始成
終之義也
黃宗炎曰桓譚謂連山八萬言歸藏七千三百言是
殷書與周易等夏之文字幾二十倍於文王周公之
辭豈古昔之方冊乎爲此說者亦不明古今之通義
矣
顧炎武曰連山歸藏非易也而周官云三易者後人
因易之名以名之也猶之墨子言周之春秋燕之春
秋宋之春秋齊之春秋周燕齊宋之史非必皆春秋
也而云春秋者因魯史之名以名之也
尤侗曰連山首艮歸藏首坤序卦略殊卦名未嘗異
也
黃與堅曰易周之所命名則連山歸藏亦周以易名
之而謂之三易也
按連山歸藏漢志不載則其亡已久而酈道
元注水經引連山易云有崇伯鯀伏於羽山
之野是元魏時尚有其書矣若司馬膺所注
度即劉炫僞本爾李淳風乙巳占云有馮羿
者得不死之藥於西王母姮娥竊之以奔月
將往枚筮於有黃有黃占之曰吉翩翩歸妹
獨將西行逢天晦芒无恐无驚後且大昌姮
娥遂託身於月是亦僞本連山之文今其書
亦亡毛漸所序三墳首列山墳謂是連山之
易伏羲所作其象有崇山君伏山臣列山民
兼山物潛山隂連山陽藏山兵疉山象等義
其言曰天皇始畫八卦連山名易君臣民物
隂陽兵象始明於世荒誕不足信也
又按黃佐六藝流别載連山繇辭復初七曰
龍潛于淵存神無畛象曰復以存神可致用
也剝上七曰數窮致剝終吝象曰致剝而終
不知變也姤初八曰聚蛇于窪滋孽之牙象
曰隂滋牙不可長也中孚初八曰一人知女
尚可以去象曰女未歸孚不中也不知本於何
書豈有連山之易乃效王弼易傳之體乎作
僞者拙且爲劉炫笑矣
又按杜子春以連山爲宓羲歸藏爲黃帝姚
信以列山爲神農而班孟堅古今人表既於
聖人列宓犧神農黃帝又於仁人著列山歸
藏不應複出乃爾
經義考卷二
