經義考卷一百十八
翰林院檢討朱彝尊撰
詩(二十一)
朱氏(汝礪)詩劄
十卷
存
陸元輔曰先師黃陶庵有詩劄二卷未及成書崑山
朱商石倣之會諸家之說而折衷焉亦名詩劄凡十
卷其援据詳博義論精核可翼注疏大全之書商石
又有禮辨十四篇多出新意發先儒所未發
蔣氏(之驎)詩經類疏
六卷
斷章别義
三卷
俱未見
毛氏(晉)毛詩草木蟲魚疏廣要
四卷
存
晉自序略曰陸璣草木鳥獸蟲魚疏相傳日久愈失
其眞予為潤其簡略正其淆譌更有陸氏所未載如
葛桃燕鵲之類循本經之章次而補遺焉命之曰廣
要雖不敢比於解頥折角之論亦僅效王景文十聞
之一爾
陸元輔曰子晉初名鳳苞晚更名晉世居虞山東湖
以經史全書勘讐流布其他訪逸典搜秘文用以裨
輔其正學於是縹囊緗帙毛氏之書走天下
錢氏(龍珍)毛詩正義
八卷
未見
董氏(說)詩律表
一卷
存
顔氏(鼎受)誦詩弋獲
四卷
存
杜濬曰桐鄉顔鼎受孝嘉倜儻士也游學桂陽遭亂
入衡山為道士潔身而還誦詩弋獲四卷六義辨一
卷國風演連珠一卷皆山中所撰也
朱氏(鶴齡)毛詩通義
(闕)卷
存
鶴齡自序曰詩之為道以依永而宣苑結以微辭而
托諷諭此非可以章句訓詁求也章句訓詁之不足
以言詩為性情不存焉然而古人專家之學代有師
承又非可鑿空而為之說漢唐以來詩家悉宗小序
鄭夾漈始著辨妄朱紫陽從之掊擊不遺餘力集傳
行而詩序幾與趙賓之易張霸之書同廢雖然烏可
廢也古人之書卷末多繫以序孔安國移古文書序
於各篇之首王弼移易彖象爻辭於各卦之中毛公
取詩序移至詩首亦猶是也序之出於孔子子夏出
於國史與出於毛公衞宏雖無可考然自成周至春
秋數百年間陳之大師肄之樂工教之國子其說必
有所自大約首句為詩根抵以下則推而衍之推衍
者間出於漢儒首句則最古不易觀於六亡詩之序
止系以一言則後序多漢儒所益明矣觀於毛公之
傳宛丘不同於序說則首句非毛公所為又明矣序
之文最古毛傳復稱簡略無所發明鄭康成以三禮
之學箋詩或牽經以配序或泥序以傳經或贊辭曲
說以增乎經與序所未有支離膠固舉詩人言前之
指言外之意而盡汨亂之孔仲達疏義又依違两家
無以辨其得失則夫紫陽集傳之出大埽蒙翳而與
以廓清此亦勢有必至也雖然毛鄭可黜而序不可
黜黜序則無以為說詩之根抵不得不尋文揣義斷
以臆解較之漢唐諸儒雖明簡近情而詩人之微文
奥旨已不可復識此何異寫生者取雲孫之謦咳形
容而追貌其祖先之面目又何異聽訟者去當時之
契券証驗而冥决以後代之爰書求其不爽必無幸
矣吾所謂鑿空之說不可以言詩者此也雖然序果
一一可信乎曰國風三頌舍序其無詩矣惟是楚茨
信南山至采菽隰桑諸詩皆正雅也而序以為刺幽
衞武之抑幽王世詩也而序以為刺厲凡若此類實
難免於學者之疑吾以謂有不足疑者孔子時去周
公將五百年太史掌記未亡矇瞍律呂未艾賢人君
子絃誦未絶也雅頌猶殘缺失次反魯始克正之况
經戰國之雲擾秦政之燔滅楚漢之戰鬭能保無簡
編之淆亂者哉書藏魯壁猶亡佚居半三百篇特存
於佔畢諷誦之流傳何獨能一無訛舛如故哉吾則
以楚茨諸篇定屬錯簡序已非當時之舊此又深有
賴於紫陽之是正者也語云冡尺雖斷可定鍾律序
為詩之冡尺也尚矣一汨於康成之膠滯再汨於紫
陽之斥排將聖人所謂主文譎諫厚人倫美教化以
至於動天地感鬼神者其終晦昧湮没而不可求已
乎余不敏竊主古義而參諸家於序之不可易而可
信者為疏明之其牴牾不可信者則詳辨之要以審
定可否綜覈異同使積蔽羣疑渙若冰釋庶通經之
一助云耳抑觀東萊詩記所載朱氏云云皆奉古序
為金科黃東發引晦庵新說亦多從序然則廢序言
詩特過信夾漈之故初非紫陽本旨乎又不敢以紫
陽之詩有殊於孔氏之詩又不敢以孔氏之詩而格
夫紫陽之詩也故參伍羣說以折其衷焉世之學者
其毋以予為輸攻紫陽斯可矣
陳氏(啓源)毛詩稽古編
(闕)卷
存
朱鶴齡序曰昔夫子刪定六經而其自言曰信而好
古夫三皇五帝之事若存若亡蓋有不可深求者矣
如河圖洛書出苞吐符天人相接此與後世之天書
何異而夫子顧信之不疑下至商羊罔象汪芒僬僥
之類尤為矞宇嵬𤨏夫子亦時時述而志之蓋其學
綜墳典徵文獻稟師傳苟古人之所有無不考求詳
愼而不敢以私見汨亂其間此所以為善述也詩序
出於子夏大小毛公亦秦漢間人詁訓視他經最古
鄭康成取其義而為箋即不免踳駁自有聖門闕疑
之法在今人槩黜為郢書燕說此不可解也爾雅一
書古人專以釋詩亦子夏之徒為之至六書必祖說
文名物必稽陸疏皆先儒說詩律令今人動以新義
掩古義今音證古音此又不可解也說者謂考亭集
傳頒諸功令學者不敢異同然考亭嘗為白鹿洞賦
中云廣青衿之疑問樂菁莪之長育仍不用己說門
人問之曰序說自不可廢然則考亭之意亦豈欲學
者之株守一家而盡屏除漢唐以來諸儒之箋傳如
今人之安於固陋荒忽者哉余向為通義多與陳子
長發商𣙜而成深服其援據精博近乃自成稽古編
若干卷悉本小序注疏為之交推旁通余書猶參停
今古之間長發則專宗古義宣幽决滯劈肌中理即
考亭見之亦當爽然心開欣然頥解嗚呼經學之荒
也荒於執一先生之言而不求其是苟求其是必自
信古始夫詩之有序也猶江之發源羊膞嶺也毛鄭
則出玉壘過湔塴而下時也後儒之說則歴三峡分
九道汨汨然莫知所極今與之導源岷山使知緣崕
數百激湍萬里之皆濫觴於此也豈非記所云先王
祭川必先河而後海之義乎世有溯源三百者必能
尊奉此書為孔傳未墜長發其俟之而已
徐釚曰啟源字長發吳江人
黃氏(宗裔)毛詩𤨏言
一卷
存
繆泳曰黃宗裔字道傳餘姚人
毛氏(竒齡)毛詩寫官記
四卷
存
吳農祥曰漢藝文志武帝置寫書之官抄寫舊文西
河說毛詩名以寫官記本此
白鷺洲主客說詩
一卷
存
陸葇曰宣城施侍讀閏章參政湖西時葺白鷺洲書
院講學楚人楊恥菴偕其徒為都講大可與之辨淫
奔詩并笙詩
詩札
二卷
存
詩傳詩說駮義
五卷
存
竒齡自序曰詩傳子貢作詩說申培作向來從無此
書至明嘉靖中廬陵郭相奎家忽出此二書以為得
之黃文裕祕閣石本然究不知當時所為石本者何
如也第見相奎家所傳本則摹古篆書而附以楷體
今文用作音註嗣此則張元平刻於貴竹專用楷體
無篆文而李本寧則復合刻篆文楷體於白下且加
子夏小序於其端共刻之名曰二賢言詩於是詩傳
詩說一入之百家名書再入之漢魏叢書而二書之
名遂相沿不可去矣按從來說詩不及子貢即古今
藝文志目亦從無子貢詩傳徒以論詩有賜也始可
與言詩已矣一語遂造此書其識趣弇陋即此可見
若申培魯人善說詩故漢書儒林傳云言詩於魯則
申培公而藝文志亦云漢興魯申公為詩訓故則申
培說詩固自有據但傳文云申公獨以詩經為訓故
以教無傳言第有口授無傳文也則申公雖說詩而
無傳文即志又云所載魯詩有魯故二十五卷魯說
二十八卷隋志亦云小學有石經魯詩六卷則申公
說詩雖有傳文亦第名魯故魯說魯詩不名詩說即
謂魯說即詩說然詩說秪二十四篇無卷次亦並非
二十八卷與二十五卷六卷况隋志又云魯詩亡於
西晉則雖有傳文而亦已亡之久矣乃或者又曰魯
詩亡於西晉則西晉後亡之固已然安知西晉之所
亡者不即為明代之所出者耶則又不然夫魯詩至
西晉始亡則西晉以前凡漢魏說詩有從魯詩者則
必當與今說相合乃漢魏以來說詩不一假如漢杜
欽云佩玉宴鳴關雎刺之註云此魯詩也今詩說所
載反剽竊匡衡所論如云風詩之首王化之基曾不
一云刺詩如劉向列女傳云燕燕夫人定姜之詩或
云此魯詩而詩說反襲毛傳為莊姜戴媯大歸之詩
如此者不可勝數則今之詩說全非舊之詩故可知
且舊詩次第見於左傳襄二十九年其時吳季札觀
樂以次相及在孔子刪定之前與毛傳訓詁傳次第
無不脗合此非齊魯韓三家所得異者即小有差殊
不過豳王之先後與商魯之有亡已耳今詩說悉與
古異有魯風無豳與魯頌而以豳與魯頌合之為魯
且又以豳之七月一詩名邠風雜入小雅而以小雅
大雅分為正續為傳即風與雅與頌中前後所次又
復錯雜倒置與舊乖反然而外此無相合也獨子貢
詩傳與此两書自為輔行為補苴彼倡此和如出一
手者申培魯詩宗不聞受學子貢子貢亦不聞授某
某為魯學两相解後比若蛩駏亦可怪矣且其剽竊
古說淺薄無理又飾以參差儼若未嘗竊其說者假
如孔氏正義謂儀禮歌召南三篇是鵲巢采蘩采蘋
越草蟲一篇或者采蘋一篇舊在草蟲之前乎曹氏
詩說又謂齊詩先采蘋而後草蟲然要之皆臆說也
今两書采蘋則實在草蟲前矣然又恐人之伺其隱
也又以羔羊江有汜两詩更列之采蘋之前朱子小
序辨說於弼之日月有云若果莊姜詩則亦當在莊
公之世而列於燕燕之前於終風亦云此當在燕燕
前也此即以日月終風两詩置燕燕前矣然又欲小
異也遂使終風又置之日月之前韓詩章句云鼓鐘
昭王之時作晁說之詩序論亦謂齊魯韓三家以鼓
鐘為昭王時詩今鼓鐘則既曰昭王詩矣又云三家
以王風為魯詩今亦有魯詩然又故更變焉不以王
風為魯詩而以豳魯頌為魯詩歐陽子云七月詩齊
魯韓三家皆無之今故以七月為邠風使入小雅劉
元城謂韓詩有雨無極篇篇首有雨無其極傷我稼
穡八字然先儒謂此書世無傳者且他書不經見也
恐亦好事者附會耳今两書以雨無正詩則竟作雨
無其極詩矣又史記孔子世家謂古詩三千餘篇孔
子定為三百五篇孔氏正義謂史遷之說為謬且云
據今詩及亡詩六篇凡有三百一十一篇而史記漢
書皆云三百五篇因漢世毛詩不行三家不見詩序
故不知六篇亡失則謂三家不以六篇見詩序也今
两書亦遂無六亡詩矣其私據古說原不精博適足
以彰其淺陋故或明見魯詩反不能襲偶拾他書所
傳或燕齊家則傾以徇之間有更易篇名以見巧異
即如鄭詩狡童以史記箕子歌有云彼狡童兮與偶
同也遂易名麥秀小雅之圻父以國語圻招詩亦以
圻為圻父官相類也易名圻招又鄭詩東門之墠有
云豈不爾思子不我即與論語所引唐棣逸詩豈不
爾思句又相似遂以東門之墠為唐棣又小雅小宛
以國語秦伯賦鳩飛或曰即小宛也則以小宛為鳴
鳩齊詩之還以漢書志曰齊地臨淄即營丘故齊詩
曰子之營兮乃即以還為營衞楚定之方中以仲梁
子曰初立楚宮也遂以定之方中為楚宮大雅之抑
以國語左史倚相曰昔衞武年數九十五矣猶箴儆
於國於是作懿戒以自儆也遂亦以抑為懿戒凡若
此者亦不可悉數又或者傳之所遺以說補之說之
既備傳乃或缺如小雅嘉魚魚麗既詳之傳則說無
所解矣大雅民勞桑柔傳既無文則說可攷焉又或
者各得其半合而得全如小雅頍弁此燕親戚兄弟
詩也故詩中亦明云兄弟云甥舅而傳曰燕親戚說
曰燕王族必合觀然後得全又或者分舉一義合之
而後備如小雅四牡傳曰章使臣之勤則以國語曰
四牡君之所以章使臣之勤也說曰勞使臣則以左
傳曰四牡君所以勞使臣也則必合觀之乃始得備
窺其私智蓋有不可以告人者且其大槩多襲朱子
集傳而又好旁竊小序又惟恐小序之為朱子所既
辨也故從其辨之不甚辨者則間乃襲之否則依傍
朱子傳而故為小别然亦十之八九矣則豈有朱子
生於百世下上與子貢申培暗脗合者豈朱子陽襲
子貢申培書而私掩之不以告人者老學究授生徒
市門日煩苦無所自娱乃作此欺世焉其庸㒺固陋
無少忌憚乃至如此此不可不辨也予客江介有以
詩義相質難者攟摭二家言雜為短長予恐世之終
惑其說因於辨論之餘且續為記之世之說詩者可
考鑒焉
按二書皆係豐坊偽作
胡氏(渭)詩牋辨疑
二卷
存
惠氏(周惕)詩說
三卷
存
田雯序曰甚哉說詩之難也自孔子刪定六經教授
弟子於詩則屢言之而門弟子中如子貢子夏者一
語會心則反復興歎以為可與言詩外此無聞焉其
後子夏得孔子之傳著為小序略言作詩之旨而未
有論說漢儒始句解而字釋之毛公最晚出而傳於
今蓋其授受有自也至唐韓昌黎始疑詩序非子夏
作而歐陽子因之著詩傳其說與漢儒異矣然猶不
廢小序也至朱紫陽刪去小序另為一編又與韓歐
異矣然猶不廢注疏也同時鄭夾漈王雪山各自立
說並傳注去之比朱子則加甚矣然猶間有去取也
自是以後學者厭常喜新屏去一切訓詁而鑿空臆
造雖悖於經畔於道弗顧也嗚呼詩學之廢久矣惠
子元龍常讀詩而病之因著詩說三卷其旨本於小
序其論采於六經旁搜博取疏通證據雖一字一句
必求所自而考其義類晰其是非蓋有漢儒之博而
非附會有宋儒之醇而非膠執庶幾得詩人之意而
為孔子所深論者與惠子通經績學以詩古文鳴於
時當事嘗以其名聞徵詣公車以父憂不赴人咸為
之侘傺太息焉然今天子崇尚經術登進方聞如漢
石渠天禄故事相與揚扢古今稱道盛美作為歌詩
以繼雅頌之後非惠子其誰屬哉此亦詩學廢而復
興之一會也余愛其書為錄一通序而藏之以俟焉
康熙癸亥七月
汪琬序曰漢興距孔子既遠世之言經者恒各守其
師說異同離合紛若聚訟而莫能彙於一蓋無甚於
詩與春秋顧春秋主事凡事之是非曲直瞭然於簡
策之間則三傳之得失猶易辨也詩獨主志所為主
文譎諫與言之無罪聞之足戒者其詞則隱其旨則
微或美或刺或似美矣而實刺往往從百世之下涵
泳抽繹踰數十過而未悉其所以然即如一關雎也
魯詩至謂刺康后之晏起而作一黍離也齊詩至謂
衛公子夀閔其兄伋而作一芣苢也韓詩謂婦人傷
夫有惡疾而作一商頌也又謂正考父美宋襄公而
作意義乖反視春秋則尤甚焉然而儒林存之不廢
者欲以廣學者之見聞俾不致若高叟之固也自唐
世盛行毛鄭而齊魯韓三家遂亡明世盛行朱注而
毛鄭又雖存亦亡今令甲所示學宫所肄者朱氏一
家止耳原其初非不合於先生一道德同風俗之指
然而學者尋章摘句保殘守陋必自此始此詩教之
所由壞也我門惠子元龍好為淹博之學其於諸經
也潛思遠引左右采獲久之而怳若有悟間出己意
為之疏通證明無不悉有依據非如專門之守其師
說而不變者也其所著詩說先成多所發明雖未知
於孔子刪詩之意果合與否然博而不蕪質而不俚
善辨而不詭於正亦可謂毛鄭之功臣夾漈紫陽之
諍子矣
王氏(夢白)陳氏(曾)詩經廣大全
二十卷
存
韓菼序曰漢初去聖未遠而諸經師各自為家以傳
之其弟子不為苟同夫豈無所受而云然固亦有說
矣然而數傳以後或存或亡吾甚惜夫亡者之不及
見也未見存者之可棄也學者之於古書其愛之當
如湯盤孔鼎其研而悦之也如嗜昌歜羊棗然然可
以辨其眞贋而嘗其旨否故聖人之教在學博而說
之詳也後鄭之於經也勤矣而其箋詩尢精以毛學
審備遵暢厥旨故不謂之注而謂之箋箋者表也識
也然有不同即下己意即牴牾於毛者亦多矣而後
之為其義疏者有全緩何胤舒瑗劉軌思劉醜焯炫
之屬孔氏正義則據焯炫以為本者也其於毛鄭之
不同者則两申之而其間所引如孫毓王基王肅諸
儒之說或述毛或申鄭駁雜紛如亦不偏廢也蓋收
之毋寧博以俟夫學者之愼取之而已朱子於詩亦
說之詳而反約者也集傳者集衆說之長斷以己意
以授諸其門人遞相發明明初因輯之為大全而說
詩乃歸於一矣然自朱子之說出習讀毛鄭者蓋鮮
而自科舉之學興朱子之說散見於大全者亦或有
憚其繁而不復有記者於先賢詳審持擇之苦心亦
晦矣甚矣其陋也梁溪王金孺陳依聖志士也通經
好古有詩經廣大全一書以集傳為主而存毛鄭之
足存者又間及周禮儀禮注疏及他名物諸書以資
博覧其言曰大全一書采羣經而或割裂片語未備
本末引諸家論說而或未有折衷夫是以廣之也噫
二君之於詩也亦勤矣其於古人亦善通彼我之懷
者也與往顧先生亭林嘗語余自五經有大全而經
學衰矣大全者當時奉詔趣成之書也殊多缺略且
勸余凡宋元說經諸書毋論當否宜悉儲之余竊韙
其言今二君何乃不謀而志與之合也夫廣之一言
近世窮經者之藥石也由詩以及餘經余於二君有
厚望焉康熙壬戌八月
謝氏詩經淺義
未見
唐文恪公序曰歲乙酉不佞鼓槖來遊成均時温陵
韋紳謝先生實司鐸焉不佞獲侍先生臯比先生幸
借交杵臼時時進不佞與之講業津津乎有味其言
之也先生於詩尤稱專門名家諸所指授不佞往往
解頥成均職事無他龐雜苜蓿青氊蕭然吏隱先生
據梧絃誦滴露纂玄久之著成一編曰淺義不佞受
而讀之其旨遠其辭文其義該其言約其采摭必彙
諸家之粹而時攄所獨得蓋先生苦心十年殺青乃
竟斯已勤矣今之譚詩者必折衷於考亭氏考亭氏
集傳舉子家奉之若律式焉然就其訓詁而復訓詁
之支離日甚惡在其為詩也必若先生斯編明白典
雅簡遠和鬯使上智者循是以求不及者亦可以訓
夫非於詩教大有資焉者乎
安氏詩義纂
未見
劉榛序曰六經所以明道也自為帖括之用而經亡
矣且易不可為典要而詩與春秋亦然泥其文而求
之則其義愈晦蓋詩也者隨感而言其志也言之所
指未必為志之所存則其温厚醖藉同時之人未必
盡知之况在數千百年之後乎顧聖人之所取惟其
止乎理義而使諷之者涵泳而自得其性情之正故
古人之學不必依賴訓詁而往往因之能興也迨至
後世先生之教澤既熄人不知斯道之存而遺經將
廢於是不得已誘天下於帖括之中使之不棄屣而
去也可以慨世變矣則夫為之學者應上所求不得
不以文為業以文為業不得不以言是循以言是循
不得不字櫛句比抽絲穿穴以求明也吾里前輩安
君履吉者業詩病世之說詩者未至也而為之纂或
曰經不以帖括而愈明乎曰經以明道道亡而經何
有彼夫汲汲焉懷利以馳章句之末而希工於文藝
即區區草木鳥獸之名亦不暇識遑問其興觀羣怨
事君事父之益哉古人之言志者而適以為奪志者
也其謂之亡乎其不謂之亡乎雖然有志者誠因是
而反之於性情之間法其所美戒其所刺而六義之
指歸無不為一身之實用則經明而道益明以之修
齊以之治平將無往而非詩教之所興矣然則安君
之纂又豈獨可為帖括之用歟安君舉明天啟甲子
孝廉其書久湮滅於戎馬灰燼之餘而今始解頥於
天下也然則一書之顯晦顧亦有時哉
經義考卷一百十八
