大清一統志
麗江府(在雲南省治西北一千二百四十里東西距七百四十五里南北距二百九十里東至永)
(北廳界一百三十里西至怒夷界六百十五里南至大理府賓川州界二百三十五里北至蒙番界)
(五十五里東南至永北廳界三百二十里西南至大理府雲龍州界六百三十里東北至永北廳界)
(四百八十里西北至西番界四百五十里自府治至京師一萬一千七百六十里)
︹分野︺天文東井輿鬼分野鶉首之次
︹建置沿革︺禹貢梁州荒裔漢越巂郡西徼地三國漢
為建寕郡晉以後為寕州隋屬巂州唐因之後入
於蠻為越析詔(唐書南蠻傳其先渠帥有六自號六詔南詔一曰越析詔又越析詔)
(居故越析州)南詔蒙氏置麗水節度宋時磨些蠻據此
元初擊降之(元史地理志麗江路兩漢至隋唐皆為越巂郡西徼地昔磨蠻些蠻居之)
(遂為越析詔二部皆烏蠻種居鐵橋貞元中其地歸南詔元憲宗三年征大理從金沙江濟磨些負)
(固不服四年春平之明統志宋時為磨些蠻酋蒙錯錯所據)置察罕章管民官
至元八年改為宣慰司十三年改置麗江路軍民
總管府二十二年府廢更立宣撫司(元史地理志於通安巨津)
(之間立宣撫司)隸雲南行省明洪武十五年改麗江土府
三十年改為麗江軍民府隸雲南布政使司
本朝因之順治十六年仍改麗江土府雍正元年改
土官設知府屬雲南省今領州二縣一(舊有土官木氏世襲)
(知府雍正元年降襲通判乾隆三十五年設麗江首縣又改鶴慶府為州并所領劎川州俱歸府轄)
麗江縣(附郭東西距七百四十五里南北距一百里東至永北廳界一百三十里西至怒夷)
(界六百十五里南至鶴慶州界四十五里北至中甸界五十五里東南至鶴慶州界一百三十五里)
(西南至大理府雲龍州界六百三十里東北至永北廳界四百五十里西北至維西界四百五十里)
(本朝乾隆三十五年置)鶴慶州(在府東南三百五十五里東西距二百十里南北距一百)
(七十里東至永北廳界一百二十里西至劍川州界九十里南至大理府賓川州界一百二十里北)
(至麗江縣界五十里東南至永北廳界一百二十里西南至大理府浪穹縣界一百八十里東北至)
(永北廳界四百八十里西北至劍川州界一百十五里漢益州郡地後漢改屬永昌郡三國漢屬建)
(寕郡唐初為越析詔地貞觀二十三年屬南詔蒙氏太和時蒙氏置謀統部後為鄭買嗣所奪後唐)
(據於楊干真後晉歸於段思平宋世因之元初内附置鶴州屬大理萬戶府至元二十三年置鶴慶)
(路軍民府屬雲南行省明洪武中改為鶴慶府本朝初因之乾隆三十五年改為州屬麗江府)
劍川州(在府城南九十里東西距一百九十里南北距二百四十里東至鶴慶州界四十里)
(西至麗江縣界一百五十里南至大理府浪穹縣界一百九十里北至麗江縣界五十里東南至鶴)
(慶州界四十里西南至大理府雲龍州界一百六十里東北至麗江縣界二十里西北至麗江縣界)
(五十五里漢益州郡地唐時為羅魯城又名劍川顯慶初浪穹詔與南詔戰不勝走保劍川更稱劍)
(浪治後為南詔所併置劍川節度宋段氏時改為義督瞼元初置義督千戶至元中改為劍川縣屬)
(鶴慶路明洪武十七年升為州屬鶴慶府本朝初因之乾隆三十五年屬麗江府)中甸同
知(在府北五十五里東西距三百六十里南北距五百六十四里東至麗江縣界二百三十里西)
(至維西界一百三十里南至麗江縣界二百八十四里北至四川里塘界二百八十里東南至麗江)
(縣界一百五十里西南至維西界二百一十里東北至里塘界一百二十里西北至維西界一百四)
(十里本唐吐蕃鐵橋節度使地元為麗江路地明為麗江府地本朝因之吳逆之變以地與達頼)
(喇嘛雍正五年來屬移劍川州判駐防其地乾隆五十一年改同知仍隸麗江府)維西通
判(在府西北五十七里東西距一千一百五十里南北距三百三十五里東至麗江縣七十里西)
(至川藏擦瓦岡界一千八十里南至麗江縣界二十五里北至中甸界三百一十里東南至麗江縣)
(界七十里西南至麗江縣界七十里東北至中甸界三百二十里西北至川藏界七百二十里本唐)
(吐蕃鐵橋節度使地元為麗江路地明為麗江府地本朝因之吳逆之變以地與達頼喇嘛雍正)
(五年來屬移鶴慶府通判駐防其地乾隆三十五年鶴慶改州通判亦屬麗江仍駐維西)
︹形勢︺横連千里雄據九睒(明統志)天塹則金沙黑水地
利則鐵橋石門(通志)内固大理外控番戎山川明秀
險阻足據(舊鶴慶府志)金華為鎮劍水為帶左鎖石關
右截江嘴(劍川州志)
州學(在州治南舊為府學明正德十一年建崇禎四年重建夲朝康熙雍正中累修乾隆三)
(十五年改為州學入學額數二十名)劎川州學(在州治南明洪武二十三年建本朝康)
(熙中重修乾隆十一年移建城外西北隅入學額數二十名)雪山書院(在府治本朝)
(乾隆二年知府管學宣修)玉河書院(在府治西本朝乾隆四年修)復性書院
(在鶴慶州治南明隆慶間建)金華書院(在劍川州西門外金華山明隆慶間建)
︹戶口︺(原額人丁共二千三百四十四今滋生男婦大小共三十一萬七千三百五十九名口計五萬)
(五千二百四十九戶又屯民男婦大小共三萬三千二百七十七名口計五千八百五十八戶)
︹田賦︺(田地四千四百九十五頃六十五畝有奇額征地丁正雜銀六千六百三十兩一錢六分米一)
(萬二千七百六十八石八斗七井四合五勺)
︹山川︺東山(在麗江縣東二十里一名吳烈山峯巒起伏環拱郡治通志有吳烈山神祠在東山)
(麓)阿那山(在縣境廢寶山州南二十五里上有阿那和故寨又州北八十里有珊蘭閣山)
三臺山(在縣南十五里三峯聳秀為郡之案山)馬左墅山(在縣南三十五里土)
(人常為牧地)珊碧外龍山(在縣西南二十里孤峯聳翠多産箭竹)雪盤山
(在縣西南舊蘭州南十里四時常有積雪)老君山(在縣境舊蘭州西北二十里古名如刺鈞)
(山頂有深潭五所土人常放氂牛於此謂之牧牛山舊志在府西南二百五十里一名羅鈞山自番)
(界來亘四百餘里金沙環其左瀾滄繞其右世傳老君修丹於此山頂丹竈尚存又有梓潼遺筆在)
(巖上乃化書春光洩柳條之句山上有龍潭凡九十犯之風雨輒至)福源山(在縣境舊蘭州)
(北延亘東南五十餘里)黃山(在縣西峯巒秀美綴若聯珠為郡右翼民居市肆環繞其下中)
(通二衢為中甸維西要路)象山(在縣西北五里形如伏象山下有泉府志即鶴慶州漾共江源)
(也)雪山(在縣西北二十里明楊慎雲南山川志一名玉龍山條岡百里巋嵬十峯上插雲霄)
(下臨麗水山巔積雪經夏不消巖崖澗谷清泉飛流蒙氏異牟尋封為北嶽滇載記一名聳雪山其)
(山九峯積雪四時玉立萬仞千里望之若在咫尺圖說遥望之若與蜀松州諸山相接或謂之雪嶺)
(唐貞元中韋臯約雲南共襲吐蕃驅之雲嶺之外蓋即雪嶺外也通志雪山兩崖壁立金沙江貫其)
(中)花馬山(在縣境舊巨津州東南一百五十里崖壁上有石色斑斕類花馬因名昔磨些)
(詔自名其國為花馬本此通志元世祖滅大理時三睒土酋麥良内附破鐵橋之花馬國以功授職)
(即此又金馬山在州東北二十里有石五色狀如馬)漢藪山(在縣境舊巨津州西北二百八)
(十里高萬仞上有三湖各寬五畝深不可測)果鋪山(在縣境舊臨西縣西今入番界)峯
頂山(在鶴慶州東十七里明統志峯巒起伏南接龍珠山北扺麗江界下有五泉可以溉田府)
(志一名石瑤山高三十餘里遠瞰洱水頂有佛寺郡人於三有望日投弓矢祈嗣)月山(在鶴)
(慶州東南二十里積石圍繞形如半月又十里為龍華山林壑深秀石泉迸冽上多梵字一郡之勝)
(觀也)象眠山(在鶴慶州南二十五里有石穴百餘潛洩漾共之水入金沙江)龍珠山
(在鶴慶州南二十五里明統志前聳後平下有石穴漾共江過焉每歲四月郡人祀之以禳水灾俗)
(傳昔有龍吸珠於此因名龍珠山按是山疑即象眠山之連麓而異名者)豸角山(在鶴)
(慶州南二十五里以形似故名桃樹江出其下山峯突起建塔于上)天馬山(在鶴慶州南三)
(十里其狀如馬)半子山(在鶴慶州南一百二十里産礦山北有泉自大凹中石床下湧出伏)
(流半里許出為二流民甚利之謂之仙女井)方丈山(在鶴慶州南一百二十里巍然峻拔)
(山半有洞中有池深不可測水滴巖下若金石音蒙氏琢觀音像於壁故又名觀音山南詔名山十)
(七此其一也南接點蒼去大理府浪穹縣四十里)朝霞山(在鶴慶州西南十里常有霞籠)
(其頂又西南十里有宣化山又西南二里有馬耳山)佛光寨山(在鶴慶州西南一百二十)
(里昔普顔篤作亂據此)覆釡山(在鶴慶州西五里為州鎮山形如覆釡峯巒秀拔南北諸)
(山皆拱翼之又有金燈山在覆釡下亦名秀臺山其相抱者曰仰止山)逢密山(在鶴慶州)
(西二十五里三峯入雲中有青元洞石孔玲瓏伏流相接頗稱奇境每歲六月六日遊人燃松炬而)
(入乃窮其勝)拱面山(在鶴慶州西北五里高百仞一峯聳秀拱向州治林蠻環映山多白)
(石瑩然如雪又西北二里有石寨山四面皆險頂稍平)湯乾山(在鶴慶州北三十里產紫)
(石)青崖山(在劍川州東十五里上産青石狀如翠屏)金山(在劍川州南有二山并峙)
(一赤色如金一白色如銀謂之金山銀渡相傳其地不可耕)夜合山(在劍川州南二十里)
(形如卧牛劍湖繞山麓而出)石寶山(在劍川州南五十里層巒峭壁上有石坪方數十畝)
(昔為高僧養道之所中有羅漢跡州志山在州西南二十里有石自然具佛座獅象鐘鼓之形梵刹)
(凌空花木叢匝最為奇境明李元陽有遊石寶山記)中山(州志在石寶山南一里巖石壁立鑴)
(梵像數百莊嚴經久不變謂之中山石佛旁有石如羣蛙俗呼為聽法蛙又有峻崖名金棲雞在中)
(山南二里石面有巨人掌跡其火如箕)金華山(在劍川州西一里山脉自番界羅均山來)
(延亘四十餘里山頂常有紫氣如金為一州之鎮)劍和山(在劍川州西四里山形如劍)
石羅摩山(在劍川州東北七十里峯高百餘丈屹立如巨人狀又名將軍山)白芝
山(在維西通判治西北四百二十里冬春積雪)梭石坡山(在維西通判治北三百餘)
(里亂石如梭)南松嶺(在鶴慶州南二十里)鍾賢嶺(在劍川州南六里與金華山峯)
(巒相接)土岡(在鶴慶州西南十八里)南岡(在劍川州南二十五里一名羊鼻山俗謂)
(點蒼山落足於此又有石明月在州南一百三十里崖壁上有白石如輪田間水映皎若明月)文
壁峯(在鶴慶州東十里羣峯秀異)七坪峯(在鶴慶州南七十里通志在龍珠山東南)
筆架峯(在鶴慶州東北二十里三峯並峙中峯特出如筆架)大孟巖(在鶴慶州東南)
(一百三十里石壁横亘三十餘里形如城郭上多古樹幽禽其相近又有煉場巖巖石疊架數十仞)
大成坡(在鶴慶州東南六十八里頂有泉深廣尺許不溢不涸謂之一碗水其西又有小成)
(坡為舊順州及大理府并永北廳之孔道)金斗坡(在鶴慶州西南五十里下有銀泉)瀾
滄江(在麗江縣西南三百里明統志源出吐蕃嵯和歌甸流經舊蘭州西北三十里李元陽黑)
(水考禹貢導黑水至於三危入於南海隴蜀之水無入於南海惟滇之瀾滄江潞江二水皆由吐蕃)
(西北東與雍州相連接其水皆入南海然潞江西南流蜿蜒緬中内外皆夷於梁州境若不相屬惟)
(瀾滄由西北迤邐向東南徘徊雲南郡縣之界至交趾入海今水内皆為漢人水外則為夷緬禹之)
(所導於以分别梁州界者惟瀾滄之水足以當之元史至元八年大理勸農官張立道使交趾并黑)
(水跨雲南以至其國此亦一證隴蜀滇三方鼎立雍以黑水為西界對西河而言也梁以黑水為南)
(界又對華陽而言也惟三危之山不可攷耳禹貢錐指瀾滄居河源之東黑水自三危而南則必入)
(於河矣安能越河而南與瀾滄相接以入南海瀾滄非雍州黑水之下流甚明滇志瀾滄江源出嵯)
(和歌甸之鹿石山一名鹿滄江亦曰浪滄江亦作瀾滄水南入大理府雲龍州界按與圖源出西)
(二十二度北極出地三十四度土名苦克噶巴阿林之東北卓爾長阿林之西二源合而東南流會)
(諸水經蒙番怒界入府境你那山西又南經樹苗汛小甸塘上江汛西)怒江(在縣西通志源)
(出西域經怒夷地故曰怒江入府境西訛為潞江又南經野人界入永昌府境按輿圖源出西二)
(十六度北極出地三十二度之布喀鄂模番中大澤也西北流折而東南連滙為澤東南流會諸水)
(經數千里從怒夷界流入府境)金沙江(在縣東北一百五十里源出吐蕃界自舊巨津州流)
(入府境環府境三面流入廢寶山州境繞而南入鶴慶州界即古若水也又名神川山海經南海之)
(内黑水之間有木名曰若木若水出焉水經注若木之生非一所也黑水之間厥木所植水出其下)
(故水受其稱焉若水沿流間關蜀土唐書南蠻傳貞元九年南詔異牟尋大破吐蕃於神川遂斷鐵)
(橋又吐蕃破麟州韋率督諸將分道出或經神川納川元史地理志麗江路因江為名謂金沙江出)
(沙金故云源出吐蕃界今麗江即古麗水憲宗三年征大理從金沙江濟明統志古名麗水源出吐)
(蕃犁石下名犁水流經巨津通安寶山三州明張機金沙江源流考金沙源出吐蕃共隴川犁牛石)
(下謂之犁牛河即古麗水其流經吐蕃鐵橋城東經麗江府巨津寳山二州又東經鶴慶永北姚安)
(又自武定州北界經犁溪州蒙氏僭封四瀆之一即此按輿圖金沙江源最遠其地在西二十七)
(度半北極出地三十五度零土名勒寫烏藍打普蘇阿林東麓東南流會諸水經蒙番界入府境西)
(北邊界之塔城關東又東南經巨甸汛東又東南經橋頭汛北又南經石鼓汛北又東北經石門關)
(阿喜汛北又東北繞雪山北麓而東南流又南經府境東東北受無量河水又南流入鶴慶界其源)
(較黃河源所出又遠過之)漾共江(在鶴慶州東五里源出麗江府南界流經劍川州東南至)
(龍珠山入石穴復出注金沙江通志一名鶴川闊十餘丈自麗江之清溪入州東北盤折五十餘里)
(溪流衆水趨赴於此其自西北來會者曰石洱河自東北來會者曰大水漾泉自西來會者曰落鐘)
(河長康河温水河銀河桃樹河至象眠山麓羣峯環合瀦而為湖名漾共湖入石穴中伏流三里而)
(出名腰江東流入金沙江)長康河(在鶴慶州南十里源出城西黑龍潭州南田多資灌溉册)
(說在城西南黑泥哨南至長康里名長康河東流注漾共江)温水河(在鶴慶州南十五里)
(源出宣化山麓合州東南三莊河入漾共江)南供河(在鶴慶州南二十里一名銀泉發源)
(金斗坡瀕河為大溝引水而北者四引水而南者二謂之南供渠溉田數萬亦東流入漾共江)桑
木箐河(在鶴慶州南一百十里源出馬耳山流入金沙江)落鐘河(在鶴慶州西南)
(五里源出朝霞山之龍湫截官道而東上有落鐘橋相傳唐時有僧自葉榆舁所鑄元化寺鐘歸及)
(橋鐘墜水中取之不獲因名)桃樹河(在鶴慶州西南二十五里源出豸角山流入南山巖)
(穴中居民引水溉田謂之桃樹渠)觀音山河(在鶴慶州西南一百里源出黑泥山神二)
(哨入大理府浪穹縣會安河)石洱河(在鶴慶州西北十里册說源出石寨山會白龍潭水)
(為石洱河)大橋頭河(在劍川州東二里即古之合惠尾江亦曰黑惠江南入劍湖遇潦泛)
(溢)桃羌河(在劍川州南三十里東南流入於漾濞江)沙溪河(在劍川州南六十里)
(源自劍湖流出南流會彌沙浪河)彌沙浪河(在劍川州南一百里白水場與劍湖水滙)
(而南流入大理府浪穹縣界)老君潭水(在縣境舊蘭州西北老君山下其水流入鶴慶)
(州劍川州境注於劍湖)春水(有四一在鶴慶州東七里石朵河自石板中出一在鶴慶州東)
(南三十里龍珠山麓一在鶴慶州南觀音山東南十里石碑坪一在劍川州南七十里沙雞村每春)
(水盛有硫黃氣郡人於二三月間和鹽梅椒葉飲之謂能袪疾)鸚哥水(在鶴慶州東南七十)
(里水自石崖注下常有鸚鵡懸崖仰飲故名)崖場水(在劍川州西一里源出老君山流入)
(劍湖)劍川湖(在劍川州南五里亦名東湖周廣六十里尾繞羅魯城流為漾濞江亦曰濞溪)
(江俗呼為海子歲辦魚課州志劍川在州南十五里即劍湖之尾曲流三折形如川字故名)西
湖(在劍川州西一里金華山麓秋水時與東湖相連至冬水落民始播種下流入大理府浪穹縣)
(界)羅牧社海(在鶴慶州西十里觀音山西周迴八里舊有魚課隸劍川州河泊所)清
溪(在麗江縣東南即漾共江之上源也有二源一出東山一出雪山至縣東東圖里合流繞縣治)
(南灌溉甚溥册說清溪源出雪山會清源渠象二水流入鶴慶州界為漾共江)白石溪(在縣)
(境舊蘭州南中多白石下流入瀾滄江按輿圖有工江即瀾滄支水自風羅山東流折而南經工)
(江汛西又南經河西汛西北又東南經汛東有麥雞河自東來注之又東南經通甸西北又東南經)
(分江塘西又西南經舊蘭州東南有水自蘭州南東經之又南有磨刀河自東來注之又南為白石)
(江又南經彌沙井西又東南與濞水合舊志新通志俱未載)龍潭(在縣西南十里廣數畝深)
(不可測四畔草結如葑牌履及一方三方皆動人或近之風雨輒起)大水潭(在鶴慶州東九)
(里一名大水漾泉出東山麓周二百餘丈溉田甚溥)龍潭(在鶴慶州者十有五其流入漾共江)
(者曰黑龍青龍白龍西龍龍寳吸鐘石朵香米北漾柳樹又曰小柳南曰赤土和曰宣化流入金沙)
(江者曰龍公渟蓄極深者曰大龍皆隨地衍注民田賴之在劍川州境者有九曰老君曰易堤坪曰)
(仙女煉曰隔渼曰建和曰白難陀俱流入劒湖曰花叢曰白龍曰青龍俱流入湖尾)諸葛池
(在劒川州北四里相傳諸葛亮南征飲馬於此)石菜渠(在劒川州南灌溉甚溥又有連漢墩)
(甸和頭二水塘俱瀦水溉田)温泉(在廢通安州南八十里地名阿失村水沸如湯春冬可浴)
苦泉(有二一出吳烈山澗内一出鶴慶州南刺沙村味皆微苦飲之謂能除疾)諸葛泉
(在鶴慶州南一百四十里羅陋村相傳諸葛亮駐師之地泉均二流甚為民利)白石渼泉
(在鶴慶州東北十里又小柳場泉在東北十五里西墩泉在東北三十五里)温泉(在鶴慶州)
(有三一在煉場巖一在觀音山一在觀音山驛南在劎川州者亦有三一在州南三里一在州南百)
(里一在州西一百三十里浴之可以療疾)靈泉(在劎川州南五十里出石寳山頂石崖中甚寒)
(冽不涸不盈每春遊人飲之謂可愈疾)龍馬井(在鶴慶州東南一百里水甘冽又城西南)
(八里有菩提井城南一百三十里有仙女井)麗江鹽井(在麗江縣境有鹽課大使駐此)
彌沙鹽井(在劎川州西南一百五十里有鹽課大使駐此又橋後鹽井在州西南一百四)
(十里舊設鹽課大使今裁)
︹古蹟︺劍川故城(在劍川州境元史地理志劍川縣治在劍川湖西夷云羅魯城按唐史南)
(詔有六節度劍川其一也初蒙氏未合六詔時有浪穹詔與南詔戰不勝遂保劍川更稱浪劍貞元)
(中南詔擊破之奪劍共諸川地其酋徒居劍睒西北四百里號劍羌至叚氏改劍川為義督瞼憲宗)
(四年内附七年立義督千戶至元十一年罷千戶立劍川縣隸鶴州明衞炳州治記元初高氏請劍)
(川為縣今柳龍充即其治元季土酋楊慶要於雲南梁王以縣為州洪武十四年戡定雲南沿舊為)
(縣未幾普顔都旅拒慶弟楊奴潛詣軍門欵附因命知州事而劍川還復為州即上登之廣明寺為)
(治尋又創治於下登羅魯城背山阻水險僻湫隘遂負固以起妄圖克平後仍於廣明寺設州二十)
(三年州判趙彦良遷治於柳龍充始復舊制州志羅魯城在州南十五里唐時有此城即瓦窑村址)
(羅魯蠻云海也)鐵橋城(在麗江縣西北舊巨津州北一百三十里鐵橋南唐書天寳初南詔)
(叛唐于磨些九睒地置鐵橋跨金沙江以通吐蕃來往之道貞元十年異牟尋歸唐襲破吐蕃鐵橋)
(十六城十五年吐蕃襲南詔分軍屯鐵橋南詔毒其水人畜多死元史地理志磨些二部皆烏蠻種)
(居鐵橋明統志鐵橋之建或云吐蕃或云隋史萬歲及蘇榮或云南詔閤羅鳳異牟尋歸唐時斷之)
(以絶吐蕃其處有鐵橋城吐蕃嘗置鐵橋節度于此府志橋所跨處穴石錮鐵為之冬月水清猶見)
(鐵環在馬城在鐵橋南吐蕃十六城之一今遺址尚存)望德城(在劍川州南三里周五百)
(丈叚氏所築今為民居名水寨村又東北六十里有達子城即蒙古入大理駐師處)通安故
州(今府治元置屬麗江路元史地理志通安州在麗江之東雪山之下昔名三睒僕繲蠻所居其)
(後磨些蠻葉古乍奪而有之世隸大理憲宗三年其二十三世孫麥良内附中統四年以麥良為察)
(罕章管民官至元九年其子麥兀襲父職十四年改三睒為通安州通志今府治在大研廂明洪武)
(十六年土知府木得修建本朝省通安州入府)寶山故州(在縣東二百四十五里元)
(置屬麗江路元史地理志寶山州在雪山之東麗江西來環帶三面昔磨些蠻居之其先自樓頭徙)
(居此二十餘世元世祖征大理自卡頭濟江由羅邦至羅寺圍大匱等寨其酋内附名其寨曰察罕)
(和羅噶至元十四年以大匱等七處立寳山縣十六年升為州明統志唐時磨些蠻兄弟七人據七)
(寨曰大匱曰羅邦曰羅寺曰礙場曰卡頭場曰當波羅場曰當將郎俱在寳山州境府志元初内附)
(後改州明因之本朝省入府和羅噶舊作忽魯罕今改正)故蘭州(在縣西南三百六十)
(里元置屬麗江路元史地理志蘭州在蘭滄水之東漢永平中始通博南山道渡蘭滄水置博南縣)
(唐為盧鹿蠻部至叚氏時置蘭溪郡隸大理元憲宗四年内附隸察罕章管民官至元十二年改蘭)
(州明統志唐時獹蠻所居名羅眉州閤羅鳳嘗徙之於鄯闡陽城堡宋時叚氏以董慶者治之後有)
(周姓者強盛遂與董分為二部以江為限洪武十五年嘗改屬鶴慶後仍屬麗江府在府西三百六)
(十里本朝省入府)巨津故州(在縣西北三百里元置屬麗江路元史地理志巨津州昔)
(名羅波九睒北接三川鐵橋西隣吐蕃按唐書南詔居鐵橋之南西北與吐蕃接今州境實大理西)
(北陬要害地磨些大酋世居之憲宗三年内附至元十四年于九睒立巨津州蓋以鐵橋自昔為南)
(詔吐蕃交會之大津渡故名府志古西番地唐時為羅波九睒樸獹二蠻所居後磨些蠻奪其地南)
(詔又并之屬麗水節度元初内附後改置州明因之本朝省入府)廢副州(在鶴慶州境元)
(置明初省明統志府境有廢副州及廢水按州二州皆元置而元志不載)臨西廢縣(在縣)
(西北元至元十四年置屬巨津州明洪武中改屬麗江府正統中廢)廢鶴慶所(在鶴慶州)
(北明洪武二十年建隸大理衞本朝康熙五年裁今州北門月城即舊守禦所)松桂營
(在鶴慶州南六十里明傅友德征佛光寨駐兵於此)白馬寨(在縣西北明統志在巨津州南)
(二里唐姐羌白馬氏之裔居此)清涼閣(在鶴慶州南一里閣下有池中壘石山前架小橋)
清虛閣(在鶴慶州北八里明知府馬卿建知府吳堂記閣跨白龍祠山麓山亘數十里最高)
(一峯名金山項下流泉注滙為白龍潭閣面東侵水潭二丈許左洲右石)象跪石(在鶴慶州)
(北八里石如狼牙相傳元世祖自麗江石關乘一白象至此象跪不行故名)
︹關隘︺坵塘關(在麗江縣舊寳山州境一作泥塘關通志在府城西二十里郡之門戶又有把)
(塘關在巨津州北境俱與蒙番分界)石門關(在縣西一百二十里唐書韋臯傳貞元九年臯)
(遣幕府崔佐時由石門趨雲南復通石門南道明統志傅友德略定麗江破石門關明史洪武十八)
(年巨津州土酋河奴聰叛襲劫石門關吉安侯陸仲享討之復其關二十四年木初守巨津州石門)
(關與西番接境既襲職無守之者沐英請以初之弟虧為千夫長戍守從之通志明洪武十七年置)
(巡司守禦今裁)雪山門關(在縣北明統志在巨津州東北舊名越滅根關當吐蕃磨些之)
(界極為險峻)宣化關(在鶴慶州南二十里宣化山上舊有廵司今裁)觀音山關
(在鶴慶州西南一百二十里明初置巡司今裁)在城驛(在鶴慶州南明洪武十五年設土驛)
(丞今裁)
︹津梁︺東圓橋(在麗江縣東南五里跨清溪上以石為之)萬鈞橋(在縣南三里)東
山橋(在鶴慶州東五里又東十里為火龍潭橋)金燈橋(在鶴慶州東南二十里)跨
鰲橋(在鶴慶州南一里又里許為新生橋又南有迎貴橋又州南五里有落鐘橋跨落鐘河)
鶴川橋(在鶴慶州南十里地名長康里為往來通衢又南四里為石固橋又南有永濟橋又)
(有濟川橋又南二十五里有通濟橋)天生橋(在鶴慶州南一百二十里又南五里為觀音山)
(橋)鎮遠橋(在鶴慶州西門外又西四十里為清水江橋)周官屯橋(在鶴慶州)
(北七里又北八里有象跪石橋又逢密橋在州西三十里)勸農橋(在劍川州東一里又東二)
(里有平濟橋)羅城橋(在劍川州南十五里又南十里為桃羌橋跨桃羌河)柳色橋
(在劍川州北半里相近者為巖江頭橋)顛場頭橋(在劍川州北十五里達府城)
︹隄堰︺龍寶隄(在鶴慶州境龍寶潭下周四百餘丈)西墩泉隄(在鶴慶州境)小
柳場壩(在鶴慶州境)老君水壩(在劍川州西舊有上下二壩今廢)
︹陵墓︺︹明︺段高選墓(在劍川州西門外)楊朝棟墓(在劍川州石龍山西南三)
(里)
︹祠廟︺北嶽廟(在麗江縣西北二十里雪山麓相傳昔有人於山中得異石負而歸至此少憩)
(重不可舉鄉人神之為立異石祠及封山為北嶽以此石為嶽神元世祖封為大聖北嶽定國安邦)
(景帝至今祀之)潁川侯廟(在鶴慶州南松桂營祀明傅友德)水洞祠(在鶴慶州)
(南象眠山下)西龍潭祠(在鶴慶州西又龍寶黑龍白龍諸潭皆有祠)武侯祠
(在劍川州北)昭忠祠(在劍川州西門明萬歷間勅建祀段高選又麗江縣昭忠祠本朝)
(嘉慶八年建)
︹寺觀︺福國寺(在麗江縣西北雪山西南麓舊名解脱林明天啟時賜此名)龍華寺
(在鶴慶州東南十八里元至正中建)元化寺(在鶴慶州西南半里昔蒙氏因梵僧啒哆卓錫)
(通水遂建此寺)蘭若寺(在鶴慶州境觀音山驛西南三里中有石洞極深飛泉瀑布)石
龍寺(在劍川州南五里石壁之上有生成觀音像)廣明寺(在劍川州南十里蒙氏時)
(建)太元宫(在鶴慶州南明隆慶間建規制宏敞藻繪奇麗為州境寺觀之最)積慶
觀(在劍川州西南三里明洪武間建)萬松觀(在劍川州西二里)
︹名宦︺︹元︺章吉特穆爾(麗江人從世祖征大理屢戰有功賜名章吉特穆爾任北勝府)
(知府兼管麗江宣撫司事民夷咸服焉章吉特穆爾舊作章吉帖木今改正)麥良(父宗見人)
(物良附元世祖為察罕章管民官擒段興智功列烏哩特哈達之右以副元帥佩虎符鎮磨些又破)
(鐵橋城花馬國加授銀印為提調諸路統軍司烏哩特哈達舊作兀良合台今改正)︹明︺阿
得(元時麗江宣撫司副洪武十五年兵下雲南率衆歸附改姓木十六年開設府治授麗江知府)
(本年兩番刧瀾滄江得引兵却之又破石門關寨授世襲土知府又從征巨津擒阿奴聰于吐蕃斬)
(偽元帥朱保得死子初襲從征麓川有功)高賜(鶴慶人仕元為義兵萬戶洪武中率衆來歸招)
(安助餉授通安州同知世襲)羅克(蘭州人仕元為萬戶洪武中率衆來歸以軍功授蘭州土)
(知州其孫羅牙從木初征伯刀干孟亦著軍功)陳敬(鹽城人洪武中署劍川州事隣寇來攻力)
(戰死)林遒節(莆田人歷官瀘州知州正統間鶴慶土知府高倫暴虐靖遠伯王驥奏革之薦)
(遒節為流官知府撫蠻民有恩壇廟驛鋪多所修建)胡信(丹徒人正統間知鶴慶府耿介清儉)
(有興學造士之功)王珉(錢塘人景泰中知鶴慶府凡三載有麥秀兩歧之瑞)劉讓(吉水)
(人宏治中知劍川州能除民害民頌其德)劉珏(内江人正德間知鶴慶府歲凶盗起捐金設賑)
(以活飢民羣盗解散)馬卿(林縣人嘉靖間知鶴慶府築隄防興水利與諸生講學多所造就)
姚大英(烏撒人以永昌府推官攝鶴慶府事幾二年清介不染毁滛祠清吏弊及去士民泣)
(送有至數百里外者)方啟念(巴陵人嘉靖中知劍川州恤民疾苦有愷悌聲)越民牧
(貴州人嘉靖間授劍川知州居官有善政百廢具舉去任日民咸思之)木增(阿得八世孫萬)
(歷間襲麗江知府值北勝州搆亂增以兵擒首逆高蘭三殿鼎建輸金助工增陳十事下部議可朝)
(廷嘉其忠誠特加參政秩給誥命)祁汝東(山隂人萬歷中知鶴慶府先是北衙礦課累及)
(里甲會恤使江盈科至汝東極力詳請蠲免民賴休息)余廷檟(鄞縣人知鶴慶府興利除)
(害嚴戢吏胥初至見民間爭訟猥細不情以片言麾之久之民悟訟息)李光芬(忠州人萬)
(歷間任順州知州創州城社學墾田增賦)陳開泰(廣東人任鶴慶府值歲飢賑粥全活無算)
(罷耗羨絶請託百廢具舉)
︹本朝︺孔興詢(山東曲阜人康熙三十六年通判府事時學校未設興詢力請開學造士捐俸)
(創建學宫化導夷民咸知詩禮康熙五十五年入祀名宦)金培生(襄平人康熙間知鶴慶府)
(事問民疾苦凡地方旱澇宣洩之利身親任之設義學十餘所教習生童在任三年奸民斂手折獄)
(不冤士民思慕之)
︹人物︺︹元︺麥宗(通安州磨些人生七歲即知文字及長凡吐蕃白蠻諸種皆有書契無不通曉)
(旁及鳴禽亦解其語蓋介葛盧之流也相傳曾入玉龍山飲盎漿遂得夙慧蠻中稱為異人)高
惠直(鶴慶人為本路總管有德行衆所愛戴)︹明︺趙和(字達道鶴慶人以貢生任銅仁)
(訓導以孝弟教人人信愛之丁内外艱當别𥙷銅仁諸生兩次乞還舊任俱報可致仕歸生徒遮道)
(泣送後學道胡貴時榜其行於明倫堂子子僖由舉人訓導臨安人皆重其模範超遷南陽府同知)
(入兩地祠祀著有碧莎蛙鳴二集)李繼兒(鶴慶前所百戶正統中從征麓川力戰死子轅)
(痛父死奮入賊營亦死靖遠伯王驥以事聞詔遣官諭祭贈繼兒武略將軍副千戶轅忠顯校尉管)
(軍千戶鎮撫仍錄其子孫優加賞賚)張勉(字希安劍川人宏治中任黔江知縣有膽略至未匝)
(月平巨寇又請于上官止督運民頼以安明年卒于官將屬纊妻問何以歸櫬曰寄葬重慶可也士)
(民哀之士子受其教者稱為龍溪先生)趙德宏(字有容鶴慶人正德間舉人孝友謙恭父)
(殁于京師德宏徒跣偕傭人負柩歸既葬廬墓三年時稱其孝歷官所至以清白稱判順慶決疑獄)
(三事洗十餘人冤及知潼川積贖鍰得粟萬八十石以濟歲凶累官鶴慶長史子恩能繼父志德宏)
(卒亦廬墓三年事繼母盡孝)楊敘年(鶴慶人正德中隨父斌之京至天津為賊所執欲殺)
(之敘年哀號求代賊感悟並得免)朱珮(字鳴朝鶴慶人正德中進士初任大理寺評事平反)
(冕獄出為貴州僉事調停驛傳民頼以安歷廣東參政平猺寇禦盗賊定交南莫登庸逆叛陞陜西)
(按察使致仕居鄉恂恂若未嘗為官者)彭富(字仲禮鶴慶人嘉靖中進士由知縣至貴州巡)
(撫歷官三十餘年所至有聲致仕歸家無贏産蔬食敝衣恬然自適)木公(字世卿麗江人襲土)
(知府性嗜學以琴書自娛所著有雪山詩集)楊全(劍川人父繼宗為土官下役海真所殺時)
(全方在襁褓及長知父冤佯拜海真夫婦為父母一日治酒邀真俟飲酣殺之不果乃潛入麗江適)
(麗江土官欲遣人入京奏請全願往因發其事海真死于獄)尹端(字正之劍川人性剛介動)
(必循禮以吏授清浪衞知事發摘無遺䟽指揮蔣維賢以下不法十餘人當道以再來楊震日之常)
(曰端生平不愛官不愛錢不愛命任人誹謗軍士每舉手加額曰尹青天弟竭亦司吏耿介如其兄)
(任敘南衞經歷累官通判所至有異政)張宗載(字一凝鶴慶人萬歷中進士知江津縣值)
(採山運餉諸大役咄嗟而辦楊應龍以兵萬人應調覈其實多虛宗載俟其成列以數示之應龍驚)
(服後召入為御史以不能隨人俯仰乞歸事母)楊方盛(字大豫鶴慶人萬歷中進士知大冶)
(縣縣多巨猾獷悍難治不數月刑清訟理考授御史天啟初巡按河南鋤奸剔蠧風采赫然巡視長)
(蘆補京畿道適遇奢安之叛條陳邊事甚悉廷議韙之歷官戶部侍郎總督糧儲)楊朝棟
(鶴慶人萬歷中進士為禮科給事中時值魏璫煽虐屢疏抗劾削奪歸里後𥙷吏科遷光禄寺卿其)
(諸疏與楊左爭光焉)段高選(字讓予劍川人萬歷中進士任巴縣知縣會奢賊亂闔門死節)
(賜祭葬謚恭節廕子暄錦衣衞千戶)陳奇猷(字襄宸劍川人天啟中進士累擢御史疏陳滇)
(事甚悉因彈主政貪穢為所擠落職道卒)
︹夲朝︺梁健值(鶴慶人順治己亥奉父避兵父被執健值叩頭乞哀願代父死賊遂殺之而釋)
(其父)木懿(麗江土知府康熙十二年吳三桂將叛計由中甸外結蒙番西連川陜道必出麗江)
(因調懿至省煽誘廹脅授以偽帥堅志不從羈省七年辛酉大兵復滇遣其孫㙓首先投誠隨師)
(效力立有戰功)李夢頎(鶴慶人少耽書籍兀精易理下筆千言絶無蹊徑嘗云文不秦漢詩)
(不漢魏不可為作者晚年悉屏去專研理學總督范承勲徵之不至所著有希顔錄自知錄名賢格)
(言小寒山集同郡諸生孫相少以詩文著名晚契伊洛淵源著有說石山房集碧磊集驢背集行世)
李衍芳(鶴慶人康熙中舉人吳三桂反遁又山三桂物色之不可得賊平知廬江縣以母老)
(乞歸)蔣綱(字國器鶴慶諸生博學多隂德康熙辛酉吳三桂潰將吳國柱奔鶴欲入城肆掠至)
(松桂脅綱引路大兵未至郡皆惶恐綱登三庒坡指城西石灰冡紿之曰提督諾謨圖領滿漢兵)
(自劍川來已劄營西山下矣國桂遥望之若無數營盤遂信乃自河東遁城頼以全至今有白墳駭)
(走長毛之語時稱其功)
︹流寓︺︹明︺卓全節(福建侯官人洪武間兵科給事中以建言謫戍鶴慶因家焉)車文
琮(臨川人父業商寓籍劍川文琮幼勤學登賢書知彭山縣有廉聲卒于官鶴慶人士多出其門)
︹列女︺︹明︺木青妻羅氏(麗江人青為土知府忽卧病氏竭力調護卒不起喪中有番寇)
(來犯氏曰彼以我新喪子在襁褓欺我婦人無能為耳乃涕泣誓師親擐甲躍馬先士卒一鼓克敵)
(邊鄙以安事姑盡孝教子以忠勤稱年五十一終部民追思立石紀其功)許喬遷妻樊
氏(鶴慶人喬遷卒於京氏年十八舅姑欲奪其志氏剔目割鼻以死自誓)龐大治妻
陶氏(鶴慶人年二十二夫卒無子家貧姑老氏紡績養姑有欲奪其志者泣血自誓姑年八十)
(卒氏葬如禮)李醜妻里氏(鶴慶人年二十二夫殁子未週歲遺腹復生子後相繼殀)
(氏矢志不渝守節五十餘年)楊嗣光妻阮氏(鶴慶人年二十二明末隨夫任陽宗)
(因兵亂返鶴慶至洱海亂兵四至避石硐中為所獲氏奪刀自刎)李樂道妻楊氏
(劍川人樂道為諸生事繼母孝楊事繼姑如其夫樂道疾篤籲天求代及卒葬畢遂縊以殉)張
周妻張氏(劍川人未嫁夫卒氏欲往弔父母不許氏伺間走詣夫塜自縊)
︹本朝︺周應祥妻范氏(麗江人夫亡氏年二十五孝養翁姑教子成立與同縣李繼恒)
(妻寸氏楊成初妻趙氏均乾隆間旌)楊述文妻施氏(鶴慶人夫亡氏年二十七)
(撫孤守志與同州趙履上妻張氏潘宗洙妻林氏高景隆妻蔣氏童其昌妻蔣氏吕月先妻梅氏高)
(景燦妻李氏趙𥙿仁妻楊氏毛國翰妻居氏楊廷鳳妻楊氏楊飛熊妻李氏楊裔旺妻羊氏劉雄妻)
(趙氏均乾隆間旌)李報甲妻趙氏(劍川人與同州王治妻羅氏俱以未婚守志於)
(乾隆間旌)楊續曾妻王氏(劍川人年少夫亡守節教子與同州楊發祖妻沈氏)
(楊清溢妻李氏王瑜妻趙氏歐陽晉妻段氏李愈焻妻趙氏董性妻段氏楊璜妻陳氏李可禎妻阿)
(氏樊時妻趙氏何錫麟妻尹氏楊文會妻羊氏均乾隆間旌)和錫瑞妻蘇氏(麗江)
(人夫亡守節與和保泰妻楊氏均嘉慶間旌)曾成林妻王氏(鶴慶人守正捐軀嘉)
(慶間旌)張貴興妻楊氏(劍川人夫亡守節與同州蕭恕妻周氏王熥妻蕭氏均嘉)
(慶間旌)
︹仙釋︺︹唐︺贊陀啒哆尊者(西域僧自摩伽國來又號摩伽陀結茅於郡之峯頂山郡)
(地舊為澤國贊陀以法洩水山石迸開水遂奔洩)
︹土産︺鹽(明統志雪盤山有鹽井)金(元史地理志金沙江出)鐵(滇略磨些蠻出)麝香
(滇略磨些蠻出)無芒黍(通志出舊寶山州穗無芒而實圓)犛牛(尾可作纓)葡萄
(通志出府境者佳)琥珀滑石自然銅青石漆
花馬石(俱府境出)海棠果(劍川州出類花紅而小味酸)青銅魚(出漾共江)
(中細鱗長不盈尺夏月始出)榧子(劍川州出)石耳(通志形如木耳感極清之氣而生久)
(食延年)
總纂官(臣)顧蒓恭纂并覆輯
校對官(臣)曾烒恭校
大清一統志
普洱府(在雲南省治西南一千二百三十里東西距六百八十里南北距一千二百四十里東至)
(元江州界二百五十里西至順寕府界四百三十里南至緬甸界一千五十里北至鎮沅直隸州界)
(一百九十里東南至老撾南掌界一千四百一十里西南至緬甸界一千三百里東北至元江州界)
(二百二十五里西北至景東廳界二百七十里自府治至京師九千四百五十里)
︹分野︺天文東井輿鬼分野鶉首之次
︹建置沿革︺禹貢梁州荒裔本古産里地倭泥貂諸
蠻雜居之自漢及五代唐宋以來不通中國元世
祖時伐交趾經所部降之大德中置撒里路軍民
總管府領六甸明洪武十四年開滇土酋那直率
衆來歸置車里宣慰司屬元江府後為那崑所據
本朝順治十六年平雲南編隸元江府雍正七年分
車里宣慰所轄江内六版納地置普洱府隸雲南
省領縣一
寕洱縣(附郭東西距四百三十里南北距二百七十里東至元江州界二百五十里西至威)
(遠界一百八十里南至思茅界八十里北至鎮沅直隸州界一百九十里東南至老撾南掌界一千)
(四百一十里西南至威遠界二百一十里東北至元江州界二百二十五里西北至景東廳界二百)
(七十里本古産里地宋以前不通中國元初内附為撒里路軍民總管府地明為車里宣慰司地)
(本朝雍正十三年裁攸樂通判置縣為普洱府治)威遠同知(在府西三百四十里東西)
(距五百八十里南北距三百八十里東至本府界二百三十里西至順寕府界三百五十里南至思)
(茅界二百四十里北至鎮沅州界一百四十里東南至本府界二百五十里西南至孟連長官司界)
(四百里東北至鎮沅州界一百六十里西北至景東廳界一百四十里元置威遠州明開設威遠土)
(州隸雲南布政使司本朝初因之雍正三年改置直隸威遠撫夷清餉同知乾隆三十五年復改)
(為府屬)思茅同知(在府南一百二十里東西距四百九十里南北距七十里東至猛旺)
(界一百二十里西至孟連界三百七十里南至本府界三十里北至本府界四十里東南至寕洱界)
(二百二十五里西南至江外猛阿界三百六十里東北至本府界一百四十里西北至本府界一百)
(七十呈本名思茅村雍正七年移府通判駐劄其地十三年裁通判移攸樂同知駐此)他郎
通判(在府東北一百六十里東西距一百七十五里南北距二百三十里東至元江州界十五)
(里西至鎮沅州界一百六十里南至本府界一百二十里北至元江州新平縣界一百十里東南至)
(元江州界六百三十里西南至鎮沅州界二百五十里東北至元江州界二十五里西北至新平縣)
(界一百五十里本恭順州地明為他郎寨本朝順治十八年省入元江府雍正十年設通判駐此)
(乾隆三十五年復改為府屬)
︹形勢︺西通車里南接老撾地衍平川天開曠野實南
陲之屏蔽(通志)
︹風俗︺民皆𤏡夷性樸風淳(舊志)蠻民雜居以茶為市(通志)
︹城池︺普洱府城(周四里有奇門四舊土築本朝雍正九年易以磚乾隆四十五年重修)
威遠城(周二里有奇門四本朝乾隆八年築土城三十二年易以石)思茅城(周二)
(里有奇門四本朝雍正九年土築乾隆三十一年改建磚城)他郎城(舊土築本朝乾隆)
(四十六年修)
︹學校︺普洱府學(在府治南本朝雍正九年建入學額數十五名)寕洱縣學
(未建入學額數附府學内)鳳鳴書院(在府治本朝乾隆六十年建)鳳山書院
(在威遠本朝乾隆四十年同知趙希充建)
︹戶口︺(向因蠻民雜處未經編丁)
︹田賦︺(田地一千七百六十頃七十一畝八分有奇夷田二十七段額徵地丁正雜銀四千六百六十)
(五兩四錢四分六釐米五千六百四十三石八升五合三勺)
︹山川︺普洱山(在府境山産茶性温味香異於他産名普洱茶府以是名焉滇程記自景東廳)
(行一百里至者樂甸又行一日至鎮沅州又行二日至車里宣慰司又行二日至普洱山)光山
(在縣東五里山勢雄峙一名錦袍山向有車里頭目居之滇程記蜀漢諸葛亮營壘址存焉)仁
夀山(在縣南五里)六茶山(在縣南六百五十里層巒複嶺多茶樹)蒙樂山
(在威遠同知治北與景東廳鎮沅州接界)磊鍾山(在威遠同知治北延亘數十里)筆架
(瀾滄江下流也江又經車里司東北九龍山下通志上流之東曰阿墨江發源景東廳無量山之西)
(曰把邊江即阿墨分流至他郎西又名九龍江又東南合流出車里宣慰司至交趾入南海按九)
(龍江在普洱府西未嘗與阿墨江合三江之名當以李仙江入之府志李仙江在城南三百五十里)
(合阿墨把邊二江南入交趾是也)漫達河(在縣東南九百一十二里繞六茶西南流入九)
(龍江)清水河(在縣南二十里流入普籐會漫達河流入九龍江)扒泥河(在縣東北)
(一百四十里東入漫達河)莫蒙寨河(在威遠汲其水澆炭上煉之即成鹽土人以為利)
平湖(在縣南五里匯内衆流漣漪澄澈)南㵎(在縣南四十里繞西北會清水河入猛撒)
(江)平塘(在縣南二里)龍潭(在縣東北五里)整董井(在府南二百五十里蒙詔)
(時夷目叭細里佩劍游覽忽遇是井水甚潔細里以劍測水數日視其劍化為銀後土官襲職務求)
(是水沐浴得者皆敬服焉)烏得鹽井(在府境本朝雍正七年設鹽大使駐猛烏管理井)
(務今裁)磨者鹽井(在府境本朝雍正七年設鹽大使駐整董管理井務今裁)抱
母鹽井(在威遠同知治東本朝雍正三年設鹽大使駐此嘉慶八年移駐於香鹽井以抱)
(母井歸威遠同知兼管)香鹽井(在威遠同知治東本朝嘉慶八年移抱母井大使駐此)
(改爲香鹽井大使十九年兼管抱母井鹽務更名抱香井大使)
︹古蹟︺恭順故州(在府東北二百四十五里明初改他郎寨土司爲恭順州本朝順治十)
(八年廢州以元江府通判駐劄其地即今他郎通判)新化故城(在他郎通判治西北二百)
(里元史地理志馬籠部因馬籠山立寨在元江路北所居蠻阿𤏡元初立爲千戶屬寕州萬戶至元)
(十三年改隸元江萬戶二十五年屬元江路明統志馬籠他郎本二甸至元間以馬籠并入他郎明)
(初置爲馬籠他郎甸長官司直隸雲南布政使司宏治中改爲新化州嘉靖五年築土城萬歷十九)
(年改屬臨安府通志本朝康熙五年併入新平縣今州城故址猶存雍正十年改屬元江府)步
日廢部(在府城西元史地理志步日部在本縣之西蒙氏立此甸徙白蠻鎮之名步日瞼明)
(史因遠羅必甸長官司西有步日城蒙氏置元曰步日部明洪武中廢按元志共二十一部其見)
(於沿革者惟羅槃步日馬籠部餘皆不載)舊車里軍民宣慰司(在府城南七百)
(四十五里古産里地吕覽伊尹四方獻令曰産里以象齒短狗獻後周公作指南車導之歸故名車)
(里明史車里為倭泥貂蒲刺黑角諸蠻雜居不通中國元大德中置撒黑路軍民總管府明改車)
(里宣慰司本朝雍正七年改土歸流分車里司所轄内江六版納思茅普籐整董猛烏六大茶山)
(橄欖壩置普洱府其餘江外六版納仍隸車里而改屬於普洱府)小徹里(在車里宣慰司)
(東即小車里也明統志車里别部曰小車里嘉靖間車里附於緬外有二宣慰司在大車里者應緬)
(在小車里者應漢)耿凍路(在車里宣慰司境明統志元時車里路軍民總管府領六甸後)
(又置耿凍路耿當孟弄二州)孟遠箐(在車里宣慰司東南又有孟累箐在司西慢法箐在)
(司西北皆車里别部也)祭風臺(在縣南六茶山中相傳諸葛亮於此祭風)猛烈村
(在威遠東八十里滇紀威遠之地東八十里至猛烈村界南八十里至車里所轄三圈江界西百里)
(至猛猛達笨江界北六十里至景東廳蠻折哨界又東至元江府界)孔明塔(有二一在九龍)
(江之西一在九龍江之南有樹名萬年青玲瓏環抱最為奇異)諸葛營(在思茅東北班鳩坡)
(下亮征孟獲往來駐軍於此)
︹關隘︺通關哨(在縣北一百九十五里)猛班巡檢司(在威遠西南三百里本)
(朝雍正三年置廵檢司一員就近辦理民事今改設威遠知事一員駐此)
︹津梁︺普澤橋(在縣南門外)車橋(在里茅南十五里係車里孔道)木橋(有二在他)
(郎觀音九道二河乾隆十年建)漫達河渡(在縣南九百一十二里通車里路)
︹隄堰︺龍王廟隄(在廢新化州明隆慶間導溪水甃石隄以灌近州田畝)
︹祠朝︺四堂廟(在縣東北)馬王廟(在四堂廟左)程巽隱祠(在廢新化州西)
(祀明謫他郎甸吏目程本立)昭忠祠(在縣城隍廟左本朝嘉慶八年建)
︹寺觀︺觀音閣(在縣西北臨蓮池上又名蓮臺寺)普濟寺(在縣北三十里寺在半山)
(閒俯瞰城郭臨眺山溪花竹週環煙雲出没)
︹名宦︺︹明︺程本立(崇德人洪武時為他郎甸長官司吏目白蠻為亂單騎入其巢諭以利害)
(諸酋感悦未幾復變本立且撫且禦山行夜宿不避險難往來綏輯民蠻樂業如常時)
︹本朝︺劉洪度(廣濟人雍正五年以石屏知州調威遠同知皆有善政事蹟詳見鎮沅州名宦)
章倫(紹興人試用州同雍正十年委辦攸樂城工事竣回至漫蚌村值猓夷叛被圍罵賊被害)
(賜祭葬予廕卹)陳天申(湖廣武陵人普洱鎮把總猓賊叛戰於通關哨死之)
(賜祭葬予廕卹)
︹列女︺
︹本朝︺包景運妻趙氏(寕洱人夫亡守節乾隆間旌)陳易安妻徐氏
(威遠人守正捐軀乾隆間旌)劉廷對繼妻彭氏(寕洱人夫亡守節嘉慶間旌)
金殿龍妻段氏(他郎人夫亡守節與同治黃恩妻李氏均嘉慶閒旌)
︹土産︺茶(産府境普洱山)鹽(威遠出)石青神黃豆(稀痘藥中用之俱寕洱縣)
(出)鐵(威遠出)
大清一統志
永昌府(在雲南省冶西一千二百里東西距三百一十里南北距一千一百二十里東至順寕府)
(順寕縣界一百四十里西至騰越廳界一百七十里南至孟定土府界一百七十里北至大理府雲)
(龍州界二百五十里東南至順寕縣界一百一十七里西南至天馬關界一千一百一十里東北至)
(雲龍州界三百五十二里西北至馬面關界三百里自府治至京師一萬一千八百十里)
︹分野︺天文東井輿鬼分野鶉首之次
︹建置沿革︺禹貢梁州荒裔古哀牢國九隆氏居之未
通中國漢武帝元狩二年置不韋縣屬益州郡後
漢永平初於縣置永昌郡治焉三國漢因之晉成
帝時省蕭齊復置永昌郡(南齊書州郡志有名無民曰空荒不立)隋
廢爲益州總管府地唐初爲姚州雲南郡地(通典後漢)
(永昌郡即今雲南郡唐書南蠻傳姚州境有永昌蠻居古永昌郡地咸亨五年叛高宗以太子右衞)
(副率梁積夀爲姚州行軍總管討平之武后天授中遣御史裴懷古招懷至長夀時大首領董期率)
(部落内屬)後爲蒙氏六節度之一徙西爨蠻居之段氏
高氏皆稱永昌府元初立千戶隸大理萬戶府至
元十一年置永昌州十五年升爲府隸大理路二
十三年改置金齒等處宣撫司於此(元史地理志中統初金齒)
(白夷諸酋各遣子弟朝貢二年立安撫司以統之至元八年分金齒白夷爲東西兩路安撫司十二)
(年改西路爲建寕路東路爲鎮康路十五年改安撫爲宣撫立六路總管府二十三年罷兩路宣撫)
(司併入大理金齒等處宣慰司)明洪武十五年仍置永昌府又立
金齒衞二十三年省府以金齒衞為軍民指揮使
司嘉靖元年改為永昌軍民府(滇志景泰中設鎮嘉靖中罷)
本朝為永昌府屬雲南省領縣二土府一土州二安
撫司一
保山縣(附郭東西距三百一十里南北距四百十里東至順寕府順寕縣界一百四十里西)
(至騰越廳界一百七十里南至潞江安撫司界一百六十里北至大理府雲龍州界二百五十里東)
(南至順寕縣界一百十七里西南至騰越廳界一百四十里東北至永平縣界一百六十七里西北)
(至野人界一百四十七里本漢不韋縣屬益州郡後漢為永昌郡治晉省齊復設永安縣為永昌郡)
(治不韋屬焉梁以後廢元為永昌府治明洪武十五年改為永昌金齒二千戶屬金齒衞正德十四)
(年改設新安千戶嘉靖元年始置保山縣為永昌府治本朝因之)永平縣(在府城東北一)
(百七十里東西距二百三十五里南北距一百五里東至蒙化廳界一百八十里西至保山縣界五)
(十五里南至順寕府順寕縣界二十五里北至大理府雲龍州界八十里東南至蒙化廳界六十里)
(西南至順寕縣界三十五里東北至雲龍州界一百三十里西北至保山縣界五十里本漢益州郡)
(地後漢置博南縣屬永昌郡晉省蕭齊復置梁以後廢唐時蒙氏置勝鄉郡段氏因之元初立永平)
(千戶至元十一年改為縣屬永昌府明洪武二十三年改屬金齒衞嘉靖二年仍屬永昌府本朝)
(因之有土縣丞馬氏世襲)孟定土府(在府東南八百七十里東至順寕府雲州界西至木)
(邦界南至孟連長官司界北至鎮康土州界自府治東北至省城一十八程本古蠻地名景麻甸元)
(至元十六年立孟定路軍民總管府領二甸隸大理金齒等處宣慰司明洪武十五年改置孟定土)
(府本朝因之隸永昌府土官罕氏世襲)灣甸土州(在府東南二百二十里東西距五十)
(里南北距九十里東至順寕縣界二十里西至猛波羅界三十里南至鎮康土州界二十里北至保)
(山縣界七十里自州治東北至省城二千里本古蠻地名細睒元中統初内附屬鎮康路明洪武十)
(七年置灣甸土州永樂元年改為長官司尋仍改為州本朝因之隸永昌府土官景氏世襲)鎮
康土府(在府南三百八十里東西距一百十里南北距一百十里東至順寕府順寕縣界四)
(十里西至潞江安撫司界七十里南至耿馬宣撫司界六十里北至灣甸土州界五十里自州治東)
(北至省城二十三程本古蠻地名石睒黑𤏡所居元中統初内附至元十三年立鎮康路軍民總管)
(府領三甸隸金齒等處宣撫司明洪武十五年改為鎮康土府十七年改為土州本朝因之隸永)
(昌府土官刁氏世襲)潞江安撫司(在府城西南一百三十五里東至保山縣界十五里)
(西至騰越廳界六十里南至芒市界一百五里北至保山縣界一百五十里本後漢永昌郡地舊名)
(怒江甸訛為潞江元至元十三年置柔遠路軍民總管府治怒江甸隸金齒等處宣撫司後為麓川)
(宣撫司所據明洪武十五年改為柔遠府二十三年改為潞江長官司永樂九年升安撫司屬永昌)
(衞土官線氏世襲本朝因之屬永昌府)
︹形勢︺北接大理東界瀾滄(明統志)滄江怒水為襟帶於
東西九隆三崇作屏藩於前後據八關三堡之形
勝扼三宣六慰之咽喉(通志)
︹風俗︺風俗敦直(漢諸葛亮表)衣冠禮儀悉傚中土(明統志)男
務農桑女勤織絍(府志)
︹城池︺永昌府城(周十三里有奇門入有濠舊土城唐天寶中南詔皮羅閤所築西倚太保)
(山麓段氏因之元至元閒修明洪武十五年又因舊址重修尋廢十八年改甃磚石又於太保山絶)
(巘為子城設兵守二十八年闢城西羅太保山於城内本朝康熙中累修)永平縣城
(周三里有奇門四引江水為濠舊與永平守禦同城明洪武十九年立木柵跨銀龍江上二十六年)
(易以磚)
︹學校︺永昌府學(在府治西明嘉靖二十六年改建本朝康熙中修入學額數十五名)
保山縣學(在縣治北明嘉靖十一年建本朝康熙九年修入學額數二十名)永平
縣學(在廢守禦所西明嘉靖十二年改建本朝康熙八年遷西山下三十一年復還故址入)
(學額數十二名)保山書院(在府學明倫堂左側明嘉靖間知府楊朗建)永保書
院(在府城内知府徐本僊建)見羅書院(在保山縣治明萬歷閒建)博南書院
(在永平縣學前)
︹戶口︺(原額人丁共一萬五百三十一今滋生男婦大小共十六萬九千五十三名口計二萬七千七)
(百一十七戶又屯民男婦大小共八萬二千五百四名口計一萬四千三十九戶)
︹田賦︺(田地二千四百九十五頃二十五畝四分額徵地丁正雜銀八千九百五十五兩四錢六分九)
(釐米一萬五百一十八石六斗五升七勺)
︹山川︺太保山(在保山縣内郡之鎮山也舊志舊時府城西倚山麓洪武中於山之絶巘為子)
(城設兵以守尋闢城之西羅山於内府志嵯峨東向横亘數里山巔平衍可習騎射林木蒼翠嘗掘)
(地得巨磚上有平好二字相傳為諸葛武侯所遺)寶蓋山(在太保山後以形似得名山勢)
(崚嶒為衆山之冠羣峯層疊皆此山支裔又有五福山在寶蓋山北二里滇志寶蓋山右二里曰梯)
(山左曰玉壺山有石竇流泉甚清每白雲從澗底起穿掛山椒如玉壺然)安樂山(在保山縣)
(東二十五里夷語訛為哀牢孤峰秀聳延袤三十里絶頂有石巉巖如人坐懷中府志絶頂一石有)
(二穴相去一寸五分名天井土人於春首視穴水盈縮卜歲豐歉相傳武侯鑿以濟軍者山下有一)
(石二泉出焉一温一涼號為玉泉故又名玉泉山)峽口山(在保山縣東南十里通志下有)
(石洞廣二丈洩一郡之水陰流地中達施甸枯柯河下入瀾滄江府志洞多魚又名魚洞)法寶
山(在保山縣南十里府志法寶山勢接九隆而沙河限之異牟尋於此建法寶寺故名)卧獅
山(在保山縣南十五里滇略山以形名袤二里俗號卧獅窩舊志下有芭蕉洞石乳垂結如花又)
(名石花洞洞南即官市山也縣志山北有官市堰)秀巖山(在保山縣南廢施甸長官司東)
(南二里巖下出泉注於小羅窰河北流經峽口洞入瀾滄江又東二里有摩蒼山一名施甸山孤峯)
(聳秀又秀巖山西七里有石柵山又司西北二十五里有當歸山又十五里有新栅山)茨竹
坪山(在保山縣南舊鎮姚所南三十餘里接猛波羅界)屋牀山(在保山縣南七十里)
(滇程記由永昌過蒲縹驛經屋牀山箐險路窄馬不得行過山至潞江之外為高黎共山)九隆
山(在保山縣西龍泉門外十里後漢書西南夷傳哀牢夷婦沙壹居牢山捕魚水中觸沈木有感)
(懷姙十月産子男十人後沈木化為龍出水上九子驚走小子不能去背龍而坐龍因䑛之其母鳥)
(語謂背為九謂坐為隆因名子曰九隆後牢山下有一夫一婦生十女九隆兄弟皆娶以為妻漸相)
(滋長世世相繼明統志有九嶺又名九波嶺溪沙河源出此府志諸葛亮南征嘗鑿斷山脉以洩其)
(氣今迹存焉)瑪瑙山(在保山縣西百里産瑪瑙石山之後曰茶山其上産茶最佳)靈
鷲山(在保山縣西北八里府志高如寳蓋延袤七里餘山間産茶香踰諸品)大富山
(在保山縣西北二十里其北又有銀壺山狀如懸壺)雲巖山(在保山縣西北二十五里明統)
(志山高百丈盤廻三里許巖深處一横石鑿為卧佛因以建寺扁曰雲巖卧佛又五里為石澗山層)
(疊如列屏)棲賢山(在保山縣北四里)白龍山(在保山縣北十一里相傳東漢時有)
(白龍之祥故名)虎嶂山(在保山縣北二十五里高一百丈袤三里許下有温泉)鳳溪
山(在保山縣東北三十里與安樂山並峙上有吕公臺府志不韋廢縣在其麓)天井山
(在保山縣東北四十里岡陵四圍中有平陸故名山北有大樹段氏時獠蠻為盜出没此中過者輒)
(彎弓射樹以厭之樹高五丈餘箭鏃如蝟毛俗謂之萬箭樹)羅岷山(在保山縣東北八十)
(里瀾滄江西岸延袤四十餘里通志相傳蒙氏時有僧羅岷自天竺來此作戲舞術石亦相隨而舞)
(迄今岸下時有飛石過者驚趨又傳天將曉時石自江中飛入霧表)地寶藏山(在永平縣)
(東七十里一名觀音山相傳諸葛武侯南征至此迷道遇一老嫗呼犬從絶境中出始得路因建廟)
(祀之俗名叫狗山)羅武山(在永平縣東一百里高五百丈山半有泉勝備江發源於此)
髑髏山(在永平縣西南五里相傳昔有妖食人多存髑髏有僧於山上立神祠下建佛刹鎮)
(之害遂息)花橋山(在永平縣西南三十五里高二十里許上有鐵礦)博南山(在永)
(平縣西南四十五里華陽國志博南縣西山高三十里酈道元水經注博南山名也縣以氏之明統)
(志漢武通博南山即此一名金浪巔山俗訛為丁當丁山極險隘為蒲蠻出入之所昔南詔遣將軍)
(征緬回師多齎金寶經此山遇盜死後因立祠曰金浪巔山神祠北麓有泉流為花橋河滇南略山)
(上有鐵柱為西陲要道通志崇坡有峻坂委曲嶙峋上下約三十里)和邱山(在永平縣西三)
(十里盤迴五十里衆峯聳秀入雲遠近屬目東麓一潭四時澄澈流爲木里場河西麓有泉流爲曲)
(洞河)羅木山(在永平縣北八里翠列三峯狀如筆架西臨銀龍江又萬松山在縣北三十五)
(里山多古松上有萬松閣又北七十里爲羊街山山半湧泉周圍五尺名一碗水地名碗水哨又縣)
(西北三十五里有七盤山)横嶺山(在永平縣東北一百三十五里山極陡峻驛路經其上其)
(西有泉下流爲九渡河府志横嶺山高三十里延袤七十餘里春時山花如錦繡又名繡嶺山)阿
荒山(在永平縣東北一百七十里銀龍江發源於此)無量山(一名無糧山在孟定土府)
(北鎮康土州西南接耿馬司界)孟通山(在灣甸土州境産茶)烏木龍山(在鎮康土)
(州西南與無量山俱産大藥)和場山(在潞江司東三十餘里通志在府西南一百三十五)
(里)雷弄山(在潞江司東八十里接雷弄岡爲干崖境)掌亢山(在潞江司南三十里)
(通志司南又有高崙山)龍王巖(在保山縣西十五里一山中斷兩壁如斧劈然)甘松
坡(在保山縣西北五十里其前有白龍虎嶂二山分拱左右)打牛坪(在永平縣北七十里)
(相傳諸葛亮南征至此教土人牛耕因名)風洞(在保山縣北八十里風自洞中出四時不息)
潞江(在保山縣西百里舊名怒江以波濤洶湧而名源出吐蕃界雍望甸自麗江府經野人界)
(經府西北境過魯庫渡口西又南為孫足渡口又南為猛賴渡口東南流至潞江安撫司西北為潞)
(江渡口又東南過司北又東南經府境又南經舊鎮安所東又南南甸河自東北來注之又西南流)
(經芒市司之東又西南經孟定土府北又西南流入緬甸界兩岸陡絶夏秋瘴癘尤甚蒙氏僭封四)
(瀆之一唐書地理志永昌故郡西渡怒江至諸葛亮城二百里明統志正統三年麓川土酋思任發)
(作亂斷潞江立栅守都督方政渡江擊走之四年復命沐昂等征麓川敗賊於潞江府志潞江渡昔)
(以繩橋明嘉靖間置巨舟可渡百人下流達木邦緬甸入南海)瀾滄江(在保山縣東北八十)
(里自大理府雲龍州南流入經永平縣西又東南流入順寕府界達車里入南海江廣二十六丈其)
(深莫測其流如奔後漢書西南夷傳顯宗始通博南山度瀾滄水行者苦之歌曰漢德廣開不賓度)
(博南越闌津渡瀾滄為他人水經注永昌郡瀾滄水出博南縣博南山水出金沙越人收以為黃金)
(又有光珠穴穴出光珠又有琥珀珊瑚黃白青珠也唐書南蠻傳望苴蠻在瀾滄江西滇程記自沙)
(木和十亭至永昌府經瀾滄江介二山之址兩崖壁峙因為橋基纜鐵梯木懸跨千尺束馬以渡名)
(博南津又西為江坡有徑新闢建一亭跨瀾滄江上為霽虹橋守永昌者往往扼江為險橋其重地)
(也通志瀾滄江保山縣東北八十里經羅民山下有鐵鎖橋為往來要津本朝康熙四十二年)
(御賜飛虹彼岸扁額懸於上府志源出吐蕃嵯和哥甸一云出涉州石下度雲龍江至於永昌)
勝備江(在永平縣東一百里明統志源出羅武山南流經縣東南境合九渡雙橋二河至蒙)
(化府合漾備江縣志源出大羅黑麻山通志江自大理府雲龍州界山箐發源按大羅黑麻山當)
(是羅武山異名山與雲龍州接界輿圖漾備江之西有一水發雲龍州東北東南流經黃連鋪東又)
(東南注漾備江當即是水也)銀龍江(在永平縣北半里一名太平河源自縣北阿荒山南)
(流合木里場河又南流穿縣城出又南合曲洞河又東南過薩佑河花橋河又東南會勝備江流入)
(順寕府界縣志每歲孟冬近曉有白氣横江如龍故名通志源有二一出阿荒山一出羅木山合流)
(貫城經打牛坪諸寨入瀾滄江明萬歷中濬西濠為河分水流城外)碧溪江(在永平縣東北)
(二百里舊志即漾濞江自大理府浪穹縣之羅舍河流入經縣界東南入蒙化廳界)上水河
(在保山縣内名勝志城内有上水河又有下水河源出九龍池及寶蓋山箐合流入城貫穿委港達)
(於東河府志東河亦曰郎義河源出龍泉流經郎義村合清水河南入峽口洞復西南流為枯柯河)
(鐵索橋跨其上)小羅窰池河(在保山縣東南一百二十三里府志在施甸長官司東南)
(二里源自秀巖山下流入瀾滄江)沙河(在保山縣南七里九隆法寶二山兩崖間水勢盈涸)
(無常引以灌溉明統志源出九龍池南流入峡口洞)坪市河(在保山縣南有二源明純志一)
(出甸頭一出石甸寨合流施甸司西又南合蒲縹寨澗水經新柵山口陡崖飛下下流入潞江)清
水河(在保山縣北五十里府志河有二源一出府北五十里阿隆村一出府北十七里甘松坡)
(下合流東至鳳溪山下合鳳溪又南合郎義河至城東南合沙河諸水入峽口洞伏流數里出為枯)
(柯河下流入灣甸土州界按輿圖即南甸河三源並發縣北合流經縣東匯為青華海又東南流)
(繞哀牢山南麓又南入峽口洞又南流經老姚關東又南經灣甸土州西北又西南注龍川江)沙
木河(在保山縣東北一百二十里自順寕府流入合沿山澗水匯流三十里入瀾滄江)雙
橋河(在永平縣東八十里源發上西里流經黃連堡東二里許匯諸澗水下流入勝備江)花
橋河(在永平縣西南三十里源出博南山下流入銀龍江滇程記下關石橋至碗水哨又西為)
(四十里橋又西為響水澗橋循澗行巨石峭崿鳴若轟雷近關有花橋架木飛梯所謂花橋河也)
曲洞河(在永平縣西三十里源出和邱山西麓下流入銀龍江其河之南有温塘水暖澄澈)
(四時可浴)木里場河(在永平縣北三里又縣北四里有桃源河俱發源縣西之和邱山桃)
(源河即木里場河上源一水異名下流入銀龍江)九渡河(明統志在永平縣東北五十里)
(源出横嶺山流入勝備江沿山繞流上跨九橋)青華海(在保山縣東五里匯諸流為池廣十)
(餘里)荷花水(在保山縣西北匯仁夀泉水多植荷花)黑龍潭(在保山縣北七十里)
(禱雨以銅牌激龍即雨)易羅池(在保山縣南明統志池周三百餘步傳昔哀牢婦觸沈木)
(感孕即此池府志在九隆山下即龍池泉泉由地噴者九穴因甃石為池承之其下匯為大池可三)
(十畝明洪武中度田分水為四十一號為民利歲以武官一員司之)黑龍塘(在鎮康州北三)
(十里)金雞泉(在保山縣東五里金雞村泉出二池一温一涼泉畔有石高五尺圍丈餘石上)
(數孔聚水澡浴俗謂之立釨石相傳吕凱所立又雞飛泉在縣東南一百里有石洞洞旁二泉一温)
(一涼清瑩見底)龍泉(府志有龍王泉在保山縣北三十里上有龍王祠泉由石穴湧出流為三)
(溝一由龍灘流經郎義村浮於中溝壩明嘉靖間甃以磚石歲久淤塞本朝康熙初重修二溝灌)
(田一萬二千餘畝下溝入於東河)寶峯泉(在永平縣東四十里引流灌溉)黑泉(在灣)
(甸土州泉色如黝漆漲時飛鳥過之即墜人犯之立斃)安遠井(在保山縣水極清冽)光
明井(在保山縣東五里相傳唐大歷閒於井旁見三角牛四角羊鼎足雞井中有火燭天南詔)
(以為妖遂塞之今建風雷雨壇於其上)
︹古蹟︺永昌故城(今府治舊志元置金齒等處宣撫司其地在大理西南瀾滄江界其東緬)
(地接其西土蠻凡八種曰金齒曰白夷曰𤏡曰峨昌曰驃曰繲曰渠羅曰比蘇唐南詔蒙氏興異牟)
(尋破羣蠻盡取其地及段氏時金齒諸蠻浸盛元中統初諸酋各遣子弟朝貢二年立安撫司以統)
(之明統志元金齒宣撫司治於此明楊廷和建府治記元立金齒等司於銀生厓甸其地去今府千)
(餘里後以遠不可守移就永昌仍冒金齒之名實非金齒故地滇志永昌府城即唐天寶二年蒙氏)
(皮羅閤所築)鎮姚所城(在保山縣東南一百五十里明萬歷十三年改永昌所建又鎮)
(安守禦所在縣西南潞江外三百五十里萬歷十三年改金齒所建二所俱隸永昌府滇志鎮姚所)
(城在老姚鳳山之阿鎮安所城在猛林寨舊為潞江安撫司屬郡通志今所裁兩城俱存)景杏
土城(在孟定土府境其相近又有馬援城今名馬援營)謀粘廢路(在孟定土府東)
(南元至元中置謀粘路軍民府於此後廢)哀牢廢縣(在保山縣東漢置縣後漢書郡國志)
(永昌郡哀牢永平中置故哀牢國又西南夷傳建武二十七年哀牢王贊栗等率種人詣越巂太守)
(鄭鴻降求内屬又永平十二年哀牢王柳貌遣子率種人求内屬以其地置哀牢博南二縣府志府)
(治東即漢哀牢縣故址元為永昌府治明洪武中改為中千戶所軍營)不韋廢縣(在保)
(山縣漢置晉廢孫盛蜀譜曰初秦徙吕不韋子弟宗族於蜀漢武帝開西南夷置郡縣徙吕氏以充)
(之因置不韋縣華陽國志武帝渡瀾滄水置不韋縣徙南越相吕嘉宗族以實之名曰不韋彰其先)
(人惡行也水經注不韋縣蓋秦始皇徙吕不韋子孫於此故名北去葉榆六百里按常璩之說近是)
(府志不韋縣相傳在鳳谿山下)博南廢縣(在永平縣東漢置縣後漢書西南夷傳建初元)
(年哀牢王類牢叛攻博南肅宗募昆明夷鹵等率種人與諸郡兵擊類牢於博南大破斬之又郡國)
(志永昌郡博南永平中置元史地理志永平縣在府東鹿滄江之東即漢博南縣唐蒙氏改勝鄉郡)
(屬永昌至元十一年改永平縣隸永昌府縣志博南廢縣在縣南其地今為江東村)永昌故
衞(即金齒衞在保山縣西南明洪武十五年建本朝康熙二十六年省)永平廢所
(在今永平縣治東北明洪武十九年建本朝康熙五年省)廢鳳溪長官司(在保)
(山縣東二十五里元永昌府地明洪武二十三年置長官司土官莽姓本朝順治十六年省)廢
施甸長官司(在保山縣南一百里唐時蒙氏銀生府北境宋時段氏置廣夷州元至元)
(十一年置石甸長官司後訛為施甸明初因之萬歷十一年灣甸酋景宗真導緬入姚關焚掠施甸)
(官軍敗緬復收其地府志土官莽姓本朝順治十六年省今設巡檢司)諸葛營(在保山縣)
(南十里相傳諸葛亮南征屯兵之所舊志地名諸葛村孔明既旋師漢人有遺於此者聚廬世居至)
(今稱為舊漢人又營前小海子内有土阜一區周遭三十六丈隨水高下雖巨潦不能浸俗傳為孔)
(明旗臺)諸葛寨(在永平縣北三里又有關索寨在縣東四里周迴二里其下有洞首尾相)
(通樵牧者嘗聞洞中有戈戟聲)孟賴寨(在孟定土府東南明正統二年麓川思任發叛犯景)
(東孟定破孟賴寨寨乃孟定之别部也)昔刺寨(在鎮康土州南境明正統五年大軍討麓)
(川至金齒鎮康土官悶孟乞降王驥命别將冉保分兵據其城因其兵破昔刺寨移攻孟連是也)
控尾寨(在鎮康土州西南明萬歷十三年木邦酋罕思禮誘鎮康酋悶枳歸緬枳不從遂令)
(其黨海慶襲控尾寨據之又欲取孟孟亦州境别部也)阿坡寨(在潞江司南明隆慶)
(六年金騰兵備許高征蒲蠻阿坡寨擒其將蔣裕於是桑科等二十八寨皆畏服之潞江烏色平戛)
(三寨蠻亦來附)景罕寨(在潞江司西南境明洪武末平緬諸蠻刀幹孟叛何福破之於南甸)
(還兵擊景罕寨蠻乘高據險堅守不下福糧垂盡沐春馳至徑渡怒江馳躪寨下蠻出不意遂降乘)
(勝復擊崆峒寨賊潰走又正統三年方政破麓川賊於潞江西岸賊走景罕寨官軍復敗之)孟
纏甸(在孟定土府東北一作孟羅明正統五年思任發自麓川屯孟羅進據鎮元府之者章硬)
(寨為沐晟所敗)細甸(在潞江司東南明正統中麓川酋思任發叛督臣王驥言江北細甸昔刺)
(等處係賊左臂恐乘虚竊發侵犯金齒阻絶糧道今分軍二路别將冉保從細甸直取孟定合木邦)
(車里之兵為東路大將由西路至騰衝與保會使賊背腹受敵云)石塔(在潞江西岸相傳諸)
(葛亮征孟獲時建有大樹裏塔周十餘畝)將臺(在保山縣東金雞村温泉之北世傳蜀漢吕凱)
(所築凱金雞村人也今遺址尚存其村又有立釨石高五尺周二丈許中斷處深尺餘相傳吕凱立)
(戟於此)右軍書臺(在保山縣南諸葛營東府志舊有晉王羲之手書碑刻今皆廢僅存)
(遺址)明詩臺(在保山縣南郡人張含築含長於詩明楊慎為之題)勅書樓(有二一在)
(兵備署一在府治)安邊定遠樓(在保山縣南高五丈有奇明洪武十七年建括蒼王)
(景常有記)觀騎樓(在保山縣南七里明永樂二十年建府志在諸葛營東嶽廟前俗以三月)
(二十七日俠遊少年聚此走馬登樓觀者如市嘉靖中參議劉鶴年毁之)一鑑樓(在保山縣)
(南門外龍泉寺東府臨易羅池明洪武中建)德化樓(在永平縣治南壯麗可登覽)
︹關隘︺老姚關(在保山縣東南一百七十里明萬歷十一年灣甸酋長景宗導緬寇姚關焚掠)
(順寕十三年添守備駐之今省)蒲關(亦曰蒲蠻關在保山縣南三十五里明洪武初建金齒巡)
(司於此後省滇略蒲人散居山谷無定所鳳谿施甸二司及十五哨二十八寨皆其種也元時有可)
(蒲寨至元十六年廣西宣撫司討平和泥蠻遂徇金齒甸七十城越麻甸抵可蒲寨皆下之按唐)
(南蠻傳永昌蠻西有樸子蠻以青娑羅為通身袴善用竹弓入林射飛鼠無不中者無食器以蕉葉)
(藉之人多長大趫悍負排持矟而鬭滇程記以為即蒲蠻孟獲之裔也通志百夷即𤏡夷又名蒲蠻)
(又有熟夷名小白夷環永昌西南境)潞江關(在保山縣潞江東岸)水眼關(在保山縣)
(南五十里明置巡土官莽姓世襲今省)清水關(在保山縣卧佛山明置巡司今省)馬
面關(在保山縣西北二百五十里上江外蠻雲喧山頂山極峻削壁上有石名黃牛石行者險)
(阻必祭而後行)甸頭關(在保山縣北十里明置巡司土官莽姓世襲今省以上各關俱有墩)
(臺關樓營房明萬歷二十二年建)山塔關(在保山縣東北七十五里阿章寨亦曰山達關)
玉龍關(在永平縣西南四十里下有花橋河控扼險隘之處也即古花橋關)丁當丁
山關(在永平縣博南山崇坡峻坂陟降三十餘里為西陲通衢舊置哨於此)上甸關
(在永平縣北二十里明初置上甸定夷關巡司後省)全勝關(在潞江司西當灣甸猛波羅兩)
(路中又南有偃草坡明萬歷十一年參將鄧子龍敗緬軍於此因設關時緬人崩潰而下至今草皆)
(以磚石)血戰橋(在保山縣南全勝關外明時官兵與緬戰處參將鄧子龍建)北津
橋(在保山縣北二十里又府城東北一百二十里有鳳鳴橋跨沙木河上)霽虹橋(在保)
(山縣北八十里跨瀾滄江府志漢諸葛武侯南征架橋濟師後以索為之元至元中額森布哈重修)
(名曰霽虹明初鎮撫華岳置二鐵柱於兩岸以維舟時遭覆溺後架木為橋又為火所焚宏治十四)
(年兵備使者王槐構屋於上貫以鐵繩本朝順治康熙閒累修南北往來孔道亦曰瀾滄江橋)
(額森布哈舊作也先不花今改正)昌平橋(在永平縣治東半里許銀龍江亦曰太平橋以)
(木為之長四十丈其東北又有安定通市二橋)漾濞橋(在永平縣東北制如府境之霽虹橋)
潞江渡(在保山縣南舊刳木為舟以通往來明嘉靖中始制巨舟可渡百人兩岸各建官廳)
(憩息)
︹隄堰︺大諸葛堰(在保山縣南法寶山下周遭九百八十餘丈中深二丈漢諸葛武侯所濬)
(歲久淤漲明成化三年巡按朱暟修築水分口為三洩以灌田俗呼為大海子又有中堰俗呼為中)
(海子下堰為小海子)石花堰(在保山縣南十二里源出本山後之響石洞土隄周一百十五)
(丈中為一纂灌田數十畝)
︹陵墓︺︹漢︺吕凱墓(在保山縣金雞村)孟優墓(在保山縣鎮姚所南八十里地名猛)
(波羅)︹明︺陳以仁墓(在保山縣龍泉門外圓通閣後洪武中以戶科給事中謫戌金齒卒)
(葬於此)張志淳墓(在保山縣南黃竹山嘉靖間賜葬)薛繼茂墓(在保山縣)
(東南三十里桃紅屯東河邊)三忠墓(在保山縣東關坡孫可望入滇通判劉廷標推官王)
(運開及弟運閎死之葬此)
︹祠廟︺武侯祠(在保山縣太保山巔舊廢本朝康熙二十六年重修)大官廟(在保)
(山縣東哀牢山下又東林中有小官廟明傅友德沐英平大理擒段氏并其二子至金陵太祖賜長)
(子名歸仁授永昌衞鎮撫次子歸義授雁門衞鎮撫土人懷段氏舊德立廟祀之以正月十六日致)
(祀水旱必禱)忠毅祠(在保山縣太保山麓祀明副總兵方政配以同知顧勇陳翊侯義僉)
(事江洪皆死事者今載祀典歲時致祭)鄧將軍祠(在保山縣東南鎮姚所祀明參將鄧)
(子龍)羅岷山神祠(在保山縣東南三十里祀天竺僧羅岷或曰即黑水祠也)何公
祠(在保山縣儒學南記明巡撫何孟春)象山祠(在保山縣太保山麓祀明處士楊元)節
孝婦祠(在保山縣西明御史陰汝登建祀閬州守妻宋氏本朝康熙三年改建於易羅池)
(後兵燹廢四十年重修)昭忠祠(在保山縣馬王廟内本朝嘉慶八年建)
︹寺觀︺法明寺(在保山縣太保山麓蒙氏時建明天順間重修為習儀之所)法寶寺
(在保山縣南法寶山蒙氏異牟尋建)報恩寺(在保山縣北靈鷲山蒙氏時建元泰定間重建)
(俗呼為大寺)
︹名宦︺︹漢︺陳立(臨卭人為不韋令蠻夷畏之)鄭純(廣漢人明帝時西部都尉為政清潔)
(化行夷貊君長感慕皆獻土珍頌德美天子嘉之即以為永昌太守純與哀牢夷人約邑豪歲輸布)
(貫頭衣二領鹽一斛以為常賦夷俗安之)曹鸞(巴人熹平五年為永昌太守時黨錮甚嚴鸞上)
(書曰夫黨人者或耆老淵德或衣冠英賢此宜股肱王室左右大猷而久被禁錮災異屢見水旱薦)
(臻皆由於此帝怒殺之)馮灝(廣漢人建和閒任永昌太守多異績)欒巴(内黃人靈帝時)
(坐陳竇黨謫永昌太守上書極諫理陳竇之冤帝怒下獄自殺)︹三國︺︹漢︺王伉(蜀郡人章)
(武時為永昌郡丞與郡吏吕凱帥吏民拒雍闓諸葛亮表為永昌太守封亭侯)費詩(犍為人章)
(武中為牂牁太守昭烈即位詩上疏諫左遷永昌從事)霍弋(枝江人章武末年永昌郡夷獠)
(恃險不賓數為寇害乃以弋領永昌太守率偏師討之遂斬其豪帥郡界以靜)︹明︺葉學則
(德興人雅善詩歌洪武閒為永平社學師始開文教)胡淵(定海人洪武間掌金齒司事初李觀)
(建郡城於太保山淵拓而廣之金滄副使林俊臣創名宦祠淵首與焉子深繼掌金齒使事興學勸)
(農安邊勵俗有賢聲孫誌在鎮二十餘年内外綏輯人民安堵)方政(全椒人正統中以副將軍)
(討麓川酋長思任發斬首三十餘級頃之夷兵四集諸軍無繼之者乃遣其子瑛曰汝即歸我死今)
(日矣瑛泣請避之政叱曰無多言將死戰分也遂策馬而進夷兵攢為泥贈威遠伯諡忠毅郡人立)
(祠祀之同時戰死者都指揮同知顧勇陳翊侯義江洪)郭本(融縣人天順間以御史遷永平)
(主簿剛直廉介常言永平小邑不宜冗員召還後請裁主簿不復設)嚴時泰(餘姚人嘉靖二)
(年為永昌知府時永昌初復時泰立法定制綏柔瘡痍控制夷𤏡督博士弟子勤課業以風勵文學)
(所著有專城錄)戴希灝(柳州人嘉靖中任永昌府同知愷悌廉明絶請託却夷金興水利勤)
(講課在任八載遷長史去之日行李蕭然士民遮道今崇祀)姜龍(蘇州人嘉靖間任瀾滄兵)
(備道立哨設守盜賊屏息楊慎作蜻蛉謠頌之)多士凝(隆慶中宣撫緬甸莽瑞體作亂遣使)
(召之士凝宣中國威德言中原幅員之廣如雲南其百一緬所轄特千一耳瑞體頗懼士凝歸遇潞)
(江安撫線貴方投緬責其負國興釁適指揮方諡率兵戍蠻哈士凝盡以瑞體之策告之時土司惟)
(士凝為服順後養子岳鳳鴆殺之)鄧子龍(豐城人萬歷十一年為永昌參將緬人犯施甸)
(焚掠極慘子龍追及於攀枝樹下大敗之斬景宗直以靖灣甸擒罕虔父子以開耿馬捉莽裕以平)
(阿坡築建關城多其指畫)李材(豐城人萬歷十四年任兵備道正倫紀禁掠屠俗先恥讓男女)
(别途日延紳士講修身之學後為御史蘇酇所誣被逮郡人薛繼茂訟其冤始釋)漆文昌
(瑞州人沈毅有謀略為永昌撫夷同知萬歷十六年緬兵犯猛密土司子思化思豪奔蠻莫巡撫蕭)
(彦令文昌往撫單騎入蠻莫宣朝廷德意化豪匍伏聽命十七年姚營兵鼓譟所至劫掠將為雲梯)
(攻城甚危急巡撫楊紹程按部永昌委文昌出城散給叛兵資費押之出境又議屯田二十四甸又)
(於各險隘建八關三堡皆親履相度悉中機宜緬夷不敢内窺騰永之民至今尸祝)李朝(籍貫)
(未詳萬歷間任把總征緬戰死巡撫陳用賓建祠祀之同時有目把者義𤏡人亦力戰死用賓作詩)
(弔之)祁秉忠(陜西人萬歷末爲永昌參將賊銀定歹成等以二千餘騎入塞剽掠秉忠初就)
(任即提兵三百拒之轉戰兩晝夜賊敗遁追還被掠人畜過半)陳錫爵(廣東人天啟間任永)
(昌同知殲叛夷懲師巫嚴保甲清軍餉獎士類興利剔弊質成者稱神君焉)李選(石屏州人)
(崇禎間任保山教諭癸未三月獄囚叛焚府堂選入救火諭囚以大義爲囚刺死)劉廷標
(上杭人歷永昌通判沙定洲之亂黔國公沐天波走永昌既而孫可望入滇破定洲移檄永昌索道)
(府印時廷標署府印謀守瀾滄江以拒賊天波懼諭廷標等以印往廷標堅不予士民恐及禍咸就)
(署力謮且以死危之廷標笑曰若謂我畏死乎因取酒置毒將飲衆乃散去是夕監司王運開先自)
(經廷標聞之曰男子哉我老人反後耶遂沐浴賦詩三章亦自經本朝乾隆四十一年俱)
(賜諡節愍弟廷樞賊脅以官抗志不屈後值兵亂撫掌疾呼曰吾與兄何可二其行也先殺其幼子)
(與妻張氏自縊死王運開之弟運閎隨兄至永兄與廷標殉難偕廷樞共殯殮之為賊脅至潞江手)
(一紙付僕躍入中流沈丈許復起衆急救揮手止之乃殁讀其字曰得我骨葬於兄側題曰夾江兄)
(弟之墓數日後於沙岸得尸顔色如生本朝乾隆四十一年子入忠義祠)王應龍
(工部尚書桂王入緬率子追之不及同縊於永昌)朱慈煃(吉王明宗室聞兵亂與妃張氏)
(同縊死其時同殉難者松滋王瑞昌王皆失名又有宗室朱儀漆晉王李定國黔國公沐天波敘國)
(公馬惟興文安侯馬吉翔及弟雄飛泰安伯竇民望綏凝伯蒲纓總兵姚文相黃華宇熊惟賢王自)
(金安朝柱王昇陳謙王啟隆龔勲中軍姜成德通政朱藴金吏部尚書鄧士廉禮部侍郎楊載靖東)
(將軍魏豹御史鄔昌琦任國璽錦衣衞趙民鑑王大雄王國相吳承應朱文魁任子信張拱極劉相)
(宋宗宰劉廣凝兄弟宋國柱丁調鼎太常博士鄧居詔主客司王祖望儀制司裴廷謨武選司郭璘)
(序班尹襄千戶鄭文遠李既白淩雲百戶吳麻子學錄潘璜典簿齊應選勲戚王維恭張宗伯旗鼓)
(吳承爵司禮李國泰秉筆李茂芳東宫典璽楊宗華李崇貴内監陳德遠等十八人又内監周盧曹)
(沈楊五人失其名)
︹本朝︺王家相(咸寕人康熙間任永昌知府時初平吳逆整綱飭紀摘伏如神事關農桑風教)
(皆悉力舉行入祀名宦祠)張承賜(遼東人康熙閒任永昌知府潔已愛民培養士類倡捐濟)
(貧田二百六十畝)蘇爾相(靈州人乾隆三十四年總督彰寶檄至緬促貢緬囚之百計誘)
(爾相降終不屈至七年乃送之歸洊升至騰越總兵同時被羈不屈者隴川土把總多朝相貴州兵)
(彭文賢劉成龍吳老昭通兵馬文彩王登科)
︹人物︺︹三國︺︹漢︺吕凱(字季平不韋人仕郡五官掾功曹時雍闓等降於吳凱與府丞蜀郡)
(王伉帥厲吏民閉境拒闓丞相亮南征表凱及伉功言凱等執忠絶域十有餘年臣不意永昌風俗)
(敦直乃爾以凱為雲南太守封陽遷亭侯會為叛夷所害子祥嗣仕晉為南夷校尉祥子及孫世為)
(永昌太守李雄破寕州諸吕獨不肯附舉郡固守)︹明︺楊元(字務本保山人精邵子先天數)
(學為諸生卒業太學歸隱居不仕甘貧樂道當路重之饋遺皆弗受或封識待其去任返之著納甲)
(圖九圭數學基指南號象山先生)丁嵩(保山人家貧事母孝洪熙間舉懷才抱德辭不就宣)
(德閒詔草野直言嵩上機務八策一曰正心術二曰重經筵三曰開言路四曰用賢才五曰總大綱)
(六曰汰冗兵七曰重守令八曰崇節儉上嘉納徵之道病卒所著有横峯樵唱)張昇(字德輝保)
(山人通天文地理從尚書王驥征麓川有功授官不就秣陵陶凝讚之謂為後學之儀表林泉之英)
(傑卒年九十二著有地理圖說中星圖說諸書)張昺(字德遠保山人天資清後嗜學飭行正統)
(初舉為弟子師嘗以千金置義田於蒲縹以資宗族之貧者婚葬孤孀皆有常給子弟有不善責令)
(改而後已鄉人有貸者焚其劵周貧不欲人知有犯不校善行草書所著有鈍庵稿地理撮要)鍾
應奇(永平人天順間母病姚營叛兵入其家應竒泣涕求以身代兵感其孝母子俱得全)徐
訥(字敏行保山人年十三父遘疾幾殆訥稽顙籲天願以身代父病果愈後父殁廬墓三年朝夕)
(哀號有青蛇遶蟇之異成化間詔旌其門)張志淳(字進之保山人成化中進士官至南京戶)
(部右侍郎嘗言張綵之奸綵銜之後竟被劾歸兵備道劉節倡復永昌府以除鎮守之害志淳多所)
(孹畫羣奸失利相切齒而終不為浮議所動所著有南園集西銘通南園漫錄永昌二芳記從弟志)
(信宏治中舉人亦負重望著有介軒東籬二集)胡亢(字希賢保山人父殁時亢年十二三日不)
(食既葬結廬墓側每哭泣輒有鳥雀集樹悲鳴哭止乃散)戈諫(金齒衞人宏治中以太僕丞出)
(為湖廣僉事所至以廉幹稱捕擒巨寇賚子有加)吳章(字廷獻金齒衞人嘗問學於王守仁)
(授長夀教諭倡明理學教人以致知力行學者宗之)張鐘(字子鳴金齒衞人為岳州推官不屈)
(閹宦歷南京工部郎中以疾歸家居五十年卒惟圖書數卷)張含(字愈光金齒衞人少隨父)
(志淳官京師與楊慎同學及慎謫滇遂為昕夕之友著禺山集同郡湯琮陶凝張志舉程廣曹遇皆)
(有詩名張志淳極稱之)張合(字懋觀含弟嘉靖中進士歷湖廣副使以疾歸時欲清查夷田)
(人心洶洶合上書五千言遂寢其事)馬繼龍(字雲卿保山人嘉靖中舉人官車駕司員外郎)
(著有梅樵集尤工於七言律金齒明詩禺山後一人而已)張必煥(保山人嘉靖中舉人知江)
(安縣正直無私不畏彊禦有老婦訴豕為虎攫必煥牒山神是夜虎銜餘豕至人服其神著有存拙)
(稿延明精集)陳一鶴(保山人隆慶中舉人居家孝友置義田以助鄉鄰設義地以埋枯骨)
(夜覺有盜一鶴曰祇有銀二兩可於窗外接之有竊其穀者一鶴見而避之不欲識其面)馬葉
如(保山人萬歷中為貴州安平道時貴州安奢二酋亂商旅不通藩臬皆缺葉如出都朝列祖餞)
(者皆曰公此行與虞詡之朝歌何異葉如曰食禄死事分也至黔單騎諭其渠帥撫綏備至黔中大)
(定後制使抵黔拊其背曰公一人賢於十萬師矣以功轉兩淮會鹺)石應嵩(保山人萬歷中)
(進士知江陵縣操持嚴毅遇事剛斷豪猾歛迹會水泛為害應嵩督民作隄後調靈寶縣有礦徒數)
(千入其郛應嵩登城拒之手刃二人指麾力戰賊大潰事聞升南京兵部主事浦口城為南都保障)
(江水侵囓南城盡圯應嵩築石隄以防江計石隄七百餘丈江霧未開即視事三面俱新省費十餘)
(萬)薛繼茂(字懋敬保山人萬歷中進士刻厲有大志歷湖廣御史上書論郊廟不親請建)
(國本等事初並封之議神宗謀於閣臣王錫爵以為可及旨出舉朝爭詆錫爵惟繼茂一疏最和平)
(又疏出滇臬李材獄按黔請增解額五人為怨者所中削籍後追錄忠直贈光禄少卿)王國
治(保山人萬歷中知新繁縣值奢酋叛以全城功晉刑部郎中有内侍獲譴以千金求宥力却之)
閃繼迪(保山人萬歷中舉人任吏部司務漕澗賊臨城建議主剿施甸激變建議主撫皆中)
(機宜鄉人立祠子仲儼禮部右侍郎曾忤魏璫削籍次仲侗皆有詩名)趙之炎(初名千里)
(保山人萬歷中由戶部郎致仕歸遭流寇之亂三拒偽職救饑埋骨建養生院置義田收贖被擄子)
(女人感其德)符節(保山人其友丁良病以幼兒並白金百兩託節節厚撫其子且教之比長)
(挈金授之封識依然鄰婦廹於饑寒自縊節救之活給衣食歷二十年終不見婦面婦卒葬之著有)
(坵圾堆集)張化樞(永平人由舉人知江南無為州流寇攻城城䧟被執罵賊而死本朝乾)
(隆間賜謚節愍)傭作人(永平人姓名失傳萬歷間為人傭作事母至孝一日見逐)
(於主人哀求不納哭而去曰母老無食奈何忽夢人撫其背曰某山有竹搖之可得米如言以往果)
(得米似稻而較長味甚美)李君植(保山人官瀾滄衞指揮孫可望入滇君植領軍赴援大理)
(值賊圍城力戰死本朝乾隆四十一年賜諡烈愍)陸九衢(保山人嶍峨訓導流)
(寇陷城衣冠坐明倫堂罵賊遇害本朝乾隆四十一年賜諡節愍)徐一中(保山)
(諸生事母以孝稱母死柩停室中時有火災一中抱柩哭禱火頓息人以為孝德所感)潘嗣
魁(保山人事大父孀母以孝聞置義田焚借劵崇禎間行保舉法閃仲儼舉以應詔後中舉人)
石聲和(保山諸生崇禎間刑部郎中王國治舉應孝廉丁亥流賦入城聲和與子吉皆死之)
馮時可(保山諸生尚節義善屬文流寇之亂闔門死節)王顯隆(字樂天保山諸生弟)
(顯卿字樂心素友愛丁亥遇兵亂俱自焚)馬生(保山人失其名丁亥流寇至永郡惡少爭焚香)
(迎之馬生獨閉門縱火舉家自焚死本朝乾隆四十一年予入忠義祠)張登元
(字文蔚保山諸生已亥兵至闔門死節本朝乾隆四十一年予入忠義祠)劉德本
(保山人已亥兵至永昌德本哭語其妻曰時事至此吾儕小人何以生為遂積薪樓下夫妻子女五)
(口俱自焚死十一年本朝乾隆四予入忠義祠)陳正猷(保山諸坐己亥兵亂正猷)
(偕妻避於東山繼而兵至自縊死本朝乾隆四十一年予入忠義祠)祝維霍(保山)
(諸生已亥兵亂投井死本朝乾隆四十一年予入忠義祠)張文達(保山人由舉人)
(知錢塘縣後官霸昌兵備道時討流寇傾家助餉以憂去任聞流寇北至遂還騎入衞京師已陷赴)
(驛亭自縊死本朝嘉慶十三年恩准入鄉賢祠同郡貢生丁軍亨沈嗣振俱明末殉難)
︹本朝︺王宏祚(字懋自保山人由舉人任戶部郎中順治初擢岢嵐道以才能召入仍爲戶部)
(郎中是時天下初定圖籍散失宏祚練習故事奉修賦役全書多所釐正擢太僕卿累遷尚書加太)
(子太師上籌滇條議十餘事改兵部尚書致仕卒諡端簡)徐崇岳(字石公保山人康熙中舉)
(人赴公車不第樂志林泉殫心著述吳三桂重其名強之仕不屈所著有造適軒集)
︹流寓︺︹元︺托克托(字大用順帝時中書左丞至正中伐徐州賊破之又破張士誠於高郵城)
(下哈瑪爾忌其功嗾御史袁賽因等劾之詔削官爵再徙雲南之鎮西路騰衝知府高惠欲字之女)
(辭曰吾罪人也安敢念此後再徙阿輕乞之地惠以前不受其女發兵圍之哈瑪爾矯詔遣使鴆之)
(卒年四十二托克托舊作脱脱哈瑪爾舊作哈麻今俱改正)︹明︺范從文(字復之崑山人)
(文正公十三世孫洪武中以奉使稱旨擢御史後謫戍莊浪又改戌金齒十年赦歸著有小學章詁)
(後齋集等書)高莘(山東人洪武中以起居注謫戌金齒時武官恣横欲延爲館賓免其從役)
(莘以守分執役辭乃使之守門終日執殳會大雨武官并其妻孥辱之泥塗衣裳狼籍殊無戚容其)
(耿介如此)周志鋐(字元亮永安人洪武中以翰林謫戌金齒精春秋人稱節孝先生)葉
景和(南京人從父母戍永昌母有殊色解官千戶欲私之其母不從凌辱備至父亡欲置之死)
(景和時年十四逃還京撾登聞鼓即時召入俾盡言千戶論斬令景和監視之)楊慎(新都人廷)
(試第一嘉靖初以諫大禮戍永昌衞安鳳變起圍木密所慎戎服往援賊敗去安寕守欲榷民鹽牛)
(税慎謂此刀錐者宜推與民軍官言海口役為利督丁夫六千人下海民苦之慎以書告執政俱報)
(罷戍永昌三十二年放浪湖山覃精著述卒於滇)劉寅(崞縣人以罪謫金齒賣藥授徒著書)
(不輟萬歷中巡撫陳用賓祀於會城與漢王褒明楊慎為三賢云)刀怕文(宣撫怕舉之弟)
(怕舉死罕拔為緬招于崖許怕文代襲其兄職怕文拒之與戰緬兵大至潰奔永昌)
︹列女︺︹元︺黃善妻張氏(永昌人名藥師年十六適善生子定善卒家貧守節撫育遺孤)
(大德中定赴京訴其母之貞操詔旌其門)︹明︺李勤妻張氏(永昌人年二十六夫亡孝)
(養孀姑苦節五十餘年卒洪武年旌司郡夏安妻葉氏白浩妻閃氏朱鑑繼妻徐氏胡來覲妻陸氏)
(閃訓妻馬氏俱夫亡苦節詔旌其門)李某妻季氏(永昌人夫失名氏早孀有殊色都督)
(毛勝鎮永昌欲強娶之氏以死自誓勝不能屈同郡趙璿妻鄭氏蔣希賢妻袁氏劉儀妻李氏俱夫)
(亡苦節歷四十餘年卒)謝定妻住氏(永昌人夫罷四川開縣令僑寓不歸翁姑年八)
(十餘氏紡績以養之及卒鬻所居小室以葬遂不食而死)多士凝妻罕氏(木邦女也)
(士凝死緬兵攻之罕氏懷印信并二子奔永昌求援當事不應遣之歸亦為岳鳳所害)早正
妻(永昌人阿昌羅板寨百夫長早正娶羅古寨土舍女為繼室正病妻事之謹及亡大慟不食而)
(死)梁毅女(永昌衞人年十六父母他出女適獨居惡少挑之女大怒泣訴於母遂自縊死)
楊椿妻張氏(金齒衞人年二十五夫亡子幼家貧勵志守節歷四十餘年卒)宋氏
(金華人夫任閬中守以事死獄中仍籍其家氏隨姑來戍金齒長途奉姑不少懈過盤江題詩郵亭)
(壁訴其冤苦御史陰汝登建祠永昌刻其詩於石)俞富妻阮氏(合肥人富籍金齒從)
(征安南與弟祥俱戰死阮氏暨祥妻黃氏年未二十俱誓死無他學士汪諧旌其門)張思仁
妻王氏(山陰人隨夫戍金齒年二十六夫卒父母欲改嫁之氏以親老子幼矢志靡他卒不)
(能奪宣德年旌同邑梁貴妻趙氏夫戍金齒卒苦節撫孤詔旌其門)吳貴二女(鞏昌人父)
(任永昌指揮卒無子二女間關叩闕求為置嗣誓守貞以終)戈諫妾韓氏(無錫人諫)
(金齒衞人宦東昌納為妾歷官僉事卒氏守節自誓或憐其少欲奪之遂自縊)瞿爵妻朱
氏(保山人年二十三夫卒無子食貧守節嘉靖閒旌同縣周科妻張氏年二十九夫亡一子方幼)
(族人利其資廹令改適氏以死自誓守節四十餘年萬歷年旌)潘承志妻邵氏(保山)
(人年二十三夫隨父任卒氏茹苦撫孤歷五十餘年同縣陳謨妻田氏劉遇曉妻張氏周士玉妻楊)
(氏尹先哲妻戚氏張士彦妻鄧氏俱早歲夫亡苦節五十餘年)袁必通妻張氏(保山)
(人年二十九夫亡苦節五十餘年卒子熙早殞媳陳氏亦苦節四十餘年同縣劉傑妻毛氏閃應華)
(妻穆氏陳大猷妻馮氏孔宗明妻劉氏王重光妻段氏陳溥妻趙氏易源鼎妻龍氏李達妻席氏俱)
(早歲夫亡食貧苦節)王啟龍妻吳氏(保山人夫任總兵流寇之亂氏與妾周氏將自)
(縊人見而救之氏正色曰君與我夫厚宜速我死今反相救欲我等為蠻婦乎與周氏同時縊死同)
(縣朱廣運妻戚氏邱世第妻陸氏周運泰妻吳氏朱統妻閃氏丁長祐妻閃氏王聖修妻水氏姜承)
(德妻楊氏石應岷妾徐氏田氏俱遇賊不屈死又趙天俊妻樊氏左拱極妻鄭氏潘繼善妻周氏吳)
(德光妻陸氏石元鳳妻閔氏俱入祀節孝祠)丁列妻張氏(永平人年十八夫亡撫遺)
(腹子苦節五十餘年與同縣吳氏張氏同旌)張本妻胡氏(永平人年二十八夫亡與)
(妾陳氏同心守節歷六十餘年同縣楊廷詔妻謝氏吳承祚妻繆氏廖惟熺妻吳氏鍾伯玫妻楊氏)
(俱早歲夫亡終身苦節)朱錫命妻羅氏(雲州人錫命於萬歷間殺賊陣亡食貧守)
(節撫孤成立)盧蕙妻寗氏(瀾滄衞人蕙任思州府經歷銅苗作亂氏被擄投河死)
鄒天涯妻董氏(永平人流寇至被擄至玉皇閣下投井死同縣李煒妻董氏李自奇)
(兵亂被擄不從投井死楊爾俊妻金氏浩一元妻葉氏馬吉翔女遇賊不屈俱自盡)陳其養
妻祝氏(保山人夫卒孝事舅姑撫子成立為流賊康勇所逼漆面毁容乃免已亥被擄投河)
(遇救得甦)吉王妃張氏(兵亂自縊時有桂王貴人劉氏同縊死松滋王妃失其氏顧侍)
(妾將分娩先令自縊俟氣絶乃自刎)吳承爵妻(永平人失其氏兵亂一子一女先令自縊)
(曰與其留作蠻子莫若與之俱死耳乃自縊同時王國璽妻失其氏亦自縊)齊環妾(永平)
(人失其氏環為大理卿歿妾遺腹生一子所居狹隘且人衆求死不得紿女伴河邊觀水忽曰吾去)
(矣抱其子投水死)吳佩妻謝氏(佩為保山諸生氏孝事繼姑流寇將至即置酒與姑)
(訣以二子付其夫善撫之潛登樓自縊同縣石瑜妻胡氏自縊時年二十)劉廷樞妻張
氏(保山人廷樞既殉節氏先縊其二子乃自縊)水潔妻陳氏(潔為保山諸生流寇)
(至氏避山林被擄至東河邊高聲語同伴曰吾南門外陳氏女也言畢即投河死又城東南騎龍寺)
(有女子年方筓縊於寺中尼曰此恐被辱而自死者惜其姓氏無考)閔連城妻石氏
(保山人流寇至被擄解所挾奩物與夫投河死同縣舉人張世明妻侯氏亦投水死諸生王若實女)
(賊欲犯之不從被刺死)馮時可母王氏(永昌人流寇亂氏率女及媳自焚)張
登元妻潘氏(保山人已亥兵至氏先誘二子出與夫舉火自焚同縣劉得本妻失其氏)
(亦自焚死)陳正猷妻石氏(保山人兵亂偕夫避東山既而兵至投水死又祝維霍妻)
(失其氏同時投井死)
︹本朝︺吳必隆妻陸氏(保山人未㛰夫卒守志終身同縣侯順天妻趙氏俞某妻王氏)
(吳新誥妻周氏張應魁妻張氏皆奔喪守貞於乾隆間先後旌)陸自翰妻李氏
(保山人未嫁夫卒泣血奔喪旋以父老回家歲時一省其姑父卒乃歸)張鳳翺妻童
氏(保山人年二十九夫亡孝養舅姑撫遺腹子成諸生同縣龐德俊妻王氏年二十八夫亡夫叔)
(欲奪其志氏以死拒子早殞撫孤孫成立趙秉良妻楊氏年少夫亡翁有殘疾氏誠心療治鄰憫其)
(貧爲議婚氏以死誓守節撫孤歷三十四年又范紹文妻黃氏白太元妻王氏張從良妻施氏趙宗)
(妻楊氏葛延相妻楊氏張維妻宋氏徐幹妻楊氏均乾隆間旌)劉秉乾妻陶氏
(永平人年少夫亡孝姑守節教子成名乾隆間旌)袁鼎妻邵氏(保山人夫亡守節與)
(同縣胡經妻李氏陳嘉言妻曾氏周于京妻閻氏馬存憲妻趙氏均嘉慶間旌)蘇爾相
妻張氏(甘肅靈州人爾相奉檄往緬甸總督彰寶聞訛傳被執己降氏被逮遣新疆大呼曰)
(奉檄而出何言執也我夫忠貞斷無降賊事遂手刃其子天德并二女隨自刎)
︹仙釋︺︹唐︺無言和尚(姓李世為蒙氏清平官生時掌有文曰無言因名年十五依圓淨法)
(師精硏律論融貫教乘手書大乘般若經千餘卷死得五色舍利遂於棲賢寺旁建塔奉之並見雲)
(南府仙釋門)道超(段氏子童蒙出家戒行清苦常入定巖間有異鳥銜花麋鹿馴卧之異臨)
(終謂其徒曰勿茶毘三年後當葬我於西山及期起視顔色如生衆嘆異之遂為立塔)︹明︺不
二頭陀(姓任少為永昌郡吏素好道嘗過一坊下得隂府律皆其所犯遂棄家雲遊至應天)
(府趺坐市中巡城御史責之命安插古寺内寺有妖不二趺坐夜有蛇長數丈口如盆自上而下欲)
(吞之不二端坐叱曰吾在此不去將誅汝蛇遁入廊下人以此感動捐萬金修德普寺居之又常見)
(其髮有五色後坐化)海闊(福建人雲遊至永昌居沙木河石碑寺晝夜趺坐戒行精嚴獨居數)
(十年髮白轉黑齒落重生百三歲圓寂於劉家庵)祖復(號立禪四川宗藩棄位修道遍歷名)
(山至寶臺山創刹聚徒常跏趺深林虎豹潛匿開山請藏三十年無少怠每於枯木下立禪又以指)
(燃燭十指皆盡及入滅令盛以木桶外束以三鐵篐言篐三斷則出世今已二斷矣)蓬頭道
者(字洞元不知何許人崇禎閒雲遊至永趺坐市中無所求與之錢隨以給貧人後歸東山寶鼎)
(寺每於盤石上静坐山禽翔集於身人以此異之)
︹土産︺金(後漢書郡國志博南南界出金注華陽國志曰西山高三十里越得瀾滄水有金沙洗取)
(融為金)瑪瑙(出保山縣瑪瑙山巔有紅白色相間者曰纏絲瑪瑙有紅如胭脂者曰紅瑪瑙)
(有色白如玉面光潤者曰白瑪瑙有紫色者曰紫瑛瑪瑙其體脆而易破製之甚難)碁(永昌之碁)
(甲於天下製法以瑪瑙石合紫瑛石硏為粉加以鉛硝投以藥料合煆之用長鐵蘸其汁滴以成碁)
(其牙色深黑者最堅次取綠者稍脆又蠟色雜色及黑白俱有花者其下也)蔞葉藤(葉似)
(葛蔓附於樹可為醬即漢書所謂蒟醬也實似桑椹皮黑肉白味辛合檳榔食之可禦瘴癘)時
魚(出保山縣瀾滄江即東南之鯖魚也味極美雷鳴始出)茶(灣甸土州孟通山出)芭蕉
(灣甸土州出可食)大藥(鎮康土州出)鮮子(鎮康土州出大如棗)
總纂官(臣)顧蒓恭纂并覆輯
校對官(臣)梁慎猷恭校
