大清一統志
山西省(在京師西南一千二百里東西距八百八十里南北距二千一百五十里東至直隸正)
(定府升陘縣界三百七十五里西至陜西綏德州吳堡縣界五百五里南至河南陜州界一千二十)
(里北至殺虎口外四子部落喀爾喀右翼毛明安各蒙古界一千一百三十里東南至河南衞輝府)
(輝縣界八百五十里西南至陜西同州府朝邑縣界一千一百五里東北至直隸宣化府懷安絲界)
(六百七十里西北至陜西榆林府府谷縣界八百八十里)
︹分野︺天文昴畢及觜觿參分野大梁實沈之次(漢書地理)
(志趙地昴畢之分又太原定襄雲中上黨趙分也魏地觜觿參之分唐書地理走河中絳晉慈隰石)
(太原汾忻潞澤沁遼為實沈分代雲朔嵐憲為大梁分)
︹建置沿革︺古冀州之域虞分置并州夏仍為冀州周
曰并州(周禮職方氏正北曰并州)成王封叔虞為唐國後改晉
國戰國屬趙兼屬韓魏(今平陽蒲州二府絳解吉隰四州為魏地潞安澤州)
(二府遼沁二州為韓地)秦置太原上黨河東雲中雁門代郡
漢元封中置并州(領太原上黨西河雲中定襄雁門六郡河東郡屬司隸代郡屬)
(幽州)後漢因之(刺史始治晉陽)建安十八年省并州入冀州
(二十年省雲中定襄二郡改置新興郡)三國魏黃初元年復置并州
晉因之(增置樂平郡惠帝改新興郡為晉昌郡晉書地理志魏并州自陘嶺以北皆棄之至)
(晉因而不改)永嘉後陷(按永興元年劉淵據離石稱漢永嘉三年遷都平陽以雍州刺)
(史鎮平陽幽州刺史鎮離石劉聰改置左右司隸大興後地入石勒太和五年入於苻堅以并州刺)
(史鎮晉陽分置雍州治蒲坂太元十一年地屬慕容永十九年慕容垂克永獲其所統新舊八郡以)
(并州刺史鎮晉陽雍州刺史鎮長子二十一年入於姚興以并冀二州牧鎮蒲坂後皆入於元魏)
後魏皇始元年仍置并州(治晉陽)天興元年遷都平
城置司州又分置秦東雍朔肆汾五州(神䴥元年置雍州治)
(蒲坂延和元年改秦州太平真君四年置東雍州治正平郡置朔州治盛樂七年置肆州治九原太)
(和十二年置汾州治蒲子城)太和十八年遷洛改司州為恒州
又分置朔晉顯蔚建五州(正光五年别置朔州治懷朔鎮孝昌中置唐州)
(治平陽建義元年改為晉州永安二年置顯州寄治汾州六璧置蔚州寄治并州鄔縣三年置建州)
(治高都城)東魏又增置東雍南汾廓武四州北齊於并
州置省後周建德五年平齊置并州總管府隋開
皇二年罷總管置河北道行臺三年罷郡置州九
年廢行臺復置并州總管府大業元年府罷三年
改諸州為郡屬冀州刺史(隋書地理志太原上黨長平河東絳文城臨汾)
(龍泉西河離石雁門樓煩馬邑定襄等郡屬冀州)唐武德元年復改諸郡
為州置并州總管府又分置蒲州潞州二總管府
開元中分置河東道(唐書地理志河東道治河中府領太原府晉絳慈隰汾沁)
(遼嵐憲石忻代雲朔蔚潞澤十七州)天寶以後分置河東河中澤潞
三節度使(唐書方鎮表開元八年置天兵軍節度使治太原十八年改為河東節度使至)
(德二載又置澤潞節度使冶潞州河中節度使治河中)五代晉天福初割蔚
朔雲應等州入契丹周廣順初劉崇據太原是為
北漢并汾遼沁石忻代嵐憲等州皆入焉宋太平
興國四年平北漢仍為河東路(宋史地理志河東路領太原隆德平)
(陽三府絳澤代忻汾遼憲嵐石隰慈麟應豐十四州慶祚威勝平定岢嵐寕化火山保德晉寕八軍)
其雲州屬遼遼重熙十三年建為西京道(遼史地理志西)
(京道領蔚應朔武宏德豐雲内東勝等州)宋宣和四年來歸别號雲中
府路七年兩路俱入於金為河東西京兩路天會
六年又分河東為南北路(金史地理志河東南路領平陽河中二府隰吉)
(絳解澤潞遼沁八州河東北路領太原府晉忻汾石葭代隩嵐管平定寕化岢嵐保德十三州西京)
(路領大同府豐宏淨桓撫朔武應蔚雲内寕遠東勝十二州)元置河東山西道
宣慰使司及肅政廉訪司統屬中書省(元史地理志晉寕路)
(領河中府絳潞澤解霍隰沁遼吉九州冀寕路領汾石忻臨平定保德崞管代臺興堅嵐盂十四州)
(大同路領宏應朔武豐渾源雲内東勝八州)明洪武元年置山西行中
書省於太原九年改為山西等處承宣布政使司
(初領太原大同平陽三府遼沁潞澤汾五州嘉靖八年升潞州為潞安府萬歷二十三年升汾州為)
(府)
本朝因之為山西省雍正元年於歸化城增設同知
二年以舊隸太原府平定忻代保德四州舊隸平
陽府蒲解絳吉隰五州俱升為置隸州置朔平寕
武二府六年升蒲澤二州俱為府乾隆四年增置
綏遠城同知二十五年又以歸綏所屬地增置歸
化城托克托城清水河薩拉齊和林格爾五通判
與歸綏二廳並屬歸綏道二十九年裁歸化城通
判三十七年改吉州屬平陽府升霍州為直隸州
今領府九直隸州十廳六
太原府平陽府蒲州府
潞安府汾州府澤州府
大同府寕武府朔平府
平定直隸州忻州直隸州代州直隸州
保德直隸州霍州直隸州解州直隸州
絳州直隸州隰州直隸州沁州直隸州
遼州直隸州歸化城廳綏遠城廳
托克托城廳清水河廳薩拉齊廳
和林格爾廳
︹形勢︺東據太行(自澤潞以北達於大同東境皆太行山中分河東河北實爲天下之脊)
南通懷孟(自河南懷慶府孟縣而南西指洛陽東指汴梁爲中原要膂)西薄於
河(自陜西榆林東北折而南經廢東勝州又南經大同太原汾州平陽四府至蒲州府西南折而)
(東入河南懷慶府界蓋山西西南二面之險)北邊沙漠(自大同北境舊去沙漠七百餘)
(里分列戍守爲防禦要地)其名山則有雷首山(一名中條山在蒲州府東南十)
(五里)底柱山(在平陽府平陸縣東南五十里)恒山(在大同府渾源州南二十里即北嶽)
霍山(在平陽府霍州東南三十里亦名太嶽)句注山(一名西陘山又名雁門山在代)
(州西北二十五里)五臺山(在代州五臺縣東北一百四十里北接大同府界延亘五百餘)
(里)其大川則有汾水(源出忻州靜樂縣南流經太原汾州平陽三府折而西至)
(蒲州府榮河縣北入於大河)沁水(源出沁州沁源縣流經澤州府沁水縣又南經河南懷慶)
(府入於大河)其重險則有蒲津關(一名臨晉關在蒲州府西門外黃河西岸)
(西至陜西朝邑縣三十五里)天井關(一名雄定關又名平陽關在太行山絶頂)山河
盤互戍守環列固中原之要膂為
神京之右輔(舊志)
︹文職官︺
巡撫(駐太原府雍正十二年兼提督銜乾隆四十三年兼鹽政銜舊設總督康熙十九年裁)
提督學政
布政使經歷照磨庫大使(豐贍)
按察使經歷司獄
分守冀寕道(駐太原府管理驛傳事務轄太潞汾澤四府平定沁遼三州)
分巡河東鹽法兵備道(駐安邑縣運城管轄平蒲二府霍解絳隰四州原駐)
(蒲州嘉慶十二年移兼管山西陜西河南等處鹽法)監掣同知(駐運城嘉慶十二年)
(設)鹽庫大使經歷(嘉慶十二年設兼管知事)巡檢三員(聖惠)
(鹽池長樂)鹽課大使三員(東場中場西場按河東舊設鹽政乾隆四十三年)
(裁運司運同豐濟庫大使知事教諭訓導均於乾隆五十七年裁)
分守雁平道(駐代州管轄大寕朔三府忻代保德三州)
分巡歸綏兵備道(駐綏遠城管理旗民蒙古事務乾隆六年設原駐歸化城二十)
(七年移)理事同知二員(歸化城綏遠城)通判四員(托克托清水河)
(薩拉齊和林格爾)庫大使(盈寕)巡檢七員(歸化城畢齊克齊托克托清水)
(河薩拉齊和林格爾包頭村按包頭村一員嘉慶十四年由崑都崙移駐)
太原府知府同知(駐王封村)通判府學教授訓
導經歷司獄倉大使(大盈)知州(岢嵐)州學正
吏目知縣十員(陽曲太原榆次太谷祁徐溝交城文水嵐興舊設十)
(一員乾隆二十八年裁清源縣一員)縣學教諭九員(陽曲太原榆次太谷祁徐)
(溝交城文水興)訓導七員(陽曲太原榆次太谷文水嵐興)鄉學訓導(徐溝)
(屬清源)縣丞(陽曲)主簿(太谷屬范村乾隆四十四年設)巡檢三員(陽曲)
(屬石嶺關徐溝屬清源鄉交城屬故交村)典史十員
平陽府知府同知通判府學教授訓導
經歷知州(吉)州學正吏目知縣十員
(臨汾洪洞浮山岳陽曲沃翼城太平襄陵汾西鄉寕)縣學教諭七員(臨汾洪洞)
(浮山曲沃翼城太平襄陵)訓導九員(臨汾洪洞岳陽曲沃翼城太平襄陵汾西鄉寕)
巡檢(曲沃屬侯馬嘉慶二十四年設)典史十員驛丞(太平屬史村)
蒲州府知府同知(駐永樂鎮)府學教授經歷知
縣六員(永濟臨晉虞鄉榮河萬泉猗氏)縣學教諭五員(永濟臨晉榮河)
(萬泉猗氏)訓導四員(永濟虞鄉榮河猗氏)縣丞(永濟舊有臨晉縣角杯村巡檢)
(嘉慶二十二年裁)典史六員
潞安府知府同知(駐太義鎮)府學教授訓導經
歷(兼管永豐倉事)知縣七員(長治長子屯留襄垣潞城壺關黎城舊設八員乾隆)
(二十九年裁平順縣一員)縣學教諭六員(長治長子屯留襄垣壺關黎城)訓
導六員(長治長子屯留襄垣潞城壺關)鄉學訓導(潞城屬平順)縣丞
二員(長治駐西火鎮長子駐本城)巡檢二員(潞城屬虹梯關石城里)典
史七員
汾州府知府同知(駐張蘭鎮)通判府學教授訓
導經歷知州(永寕)州學正訓導吏目
知縣七員(汾陽孝義平遥介休石樓臨寕鄉)縣學教諭五員(汾陽)
(孝義平遥介休臨)訓導七員巡檢三員(汾陽屬冀村永寕屬柳林)
(鎮方山堡)典史七員
澤州府知府同知(駐東冶鎮)府學教授經歷知
縣五員(鳳臺高平陽城陵川沁水)縣學教諭五員訓導四
員(鳳臺高平陽城沁水)巡檢(沁水屬端氏鎮)典史五員驛丞(鳳臺)
(屬星軺)
大同府知府同知(駐豐鎮乾隆三十三年裁通判改設)通判(駐陽高乾)
(隆三十三年裁同知改設)府學教授訓導經歷司獄
(駐豐鎮乾隆三十三年設)知州二員(渾源應)州學正二員訓
導二員吏目二員知縣七員(大同懷仁山陰陽高天鎮)
(廣靈靈邱)縣學教諭(大同)訓導七員縣丞(大同)巡檢四
員(豐鎮廳屬大莊科張臯兒渾源屬王家莊堡應州屬安東)典史七員
寕武府知府(舊有同知駐偏關嘉慶十二年裁)府學教授訓導
經歷知縣四員(寕武偏關神池五寨)縣學教諭(寕武)訓
導三員(偏關神池五寨)巡檢二員(寕武屬安化所偏關屬老營堡)典史
四員
朔平府知府同知通判(舊駐左雲縣乾隆十五年移駐寕遠)府
學教授訓導經歷(兼管常豐倉大使)司獄(駐寕遠廳乾隆)
(二十一年設)知州(朔)州學正訓導鄉學訓導(馬邑)
吏目知縣三員(右玉左雲平魯舊設四員嘉慶元年裁馬邑縣一員)縣
學教諭(右玉)訓導三員巡檢五員(寕遠廳屬後營子村右玉)
(屬殺虎口威遠堡左雲屬助馬口朔州屬馬邑鄉舊設六員乾隆四十四年裁左雲屬高山城)
(一員)典史三員
平定直隸州知州州判(駐樂平鄉)州學正訓導鄉
學教諭(樂平)吏目知縣二員(盂夀陽舊設三員嘉慶元年裁樂平)
(縣一員)縣學教諭二員訓導二員典史二員
驛丞四員(本州屬甘桃柏井盂縣屬芹泉夀陽屬太安)
忻州直隸州知州州學正訓導吏目知縣
二員(定襄静樂)縣學教諭(定襄)訓導二員巡檢(静樂屬樓)
(煩司)典史二員
代州直隸州知州州判州學正訓導吏目
知縣三員(五臺崞繁峙)縣學教諭三員訓導三
員巡檢三員(本州屬廣武城五臺屬臺懷鎮繁峙屬平刑關)典史二
員
保德直隸州知州州學正吏目知縣(河曲)縣學
訓導巡檢(河曲屬河邑)典史
霍州直隸州知州州學正訓導吏目知縣
二員(趙城靈石)縣學教諭二員訓導二員巡檢
(靈石屬仁義司)典史二員
解州直隸州知州州判(駐運城)州學正訓導吏
目知縣四員(安邑夏平陸芮城)縣學教諭四員訓
導四員(安邑訓導嘉慶十二年移駐運城專管商學)縣丞(平陸屬茅津渡嘉慶)
(四年設舊有芮城縣陌底渡巡檢乾隆五十八年裁)典史四員
絳州直隸州知州州判州學正訓導吏目
知縣五員(垣曲聞喜絳稷山河津)縣學教諭五員訓
導五員巡檢(河津屬禹門渡)典史五員
隰州直隸州知州州學正吏目知縣三員(大寕)
(蒲永和)縣學訓導三員巡檢(本州屬廣武莊)典史三員
沁州直隸州知州州學正吏目知縣二員(沁源)
(武鄉)縣學教諭(武鄉)訓導(沁源)典史二員
遼州直隸州知州州學正訓導吏目知縣
二員(和順榆社)縣學教諭(榆社)訓導(和順)巡檢二員(本州屬十)
(八盤和順屬八賦嶺)典史二員
︹武職官︺
鎮守綏遠城將軍(舊駐朔州今移駐綏遠城原設副都統一員乾隆三十二年裁)
滿洲協領四員(舊設八員乾隆三十五年裁四員)蒙古協領(舊設)
(二員乾隆十二年裁一員三十年增一員三十五年復裁舊設漢軍協領二員乾隆十二年裁)
(一員二十九年裁一員)滿洲佐領十二員(舊設十九員乾隆六年增設五)
(員三十年裁八員三十五年裁四員)協領兼佐領四員蒙古佐
領三員(舊設八員乾隆十二年裁四員四十一年裁一員)協領兼佐領
(乾隆四十一年設舊設漢軍佐領八員乾隆十二年裁四員二十九年裁四員)滿洲防
禦十六員(舊設十九員乾隆六年增五員三十年裁八員)蒙古防禦四
員(舊設八員乾隆十二年裁四員舊設漢軍防禦八員乾隆十二年裁四員二十九年裁四)
(員)滿洲驍騎校十六員(舊設十九員乾隆六年增五員三十年裁八員)
蒙古驍騎校四員(舊設八員乾隆十二年裁四員舊設漢軍驍騎校八員乾)
(隆十二年裁四員二十九年裁四員)筆帖式三員(舊設四員乾隆四年裁一員)
委官四十員(嘉慶二十二年設)
歸化城副都統(協理綏遠城將軍事)協領五員佐領十員
防禦十員驍騎校十員
右衞城守尉(乾隆三十二年設原設副都統一員協領五員佐領十員步軍總尉一員)
(步軍校三員乾隆三十二年裁)防禦四員(原設十員乾隆三十二年裁六員)驍
騎校四員(原設十員乾隆三十二年裁六員)筆帖式(原設二員乾隆三十)
(二年裁一員)委官四員(嘉慶二十二年設)
太原城守尉滿洲防禦二員蒙古防禦二員
驍騎校四員委署驍騎校八員(乾隆四十四年設)
提督(巡撫兼管)
撫標(左右二營)參將(中軍兼左營)遊擊(右營)守備二員千總
四員把總八員經制外委八員額外外
委十二員(舊設四員乾隆四十八年增八員嘉慶六年增二員九年裁二員)
太原鎮總兵(駐平陽府左右二營)遊擊(中軍兼左營)都司(右營)守備
二員千總四員把總八員經制外委四
員額外外委十四員(十二駐本營二分防洪洞曲沃二縣舊設八員)
(乾隆四十八年增六員)
大同鎮總兵(駐大同府中左右前四營)遊擊三員(中左右三營)都司
(前營)守備四員千總八員把總十六員經
制外委二十三員(舊設二十四員嘉慶十四年裁撥歸化營一員)額外
外委二十五員(舊設十七員乾隆四十八年增八員嘉慶六年增七員八年裁)
(七員)
以上太原等二鎮均聽巡撫節制
蒲州協副將(駐蒲州府)都司千總(防萬泉縣)把總三員(一駐)
(本營二分防永濟臨晉二汛)經制外委九員(二駐本營七分防永濟虞鄉榮)
(河猗氏解州芮城躭子村等汛)額外外委七員(五駐本營二分防臨晉猗氏二)
(汛舊設二員乾隆四十八年增五員)
太原營參將(駐太原府)守備千總三員(一駐本營二分防祁縣王)
(封磺廠二汛)把總三員(分防陽曲榆次徐溝等汛)經制外委五員
(二駐本營三分防太原太谷文水等汛舊設六員乾隆四十八年裁清源汛一員)額外
外委十員(六駐本營四分防榆次祁縣徐溝清源鄉等汛)
平陽營參將(駐平陽府)守備千總二員(分防絳州靈石二汛)把
總九員(三駐本營六分防臨汾曲沃大寕永和黑龍關吳村鎮等汛舊設七員乾隆四)
(十七年增二員)經制外委十四員(二駐本營十二分防洪洞浮山岳陽翼城)
(太平襄陵霍州趙城靈石稷山河津蒲縣等汛舊設十二員乾隆四十七年增二員)額外
外委九員(四駐本營五分防趙城靈石史村趙曲鎮水頭鎮等汛)
汾州營參將(駐汾州府)守備千總二員(分防沁州遼州二汛)把
總四員(一駐本營三分防介休和順權店鎮等汛)經制外委八員(一駐)
(本營七分防孝義平遥臨縣永寕沁源武鄉榆社等汛)額外外委三員(一駐)
(本營二分防平遥介休二汛)
潞澤營參將(駐潞安府)守備把總二員(一駐本營一防鮑店鎮)
經制外委八員(一駐本營七分防長子屯留襄垣潞城壺關黎城平順鄉等汛)
額外外委二員
平垣營遊擊(駐平陸縣茅津鎮)守備(防夏縣)千總把總二
員(分防垣曲聞喜二汛)經制外委五員(分防夏縣平陸絳縣張店鎮横水鎮)
(等汛)額外外委三員(一駐本營二分防夏縣聞喜二汛)
盂夀營遊擊(駐盂縣)守備(防夀陽縣)千總(防中社汛)把總四員
(一駐本營三分防定西煙鎮樂平鄉等汛)經制外委四員(一駐本營三分防平)
(定夀陽太安驛等汛)額外外委七員(三駐本營四分防平定壽陽二汛)
運城營都司(駐安邑縣運城)把總經制外委二員(一駐本營)
(一防安邑縣)額外外委
吉州營都司(駐吉州)千總把總(防鄉寕縣舊設二員乾隆四十八年)
(裁西塢嶺一員)經制外委
靖安營都司(駐交城縣靖安堡)千總(防永寕州)把總二員(一駐本營)
(一防交城縣)經制外委額外外委(防交城縣)
隰州營都司(駐隰州)千總經制外委(防汾西縣舊設把總乾隆)
(四十八年改)額外外委二員(一駐本營一防黑龍溝汛)
石樓營都司(駐石樓縣)把總二員(一駐本營一防寕鄉縣)經制外
委
澤州營都司(駐澤州府)千總二員(一駐本營一防白桑廠汛)把總(防攔)
(車鎮)經制外委四員(一駐本營三分防高平陽城陵川等汛)額外外
委
以上蒲州協太原等十二營均隸太原鎮管
轄
殺虎口協副將(駐右玉縣殺虎口左右二營乾隆三十年設)都司(中軍兼左)
(營)守備(右營)千總二員把總四員(二駐本營二分防寕遠廳)
(殘虎堡二汛)經制外委八員額外外委八員(舊設四員)
(乾隆四十八年增四員)
寕武營參將(駐寕武府舊有利民營都司乾隆三十年裁撥歸化營)守備
把總三員(二駐本營一防八角汛)經制外委六員(四駐本營二分)
(防利民八角二汛)額外外委二員
偏關營參將(駐偏關縣)守備千總把總二員經
制外委四員額外外委二員
老營參將(駐偏關縣老營堡)千總三員(二駐本營一防將軍會汛)把總
三員(分防乃河馬站五眼井等汛)經制外委五員(三駐本營二分防將)
(軍會五眼井二汛)額外外委
河保營參將(駐河曲縣)守備千總二員把總七員
(二駐本營五分防樓子唐家會河會河曲焦尾城等汛)經制外委九員(四駐)
(本營五分防樓子河會河曲焦尾城沙泉等汛)額外外委二員
新平路參將(駐天鎮縣新平堡)守備千總三員(分防馬市口瓦)
(窑口東井堡等汛)把總四員(一駐本營三分防鎮門堡守口堡鎮宏堡等汛)經
制外委五員額外外委二員
得勝路參將(駐大同縣得勝路)守備千總二員(一駐本營一防)
(聚樂城汛)把總三員(分防拒牆堡鎮川堡鎮邊堡等汛舊設五員乾隆三十五年裁)
(一員三十六年裁一員)經制外委八員(四駐本營四分防鎮羌堡宏賜堡聚)
(樂城等汛)額外外委三員(二駐本營一防聚樂城汛)
助馬路參將(駐左雲縣助馬路)守備千總三員(一駐本營二分)
(防左衞城威魯堡二汛)把總四員(分防破虎安魯保安拒門等汛)經制外
委五員(三駐本營二防左衞城汛)額外外委二員(一駐本營一防左衞)
(城汛)
北樓營參將(駐繁峙縣)守備(駐北樓口舊設二員乾隆三十五年裁撥豐川營一)
(員)千總二員(一駐本營一防金剛庫汛)把總四員(分防臺懷鎮小石營)
(竇村鎮茹越營等汛)經制外委五員(二駐本營三分防北樓口金剛庫二汛舊)
(設六員乾隆三十五年裁撥豐川營一員)額外外委四員(二駐本營二防臺懷)
(鎮汛舊設三員乾隆三十五年裁撥豐川營一員四十八年增二員)
東路營參將(駐代州)守備千總(防廣武城)把總四員(一駐)
(本營三分防五臺崞縣雁門關等汛)經制外委六員(二駐本營四分防横道鎮)
(水峪口白草口原平堡等汛)額外外委四員(二駐本營二分防廣武城崞縣)
(二汛)
朔州營都司(駐朔州)把總四員(一駐本營三分防陽方口安化静樂等汛)
經制外委四員(二駐本營二分防静樂盤道梁二汛)額外外委
神池營都司(駐神池縣)千總經制外委額外外委
樺林營都司(駐河曲縣㮖林堡)千總把總(防老牛灣汛)經制
外委二員(一駐本營一防關河口汛)額外外委
鎮西城營都司(駐岢嵐州)千總(防興縣)把總三員(一駐本營二分)
(防五寨三岔堡二汛)經制外委四員(分防嵐縣五寨三岔堡樓溝等汛)額
外外委二員(一防本營一防三岔堡汛)
保德營都司(駐保德州)千總把總經制外委二員
額外外委二員
平魯營都司(駐平魯縣舊設參將乾隆二十七年改)千總三員(一駐本營)
(二分防威遠城阻虎堡二汛)把總六員(一駐本營五分防敗虎堡大水口迎恩堡)
(威虎城井坪城等汛)經制外委八員(五駐本營三分防威遠城大水口井坪城)
(等汛)額外外委三員(一駐本營二分防威遠城井坪城二汛)
靖遠營都司(駐和林格爾)千總把總二員(分防托克托城清水)
(河二汛舊設四員乾隆三十年裁撥歸化營二員)經制外委三員(一駐本營)
(二分防新安營五定營二汛舊設五員乾隆三十年裁撥歸化營二員)額外外委
朔平營都司(駐右玉縣)千總把總三員(一駐本營二分防雲石堡)
(鐡山嶺二汛)經制外委三員額外外委
歸化營都司(駐歸化城乾隆三十年設)把總三員(一駐本營二分防薩拉齊)
(包頭村二汛舊設二員嘉慶十四年增一員)經制外委五員(一駐本營四分)
(防多爾濟清水河薩拉齊沁昌等汛舊設三員乾隆四十八年增一員嘉慶十四年增一員)
額外外委
天城營都司(駐天鎮縣)經制外委二員額外外委二
員
陽和城營都司(駐陽高縣)經制外委二員額外外委
高山營都司(駐左雲縣高山城)經制外委二員額外外
委
懷仁營都司(駐懷仁縣)經制外委二員額外外委二
員
平刑營都司(駐繁峙縣平刑關)經制外委二員
忻州營都司(駐忻州)千總(防定襄縣)把總(防胡峪口汛)經制外
委二員(一駐本營一防忻口鎮)額外外委二員
靈邱路都司(駐靈邱縣舊設參將乾隆二十八年改)千總把總二
員(分防廣靈東河南堡二汛)經制外委二員額外外委
山陰路都司(駐山陰縣)千總把總(防岱岳汛)經制外委三
員額外外委二員(一駐本營一防岱岳汛嘉慶六年增二員八年尋裁)
水泉營守備(駐偏關縣水泉城舊設遊擊乾隆二十八年改)千總把總
三員(一駐本營二分防草垜山滑石澗二汛)經制外委四員(二駐本營)
(二分防草垜山滑石澗二汛)額外外委
渾源營守備(駐渾源州舊設都司乾隆二十八年改)經制外委二員
(一駐本營一防王家莊汛)額外外委
豐川營守備(駐豐鎮廳高廟子乾隆三十五年設)把總二員(分防豐鎮廳四)
(美莊二汛)經制外委額外外委
應州營守備(駐應州)千總(防馬邑鄉汛)經制外委二員(一駐)
(本營一防馬邑鄉汛)額外外委
以上殺虎口協寕武城等三十營均隸大同
鎮管轄
︹戶口︺(原額人丁一百七十八萬一千四百七十六今滋生男婦共一千四百五十九萬七千四百二)
(十八名口計二百三十九萬四千九百三戶)
︹田賦︺(田地五十二萬五千五百一十一頃五畝有奇額徵地丁正雜銀三百三萬六千七百九十一)
(兩六錢七分七釐糧一十一萬九百石九斗九升有奇)
︹税課︺(殺虎口戶關額徵正税銀一萬六千九百一十九兩九錢五分有奇盈餘銀一萬五千四百一)
(十四兩有奇工關額徵正税銀七千二百兩歸化城額徵正税銀一萬五千兩又制錢九千串盈餘)
(銀一千六百兩落地木税銀四百四十六兩武元城額徵木税銀一千二百三十一兩有奇盈餘銀)
(二兩河東正引餘引共六十二萬一千三百二道額徵鹽課銀二十五萬八千八百七十一兩六錢)
(九分一釐有奇又吉蘭泰裁改餘引八萬七千五道額徵鹽課銀三萬六千四百五十七兩七錢五)
(分又陽曲榆次等三十州縣另行土鹽引四萬二千一百五十一道額徵税銀一萬七千八百五十)
(八兩有奇)
︹名宦︺︹漢︺郭伋(茂陵人為并州牧素結恩德建武十一年帝以盧芳據北土復調牧并州入界)
(老幼相攜逢迎道路行部到西河美稷有童兒數百各騎竹馬道次迎拜事訖諸兒復送至郭外問)
(使君何日當還伋計日告之比還先期一日伋為違信諸兒止野亭須期乃入伋知盧芳夙賊難以)
(力制常嚴烽堠明購賞以結寇心芳將隋昱遂謀脅芳降伋芳乃亡入匈奴)郭丹(穰人建武)
(中遷并州牧有清平稱)周舉(汝陽人順帝時為并州刺史太原舊俗以介子推焚骸有龍忌)
(之禁至其亡月輒一月寒食莫敢煙㸑歲多死者舉到州作弔書置子推廟宣示愚民使還温食於)
(是衆惑稍解風俗頗革)趙岐(長陵人延熹元年為并州刺史有守邊策)︹三國︺︹魏︺梁
習(柘人以别部司馬領并州刺史時胡狄在界吏民亡叛入其部落共為寇害習誘諭招納稍薦)
(舉其豪右發諸丁彊以為義從勇力吏民去後稍移其家前後送鄴凡數萬口其不從命者興兵致)
(討斬首千數降附者萬計單于恭順名王稽顙部曲服事供職同於編戶邊境肅清百姓布野勤勸)
(農桑令行禁止貢達名士咸顯於世在州二十餘年而居處貧窮無方面珍物)陳泰(許昌人正)
(始中為并州刺史加振威將軍使持節護匈奴中郎將懷桑夷民甚有威惠京邑貴人多寄寶貨因)
(泰市婢泰皆挂之於壁不發其封及徵為尚書悉以還之)︹晉︺魯芝(郿人宣帝時為使持節領)
(并州刺史綏輯有方)劉琨(魏昌人永嘉元年為并州刺史加振威將軍時并土饑荒百姓無復)
(人色琨至翦除荆棘收葬枯骸造府朝建市獄寇盜互來掩襲恒以城門為戰場百姓負楯而耕屬)
(鞬而耨琨撫循勞來甚得物情劉淵時在離石相去三百里琨密遣離間其部降者萬餘淵甚懼遂)
(徙居蒲子城)︹隋︺李雄(高邑人後入長安晉王廣鎮并州以雄為河北行臺兵部尚書當官)
(正直侃然有不可犯之色王甚敬憚吏民稱焉)︹唐︺李傑(滏陽人神龍中為河東巡察黜陟使)
(課最諸道)郭子儀(鄭人廣德元年兼河東副元帥河中節度使鎮河中)李光弼(柳城)
(人天寶中為河東節度使拔常山趙郡敗安慶緒史思明之兵於太原)王忠嗣(鄭人天寶)
(初為河東節度使持重安邊不生事訓練士馬隨缺繕補軍中士氣盛日夜思戰忠嗣縱詭間伺虜)
(隙時出奇兵襲敵所向無不克每出召屬長付以兵使授士卒雖弓矢亦誌姓名其上軍還遺弦亡)
(鏃皆按名第罪以是部下人自勸器甲充牣據要險築城堡斥地甚遠)王思禮(高麗人入)
(居營州乾元中為河東節度副大使持法嚴明士不敢犯器甲精良儲粟至百萬斛)馬燧(郟城)
(人大歷中為河東節度使時太原兵力衰單燧募得數千人補騎士教之戰數月悉成精卒造器用)
(皆完銳居一年闢廣場肄兵得三萬威震北方德宗初年北邊數有警燧念晉陽王業所基宜固險)
(以示敵乃引晉水架汾而屬之城瀦為東隍省守陴萬人又釃汾環城樹以固隄李懷光反河中詔)
(燧為河東奉誠軍行營副元帥與渾瑊駱元光合討之時天下蝗兵乏食中朝臣請宥懷光燧入朝)
(為天子自言之且得三十日糧足平河中許之不閱月河中平)渾瑊(本鐵勒九姓之渾部世為)
(臯蘭都督朱泚平授河中絳慈隰節度使與馬燧同討李懷光懷光平還屯河中貞元後天子恐藩)
(侯生事稍桀驁則姑息之惟瑊奏論不盡從可輒私喜曰上不疑我故治蒲十六年常持軍猜間不)
(能入)裴諝(聞喜人代宗時為河東租庸鹽鐡使時關輔旱入計帝召至便殿問榷酤利歲出納)
(幾何諝久不對帝問之諝曰臣自河東來涉三百里農人愁嘆穀粟未種誠謂陛下先訪疾苦而乃)
(責臣以利故未敢對帝曰微公言朕不聞此)李自良(泗水人貞元中為河東節度使居治)
(九年舉不愆法簡儉易循民不知有軍上下諧附)嚴綬(華陰人憲宗時為河東節度使選兵)
(遣大將李光顔助平夏州楊惠琳及蜀劉闢在鎮九年尚寬惠治稱著聞士馬孳息嘗大閱旗幟周)
(七十里回鶻梅錄將軍在會聞金鼔震伏)吕元膺(東平人元和中為河中節度使時方鎮多)
(姑息獨元膺秉正自持監軍及中人往來者無不嚴憚)郗士美(金鄉人憲宗時充昭義節)
(度使昭義自李抱真以來皆武臣私厨月費米千石羊千首酒數千斛潞人困甚士美悉去之出廩)
(錢市物自給又盧從史時日具三百人膳以餉牙兵士美亦罷之討王承宗大將王獻爲前鋒恣横)
(逗撓士美斬以徇親鼓之遂大破賊時諸鎮兵遶賊多玩寇犯法獨士美兵銳整最先有功)辛
秘(隴西人憲宗時拜昭義軍節度使時潞人彫耗秘至則約出入嗇用度比四年儲錢十七萬緡)
(糧七十萬斛器械堅良復爲完鎮)裴度(元和末爲河東節度使)李載義(自稱恒山)
(愍王之後文宗時爲河東節度使回鶻使者歲入朝所過暴慢吏不敢呵禁但嚴兵自守虜狃習益)
(謷悍載義召大酋戒之因悉罷所防兵酋嚴憚之訖無犯者)柳公綽(華原人太和四年爲)
(河東節度使遭歲惡撙節用度輟宴飲衣食與士卒均北虜遣梅錄將軍李暢以馬萬匹來市所過)
(皆厚勞飭兵以防襲奪至太原公綽獨使牙將單騎勞問待以至意闢牙門令譯官引謁宴不加常)
(暢德之出涕徐驅道中不妄馳獵陘北有沙陀部勇武喜鬭爲九姓六州所長公綽召其酋朱邪執)
(宜治廢柵十一募兵三千留屯塞上其妻母來太原者令夫人飲食問遺之沙陀感恩故悉力保障)
劉沔(彭城人會昌初爲河東節度使兼招撫回鶻進屯雁門關回鶻寇雲州沔擊之斬七禆將)
(敗其衆迎太和公主還詔錄李靖平頡利事賜之)李固言(其先趙人會昌初領河中節度)
(使蒲津河水歲壞梁吏撤笮用舟邀乞行人固言至悉除之帝伐回鶻詔方鎮獻財助軍上疏固諫)
石雄(徐州人會昌中由晉絳行營節度使徙河中時劉稹爲雄所破勢危蹙其大將郭誼密獻)
(款請斬稹首自歸衆疑其詐雄大言曰稹之叛誼爲主謀今欲殺稹乃誼自謀又何疑以七千人徑)
(薄潞受誼降焉)畢誠(偃師人宣宗時爲河東節度使河東尤近胡復修杷頭七十烽謹候虜寇)
(不敢入)盧簡求(蒲人爲河東節度使太原統吐渾契苾沙陀三部難馴制他帥或與詛盟)
(質子弟然寇略不爲止簡求歸所質開示至誠虜憚其恩信不敢亂)崔彥昭(清河人懿宗時)
(爲河東節度使先是沙陀諸部多犯法彥昭撫循有威惠三年境内大治)鄭從讜(榮陽人僖)
(宗時爲河東節度使兼行營招討使詔自擇參佐皆一時之選時承張彥球所部軍亂剽寇日旁午)
(從讜既視事姦無廋情乃推捕反賊誅其首惡釋彥球不問而付以兵得其死力下皆惕伏)孫
揆(武水人昭宗討李克用授揆昭義軍節度使以本道兵會戰克用伏兵刁黃嶺執揆厚禮而將)
(用之揆大罵不屈克用怒使以鋸解之至死詈聲不絶)︹五代︺︹唐︺李嗣昭(太谷人天)
(祐三年為昭義軍節度使梁遣李思安將兵十萬攻潞築夾城以圍之又遣人招降嗣昭嗣昭斬其)
(使者閉門拒守踰年莊宗始攻破夾城嗣昭完緝兵民撫綏甚有恩意)︹宋︺李允則(盂人)
(太平興國中使河東路決繫囚原逋欠)李若拙(萬年人同勾當河東轉運兼雲應等八州)
(事嘗詣闕言邊事太宗嘉之)索湘(鹽山人端拱中為河東轉運使王超等率師趨烏白池抵)
(無定河水涸軍渴乏湘輦大鍬千枝至令鑿井衆賴以濟)姚鉉(廬州合肥人至道中為河東轉)
(運使上言所在官吏有經畫利濟事可長久者歲終書歷受代日錄付新官俾之遵守若事有灼然)
(非便聽上聞俟報改正詔從之)鄭文寶(景德初契丹入邊徙文寶為河東轉運使文寶安輯)
(所部募鄉兵張邊備又領番漢兵赴河北手詔襃諭)宋搏(掖人真宗時為河東轉運使上言大)
(通監冶鐵盈積可備諸州數十年鼓鑄願罷採以紓民又請糾諸州丁壯為兵以增戎備在任凡十)
(一年河東接西北境邊事未息屯帥甚廣博經制漕運以幹治稱)陳堯佐(閬中人真宗時)
(為河東路轉運使地寒民貧仰石炭為生奏除其税又減澤州大廣冶鐵課數十萬)孫沖(平棘)
(人真宗時為河東轉運使會汾州軍譟捽守佐堂下劫之城中戒備沖至州命弛備置酒張樂推首)
(惡十六人斬之遂定)崔嶧(長安人為河東轉運使會更錢法潞州民大擾推其首惡誅之人心)
(遂定)楊偕(坊州人仁宗時為河東都轉運使召選三路民為兵偕言方今兵不為少苟多而不)
(練則其勢易敗又困國而難供時論者惟務多兵而偕論常如此)杜衍(山陰人提點河東路)
(刑獄按行潞州折冤獄高繼昇知石州人告繼昇連蕃族謀變逮捕繫冶久不決衍辯其誣抵告者)
(罪寕化軍守將鞫人死罪不以實衍覆正之)文彥博(介休人仁宗時以直史館為河東轉)
(運副使鄜州餉道回遠銀城河外有唐時故道廢而弗治彥博父洎為轉運使日將復之未及而卒)
(彥博嗣成父志益儲粟元昊來寇圍城十日知有備乃解去遷天章閣待制都轉運使熙寕九年拜)
(司空河東節度使)包拯(合肥人為河東轉運使耿介自持常經理鹺政以通商販軍國賴焉)
范仲淹(吳縣人仁宗時邊陲有警以仲淹為河東陜西宣撫使賜黃金百兩悉分遺邊將)
歐陽修(廬陵人仁宗時奉使河東言忻代岢嵐多禁地廢田願令民得耕之歲得粟數百萬)
(斛凡河東賦斂過重民所不堪者奏罷十數事)何郯(成都人仁宗時為河東都轉運使故相梁)
(適帥太原病不能視事内臣蘇安静鈐轄兵馬怙寵不法皆劾奏之)任顓(夀光人仁宗時為河)
(東轉運使每行部必擇僚佐之賢者一人與俱凡事必與議未嘗以胥吏自隨人安其政)周沆
(益都人仁宗時為河東轉運使民盜鑄鐵錢法不能禁沆故抑錢價鑄者以無利自息)王舉
元(鎮定人仁宗時為河東轉運使夏人來爭屈野地舉元從數騎渡河設幕與之議示以赤心夏)
(人感服)趙滋(開封人管勾河東經略司公事建言代州寕化軍有地萬頃皆肥美可募人田)
(作教戰射爲堡砦人以爲利)程師孟(吳人提點河東路刑獄晉多土山旁接川谷春夏大)
(雨水蜀如黃河可溉灌師孟開渠築堰淤良田萬八千頃裒其事爲水利圖經頒之州縣)閻詢
(天興人爲河東轉運使言三路土兵疲老者聽其族以強壯者代從之)張景憲(河南人熙)
(寕中爲河東都轉運使議者欲分河東爲兩路景憲言本道地肥磽相雜州縣貧富亦異正宜有無)
(相通分之不便議遂寢)劉庠(彭城人神宗時除河東轉運使庠計一路之產鐵利爲饒請復)
(舊冶鼓鑄通隰州鹽&KR0552;博易以濟用又請募民入粟塞下豫爲足食計後以龍圖閣直學士知太原)
(府募民子弟剽銳工技擊者籍爲勇敢又倣漢謫戍法貰流以下罪徙實河外邊備修飭)陳安
石(河陽人熙寕中韓絳鎮太原議行鹽法與鹽司多不合乃以安石爲河東都轉運使議始定謂)
(其僚曰興事當有漸急則擾乃出鹽付民而卑之券使隨所得貿易鬻畢仍歸劵私販爲減)黃
廉(分寕人提點河東刑獄遼人求代北地廉言分水畫境失中國險固其後遼人果略取兩不耕)
(地下臨雁門父老以為恨)王靖(莘縣人提點河東刑獄長子縣賊殺人捕治十數輩不得實皆)
(釋去靖閱其牘曰此真賊也教吏曲折訊囚果服罪)畢仲游(鄭人哲宗時提點河東路刑獄)
(太原銅器名天下獨不市一物懼人以為矯且行買二茶七時韓縝鎮太原曰如公叔可謂真清矣)
范純粹(仲淹子哲宗時帥河東奏晉絳陜三州土腴人多違法或改易種色或遣子弟公皂)
(監穫貪污猥賤乞下監司改正從之)吳時(邛州人徽宗時提舉河東常平歲饑發分粟以賑民)
(童貫經略北方每訪以邊事輒不答)郭忠孝(河南人宣和間為河東路提舉解梁猗氏與河)
(東接壤盜販鹽者數百為羣歲起大獄轉相告引抵罪者衆忠孝止治其首餘悉寬貸)郭永
(元城人提點河東刑獄時高宗命宗澤守京師將復兩河檄永與大名帥相犄角不數日聲振河朔)
(已沒州縣皆復應宋軍金人亦畏之不敢動後劉豫來寇無援城陷不屈死)︹金︺耶律懷
義(遼宗室天會初為西南路招討使新降諸部兵革之餘多匱乏懷義擇衝要地建城市通商賈)
(自是衣食歲滋畜牧蕃息)范承吉(天眷六年河東北路轉運使時承宋弊民賦繁重承吉為)
(經畫立法簡便所入增十數萬斛官既足而民亦有餘)富珠哩阿老䍐(隆州人為)
(西南招討使有司督本路明安人戶所貸官粟富珠哩阿老䍐乞俟豐年從之軍人有以甲葉貿易)
(諸物天德榷場及界外歲採銅鑛或因私挾兵鐵與之貿易皆一切禁絶上番軍不許用親戚奴婢)
(及傭雇者營塹損圯以時修葺兵民皆畏愛之富珠哩阿老䍐舊作孛术魯阿魯䍐明安舊作猛)
(安今並改正)張亨(漷陰人章宗時為河東南北路提刑使兼勸農採訪事存大體略苛細訪)
(利病條十三事以聞上嘉納之)舒穆嚕元毅(咸平人本名神思明昌中遷汾陽軍節度)
(副使時石嵐間賊黨嘯聚肆行剽掠朝廷命元毅捕之賊畏而遁元毅追襲盡殪之二境以安舒)
(穆嚕元毅舊作石抹元毅今改正)伊喇益(中都路人承安末為河東南北路按察使舊制)
(在位官有不任職委所屬上司體訪許州府長貳互相舉申益言此傷禮讓恐同官因之不睦别生)
(奸弊乞止令按察使糾劾似為得體又言隨路點軍官與富人飲會獻遺宜嚴究治上皆納之伊)
(喇益舊作移刺益今改正)畢蘭阿魯岱(貞祐初昭義軍節度使繕完州縣之可守者不)
(可守者徙其民依險為柵澤州舊隸昭義軍後改隸孟州復議遷城畢蘭阿魯岱奏遷城則失太行)
(之險而沁南昭義不通問矣詔澤州復隸昭義軍是歲潼關失守畢蘭阿魯岱陳河北利害曰河東)
(河北之勢全恃潞州潞州兵強則國家基本漸可復立乞復置潞州帥府詔從之畢蘭阿魯岱舊)
(作必蘭阿魯帶今改正)完顏從坦(金宗室貞祐中充宣差都提控安撫山西軍民上書)
(言絳解二州民皆恃鹽布易米今大陽等渡不許粟麥過河乞罷其禁官税十三則公私皆濟又言)
(中條以南諸縣為陜洛襟喉乞加兵分戍平陸產銀鐵若以鹽易米募工煉冶可以廣財用備戎器)
(尚書省議惟許放大陽等渡)李革(河津人興定元年以知平陽府事權參知政事為河東行)
(省太原兵缺食革移粟七萬石濟之二年宣差葉赫素色至河東時晚禾未熟牒行省耕毀清野革)
(奏今歲雨澤及時秋成可待如令耕毁民將不堪詔從革奏十月平陽被圍城中軍不滿六千屢出)
(戰旬日間傷者過半徵兵吉霍隰三州不時至禆將李懷德縋城出降兵自城東南入左右請革上)
(馬突圍出革嘆曰吾不能保此城何面目見天子汝輩可去矣乃自殺葉赫素色舊作黏割梭失)
(今改正)完顏額楚瑚(隆安府人汾陽軍節度使兼經略使興定二年九月城破死焉)
(完顏額楚瑚舊作完顔訛出虎今改正)納赫布魯都(大名路人貞祐間授元帥右監)
(軍兼昭義軍節度使行元帥府事興定二年潞州破力戰死贈御史大夫納赫布魯都舊作納哈)
(蒲刺都今改正)︹元︺瑚蘭(大同人太宗時為山西大達魯噶齊西方多盜郡縣捕不得計所失)
(值倍償郡縣苦之有甄軍判者率羣盜往來阜平曲陽間殺人軍源界而奪之財縣以失捕當償瑚)
(蘭曰此大盗也縣豈能制哉即遣千人捕甄殺之勸其餘黨害乃除瑚蘭舊作忽蘭達魯噶齊舊)
(作達魯花赤今並改正)張德輝(交城人世祖即位起德輝爲汀東南北路宣撫使下車擊)
(豪強黜贓吏均賦役耆耋不遠數千里來見曰六十年不復見此太平官長矣民情愛戴奉之若神)
(明)李德輝(潞人中統末山西宣慰使權勢之家籍民爲奴者咸按而免之復業近千人焉)
姚天福(雁門人至元時爲河東道提刑按察副使時北鄙兵興轉輸繁急河東民苦徭役天)
(福以反側爲憂劾執政失計奏罷之)雷膺(渾源人至元十一年僉河東山西道提刑按察司事)
(以稱職聞)程思廉(東勝州人成宗即位除河東山西廉訪使太原歲飼諸王駝馬一萬四千)
(餘匹思廉爲請止飼千匹平陽諸郡歲輸租税於北方民甚苦之思廉爲請得輸河東近倉舊法決)
(事咸有議劄權歸曹吏思廉自判牘尾某當某罪吏皆束手)達爾瑪(高昌人大德時河東)
(道廉訪副使隰州村民賽社因醉毆殺姚甲爲首者乘間逃去有司逮同會者繫獄歷歲不決達爾)
(瑪曰殺人者既逃存亡不可知此輩皆罣誤無罪而反桎梏耶悉縱之達爾瑪舊作答里麻今改)
(正)尉遲德誠(絳州人至大四年爲河東山西道宣慰司同知擊奸吏寬税斂上計京師)
(入見帝賜以食擢工部尚書)王思誠(滋陽人至正時出僉河東山西道肅政廉訪司事行)
(部武鄉縣監縣來迓思誠語吏屬曰此必贓吏未幾有愬於道側者曰得母愬監縣敚汝馬乎曰然)
(監縣抵罪吏屬問先知之故曰衣敝衣乘駿馬非詐而何)︹明︺張孟兼(浦江人洪武中山西)
(僉事廉勁疾惡糾摘奸猾吏民聞張僉事行部凛然墮膽)鄭辰(西安人永樂中爲山西按察使)
(糾治貪濁不少貸潞州盜起入山谷撫諭皆感泣復爲良民)王驥(束鹿人永樂中爲兵科給)
(事中使山西奏免鹽池逋課二十餘萬)張政(廣德人宣德初以御史巡按山西時諸郡逋租)
(至二百餘萬石政請隨土產折納民大稱便斥貪除暴治行稱最就拜山西按察使風紀益振)黃
常祖(涵江人山西布政司左參議并晉地瘠民貧歲凶多流亡常祖奏乞招徠免役三年悉復)
(業平陽有盜千人爲患常祖推誠諭之不旬日皆降)子謙(錢塘人宣德中以兵部右侍郎巡撫)
(河南山西至官遍歷諸州縣察所宜興革一歲章數上英宗時請以兩省積榖每歲支給缺食下戶)
(府州縣吏秩滿當遷即豫備糧儲未足不聽離任自是儲偫充滿民無水旱憂又以大同在塞外懸)
(遠請别設御史治之而盡奪鎮將之役卒私墾者為官屯邊用亦溢)徐永達(歸德人正統初)
(為山西按察使巡按御史非法用刑劾罷之日蔬食再餐妻家居紡績以供其衣卒之日貧不能具)
(棺巡撫于謙解金帶以賻)白圭(南宫人正統中巡按山西辨疑獄百餘部檄朔州課鈔益三之)
(二圭疏爭復三十取一之舊)石璞(臨漳人正統中山西布政使剛直有治行景泰初以兵部)
(尚書出募山西義勇又出理大同軍餉及歸無第宅人服其清)邱陵(蘭陽人天順中為山西布)
(政使善理劇不憚勞苦袪弊戢奸甚有威惠)朱鑑(晉江人以副都御史巡撫山西時額森日)
(窺塞下鑑修築各州縣及沿邊城堡聚置騎甲萬餘募壯勇一萬七千人以謹防禦景泰初寇數萬)
(攻雁門關命鑑移鎮雁門寇旋引去額森舊作也先今改正)雷復(寕遠人成化七年巡撫山)
(西端恪守法得軍民心屢禦邊警賜勅奬勞時山西大祲復疏請發帑賑贍上從之卒於官)何
喬新(廣昌人成化中巡撫山西能卻敵惠民後山西大饑喬新以刑部左侍郎往賑請盡蠲租)
(賦發内帑及鹽課銀數萬兩又設法勸諭得粟數十萬石擇有司分賑又募兵疏溝渠償以粟共活)
(三十餘萬人還流民十四餘萬戶)胡謐(會稽人成化中山西提學副使論諸生文高下悉當)
(山西故無志自謐創之)葉淇(山陽人成化二十年以右僉都御史巡撫山西歲大饑請發帑)
(三萬金賑濟部内宗室吉凶費皆取之民間淇請停止明年澤潞旱奏蠲秋糧九十五萬石民得蘇)
(息)楊一清(巴陵人成化末山西提學僉事師範端嚴人才高下甄别不爽表節義禁浮華)
(士人翕然宗之)顧佐(臨淮人宏治中巡撫山西宗室第宅官爲繕費不貲佐請悉令自營治正)
(統末權發太原平陽民戍邊後遂久不代奏令代還)張敷華(安福人宏治中以右副都御史)
(廵撫山西部内賦輸大同困於折價敷華請太原以北利轉運者仍輸米民便之)吳道安
(河内人宏治中山西副使整飭三關兵備道創築寕武新城設寕武所及沿邊堡寨募軍充實武備)
(一新)叢蘭(文登人正德八年以右都御史總制宣大山西軍務霍什以五萬騎自萬全右衞趨)
(蔚州大掠又三萬騎入平魯城南蘭陰置㐲使人爲田間餉而躬率兵追寇寇走掠食食有毒多踣)
(伏兵乘之遂遁霍什舊作火篩今改正)李鉞(祥符人武宗時僉都御史巡撫山西小王子入)
(白羊口鉞度宣大有備必窺岢嵐五臺間乃亟畫戰守寇果犯岢嵐敗之)朱裳(沙河人正德初)
(以御史巡鹽河東時有幸臣遣人牟鹽利裳禁勿予有夤緣奏乞鹽引者下戶部尚書石玠曰汝無)
(庸朱御史不汝聽也)戴鱀(鄞人正德中山西按察使整飭憲典官吏憚之有閹殺人匿宗室家)
(吏不敢問鱀收捕付獄有知縣受賕殺人巡按知其與權貴有連釋之鱀爲正法)宋景(奉新)
(人嘉靖初山西副使汾州介休饑民聚爲盜景擒其魁而撫其被脅者從爲山西布政使太原民多)
(逃徙所遺田責税現戶景召人佃墾而輕其賦定九則徵民皆賴之)毛伯温(吉水人嘉靖中)
(總督宣大山西軍務大同鎮邊鎮川宏賜鎮河鎮鹵五堡相距二百里極邊近賊帳伯温修築之募)
(軍三千防守給以間田永除其賦邊防賴之)王儀(文安人嘉靖中山西右參政分守冀寕寇)
(抵清源城儀洞開城門寇疑引去按行所部築城郭積糗糧榆次平定間皆有城寇不敢犯)翟
鵬(撫寕衞人嘉靖中俺答大入山西以鵬為總督修築邊牆九百三十餘里增新墪及護墪堡建)
(營舍又得地萬四千九百餘頃人給五十畝省倉儲無算諸所規畫多著為令以功進兵部尚書)
曾銑(江都人嘉靖中巡撫山西經歲寇不犯邊增築邊牆四百餘里進兵部侍郎)韓邦
奇(朝邑人嘉靖中以右副都御史巡撫山西為政嚴肅有司供具悉不納將吏懾服)應檟
(建昌人嘉靖中以右副都御史巡撫山西時所部歲被兵檟簡精銳葺營堡謹斥堠聚兵扼要害敵)
(知有備不敢犯)翁萬達(揭陽人嘉靖中以兵部右侍郎總督宣大山西保定軍務儲戎器謹)
(偵候明賞罰將卒母敢離次得降人厚撫之益知敵情又請築大同宣府邊牆千餘里凡牆堞近遠)
(濠堡深廣曲盡其宜由是敵不敢輕犯牆内戍者得以暇耕牧邊費日省後以卻敵功進兵部尚書)
楊守謙(徐州人嘉靖中以右僉都御史巡撫山西請偏頭老營堡二所餘地千九百餘頃興)
(舉營田薦副使張鎬為提調牛種取給本土其後秋穫當帑金十萬邊關穀價頓減十五)李淶
(容城人嘉靖中山西總兵俺答矙三關以淶拒險不敢入俄突神池利民堡淶迎戰於野豬溝驅之)
(出境晉署都督同知)丁璋(嘉靖中山西副總兵二十年俺答入寕武關璋大戰於石湖嶺與遊)
(擊周宇死之贈卹如制)吳嶽(汶上人嘉靖中歷山西副使右布政使並以清静得民)高
叔嗣(祥符人嘉靖中山西左參政斷疑獄十二事時稱神明)葛守禮(德平人嘉靖中)
(山西按察使汾俗狡悍二王府多招納亡命守禮嚴保甲簡游徼盜發立擒治境内帖然)孫繼
魯(雲南人嘉靖中為山西參政分守冀南數繩約宗藩自遷按察使赴太原宗藩百餘人擁馬發)
(其裝見敝衣外無長物愕然曰百餘年無此清吏矣載酒追送以謝過焉後撫山西上言邊事忤旨)
(犯法)楊博(蒲州人嘉靖時以兵部尚書總督宣大山西軍務時大同方解圍博亟請蠲被兵田)
(租因擇丁壯為義勇分隸諸將復造偏箱車百輛分置左右衞使有警則相聲援築堡濬濠數出奇)
(兵襲敵敵為徙帳)萬恭(南昌人嘉靖末以僉都御史巡撫山西屢摧勍敵緣河築牆以防套)
(寇東掠又教民用水車溉田民大利之)楊巍(海豐人隆慶初巡撫山西所部驛遞銀歲徵五)
(十四萬巍請減四之一修築沿邊城堡千餘里檄散大盜李九經黨旋乞養母去)宋纁(商邱)
(人隆慶初以御史巡撫山西俺答陷石州將士捕七十七人當斬纁訊得其誣釋者殆半)王崇
古(蒲州人隆慶四年以兵部侍郎總督宣大山西軍務時俺答納叛人趙全等屢為邊害俺答孫)
(巴䍐内齊以俺答奪其妻怒忿來降崇古因以款俺答使以叛人趙全等易而歸之俺答遂縛全等)
(來獻於是歸巴䍐並封俺答通貢布俺答誓不犯大同邊境休息巴䍐内齊舊作把漢那吉今改)
(正)王世貞(太倉人隆慶中山西按察使有廉能名)方逢時(嘉魚人隆慶中左僉)
(都御史巡撫大同與總督王崇古定計挾巴䍐以索叛人趙全等於俺答以功進兵部尚書萬歷初)
(代崇古總督宣大山西軍務申明貢布之約兩人首尾共濟邊境遂安)沈子木(歸安人萬)
(歷初山西布政使晉中大饑仿鄭俠流民圖奏上得捐帑十萬為賑全活甚衆進本省巡撫威惠並)
(行吏肅民安)王象坤(新城人萬歷中山西左布政使有清操多惠政都御史温純請顯陟)
(一人以風天下謂莫如象坤)孫維城(邱縣人萬歷間山西按察使寇小酋安圖恃驍健挾)
(市龍門請以五千鐵騎待命闕下維城知其虚實禁止之乃獻出邊屬夷自贖毋敢挾市幕府上其)
(功進右布政使安圖舊作安&KR0693;今改正)李維楨(京山人萬歷間山西按察使明斷如神不)
(事苛刻纂修山西通志考覈精詳當時號為信書)吕坤(寕陵人萬歷中以右僉都御史巡撫)
(山西約將吏不得私餽遺飭邊防卹民瘼庶政畢舉嘗歷三關見將校無知兵者嚴行訓練又立保)
(甲法籍丁壯令各習戎器而拔其尤者為長由是列城皆有武備)魏允貞(南樂人萬歷二)
(十一年以右僉都御史巡撫山西裁幕府歲供及州縣冗費以其銀數萬繕亭障建烽堠置器市馬)
(易粟又奏免平陽歲額站銀八萬以所省郵傳羡銀補之雁門平定軍以逋屯糧竄徙奏除其租招)
(令復業岢嵐互市省撫賞銀六萬汾州有兩郡王宗人與軍民雜處知州秩卑不能制奏改為府時)
(邊鎮廢弛允貞視要害築邊牆萬有數丈政聲大著上亦數嘉其能會詔中官張忠等採礦山西抗)
(疏極諫張忠等暴横不法疏暴其罪皆不報遂乞養親歸士民為立祠)吳甡(興化人崇禎七)
(年擢僉都御史巡撫山西時陜豫流賊每冬月輒履冰渡河肆掠甡相地險易令嚴警備賊至多被)
(傷自是連三歲無一潛渡者濱河二千里皆得休息又平境内大盜賀宗漢劉浩然高加計每行軍)
(樹二白旗凡脅從及老弱婦女跪其下即免死&KR0681;事四年軍民戴若慈母)盧象昇(宜興人崇)
(禎九年總督宣大山西軍務大興屯田二年積穀二十萬石暇則率將士較射發無不中竟象昇在)
(事塞上宴然後死難本朝乾隆四十一年賜諡忠肅)蔡懋德(崑山人崇禎中以僉)
(都御史巡撫山西數平盜亂十六年冬流賊陷陜西自蒲州北抵保德二千餘里悉與賊鄰恃黃河)
(為限窮冬冰合賊騎得長驅懋德以疲卒三千當數十萬強寇日奔走平陽汾州間猶屢挫之大慶)
(風陵吉鄉諸渡晉王趣懋德還守太原賊即渡河陷平陽李自成遣使招降懋德斬之太原陷與中)
(軍副總兵應時盛偕至三立祠縊死福王時議謚忠襄本朝乾隆四十一年賜謚忠恪時)
(盛遼陽人城陷後殺數十人而出還顧不見懋德復斫門入懋德死亦取弓弦自勒死)趙建
極(永寕人山西左布政使流賊攻太原偕巡撫蔡懋德及諸監司等分門守禦城陷危坐公堂賊)
(擁見李自成迫之跪不屈授以官大罵遂見殺本朝乾隆四十一年賜謚節愍)藺剛
中(陵縣人山西副使從蔡懋德守太原時調陽和兵三千拹守剛中疑其為賊内應移之南關外)
(果叛迎賊城陷被執說之降大罵賊殺之首既墮復躍起丈餘賊皆辟易本朝乾隆四十一年)
(賜諡忠愍)周遇吉(錦州人崇禎十五年以左都督為山西總兵官汰老弱繕甲仗練勇)
(敢一軍特精李自成陷全陜將犯山西遇吉以沿河千餘里賊處處可渡分兵扼其上流以下流蒲)
(坂屬之巡撫蔡懋德及平陽太原陷賊遂破忻圍代遇吉先在代遏其北犯乃憑城固守潛出兵奮)
(擊數日殺賊無數會食盡援絶退保寕武關賊踵至遇吉發大礮設伏復殺賊二萬人城陷被執大)
(罵不屈賊叢射殺之妻劉氏亦據公廨登屋而射每一矢斃一賊賊不敢逼縱火焚之闔家盡死後)
(自成入京師每語人曰他鎮復有一周總兵吾安得至此福王時贈太保謚忠武祀旌忠祠本朝)
(乾隆四十一年賜謚忠武)
︹本朝︺馬柱國(奉天人順治初巡撫山西時流寇據太原凡八月柱國至即擊破之盡誅餘孽)
(之匿民間者安集撫循民漸復業時客兵數往來苦供億繁柱國悉心措置里閈若不知有兵者康)
(熙三年祀名宦)黃徽孕(晉江人順治初巡按山西時三晉初定民尚多竄山谷間徽孕單騎)
(開諭悉令復業先是闖賊據晉徵賦已過半及賊平徽孕疏請已經偽官徵者盡豁之民有死義者)
(悉具狀以聞又請錄用紳士之賢者及設學臣立師儒復站銀禁告訐四事皆次第舉行)申朝
紀(奉天人順治二年巡撫山西下車劾貪吏數十人屬員肅然站銀舊額一十五萬明季裁充餉)
(驛費不足派之里甲至二十萬有奇朝紀請復其舊驛馬官牧無得累民勒石郡邑民德之剿陽城)
(土賊王希堯汾州叛兵李本清寕鄕逆民楊春暢數有功五年卒祀名宦)祝世昌(奉天人順)
(治初巡撫山西時大同降將姜瓖叛郡邑震動世昌力請發兵殄滅辦餉數十萬民不病擾事平疏)
(請豁逋賦七百萬石徭十餘萬丁未幾卒於官百姓巷哭)孫茂蘭(遼陽人順治四年山西左)
(布政使時駐防兵圈民地胥以廢藩土田給之而屯丁多抗不輸租茂蘭繩以法民得安業或兵民)
(相搆茂蘭用情理訊之咸服其平)劉宏遇(奉天人順治七年巡撫山西時姜瓖初平村聚)
(多蹂躪逋賦巨萬宏遇疏請得豁又卹諸死事家建忠烈祠祀之九年旱饑遣使分賑全活甚衆汾)
(流侵會城築隄障之既去民懷其德建祠祀焉)劉嗣美(陳留人順治中巡按山西彈劾不避)
(權貴時微行訪民疾苦奸胥墨吏憚之弁卒占民居者令胥出賃直草豆輸會城市魁緣典守以肆)
(勒索立置之法晉人稱爲真御史云)李之芳(武定人順治十六年巡按山西措注有條貪墨)
(吏多斂迹)王庭(嘉興人順治末山西右布政使以廉潔倡屬吏令盡心牧養慎出納吏不得上)
(下其手郡邑肅然及去民歌思不輟)穆臣(滿洲人康熙十五年山西按察使持法平遇訟者輒)
(以善言和解散銀米於囚必親詣獄按名給之)張鵬翮(遂寕人康熙二十四年官河東轉運)
(使力請巡鹽使者題豁加課督修城隍四面甎甃在官三年以清廉著)郝惟謙(霸州人康)
(熙二十八年以御史巡視河東鹽政請豁浮徵以充正課又修護城渠堰令按丁分工書於籍有毁)
(壞輒按名重築自是渠堰無不固者)劉元勲(咸陽人康熙間山西糧驛道以養馬費有正供)
(而晉皆民養嚴禁之委賑大同不漏不冒所駐地有槐一株民號爲劉公槐)覺羅石麟
(正紅旗人雍正五年任山西巡撫於晉省鄰界僻路處添設墩臺營汛奏給佐雜等官養廉銀兩又)
(以蒲州平垣潞澤各營汛廣兵單請加設弁兵俱下部議行)書麟(滿洲鑲黃旗人乾隆五十)
(五年任山西巡撫董率屬員留心民事)朱珪(大興人乾隆三十四年任山西布政使奏保護)
(城工事宜三十六年護巡撫事奏籌土默特官兵盤費均得旨允行)蔣兆奎(渭南)
(人乾隆四十四年任澤州同知洊升山西巡撫屢著政聲嘉慶二年剿辦教匪調派官兵妥速特邀)
(議敘)
纂修官(臣)馮芝恭纂
總纂官(臣顧蒓許應藻)恭覆輯
校對官(臣)徐堉恭校
大清一統志
太原府(山西省治東西距五百七十里南北距七百三十里東至平定州夀陽縣界一百七十里)
(西至汾州府永寕州界四百里南至沁州沁源縣界四百七十里北至忻州界二百六十里東南至)
(遼州榆社縣界二百四十里西南至汾州府平遥縣界二百五十里東北至忻州定襄縣界一百八)
(十里西北至保德州界五百里自府治至京師一千二百里)
︹分野︺天文昴畢分野大梁之次
︹建置沿革︺禹貢冀州之域周并州之域初為唐國後
更曰晉國戰國屬趙秦莊襄王四年置太原郡(東境)
(為上黨郡地北境為雁門郡地)漢高帝六年為韓國十一年為代
國文帝二年為太原國元鼎三年國除為太原郡
屬并州後漢因之爲并州治(東境置樂平郡兼爲常山郡地北境爲雁)
(門郡增置新興郡)晉爲太原國永嘉末陷(永嘉六年爲劉淵所據建興四)
(年屬石漢後屬苻秦太元十一年屬西燕十九年屬後燕皆爲太原郡)後魏仍曰并
州太原郡(東境仍爲樂平郡北境仍爲雁門郡增置肆州改新興爲永安郡)北齊
置省建别宫周置并州六府後廢六府置總管隋
開皇初廢郡置河北道行臺九年復改爲總管府
大業初府廢復曰太原郡(東境爲樂平郡北境爲雁門郡改永安置樓煩)
(郡)唐武德元年復曰并州置總管府七年改大都
督府天授元年置北都神龍元年罷都開元十一
年復置北都改并州爲太原府(元和志開元二十一年分天下爲十)
(五道置採訪使太原為河東道按日知錄河東山西一地也唐之京師在關中而其東則河故謂)
(之河東元之京師在薊門而其西則山故謂之山西各自其畿甸之所近而言之也)天寶元
年加號北京上元二年罷京寶應元年復曰北都
為河東節度使治五代梁曰并州河東軍後唐冋
光元年建西京三年又改北京周時為北漢都宋
太平興國四年降為并州嘉祐四年復曰太原府
太原郡河東節度大觀元年升大都督府為河東
路治金曰太原府武勇軍分為河東北路治元太
祖十一年置太原路總管府大德九年改曰冀寕
路屬河東山西道明復曰太原府為山西布政使
司治
本朝為山西省治領州一縣十
陽曲縣(附郭東西距一百五十里南北距一百二十里東至平定州夀陽縣界六十里西至)
(交城縣界九十里南至太原縣界十里北至忻州界一百十里東南至榆次縣界二十里西南至交)
(城縣界八十里東北至平定州盂縣界一百七十里西北至忻州靜樂縣界一百二十里漢晉陽汾)
(陽狼孟三縣地後漢末始移置陽曲縣屬太原郡晉因之後魏改屬永安郡隋開皇六年改曰陽直)
(十六年又改曰汾陽屬并州大業三年屬太原郡唐武德七年復名陽曲屬并州開元十一年屬太)
(原府五代因之宋太平興國七年移并州來治後遂為太原府治金元明不改本朝因之)太
原縣(在府西南四十里東西距六十五里南北距六十五里東至榆次縣界二十五里西至陽)
(曲縣界四十里南至徐溝縣界三十里北至陽曲縣界三十五里東南至徐溝縣界三十里西南至)
(交城縣界三十里東北至陽曲縣界四十里西北至忻州靜樂縣界一百四十里古唐國地春秋為)
(晉陽邑秦置晉陽縣為太原郡治漢因之後漢兼為并州治晉及後魏因之北齊武平六年分置龍)
(山縣隋開皇十年改龍山曰晉陽改舊晉陽曰太原皆為并州治唐仍二縣為太原府治五代為北)
(漢都宋太平興國四年平北漢廢二縣改置平晉縣熙寕三年省入陽曲政和五年復置屬太原府)
(金貞祐四年又省興定元年復置元屬冀寕路明洪武八年復曰太原縣屬太原府本朝因之)
榆次縣(在府東南六十里東西距五十五里南北距一百十里東至平定州夀陽縣界三十)
(里西至太原縣界二十五里南至太谷縣界三十里北至陽曲縣界八十里東南至遼州榆社縣界)
(九十六里西南至徐溝縣界二十五里東北至壽陽縣界四十五里西北至陽曲縣界四十里春秋)
(晉魏榆邑戰國屬趙曰榆次漢置榆次縣屬太原郡後漢魏晉因之後魏太平真君九年省入晉陽)
(景明初復置北齊改名中都隋開皇中復曰榆次屬太原郡唐屬太原府五代因之宋太平興國四)
(年移府來治七年府徙縣仍屬焉元屬冀寕路明屬太原府本朝因之)太谷縣(在府東南)
(一百二十里東西距一百三十里南北距五十五里東至遼州和順縣界一百十五里西至祁縣界)
(十五里南至祁縣界三十里北至徐溝縣界二十五里東南至遼州榆社縣界七十里西南至祁縣)
(界四十里東北至榆次縣界三十里西北至徐溝縣界三十里春秋時晉大夫陽處父邑漢置陽邑)
(縣屬太原郡後漢魏晉因之後魏太平真君九年省景明三年復置隋開皇十八年改曰太谷屬并)
(州唐武德三年置太州六年州罷屬并州開元十一年屬太原府五代宋金因之元屬冀寕路明屬)
(太原府本朝因之)祁縣(在府南少西一百四十里東西距五十五里南北距四十五里東至)
(太谷縣界三十里西至文水縣界二十五里南至汾州府平遥縣界十五里北至徐溝縣界三十里)
(東南至沁州武鄉縣界一百二十里西南至平遥縣界十五里東北至徐溝縣界四十里西北至文)
(水縣界十里春秋晉祁邑漢置祁縣屬太原郡後漢魏晉及後魏因之北齊省隋開皇中復置屬并)
(州唐初屬太州尋仍屬并州開元十一年屬太原府五代及宋因之金屬晉州元屬冀寕路明屬太)
(原府本朝因之)徐溝縣(在府南八十里東西距七十一里南北距三十一里東至榆次)
(縣界十三里西至交城縣界五十八里南至太谷縣界十八里北至太原縣界十三里東南至太谷)
(縣界二十里西南至文水縣界六十七里東北至榆次縣界二十里西北至太原縣界二十里漢榆)
(次縣地隋開皇十六年置清源縣屬并州大業初省入晉陽唐武德元年復置仍屬并州開元十一)
(年屬太原府五代及宋因之金大定二十九年始析置徐溝縣屬太原府元屬冀寕路明屬太原府)
(本朝因之乾隆二十八年以清源縣省入)交城縣(在府西南一百二十里東西距一百)
(八十里南北距一百六十五里東至徐溝縣界二十里西至汾州府永寕州界一百六十里南至文)
(水縣界十五里北至忻州靜樂縣界一百五十里東南至文水縣界十五里西南至文水縣界二十)
(里東北至陽曲縣界一百里西北至汾州府臨縣界二百二十里漢晉陽縣西境隋開皇十六年置)
(交城縣屬并州唐屬太原府五代因之宋太平興國四年於縣設大通監仍屬太原府金廢監元屬)
(冀寕路明屬太原府本朝因之)文水縣(在府西南一百六十里東西距一百二十五里)
(南北距七十五里東至祁縣界四十五里西至汾州府永寕州界八十里南至汾州府平遥縣界五)
(十里北至交城縣界二十五里東南至平遥縣界五十里西南至汾州府汾陽縣界三十里東北至)
(徐溝縣界五十里西北至交城縣界二十里戰國趙大陵地漢置大陵縣屬太原郡後漢魏晉因之)
(後魏太平真君九年改置受陽縣仍屬太原郡隋開皇十年改曰文水屬并州唐武德三年改屬汾)
(州六年還屬并州七年又屬汾州貞觀初復故天授元年改曰武興神龍初復曰文水五代因之宋)
(金屬太原府元屬冀寕路明屬太原府本朝因之)岢嵐州(在府西北三百二十里東西距)
(一百二十里南北距一百十里東至寕武府五寨縣界三十里西至保德州界九十里南至嵐縣界)
(五十里北至五寨縣界六十里東南至嵐縣界四十里西南至興縣界五十里東北至五寨縣界四)
(十里西北至保德州河曲縣界七十里春秋晉地後為樓煩所據漢為汾陽縣地後漢建安末為新)
(興郡地後魏為秀容郡地後為嵐州地隋大業中置岢嵐鎮唐長安三年置嵐谷縣屬嵐州神龍二)
(年省開元十二年復置嵐谷縣五代因之宋太平興國五年於縣置岢嵐軍屬河東路熙寕二年省)
(縣入軍元豐六年復置縣金大定二十二年升為岢嵐州屬河東北路元初仍降為縣太祖十六年)
(省縣入管州明洪武七年復置岢嵐縣九年復為州屬太原府本朝因之)嵐縣(在府西北)
(二百六十里東西距一百十里南北距一百四十里東至忻州靜樂縣界三十里西至興縣界八十)
(里南至汾州府永寕州界八十里北至岢嵐州界六十里東南至靜樂縣界六十里西南至興縣界)
(八十里東北至靜樂縣界六十里西北至岢嵐州界六十里漢汾陽縣地後漢末為新興郡地後魏)
(置嵐州及岢嵐縣隋開皇中州縣俱廢大業八年復置嵐城縣屬樓煩郡唐武德四年改曰宜芳於)
(縣置東會州六年改曰嵐州天寶初曰樓煩郡乾元初復曰嵐州屬河東道五代因之宋亦曰嵐州)
(樓煩郡屬河東路金天會六年升為鎮西軍節度屬河東北路元至元二年州縣俱省入管州五年)
(復置嵐州屬冀寕路明洪武初降為縣八年屬太原府岢嵐州本朝屬太原府)興縣(在府)
(西北四百十里東西距一百十里南北距一百六十里東至嵐縣界六十里西至陜西榆林府神木)
(縣界五十里南至汾州府臨縣界九十里北至保德州界七十里東南至汾州府永寕州界一百三)
(十里西南至臨縣界一百六十里東北至岢嵐州界七十里西北至保德州界一百里漢汾陽縣地)
(北齊置蔚汾縣屬神武郡隋開皇三年改屬石州大業四年改縣曰臨泉屬樓煩郡唐武德七年改)
(曰臨津屬嵐州貞觀元年又改曰合河五代宋及金初因之後升為興州屬太原路元屬冀寕路明)
(洪武二年降為縣九年屬太原府岢嵐州本朝雍正三年改屬保德州八年復屬太原府)
︹形勢︺左有恒山之險右有大河之固(三國志魏牽招傳)襟四
塞之要衝控五原之都邑(唐李白餞王贊序)臨谷為塹因
山為障(舊志)帶二水之雙流據百嶺之重阻雲代為
之前襟澤潞為之後翼(府廳壁記)
︹風俗︺土瘠民貧勤儉樸質憂深思遠有尭之遺風(詩集)
(註)人物阜殷不甚機巧然頗勁悍習於戎馬前代
以來亦多文雅之士(隋書地理志)智愚不相欺貧富不
相耀民不譸張士不挾黨卿大夫不凌賤市公(舊志)
︹城池︺太原府城(周二十四里門八池廣三丈宋初土築明洪武中甃甎南北各有關城)
(本朝順治六年於西南隅築城為八旗兵駐防之所後相繼增修陽曲縣附郭)太原縣
城(周七里門四池廣十丈明景泰初築正德中甃甎本朝乾隆十二年修二十九年重修)榆
次縣城(周五里門三池唐三丈隋開皇初建明成化中甃甎本朝順治六年修康熙二十)
(五年重修)太谷縣城(周十二里門四池廣一丈明正德中因舊址增建本朝順治六年)
(修乾隆二十一年重修)祁縣城(周四里有奇門四池廣三丈明嘉靖末因舊址增築萬歷)
(間甃甎本朝順治六年修康熙四十四年重修)徐溝縣城(周五里門四池深九尺金)
(大定間築明萬歷中甃甎本朝康熙九年修乾隆三十三年重修)交城縣城(周五里有)
(奇門四池廣三丈唐天授初築明崇禎中甃甎本朝康熙九年修)文水縣城(周九里有)
(奇門四池闊四丈宋元豐中築明萬歷中甃甎本朝順治十二年修康熙十一年乾隆二十七年)
(重修)岢嵐州城(周六里有奇門四池廣五丈宋元豐中因故址展築明洪武中甃甎本)
(朝順治五年修)嵐縣城(周四里門三池深二丈宋紹聖中築明萬歷初甃甎本朝乾隆二)
(十九年修)興縣城(周二里有奇門四池深八尺明景泰初築隆慶二年甃甎本朝康熙四)
(十九年修)
︹學校︺太原府學(在府治西北金天會中建元末北明洪武初重建本朝順治十一年修)
(康熙十七年四十二年重修入學額數十七名)陽曲縣學(在縣治西北金大定中建明成)
(化中修本朝順治十一年重建康熙十九年修入學額數二十名)太原縣學(在縣治東)
(舊在平晉故城内明洪武六年移建今所本朝屢修入學額數十二名)榆次縣學(在縣)
(治西宋咸平中建明宏治中重建本朝順治十三年修康熙十二年重修入學額數二十名)太
谷縣學(在縣治東南宋崇寕中建明嘉靖二年重建本朝順治二年修康熙三十七年重)
(修入學額數十二名)祁縣學(在縣治西南金大定中建在城東南隅明嘉靖初遷建於此)
(本朝順治六年修康熙五十七年重修入學額數十二名)徐溝縣學(在縣治西金大定中)
(建明宣德初重建本朝康熙二十九年修四十九年重修入學額數十二名)交城縣學
(在縣治東元大德中建明嘉靖二十七年重建本朝順治十八年修康熙四十年重修入學額數)
(十二名)文水縣學(在縣治東宋元符中建明宏治中重建本朝順治十二年修入學)
(額數二十名)岢嵐州學(在州治西南明洪武中建成化初圯嘉靖中重建本朝康熙)
(十一年修入學額數八名)嵐縣學(在縣治東南宋元豐中建明成化初增修本朝雍正七)
(年修入學額數八名)興縣學(在縣治東北元至元間徙城北山上明宏治中徙建舊址本)
(朝康熙十年修三十六年重修入學額數十二名)清源鄉學(在徐溝縣西南三十里舊)
(為清源縣學金泰和初建本朝乾隆二十八年併縣入徐溝改為鄉學以徐溝學訓導移駐於此)
(入學額數十二名)晉陽書院(在府治東南舊在府治西南名三賢祠祀隋王通宋司馬)
(光明薛瑄明萬歷初張居正奏毁所在書院祠遂廢後巡撫魏允貞復建按省志以風后至叔齊)
(十七人位南向叔向至吕坤十八人皆名宦西向董狐至薛瑄十六人皆鄉賢東向卜子夏田子方)
(段干木皆寓賢居鄉賢上題曰三立祠取三不朽語也本朝順治初移建今所更名三立書院雍)
(正二年復改今名)二賢書院(在榆次縣治東本朝乾隆十三年建嘉慶二十二年知)
(縣路孟逵修)源池書院(在榆次縣東渦村元耆民趙彬建)明經書院(在榆)
(次縣北趙村本朝乾隆十九年建)鳳山書院(在太谷縣治東街本朝乾隆十七年建)
(嘉慶二十一年知縣陳履和修)金河書院(在徐溝縣東南本朝康熙十八年建)盧
川書院(在交城縣南街本朝康熙十一年知縣趙吉士建)養正書院(在交城縣)
(東門外本朝乾隆十三年建)菁莪書院(在交城縣北門外本朝乾隆二十一年建)
卦山書院(在交城縣北卧龍岡本朝康熙四十七年建)武陵書院(在文水縣)
(治西街本朝乾隆二十八年建按舊志載晉溪書院在太原縣西南十里明少保王瓊建通濟)
(書院在交城縣東門外一隅書院在交城縣治西南隅今俱廢謹附記)
︹戶口︺(原額人丁三十二萬三千七百一十七今滋生男婦共二百八萬六千六百四十名口計三十)
(三萬一千七百八十五戶)
︹田賦︺(田地五萬九千五百七十二頃五十五畝九分有奇額徵地丁正雜銀四十萬四千七百八十)
(二兩五錢四分二釐糧二萬四千六百三十三石一斗二升有奇)
︹山川︺罕山(在陽曲縣東五十里自太行蜿蜒而下東跨平定州夀陽縣南連榆次縣周五十里)
(或譌為看山)冽石山(在陽曲縣西北四十里一名冽石谷山罅出泉味甘美居人引流灌)
(田)崛&KR2118;山(在陽曲縣西北四十里山形峻峭多林木紅葉最佳)亭子山(在陽曲縣)
(西北五十里下有桃花三洞)方山(在陽曲縣東北山形如削見元和志)漢柵山(在陽)
(曲縣東北六十里周三十里接平定州盂縣界相傳漢時嘗置柵屯兵於此故名)阪泉山
(在陽曲縣東北八十里相傳舊名漢山晉文公卜納王遇黃帝戰於阪泉之兆因改今名)織筓
山(在陽曲縣東北九十里其形如鳥舒翼亦名鳳凰山)石室山(在太原縣西南七里寰宇)
(記後魏興國土地記云太原郡山有石室方丈四尺四壁有篆字人莫之識)卧虎山(在太)
(原縣西南七里以形似名)懸甕山(在太原縣西南十里山腹巨石如甕水出其中亦曰汲甕)
(山又名結絀山山海經懸甕之山其上多玉其下多銅其獸多閭麋晉水出焉郭璞注在今晉陽縣)
(西北北齊書楊愔傳愔隨父之并州入晉陽西懸甕山讀書元和志一名龍山高齊武平六年置龍)
(山縣以此名)尖山(在太原縣西南十五里產&KR0552;炭)風谷山(在太原縣西十里即風峪)
(石壁有穴中有北齊天保時刻佛經石柱一百二十六是山西接交城為唐北都西門之驛道按)
(五代史及通鑑後唐申王存渥自晉陽走風谷蓋即此山胡三省注通鑑以風谷為嵐谷之誤恐非)
嬰山(在太原縣西北三里隋圖經云嬰山并州之主山)蒙山(在太原縣西北五里一名)
(西山隋書地理志晉陽縣有蒙山元和志蒙山在晉陽縣西北十里十六國春秋曰前漢劉聰征劉)
(琨不剋略晉陽之人踰蒙山而歸即謂此也今山上有楊忠碑忠為周將討齊戰勝隋開皇二年追)
(紀功烈始建此碑忠即文帝之父也)駝山(在太原縣東北三十五里狀若駝峯產石炭一名黑)
(駝山)牢山(在太原縣東北四十五里一名看山出金&KR1133;後魏書曰劉聰遣子粲襲晉陽猗盧救)
(之遂獵牢山陳閱皮肉山為之赤)麓臺山(在榆次縣東南一名鹿臺山魏書地形志榆次)
(縣有鹿臺山祠元和志麓臺山俗名鑿臺山在縣東南三十五里舊志高數十仞頂平衍上有智伯)
(祠)寶峯山(在榆次縣東南四十里蜿蜒奇特其南有溪谷之勝)鷹山(在榆次縣東南)
(八十里小涂水出焉)冀家山(在榆次縣北四十里連延環拱為陽曲罕山之翼)小五
臺山(在榆次縣東北三十里有林巒泉石之勝)鳳景小(在太谷縣東南十八里頂有浮)
(圖)灰泉山(在太谷縣東南二十里上有谷德將軍廟)鳳翼山(在太谷縣東南二十)
(三里下有酎泉味甘可釀酒北流合咸陽谷水)鳳皇山(在太谷縣南十里以形似名上有三)
(浮圖)雙泉山(在祁縣東南三十里山有雙泉故名)竭方山(在祁縣東南六十里一名)
(頂山周三十里南跨平遥迤邐接武鄉沁源靈石三縣界)幘山(在祁縣東南六十里有上幘下)
(幘二山皆周五里金史地理志祁縣有幘山)高峯壑山(在祁縣東南七十里一名雲伏)
(腦山盛暑積雪不消山分二支折東北者為棉嶺自麓十八盤方至巔正北者為龍山)牛心
山(在祁縣東南七十里水泉四帀山頂尖圓)四縣腦山(在祁縣東南九十里山巔高廣)
(登之見本邑及太谷榆社平遥故名)紫荆山(在祁縣東南一百里山石五色上出泉匯為大)
(池西崖有赤土洞東崖有銀洞今閉西北有風洞北有温風嶺)馬鞍山(在徐溝縣西南五里)
(多產蔬菜)白石山(在徐溝縣西五里一名白石谷白石水出焉)鳳山(在徐溝縣西七)
(里中峯高起兩翼若翔)馬名山(在徐溝縣西十五里相傳漢文帝牧馬於此)中隱
山(在徐溝縣西北八里一名中隱谷四圍高峯其山中隱故名中隱水出焉又西北二里有仁山)
卦山(在交城縣西北五里六峯特立如卦其西為錦屏山綠崖紅樹燦若錦屏)石壁山
(在交城縣西北二十里一名龍山又名甘山曡巘周環拱立如壁)狐突山(在交城縣西北)
(五十里上有晉大夫狐突墓兩峯相接形如馬鞍一名馬鞍山俗謂之放馬坪舊出鐵&KR1133;)少陽
山(在交城縣西北七十里山海經少陽之山酸水出焉其上多玉其下多赤銀元和志在縣西南)
(九十五里高二百丈周迴二十里舊志在縣西北五十里按唐天授中移縣治山南却波邨治移)
(而南則山為北矣羊腸少陽之方位元和志蓋就未移治時而言非誤也)文山(在交城縣西北)
(九十里文水側)龍鬚山(在交城縣西北一百二十里一名龍拊山上有青崖寨南有黑龍洞)
穀積山(在交城縣西北一百五十里山形側立接汾州府永寕州界)黑石樓山
(在交城縣西北一百五十里黑石攢起如樓閣一名獨泉山洞穴中有石如盆盎泉出其中或曰北)
(漢石盆砦蓋置於此)大阿蘇山(在交城縣西北一百五十里又南數里為小阿蘇山)孝
文山(在交城縣西北一百六十里相傳元魏孝文帝嘗避暑於此)煉銀山(在交城縣)
(西北一百七十里舊產銀鉛)劉王&KR2585;山(在交城縣西北一百九十里上有泉禱雨輒應)
(相傳劉淵都離石時嘗遊此山亦作劉伶&KR2585;山)交城山(在交城縣北一百二十五里古交城)
(治此寰宇記交城山出磨石)卧牛山(在交城縣東北七里又東北六里有玉山本名虎頭)
(山金皇統四年改名)羊腸山(在交城縣東北一百二十里一名羊腸坂水經注汾陽縣北山)
(漢屯農積粟在斯謂之羊腸倉山有羊腸坂在晉陽西北石磴縈委若羊腸故倉坂取名通典交城)
(縣有羊腸山隋煬帝改為深谷嶺元和志在縣東南五十三里嶺上有故石墟俗云魏太武帝避暑)
(之所寰宇志郡國志云萬根谷山即羊腸坂也皇甫謐云羊腸塞在龍山即晉陽西北九十里古南)
(河上郡置關於此)神師山(在交城縣東北接陽曲縣界下有東西二洞相去四十里)謁
泉山(在文水縣西南二十五里一名隱泉山水經注隱泉水出謁泉山俗云暘雨愆時是謁是)
(禱故名謁泉其山石崖壁立崖有石室去地可五十餘文唯西側一處得歷級升陟頂建二刹泉發)
(於兩奇之問東津隱沒而不恒流故有隱泉之名舊志一名商山又名子夏山相傳卜子夏退居西)
(河之上即此山有石窟曰隱堂洞)光統頭山(在文水縣西南三十里峯巒高峻日出時)
(其光先照故名)龍王山(在文水縣西五里有泉甚甘美旱禱輒應)陶山(在文水縣西二)
(十里相近有雙峯山亦名大嶺山)石峽山(在文水縣西二十五里其麓名靛頭山有石峽)
(洞踰嶺西南十餘里爲黃龍洞旱禱輒應)熊耳山(在文水縣西北三十里一名崇山)柏
茆山(在文水縣北十三里山勢巄嵸古柏森鬱)東山(在岢嵐州東二里連接北山環抱城)
(郭又州南一里有南山東連嵐縣西接赤堅嶺州西南一里有西山奇峯聳翠石徑盤紆)長城
山(在岢嵐州東三里下有白龍泉流合嵐漪河)霸王山(在岢嵐州西七十里產石炭)
雪山(在岢嵐州東北寰宇記在嵐谷縣東北四十里長六十里嵐朔二州分界)荷葉坪
山(在岢嵐州東北六十里頂平而圓狀類荷葉與寕武府五寨縣接界)蘆芽山(在岢嵐州)
(東北跨忻州之靜樂寕武府之神池五寨諸縣界發脈於管涔山曡峯聳秀前有小山尖如竹萌多)
(生蘆草故名上有金龍池五龍洞秀峯嶺諸勝)岢嵐山(在岢嵐州東北元和志在宜芳縣北)
(九十八里西北與雪山相接舊志在州東北百里長百餘里即管涔山也蓋岢嵐荷葉坪蘆芽管涔)
(俱屬一山而支峯别出)桃尖山(在嵐縣東南六十里)銅鼓山(在嵐縣南五十里上)
(有砦)黃嶮山(在嵐縣西南二十五里一名黃芊山又名黃尖山)白龍山(在嵐縣西)
(南五十里下有白龍池又西南十里為大萬山)二郎山(在嵐縣北二十里又有雞缺勢要等)
(山俱稱險阻)合查山(在興縣東南八十里峯巒聳異上有龍祠下有龍池禱雨輒應)採
林山(在興縣西南四十里山勢峻拔甲於羣山)紫金山(在興縣西南一百二十里南麓)
(有聖母泉北麓石壁有風穴)峩嵋山(在興縣北有三峯中峯最高)石樓山(在興)
(縣東北五十里峭壁孤峯高百餘丈四面不可梯唯句北一小徑紆迴可達峯頂俯視羣山若培塿)
(然)神林嶺(在榆次縣東南三十五里地陰寒盛夏積雪與寳峯山對峙)盤腸嶺
(在榆次縣東南五十里山徑盤曲如腸多產巨木)黃蛇嶺(在榆次縣北唐武德二年劉武)
(周入寇至黃蛇嶺即此)松嶺(在太谷縣東南三十里由奄谷入多松檜下有巖穴深丈餘)
馬嶺(在太谷縣東南七十里接遼州䄖社縣界)白璧嶺(在太谷縣魏書地形志陽邑縣)
(有白璧嶺元和志在縣北七十五里)乏馬嶺(在岢嵐州東南接嵐縣界其路崎嶇曲折因名)
巨麓嶺(在岢嵐州西南五十里接興縣界山多松一名萬松嶺或謂之松子嶺下有水流入)
(嵐漪河)赤堅嶺(在嵐縣西南接興縣界)鹿徑嶺(在嵐縣北六十里)龍岡
(在太谷縣東北五里形如卧龍)龍銷谷(在陽曲縣東南五十里明初兵下澤潞洪霍時穆爾)
(遣兵駐此以為聲援洪霍特穆爾舊作擴廓鐵木兒今改正)藍谷(在太原縣西七里通鑑晉)
(永嘉六年劉曜敗入晉陽猗盧追之戰於藍谷胡三省曰藍谷在蒙山西南縣志又有槐子谷在縣)
(西南十五里葦谷在縣西南二十五里黃盧谷在縣西十八里井谷在縣西北二十五里)臺壁
谷(寰宇記在榆次縣南六十里出美棗)奄谷(在太谷縣東南十五里長四十里東崖石壁有)
(佛像俗名千佛崖)四卦谷(在太谷縣東南二十五里谷中有泉分流四派)回馬谷
(在太谷縣東南三十里)象谷(在太谷縣東南五十二里即古蔣谷魏土地記晉陽城東南一)
(百一十里至山有蔣谷大道度軒車嶺通於武鄉)咸陽谷(在太谷縣南三十里城濠記秦)
(代趙築城谷口以咸陽兵戍之谷因城以名)榆城坂(在榆次縣東南三十里壁立數十仞)
(旁徑險仄上有砦下有縣窰昔人避兵處)銅洞(在嵐縣北十里舊嘗採石煉銅今名銅街堝)
汾水(在陽曲縣西自折州靜樂縣南流入界南逕太原縣又西南逕徐溝縣又西南逕交城縣)
(又西南逕文水縣又南入汾州府平遥縣界周禮職方氏冀州其浸汾潞水經注汾水南逕汾陽縣)
(故城東南與酸水合又南出山東南流洛陰水注之又南逕陽曲城西東南過晉陽縣東晉水從縣)
(東南流注之西逕晉陽城南又南洞渦水從東來注之又南逕梗陽縣故城東又南涇大陵縣東於)
(縣左迤為鄔澤又南過平陶縣東文水從西來流注之府志汾水在府城西門外去城里許宋天禧)
(中陳堯佐引流築隄為上已水嬉之所南至太原縣東十里疏為三十渠分溉民田又西南至清源)
(縣東十里有米陽渡又西南至交城縣東南十五里鄭村合渾谷水又西南逕文水縣東五十里舊)
(自縣東西南入汾州府汾陽縣界明萬歷三十九年汾水東徒南入平遥縣界)埽谷水(在陽)
(曲縣西北三十里源出縣西一百二十里埽谷南流出天門谷入汾水)冽石水(在陽曲縣)
(西北四十里發源冽石山流入汾水)洛陰水(在陽曲縣北三十里下流入汾水水經注洛陰)
(水出新興郡西流逕洛陰城北又西逕盂縣故城南又西逕狼孟縣故城南又西南逕陽曲縣城北)
(又西南注於汾)真谷水(在陽曲縣北七十里南過狼孟城西入洛陰水)洞渦水(在太)
(原縣東南自平定州壽陽縣西南入榆次縣界又西逕徐溝縣又西至太原縣界入汾一名同過水)
(俗名小河水經注洞渦水又西蒲水北流注之乂西與原過水合又西過榆次縣南又西南流逕武)
(觀城西北又西南爲淳湖謂之洞渦津涂水注之又西到晉陽縣南西入於汾元和志洞渦水東自)
(夀陽縣界流入榆次縣經縣南四里又西南入於太原縣界西去縣十三里入晉陽縣界經縣東南)
(二十五里入汾水府志洞渦水逕榆次縣東十五里會大涂水又西七里會原過水舊自榆次縣逕)
(太原縣入汾明萬歷二十九年水南徙南至徐溝縣北五里西南引爲嘉平渠至太原縣南疏爲郜)
(村辛村張花三渠又西至徐溝縣界入汾水)晉水(在太原縣西南源出滴&KR0377;泉東流入汾漢)
(書地理志晉陽龍山在西北晉水所出東入汾水經注出晉陽西懸甕山昔智伯遏晉水以灌晉陽)
(水分爲二流北瀆即智氏故渠也東南出城流注於汾水其南瀆於石塘之下伏流逕舊谿東南出)
(逕晉陽城南又東南流入於汾元和志晉水泉初出處砌石爲塘自塘東分爲三派其二派即酈道)
(元所言者也其南派隋開皇四年開東南流入汾水唐書地理志太原井苦不可飲貞觀中長史李)
(勣架引晉水入東城以甘民食謂之晉渠縣志晉渠俗謂之北派其餘復分二派中派曰中河又分)
(流為陸堡河南派曰南河會流為清水河今入城之流已涸餘引為渠以溉民田)牛坑水
(在榆次縣東南三十里懸泉谷西入洞渦水)木瓜水(在榆次縣南源出遼州木瓜嶺西流)
(二十里經八縛嶺合八縳水又西北流入縣注洞渦水八縳水源出遼州和順縣八縳嶺下西入木)
(瓜水)涂水(在榆次縣南有二一曰大涂水源出和順縣八縳嶺西北至縣東南十五里入洞渦)
(水一曰小涂水源出鷹山西入大涂水按水經注涂水入洞渦在原過水之下今此水反在原過)
(水上流蓋水經注所謂涂水即今金水河而此實蒲水也)回馬谷水(在太谷縣東南二十)
(五里源出遼州榆社縣黃花嶺東經太谷縣東南回馬谷因名一名回馬河又名五馬河經祁縣界)
(至文水縣東四十里入汾又奄谷水出奄谷咸陽谷水出咸陽谷俱合回馬河)胡谷水(在太)
(谷縣西南西北入祁縣界合侯谷水)象谷水(在太谷縣東北西北至徐溝縣界入洞渦水一)
(名蔣谷水水經注蔣谷水出陽邑縣東南蔣谿西北流逕箕城北又西合涂水亂流西合洞渦澤府)
(志象谷河源出遼州榆社縣恤張嶺下流逕太谷縣東北每秋深露寒河水澄澈可鑒毛髮逕徐溝)
(縣南入金水河)通光水(在祁縣東源出縣東南幘山北合太谷縣胡城谷水北逕縣東至縣)
(西北入昌源河)侯谷水(在祁縣南源出沁州武鄉縣北流逕縣界又西入汾州府平遥縣界)
(一名胡甲水今名昌源河水經注侯甲水發源平遥縣胡甲山又西北歷宜歲郊逕太谷謂之太谷)
(水西北流逕祁縣故城南又西逕京陵縣故城北元和志胡甲水東南自潞州武鄉縣流入祁縣又)
(南入汾州平遥縣界縣志源出武鄉縣胡甲山北流入祁縣龍舟谷名龍舟水又名盤陀水北出為)
(昌源渠繞縣東北又西南入平遥縣界)伏羆水(在祁縣南源出縣東南三十里㐲羆嶺流)
(經王斜村亦名王斜河又北入昌源可)屠溝水(在徐溝縣西南十五里舊名屠谷口兩山)
(陡峻如峽夏多汎漲冬則涸)清源水(在徐溝縣西北五里元和志隋開皇十六年置清源)
(縣因縣西清源水為名縣志水自平地湧出亦曰平泉引流溉田水溢則東南入汾又白石水源出)
(白石谷流合平泉又中隱水出中隱谷入汾)文水(在交城縣西北源出縣西北孝文山南流)
(逕縣西又南至文水縣東南入汾水一名文谷水水經注文水出大陵縣西山文谷東到其縣屈而)
(南有泌水注之又南逕平陶縣之故城東西逕其城内南流出郭又南逕縣右會隱泉谷水又南逕)
(兹氏縣故城東為文湖元和志文谷水出交城縣西南文谷東南流入文水縣行八十里經縣西又)
(南入隰城縣界府志文水有兩源一出交城縣孝文山後名渾谷水至文水縣谷口開柵二村入汾)
(一出交城縣劉王&KR2585;山名西谷水流至榆城合渾谷水)步渾水(在交城縣西北源出狐突)
(山南步渾谷流逕縣西又東南入汾)塔莎水(在交城縣東北源出縣東北五十里塔莎谷南)
(逕縣東南入汾又有福泉水出縣東北一百七十里福泉山亦東南流入汾)泌水(在文水縣)
(北八里水經注大陵縣西南山下武氏穿井一朝水溢平流東南注文水寰宇記謂之神福泉)猷
水(在文水縣東北古大陵城東南周十餘里或以爲即水經注所謂鄔澤也)龍王堂水
(在岢嵐州東二里東山下亦名蒙泉味甘冽明嘉靖末兵備副使王遴引流入城以資汲飲後堙萬)
(歷中副使李時芳力加開濬因名李泉)蔚汾水(在嵐縣西源出黃嶮山西流入興縣界合)
(諸澗水西南入黃河)澗河(在太原縣南源出夀陽縣李家山亦名赤坑河西南逕榆次縣會芹)
(谷蒜谷白龍諸水至太原縣界入汾芹谷水出榆次縣東北五十里芹谷蒜谷水出榆次縣北四十)
(里蒜谷白龍河源出縣北二十五里白龍村又有蘇河源出縣北四十里清水河源出縣北䍐山西)
(孟家井俱西南入澗河)沙河(在太原縣西七里源出風谷山經晉陽故城南隍中東流入汾)
(又文水縣東南亦有沙河源出祁縣界流經文水縣雲周村入汾)金水河(在榆次縣西南)
(源出太谷縣東北大塔山合衆泉逕榆次縣西至徐溝縣入洞渦水即古涂水水經注涂水出陽邑)
(東北大嵰山涂谷西南逕蘿磬亭南與蔣谷水合)城南河(在太谷縣南源出馬鳴王谷直)
(扺城下明嘉靖二十三年因築城改南五里合咸陽谷水)石佛河(在祁縣東南四十里南坡)
(下流至下中等村漫流入田)孔河(在交城縣東北源出縣西北龍鬚山東南逕馬蘭城北又)
(東逕故交村南注汾)岢嵐河(在岢嵐州南源出州東南乏馬嶺北流逕城南西合巨麓嶺水)
(又西經興縣界至縣西北五十里入黃河一名嵐漪河寰宇記岢嵐河在嵐谷縣東從嵐州宜芳縣)
(走馬嶺下流出去縣四十里西入合河縣界)砂河(在岢嵐州東北五十里繞城西南入嵐漪)
(河又州北五十里有名源水州城北有長溝流水俱西南入黃河)清水河(在嵐縣東一名)
(綵水河源出縣北四十里雙松山經忻州静樂縣之樓煩鎮入汾水)大賢河(在嵐縣南源出)
(縣南四十里柳峪村東北至忻州靜樂縣界入汾水)南川河(在興縣南五十里源出合查山)
(西北合蔚汾水又有秋水亦出合查山西南至臨縣界入黃河)黃河(在興縣西五十里自保德)
(州南流入又南入汾州府臨縣界西岸爲陜西界元和志黃河在合河縣西二里)東湖(在徐)
(溝縣西舊清源縣城内白石水所匯東西北三面臨城廣居城邑之半有水門通灌稼渠以達汾)
却月湖(在交城縣城内東南隅廣三四頃)煖水潭(在岢嵐州東二里隆冬不凍)
昭餘池(在祁縣東南七里水經注太谷水自祁縣連延西接鄔澤是為祁藪即爾雅所謂昭)
(餘祁也方輿紀要昭餘祁藪水久涸鹵元至元十一年濬得細水為昭餘池旁建成湯廟至明又涸)
(本朝順治九年復溢按周禮職方昭餘祁在今介休縣界)龍泉(在陽曲縣西北自忻州靜)
(樂縣入埽谷水)寒泉(在榆次縣東十里水旱不溢不涸西注洞渦水上有龍祠)難老泉
(在太谷縣西相近有善利泉俱大旱不涸隆冬不凍溉田百餘頃)通會泉(在興縣東關北)
(岡下自崖間三穴湧出西南入蔚汾水)黃龍港(在榆次縣東北半里本漢唐故道歲久為)
(霖潦所瀦因疏為港)
︹古蹟︺燕然故城(在陽曲縣西北七十里唐書地理志貞觀六年以蘇農部落置燕然縣隸)
(順州八年僑治陽曲十七年省)汾陽故城(在陽曲縣西北九十里漢初為侯國水經注汾)
(水又南逕汾陽縣故城東川土寬平峘山夷水漢高帝十一年封靳彊為侯國是也後為縣屬太原)
(郡後漢省隋移陽直縣於此因改為汾陽尋省唐初復置後并入陽曲元和志隋開皇十年移陽直)
(縣於今陽曲縣東北四十里汾陽故縣十六年改為汾陽縣因漢舊名也煬帝又改為陽直移今縣)
(治武德三年於今縣西四十五里分置汾陽縣屬并州七年改為陽曲縣)狼孟故城(元和)
(志在陽曲縣東北三十六里史記曰始皇十五年大興兵至太原取狼孟是也漢以為縣屬太原郡)
(晉末省城左右夾澗幽深南面大壑俗謂之狼馬澗舊斷澗為城今餘壁猶存通典漢狼孟故城今)
(名黃頭寨縣志在縣東北六十里)羅陰故城(在陽曲縣東北七十里古洛陰城後為羅)
(陰唐初置縣尋省今為羅陰城水經注洛陰水逕洛陰城北魏書地形志陽曲有羅陰城舊唐書地)
(理志武德七年分陽曲置羅陰縣貞觀元年省)盂縣故城(在陽曲縣東北八十里元和志)
(故盂城漢盂縣也本春秋時晉大夫祁氏邑在陽曲縣東北十里左傳曰晉分祁氏為七縣以盂丙)
(為盂大夫漢以為縣屬太原郡後魏省舊志隋開皇十六年復分汾陽置盂縣大業初廢今謂之大)
(盂城亦稱大祁城)陽曲故城(在今陽曲縣東北元和志陽曲本漢舊縣今忻州定襄縣)
(是也後漢未移於太原縣北四十五里陽曲故城後魏又移於今縣南四里陽直故城隋開皇六年)
(改為陽直縣十年又移於今縣東北四十里汾陽故縣煬帝復改為陽直縣移治木井城即今縣治)
(也唐武德七年省故木井城東魏孝靜帝築城中有井以木為甃因名舊唐書地理志武德七年改)
(汾陽為陽曲縣仍移治陽曲廢縣舊志宋太平興國四年平漢移并州治於陽曲縣三交寨遂為郭)
(下縣七年又移治唐明鎮即今縣治後漢陽曲故城在縣東北四十五里木井城在縣東北七十里)
晉陽故城(即今太原縣治古唐國相傳帝堯始都此周初滅唐成王封其第叔虞於此虞)
(子燮以有晉水改國曰晉左傳定公十三年趙鞅入於晉陽以叛其後簡子使尹鐸為晉陽及智伯)
(攻趙襄子走晉陽卒滅智伯史記秦莊襄王三年拔趙晉陽置太原郡漢高十一年封子恒爲代王)
(都晉陽晉永嘉時爲劉曜所陷後魏永熙元年高歡破爾朱兆以晉陽四塞建大丞相府居之隋大)
(業十二年以李淵爲太原留守十三年遂自晉陽起義定天下元和志晉陽漢舊縣屬太原郡至後)
(魏不改治并州城中高齊武成帝河清四年移於汾水東武平六年於今治置龍山縣隋開皇十年)
(廢龍山縣移晉陽縣治焉唐因之又府城故老相傳晉并州刺史劉琨築城中又有三城其一曰大)
(明城即古晉陽城左傳言董安于所築高齊後主於此置大明宫因名又一城東魏孝靜帝於此置)
(晉陽宫隋文帝更名新城又一城隋開皇十六年築今名倉城文獻通考并州後唐爲西京又爲北)
(京周太祖即位劉崇據河東都其地宋太平興國四年平劉繼元毁其城移州治於榆次縣舊志五)
(代晉天福中以劉知遠爲太原留守十二年晉主北遷知遠遂即帝位於太原既而赴洛以弟崇爲)
(北京留守周廣順元年崇復據晉陽即位是爲北漢宋平劉繼元城邑宫闕皆毁廢至明洪武四年)
(復移縣治於故唐城之南尋復曰太原即今治按宋史地理志及文獻通考俱謂太平興國四年)
(并州改治榆次惟寰宇記謂四年即治陽曲縣寰宇記當時所纂自必有據)平晉故城
(在太原縣東北二十里舊志宋太平興國四年平太原毁其城置新城於城北改曰平晉縣九年於)
(縣置監務咸平四年升為永利監熙寕三年縣省政和元年復置金大定中廢監官止立縣事貞祐)
(四年省平晉縣興定元年復置元因之明洪武四年改為太原縣移縣治於故唐城南即今治也)
太原故城(在今太原縣東北元和志太原縣本漢晉陽縣地高齊河清四年自今州城中)
(移晉陽縣於汾水東隋開皇十年移晉陽於州城中仍於其處置太原縣屬并州大業三年罷州置)
(太原郡縣仍屬焉隋未移入州城貞觀十二年還遷於舊治在州東二里)中都故城(在榆)
(次縣東十五里漢中都城在今汾州府平遥縣界後魏移置於此元和志中都故城在榆次縣東十)
(里高齊移於廢榆次縣城即今縣治是也)榆次故城(在今榆次縣西北元和志春秋時晉)
(夫祁氏邑左傳曰晉滅祁氏分為七縣魏戊為梗陽大夫是也隋開皇十六年於其城内置清源縣)
(重加拓築本朝順治十七年增修今為舊清源縣南關)交城故城(在今交城縣北七十)
(里元和志交城縣本漢晉陽縣地隋開皇十六年分晉陽縣置取古交城為名屬并州唐因之天授)
(二年長史王及善自山北故交城縣移就却波村置縣志却波村即今縣治隋交城縣今名古交村)
(在縣北汾水孔河交流處)文水故城(在今文水縣東十里元和志文水縣本漢大陵縣地)
(後魏於今治置受陽縣屬太原郡隋開皇十年改受陽為文水縣因縣西文谷水為名唐因之天授)
(元年改為武興縣神龍元年復為文水縣城甚寬大約三十里舊志宋元符間因水患徙南漳沱村)
(高阜即今治故城今為舊縣都)平陶故城(在文水縣西南元和志平陶城漢平陶縣城也)
(在縣西南二十五里屬太原郡後魏改為平遥縣徙治京陵在今汾州界)大陵故城(在文)
(水縣東北二十五里周十餘里晉平陵邑左傳昭公二十八年司馬烏為平陵大夫即此趙為大陵)
(屬并州大業初省入晉陽唐武德元年復置開元十一年屬太原府五代及宋金因之元屬冀寕路)
(明屬太原府本朝因之乾隆二十八年省入徐溝)靈川廢縣(在交城縣東北四十五里)
(舊唐書地理志先天二年於交城故縣分置靈川縣開元二年省)合會廢縣(在嵐縣西)
(南三十里今名合會鎮舊唐書地理志武德四年宜芳縣分置合會縣九年省)豐閏廢縣
(在嵐縣舊唐書地理志宜芳縣武德四年析置豐閏縣五年省)太和廢縣(在興縣北隋置)
(舊唐書地理志嵐州武德四年以北和州之太和縣來屬九年省貞觀三年又置八年又省)三
交城(在陽曲縣北十五里李燾長編河東有地名三交宋史太宗紀太平興國四年命潘美屯)
(河東三交口寰宇記皇朝平晉移并州於三交寨陽曲縣界縣志舊有三交驛今裁)東城(在太)
(原縣東唐書地理志北都城左汾右晉汾東曰東城貞觀十一年長史李勣築兩城之間有中城武)
(后時築以合東城)三角城(在太原縣西北元和志在晉陽縣西北十九里一名徒人城)
唐城(在太原縣北括地志云故唐城在并州晉陽縣北都城記云堯所築叔虞始封此子燮父)
(徙居晉水旁并理故唐城)捍胡城(在太原縣北元和志一名看胡城在晉陽縣北二十三里)
王陵城(在太原縣東北舊縣汾水側今為黃陵村寰宇記王陵城有晉太原王司馬輔冡)
信都城(在榆次縣東十八里北魏時所僑置宋圖經縣東鄉嘗名信都即今來暮鄉)涂
水城(在榆次縣西南二十里左傳昭公二十八年知徐吾為涂水大夫杜預曰涂水太原榆次)
(縣漢書地理志榆次涂水鄉晉大夫知徐吾邑)武觀城(在榆次縣西南二十里陳侃村一名)
(武館城水經注洞渦水西南流逕武觀城西北盧諶征艱賦曰逕武觀之故郛)箕城(在太谷縣)
(東三十五里左氏春秋僖公三十有三年晉人敗狄於箕杜預曰太原陽邑縣南有箕城水經注蔣)
(谷水西逕箕城北)副井城(在太谷縣西南七里戰國時趙人戍守處今曰副井村)咸
陽城(在太谷縣西南十里今爲咸陽村元和志秦伐趙時築以咸陽兵戍之因名)洛漠
城(在太谷縣西北一名蘿磬亭亦謂之蘿摩亭相傳秦將王翦伐趙所築唐明皇幸太原置永豐)
(頓兼立青城宫於此今名登豐村水經注涂水逕蘿磬亭南元和志蘿摩亭俗名洛漠城在太谷縣)
(西北十九里)隆舟城(在祁縣東南三十里相傳北漢劉繼元築以拒敵)郜城(在祁)
(縣西南七里一名鵠城今為高城村相傳晉大夫解狐所居)沙城(在祁縣西五里相傳慕容)
(垂所築)趙襄子城(在祁縣西北七里今曰城趙村元和志在縣西六里)秃髮城
(在祁縣東北二十里相傳秃髮氏所築又有楊六郎城在縣東南二十五里)鵝城(在徐溝縣)
(西南二十里元和志在清源縣東南二十二里晉陽秋曰永嘉元年洛陽步廣里地陷有二鵝蒼者)
(飛沖天白者不能飛劉曜以為已瑞築此城以應之)印駒城(在徐溝縣西南五十里漢文帝)
(置牧於交城縣築此城以印駒)榆城(在交城縣西北一百三十里其地多榆因名)馬蘭
城(在交城縣北九十里孔河之南漢魏北齊皆牧馬於此今名馬蘭村)大干城(在文水縣)
(南十里元和志在文水縣西南十一里本劉元海築令兄延年鎮之其俗謂長兄為大干因以為名)
柵城(在文水縣北二十五里後魏宣武時所築今名開柵村)蘇孤戍城(在岢嵐州)
(東三十里相傳北齊所築其東北隅沒於水僅存三面今名三角村)安元城(在岢嵐州西五)
(里梁家會故址猶存)新州城(在岢嵐州北五十里天窊口今有遺址)長城(在岢嵐州)
(北魏書孝靜帝紀武定元年齊獻武王召夫五萬於肆州北山築城西至馬陵戍東至土隥元和志)
(隋長城起合河縣北四十里東經幽州延袤千餘里開皇十六年因古跡修築)秀容城(在嵐)
(縣南此南秀容也今為秀容都北秀容在今朔平府界去南秀容三百餘里水經注魏土地記秀容)
(胡人徙居汾陽立秀容護軍治東去汾水六十里元和志秀容故城在宜芳縣西三十里劉元海感)
(神而生姿容秀美因以為名)徐溝故鎮(即徐溝縣治九域志清源縣有徐溝鎮金史地)
(理志徐溝本清源縣之徐溝鎮大定二十九年升)集義村(在徐溝縣東十里唐安祿山反)
(李光弼復太原本村民集衆舉義兵應之故名)屠賈村(在徐溝縣西南四十里相傳爲屠岸)
(賈故里)避暑宫(在太原縣西南三十里相傳北齊神武帝避暑處)晉陽宫(在太)
(原縣北魏書地形志武定初齊獻武王置晉陽宫元和志晉陽宫在并州城内唐書地理志在北都)
(之西北宫城周二千五百二十步按據魏書唐書所言則唐并州城在後魏并州城東蓋太原縣)
(本在州城東唐築東城中城以聯之遂與晉陽俱爲郭下縣也)白馬府(在陽曲縣西北五十)
(里隋置戍之所謂之故府)竹馬府(在太原縣又榆次縣東八里有洞渦府東南十里有昌安)
(府太谷縣治東有安静府皆唐貞觀中置以居府兵者唐書地理志太原府有府十八曰興政復化)
(安静洞渦五泉昌安志節汾陽靜智信童晉原開陽清定豐川竹馬攘胡西胡文谷城中有天兵軍)
(開元十一年廢)受瑞壇(在太原縣西北元和志在并州理倉城中唐書地理志唐初高祖使)
(子元吉留守獲瑞石文曰李淵萬吉築壇祀以少牢)狄梁公故里(在陽曲縣西南二十)
(里狄村其村内慈觀寺有碑記)萬年頓(在太谷縣西北十里本名龍泉頓晉陽記唐開元十)
(年帝幸太原時北都留守杜暹奏曰龍泉地主姓唐名萬年姓符國號名表天長乞改為萬年頓從)
(之)講武臺(在太原縣西北元和志在晉陽縣西北十五里顯慶五年置)鑿臺(在榆)
(次縣西戰國策韓魏殺智伯瑶於鑿臺之下後漢書郡國志榆次縣有鑿臺元和志在縣西四里今)
(為洞渦水所侵無復餘跡舊志又縣東五十里有廢臺相傳冉閔為并州刺史時所築又有晾馬臺)
(在縣北十里)籌邊樓(在府治内宋馮京守太原時所建)彤霞樓(在陽曲縣西汾)
(水隄上宋州守陳堯佐建)棣華堂(在陽曲縣西宋韓絳韓縝兄弟相繼守太原時所建李清)
(臣作碑記)安武堂(在陽曲縣西明統志下臨汾水宋時每春秋仲月講武於此)號令
堂(在太原縣城内唐書地理志晉陽有號令堂高祖誓義師於此)柏堂(在太原縣城内唐北)
(平王馬燧建)起義堂(在太原縣東唐書地理志北都宫城東有起義堂元和志起義堂碑)
(舊為晉水匯處蒲魚所鍾今久涸)武勞泊(在文水縣南二十里唐天授二年賜名朱雀泊)
(又縣東南二十里有伯魚泊今皆涸)戰壕(在徐溝縣東一里相傳唐太宗與劉黑闥戰於此)
御井(在太原縣西世傳宋太祖下河東飲馬於此)
︹關隘︺天門關(在陽曲縣西北六十里唐書地理志陽曲縣有天門關宋史高繼宣傳趙元昊)
(宼麟府繼宣帥兵營陵井抵天門關府志天門陵井一道相連互為首尾山之東盡為天門山之西)
(盡為陵井山勢險阻旁有深溝稍上有石梯可二丈許新志明崇禎十六年築安民堡於此與陵井)
(紅土橋共相犄角舊有巡司本朝乾隆三十二年移駐清源城)馬嶺關(在太谷縣東南)
(七十里馬嶺上其地控扼要險自昔為戍守處唐書地理志嶺上有長城自平城至魯口三百里貞)
(觀元年廢太平寰宇記路通古邢州明統志路通直隸順德府界曹學佺名勝志五代梁伐太原刺)
(史張歸厚自白馬嶺關入即此)龍舟峪關(在祁縣東南九十里南通沁州北通徐溝兩壁)
(皆山旁有胡甲水舊有巡司今裁)蔚汾關(在興縣東唐書地理志嵐州合河縣東有蔚汾)
(關北有合河關元和志在合河縣東七十里)合河關(在興縣元和郡縣志在合河縣北三)
(十五里唐開元八年并州長史張說出合河關掩擊叛羌大破之宋慶歷元年趙元昊陷豐州遣兵)
(絶麟州餉道議者請棄河外保合河津金史地理志嵐州合河縣有合河津鎮即此新志在興縣西)
(北七十里)洪谷堡隘(在岢嵐州南四十里唐書僖宗紀乾符五年崔季康及李克用戰於)
(洪谷宋史地理志嵐谷縣有永和洪谷等砦通鑑註岢嵐軍南有洪谷今為洪谷堡隘路出汾州府)
(永寕州)天澗堡隘(在岢嵐州北五里路通朔平府朔州兩山並峙深狹如澗俗名暗門)
(子又有于坑堡隘在州西北八十里路通保德州)石嶺關巡司(在陽曲縣東北一百)
(二十里北去忻州四十里為并代雲朔要衝勢甚險固唐武德三年突厥窺晉陽自石嶺以北皆留)
(軍戍之至德中置石嶺軍宋開寶二年太祖征晉陽遼師來援命何繼筠將兵赴石嶺關拒却之太)
(平興國〇年以郭進為太原石嶺關都部署斷燕薊援師元至正二十年命博落特穆爾守石嶺關)
(以北察罕特穆爾守石嶺關以南明初常築土城戍守後圯萬歷二十二年改為石築延袤二百丈)
(有奇置巡司於此今因之博洛特穆爾舊作孛羅帖木兒察罕特穆爾舊作察罕帖木兒今並改)
(正)清源鄉巡司(在徐溝縣西三十三里本朝乾隆三十二年移天門關巡司駐此)
故交村巡司(在交城縣東北九十里與靜樂陽曲接界當神師羊腸兩山之奥左汾右)
(孔二河夾之本朝康熙四十年設巡司駐此)百井鎮(在陽曲縣北四十里一作柏井宋書)
(地理志陽曲縣有百井砦府志今城東北七十里有柏井鋪或以為即古柏井鎮云)源渦鎮
(在榆次縣東八里又東陽鎮在縣南三十里永康鎮在縣西南三十里皆有堡城又王胡鎮在縣北)
(八里四鎮皆大聚落為商旅止宿之地)什貼鎮(在榆次縣東北五十五里接夀陽縣界夀)
(陽山道又為井陘驛道)范村鎮(在太谷縣東本朝乾隆四十三年設主簿駐此)子
洪鎮(在祁縣東南三十里南倚雙泉山又縣東北三十里有白圭鎮)盤陀鎮(在祁縣東)
(南五十里宋史姚古傳靖康元年金人進兵迎古遇於盤陀縣志又有來遠鎮在盤陀東南去縣七)
(十里有寨在東山巔明嘉靖間設四面臨溝上壘石橋)團柏鎮(在祁縣東南六十里東接)
(太谷南接武鄉金史地理志祁縣有團柏鎮亦曰團柏谷新志又北關鎮在縣東南九十里相傳宋)
(太祖取河東克金鎖關即此)賈令鎮(在祁縣北十五里以春秋時晉大夫賈辛名舊置賈)
(令驛明嘉靖十二年移置城西因築堡於此其北又有新韓鎮明萬歷二十五年建)故驛鎮
(在徐溝縣北十里又堯城鎮在縣西南三十里高白鎮在縣西南二十里一名蒿泊鎮)孝義
鎮(在文水縣南三十里)東村鎮(在嵐縣東南四十里有堡又大賢鎮普明鎮俱在縣南合)
(會鎮在縣西南上明鎮吸百里鎮大蛇頭鎮俱在縣西河口鎮在縣北)交城營(在交城縣)
(西城外本朝康熙十一年創設)埽峪村石寨(在陽曲縣西北九十里陵井口天門)
(關之險要也)陽興寨(在陽曲縣東北一百里宋史地理志陽曲縣有百井陽興二寨府志)
(陽曲縣境内堡寨凡七十餘所皆為防禦要地)晉安寨(在太原縣故晉陽城南亦曰晉安鄉)
(史略注晉安寨在太原縣西南三十餘里晉祠南)聖賢寨(在榆次縣西北二十里甎井堡)
(後又陽壁寨中平如砥四面深溝惟東一徑僅容旋軌麓臺寨即溝為塹旁通曲徑中平衍)谷
頭寨(在榆次縣北十五里又訓谷寨在縣東北二十里形險天成)杏林寨(在太谷縣)
(東十里又奄谷寨在縣東南十五里東咸陽寨在縣西南十里朝陽寨在縣東北十里又東北有牛)
(許塞東賈寨閻村寨俱明嘉靖間置)安寨(在祁縣東南三十里雙泉山巔明嘉靖間置)石
壁寨(在交城縣西北石壁山上一嶺孤高下視溝谷極為險峻又縣西北有盧頭寨拔水寨西)
(南有三山寨三層寨皆高百餘大壁壘巉巖僅通單騎)水泉寨(在交城縣北一百里故交)
(村又龍頭寨在縣北一百二十里皆高百餘丈周圍石崖僅通一徑)馬西寨(在文水縣西隱)
(泉山上因山設險堰石為城周三里明嘉靖十九年置)寒光寨(在岢嵐州北五十里金史)
(地理志嵐谷有寒光堡新志作韓光寨又州東南有天牢寨西南有温泉小寨)火村寨(在嵐)
(縣北二十五里有城周三里明洪武九年調振西衞官軍守禦尋罷)鹿徑嶺寨(在嵐縣北)
(六十里舊有巡司今裁)安民堡(在陽曲縣西北六十里天門關又全民堡在縣西北八十)
(里陵井驛俱明崇禎十六年築又新城村堡永安堡向陽堡鎮城堡俱在縣西北皆民堡也)紅
土橋堡(在陽曲縣東北八十里當盂縣壽陽孔道其地焦鹵無居民明崇禎中築生民堡於)
(此以備守禦又范家堡辛莊堡三和上堡三和下堡俱在縣東北)小店堡(在太原縣東十)
(五里東至榆次甎井村墩汎二十里南至徐溝同戈村墩汛三十五里北至陽曲老軍營墩汛二十)
(五里東北至陽曲親賢村墩汛十七里乃太原四達道也)鄭村堡(在太原縣東三十里其東)
(為西賈堡接榆次縣界又縣西南有故驛堡棗園堡東北有許東堡)東莊水堡(在太原縣)
(南八里周二里因晉水爲濠甚險固其西南有王郭村堡姚邵堡高家堡又縣東南有南格堡其東)
(爲張花堡)董茹堡(在太原縣西北十三里其北爲南堰堡又北爲義井堡又西爲北堰堡因)
(山爲險高數十丈)嘉節堡(在太原縣東北汾河東岸其南爲孫家寨堡其東爲賈家寨堡)
(折而西爲鞏家堡又西北爲范家堡)東郝堡(在榆次縣東南十里又長夀堡開白堡陳胡堡)
(俱在縣南懷仁堡馬村堡張慶堡胡喬堡俱在縣西南)使趙南堡(在榆次縣西北八里)
(外爲馳道環甃以甎門以鐡爲之南北建樓四隅置鋪稍北又有北堡又楊盤堡在縣西北十五里)
(磚井堡在縣西北二十里皆明嘉靖二十一年築)惠安堡(在太谷縣東南十八里又東南)
(有桃園堡四卦堡回馬堡又白村堡郭村堡俱在縣北登豐堡在縣西北胡村堡小常堡東里堡西)
(薄堡俱在縣東北皆民堡也)武村堡(在太谷縣東北臨象谷水三面石崖勢極險阻唐武)
(德初築爲戍守處又陽邑堡在縣東洸村堡白城堡俱在縣西南上善堡在縣北太白堡在縣東北)
(皆官堡也)武鄉堡(在祁縣東二十里又温曲堡東六支堡在縣東南南谷豐堡在縣西北高)
(村堡王村堡西六支堡谷戀堡在縣東北皆明嘉靖間築)懷遠堡(在徐溝縣西南又有楚王)
(堡在縣南)靖安堡(在交城縣西北百四十里明崇禎三年建營設守備十一年築堡後移駐)
(文水縣之開柵鎮本朝康熙十年復設守備駐此雍正十年改設都司)孝義堡(在文水縣)
(南十三里其南二里有孝義墩接交城縣界又縣東南有仁義堡西南有岳青堡俱明嘉靖時置)
開柵堡(在文水縣北二十五里開柵鎮接交城縣界周四里其半為文峪水所嚙毁又縣東)
(有原東堡接祁縣界西南有青泉堡雲州村有雲州東西二堡俱明嘉靖二十一年置)三井
堡(在岢嵐州西北四十里元為岢嵐鎮立巡司明廢為三井村萬歷中於村北復設三井堡)飛
鳶堡(在嵐縣西北六十里乏馬嶺宋史地理志宜芳縣有飛鳶堡按明初為乏馬嶺寨洪武)
(九年調振西衞官軍守禦尋罷)界河口(在興縣東六十里路通岢嵐州明初設巡司後裁)
黑峪口(在興縣西五十里即黃河官渡通陜西神木榆林諸處)孟家峪(在興縣西)
(南五十里黃河崖路通陜西神木縣明初置巡司後裁)陵井驛(在陽曲縣西北八十里金)
(史地理志陽曲縣有陵井驛後訛陵為凌舊有驛丞今裁)成晉驛(在陽曲縣北七十里舊有)
(驛丞今裁)鳴謙驛(在榆次縣北二十里西去府城五十里明景泰七年築城周三里許門三)
(池繞其外本朝設驛丞後裁)盤陀驛(在祁縣東南三十里子洪鎮明洪武三年建七年嘗)
(置盤陀遞運所於此本朝初設驛丞乾隆七年裁)同戈驛(在徐溝縣北關外西隅即洞渦)
(字之訛也本朝初設驛丞雍正七年裁)王封村(在陽曲縣西四十里本朝設巡檢乾隆)
(二十二年改設同知)岔口村(在交城縣北一百十里北至静樂天成川四十里明天啟間曾)
(建營房於孔河都岔口諸村防兵二百守備統之)柳林(在太原縣東南三十里縣志今縣東)
(十五里有柳林莊又東南有東柳林莊)
︹津梁︺汾橋(在陽曲縣東一里水經注魏土地記曰太原城東汾水上舊有梁襄子解衣之所元)
(和志汾橋架汾水即豫讓刺趙襄子處橋長七十五步廣六丈四尺今圯)迎澤橋(在陽曲縣)
(南門外明萬歷中建府志又有承恩橋在南門外宜春橋迎暉橋在東門外振武橋阜成橋在西門)
(外鎮遠橋拱極橋在北門外皆因門得名)赤橋(在太原縣南七里晉水北渠上舊名豫讓橋宋)
(太祖鑿卧虎山血流成河因更今名)清跨橋(在太原縣南八里跨晉水上晉水一名清水因)
(名)柳林莊橋(在太原縣南汾河上又汾河上有南屯橋小店橋)源渦橋(在榆)
(次縣東八里甃石爲之)萬春橋(在榆次縣南一里許旁翼以欄其下壘石爲洞中平如砥)
(又南有郭村橋修文橋東南有中郝橋三橋皆架木覆土水涸則成水漲則撤)張慶橋(在榆)
(次縣西南二十里竪巨石爲梁繞以石檻四周堅緻又永康橋在縣西南三十里乃徐溝縣之通京)
(道又永濟橋在縣西十里)流村橋(在榆次縣北二十里明萬歷中築)什貼橋(在榆)
(次縣東北四十里橋跨深溝積土為之無水患)永濟橋(在太谷縣南門外明成化中建又西)
(門外有濟民橋嘉靖中建北門外有利涉橋萬歷中建)韓令橋(在祁縣南門外又團柏橋)
(在縣東南團柏鎮又澗村橋在縣東南二十里)上段橋(在祁縣西二十里又賈令橋在縣北)
(十五里皆以土木結搆夏初則撤秋杪復修)米陽橋(在徐溝縣西因未陽渡為名又有孔)
(村橋青堆橋俱跨汾水上秋冬架木為之夏則撤去)通濟橋(在交城縣東門外又南城橋在)
(縣城南八里秃尾河廣仁橋在縣北門外)交河橋(在交城縣古交村汾孔交流之會本朝)
(康熙四十七年建)朝陽石橋(在文水縣東門外又縣南門外有連城橋本朝康熙十)
(一年用石重搆縣西門外有樂成橋北門外有通濟橋俱甃甎石又廣濟橋在縣北文谷善濟橋在)
(汾水上)通濟橋(在岢嵐州東又嵐猗橋在州南門外)通惠橋(在興縣城内通惠水)
(上又利涉橋在東門外通惠泉水經流橋下明嘉靖中石甃)汾河渡(在陽曲縣西南十里)
(道通太原縣秋夏置船冬春為木橋以渡)
︹隄堰︺捍水隄(在榆次縣有三一在縣西南懷仁村一在縣南王郝村一在縣南西長壽村明)
(萬歷中築皆因涂水暴漲築隄捍之)護城隄(在徐溝縣南明萬歷初築以禦象谷水)長
隄(在徐溝縣北延袤七里明萬歷四十一年築以禦小河水)沙堰(在太原縣西七里風谷口)
(舊築以障風谷水後圯明正德七年修築)白石堰(在徐溝縣西三十五里明洪武中築以捍)
(白石水)瓦窰官堰(在交城縣西北五里元至正中築本朝康熙七年知縣趙吉士重)
(修壘石為隄障水南流長百五十餘丈夾岸置柳固隄名卧虹隄)瓷窰官堰(在交城縣)
(東北五里元至正初築以防搭沙河之衝後圮本朝康熙初重築)風峪口溝(在太原縣)
(西五里本朝乾隆四十一年開)上戈渠(在榆次縣東十八里又南要雙村牛耕三都諸)
(渠皆引洞渦水永春中郝小東關王村楊村萬春偃武懷仁王郝張慶永康陳胡諸渠皆引大涂水)
(胡喬渠西河堡渠皆引小涂水要村渠德音渠沙渠皆引金水河水長夀渠引牛坑水西榮使張使)
(趙楊盤鳴李洪水諸渠皆引澗河水甎井沙河小谷口諸渠皆引山水秋村渠引寺峪河水沙溝村)
(渠引沙河水皆滋灌溉之利)沙渠(在祁縣東又有小沙大東胡帳范公諸渠俱在縣東子洪)
(魯村龍濟諸渠俱在縣東南官渠斜渠賈令渠俱在縣東北皆引昌源河水以溉田又南梁渠在縣)
(東南引通光水以溉田)灌稼渠(在徐溝縣西舊清源縣東門外洩城内東湖水以達於汾)
(又廣濟渠在縣西二十七里永濟渠在縣西十八里皆引汾水溉田)分水渠(在徐溝縣西北)
(又救荒渠在舊清源縣西南俱本朝順治十七年開濬)甘泉渠(在交城縣西南自文水縣)
(流入又石堠渠官渠皆引文水溉田)新渠(在交城縣北引磁瓦二河水以溉田)青高村
渠(在文水縣東本朝雍正二年自青高村至尹家社開引渠二道東城村河自闢數十丈袤二)
(十五里)柵城渠(在文水縣西北唐書地理志文水縣西北二十里有柵城渠貞觀三年民)
(相率引文谷水溉田數百頃西十里有長渠武德三年汾州刺史蕭顗引文水南流入汾州東北五)
(十里有甘泉渠二十五里有蕩沙渠二十里有靈長渠千畝渠俱引文谷水溉田數千頃皆開元二)
(年令戴謙所鑿縣志今引汾水溉田之渠五曰廣濟曰永濟曰永會曰原開曰烏麻皆在縣東南引)
(文水溉田之渠七曰常稔曰廣濟曰甘泉曰洪橋曰清水曰崇通曰青龍皆在縣東北又有永賴渠)
(自文谷口南崖下鑿石穿澗並西山引文水入城)
︹陵墓︺︹周︺叔虞墓(在太原縣西南十五里馬鞍山俗謂之晉王墓又曰晉王嶺寰宇通志叔)
(虞子燮父葬在縣治東南人呼晉侯墓)祁奚墓(在祁縣又見絳州魏書地形志祁縣有祁)
(奚墓元和志在縣西之高城鎮縣志在縣南榮仁村子祁午墓在其右)閻沒墓(在徐溝縣)
(西南三十五里元和志在清源縣西南三里)狐突墓(在交城縣西北狐突山山上有祠禱)
(雨最靈)︹漢︺周黨墓(在祁縣東南魏書地形志祁縣有周黨冢元和志在縣東南四里名)
(勝志縣東南十里小韓村漢周黨宅墓在焉)温序墓(在祁縣西北修善村後漢書温序傳)
(序為隗囂别將荀宇所拘刦伏劍而死光武命送喪到洛陽賜城旁為冡地子夀夢序告之曰久客)
(思鄉里夀棄官上書乞歸葬帝許之乃反舊焉唐章懷太子註序墓在今并州祁縣元和志在縣西)
(北四十里)王允墓(在祁縣西北修善村後漢書王允傳獻帝思允忠節改殯遣送還本郡)
︹晉︺冉閔墓(在榆次縣東南二十里)︹南北朝︺︹魏︺郭祚墓(在榆次縣東八)
(里源渦村)蠻王墓(在徐溝縣南四十里相傳後魏正平初蠻王梅安來朝道卒葬此今名青)
(堆)︹北齊︺斛律金墓(在太原縣西南十五里)可朱渾元墓(在榆次縣)
(東源渦村)唐邕墓(在祁縣東南七十里碑云齊尚書令晉昌王)︹隋︺韓子誕墓
(在文水縣南十九里)︹唐︺李良臣墓(在榆次縣西北十里子光進光顏孫昌元等皆祔前)
(有石柱二碑二極高闊金石文字記安定郡王李光進碑令狐楚撰嗣子李元書太尉李光顏碑李)
(程撰郭虔正書今俱在榆次縣)温大雅墓(在祁縣東南五里名勝志大雅與其弟彥博俱)
(葬縣之東北有碑)李淳風墓(在徐溝縣北十里同戈村)︹五代︺︹唐︺周德威
墓(在陽曲縣西北十里)符存審墓(在太原縣西南)李存孝墓(在太原縣西七)
(里風谷口)李存進墓(在太原縣東北三十里)張承業墓(在交城縣西南十五)
(里洪相村)︹晉︺史匡翰墓(在太原縣東北三十里金石文字記駙馬都尉史匡翰碑陶榖)
(撰閻光遠行書今在太原縣皇陵村)︹北漢︺劉氏墓(在太原縣西南三十里天龍谷中或)
(云北漢主劉崇等葬所也)︹宋︺邢昂墓(在太原縣晉祠南原上昂太原人高蹈不仕宼準文)
(彥博陳堯佐范仲淹皆有詩刻石)折克行墓(在岢嵐州西北一里其地有折氏家祠)
︹金︺劉明達墓(在太谷縣北水秀村東七里明達養母至孝金貞祐中封金吾上將軍通)
(志入唐代誤)︹元︺郝天挺墓(在交城縣北二十里)︹明︺薄彥徽墓(在陽曲縣)
(東四十里北山頭)周經墓(在陽曲縣西三里裴村)晉憲王墓(在陽曲縣西北)
(三里劉莊)王瓊墓(在太原縣西北七里蒙山之麓)晉恭王墓(在太原縣東北三十)
(五里駝山之陽)
︹祠廟︺忠烈祠(在陽曲縣城内三橋街本朝順治七年建祀姜瓖叛逆時死節諸臣自巡撫)
(都御史祝世昌以下共三十九人)昭忠祠(在陽曲縣城隍廟本朝嘉慶八年建)竇
鳴犢祠(在陽曲縣西北四十里冽石山一名冽石廟宋封英濟侯府志廟中有木在神龕中)
(狀如沈香蚊蠅不敢近俗名辟蠅木又有碑捫之光潤洞照人影俗名透玲碑)介子推祠
(在太原縣東五里水經注汾水西逕晉陽縣城南舊有介子推祠祠前有碑魏書地形志晉陽有介)
(子推祠)趙襄子祠(在太原縣南五代史唐潞王從珂與石敬塘同入廟中神像屹然起)
(立)晉祠(在太原縣西南十里懸甕山麓晉水發源處祀唐叔虞叔虞封唐子燮因晉水更國)
(號因以名祠魏書地形志懸甕山晉水所出有晉王祠水經注枕水有唐叔虞祠水側有涼堂結飛)
(梁於水上左右雜樹交蔭希見㬢景於晉川之中最為勝處北史齊紀天統五年改晉祠為大崇皇)
(寺元和志在縣西南十二里姚最敘行記晉祠碑在乾陽門街開元十一年明皇幸并州所立御製)
(并書金石錄唐高祖起兵禱於晉祠貞觀二十年太宗為立碑今尚矗立覆以亭縣志晉祠内又有)
(晉源神祠舊名女郎祠宋天聖中建歷代祈雨甚靈故加封號内有古柏通志引宋史太原城西十)
(里谷中有娘子廟太平興國四年曹翰從征太原軍中乏水往禱之穿源得水人馬以給當即晉源)
(神按北史薛孝通詣晉祠獨不拜曰此乃諸侯之國去我何遠是當時所祠者叔虞非水神也志)
(稱宋天聖間建女郎祠於水源之西殆即所謂娘子廟者與叔虞合祠當在此時一祀晉水源之神)
(一祀晉始封之君後人或以其加封聖母疑為叔姜則傳譌已甚宜洪武初之改稱今號也)尹
鐸祠(在太原縣西門外明時建)原過祠(在榆次縣東祀趙襄子臣原過水經注原過水)
(西阜上有原過祠棟宇雖淪攢木猶茂元和志在榆次縣東九里俗名原公祠)麓臺山祠
(在榆次縣東南元和志俗名智伯祠在麓臺山上縣志其下有神頭村相傳為智伯墓)諸葛
武侯祠(有二一在太谷縣南十三里咸陽谷一在徐溝縣東賈村)趙簡子祠(在徐)
(溝縣西北三十五里平泉村元至正四年建)里克祠(在徐溝縣西北四十里仁山之巔金)
(大定十年建)狐突祠(在交城縣北狐突山下宋景祐中賜額忠惠祠按陽曲太谷徐溝)
(文水四縣俱有祠廟又徐溝縣有狐偃廟在縣南内道村)廣應王神祠(在興縣南合查)
(山上有龍池舊建合溪龍王廟明洪武七年改稱今號)五龍祠(在興縣東北十里又龍母)
(祠亦在縣西北)八蜡廟(在陽曲縣南郭官亭東)汾神廟(有二一在陽曲縣西門外)
(以尹鐸董安于配一在太原縣晉澤南曰汾水川祠金天氏有子曰昧為元冥師生臺駘能業其官)
(後人立祠祀焉縣志本名臺駘廟唐時節度使盧鈞改今名宋掌禹錫有昌安公廟碑記)漢文
帝廟(在陽曲縣東北按漢紀文帝初封代都晉陽二十三年嘗如太原故後人立廟祠之)成
湯廟(在祁縣有二一在縣東南七里昭餘祁故地元至正中建歲旱土人爆沙聚祠中置瓶其)
(上以禱雨得水輒應一在縣東南三十里子洪鎮南雙泉山金大定中建)帝堯廟(在徐溝縣)
(西二十里尭城鎮元至正中建)魏孝文帝廟(在交城縣西北寰宇通志縣西有孝文山)
(乃魏道武牧地孝文魏賢君人思其德故立廟於此)樊噲廟(在交城縣西北瓦窰河東相傳)
(噲從高祖攻韓王信於代北道過交城後人立廟以祀一名舞陽侯廟)子夏廟(在文水縣)
(有三一在商山陽一在南武都一在樂村)
︹寺觀︺崛&KR2118;寺(在府城西北四十里唐貞元中建有李克用父子題名刻石)夀安寺
(在陽曲縣治東宋大中祥符中建有真宗御製碑字多剝落)天龍寺(在太原縣西南三十)
(里北齊皇建元年建内有石室二十四龕石佛像四明嘉靖二十五年於西巖鑿石洞三龕以避宼)
童子寺(在太原縣西十里龍山上北齊天保七年建)法華寺(在太原縣西北十五)
(里北齊天保三年建賜額開化寺有五代蘇禹珪王好古所撰碑)永夀寺(在榆次縣東源)
(渦村漢建寕初建唐元和十二年自村東移置今所宋大中祥符初增建經閣浮圖)永安寺
(在交城縣西北二十五里石壁山南北魏廷興三年建太和中修有甘露之應唐貞元十二年重修)
(甘露復降賜名石壁永安寺元和七年甘露又降賜名龍山石壁永安禪寺内有甘露壇殿後東北)
(由石磴而上有千佛閣李白書壯觀二字扁於上寺後北巖下有龍潭泉俗傳古龍潭禪師演法於)
(此)雲際寺(在岢嵐州西四十里宋宣和三年建)慶安寺(在興縣西北岡元至元十)
(四年建)天慶觀(在陽曲縣治東南元中統中建内有通明閣高數丈明洪武中建)長
春觀(在太原縣西南宋延祐元年建有學士陳儼碑記)昊天觀(在太原縣西十五里)
(龍山絶頂唐貞元中建内有石室八龕明洪武中併北極觀入焉)神霄玉清觀(在岢)
(嵐州治東宋徽宗御製并書碑刻俱在)棲霞觀(在興縣東北岡上金明昌中建)
纂修官(臣)馮芝恭纂
總纂官(臣顧蒓許應藻)恭覆輯
校對官(臣)徐堉恭校
