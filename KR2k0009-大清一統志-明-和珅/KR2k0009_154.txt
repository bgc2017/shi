大清一統志
福建統部(在京師南六千一百三十里東西距九百五十里南北距九百八十里東至海一)
(百里西至江西寕都州瑞金縣界八百五十里南至海二百八十里北至浙江處州府龍泉縣界七)
(百里東南至海二百八十里西南至廣東嘉應州界一千二百里東北至浙江温州府平陽縣界五)
(百十五里西北至浙江衢州府江山縣界八百二十五里其臺灣一府在省東南海島中東距大山)
(與生番接界)
︹分野︺天文牽牛須女分野星紀之次(後漢書郡國志注自斗十一度)
(至婺女七度一名須女曰星紀之次於辰在丑謂之赤奮若於律為黃鍾斗建在子今吳越分野晉)
(書天文志自南斗十二度至須女七度為星紀吳越分野屬揚州唐書天文志東南負海為星紀負)
(海者以其雲漢之隂也南斗牽牛星紀也初南斗九度中南斗二十四度終女四度為星紀之分古)
(吳越及東南百越之國通志牽女跨浙粤閩三省臺灣西界於漳南鄰於粤而北則與福州之閩安)
(鎮相峙漳分野視閩而粤之分野視漳臺之繡壤相錯其均屬之牛女無疑也)
︹建置沿革︺禹貢揚州南境周為七閩地(周禮職方氏七閩鄭注閩)
(蠻之别也)春秋屬越戰國屬楚(史記楚威王敗越殺王無彊越以此散諸族子)
(爭立或為王或為君濱於江南海上服朝於楚)秦併天下置閩中郡漢高
帝五年為閩越國(史記東越傳閩越王無諸其先勾踐之後秦併天下廢為君長)
(以其地為閩中郡無諸從諸侯滅秦率越人佐漢漢五年立為閩越王王閩中故地都東冶建元六)
(年立丑為越繇王奉閩越先祭祀立餘善為東越王與繇王並處)元封元年國除
為冶縣屬會稽郡後漢永和六年置會稽南部都
尉(按前漢志南部都尉治回浦沈約宋志後分冶縣地置東南二部都尉蓋後漢始改置於冶)
(縣也)三國吳永安三年分會稽南部置建安郡晉太
康三年分置晉安郡皆屬揚州元康元年改屬江
州宋泰始四年改晉平郡七年復故齊因之梁天
監中析晉安郡置南安郡普通五年三郡並屬東
揚州陳永定初置閩州領三郡天嘉六年州廢光
大二年升晉安郡爲豐州領建安南安二郡隋開
皇九年改爲泉州廢建安南安二郡爲縣大業初
復改泉州爲閩州三年廢閩州仍置建安郡唐武
德初廢郡置建州六年仍置泉州八年置泉州都
督府(垂拱二年增置漳州久視元年又置武榮州)景雲二年改閩州都
督府(時改泉州為閩改武榮州為泉督閩泉建漳潮五州)開元十三年改福
州都督府二十一年置福建經略使(二十四年增置汀州割潮)
(州入嶺南仍督五州)天寶元年自嶺南割屬江南東道(唐書方鎮)
(表乾元元年改經略使為都防禦使兼寕海軍使上元元年升節度使大歷六年廢為都團練觀察)
(使)乾寕四年置威武軍節度使(五代史光啟二年王潮克泉州福建)
(觀察使陳巖表以潮為泉州刺史景福元年巖卒潮攻克福州即以為觀察使乾寕四年潮卒弟審)
(知代立唐以福州為威武軍拜審知為節度使)五代初為王氏所據後唐
天成元年王延翰建閩國(五代史梁初封審知為閩王升福州為大都督)
(府唐同光三年審知卒子延翰代立四年自建閩國稱王其弟鏻尋殺延翰自立長興四年僭號改)
(元清泰二年鏻被殺子昶代立晉天福四年國人殺昶立審知少子曦八年曦弟延政自立於建州)
(建國稱殷改元國分為二)晉開運二年南唐滅閩三年福州分
屬吳越(五代史開運元年國人殺曦二年南唐兵執延政分置劍州三年福州將李仁達降)
(吳越)宋太平興國三年置兩浙西南路(四年置興化軍五年增邵)
(武軍)雍熙二年改福建路(宋史志領福建泉漳汀劍六州興化邵武二軍)景
德三年置安撫使大觀元年升為帥府四年罷紹
興三十二年升建州為建寕府建炎三年復升安
撫使為帥府景炎元年升福州為福安府元至元
十五年置行中書省二十二年罷屬江浙行省(元史)
(志至元十四年置行宣慰司兼行征南元帥府事於泉州十五年改為行中書省十八年遷於福州)
(十九年復遷泉州二十年復遷福州二十二年併入杭州)大德元年置福建道
宣慰使司都元帥府(元史志領福州建寕泉州興化邵武延平汀州漳州八路)
(三山續志至元十五年置行省於福州十六年改置宣慰使司二十年復置行省二十二年併入江)
(西行省二十三年復置明年呚行尚書省二十八年仍併入江西二十九年仍置行中書省大德元)
(年立福建平海行中書省徙治泉州三年改置宣慰使司都元帥府仍移治福州黃仲昭通志曰三)
(山續志修於元致和間一代典籍尚存必有所據當以為正)至正十六年復置
行中書省二十六年罷(通志改置行樞密院)尋為陳友定所
據明洪武二年置福建行中書省九年改置福建
承宣布政使司統八府(福州興化泉州漳州延平建寕邵武汀州)一州
(福寕)
本朝因之為福建省康熙二十三年海島蕩平以其
地置臺灣府雍正十二年升福寕直隸州為福寕
府永春龍巖二縣為直隸州(永春舊屬泉州府龍巖舊屬漳州府)凡
領府十直隸州二
福州府興化府泉州府漳州府延平
府建寕府邵武府汀州府福寕府
臺灣府永春直隸州龍巖直隸州
︹形勢︺東南據海(東北自浙江温州府界西南至廣東潮州府界大海環二千里)西抵
江廣(閩西北境與江西建昌府西境與贛州府西南境與廣東潮州府相脣齒)北距嶺
嶠(自浙江衢州處州而南江西廣信建昌贛州而東南皆崇山結曲故閩亦稱嶠外地)其名
山則有武夷(在建寕府崇安縣南三十里)梁山(在漳州府漳浦縣西南三十里)
太姥(在福寕府東北一百里福鼎縣界)其大川則有建江(亦曰建溪又曰)
(劍江源出浦城縣北漁梁山南流經縣西又南至建陽縣雙溪口合崇安溪水又南經建寕府城西)
(遶而南松溪水自東北來會亦曰東溪又南經延平府城東南與西溪水會又東南至尤溪口尤溪)
(水自西南來注之又南經古田縣界又東南至水口又東至閩清口又東至福州府城西北白沙驛)
(又東南經府城南為南臺江又東為馬腸江入海自西北而東南横亘三郡之中幾千餘里建邵汀)
(延福五郡之水皆匯入焉自浦城迄水口灘之有名者以三百計為閩省通津)海(福州興化泉州)
(漳州福寕皆濱海臺灣懸居海中海壇澎湖金門厦門南澳為控扼要地)其重險則有
仙霞(有關在建寕府浦城縣北一百二十餘里北至浙江江山縣百里本江山縣地關南三十)
(八里有楓嶺為閩浙分疆處巖嶺相接南北經途皆出於此)杉關(在邵武府光澤縣西北七)
(十里西至江西建昌府一百二十里為江閩往來之通道)厦門(在泉州府同安縣西南五十里)
(海中嘉禾嶼)為海嶠之奧區實南疆之重鎮(舊志)
︹戶口︺(康熙五十二年原額人丁一百四十八萬七千四百四十二乾隆三十七年停編丁今滋生男)
(婦大小共一千八百一十萬八千三百四十九名口計三百三十萬八千六百二十六戸又屯民男)
(婦共四十三萬八千九十七名口計六萬八千八百九十九戶)
︹税課︺(閩海關額徵正税銀六萬六千五百四十九兩五錢四分六釐銅觔水腳銀七千兩盈餘銀一)
(十一萬三千兩通省正引餘引共九十三萬二千四百八十五道額徵鹽課銀二十八萬四千八百)
(七十九兩一錢四分七釐有奇又臺灣府暨漳州府屬雲澳地方不行鹽引由商領辦額徵包課銀)
(一萬三百九十九兩八錢有奇汀州府行兩廣正引鹽課載廣東省税課門)
︹文職官︺
閩浙總督(駐福州府轄福建浙江二省)
巡撫(駐福州府)
提督學政(駐福州府)
布政使經歷都事照磨庫大使(廣積)
按察使經歷照磨司獄
糧驛道(駐福州府分巡福州福寕二府嘉慶十一年改為分巡寕福海防兵備道駐福寕府)
(十九年仍改歸原缺)庫大使(布政使都事兼管)
鹽法道(駐福州府)庫大使(廣盈)鹽課大使十六員(福清場詔安場)
(莆田場下里場浯洲場洪白團場赤𣏌團場福興場江隂團場潯美場&KR1801;洲場惠安場漳浦南)
(場前江團場祥豐場蓮河場)
分守興泉永海防兵備道(駐厦門)
分巡汀漳龍海防兵備道(駐漳州府)
分巡延建邵道(駐延平府)
分巡臺灣兵備道(駐臺灣府兼理臺灣學政乾隆五十三年加按察使銜舊有巡)
(察臺灣御史滿漢各一一年一易乾隆十七年定為三年巡視一次五十二年裁令將軍督撫)
(水師陸路提督每年輪值一人渡臺稽察)
福州府知府同知三員(舊設海防一員駐南臺理事一員駐府城嘉慶)
(二年增設一員駐平潭)通判(糧捕駐府城)府學教授訓導
經歷司獄(舊有倉大使乾隆三十一年裁照磨四十五年裁)知縣十
員(閩侯官長樂福清連江羅源古田屏南閩清永福)縣丞四員(閩縣駐營前侯)
(官駐大湖福清舊駐平潭嘉慶二年移駐南日澳古田駐水口)縣學教諭九員
(閩侯官長樂福清連江羅源古田閩清永福)訓導九員(閩侯官長樂福清連江羅)
(源屏南閩清永福)主簿一員(駐南臺乾隆四十五年設)巡檢八員(閩縣)
(五虎門閩安鎮永慶鎮侯官縣竹崎五縣寨福清縣江口連江縣東岱堡永福縣漈門)典
史十員
興化府知府通判(糧捕駐府城)府學教授訓導
經歷司獄知縣二員(莆田仙遊)縣丞(莆田駐平海乾隆三)
(十三年移)縣學教諭二員訓導二員巡檢五員
(莆田縣迎仙寨涵江凌洋仙遊縣興泰里楓亭舊有莆田縣大洋一員乾隆五十四年裁)典
史二員
泉州府知府同知(海防駐厦門舊有西倉同知一員乾隆三十一年裁)通
判二員(舊設一員駐安海乾隆三十一年移駐金門三十九年移駐馬家巷四十九年)
(增設一員駐蚶江)府學教授訓導經歷照磨(駐馬)
(家巷兼廳司獄乾隆三十九年設)知縣五員(晉江南安惠安同安安溪)縣丞
三員(晉江駐安海南安駐羅溪同安駐金門)縣學教諭五員訓
導五員巡檢七員(舊設晉江縣洛陽鷓鴣浦邊南安縣康店惠安縣良)
(興同安縣石潯踏石乾隆三十九年裁踏石一員四十四年裁浦邊設同安縣灌口一員五十)
(四年增設馬巷廳劉五店一員)典史五員
漳州府知府同知(糧捕舊駐南勝嘉慶二年移駐雲霄)通判(海防駐石)
(碼舊係南勝海防同知石碼糧捕通判乾隆五十四年互改)府學教授訓
導經歷照磨(駐雲霄兼廳司獄嘉慶三年設)司獄(舊有倉大使乾)
(隆三十一年裁)知縣七員(龍溪漳浦海澄南靖長泰平和詔安)縣丞三員
(龍溪駐華封漳浦舊駐雲霄嘉慶二年移駐象牙莊平和駐南勝嘉慶二年設舊有海澄一員)
(是年裁)縣學教諭七員訓導七員巡檢六員
(龍溪縣江東海澄縣海門社南靖縣永豐和溪平和縣漳汀詔安縣漳潮分界舊有漳浦縣盤)
(陀一員嘉慶三年裁)典史七員
延平府知府通判(舊駐王臺乾隆三十五年移駐上洋口兼管建寕府屬捕)
(務)府學教授訓導經歷司獄知縣六
員(南平順昌將樂沙尤溪永安)縣丞三員(南平駐峽陽順昌駐仁夀沙縣駐縣)
(城)縣學教諭六員訓導六員巡檢六員(南平)
(縣嵢峽將樂縣萬安寨沙縣北鄉寨尤溪縣高才坂永安縣安砂鎮湖口寨)典史六
員
建寕府知府(舊有同知嘉慶二年裁)府學教授訓導經
歷司獄知縣七員(建安甌寕建陽崇安浦城松溪政和)縣丞
六員(建安駐廸口甌寕駐嵐下街建陽駐麻沙崇安駐星村浦城駐縣城松溪駐永和里)
縣學教諭七員訓導七員巡檢十員(舊設建安)
(縣房村甌寕縣營頭葉坊崇安縣分水關浦城縣廟灣溪源高泉政和縣下莊松溪縣二十四)
(都遂應場乾隆三十二年裁遂應場設建陽縣南槎村一員移分水關巡檢駐五夫村)典
史七員
邵武府知府同知府學教授訓導經歷
(舊有司獄乾隆三十二年裁)知縣四員(邵武光澤建寕泰寕)縣丞(邵武駐禾)
(坪乾隆三十二年移)縣學教諭四員訓導四員巡檢
三員(舊設二員邵武縣水口光澤縣大寺寨乾隆三十二年增設邵武縣拏口一員)典
史四員
汀州府知府同知府學教授訓導經歷
司獄知縣八員(長汀寕化清流歸化連城上杭武平永定)縣丞
三員(長汀駐府城寕化駐泉上里上杭駐峯市)縣學教諭八員訓
導八員巡檢十一員(長汀縣古城寕化縣安遠石牛清流縣鐡石磯)
(頭歸化縣夏陽連城縣北團寨武平縣永平寨象洞寨永定縣興化鄉三層嶺太平鄉)典
史八員
福寕府知府(舊有通判乾隆四十九年裁)府學教授訓導(乾隆)
(三十三年設)司獄知縣五員(霞浦福鼎福安寕德夀寕)縣丞(寕德)
(駐周墩)縣學教諭三員(福安寕德夀寕)訓導四員(霞浦福鼎福安)
(寕德舊有夀寕訓導乾隆三十三年裁)巡檢八員(舊設六員霞浦縣柸溪柘洋福)
(鼎縣㶑城福安縣白石寕德縣石堂夀寕縣漁溪乾隆三十一年增設福鼎縣秦嶼寕德縣霍)
(童二員)典史五員
臺灣府知府同知三員(舊設捕盗一員駐淡水海防一員駐鹿耳門雍)
(正九年移淡水同知駐竹塹乾隆三十一年移海防同知駐府城兼南路理番銜增設北路理)
(番一員駐彰化縣五十一年移駐鹿仔港)通判二員(舊設一員駐澎湖嘉慶十五年)
(增設一員駐噶瑪蘭)府學教授訓導經歷知縣四
員(臺灣鳳山嘉義彰化嘉義舊名諸羅乾隆五十二年賜今名)縣丞五員
(舊設四員臺灣駐羅漢門鳳山駐阿里港諸羅駐笨港彰化駐南投社乾隆五十三年移阿里)
(港縣丞駐下淡水增設嘉義一員駐斗六門五十四年裁羅漢門一員移南投社縣丞駐新莊)
(嘉慶十三年移駐艋舺十五年增設彰化一員駐噶瑪蘭頭圍)縣學教諭四員
訓導四員(舊設臺灣鳳山嘉義彰化四員嘉慶二十三年裁彰化訓導設淡水)
(廳一員)巡檢八員(舊設七員淡水廳竹塹新莊鳳山縣下淡水諸羅縣斗六門佳)
(里興彰化縣鹿仔港猫霧捒乾隆五十三年移斗六門巡檢駐大武壠五十四年裁新莊巡檢)
(設臺灣縣羅漢門一員嘉慶十二年移下淡水巡檢駐埤頭十五年移羅漢門巡檢駐番薯藔)
(設噶瑪蘭羅東一員二十年裁鹿仔港巡檢設淡水廳大甲溪一員)典史四員
永春直隸州知州州同州學學正訓導
吏目巡檢(黃坂)知縣二員(德化大田)縣學教諭二員
訓導二員巡檢二員(大田縣桃源店花橋)典史二員
龍巖直隸州知州州同(駐溪口)州學學正訓導
吏目巡檢(雁石)知縣二員(漳平寕洋)縣學教諭一
員(漳平)訓導二員典史二員
︹武職官︺
福州將軍(駐福州府乾隆三年兼管閩海關税務嘉慶十一年兼轄陸路各鎮協營務)
副都統(駐福州府舊設二員分左右翼乾隆四十四年裁一員)滿洲協領
八員(每旗一員)佐領八員(每旗一員舊設十六員乾隆三十五年裁八員)防
禦八員(每旗一員)驍騎校十六員(每旗二員)筆帖式三員
水師旗營協領(駐三江口)佐領二員防禦二員
驍騎校六員(舊有將軍標設中軍左營副將都司右營遊擊守備各一員左)
(右營千總各二員把總各四員外委各八員乾隆三十三年並裁)
督標(中左右水師四營)副將(中營駐福州府)參將三員(左右營駐府城水師)
(營駐南臺)都司(中營)守備三員(左右水師)千總六員(四陸路二水師)
(俱駐本營舊設七員嘉慶十三年裁一員)把總十五員(十一陸路三水師俱駐本)
(營一水師防圓山水寨舊設十六員嘉慶十三年裁一員)經制外委三十員
額外外委二十一員
撫標(左右二營)參將(左營)遊擊(右營)守備二員千總四員
把總八員經制外委十員額外外委十
員
水師提督(駐同安縣厦門中左右前後五營)參將(中營)遊擊四員(左營)
(駐石碼鎮右營駐厦門前營駐後崎尾後營駐内教場)守備五員(一駐本營四分)
(防浯嶼霞溪厦門港局口各汛)千總十員(九駐本營一防海門汛)把總二
十員(十七駐本營三分駐高崎海滸三义河各汛)經制外委三十員
額外外委二十員
陸路提督(駐泉州府中左右前後五營)參將(中營)遊擊四員(左營駐永)
(春州右營駐永寕前營駐府城後營駐厦門)守備五員(四駐本營一防惠安縣汛)
千總十員(七駐本營三分防桃花隘蚶江崇武各汛)把總二十員(十六)
(駐本營四分防安溪湄上壚洛陽北寨黃崎各汛)經制外委二十五員
額外外委十九員
以上水師陸路二提督均聽總督節制
金門鎮總兵官(駐同安縣金門左右二營)遊擊二員(左營右營並駐金門)
守備二員千總四員(三駐本營一防馬港汛)把總八員
(分防深滬祥芝崇武黃崎圍頭鎮海井尾料羅各汛)經制外委十八員
額外外委八員
海壇鎮總兵官(駐福清縣海壇左右二營)遊擊二員(左營右營並駐海壇)
守備二員千總四員(三駐本營一防觀音澳汛)把總八員
(六駐本營二分防磁澳南日澳二汛)經制外委十八員額外外
委九員
臺灣鎮挂印總兵官(駐臺灣府水師兼陸路中左右三營)遊擊三員
(中營駐中路口左營駐北路口右營駐南路口)守備三員(二駐本營一防加冬汛)
千總五員把總十一員(舊設十二員嘉慶十三年裁左營一員)
經制外委十七員額外外委九員
南澳鎮總兵官(駐南澳兼管閩粤交界地方左右二營右營專管廣東地界詳載廣)
(東統部武職官門)遊擊(左營)守備千總二員把總四
員(一駐本營三分防深澳口祥林灣雲澳各汛)經制外委九員額
外外委四員
以上金門等四鎮均聽水師提督節制内南
澳鎮兼聽廣東水師提督節制
福寕鎮總兵官(駐福寕府陸路兼水師中左右三營)遊擊三員(中營駐府)
(城左營舊駐福安縣嘉慶七年改為水師移駐三沙右營駐寕德縣)守備三員(二駐)
(本營一防福安縣汛)千總六員(三駐本營三分防東衝礮臺白石張灣寨各汛)把
總十二員(三駐本營九分防大金堡松山港下滸堡鹽田堡嶺頭寨黃土巖東牆寨)
(河西寨河東寨各汛)經制外委十五員額外外委十一
員
以上福寕鎮聽水師陸路二提督節制
建寕鎮總兵官(駐建寕府中左右三營)遊擊三員(中營駐府城左營駐)
(分水關右營駐松溪縣)守備三員(二駐本營一防浦城縣汛)千總六員
(三駐本營三分防建陽政和夀寕各縣汛)把總十二員(五駐本營二防建陽縣二)
(防政和縣三分防党口内里水吉各汛)經制外委十六員額外
外委十二員
汀州鎮總兵官(駐汀州府中左右三營)遊擊三員(中營駐府城左營駐)
(清流縣右營駐上杭縣)守備三員千總五員(三駐本營二分防永)
(定寕化二縣汛)把總十二員(八駐本營四分防望高嶺歸化武平武平所各汛)
經制外委十五員額外外委八員
漳州鎮總兵官(駐漳州府中左右三營)遊擊三員(中營駐府城左營駐)
(漳浦右營駐海澄舊有漳浦海澄二營乾隆二十年裁)守備三員(二駐府城一防)
(南靖縣汛)千總六員(三駐本營三分防水潮琯溪龍江各汛)把總十二
員(五駐本營七分防南靖山城車田庵後寕洋林田關白沙各汛)經制外委十
八員額外外委十二員
以上建寕等三鎮均聽陸路提督節制
福州城守協副將(駐福州府嘉慶十三年兼辦將軍標中軍事務)都司二
員(左營駐南臺右營駐府城)千總五員(一駐本營四分防古田麪嶺福清永福各)
(汛舊設四員嘉慶十三年增一員)把總十員(四駐本營六分防水口黃田烏龍江)
(大穆芋原五縣寨各汛舊設九員嘉慶十三年增一員)經制外委十八員
額外外委十五員
興化城守協副將(駐興化府)都司二員(左營駐府城右營駐仙遊左營)
(舊為遊擊乾隆十八年改設都司)守備(舊設左右營二員嘉慶十三年裁左營一員)
千總四員(二駐本營二分防黃石平海二汛)把總八員(三駐本營五分)
(防美瀾百美寨江口楓亭寨忠門各汛)經制外委十五員額外
外委七員
泉州城守營參將(駐泉州府)都司二員(分防安海洪瀨二汛舊設一員)
(嘉慶三年增一員)守備千總三員(一駐本營二分防南安洪瀨二汛舊)
(設二員嘉慶三年增一員)把總四員(一駐本營三分防大盈東石安海各汛)經
制外委十員額外外委三員
長福營參將(駐福清縣)都司(右營駐長樂)守備(左營駐鎮東衞)千總
二員(一駐本營一防漁溪汛)把總四員(一駐本營三分防萬安所松下寨梅)
(花所各汛)經制外委九員額外外委四員
以上福州等二協泉州等二營均隸陸路提
督管轄
閩安協水師副將(駐閩安鎮)都司二員(左營駐定海右營駐閩安鎮舊)
(俱為遊擊乾隆十八年改設)守備二員千總四員(一駐本營三分)
(防定海所北菱海羅湖各汛)把總八員(三駐本營五分防梅花五虎門黃岐濂澳)
(東衝口各汛)經制外委十二員額外外委八員
以上閩安協隸海壇鎮管轄
臺灣水師協副將(駐安平鎮)遊擊二員(中營駐鹿耳門左營舊駐安平)
(鎮乾隆五十三年移駐鹿仔港)都司(右營駐安平鎮舊為遊擊嘉慶十三年改設)守
備三員(二駐本營一舊防鹿仔港乾隆五十三年移防笨港汛)千總六員
(二駐本營二防鹿仔港二分防打狗港蚊港二汛)把總十一員(五駐本營六分)
(防鹿耳門鹽水港笨港新店海口東港大港各汛)經制外委十八員
額外外委八員
澎湖水師協副將(駐澎湖媽宫市)遊擊二員(左右營俱駐内海娘媽宫)
守備二員(分防八罩西嶼二汛)千總四員(二駐本營二防嵵裏大北山二)
(汛)把總八員(五駐本營三分防媽祖澳八罩西嶼各汛)經制外委十
四員額外外委六員
北路協副將(駐嘉義縣)都司二員(舊設中營一員駐彰化縣乾隆五十三年)
(增設左營一員駐嘉義縣)守備二員(一舊駐嘉義乾隆五十三年移駐斗六門一駐)
(竹塹)千總七員(舊設六員一駐本營五分防彰化蓬山斗六門笨港後隴各汛乾隆)
(五十三年增設一員防水沙連汛)把總十二員(四駐本營三防彰化縣五分防)
(猫霧捒竹腳藔鹽水港中港南嵌各汛)經制外委二十六員額
外外委十二員
臺灣城守營參將(駐臺灣府)守備二員(左營駐岡山右營駐下加冬)
千總三員(二駐本營一防羅漢門汛)把總四員(一駐本營三分防康蓬林)
(鹽水頭加溜灣各汛)經制外委六員額外外委二員
南路營參將(駐鳳山縣舊駐舊縣乾隆五十三年移駐)守備(舊防鳳彈汛乾隆五)
(十三年移防水底藔汛)千總二員(一駐本營一防舊縣汛)把總四員
(二駐本營二分防下淡水萬丹二汛)經制外委五員額外外委
四員
艋舺營遊擊(駐艋舺嘉慶十三年設並設守備以下官)守備千總
把總二員經制外委五員額外外委二員
南路下淡水營都司(駐下淡水)千總(防大雞籠城汛)把總二員
(一駐本營一防礮臺汛)經制外委三員額外外委二員
滬尾水師營守備(駐滬尾礮臺舊為北路淡水營都司嘉慶十三年改設)千
總把總二員經制外委四員額外外委
三員
噶瑪蘭營守備(駐噶瑪蘭城嘉慶十五年設並設千總以下官)千總(駐頭圍)
把總二員(一駐本營一防溪洲汛)經制外委二員額外
外委三員
以上臺灣水師等三協臺灣城守等六營均
隸臺灣鎮管轄(又乾隆五十三年定臺灣熟番南北兩路額設屯千總二)
(員屯把總四員每屯設屯外委一員於番社揀補)
銅山營參將(駐漳浦縣銅山)守備千總二員(分防陸鼇蘇尖二汛)
把總四員(分防陸鼇山頂陸鼇水洋古雷懸鐘各汛)經制外委九員
額外外委四員
以上銅山營隸南澳鎮管轄
烽火營參將(駐福鼎縣秦嶼舊屬閩安協管轄嘉慶七年改隸福寕鎮)守備
千總二員(分防三沙南關二汛)把總四員(二駐本營二分防斗米沙堡二)
(汛)經制外委六員額外外委三員
桐山營遊擊(駐福鼎縣桐山堡)守備千總二員(分防沙埕礮臺)
(分水關二汛)把總四員(一駐本營三分防牙城堡南鎮天竹寨各汛)經制
外委六員額外外委三員
連江營遊擊(駐連江縣)守備(駐東岱)千總二員(一駐本營一防可門)
(汛)把總四員(一駐本營三分防北茭小埕堡馬鼻堡各汛)經制外委
六員額外外委三員
羅源營遊擊(駐羅源縣)守備千總二員(一駐本營一防鑑塘汛)
把總四員(一駐本營三分防松山濓澳上山地各汛)經制外委六員
額外外委三員
以上烽火等四營均隸福寕鎮管轄
延平城守協副將(駐延平府)都司(左營駐府城舊有右營都司嘉慶三年裁)
守備(右營駐永安舊有左營守備嘉慶十三年裁)千總四員(二駐府城二分)
(防張湖坂王臺塘二汛)把總八員(四駐本營四分防順昌尤溪沙縣大田各縣汛)
經制外委十二員額外外委六員
楓嶺營遊擊(駐浙江江山縣念八都兼轄閩浙交界地方左右二哨左哨專管浙江地)
(界詳載浙江統部武職官門)守備(防漁梁塘汛)千總(右哨防吳墩汛)把總
二員(右哨分防楓嶺廟灣二汛)經制外委三員額外外委
一員
以上延平協楓嶺營均隸建寕鎮管轄内楓
嶺營兼隸浙江衢州鎮管轄
邵武城守營參將(駐邵武府)都司(右營駐建寕縣)守備(左營駐府城)
千總三員(分防界首光澤泰寕各汛舊設四員嘉慶二年裁一員)把總八
員(三駐本營五分防拏口禾坪新甸街均口永興各汛)經制外委十二員
額外外委六員
以上邵武營隸汀州鎮管轄
同安營參將(駐同安縣)都司(防灌口汛)守備千總二員(一駐)
(本營一防灌口汛)把總四員(分防店頭新墟下店大路尾各汛)經制外
委六員額外外委四員
平和營遊擊(駐平和縣乾隆二十年設並設守備以下官)守備(防南勝汛)千
總二員(分防鎮海鴻福二汛)把總四員經制外委六員
額外外委三員
雲霄營遊擊(駐漳州府雲霄鎮)守備千總二員(分防白狗洞荷)
(步寨二汛)把總四員(一駐本營三分防水晶小場梅洲木柵寨各汛)經制外
委六員額外外委三員
詔安營遊擊(駐詔安縣)守備二員(舊設一員駐本營乾隆八年增設一員防)
(紅花嶺汛)千總二員(分防紅花嶺金溪二汛)把總五員(分防分水關懸)
(鐘宫口洋林寨梅嶺寨白葉村各汛)經制外委八員額外外委
四員
龍巖營遊擊(駐龍巖州乾隆二十年設並設守備以下官)守備(防漳平縣汛)
千總二員(分防赤湖杜潯二汛)把總四員(一駐本營三分防舊鎮積美塗)
(景寨各汛)經制外委六員額外外委四員
漳州城守營都司(駐埔頭舊為遊擊乾隆十八年改設)守備(駐府城)千
總二員(分防長泰永福里二汛)把總四員(一駐本營三分防浦南華封大)
(深場各汛)經制外委六員額外外委四員
以上同安等六營均隸漳州鎮管轄
︹名宦︺︹唐︺李椅(京兆人大歷七年都督福州等五州軍事領觀察處置使考禮正刑頒賦定役)
(卜建廟學俎豆一新每歲二丁率諸生歌詩習禮歲終考課文行第甲乙貢之宗伯由是閩人皆以)
(不學為恥卒官太常議諡以椅興教勸學奏諡曰成)常衮(長安人建中初以前宰相起為福建)
(觀察使始閩人未知學衮至為設鄉校使作文章親加講導與為客主均禮觀游燕饗與焉由是俗)
(一變歲貢士與内州等卒於官閩人春秋配享衮於學宫)吳凑(濮陽人貞元四年為福建觀察)
(使以廉敏著稱多所建白)薛戎(寶鼎人福建觀察使柳冕辟佐其府先是馬總佐鄭滑府監軍)
(宦人誣劾之貶泉州别駕冕欲除總以附倖家即使戎攝刺史按治其罪戎不肯從還白其狀冕怒)
(囚之他館環兵脅辱之累月戎終不為屈淮南節度使杜佑聞之書責冕會冕亦病死得解)楊
發(馮翊人大中初為福建觀察使以能政聞)陳巖(建寕人乾符五年黃巢掠福建諸州巖糾)
(衆數千擊却之僖宗賜鼓角號九龍軍巢據福州觀察使鄭鎰檄巖助討巢走東粤鎰表巖自代中)
(和四年為福建觀察處置等使威惠日著吏民懷服王潮據泉州憚巖威名請降巖表潮泉州刺史)
︹宋︺牛冕(彭城人端拱初為福建轉運使建議廢邵武軍歸化金坑土人便之)馬亮(合肥)
(人淳化中為福建糾察刑獄官覆訊冤獄全活數十人遷太常博士知福州蘇易簡薦亮才任繁劇)
(召還)蔡襄(莆田人慶歷中為福建路轉運使開古五塘溉民田奏減五代時丁口稅之半)羅
拯(祥符人熙寕中提點福建刑獄泉州興化軍水壞廬舍拯請勿征海運竹木經一年民居皆復)
(其舊遷轉運使邵武之光澤不榷酒以課賦民號黃麴錢拯均之他三邑人以為便)蔣之奇
(宜興人熙寕中為福建轉運判官時諸道免役推行失平之奇約僦傭費隨算錢高下均取之民以)
(為便)陳桷(平陽人政和七年提點福建刑獄福建調發防秋兵資糧不滿望殺帥臣變生倉猝)
(桷入亂兵中諭以禍福賊氣沮桷閒道馳奏叛兵既調行乃道追殺首惡二十餘人一方以安)張
浚(緜竹人紹興中以資政殿大學士知福州兼安撫大使飭守令誠意民事事無巨細悉關理決)
(山海之寇招捕無餘時引秀才講論經史閩人化之)葉夢得(吳縣人紹興中以觀文殿學士)
(知福州兼安撫使海寇朱明猖獗詔挾御前將士便道之鎮或招或捕或誘之相戕遂平寇五十餘)
(羣)莫將(樂平人紹興中為福建安撫使言汀漳泉劍與廣東江西接壤比年寇盜剽刦土豪)
(備私錢集社戸防捍有勞有司不為上聞推恩破家無所依歸勢必從賊請委四州守臣募此游手)
(無歸勇健之人仍以效用為名足可備用詔令措置)韓世忠(延安人建安范汝為反以世忠)
(為福建江西荆湖宣撫副使世忠曰建居閩嶺上流賊沿流而下七郡皆血肉矣連日夜并攻五日)
(城破汝為竄身自焚斬其弟岳吉以徇聽民自相别農給牛榖商賈弛征禁脅從者汰遣獨取附賊)
(者誅之民感更生家為立祠)鄭興裔(開封人乾道初為福建路兵馬鈐轄過闕入見詢以)
(守令臧否興裔條析以對就命為提刑郡縣積玩檢驗法廢興裔創為格目分界屬縣吏不得行其)
(奸因著為令建劍汀郡鹽筴屢更漕臣請易綱運為鈔法興裔極言其不可海寇倏去倏來調兵常)
(無及興裔請置澳長寇至徑率民兵禦之)沈樞(湖州人乾道中為福建轉運副使奏水旱州郡)
(請留轉運使和糴米以續常平上即為之施行)趙彥橚(宋宗室乾道中為福建路運幹屬邑)
(負賑鹽本錢數千萬累歲不能償彥橚白其長蠲之)陳俊卿(莆田人乾道中以觀文殿大學)
(士知福州兼安撫使政尚寬厚嚴於治盜海道晏清淳祐中再任民習其政不勞而治)宋之
瑞(天台人紹熙中為福建提舉福建地狹人稠無以贍養生子多不舉之瑞乞免鬻建劍汀邵設)
(官田收其租助民舉子之費詔從之)辛棄疾(歷城人紹熙中提點福建刑獄加集英殿修撰)
(知福州兼福建安撫使每歎曰福州前枕大海為賊之淵上四郡民頑獷易亂庫藏空竭緩急奈何)
(至是務為鎮靜未期歲積鏹五十萬榜曰備安庫糴米二萬石故有備無患)蔡幼學(瑞安)
(人慶元中提舉福建常平既至官日講荒政時朱子居建陽幼學每事咨訪嘉定間知福州進安撫)
(使政尚寬大請蠲抑民買鹽名色不報)李孟傳(上虞人開禧中提舉福建常平閩大饑發)
(廪勸分民無流莩嘉定初就遷提點刑獄)徐鹿卿(豐城人嘉定中辟福建安撫司幹辦公事)
(會汀邵寇作鹿卿贊畫備禦凡避寇入城者多方賑濟全活甚衆)趙必愿(宋宗室居餘干)
(汝愚孫淳祐初以華文閣直學士知福州兼安撫使樂忠信旌賢士奬高年藹然有惻怛之實尤留)
(意武備區畫海防修水戰法)徐經孫(豐城人淳祐中提點福建刑獄號稱平允歲餘升安)
(撫使)湯漢(安仁人寶祐中提舉福建常平介潔有守劾福州守史嵓之泉州守謝&KR0811;)洪天
錫(晉江人咸淳初為福建安撫使亭戸買鹽至破家隕身者天錫首罷之並罷荔枝貢)陳文
龍(莆田人益王時漳州叛以文龍為閩廣宣撫使討之文龍以黃恮前守漳有恩信辟為參謀使)
(入招撫之恮至民皆頓首謝罪)︹元︺徹凌(蒙古人至元中為福建行省平章政事平汀漳劇盜)
(歐狗號令嚴肅秋毫無犯徹凌舊作徹里今改正)王惲(汲縣人至元二十六年授福建閩海)
(道提刑按察使黜官吏貪汚不法者凡數十人察繫囚之冤滯者決而遣之戒戍兵無得寓民家而)
(創營屋以居之)程鉅夫(建昌人至元三十年為閩海道肅政廉訪使興學明教吏民畏愛之)
烏古遜澤(臨潢人至大元年為福建廉訪使有德於閩閩人安之有芝五色產於憲司之)
(澄清堂士民以為善政所致烏古遜澤舊作烏古孫澤今改正)呼圖克特穆爾
(蒙古人一名劉漢卿延祐三年大臣以浙東倭奴商舶貿易致亂奏遣漢卿宣慰閩浙撫戢兵民海)
(陸靜謐呼圖克特穆爾舊作虎都鐵木祿今改正)達爾瑪(高昌人泰定元年為福建廉訪)
(使朝廷遣宦官伯顔催督繡緞横取民財宣政院判官卓琳亦取賂於富僧達爾瑪皆劾之達爾)
(瑪舊作答里麻卓琳舊作术麟今並改正)拜特穆爾(蒙古人至正中為福建行省左右司)
(郎中治福州明兵至城下拜特穆爾知不可守引妻妾坐樓上慷慨謂曰丈夫死國婦人死夫義也)
(今城且陷吾必死於是若等能從吾乎皆泣曰有死而己無他志也縊而死者六人有十歲女度其)
(不能自死則紿之曰汝稽顙拜佛庶保我無恙也甫拜即挈米囊壓之死乳媪抱其幼子旁立以泣)
(拜特穆爾熟視之歎曰父死國妻死夫妾與女從父者也汝三歲兒於義何所從乎為宗祀計可也)
(乃命媪抱匿旁舍而斂金珠畀之曰即有緩急可以此贖兒命有頃兵入城即舉燈燃四圍窗自焚)
(死拜特穆爾舊作柏帖穆爾今改正)陳友定(歸化人元末應募從軍為黃土寨巡檢屢)
(破羣盜積官福建行省平章時天下大亂羣雄各自割據友定遂據有全閩歲由海道轉粟燕京事)
(元不失臣節後明太祖遣將克其地友定自縊頃之復蘇執至金陵終不屈死)︹明︺陶垕仲
(鄞縣人洪武中為福建按察使舊多滯獄吏夤緣為奸垕仲按誅贓吏數十人夙弊頓革興學勸士)
(撫卹軍民帝下詔褒異)魯穆(天台人宣德中為福建僉事理冤滯摧豪強毁淫祠民間呼為)
(魯鐵面)伍驥(安福人天順中巡按福建時上杭賊起驥單騎詣賊壘諭以禍福賊感悟泣下)
(歸附者千七百餘戶賊首李宗政負固不服率兵破平之卒於官軍民哀之子希閔亦官福建僉事)
(兩平上杭寇民德之附祀驥祠)何喬新(廣昌人成化中為福建副使浙寇千餘人盜夀寕銀)
(礦所過剽掠喬新募兵擊之擒其魁福安寕德銀礦久絶有司責課民多破產喬新以為言減三之)
(二興化民自洪武初受牛於官至是猶歲課其租為奏免之)吳洪(吳江人宏治中為福建按)
(察使明恕清白數辨疑獄武將有以珠犀走間道餽者堅却之建寕延平民饑便宜發粟以賑汀漳)
(軍餉缺急取征商之羨給之軍以無譁)姚鏌(慈谿人正德中任福建副使值山寇焚掠邵武)
(之建寕鎮籍被兵者萬餘家瘡痍獲甦署臬篆討汀州大帽山賊平之改授提學講求古禮延名儒)
(分教諸郡縣修閩中諸大儒書院諸生立祠祀之)舒芬(進賢人正德中以修撰諫南巡謫福)
(建市舶司副提舉先是成化初修撰羅倫亦以諫謫是官士大夫立兩賢祠合祀焉)胡文靜
(山隂人正德中巡按福建平海寇王宏瑀獲其渠魁山寇詹師富嘯聚剽掠騷擾閩浙粤東三省文)
(靜設計擒獲民賴安枕巡撫王守仁上其功擢南光祿寺少卿)胡鐸(餘姚人正德中為福建僉)
(事分巡建寕興教化辨冤抑巡按御史列其善政二十條以聞於朝就遷提學副使教士先理學特)
(嚴朱陸之辨諸生化之)謝汝儀(鄞縣人嘉靖中為福建僉事擒劇賊李良武表名儒周瑛)
(陳真晟為立祠置田進副使攝按察使事辨出漳州民陳大淵莆田民陳仰亨等冤獄時稱其能)
汪道昆(歙縣人嘉靖中由福建藩臬進巡撫籌畫軍事首議餉次議兵三議責成四議事任)
(宿將如俞大猷戚繼光輩皆專倚而推轂之轅門士伍待以殊恩咸感激爭奮遂破吳平夷龍頭寨)
(殲楊一蘇阿普餘黨倭患以平)項喬(永嘉人嘉靖中為福建僉事嘗決五年大獄不徇人可否)
(劇賊莆鐵古等久為亂督兵討平之)王時槐(安福人嘉靖中官福建僉事上杭流民據險為)
(亂時槐單騎往諭衆感悟斬其魁出降為置城建吏其地始安倭陷詔安時槐攻復其城賊逼漳浦)
(又連勝之賊遁去粤賊王子文流刦至境先所撫上杭民德時槐為擊走之境内獲全)何維
柏(南海人嘉靖中巡按福建歲祲發倉賑卹多方存活會劾嚴嵩被逮士民闌道泣送之)譚
綸(宜黃人嘉靖中以右僉都御史巡撫福建時倭寇攻陷城縣猖獗甚綸環柵斷路賊不得出復)
(親勒兵布陣薄賊壘破之遂復一府二縣又考舊制建水砦五控扼海口薦戚繼光為總兵以鎮守)
(之屢破巨寇境内悉定)屠僑(鄞縣人嘉靖中為福建左布政使入覲不攜一物所部屬吏無)
(敢以苞苴至者)俞大猷(晉江人嘉靖中由武進士授汀漳守備歷廣東都司僉書改浙東參)
(將進總兵以功加都督僉事緣事削職尋復用為南贛副總兵適倭寇攻興化大猷與戚繼光剿克)
(之復升都督同知佩征蠻將軍印後以都督僉事為福建總兵未幾乞歸卒贈左都督諡武襄)戚
繼光(登州人嘉靖四十一年倭寇大犯福建繼光時為浙江參將奉檄至攻破横嶼直擣牛田)
(餘賊走興化繼光銜枚亟追夜克十六營焚斬略盡旋師還浙尋興化復陷乃命為副總兵與俞大)
(猷劉顯合擊之賊平論功居首代大猷為總兵倭屯仙遊戰敗趨同安追殲之與大猷合擊巨寇吳)
(平平僅以身免繼光令嚴而信士無敢不用命者與大猷俱為東南名將)金賁亨(臨海人嘉)
(靖中為福建提學副使立道南書院祀程顥楊時羅從彥李侗朱子又擇諸生有志者聚之養正書)
(院相與推明洛閩微旨教化大行子立敬亦為福建提學副使善教士能繼其父)殷從儉
(臨桂人隆慶中以右僉都御史巡撫福建先時倭患急籍民為兵即勒民供餉其後歲增民坐困從)
(儉力裁損悉復故額又革麾下遊擊及總兵所隸都指揮遣還客兵省餉數萬訓士出防督諸將以)
(時出汛海濱晏然)龐尚鵬(南海人萬歷四年以右僉都御史巡撫福建奏蠲逋餉銀二十)
(三萬推行一條鞭法於諸部總兵官胡守仁貪肆論罷之)鄒維連(新昌人崇禎初以右僉都)
(御史巡撫福建討平海寇劉香海外紅夷襲陷厦門發兵擊走之振紀綱明賞罰斥貪殘勞績甚著)
曾櫻(峽江人崇禎初以右參政分守漳南討平九蓮山寇士民為建祠以憂歸服闋起故官分)
(守興泉二郡剿平海寇劉香進按察使分巡福寕道弛海禁收其租充兵餉公私交利)施元
徵(無錫人崇禎中爲福建興泉道清介礪名節悉心爲民撫輯皆有實政仙遊巨寇猖獗率兵力)
(戰破之擒賊渠曾旺等不妄殺一人)
︹本朝︺張存仁(漢軍鑲藍旗人順治三年總督閩浙時閩始歸命百務草創存仁多方拊循兵)
(民戴之)佟國鼐(漢軍正藍旗人順治三年巡撫福建招徠百姓禁飭兵馬備著勞績時巡)
(按周世科專用嚴刑國鼐濟以寬仁多所全活)周亮工(祥符人順治四年任福建按察使擢)
(本省右布政剿平邵武延平諸劇賊鄭成功據厦門率衆來攻亮工繕軍需鳩民兵固守前後兩署)
(督學兼攝兵道海道並以才能顯)陳錦(漢軍正藍旗人順治五年總督閩浙延平有將軍寨)
(俯瞰順永將沙四邑延袤數郡險峭特甚寇爲巢穴錦起四邑民兵壘土填坑高與寨齊乘以登陴)
(克之賊遂平以次收復福州興化諸郡縣漳平圍急錦提師赴援夜次同安爲刺客所害事)
(聞贈兵部尚書祀昭忠祠)佟國器(漢軍正藍旗人順治八年任福建布政使十年擢本省巡)
(撫閩自明季戸口散失吏胥挪移作奸里民大困國器履畝受糧積困乃甦征剿海寇飛芻輓粟剋)
(期猝辦又累疏陳請撥給淮浙鹽餉協濟軍食簡選將士剿殺賊首劉希亮等招撫安插山寇悉平)
(閩人至今頌其功)宜永貴(漢軍正白旗人順治十二年巡撫福建海寇猝薄城下時大兵)
(悉赴清漳城中騎士僅數十永貴病瘻力疾登城率士民固守又募兵分出七門接戰每多殺獲寇)
(三薄城皆計却之捍禦匝月圍卒解以年老致仕卒康熙五年追敘其功進三等男世襲)范承
謨(漢軍鑲黃旗人康熙十一年總督福建時凋瘵之餘百務廢弛兼耿逆已蓄異志奸宄擾攘承)
(謨多方經畫凡所爲弭亂消釁綢繆保固計者備至巡撫劉秉政爲賊腹心紿承謨入脅以同事承)
(謨憤烈詆罵遂被拘繫絶食求死不得三載蓬首垢面百折不回著蒙谷自序百苦吟武夷歌以見)
(志賊勒殺之事聞贈太子少保兵部尚書諡忠貞祀昭忠祠百姓建祠於道山之麓幕下嵇)
(永仁王龍光沈天成及其弟范承譜同不屈死子時崇為福建按察使明允哀矜慈而善斷士民並)
(祀之道山)吳萬福(漢軍鑲紅旗人順治十五年授福寕總兵福寕稱巖險海寇為患萬福駐)
(鎮剿撫兼施盜賊屏息威名大振康熙中耿精忠叛發兵力拒為賊所殺闔門死之贈太子少保諡)
(忠愍祀昭忠祠)陳啓泰(漢軍鑲紅旗人康熙八年任巡海道駐漳南時山寇徧受偽劄啟泰)
(嚴申保甲反側者無所容耿逆變起啟泰度力不支語妻劉氏曰事不可為矣惟有一死以報朝廷)
(劉氏曰君為忠臣妾獨不能為烈婦乎遂自經妾與婢女俱從縊同日死者三十餘人乃出公堂召)
(諭諸屬吏曰孤城無援難以固守吾受國厚恩義不與此賊俱生從容具公服北向再拜自經死贈)
(工部侍郎諡忠毅祀昭忠祠)王進(鎮江人原任福建城守副將還居江南總督范承謨招之)
(來閩即遇耿變與張瑞午等同謀内舉事洩為賊縊死)段應舉(漢軍鑲藍旗人康熙十三)
(年為隨征福建提督十七年海寇犯漳州率將士往援退守海澄賊兵雲集攻陷縣城應舉與副都)
(統穆和林自經死事聞祀昭忠祠)姚啟聖(漢軍鑲紅旗人康熙十三年為福建布政)
(使閩自耿逆肆殘民不堪命啟聖輕徭賦與民休息每自備衣糧召募壯勇有澄清海外志十七年)
(擢福建總督遂毅然以平海外為己任移駐漳州開招徠館泉州人施琅習水戰熟悉海上情形疏)
(請授為大帥與琅決策從平海進兵克澎湖鄭克塽率衆降由是閩海烽煙永靖百姓安堵尋以病)
(卒於官士民立祠於洪江滸肖像祀之)郎廷相(漢軍鑲黃旗人康熙十五年為福建總督)
(時逆變初定餘孽尚熾廷相剿撫互用出奇制勝旬月之間沿海諸郡次第悉平滇逆遣偽將軍韓)
(大任等由江右入寇廷相遣官詳諭利害大任感泣輸誠閩境帖然)王國泰(蓋平人初為福)
(州同知又佐泉州府俱有惠政康熙十六年遷本省驛傳道會耿逆甫平海氛尚熾軍興旁午辦應)
(有方泉州告警傾囊召募壯勇授以衣糧甲仗身先士卒奮呼擊賊賊大潰圍遂解)王育賢
(漢軍正黃旗人康熙十七年任興泉道海寇圍泉州育賢日夜為戰守具與士卒登陴守禦不解甲)
(者四十餘日徒跣築垣躬操畚插聞援師將至單騎自臨衢巷徧慰父老皆感泣流涕以勞瘁卒泉)
(人設主於崇陽樓祀之)汪楫(休寕人儀徵籍康熙三十二年為福建按察使莅任甫三日即)
(逢熱審楫剖析大獄五十餘案一如親見復省釋坐誣逮繫者八十餘案囹圄幾空閩省稅糧不敷)
(兵餉楫力請上官題允撥助旋擢本省布政使度支不匱丙子歲饑發帑採買米石并請運臺灣積)
(穀平糶價銀歸款不增費而民食以充後内召以病歸)汪薇(歙縣人康熙三十六年任福建)
(學道以崇實學端士習為首務考校公明斷絶請託取士為天下冠時謂振興文教常衮後一人而)
(已郡人建祠於道山祀之)梅鋗(宣城人康熙四十年巡撫福建簡重鎮靜政持大體屬吏之廉)
(能者特疏薦舉凡先賢遺蹟海邦名勝悉加表揚持躬清介至為琉球貢使所悦服)沈涵(歸安)
(人康熙四十二年提督福建學政試士公明罔徇請託所拔皆名宿以朱子分年讀書之法課士士)
(習為之丕變秩滿去閩人建清苕書院祀之)張伯行(儀封人康熙四十六年為福建巡撫)
(精研吏事剖決若神性峭介屬吏化之率以清節著創鼇峯書院建藏書樓積書數萬卷徵八郡佳)
(士讀書其中士風丕變後歷禮部尚書卒諡清恪)陳璸(海康人康熙四十九年以四川學政)
(調臺灣道鎮以廉靜番民帖然宫莊歲入悉以歸公秋毫不染五十五年擢福建巡撫單騎襆被之)
(任一切章奏檄移盡出已手起居止一廳事昧爽治事夜分乃罷草具疏糲以自奉以勞卒官屬纊)
(時一綈袍覆以布衾而已屬員入視莫不感泣特賜帑金歸葬贈禮部尚書諡清端祀賢良)
(祠)覺羅滿保(滿洲正黃旗人康熙五十一年巡撫福建飭紀陳綱綜煩治劇有幹濟才)
(未幾擢任總督朱一貴之亂滿保謂撫臣吕猶龍曰厦門爲控制全臺咽喉當親往以安人心爲恢)
(復計乃移駐泉州至厦門申嚴軍令命諸將合攻鹿耳門旬日而復府治南北二路以次討平又安)
(輯流亡慰撫各莊社民臺灣遂定後以疾卒於官)高其倬(漢軍正黃旗人雍正四年由雲)
(南巡撫升閩浙總督甫抵浙聞閩省歲祲在道奏請截江浙漕米二十萬由海道平糶賑濟復奏請)
(發帑採買廣儲偫禁囤積民不病饑性明恕政舉大綱不矜苛細遇屬員有恩禮其清節尤著一時)
(七年改兩江總督諡文良)趙國麟(泰安人雍正六年任福建布政使所屬有疑獄州縣不能)
(決者皆來訴立為斷決禁戢奸宄士民悦服調河南布政使尋擢福建巡撫民聞其至歡迎於道)
張起雲(大寕人雍正六年署烽火營參將信賞必罰訓練有方遷南澳鎮總兵設哨安塘沿)
(海萑苻遠跡凡營卒年老無依者捐俸以資其生施醫藥以愈兵民瘴瘧芟毒草以免愚賤輕生九)
(年由署福建陸路提督調任廣東未赴卒賜祭葬諡恪毅祀賢良祠)宗室德沛
(鑲藍旗鎮國將軍乾隆四年任閩浙總督湛深經術整飭吏治温厚公明屬員兵民咸深悦服)喀
爾吉善(滿洲正黃旗人乾隆十二年由山東巡撫擢閩浙總督端重鎮靜時臺灣生番跳梁)
(授機宜平定之建寕漳州匪黨滋事擒渠魁置之法脅從者概予末減累晉太子太保乾隆十六年)
(二十二年屢賜御製詩並御書耆臣清德額卒諡慤勤祀賢良祠)潘思榘
(陽湖人乾隆十三年任福建巡撫為政以籌民食亟賑卹興水利繕城垣為先務捕治奸民魏現嘯)
(聚一案不縱不冤十三年漳泉臺三郡旱澇思榘多方賑濟請截江浙漕糧十五萬石運閩儲備濬)
(福州西湖築隄一千三百餘丈葺湖心開化寺沿隄徧植桃柳暇則督課鼇峯書院著有鼇峯講義)
(若干卷以勞卒於官諡敏惠祀賢良祠)朱筠(大興人乾隆四十四年提督福建學政以經學)
(六書倡刊布許氏說文解字敘說之以教士尢以人材名義為急承學之士望為依歸)朱珪
(筠之弟乾隆二十五年任福建糧驛道二十八年升按察使四十四年以侍講學士典試福建明年)
(授學政居官砥節清廉政績卓著崇尚經術以振興文教為已任)福康安(滿洲鑲黃旗人)
(乾隆五十二年以協辦大學士命為將軍偕參贊大臣海蘭察剿臺匪林爽丈進兵援嘉義)
(剿北路收復斗六門攻大里杙賊巢由内山搜至極北之炭窰密令巴圖魯侍衞及屯練兵易裝入)
(緝生擒林爽文於老衢崎俘獻京師復督兵剿南路追至極南之柴城海岸執兇渠莊大田以獻悉)
(除餘黨臺灣平奏酌桃番社熟番募補屯丁就近防守又陳善後十六事其要在於習戎事除奸民)
(清吏治肅郵政五十三年授閩浙總督尋調兩廣)趙佑(仁和人乾隆五十八年以左副都御)
(史任福建學政嚴毅公明訓士務崇實學禁生員不得派充社長里正刊碑以示久遠學校肅清)
恩普(蒙古鑲藍旗人嘉慶六年以左副都御史任福建學政寬厚和易接士以誠而清操凛然)
(無敢干以私者)
協修官(臣)許邦光恭纂
總纂官(臣)廖鴻藻恭覆輯
校對官(臣)劉晉恭校
大清一統志
福州府(福建省治東西距四百四十里南北距六百三十里東至大海一百九十里西至延平府)
(南平縣界二百五十里南至興化府莆田縣界二百三十里北至建寕府政和縣界四百里東南至)
(大海二百八里西南至永春州德化縣界二百六十里東北至福寕府寕德縣界二百一十里西北)
(至南平縣界二百七十八里自府治至京師六千一百三十三里)
︹分野︺天文牽牛須女分野星紀之次
︹建置沿革︺禹貢揚州之域周為七閩地後屬越秦為
閩中郡地漢高帝五年為閩越國元封元年國除
徙其民江淮間其逃遁山谷者稍出置冶縣屬會
稽郡後漢建武三年改置侯官都尉永和六年改
置會稽南部都尉三國吳為建安郡地晉太康三
年析置晉安郡屬揚州後屬江州劉宋泰始四年
改晉平郡七年復故齊梁因之陳永定初置閩州
天嘉五年州廢以郡屬東揚州光大二年罷晉安
郡置豐州隋開皇九年改曰泉州大業初仍曰閩
州尋改建安郡(建安郡初治建安至是始移治於此)唐武德初改建
州六年復為泉州八年置都督府景雲二年改閩
州都督府開元十三年改曰福州天寶元年改長
樂郡隸江南東道乾元元年復曰福州(乾元元年改福建經)
(略使為都防禦使大歷六年改節度使為觀察使理福州乾寕四年升置威武軍節度使)五代
初為王氏所據梁貞明六年升大都督府唐天成
元年王延翰建閩國長興四年王延鈞改長樂府
晉開運二年屬南唐漢乾祐元年屬吳越仍曰福
州威武軍周廣順元年改彰武軍(見九域志)宋太平興
國三年仍曰福州長樂郡威武軍為福建路治景
炎元年升福安府元至元十五年改福州路為福
建道宣慰司治明洪武元年改福州府九年為福
建布政司治
本朝為福建省治雍正十二年析古田縣地增置屏
南縣領縣十
閩縣(附郭治府東偏東西距九十四里南北距八十一里東至連江縣界九十二里西至侯官)
(縣界二里南至福清縣界八十里北至侯官縣界一里東南至長樂縣界七十五里西南至侯官縣)
(界二里東北至連江縣界九十五里西北至侯官縣界一里漢初東冶地為閩越王都後置冶縣屬)
(會稽部後漢改縣名曰東侯官為會稽南部都尉治三國吳屬建安郡晉曰侯官縣為晉安郡治宋)
(齊因之陳初為閩州治後為豐州治隋開皇九年改縣曰原豐十二年又改曰閩大業初為建安郡)
(治唐為福州治五代因之宋兼為福建路治元為福州路治明為福州府治本朝因之)侯官
縣(附郭治府西偏東西距八十一里南北距一百七十二里東至閩縣界一里西至永福縣界八)
(十里南至閩縣界一里北至古田縣界一百七十一里東南至閩縣界一里西南至永福縣治一百)
(里東北至閩縣界一里西北至閩清縣治一百三十里漢冶縣地晉宋及齊為侯官縣地隋為閩縣)
(地唐武德六年分閩縣置侯官縣八年省長安三年復置貞元五年移入福州郭元和三年省五年)
(復置與閩俱為附郭縣五代及宋因之元為福州路治明為福州府治本朝因之)長樂縣
(在府東南一百里東西距七十一里南北距五十五里東至海七十里西至閩縣界一里南至福清)
(縣界五十里北至海五里東南至海五十里西南至福清縣界六十里東北至海五十里西北至閩)
(縣界五里漢冶縣地隋閩縣地唐武德六年分置新寕縣其年改曰長樂屬福州元和三年省入福)
(唐五年復置五代梁乾化元年王氏改曰安昌唐同光初復舊晉天福六年又改安昌尋復為長樂)
(宋屬福州元屬福州路明屬福州府本朝因之)福清縣(在府南少東一百三十五里東)
(西距一百十五里南北距一百五十里東至海五十里西至興化府莆田縣界六十五里南至海一)
(百二十里北至長樂縣界三十里東南至海一百五十里西南至莆田縣治一百二十里東北至長)
(樂縣界六十里西北至閩縣界四十五里漢冶縣地隋閩縣地唐初為長樂縣地聖歷二年析置萬)
(安縣屬福州天寶元年改曰福唐五代梁開平二年王氏改曰永昌唐同光元年復曰福唐長興四)
(年始曰福清石晉天福中又改曰南臺後復舊宋因之元元貞元年升爲福清州屬福州路明洪武)
(二年復爲縣屬福州府本朝因之)連江縣(在府東北九十五里東西距六十里南北距九)
(十五里東至海二十里西至侯官縣界四十里南至閩縣界十五里北至羅源縣界八十里東南至)
(海三十五里西南至侯官縣治九十五里東北至羅源縣治一百里西北至侯官縣界九十五里漢)
(冶縣地晉温麻縣地隋開皇九年省入閩縣唐武德六年復置温麻縣於此尋改曰連江屬福州五)
(代宋因之元屬福州路明屬福州府本朝因之)羅源縣(在府東北一百五十里東西距)
(九十里南北距七十五里東至海四十五里西至古田縣界四十五里南至連江縣界三十五里北)
(至福寕府寕德縣界四十里東南至海四十里西南至連江縣治一百里東北至寕德縣治一百里)
(西北至古田縣界六十里漢冶縣地唐連江縣地五代後唐長興四年王氏分置永貞縣屬福州宋)
(天禧五年改曰永昌乾興元年又改曰羅源元屬福州路明屬福州府本朝因之)古田縣
(在府西北二百七十里東西距二百七十里南北距一百三十里東至羅源縣界一百二十里西至)
(延平府南平縣界一百五十里南至閩清縣界八十里北至屏南縣界五十里東南至侯官縣治二)
(百五十里西南至延平府尤溪縣治二百里東北至福寕府寕德縣治二百五十里西北至建寕府)
(建安縣治二百五十里漢冶縣地晉侯官縣地唐開元一十九年置古田縣屬福州五代及宋因之)
(元屬福州路明屬福州府本朝因之)屏南縣(在府西北三百二十里東西距一百四十)
(里南北距一百里東至古田縣界七十里西至建寕府建安縣界七十里南至古田縣界八十五里)
(北至建寕府政和縣界十五里東南至古田縣界一百二十里西南至建安縣界一百六十里東北)
(至福寕府寕德縣界七十里西北至政和建安兩縣界七十里本朝雍正十二年割古田縣北境)
(雙溪地置屏南縣屬福州府)閩清縣(在府西北一百二十里東西距八十五里南北距一)
(百二十里東至侯官縣界十五里西至延平府尤溪縣界七十里南至永福縣界五十里北至古田)
(縣界七十里東南至侯官縣治一百二十里西南至永福縣治五十里東北至古田縣治一百五十)
(里西北至尤溪縣界七十里漢冶縣地唐侯官縣地五代梁乾化元年王氏置梅溪縣尋改曰閩清)
(屬福州宋因之元屬福州路明屬福州府本朝因之)永福縣(在府西南一百六十里東)
(西距一百五十里南北距一百十五里東至侯官縣界六十里西至延平府尤溪縣界九十里南至)
(興化府仙遊縣界七十里北至閩清縣界四十五里東南至興化府莆田縣界八十五里西南至永)
(春州德化縣界一百里東北至侯官縣界七十五里西北至尤溪縣治二百四十里漢冶縣地唐初)
(為侯官尤溪二縣地永泰二年置永泰縣屬福州五代因之宋崇寕元年改曰永福元屬福州路明)
(屬福州府本朝因之)
︹形勢︺閩越地肥衍(唐韓愈文)吻海而派江附山以居(沈亞之集)
東南都會(宋蔡襄學記)長江在其南大海在其東(曾鞏道山)
(亭記)其地坦夷百川叢會(宋舊記)南望交廣北晲淮浙
渺在天末乘風轉柁不過三數日(宋郡志)連山距海
邊徼重地(元王惲奏議)三峯峙于域中二絶標于戶外
甘果方几蓮花現瑞(閩都記)
︹風俗︺其性紓緩其俗儉嗇爭者喜訟病者好巫(圖經)民
安土樂業嚮學喜講誦好為文辭(宋史地理志)産懼薄
以勤羨用喜嗇以實華家庠序而人詩書君子内
魯外文小民謹事畏法民以漁鹽為生(閩中記)人文
益盛其俗尚文詞貴節操(萬歷府志)
︹城池︺福州府城(周十里門七水關四東南有濠北面倚山明洪武四年因舊址建本朝)
(順治十八年修康熙三十年雍正九年乾隆十六年嘉慶十七年重修二十二年重濬城内河道以)
(通湖水閩縣侯官縣附郭)長樂縣城(周五里門五水關五西引江潮東接溪水明嘉)
(靖三十一年因舊址建本朝乾隆二年修二十五年重修)福清縣城(舊城周五里一)
(百八十六步門四水關二明正德八年建萬歷二十二年拓北城於山巔移舊城東西四百餘丈增)
(新城二百餘丈本朝雍正十一年修乾隆十五年重修)連江縣城(周四里門四小門三)
(水關三明嘉靖二十年建三十七年鑿城濠廣一丈二尺本朝雍正三年圯於水五年修乾隆五)
(年建水門四)羅源縣城(周四里門五水關二明宏治中土築萬歷七年甃石本朝康)
(熙四十年修雍正十年乾隆二十四年重修)古田縣城(周七里門四水門五西北跨山)
(東南濱溪明宏治十三年建萬歷二十五年增建本朝乾隆五年修嘉慶二十一年重修)屏
南縣城(周三里長六百七十五丈門四本朝雍正十二年建乾隆十八年修)閩清
縣城(周二里三百步門四水門一本朝順治十八年建雍正十一年修)永福縣城
(周三里三百四十步門四水門一明萬歷十七年建本朝康熙十九年修雍正十年乾隆二十六)
(年重修)
︹學校︺福州府學(在府治東南興賢坊唐大歷八年建本朝康熙十一年重建三十二年)
(修雍正八年乾隆三年十六年重修入學額數二十名嘉慶四年駐防八旗文童准附入學以應試)
(人數多寡定額計五六名取進一名)閩縣學(在縣治東南九仙山之麓宋慶歷中建本朝)
(康熙二十年修雍正九年乾隆二年重修入學額數二十名)侯官縣學(在縣治東官賢)
(坊宋慶歷中建本朝康熙十九年修雍正八年乾隆二年重修入學額數二十名)長樂縣
學(在縣治東興賢坊唐乾符四年建宋元祐中拓建本朝順治六年重建雍正十二年修乾隆)
(二十四年重修入學額數二十名)福清縣學(在縣治東宋元豐初建本朝康熙十七)
(年修三十八年乾隆四年重修入學額數二十名)連江縣學(在縣治東南宋紹興七年)
(建本朝康熙十一年重建雍正三年修乾隆二年重修入學額數十五名)羅源縣學
(在縣治東南宋元祐六年建本朝康熙四十五年修乾隆二十五年重修入學額數八名)古
田縣學(在縣治西宋景德二年建於縣東紹興二十四年移今所本朝順治五年重建十)
(四年修康熙二十二年四十年重修入學額數十二名)屏南縣學(在縣治東本朝雍)
(正十二年建入學額數四名)閩清縣學(在縣治東南宋景德四年建本朝雍正二年)
(十三年重修乾隆十五年重建入學額數八名)永福縣學(在縣治東宋崇寕初建本朝)
(康熙十三年重修雍正三年乾隆二年九年屢修入學額數八名)鼇峯書院(在府城内)
(左三坊本朝康熙四十七年巡撫張伯行建置學田五十五年賜三山養秀扁額雍正九)
(年修十一年賜帑金乾隆三年賜瀾清學海扁額及帑金十五年二十九年嘉慶十)
(二年重修)鳳池書院(在府城内三牧坊本朝嘉慶十七年建初名聖功書院尋改今名)
共學書院(在府城内西門街北舊為懷安縣學明萬歷中改建本朝康熙二十四年修)
越山書院(在府城内華林坊本朝康熙中總督覺羅滿保建嘉慶二十三年修)吳
航書院(在長樂縣城南一里南山之陽本朝乾隆二十六年建)朱子書院(在連)
(江縣城内西南隅本朝康熙三十七年建)理學書院(在連江縣城内化龍街本朝)
(雍正元年建)奎光書院(在古田縣城内學宫左本朝乾隆四年建)屏山書
院(在古田縣城内鼓樓東本朝康熙三十九年建)景行書院(在永福縣城内東臯)
(山本朝乾隆二十三年建按舊志載嵩山書院在府城内石井巷本朝乾隆十八年總督喀)
(爾吉善建道山書院在府城内烏石山麓明隆慶中建尊拙書院在府城内三山驛前宋林之奇講)
(學處三山書院在府城西西湖旁宋寶祐中提刑王泌建鳳山書院在府城西三十里本朝乾隆)
(二十八年建藍田書院在長樂縣城東宋紹興中建南山書院在長樂縣城南明宏治中改南山廢)
(寺建龍峯書院在長樂縣東北十里宋邑人劉砥劉礪讀書於此閒讀書院在福清縣東南福唐里)
(唐邑人陳燦讀書於此龍江書院在福清縣東南龍山麓宋建石塘書院在福清縣西文興里宋林)
(遇講學於此螺峯書院在古田縣西螺坑宋朱子黃幹講學於此浣溪書院在古田縣西二十里有)
(朱子書額溪山書院在古田縣北朱子題溪山第一扁額謹附記)
︹戶口︺(原額人丁一十八萬四百三十六今滋生男婦大小共二百四十七萬六千一百九十三名口)
(計四十三萬七百二十六戶又屯民男婦共一十一萬三千四百一十八名口計二萬三千七百一)
(十六戶)
︹田賦︺(田地二萬三千六百五十五頃五十六畝二分七釐有奇額徵地丁正雜銀一十九萬七百五)
(十七兩八錢九分五釐米一萬四千六百五十五石一斗七升二合三勺屯田四千九十八頃七十)
(四畝六釐有奇額徵丁糧銀二萬五千七百三十二兩三錢七分七釐米二千六百三十石八斗二)
(升九合七勺)
︹山川︺九仙山(在府城内東南隅寰宇記在福州東南二里越王九日宴於此亦名九日山又)
(昔傳何氏兄弟九人於此學道上昇故曰九仙曾鞏道山亭記城中凡有三山東曰九仙西曰閩山)
(北曰越王故郡有三山之名府志舊名于山上有峯曰鼇頂峯亦曰狀元峯為宋陳誠之讀書處南)
(有小華峯其北小山曰羅山諺曰三山藏三山現三山不可見是山及烏石越王其現者也羅山與)
(侯官之冶山閩山其藏者也又有隱隱磅礴於闤闠間者曰靈曰芝曰鐘故曰不可見云通志丁戊)
(山亦九仙山之支也一曰嵩山以在郡城之中又名中山)烏石山(在府城内西南隅寰宇記)
(在福州西一里二百步周四里本名烏石山唐天寶八載勅改名閩山府志烏石山與九仙山東西)
(對峙宋熙寕間郡守程師孟又改曰道山有薛老峯向陽峯望潮峯華嚴巖天秀巖宿猿洞諸勝其)
(支隴仍曰閩山又有鐘山)越王山(在府城内北隅寰宇記在福州北二百五步即越王無諸)
(舊城也中有越王井井有金雞侯官縣志山在城北隅半蟠城外東聯冶山一名屏山以形若屏扆)
(也亦曰平山西麓曰馬牧山南唐攻福州時自馬牧山拔砦而入即此通志龍腰山即越王山之半)
(蟠城外者為郡主山)冶山(在府城内東北隅三山志唐元和中刺史裴次元於其南闢為毬場)
(即山為亭宋時曰泉山亦曰將軍山府志山故高聳經累代營造開鑿今卑小矣所存惟山骨可坐)
(數十人山西北有歐冶池相傳歐冶子鑄劍之地周數里今多湮塞山東為芝山又東為靈山皆支)
(隴也按以上四山皆在府城内而九仙屬閩縣烏石越王冶山俱屬侯官縣)長樂山(在閩)
(縣東二里寰宇記在縣東六里本名白馬山唐天寶六載勅改今名明統志越王時有神仙騎白馬)
(來故名白馬山通志山有小蘭亭宋時郡僚佐上已禊飲處)金雞山(在閩縣東三里相傳)
(秦時望氣者言有金雞之祥遂鑿山脊以厭之故名其北曰龍窟山一名青鵝山桑溪之水出焉)
鳳邱山(在閩縣東五里府志宋初彭耟修真於此耟號鶴林朱子嘗書鳳邱鶴林四大字刻)
(於巖壁)東山(在閩縣東十里南史陳天嘉二年虞寄在晉安避陳寶應之亂居東山寺縣志)
(山有獅子峯榴花洞聖泉神移泉龍首澗靈芝塢諸勝)鼓山(在閩縣東三十里延袤三十里)
(府之鎮山也山巔有巨石如鼓或云海風雨大作其中簸蕩有聲故名南麓屹峙江濱為戍守要地)
(其最高者曰大頂峯一名屴崱峯正東可望見海下為小頂峯與大頂相去二里又有浴鳳池池右)
(有海音洞白雲洞其餘峯嶺巖洞之屬稱名勝者不可勝紀其南支隴曰鳳山通志支隴有蓬岐山)
(多奇石有蛇洞南至於江有石如劍曰劍山)君山(在閩縣東六十里由鼓山折而南在永北)
(里上有崑崙石室下臨馬面潭其東為朏山有仙芝石三生石九眼泉諸勝其南為石鼈山有温泉)
(井又有曡石山有靈泉不竭)鳳洋山(在閩縣東七十里兩峯對峙如摶鳳然又有嬰臺山)
(其旁為銅斗山天馬峯龍溪之水出焉相近有盤石山山頂三石高十餘丈上曡一石如棋盤又有)
(石門山峭壁夾立其旁為重雲山)羅星山(在閩縣東南五十里馬頭江中為遠近奔流之)
(砥柱登其巔百里諸山皆在左右府志上有羅星塔)大象山(在閩縣東南五十五里為城南)
(巨障下瞰馬頭江又白田山在馬頭江南晉初郡守嚴高嘗欲遷郡治於此其地產蕉可為布有蕉)
(嶺蕉坑蕉溪)玉枕山(在閩縣東南六十里西峽江南其巔曰枕峯有嘯霞洞泠泠泉青田)
(坂諸勝山麓有枕嶼其旁為柘枝山又南有青布嶺玉水山金鼇峯又有白鹿山左有龍湫潭一名)
(雷鼓潭潭水湍急如龍噴水府志亦名烏龍潭歲旱禱雨輒應)九龍山(在閩縣東南七十里)
(九峯插天狀若龍騰下有毘濟潭潭下有穴潛通馬頭江)雲門山(在閩縣東南七十里南洋)
(嶼多松竹泉石之勝南連芹巖蒲峯後灣石龍諸山長江繞於前江中有琴嶼雙魚嶼)平山
(在閩縣東南七十二里宋端宗航海時駐兵於此剷平其頂故名一名九曲山其南為甘泉山泉湧)
(石上不盈不涸又南有大翁山清凉山石几山傳坑山城門山皆濱於西峽江)五虎山(在閩)
(友定遣兵駐守今谷口有砦門甚隘其中平疇數頃溪流屈曲登山有石梯嶺路僅尺許懸崖斷塹)
(削如羊腸行數里而達山巔為福州巖平陂一望遠近諸山皆若㟝嶁山陰又有靈源巖)怡山
(在侯官縣西南十五里一名西禪山有龜吐泉周圍多荔枝其北曰鳳山)高蓋山(在侯官縣)
(西南三十里與閩縣連界中有三峯九島府城第三重案山也山巔有天壇壇有池曰青龍俗曰天)
(池有徐女峯相傳唐開元中徐水仙第三女上昇處旁有水曰桃花溪又有洞曰蘆灣洞洞旁有仙)
(人井山南齊姓居之曰齊坑山地屬侯官山北王姓居之曰北園山地屬閩縣按府境有兩高蓋)
(山俱著名而永福尤著)雞籠山(在侯官縣西南高蓋山之西一名斗門山西為鳳岡舊志)
(岡濱建江首起城南三十里尾盡城西二十里江水環繞為村阜三十六居人遍植荔枝多至數百)
(萬株通志三十六宅宋劉彝諸賢所居曰劉宅)仙崎山(在侯官縣西南方山之南一名陰崎)
(山與陽崎山隔江對峙通志山上居民稠密江水蜿蜒出其下)瓜山(在侯官縣西南方山之西)
(其支為南陽山山巔有烏岡潭四以風雲雷雨為名巖石險怪人跡罕到)古靈山(在侯官縣)
(西南七十里瓜山之西一名大帽山又名蓆帽山山腰有石室曰太乙巖有甘泉曰安德泉瀑布懸)
(崖千尺又有碧玉潭潭底沙石五色燦若機錦有古靈書院為宋儒陳襄讀書處)花嶼山
(在侯官縣西南七十里一名嶼頭其西為華棣山赤塘山與石門山對峙)龍潭山(在侯官縣)
(西南百餘里赤塘山之西潭在山上禱雨輒應)清泉山(在侯官縣西十里其西為祭酒嶺五)
(代閩時光州湛温事王延翰為國子祭酒建州刺史王延稟遣使來覘虛實延翰命温餞且酖之温)
(恐延稟兄弟生隙遂自飲以死閩人哀之葬此遂以名山又曰洪山亦曰洪塘山有嶺曰東岐嶺枕)
(江亦曰妙峯宋林遹著書於此又縣西笏山有石如笏亦名龜通谷山宋潘牥讀書於此)旗山
(在侯官縣西五十里江之西岸一名水西山上有勾漏洞明統志與閩縣鼓山並峙相傳左鼓右旗)
(全閩二絶又白鶴山在旗山南一名仙宗山其山多松縈紆四十里)象山(在侯官縣旗山之西)
(山形外抱中平如蹲象然上有觀音泉又有洞深里許多蝙蝠下爲梅溪盤折十餘里其東爲崎頭)
(山下横長江曰浯江有磯曰醉魚磯其旁曰蘇岐山蟳山月山龍岐山俱在江次)石門山
(在侯官縣西六十里兩崖壁立中貫清溪有石門峽)石岊山(在侯官縣西北三十里桐溪上)
(流建江流經其下通志相傳山爲越王遊憩之所有亭今廢山下即芋原驛又西爲葛岐山又西爲)
(五奇仙山)雪峯山(在侯官縣西北一百八十里周四十里盤踞侯官閩清古田羅源四縣之)
(境舊名象骨峯五代王閩時改今名有鳳凰岡烏石嶺應潮泉蘸月池豐澤潭枯木庵鼇山閣留香)
(臺乘雲臺諸勝三山志山峯巒險拔四面回環未冬或雪盛夏無暑其旁爲丁山如丁字又有雙髻)
(山山麓多温泉上多美石又南爲梅埔山下有鐘潭)螺峯山(在侯官縣北一名羅峯山石晉)
(天福二年方士言有白龍夜見於此閩主昶因作白龍寺稍北爲大鵬山陶隱居集曰晉太康中任)
(敦自茅山往居大鵬山王霸宅得金版仙訣即此)鳳池山(在侯官縣北七里有池廣三四)
(畝相傳有五色文鳥浴於此宋元絳曾鞏陳襄李綱皆有詩)昇山(在侯官縣北十里隋書地)
(理志閩縣有岱山飛山寰宇記昇山在閩縣西北十四里越王勾踐時一夕從會稽飛來舊名飛山)
(臨海人任敦於此昇仙唐天寶六載敕改為昇山通志今洗藥池任公臺遺址猶存又有不溢泉鬼)
(磨石昇仙巖諸勝)蓮花山(在侯官縣北二十里下圓上銳形若菡蓞郡之主山也五代唐)
(同光三年閩王審知卒葬鳳池山長興三年改葬蓮花山即此)芙蓉山(在侯官縣北六十里)
(山形秀麗如芙蓉别麓有洞曰靈洞洞口可丈許遊人東炬以入紆廻十餘里莫窮其際通志洞内)
(有五代僧義存所闢開山堂石牀石鼓石盆猶存)夀山(在侯官縣北六十里産美石可硯可)
(印瑩潔柔潤蓋珉也距山五里有五色石坑以石有五色而名通志又北為黃巖山有瀑布高百餘)
(丈聲聞十餘里)九峯山(在侯官縣北七十里峯頂九出峭拔若華與芙蓉夀山亦並稱三山)
(有巔曰長箕嶺一名長岐嶺又名桃枝嶺路出古田羅源二縣西北曰梧桐嶺產甘蔗五代晉天福)
(四年閩人作亂王昶出北關至梧桐嶺為衆所殺即此)壺井山(在長樂縣東六十里濱海)
(山陲有井狀如壺潮至則鹹潮退則炎上有巖石聳拔俯臨滄海名百丈巖其旁峯巒巖岫之奇勝)
(不一迤東則羣山錯峙又有王母礁在壺井山南二礁對峙海中宋末楊妃負福王益王航海時經)
(此)御國山(在長樂縣東七十里蹲峙海濱高出雲表夷舶入貢每視此為準俗呼牛角山)
(又有鐘門山在海中當舟行之道有小嶼如鐘)龍泉山(在長樂縣東南二十餘里有卧牛仙)
(冠品石梯雲蓮花五峯並高峻仙冠峯之麓有巨石宋朱子勒朝陽二字其南羣峯連接最著者曰)
(福湖山上有獅子峯朱子勒魁龍二字於石又名魁龍山)屏山(在長樂縣東南四十里高與靈)
(峯山埒上有五鯉石又名鯉石山)靈峯山(在長樂縣東南五十里一名天池山多靈勝有)
(曾公巖香爐峯歸雲洞半月池品字池諸勝其麓曰龍龕絶頂有望海亭)董奉山(在長樂縣)
(東南建賢里閩書漢時董奉煉丹於此中有董巖又曰董峯山又名福山元和志福州因州西北福)
(山為名寰宇記在州西水路十八里高二里上有神人散髮修真見者必獲福故名下有仙人董奉)
(宅明統志在永福縣西北按圖經閩書通志府志俱云在長樂縣與諸說不同)南山(在長)
(樂縣南半里縣之案山也亦曰鼇頭山其巔曰登高山宋蔡雍詩有滿前青嶂千屏立直下澄江一)
(帶横之句迤南五峯並峙曰五馬山又南有三峯山)七巖山(在長樂縣西南三十里上有七)
(巖其北則諸山環峙如城亦曰羅山又曰羅城相近有溪湄山頂有湖廣數畝冬夏不竭曰珠湖)
六平山(在長樂縣東北一里蜿蜒六曲其上平坦故名通志宋寶慶中太傅陳俞居其下又)
(名太傅山又北曰首石山巔有巨石高數十丈廣二十餘丈中有竅泉四顧見水名四水石)越
遷山(在長樂縣東北三十里亦曰越王山周圍三十里相傳越王無彊之後居此因名)太
常山(在長樂縣越遷山北一名大斛山左接籌巖山右連石首山最為高峻舊志唐林慎思讀)
(書籌巖朱子題曰德成巖府志太常之陽有巔曰風門陰有嶺曰浮崎嶺凡三十六灣接閩縣界)
瑞巖山(在福清縣東十五里有佛窟巖天章巖香山天台玉虚三洞通海井一滴泉通志明)
(嘉靖中戚繼光於山北闢大洞天有宜睡洞歸雲洞振衣臺望闕臺諸勝)烽火山(在福清縣)
(東二十里海邊鎮東城外海道有警則舉燧於此故名山頂嵌巖如屋凡三十六間名曰虎屋)龍
山(在福清縣東二十餘里亦曰瑞峯海口鎮東二城在焉其巔有石塔可觀日出又鎮東城東北)
(有拱辰山三峯北拱形如牛角俗呼牛角山有石洞風生其下深窅難入又有湧泉)鹿角山
(在福清縣東二十七里有石形如鹿角有仙篆數字人莫能識旁有仙井極深)大姨山(在福)
(清縣東一百五十里大海中舊志山當風色晴空東向極望有如空青微露水面爲小琉球國海水)
(深碧東流不返莎蔓如組柁不容轉必刳木爲盂乃能旋開浮莎以齊海舟遇暴風不夙避者往往)
(漂至於此中國人爲其所得則以藤貫其足令耕作故此山昔忌夜火恐其國人望之而來也是爲)
(東角洋蓋岐海之窮徼矣通志俗傳望見小琉球三日必有暴風)錦屏山(在福清縣東南)
(十里山形如屏相近曰鐘山為縣第二水口)郭廬山(在福清縣東南三十里明天啟中改)
(曰福廬山有三天門千人望及異香玲瓏鳴玉等洞飲虹澗靈液泉舊志相連曰靈巖山巖石迴環)
(幾數十里與福廬並稱名勝又東數里曰東營山周環皆海明嘉靖中戚繼光破賊於此)海壇
山(在福清縣東南大海中元和志在長樂縣東一百二十里大海中周迴三百里福清縣志在今)
(縣東少南七十里其山如壇南北長而東西狹上多雲氣亦名東嵐山唐時為牧馬地後漸有寺宇)
(宋初置牧監尋罷皇祐中許民耕墾淳熙中有三千餘戶元時民戶嘗滿四萬多以漁為業明洪武)
(二十年詔徙其民於縣而空其地隆慶初始添設海壇游兵萬歷中復命增設水砦與興化府南日)
(砦相援今有總兵官鎮守舊志山西麓曰霸前曰金崎頭又有支山曰水馬山其南曰黃崎曰紫瀾)
(曰牧上曰砦頭曰沆頭曰大小場曰滸頭曰鐵藏皆為泊船澳有三十六派湖環繞峯巒如畫宋宣)
(和以後大雨雹湖皆決入於海又南即南匿嶼迤東高者為軍山其間曰浚門曰獺步曰廣州埕曰)
(小牆曰東牆小牆之北曰十二藍焦東牆之北曰白兵焦大桑小桑兩桑間曰桑門而兩牆間曰鸕)
(鷀門是外則極東之島舟不可行矣其北有沙澳又西抵鐘門嶼玲瓏如鐘菰蒲四圍海水鹹鹵而)
(此泉獨淡近嶼有石高二丈方二十丈其中井泉與潮候應取水集焉亦泊船之都會也半潮抵磁)
(澳則為長樂縣界通志有小練山在縣東海中山周十里旁有大練門小練門五代以後為海賈互)
(市之地號小揚州明初與海壇之民同徙其地遂空)萬石山(在福清縣東南百餘里有翔鳳)
(峯靈棲宜遠二巖石賓佳塘等洞洞之廣者可容萬人其容千人者不可勝計又東南數里即萬安)
(所近所有南匿山舊産鹽有南匿場宋於此置巡司)白嶼山(在福清縣南六十里一名陳田)
(絶頂有鴻休巖巖竇天成下瞰滄海相近有雙嶼二山&KR0691;起海中有百年洞又有井甚甘冽)黃
蘖山(在福清縣西南三十里上多蘖木故名有佛座香鑪吉祥寶峯鉢盂報雨寶月羅漢天樂)
(屏障天柱文筆十二峯中有黃蘖寺寺西有嵩頭陀巖石罅間出乳香亦曰乳香巖有飛瀑循崖懸)
(空而下瀦為兩潭其上復有一潭人跡罕至梁江淹詩南州饒奇怪赤縣多靈仙金峯各虧日銅石)
(共臨天陽岫照鸞采陰谿噴龍泉禽鳴丹壁上猿嘯青崖間)靈石山(在福清縣西南四十)
(餘里磅礴百里峻拔千仞有九曡留雲報雨三峯仙人巖碧玉洞戲龍潭諸勝通志報雨峯久晴鳴)
(則必雨久雨鳴則必晴)雙髻山(在福清縣西南五十里上有仙壇高二丈餘上平如削宋)
(乾道二年雷震為二形如雙髻故名其西有瀑布泉高數十丈下瀦為三潭通志山有靈峯雲峯鷓)
(鴣峯有白石巖巨石下覆中為石門可坐數十人按閩清縣東南三十里亦有雙髻山周二十里)
(高五千五百丈上有摩天嶺)石竹山(在福凊縣西二十四里山多產筍上有獅子象王等)
(峯虎溪巖紫雲洞卧龍潭無患溪出其下三山志昔有林元光煉丹於此騎虎上昇明林鴻有詩)
斂石山(在福清縣西北有歸雲玉女等峯下有龍潭三交溪水出此)靈鷲山(在福)
(清縣北縣之主山也亦曰鷲峯山其巔曰玉屏峯稍西即金翅山在縣西北通志縣北枕靈鷲南拱)
(案山曰玉融山左有雙旌山峭立若旌右有五馬山勢奔騰如五馬連絡為縣水口)覆釡山
(在連江縣東二十里巔有巨石形如覆釡有玉人峯玉華洞清陰洞半月池諸勝南麓有二石對峙)
(路出其中曰石門)荻蘆山(在連江縣東南寰宇記在縣東南三十里先名九龍山連石鼓)
(山而來相傳秦始皇令掘斷山脊見蘆根一莖長數丈斷之有血故名明統志山在縣東南四十里)
(下有荻蘆峽)玉泉山(在連江縣西一里許有玉泉巖仙桃巖靈羊洞擁秀堂清㵎閣)龍
漈山(在連江縣北縣之主山也岡巒如龍漈水夾溪而下有潭曰五峯潭北五里曰湖山高秀)
(出羣山之上)雲居山(在連江縣北三十里通志有蓮花石狀若蓮花周圍有瓣輕搖則動)
(力撼反否西麓為東岱山)香爐山(在連江縣北四十里雲居山之北道書以為第七十一福)
(地有峯曰章仙峯又有童井深僅尺許不溢不涸)馬鞍山(在連江縣東北五十里山勢逶)
(迤達於海上又東有三德山舊名三台山三峯並列下瞰海門)上竿塘山(在連江縣東北)
(八十餘里大海中有竹扈湖尾等六澳並峙者曰下竿塘山宇出海岸有白沙鏡港等七澳明洪武)
(二年徙其民於内地二山之地遂空)鳳山(在羅源縣城内北隅山勢聳起如張兩翼通志左為)
(下梅嶺右為上梅嶺有嶼曰鯽魚嶼)簾山(在羅源縣東濱海又東諸山環峙俱臨海上其峙海)
(上者曰金螺障與楊梅灣相對)松崎山(在羅源縣東南六里對峙者曰鶴嶼在縣南十五里)
(江中)蓮花山(在羅源縣南一里一名南山下臨城市中有聖水巖井泉可愈疾通志即衆寶)
(山其旁為席帽山羅漢山西南為金鐘鐵障二山按此與侯官縣之蓮花山名同地異)四明
山(在羅源縣西寰宇記在永貞縣西五里四峯高列中有古壇生釣絲竹交蔭其上有石井泉甘)
(如蜜府志一名毒火山中有窪泉即石井也通志相傳赤松子煉丹處時聞絲竹之聲有棋局上黏)
(牡蠣殼按長樂縣西北亦有山名四明然非寰宇記所載之四明山也明統志誤以寰宇記語注)
(長樂縣山今改)萬石山(在羅源縣西北俗名破石山怪石萬狀邑稱奇觀按此與福清縣)
(之萬石山名同地異)文殊山(在羅源縣北一里上有羣玉峯章突洞迤北曰尖山有王家林)
(嶺又東曰南華洞)寶勝山(在羅源縣東北山最高大黃沙溪水出焉)洞宫山(在羅)
(源縣東北高三百八十步寰宇記在永貞縣東北六里自武夷巖前連接岡阜晉中興初以有王氣)
(詔掘斷山脊皆有血流通志上有神姥石童子峯)仙茅山(在羅源縣東北十里兩山相連)
(曰大茅小茅相傳徐登嘗採仙茅於此絶頂有羅喜洞中多奇石又縣東北有堆禾山山圓如囷並)
(有錦潭甘泉)旗山(在古田縣東百里稍東南爲鼓山通志縣有兩旗山一在崇禮里一在杉)
(洋又有馬山在旗鼓之間按此與侯官縣之旗山閩縣之鼓山名同地異)五華山(在古)
(田縣西南三十餘里五峯連峙聳峭千仞一名大仙山亦曰大佛嶺又縣西南八十里有九龍山九)
(峯峭立)北臺山(在古田縣西一里高聳如臺又二十里爲黃蘖山其地多桃有桃湖桃溪)
(桃塢桃洲每春時桃花夾岸爲遊觀之勝)極樂山(在古田縣西北二里許山後有巖曰仙巖)
(又北有鳳翀峯)翠屏山(在古田縣北一里一名環屏山縣之主山也南為醴醻山甘泉出焉)
走馬山(在屏南縣治東又有御傘山山形亭亭如蓋)龜山(在屏南縣東新志山形如)
(龜有洞曰藍洞其東有金仙巖一峯挺拔曰文筆峯有磨劍石又東北為牛頭嶺又東為囦關有青)
(山書院舊祀宋朱子隔溪有山曰小武當)大邱山(在屏南縣西其西北有將軍山金鐘山馬)
(鞍山)三台山(在屏南縣治北又名筆架山)太湖山(在閩清縣東十里山椒有湖約)
(半里許)臺山(在閩清縣西南半里山勢平衍其狀如臺縣之主山也又南有鍾南山上有盤)
(谷巖舊志石塔山在縣南為縣案山)芹山(在閩清縣西南二里高一千五百丈舊志相傳白玉)
(蟾煉丹處)留錢山(在閩清縣西南舊志相傳唐乾符閒嘗雨錢於此聲錚錚然以億萬計樹)
(木皆折故名)大帽山(在閩清縣西南五十里接永福縣界周十里高三千五百丈舊傳其)
(巔時有鼓聲雲覆其上禱雨輒應山半有白巖高一千五百丈相近有石屋山朱頂山)鼎峯
山(在閩清縣西二十里有雙巖梅溪流繞其下又白面山在縣西有温泉)白雲山(在閩)
(清縣西北八十五里周十五里高五千八百丈林木蓊蔚白雲吞吐一名棋盤山中有仙峯巨石)
檉峯山(在閩清縣西北一百里舊志山周三十五里高六千三百丈北通尤溪縣通志檉峯)
(有檉樹大數十圍根分枝合故名)鳳凰山(在閩清縣東北形如翔鳳宋陳祥道與其弟安)
(道暘卜居山下其旁有石竹山舊志在縣東北二十五里周十五里高四十丈按此石竹山與福)
(清之山同名)鐘湖山(在閩清縣東北二十八里大江之西與侯官梅埔接界高五千丈下)
(有鐘潭蛟龍出没人不敢近山半有湖水應海潮)龍泉山(在永福縣東五十里其巔有湖)
(曰雁湖地高水深與侯官雪峯山相望古諺云雁湖深雪峯沈雁湖淺雪峯現按此與長樂縣之)
(龍泉山名同地異)觀獵山(在永福縣東六十里相傳越王嘗觀獵於此故名元末故總管)
(王翰避地山中聞元亡自盡因又名官烈山)大妃小妃山(在永福縣東南四十里寰)
(宇記在縣東南五十里昔越王葬二妃於此山故名通志有村曰三島村旁有巨石潭上爲方廣巖)
(有泉如練元王翰鐫飛佩二字)陳山(在永福縣南十里中有石龍山山如龍形循山之脊爲路)
(俗呼登龍山舊志語云縣通福清則龍嶼溪爲十八灣通興化則此山爲十八摺又斗湖山與陳山)
(並峙上有四湖亦名倒湖湖旁有田)六洞仙山(在永福縣南陳山之東相傳有仙居之每)
(風雨晦冥時有音樂聲舊志山極高秀西南爲二水之匯)大張山(在永福縣南二十餘里穹)
(窿磅礴羣山拱列其旁通志左有小張山相近有鐡劵山有巖曰曹溪巖上摩蒼穹相傳張趙二仙)
(嘗遊此)高蓋山(在永福縣西南六十里寰宇記在縣西七十里嘗有紫雲蓋之故名有水)
(色如金亦曰金支山土人徐登在此得仙縣志在縣西四十里道書以爲第七福地王閩時嘗封爲)
(西嶽拾級而上巨石如牆道出其中上有東西二石室對峙東室有水簾自千仞崖巔垂空而下崖)
(下承之以池曰龍吟池峯巒泉石種種奇勝通志徐登得修煉訣趙炳訪之徐喜與共飲正值霜月)
(草木凋敝徐噴餘&KR0377;頃刻林花遍開今所居名花林莊徐與兄弟姊妹七人同時上昇故其地有七)
(仙亭及徐趙二仙祠)摩筓山(在永福縣東北三十里縣之主山也)常思嶺(在閩縣東)
(南一百里又東南至福清縣四十五里為二縣交界處高數百仞一名相思嶺)北嶺(在侯官縣)
(北三十里路通連江縣懸崖而躋高幾千丈宋嘉祐三年侯官令樊紀夷高直曲踣凹續陷嶺失故)
(險今為往來通道)鶴嶺(在長樂縣東西通縣治東由雲洞大路達广石梅花等處今為北鄉)
(往來通道)石尤嶺(在長樂縣南四十里與福清縣分界府志亦名石湖嶺在縣西南六十里)
(福清縣北二十五里兩縣之界)瀉水嶺(在長樂縣西旁有巖數十丈澗水飛瀑可觀)蒜
嶺(在福清縣西南六十里以山形如蒜瓣而名登其巔望海瀰漫無際舊有照海亭少東為棉亭)
(嶺又縣西六十里有百丈嶺與莆田縣接界縣西北有臺嶺路通閩縣)螺嶺(在福清縣西北)
(六十里與閩縣接界山色黛綠如螺故名嶺勢峻岌如懸梯狀北瞰方山如咫尺其西北有傀儡嶺)
(在驛路旁下有應石高數丈過者呼之其應如答螺嶺西有仙舉巖峭拔千仞與永福縣接界)金
仙嶺(在古田縣東北五里石磴盤曲登之可以望遠上有爛柯石又縣東北二十餘里有牛頭)
(嶺宋張浚有詩)嵩洲嶺(在屏南縣南巉巖延亘與古田縣接界)梅林嶺(在屏南縣)
(紆迴盤繞共十八層)紫微峯(在長樂縣東南一名柯林山有白龍潭瀑布泉)龍峯(在長)
(樂縣北十里其西有巖宋劉砥劉礪與朱子講學於此因名曰晦翁巖)降虎峯(在連江縣)
(西明統志在縣西五十里嘗有虎為矢所傷至獨覺禪師庵前若有所訴覺為拔箭虎馴伏相隨故)
(名)寶峯(在閩清縣東北九十里周二十里高五千九百丈)龍都峯(在永福縣西北)
(拔起千仞雙崖對峙宛若洞門有三石室最高者曰玳瑁峯峯南為雞巖峯北之半有白巖即閩清)
(縣界)道者巖(在羅源縣北高十餘丈廣百餘丈中有石洞)梅巖(在永福縣東南四十)
(里高出衆峯登之可望三江口)西興巖(在永福縣西極高有瀑布水又西有獅子巖懸崖出)
(澄潭上中有石穴深不可測鄉人結飛樓於其巔至今為通道駐足之地)極樂巖(在永福縣)
(東北十里形如㐲獅中有四洞每洞可容數十人又縣北有白鶴仙巖極高秀)方廣巖(在永)
(福縣東北四十里舊志峭拔千仞上有石室周圍二千大可容千人石乳參差下垂瀑布千丈有泉)
(曰龍尾泉又有龍樹巖聽泉巖瑞松塢望仙臺諸勝明林鴻有詩相近有丸天巖)榴花洞
(在閩縣東山唐永泰中樵者藍超逐白鹿入石門内有雞犬人家見一翁與榴花一枝而出既而莫)
(知所在宋蔡襄有詩)靈源洞(在閩縣鼓山湧泉寺左巖竇嵌怪兩旁皆石壁中劈枯澗深可)
(三丈相傳王閩時僧神晏安禪於此惡水聲喧喝之水逆東流西澗遂涸是謂喝水巖)越王
禁石(在長樂縣東北广石海中長十餘丈産紫菜味珍王閩時採以充貢禁民私取故名)海
(北自福寕府寕德縣界接入府境南環羅源縣東又西南環連江縣東又南環閩縣東南又南環長)
(樂縣北及東南又南環福清縣東迤西環縣南又西南接興化府莆田縣界元和志連江縣海在縣)
(東五里閩縣海在縣東南一百六十里長樂縣大海在縣東七十里福唐縣大海在縣東四十五里)
(閩縣志閩縣東南濱海海潮南則由粗蘆門北湧東則由閩安鎮西湧皆會於馬頭江長樂縣志縣)
(東南東北皆濱海山港澳嶼迴環為險福清縣志縣潮汐分二派一派入迎仙港逕江一派入龍江)
(而海壇雙嶼諸處為汛守要地又縣東近境之海謂之九海以港嶼曲折也其外為大海海防考長)
(樂縣西北閩安鎮五虎門諸處實為省城門戶東北广石梅花所突入海中與連江縣定海所相對)
(亦省城右臂也自梅花至松下巡司中歷十一澳皆東沿大海波濤衝激並岸水淺寇船難近獨松)
(下漸南與福清接壤廣浙商船往往泊此海壇包其東南亦有觀音澳蘇澳可以暫憩故松下之備)
(宜豫)閩江(即建江自延平府南平縣界東南流入經古田縣西南黃田驛又五十里至縣南百)
(里之水口驛北受古田溪水江始出險就平又東五十里經閩清縣西北之小箬驛又東十里曰閩)
(清口西受梅溪水又東南四十里經侯官縣西北八十里之白沙驛又東南流至縣西北二十五里)
(甘蔗塘南亦曰馬瀆江又南流分為二派一派自北而東南歷侯官市至芋原驛曰芋原江濱江有)
(石岊山亦曰石岊江又曰螺女江寰宇記所謂在州西北二十五里是也又東南曰金鎖江寰宇記)
(所謂在州西二十里是也又東南至縣西十里曰洪山江亦曰洪塘江又東南入閩縣界經釣龍臺)
(山下曰南臺江亦曰白龍江寰宇記所謂南臺江在州南九里闊九里是也又東南經鼓山下而東)
(出為馬頭江有巨石如馬頭潮退則現亦曰東峽江而與西峽江會一派自西而南經侯官縣西南)
(三十里之高蓋山曰陶江亦曰瀨江又南循縣南五十里之方山西麓至仙崎山曰仙崎江亦曰陽)
(崎江折而東流經閩縣界曰西峽江兩山夾峙下通潮汐闊十餘里中流有石如砥柱名浮焦石俗)
(亦謂之烏龍江又東至閩縣東南五十餘里與馬頭江會二派合而東流江面益闊馬頭之北支流)
(曰上洞江其南曰下洞江中有獅子石與方山對峙巨浸不没諺云水浸方山鼻不浸獅子耳東流)
(經長樂縣西北半里之急水門閩縣東四十里之閩安鎮江與大海相接浩瀚數十里其北經琅崎)
(山下曰琅崎江又東為閩縣東百里之五虎門入大海按閩江名日不一其自閩安鎮以東尤多)
(異名以輿圖按之長樂縣東北五十里之梅花江又北曰广石江皆即馬頭江之海口又東至五虎)
(門則大海口也舊志及通志皆似誤為分析)澤苗江(在侯官縣西南其源為大樟溪自永)
(春州德化縣界東北流入永福縣界合洑口溪又三十里至窩口合尤溪界水又五十里合興化水)
(又六十里至永福縣治合閩清界水又六十里合福清界水曰大樟溪經縣界二百餘里凡三十五)
(灘悉皆險峻又東北流至侯官縣西南之瓜山曰澤苗江北注於陰崎江按舊志侯官縣西南有)
(浯江一名黃岸江受永福諸水東流為陰崎江下注陽崎江以輿圖考之當即閩江分流之南派仙)
(崎江非另有一水也惟澤苗源資樟溪是為巨流)壺井江(在長樂縣東壺井山下亦曰壺)
(井澳舊志山&KR0691;江中居人漸繞成市又東北曰磁澳江中有孤山峙海中分東西南北四澳可以避)
(風海舟常泊於此按壺井亦即閩江入海處分歧而名非有兩江也)松林江(在福清縣)
(東去海口鎮十里至長樂縣東南三十里入海亦曰松下澳相近者曰大祉小祉龍下等澳又有海)
(下里江源出福清縣北二十五里之石尤嶺下流注江以入海)龍江(在福清縣南元和志丹步)
(渡在縣南百步其水謂之無患溪縣志江有數源一源自百丈嶺至鶴林爲鶴溪一源自靈石山出)
(與鶴溪合爲無患溪一源自斂石山山爲交溪西南一源自臺嶺出爲蘆溪一源自七仙巖曰關奚)
(一源自石尤嶺曰澗溪並流至水陸橋南衆溪合流名曰西溪又東經縣南曰龍首河又東廣五里)
(初曰螺文江宋時改名龍江又東入海)逕江(在福清縣南三十里其源有二一出故興化縣)
(界金支大澤流合漁溪一出黃蘖山北過鐵場邊又北與漁溪合爲逕港南至棉亭東抵烏嶼門又)
(南至雙頭嶼歧而爲二西出後嶼東出白嶼又東復合入海又有南匿江在縣南南日里自莆田縣)
(流入至南匿山入海)連江(在連江縣南元和志在縣南三百步府志一名鼇江源出羅源縣黃)
(土溪黃栢潭古田縣芝浮溪侯官舊懷安縣桃洲之密溪三派合流而東經縣南環抱如帶東下合)
(磁窰峽口入海亦名岱江江濱有漁滄潭)羅川(在羅源縣南源出縣西蔣山流合金鐘潭至縣)
(西分為南北二溪北溪穿城中南溪繞城外至南莊潭又分一派入城曰中溪至南門中北二溪復)
(出與南溪會合流過南亭橋旋轉九曲亦曰環溪經縣東南六里之松崎山入海又名松崎港)桑
溪(在閩縣東十二里通志閩越王流觴處也一名龍窟)鱔溪(在閩縣東寰宇記在縣東二十)
(里源出鼓峯半名勝志閩越王郢時有鱔長三丈為民害郢之第三子曰白馬三郎者射中之鱔纏)
(以尾三郎人馬與鱔俱斃按五代史王審知常乘白馬軍中號白馬三郎然則稱三郎為漢閩越)
(王郢之子亦訛傳耳)義溪(在閩縣東南六十里舊志源出福清縣界流十五里為榕溪又流經)
(綠楊橋曰義溪入西峽江)沙溪(在侯官縣西北二十里源出分水關經建劍而下中有湧沙成)
(堆故名流經芋原驛入江)桐溪(在侯官縣西北三十里俗謂之桐口其相近有陳塘溪俱流入)
(岊江按府志有成塘溪出府西北山中西南流至甘蔗塘東南入江當即陳塘溪也)大目
溪(在侯官縣西北七十里日一作麥亦作穆源出古田縣界其南為小目溪出永福縣界皆西北)
(流注於馬瀆江)九溪(在長樂縣東嶺口舊志源出六平首石諸山流經太平橋曰觀音溪又經)
(縣南下流入馬頭江又有中溪竹林溪資聖溪皆入江)祉溪(在長樂縣東南四十里海濱志)
(源出福清縣之鏡嶺流至小祉澳入海)三溪(在長樂縣南舊志福清縣諸溪匯於破石潭分)
(流為三如鼎足亦名鼎溪歷四十里轉由東山港入海又星溪在縣西南源出七巖山亦曰獵溪與)
(三溪同入海溉田千餘畝)長樂大溪(在長樂縣源出福清縣仰辰山流經縣東南三十三)
(里縈迴溉田千餘頃西北流入海)蘇溪(在福清縣西南四十里源出興化府莆田縣界流入)
(縣境合漁溪匯於逕江漁溪在縣西南三十五里源出黃蘖山裏洋與蘇溪合又蒜溪源出蒜嶺亦)
(流入逕江)竹溪(在連江縣南流經龍塘入海又財溪在縣東南源出百丈漈下流入海皆有灌)
(溉之利)周溪(在連江縣西南又利坑溪在縣東南皆流入鼇江)霍口溪(在羅源縣)
(西四十里自古田縣流入又南流入連江縣即鼇江之上流也)起步溪(在羅源縣北五里源)
(出縣西北善化里山頂南流合松崎港又九龍溪在縣北南流入起步溪又黃沙溪在縣西北流入)
(尢龍溪)古田溪(在古田縣東三山志源出建寕界東南流曰横溪至上生院南合薦溪潭)
(數里合桃溪東流至縣東北隅龍津橋合東北溪又南經戴星洲鳴玉灘磨劍石下百丈漈曰水口)
(舊志横溪在縣西北又桃溪出縣西黃蘖山流合焉又南合於建江亦謂之嵩溪溪上有嵩溪館縣)
(志水口爲羣溪匯合之處亦曰囦溪水流寬平無灘石之阻上下舟楫恒泊於此按此即西溪爲)
(古田大溪之上源輿圖所謂出白漈嶺下者是也古田縣西北與建安界處今屬屏南縣曰横溪里)
(有水曰横溪東南流北合屏南縣境雙溪禹溪倭溪諸水至古田縣城北與東溪合又南流東合西)
(洋溪水又南至水口鎮輿圖亦作劍溪舊志誤分爲二水)東溪(在古田縣東源出縣東北杉洋)
(鎮西流至縣東合古田溪又甘溪古名藍溪感溪一名錦溪俱流入東溪按輿圖此溪即黃居嶺)
(下之水西流者感溪即西洋溪)瀨溪(在古田縣西五十里舊名瀨里溪東流經縣南二十五里)
(入古田溪)虎溪(在古田縣西八十里舊志明洪武初谷口巡司熊彦迪嘗置虎溪寨於此按)
(輿圖當即黃田驛東之上洋溪也南入建江)梅溪(在閩清縣西五里源出永福縣西北山中)
(北流經頂峯山下又十餘里雙崖聳峙中瀉三灘名曰龍門又東北流經閩清縣西又東北經縣北)
(里許又東北入建江舊志江水濁而溪水獨清故縣以閩清為名三山志謂之閩清水又瞿曇溪在)
(閩清縣西南三十里源亦出永福縣界流入梅溪又演水溪在縣西二十里源出尤溪縣界東流入)
(梅溪按輿圖即閩清之南溪也演水溪即檉嶺下之水東流者尚有下際溪出閩清縣東南下際)
(嶺西北流至縣西入梅溪舊志及通志俱未載)雙溪(在永福縣西三里越峯山下有二派一出)
(縣西南山中者曰伏口溪亦曰南溪一出縣西北十七里瑞峯山者曰漈溪亦曰西溪合流為雙溪)
(會流入大樟溪為澤苗江)龍嶼溪(在永福縣東南府志源出福清縣界流經縣東之龍嶼逶)
(迤九曲十有八折凡四十里合大樟溪)元祐港(在長樂縣東南三十里舊志舊有港入海)
(爲沙所壅宋元祐中縣令袁正規開卓嶺後山爲港抵陳塘港西注之海又鑿林岊莊前之山爲渠)
(直出漳港石梁南注之江名曰元祐港)陳塘港(在長樂縣東北四十里舊志宋末陳文龍)
(築田砌塘因名水源自梅花山下會東西濱&KR2446;湖嚴湖并七十二洋之水至此深數丈長十餘里)
西湖(在侯官縣西三里元和志在縣西二里方輿紀要在府西南三里晉太守嚴高所鑿引西)
(北諸山溪水注之周十餘里又有東湖在府東北三里亦嚴高所鑿引東北諸山溪水注之周二十)
(里二湖與海潮通引流漑田爲利甚溥唐貞元十一年觀察使王翃又開南湖於城西南五里廣二)
(百四十步接西湖之水灌於東南後王審知於子城外環築羅城及南北夾城皆取土於西湖旁湖)
(周至四十里宋慶歷中漸微嘉祐二年蔡襄復請濬治熙寕中曹穎升程師孟相繼修築淳熙中趙)
(汝愚復請濬西湖明萬歷中亦嘗疏濬後日就淺隘舊志東湖至宋已涸南湖遂堙西湖亦僅同池)
(沼本朝康熙二十二年總督姚啟聖巡撫金鋐會議開濬西湖四十二年總督金世榮巡撫梅鋗)
(重濬旋又湮塞乾隆十三年總督喀爾吉善偕巡撫潘思榘重興工疏濬為隄葺湖心之開化寺及)
(湖旁褒忠祠其用取贖鍰并入官之田直事載府志巡撫潘思榘有記)長林湖(在長樂縣)
(東舊志長三里闊五十餘丈宋紹興中縣令陳可大開溝引湖水溉田西洩於海亦名陳令津)延
祥湖(在長樂縣南三里龍門前澳一帶兩歧亦宋元故址潮汐往來可通舟楫溉田千頃)桃
枝湖(在長樂縣南十餘里舊志一名桃坑湖五代王閩時所鑿宋咸平熙寕中再濬周五百餘)
(丈溉田二十九頃又南有横嶼湖一名福湖亦唐宋故址周三百餘丈)嚴湖(在長樂縣東北)
(舊志陳大建初里人嚴光捨田鑿此周三千二百八十丈瀦大畬溪水又名放生湖中有小阜曰蠏)
(山後漸堙明正統十年縣民劉彦良疏請濬治從之未幾復廢)濱&KR2446;湖(在長樂縣東北舊志)
(唐天寶五載沙合成陂大歷中里人林鷃因捨田鑿為上下二湖周一千三百丈溉民田七百頃又)
(開溝洩水入陳塘港至登賢官路而止名曰東溝宋元祐中縣令袁正規鑿卓嶺水道及登賢官路)
(遂與東溝相接名曰龍津明隆慶崇禎中兩經疏濬其南有林婆湖相傳林鷃妻趙氏捨奩田所開)
(也)東塘湖(在連江縣北瀦水五百頃溉田四萬畝隋開皇十三年肇興唐咸通初令劉逵)
(宋淳化初知縣事鞠仲謀重浚明天順四年知縣歐陽翰大加清飭天啟末復湮本朝康熙六年)
(重濬如故)鑑湖(在永福縣東北一名冲灣潭清深莫測又有龍窟在縣東與鑑湖隔仙掌陂地)
(脈潛通水痕相應下流皆注大樟溪)二龍潭(在長樂縣東南十里舊志宋祥符間夏月雷雨)
(有黑白二龍從演江飛起白者處山之陽因名曰白龍潭黑者居山之陰曰黑龍潭亦曰祥雲潭)
柏山潭(在福清縣東南三十里龍堂山中又横山潭在縣西南三十里龍首漈潭去横山潭)
(十五里)清界潭(在福清縣西北十餘里上有瀑布下深數十丈)漁滄潭(在連江縣)
(南通志有石刻漁滄天乙之門)湖汰潭(在永福縣舊志在縣西十里許樟溪所經也溪流皆)
甘蔗洲(在侯官縣西北二十五里横亘江心居民皆種蔗爲業相近有白龍洲)&KR0699;浦
(在閩縣東南府志州人多就浦&KR0699;魚故名石晉開運三年南唐兵圍李仁違於福州仁達求救於吳)
(越吳越兵至自&KR0699;浦南潛入州城即此)白鰕浦(在閩縣南府志五代漢初吳越將余安自)
(海道赴救福州至白鰕浦海岸泥淖布竹箐而前既登岸奮擊南唐兵大破之即此)歐冶池
(在府城内明統志在布政司治後昔歐冶子鑄劍之地周數里府志在冶山之麓今漸堙塞)温
泉(府境有五一在閩縣東南城隅湯井巷二在縣東崇賢里及易俗里一在連江縣西北光臨里)
(一在閩清縣東北賀恩里)神移泉(在閩縣東東山大乘寺側唐開元中僧守正患汲井遠一)
(夕靈泉迸發視遠井則已涸矣又山有聖泉唐僧懷一卜居愛同寺西苦乏水一日二禽鬭噪於地)
(卓錫其所有泉湧出宋蔡襄有聖泉詩註云俗傳泉湧則民安是泉涸十餘年矣今始湧也)苔
泉(在侯官縣北龍腰山一名龍腰井府境第一泉也通志宋蔡襄守福州日試茗必於龍腰取水)
(乎書苔泉二字立泉側府志一名龍舌泉)應潮泉(在侯官縣西北雪峯寺廣二三尺水纔數)
(寸進退淺深與潮候無少差)虎跑泉(在連江縣北中鵠里降虎峯下)惠民泉(在屏)
(南縣西勺水不盈尺許潦不見溢旱不見涸)七星井(在閩縣亦名七福井通志其六在宣)
(政街東西一在還珠門外宋慶歷中提刑蘇舜元所鑿紹興間砌七石盂於譙樓之北注水以厭火)
(災)煉丹井(在侯官縣烏石山巔亦名仙井仙人任放煉丹於此鑿石得泉又崔公井在山)
(旁尊勝堂前唐觀察使崔干賞其甘美故名)
︹古蹟︺冶縣故城(在閩縣東北冶山之麓史記漢五年立故越王無諸爲閩越王都東冶建)
(元六年分立餘善爲東越王元鼎六年餘善反元封元年滅之詔徙其民江淮間東越地遂虛宋書)
(州郡志冶縣蓋勾踐冶鑄之所故謂之冶吳志建安初會稽太守王朗奔東冶侯官長商升爲朗起)
(兵孫休永安二年黜其兄會稽王亮爲侯官侯宋書州郡志晉安太守領縣侯官前漢無後漢曰東)
(侯官屬會稽通考閩越王無諸開國都冶依山置壘據將軍山歐冶池以為勝舊志唐中和間觀察)
(使鄭鎰拓郡城東南隅是曰子城天復元年節度使王審知於子城外環築羅城周四十里梁開平)
(元年審知又築南北夾城謂之月城宋開寶七年刺史錢昱又築東南夾城太平興國三年錢氏納)
(土詔盡毀其城熙寕二年郡守程師孟據子城舊基修築復增拓其西南隅咸淳九年嘗增築外城)
(元至元中復墮廢至正二十四年陳友定稍繕完之即今治也通志宋治平中張伯玉守福州編戶)
(植榕熙豐以來綠陰滿城暑不張蓋閩書榕樹生至福州而止故福州號為榕城或曰榕海)侯
官故城(在今縣治西北元和志武德六年於今州西北三十一里置八年廢長安三年重置)
(貞觀五年觀察使鄭叔則奏移於州郭寰宇記元和三年觀察使陸淮復奏省入閩縣五年復置仍)
(為州治舊志五代晉開運二年南唐將陳覺欲取福州自劍州緣江東下李仁達將楊崇保率舟師)
(拒之覺等敗之於侯官即侯官故縣也今故址名侯官市亦曰侯官閣)新寕故城(在長)
(樂縣南唐置尋改曰長樂元和志縣西至福州一百里縣志故城在縣南十五里唐上元元年移置)
(六平山吳航頭即今治)福清故城(在今縣治東南唐析長樂地置寰宇記縣在州東南)
(一百一十里明郭萬程縣治辨略舊治永慶即今縣永東里石晉初徙南臺即今臺嶺)温麻
故城(在連江縣北晉太康四年以温麻船屯置縣元和志縣西南至福州水陸一百六十里晉)
(立温麻縣武德六年移於連江之北改為連江縣三山志在今州東北九十里蓋南宋後始徙而南)
(也)古田故城(今縣治唐置元和志縣東至福州一百七十里開元二十三年開山洞置)
(東與連江西與沙縣分界閩中記開元二十八年溪洞逋民劉疆等千餘歸化都督李亞邱以聞明)
(年始立為縣當環峯複嶂閒平陸二十五里版垣墉高丈許步三百右挾建溪州城實東南面也永)
(泰二年析侯官尤溪二縣地以益之宋縣令李堪古田縣記太平興國五年轉運使楊克讓奏遷邑)
(治於水口端拱元年轉運使崔策復還舊治舊志縣舊置於雙溪之匯屏山之南即今治也其宋初)
(所移即今水口鎮)原豐廢縣(在閩縣晉置屬晉安郡宋書州郡志太康三年省建安典)
(船校尉所立按陳置豐州取縣為名後以縣廢入侯官因改侯官為原豐)懷安廢縣
(在侯官縣西北宋置寰宇記縣在州西北四十五里太平興國六年割閩縣敦業等九鄉置三山志)
(縣初治芋原江北三十里咸平二年移置石岊廣故驛為縣治東南去州城二十五里府志元至元)
(二十二年遷於縣西尋復故明洪武十二年移入郭内萬歷八年併入侯官縣)永貞廢縣
(在羅源縣南五代時王閩置寰宇記縣在州東北二百十里唐大中元年割連江一鄉置羅源場至)
(後唐長興四年改為永貞縣宋改曰羅源邑人陳祚羅源縣記略舊治在今水陸寺西隅界雙溪之)
(間水潦時至慶歷八年遷於戴坑四山環合其背如翔鳳其前則奇峰拱列東兩溪夾左西三川夾)
(古即今治也)永泰廢縣(在永福縣西唐永泰二年折侯官尤溪二縣地置以年號為名)
(元和志縣東北至福州二百五十里觀察使李承昭開山洞置縣東水路沿流至侯官縣西泝流至)
(南安南北俱抵大山並無行路三山志在州西一百二十里崇寕初避哲宗陵名改曰永福)福
州故衞(在閩縣明統志左衞右衞俱在府治東北中衞在左衞東俱洪武二十一年置本)
(朝康熙五年裁)梅花廢所(在長樂縣東少北四十里梅江頭山上本曰北鄉巡司明洪武)
(十年始築城二十年移置巡司於蕉山改建梅花所增拓舊城周六百四十八丈門三外環以濠)
(本朝康熙三年裁)萬安廢所(在福清縣東南一百二十餘里明洪武二十年置千戶所)
(築城周五百二十五丈門三本朝康熙三年裁)定海廢所(在連江縣東北八十里明)
(洪武二十年置千戶所築城周三里有奇門三本朝康熙三年裁)校尉營(在閩縣東芝山)
(南三國吳立典船校尉造船於此)梅溪場(今閩清縣治舊唐書志福州有梅溪縣新置寰)
(宇記閩清縣在州西北一百五十里唐貞元元年割侯官一十里爲梅溪場梁乾化元年改置爲縣)
(按新唐志貞元初置梅溪縣今元和志福州領九縣無梅溪舊唐書亦曰新置斷以寰宇記爲是)
毬場(在侯官縣冶山東南麓唐馮審毬場記曰刺史裴次元闢毬場於城之東偏曰左衙營其)
(北乃連接山麓搆亭為記稱二十九奇景)銀場(在永福縣西九域志永泰縣有黃洋保德二銀)
(場府志縣西有保德里又有銀礦在縣西地名太原宋元豐中嘗鑿取之)鹽場(在長樂縣九域)
(志長樂縣有鹽場一又羅源縣有鹽場一長樂縣志嶺口鹽場舊在縣治西隅臨水渡側宋熙寕中)
(運使賈青移置於東隅嶺口歲納鹽二百四十萬斤寶祐中革)金坑(在古田縣東北六十里九)
(域志縣有金坑一又縣有寶興銀場縣志銀場在縣西北二百里近三峯禹溪當建安夀寕松溪政)
(和諸縣之衝宋天禧二年開紹聖二年罷明初屢開屢罷宏治五年設軍防戍又有龍嶺坑游家坑)
(赤巖坑皆有銀礦嘉定初賊據寶興叛萬歷二十七年復開採尋以利微而罷三十三年封閉)進
貢廠(在閩縣東南門外柔遠驛北明初建為外國使臣館舍)陶竈(在侯官縣戰坂西通)
(志梁開平元年閩王審知築夾城陶甎於此審知命陶者每甎上印錢文其後國歸吳越錢氏人以)
(為先兆云)啟運宫(在閩縣東開元寺舊志宋景德初建於西京以奉六聖神御後遷東京建)
(炎初東京陷遷於福州)水晶宫(在侯官縣西西湖上舊志閩王時築室時攜後宫遊焉)
垂拱殿(在府城布政司署内舊志即五代王閩時明威殿宋端宗航海時駐此重建改名又)
(有長春寶皇大明紫微東華躍龍諸宫及文德文明大酺等殿皆王閩時所造錢氏納土後悉燬)
全閩第一樓(在府城布政司儀門之南通志唐元和十年觀察使元錫建即威武軍門)
(也宋嘉祐八年郡守元絳更為雙門建樓十楹熙寕二年程師孟始置壺漏鼓角又為兩樓以翼之)
(左曰宣詔右曰班春後屢燬屢修其銅壺為宋儒陳普所鑄晷刻不差今無存矣)鎮海樓
(在府城北越王山巔明初跨山築城先作樓為式樣名樣樓後更名鎮海樓本朝乾隆六十年修)
清風樓(在閩縣三山志在舊小廳西南蔡襄詩郭外清溪溪外山溪雲飛上破山顔清明天)
(氣琉璃色何處峯頭帶雨還)拱極樓(在閩縣英達坊宋鄭性之建理宗親書扁石刻尚存)
蕃宣樓(在侯官縣三山志在府城西北隅舊碧峯亭也熙寕中改築子城上建九樓曰蕃宣)
(西河五雲三山清微東山堆玉緩帶望雲今惟清微東山與此樓存)經史閣(在府學内宋教)
(授常濬孫建朱子作記)衣錦閣(在閩縣三山志在九仙樓東舊名賞心閣宣和五年以余)
(深典鄉郡改名)三山閣(在閩縣平遠臺東宋時建許敦仁有詩)超凡閣(在閩縣鼓)
(山飛搆層巔登眺使人有超然出塵之想)澄瀾閣(在侯官縣西湖上三山志趙汝愚建)鎮
閩臺(在府城市政司南虎節門外五代王審知築宋大中祥符間改名還珠門本朝康熙二)
(十年改建名獅子樓六十年重建)坐嘯臺(在閩縣逍遙堂之北舊養和亭也宋熙寕二年)
(程師孟築為臺名玩月紹興二年程邁改今名)威武臺(在閩縣三山志在城隍廟東熙寕二)
(年程師孟築)平遠臺(在閩縣九仙山最高處)釣龍臺(在閩縣南臺山上亦名越)
(王臺寰宇記越王無諸於此釣得白龍因名閩書舊記越王餘善釣得白龍於此築臺表瑞臺高四)
(丈週迴三十六步臺上可坐百餘人有達觀亭碧光亭宋時諸公皆有詩)長樂臺(在侯官縣)
(烏石山上千福院中郡人遊眺之所宋湛俞詩茉莉曉迷瓊檻白荔支秋映綺筵紅又絶頂有鄰霄)
(臺一名凌霄臺東峯有沖天臺舊名放鶴亭為唐崔干放鶴處)高風臺(在侯官縣西鳳凰山)
(下香巖寺之西通志舊有臺址元貢師泰增築之名曰高風上建鳴鳳亭帥泰皆自為記)乘雲
臺(在侯官縣西北雪峯山上)任公臺(在侯官縣北昇山絶頂唐任敦於此上昇宋陳鑄有)
(詩)春野亭(在閩縣三山志在日新堂東南慶歷二年蔡襄建又舊州治有雙松亭亦襄建)
(并書額)萬象亭(在閩縣三山志在燕堂之北紹興十四年葉夢得建)元公亭(在閩)
(縣鼔山宋嘉祐中建元絳詩誰書吾姓揭亭顏棟宇飛甍氣象寬谷口秋風吹鬢髮海東朝日上欄)
(干今為郡人遊玩之地)天風海濤亭(在閩縣鼓山大頂峯宋淳熙間建趙汝愚詩幾)
(年奔走厭塵埃此日登臨亦快哉江月不隨流水去天風直送海濤來朱子愛之遂書四字刻石因)
(以名亭并書扁焉)道山亭(在侯官縣烏石山宋程師孟建曾鞏記曰程公為是州得閩山)
(嶺岑之際為亭於其處以為登覽之勝可比於道家所謂蓬萊方丈瀛洲之山故名之曰道山亭)
環峯亭(在侯官縣越王山宋乾道中賜宸翰)四見亭(在侯官縣越王山宋建劉瑾有)
(詩)奎華亭(在侯官縣西怡山西禪寺中藏宋太宗宸翰)馬江亭(在長樂縣西北)
(半里馬江渡之北舊名臨江館宋元祐中建明隆慶三年知縣蔣以忠重建為駐節堂)迎恩
亭(在長樂縣西北馬江地名吳航頭蓋五代吳越兵入閩時泊舶處也今名馬頭埠)溪山
第一亭(在古田縣北宋淳熙二年建有朱子書扁)日新堂(在閩縣三山志慶歷六年)
(蔡襄建建炎三年以為安撫廳)止戈堂(在閩縣三山志安撫廳舊甲仗庫後有堂曰武備紹)
(興二年韓世忠討平建寇改名)燕堂(在閩縣三山志嘉祐四年燕度建安民堂熙寕中改名)
眉夀堂(在閩縣三山志在燕堂西南紹興十年張浚判福州為其母秦國夫人建)松風
堂(在閩縣鹽倉山宋李綱謫居時寓之有海月來薰二亭又有明極堂)風月堂(在羅源縣)
(南華洞宋林迴隱居處陳襄詩四時花木錦繡谷十里江山水墨屏)石室清隱齋(在侯)
(官縣烏石山麓宋朱子講學處手書石室清隱四大字鐫於石)安適軒(在長樂縣東南竹林)
(寺宋唐最有詩)虞公庵(在閩縣東山之麓梁陳時虞寄所居陳寶應遣人燒之寄安卧不動)
(縱火者旋自救之)甘棠院(在閩縣舊州治三山志開寶九年郡守錢昱建中為夢蝶枕流)
(臨風綺霞四亭其南為門牓曰甘棠皇祐四年劉夔於其東建逍遙堂治平元年元絳又建忠義堂)
(於逍遙堂南熙寕八年元積中更甘棠門名為春臺館)德成精舍(在長樂縣東北籌峯)
(山唐林慎思讀書處宋朱子題其巖曰德成以水部德成於此也)滄洲草屋(在長樂縣)
(籌嶺明陳亮隱此中有儲玉樓滄洲十勝與高棅王恭文酒過從為九老社)同仁館(在長)
(樂縣西明宏治五年知縣潘府建)環玉館(在羅源縣西一里許宋余深建為聚書之所周)
(環皆水故名)柏衙(在閩縣東南通津門外元行省郎中拜特穆爾居此俗呼柏衙前拜特)
(穆爾舊作柏帖穆爾今改正)王審知宅(在閩縣東慶城寺南)許將宅(在閩縣舊)
(縣治東鳳池坊)朱倬宅(在閩縣舊縣治西)鄭善夫宅(在閩縣鼇峰坊自題其堂)
(曰遲清以見志又有别業曰桑苧園在高湖墩自書少谷柴門有清野堂)周朴宅(在侯官縣)
(烏石山鱗次臺)陳襄宅(在侯官縣古靈村)張經宅(在侯官縣文儒坊舊在洪塘半)
(洲)陳貴誼宅(在福清縣場前街)葉向高宅(在福清縣魚市街)鄭俠
宅(在福清縣南今名鄭公坊)黃祖舜宅(在福清縣東南大壤山)李彌遜宅
(在連江縣西北清河里濓湖山之麓有筠溪釣臺彌遜所築舊址猶存)陳祥道宅(在閩)
(清縣東北鳳凰山下)黃定宅(在永福縣東方輿紀勝宋乾道丙戌狀元蕭國梁居縣之重峯)
(己丑狀元鄭僑居縣之龜嶺壬辰狀元黃定居縣之龍漵時稱百里三狀元)古籒文石
刻(在閩縣鼓山通志有石横亘五十餘丈刻籀文其上多不可識)般苦臺大篆(在侯)
(官縣烏石山華嚴巖左唐大歷七年李陽冰書與處州新驛記縉雲縣城隍記麗水忘歸臺銘世稱)
(四絶)石室仙篆(在永福縣六洞仙山通志山南石室有古篆十字不知何代書)
︹關隘︺雙溪公館隘(在屏南縣北接政和縣界明萬歷十七年以礦徒作亂創建撥兵防)
(守又分水隘去雙溪八十里與建安縣接境禹溪隘嚴家洋隘去雙溪五十里與政和縣接境嚴家)
(坑隘去雙溪四十餘里前墩隘去雙溪七十里皆與寕德縣接境並萬歷中置守兵)閩安鎮
巡司(在閩縣東九域志閩縣有閩安鎮府志在閩縣東四十里有巡司明洪武二年置又有閩)
(安稅課局與巡司同置今廢海防考海水潮汐與馬江會於閩安鎮有兩口一東出雙龜門外繞壺)
(江五虎一南出琅崎門外繞广石梅花閩安為江海之鎖鑰而會城之門戶也通志鎮有城本朝)
(順治十五年建)五虎門巡司(在閩縣東南海中五虎山明洪武二年置官母嶼巡司)
(本朝初移駐南臺乾隆四十五年復舊)永慶巡司(在閩縣南尚幹里本朝乾隆十年)
(設)竹崎巡司(在侯官縣西北六十里濱江明正統六年置)五縣寨巡司
(在侯官縣西北九十里舊屬懷安以其地接閩縣侯官古田閩清五縣交界故名元至元三年置巡)
(司本朝雍正十二年移駐南嶼)江口巡司(在福清縣南江陰里元置巡司於南日里)
(名南日巡司明洪武二十年移置於壁頭山在縣南百里)東岱巡司(在連江縣東舊有城)
(本朝康熙八年修移北茭巡司駐此)漈門巡司(在永福縣西四十里宋時置巡司於)
(縣南之辜嶺寨元至元中移於保德里之漈門明景泰四年又移於縣西嵩口埕成化八年爲水所)
(圯仍復故所)小祉鎮(在長樂縣東二十五里舊有巡司明洪武初置嘉靖四十年葺寨爲)
(城周一百八十七丈崇禎六年移治大祉澳南去舊治數里又縣東北四十餘里有黃崎寨與仙崎)
(广石東山名把截四寨爲沿海要地)石梁蕉山鎮(在長樂縣東三十里旁有蕉山故名)
(明洪武二十年自梅花所移巡司於此隆慶三年知縣蔣以忠始城之周三百六十丈門四今廢)
松下鎮(在長樂縣東南三十五里舊有巡司明洪武初置於福清海口二十年移置於此為)
(長樂咽喉福清門戶嘉靖三十九年拓寨為城周三百十六丈崇禎九年知縣夏允彝更擴之周四)
(百八十丈門四水關一又壟下城在縣東南三十里嘉靖四十年居民築以備倭周一里)海口
鎮(在福清縣東二十里九域志福清縣有海口鎮舊志北倚龍山南去瑞巖山二里宋里人林遷)
(創建有城周八百八十五丈門五元時置海口務於城内明初改為海口稅課局並置河泊所於此)
(今廢)化南鎮(在福清縣東南六十里地名前薛有民城明嘉靖中築以禦倭其東北數里曰)
(化北鎮相傳隋時掠琉球五千戶居此因名)牛頭門鎮(在福清縣東南一百里明洪武)
(十二年移逕江口巡司於此改名又有錦屏巡司在縣東南今俱廢)沙塘鎮(在福清縣南五)
(十里有民城明隆慶閒築又逕江鎮在縣西南宋置逕口務明洪武初改為逕口税課局十八年圯)
(於水因自水南移於水北又南門稅課局在縣南龍首河北元置南門務明初改今皆廢)蛤沙
鎮(在連江縣東北五十里崖石峭立如壁明洪武十六年置河泊所於此二十年築城今廢)北
茭鎮(在連江縣東北一百里海中西北至羅源縣八十里本名荻蘆鎮宋淳祐三年置荻蘆寨)
(有水軍千人亦曰武濟水軍元置巡司明洪武二十年改今名並築城與定海相為脣齒今廢)應
德鎮(在羅源縣西南二十五里與連江縣接界為往來通道)杉洋鎮(在古田縣東一)
(百二十里東去羅源縣一百三十里舊有巡司宋元時置地有銀坑多礦盜明正德二年增設通判)
(駐此嘉靖十年革巡司改置捕盜館於此)水口鎮(在古田縣南九十里九域志古田縣有水)
(口鎮縣志東南至府城一百八十里即宋初所遷縣治也延津上游此為鎖鑰之口景德遷縣後設)
(監鎮官於此又鹽運分司亦治焉有浮橋横於江津朝夕驗放亦曰水口關自水口而上五里有塔)
(嶺亭西往南平北往古田分歧於此又鎮有水口驛舊設驛丞本朝乾隆八年栽移縣丞駐此)
谷口鎮(在古田縣西南八十里舊有巡司宋大中祥符五年置於水口鎮元移置於此改曰)
(谷口巡司明正統初革又西溪鎮宋置巡司明洪武十二年革)青窰鎮(在閩清縣東舊有巡)
(司又縣南有稅務皆元置明廢)大樟鎮(在永福縣東五十里舊名永泰鎮後改)金牌
寨(在閩縣東又圓山寨崇新寨登高寨及塘頭中洲礮城羅星塔舊皆有民城明嘉靖間為備倭)
(築本朝康熙五十六年總督覺羅滿保修葺)鎮東寨(在福清縣東二十里明洪武二十年)
(置鎮東衞築城周八百八十餘丈門四本朝康熙三年裁衞改為寨有守備駐防)小埕寨
(在連江縣東一百二十里海中明初置籌海說小埕北連烽火南接南日連江為福郡之門戶而小)
(埕又連江之門戶也)南灣寨(在羅源縣東北五十里舊有巡司元初置於簾山後徙於此明)
(初廢)大田驛(在閩縣南七十里)三山驛(在侯官縣西南中衞鋪西抵芋原南抵大)
(田明洪武閒置驛丞本朝康熙三十八年裁)芋原驛(在侯官縣西北三十里舊有驛丞)
(本朝康熙三十八年裁)白沙驛(在侯官縣西北八十里北至水口驛一百二十里)宏
路驛(在福清縣西三十里北去閩縣大田驛六十里元至元間置)蒜嶺驛(在福清縣)
(西南六十里元至元間置站明洪武間改為驛)黃田驛(在古田縣西南八十里南至水口驛)
(五十里北至延平府嵢峽司四十里)
協修官(臣)許邦光恭纂
總纂官(臣)廖鴻藻恭覆輯
校對官(臣)劉咸恭校
