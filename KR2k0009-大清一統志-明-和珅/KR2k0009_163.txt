大清一㳘志
廣東統部(在京師西南七千五百七十里東西距二千五百里南北距一千八十里東至福)
(建漳州府詔安縣界一千里西至廣西南寕府宣化縣界一千五百里南至大海三百里北至湖南)
(郴州桂陽縣界七百八十里東南至大海二百八十里西南至崖州大海二千四百里東北至江西)
(贛州府長寕縣界八百里西北至廣西平樂府賀縣界七百三十里)
︹分野︺天文牛女翼軫分野星紀鶉尾之次(史記天官書牽牛婺)
(女楊州翼軫荆州唐書天文志翼軫鶉尾也初張十五度中翼十二度終軫九度得長沙武陵逾南)
(紀盡鬱林合浦之地斗牽牛星紀也初南斗九度中南斗二十四度終女四度得蒼梧南海逾嶺表)
(自韶廣以西珠崖以東爲星紀之分唐書地理志嶺南道廣康端封梧藤羅雷崖以東爲星紀分桂)
(柳鬱林富昭蒙龔繡容白廉爲鶉尾分按今廣韶以西瓊崖以東爲牛女分野連州及欽廉以東)
(為翼軫分野)
︹建置沿革︺禹貢荆揚二州之南裔周為藩服(通歷武王滅殷)
(乃正九服徹法以南海地在東南揚州之裔定為藩服)戰國時為百越亦曰
揚越(史記吳起傳吳起相楚南平百越又南越傳秦并天下略定揚越張晏曰揚州之南越也)
(按越字史記作越漢書作粤音義並同今從史記)秦時號陸梁地始皇三
十三年取其地置南海郡(史記秦始皇本紀三十三年發諸嘗逋亡人贅)
(壻賈人略取陸梁地為桂林象郡南海以適遣戍正義嶺南之人多處山陸其性強梁故曰陸梁)
漢初為南越國元鼎六年平其地置南海蒼梧合
浦珠崖儋耳等郡(漢書武帝紀元鼎六年定越地以為南海蒼梧鬱林合浦交阯)
(九真日南珠崖儋耳郡按地理志珠崖儋耳二郡置在元封元年今廣東地得漢南海蒼梧合浦)
(珠崖儋耳五郡餘屬廣西安南)元封五年屬交阯部刺史始元五
年省儋耳郡初元三年省珠崖郡後漢建安中徙
交州治南海郡(王範交廣春秋交州治嬴&KR1454;縣元封五年徙治蒼梧廣信縣建安十)
(五年治番禺縣宋書州郡志漢武帝開百越交阯刺史治龍編獻帝建安八年改曰交州治蒼梧廣)
(信縣十六年徙治南海番禺及分為廣州治番禺交州還治龍編按二書紀年不同水經注又作)
(建安二十二年遷州番禺未知孰是)三國吳黃武五年分交州置廣
州尋罷廣州併屬交州永安七年復分置廣州(按吳)
(黃武中廣州領南海蒼梧鬱林高涼四郡其合浦郡别屬交州赤烏中復置高興珠崖二郡亦屬交)
(州永安後廣州領南海高涼高興等郡甘露元年析桂陽南部置始興郡别屬荆州)晉太康
中平吳仍為廣州及荆湘交三州地(晉書地理志廣州太康中)
(平吳以荆州始安始興臨賀三郡來屬統南海始興蒼梧高涼高興等共十郡武帝後省高興郡永)
(嘉元年又以臨賀始興始安三郡為湘州成帝分南海立東官郡以始興三郡還屬荆州穆帝分蒼)
(梧立晉康新寕永平三郡太和中置新安郡安帝分東官立義安郡恭帝分南海立新會郡按晉)
(時合浦郡仍屬交州其珠崖郡省入合浦)南北朝宋初亦為廣州泰始
七年分交廣二部置越州(宋書州郡志廣州領南海蒼梧晉康新寕高涼)
(新會東官義安等郡元嘉九年分立宋康郡十三年立綏化郡十八年立宋熙郡皆屬廣州泰始七)
(年分立越州領隴蘇臨漳合浦宋夀等郡其合浦郡仍屬交州)齊因之(齊書州郡志廣州領)
(南海東官義安新寕蒼梧高涼晉康新會廣熙宋康宋隆綏建樂昌齊康等郡越州領臨漳合浦龍)
(蘇高興等郡)梁天監六年分湘廣二州置衡州普通四
年分置成州合州建州五年分置東揚州自後州
郡滋多(隋書地理志梁大通中割合浦立高州又有東衡東瀛新瀧崖安羅等州皆梁置)
陳因之隋開皇十年平陳置廣循二州總管府(領洭)
(岡潮高羅端新瀧建封越合崖欽連等州二十年廢洭州仁壽元年改廣州為番州)大業初
府廢三年改諸州為南海龍川義安高涼信安永
熙蒼梧合浦珠崖寕越熙平等郡(隋書地理志諸郡皆屬揚州惟)
(熙平郡屬荆州元和志大業六年置臨振郡隋志不載)隋末陷於蕭銑唐武
德四年復改諸郡為州置廣州總管府貞觀元年
置嶺南道(唐書地理志嶺南道領廣韶循潮康瀧端新封潘春勤羅辨高恩雷崖瓊振儋)
(萬安欽連竇廉陸等州)天寶元年又改諸州為郡至德元載
置嶺南節度使乾元元年復改諸郡為州咸通三
年分為嶺南東道乾寕二年賜號清海軍節度(唐書)
(方鎮表至德元載升五府經略討擊使為嶺南節度使領廣韶循潮康瀧端新封春勤羅潘高恩雷)
(崖瓊振儋萬安藤二十二州治廣州乾元元年置韶連郴三州都團練使治韶州元和元年嶺南節)
(度復領潘辯二州咸通三年分嶺南節度為東西道改嶺南節度為嶺南東道節度乾寕二年賜嶺)
(南東道節度號清海軍節度)五代為南漢(寰宇記十國春秋劉龑建國改廣州為興)
(王府析韶州置英雄二州析循州置禎州析潮州置敬州餘仍唐舊)宋置廣南東路
又分屬廣南西路(宋史地理志廣南東路治廣州領肇慶一府韶循潮連梅南雄)
(英賀封新康南恩惠十三州其化高欽廉雷瓊六州南寕萬安吉陽三軍屬廣南西路)元至
元十五年置廣東道宣慰司及海北廣東道肅政
廉訪司(治廣州路)隸江西行中書省十七年又分置海
北海南道宣慰司三十年又置海北海南道肅政
廉訪司(俱治雷州路)隸湖廣行中書省分領諸路(元史地理)
(志廣東道宣慰司海北廣東道肅政廉訪司領廣韶惠南雄潮德慶肇慶七路及英德梅南恩封新)
(桂陽連循八州海北海南道宣慰司肅政廉訪司領雷化高欽廉五路乾寕南寕萬安吉陽四軍)
明洪武初改諸路為府置廣東行省參政九年改
置廣東等處承宣布政使司統十府(廣州韶州南雄惠州潮州)
(肇慶高州廉州雷州瓊州)一州(羅定)
本朝因之為廣東省雍正五年升連州為直隸州十
一年升程鄉縣為嘉應直隸州嘉慶十一年降南
雄府為直隸州升嘉應州為府十六年復升南雄
州為府降嘉應府為直隸州置佛岡直隸廳十七
年仍降南雄府為直隸州二十一年置連山直隸
廳共領府九州四廳二
廣州府韶州府惠州府潮州府肇慶
府高州府廉州府雷州府瓊州府
南雄直隸州連州直隸州嘉應直隸州
羅定直隸州佛岡直隸廳連山直隸廳
︹形勢︺東引甌越(惠潮二府與福建之汀漳山谿相錯)南濱大海(省治南去大洋)
(僅三百里自潮州府之東南與福建之漳州洋接廉州府欽州之西南與交阯洋接東西相距二千)
(四百餘里而瓊州四面孤懸以海為境)西距安南(欽廉以西與安南分界而欽州又當)
(海道之衝)北據五嶺(在省治北境史記秦有五嶺之戌水經注五嶺者天地以隔内外最)
(東曰大庾第二曰騎田第三曰都龐第四曰萌渚最西曰越城今大庾在南雄州北騎田都龐在韶)
(州府及連州北湖南之境餘二嶺屬廣西)内鎮蠻蜑(蠻有數種曰猺獞黎岐皆盤互窟穴)
(於山谷中在廣州府屬者百五十四山在韶州府屬者六山在肇慶府屬者五百四十二山在高州)
(府屬者二百四十二山在廉州府屬者二十六山在瓊州府屬者千二百山而惠州之山猺潮州之)
(畬猺皆巖棲谷飲延亘數百里又寰宇記新會縣有蜑戶生江海居於舟船隨潮往來捕魚為業又)
(有盧亭戶在海島上乘舟捕魚海族為業)外控諸番(唐韓愈送鄭尚書序海外雜國若躭)
(羅流求毛人夷亶之州林邑扶南真臘于陀利之屬東南際天地以萬數或時候風潮朝貢蠻中賈)
(人舶交海中)其名山則有黃嶺(在東筦縣唐十道志嶺南第一名山)靈洲
(在南海縣唐十道志嶺南道名山之一)羅浮(在增城博羅二縣界廣袤五百里高三千六百)
(丈峰巒四百三十有二嶺十五洞壑七十有二谿澗瀑布之屬九百八十有九)其大川則
有西江(在省治南即漢之牂牁江亦名鬱水以泿水入焉又名泿水自廣西入肇慶府封川)
(縣會賀江又東過肇慶府至三水縣西南會北江又東南過廣州府城南會東江入海又瀧水源出)
(西寕縣南界東北流經羅定州至德慶州南入西江亦曰南江)北江(在省治北即古溱武湞洭)
(諸水自湖南臨武東南流至曲江縣亦曰北江與始興水合有始興大江之名又過英德與洭水合)
(又南過清遠至三水入西江)東江(在省治東自江西贛州府安遠縣流入惠州府龍川縣為)
(龍江又西南經河源縣博羅縣又西南入廣州府東莞增城二縣至府之南境會西北江入海謂之)
(三江)海(海環廣東南界濱海諸郡分三路東路惠潮西路高雷廉而廣州居中)其重險
則有梅關(在省治北南雄州北六十里大庾嶺上)
︹文職官︺
兩廣總督(舊駐肇慶府乾隆十一年移駐廣州府轄廣東廣西二省)
巡撫(駐廣州府)
提督學政(舊有廣韶肇高兩學政乾隆十六年裁併為一)
粤海關監督(駐廣州府)庫大使(粤盈)
布政使經歷照磨庫大使(廣豐)
按察使經歷司獄(舊有知事照磨兩缺均乾隆二十八年裁)
鹽運使運同(駐潮州府舊有運判乾隆七年裁)經歷知事(駐潮)
(州)庫大使(廣盈)批驗所大使(駐西滙關乾隆五十年由東滙關移駐其)
(東滙關事改歸廣糧通判兼管)鹽課大使十二員(白石博茂大洲招收淡水)
(東界電茂&KR2063;白小靖石橋茂暉隆井共十二場舊有海矬場一員嘉慶二十年裁)
分巡糧儲道(駐廣州府轄廣州並佛岡廳舊有倉大使乾隆三十年裁)
分巡南韶連兵備道(駐韶州府)
分巡惠潮嘉兵備道(駐惠州府)
分巡肇羅道(駐肇慶府)
分巡高廉兵備道(駐高州府)庫大使(廣濟乾隆三十年設)
分巡雷瓊兵備道(駐瓊州府)庫大使(廣裕乾隆三十年設)
廣州府知府理事同知(駐廣州府)佛山同知(駐佛山)海
防同知(駐前山寨乾隆八年設)糧捕通判(駐新城)永寕通判
(駐沙茭坑頭村乾隆四十六年設)府學教授訓導經歷
司獄知縣十四員(南海番禺順德東莞從化龍門增城新會香山三水)
(新寕清遠新安花)縣丞九員(南海駐十三行番禺駐南村順德駐容竒鄉東莞駐)
(石龍新會駐江門香山駐澳門三水駐西南鎮新寕駐那骨堡新安駐大鵬)縣學教
諭十四員訓導十四員主簿三員(舊設二員南海)
(駐九江堡增城駐沙貝村嘉慶二十二年增新寕一員駐廣海寨)巡檢三十七
員(南海縣屬神安金利黃鼎江浦三江五斗番禺縣屬沙灣鹿步慕德里茭塘順德縣屬紫)
(泥江村都寕馬寕東莞縣屬缺口鎮京山中堂從化縣屬流溪龍門縣屬廟子角增城縣屬茅)
(田新會縣屬沙村牛肚灣潮連香山縣屬小黃圃香山黃梁都淇澳三水縣屬胥江三水新寕)
(縣屬上川清遠縣屬潖江濱江迴岐新安縣屬官富福永花縣屬獅嶺水西舊有新寕縣屬廣)
(海寨一員嘉慶二十二年裁)典史十四員河泊所官二員
(南海番禺舊有五仙西南安遠驛丞三員乾隆七年裁)
韶州府知府(舊有理猺通判乾隆四十六年裁)府學教授訓導
經歷司獄(舊有通濟倉大使乾隆三十年裁)知縣六員(曲江)
(樂昌仁化乳源翁源英德)縣丞一員(曲江)縣學教諭六員訓
導六員巡檢十員(曲江縣屬平圃濛&KR2712;樂昌縣屬九峯羅家渡仁化縣)
(屬扶溪乳源縣屬武陽翁源縣屬桂山磜下鄉英德縣屬象岡洸口)典史六員(舊有)
(芙蓉湞陽驛丞二員乾隆七年裁)
惠州府知府海防同知(駐碣石衞舊有通判嘉慶十六年裁)府學
教授訓導經歷司獄(舊有受納倉大使乾隆三十年裁)
知州(連平)州學學正吏目巡檢二員(長吉里忠信里)
知縣九員(歸善博羅長寕永安海豐陸豐龍川河源和平)縣丞二員(舊設)
(歸善一員乾隆二十一年增海豐一員駐汕尾)縣學教諭八員(歸善博羅長寕)
(永安海豐龍川河源和平)訓導八員(歸善博羅長寕永安陸豐龍川河源和平)巡
檢十九員(歸善縣屬碧甲内外平政平山平海博羅縣屬善政里石灣蘇州長寕縣)
(屬坪永安縣屬寬仁里馴雉里海豐縣屬鵝埠嶺陸豐縣屬黃沙坑河田甲子龍川縣屬通)
(衢十一都老龍河源縣屬藍口)典史九員
潮州府知府海防同知(駐南澳)同知(駐黃岡)通判(駐庵)
(埠鎮)府學教授訓導經歷司獄(舊有永豐倉大使乾)
(隆二十七年裁稅課司大使嘉慶二十四年裁)知縣九員(海陽潮陽揭陽饒平惠來)
(大埔澄海普寕豐順)縣丞三員(舊設二員海陽駐庵埠鎮潮陽駐本城嘉慶十二年)
(增揭陽一員駐棉湖寨)縣學教諭八員(海陽潮陽揭陽饒平惠來大埔澄海)
(普寕)訓導九員巡檢十七員(舊設南澳廳屬南澳海陽縣屬浮洋)
(潮陽縣屬招寕門闢吉安揭陽縣屬湖口北寨饒平縣屬黃岡惠來縣屬神泉葵潭大埔縣屬)
(三河大産澄海縣屬鮀浦樟林鎮普寕縣屬雲落逕豐順縣屬湯坑十六員嘉慶十二年移揭)
(陽縣屬之湖口司駐河婆二十四年移饒平縣屬之黃岡司駐柘林移大埔縣屬之大産司駐)
(白堠增豐順縣隍司一員)典史九員
肇慶府知府通判府學教授訓導經歷
(舊有豐濟倉大使乾隆三十年裁司獄嘉慶十七年裁)知州(德慶)州學學正
訓導吏目巡檢(悅城)知縣十二員(高要四會新興)
(陽春陽江高明恩平廣寕開平鶴山封川開建)縣丞二員(高要舊駐縣城嘉慶二十)
(一年移駐金利墟陽江駐雙魚所)縣學教諭九員(高要四會新興陽春陽江)
(高明廣寕封川開建)訓導十二員巡檢十四員(高要縣屬横查)
(祿步四會縣屬南津新興縣屬立將陽春縣屬古良黃泥灣陽江縣屬太平海陵高明縣屬三)
(洲開平縣屬沙岡松柏鶴山縣屬藥逕雙橋封川縣屬文德)典史十二員
高州府知府通判(駐梅菉)府學教授訓導經
歷司獄(舊有永安倉大使乾隆三十年裁)知州(化)州學學正
訓導吏目巡檢(梁家沙)知縣五員(茂名電白信宜)
(吳川石城舊有茂名縣丞一員乾隆二十一年裁)縣學教諭五員訓
導五員巡檢六員(茂名縣屬平山赤水電白縣屬沙瑯信宜縣屬懷鄉)
(吳川縣屬&KR1681;洲石城縣屬凌祿)典史五員
廉州府知府同知(駐龍門)府學教授訓導經
歷司獄知州(欽)州判(駐東興街)州學學正訓
導吏目巡檢五員(防城如昔沿海長墩那陳)知縣二員
(合浦靈山)縣丞一員(合浦駐永安所)縣學教諭二員訓導
二員巡檢五員(合浦縣屬高仰珠場永平靈山縣屬西鄉林墟)典史
二員
雷州府知府同知(駐海安)府學教授訓導經
歷(舊有司獄乾隆五十一年裁)知縣三員(海康遂溪徐聞)縣丞(遂溪駐楊)
(柑墟嘉慶十五年設)縣學教諭三員訓導三員巡檢
四員(海康縣屬清道鎮遂溪縣屬湛川徐聞縣屬寕海東場)典史三員
瓊州府知府同知(駐崖州)府學教授訓導經
(設)訓導吏目(嘉慶十一年裁府經歷設舊有司獄是年裁)巡檢三
員(紅梅百順平田)知縣(始興舊有保昌一員嘉慶十一年裁)縣學教諭
訓導巡檢(清化逕)典史
連州直隸州知州州判(舊駐塔脚嘉慶二十一年移駐星于墟)州
學學正訓導吏目巡檢(朱岡)知縣(陽山舊有連山)
(縣嘉慶二十一年升為廳)縣學教諭訓導巡檢二員(舊設)
(淇潭堡一員嘉慶二十一年增七鞏司一員)典史
嘉應直隸州知州(嘉慶十一年升府十六年仍為直隸州)州同(駐松口堡)
州學學正訓導吏目巡檢二員(太平鄉豐順鄉)
知縣四員(興寕長樂平遠鎮平舊有程鄉一員嘉慶十六年裁)縣學教諭
二員(興寕長樂)訓導四員巡檢五員(興寕縣屬十三都水口長)
(樂縣屬十二都平遠縣屬壩頭鎮平縣屬羅岡)典史四員
羅定直隸州知州州判(駐羅鏡)州學學正訓導
吏目巡檢(晉康鄉)知縣二員(東安西寕)縣學教諭
二員訓導二員巡檢二員(東安縣屬西山西寕縣屬夜護)
典史二員
佛岡直隸廳同知(嘉慶十六年設)司獄(嘉慶十六年設)
連山直隸廳同知(舊為連山縣屬連州嘉慶二十一年升為廰以三江口之理猺)
(同知移駐於此)廳學教諭(嘉慶二十一年改縣學教諭設)訓導(嘉慶二十一年)
(改縣學訓導設)司獄(嘉慶二十一年裁連山縣星子巡檢設)巡檢(宜善)
︹武職官︺
廣州將軍(駐廣州府)左右翼副都統二員協領八員
佐領十六員(乾隆二十一年設舊有參領八員是年裁)防禦三十
二員(舊設四十員乾隆二十一年裁八員)驍騎校三十二員(舊設四十)
(員乾隆二十一年裁八員)筆帖式二員(舊設三員乾隆二十一年裁一員)水
師營協領(乾隆十年設)佐領二員(乾隆十年設)防禦二員
(乾隆十年設)驍騎校六員(乾隆十年設舊有將軍標左右前後四營設副將一)
(員遊擊三員都司一員守備三員千總八員把總十六員均駐廣州府乾隆三十三年裁)
督標(中左右前後五營)副將(中軍舊駐肇慶府乾隆五十五年移駐廣州府)參將
四員(左右前後營均駐肇慶府)都司(中營駐肇慶府)守備四員千
總八員(舊設十員乾隆四十七年裁一員嘉慶十年裁一員)把總十九員
(舊設二十員乾隆五十二年裁一員)經制外委二十三員額外
外委二十二員
督標水師營參將(駐肇慶府)守備千總二員把總
四員經制外委六員
撫標(左右二營)參將(中軍兼左營駐廣州府)遊擊(右營駐廣州府)守備三
員千總三員(舊設四員嘉慶十四年裁一員)把總七員(舊設八員)
(乾隆四十七年裁一員)經制外委八員額外外委八員
水師提督(駐香山縣虎門寨嘉慶十五年設並設參將以下宫中左右前後五營)參
將(中軍兼中營駐虎門寨)遊擊三員(左營駐新安縣右營駐虎門寨後營駐增)
(城縣新塘)都司(前營駐東莞縣舊為東莞水師營都司嘉慶十五年改隸)守備四
員(中左右營駐本營後營防蔴涌汛)千總十一員(一駐本營十分防鎮遠新)
(造蓮花逕大虎山横檔月臺雞公石英村石龍新塘深井尾各汛)把總十八員
(一駐本營十七分防大涌口大汾闍西山凰涌頭沙角南頭茅洲墩屯門深圳獅子塔蕉門鐵)
(岡魚步大墩墩頭東礮臺到塭各汛嘉慶十五年設十七員二十四年增一員)經制外
委三十員額外外委九員
陸路提督(駐惠州府中左右前後五營)參將(中軍兼中營駐惠州府)遊擊
三員(右營駐河源縣前營駐歸善縣花園圍後營駐東莞縣石龍鎮舊有左營遊擊駐惠)
(州府乾隆四十七年裁以守備管左營事)守備五員(中左後營駐本營右前營分防)
(歸善龍川二汛)千總九員(五駐本營四分防羅溪河田河源老龍各汛舊設十員乾)
(隆五十二年裁一員)把總十七員(七駐本營十分防早白田東角藍田遞運竹岡)
(渡田河羅經壩梁家村菉蘭禮村各汛舊設二十員乾隆四十七年裁一員嘉慶十一年裁一)
(員二十一年裁一員)經制外委二十八員額外外委二
十員
陽江鎮總兵官(駐陽江縣嘉慶十五年裁左翼鎮設並裁春江協電白營設遊擊都)
(司以下官左右二營)遊擊(中軍兼左營駐陽江縣)都司(右營駐電白縣)守備
二員(駐本營)千總五員(一駐本營四分防雙魚所北津山後興平各汛)把
總十員(一駐本營九分防那龍太平石覺海陵澳北額舊礮臺大澳興安蓮頭三橋各)
(汛)經制外委十三員額外外委八員
瓊州鎮總兵官(駐瓊州府舊為雷瓊鎮嘉慶十六年改今名左右二營)遊擊
(中軍兼左營駐瓊州府)都司(右營駐瓊州府)守備二員(駐本營)千總
四員(分防定安文昌太平澄邁各汛)把總八員(二駐本營六分防定安文昌太)
(平澄邁會同水尾各汛)經制外委十二員額外外委九
員
碣石鎮總兵官(駐陸豐縣碣石衞中左右三營)遊擊二員(中軍兼中營駐)
(碣石衞左營駐甲子所)都司(右營駐捷勝所)守備三員(中營駐本營左右營)
(分防參將府&KR2063;下寨二汛)千總六員(一駐本營五分防淺澳陸豐湖東港海豐鮜門)
(各汛)把總十二員(一駐本營十一分防湖東西臺金廂石白沙湖西甘澳圭湖墩)
(參將府五雲峝鵝埠長沙汕尾遮浪各汛)經制外委十八員額外
外委一員
南澳鎮總兵官(駐南澳兼轄福建廣東交界地方左右二營左營遊擊守備各一員)
(千總二員把總四員經制外委九員顧外外委二員駐福建詔安縣界詳載福建統部武職官)
(門)遊擊(右營駐南澳)守備(駐本營)千總二員(分防隆澳浮二汛)
把總四員(分防深澳臘嶼長山尾西山各汛)經制外委九員
額外外委二員
以上陽江等四鎮均聽兩廣總督水師提督
節制其瓊州一鎮兼聽陸路提督節制南
澳一鎮兼聽福建水師提督節制
南韶連鎮總兵官(駐韶州府嘉慶十五年裁右翼鎮設並設遊擊以下官中左右)
(三營)遊擊(中軍兼中營駐韶州府嘉慶十五年兼設左營遊擊駐韶州府二十一年裁以)
(守備管左營事)都司(右營駐韶州府)守備三員(左營駐本營中右營分防青峝)
(乳源二汛)千總五員(二駐本營三分防樂昌連家山乳源各汛)把總十員
(分防白水土仁化梅花龍眼峝翁源太平西坑口大燒山英德青峝各汛)經制外委
十五員額外外委十五員
潮州鎮總兵官(駐潮州府中左右三營)遊擊三員(中軍兼中營駐潮州)
(府左營駐嘉應州右營駐揭陽縣)守備三員(駐本營)千總六員(二駐)
(本營四分防湯坑嘉應揭陽河婆各汛)把總十二員(三駐本營九分防貴人村)
(筲箕坪洞脚畬坑言嶺關北礮臺青嶼普寕龍根磜各汛)經制外委十八員
額外外委十員
高州鎮總兵官(駐高州府舊為高廉羅鎮嘉慶十五年改今名左右二營)遊擊
(中軍兼左營駐高州府)都司(右營駐高州府)守備(左營駐本營舊設左右營二員)
(乾隆四十七年裁右營一員)千總四員(二駐本營二分防信宜梅菉二汛)把
總八員(分防分界平山小營嶺莊峝那菉平棉林坑南路塘各汛)經制外委
十二員額外外委四員
以上南韶連等三鎮均聽廣州將軍兩廣總
督陸路提督節制
順德協副將(駐順德縣左右二營舊隸左翼鎮嘉慶十五年改隸)都司二員
(左營駐順德縣右營駐三水縣蘆包口)守備二員(左營防甘竹汛右營駐本營)
千總四員(分防崑岡罟草土城瀾石西南各汛)把總八員(一駐本營七分)
(防九江沙口容奇頭三槽西關鷹嘴沙仙管蘆包各汛)經制外委十三員
香山恊副將(駐香山縣左右二營舊隸左翼鎮嘉慶十五年改隸)都司二員
(左營右營均駐香山縣)守備二員(駐本營)千總四員(一駐本營三分)
(防雍陌白鯉沙新園各汛)把總七員(分防平頂山磨刀角吉大大托山虎跳門小隱)
(象角各汛)經制外委十四員
新會營參將(駐新會縣左右二營舊隸左翼鎮嘉慶十五年改隸)守備二員
(左營駐新會縣右營駐新寕縣)千總四員(分防江門鶴山崖門七村各汛)把總
八員(一駐本營七分防開平古勞瓦窯金剛外海嘴南坑虎臀各汛)經制外委
十三員額外外委一員
大鵬營參將(駐新安縣大鵬所舊隸陸路提督嘉慶十五年改隸)守備(駐本營)
千總二員(分防紅香爐大嶼山二汛)把總四員(一駐本營三分防鹽田沱)
(濘九龍各汛)經制外委七員
以上順德等二協新會等二營均隸水師提
督管轄(舊有英清營守備千總把總各一員隸水師提督管轄嘉慶二十一)
(年裁)
惠州城守協副將(駐惠州府左右二營)都司(左營駐惠州府舊有右營都司)
(駐歸善縣嘉慶十年裁以守備管右營事)守備二員(左營防長寧縣右營駐本營)
千總二員(一駐本營一防博羅縣舊設四員嘉慶十年裁二員)把總七員
(分防石坑水東陂凹丁老虎㘭歸善平山盤沿各汛舊設八員嘉慶十年裁一員)經制
外委十員額外外委八員
廣州城守協副將(駐廣州府新城左右二營)都司二員(左營駐新城右)
(營駐佛山舊設一員乾隆三十三年增一員)守備二員(分防九江老城二汛舊設)
(一員乾隆三十三年增一員)千總四員(分防石亭巷西關小東門彩陽塘各汛舊)
(設三員乾隆三十三年增一員)把總八員(分防老城李村隆慶官窯東關大歷員井)
(白沙塘各汛舊設四員乾隆三十三年增四員)經制外委十二員額
外外委十四員
肇慶協副將(駐肇慶府左右二營)都司(駐開建縣)守備二員(左營駐開)
(建縣右營駐德慶州)千總四員(三駐本營一防封川汛)把總八員(一駐)
(本營七分防新橋文德廟江口埇北悅城高明新興各汛)經制外委十二員
額外外委六員
增城營參將(駐增城縣左右二營)守備二員(左營駐龍門縣右營駐從化縣)
千總四員(分防派潭廟子角米步花縣各汛)把總四員(三駐本營一防)
(曹峝汛)經制外委八員額外外委八員
永靖營遊擊(駐番禺縣石碁村乾隆四十七年設並設守備以下官)守備(防南)
(村汛)千總二員(一駐本營一防市橋汛乾隆四十七年設一員五十年增一員)把
總四員(一駐本營三分防鍾村南村茭塘各汛乾隆四十七年設二員五十年增二員)
經制外委七員額外外委四員
前山營遊擊(駐香山縣前山寨嘉慶十四年設並設守備以下宫)守備(駐本營)
千總(駐本營)把總(防關閘汛)經制外委二員額外外
委四員
永安營都司(駐永安縣嘉慶十年設並設守備以下官)守備(防鐵籠嶂汛)千
總二員(一駐本營一防九禾市汛)把總(防義容汛)經制外委五員
額外外委三員
和平營都司(駐和平縣)千總(防連平州汛)把總二員(一駐本營一防)
(岑岡汛)經制外委三員額外外委二員
四會營都司(駐四會縣)千總(防廣寕縣汛)把總經制外委
二員額外外委二員
那扶營都司(駐新寕縣舊隸左翼鎮嘉慶十年改隸)千總(防恩平縣汛)把
總(防陡門汛)經制外委二員額外外委三員
陽春營守備(駐陽春縣嘉慶十五年設並設千總以下官隸高州鎮十八年改隸)千
總(駐本營)把總二員(分防那旦鵝公二汛)經制外委三員
額外外委二員
三水營守備(駐三水縣舊設都司嘉慶十四年改設)把總二員(分防蘆苞)
(西南二汛)經制外委一員額外外委三員
以上惠州等三協增城等九營均隸陸路提
督管轄
廣海營遊擊(駐新寕縣廣海寨)守備(駐本營)千總二員(分防長沙)
(大澳二汛)把總四員(分防烽火角横山上川下川各汛)經制外委六
員額外外委二員
吳川營都司(駐吳川縣嘉慶十三年設隸高廉羅鎮十五年改隸)守備(駐本營)
千總(駐本營)把總五員(分防東礮臺西礟臺麻斜田頭大陂各汛)經制
外委四員額外外委二員
硇洲營都司(駐吳川縣&KR1288;洲舊隸高廉羅鎮嘉慶十五年改隸)千總(防淡水汛)
把總三員(分防津前南港北港各汛舊設二員乾隆五十九年增一員)經制
外委五員
東山營守備(駐遂溪縣東山墟嘉慶十五年設並設千總以下宫)千總(防極角汛)
把總二員(分防朋塘逯遐二汛)經制外委二員
以上廣海等四營均隸陽江鎮管轄
海口協副將(駐瓊山縣海口所嘉慶十五年設並設都司以下官左右二營)都司
(左營駐海口所)守備(右營駐海口所)千總二員(分防東大礮臺西大礮臺二汛)
把總四員(分防鋪前港清瀾港東水港馬裊港各汛)經制外委九員
額外外委六員
龍門協副將(駐欽州龍門城舊隸高廉羅鎮嘉慶十五年改隸左右二營)都司
二員(左營右營均駐龍門城)守備二員(分防東興永安二汛)千總四
員(一駐本營三分防牙山東興三汊口各汛)把總八員(二駐本營六分防三口浪)
(石龜嶺北崙烏雷大觀港白龍城各汛)經制外委十四員
崖州營參將(駐崖州)守備(駐本營)千總三員(一駐本營二分防大)
(蜑太平二汛)把總四員(二防三亞二分防望樓感恩二汛)經制外委
七員額外外委四員
儋州營遊擊(駐儋州)守備(駐本營)千總二員(分防臨高昌化二汛)
把總四員(一駐本營三分防薄沙新英石牌各汛)經制外委六員
額外外委三員
萬州營遊擊(駐萬州)守備(駐本營)千總二員(一駐本營一防陵水)
(汛)把總四員(分防西門塘樂會桐棲港寶停各汛)經制外委六員
額外外委四員
海安營遊擊(駐徐聞縣海安所)守備(駐本營)千總二員(一駐本營)
(一防流沙汛)把總四員(分防博漲海安港樂民錦囊各汛)經制外委
六員額外外委二員
以上海口等二協崖州等四營均隸瓊州鎮
管轄
平海營參將(駐歸善縣平海所舊隸陸路提督嘉慶十五年改隸)守備(防稔山汛)
千總二員(分防大星稔山二汛)把總四員(一駐本營三分防大星斗頭卡)
(吉頭港各汛)經制外委七員
以上平海營隸碣石鎮管轄
澄海協副將(駐澄海縣左右二營)都司(駐澄海縣)守備二員(分防蓬洲)
(所樟林寨二汛)千總四員(分防鷗汀背沙汕頭南洋大萊蕪各汛)把總八
員(二駐本營六分防外沙蓬洲放雞山東湖樟林烏塗尾各汛)經制外委十
員額外外委二員
海門營參將(駐潮陽縣海門所)守備(防惠來縣靖海所)千總二員
(一駐本營一防靖海所汛)把總六員(分防錢澳南礮臺牌角靖海港赤澳神泉各汛)
經制外委七員額外外委一員
達濠營守備(駐潮陽縣達濠城)千總(駐本營)把總二員(一駐本營)
(一防廣澳汛)經制外委三員額外外委一員
以上澄海協海門等二營均隸南澳鎮管轄
三江口協副將(駐連州三江口左右二營)都司(左營駐三江口)守備二
員(左營駐本營右營防虎又汛)千總三員(分防鐵坑斑瓦大東嶺各汛舊設四)
(員嘉慶十七年裁一員)把總六員(二駐本營四分防馬槽屯三江洞上臺余高各)
(汛舊設八員嘉慶二十一年裁一員二十四年裁一員)經制外委十三員
額外外委七員
南雄協副將(駐南雄州)都司(駐南雄州)守備(駐始興縣)千總二員
(一駐本營一防司前汛)把總四員(一駐本營三分防南大坊百順江口各汛)經
制外委六員額外外委四員
連陽營遊擊(駐連州)守備(駐本營)千總二員(分防連山高灘二汛)
把總四員(一駐本營三分防陽山星子水口各汛)經制外委五員
額外外委二員
清遠營遊擊(駐清遠縣嘉慶二十一年設並設守備以下官)守備二員(一駐)
(本營一防浸潭汛)千總二員(分防江口浸潭二汛)把總四員(一駐本營)
(三分防官莊大燕石坎各汛)經制外委六員額外外委二
員
佛岡營千總(駐佛岡廳嘉慶十七年設並設把總以下官)把總經制
外委二員額外外委一員
以上三江等二協連陽等三營均隸南韶連
鎮管轄
黃岡協副將(駐饒平縣黃岡城左右二營)都司(左營駐黃岡城)守備(右營)
(防大城所汛舊有左營守備嘉慶二十一年裁)千總四員(一駐本營三分防柘林寨)
(井洲大城所各汛)把總八員(一駐本營七分防雞母澳赤坑孚山九溪橋黃山坑)
(官山西虎仔與各汛)經制外委九員額外外委六員
饒平營遊擊(駐饒平縣)守備(防大埔汛)千總二員(一駐本營一防三河)
(城汛)把總四員(分防洋較浦内浮山大埔蒲田各汛)經制外委四員
額外外委三員
潮陽營遊擊(駐潮陽縣)守備(駐本營)千總二員(一駐本營一防石井)
(汛)把總四員(分防麒麟埔和平寒婆徑陂溝各汛)經制外委六員
額外外委三員
惠來營遊擊(駐惠來縣舊隸碣石鎮嘉慶十五年改隸)守備(防隆江汛)千總
二員(一駐本營一防靖海汛)把總四員(分防神泉雲落黃沙庵七孃寨各汛)
經制外委六員額外外委二員
潮州城守營都司(駐潮州府)千總二員(一駐本營一防豐順汛舊有守)
(備嘉慶十四年裁)把總四員(一駐本營三分防留隍大凹頭庵埠各汛)經制
外委四員額外外委三員
平鎮營都司(駐平遠縣舊設遊擊嘉慶十四年改設)千總二員(分防五指)
(石分水㘭二汛舊有守備一員嘉慶十四年裁)把總四員(一駐本營三分防大信新)
(村山子背各汛)經制外委四員額外外委三員
興寕營都司(駐興寕縣舊隸陸路提督嘉慶十五年改隸)千總(防長樂汛)把
總二員(分防水口成功二汛)經制外委二員額外外委
三員
綏猺營把總(駐連山廳舊為理猺營隸三江口協標嘉慶二十二年改營名並改隸)
經制外委一員額外外委三員
以上黃岡協饒平等七營均隸潮州鎮管轄
羅定協副將(駐羅定州左右二營)都司二員(中軍駐羅定州右營駐新興縣)
(獨榕山)守備二員(左營駐東安縣右營防西寕汛)千總三員(一駐本營)
(二防石窩懷鄉二汛)把總六員(分防六曡白石林峒連灘河頭黃泥灣各汛)經
制外委十員額外外委四員
雷州營參將(駐雷州府左右二營舊隸雷瓊鎮嘉慶十六年改隷)守備二員
(左營駐雷州府右營駐遂溪縣白沙塘)千總四員(一駐本營三分防錦囊所遂溪)
(通明礮臺各汛)把總八員(二駐本營六分防海康所博賖流沙雙溪海頭府城各汛)
經制外委七員額外外委六員
欽州營參將(駐欽州)守備(駐本營)千總二員(一駐本營一防三十)
(六村汛)把總四員(分防那暮馬尾小董大寺各汛)經制外委四員
額外外委二員
廉州營遊擊(駐廉州府)守備(駐本營)千總二員(分防大觀港靈山二)
(汛)把總三員(一駐本營二分防公館清湖二汛)經制外委六員
額外外委二員
化石營都司(駐石城縣)千總(防化州汛)把總二員(一駐本營一防暗鋪)
(汛)經制外委三員額外外委二員
徐聞營守備(駐徐聞縣舊隸雷瓊鎮嘉慶十五年改隸)千總(防東場汛)把總
(防英利汛)經制外委一員額外外委二員
以上羅定協雷州等五營均隸高州鎮管轄
︹戶口︺(康熙五十二年原額人丁一百一十五萬三千九百九十一乾隆三十七年停編丁今滋生男)
(婦大小共二千一百一十九萬七千七百四十一名口又屯民男婦三十六萬四百九十八名口)
︹田賦︺(田地山塘共三十三萬八千六百七十八頃九十八畝二分三釐三毫額徵地丁正雜等銀一)
(百零二萬六千二百八十七兩二錢零五釐遇閏加徵銀二萬五千五百一十三兩六錢八分三釐)
(米二十五萬五千二百七十七石零九升六合八勺屯田共五千四百二十三頃四十七畝三分四)
(釐五毫二絲米九萬二千九百七十一石一斗五升九合九勺)
︹税課︺(粤海關額徵正税銀四萬兩銅觔水腳銀三千五百六十四兩盈餘銀八十五萬五千五百兩)
(太平關額徵正税銀四萬六千八百二十九兩鉰觔水腳銀五千八百四十六兩一錢七分五釐盈)
(餘銀七萬五千五百兩兩廣正引漁引共八十一萬四千五百一十道額徵鹽課銀六十一萬二)
(千六百二十四兩二錢一分一釐有竒)
︹名宦︺︹三國︺︹吳︺步騭(淮隂人建安十五年徙交州刺史劉表所置蒼梧太守吳巨隂懷異)
(心外附内逆騭誘斬之威聲大震交阯太守士爕率兄弟東附供命南土之賓自此始)吕岱
(海陵人延康元年代步騭爲交州刺史鬱林賊攻圍郡縣討破之桂陽湞陽賊王金合衆於南海界)
(上岱生縛金送都安遠將軍士徽拒命岱又斬送其首遣從事南宣國威徼外諸王各遣使奉貢黃)
(龍三年以南土清定召還岱初在州歷年不餉家妻子饑乏權聞之歎息加賜錢米布絹歲有常限)
陸敬宗(吳人赤烏十一年為交州刺史安南校尉以恩信招納高涼渠帥黃吳等支黨三千)
(餘家復討蒼梧建陵賊破之流民歸附海隅肅清南海歲有暴風瘴氣之害自敬宗至州風氣絶息)
(商旅平行民無疾疫州治臨海海流多鹹敬宗畜水田獲豐稔在州十餘年屏絶寳玩以廉潔著)
︹晉︺滕修(西鄂人仕吳為廣州刺史甚有威惠進使持節都督鎮南將軍廣州牧入晉為安南)
(將軍廣州牧都督如故在南積年為邊夷所附)陶侃(潯陽人建興三年為廣州刺史平越中郎)
(將討平王機杜宏等亂以功封柴桑侯在州無事輒朝運百甓於齋外暮運於齋内人問其故答曰)
(吾方致力中原過爾優逸恐不堪事其勵志勤力皆此類)滕含(修之孫授平南將軍廣州刺史)
(在任積年甚有威惠)吳隱之(鄄城人介立有清橾廣州包帶山海珍異所出前後刺史皆多)
(黷貨朝廷欲革嶺南之弊隆安中以隱之為龍驤將軍廣州刺史在州清操逾厲常食不過菜及乾)
(魚幃帳器服皆付外庫詔嘉之進號前將軍賜錢五十萬穀千斛)王鎮之(臨沂人義熙中)
(使持節都督交廣二州諸軍事廣州刺史宋武帝謂人曰鎮之少著清績必將繼美吳隱之嶺南之)
(弊非此不康也在州蕭然無所營去官之日不異始至)︹南北朝︺︹宋︺張裕(吳人宋初)
(使持節都督廣交二州諸軍事廣州刺史綏靖百越嶺外安之)陸徽(吳人元嘉十五年使持節)
(交廣二州廣州刺史清名亞王鎮之為士民所愛詠)宗慤(南陽人元嘉中伐林邑克之珍寳不)
(可勝計慤秋毫無取三十年伐逆有功使持節平越中郎將廣州刺史誅何亮以定一方之亂)︹梁︺
蕭勵(南蘭陵人武帝時為廣州刺史不營私蓄去郡之日吏人悲泣數百里舟乘填塞各齎糧)
(以送勵人為納受隨以錢帛與之)︹陳︺沈恪(武康人宣帝時除平越中郎將都督廣州刺史)
(前刺史歐陽紇亂後所在殘毁恪綏懷安輯被以恩惠嶺表賴之)︹隋︺韋洸(杜陵人高祖時)
(以江州總管進圖嶺南至廣州說陳渝州都督王猛下之嶺表皆定綏集二十四州拜廣州總管歲)
(餘番禺夷王仲宣聚衆為亂洸勒兵拒之中流矢卒)︹唐︺宋慶禮(永平人武后時為嶺南採)
(訪使時崖振五州首領更相掠民苦於兵使者至輒苦瘴癘莫敢往慶禮身到其境諭首領大誼皆)
(釋仇相親州土以安罷卒戍五千人)李琨(太宗孫聖歷中為嶺南招慰使安輯反獠甚得其宜)
宋璟(南和人為廣州都督教民陶瓦築堵自是鮮火患恩州苗帥作亂諭以恩信種落大安召)
(拜刑部尚書廣人為立遺愛頌璟上言臣治績不足紀廣人以臣當國故為溢辭宜釐正之請自臣)
(始詔許之自廣州入朝帝遣内侍楊思勖驛迓之竟不交一言思勖訴之帝益嗟重焉)李尚
隱(萬年人開元中遷廣州都督五府經略使及還人或裒金以贈尚隱曰吾自性分不可易非畏)
(人知也)柳澤(解人開元中以殿中侍御史監嶺南道時市舶使右威衛中郎將周慶立雕製)
(詭物以進澤上書言慶立作竒器淫巧搖蕩上心禁典不赦書奏帝稱善)李勉(京兆人代宗時)
(拜嶺南節度使番禺賊負險為亂殘十餘州勉遣將討斬之五嶺平西南夷舶歲至纔四五勉廉潔)
(不暴征明年至者四百餘柁居官久未嘗裝飾器用車服後召歸至石門盡搜家人所蓄犀珍投江)
(中部人叩闕請立碑頌德)李復(京兆人德宗時轉嶺南節度使時安南經略使卒其佐李元度)
(胡懷義等阻兵脅州縣肆爲姦贓復至誘懷義杖死流元度南裔肅然教民作陶瓦鑴諭蠻獠收瓊)
(州置都督府以綏定其人)杜佑(萬年人德宗時爲嶺南節度使開大衢疏析&KR1185;閈以息火災朱)
(崖黎氏三世保險不賓佑討平之)徐申(萬年人憲宗初爲嶺南節度使前使死吏盜印署府)
(職百餘員畏事泄謀作亂申覺殺之挂誤一不問遠俗以攻劫相矜申禁切無復犯外番歲以珠瑇)
(瑁香文犀浮海至中於常貢外未嘗賸索商賈饒盈)楊於陵(宏農人元和初爲嶺南節度使)
(辟韋詞李翺等在幕咨訪得失教民陶瓦易蒲屋以絶火患監軍許遂振者悍戾貪肆憚於陵不敢)
(撓以私則爲飛語聞京師詔罷歸遂振領留事笞吏剔抉其贓吏呼曰楊公尚拒他方賄遺肯私官)
(錢耶宰相裴垍爲帝别白之乃授吏部侍郎遂振終得罪)孔戣(曲阜人憲宗時拜嶺南節度使)
(既至免屬州逋負十八萬縟米八萬斛黃金税歲八百兩先是屬刺史俸不時給皆取部中自衣食)
(戣乃倍其俸約不得為貪暴南方掠人為奴婢戣峻為之禁士之斥南不得歸與有罪之後百餘族)
(皆收錄其才而廪其無告者女子為嫁遣之番舶泊步有下碇税始至有閱貨宴所餉犀琲下及僕)
(隸戣禁絶無所求索舊制海商死者官籍其貲滿三月無妻子詣府則没入戣以海道歲一往復苟)
(有驗者不為限客桂二管請合兵討洞蠻戣固言不可帝不聽兵死者不可勝計獨戣不邀一旦功)
(交廣晏然大治)李憲(臨潭人太和初由江西觀察使遷嶺南節度使以吏能顯善治律令性明)
(恕詳正大獄活無罪者數百人)廬鈞(藍田人文宗時擢嶺南節度使海道商舶始至異時帥府)
(爭賤售其珍鈞一無所取番獠與華人錯居相婚嫁多占田營第舍吏或撓之則相挺為亂鈞下令)
(禁之闔部無敢犯貞元後流放衣寇其子姓窮弱不能自還者為營棺槥還葬有疾喪則給醫藥殯)
(殮以俸廪資助孤稚凡數百家南方服其德不懲而化)韋正貫(萬年人宣宗時擢嶺南節)
(度使南海舶賈始至大帥必取象犀明珠上珍而售以下直正貫獨無所取土俗右鬼正貫毁淫祠)
(教民無妄祈會海水溢人爭咎之正貫登城沃酒以誓曰不當神意長吏任其咎無逮下民俄而水)
(去民乃信之)韋宙(萬年人宣宗時遷嶺南節度使南詔陷交阯撫兵積備以才幹聞)蕭
倣(南蘭陵人宣宗時拜嶺南節度使南方珍賄叢夥不以入門家人病取槁梅於厨以和劑倣知)
(趣市還之)鄭從讜(滎陽人咸通中為嶺南東道節度使先是林邑蠻内侵召天下兵進援會)
(龐勛亂不復遣而北兵寡弱從讜募土豪署其酋右職為約束使相捍禦交廣晏然)劉崇龜
(滑州胙人為清海軍節度使有大賈約妓女夜集而他盜殺女遺刀去吏捕賈崇龜廉知其冤方大)
(饗軍悉集宰人日入陰以遺刀易一雜置之詰朝羣宰即庖取刀一人不去曰此非我刀乃某人刀)
(也因得其主名往視其人則亡矣崇龜取他囚殺之聲言賈也亡宰歸捕誌具伏其精明類此姻舊)
(或干以財率不答但寫茘支圖與之)李知柔(京兆人昭宗時為清海軍節度使在鎮廉潔為)
(宗室冠)︹宋︺潘美(大名人開寶三年征嶺南以美為行營諸軍都部署進拔韶州長驅至廣)
(州擒劉銀送京師即日命知廣州兼市舶使五年兼嶺南道轉運使土豪周思瓊聚衆負海為亂美)
(討平之嶺表遂安)尹崇珂(大名人開寶中征嶺南以崇珂為行營馬步軍副都署克廣州)
(擒劉鋹即日詔與潘美同知廣州兼市舶轉運等使未幾樂範鄧存忠等據五州之地以叛崇珂討)
(之數月盡平其黨)王明(成安人開寳中為嶺南轉運副使徧歷部内視民疾苦舊無名科歛)
(悉條奏除之嶺表遂安)曹光實(百丈人開寶中平交廣羣盜未息以光實為嶺南諸州都)
(巡檢使既至捕逐羣盜海隅以安)賈黃中(南皮人開寶中嶺南平以黃中為採訪使廉直)
(平恕遠人便之還奏利害數十事皆稱旨)邊珝(鄭人太宗時充廣南轉運使初至適桂州守張)
(頌卒藳葬城外舊制不許以族行僕人乃分匿其家財珝召官吏悉追取之送其柩歸濰州原籍)
周渭(恭城人太平興國二年為廣南諸州轉運副使奏去劉鋹時税算之繁者重定田賦興學)
(校屬有事交阯渭先移書諭朝廷威信黎桓懼即遣使入貢就加監察御史)許仲宣(青州)
(人太平興國中為廣南轉運使會征交州其地炎瘴士卒死者十二三大將孫全興等失律仲宣因)
(奏罷其兵不待報即以兵分屯諸州開庫賞賜草檄書以諭交州交州即送款内附遣使修貢仲宣)
(復上章待罪帝嘉之)楊允恭(綿竹人太平興國中為廣連都巡檢使以海鹽盜入嶺北民犯)
(者衆請建大庾縣為軍官輦鹽市之詔建為南安軍自是冐禁者少賊有葉氏者衆五百餘往來海)
(上允恭集水軍襲斬之賊寇每遇風濤遯止洲島間允恭領衆涉海捕之殆盡又抵漳泉賊所止處)
(盡奪先所刧男女還其家詔書嘉獎)謝德權(福州人咸平二年宜州溪蠻叛命陳堯叟往經)
(度之德權預行以單騎入蠻境諭以朝旨衆咸聽命堯叟以聞加閤門祗候廣韶英雄連賀六州都)
(巡檢使)曹利用(寕晉人真宗時劉永規知宜州馭下殘酷軍校乘衆怨殺永規叛嶺南騷)
(動以利用為廣南安撫使遂斬賊首以徇嶺南平)薛顔(萬泉人真宗時宜州陳進反命勾當)
(廣南東西路轉運司事賊平遷金部員外郎)黃震(浦城人真宗時爲廣東轉運使廣南歲進)
(異花數千本至都下枯死者十八九道路苦其煩擾震奏罷之)袁抗(南昌人提點廣南東路刑)
(獄時浙東叛卒鄂鄰抄閩越轉南海與廣州兵逆戰海中值大風有告鄰溺死者抗獨曰是日風勢)
(趨占城鄰未必死後果得鄰於占城)張昷之(清河人仁宗時徙廣南東路轉運使先是夷人)
(有犯其酋長得自治多慘酷昷之始請一以漢法從事)周湛(穰人仁宗時提點廣南東路刑)
(獄初江湖民略良人鬻嶺外爲奴婢湛至設方略搜捕又聽其自陳得男女二千六百人給飲食還)
(其家)孫沔(會稽人皇祐中儂智高反沔入見曰賊勢方張官軍朝夕當有敗奏明日聞蔣偕死)
(帝諭執政曰南事誠如沔所料以沔爲湖南江西安撫使加廣南東西路安撫使沔憂賊渡嶺而北)
(乃檄湖南北曰大兵且至宜繕治營壘多其宴犒賊疑不敢北侵會狄青與智高戰智高敗走青還)
(沔留治後事)張忠(開封人儂智高反爲廣東兵馬鈐轄領英州團練使素驍勇智高圍廣州)
(不介騎而前會先鋒遇賊奔忠手拉賊帥二人馬陷淖不能奮遂中標鎗死)玉罕(華陽人爲)
(廣東轉運使儂智高入寇罕行部在潮廣州守仲簡自圍中遣書邀罕遂還惠州罕發里民補壯丁)
(得六百人又令邑尉增弓手三干染庫帛爲旗割牛革爲盾斷苦竹數千銛其末使操爲兵悉出公)
(私戎器檄告屬城倣而行之數日衆大振乃簡卒三千方舟建旗伐鼓作樂順流而下將至廣悉衆)
(登岸斬本爲鹿角積高數仞營於南門智高見已嚴備不敢犯罕徐開門而入智高遂解去)元
絳(錢塘人儂智高叛嶺南宿軍邕州而歲漕不足絳以直集賢院爲廣東轉運使建瀕江水砦數)
(十以待逋寇繕治十五處樓堞器械皆備軍食有餘)范師道(長洲人仁宗時爲廣南東路轉)
(運使舊𥙷攝官皆委吏胥無先後遠近之差師道爲置籍次第之)蔡抗(宋城人仁宗末爲廣)
(東轉運使岑水銅冶廢官給虚劵爲市久不償人無所取資衆因私鑄抗盡給之人得值以止番禺)
(歲運鹽英韶道遠多侵竊雜惡抗命十舸爲一運擇攝官主之歲終會其殿最增十五萬緡時弟挺)
(提舉虔州監自大庾嶺下南至廣驛路荒遠室廬稀疏往來無所庇抗乃相與謀課民植松夾道以)
(休行者)榮諲(任城人仁宗末為廣東轉運使廣有版步古河路絶險林箐瘴毒諲開湞陽峽)
(至洸口古徑作棧道七十間抵清遠趨廣州遂為坦途)王靖(萃人為廣南轉運使熙寕初廣)
(人訛言交阯且至老幼入保事聞中外以為憂神宗曰王靖在彼可無患即拜太常少卿直昭文館)
(知廣州)周敦頤(營道人熙寕初為廣東轉運判官提點刑獄以洗冤澤物為已任行部不)
(憚勞苦雖瘴癘險遠亦緩視徐按以疾求知南康軍)曾開(河南人建炎初為廣東經略安撫使)
(奉詔駐湖陽招捕虔寇訖事乃之鎮居二年羣盜盡平)張致遠(沙縣人高宗時為廣東轉)
(運判官招撫劇盜曾衮等賊衆悉平)季陵(龍泉人紹興中以徽猷閣待制帥廣先是惠州有狂)
(男子聚衆數千僭號作亂陵入境誘其徒曾衮令以功贖罪不旬日擒之)龔茂良(興化軍人)
(孝宗時除廣東提刑就知信州即番山之址建學又置番禺南海縣學既成釋奠行鄕飲酒禮以落)
(與之家居肩輿登城曉以逆順其徒皆釋甲而首謀數人懼事定受禍遂相率遁入古端州至是與)
(之間命即家治事屬提刑彭鉉討捕潛移默運人無知者俄而新調諸軍畢集賊戰敗請降桀黠不)
(悛者戮之其餘分隸諸州)楊大異(醴陵人理宗時提點廣東刑獄兼常平時常平司逋負山)
(積械繫追索姦蠧百出大異與之約悉縱遣之負者如期畢輸吏無所容其姦)唐璘(古田人理)
(宗時爲廣東經略安撫使梅州寇作璘示以威信寇尋息江淮旱議下廣右和糴璘言公家赤立糴)
(本無所辦終恐日取於民撥本召釁重朝廷憂尋乞致仕召還)胡穎(湘潭人理宗時爲廣東經)
(略安撫使潮州僧寺有大蛇能驚動人前後仕於潮者皆信奉之前守未嘗詣已而旱州人咸咎守)
(後守不得已詣焉蛇乃蜿蜒而出守大驚得疾旋卒穎至檄潮州令僧舁蛇至殺之毁其寺)劉
應龍(高安人景定時南海寇作朝廷患之命以顯謨閣待制知廣州兼經略安撫使寇聞其至)
(遁去應龍剿逐之南海大治)冷應澂(分寧人景定中提舉廣東常平兼轉運使劾守令貪)
(横不法十餘人列郡肅然最聞就陞直寶章閣知廣州主管廣南東路經略安撫使公事馬步軍都)
(總管領漕庾如故五司叢劇應澂分時理務不擾不勌聞襄樊受圍日繕器械𥙿財粟以備倉猝後)
(卒賴其用屢平大寇未嘗輕殺笞杖以降亦加審慎至其臨事輒斷雖勢要不為撓奪)趙逢
龍(鄞人理宗時提舉廣東常平每至官有司例設供帳悉命撤去日具蔬飯坐公署事至即決遣)
(為政務寬恕民不忍欺自常奉外一介不取民賦有逋負悉為代輸尤究心荒政以羨餘為平糴本)
洪天錫(晉江人理宗時為廣東轉運判官決疑獄劾貪吏治財賦皆有法)︹元︺哈喇
布哈(回鶻人世祖時為廣東都轉運鹽使兼領諸番市舶時盜梗鹽法陳良臣煽東莞香山惠)
(州負販之徒為亂江西行省命討捕之先驅斬渠魁躬抵賊巢招誘餘黨復業仍條言鹽法之不便)
(者悉除其害按察使托歡為姦利奏罷之羣盜歐南喜僭王號衆號十萬因圖上山川形勢及攻取)
(之策遂與都元帥固爾班哈雅等分兵搤之未幾右丞唆都督兵征占城交阯屬護餉道北至東莞)
(博羅二界中遇劇賊歐鍾等横絶石灣其鋒甚銳哈喇布哈身先士卒且戰且行矢竭馬創徒步格)
(鬪殺數十人勇氣益厲以衆寡不敵為所執賊欲奉之為主不屈遂遇害於中心岡哈喇布哈舊)
(作合刺普華托歡舊作脱歡固爾班哈雅舊作課兒伯海牙今並譯正)羅璧(鎮江人大德三)
(年除廣東道宣慰使都元帥山海獠夷不沾王化負固反側乃誘諸洞蠻酋長假以官位曉以禍福)
(由是咸率衆以歸)卜天璋(洛陽人皇慶時以饒州路總管陞廣東廉訪使先是豪民瀕海)
(堰專商舶以射利參政以賂置不問天璋至發卒決去之嶺南素無冰至是始有冰人謂其政化所)
(致云)范梈(清江人擢海北海南道廉訪使司照磨巡歷遐陬不憚風波瘴癘所至興學教民雪)
(理冤滯甚衆)︹明︺周禎(江寕人洪武九年出為廣東行省參政時省治初開正官多缺吏治)
(鮮勸懲香山丞沖敬興縣治招流移以勞卒官禎為文祭之因奏上郡邑良吏雷州同知余騏孫惠)
(州知府萬迪乳源知縣張安仁清流知縣李鐸揭陽縣丞許德等聞者皆感奮)楊卓(泰和人洪)
(武五年為廣東行省員外郎有田家婦獨行山中遇雨代木卒欲亂之婦不從遂殺婦婦家得尸訴)
(參政拷同役者二十人皆引服吏抱具獄請署卓列二十人庭下熟視久之指兩卒曰殺人者汝也)
(兩卒大驚服罪參政曰員外何以知之卓曰卒二十人必善惡異二十人遇一婦亂且不能况殺之)
(乎參政曰然遂釋十八人)王綱(餘姚人洪武中潮民弗靖除廣東參議督兵餉綱時年七十餘)
(以書訣家人攜子彦達行單舸諭降諸亂民還抵增城遇海寇曹真劫之為帥綱不從遂遇害彦達)
(年十六罵賊求死賊欲并殺之其酋曰父忠子孝殺之不祥令綴羊革裏父尸而出)花茂(巢縣)
(人洪武中為廣州左衞指揮僉事屢立戰功遷都指揮同知數剿諸猺賊上言廣東南邊大海姦宄)
(出没蜑戶附居海島飄忽不常難於訊詰籍以為兵庶便約東又請設沿海依山廣海碣石神電等)
(二十四衞築城浚池收集隱料仍於山海要害立堡屯軍以備不虞皆報可進都指揮使後卒子英)
(亦以軍功為廣東都指揮使有聲永樂中)王溥(桂林人洪武末為廣東參政以廉名其弟自家)
(來省屬吏與同舟贈以布袍溥命還之曰一衣雖微不可不慎此汙行辱身之漸也先是糧運由海)
(道多漂没溥身至庾嶺相度形勢命有司鑿石填塹修治橋梁教民車運民甚便之)梁觀(當塗)
(人永樂中為廣東僉事剛介廉平有盜聚潮州山中衞將欲剿之觀曰此貧民耳馳檄諭之皆解散)
(潮人德之比殁為肖像祀之於昌黎祠)朱鑑(晉江人永樂中以御史巡按廣東奉命錄囚多)
(所平反招撫逋叛甚衆)熊概(豐城人永樂中為廣東按察使明敏剛決獄無冤滯)吳揚
(新淦人宣德中擢廣東布政使勸農桑興學校凡所設施皆有次第)彭遠(南昌人正統中擢廣)
(東布政使勤慎寬和政績甚著有親死久不葬者限以葬期民悉從化)楊信民(浙江新昌)
(人正統中擢廣東左參議清操絶俗景帝監國廣東賊黃蕭飬圍廣州急以信民巡撫其地士民聞)
(之歡呼相慶至則發倉廩賑恤民始有更生望益厲甲兵激勸將士招降解散賊勢漸衰乃使使持)
(檄諭以恩信蕭養曰得楊公一言死不感剋期請見信民單車詣之賊黨争羅拜有泣下者會暴卒)
(軍民聚哭賊聞之亦曰楊公死吾屬無噍類矣未幾董興帥兵平賊所過多殺掠民仰天號曰楊公)
(若在豈使吾曹至是成化中賜諡恭惠命有司歲時祭之)陳員韜(臨海人正統末擢廣東右)
(參政值黃蕭養亂後拊循備至得士民心)王翺(鹽山人景泰三年潯梧猺亂于謙請特遣一大)
(臣督軍務乃命翺以左都御史往兩廣有總督自翺始翺至鎮將吏讋服推誠撫諭猺人嚮化)項
忠(嘉興人景泰中由郎中遷廣東副使按行高州謀告賊攜男女數百剽村落忠戒諸將曰賊無)
(攜家理勿妄殺已訊所獲俘果良民被掠者盡釋之從征瀧水猺有功增俸一秩)朱英(桂陽)
(人景泰中為廣東右參議撫凋瘵招流亡立均徭法十歲一更民稱便天順初兩廣賊熾諸將多濫)
(殺冒功參將葉盛檄信班范信誣民師一方始為賊任意屠戮英請巡撫靖又破平潮州賊羅劉安)
(等在廣十年政績甚著成化十一年以右副都御史總督兩廣自韓雍大征以來將帥喜邀功利俘)
(掠名為鵰剿英至鎮以安静約飭將士毋得妄請用師招撫猺獞效順者定為編戶給復三年自是)
(諸蠻歸附日衆)劉煒(慈谿人天順初為廣東參政分守惠潮二府潮有巨寇招之不從煒會兵)
(進剿誅其魁改莅南韶會大軍征兩廣以勞瘁卒官)葉盛(崑山人天順二年以右僉都御史巡)
(撫兩廣瀧水猺肆掠督諸將生擒之尋與總兵官顔彪屢破賊砦八百所疏請廣東鹽商計鹽多寡)
(入粟餉邊公私咸利)夏壎(天台人天順初擢廣東按察使時用師歲久役民守城壎至悉遣之)
(成化初奏猺獞弗靖由有司撫字乖方賊因得誘良民為徒黨進則驅之使前退則殺以抒憤害常)
(在我利常在彼請慎選監司守令撫綏遺民彼被脅之衆自聞風來歸帝深納其言)毛吉(餘姚)
(人天順五年擢廣東僉事分巡惠潮二府痛抑豪右民大悦程鄉賊楊輝等為亂擊斬其黨生擒輝)
(進副使移巡高雷廉三府時民遭賊蹂躪數百里無人煙諸將悉閉城自守吉不勝憤以平賊為巳)
(任成化元年二月新會告急吉合軍至大磴破賊乘勝追至雲岫山復戰軍潰賊持槍趨吉吉且罵)
(且戰手劍一人斷其臂力䊼遂被害贈按察使追諡忠襄)張瑄(江浦人天順中擢廣東右布政)
(使廣西賊莫文章等越境陷連山瑄擊斬之又破陽江賊周公轉新興賊鄧李保等按行所部督建)
(預備倉六十二修陂塘圩岸四十六百增築廣州新會諸城垣一十二民德瑄惟恐其去既轉左會)
(滿九載軍民乞留仍復故任久之始遷)韓雍(長滿人成化元年廣西猺獞流剽廣東殘破郡)
(縣以雍為左僉都御史贊理軍務分兵五道並進先後破賊三百二十四砦生擒賊魁餘黨悉平遷)
(左副都御史提督兩廣軍務雍以兩廣地大事殷請東西分設兩巡撫而雍專理軍事尋以憂歸盜)
(復起僉事陶魯言兩廣地勢錯互不可離折乞仍命大臣總督便乃罷兩巡撫起雍右都御史總督)
(如故蠻民素懾雍威寇盜寢息中官黃沁憾雍抑已與廣西布政使何宜等共搆竟致仕去兩廣人)
(念雍功為立祠祀焉)陶魯(鬱林人成化二年由廣州同知擢為僉事專治新會陽江陽春瀧水)
(新興諸縣兵屢破劇賊廖婆保黃公漢等以兩廣寇盜不息奏請建設制府於梧州遂為永制秩滿)
(進副使九載課最進湖廣按察使治兵兩廣如故鬱林陸川賊黃公定等為亂大破之宏治四年以)
(平德慶猺進湖廣右布政使魯言身居兩廣而官以湖廣為名於事體非便乃改湖廣左布政使兼)
(廣東按察副使領嶺南道事人稱之為三廣公十一年卒魯善撫士多智計謀定後戰所向克捷歷)
(官四十五年大小數十戰凡斬馘二萬一千四百有竒奪還被掠及撫安復業者十三萬七千有竒)
(然不專尚武每平賊率置縣建學以興教化兩廣人倚之如長城)孔鏞(長洲人成化五年以)
(高州知府擢按察副使分巡高雷二府招劇賊梁定侯大六鄧辛酉等處之内地分田與耕遂為官)
(備他盜廣西賊犯信宜岑溪皆擊敗之治績聞賜誥命旌異)歐磐(滁人成化中擢廣東都指)
(揮僉事屢剿寇有功遷廣西右參將)彭韶(莆田人成化十四年為廣東左布政使時中官奉使)
(紛還鎮守則顧恒市舶則韋眷珠池則黃福皆以進奉為名民不勝擾韶先後論奏梁方弟德以錦)
(衣鎮撫歸采禽鳥花本進獻為害尤酷韶抗疏極諫方怒搆之帝調貴州士民號泣追送)陳選
(臨海人員韜子成化中歷廣東左右布政使鎮守中官擾民選嚴條約力禁之肇慶大水具狀不待)
(報輒發粟以賑有詔減省貢獻而市舶中宦韋春奏乞均猺戶六十人添辦方物選持詔書爭帝命)
(與其半番人馬力麻詭稱使臣入貢春利其厚賄將許之選立逐之去眷積憾卒為所搆被徵至南)
(昌病卒)秦紘(單人宏治初以右副都御史總制兩廣軍務奏言中官武將總鎮兩廣者率縱)
(私人櫌商賈賊殺不辜交通土官為奸利請嚴禁絶廣潮南韶多盜當設社學編保甲教誨而要束)
(之俾絶盜源帝悉從其請恩州知州岑欽逐田州知府岑溥與泗城知州分據其地紘入田州逐走)
(欽還溥於皆平以劾府亂遂定遣將討黎賊陵水猺賊德慶總兵官安遠侯柳景貪暴為景誣訐被)
(逮軍民號泣追送)周南(縉雲人宏治初官柳景風紀肅巡按廣東劾總兵然正德九年以右)
(都御史總督兩廣軍務有聲於時)劉大夏(華客人宏治二東右布政使田年遷廣州泗城)
(不靖大賊必生夏往諭遂順命後山賊起承檄討之令獲致驗實乃坐得生者過半十三年即家起)
(右都御史總制兩廣軍務勅使及門攜二僮遂行廣人故思大夏鼓舞交慶大夏為清吏治捐供億)
(禁内外鎮守官私役軍土法嚴令具盜賊衰止)瞿俊(常熟人宏治四年爲廣東按察副使黎人)
(時出寇掠俊戒約羣吏修軍政遂讋服不敢出嘗暮至瓊州官舍從吏白内有怪夜半光如匹練起)
(庭樹上俊伐其樹怪遂絶)周孟中(廬陵人宏治中爲廣東左布政使中官採珠者歲僉大戶)
(解納輒肆朘削孟中曰我在敢復爾耶即移牒詰之中官氣懾而止民間嫁娶後期喪葬不舉者皆)
(有禁風俗爲變)吳廷舉(梧州人宏治中擢廣東僉事從潘蕃討平南海清遠諸盜正德初歷)
(副使發總鎮中官潘中二十罪忠亦訐廷舉他事逮擊詔獄戌雁門後爲廣東右布政使亦有平賊)
(功)熊繡(道州人正德元年以右都御史總督兩廣盡裁幕府供億秋毫無所取劉瑾深嫉之)
(乃召掌南京都察院事)張嵿(蕭山人嘉靖初以右都御史總督兩廣軍務明號令繕甲兵簡)
(武勇與總兵官朱麒討廣西上思州賊黃鏐擒之又破平廣東新寕恩平賊蔡猛三嚴阮等爲嶺南)
(戰功第一)魏校(崑山人嘉靖初爲廣東提學副使黜異端盡毁諸佛寺曹溪有大鑒衣鉢取而)
(焚之曰無使惑後人)梁材(南京金吾右衞人嘉靖四年為廣東左布政使時俗尚侈靡材獨布)
(衣糲食用節儉先僚佐同官林富家市肉多材召其家人誠約之富怒詬而出材治簿書自如富慚)
(謝吏民輸課令自操權衡吏不得預時天下布政稱極廉者二人材與姚鏌也)姚鏌(慈谿人嘉)
(靖五年以右都御史提督兩廣軍務兼巡撫田州土官岑猛謀不軌鏌令都指揮沈希儀等統兵八)
(萬分道討平之遂請改設流官陳善後七事制可會猛黨盧蘇王受等復叛而鏌以奪霍韜方獻夫)
(所占田還之民為所排竟罷去)徐問(武進人嘉靖初為廣東左布政使中使採珠不中程巡按)
(御史憂之將責諸商問爭曰民採珠有禁若爾不趣商為盜耶乃止)陶諧(會稽人嘉靖中以兵)
(部右侍郎總督兩廣軍務降海寇許折挂討平陽春賊趙林花與德慶賊鳳二全等瓊山沙灣洞賊)
(黎佛二等為亂諧復剿之戰功甚著時張璁用事諧不屑附麗功多不錄人咸為諧不平諧自若也)
張岳(惠安人嘉靖中以右副都御史總督兩廣軍務兼巡撫盡汰督府供億檄文武將吏非召)
(不得至軍門討破封川獞蘇公樂等平廣西馬平諸縣猺賊連山賊李金與賀縣賊倪仲亮等出没)
(衡永郴桂積三十年不能平岳大合兵討之賊渠授首莅鎮四年視民如子邊防吏治綜覈無遺部)
(内巨寇以次削平)周延(吉水人嘉靖中為廣東參政撫安南征黎寇皆有功三遷廣東左布)
(政使)商大節(鍾祥人嘉靖中為廣東僉事撫綏猺獞遣其子弟習禮學宫期年而蠻俗變海)
(南黎叛督檄分哨凌水搗其巢俘斬千餘人增秩賜金帛)項喬(永嘉人嘉靖中為廣東左參政)
(撫定大羅猺犵翦博羅羅浮逋寇數百人按部至韶州卒吏民哀悼若喪所親)俞大猷(晉江)
(人嘉靖中為廣東都司安南叛臣范子儀入寇大猷擊破之窮追至海東雲屯檄其國王斬子儀函)
(首來獻瓊州諸黎反开大猷參將進剿斬獲甚衆餘乞降大猷單騎入峒與定要約海南遂安饒平)
(賊張連數陷城邑積年不平詔大猷為南贛參將合閩廣兵討之大猷潛師搗其巢誘連戰執之擢)
(副總兵協守南贛汀漳惠潮諸郡乘勝征程鄉盜平之由南贛總兵改鎮廣東時倭寇與潮州大盜)
(吳平相犄角諸峒應之剽掠惠潮間大猷至圍倭鄒塘一日夜尅三巢大破之於海豐移師至潮吳)
(平懼乞降尋逸去大猷坐奪職尋以剿擒河源賊李亞元還職改鎮廣西討平海賊曾一本大猷為)
(將廉潔馭下有恩先後任粤中數平巨寇建大功威名震於南服)潘季馴(烏程人嘉靖中)
(巡按廣東行均平里甲法廣人大便臨代去疏請飭後至者守其法帝從之)萬士和(宜興)
(人嘉靖中遷廣東左布政使司政故專治於左士和曰朝廷設二使如左右手非有軒輊乃約右使)
(分日治事廣民萬里輸課京師其費不貲士和稍徵道里費使吏領之民稱便)王鈁(奉化人嘉)
(靖中以兵部右侍郎提督兩廣軍務討平肇慶山賊馮天恩等置廣寕縣設戌兵控要害一方遂安)
(後倭寇自閩犯揭陽禦却之復討瀧水陽春劇賊擒其魁餘黨悉解)吳桂芳(新建人嘉靖末)
(以兵部右侍郎提督兩廣軍務兼巡撫時羣盜河源李亞元程鄉葉丹樓連歲為患潮州舊倭屯據)
(鄒塘而新倭寇福建者復流入境桂芳以次討平降賊王西橋吳平已撫復叛皆撲滅之)郭應
聘(莆田人嘉靖末轉廣東參政從提督吳桂芳平李亞元别擊賊首張韶南黃仕良等遷廣西按)
(察使萬歷十年以右都御史總督兩廣軍務餽遺一無所受)李佑(貴州清平人嘉靖末以右)
(僉都御史巡撫廣東屢平海寇林道乾山寇張韶南等時初設巡撫百務新創佑綜理周密規模遂)
(定)熊桴(江夏人隆慶初以右僉都御史巡撫廣東撫循士民發金賑貸罷魚鹽逋課檄州縣)
(行保甲造戰艘百有六十區畫周悉海寇曾一本犯福建會兵擊敗之已復大發兵偕總督劉燾等)
(討擒一本餘黨悉平)張元勲(浙江太平人隆慶時惠廣韶三郡土寇劫掠郡縣以元勲為總)
(兵官勒軍進剿賊皆授首肇慶諸峒復有三巢十寨十三村皆積年巨寇勢甚張元勲與總督殷正)
(茂計令諸將鵰剿亦得敘功諸路爭奮破大小巢七百餘撫定餘黨不數月巨寇皆靖已而倭陷銅)
(鼓口雙魚城元勲大破之萬歷五年以大征羅旁功進都督世廕錦衣千戶元勲在鎮大小百十戰)
(威鎮嶺南與廣西李錫並稱良將)李材(豐城人隆慶中為廣東僉事羅旁賊猖獗材襲破之)
(周高山設屯以守賊有三巢分兵三道進討燬其巢募人田之後以破倭功進副使)凌雲翼
(太倉州人萬歷初以兵部左侍郎提督兩廣軍務羅旁在德慶州上下江界東西兩山間延袤七百)
(里成化中韓雍經略西山頗安輯惟山東猺阻深箐剽掠時發雲翼乃大集兵令總兵官張元勲李)
(錫將之四閱月克巢五百六十招降四萬二千八百餘人鄰境猺獞皆懼求撫雲翼奏設官戌之乃)
(改瀧水縣為羅定州設監司參將積患頓悉)吳文華(連江人萬歷中以兵部右侍郎總督)
(兩廣軍務巡撫廣東岑岡賊李珍江月照負險拒命垂三十餘年前巡撫吳百朋欲討不果至是益)
(毒虐文華討平之)王鳴鶴(淮安衞人萬歷中為廣東總兵官崖州黎人羅活抱宥二峒為)
(亂督臣剿撫失宜總兵參將皆戰殁羣黎蜂起鳴鶴親督諸將分七道直抵其巢抱宥破羅活焚營)
(遁進剿平之招撫一十六峒而還為建城置戌一方遂安)梅之煥(麻城人萬歷中以副使分)
(巡惠潮所部多滯囚應時決遣摘發姦宄強宗無所縱舍豪民沈烈女於水擒得就其所扑殺之海)
(寇袁進掠潮州之煥嚴兵扼海道招散其黨進窘夜遁去)洪雲蒸(攸縣人崇禎五年為廣東)
(副使討平九連山餘賊遷廣西右參政復調廣東總督熊文燦遣撫海盜劉香香留之不遣還八年)
(鄭芝龍合廣東兵進擊香香脅雲蒸出止兵雲蒸大呼曰我矢死報國急擊勿失遂遇害香亦覆滅)
方震孺(夀州人崇禎中為嶺西參議有裨將據廉州叛單騎諭降之)陳鵬(崇禎間官)
(廣東參將技勇絶倫居官廉待士卒有恩連平猺賊作亂從總兵施王政進剿鵬奮勇先登一鼓破)
(馬箭巢焚其積聚殆盡賊乞撫不允孤軍深入遂戰死)
︹本朝︺佟養甲(佟佳氏漢軍正藍旗人順治二年擢兩廣總督時朱聿鐭僭號養甲同提督李)
(成棟進剿擒聿鐭及朱肅眔等又平高雷廉三府降朱由棪及總兵官李志連誅陳邦彦等兩粤略)
(定五年歲大飢人相食養甲設法賑卹通糴存活甚衆李成棟叛養甲死之贈太子少保銜)李
率泰(漢軍正藍旗人順治十年為兩廣總督與靖南將軍擊破李定國於新會遂復高雷先是)
(新會被圍食盡守者將殺城中婦女率泰力言於平藩釋者千人民立祠祀焉)王國光(漢軍)
(正紅旗人順治十三年總督兩廣廉明果斷時土寇充斥國光力行保甲嚴連坐之法萑苻寖止康)
(熙三年海盜蘇利復叛據潮郡加鎮海大將軍銜往討平之兵不血刃粤賴以安)李棲鳳
(漢軍鑲紅旗人順治六年以僉都御史撫粤剿撫並用動合機宜尋陞總督在粤十二年杜請託絶)
(饋遺省刑薄歛勞來安集粤人思之卒祀名宦)董應魁(奉天鑲黃旗人順治十八年巡撫廣)
(東值靖藩移鎮閩省督行糧甚急應魁曰吾不忍諉罪於下請身任其咎遂左降部民立祠以祀)
蓋一鵾(本姓孫富平人順治五年為水師總兵十一年李定國圍新會戰殁於陣)林嗣
環(晉江人順治七年為雷瓊道先是海賊羅成基踞民田民代輸税及賊平田入官税仍在民嗣)
(環清出之瓊向有派役例嗣環令均其役)鄔象鼎(仁和人順治七年為羅定兵備道十年六)
(月死吳子聖之難)趙廷標(錢塘人順治三年以諸生從軍歴官廣肇南韶道兩廣八排諸)
(盜聞廷標至立解連州寇起鎮臣以剿捕方略委之廷標寇即就撫粤中分巡使者舊有柴薪錢悉)
(屏下受卒祀名宦)馮偀(慈谿人順治進士六年李成棟叛偀以副使巡視海道會同大帥統)
(師平南韶等郡旋平廣州未幾范承恩據城叛偀遣人恫喝之並發礮雜以鼓聲承恩遂潰廣州復)
(安卒祀名宦)施起元(福清人順治進士隨平藩入粤七年授廣東參議道時惠州新復哀)
(鴻未集起元勞來安集力行十二事境内以安辛卯攝學政所拔悉當卒祀名宦)吳嵩仞
(真定人順治進士十五年授廣東分巡驛傳道甫下車督戰艦籌兵餉修隄防葺學校花山盜魁王)
(興負固率師掃除之及攝鹺政釐剔錮弊商民兩便卒祀名宦)吳興祚(漢軍正紅旗人康熙)
(二十一年總督兩粤部署廢藩綠旗官兵分左右翼左鎮廣右鎮韶制軍坐鎮上游控禦全粤逆藩)
(尚之信遺孽擅鹽鐵重利悉釐剔之時錢法壅滯設局鼓鑄錢布流通卒於官粤人德之)郭世
隆(漢軍鑲紅旗人康熙三十年總督兩廣革無名征額三十餘萬海島叢奸劫奪世隆密防要口)
(督造戰艦出洋搜逐擒斬五六百人降二千餘人海警遂息)石琳(漢軍正白旗人康熙三十)
(二年總督兩廣粤東告飢解俸給粥存活甚衆瀧江羚羊峡暴水潰堤琳朝服立隄上刑馬沈王禱)
(干江躬負薪塞隄水遂退嘗決黎讞於瓊南殲渠魁釋株連民用大安猺人肆擾窟穴在萬山中琳)
(提師深入悉平之兩粤之民肖貌以祀)王來任(奉天正黃旗人康熙四年巡撫廣東時粤)
(屢經寇盜軍民未安來任至撫集流亡諮詢疾苦復陳六大害力請禁革平反積案囹圄一空)劉
秉權(漢軍正紅旗人康熙七年巡撫廣東招徠安插男婦十六萬有竒墾田二萬五千餘頃甲)
(寅秋潮鎮劉進忠叛親赴潮城與都統提鎮籌畫軍機積勞病卒)朱宏祚(高唐州人康熙)
(二十七年巡撫廣東題減衞所屯四税額並免高瓊二郡逋糧十餘萬惠潮多劇盜捕得悉投諸江)
(盜遂息)楊宗仁(漢軍正白旗人康熙五十八年巡撫廣東攜十數人赴任除貪蠧嚴保甲)
(卹貧民興學校粤人深感之)李士正(奉天人康熙二十年巡撫粤東時藩焰方息民間田)
(廬店舍多為三旗馬步閒丁所據士正量地盡界還給於民布寬大之政二十四條兵民便之並於)
(海疆扼要處分汛設戍剿捕花山沙潭諸盜奏請立縣今花縣所自始也卒杞石宦)彭鵬(莆田)
(人康熙四十年撫粤東勤敏視事劾墨吏無少徇者時仲坑開採聚衆幾二十萬鵬驅散之惠潮隂)
(受其福歲旱跣足禱雨甘霖立應卒祠名宦)陳肇昌(江夏人順治進士康熙十七年督學)
(廣東值兵燹士多流亡肇昌加意招來秉公甄拔所至申明條約士習以淳雍正三年祀名宦)李
坤(鎮平人以總兵調征廣西與吳三桂戰梧州敗之次日復大戰馬蹶陣亡諡忠烈又副將王承)
(業林廷燏守備羅文舉翟永昌林文璚等俱死吳三桂之難)王忠孝(遼東人康熙十九年)
(署左翼鎮總兵死吳三桂之難贈都督同知銜)朱鴻祚(陜西人康熙十六年守東莞石龍鎮)
(征海寇力戰死都司蕭萬竒高有功黃勝並死之)張仲德(奉天人康熙十七年官廣東布)
(政使革弊政禁刁風時值南韶二郡盜起仲德運籌有方上不虧賦下不病民卒祀名宦)江起
龍(徽州人為水師副將康熙五年出洋捕盜舟覆死累著靈異雍正九年賜號英佑驍騎)
(將軍之神)黃相(龍溪人為兩廣督標副將康熙十三年檄討高明瓏泔賊死之)文天壽
(安塞人康熙十五年為左翼鎮標中軍游擊領兵守江門賊孫楷宗誘以叛天夀叱曰背主不忠吾)
(錚錚丈夫豈鼠輩可脅哉遂被殺沉屍海中)程大畢(孝感人康熙五十二年授兩廣鹽法)
(道定引七帑三之例凡鹺政積弊悉釐剔之公餘觀風造士所拔皆知名五十七年還里攀轅遮道)
(夜始得行卒祀名宦)白璧琛(漢軍正勺旗人康熙五十一年擢廣南韶道墨吏望風引遁江)
(灣向為奸藪琛攻滅之西山猺相鬪單騎歷險諭降之歲旱禱雨輒應轉荒為豐)莽吉圖
(滿洲鑲白旗人康熙十三年以副都統守肇慶尚之信叛偽將馬雄圍肇急吉圖潰圍走江右請援)
(賊躡之轉戰二千餘里踰三月始達信豐屢破賊將捷書至加佩鎮南大將軍印平兩粤十六年七)
(月吳三桂偽將馬寶胡國柱等寇韶州吉圖急馳入州增築土城於北賊晝夜力攻不得入吉圖先)
(遣軍駐白土村衞餉道飛檄促江寕將軍額楚赴援援至適與賊遇賊殊死鬭吉圖出城中兵夾擊)
(之賊遁去韶城獲全)陳大受(祁陽人雍正進士乾隆十五年總督兩廣時海康遂溪海陽等)
(處隄壞於風雨疏請令民自修民甚便之卒諡文肅祀賢良祠)班第(博爾特氏蒙古鑲黃旗人)
(乾隆十八年任兩廣總督緝獲增城東莞奸民王亮臣等寘之法創製水車分發廉州所屬州縣各)
(鄉引水甚易廉民至今便之後死爲蘭庫圖之難祀昭忠祠諡義烈)王安國(高郵人雍正進)
(士第二十二年督學廣東令諸生重廉恥長氣節乾隆五年巡撫粤東奏裁穴缺計最察吏不苟舉)
(劾向例江西撥廣東漕糧十萬石度灘越嶺挽運維艱請改撥湖南官民稱便卒諡文肅)潘思
榘(陽湖人雍正進士官廣東布政使卓著政績吏民便之卒諡敏惠祀賢良祠)阿里衮
(鈕祜祿氏滿洲鑲黃旗人乾隆十六年授兩廣總督東莞縣民莫信豐等同逆百正亮臣糾黨謀不)
(軌事覺阿里衮馳赴增城搜捕逆匪二百七十餘人置之法師旅無驚居氏安堵)德保(索綽)
(絡氏滿洲正白旗人乾隆進士三十四年巡撫廣東奬勵人才嚴課書院三十六年兼署兩廣總督)
(修軍械肅吏治省巡船粤民咸懷其惠卒諡文莊)李湖(江西南昌人乾隆四十五年任廣東)
(巡撫粤東素多盜而番禺之沙灣茭塘地近大洋尤稱盜藪湖莅任即會同總督巴延三嚴密訪緝)
(擒誅盜首二百餘人復條奏安輯章程以重防禦海濱獲安堵焉卒諡恭毅祀賢良祠)朱珪
(大興人乾隆進士五十八年廵撫廣東嘉慶元年總督兩廣清操亮節人皆仰之後官戶部尚書值)
(廣東布政使奏升濱海沙地賦珪駮曰與民計微利大非政體卒諡文正)
協修官(臣)許應藻恭纂
總纂官(臣)廖鴻藻恭覆輯
校對官(臣)陸以潤恭校
