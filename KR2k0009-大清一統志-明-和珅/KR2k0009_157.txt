大清一統志
漳州府(在福建省治西南六百八十里東西距二百七十里南北距二百九十里東至泉州府同)
(安縣界七十里西至汀州府永定縣界二百里南至海一百八十里北至泉州府安溪縣界一百十)
(里東南至海一百八十里西南至廣東潮州府饒平縣界二百八十里東北至同安縣界一百二十)
(里西北至龍巖州漳平縣界一百四十里自府治至京師七千五百二十五里)
︹分野︺天文牽牛須女分野星紀之次
︹建置沿革︺禹貢揚州南境周七閩地後屬越秦爲閩
中郡地漢爲會稽南海二郡地後漢爲會稽南部
都尉地三國吳爲建安郡地晉以後爲晉安義安
二郡地梁分置龍溪縣屬南安郡隋屬建安郡唐
初屬泉州(即今福州)垂拱二年置漳州(初治漳浦後移龍溪)天寶
元年改漳浦郡乾元元年復曰漳州屬江南東道
五代初屬王閩後屬南唐改曰南州宋乾德四年
復曰漳州屬福建路元至元十八年升漳州路屬
福建道宣慰司明洪武元年改曰漳州府屬福建
布政使司
本朝因之屬福建省領縣七(舊領縣十雍正十一年升龍巖縣爲龍巖直隸)
(州割漳平寕洋二縣屬焉)
龍溪縣(附郭東西距一百里南北距七十五里東至泉州府同安縣界七十里西至南靖縣)
(界三十里南至漳浦縣界五十里北至長泰縣界二十五里東南至海澄縣治五十里西南至平和)
(縣治二百十里東北至長泰縣治四十里西北至龍巖州漳平縣治二百二十里漢冶縣地晉以後)
(為晉安縣地梁大同四年分置龍溪縣屬南安郡隋屬建安郡唐初屬泉州開元二十九年割屬漳)
(州乾元二年為漳州治五代宋因之元為漳州路治明為漳州府治本朝因之)漳浦縣
(在府南一百二千里東西距一百四十里南北距一百十里東至海八十里西至南靖縣界六十里)
(南至詔安縣界六十里北至龍溪縣界五十里東南至海八十里西南至詔安縣界八十里東北至)
(海澄縣治七十里西北至南靖縣治一百三十里漢冶縣及南海郡揭陽縣地晉義熙九年分置綏)
(安縣屬義安郡宋齊以後因之隋開皇十三年併入龍溪唐垂拱二年分置漳浦縣為漳州治乾元)
(二年徙州治龍溪以漳浦為屬縣五代宋因之元屬漳州路明屬漳州府本朝因之)海澄
縣(在府東南五十里東西距八十里南北距五十里東至漳浦縣界六十五里西至龍溪縣界十)
(五里南至漳浦縣界四十里北至龍溪縣界十里東南至海一里西南至漳浦縣治七十里東北至)
(泉州府同安縣治一百四十里西北至龍溪縣界十五里漢冶縣地晉以後為晉安縣地梁以後為)
(龍溪縣地明嘉靖四十四年割龍溪及漳浦縣地置海澄縣屬漳州府本朝因之)南靖縣
(在府西四十里東西距一百三十里南北距二百三十里東至龍溪縣界十里西至龍巖州漳平縣)
(界一百二十里南至漳浦縣界一百里北至漳平縣界一百三十里東南至漳浦縣治一百三十里)
(西南至平和縣界五十里東北至長泰縣治七十五里西北至漳平縣界一百里漢冶縣地晉以後)
(為晉安縣地梁置蘭水縣屬南安郡隋開皇間省入龍溪縣元至治中析置南勝縣治在今縣西南)
(至正十六年移南勝縣來治改曰南靖屬漳州路明屬漳州府本朝因之)長泰縣(在府)
(東北四十里東西距九十五里南北距八十五里東至泉州府同安縣界六十里西至龍溪縣界三)
(十五里南至龍溪縣界五里北至泉州府安溪縣八十里東南至同安縣界五十里西南至龍溪縣)
(界十五里東北至同安縣界八十里西北至龍溪縣界五十里漢冶縣地晉以後為晉安縣地隋為)
(南安縣地五代南唐保大中分置長泰縣屬泉州宋太平興國五年改屬漳州元屬漳州路明屬漳)
(州府本朝因之)平和縣(在府西南二百五里東西距一百七十里南北距二百十里東)
(至南靖縣界一百四十里西至廣東潮州府大埔縣界三十里南至詔安縣界一百里北至汀州府)
(永定縣界一百十里東南至漳浦縣界一百八十里西南至潮州府饒平縣治一百里東北至南靖)
(縣治一百七十里西北至永定縣治二百二十里漢冶縣地晉以後為晉安新羅二縣地梁為龍溪)
(縣地後又為蘭水縣地隋仍為龍溪縣地唐為龍溪漳浦龍巖三縣地元初為南勝縣地至正以後)
(為南靖縣地明正德十四年析南靖漳浦二縣地置平和縣屬漳州府本朝因之)詔安縣
(在府西南二百五十里東西距一百二十里南北距七十里東至海八十里西至廣東潮州府饒平)
(縣界四十里南至饒平縣界三十里北至平和縣界四十里東南至海三十里西南至饒平縣界一)
(百里東北至漳浦縣界八十里西北至饒平縣界一百里漢南海郡揭陽縣地晉為綏安縣地唐垂)
(拱二年置懷恩縣屬漳州開元二十九年省入漳浦縣明嘉靖九年析置詔安縣屬漳州府本朝)
(因之)
︹形勢︺地極七閩境連百粤(唐陳元光建郡表)地曠土沃(宋博自得)
(道院記)兩山擁翼二江襟帶(宋陳淳北溪集)山川清秀原野
坦平蔚為江外名邦(宋吳與圖經序)控引番禺襟喉嶺表
(府志)天寶紫芝奠於後丹霞名第拱於前鶴峯踞其
左員山聳其右(同上)
︹風俗︺其民務本不事末作而資用饒給(宋傅自得道院記)民
有田以耕紡苧為布弗迫於衣食樂善遠罪(宋郭祥正)
(記)質樸謹畏俗尚淫祀(宋陳北溪集)其人以業文為不
貲以舶海爲恒產故文則揚葩而吐藻武則輕生
而鬭雄(明土世懋閩部疏)
︹城池︺漳州府城(周十里三百四十二步門四南北水門二南臨大溪北依山溝東西浚濠)
(宋咸平中建本朝順治十二年重建康熙三十六年修雍正十年乾隆二年嘉慶十二年重修)
(龍溪縣附郭)漳浦縣城(周九里三百五十六步門四東西水門二宋乾道中建本朝)
(順治十二年重建康熙四十六年修雍正二年乾隆十二年重修)海澄縣城(周三里三)
(百二十四步門四明嘉靖三十六年建本朝康熙二十七年修雍正七年乾隆十二年重修)南
靖縣城(周三里一百七十四步門四元至正十六年土築明嘉靖六年甃石本朝順冶十)
(二年重建乾隆十二年修)長泰縣城(周五里二十三步門四東臨溪南浚濠西北因山爲)
(塹宋端平中土築明正德十三年甃石本朝順治十二年修乾隆十二年重修)平和縣
城(周三里一百十二步門四水門二明正德十四年建本朝順治十二年重建)詔安縣
城(周三里二百八十六步門四明宏治十七年因舊址拓建本朝順治十二年重建康熙六十)
(年修雍正七年乾隆十二年重修)
︹學校︺漳州府學(在府治東南隅宋慶歷中建本朝康熙二十一年修四十三年乾隆八)
(年重修入學額數二十名)龍溪縣學(在縣治南宋嘉祐中建本朝康熙二十一年重建)
(二十六年修乾隆八年三十六年重修入學額數二十名)漳浦縣學(在縣治南宋初建於)
(縣西北隅凡再徙熙寕三年始建今所本朝康熙十九年修三十八年重修入學額數二十名)
海澄縣學(在縣西九都城中明隆慶初建本朝康熙十年重建雍正四年修乾隆十一)
(年二十二年重修入學額數二十名)南靖縣學(在縣治東元至正中建明嘉靖間遷新縣)
(萬歷中復還故址本朝康熙二十年修三十五年乾隆八年三十四年重修入學額數二十名)
長泰縣學(在縣治東宋紹興三年建嘉定間遷於縣東南紹定六年復還故址本朝順)
(治十七年重建康熙二十一年修雍正六年乾隆三年重修入學額數十五名)平和縣學
(在縣治南明正德十四年建本朝順治十八年修康熙三十一年乾隆二十五年重修入學額數)
(二十名)詔安縣學(在縣治南明嘉靖十年建本朝順治十七年重建康熙十七年修)
(四十三年乾隆十二年重修入學額數十五名)丹霞書院(在府治東南本朝乾隆二年)
(建二十六年拓建)芝山書院(在府治西北登高山初名龍江書院宋郡守危稹建本)
(朝康熙二十一年重建五十四年復即其東增建仰文書院尋合二書院為一改今名乾隆二十一)
(年修)霞北書院(在府治北本朝康熙四十一年建乾隆二十年修)鄴山書院
(在府治鄴侯山明崇禎間郡人黃道周講學於此建與善三近樂性諸堂本朝乾隆十四年改建)
錦江書院(在龍漢縣十一都本朝康熙六十一年建乾隆十四年修)觀瀾書
院(在龍溪縣十一都宋時建明洪武間遷於南陂宏治間遷於文山之麓止德四年移建察院西)
(地)儒山書院(在海澄縣治北本朝乾隆二年建二十七年拓建)九和書院
(在平和縣治後山本朝乾隆二十六年建)丹詔書院(在詔安縣南門内文公祠東)
(本朝乾隆二十九年建按舊志載育德書院在府城西隅本朝康熙二十六年建建溪書院在)
(龍溪縣西南翁建社明洪武間建養正書院在龍溪縣西南高亭山下明隆慶間郡守羅青霄建薌)
(江書院在龍溪縣東北二十里明洪武二十二年建本朝康熙二十六年重建梁山書院在漳浦)
(縣南梁山唐潘存實讀書處龍津書院在長泰縣東明洪武三十一年建石屏書院在詔安縣東漸)
(山宋陳景肅講學處東瀛書院在詔安縣東懸鐘所南溟書院在詔安縣銅山所俱明嘉靖五年參)
(政蔡潮建謹附記)
︹戶口︺(原額人丁一十九萬三百七十六今滋生男婦大小共三百三十三萬六千七百二十七名口)
(計七十一萬二千一十七戶又屯民男婦共六萬一千三十五名口計一萬四千三百四十戶)
︹田賦︺(田地一萬二百八十四頃七十三畝九分九釐有竒額徵地丁正雜銀一十四萬四千七十四)
(兩三錢七分米二千七百五十二石二斗九升四合八勺屯田五百五十四頃八十八畝五分九釐)
(有竒額徵丁糧銀一千六百六十五兩八錢一分五釐米八千八百五十二石四斗七升九合四勺)
︹山川︺隆夀山(在府城東鄭樵通志居其下者人多夀考故名宋時在城内今附城址)丹
霞山(在府城南閏書土石皆赤晨夕映日色若丹霞故郡東西南北四郊皆以霞稱)保福
山(在府城西山為郡龍入脈之地)登高山(在府城西北隅方輿勝覽在州治西二里府志)
(脈自天寳山來蜿蜒起伏三十餘里至郡城西北一峯聳拔名曰望高山其南麓為登高山原名紫)
(芝山郡城繞焉項有威鎮亭明洪武中建山之東為日華萬松諸峯禪月隆夀等山其西為淨安峯)
(為騰龍起鳳諸山舊志騰龍山一名龍亭山平地特起竒石攅凑俯瞰溪流相傳昔有龍騰溪中因)
(建亭溪上而名相峙者曰起鳳山一名高亭山與日華諸峯綿亘連絡繞城内外皆紫芝之支隴也)
好景山(在龍溪縣東十五里紆迴起伏風景竒勝元和志縣東十五里至山險絶無路蓋即)
(此人漳浦縣西北里許亦有好景山縣城枕其麓一名石虎山以山嶺有石如虎也)文山(在龍)
(溪縣東二十里一名觀音巖北臨大溪三面通潮其右為水頭山脉自縣南太平嶺而下至溪而止)
(與鳳凰石壁並稱為水口)鳳凰山(在龍溪縣東二十里與文山水頭品峙中有萬松嶺舊名)
(馬岐為郡孔道明正統間郡人植松夾道連隂十里因改今名)岐山(在龍溪縣東二十餘尘宋)
(郭功父嘗有𡵨山仙亭十咏府志由文山逾溪以北曰鶴鳴山亦名石壁山其下為雲洞又北而岐)
(者為岐山二峯連峙延袤十里許秀㹐龍江之上巖壑竒勝又有千人洞洞口狭而暗中甚寬朗容)
(千人唐黃巢之亂民多避難於此)白石山(在龍溪縣東六十里山多白石一名鸛石山中)
(有石硿可容千人相近曰覆舟山)龍漈山(在龍溪縣東南二十五里下有龍潭飛泉百尺)
(直瀉而下旁有鳬翠山雙峰如削高出龍漈之上俗名魚刺山)南巖山(在龍溪縣南七里延)
(袤數里峯巒竒秀怪石錯列有石獅寶月南泉玉泉諸巖以石獅為最勝下有清泉曰白鹿泉)名
第山(在龍溪縣南十里方輿勝覽州有天成山一曰名第山志勝唐周匡物潘存實讀書於此)
(元和十一年匡物進士及第為漳登進士之始十三年存實亦登進士憲宗敕改今名劉禹錫有名)
(第山詩)員山(在龍溪縣西南十里前後望之分十二面頂有石池又有琵琶坂今名大仙巖)
天寶山(在龍溪縣西北三十里五峯峭立周百餘里郡之望山也宋大中祥符中嘗産明珠)
(入貢因名上有芙蓉城寶巖洞百丈泉諸勝)儀鳳山(在龍溪縣西北三十里高聳明秀峯)
(頂清籟時時如鳳鳴)九龍山(在龍溪縣西北三十里寰宇記九龍山一名鬼候山其北有九)
(龍水一名金溪水)石蠔山(在龍溪縣西北四十里圓聳千仞頂石多粘蠔蠣殼因名南下)
(小山纍纍天寶山所由發脉也)石鼓山(在龍溪縣北十里山形圓秀又縣北二十餘里有銅)
(鉢山山勢延亘數里一峯中窪而外圓其形如鉢故名又縣北有天公山上有瀑布飛瀉數十丈)
龍山(在龍溪縣東北十里北來諸山此為最秀其地宜茶相近有望月山秀出羣山)金雞
山(在龍溪縣東北五十里東溪口與長泰縣接界巖石屹起山頂有石如雞展翅而色赤故名)
海雲山(在漳浦縣東二十里上有清泉不涸山半有海雲巖一名巖山)竈山(在漳浦縣)
(東五十里曡嶂高大周四十里高數百仞以中有仙人丹竈而名)臺山(在漳浦縣東五十里)
(高數十仞平坦如臺近視與諸山相等海舟望之則迥出諸山之上又東有燈火山距海里許海舟)
(夜行者咸見山上有光焰如火故名)良山(在漳浦縣東南三十里一名鼇峯山嶷然屹立下臨)
(鹿溪與隔溪柘港山對峙為縣水口佈溪水出焉入于大溪)古雷山(在漳浦縣東南五十)
(里一名鼓雷山斷岸千尺下瞰大江每潮至怒浪急濤其聲如雷)梁山(在漳浦縣南新唐書)
(地理志漳浦縣有梁山方輿勝覽古記云梁岳閩中之望也秀麗而崇圓又名圓山大峯十有二其)
(中峯曰蓮峯石相傳為齊武帝所賞晉亭在其西府志在縣南稍西三十里盤亘百里高千仞有九)
(十九峯其蓮花獅子金剛力士雙髻長劍七星八柱觀日臨海晉亭青閣十二峯為最著上有瀑布)
(泉東南磐石上有穴如井水泉湧出大旱不竭謂之靈泉南北麓各有湯泉又長源溪錦溪萬頃溪)
(仙溪盛溪錦石溪垂玉溪龍潭溪皆出焉入于漳水上有水晶坪產水晶其北有蔡陂山蔡陂水出)
(焉)將軍山(在漳浦縣西南八十里雲霄城西明統志山與南靖接界唐戍將陳元光征蠻)
(時據此而名又有大臣山一名大神山在漳水之南與將軍對峙有仙人玉女二峯)摩頂山
(在漳浦縣西北二十里山高而圓潔其上平坦如佛頂然有水出東流經黽山之隂至於横口入馬)
(口溪)羅山(在漳浦縣北十里諸山羅列拱揖故名其支為東羅巖)後到山(在漳浦縣)
(北十七里與羅山並峙而高聳過之為邑之屏山蜿蜒而下秀潤清奇邑中望之如蛾眉然其東有)
(白鶴嶺)龜山(在漳浦縣東北二十里聳立横列為縣東北之肩峯)戴帽山(在漳浦縣)
(東北五十里亦名大帽山山大而峻四面林木蓊鬱獨頂上有黃茅形如戴帽故名山上有玉川瀑)
(布新村石鼓龍漈潭寶珠石諸勝北麓為磁竈山下臨大江為海澄境其山產茶又東為虎嶺路通)
(鎮海衞林木深阻舊多虎患明宏治三年知縣王臣以文祭之患得息因改名麟山嶺)太武
山(在漳浦縣東北一百餘里高千仞屹立海上東望大洋汪洋無際陟其嶺則漳泉二郡皆在目)
(中中多奇跡好事者列為十四景有小石城相傳南越王建德避漢兵保此亦名建德城又有石塔)
(名曰延夀高數仞海中歸舶望以為標)吳養山(在海澄縣東十里許下揖海門上障南溪)
(逶迤曡聳聯亘數處稍北支峯曰槐浦山)鹿石山(在海澄縣東南一名獨石山雄峭壁立頂)
(石巉巖多蠔殼相傳以為海潮至此)雲蓋山(在海澄縣東南十餘里雲氣常覆其上故名上)
(有室可容百人懸崖有泉沸出曰卓錫泉)席帽山(在海澄縣南七里高聳圓秀狀如冠帽兩)
(旁有翅一名筆架山其西為常春山林麓葱蒨拱揖縣治)儒山(在海澄縣西南二里縣之主山)
(也圓秀特起俗呼為蔡前山)南岐山(在海澄縣西南十五里南溪之水自檺潯而下大海)
(之水自浮宮而入至此會合倒流紆延而分繞於邑内亦名倒港山)漸山(在海澄縣西南聳起)
(高峯雄大尖秀擁峙水口山下人民輻輳其東為吳山面繞南溪飛鵝寨卓立其上)文圃山
(在海澄縣北隔江與同安縣接界世謂北山下多文士故名四面圓秀一名十八面山)大巖
山(在海澄縣北周迴延亘二十餘里三面臨海其上有巖)峽口山(在南靖縣東十五里)
(兩山相夾如門雙溪流經其中)西天山(在南靖縣東南二十餘里一名獅山列嶂如翠屏為)
(郡之西扆)鼓旗山(在南靖縣南縣之案山也内山圓如鼓外山展如旗俗呼扳旗山又湖山)
(在縣南雙溪之南山下有湖)紫荆山(在南靖縣西南二十五里五峯翠聳亦名五峯山中)
(有龍潭禱雨輙應又西南有翠微山接平和縣界草木蓊蘙)鏡山(在南靖縣西北五里每斜)
(陽返照炫然有光其南曰寶珠山形圓如珠夾於鏡山磨石之間山多怪石下有溪流迴繞)浮
山(在南靖縣西北八十里接龍巖州界其山當路形如覆甌與上下山不相連屬如浮空然亦名)
(浮邱山)歐寮山(在南靖縣北一里為縣主山一名大帽山又名三鳳山後有五峯峙立端)
(嚴峭拔周百餘里)羅侯山(在長泰縣治後其東為新寨山東瞰大溪宋時設泰安寨因名)
(其西為水晶山形如覆釜土産水晶稍北為重桂山又有登科山在縣治前舊名競秀又名來青縣)
(城壤地故蹙而五山環列位置天設)天柱山(在長泰縣東五十里東西南北有四石門又有)
(石室石梯應潮泉暗水泉香爐峯海濤巖等二十奇宋曾循稱為臨漳第一勝處絶頂曰紫玉峯最)
(高環眺千里如襟帶間)鼎山(在長泰縣南五里接龍溪縣界其山高大圓如覆鼎絶頂有臍)
(俗呼鼎臍山上有龍泰巖以當龍溪長泰二縣之交故名)良岡山(在長泰縣西北五十里為)
(縣主山其脊大石層列有龍鬚泉湧流不竭瀑布出焉有良岡嶺高危險峻亘十餘里相近曰真應)
(巖四面皆石嵯峨峻峭又臨溪有金岡湖山出金沙)董奉山(在長泰縣北五十里九域志州)
(和縣東南巖谷深邃詰曲崎危登陟者必歷三險三平乃至其巔故名有龜蛇峯九層巖高柯巔煎)
(茶塢虎爬泉諸勝)天馬山(在平和縣南雙峯矗起如天馬馳驟爲縣治案山)樓宅
山(在平和縣西數里以形如樓閣而名稍東曰岑山與東山遥對)横坑山(在平和縣西與)
(廣東大埔縣接界延亘數十里險阻蓊蘙又西北七十里有象湖山亦與大埔縣接界舊皆爲盜藪)
蘆溪山(在平和縣西北八十里山勢雄壯又北爲流恩山明正德中王守仁撫南贛敗信豐)
(龍南等賊賊走象湖山復入流恩山岡等巢)長盧山(在平和縣北十里爲縣之主山人北)
(爲卓鳳山形如飛鳳其聳然峙於東者曰東山有九嶺如列屏名九和嶺)洪瀨山(在平和縣)
(東北大溪所經)葵岡山(在詔安縣東四十五里山勢延亘中有兩小山相峙名相見嶺有古)
(關隘壘石而成宋爲沿海道巡海所明萬歷中以上湖後港諸村豪黠劫掠撥浙兵守之)餘甘
嶺山(在詔安縣東六十里盤亘曠邈爲詔安漳浦接壤處舊時路出山嶺明萬歷二十五年知)
(縣夏宏改由山腰至今便之)川陵山(在詔安縣東海濱半入海舊志俗傳帝昺南渡將都)
(南澳築此為東京地遂缺䧟為海今城蝶尚存其峯青聳秀麗號為蘇尖一名東山北去銅山營十)
(里)大帽山(在詔安縣東海濱勢極高聳舊志宋末丞相陸秀夫扶帝昺泊舟於此又有甘)
(山在縣東海中遠望山嶺若小髻然天將颶風變幻不一四面皆海中有一井水獨甘淡故名)梅
嶺山(在詔安縣東南三十里海濱踰嶺為懸鐘山去懸鐘所十里舊時郡之洋舶實發於此原)
(設安邊公館置捕盜主簿屯駐防衞嘉靖四十三年海賊吳平結巢於此都督戚繼光追逐遠遁殲)
(其餘黨築為京觀)沔州山(在詔安縣東南懸鐘所北海中一名敏州山衆水匯處一邑關)
(鎖雙峯高峙蒼翠如畫)漸山(在詔安縣東南五十里高峭千仞頂分二峯中有潭深不可測)
(西南巨室若屋廬然内有泉清列遠近汲之山下有石屏書院為宋陳景肅講學處按此與海澄)
(縣之漸山名同地異)羊角山(在詔安縣南十里府志石屏屹立旁一石雙歧若羊角然中有)
(石鼓石船鼇頭研池風動石嘯臺諸勝西曰青雲洞有三鯉石鳳尾松)大小南山(在詔)
(安縣南十五里兩峯銳秀俗名大尖小尖自山而西延亘數十里若巨屏森立接於龜山)龜山
(在詔安縣西南二十五里上有巨壑相傳有龍潛馬又有石洞可容數十人少西為漳潮分界處)
南澳山(在詔安縣西南百餘里接饒平縣界砥柱海中周二百餘里其山之遠者曰黃芒山)
(長三十里為汛地要害又有獵嶼山長二十里中可樵牧又有洋嶼中多平田漳浦民雜處耕佃於)
(此)良峯山(在詔安縣西一里聳拔奇秀為縣主山)赤坑山(在詔安縣西三十餘)
(里攢聚若五星然新志謂之出卿山少北曰小篆山俗名犂頭山嵯峨叢險為縣要害)金溪
山(在詔安縣西北四十里一名金雞山又二十里有六洞山二山聯接舊有銀坑萬歷中議開採)
(居民岌岌驚變尋封閉)九侯山(在詔安縣北二十五里九域志漳州有九侯山舊志九峯)
(並列中有石門棋盤山天然橋諸勝其東為初稽山山半有三潭不竭上有巨石出泉清冽號玉泉)
烏山(在詔安縣北三十里與九侯相連東接檺林山峯頭巨石嵯峨半插天表為邑後障或稱)
(為火焰山以其形尖聳如火也)九上落山(在詔安縣東北十五里其山九上九下故名舊)
(時路出北掠嘉靖二門為通道所經賊竊伏崖谷中時出剽十四年知縣廖暹改由東門設東溪洋)
(尾二渡即鳳頭山立鳳頭鋪以民兵守之寇患始息)檺林山(在詔安縣東北五十里山勢巃)
(嵸崖石林處可容百立與九侯連絡為邑鎮山有石屋數十人稱十八洞明嘉靖末附山劇寇嘯聚)
(谷中天啟中烏賊起亦營此為别窟箐林峭險姦慝恒遁居焉)太平嶺(在龍溪縣南十里嶺)
(道平坦又三十里為九龍嶺兩山夾峙中縈石磴凡十里許路通潮廣巡司在焉)新嶺(在龍)
(溪縣西北天實山西石磴盤廻十餘里路通安溪龍巖漳平三縣舊設亭障其上)揭鴻嶺
(在龍溪縣西北四十里路通安溪大田上有營頭亭下有唐屯軍營故址府志漢唐時西北向長安)
(故道皆由此行)華峯嶺(在龍溪縣西北五十里一名龍頭嶺高千餘丈累磴鑿石以梯行人)
(北溪之流經其下灘瀨麤惡怪石巉巖有三硿二花之名舟楫不通上下皆踰嶺溪旁有石狀如龍)
(頭因名)玳瑁嶺(在龍溪縣天寶山東北高百丈亘三十餘里接長泰縣界為郡北之屏障)
盤陀嶺(在漳浦縣西南三十里梁山之西叢薄﨑峻盤亘可十里為入潮廣要隘)龍門
嶺(在海澄縣北上有石高十餘丈舊志宋未文天祥奉少帝南奔道經此)朝天嶺(在南)
(靖縣西北百里當龍巖漳平兩州縣界山最高聳四時雲霧接天又長泰縣東南三十里亦有朝天)
(嶺東連天柱西接金雞雙髻舊為入京之道因名)峯蒼嶺(在南靖縣東北十六里即府界)
(天寶山之西麓也石磴盤迴上有亭及公館)黎壁嶺(在長泰縣西北六十餘里崖壁陡絶)
(又鸕鷀嶺亦名大鸕鷀在良岡山隔口有隘)磨鎗嶺(在長泰縣東北接安溪縣界上有巡)
(檢坪相傳為舊巡司址)琉嶺(在詔安縣西南分水關之右與大南山相接形如列屏路通廣)
(東柘林寨多盜)白雲巖(在龍溪縣南二十里白雲山唐僧虔誠卓錫處今有卓錫泉宋朱子)
(嘗遊此書與造物遊四字)赤石巖(在平和縣西三十里巖石千仞聳立雙溪水旁為縣水口)
(雄鎮)魚腸嶼(在漳浦縣東南三十里海中又有竹嶼石城嶼菜嶼將軍嶼大桑小桑大潵小)
(潵等嶼)圭嶼(在海澄縣東北屹立海中狀如龜浮水面亦名龜嶼俗又名雞嶼明隆慶六年)
(嘗議移海門濠門二廵司於此築城八面以象八卦名曰神龜負圖後廢萬歷四十五年重築石城)
(廣二百餘丈設兵防守天啟二年紅夷巨艦由鷺門入迫圭嶼知縣劉斯又築銃城數垜後皆為)
(賊所毁嶼遂荒廢又有錢嶼木嶼與圭嶼相望劉斯皆嘗築銃城守之)嵩嶼(在海澄縣東北)
(與中在所相對舊志宋末少帝浮舟經此遇誕辰羣臣搆行殿呼嵩行禮故名遺址猶存)長嶼
(在海澄縣東北去語嶼濠門甚近三面臨海居民數百家有土堡)胡使二嶼(在海澄縣)
(東北海門上下延袤數里俗呼為海門東北山先是居民憑海盜亂明正統中太守甘瑛奏移其民)
(墟其地)白葉洞(在詔安縣西少北六十里接饒平縣叢山峻崕賊倚為巢洞水下流入東)
(溪)海(在府境東南西三面龍溪漳浦海澄詔安四縣皆列海壖元和志去龍溪縣五十四里南)
(接海澄西接漳浦詔安東北接泉州府界)九龍江(一名龍溪自龍巖州漳平縣流入龍溪縣)
(界經九龍山因名九龍江其下流一名柳營江又東南分為二派入海澄縣由港以主於海)柳
營江(在龍溪縣南四十里唐時宿重兵於此因號柳營有橋曰虎渡橋為漳南第一形勝)漳
江(源出平和縣大峯山東南流入漳浦縣又東南入海新唐志漳州以南有漳水而名方興勝覽)
(漳江在梁山下府志源出平和縣界曰西林溪南流過雲霄鎮城之北亦名雲霄溪又南流而東納)
(梁山以南諸永至古雷山南銅山所北入海)黃如江(亦名鴻儒江在漳浦縣東五十里源)
(出龜山之陽南會竈山水由井尾澳入海舊設鴻江營以此為名通典漳州東南至黃如江一百里)
港口江(在海澄縣北自龍溪縣流入即九龍江下流也自縣以西北諸水悉由此入海亦名)
(港口大溪中有許茂烏礁紫況三洲)天宮溪(在龍溪縣西北三十餘里源出天宮山下入龍)
(溪亦曰天宮大瀨為漫潭之上流中有石漈高丈餘其水傾瀉潭中激成水泡自底滾出水面泡散)
(有聲如擊鼓次第不停俗謂之更鼓水)苦竹溪(在龍溪縣西北二十餘里源出龍巖州界)
(歷南靖縣入南溪九域志州有苦竹溪)九曲溪(在漳浦縣西源出盤陀北麓曰盤陀溪北)
(流十里匯白沙蔡陂内湖諸水為九曲溪合於大溪)綏安溪(在漳浦縣南四十里源出縣界)
(東流入海又有温源溪在縣西南兩泉並出一微煖一極熱合流入縣前溪)北溪(在漳浦縣)
(北一出羅山隂白鶴嶺一出羅山陽至羅山合流入南溪)三團溪(在南靖縣西一百三十里)
(源出汀州府永定縣界入大溪又深渡溪在縣西北五十里源出龍巖州界入小溪)雙溪(在南)
(靖縣南一曰大溪自平和縣流入一曰小溪源出龍巖州界歷金山湧口亦名湧口溪至縣南與大)
(溪合曰雙溪東流出夾口又東入龍溪縣界為南門溪亦曰南溪)馬洋溪(源出長泰縣東)
(洪巖林有二源合流南入龍溪縣界合北溪)高層溪(源出安溪縣界流經長泰縣北四十)
(里入龍溪縣界合北溪又龍津溪亦出安溪縣界流經長泰縣合青坑内方林口芹果洋山諸溪)
(水入龍溪縣界合北溪)高山溪(在平和縣東亦曰琯溪源出大峯山東北流曰溪口溪又)
(東出洪瀨入南靖縣界為大溪土人呼為高坑石神溪蓋即古石塍溪之訛也通典漳州西北至石)
(塍溪一百五十里)南溪(一名李澳川自平和縣東流經漳浦縣南又東流入海澄縣西南匯)
(漸山㩝潯諸水入於海府志南溪有二源一自平和五寨一自南靖龍嶺白崎溪合流至漳浦縣西)
(合九曲溪又經縣南為南溪又東合北溪又東至縣東南為鹿溪又東由陸鼇所入海)東溪
(源出平和縣大峯山南流入詔安縣西北界亦名站前溪小篆溪自南來會樊沙溪自北來會又西)
(南受白葉洞水又南過縣城東折而西至南山横嶺渡入海)馬口溪(源出平和縣三平山)
(百丈漈東北流經漳浦龍溪二縣界又東流入海澄縣入海)徐坑溪(源出平和縣大峯山)
(南琉為合溪又南入詔安縣東為東溪)河上溪(在平和縣東南源出大峯支麓東南流經)
(西林爲西林溪又南入漳浦縣界即漳江之上源也)大陂溪(在詔安縣東四十里源出縣北)
(馬洋山東南至大陂南抵漸山入海)港頭溪(在詔安縣西源自長坑五斗至港頭會湖水又)
(至象頭入海)走馬溪(在詔安縣東南五十里海濱距懸鐘梅嶺俱二十里乃海水之條入)
(者非淡水溪也内有東澳爲海口藏風之處)文山港(在龍溪縣東南二十里有前後二港)
(前港由北江入後港由西洋渡入南接龍漈水又東南分爲福河錦江雲梯三港其流頗長溉田萬)
(頃)流岡港(在龍溪縣東北十五里東通翁建港接九龍江西通東港接南溪溉田萬頃)
官港(在龍溪縣東四十里上通柳營江下通石美長三十里灌田二百餘頃)盧沈港
(在海澄縣西石馬鎮東上接南溪下通海口三洲溉田萬頃稍東又有普賢港上通龍溪九十七坑)
(之水入海)月港(在海澄縣西南接南溪東北通海潮其形如月故名)新河(在南靖縣北明)
(隆慶六年知縣曾球濬長三里許引大溪水溉田萬頃)西湖(在龍溪縣西方輿勝覽西湖泉)
(極甘美辟瘴癘府志在縣西廂發源自金仙院南流折而東遂瀦為湖宋紹興中填塞幾平又漳浦)
(縣西亦有西湖宋嘉定八年縣令趙師縉開)鑑湖(在漳浦縣東五十里周二里水清如鑑相)
(傳其穴通海)龍潭(在漳浦縣南廣五六丈約二里達南溪又詔安縣西有龍潭周迴六七里)
(其深不測禱雨多應灌田數百畝)海子潭(在南靖縣西三里深渡湧口二溪匯流於此磨)
(石寶珠兩峰對峙如壁一港如門淵深莫測)峯蒼澗(在南靖縣東北五里源出峯蒼嶺南)
(流入雙溪)麗藻池(在府學東南相傳朱子解經處以蛙聲喧閙作字投之至今夏月無蛙聲)
(故又名斷蛙池)温泉(府境有九一在府南廂城址下源通西溪温煖可灌六在南靖縣芒里社)
(居仁里龍山社深渡社員沙社張染社二在平和縣清安里新安里)玉帶泉(在漳浦縣游澳)
(大海中海水鹹此泉獨淡相傳宋少帝航海至此楊太后取玉帶投海中以祝既而湧出甘泉故名)
龍湫井(有三一在府城北門外五里半塞無泉周土塞滿數日其深如故一在漳浦縣城北)
(塹河之側其味甘美每暴雨河水奔流井澄碧如鏡或謂其中有龍焉一在海澄縣青礁吳真君祠)
(内相傳建祠時靈泉湧出階下飲之宿疾頓消宋莊夏有記)仙井(有二一在南靖縣白沙村)
(深百餘尺泉甚清列大旱不涸一在詔安縣洋尾山磐石中有二孔大如&KR0777;深尺許泉源不竭旁有)
(仙人掌石)
︹古蹟︺漳州故城(在漳浦縣西南元和志漳州垂拱二年析龍溪南界置因漳水為名初置)
(於今漳浦縣西八十里開元四年改移就李澳川即今漳浦縣東舊城是乾元二年又以李澳川有)
(瘴遂移州於龍溪而漳浦縣東北至州一百二十里明統志故漳州城在今縣西南八十里即今雲)
(霄驛)龍溪故城(在今縣南隋志梁置元和志陳分晉安置屬南安郡後屬閩州開元二十)
(九年割屬漳州府志有古縣在今縣南十里十二三都)綏安故城(在漳浦縣西南漢揭)
(陽縣地晉置隋開皇中併入龍溪宋吳與圖經序漳浦故廢綏安縣地也舊志在今縣西南百里)
南靖故城(有二皆在今縣西南平和縣界元至治中置縣曰南勝至正十六年縣尹韓景)
(晦徙治雙溪之北改名南靖即今治也明嘉靖四十五年知縣林挺春又移治大帽山麓南去舊城)
(二里許萬歷二十三年復還舊治)懷恩廢縣(在漳浦縣南元和志廢懷恩縣在漳州西)
(南三百十里垂拱二年置開元二十九年廢為鎮明統志在漳浦縣西南二百里應在今詔安縣界)
蘭水廢縣(在南靖縣界梁置屬南安郡隋開皇十二年併入龍溪)漳州故衞
(在龍溪縣治西明洪武三年置本朝康熙五年裁)鎮海故衞(在漳浦縣東北一百里鴻)
(江上明洪武二十年置築城周八百七十三丈門五本朝順治十四年裁)陸鼇廢所
(在漳浦縣東南七十里竈山南本青山巡司地明洪武二十年置守禦千戶所屬鎮海衞築城周五)
(百五十丈門五本朝順治十四年裁)懸鐘廢所(在詔安縣東南四十里明洪武二十)
(年置守禦千戶所屬鎮海衞築城周五百五十丈門四嘉靖四十一年為倭所陷本朝順治十四)
(年裁又縣東八十里舊有銅山所與懸鐘同置今為銅山營)河頭中營(今平和縣治本)
(南靖縣地明正德十四年南贛撫臣王守仁討平象湖流恩等賊上言南靖縣治僻在一隅所轄蘆)
(溪平和長樂等處地里遥遠政教不及盜竊時作有河頭社大洋陂背山面水地勢寬平西接廣東)
(饒平北連三團蘆溪可以置縣因分南靖清寕新安二里及漳浦縣二三都地置縣以河頭中營為)
(治取盜平民和之義名曰平和)武德場(今長泰縣治寰宇記長泰縣在漳州東北五十里本)
(屬泉州唐乾符三年折大同場西界六里置武德場南唐乙卯歲升為長泰縣太平興國五年割屬)
(漳州九域志在州北三十七里)南詔場(今詔安縣治本漳浦縣治宋為南詔場置西尉主之)
(後又為沿邊巡檢寨元至正十四年汀漳盜起屯官陳君用始築石城明初置把截所尋罷宏治十)
(七年廣寇突入劫掠調漳州後衞所官軍來守十八年因置南詔守禦千戶所始拓城西偏廣之正)
(德十四年增設捕盜通判尋廢嘉靖九年始分漳浦縣二三四五都置縣取南詔靖安之義勅名詔)
(安縣志南詔所在縣治東)鹽場(在龍溪縣九域志縣有吳慣沐犢中柵三場鹽團府志有中栅)
(保在縣南有寨又吳慣村在縣東南一二三都分屬海澄)靖海館(今海澄縣治其地舊名月)
(港自唐宋以來為海濱大聚落元時嘗置巡司明正德中土民私造巨舶航海與諸番貿易嘉靖中)
(遂誘佛郎機夷内入浯嶼二十七年巡海道柯喬議設縣治於月港三十年於月港置靖海館以通)
(判往來巡緝未幾倭賊入寇累出月港奸民乘機構逆結巢盤踞殆同化外四十二年撫臣譚綸招)
(撫者奏設海防同知四十四年知府唐九德始議割龍溪漳浦二縣地置縣賜名海澄)安邊
館(在海澄縣東北二十里海滄澳明嘉靖九年置委通判駐守四十三年寇吳平巢於此都督戚)
(繼光討逐之及縣置而守罷館燬於賊崇禎中更築名曰觀化堂)風月樓(在府治右宋開)
(禧中通判留筠重修瑞鵲堂剙樓其上取平分風月之意為名)喜雨樓(在府治舊土城上舊)
(名留觀閣宋趙汝讜禱雨獲應因名)南樓(在府治南唐尹柔宋郭祥正皆有詩)環珠樓
(在長泰縣治南元至正中建)齊雲閣(在府治西北開元寺西宋蔡襄有詩)御書閣
(在龍溪縣學泮池左宋紹定間知縣傅天驥建)淨涼閣(在漳浦縣治西偏舊有池亭扁曰水)
(閣宋嘉定間縣令歐賡改名)臨漳臺(在龍溪縣登高山巔據溪山最勝處又半漳臺在登)
(高山半宋郭祥正詩危簷飛赤壓層邱見盡臨漳一半州宋朱子守漳時於此地講學郡守危稹建)
(龍江書院於此)嘯臺(在龍溪縣員山郭祥正有詩)覽勝臺(在長泰縣治北舊名小蓬)
(萊宋縣令鄭師申改名)九區亭(在府治前朱子建後守方來更新之又於府治西子城作)
(仰高亭致景慕之意)君子亭(在府治後舊為復軒朱子建後守趙汝讜建為亭名曰君子并)
(有詩)喜雨亭(在府治東南隅為一郡勝㮣舊名水雲館後改今名)澤露亭(在府城内)
(宋李亨伯守邕管遭母憂不許解官亨伯五上章哀請後許明年甘露降其家庭柏上因名張商英)
(作詩賦其事)月淵亭(在府城内舊淨衆院宋郭祥正有詩)留珮亭(在龍溪縣東二)
(十六都宋都判鄭渙代去郡人攀留渙留珮以為别後人即其地建亭因名)得仙亭(在龍)
(溪縣南名第山唐周匡物登第有贈之詩云元和天子丙申年三十三人同得仙故名劉禹錫詩危)
(亭誰結據山椒名第山人不可招繞闥溪山敞圖畫萬家樓閣插雲霄)美報亭(在漳浦縣)
(東宋嘉定中縣令歐賡因鑿放生池建)仁智亭(在長泰縣治東依山瞰溪宋嘉定中縣令)
(王自強建取智者樂水仁者樂山之義)熙春亭(在長泰縣學東元至正中建)仙人
亭(在平和縣東北三平山)瑞鵲堂(在府治内東偏宋熙寕間通判柯述賑活饑民感二)
(鵲樓其廰事比去任鵲送之遂不復至故名蘇軾為賦異鵲詩)同樂堂(在府治舊名安靜宋)
(慶元間郡守趙伯逷建嘉定中趙汝讜改名)周潘書堂(在龍溪縣南名第山唐周匡物)
(與潘存實讀書處又有自隱堂亦匡物讀書處)吳奉議書堂(在漳浦縣良山下邑人奉)
(議郎吳與家藏書藉甚富鄭樵云古文尚書音唐宋並無今見於漳州吳氏其書目自算術一家有)
(名舟灣泊處明崇禎初知縣余應桂設東連腰城守禦要地又有東關在縣北門外與港口土城相)
(連北關在八都土堡北門西偏臨水皆明天啟中知縣劉斯增築)朝天嶺隘(在長泰縣)
(東南三十里明正統五年知縣劉奎以嶺巖險多盜置巡司今裁)江東巡司(在龍溪縣)
(東三十里柳營江之東明洪武三年設掣制所於江之西隸福建都轉鹽運使司十四年改批驗鹽)
(引所正統九年改柳營江巡司本朝乾隆三十一年移駐改今名)海門巡司(在海澄縣)
(東二十里舊有海門社在縣東北海門山明正統六年太守甘瑛以其地險民悍奏設巡司七年徙)
(其民於内地因移司於青浦社仍舊名)和溪巡司(在南靖縣西北七十里接龍巖州界)
(明正統五年置)永豐巡司(在南靖縣北八十里永豐里明正統五年置輯婆巡司景泰二)
(年改今名府志宏治中道臣杜啟設韓婆徑隘甃石為門為戍守處)漳汀巡司(在平和縣)
(西北八十里蘆溪山麓元置小溪巡司在縣東琯水之陽明洪武二十年移於漳浦縣界古雷山正)
(統五年小溪草寇竊發復置巡司正德中既析置縣又以蘆溪枋頭坂地勢頗雄因移司於此改今)
(名築土城)漳潮分界巡司(在詔安縣西二十五里分水關為漳潮分界處明洪武二)
(十年築石城正德十五年移東沈赤山巡司於此改今名)海口鎮(在龍溪縣東南接海澄縣)
(界九域志縣有海口峽口清遠之鎮舊志宋置以收海道商税)敦照鎮(在漳浦縣東南九域)
(志漳浦有敦照一鎮新志有舊鎮市在縣東南三十里蓋即敦照也)古雷鎮(在漳浦縣東南)
(五十里古雷山下舊有巡司明正統六年自南靖縣移此城周一百十五丈門四又井尾巡司在縣)
(東一百里鎮海衞南有土城周一百十五丈東西南三門後葛巡司在縣東南五十五里亦有土城)
(皆與古雷同置青山巡司在縣東南七十里明洪武二十年置於青山後以司地置陸鼇所乃遷司)
(於月嶼在陸鼇之北正德中築土城周一百十五丈東西南三門今並裁)雲霄鎮(在漳浦縣)
(西南六十里元置雲霄驛明正德初鄉人以寇亂築土城尋燬嘉靖五年重築周八百二十五丈門)
(四三十九年為賊所陷隆慶六年設海防館於城内以督捕通判駐此為戍守要地本朝康熙三)
(十五年移盤陀巡司駐此乾隆元年以縣丞駐此嘉慶二年改南勝同知駐此又盤陀巡司在縣西)
(南盤陀嶺明正統六年置本朝康熙三十五年裁乾隆元年復設嘉慶三年裁)金石鎮
(在詔安縣東八十里海中舊有巡司元設於龍巖縣聚賢里明洪武二十年徙於此築城周一百十)
(五丈門三又洪淡巡司在縣東六十里元置於四都之沔洲明洪武二十年徙於五都北埔今並裁)
銅山營(在詔安縣東八十里其地舊名東山為間牧藪明洪武二十年始置守禦千戶民所)
(屬鎮海衞二十五年築城周五百五十一丈門四三面環海本朝順治十四年裁所改為銅山營)
(今有參將駐守)石美堡(在龍溪縣東七十里福舟山下明嘉靖三十六年建有土城又玉洲)
(土城在縣東四十里長橋土城在縣北十里皆嘉靖中土人築以禦寇)福河堡(在龍溪縣)
(東南三十五里明嘉靖中鄉人以其地係各港之要害築土城以防倭尋置官兵戍守)九都
堡城(在海澄縣西隔港又港口堡城在縣北皆明嘉靖中與八都堡同築隆慶初以八都堡建)
(縣因以九都堡設立儒學天啟三年知縣劉斯重修港口城東北面海改甃以石周三百五十丈)
(九都則四面皆砌以石周三百三十丈有奇與縣城鼎峙)甲洲土城(在詔安縣東明嘉靖)
(二十五年築又梅洲土城在縣東四十餘里正德三年築少北又有上湖土城嘉靖二十四年築)
岑頭土城(在詔安縣北周八百四十丈)銃城(在海澄縣北凡三一周一百十三丈)
(有奇一周六十六丈八尺一周七十丈有奇皆明天啟崇禎間築置銃以備海寇)江東驛
(在龍溪縣東四十里北至長泰縣三十里宋置通源驛元改今名)丹霞驛(在龍溪縣治西)
甘棠驛(在龍溪縣南四十里接漳浦縣界元置)臨漳驛(在漳浦縣南東北至甘棠)
(驛五十里)雲霄驛(在雲霄廰南東至臨漳驛七十里)平南驛(在南靖縣西北九十)
(里明成化六年置)南詔驛(在詔安縣南東南至雲霄驛八十里)
︹津梁︺金水橋(在府城開元寺前有亭明知縣鍾宣建)瀛洲橋(在府城南本朝乾)
(隆二十六年建)南門橋(在府城通津門外跨南溪溪闊二十五丈宋嘉定初郡守薛揚祖累)
(石為址七而梁之長二十六丈翼以欄因名薛公橋)流岡橋(在龍溪縣東十五里亦跨南溪)
(長一百二十餘丈上有亭四百六十餘間俗呼長橋)虎渡橋(在龍溪縣東四十里跨柳營江)
(長二百丈釃水十五道亦名江東橋宋建明嘉靖四十四年加築本朝康熙五十二年砌石乾隆)
(二十一年修人長泰縣東南亦有虎渡橋宋紹定間建)東溪橋(在漳浦縣東門外宋慶元)
(四年建)浯江橋(在漳浦縣東南四十里宋淳祐二年建長九丈釃水十五道浯江水出海)
(雲山合竹嶼水入海)五鳳橋(在漳浦縣南門外宋淳祐間累石為址跨以石梁長三十丈其)
(南為乾橋三十間長二百丈)月溪橋(在海澄縣西門外俗呼舊橋居民架屋貿易其上)
(本朝康熙二十九年修四十五年易以石又有新橋亦在縣西明萬歷初建介八九二都之間左右)
(翼以小肆貿易)滄江橋(在海澄縣東北海滄鎮宋建名黃公橋明嘉靖間重建改名釃水為)
(七道兩端有亭本朝康熙三十六年修)永濟橋(在南靖縣南門外明萬歷問建)湯坑
橋(在南靖縣西北元至正間建又西北有平南橋在平南驛前為往來津要)朝京橋(在長)
(泰縣東南一里宋建長百丈凡址十八亭五十一間後圯今有渡)西安橋(在長泰縣西門)
(外明萬歷初建長四十餘丈石址二十五間今名石步橋)圓濟橋(在平和縣東北翠微社元)
(建)東溪橋(在詔安縣東門外溪潤七十丈明嘉靖問建)洋尾橋(在詔安縣東五)
(里舊為洋尾官渡明萬歷七年剙建石橋長一百餘丈一名廣南橋)大陂橋(在詔安縣東四)
(十里明嘉靖問架木為橋萬歷間易以石改名永濟橋)平寨橋(在詔安縣南五里明萬歷)
(間建)烏礁渡(在龍溪縣東二十八都)松柏門渡(在詔安縣東八十餘里一名長)
(沙尾渡)
︹隄堰︺梧桐隄(在龍溪縣鄭輪堡發源程溪溉田千餘畝)山兜堰(在龍溪縣間關下保)
(本朝乾隆年問築)郭坑塘(在龍溪縣東明成化間郡守姜諒重濬又有鄒塘浯淇塘在縣)
(南亦諒所濬)廣濟陂(在海澄縣東宋郡守傅伯成築石為堰袤一百三十丈溉田千有餘)
(頃)太保陂(在海澄縣西縣地本海滷宋都官郎中謝伯宜始築成田紹興中邑人陳香復)
(引十都九十九坑之水注於九都侯山築陂開圳長三十餘丈導以灌田遂成沃土香官太保故名)
巖橋陂(在海澄縣六八都俗呼鹿石陂明宏治初郡守洪天瑞築設大斗門引溪流溉田十)
(餘萬頃正德六年郡守陳宏謨再築)龍漈陂(在南靖縣南發源獨座山溉田三千餘畝)洋
溪陂(在長泰縣彰信里宋嘉定元年濬本朝乾隆十三年重濬并築陂岸溉田一萬餘頃)
溪東陂(在詔安縣西北明洪武二十七年築又有小箓金溪等陂皆嘉靖間築溉田二千餘)
(頃)坑頭隴大溪圳(在南靖縣東南源出南境山長八千餘丈溉田二百餘頃明宏)
(治十二年濬嘉靖十三年砌石修築)墨場堡石壩(在龍溪縣二十一都長五百七十二)
(丈本朝乾隆二十七年修五十九年重修)雙溪石壩(在漳浦縣梅林保本朝康熙)
(三十四年修乾隆二十六年重修)
︹陵墓︺︹唐︺陳元光墓(在龍溪縣北二十里松州保高波山今名石鼓山)長孫沖
墓(在漳浦縣東東瓏塘沖無忌之子仕為秘書監流嶺南卒葬於此)陳政墓(在漳浦縣)
(西南雲霄將軍山麓故修竹里)︹宋︺王遇墓(在龍溪縣南十里檺林)顔師魯墓
(在龍溪縣西二十里)陳淳墓(在龍溪縣北二十里坂頭保崎嶺社宋莆田陳宓大書其阡曰)
(嗚呼有宋北溪陳先生之墓)勇士墓(在漳浦縣西門外紹興間山寇焚縣治左翼軍步兵)
(蔡青鄒進熊保俱力戰死邑人為合葬於此)謝伯宜墓(在海澄縣西山曾孫明之墓亦)
(在焉)陳香墓(在海澄縣西陳坑山)︹元︺締拉密什墓(在龍溪縣東郊墓前有表)
(忠祠締拉密什舊作迭里彌實今改正)羅良墓(在龍溪縣西十里雙路口)︹明︺陳真
晟墓(在龍溪縣東趙塘山天順中提學周孟中立石表曰大明闕下兩上書請𥙷正學布衣陳)
(先生之墓)潘榮墓(在龍溪縣南門外)周起元墓(在龍溪縣西門外西渡頭)黃
道周墓(在漳浦縣北一里北山演武亭後墓側又有道周門人别駕毛玉潔六合人兵部主)
(事趙士超閩縣人中書蔡春溶龍溪人中書賴繼謹平和人皆從道周死于金陵邑人趙之璧等收)
(其首領歸合葬於此稱四君子墓按四君子本朝乾隆四十一年俱賜諡烈愍)李
貞墓(在南靖縣南林壁山)唐泰墓(在長泰縣東北彰信里)
︹本朝︺黃梧墓(在龍溪縣石浦山康熙十六年賜葬子芳度墓在縣東郊外嶽口)蔡
世遠墓(在漳浦縣東坂龍仔山雍正十一年賜葬)
︹祠廟︺朱文公祠(府境凡五一在龍溪縣芝山之陽本朝康熙十七年重建一在長泰縣)
(上及長知之遂討昌隱斬之立廟於此屢見靈異元賜額嘉濟)威惠廟(有三一在龍溪縣北)
(門外宋建炎中建一在漳浦縣西三里一在詔安縣西北良峯山之麓皆祀唐將陳元光)
︹寺觀︺開元淨慧寺(在府治西北紫芝山麓唐嗣聖間建開元中賜額曰開元内有明皇)
(銅像宋末燬於兵元元貞中與淨慧寺合為一賜今額明洪武間扁曰紫芝峯)淨衆寺(在府)
(治西北梁貞明二年建)興教寺(在漳浦縣治北唐景福元年建)應城寺(在漳浦縣)
(城東宋熙寕間建)正峯寺(在南靖縣東南宋開禧三年建)祥光寺(在長泰縣治東)
(南宋乾德二年建)良岡寺(在長泰縣良岡山之麓唐時建)清泉寺(在詔安縣西北)
(宋胡頖隱於此寺前有清泉因名)大巖寺(在海澄縣大巖山一名雲塔院)元妙觀
(在府治西隅唐開元中建名開元觀元改今名)綠蘿菴(在龍溪縣西湖白蓮院宋郭祥正有)
(詩)
︹名宦︺︹唐︺陳元光(固始人父政總章二年統嶺南行軍總管事平蠻獠之亂進屯雲霄鎮居)
(焉父卒代領其衆永隆初擊降潮州盜奏請建漳州於泉潮間以控嶺表詔從之即命元光鎮撫元)
(光翦荆棘開村落招流亡務農積粟千里無抱鼓之聲後以討南流寇戰殁廟食於漳子珦善詞賦)
(舉明經授翰林承旨直學士代刺州事二十餘年澤洽化行)許天正(固始人博學能文長)
(於訓練代陳元光領泉潮事平惠潮虔撫諸寇置堡三十六所嶺海肅清進中奉大夫兼嶺南團練)
(副使裴採訪張燕公薦掌史館天正力辭歷官副使宣威將軍民廟祀之宋時追封順應侯)韓
泰(貞元中為漳州刺史悉心為治官吏奉法百姓安堵韓愈刺袁州嘗舉以自代)︹宋︺方慎
從(莆田人景祐初知漳州有惠政越十五年又以屯田郎中知州事漳人懽呼曰吾父復來矣)
呂璹(晉江人景祐間知漳浦縣時汀虔寇發璹募民為兵教以攻守之法賊不敢犯境有虎患)
(璹設穽祝曰暴吾民者入吾穽三日虎自投穽既去民祀之)柯述(南安人熙寕間以員外郎)
(通判漳州救饑得民心有雙鵲棲其廰事迨去任鵲亦隨之蘇軾為賦異鵲詩)傅希龍(仙遊)
(人元祐間知漳浦縣振興文教鑿河引潮水自鹿溪入泮池人呼為傅公河)王濟(饒陽人政)
(和初𥙷龍溪主簿時調福建輸鶴翎為箭羽有司督責急一羽至直數百錢民甚苦之濟諭民取鵝)
(翎代輸仍驛奏其事因詔旁郡悉如濟所陳縣有陂塘數百頃為鄉豪專其利會歲旱濟悉導之分)
(溉民田)綦崇禮(高密人建炎四年知漳州屬有巨寇起建州聲撼鄰境崇禮牧民禦衆一)
(如常日盜息安堵如故)廖剛(順昌人紹興中以徽猷閣直學士知漳州漳俗侈靡婚葬踰制)
(剛立條約諭之後以言事拜御史中丞)李彌遜(連江人紹興九年知漳州建州學復慶歷)
(舊規郡人德之)劉才邵(廬陵人紹興中知漳州即城東開渠十有四為牐與斗門以瀦匯決)
(溉田數千畝)陳敏(石城人紹興中閩地多寇以敏為統制漳州駐劄敏按諸郡要害凡十有)
(三處悉分兵扼之盜發輒獲)胡銓(廬陵人乾道初以集英殿修撰知漳州清介愛民上章數)
(秦檜孫近等力主和議之罪尋改知泉州)趙公綢(宋宗室淳熙中知漳州去官鹽法使民得)
(自貿易又罷戍卒及郡兵每歲供應民大稱便)翁德廣(建寕人淳熙中知龍溪縣隋事處斷)
(終朝而畢朱子疏薦稱其庶幾古之循吏云)朱子(婺源人紹熙初知漳州奏除屬縣無名之)
(賦七百萬減經總制錢四百萬采古喪葬嫁娶之儀命父老解說以教子弟土俗崇信釋氏悉禁之)
(病經界不行之害乃訪事宜擇人物及方量之法上之)傅伯成(晉江人慶元初知漳州以)
(律已愛民為本推朱子遺意而遵行之創惠民局濟民病以革禨鬼之俗由郡南門至漳浦為橋三)
(十五治道千二百丈)莊夏(永春人慶元中知漳州建通濟橋罷高荒俵寄莊錢民納苗米聽自)
(槩量郡人德之)趙汝讜(宋宗室與兄汝談齊名嘉定初知漳州修學校造南石橋建城東門)
(奏捐經總制錢五之二)危稹(臨川人嘉定中知漳州漳俗親喪往往棲寄僧刹久而不葬稹)
(命營高燥地為義塜三約期責之葬其無主名若有主名而力弗給者官為葬之凡二千三百有竒)
(有經總制無名錢歲五千緍稹疏於朝悉罷之)趙帥縉(宋宗室紹定間知漳浦縣邑西有古)
(陂歲久淤塞聞而治之沿陂爲隄立斗門以資蓄洩溉民田甚多民立祠祀之)趙以夫(宋宗)
(室居長樂端平初知漳州丁米錢久爲民患以夫請以廢寺租爲民代輸真德秀上其事謂可爲守)
(土者法詔從之)李韶(連江人端平中知漳州號稱廉平朝廷分遣部使者諸路稱提官褚韶疏)
(極言其弊)黃師雍(閩清人寶慶間知龍溪縣轉運使王伯大上其邑最後歷禮部侍郎)︹元︺
闞文興(建康人爲漳州萬戶府知事至元十七年陳弔眼作亂文興率兵與戰死之妻王氏)
(被掠義不受辱亦死)烏克遜良禎(臨潢人至治初漳州路推官獄有疑者悉平反之)
(烏克遜良禎舊作烏古孫良楨今改正)羅良(長汀人至正中南勝賊李志甫圍漳州良傾貲)
(募兵平之後以屢平劇盜升光祿大夫世襲漳州路總管至正二十六年陳友定據福建大發兵攻)
(良良迎戰馬岐山敗績友定兵入城良巷戰死良守漳爲政周密修學校定賦役課農桑設屯田於)
(南詔場人無遠輸軍無多取其卒也人甚哀之)鄧朝陽(至正中龍溪縣尹興利除害擇學行)
(之士爲鄉師以教民革其獷悍之俗民畏懷之)瑪什都蘭(至正中任漳浦縣達魯噶齊廉)
(勤愛民時縣無堅城賊至不能守瑪什都蘭命工築石邑賴以全民立祠祀之瑪什都蘭舊作買)
(撒都刺達魯噶齊舊作達魯花赤今並改正)庫特和卓(至正中長泰縣尹廉介精明不)
(避權倖鋤強梗植善良工役以時百廢具舉庫特和卓舊作勿都火者今改正)韓景晦
(至正中南勝縣尹時縣畬寇亂兼苦瘴癘景晦請徙縣治於雙溪改南勝爲南靖完城堡興學校民)
(至今思之)締拉密什(西域人至正末爲漳州路達魯噶齊居三年興利鋤害民安之明兵)
(取福州興化泉州皆納款吏走白招諭使者至請出城迓之乃詣廰事具公服北面再拜畢引斧斫)
(其印文大書手版曰大元臣子入位端坐援所佩刀剚喉死郡民聚哭斂其尸葬東門外締拉密)
(什舊作迭里彌實今改正)︹明︺潘琳(平陽人洪武初知漳州府作新郡治勸課農桑崇奬士類)
(莅政七載治績卓然)鄧清(陵州人洪武中知長泰縣均徭薄斂清訟獄革奸弊莅政三年凋瘵)
(以蘇流移以復)王禕(義烏人㓋武中為漳州府通判文學政事推重一時嘗為漳南十詠以紀)
(風土民俗為人傳誦)劉孟雍(南昌人洪武末知龍溪縣以計擒積寇陳永定勸農桑輕刑罰)
(均徭役禁淫祠崇禮教扶善抑奸邑内大治秩滿邑人乞留以知州秩仍治龍溪卒官民肖像立祠)
陳思賢(茂名人建文時為漳州府教授永樂詔至率諸生吳性原陳應宗林珏鄒君默曾廷)
(瑞吕賢六人即明倫堂為建文帝位哭臨如禮被繫入京與六生皆死)劉奎(博羅人宣德初)
(知長泰縣疏治陂塘溝洫民戸逃亡者招回復業復均浮糧以䘏民困縣有朝天嶺﨑嶇為盜藪奏)
(立巡檢司以禦之秩滿民相率借留治邑凡二十一年乃歸)顧斌(鳳陽人漳州衞指揮僉事)
(正統間鄧茂七黨楊福率數萬人圍漳城斌時督兵備倭海上突圍入城盡散其家貲募死士為神)
(兵開門迎戰連敗賊衆城賴以全)陳士名(無錫人正統末知南靖縣時值鄧茂七亂後邑)
(里殘破士名多方招輯賑濟縣乃復初)謝騫(當塗人景泰中知漳州府政尚嚴明吏人畏愛)
(月港海滄民多貨番為盜騫隨地編甲以聯屬其人戸約五日一赴府點校其違式船隻皆拆毁惟)
(五六尺者烙以官印使出海採捕朝出暮歸由是盜息民安)姜諒(嘉興人成化間知漳州府)
(擒殱海上盜魁築長隄以捍傍海瀉鹵諸田凡一百八十六所郡中田賦為里胥乾没飛射詭寄者)
(悉斷理俾復其舊置倉以備旱澇境内盜息民安)胥文相(巴陵人正德中知漳浦縣時苦)
(蝗患文相引慝修省蝗悉赴海死邑金谿舊有礦山歲久脉微採取不充額賦重為民困文相奏罷)
(之)陳洪謨(武陵人正德中知漳州府討平巨寇林廣周俗尚奢好訟乃頒吕氏鄉約朔望)
(躬親講諭民多從化復朱子書院簡俊士肄業其中濬龍溪陂灌田萬餘頃人號陳公陂)紀鏞
(永豐人正德中漳浦縣丞廣寇滋蔓鎮巡會剿賊退保大帽山寨鏞率民兵深入攻圍賊突出兵潰)
(被殺事聞廕其子)鍾湘(興國人正德中知漳州府時南靖賊黨未平湘詣賊壘招撫之帖然)
(聽命兵遂罷因請設平和縣會歲飢賑濟有方又立社學以訓民卒於官漳人像祀之)覃桓
(沔陽人襲漳州衞指揮僉事正德中計擒南靖諸賊招撫海寇後攻象湖山援兵未至為叢戟刺死)
黃直(金谿人嘉靖初除漳州府推官居官廉馭下嚴屬吏無敢縦以漳俗尚鬼盡廢境内淫祠)
(易其材以葺橋梁公廨)唐九德(湘潭人嘉靖中知漳州府既至廉諸附賊者悉擒之調遣)
(諸軍夜從間道夾擊賊營大破之山賊蘇阿普據穴旁掠請乘勝撲滅山寨悉平時軍興之費巨萬)
(一切倚辦於漳多方籌畫所需輒應故民不擾而師有成功事聞賜金幣)王祿(新城人嘉靖中)
(知平和縣時縣尚草創祿開社學置學田設亶廟義塚修鋪舍養濟院在任五年庶事畢舉)何
春(雩都人嘉靖中知詔安縣教民行鄉約習朱子家禮簿書暇日詣明倫堂與諸生講學政務化)
(民為循良第一)蕭廷宣(廬陵人嘉靖中知長泰縣值倭亂廷宣豫修城垣以備之踰年寇至)
(率諸生王得麟等督民兵防守城賴以全)龔有成(嘉定人嘉靖中知詔安縣值倭發土寇乘)
(縣有陷江虛懸米一千六百餘石民苦賠累鳴謙曰激水之下必有洄洑之所纔生泥泊乃率縣丞)
(躬詣築田按田之廣狹受懸糧之多寡得六千四百餘畝又察諸詭没者令歸戶以𥙷懸糧士民勒)
(碑頌之)汪康謠(休寕人萬歷中知漳州府有負重貲販洋過逆風迴舟者七十餘人時寨)
(帥利其有誣為海寇將盡殲之康謠為剖晰矜全給還原金漳俗生女不舉康謠嚴諭禁止遇重獄)
(虛心推鞫夜分不寐多所矜活以忤璫罷崇禎間起為福寕道)朱廷益(嘉興人萬歷中知漳)
(浦縣以文學飾吏治先是議召商行鹽前令房寰力爭得罷至是復欲籍鹽船出港行榷廷益亟上)
(房前牘事乃寢歲飢發庫金募飢民修馬道全活萬計當事韙之檄通省為式)陳思謨(河源)
(人萬歷中龍溪主簿布衣疏食以治行升本縣尹嘗執經相講勸廨有産芝九莖之瑞)尹瑾
(東莞人萬歷間為漳州府推官治獄多所平反嘗命家人於署種蔬自給政暇集諸生教以行誼民)
(名其坊曰甘棠坊)閔夢得(烏程人萬歷間知漳州府寬平為政嘗均僧租以給民民立祠)
(祀之)施邦曜(餘姚人天啟中知漳州府明爽廉幹盡知屬縣奸盜主名每發輒得闔郡驚為)
(神盗劉香李魁竒横行海上邦矅縶香母誘之香就擒魁竒請撫邦曜曰若然又為閩封殖一蠧也)
(言於廵撫鄒維連卒討平之)劉斯(南昌人天啟中知海澄縣在任六年豪強屏跡捍遏)
(紅夷繕縣城及學宫港口二城悉易以石并築陴水裔置銃礮待敵後人銃城礮臺實祖其制)蔡
以藩(泉州人崇禎時為海澄營把總視師三日賊入寇與戰援絶而死知府施邦曜祠而祀之)
(後又有同安吳兆燫亦官把總以破賊擢守備崇禎五年賊寇福滸亦戰死)彭琯(永州人崇)
(禎中為漳州府推官古貌古心時稱兩古推官嘗署府事吏以羡金進曰此例也琯曰今日革之則)
(不為例矣終却之)
︹本朝︺許國楠(咸陽人順治初知漳浦縣修身潔已一介不取設計擒捕山寇浦人賴焉楊學)
(臯謀䧟城變出叵測國楠赴井死)傅永吉(漢軍鑲紅旗人順治中知長泰縣海寇圍城率)
(驍勇力戰殪其渠永吉方射賊時中礮洞腹死城賴以全)甘體垣(奉天人順治中知海澄縣)
(參將郝文興叛降賊攻䧟海澄欲汙以偽命不受縛而沉諸海邑人建祠祀之)王顯謨(慈谿)
(人漳州府同知攝平和縣事順治九年鄭寇攻平和顯謨率士民固守力屈城䧟賊欲降之顯謨罵)
(不已賊怒埋其身而露其首數日死)歐陽明憲(宿州人順治中知詔安縣平環沙寇蔡四)
(踞烏山流劫遠近明憲定計搜捕脱囚縶男婦百餘人搗其穴葺學宫課諸生邑人銘德至今稱賢)
(令者曰猶見歐陽也)王三薦(湖廣人康熙二年授漳州府推官性寬厚不事擊斷臬司責以)
(舉劾三薦曰民困於下官疲於上推官不忍為察察之行卒於官士民惜之)白拱薇(沔陽)
(人康熙六年知南靖縣弭水患均徭賦剔奸蠧除積弊康熙五十二年祀名宦祠)傅宏基
(金華人康熙中漳州城守遊擊分防長泰縣海寇圍城宏基嬰城固守援絶城䧟被執不屈死)陳
汝咸(鄞縣人康熙三十五年知漳浦縣均賦役革弊便民興學校建南溟書院并四門義學每)
(朔望身往會講邑遇水災設法拯之全活者以千數士民愛戴在浦十三年改調南靖民環擁不得)
(行夜半單騎啟北門而去旋行取刑部主事升大理寺少鄕)曹家甲(新建人康熙四十一)
(年知龍溪縣除賦税包納之弊催科不用吏役復為減耗之半俗多停柩不葬購北廂江東日照巖)
(義塜三所以掩暴骸去之日民若失慈父攀轅數十里子繩柱為福建按察使進布政使復以厚德)
(聞於官)申景雲(吳縣人雍正十三年知龍溪縣時有饋以盆蘭者發泥視之乃金也卻不)
(受卒於官邑人士賻之乃得歸)李芬(漢軍正藍旗人乾隆三年知龍溪縣五年再任值歲歉平)
(糶以甦飢民開濬城濠使水不壅遏尤長於摘發猾吏無敢詆諆者)
︹人物︺︹唐︺周匡物(字幾本龍溪人元和十一年進士名譽蚤著嘗賦軒轅古鏡歌王播見而)
(異之御試學殖賦鶯出谷詩為時傳誦官至高州刺史即人舉進士自匡物始兄匡業亦登第為鄱)
(陽令與匡物齊名)潘存實(字鎮之漳浦人與龍溪周匡物相友善恃稱周潘元和十三年)
(試禮耕情田賦玉聲如樂詩登第歷官戶部侍郎)赫連韜(漳浦人會昌咸通間與莆田陳)
(黯並爲布衣祭酒黃滔稱其有不羈之才而自坎於命同時有莆田王肱蕭樞林顥福州陳蔇陳發)
(詹雄與黯韜齊名稱入賢)謝翛(龍溪人清心藻思迥拔流俗當僖宗西幸恥於事逆晦跡窮巖)
(中與弟修著書自適至光啟迴鑾乃出登第後人以其所居之山爲文圃山又五季分裂主簿洪文)
(用不爲時屈宋熙寕間有石蕡者寕華甫以世胃薄遊鯁論忤權貴浩然而歸俱隱於此所著詩文)
(皆以文圃名集數百年間後先相望清風照世鄉人楊志作三賢堂以祀之)︹宋︺蔡瑗(字希)
(蘧龍溪人嘉祐進士歷典五郡累官至朝請大夫徽宗時上封事言商三宗寅畏周文王無逸爲萬)
(世法帝嘉納之著有鵝城集及古今名賢錄行世)謝伯宜(字希聖龍溪人熙寕進士知長)
(興縣有惠政開水利蝗不入境歷官尚書都官郎秩滿家居疏通九十九坑之水築海成田由是八)
(九都皆成沃土邑人祀之)吳與(字可權漳浦人元豐進士累官通判潮州故人張天覺當國或)
(諷之使見與曰平生與天覺語皆忠義反呈身千進乎卒不往家藏書二萬卷鄭樵稱海内藏書四)
(家與其一也)鄭柟(字嘉樹龍溪人初立功西夏歷官修武郎靖康初金人圍都城柟爲四門)
(都巡檢力戰死劉光世上其事補其子綸承信郎)高登(字彦先漳浦人少孤力學宣和中爲)
(太學生金人犯京師登與陳東等上書乞斬六賊紹興中上疏萬言及時議六篇秦檜恐其譏巳編)
(管營州聞朝廷行事小失則颦蹙不樂大失則慟哭隨之臨卒所言皆天下大計登事母至孝其學)
(以慎獨爲本其所設施治獄賑飢興學除暴咸有條理著家論忠辨等篇有東溪集行世後朱子爲)
(守奏乞褒錄贈承務郎)顔師魯(字幾聖龍溪人紹興進士陳俊卿器重之爲御史遇事盡)
(言無所阿撓爲國子祭酒學行素孚規約率以身先除禮部侍郎一時典禮多師魯裁定晉吏部尚)
(書師魯孝友天至嘗曰窮達自有定分枉道希世徒喪所守故其大節確如金石進寶文間學士卒)
(元泰定二年追諡定肅)林宗臣(字實夫龍溪人受業高登之門登乹道進士官主簿貽書)
(執政罷本州鬻鹽素有藻鑒見陳淳謂曰習科舉之文非聖賢大業授以近思錄淳卒為儒宗)王
遇(字子合龍溪人乾道進士少受業於張栻吕祖謙之門與廖德明黃幹陳淳友善守毘陵歲旱)
(講求荒政民被實惠歷官戸部郎中所著有論孟講義兩漢博議學者稱東湖先生)孫昭先
(字延父龍溪人淳熙進士嘉泰初除司農寺簿應詔陳闕失上疏言五事遷寺丞出知衢州嘉定中)
(除吏部郎入對言朝綱未清邦用未節士氣未振民病未蘇四事官終大府少卿子叔謹歷知潮州)
(有賢聲)陳淳(字安卿龍溪人朱子來守其鄉淳請受教朱子數語人以南來吾道喜得陳淳)
(性至孝母病亟號泣於天乞以身代弟妹未有室家者皆婚嫁之葬宗族之喪無歸者居鄉不沽名)
(恬然退守而憂時論事感慨動人嘗歎張陸王學問無源全用禪家宗旨反託聖門以自標榜遂發)
(明吾道之體統師友之淵源用功之節目讀書之次序為四章以示學者以特奏恩授迪功郎安溪)
(主簿未上而殁著有語孟學庸口義等書學者稱北溪先生)黃子信(長泰人嘉定四年特)
(奏名以文學行誼爲學者師調新會場鹽官清介不阿賦詩自娱所著有散翁集)黃學臯
(字習之龍溪人博通經史尤長於詩書春秋朱子守漳學臯與同邑宋聞禮俱以稚年講論嘉定十)
(六年登第終泉州察進時同郡朱飛卿亦受業朱子大全集中載其問答甚多石洪慶施允夀李唐)
(咨林易簡並爲朱子所稱延至學宫爲諸生楷式)陳㝱立(名植以字行漳浦人淳祐進士)
(督嶺南兵馬帝昺航海植以舟師應援馳檄諸蠻圖立宋後聞張世傑覆舟變姓名匿九侯山臨終)
(命葬海濱曰吾死猶可望厓山也弟格爲監薄帝昺亡死之)︹元︺林廣發(字明卿龍溪人)
(歷汀漳屯田萬戶府經歷屢有差遣不及理府事兵民請諸分省曰願還林君活我邊人有三溪集)
(傳世子弼明洪武中知登州民感其化所著有梅雪齋文集等書)蕭景茂(龍溪人性剛直)
(孝友至元四年南勝縣民李知甫作亂掠龍溪景茂與兄佑集鄉丁拒之戰敗被執賊脅使從已景)
(茂罵曰我生爲大元民死作隔洲鬼豈從汝爲逆耶隔洲其所居里也賊臠其肉決其口至耳傍景)
(茂罵不絶聲而死朝廷裦表之)王初應(長泰人至大四年從父義士樵劉嶺山有虎出叢棘)
(中搏義士傷右肩初應赴救抽鐮刀刺虎鼻殺之義士得生又同縣施合德父真祐出耘爲虎扼於)
(田合德與從弟發仔持斧前殺虎父得生並旌其門)︹明︺胡宗華(龍溪人隱居武林赤石巖)
(潛心理學自號草澗居士洪武初以明經薦爲本府訓導講說經籍爲諸生法著草澗集六卷子宜)
(衡承樂中舉賢良春同爲教授俱篤學好修郡人稱三胡先生)陳汶輝(字耿光詔安人洪武)
(初薦授禮科給事中帝頗好釋氏教汶輝疏言古帝王以來未有縉紳緇流雜居同事可相濟也帝)
(不聽汶輝累官大理少卿數言得失年九十餘最後忤旨投金水橋下死)劉宗道(名駟以字)
(行龍溪人洪武中以秀才被徵對策第一舉德行特異復居首拜都御史詔求直言上格君心澤民)
(物二十事並見嘉納自是每侍食華蓋殿多所譏切爲人所搆徙南詔著愛禮集十卷鄭人稱愛禮)
(先生)周宗起(漳浦人洪武進士任寺丞燕兵入父子俱投水死)李貞(南靖人永樂乙)
(未進士第二授翰林院編修與修五經四書大全後以不肯修佛書貶高州府教授卒)唐泰
(字師廓長泰人通五經尤邃於易登永樂進士知祁州以文學辟召御試稱旨欲大用之以親老乞)
(歸侍養四方受業者日衆隨才誨誘皆有成就著有思誠齋銘學者稱東里先生)謝連(字重)
(器龍溪人宣德丁未進士第三累遷侍講上治安策十五事中言王振不可用于謙胡濙王文可託)
(後歷南京戶部侍郎卒)周宣(字正舉龍溪人正銃進士授戸部主事出為潮州知府時潮寇)
(竊發宣入境約日招降賊懷猶豫省臣欲乘勢盡戮宣謂脅從罔治全活以數萬計潮地悉平遷太)
(僕寺卿所著有易齋稿)潘榮(字尊用龍溪人正統進士除吏科給事中景泰初疏論停起復)
(抑奔競數事帝納之數進讜言終南京戶部尚書榮恬淡謹厚服官數十年奉職無過卒贈大子少)
(保)林雍(字萬容龍溪人景泰進士授行人成化初上疏勸修德格天親賢講學請進周程朱)
(子於顔曾思孟之後不報歷駕部郎中乞歸修藍田鄉約與鄕人規勸其學始終本末有序有要學)
(者稱為蒙巷先生)陳真晟(字晦德改字剩夫漳浦人務為聖賢踐履之學嘗曰大學誠意)
(乃鐵門關主一二字乃玉錀匙也天順間詣闕上程朱正學纂要不報家居作正教正考會通各有)
(條例可據而行學者稱布衣先生著有布衣藏稿)林同(字進卿龍溪人天順進士為戸部郎)
(中撮錢榖樞要作指南錄歷官廣東左布政使廵按王哲奏為廉能第一)沈源(字澄之海澄人)
(天順進士為南京御史因天變陳修德弭災十事皆切時政巡視上江諸勲貴不便為所中貶盧氏)
(知縣均徭清訟政教大行)魏富(字仲禮龍溪人成化進士授御史巡按廣東時林蠻洞蜑為厲)
(富廉不法吏置于理蠻蜑皆隸編戶遷浙江副使明慎庶獄賑濟饑氏皆有實政擢撫順天持憲廉)
(明無敢干者正德初遷刑部右侍郎致仕卒)陳昂(南靖人成化舉人授太常簿明飭禮樂考)
(究律吕時宫庭慶賀雜用優伶昂奏聖誕之辰當備百順以事至尊而養其中和奈何用侏儒雜劇)
(帝嘉之遷太僕丞旋升少卿著有法夔遺論)洪異(字大同龍溪人宏治舉人知崇德縣擒江)
(淮劇盜開天長河溉田萬餘頃擢御史廵按廣東檄平海寇升廣西參議歸)林魁(字廷元龍)
(溪人宏治進士為戶部郎中永夀伯朱德見幸武宗欲廢太平倉賜之魁力諫西僧大乘法王奪民)
(田疏其不法歷廣東參政歸著有白石稿歸田錄)林祺(字子祥龍溪人母卒哀毁骨立足不)
(踰戶嘗輯續朱子伊洛淵源錄考亭麗澤錄古今指掌錄)戴時宗(字宗道長泰人正德進士)
(官吏部主事武宗南巡疏諫忤旨罰跪受杖歷文選郎中塞倖門清選法出橅鄖襄發粟賑濟全活)
(二十餘萬人奏薛侃獄開釋株連甚衆入為左僉都御史歸)蔡烈(字文繼龍溪人受學於晉)
(江蔡清及莆田陳茂烈隱居鶴鳴山之白雲洞嘉靖間詔舉遺逸以母老辭所著有孝經定本大學)
(格物致知傳道南錄朱子晚年定論大儒粹言)蔡文(字孚仲龍溪人嘉靖進士選庶吉士歷廣)
(西參議除柳州劇盜及横暴土酋累官至貴州巡撫平都勻麻哈大華凡三奏捷以母喪歸卒)盧
岐嶷(字希稷長泰人嘉靖進士為兵部郎條土平侯二策出為江西僉事賊寇臨江親與接戰)
(斬獲數千級平之轉雲南參議以平鳳繼祖功擢貴州按察使)蔡應科(字思成龍溪人隆慶)
(進士累官右副都御史巡撫廣西軍民畏威谿㓊蠻猺皆讋服屢遷南京左都御史時中朝朋黨既)
(興是非淆亂應科以為憂言禍將貽之國卒扵官)唐堯欽(字寅可長泰人隆慶進士歷官)
(刑科都給事中帝給鄭貴妃祖鄭福墳價五千兩堯欽上疏言妃祖無與葬例貴戚肅然司禮監張)
(鯨怙權黷貨事發帝誅遣其黨特宥鯨堯欽抗疏語多觸忌後官南京太㒒寺卿歸卒賜祭葬)鄭
懷魁(字輅思龍溪人萬歷進士為戶部郎管北新大軍二廨宿弊一清上供大璫索珠貝晴綠)
(急懷魁抗疏得減十之三後為處州知府聽斷甚簡民稱半餐太守著有葵圃集)鄭鼎(字爾)
(調龍溪人萬歷舉人為貴州廣順知州土酋安邦彦反罵賊不屈死僕從死者六人贈光祿寺卿有)
(司建祠祀之)馬鳴起(字伯龍龍溪人萬歷進士為御史時保母客氏比魏璫權傾中外鳴)
(起抗言六不便帝怒杖一百葉向高力爭之得不死崇禎中起官歷右都御史晉吏部尚書命下卒)
(諡忠簡)林釬(字實甫龍溪人萬歷丙辰進士第三累官祭酒一日國子生請立魏忠賢像釬)
(斥之因稱病去崇禎初復官陳用人理財靖寇安邊四策晉東閣大學士卒於官諡文穆)張燮
(字紹和龍溪人萬歷舉人嗜學有文名崇禎中巡按以理學名儒薦有詔徵用不就所著詩文及他)
(編輯凡數百卷)蔡時鼎(字台甫漳浦人萬歷進士為御史遇事敢言巡鹽兩淮疏列惠商裕)
(課十事捐其羨為開河費置屬邑學田順天鄉試不售者造為飛語褫奪主考時鼎力爭忤旨謫典)
(史後起吏部主事尋進南京禮部郎中卒官貧不具含殮士大夫賻而治其喪)顔容暄(字孚)
(儒漳浦人萬歷進士任鳳陽知府崇禎中賊犯鳳陽容暄被執大罵賊杖殺之血浸石階宛如其像)
(滌之不滅闔家俱從死事聞贈侍郎諡忠惠)周起元(字仲先海澄人萬歷進士廵按陜西)
(風采甚著卒以東林故出為廣西參議天啟中擢撫蘇松劾織造中官李實貪恣不法數事魏忠賢)
(銜之建起元斃獄中崇禎初贈兵部侍郎諡忠愍特祠祀之)林秉漢(字伯昭長泰人萬歷)
(進士授御史楚假王議起郭正域力請行勘首輔沈一貫庇王計逐正域秉漢亦請詳勘且言王既)
(非假何憚於勘遂忤一貫貶貴州按察司檢校天啟中贈太僕少卿)張佐治(字思謨平和人)
(萬歷進士歷寕波知府雪孀婦王氏冤獄捕殺人棄尸之盜人稱為神耀天津兵備道闢屯田數萬)
(頃以勞卒於官)林曰瑞(字浴元詔安人萬歷進士歷官右僉都御史巡撫甘肅李自成䧟甘)
(州城罵賊被磔贈兵部尚書本朝乾隆四十一年賜諡忠烈)陳璸(字賓王漳浦人)
(天啟進士崇禎十年為袁州府推官拒楚賊有功屢遷湖廣參議討平八柝賊十六年張獻忠䧟長)
(沙圍參政周鳳岐於澧州璸督兵往救軍敗被執欲降之奮罵不屈斷手剖肝而死事間贈都御史)
(諡忠貞一年本朝乾隆四十賜諡忠烈)陳士竒(字平人漳浦人天啟進士歷官)
(右僉都御史廵撫四川崇禎十六年候代將行聞京師告變留駐重慶遣將擊張獻忠援兵不至或)
(勸公巳謝事宜去士竒不可賊抵城下擊以滚礮賊死無數後賊穴地轟城城䧟士竒被執大罵賊)
(將殺之忽雷雨晦冥咫尺不見久乃睛霽士竒罵不絶口而死贈兵部尚書本朝乾隆四十一年)
(賜諡忠烈)何楷(字元子漳浦人生有異質讀書過目不忘天啟乙丑成進士值魏忠)
(賢亂政不謁選而歸建紫芝書院講學其中崇禎時授給事中鳳陽䧟疏劾撫按罪末刺輔臣温體)
(仁王應熊以訟獄繁興列上八議言最詳悉楊嗣昌奪情與黃道周等劾之調南京國子監丞福王)
(時擢戶部右侍郎唐王用為戶部尚書以忤鄭芝龍請告歸卒楷博綜羣書邃於經學所著周易訂)
(詁詩經世本春秋繹學者傳之)黃道周(字幼平漳浦人天啟進士授編修崇禎初進中允疏)
(陳用人行政之失刺大學士周延儒温體仁斥為民九年復故官進右諭德以文章風節高天下嚴)
(冷方剛不諧流俗公卿多畏而忌之所建白未嘗得一俞旨顧言不已以劾楊嗣昌奪情削籍謫戌)
(廣西唐王時督師至婺源遇大兵被執死於金陵道周學貫古今精天文皇極諸書所著易象正)
(三易洞璣及太函經用以推騐治亂百不失一所至學者雲集銅山有石室道周坐卧其中故稱石)
(卿海澄人崇禎間以貢任山西理問署遼州事流寇至一韓出家貲募士以守援絶城䧟率家兵巷)
(戰死一年本朝乾隆四十賜諡烈愍)王興(字電輝漳州人明季避地廣州順德之文)
(村團練丁壯以恩信得衆心桂王入廣州興以功累拜都督晉虎賁將軍拒守累年大兵堅壁困)
(之食且盡興妻率侍妾等十五人入内自經十五人分兩列從死興具冠服出堂上拜手解十六人)
(尸置火藥上遂自焚本朝乾隆四十一年賜諡烈愍)
︹本朝︺朱王造(字矯士平和人順治三年以貢任永寕州吳三桂亂王造義不從賊被繫死獄)
(中)黃梧(字君宣平和人順治初以海澄來歸封一等公爵世襲康熙中耿逆變作梧病中投)
(𬒮而起癰口迸裂遂卒贈太保諡忠恪子芳度襲爵守漳城叛將吳淑等開門降賊投井死賊臠解)
(之贈王爵諡忠勇祀昭忠祠芳度妻李氏罵賊自經從弟芳名守北門被執不屈死伯父樞弟芳聲)
(芳祐男女三十餘人俱遇害從弟芳世承襲公爵兼福建水師提督後平漳寇以疾卒於軍贈少保)
(諡忠襄時與方度同死者總兵黃翼遊擊鄭宗渙及戴鏻陳謙張濟黃香蔡隆吳友朱武陳驥等俱)
(予贈䘏同邑人賴陞從梧攻復閩安授參將後守海澄被圍抗節死詔䘏其家)蔡
而烜(字邦鄂漳浦人順治戊戌進士知桐柏縣革陋規除冗投善決疑獄妻林氐教婦女治績)
(紝民歌曰蔡公夫婦杜母召父致仕歸老幼遮道送之)蔡而烷(字邦璧而烜弟順治壬辰)
(進士授東昌府推官多所平反臺使薦之有明如秋水肅若秋霜之語後謝病歸)戴璣(字利)
(衡長泰人順治已丑進士歷官廣西參議分守柳州唐應元之亂親斬渠魁猺獞畏服以裁缺歸康)
(熙十三年耿逆結海寇圍漳州璣出貲招鄉勇捍禦賊遁去十七年長泰失守全家被掠賊餌以官)
(不屈絶粒死)唐朝彝(字偕藻漳浦人康熙丁未進士選庶吉士授御史疏請嚴禁官吏侵)
(漁害民及上司差役往來濫派民夫折銀供應之弊歷官宗人府府丞乞歸通籍三十年不能營一)
(室數椽自蔽處之怡然所著有先後天卦圖說祀鄉賢祠)黃相(龍溪人康熙十三年任廣東副)
(將討高明壠泔賊被執不屈死事聞贈都督僉事廕其子)歐陽凱(漳浦人康熙六)
(十年為臺灣鎮總兵逆匪朱一貴倡亂凱率兵剿捕賊黨數萬圍之於春牛埔力戰中鎗墜馬賊割)
(其首去事聞贈太子少保祀昭忠祠)藍廷珍(字荆璞漳浦人歷官南澳鎮總兵康)
(熙六十年臺灣朱一貴倡亂廷珍偕提督施世驃率師逼鹿耳門拔之乘勝取安平鎮賊衆尚數十)
(萬復率精銳掩擊連敗之臺灣平雍正元年擢福建水師提督卒贈太子少保諡襄毅孫元枚乾隆)
(五十二年以福建水師提督授參贊統兵會剿林爽文卒於軍贈太子太保諡襄毅)藍鼎元
(字玉霖廷珍族弟以拔貢隨征臺灣當羽檄交馳裁答如流決勝擒賊多出其計著平臺紀略東征)
(記等書以薦入都上奏略五千言授普寕令所至多善政仕至廣州知府)許雲(海澄人康熙六)
(十年為臺灣水師副將朱一貴攻郡城雲率子方度赴春牛埔援總兵歐陽凱至則鎮兵俱䧟雲兵)
(寡被圍衝&KR0691;血戰所向披靡次日賊大至雲矢窮礮盡重創徧體乃命其子方度曰我分當捐軀於)
(此汝速出將安平鹿耳門各礮位密行封釘無卑賊用方度出雲左臂被賊斫斷猶手刃數人以殁)
(賜祭葬祀昭忠祠同時陣亡者遊擊游崇功被執不屈遇害者把總李茂吉均漳浦人)蔡
世遠(字聞之漳浦人康熙已丑進士粹德高文並為時推重嘗主講福州鼇峯書院士習以端)
(由編修歷官禮部左侍郎雍正元年入直上書房居官勤於其職作文以昌黎為宗嘗言惟理足)
(可以載道氣盛可以達辭著有二希堂集御賜序以榮之卒贈尚書諡文勤乾隆四年祀鄉)
(賢祠六十年加贈太傅次子長澐官兵部右侍郎)莊亨陽(字元仲南靖人康熙戊戌進士)
(授灘縣令乾隆元年以薦授國子助教歷官徐州知府值水災亨陽相川澤詢耆民請開上游水以)
(洩異漲兩遇大荒勤於賑事擢淮海道海州有鹽河蓄水通商運故障塞海口雖異漲非遍告大府)
(監司不能開亨陽請遇水漲先開而後報聞民免沈溺所著有河防算法書秋水堂集行世)蔡
新(字次明世遠族子乾隆丙辰進士授編修入直上書房累遷工部侍郎調刑部以母老歸養)
(家居命為總師傅辭乞留養歷官吏禮兵工部尚書文華殿大學士新少孤篤於内行人品)
(端正學問深醇在内廷四十一年恪共奉職乾隆五十年以年近八旬致仕歸加太子太師)
(上親製詩章以寵其行有八閩鍾碩彦四輔仰英賢之句嘉慶四年卒於家贈太傅諡文恭八年)
(祀鄉賢祠)林國良(海澄人由世職累官廣東左翼鎮總兵嘉慶十三年六月追剿盜匪烏石)
(二於了洲洋面力戰死事聞賜祭葬諡果壯祀昭忠祠)
︹流寓︺︹宋︺劉子羽(崇安人紹興八年御史常同論子羽十罪上批出白州安置趙鼎曰上謂)
(章疏中論及結吳玠事今方倚玠恐不自安同疏再上以散官安置漳州)趙鼎(間喜人紹興中)
(為相謫官居漳州)岳震(飛子飛被誣震謫嶺南後移於漳)向士璧(常州人貿似道)
(疾其解漳州圍之功諷御史罷之出漳州安置)︹明︺豐熙(鄞縣人嘉靖初為翰林學士興獻王)
(尊稱禮定熙疏諫不得命伏哭左順門遂下詔獄掠治復杖之闕廷遣戌鎮海衞屢更大赦不原熙)
(處之怙然寓居雲洞日以讀書為事閱十有三年竟卒於戍所)邵經邦(仁和人嘉靖中以日)
(食建言謫戍鎮海與同戍豐熙陳九川時相討論居三十七年卒)李材(豐城人為都御史坐)
(事戍鎮海一時從遊者衆稱為見羅先生)
︹列女︺︹宋︺陳氏女(龍溪人年十五父病禱神剔肝以進父食之愈慶歷間有司表其居曰旌)
(孝坊)吳與母王氏(漳浦人適吳登早寡撫子與成立與為懷安令迎母居官舍母日治)
(絲枲與請其少休母曰吾少而治之如吾兒治公事之外更復讀書何閒然也數戒與以事君臨民)
(大節令其勤公潔已移孝作忠無貽母羞與所至有聲母有力焉)岳氏(飛女許配漳浦高登)
(第四子飛被收女方幼抱銀瓶赴井死)謝某妻林氏(龍溪人年十九適謝踰年而寡)
(父母欲奪而嫁之林誓不從為夫立後守節六十餘年)蘇宋傑妻王氏(龍溪人年)
(二十一而寡時已有娠父母欲奪其志王指腹誓曰生男守男生女守女父母怒絶其往來既生男)
(孀居八十五歲終子孫多貴顯)︹元︺陳端才妻蔡氏(名三玉龍溪人盜起漳州父廣)
(瑞與端才各竄去三玉獨偕夫妹出避神祠中盜入斫夫妹見三玉美不忍傷驅納舟中行至柳營)
(江迫妻之三玉佯許諾因起更衣自投江水而死越三日尸流至廣瑞舟側廣瑞辨識為女收斂之)
魏亦顏妻廖氏(龍溪人年二十四夫卒時閩地騷擾未靖氏扶姑攜子轉徙村落問)
(截髮自誓同邑蔡安繼妻黃妙觀並以節旌)高耿妻阮氏(漳浦人耿年二十卒頓柩)
(於外外姻竊用火化之氏聞奔往投烈𦦨死)朱填妻翁氏(填朱子六世孫翁名夀安)
(填為長泰令任甫三日以公事入都寇卒起攻城䧟翁方盛年二女俱及笄有美&KR1086;翁語二女曰女)
(以貞潔為守雖死義不受辱長女先赴井死次女繼之翁引刀自刎賊相顧駭歎因全其子鎬焉)
︹明︺陳景育妻黃氏(龍溪人年二十四夫卒父母欲奪其志斷髮自誓子國華妻韓)
(氏孫道源妻魏氏俱早寡三世一節同邑王嘉圍妻李氏早寡立兄子瑱為後瑱聘吳三姐未婚而)
(卒吳自縊李以節終)邱孔文妻戴氏(龍溪人年二十夫亡投水死同邑吳可贊妻鄭)
(氏黃裏誠妻朱氏蔡子善妻林氏昌森妻蔡氏陳思程妻林氏霍通妻林氏陳應美妻郭氏王從彛)
(妻陳氏陳漢鳳妻李氏康光顯聘妻徐氏俱夫亡殉節)李能方妻黃氏(龍溪人嘉)
(靖間為流寇所獲不汙投河死同邑鄭伯謙妻蔡氏丁椿女亦遭賊抗節死)黃烈女(龍溪)
(人少許字林䕫後夔嫌其貧别娶黃義不他適自經死)柯乾恭女(名三娘龍溪人乾恭)
(無嗣女不肯適人侍養以終)林琥妻王氏(漳浦人與徐輔妻林氏子婦周氏林惇聘)
(妻程氏俱夫亡守節同邑許惟長妻郭氏張品妻陳氏程嗣袞妻王氏康起鳴妻陳氏沈同訓妻許)
(氏陳類妻徐氏詹瀚妻陳氏蕭誓妻黃氏林作惠妻郭氏陳纘妻程氏陸瓊妻陳氏鄒大澤妻許氏)
(黃龍妻吳氏林纘振妻方氏林華妻莊氏郭道膏妻蔡氏朱賢良妻黃氏陳維妻林氏陳美章妻林)
(氏俱夫亡殉節張冠期妻朱氏李某妻楊氏王大景妻蘇氏陳應科妻黃氏林可貞妻游氏陳基妻)
(黃氏黃師文妻朱氏夫妹黃氏翁瑞夫妻林氏吳志豪妻陳氏黃輝妻王氏朱鐸妻戴氏李春元妻)
(邱氏朱簧妻蕭氏蘇攀妹俱遭賊抗節死)張明女(漳浦人許字衞指揮王瑶次子瑶長子聘)
(桂氏富室也長子死以次子娶桂氏明怒女曰貪富人之常情願父母勿以女故自傷遂自經)程
念梅女(名瑗姐漳浦人以父無嗣侍養終身家貧授讀自給閨秀多從之)江必鸞
妻李氏(海澄人與郭禺仰聘妻蔡氏俱夫亡守節同邑周某妻蘇氏馬鵬振妻林氏劉運復)
(聘妻郭氏曾省研聘妻鍾氏楊應鈞聘妻謝氏黃旭烱聘妻吳氏郭遯聘妻吳氏俱夫亡殉節林鳳)
(翔妻葉氏謝君福妻許氏許光妻朱氏許瑞妻鍾氏俱遭賊抗節死)許思謙妻李氏
(南靖人與陳江妻杜氏夫妹陳氏俱夫亡守節同邑林茂馨妻許氏女二姐王維垣妻楊氏俱遭賊)
(抗節死)李吼子妻杜氏(南靖人家貧事姑至孝嘗與夫上山採筍虎攫夫去杜追)
(及拔其尾斫其背虎為舍去負還復生鄉里驚異)李德淵妻陳氏(長泰人與楊佳)
(任妻張氏俱夫亡守節同邑王天保妻陳氏劉志鋐聘妻黃氏俱夫亡殉節)張淵妻戴
氏(平和人偕子周楫妻郭氏俱夫亡守節同邑李思賢妻張氏夫亡殉節)毛氏(詔安人與)
(孫信妻張氏孫价妻湯氏陳養望妻吳氏許傍妻林氏胡士麒妻鍾氏陳誥妻王氏俱夫亡殉節)
黃道周繼妻蔡氏(字玉卿漳浦人幼讀書知大義與其姊割臂療母疾及歸道周)
(事姑以孝聞益淹究古今通達性理代道周作行草幾奪真道周死流離播越不脱衰絰與子姪言)
(不踰閾晚卜居龍潭長齋二十載卒年八十三)
︹本朝︺朱傅妻林氏(龍溪人年十八傅殁於外訃至林投繯死同邑李氏黃義妻郭氏俱)
(遭賊抗節死魏士睿妻翁氏鄒延平妻許氏鄭曇妻李氏柯上迪妻郭氏歐諒妻劉氏吳世德妻王)
(氏鄭欽第妻許氏吳穆聘妻楊氏姚錦聘妻陳氏張則謙聘妻方氏吳竒聘妻趙氏俱夫亡殉節)
陳友妻廖氏(漳浦人與林就妻康氏林乾妻程氏商兆琛妻陳氏吳氏女俱遭賊抗節)
(死同邑林甫妻朱氏游晏妻鄭氏薛燕妻洪氏許榜妻程氏林攀聘妻湯氏楊某聘妻黃氏吳鶴聘)
(妻林氏黃陣聘妻陳氏俱夫亡殉節)張敏妻劉氏(名馮姐漳浦人年十五鄰人窺敏出)
(牧逼之堅拒得脱卒自縊)林曰暄妻顏氏(海澄人與謝楚材妻吳氏俱遭賊抗節死)
陳氏(海澄人與李樂只妻謝氏李忍妻蘇氏陳宜之妻林氏曾合妻鄭氏曾美妻鄭氏俱夫亡)
(殉節)莊介夫妻謝氏(南靖人與邱萬妻蔣氏鄭澤妻莊氏俱夫亡殉節)楊平
妻藍氏(平和人年十八值賊攻東寨平出走藍與訣曰苟不免當畢命一刀後賊平夫歸藍)
(果死一刃植胸倚壁不仆同邑黃賓妻張氏遭賊抗節死曾檜妻林氏張士習妻賴氏李思賢妻張)
(氏趙某聘妻李氏朱某聘妻楊氏俱夫亡殉節)陳夢龍妻張氏(平和人夢龍病革時)
(忽黑風從室中起家人駭匿須臾風定視之張己自刎後七日合葬道旁)許良惇妻沈
氏(詔安人與林樞妻吳氏胡欣然妻鄭氏沈種妻黃氏俱夫亡殉節)陳天行妻林
氏(龍溪人年二十五夫亡守節事姑盡孝姑病到股愈之同邑徐子壯妻鄭氏林長商妻張氏林)
(登瀛妻葉氏俱雍正年間旌)蘇宏濟聘妻李氏(海澄人未婚而夫亡守節雍正)
(年間旌)鄭時宏妻王氏(長泰人夫亡守節雍正年間旌同邑邵旦妻陳氏王某)
(妻嚴氏俱夫亡殉節)張思語妻陳氏(龍溪人年十九于歸三載而夫殁撫週歲孤茹)
(荼教育媳陳氏孫媳吳氏皆少寡守志乾隆十二年旌同邑李天階妻陳氏黃大德妻楊氏趙與)
(湯妻蘇氏顔家駒妻林氏謝汝諧妻高氏蔡一德妻廖氏陳天祿妻黃氏郭植妻許氏邱倚炳妻蕭)
(氏柯日焜妻陳氏鄭景慧妻李氏錢光祿妻陳氏林純直妻王氏林兆咸妻陳氏徐𢋫儉妻林氏方)
(啟化妻郭氏黃遇和妻劉氏媳鄒氏陳氏陳惟灼妻黃氏韓宗文妻陳氏王公誠妻林氏楊振恩妻)
(許氏陳璧妻莊氏許紹崇妻蔡氏顔士欣妻覃氏黃世甲妻鄭氏鄭𢡟銓妻王氏黃廷燦妻陳氏饒)
(嗣妻黃氏姚經妻唐氏陳日覃妻郭氏李拔其妻王氏陳士璧妻吳氏張夢麟妻葉氏張得麟妻)
(林氏張爾純妻林氏謝與韜妻楊氏陳啟茂妻楊氏吳琨琳妻周氏丁堂妻魏氏張莞妻李氏黃芳)
(生妻陳氏王伯強妻林氏丁肇貞妻吳氏王德嘉妻郭氏鄭為龍妻林氏韓哲夫妻陳氏鄭朝隨妻)
(謝氏吕廷玉妻楊氏林錫籌妻李氏余遵時妻李氏黃家駒妻陳氏侯秉元妻蔡氏陳世茂妻莊氏)
(李景雲妻鍾氏郭映綸妻翁氏洪元春妻鄭氏洪光沛妻陳氏黃洪緒妻池氏陳斌妻鄭氏鄭光揚)
(妻李氏陳永扶妻蔡氏游聖培妻楊氏郭朝柱妻葉氏生員郭長欣妻林氏烈婦楊永基妻李氏貞)
(女陳元智聘妻郭氏俱乾隆年間旌)蔡衍鐏妻林氏(漳浦人年十九歸衍鐏二)
(十八而寡遺二孤淮甫六齡新甫週歲姑病舅老家徒壁立氏紡績課讀教子宦成年八十三卒乾)
(隆二年旌)唐廷藝妻江氏(漳浦人年二十二夫殁矢志守貞事姑不懈教子有)
(成苦節四十四年乾隆中旌同邑商琳光妻蔡氏黃彦章妻林氏李懃學妻周氏李振起妻林氏)
(商聲妻林氏劉學周妻張氏李友倫妻林氏生員趙茂青妻何氏何天江妻蔡氏何獻彩妻許氏劉)
(祖源妻許氏蔡長渚妻陳氏蔡衍錦妻楊氏蔡長浩妻林氏陳冮琛妻蔡氏烈婦劉氏余氏生員林)
(源妻許氏貞女盧鴻荅聘妻林氏湯速聘妻胡氏林日衍聘妻許氏邱錫泗聘妻陳氏林祿聘妻余)
(氏俱乾隆年間旌)劉廷妻郭氏(海澄人夫客死氏年二十七遺腹六月生子事舅姑)
(勤鞠育苦節六十餘年年九十三卒乾隆元年旌同邑林德𢡟妻邱氏郭纘緒妻李氏陳元垐妻)
(邱氏許良桓妻甘氏郭臯妻黃氏許彦詔妻甘氏周松妻許氏陳錫類妻甘氏黃錫瑞妻許氏葉以)
(寬妻吳氏林純仁妻李氏吳亨用妻黃氏林耀澄妻陳氏生員洪其盛妻許氏林一鳳妻薛氏葉光)
(章妻黃氏黃錫濬妻王氏林鳴岐妻顔氏曾光華妻程氏黃錫瑾妻許氏李文逵妻蔡氏鍾居常妻)
(王氏曾文揚妻曹氏倪沛宗妻鄒氏曾兆麟妻郭氏劉長晰妻紀氏鍾洪綸妻黃氏江柔妻許氏温)
(鴻木妻許氏貞女李玉章聘妻藍氏俱乾隆年間旌)陳躋聘妻林氏(南靖人年)
(十八許字未婚夫亡奔喪守節乾隆八年旌)許奇生妻林氏(南靖人年二十二夫)
(殁欲捐軀以殉姑力阻乃止茹齋衣布足不踰外戶姑老病篤衣不解帶訓諸子成立苦節垂四十)
(年乾隆十二年旌同邑王印妻陳氏吳上球妻邱氏張與華妻莊氏魏睿衷妻簡氏黃日芳妻)
(吳氏許本坤妻陳氏許長美妻黃氏許本宣妻郭氏許茂猷妻林氏黃兆睿妻林氏吳廷芹妻王氏)
(生員莊大涉妻柯氏陳世德妻李氏張新&KR0697;妻施氏許健行妻黃氏劉廷佐妻韓氏烈婦張訪妻鄭)
(氏吳寒妻張氏貞女林中聘妻盧氏俱乾隆年間旌)戴宗杓妻李氏(長泰人年)
(二十四寡居事祖姑盡孝持家以儉撫妾子如已出乾隆三年旌同邑張元章妻戴氏胡訓夫妻)
(林氏林茂興妻莊氏陳俔天妻謝氏烈婦王補妻洪氏謝孝妻蕭氏俱乾隆年間旌)陳丹
藎妻楊氏(平和人年二十夫故孝事舅姑侍疾勤苦課督孤子艱虞備至乾隆元年夀百)
(歲旌表同邑陳其志妻何氏黃色紅妻沈氏陳繼志妻何氏生員葉鵬飛妻曾氏林世杰妻張氏)
(何元聲妻林氏生員賴天柱妻王氏何文志妻賴氏賴元城妻林氏賴世銘妻林氏吳德棫妻游氏)
(生員張時敏妻李氏張飛哲妻黃氏生員賴彤華妻黃氏張登南妻林氏烈婦朱赫妻杜氏曾滿妻)
(賴氏貞女曾文籍聘妻何氏烈女楊旺聘妻廖心娘賴其老女賴氏俱乾隆年間旌)許那
姊妻沈氏(詔安人年二十二夫殁侍翁姑撫孤子孝慈兼盡守節七十三年乾隆中旌)
(同邑林承勲妻吳氏廖英讓妻羅氏沈茂遴妻陳氏林鳳至妻沈氏張孟瑛妻江氏游志密妻黃氏)
(吳玉柱妻邱氏江韓妻林氏張釋夫妻沈氏沈國琚妻林氏潘廷雲妻吳氏生員林開運妻沈氏胡)
(象周妻林氏廖元芳妻曾氏林挺秀妻沈氏沈升一妻林氏廖德思妻官氏沈士英妻許氏沈士耀)
(妻吳氏沈士燦妻鄭氏蔡頫頖妻何氏黃世佳妻江氏林克錩妻胡氏陳振銳妻沈氏丁洪生妻許)
(氏沈邦仁妻涂氏吳登宗妻沈氏何光祖妻李氏林世洽妻沈氏楊士章妻許氏生員沈大力妻陳)
(氏涂坤揆妻鍾氏涂坤時妻沈氏涂坤揚妻周氏涂坤枝妻沈氏董天育妻涂氏楊丹舊妻林氏烈)
(婦黃丕妻余氏王珠妻賴氏江熙妻廖氏游盎妻李氏林信妻張氏葉蕃妻沈氏貞女陳氏烈女沈)
(元科聘妻何氏張盧聘妻沈氏俱乾隆年間旌)陳兆鵬妻張氏(龍溪人夫亡守)
(節同邑郭拱明妻黃氏鄭元銳妻陳氏陳天炘妻趙氏吳秉德妻黃氏陳作椒妻蔡氏鄭玉妻錢)
(氏黃國楷妻陳氏吳長績妻鄭氏謝元蘭妻王氏鄭玉球妻陳氏黃應錢妻潘氏王大嶸妻鄭氏陳)
(作楷妻楊氏蔡夢蘭妻蕭氏陳建勲妻莊氏陳清福妻王氏嚴廷爵妻林氏胡壯觀妻陳氏盧長扶)
(妻陳氏陳沃芹妻林氏王廉越妻余氏李坤衡妻鄭氏李坤銜妾陳氏李坤衕妻鄭氏李坤衠妻吳)
(氏李廷墉妻方氏黃斌妻陳氏俱嘉慶年間旌)蔡篆聘妻盧氏(漳浦人未婚而)
(夫亡守節嘉慶七年旌)曹子寬妻許氏(海澄人夫亡守節同邑蘇士華妻楊氏蘇)
(呈禮妻黃氏林長盛妻陳氏葉文良妻劉氏洪璟妻黃氏王振璋妾黃氏陳温文妻甘氏貞女陳瑞)
(國聘妻蔡氏蔡聲若聘妻王氏俱嘉慶年間旌)許體仁妻蔡氏(南靖人夫亡守)
(節同邑吳日致妻莊氏吳源泉妻王氏蔣祿妻汪氏生員許炳文妻林氏魏翹才妻謝氏陳利明妻)
(王氏蕭廷宣妻劉氏劉國孟妻張氏俱嘉慶年間旌)黃華國妻楊氏(長泰人與)
(黃鴻陞妻楊氏俱夫亡守節嘉慶二十四年旌)游榮宗妻邱氏(平和人夫亡守)
(節同邑生員曾日暉妻李氏張日光妻林氏張世榮妻余氏曾世炙妻林氏曾永治妻游氏生員黃)
(玉振妻葉氏黃宗祥繼妻林氏黃宗勷妻吳氏王瑞琦妻蔡氏烈婦林壠妻陳氏貞女朱清和聘妻)
(林氏曾人鸞聘妻朱氏俱嘉慶年間旌)朱錫金妻沈氏(詔安人夫亡守節同邑陳)
(敬妻沈氏陳尋妻沈氏陳巉聘妻沈氏吴洪僚妻沈氏沈篤孝妻胡氏沈華東妻陳氏林階東妻陳)
(氏謝廷烘妻沈氏謝國棟妻何氏林成渠妻陳氏朱西崎妻張氏沈志達妻孫氏烈婦陳淵妻沈氏)
(貞女陳泉聘妻沈氏沈光第聘妻林氏俱嘉慶年間旌)
︹仙釋︺︹隋︺潛翁(間皇時煉形石壁山養白蝦蟆以自隨後不知所終)︹唐︺義中(楊姓本高)
(陵人父仕閩生於福唐棄家師本州懷暉又謁百丈往撫州見石鞏有悟寶歷中到漳州住持三平)
(山山中鬼魅避跡)康仙(乾符間賣藥衢市居員山琵琶坂常往來西溪渡口今稱康仙渡後)
(郡守欲移其廟於山椒夢仙授以詩曰賣藥因循未得還却因躭酒到人間有心只戀琵琶坂無意)
(更登山上山廟遂不復移)清豁(漳州保福院僧參睡龍有悟將入苧溪待滅遺偈於橋端坐湖)
(頭石上而化)︹宋︺劉希岳(龍溪人端拱中為道士居西都老子觀中遇異人得道號了然)
(子一日沐浴更衣陳席而卧須臾飛出一金蟬遂失所在)從謙(慶歷中住開元寺嘗遊石壁山)
(見二士對弈就之化為雙鶴冲天而去遺一棋子取而咽之遂辟穀不食四十年後歸岐山石門示)
(寂)懷連(龍溪陳氏子師事泐潭皇祐中召對化成殿稱旨賜號大覺詔住淨圓院所賜問答)
(詩頌凡十渡江入四有七篇治平中丐歸英宗賜手詔許之明郡守迎致建大閣榜曰宸金蘇軾為)
(撰碑)
︹土産︺鐵(明統志龍溪縣出)鹽(龍溪漳浦縣出宋史地理志龍溪有吳慣沐犢中栅三鹽場漳)
(浦有黃敦鹽場九域志龍溪漳浦二縣皆有鹽團)甲香(元和志漳州貢通志即今香螺也取)
(黶燒炭用之)蠟(元和志漳州貢)鮫魚皮(元和志漳州貢寰宇記漳州土産魦魚皮明統)
(志瀕海各縣出)茶(寰宇記漳州産通志出龍山者佳)麂皮(府志各縣皆出)海舶香
藥(寰宇記漳州産)蕉黃(明統志各縣皆出)長枝竹(明統志絲之可以為器各縣皆)
(出)水晶(通志水晶漳浦縣大帽山及梁山俱出掘之至水乃得)絨(府志漳絨出龍溪漳)
(浦)紗(府志漳紗舊為海内所推)銀魚(明統志各縣皆生)通印子魚(明統志漳)
(浦縣出)糖橘餅(府志各縣皆出)紫菜(出漳浦海中)燕窩(出漳浦海中)
荔支龍眼柑(府志各縣皆出)柚(府志漳州小溪産者味甚甘其最佳者為)
(文旦出長泰縣溪東)
