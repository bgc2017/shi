大清一統志
汀州府(二)
︹關隘︺隘嶺隘(在長汀縣西北六十里路通江西瑞金縣其地巉巖嶔嶇林木深阻明嘉靖初)
(知府邵有道開修嶺路崇禎五年知府笪繼良於隘口阨吭處圈磚為關為江閩要隘又桃陽隘虎)
(忙嶺隘在縣東南靖遠隘在縣南分水隘牛姆山隘長橋隘龜龍隘黃峯嶺隘在縣西南九磜隘在)
(縣西北鎮平隘七嶺隘半嶺隘在縣北大息嶺隘處明隘在縣東北)常平隘(在歸化縣東北)
(四十里接泰寕將樂二縣界環縣境皆山東鐵嶺隘西伍通隘南大隘頭隘北下防隘關隘之襟要)
(也而常平隘與東南之紫雲隘西南之半隔隘西北之水口隘並為扄鑰之險紫雲一隘尤為要地)
白嶺隘(在連城縣南三十里東通横山廖天秋家三隘東南通朗村隘西南通新泉隘北通)
(烏石等隘當六路之衝為腹心之地人烟湊集隘場平曠守禦最便明嘉靖中改置為寨)朗村
隘(在連城縣南一百五十里路通上杭龍巖舊場在朗村平曠虚設明嘉靖中移於遠水嶺去舊)
(隘四里許路頗險窄易於防守又秋家嵐隘横山隘在縣東廖天山隘在縣東南白嶺隘豐頭隘在)
(縣南俱明嘉靖間置又新泉隘在縣西南烏石隘在縣北凡八隘而秋家嵐最險)懸繩隘
(在武平縣西南道通平遠以懸繩峯而名明正德間嘗移象洞巡司於此今有兵戍守又大嶺隘在)
(縣東鉢盂隘在縣南牛牯崠隘在縣西金雞隘水口隘在縣東南蟠龍岡隘在縣西南硿頭隘在縣)
(西北檀嶺隘在縣東北)古城寨巡司(在長汀縣西五十里西去江西瑞金縣五十里)
(相傳閩王延政築城後廢爲古城里宋置寨原在縣西南何田市紹興中遷置於此明初置廵司)
石牛廵司(在寕化縣西南八里石牛驛以旁有石牛故名宋端平間置驛設驛丞本朝)
(雍正十二年裁置廵司兼理驛務)安遠寨廵司(在寕化縣北一百里北去邵武府建)
(寕縣八十里舊名下土寨宋紹定中改今名明置廵司)鐵石磯頭廵司(在清流縣)
(東南六十里鐵石山下明正統中置)夏陽廵司(在歸化縣東八十里夏陽墟其地險遠明)
(成化中遷明溪廵司於此改名又有黃楊巡司在縣東南八十里巖前宋紹興中置今廢有巖前市)
北團寨廵司(在連城縣西南一百二十里新泉隘宋置在縣北五十里後燬於兵寄治)
(縣市西元廢明初復置在縣東崇儒坊尋遷於朗村嘉靖間遷於此築土城周五百丈)象洞
寨廵司(在武平縣東南百里巖前營宋政和中置寨嘉熙中改為南尉司元廢明初置廵司)
永平寨廵司(在武平縣北四十五里宋淳祐中置寨明初改置廵司後移貝寨在縣西)
(北七十里又二十里達會昌)三層嶺廵司(在永定縣東南五十里三層嶺下明成化)
(中置)興化鄉廵司(在永定縣西北六十里明洪武五年置屬上杭在今縣西南溪南里)
(古鎮正統中徙太平鄉虎岡因改曰太平寨天順六年復置於此成化中改屬永定縣)太平
廵司(在永定縣太平里高陂)明溪鎮(在歸化縣西本清流縣地宋紹興間置明溪寨)
(兼置廵司元末陳友定築城以障鄉里周一里許謂之子城明成化中以其地當四縣之交民梗難)
(治乃割清流之歸上歸下寕化之柳楊下覺延平府沙縣之二沙陽將樂之興善中和共七里置縣)
(以明溪鎮為治舊志今有明溪驛在縣治西)白花寨(在長汀縣東南一百二十里半溪石)
(山下四圍險塞其上平坦可容千餘人)南平寨(在寕化縣西南六十里宋置本名黃土寨)
(紹定六年移於潭飛漈改今名又北安寨在縣東北九十里宋置本名苦竹寨亦紹定六年移置改)
(名二寨皆元末燬明洪武初復置十三年廢北安今為水西墟)石洞寨(在清流縣西北十餘)
(里右通寕化地名大基頭山徑險峻鳥道而上可容數千人宋乾道間築元末增修曡石為四門一)
(名石龍寨)萬安寨(在歸化縣西四十里黃牛山宋紹定間曾寡婦晏氏為寨以拒賊賜名曰)
(萬安今故址尚存又縣南十里許有平安寨山高而險頂稍寬平元末陳友定立柵屯此)冠豸
寨(在連城縣蓮峯山舊名蓮峯寨宋築元至正二十六年闢南北塹曡石為城周五百丈後人因)
(名為冠豸寨明宏治中又因南北塹舊址增新城五十餘丈屹為縣治東障)武婆寨(在上)
(杭縣東南安鄉石山一名白水寨又石壁寨在縣西南相近有雷公寨隘皆明置)武平寨
(在武平縣西南二十里武溪源相傳即故武平場也明洪武二十四年置守禦千戶所築城周二里)
(一百八步有奇北臨武溪嘉靖十九年於東偏增築新城袤四百二十五丈通新舊為門者八崇禎)
(初寇破新城本朝順治十三年裁所仍設汛兵防守又縣東南有布心寨舊屯兵所平坦可容萬)
(人)何田市(在長汀縣南四十五里為商旅凑集處宋嘉定間置寨明初設税課司於此後)
(裁)撫民館(在上杭縣西南一百餘里與廣東潮州府大埔縣接界其地險遠向為盜藪明)
(嘉靖中立撫民館於三圖之中玶築城周一百七十二丈設捕盜通判駐守萬歷四年又築公館城)
(於四圖之河頭坪周四百三十七丈二十七年撤通判撥官兵戍守崇禎初罷戍仍募民兵防守)
臨汀驛(在長汀縣治東宋置明崇禎二年裁)館前驛(在長汀縣東七十里元置站明)
(洪武初改為驛又三洲驛在縣南六十里明宏治初置)清流驛(在清流縣治宋置屬寕化)
(縣元符初置縣改屬)九龍驛(在清流縣治西舊名皇華明洪武初改名以縣有九龍灘而名)
玉華驛(在清流縣東北四十里以前有玉華洞故名明洪武初置成化十年遷於上杭二十)
(三年復置)平西驛(在上杭縣東三十里明成化六年置)藍屋驛(在上杭縣西北五十)
(里明成化十年徙清流縣玉華驛於此宏治三年改名)
︹津梁︺濟川橋(在長汀縣東門外俗呼水東橋宋建本朝康熙四十五年修)太平橋
(在長汀縣東宋紹興間建名有年橋嘉定間改今名明正德間為石墩七長三十九丈覆以屋三十)
(間本朝康熙年間梁以石乾隆四十五年修)惠政橋(在長汀縣東五代時名建州橋宋初)
(重建改名惠民郡守張昌復建因名張公橋明永樂間郡守宋忠重建改今名長一十一丈三尺)
(本朝康熙年間修乾隆四十一年重修)山川橋(在長汀縣寳珠門外明正德間建本朝)
(乾隆三十四年修)石新橋(在長汀縣東宋郡守趙崇模建本朝康熙中郡守方紳修覆)
(以屋扁曰古渡垂虹)普濟橋(在長汀縣南三十里跨南溪宋建)豐橋(在長汀縣西臨)
(大溪本朝康熙三十七年建四十五年修五十五年改建石橋乾隆四十六年重修)龍門
橋(在寕化縣東里許長七十二丈五尺舊名龍津橋明成化中重建改今名又東有廣濟橋路通)
(清流)鐵口橋(在寕化縣南教場前入府大路)慈永橋(在寕化縣南舊名阜通宋元豐)
(間建嘉熙間更名萬寳明崇禎五年復修更今名本朝康熙二年重建)捲龍橋(在寕化縣)
(西五里路通江西廣昌明建)鳳翔橋(在清流縣治西舊名魁星橋宋淳祐間重建名祝聖)
(明洪武中構亭二十九間改今名)白石橋(在清流縣東北五里跨平溪溪中多白石故名)
(明建本朝康熙年間修)神通橋(在清流縣東北玉華驛清溪口宋建今名廣濟一名清口)
(橋)白沙橋(在歸化縣東下開五門上構屋六十餘間明建)文川橋(在連城縣南門)
(外舊名清溪宋紹興間建改名擢桂元至正間重建改今名)鎮東橋(在上杭縣東昭陽門)
(外為墩十九屋三十六間今圮)駟馬橋(在上杭縣西一里宋建石柱四十為屋九間)陽
明浮橋(在上杭縣南明正德中王守仁建為舟四十有五)東門橋(在武平縣東跨)
(南安溪)九龍橋(在武平縣南一里跨南安溪為往來要津)卧龍橋(在永定縣東舊)
(名飛虹明正德中建萬歷間重修改今名)深渡橋(在永定縣東北高陂明建乾隆二十年重)
(建路通龍巖)留口渡(在寕化縣西三十里水勢屈曲舟行至此必經宿故名又西五里曰)
(禾口渡)
︹隄堰︺東隄(在長汀縣東鄞江分流處明天啟中署縣寇從化募工於三橋山麓築大石隄七十)
(餘丈又於原分小溪口為馬鞍陂以防春漲人稱為寇公隄)西隄(在長汀縣西南寶珠門外)
(有小河自牛嶺來直瀉大河明萬歷間築)行弓隄(在武平縣東延袤二百丈)中陂(在長)
(汀縣東北十里横截鄞坑延袤十里又張家陂在縣東十里)吳陂(在寕化縣西四十里居民)
(吳氏所築灌溉甚廣)大陂(在寕化縣東北一百二十里障溪以成自宋迄今爲利)沙溪
陂(在歸化縣東南自沙溪至巖前四十里築陂數十皆以桔橰運水晝夜循環不須人力灌田無)
(算又大陂圳在縣西北五十里楊柳大陂邊長二十里灌田數萬畝)龍爪陂(在連城縣東南)
(溉在城田二千頃元築縣界共有二十五陂皆官設陂夫隨時修治)蔡家陂(在永定縣南龍)
(磜村溉田有上中下三則上中常得水而下則否明嘉靖中知縣唐燦於水源上高數尺鑿石通水)
(下田至今獲利)杭陂(在永定縣西北五里引水入城灌溉田塘深爲民便又有大陂高陂溉田)
(甚廣)
︹陵墓︺︹宋︺鄭文寶墓(在寕化縣東北九十里鄭家坊)伍祐墓(在清流縣東倉盈里)
(子擇之墓在寕化縣禾口)賴紱墓(在歸化縣東十二里)︹元︺賴祿孫墓(在寕化縣)
(西北三十里)伍宗堯墓(在清流縣坊郭里)謝英輔墓(在歸化縣西八十里)
許景輝墓(在連城縣北許坊)︹明︺張顯宗墓(在寕化縣張家坪)裴應
章墓(在寕化縣南五十里安樂鋪有祠)賴世隆墓(在清流縣西山)邱宏墓
(在上杭縣東南安鄉)劉隆墓(在武平縣東赤土岡)賴先墓(在永定縣北洪源村)
︹祠廟︺道南祠(在長汀縣治西祀宋程顥楊時羅從彦李侗朱子明嘉靖中建)文丞相
祠(在長汀縣學左祀宋文天祥舊在横岡嶺下明萬歷中遷建)忠愛祠(有二一在長汀)
(縣治東一在歸化縣北俱祀明推官王得仁)王文成祠(在長汀縣治南講堂左祀明王)
(守仁)愍忠祠(在長汀縣東祀明指揮張大倫王應官李鐸劉震李中秀鎮撫陳應龍段元望)
(丁顯劉堯張燿賴其勲曹經親丁鄧五明崇禎初建)笪公祠(在長汀縣治南講堂祀明知府)
(笪繼良)陳公祠(在寕化縣治南慈永橋祀宋招捕使陳韡)大忠祠(在寕化縣西南)
(二里許祀宋李綱)張公祠(在寕化縣東五里峽石祀明張顯宗)忠烈祠(在清流縣)
(東門外祀元伍宗堯及其子希稷希明希周希孔又武平縣南亦有忠烈祠祀明守備徐必登)惠
烈祠(在清流縣倉盈里祀明知縣吕鏞及巡檢鄒某士民魏得禮鄧&KR1592;)龜山祠(在歸)
(化縣東二十里龍湖即楊龜山故宅)義勇祠(在歸化縣東三里坪明嘉靖間建祀邑人陳珪)
(陳鐸廵檢顧輝俱以討賊戰死)忠惠祠(在連城縣治祀明知縣蔣璣)褒忠祠(在上)
(杭縣東北分司前祀明伍驥丁泉)紫陽祠(在武平縣東門外祀宋朱子又朱文公祠在連)
(城縣東門外)世忠祠(在武平縣治西南教場前祀明太學練廷和)舒烈婦祠
(在武平縣城外祀明謝日煃妻舒氏)漁滄廟(在清流縣東臨漁滄潭祀唐末死事將樊令)
安濟廟(在清流縣東南鐵石洞口又名九龍廟舟行至此必禱而後行)
︹寺觀︺開元寺(在長汀縣學左九域志州有至道宫唐開元二十八年建本名開元宫中有明)
(皇真容宋改今名明統志有開元寺在府治東蓋即故址也)普覺寺(在寕化縣東百里宋)
(寶元初建明宣德中修其地五山高聳於外一山峙立其中俗謂龍聚寶)豐稔寺(在連城縣)
(表席里五代晉天福間建名保福院元泰定間改今名明初重建)東竺寺(在上杭縣東又)
(天王寺在縣西舊俱建於鍾寮場宋乾道三年兩寺隨縣遷今所)禪果寺(在武平縣治南)
(明統志中有龍泉井相傳定光佛所鑿常有龍見其中)東華庵(在清流縣東三里宋元符)
(間建絶頂松竹交翠如立畫屏前有石臺登眺則高山皆在目睫)
︹名宦︺︹唐︺林披(莆田人天寶中授臨汀郡曹掾郡多淫祠著無鬼論以曉之刺史樊冕奏為長)
(汀令以治行遷本郡别駕)陳劍(大歷中任汀州刺史汀自置郡後凡兩遷至東坊口歲屢不登)
(民多疾疫咸謂治非其所劍乃更卜卧龍山之白石村請改築焉即今郡治也)︹五代︺︹後唐︺
王雲(同光初為寕化令縣治初置於黃連鎮雲卜遷於鎮西之竹篠窩百姓安之)︹宋︺陳
軒(建陽人元豐間知汀州治尚清静黃庭堅詩云平生所聞陳汀州蝗不入境年屢豐)郭祥
正(當塗人元豐間通判汀州有善政公暇與守陳連登山臨水觴詠酬唱極多)鄭強(長樂)
(人紹興間知汀州寕化縣論大辟十人獄已上強驗問無一人當死刑部尚書胡交修乞治縣令冒)
(賞殺無辜罪)吳櫪(建陽人紹興間知長汀縣每於耕斂之月聽囚歸業業畢復來囚皆如期)
(至剖決曲直多所原貸秩滿歸老稚遮泣)周堯卿(道州人紹興間知寕化縣提點刑獄楊紘)
(入境有被械而耘苗者紘就詢其故對曰貧以貪利之故為人直其枉令不我欺而我欺之刑又何)
(怨紘至縣以所聞薦之)陳吉老(仙遊人紹興間清流丞以績最遷判州事贛寇犯境吉老)
(誓衆與戰長子希造為先鋒屢戰皆捷後與賊遇於武平希造戰殁吉老再率兵破賊還郡人郊迎)
(慰勞吉老曰吾兒報國死得其所又何憾耶屬邑感之皆為立祠至今父子血食於汀)劉師
尹(長樂人紹興間為汀州錄事參軍時知長汀縣陳夢遠誣郡士葉椿等以死罪郡倅向士俊黨)
(夢遠欲傅致其獄師尹白其冤曰吾即棄官不可陷人於非命毅然納印而去郡人德師尹繪像祀)
(之)李弇(崇安人紹興間知連城縣政務寬平教以孝友有伍氏兄弟爭繼積訟不決弇以理)
(開諭皆感釋民為謠曰訟者息爭居者安仁李公為政百里如春)黃藻(延平人乾道間知清)
(流縣縣有貼銀鈔鹽錢素為民害藻請於朝一切蠲免歲祲躬行勸賑民以不飢鄰寇作相戒曰彼)
(有善政慎勿犯之)程大昌(休寕人淳熙間知汀州賊沈師作亂戍將蕭統領兵戰死閩部)
(大震漕檄統制裴師武討之師武以未得帥符不行太昌手書趣之賊謀攻城而先使諜者衷甲縱)
(火為内應會師武軍至復得諜者賊遂散去)江璊(淳熙間知汀州先是州有銀冶歲代建昌)
(臨川輸銀六千兩二郡歲價棉絹後經兵火棉絹不至銀坑亦閉所輸仍取於民璊疏陳其害獲旨)
(蠲免)張振古(清江人淳熙間為長汀簿剛正有守郡牒下督諸鄉税甚急振古乞寬期限不)
(聽振古曰我不忍奉上官暴貧民即納印去邑人楊方作詩送之)鮑粹然(龍泉人淳熙間)
(知上杭縣以士風固陋聘宿儒教之士始知學州久旱父老白守請粹然往禱雨立至人呼爲上杭)
(雨)何鎬(邵武人淳熙間爲上杭丞治尚寬簡白罷無名征賦部使者鄭伯熊檄以佐郡累繫)
(者旬日决遣殆盡)陳煜(長樂人慶元初知汀州爲治精明減戶口食鹽價以紓細民置義塜)
(殯無所歸者以千數汀俗尚鬼信巫煜痛懲禁之俗爲丕變弟映繼知州事一守兄法煜嘗創橋於)
(南山高灘角上流至映方畢工邦人因以棠棣名之)劉爚(建陽人嘉泰間調連城令罷添給錢)
(及綱運例錢免上供銀錢及綱本二税甲葉鈔鹽軍期米等錢大修學校乞行經界)趙彦橚
(宋宗室嘉泰間擢監登聞鼓院時韓侂胄秉政朝士悉趨其門彦橚獨不往侂胄銜之出知汀州州)
(民葉姓者嘯聚汀贛間彦橚遣將捕戮之)趙希錧(宋宗室嘉定間汀州司戶參軍峒寇李元)
(礪方起汀人震懼郡會僚佐議守城希綰曰守城非策也距城三十里有關曰古城若悉精銳以扼)
(其衝賊不足慮矣守以付希錧夜半賊數百銜枚突至希錧嚴兵以待矢石俱下賊無一免事聞詔)
(升本州推官治疑獄決滯訟去之日軍民遮道泣送者數百里)上官損(邵武人嘉定間武平)
(主簿創養濟院以卹貧病及行旅之無依者有盜刦人誣鄰人分贓損一訊立釋人服其神)胡
太初(寶祐間知汀州值歲歉捐米數千斛入均濟倉以活飢民修城浚池屢平寕化連城劇寇)
(士民德之為立生祠)︹元︺李實(汴人為武平尹平易近民時學校傾圯絃誦久輟實捐俸修葺)
(以作興之)︹明︺黃敏(洪武中為汀州衞指揮僉事廣賊謝在真寇武平敏率軍剿捕賊驚走因)
(追擒之又於武平築城分軍守禦境賴無虞)宋忠(崇陽人洪武間知清流縣興學勸農剔姦)
(剗蠧羣盜嘯聚忠抵其巢諭降之擢戶部郎邑民請於朝出守本郡)劉雍(平陽人洪武間知連)
(城縣首建學校教民樹藝邑知種麥自雍始)劉亨(祁州人洪武中知上杭縣首新學校次建)
(壇壝廟舍五年間逃亡悉集)袁必文(廣東人永樂間清流典史沙寇犯境必文獨守不去)
(被執抗罵遂遇害)許敬軒(天台人宣德中知汀州府興學勸農輕徭賑飢糾參政陳羽貪)
(暴薦賢良程原慶等於朝其卒也行李蕭然士民爭賻之)王得仁(新建人正統中以才薦授)
(汀州府經歷廉能勤敏上下愛之遷推官數辨冤獄却餽遺抑鎮守内臣苛索政績益著鄧茂七黨)
(陳政景等攻城得仁與守將及知府劉能擊敗之擒政景等八十四人餘賊驚潰諸將議窮搜得仁)
(恐濫及下令招撫果辨釋難民三百人都指揮馬雄得通賊者姓名將按籍行戮得仁力請焚其籍)
(賊復擾寕化率兵往援斬獲甚衆未幾卒於營軍民哀慟繪像祀之)吕鏞(蘄水人正統間知清)
(流縣鄧茂七寇縣鏞率民兵與戰衆寡不敵為賊所執大罵不屈死同時死者鐵石廵檢鄒某嘉靖)
(初提學邵銳並祀之)丁泉(汶上人天順六年上杭寇發泉以指揮同知往禦之巡按伍驥奉命)
(督剿泉奮勇先登攻破石馬岐等寨猝與賊遇力戰死伍驥扶疾回朝亦卒邑人立祠祀之賜額褒)
(忠)胡鉞(嵊縣人成化初知上杭縣清勤公正時邑初調千戶所守禦悍兵驕卒肆虐於民鉞)
(以法繩之軍民各安其業繼之者孫安蕭宏皆稱良吏)趙智(江寕人成化間署歸化教諭時)
(學宫始建充弟子員者悉起山林未經化誨智先教以進退揖讓之禮孝悌忠信禮義廉恥之行徐)
(授經講藝隨才造就務底於成)王環(新昌人成化間知永定縣廉明果斷當設縣之初創興百)
(務煥然可觀)吳文度(江寕人宏治間知汀州府繩法飲廉推誠布令姦宄屏息山寇為患)
(設方略招致賊皆帖服)袁慶雲(雩都人宏治間上杭訓導日以行誼訓生徒嘗陳利弊六)
(事於都御史韓邦問邦問稱賞之以親老致仕)王獻臣(吳縣人宏治間以御史謫上杭縣丞)
(令行禁止百廢俱舉暑月不雨獻臣為禱以五日為期雨大注人德之)謝溥(祁門人正德間)
(知長汀縣裁穴費革例錢事上官秉公抗論王守仁剿武平挂坑寇溥轉餉有方汀人祀之)蔣
璣(平樂人正德初知連城縣有治才奉檄征大帽山寇猝遇賊於黃沙寨不屈死詔贈汀州同知)
(予蔭立祠)徐中行(長興人嘉靖間知汀州府廣東賊蕭五來犯禦之有功策其且走俾武平)
(令徐甫宰邀擊之讓功甫宰甫宰得優擢嗣念山寇出沒靡常請築城三圖以扼要衝自是寇盜解)
(散)黃震昌(遂安人嘉靖間汀州府同知署永定縣事平李占春之亂民避難入城者撫輯)
(倍至全活甚衆)徐甫宰(山陰人嘉靖間知武平縣下車問民疾苦寬征徭築隄捍溪鑿井引)
(水繕完頽城近賊地築城立堡者三興大役而民不知嘗旱虔禱期五日不雨則以身為牲及期果)
(雨邑中火會風烈甫宰拜且禱風止火滅居六年遠近化之立祠祀焉)俞大猷(晉江人嘉)
(靖中以泉州衞千戶守備武平作讀易軒與諸生為文會而日教武士擊劍連破海賊擢署都指揮)
(僉事)顧輝(東莞人嘉靖中歸化縣夏陽廵檢莅任未旬月流寇掠境輝統民兵禦之殺獲甚衆)
(以援絶死之邑人建祠與勇士陳珪陳鐸合祀)莫住(蒼梧人嘉靖間永定典史莅官勤勞以逐)
(賊力戰死祀名宦)沈應奎(武進人萬歷間知汀州府築陂濬泉教民耕植政聲大起税監)
(高寀播虐將自汀入廣應奎出榜文達會城言税監將入海招倭若抵汀太守當率吏民擊殺之寀)
(聞而止)牛大緯(瓊州人萬歷間知連城縣連苦浮糧歲科千餘兩大緯力請得蠲其半民)
(立祠祀之)楊萬春(錢塘人萬歷間知上杭縣邑有疑獄二前令莫決者三年萬春齋禱於神)
(具得其情人稱神君)笪繼良(鎮江人崇禎初知汀州府下車築城議起繼良請撤中贅垣拓)
(南城六百餘丈又創設威遠營募兵措糧守圉以固)徐必登(福州右衞千戶崇禎初署武平)
(守備甫二日寇發士無戰志必登拊膺慷慨曰舍生報國此吾事也率兵千餘人遇賊於古樓岡前)
(徒棄甲而潰必登單騎力戰遂殁於陣)陳正中(上海人崇禎中知上杭縣孤介自守絲粟)
(不取於民廣寇入境親冒矢石奮力擒殺竟以瘁卒邑人祀之)
︹本朝︺郭浩(寕陵人順治初知汀州府單騎到官政清刑肅人不敢干以私在任數年及歸行李)
(蕭然里居至不能舉火)楊鶴齡(漢軍正紅旗人順治八年知歸化縣諳韜略善騎射會山)
(寇竊發鶴齡先士卒親冒矢石擊走之)郭璜(華州人順治十五年調寕化令居官清正御史)
(按邑邑令例餽千金璜撫敝篋歎曰是非朘削民膏何以供此深夜自經於官邸殁二日署中絶粒)
(士民爭致薪未有黃氏婦餽銀助喪痛哭不止或問之婦曰吾夫吳某世受里役之累賴公釋免公)
(死累將及矣柩自汀歸路人耕夫皆弛擔引紼哭聲遍野)朱之焜(高郵人順治十六年知武)
(平縣寬待士庶嚴馭吏胥修城拓池皆捐俸以辦十七年廣寇謝上達等盤據五指石之焜集衆蕩)
(平之)焦榮(新野人順治十七年知清流縣治事嚴明以鋤姦除害為急邑有小醜負嵎榮選膽)
(勇書吏編為衞兵率而擊之賊遁去)王之佐(漢軍鑲黃旗人康熙十六年知寕化縣時海孽)
(未殲軍需旁午之佐念民疲役重力以減役上請情詞激切大吏憐而許之巨寇黃機擒馘之餘黨)
(也乘間屠掠之佐請兵會剿賊盡棄其衆赴江右投誠江撫某納之發符護賊還俾招集舊部以成)
(一旅之佐堅不奉檄昌言於大吏曰普天王土非列國分疆之比閩賊即江賊也閩賊入江便當貸)
(死王章何在乎大吏韙其言遂瀦其巢穴設兵斷賊歸路民以安謐)徐開遠(崑山人康熙二)
(十年汀州推官扶弱鋤強不為威怵時靖藩旗兵横行開遠執法不阿藩丁股栗)王廷掄
(澤州人康熙三十四年知汀州府遇荒饑開倉賑濟設立粥廠民賴以活又興東西兩河水道濬郡)
(河創建豐橋汀人利之)許廷鑅(吳縣人雍正中知武平縣吏事明敏不事鈎距人無敢欺)
(者禮賢愛士沐其教者如坐春風中)史圜(歸安人乾隆中知上杭縣絶苞苴清訟獄嚴緝盜賊)
(境内肅清歲祲捐俸糴江廣粟以賑饑尤汲引士類躬為督課奬進之)
︹人物︺︹唐︺伍正己(初名愿字公瑾寕化人大中進士累遷御史中丞莅官略細故存大體以)
(朋黨漸熾遂告歸)︹宋︺江禮(寕化人乾德初任潭州判官時慕容釗討劉文表取周保權禮)
(率鄉兵二千人力戰於湘陰死之)羅彧(字仲文長汀人太平興國進士授大理評事雍熙後)
(歷知惠筠成三州所至有惠愛澶淵之役以屯田員外郎扈從為報聘使還京乞歸里上嘉其勞特)
(除諸路提點使賜錦衣金帶以示褒異)鄭文寶(字伯玉寕化人太平興國進士累拜殿中)
(丞使川陜均税次渝涪聞䕫州廣武卒謀亂乃乘舸泛江一夕數百里以計平之授陜西轉運副使)
(歲歉諭豪民出粟三萬斛活饑民八萬六千口李順亂西蜀秦隴賊趙包將趨劍閣以附之文寶分)
(兵討襲獲其巨魁餘黨殲焉前後自環慶部糧越旱海入靈武者十二次曉達番情經由部落每宿)
(酋長帳中人或呼為父累官至工部侍郎真宗時寇準薦其熟西事復任陜西轉運使後除忠武軍)
(行軍司馬卒文寳好談方略以功名為己任能為詩善篆書工鼓琴有集三十卷又撰談苑二十卷)
(江表志三卷)伍祐(字佑之正己曾孫登大中祥符進士歷知雩都宜城海昌諸縣以廉能稱)
(尋差楚州團練推官州有鹽場久廢祐議興復役不及民期年而就歲入緡錢數萬人稱伍公場後)
(官太常博士子擇之皇祐進士為南豐簿識曾鞏兄弟於未第時官至秘書少監)徐唐(字守)
(忠寕化人未冠受業於李覯覯令從胡瑗講春秋負笈入京遂見知於歐陽修薦之於朝召見講易)
(嘉祐中奔母喪歸廬墓側遂不復出)彭孫(字仲謀連城人少負材勇皇祐間應募剿寇平嶺南)
(交趾屢有戰功累官萊州防禦使隴西郡開國侯壻鄧詧亦以功擢皇城使忠勇沈毅遇下有恩為)
(熙河都統陷陣先登死於王事)鄭立中(字從之長汀人政和進士調崇安尉時方臘餘黨寇)
(閩立中修分水寨以守出賊不意擊走之改知海門未赴金人南侵擢行軍總管募兵數千收復光)
(蔡等州因命守蔡金人再至遂被害贈朝散郎官其子穆)伍全(長汀人狀貌雄偉膂力過人紹)
(興間應募攻賊齊述於贛州全披鐵鎧攀援登城持百斤鐵戟轉戰啟關納諸軍大破之擢廣州摧)
(鋒軍第十七將後以武功賜金甲名馬終武顯大夫)楊方(字子直長汀人清修篤孝行已拔俗)
(登隆興進士調弋陽尉道崇安謁朱子面受所傳趙汝愚帥蜀辟機宜文字淳熙末除編修官首乞)
(朝重華宫辭甚懇切後坐偽學黨罷居贛州黨禁解起知撫州官至廣西提刑)邱鱗(字起潛連)
(城人嘉定間任贛縣尉有廉聲永定寇發郡檄攝連城令畫計禦寇率民登東田石全活甚衆招捕)
(使陳韡上其功辟知建寕縣)︹元︺賴生(清流人元兵下閩生尚幼與母相失及長南北走萬)
(里求母閱三十年始得之杭州奉母而還宣城貢悦為詩送之)賴祿孫(寕化人延祐間蔡五)
(九作亂負母避南山盜至將刃其母祿孫以身蔽翼曰勿傷吾母願殺我母渴不得水祿孫含唾喣)
(之盜相顧駭歎不忍害反取水與之有掠其妻去者衆責之曰奈何辱孝子婦使歸之事聞賜旌美)
羅良(字彦温長汀人至正中以平漳賊功授縣尉累官行省右丞鎮漳州時江淮阻絶良以樓)
(船載糧由海道抵遼東給行軍餉順帝嘉其忠封晉國公世襲漳州路總管至正二十六年陳友定)
(攻漳千夫長張石古等違良節制友定兵遂渡柳營江士卒星散良迎戰馬岐山敗績死之其弟屯)
(田萬戶羅三罵賊死良妻陳氏自盡子安賓自刎壯士從死者百餘人)雷添祥(字永祥清)
(流人至正間鄧克明寇邑添祥同父匿倉盈山中寇至求財物不得欲殺父兄弟悉奔竄添祥獨抱)
(父號泣求以身代賊縱其父而殺之)伍宗堯(清流人至正間鄧克明犯境宗堯率邑人禦之)
(弗克寇使說其降不可遂與其子希稷希明希周希孔率兵決戰奮勇突圍父子五人俱死於難)
謝英輔(歸化人由薦辟歷任樞密副使明兵入境偕達魯噶齊巴特瑪具朝服北向拜自經)
(死巴特瑪舊作白哈麻今改正)︹明︺沈得衞(字輔之連城人讀書善詩元末陳友定重)
(其才欲官之辭弗受隱居蓮峯山洪武初辟為本學訓導講訓有方著有東崖樵唱集)張顯
宗(字明遠寕化人洪武中進士第二授編修屢遷國子祭酒善於其職人方之宋訥建文末擢工)
(部右侍郎募兵江西俄燕王入京被執謫興州交趾平起為布政使有政譽)張愛(上杭人洪)
(武間溪南寇起愛以勇力為隊長與衆攻賊斬獲甚多復隨官軍擣穴深入被執罵賊不屈死)劉
隆(字守庸武平人幼穎異讀書過目成誦登永樂進士擢御史巡按浙江時太監王金肆虐青田)
(民潘孟吉等聚衆殺之事聞將屠其邑隆力奏請誅首惡而宥其餘民立石頌之)賴世隆
(字德受清流人宣德進士官編修有才略鄧茂七之亂世隆疏請擇智勇大臣征討並陳山川險易)
(進兵方略朝命同陳懋往閩道擒賊首陳美九蔡田等招集散亡十餘萬人人賴以安)馬馴
(字德良長汀人正統進士授戶部主事累遷四川參政會蜀寇亂廩乏馴至覈已徵未用糧百萬斛)
(以供軍歷擢副都御史廵撫湖廣關中饑流民就食荆襄間馴設策賑卹全活甚衆湖湘災奏減歲)
(賦災不為害致仕歸卒賜祭葬)江瀚(上杭諸生正統間沙尤寇發被執欲脅用之瀚罵曰朝廷)
(養士乃從爾鼠狗輩乎賊怒捽之跪不屈罵不絶口死時清流魏得禮以知縣吕鏞被執詣賊請代)
(賊並殺之同邑有邱銅寶者募死士數百人敗賊翼日再戰伏起為所殺)劉敬(字謙之上杭人)
(幼孤事母至孝正統間賊攻城急敬負母出奔賊追及之箠楚索金且及其母敬抱母號哭乞免母)
(被傷病不能興敬含哺飼之賊退貧甚日採拾以養母卒終喪骨立)鄧瑶(清流人為縣刑曹椽)
(景泰初草寇攻掠至楊梅徑瑶挺身與戰自午至申賊攢刺傷其胸瑶酣戰不為動賊退瑶倚巖石)
(僵立而死徑中四百餘家悉賴保全)張秉和(上杭人天順間溪南寇發被執令之跪罵曰我)
(良民跪賊耶或曰跪可免死秉和厲聲曰殺即殺毋多言遂遇害)李子穆(武平人天順七)
(年草寇犯境鄉多脅從推子穆闔門守正俱被害)邱宏(字寬叔上杭人天順進士授戶科給)
(事中成化時災異數見權豪請乞無已而萬貴妃有寵中宫梁芳陳喜爭進淫巧風俗爲靡宏糾違)
(𥙷闕屢進讜言多見採納風節與鄞人毛宏相似人稱二宏云)吳文旭(字景陽連城人少篤)
(學聞吳與弼倡道受業其門成化間以貢授安遠縣訓導宼作奉檄剿捕直抵賊巢諭以大義賊皆)
(感服後遷銅鼓衛教授)吳海(上杭人成化間賊發海率兵擒斬賊首再戰深入中伏死)梁
喬(字遷之上杭人宏治進士爲戶部員外郎與同官疏劾劉瑾不法狀章數上不報喬獨面奏之)
(武宗怒命下錦衣衞獄久之始釋遷兵部郎中出守紹興有善政尋以母老乞歸)賴先(字伯)
(啟永定人宏治進士爲戶部員外郎齎邊餉督鈔關收京倉糧清西蜀屯田悉著賢聲忤劉瑾勒致)
(仕瑾誅起知常德府)郝鳳升(字瑞卿長汀人年十三抱牒鳴父冤於贛撫軍前後登正德進)
(士官大理寺副諫武宗南巡下獄廷杖謫都察院照磨嘉靖中擢嚴州知府)李元瑫(字世)
(玉連城人父嘗患癰瑫爲吮之正德間以貢官袁州訓導府檄往省祝宸濠壽值其叛亂脅諸教官)
(戰援絶與勲等俱死後立祠邑中)林鐸(武平人嘉靖中賊過白鶴嶺挺身殺賊乘勢深入死)
(之同邑劉皓劉金綸劉僑練廷相俱以殺賊被害)石厚(武平人性至孝親殁未葬值大帽山)
(寇發鄉人奔竄厚曰親柩在堂安忍棄之因撫棺號痛寇哀之不犯而去)廖顯玢(永定人嘉)
(靖間賊至母耄而盲負母逃賊見殺賊聞其素行悔之遺母金帛殯殮)裴應章(字元闇清)
(流人隆慶進士歷兵科都給事中數有論奏號稱職鄖陽兵變以右副都御史往撫戮其渠魁宥脅)
(從亂遂定仕至南京吏部尚書卒贈太子少保諡恭靖著有懶雲居士集)羅尚賓(字晉卿長)
(汀人父病嘗糞驗甘苦父歿偕弟尚賢廬墓下萬歷間以貢領應天鄉薦為母養就武陵知縣執法)
(不避權貴後官工部主事卒)伍壽高(清流人父福霑外遊不返壽高鬻産辭妻子徧訪不)
(怠凡二十年始獲聚首人稱其孝)賴華祖(字震南長汀人天啟間任四川鹽井司大使張)
(獻忠陷城罵賊不屈而死本朝乾隆四十一年賜諡烈愍)梁一騰(武平人天啟間)
(賊入田撩坊一騰率鄉兵迎敵死之同邑鍾運捷鍾元捷廖希顔林大疆陳元泰崇禎間流寇犯境)
(拒戰死之)鄒維勲(清流人崇禎間任肇慶守備時流寇攻韶州奉檄統兵赴援俘斬無數次)
(日進兵追賊伏發力戰死之本朝乾隆四十一年賜諡烈愍兄世斌亦以肇慶把總與賊)
(戰臨武殁於陣本朝乾隆四十一年祀忠義祠)王國佐(清流人崇禎間巡道朱大典選)
(授副中軍辛未三月流寇數千逼上杭城國佐挺身赴鬭而死本朝乾隆四十一年祀忠義祠)
蕭懋烈(歸化人崇禎間官鳳陽府照磨流賊破鳳陽懋烈提兵奮擊殺賊數十以無援被執)
(罵賊不屈死子舞鳳從死贈應天府經歷本朝乾隆四十一年祀忠義祠)吳奇勲(連城)
(人崇禎間以武舉任漳南道中軍守備猿子山寇起上杭知縣陳正中被圍奇勲援出之又率兵奮)
(鬭援兵不至死之弟希稷大同參將亦戰死蘆溝橋本朝乾隆四十一年俱賜諡烈愍)
賴思養(上杭人崇禎元年廣寇薄城思養募精銳殺賊以功授把總四年賊復起率族人賴)
(思選與戰於高梧死之本朝乾隆四十一年祀忠義祠)劉廷標(字霞起上杭人崇禎末由)
(貢生歷永昌府通判土酋沙定洲之亂黔國公沐天波走永昌及孫可望等入雲南馳檄諭天波降)
(時推官王運開攝監司廷標攝府事方發兵守瀾滄而天波遣子納款諭兩人以印往兩人堅不與)
(士氏號泣於門乞納款以紓禍廷標曰城之降而屠者亦多矣衆益哭廷標取毒酒將飲乃散去兩)
(人相謂曰衆情如此吾輩惟一死自靖耳是夕運開先自經廷標沐浴賦詩三章亦自經本朝乾)
(隆四十一年賜諡節愍)
︹本朝︺饒其彦(武平諸生雅負才名順治三年寇侵上杭其彦率衆與戰乘勝長驅為賊所害)
(五年廣寇襲城同邑王際泰鍾和宇督鄉勇出戰死之)孔念厚(永定人順治丙戌進士廣)
(寇破城賊欲殺其父念厚乞身代遂殺念厚父得免)雷動化(寕化貢生事親孝愛異母弟推)
(田宅與之順治初山寇鄒華等肆掠動化建議助餉守隘賊不敢犯十年山寇王允會恃撫負嵎殺)
(庠生賴朝會王建勛動化請兵剿洗賊巢自是邑免寇害)黎士宏(字媿曾長汀人順治甲午)
(舉人任廣信司理受十三郡讞牘脱無罪數百人時為語曰遇黎則生薦擢洮岷副使攝署臬篆贊)
(畫軍機判理刑獄分别失陷官吏情罪輕重悉當會寕夏營弁謀逆士宏嚴守禦以待鎮兵又密請)
(免衞所逋糧七萬五千石歷遷布政司參議以母老乞歸卒)黎士毅(字道存長汀人順治)
(乙未以拔貢知南昌縣邑為水陸交衝舊糧溢額民苦輸將士毅力請蠲免山賊彭某以偽剳煽惑)
(村民士毅督兵剿滅渠魁授首遷知壽州致仕)黃日煥(字媿峩永定人順治辛丑進士知興)
(業縣革里甲常規禁包收濫派之弊鄰邑妖寇犯境日煥親率鄉兵斬馘數千尋以憂歸𥙷甘泉縣)
(歷遷淮安河務同知)李亭(字集蘭清流諸生康熙甲寅耿逆之變四郊多壘亭撫几歎曰鼠輩)
(猖狂誓滅此而朝食請於縣令率衆剿之至吳地鋪猝與賊遇戰敗被執罵賊死)羅文舉
(永定人初任廣東千總累立戰功擢廣西梧州守備康熙十四年寇犯藤縣奉調應援奮勇殺賊陷)
(陣死事聞贈官賜祭葬官其子一人)黎致遠(長汀人康熙己丑進士授檢討)
(典試江粤視學兩楚抑奔競拔單寒時稱得人升吏科給事中密奏將軍年羹堯事權太盛請加裁)
(抑廵按湖廣值靖苗怙險暴掠移檄粤黔會剿之官至盛京刑部侍郎)雷鋐(字貫一寕化人)
(雍正癸丑進士少遊漳浦蔡世遠之門講求心性之學言動不苟官翰林入直上書房陳奏宜信)
(任忠良屏絶諛諂樂聞讜言不必疑臣子之好名上嘉納之督學浙江端士習重經學值歲)
(歉鋐勸督撫入告弗聽遂自疏以聞得旨賑卹累遷左副都御史乞養歸以朱子家禮倡導)
(邑人刻小學引掖後進士習丕變所著有自恥錄讀書偶記聞見偶錄諸書行世嘉慶十四年祀鄉)
(賢祠)莫淳(上杭人乾隆甲戌武進士二十二年擢東川營參將調征緬甸擊賊於木邦力竭自)
(盡事聞卹廕)邱作訓(連城人乾隆丙子武舉官湖北宜昌水師遊擊剿捕苗匪屢立)
(戰功嘉慶元年進剿賊黨林之華賊夜劫營擊退之次日追至查角石賊悉衆合圍作訓手刃十數)
(人殁於陣事聞卹廕)戴家基(長汀人乾隆年間以孝旌又寕化吳仲貞清流貢)
(生鄒元揆曾昌孫曾騰龍江洪昌歸化諸生程錫襟俱乾隆年間旌寕化曹顯經伊恒聰清流余)
(士卓歸化楊甲魁李焞俱嘉慶年間旌)伊朝棟(字用侯寕化人乾隆己丑進士歷官光祿)
(寺卿踐履篤實志行端方子秉綬字墨卿工詞翰篆隸乾隆己酉進士歷官揚州知府賑饑平糶修)
(建城隄各工里閭賴焉嘉慶二十三年並祀鄉賢祠)
︹流寓︺︹宋︺孫升(高郵人哲宗時為御史朝廷更法度逐姦邪升多所建明紹聖初翟思張商英)
(劾之削職汀州安置卒)︹明︺陳際泰(臨川人父流寓武平生於其地家貧務農時取旁舍)
(兒書屏人竊誦從外兄所獲書經四角已漫滅且無句讀自以意識别之遂通其義十歲於外家藥)
(籠中見詩經攜至田所踞高阜而哦遂畢生不忘久之返臨川以文名天下)
︹列女︺︹宋︺吳宅祖妻王氏(長汀人夫殁氏年十九遺腹生男兩目俱盲養姑撫子以)
(守節終)賴元仲妻葉氏(長汀人建炎間盜起元仲遊嶺表未還氏以舅姑年耄不)
(能遁委命以待俄盜至被執氏極口罵賊以身觸刃盜怒斷其喉舌子女皆遇害)曾某妻
晏氏(寕化人夫死子幼守節紹定間寇攻寕化土豪約結諸寨以拒賊晏首助兵給糧多所殺)
(獲賊忿其敗結集愈衆晏乃依黃牛山旁自為一砦賊遣人來索婦女金帛晏召田丁諭曰賊求婦)
(女意實在我汝念主母各當用命不勝即殺我因解首飾悉與田丁田丁感激思奮晏自槌鼓使諸)
(婢鳴金以作其勇賊復敗退鄉鄰挈家依山避難者甚衆復析山為五砦選少壯為義丁互相應援)
(以為犄角賊屢攻弗克活老幼數萬知南劍州陳韡遺以金帛晏悉散給其下名其砦曰萬安事聞)
(誥封恭人賜冠帔其子特𥙷承信郎)︹元︺羅良妻陳氏(名德金長汀人良守漳州死陳)
(投後園池中兩侍婢亦從死漳人舁葬綠江之濱名烈婦塜)︹明︺謝子良妻伊氏
(寕化人正統間沙尤寇亂被掠於黃竹山林中欲汚之不從而死)邱澍妻謝氏(寧化)
(人年十八歸邱爲賊所掠欲汚之不屈賊拔刀刺之中左脇未絶氏解帶自經死)陳萬受
妻張氏(武平人年二十而寡正統間避宼被掠不屈死同邑鍾敬德妻李氏年二十夫亡守)
(節流寇亂懼爲所辱以磁片刺喉而死)馬允德女(名儒姑寕化人年十五正德間寇變)
(躍池死)戴和妻俞氏(長汀人嘉靖間寇變和陣亡氏被掠不汚而死)吳紅保
妻賴氏(長汀人年十九嘉靖間被寇掠至潞潭赴河死)鄧子舉妻楊氏(寕化)
(人嘉靖間偕夫妹鄧良姑避賊溪南賊至相抱投水死)鍾世瑄妻邱氏(上杭人嘉)
(靖間寇掠綠竹岡被執不屈罵賊而死同邑邵縉紳妻陳氏邵縉纓妻黃氏避寇被掠赴水死)沈
一旭妻鄭氏(永定人土寇破寨氏率衆禦之遇害同邑吳來獻妻陳氏賴成德妻鄭氏)
(王銓爵妻陳氏俱懼爲宼辱自盡)康維德女(名祥姑長汀人父母老無子矢誓不嫁養)
(父母終身隆慶中旌)鄭尚敬妻丁氏(長汀人年十七適鄭半載夫亡苦節五十餘年)
(同邑李有仁妻王氏曾廷連妻賴氏李璐妻鍾氏李一錠妻伊氏鄒富瑶妻李氏俱夫亡守節)劉
辛一妻張氏(寕化人年十九夫亡無子父母令改適氏以死自誓苦節六十餘年同邑)
(雷廷秬妻伊氏羅政妻吳氏俱苦節四十餘年)鄧向榮繼妻鍾氏(清流人年二十)
(七而寡苦節數十年同邑鄒銓妻李氏伍朝鈌妻王氏雷吟龍妻楊氏楊勤繼妻曾氏俱夫亡守節)
羅一鶴繼妻陰氏(清流人年少夫亡不食死)謝黼妻李氏(歸化人年)
(二十夫亡矢志守節遺腹子早死再撫孤孫苦節七十年同邑夏周生妻謝氏黃自明妻吳氏年二)
(十夫亡苦節四十餘年)羅仁妻楊氏(歸化人夫亡有欲奪其志者自縊死)林廉
妻邱氏(連城人年二十餘廉殁家貧子幼苦節七十餘年同邑吳繼養妻丁氏黃霆妻江氏)
(江英妻童氏童綸妻李氏林忠妻黃氏林祿妻李氏俱夫亡守節)黃佐乾妻姚氏
(連城人佐乾教授外境卒氏痛哭幾絶強起營葬畢投井死)黃椿芳妻趙氏(連城)
(人年二十二夫殁晝夜痛哭不食六日死)雷廣生妻郭氏(上杭人年十八夫亡苦節)
(四十餘年同邑曾崇誓妻張氏官子曦妻羅氏俱夫亡守節)丁大德妻郭氏(上杭)
(人年十七夫亡居喪二十四日自縊死)劉嘉爵妻鍾氏(武平人年十九夫亡矢以)
(身殉姑勸之毁容自守苦節五十餘年同邑李禎妻鄧氏鍾道真妻李氏鍾岳南妻劉氏李汝榛妻)
(林氏俱夫亡守節)徐憲妻許氏(武平人憲疾革令再醮氏泣誓無二憲難之氏曰當)
(先子而逝遂自經同邑程大韶妻張氏劉應梅妻周氏夫亡殮畢自經死徐日煃妻舒氏夫亡視殯)
(畢密備殮具飲藥死)賴守正妻簡氏(永定人年十八夫亡毁容去飾矢志撫孤苦節)
(六十餘年同邑賴周士妻盧氏吳爐妻闕氏廖繼先妻朱氏廖可化妻邱氏賴錫福妻熊氏邱與顔)
(妻吳氏簡敏贊妻温氏盧貢妻賴氏俱夫亡守節)鄭士儒妻江氏(永定人夫久出)
(不歸氏勤紡織以養姑姑殁殯葬畢歎曰吾事已盡遂自縊死同邑賴心芊妻陳氏年二十夫亡殯)
(葬畢自經死)謝龍宫聘妻盧氏(永定人父日型年十四許字而遭父喪逾年龍)
(宫卒氏聞訃即拜辭父靈縊死)賴紹宗妻張氏(永定人夫被賊害氏哭痛不食自縊)
(死同邑詹甘霖妻蘇氏夫為山寇所害氏自縊死)黃廷柱妻連氏(歸化人廷柱任)
(江西贛州教授氏隨夫任崇禎末廷柱死氏縊夫旁以殉)吳懋中妻王氏(永定人崇)
(禎間城陷王氏登堂約諸媳曰婦人臨難惟有死耳姑媳序位互相結束闔門雉經從死諸媳長曰)
(熊氏次曰闕氏三曰廖氏四曰温氏孫女貞姑侍女蘭娥招娣殁後合葬東園碑曰吳門八烈之墓)
(同邑邱與長妻吳氏聞寇亂偕二女投池死)
︹本朝︺賴灝妻彭氏(長汀人年二十夫亡奉姑教子孀居六十年順治年間旌)羅
遵甫妻黃氏(長汀人夫與姑相繼殁氏經理喪葬畢入室自縊同邑張瑞壽妻胡氏馬)
(茂魁妻羅氏馬觀光妻鄒氏范應詔妻陳氏劉某聘妻陳氏俱夫亡殉節)張兆麟妻黃
氏(長汀人與夫姊同避難聞笳角聲懼為強暴所汚張投厠死氏遂自縊)鄭某聘妻
阮氏(長汀人許字未嫁夜失火氏不肯出避死於烈焰)夏漢章妻鍾氏(長汀)
(人為海寇所掠不屈與其女同死同邑陳廣發妻熊氏拒暴遇害)雷月孫妻伊氏
(寕化人順治三年汀州新下氏年十九為一卒所得繫之舟中謂之曰弱步安所逃將焉用繋卒喜)
(為釋縛至中流投水死同邑羅養妻丁氏寇亂被掠抱三歲女投水死)高士宏女(寕化)
(人順治六年寇至火其屋母鄧氏病廢促之走不聽與母俱被焚)廖氏女(歸化人順治七)
(年土寇四起女逃匿山谷間為參將龍得雲邏卒所獲欲狎不可鞭之不屈自縊死)謝偉妻
張氏(長汀人年二十四夫亡舅姑繼殁苦節五十餘年同邑黎有綸母張氏黃體仁母項氏周)
(文震妻黃氏曾孔惠妻張氏湯琳妻張氏俞尚爵妻李氏傅其香妻廖氏馬景象妻費氏俱夫亡守)
(節)王廷槐妻彭氏(長汀人夫亡守節同邑曾奇超妻胡氏劉宗琨妻李氏熊瑞麟)
(妻王氏俱康熙年間旌)楊世修妻雷氏(寕化人年二十七夫亡姑令改適絶粒而)
(死同邑李世聘妻唐氏李世瞻妻官氏邱九苞妻陳氏黃一璧妻邱氏賴恩海妻雷氏俱夫亡殉節)
劉仲聖妻巫氏(寕化人年十九而寡奉親育子守節六十年卒康熙中旌同邑賴)
(朝會妻黎氏官試貞妻黃氏伍嗣毅妻陰氏張永泰妻雷氏伍奏勲妻陰氏雷祖賜妻伊氏俱康熙)
(年間旌)余石麒妻王氏(清流人年二十一夫亡事親育子苦節六十年同邑王協)
(繼妻張氏童亨妻劉氏伍來曇妻黃氏歐陽衎妻余氏黃順生妻吳氏余允升妻葉氏馬孔球妻吳)
(氏巫鳳喈妻鄒氏俱夫亡守節)夏梅妻江氏(歸化人年二十二夫亡家貧勤女紅以養)
(老姑姑病殁喪葬盡禮苦節六十年卒康熙年間旌)李家驥妻羅氏(連城人年)
(十八夫亡欲以身殉姑慰乃止苦節六十年同邑童才良妻俞氏李夢日妻羅氏蔣存劼妻江氏周)
(廷梓妻項氏俱康熙年間旌)周報子妻羅氏(連城人年十八于歸一宿而夫亡視)
(殯畢即赴水為人所救月餘自縊而死)張瑞麟妻鍾氏(上杭人年二十而寡子甫)
(三歲誓不改適翁病禱天願以身代姑病目以舌䑛之復明苦節五十年康熙中旌同邑藍蔚文)
(妻林氏林如緯妻楊氏俱康熙年間旌)周有仕聘妻賴氏(上杭人年十七未婚)
(夫亡誓不再適長齋繡佛守貞六十年康熙年間旌)羅&KR1606;漢聘妻郭氏(上杭)
(人年十七未婚夫卒聞訃自縊遇救得免守貞十八年卒)鍾廷楷聘妻林氏(武平)
(人許字未婚夫客死岳州訃至氏吞金而死康熙年間旌同邑鍾登龍聘妻劉氏夫亡聞訃奔喪)
(吞金死)鍾竹有聘妻何氏(武平人未婚夫亡痛哭仆地不食四十餘日卒康熙)
(年間旌)李爾文妻賴氏(連城人年二十夫亡奉姑育子守節五十年同邑羅兆高)
(妻林氏羅仲超妻林氏俱夫亡守節)周兆元妻張氏(上杭人年二十夫亡無子苦節)
(五十餘年同邑黃堂妻羅氏劉世瓊妻雷氏林得玉妻李氏藍絃妻江氏郭世昌妻劉氏邱庚長妻)
(梁氏鄭人俊妻林氏雷薰史妻劉氏詹光近妻藍氏郭寬妻劉氏黃亦振妻陳氏俱夫亡守節)周
溶妻羅氏(武平人年二十二夫亡家貧守節六十年同邑鍾德瑩妻林氏謝錫元妻鍾氏)
(李士超妻賴氏脩國柱妻方氏謝上舉妻鍾氏李伺妻鍾氏林星聚妻鍾氏李江永妻鍾氏王哲三)
(妻鍾氏鍾白珩妻李氏鍾錫洲妻林氏鍾啟先妻王氏鍾槐廷妻李氏鍾勷廷妻林氏鍾申祄妻林)
(氏李夢章妻高氏鍾輔妻劉氏脩一士妻鍾氏李若弼妻王氏池化鯉妻劉氏鍾鳴瑯妻李氏朱麗)
(霞妻李氏石保初妻劉氏朱維亮妻曾氏周林妻邱氏石爵一妻劉氏劉昌元妻鍾氏李賢友妻黃)
(氏吳燝妻藍氏吳恒心妻朱氏李毓晉妻鍾氏李文祥妻熊氏俱夫亡守節)鍾德壽妻
林氏(武平人夫亡姑老無以為養欲嫁之飲藥而死同邑林文妻朱氏鍾陽萬妻李氏李玫林)
(妻涂氏王洪昌妻曾氏李福五妻鍾氏杜芳岑妻曾氏池鳳飛妻廖氏俱夫亡殉節)賴逢峻
妻熊氏(永定人乙卯城陷赴河死越七日屍浮水面顔色如生)范鎮齊聘妻
李氏(長汀人許字未婚而夫卒素服詣夫家泣拜舅姑守貞四十年雍正年間旌)段文
璣妻藍氏(長汀人夫亡四子俱幼守志教育雍正年間旌)黃維晃妻李
氏(寕化人夫亡守節同邑李挺南妻王氏吳淑鼎妻陰氏俱雍正年間旌)劉欽向妻
伍氏(清流人夫亡姑老紡織以養雍正年間旌)許伯祥妻邱氏(歸化人年)
(二十八夫亡食貧撫孤苦節五十餘年同邑李廷光妻曾氏頼世渭妻邱氏謝天齡妻原氏曾憲範)
(妻伍氏劉光宸妻李氏曾學洙妻孫氏俱夫亡守節)沈應解妻李氏(連城人夫亡守)
(節同邑童勁妻沈氏羅五常妻揭氏童祖才妻周氏吳賓宇妻姚氏揭啟熺妻馬氏童志輔妻李氏)
(童大穆妻謝氏俱雍正年間旌)藍士熙妻郭氏(長汀人夫亡守節同邑劉翰錫)
(妻蔣氏李功偉妻周氏王廷材妻賴氏須朝懋妻黎氏胡德折妻熊氏董廷栻妻傅氏鄭宏道妻王)
(氏曹潤妻丁氏李天元妻鄭氏戴鏘妻黃氏曹望祚妻涂氏吳炳妻賴氏陳禹範妻張氏許光輝妻)
(陳氏廖達翰妻胡氏包懷仁妻馬氏段鼇妻陳氏王理妻賴氏羅承新妻陳氏黃開範妻羅氏羅為)
(槐妻劉氏羅為棠妻林氏罷日逵妻黃氏黃高妻鍾氏吳遜耀妻賴氏李開雲妻劉氏羅永昕妻黃)
(氏許世琳妻戴氏黃錫三妻王氏羅為鋐妻沈氏賴啟睦妻劉氏曾文成妻鄧氏烈婦王祿陞妻廖)
(氏俱乾隆年間旌)伊菼妾王氏(寕化人夫亡投繯死乾隆年間旌)巫國憲
妻俞氏(寕化人早寡守節四十餘年乾隆中旌同邑謝朝鼎妻雷氏雷安泰妻黃氏黃時)
(麟妻陰氏陰養善妻王氏官大墉妻邱氏雷名揚妻劉氏邱恩選妻朱氏丁乾綱妻張氏劉豹文妻)
(陰氏曾春琬妻伍氏曾宗琬妻伍氏官曰度妻邱氏熊嘉謨妻鍾氏伊肇晉妻伍氏巫近瞻妻謝氏)
(黃維嶠妻曾氏黃茂隆妻伊氏伍鏛妻巫氏巫可宏妻張氏羅啟科妻張氏雷榗妻黃氏羅朝翰妻)
(伊氏伍慶祖妻吳氏羅登相妻伊氏羅維世妻廖氏孫道臻妻張氏伊應樞妻黎氏俱乾隆年間)
(旌)伍如松妻雷氏(清流人夫亡守節同邑李聯章妻孫氏雷仲祥妻伍氏陳嘉言)
(妻魏氏鄧晞妻雷氏鄧昉妻黃氏陳邦柱妻余氏裴國顯妻葉氏莢紹裘妻李氏雷嗣宗妻楊氏陳)
(天湧妻吳氏陳日富妻馬氏魏護堯妻鄒氏陳廷拱妻魏氏俱乾隆年間旌)揭長生妻
余氏(歸化人年二十六夫亡守節四十餘年乾隆中旌同邑葉若鸞妻陳氏葉若鵬妻陳氏)
(張運開妻馮氏葉常釗妻梁氏謝紹博妻伍氏謝汝求妻黃氏並以節旌)張瑞河妻
謝氏(連城人夫亡矢志育孤年七十二卒乾隆中旌同邑謝恩拱妻羅氏謝恩振妻沈氏羅)
(其超妻錢氏羅立兆妻陳氏童佩誠妻李氏謝售妻羅氏謝聖恩妻李氏李兆驤妻張氏羅鑾光妻)
(謝氏周士仲妻羅氏周開章妻蔣氏楊登文妻黃氏李東升妻羅氏沈長祿妻童氏俱乾隆年間)
(旌)王永龍妻李氏(上杭人遇暴不屈被戕死乾隆中旌同邑薛某妻陳氏葉青)
(山妻張氏胡成浩妻陳氏俱守正捐軀乾隆年間旌)李瓚妻邱氏(上杭人夫亡事)
(耄姑盡孝撫繼嗣成立乾隆中旌同邑鄒學聖妻游氏丁粹詣妻陳氏羅廷棉妻邱氏江懋堅妻)
(賴氏莫賢祖妻邱氏郭日恒妻林氏劉常信妻張氏陳尚仁妻石氏郭英度妻羅氏陳同姚妻羅氏)
(郭萬都妻陳氏郭廷品妻嚴氏黃兆甲妻張氏黃㭿妻葛氏林雲光妻丁氏陳興宗妻黃氏鄧圖南)
(妻邱氏陳科元妻張氏陳鴻生妻王氏闕學洙妻羅氏吳玉如妻邱氏劉能光妻林氏李希連妻賴)
(氏郭維岳妻葛氏李嗣美妻劉氏羅友遜妻林氏闕秋芳妻賴氏藍香採妻黃氏藍璧妻石氏江上)
(恭妻邱氏陳日耀妻羅氏鄭良弼妻王氏舉人郭三典妻邱氏劉亦化妻温氏吳元襄妻鄒氏鍾廷)
(萬妻林氏陳龍聚妻劉氏貞女葛裔商聘妻劉氏袁士鳳聘妻傅氏邱祖武聘妻練氏黃聖光聘妻)
(郭氏林喬菁聘妻廖氏俱乾隆年間旌)李慶龍聘妻鍾氏(武平人夫亡殉節同)
(邑林華慶妻范氏守正被戕俱乾隆年間旌)周大千妻王氏(武平人夫亡守節同)
(邑危其樑妻徐氏練在湄妻張氏周協韜妻程氏石紫城妻丁氏熊滇妻陳氏熊瀾妻劉氏邱廷宴)
(妻謝氏李奉賓妻朱氏潘露龍妻藍氏蕭苞九妻石氏王廷英妻鍾氏周容妻鍾氏林沐妻王氏熊)
(嘉謨妻鍾氏鍾衍舍妻王氏鍾翰鳳妻謝氏鍾靈來妻林氏鍾希珊妻邱氏劉華照妻童氏林逸秀)
(妻潘氏方夀昌妻吳氏林逸戎妻陳氏鍾曉妻劉氏李曜東妻何氏李英妻脩氏張崑妻謝氏李苡)
(妻林氏王至剛妻鍾氏練福亭妻邱氏王偉妻劉氏鍾及程妻羅氏張躬貴妻練氏李玢妻危氏貞)
(女何士元聘妻鍾氏俱乾隆年間旌)廖佩星妻吳氏(永定人夫亡殉節乾隆年)
(間旌)鄭仲敏妻賴氏(永定人夫亡苦節數十年同邑鄭閬妻吳氏鄭乃和妻張)
(氏盧崇任繼妻嚴氏江三植妻吳氏熊邦彦妻盧氏廖敏求妻湯氏胡漢才妻蘇氏胡天亮妻饒氏)
(賴世華妻孔氏貞女賴希禹聘妻蕭氏江朗辰聘妻吳氏俱乾隆年間旌)劉德祥妻
曹氏(長汀人夫亡守節同邑馬順妻王氏廖金英妻范氏范美宗妻李氏俱嘉慶年間旌)
王運容妻謝氏(寕化人夫亡守節同邑徐福佑妻巫氏伊肇忻妻黃氏曹安清妻夏)
(氏伍紹憲妻巫氏李明佐繼妻雷氏王運承妻羅氏徐良銘妻曹氏徐良欽妻曹氏烈婦施恩祖妻)
(鄭氏伍先馨妻施氏俱嘉慶年間旌)陳建中妻朱氏(歸化人夫亡守節同邑生)
(員李垂元妻劉氏謝克珵妻陳氏賴國瑞妻馮氏馮光廷妻賴氏陳璟繁妻葉氏俱嘉慶年間旌)
謝大經妻沈氏(連城人夫亡守節同邑余國棟妻鍾氏李朝搏妻陳氏童忠宗妻林)
(氏謝善繩妻李氏李朝霖妻童氏沈受詔妻伍氏童積芬妻謝氏余國禮妻吳氏李京達妻王氏余)
(國善繼妻傅氏湯寬丁妻涂氏沈滿宗妻楊氏伍光豸妻李氏烈婦江秤哩妻林氏俱嘉慶年間)
(旌)張祁雯妻林氏(上杭人夫亡守節同邑張祁猷妻何氏曹猷妻郭氏曹毓賢妻)
(莫氏鄭佳士妻何氏廖錦秀妻張氏郭德華妻莫氏吳鎬遠妻黎氏林恒秀妻郭氏羅聲亮妻李氏)
(傅玉圖妻藍氏邱先春妻劉氏張連貴妻陳氏陳祖訓妻張氏何文照妻饒氏吳清顯妻李氏劉克)
(典妻廖氏許隆應妻賴氏邱成安妻劉氏鄒守愚妻邱氏烈婦郭玉柱妻詹氏貞女童仁良聘妻葛)
(氏鄒樹崑聘妻華氏俱嘉慶年間旌)劉丹書妻朱氏(武平人夫亡守節同邑侯)
(王壽妻劉氏劉成顯妻高氏羅飛漢妻曾氏饒琛妻邱氏饒承發妻何氏鍾澐妻温氏藍韶鳳妻劉)
(氏石兆南妻方氏石珙蔭妻王氏烈婦鍾祥發妻王氏俱嘉慶年間旌)巫緝咸妻盧
氏(永定人夫亡守節同邑李秉華妻江氏蘇華應妻江氏烈婦吳冠春妻劉氏俱嘉慶年間旌)
︹仙釋︺︹五代︺︹南唐︺惠寬(姓葉寕化人入郡開元寺出家虎為害寬馴伏之衆號伏虎禪)
(師保大間剏菴名普護菴側軍嶺高峻無水寬於磐石上頓錫出水至今不竭建隆中示寂)︹宋︺
劉女(寕化劉安上女育於雍熙初九齡聞人談道有得及笄許石城何氏子將歸之忽有白鵝)
(自空而墜劉女乘之仙去邑人剏祠於所昇之地郡以狀聞賜額蓬萊觀)黃升(長汀人自幼得)
(道法錢沉水中者呼之即出又能納汞口中運氣煉之即成白金先是有道人自蜀來升與之厚授)
(其書能召役鬼神前知禍福後尸解去)晏仙人(清流人樵採山間見一道人食桃餘半顆)
(飼之遂不復烟火食能前知人禍福呼為晏仙人)︹元︺月光禪師(寕化人生於元初家)
(貧事寡母以孝聞飼鴨田間亡其一慮失母歡取泥縛一雛補之母遂莫辨常言欲歸人問何歸曰)
(欲西歸耳一日坐化田間母趨視之異香繚襲母撫之曰汝真西歸耶點頭者再鄉人異之以金漆)
(堊其身祀焉時大德四年也)︹明︺玉破頭(不知何許人頭破一罅因以自名嘉靖中寓上)
(杭縣北有童子鬻茄破頭取茄納頭罅中曰茄還爾家矣歸視果然又元夕讌坐談蘇杭燈火之盛)
(破頭語衆暫冥目可隨我往衆因遍覽其勝少頃即還居一歲辭去衆約同時分餞以試之破頭臨)
(時各赴宴若分身者然比曉遂不見)
︹土産︺鐵(長汀上杭寕化俱出唐書地理志長汀有鐵寕化有鐵宋史地理志長汀有莒溪鐵務九)
(域志長汀縣有鐵務)錫(長汀縣出宋史地理志長汀有上寳錫場)蠟(各縣俱出唐書地理志汀)
(州土貢蠟燭元和志汀州開元貢蠟宋史地理志汀州貢蠟燭寰宇記汀州進黃蠟)鼹鼠皮
(長汀縣出元和志汀州開元貢鼹鼠皮寰宇記汀州土産鼹鼠)茶(出長汀者佳寰宇記汀州土産)
(茶)龜甲(長汀縣出寰宇記汀州土産龜甲)紙(長汀縣出寰宇記汀州進蠲紙)香(連城)
(縣出降真香)漆(寕化清流歸化三縣出)扇(上杭出灑金扇清流出油紙管家扇永定出竹)
(掌扇薄嫩如絹最為工緻)竹鎖(上杭縣出)紙帳(長汀縣出)竹絲器(長汀歸化縣出)
(又編竹絲為枕漆之極精緻按九域志上杭有金場唐書地理志寕化有銀寰宇記汀州出銀長)
(汀縣寕化縣有場俱出銀唐書地理志長汀有銅寰宇記汀州出銅今俱廢附識於此)
協修官(臣)許邦光恭纂
總纂官(臣)廖鴻藻恭覆輯
校對官(臣)周維新恭校
大清一統志
福寕府(在福建省治東北五百四十五里東西距三百六十里南北距二百七十里東至海二百)
(里西至福州府古田縣界一百六十里南至海一百里北至浙江温州府泰順縣界一百七十里東)
(南至海一百里西南至福州府羅源縣界一百六十里東北至温州府平陽縣界二百里西北至浙)
(江處州府慶元縣界二百九十里自府治至京師七千二百里)
︹分野︺天文牽牛須女分野星紀之次
︹建置沿革︺禹貢揚州之域周為七閩地後屬越秦為
閩中郡地漢為會稽郡冶縣地晉太康四年分置
温麻縣屬晉安郡宋齊因之隋開皇九年廢為閩
縣地唐武德六年復置尋併入連江縣長安二年
又置屬福州天寶元年改曰長溪五代宋因之元
至元二十三年升為福寕州屬福州路明洪武二
年降州為縣成化九年復升為州直隸福建布政
使司領縣二
本朝初因之雍正十二年升為福寕府屬福建省領
縣五
霞浦縣(附郭東西距一百十里南北距二百二十里東至福鼎縣界七十里西至福安縣界)
(四十里南至海一百里北至福鼎縣界一百二十里東南至福鼎縣界六十里西南至福安縣界五)
(十里東北至福鼎縣界一百里西北至福安縣界六十里晉温麻縣地唐為長溪縣地五代宋因之)
(元至元二十三年升縣為福寕州明初廢州為福寕縣成化中復為州本朝雍正十二年升州為)
(府置霞浦縣爲府治)福鼎縣(在府東北二百里東西距一百六十里南北距一百五十里東)
(至浙江温州府平陽縣界九十里西至温州府泰順縣界七十里南至霞浦縣界一百十里北至平)
(陽縣界四十里東南至海七十里西南至霞浦縣界七十里東北至平陽縣界四十里西北至泰順)
(縣界五十里本霞浦縣望海育仁廉江遥鄉四里地本朝乾隆四年析置福鼎縣屬福寕府)福
安縣(在府西北一百十里東西距八十里南北距一百三十里東至霞浦縣界四十里西至寧)
(德縣界四十里南至寕德縣界七十里北至壽寕縣界六十里東南至霞浦縣界一百里西南至寧)
(德縣治一百三十里東北至霞浦縣界一百里西北至壽寧縣治一百二十里晉温麻縣地唐爲長)
(溪縣地宋淳祐四年析置福安縣屬福州元至元二十三年改屬福寕州明洪武二年改屬福州府)
(成化九年還屬福寧州本朝初因之雍正十二年屬福寕府)寧德縣(在府西南一百十里)
(東西距一百五十五里南北距二百五里東至霞浦縣界三十五里西至福州府古田縣界一百二)
(十里南至福州府羅源縣界十五里北至壽寕縣界一百九十里東南至海二十里西南至羅源縣)
(治七十里東北至福安縣治一百三十里西北至建寧府政和縣治三百四十里晉温麻縣地唐為)
(長溪古曰二縣地開成中析二縣地置感德場五代唐長興四年閩置寕德縣屬長樂府宋屬福州)
(元改屬福寕州明初屬福州府成化九年還屬福寕州本朝初因之雍正十二年屬福寧府)夀
寕縣(在府西北一百六十里東西距一百九十里南北距一百八十里東至福安縣界九十里)
(西至建寕府政和縣界一百里南至寕德縣界一百里北至浙江處州府景寕縣界八十里東南至)
(福安縣治一百二十里西南至寕德縣界一百四十里東北至浙江温州府泰順縣治一百四十里)
(西北至處州府慶元縣治一百九十里三國吳建安縣地宋為政和福安二縣地明景泰六年析置)
(壽寕縣屬建寕府本朝雍正十二年改屬福寕府)
︹形勢︺東南襟帶大海南北控扼崇山(郡志)左為甌括右
為福興州境突出海中獨當東南北三面之衝(舊州)
(志)赤岸東據玉巖西峙龍首擁後南峯拱前(閩書)
︹風俗︺州境僻陿君子則業咿唔小人則業耕佃瀕海
者謀生於網罟居山者作計於竹木人情不善商
販(舊州志)椎魯少文尚節義(府志)民俗樸野士習淳龐
(同上)
︹城池︺福寕府城(周四里門四東北隅水門一濠廣三丈明洪武四年建本朝順治十八)
(年修乾隆十二年十五年二十四年重修霞浦縣附郭)福鼎縣城(周二里有奇門四城)
(根水竇四明嘉靖三十八年築堡本朝乾隆四年建)福安縣城(周四里一百五十四)
(步門六明正德元年建本朝順治十八年修康熙五十六年雍二三年乾隆九年十六年重修)
寕德縣城(周三里二百六十四步門五濠周四里有奇明正德元年建本朝雍正九年)
(修乾隆二十五年重修)夀寕縣城(周四里一百步門四水門二明宏治三年建本朝)
(乾隆十一年修二十五年重修)
︹學校︺福寕府學(在府城東南宋時長溪縣學在府治東慶歷間徙菱湖即今地元至元中)
(為州學本朝康熙二十一年修雍正十二年改為府學乾隆十九年重修入學額數二十名)霞
浦縣學(在縣治東本朝乾隆元年建十九年修入學額數八名)福鼎縣學(在縣)
(南郊本朝乾隆六年建十九年修入學額數七名)福安縣學(在縣治南重金山之麓宋)
(時建學龜湖山元景慶中徙邑東明正德間復建於舊址嘉靖十三年移今所本朝康熙十一年)
(重建雍正三年修乾隆十六年重修入學額數十五名)寕德縣學(在縣治南宋嘉祐三)
(年建講堂至嘉定間規制始備明洪武中重建本朝康熙九年修乾隆二十四年重修入學額數)
(十二名)夀寕縣學(在縣治東明景泰六年建本朝乾隆十一年拓建入學額數八名)
近聖書院(在府學右本朝乾隆四年建於東社名藍溪書院二十二年改建今所更今)
(名)桐山書院(在福鼎縣治東本朝乾隆十六年建)紫陽書院(在福安縣)
(治東本朝康熙五十五年建)鶴峯書院(在寕德縣分司舊址本朝乾隆十年建按)
(舊志載正學書院在霞浦縣治東南祀宋朱子來青書院在霞浦縣西北四十里宋建初為學古齋)
(紹定九年改今名環溪書院在福安縣西洋頭興文書院在福安縣南黃崎鎮祀唐薛令之宋楊復)
(明崇禎初建晦翁書院一在福安縣北宋建炎中朱子隨父讀書處一在寕德縣治西靈谿書院在)
(寕德縣西一里宋大觀初建廣福書院在寕德縣西四里梁乾化二年建謹附記)
︹戶口︺(原額人丁三萬一千二百四十今滋生男婦大小共七十五萬一千六百六十名口計一十六)
(萬一百八十九戶又屯民男婦共一萬一千八百二十一名口計一千九百二戶)
︹田賦︺(田地五千五頃三十九畝九分九釐有奇額徵地丁正雜銀四萬八千五百三十七兩七錢五)
(分四釐米七千二百三十四石六斗三升六合六勺屯田四百三十一頃七十五畝七釐有奇額徵)
(丁糧銀二千二百六十四兩三錢四分八釐米二千一百三十二石九升六合)
︹山川︺松山(在霞浦縣東十里下有松山港昔時風濤險惡後流沙漸合有徑可行明正統九年)
(徙置烽火寨於山下其對峙者曰後崎山山全體皆石巨細磊砢爭奇競秀)箬山(有二一在)
(霞浦縣東二十餘里山之西有虞溪洞一在福安縣東南三十里上有紫藤峯岡巒峭聳紫翠參錯)
(爲縣勝地)場裏山(在霞浦縣東七十里亂峯連鎖蟠曲僻隱明嘉靖中倭亂人逃入此者俱)
(得免其下即烏崎港也)火燄山(在霞浦縣東南閩書在松山東南海中斷嶼一名屏風嶼)
(舊志明嘉靖三十八年倭賊突犯州境參將黎鵬舉等擊敗之於屏風嶼又有七星山七石浮立海)
(面嘉靖中官軍嘗敗倭於此)嵛山(在霞浦縣東南海中山高而中坳形如鉢盂舊名盂山中)
(有三十六澳地肥饒居民稠密明洪武間周德興以其孤懸海中盡徙其民於内地澳遂荒廢舊志)
(海中又有臺山官澳山屏風山筋竹山四瀧山皆在烟波浩淼中難計里數屏風山之東有舊烽火)
(門)洪山(在霞浦縣南三十里峭拔凌空望温台如在掌上縣南極高山也舊傳葛洪嘗隱此)
(故名山有石洞洞口清泉一泓通於海名曰海眼其東有鼓樓山故温麻縣治此)牛跡山
(在霞浦縣南四十五里山脊兩凹相向如牛蹄跡溪水圍繞至其跡痕則没入地中潛流四十餘丈)
(滔滔有聲雖霖雨彌旬上可步履過此則水復出舊志又有山曰漁洋垾東西皆海形如蜂腰東曰)
(上限西曰下限相去甚近而隔絶不通故以垾名)霞浦山(在霞浦縣南四十五里下臨霞)
(浦江中有青黑元黃四嶼日出照映江水如霞故名)羅浮山(在霞浦縣南五十五里海濱相)
(傳此山浮海而來泊船山下可避北風若南風則石崖齒齒難近明嘉靖三十年倭賊流劫羅浮官)
(軍禦却之即此舊志旁又有石筍山峯巒聳秀上有清泉又南曰文崎山與武崎山並峙海中廣袤)
(五里周圍皆海上有玉井鍾冠諸峯)南金山(在霞浦縣南七十五里閩書廣袤二十里一名)
(大金山前有保老中峯二山南北相向又南曰小金山其支峯曰劍巖山上有石洞)浮膺山
(在霞浦縣西南官井洋東舊謂之浮瀛山上有四澳控扼海道宋元時居民蕃庶明洪武二十一年)
(周德興奏徙其人於大金山地遂荒廢其西為水澳山)瓢峯山(在霞浦縣西南十里以産)
(瓢木得名山水清秀人多遊眺其上)四城山(在霞浦縣西南五十五里亦名四層山危壁峭)
(立上有巨石黑色名鐵印山下多屯田軍營其東隔溪口小馬山有堡)小洪山(在霞浦縣)
(西南七十里以高峻亞於洪山而名亦曰紅山上有石洞有天池闊二三畝四時不竭曰龍潭有大)
(小風門天欲雨則吐霧又西有白匏山山脊與寕德縣分界)蓮花山(在霞浦縣西北為縣)
(西主山亦曰明宗山)慧日山(在霞浦縣西北二里閩書巖中有古刻慧山泉通仙臺六字)
望海山(在霞浦縣西北七十里去海百餘里勢極高峻上有石池四時不涸旁有鐵堝山下)
(有龍井)飛來山(在霞浦縣西北一百二十里高聳入雲上有石崖軒豁幽邃人稱爲仙洞)
柘洋東山(在霞浦縣西北一百二十里東望海外數百里諸山皆在履舄之下懸崖聳削)
(春深積雪不消明置廵司於此山有石洞曰普陀巖有泉一勺大旱不涸)龍首山(在霞浦縣)
(北爲府治主山山脈分爲五派又名五葉蓮花山其山前挹長溪東抱華峰西接蓮坡水光山色映)
(帶城郭山巔平坦千丈其西有井廣丈許水清冽可愈疾號曰聖水舊志龍首之東有金字山入福)
(鼎縣界爲城東主山又東曰獅山爲州左護)桐山(今福鼎縣治平坡寬廣舊産桐故名與浙)
(江平陽縣接界山東有雙髻峰北有伏虎巖又五莆山嶺極險峻有兵戍守爲浙閩要隘)福全
山(在福鼎縣東二里其上曰蓮花岡下曰龍山爲縣左護循東而南曰鐵場山曲而上曰南陽爲)
(縣右護)茭陽山(在福鼎縣東南一名高場又名吳莊接浙江泰順縣界)太姥山
(在福鼎縣南方輿勝覽在長溪縣王烈蟠桃記云堯時有老母得九轉丹法登仙於此有三十六峰)
(州志在州東北一百里高十餘里周四十里東西北三面皆海舊名才山其山秀拔得名者四十五)
(峰摩霄其絶頂也自摩霄而下千巖萬壑瑰竒靈異藍溪水出此唐薛令之有詩)積穀山
(在福鼎縣南閩書峰巒峭拔有清泉一頃取泉禱雨多獲豐年故名旁有鳳桐山壽山又有蓮花嶼)
(金嶼兩山高峙如門相近爲巽城山車頭山魚山)福鼎山(在福鼎縣西南脈自浙江平陽)
(縣赤洋而來亦名北嶺最高大諸山皆發於此相近有龍鳳山山有合掌巖兩石相倚下可容三四)
(十人又有金嶼門兩巖夾江知門中可聯二舟)鐵障山(在福鼎縣西壁立千仞其色如鐵相)
(接者爲馬冠山一名昆田山山勢連亘數十里)草堂山(在福鼎縣西舊名靈山唐末林嵩嘗)
(築草堂於中改今名迤北有黃﨑山貫入海中有堡又有屏風山爲黃﨑之障)鶴山(在福安縣)
(東舊在城中明嘉靖時倭寇逼城議者以城曠難守截出之萬歷九年拓城環於山嶺二十一年仍)
(復故址)馬頂山(在福安縣東南五里其山首尾高聳中央平凹頂朝縣治若奔馬之狀相)
(近有五馬峰又東二十五里有鳳山以形似名入福鼎縣界)芹山(在福安縣東南四十餘里)
(中有石室容數十人上有石珠雲興則雨)城山(在福安縣東南十五里舊志唐末鄉人築城於)
(此以避黃巢之亂故名明萬歷中嘗議遷縣治於此上有靈巖下有雙劍水交流亦曰廉溪相近曰)
(湖山絶頂有積善巖下有石龜潭)重金山(在福安縣南竒特圓好又南有天馬山為縣水)
(口)三公山(在福安縣南二里一名三台山旁有石塔俗呼文筆山)龜湖山(在福)
(安縣西平地突起與鶴山對峙下有龜湖明萬歷中築城依山斷湖城外造壩以限之其北有龍山)
仙境山(在福安縣西十五里峰巒峭拔怪石嵳峩巖洞寬豁有石門天成為神仙窟宅)福
源山(在福安縣西二十五里上有三峯高聳如鳳翔舞名鳳翔峯又有獅子巖幞頭巖諸勝下)
(為穆溪亦曰穆洋稍北有玉案山山徑平坦上有玉女洞)崑崙山(在福安縣西北五十里峻)
(削萬仞上有天池相近有葛蒲山)扆山(在福安縣北列峙如扆為縣主山)銅冠山
(在福安縣東北四時雲氣鬱蒸青翠不改下有流泉)東山(在福安縣東北七十里上有天池亦)
(名天池山下有銀坑)碧山(在寕德縣東蜿蜒逶迤朝拱縣治)官扈山(在寕德縣東二)
(十五里海濱地勢舒坦土壤饒沃相接者為扈﨑山山下有官井三江三渡諸洋出洋即渺茫大海)
(亦名扈㠗)金甌山(在寧德縣東南十六里四際平曠一峯突起潮漲時若金甌浮於水面與)
(酒嶼猿毛嶼大小金﨑諸嶼聯絡海中為縣治羅城)梅溪山(在寕德縣東南二十里飛鸞嶺)
(東前有筆峯後有屏山鸞溪繞其下相接者曰楊溪山)勒馬山(在寕德縣南二十里東接)
(飛鸞南俯大海竒峯拱挹為縣案山)城澳山(在寕德縣南二十里四面環繞如城郭然内有)
(南北中三澳可容萬人然四際皆海中無所産人跡罕到相近有真龜山遠望若屏風上有一石如)
(龜憑巖左顧)白鶴山(在寕德縣西一里許俗名西山秀拔千仞南連飛鸞北接蓮花諸峯)
(旁有石洞山下懸崖峭壁空洞幽深可容數十人泉水清冽是為龍湫山南有南山漈飛泉百丈望)
(之如銀河倒瀉山西南為白鶴嶺道通羅源石磴崚嶒紆迴百折盤曲而上海上諸山皆入延眺嶺)
(北有黯井味甘美四時不竭又西五十里為石碑山山石皆温潤有一石&KR0691;出如碑相近有寶青山)
(棋盤山又十里有白象山)石堂山(在寕德縣西北一百二十里有石窟如堂故名其主峯名)
(唐山形如獅俗呼嘯天獅子絶頂有棋盤山左有石屋山上有嶺路通古田下有水名石塘亦曰塘)
(溪匯為蛟潭東麓有雙桂翠屏諸峯)霍童山(在寕德縣北七十里列仙傳作霍桐山寰宇記)
(在長溪縣西一百五十里云是列仙霍童遊處天寳六載改為霍童山亦曰遊仙山高七里岡甚遠)
(山頂一峯如香鑪半山一峯名霍童上有壇壇上石甕盛水雨不溢旱不竭下有湧泉味甘如蜜方)
(輿紀勝洞天記所謂霍林洞天是也唐武后時司馬煉師於此修煉後駕鶴仙去遂賜名鶴林三山)
(志沛國王元甫吳郡鄧伯元鹽官禇伯玉皆於此修白霞丹景之法杜光庭以為第一洞天白玉蟾)
(云此山周環九十九峯名著者三十六最勝者四十八名山記山高三千四百丈周三百里王閩時)
(嘗封為東嶽通志山南有蘇溪鶴嶺北有菩薩紫帽大童小童左右弼諸峯又有寳劍巖霍林赤城)
(二洞有都全湖旁近田資以灌溉又有甘露坑海鰌井竒勝錯出山東别峯曰高蓋山洞天正在其)
(下山西有支提山峯巒圍繞巖谷幽深更為竒勝)鳳山(在寕德縣北一百二十里卓立萬仞)
(旁分兩翼如鳳上有池又縣東北二十五里有騮山形如驊騮奔馳入海)白石山(在寕德縣)
(東北三十里山中石無大小皆瑩然如玉故名)叢珠山(在壽寕縣東二里峯巒聳翠磊磊如)
(貫珠又東三里有香鑪山又東十五里有仙峯山又東二十五里有駐蹕山)漸山(在壽寕縣)
(東一百十里地名梧桐山峯尖削如筆即浙江泰順縣儒學對山也)馬鞍山(在壽寧縣東南)
(五十里古有銀坑鉛冶)翠屏山(在壽寕縣南二里其狀如屏)板仙山(在壽寕縣)
(南二十里上有石洞深二丈餘中有巖石如乳相近有韶托山俗名大嶂山)羅家山(在夀)
(寧縣南七十里山峯高聳半隂雲霧下有谷林銀坑)牧童山(在壽寕縣南八十里禾溪出焉)
(又南三十里有孤長山)高山(在壽寕縣西南十里孤峯峭拔高出羣山之表茗溪出焉)天
馬山(在壽寧縣西一里勢騰躍如奔馬狀)大蜀山(在壽寕縣西二十里亦名大熟山蟾)
(溪出焉)巖山(在壽寕縣西四十里土名托溪四面如壁)佛際山(在壽寧縣西北三十)
(里&KR1608;溪出焉稍西有榧子尖山山巖有石乳流出即雨下有龍井銀坑)鎮武山(在壽寕縣)
(北縣之主山也聳秀甲於境内俗又名真武山)立茂山(在壽寕縣北二十里漁溪出此又北)
(五里曰古鼎山下有石柱數丈)百里林山(在壽寕縣北一百里林木茂密官臺山路經此)
(上地溪出焉)東山(在壽寕縣東北十里登之可望浙閩二界鐵梗溪出焉)官臺山
(在壽寕縣東北八十里古號黑風洞下有銀坑明正統中礦賊鄭懷茂等嘯聚於此)台州嶺
(在霞浦縣東二十里箬山西南今取道於嶺西麓)楊梅嶺(在霞浦縣西南三十里舊産楊)
(梅東抵九里亭西至十八溪山徑﨑嶇宋嘉定十六年縣令楊志悉平犖确甃以石名楊公路)梨
溪嶺(在霞浦縣西北三十里上産梨木故名下臨清溪相近者曰牛牯嶺)池家嶺(在霞)
(浦縣西北四十里中有古澗深百餘仞又有石門俗呼仙人洞又縣西北八十里有南樓嶺縣北一)
(百三十里有石馬嶺)頭陀嶺(在霞浦縣東北六十里北連九嶺崎嶇險峻宋時有王頭陀砌)
(嶺成路故名嘉定中縣令楊志用石甃平亦名楊公路)半嶺(在福鼎縣北二十五里為往來)
(通道)分水嶺(在福鼎縣北四十里為浙閩之界嶺旁有錢馬坑小葉銅坑舊有銀坑二鐵坑)
(八今皆廢)大萊嶺(在福安縣東南一百二十里一名大梨嶺有隘為戍守處相近有雙巖嶺)
金雞嶺(在福安縣南四十里為五路之會一名五嶺有隘口為戍守處)棲雲嶺(在福)
(安縣西十五里雙髻山當往來之道)牛嶺(在福安縣西三十里與寕德縣接界路通建延置隘)
(口)觚嶺(在福安縣西北七十里舊傳宋辜嶺司置於此按舊辜嶺廵司在縣南二百餘里)
(近寕德之飛鸞渡非此觚嶺也)飛鸞嶺(在寕德縣南十五里接羅源縣界其形如飛鸞展翼)
(與勒馬梅溪諸山岡脈相接逶迤曲折而達羅源)石壁嶺(在寕德縣西北十里與石鐘山)
(相連石壁峭拔高入雲霄舊志嶺下有溪與瑞迹溪環繞里中謂之雙溪溪旁小山曰龜嶼與石壁)
(相接)新嶺(在寕德縣北一百六十里路通夀寕縣高者曰大新嶺次曰小新嶺上有飛流瀑布)
(人過其下雖盛暑亦蕭爽如秋)麻嶺(在寕德縣北路通政和壽寕二縣)隱仙嶺(在寕)
(德縣東北二十里中有石室號鬼洞時聞呼嘯聲又埔嶺在縣東北三十里下有東墻渡)青竹
嶺(在壽寕縣南二十里道出寕德登陟甚艱源底溪出此)西表嶺(在壽寕縣西南三十)
(里平溪出焉)彈子嶺(在壽寕縣北五十里有石竇萬計中出弹大如雀卵取之不竭)華
峯(在霞浦縣城東門外下有雷壇元末州尹王伯顔與山賊王善戰兵敗見執即此)南峯
(在霞浦縣南三里頂岐為山亦曰三台山有白崖巖壁峭拔中有龍井其水流繞南山資以溉田)
石壁峯(在霞浦縣南四十五里石形如笥壁立千仞春夏青碧如畫)天柱峯(在福)
(安縣東南一百二十里有巨石端方而高勢若擎天之柱故名)瑞峯(在寕德縣東三十里海中)
(秀拔萬仞與白鶴東西對峙今縣治向東以此為案山少南有黃灣峯高峻相並)五馬峯
(在寕德縣東南二十里縣南諸山勢皆東趨海濱垂盡處忽五峯突起高出海上為縣門戶)玉
女峯(在寕德縣城正南四際小山森列一峯突起烟雲蒙翳)文筆峯(在寕德縣西五)
(十里其尖如筆秀拔萬仞)展旗峯(在寕德縣西六十里白象山西形如旗幟展風西鄉諸山)
(皆本於此相近有鐘峯下有大湖水深莫測)蓮花峯(在寕德縣西北如蓮花萬朵青翠插)
(天俗呼為金字峯)玉屏峯(在寕德縣北二百餘里兩峯秀拔峻入雲霄上豐下斂形狀竒)
(崛雖猿猱莫能上)蘆坑峯(在寕德縣東北二十五里石峯屹立二水夾流境極幽勝中多)
(仙跡)百辟巖(在福安縣東南五十里相傳宋端宗航海入閩集勤王之師於此因名又縣東)
(南一百十里有金剛巖石室嶔崟頂有蠣殼)寳生巖(在福安縣西南二十里有三石巖石)
(形如笏面有紅暈一抺俗以為仙書其文竒古人莫能識)更漏巖(在福安縣西北五十里兩)
(峰屹立有瀑布懸崖百餘丈其聲遠聞如更漏然俗呼百丈漈)白公巖(在福安縣西北五十)
(餘里有石室廣數丈俗稱靈澤夫人洞鄉人多於此禱雨)萬石巖(在寕德縣東三十里石巖)
(如室可容數百人兩崖之間有石橋横跨)響山巖(在寕德縣北一百十里兩山對峙人語則)
(山谷響應)顯聖巖(在寕德縣北二百十里石室可容數百人旁有石鑪峯顯然泉天然池靈)
(巖井諸勝)巖湖障(在福安縣西北五十里高二三十仞闊六七十仞其平如掌半巖有穴可)
(容數十人下有湖名曰巖湖又鐵仙障在縣西北八十里)竹嶼(在霞浦縣西南六十里突出海)
(中形勢竒特潮退泥潦中有沙徑長一里可行地無田民皆業漁有堡相近者為孤山明嘉靖三十)
(五年倭賊自寕德遁入州界官軍追敗之於此)秦嶼(在福鼎縣東南海中為戍防要地篔簹廵)
(司置於此)海(在霞浦縣南百里福鼎縣東南七十里寕德縣東南二十里福鼎東北接浙江温州)
(府平陽縣界寕德西南接福州府羅源縣界舊通志潮汐入福寕州境者凡五派一自松山港口一)
(自烏﨑港口一自劍港口一自怯港口一自沙埕港口入寕德縣境者凡五派一自南門橋一自跨)
(鼇橋一自藍田渡一自東牆渡一自銅鏡渡舊志州境海環三面其在東北者三沙海形勢陡絶最)
(爲險要沙埕巖稱首衝秦嶼次之)官井洋(在寕德縣東北三十里合福安霞浦諸水瀦爲)
(大洋入海三山志官井洋港源出龍泉縣流出黃﨑鎮與政和古田羅源諸溪同&KR1672;於官井洋風濤)
(險惡號三港口東入海縣志在二都扈﨑山尾洋底有井故名又三江洋在扈﨑山中段乃埔村港)
(黃﨑港會流之地又三渡港在扈﨑山側呼爲内港又青山洋呼爲鐵墩門過三江入北洋出大海)
長溪(自浙江温州府泰順縣流入府境經壽寕縣東南流曰交溪又南經福安縣城東曰東溪)
(繞城而南西會西溪水亦謂之環溪又南至三港口西與穆溪水會東南流經霞浦縣西五十里與)
(寕德縣接界又南至白馬門入海唐時因此溪以名縣元和志長溪在縣西四十五里舊志出三港)
(口曰蘇江又南曰六印江下流為甘棠港芭蕉洋至古鎮門入海自三港口而上皆曰溪自三港口)
(而下皆曰江出古鎮門則為海按輿圖溪源出於泰順之龍溪白溪二水舊志於福安以東西二)
(源俱出慶元於壽寕又以&KR1608;溪為東源托溪為西源皆誤&KR1608;溪托溪俱合入長溪耳)&KR1608;溪(一名)
(西洋源出壽寕縣北佛際山東流合龍潭水又名局下溪受鐵梗溪上地溪漁溪諸水又東南流經)
(福安縣西繞城而東與東溪合於城南按輿圖此即平溪而舊志及通志又皆謂平溪出壽寕縣)
(西南之西表嶺流經福安縣西北五十里合東溪又蟾溪在壽寕縣南源出大蜀山東流合茗溪源)
(底溪入福安縣界)秦溪(源出霞浦縣西北一百二十里鍾龍井西流經福安縣東入長溪繞)
(城折而西南與西溪合於天馬山下)大梅溪(源出霞浦縣西北五十里杉洋西流經福安縣)
(東南四十里入長溪)倒流溪(在霞浦縣東三十五里四都界烏巖西流至縣東十五里赤岸)
(以其西流故名通志旁有雉溪)楊家溪(在霞浦縣東六十里相近有飯溪下流入烏﨑港通)
(志又東二十里為楊柳溪)柸溪(在霞浦縣西北三十里下場溪在縣西四十里通志縣西柸溪)
(西溪下場溪虎溪其流匯於官井洋)藍溪(在福鼎縣南源出太姥山通志每歲八月溪色變藍)
(其時取水染帛最佳又九都吉溪亦名藍溪)大蘭溪(在福鼎縣西南秋時水至溪石可煉)
(為&KR0552;又桐山溪續通志云疑即夾城溪又暗溪俱在縣西南源出泰順縣界按輿圖此三溪東南)
(流至沙埕港入海)夾城溪(在福鼎縣西南源自浙江泰順縣歷南尾南溪達縣之水北門)
(抵城東本朝康熙三十八年築隄雍正乾隆年間屢修)穹窿溪(在寕德縣西六十里三山)
(志官井洋一源出古田山谷合周仙湖東流為穹窿溪又東為脯溪又東為淀尾經赤鑑門匯於洋)
(縣志有環溪在寕德縣西六十里源出古田界流合穹窿溪舊志有唐溪在石堂山下亦流合焉)
(按輿圖有龍溪出古田縣東北界東流經寕德縣西北又東經城北又東南至馬鞍寨東入海當即)
(穹窿溪龍窿音相近而訛也)鸞溪(在寕德縣南二十里三山志官井洋一源出羅源飛泉渡)
(出於三嶼之右匯於洋)五丈溪(在寕德縣北二百餘里兩崖下插萬木交蔭俗呼梧桐溪)
(按輿圖源出縣西北之馬嶺東南流至縣北雲淡門東入海)外渺溪(在寕德縣西北一百)
(十里東南流經縣北金垂寨東入海三山志官井洋北源出政和縣界至外渺程家渡南合甘露溪)
(兹溪經深埔渡至長境平水分為二潮至金垂匯於洋按輿圖外渺溪東西二源並出處州府慶)
(元縣東流入壽寕西界合而南至寕德府境巨流長溪之外此水源流最遠)游溪(在寧德縣)
(西北十里亦曰油溪三山志官井洋一源出古田至游溪合羅源山溪至溪口村同出三嶼寨之左)
(匯於洋縣志有金溪源出羅源入油溪)托溪(在壽寕縣西四十里舊志源出慶元縣界桃嶺)
(流合芹洋溪入福安縣界一名大溪又丹溪在夀寕縣西南源出縣西北八十五里峽頭山東南流)
(合九嶺溪由芹洋溪入大溪又禾溪在壽寕縣南源出牧童山流入寕德縣界按托溪即穆溪以)
(其流經福安縣西三十里穆洋而名也又東至廉首村曰廉溪又東合大溪曰三港口舊志穆溪源)
(出政和縣牛嶺實與托溪異源同流)松山港(在霞浦縣東南三山志在筋竹山西舊志有二)
(源一出州東一出州西至沙塘合流南入海又霞浦江在縣南四十五里上流曰硯江江水通潮中)
(有嶼其平如硯)沙埕港(在福鼎縣東南三山志源出温州界至桐山東入海舊志桐山溪相)
(近有董江上流通白水江即沙埕舊港也)怯港(在福鼎縣西八十里一名怯門港又有劍港一)
(名瀲港在縣東百里下流俱入海)烏﨑港(在福鼎縣西稍南七十二里受楊家溪水入海)
(舊志源出蔗洋一百五十里至烏﨑向烽火門入海蔗洋即柘洋在州西北一百二十里州志港北)
(為清灣司)玉湖(在福鼎縣南太姥山之麓)東湖(在寕德縣城東山高水迅宋淳祐九年縣)
(令李澤民鳩工築隄起附馬塘至藍岫長二百餘丈周九百五十餘步旱澇有備民號曰李公隄)
仙湖(在寕德縣北九十里霍童山下一名渚坪湖隋時邑人黃鞠鑿通溪水長一里許廣百餘)
(丈溉田千餘頃湖源深遠大旱不竭)赤鑑湖(在寕德縣東北二十五里一名西陂塘宋元祐)
(四年里人林圭築隄作堰墾田七百四十八頃後淪於海宣和七年縣令儲惇敘重修不就後又瀦)
(為湖)周仙湖(在寕德縣西北百餘里巖峯之上相傳有周仙者得道於此故名鄉田賴其灌)
(溉)龍潭(在霞浦縣西三十里其水流下白巖又有馬陽水合流為周前溪又一在縣西南五)
(十餘里源出洪山引入龍灣陂灌田數百畝)翁潭(在福鼎縣西南源水流廣鄉田利之)午
日龍潭(在寕德縣西六十里四山環繞中有午日巖下有三潭巖頭瀑布千尋瀉入潭中而)
(樹木蒙密惟亭午有日光故名又西十里有葛地龍潭上有瀑布)百丈龍潭(在寕德縣)
(西北石壁嶺有三潭緣石攀藤而上約百餘丈乃得至相近又有險峻龍潭從石壁嶺沿溪而入地)
(勢險絶)五龍潭(在寕德縣北霍童山五潭聯絡相接一名青龍潭次名洗心池三名千佛)
(沐浴池其下二潭曰浴劍曰落星)興慶洲(在福安縣東南四十里夾兩溪之中有良田數)
(頃)柜洲(在寕德縣北一百二十里山水陡峭險悪難渡土田稀少居民以鬻鹽為業又有桃)
(花洲在霍童山東一里)玉津東井(在霞浦縣西北八十里平坑底上有怪石穹窿高數)
(十仞井門可容一人出入當門水淺門内深不可測相傳有龍居此)
︹古蹟︺長溪廢縣(在霞浦縣南三十里晉置温麻縣屬晉安郡宋書州郡志太康四年以温)
(麻船屯立宋齊因之後廢唐復置元和志長安二年割晉温麻舊縣北四鄉置長溪縣西南至福州)
(水路八百里寰宇記長安二年復置温麻縣天寶元年始改曰長溪九域志縣在福州東北三百四)
(十五里州志有古縣在州南三十里鼔樓山下又有温麻里在縣西)東洋行縣(在寕德縣)
(北一百六十里即明初麻嶺鎮故址嘉靖四十年倭陷城東洋之民乘亂肆掠知縣林時芳以其地)
(僻民頑請建行縣於周墩分主簿駐之一方賦税就地徵收民以安輯後罷)福寕故衞
(在霞浦縣治東明洪武二十年建本朝康熙三年裁)大金廢所(在霞浦縣南七十五)
(里瀕海舊為西臼廵檢司明洪武二十年改置千戶所隸福寕衞城周五百八十二丈門四本朝)
(康熙三年裁)感德場(今寕德縣治寰宇記寕德縣在福州東北三百里唐開成中割長溪)
(古田兩鄉置感德場王閩升為縣縣志閩時置縣初議置城於今縣西北十里陳塘洋後以土疏水)
(輕改置於白鶴洋即今治也)玉林銀場(在霞浦縣九域志長溪縣有玉林一銀場州志)
(州東北分水嶺旁有黃海黃社二銀坑又福安縣有劉洋上坪二銀坑皆久廢)寶豐銀場
(在寕德縣西北二百二十里李家園後山宋元祐間發紹熙後廢明洪武十九年重開正德五年廢)
(又黃柏銀場在縣西北一百二十里新興銅坑在縣北八十里按嶺銅坑在縣北九十里坑龍銅坑)
(在縣西七十里皆宋淳熙中發後廢又八房後洋鉛坑在縣北一百六十里宋發尋廢陽護山鐵坑)
(一名陽陵山坑在縣北一百二十里宋政和間發明因之其地有鐵冶四所)鹽場(在霞浦縣)
(九域志長溪縣有一鹽場三山志縣東擢秀里望海里東南安民里皆有鹽埕又有鹽田在縣西温)
(麻里)内場官司(在寕德縣西三十里華蓋山宋時採辦銀課之所)韓洋坂(今福)
(安縣治縣本長溪西鄉四境闊絶泝江踰嶺百姓有急不得亟聞於有司宋嘉定十年士民鄭子化)
(等告分長溪為二淳祐四年始析長溪之永樂鄉六里靈霍鄉三里置縣治韓洋坂)楊梅村
(今壽寕縣治本政和縣東境有銀坑數處流民竊採往往嘯聚為盜明正統末鄧懷茂據官臺山剽)
(掠旁縣景泰六年副使沈訥討平之以地勢險遠因請析政和之善政鄉東北二里及福安之平溪)
(等里置縣治楊梅村)大寶坑(在壽寕縣東北官臺山相近又有錢塘闊場䓁坑)海山
奇觀樓(在寕德縣城西西山宋建州志前臨海後倚山飛鸞勒馬玉女金仙環拱向護呈奇)
(獻秀)籌邊臺(在霞浦縣城東南隅明萬歷間郡守陸萬垓築以禦倭俯瞰山海最為雄勝)
見江亭(在霞浦縣輿地紀勝在長溪元祐中縣令袁正規詩江心遠曡通潮浪海外遥分異)
(域疆明統志在福寕縣東)飛翠亭(在霞浦縣西八里梁大通元年建并造浮屠以鎮温麻)
御風亭(在寕德縣宋淳熙中建又超然亭在城西天峯亭在白鶴嶺皆宋建)玉春堂
(在福安縣扆山東宋淳祐八年建左右環植梅花又縣西有錦屏堂植梅最盛)白蓮堂(在福)
(安縣西洋頭宋淳祐中建明嘉靖間改名環溪書院)林嵩草堂(在福鼎縣南太姥山唐林)
(嵩讀書處又嵩宅在霞浦縣東十五里赤岸)容齋(在福鼎縣治桐山宋著作郎高曇居此光)
(宗御書容齋二字賜之)謝翺宅(在霞浦縣治後街又福安縣西三十里穆洋漳檀板亦有)
(翺宅)林湜宅(在霞浦縣東十五里赤岸)鄭虎臣宅(在福安縣東六十里柏樹俗呼)
(為白鷺)楊復宅(在福安縣南七十里倪嶠又寕德縣東亦有復宅地名楊家村)薛令
之宅(在福安縣西南十五里志勝唐肅宗念令之舊德表所居為廉村水為廉溪山為廉嶺以)
(旌之宋朱松有題薛補闕故居詩舊志舊有靈谷草堂今為靈巖寺又壽寕縣南山别業令之讀書)
(處上有天池)陳普宅(在寕德縣西北石堂山)林聰宅(在寕德縣埔源)
︹關隘︺營嶺關(在霞浦縣南霞浦山前有小嶼跨海路通大山中可容數百人宋紹興中邑人)
(嘗守此以拒海寇又楊梅嶺關在縣西南三十里鹽田關在縣西四十里南嶺關與松山遥對俯瞰)
(海口舊有礮臺設汛防守縣境關隘凡二十餘處而南嶺鹽田尤險要)後溪關(在霞浦縣)
(西北一百二十里柘洋王閩時立宋建炎中賊范汝為自政和來犯里人王襃拒之于此賊不得過)
(而去)曡石關(在福鼎縣廉江里方輿紀要曡石分水二關俱王閩時置以備吳越)分水
關(在福鼎縣北四十里分水嶺與浙江平陽縣接界又烽火門關在太姥山東北十里為福寕沿)
(海要隘設水師𠫭將并㶑城廵司駐守縣境關隘凡十餘處而分水烽火門關尤要)南靖關
(在寕德縣南十五里接羅源縣界明嘉靖十五年開闢南路建設兵守之後行者病其迂遠知縣林)
(芳改路由馬鞍山上達白鶴嶺關北路遂廢今有關門鎮市縣境關隘凡七處而飛鸞嶺關在縣南)
(二十里乘潮一百十里可至鹽田中經白匏山白馬門等處最為險要)車嶺關(在壽寕縣)
(南四十里車嶺頭又鐵關在縣東南五十里又東有絶險關在火燒巖皆明萬歷二十一年建縣境)
(關隘凡二十餘處)柸溪廵司(在霞浦縣西北四十里柸溪明正德末設蘆門廵司在縣)
(西北一百四十里嘉靖中徙桐山堡本朝乾隆四年於堡置福鼎縣移駐廵司於此改今名)柘
洋廵司(在霞浦縣西北一百二十里西南去福安縣百里元末有袁天祿兄弟據此為泰安)
(社築城周二里元授以江西行省𠫭政明初納欵正統六年置廵司)秦嶼廵司(在福鼎縣)
(東北一百里海濱明洪武二十年設大篔簹廵司在縣東北一百十里嘉靖中移駐於此改今名後)
(廢為秦嶼市本朝乾隆三十一年復置)瀲城廵司(在福鼎縣九都舊為霞浦縣楊家溪)
(廵司本朝乾隆七年改屬並改今名)白石廵司(在福安縣南九十里上達縣治下通)
(海口為白馬東沖門戶明成化八年置巡司稽查出入關隘凡七處而白石為要)石堂廵
司(在寕德縣西北一百二十里本朝雍正十二年移麻嶺廵司駐此改今名)霍童廵
司(在寕德縣北八十里本朝乾隆三十一年設)漁溪廵司(在壽寕縣東南五十里斜)
(灘舊置於縣東漁溪屬福安縣明景泰六年移官臺山宏治中又移駐此仍曰漁溪司)清灣
鎮(在霞浦縣東五十里西嶺明洪武二十年築城移西臼廵司於此改今名嘉靖中又移於牙裏)
(堡在州東七十里今裁)高羅鎮(在霞浦縣南四十五里明洪武二十年築城置巡司嘉靖)
(中移於閭峽堡在縣南五十五里今裁有閭峽市)延亭鎮(在霞浦縣南百里明洪武二十)
(年築城置廵司嘉靖中移於下滸堡在縣南七十五里今裁)桐山鎮(今福鼎縣治舊為桐)
(山堡本朝乾隆四年置縣有銅山水澳二市)莆門鎮(在福鼎縣東南與浙江温州府接界)
黃崎鎮(在福安縣東南九域志長溪縣有黃崎一鎮縣志鎮在縣南一百五十里唐咸通中)
(置税場於三江口宋熙寕五年徙於此明宏治十八年以寕德縣東北五十里之長崎為黃崎鎮而)
(改故鎮為白石廵司建城堡嘉靖中置甘棠公館為監司行部駐節之所萬歷五年又移運鹽分司)
(於此)關隸鎮(在寕德縣北九域志縣有關隸一鎮三山志鎮在縣北七十里水漈里)麻
嶺鎮(在寕德縣北二百餘里元置廵司明洪武初徙縣北一百六十里之東洋曰東洋麻嶺司)
(宣德間徙涵村嘉靖八年徙雲淡門尋又徙於黃灣隆慶初還駐東洋本朝雍正十二年移駐石)
(堂)烽火門水寨(在霞浦縣東十里松山下舊有巡司明初廢為松山堡正統九年始)
(自三沙移寨於此增官軍戍守以備倭寇今有烽火鎮市)三嶼寨(在寕德縣東三十里宋初)
(建元豐初移置於蛇崎山接福安福寕三縣界因改名三縣寨明洪武二十一年又移於福寕之松)
(山尋廢)三沙堡(在霞浦縣東六十里海濱明永樂十八年設烽火門水寨於此撥軍戍守)
(正統九年移於松山今有三沙市縣境之堡凡二十餘處而三沙為要)沙埕堡(在福鼎縣)
(東近浙江蒲門三面皆海商民輻輳今成鎮市縣境之堡凡十六處)蘇洋堡(在福安縣東南)
(四十五里明嘉靖中置鹽運分司於此今有蘇洋鹺市又三塘堡在縣東南五十里嘉靖四十五年)
(置萬歷中嘗議遷縣此地)大黍堡(在壽寕縣西九嶺溪出此縣境之堡凡四十餘處皆明萬)
(歷中築)富溪津市(在福安縣西南三十里廉村舊名石磯津魚鹽之貨叢聚於此上通)
(建寕)穆洋市(在福安縣西三十里廉溪上游鹽貨從富溪過者居積於此亦泰順諸縣咽喉)
(也)
︹津梁︺金臺橋(在霞浦縣東十里明正德中知州歐陽嵩浚河引赤岸潮繞入城外因建此橋)
(下設板閘以時啟閉又東門外一里有歐公橋南門外有通濟橋亦嵩所建)石湖橋(在福)
(鼎縣南門外宋有王氏號仙源者嘗建三十六橋今皆不詳所在惟此橋獨傳本朝乾隆十六年)
(重建覆以亭)溪口橋(在福安縣南秦溪口長四百六十八尺釃水為十一道舊志元皇慶)
(中建又沙潭橋在六都明正統初建上架亭二十一間其下靈湫傳有神物居焉)飛鸞橋
(在寕德縣南飛鸞嶺下宋淳熙三年建)石馬橋(在寕德縣北一百九十里元建石折而不)
(墜傳為仙跡)沙井渡(在霞浦縣明嘉靖九年邑人鄭宗遠造舟以濟行旅)飛鸞渡
(在寕德縣南飛鸞嶺外)
︹隄堰︺長溪河隄(在府治南一名歐公河明正德十年知州歐陽嵩浚河築隄深一丈五尺)
(長一千七百六十丈兩隄各廣二丈建橋四立閘三以時蓄洩嘉靖萬歷間修本朝順治十八年)
(濬乾隆二十五年郡守李拔重濬築)斗門閘(在霞浦縣東門外開化橋下宋元祐二年修築)
(溉田萬頃)營田陂(在霞浦縣東通志宋開寶初著作郎王文昉引龍潭水以溉田尋塞紹聖)
(二年縣令熊浚明疏而大之嘉定九年縣令江潤重築淳祐二年參政王伯大縣令黃恪截流駢木)
(為基其勢逾壯州田多賴灌溉今廢)桐山陂(在福鼎縣十都地高少泉宋慶歷間土民障江)
(流為陂設水車灌田至今賴之)結瀆壩(在霞浦縣東溉田數百頃)
︹陵墓︺︹隋︺黃鞠墓(在寕德縣北霍童山下)︹唐︺林嵩墓(在霞浦縣東岱村)薛
令之墓(在福安縣西南二十里泉埔山)黃岳墓(在寕德縣南二十里覆連山下)︹宋︺
王伯大墓(在霞浦縣東三十五里雉溪)張叔振墓(在霞浦縣東建善寺龍山)
邱允墓(在霞浦縣南馬鞍山)孫翼鳳墓(在霞浦縣西南十里石浿)林湜墓
(在霞浦縣賢沙里)楊楫墓(在福鼎縣南瀲村)王定國墓(在福鼎縣東南百二)
(十里丹澳)陳最墓(在福安縣西南十五里城山)楊復墓(在寕德縣東北十五里通)
(志在福安縣章灣)余復墓(在寕德縣北八十里東山)林駉墓(在寕德縣東北七十)
(里閩坑)陳普墓(在寕德縣一百二十里石光)︹元︺王伯顔墓(在霞浦縣虎鎮)
(塔下)韓信同墓(在寕德縣東北十五里五都)︹明︺黃釧墓(在福安縣南白沙)
林聰墓(在寕德縣東北五十里水南湖)
︹祠廟︺七賢祠(在府學内宋建祀唐林嵩宋林維屏張叔振孫調黃幹楊楫林湜)節孝
忠勇祠(在霞浦縣西門外舊以忠勇廟祀宋縣令潘中節孝廟祀元州尹王伯顔明萬歷中)
(合為一祠)懷德祠(在霞浦縣東門外祀明知州歐陽嵩)義勇祠(在福鼎縣南秦嶼城)
(北門明季海寇攻城前後三戰張鸞山等悉力捍禦計死難者四十三人後人為之立祠以祀)薛
補闕祠(有三一在福安縣城南名興文書院祀唐薛令之宋楊復一在金山一在富溪俱祀)
(薛令之)三賢祠(在福安縣西龜湖山下祀唐薛令之宋鄭虎臣謝翺)朱韋齋祠
(在福安縣北龜齡寺宋建炎中韋齋常攜朱子寓此後人立祠祀之亦名晦翁書院)忠烈祠
(在寕德縣碧山祀唐黃岳)阮先生祠(在寕德縣東北十五里祀宋阮大成)莊敏祠
(在寕德縣治右祀明尚書林聰)功德祠(在寕德縣治左祀明總兵戚繼光)諫議大
夫廟(在寕德縣霍童山隋大業中諫議大夫黃鞠嘗墾山之荒壤為田鑿澗以灌溉之民立祠)
(祀焉)
︹寺觀︺建善寺(在霞浦縣東門外華峯下南齊永明元年建有松風繡谷二亭東臯湼槃臺諸)
(勝)棲林寺(在福鼎縣西五里晉天福二年建又昭明寺在縣西八里梁大通元年昭明太)
(子建本朝乾隆二年拓建十八年修)白雲寺(在福鼎縣南太姥山巔一名摩霄菴上有)
(頂天石摩尼宫慧明塔塔後有巖鐫天下第一山五字寺外巖洞諸勝甚多)龜山寺(在福)
(安縣西八十里閩坑嶺唐開成中建宋朱子與楊復講學處)支提寺(在寕德縣北九十里)
(支提山吳越錢氏建明永樂間賜藏經為海内第一禪林又有小支提寺唐咸通九年建)三峯
寺(在壽寕縣治西一里宋淳化初建)鶴林宫(在寕德縣北霍童山下相傳為禇伯玉修)
(真之所世謂之鶴林洞天有桃花洲午日巖諸勝)
︹名宦︺︹五代︺︹周︺許光大(為長溪沿海都巡檢江寇至硯江光大持短兵與戰謂鄉人曰)
(勝則江水清敗則江水赤既殁於陣江水如血者三日屍随潮歸邑人廟祀焉)︹宋︺蔡高(莆田)
(人蔡襄弟景祐中尉長溪屢斷疑獄人稱神明)黃琮(莆田人元符中尉長溪戢吏便民以憂去)
(令鳩錢以賻固辭徒步護喪以歸)曹輔(沙縣人元符中任寕德尉剛毅有為境内井然)宋
棐(莆田人宣和初令寕德性和易臨事屹然不可奪吏不得逞)儲惇敘(晉江人宣和中)
(令寕德清慎自持多惠政)潘中(浦城人靖康元年令長溪政化翔洽建炎二年建卒葉儂叛犯)
(寕德中率兵赴援力戰被執罵賊遇害)趙詵之(宋宗室建炎中任寕德令操法明謹獄無)
(冤民)趙善悉(宋宗室淳熙初令寕德勸課農桑作興學校造金溪石橋民無病涉人稱趙公)
(橋)劉鎮(樂清人嘉定中令長溪王十朋薦之曰屢更州縣皆有治績明敏之政吏不能欺)
趙時煥(宋宗室居晉江嘉定中尉長溪政聲大著奸惡遠竄)黃恪(南劍州人淳祐初令)
(長溪築赤岸陂截溪流駢木為基壘巨石為三級灌田千餘畝至今賴之)鮑遜(平陽人淳祐中)
(令長溪案無留牘會帥募增設軍期船額遜為民力爭獲譴民訴於朝起為司農丞)鄭黼(崇安)
(人淳祐中初置福安縣黼為令經畫疆邑科條井然)李澤民(淳祐八年令長溪政平訟簡創)
(築東湖陂人稱李公隄)︹元︺胡連(懷孟人至大中任福安縣簿持身廉謹建學校造溪口諸)
(橋民懷之)孟格特依(回回人皇廣中尹福安務農重穀政聲翕然孟格特依舊作忙兀)
(歹今改正)張伯顔(吳江人至順初知福寕州均賦役置學田以育士州人祀之)高琛
(燕山人至順中尹福安強毅正直敦勵風化)王伯顔(霑化人至正九年知福寕州紅巾賊)
(入境伯顔率中子相引兵敗之巳而賊大集還守州治守門者遯賊宇入伯顔奮身力戰馬中流矢)
(被執賊知其名欲令仍尹州伯顔叱罵不屈賊怒遂與子相同遇害相妻潘氏及二幼女皆死之同)
(時邑人阮宗澤以巡檢家居伯顔令率兵禦寇至古縣力戰死)張賢贊(至正中爲福寕判官)
(十三年三月紅巾賊陷州治賢贊死之)︹明︺尹昌隆(太和人洪武間以御史改知福寕縣)
(清勤自砥科差必驗丁産而高下之吏無所售其奸)焦玉(汶上人福寕衞副千戶宣德五年海)
(賊寇境從都指揮劉海收捕分兵哨至州東小管洋山下與賊遇奮戰力竭死之)顔清(廣東)
(人正統中任寕德縣丞有肆應才時軍書絡繹區畫隨宜鄧茂七叛卒入境率兵克其寨邑賴以安)
胡晨(英山人正統末任福安縣丞時鄧茂七倡亂晨備禦有方邑賴以安景泰初歲祲晨稱貸)
(於富室不足乃盡借存留倉米發賑同官欲申請晨曰請則動經旬日民死過半矣有罪晨自當之)
(全活無算)劉象(安福人成化九年福寕縣復為州象知州事勤政惠民百廢具舉植松四萬株)
(於龍首山民比之甘棠)歐陽嵩(太和人正德中知福寕州開東南河一千八百丈灌田數)
(千頃復買田貯穀以為後人疏濬之費)羅幹(永豐人正德中知寕德縣性剛毅令行禁止幹)
(倫子也人稱其有父風)張璧(六安人襲福寕衞指揮僉事任烽火寨把總破倭有功嘉靖三)
(十八年倭寇巖前戰死)鍾一元(秀水人嘉靖中知福寕州營西城六百餘丈甫竣而倭至)
(守禦有備民德之)陳泗(永康人嘉靖中知福安縣摘奸鋤強每食只薯一器人呼為薯公)
程箕(績溪人嘉靖中官福安教諭倭入寇守西門督兵力戰死之)謝君錫(海陽人嘉)
(靖中官福安訓導拒倭守西門城陷還學朝服拜觸柱死)盧仲佃(東陽人嘉靖間知福安縣)
(時邑初被倭積骸彌野仲佃竭力撫循與民休息明年倭又薄城悉力固守賊遂遁去)李堯
卿(番禺人嘉靖中知寕德縣倭犯城單弱無援矢死以守賊擁衆登陴堯卿手刃六七人城陷死)
(之)陸萬垓(平湖人隆慶初知福寕州事至立斷兵興增賦力為節縮歲省金六千有奇客)
(兵更戍創造兵營於城外處之萬歷時臨川祝永壽知州事寬厚愛民釐剔奸弊人稱陸祝)韓
紹(歸善人萬歷初知福寕州涖政精勤請除陷海虚粮免站銀七百餘兩)錢士鼇(錢塘)
(人萬歷中知福寕州吏治敏決闤闠山陬夫征無擾)方孔炤(桐城人萬歷中知福寕州始至)
(建學宫開玉帶池識州人劉中藻於諸生中中藻後舉進士官行人就義死)霍騰蛟(南海)
(人萬歷中知壽寕縣循聲卓著順昌賊吳建鼔衆謀亂騰蛟單騎往諭留三日示以禍福賊不敢害)
(歸率官軍進討平之)揭重熙(臨川人崇禎中知福寕州以清廉明敏稱日與諸生講學論文)
(士風丕振)凌義渠(歸安人崇禎間為禮科給事中與時相温體仁不合出知福寕州精勤釐)
(剔一塵不染吏民戴之)
︹本朝︺郭之秀(錦州人順治三年知福安縣時寇盜方熾之秀竭力禦撫會明末餘寇聚衆焚)
(掠督兵與戰為流矢所中死)吳允焞(仁和人順治三年知壽寕縣山寇犯境允焞招集義)
(勇往禦勢寡不敵為所執腦篐懸樹罵不絶口而死妻瞿氏聞之投繯以殉事聞卹廕)饒
崇秩(豐城人順治六年知夀寕縣時值寇攘崇秩率兵討平脅從者悉請寬免全活萬計在任)
(五載鋤強輯衆威惠兼著)張延統(華州人順治十一年知福安縣未浹歲民懷其惠聞父訃)
(哀號七日而絶士民醵錢以殮并送其喪歸)冷岐輝(嘉定人雍正十二年知福寕州適州)
(升為府附郡設霞浦縣即管縣事經理一切公廨壇宇井井有條時有冷慈父之稱)路以周
(招遠人雍正十二年知福安縣修學宫建尊經閣培西郊水壩去之日人為立碑建亭曰路公亭)
傅維祖(鄞縣人乾隆四年知福鼎縣時縣初建凡公署學宫壇宇草創經盡具有條理)周
天福(亳州人乾隆九年知寕德縣戢暴除奸重儒興學士民祀之遺愛祠)蕭克昌(咸陽)
(人乾隆二十年知福安縣潔巳愛民修理學宫城垣捐膏火以造士因調入闈以勞卒士民哀之)
︹人物︺︹唐︺薛令之(字君珍長溪人神龍二年進士閩士登第自令之始開元中累遷左補闕)
(兼太子侍讀謝病歸肅宗即位嘉其廉勅名其鄉曰廉村水曰廉溪)林嵩(字降神長溪人乾符)
(進士詞賦為一時之冠召除秘書省正字黃巢亂東歸觀察使陳巖辟為團練巡官轉度支使後除)
(毛詩博士歷官刺史有賦一卷)黃岳(長溪人博通經典尤邃易象之學唐末由鄉貢入太學王)
(審知稱王必欲官之岳度力不能拒遂投棲雲百丈漈死邦入為立祠祀其地)︹宋︺周希古
(字叔信長溪人端拱進士收辰州蠻有功授著作郎歷祕書丞知蓬州政績昭著終朝請大夫)邱
允(字執中長溪人父腴字伯純幼孤事母至孝為鄉黨楷摸允舉元符進士授欒城尉調知臨湘)
(平反冤獄五十餘人歷知柳州南渡後召對允疏勸勤政事任忠良遠奸佞帝嘉納改知惠州俗信)
(巫鬼病不服藥允焚巫祠開藥局卒贈朝議大夫)楊惇禮(字穆仲長溪人崇寕進士建炎)
(初以御史召與趙鼎同命惇禮辭曰艱難無從衞之勞時平享豐盈之樂吾不敢也)阮大成
(字希聖寕德人政和中以三舍生升國學靖康時李網罷斥大成同陳東等伏闕上書斥李邦彦白)
(時中等之奸乞復用李綱欽宗從之)陳最(字季常長溪人宣和進士官新昌丞會杭卒亂最單)
(騎撫之賊曰陳公忠義虐之不祥遂送歸召對稱旨授諸司糧料院出使川陜有平賊功)王定
國(字安卿長溪人紹興中叩闕上邊宜十策帝幸金陵復進十五事命從趙端招撫山東時海州)
(為紅巾所據定國收復之攝州事隆興間守高郵城與金凡九十三戰皆捷特創高郵軍簽判以處)
(之後官知高郵軍)林湜(字正甫長溪人紹興進士由富陽尉歷御史論劾甚銳出為江西轉)
(運判官歷大府司農卿韓侂胄讐逐正士吕祖儉貶嶺外湜見丞相余深曰吕子約南行執奏收回)
(大臣責也不聽力請外除湖北轉運副使進直龍圖閣致仕朱子被斥士皆遠嫌湜獨執弟子禮不)
(變所著有槃隱集)楊興宗(字似之長溪人少師鄭樵復執經林光朝之門舉紹興進士調)
(鉛山簿孝宗初湯思退主和議連書抵東府争其非思退怒巳而遷校書郎與林光朝校文省殿擢)
(鄭僑蔡幼學陳傳良時稱得人轉宣教郎權尚書司勲郎論張說不當與趙汝愚同除拜不報乃丐)
(祠)王宗已(字子由長溪人紹興進士授增城令治爲嶺南第一孝宗書其名於御屏終朝)
(奉大夫)楊復(字志仁長溪人受業朱子之門勁特通敏考索最精真德秀帥閩即郡學創貴)
(德堂以處之學者稱爲信齋先生著祭禮圖儀禮圖解家禮雜說附注皆傳於世)張觀(字逵)
(之長溪人太學生隆興中金人渝盟侵擾淮甸觀率諸生七十二人上書請斬湯思退等而用陳康)
(伯胡銓以濟大計言甚切直仕終新誠令)林維屏(字邦援長溪人通易詩書三經梁克家判)
(福州延禮郡庠講道受業一時學者雲集所著有易春秋等論韓柳辨疑語錄諸書)楊楫(字通)
(老長溪人淳熙進士剛介有守調莆田尉閩帥程叔達移縣括逃田楫力疏其不便漕使林祈異而)
(薦之累官司農寺簿劄論進君子退小人語多風厲轉少卿尋出知安慶終朝散郎)余復(字子)
(叔寕德人紹熙初策士大廷帝覽復對曰余復直而不訐擢第一賜之詩慶元初詔入史館兼實錄)
(檢討著有禮記圖說)黃幹(字尚質長溪人師事朱子著述甚富餘干饒魯幼從幹游寕德李鑑)
(亦師之所著有誨鑑語五經講義四書紀聞官至直學士)張泳(字潛夫長溪人慶元中禁偽學)
(泳試策排斥異端力宗朱子之學)陳經(字正甫長溪人慶元進士官終奉議郎性沈潛多所)
(著述有書解五十卷行世)趙萬年(字方叔長溪人慶元武舉為襄陽制置司幹辦官開僖二)
(年金人圍襄陽宣帥諸司相繼遁萬年繕兵峙糧力贊招撫使趙淳為死守計相拒九十餘日賊遁)
(去以功進武德大夫有守城錄及禆幄集)高頤(字元齡寕德人經明行修從游者幾千人登慶)
(元進士知永州東安縣居官臨民卓然有聲平生博極羣書著雞窗叢覽百五十卷詩集傳解三十)
(卷)鄭師孟(字齊卿寕德人家貧力學六經註疏手自鈔錄從朱子遊黃幹妻以女著洪範)
(講義發明皇極之藴)林駉(字德頌寕德人清修苦學博極羣書九經註釋暗記成誦尤習當代)
(典故著源流至論皇鑑前後集後同邑黃履翁字吉父更為外集十卷行世)林仲麟(字景)
(仲寕德人太學生慶元間趙汝愚以䜛被貶仲麟同楊宏中等六人伏闕上書乞救觸權奸怒送毘)
(陵編管時稱慶元六君子嘉定中詔加襃錄弟仲虎開禧間副李璧使金亦以風節著)王伯
大(字幼學長溪人嘉定進士國子學正歷江東提舉常平知臨江軍歲饑置荒政局延客究古今)
(賑濟法全活甚衆端平中累遷直寶謨閣樞密副都承旨右司郎中進對直言無所諱淳祐八年除)
(參知政事歸督漕於閩命縣令築營田陂卒諡忠文)李鑑(字汝明長溪人嘉定進士官廣東提)
(舉平易近民尤曉兵事嘗督捕贛寇檎之領州符海寇憚其威遁去值兩浙饑運米活衆素從黃幹)
(楊復游歸與同邑龔郯創講壇推明師說著有和鳴集)高伯壎(字汝諧頤子學問醇正踐)
(履篤實留心關洛之學有會粹古今事類二百卷集關洛諸公語爲傳心直指十卷)林子雲
(字質夫長溪人寳慶進士融州教授潛心聖學躬行實體多所自得著易說十卷)孫翼鳳
(字昭瑞長溪人穎悟絶倫以鄉舉入太學史嵩之謀起復翼鳳率同舍生黃伯愷金九萬等攻之又)
(斥和議事言甚剴切紹定中與兄附鳳同登進士累官簽書樞密院事)鄭士懿(字從之寕)
(德人端平進士時真德秀知貢舉得其卷曰經世才也歷官太學博士出知武岡軍公明廉慎著有)
(定齋集)鄭君老(字邦壽長溪人咸淳進士乞歸飬親而宋亡元初知君老者交薦於朝竟)
(不起卒學者私諡曰靖節)鄭虎臣(字廷瀚福安人爲會稽尉德祐元年賈似道安置循州虎)
(臣監押之至漳州木棉庵虎臣諷令自殺不肯虎臣曰吾爲天下殺似道雖死何憾拘似道之子於)
(别室即厠上拉殺之陳宜中竟以爲虎臣罪殺而籍其家人皆冤之)謝翺(字臯羽福安人父鑰)
(有至行翺徙居浦城元兵南下文天祥由海上至閩檄州郡大舉勤王翺傾家資率鄉兵數百人赴)
(難遂𠫭軍事天祥轉戰閩廣至潮陽被執翺匿民間後之浦陽依方鳳及永康吳思齊以居嘗過桐)
(江登嚴子陵釣臺設天祥木主酹酒慟哭以竹如意擊石作楚些招之曰魂歸來兮何極魂暮返兮)
(關水黑化為朱鳥兮有咮焉食歌罷欷歔竹石俱碎又製哀江南四章自號晞髮子會稽唐玨瘞諸)
(陵骨於蘭亭山種冬青樹為識翺實與其事嘗為作冬青樹引聞者莫不灑泣年四十七卒方鳳等)
(葬翺於子陵釣臺南)陳普(字尚德寕德人居石堂山學宗慶原輔廣而以朱子為宗嘗主雲莊)
(書院四方来學者數百人元初三辟為本省教授自以為宋遺民堅不起巋然以斯道自任晚居莆)
(田造就益衆其學以真知實踐求無愧於古聖賢而後巳著四書句解鈐鍵學庸旨要孟子纂圖四)
(書五經講義書傳補遺易經觧注易說渾天儀論天象賦詠史詩斷等書亡逸過半明嘉靖中閔文)
(振輯其存者為石堂遺集)︹元︺王都中(字邦翰福寕人以父積翁奉使日本遇害特授平江)
(路治中時年十七遇事剖析動中肯綮秩滿除浙東宣慰副使終江浙行省參知政事卒贈太師諡)
(清獻歷官四十餘年治郡之績雖古循吏無以加)王薦(字希賢福寕人性孝而好義父疾甚)
(夜禱於天願減年以益父壽父絶復甦曰適有神人語我曰汝子孝上帝賜汝十二齡復果十二年)
(終母病渴語薦曰得瓜渴可止時冬月求不得行至深&KR3933;嶺值雪避樹下思母病仰天而哭忽見石)
(巖間青蔓離披有二瓜焉因摘歸奉母渴遂止)韓信同(字伯循寕德人從陳普學究心濂洛)
(關閩之說普歎曰吾老矣得斯人飲水俟命何憾延祐四年應江浙鄉舉不第歸即杜門不出弟子)
(摳衣受教者屨滿戶外有韓氏遺書二卷)陳陽盈(字子謙福寕人父天錫以文學歷官知福)
(清州陽盈為泉州税課副使以憂歸至正十二年寇攻州知州王伯顔檄陽盈率民兵拒敵陷於賊)
(賊脅之降陽盈大罵與義士湯成順同遇害)陳端孫(字伯都福寕人登武舉第一授總管)
(府錄事四遷至福建宣慰都元帥鎮福清州時陳友定欲據八閩勒兵侵境端孫率衆拒之中流矢)
(被執友定脅之從端孫罵曰我家三世仕元肯從汝反乎友定怒殺之其妻孫氏挈幼女投井死)
︹明︺陳德沂(字宗魯福安人與弟德漢友愛四世同居元季兵亂負親避難遇賊傷臂賊感)
(其孝舍之)蔣悌生(字仁叔福寕人檢身勵行洪武初舉明經任本州訓導多所造就著五經)
(蠡測五卷)高頤(字應昌福安人孝友天至親没廬墓三年教授鄉校旬暇輙至墓所拜哭洪武)
(間舉孝廉授海鹽知縣)周斌(字質夫寕德人洪武五年鄉薦為建寕教授撰賀雲南平表稱)
(旨賜金幣秩滿升齊府左長史以疾卒初楊榮少時斌見而竒之親授以業語之曰子器識非常他)
(日大就惜余老不及見也後果為名臣人服其鑒)陳錡(字器之福安人領鄉薦擢御史永樂)
(間監軍甘肅號令嚴明軍民戴之寇至錡勒兵戰孤軍不支被執死之)陳琦(福安人永樂進)
(士以與修永樂大典超授江西按察僉事發擿疑獄時稱神明)池斌(字仕全福寕人正統末鄧)
(茂七黨至其鄉值斌外出賊熾火炙其父以脅財斌聞至賊所抱泣請代賊釋父炙斌至焦爛不死)
(因得與父放歸後以壽終)林聰(字李聰寕德人正統進士景泰初為吏科都給事中風裁凜然)
(額森送英宗歸聰請備鑾輿鹵簿從之遂迎復如禮遷春坊司直商輅言聰敢言不宜置之散地乃)
(復為都給事英宗復辟擢左僉都御史歷官刑部尚書聰為諫官嚴重不可犯迨以舊德召用持大)
(體秉公論不嚴而肅時望益峻贈少保諡莊敏額森舊作也先今改正)林遂(字元成福寕人)
(正德進士官南京大理寺副嘉靖初陳八事帝納之擢湖廣按察司僉事賑襄沔饑存活萬餘人尋)
(遷四川副使平酉陽亂官至貴州參政致仕歸囊無餘貲著有石壁集)周璞(字懷玉福寕人)
(嘉靖初舉於鄉從吕柟學以潛心力行見稱判廣州斥絶番舶常賂署肇慶贖鍰商税悉籍庫時有)
(事安南軍興數萬一無所染歷思恩知府歸)林愛民(字子之福寕人嘉靖進士授戶部主)
(事榷潯陽先是司關令有拯溺物者賞愛民至令救人者賞倍之全活甚衆判嘉興倭變築桐鄉城)
(工成而寇至城賴以全擢廣東僉事)黃乾行(字大同福寕人友愛好義兄病夜覓醫於鄉遇)
(虎不顧登嘉靖進士歷戶部郎中出守重慶愛民誨士卒於官)郭文周(字景復福寕人嘉靖)
(進士授中書舍人擢御史鯁直有風裁巡按廣東復命應代命再往粤人益肅然擢順天府丞論劾)
(趙文華忤嚴嵩致仕歸著有臺中奏議按粤封事觀風漫興東山集)盛繼(字朝喜福寕人事親)
(至孝官遂昌訓導遷興寕教諭處州峒酋為梗單車諭降之轉國子助教以母老乞歸)阮貢
(福安人三歲而孤母卓氏力貧守志貢事之盡孝母病湯藥必親嘗目不交睫者逾月母卒朝夕哀)
(慟既葬刻木為母像事之如生)黃釧(字珍夫福安人本居安溪嘉靖舉人歷官温州府同知嘉)
(靖三十四年倭入寇釧擊走之知倭必復來日夜為死守計及三年倭果大至釧出城迎擊倭方不)
(支左右二軍先潰倭合兵擊釧釧腹背受敵為倭所得脅之降不屈倭怒寸斬之事聞贈浙江參議)
李泰(字文亨福安人官龍泉教諭嘉靖中礦徒寇邑泰率衆戰於萬壽橋死之)詹鎬(字德)
(武福安人通判坤之子嘉靖中倭陷城鎬不屈罵賊死時諸生郭大科郭大乾死城守陳國初吳廷)
(珙罵賊支解皆稱志士)陳褎(字邦進寕德人嘉靖進士官御史敢言不諱巡按江西時夏言)
(欲毁民居以益園囿上書諷之人為之危褎曰吾縱危一身忍見百姓離析之惨夏憾之謫判泗州)
(久之移慈溪令歷遷廣西左江兵備著有禮記正蒙騮山集)陳富春(字必亨福寕人隆慶)
(選貢授濟寕州判却羡金監泰山香税一無所取遷魯藩經歷謝病不赴著有岱宗小史)游樸
(字太初福寕人九歲能文舉萬歷進士授成都府推官歷遷刑部郎中三主法曹無一冤獄仕終湖)
(廣參政)白受采(福寕人世官百戶父麟嘉靖間委守白鶴嶺倭陷寕德麟坐罪繫獄萬歷)
(初賊陷大金松山受采同弟祥自陳願擊賊報效贖父罪竟以失援死州旌其門曰孝義)張萬
紀(字汝守福寕人世襲福寕衞指揮僉事官相山把總善以賊捕賊賊無所匿每破賊巢傾所獲)
(盡散之士卒故樂為用歷官昭平參將每戰身雜士伍隊中親冒矢石暇則讀書賦詩若不知兵者)
(萬歷中官惠潮副將征瓊崖黎蠻中流矢死)陳勖(字世勉寕德人萬歷進士知餘姚縣三遷)
(廣東參議謝病歸再起廣西副使治兵左江是時川貴會征楊應龍勖因簡土司兵數千人往援破)
(之會皮林蠻反晉勖監軍參政協剿生擒苗首撫降萬計以積勞卒)崔世召(字徵仲寕德人)
(以詩著名領萬歷巳酉鄉薦任巴陵令以忤璫削籍歸尋擢浙江運副再擢連州守州多猺寇世召)
(濟以德威猺衆弭伏)劉中藻(字薦叔福安人崇禎庚辰進士授行人明亡中藻正衣冠坐廳)
(事爲文自祭吞金屑不死復自縊本朝乾隆四十一年賜諡烈愍同邑舉人繆士珣亦死)
(之本朝乾隆四十一年祀忠義祠)
︹本朝︺陳名蟠(字念齋福寕人康熙丙午舉人授四川汶川令邑當蹂躪之後名蟠多方撫輯)
(民免流亡有中山邪圃地隸汶川而猺冒威州年久逋賦乃按籍得三百戶請於大吏猺隨田派籍)
(乃定擢戶部主事歷刑部郎中出守真定護井涇道正巳率屬風裁卓然以勞卒於官士民思之立)
(祠以祀)葉有挺(字貞夫壽寕人康熙庚戌進士十三年耿逆變作有挺避入南昌明年從)
(間道歸省母逆黨逼脅有挺泣告母曰兒不得長侍膝下矣遂走山中絶粒死)曾眷(霞浦人官)
(四川提標前營守備嘉慶元年派征湖北邪匪時賊首覃加耀屯巴東之譚家村眷由支井河擊之)
(奪其卡生摛賊目二十八人其墜崖死者無算眷亦創重陣亡事聞卹廕)林日暄
(寕德諸生嘉慶二十五年以孝旌)
︹流寓︺︹宋︺朱松(婺源人建炎中嘗寓福安之龜齡寺寕德之龜山寺後朱子於慶元間亦以偽)
(學之禁避地長溪從游甚衆黃幹楊楫林湜高松陳駿鄭師孟龔郯張泳其最著也)鄭樵(莆田)
(人授學於長溪今州東北㶑溪之西靈峯寺蒙井有樵題詠)陳傅良(瑞安人寓居長溪周)
(大山有紀詠鐫石林復楊興宗與之友)︹明︺馬思聰(莆田人宏治中為諸生講學於南禪)
(寺後使江西死宸濠之難)
︹列女︺︹唐︺黃岳妻林氏(長溪人岳不受偽閩之辟投淵死氏哭曰夫能為忠臣妾獨不)
(能為忠臣婦乎亦投淵從之)︹宋︺鄭貞娘(長溪進士鄭君老妹受林森聘未行元兵南下)
(賊俘掠里中小婢奔告曰賊已至門奈何貞娘神色不動取刀自刎時年十八)︹元︺李午妻
張氏(鄒平人夫午同從子零戍福寕夫殁張力作養舅姑舅姑殁歎曰夫死千里外不能歸骨)
(奚以生為遂書事衣背行丐至閩見零問夫葬處則荒莽莫辨矣張哀號幾絶忽有童子午憑之言)
(曰西郊夫人橋我葬處也張啟視得之持骨祝曰誠妾夫也入口當融如雪黏如膠巳而果然遂與)
(零護喪歸至正間旌)林氏女(福寕人袁天祿屠其家驅女以行不從殺之其嫂林克咸妻陳)
(氏倉猝聞變扶姑抱子遁去潛依母家紡織養姑撫孤終其身)︹明︺朱祚妻顧氏(福寕)
(人少適祚祚貧且嬰疾顧鬻奩具以供藥餌祚死顧年二十六無子盡鬻陶器葬夫於木梳山父母)
(強之歸不往絶粒七日而死)包塤聘妻曾氏(名羅蓮福寕人許聘未婚塤家日替)
(父不悦會塤死父喜曰吾女脱苦矣女泣曰皃雖未行父當往弔父如言往女遂自盡)杜應
鴻女(字叔真福寕人年十七從母避賊走海上賊追至女投海淖而死)漁者妻(遺其)
(姓氏從夫徙福寕古縣夫死不能殮慟哭三日殯屍海濱躍入海中死)劉廷輿妻陳
氏(福安人氏與夫及姑俱爲倭所掠謂夫曰妾死不足惜姑與君奈何乃紿賊以身爲質釋廷輿)
(母子歸取贖金度去稍遠即自刎死)黃釧妾林氏卓氏(福安人釧死卓年十九林)
(年二十八嫡室陳氏憐其無出試遣之二氏毁容自誓乃相依守節而終)彭祖振妻黃
氏(名昭娘寕德人年十七歸祖振祖振素有痿疾事之無怨色居八載而祖振亡有媒聘之者誓)
(死不從撫姪爲嗣以節壽終)陳翰妻林氏(寕德人與夫同執倭營告夫曰不幸至此)
(勢難兩全我有死而巳君歸撫子母相念也乃以計脱夫出營赴水而死)林鴻漸妻崔
氏(寕德人爲倭所掠不屈被殺已而屋燬身焚天雨其形宛然在地)李津妻黃氏
(壽寕人年二十五夫卒兄嫂逼之嫁氏剪髮自誓嫂曰髮可短亦可長也遂自盡)
︹本朝︺連孟斛妻李氏(福寕人與子邦品妻倪氏孫鳳德妻鄭氏三世孀守人以爲難)
張守符妻江氏(壽寕人寇亂被執不屈投崖死)林公興妻符氏(壽寕)
(人年二十六為土寇所掠不受汙辱投河死)林朝綱妻李氏(壽寕人寇亂被掠欲)
(汙之百端誘脅終不屈賊怒支解投河中)朱廷璋妻張氏(福寕人夫殁家赤貧氏撫)
(孤無二志康熙二十四年旌)陳端淙妻池氏(福安人年二十五夫亡甘貧撫孤壽)
(至八十五歲)吳瑞雲聘妻郭氏(福安人未婚瑞雲客死氏聞訃毁容慟哭及櫬)
(歸衰麻往迎絶食而死同邑林時亥聘妻柳端娘亦夫亡殉節)黃天第妻王氏(福安)
(人夫亡紡績奉姑撫孤成立同邑吳瑞彪妻劉氏俱雍正年間旌)林子侯妻趙氏
(寕德人年二十二夫亡遺一女氏為夫立後孝事衰翁守節七十年)陳芳名聘妻林
氏(名聚姐寕德人年十九許聘未嫁聞芳名卒悲號自縊夫家迎歸與芳名合葬同邑黃元昌聘)
(妻林氏遇寇不辱死)黃有達妻郭氏(寕德人夫亡家貧撫二孤成立雍正年間旌)
吳邦畿妻夏氏(壽寕人年十七夫亡無子翁姑令改適氏除䈂毁妝歸守父家親戚)
(罕見其面)藍氏女(名銀娘霞浦人年十九遇暴不汙服毒死乾隆五年旌)危彬妻
鄭氏(霞浦人夫亡遺腹生一子訓誨成立事舅姑以孝聞乾隆中旌同邑張士晃妻林氏貞)
(女王藎聘妻陳氏盛天宜聘妻童氏王天挺聘妻方氏林天寵聘妻曾氏林光謙聘妻陳氏俱乾隆)
(年間旌)江子盛妻鄭氏(福鼎人夫亡守節乾隆年間旌同邑王秉鈞妻李氏陳)
(志華妻鄭氏伍廷謨妻陳氏並以節旌)鄭如金妻劉氏(福安人夫亡守節同邑蘇)
(洋妻劉氏陳桂妻繆氏葉文鷁妻黃氏林永祿妻李氏鄭仁彦妻王氏鄭尚儲妻劉氏郭秉鉞妻余)
(氏林萬上妻周氏林兆綖妻李氏林良璣妻金氏劉萬淇妻黃氏鄭瑞采妻林氏貞女鄭頌華聘妻)
(林氏劉肇淑聘妻陳舜英俱乾隆年間旌)吳兆穆妻陳氏(寕德人夫亡守節同)
(邑厚學琇妻林氏李舒祐妻潘氏林啟祥妻陳氏左振妻陳氏左國璽妻馬氏貞女林韜聘妻黃氏)
(俱乾隆年間旌)葉長青妻繆氏(壽寕人夫亡守節同邑葉師和妻徐氏葉仲光)
(妻許氏葉春先妻吳氏夏華珩妻劉氏夏華瑀妻劉氏李秉鋐妻葉氏俱乾隆年間旌)袁堯
覺妻孔氏(霞浦人夫亡守節同邑阮正澄妻王氏貞女阮嘉椿聘妻曾氏俱嘉慶年間)
(旌)鄭光木女(名罕容福安人守正捐軀嘉慶十年旌)何締瓚妻陳氏
(寕德人夫亡守節同邑王大恩妻李氏黃廷棟妻翁氏楊澣曾妻陳氏烈婦胡拮媳賴氏俱嘉慶年)
(間旌)李映淮妻周氏(夀寕人夫亡守節同邑朱宜槐妻盧氏葉鍾儲妻孫氏俱)
(嘉慶年間旌)
︹仙釋︺太姥(帝堯時人以涷藍為業有道士求漿母飲以醪道士授以九轉丹砂之法以七月七)
(日乘龍馬上昇今太姥山以此得名)︹晉︺葛洪(字容父嘗煉丹於温麻縣今名其山曰洪山)
︹唐︺司馬承禎(修鍊於霍童山跨鶴飛昇)陳蓬(號白水仙乾符中駕舟從海上來家)
(於後崎與林嵩有詩文之雅後不知所之著有隂陽書七十二卷星圖一卷)︹宋︺楊彦國
(福寕人入太學崇寕間退隱方著易解夜忽光明由頂而出遂崇内典棲才山號太姥居士著楞嚴)
(經解)︹元︺周興能(寕德人嘗學道於福寕水西觀後返怡雲堂學煉丹之法道成元統間别)
(諸徒攝香鑪上升)
︹土産︺鐵(寕德縣出今有冶)鹽(霞浦福鼎俱出九域志長溪縣有鹽場州志福安寕德滷水味)
(薄用火熬汁十鍋可得一鍋)茶(山園俱有惟白琳多)藍靛(府境俱有又漳汀流寓之民闢)
(地種菁草絞其汁成靛)穀紙(出府境柘洋)
協修官(臣)許邦光恭纂
總纂官(臣)廖溩藻恭覆輯
校對官(臣)師長治恭校
