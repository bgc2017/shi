大清一統志
庫車(兼轄沙雅爾在喀喇沙爾西八百里第納爾河西二百里東至第納爾河接喀喇沙爾界西至)
(烏恰特河接賽喇木界南至烏恰特河接沙雅爾界北至額什克巴什山接伊犂界沙雅爾東至)
(托伊博羅多接喀喇沙爾界西至塔木根庫勒接阿克蘇界南至塔里木大河北至烏恰特河接庫)
(車界庫車至京師一萬八十里沙雅爾至京師一萬二百三十里)
︹建置沿革︺漢為龜兹國後漢建武中莎車攻滅其地
後復立屬匈奴永元中内屬晉太康中為焉耆所
併後復立唐初入朝貞觀二十一年移安西都護
府於其國統龜兹于闐疏勒碎葉四鎮咸亨元年
䧟吐蕃長夀元年收復貞元後又䧟吐蕃宋為回
鶻所有元初為回鶻地號庫徹(舊作苦义今改正)後以封
宗王明為伊勒巴拉(舊作亦力把里今改正)
本朝乾隆二十三年官兵追討逆回霍集占霍集占
西遁舊伯克阿集等遂以城降其南一百五十里
為沙雅爾城我兵攻庫車擊敗沙雅爾援兵逆黨
阿布爾什木西奔阿克蘇舊伯克烏哈墨第以城
内附庫車城周四里六分東南北三面形圓西面
形方高一丈九尺沙雅爾城周二里許高一丈四
尺南北二門
︹晷度︺北極高四十一度三十七分距
京師偏西三十三度三十二分夏至晝長六十刻二
分夜長三十五刻十三分冬至晝長三十五刻十
三分夜長六十刻二分午正日景夏至長三尺二
寸七分冬至長二丈一尺五寸四分春分秋分長
八尺八寸八分(西域圖志)
︹形勢︺南與精絶東南與且末西南與扜彌北與烏孫
西與姑墨接(漢書西域傳)東有輪臺南有大河號計式
水即黃河也(魏書西域傳)邨落比連煙戶稠密(西域圖志)
︹風俗︺龜兹人以田種畜牧為業(晉書西戎傳)龜兹俗尚音
樂(唐書西域傳)回部地近天方本通音律龜兹樂五旦
七均繁聲促節少舒遲廣大之響(西域圖志)
︹屬境︺托和鼐(在庫車城東六十里阿巴特西南一百四十里乾隆二十三年大兵討逆回)
(進圍庫車以托和鼐西南有地名托木落克通賽喇木拜兩城為逆回援兵要路增兵進禦賊依溝)
(升阜列陣未安我兵競進自午迄未殱之無一賊得脱者高宗純皇帝聖製詩有托和鼐行)
阿巴特(在庫車城東二百里西濱奇里什河唐書地理志東夷僻守捉又七十里至西夷僻)
(守捉東夷僻守捉在玉古爾西則西七十里之西夷僻守捉當在今阿巴特也)裕赤哈喇
(在庫車城東南二十里哈喇阿薩爾北二十里)阿勒玉蘇布(在庫車城東南三十里裕)
(赤哈喇東南十里)特勒伯(在庫車城東南一百里常格東南三十里不通路徑)哈喇
阿薩爾(在庫車城南四十里常格北三十里)常格(在庫車城南七十里廬舍比密為大)
(邨落)哈魯納斯(在庫車西南十五里庫克體騫北十里)庫克體騫(在庫車西)
(南二十五里達烏圖北十五里)達烏圖(在庫車城西南四十里嬴和東北三十里)嬴和
(在庫車城西南七十里裕赤哈喇西南四十里)特克集(在庫車城西南一百里常格西北四)
(十里濱烏恰特河)奇里什(在庫車東北六十里正北當天山正幹阿勒坦呼蘇南麓距庫)
(車城一百里)額什克巴什(在庫車城東北九十里天山南麓以上屬庫車)托伊
博羅多(在沙雅爾城東一百二十里踰烏恰特河而至東通喀喇沙爾界)喀伊木
阿塔(在沙雅爾城東南四十里南臨大河)塔里木(在沙雅爾城南地寬腴可耕植南臨)
(大河)查盤(在沙雅爾城西南四十里又西南通阿克蘇境)塔木根庫勒(在沙雅爾)
(城西一百四十里地多沙磧不可耕)庫克布葉(在沙雅爾城西北四十里城垣卑小東傍)
(烏恰特河)哈爾噶齊(在沙雅爾城西北五十里烏恰特河南西通阿克蘇境)坡斯
(在沙雅爾城東北三十里以上屬沙雅爾)葉勒阿里克(在沙雅爾西南七十里南距大)
(河八十里)葉伊勒干(在沙雅爾西南一百五十里葉勒阿里克西八十里)布古斯
孔郭爾郭(在沙雅爾西南四百里葉伊勒干西二百五十里以上係沙雅爾西南境外地)
︹戸口︺(回民一千九百七十六戸一萬二千一百四十八名口)
︹田賦︺(額徵糧三千二百二十八石四斗額徵紅銅一千八百八十八斤四兩零)
︹臺站︺庫車底臺(西至阿克蘇屬和色爾臺二百一十里)托和鼐臺(庫車底臺)
(東八十里)阿巴特臺(托和鼐臺東一百四十里)玉古爾臺(阿巴特臺東北一百)
(里)英噶薩爾臺(玉古爾臺東北八十里)策特爾臺(英噶薩爾臺東八十)
(里)車爾楚臺(策特爾臺東一百六十里)哈喇布拉克臺(車爾楚臺東南)
(一百里)庫隴勒臺(哈喇布拉克臺東少北三十里)哈喇噶阿璊臺(庫隴)
(勒臺東北六十里又東北至喀喇沙爾屬之海都河南臺一百五十里俱在庫車東境)
︹卡倫︺博勒齊爾特吉克沙爾達朗塔里木
葉勒阿里克
︹山川︺額什克巴什山(在庫車北百里北去汗騰格里山二百里為庫車北屏山脈自)
(木素爾山分支東南行百餘里為阿勒坦呼蘇山至此北與汗騰格里山合又東行一支接庫克納)
(克嶺山形寬廣産硫磺隋書西域傳白山一名阿羯山常有火及煙即是出碙砂之處即其地也)
汗騰格里山(在庫車北三百里東北距伊犂一百五十里東去納喇特嶺五百里山脈)
(自西南四百里之木素爾山東行分二支其北一支由圖斯池東南折而東北至特克斯河源南其)
(南一支自拜賽喇木庫車之北折而北行逾西裕勒都斯河發源處折而西與北一支合汗騰格里)
(當其交會處峯勢尊嚴羣巒環拱為天山之主峯)奇里什河(在庫車東塔什阿里克河)
(西五十里源出天山北麓南流六十里至托和鼐地即名托和鼐河居民藉以汲飲)塔里木
河(在庫車東南即額爾勾河之下游也大河西來三源並會其會處在布古斯孔郭爾郭之西為)
(阿克蘇之東南境庫車之西南境東流至塔里木地名塔里木河)烏恰特河(在庫車西)
(南一百里舊音鄂根或名渭甘皆音之訛也上承赫色勒河東南流經庫克布葉之北又經沙雅爾)
(城北名沙雅爾河東入塔里木河即古龜兹西川也乾隆二十三年領隊大臣順德訥等追剿回酋)
(霍集占擒殺賊衆一千六百餘級於河口)額爾勾河(在庫車西南河以地名即西域大河)
(也上承葱嶺和闐及阿克蘇諸水至額爾勾地為額爾勾河復合烏恰特河會而東流為塔里木河)
(又東流六百餘里北會海都河又東二百二十里入羅布池額爾勾之北正當庫車西境其南方沙)
(磧彌望縱横千里即且末鄯善諸國地大河所受北山之水最盛南則沙礫隔之無顯然來會之水)
(水經注北河又東逕龜兹國南又東左合龜兹川水即斯河也水經注又云大河又東右會敦薨之)
(水即海都河矣魏書西域傳龜兹國南三百里有大河東流號計式水正與今大河北距庫車里數)
(合)庫克納克河(在庫車東北)葉斯巴什河烏恰爾薩
依河密爾特彥河(三水皆導源庫克納克嶺為庫克納克河分流復合出山)
(又分為三最西者曰密爾特彥河流百八十餘里入沙哈里克湖次東者曰烏恰爾薩依河亦百八)
(十餘里入沙哈里克湖最東者曰葉斯巴什河亦曰額什克巴什河流五十餘里入阿提委納克湖)
(諺曰頭道河二道河三道河蓋即水經注所謂龜兹東川也)
︹古蹟︺古龜兹國(漢書龜兹國王治延城去長安七千四百八十里南與精絶東南與且末)
(西南與扜彌北與烏孫西與姑墨接東至都護治所烏壘域三百五十里魏書國在尉犂西北白山)
(之南一百七十里其王白姓都延城方五六里其南三百里有大河東流號計式水即黃河也東去)
(焉耆九百里南去于闐一千四百里西去疏勒一千五百里北去突厥牙帳六百餘里其國西北大)
(山中有如膏者流出成川行數里入地如醍醐甚臭服之鬚齒已落者能令更生隋書大業中遣使)
(貢方物唐書龜兹一曰邱兹一曰屈兹自焉耆西南步一百里度小山經大河二又步七百里乃至)
(横千里縱六百里宜麻麥秔稻蒲萄出黃金居伊邏盧城北倚阿羯田山亦曰白山常有火貞觀二)
(十一年帝怒其佐焉耆叛乃以阿史那社尒為崑邱道大總管部兵十萬討之社尒凡破五大城遣)
(使者諭降小城七百餘西域震懼乃立王弟葉護王其國勒石紀功始徙安西都護於其都統于闐)
(碎葉疏勒號四鎮儀鳳時吐蕃攻焉耆四鎮俱没長夀元年武威道總管王孝傑破吐蕃復四鎮地)
(置安西都護府於龜兹於是沙磧荒絶民供資糧甚苦議者請棄之武后不聽都護以政績稱者田)
(揚名郭元振張孝嵩杜暹云自龜兹六百里踰小沙磧有跋祿迦即漢姑墨國横六百里縱三百里)
(西三百里度石磧至凌山葱嶺北源也水東流春夏山谷積雪西北五百里至素葉水城素葉以西)
(數十城皆立君長役屬突厥文獻通考宋大中祥符後屢入貢其國主自稱師子王其國西至大食)
(國六十日行東至夏州九十日行或稱西州回鶻或稱西州龜兹或稱龜兹回鶻按龜兹故城雖)
(不可攷然水經注城東西有川則今之庫車城烏恰特河流逕其西額什克巴什河流逕其東正與)
(酈注所稱方位相合又元史太祖紀尚稱龜兹而地理志西北地附錄則曰庫徹正與庫車音合則)
(庫車之即龜兹國都無疑矣庫車元史舊作苦又今改正)安西都護府(唐書地理)
(志安西大都護府初置西州顯慶二年平賀魯析其地置濛池崑陵二都護府分種落列置州縣西)
(盡波斯國皆隸安西又徙治高昌故地三年徙治龜兹都督府而故府復為西州咸亨元年吐蕃䧟)
(都護府長夀二年收復安西四鎮至德元年更名鎮西後復為安西吐蕃既侵河隴惟李元忠守北)
(庭郭昕守安西與沙陀回紇相依吐蕃攻之久不下建中二年元忠昕遣使間道入奏詔各以為大)
(都護並為節度貞元三年吐蕃收沙陀回紇北庭安西無援遂䧟)龜兹都督府(舊唐)
(書地理志本龜兹國貞觀二十二年阿史那社尒破之以其地置都督府領蕃州九顯慶三年仍自)
(西州移安西府置於龜兹國城)
︹土產︺秔稻麻麥(唐書西域傳龜兹土宜麻麥秔稻宋史外國傳龜兹有米麥)
蒲萄瓜安息香(後漢書西域龜兹出安息香)馬犎牛
皮孔雀(北史西域傳龜兹出皮良馬犎牛等多孔雀羣飛山谷閒人取而食之)
(孳乳如鷄鶩)銅鐵(北史西域傳龜兹出銅鐵)金(唐書西域博龜兹出黃金)硫磺
硝(西域圖志庫車額賦硫磺硝紅銅)
大清一統志
阿克蘇(在庫車西八百里東至赫色勒臺接庫車界西至察哈喇克臺接烏什界南至喀什噶爾)
(達里雅北至噶克察哈爾海臺接伊犂界至京師一萬七百九十里兼轄賽喇木拜二城)
︹建置沿革︺漢為温宿姑墨二國北魏時二國役屬龜
兹隋為龜兹國地唐為温肅姑墨二州地元為阿
特巴什地(舊作阿忒八失今改正)明為巴什伯里地
本朝乾隆二十三年官兵克庫車阿克蘇回衆俱聞
風向化逐霍集占所置伯克以城内附
︹晷度︺北極高四十一度九分距
京師偏西三十七度十五分夏至晝長六十刻夜長
三十六刻冬至晝長三十六刻夜長六十刻午正
日景夏至長三尺一寸九分冬至長二丈一尺零
九分春分秋分長八尺七寸四分(西域圖志)
︹形勢︺地勢甚高垣墉陡峻北踞崇岡四城連峙外以
一大城環之洵形勝之地(西域圖志)
︹屬境︺帕爾滿(在阿克蘇城東五十里有河發源山麓分繞莊之東西)雅爾巴什
(在阿克蘇城東六十里)札木(在阿克蘇城東八十里哈喇裕勒衮西南八十里)哈喇
裕勒衮(在阿克蘇城東一百八十里又東百里名察爾齊克為阿克蘇東境接拜城界)雅
哈阿里克(在阿克蘇城東二百六十里東北距葉伊勒干五十里南至額爾勾河二百里)
(濱木素爾河南岸古姑墨國地)喀勒喀勒(在阿克蘇城東南七十里西北距額爾格齊六)
(十里)科布魯克(在阿克蘇城東南八十里托什干河北七十里)渾巴什(在阿克蘇)
(城東南九十里)伯什阿里克(在阿克蘇城東南一百十里)賽阿里克(在阿)
(克蘇城東南一百十里英額阿里克西四十里托什干河南五里)和卓巴斯哈克
(在阿克蘇城東南一百二十里伯什阿里克東十里)齊托克喇克(在阿克蘇城東南一)
(百四十里)呼木什阿里克(在阿克蘇城東南一百五十里)英額阿里克
(在阿克蘇城東南一百五十里烏珠瑪西北三十里)雅爾賽喇木(在阿克蘇城東南一)
(百六十里亮格爾南八十里地居山谷閒)托來(在阿克蘇城東南一百六十里烏珠瑪西五十)
(里)烏珠瑪(在阿克蘇城東南一百八十里哈喇塔勒西二十里)哈喇塔勒(在阿)
(克蘇城東南二百里)額格爾齊(在阿克蘇城南十里南至阿克蘇河十里)哈喇木
克齊(在阿克蘇城西南四十里)薩克薩克(在阿克蘇城西南六十里)阿克雅
爾(在阿克蘇城西南一百十里薩克薩克西五十里托什干河南十里)哲爾格哲克
得(在阿克雅爾西五十里又西接烏什屬噶斯干界)伯列克里克(在阿克雅爾西)
(南九十里西境倚山東北至阿克蘇城二百里)納喇奇恰特(在阿克蘇城西南二百四)
(十里伯列克里克西南四十里南臨大山)托布坎(在阿克蘇城西十里介居兩河之間)得
布特爾(在阿克蘇城西四十里托什干河北十里)鄂喇齊(在阿克蘇城西六十里得)
(布特爾西二十里)察克喇克(在阿克蘇城西七十里韋特特爾南二十里托什干河東)
(北二十里)吐爾伯特(在阿克蘇城西八十里察克喇克西南十里托什干河北十里)拜
林(在阿克蘇城西一百里韋特特爾西南二十里)愛呼爾(在阿克蘇城西少北五十里東)
(傍呼木阿里克河)阿喇勒(在阿克蘇城西少北六十里鄂喇齊北二十里)超達爾
(在阿克蘇城西北六十里)韋特特爾(在阿克蘇城西北八十里阿喇勒西二十里)哈
爾噶額密什(在阿克蘇城東北二十里)伊勒噶齊(在阿克蘇城東北六十里)
(地居山谷閒)亮格爾(在阿克蘇城東北一百六十里)賽喇木城(在阿克蘇城東)
(五百五十里赫色勒河西四十里東北距庫車城二百五十里西距拜城九十里城周一里九分高)
(一丈南北二門所屬村莊十有一)赫色勒(在賽喇木城東二十五里東距赫色勒河五里)
(南距木素爾河五里)布干(在賽喇木城西十五里哈喇烏蘇支河西五里布干西南五里為濟)
(爾噶朗南距哈喇烏蘇支河五里東逾支河二道至賽喇木城二十五里濟爾噶朗西南四里為他)
(爾阿里克東逾支河二道至賽喇木城三十里他爾阿里克西十里為托克三東逾支河三道至賽)
(喇木城四十里托克三北十二里為布隆東逾支河三道至賽喇木城五十里布隆東北十五里為)
(哈喇都伯東南距賽喇木城二十里哈喇都伯西北二十里為堪齊塔木東南距賽喇木城四十里)
(堪齊塔木東二十五里為明哲克得東南距賽喇木城十五里明哲克得東五里為雅哈阿里克東)
(南距賽喇木城十里雅哈阿里克東北五里為拉布帕爾南距賽喇木城十五里諸村莊皆在哈喇)
(烏蘇河東)拜城(在阿克蘇城東四百五十里木素爾河北城距山岡周一里三分高一丈東西)
(二門城西有小哈布薩朗河又西為哈布薩朗河東有特里舒克河東距庫車城三百四十里地饒)
(水草所屬村莊二十有二)色勒克恰特(在拜城東十五里特里舒克河東八里色勒克)
(恰特東南五里為吹罝西距拜城二十里吹罝東五里為阿特巴什西距拜城二十五里阿特巴什)
(東南十里為推格博尼東傍哈喇烏蘇河南傍木素爾河西距拜城三十五里阿特巴什南五里為)
(奎裕巴克南臨木素爾河西距拜城三十里色勒克恰特北五里為蘇爾滚西南距拜城二十里蘇)
(爾滚東北五里為托木碩克西南距拜城二十五里托木碩克東五里為雅爾圖喇西南距拜城三)
(十里雅爾圖喇東北十里為伊密什西南距拜城四十里蘇爾滚北十里為喀資干西南距拜城三)
(十里喀資干西五里為鄂爾塔克齊西南距拜城三十里鄂爾塔克齊西五里為阿斯騰海里瑪西)
(南距拜城三十五里阿斯騰海里瑪西十里為塔克齊其地依山南距拜城二十五里塔克齊西五)
(里為玉斯騰海里瑪南距拜城二十里雅爾圖喇北五里為英額亮格爾西南距拜城三十五里喀)
(資干北十里為伯里葉克齊西南距拜城四十里)雅哈阿里克(在拜城東南十五里)
(又東五里為都爾伯勒津西北距拜城二十里)沙哈爾(在拜城西二里)什喇勒台
(在拜城西三十里東距哈布薩朗河二十里)葉伊勒干(在什喇勒台西五十里東距拜)
(城八十里又西十里為庫什塔木有小城)
︹戸口︺(回民八千四百二十四戶三萬四千六百七名口)
︹田賦︺(稻田一百五十畝屯兵十五名民田額徵糧三千九百四十五石二斗四升二合一勺額徵紅)
(銅四千六百六十七斤鉛三百斤額賦普爾一千六百四十二騰格有奇)
︹臺站︺阿克蘇底臺札木臺(阿克蘇底臺東八十里)哈喇裕勒
衮臺(札木臺東少南八十里)察爾齊克臺(哈喇𥙿勒衮臺東一百六十里)鄂
伊斯塔克齊克臺(察爾齊克臺東少南八十里)拜城臺(鄂依斯塔克齊)
(克臺東六十里在拜城西南)賽喇木臺(拜城臺東一百里在賽喇木城北)赫色
勒臺(賽喇木臺東少南四十里又東一百五十里至沙爾達朗卡倫入庫車界又南六十里至)
(庫車底臺以上東境)察哈喇克臺(阿克蘇底臺西八十里又西八十里至烏什屬之阿)
(察塔克臺以上西境)渾巴什臺(阿克蘇底臺南八十里)英額阿里克臺
(渾巴什臺西南又折東南八十里)都齊特臺(英額阿里克臺南一百四十里又西南九)
(十里至葉爾羌屬之伊拉都臺以上南境)阿爾巴特臺(札木臺東北八十里)亮格
爾臺(亦曰和約伙羅克臺阿爾巴特臺東北八十里)圖巴拉克臺(亮格爾臺東北)
(八十里)玉斯屯託海臺(圖巴拉克臺北八十里)塔木哈他什臺
(玉斯屯託海臺東折北七十里)噶克察哈爾海臺(塔木哈他什臺東北又折西北)
(一百二十里又北一百里至伊犂屬之沙圖阿璊臺以上北境)
︹卡倫︺呢雜爾阿塔阿爾通伙什
︹山川︺薩瓦布齊山(在阿克蘇城北圖斯池南木素爾山西南三百里山脈自喀克沙勒)
(山東北行二百三十里為伯得里克山又東北二百四十里為卓哈嶺又東二百里至此岡巒層互)
(緜亙東北境凡七百里唐書西域傳姑墨國西三百里度石磧至凌山葱嶺北源也水東流冬夏山)
(谷積雪又云凌山西北五百里至素葉水城按城當在今圖斯池西則凌山當在池南與薩瓦布)
(齊山方位適合山東南為木素爾河西為托什干河皆東流自木素爾山以西嶺多雪難行皆與唐)
(書之言合)阿勒坦呼蘇山(在阿克蘇東北額什克巴什山西一百餘里赫色勒河西)
(一源出其南麓山脈自木素爾山東南行百餘里至此為賽喇木之北屏)布里博克濟
山(在賽喇木城南木素爾河南岸自圖格哈納嶺至此山脈自西而東)木素爾山(在拜)
(城北汗騰格里山西南四百里圖斯池南山脈自西三百里之薩瓦布齊山東行至此峯巒峻拔冰)
(雪嵯峨艱於行旅自山北東北行通伊犂乾隆二十五年秩於祀典)鄂克阿特庫山
(在布里博克濟山西拜城西南木素爾河南岸)却爾噶山(在鄂克阿特庫山西木素爾河)
(西南西與圖格哈納嶺接)哈喇裕勒衮山(在却爾噶山西圖格哈納嶺西南四十五)
(里小山也)圖格哈納嶺(在木素爾河西四十里山脈自天山正幹之薩瓦布齊山東南)
(行二百里至此出白鹽色最瑩潔遠近資之)卓哈嶺(在阿克蘇西北薩瓦布齊山西南二)
(百里特木爾烏蘇河出其東)哈布薩朗河(在阿克蘇東拜城西十里北山有二泉異)
(源同流南入木素爾河又西有特里舒克河)木素爾河(發源天山正幹之木素爾山二)
(源合西南流折而東南流北會哈布薩朗河東過拜城南北會哈喇烏蘇又東過賽喇木城南東會)
(赫色勒河東南行赫色勒河有三源一源出額什克巴什山東南麓西流一源出額什克巴什山南)
(麓南流一源出阿勒坦呼蘇山南麓東南流三流會為一河西南流名赫色勒河又南流會木素爾)
(河東南流入庫車界出南谷口為渭甘河亦曰烏恰特河)阿爾巴特河(源出阿克蘇城)
(北瑪雜爾溝東南流經阿爾巴特軍臺之北為阿爾巴特河又南流經哈喇裕勒衮軍臺之西又東)
(南流入沙而止亦曰阿察哈喇河即水經注之姑墨川唐之撥換河也)阿克蘇河(阿克)
(蘇河有二源西源即烏什界之托什干河東源為阿克蘇城北之瑚瑪喇克河合流經阿克蘇城南)
(復分為二一支經渾巴什軍臺西一支經渾巴什軍臺東至哈喇達爾莊之西而合又東南至噶巴)
(克集與葱嶺南北河和闐河會)楚克達爾河(發源阿克蘇城北之楚克達爾山即阿克)
(蘇河之東源是為瑚瑪喇克河東南流經渾巴什軍臺東為渾巴什河又東南流經渾巴什莊北為)
(楚克達爾河)湯那哈克河(發源阿克蘇城北南流入瑚瑪喇克河)哈喇烏
蘇水(在阿克蘇城東賽喇木城西六十里源出北山南麓流入木素爾河)綽爾噶泉
(在木素爾河西南五十里雅哈阿里克西南三十里源出北山東南流淺而不涸)
︹古蹟︺姑墨國(漢書西域傳姑墨國王治南城南至于闐馬行十五日北與烏孫接東通龜兹)
(六百七十里新唐書地理志安西西出柘厥關渡白馬河百八十里西入俱毗羅磧經苦井百二十)
(里至俱毗羅城又六十里至阿悉言城又六十里至撥換城一曰威戎城曰姑墨州南臨思渾河乃)
(西北渡撥換河中河距思渾河百二十里西域傳阿史那社尒破龜兹沙州刺史蘇海政行軍長史)
(薛萬備以精騎窮躡六百里王計窮保撥換城社尒圍之閱月執王及羯獵顛接地理志自白馬)
(河至撥換城四百二十里而西域傳自龜兹至撥換城六百里傳又云自龜兹贏六百里踰小沙磧)
(有跋祿迦小國也一名亟墨即漢姑墨國横六百里縱三百里西域圖志姑墨當北魏時猶存至唐)
(始改跋祿迦東距龜兹里數漢書云六百七十唐書云贏六百大略相等則跋祿迦即姑墨也龜兹)
(即今庫車賽喇木拜諸城雖在庫車之西而里數太近姑墨國當尚在其西再以唐書西域傳刺史)
(蘇海政西追龜兹王於六百里外之撥換城地理志撥換城即姑墨州之說證之正與漢書龜兹西)
(六百七十里至姑墨唐書踰龜兹贏六百里即亟墨之說合然則跋祿迦國即漢姑墨國亦即姑墨)
(州附屬龜兹為撥換城者應在今雅哈阿里克左右唐書謂跋祿迦西三百里度石磧至凌山為葱)
(嶺北源水東流今雅哈阿里克北為木素爾鄂拉迤西為薩瓦布齊鄂拉相距正三百里許庫克墨)
(爾根郭勒源出焉儻所謂凌山者與庫克墨爾根鄂勒東南流入阿克蘇郭勒葱嶺諸水西來會之)
(謂為葱嶺北源固宜而圖格哈納達巴哈喇裕勒衮塔克皆當雅哈阿里克西去孔道即其所度之)
(石磧也塔里木諤斯騰當其南境所謂南臨思渾河也至從此南行千里外至和闐六城北行踰山)
(入伊犂西境是即漢書所謂南至于闐馬行十五日北與烏孫接者按雅哈阿里克東至庫車四百)
(七十里而姑墨去龜兹六百七十里則當在雅哈阿里克之西新疆識略庫車北行六十里入山山)
(中行百餘里出山渡赫色勒河經賽里木城拜城六百四十里至哈喇裕勒衮其地漢姑墨國也唐)
(書自龜兹踰小沙磧有跋祿迦即漢姑墨國以道里證之蓋在今哈喇𥙿勒衮臺之東滴水崖銅廠)
(之西所謂小沙磧者即察爾齊克沙梁也)温宿國(漢書温宿國王治温宿城西至尉頭三百)
(里北至烏孫赤谷六百一十里東通姑墨二百七十里按今阿克蘇城東至滴水崖二百八十里)
(則温宿即今阿克蘇無疑矣)阿特巴什城(元史地理志西北地附錄輝和爾地第二)
(十一阿特巴什今拜城東二十一里有阿特巴什回莊阿克蘇城東南九十里有庫木巴什亦作渾)
(巴什據耶律希亮傳所載之地由西而東則原文之可失哈里即今之喀什噶爾原文之渾八升即)
(今之潬巴什原文之阿體八升山即今阿特巴什界山矣然則今阿特巴什當即沿元時舊名也)
(輝和爾舊作畏吾兒阿特巴什舊作阿忒八失今俱改正)
︹土産︺黍麥高粱豌豆蒲萄葭葦檉柳
胡桐白草(水經注墨山國多葭葦檉柳胡桐白草)紅銅硫磺
硝(西域圖志阿克蘇額徵布紅銅硫磺硝)
纂修官(臣)張芾恭纂輯
前纂修官(臣)李嘉端恭覆輯
校對官(臣)黃桐勲恭校
校對官(臣)許誦恆恭覆校
大清一統志
烏什(在阿克蘇西二百四十里東至阿察塔克臺接阿克蘇界西至色帕爾拜接喀什噶爾界南至)
(庫珠克嶺踰山通葉爾羌和闐北路界北至天山踰山通伊犂西路界至京師一萬九百九十里)
︹建置沿革︺漢為尉頭國三國屬龜兹隋為疏勒國地
唐為尉頭州亦名鬱頭州元時未詳其地都哩特
穆爾(舊作篤來帖木兒今改正)所屬輝和爾(舊作畏吾兒今改正)地有鄂
持(舊作烏赤今改正)疑即今烏什也
本朝乾隆二十三年將軍兆惠等兵至阿克蘇西境
和闐城舊伯克霍集斯及其長子烏什城阿奇木
伯克漠咱帊爾等詣軍門投誠遂以城内附三十
年伯克頼黑木圖拉等復煽亂伊犂將軍明瑞等
討平之逆黨伏誅徙其餘衆移駐阿克蘇大臣於
此城曰永寕周三里二分高二丈五尺東西南三
門
︹晷度︺北極高四十一度六分距
京師偏西三十八度二十七分夏至晝長六十刻夜
長三十六刻冬至晝長三十六刻夜長六十刻午
正日景夏至長三尺一寸八分冬至長二丈一尺
零四分春分秋分長八尺七寸二分(西域圖志)
︹形勢︺三面踞山其西面因山為城南崖陡峻北帶長
流形勢絶勝(西域圖志)
︹屬境︺哈喇和卓(在烏什城東七十里踰河至其地四面距河各二十餘里烏什回人遷由)
(吐魯番自哈喇和卓以下皆吐魯番地名故圖中削去統曰回莊以明疆域限斷而其居人不忘故)
(宇仍有以舊地稱者復載此卷備考證焉)闢展(在哈喇和卓東北五十里烏什城東一百十里)
(踰河二道至其地亦四面距河)雅爾(在闢展東四十里烏什城東一百五十里地居兩河之閒)
洋赫(在雅爾東二十五里烏什東一百七十里又南三十里為噶斯干南臨大河)森尼
木(在烏什城東南八十里哈喇和卓南四十里其西南四十里為賽喇木又西四十里為台特爾)
(又西四十里為鄂特巴什又西五十五里為巴什雅克瑪)魯克察克(在烏什城東南一百)
(一十里森尼木東三十里南臨大河)托克三(在烏什城東南一百四十五里魯克察克東北)
(四十里東南境皆面大山)巴什雅克瑪(在烏什城西南九十里踰托什干河至其地)
古木克齊克(在烏什城西南一百十里巴什雅克瑪西二十里)色帕爾拜
(在烏什城西南一百四十里古木克齊克西三十里西南通喀什噶爾)沙圖(在烏什城西北)
(踰敖爾他克齊河至其地西北由必達爾通藩屬布魯特界)必特克里克(在烏什城)
(北踰敖爾他克齊河至其地東北通伊犂)古古爾魯克(在烏什城北必特克里克西)
連木齊木(在烏什城東北一百二十里罕都西北十里居兩河閒)雅木什(在連)
(木齊木北三十五里踰河二道至其地有山泉南流經雅木什南入於敖爾他克齊河)英額
阿里克(在烏什城東北踰敖爾他克齊河至其地東北踰山接伊犂及圖斯池南岸地)罕
都(在烏什城東北一百三十里布干西三十里踰河而至居兩河閒北為托什干河南為托噶爾)
(瑪河托什干分流也)布干(在烏什城東北一百六十里雅爾北三十里踰河而至居兩河閒北)
(為敖爾他克齊河南為托什干河以上屬烏什)呼蘭齊克(田烏什西南入松塔什山固勒)
(扎巴什嶺西南行八十里至其地由是西南行至喀什噶爾之巴爾昌為烏什境外地)扎木
必勒阿斯提(在呼蘭齊克西南六十里)齊都伯(在扎木必勒阿斯提西南四十)
(里)素衮(在齊都伯西南四十里)
︹戶口︺(回民八百五十六戸五千八十三名口)
︹田賦︺(屯田八千畝屯兵四百名民田額徵糧二千一十石額徵紅銅除)
︹臺站︺烏什底臺(在烏什城東)阿察塔克臺(烏什底臺東八十里又東八十)
(里至阿克蘇屬之察哈喇克臺)
︹卡倫︺巴什雅哈瑪畢底爾沙圖雅滿素貢
古魯克畢得里克
︹山川︺額爾齊斯哈喇山(在烏什西南色帕爾拜西南五十里山形卑小當孔道由)
(此踰天山而北為伯得里克山又折而西通布魯特境)松塔什山(在烏什西南額爾齊)
(斯哈喇山西南四十里北當孔道因山名地亦稱松塔什)赫色勒額什墨山(在烏)
(什西南固勒扎巴什嶺西南三十五里)喀克沙勒山(在烏什西伯得里克山西南二)
(百三十里自額圖克嶺東北行至此踰山而北通布魯特境山南為喀什噶爾南北相距各三百餘)
(里)哈喇山(在烏什西額圖克嶺西北之支峯)伯得里克山(在烏什西北卓)
(哈嶺西南二百四十里亦曰畢底爾山)貢古魯克山(烏什北境皆大山自畢底爾卡)
(倫北曰海奇山又東曰色勒克塔什山又東曰奇什罕布拉克山又東曰英阿喇特山又東曰蒙科)
(素山又東曰科克巴什山又東曰伊底克山又東曰臻丹山又東曰烏爾蓋列克山又東曰木資魯)
(克山又東曰烏玉布拉克山又東曰烏魯呼雅依拉克山又東曰哈沙拉伊山與阿克蘇界統名曰)
(貢古魯克山東西緜亙凡二百里)固勒扎巴什嶺(在松塔什山西南一百里為烏)
(什西南屏自喀克沙勒山分支東南行經托什干河南連山不斷至此嶺尤陡絶高數百丈層峯插)
(天東行為松塔什山額爾齊斯哈喇山踰烏什而東四百餘里山脈始盡)烏成庫什嶺
(在百得里克山西一百里烏什之西托什干河出其東)額圖克嶺(在烏什西南喀克沙)
(勒山西南三百里踰山而北通布魯特境山南為喀什噶爾山脈自䓤嶺分攴由烏魯阿喇特嶺東)
(北行三百里至此)托什干河(在烏什西源出烏成庫什嶺東流四百里許經烏什城北)
(分支流南出為托噶爾瑪河又東會呼木阿里克河南流為阿克蘇河)托噶爾瑪河
(托什干河之分支)敖爾他克齊河(在烏什北托什干河北北山諸小水咸匯於是)
(分流南出即為托什干河)
︹古蹟︺古尉頭國(漢書西域傳尉頭國王治尉頭谷東至都護治所千四百一十一里南與)
(疏勒接山道不通西至捐毒千三百一十四里温宿國西至尉頭三百里按今烏什東去阿克蘇)
(止二百四十里阿克蘇為古温宿則尉頭尚在烏什之西又新唐書地理志自撥換西南渡渾河百)
(八十里有濟濁館故和平鋪也又經故達幹城百二十里至謁者館又六十里至據史德城龜兹境)
(也一曰鬱頭州在赤河北岸孤石山又河西内屬諸胡州有蔚頭州寰宇記自撥換西南至據史德)
(城四百里自據史德城西南至疏勒鎮城五百八十里按蔚頭州即鬱頭城取漢尉頭國之名而字)
(稍異耳然據史德城在撥換西南四百里則當為今烏什山南之地非漢尉頭國所在蓋漢之尉頭)
(國正當今之烏什而唐之鬱頭州乃在今喀什噶爾之東阿克蘇之西南也)
︹土産︺稻黍青稞麥馬橐駝羊紅銅
硝(西域圖志烏什額徵紅銅硝)
大清一統志
喀什噶爾(在烏什西南九百三十五里東北至巴爾昌通烏什界西北俱接蔥嶺通藩屬布魯)
(特安集延界東南至英吉沙爾屬之赫色勒塔克接葉爾羌界至京師一萬一千九百二十五里)
︹建置沿革︺漢為疏勒依耐無雷等國後漢永平中龜
兹滅疏勒漢仍立之三國至隋皆為疏勒國唐貞
觀中置都督府備四鎮後沒於吐蕃長夀二年復
置都督府宋為疏勒國元及明皆為喀什噶爾(元舊)
(作合失合兒明舊作哈實哈兒今改正)
本朝初為回酋大和卓木波羅泥都所居乾隆二十
三年霍集占棄庫車而西將軍兆惠率師追之至
葉爾羌波羅泥都自喀什噶爾以衆馳赴與霍集
占合固拒累月霍集占西遁波羅泥都復入喀什
噶爾盡驅其男婦出城脅之偕行衆弗從乃盡略
牲畜踰山而西其舊伯克人民脱歸者以城内附
於是喀什噶爾所屬諸境咸隸版籍喀什噶爾城
曰徠寕周四里餘東西南北四門城東有回城所
屬村城一十有六
︹晷度︺北極高三十九度二十五分距
京師偏西四十二度二十五分夏至晝長五十九刻
九分夜長三十六刻六分冬至晝長三十六刻六
分夜長五十九刻九分午正日景夏至長二尺八
寸六分冬至長一丈九尺五寸四分春分秋分長
八尺二寸二分(西域圖志)
︹形勢︺疏勒城有列市西當大月氏大宛康居道(漢書西域)
(傳)山環水帶土地肥腴城堡鱗次(西域圖志)
︹風俗︺疏勒國俗事祆神(唐書西域傳)
︹屬境︺伯什克勒木(在喀什噶爾城東三十五里霍爾干東南二十五里特們河在其東)
(北)伊克斯哈拉(在喀什噶爾城東八十里)牌租阿巴特(在喀什噶爾城)
(東二百里木什河北)阿爾巴特(在喀什噶爾城東南四十里居木什赫色勒兩河之閒)
汗阿里克(在喀什噶爾東南一百四十里居赫色勒雅璊雅爾兩河之閒有小城)塔
什巴里克(在喀什噶爾城東南一百四十里雅璊雅爾河東南)赫色勒布伊
(在喀什噶爾城東南一百五十里西北距阿爾巴特一百十里居赫色勒雅璊雅爾二河之閒有小)
(城)托璞魯克(在喀什噶爾東南二百七十里)提斯衮(在喀什噶爾城南六十里)
岳普爾和(在喀什噶爾城南八十里北傍赫色勒河)英吉沙爾(在喀什噶爾城)
(南二百里提斯衮南一百四十里踰雅璊雅爾河庫森河至其地所屬地曰賽喇克又東北境曰察)
(木倫西北境曰沙瑪拉西境曰特斯比西南境曰額克資雅爾地皆要隘以道里考之為漢依耐國)
(地)塞爾們(在喀什噶爾城西南五里赫色勒特爾墨楚克兩河環帶之閒與哈喇刻爾東)
(西相望)哈喇刻爾(在喀什噶爾城西南三十里赫色勒特爾墨楚克兩河環帶之閒)
托克庫爾薩克(在喀什噶爾城西南四十里塞爾們南三十五里雅璊雅爾河北岸)
鄂坡勒(在喀什噶爾城西南一百二十里托克庫爾薩克西八十里雅璊雅爾河環其西南)
(境有小城)阿斯騰阿喇圖什(在喀什噶爾城西北六十里地當山口為特們河發)
(源處)鄂什(在喀什噶爾城西北一百二十里西北踰山通藩屬西布魯特界)霍爾干
(在喀什噶爾城東北十里居木什特們兩河之間)玉斯屯阿喇圖什(在喀什噶)
(爾城東北八十里霍爾干北七十里有小城當山口)阿喇古(在喀什噶爾城東北一百四十)
(里地當北山南麓支山迤邐西南相抱)巴爾昌(在喀什噶爾城東北一百六十里有水横)
(當孔道不通大河自烏什屬之色帕爾拜西南行山徑崎嶇為烏什西南境外通喀什噶爾之路其)
(南則小山如屏直抵烏什南境東西千里沙磧彌望)和什庫珠克(在喀什噶爾西境外)
(五百里乾隆二十四年參贊大臣明瑞追逆回霍集占至此以九百人敗賊六千)阿喇楚
勒(在和什庫珠克嶺西三百里喀什噶爾西境外八百里逆回西竄至此副將軍富德追及之剿)
(四千餘衆擒斬伯克數十人在漢當為無雷國地)葉什勒庫勒(在喀什噶爾西境外)
(千里副將軍富德參贊大臣阿里衮追擊霍集占於此降回衆萬二千人舊對音為伊西洱庫爾地)
(以水名在阿喇楚勒西南二百里葉什勒庫勒淖爾西南北高峯對峙北山有小徑通安集延其西)
(限以大嶺踰嶺以南通拔達克山界)
︹戶口︺(回民一萬四千五十六戶六萬六千四百十三名口)
︹田賦︺(額徵糧二萬五千一百九十三石五升三合一勺額賦普爾二萬六千騰格)
︹臺站︺喀什噶爾底臺庫森提斯衮臺(喀什噶爾底臺南一百一)
(十里)英吉沙爾臺(庫森提斯衮臺南一百里)托璞魯克臺(英吉沙爾臺南)
(少東七十里)赫色勒察木倫臺(托璞魯克臺東少南五十里又東少南一百里)
(至葉爾羌屬之赫色勒塔克腰臺)
︹卡倫︺巴爾昌伊蘭烏瓦斯伊斯里克圖舒克
塔什喀浪歸烏帕喇特玉都巴什伊勒
古楚(以上喀什噶爾轄)鐵列克烏魯克特比斯特
爾格奇克圖木舒克(以上英吉沙爾轄)
︹山川︺偽塔克山(在喀什噶爾西南伊勒古楚卡倫外嘉慶二十年擒逆回孜牙墩於此山)
(谷中)汗特勒克山(在英吉沙爾城西百餘里蔥嶺東境分支也又有特勒克奇山齊特)
(克山俱與汗特勒克山相屬俱在城西又有烏拉齊山𥙿魯山洮野柳山阿齊克山俱在英吉沙爾)
(城南二面山口皆通拔達克山路)蔥嶺(在喀什噶爾西一名極疑山天山來脈也連岡曡嶂)
(數百餘里起伏迤邐高者上薄霄漢為西域西境之屏障今喀什噶爾葉爾羌正西一帶諸山皆是)
(也喀什噶爾河葉爾羌河皆發源於此其間土名隨地而殊於古總謂之蔥嶺云漢書西域傳西域)
(三十六國西則限以蔥嶺又南道西踰蔥嶺則出大月氏安息北道西踰蔥嶺則出大宛康居奄蔡)
(水經注蔥嶺高千里西河舊事曰其山高大上生蔥唐西域記蔥嶺者南接大雪山北至熱海千泉)
(西至活國東至烏鎩國各數千里崖嶺數百里幽谷險峻恒積冰雪寒風勁烈又以山崖蔥翠故以)
(名焉)和什庫珠克嶺(在喀什噶爾西南蔥嶺中阿喇楚勒東一百里舊音霍斯庫魯)
(克山勢寬廣峯嶺極峻唐西域傳由疏勒西南入劒末谷不忍嶺應即其地)烏魯阿喇
特嶺(在喀什噶爾西北境為蔥嶺東北分支處由是東北行為天山正幹)克伯訥克
嶺(在喀什噶爾西境外一百里其東五十里為哈喇山)齊齊克里克嶺(在哈喇山)
(東一百里當孔道北)特勒克嶺(在齊齊克里克嶺東一百里當孔道北)杭阿喇
特嶺(在特勒克嶺東一百里當孔道北又東南行接葉爾羌南境諸山)喀什噶爾
河(在喀什噶爾城南少東即赫色勒河下流東行五百里經巴爾楚克城南又東行六百里北會)
(阿克蘇河南會葉爾羌和闐二河入塔里木河漢書言河有二源一出蔥嶺即謂此水及葉爾羌河)
(水)赫色勒河(在喀什噶爾城南源出北山麓東南流會特爾墨楚克河入雅璊雅爾河)
(新疆識略喀什噶爾河出阿喇古山東流爲得爾必楚克河又東爲烏蘭烏蘇河又東經喀什噶爾)
(城南是謂赫色勒河水經城南七里故又名七里河)特爾墨楚克河(在赫色勒河南)
(與赫色勒河同源異流東南流二百里合入雅璊雅爾河)雅璊雅爾河(在特爾墨楚克)
(河南二十里源發蔥嶺東流經塔什巴里克城南又東北流經喀什噶爾城南赫色勒特爾墨楚克)
(二水合流北來會之名喀什噶爾河按新疆識略雅璊雅爾河出自蔥嶺吉布察克山東南流會)
(阿喇古山水瀦於哈喇庫爾東流經察哈爾阿勒爾之南喀什塔什嶺之北復經伊勒古楚卡倫北)
(入喀什噶爾境又東爲台里布楚克河又東流分枝渠漑庫森提斯衮莊罕愛里克莊又東至岳普)
(爾和莊止不流在大河之南不與河會今從識略)特們河(在喀什噶爾城北源出北山東)
(西二源合而東南流入木什河)木什河(在喀什噶爾城北源出北山中東南流過喀什噶爾)
(城會赫色勒河)博羅和碩河(在喀什噶爾東北玉斯屯阿喇圖什西南二十里源出西)
(北山中東南流過阿喇圖什而止不通大河按新疆識略博爾和什水東南流經圖舒克塔什卡)
(倫東又東南經玉斯屯阿喇圖什莊北伊蘭烏瓦斯河自北來入之合流入大河今從識略)察
罕水(在英吉沙爾城南五里源出西山東流百餘里過英吉沙爾而止不通大河按新疆識)
(略英吉沙爾水名罕依拉克水東流經偽塔克山邊牆名庫山河又東南經圖木舒克卡倫北又東)
(南與特爾格奇克河合流經英吉沙爾城南行兩沙梁間東北流入大河今從識略)哈喇池
(在喀什噶爾西南即雅璊雅爾河之上流在烏魯阿喇特嶺西北有兩源出北山中合流南行至此)
(渟瀦成澤周圍百餘里東出為雅璊雅爾河)布隆池(在阿喇楚勒西百餘里周廻五十餘)
(里自拔達克山界内北流至此匯成巨澤居山谷閒)葉什勒池(原名伊西洱庫爾淖爾在)
(布隆池西四十里水勢深廣萬山環繞北通安集延西限蔥嶺南抵拔達克山乾隆二十四年副將)
(軍富德窮追逆回波羅泥都霍集占至此逆回奔拔達克山富德遣使索俘二酋旋授首池上勒)
(高宗純皇帝聖製紀功碑昭示萬世云高宗純皇帝聖製平定回部勒銘伊西洱庫爾)
(淖爾碑文曰機有視若失而反得智者之所懃而愚者之所惑也事有初若勞而終逸壯者之所劭)
(而懦者之所怯也若夫定全回殲二酋戰無不克攻無不取皆二將軍及諸參贊以及行閒衆將士)
(之力也然予亦有所深慰於其間者則以五年劼劬宵旰運籌狎至實未敢偷安於頃刻也幸我武)
(保定庶因答乾貺慰先志且以免浮議之指斥也伊西洱庫爾淖爾者我副將軍富)
(德等窮追二酋至拔達克山之界獲其降者萬人二酋僅以身免而遣使索俘遂得獻馘振旅以成)
(茂勣也其地倚山臨水單騎可容而我突將無前四甄並發如入無人之域也賊衆首尾不能相顧)
(豎我回纛以招之降者鋪崖以來霍集占持刃止之或且反戈倒戟也是以二酋見事不成拔身遠)
(跳駾突而喙息也先是蹙之於霍斯庫魯克襲之於阿爾楚爾無不以少勝衆批亢擣堅桓桓之士)
(真如驅虎豹而逐貍兔纏頭碩鼻者流皆惃惃踉踉見即辟易也是以先聲異域駭其跳盪遮逆助)
(順用攫重輜而獻兇級也我兵未深入拔達克山境者則以討逆之師不蹂無罪之地姑遣使焉彼)
(或曉逆順亦將擒獻是以將帥之臣審機度時我武少輯也卒蕆事而告成功則亦未爲計之失也)
(回部始末已見於勒銘葉爾奇木之碑辭不複綴也特紀耆定之在兹是以誌歲月而刻石也)哲
克得泉(在喀什噶爾東北齊都伯西南四十里源出北山南麓)哈喇泉(在喀什噶)
(爾東北哲克得泉西南四十里源出北山南麓)
︹古蹟︺古疏勒國(漢書疏勒國王治疏勒城去長安九千三百五十里東至都護治所二千)
(二百一十里南至莎車五百六十里有市列西當大月氏大宛康居道也文獻通考疏勒都白山南)
(百餘里南有河西帶蔥嶺亦名雪山在國西北百餘里河所出東去龜兹千五百里西去撥汗國千)
(里南去朱俱波八九百里在于闐國北千五百里土多稻粟蔗銅鐵綿錦雌黃後漢明帝永平中龜)
(兹王攻殺疏勒王自以龜兹左侯兜題為疏勒王漢遣班超劫縛兜題立疏勒王忠忠後反叛班超)
(擊斬之安帝元初中疏勒漸以強盛靈帝後連相殺害漢不能禁至後魏文成末其王遣使送佛袈)
(裟置猛火上不燃其城都方五里國内有大城十二小城數十人手足皆六指地多磧少土壤其人)
(文身碧瞳王姓裴氏自號阿摩支居迦師城隋大業中又遣使來唐貞觀九年獻名馬儀鳳時吐蕃)
(破其國開元十六年遣大理正喬夢松等冊其君安定為疏勒王新唐書地理志疏勒都督府貞觀)
(九年疏勒内附置領州十五又云自據史德城渡赤河經岐山三百四十里至葭蘆館又經達漫城)
(百四十里至疏勒鎮南北西三面皆有山城在水中城東又有漢城亦在灘上赤河來自疏勒西葛)
(羅嶺至城西分流合于城東北入據史德界按回語謂紅水曰烏蘭烏蘇喀什噶爾河上源即赤)
(河也)依耐國(漢書依耐國王治去長安萬一百五十里東北至都護治所二千七百三十里)
(至莎車五百四十里至無雷五百四十里北至疏勒六百五十里南與子合接寄田疏勒莎車按)
(依耐北至疏勒六百五十里則當在今英吉沙爾南四百里外而至莎車五百四十里者蓋東北至)
(莎車也)蒲犂國(漢書蒲犂國王治蒲犂城去長安九千五百五十里東至莎車五百四十)
(里北至疏勒五百五十里南與西夜子合接西至無雷五百四十里按依耐南與子合接蒲犂南)
(與西夜子合接西夜東與皮山北與莎車接是蒲犂在莎車西南也依耐北至疏勒六百五十里蒲)
(犂北至䟽勒五百五十里是蒲犂在依耐東北去依耐百里也依耐在英吉沙爾南四百里外則蒲)
(犂當三百里外)無雷國(漢書無雷國王治盧城去長安九千九百五十里南至蒲犂五百四)
(十里南與烏秅北與捐毒西與大月氏接按無雷在依耐西北西域圖志阿喇楚勒北通布魯特)
(南接拔逹克山西行則踰蔥嶺以漢書證之宜為無雷國地)鉢和國(魏書西域傳鉢和國)
(在渴槃陁西其土尤寒有大雪山望若銀峯一道西行向嚈噠一道西南趣烏萇亦為嚈噠所統唐)
(書西域傳護密者元魏所謂鉢和横一千六百里縱狹纔四五里王居寒迦審城北臨烏滸河地寒)
(沍堆阜曲折沙石流漫顯慶時以地為烏飛州地當四鎮入吐火羅道故役屬吐蕃西域圖志漢之)
(無雷至北魏為鉢和於史無明文第攷魏書鉢和國在渴槃陁西今葉爾羌西塞爾勒克喀爾楚一)
(帶為渴槃陁國而鉢和國東與之接其地必當在蔥嶺之中更以唐書護密即魏鉢和地當四鎮入)
(吐火羅道之說推之則四鎮在蔥嶺東吐火羅在蔥嶺西魏之鉢和唐之護密當屬蔥嶺中往來當)
(道之國今阿喇楚勒在蔥嶺中偏北境上雖不必定為無雷鉢和護密諸國之都而要屬諸國之北)
(鄙可無疑矣按魏之烏萇當即漢之烏秅以聲相近也)波知國(魏書西域傳波知國在鉢)
(和西南土狹人貧依托山谷其王不能總攝有三池傳云大池有龍王次者有龍婦小者有龍子西)
(域圖志魏波知國在鉢和西南與今葉什勒庫勒方位相合葉什勒有大淖爾廣數十里或即三池)
(之舊)
︹土産︺稻粟菽麥(後漢書西域傳疏勒土多稻粟菽麥)蒲萄瓜
馬橐駝金紅銅金絲緞棉花(西域圖志)
(喀什噶爾額徵紅銅棉花土貢黃金金絲緞蒲萄)
纂修官(巨)張芾恭纂輯
前纂修官(臣)李嘉端恭覆輯
校對官(臣)黃桐勲恭校
校對官(臣)許誦恆恭覆校
大清一統志
葉爾羌(在阿克蘇西南一千四百一十里喀什噶爾東南五百七十里東至都齊特臺接阿克蘇)
(界西至喀爾楚入蔥嶺通藩屬拔達克山界東南至皂窪勒臺接和闐界西至赫色勒塔克接英吉)
(沙爾界至京師一萬二千三百八十五里)
︹建置沿革︺漢為莎車西夜皮山蒲犂等國後漢初莎
車為于闐所并後復立北魏為渠莎國隋屬于闐
唐為斫句迦種併入于闐宋為于闐地元及明為
葉爾羌(舊對音葉爾奇木或曰葉爾欽元史舊作鴉兒看亦作押兒牽今改正)
本朝康熙二十一年其地回酋阿布都里什特為準
噶爾所執三十五年官兵破準噶爾阿布都里什
特來朝護送歸國後為準噶爾所阻不獲内附乾
隆二十年始内屬二十三年將軍兆惠等追討霍
集占至葉爾羌其兄波羅泥都自喀什噶爾來援
賊入城閉守兆惠分兵斷喀什噶爾援路徙營從
城東轉攻城南師濟喀喇烏蘇賊衆四集合圍我
軍乃築壘以守二十四年正月副將軍富德等以
新調兵至參贊大臣阿里衮解馬千匹馳至乃振
旅還阿克蘇時諸路兵甲並集軍威大振將軍兆
惠副將軍富德等分路領兵追討二酋度大兵再
至必成擒乃掠其牲畜棄城逾山遁於是葉爾羌
之舊伯克回民等以城降城周十餘里有六門土
岡環其東南恭勒
高宗純皇帝聖製平定回部勒銘葉爾奇木碑文於城中
(高宗純皇帝平定回部勒銘葉爾奇木碑又曰粤稽回始肇自天方又名默克一曰天堂大)
(食見元回鶻見唐是皆仿髴所傳弗詳惟我皇清撫有華夏血氣之倫均歸陶冶準夷昔強冥頑弗)
(下恃厥險遠實梗化者䝟貐其衆豺狼其羣以回為羊役以耕耘利其善賈三倍市欣拘二酋長處)
(伊犂濱四大回城輸租獻賦騰格是供衛拉是懼繭絲奚堪溝壑已遽有面内心其何能訴準夷既)
(平羣回見天謂自今始飽食晏眠遣厥酋歸撫爾土田生死骨肉詎疑變遷詎疑變遷德竟怨報助)
(我叛疆戕我星軺叶是用興師聲罪致討叶乃敢抗顏蜩螗讙譟既侮厥外宜安厥内而何狂狙心)
(焉昏憒殺人為戲奪妻為穢大失衆心無不怨背三道並發四甄齊攻酋知弗支自擄一空廿日之)
(前駾走無蹤爾雖無蹤我追應窮滔滔洸洸連戰皆克旦夕苟延遂入異域異域畏懷舉旗助力腐)
(鼠莫逋遂來獻馘二酋既殲羣回永靖叶設官定賦去其苛政昔之諸回曉戰夜偵今恬以嬉各保)
(性命昔之諸回為準夷臣今語鄰封曰天王民曰天王民誰汝苦卒藝爾稷黍孳爾子孫在昔己巳)
(爰平金川兹定回部亦己卯年歲符理紀瑞㬪祥駢持盈保泰惟懋慎旃)
︹晷度︺北極高三十八度十九分距
京師偏西四十度十分夏至晝長五十八刻十分夜
長三十七刻五分冬至晝長三十七刻五分夜長
五十八刻十分午正日景夏至長二尺六寸五分
冬至長一丈八尺六寸五分春分秋分長七尺九
寸(西域圖志)
︹形勢︺城踞高岡規模宏敞甲於回部街巷屈曲屋宇
毘連導城南喀喇烏蘇之水達於城北是資飲用
(西域圖志)
︹風俗︺蒲犂國依耐國寄田莎車(漢書西域傳)
︹屬境︺伯什恰特(在葉爾羌城東五十里)雅哈阿里克(在葉爾羌城東南四)
(十里葉爾羌河北五里)坡斯恰木(在葉爾羌城東南七十里)哈爾噶里克
(在葉爾羌城東南二百二十里踰提斯衮河又東南十里至其地)貝拉(在哈爾噶里克東南)
(六十里)楚魯克(在哈爾噶里克東南七十里)伯什阿里克(在葉爾羌城東)
(南三百里)皮什南(在葉爾羌城東南三百十里有河出南山下北流百餘里饒水草於漢為)
(皮山國地)托古斯恰特(在葉爾羌城東南三百五十里)固璊(在葉爾羌城東南三)
(百八十里)章固雅(在葉爾羌城東南三百九十里)薩納珠(在葉爾羌城東南四百里)
(有城垣從此西南行通藩屬痕都斯坦界城西北面臨葉什勒池唐書地理志于闐西三百九十里)
(有吉良鎮西域圖志今自和闐額里齊城西行至薩納珠三百九十里疑屬當時吉良鎮地)木
濟(在葉爾羌城東南四百六十里)衮得里克(在葉爾羌城東南四百八十里)都窪
(在衮得里克東南六十里有城垣)阿克阿里克(在葉爾羌城東南六百餘里木濟東)
(北二百里東傍葉什勒池不當孔道東境接和闐界)皮雅勒阿勒璊(在葉爾羌城東)
(南六百六十里東境有黃水溝)鄂湍楚魯克(在葉爾羌城南四十里踰喀喇烏蘇至其)
(地)舒帖(在鄂湍楚魯克南一百六十里)呼木什恰特(在葉爾羌城南二百里)
裕勒阿里克(在葉爾羌城南三百里有小城在漢為西夜國地)阿喇勒(在葉)
(爾羌城西南二十里)喀瑪喇克(在葉爾羌城西南二十里踰喀喇水至其地)喇巴
特齊(在葉爾羌城西南七十里)伊奇蘇凝阿喇斯(在葉爾羌城西南一百里)
(有小城)哈喇古哲什(在葉爾羌城西南二百里有小城)和什阿喇布
(在葉爾羌城西南二百里有小城)庫克雅爾(在葉爾羌城西南三百里後漢子合國地)
塔克布伊(在葉爾羌城西南三百里有小城後魏朱居國地)英額齊盤(在葉)
(爾羌城西南四百里塔克布伊西南一百里)色勒克郭勒(在葉爾羌城西南七百里)
(和什阿喇布西五百里地以水名)鄂爾多諤斯騰(在葉爾羌城西二十里地以水)
(名)密什雅爾(在葉爾羌城北十五里)汗阿里克(在葉爾羌城北四十里踰)
(河至其地)塔噶爾齊(在葉爾羌城東北二十里)阿布普爾(在葉爾羌城東北三)
(十里)拜林(在葉爾羌城東北一百里伯什恰特東北五十里)庫勒塔里木(在葉)
(爾羌城東北三百里)呼拉瑪(在葉爾羌城東北六百二十里乾隆二十四年副將軍富德參)
(贊大臣舒赫德援將軍兆惠破霍集占於此提督豆斌死焉)巴爾楚克(在葉爾羌城東)
(北七百五十里喀什噶爾河流經其南)察特西林(在葉爾羌城東北八百五十里喀什)
(噶爾河流經其南)塞爾勒克(在蔥嶺中由齊齊克里克嶺西南行至其地有小城葉爾)
(羌河北源經流其左)喀爾楚(在蔥嶺中由塞爾勒克西南行一百五十里至其地葉爾羌河)
(南源經流其陽東距葉爾羌城五百餘里有小城自塞爾勒克以西在葉爾羌西境外於漢當為蒲)
(犂國地後魏則渴槃陁也)
︹戸口︺(回民一萬五千五百七十四戶六萬五千四百九十五名口)
︹田賦︺(額徵糧二萬一千三百七十一石七升額賦普爾二萬五千一百五十騰格)
︹臺站︺葉爾羌底臺伯什恰特臺(葉爾羌底臺南七十里)羅和
克亮噶爾臺(伯什恰特臺東南一百二十里)綽洛克腰臺(羅和克亮噶爾)
(臺東南九十里)固璊臺(綽洛克腰臺東南九十里)衮得里克臺(固璊臺東九十)
(里)皮雅勒阿勒瑪臺(衮得里克臺東一百四十里又東一百五十里至和闐屬)
(之皂窪勒臺以上東南境)喀喇布札什臺(葉爾羌底臺西七十里又西七十里至英)
(吉沙爾屬之赫色勒塔克腰臺以上西境)愛吉特呼臺(葉爾羌底臺東北七十里)賴
里克臺(愛吉特呼臺北一百二十里)邁納特臺(賴里克臺北少東九十里)阿
朗格爾臺(邁納特臺東北一百里)阿克薩克瑪拉爾臺(阿朗格爾)
(臺東北八十里)畢薩克臺(阿克薩克瑪拉爾臺東八十里嘉慶五年因夏令河水漲發移)
(臺於皮産里克)賽爾古努斯臺(畢薩克臺東七十里嘉慶五年移臺於海南木橋)
哲克得里克托海臺(賽爾古努斯臺東七十里嘉慶五年移臺於喀喇塔克)
巴爾楚克臺(哲克得里克托海臺東一百里)庫克轍爾臺(巴爾楚克臺東)
(北八十里)汗阿里克臺(庫克轍爾臺北少東又少西七十里)烏圖斯克璊
臺(汗阿里克臺東北六十里)伊勒都臺(烏圖斯克璊臺東北九十里又東北九十里至)
(阿克蘇屬之都齊特臺以上東北境)
︹卡倫︺賽里克亮噶爾庫克雅爾玉喇里克
奇靈薩納珠和什喇普
︹山川︺密爾岱山(在葉爾羌東南產玉石由是東行接和闐南境諸山)貝拉山(在葉)
(爾羌東南庫克雅爾山東北貝拉南楚魯克西南境)奇勅揚山(在葉爾羌東南貝拉山南)
(庫克雅爾山東其南為痕都斯坦界)和什山(在葉爾羌東南奇勒揚山東北葉什勒河發源)
(東麓)薩納珠山(在葉爾羌東南薩納珠東南自英額齊盤至此東西延互為葉爾羌南境)
(諸山皆由蔥嶺分支東南行六百餘里接和闐南境)庫克雅爾山(在葉爾羌西南𥙿勒)
(阿里克山東南庫克雅爾地南聽雜阿布河發源山中)英額齊盤山(在葉爾羌西南)
(英額齊盤西十里與𥙿勒阿里克山東西相望俱在葉爾羌河西境南為裕勒阿里克山)葉爾
羌河(源出葉爾羌西南蔥嶺中東南流為托里布隆河東北流為澤普勒善河又東北流至莫)
(克里特會聽雜阿布河是為葉爾羌河水經注謂之蔥嶺南河東流至噶巴克阿克集與蔥嶺南河)
(會)聽雜阿布河(在葉爾羌城東南五十里源出庫克雅爾山北流出山經沙圖伯什)
(阿里克托古斯恰特之北會澤普勒善河)提斯衮河(在葉爾羌城東南横當孔道不通大)
(河)庫森河(在提斯衮河南五里河身深廣不通大河)喀喇水(在葉爾羌城南即澤)
(普勒善河所渟滀名為洗泊亦名黑水乾隆二十三年將軍兆惠攻圍葉爾羌率師渡喀喇水過河)
(纔四百餘人賊衆大至因復踰喀喇水而東築堡固守逆回決水灌營我師豫開溝引之入河轉資)
(其用禦守三月累破賊衆會援師至全軍歸阿克蘇高宗純皇帝聖製有黑水行詩)葉
什勒池(水出薩納珠西南山東北流經薩納珠城西北又東北流經章固雅東衮得里克西)
(又東北經木濟東又東北經阿克阿里克東西域圖志唐書由于闐葦關西北渡繄館河六百二十)
(里至郅支滿城自和闐西行玉隴哈喇兩河外以葉什勒池為大應即所謂繄館河也新疆識略以)
(聽雜布河當繄館河今從圖志)
︹古蹟︺古莎車國(漢書莎車國王治莎車城去長安九千九百五十里東北至都護治所四)
(千七百四十六里西至疏勒五百六十里西南至蒲犂七百四十里有鐵山出青玉宣帝時莎車王)
(弟呼屠徵殺王并殺漢使者自立會馮奉世使送大宛客即以便宜發諸國兵擊殺之更立他王後)
(漢書匈奴因王莽之亂略有西域惟莎車王延最強不肯附屬常勅諸子當世奉漢家不可負也光)
(武初國王康檄書河西自陳思慕漢家建武十四年康弟賢遣使貢獻於是西域使通蔥嶺以東諸)
(國皆屬賢十七年賜賢西域都護印綬尋又更賜以漢大將軍印綬賢始恨諸國號賢為單于數攻)
(諸國諸國愁懼願得都護光武以中國初定不許賢益横于闐王廣德將諸國攻之虜賢妻子而并)
(其國廣德更立王章帝元和三年班超發諸國兵擊莎車由是遂降漢魏書渠莎國居故莎車城在)
(子合西北唐書西域傳疏勒東南五百里濟徒多水踰大沙嶺有斫句迦種或曰沮渠地千里東踰)
(嶺八百里即于闐也西域圖志莎車在漢為大國東接于闐北連疏勒今和闐為于闐喀什噶爾為)
(疏勒葉爾羌在喀什噶爾東南和闐西北應是莎車故壤北魏號渠沙國周隋以來不著於史當為)
(于闐所并唐書斫句迦疑即北魏渠沙之舊又唐書地理志于闐西五十里有葦關又西經渤海西)
(北渡繄館河六百二十里至郅支滿城一曰磧南州又西北經苦井黃渠三百二十里至雙渠故羯)
(飯館也又西北經半城一百六十里至演渡州又北八十里至疏勒鎮以今道里計之葦關西六百)
(餘里為郅支滿城應即今葉爾羌城由此西北入疏勒鎮即今葉爾羌西北入喀什噶爾之路)古
皮山國(漢書皮山國王治皮山城去長安萬五十里東北至都護治所四千二百九十二里)
(南與天篤接西南當罽賓烏弋山離道西北通莎車三百八十里于闐西通皮山三百八十里按)
(今皮什南西北至葉爾羌城三百十里章固雅西北至葉爾羌城三百九十里皮山國當在其間)
西夜國(漢書西夜國王號子合王治呼犍谷去長安萬二百五十里東北到都護治所五千)
(四十六里東與皮山西南與烏秅北與莎車西與蒲犂接魏書悉居半國故西夜國也一名子合其)
(王號子治呼犍谷在于闐西唐書朱俱波一名朱俱槃漢子合國也直于闐西千里蔥嶺北三百里)
(西距喝盤陀九百里西域圖志漢西夜國北與莎車接則當在葉爾羌南境𥙿勒阿里克西南所治)
(以谷名應附蔥嶺而居者至北魏時為悉居半唐為朱俱波也惟魏書於悉居半外别有朱居國亦)
(在于闐之西而山居疑此兩國至唐而并)
︹土產︺黍麥青稞豆蒲萄石榴蘋果
木瓜(西域圖志葉爾羌土貢蒲萄石榴蘋果木瓜)馬橐駝鐵銀
銅玉(漢書西域傳莎車有鐵山出青玉難兜有銀銅鐵)錫雌黃(北史)
(西域傳莎車多銅鐵錫雌黃)金(西域圖志葉爾羌所屬赫色勒河回民歲貢黃金)
纂修官(臣)張芾恭纂輯
總纂官(臣)邵燦恭覆輯
校對官(臣)黃桐勲恭校
校對官(臣)許誦恆恭覆校
大清一統志
和闐(在葉爾羌東南七百九十里東至克勒底雅河入沙磧又東至阿氏爾干西至皂窪勒河接葉)
(爾羌界南至南山踰山接西藏界北盡和闐大河接阿克蘇界距京師一萬二千一百五里)
︹建置沿革︺漢為于闐國東境為扜彌渠勒戎盧諸國
後漢時于闐強盛自精絶至疏勒十三國皆服屬
焉三國至隋頻入朝貢唐為瞿薩旦那國貞觀中
内附上元時以其地為毗沙都督府備四鎮宋乾
德三年入朝元曰于闐亦曰鄂端(舊作斡端今改正)為宗
王阿勒呼木(舊作阿魯忽今改正)封地世祖置宣慰司元帥
府尋罷明仍曰于闐國
本朝初諸城猶受回酋約束乾隆二十年駐劄阿克
蘇尚書舒赫德遣使往撫六城伯克擊逐逆黨傾
心迎降其後回酋霍集占波羅泥都以和闐僻遠
遣其黨來攻會將軍兆惠富德等遣兵赴援乘大
霧薄賊營擊走之和闐復定所統諸境咸入版圖
︹晷度︺北極高三十七度距
京師偏西三十五度五十二分夏至晝長五十八刻
二分夜長三十七刻十三分冬至晝長三十七刻
十三分夜長五十八刻二分午正日景夏至長二
尺四寸冬至長一丈七尺六寸六分春分秋分長
七尺五寸(西域圖志)
︹形勢︺其地方亙千里連山相次(魏書西域傳)境内村莊櫛
比最著者凡六城連山環抱民物繁庶(西域圖志)
︹風俗︺于闐喜事祆神(唐書西域傳)于闐以六月爲歲首貌
恭謹相見皆跪于闐國桑麻禾黍宛然中土(明史西域)
(傳)
︹城池︺額里齊城(即和闐辦事大臣所駐地當衝要漢于闐治西城即其地也按和闐六)
(城有城者謂之城無城者則謂之村)哈喇哈什城(在額里齊城西北七十里東傍哈喇)
(哈什河二里西至皂窪勒河二十里唐書地理志于闐西五十里有葦關唐之于闐鎮應屬今額里)
(齊城西五十里之葦關當在哈喇哈什城東)克勒底雅城(在齊爾拉村東北一百八)
(迤西二十里和闐城西北一百二十里東濱皂窪勒河西行踰黃水溝至葉爾羌界)瑪枯雅
爾(在和闐城北其西為烏哈什)巴爾漠期伊克(在和闐城北)勒沁托
海(在和闐城東北一百六十里)素勒坦雅伊拉克(在和闐城東北一百九十)
(里)額克里雅爾(在素勒坦雅伊拉克北七十里和闐城東北二百六十里)喀提
里什(在額克里雅爾北七十里和闐城東北三百三十里玉隴哈什河經其東哈喇哈什河經)
(其西會於其北為和闐河)塔喀克(在喀提里什北二十五里和闐城東北三百五十五里)
瑪爾占鄂勒氏(在塔喀克北六十五里和闐城東北四百二十里)吉拉木
雅伊氏(在瑪爾占鄂勒氏北二十里和闐城東北四百四十里)巴什布克色
木(在吉拉木雅伊氏北五十里和闐城東北四百九十里)鄂托喇布克色木
(在巴什布克色木北四十里和闐城東北五百三十里)愛雅克布克色木(在鄂)
(托喇布克色木北六十里和闐城東北五百九十里)伯德里克鄂托克(在愛雅克)
(布克色木北八十里和闐城東北六百七十里)伯什阿喇勒(在伯德里克鄂托克北九)
(十里和闐城東北七百六十里)齊克齊鄂托克(在伯什阿喇勒北六十里和闐城東)
(北八百二十里)波斯湯托郭喇克(在齊克齊鄂托克北一百二十里和闐城東北)
(九百四十里又北行七十里至哈喇烏蘇交阿克蘇界自和闐城東北之勒沁托海至阿蘇界千里)
(自塔喀克北至此皆東傍和闐河新唐書地理志自撥換南而東經崑岡渡赤河又西南經神山睢)
(陽鹹泊又南經䟽樹九百三十里至于闐鎮城按唐撥換城在阿克蘇東循阿克蘇河東南行渡)
(喀什噶爾葉爾羌諸河即所謂自撥換南而東經崑岡渡赤河也神山睢陽鹹泊及疏樹當在今波)
(斯湯托郭喇克至勒沁托海南北千餘里之閒)阿勒屯郭勒(地以水名在和闐城東南)
(六百八十里塔克東南二百七十里踰河流三至其境)蘇格特(在阿勒屯郭勒東南一百)
(里踰河流二至其境)巴爾呼都克(在蘇格特東南二百里踰河流一至其境)阿氏
爾干(在巴爾呼都克東北四百里和闐東一千一百十里一水雙流環帶其地自阿勒屯郭勒)
(至此皆在和闐東境之外彌望砂磧即古渠勒戎盧精絶且末小宛諸國地)
︹戶口︺(回民一萬三千六百四十二戶四萬四千六百三名口)
︹田賦︺(額徵糧一萬三千九百三十四石八斗額賦普爾八千三百十二騰格五十文)
︹臺站︺和闐底臺皂窪勒臺(又名哈喇哈什臺和闐底臺西七十里又西一)
(百五十里至葉爾羌屬之皮雅勒阿勒瑪臺)
︹卡倫︺圖什罕里克紀雅賽巴克那哈喇齊
必自雅伊里班奇札木達爾阿薩爾一
杆旗待達克阿哈薩爾敖札特瑪雜爾
︹山川︺額什墨提斯山(在和闐南)尼蟒依山(在和闐南東西有二山和闐河)
(分出其麓漢書河有二源一出于闐南山下即其地魏書西域傳稱凍凌山唐書西域記有瞿室)
(伽山山峰兩起巖隒四絶蓋古今異名亦即其地云按西域圖志有額什墨提斯哈朗歸諸山無)
(尼蟒依山新疆識略言和闐河二源皆出尼蟒依山不言出哈朗歸山疑尼蟒依即哈朗歸聲之轉)
(蓋并哈朗歸額什墨提斯二山而統稱之矣)堅珠山(在和闐西南境皂窪勒之西南薩納)
(珠山東二百里)哈朗歸山(在和闐西南境皂窪勒南又東南為額什墨提斯山皆屬和闐)
(南境之山自蔥嶺分支過葉爾羌南境又東行至此和闐河出其北麓自和闐南山東南行峯嶺連)
(接相屬於沙磧之區經五千餘里與安西南路之南山接)瑪雜爾山(在和闐河西三百里)
(山不甚高產火硝為和闐北屏自瑪爾占鄂勒氏西行至瑪雜爾山迤邐而西連山不斷直抵葉爾)
(羌河)碩勒圖郭勒山(在和闐東境外沙圖圖嶺東北三百餘里沙磧中)硇什
達爾烏蘭達布遜山(在和闐東境外碩勒圖郭勒山東南二百五十里沙磧中)
(此山直北七百餘里至羅布淖爾南境自東折北千有餘里與安西州西南境之南山相屬)沙
圖圖嶺(在和闐東南自塔克村東距葉什勒池又東行沙磧六百里至此岡巒連屬不絶)
玉隴哈什河(在和闐東源出皮什雅南尼蟒依山中東北流經玉隴哈什城西分為二)
(各流三十里復合為一北至喀提里什東哈喇哈什河自西南來會又北為和闐河出白玉)哈
喇哈什河(在和闐西源出皮什雅南尼蟒依山中北流至哈喇哈什城南分為二夾城而)
(流城西之河西北流為皂窪勒河而止城東之河距城二里東北至喀提里什入于玉隴哈什河又)
(北為和闐河哈喇哈什城東有河三處並長三十里出青玉魏書西域傳于闐國城東二十里有大)
(水北流號樹枝水即黃河也一名計式水城西五十五里亦有大水名達利水與樹枝水會俱北流)
(五代晉高居誨使于闐記河源所出至于闐分為三東曰白玉河西曰綠玉河又西曰烏玉河三河)
(皆有玉而色異每歲秋水涸國王撈玉于河然後國人得撈玉)皂窪勒河(在和闐西即哈)
(喇哈什河之分流不通他水)和闐河(在和闐北即玉隴哈什哈喇哈什二河至喀提里什)
(地復合者源流一千二百里會葉爾羌喀什噶爾諸水即大河南源也史記大宛傳漢使窮河源河)
(源出于闐其山多玉石采來天子案古圖書名河所出曰崑崙云漢書西域傳河有兩源一出于闐)
(在南山下其河北流與葱嶺河合東注蒲昌海水經注南源導于闐南山俗謂之仇摩置北流經于)
(闐國西又西北注於河)克勒底雅河(在和闐東源出克勒底雅城東北山中南流經)
(城東行二百餘里通葉什勒池按舊以克勒底雅河爲建德力河唐書西域傳建德力河在于闐)
(東三百里而克勒底雅河西去和闐四百三十餘里遠近不侔所云建德力河未必即克勒底雅也)
葉什勒池(在和闐東南源出南山中周迴成大澤克勒底雅南流入之唐西域記嫓摩川)
(東入沙磧行二百餘里至尼壤城周三四里在大澤中當即此澤也)烏蘭池(在和闐西蔥嶺)
(中周廻五十餘里不通他河)
︹古蹟︺古于闐國(漢書于闐國治西城去長安九千六百七十里東北至都護治所三千九)
(百四十七里西通皮山南與婼羌北與古墨接後漢書于窴國去長史所居五千三百里建武末莎)
(車王賢強盛攻并于窴徙其王俞林為驪歸王遣將君得鎮守于窴永平三年于窴大人都未殺君)
(得大人休莫霸復殺都末自立為于窴王三國志魏黃初三年遣使入貢後魏書于窴國在且末西)
(北蔥嶺之北二百餘里東去鄯善千五百里南去女國二千里北去龜兹四百里其地方亙千里連)
(山相次所都城方八九里部内有大城五小城數十城東三十里有首拔河中出玉石真君六年吐)
(谷渾慕利延西入于闐殺其王據其地明年慕利延還故國于闐復定隋書于闐國王姓王字卑示)
(閉練大業中頻遣使朝貢新唐書于闐或曰瞿薩旦那亦曰渙那曰屈丹北狄曰于遁諸胡曰豁旦)
(并有漢戎盧扜彌渠勒皮山諸國地其居曰西山城王姓尉遲氏名屋密本臣突厥貞觀中阿史那)
(社尒平龜兹其王伏闍信入朝上元初以其地為毘沙都督府析置十州授伏闍雄為都督舊唐書)
(地理志安西府領毘沙鎮本于闐也五代史于闐西南近蔥嶺與婆羅門為隣國而相去猶三千餘)
(里南接吐蕃西北至疏勒二千餘里晉天福三年于闐國王李聖天遣使來貢晉遣張匡鄴冊聖天)
(為大寶于闐國王匡鄴自靈州行二歲至于闐至七年冬乃還判官高居誨記其國東南曰銀州盧)
(州湄州其南千三百里曰玉山云漢所窮河源出于闐而山多玉石者此山也宋史祥符二年于闐)
(國黑韓王來貢嘉祐八年復來獻乞賜號為歸忠保順&KR2091;鱗黑韓王于闐謂金翅烏為&KR2091;鱗黑韓蓋)
(河汗之譌也明史西域傳于闐自古為大國永樂四年遣使來朝舊志于闐在哈密西南四千八百)
(里至肅州六千三百里東抵曲先北連巴什伯里按今額里齊城即古于闐國都漢書扜彌國西)
(通于闐三百九十里精絶國西通扜彌四百六十里且末國西通精絶二千里鄯善國西通且末七)
(百二十里是于闐至精絶二千八百五十里至鄯善三千五百七十里也新唐書地理志于闐東七)
(百里有精絶國于闐東距且末鎮千六百里魏書且云于闐東去鄯善千五百里里數與漢書大異)
(今由和闐東南經塔克村沙圖圖嶺折東北碩勒圖郭勒山至硇什達爾烏蘭達布遜山計千五百)
(餘里而其地北直羅布淖爾七百餘里淖爾南三百里即故樓蘭國即鄯善國也是于闐至鄯善以)
(今道里計算實無三千五百七十里蓋漢時涂徑屈曲後魏及唐開徑直之道故里數前多後少也)
(精絶去于闐七百里則當在克勒底雅東一百七十里且未去于闐千六百里則當在克勒底雅東)
(千一百餘里鄯善且未漢時為孔道今沙磧彌望人戶鮮少故城舊蹟渺無可尋故扜彌精絶且未)
(諸國不復標目但記其大略於此扜彌當在克勒底雅之西齊爾拉之東)
︹土産︺穀黍桑麻(北史西域傳于闐土宜五穀桑麻明史西域傳于闐桑麻)
(未黍宛然中土)馬橐駝驘(北史西域傳于闐有好馬駝驘)玉(史記于闐山多)
(玉石晉高居誨記于闐有白玉河綠玉河烏玉河西域圖志玉産和闐南山者最良河出山中為玉)
(河有紺黃青碧元白數色歲貢無定額)金(西域圖志和闐土貢黃金)
纂修官(臣)張芾恭纂輯
總纂官(臣)邵燦恭覆輯
校對官(臣)賀式韓恭校
校對官(臣)許誦恆恭覆校
