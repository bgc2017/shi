欽定四庫全書
欽定勝朝殉節諸臣錄卷十二
專諡諸臣
兵部尚書齊泰初名德溧水人始與黃子澄創削
藩議燕王陷京師泰走外郡謀興復墨白馬
行汗出墨脱或曰此齊尚書馬也遂被執杭
辯不屈磔于市從兄敬宗等皆坐死(見明史及
輯覧)
齊泰謀參密議志削強藩佐主雖疎致身無愧
諡忠敬
太常卿黃子澄分宜人為修撰伴讀東宫後與齊
泰議削藩請先削周齊湘代岷諸王燕王陷
京師奔嘉興謀舉事被執抗辯不屈磔于市(見明
史及輯覧)
黃子澄首進密謀力尊主執知人識短報國
心堅諡忠愍
文學博士方孝儒寧海人常從宋濓學蜀献王
聘為世子師名其讀書之廬曰正學建文
初有大政事輒咨之燕兵起廷議討之
詔檄皆出其手燕王陷京師逼草登極
詔罵哭不屈磔于市弟孝友亦死妻鄭
氏二子中憲中愈俱自經二女投秦淮河
死(見明史及輯覧)
方孝儒通經勵行取義成仁無負平生洵稱
儒者諡忠文
御史大夫練子寧新淦人燕兵起李景龍敗子寧執
數其罪請誅之不聽後被執語不遜&KR2285;死之(見明史及
輯覧)
練子寧節申讜諤氣肅糾彈執法無回懷忠
自靖諡忠肅
兵部尚書鐵鉉鄧州人李景隆北伐鉉督餉無
乏景隆敗燕王乘勝攻濟南鉉焚其攻具固
守三月不下後被執坐庭中嫚罵磔于市(見明
史及輯覧)
鐵鉉策勵守城氣吞伏板才能優裕志節
堅剛諡忠定
御史大夫景(本姓耿訛景)清真寧人燕師起嘗預
密謀約孝儒等同殉國燕王立詣闕自歸懷
刃入朝欲為惠帝報讐事覺磔于市族誅(見明
史及輯覧)
景清倜儻懷忠委蛇殉義純誠自矢勇烈無
倫諡忠壯
戸部侍郎卓敬瑞安人黨勸惠帝徙封燕王于
南昌事竟寢燕王即位被執不屈死夷三族
(見明史及輯覧)
卓敬識炳徙薪計深強幹忠言莫效大節克全
諡忠毅
以上專諡諸臣七人(附入祠士民四人)
通諡忠烈諸臣
都督瞿能合肥人從李景隆伐燕屢有戰功白溝河
之後燕王幾為所及復戰兵敗與其子俱死于陣
(見明史及輯覧)
禮部尚書陳迪宣城人嘗疏上清刑獄招流民二十
餘事皆見用燕師至被執不屈與子鳳山丹山等
六人同磔于市妻管氏縊死(見明史及輯覧)
戶部主事巨敬平凉人以清慎稱燕兵入被執不屈
死夷其族(見明史及輯覧)
刑部尚書暴昭潞州人耿介有峻節以清儉知名充
北平采訪使得燕不法狀密疏為備燕兵起時掌
北平布政司悉心經畫軍務後歸金川門破被執
不屈磔死(見明史及輯覽)
御史連楹襄垣人燕王入金川門扣馬欲刺之被殺
(見明史及輯覽)
都指揮張能籍貫未詳盛庸部下驍將每戰揮皂旗
先登陣没于夾河(見明史及輯覽)
工部右侍郎北平布政司張昺澤州人與謝貴並受
密命知燕將有變乃部署在城七衛及屯田軍士
列九門防守燕王紿入端禮門為伏兵所執不屈
死(見明史及輯覧)
北平都指揮使謝貴籍貫未詳與張昺同被命往北
平後因逮燕府官校為所紿被執殺之(見明史及
輯覽)
浙江按察使王良祥符人太宗即位遣使召之良斬
使者自焚死妻投水死(見明史及輯覧)
蘇州知府姚善湖廣安州人詔督蘇松常鎮嘉興兵
勤王未集燕兵至守城不去為麾下縛獻不屈死
(見明史及輯覧)
徽州知府陳彦回莆田人率師入援抵湖口被執械
至樂平誅死(見明史及輯覧)
以上通諡忠烈十一人(附入祠士民二人)
通諡忠節諸臣
禮部右侍郎黃觀貴池人募兵安慶聞京師䧟投羅
刹磯下死妻翁氏及二女在京先投淮清橋下死
(見明史及輯覧)
沛縣知縣顔伯瑋廬陵人燕兵陥城冠帶自經死子
有為亦自刎(見明史及輯覽)
修撰王艮吉水人燕兵入京城飲酖死(見明史及
輯覽)
修撰王叔英黃岩人募兵廣德聞京城陥自經死妻
金氏自經二女投井(見明史及輯覧)
刑科給事中黃鉞常熟人燕王以刑科給事中召用
自投于江(見明史及輯覧)
御史曾鳳韶廬陵人燕王徵召不赴自剄死妻李氏
亦死(見明史及輯覧)
谷府長史劉璟青田人誠意伯基次子太宗即位召
至語不遜下獄死(見明史及輯覧)
副都御史茅大方(一作大芳)泰興人燕王入不屈
死子順童道夀俱論誅二孫死獄中(見明史及
輯覧)
前軍都督府左斷事參贊軍務高巍遼州人
尚氣節能文章聞燕王破城自經死驛舍(見明
史及輯覧)
大理少卿胡閏鄱陽人燕師起與齊黃軰晝夜畫軍
事太宗即位被召不屈與子傳道同論死(見明史及
輯覧)
太常少卿廖昇襄陽人燕師渡江慟哭自縊死(見明史及
輯覧)
衡府紀善周是修泰和人有學行城陥自經于應天
府學尊經閣(見明史及輯覧)
都給事中龔泰義烏人燕王入金川門被縳以非奸黨
釋之自投城下死(見明史及輯覧)
以上通諡忠節十三人(附入祠士民三人)
通諡烈愍諸臣
都指揮使馬宣守薊州發兵將攻北平與燕兵戰公
樂驛被禽罵不絶口死之(見明史及輯覧)
鎮撫曾濬籍貫未詳偕馬宣共守薊城與燕兵戰公
樂驛同死之(見明史及輯覧)
都指揮彭聚余填孫泰籍貫俱未詳燕師攻懷
來與戰瑱被執不屈死泰中流矢被甲裹創力鬥
與聚俱殁于陣(見明史及輯覧)
刑部尚書侯泰南和人燕王舉兵力主抗禦之策嘗
督餉于濟寕淮安聞京師不守行至高郵被執不
屈死弟敬祖子圯俱被殺(見明史及輯覧)
戸部侍郎郭任丹徒(一作定遠)人廉慎有能燕兵至被執
不屈死子經亦論死(見明史及輯覧)
燕府長史葛誠護衛指揮盧振籍貫俱未詳與張
昺等謀誅燕王不克遇害夷其族(見明史及輯覧)
兵部右侍郎陳植廬江人燕兵將渡江植監戰江上
慷慨誓師部將殺之以降燕王葬之白玉山上(見明
史及輯覽)
永平知縣張彦方龍泉人以師入援被誅(見明史)
松江同知周繼瑜籍貫未詳募兵勤王不克後械至
京磔于市(見明史及輯覧)
右衛指揮使宋瑄與燕師戰靈璧殁于陣(見明史)
都指揮莊得籍貫未詳初隸宋忠軍懷來之敗獨全
軍以出後與燕師戰夾河殁于陣(見明史及輯覧)
監察御史高翔朝邑人建文時戮力兵事太宗即位
與胡閏同被召喪服入見語不遜族除(見明史及
輯覧)
都督宋忠籍貫未詳時奉敕總邊兵屯開平調永清
衛分屯彰德順德以備燕後張昺等謀執燕王帥
兵趨北平燕兵破懷來戰敗死(見明史及輯覧)
大寧指揮使朱鑑籍貫未詳燕王陥大寕力戰死(見明
史及輯覽)
指揮俞通淵滕聚籍貫俱未詳皆從李景隆與燕
兵力戰白溝河死于陣(見明史及輯覧)
中軍都督同知陳質籍貫未詳蔚州廣昌附于燕質
攻取之後被殺(見明史及輯覧)
指揮王某臨淮人常騎小馬軍中呼小馬王戰于白
溝河被重創立馬植戈而死(見明史及輯覧)
錦衣鎮撫楊本中牟人從李景隆討燕有功後劾景
隆喪師以孤軍獨出被殺(見明史及輯覧)
袁州知府楊任嘉興人致仕歸始與黃子澄謀舉事
後匿子澄于家被磔死二子禮益俱見殺(見明史及
輯覽)
兵部主事樊士信應城人守淮力拒燕兵不勝死之
(見明史及輯覧)
北平都指揮彭二籍貫未詳燕兵起兵躍馬大呼市
中集兵攻燕府死之(見明史及輯覧)
以上通謚烈愍二十五人(附入祠五人)
通諡節愍諸臣
燕府伴讀余逄辰宣城人有學行聞异謀乘間力諫
燕兵起復泣諫死之(見明史及輯覧)
都指揮楚智籍貫未詳屢戰有功後從盛庸戰于夾
河馬陥被執死之(見明史及輯覧)
獻縣知縣向朴慈谿人集民兵與燕將戰被執懷印
死(見明史及輯覧)
徽州知府黃希范績溪人坐程通黨論死籍其家(見明
史及輯覽)
國子博士黃彦清歙人坐在梅殷軍中私諡建文被
誅(見明史及輯覧)
賓州知州蔡運南康人有惠政前任四川參政罷歸
復起以追論奸黨坐死(見明史及輯覧)
河北衛指揮使張倫籍貫未詳屢戰有功後燕王招
之降不屈死(見明史及輯覧)
禮部侍郎黃魁籍貫未詳有學行習典禮燕師入不
屈死(見明史及輯覧)
戸部侍郎盧迥仙居人與郭任主調兵食燕兵入被
執不屈長謳而死(見明史及輯覧)
遼府左長史程通績溪人太宗即位械至京死于獄
(見明史及輯覧)
巡按御史王彬東平人與崇剛堅守楊州修守具後
守將王禮開門納燕師彬不屈死(見明史及輯覧)
散騎舍人廖鏞巢縣人德慶侯永忠孫坐方孝儒黨
被戮(見明史及輯覽)
太常少卿盧原質寕海人孝孺姑子建文時屢有戰
功燕兵至不屈與弟原朴皆被殺(見明史及輯覧)
御史鄭公智寧海人以賢良擢任嘗師事孝孺坐黨
被戮(見明史及輯覧)
陜西按察使僉事杜嘉猷寕海人亦師事孝孺間燕
之謀實發自嘉猷坐黨被戮(見明史及輯覧)
刑部侍郎胡子昭(初名志高)榮縣人從學于孝孺坐黨死
(見明史及輯覽)
河南參政(一作陕西僉事)鄭居貞閩人所至有善績與孝儒
友善坐黨被誅(見明史及輯覽)
左僉都御史周璿籍貫未詳燕王即位與茅大方並
見收不屈死(見明史及輯覽)
南昌知府葉惠仲臨海人以纂修實錄直書靖難族
誅(見明史及輯覽)
刑部主事徐子權新淦人聞練子寕死痛哭賦詩自
經死(見明史及輯覽)
山東道御史王度歸善人燕兵起悉心贊畫坐方黨
謪戍後以語不遜族誅(見明史及輯覽)
嘉定知縣練大亨新淦人子寕子聞變同妻沉劉
家河死(見明史及輯覽)
都指揮卜萬籍貫未詳屯兵扼松亭關為燕王行間
被都督陳亨所執下獄死籍其家(見明史及輯覽)
給事中葉福侯官人燕兵至守金川門城陥死之(見明
史及輯覧)
江西副使程本立崇德人有治績燕兵自經經死(見明
史見輯覽)
大理丞鄒瑾御史魏冕俱永豐人金川門破宫中
火起自殺(見明史及輯覽)
秦府長史鄒樸永豐人聞鄒瑾死不食卒一云即瑾
子(見明史及輯覽)
寧府左長史石僎平定人以學行稱燕王舉兵輒為
守禦計及城陥憤罵不屈支觧死(見明史及輯覽)
漳州教授陳思賢茂名人太宗即位詔至帥龍溪諸
生六人即明倫堂哭臨為有司所執械送京師皆
死之(見明史及輯覽)
蕭縣知縣鄭恕仙居人燕將王聰破蕭不屈死二女
同死之(見明史及輯覽)
副都御史陳性善山隂人監軍靈璧戰敗被執尋釋
歸躍馬入河而死(見明史及輯覽)
都指揮使崇剛籍貫未詳與御史王彬堅守楊州出
練兵後兵士開門納燕師被執不屈死之(見明史及
輯覽)
御史林英古田人募兵經廣德聞京城陥與妻宋氏
俱自經死(見明史及輯覽)
左拾遺戴德彛奉化人太宗即位召見不屈死之(見明
史及輯覽)
給事中陳繼之莆田人燕師入不屈死之(見明史及
輯覽)
給事中韓永西安(一作浮山)人燕王入欲官之抗辭不屈
死(見明史及輯覽)
御史謝昇諸城人甘霖懷寕人丁志方聊城人
太宗即位俱被逮不屈死(見明史及輯覽)
御史董鏞籍貫未詳諸御史有志節者俱會鏞所誓
以死報國城破後坐黨死(見明史及輯覽)
宗人府經歴宋徵籍貫未詳嘗疏請削罪藩属籍燕
師入不屈并妻子俱死(見明史及輯覧)
東平吏目鄭華臨海人由行人貶官燕兵至州長貳
皆棄城走華獨固守城破力戰不屈死之(見明史及
輯覧)
以上通諡節愍四十三人(附入祠一人)
入祠職官
濟陽教諭王省吉水人燕兵至為游兵所執詞義慷
慨衆舍之坐明倫堂大哭以頭觸柱而死之(見明史及
輯覧)
沛縣主簿唐子清典史黃謙籍貫俱未詳燕
兵陷城與知縣顔伯瑋殉節同死之(見明史及
輯覧)
四川都司斷事方法桐城人諸司表賀成祖登極
不肯署名投筆出被逮次望江拜鄉里自沈死(見明
史及輯覧)
御史葉希賢松江人坐黨被戮一云即雪庵和尚(見明
史及輯覧)
御史牛景先籍貫未詳金川門破走于杭州蕭寺
一云即東湖樵夫(見明史及輯覧)
編修程濟朝邑人金川門啟濟亡去或曰惠
帝為僧出亡濟從之莫知所終(見明史及
輯覧)
郎中梁田玉中書舍人梁良玉某官梁良
用梁中節俱定海人中書何申柴和
郭節籍貫俱未詳某官何洲海州人某官郭
良籍貫未詳俱于燕兵入京後行遯以死(見明史及
輯覧)
以上職官王省等四人予入忠義祠某希
希賢牛景先程濟及梁田玉等雖出自遜
國諸書未盡徵信但案明史及輯覧俱用
附錄存疑今亦從過而存之之義均予入
祠
入祠士民
黃墀陳子方餘姚人與陳性善友難作同死(見明史及
輯覽)
杜竒北平人燕王徵入府極諫王當守臣節被斬(見明
史及輯覽)
燕山衛卒儲福燕兵起不食死
台州樵夫佚其姓名日負薪入市口不貳價聞燕王
即位痛哭投東湖死(見明史及輯覧)
樂清樵夫佚其姓名聞燕王破城鄉人卓敬死號痛
投于水(見明史及輯覧)
金川門卒龔翊籍貫未詳燕兵入金川門慟哭遂隐
而死
河西慵不知何許人披葛衣行乞至河西為慵于莊
浪魯氏而死(見明史及輯覧)
補鍋匠不知姓名常往來䕫州重慶間後不知所終
(見明史及輯覧)
馮翁不知何人在䕫州以章句教授童子常與補鍋
匠相持哭共入山語竟日後不知所終
雲門僧若耶溪樵皆居會稽每以荻書字于沙多
孤臣去國之詞(見明史及輯覧)
玉山樵者居金華東山麻衣戴笠終身不易人或疑
其王姓云(見明史及輯覧)
以上士民黃墀等及不知姓名者六人俱予入
忠義祠其龔翊及河西傭以下無姓名者七人
雖俱遯荒以終而志節可矜均予入祠
