御製題勝朝殉節諸臣錄(有序)
昨以勝國殉節之臣各能忠於所事不可令其湮
沒不彰特勅大學士九卿䓁稽考史書核議予諡
入祠以昭軫慰其建文諸臣之死事者並命甄議
兹大學士等議上錄其生平大節表著者予以專
諡餘則通謚為忠烈忠節次則通謚為烈愍節愍
統計一千六百餘人若諸生韋布未通仕籍及姓
名無考如山樵市隠之流則入祀所在忠義祠統
計又二千餘人各為一冊進覧之均為允協因名
之曰勝朝殉節諸臣錄冠以所頒諭旨附載廷臣
議疏彙刊頒行俾天下後世讀史者有所考質夫
以明季死事諸臣多至如許迥非漢唐宋所可及
錄而旌之亦累朝所未舉行似亦足以褒顯忠貞
風勵臣節固不必如張若溎所請之遍行訪查徒
滋紛擾致無了期且即冄入數千人於表章大義
亦無所增减廷臣駁議惟韙亦并載之爰題詩簡
端用示大意
信史由來貴癉彰勝朝殉節與羶薌五常萬古既云樹
潛德幽光允頼揚等度早傳遼及宋(宋李若水從欽宗至金營不屈而死
金人相與言曰遼國之亡死義者十數南朝惟李侍郎一人)後先直邁漢和唐諸臣
泉壤應相慶捨死初心久乃償
乾隆四十年十一月初十日奉
上諭崇奬忠貞所以風勵臣節然自昔累朝嬗代凡勝
國死事之臣罕有錄予易名者惟我
世祖章皇帝定鼎之初於崇禎末殉難之大學士范景文
等二十人
特恩賜謚仰見
聖度如天軫䘏遺忠寔為亘古曠典苐當時僅徵据傳聞
未暇遍為搜訪故得邀表章者止有此數迨久而遺
事漸彰復經論定今明史所載可按而知也至若史
可法之支撐殘局力矢孤忠終蹈一死以殉又如劉
宗周黃道周等之立朝謇諤抵觸僉壬及遭際時艱
臨危授命均足稱一代完人為褒揚所當及其他或
死守城池或身殞行陣與夫俘擒駢僇視死如歸者
爾時王旅徂征自不得不申法令以明順逆而事後
平情而論若而人者皆無愧於疾風勁草即自盡以
全名節其心亦並可矜憐雖福王不過倉猝偏安唐
桂二王并且流離竄跡已不復成其為國而諸人茹
苦相從捨生取義各能忠於所事亦豈可令其湮没
不彰自宜稽考史書一體旌諡其或諸生韋布及不
知姓名之流並能慷慨輕生者議諡固難於概及亦
當令爼豆其鄕以昭軫慰嘗恭讀我
太祖實錄載薩爾滸之戰明楊鎬等集兵二十萬四路分
出侵我興京我
太祖
太宗及貝勒大臣等統勁旅𢾗千殱戮明兵過半一時良
將如劉綎杜松等皆没於陣近曾親製書事一篇用
揚
祖烈而示傳信惟時
王業肇基其抗我顔行者原當多為獮薙然迹其冒鏑攖
鋒竭忠效命未嘗不為嘉憫又若明社將移孫承宗
盧象昇等之抵拒王師身膏原野而周遇吉蔡懋德
孫傅庭等以闖獻蹂&KR1011;禦賊亡身凛凛猶有生氣捴
由明政不綱自萬歷以至崇禎權奸接踵閹䜿横行
遂至黑白混淆忠良冺滅每為之切齒不平福王時
雖間有追諡之人而去取未公亦無足為重朕惟以
大公至正為衡凡明季盡節諸臣既能為國抒忠優
奬實同一視至錢謙益之自詡清流靦顔䧏附及金
堡屈大均&KR1200;之倖生畏死詭託緇流均属喪心無耻
若&KR1200;果能死節則今日亦當在予旌之列乃既不能
捨命而猶假語言文字以自圖掩餙其偷生是必當
明斥其進退無據之非以隠殛其冥漠不靈之魄一
褒一貶衮鉞昭然使天下萬世共知朕凖情理而公
好惡以是植綱常即以是示彰癉所有應諡諸人並
查明史及輯覧所載遵照
世祖時之例仍其原官予以諡號其如何分别定諡之處
著大學士九卿京堂翰詹科道集議以聞並通諭中
外知之欽此
乾隆四十一年正月初七日奉
上諭前以明季殉節諸臣各為其主義烈可嘉自宜查
明錫諡因命大學士九卿京堂翰詹科道等集議奏
聞冀以褒闡忠良風示來世兹復念建文革除之際
其臣之仗節死難者史冊所載甚多當時永樂位本
藩臣乃犯順稱兵隂謀奪國諸人自當義不戴天雖
齊泰黃子澄等輕率寡謀方孝孺識見迂闊未足輔
助少主然迹其尊主鋤強之心實堪共諒及大勢已
去猶且募旅圖存抗詞抵斥雖殞身湛族百折不回
洵為無慚名教者其他若景清鐵鉉等或慷慨捐軀
或從容就義雖致命不同而志節凛然皆可謂克明
大義甚至東湖樵夫補鍋匠之流雖姓名隠晦不彰
其心均足嘉尚特以永樂性成殘刻逞志滛刑其屠
戮之慘極於瓜蔓牽連殆非人理朕讀史至此未嘗
不深憤恨迨其中葉雖少弛厲禁而彼之臣子徇私
曲諱終不肯顯示褒揚使忠臣義士之氣久弗獲伸
殊堪憫惻夫以勝國革命之時其抗我顔行者尚念
其忠於所事特予表章矧建文諸臣不幸遘遭内難
為國捐生成仁取義豈可令其湮没自當一體議諡
以發幽光而昭公道其應如何分别予諡之處着同
前旨交大學士等一體詳查集議具奏稱朕崇奬忠
貞有加無已之至意欽此
乾隆四十一年二月初八日奉
旨大學士九卿等將明季並建文時殉節諸臣悉案史
乘核查擬予專諡通諡及應入祀忠義祠者分冊具
奏甚為允協著照所議行其進呈各册於姓名事實
摘其梗概頗見詳偹著名為勝朝殉節諸臣錄交武
英殿刊刻頒行即以原頒諭旨錄冠卷首仍附載廷
臣所上議疏朕特製詩篇題識簡端用以垂示久遠
至大學士等議覆張若溎奏請勒限訪查一摺所駁
亦甚是張若溎原奏固為善善從長之意但現在廷
臣等考核釐次以明史及輯覧為據旁及一統志及
各省通志參互考証其仗節死義者已有三千六百
餘人是因世近可徵而朕加恩訪錄已迥非漢唐宋
諸朝所可及不可謂不多今既各加旌典俾得共預
闡揚於崇奬忠貞風勵臣節之道已無遺憾即使再
加蒐採亦未必能復廣至千人於此事全局有何增
益而稽諸文獻無徵之餘必致真偽混淆轉不足以
昭傳信且恐有司詢訪不免於吏胥軰藉端滋擾里
閭更非朕軫䘏遺忠之本意此事亦著照所議毋庸
辦理并以此旨及議駁稿偹載卷首仍將此通諭知
之欽此
大學士(臣)舒赫德(臣)于敏中等謹
奏為遵
旨集議具奏事乾隆四十年十一月初十日奉
上諭崇奬忠貞所以風勵臣節然自昔累朝嬗代凡勝
國死事之臣罕有錄予易名者惟我
世祖章皇帝定鼎之初於崇禎末殉難之大學士范景文
等二十人
特恩錫諡仰見
聖度如天軫䘏遺忠實為亘古曠典苐當時僅徵据傳聞
未暇遍為搜訪故得邀表章者止有此𢾗迨久而遺
事漸彰復經論定今明史所載可按而知也至若史
可法之支撐殘局力矢孤忠終蹈一死以殉又如劉
宗周黃道周等之立朝謇諤抵觸僉壬及遭際時艱
臨危授命均足稱一代完人為褒揚所當及其他或
死守城池或身殞行陣與夫俘擒駢僇視死如歸者
爾時王旅徂征自不得不申法令以明順逆而事後
平情而論若而人者皆無愧於疾風勁草即自盡以全
名節其心亦並可矜憐雖福王不過倉猝偏安唐桂
二王并且流離竄跡已不復成其為國而諸人茹苦
相從捨生取義各能忠於所事亦豈可令其湮没不
彰自宜稽考史書一體旌諡其或諸生韋布及不知
姓名之流並能慷慨輕生者議謚固難於概及亦當
令爼豆其鄕以昭軫慰嘗讀我
太祖實錄載薩爾滸之戰明楊鎬等集兵二十萬四路分
出侵我興京我
太祖
太宗及貝勒大臣等統勁旅數千殱戮明兵過半一時良
將如劉綎杜松等皆没於陣近曾親製書事一篇用
揚
祖烈而示傳信惟時
王業肇基其抗我顔行者原當多為獮薙然迹其冐鏑攖
鋒竭忠效命未嘗不為嘉憫又若明社將移孫承宗
盧象昇等之抵拒王師身膏原野而周遇吉蔡懋德
孫傅庭等以闖獻蹂&KR1011;禦賊亡身凛凛猶有生氣總
由明政不綱自萬歷以至崇禎權奸接踵閹䜿横行
遂至黑白混淆忠良冺滅每為之切齒不平福王時
雖間有追謚之人而去取未公亦無足為重朕惟以
大公至正為衡凡明季殉節諸臣既能為國抒忠優
奬寔同一視至錢謙益之自詡清流&KR0804;顔降附及金
堡屈大均軰之倖生畏死詭託緇流均属喪心無恥
若軰果能死節則今日亦當在予旌之列乃既不能
捨命而猶假語言文字以自圖掩餙其偷生是必當
明斥其進退無據之非以隐殛其冥漠不靈之魄一
褒一貶衮鉞昭然使天下萬世共知朕凖情理而公
好惡以是植綱常即以是示彰癉所有應諡諸人並
查明史及輯覧所載遵照
世祖時之例仍其原官予以諡號其如何分别定諡之處
著大學士九卿京堂翰詹科道集議以聞並通諭中
外知之欽此又乾隆四十一年正月初七日奉
上諭前以明季殉節諸臣各為其主義烈可嘉自宜查
明錫諡因命大學士九卿京堂翰詹科道等集議奏
聞冀以褒闡忠良風示來世兹復念建文革除之際
其臣之仗節死難者史册所載甚多當時永樂位本
藩臣乃犯順稱兵隂謀奪國諸人自當義不戴天雖
齊泰黃子澄等輕率寡謀方孝孺識見迂闊未足輔
助少主然迹其遵主鋤強之心實堪共諒及大勢已
去猶且募旅圖存抗詞抵斥雖殞身湛族百折不回
洵為無慚名教者其他若景清鐵鉉等或慷慨捐軀
或從容赴義雖致命不同而志節凛然皆可為克明
大義甚至如東湖樵夫補鍋匠之流雖名姓隐晦不
彰其心均足嘉尚特以永樂性成殘刻逞志滛刑其
屠戮之慘極於瓜蔓牽連殆非人理朕讀史至此未
嘗不深憤恨迨其中葉少弛厲禁而彼之臣子徇私
曲諱終不肯顯示褒揚使忠臣義士之氣久弗獲伸
殊堪憫惻夫以勝國革命之時其抗我顔行者尚念
其忠於所事特予表章矧建文諸臣不幸遘遭内難
為國捐生成仁取義豈可令其湮没自當一體議諡
以發幽光而昭公道其應如何分别予諡之處著同
前旨交大學士等一體詳查集議具奏稱朕崇奬忠
貞有加無已之至意欽此(臣)等恭繹
諭旨仰見我
皇上聖仁公溥覃被無私表微闡幽至為賅備伏考戴
記諡以尊名節以壹惠鄭氏註言諡者行之迹謂
使聲譽可得而尊信即以其行一大善為諡也惟
是歴代易名祗為餙終常制而勝國遺忠並膺茂
典者實曠古所未有謹按順治九年
世祖章皇帝軫念明末甲申殉節之臣自范景文以下二
十人及劉文炳鞏永固衛時春張慶臻錫諡有差
乾隆四年
皇上允廷(臣)所請於明臣趙譔復予旌諡大義嘉名後
先昭揭兹者特奉
恩綸詳議追奬不惟闖獻蔓延時窮節見俾從甄錄即
我
朝天戈迅掃抗顔拒命者亦令一例褒揚而明初靖
難之變藎臣烈士甘就誅夷雖閱年逾遠并不使
終於湮晦此誠
聖主大公至正之盛心也(臣)等伏讀
欽定明史諸卷或專傳特書或因文附見義法精嚴顯
微共貫
皇上申命儒臣增修輯覧於福唐桂三王事蹟詮次釐
訂褒誅筆削仰承
睿裁盖自萬歷以降諸臣效節始末具載二書者(臣)等
祗遵
訓示分析攷稽而以
大清一統志與直省通志互校亦可參異同而核詳
略至建文諸臣遺聞軼事附會不經若表忠致身
等錄皆無足徵据而一以正史為斷其中區别流
品斟酌典章謹擬數條臚列如左
一明代殉國諸臣所處時地不同其素行亦各不
一按大戴禮白虎通論諡大名小名並著其文應
請倣其意而變通之定為專諡通諡之法其有生
平大節卓然可稱而又艱貞自靖百折不回者自
宜特予褒崇按名定諡若平時無甚表見而慷慨
致命志節皎然則彙入通諡之列其較著者為忠
烈忠節次則為烈愍節愍期扵考行稱名各有攸
當
一明季應諡諸臣其在天啓崇禎間已經議䘏者
均無庸冄給至福王時雖間有贈諡而荒殘擾攘
之際偏私挂漏指不勝屈其出扵唐桂二王者則
臧否益淆規制彌陋應請自福王以後得諡者並
按其應諡之實綜覈更正俾共知
盛世两字公平實為千載定論
一明代諸臣既邀
賜諡宜有所附麗褒彰苐已事遠年湮即欲表墓旌閭
亦難查考而異代之臣更不便照現行事例因諡
立碑查直省府州縣各有忠義祠應於諸臣原籍
令有司設牌入祀其或里居失傳者則於授命之
所附祠並請
勅下翰林院撰擬專謚及通諡文各一篇交禮部刊發
直省令所在按式成造木牓填書某官姓名諡字
附載事實於後懸諸祠内以昭令典其有後裔尚
存願於祠墓自行鎸立碑石者聽至史册所稱闔
門遇難者不一而足似應入祀節孝祠以示表揚
其有姓氏可稽者詳書於牌否則止書某某妻妾
女媳同時殉難若干口用昭核實
一諸生韋布未通仕籍甚且姓名無考如山樵市
隠之流遂志成仁所在多有議諡自難概及應請
於諡之所不及者均令其入祀忠義祠則草野幽
貞亦不致淪於冺沒其有妻女等從殉者並如前
例
一明臣如楊所修王大年李應薦張捷楊維垣軰
雖臨危不屈而名麗閹黨其素行已属有虧自不
便令其濫邀謚典其因馬士英而驟遷如楊文驄
者抗節亦有可矜進身究為可議若方岳貢邱瑜
之殉難見於一統志以正史律之則殊有遺憾而
一時勲戚之臣明史謂大半以兵死者原不在盡
節之數又如張鶴鳴之信王化貞排熊廷弼與蘇
觀生之擁立朱聿&KR2045;搆難桂王皆僨事可誅隕身
莫贖而馬吉翔蒲纓則表裏為奸其入𬗟偕亡益
無足道且有於甲申謁賊苟免其後乃堅拒我
大兵如傅鼎銓張家玉衛允文吳爾壎者均屏而不
錄至若樓璉草詔而後自經梅殷入朝而復被害
亦不得比於完節以見
聖朝權衡予奪衮鉞昭然
一明史久經
欽定頒行所有新議諡法難於各傳添載(臣)等酌議請
照明史格式另編一冊冠以原奉
諭旨次載諸(臣)議疏次及所擬專謚通諡清单一體成
書與明史相附而行俾讀史者有可稽覈以昭傳
信(臣)等謹遵
旨集議按欵分列繕册進
呈伏候
欽定俟
命下之曰一體遵奉施行再(臣)等大學士九卿銜名照
例於摺尾謹列外其入議之京堂翰詹科道員數
較多未能徧列銜名合併聲明謹
奏
大學士(臣)舒赫德于敏中等謹
奏為遵
旨一併議奏事左都御史張若溎奏請交直省督撫採
訪明季殉節事迹一摺乾隆四十年十一月二十
三日奉
旨此摺並著大學士九卿等一併議奏欽此據稱竊聞
定稿衙門以名史及各省通志為斷其說是矣然
明史通志固
本朝修纂之書抗志流賊者或載及之若犯我顔行
方且指為不順孰敢大書特書以誌不朽然則欲
專求之於明史通志除峻秩顯官有關大局者之
外其餘人等(臣)疑其不能多覩請先就明史通志
查考編次進
呈并請行文直省各督撫再加採訪務期確實不爽
文獻可憑錄其姓名行迹限以半年之内陸續具
奏(臣)等詳加考核取其信而有徵者編纂成書等語
(臣)等伏查明季殉節諸臣蒙我
皇上錫諡褒忠(臣)等承
命集議謹遵原奉
諭旨就明史及輯覧所載詳加摘錄又思歴經官修之
大清一統志及各直省通志比正史義例較寬所收
均為詳信亦應酌加參考用廣蒐羅至一切野乘
稗官誠以其傳述多訛未敢概為援引今該左都
御史以明史通志所載無多請行各督撫冄加採
訪固亦推廣
聖仁闡幽微顯之意臣等恭繹
欽定明史一書原係仰禀
睿裁筆削公正凡與
本朝交涉事蹟莫不詳確紀載毫無忌諱故上自遼
東死事諸人下及福唐桂諸王臣子之阻兵抗命
者悉皆編入列傳大書特書不特顯秩崇班各詳
本末即於子衿韋布亦一一附著其姓名方策具
存無難考見(臣)等現在核辦各項本於明史者實
什之七八並未有如該左都御史所云不能多覩
以致埋没堪虞之處至如文集說部等𩔖原非謂
其一無可據然如李國楨誤國辱身而谷應泰作
紀事本末乃謂其激烈殉義足見野史之冒濫難
憑又如吴繼善降賊被殺而吳偉業作傳乃稱其
大罵捐軀更見私集之阿謏難據是以從前修史
時間加刊削實有不得不從嚴慎者今(臣)等辦理
諡典擬於明史以外兼及志書裒輯已廣故專諡
通諡至有一千五六百人
聖澤覃施極為周溥若因其間尚有遺佚復令督撫採
訪增加則自今上距
國朝定鼎百有餘年正史既不載其名故老又無從
詢問文獻並不足徵而僅據其子孫呈報之詞又
將何所考核以辨其誣信轉恐真偽混淆毋禆彰
闡况天下之忠義一也我
皇上褒崇節烈奬䘏遺芳原主於扶植綱常垂教萬世
此不獨身被易名之典者共蒙優渥
殊恩即或當日傳聞闕略間有未發之幽潛應亦無不
正氣咸伸漏泉同感又何必勒限行查徒滋紛擾
應將該左御御史所奏之處毋庸議除諡典各條
欵已另行詳議具奏外(臣)等謹遵
旨將此摺一併會議是否有當伏候
訓示遵行謹
奏
欽定四庫全書
欽定勝朝殉節諸臣錄十二卷
提要
(臣)等謹案勝朝殉節諸臣錄十二卷乾隆四
十一年奉
勅撰明自萬歷以還朝綱日紊中原瓦解
景命潛移我
國家肇造丕基龍興東土
王師順動望若雲霓而當時守土諸臣各為其
主往往殞身碎首喋血危疆逮乎掃蕩妖氛
宅中定鼎乾坤再造陬□咸歸而故老遺臣猶
思以螳臂當車致煩齊斧載諸史冊一一可
稽我
皇上幾餘覽古
軫惻遺忠
念其冐刃攖鋒雖屬不知天運而疾風勁草百折
不移要為死不忘君無慚臣節用加
贈典以勵綱常
特命大學士九卿京堂翰詹科道集議於廷俾各
以原官
錫之新諡蓋
聖人之心大公至正視天下之善一也至於崇禎
之季銅馬縱横或百戰捐生或孤城效死雖
將傾之厦一木難支而毅魄英魂自足千古
自范景文等二十餘人已蒙
世祖章皇帝易名
賜祭炳燿丹青外其縶馬埋輸沉淵伏劍在甲申三
月以前者並
命博徵載籍詳錄芳蹤若夫壬午革除傳疑行遯
致身一錄見聞雖有異詞抗節諸臣生死要
為定據亦詳為
甄錄追慰忠魂大抵以
欽定明史為主而參以官修
大清一統志各省通志諸書皆臚列姓名考証
事迹勒為一編凡立身始末卓然可傳而又
取義成仁搘拄名教者各予專諡共三十三
人若平生無大表見而慷慨致命矢死靡他
者彙為通諡其較著者曰忠烈共一百二十
四人曰忠節共一百二十二人其次曰烈愍
共三百七十七人曰節愍共八百八十二人
至於微官末秩諸生韋布及山樵市隠名姓
無徵不能一一議諡者並祀於所在忠義祠
共二千二百四十九人如楊維垣等失身閹
黨一死僅足自贖者則不濫登焉書成
奏進
命以勝朝殉節諸臣錄為名併
新製宸章弁諸簡首
宣付武英殿刊刻頒行以垂示久遠(臣)等竊惟自
古代嬗之際其致身故國者每多蒙以惡名
故鄭樵謂晉史黨晉而不有魏凡忠於魏者
目為叛臣王凌諸葛誕母邱儉之徒抱屈黃
壤齊史黨齊而不有宋凡忠於宋者目為逆
黨袁粲劉秉沈攸之之徒含冤九原可見阿
徇偏私率沿其陋其間即有追加褒贈如唐
太宗之於堯君素宋太祖之於韓通亦不過
偶及一二人而止誠自書契以來未有天地
為心渾融彼我闡明風教培植彛倫不以異
代而岐視如我
皇上者(臣)等恭繹
詔旨仰見
權衡予奪衮鉞昭然不獨勁節孤忠咸邀
渥澤而明昭彰癉立千古臣道之防者春秋大義
亦炳若日星敬讀是編彌凛然於
皇極之彛訓矣乾隆五十四年四月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
