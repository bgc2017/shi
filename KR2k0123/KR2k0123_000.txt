平江記事地理類八(雜記之屬)
提要
(臣)等謹案平江記事一卷元高德基撰德基
平江人嘗官建德路總管其書中有記干文
傳修遼金宋史事則當成於至正中矣所載
皆吳郡古蹟而亦兼及神仙鬼怪詼諧滛諺
之事可禆圖志佚聞其間不免疎謬者如引
圖經虞山者巫咸所居而不知其語出越絶
書引吳越春秋稻蟹不遺種而不知其語出
春秋外傳又胥蘇二字古人本通用故國語
史記皆作姑蘇而以為後人之訛字凡此皆
失於攷證然而序次詳贍條理秩然足供採
擷者甚多亦龔明之中吳紀聞之流亞也乾
隆四十三年六月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
