尚史卷十一世家四
鑲白旗漢軍李鍇撰
晉世家下
景公
景公名獳(史作據)成公子成公七年(宣九年)薨公即位是年
冬十月楚伐鄭郤缺救鄭鄭敗楚師景公元年(宣十年)夏
六月鄭及楚平我及諸侯之師(宋衛曹)伐鄭取成而還冬
楚伐鄭士會救之諸侯之師戍鄭二年(宣十一年)秋公會狄
于櫕函(衆狄疾赤狄之役遂服于晉)三年(宣十二年)春楚圍鄭克之鄭及
楚平夏六月我師救鄭及河楚乘我軍敗我師于邲冬
先縠及宋衛曹同盟于清邱四年(宣十三年)秋赤狄伐我及
清先縠召之也冬討邲之敗與清之師殺先縠盡滅其
族五年(宣十四年)夏公伐鄭告于諸侯蒐焉而還楚圍宋六
年(宣十五年)春宋告急于我公欲救之伯宗不可乃止使解
揚如宋夏六月荀林父敗赤狄于曲梁滅潞殺鄷舒秋
七月秦伐我次于輔氏公治兵于稷以略狄土立黎侯
而還(狄奪其地故復立之)及雒魏顆敗秦師于輔氏公使趙同獻
狄俘于周七年(宣十六年)春士會帥師滅赤狄甲氏及留吁
鐸辰三月獻狄俘公請于王命士會將中軍且為大傅
先是周王子扎殺召伯毛伯(在十五年)夏王室復亂王孫蘇
來奔我復之冬使士會平王室八年(宣十七年)春公使郤克
徵會于齊齊頃公使婦人觀之婦人笑于房郤克怒夏
公會諸侯(魯衛曹邾)同盟于斷道辭齊人執其使九年(宣十八年)
春公及衛伐齊及齊頃公盟于繒齊公子彊為質于我
我師還十年(成元年)春使詹嘉平戎于王單襄公來拜成
十一年(成二年)齊伐魯敗衛于新築魯衛皆來乞師夏六
月公使郤克會魯衛曹之師及齊師戰于鞌齊師敗績
我師入自邱輿擊馬陘齊頃公使國佐賂以紀甗玉磬
與地許之平秋七月及國佐盟于爰婁使齊歸魯汶陽
之田冬十一月公使鞏朔獻齊捷于周十二年(成三年)春
公會諸侯(魯宋衛曹)伐鄭遂東侵鄭鄭敗我師于邱輿夏魯
公來拜汶陽之田秋郤克及衛伐廧咎如冬十一月使
荀庚如魯聘及魯盟十二月作六軍韓厥趙括鞏朔韓
穿荀騅趙旃皆為卿(賞鞌之功也)齊侯來朝十三年(成四年)夏
魯公來冬鄭伐許我救許伐鄭取汜祭十四年(成五年)春
放趙嬰齊于齊(通于趙朔妻莊姬故)夏梁山崩秋八月趙同及鄭
伯盟于赤棘冬十一月定王崩簡王立十二月公會諸
侯(魯齊宋衛鄭曹邾杞)同盟于蟲牢(鄭服也)十五年(成六年)春鄭伯來
拜成三月伯宗夏陽說及衛鄭侵宋(蟲牢之盟諸侯謀復會宋公辭故)
夏四月遷于新田冬魯季孫行父來賀遷也楚伐鄭欒
書救鄭遇于繞角楚師還我師遂侵蔡楚救蔡禦諸桑
隧我師還侵沈獲沈子揖初十六年(成七年)春鄭伯來且
拜師秋楚伐鄭公會諸侯(魯齊宋衛曹莒邾杞)救鄭八月同盟于
馬陵(尋蟲牢盟且莒服故)冬衛孫林父以戚來奔衛定公來我反
戚十七年(成八年)春使韓穿如魯言汶陽之田歸之于齊
公羊鞌之戰齊師大敗齊侯歸弔死視疾七年不飲
酒不食肉晉侯聞之曰嘻奈何使人之君七年不飲
酒不食肉請皆反其侵地
欒書侵蔡遂侵楚獲申驪(楚大夫)夏六月殺趙同趙括(莊姬)
(譛故)以其田與祁奚韓厥諫乃立趙武而反其田冬士燮
如魯聘會魯齊邾伐郯十八年(成九年)春正月公會諸侯
(魯齊宋衛鄭曹莒杞)同盟于蒲(歸汶陽之田諸侯貳于晉晉懼會蒲以尋馬陵之盟)二月鄭
伯會楚公子成于鄧秋鄭伯來我執諸銅鞮欒書伐鄭
鄭使伯蠲(行人)行成殺之楚侵陳以救鄭冬十一月秦人
白狄伐我公釋楚鍾儀使歸求成十二月楚使公子辰
來報鍾儀之使請修好結成十九年(成十年)使糴茷如楚
夏四月公有疾五月立大子州蒲以為君而會諸侯(魯齊)
(宋衛曹)伐鄭(歸鄭伯以求成也)六月公薨秋魯公來止之使送葬
冬葬景公(左傳)
謚曰景在位十九年
厲公
厲公名州蒲景公大子也厲公元年(成十一年)春使郤犨如
魯聘及魯盟夏魯季孫行父來報聘且涖盟冬宋華元
(宋大夫)來合晉楚之成秦晉為成會于令狐秦伯不肯涉
河使史顆(秦大夫)盟公于河東郤犨盟秦伯于河西秦伯
歸而背成二年(成十二年)春周周公來奔夏五月士燮會楚
公子罷許偃(並楚大夫)盟于宋(華元合成故)公會魯公衛侯于瑣
澤鄭伯亦來聽成狄侵我秋敗狄于交剛郤至如楚聘
且涖盟冬楚公子罷來聘且涖盟十二月公及楚公子
罷盟于赤棘三年(成十三年)春使郤乞如魯乞師(將伐秦)夏四
月公使吕相(魏錡子)絶秦五月公會諸侯(魯齊宋衛鄭曹邾滕)伐秦
戰于麻隧秦師敗績獲秦成差及不更女父(成差女父並秦大夫)
(不更爵名)四年(成十四年)春衛定公來公強見孫林父定公不可
夏定公歸公使郤犨送林父卒見定公而復之(成七年衛定公)
(惡孫林父林父奔晉)五年(成十五年)春三月公會諸侯(魯衛鄭曹)同盟于戚
執曹成公歸于京師(曹宣公卒公子負芻殺其大子而自立故見討負芻即成公)冬
十月殺伯宗及欒弗忌(晉賢大夫)伯州犂奔楚十一月士燮
會諸侯之大夫(魯齊宋衛鄭邾)會吳于鍾離六年(成十六年)鄭叛晉
公將伐鄭使欒黶如魯郤犨如衛遂如齊皆乞師夏五
月我師起楚救鄭六月晉楚戰于鄢陵楚子鄭師敗績
秋公會諸侯(魯齊衛宋邾)于沙隨謀伐鄭(鄭未服故)七月公會周
尹武公及諸侯伐鄭荀罃以諸侯之師侵陳遂侵蔡諸
侯遷于潁上鄭宵軍之宋齊衛皆失軍曹人請于我我
歸曹成公九月執魯季孫行父于苕邱既而許魯平赦
行父冬十二月郤犨及行父盟于扈公使郤至獻楚捷
于周七年(成十七年)春正月鄭侵我虚滑衛救我夏五月公
會周尹武公單襄公及諸侯(魯宋衛曹齊邾)伐鄭六月同盟于
柯陵楚救鄭諸侯還秋九月荀瑩如魯乞師冬公會諸
侯伐鄭冬十月圍鄭楚救鄭諸侯還公侈多外嬖欲盡
去羣大夫而立其左右胥童怨郤氏曰必先三郤族大
多怨十二月殺郤錡郤犨郤至胥童以甲劫欒書中行
偃于朝公辭曰大夫無辱其復職位公遊于匠麗氏欒
書中行偃執公閏月殺胥童明年使程滑弑公葬之于
翼東門之外以車一乘(諸侯葬七乘言不以君禮葬也左傳)
諡曰厲在位八年
悼公
悼公名周其大父捷襄公少子也不得立號為桓叔桓
叔最愛桓叔生惠伯談談生公子周(史記世家)
厲公八年(成十八年)春正月厲公被弑欒書中行偃使荀罃
士訪逆公子周于京師而立之生十四年矣大夫逆于
清原公子曰孤始願不及此雖及此豈非天乎抑人之
求君使出命也立而不從將安用君二三子用我今日
否亦今日共而從君神之所福也對曰羣臣之願也敢
不唯命是聽盟而入館于伯子同氏辛巳朝于武宫逐
不臣者七人二月乙酉朔公即位始命百官施舍已責
逮鰥寡振廢滯匡乏困救災患禁淫慝薄賦斂宥罪戾
節器用時用民欲無犯時凡六官之長(大國三卿晉置六卿為軍帥故)
(曰六官)皆民譽也舉不失職官不易方爵不踰德師不陵
正旅不偪師民無謗言魯公來朝夏六月士匄如魯聘
(拜朝也)杞桓公來朝初魚石(宋大夫)叛宋楚取宋彭城以封
魚石宋圍彭城冬十一月楚救彭城伐宋宋來告急公
救宋遇楚師于靡角之谷楚師還士魴如魯乞師十二
月公會諸侯(宋衛邾齊魯)同盟于虚朾謀救宋宋辭諸侯請
圍彭城元年(襄元年)春正月欒黶會諸侯之大夫圍彭城
彭城降我齊不會彭城我以為討齊大子光為質于我
夏五月韓厥荀偃帥諸侯之師伐鄭入其俘敗其徒兵
于洧上魯齊曹邾杞次于鄫以待我師我師自鄭以鄫
之師侵楚焦夷及陳公及衛獻公次于戚以為之援秋
九月簡王崩靈王立冬荀罃如魯聘二年(襄二年)夏六月
我師及宋師衛甯殖侵鄭秋七月荀瑩會諸侯之大夫
(魯宋衛曹邾)于戚謀鄭冬復會于戚遂城虎牢以偪鄭鄭人
乃成三年(襄三年)春魯公來朝夏四月公及魯公盟于長
樗我將合諸侯使士匄如齊乞盟乃盟于耏外六月公
會周單武子及諸侯(魯宋衛鄭莒邾齊)同盟于雞澤使荀會逆
吳子于淮上吳子不至陳使袁僑如會求成公使和組
父告于諸侯秋及陳袁僑盟冬荀罃伐許(不會雞澤故)四年
(襄四年)夏魯叔孫豹來聘冬魯公來聽政(受貢賦多少之政)請屬
鄫許之無終子(山戎國名)嘉父使因魏絳納虎豹之皮以請
和諸戎公曰不如伐之魏絳曰和戎有五利焉(事見絳傳)公
說使絳盟諸戎五年(襄五年)靈王使王叔陳生愬戎于我
(戎陵虣周室故)我執陳生士魴如京師言陳生貳于戎夏魯叔
孫豹覿鄫世子巫于我吳子使夀越來請聽諸侯之好
秋九月公會諸侯(魯宋陳衛鄭曹莒邾滕薛齊吳鄫)于戚會吳且命戍
陳冬諸侯戍陳楚伐陳公會諸侯(魯宋衛鄭曹齊)于城棣以救
之六年(襄六年)莒滅鄫以鄫故討魯魯季孫宿來見且聽
命七年(襄七年)冬楚圍陳十二月公會諸侯(魯宋陳衛曹莒邾)于
鄬謀救陳陳侯逃歸(陳畏楚故)八年(襄八年)春魯公來朝夏五
月公會鄭伯及諸侯之大夫(魯齊宋衛邾)于邢邱以命朝聘
之數冬士匄如魯聘九年(襄九年)夏魯季孫宿來聘秋饑
秦侵我鄭及楚平冬十月公會諸侯(魯宋衛曹莒邾滕薛杞小邾齊)伐
鄭鄭成十一月同盟于戲將盟晉為載書曰既盟之後
鄭國不唯晉命是聽而有異志者有如此盟鄭曰既盟
之後鄭國不唯有禮與彊可以庇民者是從而有異志
者亦如之我不得志于鄭以諸侯復伐之次于隂口而
還公歸謀所以息民魏絳請施舍輸積聚以貸自公以
下苟有積者盡出之國無滯積亦無困人公無禁利亦
無貪民祈以幣更賓以特牲器用不作車服從給行之
期年國乃有節三駕而楚不能與争(三駕謂十年師于牛首十一年師于)
(向其秋觀兵于鄭)十年(襄十年)春公會諸侯(魯宋衛曹莒邾滕薛杞小邾齊)會吳
于柤遂滅偪陽(妘姓國通吳晉之道也)以偪陽子歸獻于武宫謂
之夷俘(諱俘中國故謂之夷)夏六月荀罃伐秦(報前年侵也)秋公會諸
侯(魯宋衛曹莒邾齊滕薛杞小邾)伐鄭師于牛首城虎牢而戍之鄭及
我平(三駕之一)楚救鄭諸侯之師還鄭而南至于陽陵楚師
不退師遂進與楚師夾潁而軍鄭宵涉潁與楚人盟欒
黶欲伐鄭荀罃不可諸侯之師還侵鄭北鄙而歸周王
叔陳生與伯輿争政公使士匄平王室王叔陳生來奔
十一年(襄十一年)夏四月公會諸侯(魯宋衛曹齊莒邾滕薛杞小邾)伐鄭六
月圍鄭觀兵于南門鄭懼乃行成秋七月同盟于亳盟
載書曰凡我同盟毋蕰年毋壅利毋保姦毋留慝救災
患恤禍亂同好惡奬王室或間兹命司慎司盟名山名
川羣神羣祀先王先公七姓十二國之祖明神殛之俾
失其民隊命亡氏踣其國家(三駕之二)楚秦伐鄭鄭逆之伐
宋秋九月諸侯悉師復伐鄭觀兵于東門鄭行成趙武
入盟鄭伯鄭子展出盟公冬十二月會于蕭魚赦鄭囚
皆禮而歸之納斥候禁侵掠(三駕之三)秦伐我以救鄭士魴
御之戰于櫟我師敗績十二年(襄十二年)夏士魴如魯聘且
拜師冬魯公來朝十三年(襄十三年)蒐于緜楚敗吳吳來告
敗十四年(襄十四年)春正月士匄會諸侯之大夫(魯齊宋衛鄭曹莒邾)
(滕薛杞小邾)會吳于向謀楚故夏諸侯之大夫從公伐秦公
待于竟使六卿帥諸侯之師以進至于棫林而還師歸
舍新軍(周為六軍諸侯三軍可也公以新軍無帥故舍之)衛出其君獻公立公
孫剽冬士匄會諸侯之大夫(魯宋衛鄭莒邾)于戚謀定剽十五
年(襄十五年)冬十一月公薨(左傳)
諡曰悼在位十五年
平公
平公名彪悼公子悼公薨公即位元年(襄十六年)春正月葬
悼公鄭子蟜來送葬既葬改服修官烝于曲沃三月公
會諸侯(魯宋衛鄭曹莒邾薛杞小邾)于溴梁先是莒邾伐魯魯來告
以魯故執邾宣公莒犂比公且曰通齊楚之使公與諸
侯宴于温荀偃及諸侯之大夫盟夏五月荀偃會伐許
(許請遷大夫不可故)次于函氏荀偃欒黶帥師伐楚戰于湛阪楚
師敗績遂侵方城之外復伐許而還冬魯叔孫豹來聘
三年(襄十八年)夏執衛行人石買于長子執孫蒯于純留(衛取)
(曹重邱曹告于我故)齊伐魯冬十月公會諸侯(魯宋衛鄭曹莒邾滕薛杞小邾)于
魯濟同伐齊十一月入平隂克京兹克邿圍盧弗克十
二月遂圍齊東侵及濰南及沂四年(襄十九年)春諸侯還自
沂上盟于督揚我執邾悼公(伐魯故)遂次于泗上取邾田
自漷水歸之于魯二月欒魴從衛伐齊魯季孫宿來拜
師夏五月士匄侵齊及穀聞齊侯卒乃還冬十一月及
齊平盟于大隧魯叔孫豹會士匄于柯(齊晉平魯懼故)五年(襄二)
(十年)夏六月公會諸侯(魯齊宋衛鄭曹莒邾滕薛杞小邾)盟于澶淵(齊成故)
六年(襄二十一年)春魯公來拜師及取邾田秋欒盈出奔楚
(盈母欒祈與其老州賓通祈懼討愬諸士匄曰盈將為亂士匄遂之)冬十月公會諸侯(魯齊)
(宋衛鄭曹莒邾)于商任(錮欒氏也)七年(襄二十二年)冬公會諸侯(魯齊宋衛鄭曹)
(莒邾滕薛杞小邾)于沙隨(復錮欒氏也)八年(襄二十三年)夏欒盈復入晉
乘公門士匄禦之欒氏退奔曲沃我圍之秋齊伐我取
朝歌為二隊入孟門登大行張武軍于熒庭戍郫邵封
少水以報平隂之役八月魯叔孫豹救我次于雍榆冬
十月克曲沃殺欒盈盡殺其族九年(襄二十四年)春魯叔孫
豹來(賀克欒氏)夏五月秦晉成韓起如秦涖盟秦伯車來涖
盟秋八月公會諸侯(魯宋衛鄭曹莒邾滕薛杞小邾)于夷儀將伐齊水
不克冬楚伐鄭以救齊諸侯還救鄭楚子自棘澤還鄭
公孫揮來聘十年(襄二十五年)夏五月公濟自泮會諸侯(前諸)
(侯)于夷儀伐齊以報朝歌之役齊請成許之公使逆衛
獻公(獻公于襄十四年奔齊)使衛與之夷儀秋七月同盟于重邱
(齊成故)鄭伐陳八月鄭國僑來獻捷冬十月鄭伯來拜陳
之功十一年(襄二十六年)春秦伯弟鍼來修成二月衛獻公
復歸于衛衛孫林父以戚來奔衛侵戚殺我茅氏戍三
百人夏荀吳如魯聘(將討衛召公會)六月趙武會魯公鄭良霄
宋人曹人于澶淵討衛疆戚田執甯喜衛獻公來執而
囚之秋七月齊侯鄭伯來(為獻公故)鄭伯歸使國夏來聘冬
十二月衛歸衛姬于我乃釋獻公韓起聘于周十二年
(襄二十七年)夏趙武會諸侯之大夫(魯楚蔡衛陳鄭許曹)于宋秋七月
盟于宋九月楚薳罷來涖盟十三年(襄二十八年)夏諸侯(齊陳)
(蔡北燕杞胡沈白狄)來朝(宋之盟故)秋八月魯仲孫羯來告如楚九月
鄭游吉來告朝楚冬十一月靈王崩景王立十四年(襄二)
(十九年)夏六月荀盈會諸侯之大夫(魯齊宋衛鄭曹莒滕薛小邾)城把
(公杞出也故治杞)士鞅如魯聘女叔齊如魯治杞田冬魯仲孫
羯來(報士鞅)十五年(襄三十年)春鄭伯來夏五月王殺其弟佞
夫王予瑕來奔冬十月趙武會諸侯之大夫(魯齊宋衛鄭曹莒邾)
(滕薛杞小邾)于澶淵宋災故以謀歸宋財既而無歸十六年
(襄三十一年)夏六月鄭伯來冬十一月吳屈狐庸來聘(通吳晉之)
(路也)十七年(昭元年)春正月趙武會諸侯之大夫(魯楚齊宋衛陳蔡鄭)
(許曹)于虢尋宋之盟夏四月王使劉定公勞趙武于潁五
月秦伯之弟鍼來奔六月荀吳敗狄于大鹵公有疾鄭
公孫僑來聘冬十一月楚子䴢被弑王子比來奔十八
年(昭二年)春韓起如魯聘遂如齊納幣為公聘少姜自齊
聘于衛夏四月韓須如齊逆女齊陳無宇送女致少姜
謂無宇非卿執諸中都魯叔弓來聘(報韓起也)秋七月少姜
卒魯公來及河公辭曰非伉儷也乃還冬十月齊陳無
宇歸十九年(昭三年)春正月鄭游吉來送葬齊請繼室于
我許之夏四月鄭伯來五月韓起如齊逆女秋七月鄭
罕虎來(賀夫人)二十年(昭四年)春正月楚椒舉來求會諸侯
許之遂請昏亦許之二十一年(昭五年)春楚屈生薳罷來
逆女公送女于邢邱鄭伯會公于邢邱魯公來韓起如
楚送女夏莒牟夷以牟婁及防兹奔魯莒愬于我我欲
止魯公士鞅諫乃歸魯公二十二年(昭六年)夏魯季孫宿
來拜莒田(謝受莒邑不見討)六月楚公子棄疾來(報韓起也)冬十一
月齊侯來請伐北燕許之二十三年(昭七年)春二月宋罕
朔來奔夏四月如魯治杞田為杞取成(成魯邑)鄭國僑來
聘秋八月衛襄公卒使士鞅如衛弔且反戚田二十四
年(昭八年)春石言于魏榆(晉地)公問于師曠于是公方築虒
祈之宫師曠對曰作事不時怨讟動于民則有非言之
物而言今宫室崇侈怨讟並作石言不亦宜乎夏四月
魯叔弓來賀虒祈鄭伯來亦賀虒祈二十五年(昭九年)春
周甘人與閻嘉(閻縣大夫)争閻田梁丙張趯(並晉大夫)率隂戎伐
潁王使辭于我(辭責讓也)適王有姻喪乃使趙成如周弔且
致閻田與襚反潁俘夏六月荀盈卒使荀躒(盈之子)佐下
軍二十六年(昭十年)秋七月公薨(左傳)
諡曰平在位二十六年
昭公
昭公名夷平公子平公二十六年(昭十年)薨公即位秋七
月鄭伯來辭之游吉來弔九月葬平公諸侯之大夫(魯齊)
(宋衛鄭許曹莒邾滕薛杞小邾)來會葬欲因見新君昭公使羊舌肹辭
之曰大夫之事畢矣而又命孤孤斬焉在衰絰之中其
以嘉服見則喪禮未畢其以喪服見是重受弔也大夫
將若之何昭公元年(昭十一年)楚圍蔡秋韓起會諸侯之大
夫(魯齊宋衛鄭曹杞)于厥憖謀救蔡使狐父(晉大夫)請蔡于楚弗
許韓起會周單子于戚二年(昭十二年)夏齊侯衛侯鄭伯來
朝魯取郠莒愬于我我以平公之喪故未之治至是魯
公來辭之公子憗來夏六月荀吳假道于鮮虞遂入昔
陽(肥國都)滅肥以肥子緜臯歸冬伐鮮虞三年(昭十三年)我成
虒祁諸侯朝而歸者皆有貳心為取郠故將以諸侯討
魯乃徵會告于吳秋公將會吳子于良水道不可吳子
還七月治兵于邾公會周劉子及諸侯(魯齊宋衛鄭曹莒邾滕薛杞小)
(邾)于平邱以莒邾愬故辭魯公八月同盟于平邱魯公
不與盟執魯季孫意如以歸荀吳侵鮮虞大獲而歸冬
十月魯公來使士彌牟辭之于河歸魯季孫意如五年
(昭十五年)秋荀吳伐鮮虞圍鼓克之以鼓子䳒鞮歸冬魯公
來荀躒如周葬穆后六年(昭十六年)春三月韓起聘于鄭秋
公薨(左傳)
諡曰昭在位六年
頃公
頃公名去疾昭公子昭公六年(昭十六年)薨公即位冬十月
葬昭公魯季孫意如來會葬頃公元年(昭十七年)秋九月荀
吳帥師滅陸渾之戎陸渾子奔楚五年(昭二十一年)夏士鞅
如魯聘宋華亥叛宋冬十一月荀吳會諸侯之大夫(齊衛)
(曹)救宋魯公來及河鼓叛我故辭之六年(昭二十二年)夏四
月景王崩悼王立六月荀吳襲鼓滅之以鼓子䳒鞮歸
使涉佗(晉大夫)守之周王子朝攻悼王王室亂冬十月籍
談荀躒帥九州之戎及焦瑕温原之師納王于王城十
一月悼王崩敬王立十二月籍談荀躒賈辛司馬督帥
師次于社閏月箕遺樂徵右行詭濟師取前城軍其東
南王師伐京(子朝所居)毁其西南七年(昭二十三年)春正月我師
及王師圍郊郊鄩潰我師在平隂王師在澤邑王使告
間我師還魯取邾師邾愬于我我以為討魯叔孫婼來
執之夏六月周尹氏立王子朝冬十月魯公來及河有
疾而復八年(昭二十四年)春二月歸魯叔孫婼三月公使士
彌牟涖問周故辭王子朝不納其使夏六月鄭伯來乃
徵會于諸侯謀納王九年(昭二十五年)夏趙鞅會諸侯之大
夫(魯宋衛鄭曹邾滕薛小邾)于黃父令輸王粟具戍人曰明年將納
王十年(昭二十六年)夏四月周單子來告急秋七月王次于
滑荀躒趙鞅帥師納王使女寬守闕塞冬十月王起師
于滑十一月我師克鞏王子朝奔楚王入于成周使成
公般(晉大夫)戍周而還十一年(昭二十七年)春吳公子札來聘
秋士鞅及諸侯之大夫(宋衛曹邾滕)會于扈令戍周且謀納
魯公(魯昭公伐季氏不克出居鄲事見二十五年)冬十二月籍秦致諸侯之
戍于周十二年(昭二十八年)春魯公來請逆于我逆著于乾
侯夏六月殺祁盈及楊食我秋韓起卒十三年(昭二十九年)
冬趙鞅荀寅帥師城汝濱遂鑄刑鼎十四年(昭三十年)夏六
月公薨(左傳)
謚曰頃在位十四年
定公
定公名午頃公子頃公十四年(昭三十年)薨公即位秋八月
葬頃公鄭游吉來弔且送葬元年(昭三十一年)春正月公將
以師納魯公召魯季孫意如既而不果納二年(昭三十二年)
冬十一月魏舒韓不信如京師合諸侯之大夫(魯齊宋衛鄭曹)
(莒薛杞小邾)于狄泉尋盟(平邱之盟)且令城成周三年(定元年)春城
成周宋不受功執宋仲幾以歸三月歸諸京師城三旬
而畢乃歸諸侯之戍五年(定三年)春正月魯定公來至河
乃復秋九月鮮虞人敗我師于平中獲觀虎六年(定四年)
春三月公會周劉子及諸侯(魯宋蔡衛陳鄭許曹莒邾頓胡滕薛杞小邾齊)于
召陵侵楚夏五月諸侯盟于臯鼬秋七月士鞅及衛孔
圉伐鮮虞七年(定五年)冬士鞅圍鮮虞周儋翩(王子朝餘黨)因
鄭人以作亂鄭于是伐周胥靡八年(定六年)春二月魯侵
鄭取匡夏季孫斯來獻鄭俘仲孫何忌來報夫人之幣
六月閻没戍周且城胥靡秋八月執宋行人樂祁犂(與趙)
(鞅私飲酒于緜上故)冬十二月王辟儋翩之亂處于姑蕕九年(定七)
(年)秋齊侯鄭伯盟于鹹鄭始叛我齊侯衛侯盟于沙衛
始叛我冬十一月周單子劉子逆王籍秦送王入于王
城十年(定八年)春歸宋樂祁犁卒于大行乃止其尸以求
成夏齊伐魯士鞅趙鞅荀寅救魯魯公會我師于瓦我
師將盟衛侯于鄟澤涉佗成何辱衛侯(怒其與齊盟故)衛叛我
我請改盟弗許秋士鞅會周成桓公侵鄭遂侵衛十一
年(定九年)春宋向巢來盟且逆樂祁犂之尸夏魯陽虎自
宋來奔適趙氏秋齊為衛故伐我夷儀我敗之于中牟
獲齊車五百乘十二年(定十年)春魯及齊平魯始叛我夏
趙鞅圍衛討衛叛故執涉佗求成于衛衛不許遂殺涉
佗成何奔燕十五年(定十三年)春齊侯衛侯使師伐我河内
趙鞅殺邯鄲午趙稷(邯鄲午之子)以邯鄲叛夏六月籍秦圍
邯鄲秋七月荀寅士吉射伐趙鞅鞅奔晉陽晉人圍之
冬十一月荀躒韓不信魏曼多奉公以伐荀寅士吉射
荀寅士吉射奔朝歌十二月趙鞅歸十六年(定十四年)夏圍
朝歌魯齊衛謀救范中行氏析成鮒小王桃甲(二子晉大夫范)
(中行氏之黨)率狄師以襲我戰于絳中不克而還冬十二月
敗范中行氏之師于潞又敗鄭師范氏之師于百泉十
八年(哀元年)夏四月齊侯衛侯救邯鄲圍五鹿秋八月齊
侯衛侯會于乾侯救范氏魯齊衛鮮虞伐我取棘蒲冬
十月趙鞅伐朝歌十九年(哀二年)衛靈公卒夏六月趙鞅
納衛大子蒯瞶于戚秋八月齊人輸范氏粟鄭人送之
趙鞅禦之戰于鐵大敗鄭師獲齊粟千車二十年(哀三年)
冬十月趙鞅圍朝歌荀寅奔邯鄲二十一年(哀四年)秋七
月齊衛救范氏圍五鹿九月趙鞅圍邯鄲邯鄲降荀寅
奔鮮虞趙稷奔臨齊弦施逆之遂墮臨國夏伐我取邢
任欒鄗逆畤隂人盂壺口(八邑並晉地)會鮮虞納荀寅于栢
人二十二年(哀五年)春圍栢人荀寅士吉射奔齊夏趙鞅
伐衛(助范氏故)圍中牟二十三年(哀六年)春伐鮮虞(治范氏之亂也)二
十四年(哀七年)春魏曼多帥師侵衛二十七年(哀十年)夏趙
鞅帥師伐齊取犂及轅毁高唐之郭侵及賴而還三十
年(哀十三年)夏公會周單平公魯公及吳子于黃池秋七月
盟吳先我三十一年(哀十四年)秋趙鞅帥師伐衛三十二年
(哀十五年)秋趙鞅帥師伐衛冬公伐鄭三十四年(哀十七年)夏六
月趙鞅圍衛齊救衛乃還冬十月復伐衛衛出莊公而
與我平我立襄公之孫般師而還三十五年(哀十八年)冬敬
王崩(左傳在哀十九年)元王立(左傳)三十七年(哀二十年)公薨(史記)
諡曰定在位三十七年
出公(以下戰國)哀公懿公幽公烈公孝公
静公
出公名鑿定公子定公薨公即位出公三年(哀二十三年)夏
六月荀瑤伐齊戰于犂邱齊師敗績四年(哀二十四年)夏四
月公將伐齊如魯乞師魯臧石會之取廩邱六年(哀二十六)
(年)元王崩定王立七年(哀二十七年)夏四月荀瑤伐鄭齊救
鄭瑤還十一年(悼四年)荀瑤圍鄭(左傳)
十七年荀瑤與趙韓魏共分范中行地以為邑公怒告
齊魯欲以伐四卿四卿恐反攻公公奔齊道死
紀年出公十一年晉河絶于扈十三年荀瑤城南梁
出公在位十八年荀瑤立昭公曾孫忌為晉君是為哀
公
晉世家在悼十七年又云昭公少子雍生忌忌善知
伯蚤死立忌子驕為君是為哀公年表出公十八年
次哀公忌二年次懿公驕十七年紀年出公二十三
年奔楚乃立昭公之孫是為敬公系本昭公生札桓
公子雍雍生忌忌生懿公驕諸說不一按晉世家
昭公曾孫驕是為哀公哀公十八年卒子幽公柳立
是驕即哀公而無懿公趙世家又云驕是為懿公史
說自牴牾今姑從年表
哀公大父雍昭公少子也號為戴子
世本作桓子雍注云戴子
戴子孫哀公忌哀公二年薨諡曰哀荀瑤欲盡并晉未
敢乃立哀公子驕為君是為懿公當是時晉國政皆决
荀瑤懿公不得有所制荀瑤遂有范中行地最彊懿公
二年趙無恤韓虎魏駒共殺荀瑤盡并其地
紀年在出公二十二年按年表出公十八年加哀
公二年懿公二年適當出公二十二年
十四年定王崩哀王立弟叔弑哀王自立是為思王王
子嵬殺叔自立是為考王十七年公薨謚曰懿子幽公
柳即位
世本懿公生幽公柳紀年敬公卒子幽公立
幽公之時晉畏(畏懼也言衰弱也)反朝韓趙魏之君獨有絳曲
沃餘皆入三晉
紀年幽公七年晉大旱地生鹽九年丹水出反相擊
十二年考王崩威烈王立十五年魏文侯斯初立
紀年在敬公十八年
十八年幽公淫婦人夜竊出邑中盜殺幽公
紀年夫人秦嬴賊公于高寢之上
謚曰幽魏斯以兵誅晉亂立幽公子止是為烈公
系本幽公生烈成公止年表魏誅幽公立其弟止紀
年烈公四年趙氏城平邑五年田公子居思伐趙鄙
圍平邑十年田肹及邯鄲韓舉戰于平邑獲韓舉取
平邑新城
烈公十七年王賜趙籍韓虔魏斯皆命為諸侯
晉世家在烈公十九年今在十七年者因前增哀公
之二年故上縮二年
十八年威烈王崩安王立二十七年公薨諡曰烈子孝
公頎立
系本孝公傾欣紀年以孝公為桓公韓子有晉桓侯
孝公九年魏武侯初立襲邯鄲不勝而去十七年公薨
諡曰孝
紀年桓公二十年趙成侯韓共侯遷桓公于屯留
子静公俱酒立是年安王崩烈王立静公二年魏武侯
韓哀侯趙敬侯滅晉後而三分其地晉公遷為家人晉
絶不祀(史記)
贊曰宣王立魯戲卒自誅命不順故也曲沃奪宗僖王
不誅而以賂成之周之衰自衰已吾聞之以尊履卑天
之經也小不加大王之紀也苟反之不可以國晉既反
之象之者何誅焉然則三家之分君子恕僖而威烈是
責不亦後乎獻去桓莊文夷惠懷刻薄寡恩祇以成霸
其量固不遠矣雖然文有踐土河陽之會悼有雞澤亳
之盟定天位奬王室不有霸者周替久矣是故聖人出
則霸者奴王迹息則桓文趨傷無援也
尚史卷十一
