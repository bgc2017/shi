尚史卷五十三列傳三十一
鑲白旗漢軍李鍇撰
鄭諸臣傳
潁考叔公孫閼瑕叔盈(公子閼強鉏附)
潁考叔者為潁谷封人莊公二十二年(隠元年)公既克弟
大叔段于鄢遂寘公母姜氏于城潁而誓之曰不及黃
泉無相見也既而悔之潁考叔聞之有獻于公公賜之
食食舍肉公問之對曰小人有母皆嘗小人之食矣未
嘗君之羹請以遺之公曰爾有母遺繄我獨無潁考叔
曰敢問何謂也公語之故且告之悔對曰君何患焉若
掘地及泉隧而相見其誰曰不然公從之三十二年(隠十)
(一年)公將伐許授兵于大宫潁考叔與公孫閼争車潁考
叔挾輈以走閼拔棘以逐之及大逵弗及閼怒秋伐許
傅于許潁考叔取公之旗蝥弧以先登閼自下射之顛
瑕叔盈又以蝥弧登周麾而呼曰君登矣我師畢登遂
入許公使卒出豭行出犬雞以詛射潁考叔者(左傳)
公孫閼瑕叔盈並鄭大夫閼字子都厲公時又有公子
閼及強鉏黨祭仲厲公自櫟入治與于雍糾之亂者(雍糾)
(蔡仲壻)殺閼刖強鉏(見莊十六年)或曰公子閼即公孫閼
原繁
原繁鄭公族也初事莊公莊公二十六年(隠五年)衛以燕
師伐我繁及祭仲洩駕以三軍軍其前使公子曼伯子
元潛軍軍其後以制人敗燕師于北制三十七年(桓五年)
王以諸侯伐我繁奉公為魚麗之陣戰于繻葛大敗王
師四十三年(桓十一年)莊公薨昭公即位繁事昭公昭公奔
衛事厲公厲公出奔蔡復事昭公昭公遇弑繁事子儀
十四年(莊十四年)傳瑕弑子儀厲公入殺𫝊瑕使謂繁曰𫝊
瑕貳周有常刑既伏其罪矣納我而無二心者吾皆許
之上大夫之位吾願與伯父圖之且寡人出伯父無裏
言入又不念寡人寡人憾焉對曰先君桓公命我先人
典司宗祏社稷有主而外其心其何貳如之苟主社稷
國内之民其誰不為臣臣無二心天之制也子儀在位
十四年矣而謀召君者庸非貳乎莊公之子猶有八人
若皆以官爵行賂勸貳而可以濟事君其若之何臣聞
命矣乃縊而死(左傳)
洩駕良佐洩堵寇
洩駕良佐並鄭大夫事莊公洩駕是為洩伯莊公二十
六年(隠五年)駕敗燕師于北制二十八年(隠七年)我及陳平
陳五父來涖盟及公盟歃如忘駕曰五父必不免不賴
盟矣良佐如陳涖盟及陳侯盟亦知陳之將亂也洩堵
寇又名洩堵俞彌事文公為大夫文公三十三年(僖十二年)
滑叛我而服于衛寇及公子士入滑滑聽命師還又即
衛三十七年(僖二十四年)寇及公子士再伐滑(左傳)
按傳入滑者洩堵寇伐滑者洩堵俞彌同時同事當
即是一人
文公時又有洩駕惡公子瑕者
按文公上距莊公九十年此洩駕當别是一人
鄭詹
鄭詹字叔詹為大夫事厲公厲公後三年(莊十七年)齊桓公
始霸我不朝齊齊執詹夏詹自齊逃入魯復歸鄭(歸鄭事經)
(傳不載)厲公薨事文公文公三十五年(僖二十二年)楚敗宋于
泓還過我入享于我享畢夜出文芊(文公夫人楚女也)送于軍
取我二姬以歸詹曰楚王其不沒乎為禮卒于無别無
别不可謂禮將何以沒三十六年(僖二十三年)晉公子重耳
處狄十二年而行過衛齊曹宋及鄭公不禮焉詹諫曰
臣聞天之所啟人弗及也晉公子有三焉天其或者將
建諸君其禮焉男女同姓其生不蕃晉公子姬出也而
至于今一也離外之患而天不靖晉國殆將啟之二也
有三士足以上人(謂狐偃趙哀賈佗)而從之三也晉鄭同儕其
過子弟固將禮焉況天之所啟乎弗聽明年重耳入立
七年及秦人圍我以我無禮于晉也(左傳)
孔叔
孔叔名未詳鄭大夫事文公文公時楚屢伐我齊輒救
之十六年(僖三年)楚又伐我公欲成孔叔不可曰齊方勤
我弃德不祥十八年(僖五年)惠王以惠后故將廢太子鄭
而立王子帶齊桓公會諸侯于首止以定之秋諸侯盟
王召公曰吾撫女以楚晉(欲鄭不與齊盟)公喜逃歸不盟孔叔
止之曰國君不可以輕輕則失親失親患必至病而乞
盟所喪多矣君必悔之弗聽二十年(僖七年)齊伐我孔叔
言于公曰諺有之曰心則不競何憚于病既不能彊又
不能弱所以斃也國危矣請下齊以救國公曰吾知其
所由來矣姑少待我對曰朝不及夕何以待君秋諸侯
盟于甯母公使世子華聽命于會華曰洩氏孔氏子人
氏三族實違君命請去之以為成管夷吾曰鄭有叔詹
堵叔師叔三良為政未可間也(左傳)
論曰鄭之三良堵叔或即洩堵寇師叔或即孔叔與隨
有季良楚屈羸師虞有宫之竒晉疑假道良臣在而敵
國懼信夫
皇武子皇戌皇耳
皇武子(名未詳)為大夫事文公文公三十七年(僖二十四年)宋
公如楚還入鄭公將享之問禮于武子對曰宋先代之
後也于周為客天子有事膰焉有喪拜焉豐厚可也公
從之享宋公有加禮文公薨事穆公初秦使杞子逢孫
楊孫戍我穆公元年(僖三十三年)杞子使秦師襲我公使武
子辭杞子杞子奔齊逢孫楊孫奔宋其後有皇戌者事
襄公襄公八年(宣十二年)楚圍我我及楚平夏晉救我楚師
既還改乘轅而北次于管以待之晉師在敖鄗之間我
使皇戌如晉師曰鄭之從楚社稷之故也未有貳心楚
師驟勝而驕其師老矣而不設備子擊之鄭師為承楚
師必敗及戰楚敗晉師于邲十七年(成三年)晉討邲之役
會諸侯伐我我敗諸邱輿戌如楚獻捷十八年(成四年)襄
公薨悼公即位我疆許田許敗我師公伐許既而公與
許男訟于楚戌攝公之辭楚不能決十九年(成五年)許復
愬公于楚夏公如楚訟不勝楚執戌及公子發公歸遂
叛楚戌子耳事簡公耳帥師侵衛衛獲耳于犬邱(左傳)
孔將鉏侯宣多石甲父(石首唐苟)(石㚟耳附姚句)
孔將鉏石甲父侯宣多並鄭大夫也文公三十七年(僖二)
(十四年)王子帶以狄師伐周王適鄭處于汜公與孔將鉏
石甲父侯宣多省視官具于汜而後聽其私政初文公
賤妾燕姞生公子蘭文公逐羣公子公子蘭奔齊四十
三年(僖三十年)蘭從晉父公伐我石甲父(左傳于此作石癸盖癸或其名而甲)
(父其字也癸與甲父為一人無疑)曰吾聞姬姞耦其子孫必蕃姞吉人
也后稷之元妃也今公子蘭姞甥也天或啟之必將為
君其後必蕃先納之可以亢寵與孔將鉏侯宣多納之
盟于大宫而立以為世子以與晉平石甲父之後有石
首石㚟石首事成公晉討公之貳于楚也執諸銅鞮既
而我及晉成既成復叛晉成公十年(成十六年)晉伐我我聞
有晉師使告于楚姚句耳與往楚救我過申句耳先歸
公子騑問焉對曰其行速過險而不整速則失志不整
喪列將何以戰楚懼不可用也六月晉楚遇于鄢陵首
御公唐苟為右及戰郤至從公首曰衛懿公唯不去其
旗是以敗于熒乃内旌于弢中唐苟謂首曰子在君側
敗者壹大我不如子子以君免我請止乃死楚師果敗
績㚟字盂(見襄二十二年)為大宰事僖公僖公四年(襄十一年)晉悼
公以諸侯再伐鄭公使㚟及良霄如楚告將服于晉楚
人執之六年(襄十三年)㚟及良霄猶在楚㚟言于楚囊瓦曰
先王卜征五年而歲習其祥祥習則行不習則增修德
而改卜今楚實不競行人何罪止鄭一卿(卿謂良霄)以除其
偪使睦而疾楚以固于晉焉用之使歸而廢其使怨其
君以疾其大夫而相牽引也不猶愈乎楚人歸之(左傳)
唐苟成公之右姚句耳鄭大夫也
申侯
申侯申出也(姊妹之子曰出)初事楚既而入鄭事厲公厲公薨
事文公文公十七年(僖四年)齊伐楚屈完及諸侯盟陳轅
濤塗謂申侯曰師出于陳鄭之間國必甚病若出于東
方(郯莒徐爽)觀兵于東夷循海而歸其可也申侯曰善濤塗
以告齊侯許之申侯見曰師老矣若出于東方而遇敵
懼不可用也若出于陳鄭之間共其資糧扉屨其可也
齊侯說與之虎牢執轅濤塗而伐陳十八年(僖五年)轅濤
塗怨申侯之反已也勸之城其賜邑曰美城之大名也
子孫不忘吾助子請乃為之請于諸侯而城之美遂譛
諸公曰美城其賜邑將以叛也二十年(僖七年)齊伐我我
殺申侯以說于齊初申侯有寵于楚文王文王將死與
之璧使行曰唯我知女女專利而不厭予取予求不女
疵瑕也後之人將求多于女女必不免我死女必速行
無適小國將不女容焉既葬出奔鄭又有寵于厲公楚
鬭榖於菟聞其死也曰古人有言曰知臣莫若君弗可
改也已(左傳)
論曰襄王在汜三子納君于禮鄢陵之役唐苟讓死以
成令名予聞之擇福莫如重擇禍莫如輕輕重之擇以
道非死生之謂也
諸公子傳公子曼伯子元(祝聃附)公子滿曼
(公子伯廖附)
曼伯子元二公子也(某公子未詳)曼伯即檀伯莊公二十六
年(隠五年)我侵衛衛以燕師伐我祭仲原繁洩駕以三軍
軍其前使曼伯子元潜軍軍其後燕人畏鄭三軍而不
虞制人曼伯子元以制人敗燕師于北制三十七年(桓五)
(年)王以諸侯伐我公禦之王為中軍虢公林父將右軍
蔡人衛人屬焉周公黑肩將左軍陳人屬焉子元請為
左拒以當蔡人衛人為右拒以當陳人曰陳亂民莫有
鬭心若先犯之必奔王卒顧之必亂蔡衛不枝固將先
奔既而萃于王卒可以集事從之曼伯為右拒蔡仲為
左拒原繁高渠彌以中軍奉公為魚麗之陳先偏後伍
伍承彌縫戰于繻葛命二拒曰旝動而鼓蔡衛陳皆奔
王卒亂我師合以攻之王卒大敗祝聃射王中肩王亦
能軍祝聃請從之公曰君子不欲多上人況敢陵天子
乎苟自救也社稷無隕多矣厲公時曼伯為守櫟大夫
厲公四年(桓十五年)祭仲逐厲公明年厲公因櫟人殺曼伯
而遂居櫟襄公時有公子曼滿曼滿與王子大夫伯廖
語欲為卿伯廖告人曰無德而貪其在周易豐之離(義取)
(無德而豐其屋不過三歲必滅亡)弗過之矣間一歲國人殺曼滿(左傳)
公子語(子人氏)子人九
公子語字子人後遂為子人氏厲公之弟也厲公三年
(桓十四年)公會魯侯于曹夏公使弟語如魯盟語之後曰子
人九文公四十一年(僖二十八年)晉敗楚師于城濮文公懼
使九行成于晉及晉盟(左傳)
世子華公子臧
世子華公子臧並文公子陳媯之所生也華為世子文
公二十年(僖七年)齊以我未服故諸侯盟于甯母公使子
華聽命于會子華言于齊侯曰洩氏孔氏子人氏(孔氏孔叔)
(洩氏或即洩堵寇子人氏或即子人九)三族實違君命若君去之以為成
我以鄭為内臣君亦無所不利焉齊侯將許之管夷吾以
不可且曰子華既為大子而求介于大國以弱其國亦
必不免齊侯辭焉華由是得罪暨子臧出奔宋二十九
年(僖十六年)誘子華而殺之南里使盜殺子臧于陳宋之間
(左傳)
公子士公子瑕公子俞彌
公子士亦文公子江女之所生也文公三十三年(僖二十年)
滑叛鄭而服于衛士及洩堵寇入滑滑聽命而又叛三
十七年(僖二十四年)士再伐滑後朝于楚楚人酖之及葉而
死公子瑕公子俞彌亦文公子蘇女之所生也俞彌早
卒瑕為洩駕所惡文公亦惡之瑕奔楚既而楚伐鄭將
納瑕門于桔柣之門瑕覆于周氏之汪(瑕車傾覆池水中)外僕
髠屯禽之以獻文夫人斂而葬之鄶城之下(左傳)
公子去疾(良氏)(此下穆十一族)公孫輒良霄良
止
公子去疾又曰棄疾字子良後遂為良氏穆公之子也
穆公薨世子夷即位是為靈公靈公元年(宣四年)公子歸
生弑靈公國人立去疾去疾辭曰以賢則去疾不足以
順則公子堅長乃立襄公襄公將去穆氏(逐羣兄弟)而舍去
疾去疾不可曰穆氏宜存則固順也若將亡之則亦皆
亡去疾何為乃舍之皆為大夫襄公五年(宣九年)楚伐我
晉救我公敗楚師于柳棼國人皆喜唯去疾憂曰是國
之災也吾死無日矣(自是晉楚交兵伐鄭十二年)明年我及楚平晉
伐我取成而還冬楚伐我七年(宣十一年)楚復伐我及櫟去
疾曰晉楚不務德而兵争與其來者可也晉楚無信我
焉得有信乃從楚盟于辰陵既又徼事于晉八年(晉十二年)
楚圍我克之公肉袒牽羊以逆楚許之平潘尫入盟去
疾出質夏晉救我楚敗晉師于邲十年(宣十四年)晉伐我我
懼使公孫張(穆公孫)代去疾于楚以去疾為有禮也(有讓國之)
(禮)十六年(成二年)去疾及魯侯諸侯之大夫盟于蜀十七
年(成三年)去疾帥師伐許襄公薨事悼公悼公薨事成公
悼公之立也從晉楚伐我晉救之及成公立二年(成七年)
去疾相公以如晉見且拜師(左傳)
去疾卒子輒嗣輒字子耳為司空簡公二年(襄八年)輒及
公子發侵蔡獲蔡公子燮冬楚伐我輒及公子發公子
騑欲從楚乃及楚平三年(襄九年)晉以諸侯圍我我成冬
同盟于戲楚伐我我又及楚平四年(襄十年)輙及楚師伐
宋師于訾母圍宋門于桐門秋及楚師侵魯西鄙還圍
蕭克之九月侵宋北鄙冬十月尉止司臣堵女父子師
僕殺輒及公子發公子騑(左傳)
輒子曰良霄字伯有簡公四年(襄十一年)鄭人患晉楚之故
使公孫舍之侵宋欲以致諸侯夏諸侯伐我我成同盟
于亳及楚將伐我公又逆之伐宋秋諸侯復伐我我使
霄及大宰石㚟如楚告將服于晉楚人執之六年(襄十三年)
楚歸霄十一年(襄十八年)霄從公會諸侯于魯濟同伐齊十
九年(襄二十六年)霄會魯侯晉趙武宋向戌曹人于澶淵討
衛疆戚田取懿氏六十(田六十井)以與孫林父宋向戌欲弭
諸侯之兵二十年(襄二十七年)霄會晉楚及諸侯之大夫于
宋秋盟于宋既盟公享晉趙武于垂隴霄及公孫舍之
六卿從趙武請皆賦以觀志霄賦鶉之奔奔武曰牀第
之言不履閾況在野乎非使人之所得聞也卒享趙
武羊舌肹曰伯有將為戮矣詩以言志志誣其上而
公怨之以為賓榮其能久乎幸而後亡肹曰然已侈所
謂不及五稔者夫子之謂矣二十一年(襄二十八年)魯侯如
楚過鄭霄迋勞于黃崖不敬叔孫豹曰伯有無戾于鄭
鄭必有大咎敬民之主也而棄之何以承守二十二年
(襄二十九年)霄使公孫黑如楚(黑公子騑之子駟氏)不可強使之黑怒
將伐伯有氏大夫和之盟于伯有氏二十三年(襄三十年)公
及大夫盟霄嗜酒為窟室而夜飲酒擊鐘焉朝至未已
朝者曰公焉在(其家臣謂霄為公)其人曰吾公在壑谷皆自朝
布路而罷既而朝又將使黑如楚歸而飲酒黑伐而焚
之霄奔雍梁醒而後知之遂奔許公及大夫盟于大宫
盟國人于師之梁之外霄聞國人之盟已也怒聞罕虎
之甲不與攻已也喜曰子皮與我矣晨自墓門之瀆入
因馬師頡介于襄庫(頡子羽之孫馬師官名介甲也用襄庫之兵甲也)以伐舊
北門駟帶伐之霄死于羊肆僕展者鄭大夫從霄與之
皆死馬師頡奔晉霄子曰良止霄既死國人相驚以良
霄曰伯有至矣則皆走不知所往魯昭公之六年二月
或夢霄介而行曰壬子余將殺帶明年壬寅余又將殺
段也及壬子駟帶卒國人益懼七年正月壬寅公孫段
卒國人愈懼其明月公孫僑立公孫洩及良止以撫之
乃止游吉問其故僑曰鬼有所歸乃不為厲吾為之歸
也吉曰公孫洩何為(洩子孔之子言子孔不為厲立洩何為)僑曰說也為
身無義而圖說(以妖鬼立後恐惑民并立洩使若自以大義存誄絶之後以觧說民心也)從
政有所反之以取媚也不媚不信不信民不從也及僑
適晉趙成問焉曰伯有能為鬼乎曰能人生始化曰魄
(始化謂有生之初)既生魄陽曰魂用物精多則魂魄彊是以有
精爽至于神明匹夫匹婦彊死其魂魄猶能馮依于人
以為淫厲況良霄我先君穆公之胄子良之孫子耳之
子敝邑之卿從政三世矣鄭雖無腆抑諺曰蕞爾國而
三世執其政柄其用物也弘矣其取精也多矣其族又
大所馮厚矣而彊死能為鬼不亦宜乎(左傳)
公子偃(游氏)公孫蠆游昄游良游吉
游楚游速
公子偃字子游穆公之子游氏之始也襄公時我及楚
平十七年(成三年)晉以諸侯伐我次于伯牛晉師遂東侵
我偃帥師禦之使東鄙覆諸鄤敗諸邱輿我如楚獻捷
十九年(成五年)公及許男訟于楚不勝楚執我皇戍及公
子發公歸使偃請成于晉許之二十年(成六年)偃相公如
晉拜成(左傳)
偃卒子蠆嗣字子蟜初事僖公僖公遇弑簡公生五
歲而立蠆備六卿事簡公簡公元年(襄八年)楚伐我蠆欲
待晉公子騑不可遂從楚二年(襄九年)晉以諸侯再伐我
我及晉平楚伐我公子騑又將及楚平蠆曰與大國盟
口血未乾而背之可乎騑不可又及楚平三年(襄十年)尉
止司臣子師僕亂殺公子騑公子發公孫輒蠆帥國人
攻殺尉止子師僕他盜奔宋蠆代公子發為司馬冬十
月諸侯復伐我我及晉平師還楚救我諸侯之師復進
與楚師夾潁而軍蠆曰諸侯既有成行必不戰矣從
之將退不從亦退退楚必圍我猶將退也不如從楚亦以退
之宵涉潁與楚人盟已而諸侯之師侵我北鄙而歸楚
人亦還明年遂及晉平七年(襄十四年)蠆會諸侯之大夫會
吳于向夏諸侯之大夫從晉侯伐秦及涇不濟蠆謂衛
北宫括曰與人而不固取惡莫甚焉若社稷何括說見
諸侯之師而勸之濟衛逐其君獻公立公孫剽冬蠆會
諸侯之大夫于戚謀定衛八年(襄十五年)晉悼公卒蠆送葬
九年(襄十六年)諸侯會于溴梁蠆及諸侯之大夫盟夏蠆聞
諸侯將伐許遂相公從諸侯伐許十一年(襄十八年)蠆從公
會諸侯伐齊十二年(襄十九年)夏四月蠆卒赴于晉晉以其
善于伐秦也請于王王追賜之大路使以行禮(左傳)
蠆子昄嗣昄字子明昄子二長曰良次曰吉簡公十五
年(襄二十二年)昄將如晉未出竟遭逆妻者奪之以館于邑
其夫攻昄殺之以其妻行于是公孫舍之廢游良而立
吉曰國卿君之貳也民之主也不可以苟請舍子明之
類(謂昄有罪而良又不賢也)求亡妻者使復其所使游氏勿怨曰無
昭惡也游吉遂嗣為卿游吉所謂子大叔也初事簡公
為卿又為令正(主辭令之正見襄二十六年)簡公十七年(襄二十四年)楚
伐我諸侯救之晉使張骼輔躒致楚師求御于我我卜
宛射犬吉宛射犬者鄭公孫也吉戒之曰大國之人不
可與也(謂卑下之不可與等)對曰無有衆寡其上一也(言在己上者有常分)
(無大小國之異)吉曰不然部婁無松柏骼躒坐射犬于門外既
食而後食之射犬怒及楚師不告而馳之入壘又弗待
而出既免曰公孫同乘兄弟也胡再不謀(謂不告而馳不待而出)
對曰曩者志入而已今則怯也皆笑曰公孫之亟也二
十一年(襄二十八年)公使吉如楚及漢楚人以公不親朝也
還之曰宋之盟(在襄二十七年)君實親辱今吾子來寡君謂子
姑還吾將使馹奔問諸晉而以告吉曰宋之盟君命將
利小國而亦使安定其社稷鎮撫其民人以禮承天之
休此君之憲令而小國之望也寡君是故使吉奉其皮
幣以歲之不易聘于下執事今執事有命曰女何與政
令之有必使而君棄而封守跋涉山川蒙犯霜露以逞
君心小國將君是望敢不唯命是聽無乃非盟載之言
以闕君德而執事有不利焉小國是懼不然其何勞之
敢憚吉歸復命告公孫舍之曰楚子將死矣不修其政
德而貪昩于諸侯以逞其願欲久得乎周易有之在復
之頤曰迷復凶其楚子之謂乎欲復其願而棄其本復
歸無所是謂迷復能無凶乎君其往也送葬而歸以快
楚心楚不幾十年未能恤諸侯也吾乃休吾民矣秋吉
如晉告將朝于楚二十二年(襄二十九年)晉合諸侯之大夫
城杞吉見衛大叔儀與之語大叔儀曰甚乎其城杞也
吉曰若之何哉晉國不恤周宗之闕而夏肄(杞夏後肄餘)是
屏其棄諸姬亦可知也已諸姬是棄其誰歸之吉也聞
之棄同即異是謂離德詩云協比其鄰昏姻孔云晉不
鄰矣其誰云之二十三年(襄三年)駟氏殺良霄于是吉如
晉還聞難不入復命于介(介副使也)而奔晉駟帶追之及酸
棗與帶盟用两珪質于河使公孫肹入盟大夫乃復歸
二十五年(昭元年)公孫黑與游楚争妻(事見公孫黑傳)楚擊黑以
戈公孫僑為政將逐楚咨于吉吉曰吉不能亢身焉能
亢宗彼國政也非私難也子圖鄭國利則行之又何疑
焉周公殺管叔而蔡蔡叔夫豈不愛王室故也吉若獲
戾子將行之何有于諸游遂放游楚于吳游楚者字子
南穆公孫吉之從祖也夏公及大夫盟于公孫段氏吉
及諸大夫私盟于薰隧為游楚亂故也冬楚君郟敖卒
靈王即位吉如楚葬郟敖且聘立君歸謂公孫僑曰具
行器矣楚王汰侈而自說其事必合諸侯吾往無日矣
僑曰不數年未能也二十七年(昭三年)吉如晉送少姜(晉平)
(公妾)之葬梁丙張趯(並晉大夫)見之丙曰甚矣哉子之為此來
也吉曰將得已乎昔文襄之霸也其務不煩諸侯令諸
侯三歲而聘五歲而朝有事而會不協而盟君薨大夫
弔卿共葬事夫人士弔大夫送葬足以昭禮命事謀闕
而已無加命矣今嬖寵之喪不敢擇位而數于守適(言禮)
(數如守適夫人)唯懼獲戾豈敢憚煩少姜有寵而死齊必繼室
今兹吾又將來賀不唯此行也趯曰善哉吾得聞此數
也然自今子其無事矣譬如火焉火中寒暑乃退(火心星心)
(以季夏昏中而暑退季冬旦中而寒退)此其極也能無退乎晉將失諸侯
諸侯求煩不獲二大夫退吉告人曰張趯有知其猶在
君子之後乎(讚其不為晉諱也)齊果繼室于晉秋罕虎如晉賀
夫人張趯使謂吉曰自子之歸也小人糞除先人之敝
廬曰其將來今子皮實來小人失望吉曰吉賤不獲來
畏大國尊夫人也且孟(張趯字)曰而將無事吉庶幾焉三
十二年(昭八年)晉虒祁宫成吉相公如晉賀晉史趙見吉
曰甚哉其相蒙也可弔也而又賀之吉曰若何弔也其
非唯我賀將天下實賀三十三年(昭九年)吉及魯宋衛大
夫會楚子于陳三十六年(昭十二年)簡公薨定公即位夏五
月將為葬除及游氏之廟將毁焉吉使其除徒執用(用毁)
(廟具)以立而無庸毁曰子産過女而問何故不毁乃曰不
忍廟也諾將毁矣既如是公孫僑(僑即子産)乃使辟之司墓
之室有當道者毁之則朝而塴(塴下棺與窆同義)弗毁則日中
而塴吉請毁之僑弗毁日中而葬定公元年(昭十三年)公會
諸侯于平邱吉及公孫僑相僑以幄幕九張行吉以四
十既而悔之每舍損焉及會亦如之及同盟于平邱令
諸侯日中而除(除地為壇)僑命外僕速張于除吉止之使待
明日及夕僑聞其未張也使速往乃無所張矣六年(昭十)
(八年)鄭災秋公孫僑為火故簡兵大蒐將為蒐除(治兵于廟城内)
(地廹故除廣之)吉之廟在道南其寢在道北其庭小(庭蒐場也)過期
三日使除徒陳于道南廟北(使衆鄉廟而立)曰子産過女而命
速除乃毁于而鄉(言使衆南鄉廟而毁)公孫僑朝過而怒之除者
南毁及衝使從者止之曰毁于北方八年(昭二十年)公孫僑
有疾謂吉曰我死子必為政唯有德者能以寬服民其
次莫如猛夫火烈民望而畏之故鮮死焉水懦弱民狎
而翫之則多死焉故寬難疾數月而卒吉為政不忍猛
而寬國多盜殺人于萑苻之澤吉悔之曰吾早從夫子
不及此興徒兵以攻萑苻之盜盡殺之盜少止十二年
(昭二十四年)公如晉吉相之見晉士鞅時王子朝亂周王居
狄泉鞅謂吉曰若王室何吉曰老夫其國家不能恤敢
及王室抑人亦有言曰嫠不恤其緯而憂宗周之隕為
將及焉今王室實蠢蠢焉吾小國懼矣然大國之憂也
吾儕何知焉吾子其早圖之詩曰缾之罄矣惟罍之恥
王室之不寧晉之恥也鞅懼十三年(昭二十五年)晉會諸侯
于黃父謀納王吉見晉趙鞅鞅問揖讓周旋之禮焉對
曰是儀也非禮也鞅曰敢問何謂禮對曰吉也聞諸先
大夫子産曰夫禮天之經也地之義也民之行也天地
之經而民實則之則天之明因地之性生其六氣用其
五行氣為五味發為五色章為五聲淫則昏亂民失其
性是故為禮以奉之為六畜(馬牛羊雞犬豕)五牲(麋鹿麏狼兔)三犧
(祭天地宗廟三者曰犧)以奉五味為九文(山龍華蟲藻火粉米黼黻也)六采(青與)
(白赤與黑玄與黃相次曰六色)五章(青與赤曰文赤與白曰章白與黑曰黼黑與青曰黻五色備曰繡)
以奉五色為九歌(水火金木土穀曰六府正德利用厚生曰三事六府三事謂之九功九功)
(之德皆可歌也)八風(八方之風東北曰條風又名融風東方曰明庶風東南曰清明風南方曰景風又名)
(凱風西南曰凉風西方曰閶闔風西北曰不周風北方曰廣莫風)七音(宫商角徵羽變宫變徵也)六
律(黃鐘大簇姑洗蕤賓夷則無射也)以奉五聲為君臣上下以則地義
為夫婦外内以經二物為父子兄弟姑姊甥舅昏媾姻
亞以象天明為政事庸力行務以從四時為刑罰威獄
使民畏忌以類其震曜殺戮為温慈惠和以效天之生
殖長育民有好惡喜怒哀樂生于六氣是故審則宜類
以制六志哀有哭泣樂有歌舞喜有施舍怒有戰鬭喜
生于好怒生于惡是故審行信令禍福賞罰以制死生
生好物也死惡物也好物樂也惡物哀也哀樂不失乃
能協于天地之性是以長久趙鞅曰甚哉禮之大也對
曰禮上下之紀天地之經緯也民之所以生也是以先
王尚之故人之能自曲直以赴禮者謂之成人大不亦
宜乎鞅曰鞅也請終身守此言也冬楚子使薳射城州
屈復茄人焉(還復茄人于州屈)城邱皇遷訾人焉(遷訾人于邱皇)使熊
相祺郭巢(為巢築郭)季然郭卷(為卷築郭)吉聞之曰楚王將死矣
使民不安其土民不安必憂憂將及王弗能久矣明年
杲卒十六年(昭二十八年)定公薨獻公即位獻公二年(昭三十年)
晉頃公卒吉弔且送葬晉使士彌牟詰之曰悼公之喪
子西弔子僑送葬(在襄五年)今吾子無貳何故對曰諸侯所
以歸晉君禮也禮也者小事大大字小之謂事大在共
其時命字小在恤其所無以敝邑居大國之間共其職
貢與其備禦不虞之患豈忘共命先王之制諸侯之喪
士弔大夫送葬唯嘉好聘享三軍之事于是乎使卿晉
之喪事敝邑之間先君有所助執紼矣若其不間雖士
大夫有所不獲數矣大國之患亦慶其加而不討其乏
明底其情取備而已以為禮也靈王之喪我先君簡公
在楚我先大夫印段實往敝邑之少卿也王吏不討恤
所無也今大夫曰女盍從舊舊有豐有省不知所從從
其豐則寡君幼弱是以不共從其省則吉在此矣唯大
夫圖之晉人不能詰吉美秀而文鄭有馮簡子者能斷
大事國有諸侯之事公孫僑與禆諶謀可否而告馮簡
子使斷之事成乃授吉使行之以應對賓客是以鮮有
敗事也吉卒子速嗣獻公十年(定六年)速帥師滅許以許
男斯歸(左傳)
尚史卷五十三
