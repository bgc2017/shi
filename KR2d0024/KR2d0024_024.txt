尚史卷二十四列傳二
鑲白旗漢軍李鍇撰
夏諸臣傳
伯靡
伯靡夏之貴臣太康盤遊無度畋于洛表十旬弗反有
窮后羿距之于河(尚書)
太康崩弟仲康立仲康崩子帝相立(史記)
帝相徙于商邱依同姓諸侯斟尋寒浞殺羿于桃梧遂
代夏立為帝襲有窮之號滅斟灌斟尋而弑帝相后緡
歸于有仍生少康伯靡逃于有鬲氏收斟尋二國之燼
殺浞立少康有窮遂亡(帝王世紀)
紀年二十八年浞弑帝相后緡歸有仍伯靡奔有鬲
丙寅年少康生乙酉年少康自有仍奔虞甲辰年伯
靡自鬲伐浞乙巳年殺浞少康自綸歸于夏邑按
紀年少康生于帝相被殺之明年又二十年而奔虞
又二十年而後滅浞夏凡中絶四十年
劉累
劉累者陶唐氏之後也累學擾龍于豢龍氏以事孔甲
能飲食之夏后嘉之賜氏曰御龍以更豕韋之後龍一
雌死潛醢以食夏后夏后饗之既而使求之累懼遷于
魯縣(左傳)
昆吾
昆吾名樊為己氏祝融之孫陸終第二子(大載記史記並以為第一)
(子)封于昆吾是為昆吾衛昆吾為夏伯夏衰遷于舊許
(韋昭國語注)
楚之先也(左傳楚之皇祖伯父昆吾舊許是宅是也)
關龍逢(終古附)
關龍逢事桀桀為酒池可以運舟糟邱足以望十里而
牛飲者三千人關龍逢進諫曰古之人君身行禮義愛
民節財故國安而身壽今君用財若無窮殺人若恐弗
勝君若弗革天殃必降誅必至矣君其革之立而不反
朝桀囚而殺之(韓詩外傳)
博物志桀為長夜宫于深谷中男女雜處十旬不出
又為石室瑤臺關龍逢諫桀曰吾之有民如天之有
日日亡我亡以為龍逢妖言而殺之符子桀觀炮烙
于瑤臺謂龍逢曰樂乎龍逢曰天下苦之而君為樂
臣觀君之冕非冕也冠危石也君之履非履也履春
冰也未有冠危石而不壓履春冰而不陷者桀曰子
知我亡而不自知其亡子就炮烙之刑吾觀子亡我
不亡龍逢行歌曰造化勞我以生休我以炮烙乎
太史令終古出其圖法執而泣之桀迷惑暴亂愈甚終
古乃出奔商湯告諸侯曰夏王無道棄義聽讒衆庶咸
怨守法之臣自歸于商(吕氏春秋)
論曰當太康之滅德也權奸縱欲轉竊迭乘夏以不祀
區區萌蘖微寄緡軀殆哉伯靡間關四十年收餘燼理
纖緒卒滅凶暴續絶統剥之无咎敦復見徵靡以人也
而得天乎洎夏運告終龍逢懇懇以一木支吾固無及
矣
夏后妃傳塗山氏
啓母塗山之女夏禹之妃也曰女嬌禹取四日而去治
水啓既生呱呱而泣禹三過其門不入子之塗山氏獨
明教訓啓化其德卒致令名(列女傳)
夏諸子傳啟五子(觀扈附)
五子帝啟之子太康之弟也逸其名太康逸豫滅德畋
于有洛十旬弗反有窮后羿距之于河五子御其母徯
于洛之汭哀怨而作歌其一曰皇祖有訓民可近不可
下民惟邦本本固邦寧予視天下愚夫愚婦一能勝予
一人三失怨豈在明不見是圖予臨兆民懔乎若朽索
之馭六馬為人上者奈何不敬其二曰訓有之内作色
荒外作禽荒甘酒嗜音峻宇雕墻有一于此未或不亡
其三曰惟彼陶唐有此冀方今失厥道亂其紀綱乃底
滅亡其四曰明明我祖萬邦之君有典有則貽厥子孫
關石和鈞王府則有荒墜厥緒覆宗絶祀其五曰嗚呼
曷歸予懷之悲萬姓仇予予將疇依鬱陶乎予心顔厚
有忸怩弗慎厥德雖悔可追(尚書)
啓子又有觀扈者(左傳夏有觀扈是也)或作五觀
國語堯有丹朱舜有商均啓有五觀湯有大甲文王有
管蔡是五王者皆元德也而有姦子韋昭注五觀太
康昆弟太康失國昆弟五人須于洛汭紀年帝啟十
一年放王李武觀于西河十五年武觀以西河叛彭
伯壽征之武觀來歸按五子能道祖訓蓋亦賢者
安得與姦子並數五觀當是觀扈非五子也韋說誤
論曰或以五子之歌後世擬為之然娓娓中道浸淫典
謨忠厚愷切怨而不怒孤臣孽子情固然也迨夫伯靡
戮力子杼奮戈彼五子者或猶及見之耶抑隨帝相而
灰滅耶
夏逸民傳卞隨務光
卞隨務光莫得其終始湯將伐桀因卞隨而謀卞隨曰
非吾事也湯曰孰可曰不知也湯又因瞀光而謀瞀光
曰非吾事也湯曰孰可曰不知也湯曰伊尹何如曰強
力忍垢不知其他也湯遂與伊尹伐桀剋之以讓卞隨
卞隨辭曰伐桀也謀乎我必以我為賊也勝桀而讓我
必以我為貪也吾生乎亂世而無道之人再來謾我以
為辱行吾不忍數聞也乃自投椆水而死湯又讓瞀光
曰知者謀之武者遂之仁者居之古之道也吾子胡不
立乎瞀光辭曰廢上非義也殺民非仁也犯其難我享
其利非廉也吾聞之曰非其義者不受其禄無道之世
不踐其土況尊我乎吾不忍久見也乃負石而自沈于
廬水(莊子)
韓非子湯伐桀而恐天下言己貪也讓天下于務光
恐務光之受之也使人說務光曰湯殺君而欲傳惡
聲于子故讓天下于子務光因自投于河詖辭誣
聖
論曰隨光畢節椆廬或有之亦夷齊之嚆矢耳然世不
甚稱之太史公曰由光義至高其文辭不可少概見何
哉蓋亦疑其無也
夏逆臣傳羿浞
有窮氏羿夷其氏也國于鉏又曰鉏羿未詳其所出帝
嚳以上世掌射正至嚳賜以彤弓素矢封之于鋤為帝
司射歷虞夏羿學射于吉甫其臂長故以善射聞常與
吴賀北遊使羿射雀羿曰生之乎殺之乎賀曰射其左
目羿引弓射之誤中右目抑首而媿終身不忘(帝王世紀)
楚辭注河伯化為白龍游于水旁羿射之眇其左目
河伯上訴天帝天帝曰使汝深守神靈羿何從得犯
今為蟲獸射固其宜也楚辭注羿獵封豨以其肉膏
祭天帝天帝猶不順羿之所為楚辭注羿夢與洛水
神宓妃交接隨巢子奚禄山壊天賜玉玦于羿遂殘
其身以此為福而至于禍
太康淫放失國夏人立其弟仲康仲康亦微弱仲康崩
子相立(杜預左傳注)
羿自鉏遷于窮石因夏民而代夏政(號曰有窮)羿恃其射也
不修民事淫于原獸棄武羅伯因熊髠龍圉(皆羿賢臣)而用
寒浞寒浞者伯明氏之讒子弟也伯明后寒棄之羿收
之信而使之以為已相浞行媚于内施惠于外愚弄其
民外内咸服羿猶不悛將歸自田家衆殺而烹之以食
其子其子不忍食死于窮門
紀年帝相八年寒浞殺羿帝王世紀浞殺羿于桃梧
楚辭注使家臣逢蒙射而殺之
浞因羿室生奡及豷
帝王世紀奡多力能陸地行舟
恃其讒慝詐偽而不德于民使奡帥師滅斟灌及斟尋
滅夏后相
紀年二十六年浞使子澆滅斟灌二十七年澆伐斟
尋大戰于濰覆其舟滅之
處奡于過處豷于戈后緡方娠歸于有仍生少康夏臣
伯靡收二國餘燼以滅浞而立少康少康滅奡于過后
杼滅豷于戈有窮遂亡(左傳)
紀年甲辰年伯靡伐浞少康使女艾伐過殺奡乙巳
年伯子杼滅戈伯靡殺浞楚辭注浞娶純狐氏女眩
惑愛之與浞謀殺羿浞娶羿妻而生奡強梁多力縱
放其情以殺后相安居無憂日作淫樂卒為相子少
康所誅其頭顛隕而墜楚辭注澆無義淫佚其嫂往
至其戶佯有所求女岐為之縫裳于是共舍宿止少
康夜襲得女岐頭以為澆斷之少康因田獵放犬逐
獸遂襲殺澆
商諸臣傳
仲虺
仲虺一名萊朱又名仲&KR2242;奚仲之後薛之皇祖也(書傳左)
(傳同)
摯疇二國亦其後(國語摯疇之國由大任韋昭注曰二國任姓奚仲仲虺之後大任之家)
當唐虞之際九州隔絶未有舟車之用以濟深致遠奚
仲乃橈曲為輪因直為轅駕牛服馬浮舟杖檝以代人
力鑠金鏤木分苞燒埴以備器械(新語)
夏時奚仲居薛為車正(左傳)
及夏末仲虺為湯左相以湯既放桀惟有慙德曰予恐
來世以台為口實仲虺乃作誥曰惟天生民有欲無主
乃亂惟天生聰明時乂有夏昏德民墜塗炭天乃錫王
勇智表正萬邦纘禹舊服兹率厥典奉若天命夏王有
罪矯誣上天以布命于下帝用不臧式商受命用爽厥
師惟王不邇聲色不殖貨利德懋懋官功懋懋賞用人
惟已改過不吝克寬克仁彰信兆民東征西夷怨南征
北狄怨攸徂之民室家相慶曰徯予后后來其蘇民之
戴商厥惟舊哉德日新萬邦惟懷志自滿九族乃離王
懋昭大德建中于民以義制事以禮制心垂裕後昆予
聞曰能自得師者王謂人莫已若者亡好問則裕自用
則小嗚呼慎厥終惟其始殖有禮覆昏暴欽崇天道永
保天命(尚書)
其政之教大夫官之教士技之教庶人猶之老彭然也
(大戴記)
伊尹(咎單附伊陟)
伊尹名摯面無須糜(荀子)
力牧之後(帝王世紀)
生于空桑(空桑城在開封陳留縣南上古人皇氏十九代孫空桑氏之都)
吕氏春秋伊尹母居伊水之上孕夢有神告之曰臼
出水而東走毋顧明日視臼出水告其鄰東走十里
而顧其邑盡為水身因化為空桑有侁氏女子采桑
得嬰兒于空桑之中獻之其君其君令烰人養之
居伊水有莘氏命之曰伊尹(吕氏春秋)
伊尹耕于有莘之野非其義也非其道也一介不以與
人一介不以取諸人湯三使往聘故就湯而說之(孟子)
從湯言素王九主之事湯舉任以國政(史記)
劉向别錄九主者有法君專君授君勞君等君寄君
破君國君三歲社君凡九品圖畫其形吕氏春秋伊
尹長而賢湯聞之使人請之有侁氏有侁氏不可湯
于是請娶婦為婚有侁氏喜以伊尹為媵送女湯得
伊尹祓之于廟爝以爟火釁以犧猳明日設朝而見
之說湯以至味墨子伊尹為莘氏女師僕使為庖人
湯得而舉之立為三公韓非子湯至聖伊尹至智然
且七十說而不受身執鼎俎為庖宰昵近親習而湯
乃僅知其賢而用之新語伊尹負鼎屈于有莘之野
帝王世紀伊尹至亳乃負鼎抱俎見湯鶡冠子伊尹
酒保立為世師
伊尹去亳適夏既醜有夏復歸于亳入自北門乃遇女
鳩女方作女鳩女方(史記)
尚書大傳伊尹去湯適夏聞夏人飲醉者持不醉者
不醉者持醉者相和而歌曰盍歸于亳盍歸于亳亳
亦大矣尹退而閒居深聽樂聲更曰覺兮較兮吾大
命革兮去不善而就善何樂兮入告于桀曰大命之
亡有日矣新序桀作瑤臺罷民力殫民財羣臣相持
而歌曰江水沛沛兮舟楫敗兮我王廢兮趣歸薄兮
薄亦大兮新序樂兮樂兮四牡蹻兮六轡沃兮去不
善而從善何不樂兮伊尹知天命之至舉觴而告桀
曰君王不聽臣之言亡無日矣桀以為妖言于是接
履而趣遂適湯湯立為相故伊尹去官入殷殷王而
夏亡
伊尹相湯伐桀升自陑遂與桀戰于鳴條之野作湯誓
夏師敗績湯遂伐三朡俘厥寶玉誼伯仲伯作典寶(女鳩)
(女方典實篇俱亡書序)
吕氏春秋湯欲令伊尹往視曠夏恐其不信湯親射
伊尹伊尹奔夏三年反報于亳曰桀迷惑于末嬉好
彼琬琰不恤其衆衆志不堪上下相疾民心積怨皆
曰上天弗恤夏命其卒湯謂伊尹曰若告我曠夏盡
如詩湯與伊尹盟以示必滅夏伊尹又復往視曠夏
聽于末嬉末嬉言曰今昔天子夢西方有日東方有
日两日相與鬭西方日勝東方日不勝伊尹以告湯
商涸旱湯猶發師以信伊尹之盟故令師從東方出
于國西以進未接刃而桀走逐之至大沙身體離散
為天下戮說苑湯欲伐桀伊尹曰請阻之貢職以觀
其動桀怒起九夷之師以伐之伊尹曰未可彼尚猶
能起九夷之師是罪在我也湯乃謝罪請服復入貢
職明年又不貢職桀怒起九夷之師九夷之師不起
伊尹曰可矣湯乃興師伐而殘之遷桀南巢二說
謬
湯乃踐天子位湯有旱災伊尹作為區田教民糞種負
水澆稼(汜勝之書)
又發莊山之金鑄幣通有無于四方以賑救之民以不
困(大紀)
其興土功也使修脛者跖钁強脊者負土眇者凖傴者
塗各有所宜而人性齊(淮南子)
周書湯謂伊尹曰諸侯來獻或無牛馬之所生而獻
遠方之物事實相反今吾欲因其地勢所有獻之其
為四方獻令伊尹于是為四方令曰臣請正東符婁
仇州伊慮漚深九夷十蠻越漚鬋髮文身請令以魚
支之鞞(闕)鰂之醬鮫&KR0008;利劍為獻正南甌鄧桂國損
子産百濮九菌請令以珠璣瑇瑁象齒文犀翠羽菌
鶴短狗為獻正西崑崙狗國思親枳已闒耳貫胸雕
題離邱漆齒請令以丹青白旄紕罽江歷龍角神龜
為獻正北空同大夏莎車姑他旦略貌胡戎翟匈奴
樓煩月氐&KR1021;犁其龍東胡請令以槖駞白玉野馬騊
駼駃騠良弓為獻
湯崩太子太丁未立而卒太丁之弟外丙立外丙崩弟
中壬立中壬崩伊尹乃立太丁之子太甲太甲成湯適
長孫也太甲元年伊尹作伊訓肆命徂后(康成注肆命者陳政教所)
(當為也徂后者言湯之法度也二篇亡)帝太甲既立(尹放太甲即于元年史記作三年誤)不
明暴虐不遵湯法亂德于是伊尹放之于桐宫伊尹攝
行政當國帝太甲居桐宫三年悔過自責反善于是伊
尹迺迎帝太甲而授之政帝太甲修德諸侯咸歸殷百
姓以寧伊尹嘉之迺作太甲訓三篇褒帝太甲稱太宗
(史記)
太甲崩子沃丁立沃丁八年伊尹卒百有餘歲沃丁以
三公禮葬之祀以太牢(帝王世紀)
括地志伊尹墓在洛州偃師縣西北八里
咎單遂訓伊尹作沃丁(書序)
咎單為湯司空作明居明居民之法也(馬融史記注)
說苑湯嘗問伊尹曰三公九卿二十七大夫八十一
元士知之有道乎對曰昔者堯見人而知舜任人然
後知禹以成功舉之夫三君之舉賢皆異道而成功
然尚有失者況無法度而任己意用人必大失矣故
君使臣自貢其能則萬一之不失矣昔者虞舜左禹
右臯陶不下堂而天下治此使能之效也湯曰其相
去何如對曰三公者知通于大道應變而不窮辨于
萬物之情通于天道者也故三公之事常在于道九
卿者不失四時通于溝渠修隄防樹五榖通于地利
者也故九卿之事常在于德大夫者出入與民同衆
去取與民同利通于人事者也故大夫之事常在于
仁列士者知義而不失其心事功而不專其賞忠政
強諫而無姦詐去私立公而言有法度故列士之事
常在于義故道德仁義定而天下正湯曰所以立之
者何也對曰三公者所以參五事也九卿者所以參
三公也大夫者所以參九卿也列士者所以參大夫
也故參而有參是謂事宗事宗不失外内如一
子伊陟為帝太戊相亳有祥桑榖共生于朝一暮大拱
大戊懼問伊陟伊陟曰臣聞妖不勝德帝之政其有闕
與帝其修德太戊從之而祥桑枯死太戊贊伊陟于廟
伊陟讓作原命(史記)
論曰士君子無所遇知文龍斑豹沒身焉耳乃有莘假
媵君臣有孚遇也暨乎嗣君不惠宅桐居憂又其變已
然湯伐尹放卒資口實于季世唯聖啟盜蒙莊喻之悲
夫至于放桐自立殺尹立陟竹書繆紀又不足辯也
紀年伊尹放太甲于桐乃自立太甲潜出自桐殺伊
尹立其子伊陟伊奮命復其父之田宅而中分之杜
預曰此當時雑記未足以取審也
巫咸臣扈巫賢甘盤
巫咸臣扈佐帝太戊臣扈格于上帝巫咸乂王家(尚書)
伊陟贊于巫咸作咸乂四篇(篇亡書序)
巫賢巫咸之子也佐帝祖乙殷復興甘盤武丁所舊學者(蔡沈書傳)
並為殷賢臣
史記正義巫咸及子賢冡在蘇州常熟縣西海虞山
上盖吳人也
傅說
傅說身如植鰭(荀子)
嘗為胥靡築于傅險武丁即位思復興殷而未得其佐
三年不言政事决定于冡宰以觀國風武丁夜夢得聖
人以夢所見視羣臣百吏皆非也于是乃使百官營求
之野得說于傅險中見于武丁武丁曰是也與之曰果
聖人舉以為相殷國大治(史記)
墨子傅說居北海之洲圜土之上衣褐帶索庸築于
傅巖之城武丁得而舉之立為三公
以其得之傅險故曰傅說(帝王世紀)
置諸左右命之曰朝夕納誨以輔台德若金用汝作礪
若濟巨川用汝作舟楫若歲大旱用汝作霖雨說復于
王曰惟木從繩則正后從諫則聖后克聖臣不命其承
疇敢不祇若王之休命(尚書)
莊子天道可傳而不可得得而不可見傅說得之以
相武丁奄有天下乘車維騎箕尾而比于列星
祖已祖伊
祖已事武丁武丁數祭以徼福會彤日有飛雉登鼎耳
而雊武丁懼(史記)
祖己曰惟先格王正厥事乃訓于王曰惟天監下民典
厥義降年有永有不永非天夭民民中絶命民有不若
德不聽罪天既孚命正厥德乃曰其如台嗚呼王司敬
民罔非天胤典祀無豐于昵(尚書)
武丁修政行德天丁咸驩殷道復興(史記)
史記武丁崩祖已嘉武丁之以祥雉為德立其廟為
高宗遂作高宗彤日及訓說誤
祖已之後曰祖伊(孔安國註)
當帝紂之時西伯以黎為不道舉兵伐而勝之祖伊恐
紂惡不悛勢必及殷乃自其邑奔告于王(蔡沈書傳)
曰天子天既訖我殷命格人元龜罔敢知吉
論衡紂時災異繁多七十卜而皆凶故祖伊曰格人
元龜罔敢知吉
非先王不相我後人惟王淫戲用自絶故天棄我不有
康食不虞天性不迪率典今我民罔弗欲喪曰天曷不
降威大命不摯今王其如台王曰嗚呼我生不有命在
天祖伊反曰嗚呼乃罪多參在上乃能責命于天殷之
即喪指乃功不無戮于爾邦(尚書)
論曰殷道中興乃緣寤寐以假權精誠感孚理有或然
者不然而泥首胥靡版築終老說亦細夫等夷焉耳祖
伊言切而婉姑容暴主然與龍比争烈可也
孝己
孝己者武丁之賢子也其母蚤死武丁惑後妻之言放
之而死天下哀之(帝王世紀)
微子(微仲附)
微子名啟帝乙長子紂之庶兄也啟母賤故不得嗣
吕氏春秋紂同母三人長曰微子次曰仲衍次曰受
德受德乃紂也紂母生微子與仲衍也尚為妾為妻
而後生紂紂父母欲置微子為太子太史爭之曰有
妻之子不可置妾之子紂故為後
紂淫亂微子數諫不聽(史記)
痛殷之將亡乃謀于箕子比干(蔡沈書傳)
曰父師少師殷其弗或亂正四方我祖底遂陳于上我
用沈酗于酒用亂敗厥德于下殷罔不小大好草竊姦
宄卿士師師非度凡有辜罪乃罔恒獲小民方興相為
敵讐今殷其淪喪若涉大水其無津涯殷遂喪越至于
今曰父師少師我其發出狂吾家耄遜于荒今爾無指
告予顛隮若之何其父師若曰王子天毒降災荒殷邦
方興沈酗于酒乃罔畏畏咈其耉長舊有位人今殷民
乃攘竊神祇之犧牷牲用以容將食無災降監殷民用
乂讎斂召敵讎不怠罪合于一多瘠罔詔商今其有災
我興受其敗商其淪喪我罔為臣僕詔王子出迪我舊
云刻子王子弗出我乃顛隮自靖人自獻于先王我不
顧行遯(尚書)
微子遂亡
史記紂殺王子比干箕子曰父子有骨肉而臣主以
義屬故父有過子三諫不聽則隨而號之人臣三諫
不聽則其義可以去矣太師少師乃勸微子去遂行
微子去在比干諫之先既云紂殺比干又云太師
少師勸行說誤
周克殷武王封紂子禄父以續殷祀禄父叛周誅成王
求微子以代殷後奉其先祀作微子之命國于宋
左傳僖六年蔡穆公將許僖公以見楚子許男面縛
銜璧大夫衰絰士輿櫬楚子問諸封伯對曰昔武王
克殷微子啟如是武王親釋其縳受其璧而祓之焚
其櫬禮而命之使復其所楚子從之殷本紀微子數
諫不聽乃與太師少師謀遂去比干強諫紂紂剖比
干箕子懼佯狂為奴紂又囚之殷之太師少師乃持
其祭樂器奔周又宋世家周武王伐紂克殷微子乃
持其祭器造于軍門肉袒面縛左牽羊右把茅膝行
而前以告武王乃釋微子復其位如故按微子與
太師少師謀去止此太師少師者箕子比干也太師
少師持祭樂器奔周者殷之樂官也微子牽羊把茅
或如左氏之說若夫持器造門則由太師少師混一
而誤也史二說自戾當從殷紀為正
微子仁賢故殷之餘民甚愛戴之微子卒立其弟衍是
為微仲(史記)
家語微子弟仲思名衍一名泄
禮曰微子舍其孫腯而立衍是也
新語微子傷殷之將亡終不可奈何見鳴鵠高飛援
琴作操其聲清以浮
箕子
箕子名胥餘紂之親戚或以為諸父或以為庶兄為紂
太師(史記)
索隠司馬彪云箕子名胥餘馬融王肅以為紂之諸
父服虔杜預以為庶兄
紂始為象箸箕子歎曰彼為象箸必為玉桮為桮則必
思遠方珍怪之物而御之矣輿馬宫室之漸自此始不
可振也(史記)
紂為長夜之飲懼以失日問其左右盡不知也乃使問
箕子箕子謂其徒曰為天下主而一國皆失日天下其
危矣一國皆不知而我獨知之吾其危矣辭以醉而不
知(韓非子)
紂為淫佚箕子諫不聽人或曰可以去矣箕子曰為人
臣諫不聽而去是彰君之惡而自說于民吾不忍為也
乃被髮佯狂而為奴遂隠而鼓琴以自悲故傳之曰箕
子操(史記)
古今樂錄箕子佯狂痛宗廟之為墟乃作歌曰嗟嗟
紂為無道殺比干嗟復重嗟獨奈何漆身為厲被髮
以佯狂今奈宗廟何天乎天哉欲負石自投河嗟復
嗟奈社稷何後傳以為操韓詩外傳箕子曰知不用
而言愚也殺身以彰君之惡不忠也二者不可然且
為之不祥莫大焉遂被髮佯狂而去
武王既克殷命召公釋其囚箕子不忍周之釋走之朝
鮮武王聞之因以封之(尚書大傳)
箕子因教以禮義田蠶置八條之教
漢書八條相殺以當時償殺相傷以榖償相盜者男
没入為其家奴女為婢欲自贖者人五十萬雖免為
民俗猶羞之嫁娶無讐音義八條不具見
遂乃邑無淫盜門不夜扄回頑薄之俗就寬略之法故
東夷通以柔謹為風(後漢書)
箕子既受周之封不得無臣禮十三祀來朝(尚書大傳)
武王訪於箕子箕子為陳洪範(尚書)
史記武王克殷後二年問箕子殷所以亡箕子不忍
言殷惡以存亡國宜告武王亦醜故問以天道克
殷後二年誤
箕子朝周過故殷墟感宫室毁壊生禾黍箕子傷之欲
哭則不可欲泣為其近婦人乃作麥秀之詩以歌詠之
其詩曰麥秀漸漸兮禾黍油油彼狡童兮不與我好兮
所謂狡童者紂也殷民聞之皆流涕云(史記)
杜預注梁國蒙縣有箕子冡
比干
王子比干者亦紂之親戚也(史記)
為紂少師見紂淫泆乃歎曰主暴不諫非忠也畏死不
言非勇也過則諫不用則死忠之至也君有過不以死
爭則百姓何辜(韓詩外傳)
乃直諫紂紂怒曰吾聞聖人之心有七竅信諸遂殺比
干刳視其心(史記)
括地志比干墓在衛州汲縣北十里
論曰嗟乎殷之亡天也有微子而不得嗣有箕子比干
而不得其君仁聖比肩曾無救于亡謂非天乎殊行歸
仁君子蓋傷之已微子去者去其位耳若夫抱器適周
跡鄰于叛(宋世家武王伐紂微子抱其祭器造于軍門)殺身章惡短知貽譏
(中論殷有三仁微子介于石不終日箕子内難而能正其志比干諫而剖心君子以微子為上箕子次之比干)
(為下春秋大夫見殺皆譏其不能以知自免也)所論非中吾無取焉
彭咸老彭
彭咸殷賢大夫諫其君不聽投水而死(楚辭注)
又老彭亦殷賢大夫孔子曰述而不作信而好古竊比
於我老彭(魯論)
又曰昔老彭及仲傀政之教大夫官之教士技之教庶
人揚則抑抑則揚綴以德行不任以言(大載記)老彭與彭咸為一人二人未詳
商容
商容殷之賢人也百姓愛之紂廢之不用(史記)
武王既勝紂師商容及殷民觀周軍之人見畢公至殷
民曰是吾新君也容曰非也視其為人嚴乎將有急色
故君子臨事而懼見太公至民曰是吾新君也容曰非
也視其為人虎據而鷹趾當敵將衆怒威自倍見利即
前不顧其後故君子臨衆果于進退見周公至民曰是
吾新君也容曰非也視其為人忻忻休休志在除罪是
非天子則周之相國也故聖人臨衆不惡而嚴見武王
至民曰是吾新君也容曰然聖人為海内討惡見惡不
怒見善不喜顔色相副是以知之(帝王世紀)
遂自亡
樂記武王克殷反商使之行商容而復其位
武王入殷命畢公表商容之閭命閎夭封比干之墓命
南宫括散鹿臺之財發鉅橋之粟歸頃宫之女而民知
方曰王之于仁人也死者封其墓況生者乎王之于賢
人也亡者表其閭況在者乎王之于財也聚者散之況
復籍乎王之於色也在者歸其父母況復徵乎(尚書大傳)
韓詩外傳商容嘗執羽籥馮于馬徒欲以伐紂而不能去
伏于大行及武王克殷欲以為三公容辭曰吾嘗馮于馬
徒欲以伐紂而不能愚也不争而隐無勇也愚且無勇不足
以備乎三公固辭不受君子曰商容可謂内省而不誣能矣
膠鬲
膠鬲紂賢臣遭殷末之亂鬻販魚鹽文王舉之于殷武王
伐殷至鮪水殷使膠鬲候周師武王見之膠鬲曰西伯將
何之無欺我也武王曰不子欺將之殷也膠鬲曰朅至武
王曰將以甲子至殷郊子以是報矣膠鬲行天雨日夜不
休武王疾行不輟軍師皆諫曰卒病請休之武王曰吾已
令膠鬲以甲子之期報其主矣今甲子不至是令膠鬲不
信也膠鬲不信其主必殺之吾疾行以救膠鬲之死也
武王果以甲子至殷郊殷已先陳矣因戰大克之(吕氏春秋)
韓非子周有玉版紂使膠鬲索之文王不予費仲来
求因予之是膠鬲賢而費仲無道也
商逸民傳伯夷叔齊
伯夷叔齊
春秋少陽篇姓墨伯夷名允字公信叔齊名致字公
達夷齊其諡也風俗通姓墨胎氏
孤竹君之二子
路史孤竹君炎帝之後姜姓之國吕氏春秋孤竹君
殷湯三月丙寅日所封相傳至夷齊之父名初字子朝
父欲立叔齊其父卆叔齊讓伯夷伯夷曰父命也遂逃
去叔齊亦不肯立而逃之國人立其仲子(史記)
列士傳讓與異母弟伯僚
伯夷叔齊目不視惡色耳不聽惡聲非其君不事非其民不使
非其友不友不立于惡人之朝不與惡人言治則進亂則退横
政之所出横民之所止不忍居也當紂之時居北海之濱以待
天下之清也聞文王作興曰盍歸乎来吾聞西伯善養老者(孟子)
及至西伯卒武王載木主號為文王東伐紂伯夷叔齊
扣馬而諫曰父死不葬爰及干戈可謂孝乎(按武王立九年而觀)
(兵十三年而伐殷父死不葬說誤)以臣弑君可謂仁乎左右欲兵之太
公曰此義士也扶而去之武王以平殷亂天下宗周而
伯夷叔齊恥之義不食周粟隠于首陽山采薇而食之
及餓且死作歌其辭曰登彼西山兮采其薇矣以暴易
暴兮不知其非矣神農虞夏忽焉沒兮我安適歸矣吁
嗟徂兮命之衰矣(史記)
或告伯夷叔齊曰胤子(謂禄父)在弼父師(謂箕子)在夷奄孤
竹而君之以夾煽王燼商可復也子其勉之伯夷叔齊
曰此非吾事也曰然則叩馬而諫何為曰為萬世之君
臣也曰然則今何為曰有死耳曰有死而何以采薇為
天下周之天下則山亦周山也薇亦周薇也采薇而食
無乃欲死而求生乎遂餓而死(汲冢書)
古史考夷齊采薇而食野有婦人謂之曰子義不食
周粟此亦周之草木也于是餓死列士傳夷齊采薇
而食王摩子入山難之曰君不食周粟而隠周山食
周薇奈何二人遂不食薇餓而死呂氏春秋伯夷叔
齊相謂曰吾聞西方有偏伯焉似將有道者今吾奚
為處乎此哉西行如周至于岐陽則文王沒矣武王
即位王使叔旦就膠鬲於四内而與之盟曰加富三
等就官一列為三書同辭血之以牲埋一於四内皆
以一歸又使保召公就微子開於共頭之下而與之
盟曰世為長侯守殷常祀相奉桑林宜私孟諸為三
書同辭血之以牲埋一于共頭之下皆以一歸伯夷
叔齊聞之相視而笑曰譆異乎哉此非吾所為道也
昔者神農氏之有天下也時祀盡敬而不祈福也其
於人也忠信盡治而無求焉樂正與為正樂治與為
治上謀而行貨阻兵而保威也割牲而盟以為信因
四内與共頭以明行揚夢以說衆殺伐以要利以此
紹殷是以亂易暴也吾聞古之士遭乎治世不避其
任遭乎亂世不為苟存今天下闇周德衰矣與其並
乎周以漫吾身也不若避之以潔吾行二子北行至
首陽之下而餓焉
孔子曰伯夷叔齊不念舊惡怨是用希求仁而得仁又
何怨又曰不降其志不辱其身伯夷叔齊與(論語)
殷長者(二虜附)
殷長者殷之逸民武王入殷聞殷有長者武王往見之
而問殷之所以亡殷長者對曰王欲知之請以日中為
期武王與周公旦明日早要期則弗得也武王怪之周
公曰吾知之矣此君子也取不能其主有以其惡告王
不忍為也若夫期而不當言而不信此殷之所以亡也
以此告王矣武王勝殷又得二虜而問焉曰若國有妖
乎一虜對曰吾國有妖晝見星而天雨血一虜對曰此
則妖也雖然非其大者也吾國之妖甚大者子不聽父
弟不聽兄君令不行武王避席再拜之(吕氏春秋)
新序武王伐殷得二大夫而問之曰殷國將亡亦有
妖乎一人曰殷國常雨血雨灰雨石小者如雞子大
者如箕嘗六月雨雪深尺餘武王曰大哉妖也一人
對曰非大妖也殷之大妖三十六章殷君喜射人喜
以人食虎喜剖人心喜殺孕婦以信為不信以誣
真以忠為不忠忠諫者死阿䛕者賞以君子為下以
小人為上以佞辯為相以女子為政急令暴取萬民
愁苦喜田獵走狗試馬出入不時不避大風甚雨不
避寒暑喜修治池臺日夜無已喜為酒池肉邱牛飲
者三千人飲之以金鼓坐起無長幼之序貴賤之禮
聽讒用譽無功者賞無德者富所愛身制禮令無禮
儀無聖人無賢士無衡概斗斛尺寸錙銖有罪赦無
罪誅此殷之大妖也
論曰太史公聞采薇之歌曰由此觀之怨邪非邪或曰
天道無親常與善人若伯夷叔齊可謂善人者非邪積
仁絜行如此而餓死天之報施善人其何如哉斯言也
有所激耳若夫八百會同而二人叩馬所持卓然固萬
世之經采薇而死含笑得天夫何怨哉泰伯讓周比干
殉殷夷齊兼之詩曰惟其有之是以似之偉哉
商佞倖傳崇侯虎費仲飛廉惡來(王子)
(須強雷開左附)
崇侯虎崇封邑虎其名也事紂紂以西伯昌九侯(一作鬼侯)
(九如字鄒誕生音仇)鄂侯(一作䢴侯)為三公九侯有好女入之紂九侯
女不憙淫紂怒殺之而醢九侯鄂侯爭之強辯之疾并
脯鄂侯西伯聞之竊歎崇侯虎知之以告紂且曰西伯
積善累德諸侯皆嚮之將不利於王紂乃囚西伯於羑
里
淮南子文王砥德修政紂聞而患之曰予夙興夜寐
與之競行則苦心勞形縱而置之恐伐余一人崇侯
虎曰周伯昌行仁義而善謀太子發勇敢而不疑中
子旦恭儉而知時若與之從則不堪其殃縱而赦之
身必危亡冠雖弊必加於頭及未成請圖之屈商乃
囚文王于羑里
閎夭之徒求美女竒物善馬以獻紂紂乃赦西伯賜之
弓矢斧鉞得征伐曰譖西伯者崇侯虎也西伯歸三年
伐崇侯虎作豐邑(史記)
費仲紂佞臣善䛕好利殷人弗親紂任之為政(史記)
費仲說紂曰西伯昌賢百姓說之諸侯附焉不誅必為
殷患紂曰子言義主何可誅費仲曰冠雖穿弊必戴於
頭履雖五采必踐于地昌人臣也修義而人向之卒為
天下患其必昌乎人人欲以其賢為其主非可不誅也
且主而誅臣焉有過紂曰夫仁義者上所以勸下也昌
好仁義誅之不可三說不用(韓非子)
飛廉亦佞臣惡來者飛廉子大業之苗裔飛廉善走惡
來有力(晏子春秋手裂虎兕)父子俱以材力事紂武王伐紂並殺
惡來(史記)
驅飛廉於海隅而戮之(孟子)
史記武王伐紂是時飛廉為紂石北方還無所報為
壇霍太山而報得石棺銘曰帝令處父不與殷亂賜
爾石棺以華氏死遂葬于霍太山處父蜚廉字也
又有王子須者務為諂䛕使其君樂須臾之樂忘終身
之憂棄黎老而用姑息(尸子)
又有雷開左強大抵皆佞臣也
楚辭注雷開阿順於紂乃賜之金玉而封之淮南子
紂為無道左強在側
論曰語有之犬善䑛狐善伺讒慝相濟靦顔哆口少不
察鮮不入之是以三仁與羣小並立而卒不勝也悲夫
尚史卷二十四
