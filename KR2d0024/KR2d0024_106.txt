尚史卷一百七
附序傳
鍇生于蜀年三十有六歸休乎盤隂父母生之我
后長飬之天地優游之故當壯盛得離跂佁儗肆厥志
盤隂虛無人樵爨之隙覽古高遰時讀舊史有藴而隠
精鑿而佚疏而互紊而乖迕者輒孴羣書研幾之匹夫
挾移山之愚矻矻十有餘年成書百有七卷始雍正庚
戌訖乾隆乙丑又三年戊辰而具錄成袠藏之盤隂牿
牛精舍
繫本宗緒道統原始生標殊尊羣族分理如元在首爰
定四體注源疏流用正瞀亂作世系圖資始
運孚幾張鑿畫漏書道先乎天器前民用神明斯在遠
覽則誣德隆乎乾氣隆乎春后隆乎軒轅作黃帝本紀
第一
天運無迹歸權聖喆實立虚行遂用開物散醇不&KR0008;任
情理達繼邃古而為治莫尚乎五帝作五帝本紀第二
孝慈有歸天德不以私宅憂居泰敢有貳志四載云勤
粒民孔侅緡燼不熸天祚民懷何離之明履癸則夷作
夏本紀第三
殷道薿薿數有興替逮元子受大命是隊聖敬集仁辯
智益昏司徒之教卒或未泯而狡童不信作商本紀第
四
三王基命武建皇極宣德克纉棄禮為戾承乘滛昏内
訌外㭬亡堅不崩失我西邑作周本紀第五
周德凌徲東遷守器帶朝徼亂惠襄震厲朽索馭馬宜
顛厥乘王赧弁髦卒斬姬祀作周本紀第六
湯武嶻嶻取逆守順秦乖其方失不轉瞬五德之運比
諸位閏作秦本紀第六附
元聖受玉嗣以禽父郁郁周禮盡在夫魯矣迺伯御逆
命桓宣敚攘毁防踣表蕩其遺矩僖公以僭昭德逾望
而郊元祖不享淫祀天寕或享非禮作魯世家第一第
二
唐叔之封實秉王命曲沃末大五侯不獲考釋之弗誅
寶器賂成以貳教矣新城之共有視夫哀侯于翼固舊
令夫作晉世家第三第四
營邱專征報政最速桓昭舊職兵車九合逮夫志驕葵
邱氣奪袵席蠱生濕淫螙蝕腐朽五子參商一蹶不振
霸者歸趨難為其後如是作齊世家第五
商家酗酒妹土化之酒誥告封抑戒次之武公之德比
蹟乃祖迨父子爭國倍滅天紀天王失枋諸侯無討王
伯迹熄食息而已作衛世家第六
聖嗣道統不私大物薙昧植仁得我微子甫冔白馬用
備周恪宣穆親親召亂蒙惡譬酒云薄匪鴆為虐作宋
世家第七
濟洛河潁寄地十邑鄭桓雖隕厥土滋廣僑佐二君典
刑用輯兩介大邦代服交㰱作鄭世家第八
連衍陸終終永厥世荆楚之承每在其季武文旁略莊
震中夏爭鄭難晉火烈上熾猛勢弱秦卒藉三戸作楚
世家第九
泰伯譲王祚以句吳季子似續顧啟後憂不協比夫鄰
國沼越仇作吳越世家第十陳蔡世家第十一
周綱未弛狎執牛耳晉楚要盟心競以力諸侯執玉中
判南北亂絲棼如十手不得其理作曹滕杞薛十世家
第十二
君奭分陜東民愛之旅獒之誥聖謨類之嗣君無聞自
外于春秋彼噲外禪鶚倣鳴鳥祇傅夭厲作燕世家第
十三
圓穿運軸重權移衡柄臣上蝕屋覆主社王逋其征民
忘其情前識之明有徵于君子作三晉田齊世家第十
四
柏翳種德遠豐其穫周遺秦禽腹厭噬嗑山穴虎豹不
斥林木六國不并庸少假息作秦世家第十五
六相宣化羣司效績調齊隂陽品隲羣彙用剖顓蒙滋
創物始心尸厥中耳目不忒維聖立則官事以律作軒
轅諸臣列傳第一
重黎司正絶地天通虞則有若十六族叡哲通明若乃
六沴蕩和凶慝間聖有若四凶亦不殄于世作五帝諸
臣列傳第一
天不厭夏德火復于燼既其厭之湮迹于猛彼靡與逢
亦從其遇作夏諸臣列傳第二
責難格心維阿衡傅巖傷哉三仁直武丁大戊將嫓二
傅豈唯五臣作商諸臣列傳第二
以仁伐暴易建有周翹翹新室致難于綢繆時洎厲宣
支吾崩陊棟榱備具而侏儒是使作周諸臣列傳第三
第四
内難迭乘皇輿敗績誰其復之宗臣在即富辰不逃死
忠以辟懟萇宏不逃死祇益厥罪作周諸臣列傳第五
第六第七
展臧公族詒謀肫肫季氏不匱振溺扶顛三桓公忠維
成季穆叔胄子不右椓喪恐後作魯諸臣傳第八第九第
十第十一第十二
桓友五臣威樹伯勣承以三壬猾中而躓景則殊用以
據說體以嬰說國雷霆之擊獨震于南史氏作齊諸臣
傳第十三第十四第十五第十六
晉多舊氏布列卿佐欒郤覆前范荀踣後禍有由來矣
迺叔向貞諒食我斬祀天祚淫人每毒善類其道何繇
作晉諸臣傳第十七第十八第十九第二十第二十一
第二十二第二十三第二十四第二十五第二十六
子魚好修不替前美蕭叔高哀亦其選也華元樂豫純
職未粹瞽史有能相備筏慧作宋諸臣傳第二十七第
二十八
聖不接踵賢不比肩君子作朋衛材振振孫寗細隙乃
動于惡仁暴異趣用穢舊德作衛諸臣傳第二十九第
三十
鄭十一穆錫類蕃衍軼其倫者一二而已卓哉子産靖
共豈弟諸侯之士無有其比作鄭諸臣傳第三十一第
三十二第三十三
廣澤包物大國富耦叔敖子文諸梁郤宛光烈赩赫利
競南楚若乃申伍同好覆復異旨行意各得周而不比
矣子蘭靳尚舌出廷惑懷沙之臣望龍門而延竚又其
絶行夫作楚諸臣傳第三十四第三十五第三十六第
三十七第三十八第三十九
不義不暱濟欲斯貴積姦成風彌漫天下守節獨立聞
子臧之義洩冶殺身蒙僇獄近文致作陳蔡曹莒邾諸
臣傳第四十
天命靡常德克則勝人謀鬼謀匪竒惟聽員嚭同出不
合而擕江浮鴟夷臺則有麋作吳諸臣傳第四十一越
越諸臣傳第四十二
師處友處郭生與子方干木足任之矣去止以道吳起
視望諸有間矣作燕諸臣傳第四十三韓諸臣傳第四
十四魏諸臣傳第四十五第四十六
頗武傷戅括武傷謾戅僅失身謾且覆國虞卿逃禄仲
連逃賞矯亢卓踔翺翔乎聖域之外乃婦人持國輯鄰
壤敵有惠后與君王后作趙諸臣傳第四十七第四十
八田齊諸臣傳第四十九第五十
軌物典則彌綸䀭備先聖之法百王不易鞅斯盜聲矢
志繆盭俾淳古不復骫從其弊作秦諸臣傳第五十一
第五十二第五十三第五十四
揣摩架空徼離攝媾哆侈詆諆俯仰反覆使主權游移
中智怐愗權輿乎蘇張倫脊不乖奪欲以理深切坦易
于陳軫為正作說客傳第五十五第五十六第五十七
第五十八
大而化運而神撫之無迹擴之無垠使得其位則亦堯
舜而已矣天固扤其身崇其道一時詘之萬世信之至
孔子而極作孔子繋第一第二
親炙孔子幾于無間莫從容乎顔子私淑孔子淑離不
搖莫踔絶乎孟子淳厖厠中得左失右偏智膠固惝怳
自恣莫馳驟乎諸子作孔子弟子繫第三第四第五諸
子繫第六
道有統示無二也帝有統示無上也自黃帝訖武王舉
以帝紀統作五帝三王世表第一
周大封建藉茅班瑞同姓之侯親疏以德畛其疆場其
有等夷之國彫攰湮没如𥅆郜豐雍俱莫可倫次作同
姓諸侯年表第二第三
異姓之侯賓則三恪陳杞後宋自戾于薄桓桓尚父粤
為周師青旂蒼玉奠彼東土為冠宜矣作異姓諸侯年
表第四第五
秦踞金虎猛噬關左背膺判合卒為所取乘馬弱矣六
之則彊汲綆短矣交之則長善不在秦六國自淪于敗
作戰國諸侯年表第六
大明無隠大健不息大信不忒天德固若是矣顧日踐
月更不爽分秒野人布策睒睗得之神化無方蓋不若
是積微成差積盈虚成閏積久斯騐作天文志第一第
二
鼓喑沈隂絃急暵火感召自近氣交中通天人之際理
不可誣作五行志第三
維禹荒度導山與川洎周職方氏掌其方所司徒之屬
典其程則其或理窒脈壅則山崩川移九州分合形便
廣隘不關于和作地理志第四第五
玉帛羔鴈庀之以器周旋揖讓從之以文朝聘會同饗
祀彤襗正之以用而上下有章疏數有節吉凶有迪本
原于是三代昭德奠功損益不倍夫本作禮志第六
函中以誠元氣被物遠近與天地同和鳥獸率舞肆注
之八音虚中和應為樂之志作樂志第七
程竹量黍軒轅制始以正中聲來哲泥之豐嗇失時的
安從凖比隂協陽往來上下觀易可以知律作律吕志
第八第九
兵者約寡于衆一整于散挈懦于勇步伐止齊以律誅
無道戢暴亂德沮義格乃專為用作兵志第十
未然藉禮已然致刑刻肌膚斷支體怵以上服懾以痛
楚揭以恥辱而重輕布之期于不肖滋懼中人以免畫
穽教不入䧟之則失作刑志第十一
君子食人小人食力不班之法無均懼爭是故平土畫
畛畷山林約之公田上貢教之義私田自飬教之勤授
田不畀杜其貪法至周也作田賦志第十二
中古以降迺著姓氏一本原之親疏殺之類族别之立
祖禰辨昭穆致烝嘗通昏因敦仁樹義即物崇禮暱不
偪于瀆遠不入于薄違則肆罰作氏族志第十三第十四
李眉山傳
李眉山名鍇字鐵君其先居琅琊後遷遼世傳為遼東
李氏父輝祖以操行敦厚且積功歷官楚制軍晉司寇
嘗為蜀方伯生眉山遂以為號云眉山故貴介然家無
餘資以先人之廉也好讀書務窮源本為古詩有漢魏
陶謝風其它得少陵神采而屏絶厖雜以故以詩傳若
其有良史材則人莫之識積二十年著尚史凡八十餘
萬言貫左國之離析補龍門之遺失訖秦嬴始于五帝
班掾以下莫能及也素貧不得刊布惜哉惜哉眉山既
肆于文不樂仕進門功凡八職輒病不就襲居于盤與
田父野老相周旋築室廌峰又自號廌青山人歲丙寅
年六十有一矣
尚史卷一百七
