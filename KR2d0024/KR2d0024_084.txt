尚史八十四繋四
鑲白旗漢軍李鍇撰
孔子弟子傳
宰予字子我利口辯辭既受業問三年之喪不已久乎
孔子曰三年之喪天下之通義也
衝波𫝊宰我謂三年之喪朽者既枯于斯可矣顔淵
曰鹿生三年其角乃墮子生三年而離父母之懷子
雖美辯其能改三年之喪哉父母天地也天崩地壊
為之三年不亦宜乎
宰我問五帝之德孔子曰予非其人也(史記戴五帝問見大禮說支)
(離不具錄)
宰我曰予聞鬼神之名不知其所謂孔子曰氣也者神
之盛也魄也者鬼之盛也合鬼與神教之至也衆生必
死死必歸土此之謂鬼骨肉斃于下隂為野土其氣發
揚于上為昭明焄蒿悽愴此百物之精也神之著也因
物之精制為之極明命鬼神以為黔首則百衆以畏萬
民以服聖人以是為未足也築為宫室設為宗祧以别
親疏遠邇教民反古復始不忘其所由生也衆之服自
此故聽且速也二端既立報以二禮建設朝事燔燎羶
薌見以蕭光以報氣也此教衆反始也薦黍稷羞肝肺
首心見閒以侠甒加以鬱鬯以報魄也教民相愛上下
用情禮之至也(記祭義)
宰我曰敢問禋于六宗何謂也孔子曰所宗者六皆潔
祀之也埋少宰于大昭所以祭時也祖迎于坎壇所以
祭寒暑也主于郊宫所以祭日也夜明所以祭月也幽
滎所以祭星也雲滎所以祭水旱也問書云納于大麓
烈風雷雨弗迷何謂也孔子曰此言人事之應乎天也
堯既得舜歷試諸艱已而納之于尊顯之宫使大錄萬
機之政故隂陽清和五星不悖烈風雷雨各以其應不有
迷錯愆伏明舜之行合于天也宰我問君子尚辭乎孔
子曰君子以理為尚博而不要非所察也繁辭富說非
所聽也唯知者不失理孔子曰吾于予取其言之近類
也于賜取其言之切事也近類則足以喻之切事則足
以懼之(孔叢子)
孔叢子又曰宰我使于齊而反見夫子曰梁丘據遇
虺毒三旬而後瘳衆賓復獻攻療之方弟子謂之曰
所以獻方將為病也今梁丘已療矣諸夫子乃復獻
方方將安施意欲梁丘大夫復有虺害乎弟子此言
何如夫子曰非也夫三折股為良醫梁丘獲療猶有
與之同疾者家語宰予仕齊為臨淄大夫與田常為
亂夷三族孔子恥之曰不在利病其在宰予說苑田
成子常與宰我争宰我夜伏卒將攻田成子令于軍
曰不見旌節毋起鴟夷子皮聞之告田成子田成子
因為旌節以起宰我之卒以攻之遂殘之鹽鐡論宰
我秉事有寵于齊田常作難道不行身死庭中簡公
殺于檀臺按左傳闞止字子我田闞争寵子我為
田常所殺家語誤為宰我史記因之諸說亂之並疎
謬可笑今刪正
端木賜衛人字子貢少孔子三十一歲利口巧辭孔子
常黜其辯(史記破有子貢游說而存魯弊齊吳霸越事荒謬不載)
子貢問于孔子曰敢問君子貴玉而賤瑉者何也為玉
之寡而瑉之多與孔子曰非為瑉之多故賤之也玉之
寡故貴之也夫昔者君子比德于玉焉温潤而澤仁也
縝密以栗知也廉而不劌義也垂之如隊禮也叩之其
聲清越以長其終詘然樂也瑕不掩瑜瑜不掩瑕忠也
孚尹旁達信也氣如白虹天也精神見于山川地也圭
璋特達德也天下莫不貴者道也詩云言念君子温其
如玉故君子貴之也(記聘義)
孔子觀于東流之水子貢問曰君子見大水必觀焉者
何孔子曰夫水大徧與諸生而無為也似德其流埤下
裾拘必循其禮似義洸洸乎不淈盡似道有决行之其
應佚若聲響赴百仞之谷不懼似勇主量必平似法盈
不求概似正淖約微達似察以出以入以就鮮潔似善
化其萬折也必東似志是故君子見大水必觀焉子貢
又問曰賜既為人下矣而未知為人下之道敢問孔子
曰為人下者其猶土乎相之深則出泉汩渥樹其壤則
百榖滋焉草木植焉禽獸育焉生則出焉死則入焉多
有功而不意弘其志而無不容為人下者以此也(家語韓詩)
(說苑略同)子路問于孔子曰魯大夫練而牀禮邪孔子曰吾
不知也子路出謂子貢曰夫子有所不知由問魯大夫
練而牀禮邪夫子曰吾不知也子貢曰吾將為汝問之
問曰練而牀禮邪孔子曰非禮也子貢出謂子路曰汝
謂夫子有所不知乎汝問非也禮居是邑不非其大夫
子貢觀于魯廟之北堂出而問于孔子曰鄉者賜觀于
太廟之北堂吾亦未輟還復瞻彼九盖皆繼彼有說邪
匠過絶邪孔子曰太廟之堂官致良上因麗節文非無
良材也盖曰貴文也(荀子)
荀子又曰子貢問曰賜倦于學矣願息事君孔子曰
詩云温恭朝夕執事有恪事君焉可息哉然則願息
事親孔子曰詩云孝子不匱永錫爾類事親焉可息
哉然則願息于妻孔子曰詩云刑于寡妻至于兄弟
以御于家邦妻子焉可息哉然則願息于朋友孔子
曰詩云朋友攸攝攝以威儀朋友焉可息哉然則賜
願息耕孔子曰詩云晝爾于茅宵爾索綯亟其乘屋
其始播百榖耕焉可息哉然則賜無息者乎孔子曰
望其壙皋如也嵮如也鬲如也則知所息矣子貢曰
大哉死乎君子息焉小人休焉列子韓詩外傳略同
子貢觀于蜡孔子曰賜也樂乎對曰一國之人皆若狂
賜未知其樂也子曰百日之蜡一日之澤非爾所知也
張而不弛文武弗能也弛而弗張文武弗為也一張一
弛文武之道也子貢問喪子曰敬為上哀次之瘠為下
顔色稱其情戚容稱其服請問兄弟之喪子曰兄弟之
喪則存乎書策矣君子不奪人之喪亦不可奪喪也(記雑記)
子貢問于孔子曰敢問子産晏子之所自為夫子所以
與之者孔子曰子産于民為惠主于學為博物晏子于
君為忠臣而行為敬敏又問曰管仲失于奢晏子失于
儉二者孰賢孔子曰管仲鏤簋而朱紘旅樹而反坫山
節藻梲賢大夫也而難為上晏平仲祀其先祖豚肩不
揜豆一狐裘三十年賢大夫也而難為下君子下不僭
上上不偪下(家語)
說苑子貢問曰今之人臣孰為賢孔子曰吾未識也
往者齊有鮑叔鄭有子皮賢者也子貢曰然則齊無
管仲鄭無子産乎子曰汝聞進賢為賢邪用力為賢
邪吾聞鮑叔之進管仲子皮之進子産也未聞管仲
子産有所進也
季孫之治魯也衆殺人而必當其罪多罰人而必當其
過子貢曰暴哉治乎季孫聞之曰吾殺人必當其罪罰
人必當其過先生以為暴何也子貢曰子産治鄭一年
而負罰之過省二年而刑殺之罪亡三年而庫無拘人
賜聞之託法而治謂之暴不戒致期謂之虐不教而誅
謂之賊以身勝人謂之責責者失身賊者失臣虐者失
政暴者失民于是季孫謝曰謹聞命矣(韓詩外傳)
新序臧孫行猛政子貢非之曰夫政猶張琴瑟也大
弦急則小弦絶矣故曰罰得則姦止賞得則下說子
之賊心見矣獨不聞子産之相鄭乎推賢舉能抑惡
揚善有大略者不問其短有厚德者不非小疵家給
人足囹圄空虛故曰德莫大於仁禍莫大於刻後漢
書注引今本無尚書大傳子貢曰傳云堯舜之王一
人不刑而天下治教誠而愛深也吕氏春秋詩云執
轡如組孔子曰審此言也可以為天下子貢曰何其
躁也孔子曰非謂其躁也謂其為之于此而成文于
彼也聖人組修其身而成文于天下矣韓非子殷之
法刑棄灰于街者子貢以為重仲尼曰知治之道也
重罰者人之所惡也而無棄灰人之所易也使人行
其所易而無離其所惡此治之道一曰&KR0907;之法棄灰
于道者斷其手子貢曰罪輕罰重古人何大毅也曰
無棄灰所易也斷手所惡也行所易不關所惡古人
以為易故行之說苑魯國之法有贖臣妾于諸侯者
取金于府子貢贖人于諸侯而還其金孔子聞之曰
賜失之矣聖人之舉事也移風易俗而教導可施于
百姓非獨適其身之行也今贖而受金為不廉則自
今以後魯人不復贖矣
子貢事孔子一年自謂過孔子二年自謂與孔子同三
年自知不及孔子(論衡)
尚書大傳東郭子思問于子貢曰夫子之門何其雑
也子貢曰夫櫽括之旁多枉木良醫之門多疾人砥
礪之旁多頑鈍韓詩外傳齊景公謂子貢曰先生何
師對曰魯仲尼曰仲尼賢乎曰聖人也景公嘻然而
笑曰其聖何如子貢曰不知也景公悖然作色曰何
也子貢曰臣終身戴天不知天之高終身踐地不知
地之厚也若臣之事仲尼譬猶操壺杓就江海而飲
腹滿而去又安知江海之深乎又曰堂衣若扣孔子
之門曰丘在乎丘在乎子貢應之曰君子尊賢而容
衆嘉善而矜不能子何言吾師之名堂衣若曰子何
年少言之絞子貢曰大車不絞不成其任琴瑟不絞
不成其音子之言絞是以絞之堂衣若曰吾始以鴻
之力今徒翼耳子貢曰非鴻之力安能舉其翼
子貢好廢舉與時轉貨貲喜揚人之美不能匿人之過
常相魯衛家累千金
家語子貢為信陽宰將行辭于孔子孔子曰勤之慎
之奉天子之時無奪無伐無暴無盗子貢曰賜也少
而事君子豈以盗為累哉孔子曰夫以賢代賢是謂
之奪以不肖代賢是謂之伐緩令急誅是謂之暴取
善自與是謂之盗盗非竊財之謂也吾聞之治民莫
若平臨財莫若廉廉平之守不可改也匿人之善斯
為蔽賢揚人之惡斯為小人内不相訓而外相謗非
親睦也
卒終于齊(史記)
論衡魯將伐越筮之得鼎折足子貢以為行而折足
凶孔子曰越人水居行用舟不用足吉魯伐越果克
之博物志子路與子貢過鄭神社社樹有鳥神牽率
子路子貢說之乃止魯無克越事二說並謬
言偃吳人字子游少孔子四十五歲(史記歲家語作三十五許慎說文)
(偃作於象旌旗之游字子游)
特習于禮以文學著名(家語)
曾子弔于負夏(衛地)主人既祖填池推柩而反之降婦人
而后行禮(謂主人己祖奠婦人降在兩階之間矣賓至而為之暫反至明日復還柩向外降歸人于)
(階間而后行遣奠之禮)從者曰禮與曾子曰夫祖者且也且胡為
其不可以反宿也從者又問諸子游曰禮與子游曰飯
于牖下小歛于戶内大歛于阼殯于客位祖于庭葬于
墓所以即遠也故喪事有進而無退曾子聞之曰多矣
乎予出祖者(謂勝予出祖之言)曾子&KR0670;裘而弔子游裼裘而弔
曾子指子游而示人曰夫夫也為習于禮者如之何其
裼裘而弔也主人既小歛袒括髮子游趨而出襲裘帶
絰而入曾子曰我過矣我過矣夫夫是也司寇惠子之
喪(衛將軍文子彌牟之弟蘭)子游為之麻衰牡麻絰(惠子廢適子虎而立庶子故子)
(游變服以譏之)文子辭曰子辱與彌牟之弟游又辱為之服敢
辭子游曰禮也文子退反哭子游趨而就諸臣之位文
子又辭曰子辱與彌牟之弟游又辱為之服又辱臨其
喪敢辭子游曰固以請文子退扶適子南面而立(文子悟于)
(是扶適子正喪主之位)曰子辱與彌牟之弟游又辱為之服又辱
臨其喪虎也敢不復位子游趨而就客位將軍文子(即彌)
(牟)之喪既除喪而后越人来弔主人深衣練冠待于廟
垂涕洟子游觀之曰將軍文子之子其庶幾乎亡於禮
者之禮也其動也中叔孫武叔之母死(魯叔孫州仇也)既小歛
舉者出尸出戶袒且拔其冠括髮子游曰知禮公叔木
(衛公叔文子發之子)有同母異父之昆弟死問于子游子游曰其
大功乎狄儀有同母異父之昆弟死問于子夏子夏曰
我未之前聞也魯人則為之齊衰狄儀行齊衰今之齊
衰狄儀之問也小歛之奠子游曰于東方曾子曰于西
方歛斯席矣小歛之奠在西方魯禮之末失也(記檀弓)
子游問曰喪慈母如母禮與孔子曰非禮也古者男子
外有傅内有慈母君命所使教子也何服之有昔者魯
昭公少喪其母有慈母良及其死也公弗忍也欲喪之
有司以聞曰古之禮慈母無服今也君為之服是逆古
之禮而亂國法也若終行之則有司將書之以遺後世
無乃不可乎公曰古者天子練冠以燕居吾弗忍也遂
練冠以喪慈母喪慈母自魯昭公始也(記曾子問)
子游問喪具夫子曰稱家之有亡子游曰有亡惡乎齊
夫子曰有母過禮苟亡矣歛首足形還葬縣棺而封人
豈有非之者哉司士賁告于子游曰請&KR0670;于牀(禮始死廢牀而)
(置尸于地及復而不生則尸復登牀襲者歛之以衣也)子游曰諾縣子(名瑣知禮者)聞
之曰汰哉叔氏專以禮許人(襲于牀者禮也後世禮失而襲于地司士知禮而請)
(子游不稱禮而答之以諾如禮自已出故縣子譏之)衛司徒敬子死(名未詳)子夏弔
焉主人未小歛絰而往子游弔焉主人既小歛子游出
絰反哭子夏曰聞之也與曰聞諸夫子主人未改服則
不絰有子與子游立見孺子慕者有子謂子游曰予壹
不知夫喪之踊也予欲去之久矣情在于斯其是也夫
子游曰禮有微情者(慮賢者過于情故立哭踊之節所以殺之)有以故興物
者(慮不肖者不及情故興起衰絰之物使之睹服思哀)有直情而徑行者戎狄之
道也禮道則不然人喜則斯陶陶斯咏咏斯猶猶斯舞
舞斯愠(句疑誤)愠斯戚戚斯歎歎斯辟辟斯踊矣品節斯
斯之謂禮人死斯惡之矣無能也斯倍之矣是故制絞
衾設蔞翣為使人勿惡也始死脯醢之奠將行遣而行
之既葬而食之(將葬有包裹牲體之遣既葬則有虞祭之食)未有見其饗之
者也自上世以来未之有舍也為使人勿倍也故子之
所刺于禮者亦非禮之訾也(記檀弓偃記禮運有仲尼錄與蜡言問禮事文繁不)
子游仕為武城宰(家語)
說苑季康子謂子游曰仁者愛仁乎子游曰然人亦
愛之乎子游曰然康子曰鄭子産死丈夫舍玦珮婦
人舍珠珥夫婦巷哭三月不聞竽琴之聲仲尼之死
吾不聞魯國之愛夫子奚也子游曰譬子産之與夫
子其猶浸水之與天雨乎浸水所及則生不及則死
斯民之生也必以時雨既以生莫愛其賜
卜商字子夏少孔子四十四歲(史記)
衛人習于詩能誦其義以文學著名為人性不弘
家語又曰孔子將行雨無蓋門人曰商也有之孔子
曰商之為人也甚恡于財吾聞與人交推其長者違
其短者故能久也
好論精微時人無以尚之(家語)
家語又曰子夏問于孔子曰商聞易之生人及萬物
鳥獸昆蟲各有竒耦氣分不同而人莫知其情惟達
德者能原其本焉天一地二人三三三如九九九八
十一一主日日數十故人十月而生八九七十二耦
以從竒竒主辰辰為月月主馬故馬十二月而生七
九六十三三主斗斗主狗故狗三月而生六九五十
四四主時時主豕故豕四月而生五九四十五五主
音音主猿故猿五月而生四九三十六六為律律主
鹿故鹿六月而生三九二十七七主星星主虎故虎
七月而生二九一十八八主風風為蟲故蟲八月而
化其餘各從其類矣魚鳥生隂而屬于陽故皆卵生
魚遊于水鳥遊于雲故立冬則燕雀入海化為蛤蠶
食而不飲蟬飲而不食蜉蝣不飲不食萬物之所以
不同介鱗夏食而冬蟄齕吞者八竅而卵生齟&KR3838;者
九竅而胎生四足者無羽翼戴角者無上齒無角無
前齒者膏無角無後齒者脂晝生者類父夜生者似
母是以至隂主牡至陽主牝敢問其然乎孔子曰然
吾昔聞老𣆀亦如汝之言子夏曰商聞山書曰地東
西為緯南北為經山為積德川為積刑高者為生下
者為死丘陵為牡谿谷為牝蜯蛤龜珠與日月而盛
虚是故堅土之人剛弱土之人柔墟土之人大沙土
之人細息土之人美㘪土之人醜食水者善遊而耐
寒食土者無心而不息食木者多力而不治食草者
善走而愚食桑者有緒而蛾食肉者勇毅而悍食氣
者神明而夀食穀者智慧而巧不食者不死而神故
曰羽蟲三百有六十而鳳為之長毛蟲三百有六十
而麟為之長甲蟲三百有六十而龜為之長鱗蟲三
百有六十而龍為之長倮蟲三百有六十而人為之
長此乾巛之美也殊形異類之數王者動必以道動
静必以道静順理以奉天地之性而不害其所主謂
之仁聖焉子夏言終而出子貢進曰商之論也何如
孔子曰汝謂何也對曰微則微矣然非治世之待也
孔子曰然各其所能大戴禮同而以為孔子之言
孔子閒居子夏侍子夏曰敢問詩云凱弟君子民之父
母何如斯可謂民之父母矣孔子曰夫民之父母乎必
達于禮樂之原以致五至而行三無以横于天下四方
有敗必先知之此之謂民之父母矣子夏曰民之父母
既得而聞之矣敢問何謂五至孔子曰志之所至詩亦
至焉詩之所至禮亦至焉禮之所至樂亦至焉樂之所
至哀亦至焉哀樂相生是故正明目而視之不可得而
見也傾耳而聽之不可得而聞也志氣塞乎天地此之
謂五至子夏曰五至既得而聞之矣敢問何謂三無孔
子曰無聲之樂無體之禮無服之喪此之謂三無子夏
曰三無既得略而聞之矣敢聞何詩近之孔子曰夙夜
其命宥密無聲之樂也威儀逮逮不可選也無體之禮
也凡民有喪匍匐救之無服之喪也子夏曰言則大矣
美矣盛矣言盡于此而已乎孔子曰何為其然也君子
之服之也猶有五起焉子夏曰何如孔子曰無聲之樂
氣志不違無體之禮威儀遲遲無服之喪内恕孔悲無
聲之樂氣志既得無體之禮威儀翼翼無服之喪施及
四國無聲之樂氣志既從無體之禮上下和同無服之
喪以畜萬邦無聲之樂日聞四方無體之禮日就月將
無服之喪純德孔明無聲之樂氣志既起無體之禮施
及四海無服之喪施于孫子子夏曰三王之德參于天
地敢問何如斯可謂參于天地矣孔子曰奉三無私以
勞天下子夏曰敢問何謂三無私孔子曰天無私覆地
無私載日月無私照奉斯三者以勞天下此之謂三無
私其在詩曰帝命不違至于湯齊湯降不遲聖敬日躋
昭假遲遲上帝是祗帝命式于九圍是湯之德也天有
四時春秋冬夏風雨露霜無非教也地載神氣神氣風
霆風霆流形庶物露生無非教也清明在躬氣志如神
耆欲將至有開必先天降時雨山川出雲其在詩曰嵩
高維嶽峻極于天維嶽降神生甫及申維甫及申維周
之翰四國于蕃四方于宣此文武之德也三代之王也
必先其令聞詩云明明天子令聞不已三代之德也弛
其文德協此四國大王之德也子夏蹶然而起負墻而
立曰弟子敢不承乎(記孔子聞居)
子夏問曰三年之喪卒哭金革之事無辟也者禮與初
有司與孔子曰夏后氏三年之喪既殯而致事殷人既
葬而致事記曰君子不奪人之親亦不可奪親也此之
謂乎子夏曰金革之事無辟也者非與孔子曰吾聞諸
老𥅆曰昔者魯公伯禽有為為之也今以三年之喪從
其利者吾弗知也(曾子問)
子夏問于孔子曰居父母之仇如之何夫子曰寝苫枕
干不仕弗與共天下也遇諸市朝不反兵而闘曰請問
居昆弟之仇如之何曰仕弗與共國銜君命而使雖遇
之不闘曰請問居從父及昆弟之仇如之何曰不為魁
主人能則執兵而陪其後(記檀弓)
子夏問書大義子曰吾于帝典見堯舜之聖焉于大禹
皋陶謨益稷見禹稷皋陶之忠勤功勲焉于洛誥見周
公之德焉故帝典可以觀美大禹謨禹貢可以觀事皋
陶謨益稷可以觀政洪範可以觀度秦誓可以觀義五
誥可以觀仁甫刑可以觀誡通斯七者則書之大義舉
矣(孔叢子)
子夏讀詩已畢夫子問曰爾亦可言于詩乎子夏對曰
詩之于事也昭昭乎若日月之光明燎燎乎如星辰之
錯行上有堯舜之道下有三王之義弟子不敢忘雖居
蓬戶之中彈琴以詠先王之風有人亦樂無人亦樂亦
可發憤忘食詩曰衡門之下可以棲遲泌之洋洋可以
療饑夫子造然變容曰嘻吾子始可以言詩已矣然子以見
其表未見其裏闚其門不入其中安知其奥藏之所在乎
尚書大傳孔叢子並同
子夏問曰關睢何以為國風始也孔子曰關睢至矣乎
夫關睢之人仰則天俯則地幽幽冥冥德之所藏紛紛
沸沸道之所行大哉關睢之道萬物之所繋羣生之所
懸命也河洛出書圖麟鳳翔乎郊不由關睢之至則關
睢之事將奚由至矣哉天地之閒生民之屬王道之原
不外此矣子夏喟然歎曰大哉關睢乃天地之基也(韓詩)
(外傳)
說苑孔子讀易至于損益喟然而歎子夏避席而問
曰夫子何為歎子曰夫自損者益自益者缺吾是以
歎也子夏曰然則學者不可以益乎子曰夫學者以
虚受之故曰得苟不知持滿則天下之善言不得入
其耳矣日中則昃月盈則食天地盈虚與時消息是
以聖人不敢當盛升輿而遇三人則下二人則軾調
其盈虚故能長久矣子夏曰善請終身誦之
子夏見曾子曾子曰何肥也曰戰勝故肥也曾子曰何
謂也子夏曰吾入見先王之義則榮之出見富貴之樂
又榮之兩者戰于胸中未知勝負故臞今先王之義勝
故肥(韓非子)
荀子子夏貧衣若縣鶉人曰子何不仕曰諸侯之驕
我者吾不為臣大夫之驕我者吾不復見柳下惠與
後門者同衣而不見疑非一日之聞也争利如蚤甲
而喪其掌
孔子曰吾死之後商也日益賜也日損曾子曰何謂也
子曰商也好與賢己者處賜也說不若己者處不知其
子視其父不知其人視其友不知其君視其所使不知
其地視其草木故曰與善人處如入芝蘭之室久而不
聞其香與不善人居如入鮑魚之肆久而不聞其臭與
之化矣是以君子必慎其所處者焉(家語)
列子子夏問孔子曰顔回之為人奚若子曰回之仁
賢于丘曰子貢之為人奚若曰賜之辯賢于丘曰子
路之為人奚若曰由之勇賢于丘曰子張之為人奚
若曰師之莊賢于丘子夏避席而問曰然則四子何
為事夫子曰居吾語汝夫回能仁而不能反賜能辯
而不能訥由能勇而不能怯師能莊而不能同兼四
子之有以易吾吾弗許也此其所以事吾而不貳也
淮南子無子張
孔子曰商汝知君之為君乎子夏曰魚失水則死水失魚
猶為水也孔子曰商知之矣子夏曰君子漸于饑寒而
志不僻銙于五兵而辭不懾臨大事不忘昔席之言(尸子)
又曰日習則學不忘自勉則身不墮亟聞天下之大言
則志益廣(中論)
韓詩外傳魯哀公問子夏曰必學而後可以安國保
民乎子夏曰不學而能安國保民者未嘗聞也哀公
曰然則五帝有師乎子夏曰臣聞黃帝學乎大真顓
頊學乎綠圖帝嚳學乎赤松子堯學乎尹夀舜學乎
務成跗禹學乎西王國湯學乎成子伯文王學乎鉸
時子斯武王學乎郭叔周公學乎太公仲尼學乎老
𥅆此十一聖人未邅此師則功業不著乎天下名號
不傳乎千世新序同詩外傳又有衛靈公召勇士公
孫悁而子夏往與悁論勇于靈公前說支離不載
孔子既沒子夏西河教授為魏文侯師(史記)
子夏喪其子而喪其明曾子弔之曰吾聞之也朋友喪
明則哭之曾子哭子夏亦哭曰天乎予之無罪也曾子
怒曰商女何無罪也吾與女事夫子于洙泗之間退而
老于西河之上使西河之民疑女于夫子爾罪一也喪
爾親使民未有聞焉爾罪二也喪爾子喪爾明爾罪三
也而曰爾何無罪與子夏投其杖而拜曰吾過矣吾過
矣吾離羣而索居亦已久矣(記檀弓)
尚史卷八十四
