尚史卷二十八列傳六
鑲白旗漢軍李鍇撰
周諸王子傳
平桓莊惠諸子王子狐王子克王子頽
王子帶(甘成公甘憚公)(甘景公甘平公)(甘簡公附甘桓公)
王子狐平王子鄭武公莊公為平王卿士王貳于虢鄭
伯怨王王曰無之故周鄭交質王子狐為質於鄭鄭公
子忽為質于周(左傳)
王子克桓王子子儀也子儀有寵于桓王桓王屬諸周
公黑肩莊王三年(桓十八年)周公欲弑莊王而立王子克辛
伯告王王殺周公王子克奔燕(左傳)
王子頽莊王子母曰王姚王姚嬖于莊王故子頽有寵
蔿國為之師惠王二年(莊十九年)王取蔿國之圃以為囿邊
伯之宫近于王王取之又奪子禽祝跪詹父田而收膳
夫之秩故蔿國邊伯詹父子禽祝跪石速作亂因蘇氏
奉子頽以伐王不克出奔温蘇子奉子頽奔衛衛師燕
師伐周立子頽三年(莊二十年)鄭伯和王室不克王處子櫟
秋入于鄔四年(莊二十一年)鄭虢納王殺王子頽及五大夫
(左傳)
大叔帶惠王子食邑于甘謂之甘昭公母曰惠后大叔
帶有寵于惠后惠后將立之未及而卒故齊桓公會王
大子鄭于首止謀寧周也二十四年(僖七年)惠王崩襄王
惡大叔帶之難懼不立不發喪而告難于齊明年春諸
侯盟于洮襄王定位而後發喪襄王三年(僖十一年)王子帶
召揚拒泉臯伊雒之戎同伐京師入王城焚東門秦晉
伐戎以救周秋晉侯平戎于王四年(僖十二年)王以戎難故
討王子帶子帶奔齊十四年(僖二十二年)富辰請召子帶王
從之子帶復歸于京師先是王使頽叔桃子(並周大夫)出狄
師以伐鄭王德狄人遂以其女為后是為隗氏子帶之
復也又通于隗氏王替隗氏十六年(僖二十四年)頽叔桃子
曰我實使狄狄其怨我遂奉子帶以狄師攻王王御士
將禦之王曰先后其謂我何寧使諸侯圖之遂出及坎
欿國人納之秋頽叔桃子奉子帶復以狄師伐周大敗
周師王出適鄭處于汜大叔以隗氏居于温王使告難
于諸侯十七年(僖二十五年)秦伯師河上將謀納王晉侯辭
秦師而下三月右師圍温左師逆王王入于王城取子
帶于温殺之于隰城(左傳)
子帶之後有甘成公甘景公甘簡公簡公弟過為甘悼
公成公孫鰌為甘平公平公子為甘桓公桓公黨王子
朝
靈景諸子太子晉王子佞夫太子夀(儋括附)
王子朝
太子晉靈王子靈王二十二年(襄二十三年)糓洛鬭(榖洛二水名鬭)
(者兩水格有似于鬭)將毁王宫王欲壅之晉諫曰不可晉聞古之
長民者不墮山不崇藪不防川不竇澤夫山土之聚也
藪物之歸也川氣之導也澤水之鍾也夫天地成而聚
于高歸物于下疏為川谷以導其氣陂唐汚庳以鍾其
美是故聚不阤崩而物有所歸氣不沈滯而亦不散越
是以民生有財用而死有所葬然則無夭昏札瘥之憂
而無飢寒乏匱之患故上下能相固以待不虞古之聖
王唯此之慎昔共工棄此道也欲壅防百川墮高堙庳
以害天下禍亂并興共工用滅其在有虞有崈伯鯀播
其淫心稱遂共工之過堯用殛之于羽山其後伯禹念
前之非度釐改制量象物天地儀之于民共之從孫四
岳佐之高高下下疏川導滯鍾水豐物莫非嘉績克厭
帝心皇天嘉之胙以天下胙四岳國命為侯伯若啓先
王之遺訓省其典圖刑法而觀其廢興者皆可知也今
吾執政無乃實有所避而滑夫二川之神使至于争明
以妨王宫王而飾之無乃不可乎人有言曰無過亂人
之門又曰佐雝者嘗焉佐鬭者傷焉又曰禍不好不能
為禍夫見亂而不惕所殘必多其飾彌章民有怨亂猶
不可遏而況神乎王將防鬭川以飾宫是飾亂而佐鬭
也其無乃章禍且遇傷乎自我先王厲宣幽平而貪天
禍至于今未弭我又章之懼長及子孫王室其愈卑乎
夫事大不從象小不從文上非天刑下非地德中非民
則方非時動而作之者必不節矣作又不節害之道也
王卒壅之(國語)
晉蚤卒故不立
周書晉侯尚力侵我王略叔向聞儲幼而果賢作太
子晉晉平公使叔譽于周見太子晉與之言五稱而
五窮歸告公曰太子晉行年十五而臣弗能與言君
請歸聲就復與田平公將歸之師曠曰請使瞑臣往
與之言若能幪予反而復之師曠見太子稱曰古之
君子其行可則由舜而下其孰有廣德王子應之曰
如舜者天舜居其所以利天下奉翼遠人皆得已仁
此之謂天如禹者聖勞而不居以利天下好取不好
與必度其正是謂之聖如文王者其大道仁其小道
惠三分天下而有其二敬人無方服事于商既有其
衆而返失其身此之謂仁如武王者義殺一人而利
天下異姓同姓各得之謂義師曠告善又稱曰宣辨
名命異姓惡方王侯君公何以為尊何以為上王子
應之曰人生而重丈夫謂之胄子胄子成人能治上
官謂之士士率衆時作謂之曰伯伯能移善於衆與
百姓同謂之公公能樹名與物天道俱謂之侯侯能
成羣謂之君君有廣德分任諸侯而敦信曰予一人
善至于四海曰天子達於四荒曰天王四荒至莫有
怨訾乃登為帝師曠罄然又稱曰温恭敦敏方德不
改聞物(闕)下學以起尚登帝臣乃參天子自古誰
王子應之曰穆穆虞舜明明赫赫立義治律萬物皆
作分均天財萬物熙熙非舜而誰能師曠曰善哉王
子汝將為天下宗乎王子曰太師何汝賤我乎自太
皥以下至于堯舜禹未有一姓而再有天下者夫大
當時而不伐天何可得且吾問汝之人年長短告
吾師曠曰汝聲清汗汝色赤白火色不夀王子曰
吾後三年上賓于帝所汝慎無言(闕)將及汝師曠
歸未及三年告死者至尸子太子晉生八年而服
師曠潛夫論太子晉死孔子聞之曰惜哉殺吾君
也
王子佞夫亦靈王子靈王崩靈王弟儋季之子儋括欲
立王子佞夫佞夫弗知景王二年(襄三十年)儋括作亂圍蔿
逐蔿邑大夫成愆五月尹言多殺佞夫儋括及其黨王
子瑕廖奔晉春秋書曰天王殺其弟佞夫罪在王也(左傳)
太子夀景王子母穆后景王十八年(昭十五年)六月夀卒八
月穆后崩(左傳)
景王無適立遂啓子朝之亂也
王子朝景王之長庶子也景王大子曰夀十八年(昭十五年)
夀卒欲立子猛子朝有寵于景王王與其傅賓起說之
又欲立子朝二十五年(昭二十三年)夏四月王田北山將殺
單穆公劉文公而立子朝(國語是年殺子猛之傅下門子)會王崩子猛
立是為悼王五月葬景王王子朝因舊官百工之喪秩
者與靈景之族以作亂帥郊要餞(三邑周地)之甲以逐劉文
公劉文公奔揚單穆公逆悼王以歸王子還(子朝黨)夜取
王以如莊宫單穆公出奔羣王子追單穆公單穆公殺
之子朝奔京已而鞏簡公甘平公敗績于京單穆公告
急于晉十月晉師納王于王城十一月悼王崩敬王立
元年(昭二十三年)晉師還子朝復入于王城二年(昭二十四年)三
月晉侯使士彌牟涖問周故彌牟立于乾祭而問于介
衆乃辭王子朝不納其使四年(昭二十六年)單穆公復如晉
告急晉帥師納王十月王起師於滑十一月晉師克鞏
召伯盈乃逐子朝子朝遂與其黨奉周之典籍以奔楚
王入于成周子朝使告于諸侯曰昔武王克殷成王靖
四方康王息民並建母弟以藩屏周亦曰吾無專享文
武之功且為後人之迷敗傾覆而溺入於難則振救之
至于夷王王愆于厥身諸侯莫不竝走其望以祈王身
至于厲王王心戾虐萬民弗忍居王于彘諸侯釋位以
間王政宣王有志而後效官至于幽王天不弔周王昏
不若用愆厥位攜王奸命諸侯替之而建王嗣用遷郟
鄏則是兄弟之能用力于王室也至于惠王天不靖周
生頽禍心施于叔帶惠襄辟難越去王都則有晉鄭咸
黜不端以綏定王家則是兄弟之能率先王之命也在
定王六年秦人降妖曰周其有頿王亦克能修其職諸
侯服享二世共職王室其有間王位諸侯不圖而受其
亂災至于靈王生而有頾王甚神聖無惡於諸侯靈王
景王克終其世今王室亂單旗劉狄剥亂天下壹行不
若謂先王何常之有唯余心所命其誰敢討之帥羣不
弔之人以行亂于王室侵欲無厭規求無度貫瀆鬼神
慢棄刑法倍奸齊盟傲狠威儀矯誣先王晉為不道是
攝是贊思肆其罔極兹不穀震蕩播越竄在荆蠻未有
攸底若我一二兄弟甥舅奬順天法無助狡猾以從先
王之命母速天罰赦圖不穀則所願也敢盡布其腹心
及先王之經而諸侯實深圖之昔先王之命曰王后無
適則擇立長年鈞以德德鈞以卜王不立愛公卿無私
古之制也穆后及大子夀早夭即世單劉贊私立少以
間先王亦唯伯仲叔季圖之魯閔馬父聞子朝之辭曰
文辭以行禮也子朝干景之命遠晉之大以專其志無
禮甚矣文辭何為十五年(定五年)王人殺子朝于楚(左傳)
論曰欲知來事視已然事桓王寵克而莊王寵頽惠王
寵帶景王寵朝創未愈又養癰焉痛之迫身不且甚于
已事乎曠林兄弟日尋干戈悼敬之頃曠紀五年周祚
之危不啻朽索係隊石矣或謂東周無大失道緣遷國
以凌夷豈其然哉
王子虎王叔陳生(伯輿附)
王子虎者僖王之子也(公穀並以叔服為王子虎)為周太宰(國語杜預注)
(為卿士)
襄王二十年(僖二十八年)五月晉獻楚俘于王王命尹氏及
王子虎内史叔興父策命晉侯為侯伯曰王謂叔父敬
服王命以綏四國糾逖王慝癸亥王子虎盟諸侯于踐
土要言曰皆奬王室無相害也有淪此盟明神殛之俾
隊其師無克祚國及其玄孫無有老幼二十一年(僖二十九)
(年)王子虎盟諸侯于翟泉尋踐土之盟且謀伐鄭也二
十八年(文三年)王子虎卒王子虎之子王叔桓公(名未詳)為
周卿士襄王二十八年(文三年)楚師圍江晉以江故告于
周王叔桓公晉陽處父伐楚以救江門于方城遇息公
子朱(楚大夫)而還定王五年(宣七年)鄭及晉平盟于黑壤王
叔桓公臨之以謀不睦(左傳)
王叔簡公周卿士王叔陳生也簡王十一年(成十六年)晉克
楚于鄢使郤至告慶于周未將事王叔陳生飲之酒交
酬好貨皆厚飲酒宴語相說也明日又譽諸朝單襄公
譏之(國語)
靈王四年(襄五年)戎陵虣周室王使王叔陳生愬戎于晉
王叔陳生貳于戎晉人執之以告周九年(襄十年)王叔陳
生與伯輿争政王右伯輿王叔陳生怒而出奔及河王
復之殺史狡以說焉不入遂處之河上晉侯使士匄平
王室王叔陳生與伯輿訟焉王叔之宰與伯輿之大夫
瑕禽坐獄于王庭士匄聽之王叔之宰曰篳門閨竇之
人而皆陵其上其難為上矣瑕禽曰昔平王東遷吾七
姓從王牲用備具王賴之而賜之騂旄之盟曰世世無
失職若篳門閨竇其能來東底乎且王何賴焉今自王
叔之相也政以賄成而刑放于寵官之師旅不勝其富
吾能無篳門閨竇乎唯大國圖之下而無直則何謂正
矣士匄曰天子所右寡君亦右之所左亦左之使王叔
氏與伯輿合要王叔氏不能舉其契王叔陳生奔晉(左傳)
伯輿亦周卿士簡王六年(成十一年)又有伯與與周公楚争
政或曰即伯輿
王孫滿王孫說
王孫滿周大夫襄王二十五年(僖三十三年)秦將襲鄭過周
北門左右免胄而下超乘者三百乘王孫滿尚幼觀之
言于王曰秦師輕而無禮必敗輕則寡謀無禮則脱入
險而脱又不能謀能無敗乎秦滅滑而還晉敗秦師于
殽定王元年(宣三年)楚子伐陸渾之戎遂至于雒觀兵于
周疆王使王孫滿勞楚子楚子問鼎之大小輕重焉對
曰在德不在鼎昔夏之方有德也遠方圖物貢金九牧
鑄鼎象物百物而為之備使民知神姦故民入川澤山
林不逢不若螭魅罔兩莫能逢之用能協于上下以承
天休桀有昏德鼎遷于商載祀六百商紂暴虐鼎遷于
周德之休明雖小重也其姦回昏亂雖大輕也天祚明
德有所底止成王定鼎于郟鄏卜世三十卜年七百天
所命也周德雖衰天命未改鼎之輕重未可問也(左傳)
王孫說周大夫簡王八年(成十三年)魯成公來朝使叔孫僑
如先聘且告見王孫說與之語說言于王曰魯叔孫之
來也必有異焉其享覲之幣薄而言諂殆請之也若請
之必欲賜也魯執政唯強故不歡焉而後遣之且其状
方上而銳下宜觸冒人王其勿賜若貪陵之人來而盈
其願是不賞善也且財不給故聖人之施舍也議之其
喜怒取與也亦議之是以不主寬惠亦不主猛毅主德
義而已王曰諾使私問諸魯請之也王遂不賜禮如行
人及魯侯至仲孫蔑為介王孫說與之語蔑好讓說以
語王王厚賄之(國語)
周亂臣傳
徐偃王
徐偃王徐君子
博物志徐君宮人有娠而生卵以為不祥棄于水濱
孤獨毋有犬鵠蒼銜所棄卵以歸覆煖之遂&KR2920;成兒
生時正偃故以為名徐君宫中聞之乃更錄取長而
仁智襲徐君國後鵠蒼臨死生角而九尾實黃龍也
偃王令葬之徐界中今見狗壟偃王既有國仁義著
聞欲舟行上國乃通溝陳蔡之間得朱弓矢以己得
天瑞因名為弓自稱徐偃王江淮諸侯多伏從伏從
者三十六國周穆王遣使乘駟一日至楚使伐之偃
王仁不忍鬭害其民為楚所敗逃走彭城武原縣東
山下百姓隨之者以萬數後遂名其山為徐山
徐夷僭號乃率九夷以伐宗周西至河上穆王畏其方
熾乃分東方諸侯命徐偃王主之偃王處潢池東地方
五百里行仁義陸地而朝者三十有六國(後漢書)穆王西
巡狩偃王反穆王日馳千里馬攻偃王大破之(史記後漢書)
(穆王得驥騄之乘使造父御以告楚文王令伐徐一日而至于是楚文王舉兵滅之淮南子作楚莊王按莊)
(王去穆王遠甚且春秋莊十年荆始見于經杜預注曰荆本楚號後改為楚楚僻陋在蠻夷于此始通上國然)
(則令楚伐徐亦殊謬誤也)偃王仁而無權不忍鬭其人故致于敗乃
北走彭城武原縣東山下百姓隨之者以萬數因名其
山曰徐山(後漢書)
說苑王孫厲謂楚文王曰徐偃王好行仁義之道漢
東諸侯三十二國盡服矣王若不伐楚必事徐王曰
若信有道不可伐也對曰大之伐小強之伐弱猶大
魚吞小魚虎之食豚也文王遂伐徐殘之徐偃王將
死曰吾賴于文德而不明武備好仁義之道而不知
詐人之心以至于此荀子徐偃王之状目可瞻焉尸
子偃王有筋而無骨故曰偃也又曰徐偃王好怪使
人没深水而得怪魚入深山而得怪獸多列于庭
蒍國邊伯子禽祝跪詹父
蒍國邊伯子禽祝跪詹父並周大夫蒍國字子國為子
頽師初晉武公伐夷執夷詭諸(周大夫)蒍國請而免之既
而弗報僖王四年(莊十六年)蒍國作亂謂晉人曰與我伐夷
而取其地遂以晉師伐夷殺夷詭諸及惠王即位取蒍
國之圃以為囿又取邊伯之宫與子禽祝跪詹父田故
五大夫因蘇氏作亂奉王子頽以伐王不克出奔温衛
師燕師伐周立子頽王處于櫟三年(莊二十年)鄭伯虢公納
王殺王子頽及五大夫
賓起鄩肹南宫極(鄩羅嚚附南宫)
賓起是為賓孟子朝之傅也景王立子猛起說子朝欲
立之二十五年(昭二十二年)起適郊見雄雞自斷其尾問之
侍者曰自憚其犧也遽歸告王且曰雞其憚為人用乎
人異于是犧者實用人人犧實難已犧何害(言設使寵人如犧則)
(不宜假人以招禍難使犧在已則無患害喻使早寵子朝)王弗應將立子朝而崩單
旗劉狄遂攻起殺之(左傳)
鄩肹周大夫南宫極卿士並黨王子朝悼王既立王子
朝作亂單旗以王如平畤遂如圃車次于皇鄩肹伐皇
大敗被獲焚諸王城之市敬王元年(昭二十三年)晉師納王
王子朝入尹南宫極以成周人戍尹地震極死鄩肹子
羅晉師納王而還六月王子朝復入于王城羅納諸莊
宫南宫極子嚚嚚以甘桓公見王子朝及晉師再納王
克鞏王子朝及毛伯召氏尹氏南宫嚚奔楚(左傳)
儋翩儋括
儋翩子朝之餘黨也敬王十六年(定六年)既殺子朝于楚
儋翩率子朝之徒因鄭人將以作亂于周鄭于是乎伐
馮滑胥靡負黍狐人闕外王處于姑蕕以辟其亂十七
年(定七年)儋翩遂入儀栗以叛冬十一月單旗劉狄逆王
晉人送王入于王城先是有儋括者靈王弟儋季之子
也靈王崩儋括欲立王子佞夫佞夫弗知景王三年(襄三)
(十年)儋括圍蒍逐成愆(林堯叟注蒍周邑成愆蒍邑大夫)尹言多劉毅單
蔑甘過鞏成(五子周大夫)殺佞夫儋括奔晉(左傳)
論曰古者天子有四鄰三公不必備唯其人是故有問
無以對責之疑有志而不志責之丞可正而不正責之
輔可揚而不揚責之弼是故天子無爵三公無官參職
天子任至重也養德之器而以淫人乘之蔑不敗矣蒍
國師頽賓起傅朝以淫蒙惛樹之侈心惡得不為衰周
之禍哉諸子之亂佞夫最無罪食毒儋括卒隕厥生悲
夫
尚史卷二十八
