尚史卷十九世家十二
鑲白旗漢軍李鍇撰
曹世家(始武王十三年終敬王三十三年凡六百三十六年傳二十五世)
叔振鐸大伯脾仲君平宫伯侯孝伯雲
夷伯喜幽伯彊
曹叔振鐸者周武王弟也武王已克殷紂封叔振鐸於
曹(詩注在兖州陶邱之北雷夏河澤之野)叔振鐸薨子大伯脾即位大伯
脾薨子仲君平即位仲君平薨子宫伯侯即位宫伯侯
薨子孝伯雲即位孝伯雲薨子夷伯喜即位夷伯喜元
年周厲王之十六年也夷伯二十三年厲王奔於彘三
十年夷伯薨弟幽伯疆即位幽伯九年弟蘇殺幽伯代
之(史記世家)
戴伯蘇惠伯兕(石甫附)繆公武
戴伯蘇者幽伯之弟也戴伯元年周宣王已立三歲三
十年戴伯薨子惠伯兕即位(年表作惠公伯雉注引孫檢曰曹惠伯或名雉或名)
(弟或復名弟兕也)惠伯二十五年周幽王為犬戎所殺因東徙
益卑諸侯畔之三十六年惠伯薨子石甫即位其弟武
殺之代立是為繆公三年薨桓公即位(史記世家)
桓公(三十五年入春秋)
桓公名終生(孫檢曰一作終湦湦音生)桓公三十五年魯隠公即位
三十七年(隠三年)春三月平王崩桓王立五十五年(桓十年)
春正月公薨夏五月葬公(左傳)
諡曰桓在位五十五年
莊公
莊公名射姑桓公之世子也桓公五十四年(桓九年)公有
疾使世子朝于魯魯賓之以上卿及享初獻樂奏而歎
魯大夫施父曰曹太子其有憂乎非歎所也明年桓公
薨世子即位是為莊公公四年(桓十四年)魯侯鄭伯會于曹
我致餼五年(桓十五年)春三月桓王崩莊王立六年(桓十六年)魯
宋蔡衛會于曹謀伐鄭二十年(莊十二年)莊王崩僖王立二
十二年(莊十四年)我及齊陳伐宋取成而還二十五年(莊十七年)
僖王崩惠王立三十一年(莊二十三年)冬十一月公薨明年
春三月葬公(左傳)
諡曰莊在位三十一年
僖公
僖公名夷莊公之子也莊公薨公即位公元年(莊二十四年)
冬戎侵我羈出奔陳赤歸於我(公羊曹羈曹大夫戎將侵曹曹羈諫曰戎衆以)
(無義君請勿自敵也曹伯曰不可三諫不從遂去之注以曹羈為曹世子赤即僖公蓋為戎所納按僖公名)
(夷不名赤羈為世子亦無據)九年(莊三十二年)公薨(史記世家)
諡曰僖
昭公
昭公名班僖公之子也僖公薨公即位公三年(僖元年)狄
伐邢公及齊師宋師次于聶北救邢夏邢遷於夷儀我
師及齊宋城邢秋八月公會諸侯(齊魯宋鄭邾)于檉六年(僖四)
(年)公會諸侯(齊魯宋陳衛鄭許)侵蔡蔡潰遂伐楚次於陘夏楚
屈完來盟於師盟於召陵冬我會諸侯之師(齊魯宋衛鄭許)侵
陳七年(僖五年)公及諸侯(齊魯宋陳衛鄭許)會王世子于首止鄭
伯逃歸不盟八年(僖六年)公會諸侯(齊魯宋陳衛)伐鄭圍新城
楚圍許諸侯遂救許九年(僖七年)秋七月公薨冬葬公(左傳)
諡曰昭在位九年
共公
共公名襄昭公之子也昭公九年(僖七年)薨公即位是年
閏月惠王崩襄王懼大叔帶之難不發喪公元年(僖八年)
公會王人諸侯(齊魯宋衛許陳)盟于洮謀王室也二年(僖九年)公
會公諸侯(齊魯宋衛鄭許)于葵邱秋九月盟于葵邱六年
(僖十三年)公會諸侯(齊魯宋陳衛鄭許)于鹹淮夷病杞且謀王室也
八年(僖十五年)楚伐徐公會諸侯(前諸侯)盟于牡邱遂次于匡
諸侯之大夫救徐秋七月及徐師伐厲以救徐(厲楚與國)冬
宋伐我九年(僖十六年)公會諸侯(齊魯宋陳衛鄭許邢)于淮齊桓公卒
五公子争立十一年(僖十八年)公及宋衛邾伐齊納齊孝公
十二年(僖十九年)我及宋邾盟于曹南(曹與盟而不服不肯致地主禮)秋宋
人圍我十四年(僖二十一年)公及諸侯(宋楚陳蔡鄭許)會于盂楚執
宋公以伐宋十六年(僖二十三年)晉公子重耳來十七年(僖二)
(十四年)周大叔帶作亂王出居於鄭十八年(僖二十五年)王入
於王城殺大叔帶二十一年(僖二十八年)晉侵我三月入之
執公畀宋人遂敗楚師于城濮冬諸侯圍許公復歸于
曹遂會諸侯圍許三十年(文四年)公如晉會正(會受貢賦之政)三
十三年(文七七)公會諸侯(宋衛陳鄭許)晉大夫盟于扈三十四
年(文八年)秋八月襄王崩頃王立三十五年(文九年)秋八月
公薨冬葬公(左傳)
諡曰共在位三十五年
文公
文公名夀共公之子也共公薨公即位公二年(文十一年)公
如魯朝五年(文十四年)春頃王崩匡王立夏六月公會諸侯
(宋魯陳衛鄭許)晉趙盾同盟于新城六年(文十五年)公如魯朝冬公
會諸侯(晉宋衛蔡陳鄭許)盟于扈謀伐齊十二月齊侵魯遂伐
我入其郛九年(文十八年)宋武氏之族作亂以我師伐宋十
年(宣元年)楚鄭侵陳宋公會諸侯(宋陳衛)晉師于棐林伐鄭
十一年(宣二年)冬十月匡王崩定王立十二年(宣三年)宋圍
我報武氏之亂十六年(宣七年)公會諸侯(晉魯宋衛鄭)于黑壞
周王叔桓公臨之以謀不睦十八年(宣九年)公及諸侯(晉宋)
(衛鄭)會于扈十九年(宣十年)鄭及楚平我及晉宋衛伐鄭取
成而還二十一年(宣十二年)及晉宋衛同盟于清邱二十三
年(宣十四年)夏五月公薨秋九月葬(左傳)
諡曰文在位二十三年
宣公
宣公名廬文公之子也文公薨公即位公三年(文十七年)公
會諸侯(晉魯衛邾)同盟于斷道六年(成二年)公子首會晉魯衛
之師及齊師戰于鞌齊師敗績冬十一月魯及楚平我
及魯侯諸侯之大夫(楚秦宋陳衛鄭齊邾薛鄫)盟于蜀七年(成三年)公
會諸侯(晉魯宋衛)伐鄭九年(成五年)冬十一月定王崩簡王立
十二月公會諸侯(晉魯齊宋衛成邾杞)同盟于蟲牢十一年(成七年)
公如魯朝秋楚伐鄭公會諸侯(晉魯齊宋衛莒邾杞)救鄭八月同
盟于馬陵十三年(成九年)公會諸侯(晉魯齊宋衛鄭莒齊)同盟于蒲
晉執鄭伯鄭人立太子髠頑十四年(成十年)公會諸侯(晉魯)
(齊宋衛)伐鄭而歸鄭伯十七年(成十年)夏五月公會諸侯(晉魯)
(齊宋衛鄭邾滕)伐秦公薨于師冬葬公(左傳)
諡曰宣在位十七年
成公
成公名負芻宣公之庶子也宣公十七年(成十三年)公會伐
秦薨于師國人使負芻守負芻殺太子而自立是為成公公三
年(成十五年)公會諸侯(晉魯衛鄭宋齊邾)同盟于戚晉侯執公歸于
京師諸侯將見公子欣時(宣公庶子即子臧)于王而立之欣時
奔宋三年(成十六年)國人請于晉曰自我先君宣公即世國
人曰若之何憂猶未弭而又討我寡君以亡曹國社稷
之鎮公子(謂子臧)是大泯曹也先君無乃有罪乎若有罪
則君列諸會矣君唯不遺德刑以伯諸侯豈獨遺諸敝
邑敢私布之秋國人復請于晉公歸自京師四年(成十七年)
夏公會周尹子單子諸侯(晉魯齊宋衛邾)伐鄭六月同盟于柯
陵冬復會伐鄭宋魚石叛六年(襄九年)我會諸侯之大夫
(晉魯宋衛莒邾滕薛)圍宋彭城彭城降晉夏晉伐鄭我及東諸侯
之師(齊魯邾杞)次于鄫以待之秋九月簡王崩靈王立七年
(襄二年)我會諸侯之大夫(晉魯宋衛邾)于戚謀鄭冬復會于戚
遂城虎牢鄭人乃成十年(襄五年)公會諸侯(晉魯宋陳衛鄭莒邾滕薛)
(齊吳鄫)于戚冬戌陳楚伐陳公會諸侯(晉宋衛鄭齊)救陳十二
年(襄七年)楚圍陳公會諸侯(晉魯宋陳衛莒邾)于鄬以救陳十四
年(襄九年)冬公會諸侯(晉魯宋衛莒邾滕薛杞小邾齊)伐鄭鄭成十一月
同盟于戱十二月復會伐鄭十五年(襄十年)公會諸侯(前諸)
(候)會吳于柤秋公會伐鄭戌鄭虎牢鄭及晉平楚救鄭
鄭復從楚十六年(襄十一年)公會伐鄭秋七月同盟于亳城
北九月復會伐鄭鄭成冬十二月會于蕭魚十九年(襄十)
(四年)我會諸侯之大夫(晉魯齊宋衛鄭莒邾滕薛杞小邾)會吳于向夏會
伐秦二十一年(襄十六年)春三月公會諸候(晉魯宋衛鄭莒邾薛杞小邾)
于溴梁戊寅大夫盟二十二年(襄十七年)衛石買伐我二十
三年(襄十八年)冬十月公會諸侯(晉魯宋衛鄭莒邾滕薛杞小邾)同圍齊公
薨于師明年春正月葬公(左傳)
諡曰成在位二十三年
武公
武公名滕成公之子也成公薨公即位公二年(襄十二年)公
會諸侯(晉魯齊宋衛鄭莒邾滕薛杞小邾)盟于澶淵三年(襄二十一年)公如
魯朝公會諸侯(晉魯齊宋衛鄭莒邾)于商任四年(襄二十二年)公會諸
侯(晉魯齊宋衛鄭莒邾薛杞&KR1537;邾)于沙隨六年(襄二十四年)公會諸侯(晉魯宋衛)
(鄭莒邾滕薛杞小邾)于夷儀七年(襄二十五年)公會諸侯(前諸候)于夷儀
伐齊秋七月同盟于重邱八年(襄二十六年)衛甯喜弑殤公
我會魯侯晉人鄭良霄宋人于澶淵以討衛九年(襄二十七)
(年)宋向戍欲弭諸侯之兵夏我會諸侯之大夫(晉楚魯宋齊秦)
(鄭陳衛邾滕蔡許)于宋秋七月盟于宋十年(襄二十八年)冬十一月
靈王崩景王立(經書十二月)十一年(襄二十九年)我會諸侯之大
夫(晉魯齊宋衛鄭莒滕薛杞小邾)城杞十二年(襄三十年)我會諸侯之大夫
(晉魯齊宋衛鄭莒邾滕薛杞小邾)于澶淵宋災故十四年(昭元年)我會諸
侯之大夫(晉楚魯齊宋衛陳蔡鄭許)于虢二十三年(昭十年)晉平公卒
使如晉葬平公二十四年(昭十一年)楚圍宋秋我會諸侯之
大夫(晉魯齊宋衛鄭杞)于厥憖謀救蔡二十六年(昭十三年)公會周
劉子諸侯(晉魯齊宋衛鄭莒邾滕薛杞小邾)于平邱二十七年(昭十四年)春
三月公薨秋葬公(左傳)
諡曰武在位二十七年
平公悼公
平公名須武公之子也武公薨公即位公四年(昭十八年)春
三月薨秋七月葬諡曰平在位四年平公薨子悼公午
即位公三年(昭二十一年)宋華氏叛大夫翰胡會晉齊衛救
宋四年(昭二十三年)夏四月景王崩悼王立王子朝作亂冬
十月悼王崩敬王立王居于狄泉七年(昭二十五年)我會諸
侯之大夫(晉魯宋衛鄭邾滕薛小邾)于黃父謀王室明年王入于成
周王子朝出奔楚九年(昭二十七年)我會諸侯之大夫(晉宋衛邾)
(滕)于扈戍周冬十月公薨明年春三月葬公(左傳)
諡曰悼在位九年
聲公隠公靖公
聲公名野悼公之弟也悼公薨公即位公五年(昭三十二年)
我會諸侯之大夫(晉魯齊宋衛鄭莒薛杞小邾)城成周(左傳)
是年平公弟通弑之代立是為隠公(史記世家)
隠公四年(定四年)公會周劉子諸侯(晉宋蔡衛陳鄭許莒邾頓胡滕薛杞小邾)
(齊)于召陵侵楚夏五月盟于臯鼬是年聲公弟露弑之
露自立是為靖公靖公四年(定八年)春三月公薨秋七月
葬公(左傳)
諡曰靖在位四年(史記世家秋譙周云春秋無其事檢系本及春悼伯卒弟露立諡靖公)
(實無聲公隠公公按此則城成周會召陵蓋皆靖時今姑從史記)
伯陽
伯陽靖公之子也靖公薨伯陽即位伯陽四年(定十二年)衛
伐我克郊五年(定十三年)衛伐我十年(哀三年)宋伐我十三年
(哀六年)宋伐我十四年(哀七年)宋人圍我鄭救之侵宋十五
年(哀八年)春宋公伐我將還禇師子肥(宋大夫)殿國人詬之
子肥不行我師待之宋公聞之怒命反之遂滅我以伯
陽歸(左傳疆事見公孫傳)
贊曰曹與晉衛並封乃至微弱為諸侯之細德不足與
抑隘于勢邪伯陽納疆邪說背盟奸宋國以不祀豈天
也哉教猱升木固小人之態也
滕世家(始武王十三年終敬王三十五年凡六百三十九年其先世系莫攷自滕侯至隠公傳九世)
滕侯滕子宣公昭公
錯叔繡者文王之子也
左傳富辰曰管蔡郕霍魯衛毛耼郜雍曹滕畢原酆
郇文之昭也
初封侯國于滕滕小莫傳其系魯隠公七年書滕侯卒
(名諡不載)十一年滕侯朝魯及薛争長薛侯曰我先封滕侯
曰我周之卜正也薛庶姓也我不可以後之魯乃長滕
侯魯桓公二年朝魯稱子(杜預注蓋為時王所黜終春秋皆書子)魯莊公
十六年滕子及諸侯(齊宋陳衛鄭許滑)同盟于幽十九年宋人執
滕子嬰齊嬰齊者是為滕宣公宣公薨昭公即位魯文公十
二年公朝魯魯宣公九年秋八月昭公薨(左傳)
文公
文公者昭公子或昭公弟經不載魯宣公九年昭公薨
公即位是年冬宋圍我我恃晉也文公元年(宣十年)宋伐
我十四年(成五年)春頃王崩簡王立二十二年(成十三年)我會
諸侯(晉魯齊宋衛鄭曹邾)伐秦二十五年(成十六年)夏四月公薨(左傳)
謚曰文在位二十五年
成公
成公名原(系未詳)文公薨公即位公三年(襄元年)我會諸侯
之大夫(晉魯齊宋衛曹莒邾薛)圍宋彭城秋九月簡王崩靈王立
四年(襄二年)會諸侯之大夫(晉魯齊宋衛曹邾薛小邾)于戚七年(襄五年)
公會諸侯(晉魯宋陳衛鄭曹莒邾齊吳鄫)于戚冬戍陳八年(襄六年)公朝
魯十一年(襄九年)冬公會諸侯(晉魯宋衛曹莒邾薛杞小邾齊)伐鄭十二
月同盟于戱十二年(襄十年)公會諸侯(前諸侯)會吳于柤秋
公會伐鄭十三年(襄十一年)公會伐鄭秋七月同盟于亳九
月復會伐鄭冬十二月會于蕭魚十六年(襄十四年)我會諸
侯之大夫(晉魯齊宋衛鄭曹莒邾薛杞小邾)會吳于向夏四月會伐秦
二十年(襄十八年)公會諸侯(晉魯宋衛鄭曹莒邾薛杞小邾)同圍齊二十一
年(襄十九年)諸侯盟于祝柯齊及晉平二十二年(襄二十年)公會
諸侯(前諸候)盟于澶淵二十六年(襄二十四年)公會諸侯(前諸侯)
于夷儀謀伐齊二十七年(襄二十五年)公會諸侯(前諸侯)于夷
儀齊成秋八月同盟於重邱二十九年(襄二十七年)宋向戍
請弭諸侯之兵春公會諸侯之大夫(晉楚魯齊秦蔡衛陳鄭許曹邾)於
宋秋七月諸侯之大夫盟於宋(時邾屬齊滕屬宋邾滕皆不與盟故經不書會)
三十年(襄二十八年)冬十二月靈王崩簡王立三十一年(襄二)
(十九年)我會諸侯之大夫(晉魯齊宋衛鄭曹邾薛小邾)城杞三十二年
(襄三十年)我及諸侯之大夫(晉齊宋衛鄭曹莒邾薛杞小邾)會於澶淵宋災
故三十三年(襄三十一年)魯襄公卒冬十月公如魯會葬三
十六年(昭三年)春正月公薨夏五月葬公(左傳)
諡曰成在位三十六年
悼公
悼公名寧(系未詳)成公薨公即位公元年(昭四年)公及諸侯
(楚蔡陳鄭許徐頓胡沈小邾宋)淮夷會於申七年(昭十年)晉平公卒秋九
月我如晉會葬十年(昭十三年)公會周劉子諸侯(晉魯齊宋衛鄭曹莒)
(邾薛杞小邾)於平邱秋八月同盟於平邱十九年(昭二十二年)夏
四月景王崩悼王立王子朝作亂冬悼王崩敬王立二
十二年(昭二十五年)我會諸侯之大夫(晉魯宋衛鄭曹邾薛小邾)于黃父
謀王室二十三年(昭二十六年)晉納王王入於成周王子朝
奔楚二十四年(昭二十七年)我及諸候之大夫(晉宋衞曹邾)會於
扈戍周二十五年(昭二十八年)秋七月癸巳公薨冬葬公(左傳)
諡曰悼在位二十五年
頃公
頃公名結(系未詳)悼公薨公即位公八年(定四年)公會周劉
子諸侯(晉魯宋衞陳鄭許曹莒邾頓胡薛杞小邾齊)于召陵侵楚夏五月盟
于臯鼬十九年(定十五年)魯定公卒公如魯會葬二十一年
(哀二年)公如魯朝二十三年(哀四年)秋八月甲寅公薨冬十
二月葬公(左傳)
諡曰頃在位二十三年
隠公定公文公
隠公名虞母(系未詳)頃公薨公即位公七年(哀十一年)秋七月
辛酉公薨冬十一月葬公(左傳)
諡曰隠在位七年其後有定公定公子文公(上同祖諡必有一誤)
定公薨文公問於孟子定三年之喪又使畢戰問井地
(孟子)
滕薛騶(騶即邾)夏殷周之間封也小不足齒列故莫知其
事之終(史記世家)
贊曰考周之封其大小輕重以功不以親故曹滕不得
視齊宋足以見聖王大同之量也雖然德樹於前報食
於後湯以七十里文王百里滕雖小顧不及百里哉服
屬於宋不振而隨終其世無所建立固哉
杞世家(始武王十三年終定王二十四年凡六百七十八年東樓公至謀娶公系年莫攷自武公至簡)
(公傳十六世)
東樓公西樓公題公謀娶公
東樓公者夏后禹之後苖裔也殷時或封或絶周武王
克殷紂求禹之後得東樓公封之于把爵為侯以奉夏后
氏祀(索隠東樓公諡號也不名者史失耳)東樓公生西樓公西樓公生題
公題公生謀娶公謀娶公當周厲王時(自武王至厲王二百四十年而)
(東樓至謀娶裁四世誤)謀娶公生武公(按春秋武公二十九年為魯隠公元年謀娶公既當)
(厲王時則厲王下距魯隠百六十年謀娶公之下接武公亦誤史記世家)
武公(二十九年入春秋)
武公(名糸未詳)元年魯惠公十九年也(武公二十九年魯隠公即位故知元年當)
(惠公十九年)二十九年魯隠公即位(杜氏年表)
三十一年(隠三年)春三月平王崩桓王立三十二年(隠四年)
莒人伐我取牟婁(周封杞居雍邱後遷東國牟婁東邑也)四十一年(桓二年)
公如魯朝不敬公歸魯謀伐我秋九月魯入杞四十二
年(桓三年)我求成于魯夏六月公會諸侯於郕(史記索隠州國名杞)
(後改國號曰州而稱淳于公春秋桓五年經云州公如曹傳云淳于公如曹是也此說非是按桓三年會郕)
(十二年盟曲池皆稱杞何獨于五年稱州蓋州别為國非杞也)四十七年(桓八年)公薨(左傳)
諡曰武在位四十七年
靖公
靖公(名未詳)武公子也武公薨公即位公四年(桓十二年)公會魯
侯莒子盟于曲池魯平莒于我也(武公時莒人取杞牟婁故)七年(桓十)
(五年)春三月桓王崩莊王立二十二年(莊十二年)莊王崩僖王
立(經傳不載)二十三年(莊十三年)公薨(左傳)
諡曰靖在位二十三年
共公惠公
共公(名未詳)靖公子也靖公薨公即位公四年(桓十二年)僖王
崩惠王立八年(莊二十一年)公薨惠公即位惠公生成公及
桓公(系本公古史考同史記世家脫惠成公而有德公誤)
惠公四年(莊二十五年)逆伯姬于魯(史記索隠莊二十五年杞成公娶魯女有昏姻)
(之好誤當是惠公)六年(莊二十七年)魯侯會伯姬于洮冬伯姬如魯
公如魯朝(經于是年稱伯蓋為時王所黜)十八年(僖五年)伯姬如魯公子
朝于魯(經書杞伯姬來朝其子子蓋即成公也)是年公薨(左傳)
諡曰惠在位十八年
成公
成公(名未詳)惠公之子也惠公薨公即位公三年(僖八年)閏
月惠王崩襄王立十八年(襄二十三年)冬十一月公薨(左傳杜)
(預注成公行夷禮以終其身故于其卒經書之以貶之)
諡曰成在位十八年
桓公
桓公名姑容成公之弟也成公薨公即位公四年(僖二十七)
(年)公如魯朝用夷禮(經貶稱子)魯卑我謂我不共秋入我五
年(僖二十八年)伯姬如魯(即前惠公夫人)八年(僖三十一年)伯姬如魯求
婦遂聘子叔姬十八年(文八年)秋八月襄王崩頃王立二
十二年(文十二年)公如魯朝(經稱伯舍夷禮故)且請絶子叔姬而以
其娣為夫人二月子叔姬卒二十四年(文十四年)春頃王崩
匡王立三十年(宣二年)冬十月匡王崩定王立五十年(成四)
(年)公如魯朝五十一年(成五年)夫人叔姬(即子叔姬娣)歸于魯
冬十二月公會諸侯(晉魯齊宋衛鄭曹邾)同盟于蟲牢鄭服故十
一月定王崩簡王立五十三年(成七年)楚伐鄭公會諸侯
(晉魯齊宋衛曹莒邾)救鄭秋七月同盟於馬陵五十四年(成八年)夫
人叔姬卒於魯五十五年(成九年)公如魯逆夫人叔姬之
喪以歸公會諸侯(晉魯齊宋衛鄭曹莒)同盟於蒲六十四年(成十八年)
晉悼公即位公如魯朝問晉故魯候以晉君語之公於
是驟朝於晉而請為昏六十五年(襄元年)晉伐鄭我及東
諸侯(魯齊曹邾)次于鄫以待晉師晉以鄫之師侵楚及陳
秋九月簡王崩靈王立七十年(襄六年)春三月公薨秋葬
公(左傳)
諡曰桓在位七十年
孝公
孝公名匄桓公之子也桓公薨公即位公三年(襄九年)冬
公會諸侯(晉魯宋衛曹莒邾滕薛小邾齊)伐鄭同盟于戲十二月復伐
鄭四年(襄十年)公會諸侯(前諸候)會吳於柤秋公會諸侯(前諸)
(侯)伐鄭五年(襄十一年)公復會伐鄭秋同盟於亳城北復會
伐鄭鄭成會於蕭魚八年(襄十四年)我會諸侯之大夫(晉魯齊宋)
(衛鄭曹莒邾滕薛小邾)會吳於向夏四月會伐秦十年(襄十六年)公會
諸侯(晉魯宋衛鄭曹莒邾薛小邾)于溴梁大夫盟齊高厚逃歸十二
年(襄十八年)公會諸侯(晉魯宋衛鄭曹莒邾滕薛小邾)同圍齊明年諸侯盟
於祝柯十四年(襄二十年)公會諸侯(晉魯齊宋衛鄭曹莒邾滕薛小邾)盟于
澶淵齊成故十六年(襄二十六年)公會諸侯(晉魯齊宋衛鄭曹莒邾薛小邾)
于沙隨十七年(襄二十三年)春三月公薨夏葬公(左傳)
諡曰孝在位十七年
文公
文公名益姑孝公弟孝公薨公即位公元年(襄二十四年)公
會諸侯(晉魯宋衛鄭曹莒邾滕薛小邾)于夷儀將以伐齊水不克二年
(襄二十五年)復會於夷儀伐齊齊弑莊公以成秋八月諸侯
同盟于重邱五年(襄二十八年)公如晉朝冬十二月靈王崩
景王立六年(襄二十九年)晉合諸侯之大夫城杞使魯歸我
田公如魯盟(經書子傳賤之也杜預注用夷禮也林堯叟注來盟皆大夫杞伯親之故賤之)七
年(襄三十年)我及諸侯之大夫(晉魯齊宋衛鄭曹莒邾滕薛小邾)會于澶淵
宋災故十四年(昭六年)春正月公薨夏葬公(左傳)
諡曰文在位十四年
平公
平公名郁釐文公之弟也文公薨公即位公元年(昭七年)
晉使魯歸我成(成本杞田)四年(昭十年)晉平公卒我如晉會葬
五年(昭十一年)楚圍蔡我會諸侯之大夫(晉魯齊宋衛鄭曹)于厥憖
謀救蔡七年(昭十三年)公會周劉子諸侯(晉魯齊宋衛鄭曹莒邾滕薛小邾)
于平邱秋八月同盟于平邱十六年(昭二十一年)夏四月景
王崩悼王立王子朝作亂冬悼王崩敬王立居於狄泉
十八年(昭二十四年)秋八月公薨冬葬公(左傳)
諡曰平在位十八年
悼公
悼公名成平公之子也平公薨公即位公二年(昭二十六年)
公會諸侯(齊魯莒邾)盟于鄟陵謀納魯侯秋七月敬王入於
成周王子朝奔楚八年(昭三十二年)我會諸侯之大夫(晉魯齊宋)
(衛鄭曹莒薛小邾)于狄泉尋盟且城成周十二年(定四年)公會周
劉子諸侯(晉魯宋蔡衛陳鄭許曹莒邾頓胡滕薛小邾齊)于召陵侵楚夏五月
盟于臯鼬公薨于會秋七月葬公(左傳)
諡曰悼在位十二年
隠公僖公
隠公名乞悼公之子也悼公十二年(定四年)悼公薨公即
位秋七月弟過弑隠公自立(經傳不載)是為僖公公二年(定六)
(年)周儋翩亂王處于姑蕕明年王入于成周十九年(哀八)
(年)冬十二月公薨明年春二月葬公(左傳)
諡曰僖在位十九年
閔公哀公出公簡公
閔公名維(史記世家作湣公)僖公之子也公十六年閔公弟閼
路弑公代立是為哀公(譙周古史考作懿公)公立十年薨閔公子
敕立是為出公公十二年薨子簡公春立立四年楚惠
王之四十四年滅杞杞後陳亡三十四年(史記簡公立十一年滅之)
(誤當是四年史記世家)
贊曰履癸不道自絶夏祀及武王封杞間代而興地小
國弱君臣無聞乃傳國且二十餘世美哉禹其勤德之
酬乎逮至杞式微而句踐伯猶之陳系絶而田和王雖
物無兩大抑聖不卒斬乎詩有之施于孫子本支百世
薛世家(始武王十三年終敬王三十五年凡六百三十八年奚仲至薛伯系年莫攷自獻公至惠公傳)
(三世)
奚仲仲虺薛侯薛伯
薛皇祖奚仲也任姓夏時奚仲居薛為車正後遷于邳
及夏末仲虺為湯左相復居薛至周受侯爵魯隠公十
一年薛侯及滕侯如魯朝争長薛侯曰我先封滕侯曰
我周之卜正也薛庶姓我不可以後之魯請於薛乃長
滕侯其名與諡經不書莊公三十一年書薛伯卒(自此以下)
(皆書伯或黜或貶未詳)成公二年薛人及魯侯諸侯之大夫(秦楚宋衛)
(陳鄭齊曹邾鄫)盟于蜀五年定王崩簡王立襄公元年宋魚石
叛薛人會諸侯之大夫(晉魯宋衛曹莒邾滕)圍宋彭城秋簡王崩
靈王立二年薛人會諸侯之大夫(晉魯齊衛宋曹邾滕小邾)于戚遂
城虎牢以偪鄭五年薛伯會諸侯(晉魯宋陳衛鄭曹莒邾滕齊吳鄫)于
戚九年薛伯會諸侯(晉魯宋衞曹莒邾滕杞小邾齊)伐鄭鄭成同盟於
戱十二月復伐之次於隂口而還十年薛伯會諸侯(前諸)
(侯)會吳于柤秋會伐鄭十一年薛伯會伐鄭同盟于亳
秋九月再伐鄭鄭成會于蕭魚十四年我會諸侯之大
夫(晉魯齊宋衛鄭曹莒邾滕杞小邾)會吳於向夏四月會伐秦十六年
薛伯會諸侯(晉魯宋衛鄭曹莒邾杞小邾)于溴梁大夫盟十八年薛
伯會諸侯(前諸候)圍齊明年盟於祝柯二十年薛伯會諸
侯(晉魯齊宋衛鄭曹莒邾滕杞小邾)盟於澶淵齊成故二十二年薛伯
會諸侯(晉魯齊宋衞鄭曹莒邾杞小邾)于沙隨二十四年薛伯會諸侯
(晉魯宋衛鄭曹莒邾滕杞小邾)于夷儀將伐齊(以上世系名謚無考左傳)
獻公
獻公名穀(薛自昭三十一年始書獻公穀卒獻公以上其系與名皆無考而獻公為某公子及即位)
(年亦無考)魯襄公二十五年公會諸侯(晉魯宋衞鄭曹莒邾滕杞小邾)于夷
儀秋八月同盟於重邱二十八年靈王崩景王立二十
九年我會城杞三十年我會諸侯之大夫(前諸侯)于澶淵
宋災故昭公十一年我會葬晉平公十三年公會周劉
子諸侯(晉魯齊宋衛鄭曹莒邾滕杞小邾)于平邱秋八月同盟於平邱
二十二年景王崩敬王立二十五年我會諸侯之大夫
(晉魯宋衛鄭曹邾薛小邾)于黃父三十一年夏四月丁巳公薨秋葬
公(左傳)
諡曰獻(年無考以魯紀之)
襄公
襄公名定獻公之子也元年魯昭公之三十二年也秋
七月我之宰會諸侯之大夫(晉魯齊宋衛鄭曹莒杞小邾)于狄泉尋
盟且謀城成周三年(定元年)會城成周薛嘗服役于宋至
是宋仲幾不受功曰滕薛郳(郳即小邾)吾役也薛宰曰宋為
無道絶我小國於周以我適楚故我常從宋晉文公為
踐土之盟曰凡我同盟各復舊職若從踐土若從宋亦
唯命仲幾曰踐土固然(言從踐土薛固為宋役)薛宰曰薛之皇祖
奚仲居薛以為夏車正奚仲遷於邳仲虺居薛以為湯
左相若復舊職將承王官何故以役諸侯仲幾曰三代
各異物薛焉得有舊為宋役亦其職也争之力晉執宋
仲幾五年(定四年)公會周劉子諸侯(晉魯宋蔡衛陳鄭許曹莒邾頓胡滕杞小)
(邾齊)于召陵侵楚夏五月盟于臯鼬十三年(定十二年)春公薨
夏葬公(左傳)
諡曰襄在位十二年
惠公
惠公名夷又名寅(系未詳)襄公之薨也比立(比為襄公子與弟亦未詳)
比元年(定十三年)夷弑比自立是為惠公公元年魯定公之
十四年也十二年(哀十年)夏五月公薨秋葬公(左傳)
謚曰惠在位十二年薛自惠公以後其傳世莫可知後
滅扵齊
贊曰薛小久服屬宋及城成周廼争舊職論夏官末矣
許世家(其先世系莫考自魯隠公十一年始見于經終哀公十五年凡二百三十二年傳八世)
莊公(隠十一年見春秋)穆公
許姜姓大嶽神農之後蓋男爵也(經于會盟皆書男知為男爵)國微
其世系史不載莫考其始封當桓王時為莊公亦莫知
其立年(隐十一年)鄭魯齊伐許遂入許莊公奔衛齊以許讓
魯魯不受乃與鄭鄭使許大夫百里奉公弟新臣(即許叔)
居許東偏使其大夫公孫獲處許西偏莊公薨新臣入
即位是為穆公穆公元年魯桓公十五年也是年桓王
崩莊王立十六年(莊十二年)莊王崩僖王立二十年(莊十六年)公
會諸侯(齊魯宋陳衛鄭滑滕)同盟于幽二十一年(莊十七年)僖王崩惠
王立三十三年(莊二十九年)鄭人侵我四十二年(僖四年)公會
諸侯(齊魯宋陳衛鄭曹)侵蔡蔡潰遂伐楚次于陘夏公薨于師
秋八月葬公以侯禮(左傳)
左傳凡諸侯薨于朝會加一等死王事加二等
謚曰穆在位四十二年
僖公
僖公名業(所出未詳)穆公薨公即位公元年(僖五年)公及諸侯
(齊魯宋陳衛鄭曹)會王世子于首止秋八月諸侯同盟于首止
鄭伯逃歸不盟二年(僖六年)諸侯伐鄭秋楚圍我以救鄭
諸侯遂救我冬蔡侯將公以見楚子于武城公面縳銜
璧大夫衰絰士輿櫬楚子親釋其縳受其璧而祓之焚
其櫬禮而命之使復其所三年(僖七年)閏月惠王崩襄王
立懼王子帶之難不發喪明年公會王人諸侯(齊魯宋衛曹陳)
盟于洮謀王室五年(僖九年)公會宰周公諸侯(齊魯宋衛鄭曹)于
葵邱秋九月諸侯盟于葵邱六年(僖十年)公及齊侯伐北
戎九年(僖十三年)公會諸侯(齊魯宋陳衛鄭曹)于鹹謀王室為戎難
故秋諸侯戍周十一年(僖十五年)楚人伐徐公會諸侯(前諸侯)
盟于牡邱遂次于匡諸侯之大夫救徐十二年(僖十六年)公
會諸侯(齊魯宋陳衛鄭邢曹)于淮十七年(僖二十一年)公及楚宋陳蔡
鄭會于□楚執宋公以伐宋二十三年(僖二十七年)公及楚
陳蔡鄭圍宋二十四年(僖二十八年)晉會諸侯救宋及楚人
戰于城濮楚師敗績冬諸侯遂圍我二十九年(僖三十三年)
晉陳鄭伐我三十四年(文五年)冬十月公薨明年春葬公
(左傳)
謚曰僖在位三十四年
昭公
昭公名錫我(系未詳)僖公薨公即位公二年(文七年)公會諸
侯(齊宋衛陳鄭曹)晉大夫盟于扈三年(文八年)秋八月襄王崩頃
王立四年(文九年)楚人伐鄭我會晉魯宋衛救鄭九年(文十)
(四年)春頃王崩匡王立夏六月公會諸侯(魯宋陳衛鄭曹)晉趙盾
同盟于新城十年(文十五年)公會諸侯(晉宋衛蔡陳鄭曹)盟于扈十
五年(宣二年)冬十月匡王崩定王立二十五年(宣十二年)晉楚
戰于邲晉師敗績公及鄭伯如楚三十年(宣十七年)春正月
公薨夏葬公(左傳)
謚曰昭在位三十年
靈公
靈公名寗(系未詳)昭公薨公即位公三年(成二年)晉伐齊楚
救齊王卒盡行彭名御戎蔡侯為左公為右二君弱皆
強冠之師侵衛遂侵魯魯請盟冬十一月公及楚大夫
魯侯蔡侯諸侯之大夫(秦宋陳衛鄭齊)盟于蜀四年(成三年)我恃
楚而不事鄭鄭伐我五年(成四年)鄭公孫申帥師疆我田
我敗諸展陂冬鄭伐我取鉏任泠敦之田六年(成五年)公
愬鄭于楚楚執鄭皇戍鄭請成于晉冬十一月定王崩
簡王立十年(成九年)鄭復貳于楚晉執鄭伯冬十一月鄭
圍我示不急君也十五年(成十四年)鄭伐我敗焉鄭伯復伐
我入我郛我平以公孫申之封(即成四年公孫申所疆之田)十六年
(成十五年)公畏偪于鄭請遷于楚冬十一月楚遷我于葉二
十年(襄元年)秋九月簡王崩靈王立二十二年(襄三年)冬晉
伐我(事楚不與諸侯會盟故)三十五年(襄十六年)公請遷于晉諸侯遂
遷我大夫不可諸侯伐我次于函氏晉及楚師戰于湛
陂楚師敗績晉復伐我而還四十三年(襄二十四年)諸侯將
伐齊公及楚蔡陳伐鄭以救齊四十五年(襄二十六年)公如
楚請伐鄭曰師不興孤不歸矣秋八月薨于楚楚子曰
不伐鄭何以求諸侯冬十月楚伐鄭十二月涉于汜而
歸而後葬公(左傳)
謚曰靈在位四十五年
悼公(太子止附)
悼公名買(系未詳)靈公薨公即位公元年(襄二十七年)宋弭諸
侯之兵夏我會諸侯之大夫(晉楚魯蔡衛陳鄭曹)于宋秋七月盟
于宋二年(襄二十八年)冬十二月靈王崩景王立公如楚會
楚子卒明年公送葬至于西門之外六年(昭元年)我會諸
侯之大夫(晉楚魯齊宋衛陳蔡鄭曹)于虢九年(昭四年)我及諸侯(楚蔡陳鄭)
(徐滕頓胡沈小邾宋)淮夷會于申秋七月楚以諸侯伐吳執齊慶
封殺之遂滅頼遷頼于鄢楚子欲遷我于頼使大夫城
之而還十年(昭五年)我及諸侯(楚蔡陳頓沈徐越)伐吳十四年(昭九)
(年)楚遷我于夷取州來淮北之田以益之伍舉授公田
十五年(昭十年)秋九月我如晉會葬晉平公十六年(昭十一年)
楚滅蔡遷我于荆十八年(昭十三年)楚平王即位復我于葉
二十三年(昭十八年)楚王子勝曰許鄭仇敵也晉鄭方睦鄭
若伐許而晉助之楚喪地矣君盍遷許葉在楚國方城
外之蔽也土不可易國不可小許不可俘讎不可啟君
其圖之冬楚遷我于白羽(即析)二十四年(昭十九年)夏公瘧五
月戊辰飲大子止之藥薨大子奔晉
榖梁止曰我與夫弑者不立乎君位以與其弟虺哭
泣歠飦粥嗌不容粒未踰年而死又曰許世子不知
嘗藥累及許君也
冬葬公(左傳)
謚曰悼在位二十四年
許男斯
許男斯大子止之弟悼公之弑也大子止奔晉斯即位
斯三年(昭二十二年)夏四月景王崩悼王立王子朝作亂冬
悼王崩敬王立四年(昭二十三年)吳伐州來楚以我及諸侯
之師奔命救州來吳敗我及諸侯之師于雞父七年(昭二)
(十六年)冬十月敬王入于成周王子朝奔楚十七年(定四年)
夏六月我遷于容城冬十一月吳破楚入郢十九年(定六)
(年)春正月鄭滅我以斯歸(左傳)
斯無謚在位十九年
元公
元公名成(系未詳)鄭之滅許也成即位是為元公公十年
(哀元年)公及楚陳隨圍蔡二十二年(哀十三年)夏公薨秋葬公
(左傳)
謚曰元在位二十二年許後事不載莫知所終
贊曰宋衛陳鄭之火也陳不救火許不弔災君子知陳
許之先亡也及楚滅陳先二十年而鄭滅許許雖三遷
庸能免乎不自樹德庇楚無濟也
莒世家(其先世莫攷自魯隐公二年始見于經終哀公十四年凡二百四十一年傳九世)
莒子兹㔻公紀公(大子僕附)季佗渠邱公
莒己姓夷也爵為子其先世無傳
漢志莒故國盈姓少昊後
平王時見莒子莒子娶于向(向小國名)向姜不安莒而歸魯
隐公二年莒人入向以姜氏還莒魯有怨紀既昏于魯
使其大夫裂繻與莒子盟于密以平魯也(紀姜姓國)四年我
伐杞取牟婁八年我及魯侯盟于浮來以成紀好也桓
公十二年莒子會魯侯杞子盟于曲池十五年桓王崩
莊王立莊公十年齊滅譚譚子來奔十二年莊王崩僖
王立十七年僖王崩惠王立十九年魯大夫姜氏來二
十年姜氏來二十七年大夫慶如魯逆叔姬(莊公女)閔公
二年魯公子慶父弑閔公來奔魯以賂求慶父我歸之
僖公元年我求賂于魯魯敗我于酈獲弟拏八年惠王
崩襄王立二十五年衛人平我于魯冬十二月大夫慶
會魯侯衛侯盟于洮二十六年莒子會衛寗速盟于向
莒子者是為兹㔻公兹㔻公名期其立亦莫詳何時二
十八年莒子會諸侯(晉魯齊宋蔡鄭衛)盟于踐土冬會于温天
王狩于河陽諸侯遂圍許文公七年徐伐我我如魯請
盟魯公孫敖來涖盟八年襄王崩頃王立十四年頃王
崩匡王立其後有紀公紀公名庶其生大子僕又生季
佗愛季佗而黜僕且多行無禮于國十八年冬十月僕
因國人以弑紀公以其寶玉奔魯季佗即位季佗元年
魯宣公之元年也二年莊王崩定王立其後又有渠邱
公渠邱公名朱季佗之卒渠邱公之立皆莫詳其年莒
郯相怨四年魯齊平我及郯我不肯魯伐我取向我恃
晉而不事齊十三年齊伐我成公五年定王崩簡王立
七年莒子會諸侯(晉魯齊宋衛曹邾杞)伐鄭秋八月同盟于馬陵
八年魯公孫嬰齊來聘秋晉使巫臣如吳假道于我與
渠邱公立于池上曰城已惡公曰辟陋在夷其孰以我
為虞對曰夫狡焉思啟封疆以利社稷者何國蔑有
唯然固多大國矣唯或思或縱也勇夫重閉况國乎九
年公會諸侯(晉魯齊宋衛鄭曹杞)同盟于蒲冬楚伐我圍渠邱渠
邱城惡衆潰奔莒楚入渠邱莒人囚楚公子平楚人曰
勿殺吾歸而俘莒人殺之楚師圍莒莒城亦惡莒潰楚
遂入鄆(莒别邑)十四年春正月渠邱公薨(左傳)
莒夷無謚以上皆莫詳其年以魯紀年云
犁比公(展輿附)
犁比公名密州字買朱鉏渠邱公薨犁比公即位元年
魯成公十五年也宋魚石叛五年(襄元年)我會諸侯之大
夫(晉魯宋衛曹邾滕薛)圍宋彭城秋九月簡王崩靈王立七年(襄三)
(年)公會周單子諸侯(晉魯宋衛鄭邾齊)同盟于雞澤八年(襄四年)
我及邾伐鄫九年(襄五年)公會諸侯(晉魯宋陳衛鄭曹邾滕薛齊吳鄫)于
戚會吳且戍陳十年(襄六年)我滅鄫
公羊莒女有為鄫夫人者蓋欲立其出也注世子巫
者鄫前夫人之子與魯襄公俱為莒外孫時莒女嫁
為鄫後夫人夫人無男有女還嫁之與莒有外孫鄫
子愛後夫人而無子欲立其外孫榖梁莒人滅鄫非
滅也立異姓以莅祭祀滅亡之道也
十一年(襄七年)楚圍陳公會諸侯(晉魯宋陳衛曹邾)于鄬以救之
十二年(襄八年)我伐魯東鄙以疆鄫田十三年(襄九年)公會
諸侯(晉魯宋衛曹邾滕薛杞小邾齊)伐鄭冬十一月同盟于戲十二月
復伐鄭十四年(襄十年)公會諸侯(前諸侯)會吳于柤秋我伐
魯東鄙是年復會伐鄭戍鄭虎牢十五年(襄十一年)夏復會
伐鄭秋七月同盟于亳九月復悉師以伐鄭鄭成冬十
二月會于蕭魚十六年(襄十二年)我伐魯東鄙圍台魯季孫
宿入我鄆取鐘以為其君盤十八年(襄十四年)我會諸侯之
大夫(前諸侯)會吳于向夏會伐秦衛人逐其君冬我會諸
侯之大夫(晉魯宋衛鄭邾)于戚謀定衛二十年(襄十六年)公會諸侯
(晉魯宋衛鄭曹邾薛杞小邾)于溴梁晉執公及邾子以歸侵魯故且
曰通齊楚之使已而釋之(釋莒子經傳不載)二十二年(襄十八年)公
會諸侯(前諸侯)同圍齊明年諸侯盟于祝柯二十四年(襄二)
(十年)及魯平會魯盟于向夏公會諸侯(晉魯齊宋衛鄭曹邾滕薛杞小邾)盟
于澶淵二十五年(襄二十一年)晉欒盈叛公會諸侯(晉魯齊宋衛鄭)
(曹邾)于商任錮欒氏也明年復會于沙隨二十七年(襄二十三)
(年)齊侯伐晉還不入遂襲我門于且于(莒邑)傷股而退明
日復戰獲其大夫杞殖我請成二十八年(襄二十四年)齊伐
我侵介根(莒邑)秋八月公會諸侯(晉魯宋衛鄭曹邾滕薛杞小邾)于夷儀
將伐齊楚伐鄭以救齊諸侯還救鄭二十九年(襄二十五年)
夏五月公朝于齊齊崔杼弑莊公立其弟景公景公與
其大夫及公盟公還自齊會諸侯(前諸侯)伐齊齊成秋七
月同盟于重邱三十二年(襄二十八年)冬十二月靈王崩景
王立三十三年(襄二十九年)我會城杞三十四年(襄三十年)我及
諸侯之大夫(晉魯齊宋衛鄭曹邾滕薛杞小邾)會于澶淵宋災故犁比
公生去疾及展輿既立展輿又廢之犁比公虐國人患
之三十五年(襄三十一年)冬十一月展輿因國人以攻公弑
之乃立(左傳)
犁比公在位三十五年
著邱公
著邱公名去疾犁比公之子也展輿既弑犁比公自立
羣公子召去疾于齊齊納去疾是為著邱公展輿奔吳
著邱公元年(昭元年)春魯伐我取鄆因我亂疆鄆田著邱
公立而不撫鄫(莒邑)四年(昭四年)鄫叛魯取鄫五年(昭五年)牟
夷以牟婁及防兹奔魯(牟婁防兹莒三邑)秋七月我討魯不設
備魯敗我于蚡泉十年(昭十年)魯伐我取郠晉平公卒秋
九月會葬晉平公十三年(昭十三年)秋七月公會周劉子諸
侯(晉齊宋衛鄭曹邾滕薛杞小邾)于平邱甲戍同盟于平邱我及邾人
愬于晉曰魯朝夕伐我幾亡矣我之不共魯故之以晉
辭魯盟執季孫意如以歸十四年(昭十四年)秋八月公薨(左傳)
在位十四年
郊公共公
郊公者名任著邱公之子共公庚輿者著邱公之弟也
著邱公十四年(昭十四年)薨郊公不慼國人弗順欲立庚輿
郊公惡公子鐸而善于公子意恢大夫兹夫惡意恢而
善于庚輿冬十二月兹夫殺意恢郊公奔齊公子鐸逆
庚輿于齊齊送之有賂田庚輿即位是為共公共公二
年(昭十六年)齊伐徐徐成二月我及徐子郯人會齊侯于蒲
畏齊討也五年(昭十九年)齊師伐我入紀八年(昭二十二年)齊師
伐我公將戰大夫苑羊牧之不可弗聽敗齊師于夀餘
齊侯伐我公行成齊司馬竈來涖盟公如齊涖盟盟于
稷門之外國人于是大惡公夏四月景王崩悼王立子
朝作亂冬十一月悼王崩敬王立郊公元年(昭二十三年)秋
七月共公奔魯齊人納郊公共公虐而好劒苟鑄劒必
試諸人國人患之公又將叛齊故大夫烏存帥國人以
逐之郊公四年(昭二十六年)公會齊魯邾杞盟于鄟陵秋九
月敬王入于成周子朝奔楚十年(昭三十二年)我會諸侯之
大夫(晉魯齊宋衛鄭曹薛杞小邾)于狄泉且城成周十四年(定四年)公
會周劉子諸侯(晉魯宋蔡衛陳鄭許曹邾頓胡滕薛杞&KR1537;邾齊)于召陵侵楚夏
五月盟于臯鼬三十九年(哀十四年)夏五月公薨(左傳)
郊公在位三十九年共公在位八年郊公以後事不載
莫知其所終
贊曰莒邊齊故常屬齊然自魯文公以降所可紀載裁
六七公而庶其黜長密州詘少遂至弑父若讐何其易
也
邾世家(其先世莫考自魯隐公元年始見于經終哀公二十四年凡二百五十二年傳九世)
邾子克
邾曹姓顓頊之後初為附庸莫詳其始封
王沈魏書曹姓之先出于黃帝當高陽氏陸終之子
曰安是為曹姓周武王克殷封曹俠于邾顔真卿家
廟碑顓頊之孫祝融融孫安為曹姓其裔邾武公名
夷甫字顔
其後數從齊桓尊周室平王命為子是為邾子克克字
儀父亦莫詳其立年隐公元年邾子及魯侯盟于蔑鄭
伐衛請師于我邾子使私于魯公子豫冬我及魯公子
豫鄭人盟于翼(邾地)三年平王崩桓公立五年宋人取我
田先是宋伐鄭我告于鄭曰請君釋憾于宋敝邑為道
鄭人以王師會之伐宋入其郛七年魯伐我(為宋故)桓公
七年魯伐我十五年桓王崩莊王立夏世子如魯朝(經書)
(人杜預注附庸之世子故降稱人)十七年邾子及魯侯盟于趡(魯也)秋魯
及宋衛伐我宋萬弑其君莊公十二年莊王崩僖王立
十三年我及齊侯宋陳蔡會于北杏以平宋亂十五年
我及宋齊伐郳十六年冬十二月邾子克薨(左傳)
邾子𤨏文公
邾子名𤨏(系未詳)克薨𤨏即位元年魯莊公十七年也是
年僖王崩惠王立十二年(莊二十八年)夏四月邾子𤨏薨籧
篨即位是為文公公六年(閔二年)魯慶父弑其君季友以
公子申(即僖公)適我慶父奔莒乃入立之哀姜來奔齊人
取而殺之七年(僖元年)楚伐鄭我會諸侯(齊魯宋鄭曹)于檉謀
救鄭秋九月魯敗我師于偃(我既送魯哀姜還因戍虛邱欲以侵魯既而齊歸哀)
(姜之喪我懼乃歸魯要而敗之)十三年(僖七年)閏月惠王崩襄王立二十
四年(僖十八年)齊桓公卒宋公以我及曹衛伐齊納孝公二
十五年(僖十九年)宋公曹人及我盟于曹南鄫子來會盟宋
公使公用鄫子于次睢之社二十七年(僖二十一年)我滅須
句(風姓國伏羲之後魯僖公母成風須句之女)須句子奔魯冬魯伐我二十
八年(僖二十二年)魯伐我取須句反其君秋我以須句故出
師魯不設備及我師戰于升陘魯師敗績獲魯侯胄縣
諸魚門三十四年(僖二十八年)冬我會諸侯(晉魯齊宋蔡鄭陳莒秦)于
温天王狩于河陽三十九年(僖三十三年)魯伐我取訾婁我
不設備秋復伐我魯既取須句我復滅之四十六年(文七)
(年)魯伐我取須句先是公之子叛而歸魯遂寘公之子
以守之四十七年(文公年)秋八月襄王崩頃王立五十二
年(文十二年)夏五月公薨(左傳)
謚曰文在位五十二年
定公
定公名貜且文公元妃齊姜生貜且二妃晉姬生捷菑
文公薨國人立貜且捷菑奔晉文公之薨也魯使弔焉
不敬公元年(文十四年)我討魯伐其南鄙春魯伐我是年頃
王崩匡王立夏晉會諸侯(魯宋陳衛鄭許曹)同盟于新城趙盾
以諸侯之師八百乘納捷菑于我我辭曰齊出貜且長
趙盾乃還
公羊晉郤缺帥師革車八百乘以納捷菑于邾婁邾
婁人言曰接菑晉出也貜且齊出也子以其指則捷
菑也四貜且也六子以大國壓之則未知齊晉孰有
之也貴則皆貴矣雖然貜且也長郤缺曰非吾力不
能納也義實不爾克也引師而去之
六年(宣元年)公朝魯七年(宣二年)冬十月匡王崩定王立二
十三年(宣十八年)我戕鄫子于鄫(自虐其君曰弑自外曰戕)二十五年(成二)
(年)我及魯侯諸侯之大夫(楚秦宋陳衛鄭齊曹薛鄫)盟于蜀(畏晉而竊與楚)
(盟)二十八年(成五年)冬十一月定王崩簡王立十二月公
會諸侯(晉魯齊宋衛鄭曹杞)同盟于蟲牢鄭服也三十年(成七年)楚
伐鄭公會諸侯(晉魯齊宋衛曹莒杞)救鄭秋同盟于馬陵三十一
年(成八年)我會晉魯齊伐郯三十六年(成十三年)我會諸侯(晉魯)
(齊宋衛鄭曹滕)伐秦曹負芻殺大子而自立三十八年(成十五年)我
會諸侯(晉魯衛鄭曹宋齊)同盟于戚討曹負芻冬會吳于鍾離
三十九年(成十六年)我會諸侯(晉魯齊衛宋)于沙隨謀伐鄭七月
會周尹子諸侯伐鄭四十年(成十七年)會伐鄭夏六月同盟
于柯陵冬復會伐鄭十二月公薨(左傳)定公之時有弑其
父者有司以告公瞿然失席曰是寡人之罪也曰寡人
嘗學斷斯獄矣臣弑君凡在官者殺無赦子弑父凡在宫
者殺無赦殺其人壊其室洿其宫而豬焉蓋君踰月而
後舉爵(禮記檀弓)
謚曰定在位四十年
宣公
宣公名牼(系未詳)定公薨公即位公元年(成十八年)秋
公如魯朝宋魚石以彭城叛冬公會諸候(晉宋衛魯齊)
同盟于虚朾謀救宋二年(襄元年)我會諸侯之大夫
(晉魯宋衛曹莒滕薛)圍宋彭城夏晉伐鄭我會魯齊曹杞次于
鄫以待之遂侵楚焦夷及陳秋簡王崩靈王立公如魯
朝三年(襄二年)晉會侵鄭秋我會諸侯之大夫(晉魯宋衛曹)
于戚冬復于戚遂城虎牢以偪鄭鄭成四年(襄三年)
公會周單子諸侯(晉魯宋衛鄭莒齊)同盟于雞澤大夫及
陳袁僑盟五年(襄四年)我及莒伐鄫魯救鄫侵我敗
之于狐駘六年(襄五年)公會諸(晉魯宋陳衛鄭曹莒滕薛齊吳鄫)于戚
冬戍陳七年(襄六年)魯叔孫豹來聘且修平八年
(襄七年)楚圍陳公會諸侯(晉魯宋陳衛曹莒)于鄬以救陳九
年(襄八年)我會晉侯鄭伯魯齊宋衛于邢邱十年(襄九)
(年)冬公會諸侯(晉魯宋衛曹莒滕薛杞小邾齊)伐鄭鄭成同盟于戲十
二月復伐之十一年(襄十年)公會諸侯(前諸侯)會吳于柤秋
會伐鄭戍鄭虎牢十二年(襄十一年)公會伐鄭同盟于亳秋
九月悉師以復伐鄭鄭成冬十二月會于蕭魚十五年
(襄十四年)我會諸侯之大夫(晉魯齊宋衛鄭曹莒滕薛杞小邾)會吳于向夏
四月會伐秦衛人逐其君冬我會諸侯之大夫(晉魯宋衛鄭莒)
于戚謀定衛十六年(襄十五年)我貳于晉伐魯南鄙魯告于
晉十七年(襄十六年)晉會諸侯于溴梁執公以歸十八年(襄十)
(七年)春二月公薨(左傳)
謚曰宣在位十八年
悼公
悼公名華(系未詳)宣公十八年(襄十七年)薨公即位冬我伐魯
南鄙公元年(襄十八年)公會諸侯(晉魯宋衛鄭曹莒滕薛杞小邾)同圍齊二
年(襄十九年)諸侯盟于祝柯晉執公以我伐魯故遂疆魯田
取我田自漷水歸之魯三年(襄二十年)公會諸侯(前諸侯)盟于
澶淵齊成故秋魯伐我報我之驟至也(驟至猶言數侵也)四年
(襄二十一年)晉欒盈叛冬公會諸侯(晉魯齊宋衛鄭曹莒)于商任錮欒
氏明年冬復會于沙隨齊背盟伐晉七年(襄二十四年)公會
諸侯(晉魯宋衛鄭曹莒滕薛杞小邾)于夷儀將伐齊楚救齊伐鄭諸侯
還救鄭八年(襄二十五年)復會于夷儀伐齊齊弑其君以成
秋八月同盟于重邱十年(襄二十七年)宋弭諸侯之兵夏六
月公會諸侯(晉楚魯宋齊秦鄭陳衛滕蔡許曹)于宋秋七月諸侯之大
夫盟于宋西門之外十一年(襄二十八年)公如魯朝冬十一
月靈王崩景王立十三年(襄三十年)我及諸侯之大夫(晉魯齊宋)
(鄭曹衛莒滕薛杞小邾)會于澶淵宋災故十五年(昭元年)夏六月丁
巳公薨秋葬公(左傳)
謚曰悼在位十五年
莊公
莊公名穿(系未詳)悼公薨公即位公元年(昭十年)晉平公卒
我如晉會葬十二年(昭十三年)秋公會周劉子諸侯(晉魯齊宋衛鄭)
(曹莒滕薛杞小邾)于平邱八月同盟于平邱我愬魯于晉晉辭
魯侯盟執季孫意如以歸十七年(昭十八年)我襲鄅入之盡俘以歸
鄅子曰余無歸矣從帑于我公及鄅夫人而舍其女鄅夫人宋向
戍之女也十八年(昭十九年)宋伐我圍蟲取之乃盡歸鄅俘
夏我及郳徐會宋公同盟于蟲二十一年(昭二十二年)夏四
月景王崩悼王立子朝作亂冬十月悼王崩敬王立二
十二年(昭二十三年)我城翼還將自離姑(邾邑從離姑則道徑魯武城)魯
武城人取我師我愬于晉晉執魯叔孫婼二十四年(昭二)
(十五年)我會諸侯之大夫(晉魯宋衛鄭曹滕薛&KR1537;邾)于黃父謀王室魯
人逐其君二十五年(昭二十六年)公會諸侯(齊莒杞)盟于鄟陵
謀納魯侯秋九月敬王入于成周子朝奔楚二十六年
(昭二十七年)我及諸侯之大夫(晉宋衛曹滕)會于扈戍周且納魯
侯三十四年(定三年)春二月辛夘公薨公嘗與大夫夷射
姑飲酒私出閽乞肉焉奪之杖以敲之及是公在門臺
臨廷閽以瓶水沃廷公望見之怒閽曰夷射姑旋焉(旋小)
(便也)命執之弗得滋怒自投于牀廢于爐炭爛遂薨公卞
急而好潔故及是秋葬公先葬以車五乘殉五人(左傳)
謚曰莊在位三十四年
隐公桓公考公
隐公名益(系未詳)莊公三十四年(定三年)薨公即位冬公及
魯大夫盟于拔(拔即郯)公元年(定四年)春公會周劉子諸侯
(晉魯宋蔡衛陳鄭許曹莒頓胡滕薛杞小邾齊)于召陵侵楚夏五月盟于臯鼬
十一年(定十四年)魯侯大蒐于比蒲公如魯會十二年(定十五年)
公如魯朝十四年(哀二年)魯伐我將伐絞(邾邑)我愛其土賂
以漷沂之田魯取漷東田及泝西田及公盟于句繹十
八年(哀六年)魯伐我十九年(哀七年)魯伐我入之處公宫衆
保于繹(邾山在郊縣北)師宵掠以公歸獻于亳社(以其亡國與殷同)囚
諸負瑕負瑕故有繹(負瑕魯邑故有繹民在)大夫茅夷鴻請救于
吳二十年(哀八年)吳伐魯齊又使如吳請伐魯魯乃歸公
公又無道吳討之囚諸楼臺栫之以棘使諸大夫奉大
子革以為政是為桓公公二年(哀十年)春二月隐公奔魯
齊甥也遂奔齊是年桓公會諸侯(吳魯郯)伐齊南鄙齊弑
悼公乃還八年(哀十六年)孔子卒十年(哀十八年)敬王崩元王立
十三年(哀二十一年)桓公及齊侯魯侯盟于顧(齊地)隐公後元
年(哀二十二年)夏四月隐公自齊奔越曰吳為無道執父立
子越人歸之桓公奔越後三年(哀二十四年)公又無道越人
執之以歸而立公子何(大子革之弟)何亦無道(左傳)隐公在位
二十年後在位三年卒謚曰隐公子何後事不可考隐
公之曾孫為考公(鄭康成禮記注)考公之喪徐君使容居來弔
舍(昭二十年吳已滅徐此蓋滅而復興)曰寡君使容居坐含進侯玉其使
容居以含(令不使賤者君行則親含時徐僭稱王自比天子)有司曰諸侯之來
辱敝邑者易則易于則于雜者未之有也(易謂臣禮于謂君禮雜者)
(容居以臣欲行君禮故有司拒之)容居對曰容居聞之事君不敢忘其
君亦不敢遺其祖昔我先君駒王(徐先君僭號)西討濟于河
無所不用斯言也容居魯人也(魯魯鈍也)不敢忘其祖(禮記檀弓)
贊曰邾魯鄰也然始終搆難迭尋干戈雖朝會時有而
協比不終兩執于晉不恤齊言宿怨之深也逮至隐公
囚繫三國而怙惡不悛又其性夫人且奕棋其君邾之
為邾也難已
小邾世家(其先世莫考魯莊公五年始見于經終哀公十四年凡二百九年傳二世)
小邾子小邾穆公
小邾亦曹姓顓頊之後邾之别封故曰小邾又名郳
顔真卿家廟碑顓頊之孫祝融融孫安為曹姓其裔
邾武公武公之子友别封郳為小邾子遂氏顔
初為附庸屬齊或屬宋後爵為子國小其世系紀年皆
不載所載者唯郳犁來小邾穆公犁來于莊公五年如
魯朝十五年我叛宋宋齊邾伐我僖公七年小邾子如
魯朝始封子小邾穆公當魯襄公時襄公二年我及諸
侯之大夫會于戚遂城虎牢以偪鄭
左傳襄元年會于鄫齊崔杼有不服晉之言故二年
秋會于戚滕薛小邾皆不至晉荀罃曰罃將請于齊
若不得請事將在齊是年冬復會于戚齊崔杼及滕
薛小邾皆至
七年公如魯朝九年冬公會諸侯(晉魯宋衛曹莒邾滕薛杞齊)伐鄭
十二月同盟于戲十年公會諸侯(前諸侯)會吳于柤秋會
伐鄭十一年夏會伐鄭同盟于亳九月復會伐鄭鄭成
會于蕭魚十四年我會諸侯之大夫(前諸侯)會吳于向夏
會伐秦十六年公會諸侯(晉魯宋衛鄭曹莒邾滕薛杞)于溴梁十八
年公會諸侯(前諸侯)同圍齊十九年諸侯還自沂上盟于
祝柯二十年公會諸侯(晉魯齊宋衛鄭曹莒邾滕薛杞)盟于澶淵二十
二年公會諸侯(前諸侯)盟于沙隨二十四年公會諸侯(晉魯)
(宋衛鄭曹莒邾滕薛杞)于夷儀將伐齊二十五年復會于夷儀伐
齊齊成同盟于重邱二十九年會城杞三十年我及諸
侯之大夫(晉魯齊宋衛鄭曹莒邾滕薛杞)會于澶淵宋災故魯昭公三
年公如魯朝季孫宿欲卑之叔孫豹曰不可曹滕二邾
實不忘我好敬以逆之猶懼其二又卑一睦焉逆羣好
也其如舊而加敬焉宿從之十年會葬晉平公十三年
公會周劉子諸侯(前諸侯)于平邱十七年公如魯朝魯侯
與之燕季孫意如賦采菽公賦菁菁者莪叔孫豹曰不
有以國其能久乎(按傳自襄公二年至此皆為穆公事穆公居國最久故叔孫云然也)穆
公在位當有四五十年其立與薨皆未詳其後魯昭公
十九年小邾及邾人徐人會宋公盟于蟲二十五年會
黃父三十二年城成周魯定公四年會召陵魯哀公四
年宋執小邾子(杜預注邾子無道于其民)十四年小邾射以句繹奔
魯皆莫知其為某公事也小邾穆公子曰郳甲仕宋黨
華向昭公二十年華向之亂甲出奔鄭(左傳)
尚史卷十九
