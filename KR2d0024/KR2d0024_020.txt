尚史卷二十世家十三
鑲白旗漢軍李鍇撰
燕世家(始武王十三年終秦始皇二十五年凡九百一年傳四十三世)
惠侯僖侯頃侯哀侯鄭侯
燕之先召公奭與周同姓武王滅紂封于北燕自召公
以下九世至惠侯
索隠燕四十二代有二惠侯二僖侯二宣侯二桓侯
二文侯蓋國史微失本謚
當厲王奔彘共和之時惠侯薨子僖侯即位是歲宣王
初立三十六年僖侯薨子頃侯即位頃侯九年宣王崩
幽王立二十年幽王淫亂為犬戎所弑平王立周東遷
二十四年頃侯薨子哀侯即位哀侯二年薨子鄭侯即
位
索隠諡法無鄭鄭或是名
鄭侯三十六年薨(史記世家)
穆侯(七年入春秋)宣侯桓侯莊公襄公桓
公宣公昭公武公文公懿公
穆侯鄭侯之子穆侯七年魯隠公元年也十八年(桓元年)
穆侯薨子宣侯即位宣侯十三年(桓十四年)薨子桓侯即位
(系本桓侯徙臨易古史考系本自宣侯已上皆父子相傳桓侯以下並不言屬以其難明故也)桓侯元
年桓王崩莊王立桓侯七年(莊三年)薨子莊公即位莊公
九年(莊十二年)莊王崩僖王立十四年(莊十七年)僖王崩惠王立
十六年(莊十九年)王子頽伐周不克出奔温冬衛師南燕師
伐周立子頽十七年(莊二十年)鄭執南燕伯仲父以惠王歸
處于櫟十八年(莊二十一年)鄭伯納王殺子頽
史記燕與宋衛共伐周惠王出奔温十七年鄭執燕
仲父而納惠王按伐周乃南燕伯仲父非燕莊公
奔温乃王子頽非惠王又納王在十八年非十七年
也史並誤
二十七年(莊三十年)山戎侵我冬齊人伐山戎(左傳)
公送齊侯出境齊侯因割公所至地予我使我共貢天
子如成周時職使復修召公之法(史記世家)
三十三年(僖二年)公薨子襄公即位襄公六年(僖八年)惠王
崩襄王立三十九年(文八年)襄王崩頃王立襄公四十年
(文九年)薨桓公即位(古史考系本襄伯生宣伯無桓)桓公五年(文十四年)頃王
崩匡王立十一年(宣二年)匡王崩定王立桓公十六年(宣七)
(年)薨宣公即位宣公十五年(成四年)薨昭公即位昭公元
年(成五年)定王崩簡王立昭公十三年(成十七年)薨武公即位
武公二年(襄元年)簡王崩靈王立武公十九年(襄十八年)薨文
公即位文公六年(襄二十四年)薨懿公即位懿公三年(襄二十七)
(年)諸侯盟于宋四年(襄二十八年)公朝于晉公薨是年靈王
崩景王立(左傳)
惠公悼公共公平公簡公獻公(十四年春)
(秋終)孝公成公湣公僖公桓公
惠公名欵(春秋昭三年書北燕伯欵出奔齊六年書齊侯伐北燕而傳曰將納簡公是簡公名欵也)
(按史簡公後惠公四代姑從史)懿公之子也元年(襄二十九年)齊高止來奔
公多寵姬公欲去諸大夫而立寵姬宋六年(昭三年)大夫
共誅姬宋(索隠宋名或作宗劉氏曰其父兄為執政故大夫共滅之)公懼奔齊我立
悼公悼公三年(昭六年)齊侯如晉請伐我晉許之齊遂伐
我將納惠公四年(昭七年)齊侯次于虢(燕寬)我行成曰敝邑
知罪敢不聽命先君之敝器請以謝罪春二月盟于濡
上我歸燕姬賂以瑤罋玉櫝斝耳齊不克納惠公而還
九年(昭十二年)齊高偃納惠公于陽
公羊伯于陽者公子陽生也蓋以公訛伯子訛于陽
下脱生字此說誤公子陽生奔魯不奔燕納北燕公
子陽亦無此書法也緣燕齊俱當悼公時故誤又史
記六年惠公奔齊四年齊高偃如晉請伐燕入其君
晉與齊伐燕入惠公惠公至燕而死燕立悼公此說
亦誤蓋以齊侯如晉誤為高偃以納惠公于陽誤為
至燕而死又上書六年下書四年是脱悼公二字
十年(昭十三年)公薨(史作七年蓋上縮惠公出已三年也)共公即位共公五年
(昭十八年)薨平公即位平公四年(昭二十二年)景王崩敬王立平
公十九年(定五年)薨簡公即位簡公十二年(哀二年)薨獻公
即位(紀年簡公後次孝公無獻公)獻公十三年(哀十五年)齊高無㔻來奔
十四年(哀十六年)孔子卒十六年(哀十八年)敬王崩元王立二十
四年元王崩定王立二十八年公薨(左傳)
孝公即位孝公十五年薨成公即位成公九年定王崩
考王立成公十六年薨湣公即位湣公八年考王崩威
烈王立湣公三十一年薨僖公即位(年表作釐侯莊索隠莊衍字)是
年三晉列為諸侯
紀年文公二十四年卒簡公立簡公十三年三晉命
邑為諸侯
威烈王崩安王立二十七年安王崩烈王立三十年伐
齊敗于林營公薨桓公即位桓公四年烈王崩顯王立
桓公十一年薨(史記世家)
文公易王王噲昭王惠王武成王
孝王王喜
文公(系本作閔公)桓公薨文公即位是歲秦獻公卒秦益彊
二十八年蘇秦始來見說公公予車馬金帛以至趙趙
用之因約六國為從長秦惠王以其女為太子婦二十
九年公薨太子即位是為易王齊宣王因我喪伐我取
十城蘇秦說齊使復歸我十城十年燕君為王蘇秦與
文公夫人私通懼誅乃說王使齊為反間欲以亂齊十
二年易王薨子王噲即位(史記世家)
或獻書于王噲曰燕王而不能自恃不惡卑名以事強
事強可以令國安長久萬世之善計也以事強而不可
以為萬世則不如合弱合弱將奈何合弱而不能如一
此臣所以為山東苦也比目之魚不相得則不能行故
古人稱之以其合两而如一也今山東合弱而不能如
一是山東之智不如魚也又如車士之引車也三人不
能行索二人五人而車因行矣今山東三國弱而不能
敵秦索二國因能勝秦矣然而山東不知相索者智故
不如車士矣胡與越人言語不相知志意不相通同舟
而凌波至其相救助如一也今山東之相與也如同舟
而濟秦兵至不能相救助如一智又不如胡越之人矣
三物者人之所能為也山東主不悟此臣之所為山東
苦也願大王之熟慮之也山東相合之主不惡卑名之
國者可長存之卒者(之猶其也卒猝同)出士以戍韓梁之西邊
此燕之上計也不急為此國必危矣王必大憂今韓梁
趙三國已合矣秦見三晉之堅也必南伐楚趙見秦之
伐楚也必攻燕物固有勢異而患同者秦之伐韓故中
山亡(秦不暇救故趙亡之)今秦之伐楚燕必亡(趙亡之)臣竊為王計
不如以兵南合三晉約戍韓梁之西邊山東不能堅為
此此必皆亡燕果以兵南合三晉(國策)
是年顯王崩慎靚王立與三晉攻秦不勝而還子之相燕貴
重主斷王噲屬國于子之子之南面行王事而噲老不
聽政願為臣六年慎靚王崩赧王立子之任政三年國
大亂百姓恫恐將軍市被與太子平謀將攻子之齊王
令人謂太子平曰寡人聞太子之義將廢私而立公飭
君臣之義明父子之位寡人之國小不足以為先後雖
然唯太子所以令之太子因要黨聚衆將軍市被圍公
宫攻子之不克市被及百姓反攻太子平市被死以徇
按子之亂燕百姓恫恐太子平内順國人外倚彊齊舉
事必克何為百姓反攻太子至齊師伐燕而後士卒
不戰城門不閉乎一子之爾于太子則拒之于齊師
則迎之燕民顧若是憒憒哉史遷本于國策恐誤
國搆難數月死者數萬衆燕人恫恐百姓離志齊王伐
燕士卒不戰城門不閉王噲死子之亡齊大勝燕
年表君噲及太子相之子皆死紀年子之殺公子平
齊破燕擒子之而醢其身
又二年而國人共立昭王
國策以昭王即為太子平按年表紀年一云平死
于亂一云為子之所殺夫平外倚齊援内除國難卒
得噲死身立是齊與有力不應懷破燕之恥成報齊
之功且平幾先舉事不克而不死國滅二年而復立
理殊不然是太子平與昭王非一人明矣
昭王于破燕之後即位卑身厚幣以招賢者謂郭隗曰
齊因孤之國亂而襲破燕孤極知燕小力少不足以報
然誠得賢士以共國以雪先王之恥孤之願也先生視
可者得身事之郭隗曰王必欲致士先從隗始况賢于
隗者豈遠千里哉于是王為隗改築宫而師事之樂毅
自魏往鄒衍自齊往劇辛自趙往士爭趨燕王弔死問
孤與百姓同甘苦二十八年燕國殷富士卒樂軼輕戰
于是以樂毅為上將軍與秦楚三晉合謀以伐齊齊兵
敗湣王出亡我兵獨追北入至臨淄盡取齊寳燒其宫
室宗廟齊城不下者唯莒即墨其餘皆屬燕三十三年
昭王薨子惠王即位惠王為太子時與樂毅有隙及即
位疑毅使騎劫代將樂毅亡走趙齊田單擊敗我軍悉
復得其故城七年惠王薨
趙世家惠文王二十八年燕相成安君公孫操弑其
王樂資以為即惠王也
武成王即位韓魏楚共伐我武成王七年齊田單伐我拔
中陽十四年武成王薨子孝王即位孝王三年薨子王
喜即位王喜四年王命相栗腹約歡趙還報王曰趙可
伐也于是栗腹將而攻鄗卿秦攻代趙使廉頗擊破栗
腹于鄗破卿秦于代
國策廉頗以二十萬遇栗腹于鄗樂乘以五萬遇慶
秦于代燕人大敗而史樂毅傳謂廉頗破卿秦樂乘
于代
廉頗逐之五百餘里圍我國我請和乃解圍去六年秦
滅東西周十二年趙李牧攻我拔武遂方城我使劇辛
將擊趙趙擊取我軍二萬殺劇辛二十三年太子丹質
于秦亡歸二十七年我見秦王且滅六國秦兵臨易水
禍且至燕太子丹隂養壯士二十人使荆軻獻督亢地
圖于秦因襲刺秦王秦王覺殺軻使將軍王翦擊我二
十九年秦攻拔我薊王喜亡徙居遼東斬丹以獻秦三
十年秦拔遼東虜王喜卒滅燕
贊曰燕周同姓國又君奭之後乃亡宗周之義不與中
國會盟邾滕恥為屬國而楚秦醜于自夷燕顧何心夷
然自外耶昭王末奮若將嗣伯似續不副厥成天也語
有之虎皮蒙羊餧肉于狼君噲子之乃為堯舜禪也
尚史卷二十
