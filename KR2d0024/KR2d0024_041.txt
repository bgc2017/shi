尚史卷四十一列傳十九
鑲白旗漢軍李鍇撰
晉諸臣傳
鞏朔
鞏朔晉大夫士莊伯也(所出未詳蓋亦士氏族)靈公十一年(文十七年)
蒐于黃父遂復合諸侯于扈公不見鄭伯以為貳于楚
也鄭公子歸生與趙盾書乃使朔行成于鄭趙穿公壻
池為質焉景公二年(宣十二年)邲之役及韓穿為上軍大夫
將戰士會(上軍將)使朔及穿帥七覆于敖前及楚乘我軍
上軍不敗十一年(成二年)我敗齊于鞌公使朔獻齊捷于
周王弗見使委于三吏(三公也)禮之降于卿禮一等王以
朔宴而私賄之使相告之曰非禮也勿籍(伐蠻夷戎狄則有獻捷兄)
(弟甥舅告事而已故曰非禮勿書)明年作六軍命朔為卿賞鞌之功也
(左傳)
論曰莊子文伯災咎之對也有酬矣而卒之以國亂無
象不可知異終不可常卓乎君子之論夫易有之先張
之弧後說之弧羣疑釋也
荀息荀林父(中行桓子)荀庚荀偃(見逆臣傳)
荀吳(中行穆子)荀寅(中行文子)
荀息荀叔也為大夫事獻公獻公十九年(僖二年)息請以
屈産之乘與垂棘之璧假道于虞以伐虢公曰是吾寶
也對曰若得道于虞猶外府也公曰宫之竒存焉對曰
宫之竒之為人也懦而不能強諫且少長于君君䁥之
雖諫將不聽乃使息假道于虞曰冀為不道入自顛軨
伐鄍三門(前是冀伐虞至鄍)冀之既病則亦唯君故今虢為不
道保于逆旅以侵敝邑之南鄙敢請假道以請罪于虢
虞公許之且請先伐虢宫之竒諫不聽遂起師夏息及
里克會虞師伐虢滅下陽(虢越邑)三年遂滅虢且滅虞初
公使息傅奚齊公疾召之曰以是藐諸孤辱在大夫其
若之何稽首而對曰臣竭其股肱之力加之以忠貞其
濟君之靈也不濟則以死繼之公曰何謂忠貞對曰公
家之利知無不為忠也送往事居耦俱無猜貞也及里
克將殺奚齊先告息曰三怨將作(三公子之徒)秦晉輔之子
將何如息曰將死之里克曰無益也息曰吾與先君言
矣不可以貳能欲復言而愛身乎雖無益也將焉辟之
且人之欲善誰不如我我欲無貳而能謂人已乎二十
六年(僖九年)獻公薨息立奚齊冬十月里克殺奚齊息將
死之人曰不如立卓子而輔之息立卓子以葬十一月
里克殺卓子息死之(左傳)
荀林父者中行桓子也文公時蒐于被盧以林父為御
戎公作三行以禦狄林父將中行遂氏中行氏
世本晉大夫逝遨生桓伯林父林父生宣伯庚庚生
獻伯偃偃生穆伯吳吳生寅本姓荀自荀偃將中軍
晉改中軍曰中行因氏焉元與智氏同祖逝遨按
林父將中行遂以為氏其曰荀偃將中軍改中軍曰
中行因氏焉誤
文公薨事襄公襄公薨靈公少趙盾使先蔑如秦逆公
子雍靈公元年(文七年)秦送公子雍盾又背先蔑而立靈
公林父佐上軍以禦秦師敗秦師于令狐先蔑之使也
林父止之曰夫人大子猶在而外求君此必不行子以
疾辭若何不然將及攝卿以往可也何必子同官為寮
吾嘗同寮敢不盡心乎弗聽為賦板之三章又弗聽及
亡林父盡送其帑及其器用財賄于秦曰為同寮故也
六年(文十二年)秦為令狐之役伐我取羈馬林父佐中軍以
從秦師于河曲出戰交綏(古名退軍為綏)秦師夜遁宋人弑昭
公十一年(文十七年)林父及諸侯之大夫伐宋曰何故弑君
猶立文公取賄而還靈公遇弑成公即位成公四年(宣六)
(年)赤狄伐我圍懷及邢邱(皆晉邑)公欲伐之林父曰使疾
其民以盈其貫將可殪也周書殪戎殷此類之謂也七
年(宣九年)林父帥師伐陳會成公薨于扈乃還景公三年
(宣十二年)楚圍鄭鄭及楚平潘尫(楚大夫師叔)入盟子良(鄭伯弟)出
質夏六月我師救鄭林父將中軍及河間鄭既及楚平
林父欲還曰無及于鄭而勦民焉用之楚歸而動不後
士會曰善見可而進知難而退軍之善政也兼弱攻昧
武之善經也子姑整軍而經武乎猶有弱而昧者何必
楚先縠不可以中軍佐濟荀首(林父弟知莊子)曰此師殆哉果
遇必敗韓厥謂林父曰彘子(即先縠)以偏師陷子罪大矣
子為元帥師不用命誰之罪也與其專罪六人同之不
猶愈乎師遂濟楚師次于郔(鄭北地)將飲馬于河而歸聞
晉師既濟改乘轅而北之次于管以待之我師在敖鄗
之間鄭皇戍使至我師曰子擊之鄭師為承楚師必敗
先縠曰必許之欒書曰子良鄭之良也師叔楚之崇也
師叔入盟子良在楚楚鄭親矣來勸我戰我克則來不
克遂往以我卜也鄭不可從楚子使求成于我我許之
盟有日矣楚許伯樂伯攝叔致我師我逐之左右角之
樂伯左射馬而右射人角不能進矢一而已麋興于前
射麋麗龜(龜背之隆高當心者)晉鮑癸當其後使攝叔奉麋獻焉
曰以歲之非時獻禽之未至敢膳諸從者鮑癸止之(止不)
(逐也)曰其左善射其右有辭君子也既免魏錡(犫之子)求公
族未得怒欲敗晉師請致師弗許請使許之遂往請戰
而還楚潘黨逐之及熒澤見六麋射一麋以顧獻曰子
有軍事獸人無乃不給于鮮敢獻于從者潘黨命去之
趙旃(穿之子)求卿未得且怒失楚之致師者請挑戰弗許
請召盟許之與魏錡皆命而往郤克曰二憾往矣弗備
必敗先縠不可士會曰備之善若二子怒楚楚人乘我
喪師無日矣使鞏朔韓穿帥七覆于敖前故上軍不敗
趙嬰齊先具舟于河故敗而先濟潘黨既逐魏錡趙旃
夜至于楚軍席于軍門之外使其徒入之楚子乘左廣
以逐趙旃旃棄車而走林屈蕩摶之得其甲裳我懼魏
錡趙旃之怒楚師也使軘車(兵車名)逆之潘黨望其塵使
騁而告曰晉師至矣楚人亦懼王之入晉軍也遂出陳
疾進師車馳卒奔乘我軍林父不知所為鼓于軍中曰
先濟者有賞中軍下軍争舟舟中之指可掬也我師右
移上軍未動楚以右拒逐下軍以左拒從上軍士會曰
楚師方壯若萃于我吾師必盡殿其卒而退不敗及昏
楚師軍于邲晉之餘師不能軍宵濟亦終夜有聲我師
歸林父請死公將許之士渥濁諫公使復其位五年(宣十)
(四年)公伐鄭為邲故也告于諸侯蒐焉而還林父之謀也
曰示之以整使謀而來六年(宣十五年)林父敗赤狄于曲梁
遂滅潞公賞之以狄臣千室(左傳)
卒諡曰桓子子庚是為中行伯事景公為下卿嘗佐中
軍敗秦師于麻隧庚子偃弑厲公(見逆臣傳)偃子吳
荀吳偃之子中行穆子也
淮南子中行繆伯手搏虎而不能生也蓋力優而克
不能及也
亦為大夫事平公平公十一年(襄二十六年)衛寗戚弑其君
剽孫林父入戚于我以叛我以孫氏故將討衛夏吳如
魯聘召諸侯六月會諸侯于澶淵以討衛十七年(昭元年)
吳帥師敗無終(山戎)及羣狄于大鹵(即大原)崇卒將戰也(崇聚)
(也)魏舒曰彼徒我車所遇又阨請皆卒自我始乃毁車
以為行吳之嬖人不肯即卒斬以徇為五陳以相離乃
大敗之平公薨事昭公昭公元年(昭十一年)楚子殺蔡侯圍
蔡吳謂韓起曰不能救陳又不能救蔡物以無親晉之
不能亦可知也已為盟主而不恤亡國將焉用之二年
(昭十二年)吳偽會齊師者假道于鮮虞遂入昔陽(鮮虞白狄别種昔陽)
(肥國都)滅肥以肥子緜臯歸(肥白狄也)冬伐鮮虞明年鮮虞人
聞晉師之悉起也而不警邊且不修偹吳自著雍以上
軍侵鮮虞及中人(城名)驅衝競(驅衝車與狄争逐)大獲而歸我以
邾莒故執魯季孫意如冬十月魯侯來朝吳謂韓起曰
諸侯相朝講舊好也執其卿而朝其君有不好焉不如
辭之乃辭魯侯季孫意如猶在晉魯子服湫私于吳曰
魯事晉何以不如夷之小國魯兄弟也若為夷棄之使
事齊楚其何瘳于晉吳告韓起且曰楚滅陳蔡不能救
而為夷執親將焉用之乃歸意如五年(昭十五年)吳帥師伐
鮮虞圍鼓(白狄之别)鼓人或請以城叛吳弗許左右曰師徒
不勤而可以獲城何故不為吳曰吾聞諸叔向曰好惡
不愆民知所適事無不濟或以吾城叛吾所甚惡也人
以城來吾獨何好焉賞所甚惡若所好何若其弗賞是
失信也何以庇民力能則進否則退量力而行吾不可
以欲城而邇姦所喪滋多使鼓人殺叛人而繕守備圍
鼓三月鼓人或請降使其民見曰猶有食色姑脩而城
軍吏曰獲城而弗取勤民而頓兵何以事君吳曰吾以
事君也獲一邑而教民怠將焉用邑邑以賈怠不如完
舊賈怠無卒棄舊不祥鼓人能事其君我亦能事吾君
率意不爽好惡不愆城可獲而民知義所有死命而無
貳心不亦可乎鼓人告食竭力盡而後取之克鼓而反
不戮一人以鼓子䳒鞮歸
淮南子中行穆伯攻鼓弗能下餽聞倫曰鼓之嗇夫
聞倫知之請無罪武夫而鼓可得也穆伯弗應左右
曰鼓可得也君奚弗為穆伯曰聞倫為人佞而不仁
使聞倫下之可以勿賞乎賞之是賞佞人舍仁而為
佞雖得鼓將何所用之
昭公薨事頃公頃公元年(昭十七年)公將伐陸渾之戎使屠
蒯(膳宰)如周請有事于雒與三塗(雒水名三塗山名)九月使吳涉
自棘津使祭史先用牲于雒陸渾人弗知師從之遂滅
陸渾數之以其貳于楚也陸渾子奔楚我之取鼓也既
獻而反鼓子焉又叛于鮮虞六年(昭二十二年)吳略東陽使
師偽糴者負甲以息于昔陽之門外遂襲鼓滅之以鼓
子䳒鞮歸使涉佗(晉大夫)守之(左傳)
吳卒諡曰穆子子寅
荀寅吳之子中行文子也為下卿初事頃公頃公十三
年(昭二十九年)寅及趙鞅帥師城汝濱(陸渾之地)遂賦晉國一鼓
鐵(共鼓石為鐡計令一鼓而卒)以鑄刑鼎著士匄所為刑書焉(匄之刑夷)
(之蒐也在文六年)仲尼曰晉其亡乎失其度矣夫晉國將守唐
叔之所受法度以經緯其民卿大夫以序守之民是以
能尊其貴貴是以能守其業貴賤不愆所謂度也文公
是以作執秩之官為被廬之法以為盟主今棄是度也
而為刑鼎民在鼎矣何以尊貴貴何業之守貴賤無序
何以為國且夫宣子(即士匄)之刑夷之蒐也晉國之亂制
也若之何以為法頃公薨事定公蔡侯如楚楚三年止
之定公六年(定四年)周劉文公(即劉卷王官伯也)合諸侯于召陵
謀伐楚寅求貨于蔡侯弗得言于士鞅曰國家方危諸
侯方貳將以襲敵不亦難乎水潦方降疾瘧方起中山
(鮮虞)不服棄盟取怨無損于楚而失中山不如辭蔡侯吾
自方城以來(襄十六年晉敗楚侵方城)楚未可以得志祗取勤焉乃
辭蔡侯晉于是乎失諸侯十年(定八年)齊伐魯寅及士鞅
趙鞅救之魯侯會我師于瓦十一年(定十三年)趙鞅殺邯鄲
午圍邯鄲邯鄲午者寅之甥也寅士吉射之姻也而相
與睦故不與圍邯鄲而作亂伐趙鞅鞅奔晉陽荀躒韓
不信魏舒請于公並逐寅及士吉射寅及吉射奔朝歌
趙鞅復入于絳明年晉人圍朝歌寅使其黨析成鮒小
王桃甲率狄師以襲晉戰于絳中不克而還冬十二月
晉敗范中行氏之師于潞又敗鄭師及范氏之師于百
泉二十年(哀三年)趙鞅圍朝歌師于其南寅伐其郛使其
徒自北門入已犯師而出奔邯鄲二十一年(哀四年)齊衛
救范氏秋七月圍我五鹿九月趙鞅圍邯鄲邯鄲降寅
奔鮮虞冬十二月齊國夏伐我會鮮虞納寅于栢人明
年春晉圍栢人寅及吉射奔齊
新序中行寅將亡召其太祝欲加罪焉曰子為我祝
犠牲不肥澤邪齋戒不敬邪使吾國亡何也祝簡對
曰昔者吾先君中行穆子皮車十乘不憂其薄憂德
義之不足今主君革車百乘不憂德義之薄唯患車
不足也夫舟車飾則賦歛厚賦歛厚則民怨謗詛矣
且君苟以為祝有益乎則詛亦將為損一人祝之一
國詛之國亡不亦宜乎韓非子中行文子出亡過于
縣邑從者曰此嗇夫公之故人奚不休舍且待後車
文子曰吾嘗好音此人遺我鳴琴吾好佩此人遺我
玉環是振我過者也以求容于我者吾恐其以我求
容于人也乃去之果收文子後車二乘而獻之其君
說苑後車入門文子聞嗇夫之所在執而殺之仲尼
聞之曰中行文子背道失義以亡其國然後得之猶
活其身道不可遺也若此餘文同
後荀瑶伐鄭齊陳恒救之寅告陳恒曰有自晉師告寅
者將為輕車千乘以厭齊師之門則可盡也陳恒曰寡
君命恒曰無及寡無畏衆雖過千乘敢辟之乎寅曰吾
乃今知所以亡君子之謀也始衷終皆舉之而後入焉
今我三不知而入之不亦難乎(左傳)
寅卒于齊中行氏遂不嗣
論曰忠中也貞正也中者不偏正者不枉荀息逞妖姬
哆二五詘適伸孽以適君惡在其忠貞也為息者匡獻
公以仁傅奚齊以讓不聽則死之不愈于死奚齊乎燎
其欲而煽之若助薪焉節之上九曰苦節不可貞其凶
也宜矣又嘗聞之曰軍事尚整整者亦正之謂也虞鼓
克均也鼓為整已
荀首(知莊子以下知氏)荀罃(知武子)(荀朔子)荀盈(知悼子)
荀躒(知文子)(梁嬰父附)荀甲(知宣子)荀瑶(知襄子)
知果知伯國
荀首者字知季林父之弟知莊子也初為下軍大夫事
景公景公三年(宣十二年)邲之役林父聞鄭及楚平欲還先
縠不可以中軍佐濟首曰此師殆哉周易有之在師之
臨(坎下坤上師兑下坤上臨)曰師出以律否臧凶執事順成為臧逆
為否衆散為弱(坎為衆今變為兑兑柔弱)川壅為澤(坎為川今變為兊兊為澤是川)
(見壅)有律以如己也(如從也坎為法象今為衆則散為川則壅是失法之用從人之象)故
曰律否臧且律竭也(竭敗也坎變為兑是法敗也)盈而以竭天且不
整所以凶也(水以盈為功以竭則敗水遇天塞不得整流則竭涸也)不行之謂臨
(水變為澤乃成臨卦澤不行之物)有師而不從臨孰甚焉此之謂矣果
遇必敗彘子(即先縠)尸之雖免而歸必有大咎及戰我師
敗績明年殺先縠我師之敗也楚熊負羈(楚大夫)囚知罃
(首之子)首以其族反之魏錡御下軍之士多從之每射抽
矢菆納諸魏錡之房(菆好箭房箭舍)錡怒曰非子之求而蒲之
愛董澤之蒲可勝既乎首曰不以人子吾子其可得乎
吾不可以苟射故也射連尹襄老獲之遂載其尸射公
子榖臣囚之以二者還十二年(成三年)首佐中軍我歸楚
公子穀臣與連尹襄老之尸而復知罃十三年(成四年)鄭
伯許首救許伐鄭取汜祭(鄭地)十四年(成五年)首如齊逆女
(左傳)
首卒諡曰莊子子罃
荀罃字子羽首之子知武子也邲之役楚獲罃景公十
二年(成三年)楚人歸之楚子送罃曰子其怨我乎對曰二
國治戎臣不才不勝其任以為俘馘執事不以釁鼓使
歸即戮君之惠也臣實不才又誰敢怨王曰然則德我
乎對曰二國圖其社稷而求紓其民各懲其忿以相宥
也兩釋纍囚以成其好二國有好臣不與及其誰敢德
王曰子歸何以報我對曰臣不任受怨君亦不任受德
無怨無德不知所報王曰雖然必告不榖對曰以君之
靈纍臣得歸骨于晉寡君之以為戮死且不朽若從君
之惠而免之以賜君之外臣首首其請于寡君而以戮
于宗亦死且不朽若不獲命而使嗣宗職次及于事而
帥偏師以修封疆雖遇執事其弗敢違其竭力致死無
有二心以盡臣禮所以報也楚子曰晉未可與争重為
之禮而歸之景公薨事厲公厲公三年(成十三年)罃為下軍
佐伐秦敗秦師于麻隧六年(成十六年)鄢陵之役罃居守秋
七月公會諸侯伐鄭罃以諸侯之師侵陳至于鳴鹿遂
侵蔡明年將再伐鄭使罃如魯乞師八年(成十八年)欒書弑
厲公使罃逆周子于京師而立之是為悼公悼公元年
(襄元年)魯襄公即位使罃如魯聘二年(襄二年)罃及諸侯之
大夫會于戚謀鄭故也魯仲孫蔑請城虎牢以偪鄭罃
曰善鄫之會吾子聞崔子之言今不來矣(襄元年蔑與齊崔杼次于)
(鄫杼有不服晉之言)滕薛小邾之不至皆齊故也寡君之憂不唯
鄭罃將復于寡君而請于齊得請而告吾子之功也若
不得請事將在齊吾子之請諸侯之福也豈唯寡君賴
之冬復會于戚齊及滕薛小邾皆會遂城虎牢鄭人乃
成八年(襄八年)楚伐鄭鄭及楚平使告于我罃使行人子
員對之曰君有楚命亦不使一介行李告于寡君而即
安于楚君之所欲也誰敢違君寡君將帥諸侯以見于
城下唯君圖之明年諸侯伐鄭罃代韓厥將中軍門于
鄟門(鄭城門)荀偃門于師之梁(亦鄭城門)欒黶門于北門鄭恐
乃行成荀偃曰遂圍之以待楚人之救也而與之戰不
然無成罃曰許之盟而還師以敝楚人吾三分四軍(分四)
(軍為三部)與諸侯之銳以逆來者于我未病楚不能矣猶愈
于戰暴骨以逞不可以争大勞未艾君子勞心小人勞
力先王之制也乃許鄭成同盟于戲將盟士渥濁為載
書曰自今日既盟之後鄭國而不唯晉命是聽而或有
異志者有如此盟鄭公子騑趨進曰自今日既盟之後
鄭國而不唯有禮與彊可以庇民者是從而敢有異志
者亦如之荀偃曰改載書鄭不可罃謂偃曰我實不德
而要人以盟豈禮也哉非禮何以主盟姑盟而退修德
息師而來終必獲鄭何必今日我之不德民將棄我豈
唯鄭若能休和遠人將至何恃于鄭乃盟而還十年(襄十)
(年)公及諸侯會吳于祖(楚地)荀偃士匄請伐偪陽(妘姓國)而
封宋向戍罃曰城小而固勝之不武弗勝為笑固請圍
之弗克請于罃曰水潦將降懼不能歸請班師罃怒投
之以機出于其間曰女成二事而後告余余恐亂命以
不女違女既勤君而興諸侯牽帥老夫以至于此既無
武守而又欲易余罪曰是實班師不然克矣余羸老也
可重任乎七日不克必爾乎取之荀偃士匄帥卒攻偪
陽親受矢石遂滅偪陽以與向戍向戍辭乃予宋公宋
公享公于楚邱請以桑林(殷天子之樂)罃辭荀偃士匄曰諸
侯宋魯于是觀禮魯有禘樂賓祭用之宋以桑林享君
不亦可乎舞師題以旌夏(舞師樂師也旌夏大旌也題識也)公懼而退
入于房去旌卒享而還及著雍(晉地)疾卜桑林見荀偃士
匄欲奔請禱焉(奔宋禱謝)罃不可曰我辭禮矣彼則以之猶
有鬼神于彼加之公有間以偪陽子歸夏六月罃伐秦
報其侵也(九年秦侵我)冬十月公及諸侯伐鄭諸侯城虎牢
而戍之我師城梧及制(梧制皆鄭舊地)而戍之鄭及我平楚救
鄭十一月諸侯之師還(繞也)鄭而南至于陽陵(鄭地)楚師不
退罃欲退曰今我逃楚楚必驕驕則可與戰矣欒黶曰
逃楚晉之恥也合諸侯以益恥不如死我將獨進師遂
進與楚師夾穎而軍鄭宵涉潁與楚人盟欒黶欲伐鄭
師罃不可曰我實不能禦楚又不能庇鄭鄭何罪不如
致怨焉而還今伐其師楚必救之戰而不克為諸侯笑
克不可命(言不可命以必克)不如還也諸侯之師還侵鄭北鄙
而歸楚人亦還明年公復伐鄭罃至于西郊東侵舊許
(鄭新邑)諸侯圍鄭鄭懼乃行成秋七月同盟于亳十三年
(襄十三年)罃卒諡曰武子子二朔盈朔前卒盈字伯夙悼公
時罃為中軍將盈生六年而罃卒故盈不得嗣帥及長
事平公為下軍佐平公二十五年(昭九年)如齊逆女卒于
戲陽(左傳)
諡曰悼子子躒
荀躒文伯盈之子知文子也初平公欲廢知氏而立其
外嬖及盈卒未葬公飲酒樂膳宰屠蒯諫公說為是悛
而止使躒佐下軍平公薨事昭公昭公五年(昭十五年)躒如
周葬穆后(大子夀母)昭公薨事頃公頃公六年(昭二十二年)景王
崩王子猛立子朝作亂子猛出居于皇冬十月躒帥九州
之戎(即陸澤戎)及焦瑕温原之師以納王于王城十一月子
猛卒敬王立躒軍于侯氏我軍取前城伐京(子朝所在)明年
王使告間(子朝敗王使告間暇于晉)乃還十年(昭二十六年)周單穆公來
告急王次于滑躒及趙鞅帥師納王使女寬(大夫)守闕塞
冬十一月我師克鞏子朝奔楚王入于成周我師使成公
般(大夫)戍周而還頃公薨事定公定公元年(昭三十一年)魯昭
公出在乾侯公將納之使躒會季孫意如于適歴躒曰
寡君使躒謂吾子何故出君有君不事周有常刑子其
圖之意如謝請從君而歸遂從躒如乾侯躒以公之命
唁昭公且曰寡君使躒以君命討于意如意如不敢逃
死君其入也昭公曰所能見夫人者有如河躒掩耳而
走曰寡君其罪之恐敢與知魯國之難臣請復于寡君
退而謂意如曰君怒未怠子姑歸祭昭公由是卒不得
入十一年(定十三年)荀寅士吉射伐趙鞅趙鞅奔晉陽有梁
嬰父者嬖于躒躒欲以為卿乃言于公曰君命大臣始
禍者死載書在河今三臣始禍而獨逐鞅刑已不鈞矣
請皆逐之遂奉公以伐范氏中行氏荀寅士吉射奔朝
歌趙鞅復入于絳先是祁盈(午之子)執其家臣祁勝鄔臧
祁勝賂躒躒為之言于頃公遂滅祁氏羊舌氏躒之力
也(左傳)
躒卒諡曰文子子甲是為知宣子甲子二宵瑶瑶嗣卿
世本逝遨生莊子首首生武子罃罃生莊子朔朔生
悼子盈盈生文子櫟櫟生宣子申申生智伯瑶按
此朔生盈誤又朔諡與其祖同亦誤
荀瑤知伯甲之子知襄子也為晉卿出公三年(哀二十三年)
瑤伐齊齊禦之瑤視齊師馬駭遂驅之曰齊人知余旗
其謂余畏而反也及壘而還將戰長武子(晉大夫)請卜瑶
曰君告于天子而卜之以守龜于宗祧吉矣吾又何卜
焉且齊人取我英邱君命瑤非敢耀武也治英邱也以
辭伐罪足矣何必卜戰于犂邱齊師敗績瑤親禽顔庚
(齊大夫顔涿聚)七年(哀二十七年)瑤帥師伐鄭次于桐邱鄭請救于
齊齊陳恒救之及濮雨陳恒衣製(雨衣)杖戈立于阪上馬
不出者助之鞭之瑤聞之乃還曰我卜伐鄭不卜敵齊
使謂陳恒曰大夫陳子陳之自出陳之不祀鄭之罪也
故寡君使瑶察陳衷焉謂大夫其恤陳乎若利本之顛
瑶何有焉陳恒怒曰多陵人者皆不在知伯其能久乎
說苑智伯伐鄭田恒救之有登蓋必身立焉車徒有
不進必令助之壘合而後處井竈成而後食智伯曰
吾聞田恒新得國而愛其民内同其財外同其勤勞
治軍若此其得衆也不可待也乃去之
十一年(悼四年)瑤帥師圍鄭入南里門于桔柣之門將門
瑤謂趙無恤入之對曰主(謂知伯)在此瑶曰惡而無勇(惡貌)
(醜也)何以為子對曰以能忍恥庶無害趙宗乎瑤不悛無
恤由是惎瑤(左傳)
史記晉出公十一年知伯伐鄭趙簡子疾使太子毋
恤將而圍鄭知伯醉以酒灌擊毋恤毋恤羣臣請死之
毋恤曰君所以置毋恤為能忍訽然亦愠知伯知伯
歸謂簡子使廢母恤簡子不聽毋恤由此怨知伯
按晉出公十一年為魯悼公四年傳于魯哀公二十
年趙襄子稱先臣志父是簡子已前卒史誤紀年十
三年荀瑤城南梁
十八年(悼十一年)瑤與趙韓魏盡分范中行故地出公怒告
齊魯欲以伐四卿四卿恐遂共攻出公出公奔齊道死
瑤乃立昭公曾孫驕是為懿公是時晉政皆决于瑤懿
公不得有所制瑤遂有范中行故地最強(史世家)
中山之國有夙繇(韓非子作仇由)者瑶欲攻之而無道也為鑄
大鐘方車二軌以遺之夙繇之君將斬岸堙谿以迎鐘
赤章蔓枝諫曰詩云唯則定國我胡則以得是于知伯
夫知伯之為人也貪而無信必欲攻我而無道故為大
鐘方車二軌以遺君君因斬岸堙谿以迎鐘師必隨之
弗聽又諫君曰大國為懽而子逆之不祥子釋之赤章
蔓枝曰為臣不忠罪也忠不見用遠身可也斷轂而行
至衛七日而夙繇亡(吕氏春秋)
紀年出公十八年河水赤三日荀瑤伐中山取窮魚
之邱
瑤欲伐衛遺衛君野馬四白璧一南文子(衛臣)曰此小國
之禮而大國致之君其圖之衛君告邊境瑤果襲衛至
境而反曰衛有賢人先知吾謀也(國策)
說苑趙簡子事同又載智伯造舟為梁將以襲衛事
見寗文子傳
瑤益驕請地韓魏韓魏與之請地趙趙不與以其圍鄭
之辱也瑤怒率韓魏攻趙趙毋䘏懼奔保晉陽三國攻
晉陽歲餘引汾水灌其城城不浸者三版(史記)
瑶行水魏駒(即桓子)御韓虎(即康子)驂乘瑤曰吾乃今知水
可以亡人國也魏駒肘韓虎韓虎履魏駒之跗以汾水
可以灌安邑絳水可以灌平陽也趙無恤使張孟談私
于韓魏韓魏隂與約毋䘏乃夜殺守隄吏决水灌瑶軍
瑶軍亂韓魏翼而擊之毋䘏犯其前大敗其衆遂殺瑶滅其
族而分其地(國策)
韓非子智伯軍敗晉陽身死高良之東遂卒被分漆
其首以為溲器淮南子襄子疏隧而擊之大敗知伯
破其頭以為飲器吕氏春秋同史記韓魏殺知伯埋
于鑿壺之下後漢書注引今本無古文𤨏語知伯敗
將出走夢火見於西方乃奔秦又夢見于南方遂奔
楚說苑智伯厨人亡炙□而知之韓魏反而不知史
記年表秦厲共公二十五年晉大夫知開率其邑人
來奔二十九年晉大夫知伯寬率其邑人來奔正義
開知伯瑶之子也
知果者(國策作知過)知氏族為晉大夫知甲有二子曰宵曰
瑶甲將以瑶為後知果曰不如宵也甲曰宵也狠對曰
宵之狠在面瑤之狠在心心狠敗國面狠不害瑶之賢
于人者五其不逮者一美鬢長大則賢射御足力則賢
伎藝畢給則賢巧文辯惠則賢彊毅果敢則賢如是而
甚不仁以其五賢陵人而以不仁行之其誰能待之若
果立瑤也知宗必滅弗聽(國語)
及立是為知伯知伯結韓魏伐趙圍晉陽三年趙遣張
孟談結韓魏之君隂約三軍孟談朝知伯而出遇果轅
門之外果入見知伯曰二主殆將有變臣遇張孟談于
轅門之外其志矜其行高知伯曰不然吾與二主約謹
矣破趙三分其地寡人所親必不欺也子釋之果出見
二主入說知伯曰二主色動而意變必背君不如殺之
知伯曰兵著晉陽三年矣旦暮當拔而饗其利乃有他
心不可子慎勿復言果曰不殺則遂親之知伯曰親之
奈何曰魏桓子之謀臣曰趙葭韓康子之謀臣曰叚規
是皆能移其君之計君其與二君約破趙則封二子各
萬家之縣一如是則二主之心可不變而君得所欲矣
知伯曰破趙而三分其地又封二子者各萬家之縣一
則吾所得者少不可果見君之不用也出更其姓為輔
氏知氏滅惟輔氏存焉(國策)
知伯國者知氏族亦晉大夫荀瑤還自衛三卿(知瑤韓虎魏駒)
宴于藍臺瑶戲韓虎而侮叚規(魏駒之相)伯國聞之諫曰主
不備難必至矣曰難將由我我不為難誰敢興之對曰
異于是夫郤氏有車轅之難(郤犫執長魚矯父母妻子同一轅既矯嬖于厲公滅)
(三郤)趙有孟姬之讒(趙莊姬通于趙嬰讒趙同趙括于景公而殺之)欒有叔祁之
愬(欒祁與其老州賓通愬欒盈于士匄遂滅欒氏)范中行有函冶之難(函冶范臯夷之)
(邑臯夷無寵于范氏謀逐范吉射中行寅卒滅之)皆主之所知也夏書有之曰
一人三失怨豈在明不見是圖周書有之曰怨不在大
亦不在小夫君子能勤小物故無大患今主一宴而恥
人之君相又弗備曰不敢興難無乃不可乎夫誰不可
喜而誰不可懼蜹蛾(蛾通作蟻)蠭䘍皆能害人况君相乎弗
聽(國語)
論曰發黃間者却引満理勢之歸也晉之舊姓十一族
降在皂隸不知凡幾知魏趙韓狎柄晉國而知氏尤虎
視最彊將猛噬三家何有于晉迺釋括之頃跮踱而仆
之其却引之道乎
祁奚祁午祁盈
祁奚者食邑于祁因以為氏高梁伯之子也(韋昭注系高梁伯)
(未詳)初事景公悼公即位以奚為中軍尉(國語知祁奚之果而不滛也使)
(為元尉)悼公三年(襄三年)奚請老公問嗣焉稱解狐其讎也
將立之而卒
韓非子解狐薦其讎于簡主以為相其讎以為且幸
釋已也往謝狐乃引弓送而射之曰薦汝公也讎汝
私怨也不以私怨故擁汝于吾君一曰解狐舉邢伯
柳為上黨守柳往謝之曰子釋罪敢不再拜曰舉子
公也怨子私也子往矣怨子如初也又作趙武事
按解狐卒于悼公三年時簡子尚未立說誤作趙武
亦誤韓詩外傳解狐薦荆伯柳為西河守作魏文侯
事亦誤
又問對曰午也可
午奚之子國語對曰臣之子午也可人有言也擇臣
莫若君擇子莫若父午之少也婉以從令游有鄉處
有所好學而不戲其壯也彊志而用命守業而不滛
其冠也和安而好敬柔惠小物而鎮定大事有直質
而無流心非義不變非上不舉若臨大事其可以賢
于臣也臣請薦所能擇而君比義焉公使午為軍尉
沒平公軍無秕政吕氏春秋略同左傳而作祁黃羊
于是羊舌職死公曰孰可以代之對曰赤也可(赤職之子)于
是使祁午為中軍尉羊舌赤佐之君子謂奚能舉善矣
平公元年(襄十六年)奚為公族大夫(左傳)
士匄與龢大夫争田久而無成匄欲攻之問于奚奚曰
公族之不恭公室之回内事之邪大夫之貪是吾罪也
若以軍官從子之私懼子之應且憎也(國語)六年(襄二十一年)
士匄欒盈殺其黨羊舌虎十人而囚羊舌肹(即叔向)樂王
鮒曰吾為子請羊舌肹弗應出不拜人皆咎肹肹曰必
祁大夫樂王鮒從君者也何能行祁大夫外舉不棄讎
内舉不失親其獨遺我乎詩曰有覺德行四國順之夫
子覺者也于是奚老矣聞之乘驛而見士匄曰詩曰惠
我無疆子孫保之書曰聖有謨訓明徵定保夫謀而鮮
過惠訓不倦者叔向有焉社稷之固也猶將十世宥之
以勸能者今壹不免其身以棄社稷不亦惑乎鯀殛而
禹興伊尹放大甲而相之卒無怨也管蔡為戮周公右
王若之何其以虎也棄社稷子為善誰敢不勉多殺何
為士匄說與之乘而言諸公而免之奚不見肹而歸肹
亦不告免焉而朝(左傳)
吕氏春秋羊舌虎善欒盈有罪晉誅羊舌虎叔嚮為
之奴而朡祁奚曰吾聞小人得位不争不祥君子在
憂不救不祥乃往見范宣子曰善為國者賞不過而刑
不慢賞過則懼及滛人刑慢則懼及君子與其不幸
而過寧過而賞滛人毋過而刑君子宣子乃命吏出
叔嚮
祁午者奚之子也初事悼公為中軍尉平公時士匄與
龢大夫争田午見曰晉為諸侯盟主子為正卿若能靖
端諸侯使服聽命于晉晉國其誰不為子從何必龢盇
密和和大以平小乎平公十七年(昭元年)晉楚及諸侯之
大夫會于虢尋宋之盟也(宋盟在襄二十七年)午謂趙武曰宋之
盟楚人得志于晉(謂楚先㰱)今令尹(謂公子圍)之不信諸侯之所
聞也子弗戒懼又如宋子木(即屈建)之信稱于諸侯猶詐
晉而駕焉况不信之尤者乎楚重得志于晉晉之耻也
子相晉國以為盟主于今七年矣再合諸侯三合大夫
服齊狄寧東夏平秦亂城淳于師徒不頓國家不罷民
無謗讟諸侯無怨天無大災子之力也有令名矣而終
之以耻午也是懼吾子其不可以不戒趙武曰武受賜
矣乃盟午卒子盈事頃公頃公十二年(昭二十八年)盈家臣
祁勝與鄔臧通室(易妻也)盈將執之訪于司馬叔游(叔侯之子)
叔游曰鄭書有之惡直醜正實蕃有徒無道立矣子懼
不免姑已若何盈曰祁氏私有討國何有焉遂執之祁
勝賄荀躒荀躒為之言于公公執盈盈之臣曰鈞將皆
死憖使吾君聞勝與臧之死也以為快乃殺之公殺盈
及楊食我(羊舌肹之子)食我盈之黨也遂滅祁氏及羊舌氏
(左傳)
論曰隂中善類莫利于黨駢首誅之無敢横議者乘驛
犯危卒免善人信矣祁大夫果而不滛夫我鄉往之三
日不食
諸公子傳共太子(申生)(杜原欵附)奚齊卓子
伯儵叔劉公子雍公子樂
共大子名申生獻公之子母曰齊姜獻公立以為大子
及驪姬生奚齊驪姬請使申生處曲沃奚齊處絳公許
之及烝于武公公稱疾不與使奚齊涖事猛足(大子臣)言
于大子曰伯氏(猶言長子也)不出奚齊在廟子盍圖乎大子
曰吾聞之羊舌大夫(羊舌職之父)曰事君以敬事父以孝受
命不遷為敬敬順所安為孝棄命不敬作令不孝又何
圖焉且夫間父之愛而嘉其况有不忠焉廢人以自成
有不貞焉孝敬忠貞君父之所安也棄安而圖遠于孝
矣吾其止也獻公十六年(閔元年)公作二軍公將上軍大
子將下軍以伐霍士蒍曰大子不得立矣君有異心不
如逃之君得其欲大子遠死且有令名為吳大伯不亦
可乎大子聞之曰子輿之為我謀忠矣然吾聞之為人
子者患不從不患無名為人臣者患不勤不患無禄今
我不才而得勤與從又何求焉焉能及吳大伯乎大子
遂行克霍而反讒言彌興十七年(閔二年)公使大子伐東
山臯落氏至于稷桑(臯落翟地)翟人出逆大子欲戰狐突諫
曰不可突聞之國君好艾大夫殆好内適子殆社稷危
若惠于父而遠于死(惠順也去避奚齊為順父心而遠于死也)惠于衆而利
社稷其可以圖之乎况其危身于翟以起讒于内也大
子曰不可君之使我非歡也抑欲測吾心也是故賜我
竒服而告我權(竒服偏裻權金玦也)又有甘言焉言之大甘其中
必苦譖在中矣君故生心雖蝎譖(蝎木蟲譖從中起如蝎食木)焉避
之不若戰也不戰而反我罪滋厚我戰雖死猶有令名
焉果戰敗翟而反二十一年(僖四年)驪姬以君命命大子
曰君夢齊姜必速祠而歸福大子祭于曲沃歸福于絳
公田驪姬受福乃寘鴆于酒置堇于肉(鴆運日堇烏頭)公至召
大子獻公祭之地地墳(起也)大子恐而出公命殺其傅杜原
欵大子奔新城(即曲沃)杜原欵將死使小臣圉告于申生
曰欵也不才寡知不敏不能教導以至于死不能深知
君之心度棄寵求廣土而竄伏焉小心狷介不敢行也
是以言至而無所訟之故䧟于大難乃逮于讒然欵也
不敢愛死唯與讒人均是惡也吾聞君子不去情不反
讒讒行身死可也猶有令名焉死不遷情彊也守情說
父孝也殺身以成志仁也死不忘君敬也孺子勉之死
必遺愛死民之思不亦可乎大子許諾人謂大子曰非
子之罪何不去乎大子曰不可去而罪釋必歸于君是
惡君也章父之惡而笑諸侯吾誰鄉而入内困于父母
外困于諸侯是重困也棄君去罪是逃死也吾聞之仁
不惡君知不重困勇不逃死乃雉經于新城之廟
左傳或謂大子子辭君必辨焉大子曰君非姬氏居
不安食不飽我辭姬必有罪君老矣吾又不樂曰子
其行乎大子曰君實不察其罪被此名也以出人誰
納我
將死使猛足言于狐突曰申生有罪不聽伯氏以至于
死申生不敢愛其死雖然吾君老矣國家多難伯氏不
出奈吾君何伯氏苟出而圖吾君申生受賜以至于死
雖死何悔及惠公即位改葬大子諡曰共君(國語同記檀弓)
兒乃謠曰共大子更葬矣後十四年晉亦不昌昌乃在
兄(史記)
奚齊卓子皆獻公之子也公伐驪戎以驪姬歸驪姬生
奚齊其娣生卓子獻公二十一年(僖四年)驪姬譖申生而
殺之遂以奚齊為大子二十五年(僖九年)公薨奚齊立冬
十月里克殺之荀息立卓子十一月里克又殺之(左傳)
伯儵叔劉並文公子母曰季隗公處狄時之所生也文
公元年(僖二十四年)公入即位狄人歸季隗而請其二子公
子雍公子樂亦文公子雍母曰杜祁樂母即懷嬴也雍
仕于秦樂仕于陳襄公七年(文六年)公薨靈公少我以難
故欲立長君趙盾曰立公子雍好善而長先君愛之且
近于秦秦舊好也置善則固事長則順立愛則孝結舊
則安為難故欲立長君有此四德難必抒矣狐射姑曰
不如立公子樂辰嬴(即懷嬴)嬖于二君立其子民必安之
趙盾曰辰嬴賤班在九人其子何震(威也)之有且為二嬖
淫也為先君子不能求大而出在小國辟也母淫子辟
無威陳小而遠無援將何安焉杜祁以君故讓偪姞(襄公)
(母)而上之以狄故讓季隗(狄女)而已次之故班在四先君
是以愛其子而仕諸秦為亞卿焉秦大而近足以為援
母愛子義足以威民立之不亦可乎使先蔑士會如秦
逆雍射姑亦使召樂盾殺樂于郫(晉地)明年秦送雍盾又
背雍而立靈公雍卒不立(左傳)
論曰人審所安共大子却三子之謀而杜傅是循其安
死以惠父蓋亦蕰中久矣詩有小弁傷哉其辭之比也
尚史卷四十一
