尚史卷九十七志五
鑲白旗漢軍李鍇撰
地理志下
王制曰王者之制禄爵公侯伯子男凡五等天子之田
方千里公侯田方百里伯七十里子男五十里不能五
十里者不合于天子附于諸侯曰附庸又曰八州州二
百一十國天子之縣内九十三國凡九州千七百七十
三國天子之元士諸侯之附庸不與班固曰周蓋千八
百國而太皥黃帝之後唐虞侯伯猶存周室既衰諸侯
轉相吞滅數百年間列國耗盡至春秋時尚有數十國
(蘇軾列國圖得百二十四國)夫自西周至東周裁三百五十年不應
呑滅遂至十九蓋王制之說度其九州之所容非必州
有其國實如其數也(朱子曰恐只是如此算法其寔不然是也)今論次其經
傳所見者凡百七十五國然其封建大國而式微厥終
者(如毛畢膺上爵鄷郇屬文昭而其後無聞)有始寔附庸終巳不振者(如蕭極鄣)
(鄟附庸魯宋)有越在荒遠史不及載者(如鼓潞鮮虞陸渾之屬)世系莫
攷歲月無紀不可為世家列傳上同二十一國故附之
于地理志首先王後尚德也次姬姓尊周也次諸小國
次吴楚界别也其有名德之臣并附著之(如隨季梁虞宫之奇之屬)
以見材無不具云
宿
宿風姓太皥之後(杜預注東平無塩縣)男爵平王四十九年(隠公元年)
魯及宋人盟于宿桓王四年(七年)宋及鄭平盟于宿五年
(八年)夏六月宿男卒(名諡無攷)莊王十三年(莊公十年)宋人遷宿(春秋)
(杜預注宋彊遷之而取其地)
任
任風姓(杜預注任城縣)
顓臾
顓臾風姓(杜預注泰山南武陽縣東北)魯附庸國封以為東蒙主(東蒙)
(山名)冉求所謂固而近于費者是也(魯論)
須句
須句風姓任宿顓臾須句風姓也寔司太皥與有濟之
祀(杜預注東郡湏昌縣西北四國封近于濟故世祀之)湏句之女為魯莊公夫人
是為成風生僖公襄王十三年(僖二十一年)邾人滅須句須
句子奔魯成風為之言于公曰崇明祀保小寡周禮也
若封須句是崇皥濟而脩祀紓禍也明年公伐邾取須
句反其君既而邾復滅之三十二年(又七年)公復伐邾取
須句(左傳)
紀
紀姜姓神農之後(杜預注東莞劇縣)侯爵莫詳其始封平王四
十九年(隠元年)紀人伐夷五十年(二年)紀魯昏大夫裂繻如
魯逆女冬伯姬歸于紀莒魯有怨冬十月裂繻莒子盟
于密魯故也齊紀有怨桓王十三年(桓五年)齊侯鄭伯朝
于紀欲以襲之紀人知之謀于魯明年魯侯會紀侯于
成冬紀侯如魯朝請王命以求成于齊魯告不能十六
年(八年)周祭伯逆王后于紀明年紀季姜歸于京師二十
一年(十三年)魯侯紀侯鄭伯及齊宋衛燕戰齊宋衛燕敗
績莊王二年(十七年)魯侯會齊侯紀侯盟于黃平齊紀也
四年(莊元年)奔師遷紀郱鄑郚(齊欲滅紀故徙三邑之民而取其地)六年(三年)
紀季(紀侯弟)以&KR0566;入于齊(&KR0566;紀邑在齊東安平縣紀季入齊為附庸)紀于是乎
始判七年(四年)春三月紀伯姬卒紀侯不能下齊以與紀
季夏紀侯大去其國齊葬紀伯姬十五年(十二年)紀叔姬
歸干&KR0566;惠王十二年(二十九年)冬十二月紀叔姬卒明年秋
八月葬紀叔姬(左傳)
按紀雖滅叔姬能守節歸&KR0566;賢之故書卒書葬
向
向姜姓神農之後(杜預注譙國龍亢縣東南有向城)莒子娶于向向姜
不安而歸平王五十年(隠二年)莒人入向(春秋)
按魯别有向邑名桓十六年冬城向是也莒又有向
宣四年公及齊侯平莒及郯莒人不肯公伐莒取向
杜預注向莒邑東海承縣東有向城遠疑也又按漢
志向在沛郡龍亢屬豫莒在城陽屬兖兖沛相近莒
人入向或遂取而有之宣四年伐莒取向所謂向者
蓋即沛郡龍亢之向非東海承縣之向城也
焦吕
焦姜姓(杜預注弘農陜縣有焦城)武王克商封神農之後于焦(大紀)
吕姜姓(詩傳吕即甫書吕刑禮記作甫也刑而孔氏以吕侯後為甫侯是)史伯曰當成周
者南有荆蠻申吕(國語後申見)
邰
邰姜姓炎帝之後帝嚳元妃邰氏女也(說文)
堯以棄有功于民復封于邰(詩注)
大雅即有邰家室是也(漢書注在陜西西安府武功縣五丈原)
南燕
南燕姞姓黃帝之後(杜預注東郡燕縣)桓王二年(隠五年)衛人以
燕師伐鄭鄭敗燕師于北制莊王三年(桓十八年)周公黑肩
欲弑莊王而立王子克王殺周公克奔燕周惠王時燕
伯曰仲父仲父黨王子頽惠王二年(莊十九年)王子頽伐王
不克而奔衛衛師燕師伐周立子頽明年鄭伯執燕仲
父以王處于櫟又明年入王殺王子頽(左傳)
密湏闕鞏阮
密須姞姓(世本)
黃帝之後也(詩注密須在寧州杜預注在安定隂密縣)闕鞏亦國名(地未詳)大
雅所謂密人不恭敢距大拜侵阮徂共王赫斯怒爰整
其旅以遏徂旅是也籍談曰密須之鼓與其大路文王
所以大蒐也闕鞏之甲武所以克商也唐叔受之以處
參虚(左傳)
阮亦國名(詩注在涇州)
祝薊
祝姞姓(東海郡祝其縣)武王克商封黃帝之後于祝封帝堯之
後于薊(大紀鑄吕氏春秋祝作薊作藜)
郯
郯己姓(漢書注盈姓)少皥之後(漢州郡志秦為郯郡漢屬東海郡)子爵莒郯
相怨定王二年(宣四年)魯侯齊侯平莒及郯莒人不肯魯
伐莒簡王二年(成七年)吳伐郯郯成三年(八年)晉魯齊邾會
伐郯(與吳成故)景王十九年(昭十六年)齊伐徐徐成徐子及郯人
莒人會齊侯盟于蒲隧二十年(十七年)郯子如魯朝魯侯
與之晏叔孫婼問焉曰少皥氏鳥名官何也郯子曰吾
祖也我知之昔者黃帝以雲紀故為雲師而雲名炎帝
氏以火紀故為火師而火名共工氏以水紀故為水師
而水名大皥氏以龍紀故為龍師而龍名我高祖少皥
摯之立也鳳鳥適至故紀于鳥為鳥師而鳥名鳳鳥氏
歷正也(鳳知天時故以名歷正)元鳥氏司分者也(元鳥燕也春分來秋分去)伯
趙氏司至者也(伯趙伯勞夏至鳴冬至止)青鳥氏司啟者也(青鳥鶬鷗立春)
(鳴立夏止)丹鳥氏司閉者也(丹鳥鷩雉立秋來立冬去以上四鳥皆歷正之屬官)祝鳩
氏司徒也(祝鳩鷦鳩性孝故為司徒主教民)鴡鳩氏司馬也(鴡鳩王鴡鷙而有别)
(故為司馬主法制)鳲鳩氏司空也(鳲鳩鴶鵴性平均故為司空平水土)爽鳩氏司
寇也(爽鳩鷹也鷙故為司寇主盗賊)鶻鳩氏司事也(鶻鳩鶻鵰春來冬去故為司事)五
鳩鳩民者也五雉為五工正(雉五種賈逵曰西方曰鷷雉攻木之工東方曰鶅雉)
(塼埴之工南方曰翟雉攻金之工北方曰鵗雉攻皮之工伊洛之南曰翬雉設五色之工)利器用正
度量夷民者也九扈為九農正(扈九種賈逵曰春扈鳻鶞相五土之宜趣民耕)
(種夏扈竊玄趣民耘苖秋扈竊藍趣民收歛冬扈竊黃趣民蓋藏棘扈竊丹為果驅鳥行扈唶唶畫為民驅鳥)
(宵扈嘖嘖夜為農驅獸桑扈竊脂為蠶驅雀老扈鷃鷃趣民種麥令不得晏起)扈民無淫者也
自顓頊以來不能紀遠乃紀于近為民師而命以民事
則不能故也仲尼聞之見于郯子而學之敬王三十五
年(哀十年)吳子會魯侯邾子郯子伐齊南鄙(左傳)
後事不載
有施有蘇
有施喜姓之國有蘇己姓之國(韋昭注)
史蘇曰夏桀伐有施有施人以妹喜女焉殷辛伐有蘇
有蘇人以姐己女焉(國語)
遂
遂媯姓舜之後(杜預注濟北蛇丘縣東北)僖王元年(莊十三年)齊人滅遂
而戍之五年(十七年)遂因氏頜氏工婁氏須遂氏(四族遂之彊宗)
饗齊戍卒醉而殺之齊人殱焉(左傳)
鄫
鄫(國語作繒)姒姓夏禹之後(杜預注琅邪鄫縣)子爵莫詳其始封魯
鄫為昏㐮王六年(僖十四年)季姬歸寧魯侯止之以鄫子之
不朝也夏季姬及鄫子遇于防使鄫子如魯朝七年(十五)
(年)季姬歸于鄫明年季姬卒淮夷病鄫冬十二月諸侯
會于淮城鄫不果而還十一年(十九年)宋公曹人邾人盟
于曹南鄫子會盟于邾宋公使邾人執鄫子用之于次
睢之社定王十六年(宣十八年)秋邾人戕鄫子于鄫十八年
(成二年)鄫人及諸侯楚人盟于蜀簡王十四年(㐮元年)晉伐
鄭諸侯次于鄫以待晉師晉師自鄭以鄫之師侵楚焦
夷及陳靈王三年(四年)魯屬鄫冬邾人莒人伐鄫魯救鄫
四年(五年)秋鄫會諸侯于戚魯以屬鄫為不利使鄫大夫
聽命于會五年(六年)莒人滅鄫(左傳)
鄅
鄅姒姓(或曰妘姓妘姓祝融之後)禹之後(杜預注琅邪開陽縣)景王二十一年
(昭十八年)鄅人籍稻(籍蓋履行之)邾人襲鄅鄅人將閉門邾人羊
羅攝其首焉(斬得門者頭)遂入之盡俘以歸鄅子曰余無歸
矣從帑于邾邾莊公反鄅夫人而舍其女鄅夫人宋向
戍之女也明年宋伐邾取蟲乃盡歸鄅俘(左傳)
莘
莘姒姓夏啟封支子于莘(史記)
郡國志郃陽南有古莘國散宜生為文王求有莘女
以獻紂即此括地志在同州河西縣南二十里
伊尹賢湯使人請之有莘氏有莘氏不可湯于是請取
婦為㛰有莘氏喜以伊尹為媵送女(吕氏春秋)
及周文王取有莘之長女生武王是為太姒(列女傳)
檜
檜妘姓祝融之後(朱熹注在豫州外方之北榮波之南)鄭桓公將襲檜先
問檜之良臣與其名姓擇檜之良田賂之為官爵之名
而書之因為設壇場郭門之外而埋之釁之以鷄豭若
盟狀檜君以為内難也盡殺其良臣桓公襲檜遂取之
(韓非子)
鄢
鄢妘姓祝融之後仲任氏之女為鄢夫人為鄭武公所
滅(韋昭注)
鄢之亡也由仲任是也(國語)
偪陽鄔路
偪陽妘姓祝融之後(杜預注彭城傳陽縣)子爵靈王九年(㐮十年)諸
侯會于柤晉及諸侯之師圍偪陽弗克夏五月滅之以
偪陽子歸獻于武宫使周内史選其族嗣納諸霍人(霍晉)
(邑令居霍奉妘姓之祀左傳)
鄔路妘姓之别封(韋昭注)
史伯曰妘姓鄔鄶路偪陽曹姓鄒莒皆為采衛(國語)
昆吾蘇顧温董
昆吾蘇顧温董並己姓祝融之後(韋昭注)
商頌韋顧既伐昆吾夏桀是也史伯曰己姓昆吾蘇顧
温董董姓&KR0008;夷豢龍則夏滅之(國語蘇周别有温見後)
大彭豕韋諸稽
大彭彭姓陸終第三子名籛封于大彭謂之彭祖彭城
是也豕韋諸稽其後别封也(韋昭注)
史伯曰彭姓彭祖豕韋諸稽則商滅之(國語)
舟人
舟人秃姓國名彭祖之别封也(韋昭注)
史伯曰秃姓舟人則周滅之(國語)
觀扈姺邳
觀國名在頓邱衛縣扈國名在始平扈縣啟與有扈戰
于甘之野是也姺邳二國名(姺未詳)邳在下邳縣(杜預注)
趙武曰夏有觀扈商有姺邳是也(左傳)
亳
亳契所封國周公曰三亳阪尹是也(尚書)
帝王世紀梁國有三亳南亳在榖熟即湯都北亳在
蒙即景亳湯所受命地偃師為西亳即盤庚所徙
蓼六
蓼六並臯陶後(杜預注蓼安豐蓼縣六廬江六縣)㐮王三十年(文五年)六
人叛楚即東夷秋楚成大心滅六冬楚子爕滅蓼魯臧
孫辰聞六與蓼滅曰臯陶庭堅不祀忽諸德之不建民
之無援哀哉楚别有蓼國(義陽棘陽縣東南湖陽縣)楚盟貳軫鄖人
將與隨絞州蓼伐楚師者是也(左傳)
摯疇
摯疇並任姓奚仲仲虺之後大任之家(韋昭注)
疇摯之國由大任是也(國語)
虞
虞姬姓公爵大王子仲雍之後曰周章章弟亦曰虞仲
武王克商封虞仲于周之北故夏墟(徐廣曰河東太陽縣)桓王十
八年(桓十年)虢公來奔初虞公之弟虞叔有玉虞公求旃
弗獻既而悔之曰周諺有之匹夫無罪懷璧其罪吾焉
用此其以賈害也乃獻之又求其寳劍叔曰是無厭也
無厭將及我秋遂伐虞虞公出奔共池惠王十九年(僖二)
(年)晉荀息請以屈産之乘與垂棘之璧假道于虞以伐
虢晉侯曰宫之奇存焉(宫之奇虞大夫)對曰宫之奇之為人也
懦而不能彊諫且少長于君君暱之雖彊諫不聽乃使
荀息假道于虞虞公許之且請先伐虢宫之奇諫不聽
遂會晉師伐虢滅下陽二十二年(五年)晉復假道于虞以
伐虢宮之奇諫曰虢虞之表也虢亡虞必從之晉不可
啟寇不可翫一之謂甚豈可再乎諺所謂輔車相依唇
亡齒寒者其虞虢之謂也公曰晉吾宗也豈害我哉對
曰大伯虞仲大王之昭也大伯不從是以不祀虢仲虢叔
王季之穆也為文王卿士勲在王室藏于盟府將虢是
滅何愛于虞且虞能親于桓莊乎其愛之也桓莊之族
何罪而以為戮不唯偪乎親以寵偪猶尚害之况以國
乎公曰吾享祀豐潔神必據我對曰臣聞之鬼神非人
實親唯德是依故周書曰皇天無親惟德是輔又曰黍
稷非馨明德惟馨又曰民不易物惟德繄物如是則非
德民不和神不享矣神所憑依將在德矣若晉取虞而
明德以薦馨香神其吐之乎弗聽許晉使(左傳)
宫之竒出謂其子曰虞將亡矣唯忠信者能留外寇而
不害除闇以應外謂之忠定身以行事謂之信今君施
其所惡于人闇不除矣以賄滅親身不定矣夫國非忠
不立非信不固既不忠信而留外寇寇知其釁而歸圖
焉己自拔其本矣何以能久吾不去懼及焉以其帑適
西山(國語)
曰虞不臘矣在此行也晉不更舉矣冬晉滅虢師還館
于虞遂襲虞滅之執虞公及其大夫井伯(或即百里奚)以媵
秦穆姬(左傳)
虢
虢有二曰西虢
杜預注弘農陜縣東南有虢城
曰東虢
滎陽縣漢志又有北虢北虢在太陽東虢在滎陽西
虢在雍州
虢仲虢叔王季之子也武王封仲于西虢封叔于東虢
(大紀)
按虢叔封東虢鄭滅之所謂虢叔死焉者是也大紀
以仲封東虢叔封西虢誤今更之
鄭滅東虢惟西虢公之後是為虢文公(虢仲虢叔虢文公並見西周傳)
文公之後曰虢公忌父事平王平王四十九年(隠元年)鄭
以王師虢師伐衛平王將畀忌父政會崩桓王立忌父
始作卿士于周虢公醜者亦曰虢仲即虢公林父亦為
桓王卿士桓王八年(十一年)鄭以虢師伐宋大敗宋師十
六年(桓八年)王命林父立晉哀侯之弟緡于晉十七年(九年)
林父伐曲沃十八年(十年)林父譛其屬大夫詹父于王詹
父有辭以王師伐虢林父出奔虞已而復之僖王四年
(莊十六年)王使林父命曲沃伯以一軍為晉侯惠王元年(十八)
(年)林父朝王王饗醴命之宥賜玉五㲄馬三匹林父使
原莊公逆王后于陳三年(二十年)子頽之難王出居鄭鄭
伯見虢叔
按傳有虢仲虢公虢叔杜預注虢仲即虢公林父虢
叔虢公之子韋昭國語注以虢叔為虢公林父二說
異
曰盍納王乎虢公許諾四年(二十一年)鄭伯將王自圉門入
虢叔自北門入殺王子頽及五大夫王巡狩于虢林父
為王宫于玤與之酒泉請器與之爵九年(二十六年)侵晉冬
又侵晉十三年(三十年)王命林父討樊皮入樊執樊仲皮
歸于京師十五年(三十二年)有神降于莘林父使祝應宗區
史嚚享焉神賜之土田史嚚曰虢其亡乎吾聞之國將
興聽于民國將亡聽于神神聰明正直而壹者也依人
而行虢多凉德其何土之能得閔公二年林父敗犬戎
于渭汭舟之僑(虢大夫)曰無德而祿殃也殃將至矣(左傳)
林父夢在廟有神人面白毛虎爪執鉞立于西阿公懼
而走神曰無走帝命曰使晉襲于爾門林父拜稽首覺
召史嚚占之對曰如君之言則蓐收也天之刑臣也天
事官成(言禍福各以官象成也)林父使囚之且使國人賀夢舟之
僑告其諸族曰衆謂虢亡不久吾乃今知之君不度而
賀大國之襲于已何瘳吾聞之曰大國道小國襲焉曰
服小國敖大國襲焉曰誅民疾君之侈也是以遂于逆
命今嘉其夢侈必展是天奪之鑒而益其疾民疾其態天
又誑之大國來誅出令乃逆宗國既卑諸侯遠已内外
無親其誰云救之吾不忍俟也以其族適晉(國語)
十九年(僖二年)晉滅虢下陽林父敗戎于桑田二十二年
(五年)晉滅虢林父奔京師(左傳)
管
管叔鮮文王子武王母弟也封于管
杜預注滎陽京縣東北括地志鄭州管城縣
管叔鮮誅死無後(史記世家)
毛
毛叔鄭武王母弟也封于毛(毛地未詳)公爵毛叔鄭見西周
傳其後毛伯為襄王卿士襄王十六年(僖二十四年)王子帶
以狄師伐周大敗周師獲毛伯後毛伯衛亦為襄王卿
士二十六年(文元年)王使毛伯衛如魯鍚文公命頃王元
年(九年)毛伯衛如魯求金葬襄王定王十三年(宣十五年)王孫
蘇與召氏毛氏爭政王札子殺毛伯衛及召戴公毛伯
過周大夫過之族毛得殺過而伐之毛得黨王子朝敬
王四年(昭二十六年)晉師克鞏子朝及召氏毛伯得奔楚(左傳)
郕
郕叔武武王母弟也封于郕
杜預注東平剛父縣西南有郕鄉
桓王二年(隠五年)郕人侵衛秋衛師入郕七年(十年)郕不會
王命伐宋冬齊人鄭人入郕十一年(桓三年)魯侯會杞侯
于郕莊王十一年(莊八年)魯及齊圍郕郕降于齊頃王時
郕大子朱儒自安于夫鍾(郕邑)國人弗徇(徇順也)頃王四年
(文十二年)春郕伯薨郕人立君大子以夫鍾與郕邽(亦郕邑)奔
魯魯侯以諸侯逆之簡王時有成肅公(史記郕叔武作成是郕與成一也)
為王卿士簡王八年(成十三年)劉康公成肅公會晉伐秦成
肅公受脤于社不敬劉康公曰成子惰棄其命矣其不
反乎五月成肅公薨于瑕後有成簡公亦為卿士景王
十年(昭七年)衛襄公卒告喪于周且請命王使成簡公如
衛弔且追命襄公曰叔父陟恪在我先王之左右以佐
事上帝余敢忘高圉亞圉(二圉周之先也)魯别有郕為孟氏邑
桓王十四年(桓六年)魯侯會紀侯于成(杜預注魯地泰山鉅平縣東南)靈
王十五年(㐮十六年)齊圍郕孟孺子速徼之(注郕孟氏邑)是也(左傳)
霍
霍叔處武王母弟也封于霍(杜預注永安縣東北有霍太山)惠王十六
年(閔元年)晉滅霍(左傳)
𥅆
𥅆季載武王母弟也封于𥅆(索隠載名季字也𥅆地無攷)𥅆季載有
馴行成王時周公舉為周司空以佐成王治有令名于
天下(史記世家)
其後世無所見
郜
郜叔武王之弟也封于郜(杜預注濟隂城武縣東南有北郜城漢志山陽郜城縣)
其後有郜子襄王十二年(僖二十年)郜子如魯朝簡王十三
年(成十八年)楚鄭侵城郜取幽邱同伐彭城納魚石(左傳)
郜時為宋邑蓋為宋所滅矣
畢
畢公高武王之弟也封于畢(杜預注長安縣西北)畢公高見西周
傳其後畢萬為魏之先
原
原叔武王之弟也封于原(原地無攷)其後有原莊公是為原
伯惠王元年(莊十八年)使原莊公逆王后于陳三年(二十年)王
子頽入成周王居鄭子頽享大夫樂及徧舞鄭伯曰哀
樂失時殃咎必至子頽歌舞不倦樂禍也明年鄭伯納
王殺子頽鄭伯享王于闕西辟樂備(以王復辟享禮亦備六代之樂)原
莊公曰鄭伯效尤其亦將有咎五月鄭伯卒襄王時有
原伯叔帶以狄師伐周獲原伯又有原伯貫者周守原
大夫襄王十七年(僖二十五年)晉文公平叔帶之難與之陽
樊温原攅茅之田原不服晉侯圍原原降遷原伯貫于
冀又有原襄公者周大夫定王十三年(宣十五年)王孫蘇與
召氏毛氏爭政明年晉使士會平王室王享之原襄公
相禮焉又有原伯絞亦周大夫景王十五年(昭十二年)原伯
絞虐其輿臣使曹逃(輿衆曹羣也)原輿人逐絞而立其弟跪
尋絞奔郊原伯魯者亦周大夫魯人會葬曹平公原伯
魯與之語不說學魯閔子馬曰周其亂乎原氏其亡乎
敬王七年(昭二十九年)周討子朝之黨殺原伯魯之子(左傳)
雍酆郇
雍叔封于雍(杜預注河内山陽縣西)酆叔封于酆(杜預注始平鄠縣東)郇叔
封于郇(漢志扶風栒邑)並武王之弟也其後世皆無所見
邘應韓
邘(杜預注河内野王縣西北有邘城)應(杜預注㐮陽城父縣西南)韓(杜預注河東郡界漢志潁川父)
(城縣)並武王之子也宣王時命韓侯為侯伯其後晉滅以
為邑以賜桓叔之子萬是為韓萬(韋昭注)
國語史伯曰武王之子應韓不在其在晉乎言應韓
其時雖存其興者當在晉也
凡
凡(杜預注汲郡共縣東南有凡城)伯爵凡蔣邢茅胙祭皆周公之&KR1015;也
厲王時凡伯作板之詩以刺王作瞻卬召旻之詩以刺
幽王(詩序)
桓王時有凡伯為周卿士戎朝于周發幣于公卿凡伯
弗賓桓王四年(隠七年)王使凡伯聘魯還戎伐之于楚邱
以歸(左傳)
邢
邢(杜預注廣平襄國縣)侯爵桓王元年(隠四年)衛人殺州吁逆公子
晉于邢二年(五年)曲沃以鄭人邢人伐翼惠王十五年(莊三)
(十二年)狄伐邢十六年(閔元年)齊人救邢遷邢于夷儀明年
齊師宋師曹師城邢襄王八年(僖十六年)邢侯會諸侯于淮
十年(十八年)邢人狄人伐衛圍莵圃十一年(十九年)衛伐邢
邢無道明年齊人狄人盟于邢謀衛難十七年(二十五年)衛
滅邢殺邢侯國子(左傳)
祭
祭(地未詳)伯爵祭公祭公謀父見西周傳平王時祭伯為
周卿士平王四十九年(隠元年)祭伯如魯桓王十六年(桓八)
(年)祭伯如魯逆王后于紀惠王六年(莊二十三年)祭叔如魯
聘(榖梁作祭公左傳)
鄭别有祭(杜預注陳留長垣縣東北有祭城)
蔣茅胙
蔣(杜預注弋陽期思縣)茅(杜預注高平昌邑縣西有茅鄉)胙(杜預注東郡燕縣西南有胙亭)始終並無所見
邶鄘
邶鄘(朱熹注在冀州)商紂所都武王克商分自紂城朝歌而北
謂之邶南謂之鄘邶以封紂子武庚鄘管叔尹之衛蔡
叔尹之以監殷民謂之三監(漢書)
隨
隨漢東姬姓國(杜預注南陽隨縣)桓王十四年楚伐隨使薳章求成于瑕
以待之(瑕隨地)隨人使少師董成鬭伯比曰漢東之國隨為大隨
張必棄小國小國離楚之利也少師侈請羸師以張之熊率且
比曰季梁在何益(季梁隨賢臣)鬭伯比曰以為後圖少師得其君楚
毁軍而納少師少師歸請追楚師隨侯將許之季梁止之曰天
方授楚楚之羸其誘我也君何急焉臣聞小之能敵大也小道大
滛所謂道忠于民而信于神也上思利民忠也祝史正辭信也今
民餒而君逞欲祝史矯舉以祭臣不知其可也隨侯曰吾牲牷
肥腯粢盛豐備何則不信對曰夫民神之主也聖王先成民
而後致力于神故奉牲以告曰博碩肥腯謂民力之普
存也謂其畜之碩大蕃滋也謂其不疾瘯蠡也(瘯蠡皮毛疥癬)
(也)謂其備腯咸有也奉盛以告曰絜粢豐盛謂其三時
不害而民和年豐也奉酒醴以告曰嘉栗旨酒謂其上
下皆有嘉德而無違心也所謂馨香無䜛慝也故務其
三時修其五教親其九族以致其禋祀于是乎民和而
神降之福故動則有成今民各有心而鬼神乏主君雖
獨豐其何福之有君姑脩政而親兄弟之國庶免于難
隨侯懼而脩政楚不敢伐十六年(八年)少師有寵鬭伯此
曰可矣讐有釁不可失也夏楚子合諸侯于沈鹿黃隨
不會楚子伐隨軍于漢淮之間季梁請下之弗許而後
戰所以怒我而怠宼也少師謂隨侯曰必速戰不然將
失楚師隨侯禦之望楚師季梁曰楚人尚左君必左無
與王遇且攻其右右無良焉必敗偏敗衆乃擕矣少師
曰不當王非敵也弗從戰于速杞(隨地)隨師敗績隨侯逸
鬭丹獲其戎車與其戎右少師隨及楚平楚子將不許
鬭伯比曰天去其疾矣(謂少師見獲而死)隨未可克也乃盟而
還莊王七年(莊四年)楚子伐隨卒于樠木之下鬭祈屈重
除道梁溠(溠水名時秘王喪故為竒兵開道梁水)營軍臨隨隨人懼行成
鬭祈以王命入盟隨侯且請為會于漢汭而還襄王十
二年(僖二十年)隨以漢東諸侯叛楚冬楚伐隨取成而還敬
王十四年(定四年)吳入郢楚子奔隨吳人從之謂隨人曰
周之子孫在漢川者楚實盡之天誘其衷致罰于楚而
君又竄之周室何罪君若顧報周室施及寡人以奬天
衷君之惠也漢陽之田君實有之隨人卜與之不吉乃
辭吳曰以隨之辟小而密邇于楚楚實存之世有盟誓
至于今未改若難而棄之何以事君執事之患不唯一
人若鳩楚竟敢不聽命吳人乃退二十六年(哀元年)隨侯
及諸侯圍蔡(左傳)
杜預注隨世服于楚不通中國及免昭王楚人德之
使列于諸侯故得見經
隨後事無攷
滑
滑姬姓國都費(杜預注河南緱氏縣)伯爵僖王四年(莊十六年)滑伯及
諸侯同盟于幽襄王十二年(僖二十年)滑人叛鄭而服于衛
鄭人入滑滑聽命師還又即衛十六年(二十四年)鄭伐滑二
十五年(三十三年)秦將襲鄭鄭有備滅滑而還(左傳)
息
息姬姓國(杜預注汝南新息縣)侯爵桓王八年(隐十一年)鄭息有違言
息侯伐鄭鄭戰于竟息師大敗而還蔡哀侯娶于陳息
侯亦娶焉息媯將歸過蔡蔡侯曰吾姨也止而見之弗
賓息侯聞之怒使謂楚子曰伐我吾求救于蔡而伐之
莊王十三年(莊十年)楚敗蔡師以蔡侯歸僖王二年(十四年)
蔡侯繩息媯以語楚子(繩譽也)楚子如息以食入享遂滅
息以息媯歸(左傳)
榮
榮姬姓國(榮地無攷)榮伯事成王(孔氏書傳周同姓諸侯為卿大夫)成王既
伐東夷肅慎來賀王俾榮伯作賄肅慎之命(書序)
其後為榮夷公(韋昭注榮國名夷謚)好利厲王近之芮良夫諫不
聽卒以榮公為卿士既而諸侯不享流王于彘(國語)
襄王時有榮叔襄王二十九年(文四年)魯成風卒王使榮
叔如魯歸含且賵(左傳)
芮彤
芮(杜預注馮翊臨晉縣)伯爵芮伯為成王司徒彤伯為宗伯(彤地無攷)
(其後世無所見)同受顧命立康王(孔氏書傳)
芮伯之後為芮良夫見西周傳桓王時有芮伯萬桓王
十一年(桓王年)芮伯萬之母芮姜惡芮伯多寵人逐之出
居于魏芮更立君十二年(四年)秦師侵芮敗焉冬王師秦
師圍魏執芮伯萬以歸(將納萬以困芮)十七年(九年)芮伯及諸侯
伐曲沃明年秦納芮伯萬于芮(左傳)
魏駘岐
魏姬姓國(杜預注河東河北縣)駘(杜預注始平武功縣所治釐城)岐(杜預注扶風美陽縣西北)
及魏芮畢並在西土夏世以后稷功受此五國為西土
之長惠王十六年(閔元年)晉滅魏賜畢萬(左傳)
駘岐後世無所見
隗楊
隗楊(地未詳)並姬姓國史伯曰當成周者西有晉隗霍楊
魏芮(國語)
耿
耿姬姓國(杜預注平陽皮氏縣東南有耿鄉)惠王十六年(閔元年)晉滅耿
賜趙夙(左傳)
密
密姬姓國(韋昭注安定陰密縣近涇)密康公事恭王恭王游于涇上
密康公從有三女奔之其母曰必致之于王夫獸三為
羣人三為衆女三為粲王田不取羣公行下衆(禮國君下卿位)
(遇衆則式)王御不參一族(一族一父子也)夫粲美之物也衆以美物
歸女而何德以堪之王猶不堪况爾小醜小醜備物終
必亡康公弗獻一年王滅密(國語)
按齊桓公取密姬生懿公豈恭王滅密而未絶其祀
歟又莒有密邑城陽淳于縣東北有密鄉
荀賈梁
荀侯爵賈伯爵(荀賈地未詳)梁伯爵(杜預注馮翊夏陽縣)嬴氏國荀賈
莫詳其氏及始封桓王十七年(桓九年)荀侯賈伯梁伯及
虢仲芮伯伐曲沃惠王二十三年(僖六年)晉公子夷吾奔
梁梁伯妻之梁嬴孕過期卜招父(梁太卜)與其子卜之其
子曰將生一男一女招曰然男為人臣女為人妾故名
男為圉女為妾襄王十年(十八年)梁伯益其國而不能實
也(無民以處之)命曰新里秦取之梁伯好土功亟城而弗處
民罷而弗堪則曰某寇將至乃溝公宫曰秦將襲我民
懼而潰十一年(十九年)秦取梁梁亡(左傳)
荀賈後事無攷
鄧巴
鄧(杜預注潁川召陵縣西南有鄧城漢志南陽鄧縣)侯爵曼姓(韋昭注)
巴(杜預注巴郡江州縣)子爵桓王十年(桓二年)蔡侯鄧伯會于鄭始
懼楚十五年(七年)鄧侯吾離如魯朝十七年(九年)巴子使韓
服告于楚請與鄧為好楚子使道朔(大夫)將韓服聘于鄧
鄧南鄙鄾人攻而奪之幣殺朔及服楚讓于鄧鄧人弗
受夏楚國廉帥師及巴師圍鄾鄧大夫養甥𥅆甥救鄾
三逐巴師不克鬭廉横衝其師于巴師之中而北鄧人
逐之背巴師而夾攻之鄧師大敗鄾人宵潰莊王九年
(莊六年)楚子與巴人伐申過鄧鄧祁侯(祁謚)曰吾甥也止而
享之騅甥𥅆甥養甥請殺楚子鄧侯弗許三甥曰亡鄧
國者必此人也若不早圖後君噬齊其及圖之乎圖之
此為時矣鄧侯曰人將不食吾餘對曰若不從三臣抑
社稷實不血食而君焉取餘弗從是年楚子伐鄧僖王
四年(十六年)楚復伐鄧滅之初楚與巴人伐申也驚巴師
巴人叛楚而伐那處取之遂門于楚楚閻敖游涌而逸
楚子殺之惠王元年(十八年)閻敖之族為亂巴人因之以
伐楚大敗楚師于津匡王二年(文十六年)巴人及楚人秦人
滅庸敬王四十三年(哀十八年)巴人伐楚圍鄾楚敗之于鄾
(左傳)
後事不載
胡沈
胡(杜預注汝隂縣西北有胡城)沈(杜預注汝南平與縣北有沈亭)並楚屬國子爵襄
王二十八年(文三年)晉會諸侯伐沈沈潰以沈服楚也靈
王二十六年(襄二十七年)晉楚弭兵盟于宋諸侯請交相見
明年胡子沈子朝于晉景王七年(昭四年)胡子沈子會楚
子于申秋會伐吳遂滅頼八年(五年)沈子會楚子伐吳十
四年(十一年)楚滅蔡遷胡沈于荆十六年(十三年)楚平王即
位復胡沈敬王元年(二十三年)吳伐州來楚以諸侯之師救
州來戰于雞父吳獲胡子髠沈子逞十四年(定四年)胡子
豹會周劉子諸侯于召陵侵楚沈人不會晉使蔡伐之
夏蔡滅沈吳之入楚也胡子盡俘楚邑之近胡者楚既
定胡子又不事楚曰存亡有命事楚何為多取費焉二
十五年(十五年)楚滅胡以胡子豹歸(左傳)
頓
頓(杜預注汝南南頓縣)楚屬國子爵靈王三年(襄四年)楚人使頓間
陳而侵伐之冬陳人侵頓景王七年(昭四年)頓子會楚子
于申秋會楚伐吳遂滅賴八年(五年)頓子會楚伐吳敬王
元年(二十三年)吳伐州來楚以諸侯之師救州來吳敗頓胡
沈蔡陳許之師于雞父十四年(定四年)頓子會周劉子諸
侯于召陵侵楚頓子牂欲事晉背楚而絶陳好二十四
年(十四年)楚師陳師滅頓以頓子牂歸(左傳)
江黃
黃(杜預注汝南戈陽縣)嬴姓國江(杜預注汝南安陽縣)楚與國桓王十六年
(桓八年)楚子合諸侯于沈鹿(楚地)黃隨不會楚讓黃伐隨惠
王二年(莊十九年)巴人大敗楚師于津楚子還隨伐黃敗黃
師于踖陵十九年(僖二年)江黃服于齊江人黃人及齊侯
宋公盟于貫二十年(三年)江人黃人會齊侯宋公于陽榖
二十一年(四年)江人黃人及魯伐陳襄王三年(十一年)黃人
不歸楚貢楚人伐黃黃人恃諸侯之睦于齊也不共楚
職曰自郢及我九百里焉能害我四年(十二年)楚滅黃二
十八年(文三年)楚圍江晉伐楚以救江明年楚滅江齊别
有黃莊王二年(桓十七年)魯侯會齊侯紀侯盟于黃(注黃齊地左)
(傳)
羅鄖貳軫絞州蓼
羅熊姓國(杜預注宜城縣西山中後徙南郡枝江縣漢志注楚文王徙羅子自枝江居長沙國羅縣)
鄖(杜預注江夏雲社縣東南有鄖城)貳軫絞(地並未詳)州(杜預注南郡華容縣東南)蓼(杜預)
(注義陽棘陽縣東南湖陽城)七國皆近楚桓王十九年(桓十一年)楚將盟
貳軫鄖人軍于蒲騷(鄖邑)將與隨絞州蓼伐楚師楚敗鄖
師于蒲騷卒盟而還二十年(十二年)楚伐絞軍其南門大
敗之為城下之盟而還楚伐絞之師分涉于彭(水名)羅人
欲伐之使伯嘉諜之三廵數之明年楚伐羅羅與盧戎
兩軍之大敗之定王六年(宣八年)楚滅蓼(左傳)
他國後事無所見州别有國州公如曹者是為淳于公
蓼别有國臯陶之後(近楚之蓼音了臯陶之蓼音陸)並别見
䕫頼權越
䕫熊姓國(杜預注建平秭歸縣)楚之别封也䕫子不祀祝融與鬻
熊楚人讓之對曰我先王熊摯有疾鬼神弗赦而自竄
于䕫吾是以失楚又何祀焉襄王十八年(僖二十六年)楚滅
䕫以䕫子歸賴亦近楚國(地未詳)景王七年(昭四年)楚以諸
侯伐吳遂滅賴賴子面縛銜璧士袒輿櫬從之造于中
軍楚子親釋其縛受其璧焚其櫬遷賴于鄢權亦近楚
國(杜預注南郡當陽縣東南有權城)楚武王克之以為邑後遷權于那
處(左傳)
越亦芉姓之别國(韋昭注)
史伯曰芉姓䕫越不足命是也(國語)
舒庸舒鳩舒庸宗巢
舒(杜預注廬江舒縣)庸(杜預注上庸縣)舒鳩舒庸(地並未詳)皆偃姓宗(地未詳)
巢(杜預注廬江六縣東有居巢城)亦羣舒之屬皆楚屬國也惠王二十
年(僖三年)徐人取舒頃王四年(文十二年)羣舒叛楚楚執舒子
平及宗子遂圍巢六年(十四年)楚莊王即位成嘉將襲羣
舒使鬭克公子燮守而伐舒及蓼鬭克作亂而罷匡王
二年(十六年)庸人帥羣蠻以叛楚麇人亦將伐楚于是申
息之北門不起楚人謀徙于阪高蒍賈曰不如伐庸于
是使廬戢黎侵庸及庸方城庸人逐之囚子楊窗(戢黎官屬)
楚又與之遇七遇皆北唯禆鯈魚人實逐之(庸三邑)庸人
曰楚不足與戰矣遂不設備楚子分為二隊以伐庸遂
滅庸定王六年(宣八年)楚以舒叛故伐舒滅之舒庸人以
楚師之敗于鄢陵也簡王十二年(成十七年)道吳人圍巢伐
駕圍釐虺
杜預注楚四邑蓋文十二年楚執舒子平之役遂滅
宗巢而為邑
遂恃吳而不設備楚襲舒庸滅之靈王二十三年(襄二十四)
(年)吳召舒鳩人舒鳩人叛楚楚子師于荒浦使讓之舒
鳩子敬逆楚使而告無之且請受盟乃還二十四年(二十)
(五年)舒鳩人卒叛楚伐之及離城(舒鳩城)吳人救之楚敗吳
師遂圍舒鳩舒鳩潰滅舒鳩敬王十二年(定二年)吳使舒
鳩氏誘楚以師伐吳吳潛師于巢軍楚師于豫章敗之
遂圍巢克之(左傳)
唐
唐(杜預注義陽安昌縣東南有上唐鄉漢志南陽舂陵縣)姬姓(韋昭注)
侯爵定王時有唐惠侯定王十年(宣十二年)惠侯為楚左拒
以從晉上軍敗晉師于邲惠侯之後曰唐成公敬王時
成公如楚朝有兩肅爽馬楚令尹囊瓦欲之弗與三年
止之敬王十三年(定三年)唐人或相與謀請代先從者許
之飲先從者酒醉之竊馬而獻之囊瓦囊瓦歸唐侯竊
馬者自拘于司敗曰君以弄馬之故隐君身棄國家羣
臣請相夫人以賞馬必如之唐侯曰寡人之過也二三
子無辱皆賞之明年唐侯及吳子蔡侯伐楚遂入郢十
五年(五年)秦師救楚敗吳師秋滅唐(左傳)
弦道栢
弦(杜預注弋陽軼縣東南)子爵道(杜預注汝南安陽縣南)栢(杜預注汝南西平縣有栢亭)
及江黃皆弦姻也江黃道栢方睦于齊弦子恃之而不
事楚又不設備惠王二十二年(僖五年)楚滅弦弦子奔黃
楚靈王之滅蔡也遷道于荆平王即位乃復之(左傳)
栢事無所見
申房
申(杜預注在方城内)姜姓宣王之舅出封于謝尹吉甫作詩以
送之(詩序)幽王亦娶于申生太子宜臼幽王廢申后詘太
子申侯與犬戎殺幽王驪山下而立宜臼(史記)
房(杜預注汝南吳防縣即房國)近楚國莊王九年(莊六年)楚伐申其後
遂滅之以為邑楚靈王又遷申房于荆平王即位皆復
之(左傳)
麇桐
麇(地未詳)楚屬國頃王二年(文十年)楚子會諸侯于厥貊麇
子逃歸明年楚子伐麇敗麇師于汸渚潘崇復伐麇至
穴錫(汸渚穴錫並麇地)匡王二年(十六年)楚大饑戎伐楚庸亦叛
楚麇人帥百獛聚于選將伐楚楚出師伐庸麇及百
濮乃罷桐亦楚屬國(杜預注廬江舒縣西南有桐鄉)敬王十二年(定二年)
桐叛楚(左傳)
後事並無所見
厲英氏鄀
厲(杜預注義陽隨縣北有厲鄉)英氏(地未詳)鄀(杜預注本在商密後遷南郡鄀縣)皆楚
與國也襄王七年(僖十五年)楚伐徐齊師曹師伐厲以救徐
楚敗徐于婁林明年齊復伐厲不克救徐而還九年(十七)
(年)齊人徐人伐英氏報婁林之役鄀秦楚界上小國十
七年(二十五年)秦晉伐鄀楚以申息之師戍商密(都别邑)商
密降秦其後鄀叛楚即秦又貳于楚三十年(文五年)秦人
入鄀(左傳)
崇黎
崇(地未詳)秦與國匡王五年(宣元年)晉欲求成于秦趙穿曰
我侵崇秦急崇必救之吾以求成焉冬晉侵崇秦弗與
成黎(杜預注上黨壺關縣有黎亭漢志東郡黎縣注黎侯國)侯爵赤狄潞子奪黎
氏地定王十三年(宣十五年)晉滅潞略狄土立黎侯而還(左傳)
蘇温陽
蘇忿生為武王司宼封蘇國(書傳)
温(杜預注河内温縣)亦司宼蘇忿生之後桓王八年(隐十一年)王取
鄔劉蒍邘之田于鄭(杜預注河南緱氏縣西南有鄔聚西北有劉亭蒍邘鄭二邑)而
與鄭人蘇忿生之田温原絺樊隰郕攅茅向盟州陘隤
懷(杜預注源沁水縣西絺野王縣西南樊名陽樊野王縣西南有陽城隰郕懷縣西南攢茅修武縣北向軹)
(縣西有地名向上盟盟津州州縣陘闕隤修武縣北懷懷縣)惠王二年(莊十九年)蘇子奉
王子頽伐周不克出奔温蘇子叛周即狄又不能于狄
襄王二年(僖十年)狄滅温陽(杜預注東海都陽縣)近齊國惠王十七
年(閔二年)齊人遷陽(蓋偪左徙之傳)晉别有陽(河外邑)
州榖檀
州(杜預注都淳于城陽淳于縣)公名實是為淳于公桓王十三年(桓五)
(年)州公如曹明年春州公自曹如魯朝度其國危遂不
復其國榖(杜預注南陽筑陽縣北)伯名綏桓王十五年(桓七年)榖伯
如魯朝檀(地未詳)伯名逹封于河(左傳)
榖檀後事無所見
極鄟項邿於餘丘牟葛
極鄟(地並未詳)魯附庸國項(杜預注汝南項縣)邿(杜預注任城亢父縣有邿亭)於
餘丘(地未詳)皆小國也平王五十年(隐二年)魯無駭帥師入
極莊王五年(莊二年)魯公子慶父帥師伐於餘丘襄王九
年(僖十七年)魯滅項簡王元年(成六年)魯取鄟靈王十二年(襄十)
(三年)魯取邿牟(杜預注泰山牟縣)葛(杜預注梁國寧陵縣東北)並魯附庸國桓
王二十三年(桓十五年)牟人葛人如魯朝惠王二十二年(僖五)
(年)魯公孫兹聘于牟因娶焉(左傳)
蕭彰
蕭(杜預注沛郡蕭縣)宋附庸國彰(杜預注東平無塩縣東北有彰城)紀附庸國
也惠王六年(莊二十三年)蕭叔朝魯侯于榖襄王二十二年
(僖三十年)介人侵蕭定王十年(宣十二年)楚伐蕭蕭人囚熊相宜
僚及公子丙楚子曰勿殺吾退蕭人殺之楚子怒圍蕭
蕭潰遂滅蕭
襄十年楚鄭圍蕭注宋邑蓋楚滅蕭而不能有其地
宋遂以為邑也
惠王十三年(莊三十年)齊人降鄣(杜預注小國孤危不能自固也左傳)
夷戴譚
夷(杜預注城陽莊武縣)小國平王四十九年(隐元年)紀人伐夷戴(杜預)
(注陳留外黃縣東南戴城戴音再)小國桓王七年(隐十年)宋衛入鄭蔡人
從之伐戴鄭圍戴克之取三師譚(杜預注濟南平陵縣西南)亦小國
齊桓公之出也過譚譚不禮焉及其入也諸侯皆賀譚
又不至莊王十三年(莊十年)齊滅譚周别有夷僖王四年
(莊十六年)晉伐夷執夷詭諸(注夷采地左傳)
中山
中山(鮑彪注漢為國有盧奴北平北新城唐深澤苦陘安國曲逆望都新城)不知其所出
與始封威烈王十八年魏文侯欲殘中山
國策有魏伐中山假道于趙事蓋即此也當魏文侯
十七年是威烈王十八年
常談莊(趙人)謂趙桓子曰魏并中山是無趙矣公何不請
公子傾(魏君女)以為正妻因封之中山是中山復立也中
山君饗都士大夫司馬子期在焉羊羹不遍子期怒而
走于楚說楚伐中山中山君亡有二人&KR0034;戈而隨其後
者中山君顧謂二人子奚為者也二人對曰臣有父嘗
饑且死君下壺飱臣父臣父且死曰中山有事汝必死
之故來死君也中山君喟然歎曰與不期衆少其于當
厄怨不期淺深其于傷心吾以一杯羊羹亡國以一壺
飱得士二人犀首立五王(秦韓燕宋中山)而中山後持(立之後復疑持)
(猶疑)齊謂趙魏曰寡人羞與中山並為王願與大國伐之
以廢其王中山聞之召張登而告之登曰君為臣多車
重幣臣請見田嬰中山君遣之齊見嬰子曰臣聞君欲
廢中山之王與趙魏伐之過矣中山恐必為趙魏廢其
王而務附焉是為趙魏驅羊也非齊之利也豈若中山
廢其王而事齊哉田嬰曰奈何張登曰今君召中山與
之遇而許之王中山必喜而絶趙魏趙魏怒而攻中山
中山必恐為君廢王事齊是君廢其王而立其國賢于
為趙魏驅羊也田嬰曰諾張丑曰不可臣聞之同欲者
相憎同憂者相親今五國相王也負海(齊也)不與焉是欲
皆在為王而憂在負海今召中山與之遇而許之王是
奪四國而益負海致中山而塞四國四國寒心必先與
之王而故親之是君臨中山而失四國也且張登之為
人善以微計薦中山之君難信以為利田嬰不聽果召
中山君而許之王張登因謂趙魏曰齊欲伐河東何以
知之齊羞與中山並為甚矣今召中山與之遇而許之
王是欲用其兵也豈若令大國先與之王以止其遇哉
趙魏許諾果與中山王而親之中山果絶齊而從趙魏
或又曰齊閉關不通中山之言其言曰我萬乘之國也
中山百乘之國也何侔名于我欲割平邑以賂燕趙出
兵以攻中山藍諸君(中山相)患之張登曰請令燕趙固輔
中山而成其王事遂定公欲之乎藍諸君曰此所欲也
曰請以公為齊王(閔王)而登試說公藍諸君曰願聞其說
登曰王之所以不憚割地以賂燕趙出兵以攻中山者
其實欲廢中山之王也王曰然然則王之為費且危夫
割地以賂燕趙是強敵也出兵以攻中山首難也王行
二者所求未必得如用臣之道地不虧而兵不用中山
可廢也王必曰子之道奈何藍諸君曰然則子之道奈
何張登曰王𤼵重使使告中山曰寡人之所以閉關不
通使者為中山之獨與燕趙為王而寡人不與聞王苟
舉玉趾以見寡人請亦佐君中山恐燕趙之不已據也
今齊之辭云必遁燕趙與王相見燕趙聞之必怒絶之
王亦絶之是中山孤孤何得無廢以此說齊齊王聽乎
藍諸君曰是則必聽矣此所以廢之何在其所以存之
張登曰此王所以存者也齊以是辭來因言告燕趙而
無往以積厚于燕趙燕趙必曰齊之欲割平邑以賂我
者非廢中山之王徒欲離我于中山而已親之也雖百
平邑燕趙必不受也藍諸君曰善遣張登往燕趙果輔
中山而王事遂定趙主父欲伐中山使李疵觀之李疵
曰可伐也中山之君所傾蓋與車者而朝窮閭隘巷之
士者七十家主父曰是賢君也安可伐李疵曰不然舉
士則民務名不存本朝賢則耕者惰而戰士懦若此不
亡者未之有也(國策)
國策又曰司馬喜使趙為己求相中山公孫弘隂知
之中山君出司馬喜御公孫弘參乘弘曰為人臣招
大國之威以為己求相于君何如君曰吾食其肉不
以分人司馬喜頓首于軾曰臣自知死至矣君曰何
也曰扺罪君曰行吾知之矣居頃之趙使來為司馬
喜求相中山君大疑公孫弘弘走出國策司馬喜三
相中山中山君之姬隂簡難之田簡謂司馬喜曰趙
使者來屬耳獨不可語隂簡之美乎趙必請之君與
之即公無内難矣君弗與因勸君立之以為正妻隂
簡之德公無窮矣果令趙請之君弗與司馬喜曰君
弗與趙趙必大怒大怒則君必危矣然則立以為妻
固無請人之妻不德而怨人者也策又作隂姬與江
姬爭為后事同而說少異不再錄
徐鍾吾
徐嬴姓(杜預注下邳僮縣東南漢志臨淮徐縣)即淮夷也成王伐淮夷(書序)
(徐即淮夷)宣王亦命方叔伐淮夷詩徐方既同是也惠王九
年(莊二十六年)魯宋齊伐徐徐後附齊二十年(僖三年)徐人取
舒(楚與國)襄王七年(十五年)楚伐徐諸侯之大夫救齊冬楚
人敗徐于婁林九年(十七年)齊人徐人伐英氏報婁林之
役三十二年(文七年)徐伐莒簡王三年(成八年)巫臣通吳于
晉使伐齊徐遂嘗附吳景王七年(昭四年)楚子合諸侯于
申執徐子以徐子吳出而貳于吳也明年楚子以諸侯
及徐人伐吳九年(六年)徐大夫儀楚聘于楚楚執之道歸
楚伐徐吳人救之十五年(十二年)楚子伐徐十九年(十六年)
齊侯伐齊徐行成徐子及郯人莒人會齊侯盟于蒲隧
賂以甲父之鼎二十二年(十九年)邾人郳人徐人會宋公
同盟于蟲敬王五年(二十七年)吳光弑王僚公子掩餘奔徐
公子燭庸奔鍾吾鍾吾(地未詳)小國也八年(三十年)吳使徐
人執掩餘使鍾吾人執燭庸二公子奔楚吳子怒執鍾
吾子遂伐徐防山以水之滅徐徐子章禹斷其髮擕其
夫人以逆吳子吳子唁而送之使其邇臣從之遂奔楚
楚救徐弗及遂城夷使徐子處之(左傳)
成周北别有徐赤狄也見後
萊
萊姜姓(杜預注東萊黃縣)東夷小國定王五年(宣七年)齊魯會伐
萊靈王元年(襄二年)齊侯伐萊萊人使大夫正輿子賂夙
沙衛以索牛馬(索簡擇好者)皆百匹齊師乃還(左傳)
介根牟
介(杜預注城陽黔陬縣)根牟(杜預注琅琊陽都東有牟鄉)並東夷國襄王二十
一年(僖二十九年)介葛盧如魯朝魯侯在會舍于昌衍之上
饋之芻米冬介葛盧以未見魯侯復如魯朝介葛盧聞
牛鳴曰是生三犧皆用之矣其音云問之而信定王七
年(宣九年)魯取根牟(左傳)
蜀羌髳微彭濮奄濮姑肅慎
蜀羌(孔安國注在西蜀)髳微(孔安國注在巴蜀)彭(孔安國注在西北)濮(孔安國注在江)
(漢之南杜預注建寧郡南有濮夷)皆四方小國也武王伐商及庸蜀羌
髳微盧彭濮人至牧野作牧誓(尚書)
庸上庸盧盧戎並别見奄嬴姓(康成注在淮夷之北括地志兖洲曲阜縣奄至)
(即奄國之地)蒲姑(漢志在琅琊姑幕杜預注樂安博昌縣北有蒲姑城)肅慎(杜預注玄莵北三十)
(里)並夷國也成王時淮夷及奄叛成王東伐殘奄作奄
薄姑
薄姑即蒲姑按史記成王殘奄遷其君薄姑是薄
姑為奄君後遷之地
成王既伐東夷肅慎來賀王賜榮伯作賄肅慎之命(書序)
左傳景王曰蒲姑商奄吾東土也巴濮楚鄧吾南土
也肅慎燕亳吾北土也
鄋瞞
鄋瞞漆姓(地未詳)長狄國在夏為防風氏殷為汪芒氏頃
王三年(文十一年)鄋瞞侵齊遂伐魯魯敗狄于鹹獲長狄僑
如殺之埋其首于子駒之門初宋武公之世鄋瞞侵宋
宋敗狄于長丘獲長狄緣斯(僑如之先)齊襄公之二年(桓十六年)
鄋瞞伐齊齊獲榮如埋其首于周首之北門衛人獲簡
如晉之滅潞也獲焚如(宣十五年)鄋瞞由是遂亡(左傳)
焚如僑如之弟榮如焚如之弟簡如其季弟以魯年推
之僑如焚如蓋皆百有餘歲
白狄
白狄(杜預注故西河郡有白部狄國語當成周者北有翟鮮虞)狄别種襄王二十五
年(僖三十三年)狄伐晉晉敗狄于箕獲白狄子定王六年(宣八)
(年)白狄及晉平會晉伐秦簡王四年(成九年)秦人白狄伐
晉靈王十七年(襄十八年)白狄如魯二十七年(二十八年)白狄朝
于晉(傳曰宋之盟故是白狄亦嘗與宋之盟左傳)
肥鮮虞鼓
肥(杜預注鉅鹿下曲陽縣西南有肥累城)白狄國都昔陽(左傳沾杜預注樂平縣東有)
(昔陽城)
鮮虞(杜預注中山新市縣)姬姓之在狄者(韋昭注)
鼓(杜預注鉅鹿下曲陽縣有鼓聚)白狄别種景王十五年(昭十二年)晉假道
于鮮虞遂入昔陽滅肥以肥子緜臯歸(漢志注肥子奔燕燕封之于肥)
(如屬遼西郡)明年晉以甲車四千乘合諸侯于平丘鮮虞聞
晉師之悉起也而不警邊且不脩備晉侵鮮虞及中人
(杜預注中山望都縣西北有中人城)驅衝競(驅衝車與狄爭逐)大獲而歸十八年
(十五年)晉伐鮮虞圍鼓克之以鼓子鳶鞮歸(國語作宛支)既獻
而反之二十四年(二十一年)鼓叛晉屬鮮虞明年晉襲鼓滅
之以鼓子鳶鞮歸(左傳)
令鼓人各復其所非寮勿從鼓子之臣曰夙沙釐以其
孥行軍吏執之辭曰我君是事非事土也名曰君臣豈
曰土臣今君是遷臣何賴于鼓晉荀吳召之曰鼓有君
矣爾止事君吳定爾禄爵對曰臣委質于翟之鼓未委
質于晉之鼓也臣聞之委質為臣無有貳心委質而策
死古之法也君有烈名臣無畔質敢即私刑以煩司宼
而亂舊法其若不虞何荀吳言于頃公與鼓子田于河
隂使夙沙釐相之(國語)
敬王十三年(定三年)鮮虞人敗晉師于平中獲晉觀虎明
年晉伐鮮虞又明年晉圍鮮虞晉范中行氏叛二十六
年(哀元年)鮮虞伐晉救范氏取棘蒲二十八年(三年)晉荀寅
奔鮮虞齊會鮮虞納荀寅于栢人三十一年(六年)晉趙鞅
伐鮮虞(左傳)
潞洛泉徐蒲臯落氏
潞(杜預注上黨潞縣)隗姓(韋昭注)
赤狄别種子爵潞子嬰兒之夫人晉景公之姊也潞相
鄷舒為政而殺之又傷潞子之目定王十三年(宣十五年)晉
侯將伐之諸大夫不可伯宗曰必伐之狄有五罪不祀
一也耆酒二也棄仲章(潞賢人)而奪黎氏地三也虐我伯
姬四也傷其君目五也晉侯從之敗赤狄于曲梁滅潞
鄷舒奔衛衛人歸諸晉晉人殺之(左傳)
洛泉徐蒲並赤狄隗姓史伯曰當成周者北有路洛泉
徐蒲(國語)
又有臯落氏亦赤狄别種惠王十七年(閔二年)晉獻公使
大子申生伐東山臯落氏(左傳)
戎
戎(杜預注陳留濟陽縣東南有戎城)氐羌别種平王五十年(隐二年)魯侯
會戎于潛戎請盟魯辭戎朝于周凡伯弗賓桓王四年
(七年)王使凡伯聘魯還戎伐之于楚丘以歸十年(桓二年)魯
侯及戎盟于唐惠王元年(莊十八年)戎侵魯魯追戎于濟西
三年(二十年)齊人伐戎九年(二十六年)魯侯伐戎(左傳)
蠻氏盧戎
蠻氏(杜預注河南新城縣東南有蠻城)戎别種蠻氏亂又無質(質信也)楚
聞之景王十九年(昭十六年)楚誘戎蠻子嘉殺子遂取蠻氏
既而復立其子敬王二十九年(哀四年)楚圍蠻氏蠻氏潰
蠻子赤奔晉隂地(杜預注河南山北自上雒以東至陸渾)楚師臨上雒請
于晉晉士蔑乃致九州之戎將裂田以與蠻子而城之
且將為之卜蠻子聽卜遂執之與其五大夫以畀楚師
于三戶楚司馬偽致邑立宗以誘其遺民而盡俘以歸
近楚又有盧戎南蠻也楚屈瑕伐羅羅與盧戎兩軍之
是也(左傳)
陸渾
陸渾(杜預注居秦晉西北之陸渾)允姓戎襄王十四年(僖二十二年)秦晉
遷陸渾之戎于伊川(今遂為陸渾縣)定王元年(宣三年)楚子伐陸
渾之戎簡王元年(成六年)晉衛鄭及伊雒之戎陸渾蠻氏
侵宋陸渾子貳于楚晉將伐之景王二十年(昭十七年)晉使
如周請有事于雒與三塗(雒雒水三塗山名在陸渾南偽請祭山川以龔陸渾)秋
晉師涉自棘津使祭史先用牲于雒陸渾人弗知師從
之遂滅陸渾陸渾子奔楚伊雒舊有戎襄王三年(僖十一年)
周王子帶召揚拒泉臯伊雒之戎同伐京師入王城焚
東門秦晉伐戎以救周秋晉平戎于王明年齊使管夷
吾平戎于王使隰朋平戎于晉(左傳)
無終
無終(杜預注右北平無終縣)山戎國子爵靈王三年(襄四年)無終子
嘉父使孟樂如晉因魏絳納虎豹之皮以請和諸戎晉
從之使魏綘和諸戎景王四年(昭元年)晉荀吳敗無終及
羣狄于大原(左傳)
氐
氐西羌商頌自彼氐羌莫敢不來享莫敢不來王(毛詩正)
(義氐羌在秦隴之西前漢志隴西郡有氐道羌道二縣)
鬼方
鬼方蓋夷國名(種與地未詳)高宗伐鬼方三年克之(周易)
自上古迄戰國州土因革川流變移繁碎不足縷晰
今援土訓之制用圖分畫俾鉤索如指掌有疑義異
聞間疏厥源至如形勝阸塞攻守必争會盟所及亦
綱舉之
伏羲氏都陳炎帝都陳一曰曲阜黃帝都涿鹿(在上谷言涿郡)
(者誤)少昊都曲阜高陽氏都帝邱高辛氏都亳堯都平陽
舜都蒲坡夏都安邑
雞頭山括地志云一名空同山在原州平陽縣西輿地
志云空同或即雞頭山酈道元云大隴山異名按雞頭山
狀如雉頭故名亦在原州非空同隴山在華亭亦非雞
頭也
歷山雷澤括地志云蒲州河東縣雷首山一名中條山
亦名歷山雷澤在濮州雷澤縣今兖州亦有歷山雷澤
因漁澤而得名其上有舜廟蒲州近是
舜南撫交阯北發(索隠北發當云北戶)西戎析枝渠廋氐羌北山
戎發息慎東長島夷四海之内咸戴帝舜之功按此文
北發之北是西字之訛息慎上發字當移山戎之上當
云南撫交阯西發西戎析枝渠廋氐羌北發山戎息慎
東長島夷索隠說誤
鳴條孔安國云在安邑之西鄭玄云南夷地名括地志
以為廬州樂縣有巢湖即南巢淮南子曰桀與姝喜同
舟浮江奔南巢之山而死
太昊葬陳宛邱皇甫謐曰在南郡或曰在山陽高平之
西女媧葬晉趙城炎帝葬長沙黃帝葬橋山地理志曰
在上郡同陽縣括地志曰在寧州羅川縣東子午山顓
頊葬頓邱皇覽曰在東郡濮陽頓邱廣陽里山海經曰
葬鮒魚山之陽九嬪葬其隂在澶州或曰葬高陽高辛
葬頓邱皇覽曰在頓邱臺隂野或曰葬郃陽古莘國也
又曰葬滑堯葬城陽榖林皇覽曰在濟隂劉向曰在濟
隂邱隴山舜葬九疑皇覽曰在零陵營浦縣禹葬會稽
湯葬汾隂皇覽曰在汾隂亳縣北東郭吉州
九河爾雅曰徒駭太史馬頰覆鬴胡蘇簡潔鉤盤鬲津
及河之經流也自漢以來求九河者多云在德州滄州
臨津樂陵無棣之間班固則以滹沱為徒駭或不知一
為河之經流分簡潔為二唯宋程氏以為滄州北與平
州接境相去五百餘里禹之九河當在其地後為海水
淪沒故迹不存又經言夾右碣石則九河入海之處有
碣石在其西北今兖冀之地無此石而平州正南有碣
石尚在海中九河已淪入海明矣漢司空掾王璜言天
常連北風海水溢西南出浸數百里酈道元亦云碣石
入海信而有徵是九河之地亦為海水所漸矣
濟水漯水濟水發源王屋山至温縣入河復溢出為滎
東北會汶入海程氏以為溢出者適會河溢非濟水因
濟而溢故還以元名命之蔡氏以為濟水性下勁疾伏
流絶河按水經濟水自温縣東南流當鞏縣北入河至
滎陽縣北東出至甲下邑復入河而後入海酈注引山
海經曰濟水絶鉅野注勃海入濟琅槐東北又東北而
河水枝津注之經以為入河非是乃河入濟非濟入河
也漯水蔡氏以為未詳所在地志曰出東郡東武陽至
千乘入海程氏以為此漢河與漯殊異按水經漯水徑
清河縣故城北至高唐河水注之過千乘徑楊墟縣東
商河水出焉而商河東北流注於海郭景純曰濟自滎
陽至樂安博昌入海今河竭濟水仍流不絶經言入河
二說並失河於濟漯之北别流注海今所輟流者惟漯
水耳按二說是濟水未嘗復入河而漯水為商河所奪
其流中絶故不知所在也
黑水地志出犍為郡南廣州汾關山水經出張掖雞山
南至燉煌過三危山南入南海唐樊綽云麗水古之黑
水程氏曰麗水狹小不足為界西珥河與漢志葉榆水
相貫其流正趨南海漢開滇嶲其地有古黑水祠是西
珥河為黑水也
雲夢澤名方八九百里跨江南北華容枝江江夏安陸
皆其地也
契始封商至湯八遷始居西亳仲丁遷嚻河亶甲居相
祖乙居邢又曰居耿盤庚遷河南復居亳
爾雅九州郭注云盖殷制也以禹貢較無青梁而有幽
營以周職方較無青并而有徐營損益夏周之間故曰
殷制也
五嶽周官九鎮不言五嶽曰東南揚州其山鎮會稽正
南荆州其山鎮衡山河南豫州其山鎮華山正東青州
其山鎮沂山河東兖州其山鎮岱山正西雍州其山鎮
嶽山東北幽州其山鎮醫無閭河内冀州其山鎮霍山
正北并州其山鎮恒山所謂霍山者為霍太山地里志
云太嶽在河東縣彘東名霍太山是也爾雅則專舉五
嶽而言曰河南華河西嶽河東岱河北恒江南衡其山
皆同也至曰泰山為東嶽華山為西嶽霍山為南嶽恒
山為北嶽嵩高為中嶽此所謂霍山者郭璞注云即天
柱山潛水所出而又曰霍山本衡山一名霍山漢武帝
以衡山遼曠移其神天柱邢疏云注所謂即天柱山潛
水所出此據作注時為言其經之霍山即江南衡也按
此是周官之霍山為霍太山爾雅之霍山為衡山也又
爾雅之舉五嶽也初曰河南華河西嶽河東岱河北恒
江南衡云者是以華山為中嶽盖西周都雍雍近華故
以華為中嶽也繼又曰泰山為東嶽華山為西嶽霍山
為南嶽恒山為北嶽嵩高為中嶽云者盖王城宅洛洛
近嵩故以嵩高為中嶽也各從二京之所近以為之中
以定四方非前後異文也
金仁山曰按李氏心傳辨周禮五嶽謂周都豐鎬則
華山乃中嶽嵩高不得為中嶽嵩高之為中嶽蓋東
遷之後也今以此說推之禹貢冀州有太嶽謂之霍
太山則堯都冀州當以太嶽為中嶽爾雅河西嶽周
禮雍州其山鎮嶽山即禹貢岍山又名吴嶽然則唐
虞之際當以岍山為西嶽霍太山為中嶽而東岱南
衡北恒爾按二說良是至李氏以嵩高為中嶽為東
遷之後是斷爾雅不得為西周書或未必然也
十藪周官有九曰東南揚州其澤藪具區正南荆州其
澤藪雲夢河南豫州其澤藪圃田正東青州其澤藪望
諸河東兖州其澤藪大野正西雍州其澤藪弦蒲正北
幽州其澤藪貕養河内冀州其澤藪楊紆正北并州其
澤藪昭餘祈爾雅十藪曰魯有大野晉有大陸秦有楊
陓宋有孟諸楚有雲夢吴越之間有具區齊有海隅燕
有昭余祈鄭有圃田周有焦護鄭玄於楊紆注云所在
未聞於弦蒲注云在汧邢昺爾雅疏云地理志汧吴山
古文以為汧山北有蒲谷鄉弦中谷雍州藪今注亦云
在汧然則周禮弦蒲即此楊陓也此說非是按周官與
爾雅之藪同者有七何獨於雍之弦蒲取冀之楊紆以
名弦蒲乎且弦蒲即為楊陓周官不得云雍藪弦蒲又
云冀藪楊紆也竊以幽州豯養推之豯養在徐賈公彦
疏云周時幽州南侵徐州之地然則楊紆在冀雍州獨
不可東侵冀州之地乎是秦之楊陓即周官冀之楊紆
不得以弦蒲為楊陓也而雍之弦蒲在汧冀之楊紆則
未知所在爾
波溠廬維周官為豫兖之浸鄭注云波讀播按禹貢有
波水無播又云廬當作雷即雷夏在城陽西維當作雍
汳水至蒙為灉按禹貢有濰無盧盧水在濟陽郡盧縣
如本文解亦得鄭注似曲
秦居雍獻公徙櫟陽孝公始都咸陽楚都郢頃襄王徙
陳考烈王徙夀春趙起晉陽獻侯治中牟敬侯始都邯
鄲魏起安邑惠王始都大梁韓起平陽哀侯都鄭景侯
徙陽翟衛都濮陽徙野王
戰國之勢天下共苦秦秦踞建瓴之勝扼關東之吭俯
膺殽函布翅河隴藉足巫山黔中乘險負固莫之敢攖
據上游故也是故燕潰國都齊失臨菑韓受圍雍氏破
岸門趙急長平邯鄲魏覆馬陵伊闕楚亡漢中敗藍田
國無不破戰無不北趙嘗與四國共攻秦秦破之修魚
西周約諸侯將天下銳兵西攻秦秦滅西周入九鼎自
有秦以來未聞一矢加遺于秦城其明效也地勢實然
又重以詐力張儀取西河收上庸而楚魏削司馬錯滅
蜀而巫黔通甘茂拔宜陽而二周震范睢納遠交近攻
之說釋齊事韓得尺有尺得寸有寸蠶食之漸寢以及
廣兵力既強人心服屬故以一隅困天下而有餘及其
欲得意盈魚肉黔首殽函之險未失百二之重故在而
魚爛自中土崩于外且以天子抗匹夫而不足是又明
地勢之不足恃也
蘇秦說趙王曰請一韓魏齊楚燕趙六國從親以儐秦
盟于洹水之上約曰秦攻楚齊魏各出銳師以佐之韓
絶食道趙涉河漳燕守常山之北秦攻韓魏則楚絶其
後齊出銳師以佐之趙涉河漳燕守雲中秦攻齊則楚
絶其後韓守成皋魏塞午道(宜州西䕫州東有山名子午嶺南北直相當北山是)
(子南山是午共為子午道)趙涉河漳博關燕出銳師以佐之秦攻燕
則趙守常山楚軍武關齊涉渤海韓魏出銳師以佐之
秦攻趙則韓軍宜陽楚軍武關魏軍河外齊涉渤海燕
出銳師以佐之諸侯有倍約者五國共伐之秦必不敢
出兵函谷關以害山東矣班彪嘗論之曰從約者天下
之心亦其勢也以天下之心行天下之勢如水就下孰
能禦之其所不可者諸侯之心不一或見小利而相侵
或修小怨而相伐或眩子名實為横人所恐喝使諸侯
之智少靈于連雞則秦人自保之不給安能圖併吞之
舉耶說殊是雖然父子天屬兄弟同氣或有時而疑諸
侯反覆其不相保不待智者而知之矣當是時使韓守
宜陽塞轘轅築伊關扞緱氏楚封武關備南鄭壁方城
魏控皮氏窒汾隂蒲阪趙崇離石絶西河屯馬邑雁門
燕扼雲中九原塹滹沱鄙林胡樓煩六國各嚴其圉西
鄉而戒教養安集内紓其力禦詐以信破讒以忠杜傾
危之口斥縱横之術誠能如是雖亡秦不足于以禁秦
之帝為有餘矣
尚史卷九十七
