尚史卷七本紀六
鑲白旗漢軍李鍇撰
秦本紀
始皇帝二世皇帝
始皇帝者秦莊襄王子也莊襄王為秦質子於趙見吕
不韋姬悦而取之生始皇以秦昭王四十八年正月生
於邯鄲及生名為政姓趙氏年十三歲莊襄王死政代
立為秦王當是之時秦地已并巴蜀漢中越宛有郢置
南郡矣北收上郡以東有河東太原上黨郡東至滎陽
滅二周置三川郡吕不韋為相封十萬戶號曰文信侯
招致賓客游士欲以并天下李斯為舍人蒙驁王齮麃
公䓁為將軍王年少初即位委國事大臣晉陽反元年
將軍蒙驁擊定之二年麃公將卒攻卷斬首三萬三年
蒙驁攻韓取十三城齮死十月將軍蒙驁攻魏氏畼有
詭歲大饑四年拔畼有詭三月軍罷秦質子歸自趙趙
大子出歸國十月蝗天下疫百姓内粟千石拜爵一級
五年將軍驁攻魏定酸枣燕虚長平雍邱山陽城皆拔
之取二十城初置東郡六年韓魏趙衞楚共擊秦取夀
陵秦出兵五國兵罷拔韓迫東郡其君角率其支属徙
居野王阻其山以保魏之河内七年彗星先出東方見
北方五月見西方將軍驁死以攻龍孤慶都還兵攻汲
彗星復見西方十六日夏太后死(莊襄王母)八年弟長安君
成蟜將軍擊趙反死屯留軍吏皆斬死遷其民於臨洮
將軍壁死卒屯留蒲鶮反戮其屍(謂成蟜反而死副將壁亦死其屯留蒲鶮)
(三邑之反卒雖死而復戮其屍)河魚大上輕車重馬東就食嫪毐封為
長信侯予之山陽地令毐居之宫室車馬衣服苑囿馳
獵恣毐事無大小皆决於毐又以河西太原郡更為毐
國九年彗星見或竟天攻魏垣蒲陽四月上宿雍已酉
王冠帶劍長信侯毐作亂而覺矯王御璽及太后璽以
發縣卒及衞卒官騎戎翟君公舍人將欲攻蘄年宫為
亂王知之令相國昌平君昌文君發卒攻毐戰咸陽斬
首數百皆拜爵及宦者皆在戰中亦拜爵一級毐䓁敗
走即令國中有生得毐賜錢百萬殺之五十萬盡得毐
䓁衞尉竭内史肆佐弋竭中大夫令齊䓁二十人皆梟
首車裂以徇滅其宗及其舍人輕者為鬼薪及奪爵遷
蜀四千餘家家房陵四月寒凍有死者楊端和攻衍氏
(魏邑)彗星見西方又見北方從斗以南八十日十年相國吕
不韋坐嫪毐免桓齮為將軍齊趙來置酒韓人鄭國來
間秦鑿涇水為渠中作而覺大索逐客李斯上書說乃
止逐客令李斯因說王請先取韓以恐他國於是使斯
下韓而李斯用事十一年王翦桓齮楊端和攻鄴取九
城王翦攻閼與僚陽皆并為一軍翦將十八日軍歸斗
食以下什推二人從軍取鄴安陽桓齮將十二年秋大
旱六月至八月乃雨十三年桓齮攻趙平陽殺趙將扈
輒斬首十萬王之河南正月彗星見東方十月桓齮攻
趙十四年攻趙軍於平陽取宜安破之殺其將軍桓齮
定平陽武城韓非使秦秦用李斯謀留非非死雲陽韓
王請為臣十五年大興兵一軍至鄴一軍至太原取狼
孟地動攻番吾李牧擊破秦軍南距韓魏十六年九月
發卒受地韓南陽假守騰初令男子書年魏獻地於秦
秦置麗邑十七年内史騰攻韓得韓王安盡納其地以
其地為郡命曰潁川地動華陽太后卒民大饑十八年
大興兵攻趙王翦將上地下井陘端和將河内羌瘣伐
趙端和圍邯鄲城十九年王翦羌瘣盡定取趙地東陽
得趙王引兵欲攻燕屯中山秦王之邯鄲諸嘗與王生
趙時母家有仇怨皆阬之秦王還從太原上郡歸始皇
帝母太后崩趙公子嘉率其宗數百人之代自立為代
王東與燕合兵軍上谷大饑二十年燕太子丹患秦兵
至國恐使荆軻刺秦王秦王覺之體解軻以徇而使王
翦辛勝攻燕燕代發兵擊秦軍秦軍破燕易水之西二
十一年王賁攻薊乃益發卒詣王翦軍遂破燕太子丹
軍取薊得太子丹之首燕王東收遼東而王之王翦謝
病老歸新鄭反昌平君徙於郢大雪雪深二尺五寸二
十二年王賁攻魏引河溝灌大梁大梁城壊其王請降
盡取其地二十三年秦王復召王翦強起之使將擊荆
取陳以南至平輿虜荆王秦王游至郢陳荆將項燕立
昌平君為荆王反秦於淮南二十四年王翦蒙武攻荆
破荆軍昌平君死項燕遂自殺二十五年大興兵王賁
將攻燕遼東得燕王喜還攻代虜代王嘉王翦遂定荆
江南地降越君置會稽郡五月天下大酺二十六年齊
王建與其相侯勝發兵守其西界不通秦秦使將軍王
賁從燕南攻齊得齊王建秦初并天下令丞相御史曰
異日韓王納地效璽請為藩臣已而倍約與趙魏合從
畔秦故興兵誅之虜其王寡人以為善庶幾息兵革趙
王使其相李牧來約盟故歸其質子已而倍盟反我太
原故興兵誅之得其王趙公子嘉乃自立為代王故舉
兵擊滅之魏王始約服入秦已而與韓趙謀襲秦秦兵
吏誅遂破之荆王獻青陽以西已而畔約擊我南郡故
發兵誅得其王遂定其荆地燕王昏亂其太子丹乃隂
令荆軻為賊兵吏誅滅其國齊王用后勝計絶秦使欲
為亂兵吏誅虜其王平齊地寡人以𦕈𦕈之身興兵誅
暴亂頼宗廟之靈六王咸伏其辜天下大定今名號不
更無以稱成功傳後世其議帝號丞相綰御史大夫劫
廷尉斯䓁皆曰昔者五帝地方千里其外侯服夷服諸
侯或朝或否天子不能制今陛下興義兵誅殘賊平定
天下海内為郡縣法令由一統自上古以來未嘗有五
帝所不及臣䓁謹與博士議曰古有天皇有地皇有泰
皇泰皇最貴臣䓁昧死上尊號王為泰皇命為制令為詔
天子自稱曰朕王曰去泰著皇采上古帝位號曰皇帝
他如議制曰可追尊莊襄王為太上皇制曰聞太古有
號毋謚中古有號死而以行為謚如此則子議父臣議
君也甚無謂朕弗取焉自今已來除謚法朕為始皇帝
後世以計數二世三世至於萬世傳之無窮始皇推終
始五德之傳
漢書齊人鄒子之徒論著終始五德之運
以為周得火德秦代周德從所不勝方今水德之始改
年始朝賀皆自十月朔衣服旄旌節旗皆上黑數以六
為紀符法冠皆六寸而輿六尺六尺為步乘六馬更名
河曰德水以為水德之始剛毅戾深事皆决於法刻削
毋仁恩和義然後合五德之數於是急法久者不赦丞
相綰䓁言諸侯初破燕齊荆地遠不為置王毋以填之
請立諸子唯上幸許始皇下其議於羣臣羣臣皆以為
便廷尉李斯議曰周文武所封子弟同姓甚衆然後属
疏遠相攻擊如讐仇諸侯更相誅伐周天子弗能禁止
今海内賴陛下神靈一統皆為郡縣諸子功臣以公賦
税重賞賜之甚足易制天下無異意則安寕之術也置
諸侯不便始皇曰天下共苦戰鬭不休以有侯王頼宗
廟天下初定又復立國是樹兵也而求其寕息豈不難
哉廷尉議是分天下以為三十六郡郡置守尉監更名
民曰黔首大酺收天下兵聚之咸陽銷以為鍾鐻金人
十二重各千石置廷宫中一法度衡石丈尺車同軌書
同文字地東至海暨朝鮮西至臨洮羌中南至北嚮戶
北據河為塞並隂山至遼東徙天下豪富於咸陽十二
萬戶諸廟及章臺上林皆在渭南秦每破諸侯寫放其
宫室作之咸陽北阪上南臨渭自雍門以東至涇渭殿
屋複道周閣相属所得諸侯美人鐘鼓以充入之
三輔舊事始皇表河以為秦東門表汧以為秦西門
表中外殿觀百四十五後宫列女萬餘人氣上衝於
天
二十七年始皇廵隴西北地出鷄頭山過回中焉作信
宫渭南已更命信宫為極廟象天極自極廟道通酈山
作甘泉前殿築甬道自咸陽属之是歲賜爵一級治馳
道二十八年始皇東行郡縣上鄒嶧山立石與魯諸儒
生議刻石頌秦德其辭曰皇帝立國維初在昔嗣世稱
王討伐亂逆威動四極武義直方戎臣奉詔經世不久
滅六暴強二十有六年上薦高號孝道顯明既獻泰成
乃降專惠親巡遠方登於嶧山羣臣從者咸思攸長追
念亂世分土建邦以開事理攻戰日作流血於野自泰
古始世無萬數阤及五帝莫能禁止迺今皇帝一家天
下兵不復起災害滅除黔首康定利澤長久羣臣誦略
刻此樂石以著經紀(史錄諸銘獨遺此篇其文稍遜諸辭或子長故削之或後贋作今補)
(入紀)議封禪望祭山川之事乃遂上泰山立石封祠祀下
風雨暴至休於樹下因封其樹為五大夫
封禪書即帝位三年東廵郡縣於是徵從齊魯之儒
生博士七十人至乎泰山下諸儒生或議曰古者封
禪為蒲車惡傷山之土石草木埽地而祭席用葅稭
言其易遵也始皇聞此議各乖異難施用由此絀儒
生而遂除車道上自泰山陽至巔立石頌秦始皇帝
德明其得封也從隂道下禪於梁父其禮頗采太祝
之祀雍上帝所用而封藏皆秘之世不得而記也始
皇之上泰山中阪遇暴風雨休於大樹下諸儒生既
絀不得與用於封事之禮聞始皇遇風雨則譏之
禪梁父刻所立石其辭曰皇帝臨位作制明法臣下修
飭二十有六年初并天下罔不賓服親巡遠方黎民登
兹泰山周覧東極從臣思迹本原事業祇誦功德治道
運行諸産得宜皆有法式大義休明垂於後世順承勿
革皇帝躬聖既平天下不懈於治夙興夜寐建設長利
專隆教誨訓經宣達遠近畢理咸承聖志貴賤分明男
女禮順慎遵職事昭隔内外靡不清淨施於後嗣化及
無窮遵奉遺詔永承重戒於是乃並勃海以東過黃腄
窮成山登之罘立石頌秦德焉而去南登琅邪大樂之
留三月乃徙黔首三萬戶琅邪臺下復十二歲作琅邪
臺立石刻頌秦德明德意曰維二十六年皇帝作始端
平法度萬物之紀以明人事合同父子聖智仁義顯白
道理東撫東土以省卒士事已大畢乃臨於海皇帝之
功勤劳本事上農除末黔首是富普天之下摶心揖志
器械一量同書文字日月所照舟輿所載皆終其命莫
不得意應時動事是維皇帝匡飭異俗陵水經地憂恤
黔首朝夕不懈除疑定法咸知所辟方伯分職諸治經
易舉錯必當莫不如畫皇帝之明臨察四方尊卑貴賤
不踰次行姦邪不容皆務貞良細大盡力莫敢怠荒遠
邇辟隠專務肅莊端直敦忠事業有常皇帝之德存定
四極誅亂除害興利致福節事以時諸産繁殖黔首安
寕不用兵革六親相保終無寇賊驩欣奉教盡如法式
六合之内皇帝之土西涉流沙南盡北戶東有東海北
過大夏人迹所至無不臣者功蓋五帝澤及牛馬莫不
受德各安其宇維秦王兼有天下立名為皇帝乃撫東
土至於琅邪列侯武城侯王離列侯通武侯王賁倫侯
建成侯趙亥倫侯昌武侯成倫侯武信侯馮毋擇丞相
隗林丞相王綰卿李斯卿王戊五大夫趙嬰五大夫楊
樛從與議於海上曰古之帝者地不過千里諸侯各守
其封域或朝或否相侵暴亂殘伐不止猶刻金石以自
為紀古之五帝三王知教不同法度不明假威鬼神以欺
遠方實不稱名故不久長其身未歿諸侯倍叛法令不
行今皇帝并一海内以為郡縣天下和平昭明宗廟體
道行德尊號大成郡臣相與誦皇帝功德刻於金石以
為表經既已齊人徐市䓁上書言海中有三神山名曰
蓬萊方丈瀛洲仙人居之請得齋戒與童男女求之於
是遣徐市發童男女數千人入海求仙人
封禪書宋毋忌正伯僑充尚羡門子高最後皆燕人
為方僊道形解銷化依於鬼神之事自齊威宣燕昭
使人入海求蓬萊方丈瀛洲此三神山者傳在渤海
中去人不遠未至望之如雲及到三神山反居水下
臨之風輙引去終莫能至云及始皇至海上方士言
之始皇使童男女入海求之船交海中皆以風為解
金樓子始皇聞鬼谷先生言因遣徐福入海求金菜
玉蔬并一寸椹十洲記拾遺記並荒誕不載
始皇還過彭城齋戒禱祠欲出周鼎泗水使千人沒水
求之弗得
水經注周顯王時九鼎淪沒泗淵始皇時九鼎見於
彭城始皇自以德合三代大喜使數千人沒水求之
不得所謂鼎伏也亦曰系而行之未出龍齒齧其系
故語曰稱樂太早絶鼎系
乃西南渡淮水之衡山南郡浮江至湘山祠逢大風幾
不得渡上問博士曰湘君何神博士對曰聞之堯女舜
之妻而葬此於是始皇大怒使荆徒三千人皆伐湘山
樹赭其山上自南郡由武關歸二十九年始皇東游至
陽武博浪沙中為盗所驚求弗得乃令天下大索十日
登之罘刻石其辭曰維二十九年時在中春陽和方起
皇帝東游廵登之罘臨照於海從臣嘉觀原念休烈追
誦本始大聖作治建定法度顯著綱紀外教諸侯光施
文惠明以義理六國回辟貪戾無厭虐殺不已皇帝哀
衆遂發討師奮揚武德義誅信行威燀旁達莫不賓服
烹滅強暴拔捄黔首周定四極普施明法經緯天下永
為儀則大矣哉宇縣之中承順聖意羣臣誦功請刻於
石表垂於常式其東觀曰維二十九年皇帝春游覧省
遠方逮於海隅遂登之罘昭臨朝陽觀望廣麗從臣咸
念原道至明聖法初興清理疆内外誅暴強武威旁暢
振動四極禽滅六王闡并天下菑害絶息永偃戎兵皇
帝明德經理宇内視聽不怠作立大義昭設備器咸有
章旗職臣遵分各知所行事無嫌疑黔首改化遠邇同
度臨古絶尤常職既定嗣後循業長承聖治羣臣嘉德
祗誦聖烈請刻之罘旋遂之琅邪道上黨入三十年無
事三十一年十二月更名臘曰嘉平
茅盈内記始皇三十一年九月庚子盈曾祖父蒙於華
山乘雲駕龍白日升天先是其邑謠歌曰神仙得者
茅初成駕龍上升入秦清時下玄洲戲赤城繼世而
往在我盈帝若學之臘嘉平始皇聞謠歌欣然有尋
仙之志因改臘曰嘉平
賜黔首里六石米二羊始皇為微行咸陽與武士四人
俱夜出逢盗蘭池見窘武士擊殺盗關中大索二十日
米石千六百三十二年始皇之碣石使燕人盧生求羡
門高誓刻碣石門壊城郭决通隄防其辭曰遂興師旅
誅戮無道為逆滅息武殄暴逆文復無罪庶心咸服惠
論功劳賞及牛馬恩肥土域皇德奮威德并諸侯初一
泰平墮壊城郭决通川防夷去險阻地勢既定黎庶無
繇天下咸撫男樂其疇女修其業事各有序惠被諸産
久並來田莫不安所羣臣誦烈請刻此石垂著儀矩因
使韓終侯公石生求仙人不死之藥始皇巡北邊從上
郡入燕人盧生使入海還以鬼神事因奏錄圖書曰亾
秦者胡也始皇乃使將軍蒙恬發兵三十萬人北擊胡
略取河南地三十三年發諸嘗逋亾人贅婿賈人略取
陸梁地為桂林象郡南海以適遣戌西北斥逐匈奴自
榆中並河以東属之隂山以為三十四縣城河上為塞
又使蒙恬渡河取高闕陶山北假中築亭障以逐戎人
徙謫實之初縣禁不得祠明星出西方三十四年適治
獄吏不直者築長城及南越地
搜神記秦時築城於武周塞内以備胡城將成而崩
者數焉有馬馳走周旋反覆父老異之因依馬跡以
築城城乃不崩遂名馬邑水經注秦築長城死者相
属民歌曰生男慎勿舉生女哺用脯不見長城下尸
骸相支拄淮南子秦皇挟錄圖見其傳曰亾秦者胡
也因發卒五十萬使蒙公揚武子將築修城西属流
沙北擊遼水東結朝鮮中國内郡輓車餉之又利越
之犀角象齒翡翠珠璣乃使尉屠睢發卒五十萬為
五軍塞鐔城之嶺一軍守九嶷之塞一軍處番禺之
都一軍守南野之界一軍結餘干之水三年不解甲
弛弩使監禄無以轉餉又以卒鑿渠而通粮道以與
越人戰殺西嘔君譯吁宋而越人皆入叢薄中與禽
獸處莫肯為秦虜相置桀駿以為將而夜攻秦人大
破之殺尉屠睢伏尸流血數十萬乃發適戌以備之
始皇置酒咸陽宫博士七十人前為夀僕射周青臣進
頌曰他時秦地不過千里頼陛下神靈明聖平定海内
放逐蠻夷日月所照莫不賓服以諸侯為郡縣人人自
安樂無戰爭之患傳之萬世自上古不及陛下威德始
皇悦博士齊人淳于越進曰臣聞殷周之王千餘歲封
子弟功臣自為枝輔今陛下有海内而子弟為匹夫卒
有田常六卿之臣無輔拂何以相救哉事不師古而能
長久者非所聞也今青臣又面䛕以重陛下之過非忠
臣始皇下其議丞相李斯曰五帝不相復三代不相襲
各以治非其相反時變異也今陛下創大業建萬世之
功固非愚儒所知且越言乃三代之事何足法也異時
諸侯並争厚招游學今天下已定法令出一百姓當家
則力農工士則學習法令辟禁今諸生不師今而學古
以非當世惑亂黔首丞相臣斯昧死言古者天下散亂
莫之能一是以諸侯並作語皆道古以害今飾虚言以
亂實人善其所私學以非上之所建立今皇帝并有天
下别黑白而定一尊私學廼相與非法教人聞令下則
各以其學議之入則心非出則巷議夸主以為名異取
以為高率羣下以造謗如此弗禁則主勢降乎上黨與
成乎下禁之便臣請史官非秦記皆燒之非博士官所
職天下敢有藏詩書百家語者悉詣守尉雜燒之有敢
偶語詩書棄市以古非今者族吏知見不舉者與同罪
令下三十日不燒黔為城旦所不去者醫藥卜筮種樹
之書若欲有學法令以吏為師制曰可三十五年除道
道九原抵雲陽塹山堙谷直通之於是始皇以為咸陽
人多先王之宫廷小吾聞周文王都豐武王都鎬豐鎬
之間帝王之都也乃營作朝宫渭南上林苑中先作前
殿阿房東西五百步南北五十丈上可以坐萬人下可
以建五丈旗
三輔舊事阿房宫以磁石為門鑄銅人十二於宫前
周馳為閣道自殿下直抵南山表南山之顛以為闕為
復道自阿房渡渭属之咸陽以象天極閣道絶漢抵營
室也阿房宫未成成欲更擇令名名之作宫阿房故天
下謂之阿房宫徒刑者七十餘萬人乃分作阿房宫或
作麗山發北山石椁乃寫蜀荆地材皆至關中計宫三
百關外四百餘於是立石東海上朐界中以為秦東門
因徙三萬家麗邑五萬家雲陽皆復不事十歲
新書始皇作臺榭宫室則天下豪富制屋宅者莫不
倣之設房闥備廐庫繕雕琢刻畫之好博玄黃琦瑋
之色三輔黃圖始皇作咸陽宫因北陵營殿端門四
達以制紫宫象帝居引渭水灌都以象天漢横橋南
渡以法牽牛橋廣六尺南北二百八十步六十八間
八百五十柱二百一十二梁橋之西北隄繳立石柱
咸陽北至九嵕甘泉南至鄠杜東至河西至汧渭之
交東西八百里南北四百里離宫别館相望聫属木
衣綈繡土被朱紫宫人不移樂不改懸窮年㤀歸猶
不能徧拾遺記始皇起雲明臺窮珍木搜巧工騰虚
緣木揮斤空中子時起工午時已畢秦人謂之子午
臺亦言於子午之地各起一臺
盧生說始皇曰臣等求芝竒藥仙者常弗遇類物有害
之者方中人主時為微行以辟惡鬼惡鬼辟真人至人
主所居而人臣知之則害於神眞人者入水不濡入火
不爇陵雲氣與天地久長今上治天下未能恬淡願上
所居宫毋令人知然後不死之藥殆可得也於是始皇
曰吾慕眞人自謂眞人不稱朕乃令咸陽之旁二百里
内宫觀二百七十復道甬道相連帷帳鍾鼔美人充之
各案署不移徙行所幸有言其處者罪死始皇帝幸梁
山宫從山上見丞相車騎衆弗善也中人或告丞相丞
相損車騎始皇怒曰此中人泄吾語案問莫服當是時
詔捕諸時在旁者皆殺之自是後莫知行之所在聽事
羣臣受决事悉於咸陽宫侯生盧生相與謀曰始皇為
人天性剛戾自用起諸侯并天下意得欲從以為自古
莫及已專任獄吏獄吏得親幸博士雖七十人特備員
弗用丞相諸大臣皆受成事倚辦於上上樂以刑殺為
威天下畏罪持禄莫敢盡忠上不聞過而日驕下懾伏
謾欺以取容秦法不得兼方不騐輙死然侯星氣者至
三百人皆良士畏忌諱䛕不敢端言其過天下之事無
小大皆决於上上至以衡石量書日夜有呈不中呈不
得休息貪於權勢至如此未可為求仙藥於是乃亾去
始皇聞亾乃大怒曰吾前收天下書不中用者盡去之
悉召文學方術士甚衆欲以興太平方士欲練以求竒
藥今聞韓衆去不報徐市䓁費以巨萬計終不得藥徒
姦利相告日聞盧生䓁吾尊賜之甚厚今乃誹謗我以
重吾不德也諸生在咸陽者吾使人廉問或為訞言以
亂黔首於是使御史悉案問諸生諸生傳相引告乃自
除犯禁者四百六十餘人皆阬之咸陽使天下知之以
懲後益發謫徙邊始皇長子扶蘇諫始皇怒使扶蘇北
監蒙恬於上郡三十六年熒惑守心有墜星下東郡至
地為石黔首或刻其石曰始皇帝死而地分始皇聞之
遣御史逐問莫服盡取石旁居人誅之因燔銷其石始
皇不樂使博士為仙真人詩及行所游天下傳令樂人
謌弦之秋使者從關東夜過華隂平舒道有人持璧遮
使者曰為吾遺滈池君因言曰今年祖龍死使者問其
故因忽不見置其璧去使者奉璧具以聞始皇默然良
久曰山鬼固不過知一歲事也退言曰祖龍者人之先
也使御府視璧乃二十八年行渡江所沉璧於是始皇
卜之卦得游徙吉遷北河榆中三萬家拜爵一級三十
七年十月癸丑始皇出游左丞相斯從右丞相去疾守
少子胡亥愛慕請從上許之十一月行至雲夢望祀虞
舜於九疑山浮江下觀籍柯渡海渚過丹陽至錢塘臨
浙江水波惡乃西百二十里從狭中渡上會稽祭大禹
望於南海而立石刻頌秦德其文曰皇帝休烈平一宇
内德惠修長三十有七年親廵天下周覧遠方遂登會
稽宣省習俗黔首齋莊羣臣頌功本原事迹追首高明秦
聖臨國始定刑名顯陳舊章初平法式審别職任以立
恒常六王專倍貪戾慠猛率衆自強暴虐恣行負力而
驕數動甲兵隂通間使以事合從行為辟方内飾詐謀
外来侵邊遂起禍殃義威誅之殄熄暴悖亂賊滅亾聖
德廣密六合之中被澤無疆皇帝并宇兼聽萬事遠近
畢清運理羣物孝騐事實各載其名貴賤並通善否陳
前靡有隠情飾省宣義有子而嫁倍死不貞防隔内外
禁止淫泆男女絜誠夫為寄豭殺之無罪男秉義程妻
為逃嫁子不得毋咸化廉清大治濯俗天下承風蒙被
休經皆遵度軌和安敦勉莫不順令黔首修潔人樂同
則嘉保太平後敬奉法常治無極輿舟不傾從臣頌烈
請刻此石光垂休銘
茅盈内記始皇游會稽還於句曲良常山北埋白璧
一䨇深七尺李斯刻篆璧文云始皇聖德平章山河
廵狩蒼川勒名素璧
還過吳從江乘渡並海上北至琅邪方士徐市䓁入海
求神藥數歲不得費多恐譴乃詐曰蓬萊藥可得然常
為大鮫魚所苦故不得至願請善射與俱見則以連弩
射之始皇夢與海神戰如人状問占夢博士曰水神不
可見以大魚蛟龍為候今上禱祠備謹而有此惡神當
除去而善神可致乃令入海者齎捕巨魚具而自以連
弩候大魚出射之自琅邪北至榮成山弗見至之罘見
巨魚射殺一魚遂並海西至平原津而病始皇惡言死
羣臣莫敢言死事上病益甚乃為璽書賜公子扶蘇曰
與喪會咸陽而葬書已封在中車府令趙高行符璽事
所未授使者七月丙寅始皇崩於沙邱平臺
論衡孔子遺䜟曰不知何一男子自謂秦始皇上我
之堂踞我之牀顛倒我衣裳至沙邱而亾後始皇至
魯觀孔子之宅至沙邱而崩誣聖殊甚始皇亦未
嘗至魯
丞相斯為上崩在外恐諸公子及天下有變乃秘之不
發喪棺載輼凉車中故幸宦者驂乘所至上食百官奏
事如故宦者輙從輼凉車中可其奏事獨子胡亥趙高
及所幸宦者五六人知上死趙高故嘗教胡亥書及獄
律令法事胡亥私幸之高乃與公子胡亥丞相斯隂謀
破去始皇所封書賜公子扶蘇者而更詐為丞相斯受
始皇遺詔沙邱立子胡亥為太子更為書賜公子扶蘇
蒙恬數以罪賜死(詳李斯傳)行遂從井陘抵九原會暑上輼
車臭乃詔從官令車載一石鮑魚以亂其臭行從直道
至咸陽發喪太子胡亥襲位為二世皇帝九月葬始皇
酈山始皇初即位穿治酈山及并天下天下徒送詣七
十餘萬人穿三泉下銅而致棺宫觀百官竒器珍怪徙
臧滿之令匠作機弩矢有所穿近者輙射之以水銀為
百川江河大海機相灌輸上具天文下具地理以人魚
膏為燭度不滅者久之二世曰先帝後宫非有子者出
焉不宜皆令從死死者甚衆葬既已下或言工匠為機
藏皆知之藏重即泄大事畢已藏閉中羡下外羡門盡
閉工匠藏者無復出者樹草木以象山(史記)
三秦記酈山陵周廻跨隂盤縣界水背陵障使東西
流運大石於渭北渚民怨之作甘泉之歌曰運石甘
泉口渭水不敢流千人唱萬人謳金陵餘石大如塸
關中記始皇陵在酈山泉本北流障使東西流有土
無石取大石於渭北諸山水經注始皇厚葬建壙於
麗山之戎一名藍田其隂多金其陽多玉蔡質漢儀
李斯治驪山陵上書云臣所將隸徒七十二萬人治
驪山者已深已極鑿之不入燒之不㸐扣之空空如
下天狀帝報之曰鑿之不入燒之不然其旁行三百
丈乃止皇覽墳高五十餘丈周迴五里餘
二世皇帝元年年二十一趙高為郎中令任用事二世
下詔增始皇寝廟犧牲及山川百祀之禮令羣臣議尊
始皇廟羣臣皆頓首言曰古者天子七廟諸侯五大夫
三雖萬世世不軼毁今始皇為極廟四海之内皆獻貢
職增犧牲禮咸備毋以加先王廟或在西雍或在咸陽
天子儀當獨奉酌祠始皇廟自襄公已下軼毁所置凡
七廟羣臣以禮進祠以尊始皇廟為帝者祖廟皇帝復
自稱朕
新書胡亥之為公子詔置酒饗羣臣召諸子賜食先
罷胡亥下陛視羣臣陳杖履善者因行殘敗而去諸
侯聞之莫不太息及二世即位皆知天下必棄之
二世與趙高謀曰朕年少初即位黔首未集附先帝廵
行郡縣以示強威服海内今晏然不廵行即見弱毋以
臣畜天下春二世東行郡縣李斯從到碣石並海内南
至會稽而盡刻始皇所立刻石石旁著大臣從者名以
章先帝成功盛德焉皇帝曰金石刻盡始皇帝所為也
今襲號而金石刻辭不稱始皇帝其於久遠也如後嗣
為之者不稱成功盛德丞相臣斯臣去疾御史大夫臣
德昧死言臣請具刻詔書刻石因明白矣臣昧死請制
曰可遂至遼東而還於是二世乃遵用趙高申法令乃
隂與趙高謀曰大臣不服官吏尚強及諸公子必與我
爭為之奈何高曰臣固願言而未敢也先帝之大臣皆
天下累世名貴人也積功劳世以相傳久矣今高素小
賤陛下幸稱舉令在上位管中事大臣鞅鞅特以貌從
臣其心實不服今上出不因此時案縣郡守尉有罪者
誅之上以振威天下下以除去上平生所不可者今時
不師文而決於武力願陛下遂從時無疑即羣臣不及
謀明主收舉餘民賤者貴之貧者富之遠者近之則上
下集而國安矣二世曰善乃行誅大臣及諸公子以罪
過連逮少近官三郎無得立者而六公子戮死于杜公
子將閭昆弟三人皆自殺宗室振恐羣臣諫者以為誹
謗大吏持禄取容黔首振恐四月二世還至咸陽曰先
帝為咸陽朝廷小故營阿房宫為室堂未就會上崩罷
其作者復土酈山酈山事大畢今釋阿房宫弗就則是
章先帝舉事過也復作阿房宫外撫四夷如始皇計盡
徵其材士五萬人為屯衞咸陽令教射狗馬禽獸當食
者多度不足下調郡縣轉菽粟芻藁皆令自齎粮食咸
陽三百里内不得食其榖用法益刻深七月戍卒陳勝
等反故荆地為張楚勝自立為楚王居陳遣諸將徇地
山東郡縣少年苦秦吏皆殺其守尉令丞反以應陳涉
相立為侯王合從西鄉名為伐秦不可勝數也謁者使
東方來以反者聞二世二世怒下吏後使者至上問對
曰羣盜郡守尉方逐捕今盡得不足憂上悦武臣自立
為趙王魏咎為魏王田儋為齊王沛公起沛項梁舉兵
會稽郡二年冬陳涉所遣周章䓁將西至戲兵數十萬
二世大驚與羣臣謀曰奈何少府章邯曰盗已至衆強
今發近縣不及矣酈山徒多請赦之授兵以擊之二世
乃大赦天下使章邯將擊破周章軍而走遂殺章曹陽
二世益遣長史司馬欣董翳佐章邯擊盜殺陳勝城父
破項梁定陶滅魏咎臨濟楚地盗名將以死章邯乃北
渡河擊趙王歇䓁於鉅鹿趙高說二世曰先帝臨制天
下久故羣臣不敢為非進邪說今陛下富於春秋初即
位奈何與公卿廷决事事即有誤示羣臣短也天子稱
朕固不聞聲於是二世常居禁中與高决諸事其後公
卿希得朝見盗賊益多而關中卒發東擊盗者毋已右
丞相去疾左丞相斯將軍馮劫進諫曰關中羣盗並起
秦發兵誅擊所殺亾甚衆然猶不止盗多皆以戍漕轉
作事苦賦税大也請且止阿房宫作者減省四邊戍轉
二世曰吾聞之韓子曰堯舜采椽不刮茅茨不翦飯土
塯啜土形雖監門之養不觳於此禹作龍門通大夏決
河亭水放之海身自持築臿脛毋毛臣虜之劳不烈於
此矣凡所為貴有天下者得肆意極欲主重明法下不
敢為非以制御海内矣夫虞夏之主貴為天子親處窮
苦之實以徇百姓尚何于法朕尊萬乘毋其實吾欲造
千乘之駕萬乘之属充我號名且先帝起諸侯兼天下
天下已定外攘四夷以安邊境作宫室以章得意而君
觀先帝功業有緒今朕即位二年之間羣盗並起君不
能禁又欲罷先帝之所為是上毋以報先帝次不為朕
盡忠力何以在位下去疾斯劫吏案責他罪去疾劫曰
將相不辱自殺斯卒囚就五刑三年章邯䓁將其卒圍
鉅鹿楚上將軍項羽將楚卒往救鉅鹿冬趙高為丞相
竟案李斯殺之夏章邯等戰數却二世使人譲邯邯恐
使長史欣請事趙高弗見又復信欣恐亾去高使人捕
追不及欣見邯曰趙高用事於中將軍有功亦誅無功
亦誅項羽急擊秦軍虜王離邯䓁遂以兵降諸侯八月
己亥趙高欲為亂恐羣臣不聽乃先設騐持鹿獻於二
世曰馬也二世笑曰丞相誤邪謂鹿為馬問左右左右
或默或言馬以阿順趙高或言鹿者高因隂中諸言鹿
者以法後羣臣皆畏高高前數言關東盗毋能為也及
項羽虜秦將王離䓁鉅鹿下而前章邯䓁軍數却上書
請益助燕趙齊楚韓魏皆立為王自關以東大氐盡畔
秦吏應諸侯諸侯咸率其衆西鄉沛公將數萬人已屠
武關使人私於高高恐二世怒誅及其身乃謝病不朝
見二世夢白虎齧其左驂馬殺之心不樂怪問占夢卜
曰涇水為祟二世乃齋於望夷宫欲祠涇沉四白馬使
使責譲高以盗賊事高懼乃隂與其壻咸陽令閻樂其
弟趙成謀曰上不聽諫今事急欲歸禍於吾宗吾欲易
置上更立公子嬰子嬰仁儉百姓皆載其言使郎中令
為内應詐為有大賊令樂召吏發卒追劫樂毋置高舍
遣樂將吏卒千餘人至望夷宫殿門縛衞令僕射曰賊
入此何不止衞令曰周廬設卒甚謹安得賊敢入宫樂
遂斬衞令直將吏入行射郎宦者大驚或走或格格者
輙死死者數十人郎中令與樂俱入射上幄坐幃二世
怒召左右左右皆惶擾不鬭旁有宦者一人侍不敢去
二世入内謂曰公何不早告我乃至於此宦者曰臣不
敢言故得全使臣早言皆已誅安得至今閻樂前即二
世數曰足下驕恣誅殺無道天下共畔足下足下其自
為計二世曰丞相可得見否樂曰不可二世曰吾願得
一郡為王弗許又曰願為萬戶侯弗許曰願與妻子為
黔首比諸公子閻樂曰臣受命於丞相為天下誅足下
足下雖多言臣不敢報麾其兵進二世自殺閻樂歸報
趙高趙高乃悉召諸大臣公子告以誅二世之状曰秦
故王國始皇君天下故稱帝今六國復自立秦地益小
乃以空名為帝不可宜為王如故便立二世之兄子公
子嬰為秦王以黔首葬二世杜南宜春苑中令子嬰齋
當廟見受玉璽齋五日子嬰與其子二人謀曰丞相高
殺二世望夷宫恐羣臣誅之乃詳以義立我我聞趙高
乃與楚約滅秦宗室而王關中今使我齋見廟此欲因
廟中殺我我稱疾不行丞相必自來來則殺之高使人
請子嬰數輩子嬰不行高果自往曰宗廟重事王奈何
不行子嬰遂刺殺高於齋宫三族高家以徇咸陽子嬰
為秦王四十六日楚將沛公破秦軍入武關遂至覇上
使人約降子嬰子嬰即係頸以組白馬素車奉天子璽
符降軹道旁沛公遂入咸陽封宫室府庫還軍覇上居
月餘諸侯兵至項籍為從長殺子嬰及秦諸公子宗族
遂屠咸陽燒其宫室虜其子女收其珍寶貨財諸侯共
分之秦竟滅矣(史記)
贊曰秦德金虎負踞西鄉其帝天下也霆擊電爍沴氣
旁行要非四時之正矣而學者繫之大統上承有周不
亦惑乎乃若兼天下逮二世裁十有七年其毁井田廢
封建墮典滅籍私器大物决三代之防使不可卒復者
秦罪至深世乃以法制矩&KR0034;訓謬矣
尚史卷七
