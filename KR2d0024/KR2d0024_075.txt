尚史卷七十五列傳五十三
鑲白旗漢軍李鍇撰
秦諸臣𫝊
李斯
李斯者楚上蔡人也年少時為郡小吏見吏舍厠中鼠
食不潔近人犬數驚恐之斯入倉觀倉中鼠食積粟居
大廡之下不見人大之憂于是李斯乃歎曰人之賢不
肖譬如鼠矣在所自處耳乃從荀卿學帝王之術學已
成度楚王不足事而六國皆弱無可為建功者欲西入
秦辭于荀卿曰斯聞得時無怠今萬乘方爭時游者主
事今秦王欲吞天下稱帝而治此布衣馳騖之時而游
說者之秋也處卑賤之位而計不為者此禽鹿視肉人
面而能彊行者耳故詬莫大于卑賤而悲莫甚于窮困
久處卑賤之位困苦之地非世而惡利自託于無為此
非士之情也故斯將西說秦王矣至秦會莊襄王卒李
斯乃求為秦相文信侯吕不韋舍人不韋賢之任以為
郎李斯因以得說說秦王曰胥人者去其幾也成大功
者在因瑕釁而遂忍之昔者秦穆公之霸終不東并六
國者何也諸侯尚衆周德未衰故五伯迭興更尊周室
自秦孝公以來周室卑微諸侯相兼關東為六國秦之
乘勝役諸侯蓋六世矣今諸侯服秦譬若郡縣夫以秦
之強大王之賢由竈上騷除足以滅諸侯成帝業為天
下一統此萬世之一時也今怠而不急就諸侯復強相
聚約從雖有黃帝之賢不能并也秦王乃拜斯為長史
聽其計隂遣謀士齎持金玉以游說諸侯諸侯名士可
下以財者厚遺結之不肯者利劒刺之離其君臣之計
秦王乃使其良將隨其後秦王拜斯為客卿會韓人鄭
國來間秦以作注溉渠已而覺秦宗室大臣皆言秦王
曰諸侯人來事秦者大抵為其主游間于秦耳請一切
逐客李斯議亦在逐中斯乃上書曰臣聞吏議逐客竊
以為過矣昔繆公求士西取由余于戎東得百里奚于
宛迎蹇叔于宋求㔻豹公孫支于晉此五者不産于秦
而繆公用之并國二十遂霸西戎孝公用商鞅之法移
風易俗民以殷盛國以富強百姓樂用諸侯親服獲楚
魏之師舉地千里至今治強惠王用張儀之計拔三川
之地西并巴蜀北收上郡南取漢中包九夷制鄢郢東
據成臯之險割膏腴之壤遂散六國之從使之西面事
秦功施到今昭王得范睢廢穰侯逐華陽強公室杜私
門蠶食諸侯使秦成帝業此四君者皆以客之功由此
觀之客何負于秦哉向使四君郤客而不内疏士而不
用是使國無富利之實而秦無強大之名也今陛下致
昆山之玉有隨和之寳垂明月之珠服太阿之劒乘纖
離之馬建翠鳳之旗樹靈鼉之鼔此數寳者秦不生一
焉而陛下說之何也必秦國之所生然後可則是夜光
之璧不飾朝廷犀象之器不為玩好鄭衛之女不充後
宫而駿良駃騠不實外廐江南金錫不為用西蜀丹青
不為采所以飾後宫充下陳娛心意說耳目者必出于
秦然後可則是宛珠之簪傅璣之珥阿縞之衣錦繡之
飾不進于前而隨俗雅化佳冶窈窕趙女不立于側也
夫擊甕叩缶彈箏摶髀而歌呼嗚嗚快耳目者真秦之
聲也鄭衛桑間昭虞武象者(索隠昭作韶)異國之樂也今棄
擊甕叩缻而就鄭衛退彈箏而取昭虞若是者何也快
意當前適觀而已矣今取人則不然不問可否不論曲
直非秦者去為客者逐然則是所重者在乎色樂珠玉
而所輕者在乎人民也此非所以跨海内制諸侯之術
也臣聞地廣者粟多國大者人衆兵強則士勇是以太
山不讓土壤故能成其大河海不擇細流故能就其深
王者不郤衆庶故能明其德是以地無四方民無異國
四時充美鬼神降福此五帝三王之所以無敵也今乃
棄黔首以資敵國郤賓客以業諸侯使天下之士退而
不敢西向裹足不入秦此所謂藉寇兵而齎盗糧者也
夫物不産于秦可寳者多士不産于秦而願忠者衆今
逐客以資敵國損民以益讎内自虚而外樹怨于諸侯
求國無危不可得也秦王乃除逐客之令復李斯官卒
用其計謀官至廷尉二十餘年竟并天下尊主為皇帝
以斯為丞相夷郡縣城銷其兵刃示不復用使秦無尺
土之封不立子弟為王功臣為諸侯者使後無戰攻之
患始皇三十四年置酒咸陽宫博士僕射周青臣等頌
稱始皇威德齊人淳于越進諫曰臣聞之殷周之王千
餘歲封子弟功臣自為支輔今陛下有海内而子弟為
匹夫卒有田常六卿之患臣無輔弼何以相救哉事不
師古而能常久者非所聞也今臣青等又面䛕以重陛
下過非忠臣也始皇下其議丞相丞相謬其說絀其辭
乃上書曰古者天下散亂莫能相一是以諸侯並作語
皆道古以害今飾虛言以亂實人善其所私學以非上
所建立今陛下并有天下辯白黑而定一尊而私學乃
相與非法教之制聞令下即各以其私學議之入則心
非出則巷議非主以為名異趣以為高率羣下以造謗
如此不禁則主勢降乎上黨與成乎下禁之便臣請諸
有文學詩書百家語者蠲除去之令到滿三十日弗去
黥為城旦所不去者醫藥卜筮種樹之書若有欲學者
以吏為師始皇可其議收去詩書百家之語以愚百姓
使天下無以古非今明法度定律令皆以始皇起同文
書治離宫别館周徧天下明年又巡狩外攘四夷斯皆
有力焉斯長男由為三川守諸男皆尚秦公主女悉嫁
秦諸公子三川守李由告歸咸陽李斯置酒于家百官
長皆前為夀門廷車騎以千數李斯喟然而歎曰嗟乎
吾聞之荀卿曰物禁太盛夫斯乃上蔡布衣閭巷之黔
首上不知其駑下遂擢至此當今人臣之位無居臣上
者可謂富貴極矣物極則衰吾未知所税駕也始皇三
十七年十月行出游會稽並海上北抵琅邪丞相斯中
車府令趙高兼行符璽令事皆從始皇有二十餘子長
子扶蘇以數直諫上上使監兵上郡蒙恬為將少子胡
亥愛請從上許之餘子莫從其年七月始皇帝至沙邱
病甚令趙高為書賜公子扶蘇曰以兵屬蒙恬與喪會
咸陽而葬書已封未授使者始皇崩書及璽皆在趙高
所獨子胡亥丞相李斯趙高及幸宦者五六人知始皇
崩餘羣臣皆莫知也李斯以為上在外崩無真太子故
秘之置始皇居輼輬車中百官奏事上食如故宦者輙
從輼輬車中可諸奏事趙高因留所賜扶蘇璽書而謂
公子胡亥曰上崩無詔封王諸子而獨賜長子書長子
至即位為皇帝而子無尺寸之地為之奈何胡亥曰固
也吾聞之明君知臣明父知子父捐命不封諸子何可
言者趙高曰不然方今天下之權存亡在子與高及丞
相耳願子圖之且夫臣人與見臣與人制人與見制于
人豈可同日道哉胡亥曰廢兄而立弟是不義也不奉
父詔而畏死是不孝也能薄而材譾彊因人之功是不
能也三者逆德天下不服身殆傾危社稷不血食高曰
臣聞湯武殺其主天下稱義焉不為不忠衛君殺其父
而衛國載其德孔子著之不為不孝夫大行不小謹盛
德不辭讓鄉曲各有宜而百官不同功胡顧小而忘大
後必有害狐疑猶豫後必有悔斷而敢行鬼神避之後
有成功願子遂之胡亥喟然歎曰今大行未發喪禮未
終豈宜以此事干丞相哉趙高曰時乎時乎間不及謀
贏糧躍馬唯恐後時胡亥既然高之言高曰不與丞相
謀恐事不能成臣請為子與丞相謀之高乃謂丞相斯
曰上崩賜長子書與喪會咸陽而立為嗣書未行今上
崩未有知者也所賜長子書及符璽皆在胡亥所定太
子在君侯與高之口耳事將何如斯曰安得亡國之言
此非人臣所當議也高曰君侯自料能孰與蒙恬功高
孰與蒙恬謀遠不失孰與蒙恬無怨于天下孰與蒙恬
長子舊而信之孰與蒙恬斯曰此五者皆不及蒙恬而
君責之何深也高曰高固内官之厮役也幸得以刀筆
之文進入秦宫管事二十餘年未嘗見秦免罷丞相功
臣有封及二世者也卒皆以誅亡皇帝二十餘子皆君
之所知長子剛毅而武勇信人而奮士即位必用蒙恬
為丞相君侯終不懷通侯之印歸于鄉里明矣高受詔
教習胡亥使學以法事數年矣未嘗見過失慈仁篤厚
輕財重士辯于心而詘于口盡禮敬士秦之諸子未有
及此者可以為嗣君計而定之斯曰君其反位斯奉主
之詔聽天之命何慮之可定也高曰安可危也危可安
也安危不定何以貴聖斯曰斯上蔡閭巷布衣也上幸
擢為丞相封為通侯子孫皆至尊位重禄者故將以存
亡安危屬臣也豈可負哉夫忠臣不避死而庶幾孝子
不勤勞而見危人臣各守其職而已矣君其勿復言將
令斯得罪高曰蓋聞聖人遷徙無常就變而從時見末
而知本觀指而覩歸物固有之安得常法哉方今天下
之權命懸于胡亥高能得志焉且夫從外制中謂之惑
從下制上謂之賊故秋霜降者草花落水搖動者萬物
作此必然之效也君何見之晩斯曰吾聞晉易太子三
世不安齊桓兄弟爭位身死為戮紂殺親戚不聽諫者
國為邱墟遂危社稷三者逆天宗廟不血食斯其猶人
哉安足為謀高曰上下合同可以長久中外若一事無
表裏君聽臣之計即長有封侯世世稱孤必有喬松之
夀孔墨之智今釋此而不從禍及子孫足以為寒心善
者因禍為福君何處焉斯乃仰天而歎垂淚太息曰嗟
乎獨遭亂世既以不能死安託命哉于是斯乃聽高高
乃報胡亥曰臣請奉太子之明命以報丞相丞相斯敢
不奉令于是乃相與謀詐為受始皇詔丞相立子胡亥
為太子更為書賜長子扶蘇曰朕巡天下禱祀名山諸
神以延壽命今扶蘇與將軍蒙恬將師數十萬以屯邊
十有餘年矣不能進而前士卒多耗無尺寸之功乃反
數上書直言誹謗我所為以不得罷歸為太子日夜怨
望扶蘇為人子不孝其賜劒以自裁將軍恬與扶蘇居
外不匡正宜知其謀為人臣不忠其賜死以兵屬禆將
王離封其書以皇帝璽遣胡亥客奉書賜扶蘇于上郡
使者至發書扶蘇泣入内舍欲自殺蒙恬止扶蘇曰陛
下居外未立太子使臣將三十萬衆守邊公子為監此
天下重任也今一使者來即自殺安知其非詐請復請
復請而後死未暮也使者數趣之扶蘇為人仁謂蒙恬
曰父而賜子死尚安復請即自殺蒙恬不肯死使者即
以屬吏繫于陽周使者還報胡亥斯高大喜至咸陽發
喪太子立為二世皇帝以趙高為郎中令常侍中用事
二世燕居乃召高與謀事謂曰夫人生居世間也譬猶
騁六驥過决隙也吾既已臨天下矣欲悉耳目之所好
窮心志之所樂以安宗廟而樂萬姓長有天下終吾年
夀其道可乎高曰此賢主之所能行也而昏亂主之所
禁也臣請言之不敢避斧鉞之誅願陛下少留意焉夫
沙邱之謀諸公子及大臣皆疑焉而諸公子盡帝兄大
臣又先帝之所置也今陛下初立此其屬意怏怏皆不
服恐為變且蒙恬已死蒙毅將兵居外臣戰戰栗栗唯
恐不終且陛下安得為此樂乎二世曰為之奈何趙高
曰嚴法而刻刑令有罪者相坐誅至收族滅大臣而遠
骨肉貧者富之賤者貴之盡除去先帝之故臣更置陛
下之所親信者近之此則隂德歸陛下害除而姦謀塞
羣臣莫不被潤澤蒙厚德陛下則高枕肆志寵樂矣計
莫出于此二世然高之言乃更為法律于是羣臣諸公
子有罪輒下高令鞠治之殺大臣蒙毅等公子十二人
僇死咸陽市十公主矺死于杜財物入于縣官相連坐
者不可勝數公子高欲奔恐收族乃上書曰先帝無恙
時臣入則賜食出則乘輿御府之衣臣得賜之中厩之
寳馬臣得賜之臣當從死而不能為人子不孝為人臣
不忠不忠者無名以立于世臣請從死願葬驪山之足
唯上幸哀憐之書上胡亥大說召趙高而示之曰此可
謂急乎趙高曰人臣當憂死而不暇何變之得謀胡亥
可其書賜錢十萬以葬法令誅罰日益刻深羣臣人人
自危欲畔者衆又作阿房之宫治直馳道賦歛愈重戍
徭無已于是楚戍卒陳勝吳廣等乃作亂起于山東傑
俊相立自置為侯王叛秦兵至鴻門而却李斯數欲請
間諫二世不許而二世責問李斯曰吾有私議而有所
聞于韓子也曰堯之有天下也堂高三尺采椽不斵茅
茨不翦雖逆旅之宿不勤于此矣冬日鹿裘夏日葛衣
粢糲之食藜藿之羹飯土匭啜土鉶雖監門之養不觳
于此矣禹鑿龍門通大夏疏九河曲九防決渟水致之
海而股無胈脛無毛手足腁胝面目黎黑遂以死于外
葬于會稽臣虜之勞不烈于此矣然則夫所貴于有天
下者豈欲苦形勞神身處逆旅之宿口食監門之養手
持臣虜之作哉此不肖人之所勉也非賢者之所務也
彼賢人之有天下也專用天下適已而已矣此所以貴
于有天下也夫所謂賢人者必能安天下而治萬民今
身且不能利將惡能治天下哉故吾願肆志廣欲長享
天下而無害為之奈何李斯子由為三川守羣盗吳廣
等西略地過去弗能禁章邯已破逐廣等兵使者覆案
三川相屬誚讓斯居三公位如何令盗如此李斯恐懼
重爵禄不知所出乃阿二世意欲求容以書對曰夫賢
主者必且能全道而行督責之術者也督責之則臣不
敢不竭能以徇其主矣此臣主之分定上下之義明則
天下賢不肖莫敢不盡力竭任以徇其君矣是故主獨
制于天下而無所制也能窮樂之極矣賢明之主也可
不察焉故申子曰有天下而不恣睢命之曰以天下為
桎梏者無他焉不能督貴而顧以其身勞于天下之民
若堯禹然故謂之桎梏也夫不能修申韓之明術行督
責之道專以天下自適也而徒務苦形勞神以身徇百
姓則是黔首之役非畜天下者也何足貴哉夫以人徇
己則己貴而人賤以己徇人則己賤而人貴故徇人者
賤而人所徇者貴自古及今未有不然者也凡古之所
為尊賢者為其貴也而所為惡不肖者為其賤也而堯
禹以身徇天下者也因隨而尊之則亦失所為尊賢之
心矣夫可為大繆矣謂之為桎梏不亦宜乎不能督責
之過也故韓子曰慈母有敗子而嚴家無格虜者何也
則能罰之加焉必也故商君之法刑棄灰于道者夫棄
灰薄罪也而被刑重罰也彼唯明主為能深督輕罪夫
罪輕且督深而况有重罪乎故民不敢犯也是故韓子
曰布帛尋常庸人不釋鑠金百鎰盗跖不搏者非庸人
之心重尋常之利深而盗跖之欲淺也又不以盗跖之
行為輕百鎰之重也搏必隨手刑則盗跖不搏百鎰而
罰不必行也則庸人不釋尋常是故城高五丈而樓季
不輕犯也泰山之高百仞而跛䍧牧其上夫樓季也而
難五丈之限豈跛䍧也而易百仞之高哉陗壍之勢異
也明主聖王之所以能久處尊位長執重勢而獨擅天
下之利者非有異道也能獨斷而審督責必深罰故天
下不敢犯也今不務所以不犯而事慈母之所以敗子
也則亦不察于聖人之論矣夫不能行聖人之術則舍
為天下役何事哉可不哀邪且夫節儉仁義之人立于
朝則荒肆之樂輟矣諫說論理之臣開于側則流漫之
志詘矣烈士死節之行顯于世則淫康之虞廢矣故明
主能外此三者而獨操主術以制聽從之臣而修其明
法故身尊而勢重也凡賢主者必將能拂世摩俗而廢
其所惡立其所欲故生則有尊重之勢死則有賢明之
諡也是以明君獨斷故權不在臣也然後能滅仁義之塗
掩馳說之口困烈士之行塞聰掩明内獨視聽故外不
可傾以仁義烈士之行而内不可奪以諫說忿爭之辯
故能犖然獨行恣睢之心而莫之敢逆若此然後可謂
能明申韓之術而修商君之法法修術明而天下亂者
未之聞也故曰王道約而易操也唯明主為能行之若
此則謂督責之誠則臣無邪臣無邪則天下安天下安
則主嚴尊主嚴尊則督責必督責必則所求得所求得
則國家富國家富則君樂豐故督責之術設則所欲無
不得矣羣臣百姓救過不給何變之敢圖若此則帝道
備而可謂能明君臣之術矣雖申韓復生不能加也書
奏二世悦于是行督責益嚴税民深者為明吏二世曰
若此則可謂能督責矣刑者相半于道而死人日成積
于市殺人衆者為忠臣二世曰若此則可謂能督責矣
初趙高為郎中令所殺及報私怨衆多恐大臣入朝奏
事毁惡之乃說二世曰天子所以貴者但以聞聲羣
臣莫得見其面故號曰朕且陛下富于春秋未必盡通
諸事今坐朝廷譴舉有不當者則見短于大臣非所以
示神明于天下也且陛下深拱禁中與臣及侍中習法
者待事事來有以揆之如此則大臣不敢奏疑事天下
稱聖主矣二世用其計乃不坐朝廷見大臣居禁中趙
高常侍中用事事皆决于趙高高聞李斯以為言乃見
丞相曰關東羣盗多今上急發繇治阿房宫聚狗馬無
用之物臣欲諫為位賤此真君侯之事君何不諫李斯
曰固也吾欲言之久矣今時上不坐朝廷上居深宫吾
有所言者不可備也欲見無間趙高謂曰君誠能諫請
為君候上間語君于是趙高侍二世方燕樂婦女居前
使人告丞相上方間可奏事丞相至宫門上謁如此者
三二世怒曰吾常多間日丞相不來吾方燕私丞相輒
來請事丞相豈少我哉且固我哉趙高因曰如此殆矣
夫沙邱之謀丞相與焉今陛下已立為帝而丞相貴不
益此其意亦望裂地而王矣且陛下不問臣臣不敢言
丞相長男李由為三川守楚盗陳勝等皆丞相傍縣之
子以故楚盗公行過三川城守不肯擊高聞其文書相
往來未得其審故未敢以聞且丞相居外權重于陛下
二世以為然欲案丞相恐其不審乃使人案驗三川守
與盗通狀李斯聞之是時二世在甘泉方作觳抵優俳
之觀李斯不得見因上書言趙高之短曰臣聞之臣疑
其君無不危國妾疑其夫無不危家今有大臣于陛下
擅利擅害與陛下無異此甚不便昔者司城子罕相宋
身行刑罰以威行之期年遂劫其君田常為簡公臣爵
列無敵于國私家之富與公家均布惠施德下得百姓
上得羣臣隂取齊國殺宰予于庭即殺簡公于朝遂有
齊國此天下所明知也今高有邪佚之志危反之行如
子罕相宋也私家之富若田氏之于齊也兼行田常子
罕之逆道而劫陛下之威信其志若韓玘為韓安相也
陛下不圖臣恐其為變也二世曰何哉夫高固宦人也
然不為安肆志不以危易心潔行修善自使至此以忠
得進以信守位朕實賢之而君疑之何也且朕少失先
人無所識知不習治民而君又老恐與天下絶矣朕非
屬趙君當誰任哉且趙君為人精廉彊力下知人情上
能適朕君其勿疑李斯曰不然夫高固賤人也無識于
理貪欲無厭求利不止列勢次主求欲無窮臣故曰殆
二世已前信趙高恐李斯殺之乃私告趙高高曰丞相
所患者獨高高已死丞相即欲為田常所為于是二世
曰其以李斯屬郎中令趙高案治李斯李斯拘執束縛
居囹圄中仰天而歎曰嗟乎悲夫不道之君何可為計
哉昔者桀殺關龍逢紂殺王子比干吳王夫差殺伍子
胥此三臣者豈不忠哉然而不免于死身死而所忠者
非也今吾智不及三子而二世之無道過于桀紂夫差
吾以忠死宜矣且二世之治豈不亂哉日者夷其兄弟
而自立也殺忠臣而貴賤人作為阿房之宫賦歛天下
吾非不諫也而不吾聽也凡古聖王飲食有節車器有
數宫室有度出令造事加費而無益于民利者禁故能
長久治安今行逆于昆弟不顧其咎侵殺忠臣不思其
殃大為宫室厚賦天下不愛其費三者已行天下不聽
今反者已有天下之半矣而心尚未寤也而以趙高為
佐吾必見寇至咸陽麋鹿游于朝也于是二世乃使高
案丞相獄治罪責斯與子由謀反狀皆收捕宗族賓客
趙高治斯榜掠千餘不勝痛自誣服斯所以不死者自
負其辯有功實無反心幸得上書自陳幸二世之寤而
赦之李斯乃從獄中上書曰臣為丞相治民三十餘年
矣逮秦地之狹隘先王之時秦地不過千里兵數十萬
臣盡薄材謹奉法令隂行謀臣資之金玉使游說諸侯
隂修甲兵飾政教官鬭士尊功臣盛其爵禄故終以脅
韓弱魏破燕趙夷齊楚卒兼六國虜其王立秦為天子
罪一矣地非不廣又北逐胡貉南定百越以見秦之強
罪二矣尊大臣盛其爵位以固其親罪三矣立社稷修
宗廟以明主之賢罪四矣更尅畫平斗斛度量文章布
之天下以樹秦之名罪五矣治馳道興游觀以見主之
得意罪六矣緩刑罰薄賦歛以遂主得衆之心萬民戴
主死而不忘罪七矣若斯之為臣者罪足以死固久矣
上幸盡其能力乃得至今願陛下察之書上趙高使吏
棄去不奏曰囚安得上書趙高使其客十餘軰詐為御
史謁者侍中更往覆訊斯斯更以其實對輙使人復榜
之後二世使人驗斯斯以為如前終不敢更言辭服奏
當上二世喜曰微趙君幾為丞相所賣及二世所使案
三川之守至則項梁已擊殺之使者來會丞相下吏趙
高皆妄為反辭二世二年七月具斯五刑論腰斬咸陽
市斯出獄與其中子俱執顧謂其中子曰吾欲與若復
牽黃犬俱出上蔡東門逐狡兔豈可得乎遂父子相哭
而夷三族李斯已死二世拜趙高為中丞相事無大小
輙决于高高自知權重乃獻鹿謂之馬二世問左右此
乃鹿也左右皆曰馬也二世驚自以為惑乃召太卜令
卦之太卜曰陛下春秋郊祀奉宗廟鬼神齋戒不明故
至于此可依盛德而明齋戒于是乃入上林齋戒日游
弋獵有行人入上林中二世自射殺之趙高教其女壻
咸陽令閻樂劾不知何人賊殺人移上林高乃諫二世
曰天子無故賊殺不辜人此上帝之禁也鬼神不享天
且降殃當遠避宫以禳之二世乃出居望夷之宫留三
日趙高詐詔衛士令士皆素服持兵内鄉入告二世曰
山東羣盗兵大至二世上觀而見之恐懼高即因劫令
自殺引璽而佩之左右百官莫從上殿殿欲壊者三高
自知天弗與羣臣弗許乃召始皇弟授之璽子嬰即位
患之乃稱疾不聽事與宦者韓談及其子謀殺高高上
謁請病因召入令韓談刺殺之夷其三族子嬰立三月
沛公兵從武關入至咸陽羣臣百官皆畔不適子嬰與
妻子自係其頸以組降軹道旁沛公因以屬吏項王至
而斬之遂以亡天下(史記)
論曰始皇之崩也賜長子書書及璽皆在趙高所變易
太子權實在高然不與丞相謀恐事不成是持衡而鎮
者半亦在斯當是時也讜言嚴拒守之以死亟走咸陽
立太子顯誅謀亂者雖百高無如斯何計不出此而腰
斬咸陽適蔽厥辜爾
白起
白起者郿人也善用兵事秦昭王昭王十三年而白起
為左庶長將而擊韓之新城是歲穰侯相秦舉任鄙以
為漢中守其明年起為左更攻韓魏于伊闕斬首二十
四萬又虜其將公孫喜拔五城起遷為國尉涉河取韓
安邑以東到乾河明年起為大良造攻魏拔之取城小
大六十一明年起與客卿錯攻垣城拔之後五年起攻
趙拔光狼城後七年起攻楚拔鄢鄧五城其明年攻楚
拔郢燒夷陵遂東至竟陵楚王亡去郢東走徙陳秦以
郢為南郡起遷為武安君起因取楚定巫黔中郡三十
四年起攻魏拔華陽走芒卯而虜三晉將斬首十三萬
與趙將賈偃戰沉其卒二萬人于河中四十三年起攻
韓陘城拔五城斬首五萬四十四年起攻南陽太行道
絶之四十五年伐韓之野王野王降秦上黨道絶其守
馮亭與民謀曰鄭道已絶韓必不可得為民秦兵日進
韓不能應不如以上黨歸趙趙若受我秦怒必攻趙趙
被兵必親韓韓趙為一則可以當秦因使人報趙趙孝
成王與平陽君豹平原君勝計之平陽君曰不如勿受
受之禍大于所得平原君曰無故得一郡受之便趙受
之因封馮亭為華陽君四十六年秦攻韓緱氏藺拔之
四十七年秦使左庶長王齕攻韓取上黨上黨民走趙
趙軍長平四月齕因攻趙趙使廉頗將趙軍士卒犯秦
斥兵秦斥兵斬趙禆將茄六月陷趙軍取二鄣四尉七
月趙軍築壘壁而守之秦又攻其壘取二尉敗其陣奪
西壘壁廉頗堅壁以待秦秦數挑戰趙兵不出趙王數
以為讓而秦相應侯又使人行千金于趙為反間曰秦
之所惡獨畏馬服子趙括將耳廉頗易與且降矣趙王
既怒廉頗軍多失亡軍數敗又反堅壁不敢戰而又聞
秦反間之言因使趙括代廉頗將以擊秦秦聞馬服子
將乃隂使武安君起為上將軍而王齕為尉禆將令軍
中有敢泄武安君將者斬趙括至則出兵擊秦軍秦軍
佯敗而走張二奇兵以劫之趙軍逐勝追造秦壁壁堅
拒不得入而秦竒兵二萬五千人絶趙軍後又一軍五
千騎絶趙壁間趙軍分而為二糧道絶而秦出輕兵擊
之趙戰不利因築壁堅守以待救至秦王聞趙食道絶
王自之河内賜民爵各一級發年十五以上悉詣長平
遮絶趙救及糧食至九月趙卒不得食四十六日皆内
隂相殺食來攻秦壘欲出為四隊四五復之不能出其
將軍趙括出銳卒自搏戰秦軍射殺趙括括軍敗卒四
十萬人降起起計曰前秦巳拔上黨上黨民不樂為秦
而歸趙趙卒反覆非盡殺之恐為亂乃挾詐而盡坑殺
之遺其小者二百四十人歸趙前後斬首虜四十五萬
人趙人大震四十八年十月秦復定上黨郡秦分軍為
二王齕攻皮牢拔之司馬梗定太原韓趙恐使蘇代厚
幣說秦相應侯曰武安君擒馬服子乎曰然又曰即圍
邯鄲乎曰然趙亡則秦王王矣武安君為三公武安君
所為秦戰勝攻取者七十餘城南定鄢郢漢中北擒趙
括之軍雖周邵吕望之功不益于此矣今趙亡秦王王
則武安君必為三公君能為之下乎雖無欲為之下固
不得已矣秦嘗攻韓圍邢邱困上黨上黨之民皆反為
趙天下不樂為秦民之日久矣今亡趙北地入燕東地
入齊南地入韓魏則君之所得民亡幾何人故不如因
而割之無以為武安君功也于是應侯言于秦王曰秦
兵勞請許韓趙之割地以和且休士卒王聽之割韓垣
雍趙六城以和正月皆罷兵起聞之由是與應侯有隙
(史記)
昭王既息民繕兵復欲伐趙起曰不可王曰前年國虚
民饑君不量百姓之力求益軍糧以滅趙今寡人息民
以養士蓄積糧食三軍之俸有倍于前而曰不可其說
何也起曰長平之事秦軍大克趙軍大破秦人歡喜趙
人畏懼秦民之死者厚葬傷者厚養勞者相饗飲食餔
餽以靡其財趙人之死者不得收傷者不得療涕泣相
哀戮力同憂耕田疾作以生其財今王發軍雖倍其前
臣料趙國守備亦以十倍矣趙自長平以來君臣憂懼
早朝晏罷卑辭重幣四面出嫁結親燕魏連好齊楚積
慮并心備秦為務其國内實其交外成當今之時趙未
可伐也王曰寡人既以興師矣乃使校大夫王陵將而
伐趙陵戰失利亡五校王欲使起起稱疾不行王乃使
應侯往見起責之曰楚地方五千里持戟百萬君前率
數萬之衆入楚拔鄢郢焚其廟東至竟陵楚人震恐東
徙而不敢西向韓魏相率興兵甚衆君所將之卒不能
半之而與戰于伊闕大破二國之軍流血漂鹵斬首二
十四萬韓魏以故至今稱東藩此君之功天下莫不聞
今趙卒死于長平者已十七八其國虚弱是以寡人(人當)
(作君韋以睢稱王命故云)大發軍人數倍于趙衆願使君將必欲滅
之矣君常以寡擊衆取勝如神况以強擊弱以衆擊寡
乎起曰是時楚王恃其國大不恤其政而羣臣相妬以
功䛕諂用事良臣斥疎百姓心離城池不修既無良臣
又無守備故起所以得引兵深入多倍城邑發梁焚舟
以專民心掠于郊野以足軍食當此之時秦卒以軍中
為家將帥為父母不約而親不謀而信一心同力死不
旋踵楚人自戰其地咸顧其家各有散心莫有鬪志是
以能有功也伊闕之戰韓孤顧魏(時韓僖侯立三年故稱孤)不欲先
用其衆魏恃韓之銳欲推以為鋒二軍爭便之利不同
是以臣得設疑兵以持韓陣專軍并銳觸魏之不意魏
軍自敗韓軍自潰乘勝逐北以是之故能立功皆計利
形勢自然之理何神之有哉今秦破趙軍于長平不遂
以時乘其振懼而滅之畏而釋之使得耕稼以益蓄積
養孤長幼以益其衆繕治甲兵以益其強增城濬池以
益其固主折節以下其臣臣推體以下死士至于平原
之屬皆令妻妾補縫于行伍之間臣人一心上下同力
猶勾踐困于會稽之時也以今伐之趙必固守挑其軍
戰必不肯出圍其國都必不可克攻其列城必未可拔
掠其郊野必無所得兵出無功諸侯生心外救必至臣
見其害未覩其利又病未能行應侯慙而退以言于王
王曰微白起吾不能滅趙乎復益發軍更使王齕代王
陵伐趙圍邯鄲八九月死傷者衆而弗下趙王出輕銳
以寇其後秦數不利起曰不聽臣計今果如何王聞之
怒因見起強起之曰君雖病強為寡人卧而將之有功
寡人之願將加重于君如君不行寡人恨君起頓首曰
臣知行雖無功得免于罪雖不行無罪不免于誅然惟
願大王覽臣愚計釋趙養民以諸侯之變撫其恐懼伐
其憍慢誅滅無道以令諸侯天下可定何必以趙為先
乎此所謂為一臣屈而勝天下也大王若不察臣愚計
必欲快心于趙以致臣罪此亦所謂勝一臣而為天下
屈者也夫勝一臣之嚴孰若勝天下之威大耶臣聞明
主愛其國忠臣愛其名破國不可復完死卒不可復生
臣寧伏受重誅而死不忍為辱軍之將願大王察之王
不答而去(國策)
按武安雖于長平之役憤其中輟堅不應命然其論
楚趙之形勝負之數深得事理之實非如策士飾辭
虛設以恫疑也
于是兔起為士伍遷之隂密起病未能行居三月楚春
申君及魏公子將兵數十萬攻秦軍急秦軍數却使者
日至秦王乃使人遣起不得留咸陽中起既行出咸陽
西門十里至杜郵昭王與應侯羣臣議曰白起之遷其
意尚怏怏不服有餘言秦王乃使使者賜之劍自裁起
引劍將自剄曰我何罪于天而至此哉良久曰我固當
死長平之戰趙卒降者數十萬人我詐而盡阬之是足
以死遂自殺武安君之死也以秦昭王五十年十一月
死而非其罪秦人憐之鄉邑皆祭祀焉(史記)
尚史卷七十五
