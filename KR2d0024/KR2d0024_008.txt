尚史卷八世家一
鑲白旗漢軍李鍇撰
魯世家上(始武王十三年終秦莊襄王元年凡八百七十四年傳三十四世)
伯禽考公煬公幽公魏公厲公
獻公真公武公懿公(伯御附)孝公
惠公
禽父者周公元子伯禽也
尚書大傳伯禽與康叔見周公三見而三笞康叔有
駭色謂伯禽曰有商子者賢人也與子見之乃見商
子而問焉商子曰南山之陽有木焉名曰橋二三子
往觀之見橋實高高然而上反以告商子商子曰橋
者父道也南山之隂有木焉名曰梓二三子復往觀
焉見梓實晉晉然而循反以告商子商子曰梓者子
道也明日見周公入門而趨登堂而跪拂其首勞而
食之曰爾安見君子乎
武王終成王少周公相成公而使其子伯禽代就封於
魯周公戒伯禽曰我文王之子武王之弟今王之叔父
我於天下亦不賤矣然我一沐三捉髮一飯三吐哺起
以待士猶恐失天下之賢人子之魯慎無以國驕人
荀子伯禽將歸於魯周公謂伯禽之傳曰汝將行盍
志而子美德乎對曰其為人寬好自用以慎此三者
其美德也已周公曰嗚呼以人惡為美德乎君子好
以道德故其民歸道彼其寬也出無辨矣汝又美之
彼其好自用也是所以窶小也君子力如牛不與牛
争力走如馬不與馬争走知如士不與士争知彼争
者均者之氣也汝又美之彼其慎也是其所以淺也
聞之曰無越踰而見士見士問曰無乃不察乎不問
即物少至少至則淺彼淺者賤人之道也汝又美之
吾語汝吾于天下不賤矣然而所執贄而見者十人
還贄而相見者三十人貌執之士者百有餘人欲言
而請畢事者千有餘人吾僅得三士焉所以得三士
者亡于十人與三十人中乃在百人與千人之中故
上士吾薄為之貌下士吾厚為之貌人以我為越踰
好士故士至汝其以魯國驕人幾矣說苑成王封周
公周公辭不受乃封伯禽於魯將辭去周公戒之曰
吾聞之德行廣大而守以恭者榮土地博裕而守以
儉者安禄位尊盛而守以卑者貴人衆兵強而守以
畏者勝聰明睿知而守以愚者益博聞多記而守以
淺者廣此六者皆謙德也夫天道毁滿而益謙是以
衣成則缺衽宫成則缺隅屋成則加錯示不成者天
道然也易曰謙亨君子有終吉詩曰湯降不遲聖敬
日躋戒之哉子其無以魯國驕士矣又曰成王封伯
禽為魯公召而告之曰爾知為人上之道乎凡處尊
位者必以敬下順德規諫必開不諱之門撙節安静
以藉之諫者勿振以威勿格以言博采其辭乃擇可
觀夫有文無武無以威下有武無文民畏不親文武
俱行威德乃成既成威德民親以服清白上通巧佞
下塞諫者得進忠信乃畜伯禽再拜受命而辭按
伯禽受封時成王尚幼烏能識此邪說謬吕氏春秋
伯禽將行請所以治魯周公曰利而弗利也
伯禽之魯三年而後報政周公周公曰何遲也伯禽曰
變其俗革其禮喪三年然後除之故遲太公亦封於齊
五月而報政周公周公曰何疾也曰吾簡其君臣禮從
其俗為也及後聞伯禽報遲乃歎曰嗚呼魯後世其北
面事齊矣夫政不簡不易民不有近平易近民民必歸
之
吕氏春秋太公封於齊周公封於魯相謂曰何以治
國太公曰尊賢上功周公曰親親上恩太公曰魯自
此削矣周公曰魯雖削有齊者亦必非吕氏也說苑
伯禽與太公俱受封而之國三年太公来朝周公問
曰何治之疾也對曰尊賢先疏後親先義後仁此霸
者之迹也周公曰澤及五世五年伯禽来朝周公問
曰何治之難對曰親親先内後外先仁後義此王者
之迹也周公曰澤及十世
伯禽即位之後淮夷徐戎並興於是伯禽率師伐之于
費作費誓(史記)
書序伯禽宅曲阜徐淮並興東郊不開作費誓孔傳
費魯郊之地名
公曰嗟人無譁聽命徂兹淮夷徐戎並興善糓乃甲胄
敿乃干無敢不弔備乃弓矢鍛乃戈矛礪乃鋒刃無敢
不善今惟淫舍牿牛馬杜乃擭敜乃穿無敢傷牿(言大放舍)
(牿牢之牛馬擭捕獸機檻當杜塞之穽穿地陷獸當以土窒敜之無敢令傷)牿之傷汝則有
常刑馬牛其風臣妾逋逃勿敢越逐祗復之我商賚汝
乃越逐不復汝則有常刑無敢寇攘踰垣墻竊馬牛誘
臣妾汝則有常刑甲戌我惟征徐戎峙乃糗糧無敢不
逮汝則有大刑魯人三郊三遂峙乃楨幹(題曰楨甲旁曰幹)戌
我惟築無敢不供汝則有無餘刑非殺魯人三郊三遂
峙乃芻茭無敢不多汝則有大刑(尚書)
遂平徐戎定魯伯禽五十三年薨(帝王世紀)
世紀伯禽以成王元年封在位四十六年康王十六
年卒按成王元年至康王十六年計五十三年所
謂四十六年誤
子考公酋即位(系本作就或作遒)考公四年薨弟熙即位(熙一作怡)
是謂煬公煬公築茅闕門(史記)
煬公六十年薨(漢書)
史記煬公六年卒按伯禽始封至真公十四年厲
王奔彘本紀世家通覈之魯系較周短六十四年盖
煬公六十年譌而為六年耳今從漢書
子幽公宰即位(世本名圉)幽公十四年弟㵒殺幽公而自立
是為魏公(系本㵒作弗音沸魏作微)魏公五十年薨子厲公擢即位
(系本作翟)厲公三十七年薨魯人立其弟具是為獻公獻公
三十六年薨
史記作三十二年漢書作五十年世紀作三十六年
今從世紀
子真公濞即位(真音慎系本作慎公摯鄒誕作慎公嗥漢書作慎公嚊)
按史真公十四年厲王奔彘則真公元年當在厲王
二十四年獻公之薨在厲王十七年則真公元年上
距獻公薨時尚缺六年不敢臆補姑闕之
真公十四年王無道出奔彘共和行政二十八年厲王
崩宣王立三十年真公薨弟敖即位是為武公武公十
年春武公與長子括少子戲西朝王王愛戲欲立戲為
魯太子樊仲山甫諫曰不可立也不順必犯犯王命必
誅故出令不可不順也令之不行政之不立行而不順
民將棄上夫下事上少事長所以為順今天子建諸侯
立其少是教民逆也若魯從之諸侯效之王命將有所
壅若弗從而誅之是自誅王命也誅之亦失不誅亦失
王其圖之王弗聽卒立戲為魯太子夏歸而武公薨
漢書武公即位二年按宣王紀十二年魯武公来
朝當在武公十年世家曰武公九年春来朝夏歸而
卒誤
戲即位是為懿公懿公九年懿公兄括之子伯御與魯
人攻弑懿公而立伯御為君伯御十一年王伐魯殺其
君伯御而問魯公子能道順諸侯者以為魯侯仲山甫
曰魯懿公弟稱肅恭明神敬事耆老賦事行刑必問於
遺訓而咨于固實不干所問不犯所知王曰然能訓治
其民矣乃立稱于夷宫(夷宫者宣王祖父夷王之廟古者爵命必于祖廟)是為
孝公自是諸侯多畔王命孝公十四年宣王崩子幽王
立二十五年諸侯畔周犬戎殺幽王
按年表幽王十一年為犬戎所殺當孝公之三十六
年者因以伯御在位之十一年通為孝公之年也孝
公實在位二十七年
諸侯立幽王子宜臼是為平王二十七年孝公薨子弗
湟即位(系本作弗皇)是為惠公惠公四十六年薨長庶子息
攝當國行君事是為隠公(史記)
漢書惠公四十六年子隠公息立伯禽至春秋三百
八十六年
隠公(以下春秋)
隠公息(世本名息姑)惠公長庶子惠公元妃孟子孟子卒繼
室以聲子生隠公宋武公生仲子歸于我生桓公惠公
薨隠公立而奉之
史記惠公適夫人無子公賤妾聲子生子息息長為
娶于宋宋女至而好惠公奪而自妻之生子允登宋
女為夫人以允為太子及惠公卒為允少故魯人令
息攝政索隠經傳不言惠公無道左史文亦分明大
史公何據而為此說譙周亦不信
隠公元年春三月公及邾儀父盟于蔑夏四月費伯(大夫)
帥師城郎秋七月王使宰咺来歸惠公仲子之賵
左傳王使宰咺歸公仲子之賵緩且子氏未薨故名
又曰贈死不及尸弔生不及哀豫凶事非禮也公羊
仲子桓之母穀梁仲子惠公母孝公妾詳魯傳
九月及宋人盟于宿冬十月改葬惠公公弗臨(惠公之薨有宋)
(師葬故有闕是以改葬以桓為大子故隠公讓而不敢為喪主)衛侯来會葬不見公新
作南門十二月周祭伯来公子益師卒二年春公會戎
于潛司空無駭帥師入極(極附庸小國)秋八月公及戎盟于
唐冬十有二月夫人子氏薨
公羊子氏隠公母穀梁隠公妻詳魯傳
三年春三月平王崩桓王立夏四月尹氏卒
左傳作君氏聲子也不赴于諸侯不反哭于寢不祔
于姑故不曰薨不稱夫人故不言葬不書姓為公故
曰君氏公羊傳尹氏天子之大夫也按左氏傳尹
氏作君氏以為隠公母聲子為公故曰君氏是變文
書之以成公之志也然以夫人子氏為桓公母仲子
之說不通則子氏非隠母即隠妻也子氏為隠母隠
妻則君氏不得為隠母矣公羊作尹氏以為天子之
大夫天王崩諸侯乏主故卒之然終春秋唯卒王子
虎劉卷尹氏何所系而獨卒之竊意隠公之見獲于
鄭也囚諸尹氏賂尹氏而禱于其主鍾巫遂與尹氏
歸而立其主然則尹氏者或即鄭大夫既歸魯當視
魯大夫且德之故卒之未可知也
周武氏子来求賻(王未葬故)四年夏公及宋公遇于清秋公
子翬帥師會宋公陳侯蔡人衛人伐鄭(宋公来乞師公辭之翬固請而)
(行)五年春公矢魚于棠公子彄諫(即臧僖伯)不聽秋九月考
仲子之宫初獻六羽(諸侯無二嫡隐公成父之志為仲子别立宫)鄭伐宋宋
使来告命公將救之問于使者曰師何及對曰未及國
公怒乃止冬十二月公子彄卒公曰叔父有憾于寡人
(恨諫觀魚不聽)寡人弗敢忘葬之加一等六年春鄭人来渝平
(和而不盟曰平公為公子戰于狐壤為鄭所執逃歸怨鄭鄭伐宋公怒宋使者不救宋鄭因此而来渝平)
夏五月公會齊侯盟于艾冬京師来告饑公為之請糴
于宋衛齊鄭七年夏城中邱齊侯使其弟夷仲年来聘
秋公伐邾冬天王使凡伯(卿士)来聘八年春三月鄭伯使
宛来歸祊庚寅我入祊(鄭伯請釋泰山之祀而祀周公以泰山之祊易許田許田成王)
(賜周公朝宿之邑後立周公别廟祊鄭助祭泰山湯沐之邑鄭以天子不能復巡守故欲以防易許田各從本)
(國之所近)秋九月公及莒人盟于浮来成紀好也(二年紀莒盟于密為)
(魯故今公尋之)冬十有二月無駭卒九年春天王使南季(天子大夫)
来聘三月挟卒(魯大夫)夏城郎冬公會齊侯于祊(謀伐宋)十
年公會齊侯鄭伯于中邱夏公子翬帥師會齊人鄭人
伐宋六月公會齊侯鄭伯于老桃壬戌敗宋師于菅辛
未取郜辛巳取防十一年春薛侯滕侯来朝争長薛曰
我先封滕曰我周之卜正也不可以後之公使公子翬
請于薛曰君與滕君辱在寡人周諺有之曰山有木工
則度之賓有禮主則擇之周之宗盟異姓為後寡人若
朝于薛不敢與諸任齒君若辱貺寡人則願以滕君為
請薛侯許之乃長滕侯夏公會鄭伯于時来(即邾謀伐許)秋
七月公及齊侯鄭伯入許齊侯以許讓公公曰君謂許
不共故從君討之許既伏其罪矣雖君有命寡人弗敢
與聞乃與鄭人公子翬請殺桓公將以求大宰公曰為
其少故也吾將授之矣使營莬裘吾將老焉翬懼反譛
公于桓公而請弑之公之為公子也與鄭人戰于狐壤
止焉(内諱獲故言止)鄭人囚諸尹氏賂尹氏而禱于其主鍾巫
遂與尹氏歸而立其主冬十一月公祭鍾巫齊于社圃
館于&KR0034;氏翬使賊弑公于&KR0034;氏而立桓公(左傳)
公在位十一年諡曰隠
桓公
桓公名軌(史記名允)惠公大子元年春正月公即位三月公
會鄭伯于垂鄭伯以璧假許田(公修好于鄭鄭人請復祀周公卒易祊)夏
四月公及鄭伯盟于越(結祊成也)二年春滕子来朝三月公
會齊侯陳侯鄭伯于稷以成宋亂(宋督弑其君與奭)宋以郜大
鼎賂公夏四月取郜大鼎納于大廟秋七月杞侯来朝
不敬九月入杞(討不敬也)公及戎盟于唐(修舊好也)三年春正月
公會齊侯于嬴成昏于齊夏六月公會杞侯于郕秋公
子翬如齊逆女齊侯送姜氏于讙公會齊侯于讙夫人
姜氏至自齊冬齊侯使其弟年来聘(致夫人也)四年春正月
公狩于郎夏天王使宰渠伯紏来聘五年夏天王使仍
叔之子来聘城祝邱(齊鄭將襲紀故)六年春正月州公實来夏
四月公會紀侯于成(紀来諮謀齊難)北戎伐齊諸侯救之鄭公
子忽有功焉齊人餼諸侯使魯次之魯以周班後鄭鄭
人怒我懼秋八月大閱九月子同生冬紀侯来朝(請王命以)
(求成于齊公告不能)七年春二月焚咸邱(火田也公羊榖梁並曰邾邑以火攻也)夏
穀伯綏鄧侯吾離来朝八年天王使家父来聘冬十月
祭公来遂逆王后于紀(王使魯主昏故来受命)九年冬曺伯使其
世子射姑来朝賓之以上卿十年秋公會衛侯于桃邱
弗遇鄭人怒我請師于齊齊以衛師助之冬十二月齊
侯衛侯鄭伯来戰于郎十一年柔(大夫)會宋公陳侯蔡叔
盟于折公會宋公于夫鍾冬又會于闞十二年夏六月
公會杞侯莒子盟于曲池公欲平宋鄭秋七月公會宋
公燕人盟于榖邱宋成未可知也故又會于虚冬又會
于龜宋公辭平故與鄭伯盟于武父十二月及鄭師伐
宋戰于宋十三年春二月公會紀侯鄭伯及齊侯宋公
衛侯燕人戰齊宋衛燕敗績鄭人来請修好十四年春
正月公會鄭伯于曺夏鄭伯使其弟語来盟十五年春
二月天王使家父来求車三月桓王崩子莊王立夏五
月公會齊侯于艾(許叔入于許謀定之)邾人牟人葛人来朝鄭伯
突出奔蔡入于櫟冬公會宋公衛侯陳侯于袲伐鄭將
納厲公弗克而還十六年公會宋公蔡侯衛侯于曺(謀伐)
(鄭)夏會伐鄭冬城向十七年春正月公會齊侯紀侯盟
于黃二月公會邾儀父盟于趡(尋蔑盟蔑盟在隐元年)夏及齊師
戰于奚疆事也齊人侵魯疆疆吏来告公曰疆埸之事
慎守其一而備其不虞姑盡所備焉事至而戰又何謁
焉十八年春正月公將有行遂與姜氏如齊申繻諫不
聽公會齊侯于濼遂及文姜如齊齊侯通焉公謫之以
告夏四月丙子享公使公子彭生乘公公薨于車魯人
告于齊曰寡君畏君之威不敢寧居来修舊好禮成而
不反無所歸咎惡于諸侯請以彭生除之齊人殺彭生
冬十二月葬桓公(左傳)
公在位十八年諡曰桓
莊公
莊公桓公大子桓公六年九月丁夘公生以大子之禮
舉之接以大牢卜士負之士妻食之(禮世子生三日卜士負之射人以桑)
(弧蓬矢射天地四方卜士之妻為乳母)公與文姜宗婦命之(世子生三月君夫人沐浴)
(于外寝立于阼階西鄉世婦抱子升自西階君命之乃降)公問名于申繻對曰不以
國不以官不以山川不以隐疾不以畜牲不以器幣公
曰是其生也與吾同物命之曰同桓公薨于齊公即位
元年春三月魯人責文姜文姜孫于齊尋復歸魯(經書不傳)
夏單伯(天子卿)送王姬(將嫁女于齊命魯為主)秋築王姬之館于外
(桓公之薨魯不能讐齊又喪制未闋故異其禮)冬十月王使榮叔(周大夫)来錫桓
公命二年夏公子慶父帥師伐于餘邱(國名)冬十二月文
姜會齊侯于禚三年春正月溺(大夫)會齊師伐衛冬公次
于滑將會鄭伯謀紀(齊欲滅紀故)四年春正月文姜享齊侯
于祝邱冬公及齊人狩于禚五年夏文姜如齊師秋郳
犁来来朝冬公會齊宋陳蔡伐衛納惠公六年冬齊人
来歸衛寳文姜請之也七年春文姜會齊侯于防冬又
會于穀八年春正月將伐郕師次于郎以俟陳人蔡人
甲午治兵夏師及齊師圍郕郕降于齊師仲慶父請伐
齊師公曰不可我實不德齊師何罪罪我之由夏書曰
皋陶邁種德德乃降姑務修德以待時乎秋師還齊無
知弑襄公公子紏来奔九年春齊人殺無知公及齊大
夫盟于蔇夏公伐齊納子糾齊小白入于齊秋八月及
齊師戰于乾時我師敗績公喪戎路傳乘而歸乃殺子
紏于生竇十年春正月齊師伐我戰于長勺齊師敗績
二月公侵宋夏六月齊師宋師次于郎公子偃犯宋師
公從之大敗宋師于乘邱齊師乃還十一年夏五月宋
侵我公禦之敗諸鄑秋宋大水公使弔之冬齊侯来逆
共姬(王姬也魯主昏)十二年莊王崩(經傳不書)子僖王立十三年冬
公會齊侯盟于柯十五年夏文姜如齊十六年冬十二
月會諸侯(齊宋陳衛鄭許滑滕)同盟于幽十七年僖王崩(經書不傳)孫
惠王立十八年夏戎侵我公追戎于濟西十九年秋公
子結(大夫)媵陳人之婦于鄄遂及齊侯宋公盟文姜如莒
周王子頽伐王不克出奔温衛師燕師伐周立子頽二
十年春王處于鄭二月文姜如莒二十一年春鄭伯虢
叔同伐王城殺王子頽納王秋七月文姜薨二十二年
春正月肆大眚葬我小君文姜秋七月及齊高傒盟于
防冬公如齊納幣(結昏于齊而親納幣)二十三年春周祭叔来聘
夏公如齊觀社曺劌諫不聽荆人来聘公及齊侯遇于
榖秋丹桓宫楹冬十二月公會齊侯盟于扈二十四年
春三月刻桓宫桷夏公如齊逆女秋八月夫人姜氏入
(哀姜也)大夫宗婦覿用幣二十五年春陳女叔来聘冬公
子友如陳二十六年春公伐戎秋公會宋人齊人伐徐
二十七年春公會杞伯姬(公女)于洮夏六月公會諸侯(齊宋)
(陳鄭)同盟于幽秋公子友如陳葬原仲冬杞伯姬来莒慶
(莒大夫)来逆叔姬(公女)杞伯来朝公會齊侯于城濮二十八
年秋荆伐鄭公會齊人宋人救鄭冬築郿大無麥禾臧
孫辰告糴于齊二十九年春新延廐(書不時也凡馬日中而出日中而入)
(日中春秋分也)冬十二月城諸及防三十年夏次于成(將卑師少故曰)
(次齊將降鄣故設備)冬公及齊侯遇于魯濟(謀山戎也)三十一年春築
臺于郎夏築臺于薛六月齊侯来獻戎捷秋築臺于秦
三十二年春城小穀(為管仲也公感其德故城其私邑)秋八月公薨于
路寝公疾問後于叔牙對曰慶父材問于季友對曰臣
以死奉般(莊公子)公曰鄉者牙曰慶父材季友乃酖殺叔
牙立子般冬十月慶父賊子般季友奔陳慶父懼出適
齊國人立庶子啟方是為閔公
公在位三十二年諡曰莊
閔公
閔公名啓方(史記作閒)莊公庶子子般遇弑公即位年八歲
(杜預注)
元年夏六月葬莊公子般之弑也季友奔陳秋八月公
及齊侯盟于落姑請復季友齊侯許之召諸陳公次于
郎以待之季友来歸冬齊仲孫湫来(省難故公羊榖梁並以齊仲孫為公)
(子慶父非是)二年夏五月吉禘于莊公(三年喪畢致新主于廟遠主遷祧因是大)
(祭以審昭穆謂之禘莊公喪制未闋時别立廟廟成而吉祭不於大廟)秋八月公薨初公
傅奪卜齮(大夫)田公不禁慶父使卜齮賊公于武闈季友
以公庶兄申適邾慶父奔莒乃入立之季友求慶父于
莒慶父縊而死慶父通于哀姜哀姜欲立之公之死也
哀姜與知之九月哀姜孫于邾冬齊高傒来盟(左傳)
公羊傳桓公使高子將南陽之甲立僖公而城魯
公在位二年諡曰閔
僖公
僖公名申莊公之子閔公庶兄也母曰成風公子友之
將生也桓公使卜楚邱之父卜之曰男也其名曰友在
公之右間于兩社為公室輔季氏亡則魯不昌成風聞
公子友之繇乃事之而屬公焉故友立之元年秋八月
公會諸侯(齊宋鄭曺邾)于檉九月公敗邾師于偃虚邱之戍
將歸者也(虚邱邾地邾人既送哀姜還齊人殺哀姜邾人因戍虚邱欲以侵魯至是歸公要而敗之)
冬莒人来求賂(求還慶父之賂)公子友敗諸酈獲莒子之弟挐
哀姜之孫于邾也齊人取而殺之于夷以其尸歸公請
而葬之冬十二月哀姜之喪至自齊二年夏五月葬我
小君哀姜三年齊侯為陽榖之會来尋盟(秋會于陽榖謀伐楚)冬
公子友如齊涖盟四年春正月公會諸侯(齊宋陳衛鄭許曺)侵
蔡蔡潰遂伐楚次于陘楚屈完来盟于師盟于召陵冬
公孫兹會諸侯之師(齊宋衛陳許曺)侵陳陳成五年春杞伯姬
来朝其子夏公孫兹如牟娶焉公及諸侯(齊宋陳衛鄭許曺)會
王世子于首止秋八月諸侯盟于首止鄭伯逃歸不盟
(惠王將廢大子鄭而立王子帶故齊桓帥諸侯會大子以定其位)六年夏公會諸侯(齊宋)
(陳衛曺)伐鄭圍新城七年夏小邾子来朝秋七月公會諸
侯(齊宋陳鄭)盟于甯母(謀鄭故)公子友如齊聘閏月惠王崩襄
王惡大叔帶之難懼不立不發喪八年春正月公會王
人諸侯(齊宋衛許曺陳)盟于洮鄭伯乞盟(請服也)襄王定位而後
發喪九年夏公會宰周公諸侯(齊宋衛鄭許曺)于葵邱秋九月
諸侯盟于葵邱十年春正月公如齊十一年公及夫人
姜氏會齊侯于陽榖十三年夏公會諸侯(齊宋陳衛鄭許曺)于
鹹淮夷病杞故且謀王室冬公子友如齊十四年夏六
月季姬及鄫子遇于防使鄫子来朝(季姬魯女鄫夫人也季姬来寧公怒)
(止之以鄫子之不朝也夏遇于防而使来朝公羊非使来朝使来請已也)十五年春正月公
如齊楚人伐齊三月公會諸侯(齊宋陳衛鄭許曹)盟于牡邱(謀救)
(徐)遂次于匡公孫敖帥師及諸侯之大夫救徐十六年
春三月公子友卒秋七月公孫兹卒冬十二月公會諸
侯(齊宋陳衛鄭許邢曺)于淮(謀鄫且東略也鄫為淮夷所病故)十七年夏滅項淮
之會公有諸侯之事未歸而取項齊人以為討止公(公羊)
(穀梁並作齊滅項)秋夫人姜氏會齊侯于卞(聲姜會齊以請公)九月公
至自齊十八年春正月宋曺衛邾伐齊夏師救齊十九
年冬會陳蔡楚鄭盟于齊(修桓公之好也楚始與夏盟)二十年春新
作南門夏郜子来朝(姬姓國)二十一年夏大旱公欲焚巫
尫臧孫辰諫從之邾人滅須句須句子来奔(須句大皞之後成風)
(僖公之母須句之女故因之)冬公伐邾二十二年春公伐邾取須句
反其君秋八月及邾人戰于升陘我師敗績二十四年
夏王子帶以狄師攻王王出居于鄭冬王使来告難曰
不榖不德得罪于母弟之寵子帶鄙在鄭地汜敢告叔
父臧孫辰對曰天子蒙塵于外敢不奔問官守二十五
年夏四月王入于王城殺王子帶冬十二月公會衛子
莒慶盟于洮(衛人平莒于我也)二十六年春正月公會莒子衛
甯速盟于向(尋洮之盟)齊人侵我西鄙公追齊師至&KR0566;弗及
夏齊人伐我北鄙衛人伐齊公使展喜犒師齊師乃還
公子遂臧孫辰如楚乞師辰見得臣(楚大夫)道之伐齊宋
冬楚伐宋圍緡公以楚師伐齊取榖寘桓公子雍于榖
易牙奉之以為魯援二十七年春杞子来朝公卑杞杞
不共也秋公子遂帥師入杞冬十二月公會諸侯(楚陳蔡鄭)
(許)盟于宋二十八年春晉伐衛公子買戍衛楚人救衛
不克公懼于晉殺買謂楚人曰不卒戍也夏五月公會
諸侯(晉齊宋蔡鄭衛莒)盟于踐土陳侯如會公朝于王所(王在踐土)
秋公子遂如齊冬公會諸侯(晉齊宋蔡鄭陳莒邾秦)于温天王狩
于河陽公朝于王所諸侯遂圍許二十九年春介葛盧
来朝夏公會王子虎諸侯之大夫(晉宋齊陳秦)盟于翟泉(尋踐)
(土之盟且謀伐鄭)冬介葛盧来三十年冬天王使宰周公来聘
公子遂如京師遂如晉三十一年春取濟西田公子遂
如晉三十三年春齊使國歸父来聘夏公伐邾取訾婁
秋公子遂帥師伐邾冬十月公如齊十二月公薨于小
寝(左傳)
在位三十三年諡曰僖
文公
文公名興僖公之子也元年春正月公即位二月天王
使叔服来會葬夏四月葬僖公天王使毛伯来錫公命
叔孫得臣如京師秋公孫敖會晉侯于戚冬十月公孫
敖如齊二年春二月作僖公主三月晉以公不朝来討
公如晉夏四月及晉處父盟六月公孫敖會諸侯(宋陳鄭)
晉士縠盟于垂隴秋八月大事于大廟躋僖公(大事禘也躋僖)
(公于閔公上逆祀也)冬公子遂如齊納幣三年春正月叔孫得臣
會晉宋陳衛鄭伐沈沈潰夏五月王子虎卒冬公如晉
及晉侯盟四年夏逆婦姜于齊秋衛使甯俞来聘冬十
一月夫人成風薨五年春正月王使榮叔歸含且賵三
月葬我小君成風王使召伯来會葬(公羊作毛伯)夏公叔敖
如晉六年夏季孫行父如陳(聘于陳且娶焉)秋季孫行父如晉
冬十月公子遂如晉葬晉襄公七年春公伐邾三月取
須句寘邾文公子(文公子叛在魯故公使為守須句大夫)遂城郚夏狄侵
我西鄙秋八月諸侯(齊宋衛陳鄭許曺)晉大夫(趙盾)盟于扈(晉靈公立)
(故)公後至冬公孫敖如莒涖盟(徐伐莒莒人来請盟)八年秋八月
襄王崩子頃王立晉人以扈之盟来討冬公子遂會晉
趙盾盟于衡雍公子遂會雒戎盟于暴公孫敖如京師
不至而奔莒宋殺其大夫司馬司城蕩意諸来奔公以
其官逆之皆復之(卿違從大夫公賢其效節故以本官逆之)九年春周毛伯
衛来求金二月叔孫得臣如京師葬襄王楚伐鄭公子
遂會晉宋衛許救鄭冬楚使越椒来聘秦人来歸僖公
成風之禭十年春三月臧孫辰卒秋七月及周蘇子盟
于女栗(頃王立故)十一年夏叔仲彭生會晉郤缺于承筐(謀諸)
(侯之從于楚者)秋曹伯来朝公子遂聘于宋狄侵齊遂伐我冬
十月叔孫得臣敗狄于鹹十二年春正月郕伯来奔(郕伯)
(卒郕人立君大子来奔公以諸侯禮逆之)杞伯来朝秋滕伯来朝秦使西乞
術来聘(將伐晉故)冬十二月季孫行父帥師城諸及鄆十三
年秋七月大室屋壊冬公如晉衛侯會公于沓(請平于晉)公
還自晉鄭伯會公于棐(亦請平于晉公皆成之)十四年春頃王崩
子匡王立邾伐我叔仲彭生帥師伐邾夏六月公會諸
侯(宋衛鄭許曺晉趙盾)同盟于新城(從楚者服且謀納邾捷菑)秋九月公孫敖
卒于齊宋子哀来奔冬齊人執子叔姬(叔姬魯女齊侯舍之母公子商)
(人弑舍公子遂請以王寵求子叔姬冬單伯如齊請齊人執之又執子叔姬)十五年春季孫
行父如晉(為單伯與子叔姬故)夏曺伯来朝六月周單伯至自齊
齊人許單伯請而赦之使来致命
秋齊人侵我西鄙季孫行父如晉冬十二月齊人来歸
子叔姬齊侯侵我西鄙遂伐曺(討其朝魯)十六年春季孫行
父會齊侯于陽榖齊侯弗及盟
及齊平公有疾使行父會于陽榖請盟齊侯曰請俟
君間
夏五月公四不視朔六月公子遂及齊侯盟于郪邱秋
八月夫人聲姜薨(文公母)毁泉臺
有蛇自泉宫出如先君之數八月聲姜薨毁泉臺
十七年夏四月齊侯伐我北鄙六月公及齊侯盟于榖
冬十月公子遂如齊(拜榖之盟)十八年春二月公薨于臺下
夏六月葬我君文公(左傳)
在位十八年諡曰文
宣公
宣公名倭一名接(又作委)文公取于齊曰出姜出姜生大
子惡及弟視二妃敬嬴生宣公敬嬴嬖而私事公子遂
宣公長而屬諸遂遂欲立之叔仲彭生不可文公十八
年薨秋公子遂叔孫得臣如齊遂見于齊侯而請之齊
侯新立欲親魯許之冬十月遂殺惡及視而立宣公召
叔仲彭生而殺之出姜歸于齊季孫行父如齊元年春
正月公即位公子遂如齊逆女三月遂以夫人婦姜至
自齊夏季孫行父如齊(納賂以請會)公會齊侯于平州
簒立者諸侯既與之會則不得復討故會侯以定公
位
夏六月齊人取濟西田(賂齊也)秋邾子来朝二年匡王崩
弟定王立四年春正月公及齊侯平莒及郯莒人不肯
公伐莒取向秋公如齊五年春公如齊高固使齊侯止
公請叔姬秋九月齊高固来逆叔姬叔孫得臣卒冬齊
高固及子叔姬来
反馬也禮送女留其送馬謙不敢自安三月廟見遣
使反馬
七年春衛侯使孫良夫来盟夏公會齊侯伐莱冬公會
諸侯(晉宋衛鄭曺)于黑壤晉侯(成公)之立也公不朝又不使大
夫聘晉人止公于會盟于黑壤公不與盟以賂免八年
夏六月公子遂如齊至黃乃復卒于垂夫人敬嬴薨(宣公)
(母)冬十月葬我小君敬嬴城平陽九年春正月公如齊
王使来徵聘夏仲孫蔑如京師秋取根牟(東夷國)十年春
公如齊齊人歸我濟西田(以我服故)夏齊惠公卒公如齊六
月公孫歸父如齊葬齊惠公秋天王使王季子来聘公
孫歸父帥師伐邾取繹季孫行父如齊冬公孫歸父如
齊(伐邾故)齊侯使國佐来聘十一年夏公孫歸父會齊人
伐莒十四年冬公孫歸父會齊侯于榖楚圍宋仲孫蔑
言于公曰小國之免于大國也聘而獻物今楚在宋君
其圖之公說十五年春公孫歸父會楚子于宋秋仲孫
蔑會齊高固于無婁初税畝
公田之法十取其一今又履其餘畆復十收其一
十七年夏六月公會諸侯(晉衛曺邾)同盟于斷道冬公弟叔
肹卒十八年春公伐杞夏公使如楚乞師欲以伐齊秋
公孫歸父如晉謀以晉人去三桓以張公室冬十月公
薨于路寝歸父奔齊(左傳)
公在位十八年諡曰宣
尚史卷八
