尚史卷十八世家十一
鑲白旗漢軍李鍇撰
陳世家(始武王十三年終敬王四十一年凡六百四十四年傳□十三世)
胡公申公相公孝公慎公幽公
僖公武公夷公平公
胡公滿者虞帝舜之後也昔舜為庶人時堯妻之二女
居于潙汭其後因為氏姓姓媯氏舜已崩傳禹天下而
舜子商均為封國(即虞國)夏后之時或失或續(夏代封虞思虞遂)
至于周武王克殷紂乃復求舜後得媯滿封之于陳以
奉帝舜祀是為胡公
詩注武王時帝舜之胄有虞閼父為周陶正武王頼
其利器用與其神明之後以元女大姬妻其子滿而
封之于陳都于宛邱之側與黃帝帝堯之後共為三
恪
胡公薨子申公犀即位申公薨弟相公臯羊即位相公
薨立申公子突是為孝公孝公薨子慎公圉戎即位慎
公當周厲王時慎公薨子幽公寧即位幽公元年周厲
王二十六年也
世家幽公十二年厲王奔彘溯而推之元年當在二
十六年
十一年厲王奔于彘二十三年幽公薨子僖公孝即位
僖公四年周宣王立三十五年僖公薨(按世家幽公十二年厲王奔彘)
(二十三年幽公卒又云僖公六年宣王即位三十六年僖公卒竊以奔彘之年考之幽公二十三年當共和十)
(一年下距宣王即位裁四年所云僖公六年誤當在四年又按僖公卒于宣王三十二年實在位三十五年而)
(云三十六年亦誤)子武公靈即位武公十五年薨子夷公說即
位是歲周幽王立夷公三年薨弟平公燮即位平公七
年幽王為犬戎所殺周東徙二十三年平公薨(史記世家)
文公桓公(二十三年入春秋)(大子免附)
文公名圉平公之子也文公元年周平公十七年也文
公十年薨長子桓公鮑即位桓公二十三年魯隠公初
即位二十六年(隠四年)衛州吁弑其君請伐鄭以除公子
馮夏公及宋公蔡人衛人伐鄭秋諸侯復伐鄭衛州吁
來九月執而殺之鄭請成于我公不許公子佗諫不許
二十八年(隠六年)鄭侵我大獲二十九年(隠七年)我及鄭平
佗如鄭涖盟鄭良佐來涖盟妻鄭公子忽三十年(隠八年)
鄭公子忽來逆女三十八年(桓五年)春正月甲戌己丑公
薨(傳公疾病公子佗殺大子免國人分散故再赴杜預注甲戌前年十二月二十一日己丑此年正月六日)
(陳亂故再赴赴雖日異而皆以正月起文故但書正月慎疑審事故從赴兩書按甲戌當書公子佗作亂事)
(己丑公薨闕文耳非再赴也)公疾病公子佗殺大子免而代之夏葬
公(左傳)
諡曰桓在位三十八年
厲公
厲公名躍桓公之子蔡女之所生也(史世家以公子佗為厲公以躍為桓)
(公長子利公誤)桓公三十八年(桓五年)薨公子佗殺大子免而自
立是年秋我及蔡衛從王伐鄭厲公元年(桓六年)秋蔡人
殺公子佗立躍是為厲公
公羊陳佗淫乎蔡蔡人殺之榖梁陳侯憙獵淫于蔡
與蔡人爭禽蔡人不知其是陳君而殺之
六年(桓十一年)公及宋公魯柔蔡叔盟于折七年(桓十二年)秋八
月公薨(左傳)
諡曰厲在位七年
莊公
莊公名林桓公之子也(史世家桓公中子)厲公薨公即位公二
年(桓十四年)宋人以我及諸侯(齊蔡衛)伐鄭三年(桓十五年)桓王崩
莊王立冬公會諸侯(宋魯衛)于袲(宋地)伐鄭(鄭祭仲逐厲公將納之弗克而)
(還)四年(桓十六年)公會諸侯(宋魯衛蔡)伐鄭七年(莊元年)冬十月公
薨明年春二月葬公(左傳)
諡曰莊在位七年
宣公
宣公名杵白莊公之子也莊公薨公即位公三年(莊四年)
夏公及齊侯鄭伯遇于垂四年(莊五年)我會諸侯(魯齊宋蔡)伐
衛(納惠公)十一年(莊十二年)莊王崩僖王立十二年(莊十三年)齊侯
會我及宋人蔡人邾人于北杏(宋弑閔公會以平宋亂)十三年(莊十)
(四年)我及齊人曹人伐宋(宋背北杏會故)十四年(莊十五年)齊侯會公
及諸侯(宋衛鄭)于鄄齊始霸十五年(莊十六年)齊侯會公及諸
侯(宋衛鄭許滑滕魯)同盟于幽十六年(莊十七年)僖王崩惠王立十
八年(莊十九年)我及齊人宋人伐魯西鄙二十一年(莊二十二年)
殺大子御寇公子完與顓孫奔齊二十四年(莊二十五年)公
使女叔如魯聘二十六年(莊二十七年)齊侯會公及諸侯(魯宋)
(鄭)同盟于幽三十六年(僖三年)齊侯會公及諸侯(魯宋衛鄭許曹)
侵蔡蔡潰遂伐楚次于陘楚屈完及諸侯盟于召陵轅
濤塗誤軍道齊執轅濤塗秋及江人黃人伐我冬諸侯
之師(齊魯宋衛鄭許曹)侵我我成歸轅濤塗三十八年(僖五年)夏
公及諸侯(齊魯宋衛鄭許曹)會王世子于首止秋八月盟于首止
鄭伯逃歸不盟三十九年(僖六年)公會諸侯(齊魯宋衛曹)伐鄭
圍新城楚圍許以救鄭諸侯救許乃還四十年(僖七年)世
子欵會齊侯魯公鄭世子華于寗母(謀鄭故)四十年(僖七年)
閏月惠王崩襄王立四十一年(僖八年)世子欵會王人諸
侯(齊魯宋衛許曹)盟于洮(謀王室大叔帶之難)四十五年(僖十二年)冬十二月
公薨明年夏四月葬公(左傳)
諡曰宣在位四十五年
穆公
穆公名欵宣公之子也宣公薨公即位公元年(僖十三年)公
會諸侯(齊魯宋衛鄭許曹)于鹹(淮夷病杞且謀王室也)三年(僖十五年)公會諸
侯(前諸侯)盟于牡邱遂次于匡及諸侯之大夫救徐四年
(僖十六年)公會諸侯(齊魯宋衛鄭許邢曹)于淮(淮夷病鄫故)七年(僖十九年)公請修好于諸
侯以無忘齊桓之德冬盟于齊九年(僖二十一年)公及諸侯
(宋楚蔡鄭許曹)會于盂楚執宋公以伐宋冬會于薄以釋之十
一年(僖二十三年)楚伐我(以我貳于宋故)取焦夷城頓而還十三年
(僖二十五年)楚圍我納頓子于頓十五年(僖二十七年)公及楚子
諸侯(蔡鄭許)圍宋冬十二月盟于宋十六年(僖二十八年)晉救
楚及楚師戰于城濮先犯陳蔡陳蔡奔楚師敗績晉會
諸侯(齊魯宋蔡鄭衛莒)盟于踐土公如會夏六月公薨(左傳)
諡曰穆在位十六年
共公
共公名朔穆公之子也穆公十六年(僖二十八年)薨公即位
冬公會諸侯(晉魯齊宋蔡鄭莒邾秦)于温天王狩于河陽諸侯遂
圍許公元年(僖二十九年)轅濤塗會周王子虎魯侯及諸侯
之大夫(晉宋齊秦)盟于翟泉(謀伐鄭)五年(僖三十三年)我及晉人鄭
人伐許楚侵我及蔡我及蔡成遂伐鄭六年(文元年)晉伐
衛取戚衛使告于我公曰更伐之我辭之衛伐晉七年
(文二年)公會諸侯(宋鄭)及晉士穀盟于垂隴公為衛請成于
晉冬轅選及諸侯之大夫(晉宋鄭)伐秦八年(文三年)我會諸
侯之師(晉魯宋衛鄭)伐沈沈潰(沈服楚故)衛侯來拜晉成十一年
(文六年)魯季孫行父來聘十二年(文七年)公會諸侯(魯齊宋衛鄭許)
(曹)晉趙盾盟于扈十三年(文八年)秋八月襄王崩頃王立
十四年(文九年)楚侵我克壺邱(服晉故)秋楚公子朱自東夷
伐我我敗之獲公子茷我懼及楚平十五年(文十年)公及
鄭伯會楚子于息遂及蔡侯次于厥貉十八年(文十三年)夏
五月公薨(左傳)
諡曰共在位十八年
靈公
靈公名平國共公之子也共公薨公即位公元年(文十四年)
春頃王崩匡王立夏六月公會諸侯(宋魯衛鄭許曹)晉趙盾同
盟于新城二年(文十五年)公會諸侯(晉宋衛蔡鄭許曹)盟于扈謀伐
齊齊賂晉侯故不克而還四年(文十七年)宋弑昭公公孫寧
及諸侯之大夫(晉衛鄭)伐宋立文公而還初共公之薨也
楚人不禮焉公遂盟于晉六年(宣元年)楚子侵我遂侵宋
晉救陳宋公及諸侯(宋衛曹)會晉師于棐林以伐鄭七年
(宣二年)我及諸侯之師(晉宋衛)侵鄭冬十月匡王崩定王立
十年(宣五年)楚伐鄭我及楚平晉救鄭伐我十一年(宣六年)
晉衛侵我十三年(宣八年)我及晉平楚師伐我取成而還
十四年(宣九年)諸侯會于扈公不會晉以諸侯之師伐我
晉侯卒乃還公與孔寧儀行父通于夏姬洩冶諫冬孔
寧儀行父殺洩冶十五年(宣十年)夏五月公飲酒于夏氏
徵舒弑之(史記徵舒自立為陳侯誤)成公二年(宣十二年)葬公(左傳)
謚曰靈在位十五年
成公
成公名午靈公之子也靈公遇弑公即位公元年(宣十一年)
公及楚子鄭伯盟于辰陵冬楚伐我入之殺夏徵舒公
奔晉楚因縣陳既而復封陳二年(宣十二年)宋伐我衛人救
之十年(成二年)公孫寧及楚公子嬰齊及諸侯(魯蔡許)諸侯
之大夫(秦宋衛鄭曹邾薛鄫齊)盟于蜀十三年(成五年)冬十一月定
王崩簡王立十七年(成九年)晉討鄭伯貳于楚執諸銅鞮
楚侵我以救鄭二十四年(成十六年)晉侯會周尹武公及諸
侯伐鄭知罃以諸侯之師侵我至于鳴鹿(陳邑)遂侵蔡二
十七年(襄元年)晉會東諸侯(魯齊曹邾杞)之師侵楚及我秋九
月簡王崩靈王立二十九年(襄三年)晉會單頃公及諸侯
(魯宋衛鄭莒邾齊)同盟于雞澤公使袁僑如會求成秋袁僑及
諸侯之大夫盟楚侵我三十年(襄四年)春三月公薨秋七
月葬公(左傳)
謚曰成在位三十年
哀公
哀公名溺成公之子也成公三十年(襄四年)薨公即位是
年楚師在繁陽將伐我聞喪乃止我猶不聽命夏楚侵
我又使頓間我而侵伐之冬我圍頓公元年(襄五年)公會
諸侯(晉魯宋衛鄭曹莒楚滕薛齊吳鄫)于戚冬諸侯戍我楚伐我十一
月諸侯會于城棣以救之三年(襄七年)楚圍我公會諸侯
(晉魯宋衛曹莒邾)于鄬以救我楚執我公子黃(哀公弟)公逃歸十
三年(襄十七年)宋伐我十六年(襄二十年)蔡公子燮欲以蔡之晉
蔡人殺之大夫慶虎慶寅愬公子黃于楚曰與蔡燮同
謀楚人以為討黃出奔楚十九年(襄二十三年)公如楚公子
黃愬二慶于楚楚圍我我殺慶虎慶寅楚人納公子黃二十年
(襄二十四年)諸侯將伐齊公及楚子蔡侯許男伐鄭以救齊
我復討慶氏之黨鍼宜咎(鍼子八世孫)出奔楚初陳會楚伐
鄭也當陳隧者井堙木刊鄭人怨之二十一年(襄二十五年)
鄭伐我入之公奔墓使司馬桓子賂以宗器公免(免音問喪)
(服)擁社(抱社主示服)使其衆男女别而纍以待于朝鄭袚社
致地而還冬鄭復伐我我及鄭㔻二十二年(哀二十六年)公及
楚子蔡侯伐鄭二十三年(襄二十七年)宋合晉楚以弭諸侯
之兵春孔奐會諸侯之大夫(晉楚蔡衛鄭許曹)于宋秋孔奐及
諸侯之大夫盟于宋二十四年(襄二十八年)公朝于晉(宋之盟故)
冬十二月公如楚楚子卒十二月靈王崩景王立二十
五年(襄二十九年)夏四月葬楚康王公送葬至于西門之外
二十八年(昭元年)公子招(公母弟)會諸侯之大夫(晉楚魯齊宋衛蔡鄭)
(許曹)于虢三十一年(昭四年)公會諸侯(楚蔡鄭許徐滕頓胡沈小邾宋淮夷)于
申秋楚子以諸侯伐吳圍朱方克之執齊慶封殺之遂
滅頼三十二年(昭五年)公會諸侯(楚蔡許頓沈徐越)伐吳三十五
年(昭八年)公有廢疾公子招公子過(過亦公弟)殺世子偃師而
立公子留夏四月公縊大夫千徵師赴于楚楚人執而
殺之公子留奔鄭秋七月公子招殺公子過九月楚圍
我冬十月滅我殺孔奐葬公(左傳)
諡曰哀在位三十五年
惠公
惠公名吳悼大子偃師之子也楚靈王滅陳蔡不羹陳
蔡不羹因楚公子棄疾入楚靈王自縊及平王即位封
陳蔡吳復歸于陳是為惠公陳以魯昭公八年滅十三
年復封凡五年而國復公六年(昭十八年)夏五月災(陳滅之後一年)
(災至是又災)不救火十年(昭二十二年)夏四月景王崩悼王立王
子朝作亂冬十月悼王崩敬王立十一年(昭二十三年)吳伐
州來楚以我師及諸侯之師救州來吳敗諸侯之師于
雞父獲大夫夏齧十四年(昭二十六年)冬十月敬王入于成
周王子朝奔楚二十四年(定四年)春二月公薨夏六月葬
公(左傳)
謚曰惠在位二十四年
懷公
懷公名柳惠公之子也惠公二十四年(定四年)薨公即位
春三月公會周文公諸侯(晉魯宋蔡衛鄭許曹莒邾頓胡滕薛杞小邾齊)于召
陵侵楚冬吳入楚召公公不聽四年(定八年)秋七月公薨
九月葬公(左傳)
諡曰懷在位四年
閔公
閔公名越懷公之子也懷公薨公即位公六年(定十四年)頓
子欲事晉而絶我好公孫佗人及楚師滅頓八年(哀公元年)
公會楚子隨侯許男圍蔡秋八月吳侵我(吳召懷公不至故修舊怨)
(也)十三年(哀六年)吳伐我楚救我師于城父十六年(哀九年)
楚人伐我(我即吳故)十七年(哀十年)楚伐我吳救我十八年(哀十)
(一年)司徒袁頗出奔鄭二十年(哀十三年)楚伐我冬盗殺夏區
夫二十一年(哀十四年)宗豎出奔楚冬宗豎自楚復入國人
殺之袁買出奔楚二十三年(哀十六年)孔子卒二十四年(哀十)
(七年)秋七月楚滅我(左傳)
吕氏春秋陳有惡人焉曰敦洽讐糜雄顙廣顔色如
浹頳垂眼臨鼻長肘而盭陳侯見而說之外使治其
國内使制其身楚合諸侯陳侯病使敦洽讐糜往謝
焉楚王怪其名而見之客有進狀有惡其名言有惡
其狀楚王怒合大夫而告之曰陳不知其不可使是
不知也知而使之是侮也侮且不知不可不攻也興
師伐陳三月然後喪
諡曰閔在位二十四年陳絶不祀
贊曰齊桓之世陳方内隸穆共以還楚難興焉然卒不
自振及靈而顛微楚亂胡公之系不其斬而雖然綴疣
仰息延喘數世卒之蔭楚而斃于楚善泅者多水死信
夫至陳祀滅而田齊興為大國者且累世是又聖后之
餘烈也夫
蔡世家(始武王十三年終定王二十二年凡六百七十六年傳二十五世)
蔡叔度
蔡叔度者周文王子而武王母弟也武王已克殷紂平
天下封功臣昆弟于是封管叔鮮于管封叔度于蔡二
人相紂子武庚禄父治殷遺民武王崩成王少周公旦
專王室管叔鮮蔡叔度疑周公為不利于成王乃挾武
庚以作亂周公旦承成王命伐誅武庚殺叔鮮而放叔
度遷之與車十乘徒七十人叔度卒復封其子胡是為
蔡仲(史記世家)
蔡仲蔡伯荒宫侯厲侯武侯夷侯
釐侯共侯戴侯
蔡仲名胡蔡叔之子也蔡仲克庸祇德周公以為卿士
叔卒乃命諸王邦之蔡王若曰小子胡惟爾率德改行
克慎厥猷肆子命爾侯于東土往即乃封敬哉爾尚蓋
前人之愆惟忠惟孝爾乃邁迹自身克勤無怠以垂憲
乃後率乃祖文王之彝訓無若爾考之違王命皇天無
親惟德是輔民心無常惟惠之懷為善不同同歸于治
為惡不同同歸于亂爾其戒哉慎厥初惟厥終終以不
困不惟厥終終以困窮懋乃攸績睦乃四鄰以蕃王室
以和兄弟康濟小民率自中無作聰明亂舊章詳乃視
聽罔以側言改厥度則予一人汝嘉王曰嗚呼小子胡
汝往哉無荒棄朕命(尚書)
蔡仲薨蔡伯荒即位蔡伯荒薨子宫侯即位宫侯薨子
厲侯即位厲侯薨子武侯即位武侯之時周厲王失國
奔彘共和行政諸侯多叛周(按周武王至共和凡二百八十一年而蔡仲至武侯)
(裁五世恐有脱漏)武侯薨子夷侯即位夷侯十一年周宣王立
二十八年夷侯薨子釐侯所事即位釐侯三十九年周
幽王為犬戎所殺周室卑而東徙四十八年釐侯薨子
共侯興即位共侯二年薨子戴侯即位戴侯十年薨子
宣侯即位(史記世家)
宣侯(二十八年入春秋)
宣侯名考父(史記世家作措父)戴侯之子也侯二十八年魯隠
公即位三十年(隠三年)平王崩桓王立三十一年(隠四年)我
會諸侯伐鄭(衛州吁請于宋將除宋公子馮故)秋復伐鄭三十五年(隠八)
(年)夏六月侯薨八月葬公(經于宣侯葬書公左傳)
諡曰宣在位三十五年
桓侯
桓侯名封人宣侯之子也宣侯薨侯即位二年(隠十年)鄭
以王命伐宋我及衛郕不會王命秋宋衛入鄭而以伐
戴召我我怒從伐戴八月鄭圍戴克之取我及宋衛三
師五年(桓二年)侯及鄭伯會于鄧始懼楚也八年(桓五年)我
及衛人陳人從王伐鄭鄭敗王師陳佗殺陳桓公大子
而自立九年(桓六年)我殺陳佗立厲公躍躍我出也十七
年(桓十四年)宋以我師及諸侯伐鄭十八年(桓十五年)桓王崩莊
王立十九年(桓十六年)侯會魯侯宋公衛侯于曹謀伐鄭夏
及諸侯伐鄭二十年(桓十七年)夏六月侯薨秋八月葬侯(蔡本)
(侯爵經于宣公卒書侯于葬書公蓋僣稱公也桓侯之葬經仍書侯杜預注曰稱侯蓋謬誤今遵經書左傳)
諡曰桓在位二十年
哀侯
哀侯字季名獻舞桓侯之弟也桓侯無子桓侯薨蔡人
召獻舞于陳而立之是為哀侯侯六年(莊五年)我會諸侯
伐衛納衛侯朔侯娶于陳息侯亦娶焉十一年(莊十年)息
媯將歸過我侯曰吾姨也止而見之弗賓息侯聞之怒
使謂楚文王曰伐我吾求救于蔡而伐之楚從之秋敗
我師于莘以哀侯歸十三年(莊十二年)莊王崩僖王立十四
年(莊十三年)我及齊侯會于北杏(宋萬弑君會以平之)侯為莘故繩息
媯以語楚子楚子滅息以息媯歸生堵敖及成王焉迄
于是未言楚子問之對曰吾一婦人而事二夫縱弗能
死其又奚言秋楚子伐我入之十八年(莊十七年)僖王崩惠
王立二十年(莊十九年)周王子頽作亂惠王奔鄭(左傳)
是年侯死于楚留九歲凡立二十年薨(史記世家)
諡曰哀(經傳不載哀侯卒年)
穆侯
穆侯名肹哀侯之子也哀侯留楚死國人立子肹是為
穆侯侯十九年(僖四年)齊侯以諸侯之師侵我我潰遂伐
楚二十一年(僖六年)楚圍許穆侯將許男以見楚子于武
城二十二年(僖七年)惠王崩襄王立二十九年(僖十四年)冬侯
薨(左傳)
諡曰穆在位二十九年
莊侯
莊侯名甲午穆侯之子也穆侯薨侯即位侯五年(僖十九年)
陳侯請修好于諸侯以無忘齊桓之德冬及諸侯(陳楚鄭齊)
盟于齊七年(僖二十一年)侯及諸侯(宋楚陳鄭許曹)會于盂楚執宋
公以伐宋冬會于薄釋宋公十年(僖二十四年)周王子帶作
亂襄王出居于鄭明年晉納王殺子帶十三年(僖二十七年)
侯及楚陳鄭許圍宋十四年(僖二十八年)晉救宋先犯陳蔡
陳蔡奔遂敗楚師于城濮夏五月侯會周王子虎及諸
侯(晉魯齊宋鄭衛莒)盟于踐土冬侯會諸侯(晉魯齊宋鄭陳莒邾秦)于温
天王狩于河陽遂會諸侯圍許十五年(僖二十九年)我會周
王子虎及魯侯諸侯之大夫(晉宋齊陳秦)盟于翟泉十九年
(僖三十三年)楚侵我我成晉侵我楚救之晉師歸二十七年
(文八年)襄王崩頃王立二十九年(文十年)侯及楚子次于厥
貉三十三年(文十四年)頃王崩匡王立夏晉及諸侯盟于新
城我不與三十四年(文十五年)晉伐我入之以城下之盟而
還冬侯及諸侯(晉宋衛陳鄭許曹)盟于扈侯薨(經傳不載左傳)
諡曰莊在位三十四年
文侯
文侯名申莊侯之子也莊侯薨侯即位侯五年(宣二年)匡
王崩定王立侯欲事晉曰先君與于踐土之盟晉不可
棄且兄弟也畏楚不能行二十年(宣十七年)春二月侯薨夏
葬公(經書公左傳)
諡曰文在位二十年
景侯
景侯名固文侯之子也文侯薨侯即位侯三年(成二年)晉
伐齊楚侵魯衛以救齊侯為左許靈公為右二君弱皆
強冠之侵衛遂侵魯魯及諸侯之大夫盟于蜀(經不書蔡許乘)
(楚車也謂之失位)六年(成五年)定王崩簡王立七年(成六年)楚伐鄭
晉救之楚師還晉師遂侵我楚以申息之師救我晉師
還九年(成八年)晉欒書侵我遂侵楚二十年(襄元年)簡王崩
靈王立二十七年(襄八年)鄭侵我獲我公子燮楚伐鄭鄭
及楚平晉于是三伐鄭鄭及晉平三十九年(襄二十年)公子
燮欲以蔡之晉國人殺之四十三年(襄二十四年)諸侯將伐
齊楚會侯及陳許伐鄭以救齊四十五年(襄二十六年)楚會
侯及陳伐鄭涉于汎而歸四十六年(襄二十七年)宋弭諸侯
之兵公孫歸生會于宋秋及諸侯之大夫(晉楚魯衛陳鄭許曹)盟
于宋四十七年(襄二十八年)侯朝于晉宋之盟故侯歸自晉
入于鄭鄭享之不敬鄭公孫僑曰蔡侯其不免乎冬十
二月靈王崩景王立侯為大子般娶于楚通焉四十九
年(襄三十年)夏四月大子般弑侯冬十月葬公(左傳)
諡曰景在位四十九年
靈侯
靈侯名般景侯大子也般弑景侯自立是為靈侯侯二
年(昭元年)公孫歸生會諸侯之大夫(晉楚魯齊宋衛陳鄭許曹)于虢(尋宋)
(盟)五年(昭四年)侯如楚會諸侯(楚陳鄭許徐滕頓胡沈小邾宋淮夷)于申楚
以諸侯伐吳圍朱方克之遂以諸侯滅頼六年(昭五年)侯
會諸侯(楚陳許頓沈徐越)伐吳十二年(昭十一年)楚子在申召侯侯
將往大夫曰王貪而無信唯蔡于感(感同憾)今幣重而言
甘誘我也不如無往侯不可三月楚子伏甲而饗侯于
申醉而執之夏四月殺之刑其士七十人公子棄疾帥
師圍我晉為我請于楚弗許冬十一月遂滅我用隠大
子于岡山使棄疾為蔡公蔡申絶楚平公元年(昭十三年)復
蔡冬十月乃葬公(左傳)
諡曰靈在位十二年
平侯
平侯名廬隠大子之子靈侯之孫也(史記世家作景侯少子靈侯之弟)
楚平王即位復封蔡廬歸于蔡是為平侯侯元年魯昭
公十三年也三年(昭十五年)我逐大夫朝吳八年(昭十十年)冬十
一月侯薨明年三月葬公(左傳)
諡曰平在位八年
悼侯(大子朱附)
悼侯名東國隠大子之子也平侯大子曰朱朱為大子
也失位位在卑(不以適子位而以長幼齒)及平侯薨朱即位楚大夫
費無極取貨于東國而謂國人曰朱不用命于楚君王
將立東國若不先從王欲楚必圍蔡國人懼出朱立東
國是為悼侯
榖梁蔡侯東出奔楚東者東國也何為謂之東也王
父誘而殺焉父執而用焉奔而又奔之謂東史記世
家平侯立而殺隠大子故平侯卒而隠大子之子東
國攻平侯子而代立按朱出奔而後東國立非東
國出奔榖梁誤隠大子楚用之于岡山非平侯殺之
史記亦誤
侯二年(昭二十二年)夏四月景王崩王子朝作亂悼王居于
皇秋王入于王城冬十月悼王崩敬王立居于狄泉周
立王子朝是年六月侯薨于楚(左傳)
諡曰悼在位三年
昭侯
昭侯名申(文侯名申昭侯之高祖不容同名或誤)悼侯之弟也悼侯薨侯
即位侯元年(昭二十三年)吳伐州來我及諸侯之師(楚頓胡沈陳許)
奔命救州來吳敗諸侯之師于雞父三年(昭二十六年)冬十
月敬王入于成周王子朝奔楚十二年(定三年)侯為兩佩
與兩裘以如楚獻一佩一裘于楚子楚子佩之以享侯
侯亦服其一囊瓦欲之弗與三年止之唐侯如楚有兩
肅爽馬囊瓦欲之弗與亦三年止之既而唐獻馬囊瓦
歸唐侯蔡人聞之固請而獻佩于瓦瓦朝見侯之徒命
有司曰蔡君之久也官不共也明日禮不畢將死侯歸
及漢執玉而沈曰余所有濟漢而南者有若大川侯歸
如晉以子元與大夫之子為質焉而請伐楚十三年(定四)
(年)侯會周劉子諸侯(晉宋衛陳鄭許曹莒邾頓胡滕薛杞小邾齊)于召陵謀
伐楚晉荀寅求貨于我弗得乃辭侯不伐楚夏五月侯
及諸侯盟于臯鼬將盟將長我于衛衛有辭乃長衛侯
沈不會于召陵公孫姓帥師滅沈以沈子嘉歸殺之秋
楚圍我吳伯嚭為大宰以謀楚侯因之以其子乾與其
大夫之子為質子吳冬及吳子唐侯伐楚敗之于柏舉
五戰入郢十四年(定五年)魯歸粟于我十五年(定六年)周儋
翩亂王處于姑蕕明年王入于王城二十五年(哀元年)楚
子圍我報栢舉也我降國人男女以辨楚使我疆于江
汝之間我于是乎請遷于吳二十六年(哀二年)吳洩庸來
納聘而稍納師師畢入衆知之侯告大夫殺公子駟以
說哭而遷墓冬遷于州來二十七年(哀三年)放大夫公孫
獵于吳(公子駟之黨也)二十八年(哀四年)春二月侯將如吳諸大
夫恐其又遷也承(音懲楚言也)公孫翩逐而射之入于家人
而薨大夫文之鍇殺翩(史記世家作賊利)公孫辰出奔吳夏殺
公孫姓公孫霍冬十二月葬公(左傳)
諡曰昭在位二十八年
成侯
成侯名朔昭侯之子也昭侯遇弑侯即位侯十二年(哀十)
(六年)孔子卒十四年(哀十八年)敬王崩元王立十九年(哀二十三年)
侯薨(左傳)
諡曰成在位十九年
聲侯元侯侯齊
聲侯名産成侯之子也成侯薨侯即位侯三年元王崩
定王立十五年侯薨子元侯即位元侯六年薨子侯齊
即位侯齊四年楚惠王滅我侯齊亡蔡遂絶祀(史記世家)
贊曰蔡仲率德改行幹蠱用譽卒享蔡國傳世二十餘
雖不克嫓美晉衛亦云德之次也顧其竟邊楚舍兄弟
而即蠻夷形格勢禁有不得不然者雖然桓侯會鄧懼
楚之始及哀侯猶與北杏之會乃緣息啟釁遂寄命于
楚屬國焉者累其世不復與盟中國傳曰惡之易也如
火之燎于原不可鄉邇其猶可撲滅者其蔡哀侯乎君
子固憾之矣逮至昭侯奮迅速飛東即晉而南即吳臯
鼬之會栢舉之捷屈蠖求信然而一絶于楚一遷于吳
虎噬于前狼顧在後蔡之立國難矣哉
尚史卷十八
