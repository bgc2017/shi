尚史卷五本紀四
鑲白旗漢軍李鍇撰
周本紀
太王王季文王
太王者是為古公亶父組紺諸盩之子后稷棄之裔也
舜封棄於邰號曰后稷别姓姬氏(后稷别有本傳見唐虞諸臣史記)
子曰漦蠒漦蠒生叔均
山海經叔均始作牛耕
叔均又數世生不窋(吕梁碑)
史記后稷卒子不窋立帝王世紀亦曰后稷納姞氏
生不窋皆誤
不窋末年夏后氏政衰去稷不務不窋以失其官而犇
戎狄之間不窋卒子鞠立鞠卒子公劉立(史記)
自后稷積德累善十餘世至公劉公劉避桀居豳(漢書)
公劉雖在戎狄之間復修后稷之業務耕種行地宜自
漆沮度渭取材用行者有資居者有畜積民賴其慶百
姓懷之多從而保歸焉周道之興自此始故詩人歌樂
思其德
吳越春秋公劉性慈仁行不履生草運車以避葭葦
避夏桀于戎狄變易風俗民化其政
公劉卒子慶節立
史記慶節國于豳按詩篤公劉于豳斯館史誤也
慶節卒子皇僕立皇僕子差弗立差弗卒毁隃立(世本作偽)
(榆)毁隃卒子公非立公非卒辟方立
帝王世紀公非字辟方
辟方卒高圉立
國語高圉能帥稷者也周人報焉紀年殷祖一十五
年命邠侯高圉
高圉卒侯牟立(漢書侯牟作夷竢)侯牟卒亞圉立
紀年盤庚十九年命邠侯亞圉
亞圉卒雲都立
漢書雲都亞圉弟帝王世紀亞圉雲都字也
雲都太公組紺諸盩立
紀年祖甲十三年命邠侯組紺三代世表作叔帝王
世紀公祖一名組紺諸盩字叔類號曰太公按史
記作公叔祖類世本作太公組紺諸盩似并為一人
也自公非以下據世本增辟方侯牟雲都數世或子
或弟未詳
組紺諸盩卒子古公亶父立古公亶父復修后稷公劉
之業積德行義國人皆戴之薰育戎狄攻之欲得財物
予之已復攻欲得地與民民皆怒欲戰古公曰有民立
君將以利之今戎狄所為攻戰以吾地與民民之在我
與其在彼何異民欲以我故戰殺人父子而君之予不
忍為乃與私屬遂去豳渡漆沮踰梁山止於岐下豳人
舉國扶老攜弱盡復歸古公于岐下及他旁國聞古公
仁亦多歸之
吳越春秋古公杖策去邠踰梁山處岐周曰彼君與
我何異邠人父子兄弟相率負老攜幼揭釡甑而歸
古公居三月成城郭一年成邑二年成都而民都倍
其初後漢書武乙暴虐犬戎寇邊周古公踰梁山而
避于岐下琹苑要錄岐山操周太王之所作也曰戎
狄侵兮土地遷移邦邑適于岐山烝民不憂兮誰者
知嗟嗟奈何兮予命遭斯
於是古公乃貶戎狄之俗而營築城郭室屋而邑别居
之作五官有司民皆歌樂之頌其德古公有長子曰太
伯次曰虞仲太姜生少子季歷季歷取太任皆賢婦人
生昌有聖瑞古公曰我世當有興者其在昌乎太伯虞
仲知古公欲立季歷以傳昌乃二人亡如荆蠻文身斷
髮以讓季歷古公卒季歷立是為公季修古公遺道篤
於行義諸侯順之(史記)
公季當殷武乙之時公季伐西落鬼戎
紀年武乙三十四年周公季歷來朝王賜地三十里玉
十㲄馬十匹三十五年季歷伐西落鬼戎俘二十
翟王
太丁時公季復伐燕京之戎戎人大敗周師
紀年文丁二年周人伐燕京之戎周師大敗
後二年周人克余無之戎於是太丁命公季為牧師
紀年文丁四年周人伐余無之戎克之周王季命為
殷牧師
自是之後更伐始呼翳徒之戎皆克之(後漢書)
紀年文丁七年周人伐始呼之戎克之十一年周人
伐翳徒之戎捷其三大夫王嘉季歷之功賜之圭瓉
秬鬯九命為伯孔叢子羊容問子思曰古之帝王中
分天下使二公治之謂之二伯周自后稷封為王者
後子孫據國至太王王季文王此固世為諸侯矣焉
得為西伯乎子思曰吾聞諸子夏殷王帝乙之時王
季以公九命作伯受圭瓉秬鬯之賜故文王因之得
專征伐
公季卒
紀年文丁執諸塞庫季歷困而死帝王世紀葬鄠縣
之南山
子昌立是為西伯西伯曰文王
白虎通文王四乳是謂至仁宋書符瑞志太任夢長
人感于□于豕牢而生昌龍顔虎肩身長十尺胷有四
乳春秋合誠圖蒼帝之為人望之廣視之專而長九
尺一寸
遵后稷公劉之業則古公公季之法篤仁敬老慈少禮
下賢者日中不暇食以待士士以此多歸之
墨子文王封于岐周方地百里與其百姓兼相愛交
相利是以近者安其政遠者歸其德聞文王者皆起
而趨之罷不肖股肱不利者處而願之曰奈何乎使
文王之地及我乎吾則吾利豈不亦猶文王之民也
哉又曰文王之治西土若日若月乍光于西方于西
土不為大國侮小國不為衆庶侮鰥寡不為暴勢奪
穡人黍稷狗彘天屑臨文王慈是以老而無子者有
所得終其夀連獨無兄弟者有所雜于生人之間
少失其父母者有所放依而長有闕文
伯夷叔齊在孤竹聞西伯善養老往歸之太顛閎夭散
宜生鬻子辛甲大夫之徒皆往歸之
帝王世紀太顛閎夭散宜生南宫适之屬咸至是為
四臣文王雖在諸侯之位襲父為西伯
崇侯虎譖西伯于殷紂曰西伯積善累德諸侯皆嚮之
將不利紂乃囚西伯於羑里閎夭之徒患之乃求有莘
氏美女驪戎之文馬有熊九駟他竒怪物因殷嬖臣費
仲而獻之紂紂大喜說曰此一物足以釋西伯况其多
乎乃赦西伯賜之弓矢斧鉞使得征伐曰譖西伯者崇
侯虎也
吕氏春秋紂為無道殺梅伯而醢之鬼侯而脯之以禮
諸侯于廟文王流涕而咨之紂恐其叛欲殺文王而
滅周文王曰父雖無道子敢不事君雖不惠臣敢不
事孰王而可叛也紂乃赦之六韜商王拘周伯于
羑里太公與散宜生以金千鎰求天下珍物得犬戎
氏文馬駮身朱鬛目加金黃項下雞毛名曰雞斯
之乘以獻商王今本無古今樂錄文王囚于羑里
太顛之屬往見文王文王為矉右目者言紂之好色
柎桴其腹者言欲得其寶蹀躞其足者使迅疾也於
是周流求之以獻紂琹操文王備修道德百姓親附
是時崇侯虎與文王列為諸侯德不及文王常嫉妒
之乃譖文王于紂曰西伯昌聖人也長子發中子旦
皆聖人也三聖合謀君其慮之乃囚文王于羑里將
欲殺之於是文王四臣散宜生等周流海内得美女
二人水中大貝白馬朱鬛以獻于紂陳于中庭紂立
出西伯新書紂作梏數千睨諸侯之不謟己者杖而
梏之文王桎梏于羑里七年而後得免及武王克殷
令殷民投桎梏于河民輸梏者手撒之弗敢墜也跪
入之水弗敢投也曰昔者文王常擁此故愛思文王
猶敬其梏況其法教乎
西伯乃獻洛西之地以請紂去炮烙之刑紂許之
皇王大紀是時西有昆夷之患北有玁狁之難紂乃
召昌釋之因獻洛西之地請除炮烙之刑紂大喜許
之賜之弓矢斧鉞使專征伐為西方諸侯伯吕氏春
秋文王處岐事紂冤侮雅遜朝夕必時上貢必適祭
祀必敬紂喜命文王稱西伯賜之千里之地文王再
拜稽首而辭曰願為民請炮烙之刑文王非惡千里
之地得民心則賢于千里之地故曰文王智矣越絶
書文王以務争者紂為天下殘賊奢佚不顧邦政文
王以聖事紂天下皆盡誠從之此謂文王以務争也
紂以惡刑争文王以仁義争此之謂也韓非子文王
侵孟克莒舉酆三舉事而紂惡之文王乃懼請入洛
西之地赤壤之國方千里以請解炮烙之刑天下皆
說仲尼聞之曰仁哉文王輕千里之國解炮烙之刑
智哉文王出千里之國得天下之心吕氏以下邪
辟縱横語出戰國宜矣
西伯出獵遇吕尚於渭之陽與語大說載與俱歸立為
師
楚辭注周文王夢立令狐之津太公在後帝曰昌賜
汝名師文王再拜太公夢亦如此文王出田見識所
夢載與俱歸以為太師又曰吕望鼓刀在列肆文
王親往問之吕望對曰下屠屠牛上屠屠國文王喜
載與俱歸也潛夫論文王游畋遇姜尚於渭濱察言
觀志而見其心不諮左右不諏羣臣遂載反歸委之
以政抱朴子文王之接吕尚桑隂未移而知其可師
矣
西伯行善(削隂字)諸侯皆來决平於是虞芮之人有獄不
能决乃如周入界耕者皆讓畔民俗皆讓長虞芮之人
未見西伯皆慚相謂曰吾所争周人所恥何往為祗取
辱耳遂還俱讓而去諸侯聞之曰西伯蓋受命之君
家語虞芮二國争田而訟連年不决乃相謂曰西伯
仁人也盍往質之入其境則耕者讓畔行者讓路入
其朝士讓於大夫大夫讓于卿虞芮之君曰嘻吾儕
小人也不可以入君子之朝遂自相與而退以所争
之田為間田也孔子曰以此觀之文王之道其不可
加焉不令而從不教而聽至矣哉孔安國書傳周自
虞芮質厥成諸侯並附以為受命之年至九年而
文王卒正義毛傳稱天下聞虞芮之訟息歸周者
四十餘國知周自虞芮質成諸侯並附以為受命之
年改稱元年至九年而文王卒史記正義注二國相
讓後諸侯咸尊西伯為王蓋此年受命之年稱王也
尚書大傳一年斷虞芮之質二年伐邘三年伐密須
四年伐犬夷五年伐耆六年伐崇按文王無改元
事歐陽氏嘗論之說見武王紀稱王說尤妄
明年伐犬戎明年伐密須(姞姓之國)
說苑文王曰吾欲用兵誰可伐密須氏疑於我可先
往伐管叔曰不可其君天下之明君也伐之不義太
公望曰吾聞之先王伐枉不伐順伐嶮不伐易伐過
不伐不及文王曰善遂伐密須氏滅之
明年敗耆國(正義注即黎國紂按戡黎者武王說見紀)明年伐邘明年伐
崇侯虎
說苑文王欲伐崇先宣言曰余聞崇侯虎滅侮父兄
不敬長老聽獄不中分財不均百姓力盡不得衣食
余將來征之唯為民乃伐崇令毋殺人毋壊室毋填
井毋伐樹术毋動六畜有不如令者死無赦崇人聞
之因請降韓非子文王伐崇至鳳黃墟韈繫解因自
結太公望曰何為也王曰君與處皆其師中皆其友
下盡其使也今皆先君之臣故無可使也又作晉文
公吕覽作武王
作豐邑自岐下徙都豐
紀年周大飢西伯自程遷于豐周書維周王宅程三年
遭天之大荒作大匡以召牧其方三州之侯咸率
王乃召冡卿三老三吏大夫百執事之人朝于大庭
曰不榖不德政事不時國家羅病不能胥匡二三子
尚助不榖官考厥職鄉問其人因其耆老及其總害
慎問其故無隠乃情及某日以告于廟有不用命有
常不赦王既發命入食不舉百官質方不食饔及
期日質明王麻衣以朝朝中無采衣官考其職卿問
其利因謀其菑旁匡於衆無敢有違詰退驕頑方收
不服慎惟怠惰什伍相保動觀游居事節時茂農夫
任戸戶盡夫出農廩分鄉鄉命受糧程課物徵躬競
比藏藏不閉糴糴不加均賦灑其幣鄉正保貸成年
不償信誠匡助以輔殖財財殖足克食賦為征數口
以食食均有賦外食不贍開關通糧糧窮不轉孤寡
不廢滯不轉留戌城不留足以守出旅分均馳車
送逝旦夕運糧於是告四方遊旅旁生忻通津濟道
宿所至如歸幣租輕乃作毋以行其子易資貴賤以
均遊旅無使滯無粥熟無室市權内外以立均無蚤
暮閭次均行均行衆從積而勿以罰助均無使之
窮平均無乏利民不滛無播蔬無食種以數度多少
省用祈而不賓祭服潄不制車不雕飾人不食肉畜
不食榖國不鄉射樂不牆合牆屋有補無作資農不
敗務非公卿不賓賓不過具哭不留日登降一等庶
人不獨葬伍有值送往迎來亦如之有不用命有常
不違餘篇不具載
明年西伯薨即位五十年(史記)
史記又曰西伯受命之年稱王而斷虞芮之訟改法
度制正朔追尊古公為太王公季為王季說非是
吕氏春秋文王之時天先見火赤烏銜丹書集于周
社文王曰火氣勝火氣勝故其色尚赤其事則火
年九十七(禮記)
葬于異(皇王大紀)
括地志墓在雍州萬年縣西南二十八里原上
文王之為世子也朝于王季日三雞初鳴而衣服至于
寢門外問内䜿之御者曰今日安否何如内䜿曰安文
王乃喜及日中又至亦如之及莫又至亦如之其有不
安節則内䜿以告文王文王色憂行不能正履王季復
膳然後亦復初食上必在視寒暖之節食下問所膳命
膳宰曰末有原應曰諾然後退文王之祭也事死者如
事生思死者如不欲生忌日必哀稱諱如見親祀之忠
也(禮記)
其囚羑里演易繫卦辭(史記)
唐孔氏正義伏羲初畫八卦因其八而更重之為六
十四卦也繫辭曰因而重之爻在其中矣是也然重
卦之人凡為四說王輔嗣等以為伏羲重卦鄭康成
之徒以為神農重卦孫盛以為夏禹重卦史遷等以
為文王重卦其言夏禹及文王重卦者案繫辭神農
之時已有蓋取益與噬嗑以此論之不攻自破其言
神農重卦亦未為得今依輔嗣以伏羲既畫八卦即
自重為六十四卦為得其實史記其囚羑里蓋益易
之八卦為六十四卦琹操文王在羑里時演易八卦
以六十四乃申憤以作歌曰殷道溷溷浸濁煩兮朱
紫相合不分别兮迷亂聲色信䜛言兮炎炎之虐
使我愆兮幽閉牢穽由其言兮遘我四人憂勤勤
兮史說誤今遵正義琹歌俚鄙非文王語
其作靈臺掘地得死人骨吏以聞文王曰更葬之吏曰此
無主矣文王曰寡人固其主又安求主天下聞之皆曰
文王賢矣澤及枯骨(新序)
吕覽同淮南子文王葬死人之骸而九夷歸之新書
文王夢人登城而呼之曰我東北陬之膏骨也速以
王禮葬我文王曰諾覺召吏視之信有焉吏曰此無
主矣請以五大夫禮文王吾已許之矣奈何其倍之
也士民聞之曰我君不以夢之故倍膏骨况生人乎
及其寢疾謂世子發曰見善勿怠時至勿疑去非勿
處此三者道之所止也及武王克殷祀于太廟追王
古公亶父曰太王季歷曰王季文考曰文王(皇王大紀)
武王
武王名發文王之世子也
論衡武王望陽白虎通武王望羊是謂攝掦盱目
陳兵天下富昌春秋元命苞武王駢齒是謂剛強宋
書符瑞志太姒夢商庭生棘太子發植梓樹于闕間
化為松栢棫柞以告文王文王幣告羣臣與發並拜
吉夢
文王崩太子發立是為武王武王即位太公望為師周
公旦為輔召公畢公之徒左右王師修文王緒業
淮南子武王蔭暍人於樹下左擁而右扇之而天下
懷其德
十一年武王戡黎殷之臣祖伊聞之懼以告帝紂紂
曰不有天命乎是何能為
史記以戡黎為文王辯見紂紀史記又曰九年武王
上祭于畢東觀兵至于盟津為文王木主載以車中
軍武王自稱太子發言奉文王以伐不敢自專乃告
司馬司徒司空諸節齊栗信哉予無知以先祖有德
臣小子受先功畢立賞罰以定其功遂興師師尚父
號曰總爾衆庶與爾舟楫後至者斬武王渡河中流
白魚躍入王舟中武王俯取以祭既渡有火自上復
于下至于王屋流為烏其色赤其聲魄云是時諸侯
不期而會盟津者八百諸侯皆曰紂可伐矣武王曰
女未知天命未可也乃還師歸淮南子武王伐紂載
尸而行海内未定故不為三年之喪越絶書文王死
九年八百諸侯一旦會于孟津不言同辭欲從武王
伐紂當是時比干箕子微子尚在武王賢之不敢伐
也歸二年乃興師伐紂通鑑前編三十有一祀周西
伯發十一年西伯東觀兵勘黎又曰昔者紂為黎之
蒐則黎乃紂濟惡之國武王觀政于商則戡黎之師
或因以警紂耳按武王十一年觀兵戡黎十三年
逾孟津伐紂太史公由未見古文尚書故引河内女
子偽泰誓之語誤以伐紂之師為觀兵孟津又誤以
十一年為九年也淮南說尤誤今遵前編
居二年聞紂昏亂暴虐甚殺王子比干囚箕子太師疵
少師彊抱其樂器而犇周於是西伯徧告諸侯曰殷有
重罪不可以不畢伐(此下削乃遵文王語)遂率戎車三百乘虎
賁三千人(此下有甲士四萬五千人率按吕氏春秋選車三百虎賁三千博物志輿三百乘甲三)
(三千書序戎車三百虎賁三千人皆與經予有臣三千惟一心合且春秋以前師固未有及萬者況武王之弔)
(伐乎削之以從經下文紂兵七千萬人說亦誤)以東伐紂(史記)
十有三年春
書序惟十有一年武王伐殷一月戊午師渡孟津作
泰誓史記因之孔安國書傳虞芮質成為文王受命
改元之年凡九年而文王崩武王立二年而觀兵三
年而伐紂合為十有三年史記索隠大戴禮云文王
十五而生武王則武王少文王十四歲矣禮記文王
九十七而終武王九十三而終按文王崩時武王已
八十三矣八十四即位至九十三崩武王即位適滿
十年言十三年伐紂者續文王受命年欲明其卒父
業故也金縢篇云惟克商二年王有疾按文王受命
九年而崩十一年武王服闋觀兵孟津十三年伐紂
十五年有疾後四年而崩則武王年九十三矣而太
史公以為武王即位年數與尚書違甚疎矣歐陽氏
曰古者人君即位必稱元年後世曲學之士說春秋
始以改元為重事果重事歟西伯即位已改元矣中
間不宜改元而又改元至武王即位宜改元反不改
元乃上冒先君之元年並其居喪稱十一年及其滅
商而得天下其事大于聽訟遠矣又不改元學者知
西伯生不稱王不再改元則詩書所載文武之事粲
然明白矣朱子蔡傳並作武王之十三年按書序
及史說倍經孔傳索隠違禮今遵朱蔡
大會于孟津王曰嗟我友邦冡君越我御事庶士明聽
誓惟天地萬物父母惟人萬物之靈亶聰明作元后元
后作民父母今商王受弗敬上天降灾下民沈湎冒色
敢行暴虐罪人以族官人以世惟宫室臺榭陂池侈服
以殘害於爾萬姓焚炙忠良刳剔孕婦皇天震怒命我
文考肅將天威大勲未集肆予小子發以爾友邦冡君
君觀政于商惟受罔有悛心乃夷居弗事上帝神祇遺
厥先宗廟弗祀犧牲粢盛既于凶盗乃曰吾有民有命
罔懲其侮天佑下民作之君作之師惟其克相上帝寵
綏四方有罪無罪予曷敢有越厥志同力度德同德度
義受有臣億萬惟億萬心予有臣三千惟一心商罪貫
盈天命誅之予弗順天厥罪惟鈞予小子夙夜祇懼受
命文考類于上帝宜于冡土以爾有衆底天之罰天矜
于民民之所欲天必從之爾尚弼予一人永清四海時哉
弗可失惟戊午王次于河朔羣后以師畢會王乃徇師
而誓曰嗚呼西土有衆咸聽朕言我聞吉人為善惟日
不足凶人為不善亦惟日不足今商王受力行無度播
棄犂老昵比罪人滛酗肆虐臣下化之朋家作仇脅權
相滅無辜籲天穢德彰聞惟天惠民惟辟奉天有夏桀
弗克若天流毒下國天乃佑命成湯降黜夏命惟受罪
浮于桀剥喪元良賊虐諫輔謂已有天命謂敬不足行
謂祭無益謂暴無傷厥監惟不遠在彼夏王天其以予
乂民朕夢協朕卜襲于休祥戎商必克受有億兆夷人
離心離德予有亂臣十人同心同德雖有周親不如仁
人天視自我民視天聽自我民聽百姓有過在予一人
今朕必往我武惟揚侵于之疆取彼凶殘我伐用張于
湯有光勖哉夫子罔或無畏寧執非敵百姓懔懔若崩
厥角嗚呼乃一德一心立定厥功惟克永世時厥明王
乃大巡六師明誓衆士王曰嗚呼我西土君子天有顯
道厥類惟彰今商王受狎侮五常荒怠弗敬自絶于天
結怨于民斮朝涉之脛剖賢人之心作威殺戮毒痡四海
崇信姦回放黜師保屏棄典刑囚奴正士郊社不修宗
廟不享作竒技滛巧以悦婦人上帝弗順祝降時喪爾
其孜孜奉予一人恭行天罰古人有言曰撫我則后虐
我則讐獨夫受洪惟作威乃汝世讐樹德務滋除惡務
本肆予小子誕以爾衆士殄殱乃讐爾衆士其尚迪果
毅以登乃辟功多有厚賞不迪有顯戮嗚呼惟我文考
若日月之照臨光于四方顯于西土惟我有周誕受多
方予克受非予武惟朕文考無罪受克予非朕文考有
罪惟予小子無良
史記十一年十二月戊午師畢渡盟津諸侯咸會
曰孳孳無怠武王乃作泰誓告于衆庶今殷王紂
乃用其婦人之言自絶于天毁壊其三正離逷其王
父母弟乃斷棄其先祖之樂乃為滛聲用變亂正
聲怡悅婦人故今予發惟共行天罰勉哉夫子不
可再不可三此亦偽泰誓文而髣髴牧誓者吕
氏春秋武王使人候殷反報曰殷其亂矣䜛慝勝良
武王曰未也復往反報曰亂加矣賢者出走矣武王
曰未也又往反報曰亂甚矣百姓不敢誹怨矣武曰
嘻遽告太公太公對曰䜛慝勝良命曰戮賢者出
走命曰崩百姓不敢誹怨命曰刑勝其亂至矣不可
以加矣故選車三百虎賁三千朝要甲子之期而紂
為禽淮南子武王伐紂渡于孟津陽侯之波逆流而
擊疾風晦冥人馬不相見於是武王左操黃鉞右秉
白旄瞋目而撝之曰余在天下誰敢害吾意者於
是風濟而波罷拾遺記武王伐紂夜濟河雲明如
晝八百之族皆齊而歌有大蜂狀如丹鳥飛集王
舟因畫其旗翼日而梟紂名其船曰蜂舟
時甲子昧爽王朝至于商郊牧野乃誓王左杖黃鉞右
秉白旄以麾曰逖矣西土之人王曰嗟我友邦冡君御
事司徒司馬司空亞旅師氏千夫長百夫長及庸蜀羌
髳微盧彭濮人
吕氏春秋武王至殷郊係墮五人御于前莫肯之為
曰吾所以事君者非係也武王左釋白羽右釋黃鉞
勉而自為係孔子聞之曰此五人者之所以為王者
佐也不肖主之所以不安也華陽國志武王伐紂實
得巴蜀之師巴蜀勇銳歌舞以凌殷人倒戈故世稱
之曰武王伐紂前歌後舞
稱爾戈比爾干立爾矛予其誓王曰古人有言曰牝雞
無晨牝雞之晨惟家之索今商王受惟婦言是用昏棄
厥肆祀弗答昏棄厥遺王父母弟不迪乃惟四方之多
罪逋逃是崇是長是信是使是以為大夫卿士俾暴虐
于百姓以姦宄於商邑今予發惟恭行天之罰今日之
事不愆于六步七步乃止齊焉夫子勖哉不愆于四伐五
伐六伐七伐乃止齊焉勖哉夫子尚桓桓如虎如貔如熊
如羆于商郊弗迓克奔以役西土勖哉夫子爾所弗勖
其于爾躬有戮(尚書)
誓已諸侯兵會者車四千乘陳師牧野帝紂聞武王來
亦發兵若林距武王武王使師尚父與百夫致師以大
卒馳帝紂師紂師雖衆皆無戰心心欲武王亟入紂師
皆倒兵以戰以開武王
淮南子紂之士億有餘萬然皆倒戈而射旁戟而戰
武王左操黃鉞右執白旄以麾之則瓦解而走鬻子
武王伐紂紂虎旅百萬陳于商郊起自黃鳥至于赤
斧三軍之靡不失色武王乃命太公把白旄以麾之
紂軍反走尚書大傳武王與紂戰于牧之野紂之卒
輻分紂之車瓦裂紂之甲魚鱗下賀乎武王論衡
武王伐紂太公隂謀食小兒以丹令身純赤長大教
言殷亡殷民見之皆謂商滅兵至牧野晨舉脂燭姦
謀惑民權掩不備周之所諱也按此與魚帛狐篝
無異曾謂太公謀同戌卒乎
武王馳之紂兵皆崩畔紂紂走反入登于鹿臺之上蒙
衣其珠玉自燔于火而死
周書紂取天智玉琰環身厚以自焚五日武王俾人
求之天智玉五在火中不銷
武王乃揖諸侯諸侯畢從武王至商國商國百姓咸待
于郊於是武王使羣臣告語商百姓曰上天降休商人
皆再拜稽首武王亦答拜
史記又曰武王持太白旗麾諸侯諸侯畢拜武王乃
揖諸侯按此本之逸周書氣象不類聖人武王且
答商人之拜詎于諸侯驁慢乃爾
遂入(史記)
紂之官位舉紂之軀棄之玉門之外民之觀者皆進蹴
武王使入帷而守之(賈誼新書)
淮南子紂拘于宣室不反其過而悔不誅文王于羑
里周書商師大敗商主奔内登于廩臺之上屏遮而
自燔于火武王乃手太白以麾諸侯諸侯畢拜遂揖
之商庶百姓咸俟于郊羣賓僉進曰上天降休再
拜稽首武王答拜先入適王所乃尅射之三發而
後下車擊之以輕吕斬之以黃鉞折懸諸太白適
二女之所乃既縊王又射之三發乃又擊之以輕
吕斬之以元鉞懸諸小白乃出場于厥軍史記同
墨子武王戰乎牧之野王手禽費仲惡來衆畔百
走武王入奔入宫萬年梓株折紂而繫之赤環載
之白旗以為天下諸侯僇論衡紂赴火死武王就
斬以鉞懸其首于大白之旗古今注武王以黃鉞斬
紂故王者以為戒太公以元鉞斬妲己故婦人以
為戒尸子武王親射惡來之口親斫殷紂之頸手
汚于血不温而食
乃出復車其明日除道修社及商紂宫及期百夫荷罕
旗以先驅武王弟叔振鐸奉陳常車周公旦把大鉞畢
公把小鉞以夾武王散宜生太顛閎夭皆執劍以衛武
王既入立于社南大卒之左右畢從毛叔鄭奉明水衛
康叔封布兹召公奭贊采師尚父牽牲尹佚莢祝曰殷
之末孫季紂殄廢先王明德侮蔑神祗不祀昏暴商邑
百姓其章顯聞于天皇上帝於是武王再拜稽首曰膺
更大命革殷受天明命武王又再拜稽首乃出(周書略同)已
而命召公釋箕子之囚命畢公釋百姓之囚表商容之
閭命南宫适散鹿臺之財發鉅橋之粟以振貧弱萌隸
命南宫括史佚展九鼎保玉命閎夭封比干之墓命宗
祝享祠于軍(史記同周書)
周公旦進殷之遺老問殷之亡故民之所欲遺老欲復
盤庚之政於是武王復盤庚之政(吕氏春秋)
淮南子封比干之象表商容之閭柴箕子之門朝成
湯之廟發鉅橋之粟散鹿臺之錢破鼓折枹弛弓絶
絃去舍露宿以示平易解劒帶笏以示無仇越絶書
武王朝天下興師伐紂殺之武王未下車封比干之
墓發太倉之粟以贍天下封微子于宋此武王以禮
信也說苑上堂見玉曰誰之玉也曰諸侯之玉即取
而歸之諸侯天下聞之曰武王廉于財矣入室見女
曰誰之女也曰諸侯之女也即取而歸之諸侯天下
聞之曰武王廉于色矣於是發鉅橋之粟散鹿臺之
財以與士民
乃罷兵西歸行狩記政事(周書記滅殷分俘狩禽事文多不載)作武成(史記)
惟一月壬辰旁死魄越翼日癸巳王朝步自周于征伐
商底商之罪告于皇天后土所過名山大川曰惟有道
曾孫周王發將有大正于商今商王受無道暴殄天物
害虐烝民為天下逋逃主萃淵藪予小子既獲仁人敢
祇承上帝以遏亂略華夏蠻貊罔不率俾惟爾有神尚
克相予以濟兆民無作神羞既戊午師逾孟津癸亥陳
于商郊俟天休命甲子昧爽受率其旅若林會于牧野
罔有敵于我師前徒倒戈攻于後以北血流漂杵一戎
衣天下大定乃反商政政由舊釋箕子囚封比干墓式
商容閭散鹿臺之財發鉅橋之粟大賚於四海而萬姓
悅服厥四月哉生明王來自商至于豐乃偃武修文歸
馬於華山之陽放牛於桃林之野示天下弗服
吕氏春秋濟于河西歸報于廟乃税馬于華山稅牛
于桃林馬弗復乘牛弗復服釁鼓旗甲藏之府庫終
身不復用
既生魄庶邦冡君暨百工受命于周丁未祀于周廟邦
甸侯衛駿奔走執豆籩越三日庚戌柴望大告武成王
若曰嗚呼羣后惟先王建邦啓土公劉克篤前烈至于太
王肇基王迹王季其勤王家我文考文王克成厥勲誕
膺天命以撫方夏大邦畏其力小邦懷其德惟九年大
統未集予小子其承厥志恭天成命肆予東征綏厥士
女惟其士女篚厥玄黃昭我周王天休震動用附我大
邑周列爵惟五分土惟三建官惟賢位事惟能重民五
教惟食喪祭惇信明義崇德報功垂拱而天下治(尚書)
遂率天下諸侯追王太王亶父王季歴文王冒不以卑
臨尊也(禮記)
武王大建公侯于天下封黃帝之後于祝唐帝之後于
薊虞帝之後胡公媯滿于陳以備三恪封夏后氏之後
東婁公于杞封紂子武庚于殷皆為上公是為二王之
後
禮記武王克殷反商未及下車而封黃帝之後于薊
封帝堯之後于祝封帝舜之後于陳下車而封夏后
氏之後于杞投殷之後于宋韓詩外傳同吕氏春秋
武王入殷未下轝命封黃帝之後于鑄帝堯之後于
黎帝舜之後于陳下轝命封夏后之後于杞立成湯
之後于宋以奉桑林
得神農之後封之于焦封尚父于齊周公于魯召公于
燕庶叔高于畢皆留相周封叔鮮于管叔度于蔡叔處
于霍以監殷是為三監以殷餘民封康叔于朝歌號衛
封叔振鐸于曹叔武于郕季載于邥封庶弟叔繡于滕
叔鄭于毛又封諸叔于郜于雍于原于郇于豐虢仲虢
叔為文王卿士仲封于西虢叔封于東虢初泰伯仲雍
奔荆楚遂為國自號勾吳泰伯薨仲雍嗣使求其後得
仲雍曾孫周章世君吳矣因封之曰吳伯復封章弟為
虞仲封少昊之裔兹輿于莒封祝融安期之裔挾于邾
封四岳姜姓文叔于許封仲虺弟雍滑之後于薛兄弟
之君十有五人同姓者四十人班宗彝作分器(皇王大紀)
書序武王既勝殷邦諸侯班宗彝作分器篇亡墨
子武王使諸侯分其祭曰使親者受内祀疏者受外
祀
武王問箕子以天道箕子以洪範陳之武王徵九牧之
君登豳之阜以望商邑至于周自夜不寐周公旦即王
所曰曷為不寐王曰告女維天不饗殷自發未生于今
六十年麋鹿在牧(周書及隨巢子並作夷羊在牧夷羊怪物也)蜚鴻滿野
高誘注蜚鴻蠛蠓言蔽田滿野為灾也隨巢子作飛
拾飛拾蟲也正義飛鴻滿野喻忠賢君見放棄也楊
慎曰蜚鴻馬名言養無用而害有用也
天不享殷乃今有成維天建殷其登名民三百六十夫
不顯亦不賓滅
索隠言殷登進名賢之人既無非大賢故殷家不大
光昭亦不即至賓滅
以至今我未定天保何暇寐王曰定天保依天室悉求
夫惡貶從殷王受
索隠言悉取夫惡人不知天命不順周家者咸貶責
之與受同罪
日夜勞來我西土我維顯服及德方明自洛汭延于伊
汭居易毋固其有夏之居我南望三塗北望嶽鄙顧詹
有河粤詹洛伊毋遠天室營周居于雒邑而後去(史記)
西旅獻獒太保作旅獒巢伯來朝芮伯作旅巢命(書序下)
(篇亡)
克殷後二年武王病天下未集羣公懼穆卜周公乃祓
齋自為質欲代武王武王有瘳後而崩
禮記武王九十三而終紀年武王年五十四括地志
墓在雍州萬年縣西南二十八里畢原上
太子誦立是為成王(史記)
周人之禮其社用栗祀竈葬樹栢其樂大武三象棘下
其服尚赤(淮南子)
楚辭注武王既誅紂令壊邠岐之社徙以為天下太
社
成王康王
成王名誦武王之子也武王崩成王年十有三而嗣立
明年夏六月既葬冠成王而朝于祖以見諸侯周公命
祝雍作頌曰祝王辭達而勿多也祝雍辭曰使王近于
民遠于佞嗇于時惠于財親賢而任能其頌曰令月吉
日王始加元服去王幼志服王衮職欽若昊天六合是
式率爾祖考永永無極(家語同大戴禮)
周初定天下周公恐諸侯畔周公乃攝行政當國管叔
蔡叔羣弟疑周公周公辟居東都居東二年成王啓金
縢書反周公
越絶書武王封周公使傅相成王成王少周公臣事
之當是之時賞賜不加于無功刑罸不加于無罪天
下家給人足禾黍茂美使人以時說之以禮上順天
地澤及夷狄于是管叔蔡叔不知周公而讒之成王
周公乃辭位出巡狩于邊一年天暴風雨樹木盡偃
成王大恐乃發金縢之櫃察周公之冊知周公有盛
德乃迎周公
管叔蔡叔與武庚作亂畔周周公奉成王命伐誅武庚
管叔放蔡叔以微子開代殷後國于宋(史記)
周書武王克殷立王子禄父俾守商祀建管叔于東
蔡叔霍叔于殷俾監殷臣武王崩周公立相天子三
叔及殷東徐奄及熊盈以畔周公召公内弭父兄外
撫諸侯元年夏六月葬武王于畢二年作師旅臨衛
攻殷殷大震潰降辟三叔王子祿父北奔管叔經而
卒乃囚蔡叔于郭鄰凡所征熊盈十有七國俘維九
邑俘殷獻民遷于九畢俾康叔宇于殷俾中旄父宇
于東
淮夷徐戎及奄叛王乃大蒐于岐陽東伐淮夷(帝王世紀)
遂踐奄作成王政既踐奄遷其君於蒲姑作將蒲姑(書序)
(篇二亡)
周公行政七年成王長周公反政成王成王在豐使召
公復營洛邑如武王之意成王自奄歸在宗周作多方
既絀殷命襲淮夷歸在豐作周官興正禮樂度制於是
改而民和睦頌聲興成王既伐東夷自慎來賀成王賜
榮伯作賄息慎之命成王將崩懼太子釗之不任乃命
召公畢公率諸侯以相太子而立(史記)
惟四月哉生魄王不懌甲子王乃洮頮水相被冕服憑
玉几乃同召太保奭芮伯彤伯畢公衛侯毛公師氏虎
臣百尹御事王曰嗚呼疾大漸惟幾病日臻既彌留恐
不獲誓言嗣兹予審訓命汝昔君文王武王宣重光奠
麗陳教則肄肄不違用克達殷集大命在後之侗敬迓
天威嗣守文武大訓無敢昏逾今天降疾殆弗興弗悟
爾尚明時朕言用敬保元子釗宏濟于艱難柔遠能邇
安勸小大庶邦思夫人自亂于威儀爾無以釗冒貢于
非幾兹既受命還出綴衣于庭越翼日乙丑王崩太保
命仲桓南宫毛俾爰齊侯吕伋以二干戈虎賁百人逆
子釗于南門之外延入翼室恤宅宗丁夘命作冊度越
七日癸酉伯相命士須材狄設黻扆綴衣牖間南嚮敷
重蔑席黼純華玉仍几西序東向敷重底席綴純文貝
仍几東序西向敷重豐席畫純雕玉仍几西夾南嚮敷
重筍席玄紛純漆仍几越玉五重陳寳赤刀大訓宏璧
琬琰在西序大玉夷玉天球河圖在東序胤之舞衣大
貝鼖鼓在西房兑之戈和之弓垂之竹矢在東房大輅
在賓階面綴輅在阼階面先輅在左塾之前次輅在右
塾之前一人雀弁執惠立于畢門之内四人綦弁執戈
上刃夾兩階戺一人冕執劉立于東堂一人冕執鉞立
于西堂一人冕執戣立于東垂一人冕執瞿立于西垂
一人冕執銳立于側階王麻冕黼裳由賓階隮卿士邦
君麻冕蟻裳入即位太保太史太宗皆麻冕彤裳太保
承介圭上宗奉同瑁由阼階隮太史秉書由賓階隮御
王冊命曰皇后憑玉几道揚末命命汝嗣訓臨君周邦
率循大卞燮和天下用答揚文武之光訓王再拜興答
曰眇眇予末小子其能而亂四方以敬忌天威乃受同
瑁王三宿三祭三咤上宗曰饗太保受同降盥以異同
秉璋以酢受宗人同拜王答拜太保受同祭嚌宅授宗
人同拜王答拜太保降收諸侯出廟門俟王出在應門
之内太保率西方諸侯入應門左畢公率東方諸侯入
應門右皆布乘黃朱賓稱奉圭兼幣曰一二臣衛敢執
壤奠皆再拜稽首王義嗣德答拜太保暨芮伯咸進相
揖皆再拜稽首曰敢敬告天子皇天改大邦殷之命惟
周文武誕受羑若克恤西土惟新陟王畢協賞罸戡定
厥功用敷遺後人休今王敬之哉張皇六師無壊我高
祖寡命王若曰庶邦侯甸男衛惟予一人釗報誥昔君文
武丕平富不務咎底至齊信用昭明于天下則亦有熊
羆之士不二心之臣保乂王家用端命于上帝皇天用
訓厥道付畀四方乃命建侯樹屏在我後之人今予一二
伯父尚胥暨顧綏爾先公之臣服于先王雖爾身在外
乃心罔不在王室用奉恤厥若無遺鞠子羞羣公既
皆聽命相揖趨出王釋冕反喪服(尚書)
成康之際天下安寧刑錯四十餘年不用
紀年十六年王南巡狩至九江廬山
康王命作策畢公分居里成周郊作畢命
後漢書康王晩朝關睢作諷又曰昔周王承文王之
盛一朝晏起夫人不鳴璜宫門不擊柝關雎之人見
幾而作韓詩大人内傾于色賢人見其萌詠關雎以
刺時史記周道缺詩人本之衽席關雎作揚子周康
之時頌聲作乎下關雎作乎上習治也習治則傷始
亂也列女傳康王晏出朝關睢預見
康王崩子昭王瑕立(康王在位二十六年史記)
昭王穆王共王懿王孝王夷王
厲王
昭王名瑕康王之子也康王崩昭王立昭王德衰南征
濟于漢船人惡之以膠船進王王御船至中流膠液船
解王没于水中而崩周人諱之(帝王世紀)
吕氏春秋昭王征荆辛餘靡為王右遠反涉漢梁敗
王及祭公擅于漢中辛餘靡振王又反振蔡公紀年
昭王十六年伐楚涉漢遇大兕楚辭注昭王背成王
之制而出遊南至于楚楚人沈之而遂不還刀劍錄
昭王在位五十一年
立昭王子滿是為穆王穆王即位春秋已五十矣王道
衰微(史記)
紀年自武王至穆王享國百年穆王以下都于南鄭
穆王命君牙為大司徒作君牙命伯冏為太僕正作冏命(書序)
穆王西巡狩見西王母樂之忘歸而徐偃王反穆王攻
徐偃王大破之
列子周穆王時西極之國有化人來穆王敬之若神
事之若君為之築臺其高千仞臨終南之上號曰中
天之臺簡鄭衛處子娥媌靡曼者以滿之奏承雲六
英九韶晨雲以樂之化人猶不舍然居亡幾何謁王
同遊王執化人之袪騰而上者中天迺止暨及化人
之宫出雲雨之上所觀聽納嘗皆非人間之有實以
為清都紫微鈞天廣樂化人復謁王同遊所及之處
仰不見日月俯不見河海光影所照百骸六藏悸而
不凝既寤化人曰吾與王神遊也王大說不恤國事
肆意遠遊駕八駿之乘遂宿于崑崙之阿赤水之陽
别日升崑崙之邱觀黃帝之宫而封之遂賓于西王
母觴于瑤池之上乃觀日之所入一日行萬里紀年
穆王十三年西征于青鳥之所憩十七年西征崑崙
邱見西王母其年西王母來見賓于昭宫又曰穆王
西征還里天下億有九萬里又曰穆王北征行積羽
千里歸藏昔穆王筮西征不吉曰龍降于天而道里
修遠飛而冲天蒼其羽
穆王將征犬戎祭公謀父諫曰先王耀德不觀兵不聽
遂征之得四白狼四白鹿以歸自是荒服者不至
列子穆王大征西戎西戎獻錕鋙之劒火浣之布劔
長尺有咫切玉如切泥布浣之必投于火出火而振
之皓然疑乎雪十洲記穆王時西胡獻昆吾割玉刀
夜光常滿杯刀長一尺杯受三升刀切玉如切泥杯
光明夜照夕出杯于庭比明水滿杯中紀年穆王三
十七年大起九師東至于九江駕黿鼉以為梁遂伐
越至于紆荆人來貢抱朴子穆王南征一軍盡化君
子為猿為鶴小人為沙為蟲古文周書穆王田有黑
鳥若鳩翩然而跱于衡御者斃之以策馬佚不克止
之躓于乘傷帝左股述異記穆王時天下連雨三月
王乃吹笛雨遂止按羣說及穆天子傳皆詭僻不
經姑錄數端以廣異聞
諸侯有不睦者甫侯言於王作修刑辟命曰甫刑
周書穆王時思保位為難恐貽世羞欲自警寤作史
記維正月王在成周昧爽召三公左史戎夫曰今朕
寤遂事驚予乃取遂事之要戒戎夫言之朔望必以
聞信不行義不立則哲士陵君政禁而生亂皮氏以
亡諂䛕日近方正日遠則邪人專國政禁而生亂華
氏以亡好貨財珍怪則邪人因財而進賢良日蔽而
遠賞罰無位隨財而行夏后以亡嚴兵而不仁者其
臣懾而不敢忠民不親其吏刑始于親遠者寒心殷
商以亡樂專于君者權專于臣刑專于民君娛于樂
臣争于權民盡于刑有虞氏以亡奉孤以專命者謀
主必畏其威而疑其前事挾德而責數日疏位均而
争平林以亡大臣有錮職譁誅者危昔者質沙三卿
朝而無禮君怒而久拘之譁而弗加諸卿謀變質沙
以亡外内相間下撓其民民無所附三苗以亡弱小
在強大之間存亡將由之則無天命矣不知命者死
有夏之方興也扈氏弱而不恭身死國亡嬖子兩重
者亡昔義渠氏有兩子異母皆重君病大臣分黨而
争義渠以亡功大不賞者危昔平州之功大而不賞
諂臣日賞貴功日怒而生變平州之君以走出召遠
不親者危昔有林氏召離或之君而朝之至而不禮
留而弗親離戎逃而去之林氏誅之天下叛林氏昔
曲集之君伐智而專事強力而下賊其臣賢良皆伏
愉州氏伐之君孤而無使曲集以亡昔有巢氏有亂
臣而貴任之以國假之以權君已而奪之臣怒而生
變有巢以亡斧小不勝柯者亡昔有鄶之君嗇儉減
爵損祿羣臣卑讓後君少弱禁伐不行重氏伐之鄶
君以亡久空重位者危昔有共工自賢自以無臣久
空大官下官交亂民無所附唐氏伐之共工以亡犯
難争攘疑者昔有林氏上衡氏争權林氏再戰弗勝
上衡氏偽義弗尅俱身死國亡知能均而不親並
重事君者危昔有南氏有二臣貴寵力均勢敵競進
争權下争朋黨君弗禁南氏以分昔有果氏好以新
易故故者疾怨内争朋黨隂事外權有果氏以亡爵
重祿輕比已不成者亡昔畢程氏損祿增爵羣臣貌
匱比而戾民畢程氏以亡好變故易常者亡昔陽氏
之君自伐而好變事無故業官無定位民運于下陽
氏以亡業刑而愎者危昔榖平之君愎類無親破國
弗尅業刑用國外國相援榖平以亡武不止者亡昔
版泉氏用兵無已并兼無親文無所立智士寒心徙
居至于獨鹿諸侯叛之版泉以亡佷而無親者亡昔
縣宗之君佷而無聽執事不從宗職者疑發大事羣
臣解體國無立功縣宗以亡昔者玄都賢鬼道廢人
事天謀臣不用龜策是從神巫用國哲士在外玄都
以亡文武不行者亡西夏性仁非兵城郭不修武士
無位惠而好賞屈而無以賞唐氏伐之西夏以亡美
女破國昔有續陽強力四征重邱遺之美女續陽之
君說之熒惑不治大臣争權遠近不相聽國分為二
宫室破國昔有洛氏宫室無常池囿廣大工巧日進
以後更前農失其時飢饉無食成湯伐之有洛以亡
又曰王化雖弛天命方永四夷八蠻攸遵王政作職
方即周官職方氏文不復載
穆王立五十五年崩子共王繄扈立(世本作伊扈)共王滅密
(事見後傳帝王世紀共王能庇昭穆之闕故春秋稱之)共王崩子懿王囏立
紀年懿王名堅元年天再旦于鄭
懿王之時王室遂衰詩人作刺(史記)
漢書懿王時戎狄交侵暴虐中國詩人始作疾而歌
之曰靡室靡家獫允之故沈約曰懿王之世興居無節號
令不時挈壺氏不能共其職諸侯于是携德
懿王徙都槐里(即廢邱大紀)
懿王崩共王弟辟方立是為孝王
紀年孝王七年厲王生
孝王召非子使主馬于汧渭之間馬大蕃息於是分土
為附庸邑之秦孝王崩諸侯復立懿王太子燮是為夷
王(史記)
王始下堂而見諸侯(禮記)
紀年夷王二年蜀人吕人來獻瓊玉賓于河用介珪
六年王獵于杜林獲犀牛一以歸七年虢公帥師伐
太原之戎至于俞泉獲馬千匹八年王有疾諸侯祈
于山川王陟
夷王十六年崩子厲王胡立(帝王世紀)
芮伯稽古作訓納王于善作芮良夫(文具芮良夫傳周書)
厲王即位三十年好利近榮夷公芮良夫諫不聽卒以
榮公為卿士用事王行暴虐侈傲國人謗王召公諫王
曰民不堪命矣王怒得衛巫使監謗者以告則殺之其
謗鮮矣諸侯不朝三十四年王益嚴國人莫敢言道路
以目厲王喜告召公曰吾能弭謗矣乃不敢言召公曰
是障之也防民之口甚于防水若壅其口其與能幾何
王不聽于是國莫敢出言三年乃相與畔襲厲王厲王
出奔于彘厲王太子静匿召公之家國人聞之乃圍之
召公乃以其子代王太子太子竟得脱召公周公二相
行政號曰共和
韋昭注彘之亂公卿相與和而修政事號曰共和竹
書紀年共伯干王位沈約注大旱既久廬舍俱焚會
汾王崩卜于太陽兆曰厲王為祟周公召公乃立太
子靖共和遂歸國和有至德尊之不喜廢之不怒逍
遙得志于共山之首魯連子共伯名和好行仁義諸
侯賢之周厲王無道國人作難王奔于彘諸侯奉和
以行天子事號曰共和十四年厲王死共伯使諸侯
奉王子靖為宣王而共伯復歸于衛吕氏春秋共伯
修其行好賢仁而海内皆以來為稽矣周厲之難天
子曠紀而天下皆來請矣
十四年厲王死于彘太子静長于召公家二相乃共
立之是為宣王(史記)
宣王幽王
宣王名静(靜本作靖)厲王之子也厲王死于彘宣王即位周
公召公二相輔之修政法文武成康之遺風諸侯復宗
周(史記)
宣王北伐玁狁南征蠻荆命召公平淮夷
漢書宣王興師命將詩人美大其功曰薄伐玁狁至
于太原出車彭彭城彼朔方四夷賓服稱為中興
内修政事外攘夷狄復文武之竟土修車馬備器械復
會諸侯于東都(詩序)
六年旱(通鑑前編)
王遇烖而懼側身修行以銷去之(詩序)
十二年魯武公來朝(史記)
王不籍于千畝虢文公諫曰不可民之大事在農王不
聽三十九年(通鑑前編在四十年)戰于千畝王師敗績于姜氏之
戎
韋昭注西夷别種四岳之後後漢書王伐條戎奔戎
王師敗績後二年晉人敗北戎于汾隰戎人滅姜侯
之邑明年王征申戎破之史記千畝戰奄父脱宣王
王既亡南國之師乃料民于太原仲山甫諫曰民不可
料也王不聽卒料民(國語)
四十六年宣王崩(史記)
周春秋宣王殺杜伯而無罪宣王會諸侯田于圃日
中杜伯起于道左射宣王中心折脊而死國語杜伯
射王于鄗是也
宣王承厲王之烈内有撥亂之志萬民離散不安其居
王勞來還定安集之至于矜寡無不得其所天下復平
王建國諸侯任賢使能周室中興(詩序)
為周世宗(通鑑前編)
宣王崩子幽王宫湼立幽王三年(史記作二年)西周三川皆
震伯陽父曰周將亡矣山崩川竭亡國之徵也川竭必
山崩若國亡不過十年數之紀矣是歲也三川竭岐山
崩(國語)
幽王嬖愛褒姒褒姒生子伯服幽王欲廢太子太子母
申侯女而為后後幽王得褒姒愛之竟廢申后并去太
子宜臼以褒姒為后以伯服為太子(史記年通鑑前編在五綱目在九)
(年古文瑣語幽王將殺太子宜臼立伯服釋虎將執之宜臼叱之虎弭耳而伏)
六年冬十月朔日有食之(通鑑前編)
詩序十月之交大夫刺幽王也魯詩十月之交言厲
王無道内寵熾盛政化失理故致灾異
王不親九族而好䜛佞骨肉相怨暴虐無親刑罸不中
諸侯皆不欲朝政煩賦重田萊多荒飢饉降喪民卒流
亡祭祀不享在位貪殘下國搆禍怨亂並興戎狄叛之
荆舒不至乃命將率東征東國困于役而傷于財譚大
夫作大東以告病焉(詩序)
後漢書王命伯士伐六濟之戎軍敗伯士死焉
王之廢申后去太子也申侯怒十一年與繒西夷犬戎
攻王遂殺幽王驪山下虜褒姒盡取周賂而去諸侯乃
即申侯共立故幽王太子宜臼是為平王以奉周祀(史記)
紀年自武王滅殷以至幽王凡二百五十七年
贊曰周之陵夷兆于穆歸于厲逮彘之流微共和周道
不且如斬哉宣王承厲乘幽龍德不純卒淪西土姤始
剥終理運自然乃君子自強又不得諉之于天已
尚史卷五
