尚史卷六十列傳三十八
鑲白旗漢軍李鍇撰
楚諸臣傳
昭奚恤(以下戰國)
昭奚恤宣王之相也宣王十六年魏攻趙邯鄲奚恤謂
王曰王不如無救趙而以強魏魏強其割趙必深矣趙
不能聽則必堅守是兩敝也奚恤與江乙相惡江乙(魏人)
(後仕楚)為魏使于楚謂王曰臣入境聞楚之俗不蔽人之
善不言人之惡誠有之乎王曰有之乙曰然則白公之
亂得無遂乎誠如是臣等之罪免矣王曰何也乙曰州
侯(即奚恤也)相楚貴甚矣而主斷左右俱曰無有如出一口
矣王問羣臣曰吾聞北方之畏昭奚恤也果誠何如羣
臣莫對乙對曰虎求百獸而食之得狐狐曰子無敢食
我也天帝使我長百獸今子食我是逆天帝命也子以
為不信吾先行子隨我後觀百獸之見我而敢不走乎
虎以為然遂與之行獸見之皆走虎不知獸畏已而走
也以為畏狐也今王之地方五千里帶甲百萬而專屬
之昭奚恤故北方之畏奚恤其實畏王之甲兵也乙又
謂王曰人有以其狗為有執而愛之其狗嘗溺井其鄰
人見狗之溺井也欲入言之狗惡之當門而噬之鄰人
憚之遂不得入言邯鄲之難楚進兵大梁取矣(即魏攻趙邯鄲)
(事)昭奚恤取魏之寳器臣居魏知之故昭奚常惡臣之
見王乙又謂王曰下比周則上危下分争則上安王亦
知之乎且人有好揚人之善者于王何如王曰君子也
近之乙曰有好揚人之惡者于王何如王曰小人也遠
之乙曰然則且有子殺其父臣弑其主者而王終已不
知者何也以王好聞人之美惡聞人之惡也王曰善寡
人願兩聞之昭奚恤與彭城君(未詳其人)議于王前王召江
乙而問焉乙曰二人之言皆善也臣不敢言其後此謂
慮賢也(謂賢者言善已復言之使王疑彼思慮之也)江尹(即江乙)欲惡昭奚恤
于王而力不能故為梁山陽君(魏人)請封于楚王曰諾奚
恤曰山陽君無功于楚國不當封江尹因得山陽君與
之共惡昭奚恤于王王告奚恤奚恤曰臣朝夕以事聽
命而魏入吾君臣之間臣大懼臣非畏魏也夫泄吾君
臣之交而天下信之是其為人也近苦矣(此指江乙)夫苟不
難為之外豈忘為之内乎臣之得罪無日矣王曰寡人
知之大夫何患郢人有獄三年不决者故令人請其宅
以卜其罪客因請之奚恤曰郢人某氏之宅臣願之奚
恤曰郢人某氏不當服罪故其宅不得客辭而去奚恤
已而悔之謂客曰奚恤得事公公何為以故與奚恤(故謂)
(設事以探己意)客曰非用故也曰請而不得有說色非故何也
(國策)
韓非子昭奚恤之用荆也有燒倉廥&KR0034;者而不知其
人昭奚恤令吏執販茅者而問之果燒也新序秦欲
伐楚使使往觀楚之寳器楚王召昭奚恤而問焉對
曰此欲觀吾得失而圖之不在寳器奚恤為壇使客
上位東面令尹子西南面太宗子敖次之葉公子高
次之司馬子反次之奚恤自居西面稱曰客欲觀楚
之寳器楚之所寳者賢臣也令尹子西太宗子敖葉
公子高司馬子反昭奚恤在此唯大國之所觀此
因王孫圉而傅會者子西子反不與奚恤同時也列
女傳江乙之母當恭王時乙為郢大夫有入王宫中
盜者令尹以罪乙無何其母亡布言于王曰妾夜亡
布令尹盗之王謂母曰令尹信盗之寡人不為其富
貴不行法若不盜而誣之楚有常法母曰令尹不身
盗之使人盗之昔叔孫敖之為令尹也道不拾遺門
不閉關而盗賊自息今令尹耳目不明盗賊公行是
故得盗妾之布與使人盗何以異也王曰令尹不知
何罪母曰昔者妾之子為郢大夫有盗王宫中之物
者妾子亦豈知之哉然終坐之令尹獨何人而不以
為過也上不明則下不治相不賢則國不寧王其察
之王曰善非徒譏令尹又譏寡人命吏償母之布因
賜金千鎰母讓曰妾豈貪貨而失大王哉怨令尹之
治也遂去不受王曰母智若此子必不愚乃復江乙
而用之按江乙宣王時人恭王宣王遠祖說亦誤
昭陽昭雎(昭魚昭常)(昭過附昭鼠)
昭陽懷王之令尹也懷王六年使昭陽伐魏得八城移
兵而攻齊陳軫說之曰戰無不勝而不知止者身且死
爵且後歸昭陽以為然解軍而去十一年韓趙魏燕齊
約以伐秦昭陽謂王曰五國已破秦必南圖王曰然則
奈何對曰韓氏輔國也(謂可輔楚)好利而惡難好利可營也
惡難可懼也我厚賂之以利其心必營我悉兵以臨之
其心必懼彼懼吾兵而營我利五國之事必可敗也約
絶之後雖勿與地可王曰善乃命大公事(楚人)之韓見公
仲曰失牛闌之事(未詳)馬陵之難(魏三十年齊破魏馬陵)親主之所
見也王苟無以五國用兵請效列城五請悉楚國之衆
以圖于齊齊人反趙魏之後而楚果弗與地五國伐秦
魏欲和使惠施之楚楚將入之秦而使行和杜赫為昭
陽曰凡為伐秦者楚也今施以魏來而公入之秦是明
楚之伐而信魏之和也公不如無聽惠施而隂使人以
請聽秦昭陽曰善因謂惠施曰凡為攻秦者魏也今子
從楚為和楚得其利魏受其怨子歸吾將使人因魏而
和惠施反魏王不說杜赫謂昭陽曰魏為子先戰折兵
之半謁病不聽請和不得魏折而入齊秦子何以救之
東有越累北無晉而交未定于齊秦是楚孤也不如速
和昭陽曰善因令人謁和于魏昭陽之後有昭睢昭過
(懷王時又有昭魚買五珥請立后事與孟嘗君同昭睢昭魚或是一人)張儀復相秦謂昭
睢曰楚無鄢郢漢中有所更得乎曰無有曰無昭過陳
軫有所更得乎曰無所更得張儀曰為儀謂楚王逐昭
過陳軫請復鄢郢漢中昭睢歸報懷王懷王說之有人
謂昭過曰甚矣楚王不察于争名者也韓求相工陳藉
而周不聽魏求相綦母恢而周不聽何也周曰是列縣
畜我也今楚萬乘之強國也大王天下之賢王也今儀
曰逐君與陳軫而王聽之是楚自待不如周而儀重于
韓魏之王也且儀之所行有功名者秦也所欲富貴者
魏也欲為攻于魏必南伐楚故攻有道外絶其交内逐
其謀臣陳軫夏人也(夏中國也)習于三晉之事故逐之則楚
無謀臣矣今君能用楚之衆故亦逐之則楚衆不用矣
此所謂内攻之者也而王不知察今君何不見臣于王
請為王使齊交不絶儀聞之其效鄢郢漢中必緩矣是
昭睢之言不信也王必薄之王又令昭睢之秦重張儀
未至惠王死武王逐張儀王因收昭睢以取齊(收捕繫之也)
桓臧為睢謂王曰從親之不合也儀貴惠王而善睢也
今惠王死武王立儀走公孫郝甘茂貴甘茂善魏公孫
郝善韓二人固不善睢也必以秦合韓魏韓魏之重儀
儀有秦而睢以楚重之今儀困秦而睢收楚韓魏欲得
秦必善二人二人者將收韓魏輕儀而伐楚方城必危
王不如復睢而重儀于韓魏儀據楚勢挾魏重以與秦
争魏不合秦王亦不從則方城無患
史記世家懷王二十年齊湣王欲為從長惡楚之與
秦合使使遺楚王書曰寡人患楚之不察于尊名也
今秦惠王死武王立張儀走魏樗里疾公孫衍用而
楚事秦夫樗里疾善乎韓而公孫衍善乎魏楚必事
秦韓魏恐必因二人求合于秦則燕趙亦宜事秦四
國争事秦則楚為郡縣矣王何不與寡人并力收韓
魏燕趙與為從而尊周室以案兵息民令于天下莫
敢不樂聽則王名成矣王率諸侯並伐破秦必矣王
取武關蜀漢之地私吳越之富而擅江海之利韓魏
割上黨西薄函谷則楚之疆百萬也且王欺于張儀
亡地漢中兵挫藍田天下莫不代王懷怒今乃欲先
事秦願大王孰計之楚王業已欲和于秦見齊王書
猶豫不决下其議羣臣羣臣或言和秦或曰聽齊昭
睢曰王雖東取地于越不足以刷耻必且取地于秦
而後足以刷耻王不如深善齊韓以重樗里疾如是
則王得齊韓之重以求地矣秦破韓宜陽而韓猶復
事秦者以先王墓在平陽而秦之武遂去之七十里
以故尤畏秦不然秦攻三川趙攻上黨楚攻河外韓
必亡楚之救韓不能使韓不亡然存韓者楚也韓以
得武遂于秦以河山為塞所報德莫如楚厚臣以為
其事王必疾齊之所信于韓者以韓公子昧為齊相
也韓以得武遂于秦王甚善之使之以齊韓重樗里
疾疾得齊韓之重其主弗敢棄疾也今又益之以楚
之重樗里子必言秦復與楚之侵地矣于是懷王許
之竟不合秦而合齊以善韓國策無蓋即桓臧為
睢游說之辭而誤睢實黨儀右秦不如史記說
二十八年秦齊韓魏共伐楚楚令昭睢將以距秦王欲
擊秦昭睢不欲桓臧為昭睢謂王曰睢戰勝三國惡楚
之強也恐秦之變而聽楚也必深攻楚以勁秦秦王怒
于戰不勝必悉起而擊楚是王與秦相罷而以利三國
也戰不勝秦秦進兵而攻不如益昭睢之兵令之示秦
必戰秦王惡與楚相敝而令天下利秦可以少割而收
害也秦楚合而燕趙魏不敢不聽三國可定也齊秦約
攻楚楚令景翠以六城賂齊太子為質昭睢謂景翠曰
秦恐且因景鯉蘇厲而效地于楚公出地以取齊鯉與
厲且以收地取秦公事必敗(韋昭注收前所效者蓋二人之辭曰楚出地取齊楚)
(既弱矣何足與地秦收所效必悦二人也)公不如令王重賂景鯉蘇厲使入
秦秦恐必不求地而合于楚若齊不求是公與約也
韋昭注秦恐齊楚之合不收所效兩國各不取地而
止攻是約者復何也與如與國之與按韋解誤愚
謂賂六城質太子齊楚必合齊楚合而秦恐必因鯉
厲反以地賂楚而求合是景翠出地以合齊不若鯉
厲得地以合秦矣今使鯉厲以合齊疑秦秦恐雖不
以地賂楚必不求地而合于楚楚不以城賂齊齊亦
不求地而合于楚是翠坐收兩國之約也韋蓋以秦
恐必不求地之文遂誤解上文也
秦術視伐楚楚令昭鼠以十萬軍漢中昭雎勝秦于重
邱(屬平原國策)
三十年秦昭王遺王書願與王會武關面相約結盟而
去王患之欲往恐見欺無往恐秦怒雎曰王母行發兵
自守夫秦虎狼不可信有并諸侯之心王子子蘭勸王
行於是往會秦至則閉武關遂與西至咸陽王悔不用
雎言秦因留王要以割巫黔中之郡楚大臣相與謀曰
吾王在秦不得還而大子質于齊齊秦合謀則楚無國
矣欲立懷王子在國者睢曰王與太子俱困于諸侯今
又倍王命立庶子不宜乃詐赴于齊齊歸楚太子太子
横至立為王是為頃襄王乃告于齊曰(齊當是秦)頼社稷神
靈國有王矣(史記世家)
史記世家楚欲齊韓連和伐秦因欲圖周周王赧使
武公說昭睢于是計輟不行
睢後有昭常為頃襄王司馬典主東地(國策)
景舍景陽(景鯉附)
景舍宣王時人宣王十六年魏攻趙邯鄲昭奚恤謂王
曰不如無救趙而以強魏魏強其割趙必深矣趙不能
聽則必堅守是兩敝也景舍曰不然昭奚恤不知也夫
魏之攻趙也恐楚之攻其後也今不救趙趙有亡形而
魏無楚憂是楚趙共魏也害必深矣何以兩敝也且魏
令兵以割趙趙見亡形而有楚之不救己也必與魏合
而以謀楚故王不如少出兵以為趙援趙恃楚勁必與
魏戰魏怒于趙之勁而見楚救之不足畏也必不釋趙
趙魏相敝而齊秦應楚則魏可破也楚因使舍起兵救
趙邯鄲拔楚取睢濊之間頃襄王時有景陽頃襄王二
十七年齊韓魏共攻燕燕使太子請救于楚王使陽將
而救之暮舍使左右司馬各營壁地已植表陽怒曰女
所營者水皆至滅表此焉可以舍乃令徙明日大雨山
水大出所營者水皆滅表軍吏乃服于是遂不救燕而
攻魏雝邱取之以與宋三國懼乃罷兵魏軍其西齊軍
其東楚軍欲還不可得陽乃開西和門晝以車騎暮以
燭通使于魏齊師怪之以為燕楚與魏謀之乃引兵而
去齊兵已去魏失其與無與共擊之乃夜遁楚師還(國策)
頃襄王薨子考烈王即位六年秦圍邯鄲趙告急楚
楚使陽救趙七年至新中秦去兵(史記世家)
又有景鯉逮事懷王頃襄王
論曰昭屈景皆楚舊姓當與國同其存亡者也按策昭
睢合秦拒齊亦縱横之士耳太史公所載乃獨異信然
則與晉狐偃衛太叔儀同烈可也景陽用兵不啻穰苴
然卒不能勁楚悲夫
莫敖子華
子華者威王之莫敖也王嘗問于子華曰自先君文王
以至不榖亦有不為爵勸不為禄勉以憂社稷者乎子
華對曰如華不足以知之矣王曰不于大夫無所聞之
子華對曰王將何問者有廉其爵貧其身以憂社稷者
有崇其爵豐其禄以憂社稷者有斷脰决腹一瞑而萬
世不視不知所益以憂社稷者有勞其身愁其志以憂
社稷者亦有不為爵勸不為禄勉以憂社稷者王曰大
夫將何謂也子華對曰昔令尹子文緇帛之衣以朝鹿
裘以處未明而立于朝日晦而歸食朝不謀夕無一日
之積故彼廉其爵貧其身以憂社稷者令尹子文是也
昔葉公子高身獲于表薄(表野外薄林薄)而財于柱國(財材同柱國以)
(為財)定白公之禍寧楚國之事恢先君以揜方城之外四
封不廉(廉同禮不廉言無事故不察治)名不挫于諸侯當此時也天下
莫敢以兵南鄉葉公子高食田六百畛故彼崇其爵豐
其禄以憂社稷者葉公子高是也昔吳與楚戰于栢舉
兩軍之間夫卒交莫敖大心撫其御之手顧而太息曰
嗟乎子乎楚亡之日至矣吾將深入若扑一人若捽一
人以與大心者也社稷其庶幾乎故斷脰决腹一瞑而
萬世不視不知所益以憂社稷者莫敖大心是也(傳不載)
昔吳與楚戰于栢舉三戰入郢寡君身出大夫悉屬百
姓離散棼冒勃蘇曰吾被堅執銳赴敵而死此猶一卒
也不若奔諸侯于是贏糧潛行上峥山踰深谿蹠穿膝
暴七日而薄秦王之朝雀立不轉晝吟宵哭七日不得
告水漿無入口瘨而殫悶旄不知人秦王聞而走之冠
帶不相及左奉其首右濡其口勃蘇乃蘇秦王身問之
子孰誰也勃蘇對曰臣楚使新造盩(官名)棼冒勃蘇吳與
楚戰于栢舉三戰入郢寡君身出大夫悉屬百姓離散
使下臣來告亡且求救秦王顧令之起寡人聞之萬乘
之君得罪一士社稷其危今此之謂也遂出革車千乘
卒萬人屬之子滿子虎下塞以東與吳人戰于濁水而
大敗之亦聞于遂浦故勞其身愁其思以憂社稷者棼
冒勃蘇是也(傳作申巳胥)吳與楚戰于栢舉三戰入郢君王
身出大夫悉屬百姓離散蒙榖(楚將傳不載)結鬭于宫唐
之上舍鬭奔郢曰若有孤楚國社稷其庶幾乎(恐王死難故意)
(其子)遂入大宫負雞次之典以浮于江逃于雲夢之中昭
王反郢五官失法百姓昏亂蒙榖獻典五官得法而百
姓大治此蒙榖之功多與存國相若封之執畦田六百
畛蒙榖怒曰榖非人臣社稷之臣苟社稷血食餘豈患
無君乎遂自棄于磨山之中至今無冒(冒謂犯法)故不為爵
勸不為禄勉以憂社稷者蒙榖是也王乃太息曰此古
之人也今之人焉能有之子華對曰昔者先君靈王好
小腰楚士約食馮而能立式而能起食之可欲忍而不
入死之可惡然而不避聞之其君好發者其臣决拾君
王直不好若君王誠好賢此五臣者皆可得而致之(國策)
慎子(昭蓋附)
慎子者頃襄王之傅也頃襄王為太子之時質于齊懷
王薨太子辭于齊王而歸齊王隘之曰予我東地五百
里乃歸子子不予我不得歸太子曰臣有傅請退而問
傅傅慎子曰獻之地所以為身也愛地不送死父不義
臣故曰獻之便太子入致命齊王曰敬獻地五百里齊
王歸太子太子歸即位為王齊使車五十乘來取東地
王告慎子曰齊使來求東地為之奈何慎子曰王明日
朝羣臣皆令獻其計上柱國子良入見王曰寡人之得
求反主墳墓復羣臣歸社稷也以東地五百里許齊齊
令使來求地為之奈何子良曰不可不與也王身出玉
聲許強萬乘之齊而不與不信後不可以約結諸侯請
與而復攻之與之信攻之武臣故曰與之子良出昭常
入見王曰齊使來求東地五百里為之奈何昭常曰不
可與也萬乘者以地大為萬乘今去東地五百里是去
我國之半也有萬乘之號而無千乘之用也不可臣故
曰勿與常請守之昭常出景鯉入見王曰齊使來求東
地五百里為之奈何景鯉曰不可與也雖然楚不能獨
守王身出玉聲許萬乘之強齊而不與負不義于天下
楚亦不能獨守臣請西索救于秦景鯉出慎子入王以
三大夫計告慎子曰子良見寡人曰不可不與也與而
復攻之常見寡人曰不可與也常請守之鯉見寡人曰
不可與也雖然楚不能獨守也臣請索救于秦寡人誰
用于三子之計慎子對曰王皆用之王怫然作色曰何
謂也慎子曰臣請效其說而王且見其誠然也王發上
柱國子良車五十乘而北獻地五百里于齊發子良之
明日遣昭常為大司馬令往守東地遣昭常之明日遣
景鯉車五乘西索救于秦王曰善乃遣子良北獻地于
齊遣子良之明日立昭常為大司馬使守東地又遣景
鯉西索救于秦子良至齊齊使人以甲受東地昭常應
齊使曰我典主東地且與死生悉五尺至六十三十餘
萬敝甲鈍兵願承下塵齊王謂子良曰大夫來獻地今
常守之何如子良曰臣身受命敝邑之王是常矯也王
攻之齊王大興兵攻東地伐昭常未涉強秦以五十萬
臨齊右壤曰夫隘楚太子弗出不仁又欲奪之東地五
百里不義其縮甲則可不然則願待戰齊王恐乃請子
良南道楚西使秦解齊患士卒不用東地復全(國策)
國策薛公歸太子横因與韓魏之兵隨而攻東國太
子懼昭蓋曰不若令屈署以東國為和于齊以動秦
秦恐齊之敗東國而令行于天下也必將救我太子
曰善遽令屈署以東國為和于齊秦王聞之懼令芈
戎告楚曰毋與齊東國吾與子出兵矣
莊辛
莊辛楚人亦事頃襄王謂王曰君王左州侯右夏侯輦
從鄢陵君與夀陵君(皆楚幸臣)專滛逸侈靡矣王曰先生老
悖乎將以為楚國妖祥乎辛曰臣誠見其必然也君王
卒幸四子者不衰楚國必亡矣臣請避于趙淹留以觀
之辛去之趙留五月秦果舉鄢郢巫上蔡陳之地王流
揜于成陽使人發騶徵辛于趙辛至王曰寡人不能用
先生之言今事至此為之奈何辛對曰臣聞鄙語曰見
兔而顧犬未為晚也亡羊而補牢未為遲也臣聞昔湯
武以百里昌桀紂以天下亡今楚國雖小絶長續短猶
以數千里豈特百里哉王獨不見夫蜻蛉乎六足四翼
飛翔乎天地之間俛啄蛟䖟而食之仰承甘露而飲之
自以為無患與人無争也不知夫五尺童子方將調飴
膠絲加已乎四仞之上而下為螻蟻食也黃雀因是以
俯噣白粒仰棲茂樹鼓翅奮翼自以為無患與人無争
也不知夫公子王孫左挾彈右攝丸將加已乎十仞之
上以其類為招晝游乎茂樹夕調乎酸鹹倏忽之間墜
于公子之手夫雀其小者也黃鵠因是以游乎江海淹
乎大沼俯噣鱔鯉仰囓䔖衡奮其六翮而凌清風飄搖
乎高翔自以為無患與人無争也不知夫射者方將修
其碆盧治其矰繳將加已乎百仞之上被㔋磻引微繳
折清風而枟矣故晝游乎江河夕調乎鼎鼐夫黃鵠其
小者也蔡靈侯之事因是以南游乎高陂北陵乎巫山
飲茹溪流食湘波之魚左抱幼妾右擁嬖女與之馳騁
乎高蔡之中而不以國家為事不知夫子發方受命乎
靈王繫已以朱絲而見之也蔡靈侯之事其小者也君
王之事因是以左州侯右夏侯輦從鄢陵君與夀陵君
飯封禄之粟而載方府之金與之馳騁乎雲夢之中而
不以天下國家為事而不知夫穰侯方受命乎秦王填
黽塞之内而投己乎黽塞之外襄王聞之色變體慄乃
以執珪授之為陽陵君與淮北之地(國策)
說苑楚王問莊辛曰君子之行若何對曰居不為垣
墻人莫能傷行不從周衛人莫能害復問君子之富
若何對曰貸人不德也不責也食飲人不使也不役
也親戚愛之衆人喜之不肖者事之說苑襄成君始
封之日衣翠衣帶玉劍履縞舄立于遊水之上莊辛
過而說之造託拜謁曰臣願把君之手襄成君作色
莊辛遷延盥手而稱曰君不聞夫鄂君子晳之汛舟
于新波之中也乘青翰之舟極䓣芘張翠蓋榜枻越
人擁楫而歌曰濫兮抃草濫予昌&KR0008;澤予昌州州&KR3287;
州焉乎秦胥胥縵予乎昭澶秦踰渗惿隨河湖鄂君
子晳曰吾不知越歌乃召越譯楚說之曰今夕何夕
兮搴中洲流今日何日兮得與王子同舟蒙羞被好
兮不訾詬耻心幾頑而不絶兮知得王子山有木兮
木有枝心說君兮君不知于是鄂君子晳乃㯓修袂
行而擁之舉繡被而覆之鄂君子管親楚王母弟也
官令尹爵執珪一榜枻越人猶得盡意焉令尹何以
踰于鄂君臣何以不若榜枻之人願把君之手其不
可也
論曰齊之求東地也子良策之正昭常策之戅景鯉策
之迂慎子兼用之亦譎而已矣臯陶曰在知人在安民
子華莊辛之論庶幾乎哲惠之道夫
黃歇(春申君)
春申君者楚人也名歇姓黃氏游學博聞事楚頃襄王
頃襄王以歇為辯使于秦秦昭王使白起攻韓魏敗之
于華陽禽魏將芒夘韓魏服而事秦秦昭王方令白起
與韓魏共伐楚未行而歇適至于秦聞秦之計當是時
秦已前使白起攻楚取巫黔中之郡拔鄢郢東至竟陵
頃襄王東徙治于陳縣歇見懷王為秦所誘而入朝遂
見欺留死于秦頃襄王其子也秦輕之恐壹舉兵而滅
楚乃上書說秦昭王曰天下莫強于秦楚今聞大王欲
伐楚此猶兩虎相與鬭兩虎相與鬭而駑犬受其弊不
如善楚臣請言其說臣聞物至則反冬夏是也致至則
危累棋是也今大國之地半天下有二垂此從生民以
來萬乘之地未嘗有也先帝文王武王王之身三世而
不接地于齊(史記武王作莊王誤又無王之身三字與三世不合)以絶從親之要
今王使成橋守事于韓成橋已北入燕是王不用甲不
伸威而出百里之地王可謂能矣王又舉甲兵而攻魏
杜大梁之門舉河内拔燕酸棗虚桃人楚燕之兵雲翔
而不敢校王之功亦多矣王休甲息衆二年然後復之
又取蒲衍首垣以臨仁平邱小黃濟陽嬰城而魏氏服
矣王又割濮磨之北屬之燕斷齊秦之要絶楚魏之脊
天下五合六聚而不敢救王之威亦憚矣王若能持功
守威省攻伐之心而肥仁義之誡使無復後患三王不
足四五霸不足六也王若負人徒之衆恃甲兵之強一
毁魏氏之威而欲以力臣天下之主臣恐有後患也詩
云靡不有初鮮克有終易曰狐濡其尾此言始之易終
之難也何以知其然也智氏見伐趙之利而不知榆次
之禍也吳見伐齊之便而不知干隧之敗也此二國者
非無大功也沒利于前而易患於後也吳之信越也從
而伐齊遂攻齊人于艾陵還為越王禽于三江之浦智
氏信韓魏從而伐趙攻晉陽之城勝有日矣韓魏反之
殺智伯瑶于鑿臺之下今王妬楚之不毁也而㤀毁楚
之強韓魏也臣為大王慮而不取詩云大武遠宅不涉
(逸詩武足迹宅猶居也言地之居遠者雖有是大足不涉之史記正義言大軍不遠攻伐非)從此觀之
楚國援也鄰國敵也詩云趯趯毚兔遇犬獲之他人有
心予忖度之今王中道而信韓魏之善王也此正吳信
越也臣聞敵不可易時不可失臣恐韓魏之卑辭慮患
而實欺大國也王既無重世之德于韓魏而有累世之
怨焉夫韓魏父子兄弟接踵而死于秦者百世矣本國
殘社稷壊宗廟隳刳腹折頥首身分離暴骨草澤頭顱
僵仆相望于境父子老弱係虜相隨于路鬼神狐祥無
所食百姓不聊生族類離散流亡為臣妾滿海内矣韓
魏之不亡秦社稷之憂也今王之攻楚不亦失乎且王
攻楚之日則惡出兵王將藉路于仇讎之韓魏乎兵出
之日而王憂其不反也是王以兵資于仇讎之韓魏也
王若不藉路于仇讎之韓魏必攻隨陽右壤此皆廣川
大水山林谿谷不食之地王雖有之不為得地是王有
毁楚之名無得地之實也且王攻楚之日四國必悉起
應王秦楚之兵構而不離魏氏將出兵而攻留方與銍
胡陵碭蕭相故宋必盡齊人南面泗北必舉此皆平原
四達膏腴之地也而王使之獨攻王破楚以肥韓魏于
中國而勁齊韓魏之強足以校于秦矣齊南以泗為境
東負海北倚河而無後患天下之國莫強于齊齊魏得地
葆利而詳事下吏一年之後為帝未能于以禁王之為
帝有餘矣夫以王壤土之博人徒之衆兵革之強而注
地于楚詘令韓魏歸帝重于齊是王失計也臣為王慮
莫若善楚秦楚合而為一以臨韓韓必授首王襟以山
東之險帶以河曲之利韓必為關中之候(候候吏也史記作侯)若
是而王以十萬戍鄭梁氏寒心許鄢陵嬰城上蔡召陵
不往來也如此而魏而關内侯矣王一善楚而關内二
萬乘之主注地于秦齊之右壤可拱手而取也是王之
地一注兩海要絶天下也是燕趙無齊楚齊楚無燕趙
也然後危動燕趙持齊楚此四國者不待痛而服矣(國策)
(史記同策文然明晰有不逮處今用策)
昭王曰善于是乃止白起而謝韓魏發使賂楚約為與
國歇受約歸楚楚使歇與大子完入質于秦秦留之數
年頃襄王病太子不得歸而太子與秦相應侯善于是
歇乃說應侯曰相國誠善楚太子乎應侯曰然歇曰今
楚王恐不起疾秦不如歸其太子太子得立其事秦必
重而德相國無窮是親與國而得儲萬乘也若不歸則
咸陽一布衣耳楚更立太子必不事秦夫失與國而絶
萬乘之和非計也願相國熟慮之應侯以聞秦王秦王
曰令楚太子之傳先往問楚王之疾返而後圖之歇為
太子計曰秦之留太子也欲以求利也今太子力未能
有以利秦也歇憂之甚而陽文君子二人在中王若卒
大命太子不在陽文君子必立為後太子不得奉宗廟
矣不如亡秦與使者俱出臣請止以死當之太子因變
衣服為楚使者御以出關而歇守舍常為謝病度太子
已遠秦不能追歇乃自言秦昭王曰楚太子已歸出遠
矣歇當死願賜死昭王大怒欲聽其自殺也應侯曰歇
為人臣出身以徇其主太子立必用歇故不如無罪而
歸之以親楚秦因遣歇歇至楚三月頃襄王薨太子完
立是為考烈王考烈王元年以歇為相封為春申君賜
淮北地十二縣後十五歲歇言之楚王曰淮北地邊齊
其事急請以為郡便因并獻淮北十二縣請封于江東
考烈王許之春申君因城故吳墟以自為都邑
越絶書白石山故名胥女山春申君初封吳更名白
石無錫歴山春申君時盛祠以牛立無錫塘國策虞
卿為春申君曰臣聞之春秋于安思危危則慮安今
楚王春秋高矣而君之封地不可不早定也為君慮
封莫如遠楚秦孝公封商君孝公死而後王殺之秦
惠王封冉子惠王死而後王奪之公孫鞅功臣也冉
子姻親也然而不免奪死者封近故也太公望封于
齊邵公奭封于燕為其遠王室矣今燕之罪大而趙
怨深故君不如北兵以德趙踐亂燕以定身封此百
代一時也春申君曰所道攻燕非齊則魏魏齊新怨
楚楚軍雖欲攻燕將道何哉對曰請令魏王可廼謂
魏王曰夫楚亦強大矣天下無敵乃且攻燕魏王曰
鄉也子云天下無敵今也子云乃且攻燕何也對曰
今謂馬多力則有矣若曰勝千鈞則不然者何也夫
千鈞非馬之任也今謂楚強大則有矣若越趙魏而
鬭兵于燕則豈楚之任哉非楚之任而楚為之是敝
楚也敝楚則強魏也其于王孰便也虞卿定封之
說似若為春申謀實則藉楚報燕耳
春申君既相楚是時齊有孟嘗君趙有平原君魏有信
陵君方争下士招致賓客以相傾奪輔國持權春申君
為楚相四年秦破趙之長平軍四十餘萬五年圍邯鄲
邯鄲告急于楚楚使春申君將兵往救之秦兵亦去八
年北伐滅魯以荀卿為蘭陵令(史記)
國策客說春申君曰湯以亳武王以鎬皆不過百里
以有天下今孫子天下賢人也君藉之以百里之勢
臣竊以為不便春申君曰善于是使人謝孫子孫子
去之趙趙以為上卿客又說春申君曰昔伊尹去夏
入殷殷王而夏亡管仲去魯入齊魯弱而齊強夫賢
者之所在其君未嘗不尊國未嘗不榮也今孫子天
下賢人也君何辭之春申君又曰善于是使人請孫
子孫子為書謝曰癘人憐王此不恭之語也雖然不
可不審察也以為劫弑死亡之主言也夫人主年少
而矜材無法術以知姦則大臣主斷國私以禁誅于
己也故弑賢長而立幼弱廢正適而立不義春秋戒
之曰楚王子圍聘于鄭未出竟聞王病反問疾遂以
冠纓絞王殺之因自立也齊崔杼之妻美莊公通之
崔杼帥其君黨而攻莊公莊公請與分國崔杼不許
欲自刃于廟崔杼不許莊公走出踰于外墻射中其
股遂殺之而立其弟景公近代所見李兑用趙餓主
父于沙邱百日而殺之淖齒用齊擢閔王之筋懸于
廟梁宿夕而死夫癘雖癰腫胞疾上比前世未至絞
纓射股下比近代未至擢筋而餓死也夫刦弑死亡
之主也心之憂勞形之困苦必甚于癘矣由此觀之
癘雖憐王可也因為賦曰寳珍隋珠不知佩兮禕衣
與絲不知異兮閭姝子奢莫知媒兮嫫母求之又甚
喜之兮以瞽為明以聾為聰以是為非以吉為凶嗚
呼上天曷惟其同詩曰上天甚神無自瘵也書蓋以癘
自喻以刦弑者比楚隂賊言將内潰也
十二年秦昭王卒使春申君弔祠于秦二十二年諸侯
患秦攻伐無已時乃相與合從西伐秦而楚王為從長
趙使魏加見春申君曰君有將乎曰有矣僕欲將臨武
君(未詳其人)魏加曰臣少好射願以射譬異日者更羸與魏
王處京臺之下仰見飛鳥更羸謂魏王曰臣為王引弓
虚發而下鳥魏王曰射可至此乎更羸曰可有間鴈從
東方來更羸以虛發而下之魏王曰射可至此乎更羸
曰此孽也王曰何以知之對曰其飛徐而鳴悲飛徐者
故瘡痛也鳴悲者久失羣也故瘡未息而驚心未去也
聞弦音烈而高飛故瘡隕也今臨武君嘗為秦孽不可
為拒秦之將也(國策)春申君至函谷關秦出兵攻諸侯兵
皆敗走王以咎春申君春申君以此益疎客有觀津人
朱英謂春申君曰人皆以楚為彊而君用之弱其于英
不然先君時善秦二十年而不攻楚何也秦踰黽隘之
塞而攻楚不便假道于兩周背韓魏而攻楚不可今則
不然魏旦暮亡不能愛許鄢陵其許魏割以與秦秦兵
去陳百六十里臣之所觀者見秦楚之日鬪也楚于是
去陳徙夀春而秦徙魏野王作置東郡春申君繇此就
封于吳行相事
國策唐睢見春申君曰齊人飾身修行得為益然臣
羞而不學也不避絶江河行千餘里來竊慕君之義
而善君之業臣聞之賁諸懷錐刃而天下為勇西施
衣褐而天下稱美今君相萬乘之楚禦中國之難所
欲不成所求不得臣等少也夫梟棋之所以為能者
以散棋佐之也夫一梟不如不勝五散亦明矣今君
何不為天下梟而令臣等為散乎汗明見春申君候
問三月而後得見談卒春申君大說之汗明欲復談
春申君曰僕已知先生先生大息矣汗明蹙焉曰明
願有問不審君之聖孰與堯也春申君曰先生過矣
臣何足以當堯汗明曰然則臣孰與舜春申君曰先
生即舜也汗明曰不然君之賢不如堯臣之能不及
舜夫以賢舜事聖堯三年而後乃相如也今君一旦
而知臣是君聖于堯而臣賢于舜也春申君曰善召
門吏為汗先生著客籍五日一見汗明曰君亦聞驥
乎夫驥之齒至矣服鹽車而上大行蹄申膝折尾湛胕
潰漉汗灑地白汗交流外阪遷延負棘而不能上伯
樂遭之下車攀而哭之解紵衣以幕之驥于是俛而
噴仰而鳴聲達于天若出金石聲者何也彼見伯樂
之知己也今僕之不肖阨于州部堀穴窮巷沈洿鄙
俗之日久矣君獨無意湔袚僕使得為君高鳴屈于
梁乎
考烈王無子春申君患之求婦人宜子者進之甚衆卒
無子趙人李園持其女弟欲進之楚王聞其不宜子恐
久母寵李園求事春申君為舍人已而謁歸故失期還
謁春申君問之狀對曰齊王使使求臣之女弟與其使者
飲故失期春申君曰聘入乎對曰未也可得見乎曰可
于是李園乃進其女弟即幸于春申君知其有身李園
乃與其女弟謀園女弟承間說春申君曰楚王之貴幸
君雖兄弟不如也今君相楚二十餘年而王無子即百
歲後將更立兄弟則楚更立君後亦各貴其故所親君
又安得長有寵乎非徒然也君貴用事久多失禮于王
兄弟兄弟誠立禍且及身何以保相印江東之封乎今
妾自知有身矣而人莫知妾幸君未久誠以君之重而
進妾于王王必幸妾妾賴天有子則是君之子為王也
楚國盡可得孰與身臨不測之罪乎春申君大然之乃
出李園女弟謹舍而言之王王召入幸之遂生子立為
大子以李園女弟為王后王貴李園園用事李園既入
其女弟立為王后子為太子恐春申君語泄而益驕隂
養死士欲殺春申君以滅口而國人頗有知之者二十
五年考烈王病朱英謂春申君曰世有毋望之福又有
毋望之禍今君處毋望之世事毋望之主安可以無毋
望之人乎春申君曰何謂毋望之福曰君相楚二十餘
年矣雖名相國實楚王也今王病旦暮且卒而君相少
主因而代立當國如伊尹周公王長而反政不即遂南
面稱孤而有楚國此所謂毋望之福也春申君曰何謂
毋望之禍曰李園不治國王之舅也(史記作仇頗費解今從策)不為
兵而養死士之日久矣王卒李園必先入據權而殺君
以滅口此所謂毋望之禍也春申君曰何謂毋望之人
曰君置臣郎中王卒李園必先入臣為君殺之此所謂
毋望之人也春申君曰先生置之李園弱人也僕又善
之何至此朱英恐乃亡去後十七日考烈王薨李園果
先入置死士于棘門之内春申君後入止棘門園死士
夾刺春申君斬其頭投之棘門外于是使吏盡滅春申
君之家而李園女弟初幸春申君有身而入之王所生
子者遂立是為楚幽王(史記)
韓非子楚莊王之弟春申君有愛妾曰余正妻子曰
甲余欲君之棄其妻也自傷其身以示君而泣曰得
為君妾幸甚然適夫人非所以事君適君非所以事
夫人身故不肖力不足以事二主與死夫人所者不
若賜死君前妾以賜死若復幸于左右願必察之無
為人笑君因棄正妻余又欲殺甲而以其子為後因
自裂其親身衣之裏以示君而泣曰余幸君之日久
矣甲非弗知也今乃強戲余至裂余之衣君怒而殺
甲說未聞莊王弟尤誤
論曰李園養死士國人頗知之而春申之客率皆充耳
客何為者侯朱毛薛藐焉無間春申之士亦葉公之龍
耳荀卿虞卿唐睢汗明各有建說而史不及載吾聞之
上知辨意中知鍳色下知審聲及朱英進說而歇卒不
内歇亦愚而已矣
尚史卷六十
