尚史卷一
鑲白旗漢軍李鍇撰
世系圖
世紀曰少皞帝名摯字青陽國語曰青陽黃帝之子是
少皞為黃帝之子矣史記曰黃帝生昌意昌意生高陽
是顓頊為黃帝之孫矣又曰帝嚳父曰蟜極蟜極父曰
玄囂玄囂父曰黃帝是帝嚳為黃帝之曾孫矣世本曰
帝嚳元妃姜嫄生后稷次妃簡狄生契次妃慶都生堯
次妃常儀生摯是堯與稷契皆為帝嚳之子黃帝之玄
孫矣史記曰禹之父曰鯀鯀之父曰顓頊顓頊之父曰
昌意昌意之父曰黃帝是禹亦黃帝之玄孫堯之同高
祖兄弟矣又曰重華父曰瞽叟瞽叟父曰橋牛橋牛父
曰句望句望父曰敬康敬康父曰窮蝉窮蝉父曰顓頊
顓頊父曰昌意以至舜七世是舜為黃帝之八世孫矣
何舜之世次獨促于稷契及禹也史記又曰契傳十二
世而成湯立稷傳十五世而文王立夫契至湯十二世
湯又傳二十九王而後亡而稷裁十五世遂至文王何
契之世次又獨促于稷也大抵世紀諸書漏闕殊多而
史記繆戾未深考也吕梁碑以舜祖虞幕而不祖黃帝
或曰顓頊亦不當祖黃帝予竊以青陽玄囂昌意為三
宗而五帝三王之世由是生焉其原之同出黃帝與不
則俟博聞之君子列後圖如左
漢書曰少皞帝考德曰清清者黃帝之子清陽也是其
子孫名摯立號曰金天氏是少皞出自清陽而非黃帝
之子也國語曰少皞之衰九黎亂德顓頊受之所謂少
皞者指其後世而言少皞生而有聖德豈及其身而遽
衰也傳曰少皞有裔子曰昧生允格臺駘允格臺駘能
業其官帝顓頊嘉之封諸汾川是顓頊出自昌意而非
昌意之子黃帝之孫也世紀曰帝嚳年十五而佐顓頊
顓頊且不得父昌意而祖黃帝帝嚳亦不得祖玄囂而
為黃帝之曾孫也春秋命歷序曰顓頊傳十世是帝嚳
且不得與顓頊親承接也傳曰高陽氏有才子八人世
謂之八愷高辛氏有才子八人世謂之八元此十六族
者世濟其美不隕其名至于堯堯未能舉所謂世濟者
累世之謂也夫八元既出自高辛而堯為帝嚳之子是
帝堯兄弟八元又何世美之不隕而舉且未能也以
高辛之聖舍稷之適與堯之德而立摯先儒亦疑之矣
傳又曰八元者高辛氏之裔也其文明甚是堯出自玄
囂而非帝嚳之子也吕梁碑以舜祖虞幕左傳史趙之
言曰自幕至于瞽叟無違命是己國語又曰幕能帥顓
頊者也傳又曰陳顓頊之族也是舜出自顓頊而幕又
非即顓頊之子也漢書曰顓頊五代而生鯀是禹亦不
得祖顓頊而為黃帝之玄孫而五代之說猶有未得也
譙周曰契生堯代舜始舉之必非嚳子以其父微故不
著名又曰弃帝嚳之胄其父亦不著是譙知稷契非帝
嚳之子而不知帝堯亦非帝嚳之子也國語曰自后稷
之始基靖民十五王而文始平之又曰基德十五而
始平所謂十五王者論其德非論其世而史乃以十
五世足之謬矣吕梁碑以后稷生漦蠒漦蠒生叔均
叔均又數世而生不窋世本公非以下復有辟方侯
牟雲都諸盭是不窋非后稷之子而下距武王且十
七世也春秋命歷序曰少皞傳八世顓頊傳十世帝
嚳傳十世䜟緯之言殊不足信要其世數雖不可知
然自帝堯以上大抵如三代之迭興非唐虞之授受
也
尚史卷一
