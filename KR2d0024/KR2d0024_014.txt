尚史卷十四世家七
鑲白旗漢軍李鍇撰
宋世家(始成王元年終赧王二十九年凡八百三十七年傳三十二世)
微子微仲宋公稽丁公湣公煬公
厲公僖公惠公哀公戴公武公
宣公
微子名啟殷帝乙之首子而紂之庶兄也(前事見殷傳)周公
承成王命誅武庚乃命微子啟代殷後奉其先祀作微
子之命(史記)
王若曰猷殷王元子惟稽古崇德象賢綂承先王脩其
禮物作賓于王家與國咸休永世無窮嗚呼乃祖成湯
克齊聖廣淵皇天眷祐誕受厥命撫民以寬除其邪虐
功加于時德垂後裔爾惟踐脩厥猷舊有令聞恪慎克
孝肅恭神人予嘉乃德曰篤不忘上帝時歆下民祗協
庸建爾于上公尹兹東夏欽哉往敷乃訓慎乃服命率
由典常以蕃王室弘乃烈祖律乃有民永綏厥位毗予
一人世世享德萬邦作式俾我有周無斁嗚呼往哉惟
休無替朕命(尚書)
國于宋微子故能仁賢乃代武庚故殷之餘民甚戴愛
之微子薨立其弟衍是為微仲
禮記微子舍其孫腯而立衍是也
微仲薨子宋公稽即位宋公稽薨子丁公申即位丁公
申薨子湣公共即位湣公共薨弟煬公熙即位(史記)
湣公大子弗父何庶子鮒祀(鮒一作魴譙周亦作魴祀)鮒祀弑煬公
欲立大子何何讓不受鮒祀自立(左傳)
是為厲公厲公薨子僖公舉即位僖公元年周厲王二
十一年也十七年厲王出奔彘二十八年公薨諡曰僖
子惠公覸即位惠公四年宣王立三十年公薨諡曰惠
子哀公即位哀公元年薨子戴公即位戴公十八年宣王崩幽王
立二十九年幽王為犬戎所殺平王立三十四年戴公
薨子武公司空即位武公生女為魯惠公夫人生魯桓
公十八年公薨子宣公力即位宣公有大子與夷十九
年公病讓其弟和曰父死子繼兄死弟及天下通義也
我其立和和亦三讓而受之公薨弟和即位(史記)
穆公(七年入春秋)
穆公名和宣公弟穆公七年魯隠公元年秋九月及魯
盟于宿九年(隠三年)春三月平王崩桓王立秋八月公疾
召大司馬孔父曰先君舍與夷而立寡人寡人弗敢忘
若以大夫之靈得保首領以没先君若問與夷其將何
辭以對請子奉之以主社稷寡人雖死亦無悔焉對曰
羣臣願奉馮也公曰不可先君以寡人為賢使主社稷
若棄德不讓是廢先君之舉也豈曰能賢光昭先君之
令德可不務乎吾子其無廢先君之功使子馮出居于
鄭秋八月公薨(左傳)
諡曰穆在位九年
殤公
殤公名與夷宣公子穆公薨殤公即位元年(隐四年)春公
及魯侯遇於清公之即位也公子馮出居鄭鄭人欲納
之及衞州吁弑桓公而立使告於我曰君若伐鄭以除
君害君為主敝邑以賦與陳蔡從則衛國之願也我許
之故公及陳侯蔡人衛人伐鄭圍其東門五日而還秋
諸侯復伐鄭公使如魯乞師魯公子翬帥師會之敗鄭
徒兵而還二年(隠五年)秋九月我取邾田邾人告于鄭曰
請君釋憾于宋敝邑為道鄭人以王師會之伐我入其
郛我如魯告命魯侯將救之問使者曰師何及對曰未
及國魯侯怒乃止冬十二月我伐鄭圍長葛三年(隠六年)
秋取長葛冬京師饑魯使來請糴四年(隐七年)秋及鄭平
七月盟于宿魯伐邾(為我討也)五年(隠八年)春齊將平宋衛于
鄭有會期公以幣請于衛請先相見衛侯許之故遇于
犬邱齊卒平宋衛于鄭秋七月公及齊侯衛侯盟于瓦
屋以釋東門之役公不王六年(隠九年)鄭伯為王左卿士
以王命討公伐我我以入郛之役怨魯不告命魯怒絶
我使冬魯侯齊侯會于房謀伐我七年(隠十年)夏五月魯
公子翬會齊侯鄭伯伐我六月魯侯復會于老桃敗我
師于菅鄭師入郜取防歸于魯秋七月鄭師猶在郊我
及衛人入鄭蔡人從之伐戴(戴音再國名)八月鄭伯克戴取
三師(宋衛蔡三師)九月鄭伯入我八年(隠十一年)冬十月鄭伯以
虢師伐我大敗我師莊公元年(桓二年)春正月華父督殺
孔父(宋司馬)而取其妻公怒督懼遂弑公(左傳)
諡曰殤在位九年
莊公
莊公名馮穆公子莊公元年(桓二年)春正月華父督弑殤
公召馮于鄭而立之是為莊公十年(桓十一年)春我及齊衛
鄭盟于惡曹(經不書宋闕)雍氏女于鄭莊公曰雍姞生厲公
突雍氏宗有寵于公秋九月執鄭祭仲曰不立突將死
亦執突而求賂焉祭仲與我盟以突歸而立之鄭昭公
出奔衛公會陳侯魯柔蔡叔盟于折公會魯侯于夫鍾
冬十二月復會于闞十一年(桓十二年)魯侯欲平宋鄭秋七
月公及魯侯燕人盟于榖邱八月又會于虚冬十一月
又會於龜公辭平魯及鄭師伐我戰于宋十二年(桓十三年)
春二月魯侯會紀侯鄭伯及公齊侯衛侯燕人戰我師
齊師衛師燕師敗績十三年冬我以諸侯(齊蔡衛陳)伐鄭焚
渠門入及大逵伐東郊取牛首以大宫之椽歸為盧門
(宋城門)之椽十四年(桓十五年)春三月桓王崩莊王立鄭厲公
出奔蔡昭公復入冬公會諸侯(魯衛陳)于袲伐鄭納厲公
弗克而還十五年(莊十六年)春正月公會諸侯(魯蔡衛)于曹夏
四月公會諸侯(魯衛陳蔡)伐鄭十六年(桓十七年)秋我及魯衛伐
邾(邾宋争疆故)十九年(莊二年)冬十一月公薨諡曰莊明年夏
葬莊公(左傳)
在位十九年
閔公
閔公名捷莊公子莊公薨閔公即位衛二公子逐惠公
惠公奔齊(在桓十六年)閔公三年(莊五年)冬我會諸侯(魯齊陳蔡)伐
衛納惠公八年(莊十年)春二月魯侵我三月我遷宿(取其地)
夏六月我及齊師次于郎魯敗我師于乘邱齊師還九
年(莊十一年)夏五月我侵魯魯敗我師于鄑秋大水魯使弔
焉曰天降淫雨害于粢盛若之何不弔對曰孤實不敬
天降之災又以為君憂拜命之辱魯臧孫達曰宋其興
乎禹湯罪已其興也浡焉桀紂罪人其亡也忽焉且列
國有凶稱孤禮也言懼而名禮其庶乎既而聞之曰公
子御說之辭也達曰是宜為君有恤民之心十年(莊十二年)
秋南宫萬弑公于蒙澤殺大夫仇牧及大宰督立公子
游(左傳)
諡公曰閔在位十年
桓公
桓公名御說亦莊公之子也閔公十年(莊十二年)南宫萬弑
閔公立公子游羣公子奔蕭御說奔亳南宫牛(萬之子)猛
獲圍亳冬十月蕭叔大心及戴武宣穆莊之族以曹師
伐之殺南宫牛于師殺子游于宋立御說是為桓公猛
獲奔衛南宫萬奔陳我請于陳衛陳衛歸之皆醢之是
年莊王崩僖王立桓公元年(莊十三年)春齊侯會我及諸侯
(陳蔡邾)于北杏以平我亂已而我背北杏之會二年(莊十四年)
春齊人陳人曹人伐我齊請師于周夏單伯會之取成
于我而還冬公會單伯諸侯(齊衛鄭)于鄄三年(莊十五年)春公
會諸侯(齊陳衛鄭)于鄄齊桓公始霸秋我及齊邾伐郳(即小邾)
鄭侵我四年(莊十六年)夏我及齊衛代鄭冬十二月公會諸
侯(齊魯陳衛鄭許滑滕)同盟于幽(鄭成故)五年(莊十七年)僖王崩惠王立
七年(莊十九年)秋周王子頽作亂衛師燕師伐周立子頽冬
我及齊陳伐魯西鄙(幽之盟魯使微者會故)九年(莊二十五年)春鄭公
虢公納王殺子頽十四年(莊二十六年)秋我及魯齊伐徐十
五年(莊二十七年)夏六月公會諸侯(齊魯陳鄭)同盟于幽(陳鄭服故)十
六年(莊二十八年)秋荆伐鄭我會齊魯救鄭二十年(莊三十二年)
齊以荆伐鄭故請會諸侯公請先見于齊侯夏遇于梁
邱二十二年(閔二年)狄入衛衛人出走公逆諸河宵濟衛
之遺民男女七百有三十人益之以共滕之民為五千
人立戴公以廬于曹狄伐邢二十三年(僖元年)春正月我
及齊曹次于聶北救邢夏邢遷于夷儀我及齊曹城邢
二十四年(僖二年)秋九月公及齊侯江人黃人盟于貫(江黃)
(服故)二十五年(僖三年)秋公及齊侯江人黃人會于陽榖(謀伐)
(楚)二十六年(僖四年)春正月公會諸侯(齊魯陳衛鄭許曹)侵蔡蔡
潰遂伐楚次于陘夏楚屈完來盟于師盟于召陵冬我
會諸侯(齊魯衛鄭許曹)之師侵陳陳成二十七年(僖五年)夏公及
諸侯(齊魯陳衛鄭許曹)會王世子于首止(王以惠后故將廢大子故齊桓會之以定)
(其位)秋八月諸侯盟于首止王使召鄭伯鄭伯逃歸不盟
二十八年(僖六年)夏公會諸侯(齊魯陳衛曹)伐鄭(逃首止盟故)圍新
城秋楚圍許以救鄭諸侯救許乃還二十九年(僖七年)秋
公會諸侯(齊魯陳鄭)盟于寗母閏月惠王崩㐮王惡大叔帶
之難懼不發喪三十年(僖八年)春正月公會王人諸侯(齊魯)
(衛許曹陳)盟于洮謀王室也鄭伯乞盟請服也㐮王定位而
後發喪三十一年(僖九年)春公薨(左傳)
諡曰桓在位三十一年
襄公
襄公名兹父桓公大子桓公三十年(僖八年)冬公疾大子
請立庶兄目夷目夷不可三十一年(僖九年)春桓公薨大
子即位是為襄公夏公會宰周公諸侯(齊魯衛鄭許曹)于葵邱
秋諸侯盟于葵邱公以目夷為仁使為左師以聽政于
是宋治襄公二年(僖十一年)夏揚拒泉臯伊雒之戎代京師
入王城王子帶召之也三年(僖十二年)秋王討王子帶子帶
奔齊四年(僖十三年)夏公會諸侯(齊魯陳衛鄭許曹)于鹹淮夷病把
且謀王室也秋諸侯戍周六年(僖十五年)秦楚伐徐三月公
會諸侯(前諸侯)盟于牡邱遂次于匡諸侯之大夫救徐冬
我伐曹(莊十四年曹與諸侯伐我故)七年(僖十六年)春隕石于宋五六鷁
退飛過宋都周内史叔興來聘公問焉曰是何祥也吉
凶焉在對曰今兹魯多大喪明年齊有亂君將得諸侯
而不終退而告人曰是隂陽之事非吉凶所生也冬十
二月公會諸侯(前諸侯)于淮夷病鄫且東略也八年(僖十七年)
冬十月齊桓公卒孝公昭來奔九年(僖十八年)春正月公會
曹伯衛人邾人伐齊齊殺無虧將立孝公不勝四公子
之徒遂與我戰夏五月我敗齊師于甗立孝公而還十
年(僖十九年)春執滕子嬰齊夏六月公及曹人邾人盟于曹
南鄫子會盟于邾公使邾子用鄫子于次睢之社欲以
屬東夷(睢水次有妖神東夷皆社祠之宋使邾殺鄫子為犠牲以祭之欲徼福于神以屬東夷)秋
我圍曹(曹南之盟不修地主禮故)十二年(僖二十一年)春我及齊人楚人
盟于鹿上(宋為鹿上之盟求諸侯于楚楚人許之)秋公及諸侯(楚陳蔡鄭許曹)會
于盂楚執公以伐我冬十二月魯侯會諸侯(前諸侯)盟于
薄釋公十三年(僖二十二年)夏公及諸侯(衛許滕)伐鄭楚伐我
以救鄭公將戰大司馬固(莊公孫)諫弗聽冬十一月公及
楚人戰于泓我師敗績公傷股十四年(僖二十三年)春齊伐
我圍緡(十九年盟于齊宋不與會故)夏五月公薨(左傳)
諡曰襄在位十四年
成公
成公名王臣襄公子襄公薨成公即位元年(僖二十四年)秋
大叔帶以狄師攻王王適鄭處於氾八月我及楚平公
如楚還入于鄭鄭伯享之有加禮二年(僖二十五年)夏晉納
王殺大叔𢃄(經于此年書宋殺其大夫傳不載大夫為誰不可知)晉侯之亡也過
我襄公贈之以馬二十乘及晉侯立我叛楚即晉三年
(僖二十六年)冬楚伐我圍緡四年(僖二十七年)冬楚及諸侯(陳蔡鄭許)
圍我我使公孫固如晉告急五年(僖二十八年)春晉侵曹衛
以救我三月我又使門尹般(大夫)如晉告急晉執曹伯分
曹衛之田以畀我楚怒夏四月公會晉侯齊師秦師及
楚戰于城濮楚師敗績五月公會諸侯(晉魯齊蔡鄭衛莒)盟于
踐土冬公會諸侯(晉魯齊蔡鄭陳莒邾秦)于温天王狩于河陽諸
侯圍許六年(僖二十九年)夏六月公孫固會王子虎魯侯及
諸侯之大夫(晉齊陳秦蔡)于翟泉(尋踐土之盟且謀伐鄭)十二年(文二年)
夏六月公會陳侯鄭伯晉士縠魯公孫敖盟于垂隴(討衞)
(故)冬公子成及諸侯之大夫(晉陳鄭)伐秦十三年(文三年)春
正月我會諸侯之大夫(晉魯陳衛鄭)伐沈沈潰十七年(文七年)
夏四月公薨昭公即位而葬成公(左傳)
諡曰成在位十七年
昭公
昭公名杵臼成公子成公十七年(文七年)薨昭公即位昭
公將去羣公子司馬樂豫(戴公元孫)曰不可親之以德皆股
肱也誰敢攜貳若之何去之不聽穆㐮之族率國人以
攻公殺公孫固公孫鄭于公宫六卿和公室(六卿公子成公孫友)
(樂豫鱗矔公子蕩華御)秋八月公會諸侯(魯齊衛陳鄭許曹)晉大夫(趙盾)盟
于扈(晉靈公故立)昭公元年(文八年)秋八月襄王崩頃王立襄夫人襄
王之姊也公不禮焉夫人因戴氏之族(華樂皇皆戴族)殺襄公
之孫孔叔公孫鍾離大司馬公子卬(皆昭公黨)司城蕩意諸
奔魯二年(文九年)春三月楚伐鄭華耦(大夫)會諸侯之大夫
(晉魯衛許)救鄭不及楚師三年(文十年)冬狄侵我陳侯鄭伯會
楚子于息遂及蔡侯次于厥貉將以伐我我逆楚子勞
且聽命遂道以田孟諸公為右盂鄭伯為左盂(盂田獵陳名)
期思公復遂為右司馬子朱及文之無畏為左司馬命
夙駕載燧公違命無畏抶其僕以徇四年(文十一年)秋魯公
子遂來聘言蕩意諸而復之七年(文十四年)春頃王崩匡王
立夏六月公會諸侯(魯陳衛鄭許曹)晉趙盾同盟于新城(陳鄭宋服)
(且謀納邾捷菑)秋七月諸侯之師納捷菑于邾弗克納九月高
哀奔魯(宋卿不義昭公而出)八年(文十五年)春三月司馬華耦(華督孫)如
魯盟冬十一月公會諸侯(晉衛蔡陳鄭許曹)盟于扈(謀伐齊)九年
(文十六年)公無道襄夫人將使公田孟諸而殺之公知之盡
以寳行蕩意諸曰盍適諸侯公曰不能其大夫至于君
祖母以及國人諸侯誰納我且既為人君而又為人臣
不如死盡以其寳賜左右冬十一月公田孟諸未至夫
人使帥甸攻而殺之蕩意諸死之(左傳)
諡曰昭在位九年
文公
文公名鮑昭公庶弟鮑禮于國人宋饑竭其粟而貸之
年自七十以上無不饋詒也時加羞珍異無日不數于
六卿之門國之材人無不事也親自桓以下無不恤也
鮑美而艷襄夫人欲通之不可乃助之施昭公無道國
人奉鮑以因夫人昭公弑鮑即位是為文公使母弟湏
為司城蕩虺為司馬文公元年(文十七年)春晉衛陳鄭伐我
曰何故弑君我及晉平夏六月晉侯合諸侯于扈(平我故)
二年(文十八年)武氏之族道昭公子將奉司城湏以作亂冬
十二月殺湏及昭公子攻武氏遂出武穆之族使公孫
師(莊公孫)為司城樂吕(戴公曾孫)為司寇以靖國人三年(宣元年)
鄭受盟于楚秋楚侵陳遂侵我晉趙盾救之公及諸侯
(陳衛曹)會晉師于棐林伐鄭楚救鄭乃還冬我及晉人伐
鄭四年(宣二年)春二月華元及鄭戰于大棘我師敗績鄭
獲華元元逃歸夏我及諸侯(晉衛陳)之師侵鄭冬十月匡
王崩定王立五年(宣三年)武穆之族以曹師代我秋我師
圍曹九年(宣七年)冬公會周王叔桓公及諸侯(晉衛鄭曹)盟于
黑壤(鄭及晉平故)十一年(宣九年)秋九月公會諸侯(前諸侯)于扈
陳不會晉以諸侯之師伐陳冬我圍滕十二年(宣十年)夏
六月我師伐滕(滕不事我故)鄭及楚平我及諸侯之師(晉衛曹)
伐鄭取成而還十四年(宣十二年)冬楚伐蕭華椒(大夫)以蔡人
救蕭十二月華椒及諸侯之大夫(晉衛曹)同盟于清邱我
為盟故伐陳衛人救陳十五年(宣十三年)夏楚伐我十六年
(宣十四年)楚使無畏聘于齊我殺之秋九月楚圍我十七年
(宣十五年)夏五月我及楚平二十二年(成二年)秋八月公薨明
年春二月葬文公始厚葬用蜃炭益車馬始用殉重器
偹椁有四阿棺有翰檜(四阿四注棺翰王禮左傳)
諡曰文在位二十二年
共公
共公名固文公子文公二十二年(成二年)薨共公即位是
年冬十一月華元及諸侯(魯蔡許)諸侯之大夫(楚秦陳衛鄭齊曹邾)
(薛鄫)盟于蜀共公元年(成三年)春正月公會諸侯(晉魯衛曹)伐鄭
二年(成四年)春華元如魯聘三年(成五年)春正月魯仲孫蔑
來聘秋殺公子圍龜(文公子)冬十一月定王崩簡王立十
二月公會諸侯(晉齊衛鄭曹邾杞)同盟于蟲牢諸侯謀復會公
辭以圍龜之難四年(成六年)春三月諸侯之師(晉衛鄭)及伊
雒之戎侵我以我辭會也秋魯師侵我五年(成七年)秋楚
伐鄭公會諸侯(晉魯齊衛曹莒邾杞)救鄭八月同盟于馬陵(尋蟲牢盟)
(且莒服故)六年(成八年)春華元如魯聘伯姬(穆姜女成公姊妹)夏使公
孫夀如魯納幣七年(成九年)春正月公會諸侯(晉齊衛鄭曹莒杞)
同盟于蒲二月魯伯姬歸于我夏魯季孫行父來致女
晉執鄭伯(鄭貳于楚故)鄭立公子髠頑八年(成十年)夏五月公
會諸侯(晉魯齊衛曹)伐鄭歸鄭伯九年(成十一年)華元善楚又善
晉冬華元如楚遂如晉合晉楚之成十年(成十二年)夏五月
晉楚盟于我西門之外十一年(成十三年)夏五月公會周劉
康公成肅公及諸侯(晉魯齊衛鄭曹邾滕)伐秦戰于麻隧秦師敗
績十三年(成十五年)春三月世子成會諸侯(晉魯衛鄭曹齊邾)同盟
于戚(討曹伯殺大子而自立)夏六月公薨秋八月葬共公(左傳)
諡曰共在位十三年
平公
平公名成共公子共公十三年(成十五年)薨平公即位是年
秋八月司馬蕩澤弱公室殺公子肥(文公子)華元殺蕩澤
魚石向為人鱗朱向&KR1646;魚府(五大夫並蕩氏族)出奔楚冬十一
月華元會諸侯之大夫(晉魯齊衛鄭邾)會吳于鍾離元年(成十六年)
夏四月鄭侵我我敗諸汋陂鄭人覆之敗我師汋陵獲
將鉏(樂氏族)樂懼(戴公六世孫)秋華元會諸侯(晉魯齊衛邾)于沙隨
(謀伐鄭)七月我會周尹子及諸侯伐鄭鄭子罕宵軍之宋
齊衛皆失軍二年(成十七年)夏五月公會周尹子單子及諸
侯(晉魯衛曹齊邾)伐鄭自&KR0008;童至于曲洧六月同盟于柯陵冬
復會周單子及諸侯(前諸侯)伐鄭十月圍鄭楚救之諸侯
還三年(成十八年)夏六月鄭侵我及曹門外遂會楚伐我納
魚石等彭城以三百乘戍之而還秋七月老佐(戴公五世孫)
華喜(華督玄孫)圍彭城冬十一月楚救彭城伐我華元如晉
告急晉侯救我楚師還十二月公會諸侯(晉魯衛邾齊)同盟
于虚朾謀救我我辭諸侯而請師以圍彭城四年(㐮元年)
春正月華元會諸侯之師(晉魯衛曹莒邾滕薛)圍我彭城彭城降
晉晉以五大夫歸寘諸瓠邱秋楚侵我吕留(二縣名)鄭侵
我取大邱九月簡王崩靈王立五年(㐮二年)春鄭侵我夏
六月我師晉師衛師侵鄭秋七月華元會諸侯之大夫
(晉魯衛曹邾)于戚謀討鄭魯叔孫豹來聘冬華元復會諸侯
之大夫(晉魯齊衛曹邾滕薛小邾)于戚城虎牢以偪鄭鄭人乃成六
年(㐮三年)夏六月公會周單子及諸侯(晉魯衛鄭莒邾齊)同盟于
鷄澤晉逆吳子吳子不至八年(襄五年)秋公會諸侯(晉魯陳衛)
(鄭曹莒邾滕薛齊吳鄫)于戚(會吳且命戍陳)冬戍陳楚伐陳公會諸侯(晉魯)
(衛鄭曹齊)于城棣以救之九年(襄六年)春樂轡(大夫)以弓梏華弱
(華椒孫)于朝公見之逐華弱弱奔魯亦逐樂轡十年(㐮七年)
楚圍陳冬十二月公會諸侯(晉魯陳衛曹莒邾)于鄬以救之十
一年(襄八年)春向戌會晉侯鄭伯及諸侯之大夫(齊魯衛邾)于
邢邱以命朝聘之數十二年(襄九年)春災鄭及楚平冬十
月公會諸侯(晉魯衛曹莒邾滕薛杞小邾齊)伐鄭鄭成十一月同盟于
戲(經書十二月己亥長歷推之經誤)晉以諸侯復伐鄭次于隂口而還
十三年(襄十年)春公會諸侯(前諸侯)會吳于柤夏六月楚鄭
圍我門于桐門衛救我秋七月楚鄭侵魯還圍蕭(宋邑)克
之九月侵我北鄙公會諸侯(前諸侯)伐鄭城虎牢而戌之
鄭及晉平楚救鄭鄭與楚盟十一月諸侯之師還侵鄭
北鄙而歸十四年(㐮十一年)向戎侵鄭大獲夏四月鄭侵我
公會諸侯(前諸侯)伐鄭鄭成秋七月同盟于亳城北楚及
秦師將伐鄭鄭伯逆之伐我九月諸侯(前諸侯)悉師以復
伐鄭鄭使行成十二月會於蕭魚十五年(襄十二年)冬楚及
秦師伐我十七年(襄十四年)春正月我會諸侯之大夫(晉魯齊衛)
(鄭曹莒邾滕薛杞小邾)會吳于向(楚敗吳為吳謀楚故)夏四月我會諸侯之
大夫(前諸侯)伐秦衛孫林父逐其君獻公立公孫剽冬華
閱會諸侯之大夫(晉魯衛鄭莒邾)于戚謀定衛十八年(㐮十五年)春
向戌如魯聘十九年(㐮十六年)春三月公會諸侯(晉魯衛鄭曹莒邾薛)
(杞小邾)于溴梁戊寅向戍及諸大夫盟夏五月我會鄭伯
及晉魯衛伐許二十年(襄十七年)春莊朝伐陳獲司徒卬冬
華閱卒華臣(閱之弟)殺其宰華吳十一月臣出奔陳二十
一年(㐮十八年)冬十月公會諸侯(晉魯衛鄭曹莒邾滕薛杞小邾)于魯濟同
圍齊二十二年(襄十九年)春正月諸侯(前諸侯)盟于祝柯二十
三年(襄二十年)夏六月公會諸侯(晉魯齊衛鄭曹莒邾滕薛杞小邾)盟于澶
淵(齊及晉平故)冬魯季孫宿來聘二十四年(㐮二十一年)晉欒盈
叛冬公會諸侯(晉魯齊衛鄭曹莒邾)于商任錮欒氏也二十五年
(㐮二十二年)冬公會諸侯(晉魯齊衛鄭曹莒邾薛杞小邾)于沙隨復錮欒氏
也齊伐晉二十七年(襄二十四年)秋八月公會諸侯(晉魯衛鄭曹莒)
(邾滕薛杞小邾)于夷儀將伐齊水不克冬楚伐鄭以救齊諸侯
還救鄭二十八年(襄二十五年)夏五月公會諸侯(前諸侯)于夷
儀伐齊齊成秋七月諸侯同盟于重邱二十九年(㐮二十六)
(年)夏六月向戍會魯侯及諸侯之大夫(晉魯鄭宋曹)于澶淵(衛弑君剽討衛)
(故)三十年(襄二十七年)向戍善晉趙武又善楚屈建欲弭諸
侯之兵以為名如晉告趙武晉許之如楚楚亦許之如
齊秦齊秦亦許之皆告于小國為會于宋夏諸侯之大
夫(晉楚齊秦魯鄭陳衛邾滕蔡許曹)會于宋秋七月公及諸侯之大夫
盟于蒙門之外三十一年(㐮二十八年)為宋之盟故冬十一
月公及諸侯(魯陳鄭許)如楚及漢楚康王卒公反靈王崩(經從)
(告書十二月)景王立三十二年(㐮二十九年)宋饑司城樂喜(即子罕)
請于公出公粟以貸使大夫皆貸夏六月華定會諸侯
之大夫(晉魯齊衛鄭曹莒滕薛小邾)城杞三十三年(㐮三十年)夏五月宋
大災伯姬卒秋七月魯叔弓來葬伯姬冬十月向戍及
諸侯之大夫(晉魯齊衛鄭曹莒邾滕薛杞小邾)會于澶淵我災故謀歸
我財既而無歸三十五年(昭元年)春正月向戍會諸侯之
大夫(晉楚齊魯衛陳蔡鄭許曹)于虢三十八年(昭四年)夏世子佐及諸
侯(楚蔡陳鄭許徐滕頓胡沈小邾淮夷)會于申世子佐先歸秋七月華費
遂從諸侯伐吳四十年(昭六年)夏右師華合比出奔衛四
十二年(昭八年)秋九月戴惡(大夫)會楚伐陳滅之四十三年
(昭九年)春華亥及諸侯之大夫(魯鄭衛)會楚子于陳四十四
年(昭十年)晉平公卒秋九月華定如晉葬平公冬十二月
公薨明年春二月葬平公(左傳)
諡曰平在位四十四年
元公
元公名佐平公子元公元年(昭十一年)春二月魯叔弓來會
葬楚圍蔡秋華亥會諸侯之大夫(晉魯齊衛鄭曹杞)于厥憖謀
救蔡二年(昭十二年)夏華定(華椒孫)如魯聘三年(昭十三年)秋公會
周劉子及諸侯(晉魯齊衛鄭曹莒邾滕薛杞小邾)于平邱八月同盟于
平邱(齊服故)八年(昭十八年)夏五月宋災邾襲鄅九年(昭十九年)春
二月我伐邾取蟲夏五月邾人郳人徐人會公同盟于
蟲公無信多私而惡華向(二氏並宋公族)十年(昭二十年)夏六月華定
華亥與向寧殺羣公子公如華氏請遂劫公取大子欒
母弟辰公子地以為質公亦取華向之子與華氏盟以
為質冬十月公殺華向之質而攻之華亥向寧華定出
奔陳華登(華費遂之子)奔吳華多僚與華貙相惡(多僚貙並華費遂子)
乃譖諸公曰貙將納亡人公與華費遂謀逐貙十一年
(昭二十一年)夏五月任鄭翩(貙家臣)殺多僚劫華費遂以叛而
召亡人華亥向寧華定自陳入南里以叛六月我城舊
鄘及桑林之門而守之冬十月華登以吳師救華氏齊
烏枝嗚適戍我我師及齊師敗吳師于鴻口華登帥其
餘以敗我師公欲出廚人濮徇曰揚徽者公徒也衆從
之遂敗華氏于新里十一月晉師齊師衛師救我與華
氏戰于赭邱大敗華氏圍諸南里華登如楚乞師十二
年(昭二十二年)春楚薳越使來請華氏諸侯之戍謀曰若華
氏知困而致死楚耻無功而疾戰非吾利也不如出之
以為楚功固請出之華亥向寧華定華貙華登出奔楚
公使公孫忌為大司馬邊卬(平公曾孫)為大司徒樂祁犂(樂喜)
(孫)為司城仲幾(仲江孫)為左師樂大心為右師樂輓(樂喜孫)
為大司寇以靖國人夏四月景王崩悼王立六月王子
朝作亂王居于皇冬十一月悼王崩(經書十月誤)敬王立十
三年(昭二十三年)秋王居于狄泉尹氏立王子朝十五年(昭二)
(十五年)春魯叔孫婼來聘夏樂大心會諸侯之大夫(晉魯衛鄭)
(曹邾滕薛小邾)于黃父晉趙鞅令輸王粟具戍人曰明年將納
王魯季孫意如逐其君昭公冬十一月公將為魯故如
晉薨于曲棘明年春正月葬元公(左傳)
諡曰元在位十五年
景公
景公名欒(史記名頭曼)元公子元公將亡夢大子欒即位于
廟及薨欒即位是為景公景公元年(昭二十六年)冬十月晉
師納敬王王入于成周王子朝奔楚二年(昭二十七年)秋樂
祁犂及諸侯之大夫(晉衛曹邾滕)會于扈戍周且謀納魯昭
公七年(昭三十二年)冬仲幾會諸侯之大夫(晉魯齊衛鄭曹莒薛杞小邾)
于狄泉謀城成周八年(定元年)春正月晉合諸侯之大夫
城成周執仲幾歸諸京師十一年(定四年)春三月公會周
劉子及諸侯(晉魯蔡衛陳鄭許曹莒邾頓胡滕薛杞小邾齊)于召陵侵楚十三
年(定六年)秋八月樂祁犁如晉未致使而與趙鞅私飲酒
晉執樂祁犁周儋翩作亂冬十月王處於姑蕕十四年
(定七年)冬十一月王入于王城十五年(定八年)春樂祁犁歸
卒于大行十六年(定九年)春向巢如晉盟且逆樂祁犁之
尸公初使樂大心如晉大心辭以疾十七年(定十年)秋逐
大心大心出奔曹公嬖向魋(司馬桓魋)取公子地(景公弟)馬與
魋地怒抶魋而奪之地出奔陳冬母弟辰暨仲佗(仲幾子)
石彄(褚師叚子)出奔陳十八年(定十一年)春弟辰及仲佗石彄公
子地自陳入于蕭以叛秋樂大心自曹入于蕭晉荀寅
士吉射叛二十一年(定十四年)秋公及齊侯會于洮謀救范
氏也公子地自蕭奔鄭二十二年(定十五年)夏鄭伐我敗我
師于老邱為地城嵒戈鍚(三邑鄭宋問隙地事見哀十二年)齊侯衛侯
次于渠蒢謀救我二十五年(哀三年)夏樂髠伐曹二十六
年(哀四年)春我執小邾子(小邾子無道故)二十七年(哀五年)夏齊伐
我二十八年(哀六年)冬向巢伐曹二十九年(哀七年)春皇瑗
侵鄭(鄭叛晉故)秋我圍曹築五邑于其郊曰黍邱揖邱大城
鍾䢴冬鄭救曹侵我三十年(哀八年)春正月公滅曹執曹
伯陽及司城公孫疆以歸殺之三十一年(哀九年)春鄭圍
我雍邱皇瑗圍鄭師二月取鄭師于雍邱夏公伐鄭三
十二年(哀十年)夏伐鄭三十四年(哀十二年)秋皇瑗及魯侯衛
侯盟于鄖九月向巢伐鄭取錫殺公子地遂圍嵒冬十
二月鄭救嵒圍我師三十五年(哀十三年)春向魋救我師逃
歸鄭取我師于嵒獲成讙郜延(皆宋大夫)三十六年(哀十四年)向
魋害于公公與左師向巢攻之魋入于曹以叛夏六月
使巢伐之不能亦入于曹魋奔衛巢奔魯三十七年(哀十)
(五年)夏鄭伐我三十八年(哀十六年)夏四月孔子卒三十九年
(哀十七年)子儀克(向魋臣)讒皇瑗之子麋曰麋將納桓氏(即向魋向)
(巢等)公執之皇瑗奔晉召之歸四十年(哀十八年)春殺皇瑗既
而聞其情使皇緩為右師是年敬王崩元王立四十七
年(哀二十五年)衛褚師比等逐衛侯輙輙來奔四十八年(哀二)
(十六年)元王崩定王立夏五月樂茷會越臯如后庸(並越大夫)
魯叔孫舒納衛侯不克入冬十月公薨(左傳)
諡曰景在位四十八年(史記六十四年景公卒誤)
昭公悼公休公辟公剔公君偃
昭公名得
史記作昭公特然前有昭公杵臼不應上同祖諡且
左氏亦無昭公之文緣得諡不可知姑從史
公孫周之子元公庶曾孫也景公無子取得與啟(啟得弟)
畜諸公而未有立景公四十八年(哀二十六年)冬十月游于
空澤(邑名)辛巳薨于連中(館名)大尹者為近官而有寵大尹
興空澤之士千甲奉公自空桐入如沃宫使召六卿(右師)
(皇緩大司馬皇非我司徒皇懷左師靈不緩司城樂茷大司寇樂朱鉏)六卿至以甲劫之
立啟得夢啟北首而寢于盧門之外已為烏而集于其
上咮加于南門尾加于桐門曰余夢美必立既而六卿
使國人施於大尹(施罪于大尹)大尹奉啟以奔楚乃立得是
為昭公(左傳)
史記世家昭公者元公之曾庶孫也昭公父公孫糾
糾父公子褍秦褍秦即元公少子也景公殺昭公父
糾故昭公怨殺大子而自立
昭公十二年定王崩考王立二十八年考王崩威烈王
立昭公四十七年薨
年表作四十九年
子悼公購由即位悼公四年威烈王崩安王立悼公八
年薨
紀年作十八年
子休公田即位休公二十三年薨子辟公辟兵即位
紀年作桓侯璧兵一作辟公兵
辟公三年薨子剔成即位(史記)
紀年剔成肝廢其君璧而自立
梁惠王伐邯鄲徵師于宋宋君使使請于趙曰梁兵勁
而權重今徵師于敝邑敝邑不從則恐危社稷若扶梁
伐趙以害趙國則寡人不忍願王之有以命敝邑也趙
王曰然宋不敵梁寡人知之弱趙以強梁宋必不利也
則吾何以告子而可使者曰臣請受邊城徐其攻而留
其日以待下吏之有城而已趙王曰善宋因舉兵入趙
圍一城梁王說曰宋人助我矣趙王亦說曰宋人止于
此矣(國策)
剔成四十一年剔成弟偃攻襲剔成剔成敗奔齊偃自
立為宋君君偃十一年自立為王
國策吕氏春秋並以偃諡康王
東敗齊取五城南敗楚取地三百里西敗魏軍乃與齊
魏為敵國盛血以韋囊縣而射之命曰射天淫於酒婦
人羣臣諫者輙射之
吕氏春秋宋王謂相唐鞅曰寡人所殺者衆矣而羣
臣愈不畏何也鞅曰王之所罪盡不善者也罪不善
善者故不畏不若無辨其善不善而時罪之則羣臣
畏矣無何宋君殺鞅
于是諸侯皆曰桀宋宋其復為紂所為不可不誅告齊
伐宋王偃立四十七年
年表四十三年
齊湣王與魏楚伐宋殺王偃遂滅宋而三分其地(史記)
國策宋康王之時有雀生&KR1942;于城之陬使史占之曰
小而生巨必霸天下王大喜于是滅滕伐薛取淮北
之地乃愈自信欲霸之速成故射天笞地斬社稷而
焚滅之曰威服天下鬼神罵國老諫臣為無顔之冠
以示勇剖傴之背鍥朝涉之脛而國人大駭齊聞而
伐之民散城不守王乃逃倪侯之館遂得而死吕氏
春秋齊攻宋王使人候齊寇之所至使者還曰齊寇
近矣國人恐矣左右曰此所謂肉自至蟲者也以宋
之強齊之弱惡能至此王怒而殺之又使人往視報
如前又殺之如此者三又使人往視使者遇其兄曰
鄉之視齊寇者以寇之近也報而死今也報其情死
不報其情又恐死將若何其兄曰如報其情有且先
夫死者死先夫亡者亡于是報于王曰殊不知齊寇
之所在國人甚安王大喜左右皆曰鄉之死者宜矣
王多賜之金寇至王自投車上馳而走此人得以富
于他國
贊曰宣穆慕義勉行所難而釀亂五世君子或譏之是
已然非德不當雝若殤閔者御說之先驅爾于宣胡治
乎文公伺釁盗國殷道親親時其替哉
尚史卷十四
