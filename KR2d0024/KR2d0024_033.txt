尚史卷三十三列傳十一
鑲白旗漢軍李鍇撰
魯諸臣傳(下)
叔肹公孫嬰齊(齊伯)叔老(子叔齊子)叔弓(子叔敬子)
叔輙叔鞅
叔肹文公子宣公母弟也宣弑而非之與之財則曰我
足矣織屨而食終身不食宣公之食(穀梁)
宣公十七年卒子嬰齊為魯卿是為公孫嬰齊成公二
年嬰齊及季孫行父臧孫許叔孫僑如會晉伐齊齊師
敗于鞌六年嬰齊如晉晉命伐宋秋侵宋八年嬰齊如
莒聘且自逆婦初嬰齊嫁其外妺于施孝叔(惠公五世孫)十
一年晉郤犫來聘求婦于嬰齊嬰齊奪施氏婦以與之
十六年公會諸侯伐鄭次于督揚不敢過鄭嬰齊使叔
孫豹請逆于晉師為食于鄭郊師逆以至嬰齊四日不
食以待之食使者而後食叔孫僑如譖季孫行父于晉
晉人執行父于苕邱公還待于鄆使嬰齊請行父于晉
郤犫曰苟去仲孫蔑而止季孫行父吾與子國親于公
室對曰僑如之情于必聞之矣若去蔑與行父是大棄
魯國而罪寡君也若猶不棄而惠徼周公之福使寡君
得事晉君則夫二人者魯國社稷之臣也若朝亡之魯
必夕亡以魯之密邇仇讐亡而為讐治之何及郤犫曰
吾為子請邑對曰嬰齊魯之常隸也敢介大國以求厚
焉承寡君之命以請若得所請吾子之賜多矣又何求
士燮謂欒書曰季孫于魯相二君矣妾不衣帛馬不食
粟可不謂忠乎信讒慝而棄忠良若諸侯何子叔嬰齊
奉君命無私謀國家不貳圖其身不忘其君若虛其請
是棄善人也子其圖之乃許魯平赦行父僑如奔齊(左傳)
嬰齊歸鮑國(鮑文子也施孝叔臣)謂之曰子何辭苦成叔(即郤犫)之
邑欲信讓邪抑知其不可乎對曰吾聞之不厚其棟不
能任重重莫如國棟莫如德夫苦成叔家欲任兩國而
無大德其不存也亡無日矣譬之如疾余恐易焉苦成
叔有三亡少德而多寵位下而欲上政無大功而欲大
禄皆怨府也其君驕而多私勝敵而歸必立新家立新
家不因民不能去舊因民非多怨民無所始為怨三府
可謂多矣其身之不能定焉能予人邑鮑國曰我信不
若子若鮑氏有釁吾不圖矣今子圖遠以讓邑必常立
矣(國語)
十七年嬰齊卒于貍脈
公羊嬰齊走之晉公會晉侯將執公嬰齊為公請公
許之反為大夫歸於貍軫而卒無君命不敢卒大夫
公至曰吾固許之反為大夫然後卒之
初嬰齊夢涉洹或與已瓊瑰食之泣而為瓊瑰盈其懷
從而歌之曰濟洹之水贈我以瓊瑰歸乎歸乎瓊瑰盈
吾懷乎懼不敢占也還自鄭至于貍脤而占之曰余恐
死故不敢占也今衆繁而從余三年矣無傷也言之之
莫而卒諡曰聲伯子叔老嗣為子叔氏是為子叔齊子
襄公十六年叔老會伐許二十年叔老初聘于齊二十
二年七月卒子叔弓嗣叔弓是為子叔敬子襄公三十
年弓如宋葬宋共姬昭公元年季孫宿取鄆秋弓帥師
疆鄆田二年弓聘于晉晉侯使郊勞辭曰寡君使弓來
繼舊好固曰女無敢為賓徹命于執事敝邑弘矣敢辱
郊使請辭致館辭曰寡君命下臣來繼舊好好合使成
臣之禄也敢辱大館羊舌肹曰子叔子知禮哉吾聞之
曰忠信禮之器也卑讓禮之宗也辭不忘國忠信也先
國後已卑讓也詩曰敬慎威儀以近有德夫子近德矣
三年弓如滕葬滕成公五年夏莒牟夷以牟婁及防兹
來奔秋七月莒人來討不設備弓敗諸蚡泉六年吳敗
楚師弓如楚聘且弔敗八年晉虒祈宫成弓如晉賀九
年公會楚子于陳十年弓及季孫意如仲孫貜帥師伐
莒取郠十一年弓如宋葬宋平公南蒯(季氏費邑宰)以費叛
十三年弓帥師圍費弗克敗十五年二月禘于武宫弓
涖事籥入(籥羽舞也)而卒子二輒鞅輒字伯張昭公二十一
年秋七月日有食之輒哭日食叔孫婼曰子叔將死非
所哭也八月輙卒鞅嗣二十三年景王崩六月鞅如京
師葬景王二十三年正月鞅卒(左傳)
叔弓曾孫還還子青見氏族志
公孫有山
公孫有山是為有陘氏魯大夫哀公十三年公會晉侯
及吳子于黃池吳申叔儀乞糧于公孫有山氏曰佩玉
橤兮余無所繫之旨酒一盛兮余與褐之父睨之對曰梁
則無矣(梁精美也)麤則有之若登首山以呼曰庚癸乎則諾
(庚西方主榖癸北方主水也)二十四年公如越得大子適郢(與大子適郢相)
(得也)將妻公而多與之地公孫有山使告于季孫肥肥懼
公因越討己使因大宰嚭而納賂焉乃止二十七年公
欲以越伐魯而去三桓秋八月公如公孫有陘氏因孫
於邾乃遂如越國人施公孫有山氏(施施罪也左傳)
論曰易有之有夫婦然後有父子有父子然後有君臣
然則夫婦者為人道之始乎始而亂之人禽溷矣是故
日月貞明夫婦貞順聲伯外妺貞于施矣奪而移之郤
其為溷也不亦甚乎夫嫁妹與辭邑順逆殊也辭順而
效逆聲伯之戾也
里革(師存附)
里革魯大史克也文公十八年莒大子僕殺紀公以其
寳來奔公以書命季孫行父曰夫莒大子不憚以吾故
殺其君而以寳來其愛我甚矣為我與之邑今日必授
無逆命矣里革遇之而更其書曰夫莒大子殺其君而
竊其寳來不識窮固又求自邇為我流之于夷今日必
通無逆命矣明日有司復命公詰之以里革對公執之
曰違君命者女亦聞之乎對曰臣以死奮筆奚啻其聞
之也臣聞之曰毁則者為賊掩賊者為臧竊寳者為軌
用軌之財者為姦使君為臧姦者不可不去也臣違君
命者亦不可不殺也公曰寡人實貪非子之罪也乃舍
之公夏濫于泗淵(濫漬也漬罟以取魚也)里革斷其罟而棄之曰
古者大寒降土蟄發水虞于是乎講罛罶取名魚登川
禽而嘗之寢廟行諸國人助宣氣也鳥獸孕水蟲成獸
虞于是乎禁罝羅矠魚鼈以為夏槁助生阜也鳥獸成
水蟲孕水虞于是乎禁罝䍡(罝當作罜罜䍡小網也)設穽鄂(鄂作格所)
(以誤獸者)以實廟庖畜功用也且夫山不槎蘖澤不伐夭魚
禁鯤鮞獸長麑䴠鳥翼鷇卵蟲舍蚳蝝蕃庶物也古之
訓也今魚方别孕不教魚長又行網罟貪無蓻也公聞
之曰吾過而里革匡我不亦善乎是良罟也為我得法
使有司藏之使吾無忘諗師存(樂師)侍曰藏罟不如寘里
克于側之不忘也成公十八年晉人弑厲公邊人以告
公曰臣殺其君誰之過也大夫莫對里革曰君之過也
夫君人者其威大矣失威而至于殺其過多矣且夫君
也者將牧民而正其邪者也若君縱私回而棄民事民
旁有慝無由省之益邪多矣若以邪臨民陷而不振用
善不肯專則不能使至于殄滅而莫之恤也將安用之
桀奔南巢紂踣于京厲㳅(古流字)于彘幽滅于戲皆是術
也夫君也者民之川澤也行而從之美惡皆君之由民
何能為焉(國語)
厚成叔瘠
厚成叔名瘠魯孝公生惠伯革其後為厚氏(世本)
瘠事襄公襄公十四年衛孫林父寗殖逐獻公公使瘠
弔于衛曰寡君使瘠聞君不撫社稷而越在他竟若之
何不弔以同盟之故使瘠敢私于執事曰有君不弔有
臣不敏君不赦宥臣亦不師職增滛發洩其若之何衛
人使大叔儀對曰羣臣不佞得罪于寡君寡君不以即
刑而悼棄之以為君憂君不忘先君之好辱弔羣臣又
重恤之敢拜君命之辱重拜大貺瘠歸復命語臧孫紇
曰衛君其必歸乎有大叔儀以守有母弟鱄以出或撫
其内或營其外能無歸乎(左傳)其後有后木(見氏族志)
閔馬父
閔馬父字子馬魯大夫襄公二十三年季孫宿廢其子
公彌而立悼子紇以公彌為馬正公彌愠閔馬父見之
曰子無然禍福無門唯人所召為人子者患不孝不患
無所敬共父命何常之有若能孝敬富倍季氏可也姦
回不軌禍倍下民可也公彌然之昭公十八年秋葬曹
平公魯使見周原伯魯(周大夫)與之語不說學歸以語閔
馬父閔馬父曰周其亂乎夫必多有是說而後及其大
人大人患失而惑又曰可以無學無學不害不害而不
學則苟而可于是乎下陵上替能無亂乎夫學殖也不
殖將落原氏其亡乎二十二年景王崩子朝謀立叔鞅
至自京師言王室之亂也閔馬父曰子朝必不克其所
與者天所廢也(左傳)
哀公八年齊閭邱明來盟子服何戒宰人曰陷而入于
恭(陷失過也如有失遏寧近于恭)閔馬父笑而問之對曰笑吾子之大
滿也昔正考父校商之名頌十二篇于周大師以那為
首其輯之亂曰自古在昔先民有作温恭朝夕執事有
恪先聖王之傳恭猶不敢專稱曰自古古曰在昔昔曰
先民今吾子之戒吏人曰陷而入于恭其滿之甚也周
恭王能庇昭穆之闕而為恭楚恭王能知其過而為恭
今吾子之教官僚曰䧟而後恭道將何為(國語)
榮駕鵝
榮駕鵝名欒魯大夫聲伯之子(韋昭注)
按公孫嬰齊諡曰聲伯其子曰叔老是為子叔齊子
於襄公二十二年卒榮駕鵝亦曰聲伯子或是叔老
兄弟或聲伯别是一人
是為榮成伯襄公二十八年公如楚及漢楚康王卒公
欲反叔仲帶叔孫豹皆以為不可榮駕鵝曰遠圖者忠
也公遂行(左傳)
二十九年公自楚反及方城季孫宿取卞使季冶(魯大夫季)
(氏族)逆璽書以告曰卞人將叛臣討之既得之矣公未言
榮駕鵝曰子股肱魯國社稷之事子實制之唯子所利
何必卞卞有罪而子征之子之隸也又何謁焉公欲還
出楚師以伐魯榮駕鵝曰不可君之于臣其威大矣不
能令于國而恃諸侯諸侯其誰暱之若得楚師以伐魯
魯既不違宿之取卞也必用命焉守必固矣若楚之克
魯諸姬不獲闚焉而况君乎彼無亦置其同類以服東
夷而大攘諸夏將天下是王而何德于君其予君也若
不克魯君以蠻夷伐之而又求入焉必不獲矣不如予
之宿之事君也不敢不悛醉而怒醒而喜庸何傷君其
入也乃歸(國語)
左傳公欲無入榮成伯賦式微乃歸
定公元年昭公之喪至自乾侯季孫意如使役如闞公
氏將溝焉(公氏猶言公之墓宅欲溝絶其墓不使與先君同)榮駕鵝曰生不能
事死又離之以自旌也縱子忍之後必或耻之乃止意
如又問于榮駕鵝曰吾欲為君諡使子孫知之對曰生
弗能事死又惡之以自信也將焉用之乃止(左傳)
榮駕鵝卒諡曰成伯
子家羈(左師展附)
子家羈(公羊羈作駒)莊公之玄孫懿伯也臧昭伯郈昭伯及
魯大夫多怨季孫意如公亥(意如叔父)與昭公子公為謀去
之昭公以告臧孫臧孫以難告郈孫郈孫以可勸告子
家羈羈曰讒人以君徼幸事若不克君受其命不可為
也舍民數世以求克事不可必也且政在焉其難圖也
公退之辭曰臣與聞命矣言若洩臣不獲死乃館于公
公羊昭公將弑季氏告子家駒曰季氏為無道僭于
公室久矣吾欲弑之何如子家駒曰諸侯僭于天子
大夫僭于諸侯久矣昭公曰吾何僭矣哉子家駒曰
設兩觀乘大路朱千玉戚以舞大夏八佾以舞大武
此皆天子之禮也且夫牛馬維婁委己者也而柔焉
季氏得民衆久矣君無多辱焉昭公不從其言終弑
而敗焉注繫馬曰維繫牛曰婁季氏專賞罰已久民
順從之猶牛馬之于委食己者也
昭公二十五年九月公伐季氏入之意如登臺請以五
乘亡弗許羈曰君其許之政自之出久矣隠民多取食
焉為之徒者衆矣日入慝作弗可知也衆怒不可蓄也
蓄而弗治將蕰(蕰積也將蓄積而生變也)蕰蓄民將生心生心同求
將合君必悔之弗聽已而叔孫氏孟氏救季氏伐公徒
羈曰諸臣偽劫君者而負罪以出君止意如之事君也
不敢不改公曰余不忍也遂行孫于齊齊侯唁公于野
井齊侯曰自莒疆以西請致千社以待君命寡人將帥
敝賦以從執事唯命是聽君之憂寡人之憂也公喜羈
曰天禄不再天若胙君不過周公以魯足矣失魯而以
千社為臣誰與之立且齊君無信不如早之晉弗從臧
昭伯率從者將盟載書曰戮力一心好惡同之信罪之
有無繾綣從公無通外内以公命示羈羈曰如此吾不
可以盟羈也不佞不能與二三子同心而以為皆有罪
或欲通内外且欲去君二三子好亡而惡定焉可同也
陷君于難罪孰大焉通外内而去君君將速入弗通何
為而何守焉乃不與盟叔孫婼從公于齊與公言羈命
適公館者執之(恐從者知叔孫謀)公與婼言于幄内曰將安衆
而納公公徒將殺婼伏諸道左師展(魯大夫)告公公使婼
自鑄歸已而意如有異志公不果入左師展將以公乘
馬而歸公徒執之二十七年仲孫蔑陽虎伐鄆鄆人將
戰羈曰天命不惂久矣使君亡者必此衆也天既禍之
而自福也不亦難乎猶有鬼神此必敗也嗚呼無為望
也夫其死于此乎公使羈如晉公徒敗于且知冬公如
齊齊侯請饗之羈曰朝夕立于其朝又何饗焉其飲酒
也乃飲酒使宰獻而請安(禮君不敵臣晏大夫使宰為主獻請安齊侯請自安不在)
(坐比公于大夫也)又公子慭之子曰重為齊侯夫人曰請使重
見羈乃以君出二十八年公如晉將如乾侯羈曰有求
於人而即其安人孰矜之其造于竟弗聽使請逆于晉
晉人曰天禍魯國君淹恤在外君亦不使一个辱在寡
人而即安于甥舅其亦使逆君(言自使齊逆君)使公復于竟而
後逆之二十九年公至自乾侯處于鄆齊使來唁公稱
主君羈曰齊卑君矣君祗辱焉公如乾侯三十二年十
二月公疾徧賜大夫大夫不受賜羈雙琥一環一璧輕
服受之大夫皆受其賜公薨羈反賜于府人曰吾不敢
逆君命也大夫皆反其賜定公元年叔孫不敢逆公之
喪于乾侯意如曰子家子亟言于我未嘗不中吾志也
吾欲與之從政子必止之且聽命焉羈不見不敢易幾
而哭(幾哭會也不欲見故哭不同會)不敢請見羈羈辭曰羈未得見而
從君以出君不命而薨羈不敢見不敢使告之曰公衍
(公為弟)公為實使羣臣不得事君若公子宋主社稷則羣
臣之願也凡從君出而可以入者將唯子是聽子家氏
未有後季孫願與子從政此皆季孫之願也使不敢以
告對曰若立君則有卿士大夫與守龜在羈弗敢知若
從君者則貌而出者入可也寇而出者行可也若羈也
則君知其出也而未知其入也羈將逃也喪及壞隤從
公者皆自壞隤反(左傳)
羈卒諡曰懿
公儀休犁鉏
公儀休魯博士也以高第為魯相奉法循理無所變更
百官自正使食禄者不得與下民争利受大者不得取
小客有遺休魚者休不受客曰聞君嗜魚遺君魚何故
不受也休曰以嗜魚故不受也今為相能自給魚今受
魚而免誰復給我魚者吾故不受也食茹而美拔其園
葵而棄之見其家織布好而疾出其家婦燔其機云欲
令農士女工安所讎其貨乎(史記)魯公薨左右請閉門休
曰止池淵吾不税蒙山吾不賦苛令吾不布吾已閉心
矣何閉于門哉(說苑)
韓非子作公孫儀孔叢子魯人有公儀僣者砥節礪行
恬于榮利不事諸侯子思與之友穆公因子思欲以
為相謂子思曰公儀子必輔寡人參分魯國而與之
一子思對曰如君言公儀子所以不至也君若饑渴
待賢納用其謀雖蔬食水飲伋亦願在下風令徒以
高官厚禄釣餌君子無信用之意公儀子之智若魚
鳥可也不然彼將終身不躡君之庭矣且臣不佞又
不任為君&KR0757;竿下釣以蕩守節之士也準之孔叢
子休蓋穆公相大史公不言也說苑楚成王使魯君
為僕魯君曰我周之建國也今成王以我為僕可乎
大夫皆不可公儀休曰不可不聽楚王身死國亡君
之臣乃君之有也為民君也魯君遂為僕說誤成王
不與穆公同時
犁鉏者亦事穆公公使衆公子或官于晉(蓋三晉也)或官于
荆犁鉏曰假人于越而救溺子越人雖善游子必不
生矣失火而取水于海海水雖多火必不滅矣遠不救
近也今晉與荆雖強而齊近魯患其不救乎(韓非子)
論曰大人事君義以直外仁以格内道也里革毅然改
書斷罟不且具大人之量哉善乎師存之言藏罟不若
側寘革也昭公之難懿伯致愚綢繆匡救而卒不一納
何邪君存志入殁則逃之懿之于昭可謂不貳矣然微
駕鵝襄公將先此而孫尾大之禍固不必自昭公始也
卜楚邱
卜楚邱者魯掌卜大夫公子友之將生也桓公使卜楚
邱之父卜之曰男也其名曰友在公之右間于兩社(周社)
(亳社之間執政所在)為公室輔季氏亡則魯不昌又筮之遇大有
☲☰之乾☰☰曰同復于父敬如君所(乾君父離變為乾故曰同復于)
(父)及生有文在其手曰友遂以命之文公十八年齊侯
將伐我戒師期而有疾公聞之卜曰尚無及期叔仲彭
生令龜卜楚邱占之曰齊侯不及期非疾也君亦不聞
令龜有咎二月公薨夏五月齊人弑懿公初叔孫豹之
生也其父得臣以周易筮之遇明夷☷☲之謙☷☶以
示卜楚邱曰是將行(主先出奔)而歸為子祀以讒人入其名
曰牛卒以餒死明夷日也日之數十故有十時亦當十
位(日中當王食時當公平旦為卿雞鳴為士夜半為皂人定為輿黃昏為隸日入為僚哺時為僕日昳為臺)
自王已下其二為公其三為卿日上其中食日為二旦
日為三明夷之謙明而未融其當旦乎故曰為子祀(得臣)
(卿也豹當為卿故知為之祀)日之謙當鳥故曰明夷于飛明而未融
故曰垂其翼象日之動故曰君子于行當三在旦故曰
三日不食離火也艮山也離為火火焚山山敗于人為
言敗言為讒故曰有攸往主人有言言必讒也純離為
牛世亂讒勝勝將適離故曰其名曰牛謙不足飛不翔
垂不峻翼不廣故曰其為子後乎吾子亞卿也抑少不
終(旦日正卿之位叔孫父子世為亞卿位不足以終盡卦體也左傳)
梓慎(中須附)
梓慎魯大夫襄公二十八年春無冰梓慎曰今兹宋鄭
其饑乎歲在星紀而滛于玄枵(歲歲星也星紀在丑斗牛之次玄枵在子虛危)
(之次此年歲當在星紀今已在玄枵淫行失次)以有時菑陰不堪陽蛇乘龍(蛇玄)
(武之宿虛危之星龍歲星木也歲失次出虛危下是為蛇乘龍)龍宋鄭之星也(歲星本位在東)
(方東方房星為宋角亢為鄭故龍為宋鄭)宋鄭必饑玄枵虛中也(玄枵三宿虛星在其)
(中)枵耗名也土虛而民耗不饑何為明年宋鄭饑昭公
七年公將如楚夢襄公祖(祖祭道神)梓慎曰君不果行襄公
之適楚也夢周公祖而行今襄公實祖君其不行子服
湫曰行先君未嘗適楚故周公祖以道之襄公適楚矣
而祖以道君不行何之三月公如楚十五年春將禘于
武宫戒百官梓慎曰禘之日其有咎乎吾見赤黑之祲
非祭祥也喪氛也其在涖事乎三月癸酉禘叔弓涖事
籥入而卒(籥羽舞也)十七年冬有星孛于大辰西及漢(大辰房星)
(尾也孛星出大辰之西光芒東及天漢)申須(魯大夫)曰彗所以除舊布新也
天事恒象今除于火火出必布焉(今火尚伏火出乃布散為災)諸侯
其有火災乎梓慎曰往年吾見之是其徵也火出而見
今兹火出而章必火入而伏其居火也久矣其與不然
乎火出于夏為三月于商為四月于周為五月夏數得
天若火作其四國當之在宋衛陳鄭乎宋大辰之虛也
(大展大火宋分野)陳大皞之虛也(大皞居陳大火所自出)鄭祝融之虛也
(祝融高辛氏之火正居鄭)皆火房也星孛及漢漢水祥也衛顓頊之
虛也故為帝邱其星為大水(衛星營室營室水也)水火之牡也(水雄)
(火雌)其以丙子若壬午作乎水火所以合也若火入而伏
必以壬午不過其見之月(来年大火出見之月周五月也)明年夏五月
火始昏見丙子風梓慎曰是謂融風火之始也七日其
火作乎戊寅風甚壬午大甚宋衛陳鄭皆火梓慎登大
庭氏之庫(大庭氏古國名在魯城内魯于其處作庫)以望之曰宋衛陳鄭也
數日皆來告火二十年春二月己丑日南至梓慎望氛
曰今兹宋有亂國幾亡三年而後弭蔡有大喪叔孫婼
曰然則戴桓也(戴族華氏桓族向氏)汰侈無禮已甚亂所生也冬
十月宋華亥向寧華定出奔陳十一月蔡侯卒二十一
年秋七月壬午朔日有食之公問于梓慎曰是何物也
禍福何為對曰二至二分日有食之不為災日月之行
也分同道也至相過也其他月則為災陽不克也故常
為水二十四年夏五月乙未朔日有食之梓慎曰將水
叔孫婼曰旱也日過分而陽猶不克克必甚能無旱乎
陽不克莫(陽氣不克而莫然不同)將積聚也秋八月大雩旱也(左傳)
師已
師已者亦魯大夫昭公二十五年有鸜鵒來巢師已曰
異哉吾聞文武之世童謠有之曰鸜之鵒之公出辱之
鸜鵒之羽公在外野往饋之馬鸜鵒跦跦公在乾侯徵
褰與𥜗鸜鵒之巢遠哉遥遥稠父喪勞宋父以驕(稠昭公名)
(宋定公名)鸜鵒鸜鵒往歌來哭童謠有是今鸜鵒來巢其將
及乎(左傳)
公為公果公賁公衍(汪錡附)
公為公果公賁公衍皆昭公之子也公為是為務人(禮記)
(作禺人)公為公衍之生也其母偕出(將産出就外室)公衍先生公
為之母曰相與偕出請相與偕告三日公為生其母先
以告公為乃反為兄季公亥者季孫意如之庶叔父也
公亥怨意如欲去季氏獻弓于公為與之出射于外而
謀之公為告公果公賁果賁使侍人僚祖告公公寢將
以戈擊之乃走公曰執之亦無命也懼而不出數月不
見公亦不怒公為又使言公又執戈以懼之乃走又使
言公曰非小人之所及也公果遂自言昭公二十五年
九月公伐季氏不克孫于齊二十九年公在乾侯賜公
衍羔裘使獻龍輔(玉名)于齊侯公衍遂以羔裘繼入之齊
侯喜與之陽穀公私喜于得陽穀而思于魯乃曰務人
為此禍也且後生而為兄其誣也久矣乃黜之而以公
衍為大子(左傳)
哀公十一年齊師伐我戰于郎公為遇負杖入保者息
曰使之雖病也任之雖重也君子不能為謀也士弗能
死也不可我則既言矣與其鄰重(重同童)汪踦往皆死焉
魯人欲勿殤重汪踦問于仲尼仲尼曰能執干戈以衛
社稷雖欲勿殤也不亦可乎(記檀弓)
家臣傳
匡句須
匡句須者施孝叔(惠公五世孫)家臣齊鮑國去鮑氏而來為
施孝叔臣施氏卜宰匡句須吉施氏之宰有百室之邑
與匡句須邑使為宰匡句須以讓鮑國而致邑焉施孝
叔曰子實吉對曰能與忠良吉孰大焉(左傳)
杜洩
杜洩者叔孫氏宰叔孫穆伯寵豎牛牛間其二子孟丙
仲壬叔孫殺孟逐仲于齊及疾急命召仲牛許而不召
且不食叔孫杜洩見告之饑渴授之戈對曰求之而至
又何去焉(杜預注言求食可得無為去牛設辭也愚謂求豎牛而至今何去乎憤辭也)叔孫
不食三日卒昭公使杜洩葬叔孫豎牛賂叔孫帶與南
遺(季氏家臣)使惡杜洩于季孫而去之適季孫謀去中軍豎
牛曰夫子固欲去之既毁以書使杜洩告于殯曰子固
欲毁中軍既毁之矣故告杜洩曰夫子唯不欲毁也故
盟諸僖閎詛諸五父之衢受其書而投之帥士而哭之
杜洩將以路葬(天子所賜路車)且盡卿禮南遺謂季孫曰叔孫
未乘路葬焉用之且冡卿無路介卿(亞卿也)以葬不亦左
乎季孫曰然使杜洩舍路不可曰夫子受命于朝而聘
于王王思舊勲而賜之路復命而致之君君不敢逆王
命而復賜之使三官書之吾子為司徒實書名夫子為
司馬與工正書服孟孫為司空以書勲今死而弗以是
棄君命也書在公府而弗以是廢三官也若命服生弗
敢服死又不以將焉用之乃使以葬叔仲帶謂季孫曰
帶受命于子叔孫曰葬鮮者自西門(不以夀終者為鮮西門非魯朝正門)
季孫命杜洩杜洩曰卿喪自朝魯禮也吾子為國政未
改禮而又遷之羣臣懼死不敢自也既葬而行(左傳)
正常公肩假
正常者季桓子之寵臣也季孫有疾命正常曰無死南
孺子之子男也則以告而立之女也則肥也可(肥康子名)季
孫卒康子即位既葬康子在朝南氏生男正常載以
如朝告曰夫子有遺言命其圉臣曰南氏生男則以告
于君與大夫而立之今生矣男也敢告遂奔衛康子請
退哀公使共劉(魯大夫)視之則或殺之矣乃討之召正常
正常不反(左傳)
又有公肩假者季康子之母死公輸若方小歛般請以
機封之(謂以機巧封之)將從之公肩假曰不可夫魯有初公室
視豐碑三家視桓楹(碑形天子之制楹形諸侯之制)般爾以人之母嘗
巧則豈不得以其母以嘗巧者乎則病者乎(謂不得嘗巧于汝病)
(乎)噫弗果從(記檀弓)
申豐公孫朝
申豐者季氏属大夫季武子無適子公彌長而愛悼子
紇欲立之訪于申豐曰彌與紇吾皆愛之欲擇才焉而
立之申豐趨退歸盡室將行他日又訪焉對曰其然將
具敝車而行乃止已而臧武仲為立之臧氏由是得罪
昭公四年大雨雹季武子問于申豐曰雹可禦乎對曰
聖人在上無雹雖有不為災古者日在北陸而藏冰西
陸朝覿而出之(春分之中奎星朝見東方)其藏冰也深山窮谷固陰
沍寒于是乎取之其出之也朝之禄位賓食喪祭于是
乎用之其藏之也黑牡秬黍以享司寒(黑牡黑牲秬黑黍司寒玄冥也)
其出之也桃弧棘矢以除其災其出入也時食肉之禄
冰皆與焉(食肉之禄謂在朝治事就官食者)大夫命婦喪浴用冰祭寒
而藏之(享司寒)獻羔而啟之(春分獻羔祭韭)公始用之火出而畢
賦自命夫命婦至于老疾無不受冰山人(虞官)取之縣人
(遂属)傳之輿人納之隸人藏之夫冰以風壯而以風出其
藏之也周其用之也徧則冬無愆陽夏無伏陰春無凄
風秋無苦雨雷出不震無菑霜雹癘疾不降民不夭札
今藏川池之冰棄而不用風不越而殺(越散也)雷不發而
震雹之為菑誰能禦之七月之卒章藏冰之道也二十
三年我伐邾故晉人執叔孫昭子申豐以貨如晉叔孫
不欲以貨免見之而不使出已而晉人歸叔孫季平子
既逐昭公二十六年齊侯將納公命無受魯貨申豐從
女賈(亦季氏臣女音汝)以貨適齊賂梁邱據據說止齊侯使公
子鉏帥師從公伐魯公孫朝者孟氏成邑大夫謂平子
曰有都以衛國也請我受師許之請納質弗許曰信女
足矣告于齊師曰孟氏魯之敝室也用成已甚弗能忍
也請息肩于齊齊師圍成成人伐齊師之飲馬于淄者
曰將以厭衆(言恐使魯知成降齊偽伐之以壓衆心)魯成備而後告曰不
勝衆不能降也齊師遂無功公竟不得入(左傳)
謝息公歛陽
謝息者孟僖子家臣昭公七年僖子從公如楚晉人來
治杞田季孫將以成與之(成孟氏邑本杞田)謝息為孟孫守不
可曰人有言曰雖有挈瓶之知守不假器禮也夫子從
君而守臣喪邑雖吾子亦有猜焉季孫曰君之在楚于
晉罪也又不聽晉魯罪重矣晉師必至吾無以待之不
如與之間晉而取諸杞吾與子桃成反誰敢有之是得
二成也魯無憂而孟孫益邑子何病焉辭以無山與之
萊柞乃遷于桃晉人為杞取成又有公歛陽者字處父
亦孟氏家臣為成宰定公七年齊國夏伐我陽虎御季
桓子公歛陽御孟懿子將宵軍齊師齊師聞之墮伏而
待之(墮毁其軍而設伏)公歛陽曰虎不圖禍而必死季氏臣苫
夷曰虎䧟二子于難不待有司余必殺女虎懼乃還不
敗八年陽虎欲去三桓冬十月壬辰將享季氏于蒲圃
而殺之戒都車(都邑之兵車)曰癸巳至公歛陽告孟孫曰季
氏戒都車何故孟孫曰吾弗聞陽曰然則亂也必及于
子先備諸與孟孫以壬辰為期及期事覺季桓子奔孟
氏陽虎刦公與武叔(叔孫州仇)以伐孟氏陽帥成人自上東
門入與陽氏戰于南門之内弗勝又戰于棘下陽氏敗
陽請追之孟孫弗許陽虎入讙陽關以叛十二年仲由
為季氏宰將墮三都于是叔孫氏墮郈季氏墮費將墮
成陽謂孟孫曰墮成齊師必至于北門且成孟氏之保
障也無成是無孟氏也子偽不知我將不墮冬十二月
公圍成弗克(左傳)
論曰杜洩正常犯難守正有遺直之風焉詩曰剛亦不
吐家臣之賤能禦剛矣而孺子之死正常適速之告而
奔衛免身而已申豐徇主以私吠非其主者歟
尚史卷三十三
