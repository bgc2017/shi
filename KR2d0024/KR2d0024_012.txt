尚史卷十二世家五
鑲白旗漢軍李鍇撰
齊世家(始武王十三年終安王二十三年凡七百四十四年傳二十八世)
太公丁公乙公癸公哀公胡公
太公是為師尚父武王已平商而王天下封師尚父于
齊營邱及成王少時管蔡作亂淮夷畔周乃使召康公
命太公曰東至海西至河南至穆陵北至無棣五侯九
伯實得征之齊繇此得征伐為大國都營邱太公之薨
百有餘年子丁公吕伋即位丁公薨(正義謚法述義不克曰丁按以丁)
(為謚則乙公癸公又何說乎盖猶用殷法以生日名子作謚非)子乙公得即位乙公薨
子癸公慈母即位(系本作祭公古史考作祭公慈心)癸公薨子哀公不
辰即位(世本作不臣宋衷曰哀公荒淫田游史作還之詩以刺之)哀公時紀侯譖之
周夷王王烹哀公而立其弟静是為胡公(史記)
太公封于營邱比及五世皆反葬于周(記檀弓)
胡公徙都薄姑獻公山襲殺之(史記)
自胡公以上其年皆莫可考
獻公武公厲公文公成公莊公
獻公名山哀公同母少弟周夷王烹哀公而立胡公厲
王時山怨胡公乃與其黨率營邱人襲攻殺胡公而自
立是為獻公獻公元年盡逐胡公子因徙薄姑都治臨
菑九年公薨謚曰獻子武公即位武公名夀武公九年
厲王出奔居彘十年王室亂大臣行政號曰共和二十
四年宣王初立二十六年公薨謚曰武子厲公即位厲
公名無忌厲公九年暴虐故胡公子復入齊齊人欲立
之乃與攻殺厲公胡公子亦戰死齊人乃立厲公子赤
為君而誅殺厲公者七十人謚公曰厲(世家無年用年表)公子
赤立是為文公文公十二年薨謚曰文子成公即位成
公名脱(系本古史考並作說)成公九年薨謚曰成子莊公即位莊
公名購(系家系本並作贖)莊公十三年宣王崩幽王立二十四
年犬戎殺幽王周東徙雒六十四年公薨謚曰莊(史記)
僖公(以下春秋)
僖公名禄父莊公子莊公薨僖公即位九年魯隐公初
立(史記)
十一年(隐三年)春三月平王崩桓王立冬十二月公及鄭
伯盟于石門(先是與鄭盟于盧此復尋盧之盟)十四年(隐六年)夏五月公
會魯公盟于艾十五年(隐七年)夏使弟夷仲年如魯聘十
六年(隐八年)春將平宋衛秋公會宋公衛侯于温盟于瓦
屋八月鄭伯以我朝王(瓦屋周地鄭莊公以公在周地故以我朝王)十七年
(隐九年)宋不王王命伐宋冬公會魯公于防謀伐宋十八
年(隐十年)春正月公會魯公鄭伯于中邱盟于鄧夏五月
會伐宋六月復會于老桃敗宋師冬及鄭入郕(討違王命不會)
(伐宋)十九年(隐十一年)秋七月公會魯公鄭伯伐許入之二十
二年(桓三年)春正月公會魯公于嬴(成昏于我也)夏公及衛侯
胥命于蒲秋七月魯公子翬來逆女公送姜氏于讙魯
公來會冬夷仲年如魯聘二十四年(桓五年)夏公及鄭伯
朝于紀(欲襲紀紀人知之)二十五年(桓六年)夏北戎伐我我乞師
于鄭六月鄭敗戎師諸侯使大夫來戌二十六年(桓七年)
秋及鄭衛伐盟向(二邑名)二十九年(桓十年)冬公及衛鄭戰
魯于郎三十年(桓十一年)及衛鄭宋盟于惡曹三十二年(桓十)
(三年)春二月魯公紀侯鄭伯及我與宋衛燕戰我師宋師
衛師燕師敗績三十三年(桓十四年)冬十二月公薨(左傳)
謚曰僖在位三十三年
襄公
襄公名諸兒僖公子僖公薨襄公即位元年(桓十五年)春三
月桓公崩莊王立夏四月葬僖公六月公會魯公于艾
(謀定許)二年(桓十六年)冬衛惠公來奔(左公子洩右公子職立公子黔牟故)三年
(桓十七年)春正月公會魯公紀侯盟于黃(平齊紀且謀衛)夏及魯師
戰于奚(疆事也)四年(桓十八年)春正月公會魯公于濼遂及文
姜來公通焉魯公謫文姜文姜以告夏四月享魯公使
公子彭生乘魯公魯公卒于車魯人來讓我殺彭生鄭
高渠彌弑昭公立公子亹秋公師于首止殺子亹而轘
高渠彌五年(莊元年)春三月魯文姜來奔冬王姬歸于我
我師遷紀郱鄑郚(欲滅紀故遷其三邑)六年(莊二年)秋七月王姬卒
冬十二月公會魯文姜于禚(文姜還魯經傳不書)七年(莊三年)春會
魯師伐衛秋紀季(紀侯弟)以&KR0566;入于我(我欲滅紀故季以邑入齊)八年
(莊四年)春二月魯文姜享公于祝邱夏公及陳侯鄭伯遇
于垂紀侯大去其國(違齊難也)九年(莊五年)夏魯文姜來我師
冬會魯宋陳蔡伐衛納惠公十年(莊六年)冬歸衛寳于魯
(文姜請之也)十一年(莊七年)春魯文姜會公于防冬復會于榖
十二年(莊八年)夏師及魯師圍郕郕降于我冬十二月公
游于姑棼遂田于貝邱見大豕從者曰公子彭生也公
怒曰彭生敢見射之豕人立而啼公懼隊于車傷足連
稱管至父弑公而立公孫無知(左傳)
謚曰襄在位十二年
桓公
桓公名小白僖公之庶子其母衛女也(史記)
初襄公之立也無常小白出奔莒及亂作公子紏奔魯
齊人立公孫無知桓公元年(莊九年)春雍廪(齊大夫)殺無知
夏魯伐我納子糾小白自莒先入立是為桓公
史記雍林人襲殺無知告齊大夫曰更立公子之當
立者初襄公殺誅數不當羣弟恐禍及故弟紏奔魯
管仲召忽傅之弟小白奔莒鮑叔傅之小白少好善
大夫殺無知高國先隂召小白魯亦發兵送子紏而
使管仲别將兵遮莒道射中小白帶鉤小白佯死管
仲使報魯魯送紏者行遲六日至齊小白已入立為
桓公桓公載温車中馳行又有高國應故得先入立
吕氏春秋同管子襄公逐小白小白走莒襄公薨公
子糺踐位國人召小白小白曰不可管仲知召忽疆
武鮑叔曰管仲得行其志于國國可謂亂乎召忽疆
武豈能獨圖我哉乃命車駕鮑叔御小白乘而出于
莒至于邑郊鮑叔令車二十乘先十乘後乃誓曰事
之濟也聽我令事之不濟也免公子者為上死者為
下吾以五乘之實距路鮑叔乃為前驅遂入國逐公
子紏管仲射小白中鉤管仲與公子糺召忽遂走魯
魯伐齊納公子糺而不能
秋七月葬襄公八月我及魯師戰于乾時魯師敗績鮑
叔牙帥師如魯曰子紏親也請君討之管召讐也請受
而甘心焉乃殺子紏于生竇召忽死之管夷吾請囚鮑
叔牙受之及堂阜而税之歸而以告曰管夷吾治于高
傒使相可也公從之(左傳)
國語桓公反于齊使鮑叔為宰辭曰非臣之所能也
若必治國家者則管夷吾乎公曰管夷吾射寡人中
鉤是以濱于死對曰夫為其君動也君若宥而反之
夫猶是也公曰施伯魯之謀臣也知吾將用之必不
予對曰使人請諸魯曰寡人有不令之臣在君之國
欲以戮于羣臣固請之則予我矣公請諸魯施伯曰
非欲戮之也欲用其政也令彼在齊必長為魯國憂
矣殺而以其屍授之將殺管仲使者請曰寡君欲生
為戮若不生得猶未得請也于是束縛以予齊史記
管子吕氏春秋略同
桓公既得管夷吾與鮑叔牙隰朋高傒修齊國政連五
家之兵設輕重魚鹽之利(輕重錢也又有捕魚煮鹽法)以贍貧窮禄
賢能齊人皆說(史記)
二年(莊十年)春伐魯魯敗我師于長勺夏六月我師宋師
次于郎魯敗宋師于乘邱我師乃還冬滅譚譚子奔莒
(公子出也過譚譚不禮焉及入諸侯皆賀譚又不至)三年(莊十一年)冬公如魯逆王姬
(即共姬桓公夫人)四年(莊十二年)莊王崩僖王立五年(莊十三年)春公及
宋陳蔡邾會于北杏以平宋亂(宋弑閔公故衣裳之會一)遂人不至
夏滅遂而戍之冬公會魯公盟于柯(左傳)
魯將盟曹劌以匕首劫公于壇上曰反魯之侵地公許
之已而曹劌去匕首北面就臣位公後悔欲無與魯地
而殺曹劌管夷吾曰夫劫許之而倍信殺之愈一小快
耳而棄信于諸侯失天下之援不可于是遂與魯地諸
侯聞之皆信齊而欲附焉(史記)
史又曰五年伐魯魯將師敗公獻遂邑以平又曰與曹
沫三敗所亡地國策亦曰三戰之所亡一朝而復之
按遂國名舜後以不會北杏故滅之非魯邑也且
長勺郎之師魯皆勝無三敗事史誤又曹沬事傳不
載公羊榖梁吕氏春秋皆有之
宋背北杏之會六年(莊十四年)春諸侯(齊陳曺)伐宋我請師于
周夏單伯會之取成于宋而還冬公會單伯及諸侯(齊宋)
(衛鄭)于鄄(宋服故衣裳之會二)七年(莊十五年)春公復會諸侯(宋陳衛鄭)于鄄
齊始霸(衣裳之會三)秋諸侯為宋伐郳(郳附庸屬宋而叛故)鄭人間之
而侵宋八年(莊十六年)夏諸侯(宋齊衛)伐鄭冬十二月公會諸
侯(宋陳衛鄭許滑滕魯)同盟于幽(鄭成故衣裳之會四)九年(莊十七年)春執鄭詹
(鄭大夫鄭不朝齊故)夏遂人饗我戍醉而殺之我戍殱焉(穀梁遂之囚民)
(飲戍者而殺之)僖王崩惠王立十一年(莊十九年)秋公及宋公魯公
子結盟于鄄冬我及宋陳伐魯西鄙(微者會鄄盟故)十二年(莊二)
(十年)夏大災冬伐戎十四年(莊二十二年)春陳公子完來奔秋
七月高傒及魯盟于防冬魯公來納幣十五年(莊二十三年)
夏魯公來觀社公及魯公遇于榖冬十二月公會魯公
盟于扈十六年(莊二十四年)夏魯公來逆女十八年(莊二十六年)
秋我會魯宋伐徐十九年(莊二十七年)夏六月公會諸侯(魯宋)
(陳鄭)同盟于幽(陳鄭服故衣裳之會五)冬公會魯公于城濮二十年
(莊二十八年)春公伐衛敗衛師數之以王命取賂而還秋荆
伐鄭我會魯宋救鄭二十二年(莊三十年)秋七月降鄣(紀附庸國)
冬公及魯公遇于魯濟(謀山戎以其病燕故左傳)
山戎伐燕燕来告急公救燕遂伐山戎至于孤竹而還
燕莊公送公于齊境公曰非天子諸侯相送不出境吾
不可以無禮于燕于是分割燕君所至與燕命燕君復
修召公之政納貢于周如成康時諸侯聞之皆從齊(史記)
管子桓公北伐孤竹至卑耳之谿十里援弓將射引
而未敢發謂左右曰見是前人乎對曰不見也公曰
事其不濟乎寡人見人長尺而人物具焉冠右祛衣
走馬前疾事其不濟乎管仲對曰臣聞登山之神有
俞兒者長尺而人物具焉霸王之君興而登山神見
且走馬前疾道也祛衣示前有水也右祛衣示從右
方涉也至卑耳之谿贊水者曰左方涉深及冠右方
涉深至膝右涉其大濟桓公立拜管仲于馬前曰仲
父之聖至若此管子桓公曰天下之國莫強于越今
寡人欲北舉事孤竹離枝恐越人之至為此有道乎
管子對曰君請遏原流大夫立沼池以矩游為樂則
越人安敢至桓公曰行事奈何對曰請以令隐三川
立員都立大舟之都大身之都有淵深壘十仞令曰
能游者賜千金未能用金千齊民之游水不避吳越
桓公終北舉事于孤竹離枝越人果至隐曲薔以水
齊管子有扶身之士五萬人以待戰于曲薔大敗越
人按是時越為小國未嘗見諸經何得有敗越事
又伐孤竹而備越亦不相及矣韓非子有老馬知道
蟻壤得水事見隰朋傳
二十三年(莊三十一年)夏六月公如魯獻戎捷
說苑桓公將伐山戎使人請助于魯魯許助之而不
行齊已伐山戎而欲移兵于魯管仲曰不可伐遠而
還誅近鄰鄰國不親非霸王之道君所得山戎之寳
器不可不進周公之廟乎桓公乃分山戎之寳獻之
周公之廟明年起兵伐莒魯下令丁男悉發五尺童
子皆至伐莒事未聞
二十四年(莊三十二年)春公為楚伐鄭之故請會于諸侯宋
公請先見夏遇于梁邱冬十月魯莊公子慶父弑
子般慶父來奔公子友奔陳二十五年(閔元年)春狄伐邢
管夷吾言于公曰戎狄豺狼不可厭也諸夏親䁥不可
棄也宴安酖毒不可懷也請救邢我師救邢秋八月公
及魯公盟于落姑魯請復公子友許之冬仲孫湫如魯
省難二十六年(閔二年)春正月遷陽(陽國名齊偪徙之)秋八月魯
慶父弑閔公哀姜(公女弟)與知之故孫于邾公取而殺之
于夷以其尸歸冬高傒如魯盟十二月狄入衛衛立戴
公以廬于曹(衛邑)公使公子無虧帥車三百乘甲士三千
人以戍曹歸公乘馬祭服五稱牛羊豕雞狗皆三百與
門材歸夫人魚軒重錦三十兩二十七年(僖元年)春正月
我師宋師曹伯次于聶北救邢邢人潰出奔師師逐狄
人具邢器用而遷之師無私焉夏邢遷于夷儀諸侯城
之楚伐鄭秋八月公會諸侯(魯宋鄭曹邾)于檉謀救鄭(衣裳之會)
(六)二十八年(僖二年)春正月諸侯城楚邱而封衛秋七月
公及宋公江人黃人盟于貫(服江黃也衣裳之會不在九合之數)寺人貂
始漏師于多魚(漏洩軍事也)二十九年(僖三年)秋公及宋公江
人黃人會于陽穀(謀伐楚也衣裳之會不在九合之數)公尋魯盟冬魯公
子友來涖盟三十年(僖四年)春正月公會諸侯(魯宋陳衛鄭許曹)
侵蔡蔡潰遂伐楚次于陘夏楚屈完來盟于師盟于召
陵執陳轅濤塗(誤軍道故)冬十二月我會諸侯(魯宋衛鄭許曹)之師
侵陳陳成歸轅濤塗三十一年(僖五年)夏公及諸侯(魯宋陳衛)
(鄭許曹)會王世子于首止(王以惠后故將廢太子公帥諸侯會之以定其位衣裳之會七)
秋八月諸侯盟于首止鄭伯逃歸不盟三十二年(僖六年)
夏公會諸侯(魯宋陳衛曹)伐鄭圍新城秋楚人圍許諸侯遂
救許三十三年(僖七年)春我伐鄭秋七月公會諸侯(魯宋陳鄭)
盟于寗母(衣裳之會八)公修禮于諸侯諸侯官受方物(諸侯官司)
(各于齊受其方所當貢天子之物)鄭伯使大子華聽命于會言于公曰
洩氏孔氏子人氏三族實違君命若君去之以為成我
以鄭為内臣君亦無所不利焉公將許之管夷吾曰君
以禮與信屬諸侯而以姦終之不可公辭焉冬鄭來請
盟閏月惠王崩襄王惡大叔帶之難懼不發喪而告難
于我三十四年(僖八年)春正月公會王人及諸侯(魯宋衛許曹陳)
盟于洮謀王室鄭伯乞盟襄王定位而後發喪(兵車之會一)
三十五年(僖九年)夏公會宰周公及諸侯(魯宋衛鄭許曹)于葵邱
王使宰孔賜公胙曰天子有事于文武使孔賜伯舅胙
公將下拜孔曰且有後命天子使孔曰以伯舅耋老加
勞賜一級無下拜對曰天威不違顔咫尺小白余敢貪
天子之命無下拜恐隕越于下以遺天子羞敢不下拜
下拜登受秋九月戊辰諸侯盟于葵邱曰凡我同盟之
人既盟之後言歸于好
榖梁葵邱之盟陳牲而不殺讀書加于牲上壹明天
子之禁曰毋雍泉毋訖糴母易樹子毋以妾為姜毋
使婦人與國事公羊葵邱之會桓公震而矜之叛者
九國
晉獻公卒里克殺奚齊卓子冬公以諸侯之師伐晉及
高梁而還隰朋帥師會秦師納晉惠公三十六年(僖十年)
春正月魯公來夏四月隰朋立晉惠公公及許男伐北
戎三十七年(僖十一年)夏魯公及夫人姜氏會公于陽榖三
十八年(僖十二年)王以戎難討王子帶(去年子帶召戎伐京師)子帶來
奔冬公使夷吾平戎于王使隰朋平戎于晉三十九年
(僖十三年)春使仲孫湫聘于周夏公會諸侯(魯宋陳衛鄭許曹)于鹹
(淮夷病把故且謀王室兵車之會二)秋為戎難故諸侯戍周使仲孫湫致
之四十年(僖十四年)春諸侯城緣陵而遷把四十一年(僖十五年)
春正月魯公來楚伐徐三月公會諸侯(魯宋陳衛鄭許曹)盟于
牡邱(楚伐徐救徐也兵車之會三)諸侯之師救徐諸侯次于匡以待
之秋伐厲以救徐四十二年(僖十六年)夏伐厲不克救徐而
還秋王以戎難來告我徵諸侯而戍周冬十二月公會
諸侯(魯宋陳衛鄭許邢曹)于淮(謀鄫且東略也兵車之會四)城鄫役人病有夜
登邱而呼曰齊有亂不果城而還四十三年(僖十七年)春我
及徐人伐英氏魯滅項我討魯止魯公秋魯夫人聲姜
會公于卞(請魯公也)初公之夫人三王姬徐嬴蔡姬皆無子
公好内多内寵内嬖如夫人者六人長衛姬生無虧少
衛姬生惠公鄭姬生孝公葛嬴生昭公密姬生懿公宋
華子生公子雍公與管仲屬孝公于宋襄公以為太子
雍巫有寵于衛共姬因寺人貂以薦羞于公亦有寵公
許之立無虧管夷吾卒五公子皆求立冬十月公薨易
牙入與寺人貂因内寵以殺羣吏而立公子無虧孝公
奔宋十二月乙亥赴辛巳夜殯
史記桓公病五公子各樹黨争立及公卒遂相攻以
故宫中空莫敢棺公尸在牀上六十七日尸蟲出于
戶吕氏春秋管仲有疾桓公往問之曰仲父之疾病
矣將何以教寡人管仲對曰願君之遠易牙豎刁常
之巫衛公子啟方公曰諾管仲死盡逐之食不甘宫
不治苛病起朝不肅居三年公曰仲父不亦過乎皆
復召而反明年公有病常之巫從中出曰公將以某
日薨易牙豎刁常之巫相與作亂塞宫門築高牆不
通人矯以公令有一婦人踰垣入至公所公曰我欲
食婦人曰吾無所得公又曰我欲飲婦人曰吾無所
得公曰何故對曰易牙刁豎常之巫相與作亂塞宫
門築高牆不通人故無所得衛公子啟方以書社四
十下衛公慨焉歎涕出曰嗟乎聖人之所見豈不遠
哉若死者有知將何面目以見仲父乎蒙衣袂而絶
乎夀宫蟲流出于戶上蓋以楊門之扇三月不葬
事類趙主父桓公霸主必不至是三月不葬亦誤
孝公元年(僖十八年)秋八月葬桓公(左傳)
皇覽桓公冡在臨菑城南七里所菑水之南括地志
在臨菑縣南二十一里牛山上亦名鼎足山一所二
墳晉永嘉末人發之初得版次得水銀池有氣不得
入經數日乃牽犬入得金蠶數十薄珠𥜗玉匣繒綵
軍器不可勝數又以人殉葬骸骨狼籍也
謚曰桓在位四十三年當桓公時周室微唯齊楚秦晉
為彊晉初與會獻公死國内亂秦穆公辟遠不與中國
會盟楚成王初收荆蠻有之雄長南服唯獨齊為中國
會盟而桓公能宣其德故諸侯賓會于是桓公稱曰寡
人南伐至召陵望熊山北伐山戎離枝孤竹西伐大夏
涉流沙束馬懸車登太行至卑耳山而還諸侯莫違寡
人寡人兵車之會三乘車之會六九合諸侯一匡天下
昔三代受命又何以異于此乎吾欲封泰山禪梁父管
夷吾固諫不聽乃說桓公以遠方珍怪物至乃得封桓
公乃止(史記)
淮南子桓公立政去食肉之獸食粟之鳥係罝之網
三舉而百姓說韓詩外傳同
孝公
孝公名昭桓公子母鄭姬桓公與管夷吾屬孝公于宋
襄公以為大子桓公薨易牙立公子無虧(長衛姬子武孟)孝公
奔宋孝公元年(僖十八年)春宋襄公以諸侯(曹衛邾)之師伐我
我殺無虧將立孝公不勝四公子之徒遂與宋人戰夏
五月宋敗我師于甗立孝公三年(僖二十年)秋及狄人盟于
邢(衛伐邢故)四年(僖二十一年)及宋楚盟于鹿上六年(僖二十三年)我
伐宋圍緡(討不與盟于齊)九年(僖二十六年)春侵魯西鄙魯追我師
至&KR0566;弗及(討魯與衛莒盟故)夏伐魯北鄙衛伐我冬魯以楚師
伐我取榖寘桓公子雍于榖雍巫奉之以為魯援楚申
公叔侯戍之十年(僖二十七年)夏六月公薨秋八月葬(左傳)
謚曰孝在位十年
昭公
昭公名潘桓公子母曰葛嬴孝公薨弟公子潘即位是
為昭公元年(僖二十八年)春二月公及晉侯盟于歛盂(穀氏廹故)
夏四月國歸父及諸侯之師敗楚於城濮五月公會周
王子虎及諸侯(晉魯宋蔡鄭衛莒)盟于踐土冬公會諸侯(晉魯宋蔡)
(鄭陳莒邾秦)于温天王狩于河陽諸侯遂圍許二年(僖二十九年)
夏國歸父會周王子虎及魯公諸侯之大夫(晉宋陳秦)盟于
翟泉三年(僖三十年)狄侵我六年(僖三十三年)國歸父聘于魯秋
狄侵我冬魯公來朝七年(文元年)冬魯公孫敖來聘八年
(文二年)魯公子遂來納幣十年(文四年)魯來逆出姜狄侵我
十三年(文七年)公會諸侯(魯宋衛陳鄭許曹)晉大夫盟于扈(晉靈公立)
(故)十四年(文八年)秋八月襄王崩頃王立十五年(文九年)魯
出姜來歸寧夏狄侵我十七年(文十一年)鄋瞞侵我二十年
(文十四年)春頃王崩匡王立夏五月公薨(左傳)
謚曰昭在位二十年
懿公
懿公名商人亦桓公子母曰密姬魯女子叔姬妃昭公
生舍叔姬無寵舍無威商人驟施于國而多聚士盡其
家貸于公有司以繼之昭公二十年(文十四年)薨舍即位秋
七月商人弑舍而自立冬周單伯來為魯請子叔姬執
之又執子叔姬懿公元年(文十五年)赦單伯秋侵魯西鄙冬
十一月晉會諸侯(宋衛蔡陳鄭許曹)盟于扈謀伐我我賂晉侯
不克伐而還十二月歸魯子叔姬侵魯西鄙遂伐曹入
其郛(討其朝魯故)二年(文十六年)春及魯平公會魯季孫行父于
陽穀夏六月公及魯公子遂盟于郪邱三年(文十七年)伐魯
北鄙(經作西鄙蓋誤)魯請盟夏六月公及魯公盟于穀冬魯公
子遂來四年(文十八年)春公將伐魯戒師期而有疾醫曰不
及秋將死夏五月公游于申池邴&KR2540;閻職弑公納諸竹
中國人立公子元(左傳)
謚曰懿在位四年
惠公
惠公名元亦桓公子母曰少衛姬初懿公商人之弑舍
也讓于兄元元曰爾求之久矣我能事爾爾不可使多
蓄憾將免我乎爾為之懿公遂立元不順懿公之為政
終不曰公曰夫已氏懿公四年(文十八年)遇弑國人立元是
為惠公是年魯文公卒秋公子遂叔孫得臣來請立文
公庶子倭公新立欲親魯許之魯遂弑文公大子惡及
弟視立倭(即宣公)冬出姜(大子惡母)歸于我季孫行父來惠公
元年(宣元年)春魯公子遂來逆女夏魯季孫行父來納賂
以請會公會魯侯于平州(定宣公位也)公子遂來拜成六月
我取魯濟西田二年(宣二年)冬十月匡王崩定王立三年
(宣三年)秋赤狄侵我四年(宣四年)春公及魯侯平莒及郯莒
人不肯魯伐莒夏赤狄侵我秋魯侯來五年(宣五年)春魯
侯來高固使公止魯侯請叔姬秋九月高固如魯逆叔
姬六年(宣六年)夏定王使子服(周大夫)來求后冬召桓公來
逆王后七年(宣七年)夏公會魯侯伐萊九年(宣九年)春正月
魯侯來夏伐萊十年(宣十年)春魯侯來以魯服故歸魯濟
西田夏四月公薨(左傳)
謚曰惠在位十年
頃公
頃公名無野惠公子惠公十年(宣十年)薨公即位夏魯侯來
奔喪六月葬惠公秋魯季孫行父來聘冬魯公孫歸父
來公使國佐如魯報聘二年(宣十一年)夏魯公孫歸父會伐
莒三年(宣十三年)春伐莒(莒恃晉故)四年(宣十四年)公會魯公孫歸父
于榖五年(宣十五年)秋高固會魯仲孫蔑于無婁七年(宣十七年)
春晉侯使郤克徵會于我公帷婦人使觀之郤克登婦
人笑于房克怒公使高固晏弱蔡朝南郭偃會晉及歛
盂高固逃歸夏諸侯會于斷道晉執晏弱蔡朝南郭偃
八年(宣十八年)春晉侯衛大子臧伐我至于陽榖公會晉侯
盟于繒以公子疆為質于晉晉師還蔡朝南郭偃逃歸
十年(成二年)春公伐魯取龍遂南侵及巢邱夏四月及衛
孫良夫戰于新築衛師敗績六月晉郤克會魯季孫行
父衛孫良夫曹公子首及公戰于鞌我師敗績晉師從
我師入自邱輿擊馬陘公使國佐賂以紀甗玉磬與地
秋七月晉師及國佐盟于爰婁使歸魯汶陽之田冬十
一月及楚公子嬰齊魯侯蔡侯許男諸侯之大夫(秦宋陳衛)
(鄭曹邾薛鄫)盟于蜀十一年(成三年)冬公朝晉
史記頃公朝晉欲尊王晉晉不敢受乃歸歸而頃公
弛苑囿薄賦歛振孤問疾虚積聚以救民民大說厚
禮諸侯竟頃公卒百姓附諸侯不犯說苑公歸七年
不飲酒不食肉外金石之聲遠婦女之色出會與盟
卑下諸侯
十三年(成五年)冬十一月定王崩簡王立十二月公會諸
侯(晉魯宋衛鄭曹邾杞)同盟于蟲牢(鄭服故)十五年(成七年)秋楚伐鄭
公及諸侯(晉魯宋衛曹莒邾杞)救鄭十六年(成八年)春晉使魯歸汶
陽之田于我十七年(成九年)春公會諸侯(晉魯宋衛鄭曹邾杞)同盟
于蒲(歸汶陽之田諸侯貳故)秋七月公薨謚曰頃冬十一月葬頃
公(左傳)
在位十七年
靈公
靈公名環頃公子頃公薨靈公即位元年(成十年)夏五月
公會諸侯(晉魯宋衛曹)伐鄭(鄭從楚故)二年(成十一年)秋魯叔孫僑如
來聘四年(成十三年)春公及諸侯(魯宋衛鄭曹邾滕)朝王遂從劉康
公成肅公會晉侯伐秦五年(成十四年)秋魯叔孫僑如來逆
女六年(成十五年)春國佐會諸侯(晉魯衛鄭曹宋邾)同盟于戚(討曹成公)
冬十一月高無咎會諸侯之大夫(晉魯宋衛鄭邾)會吳于鍾離
七年(成十六年)晉將伐鄭郤犨來乞師夏六月晉楚遇于鄢
陵戰之日國佐高無咎至于師秋七月公會諸侯(晉魯衛宋)
(邾)于沙隨(謀伐鄭)國佐會周尹子晉侯邾人伐鄭八年(成十)
(七年)夏五月公會周尹武公單襄公及諸侯(晉魯宋衛曹邾)伐鄭
六月同盟于柯陵秋刖鮑牽逐高無咎無咎奔莒高弱
(無咎子)以盧叛(慶克通于靈公母聲孟子鮑牽告國佐國佐責之夫人怒譖高鮑)冬公會
周單襄公及諸侯(晉魯宋衛曹邾)伐鄭十月圍鄭楚救鄭諸侯
還公使崔杼慶克帥師圍盧國佐如盧師殺慶克以榖
叛公與之盟于徐關而復之十二月盧降使國勝(國佐子)
告難于晉待命于清九年(成十八年)春殺國佐清人殺國勝
冬十二月崔杼會諸侯(晉宋衛邾魯)同盟于虚朾(楚伐宋故)十年
(襄元年)春晉會諸侯之大夫(魯宋衛曹莒邾滕薛)圍宋彭城(討魚石故)我
不會彭城晉人以為討二月大子光為質于晉夏晉韓
厥伐鄭崔杼會諸侯(魯曹邾杞)之師次于鄫以待晉師晉師
以鄫之師侵楚焦夷及陳秋九月簡王崩靈王立十一
年(襄二年)春公伐萊萊人使正輿子(萊大夫)賂夙沙衛以索
馬牛皆百匹(索簡擇好者)乃還魯齊姜薨公使諸姜宗婦如
魯送葬召萊子萊子不會晏弱城東陽以偪之冬崔杼
會諸侯之大夫(晉魯宋衛曹邾滕薛小邾)于戚城虎牢以偪鄭鄭成
十二年(襄三年)晉為鄭服故且欲修吳好將合諸侯使士
匄來乞盟公欲勿許而難為不協乃盟于耏外夏六月
世子光會周單頃公及諸侯(晉魯宋衛鄭莒邾)同盟于雞澤晉
逆吳子吳子不至十四年(襄五年)秋世子光會諸侯(晉魯宋陳)
(衛鄭曹莒邾滕薛具鄫)于戚會吳且戍陳冬楚伐陳光會諸侯于
城棣以救之十五年(襄六年)春三月入萊萊共公浮柔奔
棠陳無宇獻萊宗器于襄宫晏弱圍棠冬十一月滅之
遷萊于郳十七年(襄八年)夏五月高厚會晉侯鄭伯及諸
侯之大夫(魯鄭宋衛邾)于邢邱十八年(襄九年)冬世子光會諸
侯(晉魯宋衛曹莒邾滕薛杞小邾)伐鄭鄭成十二月同盟于戲晉人不
得志于鄭以諸侯復伐之次于隂口而還十九年(襄十年)
春高厚相世子光先會諸侯(前諸侯)于鍾離夏會于柤秋
世子光會諸侯伐鄭冬戍鄭虎牢侵鄭北鄙而歸二十
年(襄十一年)夏四月世子光會諸侯伐鄭七月同盟于毫城
北九月復伐鄭鄭使行成冬十二月會于蕭魚二十一
年(襄十二年)王來求后公許昏王使隂里結之二十三年(襄十)
(四年)春正月我及諸侯之大夫會吳于向(為吳謀楚故)夏崔杼
會諸侯之大夫伐秦衛獻公來奔(孫林父逐之)秋王使劉定
公賜公命(將昏于齊故)曰昔伯舅大公右我先王股肱周室
師保萬民世胙大師以表東海王室之不壊繄伯舅是
賴今余命女環兹率舅氏之典纂乃祖考無忝乃舊敬
之哉無廢朕命二十四年(襄十五年)周劉夏來逆王后夏公
伐魯北鄙圍成(貳于晉故)二十五年(襄十六年)春三月諸侯會于
溴梁高厚逃歸(晉平公使諸大夫舞曰歌詩必類厚歌詩不類晉怒)公伐魯北鄙
秋伐魯北鄙圍郕仲孫速徼之公曰是好勇去之以為
之名二十六年(襄十七年)秋公伐魯北鄙圍桃高厚圍臧紇
于防二十七年(襄十八年)秋公伐魯北鄙冬十月諸侯會于
魯濟伐我我禦諸平隂公登巫山以望晉師畏其衆也
乃脱歸我師夜遁十一月晉入我平隂遂從我師克京
兹克邿圍盧弗克公駕將走郵棠大子與郭榮(大夫)諫乃
止二十八年(襄十九年)夏晉欒魴從衛孫林父伐我秋七月
公薨(公以五月薨因光定位而後赴故經書七月)謚曰靈冬葬靈公(左傳)
在位二十八年
莊公
莊公名光靈公子母曰鬷聲姬生光為大子靈公諸子
有仲子戎子(諸子者諸妾)戎子嬖仲子生牙屬諸戎子戎子
請以為大子許之仲子不可公曰在我而已遂東大子
光使高厚傅牙為大子夙沙衛為少傅靈公二十八年
(襄十九年)公疾崔杼微逆光疾病而立之公薨光即位是為
莊公執公子牙于句瀆之邱以夙沙衛易已衛奔高唐
以叛晉士匄侵我及穀聞靈公喪而還秋八月崔抒殺
高厚慶封圍高唐弗克冬十一月公圍之高唐人納我
師醢衛于軍我及晉平盟于大隧莊公元年(襄二十年)夏六
月公會諸侯(晉魯宋衛鄭曹莒邾滕薛杞小邾)盟于澶淵(我與晉平故)秋魯
叔老來聘二年(襄二十一年)公使慶佐為大夫復討公子牙之
黨執公子買公子鉏奔魯叔還奔燕晉欒盈亂冬公會
諸侯(晉魯宋衛鄭曹莒邾)于商任錮欒氏三年(襄二十二年)秋晉欒盈
自楚來晏嬰曰商任之會受命于晉今納欒氏將安用
之弗聽冬公會諸侯(晉魯宋衛鄭曹莒邾薛杞小邾)于沙隨復錮欒氏
四年(襄二十三年)秋公伐衛自衛將伐晉晏嬰崔杼諫弗聽
遂伐晉取朝歌為二隊入孟門登大行張武軍于熒庭
戍郫邵封少水以報平隂之役乃還還自晉不入遂襲
莒莒人行成
淮南子莊公出獵有蟲舉足將搏其輪其御曰此所
謂螳螂者也知進而不知却不量力而輕敵公曰此
為人必為天下勇武去廻車避之勇武聞之知所盡
死
五年(襄二十四年)春魯仲孫羯帥師侵我公既伐晉而懼將
欲見楚子楚子使薳啟疆來聘且請期我社蒐軍實使
客觀之秋公聞將有晉師使陳無宇從薳啟疆如楚辭
(辭辭會期也)且乞師崔杼帥師從之遂伐莒諸侯(前諸侯)會于
夷儀謀伐我冬楚子伐鄭以救我諸侯還救鄭楚子還
使薳啟疆帥師送陳無宇國人城郟(王地也叛晉欲求媚于天子故)六
年(襄二十五年)春崔杼伐魯夏五月莒子來朝享諸北郭崔
杼稱疾不視事乙亥公問杼疾杼遂弑之側公于北郭
丁亥葬諸士孫之里四翣不蹕下車七乘不以兵甲(左傳)
謚曰莊在位六年
景公
景公名杵臼魯叔孫僑如之在齊也叔孫還(羣公子)納其
女于靈公嬖生杵臼莊公六年(襄二十五年)夏五月崔杼弑
莊公立杵臼而相之是為景公慶封為左相丁丑盟國
人于大宫辛巳公與大夫及莒子盟晉侯濟自泮會諸
侯(魯宋衛鄭曹莒邾滕薛杞小邾)于夷儀以伐我我以莊公說使隰鉏
請成慶封如師男女以班(班辨也齊之男女各以其辨)賂晉侯以宗
噐樂噐自六正五吏三十帥三軍之大夫百官之正長
師旅及處守者皆有賂(皆以男女為賂)晉侯許之秋七月同盟
于重邱景公元年(襄二十六年)衛寗喜弑殤公納獻公晉執
寗喜及衛獻公秋七月公及鄭伯為衛故如晉晉許歸
獻公二年(襄二十七年)春慶封聘于魯夏宋向戍欲弭諸侯
之兵以為名來告許之為會于宋秋七月盟于宋西門
之外(慶封陳湏無實與此會經不書者以齊秦不交相見也)九月崔杼死慶封當
國三年(襄二十八年)夏朝于晉冬十月盧蒲癸田何殺慶舍
(慶封子)慶封出奔魯既而奔吳癸巳靈王崩景王立(經書十二)
(月)四年(襄二十九年)夏高止會諸侯之大夫(晉魯宋衛鄭曹莒滕薛小邾)
城杞吳子使札來聘秋九月高止出奔北燕高豎(高止子)
以盧叛冬十月閭邱嬰帥師圍盧高止出奔晉五年(襄三)
(十年)冬十月公孫蠆會諸侯之大夫(前諸國)于澶淵(宋災故謀歸宋)
(財既而無歸)六年(襄三十一年)夏五月公孫蠆殺閭邱嬰(蠆害嬰故)七
年(昭元年)春正月國弱會諸侯之大夫(晉楚魯宋衛陳蔡鄭許曹)于虢
(尋宋盟)八年(昭二年)春晉韓起來納幣(為平公聘少姜)夏四月晉韓
湏來逆女使陳無宇送女致少姜晉謂無宇非卿執諸中
都冬十月無宇歸九年(昭三年)少姜卒公使晏嬰請繼室
于晉晉許之夏五月晉韓起來逆女公孫蠆以其子更
公女而嫁公子秋九月公孫竈放盧蒲嫳于北燕北燕
伯來奔冬十月公孫竈卒十年(昭四年)秋七月楚伐吳執
慶封殺之十二年(昭六年)冬十一月公如晉請伐北燕晉
許之十二月伐北燕將納簡公(昭三年來奔)十三年(昭七年)春
正月公次于虢燕人行成二月盟于濡上燕人歸燕姬
賂以瑶甕玉櫝斝耳不克納而還三月魯叔孫婼來涖
盟十四年(昭八年)秋七月公孫蠆卒十五年(昭九年)魯仲孫
貜來殷聘十六年(昭十年)夏陳無宇鮑國伐欒施高疆欒
施高疆出奔魯公與陳無宇莒之傍邑辭穆孟姬(景公母)
為之請高唐陳氏始大秋九月國弱如晉葬晉平公十
七年(昭十一年)楚圍蔡秋國弱會諸侯之大夫(晉魯宋衛鄭曹把)于
厥憗謀救蔡十八年(昭十二年)春高偃納北燕伯(即簡公)于唐
夏公如晉(朝嗣君)十九年(昭十三年)秋公會周劉子及諸侯(晉魯)
(宋衛鄭曹莒邾滕薛杞小邾)于平邱(晉成虒祁諸侯貳故)晉人將尋盟我不可
羊舌肸告于我曰晉禮主盟懼有不治奉承齊犧而布
諸君求終事也君曰余必廢之何齊之有唯君圖之寡
君聞命矣我懼對曰小國言之大國制之敢不聽從甲
戌同盟于平邱二十二年(昭十六年)春公伐徐至于蒲隧徐
人行成徐子及郯人莒人會公盟于蒲賂以甲父之鼎
二十五年(昭十九年)秋高發帥師伐莒莒子奔紀鄣秋七月
我師入紀二十六年(昭二十年)夏公使公孫青聘于衛(青頃公孫)
(子石)二十七年(昭二十一年)宋華貙亂冬十一月苑何忌會晉
衛曹救宋二十八年(昭二十二年)春北郭啟帥師伐莒莒敗
我師于夀餘宫伐莒莒子行成盟于稷門之外夏四月
景王崩王猛立王子朝作亂冬十月王猛卒敬王立二
十九年(昭二十三年)秋敬王居于狄泉尹氏立王子朝三十
一年(昭二十五年)秋九月魯侯來奔次于陽州公唁魯侯于
野井冬十二月公取鄆(魯邑取以居魯侯)三十二年(昭二十六年)夏
公將納魯侯魯賂梁邱據據說公待于曲棘使公子鉏
帥師從魯侯我師圍成及魯師戰于炊鼻秋公會魯侯
莒子邾子杞伯盟于剸陵(謀納魯侯)冬十月敬王入于成周
王子朝奔楚十二月彗星見三十五年(昭二十九年)春魯侯
自乾侯至鄆公使高張唁之稱主君(大夫稱主君)魯侯如乾
侯三十八年(昭三十二年)冬高張會諸侯之大夫(晉魯宋衛鄭曹莒薛)
(杞小邾)城成周高張後不從諸侯四十二年(定四年)春三月
國夏會周劉子及諸侯(晉魯宋蔡衛陳鄭曹莒邾頓胡滕薛杞小邾)于召陵
謀伐楚夏五月及諸侯盟于臯鼬四十五年(定七年)春歸
魯鄆陽關秋公及鄭伯盟于鹹執衛行人北宫結以侵
衛公及衛侯盟于沙(衛侯欲叛晉使我執結以侵衛)國夏帥師伐魯西
鄙四十六年(定八年)春正月魯侵我三月魯侵我夏國夏
高張伐魯西鄙四十七年(定九年)夏六月魯陽虎來奔執
之囚諸西鄙虎逃奔宋秋公伐晉夷儀(為衛討也)晉敗我師
于中牟公致禚媚杏(三邑)于衛四十八年(定十年)春及魯平
夏公會魯侯于夾谷歸魯鄆讙龜隂之田冬公及衛侯
鄭游速會于安甫魯叔孫仇來聘五十年(定十二年)冬十月
公會魯侯盟于黃五十一年(定十三年)春公及衛侯次于垂
葭使師伐晉河内夏五月晉荀寅士吉射叛奔朝歌五
十二年(定十四年)公會魯侯衛侯于牽秋及宋公會于洮謀
救范中行氏五十三年(定十五年)夏五月公及衛侯次于渠
蒢(鄭伐宋謀救之)五十四年(哀元年)晉趙稷以邯鄲叛夏四月公
及衛侯救邯鄲圍五鹿秋八月公及衛侯會于乾侯救
范氏伐晉取棘蒲五十五年(哀二年)秋八月輸范氏粟晉
納衛蒯聵于戚五十六年(哀三年)春國夏衛石曼姑圍戚
求援于中山(中山鮮虞也)五十七年(哀四年)秋七月陳乞弦施
衛寗跪救范氏圍五鹿冬十二月國夏伐晉取邢任欒
鄗逆畤隂人盂壺口(晉八邑)會鮮虞納荀寅于栢人五十
八年(哀五年)春晉荀寅士吉射來奔夏伐宋秋九月公薨
冬葬景公謚曰景在位五十八年景公嬖鬻姒之子荼
公疾使國夏高張立荼寘羣公子于萊及薨公子嘉駒
黔奔衛陽生及鉏奔魯萊人歌之曰景公死乎不與埋
三軍之事乎不與謀師乎師乎何黨之乎(左傳)
越絶書闔廬伐齊大克取齊王女為質子為造齊門
置于水海虚其臺在車道左水海右去縣七十里齊
女思其國死葬虞西山說苑齊景公以其子妻闔廬
送諸郊泣曰余死不汝見矣高夢子曰齊負海而縣
山誰干我君愛則勿行公曰余有齊國之固不能以
令諸侯又不能聽是生亂也寡人聞之不能令則莫
若從且夫吳若蜂蠆然不棄毒于人則不静余恐棄
毒于我也遂遣之
悼公
悼公名陽生景公子景公薨公子荼立陽生及公子鉏
奔魯悼公元年(哀六年)夏六月陳乞鮑牧及諸大夫以甲
入公宫及國夏高張戰于莊國夏奔莒遂及高張晏圉
弦施奔魯秋八月陳乞使召陽生陽生駕而見鉏曰常獻
馬于季孫不入于上乘故又獻此請與子乘之出萊門
而告之故闞止(陽生家臣)知之先待諸外陽生曰事未可知
反與壬(陽生子簡公)也處戒之遂行逮夜至于齊國人知之
陳乞使子士之母(乞之妾)養之與饋者皆入冬十月立之
使胡姬以安孺子荼如賴遷于駘不至殺諸野幕之下
久之或譛胡姬亦殺之陽生即位是為悼公公之在魯
也取魯季姬(季孫肥妹)既即位使逆之季姬淫魯弗敢與三
年(哀八年)夏五月鮑牧伐魯取讙及闡六月公使如吳請
師伐魯秋及魯平逆季姬以歸殺鮑牧冬十二月歸魯
讙及闡(季姬嬖故)四年(哀九年)春公使公孟綽辭師于吳五年
(哀十年)春魯侯會吳子邾子郯子伐我南鄙師于鄎國人
弑公赴于師吳徐承帥舟師將自海入齊我敗之吳師
乃還夏晉趙鞅帥師伐我取犁及轅毁高唐之郭侵及
賴而還五月葬悼公(左傳)
謚曰悼在位五年
簡公
簡公名壬悼公子悼公被弑子壬立是為簡公元年(哀十)
(一年)春國書高無㔻帥師伐魯戰于郊魯左師入我軍右
師奔我師從之涉泗夏五月魯侯會吳子伐我克博甲
戍戰于艾陵大敗我師獲國書公孫夏閭邱明陳書東
郭書公即位闞止有寵使為政陳恒憚之諸御鞅言于
公曰陳闞不可並也君其擇焉弗聽四年(哀十四年)夏四月
陳恒殺闞止執公寘于舒州公曰吾早從鞅之言不及
此六月陳恒弑之(左傳)
謚曰簡在位四年
平公(平公十二年春秋終)宣公康公
平公名驁簡公弟陳恒弑簡公立驁是為平公平公即
位恒相之專齊之政(史世家)
元年(哀十五年)春正月魯公孫宿以成叛歸于我夏五月高
無㔻出奔北燕冬及魯平歸魯成二年(哀十六年)夏四月孔
子卒三年(哀十七年)夏六月晉趙鞅圍衛國觀陳瓘救衛衛
弑莊公立襄公孫般師冬十二月伐衛立公子起執般
師以歸公會魯侯盟于蒙四年(哀十八年)衛君起來奔衛侯
輙復入五年(哀十九年)冬敬王崩元王立六年(哀二十年)夏及魯
會于廪邱(為鄭故謀伐晉)七年(哀二十一年)秋八月公及魯侯邾子
盟于顧九年(哀二十三年)夏六月晉荀瑶伐我高無㔻帥師
禦之戰于犂邱我師敗績十三年(哀二十七年)晉荀瑶伐鄭
鄭請救于我我救鄭荀瑶乃還(左傳)
是年元王崩貞王立二十五年(悼十二年)公薨謚曰平在位
二十五年子宣公積即位宣公四十八年取魯之郕明
年公與鄭人會西城伐衛取母邱五十一年薨田會自
廪邱反
紀年田布殺其大夫公孫孫公孫會以廪邱叛于趙
田布圍廪邱翟角趙孔屑韓氏救廪邱及田布戰于
龍澤田師敗逋吕氏春秋齊攻廪邱趙使孔青將死
士救之與齊人戰大敗之得尸三萬以為二京寗越
謂孔青曰惜矣不如歸師以内攻之越聞之沙隨賁
服却舍延尸車甲盡于戰府庫盡于葬此之謂内攻
之孔青曰齊不尸則如何寗越曰戰而不勝其罪一
與人出而不與入其罪二與之尸而弗取其罪三民
以此三者怨上上無以使下下無以事上是之謂重
攻之
宣公薨子康公貸即位康公立十四年淫于酒婦人不
聽政
墨子康公興樂萬人不衣短褐不食糠糟曰食飲不
美面目顔色不足視也衣服不美身體容貎不足觀
也是以食必梁肉衣必文繡
康公十八年陳恒曾孫和始為諸侯遷康公海濱二十
六年公薨吕氏遂絶其祀田氏卒有齊國(史記世家)
贊曰齊桓衣裳之會九兵車之會四仲尼曰正而不譎
蓋深許之矣既而内寵猾中踵亂數葉大癰晚潰罪坐
養者悲夫景公賢佞並用若有侈心然姜柄授田景實
為之何也高唐之封大其圉已寘羣公子萊而陽生立
畀之政已竈蠆弱前高國踣後田氏之威接弑二君而
莫敢誰何景實為之也詩曰枝葉未有害本實先撥嗟
乎景撥本矣俾北海之侯而為海濱之漁也
尚史卷十二
