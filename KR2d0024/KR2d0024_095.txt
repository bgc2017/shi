尚史卷九十六志四
鑲白旗漢軍李鍇撰
地理志上
夫天地既判人智參通其建標荒度必有由來矣迨乎黃帝
推分星次以定律度取象渙隨舟車致用而後畛域分焉顧
時移世短書契闕如所可論擬唯唐虞而已至其九州分合
山川附屬又易代而推移焉固可按籍而求也述地理志
地東西為廣南北為輪
家語山書曰地東西為緯南北為經
山為積德川為積刑高者為生下者為死邱陵為牡谿
谷為牝(周禮)
東至於泰遠西至於邠國南至於濮鉛北至於祝栗謂
之四極觚竹北戶西王母日下謂之四荒九夷八狄七
戎六蠻謂之四海距齊州以南戴日為丹穴北戴斗極
為空桐東至日所出為太平西至日所入為大蒙太平
之人仁丹穴之人智大蒙之人信空桐之人武(爾雅)
禹使豎亥步自東極至於西極五億十選(選萬也)九千八
百步
淮南子禹使大章步自西極二億三萬三千
五百里七十五步詩合神霧天地東西二億三萬三
千里南北二億一千五百里天地相去一億五萬里
四海之内則東西二萬八千里南北二萬六千里出水
者八千里受水者八千里(山海經)
諸子稱神農之王天下也地東西九十萬里南北八十
五萬而他說稱日月所照三十五萬里考諸子所載神
農之地過日月之表近為虚誕及少昊氏之衰九黎亂
德其制無聞洎顓頊之所建帝嚳受定則孔子稱其地
北至幽陵南暨交趾西蹈流沙東極蟠木日月所照莫
不底屬(帝王世紀)
史記鄒衍云所謂中國者天下八十一分之一耳中
國名曰赤縣内自有九州禹之九州是也不得為州
數中國外如赤縣州者亦謂之九州有禆海環之如
一區中者乃為一州如此者九都有大瀛海環其外
此謂八極而天地際焉淮南子&KR2297;形之所載六合之
間四極之内昭之以日月經之以星辰紀之以四時
要之以太歲天地之間九州八極何謂九州東南神
州曰農土正南次州曰沃土西南戎州曰滔土正西
弇州曰并土正中冀州曰中土西北台州曰肥土正
北濟州曰成土東北薄州曰隠土正東陽州曰申土
九州之大純方千里九州之外乃有八殥亦方千里
自東北方曰大澤曰無通東方曰大渚曰少海東南
方曰昃區曰元澤南方曰大夢曰浩澤西南方曰渚
資曰丹澤西方曰九區曰帛澤西北方曰大夏曰海
澤北方曰大冥曰寒澤凡八殥八澤之雲是雨九州
八殥之外而有八紘亦方千里自東北方曰和邱曰
荒土東方曰棘林曰桑野東南方曰大窮曰衆女南
方曰都廣曰反戶西南方曰焦僥曰炎土西方曰金
邱曰沃野西北方曰一目曰沙所北方曰積冰曰委
羽凡八紘之氣是出寒暑以合八正必以風雨八紘
之外乃有八極自東北方曰方土之山曰蒼門東方
曰東極之山曰開明之門東南方曰波母之山曰陽
門南方曰南極之山曰暑門西南方曰編駒之山曰
白門西方曰西極之山曰閶闔之門西北方曰不周
之山曰幽都之門北方曰北極之山曰寒門凡八極
之雲是雨天下八門之風是節寒暑八紘八殥八澤
之雲以雨九州而和中土太玄經九地一沙泥二澤
浼三征崖四下田五中田六上田七下山八中山九
上山博物志地以名山為輔佐石為之骨川為之脈草
木為之毛土為之肉三尺以上為糞三尺以下為地
又曰崑崙山北地轉下三千六百里有八元幽都方
二十萬里地下有四柱四柱廣十萬里地有三千六
百軸犬牙相舉尚書考靈曜地有四遊冬至地上北
三萬里夏至地下南三萬里春秋二分則其中矣地
常動不止如人在舟舟行而人不覺按四柱四遊
之說殊荒誕盖地形如丸積氣浮之而四時太陽循
乎赤道故至有南北是四柱不知地四遊不知天
泰山為東嶽
博物志泰山一曰天孫東方萬物始成故知人生命
之長短五經通義一曰岱宗言王者受命易姓報功
告成必於岱宗東方萬物始交代處
華山為西嶽
西山經華山一名太華山削成而四方
霍山為南嶽
荆州記衡山南嶽也至軒轅以灊霍之山為其副故
爾雅云霍山為南嶽盖因其副焉郭璞註霍山在盧
江郡潜縣别名天柱
恒山為北嶽
風俗通恒常也萬物伏北方有常亦謂常山白虎通
北方為常山者隂終陽始其道常久故曰常山
嵩高為中嶽
白虎通中央居四方之中可高故曰嵩高
梁山晉望也(爾雅)
周職方氏掌九州州有名山為地鎮冀州其鎮山曰霍
山
註即太岳與廬江者别
并州其鎮山曰恒山東北幽州其鎮山曰醫無閭正東
青州其鎮山曰沂山河東兖州其鎮山曰岱山河南豫
州其鎮山曰華山東南揚州其鎮山曰會稽正南荆州
其鎮山曰衡山正西雍州其鎮山曰嶽山(周禮)
岱宗謂之泰山天柱謂之霍山華山謂之太華常山謂
之恒山外謂之崏嵩岣嶁之衡山蜀山謂之崏山吳山
謂之開山薄落謂之开頭土高有石山山産也石䄷也
冡腫也嶽确也凡天下名山五千二百七十出銅之山
四百六十有七出鐵之山三千六百九十崑崙虚有三
山閬風板銅元圃其高萬一千一百一十里一十四步
二尺六寸(博雅)
河圖崑崙之墟五城十二樓河水出焉大荒西經赤
水之後黑水之前有山曰崑崙之丘有神人面虎身
有尾水經崑崙墟在西北去嵩高五萬里地之中也
其高萬一千里河水出其東北陬史記崑崙甚高三
千五百餘里日月所相避隠為光明也博物志崑崙
從廣萬一千里神物之所生聖人神仙之所集五氣
雲氣五色流水其泉東南流入中國名為河
天下名山八三在夷五在中國華山首陽山太室山少
室山東太山此五山黃帝之常遊(史記)
淮南子謂九山會稽泰山王屋首山太華岐山太行
羊腸孟門
陳有宛丘(郭璞註在陳郡陳縣)晉有潛丘(在太原晉陽縣)淮南有州黎丘
(在夀春縣)天下有名丘五其三在河南二在河北(說者多以州多冤營)
(為河南潛敦為河北恐未足以當之殆别有傑大者五但未詳其名號耳)東陵&KR0008;南陵息慎
西陵威夷中陵朱滕北陵西隃鴈門是也陵莫大於加
陵梁莫大於溴梁墳莫大於河墳(爾雅)禹所謂八陵者也
魯有大野(郭璞註高平鉅野縣東北大澤)晉有大陸(鉅鹿北廣河澤)秦有楊陓
(扶風汧縣西)宋有孟諸(梁國惟陽縣東北)楚有雲夢(南郡華容縣東南巴丘湖)吳
越之間有具區(吳縣南太湖)齊有海隅(海濱廣斥)燕有昭余祁(太原)
(鄔陵縣北九澤)鄭有圃田(滎陽中牟縣西圃田澤)周有焦護(扶風池陽縣郀中爾雅)
禹所謂十藪者也周有八藪冀州楊紆并州昭餘祁幽
州豯養青州望諸(即孟諸)兖州大野豫州圃田揚州具區
荆州雲曹雍州弦蒲(周禮)
水自河出為灉(釋名作雍沛)濟為楚汶為灛洛為波漢為潛
淮為滸江為沱濄為洵潁為沙汝為墳
博雅水自渭出為澩自汾出為𣲖
江河淮濟為四瀆四瀆者發原注海者也河出崑崙虚
色白所渠并千七百一川色黃百里小曲千里一曲一直(爾雅)
江出岷山濟出王屋淮出桐栢(博物志)
河之出崐崙虛也
山海經崑崙山有青河白河赤河黑河環其墟其白
水出其東北陬屈向東南流為中國河博雅崑崙墟
赤水出其東南陬河水出其東北陬洋水出其西北
陬弱水出其西南陬
東流潜行地下至規期山北流分為兩源一出䓤嶺一
出于闐其河復合河注蒲昌海復潜行地下南出積石
山西南流又東廽入塞燉煌酒泉張掖郡南與洮河合
過安定北地郡北流過朔方郡西又南流過五原郡南又
東流過雲中西河郡東又南流過上都河東郡西而出
龍門(汾水從東入河河東即龍門所在)至華隂潼關與渭水合又東廽
過砥柱(山名陕州東河北陜縣三縣界)及洛陽(孟津所在)至鞏縣與洛水合
成臯與濟水合又東北流過武德與沁水合至黎陽信
都(信都冀州絳水所在)鉅鹿之北遂分為九河又合為一河而入
海(水經)
九河者徒駭太史馬頬覆鬴胡蘇簡絜鉤盤鬲津也(爾雅)
河圖河導崑崙山東流千里至規期山北流千里至
積石山邠南千里入龍首山間抵龍門首南流千里
抵龍首至卷重山東流貫砥柱觸閼流山西距卷重
山千里東至雒會東流至大岯山東流過洚水至大
陸孝經援神契河者水之伯上應天漢吕氏春秋古
龍門未開吕梁未發河出孟門大溢逆流名曰洪水
禹乃决流疏河為彭灃之漳所活者千八百國桓譚
新論四瀆之源河最高而長從高注下其流激迅故
為平地災害
江之出岷山也其源若甕口可以濫觴在益州建寧滿
江縣潜行地底數里至楚都遂廣十里名為南江初在
犍為與青衣水汶水合至洛縣與洛水合東北至巴郡
與涪水漢水白水合東至長沙與灃水沅水湘水合至
江夏與沔水合至潯陽分為九道
潯陽記九江者白鳥江蜯江烏土江嘉靡江畎江浮
江禀江提江菌江
東會於彭澤經蕪湖名為中江東北至南徐州名為北
江而入海
山海經三江者大江南江北江也岷山大江所出崍
山南江所出東注大江崌山北江所出東注大江
按禹貢漢水出嶓冡其流東滙彭蠡又東為北江江
水出岷山其流東迤北會於滙又東為中江孔安國
註左合漢為北江會彭蠡為南江岷江居其中為中
江書稱東為中江者明岷江至彭蠡與南北合始得
稱中也韋昭註三江松江錢塘江浦陽江沈懷遠南
越志廣信江始安江欝林江亦為三江是又三江之
在吳越者
江之别又有郫江
任豫益州記亦曰涪江曰湔水在蜀與洛水合
汶江
益州記源出王輪阪下
墊江
崔鴻西京記水經仇池過晉夀山沱渠始號墊江至
巴郡入大江
弱柳江
緣江記西江别支
浙江
山海經出三天子都地理志出新安黟縣南蠻中顧
野王云發源東陽新安之間不與岷江相涉至錢塘
入海
松江
劉澄之揚州記吳縣有松江自吳入海
濟之出王屋也
風俗通濟水出常山房子縣贊皇山此别是一水應
氏以為流入河南之濟者非是
初名沇水東出温縣西北始名濟水又東南流當鞏縣
之北而南入河與河並流過成臯
晉志濟自大伾入河與河水鬭而東流
溢出為滎水東流過陽武及封丘縣北又東過宛昫縣
南至定陶縣南又東北流與河水會東至乘氏縣西分
而為二其一東北流入鉅野澤過夀張西與汶水合又
北過榖城縣西又東北過盧縣北過臨濟縣南又東北
經樂安縣南而入海其一東南流過昌邑縣北金鄉縣
南至方輿為荷水過沛縣東北至下邳而入淮淮之出
桐栢也
山海經淮水出餘山餘山在朝陽東義鄉水經淮水
出南陽平氏縣胎簮山東北過桐栢山
其源初則涌出復潜流三十里然後長騖東北經大復
山從義陽郡北東過江夏平春縣北又東過新息縣南
期思縣北至原鹿縣南與汝水合又東過廬江安豐縣
與决水合東北至九江夀春縣東與潁水合夀春縣北
與淝水合又東至當塗縣北與渦水合東北至下邳淮
隂縣與泗水合東至廣陵淮浦縣而入海(水經)
八流亦出名山渭出鳥鼠(水經註渭水出首陽山渭首亭南谷山在鳥鼠山西也)
漾出嶓冡
禹貢嶓冡導漾東流為漢又為沔水所謂沔漢者也
山海經漢出鮒嵎山
洛出熊耳
水經洛水出上洛縣讙舉山東逕熊耳山
潁出少室
地理志出陽城縣陽乾山
汝出燕泉
水經出梁縣勉鄉西天息山地理志出高陵山亦言
出南陽魯陽縣大盂山又言出弘農盧氏縣還歸山
泗出陪尾
山海經泗水出吳東北水經出魯下縣北山地理志
出濟隂乘氏縣水經註出下縣故城東南桃墟西際
阜俗謂之媯亭山陪尾蓋斯阜矣
溜出月台
山海經陽山留水出焉而南流注於河
沂出泰山(博物志)
水經出泰山蓋縣艾山康成云出沂山亦或云臨樂
山淮南子何謂六水河水赤水遼水黑水江水淮水
周職方氏掌九州州有川浸冀州其川漳水
水經濁漳水出上黨長子縣發鳩山
其浸汾潞
水經汾水出太原汾陽縣北管涔山
并州其川虖池嘔夷其浸淶易幽州其川河泲豯養其
浸菑時青州其川淮泗其浸沂沐兖州其川河泲其浸
盧維豫州其川熒雒其浸波溠揚州其川三江其浸五湖
荆州其川江漢其浸潁湛雍州其川涇汭其浸渭洛(周禮)
中古之地但有九州禹治水作貢亦因其舊曰冀州(三面)
(距河兖河之西雍河之東豫河之北)濟河惟兖州(東南距濟西北距河)海岱惟青州
(東北至海西南距岱)海岱及淮惟徐州(東至海南至淮北至岱)淮海惟揚州
(北至淮東南至海)荆及衡陽惟荆州(東距南條荆山南盡衡山之陽)荆河惟豫
州(西南至南條山北距大河)華陽黑水惟梁州(東距華山之南西距黑水)黑水西
河惟雍州(西距黑水東距西河)所謂九州攸同是也及舜即位以
冀青地廣分冀為幽并(分冀東恒山之地為并州東北醫無閭之地為幽州)分青
為營(分靑之東北遼東為營州)所謂肇十有二州是也(尚書水漢書堯遭洪天下)
(分絶為十二州使禹治之水土既平更制九州)
既而復為九州殷時九州有幽營無青梁(爾雅殷郭璞註蓋制)
周時九州有幽并無徐梁(周禮)
輿地志周成王時以徐梁合之於青雍分冀州為幽
并河圖九州殊題水泉剛柔各異青徐角羽集寬舒
遲人聲緩其泉酸以鹹荆揚角徵會氣漂輕人聲急
其泉酸以苦梁州商徵接剛勇漂人聲騫其泉苦以
辛兖豫宫徵合平净有慮人聲端其泉甘以苦雍冀
合商羽端駃烈人聲捷其泉辛以酸
周
周地柳七星張之分野也有河南雒陽榖成平隂偃師
鞏緱氏周人巧偽趨利貴財賤義高富下貧憙為商賈
不好仕宦(漢書)
博物志周在中區西阻崤谷東望荆山南面少室北
背太嶽三河之分雷風所起四險之國也
秦
秦地於天官東井輿鬼之分野也其界自弘農故關以
西京兆扶風馮翊北地上郡西河安定天水隴西南有
巴蜀廣漢犍為武都西有金城武威張掖酒泉敦煌又
西南有牂柯越嶲益州其民有先王遺風好稼穡務本
業有鄠杜竹林南山檀柘號稱陸海為九州膏腴(漢書)
博物志秦前有藍田之鎮後有胡苑之塞左崤函右
隴蜀西通流沙險阻之國也
魏
魏地觜觽參之分野也其界自高陵以東盡河東河内
南有陳留及汝南之召陵㶏疆新汲西華長平潁川之
舞陽郾許傿陵河南之開封中牟陽武酸棗卷俗剛強
多豪傑侵奪薄恩禮好生分河東土地平易有鹽鐵之
饒(漢書)
博物志魏前枕黃河背漳水瞻王屋望梁山有藍田
之寳浮池之淵
韓
韓地角亢氐之分野也得南陽郡及潁川之父城定陵
㐮城潁陽潁隂長社陽翟郟東接汝南西接弘農得新
安宜陽土陿而險山居谷汲其俗夸奢上氣力好商賈
漁獵藏匿難制御也(漢書)
趙
趙地昴畢之分野也得趙國北有信都真定常山中山
又得涿州之高陽鄚州鄉東有廣平鉅鹿清河河間又
得渤海郡之東平舒中邑文安束州成平章武河以北
也南至浮水繁陽内黃厈邱西有太原定㐮雲中五原
上黨丈夫相聚游戲悲歌忼慨起則椎剽掘冢作姦巧
多弄物(漢書)
博物志趙東臨九州西瞻恒嶽有沃瀑之流飛壺井陘
之險至於潁陽涿鹿之野
燕
燕地尾箕分野也東有漁陽右北平遼西遼東西有上
谷代郡雁門南得涿郡之易容城范陽北新城故安涿
縣良鄉新昌及渤海之安次樂浪玄莬亦屬焉其俗愚
悍少慮輕薄無威亦有所長敢於急人(漢書)
博物志燕却背沙漠進臨昜水西至君都東至於遼
長蛇帶塞險固之國也
齊
齊地虚危之分野也東有菑川東萊琅邪高密膠東南
有泰山城陽北有千乘清河以南勃海之高樂高城重
合陽信西有濟南平原齊地負海舄鹵而通魚鹽之利
其士多好經術矜功名紓緩闊逹而足智其失夸奢朋
黨言與行謬虚詐不情(漢書)
魯
魯地奎婁之分野也東至東海南有泗水至淮得臨淮
之下相睢陵僮取慮地愜民衆頗有桑麻之業亡林澤
之饒俗儉嗇愛財趨商賈好訾毁多巧偽喪祭之禮文
備實寡然其好學猶愈於他俗(漢書)
博物志魯前有淮水後有岱嶽蒙羽之向洙泗之流
大野廣土曲阜尼丘
宋
宋地房心之分野也得沛梁楚山陽濟隂東平及東郡
之湏昌夀張其後得山陽陳留其民厚重多君子好稼
穡惡衣食以致畜藏(漢書)
博物志宋北有泗水南迄淮濄有孟諸之澤碭山之
塞
衛
衛地營室東壁之分野也得東郡及魏郡黎陽河内之
野王朝歌後徙濮陽其俗剛武上氣力其失奢靡嫁取
送死過度(漢書)
博物志衛南跨於河北得洪水南過漢上左通魯澤
右指黎山
楚
楚地翼軫之分野也得南郡江夏零陵桂陽武陽長沙
及漢中汝南後東徙於陳有江漢川澤山林之饒民食
魚稻以漁獵山伐為業信巫鬼重滛祀(漢書)
博物志楚後背方城前及衡嶽左則彭蠡右則九嶷
有江漢之流險阻之國也
吳
吳地斗之分野也得會稽九江丹陽豫章廬江廣陵六
安臨淮其民好用劍輕死易發東有海塩章山之銅三
江五湖之利豫章出黃金然堇堇物之所有取之不足
以更費江南卑濕丈夫多夭(漢書)
博物志吳左洞庭右彭蠡後濱長江南至豫章水戒
險阻之國
粤
粤地牽牛婺女之分野也得蒼梧鬱林合浦交趾九真
南海日南後滅吳兼并其地(漢書)
博物志東越通海處南北尾閭之間三江流入南海
通東治嵩海深險絶之也南越之國與楚為鄰五嶺
已前至於南海負海之邦交趾之土謂之南裔
尚史卷九十六
