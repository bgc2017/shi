尚史卷四十四列傳二十二
鑲白旗漢軍李鍇撰
晉諸臣傳
韓萬韓簡韓厥(獻子)韓無忌(公族穆子)韓起(宣子)
韓不信(簡子)(韓湏子羽)(叔禽附韓襄)(叔椒)
韓萬者莊伯之弟曲沃武公之叔父也哀侯九年(桓三年)
曲沃武公伐翼次于陘庭萬御戎梁弘為右逐翼侯于
汾隰驂絓而止夜獲之遂并翼萬是為韓氏祖萬之孫
韓簡簡為大夫惠公六年(僖十五年)秦伐我公逆秦師使簡
視師復曰師少于我鬭士倍我公曰何故對曰出因其
資入用其寵饑食其粟三施而無報是以來也今又擊
之我怠秦奮倍猶未也公曰一夫不可狃況國乎遂使
請戰簡退曰吾幸而得囚及戰于韓原梁由靡御簡虢
射為右輅秦伯將止之會公戎馬還濘而止慶鄭以救
公誤之遂失秦伯秦反獲公以歸簡及諸大夫反首拔
舍從之(反首亂髮下垂拔舍拔草舍止)秦伯使辭焉曰二三子何其慼
也寡人之從君而西也亦晉之妖夢是踐(狐突不寐而與神言故謂)
(之妖夢)豈敢以至諸大夫三拜稽首曰君履厚土而戴皇
天皇天后土實聞君之言羣臣敢在下風初獻公筮嫁伯
姬(即穆姬)于秦遇歸妺(兌下震上歸妹)之暌(兌下離上暌)史蘇占之曰
不吉為雷為火為嬴敗姬及公在秦曰先君若從史蘇
之占吾不及此夫簡侍曰龜象也筮數也物生而後有
象象而後有滋滋而後有數先君之敗德及可數乎(言先)
(君當致喪敗之德及今可一二數之乎)詩曰下民之孽匪降自天僔沓背
憎職競由人(左傳)
厥者萬之玄孫子輿之子(韋昭注作子鎮)是為韓獻子也少為
趙盾所待養及長言于靈公以為司馬景公三年(宣十二年)
楚圍鄭荀林父救之及河聞鄭及楚平林父欲還先縠
(即彘子)不可以中軍佐濟厥謂林父曰彘子以偏師陷子
罪大矣子為元帥師不用命誰之罪也失屬亡師為罪
已重不如進也事之不捷惡有所分與其專罪六人同
之不猶愈乎師遂濟楚敗我師于邲九年(成二年)齊伐魯
敗衛郤克救魯衛與齊師戰于鞌齊師敗績厥夢子輿
謂己曰且辟左右故中御而從齊侯(自非元帥御者皆居中將在右厥辟)
(左右故居中)邴夏曰射其御者君子也齊侯曰謂之君子而
射之非禮也射其左越于車下射其右斃于車中綦母
張(晉大夫)喪車從厥曰請寓乘從左右(綦母張既喪其車欲從厥左右而載)
皆肘之使立于後厥俛定其右(右被射仆車中故俯安隠之)逢丑父
與齊侯易位將及華泉驂絓于木而止厥執縶馬前再
拜稽首奉觴加璧以進曰寡君使羣臣為魯衛請曰無
令輿師陷入君地下臣不幸屬當戎行無所逃隠且懼
奔辟而忝两君臣辱戎士敢告不敏攝官承乏丑父使
齊侯下如華泉取飲齊侯以免明年賞鞌之功作六軍
以厥為卿(為新中軍將)齊侯來朝公享之齊侯視厥厥曰君
知厥也乎齊侯曰服改矣(戎朝異服言服改明識其人)厥登舉爵曰
臣之不敢愛死為两君之在此堂也十五年(成六年)晉人
謀去故絳(晉復命新田為絳故謂此故絳)諸大夫皆曰必居郇瑕氏之
地沃饒而近監國利君樂不可失也時厥將新中軍且
為僕大夫(即大僕)公揖而入厥從公立于寢庭謂厥曰何
如對曰不可郇瑕氏土薄水淺其惡易覯易覯則民愁
民愁則墊隘(羸困也)于是乎有沈溺重膇之疾(沈溺濕疾重膇足腫)
不如新田土厚水深居之不疾有汾澮(二水名)以流其惡
且民從教十世之利也夫山澤林盬國之寶也國饒則
民驕佚近寶公室乃貧不可謂樂公說從之遷于新田
趙莊姬(成公女趙朔妻)譖趙同趙括(並趙衰子)于公十七年(成八年)殺
趙同趙括以其田與祁奚厥言于公曰成季(即趙衰)之勲
宣孟(即趙盾)之忠而無後為善者懼矣三代之令王皆數
百年保天之禄夫豈無辟王頼前哲以免也周書曰不
敢侮鰥寡所以明德也乃立趙武而反其田景公薨事
厲公厲公三年(成十三年)欒書為帥厥將下軍敗秦師于麻
隧獲秦成差及不更女父(皆秦大夫不更秦爵)五年(成十五年)楚侵鄭
衛欒書欲報楚厥曰無庸使重其罪民將叛之無民孰
戰六年(成十六年)我伐鄭楚救之厥將下軍從鄭伯其御杜
溷羅曰速從之其御屢顧不在馬可及也厥曰不可以
再辱國君乃止郤至從鄭伯其右茀翰胡曰諜輅之余
從之乘而俘以下(諜輕兵也使諜距鄭伯車前而自後登其車以執之)郤至曰傷
國君有刑亦止七年(成十七年)欒書中行偃執厲公召厥厥
辭曰昔吾畜于趙氏孟姬(即趙莊姬)之讒吾能違兵(言晉討趙氏厥)
(去其兵示不與黨)古人有言曰殺老牛莫之敢尸而況君乎二
三子不能事君焉用厥也
國語欒書中行偃圍公于匠麗氏召韓獻子獻子辭
曰殺君以求威非吾所能為也威行為不仁事廢為
不知享一利亦得一惡非所務也中行偃欲伐之欒
書曰不可其身果而辭順順無不行果無不徹犯順
不祥伐果不克夫以果戾順行民不犯也吾雖欲攻
之其能乎乃止
明年悼公即位厥將中軍為政會楚伐宋宋來告急厥
曰欲求得人必先勤之成霸安疆自宋始矣公救宋楚
師還悼公元年(襄元年)厥帥諸侯之師伐鄭入其郛敗其
徒兵于洧上于是東諸侯之師(齊魯曹邾杞)次于鄫以待我
師我師自鄭以鄫之師侵楚焦夷及鄭公及衛侯次于
戚以為之援七年(襄七年)厥老子起嗣(左傳)
厥卒諡曰獻子二無忌起
起者厥之子宣子也起兄無忌是為公族穆子無忌為
厥長子性鎮静而有廢疾悼公即位使為公族大夫使
訓卿之子弟共儉孝弟
國語無忌鎮静鎮静者修之則壹
悼公七年(襄七年)厥告老將立無忌辭曰詩曰豈不夙夜
畏行多露又曰弗躬弗親庶民弗信無忌不才讓其可
乎請立起也與田蘇(晉賢人)游而曰好仁詩曰靖共爾位
好是正直神之聽之介爾景福恤民為德正直為正正
曲為直參和為仁如是則神聽之介福降之立之不亦
可乎公謂無忌仁使掌公族大夫
國語韓獻子老使公族穆子受事于朝辭曰厲公之
亂無忌備公族不能死臣聞之曰無功庸者不敢居
高位今無忌知不能匡君使至于難仁不能救勇不
能死敢辱君朝以忝韓宗請退也固辭不立
起遂嗣為卿九年(襄九年)公會諸侯伐鄭起為上軍佐佐
荀偃門于師之梁(鄭城門)鄭成乃盟于戲而還十三年(襄十)
(三年)公蒐于緜上以治兵使起將上軍辭以趙武從之起
如故悼公薨事平公平公三年(襄十八年)公圍齊起佐趙武
以上軍圍盧弗克十二月伐雍門(齊城門)之荻侵濰及沂
而還十年(襄二十十五)起如齊蒞盟十一年(襄二十六年)起聘于
周王使請事對曰晉士起將歸時事于宰旅(禮諸侯大夫入天子)
(國稱士時事四時貢職宰旅冢宰之下士)無他事矣王聞之曰韓氏其昌阜
于晉乎辭不失舊十二年(襄二十七年)宋向戍善于趙武又
善于楚屈建欲弭諸侯之兵以為名來告趙武武謀諸
諸大夫起曰兵民之殘也財用之蠧小國之大菑也將
或弭之雖曰不可必將許之弗許楚將許之以召諸侯
則我失為盟主矣乃許之楚及齊秦皆許之夏六月盟
于宋十七年(昭元年)趙武卒起將中軍為政明年使起如
魯聘觀書于大史氏見易象與魯春秋曰周禮盡在魯
矣吾乃今知周公之德與周之所以王也魯昭公享之
季孫宿賦緜之卒章起賦角弓宿拜曰敢拜子之彌縫
敝邑寡君有望矣宿賦節之卒章既享宴于季氏有嘉
樹焉起譽之宿曰宿敢不封殖此樹以無忘角弓遂賦
甘棠起曰起不堪也無以及召公遂如齊納幣聘少姜
見公孫竈公孫蠆竈蠆見其二子旗與彊起曰皆非保
家之主也不臣又聘于衛衛侯享之北宫佗賦淇澳起
賦木瓜十九年(昭三年)少姜既卒齊侯使晏嬰請繼室于
我曰君若不忘先君之好惠顧齊國則猶有先君之適
及遺姑姊妹若而人(言如常人)君若不棄敝邑而辱使董振
擇之(董正振整也)以備嬪嬙寡人之願也起使羊舌肹對曰
寡君之願也寡君不能獨任其社稷之事未有伉儷在
縗絰之中(制夫人之服葬訖君臣乃釋服)是以未敢請君有辱命惠莫
大焉若惠顧敝邑撫有晉國賜之内主豈惟寡君舉羣
臣實受其貺其自唐叔以下實寵嘉之夏五月起如齊
逆女公孫蠆為少姜之有寵也以其子更公女而嫁公
子(公子即公女變文也)人謂起曰子尾(即公孫蠆)欺晉晉胡受之起曰
我欲得齊而遠其寵寵將來乎二十一年(昭五年)起如楚
送女楚子厚為之禮起反鄭伯勞諸圉(鄭地)辭不敢見禮
也(奉使君命未反故)二十三年(昭七年)鄭國僑來聘會公寢疾夢
黃熊起私問僑僑以鯀對起祀夏郊公有間國僑為豐
施歸州田于起起受之以告公公以與起起初與趙武
争州田(見昭三年)病有之以易原縣于宋樂大心(宋大夫)平公
薨事昭公昭公元年(昭十一年)起會周單成公于戚六年(昭十)
(六年)起如鄭聘鄭六卿餞起于郊起曰二三君子請皆賦
起亦以知鄭志嬰齊賦野有蔓草起曰孺子善哉吾有
望矣國僑賦鄭之羔裘起曰起不堪也游吉賦褰裳起
曰起在此敢勤子至于他人乎游吉拜起曰子之言是
不有是事其能終乎駟偃賦風雨豐施賦有女同車印
癸賦蘀兮起喜曰鄭其庶乎二三君子以君命貺起賦
不出鄭志皆昵燕好也二三君子數世之主也可以無
懼矣起皆獻馬焉而賦我將國僑拜使五卿皆拜曰吾
子靖亂敢不拜德起有環其一在鄭商起謁諸鄭伯國
僑弗與買諸賈人僑又不可至是起私覲于僑以玉與
馬曰子命起舍夫玉是賜我玉而免吾死也敢不藉手
以拜昭公薨事頃公頃公八年(昭二十四年)子朝亂周起徵
會于諸侯明年會于黃父以定王室十二年(昭二十八年)秋
起卒諡曰宣子
韓非子韓宣子曰吾馬菽粟多矣甚臞何故寡人患
之周市對曰使騶盡粟以食雖無肥不可得也名與
多與之其實少雖無臞亦不可得也主不審其情實
坐而患之馬猶不肥也
子四須叔禽叔椒子羽(叔禽以下名未詳)須起之門子也
周禮公卿之子入王端之左教之以六藝謂之門子
又曰其正室皆謂之門子
為公族大夫事平公平公十八年(昭二年)須如齊逆少姜
叔禽以下事不載(起卒而不信嗣卿盖湏前卒也)無忌子襄平公時亦
為公族大夫(左傳)
不信字伯音起之孫簡子也事定公定公二年(昭三十二年)
王使來請城成周魏舒使不信對曰天子有命敢不奉
承以奔告于諸侯遲速衰序于是焉在冬十一月魏舒
及不信如京師合諸侯之大夫于狄泉尋盟且令城成
周不信與荀寅相惡十五年(定十三年)荀寅士吉射逐趙鞅
不信卒諡曰簡(左傳)
不信子庚是為莊子庚子虎是為康子見韓世家
世本韓萬生賕伯賕伯生定伯簡簡生輿輿生獻子
厥厥生宣子起起生平子頃史記韓之先與周同姓
其後苗裔事晉得封于韓原曰韓武子武子後三世
有韓厥從封姓為韓氏號為獻子獻子子宣子宣子
徙居州宣子子貞子貞子徙居平陽貞子子簡子簡
子子莊子莊子子康子康子子武子武二子景侯
論曰厲公作慝書偃逃死晉之舊姓多不免者韓厥踦
&KR1764;中立難矣崔杼且舍晏子中行氏又惡敢攻厥哉新
田之遷艾安十餘葉詩曰遠猶辰告遠于羣議也夫韓
氏大夫也卒正南面雖韓叔厚基予且慕公族穆子之
仁也
畢萬魏犫(武子)魏錡(厨武子)魏相(吕宣子)魏顆
魏頡(令狐文子)魏絳(莊子)魏舒(獻子)(魏戊孟丙)(賈辛樂霄)
(司馬烏僚安附)(司馬彌年)魏蔓多(㐮子)
畢萬者畢公高之子孫也仕于晉事獻公獻公十六年
(閔元年)作二軍公將上軍大子申生將下軍趙夙御戎畢
萬為右以滅耿滅霍滅魏(三國皆姬姓)賜畢萬魏以為大夫
魏氏由是始萬之孫犫是為魏武子也初從文公出亡
文公入即位四年(僖二十七年)公蒐于被廬作三軍以犫為
右明年圍曹入之令無入僖負羈(曹大夫)之宫而免其族
報施也(初公過曹僖負羈饋盤飱置璧)犫及顛頡怒曰勞之不圖報于
何有爇僖負羈氏犫傷于胸公欲殺之而愛其材使問
且視之病將殺之犫束胸見使者曰以君之靈不有寧
也距躍三百曲踊三百(距躍超越也曲踊跳踊也百猶勱也盖距地向前超躍越物者)
(三勉勱而為之也)乃舍之殺顛頡以徇(左傳)
犫卒諡曰武子三錡顆絳
錡者犫之子食邑于吕謂之吕錡又曰厨武子事景公
景公三年(宣十二年)邲之役錡求公族未得而怒欲敗我師
請致師弗許請使許之遂往請戰而還楚潘黨逐之及
熒澤見六麋射一麋以顧獻曰子有軍事獸人無乃不
給于鮮敢獻于從者潘黨去之會趙旃往楚子逐之遂
乘我師我師敗績楚囚荀罃錡御荀首(即知莊子荀罃之父)射連
尹襄老與公子榖臣以歸景公薨事厲公厲公六年(成十)
(六年)鄢陵之役錡夢射月中之退入于泥占之曰姬姓日
也異姓月也必楚王也射而中之退入于泥亦必死矣
及戰射共王中目王召養由基使射錡中項伏弢而死
謚曰武錡子相是為吕宣子厲公三年(成十三年)公使相絶
秦曰昔逮我獻公及穆公相好戮力同心申之以盟誓
重之以昏姻天禍晉國文公如齊惠公入秦無禄獻公
即世穆公不忘舊德俾我惠公用能奉祀于晉又不能
成大勲而為韓之師亦悔于厥心用集我文公是穆之
成也文公躬擐甲胄跋履山川踰越險阻征東之諸侯
虞夏商周之胤而朝諸秦則亦既報舊德矣鄭人怒君
之疆場我文公帥諸侯及秦圍鄭秦大夫不詢于我寡
君擅及鄭盟諸侯疾之將致命于秦文公恐懼綏静諸
侯秦師克還無害則是我有大造于西也無禄文公即
世穆為不弔蔑死我君寡我襄公迭我殽地奸絶我好
伐我保城殄滅我費滑散離我兄弟撓亂我同盟傾覆
我國家我襄公未忘君之舊勲而懼社稷之隕是以有
殽之師猶願赦罪于穆公穆公弗聽而即楚謀我天誘
其衷成王隕命穆公是以不克逞志于我穆襄即世康
靈即位康公我之自出又欲闕翦我公室傾覆我社稷
帥我蝥賊以來蕩搖我邊疆我是以有令狐之役康猶
不悛入我河曲伐我涑川俘我王官翦我羈馬我是以
有河曲之戰東道之不通則是康公絶我好也及君之
嗣也我君景公引領西望曰庶撫我乎君亦不惠稱盟
利吾有狄難入我河縣焚我箕郜芟夷我農功虔劉我
邊陲我是以有輔氏之聚君亦悔禍之延而欲徼福于
先君獻穆使伯車(秦桓公子)來命我景公曰吾與女同好棄
惡復修舊德以追念前勲言誓未就景公即世我寡君
是以有令孤之會君又不祥背棄盟誓白狄及君同州
君之仇讎而我之昏姻也君來賜命曰吾與女伐狄寡
君不敢顧昏姻畏君之威而受命于吏君有二心于狄
曰晉將伐女狄應且憎是用告我楚人惡君之二三其
德也亦來告我曰秦背令狐之盟而來求盟于我昭告
昊天上帝秦三公楚三王曰余雖與晉出入余唯利是
視不榖惡其無成德是用宣之以懲不壹諸侯備聞此
言斯是用痛心疾首暱就寡人寡人帥以聽命唯好是
求君若惠顧諸侯矜哀寡人而賜之盟則寡人之願也
其承寧諸侯以退豈敢徼亂君若不施大惠寡人不佞
其不能以諸侯退矣敢盡布之執事俾執事實圖利之
(左傳)
及悼公即位使相佐下軍曰邲之役吕錡佐知莊子于
下軍獲楚公子榖臣與連尹襄老以免子羽(即知罃)鄢之
役親射楚王而敗楚師以定晉國而無後其子孫不可
不崇也(國語)
已而卒謚曰宣
顆者亦犫之子也事景公景公六年(定十五年)我滅赤狄而
秦伐我次于輔氏公别遣顆距秦師公治兵于稷以略
狄土立黎侯而還及雒顆敗秦師于輔氏獲杜回秦之
力人也初魏犫有嬖妾無子犫疾命顆必嫁是疾病則
曰必以為殉及卒顆嫁之曰疾病則亂吾從其治也及
輔氏之役顆見老人結草以亢杜回杜回躓而顛故獲
之夜夢之曰余而所嫁婦人之父也爾用先人之治命
余是以報(左傳)
顆子頡是為令狐文子悼公即位使頡佐新軍曰昔克
潞之役秦來圖敗晉功魏顆以其身郤退秦師于輔氏
親止杜回其勲盟于晉鐘至于今不育其子不可不興
也(國語)
頡卒諡曰文
絳者犫之子莊子也悼公即位知絳勇而不亂使為司
馬(國語)
悼公三年(襄三年)公會諸侯同盟于雞澤公之弟揚干亂
行于曲梁(晉地)絳戮其僕公怒謂羊舌赤曰合諸侯以為
榮也揚干為戮何辱如之必殺魏絳無失也對曰絳無
二志事君不辟難有罪不逃刑其將來辭何辱命焉言
終絳至授僕人書將伏劒士魴張老止之公讀其書曰
日君乏使使臣斯司馬臣聞師衆以順為武軍事有死
無犯為敬君合諸侯臣敢不敬君師不武執事不敬罪
莫大焉臣懼其死以及揚干無所逃罪不能致訓至于
用鉞臣之罪重敢有不從以怒君心請歸死于司寇公
跣而出曰寡人之言親愛也吾子之計軍禮也寡人有
弟弗能教訓使干大命寡人之過也子無重寡人之過
敢以為請公以絳為能以刑佐民矣反役與之禮食使
佐新軍四年(襄四年)無終子嘉父(無終戎山國名)使孟樂來因絳
納虎豹之皮以請和諸戎公曰戎狄無親而貪不如伐
之絳曰諸侯新服陳新來和將觀于我我德則睦否則
携貳勞師于戎而楚伐陳必弗能救是棄陳也諸華必
叛戎禽獸也獲戎失華無乃不可乎夏訓有之曰有窮
后羿公曰后羿何如對曰昔有夏之方衰也后羿自鉏
遷于窮石因夏民以代夏政恃其射也不修民事而淫
于原獸棄武羅伯因熊髠厖圉(四子皆羿賢臣)而用寒浞寒浞
伯明氏之讒子弟也伯明后寒棄之夷羿收之(寒棄之句夷羿)
(之姓)信而使之以為己相浞行媚于内而施賄于外愚弄
其民而虞羿于田樹之詐慝以取其國家外内咸服羿
猶不悛將歸自田家衆殺而烹之以食其子其子不忍
食請死于窮門靡(靡靡伯夏遺臣)奔有鬲氏浞因羿室生澆及
豷恃其讒慝詐偽而不德于民使澆用師滅斟灌及斟
尋氏(二國夏同姓諸侯仲康之子后相所依)處澆于過處豷于戈靡自有
鬲氏收二國之燼以滅浞而立少康少康滅澆于過后
杼滅豷于戈有窮由是遂亡失人故也昔周辛甲之為
大史也命百官官箴王闕于虞人之箴曰芒芒禹跡畫
為九州經啟九道民有寢廟獸有茂草各有攸處德用
不擾在帝夷羿冐于原獸忘其國恤而思其麀牡武不
可重用不恢于夏家獸臣司原敢告僕夫虞箴如是可
不懲乎于是公好田故絳及之公曰然則莫如和戎乎
對曰和戎有五利焉戎狄薦居貴貨易土土可賈焉一
也邊鄙不聳(懼也)民狎其野穡人成功二也戎狄事晉四
鄰振動諸侯威懷三也以德綏戎師德不勤甲兵不頓
四也鑒于后羿而用德度遠至邇安五也君其圖之公
說使絳盟諸戎修民事田以時九年(襄九年)冬會諸侯伐
鄭趙武及絳斬行栗(表道樹也)師于汜鄭恐乃行成冬十一
月同盟于戲而還十二月復伐之門其三門濟于陰阪
(鄭外邑)次于陰口(鄭地)而還公歸謀所以息民絳請施舍輸
積聚以貸自公以下苟有積者盡出之國無滯積亦無
困人公無禁利亦無貪民祈以幣更(以幣易牲)賓以特牲器
用不作車服從給行之期年國乃有節三駕而楚不能
與爭(三駕三興師謂魯襄十年師于牛首十一年師于向其秋觀兵于鄭東門)十年(襄十年)諸
侯之師城虎牢而戍之我師城梧及制(梧制皆鄭舊地)士魴及
絳戍之以偪鄭鄭及我平十一年(襄十一年)夏四月諸侯伐
鄭秋九月復伐鄭觀兵于鄭東門鄭成賂公以師悝師
觸師蠲(皆樂師名)廣車軘車淳十五乘(廣車軘車皆兵車淳耦也相耦凡十五乘)
甲兵備凡兵車百乘歌鐘二肆(肆列也縣鐘十六為一肆二肆三十二枚)及
其鎛磬女樂二八公以樂之半賜絳曰子教寡人和諸
戎狄以正諸華八年之中九合諸侯如樂之和無所不
諧請與子樂之辭曰夫和戎狄國之福也八年之中九
合諸侯諸侯無慝君之靈也二三子之勞也臣何力之
有焉抑臣願君安其樂而思其終也詩曰樂只君子殿
天子之邦樂只君子福禄攸同便蕃左右亦是帥從夫
樂以安德義以處之禮以行之信以守之仁以厲之而
後可以殿邦國同福禄來遠人所謂樂也書曰居安思
危(逸書)思則有備有備無患敢以此規公曰子之教敢不
承命抑微子寡人無以待戎不能濟河夫賞國之典也
藏在盟府不可廢也子其受之絳于是始有金石之樂
十三年(襄十三年)士魴卒使絳佐下軍明年伐秦公待于竟
使六卿帥諸侯之師以進荀偃令曰雞鳴而駕塞井夷
竈唯余馬首是瞻欒黶(下軍帥)曰晉國之命未是有也余
馬首欲東乃歸下軍從之左史(晉大夫)謂絳曰不待中行
伯乎絳曰夫子命從帥欒伯吾帥也吾將從之從帥所
以待夫子也平公時欒黶卒絳為下軍帥黶子盈佐之
平公二年(襄公七年)公會諸侯圍齊絳及欒盈以下軍克邿
我師焚其雍門及四郭東侵及濰南及沂(左傳)
絳卒諡曰莊子舒
舒絳之子獻子也事平公初晉逐欒盈平公七年(襄二十二)
(年)盈夜入曲沃帥曲沃之甲以晝入絳盈初佐魏絳于
下軍舒私焉故因之士匄懼奉公以如固宫使子鞅逆
舒則成列既乘將逆欒氏矣鞅趨進曰欒氏帥賊以入
鞅之父與二三子在君所矣使鞅逆吾子遂超乘命驅
之士匄逆諸階執其手賂之以曲沃遂殺盈滅欒氏衛
孫林父逐其君獻公獻公出奔齊十年(襄二十五年)公使舒
及宛没逆衛獻公將使衛與之夷儀十七年(昭元年)荀吳
伐無終及羣狄于太原崇卒也(崇聚也)將戰舒曰彼徒我
車所遇又阨以什共車必克(更增十人以當一車之用)困諸阨又克
請皆卒(去馬為步卒)自我始乃毁車以為行五乘為三伍(乘車)
(者車三人五乘十五人今去車更以五人為伍分三為伍)荀吳之嬖人不肯即卒斬
以徇為五陳以相離两于前伍于後專為右角參為左
角偏為前距以誘之翟人笑之未陳而薄之大敗之平
公薨事昭公昭公薨事頃公頃公十二年(昭二十八年)韓起
卒舒為政(是年滅祁氏羊舌氏)分祁氏之田以為七縣分羊舌氏
之田以為三縣司馬彌牟為鄔大夫賈辛為祁大夫司
馬烏(即司馬督)為平陵大夫魏戊(舒庶子)為梗陽大夫知徐吾
(知盈孫)為塗水大夫韓固(韓起孫)為馬首大夫孟丙為盂大
夫樂霄為銅鞮大夫趙朝(趙勝曾孫)為平陽大夫僚安為楊
氏大夫周子朝之亂賈辛司馬烏帥師納敬王(事見魯昭二十)
(二年)至是舒謂其有力于王室故舉之謂知徐吾趙朝韓
固魏戊餘子之不失職能守業者也其四人者(謂司馬彌牟孟)
(丙樂霄僚安也)皆受縣而後見于舒以賢舉也賈辛將適其縣
見于舒舒曰辛來昔叔向適鄭鬷蔑惡(貎醜也)欲觀叔向
從使之收器者而往立于堂下一言而善叔向將飲酒
聞之曰必鬷明也下執其手以上曰昔賈大夫惡娶妻
而美三年不言不笑御以如臯射雉獲之其妻始笑而
言賈大夫曰才之不可以已我不能射女遂不言不笑
夫今子少不颺子若無言吾幾失子矣言之不可以已
也如是遂如故知今女有力于王室吾是以舉女行乎
敬之哉毋墮乃力仲尼聞舒之舉也以為義曰近不失
親遠不失舉可謂義矣又聞其命賈辛也以為忠詩曰
永言配命自求多福忠也魏子之舉也義其命也忠其
長有後于晉國乎頃公薨事定公定公二年(昭三十二年)王
使來請城成周舒及韓不信如京師合諸侯之大夫于
狄泉尋盟且令城成周明年舒涖政屬役于韓不信及
原壽過(周大夫)而田于大陸焚焉還卒于甯(左傳)
諡曰獻孫曼多嗣曼多卒諡曰襄子駒見魏世家
世本畢萬生芒季芒季生武仲州武仲生莊子絳莊
子生獻子荼獻子生簡子取取生襄子多襄子生桓
子駒桓子生文侯斯史記晉文公令魏武子襲魏氏
之後封列為大夫治于魏生悼子魏悼子徙治霍生
魏絳徙治安邑魏絳卒謚為昭子生魏嬴嬴生魏獻
子魏獻子生魏侈魏侈之孫曰魏桓子桓子之孫曰
文侯都按史與左氏世本皆不同
論曰吾聞善侑食者甘而後薦魏莊子之虞箴戒田逸
書申備非善侑食者乎戮揚干以剛和戎以柔抑其次
也書曰紹聞衣德言舒衣絳德是用能世
尚史卷四十四
