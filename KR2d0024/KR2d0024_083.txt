尚史卷八十三繫三
鑲白旗漢軍李鍇撰
孔子弟子傳
顔回魯人也字子淵少孔子三十歲
新論顔淵感中台星又曰顔回重瞳
顔淵問仁孔子曰克已復禮天下歸仁焉(史記)
史記多采魯論以為傳今童穉皆習知之故謹載精
要而略其餘家語顔淵問君子孔子曰愛近仁度近
智為己不重為人不輕君子也敢問其次曰弗學而
行弗思而得小人勉之又曰顔淵問小人孔子曰毁
人之善以為辯狡訐懷詐以為智幸人之有過恥學
而羞不能小人也又曰顔淵問曰小人之言有同乎
君子者不可不察也孔子曰君子以行言小人以舌
言故君子為義之上相疾也退而相愛小人為亂之
上相愛也退而相惡又曰顔淵問朋友之際如何孔
子曰君子之于朋友也心必有非焉而弗能謂吾不
知其仁人也不忘久德不思久怨仁矣夫又曰孔子
謂顔回曰人莫不知此道之美也而莫之御也莫之
為也何居為聞者盍日思也夫又曰顔淵將西遊問
于孔子曰何以為身孔子曰恭敬忠信可以為身恭
則免于衆敬則人愛之忠則人與之信則人恃之必
免于患矣故不比數而比疎不亦遠乎不修中而修
外不亦反乎不先慮事臨難乃謀不亦晩乎韓詩外
傳顔淵問曰淵願貧如富賤如貴無勇而威與士交
通終身無患亦且可乎孔子曰夫貧而如富知足而
無欲也賤而如貴讓而有禮也無勇而威恭敬而不
失于人也終身無患其擇言而出之也若回者其至
乎又曰孔子見客客去顔淵曰客仁也孔子曰恨兮其
心顙兮其口仁則吾不知也言之所聚也顔淵蹙然
變色曰良玉度尺雖有十仞之土不能掩其光良珠
度寸雖有百仞之水不能掩其瑩夫形體也色心也
閔閔乎其薄也苟有温良在中則眉睫與之矣疵瑕
在中則不能匿之說苑顔淵問曰成人之行何若子
曰達乎情性之理通乎物類之變知幽明之故睹游
氣之源若此可謂成人既知天道行躬以仁義飾身
以禮樂成人之行也
子路入見孔子子曰由知者若何仁者若何子路對曰
知者使人知己仁者使人愛己子曰可謂士矣子貢入
子曰賜知者若何仁者若何子貢對曰知者知人仁者
愛人子曰可謂士君子矣顔淵入子曰回知者若何
仁者若何顔淵對曰知者自知仁者自愛子曰可謂
明君子矣(荀子)
韓詩外傳子路曰人善我我亦善之人不善我我不
善之子貢曰人善我我亦善之人不善我我則引之
進退而已耳顔淵曰人善我我亦善之人不善我我
亦善之三子所持各異問于夫子子曰由之言蠻貊
之言也賜之言朋友之言也回之言親屬之言也又
曰孔子與子路子貢顔淵游于戎山之上孔子喟然
歎曰二三子各言爾志由爾何如對曰得白羽如月
赤羽如日擊鐘鼔者上聞于天下槊于地使將而攻
之惟由為能孔子曰勇士哉賜爾何如對曰得素衣
縞冠使于兩國之間不持寸兵斗糧使兩國相親如
弟兄孔子曰辯士哉回爾何如對曰願得明王聖主
為之相使城郭不治溝池不鑿隂陽和調家給人足
孔子曰大士哉由来區區汝何攻賜来便便汝何使
願得之冠為子宰焉又有複出文作景山語略同家
語亦同按諸說並非是
仲孫何忌問于顔淵曰一言而有益于仁智可得聞乎
淵曰智莫如豫仁莫如恕知其所不可由斯知所由矣
叔孫州仇(即武叔)見未仕于顔淵淵曰賓之武叔多稱人
之過而已評論之淵曰固子之来辱也宜有得于回焉
吾聞諸孔子曰言人之惡非所以美已言人之枉非所
以正已故君子攻其惡無攻人之惡顔淵謂子貢曰身
不用禮而望禮于人身不用德而望德于人亂也謂子
路曰力猛于德而得其死者鮮矣(家語)
家語又曰孔子在衛昧旦晨興顔子侍側聞哭者之
聲甚哀子曰回汝知此何所哭乎對曰回以此聲非
但為死者而已又有生離别者乎子曰何以知之曰
桓山之鳥生四子焉羽翼既成將分于四海其母悲
鳴而送之哀聲有似于此回竊以音類知之使人問
哭者曰父死賣子以葬與之長訣子曰回也善識音
矣又曰魯定公問于顔子曰子亦聞東野畢之善御
乎對曰善則善矣然馬將佚定公不說謂左右曰君
子固誣人也後三日東野畢之馬佚兩驂曳兩服入
于廐公聞之促駕召顔子曰東野畢之馬將佚吾子
奚以知之對曰以政知之昔者帝舜巧于使民造父
巧于使馬舜不窮其民力造父不窮其馬力是以舜
無佚民造父無佚馬今東野畢之御也升馬執轡銜
體正矣步驟馳騁朝禮畢矣歷險致遠馬力盡矣然
猶求馬不已臣以此知之公曰善吾子之言其義大
矣願少進乎回曰臣聞之鳥窮則啄獸窮則玃人窮
則詐馬窮則佚自古及今未有窮其下而能無危者
也公說衝波傳孔子使子貢往久而不来弟子占之
遇鼎皆言無足不来顔子掩口而笑子曰回也哂謂
賜来也曰無足者乘舟而来賜至清朝也子貢果朝
至按家語說非是衝波尤謬妄
淵年二十九髮盡白蚤死
家語年二十九而髮白三十二而死列子顔子夀十
八後漢書顔子十八天下歸仁諸說並誤顔子卒
于伯魚之後按譜孔子七十而伯魚卒是顔子之卒
當在孔子七十一之年顔子少孔子三十歲是享年
四十有一矣史不書卒年而云年二十九髮盡白亦
誤當是三十九也
孔子哭之慟曰自吾有回門人益親(史記)
尚書大傳周文王胥附奔輳先後禦侮謂之四隣懿
子問曰夫子亦有四隣乎孔子曰吾有四友焉自吾
得回門人加親是非胥附乎自吾得賜遠方之士日
至是非奔輳乎自吾得師前有光後有輝是非先後
乎自吾得由惡言不至于門是非禦侮乎晏子仲尼
居處惰倦廉隅不正則季次原憲侍氣欎而疾志意
不通則仲由卜商侍德不盛行不厚則顔回騫雍侍
尸子仲尼志意不立子路侍儀服不修公西華侍禮
不習子游侍辭不辯宰我侍亡忽古今顔回侍節小
物冉伯牛侍曰吾以六子自勵也聖人齋莊中正
以立身惡得有此二說非是
淵之喪饋祥肉孔子出受之入彈琴而后食之(記檀弓)
家語顔淵死魯定公弔焉使人訪于孔子孔子對曰
凡在封内皆臣子也禮君弔其臣升自東階向尸而
哭其恩賜之施不有笇也按淵死當在哀公時作
定公誤韓詩外傳顔淵望吳門見一匹練孔子曰馬
也論衡顔淵與孔子上魯泰山孔子望吳閶門外有
繫白馬指以示之曰若見吳閶門乎顔淵曰見之曰
門外何有曰有如繫練之状孔子撫其目而止之下
而顔淵髮白齒落遂以病死又曰顔淵困于學以才
自殺韓說差近論衡太謬新論顔淵命短盖慕孔
子傷其年也又曰顔淵不以夜浴改容顔氏家訓邑
號朝歌顔淵不舍述異記曲阜古城有顔回墓墓上
有楠樹二株可三四十圍土人云顔子手植之木
曾參南武城人字子輿少孔子四十六歲(史記)
曾子孝于父母每讀喪禮泣下霑襟嘗一夕五起視衣
之厚薄枕之高卑(尸子)
曾子之事父也諭之以小杖則受諭之以大杖則走恐
虧其禮非孝子之道也(孟子)
說苑曾子芸瓜誤斬其根曾晳怒援大杖擊之曾子
仆地有頃蘇蹷然起進曰參得罪于大人大人用力
教參得無疾乎孔子聞之告門人曰參来勿内也曾
子自以無罪使人謝孔子孔子曰舜之事父也索之
未嘗不在側殺之未嘗可得小箠則待大箠則走以
逃暴怒也今子立體而不去殺身以陷父不孝孰大
乎莊子注曾子至孝為父所憎嘗見絶糧而後蘇抱
朴子曾子耡瓜三足烏萃其冠水經注曾子居曲阜
鴟梟不入城郭
曾晳使曾子過期而不至人見曾哲曰無乃畏邪曾晳
曰彼雖畏我存夫安敢畏(吕氏春秋)
曾子出薪于野有客至而欲去母曰願留參方到即搤
其臂曾子臂立痛即馳至問母母曰今者客来吾搤臂
以呼汝耳(論衡)
孝子傳作樂正来侯參搜神記曾子從仲尼在楚而
心動辭歸問母母曰思爾齧指琴操曾子事孔子十
餘年眷然念二親援琴而鼓之曰往而不反者年也
不可得而再事者親也歔欷歸耕来日安所耕歷山
盤乎欽崟又曰曾子耕泰山之下天雨雪寒凍旬日
不得歸作梁山吟淮南子曾子立廉不飲盜泉所謂
養志也又曰曾子立孝不過勝母之閭詩疏曾子見
益母而感
孔子以為能通孝道故授之業作孝經(史記)
曾子曰孝之養老也樂其心不違其志樂其耳目安其
寝處以其飲食忠養之孝子之身終終身也者非終父
母之身也終其身也是故父母之所愛亦愛之父母之
所敬亦敬之至于犬馬盡然而况于人乎(記内則)
又曰孝有三大孝尊親其次弗辱其下能養又曰身也
者父母之遺體也行父母之遺體敢不敬乎居處不莊
非孝也事君不忠非孝也涖官不敬非孝也朋友不信
非孝也戰陳無勇非孝也五者不遂烖及其親敢不敬
乎又曰享孰羶薌嘗而薦之非孝也養也君子之所謂
孝也者國人稱願然曰幸哉有子如此所謂孝也已衆
之本教曰孝其行曰養養可能也敬為難敬可能也安
為難安可能也卒為難父母既沒慎行其身不遺父母
惡名可謂能終矣又曰樹木以時伐焉禽獸以時殺焉
夫子曰斷一樹殺一獸不以時非孝也又曰孝有三小
孝用力中孝用勞大孝不匱思慈愛忘勞可謂用力矣
尊仁安義可謂用勞矣博施備物可謂不匱矣父母愛
之喜而不忘父母惡之懼而無怨父母有過諫而不逆
父母既沒必求仁者之粟以祀之此之謂禮終(記祭義)
仲憲(即原憲)言于曾子曰夏后氏用明器示民無知也殷
人用祭器示民有知也周人兼用之示民疑也曾子曰
其不然乎其不然乎夫明器鬼器也祭器人器也夫古
之人胡為而死其親乎(記檀弓)
荀子曾子曰孝子言為可聞所以說遠也行為可見
所以說近也近者說則親遠者說則附親近而附遠
孝子之行也吕氏春秋曾子曰父母生之子弗敢殺
父母置之子弗敢廢父母全之子弗敢闕故舟而不
游道而不徑能全支體以守宗廟可謂孝矣養有五
道修宫室安牀第節飲食養體之道也樹五色施五
采列文章養目之道也正六律和五聲雑八音養耳
之道也熟五榖烹六畜和煎調養口之道也和顔色
說言語敬進退養志之道也此五者代進而後用之
可謂善養矣大戴禮曾子曰忠者孝之本與孝子不
登高不履危痺亦弗憑不苟笑不苟訾隠不命臨不
指故不在尤之中也孝子惡言死焉流言止焉美言
興焉故惡言不出于口煩言不及于已故孝子之事
親也居易以俟命不興險行以徼幸孝子游之暴人
違之出門而使不以或為父母憂也孝子之使人也
不敢肆行又能事父之朋友又能率朋友以助敬也
君子之孝也以正致諫士之孝也以德從命庶人之
孝也以力任食又曰君子立孝其忠之用禮之貴故
與父言言畜子與子言言孝父與臣言言事君君子
之孝也忠愛以敬反是亂也盡力而有禮莊敬而安
之微諫不倦聽從而不怠懽欣忠信咎故不生可謂
孝矣是故未有君而忠臣可知者孝子之謂也未有
長而順下可知者弟弟之謂也未有治而能仕可知
者先修之謂也故曰孝子善事君弟弟善事長又曰
單離居問于曾子曰事父母有道乎曾子曰愛而敬
父母之行中道則從不中道則諫諫而不用行之如
由己由己為無咎則寧由己為賢人則亂孝子無私
樂父母所憂憂之所樂樂之孝子唯巧變故父母安
之曰事兄有道乎曾子曰尊事之以為已望也兄之
行中道則兄事之不中道則養之養之内不養于外
是越之也養之外不養于内是疏之也是故君子内
外養之也曰使弟有道乎曾子曰嘉事不失時也弟
之行中道則正以使之不正道則兄事之詘事兄之
道若不可然後舍之節錄
曾子仕于莒得粟三秉方是之時曾子重其禄而輕其
身親沒之後齊迎以相楚迎以令尹晉迎以上卿方是
之時曾子重其身而輕其禄(韓詩外傳)
韓詩外傳又曰往而不可還者親也至而不可加者
年也是孝子欲養而親不待木欲直而時不待也是
故椎牛而祭墓不如雞豚逮親存也吾嘗仕齊為吏
禄不過鍾釡尚猶欣然而喜樂其逮親也既歿後南
遊于楚得尊官猶北鄉而泣悲不逮親也故家貧親
老不擇官而仕若夫信其志約其親者非孝也淮南
子曾子攀柩車引楯者為之止孝子傳曾子食生魚
甚美因吐之人問其故曰母在不知生魚味遂終身
不食
曾子去妻藜烝不熟問曰婦有七出不烝亦預乎曰吾
聞之也絶交令可友棄妻令可嫁也藜烝不熟而已何
問其故乎(白虎通)
家語參後母遇之無恩而供養不衰其妻以藜烝不
熟因出之人曰非七出也曰藜烝小物耳欲熟而不
用命况大事乎出之終身不娶子元請焉曰高宗以
後妻殺孝已尹吉甫以後妻放伯竒吾上不及高宗
中不比吉甫庸知其得免于非乎韓詩外傳曾子喪
妻不更娶人問其故曰以華元善人也韓非子曾子
之妻之市其子隨之而泣其母曰女還顧反為女殺
彘適市来曾子欲捕彘妻曰與兒戲耳曾子曰兒非
與戲也兒非有知也待父母而學者也聽父母之教
今欺之是教子欺也父欺子而不信非所以成教也
遂烹彘與孟母買豚同說苑孔子家兒不知罵曾
子家兒不知怒
曾子寝疾病樂正子春坐于牀下曾元曾申坐于足童
子隅坐而執燭童子曰華而睆大夫之簀與子春曰止
曾子聞之瞿然曰呼曰華而睆大夫之簀與曾子曰然
斯季孫之賜也我未之能易也元起易簀曾元曰夫子
之病革矣不可以變幸而至于旦請敬易之曾子曰爾
之愛我也不如彼君子之愛人也以德細人之愛人也
以姑息吾何求哉吾得正而斃焉斯已矣舉扶而易之
反席未安而沒(記檀弓)
大戴禮曾子疾病曾元抑首曾華抱足曾子曰微乎
吾無夫顔氏之言吾何以語汝哉然而君子之務盡
之有矣夫華煩而實寡者天也言多而行寡者人也
鷹鶽以山為卑而曾巢其上魚鼈黿鼉以淵為淺而
蹷穴其中卒其所以得之者餌也是故君子苟無以
利害義則辱何由至哉親戚不說不敢外交近者不
親不敢求遠小者不審不敢言大故人之生也百歲
之中有疾病焉有老幼焉故君子思其不復者而先
施焉親戚既歿雖欲為孝誰為孝年既耆艾雖欲為
弟誰為弟故孝有不及弟有不時此之謂與言不遠
身言之主也行不遠身行之本也言有主行有本謂
之有聞矣知身是言行之基可謂閒矣君子尊其所
聞則高明矣行其所聞則廣大矣高明廣大不在于
他在加之志而已矣說苑曾子有疾孟儀往問之曾
子曰鳥之將死必有悲聲君子集大辟必有順辭禮
有三儀知之乎君子修禮以立志則貪欲之心不来
思禮以修身則怠惰慢易之節不至修禮以仁義則
忿争暴亂之辭遠若夫置尊俎列籩豆此有司之事
也君子雖勿能可也又曰曾子有疾曾元抱首曾華
抱足曾子曰官殆于宦成病加于少愈禍生于懈惰
孝哀于妻子察此四者慎終如始餘同戴說
曾子嘗曰入其國也言信于羣臣則留可也行忠于鄉
大夫則仕可也澤施于百姓則富可也孔子曰參可謂
善安身矣又曰狎甚則相簡莊甚則不親是故君子之
狎足以交懽其莊足以成禮孔子聞之曰孰謂參也不
知禮乎孔子曰回有君子之道四焉強于行義弱于受
諫怵于待禄慎于治身史鰌有君子之道三焉不仕而
敬上不祀而敬鬼直已而曲于人曾子侍曰參昔聞夫
子之三言而未之能行也見人之一善而忘其百非是
夫子之易事也見人有善若已有之是夫子之不争也
聞善必躬行之然後導之是夫子之能勞也學夫子之
三言而未之能行是以自知終不及二子也(家語)
荀子曾子曰無内人之疏而外人之親無身不善而
怨人無刑已至而呼天又曰同遊而不見愛吾必不
仁交而不見敬吾必不長臨財而不見信吾必不信
三者在身曷怨人怨人者窮怨天者無識淮南子曾
子曰繫舟水中鳥聞之而高翔魚聞之而深藏故所
趨各冀而各得所便說苑曾子曰響不辭聲鑑不辭
形君子正一而萬物皆成夫行非為影也而影随之
呼非為響也而響和之故君子功先成而名隨之又
曰公孟子高見顓孫子莫曰敢問君子之禮顓孫子
莫曰去爾外厲與爾内色勝而心自取之去三者而
可矣公孟不知以告曾子曾子曰大哉言乎無外厲
者必内折色勝而心自取之者必為人役故君子德
行成而容不知聞識博而辭不争知慮微達而能不
愚博物志曾子曰好我者知吾美矣惡我者知我惡
矣中論曾子曰或言予之善惟恐其聞或言予之不
善惟恐過而見予之鄙色焉又曰人而好善福雖未
至禍其遠矣人而不好善禍雖未至福其遠矣大戴
禮有主言制言立事天圓記有檀弓曾子問雑記並
文繁不載
子夏嘗過曾子曾子曰入食子夏曰不為費乎曾子曰
君子有三費飲食不在其中君子有三樂鐘鼓琴瑟不
在其中子夏曰敢問三樂曾子曰有親可畏有君可事
有子可遺一樂也有親可諫有君可去有子可怒二樂
也有君可喻有友可助三樂也敢問三費曾子曰少而
學長而忘一費也事君有功而輕負之二費也久交友
而中絶之三費也子夏曰善哉謹身(韓詩外傳)
韓詩外傳又曰孔子鼓瑟曾子子貢側門而聽曾子
曰夫子瑟殆有貪狼之志邪僻之行子貢入以曾子
之言告子曰夫參其習知音矣鄉者丘鼓瑟有鼠出
游狸見于屋循梁微行造焉而避厭目曲脊求而不
得丘以瑟浮其音以為貪狼邪僻不亦宜乎孔叢子
作閔子荀子曾子食魚有餘曰泔之門人曰泔之傷
人不若奥之曾子涕泣曰有異心乎哉傷其聞之晚
也說苑魯人攻鄪曾子辭于鄪君曰請出寇罷而来
請姑母使狗豕入吾舍鄪君曰寡人之于先生也人
無不聞今魯人攻我而先生去我胡守先生之舍魯
人攻鄪數之罪十而曾子之所争者九魯師罷鄪君
復修曾子舍而迎之按春秋無鄪國且謂魯為寇
曾子不爾也晏子曾子將行晏子送之曰君子贈人
以軒不者以言吾請以言今夫車輪山之直木也良
匠揉之其圓中規雖有槁暴不復嬴矣故君子慎所
揉和氏之璧井里之困也良工修之則為存國之寳
故君子慎所修今夫蘭本三年而成湛之苦酒則君
子不近庶人不佩湛之縻醢而賈匹馬矣非蘭本美
也所蕩然也願子之必求所湛嬰聞之君子居必擇
居游必擇士擇居所以求士求士所以辟患也嬰聞
汩常移質習俗移性不可不慎也荀子說苑並同韓
非子衛將軍文子見曾子曾子不起而延于坐席正
身于奥文子謂其御曰曾子愚人也哉以我為君子
也君子安可毋敬也以我為暴人暴人安可侮也曾
子不僇命也說頗謬
閔損字子騫(康成注魯人)少孔子十五歲(家語作五十歲非)不仕大
夫不食汙君之禄(史記家語閔子為費宰問政于孔子語多涉大戴禮非是閔子未嘗宰費)
(也)以德行著名孔子稱其孝(家語)
說苑閔子兄弟二人母死其父更娶復有二子子騫
為父御車失轡父持其手衣甚单父歸呼其後母兒
持其手衣甚厚謂婦曰汝欺吾去無留子騫前曰母
在一子单母去四子寒孝子傳略同琴操崔子渡河
操閔子騫作也崔子蚤失母後母嘗以其死母名呼
之不應輒笞之崔子乃以渡河為辭繫石自沈而死
冉耕字伯牛(康成注魯人聖門志闕里廣志並以為少孔子七歲)孔子以為有德
行伯牛有惡疾孔子往問之自牖執其手曰命矣夫斯
人也而有斯疾也命矣夫(史記)
白虎通冉伯牛危言正行而遭惡疾論衡伯牛空居
而遭惡疾淮南子顔回季路子夏伯牛孔子之通學
也然顔淵天季路葅于衛子夏失明伯牛為厲此皆
迫性拂情而不得其和也
冉雍字仲弓少孔子二十九歲(康成注魯人家語伯牛之宗族生于不肖之父)
孔子以仲弓為有德行曰雍也可使南面仲弓父賤孔
子曰犂牛之子騂且角雖欲勿用山川其舍諸(史記)
論衡鯀惡禹聖叟頑舜神伯牛寝疾仲弓潔全顔路
庸固回傑超倫按此伯牛仲弓似父子殊謬
仲弓問于孔子曰雍聞至刑無所用政桀紂之世是也
至政無所用刑成康之世是也信乎孔子曰聖人治化
必刑政相參焉太上以德教民而以禮齊之其次以政
焉導民不刑刑不刑也化之弗變導之弗從傷義敗俗
于是乎用刑矣顓五刑必即天倫行刑罰則輕無赦刑
侀也侀成也壹成而不可更故君子盡心焉(家語不餘文繁載)
孔叢子仲弓問古之刑教與今之刑教孔子曰古刑
省今刑繁其為教古有禮然後有刑是以省今無禮
以教而齊之以刑是以繁又曰書曰哀矜折獄何謂
也孔子曰古之聽訟者察貧窮哀孤獨鰥寡不肖而
無告者雖得其情必哀矜之死者不可生斷者不可
屬老而刑之謂之悖弱而刑之謂之尅不赦過謂之
逆率過以小罪謂之枳
冉求字子有(康成注魯人家語仲弓之宗族)少孔子二十九歲(老友朱庸若曰)
(冉有與季路並驅不當少長二十年說似近)有才藝以政事著名仕為季氏
宰進則理其官職退則受教聖師性多謙讓故孔子曰
求也退故進之冉有問于孔子曰先王制法使刑不上
于大夫禮不下于庶人然則大夫不可以加刑庶人不
可以治于禮乎孔子曰凡治君子以禮御其心所以属
之以廉恥之節也故古之大夫有坐不廉汚穢者曰簠
簋不飭有坐淫亂無别者曰帷幕不修有坐罔上不忠
者曰臣節未著有坐罷軟不勝任者曰下官不職有坐
干國之紀者曰行事不請此五者大夫既自定有罪名
矣而猶不正以呼之為之諱以媿恥之刑不上大夫而
大夫亦不失其罪者教使然也所謂禮不下庶人者以
庶人遽其事而不能充禮故不責之也冉有跪然免席
曰言則美矣求未之聞退而記之冉有又問曰古者三
皇五帝不用五刑信乎孔子曰聖人之設防貴其不犯
也制五刑而不用所以為至治也凡為竊盜靡法者生
于不足不足生于無度有度則民知所止則不犯不孝
者生于不仁不仁生于喪祭之禮不明喪思慕祭祀不
解人子饋養之道也喪祭之禮明則民孝矣殺上者生
于不義朝聘之禮者所以明義也義既明則民不犯鬭
變者生于相陵相陵生于長幼無序鄉飲酒之禮者所
以明長幼之序而崇敬讓也淫亂者生于男女無别無
别則夫婦失義婚禮聘享者所以别男女明夫婦之義
也五者刑罰之所以生各有源焉源生于嗜欲不節禮
度者所以禦民之嗜欲而明好惡禮度既陳五教畢修
而民或未化必明其法典以申固之三皇五帝所以化
民者如此雖有五刑不用不亦可乎(家語)
韓詩外傳魯哀公問冉有曰凡人之質將必學而後
為君子乎對曰臣聞之雖有良玉不刻鏤不成器雖
有美質不學不成君子昔子路卞之野人子貢衛之
賈人也皆學于孔子遂為顯士昔吳楚燕代謀為一
舉而伐秦姚賈監門之子也為秦使之遂絶其謀秦
王立為上卿百里奚齊之乞者也逐于齊自賣五羊
皮為一軛車繆公立為相太公望少為人壻老而見
去屠牛朝歌文王用之封于齊管仲親射桓公遂除
報讐之心立為相此四子者皆嘗卑賤窮辱矣然其
名聲馳于後世非學之所致乎由此觀之士必學然
後成君子按姚賈監門子見國策當始皇時韓說
誤
仲由字子路卞人也(尸子卞之野人)少孔子九歲子路性鄙好
勇力志伉直冠雄雞佩猳豚陵暴孔子孔子設禮稍誘
子路子路後儒服委質因門人請為弟子孔子曰自吾
得由惡言不聞于耳(史記)
家語子路初見孔子子曰汝何好曰好長劒子曰以
子之所能而加之學豈可及乎子路曰南山有竹不
揉自直斬而用之達于犀革以此言之何學之有子
曰栝而羽之鏃而礪之其入之不亦深乎子路再拜
曰敬受教又曰子路戎服見孔子拔劒而舞曰古之
君子固以劒自衛乎子曰古之君子忠以為質仁以
為衛不出環堵之室而知千里之外有不善則以忠
化之侵暴則以仁固之何待劒乎子路曰由乃今聞
此言又曰子路鼓琴孔子聞之謂冉有曰甚矣由之
不才也夫先王之制音奏中聲以為節入于南不歸
于北南者生育之鄉北者殺伐之域故君子之音温
柔居中小人之音亢麗微末昔者舜彈五絃之琴造
南風之詩其興也勃焉紂好北鄙之聲其廢也忽焉
由今匹夫之徒曾無意先王之制而習亡國之聲豈
能保其七尺之軀哉冉有告子路子路懼而自悔静
思不食又曰子路盛服見孔子孔子曰由是倨倨者
何也衣服既盛顔色充盈天下孰肯以非告汝乎子
路趨而出改服而入論衡子路未入聖門時戴雞佩
豚勇猛無禮聞誦讀之聲搖雞奮豚揚唇吻之音聒
耳孔子引而教之漸漬磨礪猛氣消損卒能政事
子路問于孔子曰由聞丈夫居世富貴不能有益于物
貧賤不能屈節以求伸不足以論乎人之域矣子曰君
子之行已期于必達于已可以屈則屈可以伸則伸是
以雖屈而不毁其節志達而不犯于義又問曰有人于
此被褐懷玉何如子曰國無道隐之可也國有道則衮
冕而執玉(家語)
荀子子路問曰君子亦有憂乎子曰君子其未得也
則樂其意既已得之又樂其治是以有終身之樂無
一日之憂說苑子路問曰請釋古之學而行古之意
可乎子曰昔者束夷慕諸夏之義有女夫死為之納
私壻終身不嫁不嫁則不嫁矣然非貞也蒼梧之弟
娶妻而美請與兄易忠則忠矣然非禮也今子釋古
之學而行子之意庸知用非為是用是為非乎又曰
孔子閒居喟然而歎曰銅鞮伯華而無死天下其有
定矣子路曰願聞其為人也子曰幼敏而好學壮有
勇而不屈老有道而能下人子路曰夫有道又誰下
哉子曰吾聞之以衆攻寡無不消也以貴下賤無不
得也昔周公制天下之政而下士七十人豈無道哉
又曰子路問曰管仲何如人也子曰大人也子路曰
管仲說襄公襄公不說是不辯也立子糾而不能是
無能也家殘于齊而無憂色是不慈也桎梏而居檻
車是無媿也事所射之君是不貞也召忽死之管仲
不死是無仁也夫子何以大之子曰管仲說襄公襄
公不說襄公不知說也立子糾而不能不遇時也家
殘于齊而無憂色知命也桎梏居檻車自裁也事所
射之君知權也召忽死之管仲不死死之不免為溝
中之瘠不死則功復用于天下由汝不知也論衡子
路問曰豬肩羊膊可以得兆雚葦藁芼可以得數何
必以蓍龜子曰盖取其名也蓍之為耆龜之為言舊
也明狐疑之事當問耆舊也中壘說多附會東夷
蒼梧之論尤荒謬
子路曰傷哉貧也生無以為養死無以為禮也孔子曰
啜菽飲水盡其歡斯之為孝歛手足形還葬而無椁稱
其財斯之謂禮(記檀弓)
家語子路見于孔子曰負重致遠不擇地而休家貧
親老不擇禄而仕昔者由事二親常食藜藿為親負
米百里之外親喪之後南遊于楚累茵而坐列鼎而
食雖欲食藜藿為親負米不可復得也枯魚銜索幾
何不蠧二親之夀忽如過隙孔子曰由也事親可謂
生事盡禮死事盡思者也韓詩外傳子路曰有人于
此夙興夜寐手足腁胝樹藝五榖以事其親而無孝
子之名者何也子曰意者身未敬耶色不順耶辭不
遜耶古人有言曰衣歟食歟曾不爾即勞以事親無
此三者何為無孝之名孔叢子顔讐由善事親子路
義之讐以非罪執子路請以金贖許之既而二三子
納金于子路以入衛或謂孔子曰受人之金以贖其
私昵義乎子曰義而贖之貧取于友非義而何愛金
而令不辜陷辟凡人且不忍况二三子于由之所親
乎吕氏春秋子路拯溺者其人拜之以牛子路受之
孔子曰魯人必拯溺矣
子路為季氏宰季氏祭逮闇而祭日不足繼之以燭雖
有強力之容肅敬之心皆倦怠矣有司跛倚以臨其為
不敬大矣他日祭子路與室事交乎戶堂事交乎階質
明而始行事晏朝而退孔子曰誰謂由也而不知禮乎
(記禮器)
子路曰吾聞諸夫子喪禮與其哀不足而禮有餘也不
若禮不足而哀有餘也祭禮與其敬不足而禮有餘也
不若禮不足而敬有餘也魯人有朝祥而莫歌者子路
笑之孔子曰由爾責于人終無己夫三年之喪亦已久
矣夫子路出孔子曰又多乎哉踰月則其善也子路有
姊之喪可以除之矣而弗除也孔子曰何弗除也子路
曰吾寡兄弟而弗忍也孔子曰先王制禮行道之人皆
弗忍也子路聞之遂除之子路去魯(盖將適衛)謂顔淵曰何
以贈我曰吾聞之也去國則哭于墓而后行反其國不
哭展墓而入謂子路曰何以處我子路曰吾聞之也過
墓則式過祀則下(記檀弓)
說苑子路將行辭于仲尼仲尼曰不強不遠不勞無
功不忠無親不信無復不恭無禮慎此五者可以長
久矣又曰敢問新交取親若何言寡可行若何長為
善士而無犯若何仲尼曰新交取親其忠乎言寡可
行其信乎長為善士而無犯其禮乎
子路為蒲大夫(衛邑)辭孔子孔子曰蒲多壮士又難治然
吾語汝恭以敬可以執勇寬以正可以比衆恭正以静
可以報上
家語同又曰子路治蒲三年孔子過之入其境曰善哉
由也恭敬以信矣入其邑曰善哉由也忠信以寬矣
至其庭曰善哉由也明察以斷矣子貢問曰夫子未
見由之政而三稱其善可得聞與孔子曰入其境田
疇易草莱辟溝洫深治此其恭敬以信民盡力也入
其邑牆屋完固樹木茂此其忠信以寬民不偷也至
其庭庭甚閒諸下用命此其明察以斷政不擾也韓
詩外傳同荀子晉人欲伐衛畏子路不敢過蒲說苑
子路為蒲令春修溝瀆予人一簞食一壺漿孔子聞
之使子貢止之子路不說往見夫子曰由與人修溝
瀆而民多匱于食故與人一箪食一壺漿而夫子使
止之何也夫子以仁教而禁其行仁也子曰爾以民
為餓何不告于君發倉廩以給食之而以私饋之是
不明君之惠見汝之德也速已則可否則罪矣韓非
子以季孫相魯子路為郈令時事
初衛靈公有寵姬曰南子靈公太子贖瞶得過南子懼
誅出奔及靈公卒而夫人欲立公子郢郢不肯曰亡人
太子之子輒在于是衛立輒為君是為出公出公立十
二年其父贖瞶居外不得入子路為衛大夫孔悝之邑
宰贖瞶乃與孔悝作亂謀入孔悝家遂與其徒&KR0670;攻出
公出公奔魯而贖瞶入立是為莊公方孔悝作亂子路
在外聞之而馳往遇子羔出衛城門謂子路曰出公去
矣而門已閉子可還矣毋空受其禍子路曰食其食者
不避其難子羔卒去有使者入城城門開子路隨而入
造贖瞶贖瞶與孔悝登臺子路曰君焉用孔悝請得而
殺之贖瞶弗聽于是子路欲燔臺贖瞶懼乃下石乞壺
壓攻子路擊斷子路之纓子路曰君子死而冠不免遂
結纓而死孔子聞衛亂曰嗟乎由死矣已而果然(史記)
孔子哭子路于中庭有人弔焉而孔子拜之既哭進使
者而問故使者曰醢之矣遂命覆醢(記檀弓)
孝子傳仲子崔者仲由之子子路赴衛亂衛人孤黶
時守門殺子路子崔既長告孔子欲報父讐子曰行
矣子崔即行黶知之曰君子之勇不掩人之不備須
後日于城西决戰其日黶持蒲弓木戟與子崔戰而
死韓詩外傳子路曰士不能勤苦不能輕死亡不能
活貧窮而曰行義吾不信也昔者申包胥立于秦庭
七日七夜哭是以存楚不能勤苦焉得行此比干且
死而諫愈忠伯夷叔齊餓于首陽而志益彰不輕死
亡焉能行此曾子褐衣緼緒未嘗完糲食未嘗飽義
不合則辭上卿不活貧窮焉能行此夫士欲立身行
道無顧難易行義徇名無顧利害然後能行之說苑
趙襄子謂仲尼曰先生委質以見人主七十君矣而
無所通不識世無明君乎意先生之道固不通乎仲
尼不對襄子見子路曰嘗問先生以道先生不對知
而不對則隠隐則安得為仁若信不知安得為聖子
路曰建天下之鳴鐘而撞之以挺豈能發其聲哉君
問先生無乃猶以挺撞乎論衡孔子出使子路齎雨
具有頃天果大雨子路問其故孔子曰昨暮月離于
畢後月復離畢孔子出子路請齎雨具不聽出果無
雨子路問其故孔子曰昔月離其隂故雨昨暮月離
其陽故不雨新書子路見孔子之背磬折舉哀曰唯
由也見孔子聞之曰由也何以遺亡也故過猶不及
有餘猶不足也語曰况乎明王執中履衡言秉中適
而據乎宜故威勝德則淳德勝威則施威之與德交
若紏纏且畏且懷君道正矣
尚史卷八十三
