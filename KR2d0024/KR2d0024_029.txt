尚史卷二十九列傳七
鑲白旗漢軍李鍇撰
周諸臣傳(以下戰國時)
司寇布(西周)
司寇布事西周武公武公之共太子死有五庶子無適
立司寇布為周最(即武公庶子)謂周君曰君使人告齊王以
周最不肯為太子也臣為君不取也函冶氏為齊太公
買良劔公不知善歸其劔而責之金越人請買之千金
折而不賣將死而屬其子曰必無獨知(言必無告人獨知其良耳)今
君之使最為太子獨知之契也天下未有信之者也臣
恐齊王之謂君實立果(亦庶子)而讓之于最以嫁之于齊
君為多巧最為多詐君何不買信貨哉奉養無有愛于
最也使天下見之(國策)
周最
周最者武公之庶子也
史記公子咎為太子國策楚請立公子咎齊請立最
說兩存姑闕之
赧王四十五年周君之秦或謂周最曰不如譽秦王之
孝也因以原為太后養地秦王太后必喜是公有秦也
交善周君必以為公功交惡勸周君入秦者必有罪矣
秦欲攻周最謂秦王(昭王)曰為王之國計者不攻周攻周
實不足以利國而聲畏天下天下以聲畏秦必東合于
齊兵敝于周而合天下于齊則秦孤而不王矣是天下
欲罷秦故勸王攻周秦與天下俱罷則令不横行于天
下矣蘇厲為最謂蘇子(周臣)曰君不如令王聽最以地合
于魏趙故必怒(鮑注蘇子怒)合于齊(怒最而反其所合)是君以合齊
與強楚吏産子(時齊與楚善合齊則得與楚為與國可至再世産子言易也按吏産子語義)
(未詳鮑解未安也)君若欲因最之事(謂與最同合魏趙此厲本謀也)則合齊者
君也割地者最也謂最曰仇赫(宋相)之相宋將以觀秦之
應趙宋敗三國(韓魏齊也)三國不敗將與趙宋合于東方(即韓)
(魏齊)以孤秦亦將觀韓魏之于齊也不固則將與宋敗三
國則賣宋于三國(言赫不忠于宋不應秦則應三國)公何不令人謂韓
魏之王曰欲秦趙之相賣乎何不合周最兼相(使韓魏皆相之)
視之不可離則秦趙必相賣以合于王也最既相魏欲
之齊客為最謂魏王(哀王)曰秦知趙之難與齊戰也將恐
齊趙之合也必隂勁之趙不敢戰恐秦不已收也先合
于齊秦趙争齊而王無人焉不可王不去周最合與收
齊而以兵急之則伐齊無固守矣(言不去周最使之合齊而以兵伐之則秦)
(亦必伐齊)謂最曰魏王以國與先生貴合于秦以伐齊薛公
故主(最嘗仕齊故以薛公為故主主者猶孔子適宋主司城貞子之謂也鮑彪以為指齊閔王恐誤)輕
忘其薛不顧其先君之邱墓(謂田文欲去國以避秦兵)而公獨修虚
信為茂行明羣臣據故主不與伐齊産以忿強秦(産猶生也)
(謂生此節目也)不可公不如謂魏王薛公曰請為王入齊天下
不能傷齊而有變臣請為救之無變王遂伐之(言有變臣救齊)
(無變王伐秦)且臣為齊奴也如累王之交于天下不可(言臣為齊)
(如奴事主不可因臣而使王惡于天下鮑注以交謂齊魏恐亦誤)王為臣賜厚矣臣入
齊則王亦無齊之累也最入齊謂吕禮(齊人)曰子何不以
秦攻齊臣請令齊相子(禮使秦攻齊齊欲免攻故可使相禮)子以齊事秦
必無慮矣子因令最居魏以共之是天下制于子也子
東重于齊西貴于秦秦齊合則子常重矣齊聽祝弗(齊人)
外最或謂齊王(閔王)曰逐周最聽祝弗相吕禮者欲深取
秦也秦得天下則伐齊深矣(言秦得齊則益強強則亦不能存齊)夫秦齊
合則趙恐伐故急兵以示秦(趙恐秦伐之急兵以攻齊)秦以趙攻與
之齊伐趙其實同理必不處矣(言秦以趙攻齊與趨齊伐趙其實相同以理斷)
(之必不據齊以伐趙齊無兵而趙已出兵故也之趨也處據也鮑注以理字為句)故用祝弗即
天下之理也(理在受兵于趙也)謂田文(即薛公)曰周最于齊王厚
也而逐之聽祝弗相吕禮者欲取秦也秦齊合弗與禮
重矣有齊秦必輕君君弗如急北兵趨趙以秦魏收周
最以為後行(後行猶後舉言與趙攻秦收最用之以為後舉)且反齊王之信又
禁天下之率(齊前與秦合今與趙攻之反其信也率從之又禁天下使從于齊)齊無秦
天下果弗必走齊王誰與為其國(言齊不合秦天下果于從齊祝弗必將出)
(走而齊舍田文無與為國矣果為句鮑注以果弗必走為決不趨齊恐誤)或為最謂金投(蓋趙)
(人之不善齊者)曰秦以周最之齊疑天下(疑天下合而攻已)又知趙之
難子(言趙不敢違投)齊人戰恐(秦既疑齊投又不善齊故齊懼伐)齊之合必先
合于秦秦齊合則公之國虚矣公不如救齊因佐秦而
伐韓魏上黨長子(並韓地)趙之有已公東收寶于秦南取
地于韓魏因以困徐為之東則有合矣(東謂齊言齊趙合也)最謂
金投曰公負令秦與強齊戰(負猶失也其失在此也)戰勝(謂齊勝秦)秦
且收齊而封之使無多割而聽天下之戰(言齊勝秦秦收齊而疆理)
(之諸國求地于齊齊不多割則必戰此秦弱齊之計)不勝(謂齊不勝秦)國大傷不得不
聽秦(言齊不勝秦國必大傷不得不合于秦也鮑注以戰勝收齊謂秦勝而疆理齊不勝國大傷謂趙令)
(秦與齊戰秦不勝必咎趙趙必大傷詳其辭理恐亦誤也)秦盡韓魏之上黨太原西
土秦之有已秦地天下之半也制齊楚三晉之命覆國
且身危是何計之道也(國策)
游騰樊餘
游騰樊餘並周人秦令樗里疾(秦惠王弟)以車百乘入周周
君迎之以卒甚敬楚王(懷王)怒讓周以其重秦客騰謂楚
王曰昔智伯欲伐厹由(夷國)遺之大鐘載以廣車因隨入
以兵厹由卒亡無備故也桓公伐蔡也號言伐楚其實
襲蔡今秦虎狼之國也兼有吞周之意使樗里疾以車
百乘入周周君懼焉以蔡厹由惑之故使長兵在前強
努在後名曰衛疾而實囚之周君豈能無愛國哉恐一
日之亡國而憂大王楚王乃悦韓魏易地西周弗利樊
餘謂楚王曰周必亡矣韓魏之易地韓得二縣魏亡二
縣所以為之者盡包于周多于二縣九鼎存焉且魏有
南陽鄭地山川而包二周則楚方城之外危韓兼兩上
黨(遠韓近趙故言兩)以臨趙即趙羊腸以上危故易成之日楚
趙皆輕楚王恐因趙兵以止易及秦敗楚漢中楚王入
秦秦王留之游騰為楚謂秦王曰王挾楚王而與天下
攻楚則傷行矣不與天下攻之則失利矣王不如與之
盟而歸之楚王必不敢背盟背盟王與三國攻之義也
(國語)
綦毋恢
綦毋恢周人也秦敗魏犀武于伊闕遂進攻周周君之
魏求救魏王(昭王)以上黨之急(或有韓趙兵)辭之周君反見梁
囿而樂之也恢謂周君曰温囿不下此而又近臣能為
君取之反見魏王王曰周君怨寡人乎對曰不怨且誰
怨乎臣為王有患也周君謀主也而設以國為王扞秦
而王無之扞也臣見其必以國事秦也秦悉塞外之兵
與周之粟以攻南陽而兩上黨絶矣(言趙韓援魏之路絶)魏王曰
然則奈何恢曰周君形不好小利事秦而好小利(小利謂温)
(囿言有秦助則無國患乃得游觀)今王許戍三萬人與温囿周君得以
為辭于父兄百姓而私温囿以為樂必不合于秦臣嘗
聞温囿之利計歲八十金周君得温囿以其事王者歲
百二十金是上黨無患而贏四十金魏王因使孟夘致
温囿于周君而許之戍(國策)
宫他馮雎
宫他周人謂周君曰宛恃秦而輕晉秦飢而宛亡(宛故申伯)
(國秦飢不暇救宛晉滅之)鄭恃魏而輕韓魏攻蔡而鄭亡(鄭君乙二十一年韓)
(哀侯乃滅之)邾莒亡于齊(邾曺姓國莒盈姓國邾二十九世莒三十世楚滅之蓋恃齊也)陳
蔡亡于楚(楚惠王十年滅陳四十二年滅蔡蓋恃楚不備也)此皆恃援國而輕
近敵也今君恃韓魏而輕秦國恐傷君不如使周最隂
合于趙以備秦則不毁魏周肖(鮑注疑即霄)謂他曰子為肖
謂齊王(王建)曰肖願為外臣令齊資我于魏他日不可是
示齊輕也夫齊不以無魏者以害有魏者(為魏所重者曰有魏無魏)
(反是)故公不如示有魏公曰王之所求于魏者臣請以魏
聽齊必資公矣是公有齊以齊有魏也他有罪亡之東
周盡輸西周之情于東周東周大喜西周大怒有馮雎
者曰臣能殺之君予金三十斤雎使人操金與書間遺
他曰告宫他事可成勉成之不可成亟亡來事久且泄
自令身死因使人告東周之侯曰今夕有姦人當入者
矣候得而獻東周東周立殺他(國策)
顔率
顔率周人也秦興師臨周而求九鼎周君患之以告顔
率率曰大王勿憂臣請東假救于齊率至齊謂齊王(閔王)
曰夫秦之無道也欲興兵臨周而求九鼎周之君臣内
自盡計與秦不若歸之大國夫存危國美名也得九鼎
厚實也願大王圖之齊王大發師五萬人使陳臣恩將
以救周而秦兵罷齊將求九鼎周君又患之率曰大王
勿憂臣請東解之率至齊謂齊王曰周賴大國之義得
君臣父子相保也願獻九鼎不識大國何涂之從而致
之齊齊王曰寡人將寄徑于梁率曰不可夫梁之君臣
欲得九鼎謀之暉臺之下沙海之上其日久矣鼎入梁
必不出齊王曰寡人將寄徑于楚對曰不可楚之君臣
欲得九鼎謀之葉庭之中其日久矣若入楚鼎必不出
王曰寡人終何涂之從而致之齊率曰敝邑固竊為王
患之夫鼎者非效壺醯醬瓿耳可懷挾提挈以至齊者
非效鳥集烏飛兔興馬逝灕然止于齊者昔周之伐殷
得九鼎凡一鼎而九萬人輓之九九八十一萬人士卒
師徒械器被具所以備者稱此今大王縱有其人何涂
之從而出竊為大王私憂之齊王曰子之數來猶無與
耳率曰不敢欺大國疾定所從出敝邑遷鼎以待命齊
王乃止率見韓公仲公仲不見率謂謁者曰公仲必以
率為陽故不見也公仲好内率曰好士公仲嗇于財率
曰散施公仲無行率曰好義自今以來率亦正言之而
已矣謁者以告公仲遽見之(國策)
馬犯
馬犯周臣也赧王四十二年秦破華陽約(破魏將芒夘)犯謂
周君曰請令梁戍周乃謂梁王(安釐王)曰周王病若死則
犯必死矣
正義周王憂懼國破若身之重病
犯請以九鼎自入于王王受九鼎而圖犯梁王曰善遂
與之卒言戍周因謂秦王曰梁非戍周也將伐周也王
試出兵境以觀之秦果出兵又謂梁王曰周王病甚矣
犯請後可而復之(國策甚作瘉後可而復之者言王病瘉所圖不遂請得其後有可之時以)
(鼎入梁也)今王使䘚之周諸侯皆生心後舉事且不信不若
令卒為周城以匿事端梁王曰善遂使城周(史記)
周累(東周)
周累周人也秦攻韓宜陽周君謂周累曰子以為何如
對曰宜陽必拔也君曰宜陽城方八里材士十萬粟支
數年公仲(韓相)之軍二十萬景翠(楚將)以楚之衆臨山而救
之秦必無功對曰甘茂羈旅也攻宜陽而有功則周公
旦也無功則消迹于秦秦王不聽羣臣父兄之議而攻
宜陽宜陽不拔秦王恥之臣故曰拔君曰子為寡人謀
且奈何對曰君謂景翠曰公爵為執珪官為柱國戰而
勝則無加焉矣不勝則死不如背秦援宜陽(翠時援宜陽而有秦)
(私故說之)公進兵秦恐公之乘其敝也必以寳事公公仲慕
公之為己乘秦也亦必盡其寶秦拔宜陽景翠果進兵
秦懼遽效煮棗韓氏果亦效重寶景翠得城于秦受寶
于韓而德東周(國策)
杜赫
杜赫周人赫欲重楚景翠于周謂周君曰君之國小盡
君之重寶珠玉以事諸侯不可不察也譬之如張羅者
張之于無鳥之所則終日無所得矣張于多鳥處則又
駭鳥矣必張于有鳥無鳥之際然後能多得鳥矣今君將
施于大人大人輕君施于小人小人無可以求又費財
焉君必施于今之窮士不必且為大人者故能得欲矣
(周策八鮑彪注齊策楚策皆有杜赫當齊威王周顯王時去此十年疑杜赫名誤按楚策杜赫曰楚杜赫蓋)
(别是楚人而同名氏者)
吕倉工師藉
吕倉工師藉者皆周相也事周文君(鮑彪注惠公後别有此君或惠公别)
(稱淮南子亦有周昭文君)工師藉免吕倉為相吕倉見客于周君前
相工師藉恐客之傷已也因令人為周君曰客者辯士
也然而所以不可者好毁人周文君之免工師藉相吕
倉也國人不說君亦有閔閔之心或謂周文君曰國必
有誹譽忠臣令誹在已譽在上宋君奪民時以為臺而
民非之子罕釋相為司空民非子罕而善其君齊桓公
宫中女市女閭七百國人非之管仲故為三歸之家以
掩桓公春秋記臣弑君者以百數皆大臣見譽者也故
大臣得譽非國家之美也故衆庶成強增積如山周君
遂不免(謂卒相倉也國策)
温人
温人之周周不納客即對曰主人也問其巷而不知也
吏囚之君使人問之曰子非周而自謂非客何也對曰
臣少而誦詩詩曰普天之下莫非王土率土之濱莫非
王臣今周君天下則我天子之臣而又為客哉故曰主
人君乃使吏出之(國策)
論曰戰國之士重舌辯傾危反覆無足取者滙之以見
世風之變爾
尚史卷二十九
