尚史卷九十四志二
鑲白旗漢軍李鍇撰
天文志
日有中道中道者黃道一曰光道光道北至東井去北
極近南至牽牛去北極遠東至角西至婁去極中夏至
至于東井北近極故晷短立八尺之表而晷景長尺五
寸八分冬至至于牽牛遠極故晷長立八尺之表而晷
景長丈三尺一寸四分春秋分去極中而晷中立八尺
之表而晷景長七尺三寸六分此日去極遠近之差晷
景長短之制也去極遠近難知要以晷景晷景者所以
知日之南北也日陽也陽用事則進而北晝進而長陽
勝故為温暑隂用事則日退而南晝退而短隂勝故為
寒凉也若日之南北失節晷過而長為常寒退而短為
常燠此寒燠之表也一曰晷長為潦短為旱奢為扶
鄭氏注扶當作蟠蟠止不行也一說奢景形奢大扶
附也
扶者邪臣進而正臣疏君子不足姦人有餘(漢志)
周以土圭致日土圭者尺有五寸大司徒以土圭之灋
測土深正日景以求地中日南則景短多暑日北則景
長多寒日東則景夕多風日西則景朝多隂日至之景
尺有五寸謂之地中(周禮)
康成注晝漏半而置土圭表隂陽審其南北景短于
土圭謂之日南地于日為近南也景長于土圭謂之
日北地于日為近北也東于土圭謂之日東地于日
為近東也西于土圭謂之日西地于日為近西也凡
日景于地千里而差一寸景尺有五寸者南戴日下
萬五千里地與星辰四遊升降于三萬里之中是以
半之得地之中也賈公彦疏周公度日景之時置五
表于潁州陽城置一表為中表中表南千里置一表
北千里置一表東千里置一表西千里置一表中表
之南晝漏半立八尺之表表北景得尺四寸不滿尺
五寸不與土圭等是地于日為近南景短多暑中表
之北亦晝漏半表北得尺六寸景是地于日為近北
景長多寒中表之東亦于晝漏半中表景得正時東
表日已昳矣是地于日為近東晝漏半已得夕景故
云景夕多風中表之西亦于晝漏半中表景得正時
西表日未中仍得朝時之景故云景朝多隂南戴日
下萬五千里者景一寸差千里地中尺五寸景去南
戴日下萬五千里也地與星辰四遊升降者考靈耀
文言春分之時地與星辰復本位至夏至地與星辰
東南遊萬五千里下降亦然至秋分還復正至冬至
地與星辰西北遊亦萬五千里上升亦然至春分還
復正進退不過三萬里是以半之得地之中也
按日行之道曰黃道恒星之天曰天體黃道與恒星
之天相錯而推移焉是以當堯之時春分日在昴昏
星中夏至日在張昏心中秋分日在房昏虛中冬至
日在虛昏昴中而月令則春分日在奎昏弧中夏至
日在井昏亢中秋分日在角昏牛中冬至日在斗昏
壁中漢志則春分日在婁昏柳中夏至日在井昏氐
中秋分日在角昏牛中冬至日在牛昏奎中所以然
者歲差之謂也蓋天有三百六十五度四分度之一
歲有三百六十五日四分日之一天度四分之一而
有餘歲日四分之一而不足故天漸差而西歲漸差
而東也古歷簡易未立差法漢洛下閎知以八百年
當差一度至晉虞喜立歲差以五十年退一度為太
過何承天倍其年又不及至隋劉焯取中數七十五
年唐一行大衍歷定為八十三年宋紀元歷定為七
十八年尤為最密故測日者止可倚晷景之短長以
度去極之差不可膠恒星之度數以畫分至之限也
然則漢志所謂黃道北至東井南至牽牛東至角西
至婁者特一時之定程要非天體之妙微也
又按天之樞為南北兩極其北極由地上常見之天
以至南極百八十度南極由地下常隠之天以至北
極亦百八十度分兩極而中畫之各九十度曰赤道
赤道者東西建標南北定緯術者所由立算而天實
無所謂赤道者也黃道則斜絡天腹半出赤道南半
出赤道北其南當午距赤道二十三度半強而止其
北當子距赤道亦如之而東西則與赤道交于卯酉
是故春分日當兩道之交則晝夜平寒暑均八尺之
表而晷景長七尺三寸六分過此則循黃道而漸出
赤道北至夏至造其極故晝長多暑八尺之表晷景
長尺五寸八分秋分又當兩道之交故晝夜又平寒
暑又均八尺之表晷景長七尺三寸六分過此則循
黃道而漸出赤道南至冬至造其極故晝短多寒八
尺之表晷景長丈三尺一寸四分此晷景長短之所
由四時寒暑之所以變也天運左旋無所遊移此體
中立無所偏薄鄭氏雜取緯書以為夏至地與星辰
東南遊萬五千里冬至地與星辰西北遊萬五千里
地與星辰四遊升降于三萬里之中其說支離非周
土圭之舊灋乎
兩軍相當日暈暈等力鈞厚長大有勝薄短小無勝重
抱大破無抱為和背不和為分離相去直為自立立侯
王指暈若曰殺將負且戴有喜圍在中中勝在外外勝
青外赤中以和相去赤外青中以惡相去氣暈先至而
後去居軍勝先至先去前利後病後至後去前病後利
後至先去前後皆病居軍不勝見而去其發疾雖勝無
功見半日以上功大白虹屈短(李竒曰屈或為尾韋昭曰短而直)上下
兑有者下大流血日暈制勝近期三十日遠期六十日
其食食所不利復生生所利而食益盡為主位以其直
及日所宿加以日時用命其國(天官書)
月有九行黑道二出黃道北赤道二出黃道南白道二
出黃道西青道二出黃道東立春春分月東從青道立
秋秋分西從白道立冬冬至北從黑道立夏夏至南從
赤道然用之一决房中道(漢志)
索隠中道房室星之中間也房有四星若人之房三
間有四表然故曰房南為陽間北為隂間中道房星
之中間也故房星是日月五星之常行道宋祁注朱
子文云房當作於是未知房為中道也
月行中道安寧和平隂間多水隂事外北三尺隂星北
三尺太隂大水兵陽間驕恣陽星多暴獄太陽大旱喪
也
索隠太隂太陽皆道也太陽亦在陽間之南各三尺
按注殊是義未明晰竊謂隂星下北三尺三字當
作南三尺在陽星上陽星下多暴獄三字當在驕恣
下言月行隂間則多水隂事隂間近北三尺為隂星
氣屬太隂其應主大水與兵陽間則驕恣多暴獄陽
間亦近南三尺為陽星氣屬太陽其應主大旱與喪也
角天門十月為四月十一月為五月十二月為六月水
發近三尺遠五尺
索隠謂月行入角與天門若十月犯之當為來年四
月成災十一月則主五月也
犯四輔輔臣誅
索隠四輔房四星也
行南北河以隂陽言旱水兵喪月蝕歲星
正義凡星入月見月中為星蝕月月掩星星滅為月
蝕星
其宿地饑若亡熒惑也亂填星也下犯上太白也彊國
以戰敗辰星也女亂食大角主命者惡之心則為内賊
亂也列星其宿地憂(天官書)
凡君行急則日行疾君行緩則日行遲日行不可指而
知也故以二至二分之星為候日東行星西轉日行疾
則星西轉疾事埶然也故過中則疾君行急之感也不
及中則遲君行緩之象也至月行則以晦朔决之箕星
為風東北之星也東北地事天位也
孟康曰東北陽日月五星起于牽牛故為天位坤在
西南紐于陽為地統故為地事
巽在東南為風風陽中之隂大臣之象其星軫也月去
中道移而東北入箕若東南入軫則多風西方為雨雨
少隂之位也月失中道移而西入畢則多雨星𫝊曰月
入畢則將相有以家犯罪者言隂盛也月南入牽牛南
戒民間疾疫月北入太微出坐北若犯坐則下人謀上
一曰月為風雨日為寒温冬至日南極晷長南不極則
温為害夏至日北極晷短北不極則寒為害政治變于
下日月運于上矣(漢志)月食始日五月者六六月者五五
月復六六月者一而五月者五凡百一十三月而復始
索隠始日謂蒼始起之日也依此文計惟有一百二
十一月與元數甚為懸校既無太初歷術不可得而
推定以漢志統歷法計則五月者七六月者一又五
月者一六月者五五月者一凡一百三十五月而復
始耳或術家各異或傳寫錯謬無以明也
故月蝕常也月蝕為不臧也日蝕國君月蝕將相當之
(天官書)
察日月之行以揆歲星順逆
晉灼云太歲在四仲歲行三宿在四孟四季歲行二
宿二八十六三四十二而行二十八宿十二歲而周天
曰東方木主春日甲乙義失者罰出歲星
漢志歲星東方春木于人五常仁也五事貎也仁虧
貌失逆春令傷木氣罰見歲星
以其舍命國所在國不可伐可以伐人其趨舍而前曰
贏退舍曰縮贏其國有兵不復縮其國有憂將亡國傾
敗其所在五星皆從而聚于一舍其下之國可以義致
天下以攝提格歲歲隂左行在寅歲星右轉居丑正月
與斗牽牛晨出東方名曰監德
索隠星在斗牛失次應見于杓與甘氏及太初歷所
在之宿不同
色蒼蒼有光其失次有應見柳歲早水晩旱歲星出東
行十二度百日而止反逆行逆行八度百日復東行歲
行三十度十六分度之七率日行十二分度之一十二
歲而周天出常東方以晨入于西方用昏單閼歲歲隂
在卯星居子以二月與婺女虛危晨出曰降入大有光
其失次有應見張歲大水執徐歲歲隂在辰星居亥以
三月與營室東壁晨出曰青章青青甚章其失次有應
見軫歲早旱晚水大荒駱歲歲隂在巳星居戍以四月
與奎婁胃昴晨出曰跰踵(徐廣曰一曰路嶂)熊熊赤色有光其
失次有應見亢敦牂歲歲隂在午星居酉以五月與胃
昴畢晨出曰開明(徐廣曰一曰天津)炎炎有光偃兵唯利公王
不利治兵其失次有應見房歲早旱晩水叶洽歲歲隂
在未星居申以六月與觜觹參晨出曰長列昭昭有光
利行兵其失次有應見箕涒灘歲歲隂在申星居未以
七月與東井輿鬼晨出曰大音昭昭白其失次有應見
牽牛作鄂歲歲隂在酉星居午以八月與柳七星張晨
出曰為長王作作有芒國其昌熟穀其失次有應見危
有旱而昌有女喪民疾閹茂歲歲隂在戌星居巳以九
月與翼軫晨出曰天睢白色大明其失次有應見東壁
歲水女喪大淵獻歲歲隂在亥星居辰以十月與角亢
晨出曰大章(徐廣曰一曰大星)蒼蒼然星若躍而隂出旦是謂
正平起師旅其率必武其國有德將有四海其失次有
應見婁困敦歲歲隂在子星居卯以十一月與氐房心
晨出曰天泉玄色甚明江池其昌不利起兵其失次有
應在昴赤奮若歲歲隂在丑星居寅以十二月與尾箕
晨出曰天皓黫然黑色甚明其失次有應見參當居不
居居之又左右搖未當去去之與他星會其國凶
漢志所去失地所之得地一曰當居不居國亡所之
國昌已居之又東西去之國凶不可舉事用兵安静
中度吉
所居久國有德厚其角動乍小乍大若色數變人主有
憂其失次舍以下進而東北
孟康曰五星東行天西轉歲星晨見東方行疾則不
見不見則變為祅星
三月生天棓長四尺末兌
漢志歲星贏而東北石氏見覺星甘氏不出三月迺
生天棓本類星末銳長四尺史記正義末銳長四丈
出東北方西方天下兵爭
進而東南三月生彗星長二丈類彗星
漢志歲星贏而東南石氏見彗星甘氏不出三月迺
生彗本類星末類彗長二丈史記正義天彗一名掃
星小者數寸長長或竟天體無光假日之光夕見東
指晨見西指見則兵起除舊布新所指之處弱
退而西北
孟康曰歲星當伏西方行遊早没變為祅星
三月生天欃長四丈末兌
漢志歲星縮而西北石氏見欃雲如馬甘氏不出三
月迺生天欃本類星未銳長數丈京房云天欃為真
赤地千里枯骨籍籍
退而西南三月生天槍長數丈兩頭兑謹視其所見之
國不可舉事用兵
漢志歲星縮而西南石氏見槍雲如牛甘氏不出三
月迺生天槍左右銳長數大槍欃棓彗異狀其殃一
也必有破國亂君伏死其辜
其出如浮如沉其國有土功如沉如浮其野亡色赤而
有角其所居國昌迎角而戰者不勝星色赤黃而沉所
居野大穰色青白而赤灰所居野有憂(自如浮如沉以下皆謂歲星)
歲星入月其野有逐相與太白鬭其野有破軍歲星一
曰攝提曰重華曰應星曰紀星營室為清廟歲星廟也
察剛氣以處熒惑
晉灼云常以十月入太微受制而出行列宿司無道
出入無常
曰南方火主夏日丙丁禮失罰出熒惑熒惑失行是也
漢志南方夏火禮也視也禮虧視失逆夏令傷火氣
罰見熒惑
出則有兵入則兵散以其舍命國為勃亂殘賊疾喪饑
兵
天官占熒惑伺驕奢亂孽其精為風伯惑童兒歌謠
嬉戲
反道二舍以上居之三月有殃五月受兵七月半亡地
九月大半亡地因與俱出入國絶祀居之殃還至雖大
當小久而至當小反大其南為丈夫北為女子喪若角
動繞環之及乍前乍後左右殃益大與他星鬭光相逮
為害五星相從聚于一舍
正義三星合為驚位絶行其國外内有兵與喪民饑
改立侯王四星合為太陽其國兵喪暴起君子憂小
人流五星合為易行有德受慶掩有四方無德受殃
乃以滅亡
其下國可以禮致天下法出東行十六舍而止行二舍
六旬復東行自所止數十舍十月而入西方伏行五月
出東方其出西方曰反明主命者惡之東行急一日行
一度半其行東西南北疾也兵各聚其下用戰順之勝
逆之敗熒惑從太白軍憂離之軍却出太白隂有分軍
行其陽有偏將戰當其行太白逮之破軍殺將其入守
犯太微軒轅營室主命惡之心為明堂熒惑廟也謹候此
歷斗之會以定填星之位
晉灼云常以甲辰之元始建斗歲鎮一宿二十八歲
而周天
曰中央土主季夏日戊巳黃帝主德女主象也歲填一宿
漢志中央季夏土信也思心也仁義禮智以信為主
貌言視聽以心為正故四星皆失填星迺為之動
其所居國吉未當居而居若已去而復還還居之其國
得土不乃得女若當居而不居既已居之又東西去其
國失土不乃失女不可舉事用兵其居久其國福厚易
福薄其一名曰地侯主歲歲行十二度百十二分度之
五日行二十八分度之一二十八歲而周天其所居五
星皆從而聚于一舍其下之國可重致天下禮德義殺
刑盡失填星乃為之動搖贏為王不寧縮有軍不復填
星色黃九芒音曰黃鐘宫其失次上二三宿曰贏有主
命不成不乃大水失次下二三宿曰縮有后戚其歲不
復不乃天裂若地動斗為文太室填星廟天子之星也
木星與土合為内亂饑主勿用戰敗水則變謀而更事
火為旱金為白衣會若水金在南曰牝牡年穀熟金在
北歲偏無
索隠歲陽也太白隂也故曰牝牡
火與水合為焠與金合為鑠為喪皆不可舉事用兵大
敗土為憂生孽卿大饑戰敗為北軍軍困舉事大敗土
與水合穰而擁閼有覆軍不可舉事出亡地入得地金
為疾為内兵亡地三星若合其宿地國外内有兵與喪
改立公王四星合兵喪並起君子憂小人流五星合是
為易行有德受慶改立大人奄有四方子孫蕃昌無德
受殃若亡填星出百二十日而逆西行西行百二十日
反東行見三百三十日而入入三十日復出東方太歲
在甲寅填星在東壁故在營室
察日行以處位太白
晉灼曰常以正月甲寅與熒惑晨出東方二百四十
日而入又出西方二百四十日而入入三十五日而
復出東方爾雅注晨出東方高三丈命曰啟明昏見
西方高三舍命曰太白
曰西方秋司兵月行及天矢
正義太白五芒出早為月蝕晩為天矢及彗其精散
為天杵天椨伏靈大敗司奸天狗賤星天殘卒起星
是古歷星若竹彗牆星猿星白彗皆以示變
日庚辛主殺殺失者罰出太白
漢志西方秋金義也言也義虧言失逆秋令傷金氣
罰見太白
太白失行以其舍命國其出行十八舍二百四十日而
入入東方伏行十一舍百三十日其入西方伏行三舍
十六日而出當出不出當入不入是謂失舍不有破軍
必有國軍之簒其紀上元
索隠上元是古歷之名
以攝提格之歲與營室晨出東方至角而入與營室夕
出西方至角而入與角晨出入畢與角夕出入畢與畢
晨出入箕與畢夕出入箕與箕晨出入柳與箕夕出入
柳與柳晨出入營室與柳夕出入營室凡出入東西各
五為八歲二百二十日復與營室晨出東方其大率歲
一周天其始出東方行遲率日半度一百二十日必逆
行一二舍上極而反東行行日一度半一百二十日入
其庫近日曰明星柔高遠日曰大囂剛其始出西行疾
率日一度半百二十日上極而行遲日半度百二十日
旦入必逆行一二舍而入其庫近日曰太白柔高遠日
曰大相剛出以辰戌入以丑未當出不出未當入而入
天下偃兵兵在外入未當出而出當入而不入下起兵
有破國其當期出也其國昌其出東為東入東為北方
出西為西入西為南方所居久其鄉利疾其鄉凶出西
逆行至東正西國吉出東至西正東國吉其出不經天
經天天下革政
孟康云太白隂星出東當伏東出西當伏西過午為
經天晉灼曰日陽也日出則星没太白晝見午上為
經天
小以角動兵起始出大後小兵弱出小後大兵強出高
用兵深吉淺凶庳淺吉深凶日方南金居其南日方北
金居其北曰贏
康成云方猶向也謂晝漏半而置土圭影短于土圭
謂之日南地于日為近南也長于土圭謂之日北地
于日為近北也
侯王不寧用兵進吉退凶日方南金居其北日方北金
居其南曰縮侯王有憂用兵退吉進凶用兵相太白太
白行疾疾行行遲遲行角敢戰動搖躁躁國以静静順
角所指吉反之凶出則出兵入則入兵赤角有戰白角
有喪黑圜角憂有水事青圜小角憂有木事黃圜和角
有土事有年其已出三日而復微入入三日乃復盛出
是謂耎其下國有軍敗將北其已入三日又復微出出
三日而復盛入其下國有憂師有糧食兵革遺人用之
卒為人虜其出西失行外國敗出東失行中國敗其色
大圜黃&KR1485;可為好事其圜大赤兵盛不戰太白白比狼
赤比心黃比參左肩蒼比參右肩黑比奎大星五星皆
從太白而聚一舍其下之國可以兵從天下居實有得
居虛無得
索隠實謂星所合居之宿虛謂贏縮
行勝色色勝位有位勝無位有色勝無色行得盡勝之
晉灼云行應天度雖有色得位行盡勝之行重而色
位輕星經得作德
出而留桑榆間疾其下國上而疾未盡期日過參天疾
其對國上復下下復上有反將其入月將僇金木星合
光其下戰不合兵雖起而不鬭合相毁野有破軍出西
方昏而出隂隂兵彊暮食出小弱夜半出中弱雞鳴出
大弱是謂隂陷于陽其在東方乘明而出陽陽兵之彊
雞鳴出小弱夜半出中弱昏出大弱是謂陽陷于隂太
白伏也以出兵兵有殃其出卯南南勝北方出卯北北
勝南方正在卯東國利出酉北北勝南方出酉南南勝
北方正在酉西國勝其與列星相犯小戰五星大戰
漢志太白軍也熒惑憂也熒惑從太白軍憂離之軍舒
其相犯太白出其南南國敗出其北北國敗行疾武不
行文色白五芒出蚤為月蝕晩為天矢及彗星將發其
國出東為德舉事左之迎之吉出西為刑舉事右之背
之吉反之皆凶太白光見景戰勝晝見而經天是謂爭
明彊國弱小國彊女主昌亢為疏廟太白廟也太白大
臣也其號上公其他名殷星太正營星觀星宫星明星
大衰大澤終星大相天浩序星月緯大司馬位謹候此
察日辰之會以治辰星之位
晉灼云常以二月春分見奎婁五月夏至見東井八
月秋分見角亢十一月冬至見牽牛出以辰戌入以
丑未二旬而入晨候之東方夕候之西方宋均曰辰
星正四時之法與北辰同名廣雅辰星謂之免星
曰北方水太隂之精主冬日壬癸刑失者罰出辰星
漢志北方冬水智也聽也智虧聽失逆冬令傷水氣
罰見辰星
以其宿命國是正四時仲春春分夕出郊奎婁胃東五
舍為齊仲夏夏至夕出郊東井輿鬼柳東七舍為楚仲
秋秋分夕出郊角亢氐房東四舍為漢仲冬冬至晨出
郊東方與尾箕斗牽牛俱西為中國其出入常以辰戌
丑未其蚤為月蝕晩為彗星及天矢其時宜效不效為
失追兵在外不戰一時不出其時不和四時不出天下
大饑其當效而出也色白為旱黃為五穀熟赤為兵黑
為水出東方大而白有兵于外解在東其赤中國勝西
而赤外國利無兵于外而赤兵起其與太白俱出東方
皆赤而角外國大敗其與太白俱出西方皆赤而角外
國利五星分天之中積于東方中國利積于西方外國
用者利五星皆從辰星而聚于一舍其所舍之國可以
法致天下辰星不出太白為客其出太白為主出而與
太白不相從野雖有軍不戰出東方太白出西方若出
西方太白出東方為格野雖有兵不戰失其時而出為
當寒反温當温反寒當出不出是謂擊卒兵大起其入
太白中而上出破軍殺將客軍勝下出客亡地辰星來
抵太白太白不去將死正旗上出(旗星名有九星)破軍殺將客
勝下出客亡地視旗所指以命破軍其繞環太白若與
鬭大戰客勝免過太白間可椷劍小戰客勝免居太白
前軍罷出太白左小戰摩太白右數萬人戰主人吏死
出太白右去三尺軍急約戰免七命曰小正辰星天攙
安周星細爽能星鈎星(索隠謂免星有七名命者名也)其色黃而小出
而易處天下之文變而不善矣青圜憂白圜喪赤圜中
不平黑圜吉青角兵憂黑角水赤行窮兵之所終(赤一作意)
(或作志)赤角犯我城黃角地之爭白角號泣之聲其出東
方行四舍四十八日其數二十日而反入于東方其出
西方行四舍四十八日其數二十日而反入于西方其
一候之營室角畢箕柳出房心間地動辰星之色春青
黃夏赤白秋青白而歲熟冬黃而不明即變其色其時
不昌春不見大風秋則不實夏不見六十日旱月蝕秋
不見有兵春則不生冬不見隂雨六十日有流邑夏則
不長七星為員官辰星廟蠻夷星也(天官書)
五星皆大其事亦大皆小事亦小早出者為贏嬴者為
客晩出者為縮縮者為主人贏縮必有天應見于杓同
舍為合相凌為鬭七寸以内必之矣五星色白圜為喪
旱赤圜中不平為兵青圜為憂水黑圜為疾多死黃圜
則吉赤角犯我城黃角地之爭白角哭泣之聲青角有
兵憂黑角則水意行窮兵之所終五星同色天下偃兵
百姓寧昌(天官書)
凡五星歲緩則不行急則過分逆則占熒惑緩則不出
急則不入違道則占填緩則不逮急則過舍逆則占太
白緩則不出急則不入逆則占辰緩則不出急則不入
非時則占古歷五星之推亡逆行者至甘氏石氏經以
熒惑太白為有逆行夫歷者正行也古人有言曰天下
太平五星循度亡有逆行日不食朔月不食望夏氏日
月𫝊曰日月食盡主位也不盡臣位也星𫝊曰日者德
也月者刑也故曰日食修德月食修刑然而歷紀推月
食與二星之逆亡異熒惑主内亂太白主兵月主刑自
周衰亂臣賊子師旅數起刑罰失中雖其亡亂臣賊子
師旅之變内臣猶不治四裔猶不服兵革猶不寢刑罰
猶不錯故二星與月為之失度三變常見及有亂臣賊
子伏尸流血之兵大變乃出甘石氏見其常然因以為
紀皆非正行也詩云彼月而食則惟其常此日而食于
何不臧詩傳曰月食非常也比之日食猶常也日食則
不臧矣謂之小變可也謂之正行非也故熒惑必行十
六舍去日遠而顓恣太白出西方進在日前氣盛乃逆
行及月必食于望亦誅盛也(漢志)
二十八宿主十二州斗秉兼之(言北斗所建主十二辰兼十二州二十八宿)
所從來久矣角亢氐兖州房心豫州尾箕幽州斗江湖
牽牛婺女揚州虛危青州營室至東壁幷州奎婁胃徐
州昴畢冀州觜觹參益州東井輿鬼雍州柳七星張三
河翼軫荆州(天官書)
自斗十一度至婺女七度曰星紀之次于辰在丑謂之
赤奮若于律為黃鐘斗建在子吳越分野自婺女八度
至危十六度曰玄枵之次于辰在子謂之困敦于律為
大吕斗建在丑齊分野自危十七度至奎四度曰娵訾
之次于辰在亥謂之大淵獻于律為太簇斗建在寅衛
分野自奎五度至胃六度曰降婁之次于辰在戍謂之
閹茂于律為夾鐘斗建在夘魯分野自胃七度至畢十
一度曰大梁之次于辰在酉謂之作噩于律為姑洗斗
建在辰趙分野自畢十二度至東井十五度曰實沈之
次于辰在申謂之涒灘于律為中吕斗建在巳晉魏分
野自井十六度至柳八度曰鶉首之次于辰在未謂之
叶洽于律為蕤賓斗建在午秦分野自柳九度至張十
七度曰鶉火之次于辰在午謂之敦牂于律為林鐘斗
建在未周分野自張十八度至軫十一度曰鶉尾之次
于辰在巳謂之大荒落于律為夷則斗建在申楚分野
自軫十二度至氐四度曰夀星之次于辰在辰謂之執
徐于律為南吕斗建在酉韓分野自氐五度至尾九度
曰大火之次于辰在卯謂之單閼于律為無射斗建在
戌宋分野自尾十度至斗十度百三十五分而終曰析
木之次于辰在寅謂之攝提格于律為應鐘斗建在亥
燕分野(帝王世紀)
一曰秦之疆候太白占狼弧吳楚之疆候熒惑占鳥衡
燕齊之疆候辰星占虛危宋鄭之疆候歲星占房心晉
之疆亦候辰星占參罰及秦幷吞三晉燕代自河山以
南者中國中國于四海内則在東南為陽陽則日歲星
熒惑填星占于街南畢主之其西北則胡貉月氐旃裘
引弓之民為隂隂則月太白辰星占于街北昴主之故
中國山川東北流其維首在隴蜀尾沒于勃海碣石是
以秦晉好用兵復占太白太白主中國而胡貉數侵掠
獨占辰星辰星出入趮疾常主夷狄其大經也甲乙海
外日月不占丙丁江淮海岱戊巳中州河濟庚辛華山以
西壬癸常山以北一曰甲齊乙東夷丙楚丁南夷戊魏
己韓庚秦辛西夷壬燕趙癸北夷子周丑翟寅趙卯鄭
辰邯鄲巳衛午秦未中山申齊酉魯戌吳越亥燕代(漢志)
春秋元命苞五星流為兖州鈎鈐星别為豫州箕星
散為幽州分為燕國牽牛流為揚州分為越國虛危
之精流為青州分為齊國營室流為并州分為衛國
天弓星流為徐州昴畢間為天街散為冀州分為趙
國觜參流為益州東井鬼星散為雍州分為秦國軫
星散為荆州分為楚國洛書甄曜度嶓冡山上為狼
星武開山為地門上為天高星荆山為地雌上為軒
轅星大别山為地理以天合地以通三危山在鳥鼠
之西南上為天苑星坆山在崑崙東南為地乳上為
天糜星汶山之地為井絡帝以會昌神以建福上為
天井星桐柏山為地穴鳥鼠同穴山之幹也上為掩
畢星熊耳山地門也精上為畢附耳星春秋文耀鈎
布度定記分州繫象華岐以西龍門積石至二危之
野雍州屬魁星大行以東至碣石王屋砥柱冀州屬
樞星三河雷澤東至海岱以北兖州屬機星蒙山以
東至南江會稽震澤徐揚之州屬權星大别以東至
雷澤九江荆州屬衡星荆山西南至岷山北嶇鳥鼠
梁州屬開星外方熊耳以至泗水陪尾豫州屬搖星
博雅同二緯之說一以山鎮上為列星一以北斗
下屬九州竒詭獨異姑附識之以廣博聞
按周官保章氏以星土辨九州之地所封封域各有
分星以觀妖祥而春秋傳曰參為晉星商主大火國
語亦有歲之所在則我有周之分野是分野之說所
從來久矣康成則謂其書已亡所存非古數然則周
官之所謂分星不知其何等也至以二十八宿分主
九州則有疑焉夫恒星為天體而二十八宿天體盡
矣中國九州于地特十之一耳以周天之星囿以一
隅之地是隘視天廣視中國如此以定妖祥未必然
也賈公彦疏云吳越在南齊魯在東歲星或北或西
不依國地所在者此古受封之日歲星所在之辰國
屬焉故也此說似與周官為近說詳分野圖後
國皇星大而赤狀類南極所出其下起兵兵彊其衝不
利
孟康曰歲星之精散所為也五星之精散為六十四
變記不盡晉志去地三丈如炬火主内寇内難或曰
内外有兵喪
昭明星大而白無角乍上乍下所出國起兵多變
孟康曰形如三足杌杌上有九彗上向熒惑之精春
秋合誠圖赤帝之精象如太白七芒釋名為筆星氣
有一枝末銳似筆亦曰日華星晉志赤彗分為昭明
昭明滅光以為起霸起德之徵
五殘星出正東東方之野其星狀類辰星去地可六丈大
孟康云星表有青氣暈有毛填星之精晉志一名五
鏠或曰蒼彗大而赤數動主乖亡為五分毁敗之徵
亦為備急兵見則主誅政在伯野亂成有急兵有喪
不利衝
賊星出正南南方之野星去地可六丈大而赤數動有光
孟康云形如彗九尺太白之精晉志六賊南方之星
五殘六賊出禍合天下逆侵關樞其下有兵衝不利
司危星出正西西方之野星去地可六丈大而白類太白
孟康云星大而有毛兩角熒惑之精晉志數動察之
而赤為乖争之徵主擊強兵見則主失法豪傑起天
子以不義失國有聲之臣行主德
獄漢星出正北北方之野星去地可六丈大而赤數動
察之中青此四野星所出出非其方其下有兵衝不利
孟康云青中赤表下有二彗縱横亦填星之精晉志
一名咸漢主逐王主刺王出則隂精横兵起其下又
為喪動則諸侯驚
四填星所出四隅去地可四丈
晉志或曰星大而赤去地二丈常以亱半時出見十
月而兵起
地維咸光亦出四隅去地可三丈若月始出所見下有
亂亂者亡有德者昌(晉志作藏光)
燭星狀如太白其出也不行見則滅所燭者城邑亂
孟康云星上有三彗上出填星之精晉志或曰主星
所出城邑亂有大道不成又以五色占
如星非星如雲非雲命曰歸邪歸邪出必有歸國者邪
音蛇
孟康云星有兩赤彗上向上有蓋狀如氣下連星
天狗狀如犬奔星有聲其下止地類狗所墮及炎火望
之如火光炎炎衝天其下圜如數頃田處上兑者則有
黃色千里破軍殺將
孟康云星有尾旁有短彗下有如狗形者太白之精
晉志主侯兵討賊或曰是將鬭人相食所往之鄉有
流血其君失地兵大起國易政
格澤星如炎火之狀黃白起地而上下大上兌其見也
不種而穫不有土功必有大害(格澤音鶴鐸晉志以為瑞星)
蚩尤之旗類彗而後曲象旗見則王者征伐四方
孟康云熒惑之精吕氏春秋其色黃上下白晉志或
曰赤雲獨見或曰其色黃上白下或曰若植雚而長
或曰如箕可長二丈末有星主伐柱逆主惑亂所見
之方下有兵兵大起不然有喪
旬始出于北斗旁狀如雄雞其怒青黑象伏鼈
怒當音帑晉灼曰帑雌也晉志主爭兵又黃彗分為
旬始為立主之題主亂主招横見則臣亂兵作諸侯
虐期十年聖人起伐羣猾横恣或曰出則諸侯雄鳴
枉天類大流星蛇行而倉黑望之如有毛羽然
晉志主反萌主射愚見則謀反之兵合射所謀亦為
以亂伐亂
長庚如一匹布著天此星見兵起(天官書)
彗星所謂掃星本類星末類彗小者數寸長或寬天見
則兵起大水主掃除除舊布新有五色各依五行所主
彗體無光傅日而為光故夕見則東指晨見則西指
頓挫甚芒或長或短光芒所及則為災爾雅彗星為
欃槍奔星為彴約
孛星偏指曰彗芒氣四出曰孛孛者孛孛然惡氣之所
生也内不有大亂則外有大兵天下合謀闇蔽不明有
所傷害
晏子曰君若不改孛星將出彗星何懼由是言之災
甚于彗
天棓一名覺星本類星末兌長四丈或出東北方西方
主奮爭天槍其出不過三月必有破國亂君伏死其辜
殃之不盡當為旱饑暴疾
天欃石氏曰雲如牛狀甘氏曰本類星末兌主捕制
天衝出如人蒼衣赤頭不動見則臣謀主武卒發天子
亡(晉志)
彗孛以下史記于五星内見之故不再錄今依晉志
增附之備妖星之全
天精而見景星景星者德星也其狀無常出于有道之國
晉志瑞星有四一曰景星如半月生于晦朔助月為
明或曰星大而中空或曰有三星在赤方氣與青方
氣相連黃星在赤方氣中二曰周伯星黃色煌煌然
所見之國大昌三曰含譽光耀似彗喜則含譽射四
曰格澤不種而穫有土功有大客按周伯含譽二
星甘石星經及史記皆無之志成于李淳風蓋取荆
州雜占諸說以入之而甚不可者為含譽何也夫彗
者妖氣之所生天所以示變警人主也安有德星而
復以彗者乎象緯玄遠毫釐之差吉凶紊焉誰得而
證之將使驕愎之主藉口于上阿䛕之臣肆奸于下
逞而不懼遂而不悔必底于亡而後已不幾戾天之
仁乎今削之
星者金之散氣本曰火(孟康云星名)星衆國吉少則凶漢者
亦金之散氣其本曰水
河圖括地象河精為天漢
漢星多多水少則旱其大經也星隊至地則石也河濟
之間時有隊星
天鼓有音如雷非雷音在地而下及地其所往者兵發
其下(天官書)
歲星之精流為天棓天槍天猾天衝國皇及登蒼彗
熒惑散為昭旦蚩尤之旗昭明司危天欃赤彗
填星散為五殘獄漢大賁昭星絀流旬始蚩尤虹蜺擊
咎黃彗
太白散為天杵天柎伏靈大敗司姦天狗天殘卒起白彗
辰星散為枉矢破女拂樞滅實繞綎驚理大奮祀黑彗
五色之彗各有長短曲折應焉(河圖)
京房集星章妖星皆見于月旁互有五色方雲以五
寅日見天槍天根天荆真若天㨬天樓天垣歲星所生
見以甲寅其星有兩青方在其旁天隂晉若官張天
惑天崔赤若蚩尤熒惑所生出在景寅有兩赤方在
其旁天上天伐從星天樞天翟天沸荆彗填星所生
出在戊寅有兩黃方在其旁若星帚星若彗竹彗&KR0008;
星㨬星白雚太白所生出在庚寅有兩白方在其旁
天美天毚天社天麻天林天蒿端下辰星所生出以
壬寅有兩黑方在其旁三十五星五行氣所生皆出
于月左右方氣之中各以其所生星將出不出日數
期候之當其未出之前而見見則有水旱兵喪饑亂
所指亡國失地主死破軍殺將
凡望雲氣仰而望之三四百里平望在桑榆上餘二千
里登高而望之下屬地者三千里雲氣有獸居上者勝
自華以南氣下黑上赤嵩高三河之交氣正赤恒山之
北氣下黑上青勃碣海岱之間氣皆黑江淮之間氣皆
白徒氣白土功氣黃車氣乍高乍下往往而聚騎氣卑
而布卒氣搏前卑而後高者疾前方而高後兑而卑者
郄其氣平者其行徐前高而後卑者不止而反氣相遇
者卑勝高兑勝方氣來卑而循車轍者不過三四日去
之五六里見氣來高七八尺者不過五六日去之十餘
里見氣來高丈餘二丈者不過三四十日去之五六十
里見稍雲精白者其將悍其士怯其大根而前絶遠者
當戰青白其前抵者戰勝其前赤而仰者戰不勝陣雲
如立垣杼雲類杼軸雲搏兩端兑杓雲如繩者居前亘
天其半半天其蛪者類闕旗(蛪亦作蜺音同)故鉤雲句曲諸此
雲見以五色合占而澤搏密其見動人乃有占兵必起
合鬭其直正朔所候决于日旁日旁雲氣人主象皆如
其形以占故北夷之氣如羣畜穹閭南夷之氣類舟船
幡旗大水處敗軍場破國之虛下有積錢金寶之上皆
有氣不可不察海旁蜄氣象樓臺廣野氣成宫闕然雲
氣各象其山川人民所積聚故候息耗者入國邑視封
疆田疇之正治城郭室屋門戸之潤澤次至車服畜産
精華實息者吉虛耗者凶若烟非烟若雲非雲郁郁紛
紛蕭索綸囷是謂卿雲卿雲見喜氣也若霧非霧衣冠
而不濡見則其域被甲而趨天雷電蝦虹辟歷夜明者
陽氣之動者也春夏則發秋冬則藏故候者無不司之
天開縣物地動坼絶山崩及徙川塞谿垘水澹澤竭地
長見象城郭門閭閨臬枯槀宫廟邸第人民所次謠俗
車服觀民飲食五穀草木觀其所屬倉府廐庫四通之
路六畜禽獸所産去就魚鼈鳥鼠觀其所處鬼哭皆呼
其人逢俉(俉迎也謂相逢而驚也)化言誠然(天官書)
南風謂之凱風東風謂之谷風北風謂之凉風西風謂
之泰風焚輪謂之頽扶搖謂之猋風與火為庉迴風為
飄日出而風為暴風而雨土為霾隂而風為曀(風汜也其氣博)
(汜而動物也)天氣下地不應曰雺地氣發天不應曰霧霧謂
之晦(隂亂則為霧也)螮蝀謂之雩螮蝀虹也蜺為挈貳(蜺霓者隂陽之)
(精虹攻也純陽攻隂氣也)弇日為蔽雲(即暈氣)疾雷為霆霓(隂陽相薄感而為雷)
(激而為霆雷于天地為長子以其首長萬物為出入也二月出地百八十日雷出則萬物出入月入地百八十)
(日雷入則萬物入入則除害出則興利也)雨䨘為霄雪(雲者隂之蓄積甚也)暴雨謂之
涷小雨謂之霡霂久雨謂之淫淫謂之霖濟謂之霽太
平之時十日一雨凡歲三十六雨此時若之應也(爾雅)
凡候歲美惡謹候歲始歲始或冬至日産氣始萌臘明
日人衆卒歲一會飲食發陽氣故曰初歲正月旦王者
歲首立春日四時之卒始也四始者候之日臘明正月
旦决八風風從南方來大旱西南小旱西方有兵西北
戎菽為(戎菽胡豆為成也)小雨趣兵北方為中歲東北為上歲
東方大水東南民有疾疫歲惡故八風各與其衝對課
多者為勝多勝少久勝亟疾勝徐旦至食為麥食至日
昳為稷昳至餔為黍餔至下餔為菽下餔至日入為麻
欲終日有雨有雲有風有日日當其時者深而多實無
雲有風日當其時淺而多實有雲風無日當其時深而
少實有日無雲不風當其時者稼有敗如食頃小敗熟
五斗米頃大敗則風復起有雲其稼復起各以其時用
雲色占種其所宜其雨雪若寒歲惡是日光明聽都邑
人民之聲聲宫則歲善吉商則有兵徵旱羽水角歲惡
或從正月旦比數雨率日食一升至七升而極(月一日雨民有)
(一升之食二日雨民有二升之食如此至七日)過之不占數至十二日日直其
月占水旱(月一日雨正月水)為其環城千里内占則其為天下
候竟正月(月三十日周天歷二十八宿然後可占天下)月所離列宿日風雲
占其國然必察太歲所在在金穰水毁木饑火旱此其
大經也正月上甲風從東方宜蠶風從西方若旦黃雲
惡冬至短極縣土炭(先冬至三日縣土戾于衡兩端輕重適均冬至日陽氣至則炭重夏)
(至日隂氣至則土重)炭動鹿角解蘭根出泉出躍略以知日至要
决晷景歲星所在五穀逢昌其對為衝歲乃有殃(言晷景歲)
(星行不失次則五穀昌盛行而失舍有所衝則歲乃有禍殃)
自初生民以來世主歷日月星辰及至五家三代紹而
明之(五家黃帝高陽高辛堯舜三代夏殷周也)幽厲以往尚矣所見天變皆
國殊窟穴家占物怪以合時應其文圖籍禨祥不法是
以孔子論六經紀異而說不書至天道命不傳傳其人
不待告告非其人雖言不著昔之傳天數者高辛之前
重黎于唐虞羲和有夏昆吾殷商巫咸周室史佚萇弘
于宋子韋鄭則禆竈在齊甘公楚唐昩趙尹臯魏石申
夫天運三十歲一小變百年中變五百載大變三大變
一紀三紀而大備此其大數也為國者必貴三五(即五家三)
(代)上下各千歲然後天下之際續備甘石歷五星法唯
獨熒惑有反逆行逆行所守及他星逆行日月薄蝕皆
以為占日月薄蝕行南北有時此其大度也故紫宫(中宫)
房心(東宫)權衡(南宫)咸池(西宫)虛危(北宫)列宿部星此天之五官
坐位也為經不移徙大小有差闊狹有常水火金木填
星此五者天之五佐為經緯(五星行南北為經東西為緯)見伏有時
所過行贏縮有度日變修德月變省刑星變結和凡天
變過度乃占國君強大有德者昌弱小飾詐者亡太上
修德其次修政其次修救其次修禳正下無之夫常星
之變希見而三光之占亟用日月暈適(暈日旁氣適日之將食先黑氣)
(之有變)雲風此天之客氣其發見亦有大運然其與政事
俯仰最近天人之符此五者天之感動為天數者必通
三五終始古今深觀時變察其精粗則天官備矣
蒼帝行德天門為之開(王者行春令布德澤則上應靈威仰之帝而天門為之開天門)
(即左右角間)赤帝行德天牢為之空(王者行德以應火精之帝則天牢為之空夏陽)
(主舒散故人主當赦過宥罪也)黃帝行德天矢為之起(黃帝中央含樞紐之帝季夏萬)
(物盛大當大赦含養羣品也)風從西北來必以庚辛一秋中五至大
赦三至小赦白帝行德以正月二十日二十一日月暈
圍常大赦載謂有太陽也一曰白帝行德昴畢為之圍
(白帝西方白招拒之帝秋萬物咸成則暈圍昴畢三暮帝德乃成也)圍三暮德乃成不三
暮及圍不合德不成二曰以辰圍不出其旬黑帝行德
天關為之動(黑帝北方叶光紀之帝冬萬物閉藏動為之開閉也天一星在五車南畢西北為天)
(門)天行德天子更立年(天謂北極言王者當天心則北辰有光耀北辰有光耀則天子)
(更立年也)不德風雨破石三能三衡者天廷也(衡太微三光之廷)客
星出天廷有竒令(天官書)
天體圓周三百六十五度四分度之一繞地左旋一
日一周而過一度日行一日亦繞地一周而不及天
一度積三百六十五日九百四十分日之二百三十
五而與天會是一歲日行之數也月一日不及天十
三度十九分度之七積二十九日九百四十分日之
四百九十七而與日會十二會得日三百五十四九
百四十分日之二百四十八是一歲月行之數也三
百六十者一歲之常數也故日與天會而多五日九
百四十分日之二百三十五者為氣盈月與日會而
少五日九百四十分日之五百九十二者為朔虛合
氣盈朔虛而閏生焉故一歲閏率則十日九百四十
分日之八百二十七三歲一閏則三十二日九百四
十分日之六百單一五歲再閏則五十四日九百四
十分日之三百七十五十有九歲七閏則氣朔分齊
是為一章也必以十九歲而無餘分者天數終于九
地數終于十十九者天地一終之數積八十一章則
盈虛之餘盡而復始四時定而歲功成矣
南北極相去一百八十二度半彊赤道去南北極各
九十一度彊春分日行正交赤道從此漸北距赤道
二十四度是為夏至夏至以後日漸南至秋分還與
赤道交從此漸南距赤道二十四度是為冬至其日
行之道謂之黃道又有月行之道與日道相近交路
而過半在日之表半在日之裏其當交則兩道相分
去則相遠遠處相距六度此謂日有中道月有九行
也
月行所交以黃道内為陰歷外為陽歷冬入陰歷夏
入陽歷月行青道(冬至夏至後青道半交在春分之宿當黃道東立冬立夏後青道半)
(交在立秋之宿當黃道東南至所衝之宿亦如之)冬入陽歷夏入陰歷月行
白道(冬至夏至後白道半交在秋分之宿當黃道西立冬立夏後白道半交在立秋之宿當黃道西)
(北至所衝之宿亦如之)春入陽歷秋入陰歷月行朱道(春分秋分後朱)
(道半交在夏至之宿當黃道南立春立秋後朱道半交在立夏之宿當黃道西南至所衝之宿亦如之)
春入陰歷秋入陽歷月行黑道(春分秋分後黑道半交在冬至之宿當黃)
(道北立春立秋後黑道半交在立冬之宿當黃道東北至所衝之宿亦如之)四序離為八
節至陰陽之所交皆與黃道相會故月行有九道所
謂日月之行有冬有夏也
圜規有九重叠相錯(黑道二出黃道北青道二出黃道東朱道二出黃道南白道二)
(出黃道西併黃道為九道)此先儒所傳九道舊圖也按月道雖重
如絲纏彈丸止一縷往來未嘗斷絶若如九規則道
各有輪輪各有心斷而不属是月之入各道也必於
所交之處斜曲而後行理有不可矣元人知其非一
之曰白道圖見後
月道斜交黃道交初入黃道北至交半緯度極大乃
向黃道行至交中出黃道南極于交半緯度又最大
又向黃道行至交初而一周每周退天之度為交差
每一交之差退天一度餘凡二百四十九交有竒退
天一周終而復始
天有十二次日每月行一次月每月行周天復過一
次故日月之會月移一次也如正月會于析木二月
日行過大火月一周天復行至大火故二月會于大
火也月本無光日耀之以為光光之初生如鈎日在
其西去日漸遠光漸增八日為上弦十五日日月相
對為望望後去日漸近光漸減二十三日為下弦光
之將盡日在其東遂會而為晦也
屈子曰圜有九重孰營度之是古之言天有九重之
說而自漢以下失之也蓋恒星七政并宗動為九宗
動者無星之天一氣旋運而為衆動之宗者也(所以知有)
(此天者此天樞紐繫于太虚萬古不移而恒星天之極星去樞紐之不動者較古漸遠二十八舍經緯因)
(之亦有古今之異是恒星自為一天在此天之下與七政同也)地居天中與天度相
應七政運行于天之内去地遠近不同最近地者月
次日金水次火次木次土最遠恒星以行之遲疾校
之月疾日金水遲火又遲木又遲土最遲知近則疾
遠則遲也以象之高下測之火退望時體大光爍金
水退伏則遂出日下月長掩日是亦以次而近之徵
也以理之陰陽推之火木土陽也在日之外金水月
陰也在日之内有男女正位之義焉又其章著者也
(朱子云騷注九天只是九重蓋天運行有許多重數在内者較緩至第九重則轉得愈緊矣地在中央不)
(動不是在下天包乎地其氣極急形氣相催緊束而成體但中間之氣稍寬所以容得品物)天有
九重故七政各有本天然惟恒星以地心為心七政
之天則不以地心為心因其有小大遲疾知有高卑
也在最高則遠地視徑小覺行遲其差為朒在最卑
則近地視徑大覺行速其差為朓
凡五星東行為順西行為逆趨舍而前為盈退舍而
後為縮近日則伏遠日則見同舍曰合同宿曰聚木
星近日則遲遠日則疾火星近日則疾遠日則遲土
星平行無太遲疾金水星附日而行此舊說也
按七政各有本天有本輪日無次輪本輪上行度即
為日體月及五星本輪之周又有次輪本輪上行度
尚非月五星之體而次輪所行也本輪行度日金水
歲一周月一歲十三周有竒火約二歲木約十二歲
土約二十八歲皆一周星行次輪土三百七十八日
竒而一周木三百九十九日弱而一周火七百八十
日弱而一周金五百八十四日弱而一周水一百一
十六日弱而一周皆自合伏至合伏也惟月則十四
日竒而一周朔至望望至朔皆得全周也
土木火合伏起順疾日前星後而晨見漸遠漸遲遲
極而留將望而朔既望夕見逆極而留乃順遲行近
日復疾再與日合而一周金水合伏亦起順疾日後
星前而夕見漸遠漸遲遲極而留逆行就日而伏既
乃晨見逆而極遠復留漸順遲行近日復疾再與日
合而一周漢歷有遲速留逆諸限以今求之則星在
次輪終古平行無有遲速其有遲速而又有逆留者
皆視行也蓋星行上半輪在本天之外去地最遠與
輪心俱逐日而東輪行而星亦行故見為疾漸下在
兩旁盡處人自下望其勢徑直雖行而似不行然星
雖不動而輪猶移故見為遲及入下半輪稍深輪東
星西其數相除恰盡則見為留星之西行其數稍贏
則見為逆數適等又見為留轉至兩旁盡處又見為遲漸入上
半輪界又以漸而速是故順逆遲留皆因人所見非星行實然而宛
其故則輪周之轉為之也金水二星不經天者緣與日同天而其輪
心行度又與日等故退伏而不退望實則與三星同理也
九州地勢高下不同而兩極出入亦隨之增損幽冀
北極出地四十度揚州三十二度半青徐三十七度
并州三十八度雍州三十六度豫州三十五度荆州
三十一度梁州二十九度吳越三十度漢志所謂三
十六度者周漢皆都雍州專指秦雍而言不可以天
下槩也南極入地之度如北極出地之度
尚史卷九十四
