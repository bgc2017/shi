尚史卷五十一列傳二十九
鑲白旗漢軍李鍇撰
衛諸臣傳
石碏(石厚附)石祁子(弘演附)石稷(成)
(子)石買(共子)
石碏衛大夫事莊公公子州吁嬖人之子也有寵而好
兵公弗禁碏諫曰臣聞愛子教之以義方弗納於邪驕
奢淫泆所自邪也四者之來寵禄過也將立州吁乃定
之矣若猶未也階之為禍夫寵而不驕驕而能降降而
不憾憾而能眕者鮮矣且夫賤妨貴少陵長遠間親新
間舊小加大淫破義所謂六逆也君義臣行父慈子孝
兄愛弟敬所謂六順也去順效逆所以速禍也君人者
將禍是務去而速之無乃不可乎弗聽其子厚與州吁
游禁之不可桓公立乃老桓公十六年(隠四年)州吁弑桓
公未能和其民厚問定君於碏碏曰王覲為可曰何以
得覲曰陳桓公方有寵於王陳衛方睦若朝陳使請必
可得也厚從州吁如陳碏使告於陳曰衛國褊小老夫
髦矣無能為也此二人者實弑寡君敢即圖之陳人執
之而請莅於我(莅自臨討之也)九月我使右宰醜莅殺州吁於
濮碏使其宰獳羊肩莅殺石厚於陳國人立公子晉是
為宣公(左傳)
石祁子者衛大夫石駘仲之子也駘仲卒無嫡子有庶
子六人卜所以為後者曰沐浴佩玉則兆五人者皆沐
浴佩玉石祁子曰孰有執親之喪而沐浴佩玉者乎不
沐浴佩玉石祁子兆衛人以龜為有知也(記檀弓)
石祁子事懿公宋之弑閔公也猛獲來奔宋人請猛獲
於我我欲勿與石祁子曰不可天下之惡一也惡於宋
而保於我保之何補得一夫而失一國與惡而棄好非
謀也國人歸之戴公元年(閔二年)狄伐我懿公將戰公與
石祁子玦甯速矢使守及戰我師敗績遂滅我宋人立
戴公(左傳)
吕氏春秋衛懿公有臣曰弘演有所於使翟人攻衛
及懿公於滎澤殺之盡食其肉獨舍其肝弘演至報
使於肝畢呼天而啼曰臣請為襮因自殺先出其腹
實内懿公之肝桓公聞之曰衛之亡也以為無道有
臣如此不可以不存於是復立衛於楚邱
石稷者碏四世孫成子也事穆公穆公十一年(成二年)公
使稷及孫良夫甯相向禽(相禽並衛大夫)將侵齊與齊師遇稷
欲還良夫不可戰於新築我師敗績稷曰師敗矣子不
少須衆懼盡子喪師徒何以復命皆不對又曰子國卿
也隕子辱矣子以衆退我此乃止會新築人救良夫良
夫乃免稷卒諡曰成子買事殤公卒諡曰共(左傳)
買子惡惡從子圃並見亂臣傳
甯速(莊子)甯俞(武子)(甯相附)
甯氏者出自武公公族也甯速是為甯莊子戴公元年
(閔二年)狄伐我懿公使速守狄滅懿公速事戴公戴公薨
事文公文公十九年(僖十九年)衛大旱卜有事於山川不吉
速曰昔周饑克殷而年豐今邢方無道諸侯無伯天其
或者欲使衛討邢乎從之師興而雨文公薨事成公成
公元年(僖二十六年)速會魯侯莒子盟於向速卒諡曰莊(左傳)
甯俞衛大夫武子也事成公成公三年(僖二十八年)公欲叛
晉與楚國人不欲出成公公適陳夏五月諸侯盟於踐
土公使元咺奉叔武(成公弟)以受盟六月晉人復公俞與
國人盟於宛濮曰天禍衛國君臣不協以及此憂也今
天誘其衷使皆降心以相從也不有居者誰守社稷不
有行者誰扞牧圉不協之故用昭乞盟於爾大神以誘
天衷自今日以往既盟之後行者無保其力居者無懼
其罪有渝此盟以相及也明神先君是糾是殛國人聞
此盟也而後不貳公先期入俞先長牂(大夫)守門以為使
也與之乘而入公子&KR1968;犬華仲前驅射殺叔武歂犬走
出公使殺之元咺奔晉公與元咺訟俞為輔鍼莊子(大夫)
為坐士榮為大士(大士治獄官周禮命夫命婦不躬坐獄元咺不宜與君對坐故使鍼莊子)
(為坐)公不勝殺士榮刖鍼子謂俞忠而免之執公歸之於
京師寘諸深室俞職納槖饘焉元咺歸立公子瑕五年
(僖三十年)晉侯使醫衍酖公俞貨醫使薄其酖不死會魯侯
為公請乃釋公公賂周歂冶厪殺元咺公子瑕公入六
年(僖三十一年)衛遷於帝邱公夢康叔曰相奪予享公命祀
相俞不可曰鬼神非其族類不歆其祀杞鄫何事相之
不享於此久矣非衛之罪也不可以間成王周公之命
祀請改祀命十二年(文四年)俞如魯聘魯侯與之宴為賦
湛露及彤弓不辭又不答賦使行人私焉對曰臣以為
肄業及之也昔諸侯朝正於王王宴樂之於是乎賦湛
露則天子當陽諸侯用命也諸侯敵王所愾而獻其功
王於是乎賜之彤弓一彤矢百旅弓矢千以覺報宴今
陪臣來繼舊好君辱貺之其敢干大禮以自取戾俞卒
諡曰武子相事穆公穆公十一年(成二年)相及孫良夫侵
齊我師敗於新築定公四年(成六年)相及孫良夫侵宋(左傳)
說苑吳赤市使於智氏假道於衛甯文子具紵絺三
百製以送之大夫豹曰吳雖大國也不攘交假之道
亦敬矣又何禮焉文子不聽遂致之赤市至於智氏
將歸吳智伯命造舟為梁赤市曰吾聞天子濟水造
舟為梁諸侯維舟大夫方舟方舟臣之職也且敬大
甚使人視之則兵在後矣將以襲衛赤市曰衛假吾
道而厚贈我見難不告是與謀也使告衛衛人警戒
智伯乃止按甯氏無諡文子者又是時吳滅已久
說誣
論曰衛之季也桓弑成出臲卼甚矣碏之義討逆有餘
俞之忠濟亂有餘所以出乎困也困之九四曰來徐徐
困於金車於上六曰有悔征吉二子以之亨之道也碏
諫莊公曰愛子教之以義方勿納於邪然則厚具豺聲
乎乃蔑義方之教也
孫昭子孫良夫(桓子)
孫昭子(名未詳)衛同姓食邑於戚事成公為大夫晉文公
之季年成公不朝晉九年(文元年)晉伐我圍戚獲昭子其
後有孫良夫是為孫桓子事成公成公三十三年(宣七年)
良夫如魯盟成公薨事穆公穆公十一年(成二年)公使良
夫石稷甯相向禽將侵齊與齊師遇石稷欲還良夫曰
不可以師伐人遇其師而還將謂君何若知不能則如
無出今既遇矣不如戰也戰於新築我師敗績新築人
救良夫良夫是以免良夫不入遂如晉乞師會魯臧孫
許亦如晉乞師晉許之敗齊師於鞌楚侵我冬十一月
良夫及楚盟於蜀穆公薨事定公定公元年(成三年)良夫
及晉却克伐廧咎如十一月良夫如魯聘丁未及魯盟
四年(成六年)良夫甯相帥師侵宋(左傳)
良夫卒諡曰桓子林父見逆臣傳
孔達孔烝鉏(成子)孔圉(文子)孔悝
孔達(世族未詳)衛大夫事成公成公七年(僖三十二年)晉文公之
末年也諸侯朝晉公不朝使達侵鄭伐緜訾及匡九年
(文元年)晉襄公既祥伐我取戚我告於陳陳共公曰更伐
之我辭之(使衛更伐晉陳為衛以辭謝晉)達帥師伐晉十年(文二年)陳為
我請成於晉執達以說十二年(文四年)晉歸達於我以為
衛之良也故免之公如晉拜十七年(文九年)楚伐鄭達會
諸侯之大夫救鄭不及楚師二十五年(文十七年)宋人弑昭
公達會伐宋穆公三年(宣十二年)達及晉宋曹同盟於清邱
曰恤病討貳於是陳貳於楚宋為盟故伐陳我救之達
曰先君有約言焉(成公與陳共公有舊好故孔達背盟救之)若大國討我則
死之四年(宣十三年)晉以我救陳也討焉使人弗去曰罪無
所歸將加而師達曰苟利社稷請以我說罪我之由我
則為政而亢大國之討將以誰任我則死之明年達縊
而死公以說於晉而免遂告於諸侯曰寡君有不令之
臣達搆我敝邑於大國既伏其罪矣敢告公以為成勞
復室其子使復其位(左傳)
孔烝鉏達之孫孔成子也初事定公定公十二年(成十四年)
公有疾使烝鉏甯殖立子衎以為大子公薨衎立是為
獻公孫林父逐獻公烝鉏事殤公殤公遇弑復事獻公
獻公薨事襄公襄公夫人無子嬖人婤姶生孟摯及元
烝鉏夢康叔謂已立元余使羈(烝鉏子)之孫圉與史苟相
之史朝(史苟父)夢亦如之襄公薨烝鉏立元是為靈公烝
鉏卒諡曰成子羈羈之孫圉是為孔文子圉取大子蒯
瞶之姊生悝圉卒伯姬(即蒯瞶姊)通於豎渾良夫莊公元年
(哀十五年)良夫伯姬謀納大子以大子入迫悝於厠強盟之
遂劫以登臺出公輒出奔魯悝立大子是為莊公二年
(哀十六年)公飲悝酒於平陽重酬之大夫皆有納焉悝醉而
送之夜半而遣之載伯姬於平陽而行遂奔宋(左傳)
元咺(子角附)
元咺者衛大夫也事成公成公三年(僖二十八年)晉伐我取
五鹿公欲叛晉與楚國人不欲故出公以說於晉公居
於襄牛及晉敗楚師於城濮諸侯盟於踐土公懼出奔
楚遂適陳使咺奉叔武(成公弟)以受盟或訴咺於公曰立
叔武矣其子角從公公使殺之咺不廢命奉叔武以入
守六月晉人復公公先期入公子歂犬華仲(二子衛大夫)前
驅射殺叔武咺出奔晉冬諸侯會於温公與咺訟不勝
晉執公咺歸立公子瑕五年(僖三十年)晉釋公周歂冶厪殺
咺及公子瑕公復入(周歂冶厪並見逆臣傳左傳)
論曰知難在前而身犯之達之忠也奉假公守社稷子
死不敢廢咺之忠也忠也而君子猶有議焉者陳不可
倚母親於前晉不可倍母亢於後虎鼠兩端進退失據達
之忠智不足已叔武之死也實不由公咺雖未達伏而
待命慶鄭奔刑魏絳歸死可也君臣坐獄易植後君咺
之忠義不盡已是故玉之白貴於温臣之忠貴於純惜
夫二子之未盡也
北宫括(懿子)北宫佗(文子)(北宫遺附)
北宫括者成公曾孫所謂北宫懿子也事獻公獻公三
年(成十七年)鄭侵晉括救晉侵鄭至于高氏十三年(襄九年)諸
侯伐鄭括及曹人邾人從晉荀偃韓起門于師之梁鄭
成同盟于戲十八年(襄十四年)括及諸侯之大夫會吳于向
(傳以為括惰慢不攝故貶稱人而不書)二月諸侯之大夫從晉侯伐秦及
涇不濟魯莒先濟鄭公孫蠆見括曰與人而不固取惡
莫甚焉若社稷何括說及蠆見諸侯之師而勸之濟至
于棫林不獲成而還括卒(左傳)
諡曰懿子二佗遺
北宫佗括之子文子也初事獻公獻公薨事襄公襄公
二年(襄三十一年)佗相公以如楚過鄭印段迋勞于棐林如
聘禮而以勞辭(周聘禮而用郊勞之辭)佗入聘公孫揮為行人馮
簡子與游吉逆客事畢而出言于公曰鄭有禮其數世
之福也其無大國之討乎詩云誰能執熱逝不以濯禮
之於政如熱之有濯也濯以救熱何患之有公在楚佗
見令尹圍之威儀言于公曰令尹似君矣將有他志雖
獲其志不能終也詩云靡不有初鮮克有終終之實難
令尹其將不免公曰子何以知之對曰詩云敬慎威儀
惟民之則令尹無威儀民無則焉民所不則以在民上
不可以終公曰善哉何謂威儀對曰有威而可畏謂之
威有儀而可象謂之儀君有君之威儀其臣畏而愛之
則而象之故能有其國家今聞長世臣有臣之威儀其
下畏而愛之故能守其官職保族宜家順是以下皆如
是是以上下能相固也衛詩曰威儀棣棣不可選也言
君臣上下父子兄弟内外大小皆有威儀也周詩曰朋
友攸攝攝以威儀言朋友之道必相教訓以威儀也周
書數文王之德曰大國畏其力小國懷其德言畏而愛
之也詩云不識不知順帝之則言則而象之也紂囚文
王七年諸侯皆從之囚紂于是乎懼而歸之可謂愛之
文王伐崇再駕而降為臣蠻夷帥服可謂畏之文王之
功天下誦而歌舞之可謂則之文王之行至今為法可
謂象之有威儀也故君子在位可畏施舍可愛進退可
度周旋可則容止可觀作事可法德行可象聲氣可樂
動作有文言語有章以臨其下謂之有威儀也四年(昭二)
(年)晉韓起來聘公享之佗賦淇澳起賦木瓜襄公薨事
靈公佗卒諡曰文遺事殤公甯喜之弑殤公也晉討之
執甯喜及遺以先歸(左傳)
世叔儀(文子)世叔申(懿子)世叔齊(悼子)世叔遺(僖子)
世叔儀是為大叔文子也為衛大夫事獻公獻公十八
年(襄十四年)孫林父甯殖作亂公出奔齊魯侯使厚瘠來弔
曰寡君使瘠聞君不撫社稷而越在他竟若之何不弔
以同盟之故使瘠敢私于執事曰有君不弔有臣不敏
君不赦宥臣亦不率職增淫發洩其若之何國人使儀
對曰羣臣不佞得罪于寡君寡君不以即刑而悼棄之
以為君憂君不忘先君之好辱弔羣臣又重恤之敢拜
君命之辱重拜大貺厚瘠歸語臧孫紇曰衛君其必歸
乎有大叔儀以守有母弟鱄以出或撫其内或營其外
能無歸乎殤公十一年(襄二十五年)公入于夷儀自夷儀與
甯喜言甯喜許之儀聞之曰烏乎詩所謂我躬不閱遑
恤我後者甯子可謂不恤其後矣將可乎哉殆必不可
君子之行思其終也思其復也書曰慎始而敬終終以
不困詩曰夙夜匪懈以事一人今甯子視君不如奕棋
其何以免乎奕者舉棋不定不勝其耦而況置君而弗
定乎必不免矣九世之卿族一舉而滅之可哀也哉十
二年(襄二十六年)甯喜弑殤公獻公入大夫逆于竟者執其
手而與之言道逆者自車揖之逆于門者頷之而已公
至使讓儀曰寡人淹恤在外二三子皆使寡人朝夕聞
衛國之言吾子獨不在寡人古人有言曰非所怨勿怨
寡人怨矣對曰臣知罪矣臣不佞不能負羈絏以從扞
牧圉臣之罪一也有出者有居者臣不能貳通外内之
言以事君臣之罪二也有二罪敢忘其死乃行從近關
出公使止之獻公後元年(襄二十七年)甯喜專公殺之使儀
為卿三年(襄二十九年)儀會諸侯之大夫城杞儀卒諡曰文
儀之孫申是為大叔懿子靈公二十五年(昭三十二年)申會
諸侯之大夫于狄泉城成周申卒諡曰懿申之子齊初
晉悼公子憗亡在衛使其女僕而田申止而飲之酒遂
聘之生齊齊是為大叔疾大叔悼子也齊娶于宋子朝
其娣嬖子朝出奔孔文子圉使齊出其妻而妻之齊使
人誘其初妻之娣寘于犂而為之一宫如二妻孔圉聞
之怒欲攻之訪于仲尼仲尼命駕而行圉遽止之曰圉
豈敢度其私訪衛國之難也齊或淫于外州外州人奪
之軒以獻齊恥是二者出公九年(哀十一年)出奔宋齊臣向
魋納美珠焉與之城鉏及向魋得罪出奔城鉏人攻齊
莊公復之使處巢死焉殯于鄖葬于少禘諡曰悼齊之
出奔也國人立世叔遺使室孔姞(即孔圉女齊後妻)遺齊之弟
大叔僖子也莊公二年(哀十六年)公占夢嬖人求酒于遺不
得與卜人比而告公曰君有大臣在西南偶弗去懼害
公逐遺遺奔晉後二年莊公遇弑出公復入乃復遺(左傳)
遺卒諡曰僖
公叔發(文子)公叔戌(趙黶附趙陽)
公叔發者公叔文子也歷事獻公襄公靈公靈公三十
一年(定公年)魯侵鄭往不假道于我及還陽虎使季孫斯
自南門入出自東門舍于豚澤(虎將逐三桓欲使得罪隣國)公怒使
彌子瑕追之發老矣輦而如公曰尤人而效之非禮也
昭公之難君將以文之舒鼎(文公之鼎)成之昭兆(寳龜)定之鞶
鑑(鞶帶而以鏡為飾)苟可以納之擇用一焉公子與二三臣之
子諸侯苟憂之將以為之質此羣臣之所聞也今將以
小忿蒙舊德無乃不可乎大姒之子唯周公康叔為相
睦也而效小人以棄之不亦誣乎天將多陽虎之罪以
斃之君姑待之若何乃止(左傳)
發卒其子戍請諡于君曰日月有時將葬矣請所以易
其名者公曰昔者衛國凶饑夫子為粥與國之餓者是
不亦惠乎昔者衛國有難夫子以其死衛寡人不亦貞
乎夫子聽衛國之政修其班列以與四隣交衛國之社
稷不辱不亦文乎故謂夫子貞惠文子(記檀弓)
說苑公叔文子問於王孫夏曰吾先君之廟小吾欲
更之可乎對曰古之君子以儉為禮今之君子以汰
易之夫衛國雖貧豈無文履一竒以易十稷之繡哉
以為非禮也文子乃止
戍亦事靈公靈公惡之以其富也戍又將去夫人之黨
(南子黨宋朝之徒)夫人愬之曰戍將為亂三十九年(定十四年)公逐
戍戍奔魯其黨趙陽奔宋趙陽者趙黶孫黶嘗于靈公
二年(昭九年)及諸侯之大夫會楚子于陳(左傳)
論曰傳有之經緯天地曰文經守恒緯推移焉文之謂
也衛有若北宫佗公叔發世叔儀者相襄贊靈綢繆殤
獻經經緯緯不失厥道三子之所以並為文也
蘧瑗
蘧瑗字伯玉事獻公為大夫獻公十八年(襄十四年)孫林父
將逐公并帑于戚而入見瑗曰君之暴虐子所知也大
懼社稷之傾覆將若之何對曰君制其國臣敢奸之雖
奸之庸知愈乎遂行從近關出林父卒逐獻公立殤公
殤公十二年(襄二十六年)甯喜將納獻公告瑗瑗曰瑗不得
聞君之出敢聞其入遂行從近關出(左傳)
後復逮事襄公靈公公叔發升于瑕邱瑗從發曰樂哉
斯邱也死則我欲葬焉瑗曰吾子樂之則瑗請前(記檀弓)
瑗外寬而内直自設于隠括之中直已不直人善廢而
不悒悒(韓詩外傳)
瑗年五十而知四十九年非何者先者難為知而後者
易為攻也(淮南子)
拾遺記師涓造新曲奏於靈公靈公情湎心惑忘于
政事蘧伯玉諫曰此雖發揚氣律終為淫漫之音非
宜薦於君靈公乃去其聲蘧伯玉焚其樂器於九達
之衢列女傳靈公與夫人夜坐聞車聲至闕而止過
闕復有聲夫人曰此蘧伯玉也公曰何以知之曰妾
聞禮下公門式路馬所以廣敬也蘧伯玉敬以事上
必不以闇昩廢禮是以知之公使視之果伯玉也淮
南子蘧伯玉為相子貢往觀之曰何以治國曰以弗
治治之簡子欲伐衛使史黯往覿焉還報曰蘧伯玉
為相未可以加兵固塞險阻何足以致之按史魚
尸諫以不能進伯玉是伯玉為相事蓋誤
史鰌
史鰌字魚衛史也事獻公襄公靈公公叔發朝而請享
靈公退見鰌而告之鰌曰子必禍矣子富而君貪罪其
及子乎公叔發曰然吾不先告子是吾罪也君既許我
矣其若之何鰌曰無害子臣可以免富而能臣必免于
難上下同之戍也驕(戍發之子)其亡乎富而不驕者鮮吾唯
子之見驕而不亡者未之有也戍必與焉及發卒公逐
戍以其富也(左傳)
鰌病將卒命其子曰吾在衛不能進蘧伯玉退彌子瑕
是不能正君也生而不能正君則死無以成禮置屍牖
下于我畢矣其子從之靈公弔而問焉子以告公愕然
曰寡人之過也命殯于客位進蘧伯玉而退彌子瑕(家語)
(序新同)
孔子曰直哉史魚邦有道如矢邦無道如矢(魯論)
史朝史苟(文子)(胥彌赦附)
史朝衛史也事獻公襄公襄公夫人姜氏無子嬖人婤
姶生孟縶孔烝鉏夢康叔謂已立元余使羈之孫圉(羈烝)
(鉏子)與史苟相之朝亦夢康叔謂已余將命而子苟與孔
烝鉏之曾孫圉相元朝見烝鉏告之夢夢協襄公四年
(昭二年)婤姶生子名之曰元孟縶之足不良弱行孔烝鉏
以周易筮之曰元尚享衛國主其社稷遇屯又曰余尚
立縶尚克嘉之遇屯之比以示朝朝曰元亨又何疑焉
烝鉏曰非長之謂乎對曰康叔名之可謂長矣孟非人
也將不列于宗不可謂長且其繇曰利建侯嗣吉何建
建非嗣也二卦皆云子其建之康叔命之二卦告之筮
襲于夢武王所用也弗從何為弱足者居侯主社稷臨
祭祀奉民人事鬼神從會朝又焉得居各以所利不亦
可乎襄公薨烝鉏立元是為靈公苟又名狗朝之子文
子也莊公時有胥彌赦亦筮史也莊公既殺渾良夫夢
于北宫見人登昆吾之觀被髮北面而譟曰登此昆吾
之虚緜緜生之瓜余為渾良夫叫天無辜公親筮之胥
彌赦占之曰不害(言公無道不敢以實對)與之邑寘之而逃奔宋
公貞卜其繇曰如魚竀尾衡流而方羊裔焉大國滅之
將亡闔門塞竇乃自後踰(左傳)
既而公遇弑如繇辭
論曰蘧伯玉史魚並見褒于孔子延陵季子亦說之曰
衛多君子未有患焉夫當獻靈之頃而能無患謂非馮
藉數子其誰與歸語曰不厚其棟不能任重衛有棟焉
誰能崩陁之
彪徯
彪徯衛大夫事靈公靈公二十五年(昭二十三年)晉魏舒合
諸侯之大夫于狄泉令城成周魏舒南面徯曰魏子必
有大咎干位以令大事非其任也詩曰敬天之怒不敢
戲渝敬天之渝不敢馳驅況敢干位以作大事乎明年
城成周魏舒莅政徯曰將建天子而易位以令非義也
(謂以晉大夫代周大夫為政)大事奸義必有大咎晉不失諸侯魏子
其不免乎(左傳)
祝佗
祝佗字子魚衛大祝也靈公二十九年(定四年)周劉文公
合諸侯于召陵將會子行敬子(衛大夫名未詳)言于公曰會同
難嘖有煩言莫之治也其使祝佗從公曰善乃使佗佗
辭曰臣展四體以率舊職猶懼不給而煩刑書若又共
二徼大罪也且夫祝社稷之常隸也社稷不動祝不出
竟官之制也君以軍行祓社釁鼓祝奉以從于是乎出
竟若嘉好之事君行師從卿行旅從臣無事焉公曰行
也及臯鼬將長蔡于衛公使佗私于周萇弘曰聞諸道
路不知信否若聞蔡將先衛信乎萇弘曰信蔡叔康叔
之兄也先衛不亦可乎佗曰以先王觀之則尚德也昔
武王克商成王定之選建明德以藩屏周故周公相王
室以尹天下于周為睦分魯公以大路大旗夏后氏之
璜封父之繁弱(封父古諸侯繁弱弓名)殷氏六族條氏徐氏蕭氏
索氏長勺氏尾勺氏使帥其宗氏輯其分族將其類醜
以法則周公用即命于周是使之職事于魯以昭周公
之明德分之土田陪敦(陪敦增厚也)祀宗卜史備物典策官
司彛器因商奄之民命以伯禽而封于少皥之虚分康
叔以大路少帛績茷(大赤取染草名)旃旌大吕(鐘名)殷氏七族陶
氏施氏繁氏錡氏樊氏饑氏終葵氏封畛土略自武父
以南及圃田之北竟取于有閻之土(有閻衛所受朝宿邑)以共王
職取于相土之東都以會王之東蒐𣆀季授土陶叔授
民命以康誥而封于殷虚皆啟以商政疆以周索(索法也)
分唐叔以大路密須之鼓闕鞏(甲名)姑洗(鐘名)懷姓九宗職
官五正命以唐誥而封于夏虚啟以夏正疆以戎索三
者皆叔也而有令德故昭之以分物不然文武成康之
伯猶多而不獲是分也唯不尚年也管蔡啟商惎間王
室王于是乎殺管叔而蔡蔡叔以車七乘徒七十人其
子蔡仲改行帥德周公舉之以為已卿士見諸王而命
之以蔡其命書云王曰胡無若爾考之違王命也若之
何其使蔡先衛也武王之母弟八人周公為大宰康叔
為司寇𣆀季為司空五叔無官豈尚年哉曹文之昭也
晉武之穆也曹為伯甸(曹以伯爵居甸服言小于晉)非尚年也今將
尚之是反先王也晉文公為踐土之盟衛成公不在夷
叔其母弟也猶先蔡其載書云王若曰晉重魯申衛武
蔡甲午鄭捷齊潘宋王臣莒期藏在周府可覆視也吾
子欲復文武之略而不正其德將如之何萇弘說乃長
公于盟(左傳)
論曰白茅藉玉侏儒乘棟材當其用有時而先是故祝
佗之長衛猶叔魚之歸季孫也佞與詐在所使爾
柳莊
柳莊者衛之太史也獻公出奔反于衛將班邑于從者
而後入莊曰如皆守社稷則孰執羈靮而從如皆從則
孰守社稷君反其國而有私也毋乃不可乎弗果班及
莊寢疾公曰疾若革雖當祭必告公再拜稽首請于尸
曰有臣柳莊也者非寡人之臣社稷之臣也聞之死請
往不釋服而往遂以禭之與之邑裘氏與縣潘氏書而
納諸棺曰世世子孫母變也(記檀弓)
王孫賈王孫齊(昭子)(子木附子羽)
王孫賈衛大夫事靈公靈公三十三年(定八年)晉以公之
叛晉屬齊也盟公于剸澤使涉佗成何辱公公怒賈趍
進曰盟以信禮也有如衛君其敢不唯禮是事而受此
盟也公欲叛晉而患諸大夫賈使次于郊大夫問故公
以晉詬語之且曰寡人辱社稷其改卜嗣寡人從焉大
夫曰是衛之禍豈君之過也公曰又有患焉謂寡人必
以而子與大夫之子為質大夫曰苟有益也公子則往
羣臣之子敢不皆負羈絏以從將行賈曰苟衛國有難
工商未嘗不為患使皆行而後可公以告大夫乃皆將
行之行有日公朝國人使賈問焉曰若衛叛晉晉五伐
我病何如矣皆曰五伐我猶可以能戰賈曰然則如叛
之病而後質焉何遲之有乃叛晉(說苑作王孫商)賈子齊亦為
大夫事出公出公後八年(哀二十六年)越臯如納出公師侵
外州大獲我出禦之大敗掘禇師定子之墓焚之于平
莊之上公孫彌牟使齊私于臯如曰子將大滅衛乎抑
納君而已乎臯如曰寡君之命無他納衛君而已于是
開陴納公公不敢入齊卒諡曰昭出公時又有子羽子
木(名不載)並衛大夫出公十年(哀十二年)吳徵會于我初我殺
吳行人且姚而懼謀于行人子羽子羽曰吳方無道無
乃辱吾君不如止也子木曰吳方無道國無道必棄疾
于人吳雖無道猶足以患衛往也長木之斃無不摽也
國狗之瘈無不噬也而況大國乎公會吳于鄖吳執公
既而舍之(左傳)
論曰魯襄以還衛數叛晉晉業衰矣會澶淵盟剸澤德
之不競祇以成惡賈也尸叛晉且無如之何矣逮至吳
越迭興主齊盟陵上國出納諸侯蠻夷越俎而代庖又
時變之推移與
尚史卷五十一
