尚史卷四十列傳十八
鑲白旗漢軍李鍇撰
晉諸臣傳
士蒍士會(范武子)士燮(文子)士魴(彘恭子)
(士裘附)士匄(范宣子)士鞅(范獻子)士吉射(范昭子)
士蒍者字子輿劉累之後杜伯之孫隰叔之子也周殺
杜伯隰叔違周難于晉遂居晉生蒍蒍初為晉理(國語)
世本范氏晉大夫隰叔生士蒍蒍生成伯缺缺生武
子會會生文叔燮燮生宣叔匄匄生獻子鞅鞅生吉
射
獻公時桓莊之族偪公患之蒍曰去富子則羣公子可
謀也已公曰爾試其事蒍與羣公子謀譖富子而去之
獻公七年(莊二十四年)蒍又與羣公子謀使殺游氏之二子
蒍告公曰可矣不過二年君必無患八年(莊二十五年)蒍使
羣公子盡殺游氏之族乃城聚而處之冬公圍聚盡殺
羣公子明年以蒍為大司空蒍城絳以深其宫十年(莊二)
(十七年)公將伐虢蒍曰不可虢公驕若驟得勝于我必棄
其民無衆而後伐之欲禦我誰與夫禮樂慈愛戰所畜
也夫民讓事樂和愛親哀喪而後可用也虢弗畜也亟
戰將饑(左傳)
十六年(閔元年)公作二軍公將上軍大子將下軍以伐霍
師未出蒍言于諸大夫曰夫大子君之貳也恭以俟嗣
何官之有今君分之土而官之是左之也吾將諫以觀
之乃言于公曰夫大子君之貳也而帥下軍無乃不可
乎公曰下軍上軍之貳也寡人在上申生在下不亦可
乎蒍對曰下不可以貳上公曰何故對曰貳若體焉上
下左右以相心目用而不倦身之利也上貳代舉下貳
代履周旋變動以役心目故能治事以制百物若下攝
上與上攝下周旋不變以違心目其反為物用也何事
能治故古之為軍也軍有左右闕從補之成而不知是
以寡敗若以下貳上闕而不變敗弗能補也變非聲章
不能移也聲章過數則有釁有釁則敵入敵入而凶救
敗不暇誰能退敵敵之如志國之憂也可以陵小難以
征大君其圖之公曰寡人有子而制焉非子之憂也對
曰夫大子國之棟也棟成乃制之不亦危乎公曰輕其
所任雖危何害蒍出語人曰大子不得立矣改其制而
不患其難輕其任而不憂其危君有異心又焉得立行
之克也將以害之若其不克其因以辠之雖克與不無
所避辠與其勤而不入不如逃之君得其欲大子遠死
且有令名為吳大伯不亦可乎(國語)
大子不聽卒被讒以死重耳奔蒲夷吾奔屈初公使蒍
為二公子築蒲與屈不慎寘薪焉夷吾訴之公使讓之
蒍稽首而對曰臣聞之無喪而戚憂必讎焉無戎而城
讎必保焉寇讎之保又何慎焉守官廢命不敬固讎之
保不忠失忠與敬何以事君詩云懷德惟寧宗子惟城
君其修德而固宗子何城如之三年將尋師焉焉用慎
退而賦曰狐裘蒙茸一國三公吾誰適從及驪姬之難
公使寺人披伐蒲賈華伐屈(左傳)
蒍卒子縠見亂臣傳
士會字季初封隨謂之隨武子後又受范遂氏范士蒍
之孫也文公時會代舟之僑攝戎右(說苑文公登隧大夫皆扶隨會不扶)
(事與趙簡子虎會同見虎會傳)襄公七年(文六年)公薨大子夷辠少趙盾
使先蔑及會如秦逆公子雍將立之明年秦送公子雍
趙盾背先蔑而立夷辠是為靈公遂敗秦師于令狐先
蔑奔秦會從之靈公六年(文十二年)秦為令狐之役伐我取
羈馬我禦秦師臾駢請深壘固軍以待之秦伯謂會曰
若何而戰對曰趙氏新出其屬曰臾駢必實為此謀將
以老我師也趙有側室曰穿晉君之壻也有寵而弱不
在軍事好勇而狂且惡臾駢之佐上軍也若使輕者肆
焉其可乃掩我上軍趙穿果出追之及戰臾駢請薄秦師
穿沮之秦師夜遁七年(文十三年)六卿患秦之用會也使魏
夀餘偽以魏叛者以誘會執夀餘帑于晉使夜逸請自
歸于秦(請以私邑自歸降于秦)秦伯許之履會之足于朝秦伯師
于河西魏人在東夀餘曰請東人之能與夫二三有司
言者吾與之先使會會辭曰晉人虎狼也若背其言臣
死妻子為戮無益于君不可悔也秦伯曰若背其言所
不歸爾帑者有如河乃行既濟魏人譟而還秦人歸其
帑其處者為劉氏會在秦三年不見先蔑其人曰能亡
人于國不能見于此焉用之會曰吾與之同罪非義之
也將何見焉及歸遂不見十四年(宣二年)公不君趙盾將
諫會曰諫而不入則莫之繼也會請先不入則子繼之
三進及霤而後視之曰吾知所過矣將改之稽首而對
曰人誰無過過而能改善莫大焉詩曰靡不有初鮮克
有終夫如是則能補過者鮮矣君能有終則社稷之固
也豈惟羣臣賴之又曰衮職有闕唯仲山甫補之能補
過也君能補過衮不廢矣猶不改秋九月趙盾弑靈公
逆公子黑&KR0034;而立之是為成公成公元年(宣三年)我伐鄭
鄭及我平會入盟成公薨景公即位景公元年(宣十年)楚
伐鄭會救鄭逐楚師于潁北三年(宣十二年)楚伐鄭鄭及楚
平夏六月我師救鄭荀林父將中軍趙朔將下軍會將
上軍及河聞鄭既及楚平林父欲還會曰善會聞用師
觀釁而動德刑政事典禮不易不可敵也不為是征楚
軍討鄭怒其貳而哀其卑叛而伐之服而舍之德刑成
矣伐叛刑也柔服德也二者立矣昔歲入陳今兹入鄭
民不罷勞君無怨讟政有經矣荆尸(楚武王更此陳法遂以為名)而
舉商農工賈不敗其業而卒乘輯睦事不奸矣蒍敖為
宰擇楚國之令典軍行右轅左追蓐(左右者挾轅為戰備在左者追求草)
(蓐為宿備)前茅慮無(軍行前有斥候蹋伏持絳白幡見騎舉絳幡見步舉白幡茅明也或曰時楚以)
(茅為旌識)中權後勁百官象物而動軍政不戒而備能用典
矣其君之舉也内姓選于親外姓選于舊舉不失德賞
不失勞老有加惠旅有施舍君子小人物有服章貴有
常尊賤有等威禮不逆矣德立刑行政成事時典從禮
順若之何敵之見可而進知難而退軍之善政也兼弱
攻昧武之善經也子姑整軍而經武乎猶有弱而昧者
何必楚仲虺有言曰取亂侮亡兼弱也汋曰於鑠王師
遵養時晦耆昧也武曰無競惟烈撫弱耆昧以服烈所
可也中軍佐先縠不可以中軍佐濟師遂濟楚乘我師
我師敗于邲會使鞏朔韓穿帥七覆于敖前故上軍不敗
楚使游闕(游車補闕者)四十乘從唐侯以為左拒以從上軍
郤克曰待諸乎會曰楚師方壯若萃于我吾師必盡不
如收而去之分謗生民不亦可乎殿其卒而退不敗七
年(宣十六年)會帥師滅赤狄甲氏及留吁(赤狄别種)鐸辰三月獻
狄俘于王以黻冕命會將中軍且為太傅于是晉國之
盗逃奔于秦周王孫蘇與召戴公毛伯衛争政王室亂
是年冬公使會平王室定王享之原襄公相禮殽烝(烝升)
(也升殽于俎也)會私問其故王聞之召會曰季氏而弗聞乎王
享有體薦(享則半解其體而薦之)宴有折俎(宴則體解節折升之于俎)公當享
卿當晏王室之禮也會歸而講求典禮以脩晉國之法
八年(宣十七年)公使郤克徵會于齊齊頃公母笑郤克克怒
夏會于斷道執齊使會召子燮曰燮乎吾聞之喜怒以
類者鮮易者實多詩曰君子如怒亂庶遄沮君子如祉
亂庶遄已君子之喜怒以己亂也弗已者必益之郤子
其或者欲己亂于齊乎不然余懼其益之也余將老死
郤子逞其志庶有豸乎(豸解也)爾從二三子唯敬乃請老
郤克為政(左傳)
會卒諡曰武子子二燮魴燮嘗莫退于朝會曰何莫也
對曰有秦客廋辭于朝大夫莫之能對也吾知三焉會
怒曰大夫非不能也讓父兄也爾童子何知而三掩人
于朝吾不在晉國亡無日矣擊之以杖折委筓(委冠笄簪也)
(國語)
士燮士會之子范文子也初事景公景公十一年(成二年)為上
軍佐及郤克伐齊敗齊師于鞌師歸燮後入武子曰無
為吾望爾也乎對曰師有功國人喜以逆之先入必屬
耳目焉是代帥受名也故不敢武子曰吾知免矣十三
年(成四年)鄭伐許燮及欒書救許伐鄭取汜祭十七年(成八)
(年)燮聘于魯言伐郯以其事吳故魯成公賂之請緩師
燮不可曰君命無貳失信不立禮無加賀事無二成君
後諸侯是寡君不得事君也燮將復之魯懼乃會伐郯
鞌之役晉使齊歸魯汶陽之田既復請歸之于齊故諸
侯貳于晉晉人懼十八年(成九年)會于蒲以尋馬陵之盟
(馬陵盟在成七年)魯季孫行父謂燮曰德則不競尋盟何為燮
曰勤以撫之寬以待之堅彊以御之神明以要之柔服
以伐貳德之次也公觀于軍府見鍾儀曰南冠而縶者
誰也有司對曰鄭人所獻楚囚也使税之召而弔之再
拜稽首問其族對曰泠人也公曰能樂乎對曰先父之
職官也敢有二事使與之琴操南音公曰君王何如對
曰非小人之所得知也固問之對曰其為大子也師保
奉之以朝于嬰齊而夕于側也不知其他公語燮燮曰
楚囚君子也言稱先職不背本也樂操土風不忘舊也
稱大子抑無私也名其二卿尊君也不背本仁也不忘
舊信也無私忠也尊君敏也仁以接事信以守之忠以
成之敏以行之事雖大必濟君盍歸之使合晉楚之成
公從之厲公元年(成十一年)秦晉為成將會于令狐公先至
秦伯不肯涉河次于王城使史顆盟公于河東郤犫盟
秦伯于河西燮曰是盟也何益齊盟所以質信也會所
信之始也始之不從其可質乎秦果歸而背晉成二年
(成十二年)宋華元合晉楚之成夏五月燮會楚公子罷許偃
(並楚大夫)盟于宋西門之外晉楚既成好郤至如楚聘且涖
盟楚子享之為地室而縣焉(為樂室于地之下而縣鐘鼓)金奏作于
下郤至驚而走出曰如天之福兩君相見無亦唯是一
矢以相加遺焉用樂郤至歸以語燮燮曰無禮必食言
吾死無日矣夫三年(成十三年)燮將上軍及欒書韓厥伐秦
敗秦師于麻隧六年(成十六年)鄭叛晉公將伐鄭燮曰若逞
吾願諸侯皆叛晉可以逞若唯鄭叛晉國之憂可立俟
也欒書不可書將中軍燮佐之及郤錡韓厥荀偃郤至
伐鄭四月我師起鄭告于楚楚子救鄭五月我師濟河
聞楚師將至燮欲反曰我偽逃楚可以紓憂夫合諸侯
非吾所能也以遺能者我若羣臣輯睦以事君多矣欒
書不可六月晉楚遇于鄢陵燮不欲戰郤至曰韓之戰
箕之役邲之師皆晉之恥也子亦見先君之事矣今我
辟楚又益恥也燮曰先君之亟戰也有故秦狄齊楚皆
彊不盡力子孫將弱今三彊服矣敵楚而已唯聖人能
外内無患自非聖人外寧必有内憂盍釋楚以為外懼
乎
國語厲公將伐鄭范文子不欲曰若以吾意諸侯皆
畔則晉可為也唯有諸侯故擾擾焉凡諸侯難之本
也得鄭憂滋長安用鄭郤至曰然則王者多憂乎文
子曰我王者也乎哉夫王者成其德而遠人以其方
賂歸之故無憂今我寡德而求王者之功故多憂子
見無土而欲富者樂乎哉國語吾聞人臣者能内睦
而後圖外不睦内而圖外必有内争盍姑謀睦乎考
訊其阜以出則怨靖國語鄢陵之役大夫欲戰范文
子不欲曰吾聞君人者刑其民成而後振武于外是
以内和而外威今吾司寇之刀鋸日弊而斧鉞不行
内猶有不刑而况外乎夫戰刑也刑之過也過由大
而怨由細故以惠誅怨以忍去過細無怨而大不過
而後可以武刑外之不服者今吾刑外乎大人而忍
于小民將誰行武武不行而勝幸也幸以為政必有
内憂唯聖人能無外患又無内憂距非聖人必偏而
後可偏而在外猶可救也疾自中起是難盇姑釋荆
與鄭以為外患乎國語欒武子欲戰范文子不欲曰
吾聞之唯厚德者能受多福無德而服者衆必自傷
也今我戰又勝荆與鄭吾君將伐知而多力怠教而
重歛大其私䁥而益婦人田不奪諸大夫田則焉取
以益此諸臣之委室而徒退者將與幾人戰若勝亂
地之秩者也其産將害大盇姑無戰乎欒武子曰昔
韓之役惠公不復舍邲之役三軍不振旅箕之役先
軫不復命晉固有大恥三今我任政不損晉恥又違
蠻夷以重之雖有後患非吾所知也范文子曰擇福
莫若重擇禍莫若輕福無所用輕禍無所用重晉固
有大耻與其君臣不相聽以為諸侯笑也盇姑以違
蠻夷為耻乎欒武子不聽
甲午晦楚晨壓我軍而陳軍吏患之士匄(士燮子)趨進曰
塞井夷竈陳于中軍而疏行首晉楚唯天所授何患焉
燮執戈逐之曰國之存亡天也童子何知焉及戰射楚
子中目楚師宵遁晉入楚軍三日榖燮立于戎馬之前
曰君幼諸臣不佞何以及此君其戒之周書曰惟命不
于常有德之謂
國語范文子立于戎馬之前曰吾聞之天道無親唯
德是授吾庸知天之不授晉且以勸荆乎君與二三
臣其戒之夫德福之基也無德而福隆猶無基而厚
墉也其壊也無日矣
秋九月郤犫受魯叔孫僑如之譖執季孫行父于苕邱
魯使公孫嬰齊請行父郤犫為之請邑嬰齊辭燮謂欒
書曰季孫于魯相二君矣妾不衣帛馬不食粟可不謂
忠乎信讒慝而棄忠良若諸侯何子叔嬰齊奉君命無
私謀國家不貳圖其身不忘其君若虚其請是棄善人
也子其圖之乃許魯平赦行父七年(成十七年)燮反自鄢陵
使其祝宗祈死曰君驕侈而克敵是天益其疾也難將
作矣愛我者唯祝我使我速死無及于難范氏之福也
六月燮卒(左傳)
冬難作欒書等遂弑公燮謚曰文子子匄士魴(公羊作士彭)
字季食邑于彘是曰彘季又曰彘恭子亦會之子也厲
公八年(成十八年)欒書中行偃弑厲公使荀罃及魴逆周子
于京師而立之是為悼公公使魴為卿佐下軍(左傳作國語)
(將新軍)
曰武子之季文子之母弟也武子宣法以定晉國至于
今是用文子勤身以定諸侯至于今是賴故以彘季屛
其宗(國語)
冬十一月楚伐宋公救宋使魴如魯乞師悼公五年(襄五)
(年)王使王叔陳生愬戎于我我執之使魴如京師言王
叔之貳于戎九年(襄九年)魴從公伐鄭(鄭從楚故)門其三門鄭
人恐乃行成十一月同盟于戲十二月復伐鄭門其三
門次于隂口(鄭地)而還十年(襄十年)秋九月諸侯伐鄭冬城
虎牢而戍之我師城梧及制(梧制皆鄭舊地)魴及魏絳戍之十
一年(襄十一年)我及諸侯復伐鄭十二月秦庶長鮑庶長武伐我以
救鄭魴御之少秦師而弗設備鮑武交伐我師我師敗
于櫟十二年(襄十二年)使魴如魯聘且拜師(謝伐鄭)十三年(襄十)
(三年)魴卒(左傳)
諡曰恭子子裘幼未可立為卿故悼公舍新軍
士匄者燮之子范宣子也初為公族大夫厲公七年(成十)
(七年)欒書中行偃執厲公召匄匄辭不往明年遂弑公而
立悼公二月魯成公來朝夏六月使匄如魯聘且拜朝
悼公三年(襄二年)晉為鄭服故且欲修吳好將合諸侯使
匄告于齊曰寡君使匄以歲之不易不虞之不戒寡君
願與一二兄弟相見以謀不協請君臨之使匄乞盟齊
侯欲勿許而難為不協乃盟于耏外五年(襄五年)楚使公
子貞(即子襄)為令尹匄曰我喪陳矣楚人討貳而立子囊
必改行而疾討陳陳近于楚民朝夕急能無往乎有陳
非吾事也無之而後可冬公子貞果伐陳八年(襄八年)魯
襄公來朝冬使匄如魯聘且拜襄公之辱告將用師于
鄭襄公享之匄賦摽有梅季孫宿曰誰敢哉(言誰敢不從命)今
譬于草木寡君在君君之臭味也歡以承命何時之有
宿賦角弓賓將出宿賦彤弓匄曰城濮之役我先君文
公獻功于衡雍受彤弓于襄王以為子孫蔵匄也先君
守官之嗣也敢不承命君子以為知禮九年(襄九年)知罃
將中軍匄佐之從公及諸侯伐鄭門其三門鄭恐乃行
成盟于戲而還十年(襄十年)匄及荀偃伐偪陽(妘姓國)滅之
以偪陽子歸周王叔陳生與伯輿争政公使匄平王室
十一年(襄十一年)公及諸侯伐鄭圍鄭觀兵于南門西濟于
濟隧(水名)鄭人懼乃行成同盟于亳匄曰不慎必失諸侯
諸侯道敝而無成能無貳乎乃盟十三年(襄十三年)公蒐于
緜上以治兵使匄將中軍辭曰伯游(即荀偃)長昔臣習于
知伯是以佐之非能賢也請從伯游使荀偃將中軍匄
佐之使韓起將上軍辭以趙武又使欒黶黶亦辭使趙
武將上軍起佐之使欒黶將下軍魏絳佐之君子曰讓
禮之主也范宣子讓其下皆讓欒黶為汰弗敢違也晉
國以平數世賴之十四年(襄十四年)匄及諸侯大夫會吳于
向數吳之不德以退吳人以其伐楚喪執莒公子務婁
以其通楚使將執戎子駒支匄親數諸朝曰來姜戎氏
昔秦人迫逐乃祖吾離于瓜州乃祖吾離被苫蓋蒙荆
棘以來歸我先君我先君惠公有不腆之田與女剖分
而食之今諸侯之事我寡君不如昔者蓋言語漏洩職
女之由詰朝之事爾無與焉與將執女駒支對曰昔秦
人負恃其衆貪于土地逐我諸戎惠公蠲其大德謂我
諸戎是四嶽之裔胄也母是翦棄賜我南鄙之田狐狸
所居豺狼所嘷我諸戎除翦其荆棘驅其狐狸豺狼以
為先君不侵不叛之臣至于今不貳昔文公與秦伐鄭
秦人竊與鄭盟而舍戍焉于是乎有殽之師晉禦其上
戎亢其下秦師不復我諸戎實然譬如捕鹿晉人角之
諸戎犄之與晉踣之戎何以不免自是以來晉之百役
與我諸戎相繼于時以從執政猶殽志也豈敢離逷今
官之師旅無乃實有所闕以携諸侯而罪我諸戎我諸
戎飲食衣服不與華同贄幣不通言語不逹何惡之能
為不與于會亦無瞢焉賦青蠅而退匄辭焉(辭謝也)使即
事于會夏四月公伐秦(報櫟之役)使六卿帥諸侯之師以進
至于棫林(秦地)不獲成焉欒黶先歸師乃大還晉人謂之
遷延之役此役也欒鍼(黶之弟)及士鞅(匄之子)馳秦師鍼死
而鞅反欒黶使匄逐鞅鞅奔秦已而復之是年匄假羽
毛于齊(析羽為旌王者游車之所建齊私有之因謂之羽毛)而弗歸齊人始貳平
公三年(襄十八年)齊伐魯冬十月公會諸侯伐齊齊侯禦諸
平隂塹防門而守之廣里諸侯之士門焉齊人多死匄
告析歸父(齊大夫子家)曰吾知子敢匿情乎魯人莒人皆請
以車千乘自其鄉入既許之矣若入君必失國子盍圖
之歸父告齊侯齊侯恐晉又使司馬斥山澤之險雖所
不至必旆而疏陳之使乘車者左實右偽以旆先輿曳
柴而從之齊侯畏其衆乃脱歸匄以中軍克京兹遂東
侵及濰南及沂四年(襄十九年)荀偃卒匄為政將中軍夏匄
侵齊及榖聞齊靈公卒乃還冬齊及我平魯懼使叔孫
豹會匄于柯六年(襄二十一年)欒盈母欒祁者匄之子也祁
亂懼討愬盈于匄匄信之逐欒盈盈奔楚已而適齊匄
殺其黨箕遺等十人八年(襄二十三年)欒盈自齊入于曲沃
帥曲沃之甲以書入絳匄使子鞅帥卒退之盈奔曲沃
晉人圍之冬十月克曲沃殺欒盈盡殺其族黨遂滅欒
氏九年(襄二十四年)匄卒(左傳)
諡曰宣子子鞅
士鞅匄之子范獻子也悼公十四年(襄十四年)我伐秦報櫟
之役(櫟役在襄十一年)鞅及欒鍼馳秦師鍼死而鞅反欒黶怒
將殺之鞅奔秦秦伯問曰晉大夫其誰先亡對曰其欒
氏乎秦伯曰以其汰乎對曰然欒黶汰虐已甚猶可以
免其在盈乎秦伯曰何故對曰武子之德在民如周人
之思召公焉愛其甘棠况其子乎欒黶死盈之善未能
及人武子所施沒矣而黶之怨實章將于是乎在秦伯
以為知言請于我而復之及平公即位鞅及祁奚韓襄
欒盈為公族大夫平公三年(襄十八年)公會諸侯圍齊鞅門
于雍門其御追喜以戈殺犬于門中又門于揚門鞅以
其亡也(即奔秦事)怨欒氏故與欒盈為公族大夫而不相能
六年(襄二十一年)鞅與欒祁(士匄之子欒盈之母)譖盈于宣子而逐之
八年(襄二十三年)盈帥曲沃之甲因魏舒以晝入絳初欒盈
佐魏絳于下軍魏舒私焉故因之宣子懼奉公如固宫
使鞅逆魏舒則成列既乘將逆欒氏矣趨進曰欒氏帥
賊以入鞅之父與二三子在君所矣使鞅逆吾子鞅請
驂乘持帶遂超乘右撫劔左援帶命驅之出僕請鞅曰
之公宣子逆諸階執其手賂之以曲沃欒氏乘公門宣
子謂鞅曰矢及君屋死之鞅用劔以帥卒欒氏退攝車
從之遇欒樂曰樂勉之死將訟女于天樂射鞅不中又
注則乘槐本而覆或以戟鈎之斷肘而死遂滅欒氏
尸子范獻子游河大夫皆在君曰知欒氏之子乎大
夫莫答舟人清涓捨楫對曰君奚問欒氏之子君曰
自吾亡欒氏也其老者未死少者壯矣清涓曰善修
晉國之政内得大夫外不失百姓雖欒氏子其若君
何不修晉國之政内不得大夫而外失百姓則舟中
之人皆欒氏子也君曰善
十四年(襄二十九年)鞅如魯聘拜城杞也(是年晉會諸侯城杞)二十一
年(昭五年)魯昭公來朝會魯納莒牟夷莒人愬于我公欲
止魯昭公鞅曰不可入朝而執之誘也討不以師而誘
以成之惰也為盟主而犯此二者無乃不可乎請歸之
間而以師討焉乃歸魯昭公二十二年(昭六年)齊侯來請
伐北燕使士文伯匄相鞅逆諸河二十三年(昭七年)衛襄
公卒魯大夫言于鞅曰衛事晉為睦晉不禮焉庇其賊
人(謂孫林父)而取其地(戚邑也)故諸侯貳詩曰鶺鴒在原兄弟
急難又曰死喪之威兄弟孔懷兄弟之不睦于是乎不
弔况遠人誰敢歸之今又不禮于衛之嗣衛必叛我是
絶諸侯也鞅以告韓起起使鞅如衛弔且反戚田平公
薨事昭公公薨事頃公頃公五年(昭二十一年)鞅如魯聘魯以
齊鮑國歸費之禮為鞅(歸費在昭十四年魯為鮑國七牢)鞅怒曰鮑國
之位下其國小而使鞅從其牢禮是卑敝邑也將復諸
寡君魯人恐加四牢為十一牢七年(昭二十三年)晉以魯取
邾師故執叔孫婼鞅求貨于婼使請冠焉婼取其冠法
與之兩冠八年(昭二十四年)周有子朝之難鄭游吉說鞅鞅
懼明年會于黃父謀王室也十一年(昭二十七年)鞅及諸侯
之大夫會于扈令戍周且謀納魯昭公宋衛皆固請之
鞅取貨于季孫意如謂宋樂祁衛北宫喜曰季孫未知
其罪而君伐之請囚請亡于是乎不獲君又弗克而自
出也夫豈無備而能出君乎季氏之復天救之也休公
徒之怒而啟叔孫氏之心不然豈其伐人而說甲執冰
以游叔孫氏懼禍之濫而自同于季氏天之道也魯君
守齊三年而無成季氏甚得其民淮夷與之有十年之
備有齊楚之援有天之贊有民之助有堅守之心有列
國之權而弗敢宣也事君如在國故鞅以為難二子皆
圖國者也而欲納魯君鞅之願也請從二子以圍魯無
成死之二子懼皆辭乃辭小國而以難復于公頃公薨
事定公定公元年(昭三十一年)公將以師納魯公鞅謂魏舒
曰若召意如而不來則信不臣矣然後伐之若何晉人
召意如鞅使私焉曰子必來我受其無咎于是意如會
荀躒于適歴昭公卒不得復二年(昭三十二年)王使來請城
成周鞅會魏舒曰與其戍周不如城之天子實云雖有
後事晉勿與知可也從王命以紓諸侯晉國無憂是之
不務而又焉從事遂城成周明年魏舒城成周舒屬役
于韓不信(韓起孫)而田于大陸焚焉還卒于寗于是鞅代
為政去舒之栢椁以其未復命而田也六年(定四年)鞅及
衛孔圉伐鮮虞七年(定五年)鞅圍鮮虞報觀虎之役也(三年)
(鮮虞獲觀虎)魯陽虎專八年(定六年)強使仲孫何忌來報夫人
之幣何忌謂鞅曰陽虎若不能居魯而息肩于晉所不
以為中軍司馬者有如先君鞅曰寡君有官將使其人
鞅何知焉鞅謂趙鞅曰魯人患陽虎矣秋八月宋樂祁
犂來趙鞅逆而飲之酒于緜上獻楊楯(干楯以楊木為之)六十
鞅怒言于公曰以君命越疆而使未致使而私飲酒不
敬二君不可不討也乃執樂祁犂十年(定八年)趙鞅言于
公曰諸侯唯宋事晉好逆其使猶懼不至今又執之是
絶諸侯也將歸樂祁犂鞅曰三年止之無故而歸之宋
必叛晉將使樂祁犂子溷代之祁犂不可乃歸樂祁犂
祁犂卒于大行鞅曰宋必叛不如止其尸以求成焉乃
止諸州(州晉地)夏齊伐魯鞅及趙鞅荀寅救之會魯定公
于瓦鞅執羔趙鞅荀寅皆執鴈魯于是始尚羔秋鞅會
周成桓公(周卿士)侵鄭圍蟲牢報伊闕也(定六年鄭伐周闕外晉為報之)
遂侵衛(左傳)
鞅卒諡曰獻子鞅之父宣子嘗謂鞅曰鞅乎昔者吾有
訾祏也(訾祏宣子家臣)吾朝夕顧焉以相晉國且為吾家今吾
觀女也專則不能謀則無與將若之何對曰鞅也居處
恭不敢安易敬學而好仁和于政而好其道謀于衆不
以賈好私志雖衷不敢謂是也必長者之由宣子曰可
以保身鞅又嘗聘于魯(韋注在昭三十二年然經傳無之)問具山敖山
魯人以其鄉對鞅曰不為具敖乎對曰先君獻武之諱
也(獻公諱其武公諱敖)鞅歸徧戒其所知曰人不可以不學吾適
魯而名其二諱為笑焉唯不學也人之有學也猶木之
有枝葉也木有枝葉猶庇蔭人而况君子之學乎(國語)
古文𤨏語范獻子卜獵命占之其繇曰君子得黿小
人遺冠范獻子獵而無得遺其豹冠
鞅子吉射
士吉射鞅之子范昭子也事定公定公十五年(定十三年)趙
鞅殺邯鄲午邯鄲叛晉圍之吉射及荀寅伐趙氏趙鞅
奔晉陽范臯夷者范氏之側室子也無寵于吉射而欲
為亂與荀躒(知文子)韓不信(簡子)魏曼多(襄子)謀逐吉射而以
臯夷代之荀躒言于公曰君命大臣始禍者死今三臣
始禍而獨逐鞅刑不鈞矣請皆逐之遂奉公以伐范氏
中行氏弗克吉射及荀寅伐公國人助公吉射荀寅敗
奔朝歌而韓魏請復趙鞅鞅入于絳明年晉圍朝歌范
氏族析城鮒及小王桃甲(鮒即士鮒二子晉大夫范中行氏之黨)率狄師
以襲晉戰于絳中不克而還士鮒奔周小王桃甲入于
朝歌冬晉敗范中行氏之師于潞又敗鄭師及范氏之
師于百泉定公十八年(哀元年)齊衛救范氏及鮮虞人伐
我取棘蒲十九年(哀二年)齊輸范氏粟鄭罕逹駟弘送之
吉射逆之趙鞅禦之遇于戚大敗鄭師獲齊粟千車二
十年(哀三年)趙鞅圍朝歌荀寅伐其郛犯師而出奔邯鄲
趙鞅殺士臯夷惡范氏也二十一年(哀四年)齊衛救范氏
圍我五鹿九月趙鞅圍邯鄲邯鄲降荀寅奔鮮虞齊會
鮮虞約荀寅于栢人明年晉圍栢人吉射及荀寅奔齊
(左傳)
范氏遂亡
論曰聞之先民曰枝以蔽幹幹以固本日尋斧斤以披
其枝枝葉既害難為木矣是故放勲為政克親九族王
季造邦因心則友周之司徒明七教以興民德不聞以
殺也桓莊之族枝葉寄也豐其禄約其任教之以禮敦
之以仁平之以和董之以威可也乃士蒍為理刑以除
偪骨肉薄矣是故居曲沃築蒲屈殺游氏之教也毒胙
斬祛城聚之道也晉之為晉賴文以國不然木將槁矣
武子之知足使有聞然遇殽烝而蒙焉經國固以禮貴
也
士渥濁(貞子)士弱(莊子)士匄(文伯)士彌牟(景伯)
士渥濁者即士伯穆子之子貞子也(穆子未詳)初事景公景
公三年(宣十二年)邲之敗我師歸荀林父請死公欲許之渥
濁諫曰不可城濮之役晉師三日榖文公猶有憂色左
右曰有喜而憂如有憂而喜乎公曰得臣猶在憂未歇
者困獸猶鬭况國相乎及楚殺子玉公喜而後可知也
曰莫余毒也已是晉再克而楚再敗也楚是以再世不
競今天或者大警晉也而又殺林父以重楚勝其無乃
久不警乎林父之事君也進思盡忠退思補過社稷之
衛也若之何殺之夫其敗也如日月之食焉何損于明
公使復其位及荀林父敗赤狄于曲梁滅潞公賞林父
狄臣千室亦賞渥濁以瓜衍之縣曰吾獲狄土子之功
也微子吾喪伯氏矣十四年(成五年)趙嬰(趙盾弟)通于趙莊
姬(趙朔妻朔趙盾子)趙同趙括(並嬰之兄)放諸齊嬰夢天使謂已祭
余余福女使問諸渥濁渥濁曰不識也既而告其人曰
神福人而禍滛滛而無罰福也祭其得亡乎祭之之明
日而亡十五年(成六年)鄭伯來拜成授玉于東楹之東(禮授)
(玉兩楹之間鄭伯行疾故東過)渥濁曰鄭伯其死乎自棄也已視流而
行速不安其位宜不能久是年鄭伯卒(左傳)
厲公既被弑悼公即位以渥濁之帥志博聞而宣惠于
教使為太傅(國語)
渥濁卒諡曰貞子子弱
士弱渥濁之子莊子也為晉主獄大夫事悼公悼公九
年(襄九年)宋災公問于弱曰吾問之宋災于是乎知有天
道何故(問宋何故自知天道將災)對曰古之火正或失于心或失于
咮以出内火是故咮為鶉火心為大火(火正掌火有功封為上公祀為)
(貴神者心大火東方心星咮鶉火南方柳星也或以火正配食于心或以火正配食于柳季春建辰之月柳星)
(昏在南方則令民放火是謂出火季秋建戍之月心星伏在日下不見則禁民放火是謂内火)陶唐氏
之火正閼伯居商邱(閼伯高辛氏之子遷于商邱主辰辰大火也今為宋星)祀大
火而火紀時焉相土因之故商主大火(相土契孫商之祖代閼伯居商)
(邱祀大火)商人閱其禍敗之釁必始于火是以自知其有天
道也公曰可必乎對曰在道國亂無象不可知也十年
(襄十年)公將會吳于柤(楚地)齊高厚相大子光先會諸侯于
鍾離不敬弱曰高子相大子以會諸侯將社稷是衛而
皆不敬棄社稷也其將不免乎後皆如其言十五年(襄十)
(五年)悼公薨事平公平公三年(襄十八年)我伐齊圍之弱及劉
難(亦晉大夫)率諸侯之師焚申池之竹木十一年(襄二十六年)我
以衛孫林父故執衛獻公囚之于弱既而歸之(左傳)
弱卒諡曰莊子子匄
文伯匄(即士匄與范宣子同族同名)字伯瑕弱之子也為晉大夫事
平公平公二十二年(昭六年)三月鄭人鑄刑書文伯匄曰
火見(火心星周五月昏見)鄭其火乎火未出而作火以鑄刑器藏
争辟焉火如象之不火何為六月鄭果災冬十一月齊
侯來(請伐北燕)使文伯匄相之士鞅逆之禮也二十三年(昭七)
(年)夏四月甲辰朔日有食之公問于文伯匄曰誰將當
日食對曰魯衛惡之衛大魯小公曰何故對曰去衛地
如魯地(衛地豕韋也魯地降婁也日食于豕韋之末息于降婁之始)于是有災魯實
受之其大咎其衛君乎魯將上卿公曰詩所謂彼日而
食于何不臧者何也對曰不善政之謂也國無政不用
善則自取謫于日月之災故政不可不慎也務三而已
一曰擇人二曰因民三曰從時既而衛襄公魯季孫宿
皆卒公謂文伯匄曰吾所問日食從矣可常乎對曰不
可六物不同民心不壹事序不類官職不則同始異終
胡可常也詩曰或燕燕居息或憔悴事國其異終也如
是公曰何謂六物對曰歲時日月星辰是謂也公曰多
語寡人辰而莫同何謂辰對曰日月之會是謂辰故以
配日(謂以子丑配甲乙)平公薨事昭公昭公二年(昭十二年)齊侯來
朝嗣君公宴齊侯荀吳相投壺公先荀吳曰有酒如淮
有肉如坻寡君中此為諸侯師中之齊侯舉矢曰有酒
如澠有肉如陵寡人中此與君代興亦中之文伯匄謂
荀吳曰子失辭吾固師諸侯矣壺何為焉其以中儁也
齊侯弱吾君歸弗來矣荀吴曰吾君帥彊禦卒乘競勸
今猶古也齊將何事(左傳)
匄卒諡文伯子彌牟
士彌牟文伯匄之子景伯也為晉理官(韋昭注)
初事昭公昭公三年(昭十三年)我以邾莒故執魯季孫意如
冬十月魯侯來朝荀吳曰執其卿而朝其君有不好焉
使彌牟辭魯侯于河明年彌牟如楚昭公薨事頃公頃公
七年(昭二十三年)以邾故執魯叔孫婼韓起使邾人聚其衆
將以婼與之彌牟謂起曰子弗良圖而以叔孫與其讎
叔孫必死之魯亡叔孫必亡邾邾君亡國將焉歸子雖
悔之何及所謂盟主討違命也若皆相執焉用盟主乃
弗與使各居一館彌牟聽其辭而愬諸起乃皆執之彌
牟御叔孫婼從者四人過邾館以如吏先歸邾子而謂
婼曰以芻蕘之難從者之病將館子于都(箕邑)乃館諸箕
明年彌牟逆之于箕曰寡君以為盟主之故是以久子
不腆敝邑之禮將致諸從者使彌牟逆吾子婼受禮而
歸周王子朝之亂公使彌牟涖問周故彌牟立于乾祭
(王城北門)而問于介衆乃辭王子朝不納其使九年(昭二十五年)
趙鞅會諸侯之大夫于黃父令輸王粟具戍人將納王
宋樂大心曰我不輸粟我于周為客若之何使客彌牟
曰自踐土以來宋何役之不會而何盟之不同曰同恤
王室子焉得辟之奉君命以會大事而宋背盟無乃不
可乎大心不敢對彌牟告趙鞅曰宋右師必亡奉君命
以使而欲背盟以干盟主無不祥大焉頃公薨事定公
定公三年(定元年)魏舒合諸侯之大夫城成周宋仲幾不
受功曰滕薛郳吾役也(欲使三國代受役)薛宰曰踐土之盟曰
各復舊職從踐土從宋唯命仲幾曰踐土固然為宋役
亦其職也彌牟曰晉之從政者新子姑受功歸吾視諸
故府仲幾曰縱子忘之山川鬼神其忘諸乎彌牟怒謂
韓不信曰薛徵于人宋徵于鬼宋罪大矣且已無辭而
抑我以神誣我也啟寵納侮此之謂矣必以為戮乃執
仲幾歸諸京師(左傳)
彌牟卒諡曰景伯
尚史卷四十
