尚史卷四十三列傳二十一
鑲白旗漢軍李鍇撰
晉諸臣傳
胥臣胥甲父胥克胥童
胥臣一曰臼季字季子嘗為司空又曰司空季子初從
公子重耳出亡及入秦秦伯歸女五人懷嬴與焉(懷嬴故子)
(圉妻)公子欲辭胥臣曰同姓為兄弟黃帝之子二十五人
其同姓者二人而已唯青陽與夷鼓皆為己姓青陽方
雷氏之甥也(方雷西陵氏之姓黃帝取于西陵氏之子曰纍祖實生青陽雷纍同)夷鼓彤
魚氏之甥也(彤魚國名)其同生而異姓者四母之子别為十
二姓凡黃帝之子二十五宗其得姓者十四人為十二
姓(十四人二人為姬二人為巳故十二姓)姬酉祁巳滕葴任荀僖姞儇依
是也唯青陽與倉林氏同于黃帝故皆為姬姓同德之
難也如是昔少典取于有蟜氏(少典黃帝神農之先有蟜諸侯也或謂少典黃)
(帝神農之父非是)生黃帝炎帝黃帝以姬水成炎帝以姜水成
成而異德故黃帝為姬炎帝為姜二帝用師以相濟也
異德之故也異姓則異德異德則異類異類雖近男女
相及以生民也同姓則同德同德則同心同心則同志
同志雖遠男女不相及畏黷敬也黷則生怨怨亂毓災
災毓滅姓是故取妻避其同姓畏亂災也故異德合姓
同德合義義以道利利以阜姓姓利相更成而不遷乃
能攝固保其土房今子于子圉道路之人也取其所棄
以濟大事不亦可乎公子親筮之曰尚有晉國得貞屯
悔豫皆八也(内曰貞外曰悔震下坎上屯坤下震上豫得此兩卦震在屯為貞在豫為悔八謂震)
(兩隂爻在貞在悔皆不動故曰皆八謂爻無為也)筮史占之皆曰不吉閉而不
通爻無為也(震為動動遇坎坎為險阻閉塞不通無所為也)胥臣曰吉是在易
皆利建侯(屯初九曰利建侯豫大象曰利建侯行師吉)不有晉國以輔王室
安能建侯我命筮曰尚有晉國筮告我曰利建侯得國
之務也吉孰大焉震車也坎水也坤土也屯厚也豫樂
也車班外内順以訓之(班外内者屯之内有震豫之外亦有震坤順也豫内為坤屯上)
(與四亦為坤)泉原以資之土厚而樂其實不有晉國何以當
之震雷也車也坎勞也水也衆也主雷與車而尚水與
衆車有震武也衆而順文也文武具厚之至也故曰屯
其繇曰元亨利貞勿用有攸往利建侯利主震雷長也
故曰元衆而順嘉也故曰亨内有震雷故利貞(震以動之利也)
(侯以正國貞也)車上水下必伯(車動而上威也水動而下順也有威而衆從故必伯)小事
不濟壅也故曰勿用有攸往(小事小人之事震動而遇坎坎為險阻故曰壅)一
夫之行也(易曰震一索而得男故曰一夫又曰震作足故為行也)衆順而有武威
故曰利建侯坤母也震長男也母老子彊故曰豫其繇
曰利建侯行師居樂出威之謂也(居樂母在内也出威震在外也居樂故利)
(建侯出威故利行師)是二者得國之卦也公子果入是為文公文
公六年(僖二十八年)公問元帥于趙衰對曰先軫有謀胥臣
多聞皆可以為輔臣弗若也乃使先軫將中軍胥臣佐
下軍(國語)
夏四月楚圍宋我救之楚師次于城濮我師陳于莘北
胥臣以下軍之佐當陳蔡蒙馬以虎皮先犯陳蔡陳蔡
奔楚右師潰既而狐毛先軫夾攻楚左師左師亦潰楚
師敗績襄公元年(僖三十三年)我敗狄于箕郤缺獲白狄子
初胥臣舉郤缺及是公以再命命先茅之縣賞胥臣曰
舉郤缺子之功也二年(文元年)胥臣及先且居伐衛取戚
獲孫昭子(傳失名)六年(文五年)胥臣卒(左傳)
文公嘗學讀書于胥臣三日曰吾不能行也咫(咫尺間也)聞
則多矣對曰然而多聞以待能者不猶愈乎又問于胥
臣曰吾欲使陽處父傅讙也(讙襄公名)而教誨之其能善之
乎對曰是在讙也籧篨不可使俛戚施不可使仰僬僥
不可使舉侏儒不可使援矇&KR1363;不可使視嚚瘖不可使
言聾聵不可使聽僮昏不可使謀質將善而賢良贊之
則濟可竢也若有違質教將不入其何善之為臣聞昔
者太任娠文王不變(不變動也)少溲于豕牢而得文王(少溲小便)
(豕牢厠也)不加病焉文王在母不憂在傅不勤處師弗煩事
王不怒敬友二虢(文王弟虢仲虢叔也)而惠慈二蔡(文王子管叔初亦為蔡)
刑于大姒比于諸弟詩云刑于寡妻至于兄弟以御于
家邦于是乎用四方之賢良及其即位也詢于八虞而
咨于二虢度于閎夭而謀于南宫諏于蔡原而訪于辛
尹(蔡公元公辛甲尹佚皆周大夫)重之以周召畢榮億寧百神而柔和
萬民故詩曰惠于宗公神罔時恫是則文王非專教誨
之力也公曰然則教無益乎對曰胡為文益其質故人
生而學非學不入公曰奈夫八疾何對曰官師之取材
也戚施直鎛(直主擊鎛鎛鍾也)籧篨蒙璆(蒙戴也璆玉磬)侏儒扶盧(扶緣)
(也盧矛戟之柲緣之以為戲)矇&KR1363;修聲(無目于音聲審)聾聵司火(耳無聞于視審)僮
昏嚚瘖僬僥官師匪不材也以實裔土夫教者因體能
質而利之者也若川然有原以卬浦而後大(國語)
說苑文公見咎季其廟傅于西牆公曰孰處而西對
曰君之老臣也公曰西益而宅對曰臣之忠不如老
臣之力其牆壊而不築公曰何不築對曰一日不稼
百日不食公出而告之僕僕頓首于軫曰吕刑云一
人有慶兆民賴之君之明羣臣之福也乃令于國曰
毋淫宫室以妨人宅板築以時無奪農功
胥臣子甲父
胥甲父胥臣之子也事靈公靈公六年(文十二年)秦伐我取
羈馬我禦之甲父佐下軍以從秦師于河曲及秦師將
遁臾駢請薄諸河甲父及趙穿當軍門呼曰死傷未收
而棄之不惠也不待期而薄人于險無勇也乃止秦師
夜遁十三年(宣元年)討河曲之戰不用命者放甲父于衛
而立其子克克有蠱疾郤缺為政廢克使趙朔佐下軍
克子童又名胥之昧為大夫嬖于厲公童以克之廢也
怨郤氏厲公七年(成十七年)公將去諸大夫童曰必先三郤
族大多怨去大族不偪敵多怨有庸公曰然使童帥甲
八百將攻郤氏會長魚矯襲殺三郤童以甲劫欒書中
行偃于朝已而欒書中行偃執公遂殺童胥氏由是不
嗣(左傳)
胥梁帶
胥梁帶為大夫事平公齊烏餘(齊大夫)以廩邱來奔襲衛
羊角及魯高魚皆取之又取邑于宋諸侯弗能治也及
趙武為政乃言于公曰晉為盟主諸侯或相侵也則討
而使歸其地今烏餘之邑皆討類也而貪之是無以為
盟主也請歸之公曰諾孰可使也對曰胥梁帶能無用
師公使往胥梁帶使諸喪邑者具車徒以受地必周(周密)
(也必密來勿以受地為名)使烏餘具車徒以受封烏餘以其衆出使
諸侯偽效烏餘之封者而遂執之盡獲之皆取其邑而
歸諸侯(左傳)
陽處父(賈佗附甯嬴)
陽處父為大夫初事文公使傅大子文公九年(僖三十二年)
楚使請平于我處父報之晉楚始通冬文公薨襄公立
處父為大傅襄公元年(僖三十三年)我獲秦三帥既而舍之
先軫怒公使處父追之及諸河則在舟中矣釋左驂以
公命贈百里視視覺之卒不反處父侵蔡楚鬭勃救之
與我師夾泜而軍處父患之使謂鬭勃曰吾聞之文不
犯順武不違敵子若欲戰則吾退舍子濟而陳遲速唯
命不然紓我老師費財亦無益也乃駕以待鬭勃退舍
處父宣言曰楚師遁矣遂歸楚師亦歸楚于是殺鬭勃
三年(文二年)魯文公即位我以不朝討魯魯侯來朝使處
父盟魯侯以耻之四年(文三年)楚圍江處父及周王叔桓
公伐楚以救江門于方城遇息公子朱而還六年(文五年)
處父聘于衛明年公蒐于夷舍二軍(先是晉作五軍今舍二軍復三軍之)
(制)使狐射姑將中軍趙盾佐之處父至自温改蒐于董
易趙盾將中軍處父趙衰之屬也故黨于趙氏且謂趙
盾能曰使能國之利也是以上之趙盾于是始為國政
既成以授處父與賈佗使行諸國以為常法秋八月襄
公薨靈公少未立狐射姑怨處父之易其班也而知其
無援于晉也使狐鞫居殺處父
公羊君將使射姑將陽處父諫曰射姑民衆不說不
可使將射姑入君謂射姑曰陽處父言曰射姑民衆
不說不可使將射姑怒出刺陽處父于朝而走榖梁
晉將與狄戰使狐夜姑為將軍趙盾佐之陽處父曰
不可古者君之使臣使仁者佐賢者不使賢者佐仁
者今趙盾賢夜姑仁襄公謂夜姑曰吾始使盾佐女
今女佐盾矣襄公死處父主竟上事夜姑使人殺之
甯有嬴氏者為逆旅大夫處父之聘于衛也反過甯(晉邑)
甯嬴從之及温而還其妻問之嬴曰以剛商書曰沉潛
剛克高明柔克夫子壹之其不没乎天為剛德猶不干
時况在人乎且華而不實怨之所聚也犯而聚怨不可
以定身余懼不獲其利而離其難是以去之(左傳)
國語陽處父舍于逆旅甯嬴氏嬴謂其妻曰吾求君
子久矣乃今得之舉而從之陽子道與之語及山而
還其妻曰子得所求而不從之何其懷也曰吾見其
貌而欲之聞其言而惡之夫貌情之華也言貌之機
也身為情成于中言身之文也言文而發之合而後
行離則有釁今陽子之貌濟其言匱非其實也若中
不濟而外彊之其卒將復中外易矣若外内類而言
反之凟其信也夫言以昭信奉之如機歷時而發之
胡可凟也今陽子之情譿矣以濟蓋也且剛而主能
不本而犯怨之所聚也吾懼未獲其利而及其難是
故去之
賈佗初以公族從文公出亡後為晉太師(杜預注)
箕鄭父
箕鄭父為大夫事文公晉饑公問于鄭父曰救饑何以
對曰信公曰安信對曰信于君心信于名信于令信于
事公曰然則若何對曰信于君心則美惡不踰信于民
則上下不干信于令則時無廢功信于事則民從事有
業于是乎民知君心貧而不懼藏出如入何匱之有公
使為箕大夫
韓非子略同又曰文公出亡箕鄭挈壺餐而從迷而
失道與公相失飢而寢不敢食及公反國攻原拔之
公曰夫輕饑餒之患而必全壺餐是將不以原叛乃
以為原令大夫渾軒聞而非之曰以不動壺餐信其
不叛不亦無術乎
文公八年(僖三十一年)蒐于清原作五軍使鄭父佐新上軍
(國語)
七年(文六年)襄公薨明年秦送公子雍趙盾背雍而立靈
公以禦秦師鄭父居守夷之蒐也(在文六年)襄公將登鄭父
將上軍先克沮之及靈公即位鄭父使賊殺先克晉殺
鄭父(左傳)
論曰處父之難先克之死與三郤同卒以射姑亡命箕
鄭殺身而胥臣沈族君且從焉書曰怨不在大樹怨以
崇禍誰能救之至若剛而干時犯而聚怨亦天之所厭
與
臾駢
臾駢者趙盾屬大夫襄公七年(文六年)狐射姑(即賈季)使狐
鞫居之殺陽處父也晉殺狐鞫居射姑懼討奔狄趙盾
使駢送其帑(射姑為中軍佐與盾同官)夷之蒐(在今年春)射姑戮駢駢之
人欲盡殺賈氏以報焉駢曰不可吾聞前志有之曰敵
惠敵怨不在後嗣忠之道也夫子禮于賈季我以其寵
報私怨無乃不可乎介人之寵非勇也損怨益仇非知
也以私害公非忠也釋此三者何以事夫子盡具其帑
與其器用財賄親帥扞之送致諸竟靈公六年(文十二年)秦
伐我取羈馬趙盾禦之駢佐上軍以從秦師于河曲駢
曰秦不能久請深壘固軍以待之從之會秦軍掩我上
軍趙穿(趙夙庶孫)追之不及怒軍吏曰將有待也穿曰我不
知謀將獨出以其屬出乃皆出戰交綏(退軍為綏)秦行人夜
戒我師曰兩軍之士皆未憗也(憗缺也)眀日請相見也駢
曰使者目動而言肆懼我也將遁矣薄諸河必敗之趙
穿不可乃止秦師夜遁(左傳)
解揚(酅魁壘附)
解揚者為大夫事靈公靈公少趙盾為政靈公二年(文八)
(年)公使揚歸匡戚之田于衛且復致公壻池(晉君壻)之封
自申至于虎牢之竟十三年(宣元年)楚侵陳宋趙盾帥師
救陳宋會于棐林以伐鄭楚救鄭遇于北林囚揚我師
乃還景公六年(宣十五年)楚圍宋宋告急于我公欲救之伯
宗(晉大夫)諫乃止使揚如宋(揚反晉傳不載)使無降楚曰晉師悉
起將至矣鄭人囚而獻諸楚楚子厚賂之使反其言不
許三而許之登諸樓車使呼宋人而告之遂致其君命
楚子將殺之使與之言曰爾既許不榖而反之何故非
我無信女則棄之速即爾刑對曰臣聞之君能制命為
義臣能承命為信信載義而行之為利謀不失利以衛
社稷民之主也義無二信信無二命君之賂臣不知命
也受命以出有死無霣又可賂乎臣之許君以成命也
死而成命臣之禄也寡君有信臣下臣獲考(考成也)死又
何求楚子舍之以歸又有酅魁壘者晉士也出公四年
(悼四年)荀瑶圍鄭鄭人俘魁壘賂之以執政使反為鄭魁
壘閉其口而死(左傳)
苗賁皇
苗賁皇者楚鬭椒之子(國語賁作棼)成公二年(宣四年)楚子滅
若敖氏(即鬭椒)賁皇奔晉晉人與之苗(晉邑)是為苗賁皇為
大夫成公薨事景公景公十一年(成二年)敗齊師于鞌明
年齊侯來郤克獻之以得隕命之禮(伐國獲君是謂隕命)曰寡君
使克也不腆敝邑之禮為君之辱敢歸諸下執政以憗
御人(憖願也御人婦人也言願以此報君婦人之笑己者)賁皇曰郤子勇而不知
禮(言齊雖敗頃公不見得非隕命也)矜其伐而耻國君其與幾何(國語)
景公薨事厲公厲公六年(成十六年)公伐鄭楚救之遇于鄢
陵楚子登巢車(車上為櫓)以望我軍伯州犂(故晉伯宗子前年奔楚)侍
楚子後以公卒告楚子賁皇在公之側亦以楚子之卒
告皆曰國士在(國士謂伯州犂)且厚不可當也賁皇言于公曰
楚之良在其中軍王族而已請分良以擊其左右而三
軍萃于王卒必大敗矣(左傳)
伯宗(夏陽說附)
伯宗者(榖梁作伯尊)大夫孫伯糾之子也(伯紏系未詳韋昭注)景公
六年(宣十五年)楚圍宋宋告急于我公欲救之伯宗曰不可
古人有言曰雖鞭之長不及馬腹天方授楚未可與争
雖晉之彊能違天乎諺曰高下在心川澤納汙山藪藏
疾瑾瑜匿瑕國君含垢天之道也君其待之乃止潞子
嬰兒之夫人公之姊也鄷舒(潞之相)為政而殺之又傷潞
子之目公將伐之諸大夫皆曰不可鄷紓有三儁才不
如待後之人伯宗曰必伐之狄有五罪儁才雖多何補
焉不祀一也耆酒二也棄仲章(潞賢人)而奪黎民(黎侯國)地
三也虐我伯姬四也傷其君目五也怙其儁才而不以
茂德兹益罪也後之人或者將敬奉德義以事神人而
申固其命若之何待之不討有罪曰將待後後有辭而
討焉毋乃不可乎夫恃才與衆亡之道也商紂由之故
滅天反時為災地反物為妖民反德為亂亂則妖災生
故文反正為乏盡在狄矣公從之滅潞夏陽說者亦晉
大夫十五年(成六年)伯宗夏陽說及衛人鄭人侵宋師于
鍼衛人不保(不守備也)說欲襲衛曰雖不可入多俘而歸有
罪不及死伯宗曰不可衛唯信晉故師在其郊而不設
備若襲之是棄信也雖多衛俘而晉無信何以求諸侯
乃止厲公時三郤害伯宗譖而殺之伯宗子州犂奔楚
韓厥曰郤氏其不免乎善人天地之紀也而驟絶也不
亡何待(左傳)
論曰解揚廷楚伯宗保衛皆所以成其信也說而入有
風澤之象焉是以豚魚吉也駢不敵怨長者自居而非
趙孟之心乎
張老籍偃鐸遏寇(張君臣附)
張老字孟籍偃字游及鐸遏寇並為大夫厲公八年(成十)
(八年)悼公即位知張老之知而不詐也使為元候(即中軍候奄主)
(斥候之官)知鐸遏寇之恭敬而信彊也使為輿尉(即上軍尉)知籍
偃之惇率舊職而共給也使為輿司馬(即上軍司馬)始合諸
侯于虛朾(宋地)以救宋使張老延君譽于四方且觀道逆
者(觀察諸侯之道德與逆亂者)二年(襄三年)公使張老為卿辭曰臣不
如魏絳夫絳之知能治大官其仁可以利公室不忘其
勇不疚于刑其學不廢其先人之職若在卿位外内必
平且雞邱之會(傳作雞澤衛地)其官不犯(戮楊干也)而辭順不可不
賞也公五命之固辭乃使為司馬使魏絳佐新軍士匄
與龢大夫争田久而無成匄欲攻之問于張老張老曰
老也以軍事承子非戎則非吾所知也問于籍偃籍偃
曰偃以斧鉞從于張孟曰聽命焉若夫子之命也何貳
之有釋夫子而舉是反吾子也(夫子謂張老吾子謂士匄)趙武為室
斵其椽而礱之張老夕焉而見之不謁而歸武聞之駕
而往曰吾不善子亦告我何其速也對曰天子之室斵
其椽而礱之加密石焉(密理石謂砥也)諸侯礱之(無密石)大夫斵
之(不礱)士首之(斵其首)備其物義也從其等禮也今子貴而
忘義富而忘禮吾懼不免何敢以告趙武歸令勿礱匠
人請皆斵之曰止為後世之見之也其斵者仁者之為
也其礱者不仁者之為也(國語)
既成室晉大夫發焉張老曰美哉輪焉美哉奐焉歌于
斯哭于斯聚國族于斯趙武曰武也得歌于斯哭于斯
聚國族于斯是全要領以從先大夫于九京也北面再
拜稽首(記檀弓)
張老子張君臣平公元年(襄十六年)代其父為中軍司馬籍
偃籍季之子也其八世祖孫伯黶為晉正卿籍偃當士
匄逐欒盈時被囚既而免之(左傳)
籍偃子籍談鐸遏寇他事不具載
籍談籍秦
籍談字叔籍偃之子也事昭公昭公五年(昭十五年)荀躒(即知)
(文子)如周葬穆后談為介既葬除喪以荀躒宴樽以魯壺
王曰伯氏諸侯皆有以鎮撫王室晉獨無有何也荀躒
揖談談對曰諸侯之封也皆受明器于王室以鎮撫其
社稷故能薦彛器于王晉居深山戎狄之與鄰而遠于
王室王靈不及拜戎不暇其何以獻器王曰叔氏而忘
諸乎叔父唐叔成王之母弟也其反無分乎密須之鼓
與其大路文所以大蒐也(密須姞姓國文王伐之得其鼓路以蒐)闕鞏之
甲武所以克商也(闕鞏國名)唐叔受之以處參虚(實沈之次晉之分野)
匡有戎狄其後襄之二路鍼鉞秬鬯彤弓虎賁文公受
之以有南陽之田撫征東夏非分而何夫有勲而不廢
有績而載奉之以土田撫之以彛器旌之以車服明之
以文章子孫不忘所謂福也福祚之不登叔父焉在且
昔而高祖孫伯黶司晉之典籍以為大政故曰籍氏及
辛有之二子董之晉于是乎有董史女司典之後也何
故忘之談不能對賓出王曰籍父其無後乎數典而忘
其祖昭公薨事頃公頃公六年(昭二十二年)景王崩悼王立
子朝作亂王次于皇談及荀躒帥九州之戎及焦瑕温
原之師納王于王城悼王崩敬王立談軍于隂荀躒軍
于侯氏我師取前城明年圍郊郊鄩潰我師在平隂子
朝敗王使告閒(使告閒暇于晉)乃還談子秦秦事頃公為上軍
司馬頃公十一年(昭二十七年)士鞅會于扈令戍周冬十二
月秦致諸侯之戍于周頃公薨事定公定公九年(定七年)
王以儋翩之難處于姑蕕(周地)單武公劉桓公逆王秦送
王入于王城十五年(定十三年)趙鞅殺邯鄲午午子稷以邯
鄲叛秦圍之既而范中行氏(即荀寅士吉射)逐趙鞅韓魏(韓不信魏)
(曼多)反逐范中行氏秦黨范氏從范氏出奔(出奔事傳注俱不分明)
明年晉敗范中行氏之師于潞(秦地)獲秦籍氏遂不嗣(左傳)
論曰張老讓魏絳以卿折士匄以正規趙武以不善知
而不詐又多聞焉籍氏忘祖景王譏之然失禮樂憂又
且來天下之口也
女叔齊女寬(閻明叔游附司馬)
女叔齊是為司馬侯為大夫事悼公公與齊升臺而望
曰樂夫對曰臨下之樂則樂矣德義之樂則未也公曰
何謂德義對曰諸侯之為日在君側以其善行以其惡
戒可謂德義矣公曰孰能對曰羊舌肹習于春秋乃使
肹傅太子彪(平公名)悼公薨事平公士匄與龢大夫争田
欲攻之齊見曰聞吾子有龢之怒吾以為不信諸侯皆
有貳心是之不憂而怒龢大夫非子之任也(國語)
平公十一年(襄二十六年)衛甯喜弑衛侯剽而納獻公趙武
為會于澶淵以討衛執甯喜北宫遺使齊以先歸十四
年(襄二十九年)使齊如魯治杞田(平公母杞女故使魯歸前侵杞田)弗盡歸
也悼夫人愠曰齊也取貨先君若有知也不尚取之(不尚)
(齊之取貨)公告齊齊曰虞虢焦滑霍揚韓魏皆姬姓也(八國皆晉)
(所滅)晉是以大若非侵小將何所取武獻以下兼國多矣
誰得治之杞夏餘也而即東夷魯周公之後也而睦于
晉以杞封魯猶可而何有焉魯之于晉也職貢不乏玩
好時至公卿大夫相繼于朝史不絶書府無虚月如是
可矣何必瘠魯以肥杞且先君而有知也母寧夫人而
焉用老臣(言先君母寧怪夫人之所為無用責我)二十年(昭四年)楚子使椒
舉來求諸侯(欲專會諸侯)公欲勿許齊曰不可楚王方侈天
或者欲逞其心以厚其毒而降之罰未可知也其使能
終亦未可知也晉楚唯天所相不可與争君其許之而
修德以待其歸若歸于德吾猶將事之况諸侯乎若適
淫虐楚將棄之吾又誰與争公曰晉有三不殆其何敵
之有國險而多馬齊楚多難有是三者何鄉而不濟對
曰恃險與馬而虞鄰國之難是三殆也四嶽(岱華衡恒)三塗
(大行轘轅崤黽)陽城(山名)大室(即嵩高山)荆山中南(即終南山)九州之險也
是不一姓冀之北土馬之所生無興國焉恃險與馬不
可以為固也從古以然是以先王務修德音以亨神人
不聞其務險與馬也鄰國之難不可虞也或多難以固
其國啟其彊土或無難以喪其國失其守宇若何虞難
齊有仲孫(即公孫無知)之難而獲桓公至今賴之晉有里㔻
之難而獲文公是以為盟主衛邢無難敵亦喪之(閔二年狄)
(滅衛僖二十五年衛滅邢)故人之難不可虞也恃此三者而不修政
德亡于不暇又何能濟君其許之紂作淫虐文王惠和
殷是以隕周是以興夫豈争諸侯乃許楚使使羊舌肹
對曰寡君有社稷之事是以不獲春秋時見諸侯君實
有之何辱命焉二十一年(昭五年)魯昭公來見自郊勞至
于贈賄無失禮公謂齊曰魯侯不亦善于禮乎對曰魯
侯焉知禮公曰何為自郊勞至于贈賄禮無違者何故
不知對曰是儀也不可謂禮禮所以守其國行其政令
無失其民者也今政令在家不能取也有子家羈弗能
用也奸大國之盟陵虐小國(謂伐莒取鄆)利人之難(謂莒亂而取鄫)
不知其私公室四分民食于他(謂三家也)思莫在公不圖其
終為國君難將及身不恤其所禮之本末將于此乎在
而屑屑焉習儀以亟言善于禮不亦遠乎君子謂叔侯
于是乎知禮(左傳)
杜預注時平公亦失政齊以此諷諫
齊子寬
女寬字叔褒齊之子也為大夫事頃公頃公十年(昭二十六)
(年)子朝之亂知躒趙鞅納王使寬守闕塞備子朝十二
年(昭二十八年)魏舒舉魏戊(舒庶子)為梗陽大夫梗陽人有獄
魏戊不能斷以獄上其大宗賂以女樂魏舒將受之魏
戊謂寬及閻没曰主以不賄聞于諸侯若受梗陽人賄
莫甚焉吾子必諫皆許諾退朝待于庭饋入召之比置
(自始食至食盡)三歎既食使坐魏舒曰吾聞諸伯叔諺曰唯食
忘憂吾子置食之間三歎何也同辭而對曰或賜二小
人酒不夕食饋之始至恐其不足是以歎中置(至食及半)自
咎曰豈將軍食之而有不足是以再歎及饋之畢願以
小人之腹為君子之心屬厭而已魏舒辭梗陽人頃公
薨事定公初周萇弘欲遷都成周定公三年(定元年)魏舒
合諸侯之大夫城成周齊高張後不從諸侯寬曰周萇
弘齊高張皆將不免萇弘違天高子違人天之所壊不
可支也衆之所為不可奸也閻没者即閻明亦為晉大
夫定公八年(定六年)子朝餘黨儋翩復作亂閻没戍周且
城胥靡又有司馬叔游者亦齊之子
杜預注叔游司馬叔侯之子叔侯即女齊也韋昭注
女寬女齊之子叔褒也叔褒叔游或即是一人
祁盈之家臣祁勝與鄔臧通室盈將執之訪于叔游叔
游曰鄭書(古書名)有之惡直醜正實蕃有徒無道立矣子
懼不免詩曰民之多辟無自立辟姑已若何盈不聽祁
氏遂亡(左傳)
成鱄
成鱄者晉大夫頃公十二年(昭二十八年)魏舒以魏戊為梗
陽大夫舒謂鱄吾與戊也縣人其以我為黨乎對曰何
也戊之為人也遠不忘君近不偪同居利思義在約思
純有守心而無淫行雖與之縣不亦可乎昔武王克商
光有天下其兄弟之國者十有五人(按武王兄弟封國者管蔡郕霍魯衛)
(毛𣆀郜雍曹滕畢原豐郇凡十六人此言十五紀載不同)姬姓之國者四十人皆舉
親也夫舉無他唯善所在親疏一也詩曰唯此文王帝
度其心莫其德音其德克明克明克類克長克君王此
大國克順克比比于文王其德靡悔既受帝祉施于孫
子心能制義曰度德正應和曰莫照臨四方曰明勤施
無私曰類教誨不倦曰長賞慶刑威曰君慈和徧服曰
順擇善而從之曰比經緯天地曰文九德不愆作事無
悔故襲天禄子孫賴之主之舉也近文德矣所及其遠
哉(左傳)
論曰心有恃敬則衰恃則侈之門也德音且不可恃而
况險與馬哉湯之聖敬日躋文王之小心翼翼閑其恃
也女叔之論倫脊昭然宜其聽乎腹有厭心則無厭善
乎叔襃之諷亦所以革其侈也
陽畢
陽畢者晉大夫事平公平公六年(襄二十一年)我逐欒盈箕
遺及黃淵嘉父作亂不克而死
韋昭注箕遺等皆晉大夫欒盈之黨士匄將逐欒盈
箕遺等知之而作亂士匄殺其黨十人
公謂畢曰自穆侯(桓叔之父)以至于今亂兵不輟民志無厭
禍敗無已離民且速寇恐及吾身若之何對曰本根猶
樹枝葉益長本根益茂是以難已也今若大其柯去其
枝葉絶其本根可以少間公曰子實圖之畢曰圖在明
訓眀訓在威權威權在君君掄賢人之後有常位于國
者而立之亦掄逞志虧君以亂國者之後而去之是遂
威而遠權民畏其威而懷其德莫能勿從若從則民心
皆可畜畜其心而知其欲惡民孰偷生若不偷生則莫
思亂矣且夫欒氏之誣晉國也久矣欒書實覆宗殺厲
公以厚其家若滅欒氏則民威矣今吾若起瑕原韓魏
之後而賞立之則民懷矣威與懷各當其所則國安矣
君治而國安欲作亂者誰與公曰欒書立吾先君欒盈
不獲罪如何畢曰夫正國者不可以暱于權行權不可
以隐于私暱于權則民不道行權隠于私則政不行政
不行何以道民民之不道亦無君矣則其為暱與隠也
復産害矣且勤君身若愛欒盈則眀逐羣賊而以國倫
數而遣之厚戒箴國以待之彼若求逞志而報于君罪
孰大焉滅之猶少彼若不敢而遠逃乃厚其外交而勉
之以報其德不亦可乎公許諾盡逐羣賊而使畢及祁
午適曲沃逐欒盈盈出奔楚遂令于國人曰自文公以
來有力于先君而子孫不育者將授立之得之者賞(國語)
郵無恤(王良)
郵無恤字伯樂又名王良又曰郵良(國語作郵無正)為晉大夫
定公十九年(哀二年)荀寅士吉射叛晉居朝歌齊人輸之
粟鄭人送之趙鞅禦之遇于戚將戰郵無恤御鞅衛世
子蒯聵為右登鐵上(邱名)望見鄭師衆世子懼自投于車
下無恤授世子綏而乘之曰婦人也及戰鄭人擊鞅中
肩斃(踣也)于車中獲其蠭旗世子救之以戈鄭師北世子
復伐之大敗鄭師獲齊粟千車既戰鞅曰吾伏弢(弓衣)嘔
血鼓音不衰今日我上也世子曰吾救主于車中退敵
于下我右之上也無恤曰我兩靷將絶吾能止之我御
之上也駕而乘材兩靷皆絶(乘載也材横木明細小也言駕而載細小之横木兩)
(靷同時皆絶左傳)
鞅使家臣尹鐸為晉陽曰必墮其壘培(荀寅士吉射圍趙氏所作壘培)
尹鐸往而增之鞅怒曰必殺鐸也而後入大夫辭之不
可曰是昭余讎也無恤進曰昔先主文子(趙武也)少釁于
難從姬氏于公宫有孝德以出在公族有恭德以升在
位有武德以羞為正卿有温德以成其名譽失趙氏之
典刑而去其師保基於其身以克復其所及景子(趙成)長
于公宫未及教訓而嗣立矣亦能纂修其身以受先業
無謗于國順德以學(音效教也)子擇言以教子擇師保以相
子今吾子嗣位有文之典刑有景之教訓重之以師保
加之以父兄子皆疏之以及此難夫尹鐸曰思樂而喜
思難而懼人之道也委土可以為師保吾何為不增是
以修之庶曰可以鑑而鳩趙宗乎若罰之是罰善也罰
善必賞惡臣何望矣鞅說曰微子吾幾不為人矣以免
難之賞賞尹鐸初無恤與尹鐸有怨以其賞如無恤曰
子免吾死敢不歸禄辭曰吾為主圖非為子也怨之如
初(國語)
司馬寅
司馬寅者亦晉大夫定公三十年(哀十三年)公及吳子盟于
黃池時越已入吳獲大子友將歃吳晉争先吳人曰于
周室我為長晉人曰于姬姓我為伯趙鞅呼寅曰日旰
矣大事未成二臣(鞅與寅)之罪也建鼓整列二臣死之長
幼必可知也對曰請姑視之反曰肉食者無墨(氣色下也)今
吳王有墨國勝乎大子死乎且夷德輕不忍久請少待
之乃先我(左傳)
論曰欒氏之獄弑君不討而無罪見逐書幸盈殃威懷
並失亂之所以不戢夫若夫增壘而賞亦能有懷也
尚史卷四十三
