欽定日下舊聞考卷一百二十八
京畿(涿州二)
原范陽郡有獨鹿鳴澤(通典)
原獨鹿山在州西十五里下有鳴澤漢元封四年由回
中北出朝那蕭關歴獨鹿鳴澤從西河還即此(方輿紀要)
(臣)等謹案獨鹿鳴澤今其地名陶家屯土阜巋然
其下常有積水土人傳以為即獨鹿鳴澤
原石虎崗在州西五十里(涿州志)
(臣)等謹案石虎岡今無考
原山上有二石虎(混一方輿勝覽)
原龍安山在州西五十里(涿州志)
(臣)等謹案據
大清一統志龍安山時有雲氣騰繞如龍山蓋以此得
名今隸房山境
原龍安在郡西四十里回巒繚繞深谷逶迤自下而上
有紀有堂雨過則嵐光欲滴(涿鹿記)
原龍安大房諸山之支隴也(方輿紀要)
原涿州西北五十里有惡峪漢世已有此名盧它人封
惡峪侯是也峪中雲氣瀰漫四時不絶(長安客話)
(臣)等謹案惡峪據兩漢刊誤補遺即亞谷今已無
此稱惟考涿鹿記云崿峪在郡西北五十五里或
因字音相近今昔傳聞互有訛異未可知也
原史記亞谷侯漢書作惡谷鄭康成釋書大傳謂惡為
亞劉原父謂古亞惡二字通用(兩漢刊誤補遺)
原崿峪在郡西北五十五里草木榮茂(涿鹿記)
原盤坡在郡西北三百里坡有上中下西為表而東為
裏儼若畫屏夕陽西墜紫綠萬狀(同上)
原駝羅口在州東北宋雍熙中圍涿州遼主隆緒由駝
羅口應援即此(方輿紀要)
(臣)等謹案駝羅口今無可考
補王次仲隱居范陽變篆籀之體始為隸書秦始皇既
定天下三詔之使入秦不至復命使以檻車載之次仲
忽化一大鳥翻然出車使者驚拜曰無復命必見誅惟
神人憫之鳥徘徊空中拔墮三翮使者得之以進始皇
悔恨因名其地為落翮山(真仙通鑑)
原灰洞在涿北燕南兩傍皆高岡路極狹無風而塵土
坌積咫尺不辨人物(石湖集)
(原范成大灰洞詩多塞北風沙張帽簷路經灰洞十分添據鞌莫問塵少馬耳冥濛不見尖同上)
原涿水東北與阪泉合其水導源縣之東泉魏土地記
曰下洛城東南六十里有涿鹿城城東一里有阪泉泉
上有黃帝祠晉太康地理記曰阪泉亦地名也泉水東
北流與蚩尤泉會水出蚩尤城城無東面魏土地記稱
涿鹿城東南六里有蚩尤城泉水淵而不流霖雨并則
流注阪泉亂流東北入涿水(水經注)
原涿流下滴也(說文)
原涿水出涿鹿山世謂之張公泉東北流經涿鹿縣故
城南王莽所謂禠陸也黃帝與蚩尤戰於涿鹿之野留
其民於涿鹿之阿即于是處(水經注)
(臣)等謹案涿水諸書所記其說各異謂其源出涿
鹿山者水經注與方輿紀要也謂其源出范陽縣
西土山下者寰宇記也謂從大同得勝堡入者名
勝志也按酈道元乃涿人其所著書于涿尤宜詳
核可信但涿之為國為郡為州為縣沿革不一即
今所謂涿城建自唐而唐以前水道之在城東西
南北皆不能懸擬又水之遷徙不常今昔殊軌兹
謹據
大清一統志所載並錄之以備考
原涿郡南有涿水北至上谷為涿鹿河其支流塞外謂
之涿耶水(十三州志)
原涿水東北逕涿縣故城西流注於桃應劭曰涿郡故
燕漢高帝六年置其南有涿水劭又云涿水出上谷涿
鹿縣按涿水自涿鹿東注濕水濕水東南逕廣陽郡與
涿郡分水漢高祖六年分燕置涿郡涿之為名當受涿
水通稱矣(水經注)
原桃水東北與洹水會水上分淶水于良鄉縣之桃水
世謂之北涉溝故應劭曰洹水出良鄉東逕垣縣故城
北史記音義曰涿有垣縣漢景帝中元三年封降王賜
為侯國王莽之垣翰亭也(水經注)
(臣)等謹案據
大清一統志拒馬河在涿州西北自淶水縣流入與琉
璃河合即古桃水也河流自十度村至碢石店歴
經十度亦名十度河然古拒馬河水至淶縣北折
而南其東分為桃水今拒馬河直至州北淶水之
故瀆亦絶與古不同矣洹水即今胡良河在涿州
北十里
原桃水東逕涿縣故城北王莽更名垣翰晉泰始元年
改曰范陽郡今郡理涿縣故城城内東北角有晉康王
碑城東有范陽王司寇虓廟碑(水經注)
(臣)等謹案晉康王碑及范陽王司宼虓廟碑無考
餘詳前卷
原桃水出涿縣故城西南竒溝東八里大坎下數泉同
發東逕桃仁墟北或曰因水以名墟則是桃水也或曰
終仁之居非桃水也按地理志桃水上承淶水此水所
發不與志同謂終為是(水經注)
原巨馬河出代郡廣昌縣淶水東過逎縣北(同上)
原遼聖宗統和四年宋將曹彬米信北渡拒馬河與裕
悦休格對壘南北列營長六七里五月戰于岐溝關大
敗之追至拒馬河(遼史)
原燕京留守蕭孝穆乞於拒馬河接宋境上置戍長巡
察(同上)
原開泰七年沿拒馬河宋界東西七百餘里特置戍長
司一員巡察(同上)
原至元二十一年四月涿州拒馬河決衝突二十餘里
(元史世祖紀)
原至治元年七月滹沱河及范陽縣拒馬河溢(元史英宗紀)
增乾隆七年
御製過拒馬河詩十里瓊瑶一色白馬蹄踏碎人未
惜行行策渡拒馬河滑笏春流初弄碧亦有流澌如半
壁珠璣灑落噴灘石誰能弔古論興亡但覺光隂如過
隙此河幾度亂流過前歲今春原不隔興來還似坐玉
京豪咏心情那減昔溪頭舴艋未易呼渡口車輿頗填
積似展江干積雪圖燕氏文貴留真蹟
增乾隆二十九年
御製過拒馬河詩拒馬來迴度輿梁亘臥波近山原
野潦挾水遂成河(水經注以拒馬河即淶水故凟水盛則長津洪注水耗則通波潜伏今故)
(凟亦絶而不續自附近山谷諸流滙注始湍激成河)興利非容易籌安竟若何迤
東注沽淀疏導可延俄(河流下會琉璃白溝諸水東至直沾方命大臣等勘冶淀泊源)
(流疏導實厪疇咨長計也)
(臣)等謹案拒馬河
御製詩恭載有關紀述事實者餘不備錄
(原傅若金拒馬河詩岸落日蒼茫裏秋風慷慨多燕雲餘古色易水尚寒波絶船通馬沙交路入河行人悲)
(舊事含憤說荆軻詩傅與礪詩集淮湍急去如瀉未足原姚廣孝拒馬河大河擬長)
(限南北猶能拒戎馬牛馬顧其漘蛟龍蟄其下洶湧拍遠天漫演散平野中流漁子多兩岸居人寡從來燕趙)
(間紛紛戰爭者以兹壯其國固舍曾不舍河伯願揚靈終古保民社逃虚子集)
(原林垠拒焉河作日拒馬河邊驛路長飛狐口外又斜陽春光已過六十不見花枝空斷腸野橋集)
原易水逕出范陽縣故城秦末張耳陳餘為陳勝略地
命燕蒯通說之范陽先下是也(水經注)
原督亢陂在幽州范陽縣東南十里逕五十餘里(括地志)
原方城有督亢亭(郡國志)
原督亢膏腴之地(劉向别錄)
原督亢溝上承淶水于淶谷引之則長潭委注遏之則
微川輟流水德含和變通在我東南流逕逎縣北又東
逕涿縣酈亭樓桑里南(水經注)
原督亢澤苞方城縣縣故屬廣陽後隸于涿郡郡國志
曰縣有督亢亭孫暢之述畫有督亢地圖言燕太子丹
使荆軻齎入秦秦王殺軻圖亦絶滅地理書上古聖賢
冢地記曰督亢地在涿郡今故安縣南有督亢陌幽州
南界也風俗通曰沆漭也言乎淫淫漭漭無崖際也沆
澤之無水斥鹵之謂也其水自澤枝分東逕涿縣故城
南又東逕漢侍中盧植墓前(同上)
原督亢之田在燕東甚良沃欲獻秦故畫其圖而獻焉
(史記索隱)
原盧文偉說刺史裴儁案舊迹修督亢陂溉田萬餘頃
人賴其利儁修立之功多以委之(北史)
原裴延儁轉平北將軍幽州刺史范陽郡有舊督亢渠
徑五十里漁陽燕郡有故戾陵諸堰廣袤三十里皆廢
毁多時莫能修復時水旱不調民多飢餒儁謂疏通舊
迹勢必可成乃表求營造遂躬自履行相度水形隨力
分督未幾而就溉田百萬餘畝為利十倍百姓至今賴
之(魏書)
原齊孝昭皇建中平州刺史嵇曜建議開幽州督亢舊
陂長城左右營屯歲收稻粟數十萬石北境得以周贍
(隋書食貨志)
原督亢陂在范陽縣東南十里郡國志云陂見有海龍
王神祠在焉(太平寰宇記)
(臣)等謹案州東南十五里今有海神塘村村南有
海龍神廟
原陂舊有亭遺址高丈餘周七十步土人掘其處尚多
古瓦礫金錢(長安客話)
增乾隆二十二年
御製督亢陂攬古詩督亢廣衍舊膏腴計使荆軻獻
地圖持短入長奚濟事害成延禍竟亡軀馬遷作史失
辭駁劉向傳經具政模引水開田言則易推行得當竟
誰乎
(臣)等謹案督亢陂
御製詩恭載首見之篇餘不備錄
(增董其昌督亢道中作客誰知燕地有西湖沃壤長堤督亢圖為問黃金臺上得尋說劍酒人無涿州志)
(增袁中道督亢道中作美斷橋流水臥枯楊千里飛沙草木黃督亢如何稱沃荆軻圖去致秦王同上)
原亭南有月池廣三頃其形如月(方輿紀要)
原月池在郡西南二十里約數十源泓以成溪灣以成
池斗折蛇曲轂迴輪轉清瑩洞徹每秋清氣爽芰荷盛
開鷗鷺浮沈錦鱗游泳可謂游觀之盛所矣(涿鹿記)
(臣)等謹案月池在州西南十五里房樹村之西今
池已涸惟窪地數頃有小廟碑文剝落不可考相
傳為月池寺舊址云
增乾池在涿州西十五里其地窪下為衆流所歸然未
嘗盈溢為患一名百尺乾(一大清統志)
原柳河在州南南務里泉四時不竭(涿州志)
原范陽陂在范陽城西十里方一十五里俗亦謂之為
鹽臺陂(水經注)
(臣)等謹案范陽陂今無其名惟州城西南多引渠
灌田疑即所謂陂者又按方輿紀要稱范村在州
西南今亦無此村名
原范水在州南自易水淶水縣流入境下流合于拒焉
河(方輿紀要)
原范水在州西南水北曰陽范陽郡名以此(名勝志)
原武遂津北對長城門謂之汾門史記趙世家孝成十
九年趙與燕易土以龍兑汾門臨樂與燕燕以葛武陽
平野與趙即此也又謂之梁門易水東分為梁門陂在
范陽城西南十里(元混一方輿勝覽)
(臣)等謹案梁門陂今城西南無此地名但考文天
祥經劉先主宅詩云我過梁門城樓桑在其北則
在南宋時猶存其名實為涿之故蹟矣
原拒馬水又東酈亭溝水注之水上承督亢溝水于逎
縣東東南流歴紫淵東余六世祖樂浪府君自涿之先
賢鄉爰宅其隂西帶巨川東翼兹水枝流經通纏絡墟
圃匪直田漁之贍可懷信為游神之勝處也其水東南
流又名之為酈亭溝(水經注)
(臣)等謹案酈亭先賢鄉皆無考又州志載州西南
十五里有紫池堡或即紫淵遺蹟今亦莫詳其處
原紫水其泥亦紫(幽都記)
原挾河水出良鄉縣西甘泉源東谷東逕西鄉縣故城
北王莽之移風也世謂之都鄉城又東逕良鄉城南又
東北注聖水世謂之挾活河(水經注)
(臣)等謹案據
大清一統志挾河一作俠又水經注俠河世謂之挾活
河蓋挾俠二字通用也
原涿水源從大同得勝堡入至老班溝一之淶水縣一
之涿州沙水俱活東西不定故謂之挾活水又謂之聖
水也督亢亭州南一帶至新城皆是其北乃涿水所入
盧文偉修為陂故道猶存(名勝志)
原挾河自房山縣東南流與胡良河合(明一統志)
原挾河在縣西北二十里亦名拒馬河(方輿紀要)
朱彝尊原案挾河或謂源自大同邊界入或謂源
出良鄉房山或云即聖水或云即拒馬河難以臆
定也
原胡良河在州東北二十里源出房山縣大安山東麓
流入州境又南與挾河合流入良鄉縣界注于琉璃河
(方輿紀要)
原湖梁在郡北十里垂楊樹隄蒲葦夾岸曉月升時漁
郎欸乃樵夫牧子逍遥於迴塘曲渚之間不少佳致(涿鹿)
(記)
(臣)等謹案胡良今志亦作湖梁
原萬歷甲戍有詔發帑金為橋涿之胡良渡大司空朱
公衡力爭又建玉女祠于涿以内帑二千召司空修之
司空又爭太后為武清治第費以數萬司空稽故事多
所裁抑太后頗銜之(穀城山房筆麈)
增拒馬河橋在涿州北郭外又胡良橋在州北十里俱
明萬歷初建各長三十餘丈(一大清統志)
增巨馬河橋在涿州北門外又胡良河橋在涿州北十
里俱明萬歷二年勅建大學士張居正碑記(畿輔津梁志)
(原張居正勅建涿州二橋碑里涿州北有河二自西山諸泉來者曰胡良河距城七自紫金關外鐡崖巢入)
(者曰巨馬河距城二里每伏秋水發洶湧暴至行旅走避不及歲深溺常數百人聖母慈聖皇太后念之會州)
(民有奏乞建橋者聖母自以宫中供奉金募工一夫不役於民一錢不取於官也司禮監太監馮保舉内官監)
(太監劉濟工部尚書朱衡舉郎中易可久賀幼殊督工乃以二年正月興工五閱月而告成事胡良河橋一巨)
(馬河橋一高廣各二丈長三十餘丈皆甃以巨石錮以鐡錠費不過七萬役不過數月往嘉靖間建琉璃河橋)
(一費三十餘萬兹二橋之費不當四之一而堅緻精工乃過之太岳集)
增永濟橋在涿州北郭外(一大清統志)
(臣)等謹案永濟橋舊名拒馬河橋明萬歷二年建
十六年重修天啟六年復修後河舍橋南徙
本朝乾隆二十五年奉
旨于舊河橋南移建新橋凡九空延築石堤下涵洞二
十有二舊橋頽廢者改葺為堤下為涵洞一十有
八橋隄共長二百丈有竒
賜名曰永濟並
御製重修涿州石橋記恭載卷内
增
御製重修涿州石橋記徒杠輿梁月令所著則橋之
設與夫毁而修乃王政所必先而非浮屠氏漫舉因果
利人所可同日語也涿州為畿南要郡萬方玉帛諸生
計偕以及官吏商賈攜孥負販之徒往來所必經郡城
北胡良拒馬二河滙焉明時各就其上建橋顧北方之
水流無定橋建而河徙橋乃跨陸河則仍資舟楫與無
橋同庚辰春允地方大吏請于舊橋南移建九空新橋
仍築石堤下有涵洞廿有二屬之城北門其舊橋之頽
廢者葺之改為涵洞十八以洩夏秋霖潦通新舊橋隄
長二百丈有竒至八月而功成大吏請為碑記以記歲
月其辭曰涿之城誕拱皇京胡良拒馬自西東注厥初
跨河橋營其所不合橋短而隄長北方水流無恒及齧
隄隄敗橋反陸置往來之人嗟行潦以徂征墮者扶之
堙者疏之俾水有就下之路而不與隄爭斯王政之一
端以就舊材亦不大費司農或曰宫閫布施或曰璫豎
威福緬遺蹟猶致恨夫前明君何為者乃若是焉宜彼
社之屋吾于是凜殷鑒而兢兢
增乾隆二十六年
御製永濟橋詩(有序)范陽郡古梯航並輳燕都督亢
陂遥襟帶斜聯涿水葺勝朝之廢軌咨疆吏以傳鼛昨
者鐫珉紀事具見大端兹焉行仗成詩重賡七字蜿
蜒長橋跨涿河重修工竣此經過多疏涵洞防秋漲已
看洪川吸衆波萬國共球兹會極九瀛壺嶠始盈科輿
梁亦可通為政君子名言憶孟軻
(臣)等謹案永濟橋
御製詩恭載首見之篇餘不備錄
原琴高者趙人以鼓琴為宋康王舍人行涓彭之術浮
游冀州涿郡間二百餘年後辭入涿水中取龍子與弟
子期之曰皆潔齋候於水旁設祠屋果乘赤鯉來坐祠
中旦有萬人觀之留一月餘復入水去(列仙傳)
(臣)等謹案今州境有琴高池詳見
御製詩恭載卷内
補琴高執笏于宋康(抱朴子)
原琴高既仙去設祠奉之時乘赤鯉來享(神仙傳)
增乾隆十八年
御製琴高池詩古蹟是誰徵菁池乍泮冰浮波見赤
鯉想像箇人乘涓彭術已就汗漫遊燕趙(叶)至今風
浪聲猶作水仙操
(臣)等謹案琴高池
御製詩恭載首見之篇餘不備錄
原至治二年九月作層樓于涿州鹿頂殿西(元史英宗紀)
(臣)等謹案層樓鹿頂殿無可考
原華陽臺在州城内西北隅(涿州志)
(臣)等謹案華陽臺今廢惟城西北有窪地十餘畞
中有土阜高數尺周數十步土人指為臺之遺址
又北門之西有土嶐然附城而上高于城丈許俗
呼為煙墩或謂即華陽臺然俱無可取證
原舊傳燕丹與樊將軍置酒華陽館出美人奇馬即此
處(長安客話)
原荆軻與太子游東宫池軻拾瓦投鼃太子捧金丸進
之又共乘千里馬軻曰千里馬肝美即殺馬進肝太子
與樊將軍置酒于華陽臺出美人能鼓琴軻曰好手也
斷以玉盤盛之(燕丹子)
原展臺在州西南二十里相傳燕昭王展禮賢士于此
(長安客話)
(臣)等謹案展臺今為村名其地有土臺高二丈許
東西廣九丈南北袤十二丈有竒舊有佛寺今廢
原西鄉廢縣在州西北二十里漢置屬涿郡後漢省或
謂之都鄉城(方輿紀要)
(臣)等謹案西鄉廢縣在州西二十里長溝村北有
土城遺址土人呼為古城或即其地但無碑記可
考
原西鄉侯國莽曰移風(漢書志)
原故廣陽國城漢置今廢故城在今范陽縣西南(太平寰宇)
(記)
(臣)等謹案州西南十八里松林店西偏有城遺址
然無碑記可考
原廣陽城在州西南十五里後漢封劉良于此(涿州志)
原昭烈帝廟在樓桑村建于唐乾寧四年金承安初重
修黃華老人有記明洪武初更新之至弘治二年知州
事張遜重搆殿三楹旁翼二配殿(同上)
原樓桑里昭烈之舊里也(水經注)
原漢昭烈宅在涿州樓桑村昭烈在民間所居有桑層
蔭如樓因曰樓桑今尚在其下留題甚多(燕山叢錄)
增涿州西南十五里道右大桑高十丈層蔭如樓其蔭
百畆漢昭烈故居桑也昭烈兒時與宗中兒戱桑下指
謂帝王羽葆後因名村千五百年矣椹大倍於恒桑實
時土人相餽遺也桑側昭烈古廟唐乾寧五年建者前
將軍關桓侯張配焉像不君臣坐列而兄弟列象其側
陋時也(帝京景物略)
原樓桑村在涿州西南十五里云是漢先主故宅村故
有三義廟祀漢先主而以關侯張侯配焉(長安客話)
原先主少孤與母販屨織席為業舍東南角籬上有桑
樹生高五丈餘遥望見幢幢如小車蓋往來者皆怪此
樹非凡(三國志)
原涿人李定云此家必出貴人(漢晉春秋)
原先主少時與宗中諸小兒于樹下戲言吾必當乘此
羽葆蓋車叔父子敬謂曰汝勿妄語滅吾門也(三國志)
原蜀先主廟碑唐郭筠撰正書乾寧四年立石今在涿
州樓桑村廟中文已剝蝕(金石文字記)
(臣)等謹案州志唐乾寧四年碑乃郭筠撰金石文
字記偶闕其名耳
增乾隆二十二年
御製漢昭烈廟詩春秋氏族著承堯嗣服中山瓞派
昭鼎一足三成帝業牛黃腹白應童謠欲信大義心資
亮還定全秦志賴蕭千載樓桑尚遺恨其如安樂自逍
遥
增乾隆三十年
御製樓桑村二首漢室王孫志本雄指桑葆蓋詡諸
童可憐不及舂陵業二世偏安祇蜀中豫州一旅得
成軍見說英雄獨使君千戴枌榆猶故社誰稱李定與
周羣
(臣)等謹案昭烈廟樓桑村
御製詩恭載首見之篇餘不備錄
(原金王庭筠涿州重修漢昭烈帝廟碑記下仁者未必成功成功者未必仁仁者之心以仁仁天不仁者之)
(心以仁濟其私故善論人者論其心之何如而成敗不與以仁濟其私者發于其言見于其事亦仁也蓋竊仁)
(以欺天下夫竊仁者是有大不仁根著于心然竊仁易窮也而根著于心者卒不可掩天下之人莫不腹詈臆)
(唾雖一時成功旋與草木同腐矣仁者之心不以其身其家而以天下故天下之人亦相與謳歌戴仰願以為)
(君雖生無成功天下之人莫不歎息至後世猶喜稱道精爽在天能推其仁心用之不已施之不竭呼吸而雲)
(雨咄嗟而風霆咫尺萬里朝夕千載此理之自然無足怪者先主仁人也當陽之役不以身而以民永安之命)
(不以家而以賢雖不能如其言要之其心如是而已有厚天下之心必饗天下之報至今天下之人猶歎息其)
(無成而喜稱道之涿之人又祠而奉之宜哉涿先主之故家也廟距州西南十里而遠庭有石乃刺史婁君延)
(重修記唐乾寧四年也則血食于此舊矣歲久屋老纔庇風雨今年夏四月里民始議增葺于是富者以資巧)
(者以藝少者走以服其勞老者坐以董其功稍完治中堂新作門屏又作兩廡配祀元臣諸葛孔明關雲長法)
(孝直在東龐士元張翼德簡憲和在西既成具興廢歲月乞文于庭筠將以刻諸石庭筠曰五季兵火之餘室)
(廬焚蕩殆盡而廟貌巋然獨存悍夫暴客過堂下斂兵肅跽不敢犯則其仁之入民深矣大哉仁乎藴之于心)
(充于天地被于萬物蓋有不與死而俱亡者幽而為神其遺澤殘烈施及天下後世以達其生平未厭之心必)
(矣豈獨私乎一鄉哉祠而奉之者特其鄉人之情耳庭筠既書其事復作歌遺之使迎送神佐其鼓舞以樂之)
(其辭曰舜禹不可作兮古□日潰盜取盜守兮恬不怪仁人起兮力砭其廢志天下兮豈獨為漢計大統未一)
(兮時已逝奄為神明兮陟配上帝何紓我憂兮仁及異世彼曹丕兮死為妖彗握長鋏兮載芟載劌燕山之陲)
(兮范水之裔平疇如砥兮惟神之豐沛鬱幢幢兮羽葆蓋悵籬樹兮今安在記兒時之舊事兮想亦為之一愾)
(神之去來兮蒼虬翠駟粲華裾兮鏘鳴玉佩縆瑟而吹籥兮紛羣音之繁會牲肥酒香兮神其飫醉來雲席帟)
(兮回風滿旆將而送兮百拜民不忘兮遺愛驅螟蝗兮疫癘時雨暘兮屢歲俾富康兮耆艾民德神兮事之無)
(替元吉金貞石志昭烈皇帝廟碑原郝經涿郡漢)(涿郡為昭烈帝里)
(故其廟祀尤盛涿故燕國古多豪傑之士歌謠慷慨借交報讐遺風尚存每言曹魏簒漢之事莫不欷歔流涕)
(想見昭烈君臣其父老過其祠下拜謁而致奠者朝夕不絶其歲時祀事合沓走集不遠千里指示樓桑故居)
(徬徨不忍去廟在涿郡南十里而近自隋唐五季遼金以來皆即故居代為增葺其正殿當中山靖王之後昭)
(烈像設衮冕南向其佐命將相則列于兩廡左則諸葛亮龐統法正許靖右則關某張飛趙雲馬超位序崇敞)
(有法制焉廟故有碑金翰林應奉王庭筠詞推明昭烈之志論議文采近世所無然猶題為先主名號有未正)
(焉按春秋左氏傳稱先主者大夫稱其先大夫之辭生則稱主没則稱先主非帝王之號也魏晉私記以昭烈)
(父子為僭偽故稱蜀不稱漢以昭烈為先主安樂為後主至陳壽作志即以漢與魏使昭烈父子與劉璋共為)
(蜀志其後著書者皆以魏為正統惟宋司馬光更蜀為漢初曰漢中王即位曰漢主崩則曰漢主殂追稱則曰)
(漢昭烈帝而亦不以正統歸之至建安朱熹始奪黃初之統以章武繼漢焉或者又以為族屬疎遠不能紀其)
(世數名位猶宋高祖稱楚元王後南唐烈祖稱吳王恪後此又從而為之辭者也後世之致疑未若孔明之傳)
(信曰將軍既帝室之胄信義著于天下又曰霸業可成漢室可興為帝冑使興漢室當是之時莫不以昭烈為)
(漢帝曹氏為漢賊豈至於後世而欲以一已之私反之哉故正其名號曰漢昭烈皇帝榜其殿而系之以詩曰)
(高祖造漢拯民塗炭世祖戡難氏適思漢兩都二祖垂四百年昭烈之興死灰復然難于二祖百折不沮倉皇)
(奔走衆繞一旅豈悌仁厚民心是歸必得國士乃可有為既挾熊虎復起卧龍電掃漢南雷震江東䠞操扼吳)
(據有梁益遂取漢中興王立國高皇之起始實在此拓定中原貽于孫子漢賊不並顧豈偏安丕豈其敵誅讐)
(弗難天不假年僨軍崩殂不能致討還于舊都顧命孔明伊周之事不私其子天下大計琅琅格言勖以為善)
(三代君臣乃今復見宗臣流涕效死出師游魂倀鬼折敗不支崦嵫返照有光燭天既絶之統復一再傳三君)
(一仁三起三滅廟食帝里至今不絶燕山之陽涿水湯湯篤生異人復一高光杜鵑不來桑猶在寢刻詩廟門)
(萬世是諗黃陵川集先主廟碑隂作原郝經書華涿郡)(稱道孔明獨有)
(杜少陵論著昭烈復見王黃華君臣一體始無媿蜀相祠望樓桑家昨因應詔過燕南青林一簇啼鳶鴞簫鼔)
(寂寞春社散廊廡慘淡昏龍蛇西南一碑刻蒼玉每讀輒止驚咨嗟磊落一片恢復心始終于仁無少差當陽)
(之言永安命三代聖王何以加仲謀雄略祇僣偽阿暪詭譎空奸邪論議到此真不欺文采絢縟森芳葩書法)
(二王作真行得意頗勝如時花歌謠慷慨燕趙義士風但恨不能□漢軍敗崩三已百匝細讀立復主不覺于)
(日傾簷牙徬徨欲去不忍去飢焉更繋枯荆□海東何以得此人日出之國王氣韜朝霞滅連服宋帝諸夏禮)
(樂制度無疵瑕家世章廟布衣臣貴冑鼎族來幽遐春漾徑渡鴨綠江太行山巔高挂浮海槎風流儒雅冠當)
(代碧雲玉樹峨烏紗漢魏以來無此作作詩為向諸生誇同上)
(原王寂涿郡先主廟詩恨當年竹馬戲兒曹笑指樓桑五丈高故國神遊得無壞垣風雨夜蕭騷中州集)
(原周昂涿郡先主廟詩竹暗粉陳丹半在亾短垣殘日共悲涼不須古碣書綿自有荒村記葆桑塵土衣冠)
(曾繫馬歲時歌舞亦稱觴不應巴蜀江山麗能使英靈㤀故鄉同上)
(原文天祥經樓桑劉先主故宅作道我過梁門城樓桑在其北玄德已千年青煙遶故宅傍為揮淚徘徊秋)
(風客天下臥龍人多少空抱膝年吟嘯集溝涿州亂山原陳孚謁先主祠作古廟千後桑隂)
(空北向大火已西流遺恨三分國英雄百尺樓土人牲酒奠想像衮龍浮觀光集)
(原王憚謁樓桑昭烈帝廟詩簡百里燕南道山河繞帝宫荒村仍故里喬木幾秋風冊經綸在丹青戸牗空)
(寥寥千載下伏臘祀攸崇主秋澗集孤村縹緲見靈祠原傅若金涿州樓桑村先廟詩)
(廢宅蒼茫失故基蜀鬼夜還風滿蓋涿人朝祭雨霑旗壐文定復歸寒水桑影猶疑覆短籬終古鄉□有遺恨)
(衣冠空怨漢威儀神傅與礪詩集兮范之陽恍臨睨兮原頓銳樓桑廟迎辭帝子降)
(舊鄉山蒼蒼兮水泱泱神之來兮驂駟虬玉鸞鳴兮啾啾雲車兮羽蓋樓桑隂兮蔽芾牲既肥兮酒香繐帷施)
(兮雕玉床荃高坐兮樂未央城又送神辭魚帝子去兮安之違桑梓兮心孔悲白帝兮永安宫之復兮蠶)
(叢巫陽雲雨兮洞庭風波雖信美而非吾土兮矧蛟鰐與黿鼉歸來兮歸來其樂兮如何鷗汀集)
(原沈自邠樓杂先主廟詩事赤伏符難在三分志未伸江山千古恨祠廟百年新業歸龍戰飛揚憶虎臣廟)
(以閑使張侯配食枯桑非舊日灑淚向南旻集)(沈修撰)
(原譚貞良謁樓桑先主廟詩象系出中山近名從小沛聞卜鄰占李定望氣得周羣叶黃龍瑞符仍赤帝文)
(全家頻脱險一旅忽能軍名士收諸葛英雄獨使君志寧摧百戰力已限三分淚盡髀生肉魂歸棧入雲枯桑)
(遺廟折野火斷碑焚繋馬靈風至題詩塞日曛枌榆存舊社絃管尚紛紛狷石居遺藁)
欽定日下舊聞考卷一百二十八
欽定日下舊聞考卷一百二十八舉正
封降王賜原書賜訛作勝今據水經注改(桃水東北與洹水會)
(條)
趙與燕易土原書土訛作上今據史記改(武遂津條)
挾活水原書活訛作括今改(涿水源條)
昭烈帝原書書名今改(樓桑里條)
其父老過其祠下原書其訛作之老訛作子今據陵
川集改(元郝經涿郡漢昭烈皇帝廟碑條)
關聖原書書名今改(樓桑里條)
欽定日下舊聞考卷一百二十八舉正
