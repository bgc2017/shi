欽定日下舊聞考卷一百二十五
京畿(永清縣)
原永清縣在府南一百五十里(明一統志)
(臣)等謹按永清縣明屬順天府
本朝因之
原永清縣東西距五十里南北距五十七里東至東安
縣界三十里西至固安縣界二十里南至霸州界三十
里北至東安縣界二十七里東南至大城縣治一百里
西南至霸州界五十里東北至東安縣治四十里西北
至良鄉縣治一百一十里(一大清統志)
原永清漢益昌縣屬涿郡為侯國東漢省晉因之(清類天文)
(分野之書)
原巨馬水東逕益昌縣故城南漢封廣陽頃王子嬰為
侯國王莾之有秩也風俗記曰方城縣東八十里有益
昌城故縣(水經注)
原隋大業七年開渠通遼於縣西五里置通澤縣後罷
唐如意元年改武隆縣景雲元年改會昌縣天寳元年
改永清縣(清類天文分野之書)
增酈道元水經注方城縣東八十里有益昌縣故城方
城為今固安地括地志方城舊城在今縣東南十七里
唐書地理志如意元年分安次縣置武隆縣是則後漢
省縣以後當以方城東境安次西境為今永清地(永清縣志)
原石晉時沒于遼周世宗復取之宋初為霸州治景祐
二年并入文安縣金復置(方輿紀要)
(臣)等謹按縣志周世宗置霸州治永清縣宋景祐
中以永清省入文安金太宗復永清縣隸析津府
蓋宋自仁宗景祐以前永清仍周之舊故太平寰
宇記載河北道幽州永清縣最為明顯景祐以後
永清并入文安縣至徽宗宣和中尚隸燕山府徽
欽而後乃入于金
增周顯德六年世宗自乾寧軍抵信安捨舟陸行至益
津關仍置永清縣駐蹕三日然後南還(永清縣志)
原元屬大都路(清類天文分野之書)
原舊城周三里日久傾頽正德五年流賊突犯燬官舍
劫倉庫知縣事郭名世始拓土城袤五里餘隆慶二年
署縣事覇州判官王建議廢寺塔廟觀甃磚城後被大
水衝塌萬歷三十七年知縣王嘉績重脩四十二年知
縣楊夢雄復脩之(永清縣志)
增永清縣城
本朝康熙十五年重修乾隆十四年改築(一太清統志)
(增明屯田僉事劉惟蕙重脩城垣記壘益昌首善地斗大一城無寸險足恃名曰城實無異也我侯曰為高)
(為深致富致強豈異人任不請帑不加賦不殫力以疲民不愆期以誤國吾自有便法若以永人衞永人以民)
(情鼓民力屋漏可質鬼神效靈黎民應不懼非常也首捐貲以為士民倡周募疏於四境或量力脩垜或計土)
(受工或掘地而填築或挈家以供役自正月始事三閱月而告成計挅一千四百有竒又令籌軍器積穀革貯)
(硝黃練鄉勇創弩臺不日皆具建弩臺共八座環以女牆通以機橋攻有備守有資或俯俾而瞷或跨濠而擊)
(有永邑以來未嘗有也永清縣志)
原縣治在城西儒學在縣治西南元卓哩軍都押司官
蕭薩巴建成化間遷于城東南隅翰林學士汪楷作碑
記(同上蒙按卓哩滿洲語指之也舊作啜里薩巴古語器皿也舊作薩八今俱譯改)
原瓦河水在永清縣西南三百步(太平寰宇記)(此條原在霸州今移改)
原縣南拒馬河自覇州流經東安縣境又東入縣界而
注于武清縣之三角淀即盧溝河及易水之下流也(方輿)
(紀要)
增拒馬河距邑治東南五十里在古信安郡内為九河
洩尾之墟周世宗嘗以舟師駐蹕渠水通于東南夙稱
名瀆(永清縣志)
原永清舊苦河患嘉靖三十一年水溢漂没廬舍至萬
歴三年巡撫王一鶚築堤障之延袤五十里及二十二
年復抵縣界且逼城垣三十五年淫雨堤蟄東城下又
有巨蛇丈餘為祟知縣李循為民祈禱立祠水患稍息
(同上)
增永定河堤自康熙三十七年開挖新河前築兩岸大
堤南岸自盧溝橋石堤下起至永清縣郭家務止北岸
亦自盧溝橋石堤起至永清縣何麻子營止三十九年
安瀾城河口淤塞水由覇州之柳岔口歸淀入海復于
南岸接築西堤自郭家務起至柳岔口止北岸接築東
堤自何麻子營起至柳岔口迤東止即今之東西兩堤
是也雍正三年南北兩岸又接築大堤南堤自冰窖東
堤起至王慶坨止北堤自何麻子營起至武清縣范甕
口止即今之舊南堤北堤是也四年柳岔口河淤自郭
家務起開挖引河十年接築重堤并挑引河乾隆三年
又接築南北兩埝五年又自葛漁城北埝起接築北埝
至東蕭家莊止二十年冰窖河口南北淤高
皇上親臨閱視開堤改河于賀堯營一帶任其蕩漾入
淀歸海二十一年接築遙埝二十八年添築越埝三十
九年興舉大工于下游條河頭挑濬寬深直趨毛窪歸
沙家淀達天津入海(同上)
(臣)等謹按永淸地界為永定河入淀歸海之下游
自康熙年間脩築南北兩堤河流得以順軌嗣後
或間有淤滯之處
皇上御極以來屢經
臨視隨宜疏濬旋即安瀾其區畫原委之詳恭繹
御製詩章瞭如指掌謹編載卷内
增乾隆十八年
御製沿隄行三十里觀永定河新移下口處兼示直隸
總督方觀承永定河道白鍾山詩舊時北岸今南岸
近舊南隄今北隄(桑乾于康熙年間築陡之始原就南雍正年以河身淤故改從北近又以)
(河身漸淤改從冰窖南出在兩河之間故康熙年之北隄為今南隄而雍正年之南隄為今北隄矣)遷就
向寬資蕩漾已看汎過積淤泥舊識黃河利不分挾
沙東注向瀛濆渾流今有清流亘(黃河全流入海其力較專至清口滙淮攻)
(沙之力益勁永定下流不能獨行入海有運河鳳河横亘于中因散入諸淀水過沙渟故特易淤)此策
思量未易云新口疏通頗吸川安瀾自可保當前都
來六十年三改(河自永定皇祖中年始築隄修防賜名六十年間已南北三徙)長此
經行正未然給資撥地遷村墅讓水還聽一麥耕安
土不難事姑息那知深意訓盤庚
(臣)等謹按乾隆十八年
御製詩恭勒石於永清縣境冰窖村
增永清縣唐置益津關後入遼(文獻通考)
增韓淮陰城在縣西八里韓信下燕築城于此遺址未
湮又稱為韓侯鄉(永清縣志)
(臣)等謹按通鑑漢高祖三年韓信用李左車策發
使使燕燕從風而靡遣使報漢且請以張耳王趙
未幾楚擊趙張耳韓信往來救趙據此則信當日
未嘗至燕舊志相傳有漢淮陰城又稱為韓侯鄉
似屬後人附托之辭謹附識以俟考
增武毅漢軍臺在永清縣南二十五里又有武毅番軍
臺相傳皆宋人所築(一大清統志)
(臣)等謹按縣志東南鄉南門村有武毅漢軍臺近
后奕村相傳宋將楊業所築土人亦稱六郎臺武
毅番軍臺近南門村
原通澤廢縣在縣西五里(方輿紀要)
(臣)等謹按縣志今城西五里有通澤村
原劉越石壇在拒馬河之陰晉太尉劉琨欲圖燕薊築
壇與段匹磾㰱血同盟翼戴王室今遺址尚存(永清縣志)
原幽州刺史段匹磾數遣信要劉琨同奬王室琨由是
率衆赴之從飛狐入薊共討石勒匹磾推琨為大都督
㰱血載書檄諸方守俱集襄國進屯固安以俟衆軍(晉書)
(臣)等謹按唐析安次為永清縣安次在漢為益昌
縣酈道元水經注方城縣東八十里有益昌縣故
城方城即今固安益昌即今永清兩境相連故晉
書有進屯固安之文也
增縣南信安鎮即古信安軍也北隸永清南隸霸州(永清縣志)
(臣)等謹按縣志信安鎮在縣東南霸州志信安城
在城東五十里蓋霸州在唐天寳初為永清縣後
周始置為州治宋時又改置信安軍今之霸州永
清即信安軍之舊地故兩境皆有其遺蹟云
又按信安鎮有宋將楊延釗舊砦南近霸州界路
旁石碣題曰信安鎮楊六郎城遺址繚繞猶隠隠
可覩
原雁月樓在信安鎮(永淸縣志)
原文信國被執北行次信安館人供帳甚盛信國達旦
不寐題詞于壁寄南樓令詞曰雨過水明霞潮回岸帶
沙葉聲寒飛透窗紗懊恨西風吹世換又吹我落天涯
寂寞古豪華烏衣日又斜說興亡燕入誰家只有南來
無數雁和明月宿蘆花或云此鄧光薦詞也(詞苑叢談)(此條)
(原在霸州今移改)
原縣治東南譙樓有鐘篆文斑剥莫辨歲月相傳唐貞
觀末桑乾河決衝没城垣得此鐘於水涘至今父老謂
之自來鐘(永清縣志)
原史丞相天澤墓在縣西南二十里黑垡村墓前神道
碑翰林學士王磐所撰(同上)
(增史天澤神道碑勲房杜受帷幄之寄而不親汗馬之勞耿賈著鐘鼎之而弗踐秉鈞之任豈不以將相殊)
(器而軍國異宜非仁勇兼備而才德兩全者未易當之也丞相史公弱冠從軍年三十已大將自我太祖太宗)
(睿宗憲宗四朝每有征伐之事未嘗不在軍中身經百戰偉績豐功不可勝紀逮上御極置之相府授以政柄)
(即從容閒暇不動聲色而紀綱法度粲然一新内立省部以杜絶政出多門斜封墨勅之權外設六道宣撫司)
(以削奪郡縣官吏世襲專擅之弊給百官奉祿使在官者有以自贍而得保清廉之節禁賄賂請託使官吏一)
(心奉公而不敢為徇情枉法之私又奏罷諸邑占役五十餘萬戶均其賦税以蘇民力天下欣然咸有太平之)
(望非所謂仁勇兼備而才德兩全者能如是乎公諱天澤大興路永清人曾大父成珪隠德不耀父秉直是為)
(尚書府君生三子伯曰天倪仲曰天安公其李也金大安癸酉歲國兵南下尚書府君謁太師穆呼哩軍門明)
(年從攻北京下之太師以府君為行部尚書鎮守其地公以府君元子授五路萬戶中統元年上登極首召公)
(公奏疏以面對上嘉納之是歲秋詔公兼江淮經略使二年春北征還以公為中書右丞相至元改元加光祿)
(大夫右丞相如故六年春上將有事于襄陽詔公與駙馬呼喇楚往行至郢州公病不能進還襄陽時上聞亟)
(遣近侍齋葡萄酒賜公且諭之曰卿自吾祖父以來躬擐甲冑跋履山川宣勤勞者多矣勿以小疾暫阻行意)
(便為憂惱可且北歸善自調護公歸家又遣其子杠與太醫馳往診視仍賜藥物公餌畢附奏曰臣大限有終)
(死不足惜但願天兵渡江慎毌殺虜是日薨春秋七十有四實至元十二年二月七日也訃聞上為震悼遣近)
(臣致奠賻白金二千五百兩贈太尉下太常考行鎰曰忠武以三月庚寅葬城西原其明年春二月有特旨命)
(臣磐製墓隧碑文臣嘗論士君子抱負才智出逢昌運君臣遇合取富貴功名以自振耀非難事也惟夫仁慈)
(惠愛不吝不驕有以服人心於富貴功名之外者是可重也公以元勲碩德位兼將相為邦家之柱石為宗社)
(之蓍龜望重四朝恩隆百辟其容貌循循和易未嘗有一毫驕矜之色見于顔間視富貴功名欿然退避若將)
(有凂於已者此其藴藉豈尋常淺狹之量所能窺伺哉初公乞致仕上召問其故公曰臣無大功報國今一子)
(管民政一子掌兵權臣復久叨隆遇一門之内處三要職寵榮過分必致咎殃臣敢冒死固請上諭曰卿奕世)
(忠勤有功于國一門三職何足為嫌不允國朝之制州府司縣各置監官謂之達嚕噶齊府州官往往不能下)
(公獨一切莫與之較由是惟真定一路事不乖戾而民以寧兵火之餘北地民窮往往從蒙古賈人借貸周歲)
(輙出倍息稍積則鬻妻賣子不能償謂之羔羊債公題奏令民負債出息至倍則止上俞允之初公至歸德遇)
(蒙古驅俘獲將殺之内一俘公問為何人曰我金人李正臣也公出金贖署萬戶參謀河南王顯之來謁公一)
(見留置門下署萬戶參謀兩人信任之專雖父子兄弟莫之敢間由是真定治效高視他郡兩人之力為多公)
(生平喜資治通鑑每公務之暇即取讀之有不解即以問人必解而後已雖公務遠適亦恒以數册自隨每舉)
(一事輙能推究始終折衷是非雖老師宿儒有不及者公夫人石氏李氏納哈塔氏穆延氏皆先公卒子男八)
(人曰格榮祿大夫湖廣行中書省平章政事曰樟真定順天兩路新軍萬戶曰棣嘉議大夫衛輝路總營曰杠)
(資德大夫湖廣行中書省右丞曰杞嘉議大夫淮東道肅政廉訪曰梓奉議大夫澧州路同知曰楷奉訓大夫)
(南陽州同知曰彬資德大夫中書左丞女七人男孫十六女孫十三銘曰維開府公沈毅龐鴻挺然異禀間氣)
(所鍾累朝尚武公在戎旅把握韜鈐指揮貔虎一旦崇文正笏垂紳從容廊廟百度維新省部既立事權歸一)
(監司出臨專擅自息祿足代耕吏畏公清苞苴不行獄無欹傾謨恊宸意事合羣情黔黎呼舞思見太平公屬)
(櫜鞬十常八九其在鈞衡暫而非久世治時清尚可無公險巇震驚非公孰寧公今云亡孰佐時康宸衷簡在)
(百世難忘豐碑堂堂松柏生光有不知者視此銘章改同上按呼喇楚蒙古語積聚也舊作忽剌出今譯)
(納哈塔舊作納合今從八旗姓譜改正)
原金鵲廟在縣南三里廟祀關侯脩葺時掘地得金鵲
二翼故名草中有遼大安年所立石幢(上林彙考)
原永清城外東南隅百步有三塔寺蓋唐刹也石幢尚
存上書大周□歴元年二□八□武隆縣令聞生元相
奉為金輪□神武皇帝造四面像創浮圖一所供養後
紀上柱國以下官名字多湮滅(同上)
(臣)等謹按三塔寺一名會福寺寺内石幢今尚存
(增宋之問題會福塔院詩日如湧浮圖近紫霄芙蓉仙苑禮羣僚海天遥奉金輪盡遣禎祥歸聖朝宋延)
(清集)
原縣西北十五里辛窖村龍泉寺有白石塔(永清縣志)
(臣)等謹按縣志辛窖村龍泉寺一名龍演寺西阡
有白石塔約高七八丈其基四面雕鏤上共十三
層年月欵識俱莫可辨
原隆慶寺在城西义口村殿前香爐石基遼乾統年所
立乾統者遼天祚之紀年也(上林彙考)
(臣)等謹按遼史本紀天祚皇帝二月壬辰朔改元
乾統無天祐年號原書祐字蓋祚字之誤
原金御史中丞李英元帥左都監烏庫哩慶夀領兵護
軍食以援中都帝遣右副元帥星薩將四百騎迎戰舒
穆嚕明安將五百騎繼之遇于永清將戰命士卒佯敗
金兵來追迴擊大破之死及溺死者甚衆獲李英及所
佩虎符得糧千餘車遂招諭永清不降拔而屠之(元史按)
(烏庫哩舊作烏古論今從八旗姓譜改正星唐古特語樹也薩地也舊作神撒今譯改)
原縣名取邊境永清之義也居渾河下流頻年為患一
望無涯僅遺城南三五村頽垣覆舍而已(長安客話)
原崇禎庚辰三月既望大風揚沙京營大將旗吹墮永
清縣(野老漫錄)
補周縉字伯紳武昌人洪武中以貢入太學授永清典
史靖難兵起一時守令相率迎降永清地尤近縉攝令
事極力拒守顧其民寡弱爭先逃散縉度不可為懷印
南奔吏部上言靖難時北平屬州縣官朱寧等二百九
十人俱棄職遠避宜置法典俱逮戍縉其一也(忠節錄)
(補馬錄永清遇雨作牛白日永清雨移時不肯休風雷當檻落河漢近城流馬誰堪辨蛟龍恐亦愁西歸途)
(路失何處問孤舟百愚集)
欽定日下舊聞考卷一百二十五
