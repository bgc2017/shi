欽定日下舊聞考卷一百四十八
風俗(三)
原六月六日内府皇史宬晒曝列聖實錄列聖御製文
集諸大函每歲故事也至於時俗婦女多以是日沐髮
謂沐之則不膩不垢至於猫犬之屬亦俾浴於河京師
象隻皆用其日洗於城外之水濱一年惟此一度也(野獲)
(編)
原六月十二日御廏洗馬於積水潭𨗳以紅仗中有數
頭錦帕覆之最後獨角青牛至諸馬莫能先也(北京歲華記)
(臣)等謹按三伏日洗象語詳城市卷中至積水潭
洗馬之制在明代本屬具文今已久廢仰惟我
朝考牧之盛龍騋馴擾於
天閑游牝孳生於外廐馬政修而武騎飭灤都薊野蹀
躞千羣豈區區牧園池澤之足云乎
增六月京師中多市麻泥科斗粉煎茄炒韭煎餅五更
汲水以備合醬之用咸謂此日水與臘水相同仍以此
日曬乾肉猶臘味也(析津志)
增六月進肴蔬果京都六月内月日不等進桃李瓜蓮
俱用紅油漆木架蔬菜茄匏瓠青瓜西瓜甜瓜蒲萄核
桃等凡果菜新熟者次第而進(同上)
(原歐陽原功漁家傲詞影六月都城偏晝永轆轤聲動浮瓜井海上紅樓欹扇河朔飲碧蓮花肺槐芽瀋)
(綠髩親王初守省乘輿去後嚴巡警太液池心波萬頃閒芳景掃宫人戶撈漁艇圭齋集)
增立秋日相戒不飲生水曰呷秋頭水生暑疿子(帝京景物略)
增都中人民七月祀先用麻稭尊酒為誠買紙錢冥衣
燒化於墳謂之送寒衣仍以新土覆墓市中賣摩訶羅
巧神泥塑人物大小不等宫庭宰輔士庶之家咸作大
棚張掛七夕牽牛織女圖盛陳瓜果酒餅蔬菜肉脯邀
請女流作巧節會稱曰女孩兒節覘小負咎飲宴盡歡
次日饋送還家(析津志)
原七夕前數日種麥於小瓦器為牽牛星之神謂五生
盆(燕石集)
(韉宋褧詩櫳曉涼門巷柳陰蟬九陌晴泥著錦到處簾盡相似巧棚人靜五生蔫同上)
原七夕宮中最重市上賣巧果人家設宴兒女對銀河
拜(北京歲華記)
補九引臺七夕乞巧之所至夕宫女登臺以五采絲穿
九孔鍼先完者為得巧遲完者謂之輸巧各出資以贈
得巧者(元掖庭記)
補七月各宫供像生牛郎織女從人麒麟象羚羊海馬
獅子獬豸兔海味糖果糖菜俱用白糖澆成(光祿寺志)
補燕都女子七月七日以椀水暴日下各自投小鍼浮
之水面徐視水底日影或散如花動如雲細如綫觕如
椎因以卜女之巧(宛署雜記)
增七夕節宫中立巧山子衣鵲橋補初一起至十四日
止中元節食銀苗菜及水鴨菜乃藕之嫩茅鴨乃先一
日煮熟凝成膏甜食房供佛波羅蜜西苑作法事放河
燈(陳琮詩注)
原七月十三日至十五日迎節送節笑節(燕北雜記)
原十三日天子於宫西三十里卓帳宿焉前期備酒饌
翌日諸軍部落從者皆動蕃樂飲宴至暮乃歸行宫謂
之迎節十五日動漢樂大宴十六日昧爽復往西方隨
行諸軍部落大譟三謂之送節(遼史禮志)
補七月十五日燕城鄉民薥黍苖麻粟苗連根及土縛
䜿門之左右别束三叢立之門外供以麫果呼為祭麻
穀(月令廣義)
原中元節前上冡如清明各寺設盂蘭會以長椿寺為
盛晦日謂是地藏佛誕供香燭於地積水潭泡子湖各
有水燈(北京歲華記)
補燕市七月十五夜兒童爭持長柄荷葉然燈其中繞
街而走青光熒熒若燐火然(隩志)
(原歐陽原功漁家傲詞狡七月都城爭乞巧荷花旖旎新棚笊龍袖嬌民兒女偏相攪穿針月下濃粧佼)
(碧玉蓮房和柄拗晡時飲酒醒時夘淋罷麻稭秋雨飽新涼稍夜燈呌買雞頭炒圭齋集)
原八月八日遼俗屠白犬於寢帳前七步瘞之露其喙
後七日中秋移寢帳於其上(遼史禮志)
增車駕自四月内幸上都太史奏某日立秋乃摘紅葉
涓日張燕侍臣進紅葉秋日三宫太子諸王共慶此會
上亦簮秋葉於帽張樂大燕名壓節序若紫菊開及金
蓮開皆設燕蓋宫中内外宫府飲宴必有名目不妄為
張燕也(析津志)
增是月都城當諸角頭市中設瓜果香水梨銀絲棗大
小棗粟御黃子頻婆奈子紅果子松子榛子諸般時果
發賣宣徽院起解西瓜等果時蔬北上迎接大駕還宫
(同上)
增八月十五日祭月其祭果餅必圓分瓜必牙錯瓣刻
之如蓮華紙肆市月光紙繢滿月像趺坐蓮華者月光
徧照菩薩也華下月輪桂殿有兔杵而人立搗藥臼中
紙小者三尺大者丈工緻者金碧繽紛家設月光位於
月所出方向月供而拜則焚月光紙徹所供散家之人
必遍月餅月果戚屬餽相報餅有徑二尺者女歸寧是
日必返其夫家曰團圓節也(帝京景物略)
原中秋夜人家各置月宫符像符上兔如人立陳瓜果
於庭餅面繪月中蟾兔男女肅拜燒香旦而焚之(北京歲華記)
補燕都士庶中秋餽遺月餅西瓜之屬名看月會(月令廣義)
補京師八月秋社各以社餻社酒相餽送貴戚宫院多
切肉和蔬果鋪於飯上謂之社飯人家婦女皆歸外家
姨舅輒以新葫蘆貽之云宜外甥(自得語)
(原歐陽原功漁家傲詞綻八月都城新過鴈西風偏解驚游宦十載辭家衣綫清宵半家家搗練砧聲亂)
(等待中秋明月翫客中只作家中看秋草牆頭螢火爛疎鐘斷中心臺畔流河漢圭齋集)
原遼俗九月九日打圍賭射虎少者為負輸重九一筵
席射罷於地高處卓帳飲菊花酒出兔肝生切以鹿舌
醬拌食之(燕北雜記)
增九月車駕還都初無定制或在重九節前或在節後
或在八月宫中菊節自有常制駕至大内下馬大茶飯者
浹旬(析津志)
增九月九日都中以麫為糕餽遺作重陽節亦於闤闠
中笟筴蘆蓆□賣如七夕午節市人又多以小扛車上
街沿叫賣士庶官員亦以追節為重往還燕禮如常故
事(同上)
原重九日勅賜百官花糕宴(燕都游覽志)
原九日集無定所而阜成門外真覺寺金剛寶座游人
為多市上賣糕人頭帶吉祥字霜降後鬭鵪鶉籠於袖
中若捧珍寶(北京歲華記)
增九月九日載酒具茶鑪食榼曰登高高山高閣釋而
不登但賃園亭闖坊曲為娛耳麵餅種棗栗其面星星
然曰花糕糕肆標綵旗曰花糕旗父母家必迎其女來
食亦曰女兒節(帝京景物略)
增重陽前後設宴相邀謂之迎霜宴席間食兔謂之迎
霜兔好事者列菊花數十層於屋下前者輊後者軒望
之若山坡五色燦爛環圍無隙名曰花城(陳琮詩注)
(原歐陽原功漁家傲詞莽九月都城秋日亢馬頭白露迎朝爽曾上西山覩蒼川原廣千林紅葉同春賞)
(一本黃花千金鏹富家菊譜籖銀榜龍虎臺前鼉鼓響擎仙掌千官瓜果迎鑾仗圭齊集)
原十月朔上冢如中元祭用豆泥骨朵(北京歲華記)
增十月朔日紙坊剪紙五色作男女衣長尺有咫曰寒
衣有疏印緘識其姓字輩行如寄書然家家修具夜奠
呼而焚之其門曰送寒衣(帝京景物略)
補十月皇城東華門外朝廷命武官開射圃常年國典
(析津志)
補燕市賣鞾人以十月一日為鞾生日供具祭之以其
陰晴卜一冬寒燠(宛署雜記)
增十月羊始市兒童取羊後脛膝之輪骨曰貝石置一
而一擲之置者不動擲之不過置者乃擲置者若動擲
之而過勝負以生其骨輪四面兩端凹曰真凸曰詭勾
曰騷輪曰背立曰頂骨律其頂岐亦曰真平亦曰詭蓋
真勝詭負而騷背間頂平再勝頂岐三勝也其勝負也
以貝石(帝京景物略)
(原歐陽原功漁家傲詞熟十月都城家旨蓄霜菘雪韭冰蘆菔煖炕煤爐香豆燔獐鹿高昌家賽羊頭福)
(貂袖豹祛銀鼠襮美人來往氊車續花戶油窗通曉旭回寒燠梅花一夜開金屋圭齋集)
原遼俗至日帝御天祥殿北南臣僚常服入朝依位賜
坐遼人南面漢人北面分朋行鬮或五或七籌賜膳及
茶若帝得鬮臣僚進酒訖以次賜酒(遼史禮志)
增冬至日太史院進歷回回太史進歷又進畫歷後市
即有賣新歷者宰相於至日親率百辟恭賀遞手帕隨
貢方物士庶人家並行賀禮(析津志)
增凡時憲書歲以二月一日進來歲書式四月一日頒
直省刊刻十月一日恭進(會大清典)
補京師最重冬節不問貴賤賀者奔走往來家置一簿
題名滿幅自正統己巳之變此禮頓廢(孤樹裒談)
補故事自冬至後至立春日殿前將軍甲士賜酒肉名
曰頭腦酒(明典故紀聞)
補冬至日人家畫素梅一枝為瓣八十有一日染一瓣
瓣盡而九九出則春深矣曰九九消寒圖(帝京景物略)
(增楊允孚雜咏詩餘試數窗閒九九圖餘寒消盡暖回初梅花點遍無白看到今朝是杏株同上)
原十一月人家墐戶藏花木於窖食兔羹女子嫁者多
歸寧為母浣濯曰報娘恩琢石如彈丸置於地童子以
足送之前後交擊為勝始擊羯鼓鼓用鐵為圍單皮覆
之每十人五人聚擊女子亦然(北京歲華記)
(原歐陽原功漁家傲詞夜十一月都人居煖閣吳中雪紙明如堊錦帳豪家深酌金雞喔束家撤雪西家噱)
(冬纖指染長宫線弱陽回九九官冰鑿盡道今冰不薄都人濼官家喜受新年朔圭齋集)
原十二月八日賜百官粥民間亦作臘八粥以米果雜
成之品多者為勝此蓋循宋時故事然宋時臘八乃十
月八日(燕都游覽志)
增是月八日禪家謂之臘八日煮紅糟粥以供佛飯僧
都中官員士庶作朱砂粥傳聞禁中一如故事(析津志)
(補陸釴午門臘八日賜食以文徵仲韻詩俗漢宫臘日千官會爛漫朱筵傍紫墀浴佛競傳南土賜酺初展)
(上方儀瑤階霽雪輝金仗太液寒雲凍玉巵近侍恩波知爾共還家須擬少陵詩少石集)
原臘月束梅於盎匿地下五尺許更深三尺用馬通然
火使地微温梅漸放白用紙籠之鬻於市小桃郁李迎
春皆然餽遺尚鮮果羯鼓聲益喧曰迎年鼓先除夕一
日曰小除人家置酒宴往來交謁曰别歲焚香於戶外
曰天香凡三日止帖宜春小字兒女寫好字(北京歲華記)
補京師風俗入冬以地窖養花其法自漢已有之漢世
大官園冬種葱韭菜茄覆以屋廡晝夜燃煴火得温氣
諸菜皆生召信臣為少府謂此皆不時之物有傷於人
不宜以奉供養奏罷之但此法以養菜蔬未嘗養花木
也今内家十月即進牡丹亦是此法然在漢止言覆以
屋廡而已今法皆掘坑塹以窖之蓋入冬土中氣煖其
所養花木借土氣火氣相半也(疑耀)
補京師舊俗歲終廿四日謂諸神上界其夜家人設祭
遣奠致詞且有遏惡揚善之屬(秋澗集)
(補王惲詩天五祀開三代人間閱歲華交更同選調遣奠具湯茶闊神驂馭燈青喜結花逢新如有問萬一)
(善相誇同上)
增十二月廿四日以糖劑餅黍糕棗栗胡桃炒豆祀竈
君以槽草秣竈君馬謂竈君翌日朝天去白家間一歲
事祝曰好多說不好少說記稱竈老婦之祭今男子祭
禁不令婦女見之祀餘糖果禁幼女不令得啖曰啖竈
餘則食肥膩時口圈黑也(帝京景物略)
補燕俗圖竈神鋟於木以紙印之曰竈馬士民競鬻以
臘月二十四日焚之為送竈上天别具小糖餅奉竈君
具黑豆寸草為秣馬具合家少長羅拜祝曰辛甘臭辣
竈君莫言至次年元旦又具如前為迎竈(月令廣義)
(臣)等謹按京師居民祀竈猶仍舊俗禁婦女主祭
家無男子或迎鄰里代焉其祀期用二十三日惟
南省客戶則用二十四日如劉侗所稱也
增十二月廿五日五更焚香楮接玉皇曰玉皇下查人
間也竟此日無婦嫗詈聲(帝京景物略)
原歲十二月下旬於西鎮國寺内牆下灑掃平地束稈
草為人形一為狗一剪雜色綵段為之腸胃選達官世
家之貴重者交射之至糜爛以羊酒祭焉祭畢帝后及
太子嬪妃并射者各解所服衣俾蒙古巫覡祝讚讚畢
遂以與之名曰脱灾國俗謂之射草狗(元史祭祀志)
增除夕五更禁香褚送玉皇上界迎新竈君下界插芝
麻稭於門簷窗臺曰藏鬼稭中不令出也門窗貼紅紙
葫蘆曰收瘟鬼夜以松栢枝雜柴燎院中曰松盆熰歲
也懸先亡影像祀以獅仙斗糖蔴花饊枝染五色葦架
罩陳之家長幼畢拜己各自拜曰辭歲己藂坐食飲曰
守歲是月小兒及賤閒人以二石毬置前先一人踢一
令遠一人隨踢其一再踢而及之而中之為勝一踢即
著焉即過焉與再踢不及者同為負也再踢而過焉則讓
先一人隨踢其法初為趾踵苦寒設今遂用賭如博然
有司申禁之不止也(帝京景物略)
補都下寺院每用歲除鍜磨是日作鍛磨齋(僧園逸記)
補江隣幾雜志雄霸沿邊塘泊冬月載蒲葦悉用凌牀
沈存中筆談信安滄景之間挽車者衣韋袴冬月作小
坐牀冰上拽之謂之凌牀今京師在處有之一人挽行
滑如帆駛聞明時積水潭嘗有好事者聯十餘牀攜都
籃酒具鋪氍毺其上轟飲冰凌中亦足樂也(倚晴閣雜抄)
補京師臘月河冰結時水面多設冰牀往來絡繹以供
行客其捷如飛較之坐騎乘車遠勝多矣(陳檢討集)
補京師冬月既以紙糊窗格間用琉璃片畫作花草人
物嵌之由室中視外無微不矚從外而觀則無所見此
歐陽楚公十二月漁家傲詞所云花戶油窗也蓋元時
習俗己尚之(蒓䰻詞話)
(原歐陽原功漁家傲詞侍十二月都人供暖箑宫中障面霜風獵甲第藏鈎環妾紅䄂壓笑歌聲送金蕉葉)
(觚倦客玉堂寒正怯曉淘金井冰生鬛凍合竈餳一楪吳霜鑷換年懶寫宜春帖圭齋集)
原北人打圍一歲間各有處所五月釣魚於海上水底
釣大魚二月三月放鶻號海東青打鴈四月五月打麋
鹿六月七月於涼淀坐夏八月九月打虎豹之𩔖自此至
於歲終如南人趁時耕種也(使遼錄)
原金源之制歲以正月如春水九月幸秋山五月之間
羣臣一進起居表(潛溪集)
朱彜尊原按春水秋山疑無定所春漁於水則謂
之春水秋獵於山則謂之秋山云爾
(臣)等謹按京師土俗惟帝京景物略所紀近日多
沿其舊朱彝尊原書採錄殊少今增採如右
欽定日下舊聞考卷一百四十八
欽定日下舊聞考卷一百四十八舉正
洗象于城外原書城訛作廊今改(六月六日條)
積水潭原書潭訛作湖今改(中原節條)
賭射虎原書賭訛作斗今改(遼俗條)
旨蓄原書旨訛作百今改(歐陽原功詞)
欽定日下舊聞考卷一百四十八舉正
