欽定日下舊聞考卷一百四十七
風俗(二)
原遼俗立春婦人進春書刻青繒為幟象龍御之或為
蟾蜍書幟曰宜春(遼史禮志)
增立春太史院奏某日得春移文赤縣以是年立春日支干
宛平縣或大興縣依上年故事塑春牛勾芒神比及未立春
三日前太史院司農司使請都堂宰輔合府正官司属官迎
太歲神牛于齊政樓之南香花燈燭祀如常立春之日質明
司農守土正官率赤縣屬官具公服拜長官以綵杖擊牛三
匝而退土官大使送勾芒神入祀中書戶部院寺監府(析津志)
原凡立春日于午門賜百官春餅(燕都遊覽志)
(原申時行立春賜春餅詩禮紫宸朝罷聽傳餐玉餌瓊肴出大官齋日未成三爵早春先試五辛盤廽風入)
(仗旌旗暖融雪當筵匕箸寒調鼎十年空伴食君恩一飯飽猶難賜間堂集)
補京尹迎春自春場入府是日塑小春牛芒神以京兆
諸生舁入朝進上(帝京景物略)
增造牛芒法日短至辰日取土水木于歲德之方木以桑
柘身尾高下之度以歲八節四季日有十二時踏用府
門之扇左右以歲隂陽牛口張合尾左右繳芒立左右
亦以歲隂陽以歲干支納音之五行三者色為頭身腹
色日三者色為角耳尾為膝脛為蹄色以日支孟仲季
為籠之索柳鞭之結子之麻苧絲牛鼻中木曰拘脊子
桑柘為之以正月中宫色為其色也芒神服色以日支
受尅者為之尅所尅者其繫色也歲孟仲季其老壯少
也春立旦前後五日中者是農忙也過前農早忙過後
農晚閒也而神並乎牛前後乎牛分之以時之夘後八
曰燠亥後四曰寒為罨耳之提且戴以日納音為髻平
梳之頂耳前後為鞋袴行纏之懸著有無也田家樂者
二荆籠上著紙泥鬼判頭也又五六長竿竿頭縛□如
爪狀見僧則捶使避匿不令見牛芒也又牛臺上花繡
衣帽扮四直功曹立而兒童瓦石擊之者樂工四人也
(同上)
原正統中每歲立春順天府别造春牛春花進御前及
仁夀宫中宫凡三座每座用金銀珠翠等物費錢九萬
餘景皇即位以明年春日當復增三座宛平坊民相率
陳愬乞買時花充用從之(湧幢小品)
增立春前一日順天府尹率僚屬朝服迎春于東直門
外隸役舁芒神土牛導以鼓樂至府署前陳于綵棚立
春日大興宛平縣令設案于
午門外正中奉恭進
皇帝
皇太后
皇后芒神土牛配以春山府縣生員舁進禮部官前導
尚書侍郎府尹暨丞後隨由
午門中門入至
乾清門
慈寧門恭進内監各接奏禮畢皆退府尹廼出土牛環
擊以示勸耕之意(會大清典)
原上元穿燈景補子三月三日換羅衣四月四日換紗
衣五月朔穿五毒艾虎補子蟒衣七月七日穿鵲橋補
子九月四日穿重陽景菊花補子十月朔换穿紵絲冬
至節穿陽生補子蟒衣臘月二十四日祭竈後宫眷内
臣穿葫蘆景補子蟒衣(蕪史)
原清明戴柳枝于髮夏至戴萆麻子葉長命菜即馬齒
莧也立秋日戴楸葉(同上)
原鐸針者内官釘帽中央金銀珠翠珊瑚皆可製元旦
則大吉葫蘆元夕則燈籠端午則天師中秋則月光重
陽則菊花冬至則綿羊太子頒歷日則寶歷萬年其製
八寶荔支卍字鮎魚也萬夀節則萬夀洪福齊天其製
于齊天字兩旁各紅蝙蝠一枚又有枝箇其製減小偏
向成對又桃枝則不垂(同上)
原歲除簷楹插芝麻稭院中焚柏木柴名曰㷒歲元旦
起擲門&KR1498;于地者三曰趺千金以小榼盛驢肉食之曰
嚼鬼立春日無貴賤食蘿蔔曰咬春二月二日用黍麫
棗糕以油熬之曰薰蟲三月食鮓曰桃花鮓四月八日
進不落夾用葦葉方包糯米長可四寸闊一寸味與粽
同六月六日食銀苗菜即藕苗也九月食迎霜兔臘月
八日賜餐百果粥(同上)
補立春日啖春餅謂之咬春立春後出遊謂之討春(陳檢)
(討集)
原遼俗每年正月一日以糯米炊飯用白羊髓和丸如
拳大行宫寢帳内各散四十九丸(燕北雜記)
原戊夜各于帳内窗中擲丸于外數偶動樂飲宴數竒
令巫十有二人鳴鈴執箭繞帳歌呼帳内爆鹽壚中燒
地拍鼠謂之驚鬼人日煎餅食于庭中謂之薰天(遼史禮志)
原元旦貴戚家懸神荼鬱壘民間插芝梗柏葉于戶小
兒女剪烏金紙作蝴蝶戴之名曰閙嚷嚷初八九日陳
設燈市至十八而罷人家用粉糝寒具饋遺徧市鬻之
五花帚為號宴席間尚王瓜豆莢一瓜之值三金豆一
金點茶用春芽蒲笋發之冰下牡丹芍藥薔薇俱有花
較春時薄小一瓶值數千錢貴戚倡家插茉莉花官裏
放燈假五日夜行不禁(兆京歲華紀)
(原歐陽原功漁家傲詞了正月都城寒料峭除非上苑春光到元日班行相見朝回早闕前禠帕歡相抱)
(漢女姝娥金搭腦國人姬侍金貂帽繡轂雕鞍來往閙閑馳驟拜年直過燒燈後圭齋集)
增上元之前宫中穿燈景補子蟒衣于乾清宫丹陛上
安放牌汸燈于夀皇殿安放方圓鰲山燈牌坊自七層
鰲山至十三層十九日乃撤上鰲山山頂之燈安放神
器三位(王譽昌詩注)
補京師風俗每正旦主人皆出賀惟置白紙簿并筆硯
于几賀客至書其名無迎送也(寓圃雜紀)
增正月元旦五鼓時不卧而嚏嚏則急起或不及衣曰
卧嚏者病也夙興盥潄啖黍糕曰年年糕家少長畢拜
婣友投箋互拜曰拜年(帝京景物略)
增元旦至三日男女于白塔寺繞塔(同上)
補今京師凡孟春之月兒女多剪采為花或草蟲之類
插首曰閙嚷嚷即古所謂閙裝也嚷與裝音相近故訛
也唐白樂天詩貴主冠浮動親王轡閙裝是已(余氏辨林)
補燕地上元節用烏金紙剪成飛蛾以猪鬃尖分披片
紙貼之或五或七下縳一處以鍼作柄婦女戴之名曰
閙蛾兒此古之遺俗也(璅譚)
(原公鼒都城元宵曲馮鰲山綵繡五雲隈白果園中御帳開傳語侍臣休放君王月下打圍來&KR0932;蹀驊騮)
(氣正驕垂鞭嘶遇玉河橋不知明月誰家怨賜斷樓中弄玉簫黃瓦墻頭艤畫戩直從析木象銀河三三五)
(五橋頭去贏得相思滿綠波火曲砌廽廊卐字□松瓢亭子月中看金鑪休放沈香醉擁如花夜不寒内)
(園湯火漫相勻種得紅梅放早春莫向樽前吹玉笛朝來愁殺賞花人白袷裁衫玉滿頭短檐髽髻學蘇州)
(儂家新樣江南曲縱是愁人不解愁小東園詩集)
補燕城元日以阡張供祖考之前三日後撤而焚之佛
前則供以果麵阡張至元宵後乃焚之阡張鑿紙為條
與冥錢同類正月十日至十六日結燈者各持所有貨
于東安門外名曰燈市價有至千金者商賈輳集技藝
畢陳冠蓋相屬男婦交錯市樓賃價騰湧十四日夜試
燈十五正燈十六日罷燈(宛署雜紀)
補正月十一日至十六日鄉村人縛秫稭作棚周懸雜
燈地廣二畆門徑詰曲藏三四里入者誤不得徑即久
迷不出曰黃河九曲燈(帝京景物略)
補燈市惟内臣秉筆朝臣閣部外臣計吏不得過市猶
古罰帟幕蓋帷遺意(同上)
增正月十三日家以小琖一百八枚夜燈之徧散井竈
門戶砧石曰散燈其聚如螢散如星富者燈四夕貧者
燈一夕又甚貧者無燈(同上)
原正月十六日夜歸女俱出門走橋不過橋者云不得
長夀手擕錢賄門軍摸門鏁云即生男(北京歲華紀)
補燕京風俗元夜婦女競往前門摸釘為戲相傳讖宜
男也(陳檢討集)
原元夕童子撾鼓旁夕向曉曰太平鼓二童子引索略
地如白光輪一童子跳光中曰跳白索婦女相率宵行
以消疾病曰走百病又曰走橋(帝京景物略)
(原周用走百病行姑都城燈市由來盛大家小家同節令諸姨新婦及小相約梳桩走百病俗言此夜鬼穴)
(空百病盡歸塵土中不然今年且多病臂枯眼暗兼頭門風踏穿街頭雙繡履勝飲□方二鐘水誰家老婦不出)
(折足蹣跚曲房裏今年走健如去年更乞明年天有緣蘄州艾葉一寸大只向他人肉上然去年同伴今希有)
(幾人可卜明年走長安主人肯居停寂寂關門笑後生但願中秋不見月博得元宵雨打燈周恭肅集)
(增揭傒斯結羊腸詞畢正月十六好風光京師女兒結羊腸焚香再拜禮神剪紙九道尺許長撚成對綰雙)
(雙結心有所祈口難說為輪為鐙恒苦多忽作羊腸心自别鄰家女兒聞摠至未辨吉凶憂且畏湏臾結罷起)
(送神滿座歡欣□顦顇但願年年逢此日兒結羊腸神降吉秋宜集)
補燕都燈市十四日羣兒牽繩為圓城空其中方丈城
中兩兒輪以帕蒙目一兒持木魚時敲一聲旋易其地
以誤之蒙目者聽聲猜摸以巧遇奪魚為勝則拳擊執
魚者出之城外而代之執魚又輪一兒入摸之名曰摸
瞎魚至十六日小兒羣集市中為戲首以一人為鬼繫
繩其腰羣兒共牽之相去丈餘輪次躍而前急擊一拳
以去名曰打鬼若為繫者所執謂為被鬼執閧然共笑
捉以代繫者名曰替鬼又有以長縆丈許兩兒對牽飛
擺不定令難凝視若百牽然其實一索也羣兒乘其動
時輪跳其上以能過者為勝否或為索所絆聽掌繩者
以繩擊之示罰名曰跳百索其夜婦女羣遊祈免灾咎
前一人持香辟人名曰走百病凡有橋處三五相率以
過謂之度厄(宛署雜記)
增余嘗於燈市見一燈皆以卵殼為之為燈為盖為帶
為墜凡計數十百枚每殼必空四門每門必有欀栱忩
櫺金碧輝耀可謂巧絶然脆薄無用不異雕冰畫脂耳
(甲乙剩言)
增今時小兒以鉛錫為錢裝以雞羽呼為鞬子三四成
羣有裏外廉拖鎗聳膝突肚佛頂珠煎刀抛之名色亦
蹴踘之遺事也(事物原始)
增紙鳶古傳韓信所作按六帖云五代漢季李業與隱
帝為紙鳶於宫門外放之今春時小兒紙鷂是也(同上)
增今小兒兩頭曳索而對挽之力強者牽弱者而仆以
為勝負笑樂此唐清明節拔河之戲也(留青日札)
增鞦韆本北方山戎之戲以習輕趫者後中國女子習
之乃以綵䋲懸木立架士女炫服坐立其上推引之名
曰鞦韆(荆楚歲時記)
補李紳周員外席上觀柘枝詩畫鼓拖環錦臂攘今京
師迎年鼓製施兩銅環以手擎之高下環聲索索鼓聲
相間疑即其遺製也(西神脞說)
(增楊補長安迎年鼓曲輕團鼓團鼓春月淨索絡連錢鐡輪柄粲粲兒女手腕一棧兩槌臂為政意中有曲)
(無知之抖肩掂踵不自持窗風簷雨急春暮歷亂老鴉彈枯枝聲先聲後聞噍殺金氣入聲秋戞戞九衢烟霧)
(六街泥點破羇魂馬蹄聒耳熱心寒避不得坐憶江梅舊消息城西山雪城裏白兒女鼓聲帝也力帝京景)
(物略)
(臣)等謹按樂府雜錄健舞曲有柘枝軟舞曲有屈
枝又樂苑羽調有柘枝商調有屈枝用二女童帽
施金鈴抃舞有聲其來也于二蓮花中藏花坼而
後見云云柘枝舞久不傳所謂畫鼓拖環者亦莫
可彷彿西神脞說乃以京師太平鼓當之恐非其
實
補燕城烟火諸製有聲者曰響炮高起者曰起火起火
中帶炮連聲者曰三汲浪不響不起旋繞地上者曰地
老鼠築打有虚實分兩有多寡有花草人物等形者花
兒名百餘種别以泥函者砂碢兒以紙函者曰花筒以
筐函曰花盆統名曰烟火勲戚家有集百巧為一架分
次第傳爇通宵以為樂(宛署雜紀)
(補孟浩然薊門看燈詩是異俗非鄉俗新年改故年薊門看火樹疑燭龍然襄陽集)
增元旦至晦日家家竿標樓閣松柏枝蔭之夜燈之曰
天燈是月也女婦閒手五丸且擲且拾且承曰&KR0946;子兒
丸用象木銀礫為之競以輕捷(帝京景物略)
增東之琉璃厰店西之白塔寺賣琉璃瓶盛朱魚轉側
其影小大俄忽(同上)
原正月十九日都人集白雲觀游冶紛沓走馬蒲博謂
之燕九節或曰閹邱或曰宴邱相傳是日真人必來或
化冠紳或化士女或化乞丐于是羽士十百結坐松下
冀幸一遇之(同上)
(原吴寬燕九日詩會京師勝日稱燕九少年盡向城西走白雲觀前作大射箭擊毬人馬躁古祠北與學宫)
(依簫鼔不來牲醴稀如何義士文履善不及道人邱處機匏翁家藏集)
原二十五日人家市牛羊豕肉恣餐竟日客至苦留必
盡飽而去名曰填倉(北京歲華紀)
原二月一日為中和節八日為悉達太子生辰雕木為
像儀仗百戲導從循城為樂(遼史禮志)
補都人呼二月二日為龍擡頭鄉民用灰自門外蜿蜒
布入宅厨旋繞水矼呼為引龍廽(宛署雜紀)
增二月二日曰龍擡頭煎元旦祭餘餅薰牀炕曰薰蟲
兒謂引龍蟲不出也燕少蜈蚣而多蝎其為毒倍焉少
蚊而多蠅其為擾倍焉蚤蝨之屬臭蟲又倍焉所苦尤在
編戶雖預薰之實未之有除也(帝京景物略)
(原歐陽原功漁家傲詞架二月都城春動野引龍灰向銀床畫士女城西爭買看馳馬官家迎佛官蘭若)
(水暖天鶿紛欲下鷹房奏獵催車駕却道海青逢燕怕纔過社柳林飛放相將罷圭齋集)
原二月都人進香涿州碧霞元君廟不論貴賤男女額
貼金字結亭如屋坐神像其中繡旗甁鑪前導從高梁
橋歸有雜伎人騰空旋舞于橋岸或兩馬相奔人互易
之或兩彈追擊迸碎空中(北京歲華紀)
增盧師山二月二日南北二城遊賞如燕九節(析津志)
增是月北城官員士庶婦人女子多遊南城愛其風日
清美而往之名曰踏青鬪草若海子上車馬雜沓繡轂
金鞍珠玉璀璨人樂昇平之治官無風埃之虞政簡
吏清家給人足上自内苑中至宰執下至士庶俱立鞦
韆架日以嬉遊為樂紅女之事殆庶幾焉然醉卧隔簾
香風並架花靴與繡鞋同蹴錦帶與珠𥜗共飄縱河朔
之娉婷散閨闈之旖旎此遊賞之勝事也(同上)
原遼俗三月三日以木雕為兔分兩朋走馬射之先中
者勝負者下馬跪進勝者酒勝者於馬上接盞飲之(燕北)
(雜記)
原上巳日上土穀祠清明日始賣冰以兩銅盞合而擊之
次日花木皆出窖播瓜菜種于地後三日新茶從馬上
至至之日宫價五十金外價三二十金不一二日即二
三金矣二十八日賽東岳廟(北京歲華記)
補三月二十八日燕京祭岳廟民間集衆為香會有為
首者掌之盛設鼓樂旗旛戴甲馬羣迎神以往男婦有
跪拜而行者名曰拜香(宛署雜紀)
增清明寒食宫庭于是節最為富麗起立綵索鞦韆架
自有戲蹴鞦韆之服金繡衣襦香囊結帶雙雙對蹴綺
筵雜進珍饌甲于常筵中貴之家其樂不減于宫闥達
官貴人豪華第宅悉以此為除拔散懷之樂事然有無
各稱其家道也(析津志)
補清明日各官安鞦韆架(蕪史)
(原歐陽原功漁家傲詞并三月都城遊賞競官墻官柳青相暎十一門頭車馬清明近豪家寒具金盤飣)
(墻祭流連芳草逕歸來風送梨花信向晩輕寒添酒病春烟暝深深院落秋千迥圭齋集)
原四月初一日戒壇開城中人多往西山初八日各寺
浴佛十三日上藥王廟諸花盛發白石莊三里河高梁
橋外皆貴戚花場好事邀賓客遊之(北京歲華記)
補京師僧俗念佛號者輒以豆識其數至四月八日佛
誕生之辰煑豆微撒以鹽邀人于路請食之以為結緣
也(隩志)
補都中遺老述萬歷間西山戒壇四月遊女之盛鈿車
不絶茶棚酒肆接于路至有挾妓入寺者一無名子嘲
以詩云高下山頭起佛龕往來米汁雜魚籃不因說法
堅持戒那得觀音處處參(辛齋詩話)
原先是四月八日梵寺食烏飯朝廷賜羣臣食不落夾
盖緣元人語也嘉靖十四年始賜百官于午門食麥餅
宴(燕都遊覽志)
補朝廷每年四月八日賜百官午門外食不落夾曹御
史宏云是麫食也醫官張天民云即今之粽子(戒庵漫筆)
補四月八日燕京高梁橋碧霞元君廟俗傳是日神降
傾城婦女往乞靈祈生子西湖玉泉碧雲香山遊人相
接又傍近有地名秋坡都中伎女競往逐焉俗云趕秋
坡(宛署雜紀)
增四月八日捨豆兒曰結緣十八日亦捨先是拈豆念
佛一豆號佛一聲有念豆至石者至日熟豆人徧捨之
其人亦一念佛啖一豆也凡婦不見答于夫姑婉若者
婢妾擯于主及姆者則自咎曰身前世不捨豆兒不結
得人緣也(帝京景物略)
增四月一日至十八日傾城趨馬駒橋幡樂最盛碧霞
元君誕也(同上)
補立夏日啟冰賜文武大臣編氓賣者手二銅盞叠之
其聲嗑嗑曰冰盞(同上)
增四月榆初錢麫和糖蒸食之曰榆錢糕(同上)
(原歐陽原功漁家傲詞洞四月都城冰碗凍含桃初薦瑛盤貢南寺新開羅漢伊蒲供楊花滿院鶯聲哢)
(歲幸上京車駕動近臣准備鑾輿從健德門前飛玉鞚爭持送葡萄馬乳歸銀甕圭齋集)
原五月五日午時采艾摘葉與綿相和絮衣七事遼主
著之番臣漢僚各賜艾衣三事渤海厨子進艾糕(燕北雜記)
原夏至日謂之朝節婦人進綵扇以粉脂囊相贈遺(遼史)
(禮志)
原金因遼俗重五日插柳毬場為兩行當射者以尊卑
序各以帕識其枝去地約數寸削其皮而白之先以一
人馳馬前導後馳馬以無羽横鏃箭射之既斷柳又以
手接而馳去者為上斷而不能接去者次之或斷其青
處及中而不能斷與不能中者為負每射必伐鼓以助
其氣已而擊毬各乘所常習馬持鞠杖杖長數尺其端
如偃月分其衆為兩隊共爭擊一毬先于毬場南立雙
桓置板下開一孔為門而加網為囊能奪得鞠擊入網
囊者為勝毬狀如小拳以輕韌木枵其中而朱之(金史禮志)
原五月朔日至旬杪女兒豔服戴花滿頭五日前民間
不得市蘇州席子端午用角黍杏子相遺挈酒遊高梁
或天壇壇中有決射者蓋射柳遺意薄暮爭門入無賴
子弟以是日刺臂作字或术石鳥獸形民間是日生子
束一木或荆條祭于堂斬其木五六尺許祝曰如是止
勿長抵戶(北京歲華紀)
增午節宣徽院進寶扇綵索珠花金羅酒醴涼糕香粽
中正院三后所屬衙門各有故典儀物以次進獻禮部
亦然蓋以此為大節故耳(析津志)
增擊毬者今之故典五月五日九月九日太子諸王于
西華門内召集各衙萬戶千戶能擊毬者咸用上等駿
馬擊以雉尾纓絡縈綴鏡鈴裝飾如畫一馬前馳擲大
皮縫軟毬子于地羣馬爭驟各以長籐柄毬杖爭接之
而毬子忽綽在毬棒上隨馬走如電終不墜地力捷而
熟閑者以毬子挑剔跳躑于虚空中而終不離于毬杖
然後打入毬門中者為勝(同上)
原京師最重午節天壇遊人極盛聯鑣飛鞚豪門大估
之外則中官輩競以騎射為娛蓋皆賜沐請假而出者
内廷自龍舟之外則修射柳故事其名曰走驃騎蓋沿
金元之俗命御馬監勇士馳馬走解不過御前一逞迅
捷而已惟閣部大老及經筵日講詞臣得拜川扇香果
諸賜視他令節獨優(野𫉬編)
補端午賜京官宫扇竹骨紙面俱畫翎毛不工綵縧一
條五色線編者鬚頭作虎形綵仗二根長丈許五色線
纏繞艾虎紙二幅方尺許俱畫虎并諸毒蟲(戒菴漫筆)
補京城端午貴賤人等必買新蒲鞋穿之過節歲以為
常(暖姝由筆)
補五月五日賜文武官走驃騎于後苑其制一人騎馬
執旗引于前一人馳騎出呈藝于馬上或上或下或左
右騰擲趫捷人馬相得如此者數百騎後乃衣蕃服臂
鷹走犬圍獵狀終場俗名曰走解觀畢賜宴而回(彊□略)
補永樂時禁中有剪柳之戲即射柳也(識小編)
補故事五月五日太醫院官具旗物鼓吹赴南海子捉
蝦蟇取蟾酥以針刺其兩眉蟾多死吾鄉朱公儒為院
使俾兩眉止刺其一蟾雖被刺得活後遂因之(閭史掇遺)
補燕都自五月一日至五日飾小閨女盡態極妍已出
嫁之女亦各歸寧俗呼是日為女兒節(宛署雜紀)
增五月五日漬酒以菖蒲插門以艾塗耳鼻以雄黃曰
避毒蟲家各懸五雷符簮佩各小紙符簮或五毒五瑞
花草項各綵繫垂金錫若錢者若鎖者曰端午索(帝京景物)
(略)
增端陽節中官於端門鬻内造紫金錠(居易錄)
補踏青本清明故事獨燕京以五月五日遊天壇松林
高梁橋柳林滿井藤隂結伴攜觴者甚衆近咸集于金
魚池上他處皆閴寂矣(詠歸錄)
(臣)等謹按金魚池觴酒遊戲今亦無有别詳城市
卷中
(原歐陽原功漁家傲詞搯五月都城猶衣袂端陽蒲酒新開臘月傍西山青一荷花夾西湖近歲遇苕霅)
(血色金羅輕汗搨宫中畫扇傳油法雪腕綵絲紅玉甲添香鴨涼糕時候秋生榻圭齋集)
欽定日下舊聞考卷一百四十七
