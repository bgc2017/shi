欽定日下舊聞考卷二十
國朝宫室(十二)(雍和宫)
雍和宫在
皇城東北
世宗憲皇帝藩邸也
登極後
命名曰
雍和宫
宫前寳坊二正中石坊一自是而内甬道綿亘為
昭泰門門内東西列碑亭中為
雍和門門内為天王殿左右環以迴廊正中為
雍和宫(宫國朝史)
(臣)等謹按
宫之前左右寳坊各一左之前榜曰慈隆寳葉後曰四
衢淨闢右之前榜曰福衍金沙後曰十地圓通正
中石坊一南向額曰寰海尊親後曰羣生仁夀天
王殿内額曰現妙明心聯曰法鏡交光六根成慧
日牟尼真淨十地起祥雲
宫内聯曰接引羣生揚三千大化圓通自在住不二法
門又曰法界示能仁福資萬有淨因爭廣慧妙證
三摩
宫後為
永佑殿(宫國朝史)
(臣)等謹按
永佑殿聯曰般若慈源覺海原無異𣲖水菩提元路德
山相見别峰雲
永佑殿後為
法輪殿左右山殿各三間
(臣)等謹按
法輪殿左右山殿西為戒壇乾隆四十四年
命照熱河廣安寺戒壇之式改建方壇三層每層各圍
以石欄用列佛像東為藥師壇是年並改建重樓
上下各五楹與戒壇相配四十五年八月落成
法輪殿額曰恒河筏喻聯曰是色是空蓮海慈航遊六
度不生不滅香臺慧鏡啟三明又曰鬘雲采護祥
輪錦軸光明輝萬象龍沼慶貽寳地玉毫圓足聚
三花戒壇内額曰律持定慧聯曰法會啟無邊共
守真如願力律宗超最上總持實相因緣東樓上
額曰能仁普度聯曰寳地偏沾功德潤香臺恒擁
吉祥花樓下額曰慈雲應念聯曰廣一切善緣現
莊嚴相普如是功德發歡喜心
法輪殿後為
萬福閣東為
永康閣西為
延寕閣閣後為
綏成殿(宫國朝史)
(臣)等謹按
萬福
永康
延寕三閣並峙上有閣道相通東向西向則别為配殿
也
萬福閣内額曰緣覺妙諦又曰放大光明南向聯曰以
不可思議說微妙法具無量由旬作清淨身北向
聯曰說法萬恒沙金輪妙轉觀心一止水華海常
㴠西向聯曰丈六顯金身非空非色大千歸寳所
即境即心東向聯曰合大地成形非有為法與衆
生同體作如是觀中層簷前額曰淨域慧因下層
簷前額曰圓觀並應聯曰慧日麗璇霄光明萬象
法雲垂玉宇安隠諸方
永康閣聯曰慧日朗諸天圓輝寳相吉雲垂大地淨掃
塵根
延寕閣聯曰獅座寳花拈來參妙諦檀林法乳觸處領
真香
御製雍和宫碑文我
皇考世宗憲皇帝肇封於雍邸在京師艮維宫太學左
右相望迨
紹纘大統正位宸極爰命舊第曰雍和宫設官置守甍
宇堊餙無增于昔示弗忘也越歲乙夘弗弔昊天
龍馭上賓攀髯莫逮維時喪儀具展禮當奉移念斯地
為
皇考藩潛所御攸躋攸寧幾三十年
神爽憑依倘眷顧是廼即殿宇而飭新之以奉
梓宫易覆黃瓦式廓門屏櫺星綽楔規制略備洎
山陵禮成于此敬安
神御歲時展禮至于今十稔予小子紹庭陟降之忱朝
夕㒺釋深惟
龍池肇迹之區既非我子孫析圭列邸者所當䙝處若
曠而置之日久蕭寞更不足以宏衍慶澤垂燾于無疆
曩我
皇考孝敬昭事我
皇祖凡臨御宴處之適且久者多尊為佛地曰福佑寺
則
沖齡育德之所也曰
恩佑寺則鼎成陟方之次也永懷
成憲厥有舊章而稽之往古修真夲唐高龍躍之宫慈
慶乃渭水慶善之宅宋則祥符錫慶祠號景靈咸因在
潛之居實曰神明之隩後先一揆今昔同符是用寫境
祗林莊嚴法相香幢寳網夕唄晨鐘選高行梵僧居焉
以示蠲明至潔也以昭崇奉至嚴也以界福釐至厚也
我
皇考向究宗乘湼槃三昩成無上正等正覺施洽萬有
澤流塵劫帝釋能仁現真實相羣生托命于是焉在豈
特表範睟容為章淨域已哉予小子瞻仰之餘間一留
止緬憶過庭怵愓興慕敬勒石以紀系以頌曰於皇
皇考禔福無疆奕奕朱邸積慶流長
乘六以御茲焉發祥時雍協和
聖謨孔彰(其一)
鼎成于湖
神御攸奠陟降在天
聖靈式眷愾乎斯聞僾乎斯見超宋景靈邁唐慶善(其二)
懿彼淨覺廣樹良因澄圓性海般若通津慧燈普照
法寳常新敷華玉地轉曜金輪(其三)矧是丹宫
藩封拜
賜載寢載興凝禧集瑞人世香臺梵天忉利擁吉祥雲
開歡喜地(其四)標新福界冥契慈緣雁堂集侣鹿苑棲
禪香華送雨貝葉霏煙
雲車風馬歆顧珠筵(其五)仰惟
聖德昊天㒺極以妙明心運大願力孰為權應孰為真
實無去無住歷化千億(其六)慈雲廣蔭甘霔長濡入湼
槃海繋如意珠恒沙大千共味醍醐不可思議浹髓淪
膚(其七)灼灼靈儀巍巍瑞相言瞻言依徘徊惻愴十地
四天
鴻恩融暢盡未來際永資
慈貺(其八)
乾隆二年
御製八月二十三日
皇考二週諱辰以禾稼盈疇勉從諸王大臣請未得躬
謁
泰陵謹于
雍和宫行禮中懷耿耿孺慕莫伸灑淚述哀敬成一律
凄凄凉露兩沾裳每憶
音容痛斷腸
寢殿秋深
冠劒肅
鼎湖雲隔路途長未酬
高厚懷終古豈意星霜歷
大祥去歲
几筵猶在望迴看
雍邸助悲傷
乾隆九年
御製謁
雍和宫作僾聞愾見仰
聖日于光天瑤宇琳宫表
躍龍于兹地宛爾疇昔悽然賦詩
翠華來舊地寳相寫新蓮興慶
當年邸無生曩日禪詎資獅象力如是色空詮結構栖
真宇徘徊浴日淵舂音驚電閃芝字尚
星懸東壁圖書府(邸東為大和齋也皇考舊日書室)虛庭霜露邊秋
風空拂席春鳥不調弦眼底明如幻窗前影復遷式觀
增惕息欲去重留連獨憶趨
庭日瞻雲意惘然
乾隆二十九年
御製
雍和宫瞻禮詩
龍池慶邸鹿王筵
福佑三千與大千新歲自天霏玉葉延禧特地禮金田
無遷便是法雲住每至常瞻
聖日懸綵勝華鐙依舊綴黯然為(去聲)憶卅年前
乾隆三十五年
御製詣
雍和宫禮佛作
興慶當年選佛場初春幾暇禮空王六街三市皆珠玉
利物宜人大吉祥東壁圖書原靜好(東書院即在宫左側齋曰太和)
昔時歲月黯神傷六旬兄弟相隨逐(時和親王以領宫務相隨)話到
髫年電火光
又
御製入安定門至
雍和宫瞻禮詩邸第吾生長(上聲)今年忽六旬
昔年景頻憶先節敬應申(八月間慶賀禮繁乘暇光至此瞻拜)砌下花新
錦庭前松老鱗𬗟懷趨
訓日黯爾獨傷神
又
御製詣
雍和宫禮佛疊今歲新正詩韻趨
庭每憶少年場
邸闕因之叩鹿王法化報身畫裏相去來今世鏡中祥
誰知新歲塤箎喜幻作斯時存沒傷(新正來謁時和親王以領宫務在列)
(因有六旬兄弟相隨逐之句今再過已邈然不可復得曷勝軫惻)了識無生還有恨惟
應慙愧仰威光
(臣)等謹按
雍和宫
御製詩謹繹有關紀述事實者恭載卷内餘不備錄
宫之東為書院院門三間入門為
平安居後有堂堂後為
如意室室後正中南向為
書院正室(宫國朝史)
(臣)等謹按
平安居額
世宗憲皇帝御書殿内
皇上御書額曰因寄所托
如意室額
世宗御書又額曰與天游
皇上御書東室為佛堂聯曰於澹泊中尋理趣不空色
際忘言詮西室内恭懸
聖祖仁皇帝御書額曰為善最樂
御書聯曰情將物外適道與古人期
書院正室恭懸
世宗御書額曰大和齋又額曰為善最樂聯曰種德在
寬仁俾昌爾後立身惟忠孝永建乃家皆
聖祖御書
東寢宫恭懸
御書額曰窗含遠色西屋門上前曰勤農後曰課織屏
間繪耕織圖南有山亭恭懸
世宗御書額曰翼然亭後殿二重其前恭懸
御書額曰靜挹化源
大和齋之東其南為畫舫南向正室曰
五福堂(宫國朝史)
(臣)等謹按
齋東畫舫後左右迴廊相接
五福堂額
聖祖御書内恭懸
御書額曰悅目賞心聯曰大德曰生到處和風甘雨與
民偕樂隨時擊壌歌衢堂後書室數楹額曰幽偏
自怡聯曰健行乾不息遜志益無疆皆
御書
大和齋之西為海棠院北有長房更後延樓一所西為
斗壇(宫國朝史)
(臣)等謹按院内額曰香紅雨院後書室額曰清暉
娛人聯曰雲山觀動靜花木騐農桑又後室額曰
高雲情皆
御書院西循廊而北有長房一帶後有延樓斗壇上恭
懸
聖祖御書額曰祝齡壇壇東為佛樓樓前有平臺其東
佛堂三楹宫西後為關帝廟前為觀音殿殿内恭
懸
御書額曰香林寳月
欽定日下舊聞考卷二十
