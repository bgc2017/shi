欽定日下舊聞考卷一百三十九
京畿(懷柔縣)
原懷柔縣在州東北一百里(明一統志)
(臣)等謹按明正德初以縣屬昌平州
本朝改屬順天府在府東北一百里
增東西距二十五里南北距三十八里東至密雲縣界
二十里西至昌平州界五里南至順義縣界十里北至
密雲縣界二十八里東南至平谷縣界九十里西南至
昌平州界五十里東北至密雲縣治四十里西北至昌
平州界三十里(一大清統志)
原懷柔縣其地乃燕之北境太子丹使荆卿獻地圖蓋
謂此地(太平寰宇記)
(臣)等謹按太平寰宇記此條為歸順州所理之懷
柔乃今之順義
增漢漁縣地唐初為密雲昌平二縣地(一大清統志)
(臣)等謹按此為今之懷柔明洪武中分置之地
原唐貞觀六年置懷柔縣治五柳城改順義縣開元四
年置松漠府彈汗州天寶元年改歸化郡乾元元年復
今名(遼史)
(臣)等謹按太平寰宇記順州理賓義縣唐貞觀六
年置寄治營州南五柳城天寶元年改為順義郡
乾元元年復為順州四至八到與范陽同此順州
也通典所謂順義郡置在范陽郡城内者是矣歸
順州理懷柔縣即元順州之北境開元四年置為
松漠府彈汗州天寶元年改為歸化郡乾元元年
復為歸順州是歸化郡乃松漠府彈汗州所改其
地南至幽州(即范陽郡)八十五里西南至幽州七十五
里為今順義縣地朱彛尊所云今之順義本歸順
州歸化郡非順州順義郡是也至今懷柔乃明初
析昌平密雲地所立雖取古名實非舊地考遼史
順州歸化軍領縣一懷柔有温餘河金史領縣二
温陽密雲温陽温餘水之陽也即懷柔所改今温
餘水入順義北界不經懷柔界是可証昔之懷柔
為今順義而非懷柔矣遼史此條混歸順州於順
州固多舛錯彛尊既以歸順州為順義復以此條
并下條載入懷柔是又混懷柔於順義矣
增歸順州歸化郡本彈汗州貞觀二十二年置開元四
年更名縣一懷柔(唐書地理志)
原金明昌六年改為温陽縣元廢(方輿紀要)
(臣)等謹按此為今之順義
原明洪武十三年分密雲昌平二縣地建懷柔縣在順
義縣北屬北平府(清類天文分野之書)
(臣)等謹按此為今懷柔地
原縣屬順天府正德中改州屬(方輿紀要)
增乾隆六年
御製懷柔縣詩山圍古郡富耕桑此地前朝是戰埸
四海懷柔原在德由來禮義固金湯
增乾隆二十五年
御製懷柔縣東詩懷柔縣東潦盡灘長橋空卧沙渚
寬去歲曾此待度難茭楗絞縛劬且艱事半功倍古有
言不如乘時理信然村民道左鞠&KR0957;跽年年許覲顔尺
咫今秋收穫詢如何都道人和緣歲美覩兹景象寧不
喜陡憶下河復被水多方賑恤付有司曾否勤宣善經
理中心藏之何日已
增乾隆二十六年
御製懷柔縣東疊去歲詩韻去歲此經乾石灘今秋
一望潦水寬柳橋縛架又值難昨宵待宿工就艱逍遙
河上風人言前秋景况今復然(去歲過縣東秋潦已盡視已邜經此新漲方盛)
(情景迥殊曾有詩記事今年所值與前歲略同命侍衛等相視便道測流徑渡並不需前詩茭楗絞縛之勞矣)
一二地方吏來跽請罪進寸退且咫笑謂更不須汝曹
羽林一一雄材美厄魯回人尤色喜撇捩踴躍善行水
牽駞驅馬須臾間輕裝運畢百度理我亦乘舟渡河已
增乾隆四十六年
御製彈汗行路經彈汗州(懷柔縣貞觀二十二年建彈汗州)因作彈
汗行自昔蒙古長原有汗之稱長城以北東西亘各據
部落雄相争文皇欲彈壓若輩邊州因以此額&KR1575;巖城
而何四夷君長上尊號既笑郤之後乃賜書四夷遂用
可汗名(唐太宗貞觀中西北君長請上尊號為天可汗却之然其後賜書四夷及屬國上書遂稱天可)
(汗云)彈汗行慢言唐事試言我皇清四十九旗為舊屬久
去汗號惟以王公帶礪百世榮(科爾沁等旗舊亦有稱汗者自太祖)
(太宗時内附即請去其汗號受王貝勒公等封矣)四喀爾喀實後附仍其汗號
乃我
皇祖沛恩宏(喀爾喀于康熙年間為噶爾丹所逼棄其部落挈人戶求内附皇祖許其來歸)
(故車臣汗鳥默赫札薩克圖汗額爾克阿海巴朗尋皆仍存其舊號與四十九旗同備藩服)朕雖不
德定準部亦存其汗號都爾伯特至今世禄其孫曾(乾隆)
(二十年平定準噶爾部封都爾伯特與綽羅斯輝特和碩特四族台吉為四汗並分建王貝勒貝子公遊牧如)
(四十九旗喀爾喀之例嗣綽羅斯輝特部落尋以叛逆自取滅亡惟都爾伯特始終恪守臣節其子孫至今世)
(受封爵部落耕牧安生云)其餘自作孽覆祀非我黷武逞嘉兵(綽羅斯汗)
(自噶爾藏多爾濟被戮後其族屬殄滅無幾輝特汗巴雅爾亦以叛逆誅和碩特汗沙克都爾曼濟心懷攜貳殱)
(之于巴里坤皆因反覆煽亂自底滅亡非欲嘉兵黷武也其原委詳見西師詩至土爾扈特汗亦準噶爾四衛)
(拉特之一初竄歸俄羅斯傳數世至渥巴錫挈全部戶口十萬餘來歸因命仍其汗號分地安居贍給耕牧一)
(遵加恤皇祖收撫喀爾喀之例優賚詳見歸順優恤二記)最後土爾扈特自歸順
仍其汗號無庸更彈汗行何須彈壓惟厪懷柔情各部
入覲循兹以入京億萬斯年受恩保土與國享昇平
增乾隆四十七年
御製過懷柔縣詠古詩彈汗貞觀名蓋因突厥輯以
武開元易懷柔圖撫以文繩厥祖徒武失剛徒文柔胥
非中道那永輯而撫雖然用剛過者其禍速不如用柔
禍緩略能久(叶)得其中者信難哉要在文武並用無逸
以為所懷柔去京百餘里古所謂守在四夷者即此祇
今伊犁建城興屯田其遠較兹奚啻倍而蓰此非誇也
實懼乎自我得之敢不業業兢兢守在已復申其說曰
要于敬
天愛民而已耳
(臣)等謹按懷柔縣
御製詩謹繹有關紀述事實者恭載卷内餘不備錄
(原王世貞懷柔道中作過馬足吾何限山行稍自寬人家梅雨色衣袖麥秋寒瀑添新徑歸雲改故巒斷腸)
(沙雁起一一向長安原楊旦懷柔道中作)(弇州山人稿啼鴉鎮日山行未春城樹樹亂)
(見花田野蕭條村落静土橋茅屋兩三家惜隂小稿)
原縣舊有土城創自洪武十四年至成化三年易以甎
石弘治十五年以城大民少去其西偏而城其東偏開
三門東曰咸陽南曰拱衛西門最小以便汲水知縣事
保德李士元開大門於西名曰留照復易東門曰迎旭
南門曰開薰西小門曰湧泉隆慶二年增設甕城敵臺
萬歷八年知縣屯留龐鳳鳴闢東小門名曰通利(懷柔縣志)
原懷柔城大兵少弘治中截其東偏而築之故縣治在
西門也城周四里六十步三門嘉靖末設兵備僉事於
此尋罷後以守備一人駐焉(昌平山水記)
補懷柔城極堅整西南在平地東北則因山為之其南
甕城可盤馬麗譙片石記萬歷九年增修丈尺末云並
用純灰鋪底灌抿全完以垂永久宜其歷百年尚如新
築也(温陽紀略)
(臣)等謹按縣志明成化三年巡撫閻某重修弘治
十五年兵備道錢承德改築有大學士謝遷碑隆
慶初縣令蔡孔泮增設甕城敵臺萬歷八年邑令
龐鳳鳴重修仍易其門又開一東小門添設城樓
三其後邑令賈濬復加修葺有賈濬碑三十三年
久雨城圯邑令史國典請修有昌鎮營遊擊管朝
爵城工記其後東大門西小門俱閉止留三門
本朝康熙五十九年地震城北面圯六十年四月
聖祖駐蹕懷柔
特命修築越明年告成
(增謝遷重修懷柔城記庸懷柔為邑東連密雲潮河以扺於山海西接昌平居以及於雲中實古幽燕之域)
(也我太祖載造區夏于是割昌平密雲二縣之地為懷柔以屬於北平及太宗定鼎燕京陞北平為順天而懷)
(柔仍隸之經制之初城郭未備比歲巡撫都御史錢塘洪鍾按節是邑召知縣事祥符劉淮授以規畫俾圖新)
(之於時山東按察副使姑蘇錢承德適領兵備之任專董其役畚鍤雲集板築並興城以丈計者二千有竒外)
(悉甃以磚石樓櫓雉堞畢備闢二門以通出入東曰咸陽南曰拱衛引渠通水道俾無淫潦之患始事於弘治)
(壬戌之春二月六閱月而告竣功既畢邑庠訓導閩人黃璋請記其成弘治十六年夏五月日立石)
(增管朝爵重修懷柔城記慮萬歷乙巳春懷柔城以霪雨傾頽邑侯史君為保障申請修築以不佞任分修)
(之責先分外口磗城自東北角臺起至南門東止凡五段共長七十丈八尺裏口西門甕城磗工一段長七丈)
(二尺繼分修隨牆土城自東北角起南至東南角臺西空止凡五段共長七十一丈八尺大西門迤北土城一)
(段長二十五丈西門迤南土城一段長二十五丈共土城一百二十一丈八尺俱用墁頂女牆磗灰叠砌裏外)
(口磗土城工共一十三段共長一百零八尺自二月十四日始至五月初十日報竣萬歷三十三年五月日立)
(石唐順之登懷柔城作原)(塞下孤城古白檀半臨平野)
(半依山秋來亭堠無烽火官馬千家苜蓿間壓荆川集增查慎行雨後過懷柔城外詩火雲突兀城頭地)
(近黃花古戍樓好是綠陂新過雨路平如掌接檀州敬業堂集)
增
行宫在南門外(懷柔縣志)
(臣)等謹按懷柔縣志康熙四十九年始以三教堂
舊址改建祇園寺遂建
行宫於其地五十三年增修
正殿東室恭懸
皇上御書聯曰目同碧宇朗無盡心與白雲散以閒西
室聯曰千畦香撲黃雲徧列嶂屏拖碧靄横佛室
聯曰覺路圓通參妙諦法幢清淨領真香
後殿東室聯曰輕風楊柳迎頭爽濃露郊原蓄目清皆
御書
增乾隆二十九年
御製懷柔縣行宫停蹕詩彈汗緣耀武歸化欲敷文
自在綱維挈寧關名字紛行宫纔數宇停蹕迥堪欣敦
樸欽
先典吾惟揚覲勤
(臣)等謹按懷柔縣
行宫
御製詩恭載首見之篇餘不備錄
增縣治在大西門内歲久庳壞康熙五十六年邑令吳
景果即舊址搆堂五楹曰黍春堂堂前古栢四株三百
年物也堂東偏古樹之下搆書室三楹移植紅螺山叢
篠數竿於軒下曰螺竹軒(懷柔縣志)
(增吳景果黍春堂記考縣治自門垣以至堂寢歲久頽壞余至斯就縣廳後中堂三間為視事之所歲丁酉)
(二月大雪中堂亦傾乃即舊址搆堂五楹視舊稍軒敞焉會湘潭陳公滄洲來署道篆為書其額曰黍春堂蓋)
(以斯邑地小民貧有待於吹暖律而布陽和也康熙五十六年八月記縣治石刻)
增縣學在縣治東明洪武十五年建(一大清統志)
原縣學明倫堂成化庚寅教諭餘姚趙顒所搆泮池萬
歷甲午知縣全州蔣守浩所鑿(懷柔縣志)
(臣)等謹按明洪武初設縣即立縣學成化中有修
撰王華重修明倫堂碑萬歷中有教諭胡朝卿創
鑿泮池記天啟三年重修大殿崇禎七年增修兩
廡戟門啟聖祠明倫堂有教諭王建極碑
國朝康熙五十五年邑令吳景果重修
(增王華重修懷柔學明倫堂記圯懷柔乃京兆屬邑往者常議修學不果講堂歲久傾成化庚寅餘姚趙先)
(生顒蒞教是邑與諸生之賢者商搉其事又募之富室得緍若干卜日鳩工制倍于昔時諸生請立石先生止)
(之暨先生秩滿轉官閩之政和閱二三寒暑訓導池州葉君勝詢得明倫堂營繕之由慨然請予言勒諸石)
(增胡朝卿創鑿泮池記蔣懷柔建學垂二百年有竒泮池獨缺萬歷癸巳全州公守浩來蒞兹土下車謁廟)
(咨嗟久之越明年甲午春進諸生諭以意擇日興工鑿池於櫺星門内周七丈深十尺起三橋樹以欄杆砌以)
(珉石至於櫺戟二門東西兩廡壞者補隘者拓悉捐俸僱辦三旬告成萬歷二十年仲冬立)
原廣濟倉在懷柔縣城(四鎮三關志)
(臣)等謹按縣志廣濟倉今廢
增藏冰窖在縣二門東每歲冬月工部行令藏潔冰三
千塊以備用(懷柔縣志)
增大水峪關在縣東北三十里河防口關在縣北三十
里神堂峪關在縣北二十里开連口關在縣北二十五
里(同上)
(臣)等謹按四關皆密雲石塘嶺關都司所轄舊志
自白峪以西摩天峪關凡九口皆載入縣境今白
道峪牛盆峪小水峪三關屬密雲渤海所摩天峪
二關屬昌平唯自大水峪以西至开連口之黃草
窪邊城凡六十里為懷柔邊境詳見邊障門
增紅螺鎮在縣北十里(一大清統志)
增羅山在縣東十八里(同上)
原栲栳山在縣東南九十里山前有雲巖寺又有砙堂
寺(懷柔縣志)
(臣)等謹按據
大清一統志栲栳山在縣東南八十六里
增龍王山在縣西半里舊城環其上下有龍潭深不可
測(一大清統志)
原縣西三里為石塘山有大工則採石焉設工部厰(昌平)
(山水記)
(臣)等謹按明工部厰今廢
增灰山在縣西四里(懷柔縣志)
增峯山在縣西南五里三峯高聳上有真武廟山屬昌
平東址為懷柔界(同上)
原紅石山在縣西北三里山頂有石泉瑩潔如玉一名
玉泉山(同上)
(臣)等謹按據
大清一統志泉在山頂石窟中
增景山在縣北十八里山麓有定慧寺今廢(懷柔縣志)
原紅螺山在縣北二十里高二百仞下有潭潭中嘗有
二螺色殷紅夕吐光燄土人異之因以名山(明一統志)
增山高二百仞石山也衆山皆青沈沈獨黑日午麗之
不秋而紫(帝京景物略)
原紅螺山有泉一綫以珍珠名其水湧如噴珠(長安客話)
朱彛尊原按遼史檀州有螺山金史順州有螺山
王沂公上遼事順州東北有螺盤山皆指是山也
(臣)等謹按遼史檀州統縣二密雲行唐金史順州
統縣二温陽密雲今懷柔為密雲所析彛尊以螺
山為即紅螺山似非無據但考太平寰宇記密雲
有桃花山螺山今其地皆屬薊州據
大清一統志密雲東南至平谷界九十里又東南至薊
州界六十里共一百五十里寰宇記密雲東南至
薊州界一百九十里則舊時密雲所屬之地尚有
四十里入薊州界然考魏氏土地記云漁陽城南
五里有螺山漁陽今薊州治據此是薊州近界當
又别有螺山非即今懷柔之紅螺山矣謹附識之
以備考
原温陽有螺山溆水兔耳山(金史)
(臣)等謹按今兩山皆不得其處考一統志華山一
名兔耳山在三河縣北三十里今順義南界順義
金温陽也據此則舊時所屬之地今互入三河故
山在其界又明胡濙栲栳山雲巖寺碑有云勅賜
近寺兔耳山花板石應用栲栳山在縣東南七十
五里亦正近三河之北也螺山今在薊州詳前條
原縣東北二十里有神山又有金鐙山山頂夜常有光
因建金鐙寺(懷柔縣志)
增卸甲山在縣東北三十二里(一大清統志)
原象山在縣東北四十里山形如象(懷柔縣志)
(臣)等謹按原本内尚有黍谷山七條在縣東四十
里今縣東止二十里則山在密雲西界也謹據
大清一統志改入密雲
原縣東七里為白河又東十五里為潮河(昌平山水記)
(臣)等謹按一統志白河從密雲西界南逕縣東又
南逕順義界潮河自密雲縣東南經縣東至順義
北
原縣東三里有小泉河又東五里有雁溪俱流入白河
(懷柔縣志)
(臣)等謹按縣志小泉河源出紅螺山珍珠泉雁溪
源出塞外經神堂峪由縣東王化莊入白河
原七渡河在縣西南一里(懷柔縣志)
原朝鯉河亦名七渡河(王文正上遼事)
(臣)等謹按縣志七渡河發源塞外經黃花鎮川至
縣境下入白河
增浮橋五處西大橋在縣西一里南富樂橋在縣東一
里叠道小橋在王化莊下有泉源滙為深潭土不能墊
故架橋焉王化莊橋在王化莊東東大橋在房家莊西
北(懷柔縣志)
補釣魚臺在懷柔縣西三里山水殊勝澗流至此廣文
餘横板橋以渡東南一望渚煙村樹彷彿江鄉(温陽記略)
原孤臺在縣北三里舊有金勝寺塔今廢(懷柔縣志)
增砙堂寺在縣東八十里漢時名曇泉寺明正德中改
今名(一大清統志)
增祇園寺在南門外(同上)
(臣)等謹按寺内大殿前簷恭懸
聖祖御書祇園寺三字額後殿前簷額曰示真實相亦
為
聖祖御書
增奉聖寺在城西南五里有明尚書甘為霖詩碣寺今
廢碣移城隍廟(一大清統志)
原能仁寺在縣治西北洪武十八年建(寰宇通志)
原紅螺山麓有資福寺古之大明寺也創於金皇統初
年距縣一十五里又有定慧寺亦在山麓建有萬壽齊
天二塔距縣一十八里(懷柔縣志)
(臣)等謹按縣志資福寺在縣北二十里有元大學
士樊崇義碑稱寺創自金皇統初明正統丁巳重
修
本朝康熙三十三年
聖祖臨幸兹寺定慧寺在縣北十八里景山之麓明正
統中建有尚書胡濙碑今廢二塔尚存
補紅螺山大明寺碑元昭文館大學士太史院使領司
天監事樊從義撰文宣文閣監書博士兼經筵譯文官
王與書稱寺始於唐金世宗大定間召佛覺禪師於真
定之宏濟來住兹山元神宗時詔雲山禪師以榮禄大
夫大司空佩一品銀章主大聖安寺内侍大司徒王伯
順以大明為聖安宗派請太皇太后發帑五萬為修寺
之資至正中雲山從聖安歸老於此盡捐前後所賜金
帛重修焉蓋沙門檢校司空在遼時已然金元循之不
改也碑又云兩紅螺死為雙浮圖瘞之寺中今寺一池
曰紅螺池三面皆果園花時遊覽頗勝殿西有竹一畆
寺東南二里許為明懷寧侯孫武敏公墓有兩碑一李
賢撰一彭時撰中一碑刻諭祭文(温陽紀略)
(增禮部尚書胡濙景山定慧寺碑略鬱都城東北懷柔縣景山之陽去人境雖不遠而巖壑紆峯巒峭拔泉)
(清水深最為勝處經始于正統七年建前後大殿藏經殿天王殿兩廡山門方文祖師伽藍齋室禪堂庖湢庫)
(庾鐘鼓二樓僧房垣墉畢備八年二月二十七日賜今名其寺北據景山東倚大荆山西接紅螺山南望小荆)
(山一大叢林也普照廣明碧峯永安圓明寶安諸山梵刹及泉水菴俱為下院)
增雲巖寺在栲栳山向有道院名栲栳磗金乾統中華
嚴祖師居此有沙門圓揆塔記明景泰中重建勅賜今
名有尚書胡濙及沙門德洽碑成化中重修有大學士
商文毅公輅重修記(懷柔縣志)
增金華嚴祖師義琛玉田李民子幼喪母事繼母以孝
聞年十二辭家訪道得清虚修煉之術父訪令還家更
習儒業通文史壽昌五年試中甲薦名上不赴遂為僧
乾統初於栲栳磗立小院前後訪法者二百餘人後染
末疾入定如眠有紅光發於頂面照滿一室今塔尚存
(同上)
(增胡濙栲栳山雲巖寺碑略前雲巖寺在京師東北百餘里順天府懷柔縣栲栳山年深傾圯捐資召匠先)
(大雄殿次天王殿觀音真武二閣法堂方丈僧舍齋堂鐘鼓二樓享堂東西兩廡行者寮休息亭庖湢庫庾繚)
(以圍垣景泰六年五月十五日賜額其近寺兔耳山花板石并越府草場田土俱賜本寺應用景泰六年某月)
(日立輅重修雲巖寺碑略增商)(景泰初因栲栳山古刹遺)
(址建殿宇賜額曰雲巖禪寺近歲殿廊漸毁地土荒蕪成化丁亥六月奏復前地再董修建寺獲更新庚寅秋)
(九月重陽日記)
原縣東南九十里有&KR2169;髻山二峯高聳上有碧霞元君
祠(昌平山水記)
(臣)等謹按&KR2169;髻山東四里建
行宫一所正殿恭懸
皇上御書額曰巖蒼樹古西室聯曰天地為罏游心物
以外詩書敦好尚論古之人捲房額曰韻松軒聯
曰端居向林藪勝賞在煙霞佛室聯曰琉璃光淨
徧空界薝蔔花開霏妙香後室聯曰嵐影交窗翠
松隂入座濃亭額曰山意足皆
御書其西四里登山為碧霞元君廟前殿外簷恭懸
聖祖御書額曰敷錫廣生殿内恭懸
皇上御書額曰神霄朗照後殿額曰慈護香巖
玉皇閣額曰泰鈞普育精舍額曰寫霧軒皆
御書玉皇閣前恭勒
聖祖御製碑文
增
聖祖御製&KR2169;髻山玉皇閣碑距京師百里有山曰&KR2169;
髻隸懷柔縣兩峯高矗望之如髻故得是名自元明以
來號為近畿福地因上有碧霞元君之祠是以每歲孟
夏四方之民會此祈禱者駢肩疊跡不可勝計古稱積
高之區神明所舍况兹山北依紫塞南拱神京岡巒迴
合蜿蜒磅礴而鍾秀於是則其神氣之感數有靈應理
固然也康熙五十二年值朕六旬誕期諸臣民就兹山
瞻禮為朕祝禧因共建玉皇閣以祈延壽始于癸巳三
月十八日落成於甲午三月十八日而請記其事朕御
極五十餘年夙夜孜孜唯體
上帝仁愛斯民之心以撫綏天下幸四海清晏年穀順
成朕與天下臣民得同享太平之福者皆
上帝之眷祐也朕之祇承於
上帝者唯在天下臣民之永安而天下臣民之願祝於
上帝者唯在朕躬之永年然而兹閣之建即
上帝之陟降監觀於是乎在矣爰立貞珉載其始末以
傳永久云
增乾隆十二年
御製&KR2169;髻山詩鳴梢蘭磴迥點筆綺窗虚秀野春雲
合單椒曉景舒水如銀匼匝山是紫芙蕖柳態籠煙際
桃姿過雨餘暫來欣攬結欲去更躊躇綠字前秋詠還
如昨日書
增乾隆十八年
御製題&KR2169;髻山碧霞觀詩四面山圍畫屏幛中天路
豁界玻瓈靈峯光幻同金馬神澤依稀擬玉雞夢雨初
晴嵐翠濕小春猶暖櫛銀低平生懶問長生術羽客休
誇躡景梯
(臣)等謹按&KR2169;髻山並碧霞觀
御製詩俱恭載首見之篇餘不備錄
欽定日下舊聞考卷一百三十九
