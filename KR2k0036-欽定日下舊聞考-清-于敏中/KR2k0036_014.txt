欽定日下舊聞考卷十四
國朝宫室(六)
乾清宫之東為
昭仁殿(宫國朝史)
(臣)等謹按
昭仁殿内恭懸
皇上御書額曰天祿琳瑯聫曰風奏南薰調玉軫霞懸
東壁燦瑶圖殿後西室聫曰有秋歷覽登三輔旰
食惟期協九經又聫曰獨喜惜隂澄静照更因稽
古契遐心室之北額曰慎儉德聫曰亦曰欽哉貫
謨典允惟難矣作君師又聫曰瓊枝春意足縹帙
古香多皆
御書
又按
御製昭仁殿銘已恭載前卷
乾清宫條内兹不復綴
聖祖仁皇帝御製昭仁殿詩雕梁雙鳳舞畫棟六龍
飛
崇高惟在德壯麗豈為威
乾隆十二年
御製昭仁殿詩(有序)乾清宫之東簃為昭仁殿
皇祖在御時日夕寢興之温室也朕弗敢居焉乃貯天
祿琳瑯宋元鎸本於内時一徘徊曷勝今昔之思芸
帷木榻想貽淳
聖日常懸麗柍桭六十一年滋惕息百千萬世永昭仁
好書敢謂承
先志新德惟期澡我身簷向周廬列書室(昭仁殿正對上書房諸皇)
(子讀書處也)每聞佔畢達楓宸
(臣)等謹按
昭仁殿
御製詩恭載首見之篇餘不備錄
乾清宫之西為
弘德殿(宫國朝室)
(臣)等謹按
弘德殿内恭懸
皇上御書額曰奉三無私聫曰二典三謨法堯舜之道
五風十雨協天地之心殿後額曰太古心皆
御書東室閣上恭懸
世宗憲皇帝御書聫曰惟以一人治天下豈為天下奉
一人
皇上御書聫曰九疇勤省歲萬寶協書雲閣下聫曰得
句因新意耽書是宿緣又聫曰墨汁潤分瑶草綠
篆文清帶筆花香後室額曰懷永圖聫曰雲霞紛
綺麗文物共葳蕤又聫曰心爽天宇豁情欣理境
融皆
御書
又按
御製弘德殿銘已恭載前卷
乾清宫條内兹不複綴
乾隆六年
御製弘德殿詩高閣傳銀箭朝暾散綺疏憂心周蔀
屋豈隔九重居
(臣)等謹按
弘德殿
御製詩恭載首見之篇餘不備錄
乾清宫之東廡内直廬三楹(宫國朝史)
(臣)等謹按内直廬恭懸
聖祖御書額曰御茶房
内直廬稍南為
端凝殿(宫國朝史)
(臣)等謹按
端凝殿恭懸
聖祖御書額曰執事
聖祖御製端凝殿齋居詩肅肅羣籟屏裊裊爐煙舒
諏日躬禋祀濯祓臨齋居輝輝閣西日流影照綺疏坐
久微風來泠然吹衣裾霽心觀萬象默見天地初感神
在至諴寧俟灌鬯餘
端凝殿南為舊設自鳴鐘處(宫國朝史)
(臣)等謹按舊設自鳴鐘處恭懸
聖祖御書額曰敬天
皇上御書聫曰簾縈香篆齋心久座殷鐘聲問夜遥
舊設自鳴鐘處又南東出者為
日精門門之南為
御藥房(宫國朝史)
(臣)等謹按
御藥房恭懸
聖祖御書額曰藥房曰壽世
御藥房南一室奉
至聖先師及先賢先儒神位(宫國朝史)
(臣)等謹按奉
至聖先師室恭懸
皇上御書額曰與天地參聫曰開洙泗心傳聖由天縱
集唐虞道統德合時中
奉
至聖先師室轉南向北者為
上書房
皇子
皇孫肄業處也(宫國朝史)
(臣)等謹按
上書房恭懸
世宗御書聫曰立身以至誠為本讀書以明理為先
皇上御書額曰養正毓德聯曰念終始典於學於緝熙
單厥心
皇上御製上書房恭紀詩(有序)己酉冬十一月二十一日
皇父御書立身以至誠為本讀書以明理為先一聯
恩賜懸掛書齋以寓訓誨至意恭紀文明雅化敷重
譯咫尺
奎章賁玉除妙義直須十四字至言已勝萬千書
天顔有喜龍鸞動緗案承
恩雨露舒從此就將當益奮敢違提訓負居諸
(臣)等謹按
御製上書房恭紀詩載于樂善堂集兹恭錄卷内
乾隆七年
御製壬戌仲冬御門後至上書房因示弘瞻輩詩緗
帙芸編散古香經帷舊學重商量憂心未釋勑幾暇樂
志旋生味道長(時講學而時習之章)緹室灰飛新景物瑣忩日上
昔年光吟餘改抹前題句未得筌蹄頓兩忘
(臣)等謹按
上書房
御製詩謹繹有關紀述事實者恭載卷内餘不備錄
乾清宫西廡向東與
端凝殿相對者為
懋勤殿(宫國朝史)
(臣)等謹按
懋勤殿恭懸
皇上御書額曰基命宥密
聖祖仁皇帝沖齡曾讀書於此今為
懋勤殿翰林侍直處凡圖史翰墨之具皆貯焉每歲秋
讞時刑科覆奏本上
皇帝御殿親閱招册内閣大學士學士及刑部堂官面承
諭旨於此
聖祖御製懋勤殿讀尚書至無逸篇有作詩元化幹
四運淑景催芳年乾乾總萬幾寸隂惜屢遷綈几𣪚瑶
帙阿閣颺爐烟澄懷求至理孔壁存遺編公旦訓無逸
則古多所宣言念小民依田功稼穡先天命良匪易敬
德省厥愆法戒備近王炯炯斧扆前寤寐希古人千禩
精意傳端居不遑暇三復期勉旃
懋勤殿南為批本處(宫國朝史)
(臣)等謹按批本處恭懸
聖祖御書額曰慎幾微凡内閣擬票本章俱經本處進呈
御覽然後票寫清文交閣
批本處又南西出者為
月華門門之南為内奏事房(宫國朝史)
(臣)等謹按每日内外臣工所進奏章由外奏事諸
臣接入於此交内奏事進呈得
旨後仍由此交出
奏事房轉南向北者為南書房(宫國朝史)
(臣)等謹按南書房為内廷詞臣直廬
南書房之東為宫殿監等辦事處(宫國朝史)
(臣)等謹按宫殿監等辦事處恭懸
聖祖御書額曰敬事房
昭仁殿之左東出者為
龍光門
弘德殿之右西出者為
鳳彩門
乾清宫後為
交泰殿(宫國朝史)
(臣)等謹按
交泰殿㵕金圓頂制如
中和殿殿内恭懸
聖祖御書額曰無為
皇上御書聯曰恒久咸和迓天休而滋至關睢麟趾立
王化之始基殿中設
寳座左安銅壺刻漏右安自鳴鐘
國朝
御用寳璽二十有五俱尊蔵於殿中
皇上御製寳譜序國朝受
天命采古制為璽掌以内閣承收以宫殿監正襲以重
盝承以髹几設交泰殿中以次左右列當用則内閣請
而用之其質有玉有金有栴檀香木玉之品有白有青
有碧紐有交龍有盤龍有蹲龍其文自
太宗文皇帝以前專用國書既乃兼用古篆其大小自
方六寸至二寸一分不一嘗考大清會典載御寳二十
有九今交泰殿所貯三十有九會典又云宫内收貯者
六内庫收貯者二十有三今則皆貯交泰殿數與地皆
失實至謂皇帝奉天之寳即傳國璽两郊大祀及聖節
宫中告天青詞用之此語尤誕謬大祀遵古禮用祝版
署名而不用寳聖節宫中未嘗有告天事或道籙祝釐
時一行之亦不過偶存其教耳未嘗命文臣為青詞亦
未嘗用寳且此璽孰非世世傳守而專以一寳為傳國
璽亦不經盖緣修會典諸臣無宿學卓識復未曾請旨
取裁只沿明時内監所書册檔承譌襲謬遂至於此甚
矣記載之難也且會典所不載者復有受命于天既壽
永昌一璽不知何時附蔵殿内反置之正中按其詞雖
𩔖古所傳秦璽而篆法拙俗非李斯蟲鳥之舊明甚獨
玉質瑩潔如截肪方得黍尺四寸四分厚得方之三以
為良玉不易得則信矣若論寳無問非秦璽即真秦璽
亦何足貴乾隆三年高斌督河時奏進屬員濬寳應河
所得玉璽古澤可愛文與輟耕錄載蔡仲平本頗合朕
謂此好事者仿刻所為貯之别殿視為玩好舊噐而已
夫秦璽煨燼古人論之詳矣即使尚存政斯之物何得
與本朝傳寳同貯於義未當又雍正年故大學士高其
位進未刻碧玉寳一文未刻則未成為寳而與諸寳同
貯亦未當朕嘗論之君人者在德不在寳寳雖重一噐
耳明等威徵信守與車旗章服何異德之不足則山河
之險土宇之富拱手而授之他人未有徒恃此區區尺
璧足以自固者誠能勤修令德繫属人心則言傳號渙
萬里奔走珍非和璧制不龍螭篆不斯籀孰敢不敬信承
奉尊為神明故寳器非寳寳於有德古有得前代符寳
君臣動色矜耀侈為瑞貺者我
太宗文皇帝時獲蒙古所傳元帝國寳容而納之初不
藉以為受命之符由今思之
文皇帝之臣服函夏垂統萬世在德耶在寳耶不待智
者而知之矣善夫唐梁肅之言曰鼎之輕重璽之去來
視德之高下位之安危然則人君承
祖宗付畀思以永膺斯寳引而勿替其非什襲固守之
謂謂夫日新厥德居安慮危凝受
皇天大寳命則德足重寳而寳以愈重璽玉自古無定
數今交泰殿所貯歴年既久紀載失真且有重複者爰
加考正排次定為二十有五以符天數并著成譜而叙
其大指如此
又
御製刻漏銘粤昔重黎分司地天迎日揆景舉分測
辰明時敬授欽若昊乾予承百王省歲祈年齊政協紀
命彼疇人徼宫戒井斟衡酌權笵金規木製兹漏蓮玉
注金筩水火燥寒協其高卑别以方圓九十六刻成一
日焉視彼陽晷明晦無愆較自鳴鐘淫巧徒傳攝提有
紀孟陬用平于以考時寢興慎旃于以熙績勤民禮賢
業業兢兢俯察仰觀器與道偕是驗是虔作銘垂誡貽
百曾元
交泰殿兩廡間左出者為
景和門右出者為
隆福門殿之後為
坤寧宫(宫國朝史)
(臣)等謹按
坤寧宫順治十二年建殿廣九楹殿之
東暖閣恭懸
皇上御書聯曰天惟純佑命俾爾戩榖百祿是荷民其
勑懋和綏以多福萬國咸寧閣上額曰福德相聯
曰功德莊嚴輝寳月薰聞安樂引祥風閣下東室
額曰紫垣西室聯曰斯干咏松竹天寳頌升恒皆
御書
又按
御製坤寧宫銘已恭載前卷
乾清宫條内兹不複綴
乾隆十七年
御製小除夕坤寧宫作喜氣鬯宫寮迎除先(去聲)頌椒
從來稱五祀不覺到今宵爆引雲車上
天臨絳節朝誠祈詎私禱六幕願均調
(臣)等謹按
坤寧宫
御製詩恭載首見之萹餘不備錄
坤寧宫左為
東暖殿右為
西暖殿(宫國朝史)
(臣)等謹按
東暖殿
西暖殿與
昭仁
弘德二殿相對俱康熙三十六年建
東暖殿之東為
永祥門稍北為
基化門俱東出
西暖殿之西為
增瑞門稍北為
端則門俱西出
坤寧宫之後北向正中為
坤寧門門外即
御花園左曰
瓊苑東門右曰
瓊苑西門(宫國朝史)
(臣)等謹按
御花園内珍石羅布嘉木鬱葱又有古柏藤蘿皆數百
年物
乾隆九年
御製仲春御花園作穠春何處歸來早堆秀山前絳
雪軒已許遊蜂依蕊簇未教新燕傍枝翻周阿玉樹斜
臨榭放溜金波曲抱源渴望甘膏疎宴賞休言樹背有
叢萱
乾隆十一年
御製咏御花園藤蘿詩禁松三百餘年久女蘿施之
因亦夀每携春色見薰風似顧杏桃開笑口或蒼或豔
雖不倫齊年恰比列仙真窺戶小兒髮已雪雙成綽約
猶嬌嬪蜂衙蝶陣年年判兔葵燕麥何須歎清和沐雨
影亦鮮便入蝦鬚上龍案晝長幾暇倚玫除南畝初霑
憂慮舒却憶風人善體物匪伊垂之帶有餘
乾隆十四年
御製御花園古柏行摛藻堂邊一株柏根盤厚地枝
拿天八千春秋僅傳說厥壽少當四百年御園松柏森
森列居然巨擘標蒼顔粗皮硉兀心不死倚壁如拍洪
崖肩左日右月為兩目春草秋花恭四禅仙人煉氣不
煉肉形若槁木神乃全昔者公旦象六爻是為九二見
在田又如瑶池會王母赤松子應領羣仙韋偃直幹不
可得而今誰者以神傳洪宣承平此曾閱甲申桑海無
還丹喬木頗與世臣𩔖作歌詎止斐鴻篇
(臣)等謹按
御花園
御製詩謹繹有關紀述事實者恭載卷内餘不備錄
御花園正中為
天一門(宫國朝史)
(臣)等謹按
天一門前列金麟二
天一門北南嚮為
欽安殿(宫國朝史)
(臣)等謹按
欽安殿祀
元天上帝殿内恭懸
皇上御書額曰統握元樞中頂安滲金寳瓶殿前方亭
二
欽安殿東稍北叠石為崇山山正中有石洞(宫國朝史)
(臣)等謹按石洞門顔曰堆秀左側恭鐫
皇上御書雲根二字
崇山巔有亭曰
御景亭山之東為
摛藻堂(宫國朝史)
(臣)等謹按
摛藻堂向為藏弆秘籍之所以經史子集四部分置乾
隆三十八年
命彙輯四庫全書
復命擇其尤精者錄為薈要計一萬二千册於堂内東
西增置書架庋弆仍依四庫之序恭懸
御書額曰摛藻抒華聯曰庭饒芳毯鋪生意座有芸編
結古歡西室門外聯曰左右圖書静中涵道妙春
秋風月佳處得天和門内額曰宿鳳聯曰從來多
古意可以賦新詩皆
御書
乾隆十四年
御製摛藻堂詩文軒搆瓊苑仙柏蔭廣宇題額縱自
今考蹟亦云古(御花園内殿宇率仍明舊)芸編貯萬卷牙籖分四部
(堂内所藏諸書朕命以經史子集四部分置)淡泊以怡情節儉斯貽祜掞毫
戒麗妍守器懷神巨卑兹力溝洫無間惟稱禹
乾隆四十三年
御製題摛藻堂詩全書收四庫薈要稡其精事自己
巳兆(命詞臣校勘永樂大典並蒐輯遺書分别應刊應鈔應存目三種彙為四庫全書復於應鈔之中擇)
(其尤精者錄為薈要列架弆摛藻堂内以備臨憩閱覽此堂原為御花園貯書之所己巳秋即命以經史子集)
(四部分置並有詩盖已為之兆矣)工今戊戌成(薈要錄扵癸巳夏至今戊戌始蕆工)扵焉
適枕葄亦欲勵尊行設曰資摛藻猶非識重輕
(臣)等謹按
摛藻堂
御製詩謹繹有關紀述事實者恭載卷内餘不備錄
摛藻堂東為凝香亭堂前有池池上為浮碧亭亭之南
為萬春亭冄南嚮西者為絳雪軒(宫國朝史)
(臣)等謹按絳雪軒前多植海棠軒内恭懸
皇上御書額曰視履考祥聯曰東壁煥圖書琳瑯滿目
西清瞻典册經緯從心右室聯曰樹將暖旭輕籠
牖花與香風並入簾内室聯曰花初經雨紅猶淺
樹欲成隂綠漸稠皆
御書
乾隆十五年
御製絳雪軒海棠詩丹沙煉就笑顏微開處春廵恰
乍歸暇日高軒成小立東風絳雪未酣霏評香花國休
嫌細選色唐宫不礙肥料量韶光思護惜珠簾四面巧
成圍(是日微雨)
乾隆三十二年
御製絳雪軒詩絳雪百年軒五株峙禁園(軒倚御花園東壁絳)
(雪亦舊額)元霜寳為伴玉宇額猶存豈必芳華對常看逸韵
騫培根真是瑞(凡雪後必收培各樹根率成例事)色澤那堪論
乾隆三十五年
御製絳雪軒即景詩御花園賞萬幾閒(坤寧門後為御花園軒在)
(東廂庭前古海棠𩔖本以此得名)滕六飛祥意不慳真瑞喜猶逄臘後
虛名何必取嵰山鼎甌烹㵸韻誠愜筐筥掃收事已閒
(每雪後僕役掃收培樹例有賞故無不喜為)松柏可培海棠否性殊貞脆識
其間
(臣)等謹按絳雪軒
御製詩謹繹有關紀述事實者恭載卷内餘不備錄
絳雪軒南即
瓊苑東門(宫國朝史)
(臣)等謹按
瓊苑東門詳見前
欽安殿西稍北為
延暉閣(宫國朝史)
(臣)等謹按
延暉閣上恭懸
皇上御書額曰凝清室東間聯曰雪朗西山送寒色花
輝東壁發生馨閣下聯曰麗日和風春淡蕩花香
鳥語物昭蘇又聯曰錦座凝香花敷春苑麗晴忩
挹翠霞帶曉屏舒皆
御書
乾隆二十六年
御製延暉閣春望詩禁林崇閣枕紅墻暇日登臨喜
載陽北戶景山秀堪揖南墀古柏儼成行宫庭基業期
恒固帝里樞機協大當累洽百年誠富庶持盈惟是敬
為防
(臣)等謹按
延暉閣
御製詩恭載首見之篇餘不備錄
延暉閣相對為四神祠閣西為
位育齋齋西為毓翠亭齋前有池池上為澄瑞亭即亭為
斗壇亭南為千秋亭又南為
飬性齋(宫國朝史)
(臣)等謹按
飬性齋東嚮者七楹南北嚮相接者各三楹皆有樓樓
上正中恭懸
聖祖御書額曰飛龍在天左室聯曰心蹟只今偏愛澹
詩情到此合添幽又聯曰一室虛生無限白四時
不改總常青右室聯曰自是林泉多藴藉依然書
史得周旋又聯曰日永亭臺爽且静雨餘花木秀
而鮮皆
聖祖御書樓下正中恭懸
皇上御書額曰居敬存誠聯曰體道鳶魚看活潑消閒
書史挹菁英又聯曰暇當綈几身聊憩景入紗疏
意與存北樓下東嚮額曰悅心頥神聯曰古香研
道秘新藻發春妍南樓下東嚮聯曰四季風光無
盡藏百城古帙有餘馨皆
御書
養性齋南即
瓊苑西門(宫國朝史)
(臣)等謹按
瓊苑西門詳見前
欽定日下舊聞考卷十四
