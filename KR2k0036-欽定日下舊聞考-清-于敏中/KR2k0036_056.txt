欽定日下舊聞考卷五十六
城市(外城東城)
原崇北坊在新城廣渠門東北角崇文門外東河沿往
東至都城東南角至便門東北角七牌三十七舖有天
仙廟崇恩觀卧雲庵無量庵崇恩寺卧佛寺增福廟白
雲寺積榖寺萬福寺(五城坊巷衚衕集)
(臣)等謹按天仙廟崇恩觀卧雲庵卧佛寺今存卧
佛寺又名妙音寺
本朝乾隆三十一年重修卧佛猶存後殿增褔廟今名
增褔寺又名財神廟在花兒市大街後白雲寺在
炕兒衚衕萬褔寺在花兒市東瀦營餘俱無考
原元至大四年十月勅繪武宗御容奉安大崇恩褔元
寺皇慶元年四月崇恩褔元寺成(元史仁宗紀)
原武宗及二后為東西二殿蔵玉冊十有二牒玉寳一
鈕(元史祭祀志)
原延祐元年閏月隆禧院官言世袓影殿有軍士守之
今武宗御容于大崇恩褔元寺安置宜依例調軍守衛
從之(元史兵志)
原天歷元年以南鎮國寺提舉司改崇恩褔元提點所
三年又改為褔元營繕司(元史百官志)
(原姚燧崇恩福元寺碑北至大元年詔羣臣曰昔朕萬里撫軍躬擐甲胄底平寇時有願言俟他日振旅而)
(南大建寳刹為祖考薦褔慈闈祝釐卿曹其灼是懷惟以其日鑾輅親廵胥地所宜于都城南不雜闤闠得是)
(吉土勅行工曹甓其外垣為屋再重踰五百礎門其前而殿于後左右為閣樓其四隅大殿孤峙為制正方四)
(出翼室文石席之玉石為臺黃金為趺塑三世佛後殿五佛皆笵金為席諸天之神列塑于廡皆梵像變相詭)
(形怵心駭目至其榱題梲桷藻繪丹碧緣飾皆金不可貲算楯檻衛縱捍陛承宇一惟玉石榜其名曰大崇恩)
(褔元寺外為僧房方丈之南延為行守屬之後殿庫廐庖湢井井有條所立隆禧院比秩二品守以相臣割田)
(外郡收其租入以給祝髮者乘輿時臨留必信宿久或浹旬功垂什八期以四年正月八日大慶贊徧賚官役)
(何意其日奄以奉諱皇帝踐位哀先志之弗竟懼成功之將墜飭敦匠臣益虔乃職罷行工曹入留鑰司之程)
(以早集勅臣燧汝文之碑臣燧載拜稽首作頌日猗嗟梵宫相方視址授其成規維昔天子寫材于江伐石于)
(山言出風行草靡庶頑又假相臣汝往敦匠易衣寒暑饑俟汝餉于兹三年大立細捐垂欲落之而陟配天皇)
(帝曰噫朕兄所志有銜未究其在傳次乃勅攸司無替爾程其用則取邦賦之經佛宇勅為前古有是而其所)
(無兩聖之治前聖往矣于佛焉依今聖萬年與日齊輝濡軌長江拳石喬嶽善頌之存梵唄攸託牧庵集)
原卧佛寺入山門有圓殿佛立其中後殿有卧佛長大
餘有十餘佛環立肩背後寺無碑記止西廊一鐡鐘係
正德戊辰年所鑄稱寺曰妙音寺(析津日記)
(臣)等謹按卧佛在今寺中後殿至所云有十餘佛
環立肩背後者今無存
原隆安寺天順間廢刹也萬歷己酉僧翠林自蜀來募
金錢修佛殿後堂三楹曰净土社堂列龕五十三結僧
徒念佛歲元旦設果餌享佛盤千數名曰千盤會寺後
一閣崇禎元年僧大為立(帝京景物略)
(臣)等謹按隆安寺今存創于明景泰五年寺中有題
名碑記可考
本朝康熙四十七年重建有右副都御史劉兆麒撰碑
原普陀寺金山寺在崇北坊俱有勅建碑(明順天府志)
(臣)等謹按普陀寺今存在東便門内橋北勅建碑無
考金山寺久廢
原崇南坊在新城廣渠門左安門東南角七牌三十三
舖有地蔵寺法蔵寺妙音寺寳應寺崇教寺安化寺吉
祥寺(五城坊巷衚衕集)
(臣)等謹按地蔵寺法蔵寺妙音寺俱存寳應諸寺
無考
原法蔵寺舊名彌陀寺金大定中立景泰二年太監裴
善静修之更曰法蔵有祭酒胡濙沙門道孚二碑道孚
戒壇第一代戒師世人稱鵝頭袓師者也北地多風故
墖不能空無可登者法蔵寺彌陀墖獨空其中可登墖
崇十丈窗八面窗置一佛凡五十八佛佛設一燈歲上
元夜僧然燈遶墖奏樂金光明空樂作天上矣(帝京景物略)
(增何景明九日游法藏寺登塔望塔廊徐暗轉不覺此身高月牖通天漢風簷散海濤餘秋色遠登去客心)
(豪去雁休回首冥冥一羽毛大復山人集)
(臣)等謹按法蔵寺在霍家橋祭酒胡濙沙門道孚
二碑俱存彌陀墖在後圃中即帝京景物略所云
空中可登者也然今已頽圯矣
增金彌陀寺即法藏寺在外城内寺中有墖七級高十
餘丈中空可登余少時讀書其旁天氣晴時輒一登北
望宫闕黃瓦參差西觀兩擅松檜鬱茂西山黛色如在
簷前(天府廣記)
(增劉效祖法藏寺墖詩日幾年不出城南路偶為幽尋過梵宫四壁烟霞空白滿堂鐘磬動秋風浮圖影落)
(青林外舍利光生晦夜中阡壠紛如閒步暝九霄鈴鐸認西東帝京景物略)
(增毛銳法藏寺墖詩風虚墖憑高立天風吹寂寥院花開昨日碑字認前朝影壇光動鈴聲海夜潮諸天來)
(肅肅星宿動寒霄同上)
原大悲寺在崇南坊有勅建碑(明順天府志)
(臣)等謹按大悲寺久廢
增育嬰堂在廣渠門内夕照寺西
本朝康熙元年建(五城寺院冊)
(臣)等謹按育嬰堂創始于大學士金之俊學士胡
兆龍繼之者有馮溥龔鼎孳姚文然趙之符王熙
行之數十年雍正二年
世宗憲皇帝特宣
恩旨頒帑千金并
賜功深保赤扁額又
御製記文以示奬勵並
勅各省督撫募勸好善之人照京師例行之
皇上御極以來廣沛恩膏時加賑給仰見
聖朝深仁厚澤無微不到洵非前古所及也
增雍正二年奉
上諭順天府府尹等京師廣寧門外向有普濟堂凡老
疾無依之人每棲息于此司其事者樂善不倦殊為可
嘉
聖祖皇帝曾賜額立碑以旌好義爾等均有地方之責
宜時加奬勸以鼓舞之但年力尚壯及游手好閒之人
不得借名混入其中以長浮惰而生事端又聞廣渠門
内有育嬰堂一區凡孩穉之不能育養者收留于此數
十年來成立者頗衆夫養少存孤載于月令與扶衰恤
老同一善舉為世俗之所難朕心喜悦特賜扁額並賜
白金爾等其宣示朕懷兼倡率資助使之益加鼔勵再
行文各省督撫轉飭有司勸募好善之人于通都大邑
人烟稠集之處若可以照京師例權仿行之其于字弱
恤孤之道似有裨益而凡人怵惕惻隠之心亦可感發
而興起也
增
世宗御製育嬰堂碑記朕撫御寰瀛子育兆庶欲使
溥天之下咸躋仁夀之域粤稽周禮有慈幼之文戴記
有飬孤之典德意深厚施及襁褓蓋王政之仁雖鳥獸
之胎卵草木之萌芽皆為之教令以愛護之使至于生
植而况于人乎國家太平日久丁口蕃息或有不能自
鞠飬者朕惻然念之京師廣渠門内舊有育嬰堂一區
以字遺稚顧其規制未偹所存濟者尚少朕用賜之題
額以重其事又賜帑金特諭府尹重加經理公卿士庶
多有捐貲為善者凡乳保醫療之人寒暑衾服之具施
設周詳行之可久孔子曰大道之行也人不獨親其親
不獨子其子言孝慈之道廣也詩曰商邑翼翼四方之
極言京師者四方之表也誠使九州之内自通都大邑
至于市鎮繁富之所郡縣長吏各殫厥心倣此而推行
之倡好義之事宏恤孤之政豈惟保抱攜持幼得所飬
而人人興起其仁心喜于為善則老安少懷風俗益臻
醇茂斯朕之所厚望也夫
增雍正十三年奉
上諭京城有普濟堂二處育嬰堂一處收飬無依之窮
民抛棄之嬰孩由來已久其經管之人實心行善有存
孤之意恤老之風從前
皇考兩賜帑金並
賜温綸以旌義舉今朕即位廣沛恩膏而輦轂之下樂
善良民敦行不倦朕心嘉悦三處各賜銀五百兩以助
其飬贍之費著内務府即行給發並朕旨宣諭知之
原夕照寺其建置年月無碑記可考或云燕京八景有
金臺夕照此寺之所由名也(析津日記)
(臣)等謹按夕照寺在育嬰堂東創建年月無可考
據趙吉士育嬰堂碑記云夕照寺順治初已圮僅
存屋一楹蓋其來久矣今殿宇甚完整又考燕京
八景之金臺夕照在朝陽門外析津日記云此寺
以是得名誤也
原安化寺在崇南坊有勅建碑(明順天府志)
補安化寺正統八年賜額有光䘵卿雲間張天駿碑記
(行國錄)
(臣)等謹按安化寺今存勅建碑無考張天駿碑今
在寺中
增萬柳堂在廣渠門内為
國朝大學士益都馮溥别業康熙時開博學鴻詞科待
詔者嘗雅集于此檢討毛竒齡曾製萬柳堂賦今其基
周圍一頃餘内有小土山即昔蓮塘花嶼也(京城古蹟考)
(臣)等謹按元廉希憲萬柳堂在今右安門外草橋
相近詳見郊坰門此則臨朐馮溥别業蓋慕其名
而效之者也後歸倉場侍郎石文桂有
御書樓恭懸
聖袓御筆額曰簡廉堂聯曰隔岸數間斗室臨河一葉
扁舟又有
御書石刻數方嵌于壁間康熙四十一年石氏建大悲
閣大殿關帝殿彌勒殿捨僧住持
聖袓御書拈花襌寺額賜僧德元今恭懸大悲閣上
(增毛西河徵車赴京時益都相公大開閣請召諸門下士共集于城東之萬柳堂即席為賦時作者三十人益)
(都以是篇壓卷次日侍讀喬君為傳寫一通謬為已作以示曹峨嵋司成峨嵋曰此非君作也然則誰作曰此)
(非西河不能也一時競傳之以為佳話西河集)
(增毛竒齡萬柳堂賦有序文萬柳堂者益都相公馮公之别業也其地在京師崇門外原隰數頃汚萊深廣)
(中有積水渟瀯流潦既鮮園㕓而又不宜于梁稻于是用饔錢買為坻場垣之塈之又偃而瀦之而封其所出)
(之土以為山巖陁坱曲被以雜卉構堂五楹文瑎碧砌芃蘭&KR1082;茩蘝蔓于地其外則長林彌望皆種楊柳重行)
(叠列不止萬樹因名之曰萬柳堂歲時假沐于其中自王公卿士下逮編戶馬醫傭隸並得游讌居處不禁不)
(拒一若義堂之公人者昔都城門外多羣公所置别業如樊川金澗謝墩韋谷以及富鄭公園田游巖宅之𩔖)
(並有山亭水榭魚鳥花竹之勝然數傳以後或存或毁未必當時為世通也今以公所營而較之于昔不無樸)
(嗇然而曠澹之懷與物同之且去此數里穿池放魚豢畜乳婦而鬻無主之嬰兒其于游覩自得之外更有會)
(焉故其街日太平其坊曰隆興而其途之榜則曰教飬蓋取東南近藉教侯之飬之義至若元時豐臺有萬郃)
(堂與此地異雖其名同非以襲其事也因為之賦欽若夫城南杜曲郭内張田坊名履道地𩔖平泉上宰賢)
(之舘相公獨樂之園開丙舍于廣陸尋午橋之通川綠野匪伊闕之舊藍田出輞水之間豈若謝氏東岡潘仁)
(西宅林繞桐園溪連梓澤花飛會老之堂草滿蔵春之域圖竹木于游巖拾槐枝于李石安邑之玉杯易碎永)
(寧之金盞可擲築日華之舘而糜其資奪沁水之園而減其值乃若院因起草巖有退思星辰相聚雨露攸滋)
(谷口賜逍遥之榜池邊吟醉白之詩誰不遠企槐堂近規薇省閬苑千重&KR2283;池萬頃䜿三山之亭倒九柱之景)
(李下無愧賢之名竹中有觧經之請喜鳳侣之棲遲待鸞車之行幸又況心存公物道在開濟彷内府之無闌)
(效重門之撤備韓滉作夾廡而更隳裴垍欲垂簾而無計總鮮酇侯垣舍之心原無陳仲埽除之意是用經營)
(甌窶規偃瀦澤除地町町築墻槖槖編棘為樊牽蘿作箔立蘘荷之柱開金杏之閾魏勃為之掃門陶侃于焉)
(運甓夸娥之邱望而可就愚公之山移而即得穿林置放鶴之亭鑿渚見蔵魚之壑蜀女因照水而屛開越王)
(將渡溪而履落于是徑設朱欄橋成紅板雁齒階長蹲鴟柱短天垂汲水之虹岸接通泉之筧遂使山髻如螺)
(峰頭似繖粉浪冬遥紅泉春淺編錢作溝操琴在磵巖共壑為七盤水随山而九轉乃致人疑皇子之陂客訝)
(鄭公之谷呼白雁于山阿泛紅鹽于水澳在庭有蘭社之軒在水有芙蓉之舳既梁麗以來游亦柴巾而竸逐)
(錢鏗之斟雉方馨函鼎之烹雞已熟燃蚖脂于白水之濱聽鳥語于青柯之麓啣杯據王氏之牀倚檻和燕人)
(之筑元規當此處而興生文正且因之以為樂然而梁亭之瓜不分彼我牛山之杏無問飽饑故魯國有行惠)
(之樹清平畜濟生之池寗成給陂田以游以燕元琰治蔬圃如取如擕又況靈囿芻蕘頗供樵採芳林草木可)
(娛心耳故其為樹也以千章之材為百年之計郁郁菲菲狎獵旖旎浽山一桃渤海九李階下來禽林間新)
(雉乃有紅羅館後之梅碎錦坊南之杏青門五色之瓜烏椑八稜之柿潘家以大谷成名庾信之小園難比擷)
(碧薤于書帶之間繡綠草于裙腰之裏笑蘿女之垂釵留宛童之遺屣緣巖分竊衣之花繞砌種摇車之藟將)
(欲捋蒲以求仙何止拔茅而進士又況東門之楊其葉湑湑漢宮垂柳千株萬株長條短幹茀鬱依紆絲絲縷)
(縷或結或舒參天踠地旁苑臨渠如帷如幔一區兩區行列成門蓬童似廬低堪繋馬深可蔵烏彭澤之家園)
(盡蒔武昌之官道皆除葉葉蔽長康之目條條梁李子之裾張緒之當年無時不見王恭之春月何地能渝是)
(固合平邱之種而不加其盛增元豐之植而轉見其疎況乎雚谷殊名檉河異地南垞之浪難平官渡之城未)
(閉章臺失眉嫵之青楚苑嘆宮腰之細節度移振武而驚其成林司馬過金城而羞其破涕又況春半飛花日)
(長飄絮灧灧池塘漫漫江路雉啣蘂以為童鳩装綿而逐婦釀酒來蠻女之思點袂起貴嬪之妬雖復種移郎)
(省賦試貢士接九列之衙望三衢之市猶且徘徊綠天瀹連碧沚塞谷相望宫牆遥倚青眼垂來黃鶯啼起枝)
(着雨而低迷葉迎風而披靡恍淑氣之移人攬遥情而自喜置身冥柏之鄉矌望熊山之阯離塵垢之紛紜與)
(天地為終始因錫之以嘉名渺躊蹰而不已西河集)
(增朱彛尊萬柳堂記必度隙地廣三十畝為園京城東南隅聚土以為山不帖以石也捎搆以為池不必甃)
(以甎也短垣以繚之騎者可望即其中境轉而益深園無雜樹迤邐下上皆柳故其堂曰萬柳之堂今文華殿)
(大學士益都馮公取元野雲廉公讌遊舊地以名之也古大臣秉國政往往治園囿于都下蓋身任天下之重)
(則慮無不周慮周則勞勞則宜有以逸之緩其心葆其力以應事機之無窮非僅資遊覽燕嬉之適而已方元)
(之初廉公定隴蜀還進拜中書平章政事賜宅一區暇同盧趙諸君子出郊置酒所謂萬柳堂者故老相傳在)
(今豐臺左右當其引酣賦詩命歌者進驟雨新荷之曲風流儒雅百世之下猶想見之今公弼諧盛際謀謨内)
(質坐致太平其勲業與廉公等然廉公宣撫隴蜀荆南威望著于方隅而公澤洽天下廉公在廷日少公自翰)
(苑登政府立朝且三十年廉公畏譏憂讒而公一德孚于上下所遇之隆有過于昔賢者要之勤學好士孜孜)
(恒若不及則異代同揆宜其曠世有契于心也彛尊客山東時道經臨朐觀乎熏冶之源清泉白沙淪漣側坎)
(之下叢竹百萬詢之則公之别業循階以登徑之翳者當辟石之戴土者當剔亭之圯者當葺公輟不治顧專)
(力于是則以冶源公所獨樂而京師與天下人同其樂也入其門門者勿禁升其堂堂焉勿問庶幾物我俱忘)
(者歟堂成後適四方人士應召至京師公傾心下交貧者為致館病者饋以藥喪者賻以金一時抒情述德咸)
(歌詩頌公難老又慮公舍斯堂而請歸里也争賦詠公前期公樂之而不去彛尊椎鄙無文獨未獲游公之門)
(其為斯堂記者譬猶山禽楚雀啁啾翠隂之交公之聽之未必不欣然悦于耳焉曝書亭集)
(增陳其年萬柳堂修禊倡和詩序柳蓋聞歲紀上除詩詠秉蘭于洧涘春惟元已史標躤于華林都下盛洛)
(濱之戲千里安期山隂流曲水之觴興公逸少顔特進騁華文于劉宋花在毫端王寧朔騰玉藻于蕭齊春生)
(楮裏三月三日水面麗人一咏一觴林邊名士亦云在昔以迄于今則有韋曲名莊平泉别業黃扉上相欣逄)
(戒浴之辰綠野元公喜届祈蠶之序鶯遷郭外高閣溢仍開蝶舞花間小車随到裙屐簇謝庭之子弟軿輜)
(馬帳之生徒時則上陽宫外積靄初晴宣曲觀前游氛乍斂天装卵色□成䨇闕之紅岫抹雲蓝滴作萬家之)
(翠綿羽既蹁躚乎綺陌新荑亦溶漾夫銅溝鞭絲帽影争窺白傅之池臺松韵泉嗚竸和東山之絲竹蘭肴□)
(䔩桂釀新篘我師爰呼四座而言此樂實駕千春而上生民之始厥有豪雄自我而前非無賢逹間復留連節)
(物撫弄景光然而星移物換竊或因身世以停歌樂往哀來究且睠關河而罷酒縱或放懷清曠陶情詎遂以)
(忘情寄意洸洋齊物亦何能遺物曷若鄭子産之池内長有生魚周茂叔之階前雅多青草流行坎止悟大造)
(之無心今是昨非笑前賢之多事詩成七律人各二章庶幾南樓清興老子何減于諸君依稀東魯高風狂士)
(偕遊乎童冠云爾陳檢討集)
補崇文門東南有淨度寺按元張中丞飬浩作其子雁
奴壙銘有云權厝文明門外淨度寺之南原寺蓋元時
有之矣(人海記)
(臣)等謹按淨度寺今無考
欽定日下舊聞考卷五十六
