欽定日下舊聞考卷一百七
郊坰(北一)
增元京城門北之西曰健德明改健德曰德勝(一大清統志)
(臣)等謹按德勝門明洪武時改
本朝因之
增乾隆十三年
御製德勝門外詩綠柳隂中界道寬西山新翠叠雲
巒頻年警蹕經過處一雨郊衢頓改觀麥臨芒種堪
收半&KR0927;沃甘膏更長齊憂慰總緣農務切吟詩豈為凑
新題青蒲演漾碧波風負郭人家畫意同古蹟憑教
傳日下薊門烟樹有無中(薊門烟樹為燕山八景之一當在此處也)
(臣)等謹按德勝門外
御製詩恭載首見之篇餘不備錄
增德勝門外城河北為松林閘(五城册)
(臣)等謹按松林閘水自玉泉山發源由高梁橋東
南流至德勝門分為二一由水關入
大内是為
御河一出松林閘東流經安定齊化二門歸通州與白
河合閘上建亭恭立
皇上御製詩碑
增松林閘上恭勒乾隆三十五年
御製德勝門外詩逾月園居宜視朝清晨鳴蹕返宫
寮經旬快霽行金令喜看烟郊芃碩苗蓄水因教濬
闢池松林閘更事修治略為紆道觀工蕆拍岸新波㶑
碧漪疊道修因來往人渠消水亦利耕畇鳩工並不
驚閭里内府休嫌發帑頻
增松林閘東南有龍王廟(五城寺院册)
(臣)等謹按龍王廟傍城臨河去松林閘不數十武
為明嘉靖年重修有碑一工部文思院大使南海
吳廷誥撰文思院副使撫寧靳質書嘉靖三十七
年立
(增吳廷誥重修龍王廟記略都德勝門外隔城橋梁大道西曰松林閘始於神京燕分墅築城浚池其源自)
(西北玉泉而來左右灣環通流四城壕拱護都畿其水關中流而進滋園蔬潤堘稻由穿市橋入金海回淵積)
(水聚盈御苑宇軒四面宜時稱茂蒹葭紅蓮碧芡白菰而泛濤旋遶禁城通出朝門貫脈悠麗永保皇都萬年)
(之勝境其勢出接通漕運轉輸民得大便垂於永久舊有龍王廟一區於閘側四時遇旱而雨澤愆期民叩於)
(神祠申禱輙應嘉靖癸邜仲夏大雨傾頹外冰窨掌厰官吕煥捐資興工修葺煥然美矣甲寅六月天雨異常)
(亦復傾頽奉勑修理)
增德勝門外東北有前宏慈寺後宏慈寺(五城寺院册)
(臣)等謹按宏慈前後二寺相去不半里形勢聯屬
似一寺分而為二者考寺為元興國禪林兹于後
寺斷垣荒草中搜得明臣顧肇迹碑有元統三年興
國禪林之語翰林沈荃作重修碑記殆本於此而
所謂興國禪林者其興廢無可考矣前寺
本朝乾隆丙申年新修有罏一上識萬歷十一年宏慈
寺造後寺有鐵磬一上識天啟五年宏慈寺住持
降松發心募造字
(增顧肇迹宏慈寺碑略威劉公諱聚者于成化中歷多戰功封寧晉伯贈侯謚勇今握篆右府念世劉公其)
(五世孫也京師德勝門外有古刹遺址發地得石碣蓋元之元統三年興國禪林也劉公信心喜捨鼎建一所)
(奏聞賜名宏慈後復建大藏經閣貯奉太宗文皇帝所刻大藏尊經今乙亥歲庀材重加修茸乃為之記崇禎)
(八年乙亥光祿大夫柱國江陽顧肇迹撰統間僧本量增沈荃重修宏慈寺碑略寺自元之元)
(募建為興國禪林明代廓增葺之改顔曰宏慈云康熙十一年壬子立)
增宏慈寺北有長泰寺(五城寺院册)
(臣)等謹按長泰寺俗名火神廟
本朝初年所建有碑二無字其舊址不可考殿内磬一
明萬歷乙未年造罏一天啟五年造鐘樓有銅鐘
一萬歷己酉年造
原薊城内西北隅有薊邱因邱以名邑也猶魯之曲阜
齊之營邱矣(水經注)
(原陳子昂薊邱覽古詩序鄒丁酉歲北征出自薊門歷觀燕之舊都乃憶昔樂生子羣賢之游於斯為盛因)
(登薊樓作詩以志之空北登薊邱望求古軒轅臺應龍已不見牧馬黃埃尚想廣成子遺蹟)
(白雲隈安南登碣石館遥望黃金臺邱林盡喬木昭王在哉霸圖悵已矣驅馬復歸來陳)
(正字集)
(臣)等謹按陳子昂詩集薊邱覽古詩原本分載世
紀門及本卷黃金臺下且有一詩而碣石宫黃金
臺两載者今移併此條下以歸畫一
(原陳子昂登薊邱樓送賈兵曹詩暮東山同昔意北征非我心孤負平生願感涕下沾襟登薊樓上永望燕)
(山岑遼海方漫漫塵沙飛且深峨眉杳如夢仙子曷由尋擊劍起歎息白日忽西沈聞君洛陽使因此寄南音)
(原陳正字集薊邱作揭傒斯登)(閒登薊邱望西北削諸峯轉覺)
(天地肅因悲霜露濃雲閒何處笛日落滿城鐘自笑棲遲者惟堪學老農秋宜集)
原今都城德勝門外有土城關相傳是古薊州遺址亦
曰薊邱舊有樓館並廢但門存二土阜旁多林木蓊翳
蒼翠京師八景有薊門烟樹即此(長安客話)
(臣)等謹按薊門烟樹為京師八景之一詳見形勝
門
御製薊門烟樹詩及原本所採諸作皆錄入形勝惟薊
門吟咏仍列此條後
增鰕菜亭在德勝門水關西明戴大圖建(一大清統志)
(臣)等謹按鰕菜亭今圮
原出德勝門八里為土城元之舊也正統十四年十月
額森奉上皇車駕登土城以通政司左參議王復為右
通政中書舍人趙榮為太常寺少卿出見上皇于土城
即此地也(昌平山水記先案額森義見前舊作也今譯改)
補元時居庸關盧溝橋俱有過街塔按歐陽原功詩薊
門城頭過街塔一一行人通竇間則薊邱城門亦有之矣
(行國錄)
(原姚廣孝薊門詩在雲樹依依接遠邱時看飛雨灑征裘不知銅馬坊何惟見桑乾水自流逃虚子)
(集李東陽薊門作原)(薊邱城外訪遺蹤樹色烟光遠更)
(重飛雨過時青未了落花殘處綠還濃路迷南郭將三里望斷西林有數峯坐久不知遲日暮隔溪僧寺午時)
(鐘吳懷麓堂集土城作原寬長至出)(馬上衝寒出北門豁然平曠)
(識乾坤地連周囿民猶小天作燕山勢獨尊看月未忘黃土寺披烟仍見白浮村百官令節長來此籩豆如流)
(習駿奔出匏翁家藏集粼原隰遠遲遲麗景晴始欣出補陸深土城詩粼)
(塵想遂暢同物情夭桃出頽垣曲澗縈舊京民俗遠漸樸山照去猶明天關古無對邊城今自清撫)
(時感雨露緣禮報生成因公遂攸往倡言紀兹行儼山集)
(原程敏政謁陵憩土城瑞光寺作燕日下土城根夷猶古寺門水聲牆外急人影樹中繁薊諸關擁金元一)
(堠存故人期不至馬上共誰論篁墩集)
(臣)等謹按瑞光寺在卧虎橋東數武額曰瑞光寺
無碑碣可考寺亦圮毁卧虎橋即土城外大石橋
補正德十三年正月丙午上還自宣府羣臣迎駕于德
勝門外上戎服騎赤馬佩劍而來羣臣叩首道左上下
馬坐御幄大學士楊廷和奉觴梁儲注酒蔣冕奉果槅
毛紀奉金花稱賀上飲畢馳馬由東華門入宿于豹房
(館閣漫錄)
(原吳寬大勝寺作迹高樹叢生積水清亂蟬齊噪夕陽明青苔滿地留人黃土何年繫寺名便與詩家謀共)
(隠不從衲子話無生繩床久坐凉隂下縛木為橋喜更平匏翁家藏集)
(原程敏政與李賓之遊海雲寺詩忽偶過都城北來遊古澗濱微風清細暑小雨浥輕塵起殊鄉念聊閒薄)
(宦身何時重載酒同作看花人篁墩集)
(臣)等謹按大勝寺海雲寺今俱無考
原延祐四年詔作林園于大都健德門外以賜太保庫
春且曰令可為朕春秋行幸駐蹕地受詔閱月而成南
瞻宫闕雲氣鬱葱北眺居庸峯巒崒嵂前包平原卻依
絶㠋山迴水漈誠畿甸之勝境也中園為堂搆亭其前
列樹花果松栢榆柳之屬孟頫請名其堂曰賢樂孟子
所謂賢者而後樂此也亭曰燕喜詩所謂魯侯燕喜者
也(松雪齋集作案庫春蒙古語力也舊曲出今譯改)
原托克托以私財造大壽元忠國寺於健德門外為皇
太子祝釐(元史本傳)
朱彛尊原按今之土城關即元大都城故址元時
所稱健德門外乃今之土城關北也
(增六月大都㳙日遣翰林院官一員赴上都注香比到大臣奏上位親囑香授使者乘傳回京至健德門外禮)
(賢亭住夏宰輔百官恭迎至京凡各寺有影堂者分其祭儀析津志)
(原至正二十四年三月圖沁特穆爾陳兵自健德門入覲帝于延春閣七月博囉特穆爾駐兵健德門外與圖)
(沁特穆爾婁都爾蘇入見帝于宣文閣二十八年閏月北帝御清寧殿集三宫后妃皇太子皇太子妃同議避兵)
(行至夜半開健德門出奔見元史順帝紀帖按圖沁唐古特語大力也特穆爾義前舊作秃堅木兒婁蒙)
(古語龍也都爾蘇規模也舊作老的沙今俱譯改)
增多寶佛塔禪院在德勝門土城外(五城寺院册)
(臣)等謹按多寶佛塔禪院出土城西北里許舊名
千佛寺明碑一吏部尚書建極殿大學士趙志臯
撰臨海侯李言恭書萬歷二十六年立寺後有浮
圖七級題曰華嚴永固普同塔明萬歷乙酉年慈
聖宣文明肅皇太后建
(增趙志臯大護國千佛寺徧融太師塔院碑略鎰慈聖宣文明肅皇太后根盤仙李華茂金枝賜金百範象)
(千身千佛寺所由建也仍於萬歷十一年遣内官賫白金七十八兩於德勝門土城關外鷹房村置地四頃八)
(十七畆有竒於中建立普同大塔一座内列八十一龕其中一以藏師全身舍利餘以待繼師者)
增德勝門土城外有北極寺(五城寺院册)
(臣)等謹按北極寺明碑一廣陽居達撰正德六年
立銅鐘一天啟乙酉年造無姓氏上鑄金剛經文
增功德林在德勝門外(五城寺院册)
(臣)等謹按出土城西北里許有養濟院額曰功德
林雍正元年重修碑一進士長白何溥撰禮部尚
書張廷玉題額
(增朝進士長白何溥養濟院碑略本)(太元府王先為僧)
(名元章見德勝門之西有北邙廢地平遠曠衍遂建養濟院屋若干區於冬春之交養無告之人衣食醫藥喪)
(埋之皇太后嘉之賜地二頃雍正元年八月御史鄂齊孝莊)
(禮奏增修廟址云聞為)
增土城關東北有慈度寺(五城寺院册)
(臣)等謹按慈度寺建於
本朝初年在功德林之東北隅俗名黑寺以其與雙黃
寺同為喇嘛所居此覆以青瓦故有是稱建殿五
層山門天王殿恭懸
聖祖仁皇帝御賜慈度寺額第四層大殿前恭懸
聖祖額曰法雲廣潤寺内鐵鐘鐵磬皆明萬歴年造又
銅鐘一明宣德年造當是他處移至者
增慈度寺北為察罕喇嘛廟(五城寺院册漢按察罕義見前舊作察今譯改)
(臣)等謹按察罕喇嘛廟與慈度寺先後同建俗呼
後黑寺順治二年察罕喇嘛自盛京來於正黃旗
教場北地址募化創建未有寺名即以其名稱之
康熙五十二年
聖祖仁皇帝賜無量壽佛二尊供奉大殿寺門前殿有
大鐘一口為明時最勝寺舊物上鑄尊勝楞嚴神
咒三十五佛全部金剛經心經正德十年都督同
知朱寧造
增北頂有碧霞元君廟(五城寺院册)
(臣)等謹按北頂碧霞元君廟在北極寺之東
本朝乾隆年間奉
勅新修罏一明萬歷年造鐘一宣德年造
增曹八里屯有慈救寺(五城寺院册)
(臣)等謹按慈救寺在北頂東南距德勝門外八里
許舊名五聖庵康熙六十年重修殿内罏一明萬
歷年造銅鐘一嘉靖年造
增西紅廟在德勝門外正黃旗教場北(五城寺院册)
(臣)等謹按正黃旗教場及原本叙述五軍營創建
始末今俱歸入官署門内此廟在教場北即明代
五軍營祀旗纛神之處今名西紅廟碑一明吏部
尚書謹身殿大學士南陽焦芳記中大夫光禄寺
卿萊陽周文通書正德三年立其東北里許有團
營關帝廟則團營祀神之處今稱東紅廟焉
(增焦芳五軍營新建旗纛廟碑記示皇上臨御既視太學躬釋奠講經問道修文德以風天下矣乃以京師)
(武備所繫尤重而詰爾之戒無虞之警亦不可緩於是於翊衛諸軍營提督近臣咸擇人易之以共新政而五)
(軍營提督則簡今谷公大用及魏公彬任焉既受命攄智殫力明號令肅戎伍恤士布政旌旄軍容咸度而飭)
(至於首事旗纛其祀尤嚴蓋旗者牙旗也黃帝出軍訣曰牙旗者將軍之精凡始竪牙必祭以剛日纛者旗頭)
(也太白隂經曰大將軍中營建之天子六軍所用六纛今奉天子命蒞戎事首嚴祀之禮也然秦漢宋以來旗)
(纛雖有祀而特為建廟春秋遣官專祀之此我聖祖體萃合天下之道以總攝兵戎之心蓋萃之至也自永樂)
(中遷都於此遂即營中掃地為壇祀之谷公既嚴其事而謂此不足以致潔清而萃神止於是謀諸魏公卜日)
(為廟出所蓄金若干以易材木甓石上聞而嘉之再加賜千金命内官監給物料重門塗朱梲宇金碧光耀奪)
(目而兵戎之志亦萃於有廟矣又以古法行師旗章載四宿北方者元武也蓋取天一生水之義故以前殿祀)
(元天上帝而祀軍牙六纛之神於後殿焉廟成請予為記)
增西紅廟東有忠義廟(五城寺院册)
(臣)等謹按忠義廟舊稱團營關帝廟考明景泰間
于謙選三大營兵分十營團練號曰團營英宗復
辟廢之成化間復立增為十二此廟乃明代團營
所祀之神俗稱東紅廟與西廟對峙者也
本朝順治十二年奉
勅重建
賜名忠義殿前恭立
世祖章皇帝御製碑文左右明碑二一為吏部尚書李
東陽撰正德四年立一為禮部尚書費宷撰嘉靖
丁未重修記
增
世祖章皇帝御製重建忠義廟碑記朕聞國家靈長
之運必憑藉高穹元貺而乃求永于無疆者其明禋崇
報當何如耶兹都城北德勝門外土城前舊有關聖廟
一座創自明朝已歷多年其間汚漫傾頽瞻禮不雅朕
念神威赫奕忠義昭然有感必應有禱即靈隨發誠意
遣官重飾廟宇莊嚴聖像復建東西兩廊山門圍牆皆
煥然一新是豈無緣而致之也哉今已功成噫嘻盛歟
作廟翼翼億萬斯年
原鷹房在德勝門外中鄉(五城坊巷衚衕集)
(臣)等謹按鷹房有二西鷹房地屬郊西其東鷹房
在土城關外西北五里許水磨村之東今僅存其
地名耳
(原雷思霈北郊鷹房詩蹟遼城金壘古鷹房羊角風沙接大荒野窟舊無狐兔小池今有芰荷香黃鸝獨語)
(遮深柳粉蝶叢飛戀短牆千古幽州還禹甸卜年開統憶先皇雷檢討集)
原景泰元年七月築德勝門北雙線舖(明景帝實錄)
朱彛尊原按元史百官志至元十八年置雙線局
提領副使各一員當在此地
(臣)等謹按出土城十里為雙泉舖其地有關帝廟
碑一明道錄司田一彰撰記廟外有古井泉味清
甘水高于地溢而為澗土人因指之為雙泉然一
井兩泉無所徵信而朱彛尊引元史百官志置雙
線局提領副使為景泰實錄之徵洵屬可據意其
先以雙線名而適有此井遂致傳呼互訛田一彰
作記亦復未能詳考也
原土城關北十二里為清河其水出玉泉山分流而北
逕此又東會于沙河入于白河元順帝至正二十四年
圖沁特穆爾以兵向闕駐于清河索右丞相綽斯戩資
政院使朴布哈二人帝不得已執而畀之其兵乃退即
此地也有石橋跨其上永樂中建宣德五年二月上奉
皇太后謁長陵獻陵上躬櫜鞬騎導皇太后輦至清河
橋下騎扶輦既度橋上復乘騎郊甸之民夾道羅拜呼
萬歲
原清河源自昌平縣西南一畆泉經燕丹村東南合榆
河(明一統志)
(臣)等謹按直隸有兩清河承巨馬琉璃二水委流
自良鄉涿州之間東入渾河者一清河也自都城
西北西山之麓東流入潞河者又一清河也
增乾隆六年
御製清河道中詩始發清河道將為塞上行看山青
覺近問路景如迎風爽催征轡雲光獵綵旌所思明舊
制豈為騁遊情
(臣)等謹按
御製清河道中詩恭載首見之篇餘不備錄
原廣濟橋跨清河在府北三十里(明一統志)
增乾隆十二年
御製過清河橋詩長虹飲明波遊龍連萬騎景物紛
蕭颯菰蒲靄蒼翠扁舟底用呼輕裾已可試發軔塞北
行入畫江南意魚躍破渚烟鷺飛點蘆穗俯仰對空澄
即目愜幽思迴憶前度期忽作經年事
增清河有鎮國寺(五城寺院册)
(臣)等謹按鎮國寺在清河橋北寺已圯毁有碑一
明工部尚書嘉禾張文憲撰嘉靖丙寅歲立
增德勝門外有元福宫(五城寺院册)
(臣)等謹按元福宫距德勝門北三十里殿宇傾圯
明武宗碑一在殿左
(增明武宗元福宫碑略草弘治十七年皇考孝宗皇帝諭曰御馬監黃土馬房場乃天夀山居庸關經由通)
(衢適中之地聞其土燥無水居者行者往往病之其擇地鑿井汲水以濟人用仍修建觀宇一區為往來棲宿)
(之所明年二月命朝天宫左演法陳良福住觀焚修工未就緒朕謂此先帝遺志也不可不終仍命督修改觀)
(為元福宫遷陳良福為左至靈兼住持事其徒陸尚泰為住持蓋自弘治甲子冬十月始事至今正德乙亥夏)
(五月厥宫告成宫之中為正殿以奉元武之神前為左右殿為龍虎殿為鐘鼓樓為内外山門山門之前甃石)
(為二井南北為方丈以居道衆繚以垣墻宫傍及前為營房為車園店以居牧馬旗軍又給草場地六十頃以)
(供香火琳宫貝宇傑出霄漢輪奐完美丹碧輝映遂為都城之北一偉觀云)
增元京城門北之東曰安貞明改安貞曰安定(一大清統志)
(臣)等謹按安定門明洪武時所改
本朝因之
原方澤壇在安定門之北繚以垣牆為制二成一成面
方六丈高六尺二成面方十丈六尺高六尺甎用六八
隂數黃色琉璃青白色石砌四出陛各八級周圍水渠
一道長四十九丈四尺四寸深八尺六寸闊六尺内壝
方墻二十七尺高六尺厚二尺内櫺星門四北門外西
為瘞位瘞祝帛配位帛則燎之東為燈臺南門外為皇
祗室藏神版而太祖版則以祭之前一日請諸廟外櫺
星門四西門外迤西為神庫神廚宰牲亭祭器庫北門
外西北為齋宫又建四天門西門外為鑾駕庫遣官房
南為陪祀官房又外為壇門又外為泰折街牌坊護壇
地一千四百七十六畆(春明夢餘錄)
原嘉靖九年五月作方邱于北郊(明典彙)
原皇地祗正位北向太祖配西向東一壇中嶽東嶽南
嶽西嶽北嶽基運山翊聖山神烈山之神西向西一壇
中鎮東鎮南鎮西鎮北鎮天壽山純德山之神東向東
二壇東海西海南海北海之神西向西二壇大江大淮
大河大漢之神東向(明嘉靖祀典)
原方邱皇地祗神位版及配位神版俱丹漆金字(同上)
原南郊配位藏于泰神殿北郊配位在太廟臨祭前一
日請出祭畢仍奉入(西垣筆記)
(原劉士驥北郊紀事裏元郊展禮報元功五夜神光滿碧空靈鼔飛聲天籟黃琮呈采月明中漸看玉佩千)
(官集共祝金穰四海豐聖主精誠先俎豆遙看黻冕坐齋宫蟋蟀軒革)
增方澤在安定門外北郊形方象地方折四十九丈四
尺四寸深八尺六寸闊六尺澤中貯水方邱北嚮二成
上成方六丈下成方十丈六尺均高六尺上成正中六
六方甃外八方均以八八積成縱横各二十四路二成
倍上成八方八八之數半徑各八路以合六八隂數皆
甃以黃色琉璃每成四出陛各八級皆白石二成上南
左右設五嶽五鎮
五陵山石座鑿山形北左右設四海四瀆石座鑿水形
均東西嚮水形座下鑿池貯水以祭内壝方二十七丈
二尺高六尺厚二尺壝北三門六柱東西南各一門二
柱柱及楣閾皆白石扉皆朱櫺壝北門外東北鐙杆一
西北瘞坎一燎鑪五外壝方四十二丈高八尺厚二尺
四寸門制與内壝同東西門内從壇瘞坎南北各二壝
南門外
皇祗室五間北嚮覆黃琉璃圍垣正方周四十四丈八
尺高丈一尺北嚮設一門外壝西門外
神庫
神厨祭器庫樂器庫各五間井亭二又西為宰牲亭亭
前井亭左右各一西北為
齋宫東嚮正殿七間崇基石闌五出陛左右配殿各七
間内宫門三間左右門各一外宫墻周百有十丈二尺
門三東嚮門東北鐘樓一壇内垣周五百四十九丈四
尺北西各三門東南各一門外垣周七百六十五丈西
嚮門三角門一(會大清典)
(臣)等謹按
方邱舊址為明嘉靖九年定
本朝因之屢加寬廣規模制度益昭隆備
增歲以夏至日祭
皇地祗奉
太祖高皇帝
太宗文皇帝
世祖章皇帝
聖祖仁皇帝
世宗憲皇帝配以
五嶽
五鎮
四海
四瀆
啟運
天柱
隆業
昌瑞
永寧五陵山從祭
皇地祗位第一成北嚮
列聖東西嚮
四從位第二成
五嶽
啟運
天柱
永寧三山西嚮
四海在其次
五鎮
隆業
昌瑞二山東嚮
四瀆在其次均設黃幄
皇地祗黃琮一帛一犢一豋一簠二簋二籩豆各十有二
尊一爵三鑪一鐙四
列聖均帛一犢一豋一簠簋各二籩豆各十有二尊一
爵三鑪一鐙四
從位各帛一每幄均牛一羊一豕一豋一鉶二簠簋各
二籩豆各十尊一爵三琖三十鑪一鐙二玉帛實于篚
牲載于俎尊實酒疏布羃勺具(會大清典)
增夏至日大祭
方澤玉用黃琮郊祀制帛一遇祭告用告祀制帛一色
均黃牲用犢樂八奏用平字舞八佾祝版黃紙黃緣墨
書祭器籩純漆豆豋簠簋尊均用陶爵用匏陶色黃祭
品太羹不和祭服
御明黃禮服(同上)
(臣)等謹按每歲恭遇
北郊大典
皇上必躬親成禮為伊古所未有乾隆十三年以明制
祭器未昭備物
皇上親加審定凡一器一物莫不折衷至當
垂示方來用昭祇敬
增先祀一日
皇帝御龍袍衮服乘禮輿出宫至
太和門階下降輿乘輦入壇西門至
方澤北門外降輦由右門入詣
皇祇室於
皇地祇
列聖前上香行三跪九拜禮詣
方澤視
壇位視籩豆畢由内壝北右門出外壝北右門至神路
左陞輦詣
齋宫(會太清典)
(臣)等謹按
北郊齋宫
皇上創修于癸亥之夏先祀一日
法駕預宿齋宫後因念執事有病暍者復
降旨俟樹木成隂時再為舉行然如壬申夏至前適值
雨後新凉己卯歲又以禱雨正切仍前期齋宿仰
見
皇上昭事之忱虔惕倍至又大祀典應
乘輦入壇全設鹵簿每當望澤之時即不御輦不設儀
仗益徵
聖心敬畏云
增祀日日出前七刻
皇帝御祭服乘輦至外壝北門外神路左降輦由外壝
北右門入内壝北右門陞子階至二成黃幄次
皇帝就拜位立迺瘞毛血迎
神樂奏中平之章行三跪九拜禮迺進香與篚奏廣平
之章
皇帝詣第一成
皇地祗位前跪上香受篚奠玉帛以次詣
列聖配位前上香奠帛
皇帝復位迺進俎奏含平之章
皇帝陞
壇詣
皇地祇位
配位前跪進俎復位行初獻禮奏太平之章舞干戚之
舞
皇帝陞
壇詣
皇地祇位前跪獻爵奠正中退就讀祝拜位立司祝奉
祝版跪祝案左樂暫止
皇帝跪司祝讀祝畢樂作
皇帝行三拜禮興詣
配位前以次獻爵行亞獻禮奏安平之章舞羽籥之舞
皇帝陞
壇以次獻爵奠于左儀如初獻復位行終獻禮奏時平
之章
皇帝陞
壇以次獻爵奠于右儀如亞獻復位光禄卿奉福胙進
至
皇地祇位前拱舉
皇帝詣飲福受胙拜位立跪受爵受胙三拜興復位行
三跪九拜禮徹饌奏貞平之章送
神奏寧平之章
皇帝行三跪九拜禮有司奉祝次帛次饌次香恭送瘞
坎奉
配位前帛饌香恭送燎所樂作
皇帝由内壝北右門出至望瘞位望瘞禮成
皇帝由外壝北右門出至北門外陞禮輿奏祐平之章
皇帝回鑾還宫(會大清典)
增乾隆七年
御製夏至日有事於
方丘禮成恭紀星火紀蒼龍陽烏盡午中應時陳
盛祀先事惕微躬林筦調宫徵方壇配
昊穹䕫䕫羣辟集惴惴一誠通永念隂陽嬗端惟造化
功秪期長養遂萬物育薰風
增乾隆八年
御製北郊齋宫即事宇靜躁心排窗虚爽氣偕百年
今重葺預日此來齋默騐隂陽運深探理欲荄僕臣方
苦熱嘉蔭有崇槐清切玉階深虬松蓋影森詩拈今
夕景鳥弄舊時音信可消塵慮非關散遠襟明衣披問
夜有事敢忘欽
增乾隆十年
御製夏至有事於
方澤禮成敬述帶月駕星輪鳴鑾出鳳闉(八年夏重葺北)
(郊齋宫以大祭預日前詣齋宿適有病暍者緣樹未成隂故今歲仍自宫中往也)易衣遵薦陸
沃盥授絺巾(至櫺星易祭服盥手乃入祭)大武陳元俎犧尊右
媪神蕃釐希
帝錫來享儼
皇臻瘞坎旋將帛熏鑪已達薪廣生欽
厚德坱圠實無垠
增乾隆十三年
御製夏至遣親藩恭代
北郊怵惕靡安彷徨有述
北郊臨大祀代禮制初宣(朕自即位以來行今北郊之祭每歲無不親以后)
(喪未踰百日故遣代祭誠虞不潔匪慮身勞也)祇以新除沐(朕素服兩月而除沐兹尚在三月中)
(云)猶虞礙吉蠲瓣香精室裏悃愫
澤壇邊祖識含弘德宏承資始天可能通旭卉敢不潔
鉶籩迴首思
恩命流光十五年(憶自雍正癸丑每歲蒙後又皇考恩命代祭北郊即位每歲親)
(行屈指至昨年蓋十五次蒞事矣)
增乾隆十七年
御製詣齋宫作
方澤躬親歲舉行鑾輿法駕啟平明齋宫却暑來先宿
都為薰風時雨晴(大祀詣齋宫朕所舉行然蔭慮北郊往往以盛熱植樹尚未成執事)
(病暍仍即宫中齋宿今歲雨後快晴薰風薦爽爰遵定制預日來齋)中矩康衢步輦旋
天安正直轉東邊經過翰苑松槐鬱文讌徘徊倏十年
(每祭經翰北郊法駕必由天安門出東長安門林院署甲子臨幸今十年矣)謁
室瞻
壇盛禮陳豆籩展視潔蘩蘋躬親敢以時炎謝况值司
工告鼎新(預宿齋宫應詣式覩皇祇室展拜今歲適值維新工竣輝煌稍申虔敬)
增乾隆二十五年
御製夏至
北郊大祀禮成有述日永火星正雨霑曉氣清晨趨
備儀衞(夏至大祀每逢望雨之時率不敢御輦詣行云壇以誌虔悚今歲雨暘時若乃得依例舉)
祀典率公卿八奏蕤賓律一元瘞坎牲躬承歲弗懈惟
是盡吾誠
增乾隆二十七年
御製夏至
北郊禮成述事是日雨
澤祀寅承歲不違連宵達曙雨絲霏仍兹對幕欽端冕
敢曰霑裳換製衣樂奏林鐘宣以鎛(大樂始備鎛鐘黃鐘律元以辛巳)
(律南郊入奏今工歌林鍾應則方澤初肄新宫也)祉繁
富媪卜如幾贊儀百辟胥頒賜(是日以雨陪祀王公及執事官濕衣者皆命賜)
(紗其壇外著製衣陪祀者不與)小惠權衡亦慎微
增乾隆三十二年
御製北至日
方澤禮成述事祭服惟黃即大裘矩旋
方澤結方丘權輿觀法遵羲頊應節陳
禋式夏周
陟降於昭咸侑食
安貞之吉久蒙庥通宵渥雨資長養歛錫欽敷
惠愷流(時竟夕甘膏稠浹秋苗向榮比質明將事霑灑尚濃因命加賚陪位執事諸臣及番值校尉除)
(道步軍等有差)
(臣)等謹按凡恭值
方澤大祀
宸章垂詠篇帙尤多兹敬繹其
特昭典則考證攸關者備錄卷内
原出安定門外循古壕而東五里有滿井井面五尺無
收有榦榦石三尺井高于地泉高于井(帝京景物略)
(臣)等謹按劉侗帝京景物略謂滿井傍有小亭柳
黃時遊人泉而茗者道相屬其初春首遊也今安
定門外東行五里許觀音菴之側有高井焉一潤
百畆四時流溢或即其地然謂井面五尺殊不相
𩔖而舊時烟柳亭榭更不復可尋矣
又按德勝門之西北東鷹房村有稱為滿井者廣
可丈餘圍以甎甃泉味清甘四時不竭水溢于地
流數百步而為池居人汲飲賴之蔬畦相錯灌溉
甚廣蓋郊北之水來自西山泉源隨地湧出固無
足異而載筆者或以相去不遠方名互訛亦未可
知也
原滿井徑五尺餘清泉突出冬夏不竭好事者鑿石欄
以束之水常浮起散漫四溢井旁蒼藤豐草掩映小亭
都人詫為竒勝(長安客話)
(原林堯俞滿井詩畦寒泉凝碧甃一酌冷人心素綆無妨短銀牀半欲沈渟魚藻入林影鳥巢深偶值堤邊)
(叟悠然似漢隂溪堂稿)
增安定門外鑲黃旗教場北有東黃寺(五城寺院册)
(臣)等謹按東黃寺順治八年奉
勅就普靜禪林興建康熙三十三年重修正殿簷上恭
懸
御書額曰大乘寶殿簷前額曰明妙圓澄殿内額曰妙
演三摩聯曰梵香馥郁吉雲凝象教西傳淨業寶
相莊嚴華月印鴈堂北護黃圖皆
皇上御書殿前碑亭二東碑為順治八年大學士寗完
我撰西碑恭勒
聖祖仁皇帝重修記文碑隂恭勒
皇上御製詩
增
聖祖仁皇帝重修東黃寺碑記朕惟象教之傳由來
已久其闡發宗風宣揚梵諦大都以清淨慈惠倡導顓
蒙與帝王弘濟羣生之至意亦有合焉普静禪林在京
城之北法侣攸萃薰唄莊嚴當順治年間有西域緇流
以祝國佑民為請爰奉
俞旨剏建兹刹歷有年矣朕時巡偶至顧視棟宇傾頹
因發内帑命員外郎永保海倫庀材鳩衆葺而新之夫
三乘以勸善良五戒以防淫慝溯厥本源洵足飭躬砥
俗禆益化成是役也豈徒為方外飾觀而已哉工竣勒
文記之並賜額以昭示于永久云
增乾隆三十年
御製重修普靜禪林瞻禮有述禪林鬱律鳳城北辛
夘(順治)剏成甲戍(康熙)修六十餘年事重葺百千奕葉仰
前猷無非
保赤右扇念有集衣黃偏袒流親詣瓣香昭慶落七言
聊當(去聲)誌碑留
增東黃寺西為西黃寺(五城寺院册)
(臣)等謹按西黃寺與東黃寺接連雍正元年建乾
隆三十六年重修殿前恭懸
御書額曰覺海慈雲四十五年
御題山門額曰彙宗梵宇大殿柱聯曰馥郁香臺輝慧
日莊嚴寶界擁祥雲都綱殿額曰妙緣具足聯曰
三乘普滿仁慈願十地常凝福德雲樓上額曰法
雲普遍聯曰金界擁祥輝齊瞻七寶香林滋法雨
溥潤萬方樓後層額曰慧燈朗照聯曰福地湧華
嚴妙參功德淨因開舍衞境現清凉寺内碑亭二
東亭恭勒
世宗憲皇帝御製碑文西亭恭勒
皇上御製碑文
增
世宗憲皇帝御製碑文雍正元年正月喀爾喀哲卜
尊丹巴瑚土克圖四十九旗札薩克七旗喀爾喀厄魯
特衆札薩克汗王貝勒貝子公額駙札薩克台吉塔布
囊等合詞奏言(臣)等荷
聖祖仁皇帝教誨養育如天覆燾之恩歷六十二年殊
域窮荒溥徧周浹以子以孫世世蒙賴無所申其報效
區區之忱不能自己臣等同心一力合貲凡四萬三千
兩造三世諸佛像八座塔番藏經京城北郭外有原為達
賴喇嘛修蓋之黃寺請以贏財葺而理之丹青黝堊煥
然以新供佛像寶塔藏經于兹寺臣等感激攀慕之情
庶盡涓埃朕惟
皇考聖祖仁皇帝以天下為一家以萬國為一體深仁
厚澤所以嘉惠藩服者淪入於肌膚骨髓而不可忘也
諸藩王等詞語懇切具見誠悃遂允所請命親王大臣
往董厥役工既告竣勒文豐碑以揚
皇考功德之隆以表藩服忠愛之篤用昭垂于久遠自
今以始爾諸藩王等其益修乃政事撫乃臣庶睦乃鄰
封俾民物蕃滋疆宇寧泰恭順述職永享我朝太平之
福斯則
皇考陟降之靈日鑒在兹爾諸藩王等其敬念之無斁
焉是為記
增
御製重修黃寺碑文象教由西竺入東土中間流衍
侵尋論其書則譯不如梵論其人則緇不如黃此在能
仁普燾有平等施無分别相而揆諸國家善世開化之
大經則必有數典不忘其朔者然後可以柔遠人而惇
本俗洪惟
世祖章皇帝定鼎自燕荒徼景附逹賴喇嘛在國初導
諸藩傾心歸命其功最鉅至順治九年來朝京師
特頒册印綜理黃教並肇建斯寺俾為駐錫之所嗣是
達賴喇嘛班禪額爾德尼間歲奉貢遣使咸館寺中而
蒙古喀爾喀各部之以番覲至者靡不識所嚮方和南
皈仰夫既文釐政典而事著藩條矣
皇祖聖祖仁皇帝久道綏懷時加繕治
皇考世宗憲皇帝雍正元年哲卜尊丹巴瑚土克圖暨
札薩克王公台吉等合辭懇鑄佛像寶塔送寺供奉寺
宇亦輪奐一新距今垂五十載迺乾隆己丑冬章嘉國
師牒理藩院大臣上言黃寺東西二區同垣異構土人
號曰雙黃寺蔚為北坰名刹兹東寺已經增葺而西寺
尚以歲渝寖就陊剥觀瞻曷副矧比歲庚寅辛邜疊逢
國慶駢臻中外延喜純純常常越在蕃封方樹領翹趾
思得聆潮唄效
嵩呼胥于是焉在願前期諏吉庀材用答輿望爰俞其
請下所司支内帑金往董厥役物備工良所在閎塏完
緻以今年仲夏庚戌日北至用告蕆成朕因蹕旋道近
莅而落之紀事詩所云敬識當時具深意聯情因撫遠
方人者是也即日恭奉
懿旨飭尚方肅瓣香陳伊蒲供以展誠敬都人皆舉首
加額衢頌交屬曰
聖母皇太后以大慈仁廣大庇佑以大福德成大勝因
聖心與佛心無二無别即
聖壽與佛壽亦無二無别或進而推明夫所以又稱曰
崇
祖制也綿
慈禧也安列服也闡宗乘也而修寺之緣起詎復有逾
乎此哉遂摭其實以揭于碑
增雙黃寺西北為資福院(五城寺院册)
(臣)等謹按資福院
聖祖仁皇帝允哲卜尊丹巴瑚土克圖諸蒙古汗王貝
勒貝子公台吉塔布囊之請
賜額曰資福
御製碑文立于大殿院内殿前恭懸
世宗憲皇帝御書額曰仁彌沙界又碑一乾清門侍衛
拉錫撰
增
聖祖仁皇帝御製資福院碑記辛丑春哲卜尊丹巴
瑚土克圖諸蒙古汗王貝勒貝子公台吉塔布囊等赴
闕稽首合詞奏言皇帝纂承鴻業六十餘年天地清寧
海宇安泰邊塞遠人飲和禔福為日久矣往者噶爾丹
恃強侵軼皇帝親統六軍盪除狡寇安集散亡龍沙瀚
海百十部落普蔭大慈安土樂業垂三十載策妄阿喇
蒲坦兇孽之餘肆其頑悖欲滅法教皇帝討辠捄災命
帥受算深入曠古絶域斬俘逐北遂恢故宇振法輪青
海以南三危以北百蕃之長悉心向化欣覩天日臣等
伏思皇帝神功巍煥景祚綿遠亘古未覯凡有知識咸
思仰報况臣等沐累朝禄賜受皇帝高厚踴躍烏能自
己乞于京師鼎建梵刹申頌無疆且以木石磚甓之餘
於安定門外立十方院為飯僧所徒衆自遠至者得有
棲止朕以建寺煩費詔諭止之而允其立院之請諸汗
王等復奏言禁城西之崇國寺故西僧香火也今願新
之為皇帝祝釐地朕以其誠懇亦俞允之夏十月十方
院建修功告竣諸汗王等請院額朕賜名曰資福蓋嘉
諸蒙古平日服事之勤而取釋氏廣資福緣之諦也書
曰而康而色曰予攸好德汝則錫之福傳曰見於外而
有安和之色發于中而有好德之言則錫之以福也諸
蒙古貞一乃心恪奉厥職協和鄰部輯睦婣親天必迎
其善意而降之以吉祥將見戶口愈滋畜牧並盛朕樂
與共太平有永而勿替也是為記
增華藏寺在安定門土城外龍到村(五城寺院册)
(臣)等謹按重修華藏寺碑為明戶部郎中劉禹謨
撰萬歷八年立其略云安定門外龍到村舊有古
刹御史凃武首倡捐金買地為義塜因華藏寺舊
址重新之
增大屯村有護國天仙廟(五城寺院册)
(臣)等謹按大屯村在土關之北廟内磬一鐘一皆
明萬歷年造
增大屯村永安莊真武廟(五城寺院册)
(臣)等謹按永安莊真武廟碑一明正統十二年翰
林學士陳循撰儒士徐暘書廟已就圯惟碑尚存
前為太清觀羽士居之乾隆戊辰年重修磬一識
京都順天府宛平縣安定門外永安莊太清觀住
持遵吉萬歷三十三年造
欽定日下舊聞考卷一百七
