欽定日下舊聞考卷十三
國朝宫室(五)
文華殿之後西向為
上駟院署(宫國朝史)
(臣)等謹案
上駟院詳見官署門
上駟院署又北南向為箭亭(宫國朝史)
(臣)等謹案箭亭廣五楹周以檐廊中設
寳座
寳座東卧碣一恭刊乾隆十七年
上諭
乾隆十七年三月二十日
上諭曰朕恭閱
太宗文皇帝寳錄内載崇德元年十一月癸丑日
上御翔鳳樓集諸親王郡王貝勒固山額真都察院官
命宏文院大臣讀大金世宗本紀
上諭衆曰爾等審聽之世宗者蒙古漢人諸國聲名顯
著之賢君也故當時後世咸稱小堯舜朕披覽此書悉
其梗概殊覺心往神馳耳目倍加明快不勝嘆賞朕思
金太祖太宗法度詳明可垂久遠至熙宗合喇及完顔
亮之世盡廢之耽于酒色盤樂無度效漢人之陋習世
宗即位奮圖法祖勤求治理惟恐子孫仍效漢俗預為
禁約屢以無忘祖宗為訓衣服言語悉遵舊制時時習
練騎射以備武功雖垂訓如此後世之君漸至懈廢忘
其騎射至于哀宗社稷傾危國隨滅亡乃知凡為君者
耽于酒色未有不亡者也先世儒臣巴克什達海庫爾
禪屢勸朕改滿洲衣冠效漢人服飾制度朕不㴀輒以
為朕不納諫朕設為比喻如我等于此聚集寬衣大袖
左佩矢右挾弓忽遇碩翁科羅巴圖魯勞薩挺身突入
我等能禦之乎若廢騎射寬衣大袖待他人割肉而浚
食與尚左手之人何以異耶朕發此言實為子孫萬世
之計也在朕身豈有更變之理恐日後子孫忘舊制廢
騎射以效漢俗故常切此慮耳我國士卒初有幾何因
嫻于騎射所以野戰則克攻城則取天下人稱我兵曰
立則不動搖進則不回頋威名震懾莫與爭鋒此番往
征燕京出邊我之兵威竟為爾八大臣所累矣故諭爾
等其謹識朕言欽此朕每謹讀
聖謨不勝欽凛感慕深惟國家開創之時我
祖宗躬親勞瘁勤求治理矩矱相傳罔敢渝越以立萬
世之丕基至于今咸受無疆之福者皆仰遵
明訓所致也我朝滿洲先正遺風自當永遠遵循守而
勿替是以朕常躬率八旗臣僕行圍較獵時時以學習
國語熟練騎射操演技勇諄切訓誨無非率由舊章期
以傳之奕禩永綿福祚惟是我
皇祖太宗聖訓所垂載在
寳錄若非刊刻宣示則累朝相傳之家法外庭臣僕何
由共悉且自古顯謨令典多泐之金石曉諭羣工我
皇祖太宗之睿聖特申誥誡昭示來兹益當敬勒貞珉
永垂法守著于紫禁箭亭御園引見樓及侍衛教場八
旗教場各立碑刊刻以昭朕紹述推廣至意俾我後世
子孫臣庶咸知舊制敬謹遵循學習騎射嫻熟國語敦
崇淳樸屏去浮華毋或稍有怠惰式克欽承
彛訓冀億萬世子孫共享無疆之庥焉特諭欽此
文華殿東稍北有石橋三過橋有殿宇三所凡大内俱
黃琉璃瓦惟此用綠為
皇子所居其前為王公文武大臣輪班宿衛直房(宫國朝史)
(臣)等謹案
文華殿東北度石橋為三座門東為鷹房狗房西為
御馬廏舊地今移廏于
上駟院署之南其地皆屬之
文淵閣矣三座門北殿宇三所是為
擷房殿稍西夾道内為茶膳房庫宇其東南一帶為花
馬廐藥房等處按鷹房狗房茶膳房花馬廐藥房
各條俱詳見官署門
文華殿東殿為戶部内庫為
鑾儀衛
鑾駕庫稍北即
東華門門外有下馬碑石
紫禁城之東門也(宫國朝史)
(臣)等謹案
東華門内稍北為
國史館舊在
午門内
熙和門西南後移置于此
熙和門之西為
武英殿規制如
文華門前
御河環繞石橋三殿前後二重皆貯書籍凡
欽定命刊諸書俱于殿左右直房校刻装潢西北有浴
德堂為詞臣校書直次設總裁統之(宫國朝史)
(臣)等謹案
武英殿五楹殿前丹墀東西陛九級乾隆四十年
御題門額曰
武英東配殿曰
凝道西曰
煥章後殿曰
敬思東北為恒夀齋今為繕校四庫全書諸臣直房西
北為浴德堂即舊所稱修書處也浴堂在其後西
為井亭
乾隆三十九年
御製題武英殿聚珍版十韻(有序)校輯永樂大典内
之散簡零編並蒐訪天下遺籍不下萬餘種彙為四庫
全書擇人所罕覩有禆世道人心及足資考鏡者剞劂
流傳嘉惠來學苐種𩔖多則付雕非易董武英殿事金
簡以活字法為請既不濫費枣梨又不久淹歲月用力
省而成功速至簡且捷考昔沈括筆談記宋慶歷中有
畢昇為活版以膠泥燒成而陸深金臺紀聞則云毘陵
人初用鉛字視版印尤巧便斯皆活版之權輿頋埏泥
體麤鎔鉛質輭俱不及鋟木之工緻兹刻单字計二十
五萬餘雖數百十種之書悉可取給而校讐之精今更
有勝于古所云者苐活字版之名不雅馴因以聚珍名
之而系以詩稽古搜四庫于今突五車開鐫思夀世
積版或充閭張帖唐院集周文梁代餘同為製活字用
以印全書精越鶡冠體(昨歲江南所進之書有鶡冠子即活字版第字體不工且多訛)
(謬耳)冨過鄴架儲機圓省雕氏功倍謝鈔胥聮腋事堪例
埏泥法似疏毁銅昔悔彼(康熙年間編纂古今圖書籍成刻銅字為活版排印蕆工)
(貯之武英殿歷年既久銅字或被竊缺少司事者懼干咎適值乾隆初年京師錢貴遂請毁銅字供鑄從之所)
(得有限而所耗甚多已為非計且使銅字尚存則今之印書不更事半功倍乎深為惜之)刊木此慙
予既復踐梨枣還教慎魯魚成編示來學嘉惠志符初
(臣)等謹案
武英殿惟聚珍版蒙
御題篇什今恭載卷内餘不備錄
武英殿北為内務府公署為果房為冰窖為造辦處(國)
(朝宫史)
(臣)等謹案内務府公署果房冰窖造辦處各條俱
詳官署門
武英殿西為尚衣監其後殿宇二層為
皇子所居再西為
咸安宫教習八旗大臣子弟肄業處(宫國朝史)
(臣)等謹案尚衣監
咸安宫學詳官署門
武英殿西
咸安宫東夾道内舊時
皇子所居者今為清字經館其北有河流自西北而東
南為内金水橋之經流俗稱筩子河筩子河東隨
牆門内為三通館又東當
武英殿之後南嚮門内為方略館並詳官署門
武英殿南為磁器庫為
南薰殿乾隆十四年
詔以内府所藏歷代帝后圖像尊藏于此(宫國朝史)
(臣)等謹案磁器庫詳官署門
南薰殿前卧碣一恭刊
御製南薰殿奉藏圖像記並
御製詩
御製南薰殿奉藏圖像記内府藏列代帝后圖像傳
自勝國典在有司歲以盛夏曝而庋之扃鑰惟謹朕于
幾暇省閱内庫積儲敬得展觀則裝池之以歲久渝脱
者已多矣因思我朝崇禮前代建廟京師春秋禋享且
為之護陵寢禁樵蘇聖賢名臣咸秩祀典凡以篤高山景
行之思抒望古興懷之慕而况流傳有自縑素猶新日
角珠庭冕旒秀發德容可挹英表如生其奚忍夷諸繪
事供几席珍鑒者比爰命工重加装潢自太皥伏羲氏
而下帝后圖像為軸者六十有八為冊者七為卷者三
先聖名賢圖冊五舉襲以緹錦尊藏于紫禁西南之
南薰殿大學士會同領内務府王大臣等詳定位置
謹其籍識次第甲乙秩然有章明諸帝玉冊廟中所
陳當時寶為宗器者也今貯工部外庫慮不免散軼
附藏殿之西室俾虔視焉旣竣事因備紀之勒石前
榮以示帝統相承道脈斯在朕之隨在盡其誠敬不
敢苟且褻越有如此圖像自唐宋以下缺十之二三
溯而上之存者僅矣時久而易晦幸其存也可弗保
持使可及久歟缺者弗復追補遠無徵也懼失真也以
致慎也
乾隆十四年
御製詩(并序)朕旣藏
歴代帝后名臣像於南薰殿為文以記之并成是詩
寫照應非古羲軒誰所傳儼兹瞻日角敬與保天全暑
雨寧侵幌薰風尚入絃睪然興景仰籌治勉勤乾
(臣)等謹案
南薰殿歷代帝后名臣像
御製詩恭載卷内餘不備錄
武英殿西為
御書處凡
御書法帖皆於此鐫刻稍北
西華門門外有下馬碑石
紫禁城之西門也(宫國朝史)
(臣)等謹案
御書處詳官署門
乾清門廣宇五楹中門三陛三出各九級前列金獅二
皇帝御門聽政則於門下陳設
御座黼扆部院以次啟事内閣面承
諭旨于此凡
召對臣工引
見庶僚俱由門之右門出入
内廷行走之大臣官員俱得由之(宫國朝史)
凡
御門聽政之禮先期内閣得
旨傳如各部院官至日黎明咸集竢侍衛傳
旨宣入廼魚貫以進
皇帝陞座記注官由西階升翰林科道至西階下咸就
位立部院奏事官由東階升尚書一人奉疏折旋而西
餘入就位西面跪奉疏者至正中北面進詣黃案前跪
恭設於案興少退趨至左楹轉入班跪奏某事畢興少
退循東階左降其次各班依序進奏如前儀吏部引
見各部院屬官畢退内閣侍讀學士二人升東階詣案
前跪奉奏疏退降階翰林科道暨侍衛皆退大學士學
士升自東階以次跪
御榻之左西面北上記注官進立
御榻之右滿内閣學士一人奉折本至黃案前北面跪
奏每奏一事
皇帝降旨大學士學士承
旨訖興由東階降記注官由西階降
皇帝還宫皆退(會大清典)
聖祖仁皇帝御製宫門聽政示閣部諸臣詩中書天
下本六官庶僚首絲綸委寄隆分職慎所守上相列天
階喉舌筦北斗乾象方昭垂古來詎虚受軒皇置六相
姬文擇四友得人邦乃昌此事諒非偶曰予既寡昧欿
然謝哲后聽政日不遑望道遠何有啟沃藉臣鄰匡贊
資左右雖云際昇平民物豈康阜圖終貴謹始治安莫
予狃廣業惟克勤勵精期永久作詩一相勖敬哉庶無
負
乾隆十二年
御製御門詩凌晨御内朝咨采接羣彦嘉言孰予告
庶政惟爾贊稍釋望雨愁未愜求治願周公古元哲猶
坐以待旦欽哉與日深敢恃
天恩眷
乾隆十六年
御製御門日作(時閏五月五日)勅幾咨卿尹宅俊引庶士勤
政勉居諸
家法匪今始𤨏禁及林苑一例無二理作所凛書義行
健玩易旨御門實舊典孜孜厪治體雨後曉氣清殿閣
薰風美庶務既裁緐獨對亦察邇傍午試豫遊觀農心
為喜閏月不閏節龍舟閙可已(近試新進士朕命以閏月定四時為題應試者)
(有競渡繼清音之句雖詩人咏景别裁無所不可然讌賞亟則敬勤弛故不命重陳龍舟之嬉末句並及之)
乾隆二十一年
御製御門口號御門各部奏封章進止疇咨不厭詳
一日萬幾寧止是要因愛禮亦存羊(本朝宫中家法日接廷臣行在盖無)
(間時不藉御門然後為對敡勤政也故偶及之)
乾隆三十一年
御製御門口號折本積黃扉明庭待指揮每因遵典
故益切慎幾微綏屢心誠慰持盈意敢違如云虞榖賤
進退定何依(連歲遇稔有慮穀賤傷農者斯則無一而可矣人之不知足有如是哉)
乾隆四十三年
御製御門日作廿七月中簡吉禮(二十七月之内几遇大祀躬行)
(中祀則遣官其經筵耕藉諸典例皆停止惟御門聽政及御殿視朝為勤政要務例當如常舉行并服色是日)
(亦易素服不御)御門御殿例無刊勑幾以此實政繫修典寧其
虚數(去聲)觀却有侍儀節相預(大學士高晉入覲在京已命回兩江總督任渠以備)
(位綸扉從未得瞻御門大典懇請于是日隨班與觀儀節再行起程從之)每看背本省郎難
(内閣學士奏摺本率係背誦凡記憶未熟及清語生䟱者往往遺忘訛舛視為難事)臨軒降旨惟
清語(每奏一摺本畢䧏旨悉以清語漢大學士中曾習清書者亦能領會誠國朝善制也)法
祖由來見一端
(臣)等謹案節年
御門
御製詩謹繹有關紀述事實者恭載卷内餘不備錄
又案會典凡恭遇齋戒之日太常寺進銅人陳於
乾清門扉左
乾清門之旁左為
内左門右為
内右門軍機大臣
南書房翰林
内務府大臣官員出入亦得由之墀下東出者為
景運門西出者為
隆宗門皆五楹門各三
内左門之東
内右門之西周廬各十二楹東為文武大臣奏事待漏
之所西為侍衛房及
内務府軍機處直舍皆南向其南相對周廬各五東為
宗室王公奏事待漏之所西為
内繙書房(宫國朝史)
(臣)等謹按
内左門外
内右門外南北向各直廬皆乾隆十二年建
乾清門之内為
乾清宫
皇帝召對臣工引
見庶僚皆
御焉宫廣九楹深五楹正中設
寳座左右列圖史璇衡彛器殿前露臺列龜鶴各二晷
影嘉量各一寳鼎四中為甬道與
乾清門相屬左右丹陛南出者二東西出者各一東西
丹陛之下有文石臺二上安設
社稷江山金殿(宫國朝史)
(臣)等謹按
乾清宫順治十二年建康熙八年重建宫内恭懸
世祖章皇帝御筆額曰正大光明
聖祖仁皇帝恭跋云
皇考世祖章皇帝御筆正大光明四字結搆蒼秀超越
古今仰見
聖神文武精一執中發於揮毫之間光昭日月誠足嫓
美心傳朕罔不時為欽若敬摩勒石垂諸永久為
子孫萬世法康熙十五年正月吉旦恭跋兩楹恭
懸
聖祖仁皇帝御書聮曰表正萬邦慎厥身修思永宏敷
五典無輕民事惟難北兩楹
皇上御書聮云克寬克仁皇建其有極惟精惟一道積
于厥躬
聖祖御製乾清宫讀書記二帝三王之治夐然尚矣
後之人興于千百世之下而欲遐稽往烈以為多聞畜
德之資非載籍是賴厥道無由顧載籍極博大而道德
之淺深政理之因革小而聲名度數采章文物之繁靡
弗該也靡弗悉也若徒習其文詞侈其浩博而不深考
其道法之大原得諸心而致諸用古人之言皆陳迹耳
於我何與焉朕自沖齡性耽學問踐阼迄今罔自暇逸
未明求衣待旦視事講臣執經羣工入奏未嘗一日不
與相接既退裁决庶務披覽章䟽有間則書冊翰墨之
外無他嗜好端居乾清宫取六經之書發而讀之以求
契夫古聖人之心將以致其用而未能也又上下古今盱
衡數千載思昔人之所以致其用者而求之乎紀志表傳
編年紀事之文將以考其用而知其心之所存朝斯夕
斯怡然忘倦盖浩乎其未有涯悠然其未有艾也比者
海宇乂安國家閒暇而風俗人心未能登進淳良聿臻
上理每一念之&KR0832;然於懷將以得之於心者而實致諸
用焉積晦明閱寒暑展卷吟誦神理淵穆如晤古人夫
乾為健天得一以清所貴執中而建極也自強不息以
希天遜志好學以希聖朕雖不敏詎弗勉旃
又
聖祖御製寶座五屏風銘惟天聰明惟聖時憲惟臣
欽若惟民從乂首出庶物萬國咸寧愷悌君子四
方為則功崇惟志業廣惟勤知人則哲安民則惠
皇上御製乾清宫五屏風銘(有序)予年十二時始解文
義每侍
皇祖於乾清宫得瞻
御座後屏風集諸經銘語即知綜括治道無遺而為君
者必如是然後可謂盡君道也踐阼後益用以自勵思
欲衍繹諸句各為一銘而理精義博日引月長三十六
年于兹予亦六旬有一矣昔衛武公作抑戒老而自警也
予侍
聖母不宜言老而自警之意則不可無夫此集諸經語
誰不能成誦然言之易而行之難語云適百里者半九
十里苟所行不符乎所言予愧不滋甚哉銘曰自我
民聽
天以為聰自我民視
天以為明(叶)無曰高高在上惟
命不于常奈何弗敬夙夜不遑純佑惟休惟恤亦無疆
(天右惟聰明)粤我
列祖憲
天惟聖宅中圖治敬勝義勝允兹克明佛時仔肩以似
以續惟曰欲至於萬年(聖右惟時憲)予有股肱予有心膂
恤小民之依惟予與汝曰惟欽哉厥欽匪從陳善弼邪
無私則公(右惟臣欽若)至弱而不可勝至愚而不可欺心
焉懷保庶其從治厥𩔖有四厥數無萬暑雨祁寒曰咨
曰怨思艱圖易遹求厥寧用顧畏于民碞遹觀厥成(右惟)
(民從乂)百姓注耳目一人孩之萬幾凛旦明一人裁之
惡乎危於不知惡乎失於好逸惡乎損招于矜驕(右首出庶)
(物)人莫不衣食也足之則寧民猶水也澄之則清使
菽粟布帛如水火亦其難矣豈可虚詡昇平(右萬國咸寧)
和樂且湛君子之愷(叶)平易近民君子之悌君子終日
乾乾體仁長人大都為為君者而言(右愷悌君子)譬如北
辰居其所而衆星拱之德斯要矣為則者心誠奉之苟
失其德孰與為則戒之慎之斯焉惕息(右四方為則)在昔
文王即康功田功志厪惠鮮受命惟崇詰戎固要黷武
非賢以是為功失之天淵(右功崇惟志)曰宵衣豈誠宵衣
乎曰旰食豈誠旰食(叶)乎即誠宵旰而心不在焉亦得
謂之真勤(叶)乎君者臣之師乎將以督人而已固可遺
乎(右業廣惟勤)為君奚難難于知人唐虞已然而况而今
(叶)忠邪莫辯善惡紛陳貎不易察心更難諶(叶)量材授
職各有分司廣諮博訪或稱不知在彼則可在我則遲
蒿目焦心分憂其誰(右知人則哲)三代以下治世常稀其
故云何安民莫為安民若何莫如惠施惠心弗問元吉
易辭(右安民則惠)
又
御製宫殿四銘(有序)宫殿者所以受之
祖考傳之子孫建極撫辰以治四海且鴻稱煌煌顧名
思義常恐羞之其視盤盂几杖日用之物不綦重乎因
讀韓愈五箴有警倣其體為四銘焉大哉至健純粹
而精昭昭成象蕩蕩難名四德嬗用六位時乘靜專動
直資始大生我
祖我
考奉是丹楹五福敷鍚萬國咸寧敢恃崇居惴惴矜矜
益慎體乾惟皇永清(右乾清宫銘)萬物致養是曰
厚坤安貞廣大配
天為元昔在
盛京
清寧正寢建極熙鴻貞符義審思媚嗣徽松茂竹苞神
罔時恫執豕酌匏廣博無疆黃中正位以繼以繩惟曰
欲至于萬世(右坤寧宫銘)四德何以首元四時何以首春
仁者人也要莫大於親親刑寡妻以至兄弟民同胞而
物吾與皆由此施關痛癢而肫肫然其所包者廣是以
孔子對門人之問不同而莫非由己之所存人盡宜勉
又何况乎為君吾用是居昭仁之殿怵然惟恐有愧乎
斯言(右昭仁殿銘)求全之毁吉德也辯之不已是惑也不
虞之譽凶德也居之不疑是惑也知惑不為直言其來
知惑而為諛言其滋諛滋悔生直來其亨宜已而辯汝
奚為善宜疑而居汝惑奚祛屏乎營乎其思德之所宏
乎(右宏德殿銘)
(臣)等謹按
宫殿四銘恭繹
御製序文體製本相連屬未便分析編載今謹備錄於
乾清宫卷内至
宫殿各條制度仍另詳後卷
聖祖御製元夜與諸王宴乾清宫詩今夕丹帷宴聮
翩集懿親傳柑宜令節行葦樂芳春香泛紅螺重光搖
絳蠟新不須歌湛露明月足留人
世宗御製恭侍乾清宫詩殿閣參差際碧天玉階秋
色靜芊綿雲開北闕祥光滿雨過西山霽色鮮寳座金
爐香靄靄彤墀仙掌露涓涓承顔頻荷
温顔接凛惕趨蹌繡扆前
皇上御製九日乾清宫侍宴恭紀詩繡錯仙枝煥彩
霞重陽侍宴佩萸華牋分
御筆親標韻席撤
皇恩别賜&KR1000;一德賡歌仁夀世太和景象
聖人家獻詩爵躍追天保宴畢歸來日未斜
(臣)等謹按
御製九日乾清宫侍宴詩載于樂善堂集兹恭錄卷内
乾隆四年
御製新正二日召集羣臣於乾清宫賦柏梁體詩朕既
首倡又成七言一章泰交堂陛列鴛聮日暖彤墀淑
景鮮祗以賡歌鳴喜起非誇宴樂沸絲絃觴浮柏葉添
吟興筆灑瓊華映綺筵更慶元正飄六出又增新瑞紀
瑤編
(臣)等謹按
乾清宫筵宴
御製詩謹繹有關紀述事實者恭載卷内餘不備錄
又按向例元旦宴諸王於
乾清宫次日宴羣臣自乾隆二十四年以後皆於上元
後一日賜羣臣宴於
圓明園惟諸王仍筵宴於
乾清宫如舊儀
欽定日下舊聞考卷十三
