欽定日下舊聞考卷二十一
國朝宫室(十三)(西苑一)
西華門之西為
西苑榜曰西苑門入門為
太液池(宫國朝史)
(臣)等謹按
西苑太液池源出玉泉山從
德勝門水關流入滙為巨池周廣數里自金盛時即有
西苑太液池之稱名蹟如瓊華島廣寒殿諸勝歷
元迄明苑池之利相沿弗改然以供遊憩而已我
朝
列聖相承勵精圖治於此引對臣工綜理機務或宴賚
王公卿士或接見朝正外蕃以及征帥勞旋武科
較技例於苑内之
惇叙殿
涵元殿
瀛臺
紫光閣
親莅舉行龍光燕譽𢋫拜揚休冬月則陳冰嬉習勞
行賞以簡武事而修
國俗云
乾隆二十三年
御製仲春西苑即景詩鸞輅西華祭後移趯臺更服
便疇咨還餘清暇千官退朅對韶光一賞宜積素已消
簷際雪輕黃欲上柳稍絲聽鴻樓上看迴鴈春色人間
許共知
乾隆四十一年
御製幸西苑接見朝正外藩年班回部哈薩克來使及
四川土司土舍頭人等之初次覲謁者即事得句步
輦西華西苑巡匪遊圖覲遠徠臣夾衢左右紛迎接露
冕笑言普拊循回部更番久依例(庫車三品阿竒木伯克阿克伯克等十三)
(人朝覲如年例)内旗扎薩舊稱賓(内扎薩克四十九旗之蒙古王公台吉等輪歲朝正舊稱)
(蒙古賓客以示優異)土爾(讀作平聲)扈入朝如鴈(土爾扈特及杜爾伯特新附之王公台吉)
(等亦每年輪番入覲)哈薩克流仰集鱗(哈薩克汗阿布賚遣使卾託爾齊等朝貢適至)來
享來王來賀節土司土舍土頭人(兩金川平定以後其餘各土司羣籲瞻仰)
(因許其照回部例輪班朝賀今初次來京之土司明正宣慰司甲爾參德沁等八人及綽斯甲布土舍綽爾甲)
(爾參等三人土守偹加頭等侍衛木塔爾等十一人德爾格特頭目索特納木拉布坦等七人即命成都將軍)
(明亮統率以行兹於西苑門外隨衆夾道叩謁隨傳旨詢慰並加賞品級頂帶及冠服有差)撫兹武
偃文修世益切盈持泰保寅
(臣)等謹按
西苑
御製詩謹繹有關紀述事實者恭載卷内餘不備錄
御製冰嬉賦(有序)陸行之疾者吾知其為馬水行之
疾者吾知其為舟為魚雲行之疾者吾知其為鵾鵬鵰
鶚至於冰則向之族莫不躄躠膠滯滑擦而莫能施其
技國俗有冰嬉者護膝以芾牢鞵以韋或底合雙齒使
齧凌而人不踣焉或薦鐡如刀使踐冰而步逾疾焉較
東坡志林所稱更為輕利便捷惜自古無賦者故為賦
之其辭云歲暮星窮和叔告冬隂凝北陸律中黃鐘
景長而土圭可測瑞兆而雲物皆同撫序兮羣辟殷聘
考時兮三農蕆功有厲疾之征鳥鮮求信之蟄蟲呌嚴
颷兮栗烈凛肅氣兮穹窿於斯時也火井無燠温泉不
熱何水不凝何波不結阻平川之會海徒望&KR1977;潫勒奔
峽之傾流惟聞幽咽澌盈九曲謝神禹之剔鬟凍合三
山駐王喬之旌節躍魚之表孝曾傳覆鳥之昭祥見說
則有鏡呈太液璧寫龍池占昏危之應宿值顓頊之司
時沍而不流兮礙矜鱗之鯉凝而原澈兮疎倒影之梅
(叶)皓皓皚皚兮暎白塔之孤矗溓溓泠泠兮隔玉蝀之
横欹載取載藏兮順彼月令以訓以賚兮陳我冰嬉爰
荅歲華率循舊典陳旅集衆既雷動而風行結部整行
埒春蒐而秋獮元冥受律戢水族與波臣蚩尤秉旗乃
暴禦而祟遣於是戎士憑怒武卒振拳渴思一試遑慮
誰先齊撙撙其轇轕兮昈陸離以屬聯駭營營其佖路
兮紛偨傂以羅駢袒劉吕之左右兮各殊事以布班倏
隂陽之閉閤兮期奏績以勤宣衣短後膝蔽前鞾齒雙
利鞵刀兩儇編伍森列齊隊便旋於斯少息以待號令
之傳焉爾其屯萬人於中堅兮屬堪輿以壁壘奔八神
以周衛兮招丁甲而發指亘長縆以節止兮羣總總而
切儗驛綵旌以傳符兮看縱縱之立俟心無别營目不
他視遂乃朱旗颭捷步騰緹衣揚輕武&KR1698;聳擢布濩豗
逐䞴趟踧沑波流蠭軼猋驚閃如曳電疾若奔星蹂蹈
雲衢揚揮玉京故其為聲也軯礚隠訇礌硠激越硡砰
殷轔雜沓震疊謍振天棖響匉地臬慴波底之娵隅堕
林間之巢鶻元武縮殼而屏氣燭龍守珠而閉闕起涌
泉會奔物雖天籟之號竅比千鈞於一髮其為狀也似
東皇整駕於若木之墟羲帝弭節於扶桑之津應真挂
鍚以凌虛茅君驂龍以羾天(叶)過驥羣而駿足搶捍上
扶遥而鵬翼圖南(叶)蠖略迴翔演沲糾紛鏡大圓而晶
晶皛皛珠萬琲而爛爛璘璘交差曼衍歴落皴鱗突都
盧兮輕趫迅龍驤兮麟振奕六虬兮沛艾御八風兮穆
&KR0776;首進者却視而小憩繼至者錯履而蹵跟虞後來之
比肩更前往而擢身傑者得幟疇與比倫遺者失志苐
如逡巡復有革戲其名圓鞠漢家有執機之譬黃帝作
練戎之俗武由是習兮其爭也君子好謀而成兮如祭
則受福申明誓兮衆聽無譁陳廣場兮各司其局乃其
冰牀駐於琉璃之界豹尾扈於鸑鷟之隈千官儼立於
懸圃萬隊佇待乎瑶階歴天之旗影捎朵殿昭雲之蓋
光熻趯臺殆而容與惄若㣶徊執事者中立而不倚爭
捷者有前而無回珠毬一擲虎旅紛來思摘月兮廣寒
之窟齊趁星兮白榆之街未拂地兮上起忽從空兮下
迴突神龍之變化蕤翔鳳之䯱䰄鶣&KR1870;燕居姌嫋鴻猜
怡情悦目有如是哉夫其伯仲分甲乙第併前行賞縱
後亦逮(叶)勇者特旌任者均賜普被曰仁有差曰義則
豈啻西苑餙紅板之柁温泉設錦鞍之戲而已乎重曰
仲尼有言射觀德兮安不忘危舊是式兮惟歲之宴以
休以息兮一日之樂匪賚曷得兮敬告後人無或逾則
兮
御製蜡日坐冰牀渡太液池誌興破臘風光日日新
曲池凝玉净無塵不知待渡霜花冷暖坐冰牀過玉津
太液人行步玉花金鼇遥望鎻煙霞勝遊不數瓊華
島愛聽寒林噪暮鴉
(臣)等謹按
御製蜡日坐冰牀渡太液池誌興詩載於樂善堂集今
恭錄卷内
乾隆七年
御製太液池泛舟詩新水一篙深載舟猶力弱偶來
弄澄碧滄浪意可樂天空鳬鴈閒波静魴鯉躍是時春
始半夾岸夭桃灼旋惹東風吹紅英貼波落韶華固不
牢長歌興所託
乾隆十一年
御製太液冰嬉十二韻順時陳國俗擇地試雄觀號
令傳何若威儀紀水官光凝元玉浦聲咽碎珠灘散處
雲馳宇紛來雪噴湍端因智獨勝奚必力俱殫疾以徐
斯疾安其危乃安御風列應譲逐日夸無難迅似巖飛
電温知犀辟寒超羣殊閃㸌作勢更媻珊擬議弦催箭
形容鏡舞鸞一時誇奪幟獨步早登壇妙義韜鈐外憑
人著眼看
乾隆十二年
御製太液池泛舟詩玉蝀橋頭駐六驄溶溶太液一
舟通苑花隄柳添煙景弱葦新蒲茁露叢煙中樓閣
座中移雨後風光慰後思憂慮勾消詩數首清和恰似
昨年時漭沆澄波疊翠涵天光雲影適來參獨舂依
葦毶毶白遠嶂疎眉淡淡嵐樹沃濃青花發紅疇人
占節報南風(是日立夏欽天監奏南風占云五穀熟)一般西苑經行處却
與前朝迥不同(二十日幸圓明園停蹕西苑傳膳正望雨際也)
乾隆二十八年
御製液池泛舟三首飛龍蓬島御風輕(蓬島飛龍液池舟名尚前)
(明物時加修飾供御用)暢好液池新水生却是西濛人不識直云
天上坐而行(時愛烏罕等部陪臣請瞻仰御舟允之並喜詫以為得所未覩)盆梅隄
柳爭春色岸芷汀蘭勒水芳何必其來盻衮衮會看一
到去堂堂玉蝀金鼇亘臥虹承光樓閣倒涵空勝朝
遺跡春明夢殷監兼存水監中
乾隆三十三年
御製太液池泛舟即景雜詠液池春水恰勝篙淺漾
鞾文靜息濤素艇居然利轉動層樓傍岸繋龍艘(㳖池中有)
(瀛海飛龍船層樓飛甍勢甚閎麗蓋明時舊製歴年修葺壯觀而已以艱於舉動每繫岸不用)第一
名泉遠溯津新波暗長拍船脣書雲迴雁即去雁字柳
今人非昔人水面樓臺鏡裏圖當年佔畢記曾吾庭
前菶菶萋萋者幾换新梧伴舊梧春菜青隨冬菜生
園欣豐澤重農情即看土脉含香潤指日行將此試耕
煙光澹澹接波光松色青青柳色黃鳬雁翺翔真得
所笑他也自託君王過牐還須小步隄犁然水便有
高低又看桂棹蘭槳盪聊為乘閒快覓題三海何曾
五里遥(液池舊有三海之名蓋明時内監所稱相沿未改其實兩檎隔之耳經行不過五里若革虚□)
(可見一班)㭬人張大笑前朝心無俗便神仙境韓衆安期底
用招承光臺殿鬱嵯峨金躓元顛明復磨祗有東廂
古松樹春來依舊發新柯
乾隆三十六年
御製太液池泛舟詩初生春水綠波清六棹蘭舟送
以輕不廿日前朅爾憶拕牀曾是碾冰行永安(寺名)白
塔矗岧嶤掬手波中若可招冰水設還相較量究欣漾
影此為遥黃薰岸柳綠生莎春意舒遲覺漸多漫惜
新花猶未發雪英纈樹匪梅何蒼雲縹緲望瀛臺分
付吟情俟再來登岸合教還紫禁封章應有待批裁(凡駕)
(行之日雖無輪班引見之員而各省督撫奏摺仍即以時批發)
乾隆四十年
御製太液池泛舟詩液沼冰融可泛舟致齋前偶試
清遊還宫况此為路便監水因他作楫求魚躍雁迴化
工暢天光雲影靜機投鳴榔聲裡忙登岸為接軍書報
置郵(連日盻望軍郵甚切適於舟上接阿桂富德奏函隨命登岸與中啟閱將回宫批荅不暇遊覽)
(臣)等謹按
太液池
御製詩謹繹有關紀述事實者恭載卷内餘不備錄
西苑門循池東岸西折臨池面北正門曰
德昌門門内為
勤政殿殿後為
仁曜門(宫國朝史)
(臣)等謹按
德昌門内正殿五楹北向恭懸
聖祖仁皇帝御書額曰勤政
皇上御書聯曰常切單心歸宥密每懷勅命凛幾康
乾隆七年
御製勤政殿對雨詩梅雨頻霑欲作霖坐來九夏豁
煩襟風花帶濕飛殘瓣驚鳥衝煙覓遠林階齒暗琴紛
作響簷牙細溜亂如斟封章覽罷饒清課芸簡閒披獲
我心
(臣)等謹按
勤政殿
御製詩恭載首見之篇餘不備錄
仁曜門南為
翔鸞閣閣後東樓曰祥輝西曰瑞曜由閣而南為
涵元門門内東向為
慶雲殿西向為
景星殿正中南向為
涵元殿(宫國朝史)
(臣)等謹按
翔鸞閣廣七間左右延樓迴抱各十九間
涵元殿正中恭懸
皇上御書額曰天心月脅東室額曰含經味道聯曰四
面波光動襟䄂三山煙靄護壺洲又曰風篁叶韶濩
雲樹藹蓬壺西室聯曰於此間得少佳趣亦足以
暢叙幽情皆
御書
乾隆七年
御製冬日涵元殿詩插架三千玉帙陳明窗領略小
陽春庭虛時聽松風古香靜還思梅萼新階草向暄猶
織毯液波知暖尚拖銀底緣未釋中心悶多少茅檐失
所人
乾隆三十八年
御製題涵元殿趯臺貽勝國庭樹百年枝古殿臨中
正新題易柍楣(舊名香扆殿乾隆辛酉易此額)瓦隂餘積雪簾額煦春
曦物物涵元化欽哉茂對時
(臣)等謹按
涵元殿
御製詩謹繹有關紀述事實者恭載卷内餘不備錄
涵元殿之東為
藻韻樓西為
綺思樓正北相對為
香扆殿(宫國朝史)
(臣)等謹按
藻韻樓
綺思樓上下各六楹
香扆殿三楹殿之東有室三楹北向額曰溪光樹色聯
曰圖畫參生動詩書閱古芳北接三楹西向額曰
虛舟聯曰閒雲入忩牖清露滴梧桐又曰心澹水
木秀興幽魚鳥閒又曰罏香畫靜雲編展花海春
深竹檻清殿之西有室三楹北向額曰水一方北
接三楹額曰蘭室聯曰亭臺涵月鏡花木暢天機
又曰過眼寸隂求日益關心萬姓祝年豐
乾隆二十三年
御製賦得虚舟芸齋臨太液芝榜署虛舟趣味南華
永蹟惟勝國留灑然閱今古曠若忘(去聲)沉浮秋月當忩
印春波拍岸柔幾曾慮風浪無礙侣鳬鷗我有濟川意
還殷作楫求
又
御製賦得水一方趯臺三面水書室敞南榮亭接迎
薰近池臨太液清畫如展李(思訓)趙(伯駒瀛臺猶勝朝故蹟多金碧樓臺也)
境即是蓬瀛三復蒹葭什懷賢獨泥情
乾隆二十四年
御製香扆殿詩環瀛南面據崇基建置猶傳勝國貽
金界樓臺思訓畫碧城鸞鶴義山詩茁庭祗合三珠樹
漾牖宛同百子池未及澄懷淳樸也每因閱古率評時
乾隆二十九年
御製綺思樓詩口過非惟宜戒之(佛經口過四一綺語也)有為
終不若無為請看萬紫千紅者大塊何曾費綺思
乾隆三十二年
御製蘭室口號一忩嫩日正和暄與善人居味古言
却笑奉宸太着相國香真箇植盈盆
乾隆四十年
御製藻韻樓口號不迥書樓纔十笏所饒架有縹緗
羅退之木強(去聲)何妨窄(見六一詩話)却是因難見巧多
(臣)等謹按虛舟諸處
御製詩皆恭載首見之篇餘不備錄
香扆殿後南向曰
瀛臺東為
春明樓西為
湛虛樓(宫國朝史)
(臣)等謹按
瀛臺為明時南臺舊趾
本朝順治年間稍加修葺
皇上御書額曰瀛臺有木變石在春明湛虛兩樓之中
恭刊
御製庚辰題句於上
聖祖仁皇帝御製瀛臺偶作蝉鳴槐葉綠魚躍芰荷
風太液臨斜景參差更不同
聖祖御製瀛臺詩紅闌橋轉白蘋灣叠石參差積翠
間畫舸分流簾下水秋花倒影鏡中山風微瑶島歸雲
近日落青霄舞鶴還乘興欲成蘭沼詠偶從機務得餘
閒
聖祖御製夏日瀛臺許奏事諸臣網魚携歸詩西苑
頗幽䆳崇臺俯畿甸鮮雲蔭修廊南薰披廣殿水木既
周遭卉物亦蔥蒨嵐光翠欲流林暉清可薦於兹滌煩
暑敢曰恣游衍眺遠暢陽和居高協靈撰朝來覽封事
灑灑意忘倦高閣畫漏移彤墀集羣彦靖共往汝諧勤
劬荅予眷姑為池籞遊從容任所便投綸錦鬛飛舉手
織鱗見委蛇退食心庶幾娛式燕
世宗憲皇帝御製瀛臺泛舟詩春深遊上苑鼓柂盪
中流波湧方壺島林開翡翠樓落花飄兩岸垂柳拂扁
舟此日歡無極
君思被獨優暮轉西池棹風微錦浪平蜻蜓閒自得
鸂鶒遞和鳴舉網雙鱗獲停杯四韻成仙山何處訪即
此是蓬瀛
皇上御製瀛臺記入西苑門有巨池相傳曰太液循
東岸南行折而西過木橋䆳宇五間為勤政殿自勤政
殿南行石隄可數十步階而升有樓門向北扁曰瀛臺
門内有殿五間為香扆殿殿南飛閣環拱自殿至閣如
履平地忽緣梯而降方知為上下樓樓前有亭臨水曰
迎薰亭東西竒石古木森列如屏自亭東行過石洞竒
峯峭壁轇轕蓊蔚有天然山林之致蓋瀛臺惟北通一
堤其三面皆臨太液故自下視之宫室殿宇雜於山林
之間如圖畫所謂海中蓬萊者名曰瀛臺豈其意乎
御製瀛臺觀木變石詩異質傳何代天然挺一峰誰
知三徑石本是六朝松苔點猶疑葉雲生欲化龍當年
吟賞處借爾撫遐蹤
(臣)等謹按
御製瀛臺觀木變石詩載於樂善堂集今恭錄卷内
乾隆四年
御製二月十三日恭侍
皇太后遊瀛臺紀事詩
永康曉闢問
安迴鳳輦晨遊重侍陪搖曳晴光看御柳分明春色遍
宫梅西山翠暎屏風列太液冰融鏡面開仰識
慈顔多悦豫熙熙萬物樂春臺
乾隆六年
御製瀛臺木變石歌效李長吉體大山穹谷崇且盤
山頭鶴駐曾棲仙岑巒嶇峿扶孱顔金堂玉室相鈎連
雲興霞蔚吐紫烟含囊靈瑞如陶甄靈林冥冥冠其巔
其幽叢雜多桂蘭是為天宇宅天男乃有異木鎮厚坤
蚖菕杜松非其倫蔽虧天日無朝昏為舟十數皆其孫
匠石却顧持斧奔水龍噴泉沃厥根啼蛄弔月星漏痕
干雲負霜枝曲卷靈鶬振翅毛羽鮮老桂漫誇吳質眠
白榆空足沈郎錢櫛櫛銀雲車蓋翩挂以雙丸繞魄淵
夀比散木已有年女夷不敢司厥權付之圓蓋全其天
枝離幻作秦女焉會觀木石兹同壇為髮為身一體全
亭亭傑豎無比肩暖春生玉疑藍田磷磷爛爛出五原
女媧煉石兹尚存傍林插巖絶攀援竒礓詎妨山溜穿
五丁不可奪其堅端州石工安足論移來曾受海神鞭
五車能上束馬牽都下傾城咸厭觀方壺蓬島資盤桓
辭山不戀山木繁瓊臺璿室何丸丸罘罳風呌露掌寒
漢唐池館今依然為薪非火悟火傳
乾隆七年
御製瀛臺竹木牀歌靜憩軒中横短牀不雕不斵伊
誰造竹皮木骨恰相稱詎誇華餙誇質老我聞玩物能
喪志漆器進諫明至道涓涓之水成江河其流滌器装
七寳何如兹牀樸且完安置妥貼不欹倒松齋夜靜夢
周時梧階晝永攤書好異物不貴凛前訓用銘座右期
相保
乾隆十一年
御製正月十六日奉
皇太后瀛臺看烟火即景燈詞八首夜珠東望正圓
規(是月望在十六日)南極祥光暎座垂
王母瑶樽斟北斗由來西苑是西池鄒陽律裏氣初
旋萬歲山前春欲燃簇簇魚龍紛陸海離離瓊玖積銀
田誰遣微雲點太清(是夕微雲)銀蜍為譲火蛾明上元此
日有餘樂宣德當年奚比衡賢王列坐賜酥茶中外
熙和久一家百道如虹朝貝闕萬條似箭走金蛇雲
霞錦繡燦瀛臺花發何須殷七來百子池邊麟卓犖萬
年枝上鳳毰毸玉蝀金鰲亘夜光非烟馥郁裊風香
殿前底事金蓮徹歸第羣看相是張(大學士張廷玉自雍正年間至今與)
(上元燈火之觀凡二十餘年故以張說故事比之)火裏開花幻豈真輪中轉法
佛兮人乍從上苑觀梅柳葉葉枝枝有脚春瑞葉瓊
花鏤上林東風又復作輕隂詩人漫道妒佳景農父多
應比好霖
又
御製歲在丙寅序行金昊有秋叶慶景物咸和敬稽
皇祖時曾舉瀛臺鍚宴之典宗親咸與爰循舊制集王
公宗室等於八月二十七日瀛臺宴賞用展周親因成
三律露色烟光靄禁垣昌辰嘉宴會親藩榖登萬寳
真成瑞菊先重陽已泛樽拂檻蘢蔥木有本拍堤汪濊
水宗源何須禮數拘酬酢同是神堯膝上孫(是日并召朕同行弟)
(兄無爵者亦逮)雁齒紅橋玉影明壺天縱目儼蓬瀛拂招林牖
風光美負帶烟霞景物清笑語從容伯兮叔獻酬交錯
弟於兄一堂敦睦家人吉却陋山河帶礪盟綺疏晴
旭麗曈曨樂事天倫和氣融徐進雕槃瓜有瓞䋣滋釦
砌樹連叢情抒共許飛吟管興洽偏思駐漏筩行葦歌
成欣既醉高秋樓閣靄春風
又
御製是日宴間復成六韻秋烟靄顥空晴旭上宸楓
情闊十年久(朕御極十年矣因循未得與近支昆弟羣從歡會今秋西成萬寳適以在宫始閒宴)
(於瀛臺云)歡殷一日中螽斯歌揖揖(是日與宴者凡百人其有事未至者尚復五十)
(餘皆並曾皇祖親孫元也)燕喜樂融融乍可方觀梓何須待剪桐
銀潢兼玉葉
祖德與
宗功
聖日高懸處承恩膝下同
又
御製我
皇祖時曾集大小臣工於瀛臺宴賞甚盛典也兹因西
成豐稔百物蕃昌於八月二十八日賜宴公卿庶僚於
瀛臺以昭繼䋲宣豫之意得詩四首并示諸臣其欲𢋫
韻者聽趯陂鵷侣接鳴珂霽宇空澄氣色和共喜向
筵開早菊多緣紀歲得嘉禾柏梁臺畔騰牋集仙萼亭
邊載筆過緬想
虞廷傳盛事颺言何以繼𢋫歌鏡中樓閣五雲稠皎
日揚輝素景浮湛露詩成天酒下蓼蕭樂作徵招流曲
江早獻千秋鑑梁國還登太液舟三世方明陪御賞
(大學士張廷玉之父曾侍此會皇祖西苑宴賞今與其子若靄共陪亦盛事也)從教佳話冠
螭頭璇霄猶覩曉蟾娟濟濟冠裳擁慶烟丹粟香中
陳桂醑玉山頽處酌瓊筵崇牙徐聽鈞天奏高閣遥聞
晝漏傳此日含毫多沈宋昆明漫數景龍年蘢葱雞
樹翠華留相悦君臣共唱酬鎬上宴開惟卜晝樓前酺
賜正登秋在隂鳴鶴方靡爵樂藻遊魚不避鈎試問彬
彬玉堂客瀛臺然否即瀛洲
又
御製秋日瀛臺集臣工宴賞既仿柏梁體聯句復召大
臣及内廷翰林等三十八人用唐臣李嶠侍宴甘露殿
詩為韻依前歲翰苑故事朕成首什及末章羣臣以次
分賦蘭州玉蝀風珂馬金鰲月令日秩威儀文筵盍
簮笏
皇祖垂芳型元臣會華髮旨酒於以柔晩香猶未歇拈
詩得李嶠成序懷王勃申咨山甫儔其何補衮闕白
藏昌百嘉西苑駐重牙翔鳳(閣名)馡香穗遊龍(舟名)捲浪花
喜因歌黍稌政可問桑麻水影含橋直山容入座斜杯
浮漿是瀣盤進棗如瓜侍宴詩成處還看飛暖霞
乾隆十二年
御製晩秋瀛臺即景詩仗馬排芳岸遊龍達玉津趯
臺宛蓬閬香扆重逡巡樹態疎添紫波光皎叠銀誰云
秋色老蘭戺鎮涵春綺砌黃花秀蝦簾朱烏晶篆烟
徐遞馥芸帙静含清巖峽猶飛瀑池亭可泛觥蓼蕭遊
豫處著壁畫圖成(去歲賜宴賦詩已命畫院繪圖壁間)
又
御製瀛臺大理石屏歌直方大幅出巖巒製為屏風
陳座端不忘本來具神解林嶺猶肖點蒼山琉璃罘罳
嫌巧脆錦綉纂組徒繁麗豈如山骨堅且朴更不鏤斵
致刓敝白質青文潤以腴高低溪壑天然圖倪黃董巨
稱妙手疎皴澹染終不無廉而弗劌柔豈屈巍然猶是
前朝物幾經海水復桑田依舊春風更秋月
乾隆十三年
御製雨後瀛臺詩朝暾散曙光徂雲在空宇趯坡花
木叢太液鳶魚聚潤含草味馨漲益瀑聲怒山亭水榭
問並輦同舟所子然成暫來愴爾獨延佇景光迅與否
瞥眼半年許(自幸魯迴鑾值事故今始至瀛臺云)
又
御製孟冬上旬於瀛臺賜經略大學士傅恒及命往蜀
西諸將士食並成是什大清聲教暨遐陬豈有來王
稽蜀酋黷武開邊非我志安良禁暴藉卿謀行軍吉值
初陽復賜食恩同湛露流轉瞬明年擒娑虜還教開宴
侑封侯
乾隆十五年
御製瀛臺小宴外藩詩行慶宜春嘉客來趯臺曲宴
例教陪晴開苑樹媚韶景雪糁天街淨薄埃樂奏雅寅
初入律恩頒湛露滿浮杯一家中外熙和際保泰孜孜
日念哉
又
御製夏初瀛臺即目詩敬舉
常雩蕆事回仙壺咫尺暫徘徊花含宿雨迎雕輦樹張
(去聲)清隂覆曲臺水闊鳬依寧北去(鳬雁以春候北嚮至塞外換羽育卵液池)
(水闊有留集於此者故特紀之)堂深燕賀定南來載𢋫鍚宴傳佳話繪
壁流連幾住迴(丙寅秋八月賜宗室羣臣宴於惇叙涵元二殿聯句賦詩並命畫苑臣繪圖黏)
(於壁間以紀其盛)
乾隆十八年
御製人日瀛臺即目詩人日率逢齋法宫虔瑞凝今
年已祈穀春雪況被塍令節氣始和即事傳攀登宴賞
例不舉(是日適逢忌辰例不行宴賞)邱壑致可憑積素纈珠林噴流
瀉玉崚一屏絲管閙轉覺襟懷澂攬勝新景會勒壁舊
題曾新舊信儻然流隂爾為能
又
御製秋日瀛臺即景詩高秋霽景暢登臨山色湖光
效靜深遐想貞觀留治跡也教泉石一娛心金碧樓
臺學嶠壺假山松桂綠隂扶涵元殿裏天香放勝賞明
看畫作圖(丙寅秋於此錫讌王公及廷臣賦詩聯句為圖張於壁間)豐澤當春憶演
犁黃雲今幸黍禾齊艱辛稼穡三時望曾未腁胝共兆
黎太液波澄鏡影空蘭舟沿泛韻秋風尋常想像稱
佳話那似當前體認工瓊島峯巒翠岌峩浮圖尊勝
漾明波誰教日下傳春景可識秋光不譲多
乾隆二十二年
御製泛舟至瀛臺即景三首玉蝀新修飲練横(御河橋以)
(年久重修時方告成)輕舟直擬達仙京由來太液一池水三海何
人浪與名(橋北為北海南為中海過勤政殿紅墻為南海盖明季相沿即有此名)黃頭
緩着盪蘭橈為愛芳荷挹露饒襲襲清香無近遠蓬瀛
猶在錦雲標補植高桐出老枝團隂障暑綠參差墨
壺書策三庚靜正是當年敬業時
乾隆二十三年
御製新春瀛臺詩祭臨吉戊返宫垣路便南臺小駐
軒綺戶歲屏猶未徹仙壺春事已堪論柳稊欲展風還
弱梅萼如嫌旭乍温逐處題詩寧慮複盤盂几杖意斯
存(西苑周不過十里然以勝朝遺跡加之國家百餘年延美承平時復葺綴一亭一榭各標勝㮣邇年以來)
(逐景得句無慮數十百首然敕幾祈年之意恒多故末句及之)
乾隆二十四年
御製瀛臺小宴御前藩王大臣及漠咱帊爾詩運
斗屠維單閼迴順時行慶合瀛臺千章尚可冰嬉試
三接都教春宴陪屏翰何妨厠蔥嶺歡娛齊說到雲來
鵠場晴靄因觀射(是日發十五矢中十三蓋外夷雖直宴賚厚惠尤當示之以射獵之事彼)
(更樂亦畏服)示遠寧徒好樂哉
又
御製望瀛臺未至詩執豕修宫祀(舊制祭三月神於坤寧宫九月)
(朔日則謂之大祀益敬謹將事)儲牛逮藉田(以三月初七日耕藉)必躬伊古訓清
蹕以時旋帶水盈盈隔凝雲漠漠連三壺疑在即宛似
望瀛仙
乾隆二十五年
御製人日瀛臺即目詩問
安長樂噦鸞聲佳祉欣占人日晴祇以對時懷位育因
之取便到蓬瀛歲華見說登臺賞國典惟遵徹樂韺(是日)
(忌辰例不舉樂)寳月樓頭春色好為田一攬萬民情
又
御製瀛臺賜宴安集延來使即席得句奉檄猶慚
力未宣(安集延奉將軍遣侍衛檄諭即欲協擒霍集占兄弟以逆賊未至彼境即專使籲請入覲)石
旋書捧使來專閉關難學漢光武謁陛何期安集延西
苑都稱到天上南蘭羣喜沐恩先(時拔達山使尚未到)仰流嘉彼
明於順三接應申鍚賚駢
又
御製瀛臺賜宴拔逹山來使即席得句歸俘獻䤋識
忠誠貢使隨來萬里行第一西方足嘉國無雙天下此
都京俾觀禮樂三千盛待賞烟花午夜明重譯又須宣
象寄(近始略習回語可以不煩譯寄而拔達山居極西語又異於葉爾竒木故仍須回人譯彼語也)筠
冲語異逮濛瀛
又
御製瀛臺曲宴外藩詩仙壺曲宴荅韶年舊典惟遵
憓愫聯北漠戶庭真密邇西瀛裘帕許參連(蒙古王公等朝正來)
(者賜以曲宴歲以為常今歲並令回部來使入席且奏回樂)兜離歌與任僸舞拔逹
山將安集延近悦遠來寧易易側身基命益乾乾
又
御製瀛臺宴拔達山諸部回使詩以紀事遠使徠朝
宴遣歸傾誠憐彼戀依依燈宵剛度韶春麗夜雨欣晴
瑞旭輝乍可頒餳聯撒荔何妨卉服接絲衣從來曰信
大蒙重安爾耕桑永受禨
又
御製上巳日凱宴成功諸將士詩(有序)筵開飲至剛
逢祓飲之辰苑啟瀛臺恰奏濛瀛之績於時上公晉斝
青郊解甲初還蕃長敷茵黃幄纏頭列侍宫懸陳百部
將回中樂府齊登鍚爵遍三巡以閣上圖形為次詎因
詡挾纊投醪之惠期得抒推心造膝之忱且食刀闐璧
偕來包匭宜酬其效順而紫綺朱提並賚簽名合第彼
成勞從兹凱宴遐宣足使天堂知樂是用寅承永切毋
忘月&KR1633;依光非矜七德升歌爰藉八章紀實出勞嘉
勲蕆禮旋昇平凱宴液池壖闢疆掃逆誠資衆助順成
功總賴
天策績林林恩予厚詢勞一一命來前寧惟云不重生
望祗覺迴思越悚然日麗風和春未深奬庸備禮有
壬林試看偃伯靈臺上詎數流觴曲水潯命預綺筵排
伯克也陳夷樂奏任僸笑聆蜀技無情者那覺西悲動
乃心圓幕高張榆柳垂犒筵喜值禊修時策勲舍爵
竟今日鬯武書常允不期誰擬浯溪泐崖頌我歌靈夏
出車詩紫光將畫凌煙像(西師蕆成大功自元臣及在事將軍參贊禁衛統領諸臣)
(第其勲績懋著者命工圖形紫光閣以崇奬□)穆棣同叨
乾貺貽成功將士錦衣旋日月光輝軍氣蠲藉我虎
臣典宿衛笑他杯酒解兵權(將軍兆惠副將軍富德既以酬庸晉爵均命為御前)
(領侍銜大臣宋藝祖權術駕馭夙所鄙故戲及之)八旗子弟心如石萬禩國朝
龍荷
天宣看瘡瘢猶未愈(三等侍衛綽克圖巴圖魯恩特驍勇過人臨陣不避鋒鏑今預宴賜)
(酒時撫其額傷猶未痊復為之惻然)能無一體恫瘝連柳舒花放正良
辰上日前期福履申(三月三日為上已然是日始戊申故云)卸甲韔弓盡
鳬藻凹睛豐額集魚鱗千秋難遇太平宴百戰歸來義
勇身獨憶儲胥宣力者(故大學士黃庭桂總理軍儲調遣諸務備殫忠勤未及武成溘)
(焉先逝故前賜詩有奪我賢臣何太劇不教留看凱歌迴之句)凱迴未見惜斯人敦
瓜蒸栗允堪憐二萬何期竟拓邊遠愧周王興六月遲
過殷帝克三年依楊霏雪凡經幾立幟登弧盡陷堅此
日征夫真邇止皇州春滿七條絃拔達山人獻馘歸
三軍飲至藹晴暉勞心幸我紓宵旰公道憑伊論是非
紫綺朱提頒渥澤前歌後舞迓鴻禨歡來憶不同來者
(軍興以來我大臣將升等□以藎誠自奮其間有遇阿逆之叛如將軍公班第参贊伯卾容安遇噶爾藏多爾)
(濟等之叛如寧夏將軍和起而追色楞之逃者如副都綂唐喀禄誤聽沙拉斯嗎唬斯之詐者如都綂滿福至)
(遇&KR0624;酋和卓木之叛如副都綂阿敏道前鋒綂領鄂實副都綂三格侍衛特通額總兵高天喜而奉命在途猝)
(遇亂賊如將軍伯納木札爾参贊侍郎三泰其巴圖魯侍衛中之竒徹布巴凌阿寧古禮富錫爾璊綽爾圖等)
(並能以死勤事秉節捐軀雖加恩優于旌卹而當功成飲至時迴念義烈炳然尤不勝雪涕云)勞爵手
持淚暗揮芳節延禧淑氣清禊歌聲是凱歌聲元戎
允合躬承衮勇校均教手賜觥藉衆力兹疆地戒勅予
心永奉
天行從來悟得受招理虔鞏流謙慎捧盈
乾隆三十二年
御製仲春瀛臺詩祭罷迴鑾路轉西趯臺仲月曉寒
凄池餘冰雪春猶淺架列詩書古與稽向以問
安過翠蹕兹因進講駐彤閨(向來祭臺更社稷壇禮成皆至瀛衣即詣暢春)
(園請筵因皇太后安兹以次日經於宮中多駐一日)偷閑偶此尋芳景却是韶
光尚有溪
乾隆三十七年
御製瀛臺雪景詩密飄細灑夜連曉咨
起居餘到趯臺望遠瓊樓彌漠漠積深冰浦浩皚皚座
宣卿貳籌幾務陣閱鴐鵝掄軼材(每冬太液冰堅今八旗與内府三旗簡習)
(冰嬉之技分棚擲采毬互程趫捷並設旌門懸的演射用嫻步伐止齊之節皆輪番閱視按等行賞以為常例)
行賞勵勤資卒歲豈徒玩景此頻來
(臣)等謹按
瀛臺
御製詩謹繹有關紀述事實者恭載卷内餘不備錄
欽定日下舊聞考卷二十一
