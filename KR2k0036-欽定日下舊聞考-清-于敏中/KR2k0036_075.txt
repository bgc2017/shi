欽定日下舊聞考卷七十五
國朝苑囿(南苑二)
晾鷹臺在永定門外南海子内大興縣界也(通畿輔志)
(臣)等謹按晾鷹臺明統志亦稱按鷹臺吳偉業梅
村集謂晾鷹臺本元仁虞院又明于慎行榖城山
房筆麈謂元人以鷹坊為仁虞院據此則明之晾
鷹臺元之鷹坊及仁虞院皆一地也至元之晾鷹
臺顧祖禹方輿紀要云在漷縣西南又元史至大
元年築呼鷹臺于漷州其地距南海子凡九十餘
里元時又有鷹房在德勝門外中鄉見明張爵五
城坊巷衚衕集皆别為一處與南海子無涉臺高
六丈徑十九丈有竒周徑百二十七丈恭值
大閱之典例于晾鷹臺舉行詳見前帙
聖祖御製晾鷹臺詩清晨漫上晾鷹臺八駿齊登萬
馬催遥望九重雲霧裏羣臣就景獻詩來
乾隆三十六年
御製射虎行虎圈養虎林丞守官家備物無不有飼
以久徒費以多殪之每試佽飛手南苑殪虎宜何處往
例晾鷹臺陳旅虎鎗比肩立周阹於莬欲避無去所出
柙莫問誰之過曳尾那有猛風作檻中積威約致然馬
遷語固非虚播彎弧偶亦射斃之比孱兔耳何足竒木
蘭昔乃真射耳(乙亥秋木蘭行圍虞人報冇虎率虎鎗擊刺虎忽逸出衆莫敢攖其日冇厄魯)
(特新附者來觀因馳安吉驄追及之壹發而殪曾作射虎行紀其事)憶子布言今弗為
(臣)等謹按射虎行
御製詩為晾鷹臺紀述事實之作恭載卷内
寧佑廟山門三楹大殿三楹後殿五楹東西
御書房各三楹(苑南冊)
(臣)等謹按寧佑廟在晾鷹臺北六里許雍正八年
建大殿奉
南苑安禧司土神像恭懸
世宗御題額曰薰風布澤
皇上御題額曰福疆蕃育山門内碑亭一恭勒
御製海子行詩詩載前卷
乾隆四十一年
御製寧佑廟瞻禮詩海子居中地
靈祠奉祀虔(是廟建于雍正己酉年祀海子土地之神)來瞻仲春月建置卅
餘年松已龍鱗作碑新虬篆鐫(寺前碑亭刻辛卯海子行詳叙南苑顛末)
安輿頻奉豫益
夀祝綿綿
雙柳樹池旁立崑崙石東偏高阜處石幢一(苑南冊)
(臣)等謹按雙柳樹在海子居中之地舊有古柳二
株先後凋枯隨時補植並蒙
天章題詠遂為
苑内名區矣有水一道為飲鹿池崑崙石在池之西四
面恭勒
御製南苑雙柳樹暨春雲海戶謠襍言諸詩東偏石幢
恭勒
御製甲子題句謹編載卷内
御製南苑雙柳樹賦廣甸春風躞春騎兮玉驄伊雙
柳兮宿識欣向榮兮菁葱念此地兮少遊緒紛觸兮吾
衷昔曾損一獨樹孤蹤伊誰補種新匹舊同其舊復枯
賓為主翁而何新賓代嬗莫窮樹不能言長言以通若
夫東門徒期上林復起嵇康則夏月居之張緒則當年
似已桓司馬之金城所種攀枝泫然陶淵明之彭澤所
栽酬觴醺矣雖亨屯之略殊總未出乎情之所使也爾
其枯楊生稊老夫得其女妻雖云過以相與何妨聊復
宜之豈知夫何能故者曰世不再來者惟時則見牂牂
老葉蕭蕭敗枝強摇金以梳風慢寫玉以臨池對嫩條
而常覺忸忸憶昔侣而那置依依值秋風而不禁溘朝
露而豈辭好事者憐之曰樹可亡也名不可亡也幻者
常之幻也常者幻之常也乃復移植新者而使成雙焉
蓋經予見者三十年之間新舊迭為賓主者凡三矣嗟
夫舊閱新而成故故何新之恒齊竒合偶而成雙雙何
偶之弗離覩兩樹之如斯雖萬事其可知暮而隠几若
有星宿之昆前而言曰大椿過八千朝槿榮其後是誰
之詩乎曩何為而弗惜今何事而余悲乎且夫建木則
大五千圍蟠桃則歷九萬歲刦至數盈根蠧節瘁不聞
名以實傳實以名寄如兩樹之閱滄桑而永世焉昌昌
生意未婆娑方來日月其正多不亡者存感則那言訖
而去若尼拘使者之相過也
乾隆九年
御製雙柳樹詩南苑雙柳樹厥名亦已久臨池弄清
隂婉婉蓋數畝歲月與俱深麋鹿相為友昔曾枯其一
秋風自淒吼何人見憐之補種復成偶我聞未枯樹却
種曾枯後迭為主與賓遑論新兮舊(叶)曰名不如實斯
柳以名壽
乾隆十一年
御製南苑雙柳樹復枯其一叠韻誌感種柳補成雙
雙雙期未久經年此一過獨樹臨蕪畝昔為舊者伴今
待新為友停鞭契菀枯真似獅子吼彭殤本齊年賓主
亦其偶大椿過八千朝槿榮其後底事重歡悲強分新
與舊靈和儻悟此是謂無量夀
崑崙石南面恭勒乾隆五年
御製南苑雙柳樹詩南苑雙柳樹昔年何葱菁兩株
立平原千絲織晩晴因循失其一獨樹若無榮至今行
路人猶道雙柳名豈無補植者枯萎率不生嗟哉草木
質尚有相憐情徘徊不能去長歌代柳鳴
又北面恭勒乾隆二十八年
御製春雲詩春雲吐西山彌空忽幡纚青郊方瀸洳
已覺艱舉趾弗雨斯乃佳旋聽風聲起盡吹雲捲去意
乃為之喜回憶往年春雲生盼雨矣聞風便已愁那有
喜之理人情好惡殊翻覆有如此
又東面恭勒乾隆二十八年
御製海戶謠海戶給以田俾守南海子常年足餬口
去歲胥被水以其有恒産不與齊民比賑貸所弗及是
實向隅已我偶試春蒐掃塗仍役使藍縷洵可憐内帑
寧惜此一千六百人二千白金與稍以救燃眉庶免溝
中徙並得貰春種青黃藉有恃道旁紛謝恩菜色頗生
喜爾喜我所慚過不他人諉
又西面恭勒乾隆二十八年
御製襍言弗善馬射者弓力欲其弱善于馬射者弓
勁乃氣作臂痛步射艱馬射猶自若可與知者言不知
如蠟嚼木蘭九月回數月久閒却春風小試蒐豪情殊
踴躍狡兔連中雙是蓋夙所學以今屈支觀一亦艱射
著隔宿手已胮臂疚增于昨習逸所致然言之面先怍
昭烈髀肉生其歎有雄略枚叔譏肥膿命曰腐腸藥襍
言鮮錯綜藉用自斟酌
(臣)等謹按雙柳樹
御製詩謹繹有關紀述事實者恭載卷内餘不備錄
南宫宫門二重前殿五楹後殿五楹再後西正室三楹
(苑南册)
(臣)等謹按
南宫在
南紅門内里許門對苑墻康熙五十二年建前殿内
御題額曰芳甸怡春聯曰暎窗黛鬱千年樹插架芸芳
四庫書西間為佛室聯曰大自在因臻最上妙觀
察智悟真如後殿
御題額曰景湛清華聯曰渌水亭前羅帶繞碧山窗外
畫屏開又聯曰樹將暖旭輕籠牖花與香風並入
簾三捲房東間額曰暢遠襟聯曰景欣孚甲含胎
際春在人心物性間西間聯曰草木愜生意風泉
清道心後間聯曰入目景光渾似舊得心興會每
殊前再後西正室聯曰愜心雅得箇中趣澄景憑
催象外詩内間額曰理趣
乾隆七年
御製秋夕於南紅門行宫對月有作去歲龍沙試秋
獮關山月色閒吟遣今宵桂魄還分明離宫照我無限
情誰知幾缺復幾圓暗換今年與去年去年月即今年
月何必視昔空悵然白露瀼瀼衣袂冷倚楹相對忘懷
永
乾隆十八年
御製南紅門行宫晩坐詩旋蹕臨南苑行宫憩息便
庭軒信瀟灑書史足周旋窗紙今宵朗壁題前度懸治
(平聲)平何所就睫眼又三年(不到南苑者蓋三年矣)
乾隆二十八年
御製暢遠襟軒詩詭石弗羅墀縱觀雅得宜盆花仍
焙蕊樹葉未抽枝適纔(去聲)臨春仲無過坐片時遠襟付
誰暢虚室不言知
乾隆四十一年
御製暢遠襟軒口號曲室廻廊四面圍循名軒額似
相違暢懷近遠寧因此笑屬多言辨是非
(臣)等謹按南紅門
行宫暨
暢遠襟軒
御製詩謹繹有關紀述事實者恭載卷内餘不備錄
新衙門宫門三楹左右垂花門内對面房十問前殿三
楹後殿五楹(苑南册)
(臣)等謹按
新衙門在鎮國寺門内約五里許建自前明宫門前鐵
獅子二上鐫延祐元年十月製元時舊物也垂花
門内對面房
御題額曰邇延野綠東壁聯曰綠深草色輕風拂紅潤
花光宿雨晴西壁聯曰樹鳥鳴春聲漸暢砌苔向
日綠偏多後殿屏扆間恭繪
聖容擐甲據鞍東間聯曰翠峯自寫王家畫飛瀑常調
雷氏琴西間額曰神遊清曠聯曰披圖自可尋山
對得句偏宜選壁題皆
御書
乾隆四年
御製南苑新衙門行宫即事詩南苑重來羽騎馳離
宫未御已經時新詩消遣閒中興舊學商量靜裏知花
笑迎人誇得意鳥吟為我話相思留連不是耽風景却
惜年華暗轉移
乾隆二十八年
御製新衙門行宫叠舊作韻詩三處行宫兩宿移春
風小試漫淹遲無過武備示規意(是來本欲以行圍之度示諸回部故啟程)
(之日威令送駕而去信宿還宫即御經筵)况逮文華進講時昔往今來真迅
矣民情物理慎思之皥熙未致伊誰責縱曰知難亦底
為
乾隆四十五年
御製新衙門行宫作衙門舊矣尚稱新明季于斯駐
内臣孰謂名當遜乎實試看假乃勝其真歲時聊以識
庚子詩句奚堪閱丙申(丙申四月東巡奉間追聖母曾駐此題什宛在壁憶不勝)
(凄感)此去
西陵叩七袠來年
慶典那由陳
(臣)等謹按新衙門
行宫
御製詩謹繹有關紀述事實者恭載卷内餘不備錄
後殿之東
裕性軒五楹軒西為
澹思書屋後為
陶春室(苑南冊)
(臣)等謹按
裕性軒東間為佛室聯曰經標窣堵雲常護心印牟尼
月共圓西間聯曰即境試抽思汩汩向榮且喜木
欣欣軒東小室壁上恭懸
世祖章皇帝御書唐李白清平調詩苑人因稱為詩句
房
古秀亭
澹思書屋
陶春室皆
皇上御書陶春室内聯曰明月松間照清泉石上流
乾隆十一年
御製裕性軒題壁(南苑行宫内舊書室也)宿解讀書樂時復與
靜宜幽軒搆離宫憶昔曾下帷几清無俗氛樹古多喬
枝春風此駐蹕芸編一再披鳥語如相訴駒影不肯移
欲去重徘徊長歌有所思
乾隆十九年
御製裕性軒詠玉蘭詩一樹當庭萬玉蕤春風别館
及芳時色香兩字無餘淨綈几憑參性所宜繢寫春
光得爾神去年題句壁間新(去歲來此亦值花開)較量含韻齋前
樹清詠饒他兩度春(舊作有裕性軒為含韻齋之句含韻齋圓明園賞玉蘭處也)
乾隆二十八年
御製裕性軒詩几席有餘清春風暫駐旌馬嘶墻外
革翬煥屋間甍稽古遥懷託居今靜趣生玉蘭猶未放
(庭中玉蘭甚古昔曾有詩)小憶昔年情
乾隆四十一年
御製題裕性軒詩性近人生初能率斯稱道是軒額
裕性命義誠云好有餘之謂裕廓然祛急躁(叶)虚受應
物來靜守謝私擾所見實如斯全斯勉探討
乾隆二十八年
御製古秀亭詩度來十笏猶為少納以三千亦覺餘
試凭綠窗靜觀物應知此語信非虚
乾隆二十八年
御製澹思書屋詩寧誇芝篆餘釵脚喜對芸編在案
頭馳馬射麞近豪放澹思有藉此優遊
乾隆四十一年
御製澹思書屋詩少時恒此讀芸編思慮無分誠澹
然今日思艱那語澹副名祗有别經年
乾隆二十八年
御製陶春室詩春草綠侵階春禽入聽諧陶春自老
屋坐對始知佳
乾隆四十一年
御製陶春室詩書齋清遠塵來駐仲之春編簡都依
舊柳桃已報新因知化工妙更切體元仁蒐騎平原待
偶為底事頻
(臣)等謹按新衙門
行宫暨
裕性軒古秀亭
澹思書屋
陶春室
御製詩謹繹有關紀述事實者恭載卷内餘不備錄
團河
行宫一所
宫門三間前殿五間後殿五間(苑南册)
(臣)等謹按團河之源舊稱團泊在黃村門内六里
許河南北舊寬六十餘丈東西五十餘丈乾隆四
十二年重加疏濬復拓開數十丈團泊之流出
南苑墻為團河又入鳳河又東南流與永定河合藉以
蕩滌淤濁復同由大清河入海詳載
御製璇源堂詩及南紅門外詩注宫内大殿前簷額曰
璇源堂殿内額曰時與天遊後殿抱厦前簷額曰
涵道齋别宇為
鑒止書屋皆
御書
乾隆四十五年
御製璇源堂詩團河本是鳳河源疏濬於傍築館軒
斷手三年未一到(團河出南苑墻釃為鳳河又東南流資滌永定河之濁由大清河歸海既)
(經疏濬因於傍搆築數宇以供臨眺惟登覽無暇故工成三年兹始因路便一到耳)臨看此日識
長言非關疎嬾身無暇惟愛樸淳志弗諼流出清波刷
渾水資安永奠意斯存
又
御製涵道齋有會詩齋建書堂後臨池俯淡然因之
額涵道遂以凛臨淵詎曰羡魚謂亦思願治焉賢良策
雖讀敢易視更弦
又
御製鑒止書屋詩結搆率臨池是處富於水璇源言
其實涵道言其理書屋别一曲爰名曰鑒止動實濫於
面止乃澈其底澈底鑒斯明孰能混臧否偶來俯空澄
心境兩清美不波勝其波有鑒謂多矣
乾隆四十七年
御製團河行宫作庚子於斯一度經(團河行宫工成後庚子秋路便)
(始一經臨有斷手三年未一到臨看此日識長言之句)兹來信宿蹕應停落成則
已數年閱題句那辭七字寧何必盆頭花弄紫即看墻
角柳含青因疏泉遂闕行館知過論中早自銘(近歲因南苑水)
(源未暢命加疏濬以期通流濟運其團河一支則釃為鳳河又東南流資以滌永定河之濁復由大清河歸海)
(疏治既成因於其旁搆築行館以供臨憩昨歲知過論中所云南苑工作指此)
(臣)等謹按
璇源堂
涵道齋
鑒止書屋團河
御製詩謹繹有關紀述事實者恭載卷内餘不備錄
東所大宫門三楹東西配殿各三楹九間房九楹河中
敞宇三楹平臺三楹石板房三楹石亭一水柱房二楹
六方亭一河亭三楹圓亭一(苑南册)
(臣)等謹按六方亭在北山之上
御書額曰鏡虹亭過河亭接苑墻之南其下即團泊之
水流向苑外團河迤邐而入鳳河者也圓亭
御書額曰雲隨亭
龍王廟三楹半山房五楹西臨河房五楹(苑南册)
(臣)等謹按龍王廟在北山之上門外
御書額曰珠源寺半山房前簷額曰拂雲岫西臨河房
額曰濯月漪皆
御書
鳳河水一渠從西流至鳳窩村雖隆冬沍寒水亦不冰
(名勝志)
鳳河其形如鳳河源在
南苑中流出東南隅至武清之堠上村河身深廣以下
填淤斷續一遇伏秋雨潦散漫無歸雍正四年
命修水利查有凉水河發源水頭莊貫
南苑出宏仁橋東流至高各莊東北流抵張灣入運河
乃於高各莊分流南引至堠上入鳳河故道一路挑挖
過雙口抵清沽港入淀河仍於分流之處各建一閘水
小則閉東閘啟南閘流入鳳河水大則閉南閘啟東閘
洩入運河次年河成宛平漷縣武清東安一帶積潦盡
消桐林牛鎮三間房等處開渠引水各營田數十頃(畿)
(輔通志)
(臣)等謹按凉水河即大紅門外繞垣之水源出右
安門西南鳳泉復合
南苑之一畝泉及三海子諸水由馬駒橋入運河是為
苑内北源之水與南源之團泊鳳河經流迴别乾隆三
十八年奉
命疏濬共修河道八千餘丈恭繹
御製凉水河詩詳註原委因其地屬通州謹編載京畿
通州卷内
乾隆四十一年
御製南紅門外作南苑行宫逐頓移東巡此日信遵
逵紅門外便烟村接歷覽農桑兹始之秋麥已長春
麥萌不教獵騎躪縱横柳圍村識青雲店憶我少年覓
句行鳳河一再渡橋搘蕩漾渾流每藉兹(鳳河發源於海子内)
(之團河下流與永定河滙蕩滌沙渾同由大清河入海是鳳河實永定關鍵向以年久淤塞因出内府帑金飭)
(加挑濬俾得暢流邇年頗資其力又以舊河勢直恐其一瀉無遺令作之字形使其曲折而下)設使不
為之字繞清波直瀉慮無遺大興縣境接東安儒士
耆民載道歡絞縛綵棚申賀祝(啟程前原降旨不令地方官陳備戲棚兹因紅)
(旗報捷紳士各于本境結小綵亭申賀喜祝夀之意周元理奏地方官並亦不能禁也)得無程督
地方官
乾隆四十七年
御製南紅門行宫作南苑前秋(庚子)未至兹兹來取暇
蹕教移無過一宿便當去暗數(上聲)六年(丙申至今又六年矣)有所
思舊日承
歡那重得(丙申奉舊詩聖母慈駕東巡來往皆駐南紅門行宫有慶因定西旅恒是奉東)
(朝之句)他時歸政且奢期成吟擲筆付一笑紀事聊摹老
杜詩
(臣)等謹按
南紅門外
御製詩詳載鳳河源流形勢有關考證謹載於此
原南海子在京城南二十里舊為下馬飛放泊内有按
鷹臺永樂十二年增廣其地周圍凡一萬八千六百六
十丈中有海子三以禁城北有海子故别名南海子(明一)
(統志)
(臣)等謹按
南苑繚垣實一萬九千二百八十丈海子今實有五朱
彛尊所引明一統志稱一萬八千六百六十丈中
有海子三者實未詳考禁城外北海子即今禁城
外之積水潭詳城市門
原元制冬春之交天子親幸近郊縱鷹隼搏擊以為游
豫之度謂之飛放(元史兵志)
原下馬飛放泊在大興縣正南廣四十頃北城店飛放
泊黃埃店飛放泊俱廣三十頃(元混一方輿勝覽)
(臣)等謹按下馬飛放泊即今
南苑之地曰下馬者蓋言其近也至北城店黃埃店之
飛放泊則别有其地今不可復辨矣
原至順元年七月調諸衛卒築柳林海子堤堰三年七
月調軍士修柳林海子橋道(元史文宗紀)
(臣)等謹按柳林在今通州廢漷縣西與南海子無
涉朱彛尊原書因元史本文合載二事遂並引入
其實柳林距南海子幾百餘里矣
原明宣德三年十一月命太師英國公張輔等撥軍修
治南海子周垣橋道七年八月修南海子紅橋等閘(明宣)
(宗實錄)
原正統七年正月修南海子北門外橋八年六月修南
海子紅橋十月朔上諭都察院曰南海子先朝所治以
時游觀以節勞佚中有樹藝國用資焉往時禁例甚嚴
比來守者多擅耕種其中至私鬻所有復縱人芻牧其
即榜諭之違者罪無赦十年正月修南海子北門外紅
橋十二年六月修南海子北門大紅橋天順二年二月
修南海子行殿大紅橋一小橋七十五(明英宗實錄)
原正德十二年正月己丑大祀天地于南郊禮畢車駕
遂幸南海子(明武宗實錄)
原南海子距城南二十里方百六十里闢四門繚以崇
墉中有水泉三處獐鹿雉兔不可以數計籍戶千餘守
視每獵則海戶合圍縱騎士馳射于中所以訓武也(可齋)
(筆記)
原南苑方一百六十里苑中有按鷹臺臺傍有三海子
皆元之舊也國朝闢四門繚以周垣設海戶千人守視
自永樂定都以來歲時蒐獵于此(大政記)
(臣)等謹按南海子舊闢四門
本朝增為九門海戶亦仍其制按鷹臺即晾鷹臺之别
名詳見
南苑卷首晾鷹臺條下
原城南二十里有囿曰南海子一百六十里中有殿殿
傍晾鷹臺臺臨三海子築七十二橋以渡元之舊也海
子西北隅歲清明日蟻集成邱中一邱高丈旁三四邱
亦數尺竟日乃散去土人呼為螞蟻墳西墻有沙岡委
蛇歲歲增長高且三四丈土人曰沙龍(帝京景物略)
(原陳沂駕幸海子詩横春旗出太液夜騎入長楊赤羽驚風落雕弓抱月張驅視沙塞縦發擬河湟未寢開)
(邊議誰為諫獵章子拘虚集幸芙蓉苑傳言羽獵行三原薛蕙駕幸南海詩詔)
(驅陪上將四校出神兵列戟圍熊館分弓射虎城風雲日暮起偏遶漢皇營西原集)
(原歐大任出郊至南海子詩館萬樹周阹起夕烟漢家宫囿帶三川誇禽幾幸長楊講武曾驅下杜田敕使)
(日調沙苑馬詔書春散水衡錢西游不數諸侯事尚憶詞臣扈從年歐虞部集)
補南海子周環一百六十里有水泉七十二處元之飛
放泊也晾鷹臺元之仁虞院也明置二十四園(梅村集)
補南海子本元之飛放泊元制大都八百里以内東至
灤州南至河間西至中山北至宣德府捕兔有禁以天
鵝䳄䳓仙鶴鴉鶻私賣者即以其家婦子給捕獲之人
有於禁地圍獵為奴婢首出者斷奴婢為良民收住兔
鶻向就近官司送納喂以新羊肉無則殺鷄喂之自正
月初一日至七月二十日禁不打捕著之令甲其苛政
如是亦異乎文囿之芻蕘雉兔者已(鴻雪錄)(以上十五條原在郊)
(坰門今移載于此)
欽定日下舊聞考卷七十五
