欽定日下舊聞考卷六十三
官署(二)
(臣)等謹按六部公廨其在元代者閱時既久罕詳
其處春明夢餘錄謂貢院為元之禮部太僕寺為
元之兵部殆亦相傳云爾明永樂時吏戸兵工四
部及鴻臚寺欽天監太醫院諸署皆仍舊官舍為
之散處無序正統七年始各以行列方位次第改
建
本朝多因其舊焉詳見各條下
原吏部在闕東宗人府衙門之下西向(春明夢餘錄)(原在城市)
(門今移改)
增吏部在
皇城東宗人府之南設尚書滿漢各一侍郎滿漢各二
文選考功驗封稽勲清吏四司各設滿漢郎中員外郎
主事等官司務廳一(一大清統志)
增吏部署明永樂十八年建
國朝仍其舊址大堂西向左司務廳右土地祠其南為
文選稽勲二司北為考功騐封二司又稽俸廳督催所
皆在其左(吏部冊)
臣等謹按吏部額曰公正持衡前列
訓辭曰能虚中之謂公能端已之謂正以才以器循名
責實銓選之法莫重於此
世宗御筆也
(原明宣宗吏部箴官周官六卿其長太宰統治百寮以熙功載漢設選部置尚書有佐有屬代襲弗渝致治)
(之本實資用賢甄拔簡任爾持衡銓爾惟敬之務公戒私善爾勿蔽才爾勿遺必黜憸邪必進忠貞用舍適宜)
(治由汝興苟或貿貿弗博詢采謀面而用弗究其内玉石不分臧否莫明治之弗興亦由汝成度德定位乃稱)
(任使小知大受官罔不阤精爾識鑒勵爾正直相予於治夙夜無斁官箴)
(原羅欽順吏部題名記略百吏部之稱於北京始自永樂辛丑迄今嘉靖壬午凡有二年中間十六七年雖)
(仍以行在吏部稱然大政所出固無改也故今題名之刻斷自永樂辛丑始卿佐凡七十五人其在南京及辛)
(丑以前之行部不與焉後來者可得而續書也整卷集)
原紫藤花二株其一在少宰右署中吴文定公手澤也
其一在司廳左署中莆田方興邦古藤記略曰吏部廳
事左署有古藤一株鐵幹如椽兩兩相比盤薄輪囷而
枝蔓扶疎緣攬直上不知誰所植也堂上左右廂有藤
三株乃弘治六年長洲吴文定公為少宰時手植於今
殆六十餘年圍而挈之不及兹藤三分之二然則樹此
者殆百年矣(燕都游覽志)
(原吴寬詩覆手種朱藤已七年長條緣架每相纏只看葉密清隂忽報花多紫粉懸風下掉頭嫌一老雨餘)
(舒眼眄三賢從今堆字詩還和寫入當時草木編藏自注吏部右廂前有朱藤一株予所種也匏翁家集)
(以上四條原在城市門今移)
(臣)等謹按吴寬手植藤今在吏部穿堂之右屋三
楹曰藤花廳乃吏部長官治事之所惟寬詩自注
云朱藤一株而今實二株蓋後人補植也左署古
藤已不可見獨方興邦撰記石刻尚存文選司庫
後有萬歷二十年兵部職方司員外郎宣化蔣行可
跋
增吏部有水鏡堂冢宰長洲陸公所建而毛少宰澄為
之記今之南大火房是也(雕邱雜錄)
(臣)等謹按吏部有許公祠在文選司考明史列傳
許直字若魯如皋人崇禎七年進士除義烏知縣
徵授吏部文選主事進考功員外郎都城䧟賦絶
命詩六章闔戶自經
本朝順治九年
賜謚忠愍
又按吏部後堂有明碑二一為萬歷壬寅重建吏
部正堂火房記禮部尚書馮琦撰一為衡鑑叟語
萬歷辛巳濩澤王國光書文選司署内奎星像石
刻一上有題詞不著姓名下有明歷科會狀題名
俱漫漶又萬歷二十二年銓署公籍引石刻一尚
書陳有年載其所購官書部目司務馬怡跋
(臣)等謹按以上各條叙吏部
原戶部在闕東吏部之下西向(春明夢餘錄)(原在城市門今移改)
增戶部在吏部南設尚書滿漢各一侍郎滿漢各二江
南浙江江西福建湖廣山東山西河南陜西四川廣東
廣西雲南貴州凡十四清吏司各設滿漢郎中員外郎
主事等官而順天直隸及奉天所屬州縣則以福建山
東二司分理之司務廳一(一大清統志)
增戶部署
國朝因明舊址建大堂西向司務廳在其左諸司屬以
次分列江南貴州陜西湖廣浙江山東六司在左廊後
南夾道内福建江西江南雲南四川廣西六司在右廊
後北夾道内山西廣東二司在二門外南北向又有南
北檔房飯銀處俸餉處現審處督催所軍需局皆有公
廨在署内(戶部冊)
(臣)等謹按戶部堂額曰九式經邦前列
訓辭曰周禮以九式之法均節國之財用職綦重焉尚
其平準出納阜成兆民毋曠乃守
世宗御筆也
又按明代戸部置十三司
國朝增以江南為十四司諸司多明季題名石刻文已
漫滅惟萬歷十八年雲南司主事張問仁題名記
碑尚完好在今貴州司署内蓋本明雲南司舊署
而今則互易其地者也
(原明宣宗戶部箴實君國之道子民為先黎庶既安邦本植焉相古地官爾之職均節惠和民乃衣食賦税)
(有經徭役冇常民之所供舊典式張惟爾卿佐暨乃攸屬庶幾夙夜恪謹乃服民克阜殷樹藝以蕃上下畢充)
(何有卒殫惟公惟勤惟時惟允惟仁之溥而義之盡泰之商鞅唐之宇文苛征暴括邦以不振爾惟鑒兹毋縦)
(掊克毋詭於隨毋敗於墨予惟爾任爾其懋哉尚友古人執德不回官箴)
增正統七年設戶部太倉庫各直省𣲖剩麥米十庫中
綿絲絹布及馬草鹽課關稅凡折銀者皆入太倉庫籍
没家財變賣田産追收店錢援例上納者亦皆入焉專
以貯銀又謂之銀庫(明史食貨志)
增大庫在署東北縀疋庫在東安門内顔料庫在西安
門内謂之三庫
特𣲖大臣管理其郎中員外郎司庫等官於各部院揀
調又有火倉在署西(一大清統志)
增寶泉局在皇城東北國初錢法專屬工部寳源局自
天啓二年始設戶部錢局以右侍郎督理之名錢法堂
加爐製造以濟軍興(春明夢餘錄)
增舊設寳泉局在東四牌樓街北今為公署别設四厰
建爐鼓鑄以侍郎滿漢各一員總之滿漢司官各一員
為監督其下有大使五員(一大清統志)
增今寳泉局仍明舊址置門額後有濟陽倉萬歷六年
立八字蓋天啓中即倉基改建者也其四作厰乃
國朝添設東作厰在東四牌樓四條衚衕南作厰在錢
糧衚衕西作厰在鑼鼓巷千佛寺衚衕北作厰在北新
橋三條衚衕(戶部冊)
增總督倉埸公署在城東裱禙衚衕設於正統三年糧
儲抵通分貯京通二處戶部侍郎或尚書總理之其公
署在舊太倉内(春明夢餘錄)
增總督倉埸公署在城東設侍郎滿漢各一員董其事
世宗御書堂額曰慎儲九榖通州亦有公署京城通州
各設倉又本裕倉在會清河
簡科道及各部郎中為坐糧廳内閣中書及部院監寺
官屬為倉監督每歲差副都統及滿漢御史稽察之
(一大清統志)
(原曹慶吉重修京糧廳碑曹國家歲漕以實京邊特於戶部左右外别領以)(南四百萬粟督號曰後部)
(而以倉部郎隸之倉部舊署稱東官廳嗣以總督截漕歲五之一就邊軍便置通糧廳而東官廳改稱京糧廳)
(總京倉五十有二分六司屬監督焉廳寝室南向堂東向額曰咸裕東北築臺内有藏書室博望山人稿)
(原在城市門今移改)
增朝陽門内有禄米倉南新倉舊太倉富新倉興平倉
東直門内有海運倉北新倉朝陽門外有太平倉萬安
西倉儲濟倉東便門外有裕豐倉萬安東倉德勝門外
有本裕倉豐益倉又東便門外通惠河北岸有大通橋
公署(戶部冊)
(臣)等謹按大通橋公署門東楹有明夏言詩石刻
尚存
補元於大都腹裏設税務七十三處其在京城者猪羊
市牛驢市馬市果木市煤木所有宣課提舉司領之利
網雖密然自酒醋而外若魚蝦藥果之屬以及書畫藁
蓆草鞵篠帚甎瓦柴炭諸色燈銅鐵線麻綫苧綿草索
麵貨皆為不合稅之物比於明崇文門税課條目疎矣
(稼堂雜抄)
增成化二十一年令順天府委佐貳官一員於崇文門
宣課分司監收商税(明會典)
增弘治元年差御史主事各一員於崇文門宣課司監
收商税六年令崇文門宣課司商税止差主事監收不
必御史廵察(續文獻通考)
增崇文門監督署在崇文門外街東又左右翼監督城
内各有公署(一大清統志)
增左翼稅署在東四牌樓之西大街右翼税署在西四
牌樓之東大街(戶部冊)
(臣)等謹按以上各條叙戸部
原禮部在闕東戶部之南西向有嘉靖十五年秋欽定
大報諸記禮儀牌在寅清堂(春明夢餘錄)
原宣德五年北京五府六部皆未建上以禮部所典者
天地宗廟社稷之重及四方萬國朝覲會同皆有事於
此遂首建之(明典彙)
原宣德六年五月行在禮部成踰月上命寮屬入莅事
賜什器百六十二刻禮部公用四字其上已而南禮部復
析所藏書百二十部總二千八百冊以實之(劉忠愍集)
(以上三條原在盛市門今移改)
增禮部在戸部南設尚書滿漢各一侍郎滿漢各二儀
制祠祭主客精膳清吏四司各設滿漢郎中員外郎主
事等官司務廳一鑄印局會同四譯館附馬(一大清統志)
增禮部公署
國朝仍明舊址建門左為鑄印局右韓昌黎祠堂之南
舊儒士廳今改督催所北為司務廳儀制主客二司在
左祠祭精膳二司在右(禮部冊)
(臣)等謹按禮部堂額曰寅清贊化前列
訓辭曰秩宗為典禮之司必心存寅畏志氣清明始無
忝厥職故特取虞書夙夜惟寅直哉惟清二語示
之
世宗御筆也
(原明宣宗禮部箴為聖人立極法天出治為治之本莫大於禮稽古伯夷虞秩宗所典三禮宗伯攸同既治)
(神人亦和上下政本之地實宣故化惟我祖宗承古之道品節制度式昭禮教幽明崇卑秩乎有序大法大經)
(靡不備舉咨爾禮臣夙夜惟寅秉其直清以交神明安上治民爰及四裔祇循舊章亦義之比惟卿暨佐於汝)
(恊恭暨厥四屬於卿率從治國去禮猶耕無耜咸篤敬之以懋政事官箴)
(原楊士竒勅建禮部賜宴碑略東宣德六年十月北京新作禮部成其地在大明門之西向中為正堂堂之)
(側為司務廳前為周序為中門為前門正堂之後為後堂左右為賓客之位後為庖庫堂序之外為四屬儀制)
(主客在左祠祭精膳在右鑄印在中門之左既成命京師諸司長貳咸往落之命光禄賜宴臣伏覩未作禮部)
(之光有司以上所居宫殿庳隘請拓地改作上郤其奏暨禮部成有司復請改作宫殿且言治材已其上曰朕)
(夙夜求民之安今天下匹夫匹婦豈皆得所而何暇於自求佚又却其奏昔大禹薄自奉而所勤者民之事所)
(致飾者宗廟朝廷之禮與皇上聖心異世而同符矣是役也重禮為先務而再卻有司之請聖德之大者臣謹)
(備書之集東里)
原視日儀刻石禮部寅清堂前(明世廟識餘錄)
原禮部儀制司有優鉢羅花開必四月八日至冬而實
如鬼蓮蓬去其衣中金色佛一尊不知何人所植(七修𩔖藁)
(以上四條原在城市門今移改)
(臣)等謹按郎瑛所記儀制司署之優鉢羅花今已
無存
原行人司在西長安街朝房之西(春明夢餘錄)(原在城市門今)
(移改)
(臣)等謹按明之行人司署在西長安門外
本朝順治年間改建兵部督捕公署者也至國初所設
行人公署在正陽門外大柵欄有司正司副行人
等官屬禮部後裁
(原行人司行人初置三百六十員今存三十六員園雜記)(菽)
(原明宣宗行人司箴俾法古建官以熙於治國之行人實承周制慎簡髦士居俾藏朝有命令肅肅用將有)
(容有章必敬必飭母為竒衺母為貪墨載馳載驅周原諮諏靡及之懷益毖弗渝克篤念兹不忝于士不忝于)
(國有聞于世官箴)
原四夷舘在玉河橋之西永樂五年十一月始設命禮
部選國子監生蔣禮等三十八人隸翰林院習譯書人
月給米一石遇開科令就試仍譯所作文字合格出身
置館於長安左門外處之(燕都遊覽志)
原洪武十五年命侍講火原潔譯蒙古文字譯字官隸
本院始於此永樂中學士楊榮掌其事宣德元年命本
院學士稽考課程弘治初奏准科目出身四品以上二
員提督自後提督官例用太常寺卿及少卿(翰林記)
原景泰三年八月改造四夷館先是譯書子弟俱於
東安門外廊房肄業至是提督譯書郎中劉文等請
建館於廊房之南隙地從之(明景帝實錄)(以上五條原在城市門今)
(移改)
增會同四譯館
本朝以禮部郎中兼鴻臚少卿銜提督之並典務廳正
教協教序班隸於禮部凡八館曰西天曰暹羅曰回回
曰八百曰高昌曰西番曰𬗟甸曰百譯舊設譯字生九
十六名今酌留八名(一大清統志)
(臣)等謹按提督四譯館舊制加太常寺少卿銜館
舍在正陽門外楊梅竹斜街乾隆十三年奉
諭歸併禮部會同館即以其地改稱會同四譯館其提
督官始易以郎中而兼鴻臚少卿銜焉
增明會同舘在玉河橋西
國朝改設會同四譯館其外有朝貢使人之館舍三一
在宣武門内京幾道衚衕一在宣武門外横街一在東
江米巷御河橋(禮部冊)
增典樂禮部滿尚書兼之各部院内務府堂官知樂者
簡用無定員掌五音六律以合隂陽之聲所屬有神樂
和聲二署掌儀司鑾儀衞樂並隸焉(會大清典)
增樂部公署在景山西門外迤北道西乾隆七年創建
(禮部冊)
(臣)等謹按以上各條叙禮部
原兵部在闕東宗人府後西向(春明夢餘錄)(原在城市門今移改)
增兵部在
皇城東宗人府後設尚書滿漢各一侍郎滿漢各二武
選職方車駕武庫清吏四司各設滿漢郎中員外郎主
事等官司務廳一其外有會同館隸焉(一大清統志)
增兵部公署
國朝因明舊址建大門西向門内南為會同館大堂五
楹武選職方二司在其南車駕武庫二司在其北又司
務廳督催所稽俸廳皆在大堂左右二堂五楹中有照
壁刊周禮大司馬法一則猶明代物又楊繼盛祠在武
選司又職方司内明時遺礟三位其一高尺有八寸徑
四寸餘各高尺五寸徑三寸五分質尚完堅今安設關
帝廟中(兵部冊)
增兵部舊有督捕公署本舊行人司署在西長安門外
本朝順治十一年特設一侍郎主之佐以理事官及郎
中員外主事司獄等官專詰八旗逃丁與窩逃者並察
緝盜賊康熙三十八年裁併刑部(同上)
(臣)等謹按兵部堂額曰整肅中樞前列
訓辭曰司馬之官為樞衡重任國家武備修明道在整
肅是所望於司其職者
世宗御筆也
(原明宣宗兵部箴疇部以兵名實古司馬詰是戎兵以固華夏凡厥武臣過叙勲乘馬在坰考牧用蕃車駕)
(輿服城戍郵驛守經制宜皆爾之職董之以卿承以衆寮簡畀維賢庶其昭昭爾宜懋兹敬共朝夕顧諟弗忘)
(以熙庶績書有明訓儆戒無虞兹用敉寧其可勿圖怠則隳政貪則亂法毋為泄泄毋為沓沓職所宜為式克)
(慎修福禄攸集永孚於休思古良臣鞠躬盡瘁用是作箴以勵有位官箴)
原永樂六年八月設北京會同館改順天府燕臺驛為
之(明成祖實錄)(以上二條原在城市門今移改)
(臣)等謹按明代會同館之制永樂初改燕臺驛烏
蠻市之地為之其後又有北館南館之設皆以處
遠使也
本朝於城内外建置賓館三所秩宗掌之又併四譯於
禮部會同館規制具備至明之諸館已廢惟大興
縣東王府街會同館專屬兵部為牧養驛焉之地
猶永樂時舊館也今錄之兵部條下以識其緣起
而明之會同各館以𩔖附見焉
原正統六年九月命於玉河西堤建房一百五十間以
館迤北使臣七年二月造會同館(明英宗實錄)
原弘治三年二月英國公張懋上言京城原設兩會同
館各有東西前後九照廂房專以止宿屬國使但北館
有燕廳後堂以為侍燕之所而南館無之每賜燕止在
東西兩照房分待褊迨不稱乞勅工部將近(日)拆卸永
昌寺本料改造燕廳於南館從之(明孝宗實錄)
補自京師逹於四方設有驛傳在京曰會同館在外
曰水馬驛并遞運所北京會同館永樂初設三年併烏
蠻驛入本館正統六年定為南北二館北館六所南館
三所(明會典)
補北會同館在澄清坊大街東正統六年蓋造弘治五
年改作共房屋三百七十六間南會同館在東江米巷
玉河橋西街北亦正統六年蓋造弘治五年改作共房屋
三百八十七間(兵例)(以上四條原在城市門今移改)
增會同館在大興縣東王府街明永樂六年改順天府
燕臺驛為之今為在京牧養驛馬之所有館大使(清大一)
(統志)
(臣)等謹按以上各條叙兵部
原刑部在皇城西與都察院大理寺並列為三法司(春明)
(夢餘錄)
原正統七年十一月建刑部都察院大理寺於宣武街
西(明英宗實錄)
原國初比部之制分為十二其雲南隸陜西部永樂間
安南内屬置交阯司析雲南四川之交為貴州置貴州
司方定都之初百務草創率皆權寓莅事今城隍廟西
惜薪司俗呼舊刑部是也(彭惠安集)(以上三條原在城市門今移改)
增刑部在
皇城西設尚書滿漢各一侍郎滿漢各二直隸奉天江
蘇安徽浙江江西福建湖廣山東山西河南陜西四川
廣東廣西雲南貴州督捕凡十八清吏司各設滿漢郎
中員外郎主事等官司務廳一司獄司附焉以主事提
牢又有贓罰庫秋審處(一大清統志)
增刑部公署
國朝即明錦衣衛故址移建大堂壁間舊有錦夜衛題名碑
後煅於火堂東向直隸奉天二司在堂左右左廊湖廣廣東陜
西三司右廊河南山西山東江西四司及司務廳在二門外江
蘇安徽福建浙江四川廣西雲南貴州並督捕司凡九在南
夾道内督催所在江西司稍北西南西北二隅各置獄曰南北
所北所圍垣東大榆樹一株傳為明楊繼盛手植云(刑部冊)
增律例館以滿漢司員提調纂修五年一編緝(會大清典)
(臣)等謹按刑部堂額曰明刑弼教前列
訓辭曰司寇掌邦禁明刑所以弼教也必輕重咸宜始
成協中之化慎守爾典欽哉毋忽
世宗御筆也
(臣)等謹按律例館舊在西長安門外歲久漸圮乾
隆三十七年移建於太常寺後
(原明宣宗刑部箴卿聖人制刑輔治弼教掌邦之禁惟仁之蹈咨爾刑部佐暨屬惟公乃明惟明能燭匪廉)
(弗公勉篤於行惟敬惟慎母忘哀矜死獄求生何昔之德移情就律何今之刻深文巧詆實民之賊如鑑如衡)
(刑乃弗忒毒威以逞下情鬱堙私意以行枉直失真司命之寄毫絲罔僻罪疑惟輕庶鮮冤抑天不可達民不)
(可罔斷不可續應則如響往體予仁欽哉勿渝庶幾祥刑有永令譽官箴)
增嘉靖七子王李輩同官西曹建白雲樓相聚論詩一
時目刑部為外翰林於鱗句有諸山城上出落日署中
寒元美歌有儻問曹中理公事君其且看西山碧(漫堂詩詔)
原刑部福建司軒曰甘露貴溪江以潮為郎時甘露降
於軒柏作記刻碑碑僅三尺萬歷庚子四明馮若愚移
砌軒前壁中(耳談)
原彭惠安韶在刑部司舊有五顯廟公命碎其象易以
清獻趙公神主(西圉聞見錄)(以上四條原在城市門今移改)
(臣)等謹按明時刑部在長安街西今俗呼刑部街
者是也
國朝遷建後其地已廢白雲甘露諸遺蹟亦皆無存今
刑部治事之所榜曰白雲蓋第數典徵名而非復
當時之故址矣
(臣)等謹按以上各條叙刑部
原工部在闕東戶部之後西向(春明夢餘錄)(原在城市門今移改)
增工部在
皇城東戶部後設尚書滿漢各一侍郎滿漢各二營繕
虞衡都水屯田四清吏司各設滿漢郎中員外郎主事
等官司務廳一(一大清統志)
增工部公署
國朝即明舊址建大堂西向營繕都水二司在左廊虞
衡屯田二司在右廊司務廳在大堂之左料佔所在堂
右堂後為督催所其堂官視事之所亦曰藤花廳枝榦
蚴蟉與吏部相彷彿第不傳為何人所植也(工部冊)
(臣)等謹按工部堂額曰敬飭百工前列
訓辭曰五材是飭六府孔修繄冬官攸掌綜理核實審
度程功其悉體此意
世祖御筆也
(原明宣宗工部箴將虞舜之世垂若百工暨於成周乃設司空漢制水衡作少府備物致用必謹其度我朝)
(廷官列次六卿率屬冇四各㡳於成凡諸繕作儀品有秩辦其楛良去華就實凡厥有位宜慎其官順理而冶)
(勿苛以殘山澤之利羽毛齒革金鑛丹漆暨木與石為所當為毋耗於財逸所當逸毋殫其力毋縱己私縦則)
(召菑毋溺於賄溺則取敗必祇必勤必施以公百役具宣惟爾之功其懋敬哉視古仁智率履勿愆用保禄位)
(箴官)
(原工部居六曹後仕進者令局視之嘉靖間興大工添設工部官比曩時數倍營繕司尢盛郎中多至十餘員)
(得驟升京堂或有先賜四品服者人始摹之而為語曰馬前雙馬後方督工郎馬前雙者棍馬後方者杌也)
(說聽)
補劉麟為工部尚書奏建節慎庫與臺臣仝典出納自
是財無濫用(萬姓統譜)
補嘉靖八年二月工部尚書劉麟上言本部設立衙門
之時原有大庫一座規制頗宏在本部之後有堂二重
并大牆限隔但有中正大路前通臣等相度本庫之北
循鑾駕庫外牆而行正與東朝房一間相對查係兵馬
司官住其房年久損漏可以改為門道庫官庫吏亦不
必增添本部所屬皮作局其務甚簡可以改為庫官架
閣庫吏并匠科典吏俱可改為庫吏庫門責委虞衡司
掌管其未盡事宜聽臣等臨事損益具奏得旨允行麟
又上言庫藏既立當揭額定名以垂久遠本庫所貯本
以奉國之公似當名曰奉公之庫若求設庫本意不宜
濫興工作以節為本不宜横取悖出以慎為尚名曰節
慎意義亦通疏上定庫名曰節慎(春明夢餘錄)(以上四條原在城市)
(門今移改)
增北京節慎庫金銀元寳各一蓋鎮庫之物以梯登其
上其邊尚高於人上刊永樂九年字(查浦輯聞)
原文思院在舉場衚衕屬工部屯田司官有大使副使
(長安客話)
原正德四年閏九月遷文思院於安仁厰隙地以成造
軍器數多舊院空僻嘗被盗故也(明武宗實錄)
原六年七月改建工部文思院於東城明時坊以舊置
地卑沮洳不便改作故也(同上)(以上三條原在城市門今移改)
增節慎庫在署東製造庫在長安右門外丙丁戊三庫
在西長安門内皆屬焉(一大清統志)
(臣)等謹按節慎庫
本朝因明舊址建復剏建製造庫所屬分五作曰銀作
曰鍍作曰皮作曰繡作曰甲作其職掌與前代文
思院相𩔖又惜薪厰在宣武門外砲子庫在左安
門内濯靈厰即鉛子庫與火藥局俱右安門内
原寶源局在城東石大人衚衕石亨舊宅也亨誅宅没
入官嘉靖中以賜仇鸞鸞敗復没入官因改為鼓鑄公
署蓋鼓鑄一事其初惟屬工部至天啓二年始添寳泉
局屬之戶部而工部所鑄微矣(春明夢餘錄)(原在城市門今移改)
增寶源局在朝陽門内西南新增一厰在崇文門内泡
子河滿漢侍郎各一總之滿漢司官各一為監督又大
使二員(一大清統志)
原正德三年六月開設神木千戶所先是朝陽崇文門
外大木厰二調鎮朔永平遵化等三十四衛所軍士千
人護視神木至是軍士陳志等奏往來勤苦乞比蕃牧
嘉蔬事例改設一所兵部覆奏從之(明武宗實錄)
原七年三月革神木千戶所(同上)
原十年六月復設神木千戶所於朝陽門外從太監張
鋹請也(同上)
補工部設五大厰一曰神木厰在崇文門外額發軍千
名辦工一曰大木厰在朝陽門外即獐鹿房厰也辦工
軍數與神木同凡各省采到木植俱於二厰堆放大木
厰則兼收葦蓆一曰黑窑厰一曰琉璃厰燒作磚瓦及
内府器用一曰臺基厰堆放柴薪及蘆葦又有五小厰
曰營繕所木工也曰寳源局金工也曰文思院曰王恭
厰俱絲工也曰皮作局革工也其外别設三厰曰北窑
曰南窑曰鐵厰主笵金合土之事後廢止徵地租銀貯
節慎庫與料價同用(明永軒日記)(以上四條原在城市門今移改)
增琉璃厰黑窑厰柴厰煤炭厰木厰皆分遣司官監督
(一大清統志)
(臣)等謹按琉璃厰
本朝仍其舊制黑窑厰今裁俱詳見城市卷中
補北京工部廳前有鐵甎相傳為石季倫家舊物庫中
有玳瑁簾横數尺其長倍之四旁縫以錦繡又有玳瑁
席經緯相錯若莞與蒲不知何代物先君子為屯田郎
日嘗言之(鴻一亭筆記)(原在城市門今移改)
(臣)等謹按高承埏鴻一亭筆記所載工部廳前鐵
甎已莫詳其處至簾席諸物亦淪失久矣
又按以上各條叙工部
增理藩院在玉河橋東長安街南向
本朝特設掌外藩蒙古及喇嘛事西域平定凡回部伯
克皆隸之設尚書一侍郎二及郎中員外主事筆帖式
等員皆用滿洲并蒙古人(一大清統志)
(臣)等謹按自平定兩金川以來凡各土司入
覲之職亦隸於理藩院云
增理藩院署舊在刑部北後移今處分典屬王會旗籍
柔遠徠遠理刑六司司務廳一銀庫司庫附焉(一大凊統志)
(臣)等謹按理藩院堂額曰宣化遐方前列
訓辭曰盛代聲施赫濯無遠弗届遐方屬國共效享王
務在弘宣德化以盡懷柔之道
世宗御筆也
(臣)等謹按以上各條叙理藩院
原都察院在皇城西(春明夢餘錄)(原在城市門今移改)
增都察院左都御史滿漢各一人左副都御史滿漢各
二人監察御史京畿道河南道浙江道山西道陜西道
湖廣道江西道福建道滿漢各二人江南道滿漢各四
人山東道滿漢各三人四川道廣東道廣西道雲南道
貴州道滿漢各一人經歷都事滿漢各一人(會大清典)
(臣)等謹按都察院原設有左僉都御史一人乾隆
十年議裁
增都察院在刑部北掌河南道别有公署在其西本京
畿道署也(一大清統志)
增督催所查旗處皆在署内穿堂後(都察院冊)
(臣)等謹按都察院堂額曰都俞吁咈前列
訓辭曰言路以都俞吁咈勉之則上不虧於天下不失
人臣事君之大義故書尚書都俞吁咈四字賜之
聖祖御筆也
又按明都察院在長安街西之刑部街今署之在
西長安門外者乃
本朝即明通政司舊署改建明嘉靖乙未通政司題名
碑一通在大堂左已剥落不可辨矣舊制各道以
河南為首乾隆二十年改制首京畿道與河南道
互易其署今京畿署之在大堂右者即故河南道
也江南山西二署在堂左廊浙江江西四川廣東
雲南貴州六署在堂右廊陜西湖廣二署在二門
外之左山東廣西二署在二門外之右福建道署
在内堂後堂左為經歷廳穿堂之北為都事廳惟
河南道署别在刑部之南本京畿道署俗猶呼京
畿道衚衕云
增
聖祖御製臺省箴臺省之設言貴斯專寄以耳目寧
取具員通明無滯公正無偏黨援宜化畛域宜捐洞逹
政體斯曰能賢古昔諍臣風規凛然訏謨讜論垂光簡
編朕每覽繹如鑑在懸居是官者表裏方直精白乃心
充廣其識國計民生臧否黜陟凡所敷陳敬將悃幅風
霜之任以懲奸慝摶擊之威以儆貪墨毋摭細務苟塞言
職毋紛成憲妄逞胸臆書思入告當宁對揚沽名匪正
營私孔傷或藏嫌怨謬為雌黃受人指囑尤為不臧形
諸奏牘有玷皂囊職司獻替亟宜審詳敬爾在公風紀
巖廊箴詞用勖誕告聯常(一大清統志)
(原明宣宗都察院箴激歷代建官皆有御史任之耳目委以綱紀紏達繩愆濁掦清用獻嘉言惟直與明祖)
(宗之制有長有貳其下之屬凡有十四敷達民隠舉察官邪必究大體毋刻毋頗必由中道毋過不及毋以賄)
(遷毋以勢懾敦仁之存篤義之行冰霜之清松柏之貞凡爾憲臣敬慎以勖庶幾朝政資爾以肅媕婀緘默徒)
(取充位職是用弛國則何頼必端諸心必修諸已庶懋爾績庶輔予理官箴)
(原徐階京畿道題名記畿御史以監察為職出入中外激掦刺舉無避大吏京道又在十三道之石為特置)
(焉說者謂始以僉都御史領之後乃易以御史之久次者然其沿革不見於會典而今兩京畿道印其一有文)
(曰洪熙元年造則其領以御史也久矣豈僉都御史之說乃洪武永樂間事御史其定制歟嘉靖丙午今中丞)
(王君某以御史視道事值署舍為雨所圯修復之既而稽前之莅兹道者其姓名往往不得存喟然慨文獻之)
(湮沒也於是即所聞見扁之署中而請余記其後御史党君某令廷尉魏君某張君某太僕鄢君某御史邢君)
(某繼至遂相與勒石題名以申前請予惟國朝建立諸司條理品式燦然備具而又以文案嚴照刷之條重理)
(没達枉規避之罰期以杜吏欺餙守法故每省必命御史董之而是道之設則又居京師重地凡六曹五府暨)
(百司庶政文案之照刷咸屬焉故其文移之體視諸道有加益重其任俾得行其法也及其久也吏既視以為)
(常而御史間亦習於姑息送刷者舉其一或遺其二為刷者詳於細或略於大而當時建署設官之良法美意)
(且將為彌文故事日以墜失則前此姓名之不存復何怪哉今諸君精明剛毅咸克舉其職而肆其餘力搜羅)
(前人列之貞石將俾來者指其名第其政於以審淑慝之辨其慮遠矣然予又聞今世文人學士往往重史藉)
(而於文卷則詆為鄙俗至却去不欲觀夫文卷視史籍雖其文不同然而國之故實與夫賢人君子經世佐時)
(之具民生政治休戚興替之由舉於是在其有資於見開政理宜無不同而輕重之若是其異是大惑也嗚呼)
(士誠知文卷之不可鄙則其從事於照刷有不思盡其心以舉其職者乎世經堂集)
原御史差委在内則京畿刷卷及廵視京營提學廵倉
廵庫巡視光禄清恤鹽課在外則廵按清軍刷卷廵鹽
廵河廵關巡茶印馬屯田遇有征行則特遣監軍紀功
(西垣筆記)(以上三條原在城市門今移改)
原入端門内則六科也東曰闕左門在東松林會推處
也西曰闕右門(燕史)
原六科直房在午門外東西相向初在掖門内之西與
内閣相對所謂六科廊是也以災移外直房(春明夢餘錄)
(原都下有諺語云吏科官戸科飯刑科紙工科炭兵科皂隸禮科看宙載)(以上三條原在宫室門今)
(移改)
增六科在
午門外東西兩廊吏戸禮西向兵刑工東向吏科迤北
恭勒
聖祖御製幷書臺省箴清漢碑文各一通與都察院同
(六科冊)
(臣)等謹按六科掌印給事中滿漢各一給事中滿
漢各一筆帖式二十有五舊制六科無所統雍正
二年始
命以科隸都察院
(原明宣宗六科箴分國家建官内外有制給事之臣密過□陛爰準六典科置員各司其務有簡有繁命令)
(之出於汝紀之章奏之入於汝度之考其得失舉其愆戾釐革欺蔽以贊予治敬共朝夕無縱以逸無易以忽)
(必毖以密逹夫大體由乎至公維汝之賢光奮於庸怙威以騁不率正道汝知不賢辜亦自造自音邇臣左右)
(承弼正人自資邪佞必斥其篤念哉毋苟充位往端乃志以懋乃事官箴)
原宣德十年九月置六科庋閣文書之所於承天門外
(明宣宗實錄)
原殿試進士文華殿讀卷畢内閣填寫黃榜各官散出
宫坊以下與執事者是日赴兵科觀唐人十八學士圖
(詞林典故)
原閻立本畫十八學士一卷於志寧贊沈存中跋惜楮
剥落其畫法與近時所傳全不同當時真蹟卷藏山西
蒲州監生魏希古家嘉靖癸卯甲辰間希古攜以遊京
師京山侯崔都尉以二百金購之不與是時邊患孔棘
希古因條陳邊事并以此卷封進意圖進用疏入不省
以其疏并卷俱發兵科此卷遂留藏科房(太岳集)
原殿試次日詞林詣兵科一飰觀唐人十八學士圖相
傳為故事畫皆立像上署銜名末有沈括䟦問所從來
則嘉靖間蒲州監生魏希古條陳兵事兼進此卷疏既
下并此卷俱發兵科遂留至今云(玉堂薈記)
(補唐書禇亭傳武德四年大宗為天策上將軍寇亂稍平于宫城西作文學館下教以大行臺司勛郎中杜如)
(晦記室考功郎中房玄齡于志寧軍諮祭酒蘇世長天策府記室薛收文學禇亮姚思廉太學博士陸德明孔)
(穎達主簿李元道天策倉曹參軍事李守素王府記室參軍事虞世南參軍事蔡允恭顔相如著作郎攝記室)
(許敬宗薛元敬太學助教蓋文達軍諮典籖蘇勖並以本官為學士七年收卒復召東虞州錄事參軍劉孝孫)
(補之薛收傳收卒王哭之慟其後圖學士像歎其早死不得與蓋閻立本圖像禇亮為贊乃七年以後事司馬)
(公通鑑并以圖像為贊載入武德四年故有薛收而無劉孝孫誤矣閻立本學士圖向在兵科其所畫者收耶)
(孝孫耶惜不可得而見也竹素辨譌)(以上六條原在宫室門今移改)
(臣)等謹按明張居正太岳集楊士聰玉堂薈記載
兵科所藏唐閻立本十八學士圖今已久佚
原吏科題名記吏部尚書靈寶許讚撰文戶科題名記
禮部尚書南郡張璧撰文禮科題名記禮部尚書内江
張潮撰文兵科題名記吏部左侍郎泰和歐陽德撰文
刑科題名記吏部左侍郎華亭徐階撰文工部題名記
翰林院修撰新都楊慎撰文(掖垣人鑑)(原在宫室門今移改)
增廵視五城御史每年翰差公署在正陽門内迤西五
城兵馬司在外城設指揮一副指揮一吏目一分轄於
五城御史(一大清統志)
增中城署在兵部窪東城南城署在正陽門内西城下
道北西城署在高碑衚衕北城署在紅井衚衕中城正
指揮署在鷂兒衚衕副指揮署在猪市口西吏目署在
北蘆草園東城正指揮署在花兒市副指揮署在朝陽
門外鷄市口吏目署在東河漕南城正指揮署在清化
寺街副指揮署在永定門外吏目署在東打磨厰西城
正指揮署在彰儀門大街副指揮署在阜成門外吏目
署在西便門内北城正指揮署在菜市口鐵門副指揮
署在德勝門外吏目署在椿樹三條衚衕(都察院冊)
(臣)等謹按兵馬司副指揮衙署舊在城内乾隆三
十一年移置城外
(原舒芬東城公署記堂御史之廵視東城者舊有分署在南新倉之西前為三間後為寢三間左右廂咸一)
(間其正面為牆庭亦偪側其門在西南隅西向書號火房然湫隘御史多弗居之遂頽弊歷兹年所曾無改作)
(之者以京朝官私署欲近朝多卜於西城是特為休舍而廵視者且歲易耳甲申楊君惟賢職是城乃大省於)
(心以每日則有内外八坊人民囂囂之所當飭水陸商販竹木之所當譏軍民捕邏奸慝之所當給每月則有)
(七十二街官軍俸糧之所當給每歲則有東西四百萬石糧運及漕吏漕卒幾千萬人之所當稽紏蓋公移私)
(牒日不啻千人俾就西城次且候司則近者十餘里遠者四十餘里計其往迴則尤遠者日奔走百里寒而瘃)
(暑而暍風雨飢罷之侵凌人大不堪顧分署不可居簿書無所貯欲棠苃而便之而巷街阨塞不可結駟矧日)
(萃千百人以下命令則非所以尊瞻視肅風紀也乃因舊址增修牆廡為私署以居家人於其右買民地若干)
(步建正堂三間為公署堂之前為牆其庭除縱廣若干步可置一旅其左為廂房三間以貯簿書以寓府史廂)
(之南為小門一間以入私署其石稍却為門屋五間中一間稍高為正門西向兩掖為屬吏候館垣於外而反)
(向除焉以遠市喧以屬耳目掖之北為小屋三間以休輿皂浹月工告成事會之則凡地之費若干木石之費)
(若干梓匠陶瓦之費若干然非取諸民也諸臣舊設修司戶楊君惟賢不他役之耳故甘心焉子來而木石之)
(有不足則内總督大監某戶部監督主事某又稽諸修倉羡材而贊成之美輪美奐其可以稱察院哉既而楊)
(君欲以此意告夫來者來問記予以是役也固以見惟賢舉措不苟之一端然勞一身以逸千萬人亦今之賢)
(者所惜也宜特記之梓谿集)
(臣)等謹按以上各條叙都察院
原通政使司在太常寺南東向(春明夢餘錄)
補登聞鼔院在西長安門小廳三間東向傍一小樓懸
鼓俾冤民擊之每日科道官各一員錦衣衛官一員輪
司其事民有冤抑有司不為審理具狀通政司又不為
轉逹審實列其狀以聞(春明夢餘錄)
增通政使司在西長安街南北向通政使滿漢各一副
使滿漢各一參議滿漢各一知事經歷附焉又登聞鼔
院在長安右門外舊設滿科道各一掌之雍正二年併
於通政司(一大清統志)
(臣)等謹按通政司堂額曰慎司喉舌前列
訓辭曰夙夜出納虞廷所重銀臺職在納言實膺喉舌
之司可不慎歟
世宗御筆也
(原明宣宗通政司箴后通政所司實古納言出納政令用名厥官有虞之聖龍是職周仲山甫亦謹朝夕君)
(為元首臣則股肱篤念如子維彼庶民崇卑一氣流貫無間有遏勿流體乃為患爾職於斯必敬必忠命必下)
(究情必上通讒說殄行師用震驚爾謹爾明予治乃成維樞維機維喉維舌爾飭無怠庶儆在列官箴原)
(在城市門今移改)
(臣)等謹按明通政司署
國朝改為都察院其今署之在長安街路南者乃移建
之地亦因明代官廨為之但佚其名耳
又按以上各條叙通政司
原大理寺在都察院南(春明夢餘錄)
增大理寺在刑部南東向卿滿漢各一少卿滿漢各一
有左右寺丞評事諸職司務廳附焉(一大清統志)
(臣)等謹按大理寺堂額曰執法持平前列
訓辭曰廷尉天下之平也持平則法當一切輕重出入
矜慎用能洽好生之德致刑措之風
世宗御筆也
又按明大理寺署其地距舊刑部街當不遠其跡
已湮廢無考今署乃
國朝移建傳為明南鎮撫司故址
(原明宣宗大理寺箴由有虞用士弼教明刑秦漢相繼廷尉是稱命曰大理景之世暨於今兹一以輔治列)
(之九卿有翼有承鑑空衡平視獄之成簡於五辟以正刑罰維過斯宥維義之合刑不可續死不可生惟爾是)
(憑其可不務易簡明慎書戒欽恤祗率勿違乃德之吉惟官惟反惟貨惟來終迷不復乃禍之階粤昔蘇公式)
(敬由獄以長王國永命攸屬嗚呼若人悠悠我思爾儀爾規服此戒辭官箴)
(補大理寺廨舍有怪石棄置溝中因復舁置臺端高四尺許兩峯角立一竅中通錦紋粲然誠天壤竒物也)
(素園石譜)(以上二條原在城市門今移改)
(臣)等謹按明林有麟素園石譜所載大理廨中怪
石今已無存
又按以上各條叙大理寺
欽定日下舊聞考卷六十三
