欽定日下舊聞考卷一百五十三
邊障(二)
原古北口路關砦一十八東自盧家安砦西抵蠶房谷
砦延袤九十五里古北口下關砦九盧家安砦鴉鶻安
砦司馬臺砦丫髻山砦沙嶺兒砦磚垜子關龍王谷關
師坡谷關古北口關(俱洪武年建)邊城五十五里附牆臺一
座空心敵臺八十四座潮河川下關砦八潮河第一砦
第五砦第六砦潮河川關第七砦弔馬谷砦陡道谷砦
蠶房谷砦(俱洪武年建)邊城九十二里空心敵臺二十七座
(四鎮三關志)
(臣)等謹按古北口順治初年設都司一員康熙三
十二年移提督駐劄
原由將軍臺十里至盧家安砦又三里至鴉鶻安砦山
俱險通步又四里至司馬臺隘口通單騎又六里至丫
髻山又三里至沙嶺砦又三里至磗垜子關又六里至
龍王谷又十里至師坡谷又十里至古北口俱外通大
川各墩空俱通騎極衝(三鎮邊務總要)
原後梁乾化三年三月晉將劉光濬克古北口燕居庸
關使胡令圭等奔晉(通鑑)
原遼神冊六年十一月下古北口(遼史太祖紀)
原統和四年十二月以古北松亭渝關征税不法致阻
商旅遣使鞫之(遼史聖宗紀)
原宋太宗謂宰相曰幽州四面平川無險固可恃難於
控扼異時收復燕薊當於古北口以東據其要害不過
三五處屯兵設堡自絶南牧矣宋琪對曰范陽是前代
屯兵建節之地古北口及松亭關野狐門三路並立堡
障至今石壘基堞猶存將來平定幽朔止于數處置戍
可也(太平治迹統類)
原金天輔三年布希敗宋兵於古北口(金史太祖紀)
原太祖入居庸關遼林牙耶律達什自古北口亡去(金史)
(鈕祐禄罕努傳罕按鈕祐禄舊作粘割今從八旗姓譜改正努舊作韓奴今對音譯改)
原遼兵屯古北口宗翰使博勒和將兵二百擊之琿楚
亦將二百人為後援琿楚聞遼兵衆請益兵宗翰欲親
往希尹洛索請行琿楚至古北口遇遼游兵逐之入谷
中遼步騎萬餘追戰死者數人琿楚據關口希尹等至
大破遼兵斬馘甚衆(金史完顔希尹傳黜按琿楚滿洲語冰床也舊作渾洛索義見前)
(舊作婁室今俱譯改)
原宗翰在北安州將會舍音于奚王嶺遼兵奄至古北
口奮擊大破之(金史巴爾斯傳爾按舍音滿洲語色白也舊作斜也巴斯義見前今俱譯改)
原實古納追蕭妃至古北口(金史博勒和傳)
原温特赫阿嚕岱以兵四千屯古北口薊州石門關等
處各以五百人守之斡罕收合散卒萬餘人時時出兵
侵蘇嚕克古淀古北口興化之間(金史斡罕傳山按阿嚕岱蒙古語隂也)
(舊作阿魯帶斡罕滿洲語袖頭也舊作窩斡蘇嚕克蒙古語牧羣也舊作速魯今俱譯改)
原大定二年六月戊寅詔居庸關古北口譏察遼人己
夘詔守禦古北口及石門關八月萬戶温特赫阿嚕岱
與奚戰於古北口敗焉(金史世宗紀)
原泰和五年八月築古北口東陘二城(大金國志)
原大安三年總管萬戶奎騰屯古北口(金史衛紹王紀按奎騰蒙古)
(語冷也舊作&KR0992;頭今譯改)
原貞祐二年六月潮河白河溢漂古北口鐵裹門關至
老王谷(金史五行志)
原元中統二年十月詔平章政事塔齊爾率軍士萬人
由古北口西便道赴行在所三年閏月立古北口驛四
年正月罷古北口新置驛(元史世宗紀)
原天歷元年九月上都兵入古北口將士皆潰其知樞
密院事準台以兵掠石槽雅克特穆爾遣薩敦倍道趨
石槽掩其不偹擊之雅克特穆爾大兵繼至轉戰四十
餘里至牛頭山降者萬人餘兵奔竄夜遣薩敦出古北
口逐之(元史文宗紀)
原至正二十四年三月壬寅圖沁特穆爾兵入居庸關
甲辰皇太子率侍衛兵出光熙門東走古北口趨興松
(元史順帝紀)
原明洪武二十二年命燕王出師古北口襲鼐爾布哈
于迤都降下之(明太祖實錄舊按鼐爾蒙古語和也布哈義見前作乃兒不花今譯改)
原永樂八年正月塞古北口小關及大關外門僅通一
人一騎(明成祖實錄)
原嘉靖二十九年諳達入侵官軍禦之于此諳達别遣
精騎走間道從關左黃榆溝出師後官軍遂潰自古北
口至京師才七舍漫衍無衛戍瞭望諳達長驅而南京
師大震既而復循諸陵而北東循潮河川由古北口出
關口兩厓壁立中有路僅容一車下有深澗巨石磊砢
凡四十五里乃險絶之道也(方輿紀要)
原古北口水淺則絶潮河水大則紆㢠廻從山頂行故石
匣至古北口計程為六十里也宋沈括言自金溝館東
北行乍原乍隰三十餘里至中頓過頓屈折北行峽中
濟灤水通三十餘里鈎折投山隙以度所謂古北口也
時道出其西故云然其曰灤水即今之潮河也古北口
城在山上周四里三百一十步三門洪武十一年立守
禦千戶所三十年改密雲後衛領左右中前後五千戶
所其後以參將一人守之唐書檀州燕樂縣有東軍古
北二守捉北口長城口也又北八百里有都古爾濟河
奚王牙帳也金史古北口國言曰瑠和嶺元史古北口
千戶所於檀州北面東口置司唐莊宗之取幽州也遣
劉光濬克古北口遼太祖之取山南也先下古北口金
之滅遼希尹大破遼兵于古北口其取燕京也布希敗
宋兵於古北口元文宗之立也唐其勢屯古北口薩敦
追上都兵于古北口圖沁特穆爾之入也太子出光熙
門東走古北口嘉靖中諳達之犯京師也入古北口出
古北口故中居庸山海而制其阸塞者古北喜峯二口
焉城北門外有楊業祠業以雍熙中為雲州觀察使遼
䧟寰州遇於雁門北陳家谷力戰不支被擒不食三日
死忠矣然雁門之北口非古北口也祠于斯者誤也(昌平)
(山水記滿按都古爾濟蒙古語盈滿也舊作吐護真瑠和洲語海白魚也舊作留斡今俱譯改)
原自檀州北行八十里又八十里至虎北口館(使遼行程記)
朱彛尊原按古北口亦名虎北口而太原汾水之
北亦有虎北口通鑑石晉天福元年遼主至晉陽
陳於汾北之虎北口開運二年趙延夀部曲降者
言遼主還至虎北口聞晉取秦州復擁衆南向是
太原之虎北口也
原古北口兩傍峻崖中有路僅容車軌口北有舖彀弓
連繩本范陽防阨遼之所最為隘束出口度得勝嶺盤
道數層俗名思鄉嶺八十里至新館過雕窠嶺偏槍嶺
四十里至卧如來館(王文正上遼事)
原幽州之地沃野千里北限大山重巒中有五關居庸
可以通大車通轉餉松亭金坡古北口止通人馬不可
行車外有十八路盡兔徑鳥道止能通人不可行馬(許奉)
(使行程錄)
原古北口城雄據山頂蓋徐武寧所經略也(荆川集)
原古北口僧寺刻宋蘇文定轍古北口道中詩云亂山
環合疑無路小徑縈迴長傍溪髣髴夢中尋蜀道興州
東谷鳳州西宋史元祐間轍嘗代軾為翰林學士尋權
吏部尚書使遼館客者侍讀學士王師儒能誦洵軾之
文及轍茯苓賦此蓋奉使時所題也(塞北小鈔)
補參將魏祥死節于石塘嘉靖丙申勅建祠于古北口
大石山之陽(黃圖雜志)
原由古北口關五里至潮河第一砦邊外大川各墩空
俱平漫通騎極衝又三里至第五砦邊外大川各墩空
俱平漫極衝惟柏楂山險又一里至第六砦邊外大川
惟箭口安高險不通騎其黃榆墩係嘉靖庚戌諳達入
犯處又一里至潮河川關邊外大川各墩空俱通騎極
衝又三里至第七砦又八里至弔馬谷又三里至柞子
谷又十里至陡道谷又八里至蠶房谷山俱險通步(三鎮)
(邊務總要)
原潮河川守禦千戶所有關河自塞外興州發源入古
北口西南經密雲懷柔至牛闌山與白河合其寬處可
一二里昔人斫大樹倒著川中狹處僅二三丈以巨木
為柞其外縱横布石以限戎馬此漢郎中侯應所謂木
柴僵落谿谷水門者然水性湍急大雨則諸崖之水奔
騰而下漂木走石當歲歲修治又所云功費久遠不可
勝計也川之兩傍築垣立臺東臺下有鐵門關為出入
道常扄鑰不開而臺上有樓總督大臣以撫賞涖焉關
外為夾牆撫夷魚貫而前受賞於闕下軍士列兩山上
伐鼓吹角以震讋之下有小城曰北關營二門而川口
東南有小城曰潮河川堡亦二門守偹一人守之臺之
東西因山為城參差曲折千里不絶其衝處則建空心
敵臺高或三四丈廣或十四五丈凡衝處或四五十步
一臺緩處或二百步一臺每臺百總一人主殺敵臺頭
副二人主輜重五臺一把總十臺一千總皆以南兵充
之每一二里鈴柝相聞為一墩每墩軍五人主瞭望每
路傳烽官一人有警舉烽左右分傳數百里皆見應速
而偹豫大抵皆戚少保繼光之遺畫也(昌平山水記)
原潮河在密雲縣東南自古北口流入縣界西南流至
順義縣合於白河(方輿紀要)
(臣)等謹按顧祖禹方輿紀要所稱乃潮白故道今
則於密雲東南合流矣詳見前
原元中統二年十月指揮使李伯祐率餘兵屯潮河川
十一月分蒙古軍為二克哷木從麥肖出居庸口駐宣
德德興府諾海從阿固岱出古北口駐興州帝親將諸
萬戶漢軍及武衛軍由檀順州駐潮河川(元史世祖紀按克哷木)
(蒙古語牆也舊作怯烈門諾海蒙古語犬也舊作訥懷阿固岱蒙古語寬也舊作阿忽帶今俱譯改)
原至和元年八月薩里從知院托克托穆爾至潮河川
獲鄂勒哲巴圖爾阿達竒等十二人(元史本傳舊按薩里義見前作徹)
(里巴圖爾蒙古語勇也舊作八都兒阿達竒滿洲語鄙也舊作愛的斤今俱譯改)
原明弘治八年十月命兵部右侍郎王宗彝同工部左
侍郎徐貫都御史屠勲詣黃花鎮抵居庸一帶邊關看
騐地形平坡隘口應修治處所奏聞十二月宗彝等奏
按視潮河川形勢河口東西寬百七十餘丈地皆流沙
土脈不堅城之不便惟宜增兵戍守其響水谷以東直
抵古北口一帶墩座稀少請於内各添設大墩一每墩
闊十二丈高三丈上置草屋下挑濠塹遣諜者分班瞭
望從之(明孝宗實錄)
原巡撫洪鍾議以古北口東三里許二砦三砦間其山
外高内低約餘二丈鑿為兩渠以殺水勢復於口外砌
石堰使水由川中行仍於堰内築外關一座以防寇衝
詔從之議者謂於柏楂山築牆則川在牆内鑿之無益
或又言潮河川古道門外有蜂窩嶺增墩濬川設橋其
間可防衝突許論則謂潮河川係殘元避暑故道設橋
則浮沙難立為塹則漲水易淤若多建石墩列川中錯
綜宛轉令不碍水路亦偹禦之一法也(方輿紀要)
原弘治十三年和碩自大同深入乃分遣大人戍此(同上)
(也按和碩滿洲語隅舊作火篩今譯改)
原弘治十四年七月都御史洪鍾奏潮河川功成上勅
司禮監太監李璋工部右侍郎張達閱視八月達等勘
事回言鍾所鑿石洞上寬下狹僅泄小水夏秋水溢石
墮仍循古道其稱得地數百頃亦近邊牆地多沙石耕
種匪宜若其修築川内大小石城邊牆墩堡具有成績
其用心亦可嘉也上命兵部看詳以聞於是兵科都給
事中屈伸劾鍾欺罔之罪而六科十三道齊劾奏鍾并
及張達罰鍾俸三月宥達勿問(明孝宗實錄)
原弘治十八年六月設潮河川新營於古北口外關調
古北潮河二營戍守(明武宗實錄)
原嘉靖三十二年經略侍郎楊博上言潮河川西山野
猪嶺墩起至猪觜砦後崖止計長四百一十五丈中間
岡勢坦漫豁峴五處臣今議於川内創築小石城六座
每城内各築一墩自北而南三城儼如棋布自南而北
三城宛如星羅分屯勁兵令其隠見避擊又議於川西
山野猪嶺墩起至猪觜砦河口墩迤北石崖止剏修横
城一道(明世宗實錄)
補徐武寧王之入燕都也順帝夜開健德門北奔太子
率侍衛兵出光熙東門走古北口趨興松順帝駐應昌
府一年而殂國人諡曰惠宗太子嗣立改元宣光凡十
一年諡曰昭宗(歴代建元考)
朱昆田原按順帝北走駐應昌太子阿裕爾錫哩
達喇嗣立徙和林改元宣光高麗稱為北元辛禑
嘗奉其年號時洪武十年也明年都塔濟特穆爾
立北元遣使告高麗繼又以改元天元告高麗具
見鄭麟趾高麗史則繼順帝而建元者非止宣光
矣(按都塔濟蒙古語缺欠也特穆爾義見前舊作豆叱仇帖木兒今俱譯改)
補宋初自雄州東際於海多積水議者以為宜度地形
高下建阡陌浚溝洫所以實邊廩而限戎馬今潮河川
一帶何不仿此遏水為陂則所防止冰堅時爾(谷水談林)
增
聖祖御製古北口詩斷山踰古北石壁開峻遠形勝
固難憑在德不在險
增乾隆六年
御製古北口閱提標兵士詩鳴騶出天府停轡駐雄
關雁避彎弓士熊羅執戟班堂堂陣方勁赳赳技皆嫻
詎弛忘危念猶思守德艱
增又
御製入古北口詩羽蓋駸駸度玉關三秋巡狩薄言
還愛看綠麥鋪平甸漫憶黃羊遍塞山
增乾隆十年
御製出古北口詩棲山駕海帶秦遼拓抱中原迥近
霄此日無煩誇地險當年見說控天驕金甌詎恃一丸
固玉燭恒慚六幕調來往巡農兼閱武萬年家法仰
神堯
增乾隆二十一年
御製出古北口詠古詩夜雨朝晴候襟燕帶塞關遼
哉綿萬里壯矣據千山豈復藩籬固誰知肘腋間鬼工
猶覺費民力信其艱此日資耕鑿行秋每往還不隨今
古變一片嶺雲閒
增乾隆三十七年
御製出古北口即事詩東方曉日萬峯明山路盤旋
策馬行巖堞軸頽半有址市鄽櫛比永無征(凡關皆有征税惟古)
(北口不設𣙜司遵皇祖遺制也)旅人那慮漸石濘農父偏欣曬麥晴
讓水即為治水策費財奚事築邊城古北口邊牆緣
山跨水以築潮河穿水門入庚寅夏大雨數日河漲數
丈餘奔騰突激繚垣及城闉皆毁於水以其為經涂觀
瞻所繫發衡緡繕完之辛夘秋霖又盛河漲如前新繕
垣復圮迨出口臨閱察其故蓋邊牆踞河上正當其衝
河流既移逼城根非可人力争禦若屢迤屢葺雖無力
役勞民之事而糜金錢疲工作非計也至於遏其勢致
横溢傷民廬益非計也且今中外一家關以外尚隸畿
輔又安藉此防邊為北門固屹然壯觀餘堞本無所輕
重因命視牆峙處結築礟臺以見規制闕者委之於河
使其暢流順軌行水之智貴乎因勢利導讓之乃所以
治之然於此正可若夫内地民稠之處則又不可
(臣)等謹按古北口
御製詩謹繹有關紀述事實者恭載卷内餘不偹錄
(原蘇轍古北口詩處獨卧繩床已七年往來殊復少情緣魂歸故國鳥飛身在中原山盡邊梁市朝回塵滿)
(馬蜀江春近水浮天枉將眼界疑心界誰信逍遥物外篇欒城集)
(原倪敬古北口詩頂虎豹森嚴雉堞牢亂山如戟入雲高驅車直上西岡沙漠依稀見白旄月樓稿)
(原唐順之古北口作士諸城皆在山之㘭此城冠山如鳥巢到此令人思猛天山萬里鳴弓弰荆川集)
(原董榖塞上曲令洗劍潮河冰滿川彎弓古北雪封韉將軍好著燒荒莫遣花當輒近邊豢龍子集)
(原湯顯祖送人從軍詩子鴉鶻盤雲秋氣清長川飲馬暮嘶聲新穿繡甲花褸知是潮河第一營玉茗堂)
(集李夢陽詩補)(孤蓬絶塞口匹馬戍程前跨迥烟墩直)
(緣危石棧連飛雲下獨石逝水入潮川舊對張軍帥題詩醉菊天空同集)
(原許倓塞上曲起古北關前月似霜石塘嶺下塞雲黃鳴笳夜半邊聲不是征夫亦斷腸西峪集)
(臣)等謹按以上各條皆叙古北口路今隸密雲縣
境
原由潮河川營至石匣營四十里石匣營至白馬關四
十里白馬關至石塘嶺營四十里(三鎮邊務總要)
原密雲新城東北六十里為石匣城城周四里二百六
十四步三尺四門城西平地有石如匣深不可劚故以
名其驛自會同館東北六十里為順義驛七十里為密
雲驛六十里為石匣驛先置在今城南里許宣德四年
密雲中衛奏為河水所囓徙焉弘治十七年築城自石
匣城東北行十里為要亭舖入山又十里為新開嶺又
十里為老王店金史貞祐二年潮河溢漂古北口鐵裹
門關至老王谷者此也(昌平山水記)
原正德十年五月巡關御史張鰲山陳邊防事宜謂密
雲北去古北口關各百里西去黃花鎮百五十里遇警
應援不能及惟石匣營為適中請添設副將駐劄操偹
提督侍郎陳玉議以為不必添設(明武宗實錄)
原石匣營距密雲縣治六十里洪武中建土城嘉靖中
增築石城屹然遂為一巨鎮矣(長安客話)
(臣)等謹按以上各條皆叙石匣營
原石塘路關砦二十三東自陳家口西抵开連口延袤
二百五十里白馬關下關砦十一陳家口關東駝谷關
西駝谷關左二關響水谷關白馬關划車嶺砦白崖谷
關馮家谷關營城嶺關黃崖口關(俱永樂年建)邊城一百五
十五里空心敵臺三十六座石塘嶺下關砦十二石塘
嶺關東石城關西石城關東水谷關大良谷砦白道谷
關牛盆谷關小水谷關大水谷關河坊口關神堂谷關
开連口關(俱永樂年建)邊城九十二里附牆臺三座空心敵
臺五十九座(四鎮三關志)
原由蠶房谷十里至陳家谷横嶺北平漫通單騎又五
里至東駝骨關北平南險通單騎又十里至西駝骨關
正關并迤東墩空通騎衝又三里至左二關正關通騎
極衝餘通步又十里至響水谷通步又十里至白馬關
正關河口通連騎極衝紅土谷并莊窠谷通單騎餘通
步又三里至划車嶺正關平漫通單騎今改修邊堡又
十里至白崖谷通步又十二里至馮家谷正關并迤西
六墩空俱通單騎衝又二十里至營城嶺山險止通步
又五里至黃崖口關正關通單騎衝鮎魚石墩空通單
騎餘通步(三鎮邊務總要)
原白馬關在石塘嶺東北四十里東去潮河川九十里
有城有水關關北七十里有湯河又北百里為滿套兒
要衝也自湯河上稍正南行順白河至石塘嶺可二百
里山惡水深稱為天險(方輿紀要)
原白馬關相近有高家堡萬歷中諾音侵石塘嶺攻白
馬關及高家堡官軍禦卻之(邊防考)
原由黃崖口關五里至石塘嶺正關河口寬敞通人馬
其關東石門墩夏秋水大河口㘭馬難行打虎安老鵶
嶺三空墩亦可通馬餘山險通步又三里至東石城又
二里至西石城正關俱通單騎餘通步又四里至東水
谷關正關通單騎東西南山俱陡又十五里至大良谷
兩山陡峻通步又三里至白道谷通步不通騎又五里
至牛盆谷通步又五里至小水谷山險通步又七里至
大水谷正關口并東山崖通單騎餘通步又五里至河
防口通大川正關河口并東西兩山墩空俱衝又十五
里至神堂谷串條子墩空通連騎極衝餘通步又二十
里至开連口通大川正關水口寬漫通連騎極衝黃草
窪南山墩東敵臺三空通單騎迤西各墩空通步(三鎮邊務)
(總要)
原石塘嶺之隂有崖儼如鳥形綠羽紅喙舊呼鸚鵡崖
(長安客話)
原大水谷河源出塞外歴懷柔順義界至孫家莊東北
合黃花鎮川河(昌平山水記)
原大水谷關在懷柔縣東北三十里北去密雲縣之石
塘嶺四十里有城旁地平坦其北十八里曰段伏嶺又
有安子嶺在口北八十餘里皆防禦處(方輿紀要)
原河防口關在縣東北开連口東第二關口也口外為
連雲棧又北為沙嶺兒隘窄不容馬防守較易(同上)
原开連口關在縣北黃花鎮東第十一關口也其東北
二十八里有三角城本名三角村徐達敗元於此(同上)
(臣)等謹按以上各條皆叙石塘路今隸密雲縣境
原薊昌先本一鎮嘉靖三十年始分為二設提督都督
一員護視陵寢防守邊關遂為昌鎮(長安客話)
(臣)等謹按薊昌二鎮今俱裁
補自山海關而西薊鎮領之邊城凡一千四百七十四
里城堡七十一座附牆臺一百四十六座敵臺一千九
十五座主兵七萬三千五百六十二名客兵五萬七千
五百七十三名自居庸關而東昌鎮領之邊城凡二百
八十二里城堡一十三座附牆臺三十九座敵臺二百
三十七座主兵一萬七千七百四十四名客兵一萬三
千一百七十九名明之邊防固矣其後李自成取徑居
庸如入無人之境始信設險之不足恃也(籌記)
補昌平設有總兵東歴東山口迄黃花鎮西歴南山口
迄鎮邊城若左右翼之衛腹心然陵後柳溝南控長陵
北鎮獨石東歴四海冶西歴岔道又若左右腋之擎後
背然向設南山兩協一住柳溝一住榆林布置頗密惟
是兩協勢不相下恐畫地自委今議改協為鎮總兵仍
住柳溝居中調度改東協為左翼住四海冶以防陵東
與黃花鎮策應改右協為右翼仍住榆林以防陵西與
鎮邊城策應有警則宣鎮總兵堵禦外邊陵後總兵防
守内邊又與陵前總兵聯絡于東西紅山各口天夀宛
在中央若泰山而四維之矣(保邦十策)
(臣)等謹按以上各條總叙昌平一帶關砦
原黃花路東自慕田峪西至棗園砦延袤一百八十里
隘口一十七渤海所下隘口七慕田峪關(永樂二年建)賈兒
嶺口(嘉靖十五年建)田仙峪砦(永樂二年建)擦石口(嘉靖二十三年建)磨石
口驢鞍嶺口(俱永樂三年建)大榛峪口(永樂年建)邊城八十一里半
附牆臺四座空心敵臺四十四座黃花鎮下隘口十南
冶口(永樂二年建)大長峪口小長峪口(俱永樂年建)本鎮口(嘉靖十七)
(年建)鷂子峪口(嘉靖二十三年建)撞道口(永樂二年建)石湖峪口(正德八年)
(建)西水峪口石城峪口棗園砦口(俱永樂年建)邊城五十五
里半附牆臺二座空心敵臺二十九座戰臺四座因陵
寢重地有警屯駐戰兵特設(四鎮三關志)
原由开連口十里至慕田峪關正關并迤西王家坨燈
干嶺榨子墩劉家項分界墩胡思谷至界牌石止各墩
空俱山形平漫外臨大川極衝又五里至賈兒嶺界牌
石迤西安寧臺大管仲渠至德勝臺止内險外平牽馬
可上餘通步又三里至田仙峪山險有溝一道置水關
緩又十五里至擦石口山險有溝一道外通梨樹坨置
有城濠可守又十里至磨石口惟二道關并東山墩空
及水口衝要通馬其大安家坨迤西嵐兒谷各山險通
步又五里至驢鞍嶺内險外平又五里至大榛峪正關
外通四海冶東谷皂筩石東山墩雪山墩俱通單騎餘
山險稍緩又十里至南冶口通步又三里至大長峪堡
山險通步又二十里至小長峪堡山形雖下外險止通
步又五里至本鎮口頭道關其二道關通四海冶來騎
三道關往西南道路寬漫通衆騎極衝又六里至鷂子
峪堡牆外寬平通衆騎極衝其南北山墩二空皆山險
通步又三里至撞道口内窪外阜受敵極衝其桃園東
西墩空通步緩又二里至石湖峪山險不通騎又三里
至西水峪外通永陵南山謊礟兒并韓家川通大舉極
衝又二十五里至石城峪即榆林溝東西平安地方棗
園砦二處係禁山多林木外通白龍潭可行單騎又五
里至棗園砦即驢兒坨迤東係禁山緩(三鎮邊務總要)
原慕田峪城三門守偹一人守之自此以東皆單邊自
此以西皆重邊也渤海守禦千戶所城三門距黃花鎮
城三十里距昌平川一百里其西小長峪堡有鑛洞嘉
靖三十六年封閉(昌平山水記)
原慕田峪在州東北百有五里其西南有城設官軍戍
守萬歷初移渤海所于慕田峪關(方輿紀要)
原渤海新舊營城二座嘉靖二十七年建城有渤海倉
(四鎮三關志)
原嘉靖中許論上言渤海所當山陵之北其間有蘇家
口實為阨塞之地自此直抵通州張家灣凡百十里由
張家灣至通州北塞籬村四十里有白河水深没馬可
據為守惟塞籬村至蘇家口七十里地形平漫每為敵
衝若密築敵臺界之以牆使京師有重關之險策之得
也從之(邊庭碩畫)
原黃花鎮為京師北門東則山海西則居庸其北隣四
海冶極為緊要之區故弘治中遣總制嚴蘭經略東西
諸關(長安客話)
原黃花鎮以東歴密雲馬蘭太平燕河屬于山海謂之
東關以西歴居庸白羊紫荆倒馬屬于龍泉謂之西關
(方輿勝略)
原黃花鎮距州北八十里城三門元史黃花鎮千戶所
於昌平縣東口置司者也以參將一人守偹一人守之
景泰中又設内官守偹嘉靖四十年革鎮城直天夀山
之後當居庸古北二關之中而北連四海冶昔人所謂
擁護山陵勢若肩背者其水曰黃花鎮川河出塞外自
二道關入口逕渤海所懷柔至順義界入白河其流九
曲俗謂之九渡河城北有碧霞元君廟其殿西有二松
相去四五尺而上枝樛曲相穿遂合為一名曰交松城
西有垣一重曰頭道關再重曰二道關(昌平山水記)
原黃花鎮城一座景泰四年建城有黃花倉(四鎮三關志)
(原章士雅黃花鎮詩净萬里黃雲百二關九陵烟樹接羣山王庭遠徙邊塵征馬蕭蕭白日開長安客話)
(諭李夢陽黃花鎮詩獨往年趨北路今遶泰陵西晝黑垂蘿密山青禁木齊僧攀杪出怪鳥趁隂啼寂寞黃)
(花堞遥臨古寒溪空同集)
(臣)等謹按以上各條皆叙黃花鎮路
欽定日下舊聞考卷一百五十三
欽定日下舊聞考卷一百五十三舉正
雪封韉原書雪訛作雲今改(董榖塞上曲)
欽定日下舊聞考卷一百五十三舉正
