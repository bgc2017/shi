欽定日下舊聞考卷一百二十三
京畿(大城縣)
原大城縣州城南一百三十里(明一統志)
(臣)等謹按大城縣自周顯德及宋元明皆屬霸州
本朝屬順天府
增大城縣在府南少東二百九十里東西距四十八里
南北距六十五里東至天津府青縣界二十三里西至
河間府任邱縣界二十五里南至河間府河間縣界二
十五里北至天津府静海縣界四十里東南至青縣治
二十里西南至河間縣治一百二十里東北至静海縣
治九十里西北至文安縣治五十里(一大清統志)
原大城本漢東平舒縣屬渤海郡(太平寰宇記)
原代郡有平舒城故加東地理志曰勃海之屬縣也(水經注)
增東平舒故城今大城縣治漢置水經注漳水枝瀆逕
東平舒縣故城南代郡有平舒城故加東魏氏土地記
曰章武郡治世以為章武故城非也(一大清統志)
增平舒縣在瀛州東北一百二十五里衡漳水在其界
(括地志)
增大城縣西北去霸州九十五里本漢東平舒縣北齊
為平舒縣周顯德六年割隸霸州今改名大城(太平寰宇記)
原後漢屬河間國晉於此置章武國後魏為章武郡北
齊廢郡為平舒縣隋開皇十六年於長蘆縣置景州以
平舒縣屬焉大業末劉黑闥兵亂河朔侵吞郡縣唐武
德四年賊平縣屬景州貞觀元年州廢歸瀛州(同上)
原大城縣五代時置屬瀛州周顯德六年屬霸州(輿地廣記)
原宋金元仍舊明因之(明一統志)
原正德七年知縣事石恩始築土城嘉靖中知縣全尚
貢張應武相繼甃以甎建門樓二隆慶間知縣趙德光
補建二樓城周四里一十三步高一丈六尺為堞一千
有九十四門東曰通和西曰安阜南曰明遠北曰恩光
環以壕廣六丈崇禎六年知縣毛雲翰復增崇六尺(大城)
(縣志)
(臣)等謹按大城縣城
本朝順治九年重修乾隆八年改築
增故城基址在城北土壟廻折相傳是舊城又傳名越
州城今縣城仍舊址築只得其半(大城縣志)
原縣治當城之中洪武元年主簿周自銘創置(同上)
原學宫在縣治西金天會十二年縣令姚璧建元至正
二十三年逹嚕噶齊楊甫重建元末兵燬洪武間縣丞
王巒復建弘治三年知縣張津重修增設講堂及光風
霽月亭(同上)
(臣)等謹按光風霽月亭今廢
(原金劉光國重修廟學記子昔王仲淹遊孔子廟嘗嘆曰大哉乎君君臣臣父父子兄兄弟弟夫夫婦婦夫)
(子之力也蓋夫子之道具於人心而著於君臣父子兄弟夫婦之倫其教具於六典而行於邦國鄉黨家庭之)
(間自漢唐以至於今莫不知尊其道矣其道尊則其祀亦尊廟貎之崇垂之有永前哲之所以形於歌詠鐫於)
(金石者豈無謂哉平舒公廨之西孔聖舊宫在焉規制太陋瞻視未尊歲久而就圮天會十二年秋九月邑令)
(姚公下車未久一日顧謂僚屬諸士子曰風化之地衰敞若此吾何以辭其責乎乃積良村運堅甓集衆工以)
(量度之上而殿廡下而庖庾莫不繕治而復賁之墁餙繚之垣堵煥然其一新矣余惟儒學之設明人倫育人)
(才非徒美觀也唐虞三代之盛盖有自来而秦火煨燼聖學榛蕪視學宫為𫝊舍者衆矣昔范寗宰餘杭性質)
(直好儒學風化大行於期年之後自中興以来莫之或先云今公加意學校可無愧於餘杭風矣然范公之崇)
(學敦教者不止於修葺宫牆公之教平舒也豈無身先士類者乎其於聖經賢傳之大旨君臣父子之大倫禮)
(樂刑政之大法講習討論於師友之間勇往奮迅洗濯刮磨務臻斯道之妙士習丕變與學宫而俱新庶不負)
(夫子之教而造士作人之盛心愈久而不冺也於是乎書大城縣志)
(原元馬克忠重修文廟記之皇宋吕蒙正作孔子廟碑云聖人之興也能成天下務能通天下之志然不能)
(免窮達否泰之數是故逹而有位則聖人之道泰堯舜禹湯是也窮而無位則聖人之道否我先師孔子是也)
(此時之所值雖殊而功之在天下萬世者則均爾昔者大道既隠其風漸漓英靈始謝於衰周德教方隆於大)
(漢闢邦家之正途播古今之彛憲百王取法千古師宗信乎夫子之道消息兩儀損益三代立三綱而垂五教)
(正禮樂而辨中外其有補於生民而垂於萬世者蓋賢於堯舜而禹湯莫之過也郡縣各立學校以吾夫子為)
(宗而配之諸賢所以崇德報功也自兵燹之後積有百年祀典衰而文教微平舒故有文廟黝堊漫汚瓦甃剝)
(落廢毁殆盡至今三十三年達嚕噶齊揚公宰邑下車之初躬謁聖廟覩草莽荒蕪之状咨嗟瞻顧有戚於中)
(乃與其僚屬及諸士大夫謀曰聖廟未新文風未振尹兹邑者寧無愧乎於是命工庀材規辦貲費相農隙誅)
(茅茨即故基為築垣墉自殿廡以至齋舍靡不聿新宏敞軒閟璀璨輝煌視昔則加隆矣故崇祀有所而神得)
(其依授教有居而士安其業爼豆生輝儒林生色楊君功在庠序亦偉矣哉爰自經營之日不朞月而落成蓋)
(以侯躬親其事榱桷磚埴之𩔖積儲素具無取給於民也宜其成之速而公無廢務民不知勞也邑人張温劉)
(澤等遹觀厥成而樂民之不擾懇余書於石以揚其美乃從而銘之銘曰聖道昭彰兮儒風慶延崇彼廟貎兮)
(厥功茂焉雕甍畫棟兮金碧相鮮琢詞貞珉兮奎壁星聯春秋致祭兮陳其豆籩人文宣朗兮億萬斯年同)
(上)
原滹沱河出縣北一百三十里(太平寰宇記)
原永濟渠在縣東五十里(同上)
(臣)等謹按大城縣東二十五里為青縣界永濟渠
在縣東五十里地入青縣今非大城所轄
增黑龍港河在大城縣南上流有三一自縣西南逕南
頭村入境循四呈口與鹽河會一自縣南曹家市北流
迤邐至四呈口一自青縣扈家店流至四呈口與鹽河
會流(一大清統志)
(臣)等謹按黑龍港河與子牙河合詳見後條乾隆
五年疏濬
原大城縣北有子牙堽相傳以為太公嘗居此所謂北
海之濱是也河中有釣臺浮出烟波土人云常隨水高
下雖大浸不沒(燕山叢錄)
(臣)等謹按子牙堽釣臺今無考
增子牙河在大城縣東自河間縣東又北歷文安縣入
靜海縣界即滹沱滏陽諸水下流也一名鹽河又名沿
河(一大清統志)
增沿河自河間縣之龍華橋入縣界東北流至縣東南
二十五里四呈口合黑龍港河亦名交河北折繞縣東
十二里趙扶村又北折逕子牙村故名子牙河又北二
十里逕王家口分為二派一西北流八十里出新挑河
一北流迤東六十里由王慶坨入三角淀(大城縣志)
(臣)等謹按今子牙河由河間縣屬劉谷莊橋流入
大城縣境至張家莊分為正支二河正河自北岔
河口起至王家口新河口止支河自岔河口起至
青縣界止乾隆二十九年興修水利奉
旨以舊正河為支河改支河為正河大加挑濬於是水
順其性經靜海縣大城境與正支合流由天津歸
海
增王家口在縣北六十里有王家口鎮(大城縣志)
增
聖祖仁皇帝御製大城文安等處堤修完舟中駐蹕王
家口詩積水頻縈慮長堤幸已成桑麻連井邑花柳
近清明漸愜勤民意還深問俗情蘭橈經過處布穀喚
春耕
增中亭一支與玉帶河南北相望自霸州東三岔口分
為三派其支流從石溝南出緣大堤而東至左家莊仍
入石溝河三派並至臺頭會流曰臺頭河(一大清統志)
增臺頭村恭建
行官(大城縣志)
(臣)等謹按臺頭村
行宫堂額曰清源堂聯曰春水生來蘭葉細霽烟低處
柳條濃
内殿聯曰常有輕雲釀雨意愛看秋水泛烟光皆
御書
增乾隆三十二年
御製格淀堤至臺頭西南而止命接築至千里長堤因
成是什紀事詩禹貢無堤水亦治後惟賴此障防之
常虞渾派北瀰至間有清流南漲時格淀意佳何忽止
鳩工命續要堅為村民喜躍從心願力穡趨時勉莫遲
增又
御製於臺頭行館作行館一區搆淀濆水營艱築致
斯勤(舟程例設水營臺頭淀泊環繞地多支港水營卡障難以施功地方大吏因於爽塏處建行宫數楹)
(以供憩頓)無過晝夜憩而去何必軒庭綴以紛岸柳春光染
鵝色溪波風意漾鞾紋臺頭設復循名義吾正慙焉在
漢文
增又
御製清源堂詩書堂潔治淀池潯維暮之春適憩臨
廵狩無非廑民莫詠歌還以絜官箴遠帆望帶夕陽去
歸棹看從别浦尋大法小廉清固美求源應自始吾心
(臣)等謹按臺頭村
行宫
御製諸詩恭載首見之篇餘不備錄
原黃汊河在縣東北八十里其上源是即易水下流自
安次縣是文安縣分流入縣境又東北入武清之三角
淀(方輿紀要)
(臣)等謹按黃汊河亦名臺頭舊小河自莊兒頭東
舊格淀堤根起至臺頭老淀河止計長十三里乾
隆三十年動
帑挑濬
增沿河堤起自河間府接縣西之驀門村沿三岔口入
文安界迤邐盤曲百有餘里(大城縣志)
(臣)等謹按沿河千里長堤一名長城堤又名護城
堤自縣南馬村閣起沿西北三岔口入文安界計
長八十二里一自縣内之張家莊北岔堤頭起至
三岔口計長二十四里乾隆三十二年
命自臺頭村西南至千里長堤接築格淀堤三十五年
奉
旨補築
增乾隆三十五年
御製補築格淀堤成輕輿往閱因疊舊韻成什數典
誰過神禹治幾曾禹貢曰隄之行其無事今非古占以
有淤勢與時圖格清渾空闕築(格淀隄舊至莊兒頭而止丁亥臨閱恐中間空)
(闕無以障格清渾因命大臣履度𠡠督臣動帑接築至三灘里與長堤屬計十五里有竒今則全隄一律鞏峙)
(矣)不過罅漏補苴為輕輿十里勤来閱永逸謀艱立為
(去聲)遲
(臣)等謹按格淀堤
御製詩謹繹有關紀述之篇恭載卷内
增長城在文安縣東南接大城縣界延袤百里相傳燕
趙分界處(一大清統志)
原平陵城在縣東北一百一十里漢書蘇建封平陵侯
即此地也(太平寰宇記)
原章武故城在縣南四十七里漢置縣屬勃海郡武帝
封竇廣德為侯邑後漢仍屬勃海郡三國魏因之晉屬
章武國後魏屬浮陽郡又析置西章武縣屬章武郡高
齊省入平舒縣(方輿紀要)
增西章武故城在大城縣南漢章武縣在今滄州界後
魏正光中分置西章武縣屬章武郡北齊省舊志章武
城在今縣南四十七里以在章武之西故加西也(清大一)
(統志)
原清漳自章武縣故城西故濊邑也枝瀆出焉謂之濊
水東北逕参后亭分為二瀆應劭曰平舒縣西南五十
里有参后亭故縣也世謂之平鹵城枝水又東注謂之
蔡伏溝又東積而為淀一水逕亭北又逕東平舒縣故
城又東北分為二水一水右出為澱一水北注滹沱謂
之濊口(水經注)
增李壇鎮在縣南四十里又廣安鎮在西南十八里皆
有堡有集(一大清統志)
增子牙鎮在縣東北四十里與靜海縣接界東北去靜
海縣四十五里有東西二村東屬靜海西屬大城以鹽
河中流為界(同上)
原縣北十里所民家耕牛生麟其地名麒麟窪(燕山叢錄)
原鳳凰臺在縣東北十五里晉石勒四年鳳凰見於此
因築臺(太平寰宇記)
(臣)等謹按鳳凰臺久圮
原仙人洞在縣南俗名故縣村洞深入不能窮今已閉
塞(名勝志)
增清風井在縣西牛村因牛烈女全節得名(大城縣志)
原孝順窪在縣西良村相傳唐太宗征高麗萬馬飲之
不涸(同上)
原秦太子墓在縣城北六十里段隄村相傳始皇廵狩
駐蹕於此值幼子薨因瘞之(城冢記)
原居民向太子冡祈禱無不應者俗呼為仙人臺(大城縣志)
原唐靳夫人墓在城東南十五里兖州長史靳思室一也
墓石尚存(名勝志)
原大城城西五里有古墓近世民竊發之見五色石槨
上有王羲之三字乃掩之好事者因立石識其處右軍
故琅琊人流寓江左墓本在會稽今大城云云其妄無
疑矣然大城外黃皆有右軍祠聞金世貴書至以字工
拙進退士故北土多慕右軍而祀之(燕山叢錄)
(臣)等謹按縣志或曰羲字乃義字之誤
增尚父廟在大城縣東北四十里子牙鎮(大城縣志)
原興寧寺在縣東南十五里白楊村唐貞觀年建明成
化中重修(同上)
欽定日下舊聞考卷一百二十三
