欽定日下舊聞考卷六十一
城市(外城北城)
原正南坊有保安寺響鼓廟崇興寺(五城坊巷衙衕集)
增保安寺在米市衙衕北口保安寺街(五城寺院册)
(增郭秉聰重修保安寺碑略廢保安禪寺在都城南三里許創自正統年間歲久寖嘉靖時修復鳩上聚材)
(□顔拓隘梵宇佛像金碧輝煌以至僧舍齋堂門廡庖庫之屬靡不整飭規模壯麗視昔加倍矣于竊嘗莊誦)
(高皇帝御製改遷靈谷寺記云小川形勢迥出尋常真釋迦道場之所也又諭僧純一云釋迦孤處雪嶺及其)
(道成善被兩間所以治世人主每減刑法而天下治由佛化之溥被也用是仰窺建寺諭僧之意非取其隂翊)
(五度而然也况寺名保安將使主山僧衆闡揚慈化利我國家俾年豐物阜外謐内寧鞏固皇圖於億萬祀豈)
(直保一身一家之安已耶是役也經始於癸卯越五載而迄工嘉靖二十六年十月吉日立石同上)
增玉皇廟在保安寺街(同上)
(增成克鞏重修玉皇廟碑略禎余居京師所居之右有玉皇廟焉廟之祀玉皇自崇己巳始順治十八年孟)
(夏立上同)
(臣)等謹案玉皇廟内大學士成克鞏碑今猶峙殿
庭之左
增崇興寺明天順四年勅建後比丘尼居之(行國錄)
(臣)等謹案崇興寺在粉坊街北口崇興寺街棟宇
已頽敝存鐵磬二明成化二十年三月造
增響鼔廟在崇興寺街迤南(五城寺院册)
(臣)等謹案張爵五城坊巷衚衕集有響鼓廟亦古
刹也廟北距崇興寺數十武踞高阜前後神宇各
三楹縱横不踰半畝僧云廟之舊制如此存鐵磬
一勒欵曰萬歷癸未孟秋信官沈銓等鑄
原晉陽菴出宣武門二里許内有古銅觀世音像高三
尺餘下有欵識云大唐貞觀十四年尉遲敬德監造黎
秘書民表隸書古佛菴三字極工後移置稽山會館(燕都)
(游覽志)
(增尉遲敬德造觀音像自唐貞觀至今一千一十二年銅身長三尺妙相端好帝京景物略)
增晉陽菴在宣武門外有古銅大士像高三尺餘下有
欵識後移受水塘古佛菴菴壞移稽山會館(畿輔通志)
增晉陽菴在宣武門外有古銅大士像高三尺餘妙相
慈顏具丈夫概下有欵識云大唐貞觀十四年尉遲敬
德監造後移受水塘古佛菴菴壞移稽山會館今浙紹
會館即稽山會館内有眼藥菴供銅大士一尊并鑄蓮
花寶座左右列善才龍女亦皆銅像僧言他處移供於
此然細驗法身並無尉遲欵識字樣而銅質古潤法像
端嚴洵是舊物(京城古蹟考)
(臣)等謹案晉陽菴在潘家河沿南口稽山會館在
虎坊橋東今皆屬北城至館中銅觀世音像諦審
之未覩唐代欵識或係後人更換抑或本屬相沿
附會之說朱彛尊原書未暇深辨耳
原黑龍潭歲旱於此禱雨(析津日記)
補京師三黑龍潭一在城西畫眉山一在房山縣一在
南城黑窑厰皆禱雨之地也黑窑厰潭一方池爾水涸
時中有一井以石甃之(愚山集)
(臣)等謹案外城之黑龍潭在
祈榖壇西偏有
龍王亭亦為祈禱雨澤之地
國朝以來屢加修葺乾隆三十六年
皇上復命鳩工庀治益昭整潔焉
增
祈穀壇西積水十餘頃四時不竭每旦有羣鳬游泳其
間因名之曰野鳬潭(敬業堂集)
增黑窑每中窑一座磚瓦之屬二千二百計匠八十八
工五尺圍蘆柴八十八束(明諸司職掌)
(臣)等謹案黑窑厰為明代製造甎瓦之地曰黑窑
别於琉璃亮瓦二窑也
本朝之制琉璃亮瓦窑皆仍明舊至各工程甎瓦於康
熙三十三年奉
旨均交窑戶備辦俾歸簡易而黑窑遂廢其地坡隴高
下蒲渚參差都人士登眺者往往而集焉
增慈悲菴在黑窑厰菴西偏為陶然亭(五城寺院册)
(臣)等謹案慈悲菴康熙二年重修侍讀北平田種
玉碑謂剏於元沿於明則招提勝境由來舊矣碑
曰觀音菴而壁間工部郎中漢陽江藻石刻詩序
則曰慈悲殆一菴而二名也菴北院内有遼夀昌
五年慈智大德師佛頂尊勝大悲陀羅尼幢并記
又庭前有金天會九年四月石幢四面各鏤佛像
其三隅刻咒文皆用西域梵書而標以漢字曰净
法界陀羅尼觀音菩薩甘露陀羅尼智炬如來心
破地獄陀羅尼惟一隅漫漶僅辨年月耳
增慈悲菴西院内有遼慈智師石幢(五城寺院册)
(增大遼故慈智大德闕記略净師諱賑俗姓魏氏□隂田陽人也丱歲禮憫忠寺守上人落髮頌白蓮經遇)
(恩得度後因遊方止於上都别創精蓝掛錫而住大安九年會門人覺智大師詔赴闕庭因逹黈聽乃特賜紫)
(衣慈智之號夀昌四年三月九日因疾奄化於臨燕講院至五年四月十三日葬於京東先師塋側師以精進)
(心脂不退輪以勇健力撾無畏鼓儀範所攝惠用所誘貴高憎慢罔不欽服其威重如是心行禪身持律起居)
(動息皆有常節雖沍寒隆暑風雨黑夜禮佛誦經手不釋卷四十餘年凡十二時未嘗闕一其精進如是即既)
(疾亟四大將壤無戀著念無厭離想門弟子饋藥數四師報之云色身終壞烏用是為言說怡然就化其了悟)
(如是臨終之日暴風急起畫如暗夜對而莫覩洎師遷逝倏然乃止門人仰師之德感師之恩瘞靈骨於其下)
(樹密幢於其上欲存不朽以示將來時夀昌五年歲次己卯四月十三日乙時門人管内左街僧錄判官覺知)
(大師賜紫沙門文傑門人參无沙門文偉法孫五人圓心圖同圓成圓翌圓欽五城寺院册)
增陶然亭康熙乙亥江郎中藻所建取白居易更待菊
黃家釀熟共君一醉一陶然(柘坡居士集)
(增江藻陶然吟并引工京東南隅有慈悲菴居南厰之中康熙乙亥歲余以部郎中監督厰事公餘清暇登)
(臨覽觀得至其地菴不數楹中供大士像面西有陂池多水草極望清幽無一點塵埃氣恍置身於山谿沼沚)
(間坐而樂之時時往遊焉因構小軒於菴之西偏偶憶白樂天有一醉一陶然之句余雖不飲酒然來此亦復)
(有心醉者遂顔曰陶然係之以詩邦家世結廬江漢上黃鵠磯頭獨來往一朝作吏去鄉關海滇雲嘆鞅掌)
(却辭五馬入香盡省趨敢謂詩人例水部欣當皇都手版爐)
(盛世分工虞晨光到署荷同輩清漏入城頭烏薦達頻朝聯友于心閒恒看紫塞鴈身勤慣聽)
(加思效職列厰縱横辨埏埴庀材鳩工古所重和土鈞泥今倍力紛劇寧教阻静便聊尋丈室學安禪繩床㯶)
(拂依初地粥鼓鍾魚響梵天每憩西偏意疎豁遥峯爽氣當吾前)
(帝城近抱若几案方塘碧水森林泉憑高俯瞰百里内南山一帶相鈎連於兹卜築頗軒敞風光澄淡景物妍)
(鑿基列砌不數武架楹覆瓦期牢堅結搆雖微可乘興愧眉小署名陶然自春徂夏頻來此佇立晴簷還隠九)
(蒹葮摇曳出人家鷗鷺蹁躚下池水凉宵千頃霽月明霜天萬竈寒烟起三時眺望盡有得老樹寺門閒徒倚)
(綠野平泉總莫論一邱一壑兹焉是旅寓方當輦轂下跏趺直在祗園裏諸公携洒肯經過觴咏相將俱色喜)
(我生懷抱本陶然坐卧其間亦足矣九衢車馬日紛馳誰信鷦鷯寄一枝他年縱與京城遠尚想西山柱笏時)
(亭陶然石刻)
增龍泉寺在黑窑厰西(五城寺院册)
(臣)等謹案龍泉寺東距黑窑厰半里許碑載明成
化間僧智林修復
本朝康熙間僧海曑重修其為緇流掛錫之地舊矣此
外附近窑厰者如毘盧菴清慈菴太清宫三清廟
遺址已圮廢又率皆明代監厰内官所建其人其
事無可採錄則屏而弗錄焉
(增謝一䕫重建龍泉寺碑略遺出正陽門南行五里許有故寺曰龍泉歲久傾廢無搆其地已為編氓所有)
(正統八年秋大興隆寺僧萬松遊錫於是見地位亢爽山水秀拱喟然歎曰是不可以作金刹而妥佛靈耶詢)
(之鄰叟知為龍泉故址遂誅茅結菴於其地之隙慨然以興復為己任即牘還其基地聚材鳩工先作正殿次)
(祖師伽蓝殿又次之山門廊廡方丈僧舍奥夫庖庾之所鍾鼓之縣像位之列莫不次第畢具而土木藻繪煥)
(然一新事聞詔復錫以舊額萬松以是役不可不書以垂久遠乃具事之顛末謁予文記之萬松法名智林鳳)
(陽之定遠人年七歲出家師事鴻義元妙廣慧禪師兼僧錄右街善世杲公成化九年歲次癸巳五月立石)
(五城寺院册寺十方禪院碑略增王熙龍泉)(京城之西南隅有寺)
(曰龍泉地勢平曠每風月晴霽望西山諸峯蒼翠鬱然誠㕓市紛囂之所不至而幽人禪客之居也其地去余)
(家二里而近樂其幽寂暇時輒往焉當日中分衛庠序穆然薄暮誦禪鐘魚互畣若不知身之在城市者其住)
(持者為無生禪師名修證山西陵川人康熙乙丑十月傳賢首慈恩二宗第二十八代住持河東海曑立同)
(上)
原正西坊自正陽門外西河沿至宣武門響閘橋東六
牌二十四舖有延夀寺雲峯寺觀音寺雲居寺萬善寺
擡頭菴(五城坊巷衚衕集)
(臣)等謹案延夀寺觀音寺擡頭菴今皆屬北城雲
居寺已見中城雲峯寺萬善寺無考
原遼聖宗統和六年四月幸延夀延洪二寺(遼史游幸表)
原十二年四月以景宗石像成幸延夀寺飯僧(遼史聖宗紀)
原十五年四月幸延夀寺(遼史游幸表)
原興宗重熙十一年十二月幸延夀寺飯僧詔宋使觀
擊鞠(同上)
原燕京蘭若相望大者三十有六然皆律院自南僧至
始立四禪寺曰大覺招提竹林瑞像延夀院主有質坊
二十八所僧職有正副判錄或呼司空(松漠紀聞)
原童貫蔡攸帥師入燕號撫定勒碑於延夀寺以紀功
將佐姓名皆列於碑留十日乃回(東都事略)
原太上北至燕山寓上延夀寺(北狩行錄)
原道君以丁未五月十八日到燕山於延夀寺駐蹕所
取本朝輅輦逍遥子俱在延夀寺安放七月中旬鄭后
體違和淵聖諸后同來延夀寺候問(燕雲錄)
原京師延夀寺凡五六所大約皆為祝釐而建惟琉璃
厰東北一區明正統六年開渠得斷碑上有延金延夀
字可辨太原僧湛然因為重建而翰林檢討四明汪奉
為之記此當是遼金舊址也寺在遼金時稱巨刹遼主
嘗臨其地見游幸表金人以棲道君汴京所獲車輦悉
置於寺意今之厰地皆昔寺之基而今之寺特其一隅
焉爾(析津日記)
(臣)等謹案周篔析津日記所云四明汪奉碑今尚
存又有嘉靖二年勅賜延夀寺記字跡漫剥惟歲
月及篆額差可辨耳
(增汪奉延夀寺碑略寺寺在京畿正陽關外西二里許方輿勝覽載有延夀未知是否自元季是寺廢弛至)
(為榛蕪之區宣德八年湛然禪師自太原交城圓明禪寺游方至此施主郭金等留住持是寺於是改其故址)
(鳩工命匠始創建焉正統六年五月興工搆正殿以居諸佛樹山門以通官衢工未克就而師圓寂衆人以是)
(寺無主僉舉徒道晟住持言於僧錄司劄付入寺祝聖夀萬年以主維之晟常受業祖定禪師痛念其為是寺)
(開山不有文以記之久則冺没無聞來謁為記云時正統十二年夏五月五城寺院冊)
增觀音寺在觀音寺街(同上)
(臣)等謹案觀音寺街以寺得名則寺之由來久矣
而寺内今無片碣可考前殿僅存明成化丙午六
月鐘一
增擡頭菴在觀音寺街後衚衕内(五城寺院冊)
(臣)等謹案擡頭菴載在張爵五城坊巷衚衕集今
比邱尼居之舊跡無一存者庭前古槐一株大數
圍腹空而枝葉茂蔚數百年物也
增五道廟在虎坊橋路東迤北(五城寺院冊)
(臣)等謹案五道廟旁有玉帝殿明兵部尚書新
城王象乾撰記立石以斯地為正陽宣武二
門龍脈交通之地因括其意名其碑曰交龍
云
(增王象乾建玉帝殿記略由帝城衝要莫不建神宇以鎮之蓋護國也正陽門西臧家橋至宣武門乃龍脈)
(交通車馬輻輳之地舊有五道廟鎮馬第其址廣不數武天中羽士揭真誠者見而喟然曰衝衢應建玉帝行)
(宫率諸神威鎮之斯可也價得故址後地一段創建殿宇旁有耳房前兩楹設中門外兩楹建八聖殿設正門)
(以金為像以彩為宇巍然焕然經始於三十五年七月至次年乃告成乞言於余余曰事無鉅細至理具存宇)
(在龍脈交通處者智也志在護國佑民者義也焚修諷誦禮也誠能格天信也行旅得湯藥之惠者仁也舉一)
(事而五者備可勒石乘遠不致湮没也已文成即以交龍名碑正以見帝城王氣之所鍾云萬歷四十二年歲)
(在甲寅孟秋上澣之吉五城寺院册)
原明教寺在正西坊有勅建碑(順天府志)
原宣北坊有海波寺永光寺永興寺圓通寺(五城坊巷衚衕)
(集)
(臣)等謹案宣北坊寺觀隸西城者為多兹卷祗錄
其現屬北城者
增海波寺今廢其地尚名海波寺街在清厰迤北(五城)
(寺院册)
(臣)等謹案海波寺街舊有古藤書屋朱彛尊嘗居
此有移居及贈别諸詩
(增曲阜孔東塘尚任燕臺雜興詩藤花不是梧桐樹却得年年棲鳳凰自箋宜興蔣京少景祁寓海波寺街古)
(藤書屋予與阮渟先生數過談朱竹垞黃俞郃周青士諸公先後寓此東舍詩評)
(增僦宅宣武門外庭有藤二本檉柳一株旁帖湖石三五可以坐客賦詩曝書亭集)
(增朱彛尊自武門外作禁垣移居宣)
(詔許携家具書難定客蹤誰憐春夢斷猶聽隔城鍾同上)
原永光寺元大萬夀寺也曹洞下青州辨公居之寺有
大萬夀寺開山傳法歷代宗師實跡碑記文字磨泐又
明正統十一年一碑本山住持本恩立石昭化寺住持
妙清碧潭篆額碑稱辨公居此湛然屏山居士為其上
首外護湛然即耶律文正王楚材屏山金李翰林純甫
也(析津日記)
原萬夀寺有許道寧畫屏(金臺集)
(原許道寧京兆人畫山水法李成獨造其妙錄)(墨莊漫)
(原果囉洛納延萬夀寺懹古詩長皇唐開寶構歴劫抵金時絶妙青松障清凉白玉池廊秋屧響高閣夜鍾)
(遲獨有乘閒客扶藜讀舊碑金臺集)
朱彛尊原案寺東清厰有巨潭易之詩所云清凉
白玉池者疑即是也
增永光寺在順承門外東南永光寺街殿三層前殿有
景泰年碑二胡濙撰文中殿有萬夀寺開山傳法歷代
宗師實跡二石碣僅存萬夀辨公等字可辨許道寧畫
屏已久湮矣(京城古蹟考)
(臣)等謹案永光寺内元大萬夀寺實跡碑雖字跡
已剥而碑尚完好屹立明景泰間二碑半没於土
正統時碑不復存
補永興寺在宣北坊柳巷之南寺東向南行約五十步
折而東有興仁寺南向其建置年月無考(行國錄)
(臣)等謹案今南柳巷有永興菴門東向當即寺之
遺址特改寺稱菴稍異其名耳殿三楹無幢碣可
考惟正德十五年鍾一而勒欵云本觀弟子某某
又云京都大興縣黃華坊奉道信士某則又係道
觀之器未知何時移置此菴也至沈進行國錄所
稱興仁寺已廢
增圓通菴在棉花五條衚衕(五城寺院冊)
(臣)等謹案圓通菴即舊圓通寺比丘尼居之
國朝乾隆十一年重修壁間有刑部尚書汪由敦記刻
石
(增汪由敦重修圓通禪菴記略京佛教流布中國三千餘年今世梵刹琳宫照耀寰宇師尤盛上為)
(聖天子祝釐下為兆民祈福飛閣層軒雲霞蔚起菴在宸章碑額日月光輝洵呼極天下之巨觀矣圓通)
(南城靈中坊乃女僧焚修之所供大士諸佛像有古碑久仆階下漶漫不可識維宋皇祐紀年隠隠可辨則此)
(菴創建蓋六百年於兹矣乾隆十有一年住持照珠新有葺殿宇請記於予予惟此菴雖在京都然僻處闤闇非)
(名山勝境廣術通律之雄踞也堂止數楹非有重簷反宇玉瑱銀黃之璀璨也二三女僧焚祝膜梵非有三乘)
(教門八萬法蔵之具足也特以虔禱響應靈感昭著故自宋迄今巋然常存而門廡一新夫福善禍淫天之常)
(道然福人而不能福不善之人意者皈依而來一念清潔即為善之根苗信受而去業行淳至即為善之柯葉)
(善集厥躬福利洊至此天人呼吸自感自應之至理而佛法圓通廣大之妙寄焉其於)
(聖治禆益不淺不得以尼菴而忽之也因為之記使刻諸石來者庶有考云乾隆十有一年歲次丙寅建子之)
(月院五城寺册)
增琉璃厰每窑裝二樣板瓦坯凡二百八十計匠七工
五尺圍蘆柴三十束每窑裝色凡二百八十計匠六工
五尺圍蘆柴三十束(明諸司職掌)
(臣)等謹案琉璃窑
本朝設滿漢監督各一董其事厰地南北狹而東西長
約二里許
增胡氏經籍會通云燕中書肆多在禮部門外拱辰門
西花朝後三日則移於燈市每朔望並下浣五日則徙
於城隍廟中今京師書肆皆在正陽門外西河沿餘唯
琉璃厰間有之(香祖筆記)
增燈市在東華門崇文街今亦在琉璃厰(燕都游覽志)
增
勅建火神廟在琉璃厰東(五城寺院册)
(臣)等謹案琉璃厰東舊有火神廟乾隆乙未年步
軍統領衙門
奏請發所存備賞銀以兩計者五千八百有竒委員監
修得
旨俞允以丙申年正月經始九月工竣凡重修正殿前
殿各三楹東配殿十五楹又增建西配殿及東西
廡各三楹
又案厰東有仁威觀明正統年建正德年修厰西
有真武殿萬歷年修以其皆係内監等鳩葺兹不
具錄
增琉璃厰東有遼御史大夫李内貞墓(五城寺院册附錄)
(增遼御史大夫李内貞墓誌率大遼故銀青崇禄大夫檢校司空行太子左衛率府御史上柱國隴西李公)
(諱内貞字吉美潙汭人唐莊宗時舉秀才除授將仕郎試祕書省校書郎守鴈門縣主簿次授儒林郎試大理)
(寺守媯州懷來縣丞亂後歸遼太祖一見器之加朝散大夫檢校工部尚書兼御史中丞賜紫金魚袋兼屬珊)
(都提舉使太宗初改銀青光禄大夫檢校尚書右僕射兼御史大夫世宗加檢校尚書左僕射故燕京留守南)
(面行營都統燕王達喇以公才識俱深委寄權要補充隨使左都押衙中門使兼知廳勾次攝薊州刺史次授)
(都舉銀冶都監景宗改檢校司空兼御史大夫上柱國次行太子左衛率府率保寧十年六月一日薨於盧龍)
(坊私第享年八十其年八月八日葬於京東燕下鄉海王村同上)
(臣)等謹案遼李内貞誌石乃乾隆三十六年工部
郎中孟澔得之窑厰取土處以其為古墓所在因
復封識存其舊
原京師賞花人聯住小城南古遼城之麓其中最盛者
曰梁氏園園之牡丹芍藥幾十畝每花時雲錦布地香
冉冉聞里餘論者疑與古洛中無異(篁墩集)
原小南城梁家園往時芍藥最盛人多攜酒賞之後其
家廢無一本在者(匏翁家蔵集)
原梁園在京城之西南廢城邊引凉水河入其中亭榭
花木極一時之盛(春明夢餘錄)
(臣)等謹案凉水河今流經南苑由張家灣入白河
在外城之外孫承澤春明夢餘錄所稱梁園引水
故道不復存矣
原梁氏園在今京師西南五六里其外有舊城舊城者
唐藩鎮遼金别都之城也元遷都稍東於是舊城東半
遂入於朝市間全無跡可見而西半猶存號為蕭太后
城即梁氏園所在也蕭太后者遼后皆以蕭為姓有子
為帝則太后别居宫城統部屬故其亡也末帝淳之妻
猶得獨存稱太后以主其國踰年乃滅也或謂此雖遼
金都城而非唐藩鎮城不然也唐時此為范陽藩鎮安
史反後改名盧龍而所治幽州薊縣不改今移薊以名
州移盧龍以名縣各去此數百里其實唐之盧龍與薊
在此也惡得非唐藩鎮舊城乎遼金不因藩鎮以為都
而曷因乎且稽諸載記遼金亦何嘗創建都城乎今其
城僅存土爾甓皆為人取去今取者未已其土皆真黃
土人取之和煤炭以燒亦有即之作墓者以其高堅也
(呆齋集)
增梁家園在宛平縣西南宣武門東南舊城邊明時都
人梁氏建亭榭花木極一時之盛今廢(一大清統志)
增萬明寺在香厰(五城寺院冊)
(臣)等謹案萬明寺為元代水淅菴遺址
本朝康熙年間都司谷之麟碑載其事殿宇頗崇麗稱
巨刹焉
(增谷之麟重建萬明寺碑略巷京師正陽門外有萬明寺相傳為水淅菴故址也考之所由蓋自元季有游)
(僧水淅道行最高結茅於此邦人欽仰即以其名名之明萬歷間始改名萬明禪林康熙己丑歲重修五城)
(寺院册)
欽定日下舊聞考卷六十一
