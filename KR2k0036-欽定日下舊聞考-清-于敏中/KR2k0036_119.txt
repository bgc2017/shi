欽定日下舊聞考卷一百十九
京畿(霸州一)
原霸州在府南二百一十里(明一統志)
(臣)等謹按霸州明屬順天府
夲朝因之在府南一百八十里
增東西距一百八十里南北距四十里東至天津府静
海縣界一百里西至保定府新城縣界十八里南至保
定縣界十五里北至固安縣界二十五里東南至文安
縣治六十里西南至保定府雄縣治九十里東北至永
清縣治五十里西北至涿州治一百二十里(一大清統志)
原霸州本秦上谷郡地(太平寰宇記)
原漢屬渤海郡後漢屬廣陽國河間郡晉屬章武國後
屬河間燕郡(輿地廣記)
原後魏屬章武郡(方輿紀要)
原隋初屬瀛州大業初屬河間涿郡(清類天文分野之書)
原唐初屬幽州天寳初屬范陽郡五代石晉時入於遼
(方輿紀要)
原周顯德六年夏四月庚寅韓通奏自滄州治水道入
遼境柵於乾寧軍南補壞防開游口三十六遂通瀛莫
辛夘上至滄州即日帥步騎數萬發滄州直趨遼之境
壬辰至乾寧軍遼寧州刺史王洪舉城降已亥至獨流
口泝流而西辛丑至益津關遼守將終廷輝以城降自
是以西水路漸隘不能勝巨艦乃舍之癸夘入瓦橋關
於是關南悉平(通鑑)
補周以數千之師伐遼不血刃而取益津關繼取瓦橋
關又繼取高陽關是三關者晉人棄之以為遼之元首非
特為其右臂也(嵩山集)
補世宗由滄州北順水而行先降益津關次瓦橋關次
瀛州(演繁露)
原五月以益津關為霸州割文安大城二縣隸之地望
為中州(五代會要)
原發濱棣丁夫數千城霸州命韓通董其役辛亥以侍
衛馬步都指揮使韓令坤為霸州都部署(通鑑)
原益津關夲幽州會昌縣唐天寳中改永清縣(續通典)
原宋景祐元年省永清縣入文安徙文安縣為州治皇
祐元年仍徙舊地(九域志)
原遼高勲為南京留守宋略地益津關勲擊敗之(遼史)
原政和三年陞永清郡靖康初入於金天會七年置信
安軍屬河間路貞元二年屬中都路元屬大都路(清類天文)
(分野之書)
原明初以益津縣省入仍曰霸州(方輿紀要)
增漢置益昌縣屬涿郡後漢廢為安次縣地唐為永清
地周顯德六年收復益津關置霸州宋亦曰霸州金大
定間復置益津縣為州治元亦曰霸州中統四年省益
津縣入州治至元二年復置明洪武初仍省縣入州屬
順天府(一大清統志)
原州以霸水名(郡縣釋名)
原州城舊傳燕昭王所築(名勝志)
原霸城宋將楊延朗修葺以控遼當時號為北方重鎮
沿城有七十餘井亦延朗所鑿謂之護城井(長安客話)
(臣)等謹按七十二井今僅存十井
原景泰五年四月修霸州土城(明景帝實錄)
原州舊有土墉蓋金元時所築弘治中始磗甃北面正
德中復修完三面嘉靖十九年增修(城邑考)
原城高三丈五尺周環六里餘堞一千五百一十有二
城下濠深一丈二尺廣七尺門三東曰臨津南曰文明
北曰瞻極北甕城門曰迎恩東曰旭升南曰向離西不
設門而樓臺具焉(覇州志)
(補顧清霸州修河繕城記行霸州在京師南二百餘里厥壤卑下西北諸山水散燕趙間比其合皆滙於是)
(既滙而盈然後東流出丁字沽會白河以入于海其源衆而委廹遇霖潦則溢而上壊民田廬舍歲用不登氓)
(以告病州之城築以土無甎石之固水至則齧之歲久益壊弘治戊午東魯劉君珩來治是邦是歲築河隄起)
(涿州束境接固安揚先務荆垡等村至州之趙村務臨津水口經州南關過保定文安蘇家橋扺大城縣之辛)
(張口總三百餘里廣尋有二尺趾倍之崇丈有八尺旁植柳以為固其間為水口一百六十有七隄既成水乃)
(無患己未甓州城先北面當水衝者以次及其餘城舊無南門樓至是新作之并為樓于北城與故東西二樓)
(相望皆飾以丹漆基以剛石可久弗壊其外為深濠跨四橋于濠上當城之門城之高丈有七尺周六里三百)
(二十步濠之深如城之高而殺其一尺其上為固防防之上亦樹以柳凡一十七月而隄與城俱竣二役所費)
(薪膏楗瓦木石之類為錢以四十萬計皆官自經紀不以煩民既訖工又以其餘力作大橋于州東苑家口以)
(濟往來之人新州學祭器師生會食器作順天府行府太僕分寺馬神廟及諸藏庾廨舍壇壝衢路以次一新)
(而民不知費可謂得佚道使民之義矣東江集)
原州治在城西隅洪武庚戌建儒學在州治東元初建
至皇慶二年置贍學田有碑(霸州志)
(原王思誠重修廟學記校為政之道其所始在於厚風俗厚之之本必由於學是以教隆於上則俗美於下)
(理之必然也百里之邑千里之郡推而至于天下豈異是哉國家崇儒重道内立監學外而郡邑皆設學官誠)
(以風化之所係也人才之所出也至正十一年春奉訓大夫兖州王公從善來守霸郡視篆之初即拜謁先聖)
(廟見其牆垣廢傾齋舍罔有講席無所施廼顧瞻太息謂學正孟之晉曰學校不治則風俗何自而易移人才)
(何由而作興豈非承流宣化者之責與於是令民子弟之俊秀者即入學肄習權葺一室使之受業公首捐俸)
(金以作新學校而謀于同僚同僚僉允亦各捐俸以助民之好義者效其力不日而得錢若干緍遂市瓦木重)
(修講堂三間創建東西齋舍十有二檻築牆周圍務以堅固改月而功畢上不費于公帑下不擾於民庶昔也)
(荒蕪如彼今也輪奐若此使師生有所依教養有所設將見風俗淳美人才輩出公之承宣德意可謂知本矣)
(公前任松江府推官治獄明恕平反甚衆人人誦其廉明自南而來者口不絶稱今公之守霸郡甫下車善者)
(趨而迎奸者畏而遁革弊起廢號令一新士庶歌于途農民樂于野修隄堰一十八里及南北兩關橋道井井)
(有法民之感戴其能已乎之晉以状來盛稱公念念不忘于學校不可不記其事夀于金石俾異時為政者有)
(所取法幸為之記余聞而韙之則復之曰昔文翁治蜀至今聲名照映簡冊者以為治之有所本也王公以學)
(校為先其文翁之心哉余亦有說焉興作學校固郡守之職然典教者能以守之心為心則教養可期其效苟)
(非其人則亦徒為虛舍為守者能不憾歟今之晉乃鄒國公五十二代孫德性純厚文學充裕則教養之施公)
(可無憾矣公字仲祥世居兖之滕村性鯁直决疑剖事無留難此特記其政事之大略爾當有執史筆者詳書)
(之至正十一年立石同上)
(臣)等謹按州志明嘉靖丁亥知州劉璋修學建尊
經閣及學舍郡人兵部郎中賈銓有記其啟聖祠
敬一亭嘉靖丁未副使周復俊所建
又按州志學田明副使周復俊梁有年逓增置之
明末以修築取土漸為渾水充斥今存二頃餘
原州城南十五里宫家莊舊有益津書院元時宫君祺
建翰林學士黃溍記之萬歷初如臯錢藻備兵霸上移
建城内即公館一區加黝堊焉仍扁曰益津書院(長安客話)
(臣)等謹按州志明萬歷間參政顧雲程重修益津
書院都給事中劉為楫記今廢
(原黃溍宣聖廟學記舍霸州之益津人宫君祺即其西鄉所居宫哥莊作學合韓謝莊子弟肄業其中且為)
(廟像先聖先賢以春秋旦望奠謁如學宫法念無以示永久爰狀其事走京師請奎章閣侍書學士内翰虞伯)
(生為之記公方有大論譔未暇如君祺請乃以状授溍俾執筆而書之溍惟古之施教導民有本有原必由鄉)
(以達於國是以六鄉之吏去民愈近者為教愈詳一歲之中州長之屬民讀法者四黨正七族師十有四而閶)
(胥則無時焉若夫二十五家之閭則又有門塾而以仕焉而已者為之左右師雖閭胥弗親也故上之教不煩)
(而民之為仕者恒足頼其詩曰攸介攸止烝我髦士人生其時獨何幸歟今郡邑用著令既咸得立學承宣德)
(意而崇厲之厥有師帥而鄉閭之教希闊弗講雖朴茂之資何以培其根而達其枝也哉君祺不自耀其材以)
(取顯仕而主昌平之候舘固非有長民者之責乃能汲汲焉□所以私淑其人如此可謂有志于古矣昔者魯)
(修泮宫而春秋不書說者曰此有國之常事爾君祺之為蓋禮之以義起而出于常事之外者也可無書乎凡)
(廟學總為屋十餘楹費錢若干緍經始於至順二年春二月而落成於秋八月翰林直學士趙公子昌與君祺)
(居相望實有以相之其来請記則冬十二月也至順三年立石黃文獻集)
原益津廢縣今州治(方輿紀要)
原州城東北隅有瀦水故益津縣治也廣三里許中有
東岳祠武廟時巨璫張忠所建廟東水曰鹽厰河每歲
冰泮輙有水鳥千羣容與其上(霸州志)
原霸臺舊在州署後圃其後改題于州治左譙樓之臺
(長安客話)
(臣)等謹按譙樓遺址今尚存
原瓦河與城南之沙唐二河合即五渠水也俗謂之長
鳴溝(名勝志)
原霸城南沙河與唐河合流處俗呼飛魚口即漁津窪
也一名五渠水又名長鳴水(長安客話)
(臣)等謹按長鳴水久淤今城南八里有漁津窪村
村南里許即玉帶河
原後魏延興初文安縣人孫願捕魚於五渠水有羣魚
自西來共以柴塞之忽有人謂願曰須臾當得大魚若
欲多求宜勿殺也願下網果得大魚狀如鯉而頭大殺
食之俄風雨晝昏唯聞鳥飛聲比風息雨霽有人乘船
至云見羣魚無數飛入於海願遂不復漁矣因呼入海
之處為飛魚口也(三郡記)
(臣)等謹按孫願州志願作碩
(原王樂善五渠晩渡詩林野潦浮平楚扁舟續馬蹄揚舲風漸緊落日望全迷暝漁燈出天空雁陣低叩舷)
(歸意嬾清興屬幽栖扣角集)
原引馬洞楊延朗所穿始自州城中通雄縣(名勝志)
(臣)等謹按縣志引馬洞今湮廢
原州舊有神霄宫在州治之南丁眞人嘗居之(長安客話)
(臣)等謹按神霄宫今廢
原霸州酒務四熙寧中㩁三萬貫(熙寧酒課)
原澄清街舊有酒樓元華亭管訥為學正有東城酒樓
花滿煙之句今廢(霸州志)
原宋端拱二年詔置㩁場于霸州便南北界貿易(同上)
原遼軍馬三萬餘匹歲牧于雄霸間謂之南征馬意欲
夸示中國實備燕雲緩急之用(謀夏錄)
增巨馬河舊在州北宋界河也自保定府雄縣流入(方輿)
(紀要)
增巨馬河在州北自蘆溝橋經州境東合界河後徙南
孟店北至直沽入海今淤(霸州志)
原霸在宋時蓋與遼分界處若今靖邊諸城一垣之外
即敵境也州北一里舊有界河相傳楊延朗建草橋于
此關因以名(長安客話)
增界河在州北一里上接蘆溝下通東海即宋遼分界
處今淤草橋關基址不可考(霸州志)
原塘濼緣邊諸水所聚因以限遼河北屯田司緣邊安
撫司皆掌之而以河北轉運使兼都大制置凡水之淺
深屯田司季申工部其水東起滄州界拒海岸黑龍港
西至乾寧軍沿永濟河合破船淀灰淀方淀為一水衡
廣一百二十里縱九十里至一百三十里其深五尺東
起乾寧軍西信安軍永濟渠為一水西合鵝巢淀陳人
淀燕丹淀大光淀孟宗淀為一水衡廣一百一十里縱
三十里或五十里其深丈餘或六尺東起信安軍永濟
渠西至霸州莫金口合水紋淀得勝淀下光淀小蘭淀
李子淀大蘭淀為一水衡廣七十里或十五里或六里
其深六尺或七尺東北起霸州莫金口西南保定軍父
母砦合糧料淀廻淀為一水衡廣二十七里縱八里其
深六尺霸州至保定軍並塘岸水最淺故咸平景德中
遼軍南牧以霸州信安軍為歸路東南起保安軍西北
雄州合百水淀黑羊淀小蓮花淀為一水衡廣六十里
縱二十五里或十里其深八尺或九尺東起雄州西至
順安軍合大蓮花淀洛陽淀牛横淀康池淀疇淀白羊
淀為一水衡廣七十里縱三十里或四十五里其深一
丈或六尺或七尺東起順安軍西邊吴淀至保州合齊
女淀勞淀為一水衡廣三十餘里縱百五十里其深一
丈三尺或一丈起安肅廣信軍之南保州西北畜沈苑
河為塘衡廣三十里縱十里其深五尺淺或三尺曰沈
苑泊自保州西合鷄距泉尚泉為稲田方田衡廣十里
其深五尺至三尺曰西塘泊(宋史河渠志)
補雄霸景德之間塘水初不相接因名東塘西塘二塘
之交蕩然可以為遼人入界路遂置保定軍界于景德
二州以當敵衝決後開導不已二塘相連雖不甚浩渺
而敵路亦稍梗矣(太平治迹統類)
原淳化四年春詔六宅使何承矩等督戍兵萬八千人
自霸州界引滹沱水灌稲為屯田用實軍廪且為備禦
焉(宋史河渠志)
(臣)等謹按滹沱故道由河間至任邱五官淀出茅
兒灣按五官淀在今保定文安二縣界河渠志所
云自霸州界引滹沱水當因保定文安原屬霸州
統州屬而言非專指州界也
又按今滹沱河改由大城縣子牙河入淀歸海不
復由茅兒灣故道
原往歲六宅使何承矩議因陂澤之地瀦水為塞欲自
相度恐其謀泄日會僚佐泛船置酒賞蓼花作蓼花遊
數十篇因命座客屬和畫以為圖傳至京師人莫喻其
意自此始壅諸淀慶歷中内侍湯懷敏復踵為之至熙
寧中又開徐村柳莊等濼於是自保州西北沈遠濼東
盡滄州泛枯海幾八百里悉為瀦&KR1369;其闊處有及六七
十里者至今為藩籬而澱淤之處皆變斥鹵為美田而
魚蟹菰蒲之利人亦頼之(夢溪筆談)
原泰定三年都水監言河間路水患古儉河自北門外
始依舊疏通至大城縣界以洩上源水勢引入鹽河古
陳玉帶河自軍司口浚治至雄州歸信縣界以導淀濼
積&KR1369;注之易河黃龍港自鏁井口開鑿至文安縣玳瑁
口以通濼水經火燒淀轉流入海計河宜䟽者三十處
(元史河渠志)
增州城之南太堡村有淀神祠(州冊)
(臣)等謹按東西兩淀向無神祠乾隆三十二年六
月奉
勅建淀神祠額曰甸流承祐聫曰澤藪奠堯封溥利綏
予千里坊庸凖豳蜡肇殷秩彼百川
觀音閣額曰智淵普鏡皆
御書
增
御製淀神祠碑文畿南之地廣衍多隰衆水所鍾翕
之渟之呀然成淵而以時輸壑者則惟淀淀之名始見
於左思魏都賦所謂掘鯉之淀是也字亦為澱水經注
新唐書志皆云九十九澱酈道元又稱為清河後世約
其數為七十有二其名皆不可臚舉其散見宋遼金史
者今或淤廢或傳聞譌舛所可指者不過四十餘其他
或曰泊曰窪曰窩曰港隨方俗所稱而統言之則東西
兩淀西淀之大周三百餘里㮣周一縣四東淀尤大周
四百里而贏㮣州縣七其為藪澤也廣故畿内之水大
則沽渝濡&KR0740;𣲖滋易淶小則山泉澗流無所不容而旁
境之溝澮汙涔亦無所不赴其受水多故兩淀又各有經
河以條貫釃導之依成温義亢其首四角引其吭玉帶
會同緣其督扼以茅灣掖以中亭十望絡以南北中三
股欱于臺頭滌于大清河趨西沽為尾閭之洩焉其上
則千里長堤控界維鞏下則格淀隄以拒子牙六郎諸
隄以障永定而牐而涵洞羅布節宣者無弗具于是兩
淀無渾流之患而專清水之利黍疇稲畦既膏既溉厥
惟上腴舟航是通懋遷列隧而菰蘆蓤藕鳬魚之屬仰
資生者億計非有宰其化者孰使我民利頼若是記有
之山林川谷為民取財用皆曰神蓋淀之有神昭昭矣
人苐習焉不察廟闕未舉歲丁亥朕敬循
皇祖成憲巡覽淀海爰自趙北口御安福艫沿蘇橋而
東歷揚芬港至于天津嘉文安窪之既涸懲渾河故道
之不可復則有詠而三灘里淀隄之弗屬者出帑繕之
亦為紹我
袓烈以求民寧維時春水方涣和飈習颿烝徒弗勩繄
川祗實昭厥佑爰進大吏詔之曰惟淀縈薄左輔袤延
且千里理大物博用阜乂我畿内民曷可弗重以神事
其相地飭祠用饗迺發外府金二萬五千卜度兩淀中
庀材經始之閱再朞工蕆堂廡既崇煇庖咸列以妥以
恪式副彛典大吏復籲以明年春蒞而落之且以碑辭
請則又繹告之曰惟淀實嘉利我甸人匪今斯今始神
之福而淀左右耆庶婦孺歲時祈報走廟下則自今始
神實馮而歆之惟是毋霪毋潦毋有菑沴豐殖錫康俾
我民其永利利用光我秩祀有司亦無怠祠事毋弛民
工益迓神惠而溥淀之利識其詳謹肇祀也
增乾隆三十五年
御製淀神祠瞻禮紀事成什江湖河海各
神司豈淀而無
神蒞之向命東西中擇陸(是祠建于東西兩淀適中之地)今看爽塏處
成祠贊
天宣佑靈哉沛行地安瀾福以綏虔奉瓣香申慶落康
田功籲錫民釐
增乾隆三十八年
御製淀神祠瞻禮叠舊作韻贊
天端藉萬神司兩淀惟資
神佑之舟泛清流通一水岸瞻赬宇到叢祠肅兹三叩
精誠逹冀我蒸民安樂綏
鳳舸載臨同致敬永陪
福履沐鴻釐
(臣)等謹按淀神祠
御製詩謹繹有關紀述者恭載卷内餘不備錄
增太堡村恭建
行宫(州冊)
(臣)等謹按太堡村
行宫乾隆三十五年建
行殿額曰澄懷鏡治聫曰行慶順輿情那居同樂來巡
籌溥利廣淀資安東次間聫曰麗日和風春澹蕩
花香鳥語物昭蘇西次間聫曰不生波處心恒足
大寂光天相總融
御題行館八景曰
静寧齋曰
頤慶堂曰惠暢樓曰互鏡軒曰
問源亭曰
延清閣曰澄渌池曰引薰廊
頤慶堂聫曰四海為家欽養志萬年介祉永承歡惠暢
樓聫曰無邊生意歸芳甸有象清明繪野郊皆
御書
增乾隆三十五年
御製題淀祠旁行館八景詩淀池旁搆此數楹為臨
憩治事之所既静而寧式愜觀民深意祠旁隙地搆
軒廳慶落斯干翠蹕停成事由來遵不說(地方吏於葺神祠旁近)
(行館以工用無多初未入奏迨臨視時則勢已屬成事矣)輿情亦祗付權聽詎欣室
宇兹臨憩實願波瀾永静寧大吏傳宣前席問水鄉民
氣可蘇醒(右静寧齋)春巡掖
輦行慶順輿情也斯堂安適用祝
頤和江園悠而遠淀地近且便三春奉
遊豫一例
御舟船祝
嘏吏民切
頤和定省虔歡心同衆籲
慈夀永千年(右頤慶堂)登樓矚遠宛然江鄉景物順時布
惠兼暢心神惠風和暢日春水綠波時物意皆自得
吾民可若斯(右惠暢樓)軒跨兩池間夾鏡光融足資互照
兩水夾明鏡此同跨河中搆敞軒通却因喻鑑思唐
帝不是臨風懷謝公(右互鏡軒)䟽渠引流入牆東注為沼
坐此可悟源頭活水引淀進牆閘閘處斯源耳若論
淀之源奚啻千百里拘墟源則近達觀源則瀰隙中觀
鬭者勝負安知彼子瞻著名言早揭斯亭旨(右問源亭)閣
臨碕岸瑩徹無塵固是延攬清吟之助雲廊一曲一
折碕岸既高既低延得三春清景遂成六字新題(右延清閣)
方池淳瀦淀波淨渌澄涵安瀾之義斯在春冰既
泮春水方新澹澹澄渌依依可人七十有二名難盡識
淀祠卜兹會極歸極踠絲綠柳罨畫紅欄日麗風和亦
不波瀾有魚于淵或躍以起觸景成吟如是而已(古澄渌池)
曲廊引薰解阜實省方先務詎惟揣稱命名溪上
有樓亦有堂誰其引之曰有廊展步既平循窈窕遊目
無閡賞煙光南風薰兮將作矣茅土時兮安有此(右引薰廊)
(臣)等謹按
行宫八景
御製詩恭載首見之篇餘不備錄
欽定日下舊聞考卷一百十九
欽定日下舊聞考卷一百十九舉正
己亥至獨流口原書己亥訛作丁酉今據通鑑改(周顯)
(德六年夏四月條)
轉流入海原書訛作流轉今據元史改(泰定三年條)
欽定日下舊聞考卷一百十九舉正
