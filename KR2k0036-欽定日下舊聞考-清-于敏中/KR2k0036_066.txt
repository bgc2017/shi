欽定日下舊聞考卷六十六
官署(五)
原承安四年二月詔建太學於京城之南總為屋七十
五區西序置古今文籍秘省新所賜書東序置三代鼎
彛俎豆敦盤尊罍及春秋釋奠合用祭器(大金國志)
原大定二十八年四月命建女直太學(金史世宗紀)
原京都未有孔子廟而國學寓他署丞相興元忠憲王
諤勒哲喟然曰首善之地風化攸出不可怠乃奏營廟
學(元名臣事略)
原至元六年七月立國子學二十四年閏二月設國子
監(元史世祖紀)
原燕京始平宣撫王檝請以金樞密院為宣聖廟二十
有四年既遷都北城立國子學於國城之東乃以南城
國子學為大都路學(元史本傳)
原時都城廟學既燬於兵檝取舊樞密院地復創立之
春秋率諸生行釋菜禮仍取舊岐陽石鼔列廡下(同上)
原王巨川於灰燼之餘草創宣聖廟以己丑二月八日
丁酉率諸士大夫行釋奠禮諸儒相賀曰可謂吾道有
光矣(湛然居士集)
原至元二十四年既立國學以故孔子廟為京學而提
舉學事者仍以國子祭酒繫銜(元史百官志)
原國子監在城東北即元之舊學洪武改為北平郡學
永樂仍為國子學又改為國子監正堂七間曰彛倫堂
元之崇文閣也中一間列聖幸學俱設座於此上懸勅
諭五通東一間祭酒公座面南司業座面西堂前為露
臺臺南中為甬路前至太學門長四十三丈聖駕臨幸
由之東西為墀諸生列班於此後堂三間東講堂三間
西講堂三間藥房三間折而東為繩愆廳三間鼓房一
間率性堂誠心堂崇志堂各十一間博士廳三間鐘房
一間脩道堂正義堂廣業堂悉如率性堂六堂乃諸生
肄業之所東折而南為廊房九間門一間西亦如之太
學門三間門東勅諭碑一通洪武十五年申明學制一
通洪武三年定學規碑一通洪武初年欽定永樂三年
申明學規碑一通洪武十六年并三十年欽定廟學圖
一通廟學規制地界四至丈尺盡勒焉正綂十二年十
一月初四日立外東井亭一又東為持敬門以入廟自
中少北為儲門以通啟聖祠土地祠及典簿典籍掌饌
廳倉庫之路祭酒東廂亦由此入西井亭一又西為退
省號門自西少北為廣居門以為司業入廂諸生入號
之路墀内雜植槐柏共二十株前為集賢門三間門前
為通衢東西牌坊各一題曰國子監監衢東西牌坊各
一題曰成賢街彛倫堂後齋明所九間格致誠正號每
號計三十七間嘉靖七年作敬一亭御製聖諭共碑七
座前為大門題曰敬一之門祭酒廂房在亭東司業廂
房在亭西會饌堂一所在監東北土地祠五間在饌堂
門之右典籍廳五間在饌堂門之左典簿廳三間掌饌
廳五間退省號及廣居門之西為天地人智仁勇文行
忠信規矩準繩紀綱法度凡一十八號并退省房三連
混堂淨房各一所(春明夢餘錄)
原宣德四年八月脩北京國子監大成殿前兩廡(明宣宗實)
(錄)
原宣德七年四月北京國子監請以國之東金吾等三
衛草場二所為諸生搆房舍其地給本監種蔬以會饌
從之(同上)
原國子監在京城東北隅景泰中御史程璥請於東長
安街之南改創基址不允(國史唯疑)(以上十二條原在城市門今移改)
增國子監兼管監事大臣
特簡無定員祭酒滿漢各一司業滿漢蒙古各一掌成
均之法以教國子及俊選之士監丞掌學規以督教課
糾勤惰均廩餼博士掌闡明經說以助啟迪典簿掌簿
書以稽文移之出入均滿漢各一典籍漢一人掌經史
以備諸生誦習率性堂漢助教一學正一脩道堂漢助
教一學正一誠心堂漢助教一學正一正義堂漢助教
一學正一崇志堂漢助教一學錄一廣業堂漢助教一
學錄一掌教直省俊選之士八旗官學助教滿洲十有
六蒙古八掌分教八旗子弟算法館助教漢一人掌分
教算學生俄羅斯學助教滿漢各一掌分教俄羅斯子
弟於官學及六堂助教内委員兼司之筆帖式滿四人
蒙古漢軍各二掌文移繙繹(會大清典)
增國子監在安定門内
文廟西堂曰彛倫堂堂左右為繩愆博士二廳率性脩
道誠心正義崇志廣業六堂門曰集賢門街曰成賢街
(一大清統志)
(臣)等謹按彛倫堂東廊為繩愆廳為鼓房有率性
誠心崇志三堂西廊為博士廳為鐘房有脩道正
義廣業三堂彛倫堂額及壁間聖經石刻皆
聖祖御書又堂額曰文行忠信前列
訓辭曰學者文行並重尤以忠信為本故孔子垂為四
教成均造士之法無踰於此
世宗御筆也彛倫堂後為敬一亭恭勒康熙四十一年
聖祖訓飭士子碑並
御書四碑一曰功存河洛一曰嵩高峻極一曰靈瀆安
瀾一曰昌明仁義外有明嘉靖間敬一箴碑及宋
儒范氏心箴程子視聽言動箴各一最後為
御書樓内尊藏
聖祖御製文集
世宗御製文集板及
御纂諸經并十三經二十二史各板本皆貯焉又有蘭
亭記樂毅論明王同祖及
本朝謝履忠丁香花詩石刻彛倫堂後穿堂内祭酒司
業題名碑四後堂恭懸
上諭一通又老彭觀井石刻一東有崇實振雅二軒記
石刻康熙五十七年祭酒李周望譔穿堂内古文
孝經石刻二東北隅為文公祠南學在國子監南
方家衚衕雍正九年建為諸生肄業之所
又按國子監署有明洪武學制五朝上諭正綂新
建太學及廟學全圖四碑今皆摧蝕不可讀
增八旗官學在八旗分地雍正五年以就學者衆即各
旗官房容百人誦讀者建為官學隸國子監(一大清綂志)
(臣)等謹按八旗官學鑲黃旗在安定門大街圓恩
寺衚衕正黃旗在西四牌樓北祖家街正白旗在
朝陽門内南小街新鮮衚衕鑲白旗在東單牌樓
觀音寺衚衕象鼻坑正紅旗在阜成門内南巡捕
廳衚衕西口鑲紅旗在宣武門内頭髮衚衕正藍
旗在東四牌樓南新開路鑲藍旗在西單牌樓乾
石橋東斜街俱於乾隆三十四年重脩
增順治九年
世祖章皇帝臨雍幸彛倫堂講書賜賚有加四氏子孫
随班觀禮者俱送監讀書廣監生鄕試額十五名康熙
八年
聖祖仁皇帝臨雍亦凖順治九年例雍正二年
世宗憲皇帝詣學御彛倫堂講書廣監生鄕試額十八
名郡縣學量增入學名數琉球國自康熙二十七年遣
子弟入監讀書後至是復遣就學而俄羅斯亦遣子弟
入監讀書另設助教以訓課之後以四方拔貢入監者
多於國子監南搆房舍數百間謂之南學歲發帑銀六
千兩給諸生膏火乾隆三年正月
皇上親詣辟雍釋奠於
先師孔子御彛倫堂講書賜賚有加廣監生鄕試額十
八名
特頒
諭旨訓勉多士五年
御製碑文賜南學(一大清統志)
增順治九年
皇帝勅諭國子監祭酒司業等官李奭棠古爾嘉渾等
聖人之道如曰中天上資之以圖治下學之以事君爾
等當嚴督諸生盡心訓誨諸生當敬奉師教身體力行
教有成效時唯師長之功學有實用方盡弟子之職如
訓導不嚴怠肆失學師生俱難免咎戾尚其勉之故諭
增康熙八年
皇帝勅諭國子監祭酒司業等官賈禄宋治宜等朕唯
聖人之道高明廣大昭垂萬世所以興道致治敦倫善
俗莫能外也朕纘承丕業文治誕敷敬仰
先聖至德令行辟雍釋奠之典將以鼔舞人才宣布教
化爾監臣當嚴督諸生潜心肄業諸生亦宜身體力行
朝夕勤勵若學業成立可禆實用則教育有功其或董
率不嚴荒乃職業爾師生難辭厥咎尚其勉之勿忽故
諭
增雍正三年
皇帝勅諭國子監祭酒司業等官塞楞額王傳等朕唯
聖人之道昭揭日月彌綸天地萬世帝王下逮公卿士
庶罔不仰遵成憲率由教言我國家尊崇
至聖遠邁前代朕纉承大統古訓是學維日孜孜兹雍
正二年三月朔日親詣辟雍祇謁
先師孔子行釋奠禮思以鼓勵羣英丕隆文治爾監臣
宜嚴督諸生善為導誘爾諸生亦當殫心肄業實踐躬
行秉端方以立身敦忠孝以興誼勿營奔競勿事浮華
文必貴乎明經學務期乎濟世俾品成誼進以副朕教
育至意此爾多士之庥亦唯爾監臣董率之功也慎勿
怠荒職業以貽爾羞諸師生其共勉之故諭
(臣)等謹按國子監署内
列聖訓諭凡通行黌序者例皆敬謹立石兹卷既以官
署標名唯紀其關於本署者恭載
垂訓成均各條餘詳國子監志
增乾隆三年
皇帝勒諭管國子監事尚書孫嘉淦祭酒國璉李鳳翥
等仰唯我朝
列聖以聖人之道治天下用開太平鴻業
聖祖
世宗重道隆
師超越百代作人造士化洽寰區朕嗣守丕基勤求至
道思所以廣勵學宫祇紹
前烈越乾隆三年三月二日親詣辟雍釋奠於
先師孔子升堂進講嘉與諸生闡明聖教之本原帝治
之盛軌夫端教術育賢才厥唯師儒之功正身心脩德
業以為國家之用諸生其可弗勉哉詩曰古之人無斁
譽髦斯士放勲曰使自得之又從而振德之我
祖宗教澤涵濡薰陶長養百年於兹正學昭明揭若日
月爾監臣欽承
至訓振作而鼓舞之罔有怠斁諸生率乃攸行敦本務
實希賢希聖夙夜罔愆俾國家文治光裕於億萬年𢡟
哉𢡟哉特諭
增
先師廟在安定門内太學左南嚮街門西為特敬門西
嚮大成門崇基石闌前後三出陛門左右列戟二十有
四石鼔十右石鼔音訓碣一左右各一門門内東西列
舍北嚮
大成殿崇基石闌三出陛兩廡東西嚮殿東西列舍南
嚮西廡南燎鑪一西北瘞坎一甬道左右
御碑亭
大成門外東為
神厨宰牲亭井亭各一西為
神庫致齋所更衣亭每科進士題名碑分列左右凡正
殿正門碑亭皆覆黃色琉璃後為
崇聖祠(會大清典)
(臣)等謹按
文廟門殿乾隆二年奉
上諭易改黃瓦三十二年
欽定大門額曰
先師廟二門額曰
大成門殿額曰
大成殿並
御書題牓又殿内恭懸康熙二十四年
聖祖御書額曰萬世師表雍正三年
世宗御書額曰生民未有乾隆三年
皇上御書額曰與天地參聫曰氣備四時與天地鬼神
日月合其德教垂萬世繼堯舜禹湯文武作之師
三十四年
御書聫曰齊家治國平天下信斯言也布在方策率性
脩道致中和得其門者譬之宫墻甬路東西分列
碑亭恭勒康熙二十五年
聖祖御製
至聖先師孔子贊二十八年
御製顔曾思孟四贊雍正六年
世宗御製仲丁詣祭
文廟詩乾隆四年
皇上御製臨雍紀事碑五年
御製仲秋釋奠詩九年
御製仲春釋奠詩十八年
御製仲秋釋奠詩二十一年
御製仲春釋奠詩二十四年
御製太學古槐詩三十三年
御製重脩
文廟碑三十四年
御製仲春釋奠詩恭載卷内若迺
鴻謨
駿烈揭示成均以昭在泮告功之盛者則有康熙四十
三年
聖祖御製平定朔漠告成碑雍正三年
世宗御製平定青海告成碑乾隆十四年
皇上御製平定金川告成碑二十年
御製平定凖噶爾告成碑並
御製伊犁勒銘二十四年
御製平定回部告成碑四十一年
御製平定兩金川告成碑全文具載國子監志兹卷唯
敬紀其事及歲月云
增順治十四年
諭工部文廟崇祀
先師孔子所關典禮甚重今已年久傾圮若不速為整
理後漸頽壊葺治愈難朕發内帑銀三萬兩特加脩葺
爾部即傳諭行
增雍正元年
諭禮部
孔子道冠古今為萬世師表薄海内外無不俎豆尊崇
國學乃四方表率其制尤重
聖祖仁皇帝臨雍釋奠典禮優隆朕纉承大綂景仰先
型羹牆如見念國學為造士之地聖教所被莫先於此
恐歷歲既久有應加脩葺之處爾部會同工部詳加閱
視凡
文廟殿宇廊廡及講堂學舍務須整理周備俾廟貎聿
新以申景慕朕將親詣焉
增乾隆二年
諭禮部
至聖先師孔子天縱神聖師表萬世尊崇之典至我
朝而極盛
皇考世宗憲皇帝尊師重道禮敬尤隆闕里
文廟
特命易蓋黃瓦鴻儀炳煥超越前模朕祇紹
先猷切思國子監為首善觀瞻之地辟雍規制尤宜崇
飾大成門大成殿著用黃瓦崇聖祠著用綠瓦以昭展
敬至意(國子監志)
增乾隆三十三年
諭内閣脩葺
文廟現届落成太學規模式昭輪奐唯門題殿牓尚應
詳考彛章用申景仰向來正殿稱
先師廟二門曰廟門而大門未有書額蓋沿明代舊文
未加釐正夫廟門之號於禮經所稱祖廟既涉嫌疑而
先師廟額揭諸殿楹名實尤多未稱應於大門增
先師廟額其正殿改為大成殿二門改為大成門庶符
會典定制朕親書牓字涓吉恭懸以彰崇道尊
師之至意(同上)
增又奉
上諭國學崇祀
先師規制法程美備是飭我
列祖右文重道尊禮有加朕於臨御初即詔易黃瓦儀
唯其隆邇以殿廡歲久弗葺特發帑金二十餘萬鳩庀
鼎新敕大臣董厥成輪奐視舊增益工就告蕆而門殿
諸額向沿明張璁陋議非所以肅觀瞻明折中也既依
會典定名躬為牓書並宣諭釐正大指兹復親製碑記
具脩建原委且於幾暇手書付鋟表示鄭重將以明年
仲春詣學釋奠落成之彰盛典焉遐稽
闕里廟堂有後漢時犧象諸尊以為美觀爰擇内府所
藏周範銅鼎尊卣罍壺簠簋觚爵洗各一頒置太學陳
之
大成殿中用備禮器夫
孔子志在從周楹間列周朝法物於義唯允所司其敬
凛將事典守勿替以克副朕意欽此(同上)
(臣)等謹按乾隆三十三年
欽頒陳設
廟庭禮器犧尊一雷紋壺一子爵一内言卣一康侯鼎
一盟簋一雷紋壺一召仲簠一素洗一犧首罍一
皆周時法物
補京師設國子學教授諸生於隨朝百官集賽及蒙古
漢兒官員選擇子孫弟侄俊秀者入國子學(元典章)
原至正十五年六月中書參知政事實勒門言舊立蒙
古國子監寺教四集賽并各愛滿官員子弟今宜諭之
依先例入學俾嚴為訓誨從之二十年十月朔甘露降
於國子監大成殿前柏木(元史順帝紀舊按實勒門滿洲語鷂子也作實理門愛)
(滿滿洲語部落也舊作愛馬今俱譯改)
原中統元年許衡為國子祭酒未幾謝病歸至元八年
以集賢大學士兼國子祭酒帝親為擇蒙古弟子俾教
之衡聞命喜曰此吾事也(元史本傳)
原至元八年先生授集賢大學士國子祭酒有旨教蒙
古生四人後又奉旨教七人又四方及部下願受業者
俱得與其列即南城之舊樞密院設學先生奏召舊弟
子散居四方者王梓韓思永蘇郁耶律有尚孫安高凝
姚燧及其弟燉劉季偉吕端善劉安中白棟皆驛致館
下為伴讀(國學事跡)
原先生之教人也恩同父子義若君臣因其所明開其
所蔽而納諸善時其動息而張弛之慎其萌蘖而防範
之其日漸月漬不自知其變也日新月盛不自知其化
也其言談舉止望而知其為先生弟子卒皆為世用也
(考歲略)
原延祐元年四月立回回國子監(元史仁宗紀)
原延祐七年四月罷回回國子監(元史英宗紀)
原皇慶元年二月朔徙大都路學所置周宣王石鼓於
國子監二年六月建崇文閣於國子監(元史仁宗紀)
補崇文閣元藏書之所也今東講堂有碑存(明太學志)
原國子監候日影到堂後梨樹散學(金臺集)
補至大四年八月芝生國學大成殿延祐二年三月芝
生大成殿五年七月芝生大成殿(元史五行志)
原先是太學因元之舊吏部主事李賢上言國家建都
北京以來佛寺時復修建太學日就廢弛舉措舛錯何
以示法天下請以佛寺之費修舉太學從之正統九年
正月太學成上臨視祇謁先聖行釋奠禮退御彛倫堂
命祭酒李時勉進講(明典彙)
補太學堂有七彛倫所以會講率性修道誠心正義崇
志廣業則諸生肄業所也(西隠集)
補廟學建於正綂癸亥至弘治十四年尚書曾鑑請修
堂宇垣墻并會饌堂十六年工竣櫺星門前舊有小巷
横溝積穢乃買劉福姚浩等地東西闊七丈五尺深入
四丈高築屏墻上覆以青琉璃瓦兩旁築小紅墻前為
闌干以擁護之(明太學志)
原兩京孔子廟易琉璃瓦自萬歷庚子始從司業傅新
德請也(國史唯疑)
補内外學舍之制内號在廣居門右門一座曰退省號
舍四連共四十九間其南湢室與厠自退省門漸北折
而西為天地人知仁勇文行忠信規矩凖䋲紀綱法度
共十八號每號計二十一間度字號北有保安堂五間
以處監生之有病者彛倫堂後有格致誠正四號計九
十八間嘉靖七年改建敬一亭外東號在廟左共三十
四間大東號在東城之北居賢坊賽百萬倉西門街門
二一曰登俊號舍東西二連共四十間一曰集英號舍
二十七間新南號在北城二條衚衕東口門一座東西
房二連共三十四間南北四間小北號在居賢坊衚衕
門一座南北房二連共八十間交趾號在監之南門一
座南北房二連共二十八間西號在成賢街之西北去
監五十步舊雲閑寺址也小房十間又房二層計九間
本監官屬遞居之北小房四間南一間近西小房十餘
間(明太學志)
補監規國子生由廣業堂肄業以漸升至率性堂然後
積分量與出身(同上)
補監丞稱太學司直所居曰繩愆廳亦曰東廳博士别
有廳稱為西廳(同上)
補視學規制國子監先期灑掃内殿設御座於彛倫堂
中駕至則學官率諸生叩迎升座則率諸生叩拜受經
則諸生環聽階下還朝宴賞則率諸生叩謝(敬事草)
原弘治改元駕臨太學有聖駕臨雍錄一卷具載敕旨
奏章禮儀文儀講議官職等事(百川書志)
補隆慶元年駕幸國學朝鮮陪臣李榮賢等六員各具
本等衣冠赴彛倫堂外立文臣班次之次(明太學志)
原崇禎十四年重修太學成八月車駕臨雍祭酒南居
仁坐講臯陶謨司業羅大任講易咸卦命文武官三品
以上俱坐聽賜茶講畢上入敬一亭觀世宗所立程子
四箴碑遂傳禮部將廟學諸碑俱摹搨進覧又石鼔文
殘闕亦令察補進呈(三朝野史)
補崇禎十四年八月十八日車駕臨雍釋奠禮成上步
至東西兩廡徧閱諸先儒神位諭禮部國子監諸臣曰
宋之周邵二程張朱六子有功聖學今概稱先儒禮殊
未稱爾部其會同翰詹官議所以尊崇之明年二月議
定進稱先賢改題六子木主位列七十子之下漢唐
諸儒之上告於先師得旨允行(鴻一亭筆記)
補崇禎己邜上銳意復古倣周試士射宫之制命於賓
興後羣聚較射於國學之觀德堂射者皆戎服壬午亦
然(四思堂文集)
補洪武中國子生出使視行人如覈天下土田稽百司
案牘督吏民修水利出有賜還有勞永樂初頒詔諭訪
輯高皇遺文至同十三道御史問刑慮囚皆舉重務以
試之然雖勞績有成無不復監卒業者其後有長差短
差之例長差若清黃寫誥之屬短差若承運庫試字司
禮監謄本禮部寫民情中書科謄黃之屬短差復監長
差則例滿附選待除不復監矣(明太學志)
增洪武時國子生殷敏選入武英殿紀事授監察御史
盖其時儲養國學有出使歷事之任又有大本堂讀書
武英殿紀事等清要之職故賢才多出其中(春明夢餘錄)
原正綂十一年太師英國公暨侯伯二十餘人早朝畢
奏曰臣等皆武夫不諳經典願賜一日假詣國子監聽
講上命以三月三日往祭酒李先生時勉命諸生立講
五經各一章講罷設酒饌飲甚懽先生命諸生歌鹿鳴
之詩賓主雍雍扺暮而散亦太平盛事也(寓圃雜記)
原國初高麗遣金濤等四人來入太學洪武四年濤登
進士歸國其後各國及土官亦皆遣子入監監前别
造房百間居之名王子書房有奏歸省者命禮部厚賜
以榮其歸今太學前有交趾號房蓋成祖設北監以來
所以處交趾官生者(長安客話)
原都城東地隅坊曰崇教街曰成賢國子監在焉國初
本北平府學永樂二年改國子監左廟右學規制大備
彛倫堂之松元許衡手植也(帝京景物略)
補虞文靖謂許文正殁後國子監始立官府刻印章蓋
文正為祭酒時尚在舊學所謂王宣府宅也今國學彛
倫堂前樹傳是文正手植殆未必然(查浦輯聞)
原北京國子監版書有喪禮一千二百八十二片𩔖林
詩集六十二片西林詩集三十片青雲賦五十片字苑
撮要一百二十七片韻略四十五片珍珠囊八十二片
玉浮屠十七片孟四元賦一百十三片(天下書目)(以上三十一條)
(原在城市門今移改)
(臣)等謹按此所載明代書板藏之國學者今皆散
佚無存矣
(原昔人好取華麗字以名類事之書如編珠合璧彫金玉英玉屑金鑰寳匱寶海寳車龍筋鳳髓麟角天機錦)
(五色線萬花谷青囊錦帶玉連環紫香囊珊瑚木金鑾香蕊碧玉芳林之屬未能悉數聞國學鏤版向有玉浮)
(屠不知何書當亦屬類家也又有孟四元賦孟名宗獻字友之自號虚靜居士金時魁於鄕於府於省於御前)
(故號四元其律賦為學者法然金史不入文苑之列唯見於劉京叔歸潜志耳渌水亭雜識)
原唐太宗聞蘭亭真蹟在僧辨才處特遣御史蕭翼賺
得武德四年收入秦府貞觀十年始命湯普徹馮承素
諸葛貞歐陽詢禇遂良臨之而歐禇留傳最著後之所
謂定武本歐所臨也所謂唐絹本禇所臨也定武本當
時刻石禁中每紙已直萬錢迨後石晉之亂遼人輦之
而北路棄殺虎林慶歷中李學究得之其子負官緡無
償時宋景文守定武乃以帑金代償納石於庫熙寕間
薛師正出牧刊一别本以應求者此郡真贋已有二刻矣
其子紹彭又摹之他石潜易古刻又剔損古刻湍流帶
左右五字為識大觀中詔向其子嗣昌取龕宣和殿後
靖康之亂金人取石鼔及蘭亭叙重氊輦至燕石鼔在
國學而蘭亭不知所在矣今存國學者疑是定州薛師
正翻刻本或薛紹彭所刻本雖非古刻然元人不能也
此石一云明初出天師菴土中一云元順帝北還重氊
裹棄之於路徐中山取置國學未詳孰是(春明夢餘錄)
補桑澤卿蘭亭考載何子楚跋定武本云大觀間詔取
石龕置宣和殿丙午與岐陽石鼔俱載以此今國學本
安知非與石鼔俱載而北者(炙硯錄)(以上二條原在城市門今移改)
(臣)等謹按國學蘭亭叙石刻相傳為定武本者今
已無可考
原唐僧洛陽亞棲草書得張顛筆意草書千文在國子
監(格古要論補)
原趙文敏公臨王右軍樂毅論黃庭經蘭亭定武本顔
魯公争座位帖張平叔金丹四百字五碑俱在北京國
子監(考槃餘事)(以上二條原在城市門今移改)
(臣)等謹按今所存唯蘭亭叙樂毅論二臨本至黃
庭經争坐位金丹四百字諸刻已佚
欽定日下舊聞考卷六十六
欽定日下舊聞考卷六十六舉正
清要之職原書職訛責今改(明初國子生條)
欽定日下舊聞考卷六十六舉正
