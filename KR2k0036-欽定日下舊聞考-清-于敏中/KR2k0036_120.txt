欽定日下舊聞考卷一百二十
京畿(霸州二)
原巨馬河自盧溝河分流經固安縣過州治北東合白
溝河後徙流州治西會霸水至直沽入海今霸水淤塞
巨馬琉璃諸河復合流經州治北東入東安永清縣界
(方輿紀要)
原成化七年十一月霸州知州蔣愷固安知縣賈貴奏
霸州城北古有草橋界河一道上接渾河下至小直沽
順流東注於海永樂間渾河改西南流道經固安新城
雄縣沿至霸州新河一帶水勢不順漸已淤塞累衝決
為居民患近日決孫家口東流入河又東抵三角淀小
直沽入海乃其故道請因其就下之勢修築堤岸使順
流注海上從之(明憲宗實錄)
原琉璃河在州西北五十里自良鄉縣合上流諸水東
南流入州界會於巨馬河(方輿紀要)
(臣)等謹按琉璃河即古聖水太平寰宇記聖水俗
名迴城水源出良鄉縣西北玉石山明一統志琉
璃河在良鄉南四十里金史作劉李河舊志謂古
聖水自房山龍泉峪流至霸州入拒馬河今按
大清一統志涿州西三十里東岸有渾河決口土人云
舊時渾河從固安故城村決而西南至茨村東北
合琉璃河復分為二後渾河漸徙而東至康熙二
十七年琉璃河南入新城縣界近年隨宜修治凡
琉璃河所經涿州固安永清東安霸州故道皆為
渾河之經流矣
原沙城堤西至臨津固安縣界白廟東抵清口永清縣
界信安緜亘八十里明洪武中知州梁伯常築萬歴甲
戍副使錢藻增修(霸州志)
(臣)等謹按沙城堤在霸州北明洪武十六年築以
障渾河今廢有沙城村
(原楊奐晩至青口作燒長年困行役短髮易飄零世事驚春夢交親散曉星痕侵路黑柳色夾堤青落日明)
(霞底原情動脊鴒還山遺稿)
原沙城臺山二村皆平壤也土人語云臺山無山沙城
無城臺山村在州東(長安客話)
原普濟寺在州東門外至正二年建(霸州志)
(臣)等謹按普濟寺遺址尚存
原栲栳圈在州東十五里隆慶戊辰建安濟橋(霸州志)
(臣)等謹按安濟橋在中亭河上
增中亭河在霸州南一名新挑河又名栲栳圈河上自
蓮花臺下達臺山綿亘數十里歲久淤塞明嘉靖間副
使陸坤循故道修濬後復淤
本朝康熙三十八年
聖祖命河臣王新命重濬上接十王堂下入臺山分減
玉帶河水勢築上下六工堤以衛州治雍正四年復開
支河一道以廣灌溉乾隆九年自岔河口至魚津村復
行挑濬二十八年于中亭河北岸設&KR0636;洞四座(一大清統志)
增乾隆三十二年
御製中亭河詩中亭入玉帶玉帶即清河中亭洩渾
漲壑窄難容多蕩漾沙遠留至此為澄波受小不受大
此理信不磨嘉淦(孫)督直時(在乾隆庚申年)謬聽人言訛謂渾
河故道即此實非他建議放乎此千村歎淪濄知誤乃
改為(嘉淦議開永定南岸復渾河故道後渾流下注浸溢田廬旋于辛酉春堵塞)民已嗟蹉
跎不十不變法語誠不我詑經過得親見(中亭河受永定金門牐盛)
(漲分減之水消納無多及至玉帶河則已成清水孫嘉淦誤聽人言于金門牐之上開放南岸水由牤牛諸河)
(下注中亭至不能容遂趨窪地村民受潦因命急堵築決口方不為患今親臨閱視益知嘉淦前議之謬向曾)
(有詩紀事因詳識而正之)悔過成新哦
增乾隆三十八年
御製中亭河二首中亭原是淀支流偶洩渾河水漲
秋誤聽人言昔致患(乾隆庚申朕誤聽孫嘉淦建議于金門牐之上開放南岸水由牤牛)
(諸河下注中亭至不能容窪地村莊受潦隨于辛酉春堵塞及丁亥親臨閱視益知前議之謬有詩紀事)未
經親見事難籌萬事都胥親見之當無暇給應(去聲)為
遲重華明目達聰者未必勞勞日若斯
(臣)等謹按中亭河
御製詩謹繹有關紀述者恭載卷内餘不備錄
增牤牛河即廣陽鹽溝二水之會流也二水至良鄉縣
城東南合流為三叉口南流至任村西南入大清河一
遇水漲奔騰衝突土人謂之牤牛河良涿固霸之間累
被其害雍正四年于任村之南開濬新河東南逕涿州
界東固安縣西北循盧溝故道南逕霸州之南孟等村
抵拷㧯圈入中亭河長二百餘里自是潦水有歸(清大一)
(統志)
(臣)等謹按牤牛河道乾隆九年奉
旨復加開濬
原會同河在州東十八里上接玉帶河下至蘇橋衆流
至此合而為一所謂苑口秋濤也景泰癸酉建苑家口
關弘治甲寅知州事徐以貞造舟三十艘聯以鐡索上
布以板隨水升降以通輿馬(霸州志)
增今諸河俱改流上流惟中亭一支與玉帶河南北相
望其下自霸州東三岔口分為三𣲖一東北流逕臺山
會中亭河又東出紀家淀逕勝芳鎮曰勝芳河為北𣲖
一東流由趙家房逕托裏淀出郭家窪會勝芳河為中
𣲖一東流由下馬頭逕崔家房張家觜抵左家莊泊石
溝河為南𣲖(一大清統志)
(臣)等謹按會同河即通濟河至蘇橋而下分為三
𣲖一由千里長堤轉東北入淀名南支河一由趙
家房村歸淀名中支河其正河由臺山村會中亭
河至文安之勝芳鎮合南中二支河直注入海
原苑家口洪濤彌望無際或謂之夾河(方輿紀要)
原夾河源自上谷涿鹿山合胡良河至州界(名勝志)
原通濟河由苑家口達拷㧯圈經關王堂山川壇折而
北入護城河蓋逆流也每秋潦溢舟楫直抵城下(霸州志)
(臣)等謹按州志通濟河今由苑家口經蘇家橋入
北股河至文安小河泊其入護城河故道今淤
原横堤在城東十八里南抵苑家口北抵拷㧯圈西來
諸水至此壅阻歛入會同河河口狹流卒難速泄致上
游為災副使顧褒議盡决此堤以殺水勢使回臺山注
信安或阻之乃止(霸州志)
(臣)等謹按州志横堤
本朝順治年間因河水冲決堤廢
原臨津堤自涿州東境接固安揚先務荆垡至州之趙
家務臨津經州南關抵苑家口緜延百里弘治戊午知
州事劉珩築(霸州志)
(臣)等謹按臨津堤今廢
原普和寺在煎茶舖城東二十五里堤自劉化營經州
城北抵信安鎮知州毛實增築(霸州志)
(臣)等謹按普和寺及煎茶舖今皆無考
原平曲城在縣東三十二里漢景帝封公孫渾邪為平
曲侯即此地(太平寰宇記)
(臣)等謹按州志城東二十里有平曲村
原平曲侯公孫渾邪以將軍擊吳楚用隴西太守侯(漢書)
原平曲城公孫渾邪卒葬于此俗名花逹墓在霸州東
二十五里(長安客話)
原莫金口城漢封公孫渾邪為平曲侯即其地(九域志)
原莫金山相傳以莫金二姓居此而名宋設莫金口寨
于此俗名口頭村(方輿紀要)
增莫金山在州南十二里宋設莫金寨於此(一大清統志)
原桃花寨去莫金口五里(元混一方輿勝覽)
原州東二十里曰臺山九河水所經也臺基三如鼎峙
又五里曰雁頭山(名勝志)
(臣)等謹按州志舊稱南山臺山莫金雁頭諸勝後
經河水衝齧皆成平陸
原雁頭山在州城東南三十五里(明一統志)
原宋有劉家渦刁魚莫金口阿翁雁頭黎陽喜渦鹿角
八砦政和三年改劉家渦砦曰安平阿翁曰仁孝雁頭
曰和寧喜渦曰喜安(宋史地理志)
原馬貉堤在城東四十里田家口由棘針墳至信安鎮
(霸州志)
(臣)等謹按馬貉堤相傳宋楊延朗所築堤形尚存
棘針墳今不可考
原信安城宋之信安軍也(名勝志)
(臣)等謹按今州東四十五里有信安鎮
原城在州東五十里唐置淤口關後没于遼周世宗收
復置淤口寨(方輿紀要)
增漢景帝六年隴西太守公孫渾邪封平曲侯即此城
也(同上)
原太平興國六年以霸州淤口砦建破鹵軍景德二年
改為信安(宋史)
原信安軍砦六周和軍西五里刁魚軍北三步田家軍
東一十里狼城軍東五十里佛聖渦軍東五十里李詳
軍東六十里(九域志)
原元豐四年割鹿角砦隸信安軍(宋史)
原金初因宋為信安軍大定七年降為信安縣隸霸州
(金史地理志)
原興定四年張甫封高陽公以雄莫霸州高陽信安文
安大城保定靜海寳坻武清安次縣隸焉(金史本傳)
原元光元年伊喇仲夾努移屯信安張甫因奏信安本
臣北境地當衝要請權改為府以重之詔改信安為鎮
安府二年仲夾努及張甫同保鎮安各當一面遂全鎮
安未幾仲夾努奏鎮安距迎樂堌海口二百餘里實遼
東往來之衝高陽公甫有海船在鎮安西北可募人直
抵遼東以通中外之意賞不重不足以使人擬應募者
遷忠顯校尉仍賞錢五千貫詔從之(金史本傳剌按伊喇舊作移從八)
(旗姓譜改正仲夾努舊作衆家奴今對音譯改)
原張仁義金末徙家益都元太宗下山東仁義乃走信
安時燕薊已下獨信安猶為金守其主將知仁義勇而
有謀用之左右國兵圍信安仁義率敢死士三百開門
出戰圍解以功署軍馬總管守信安踰十年度不能支
乃與主將舉城内附(元史張禧傳)
原楊傑珠格從額蘇倫攻信安信安城四面阻水其帥
張進數月不降傑珠格曰彼恃巨浸我師進不得利退
不得歸不若往說之凡三往乃降(元史本傳散按珠格蒙古語閑也舊作)
(只哥額蘇倫蒙古語和也舊作阿术魯今俱譯改)
原元時府縣俱廢(方輿紀要)
原信安軍有永濟渠宋咸平中置塘濼以為邊備今廢
(同上)
原南山在霸州城東七十里喬松修竹周匝十里内有
亭臺為一郡之勝(明一統志)
原高橋淀在州東七十里周三十里西為拷㧯圈衆流
所聚也州壤卑下西北諸山之水多滙于州境然後東
流出丁字沽注白河以入於海弘治中築河堤起涿州
東境接固安至州境之趙村務臨津水口經州南關長
二百餘里傍植榆柳以為固其間為水口一百六十有
七至文安縣之蘇家橋大成縣之辛家口而止今多崩
壊(方輿紀要)
(臣)等謹按高橋淀今名大浪淀久淤高處已成沃
壤
原回淀水東西二十七里南北八里霸州至保定軍沿
塘岸行其水最為淺狹(元混一方輿勝覽)
原楊應詢知霸州塘濼之間地沮洳水潦易集居人浮
板以濟應詢增堤防為長衢濬其旁以泄流民利頼之
(宋史本傳)
原丁罕潁州人淳化中知霸州河溢壊城壘罕以私錢
募築民咸德之(萬姓統譜)
原伊喇益為霸州刺史郡東南有堤久頽圯水屢為害
益增修之民以為便(金史本傳益按伊喇益舊作移剌今譯改)
原狼臧城去信安城三十里又十里為拆城宋將楊延
朗屯兵拒遼于此(名勝志)
補伊喇鼐爾詣太祖軍門獻十策帝召見問爾生何地
對曰霸州因號為霸州元帥(元史古按伊喇義見前鼐爾蒙語和也舊作移剌)
(湼兒今譯改)
補舒穆嚕拜達勒仕金為霸州平曲水砦管民官木華
黎率師至霸州迎降(同上語按舒穆嚕義見前拜達勒蒙古形像也舊作石抹孛迭兒)
(今譯改)
原大良驛在州東八十里(方輿紀要)
(臣)等謹按大良驛今無考
原古南關城圖經云趙武靈王所築以朝鮮有關城故
此云南關城(大城志)
(臣)等謹按古南關城今無考
原沙河在州南與瓦河唐河合流而東蓋九河之水滙
流于安州雄縣之界溢而旁出者也(方輿紀要)
(臣)等謹按沙河與瓦河唐河合流處即魚津窪也
原宣德六年二月順天府尹李庸奏永樂中決新城縣
之高從周口衝激泥沙遂已淤塞霸州桑園里朱家莊
張貴莊約四里餘每年水漲無所通泄湧漫倒流北灌
海子凹牛闌佃等處其地不得耕種請量役民丁修理
從之(明宣宗實錄)
原霸水在州南三里白溝河之支流也自雄縣流入境
東會于巨馬河今湮廢(方輿紀要)
原霸去都近去海亦近凡雲朔恒代諸山之水由天津
入海者必經流霸出丁字沽總稱霸水(長安客話)
原口外諸山之水自京西盧溝橋而下經固安永清至
于信安滙於三角淀達于直沽入于海良涿九川之水
會于胡良河自楊家務而下經北樂店東過辛店至于
信安此霸州以北之水也宣府紫荆白溝諸水自新城
而下滙于茅兒灣經保定玉帶河達于苑家口至于信
安直沽入于海易安苑肅唐蠡九河之水自雄縣而下
東過茅兒灣入于苑家口山西五臺之水自河間而下
經任邱滙于五官淀亦入于苑家口此霸州以南之水
也南北二川束狹淤淺堤岸蕩蝕不足以容萬𣲖之流
水至則瀰漫無際溢入文安大城積為巨浸民不得耕
治之之法不以壅而以導不先于決口而始于下流按
直沽之上有大淀有小淀有三角淀廣延六七十里深
止四五尺若因而增益之又為之堤以停蓄衆水而以
委輸于海水有所受然後濬治舊川為長堤以束之高
廣倍于前功使水有所行又多開支河聯絡相屬使水
有所分見在窪淀不下數十處各深而堤之使水有所
積則雖有淫潦大川瀉之支河析之諸淀瀦之高堤防
之可以無患矣(潞水客譚)
(臣)等謹按朱彛尊引潞水客談所載口外諸水自
盧溝而下至信安者即永定河下游也今已北徙
其州北良涿九川會于胡良河經北樂店至信安
者久淤今則自新城而下會于白溝河其州南之
水自河間而下至苑家口者即滹沱故道也亦久
淤今則自真定南至深州衡水北折而逕獻縣入
子牙河達直沽惟宣府紫荆白溝及易安苑肅各
河之水自雄縣而下滙于茅兒灣入苑家口者故
道不改
(原王世貞霸水夜泊詩廻高帆去不極天際見人家繫綱青楓樹藏身白荻花風喧雁鶩隙日出魚蝦亦有)
(垂綸地兵戈敢自誇弇州山人集)
原漢光禄大夫周堪墓在城南二里(九域志)
(臣)等謹按周堪墓今無考
原雙柳東西二寨相去十餘里(元混一方輿勝覽)
(臣)等謹按雙柳二寨今無考
(原正德五年九月霸州劉六劉七齊彦名原係謀逆太監劉瑾門下瑾敗遂紏賊衆流劫地方後又增入楊虎)
(趙鐩號趙風子劉惠等共二十五名分為二十八營共有人馬一十七萬五千各授偽官張打奉天征討元帥)
(旗幟上以金書聯對云虎賁三千直抵幽燕之地龍飛九五重開混沌之天又于老營以大紅綵縀書英雄吞)
(海嶽氣勢轉乾坤攻破州縣幾二百殺死總兵馮禎參將王杲都指揮王保詹濟潘翀同知郁采指揮知縣雜)
(職數十員姦滛婦女磔挫兇殘不可言也所過獄囚即放為助庫藏兵甲即取為用又每題詩各地有平欺敵)
(將虎擒羊縱横六合誰敢捕又有幾回月下敲金鐙多少英雄喪膽寒之句大略劉六劉七齊彦名等多在河)
(南湖廣而劉惠趙鐩楊虎多在河北山東彼此間奔走直至山西江南直隸方絶時七年冬矣楊虎劉六劉七)
(為水渰死齊彦名陣亡劉惠射傷自焚獨趙鐩僧服逃至江夏生擒嗚呼擾亂六省延踰二年豈非數也哉)
(七修類藁)
(補馬錄霸州城行霧霸州城外水遶牆霸州城頭戍卒強四門高樓接烟縈迴十里多垂楊去年豺虎滿天)
(地此城南北皆戰場至今落日照白骨血霑野草猶淋浪當時别縣人皆走此城之人苦相守五馬使君身姓)
(王募招壯士犒牛酒遂令萬夫同一心彎弓罵賊不絶口固安與霸為隣縣此事分明眼中見乃知設險可守)
(邦區區省費非民便百愚集)
欽定日下舊聞考卷一百二十
欽定日下舊聞考卷一百二十舉正
霸水在州南原書州訛化川今改(霸水在州南三里條)
束狹淤淺原書束訛作東今改(口外諸山之水條)
欽定日下舊聞考卷一百二十舉正
