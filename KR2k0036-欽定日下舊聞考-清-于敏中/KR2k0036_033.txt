欽定日下舊聞考卷三十三
宫室(明一)
(臣)等謹按明初燕邸仍西宫之舊當即元之隆福
興聖諸宫遺址在太液池西其後改建都城則燕
邸舊宫及太液池東之元舊内並為西苑地而宫
城則徙而又東我
朝定鼎凡前明弊政剗除務盡
宫殿之制概從簡樸間有興葺或僅改易其名今謹就
朱彝尊原書各條下略為標識其詳已恭載
國朝宫室卷内不複綴云
原十二年十一月燕府營造訖工繪圖以進其制社稷
山川二壇在王城門之右王城四門東曰體仁西曰遵
義南曰端禮北曰廣智門樓廊廡二百七十二間中曰
承運殿十一間後為圓殿次曰存心殿各九間承運殿
之两廡為左右二殿自存心承運周圍两廡至承運門
為屋百三十八間殿之後為前中後三宫各九間宫門
两廂等室九十九間王城之外周垣四門其南曰靈星
餘三門同王城門名周垣之内堂庫等室一百三十八
間凡為宫殿室屋八百一十一間(明太祖實錄)
原永樂十四年八月作西宫初上至北京仍御舊宫及
是將撤而新之乃命作西宫為視朝之所中為奉天殿
殿之側為左右二殿奉天殿之南為奉天門左右為東
西角門奉天門之南為午門午門之南為承天門奉天
殿之北有後殿有凉殿煖殿及仁夀景福仁和萬春永
夀長春等宫十五年六月建郊廟十一月建乾清宫(明典)
(彙)
(臣)等謹按明永樂四年詔以明年建北京宫殿十
四年八月作北京西宫十一月詔羣臣議建北京
十八年詔改京師為南京北京為京師十一月以
遷都北京詔天下是月北京郊廟宫殿成見明史
本紀
原永樂十五年鼎建北京宫殿有瑞靄浮空金水橋河
冰凝結浮圖諸象又慶雲呈采團圜如日正當御座中
且現五色天花於是大小臣工咸為歌頌有聖德瑞應
詩二十卷(萬歷重編内閣藏書目錄)
原文皇將營北京宫殿時有神木出四川馬湖山中命
禮部尚書建安鄭賜齎香帛往答神庥焉(遵聞錄)
(臣)等謹按明永樂四年分遣大臣採木於四川江
西湖廣浙江山西所遣往四川之尚書宋禮言有
數大木一夕自浮大谷逹於江天子以為神名其
山曰神木山遣官祠祭見明史本紀
原初燕邸因元故宫即今之西苑開朝門於前元人重
佛朝門外有大慈恩寺即今之射所東為灰厰中有夾
道故皇墻西南一角獨缺太宗登極後即故宫建奉天
三殿以備廵幸受朝至十五年改建皇城於東去舊宫
可一里許悉如金陵之制而宏敞過之(春明夢餘錄)
原既遷大内東華門之外逼近民居喧囂之聲至徹禁
籞至宣德七年始加恢擴移東華門於河之東遷民居
於灰厰西之隙地(湧幢小品)
原皇城外圍墻三千二百二十五丈九尺四寸其門凡
六曰大明門曰長安左門曰長安右門曰東安門曰西
安門曰北安門俗呼曰厚載門仍元舊也墻外紅鋪七
十二登聞鼓院在長安右門外紫禁城内墻南北各二
百三十六丈二尺東西各三百二丈九尺五寸其門凡
八曰承天門曰端門曰午門即俗所謂五鳳樓也東曰
左掖門西曰右掖門再東曰東華門再西曰西華門向
北曰元武門墻外紅鋪三十六(春明夢餘錄)
(臣)等謹按明代宫室各門名雖仍沿元舊似俱移
置東偏稍加恢擴其登聞鼓院今在西長安門外
屬通政司詳官署門
原正德辛巳上入繼大統至京城外行殿楊廷和請上
由東安門入居文華殿上箋勸進擇日登極上從行殿
受箋由大明門入日中登極(明倫大典)
原聖母將至禮部議由東安門入再議由大明左門入
張璁曰雖天子必有母也焉可由旁門入乎聖母至由
大明中門入(同上)
原進大明門次為承天之門天街横亘承天門之前其
左曰東長安門其右曰西長安門凡國家有大典則啓
大明門出不則常扃不開每日百官奏進俱從二長安
門入守者常數十百人皆禁軍也(長安客話)
(臣)等謹按承天門又折而東曰長安左門折而西
曰長安右門見明史輿服志
原在京法司遇會官審錄重囚俱於承天門東西分為
四行列坐公侯駙馬伯列於東班前行都督等官列於
東班後行尚書都御史侍郎等官列於西班前行通政
使大理寺佐貳官并六科掌科事給事中列於西班後
行(明憲宗實錄)
(臣)等謹按明之承天門順治八年重建改為
天安門今秋讞大典仍在
天安門外西朝房即刑部三法司值班處也
原隆慶戊辰五月考選庶吉士在金水橋南設几北向
几上各帖姓名(穀城山房筆麈)
原隆慶五年二月濬金水河(明穆宗實錄)
原大明門内曰承天之門其内之東一門内則太廟也
西一門内則太社太稷也(蕪史)
原成化元年三月命工部尚書白圭董造承天門(明憲宗實)
(錄)
原頒詔例置詔於櫝繫以䋲自承天門縋下(國史唯疑)
原太廟在闕之左永樂十八年建前正殿翼以两廡後
寢殿九間問一室主皆南面几席諸器備嘉靖十一年
中允廖道南請建九廟上從其議撤故廟祖宗各建專
廟合為都宫因舊廟新之太祖居中文皇世廟在太廟
東北居六廟上昭穆六廟列太廟左右廟各有殿殿後
有寢藏主太廟寢後别有祧寢藏祧主太廟門殿皆南
向羣廟門東西向内寢殿皆南向十五年十二月九廟
成二十年四月雷火八廟災惟睿廟存因重建太廟復
同堂異室之制二十四年七月新廟成正殿九間内貯
諸帝后冕旒冠帶櫃而藏之祭則陳設東西側間設親
王功臣位前為两廡東西二燎爐東燎列聖親王祝帛
西燎功臣帛南為戟門門之左為神庫右為神厨又南
為廟門門外東南為宰牲亭南為神宫監西為廟街門
正殿後為寢殿九間奉安列聖神主皆南向又為祧廟
五間藏祧主皆南向特享於四孟祫於歲除(春明夢餘錄)
原太廟規制中室太祖高皇帝孝慈高皇后東第一室
成祖文皇帝仁孝文皇后西第一室睿宗獻皇帝慈孝
獻皇后東第二室武宗毅皇帝孝靖毅皇后西第二室
世宗肅皇帝孝潔肅皇后東第三室穆宗莊皇帝孝懿
莊皇后西第三室神宗顯皇帝孝端顯皇后東第四室
光宗貞皇帝孝元貞皇后西第四室熹宗悊皇帝其祧
殿所藏德祖元皇帝后懿祖恒皇帝后熙祖裕皇帝后
仁祖淳皇帝后仁宗昭皇帝誠孝昭皇后宣宗章皇帝
孝恭章皇后英宗睿皇帝孝莊睿皇后憲宗純皇帝孝
貞純皇后孝宗敬皇帝孝康敬皇后東廡侑享諸王十
五人西廡侑享功臣十七人(大常記)
朱彝尊原按此乃崇禎時太廟規制蓋終明之世廟
祀皆一帝一后后惟元配
原嘉靖四年四月光祿署丞何淵請於太廟内立世室
以獻皇帝與祖宗同享太廟禮部尚書席書等以為不
可有旨集廷臣再議於是吏部尚書廖紀武定侯郭勛
給事中楊言御史葉忠等咸謂皇上孝心無窮禮制有
限臣等萬死不敢以非禮誤陛下上曰世室之建自古
有之朕膺天命入紹大統皇考百世之室胡為不可遂
命大學士費宏石珤太監張佐等即太廟左隙地立廟
其前殿後寢一如太廟制定名世廟云已而席書上言
擇地以稱廟所别者出入不與太廟同門位處不與太
廟並列祭用次日使敬心不分於所尊廟欲稍遠使樂
聲不聞於列祖尊尊親親可两全矣神路宜由闕左門
出入何淵復奏當與廟街同門費宏賈詠石珤皆以為
不可上不聽命由廟街門五年九月世廟成上自觀德
殿奉獻皇帝神主於世廟十一年三月中允廖道南請
建九廟十四年正月諭大學士李時等曰世廟廹近河
水今擬重建於太廟左方命於太廟東南隙地相度二
月初建九廟十五年十一月九廟成十二月奉安太祖
列帝后神主十七年六月揚州府通州同知致仕豐坊
上疏請建明堂加尊皇考獻皇帝廟號稱宗以配上帝
疏下禮部集議尚書嚴嵩言明堂圜丘皆以事天今大
祀殿在圜丘之北正應古方位明堂秋享之禮即此可
行不必更建至於侑享以父配之自漢唐宋諸君莫不
皆然錢公輔司馬光孫忭所論又主祖宗之有功者今
以功德則宜配文皇以親則宜配獻皇帝若稱宗之議
則未有稱宗而不祔太廟者恐皇考在天之靈亦所不
安復命集議嵩乃言考秋享成物之旨嚴父配天之文
皇考配享允合周道戶部侍郎唐胄上疏力争上留中
不發乃設為臣下奏對之辭作明堂或問以示輔臣特
黜胄為民上又諭嵩曰國家之興始於高皇帝而中定
艱難則文皇宜同稱祖號皇考獻皇帝宜薦宗稱帝嵩
復上議太祖即位仁祖雖自布衣必享天下之祀皇考
固獨闕焉聖心必有所不安又言文皇帝再造鴻業㮣
以宗稱於義未盡尊稱為祖聖見允宜嵩奏出羣臣無
復異議大學士夏言擬太宗為烈祖孝皇帝上定為成
祖恭上廟號尊文皇帝為成祖皇考為睿宗獻皇帝祔
于太廟(明典彙)
朱彝尊原按大禮之議張文忠倡之席文襄附和
之其初合在廷之諍臣伏闕號哭不能回迨其後
建世室配天祔廟两公非不力爭亦不能奪何淵
豐坊之邪說論世者咎終歸於始倡和之人此謂
逢君之惡其罪大君子於議禮之際尤不可不慎
也
原奉先殿在神霄之東殿九室如廟寢制國有太廟以
象外朝有奉先殿以象内朝每室一帝一后如太廟寢
殿其祔祧迭遷之禮亦如之凡祀方丘朝日夕月冊封
告祭及忌辰在焉餘皆於太廟行之永樂三十五年始
作(春明夢餘錄)
(臣)等謹按明洪武間以太廟時享未足以展孝思
復建奉先殿於宫門内之東成祖遷都北京建如
制見明史禮樂志
原奉先殿薦新品物正月韭菜生菜薺菜雞子鴨子二
月芥菜薹菜蔞蒿子鵝新冰三月茶筍鯉魚鵪鶉四月
彘猪雉鷄青梅王瓜杏子櫻桃白酒五月小麥麺沙糖
紅豆嫩雞桃子大麥茄子李子來禽蒜薹煮酒六月冬
瓜甜瓜西瓜蓮蓬七月蔔萄棗子鮮菱雪梨芡實八月
茭白嫩薑鱖魚鮮藕粳米粟米穄米芋苖九月鯿魚小
紅豆沙糖栗子橙子石榴柿子生酒十月山藥蜜活兔
柑子橘子米糕豆腐蓼花米糖細糖銀魚子鱭魚魚凍
十一月蕎麥麪紅豆沙糖甘蔗獐子天鵝鹿雁十二月
菠菜鯽魚白魚風鯽魚(光禄寺志)
原奉先殿供飬初一日捲煎初二日髓餅初三日沙爐
燒餅初四日蓼花初五日羊肉肥麪角兒初六日糖沙
餡饅頭初七日巴茶初八日蜜酥餅初九日肉酥油初
十日糖蒸餅十一日盪麪燒餅十二日椒鹽餅十三日
羊肉小饅䬦十四日細糖十五日玉茭白十六日千層
蒸餅十七日酥皮角兒十八日糖棗糕十九日酪二十
日麻膩麵二十一日蜂糖糕二十二日芝蔴燒餅二十
三日捲餅二十四日熝羊蒸□二十五日雪糕二十六
日夾糖餅二十七日两熟魚二十八日象眼糕二十九
日酥油燒餅三十日糖酥餅(同上)
補舊例北京奉先殿供薦二月子鵝江寧縣辦解三月
鮮笋四月梅子皆南京園戶辦七月雪梨宣城縣解八
月茭白南京池戶辦九月香橙南京園戶辦十月柑子
橘子吳縣辦十一月甘蔗錢塘仁和二縣辦解萬歷九
年南京太常寺卿沈節甫以子鵝道遠抵京已非子鵝
雪梨采自秋前裝運色味易變不如在京河間所産議
子鵝别𣲖大興宛平二縣雪梨𣲖河間勅下禮部行太
常光禄議覆未報二十四年九月南太常寺卿楊時喬
請移文應天府取鵝梨價銀至京買子鵝河間買梨進
獻(南京太常寺志)
(臣)等謹按明史禮樂志弘治十七年吏部尚書馬
文升言南京進鮮船本為奉先殿設輓夫至千人
沿途悉索今楊徐旱願減省以甦民困据此則前
明奉先殿供薦亦未免過繁矣
原嘉靖六年三月移建觀德殿于奉先殿之左改稱崇
先殿奉安恭穆獻皇帝神主(明世宗實錄)
(臣)等謹按嘉靖二年葺奉慈殿為觀德殿五年以
觀德殿窄隘欲别建於奉先殿左尚書趙瓉謂不
可不聽乃建於奉先殿之東曰崇先殿見明史禮
志
原孝肅紀皇后薨禮不得祔廟乃於奉先殿右特建奉
慈殿别祀之嘉靖十五年并祭於奉先殿罷奉慈享薦
(春明夢餘錄)
原景神殿在太廟東北奉藏列聖御容歲六月六日太
常寺吉服詣殿曬晾(同上)
(臣)等謹按嘉靖十三年命易承天家廟曰隆慶殿
十五年以渠道遷世廟更號曰獻皇帝廟遂改舊
世廟曰景神殿寢殿曰永孝殿見明史禮志
補嘉靖二十三年夏建造九廟大柱石磉取諸西山每
石用騾二百頭拽二十五日至城(暖姝由筆)
(臣)等謹按明世宗本紀嘉靖二十年四月辛酉九
廟災燬成祖仁宗主二十四年七月以廟建禮成
百官表賀亦見明史禮志
原崇禎十六年仲夏大雨沾衣如血雷霆通夕不止次
日見太廟神主或横或倒諸銅器為雷火所擊融而成
灰六月二十三夜雷震奉先殿廟脊䲭吻碎中有劍削
拔去不知落在何所廟門玲瓏雕刻處皆損壊有龍爪
痕太監蘇允寧換鴟吻比前减小上不悦降允寧級(綏寇)
(紀略)
原崇禎十六年夏一夕大雨霹靂起奉先殿中詰朝視
之殿門俱開門前白石為雷火所燔有蟠龍痕門上金
鋪龍爪印其上爪所著處金皆鎔化中官馬從龍云(艮齋)
(筆記)
原社稷壇在闕之右與太廟對壇制二成四面石階各
三級上咸用五色土隨方築之壇西砌瘞位四面開櫺
星門西門外西南建神庫庫南為神厨北門外為拜殿
外天門四座西門外為宰牲亭(春明夢餘錄)
原洪武元年上親祭大社大稷大社設正位在東配以
后土西向大稷設正位在西配以后稷東向各用玉兩
邸幣黑色特用犢一羊一豕一籩豆各十(同上)
原居中巍然而嚮明者午門也鐘鼓在焉曰左掖門曰
右掖門(蕪史)
原午門之内曰皇極門左曰弘政門右曰宣治門旁曰
歸極門曰會極門皇極門内東曰文昭閣西曰武成閣
上曰皇極殿中曰中極殿後曰建極殿所謂三大殿也
中極滲金圓頂如穿堂之制建極殿後曰雲臺門東曰
後左門西曰後右門亦名曰平臺又東則景運門西則
隆宗門中則乾清門上則為乾清宫崇禎八年八月初
四日題敬天法祖牌懸於内東暖閣曰昭仁殿(先名弘德)西
暖閣曰弘德殿(先名肅雝)左曰日精門門之北西向曰端凝
殿右曰月華門門之北東向曰懋勤殿左小門曰龍光
右小門曰鳳彩西御憩房萬歷中更夀安居乾清宫後
披簷東曰思政軒西曰養德齋中圓頂則交泰殿上則
坤寧宫皇后所居坤寧東露頂曰貞德齋西露頂曰養
正軒東披簷曰清暇居北圍廊曰遊藝齋左曰景和門
右曰隆福門再北左曰端則門右曰基化門便接瓊苑
左右門矣此中一路之大略也乾清宫門後過日精門
之東曰崇仁門(先名迎祥)稍南則曰奉慈殿萬歷中改東裕
庫曰弘孝殿崇先殿改為神霄殿日精門往北曰順德
北門則東一長街也再北向西與龍光門斜對者曰咸
和左門(先名百福門)向南者曰景仁宫(先名長寧)其東則東二長
街也南首麟趾門(先名夀春)北首千嬰門(先名慶安)麟趾門之東
曰延禧宫曰怡神殿再東曰嘉德左門再東曰蒼震門
咸和左門之北向西與景和門相對者曰廣和左門向
南者曰承乾宫(先名永寧)東宫貴妃所居東二長街之東曰
永和宫(先名永安)廣和左門之北向西與端則門對者曰大
成左門(先名長慶)向南者曰鍾粹宫(先名咸陽)皇太子所居前殿
曰興隆宫後殿曰聖哲殿其後小院曰龍德齋東二長
街之東曰景陽宫(先名長陽)千嬰門之北並列者則乾東之
房五所宫正司六尚局皆在乾清宫之東此東一路之
大略也乾清宫門後過月華門之西曰遵義門(即膳厨門)向
南則養心殿西南則祥寧宫宫前向北者曰無梁殿嘉
靖中煉丹藥之所月華門之西南者曰隆道閣原名道
心閣(即皇極閣)下曰仁德堂閣東曰忠義室曰仁蕩門(先名會極)
曰義平門(先名歸極)西南則慈寧宫矣月華門往北曰順德
右門則西一長街也再北向東與鳳彩門斜對者曰咸
和右門(先名廣安)南者曰毓德宫原名安樂宫後又改永夀
宫則西二長街也北首曰百子門南首螽斯門西曰啟
祥宫(原名未央)宫内一石坊北曰聖本肇初南曰元德永衍
(先曰貞源茂始慶澤無終)盖興獻帝所生之地再西曰嘉德右門(先名)
(景福)曰隆德殿(即元極寳殿)祀三清神左有容軒右無逸齋配
殿左曰春仁右曰秋義再西北曰英華殿(先名隆禧)有菩提
樹二株北則北角井西則咸安宫(先名咸熙)咸和右門之北
向東與興福門相對者曰廣和門南向者曰翊坤宫(先名)
(萬安)西宫貴妃所居西二長街之西曰長春宫(更永寧後仍改長春)
(宫)廣和右門與基化相對者曰大成右門向南者曰儲
秀宫(先名夀昌)西二長街之西曰咸福宫(先名夀安)又後則乾西
之房五所此西路之大略也坤寧宫所謂中宫也宫後
則為後苑欽安殿在焉曰天一之門萬春亭千秋亭對
育軒(更名玉芳軒)清望閣金香亭玉翠亭樂志齋曲流館四
神祠有假山曰堆繡山山上亭曰御景亭東西二池有
亭東曰浮碧西曰澄瑞萬歷十一年毁觀化殿壘此東
南曰瓊苑左門(一名嘉福)西南曰瓊苑右門(一名隆德)欽安殿後
曰順貞門即坤寧門也此外則元武門矣皇極門之東
曰會極門門東曰文華殿有精一堂恭默室九五齋殿
之後曰玉食館北曰省愆居殿之口曰崇本門殿之後
曰刻漏房銅壺騐時之所再後則徽音門曰麟趾門其
内則慈慶宫又奉宸宫勖勤宫承華宫昭儉宫麟趾門
之東曰關雎左門再西曰元輝殿再北朝南者曰寳善
門迤東曰慈慶宫後門門之外曰奉先殿即内太廟也
街東則隆祀門其内則外東裕庫也又東北並列二門
曰履順蹈和則一號殿仁夀宫之門内有噦鸞宫喈鳳
宫宫妃養老之處自寳善門亦可通元武門其中之門
則蓮花門也皇極門之西曰歸極門門西曰武英殿殿
西曰大庖曰尚膳監東北曰思善門曰仁智殿西南曰
御酒房又北曰慈寧門嘉靖十五年以仁夀宫故址并
撤大善殿建慈寧宫過慈寧宫皆内侍直房再北過長
庚橋則元武門矣(春明夢餘錄)
(臣)等謹按前明宫室規制
本朝多仍其舊有更易其名者如皇極門今改為
太和門弘政門今改為
昭德門宣治門今改為
貞度門會極門今改為
協和門歸極門今改為
熙和門廣和左右門今改為
廣生左門
廣生右門文昭武成二閣今改為
體仁閣
弘義閣其宏孝神霄等殿今改建
齋宫及
毓慶宫詳見
國朝宫室
原順天主考例不賜宴獨南畿二主考辭朝賜宴於闕
東松林相傳云遵洪武舊制(春明夢餘錄)
補唐人入朝多侈言花柳之盛五言詩如王維云柳暗
百花明春深五鳳城杜甫云退朝花底散歸院柳邊迷
又云冉冉柳枝碧娟娟花蘂紅戴叔倫云月沉宫漏静
雨濕禁花寒竇叔向云宫花一萬樹不敢舉頭看七言
詩如武平一云黃鶯未解林間囀紅蘂先從殿裏開賈
至云千條弱柳垂青瑣百囀流鶯繞建章岑參云花迎
劒佩星初落柳拂旌旗露未乾杜甫云香飄合殿春風
轉花覆千官淑景移錢起云長樂鐘聲花外盡龍池柳
色雨中深皇甫曾云曉色漸分雙闕下漏聲遙在百花
中張籍云寳樹樓前分繡幕綵花廊下映朱闌至宋猶
然故宣和御製宫詞云禁宫春色最妖姸桃李扶疎滿
眼前又云纔過閣門分曲檻弄晴繁蘂麗如粧盖自金
元以來始不復種花柳於闕下矣明於午門左右棌松
葉為棚使百官免立風露之下其制雖善要不若植花
柳之為愈也(筆詮)
(臣)等謹按午門外松棚
本朝悉裁去
補文皇帝御用槍有號帶在午門之五鳳樓王元美有
詩紀之(眉公見聞錄)
(原程文德登五鳳樓詩閣六月六日天晶明九重廣内暴干旌金銷朱扉開鳳禁籞偶随仙侶行複道岧嶤)
(登且止俯視恍入青冥裏金鐘鼉鼔大十圍震擊元来聞百里紫電清霜森武庫高幢大□紛無數中有神祖)
(手執戈摩挲黯黯生雲霧赤纓玉勒間駝鞍歲久神物何媻跚傳是文皇渡江日萬斛載寳来長安祖宗英謨)
(久不滅煇煌重器遺宫闕千秋萬代付神孫張皇廟算恢光烈平生浪說騎鳳遊吾今真上鳳凰樓直須彤管)
(紀勝事天風吹骨寒於秋松溪集)
補華亭沈景陽善卜永樂中驛取至京太宗命於午門
上布卦乃問英國公征南事景陽占曰此大勝之兆時
正午當得捷音其時果有飛檄至報安南平上大悅賜
鈔幣遣歸故里(稗史彙編)
原刑制有剙之自明而為前代所未有者廷杖與東西
兩厰錦衣衛鎮撫司獄是已是二者殺人至慘而不麗
于法舉朝野之命一聽于武夫宦豎之手可嘆也太祖
常與侍臣論待大臣禮太史令劉基曰古者公卿有罪
盤水加劒詣請室自裁未嘗輕折辱之所以存大臣之
體也時侍讀學士詹同侍坐因取大戴禮及賈誼疏以
進且曰古者刑不上大夫以厲廉恥也必如是君臣之
恩禮始可兩盡上深然之洪武六年工部尚書王肅坐
法當笞太祖曰六卿貴重不宜以細故加辱命以俸贖
罪後羣臣罣悞許贖俸始此然永嘉侯朱亮祖父子皆
以鞭死工部尚書夏祥斃杖下故當時上書者猶以大
臣有過惡當誅不宜加辱為言宣德三年怒御史嚴皚
方鼎何傑等沈湎酒色久不朝參遂命枷項以徇自此
言官有枷項者至正統六年大臣枷項者為行在戶部
尚書劉中敷侍郎吳璽陳瑺祭酒李時勉是時王振亂
政鞭撻公卿殿陛行杖習為故事成化十五年汪直誣
陷侍郎汪文升都御史牟俸等有詔切責給事中李俊
等二十七人御史王濬等二十九人互相容隱不言各
廷杖二十正德十四年以諫止南廵杖者舒芬黃鞏下
百三十人死者陸宸等十一人嘉靖三年羣臣争大禮
聚哭左順門帝大怒杖五品以下豐熙等一百三十有
四人死者王思等十七人于時裹瘡吮血填滿犴狴此
其最酷者矣嘉靖中年用法益急雖大臣不免笞辱二
十三年宣大總督尚書翟鵬薊州廵撫都御史朱方以
撤防太早二十九年總督宣大侍郎郭宗皋廵撫大同
副都御史陳燿以寇入大同是年八月刑部侍郎彭黯
左都御史屠僑大理寺卿沈良才以議兵部尚書丁汝
䕫獄遲緩三十一年戎政侍郎蔣應奎左通政唐國相
以子弟寄名冐功皆逮杖之鵬死獄中方燿皆斃杖而
黯僑良才等杖後即起治事公卿之辱前此所未有也
故事凡杖者以繩縛兩腕囚服逮赴午門外每入一門
門扉隨闔至杖所列校百人衣襞衣執木棍林立司禮
監宣駕帖訖坐午門西墀下左錦衣衞使坐右其下緋
而趨走者數十人須臾縛囚定左右厲聲喝喝閣棍則
一人持棍出閣於囚股上喝打則行杖杖之三則喝令
著實打或伺上意不測曰用心打則囚無生理矣五杖
而易一人喝如前每喝環列者羣和之喊聲動地聞者
股慄凡杖以布承囚四人舁之杖畢舉布擲諸地幾絶
者十恒八九刑部尚書林俊遺表諫世宗略曰臣聞古
者撻人於朝與衆辱之而已非欲壊爛其體膚而致之
死也亦非所以待士大夫也成化間臣猶見廷撻三五
臣容厚綿底衣以重氊疊帊猶卧褥數月瘀血始消正
德時逆瑾用事始令去衣受杖重傷國體致釀末年諫
止南廵忠直斃命之慘幸遇新詔收恤士氣始回不意
諸臣以議禮觸忤復見此事似非聖世所宜然自此或
用微文意揣指讁被逮至因元旦朝賀怒六科給事中
張思静等各朝服受杖出四十餘年間朝士之畢命闕
下者益多于前世矣萬歷六年以争首輔張居正奪情
杖編修趙用賢等五人天下冤之後帝益厭言者疏多
留中廷杖寢不用至天啟四年司禮監太監王體乾奉
勅大審復開其端重笞戚臣李承恩以悅魏忠賢因斃
主事萬燝御史吳裕中於杖下始燝等之被杖也臺省
争詣閣救止之不得大學士葉向高因疏言以數十年
不行之敝政而三見于旬日之間比者萬燝已亡林汝
翥汪文言亦將就斃廷杖之事萬萬不可再行後以當
問者悉付之鎮撫司士類受禍其慘更有不忍言者矣
(明刑法志)
補午門廷杖司禮監錦衣衞使分坐左右列校行杖之
重輕匪獨察二人之話言辨其顔色也黠者每視其足
足如箕張則囚可生鞾尖一歛則囚無生理矣聞諸惡
少年習行杖時先縛草為二人一寘甎于中一紙裹其
外俱以衣覆之杖寘甎者視之若輕徐解而觀則甎都
裂杖紙裹者視之極重而紙無傷能如是則入選以朝
臣之死生恣閹豎武夫之喜怒真可歎息痛恨也(查浦輯開)
原海寧查京尹秉彛為諸生時夢受杖身在暗室中仰
見一額懸天上春回四字後任戶科給事中上疏論嚴
嵩父子詔廷杖六十讁定邊縣典史恍憶前夢因作詩
云九重天上春回日二十年前夢裏身(辛齋詩話)
原隆慶元年吏部尚書楊博等上言先朝諸臣以建言
廷杖死者若太僕卿楊最編修王思給事中薛宗鎧何
光裕裴紹張原御史浦鋐曾翀葉經主事周天佐伍瑜
臧應奎殷承叙凡十三人應復職贈廕上從之(明典彙)
原隆慶二年給事中石星條奏六事上怒其訕上無禮
廷杖之上御五鳳樓潜察杖者中官戒閽吏毋納給事
從人部郎穆文熙恐以杖斃先以義白緹帥身自掖蔽
中官共詈之文熙且詈且掖以出得不死(同上)
原海鹽鄭少卿履淳為尚寳司丞隆慶三年疏言今之
最急莫如用賢陛下恭默三禩寧曾召問一大臣面質
一講官賞納一諫士乎得旨杖一百血漬於袴今其子
孫尚置於笥中(閭史掇遺)
補楊公繼盛獄具詔杖一百或以蚺蛇膽遺之謂服之
可以禦杖繼盛曰椒山自有膽何必蚺蛇哉(史竊)
補吉水鄒忠介公元標萬歷初以建言予杖天啟初起
為總憲年老矣入朝而躓德陵色不怡先太傅文恪公
進曰元標在先朝直言受杖至今筋骨猶負痛也上為
之改容(闌德錄)
(臣)等謹按明時廷杖惟以一時之忤付諸閹豎俾
得假威肆毒自王振劉瑾用事後中更數大獄所
設東西厰鎮撫司錦衣衞羅織慘酷為尤甚朱彛
尊原書備錄其事以見明之刑政失當閽寺擅權
其底於滅亡宜也
原獻俘之禮先一日設御座於午門樓前楹正中是日
早分遣勲臣告於南郊太廟教坊司陳設大樂於御路
南東西北向文武各官朝服刑部堂上官及獻俘官吉
服於御道外東西侍立上常服御皇極門鐘聲止鴻臚
卿請上乘輿樂作内璫戎裝擁衞前後排列五鳳樓東
西兩黃盖扈御簥登午門樓正中黃幄陞座樂止鳴鞭
鴻臚寺卿招呼報捷獻俘官宣奏畢錦衣衞堂上官招
呼拿俘来將尉引俘至刑部請付所司行刑押俘出羣
臣稱賀禮畢駕興(慤書)
原上御午樓獻俘奏事畢上曰拿去廷臣尚未聞聲左
右勳戚接者二逓為四乃有聲又為八為十六漸震為
三十二最下則大漢將軍三百六十人齊聲如轟雷矣
(湧幢小品)
原崇禎元年五鳳樓前獲一黃袱内襲小函一卷題云
天啟七崇禎十七還有福王一内侍晨撿得奏御前思
陵傳廵視皇城各官究所從來袁槐眉給諫奏曰此事
不經何由得至大内且臣等廵視俱各未見而内臣特
奏之安知非奸人所為如一追究將來必有造言簧惑
聖聽者矣上可其奏立命火之(青燐屑)
欽定日下舊聞考卷三十三
欽定日下舊聞考卷三十三舉正
太常記原書訛作太嘗紀今改(太廟規制條)
陳瑺下落祭酒李時勉五字今據明史刑法志增(午門)
(廷杖司禮監條)
更永寧後仍改長春宫九字原書訛作正文今改作
小註(午門之内曰皇極門條)
欽定日下舊聞考卷三十三舉正
