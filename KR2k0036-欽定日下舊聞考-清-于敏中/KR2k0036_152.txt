欽定日下舊聞考卷一百五十二
邊障(一)
(臣)等謹按山河之固在德不在險舜時幽營之地
界在遼冰東西後代德不能及遠乃有邊防明初
徐達築邊牆自山海關西抵慕田峪一千七百餘
里阸塞又安足恃乎
國家威德遠揚輿圖式廓每歲恭值
避暑
行圍自古北口外興桓名勝之區
清蹕所臨皆為都邑奚有於此疆爾界也臣等編纂朱
彛尊原書有邊障一門大抵皆前明關鎮之制其
言山川形勢特詳爰為詮次存其舊俾有所考云
原燕築長城自造陽至襄平置上谷漁陽右北平遼西
遼東郡(史記)
原天保六年發夫一百八十萬人築長城自幽州北夏
口至恒州九百餘里(北齊書)
原開皇長城起嵐州合和縣經幽州皆因古蹟修築(元和)
(郡縣志)(以上三條原在世紀門今移改)
原京東之外鎮營薊遼陽也京西之外鎮宣大偏頭也
京東之内險山海也京西之内險居庸白羊紫荆倒馬
鴈門寧武平刑龍泉也(長安客話)
(臣)等謹按方輿紀要平刑亦作瓶形在山西繁峙
縣界
原關隘之要有四曰古北口曰居庸關曰喜峯口曰松
亭關烽堠相望者一百九十六處(明實錄)
增燕薊之北有松亭關古北口居庸關此中原險要(宋史)
增居庸古北松亭等關東西千里險峻相連近在都畿
易於據守(金史)
增漢唐都關中去邊幾千里餘今京師北抵居庸東北
抵古北口西南抵紫荆關近者百里遠不過三百里爾
(長安客話)
增京師扆山帶海有金湯之固正定以北至於永平關
口不下百十而紫荆居庸山海喜峯口古北口黃花鎮
險絶尤著(職方圖考)
增宣府大同藩籬也居庸紫荆門戶也順天正定保定
等府州縣堂室也藩籬密斯門戶固門戶固斯堂室安
(漁石集)
增易州西北乃金坡關即紫荆關昌平之西乃居庸關
順州之北乃古北口景州東北乃松亭關平州之東乃
渝關即山海關(春明夢餘錄)
原薊鎮邊分東中西三路東路帥駐臺頭營(昌黎縣)所急
者四曰山海關(撫寧縣)曰石門砦(撫寧縣東)曰燕河營(永平府北)曰
建昌營(遷安縣北)中路帥駐三屯營(遵化縣東)所急者四曰太平
砦(遷安縣西北)曰喜峯口(遵化縣東北)曰松棚谷(遵化縣北)曰馬蘭峪
(薊州東北)西路帥駐石匣營(密雲縣東北)所急者四曰牆子嶺(密雲)
(縣東北)曰曹家砦(密雲縣東北)曰古北口(密雲縣北)曰石塘嶺(密雲縣西)
(北)其邊牆皆依山凑築大道為關小道為口屯軍曰營
列守曰砦(方輿紀要)
(臣)等謹按石匣有新建龍王廟
御製詩已恭載京畿密雲縣卷内兹不複錄
增薊州自山海關而西至居庸之灰嶺隘口共一百二
十處相去約二千一百里又自州以西有邊墻三重由
州北里谷等關西達密雲之甎朵子關為第一重自州
東北豐臺谷寨西達密雲之墻子嶺南谷寨為第二重
自州東彰作里關西達密雲峩眉山嶺砦及香河縣為
第三重而密雲之桃兒冲寨與甎朵子相接邊墻至此
始合為一又西則古北口又西則居庸關也(方輿紀要)
增東起山海西迄居庸延袤二千里皆属薊鎮(同上)
原洪武初即古會州大寧地設北平行都司興營諸屯
衛封建寧藩與遼東宣府東西聯絡為外邊已而魏國
公經略自古北口至山海關增修關隘為内邊以故薊
州西接居庸北折而東南抵海上盡漁陽盧龍皆其管
内船泛登萊陸走趙魏襟帶原澤馮翊京師號稱雄鎮
迨文皇靖難烏梁海内附乃徙北平行都司于保定為
大寧都司而散布興營諸衛於京府大寧之地盡畀烏
梁海通貢互市諾音大寧福餘三衛是也自是紅螺白
雲之北遼東宣府聲援隔絶而喜峯三屯密雲白羊以
漸收縮失計甚矣(明典彙作按諾音蒙古語官長也舊朵顔今譯改)
原金立中京大定府至貞元元年更為北京元世祖至
元七年改為大寧路洪武初元將納克楚尚據金山二
十年三月命大將軍宋國公馮勝等率師出松亭關築
大寧寬河會州富峪四城勝遂率兵趨金山六月納克
楚降九月置大寧都指揮司大寧中左右三衛及會州
木榆新城等衛悉隸之二十一年改大寧都指揮司為
北平行都指揮使司距北平布政司八百里二十四年
封皇子權為寧王建文元年九月燕王兵出劉家口襲
破大寧下富峪寬河會州等城以寧王及將士歸北平
大寧初設未有民人但立一十六衛自燕王拔之而南
遂為空城及轉戰三年始下南京而大寧已棄之後不
能復置因徙衛于山南而以其地畀烏梁海然永樂元
年仍命武安侯鄭亨於千戶寨灰嶺廢州神樹西馬山
七渡河皆設墩堠新昌伯唐雲領軍自小興州大興州
東接牛嶺會州塔山龍山諸處屯種迨十九年命邊將
置邏騎營於古北口之北神樹之地則當時此地尚為
甌脱也(昌平山水記作按納克楚唐古特語黑水也舊納哈出今譯改)
原薊鎮東自山海關西抵石塘路开連口接昌鎮慕田
峪界延袤一千七百六十五里(四鎮三關志)
增洪武二年從淮安侯華雲龍言自永平薊州密雲迤
西二千餘里關隘百二十有九皆置戍守(明史兵志)
補薊鎮經畫臺牆規制俱出於戚少保(海嶽山房集)
原薊鎮設督臣自嘉靖庚戌始(太函集)
(臣)等謹按以上各條總叙薊州一帶關砦
原喜峯口乃烏梁海進貢之路本名喜逢口古松亭關
也(長安客話)
原灤陽驛東北四十里有雙冢世傳昔有久戍不歸者
其父求之適相遇此山下相抱大笑喜極而死遂葬於
是因謂之喜逢口(圭塘小稿)
原喜峯口路關砦一十二東自鐵門關西至團亭砦延
袤九十四里董家口下關砦五青山口關横山砦游鄉
口關董家口關勝嶺砦(俱洪武年建)邊城二十八里空心敵
臺二十五座大喜峯口下關砦七鐵門關李家谷關椵
木谷砦石梯子谷砦大喜峯口關小喜峯口關團亭砦
(俱洪武年建)邊城三十四里空心敵臺一十五座(四鎮三關志)
原鐵門關外有大潭即喜峯水之源也關南十五里為
穹窿山山多洞穴高與鐵門關齊旬洞口而西十里為
西山嶺即喜峯古松亭山也南行二十里曰小喜峯又
西南三里曰老子谷下為團亭砦灤水由此流入撫寧
縣境隔灤水而西為樓子山又南十里為平山撫寧與
遵化相出入處也(方輿紀要)
原喜峯口關在遵化縣東北七十里關城周三里關口
有來遠樓可容萬人宣德三年車駕由喜峯口大敗烏
梁海衆於寬河嘉靖十年三衛入侵自此益增兵戍守
為薊邊重地(同上)
原嘉靖中胡守中以都御史奉璽出行邊乃出塞盡斬
遼金以來松木百萬於喜峯口創建來遠樓守中恃寵
驕恣尋以賄敗樓後為水衝沒今臺址尚存(長安客話)
補鐵門山距鐵門關三里在李家谷左其南為穹窿山
頂明如月穿之跨其巔山與鐵門山並高其洞十丈大
小二孔廣如高之半旁為穹窿者多其陽平疇也洞内
周十餘里小洞十數極巅大洞紅觜鴉之巢也轉而東
懸石皆五色人東崖向北前坡鼔以八音莫不應焉名
應樂軒出洞口十里為西山嶺即喜峯古松亭山也其
峯削下要有洞二丈餘深倍之有墳在岡臨關口乃古
蕃王墓元許有壬紀事謂有久戍士父尋之相逢於此
喜笑父子俱死葬焉曾掘之風雨大作而止今戍者歲
祀之其稱喜峯蓋訛自永樂之後也(碣石叢譚)
(補萬歷庚辰夏仲辛巳鵲蛇闘於喜峯東園轟同上電補萬歷甲申仲夏辛酉喜峯井兒北九號臺雷霹)
(將舖房三間并汛軍火器盡燬震死戍兵童守中臺正臺副龔象壬亮三人越五日三屯營丑時地震丁亥仲)
(夏癸巳三屯營酉時地震自西北而東南有聲如雷喜峯李家谷申時風雨交作雹擁尺餘同上)
補喜峯口古松亭關外有山石壁峭絶萬仞無蹊徑可
上巅有精舍三合朱扉粲然自下望之可見土人云每
夜聞其上有鐘梵聲竟不能測(皇華紀聞)
原徐太傅城在喜峯口關東北有小城相傳中山王所
築歲久彌堅遠望如碧玉懸厓斗聳人跡希邈(名勝志)
(原明蕭鎡大喜峯口關城興造記略海上即位之明年勅都察院右僉都御史鄒來學自山以西至天夀山)
(以束千餘里之地關城屯堡其悉疆里之軍務處置聽以便宜公拜手稽首言曰於乎皇上所以委任者至矣)
(我何敢不力以欽承休命先是敵自白羊紫荆諸關皆失利公守喜峯口親歴邊境相地之險易曰多寡在人)
(而捍禦之廣斥堠謹烽燧民用以寧及有是命時鎮守則有尚膳監郁公永總兵則有都督僉事宗公勝左右)
(參將則有都指揮僉事胡鏞馬榮公與之謀曰鄉者緩急預備一時權宜耳經久之計當如聖諭衆咸是之議)
(既克協乃經營繕治之不獨喜峯口而已其他董家羅文諸峪劉家界嶺一片石諸口廣者百餘丈狹者數百)
(尺皆築城以障其缺舊所有者乃增高之為門以便我軍之出入通水道者則制為水關城之外為濠濠之外)
(為牆山之峻者削之為壁谿峪蹊徑凡人跡可通者盡築焉蓋東西千餘里間營壘相望高深堅壯足以經久)
(誠所謂金城湯池固也公又以謂諸關獨喜峯口鉅鎮朝貢道所由出乃為城樓以示壯觀樓高四丈深廣稱)
(之名曰鎮遠樓經始于景泰壬申之七月落成于癸酉之四月力取于守禦之卒而兵不知勞材取於山峪之)
(産而民不知賣人見其功之成而不知其何以為之也於是其將吏相與告於宗公曰都憲公受上命疆里而)
(公式克協心同力以底於成不有紀述其何以示後宗公曰然乃以書屬翰林編修劉宣請於予古之為天下)
(者不病乎其有患恒病乎其無備不病乎其無備恒病乎難其人夫事機之來無常惟禦有其備則雖有一朝)
(之患不足為吾害備不先具使經理有其人則雖弊敗之餘猶足成吾功故曰惟在得人而已北邊當永樂宣)
(德中承平日久無事修治正統以來蓋頽隳極矣聖天子臨御赫然述中興之業乃始汲汲於斯當此時受命)
(而往者肩背相望雖極一時之選然其間苟簡就功者猶或有之獨公毅然以為已任而凡將佐與同事者皆)
(效力相成故其所建立堅久不隳使國家視之晏然無復後顧之憂此蓋千萬世永遠之績豈一時之功也哉)
(為考其始末之㮣論著之俾為天下國家者知治之責在於得人而後之任此者當思所以善繼之也尚約集)
(原許有壬喜峯口歌戈兒寒解衣重撫摩兒饑推食孰忍訶長成與國遠負一去不返當如何去時云戍東)
(北鄙直出榆關度遼水白頭老翁形影俱豈憚山川千萬里天教此地適相逢父曰從天堕吾子笑疲樂極俱)
(殞身誰謂情鍾遽如此官家開邊方未已同生又别寧同死山雲漠漠風颼颼山頭雙冢知幾秋當時不忍一)
(朝喜今日翻成千載愁猶勝貞女化為石終古孤身雙不得清江寒影日悠悠行人一去無消息圭塘小稿)
(原王寅宿喜峯口詩片萬里秋風暮連山到此分幾年尋紫塞今日宿黃雲月臨關見孤軍擊柝聞燕歌争)
(勸酒強飲不成醺十岳山房集)
(臣)等謹按以上各條皆叙喜峯口
原由喜峯口東北六十里曰椵木峪關又六卞里曰松
亭關自松亭關至大寧廢衛凡三百六十里為控禦之
要(道里記)
原松亭關在喜峯口北百二十里遼人自燕之中京每
自松亭趨柳河(方輿紀要)
原劉敞奉使遼東博聞強記素知山川道里遼自古北
至柳河迴曲千餘里敞問曰自松亭趨柳河其徑不數
日可至中京何不道彼而道此遼人不虞敞知相顧驚
媿曰誠如公言自通好以來置驛如此不敢易也(東都事略)
原閻詢字議道鳳翔天興人嘗使遼頗知北方疆理時
遼主在錫津迓者王惠導詢由松亭往詢曰此松亭路
也胡不徑葱嶺而迂枉若是豈非夸大國地廣以相欺
耶惠慚不能對(宋元史質舊按錫津滿洲語釣魚絲線也作鞾綻今譯改)
原渝關居庸可通餉饋松亭金陂古北口止通人馬不
可行車山之南五穀百果良材美木無所不有出關未
數里則地皆瘠鹵矣(金國行程)
原遼薩巴反宗叙出松亭關取牛遞于廣寧(金史本傳按薩巴)
(義見前舊作撤八今譯改)
原太祖自將襲遼主于大魚濼留輜重于草濼以達蘭
為奚六路軍帥鎮之實古納博勒和護送常勝軍及燕
京豪族工匠自松亭關入内地上戒之曰若遇險阨則
分兵以往實古納博勒和乃合於達蘭(金史本傳古按實古納蒙語)
(審問也舊作習古迺博勒和滿洲語潔淨也舊作婆盧火達蘭蒙古語七十數也舊作撻懶今俱譯改)
原建文初大寧帥劉貞等引兵出松亭關駐沙河攻遵
化燕王馳援貞等退保松亭既而燕王謀取大寧諸將
曰大寧必道松亭關關門險塞守備方嚴恐難猝拔乃
從别徑趣大寧還收松亭(明成祖實錄)
(臣)等謹按以上各條皆叙松亭關
原由石梯子砦五里至大喜峯口邊外通大川貢路正
關并南稍城及邋遢嶺通騎衝要其大小安口等墩空
山險通步又五里至小喜峯口關正關并東西稍城通
單騎又十里至團亭砦正關有灣河一道自外流入平
時水淺可渡夏大水難行邊外通喜峯口大川(三鎮邊務總要)
原松棚路東自潘家口西至山口砦延袤一百五十五
里關砦二十四龍井兒下關砦八潘家口新關(嘉靖四十一年)
(建)東常峪關西常峪關三臺山關(俱洪武年建)蘇郎谷關(嘉靖)
(十六年建)龍井兒關張家安砦椽八谷砦(俱洪武年建)邊城五十
里附牆臺四座空心敵臺四十四座洪山口下關砦五
廖家谷關(正德三年建)洪山口關西安谷砦白棗谷砦三道
嶺砦(俱洪武年建)邊城二十里附牆臺三座空心敵臺四十
四座羅文峪下關砦十一天勝砦舍身臺砦(俱永樂年建)馬
蹄谷關(洪武年建)蔡家谷砦(永樂年建)秋科谷砦千家谷關羅文
峪關猫兒谷砦山寨谷關沙坡谷關山口砦(俱洪武年建)邊
城六十三里附牆臺一十一座空心敵臺六十四座(四鎮)
(三關志)
原由團亭砦三里至潘家口關外通喜峯口大川河口
并擂鼔臺墩東西空通騎衝要蔡地谷次衝其十八盤
通步餘山俱險又二里至東常峪關外通大川正口并
東稍城通騎衝要其南山各墩空陡險稍緩又八里至
西常峪關外通長城口并東稍城及横嶺墩東空通騎
餘山俱險又十里至三臺山關正關水口并東稍城通
騎衝要其餘山險通步又五里至蘇郎谷關通步不通
騎又五里至龍井兒關邊外通大川正關并河口東西
稍城及真武廟敵臺墩椵木臺東西空通騎衝要餘墩
空山險通步又五里至張家安砦隘口不寬惟正關并
東山梁通單騎不通大舉又五里至椽八谷外通洪山
口大川平漫正關并椽八谷墩柞子嶺白羊坡等墩座
四處極衝通大舉餘險通步(三鎮邊務總要)
原潘家口在遵化縣東北四十里嘉靖三十八年諾音
入侵渡灤河由潘家口而西大掠薊州其東曰團亭砦
又東即喜峯口也(方輿紀要)
原三臺山關北五十二里曰寺兒峪又北十六里曰土
松嶺又北六十七里曰謝兒嶺又北有惱儂河傍牌川
等處(同上)
原由椽八谷五里至廖家谷正關并白草安通騎衝要
餘止通步乂三里至洪山口關外通大川平漫正關并
兩稍城及西墩空外俱寬平通騎衝要又三里至西安
砦外通大川各墩空俱通人馬衝又六里至白棗谷外
通大川各墩空亦通人馬衝又七里至三道嶺此外關
雖通大川但裏口地勢三面如屏險可以據不通大舉
(三鎮邊務總要)
原洪山口關在遵化縣北三十里有城其内為松棚營
(方輿紀要)
原弘治十二年八月整飭薊州邊備都御史洪鐘奏洪
山口關原設於松棚谷境與營相去不遠成化間關移
今所而營堡仍舊營去關三十餘里且山嶺道隘人馬
不得並行遇警卒難策應請移營於附近李家谷口從
之(明孝宗實錄)
原由三道嶺四里至天勝砦正關通單騎不通大舉又
三里至舍身臺砦正關并苦梨谷墩空俱通騎極衝又
五里至馬蹄谷關正關并稍城通騎極衝其餘墩空通
步又十里至蔡家谷關正關水口并關東尖山墩空通
騎衝要又二里至秋科谷砦正關秋科谷東空山墩猪
墩通騎餘通步又十里至于家谷正關并桃樹安墩西
界倒溝嶺墩各空通單騎衝又五里至羅文谷關外通
大川各墩空俱通騎極衝又二里至猫兒谷砦外通大
川各墩俱通騎極衝又十里至山砦谷正關并東西稍
城及黃草安尖山墩鶯窩崖白嶺兒石板溝各墩空通
騎極衝餘止通步又十五里至沙坡谷正關桑樹安迤
西東山墩三空通單騎衝餘通步又三里至山口砦正
關并東西角樓墩空俱通騎衝要(三鎮邊務總要)
(臣)等謹按以上各條皆叙松棚路
原龍井兒關要衝也其内為三屯營(方輿紀要)
原三屯營去喜峯二舍營曰三屯忠義中衛百夫長凡
三景泰間勅征東大將軍駐劄(名勝志)
原營在景山之北城周四里西北至喜峯口六十里西
至遵化縣亦六十里(方輿紀要)
原三屯城宣德初建于獅子谷天順間城于忠義中衛
三百戶屯故曰三屯門三各建重樓戚繼光繕之自為
之記(遵化縣志)
原三屯營城天順四年建萬歷二年戚都督展剏焉(四鎮)
(三關志)
原萬歷元年侍郎汪道昆閱視薊鎮條奏善後事宜以
三屯營總兵所治惟近設守備一員原無軍衛總兵標
下各營支領文移率出境借用遵化各衛印信恐增減
稽程且本營駐劄各兵並非土著兩防各發汛地新舊
二城俱空不可無備查忠義中衛設在遵化該衛三百
戶所屯地則在三屯營營由此得名遵化城附衛一所
不為不足請以忠義中衛移置三屯營就于三屯營城
内空地蓋造衙門廨舍居之(邊庭碩畫)
增薊州以三屯營居中為本邊重鎮東至山海關三百
五十里西至黃花鎮四百里(春明夢餘錄)
增京東自山海關西至黃花鎮為關塞者二百一十二
為營堡者四十四為衞二十為守禦所三設分守參將
五于燕河營太平寨馬蘭峪密雲縣黃花鎮以管攝營
堡謂之關設守備都指揮五于山海永平遵化薊州三
河以管攝衛所謂之營設總兵官一員於三屯營以總
鎮焉關設於外所以防守營立於内所以應援(同上)
補薊鎮忠烈廟合祀于三屯以死事都督孫臏未曾立
廟但塑像于景忠山三忠祠後新廟既成舁入居中獨
坐以副總兵而下旁列祀之(碣石叢譚)
補三屯城東北二十五里為芹菜山遼進士馮唐卿于
山前結廬種芹自給故名其陰則青山關營也(同上)
(原戚繼光重建三屯營城記略去三屯營去喜峯二舍在遷安縣南百二十里遵化縣之五十里左山海右)
(居庸而綰轂其中舊城痺薄而隘繼光總理鎮務鳩衆訓練于此弗足以容乃謀闢城于制府會上即位詔增)
(飭邊垣適汪少司馬閱師條便宜制令移忠義中衛于三屯城内遂置衛增營及營建公署明年秋規外地而)
(拓其址徹南垣而圍之凡五百五十七丈高二丈五尺加五尺為堞址廣四丈有餘門三南曰景忠東曰賓日)
(西曰鞏京次年春乃繕舊城凡六百一十六丈表裏高厚悉如樓臺下旁各分便門周城水洞有二敵臺有九)
(環以牛馬牆列孔以備睥睨闢場以積芻茭從横五十丈止止堂集)
(臣)等謹按以上各條皆叙三屯營
原羅文峪關在遵化縣西北十里馬蘭峪東第十四關
口也其北五十九里曰窟窿山又北七里曰神山嶺又
北十三里曰白馬川又北十一里曰石夾口(方輿紀要)
原馬蘭路關砦二十五東自石崖嶺砦西至峨嵋砦延
袤二百三十六里大安口下關砦七石崖嶺砦(洪武年建)冷
觜頭關龍池砦沙嶺兒砦大安口關鮎魚石關平山頂
砦(俱永樂年建)邊城二十八里空心敵臺八十五座寬佃峪
下關砦六馬蘭峪砦(洪武年建)獨松谷砦豐臺嶺砦(俱弘治十三年)
(建)龍洞谷關寬佃谷關(俱永樂年建)餓老婆頂砦(正德十年建)邊
城二十七里空心敵臺三十九座黃崖口下關砦七恥
瞎谷砦(成化二年建)古強谷關(永樂年建)蠶椽谷砦青山嶺砦(俱成)
(化二年建)車道谷砦(嘉靖十六年建)太平安砦(成化二年建)黃崖口關(永樂)
(年建)邊城六十里空心敵臺一十二座將軍營下關砦五
彰作里關將軍關黑水灣砦黃松谷關峨嵋山砦(俱永樂年)
(建)邊城六十九里空心敵臺一十八座(四鎮三關志)
(臣)等謹按馬蘭峪據
大清一統志今屬遵化州境其西即豐臺嶺
本朝為
陵寢重地初
賜名鳳臺山康熙二年又封為
昌瑞山設副將一員駐守雍正五年改設總兵官所有
恭建
陵寢制度以暨節年
祇謁典禮並恭載
大清會典兹編不敢複錄
原馬蘭峪在遵化縣西北七十里為守禦要地有城關
外六十七里曰牽馬嶺又鮎魚石關馬蘭峪東第二關
口也正德四年諾音入侵自鮎魚石毁垣入馬蘭峪十
年烏梁海寇馬蘭峪參將陳乾戰死嘉靖三十四年諳
達亦自此入侵馬蘭峪其東為大安口亦要口也嘉靖
三十八年嘗為敵陷口北三十六里曰柳林又北二里
曰白棗林又北十六里曰新開嶺(方輿紀要)
原由山口砦五里至石厓嶺西三墩空平漫通單騎餘
通步又四里至冷觜頭關外通大川各墩空俱衝通大
舉又五里至龍池砦通大舉又十里至大安口關邊外
通大川正關并各墩空俱通騎極衝又四里至沙嶺兒
砦夾石口過道嶺墩内外平漫俱通騎極衝又九里至
鮎魚石正關通大舉其東西墩空山險可通步又四里
至平山頂砦内外平漫通馬步衝(三鎮邊務總要)
原沙嶺兒砦其北為琵琶谷(四鎮三關志)
原由平山頂六里至馬蘭峪境外地名秋木嶺離邊三
十里通大舉東通鮎魚石南通烏喀達東北穿謝家峪
衝又三里至獨松砦駝駝谷安口墩平漫通大舉衝又
七里至豐臺嶺砦通步不通騎又五里至龍洞谷路窄
正關瓦子谷俱通單騎衝又五里至寬佃谷正關水口
内外平漫通大舉又五里至餓老婆頂砦路窄通單騎
東空平漫通騎(三鎮邊務總要作按烏喀達滿洲語塔子頭也舊歪骨垜今譯改)
原寬佃谷黃崖谷東第六關也(方輿紀要)
原黃崖谷有天香寺(長安客話)
原由餓老婆頂十里至恥瞎谷砦又三里至古強谷關
並山險不通騎又三里至蠶椽谷通步不通騎又十里
至青山嶺砦通單騎又八里至車道谷由橛土嶺通步不
通騎又二里至太平安砦由擦子臺離砦十里通人
馬正口衝又十一里至黃崖口關正關水口東西稍城
斷頭崖安口墩中山兒龍扒谷磚墩東西二空俱通騎
衝(三鎮邊務總要)
原黃崖谷關在薊州北四十里其北三十五里曰尋思
谷又北十五里為柞兒谷又車道谷堡在黃崖谷東直
北即元之大興州也(方輿紀要)
原黃崖谷俗呼曰萬塔黃崖山嶺上一塔黃色相傳金
為之餘塔不可數東南通古北口元避暑古道也(長安客話)
原由黃崖口關四十里至彰作里關正關水口并紅石
谷墩空俱平漫通人馬極衝又二十里至將軍石關正
關水口城下内外厰邊及大段頭山小段頭山墩空極
衝又十五里至黑水灣砦路狹山險通步又八里至黃
松谷關正關水口城下内外平漫通人馬極衝又二十
里至峨嵋山砦通步不通騎(三鎮邊務總要)
原黃松谷關邊界分屬密雲而其地則逼近平谷縣境
(方輿紀要)
原峨嵋山砦在密雲縣東北一百一十里其東曰黃松
谷將軍石自將軍石而北十三里曰夾城嶺又北一里
曰私鹽嶺又北十六里曰斗子谷自峨嵋山東至薊州
之黃崖谷關凡五口(同上)
原典善寺在峨嵋山營東二里至平谷縣二十里唐咸
通三年建寺之東北里許靈泉山下有泉出焉經流于
寺俗因稱水谷寺(平谷縣志)
原白雲寺在黑豆谷砦北至縣二十五里金皇統四年
建(同上)
(臣)等謹按以上各條皆叙馬蘭路
原曹家路東自小臺兒砦西至將軍臺砦延袤一百三
十五里關砦二十二小臺兒砦石塘谷砦姜毛谷砦蘇
家谷砦大水窪砦大蟲谷砦遙橋谷砦惡谷砦南谷砦
燒香谷砦烽臺谷砦黑谷砦水谷砦汗兒嶺關大角谷
砦倒班嶺砦師姑谷砦扒頭崖砦梧桐安砦齊頭崖砦
柏嶺安砦將軍臺砦(俱洪武年建)邊城一百六十四里空心
敵臺五十八座(四鎮三關志)
原由大黃崖關十里至小臺兒砦邊外有横山通步又
七里至石塘谷邊外山險通步又七里至姜毛谷邊外
有横山通步又十里至蘇家谷邊外亦有横山通步又
五里至大水窪又十五里至大蟲谷又十五里至遙橋
谷又八里至惡谷邊外皆霧靈山障之僅通步徑右折
為馬連谷營再左為南谷砦自惡谷口至南谷五里又
五里至燒香谷邊外有霧靈山通步又十里至烽臺谷
北五里至黑谷砦其北為紅門川正關河口迤南通騎
折而右十里至水谷砦平漫通騎衝又十里至汗兒嶺
通川谷一道隘口窄正關并西山墩空通騎衝又五里
至大角谷通步又五里至倒班嶺通大川水口迤西口
土牆一帶通單騎又五里至師姑谷外通大川極衝又
五里至扒頭崖東接土牆外通大川山險不通騎又三
里至梧桐安砦又十里至齊頭崖山俱險又四里至柏
嶺安砦廟兒嶺墩北高墩狗皮嶺路通單騎迤西墩空
俱山險又六里至將軍臺山險通步(三鎮邊務總要)
原潮河川東二十里為司馬臺有城二門提調一人守
之東南有將軍臺堡又東四十里為曹家砦距密雲九
十里城周六里三十六步三門復築新營附城之西二
門遊擊一人守之其東有黑谷關堡有水關守備一人
守之南有吉家莊堡提調一人守之曹家砦之東牆子
嶺之北有霧靈山距邊四十里水經注孟廣硎山也其
下為廣硎水自黑谷關入西南流逕牆子嶺西合清水
河其山高峻有雲霧蒙其上四時不絶上多竒花又名
萬花臺山之左右峯巒拱列深松茂柏内地之民多取
材焉元史有霧靈山伐木官又言文宗命西僧於霧靈
山作佛事一月而其絶頂可瞰塞内議者謂山錯在諾
音地界據此山守之則易循山南守之甚難嘉靖初巡
撫都御史王大用欲通諾音與以重賂取其山城之不
果也(昌平山水記)
原曹家砦在密雲縣東北九十里西去潮河川六十里
古北口東第十三關口也有城城之西為新營口外三
十五里為青沙嶺又北五十四里即小興州又有牛心
山在曹家砦土牆邊外四十里(方輿紀要)
原黑谷關在曹家砦東北其北十四里曰榆樹林東南
三十六里曰鴿子塘又南十里為窄道兒東北過斗裏
庫(同上)
原惡谷砦在黑谷關南嘉靖間議者請于惡谷紅土谷
香罏石等處塹崖壁以為固其地蓋相近也(同上)
原黑谷關東南為吉家莊營又東五十里曰大安子嶺
又東三十里曰黃土嶺又東北三十里曰紅門川(邊防考)
原霧靈山在密雲縣每于六月六日現祥光如霧土人
如期候之上多竒花又名萬花臺(獅山掌錄)
(臣)等謹按
大清一統志霧靈山本名伏凌山酈道元水經注伏凌
山甚高峻巖嶂寒深陰崖積雪凝冰夏結故以名
山後改稱霧靈山
聖祖仁皇帝有御製霧靈山詩今恭載卷内
增
聖祖御製曉發古北口望霧靈山詩流吹凌晨發長
旓出塞分遠峯猶見月古木牛籠雲地迥疎人跡山迴
簇馬羣觀風當夏景澗草自含薰
原霧靈山有雲峯寺相傳寳誌公曾卓錫于此(長安客話)
原白河發源于霧靈山(漕河考)
(臣)等謹按白河河神祠
御製詩已恭載密雲縣卷内兹不綴錄
又按
大清一統志白河源出宣化府赤城縣自古北口流入
密雲縣西漕河考乃云發源霧靈山舛誤殊甚霧
靈山乃潮河所經與白河無涉
原白河源出塞外經密雲縣霧靈山為潮河川而富河
罾口河七渡河桑乾河三里河俱於此會名曰白河南
流經通州合通會及榆津諸河凡三百六十里至直沽
會衛河入海(吳道南河渠志)
(臣)等謹按吳道南河渠志指潮河川為白河亦誤
此乃潮河上源非白河也今潮白二河至密雲縣
東南始合其故道則合流于順義之牛欄山又密
雲下游矣
又按據
大清一統志及永定河圖冊桑乾河發源山西寧武府
神池縣伏流至大同府馬邑縣雷山之陽七泉並
湧合流為一經宣化府保安州界又經宛平縣西
南自盧溝橋以上尚稱桑乾自橋以下入千里長
堤今
賜名永定河其上流與白河中間相距百餘里迥不相
及此條乃云與七渡桑乾諸河合名曰白河舛謬
殊甚又今永定河下游直至天津之丁字沾俗所
稱三汊河者始與白河衛河會從此入海三汊河
以上皆不與白河合謹并識以備考
原霧靈山在密雲縣東北二百里距邊四十里即水經
注孟廣硎山也(方輿紀要)
原孟廣硎水出硎下硎甚嶒峻峩峩冠衆山之表(水經注)
(臣)等謹按以上各條叙曹家路之霧靈山一帶今
為馬蘭鎮所轄
原牆子路關砦一十一東自魚子山西至大黃崖口延
袤二百三十一里鎮魯營下關砦五魚子山砦熊兒谷
砦南水谷關北水谷關灰谷口砦(俱洪武年建)邊城一百四
十五里空心敵臺十座牆子嶺下關砦六黃門口關南
谷砦牆子嶺關磨刀谷砦(俱洪武年建)小黃崖關大黃崖關
(俱永樂年建)邊城八十六里空心敵臺六十九座(四鎮三關志)
原由峨嵋山砦十五里至魚子山砦桃園墩南北順墩
大青山嶺墩窑墩等處平漫通騎又二十里至熊兒峪
正關水口稍通人馬其餘墩空止通單騎又二十里至
南水谷正關水口平漫通騎衝又八里至北水谷正關
水口并挂弓頂卧狗嶺三空通單騎衝餘通步又十里
至灰谷口腰子石墩空通單騎(三鎮邊務總要)
原鎮魯營在牆子嶺南三十里有新舊兩城其東有魚
子山堡西北與熊兒谷相接東入平谷縣境(方輿紀要)
原弘治七年八月整飭薊州邊備都御史屠勲奏故豬
圈頭關平漫難守關之北三里曰北水谷南八里曰南
水谷成化中各因山增設二關險要可守但區畫未備
請于二關内加修城垜增立墩堡從之(明孝宗實錄)
原由灰谷口十二里至黃門口關正關水口平漫可通
大舉又松嶺墩空亦可通騎又十里至南谷砦正關河
口平漫可通大舉又防秋墩空亦可通騎又八里至牆
子嶺關外通大川寬漫内南高墩并窩舖嶺及正關月
城河口俱衝又一里至磨刀谷正關水口通牆子嶺大
川并大小尖山墩空平漫通大舉又三十里至小黃崖
關正關河口可通單騎又十二里至大黃崖關正關通
單騎餘通步(三鎮邊務總要)
原牆子嶺在密雲縣東北古北口之東南嘉靖二十四
年諾音二十萬騎潰此而入大掠通州及順義三河諸
縣四十二年諳達復由此入其東北為磨刀谷嘉靖中
嘗失守(方輿紀要)
原牆子嶺距密雲縣七十五里城周一里三百一步四
尺三門參將提調各一人守之有水關水東流至石匣
南入於潮河崇禎十一年失守總督侍郎吳阿衡死焉
(昌平山水記)
原自牆子嶺而東十六里曰城子谷又東五里曰響水
川又東有陡子口李家莊青羊嶺三坌口諸處(方輿紀要)
(臣)等謹按以上谷條皆叙牆子路今隸密雲縣境
欽定日下舊聞考卷一百五十二
