欽定日下舊聞考卷一百十八
京畿(香河縣)
原香河縣在府東西一百二十里(明一統志)
(臣)等謹按香河縣明洪武間省入漷縣十三年復
置屬順天府
本朝因之
增縣東西距四十五里南北距五十五里東至寳坻縣
界三十里西至通州界十五里南至武清縣界二十五
里北至三河縣界三十里東南至武清縣雀黃口營七
十里西南至武清縣治六十里東北至薊州界九十里
西北至通州治七十里(一大清統志)
原在&KR1193;河之東八里(&KR1193;河圖志)
原香河本武清縣之孫村遼于新倉置㩁鹽院居民聚
集因分武清潞縣置(遼史)
增清泰三年晉祖以遼主有援立之勞遂以山前後十
六州遺遼改為燕京因置新倉鎮其後居民漸聚成井
肆遂於武清北鄙孫村度地之宜分武清潞縣三河之
民置香河縣仍以新倉鎮隸焉(新建寳坻縣記)
(臣)等謹按遼之新倉鎮即今寳坻縣城也在香河
縣東六十里金大定十二年始即其地置縣遼時
寳坻境地亦屬香河
增遼分武清三河潞縣三邑于孫村置縣縣東南濱水
多生芰荷夏秋之間其香馥郁因名香河(圖經志書)
補宣和四年更香河縣名清化(宋史地理志)
(臣)等謹按宋更縣名後不四年即入于金故清化
之名志沿革者𩔖不及之
增邑疆域本廣自金大定十二年設寳坻縣割邑以東
地始狹(香河縣志)
原遼屬析津府金初屬大興府承安三年屬盈州元初
屬大興府至元十三年置漷州遂割以來屬洪武元年
屬漷州今隸北平府(清類天文分野之書)
(補宣和七年十二月㕭哩布䧟清化縣壊鹽場時宣撫使蔡靖與運使吕頤浩李興權修葺城隍固結人心以)
(為守禦之備使銀牌使奏朝廷大臣謂郊祀在邇匿其奏不以聞北盟會編)
(原宋褧香河偶成訟朔風初定曉霜晴獨坐寒廳日轉楹怪得無人來訴羽林獵騎盡還營燕石集)
原縣舊為土城正德二年始易以甎嘉靖四十二年知
縣事范經增高之城門四東曰淑陽南曰永明西曰迎
恩北曰拱極(香河縣志)
(臣)等謹按縣城于乾隆三十二年重修南門額改
曰永清餘仍舊
原縣治在城之西儒學在縣治之東洪武四年知縣韓
琚所建也(香河縣志)
增文廟在西街舊偪近市萬歴二十年知縣陳增美議
更之至次年春大興土木視前湫隘煥然閎深矣(同上)
(臣)等謹按縣治儒學俱在城之西明邑令陳增美
重修儒學記載縣志
本朝康熙八年邑令邱應登重修有通政使司通政使
邑人袁懋德碑記
增射圃在儒學東洪武五年創築(圖經志書)
(臣)等謹按射圃久廢
增白潞河在城西八里南流經武清縣境至小直沽入
于海(圖經志書)
(臣)等謹按白潞河即運河也自邑之西北與通州
接壤處流入境至武清縣界出境小直沽今隸天
津
增駱駝港在縣北八里源自三河縣之兔兒山流經縣
界入白河(名勝志)
(臣)等謹按縣北有前駱駝港距城十里後駱駝港
距城十四里三河之兔兒山在港西北
原扳罾口河源自通州之孤山麓流經縣西入于白河
(名勝志)
(臣)等謹按扳罾口在縣西十里運河之旁每夏秋
水漲通州以南之水皆滙于窩頭河至扳罾口入
運河非孤山之麓别有泉源也
增蒼頭河在城西北二十里(香河縣志)
(臣)等謹按蒼頭河今名窩頭河伏秋之交通州煙
郊以南之水皆滙于窩頭分為二支一支南流入
扳罾口運河一支東流至吳村滙于百家灣蒲石
河等處經七里莊入寳坻界雍正四年
世宗憲皇帝命王大臣相度疏濬窩頭河起縣境之百
家灣至寳坻之八門城計長九十五里
原嘉靖十四年十一月香河縣郭家莊自開新河一道
長一百七十丈闊五十一丈有竒較舊河近十餘里有
司以聞命祭告河神(明世宗實錄)
(臣)等謹按郭家莊在縣西北八十二里距運河北
岸不遠明嘉靖中自開新河一道今湮
原百家灣在縣北其水無源四時不竭相傳有居人百
家淪没于此風雨昏晦尚聞雞犬之聲(長安客話)
增百家灣形如半璧深不可測夜晴月照萬頃瀠波明
萬歷壬午知縣王訪種紅白蓮勒碑銘鎸詩詞以誌其
勝(香河縣志)
增蒲石河在城東下流至寳坻縣入于海(圖經志書)
(臣)等謹按蒲石河在城東十五里又名蒲池河上
承百家灣見各莊駱駝港三處水下入牛家港達
寳坻境
原香河縣境南有大龍灣小龍灣二水夏秋始合流經
寳坻縣界入七里海相傳遼時海運故道(長安客話)
(臣)等謹按大龍灣今名青龍灣在城南四十里小
龍灣在城南四十五里雍正八年奉
旨開青龍灣引河自縣治南中營莊歴寳坻境直達寧
河之寧車沽計長九十里境内之水藉以宣洩七
里海今在寧河縣境
原至元十一年十一月以香河荒地千頃置中衛屯(元史)
(臣)等謹按元時中衛屯今廢
原營州前屯衛在香河縣治東本在舊大寧衛境永樂
元年移於此(方輿紀要)
(臣)等謹按明時衛署久廢今城内東北隅尚有前
衛後衛地名
原隆安寺在縣治東明成化中重修有禮部郎中直文
淵閣關西倪讓碑中書舍人直文淵閣廣昌王禮書(香河)
(縣志)
(臣)等謹按隆安寺在城西俗名東大寺以其在縣
治之東故得此名也寺漸就頹圯明時倪讓碑尚
存
增靈塔在隆安寺方丈塔廢僅存銘石高四五尺許八
角闊徑尺元時僧定仁塔也(香河縣志)
(原元大都路香河縣坊市西道院仁公塔記略法師諱定仁淑陽人俗姓陳氏幼出家禮隆安為師得于幽)
(居道人至元七年八月示寂大德三年八月比邱僧定書丹同上)
增縣治西隆興寺前塔高十餘丈建自元時圮於明嘉
靖間僅存遺址至萬歴壬子知縣徐一鳴壘石高之以
為文筆峯(同上)
(臣)等謹按隆興寺在城西北隅俗名西大寺寺及
塔俱漸頽廢明時邑教諭馬如龍重修碑記萬歴
四十年立今尚存
原鐡佛堂在縣東南十六里(香河縣志)
原香河鐡佛寺舊有鐵佛像高丈餘元至正中佛見夢
於僧曰吾緣法不當住此將辭汝去僧以鐵鏁鏁佛臂
一夕竟移去東光寺獨所鏁臂存至今為寺供養(燕山叢錄)
原香城塔在縣南二十里(香河縣志)
(臣)等謹按香城塔今尚存高五丈餘塔之左有寺
曰棲隠寺内有康熙六十一年住持僧德意重修
碑記稱寺與塔係遼時建未知何據也
欽定日下舊聞考卷一百十八
