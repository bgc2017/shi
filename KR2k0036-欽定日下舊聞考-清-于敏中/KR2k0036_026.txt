欽定日下舊聞考卷二十六
國朝宫室(十八)(西苑六)
承光殿後為
敬躋堂堂東為
古籟堂又東為
朵雲亭堂西為
餘清齋(宫國朝史)
(臣)等謹按
古籟堂額曰象昭聯曰蒼官夀客結好友岸芷汀蘭入
畫圖
餘清齋聯曰鏡裏林花舒豔裔雲邊樓閣隠神仙齋西
室額曰環秀曰涵虚聯曰座挹山光兼水態忩延
秋月與春風
乾隆二十五年
御製古籟堂詩謖謖拂虚牖泠泠來廣筵有聲祇金
石何物更蹄筌團蓋一十丈少言五百年今朝幾務簡
略得久周旋
(臣)等謹按
古籟堂
御製詩恭載首見之篇餘不備錄
餘清齋西為沁香亭其後曰鏡瀾亭(宫國朝史)
乾隆二十六年
御製沁香亭詩臺亭百步接迴廊液沼平陵號沁香
甲煎罷燒雲錦結果然六月有春光
(臣)等謹按沁香亭
御製詩恭載首見之篇餘不備錄
圓城外東為
承光左門西為
承光右門北為積翠堆雲橋(宫國朝史)
(臣)等謹按圓城北駕石梁南北樹坊二南曰積翠
北曰堆雲過橋即瓊華島
永安寺為金源瓊華島踞太液池中竒石疊纍皆當時
輦致艮嶽之遺(宫國朝史)
(臣)等謹按瓊華島周圍計二百七十四丈舊有廣
寒殿相傳為金章宗時李妃粧臺遺址元改名萬
夀山又稱萬歲山
本朝順治八年立塔建刹稱白塔寺今易名
永安寺恭繹
皇上御製塔山四面記辯方正位瞭如指掌今謹遵照
次第列叙於後
乾隆十九年
御製視事既畢自南臺御冰舵凌太液遂至瓊華島登
臨瞻眺雜詠誌賞封事凌晨畢閱披公卿次第接疇
咨穉春悦可尋吟眺漫聽新歌坐玩時淑清泉石淑
而清竹鼎瓷壺事茗烹篩牖嫩陽攬韶秀徘徊真覺稱
其名冰凝太液鏡光皚轆轆舵床坐渡來聲襍排門
鳴爆竹權輿帝里是春臺細霙昨日玉攢團積素嶤
峯直北看怪底重裘猶覺怯椒園鐘梵落高寒承光
高殿鬱参差玉甕澆春想昔時只有檜松仍好在東風
旭影上罘罳春隂瓊島正堪憑淑景層楣瑞靄凝仙
木綺錢增吉兆五風十雨願休徵
乾隆二十一年
御製人日瓊華島詩凝和積素繢嶙峋眺賞真宜七
日人故事登臨傳勝節國朝絲竹戒斯辰(是日以逢國忌例不舉絲)
(竹)清遊静寄翻成趣石秀松蕤倍有神即看春隂還釀
雪多多益善豈辭頻
(臣)等謹按瓊華島
御製詩恭載首見之篇餘不備錄
御製題艮嶽石詩木鳳曾同燕用來一拳獨立劫餘
灰月明彷彿廣寒殿勃窣嫦娥白玉臺
(臣)等謹按艮嶽石
御製詩載于樂善堂集今恭錄卷内
永安寺入門為
法輪殿殿後拾級而上左右二亭東曰引勝西曰滌靄
亭後各有石東曰崑崙西曰嶽雲(宫國朝史)
(臣)等謹按
法輪殿五楹内奉釋迦佛
御書額曰慈雲覺海又曰人天調御聯曰雲鷲風香傳
妙偈澄潭月皎印真如又曰青蓮法界本清淨白
毫相光常滿圓殿後拾級而上有坊樹焉南曰龍
光北曰紫照
引勝亭内石幢恭刊
御製白塔山總記滌靄亭内石幢恭刊
御製塔山四面記
御製白塔山總記京都於唐為范陽於北宋為燕山
遼始稱京金元明因之雖城郭宫市建置沿革時或不
同而答陽都會居天下之上游俯寰中之北拱誠萬載
不易之金湯也宫殿屏扆則曰景山西苑作鎮則曰白
塔山白塔山者金之瓊華島也北平圖經載遼時名曰
瑶嶼或即其地元至元時改為萬歲山或曰萬夀山至
明時則互稱之或又謂之大山子本朝曰白塔山者以
順治年間建白塔於山頂然考燕京而詠八景者無不
曰瓊島之春隂故予于辛未年題碣山左亦仍其舊所
為數典不忘之意耳山四面皆有景惜春明夢餘錄及
日下舊聞所載廣寒仁智之殿玉虹金露之亭其方隅
曲折未能盡高下窈窕之致使人一覧若身步其地而
目覩其㮣盖地既博而境既幽且禁苑森嚴外人或偶
一窺視或得之傳聞其不能覩之切而記之詳也亦宜
兹特界為四面面各有記如柳宗元之鈷鉧石城諸作
俾因文問景者若親歷其間嘗鼎一臠足知全味云爾
御製塔山南面記承光殿之北跨太液為橋南北各
有坊南曰積翠北曰堆雲過堆雲坊即永安寺殿曰法
輪殿後石磴拾級而升得稍平道左右二亭曰引勝曰
滌靄復因迥疊石中仍拾級左右各為洞玲瓏窈窕刻
峭嶊崣各極其致盖即所謂移艮嶽者也穿洞而上適
與拾級而上者平洞之上左右各有亭覆之曰雲依曰
意遠平處為佛殿前曰正覺後曰普安兩廂各有殿東
曰聖果西曰宗鏡又自永安寺墻之東緣山而升路中
有振芳亭再升為慧日亭稍西則順治年間建塔碑記
及雍正年間重修碑記復略升則進普安殿之東廊矣
其寺墻之西亦緣山而登半山有亭扁曰蓬壺挹勝再
登則為悦心殿偶臨塔山理事引見恒於此其後為慶
霄樓每逢臘日奉
皇太后觀冰嬉之所也悦心殿東側書屋為静憩軒轉
石屏入墻門則仍普安殿自殿後陟石階將百磴即山
頂白塔建於此塔前琉璃佛殿曰善因考日下舊聞山
頂為廣寒殿盖即建塔之所山中為仁智殿則今普安
佛殿是塔後列刹竿五或謂之轉梵經或謂之資瞭遠
其下為藏信礟之所八旗軍校輪流守之盖國初始定
燕京設以防急變者雍正年間復申明其令載在史策
其發信礟金碑則藏之大内予因思之比及藉此知守
其失守已多矣然而覩此知懼凜
天命畏民碞戒盛滿之志繫苞桑之固則信礟之制豈
非祖宗之良法美意萬世所當慎守者乎
御製塔山西面記室之有高下猶山之有曲折水之
有波瀾故水無波瀾不致清山無曲折不致靈室無高
下不致情然室不能自為高下故因山以構室者其趣
恒佳慶霄樓既據山之高樓西緣廊而降有二道其一
向南不數武為一房山盖房中覆湖石成山云歷磴以
下為蟠青室迴廊環其外緣廊北降達山之西憑廊向
南俯睇有深淵東則山之西脚而山半腰有亭曰揖山
乃從悦心殿西角門而出者其下峭壁插入滉然靚然若
龍湫之有神物也波與太液通石橋鎻其口橋之南步
隄東轉可通悦心殿及永安寺前橋之北則琳光殿前
為山西總路矣又其一轉而北有亭焉曰妙鬘雲峯歷
石磴而下則水精域其下有古井古井向有記闢諸家
記載謂引金水河轉機運㪺之非及輦土壓勝之謬凡
山之隂山之麓所為屈注飛流線溪畝池皆綆汲此井
以成其勢水精域之下為甘露殿又下為琳光殿則就
平陸為山西之路轉而北為閱古樓樓壁砌三希堂法
帖碑版攀梯而登與地平稍北則畝鑑室忩臨清池即
鑿山溪引古井之水也閱古樓後楹平臨山溪石橋駕
其上度橋有小石亭梁柱皆&KR1575;詩過亭㟏岈崱屴徑祗
容人攝齊而上出巖墻門與慶霄樓後門相望而山西
之景略畢
御製塔山北面記自閱古樓巖墻門出轉而東則邀
山亭又東北則酣古堂堂之東室倚石洞循洞而東則
寫妙石室堂與室之南皆塔山之隂或石壁或茂林森
峙不可上而室之東間乃樓也踏梯以降復為洞&KR0772;窱
窅暎若陶穴若嵌䆰旋轉光怪不可殫極若是者行數
百武向東忽得洞門出則豁然開朗小厂三間曰盤嵐
精舍而其南則仍石巖陡立然羊腸之逕可以躋而上
達看畫廊廊屬山東景兹不複綴自精舍轉而北至環
碧樓緣飛廊而下則嵌巖室折而西小山亭額曰一壺
天地又西扇面房額曰延南薰其盤嵐精舍之西由洞
門北行數十武亦達扇面房自房而西為小崑邱蓋畝
鑑室水盈池則伏流不見至邱東始擘巖而出為瀑布
沿溪赴壑而歸墟於太液之波又西為銅露盤銅仙竦
雙手承之高可尋尺此不過綴景取露實不若荷葉之
易則漢武之事率可知矣又西為得性樓為延佳精舍
為抱沖室為鄰山書屋名雖殊而因高以降或一間或
兩架皆隨宛轉高下之趣而各與題額又自畝鑑室北墻
門而出緣山蹊亦可達此至鄰山書屋則就平地廊接
道寧齋矣其東乃漪瀾堂盖山之北以堂與齋為主室
而圍堂與齋北臨太液延樓六十楹東盡倚晴樓西盡
分凉閣有碧照樓遠帆閣分峙其間各對堂與齋之中
南瞻窣堵北頫滄波頗具金山江天之概故登樓與閣
偶有吟咏無不以是為言由漪瀾堂而東則蓮華室以
奉大士及妙法蓮華經得名出墻門而南則為塔山東
面之境矣若夫各室内或題額或聫語率銘意寄興無
關於景㮣之全斯則不悉載
御製塔山東面記因舊置而修飾之謂之沿易新建
而剏為之謂之革山之南沿者多而建者少山之北革
者夥而置者稀然東北&KR1575;瓊島春隂之石幢雖出於新
建亦實述其舊置由石幢登山逕為看畫廊其上則交
翠庭庭之下廊之側攀援石洞以出為古遺堂對之者
巒影亭自堂躡梯以下仍依洞以出為見春亭遂循東
岸可至半月城前而自交翠亭步嶺路至智珠殿者分
左右階而下亦達半月城前盖殿原據城上埤睨即平
殿基也過石橋則陟山門而白塔山四面之事偹矣白
塔建自順治八年辛夘至於今盖百有二十年矣夫士
民之家尙以肯構為言況兹
三朝遺跡地居禁苑聽其荒廢榛薉為弗當然予自辛
酉壬戌之間始稍稍有所葺建至於今凡三十年而四
面之景始畢成而為之記雖云發内帑以徐為之然而
視春明夢餘錄日下舊聞所載有過之無不及矣知我
罪我吾豈能辭哉
滌靄亭後由甬道拾級而上左右有方亭二東曰雲依
西曰意遠正中為
正覺殿殿後為
普安殿(宫國朝史)
(臣)等謹按雲依意遠亭下各有石洞其東洞有額
曰楞迦窟
普安殿内恭懸
皇上御書額曰慧根圓相又曰如如不動聯曰真締總
涵華海露慈光長仰德山雲又曰心鏡朗懸空色
相智燈長滿燭人天
普安殿前東為
宗鏡殿西為
聖果殿殿後石磴層躋為
善因殿(宫國朝史)
(臣)等謹按
善因殿内供梵銅佛像殿後即白塔也
永安寺墻之左緣山而升為振芳亭再升為慧日亭又
南穹碑二(宫國朝史)
(臣)等謹按慧日亭碑一為順治八年建塔恭記文
一為雍正十一年重修恭記文今皆附錄卷内
(順治八年建塔諸臣恭記碑文皇上仁孝性成)(恭惟)
(天縱太平之主也親政以來拳拳以愛飬斯民為念是以雨晹時若歲稱大有)
(天心眷頋此其明徵有西域喇嘛者欲以佛教隂贊皇猷請立塔建寺夀國佑民奉)
(旨果有益於國家生民朕何靳此數萬金錢為故不日賜號為諾木汗建塔於西苑之高阜處庀材鳩工)
(告成因而為之記命臣等)
(雍正十一年重修碑文八白塔在皇城西北隅創自順治年辛夘)
(世祖章皇帝從喇嘛諾木汗所請而俾之駐錫結香諷唄祝釐者也至雍正八年庚戌既經八十餘載我)
(皇上念兹塔之建實惟今寰宇乂安民物豐阜耕食作世祖為民祈福之盛心)
(息浩蕩熙遊盖慈雲慧日廣大願力固亦有默助焉爰發帑金)
(命官修葺以歲之十二月肇工凡用金錢五萬二千有竒閱十一年七月告成飾其頽敝鮮其漫漶巋然寳刹)
(更復舊規黃教緇流駢集交慶用以承豈獨增壮麗於世祖創建之志而福庇兆民於無窮也)
(皇都以為耳目之觀哉因敬記其歲月而勒之於石)
永安寺之西山半有亭又西由山麓躡而上為
悦心殿(宫國朝史)
(臣)等謹按永安寺西亭額曰蓬壺挹勝
悦心殿東室聯曰員嶠曉烟連碧漢曲池春雨念蒼生
又曰是處暢觀頗役目此間閟景足澄心西室額
曰静挹古香聯曰雲端曠奥軒疑畫樹杪高低圃
是懸
乾隆九年
御製悦心殿作永安寺即明之瓊華島也順治年間
建白塔於此(俗又名白塔寺)别殿構其旁顔曰悦心幾餘臨幸
即景成什飛閣流丹切顥空登臨縱目興無窮北憑
太液平鋪鏡南接金鼇側飲虹冬已半時梅馥馥春將
逥處日融融摩娑艮嶽峯頭石(瓊華島金人取宋艮嶽石為之)千古興
亡一覽中
乾隆二十一年
御製悦心殿詩納遠虚窗萬景羅往來清憩此為多
金仙露下清秋氣玉蝀風生太液波自是山林在廊廟
不妨黼芾入松蘿(是日御殿後即於此更衣故云)問予底是心知悦晹
雨剛時蔚黍禾
乾隆二十二年
御製夏日悦心殿詩綠樹重隂曉露濃崇基朵殿暑
安容視朝每厪勅幾要(因視朝預日進宫)駐輦偏懷修已恭瓊
島罨圖峯崒嵂金鼇夾鏡水沄溶適來策騎城西路聊
合於斯悦為農
乾隆二十五年
御製冰床至悦心殿詩筠冲錫宴有餘閒瓊島韶光
暖鏡間尙可翠鸞輕柁試徐過玉蝀一橋彎凍酥岸覺
看波漾春到物知聽雁還(是日聞回雁聲)今日悦心真恰當窗
憑積素慰開顔
乾隆二十八年
御製臘日悦心殿侍
皇太后膳即景得句年年
慈豫奉嘉平更喜瓊華(島名)雪始晴千里麥欣壅秋本幾
峯樹訝發春榮綵屏節事
遐齡祝鏡浦冰嬉例賞行(每歲冬月陳冰嬉既因使習衆藝亦欲藉以行賞也)此
日悦心真是悦然吾豈敢忘(去聲)持盈
乾隆二十九年
御製臘日悦心殿侍
皇太后膳疊去歲詩韻高低四寸雪鋪平萬歲巒光
暎座晴(瓊華島元時為萬歲山)一例臘前霑愷澤(去歲臘前一日得雪今歲臘前)
(二日得雪)千林培後毓和榮(每逄雪後令步軍收培樹根既不虚瑞澤亦因以行賞邇年以)
(來率成例矣)皚皚玉巘畫中列轆轆冰床鏡裏行今日
慈心真是悦
夀籌添擬海山盈
乾隆三十三年
御製悦心殿即事詩乘興維舟復陟山(殿在永安寺山之麓即元)
(時萬歲山之故址)載臨朵殿翠微間春隂恰喜瓊華潤(明季瓊島春隂)
(為燕山八景之一亦即此地見春明夢餘錄及日下舊聞諸書)細浪從披太液潺花木
且遲二月景詩書聊伴片時閒悦心漫道於斯悦遥繾
軍情那觧顔(時正籌征緬軍務日夜問郵章)
乾隆三十四年
御製新正悦心殿詩三冬頻望雪鮮有悦心時春澤
今真渥榖朝幸在兹(是日正月八日為穀日)濃雲猶作勢集霰又
先期笑似老農矣何曾苖碩知
又
御製悦心殿詩
南郊承祭罷北淀問
安旋(暢春園圓明圍俱在都城之北俗名海淀而其中又自分南北)是處更衣慣輕輿
取路便露濃林似沐夏淺卉猶鮮攬景兹無暇心儀
愛日懸
又
御製悦心殿詩玉塔聳崔巍瓊島圍羅列浸映太液
光精神堪澡雪冕黼於焉換(御太和殿傳臚後至此更衣視事)竹素於
焉設展卷恰虞書知人云則哲惟帝其難之得賢心庶
悦
乾隆三十五年
御製新正悦心殿詩躍龍邸第炷香還路便因之到
瀆山(元之瀆山即明季之瓊島也)樹態峯姿濯雪後屏南硯北伴幾
閒三冬望澤心那悦一晌行春意始&KR0832;烟火皇都憑富
庶可能此象遍區寰
又
御製由液池東岸遂至悦心殿漫題三首液池祇是
一湖水明季相沿三海分好(去聲)為張大娛人主仇士良
言夙所聞淑清(院名在瀛臺東北角)石逕出宫墻東岸夤緣二
里強瓊島春隂景正好遂登山殿攬烟光山殿岧嶤
號悦心悦心得不易難諶祈農敕政先憂切卅五年初
勵至今
(臣)等謹按
悦心殿
御製詩謹繹有關紀述事實者恭載卷内餘不備錄
悦心殿後為
慶霄樓樓後有亭曰擷秀
悦心殿之東為
静憩軒(宫國朝史)
(臣)等謹按
慶霄樓南向上下各七楹額曰雲木含秀聯曰得水之
情盆魚有樂領山之趣拳石皆竒又曰延賞亭臺
皆入畫向陽景物又從新
静憩軒聯曰悦性適因静會心何必遐又曰暇當綈几
身聊憩景入紗疏意與存自永安寺門至此為塔
山南面之景
乾隆二十五年
御製慶霄樓即目詩堵波高矗傑樓横伊字當前三
點成霄是眼華由景慶月如心印任虧盈且遲慧草緣
階茁正喜唐花暎座榮繡戶懸燈從未賞常言辜負此
稱名
(臣)等謹按
慶霄樓
御製詩恭載首見之篇餘不備錄
慶霄樓之西有延廊環抱山石間築室其中為一房山
由房内南間石巖蟠旋而下為蟠青室(宫國朝史)
(臣)等謹按一房山聯曰好山一窗足佳景四時宜
又曰翠霏峯四面青罨戶千螺
乾隆二十三年
御製賦得一房山架楹玲峯上步磴嵌巖底夤緣陟
其巔仍在一房裏開窗眄羣嶺攢簇参席几秀色互暎
帶妙趣無彼此炙轂辨難窮轉物理若是
又
御製蟠青室詩落落庭前千歲松之而蟠屈儼青龍
荆凡閱盡元明世依舊参天翠色濃
(臣)等謹按一房山蟠青室
御製詩皆恭載首見之篇餘不備錄
慶霄樓之西為揖山亭(宫國朝史)
乾隆二十五年
御製揖山亭詩亭畔介昂藏博襃貌復蒼愛他好風
度不是擬元章令人磬折者却自揖山亭可悟漆園
論主賓誰定形
(臣)等謹按揖山亭
御製詩恭載首見之篇餘不備錄
悦心殿前循山西行有石橋為
琳光殿殿後為
甘露殿(宫國朝史)
(臣)等謹按山西石橋南北坊楔各一南向曰涵秀
曰濯錦北向曰挹源曰艷雪渡橋有坊坊南向曰
芳渌曰舞藻北向曰静遊曰紉香
甘露殿額曰蓮界慈緣聯曰不二啟津梁同歸法海大
千空色相自覓心珠
擷秀亭之西有亭南向曰妙鬘雲峯
甘露殿後有殿曰水精域(宫國朝史)
(臣)等謹按水精域聯曰鎮留嵐氣閒庭貯時落鐘
聲下界聞
琳光殿之北延樓二十五間左右圍抱相合為
閱古樓(宫國朝史)
(臣)等謹按
閱古樓額為
皇上御題乾隆丁夘歲以
内府所藏魏晉以下名人墨蹟鈎摹勒石
御定為三希堂法帖三十二卷既成嵌石樓壁中樓後
層有額曰翠湧虹流
乾隆十九年
御製閱古樓詩三希堂法帖石刻既成作延樓於瓊
華島之西麓嵌石壁間用期貞固因名曰閱古而繫以
詩寳笈三希萃法珍好公天下壽貞珉樓飛四面開
屏障神聚千秋作主賓不雜嬴劉誇博廣略存魏晉要
精真游絲燈影参元契大塊文章沆瀣津
乾隆二十五年
御製題閱古樓壁勒千年字(壁問列嵌三希堂石刻全部)架藏四
部書每因暇來憩欣與古相於翰墨潄芳潤雲烟幻卷
舒欲詢陸司馬所閱竟何如
乾隆三十四年
御製閱古樓詩借問延樓何以名(樓壁間嵌三希堂法帖石)三希
古蹟聚精英閱人閱水徒悲歎欲笑吳中陸士衡
(臣)等謹按
閱古樓
御製詩謹繹有關紀述事實者恭載卷内餘不備錄
閱古樓後楹平臨山池建石亭於上北為畝鑑室(朝國宫)
(史)
(臣)等謹按
閱古樓後楹石亭恭懸
皇上御書額曰煙雲盡態畆鑒室聯曰天光水態披襟
袖岸芷汀蘭入畫圖左室聯曰山容空外秀波態
席前浮右室聯曰一泓水鏡呈當面滿魄冰輪映
舉頭後室聯曰鏡光呈朗照竽韻發清機皆
御書
御製古井記白塔永安寺蓋就瓊島故地而建所謂
廣寒殿玉虹金露之亭皆湮没不可考適有所營葺工
人於山之西麓掘地得廢井一㼾甃木盤層累鱗裓尋
丈以深汋汋有水不瀱以眢巽下坎上合羲經義轆轤
綆汲可致山巔乃知輟耕錄所稱引金水河於山後轉
機運㪺至山頂者舍近求遠妄也明矣不寧惟是所云
島土取自塞外者更妄也當時縱為厭勝或少取塞山
之土置此則有之矣豈有鑿掘輦致於數千里外以成
是山之理意者疏浚液池不能移土於遠即就近成此
島耳夫顯而易見者尚淆訛至此史氏之耳食影談任
好惡而顛倒是非吁可咤哉井不可幕而杜牧闢之顧
謂廢井之無水者或致傷人今得之於堙埋土封中不
浚可汲導流助景事半功倍故樂從司工之請而存之
瓊華島始於金至元時改稱萬壽山或訛為萬歲山兹
不具論惟是㼿㼣盤幹半千年物而人視之與今之木
若甎無以異若夫宣德成化之瓷則人寳之其初豈離
土哉物之托質失尺寸而貴賤殊别與夫人之好惡逐
目役高下鮮定衡者吾以慨古澄照息其是非焉
乾隆十九年
御製畝鑒室詩(有序)閱古樓之北樸室三楹周以步
櫩後臨方塘引古井之水源源不竭視日下春明所載
自金水河轉機運㪺至山巔者事半功倍矣方塘開
一畝樸室得三楣古井新成記春明昔費辭松頭浴月
影藻面漾風漪幽致今朝别當前冰鑒宜
(臣)等謹按畝鑑室
御製詩恭載首見之篇餘不備錄
又按自
慶霄樓之西至此為塔山西面之景
欽定日下舊聞考卷二十六
