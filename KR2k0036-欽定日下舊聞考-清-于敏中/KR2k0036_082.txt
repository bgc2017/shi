欽定日下舊聞考卷八十二
國朝苑(囿)(圓明園三)
水木明瑟西北環池帶河為
濓溪樂處正殿九楹後為雲香清勝東垣為芰荷深處
折而東北為香雪廊其東有樓為雲霞舒卷樓北亭為
臨(泉園圓明冊)
(臣)等謹按
濓溪樂處四十景之一額為
皇上御書殿檐額曰慎修思永聫曰與古人相對左圖
右書偕造物者遊仰觀俯察與雲香清勝諸額皆
御書香雪廊臨泉二額
世宗御書
乾隆九年
御製濓溪樂處詩苑中菡萏甚多此處特盛小殿數
楹流水周環於其下每月涼暑夕風爽秋初淨綠紛紅
動香不已想西湖十里野水蒼茫無此端嚴清麗也左
右前後皆君子洵可永日水軒俯澄泓天光涵數頃
爛漫六月春摇曳玻瓈影香風湖面來炎夏方秋冷時
披濓溪書樂處惟自省君子斯我師何須求玉井
(臣)等謹按
濓溪樂處
御製詩恭載首見之篇餘不備錄
濓溪樂處之南為彙萬總春之廟正殿為蕃育羣芳五
楹殿東北樓為香遠益清樓西為
樂天和為
味真書屋又西為池水共心月同明廟東沿山徑出為
普濟橋(園圓明册)
(臣)等謹按彙萬總春之廟以祀花神殿樓諸額皆
皇上御書池水共心月同明額
世宗御書
濓溪樂處迤北對河外稻塍者為
多稼如雲正宇五楹前宇為芰荷香正宇東稍南有室
為湛綠(園圓明册)
(臣)等謹按
多稼如雲四十景之一軒額興芰荷香湛綠皆
御書
乾隆九年
御製多稼如雲詩坡有桃沼有蓮月地花天虹梁雲
棟巍若仙居矣隔垣一方鱗塍參差野風習習襏襫蓑
笠往來又田家風味也蓋古有弄田用知稼穡之候云
稼穡艱難尚克知黍高稻下入疇諮弄田常有倉箱
慶四海如兹念在兹
(臣)等謹按
多稼如雲
御製詩恭載首見之篇餘不備錄
多稼如雲東北為
魚躍鳶飛四面為門各五楹東廂為暢觀軒西南為鋪
翠環流樓南有室為傳妙又南出山口為多子亭(明圓園)
(册)
(臣)等謹按
魚躍鳶飛四十景之一額為
世宗御書鋪翠環流之北額曰溪山曰曲徑泉聲與傳
妙多子亭諸額皆
世宗御書
魚躍鳶飛東門額曰嵐光曙色南曰綺疏文照北曰澗
溜調琴與暢觀軒諸額皆
皇上御書
乾隆九年
御製魚躍鳶飛詩榱桷翼翼戶牖四達曲水周遭儼
如縈帶兩岸村舍鱗次晨烟暮靄蓊鬱平林眼前物色
活潑潑地心無塵常惺境愜賞為美川泳與雲飛物
物含至理
(臣)等謹按
魚躍鳶飛
御製詩恭載首見之篇餘不備錄
魚躍鳶飛之東禾疇彌望河南北岸仿農居村市者為
北遠山村北岸石垣西偏為蘭野後為繪雨精舍其西
南為水村圖又西有樓前後相屬前為皆春閣後為稻
涼樓又西為涉趣樓右為湛虛書屋(園圓明册)
(臣)等謹按
北遠山村四十景之一兹額及蘭野繪雨精舍諸額皆
皇上御書水村圖聫曰魚躍鳶飛參物理耕田鑿井樂
民和亦
御書
乾隆九年
御製北遠山村詩循苑牆度北關村落鱗次竹籬茅
舍巷陌交通平疇遠風有牧&KR1055;漁歌與舂杵應答讀王
儲田家詩時遇此境矮屋幾楹漁舍疎籬一帶農家
獨速畦邊秧馬更番岸上水車牧童牛背村&KR1055;饁婦釵
梁野花輞川圖昔曾見摩詰信不我遐
(臣)等謹按
北遠山村
御製詩恭載首見之篇餘不備錄
北遠山村東北度石橋折而西為湛虛翠軒又西為耕
雲堂又西為若帆之閣湛虛翠軒東數十武有
關帝廟(園圓明册)
(臣)等謹按若帆之閣下層額曰御風泠然上額曰
平臨天境與湛虛翠軒諸額皆
御書
北遠山村西南有室臨河西向為
西峯秀色河西松巒峻峙為小匡廬後有龍王廟
西峯秀色之東為含韻齋又東為一堂和氣又東南為
自得軒後垣東為嵐鏡舫西為花港觀魚(園圓明册)
(臣)等謹按
西峯秀色四十景之一兹額及含韻齋一堂和氣自得
軒額皆
世宗御書嵐鏡舫花港觀魚諸額皆
皇上御書
乾隆九年
御製西峯秀色詩軒楹洞達面臨翠巘西山爽氣在
我襟袖後宇為含韻齋周植玉蘭十餘本方春花氣襲
人宛入衆香國裏嵦地高軒架木為朱明颯爽如秋
時不雕不斵太古意詎惟其麗惟其宜西窗正對西山
啟遥接嶢峯等尺咫霜辰紅葉詩思杜雨夕綠螺畫看
米亦有童童盤蓋松重基特立孰與同三冬百卉凋零
盡依然鬱翠惟此翁山腰蘭若雲遮半一聲清磬風吹
斷疑有苾芻單上參不如詩客窗中玩結搆既久蒼苔
老花棚藥畤相縈抱憑欄送目無不佳趺榻怡神良復
好春朝秋夜值幾餘把卷時還讀我書齋外水田凡數
頃較晴量雨諮農夫清詞麗句箇中得消幾丁丁玉壺
刻但憶趨庭十載前徊徨無語予心惻(是地軒爽明敞戸對西山)
(皇考最愛居此)
(臣)等謹按
西峯秀色
御製詩恭載首見之篇餘不備錄
西峯秀色迤東東西船塢各二所北岸為
四宜書屋五楹即安瀾園之正宇東南為葄經館又南
為采芳洲其後為飛睇亭東北為綠帷舫
四宜書屋西南為無邊風月之閣又西南為涵秋堂北
為烟月清真樓樓西稍南為遠秀山房樓北度曲橋為
染霞樓(園圓明册)
(臣)等謹按
四宜書屋四十景之一額為
世宗御書
皇上即於其地略仿海寧陳氏安瀾園之意因以命名
詳
御製安瀾園記並
御製安瀾園十景詩恭錄卷内葄經館諸額皆
御書
御製安瀾園記安瀾園者壬午幸海寧所賜陳氏隅
園之名也陳氏之園何以名御園蓋喜其結搆致佳圖
以歸園既成爰數典而仍其名也然則剏歟曰非也就
四宜書屋左右前後略經位置即與陳園曲折如一無
二也四宜書屋者圓明園四十景之一既圖既咏至於
今已歷二十年也土木之工二十年斯弊故就修葺之
便稍為更移費不侈而一舉兩得也彼以安瀾晹額則
因近海塘似與此無涉也然帝王家天下薄海之内均
予戸庭也況予繾念塘工旬有報而月有圖所謂魚鱗
土備南坍北漲諸形勢無不欲悉安瀾之願實無時不
厪於懷也由其亭臺則思至鹽官者以籌海塘而願其
瀾之安也不寧惟是凡長江洪河與夫南北之濟運清
黃之交滙何一非予宵旰切切關心者亦胥願其瀾之
安也是則予之以安瀾名是園者固非遊情泉石之為
而實蒿目桑麻之計所謂在此不在彼也
乾隆九年
御製四宜書屋詩春宜花夏宜風秋宜月冬宜雪居
處之適也冬有&KR0691;厦夏室寒些騷人所艷允矣兹室君
子攸寧秀木千章綠隂鎻間間遠嶠青蓮朵三百六
旬過隙駒棄日一篇無不可墨林義府足優游不羡長
楊與馺娑風花雪月各殊宜四時瀟灑松竹我
乾隆二十九年
御製安瀾園十詠(園别有記)入園門樸室三間背倚峯屏
右臨池鏡顔曰葄經不減陳氏藏書樓也縆年默記
復潛神那擬班家戲答賓枕藉亦非耽博古欲推實政
善安民(右葄經館)為圓明園四十景之一因歲久修葺略
為更置宛然鹽官安瀾園
皇考御額在焉春夏秋冬無不宜所宜樂總讀書時
何須千里鹽官憶即景吾方勉近思(右四宜書屋)界域有
邊風月則無邊輕拂朗照中吾不知為在御園在海寧
矣月藉風清摇籟影風邀明月奏琅音三千界外三
千界蹤跡無邊那可尋(右無邊風月之閣)西臨長河波光翻
影動摇楣梠間坐此可悟南華堂襟西向額含秋金
水相生厥有由不論何時此偶坐總如爽氣面前浮(右涵)
(秋堂)房築假山上而遠納西山秀色所謂全賓全主
近低微遠見遥高峯側嶺横翠莫韜此即泰山一指喻
重華明目為(去聲)斯勞(右遠秀山房)名曰染霞而實近水每
來常愛坐此池上層樓敞紫甍水中樓影亦含清自
知不是餐霞侣孤負横楣浪與名(右染霞樓)曲廊宛轉搆
水上偶一憑檻煙水在襟袖間何必真舫臨水何妨
即舫之成隂樹是綠油帷了無逐浪為行止那有隨風
作轉移(右綠帷舫)一峯秀拔亭據其上每當縱望園外稻
塍千頃皆在目中直與農夫田父共較雨量晴矣低
俯鱗塍迥據山犁雲鋤雨繪民艱問應飛睇於何處只
在隅園咫尺間(右飛睇亭)四宜書屋之後延樓高敞不施
厨障為納煙月契神處又似在陳氏竹堂月閣間一
輪古月真無匹幾縷空煙清莫加朗照輕籠寥廓表便
成句亦謝雕華(右煙月清真樓)是芳皆可采不必學楚騷注
意蘭荃澄波之上敞軒臨䔩䔩芊芊滿碧潯是藥文
殊胥命采此芳寧向楚騷尋(右采芳洲)
(臣)等謹按
四宜書屋安瀾園
御製詩恭載首見之篇餘不備錄
四宜書屋之東臨池樓宇為
方壺勝境上下各五楹南建坊座二其北樓宇為噦鸞
殿又北為瓊華樓噦鸞殿東為蕊珠宫宫南船塢後有
龍王廟(園圓明册)
(臣)等謹按
方壺勝境四十景之一額為
皇上御書坊座南額曰芝田日永曰閬苑春深北曰鳳
鳴珠樹曰鹿夀靈臺
方壺勝境樓宇上額曰宜春殿曰敬勝怠噦鸞殿樓宇
上額曰用厥中曰有真賞在瓊華樓額曰潄芳潤
及蕊珠宫額皆
御書
乾隆九年
御製方壺勝境詩海上三神山舟到風輒引去徒妄
語耳要知金銀為宫闕亦何異人寰即境即仙自在我
室何事遠求此方壺所為寓名也東為蕊珠宫西則三
潭印月淨渌空明又闢一勝境矣飛觀圖雲鏡水涵
拏空松栢與天參高岡翽羽鳴應六曲渚寒蟾印有三
魯匠營心非美事齊人搤掔只虛談爭如茅土仙人宅
十二金堂比不慙
(臣)等謹按
方壺勝境
御製詩恭載首見之篇餘不備錄
方壺勝境西北為三潭印月又西北度橋為天宇空明
其後為澄景堂堂東為清曠樓西為華照樓(園圓明册)
(臣)等謹按三潭印月天宇空明諸額皆
皇上御書
澡身浴德在福海西南隅即澄虛榭正宇三楹東嚮南
為含清暉北為涵妙識折而西向為静香館又西為解
愠書屋西南為曠然閣(園圓明册)
(臣)等謹按福海亦稱東湖周廣凡數頃
澡身浴德四十景之一也額為
皇上御書聫曰好雨知時岑巒添遠碧薰風叶奏殿閣
有餘清亦
御書
乾隆九年
御製澡身浴德詩福海西壖平漪鏡淨黛蓄膏停竹
嶼蘆汀極望瀰瀰浴鳬飛鷺游泳翔集王司州云非惟
使人情開滌亦覺日月清朗芩香含石髓秋水長天
色不竭亦不盈是惟君子德我來俯空明鏡已默相識
魚躍與鳶飛如如安樂國
(臣)等謹按
澡身浴德
御製詩恭載首見之篇餘不備錄
澡身浴德之北度河橋為望瀛洲其北為深柳讀書堂
堂北為溪月松風(園圓明册)
(臣)等謹按望瀛洲額
皇上御書深柳讀書堂溪月松風額皆
世宗御書
平湖秋月在福海西北隅正宇三楹西為流水音東北
出山口臨河為花嶼蘭皋折而東南度橋為兩峯插雲
又東南為山水樂其北為君子軒為藏密樓(園圓明册)
(臣)等謹按
平湖秋月四十景之一額為
世宗御書流水音花嶼蘭皋諸額為
皇上御書
乾隆九年
御製平湖秋月詞(調寄浣溪紗)倚山面湖竹樹蒙密左右
支板橋以通步屐湖可數十頃當秋深月皎㶑灧波光
接天無際蘇公隄畔差足方兹勝概不辨天光與水
光結璘池館慶宵涼蓼煙荷露正蒼茫白傅蘇公風
雅客一杯相勸舞霓裳此時誰不道錢塘
(臣)等謹按
平湖秋月
御製詞恭載首見之篇餘不備錄
蓬島瑶臺在福海中央門三楹南嚮正殿七楹殿前東
為暢襟樓西為神洲三島東偏為隨安室西偏為日日
平安報好音由
蓬島瑶臺東南度橋為東島有亭為瀛海仙山西北度
橋為北島正宇三楹(園圓明册)
(臣)等謹按
蓬島瑶臺四十景之一舊名蓬萊洲後易今名額為
皇上御書門額曰鏡中閣與暢襟樓隨安室額皆
御書神洲三島日日平安報好音瀛海仙山諸額皆
世宗御書
乾隆九年
御製蓬島瑶臺詩福海中作大小三島仿李思訓畫
意為仙山樓閣之狀岧岧亭亭望之若金堂五所玉樓
十二也真忘一如小大一如能知此是三壺方丈便可
半升鐺内煮江山名葩綽約草葳蕤隠映仙家白玉
墀天上畫圖懸日月水中樓閣浸琉璃鷺拳淨沼波翻
雪燕賀新巢棟有芝海外方蓬原宇内祖龍鞭石竟奚
為
(臣)等謹按
蓬島瑶臺
御製詩恭載首見之篇餘不備錄
接秀山房在福海東隅正宇三楹西嚮後稍東為琴趣
軒其北方樓為尋雲東南為澄練樓樓後為怡然書屋
尋雲樓稍東佛室為安隠幢
接秀山房之南為攬翠亭(園圓明册)
(臣)等謹按
接秀山房四十景之一與攬翠亭額皆
世宗御書琴趣軒尋雲諸額皆
皇上御書
乾隆九年
御製接秀山房詩平岡縈迴碧沚停蓄虛館閒閒境
獨夷曠隔岸數峯逞秀朝嵐霏青返照添紫氣象萬千
真目不給賞情不周玩也烟霞供潤浥朝暮看適興
戶接西山秀窗臨北渚澄琴書吾所好松竹古之朋仿
彿雲林衲攜笻共我豋
(臣)等謹按
接秀山房
御製詩恭載首見之篇餘不備錄
接秀山房之南有敞宇北依山南臨河為
别有洞天五楹西為納翠樓西南為水木清華之閣閣
西稍北為時賞齋(園圓明册)
(臣)等謹按
别有洞天四十景之一額與納翠樓水木清華之閣諸
額皆
皇上御書
乾隆九年
御製别有洞天詩苑牆東出水關曰秀清村長薄疎
林映帶莊墅自有塵外致正不必傾岑峻磵阻絶恒蹊
罕得津逮也几席絶塵囂草木清且淑即此凌霞標
何須三十六
(臣)等謹按
别有洞天
御製詩恭載首見之篇餘不備錄
别有洞天迤西為
夾鏡鳴琴南為聚遠樓東為廣育宫前建坊座後為凝
祥殿宫東為南屏晚鐘又東度橋為西山入畫為山容
水態
夾鏡鳴琴之西為湖山在望為佳山水為洞裏長春(圓)
(明園册)
(臣)等謹按
夾鏡鳴琴四十景之一額為
皇上御書廣育宫奉碧霞元君殿額曰恩光仁照與西
山入畫湖山在望佳山水洞裏長春諸額皆
世宗御書廣育宫前坊額曰含弘光大曰品物咸亨與
凝祥殿南屏晩鐘諸額皆
皇上御書凝祥殿聫曰茂育恩覃昭聖感資生德溥配
坤元亦
御書
乾隆九年
御製夾鏡鳴琴詞(調寄水仙子)取李青蓮兩水夾明鏡詩
意架虹橋一道上搆傑閣俯瞰澄泓畫欄倒影旁厓懸
瀑水衝激石罅琤琮自鳴猶識成連遺響垂絲風裏
木蘭船拍拍飛鳬破渚煙臨淵無意漁人羡空明水與
天琴心莫說當年移情遠不在絃付與成連
(臣)等謹按
夾鏡鳴琴
御製詞恭載首見之篇餘不備錄
涵虛朗鑑在福海東即雷峯夕照正宇其北稍西為惠
如春又東北為尋雲榭又北為貽蘭庭為會心不遠其
南為臨衆芳為雲錦墅為菊秀松蕤為萬景天全(明圓園)
(册)
(臣)等謹按
涵虛朗鑑四十景之一額為
皇上御書舊懸湖西澄虛榭後移置湖東雷峯夕照軒
宇内惠如春尋雲榭諸額亦
御書
乾隆九年
御製涵虛朗鑑詩結宇福海之西左右雲堤紆委千
章層青面前巨浸空澄一泓淨碧日月出入雲霞卷舒
遠山烟嵐近水樓閣來不迎而去不距莫不落其度内
如如焉亦無如如者吾得之於濠上也涵虛斯朗鑑
朗鑑在虛涵即此契元理悠然對碧潭雲山同妙盡魚
鳥適清酣天水相忘處空明共我三
(臣)等謹按
涵虛朗鑑
御製詩恭載首見之篇餘不備錄
福海西北隅
平湖秋月之西為
廓然大公正宇七楹前為雙鶴齋西北為規月橋東北
為綺吟堂又北為採芝徑又北徑巖洞而西為峭蒨居
北垣門外有樓為天真可佳峭蒨居西為披雲徑又西
亭為啟秀又西稍南為韻石淙西北平臺臨池為芰荷
深處垣外為影山樓雙鶴齋西為環秀山房西北為臨
湖樓(園圓明册)
(臣)等謹按
廓然大公四十景之一額為
皇上御書雙鶴齋採芝徑天真可佳芰荷深處影山樓
環秀山房臨湖樓諸額皆
世宗御書峭蒨居披雲徑諸額皆
皇上御書
乾隆九年
御製廓然大公詩平岡迴合山禽渚鳥遠近相呼後
鑿曲池有蒲菡蓞長夏高啓北窗水香拂拂真足開豁
襟顔有山不讓土故得高㠖㠖有河不擇流故得寬
瀰瀰是之謂大公而我以名此偶值清晏間憑眺誠樂
只識得聖人心聞諸程夫子
乾隆二十年
御製廓然大公八景詩(有序)圓明園四十景皆取四
字為題各景之中一軒一峯具有幽致日涉成趣正復
不窮題以八景系之七言前接陌柳後臨平湖軒堂
翼然虛明洞徹
皇考御書題額時有卿雲護之廓然大公扁即在後室
一泓涵碧頗有物來順應之趣深柳偏宜羽客嬉會
心恰當讀書時(是處昔又名深柳讀書堂)在隂能和寧吾謂好爵還
思與爾縻(右雙鶴齋)循雙鶴齋而西跨湖為橋圓如半璧
暎水則為滿月繚以長廊悠然濠濮間想拖如玉帶
曲如鈎上置行廊又似舟仙術何須倩法善往來常作
廣寒游(右規月橋)性之介立為峭文之藻蔚為蒨太沖詩
意良足會心石秀松𬎼各出羣不同同處挹清芬太
沖豈務多竒者五字全拈大塊文(右峭蒨居)面東為樓杜
陵句曰半陂以南純浸山動影窈窕沖融間斯樓有焉
因迥為高結搆清層樓因得影山名窗中峯作波中
態上下明漪最有情(右影山樓)竒石㟏岈迴互徑出其中
烟雲往來披拂襟袖綠雲叢翠徑縈紆面面深竒步
步殊倩得仇英寫生筆定須為作採芝圖(右披雲徑)機政
之餘拈吟適興每遇佳景不覺綺思濬發逢源左右
足深資適興無非把筆時設使古人癖誠有吟之一字
我何辭(右綺吟堂)曲澗奔泉琤琮作金石聲韻出天然是
謂雲山韶濩迸水摐摐下石磯八音繁會太音稀輞
川漫擬王家畫虞陛高懷舜手揮(右韻石淙)山巔笠亭孤
標秀出左顧飛瀑右挹雲林盡得此間勝概詭石蒼
松扶翼然氤氲朝暮幻雲烟林光泉韻無非秀都付山
亭秀占全(右啟秀亭)
(臣)等謹按
廓然大公
御製詩恭載首見之篇餘不備錄
坐石臨流在
水木明瑟東南
澹泊寧靜之東溪水周環軒宇三楹西嚮(園圓明册)
(臣)等謹按
坐石臨流四十景之一額為
皇上御書
乾隆九年
御製坐石臨流詩仄澗中潨泉奔滙竒石峭列為坻
為碕為嶼為奥激波分注潺潺鳴籟可以潄齒可以泛
觴作亭據勝處泠然山水清音東為同樂園白石清
泉帶碧蘿曲流貼貼泛金荷年年上已尋歡處便是當
時晉永和
(臣)等謹按
坐石臨流
御製詩恭載首見之篇餘不備錄
坐石臨流東南當碧桐書院正東為
麴院風荷五楹南嚮其西佛樓為洛迦勝境(園圓明册)
(臣)等謹按
麴院風荷四十景之一額為
皇上御書洛迦勝境額亦
御書
乾隆九年
御製麴院風荷詩西湖麴院為宋時酒務地荷花最
多是有麴院風荷之名兹處紅衣印波長虹摇影風景
相似故以其名名之香遠風清誰解圖亭亭花底睡
雙鳬停橈隄畔饒真賞那數餘杭西子湖
(臣)等謹按
麴院風荷
御製詩恭載首見之篇餘不備錄
麴院風荷之南跨池東西橋九空坊楔二西為金鼇東
為玉蝀金鼇西南河外室為四圍佳麗玉蝀東有亭為
飲練長虹又東南度橋折而北設城關為寧和鎮其東
南為東樓門(園圓明册)
(臣)等謹按飲練長虹寧和鎮諸額皆
御書
麴院風荷之北為同樂園前後樓各五楹南向其前為
清音閣北向東為永日堂中有南北長街街西為抱樸
草堂街北度雙橋為舍衛城前樹坊楔三城南面為多
寳閣内為山門正殿為壽國壽民後為仁慈殿又後為
普福宫城北為最勝閣(園圓明册)
(臣)等謹按永日堂壽國壽民仁慈殿普福宫諸額
皆
世宗御書舍衛城北坊額曰花界曰香城東曰&KR1567;湧曰
金池西曰曇霏曰珠林多寳閣祀
關帝額曰至聖大勇夀國夀民殿額曰心月妙相仁慈
殿額曰具足圓成普福宫額曰瑞應優曇最勝閣
坊額曰乾闥持輪曰祗林垂鬘皆
御書
洞天深處在如意館西稍南前宇乃
諸皇子所居為四所東西二街南北一街前為福園門
四所之西為
諸皇子肄業之所前有前垂天貺中為中天景物東宇
為斯文在兹後為後天不老(園圓明册)
(臣)等謹按
洞天深處四十景之一額為
皇上御書前垂天貺中天景物後天不老及如意館諸
額皆
世宗御書斯文在兹額恭懸
至聖先師神龕上聫曰道統集成歸至德聖功養正仰
微言皆
御書
乾隆九年
御製洞天深處詩緣溪而東徑曲折如蟻盤短椽陿
室於奥為宜雜植卉木紛紅駭綠幽巖石厂别有天地
非人間少南即前垂天貺
皇考御題予兄弟舊時讀書舍也幽蘭泛重阿喬柯
幕憩榭牝壑既虛寂細瀑時淙瀉瑟瑟竹籟秋亭亭松
月夜對此少淹留安知歲月流願為君子儒不作逍遥
遊
(臣)等謹按
洞天深處
御製詩恭載首見之篇餘不備錄
欽定日下舊聞考卷八十二
