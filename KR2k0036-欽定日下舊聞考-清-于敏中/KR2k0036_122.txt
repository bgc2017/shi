欽定日下舊聞考卷一百二十二
京畿(文安縣)
原文安縣在州城南七十里(明一純志)
(臣)等謹按文安元明皆屬霸州
本朝改隸順天府
增文安縣在府南二百四十里東西距五十八里南北
距七十里東至大城縣界四十里西至保定縣界十八
里南至河間府任邱縣界三十里北至霸州界四十里
東南至大城縣治五十里西南至任邱縣治七十里東
北至東安縣治一百二十里西北至保定縣治四十里
(一大清統志)
原文安漢縣屬渤海郡東漢屬河間國和帝二年置瀛
州以縣屬焉(清𩔖天文分野之書)
原晉泰始元年分瀛州之東平舒文安章武東州置章
武國縣在古文安城至後魏太平十一年置瀛州以統
章武縣遂歸瀛州北齊廢章武入文安隋大業七年征
遼途經於河口當三河合流之處割文安平舒三邑戶
於河口置豐利縣隋末亂離百姓南移唐貞觀二年以
豐利文安二縣相逼遂廢文安城移文安民就豐利城
置文安縣即今理也(太平寰宇記)
原唐初屬瀛州景雲二年屬莫州周顯德六年屬霸州
(九域志)
原宋景祐元年省永清入文安移州治于此皇祐元年
復徙治故地(清類天文分野之書)
原金大定中徙州治益津以縣屬焉(方輿紀要)
原元屬霸州明因之(清類天文分野之書)
原漢縣令趙䕫創建土城明正德九年知縣事王鼎重
修翰林院侍讀李時撰記(文安縣志)
(原李時修城記城正德辛未河北盗起剽掠諸州縣文安荼毒最甚生之廢故也歲癸酉齊東王君來尹是)
(邑顧而嘆曰民保于城城關于令城之廢民不能生矣乃集耆老諭之并力交作興役于甲戌三月閱明年乙)
(亥秋訖工焉城周圍九里列雉堞建樓櫓題其門南曰来薰北曰拱辰東曰迎恩西曰永定由是文安之民欣)
(欣焉賴以無恐君名鼎字公實相是役者縣丞王景沂也薇花堂藁)
(臣)等謹按縣志明正德間知縣王鼎修城計袤七
里高二丈五尺城門五角樓四敵臺警舖八濠池
沿城周圍一千二百七十丈外護以堤崇禎中知
縣張上春增高五尺添砌磚堞甕城
本朝乾隆三十三年知縣阮基領
帑加磚砌城添設門樓修橋濬池
原縣治元皇慶元年知縣事李祐修建明洪武初縣丞
鄧士龍重修儒學創自宋大觀八年元皇慶中知縣楊
潤李祐重建泮池東北壁有大觀碑宋徽宗手蹟也(文安)
(縣志)
(臣)等謹按宋徽宗碑今字蹟漫滅
(原尚野重修文廟記八文安廟學貞祐甲戌金主南渡焚蕩殆盡僅存大觀行之碑再歷周宋遼金祚終皇)
(元受命肇開貢舉優復中選草昧漸革世祖潜藩賓禮師儒務先學校至元三年勅上都建孔子廟用敦化源)
(四方萬里莫不知所振厲黽勉從事文安近在畿内無以應德意二仲釋奠即其故基表以草幕曷簡不恭觀)
(者惻然八年辛未縣設教諭以邑儒董君榮為之董君素有興復議而病未能也即言于縣以國家方事襄樊)
(為平宋張本不獲所請庚辰以屋賃錢合若干緡伐木湯川往返千里三歷寒暑衆材始聚瓦甓釘礎黝堊丹)
(漆各輸所有以後為恥卜日其吉工力並作不期月禮殿四楹鼎鼎宏敞靚深先聖先師十哲像設顯嚴章施)
(可徵如一大府惟從祀之室大成之門經畫井井未克備舉所謂在易之地力盡而休今復七歲矣其在官者)
(主簿姚元縣尉張瑛縣尹楊潤今縣尹李侯祐相繼而輔成之二十八年兩廡翼翼繪像七十二子明年大門)
(言言清静董君既沒子道清學正孫禎教諭承其事如君存焉大德辛丑後以講堂前以&KR0905;星至大四年以雀)
(育廡瓦易版以&KR1877;初講堂有關至是戶牖端朗階址堅整燦然一新李侯伻来謂余曰文安廟學之廢荆棘瓦)
(礫者六十年董君父子祖孫勤苦四十餘年卒成盛事請文勒諸石永資名教野既允祐之請且以廟學之本)
(告之曰古者民以君為師書曰若有恒性克綏厥猷惟后孔子雖無其位而綏猷修道之統不忍絶也刪定贊)
(修之後理寓於六經六經即天天即聖人故自天子以至庶人無一不可以學孔子必反身思誠存心養性得)
(大廟之制而不失其學之實非徒王安石所謂近世法者也邑令與董君父子祖孫之成學廟亦豈韓愈所謂)
(不能脩事者哉雖然學必久而後成野喜其民牧學官之克恊而將行又慮其始勤終怠而不繼也因并附此)
(以示無窮焉文安縣志)
增後漢書度尚由上虞長遷文安令註曰文安縣故城
在今瀛州文安縣東北(同上)
原舊文安城寰宇記在縣東北三十里今柳河有古城
正當艮隅即文安故城無疑矣上有漢縣令趙夔祠(同上)
增柳河鎮有渠(一大清統志)
原文安潭名潭在縣北一十五里(郡縣釋名)
(臣)等謹按縣志文安潭即急流口
原文安有狐狸淀(隋書)
原文安縣狐狸淀俗謂之掘鯉淀(隋圖經)
朱彛尊原按掘鯉之淀見左思魏都賦
增石城淀在文安東北四十八里又有慈老淀黑母淀
落坡淀四角淀俱在縣東北又趙家泊在東北六十里
即太平寰宇記所謂滹沱河東溢為趙淀也(一大清統志)
原水紋淀在縣西宋起塘濼東自信安軍永濟渠西至
霸州莫金口合水紋得勝諸淀為一水今廢(方輿紀要)
原火燒淀在縣東二十五里廣四十餘畆縣境有石溝
柳河急河三水皆聚流于此東入衛河逹于直沽元志
河間府境有黃龍淀自鎖井口開鑿至文安縣玳瑁口
通濼水經火燒淀轉流入海今湮廢(同上)
原易水在縣西自保定轉流入境即沙河諸水下流也
(同上)
增縣西北遥堤自白家道口至上五各莊長八里明萬
歷間築(一大清統志)
(臣)等謹按縣志白家口又名河家口
原滹沱河水在縣西北三十里又東溢為趙淀(太平寰宇記)
原今川原改易滹沱經縣東南不經縣西矣(方輿紀要)
(臣)等謹按滹沱之環文安者三支北支由河塘下
白洋淀中支由晉州天宫口至河間下五官淀南
支即子牙河也又最南一支由深州衡水清河單
家橋下青縣入御河後諸支俱淤惟子牙河一支
會諸流滙三角淀今益改而東下流逕會清河逹
西沽矣
原霸州苦水而文安形如釜底尤為諸水所滙其苑家
口會同河與栲栳圈新挑河各東西相去約二十里北
岸屬霸州南岸屬文安各築高堤文安約六七十里霸
州約五六十里屹如長城累年有秋實賴于此但築堤
愈高壅水愈甚故議者謂京師之南水害以霸州文安
為之阻也(長安客話)
增子牙河自河間流入分二支一西北流入文安縣石
城淀一北流又分三支西支入文安縣黑母淀東支入
大小窩口中支入霸州文爾淀總滙于三角淀入白河
(一大清統志)
(臣)等謹按通志子牙河總會南北二泊滏滹諸水
而滹沱實為經流其性湍悍伏秋水發河間以北
靜海以南皆當其衝康熙三十九年
聖祖親閱河工特授方略於獻縣河間東西兩岸築長
堤西接大城東接静海各二百餘里又于東堤廣
福樓之焦家口開新河一道東北至賈口入淀特
設分司一員董其事自是瀕河之民咸獲寧宇矣
又按康熙四十年
聖祖廵視子牙河壩以
御臨唐太宗所書漢文帝勸農詔
賜撫(臣)李光地同知(臣)楊朝麟勒石
增
聖祖仁皇帝御製巡子牙河建壩詩暫别宫槐幸子
牙近村處處少人家清河微暑浮畦麥綠樹初隂接岸
沙堤外草荒艱籽粒淀中水淺捕魚鰕黃童白叟望霖
雨霖雨先施莫自賒
增乾隆三十二年
御製恭依
皇祖閱子牙河詩韻(冇序)子牙河滹沱下游也逕大
城縣之子牙村始得是名夫滹沱在昔即已著稱而子
牙之名則非古乃縣志謂其地有子牙廟即釣臺遺址
所言無足據按史記載吕尚以魚釣干周西伯西伯獵
遇於渭之陽注引酈道元劉向之說以証雖磻溪渭渚
釣迹不同而其地尚皆近岐西故文王出獵得遇之自
為可信至此地距岐數千里安得有釣璜遇主事蓋古
蹟流傳率多假借不特釣臺說涉荒唐即以大城為東
海之濱亦非確鑿不移者紀載家傅會失實者多矣子
牙村之釣臺何獨不然既閱河成詩并為序而正之
滹沱至此號姜牙傅會從來紀截家北界地高南界下
八分水帶二分沙籌防沃土資堪黍庶免村人歎作鰕
碑仰
行間將字裏
愛民肫意𬗟懷賖
增乾隆三十五年
御製再依
皇祖閱子牙河詩韻謾議滹沱訛子牙(滹沱河以經大城縣之子)
(牙村遂有子牙河之名舊志因傅會其地有釣臺遺蹟丁亥春廵閱河堤曾依皇祖詩韻並于詩序辨吕)
(尚釣璜不應在此以訂其訛雖然天下一家奚分秦趙總在大地之内此一轉語亦不可少也)一家秦
趙詎殊家麥因淀潤纔出土柳偃堤風欲捲沙
籌畫當年仰
疏瀹閭閻今日利魚鰕觀民要為(去聲)安民計咫尺
穹碑法豈賒
增乾隆三十八年
御製三依
皇祖閱子牙河詩韻束溜沿河有鋸牙經村因遂屬
姜家(子牙河本滹沱下游以經大城縣之子牙村始得是名向曾於和韻詩序訂正其誤繼復為轉語觧)
(之然河因人得名且其說無稽究不足為正也)入清本是東歸海隔運都緣西
挾沙隄外資耕黍與稻水中任取蟹和鰕
屢廵總為蒼生計繩繼無遑企
蹟賒
(臣)等謹按子牙河
御製詩謹繹有關紀述者恭載卷内餘不備錄
原蘇家橋在縣東二十里當往来之孔道靖難初燕王
自固安縣渡巨馬河駐師蘇家橋即此(方輿紀要)
朱彛尊原按蘇橋縣志謂蘇明允故蹟載詩云蘇公
曾授文安簿河上蘇橋自昔傳然明允為文安主
簿以脩禮書授秩未嘗赴州也
(臣)等謹按文安堤在霸州苑家口經蘇橋堂頭村
至土橋村長九千餘丈乾隆二十六年河水漫溢
築護月堤草壩三十二年自三灘里西接千里長
堤築格淀約二千餘丈新舊堤岸各長一萬一千
餘丈
增蘇家橋恭建
行宫(文安縣册)
增乾隆三十二年
御製蘇橋雜詠四首修禮予之主簿祿幾曾赴任柳
河廳長橋却說老蘇建未讀歐陽墓誌銘尸祝斯人
理亦宜(河北岸有蘇簿祠昔人建以祀蘇洵)幾間老屋水之涯眉山材品
河干境伯仲虎邱短簿祠勸農詔是漢文為唐帝書
之念在兹
臨賜撫臣示
明訓(康熙四十一年勸農皇祖巡閱河堤臣李御臨唐大宗書漢文帝詔以賜撫光地建)
(亭勒石蘇祠側)敢忘繼序仰豐碑碑亭左側有書齋點綴軒
窗致頗佳偶爾經過觧纜去費如許為不紓懷
增乾隆三十五年
御製題蘇橋二首姚闢陳州洵霸州太常因革禮同
修了知食禄弗任事宋史刪文未細求石橋不是建
西湖却與長堤同號蘇一實近修(軾)一遠領(洵)爾家父
子信賢乎歐陽修撰蘇洵墓誌云會太常修纂建隆
以來禮書乃以為霸州文安縣主簿使食其禄與陳州
項城縣令姚闢同修禮書為太常因革禮一百卷按誌
所言是洵止食主簿祿而未任事且二人同修一書而
一在陳州一在霸州決無是理元托克托等修宋史刪
使食其禄句若洵實任文安主簿者然後世遂因而有
橋與祠之附會夫以洵之文學即假借以羶薌其地尚
無不可然史所以傳信顧以刪節之疎沿譌貽誤使非
歐陽之誌又孰從而正其舛哉
增乾隆三十八年
御製蘇橋雜詠蘇橋蘇建是耶非(河北岸有蘇洵祠相傳橋即蘇建但)
(洵主簿是帶禄蹟涉附會是以丁亥過此詩有幾曾赴任柳河廳之句)徒見長虹枕石磯
便即傳訛人固當往来利涉逹皇畿碑亭贔屭泐宸
章(蘇祠旁碑亭恭泐十一皇祖御臨唐太宗書漢文帝勸農詔是康熙四年閱河時賜前撫)
(臣李光地摹刻)每過屏營敬讀詳綈几問誰副灑
筆祇宜唐漢兩文皇左側行齋有數間開忩綠水俯
潺湲虞孤汎埽殷勤意小坐聊消片刻閒安福御艫
侯水濱鳴鑼催縴發通津却嘉大吏悉予意排當繁文
總未陳(先期申諭大吏今番所過頓次一切燈綵綴景並不許預偹少涉靡文)
(臣)等謹按蘇橋
御製詩謹繹有關紀述者恭載卷内餘不偹錄
增乾隆三十二年
御製閱文安堤工作辛巳秋行潦風浪掀喧豗文安
本大窪長堤報漫開清水向南洩百里遭沴灾蠲賑命
妥為急堵决口培蘇橋至馬村加高益厚皆大工癸未
就涸土耕犁排連年幸有收元氣復田垓堤上兹臨閱
士民欣我来叩謝爾莫亟吾猶抱歉哉
增乾隆三十五年
御製閱文安堤工叠舊作韻萬民随兩岸笑語任掀
豗登岸罷清蹕纔容線路開閱堤乃要務釜底每被災
壬午始興工卑薄一律培癸未告蕆事丁亥獲收皆戊
子復行潦己丑重瀹排兹焉觀釃流田略涸高垓窪地
原汪洋治水慙斯来或曰田占水(文安窪形如釡底潦水易積難消上次廵)
(視至此窪水盡涸盈望麥疇兹則舊時麥地尚有在水中者深以䟽消乏策為厪或云窪本水地涸則民倍獲)
(利乃田占水非水占田即果如所言亦不若速令消涸讓地於民之為愈也)其然豈然哉
增乾隆三十八年
御製閱文安堤工再叠舊作韻登隄望大窪銀浪轟
雷豗百里渺無極愁眉蹙難開緣因庚寅潦辛夘繼受
灾去歲隄始成卑增薄者培䟽洩減大半尚未涸以皆
大吏跽而陳非不竭力排稍待四月間或可耕田垓然
則昨秋豐此地賦何来(文安窪惟丁亥春涸出種麥庚寅經此閱視窪仍為水占今尚)
(一望汪洋為之軫念雖周元理云四月可以盡涸亦未能期其必然且此窪至今積水則上年之難施耕種可)
(知昨歲畿輔既稱普豐而文安窪尚有積水百姓豈能納無田之賦然大窪之有無正供及賦額重輕不可不)
(徹㡳稽核為民等久遠計因勅軍機大臣會同周元理覈實以聞另取進止)吾當冇明詔蠲
緩蘇民哉
(臣)等謹按文安堤
御製詩謹繹有關紀述者恭載卷内餘不備錄
增左家莊在縣東北乾隆三十四年恭建
行宫(文安縣册)
(臣)等謹按左家莊亦稱左各莊
行宫内佛堂聯曰不見聞聲羣鳥唄無塵有色衆花鬘
書室東楹聯曰琴薦墨壺都妥貼天光水態盡冲
容西楹聯曰波含素影澄心鏡魚躍清淵識道機
及
湛觀軒
涵鑑堂澄景樓環照齋諸額皆
御書
增乾隆三十五年
御製題湛觀軒詩左各莊行宫中文軒臨沼暎目澄
心蓋淀水易引事半功倍名之曰湛觀而係以詩詎
必鑿塘更穿土引來淀水便成池階前流潔源清會座
裏天光雲影披不啻十家費已惜居然半畆照相宜湛
如對處非空寂斥鹵民艱有所思
增又
御製涵鑑堂詩溪堂俯映鑑光寒春淀生波曲注潭
内澹澹如外澹澹前三三即後三三鳶飛魚躍趣無
盡芷嫩蒲新芳未酣設欲照他先自照雖知此理覺行
慙
增又
御製登澄景樓詩拾級樓欄上(上聲)一層滄波墻外見
空澄水村圖問誰家好佳景王孫示我曾(石渠寳笈有趙孟頫水村)
(圖真蹟神品)
增又
御製環照齋詩淀水易為引溪齋照若環澄懷孰是
勝延步亦其間魚鳥觀人意琴書伴我閒如云寓精鑒
實早識惟艱
(臣)等謹按
湛觀軒諸處
御製詩恭載首見之篇餘不備錄
增石溝村在縣東北有琴高祠(文安縣册)
(臣)等謹按石溝河即中南二派河合流處也村以
河得名琴高祠乾隆三十八年重修
增乾隆三十八年
御製琴高祠詩涿水今猶古淀祠是也非舍人棄以
去龍子取而歸邀月為窗牖令風司戶扉惟應佺羡輩
来往會依稀
(臣)等謹按石溝村琴高祠
御製詩恭載首見之篇餘不備錄
原南北盧蒲城在縣西二十七里齊侯放盧蒲嫳於此
(城冢記)
原魯昭公三年齊侯田於莒盧蒲嫳見泣且請曰余髮
如此種種余奚能為公曰諾吾告二子歸而告之子尾欲
復之子雅不可曰彼其髮短而心甚長其或寢處我矣
九月子雅放盧蒲嫳於北燕(春秋左氏傳)
增褚少孫補三王世家云本始元年封廣陵王胥一子
為平曲侯正義曰地理志云平曲縣屬東海郡又云在
瀛州文安縣北七十里七十字疑倒今縣北十七里有
城曰廣陵(文安縣志)
原三角城在縣西北二十里石勒築以備燕(太平寰宇記)
(臣)等謹按三角城今廢
原廣陵城在縣西北二十里與保定縣接界宋時聚糧
於此以守益津關(方輿紀要)
原安平砦在縣西北三十里宋置今廢(同上)
增縣有劉家渦刀魚渦阿翁雁頭黎陽喜渦等砦政和
三年改劉家渦曰平安(宋史志)
原武平亭在文安縣北七十二里今名渭城(括地志)
原史記趙世家惠文王二十一年趙徙漳水武平西二
十七年徙漳水武平南蓋是時漳水北入大河也(方輿紀要)
(臣)等謹按今勝芳河在縣東北七十里會同滹沱
漳水滙流於北即武平地也亭廢
增狼虎廟鎮在縣西北二十里為南北通衢(一大清統志)
原文安有廣陵趙君神(魏書)
原趙䕫漢武帝時為文安縣令好神仙值文安大旱乃
自焚土人感慕因立祠焉(闕經)
原趙君廟今名仙公堂在近郭莊(文安縣志)
原靈集寺在莊頭村僧文淳撰記内有藏經閣閣後古
檜二株𫝊是漢時植(同上)
(臣)等謹按今碑記無考尚存古檜一株
原樂巨叔墓在縣東南二十五里樂毅代齊後從燕入
趙毅生間間生巨叔毅封昌國君至漢高祖求毅之後
封巨叔為華城君卒葬于此(太平寰宇記)
增漢諫議大夫韓延夀墓在文安縣東南韓村(一大清統志)
(臣)等謹按韓延夀墓今無考
原唐御史董甫墓石在城西南安祖店萬歷初土人掘
得墓石乃裴晉公撰文(文安縣志)
(臣)等謹按唐董甫墓石今無考
原相公莊唐工部尚書張仁憲故里有神道碑在莊北
其東南道左有相公祠(文安縣志)
原唐張仁憲神道碑幽州節度掌書記李儉撰幽州節
度參軍蔡陵八分書并篆額仁憲字仁憲官至太子中
允其孫仲武為盧龍節度使追贈仁憲為工部尚書碑
以大中二年立在文安縣(集古錄目)
(原李儉銀青光祿大夫太子中允贈工部尚書清河張公神道碑銘天垂四序所以表歲成之功地别九州)
(所以分代天之治寒燠之運行叶度河岳之感應有期是故體五常而承五福贊九德而著九功盛業克著於)
(旂常佳名攸傳于寰宇素行蘊蓄於至德積行必貽於後昆𫝊曰明德若不當代其後必有逹人富哉言乎有)
(大唐工部張公孕靈有道之邦懷抱縱横之略宏圖推於一德竒表出于萬人操筆運六體之工彎弧倍六鈞)
(之力輕財重義急病攘敵然諾信于友人賙給行於州里不以一隅自束不以一節自持情懷久約常從結駟)
(之遊座列嘉賓遍受脱驂之惠視公家之祿於我如浮雲顧金玉之藏比之於纖芥居如列□譽若置郵語默)
(順持浮沉自樂僶俛從事逍遥不羈嘗仕本州歷居右職貞元初勅授銀青光禄大夫太子中允四年薨於昌)
(平縣之官舍春秋七十有五旋窆於文安縣之西北安事樂鄉原夫人扶風郡太夫人魯氏左廂兵馬使太子詹)
(福之女行符箴頌禮具蘋蘩後公二十二年而沒至是祔焉禮也公諱仁憲字仁憲其先清河人五世相韓文)
(成見稱於漢代三臺輔晉壯武克大於當時昭彰四王表厭飫八極祖諱為瀛州刺史封清河伯遂永於燕)
(父諱佐明宣威將軍幽州和政府右果毅都尉烈考諱元皎宣節校尉幽州潤德府折衝都尉奕世戴德克廣)
(前修輝華閥閱之門錯綜崆峒之秀元子諱神寂無祿早亡嗣子諱光朝冠軍大將軍行左威衛大將軍檢校)
(國子祭酒遷兵郎尚書訓稟義方學該典禮出則摧鋒鏑居則筦韜鈐珠履嘗館於五千鐡衣時驅於十萬勲)
(銘彝器譽冠縉紳銀黃坐致琴筑自娱膺福履以樂天坦襟懷以卒歲積慶垂範高朗令終誕生元臣為國巨)
(鎮嗣子諱仲武今幽州盧龍節度副大使知節度使兩番經略盧龍兼元招撫回鶻等使銀青光祿大夫檢校)
(司空同中書門下平章事兼幽州大都督府長史蘭陵郡王食邑三萬戶星辰降祥而秉政清熙帝闕立言而)
(金玉王度嚴干戈以衛社稷推彖象以究天人側席求賢勞心致理歷階清級夙奉鴻私洎受鉞專征登庸任)
(相和羹鼎鼐圖治六卿之充為國榦楨論道三臺之列實生靈之藻鏡為明主之腹心伯氏諱仲斌薊州刺史)
(永太軍營團練等使檢校工部尚書光祿大夫繼續家實蟬聯國楨黃霸為列郡之雄關公乃萬人之敵相國)
(有子曰宜方國子祭酒兼御史丞薊州有子長曰得輔國子祭酒兼侍御史次曰得平兼監察御史審州司馬)
(敬鉉幽都主部敬殷幽州參軍洎長房有子曰沛早亡琇兼監察御史有孫曰惠連兼殿中侍御史皆珪璋特)
(逹冠蓋相望丹青克紹於形容蘭菊聯芳於英蔕所謂勲業卓冠儒史名家穆然清風高視羣品相國以逮事)
(逾遠聿脩漸遥松楸既行琬琰永勒景行安仰思之罔寧是用伐石他山建碑立隧以儉居其家嘗窺舊史竊)
(熟華宗授簡勒銘期於直筆盛德難名因扣絃而常思堕淚謏聞強繹嫓黃絹而德媿受辛銘曰自汴元黃即)
(垂載籍華宗上德竒謀異跡聞道赤松受兵黃石道著昭晰慶流輝赫當塗代漢典午承曹地分東西位列卑)
(高為即署筆作宰操刀國儲俊乂代有英髦降及元魏清河速偶為郡臨燕卜鳳戴仆公卿窟宅德義泉藪史)
(不絶書士無虛口惟唐八葉誕生尚書文章軌範禮義椎輿揮金滿路載德盈車清風穆若待價沽諸泳游道)
(德蘊籍儒史力荷千鈞名馳萬里不享眉夀不登貴仕道邁前修慶流後嗣克生令子實曰時英魁梧噐宇性)
(格恢宏爵位隆重度量襟虚業惟匡國惟懷永圖持衡秉鈞杖鉞以壯龜鶴齊年山河北量籍籍羣從秩秩德音)
(或臺或閣如玉如金日星照地桃李垂隂雪霽崐岫花繁鄧林著於梧檟刊之彜鼎金石既刻丹青重炳文)
(安縣志)
原元平章政事王伯勝墓在縣治東南二十五里岳村
墓道有碑(同上)
增王儀墓在文安縣北十八里張哥莊(一大清統志)
(臣)等謹按縣志明右副都御史王儀墓有中允楊
維聰誌
增孟母臺臺下有深洞相傳為宋將孟良藏母處(文安縣志)
補王孝子原霸州文安縣人父曰珣娶於張生原小字
曰某時畿輔役事煩苛比屋流亡珣無所仰頼餬其口
四方原稍長數問母父安之母告以故輒哀啼不自勝
願求父俱還母泣慰之既受室矣力請於母慟哭而出
至燕至趙至齊糧盡行乞於市已渡海抵田横島日夕
颶風大作就道左土偶祠假寐夢游僧舍日當午僧炊莎
米為飯推而食之一盂味殊苦復和以肉汁曰甘乎
曰甘已復口誦偈授之曰如来如来真箇来好去好去
還須去忽聞剥啄聲而寤則一老父拄杖逍遥来前𩔖
有道者原起立須之流涕白所以且告以夢老父沉吟
曰日當午者南方也莎草者其根附子也和肉汁者附
子膾也先苦而後甘子其南行乎必求諸蘭若中乃得
之原因南踰汶泗渡洺漳至輝縣之山寺視其名為夢
覺原心自喜會雨雪倚寺門而卧昧爽僧出問少年何
所人何以至此原對以文安人為尋父来問父何狀曰
生數月而父出不識狀僧引謁其師師分糜餟衆珣方
為僧都養僧召珣指原示之曰此少年亦文安人珣曰
爾父何人原曰王珣珣曰爾非小字某者耶原曰是也
父子相抱而哭乃同歸原竭力耕田以供子職珣年八
十有四而後卒越數十年有司上其事聞於朝詔旌其
門原年亦八十有四有子六人孫一十五人曾孫二十
有二人應期應霖舉進士(大泌山房集)
原燕王旦發民會圍大獵文安縣以講士馬(漢書)
增漢武帝衛太子敗燕王旦自以次第當立上書求入
宿衛上怒削良鄉安次文安三縣文安始見於史(文安縣志)
原張茂者文安縣大盗也家有高樓列屋深墻窖室招
集亡命劉宸劉寵齊彦名李隆李銳楊虎朱千戶等又
納賂于豹房諸近侍太監張忠者號北墳張居與茂邇
茂結之為兄因得徧賂馬永成于經谷大用輩遂出入
禁中嘗侍上蹴鞠倚是益無忌憚庚午春夏間河間參
將袁彪數敗茂及諸賊茂窘乃求救於忠忠置酒私第
招彪與茂東西坐舉酒屬彪字茂曰此彦實吾弟也今
後毋相扼又舉酒屬茂曰袁參將今日與爾一面之好
爾今後毋寇河間彪畏忠不敢誰何既而都御史寗杲
欲擒賊立功有主簿李為巡捕承杲意偽作彈琵琶伶
人入茂家具知鄉道杲率驍勇數十人乘其不備入擒
之斧折茂股車載以俘餘賊相率至京謀出首逭罪忠
與永成為之請於上且曰必獻銀萬兩乃赦之寵宸計
無所出潜令楊虎劫近境冀以足數獻會虎焚官署寵
宸知事敗乃逃去其徒日多參將桑玉受其賂不肯力
攻嘗相遇於文安村中寵宸匿民家樓上欲自剄玉故
緩之有頃齊彦名持大刀脅官軍敗衂者數十人至樓
下彦名曰呼諸敗軍皆呼彦名曰救至矣寵宸遂彎弓
注矢以出射殪數人玉大敗引還時辛未六月也及都
御史馬中錫奉命討之中錫家在故城懼賊殘其墳墓
乃為招撫之計嘗與賊會飲於桑園時已有詔旨劉六
等不赦又懸賞格募能斬之者中錫酒中許以不殺宸
曰無多言吾已知朝廷不赦吾輩矣中錫曰無之宸出
詔旨於袖中拂衣挺刃而去蓋京師動静悉先知之以
貂璫為之奥主也(明武宗寳錄)
補正德中文安縣水忽僵立是日大寒遂成冰柱高五
丈周圍如其高中空而旁有穴數日流賊過文安鄉民
入冰穴中避賊得全土人謂之河僵(丹鉛錄)
補高松字守之號南厓子文安人不仕善書擘窠大字
寫灰堆山小景并梅菊蘭松墨竹鈎勒甚佳(畫史會要)
欽定日下舊聞考卷一百二十二
欽定日下舊聞考卷一百二十二舉正
刪定原書刪訛作册今改(尚野重修文廟記)
士馬原書馬訛作焉今據漢書改(燕王旦發民會圍條)
欽定日下舊聞考卷一百二十二舉正
