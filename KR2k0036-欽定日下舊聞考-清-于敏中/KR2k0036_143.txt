欽定日下舊聞考卷一百四十三
附編(遵化州)
(臣)等謹按遵化舊為縣隸順天府康熙十五年以
陵寢重地升縣為州乾隆八年又升為直隸州以玉田
豐潤二縣隸焉今謹遵
定制别為詮次附編京畿各卷後用存其舊至恭建
陵寢規制並節年
謁陵展敬
宸章紀述及所司職掌諸典禮備載
大清會典
大清一統志畿輔通志諸書茲編以順天府屬為斷例
不複叙
原遵化縣在州城東一百二十里(明一統志)
(臣)等謹按明志所稱之州指薊州言
原遵化古無終地漢屬右北平唐天寳初於此置買馬
監號監城(清類天文分野之書)
原後唐始置遵化縣(方輿紀要)
原遼重熙中置景州清安軍以縣來屬(遼史)
原宋宣和四年金人以州來歸賜郡名曰灤州軍事(宋史)
原金廢州縣隸薊州元因之(方輿紀要)
原縣舊係土城洪武十一年指揮周寳拓城西外地甃
以甎萬歴九年總兵戚繼光撤而更築之内外以甓周
一千三百五十一丈計六里基廣三十尺高四尋有半
堞一千三百四十一為門四東鎮海南時薰西戴京北
清漠門樓四東門之北建簪纓樓(遵化舊志)
原縣治在城之東北隅洪武初主簿徐成建萬歴四年
知縣事宋仕拓之儒學在縣治西南金正隆三年剏立
元大德元年縣尹盧珪修(同上)
原遵化衛在縣治南洪武十年建東勝右衛在遵化衛
西永樂初移建于此忠義中衛在縣治東南永樂初建
寬河守禦千戶所在縣治南建文二年建(方輿紀要)
原遵化驛在戴京門外西南有館有序有門有馬神祠
明崇禎二年廢(遵化舊志)
原景州清安軍遵化縣戶三千(遼史)(原在戶版門今移改)
原豐臺嶺在馬蘭峪西去城七十里(遵化舊志)
(臣)等謹按豐臺嶺順治年間
賜名鳳臺山康熙二年又封為
昌瑞山
國家億萬年鍾祥福地也
原關山在縣西北五十里以山近邊關而名(方輿紀要)
原縣西南三十里明月山高百餘仞上有石穴南北相
通穴口望之如明月然又十二里為夾山中有寺曰慈
應寺山口有石曰試杵石(名勝志)
原遵化縣小燕口有石如卧牛其上杵迹徧滿名曰試
杵石又五里水門口有石如龜形潦水暴至勢苞陵阜
而此石依然水上相傳龜沒則有兵(燕山叢錄)
原縣南八里有南龍山其北有北龍山兩山相望蜿蜒
如龍(方輿紀要)
原獨固門一名龍門在縣南十里上合下開開處高六
丈許水自懸厓傾瀉而下觸石成井奔盪之聲轟然若
雷(名勝志)
原縣南十七里清風山其山四時蕭颯多風(遵化舊志)
原桃花山在縣南二十五里層峯叠嶂上多桃樹其嶺
有塔山下聖水泉旁有石室(同上)
原磨臺山在縣南四十里山高聳而頂圓如唐(方輿紀要)
原靈靈山上有靈靈寺在縣南五十里(遵化舊志)
原山高九百餘丈為縣境羣山之冠(方輿紀要)
原鐵山在郭東五里小嶺也中斷若峽山石黝黑每朝
日射峽口一縷如虹石色俱殷(遵化舊志)
原景忠山在城東六十里舊名隂山總兵馬永建三忠
祠于山上因更名焉(同上)
補景山舊有二名南為明北為隂高八里許其隂為鹿
兒嶺東為三屯鎮城嘉靖元年總兵馬永建祠其巔以
奉諸葛武侯及少保岳文兩公為三忠祠取高山景行
之義更名景忠山其下震湖湖中有宛在亭戚都護元
敬所修也北為長夀祠元敬去鎮鎮人思之搏像於此
祀焉(碣石叢談)
原縣東北二十五里五峯山東曰快目南曰瑞雲西曰
紅翠北曰虎巖中曰紫蓋峯皆崛起(名勝志)
原乳山在縣東北三十里(遵化舊志)
原三臺山在縣東北九十里其山盤曲三層又東北二
十里為大團亭山山北為小團亭山皆縣境之險要也
(方輿紀要)
原野狐山在城西北十七里下有澄潭土人遇旱禱于
此(遵化舊志)
原蒲池在郭門西七里廣二里(遵化舊志)
原湧泉湖在縣西南湖不甚廣而泉水澄渟不渴(方輿紀要)
原梨河在縣西南十里源出縣北山谷中舊志云出灤
州界流入縣境縣西北有湯河出鮎魚口乂有清水河
出道溝谷俱流合焉經玉田縣入寳坻縣界會于潮河
建文三年遼東兵圍遵化燕兵敗之于清水寺橋橋蓋
在清水河上(同上)
原沽水南出峽岸有二城世謂之獨固門以其藉嶮憑
固易為依据兼壁昇聳疎通若門故得是名也(水經注)
原蓮花池在磨臺山金大定間有大龜負鏡出浮池面
土人異之建刹名龜鏡(長安客話)
原灤河又名灤江在縣東七十里源出塞外由潘口入
南經灤州入海宋名郡為灤州以此(遵化舊志)
(臣)等謹按此下二條皆言灤河下流至灤河之源
御製灤河濡水源考證釐訂綦詳已恭載熱河志卷内
兹不複綴
原灤河自縣北團亭砦流入内地東南入遷安縣境唐
開元二年幽州帥薛訥出檀州擊契丹至灤水山峽中
契丹伏兵遮其前後從山上擊之訥大敗即此地也(方輿)
(紀要)
原縣北有五里河源自片石谷口流坡谷間數里始合
沽河(名勝志)
原遵化縣北四十里温泉浴之愈疥守臣為鑿池受之
覆以鉅屋導其流折而左入東院以待仕宦復右折入
西院以待騶從復南注為兩池以待行旅使男女異處
皆石甃石欄浴者甚便(燕山叢錄)
原湯泉在山坡下沸而四出萬歴五年戚大將軍繼光
甃石為池深二丈方四尋覆以堂曰九新泉上有寺唐
貞觀二年建名福泉寺俗呼湯泉寺湯泉如分寧臨川
崇仁安寧寧州白厓德勝關浪穹宜良鄧州廬陵京山
新田皆有其最著者驪山最潔者香谿最熱者遵化(帝京)
(景物略)
原湯泉自平地湧出浴之可以愈疾上有福泉寺寺迤
北即馬蘭峪(長安客話)
(原王衡遊湯泉記泉石門兩山嶻嶪道旁祠漢將軍張純又二十里為湯泉在山坡下初漫羡四溢戚將軍)
(繼光始甃石為池池正壓九新堂深二丈許廣倍之池之南穴而下水支委于牆外種荷花一渠淥淨可挹又)
(溝其北以石承之穿堂而出中堂為簷除甓為小方塘以上受雨而下引泉客至則設版焉東則銅龍張口噴)
(泉甚怒迤行入浴池池之隂有竇蓄寒水浴者時其温凉之候而啟閉之九新堂後有池如偃月寒水所自出)
(也集緱山)
原灅水出右北平俊靡縣王莾之俊麻也世謂之車軬
水東南流與温泉水合水出北山溪即温源也魏氏土
地記曰徐無城東流温湯即此也其水南流百步便伏
流入于地下水盛則通注灅水又東南逕石門峽山高
嶄絶壁立洞開俗謂之石門口漢中平四年漁陽張純
反殺右北平太守劉政遼東太守楊紘中平五年中郎
將孟溢率公孫瓚討純戰于石門大破之(水經注)
原張純與烏桓邱力居等入寇公孫瓚追擊戰于屬國
石門大敗之(後漢書)
原按後漢書靈帝本紀但云石門傳則云屬國石門明
有兩石門公孫瓚戰地乃遼東屬國之石門也章懷太
子注石門山在今營州柳城縣西南通典柳城有石門
山非此漁陽之石門水經注誤爾(北平古今記)
原石門鎮在薊州東六十里山峽嶄絶壁立于中洞開
俗呼為石門口宋宣和五年遼蕭幹敗宋兵于石門鎮
遂䧟薊州侵掠燕城為郭藥師所敗幹走死今為石門
鎮驛宣德三年征烏梁海自石門驛出喜峯口是也(方輿)
(紀要哈按烏梁海舊作兀良今對音譯改)
原明昌元年十月凖布叛内族襄出屯北京會羣牧遼
德夀圖卜蘇等據信州叛衆號數十萬遠近震駭襄閑
暇如平日人心乃安初襄之出鎮也至石門鎮密謂僚
屬曰北部犯塞奚足慮苐恐姦人乘隙而動北京近地
軍少當預為之備即遣官發上京等軍六千至是果得
其用(金史本傳蘇按凖布滿洲語提撕也舊作阻䪁今譯改圖卜姓也舊作陁鎖從八旗姓譜改正)
補石門驛在山㘭壘石作小城民居二百餘家驛庭有
古槐四五樹(薊旋錄)
原石門峽有石將軍在峽西崖高三丈(名勝志)
(原儲巏石門詠石將軍詩淚精爽千年護石門晩風黃葉亂山村時危暗灑英雄貌古全無斧鑿痕故壘夜)
(嘶惟石馬老兵秋酻只匏樽望夫多少山頭婦不似將軍殿塞垣柴墟集)
原綿梨出遵化之石門(湛然居士集)
(原耶律楚材和陳秀玉綿梨詩我石門九月西風高綿梨萬樹金垂梢清谿千里攜贈藤筐乍發香盈包縹)
(葉紫條生拔俗夜光安可同魚目文園消渴正難禁齒嚼寒冰劚香玉同上)(以上二條原在物産門今)
(移改)
原平安城在縣西南五十里周圍五里相傳唐太宗征
遼遘疾經此旋愈故名(名勝志)
原縣西南平安城及沙河舖湧泉湖韭菜溝上素河下
素河皆利于耕屯處也(潞水客譚)
原鐵冶厰在縣治東南六十里城小而堅元時置冶砂
坡谷正統三年移此(遵化舊志)
原遵化鐵厰永樂年間在砂坡谷開設宣德中遷松棚
谷正統年遷白冶莊去縣可八十里又二十里則邊牆
矣爐有神元之爐長康侯也康當爐四十日而無鐵懼
罪欲自經二女勸止之因投爐而死衆見其飛騰光𦦨
中若有龍隨而起者頃之鐵液成元封其父為崇寧侯
二女稱金火二仙姑至今祀之其地原有龍潛于爐下
故鐵不成二女投下龍驚而起焚其尾時有禿龍見焉
(春明夢餘錄)
原元時遵化縣民康小二為官鑄鐵不鎔費薪炭無數
主者將治之康有二女恐父獲罪俱祝天投入冶中鐵
應時鎔共見二女隨烟熖上升事聞勅為金火二仙姑
至今鐵冶祀之(燕山叢錄)
原正統元年十一月復遵化縣舊鐵冶冶自永樂間開
設上即位詔書停罷至是行在工部奏復之(明英宗實錄)
原正統初上諭工部軍器之鐵止取足於遵化不必江
南收買後復命虞衡司官主之則國初諸官冶雖廢遵
化鐵礦尚足供工部之用也(春明夢餘錄)(以上二條原在物産門今移改)
補遵化縣工部分司在縣東六十里鐵厰中永樂間俱
以各衛指揮領其事宣德末始委虞衡司官董之(明名臣經)
(濟錄)
原遵化鐵罏深一丈二尺廣前二尺五寸後二尺七寸
左右各一尺六寸前闢數丈為出鐵之所俱石砌以簡
干石為門牛頭石為心黑砂為本石子為佐時時旋下
用炭火置二韝扇之得鐵日可四次石子産于水門口
色間紅白略似桃花大者如斛小者如拳擣而碎之以
投于火則化而為水石心若燥砂不能下以此救之則
其砂始銷成鐵生鐵之煉凡三時而成熟鐵由生鐵五
六煉而成鋼鐵由熟鐵九煉而成其罏由微而盛而衰
最多至九十日則敗矣(春明夢餘錄)(此條原在物産門今移改)
原鹽城在縣北唐守捉城也唐志出薊州雄武軍東北
行百二十里至鹽城守捉又東北渡灤河或以為即漢
滑鹽縣恐誤(方輿紀要)
原大悲閣在城中高十尋榜曰護國仁王佛壇相傳建
自六朝元至大元年修(遵化舊志)
(原謝榛登遵化閣詩盡凌虚樓閣鬱崔嵬四望青山宿霧開日上海關邊色天連沙漠鴈聲來仲宣賦就千)
(年事張載銘成一代才懷古不堪空佇立秋風吹鬢放歌回四溟山人集)
原廣慧寺在城西南宣德年建(遵化舊志)
原五峯山有雲昌寺遼重熙中僧志紀重修更名禪林
寺山半懸石曰鷄鳴石取小石扣之作羣鷄聲(同上)
原遵化禪林寺前龍潭嘗有毒龍居之時為民害金世
寺僧龍勝奴持水之潭側祝之龍遂飛去(燕山叢錄)
原鍾山觀在縣治東(明一統志)
補遵化縣有般若寺(元崇圓寺碑隂)
(補嘉靖元年正月遵化童子梅楨昧爽入塾道經城隍廟前忽狂風起楨以手掩面被風頃刻吹至三屯營蘆)
(兒嶺久之乃蘇語人去家六十里矣家中驚懼有傳者至攜歸袖内詩經國風篇有神書硃字三行人不能辨)
(楨後為貢士二碣石叢談運不繼臺兵丁科周得勝等補崇禎戊辰月薊鎮糧)
(倡亂各營推科為難首分五營而陳由喜峯路至白羊谷與臺兵為一營由太平路至漢兒莊與宣武營為一)
(營由洪山口至潘家口與駐防營及臺兵為一營由羅文口合東遊營與神器營暨民壯為一營馬蘭路先立)
(一營屯遵化城西三月六日俱至五里橋合一大營黃崖一軍最後亦來料乃主中軍十行一小帥振鐸秉枹)
(十旌一大帥環甲拱稽為五花陣甲士數萬攻城予聞變單車詣其營呼亂兵諭之曰爾等為飢所廹至此吾)
(不忍遽加誅當給三月糧速歸汛地軍中歡聲如雷各羅拜共設誓歸伍適京運至給諸軍然尚未拔砦十五)
(日獲科等九名聞于朝得旨正法定譁兵略)
(臣)等謹按以上各條係遵化州
欽定日下舊聞考卷一百四十三
欽定日下舊聞考卷一百四十三舉正
啟閉原書閉訛作開今改(王衡遊湯泉記條)
明昌元年十月原書十字下脫月字今據金史本傳
增(石門鎮條)
欽定日下舊聞考卷一百四十三舉正
