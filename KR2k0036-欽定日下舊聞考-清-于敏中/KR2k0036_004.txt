欽定日下舊聞考卷四
世紀(三)
增宣和四年春正月金破遼中京遼主北走二月遼人
立燕王淳為帝金遣人來約夾攻命童貫為河北河東
路宣撫使屯兵於邊以應之且招諭幽燕六月兵敗遂
詔班師秋七月王黼以耶律淳死復命童貫蔡攸治兵
以河陽三城節度使劉延慶為都統制(宋史徽宗本紀)
(補唐庚諭幽燕檄我國家運啓漢符疆包禹跡際又所覆無不統臨盡海以還悉皆臣妾措函生于夀域躋寰)
(宇于聖涯惟燕督亢之圖得古幽州之域鼓刀屠肆俱懷義烈之風擊筑行歌咸有英雄之氣向因石晉割陷)
(于遼爰整弔民之旅不違徯后之期復千里之關河拯一方之塗炭儻能舍逆取順信賞當倍常科錄可用之)
(新甿蠲無名之暴斂庶令陷溺復覩太平眉山集)
原宣和四年九月己夘郭藥師以涿州來降以其軍八
千隸劉延慶為鄉導癸未遼蕭后遣使納欵稱臣(九朝編年)
(備要)
(臣)等謹按宋史徽宗紀九月己夘遼將郭藥師等
以涿易二州來降九朝編年備要但云以涿州來
降未免脫漏
(原郭藥師初以武勇四軍薦授殿直從征積前後功擢守涿州忽報易州降宋藥師有意歸順時四軍蕭幹聞)
(我軍壓境遂自燕來涿州藥師以為圖已乃與張令徽劉舜臣甄五臣龔詵趙瑄韓璧謀叛已決召蕭幹開宴)
(欵密說其歸宋謂幹必從幹怒曰豈可背朝廷耶藥師念受薦恩不敢害幹幹所領軍無多慮禍及遽啓鑰而)
(去藥師召所部諭曰天祚失國天下分崩天子以好生之德弔民伐罪重兵已下易州此男子取金印大如斗)
(時也衆皆響應遂囚監軍蕭餘慶等遣團練使趙鶴壽帥精兵八千鐡騎五百一州四縣人民奉表來降表曰)
(臣生幽昧之鄉未被文明之化常思戴日何啻望霓邇者天祚皇帝怠□鑾輿越在草莽萬姓無依棲之地五)
(都有板蕩之危雖宣宗嗣國旋致奄忽女后攝政尤難撫綏誠天命之有歸非人力之能致臣等縱屬多難莫)
(生異心蓋所居父母之邦不可廢臣子之節今將所管押馬步軍用申懇悃伏願皇帝特開天地之恩許入風)
(雲之會實所願也非敢望焉宣和四年九月十日燕雲奉使錄)
(原蕭后聞常勝軍降甚懼召蕃漢百官議曰易州高鳳涿州郭藥師歸宋大金人馬已入奉聖州國步艱難宗)
(社將覆今與卿等議去就兩國孰可倚者納欵臣屬亦無憾也或謂金人方強宜附之或謂遼宋百年信誓可)
(依后曰二說皆是遂遣同中書門下平章事張言尚書都官員外郎張僅使金永昌宫使蕭容乾文閣待制韓)
(昉使本朝皆奉表稱臣蕭后表曰遼國太后妾蕭氏言蓋聞溟海納行□衆流而畢會太陽舒照豈爝火以猶)
(飛方天下之大同故聖人之有作拊心悼往飲泣陳辭伏念妾先世乘唐晉之季年割燕雲之外地暨逢聖運)
(已受齊盟義篤一家誓傳百□孰謂天心改卜國步多艱先王遇板蕩之餘勵興復之志始歷推戴奄致淪殂)
(爰屬惸嫠俾續禴祀常欲引干戈而自衛與社稷而偕亡伏念生靈罹此塗炭與其蹈執迷之咎曷若為奉上)
(之勤伏遇皇帝陛下四海宅心兆人為命敷文德以柔遠奮武烈以訓時必將拯救黎元混一區宇仰承嚴命)
(敢稽歸欵之誠庶保餘生尤荷永綏之惠德興元年九月十日封氏編年)
(原郭藥師者渤海鐡州人遼以為禆將領常勝軍藥師見遼將亡遂首以涿州來降其下有四將號風官每風)
(五百人常勝軍本二千人爾本朝收復之後增至二萬其後又增五萬北盟會編)
(原蕭容韓昉至雄州童貫蔡攸以其所上表不納土止納欵麾而去之昉曰納欵即納土也遼未易圖朝廷當)
(思兩全無貽後悔乃以蕭后表馳奏同上)
原賜涿易八州名改燕京為燕山府(同上)
原改燕京為燕山府又改郡曰廣陽節度曰永清軍(記纂)
(淵海)
原宣和四年十月劉延慶議入燕之策郭藥師進曰遼
四軍以全師抗我燕山可搗虛而入宜選輕騎由固安
渡盧水至安次徑赴燕城可得也乃命趙鶴夀等夜半
渡河銜枚倍道至三家店駐軍次日藥師遣甄五臣領
常勝軍五千人雜郊民奪迎春門以入大軍繼至陣于
憫忠寺(北盟會編)
原郭藥師遣人諭蕭后降不從合戰至晩不解蕭幹亟
來救或告藥師城外塵起必有救兵至諸將皆謂劉延
慶遣兵來助登高望之則燕王冢上立四軍旗矣四軍
兵自南門入人皆死鬭藥師屢敗奔門不得出盡棄馬
縋城而下還者數百騎而已(九朝編年備要)
原蕭幹者本奚人番名庫哩布常統遼渤海奚漢兒四
色軍馬故號四軍大王(謀夏錄舊按庫哩布滿洲語被唬住也作䕫離不今譯改)
原是時偏師雖入燕城大軍屯盧溝未動延慶聞燕城
復失又琉璃河護糧將王淵亦陷于賊求自遁之計召
諸將諭以糧餉不繼不即引還久恐生變次日燒營及
輜重奔還師大潰(封氏編年)
增天輔五年十二月蕭后既敗延慶獻捷于金奉表稱
藩請和國主不許自媯儒二州進兵抵居庸關遼人棄
關走時馬擴隨行國主謂擴曰遼疆土我得十九矣止
燕京數州之地留與汝家我與大軍三面掩之令汝家
俯拾亦不能取是月至居庸關(大金國志)
(補金既破遼至燕駐軍約本朝自取幽州于時童貫蔡攸為宣撫使劉延慶為大將軍于盧溝距燕城一舍遼)
(相李偃約降延慶遣銳兵同郭藥師先入蕭后并四軍大王者尚守燕城藥師等既入城縱兵四掠□復紀律)
(一夕四軍以殘卒擊王師奔還盧溝大軍聞之亦潰金人遂攻燕城秀水閒居錄)
原劉延慶既潰阿古達以全師自居庸關入四軍大王
奉蕭后由松亭關遁(北征紀實今按阿古達舊作阿骨打對音譯改)
補蕭后聞居庸失險夜半率老幼出城聲言劄野寨迎
敵其實避竄宰相左企弓以下拜辭于門外后諭曰國
難至此我親統大軍盡死一戰為社稷計勝則再與卿
等相見萬一失利則誓死于陣前卿等善全合境人民
無使濫被殘害遂泣下后行五十里金遊騎已逼城左
企弓集百官共議議未定統軍副使蕭一信開啟夏門
放入洛索貝勒軍登城遣先被獲知宣徽北樞密院事
韓秉傳令不殺一人催促文武百僚耆老僧道出丹鳳
門毬場内投降阿古達戎服生萬勝殿皆拜服罪蕭后
行至松亭關議所住達什林牙欲歸天祚四軍大王蕭
幹欲就奚王府立國于是遼奚軍列陣相拒而分矣(亡遼)
(錄語按洛索滿洲語極濕難耕地也舊作婁宿貝勒滿州管理衆人之稱也舊作孛堇達什林牙舊作大石)
(林牙達什滿州語吉祥也今俱譯改)
(補阿古達師自居庸關入燕人備儀物迎之北征紀實)
補宣和五年二月乙酉朔金遣趙良嗣過盧溝河即焚
橋梁次舍(北盟會編)
(補金得遼故大臣皆言南朝自來畏怯又見劉延慶敗走左企弓上阿古達詩云君王莫聽捐燕議一寸山河)
(一寸金故有敗盟之意自南使過盧溝河即焚橋梁茅齋自叙)
原宣和五年夏四月金人來歸燕京六州(九朝編年備要)
原燕山之地易州西北乃金坡關昌平之西乃居庸關
順州之北乃古北口景州東北乃松亭關平州之東乃
渝關凡此數關一夫禦之可以當百朝廷之割地若得
諸關則燕山之境可保矣然關内之地平灤營三州自
後唐為契丹所陷後改平州為遼興府以營灤二州隸
之號為平州路至石晉之初耶律德光又得燕山檀順
景薊涿易諸郡建燕山為燕京以轄六郡號為燕京路
而與平州自成兩路朝廷始議割地但云燕雲兩路而
已初謂燕山之路盡得關内之地殊不知關内之平州
與燕山異路也由是破遼之後金人復得平州路金既
據平州故沃哩布自平州入侵此則當時議割燕雲不
明地理之誤也(金節要舊按沃哩布滿州語使留也作幹離不今譯改)
增朝廷以金人將歸燕謀帥臣守之左丞王安中請行
王黼贊于帝遂授安中燕山府路宣撫使知燕山府郭
藥師為檢校少保同知府事詔藥師入朝禮遇甚厚(歷代)
(記事年表)
(原王安中罷尚書左丞授慶遠軍節度使河北燕山府路宣撫使兼知燕山府制曰惟燕山之作屏應析木以)
(奠方念撫綏之維新在阜成之有術雲霓之蘇大旱爰契羣情文武之憲萬邦適符予欲特輟政機之要出臨)
(朔塞之雄錄宰輔編年)
(原王安中行上悉出内府金玉器及缾罏硯几之屬畢備使至燕陳于州寢以誇大焉北盟會編)
(補乙未尚書左丞王安中除少保靜難軍節度使河北燕山府路宣撫使判燕山府資政殿學士詹度為燕山)
(府安撫使四月庚子童貫蔡攸整軍容入燕山府撫定燕城同上)
(臣)等謹按宋史徽宗紀及宰相表皆作宣和五年
正月辛酉以王安中為慶遠軍節度使河北河東
宣撫使北盟會編作靜難軍并遺去河東二字
補童貫差姚平仲康隨王環等各帶人馬起發交割燕
京次差李嗣本為前軍以种師中楊可世為中部遣郭
藥師領常勝軍自新城入固安貫與蔡攸建旌纛鳴鼓
吹笙以大軍次之嗣本至盧溝橋金人猶駐燕京是日
師中等營料石岡可世督嗣本渡河金主與阿克善等
卷甲移竈退舍三十里日晡嗣本提兵入城師中可世
相繼入燕(入燕錄的按阿克善滿州語發水投樹木上掛柴草也舊作阿昔爽今譯改)
(補壬寅金人遣使賫御押地圖來宣撫司留燕旬有二日議班師北盟會編)
(補辛亥童貫蔡攸歸以詹度權大帥府度作平燕詩送貫曰長亭春色送英雄滿目江山映日紅劔戟夜搖楊)
(柳月旌旗曉拂杏花風行時已決平戎策到後須成濟世功為報燕山諸將吏太平只在笑談中同上)
(補五月甲寅童貫蔡攸班師同上)
(補金人之來歸六州也索未二十萬石童貫蔡攸入燕赦兩河燕臺路初朝廷信趙良嗣等虚辭謂金人歸我)
(雲中故曲赦并及山後地然實不得山後地也大事記講義)
(補宣和中謀取燕山上皇下其議鄭居中獨言燕薊久陷於遼一旦得之恐難守況先朝與遼有誓不宜輕舉)
(宰相王黼謂千載一時之機不可失童貫蔡攸欲徼律立功請從黼議遂以遼舊幣致于金既得燕山其歲幣)
(與守禦賞賜不貲議者謂猶獲石田無所用也靖康遺錄)
增幽州宣和間合兵攻遼五年有其地領縣九薊幽都
廣平潞武清永清安次良鄉昌平涿州置縣五范陽歸
義固安新昌新城順州領縣二賓義懷柔(文獻通考)
(補政和初遣使覘國而童貫實行遼之君臣相顧竊笑已有南朝無人之譏北事既興遂付戎律以僕隸之材)
(當元戎之任節制不明諸將無所稟畏庸懦不武敵師得以憑陵未幾副之以蔡攸易之以譚真其為駑怯又)
(益甚焉于是金知中國之無人矣真文忠集)
(補七年三月童貫入燕犒軍北盟會編)
(補貫至燕中撫犒郭藥師以下常勝軍罷王安中陞蔡靖為宣撫兼知燕山府苑齋自叙)
(原初得燕山以蔡靖為大帥用降將郭藥師副之藥師每偽出獵動逾旬日與金人通謀靖察其意逆料其必)
(叛屢言于朝李邦彦等專事蒙蔽奏每不達靖康小錄)
補五月乙巳詔以童貫克復燕山府封廣陽郡王(北盟會編)
(補燕地號沃壤用兵既久我得之僅三年曾無斗粟尺帛之助常勝軍五萬月給人二斛戍兵九千月給人六)
(斗則已十餘萬斛又有食糧軍及諸州官吏不在數也故悉出河朔山東河東之力以應辦纔一年而諸路皆)
(困矣王黼遂下免夫之今謂燕山之役天下應起夫今免其調發令計口多寡盡出免夫錢違期者斬天下所)
(得免夫錢凡六千二百餘萬緡以二十萬緡應付燕山二千萬樁管所餘莫知為何用及黼罷後燕山日夕告)
(乏而山東河北盗賊皆起矣北征紀實)
補宣和七年十一月丙戌沃哩布自平州起兵侵燕山
(北盟會編)
原宣和七年十二月沃哩布侵燕山郭藥師率麾下兵
四萬又起涿易州兵三萬戰于潞縣藥師大敗引數騎
走至燕山伏壯士于後園擒守臣蔡靖及兵將官降于
金燕山諸郡皆陷(東都事略)
(原藥師令儒林郎王樞草降表略云臣素提一旅之師偶遭百六之運大金有難通之路亡遼無可事之君宋)
(主載嘉秦官是與念一飯之恩必報而六尺之軀可捐雖知上帝之是依敢忘困獸之猶鬭昔也東征雖雷霆)
(之怒可犯今也北面祈天地之量并容䧟燕記)
補金太祖天輔元年十二月宋遣登州防禦使馬政來
聘請石晉時陷入遼漢地二年正月遣索多報聘于宋
所請之地與宋夾攻得者有之本朝自取不在分割之
議三年六月宋遣馬政及其子宏來聘四年二月宋遣
趙良嗣以書來議燕京西京之地七年正月宋復遣趙
良嗣來議燕京西京地答書如初約合攻隨得者有之
今自我得理應有報良嗣言奉命若得燕京即納銀絹
二十萬匹綾二萬匹以代燕地之租稅二月宋復遣趙
良嗣來定議加歲幣代燕地租稅并議畫疆遣使置𣙜
場癸夘遣貝勒尼楚赫道喇報聘于宋許以武應朔蔚
奉聖歸化儒媯等州其於西北一帶接連山川及州縣
不在許與之限戊申詔平州與宋使一同分割所與燕
京六州之地三月宋使盧益趙良嗣馬宏以誓書來四
月復誓書于宋太宗天會三年六月遣李用和等以滅
遼告慶于宋十月詔諸將伐宋十二月宗望敗宋兵于
白河遂取燕山州縣(金史交聘表作按索多蒙古語烏翅大翎也舊散覩尼楚赫滿州)
(語珍珠也舊作銀术可道喇蒙古語下也舊作鐸剌今俱譯改)
(補沃哩布侵燕山郭藥師叛降率常勝軍迎之北盟會編)
補宗望至三河破郭藥師兵四萬五千于白河布希敗
宋兵三千于古北口郭藥師降遂取燕山府(金史本傳按布希)
(滿州語膝也又去毛鹿皮也舊作蒲莧今譯改)
(補宣和將伐燕用其降人馬植之謀由登萊航海以使于金約盡取遼地而分之議既定矣宇文肅愍虚中在)
(西掖昌言開邊之非策王黼惡之及童貫蔡攸以宣威建臺使之參謀意欲溷以同俗且窒其口肅愍上書極)
(諫曰臣聞用兵之道禦攻者易攻人者難守城者易攻城者艱守者在内而攻者在外在内為主而常逸在外)
(為客而常勞逸者必安勞者必危今宣撫司兵約有六萬邊鄙可用不過數千遼九大王耶律淳者智略輻輳)
(素得士心國主委任信而不疑今欲亟進兵燕城之下使遼自西山以輕兵絶吾糧道又自營平以重兵壓我)
(營壘我之糧道不繼而耶律淳者激勵衆心堅城自守則我危矣且中國與遼講和今踰百年嚮慕本朝一切)
(恭順今捨恭順之遼不封殖拯救為我藩籬而遠踰海外以為隣國臣恐未有寧息之日也書下三省黼讀之)
(大怒摭以他事除集英殿修撰督戰益急而北事始不可收拾矣遼又有降將郭藥師統其卒曰常勝軍怙寵)
(負衆漸桀驁不可馴肅愍憂之力言于朝請以恩禮留之京師使盡挈致家屬居於賜第緩急有用只以單騎)
(遣行事畢即歸以杜後患亦弗聽既而金人寒盟藥師首叛桯史)
(補宣和七年十二月金人侵邊安撫使蔡靖方告急而郭藥師叛導敝以陷燕眉山唐重建言開邊之謀始于)
(童貫宜誅貫以謝遣人庶可緩師宰相不能決名臣琬琰之集)
(補幽州之地沃野千里北限大山重巒複障有渝關居庸松亭金坡古北口前此經營邊事與金歲幣以買幽)
(薊五州之地而平灤營三州不與焉是五關我得其三而金得其二也以天下視燕為北門失幽薊則天下常)
(不安幽燕視五關為襟喉無五關則幽燕不可守五關止得其三縱藥師不叛邊患終無寧歲也奉使行程)
(錄)
增天會三年尼堪與沃哩布同取燕山留蔡靖守燕(大金)
(國志舊按尼堪滿州語漢人也作粘罕今譯改)
增中都路大興府天會七年析河北為東西路時屬河
北東路貞元二年更今名縣十大興宛平安次漷隂永
清寶坻香河昌平武清良鄉(金史地理志)
原廢帝築燕京改名曰永安以析津府為大興府(元混一方)
(輿勝覽)
補岐王亮弑主自立改元天德内使梁漢臣本宋内侍
進曰燕京自古霸國虎視中原為萬世之基陛下宜修
燕京時復巡幸遂納其言差漢臣充修燕京大内正使
孔彦舟為副使自天德四年起至貞元元年畢工以燕
京為中都擇日遷燕山府(煬王江上錄)
(補完顔亮殺兄亶而自立明年下詔求言是時上封事者多言會寧僻處一隅官艱于轉輸民艱于赴愬宜徙)
(居燕山以應天地之中亮深然之即日使官佐張浩右相張通古役天下夫匠百萬肖京師之髣髴營都于燕)
(山三年乃成正隆事迹)
原海陵煬王天德三年三月詔尚書右丞張浩等增廣
燕城建宫室四月詔遷都燕京有司圖上燕城宫室制
度營建隂陽五姓所宜海陵曰國家吉凶在德不在地
使桀紂居之雖卜美地何益使堯舜居之何用卜為(金史)
(海陵本紀)
原海陵貞元元年定都以燕乃列國之名不當為京師
號遂改為聖都尋改中都(金史地理志)
增貞元元年二月庚申上自中京如燕京三月辛亥至
燕京乙夘以遷都詔中外改元貞元(金史海陵本紀)
(補天德二年七月除大使梁漢臣為右丞相一日宫中燕間謂漢臣曰朕栽蓮二百本俱死何也漢臣曰自古)
(江南為橘江北為枳非種者不能蓋地勢然也上都地寒惟燕京地暖可栽蓮主曰依卿所請擇日而遷兵部)
(侍郎何卜年亦曰燕京地廣土堅人物蕃息乃禮義之所主曰可遷都上京黃沙之地非帝居也漢臣又曰且)
(未可遽遷待臣為郎主起諸州工役修整内苑然後遷都主從其言時内外臣僚上書多謂上京僻在一隅轉)
(漕難而民不便惟燕京乃天地之中宜徙都燕與主意合大喜乃遣左右丞相張浩張通古右丞蔡松年調諸)
(路夫匠築燕京宫室四年冬燕京新宫成主率文武百官自會寧□遷都於燕貞元元年正月元夕張燈宴丞)
(相以下于燕之新宫賦詩縱飲盡歡而罷大金國志)
(臣)等謹按大金國志作天德四年遷都于燕考金
史帝紀貞元元年二月始遷都大金國志誤也
原元太祖十年克燕初為燕京路總管大興府太宗七
年置版籍世祖至元元年中書省臣言開平府闕庭所
在加號上都燕京分立省部亦乞正名遂改中都其大
興府仍舊四年始于中都之東北置今城而遷都焉九
年改大都十九年置留守司(元史地理志)
補甲戌二月太祖歛兵圍中都金主大懼獻公主請和
太祖許納之又進金銀繒幣各萬餘兩匹(督國忠武王行錄)
增至元元年八月劉秉忠請定都于燕主從之詔營城
池及宫室仍號為中都(歷代記事年表)
原至元二十年崔彧上疏言大都非如上都止備巡幸
不應立留守司宜置總管府(元史列傳)
原至元二十一年置大都路總管府(元史地理志)
增陞總管府為都總管府仍以大興宛平為附郭(北平圖經)
原元領大興府一通薊涿霸䧺易保遂安肅檀順州十
一辛丑年割出雄易保遂安肅五州立順天路後又省
安次縣為東安州固安縣為固安州漷隂縣為漷州以
香河武清二縣隸于漷以雄易二州並來屬遂領涿霸
通薊漷雄易檀順東安固安州十一至元二十三年割
出雄易二州屬保定今領府一州九(元混一方輿勝覽)
(臣)等謹按元史地理志大都路所屬尚有龍慶州
即金之縉山縣本屬上都路延祐三年升縉山為
龍慶州領懷來一縣隸大都路元混一方輿勝覽
不載當有脫誤
原元世祖定大興府為大都開平府為上都每年四月
迤北草青則駕幸上都避暑頒賜於其宗戚馬亦就水
草八月草將枯則駕回大都雖每歲往來於兩都間他無
巡狩之事山岳河海惟遣使致祭别無封禪繁縟之禮
也(草木子)
(原劉太保遷元京北城取居庸關水入城冀稍潤其土然不及百年禍變亦作豈地數有限而致然耶同上)
(補元世祖以北平為大都然安禄山已先稱之矣金海陵煬王以北平為燕京然史思明己先稱之矣花外)
(東風閣日記)
(補陶潛詠荆軻曰提劔出燕京蓋燕之名京久矣深雪偶談)
原洪武元年八月大將軍信國公徐逹副將軍鄂國公
常遇春偏將軍傅友德康茂才薛顯等克元都師至齊
化門將軍尹堅執長刀突陣生擒元金虎符兩將元兵
辟易遂命將填壕登城而入(啓運錄)
原詔改元都為北平府設北平行中書省并置燕山大
興永清等六衛隸兵三萬命指揮副使孫興祖華雲龍
兼北平行省參知政事守之(同上)
原洪武二年三月置北平等處行中書省治北平府八
月置燕山都衛與行中書省同治(明史地理志)
原二年九月大將軍徐逹改故元都安貞門為安定門
健德門為德勝門是月置大都督分府于北平十月以
北平府隸山東(明太祖實錄)
(臣)等謹按明史地理志洪武元年十月以北平府
屬山東行省二年三月仍改屬北平
(原改湖廣行省參政趙耀為北平行省參政耀嘗從徐達取元都習知其風土民情邊事緩急上命改授北平)
(且俾守護王府宫室耀因奏進工部尚書張允所取扎平宫室圖上覽之令依元舊皇城基改造王府三年七)
(月詔建諸王府工部尚書張允言燕國用元舊内殿上可其奏明太祖實錄)
(原洪武四年魏國公徐逹駐師北平以沙漠遺民屯田北平府管内之地大興四十九屯宛平四十一屯良鄉)
(二十三屯固安三十七屯通州八屯三河二十六屯漷縣九屯武清一十五屯薊州一十屯昌平二十六屯順)
(義一十屯凡置屯三百五十有四同上)
增八年改都衛為北平都指揮使司(明史地理志)
原九年革行省設承宣布政使司(春明夢餘錄)
原十三年三月燕王之國(明太祖實錄)
原建文元年秋七月燕府靖難兵起夜攻下九門都指
揮使馬宣巷戰不勝走薊州俞瑱走居庸關都督宋忠
帥師次居庸關退保懷來通州衛指揮房勝遵化衛指
揮蔣玉密雲衛指揮鄭亨各以城叛降燕(建文書法擬)
原十月李景隆徵兵諸路合五十萬引兵渡盧溝橋遂
圍北平築九壘于九門又結九營于鄭村壩景隆攻麗
正門幾破城中婦女並乘城擲瓦石景隆令不嚴驟退
北平守益堅(革除備遺錄)
原十一月景隆遣都督陳暉領哨騎渡白河燕王率精
騎薛禄等逆擊之暉敗乃率精銳攻一營盡殱之連攻
七營遂逼景隆營景隆不能支宵遁(建文朝野彙編)
原永樂元年正月禮部尚書李至剛等言自昔帝王或
起布衣平定天下或由外藩入承大統其于肇迹之地
皆有升崇竊見北平布政司實皇上承運興王之地宜
遵太祖高皇帝中都之制立為京都制曰可其以北平
為北京(明成祖實錄)
原改北平府為順天府(同上)
增永樂元年正月建北京於順天府稱為行在二月罷
北平布政使以所領直隸北京行部罷北平都指揮使
司以所領直隸北京留守行後軍都督府順天府領州
五縣二十二大興宛平良鄉固安永清東安香河通州
三河武清漷縣寶坻霸州文安大城保定涿州房山昌
平州順義懷柔密雲薊州玉田豐潤遵化平谷(明史地理志)
原四年閏七月淇國公邱福等請建北京宫殿備巡幸
(明典彙)
原十四年十一月復詔羣臣議營建北京先是車駕至
自北京工部奏請擇日興工上以營建事重乃命文武
羣臣復議于是公侯伯五軍都督及在京都指揮指揮
等官上疏曰臣等竊惟北京河山鞏固水甘土厚民俗
惇樸物産豐富誠天府之國帝王之都也皇上營建北
京為子孫帝王萬世之業比年車駕巡狩四海會同人
心恊和嘉瑞駢集天運維新實兆于此矧河道疏通漕
運日廣商賈輻輳財貨充盈良材巨木已集京師天下
軍民樂于趨事揆之天時察之人事誠所當為而不可
緩伏乞上順天心下從民望早勅所司興工營建天下
幸甚六部都察院大理寺通政司太常寺等衙門尚書
都御史等官復上疏曰伏惟北京聖上龍興之地北枕
居庸西峙太行東連山海南俯中原沃壤千里山川形
勝誠帝王萬世之都昔太祖高皇帝削平海宇以其地
分封陛下誠有待于今(日)陛下嗣太祖之位即位之初
嘗陞為北京而宫殿未建文武羣臣合詞奏請己蒙俞
允所司掄材川廣官民樂于趨事良材大木不勞而集比
年聖駕巡狩萬國來同民物阜成禎祥協應天意人心
昭然可見然陛下重于勞民延緩至今臣等竊惟宗社
大計正陛下當為之時況今漕運已通儲蓄充溢材用
具備軍民一心營建之辰天實啟之伏乞早賜聖斷勅
所司擇日興工以成國家悠久之計以副臣民之望上
從之(明成祖實錄)
增十八年九月詔自明年改京師為南京北京為京師
十一月以遷都北京詔天下十二月北京郊廟宫殿成
(明史成祖本紀)
原北京營建凡廟社郊祀壇場宫殿門闕規制悉如南
京而高敞壯麗過之復于皇城東南建皇太孫宫東安
門外建十五邸通為屋八千三百五十楹自永樂十五
年六月興工至十八年冬告成詔曰開基創業興王之
本為先繼體守成經國之宜尤重昔朕皇考太祖高皇
帝受天明命建都江左以肇邦基肆朕纘承大統惟懷
永圖眷兹北京實為都會地勢雄偉山川鞏固四方萬
國道里適均惟天意之所屬實卜筮之攸同乃倣古制
徇輿情立兩京置郊社宗廟創建宫室上以紹皇考太
祖高皇帝之先志下以開子孫萬世之宏規且于巡狩
駐守實有便焉爰自營建以來天下軍民樂于趨事天
人協贊景貺駢臻今工已告成選十九年正月朔旦御
奉天殿朝百官誕新治理用致雍熙於戲天地清寧衍
宗社萬年之福山河綏靖隆古今全盛之基乃命禮部
正北京為京師不稱行在(明成祖實錄)
原洪熙元年三月命諸司在北京者仍加行在二字(明仁)
(宗實錄)
原正統六年八月浙江寧波府知府鄭珞言國家肇建
兩京合于古制自太宗皇帝定鼎北京以來四聖相承
正南面而朝萬方四十年于兹矣而諸司文移印章尚
仍行在之稱名實未當請正名京師其南京諸司宜改
曰南京某府某部于理為得是年十一月朔上御奉天
殿大赦天下改給兩京文武衙門印北京諸衙門去行
在二字南京諸衙門增南京二字(明英宗實錄)
(原北京之為京師不復稱行在也蓋自正統辛酉始也今言)
(臣)等謹按自遼建南京于幽州金元二代遞加增
廓明永樂中復營建都城至正統始定居之而當
時既棄朵顔三衛塞垣以外皆為甌脫于控馭之
模未免于陋隘也我
國家統一函夏定鼎建都會歸有極
皇上纘承
列聖之緒神武布昭聲靈有赫塞外諸藩俱為屏翰西
濛北漠咸隸版圖而
京師實居萬國之中四表來同八維奉朔川流雲集
道里咸均控制宏規實為亘古所未有于以膺
景命而鞏丕基苞桑永固之業垂慶于億萬斯年矣
欽定日下舊聞考卷四
欽定日下舊聞考卷四舉正
王安中罷尚書左丞條原書尚誤作中今按宰輔編
年錄改
二年正月原書正誤作四今按金史交聘表改(金太祖天)
(輔元年條)
張通古原書古誤作左今按大金國志改(天德二年七月條)
燕京路原書京誤作市今按元史改(元太祖十年克燕條)
欽定日下舊聞考卷四舉正
原書世紀門節刪附記
唐庚諭幽燕檄條節十字
郭藥師初以武勇四軍薦條節四十七字
郭藥師者渤海鐵州人條節五十一字
蕭容韓昉至䧺州條節五字
金既破遼條節廿八字
阿古達師自居庸關入條節三十字
燕山之地條節十七字
金人用阿克善計條刪
燕地號沃壤條節十四字
宣和將伐燕條節八十二字
幽州之地條節七字
欽定日下舊聞考卷四節刪
