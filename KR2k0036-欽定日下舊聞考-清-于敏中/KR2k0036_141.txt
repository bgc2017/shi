欽定日下舊聞考卷一百四十一
京畿(密雲縣二)
原鮑邱水出禦夷北塞中南流逕九莊嶺東俗謂之大
榆河(水經注)
(臣)等謹按據
大清一統志鮑邱水即今之潮河
又按水經注以濡水為經白檀白檀今密雲地非
濡水所經恭繹
御製灤河濡水源考證並
御製熱河考
指示酈注之疏誤以漢書地理志之洫水為濡水按洫
水今潮河非濡水也謹辨其誤於潮河條下
御製全文已恭載
欽定熱河志卷内兹不複綴
原大榆河又東南峽逕安州舊漁陽郡之滑鹽縣南王
莽更名匡德也漢明帝改曰鹽田世謂之斛鹽城西北
去禦夷鎮二百里(水經注)
(臣)等謹按原書此條及後滑鹽廢縣二條入平谷
縣卷内考水經注原文大榆河又東南出峽經滑
鹽縣南又南逕傂奚縣故城東又西南逕獷平縣
故城東是其地形遞次而南滑鹽在傂奚之北傂
奚又在密雲東北至平谷在密雲西南七十里相
去甚遠境内不應有滑鹽縣地今據地理沿革表
改正
原鮑邱水又南逕傂奚縣故城東王莽更之曰敦德也(水經注)
原道人溪在縣東北源發龍門流經縣界入於潮河(方輿紀要)
(臣)等謹按據
大清一統志潮河發源古北口西北三百里許郭家屯
西古開平南境水經注所謂鮑邱水出禦夷北塞
中是也自古北口西流入密雲縣界即折而西南至
縣東南與白河會明時潮白兩河猶分流會於牛
欄山下自嘉靖三十四年遏潮河不使入順義境
由密雲合白河於是牛欄山以上潮河故道遂為
白河所經據此是密雲以北二水分流密雲以南
舊時猶分今滙為一矣
增乾隆二十九年
御製潮河詩白河過浮橋厗奚歴迤邐潮河帶城南
弗渡遵其涘近郭列市鄽枕堰非高峙緩急何所頼尋
思蓋久矣謀安民自知寧必更張屢(叶)洶湧奔新漲竹
箭莫喻駛昨晚東北雷聞聲今見爾
(臣)等謹按潮河
御製詩恭載首見之篇餘不備錄
(補余有丁密雲縣疏河記東密雲巖邑王畿之左輔也城東為潮河出孤山折而注西則白河會之歲甲寅)
(秋大雨兩河離常流夾城而下城受齧中丞劉公開府於是謀於中丞楊公都護戚公憲使王公析渠引河陳)
(畚鍤具甓甃積土塗繕城堡不匝月而功成計東隄三百五十餘丈西一百餘丈高各三丈五尺余文敏集)
增密雲東北九十五里潮河崖有潮河神祠(密雲縣册)
(臣)等謹按潮河神祠乾隆十七年
勅建
增潮河浮橋在南天門之麓(密雲縣册)
(臣)等謹按潮河由喀喇河屯入古北口經柳林曲
至南天門四山環束波流迅駛每歲
秋獮木蘭
乘輿過此例造正副浮橋以渡南天門
勅建觀音寺寺旁精舍
御書額曰攬勝軒
御製詩篇恭載卷内
增乾隆六年
御製南天門觀音寺遥望詩古刹禮大士虚堂息勞
身旋起憑欄望舊徑還如新谷轉見行騎山高截半雲
是時秋始孟綠樹猶繁紛兩山闢仙境一路無纖塵裊
裊旌旆影隠現出嶙峋逸興一以暢轉益憂懷頻念彼
隨從者䟦涉良苦辛
增乾隆八年
御製攬勝軒小憩詩偶來精室憩征鞍忩啟嵐光送
曉寒谷裏蜺旌煙裏度座中羽騎畫中看盤盤古栢隂
猶翠的的秋英露未乾不向空王陳罪福闍黎空自羡
人檀
增乾隆十七年
御製南天門詩牝谷晨行衝曉靄是處淙淙鳴石瀨
廻谿複嶺數十盤蓮宫始見青雲外到來初地空塵心
憑虚萬景忩前繪舉鞭旋復度巖扉真教隔絶仙凡界
天關虎豹信森嚴此或當然我所戒
增乾隆二十九年
御製攬勝軒放歌北河澗接南河澗谷中曉氣金風
翻須臾日出高峯朗䟦馬真是羾天門(横嶺入雲潮河帶其下俗名南)
(天門軒在寺旁)祗園左側有精舍我向名之攬勝軒每來憩坐
必攬勝縈青繚白羅嶟嶟偨池夏木猶餘翠低蕤高葉
紛繙㠾九閽何必守虎豹䕫䕫為憶三閭言
(臣)等謹按南天門
御製諸詩謹繹有關紀述者恭載卷内餘不備錄
增三城水出臼里山西逕三城謂之三城水又逕香陘
山又西逕石窟南又西北逕伏凌山南與石門水合又
西南逕獷平城東南而右注鮑邱水(水經注)
增漁水出漁陽縣東南平地泉流西逕漁陽縣故城南
城在斯水之陽故名又西南入沽水(同上)
增黃門子河在縣東九十里源出黃門關口泉水西流
入潮河(一大清統志)
增湯河在縣東北七十里源出司馬臺關口泉南流西
折貫古北營城中西出又南入潮河(同上)
增白馬關河在縣北一百里源出口外自馬關口東流
入界南流入白河(同上)
增馮家峪河在縣北九十里源出口外自馮家峪流入
白河(同上)
增水峪河在縣北三十里源出口外自水峪口流入白
河(同上)
原黑城川在縣北四十里平頂山後唐之鎮遠軍也(密雲)
(縣志)
原要水出塞外三川並導謂之大要水東南流逕要陽
縣故城東本都尉治王莽更之曰要術矣(水經注)
增乾塔河在縣東北一百四十里源出口外自黑峪關
流入西流逕古北城内會清水河又西南入潮河(清大一)
(統志)
原濡河東出峽入安州界東南流逕漁陽白檀縣故城
地理志曰濡水出縣北蠻中漢景帝詔李廣曰將軍其
帥師東轅弭節白檀者也(水經注)
(臣)等謹按此條沿水經之誤以濡水為經密雲
御製熱河考並灤河濡水源考證
釐訂原委密雲之並無濡水明甚詳前潮河條下
原渤海泉在縣東三十里泉涌如珠時有雲氣砦有清
修寺唐建成化間修谷夀寺在縣東三十里元建(密雲縣志)
原縣東北六十里為石匣城(昌平山水記)
(臣)等謹按石匣城明弘治十七年廵撫洪忠建築
土城周四里有竒嘉靖四十五年改築石城修撰
陸泰有記
本朝特設副將駐守東北三十三里為古北口凡古北
口事蹟並
御製詩篇謹詳邊障卷内兹不複綴
增
聖祖御製石匣營作青嶺横峯蔭薜蘿時方小暑綠
新荷蒲編詩興光巖穴虎士桓桓扣角歌
原石匣東南渡潮河十五里為石盆谷有龍潭潭上石
如盆形水懸崖而下入于潭潭外為盆水從潭面歴盆
扺峽而下數里入於潮河有龍宅焉其深無底潭中有
石門水淺則見土人曰龍所從出入也上有廟距縣東
北五十里(昌平山水記)
(臣)等謹按石匣龍潭神祠乾隆四十三年奉
勅修建祠前坊座南面額曰石林水府北面曰雲影天
光殿内
御書額曰普澤昭靈聯曰宅勝境而靈川渟嶽峙潤羣
生者廣雲行雨施皆
御書並
御製龍泉寺瞻禮詩恭載卷内
增乾隆四十四年
御製龍泉寺瞻禮二十韻石匣白龍潭舊傳為靈境
往來每遥瞻瓣香遣致敬(叶)昨歲夏值旱特以專官請
(昨夏久不雨適召見攝京兆事胡李堂詢其田禾情形據奏農氏望澤甚切若即得透雨尚可有收并奏石匣)
(龍潭向來禱雨轍應即命其親往誠請翊日甘霖大沛遠近均霑禾稼頓覺芃勃復命時又奏言潭上祠宇及)
(其前龍泉寺歲久頽圮特發内帑萬金鼎新之兹工已落成因廵幸避暑山莊便道至祠瞻禮)應禱普
被霖舊宇因新整北廵值落成親詣抒誠秉取道九松
山東北循山逕(叶)近寺趣頓殊樹密峯巒静三潭疊瀉
瀑尋源更遥迥石洞窈首潭其深不可等想即神所安
一泓含溟涬便風亦不波雖冬而恒泂神祠臨峭崖像
設聞欬謦四圍陡壁間松栢森勁挺一川冰雪飛五月
衣裳冷所見竒蹟多似此頗鮮並祠旁搆精舍以備小
憩領疏忩既納凉曲檻堪憑景無須勞步履坐攬得全
省意謂此多哉吾豈為遊幸惟祈雨暘時鴻庥利民永
(臣)等謹按龍泉寺
御製詩恭載首見之篇餘不備錄
原金溝舘在縣東北四十五里亦謂之金溝淀(方輿紀要)
原檀州五十里至金溝館將至館川原平曠謂之金溝
淀國主常於此過冬自此入山詰曲登陟無復里堠但
以馬行計日約其里數(王文正上遼事)
原獲野館在舊城西門外五里萬歴二年建(密雲縣志)
增共城即舜流共工之地在密雲縣東北五十里(方輿紀要)
原共城在檀州燕樂縣界(括地志)
原漁陽城在縣南十八里秦郡治此二世發閭左戍漁
陽即此城也(方輿紀要)
增貍陽故城在密雲縣南(史記趙世家)
增博陸城在縣東南水經注洳水出傂奚縣東南逕博
陸故城北(一大清統志)
原厗奚廢縣在縣東南漢置屬漁陽郡(方輿紀要)
原後漢曰傂奚縣晉廢魏書志皇始二年置密雲郡初
治提攜城即厗奚之譌也(同上)
原白檀廢縣在縣南漢置以縣有白檀山而名後漢廢
建安中曹操歴白檀破烏桓於柳城即白檀故城也(同上)
(臣)等謹按白檀山今在懷柔縣界
原要陽廢縣在縣東南六十里漢縣漁陽都尉治此(方輿)
(紀要)
原蓋延漁陽要陽人(後漢書)
原後漢廢要陽後魏復置屬密雲郡北齊廢(方輿紀要)
原滑鹽廢縣在縣西北漢置屬漁陽郡後漢縣廢北魏
時有斛鹽戍孝昌三年安州石離穴城斛鹽三戍兵反應
上谷賊杜洛周洛周自松硎赴之石離穴城二戍蓋在
斛鹽戍西(同上)
原滑鹽地宜五穀有鹽池之利(括地以上二條原在平志谷縣卷内今改移)
原安樂郡舊置安州後周改為元州開皇十六年州徙
尋置檀州(隋書)
(補柳應芳陪張尚書登檀州北城樓作秋縱目層樓上時開旅客顔山臨燕塞斷水繞漢城灣色孤鴻外邊)
(聲萬馬間令公多暇日登眺不知還明詩正聲)
原安市廢縣在縣東北五十里漢遼東屬縣後魏橋置
於此太武帝延和初置交州治焉太平真君二年改置
安樂郡兼領土垠縣(方輿紀要)
原後齊廢土垠入安市後周廢安市入密雲縣(隋書)
(臣)等謹按舊志土垠故城在縣東北一百八十里
陳宫山下今入豐澤縣
原燕樂廢縣在縣東北八十里漢厗奚縣地後魏延和
九年置燕樂縣又僑置益州於此太平真君九年改廣
陽郡北齊郡廢以廣興方城二縣并入隋大業初置安
樂郡治焉唐初郡廢仍為燕樂縣屬檀州亦謂之廣陽
城寳應二年史朝義敗走廣陽廣陽不受即此(方輿紀要)
原燕樂縣初治白檀城長壽二年移治新興城(舊唐書)
原梁乾化三年晉將周德威伐燕劉守光奔燕樂被擒
縣尋廢(方輿紀要)
原燕樂漢厗奚縣地五代時廢為燕莊其地平曠可屯
(續通典)
原元至和初上都兵入古北口留重兵于燕樂(方輿紀要)
原方城廢縣在縣東北魏主燾以方城并入密雲方城蓋
慕容燕所置縣魏主宏于皇興二年置安州治故方城
(同上)
原天平中陷元象中寄治幽州北界(魏書)
原普泰初復置方城縣屬廣陽郡蓋即舊城置北齊廢
(方輿紀要)
原行唐廢縣亦在縣東本定州屬縣(同上)
原遼太祖掠定州破行唐盡驅其民北至檀州擇曠土
居之凡置十砦仍名行唐縣(遼史)
原龍慶倉在密雲縣(四鎮三關志)
原密雲中衛領左右中前四千戶所與縣同城而居(昌平)
(山水記)
(臣)等謹按密雲中衛署今廢
原衛在縣治東洪武四年建(明一統志)
原密雲有太古墓圍十餘里高與山等昔人欲發之將
及墓門有羣蜂飛出螫人遂不敢入相傳以為遼太后
所葬(燕山叢錄)
原龍興寺在縣治北唐建太安中重修(明一統志)
原龍興寺元大德丁酉重修明成化十七年嘉靖元年
又修俗名錐塔寺(密雲縣志)
原祐國寺在縣南十里至元八年建(同上)
原香巖寺在縣東二十五里元至正年建内有鴨脚子
一株俗名白果寺(同上)
原冶山上寺冶山下寺遼重熙八年建(同上)
原崇福寺在縣東北十里栗園莊元至正年建明嘉靖
年重修(同上)
原大安寺在縣東北五十里舊名白猿院北齊天保五
年建金承安四年重修(同上)
原三教寺在青銅山下又有卧佛寺唐建明嘉靖中重
修(同上)
原縣故有大悲菴嘉靖戊子御史王大用為赤肚子展
居室改題曰棲真院大學士夏言更題其門曰了師菴
(同上)
原赤肚子不知何許人正德辛未入密雲城入豕圈與
豕同眠無穢氣人皆異之後徙學宫傍又徒滕家巷居
民簷下壘磚為井踞坐以足頂尾閭兩拳握六指不放
如勾問之則不言與之食則食不食暈酒不多食過午
則不食與之衣則裂之避之與之貨則給僧以誦經赤
身鬅首覆以片氊祈寒盛暑勿侵也居民市鬻者與之
輒多利競致之入人寢室如其家不避婦女有戲之者
亦躍足昂首嬉然而笑置囹圄中數日不食亦不死許
内臣為繪象京師及四方好事者俱呼以仙嘉靖壬辰
春夏大旱居民強令祈雨凡八日不食至五月十二日
雨乃食十三日又雨人益異之(赤肚子傳)
原慶峯觀在縣治南元建洪武十六年重修(密雲縣志)
原清都觀在縣西北十里大安二年羽士杜宗道建至
元中改洞真宫洪武二十四年置道籙司(同上)
原清都觀在清都山距縣東北五十里(同上)
原霞峯觀在霞北四十里元道士魏志和建延佑五年
周道昌重修(同上)
(原王道亨霞峯觀記觀檀州北有水谷出乾維山谷間與白水合中有遐峯國初李尊師結庵此地弟子魏)
(志和史志端季道純力事營造已又得楊道勉劉道本共成之)
(原李志寧霞峯觀記於白檀山北曰水谷袤延峯嶺林木森秀有宗師霍道隆延祐二年棲隐其間建道院一)
(區既而道友王宏一道協謀經營堂宇炳煥新焉)
原乾亨二年十二月如蒲瑰坂獵于檀州之南(遼史)
原太平五年八月獵于檀州北山射兔于平川(同上)
原珠嘉佛紳薊州猛安人貞祐二年為提控與同知順
州軍州事溫特赫伊扎爾俱守密雲佛紳家屬在薊州
元兵得之以示佛紳曰若速降當以付汝否則殺之佛
紳曰吾事本朝受厚恩戰則速戰終不能降也豈以家
人死生為計耶城破死于陣伊扎爾被執亦不屈而死
詔贈佛紳開府儀同三司樞密副使封宿國公伊扎爾
鎮國上將軍順州刺史命樹碑以時致祭(金史忠義傳按珠嘉舊)
(作术甲從八旗姓譜改正佛紳滿洲語柄也舊作法心伊扎爾蒙古語根源也舊作咬查剌今俱譯改)
補錢藻備兵密雲有二京軍劫人于通州獲之不服州
以白藻二賊恃為京軍出語無狀藻乃移甲於大門之
外獨留乙鞠問數四聲色甚厲已而握筆作百許字若
錄乙口語狀遣去隨以甲入紿之曰乙巳吐實事由于
汝乙當生汝當死矣甲不意其紿也忿然曰乙本首事何
委于我乃盡白乙首事狀藻出乙訟之遂論如法(智囊)
原永樂十五年十一月金水河太液池冰凝結衆像態
狀竒巧其時密雲亦獻瑞冰如水晶含玉者凡七與金
水河所結無異(泊菴集)
欽定日下舊聞考卷一百四十一
