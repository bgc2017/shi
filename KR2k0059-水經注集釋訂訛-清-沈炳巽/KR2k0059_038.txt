水經注集釋訂訛卷三十八
歸安沈炳巽撰
資水漣水湘水
灕水溱水
資水出零陵都梁縣路山(都梁縣今為湖廣寶慶府武剛州資水在府城北源出)
(州綏寧縣北合邵水)
資水出武陵郡無陽縣界唐糺山蓋路山之别名也
謂之大溪水東北逕邵陵郡武罡縣南縣分都梁之
所置也縣左右二罡對峙重岨齊秀間可二里舊傳
後漢伐五溪蠻蠻保此罡故曰武罡縣即其稱焉大
溪逕建興縣南又逕都梁南漢武帝元朔五年為長
沙定王子敬侯定之邑也縣西有小山山上有淳水
(宋本作渟水)既清且淺其中悉生蘭草綠葉紫莖芳風藻
川蘭馨遠馥俗謂蘭為都梁山因以號縣受名焉
東北過夫夷縣(今為武岡州及新寧縣其故城在州東北二百四十里)
夫水出縣西南零陵縣界少延山東北流逕扶陽縣
南本零陵之夫夷縣也(明一統志夫夷水在新寧縣南源出廣西全州界過此至)
(邵陽會資水)漢武帝元朔五年以封長沙定王子敬侯義
之邑也夫水又東注邵陵水謂之邵陵浦口水也(當作)
(浦水口)
東北過邵陵縣之北(今為寶慶府治)
縣治郡下南臨大溪水逕其北謂之邵陵水(明一統志邵水)
(在寳慶府城北源出邵陽縣龍山徑馬鞍山諸葛孔明廟下號相公潭深不可測流合資水)魏咸
熙二年吳寶鼎元年孫皓分零陵北部立邵陵郡於
邵陵縣縣故邵陵也溪又東得高平水口水出武陵
郡沅陵縣首望山西南流高平縣南又東入邵陵縣
界南入於邵水邵水又東會雲泉水水出零陵永昌
縣雲泉山西北流逕邵陵南縣故昭陽也(漢志長沙國有昭陵)
(縣此當作昭陵)雲泉水又北注邵陵水謂之邵陽(疑作陵)水口
自下東北出益陽縣其間逕流山峽名之為茱萸江
蓋水變名也
又東北過益陽縣北(今寶慶府新化縣及長沙府之益陽安化等縣常德府之流江縣皆)
(漢益陽縣地)縣有關羽瀨所謂關侯灘也南對甘寧故壘
昔關羽屯軍水北孫權令魯肅甘寧拒之於是水寧
謂肅曰羽聞吾咳唾之聲不敢渡也渡則成擒矣羽
夜聞寧處分曰興霸聲也遂不渡茱萸江(明一統志茱萸江在)
(寶慶府城北四十里水勢險惡昔人置銅柱于岸側以固牽挽俗謂五十三灘四十八灘此其首也)又
東逕益陽縣北又謂之資(疑譌當作益)水應劭曰縣在益
水之陽今無益水亦或資水之殊目矣然此縣之左
右處處有深潭漁者或輕舟委浪謠詠相和羅君章
所謂其聲綿邈者也水南十里有井數百口淺者四
五尺深者或三五丈亦不測其深古老相傳昔人以
杖撞地輒便成井或云古人採金沙處莫詳其實
也
又東與沅水合於湖中東北入於江也
湖即洞庭湖也所入之處謂之益陽江口
漣水出連道縣西資水之别(明一統志漣水在長沙府湘鄉縣東南有二源一出)
(寶慶府邵陽縣界龍山一出安化縣界珍漣山)
水出邵陵縣界南逕連道縣縣故城在湘鄉縣(今屬長沙)
(府)西一百六十里控引衆流合成一溪東入衡陽湘
鄉縣歷石魚山下多玄石高八十餘丈廣十里石
色黑而理若雲母開發一重輒有魚形鱗鬐首尾宛
若刻畫長數寸魚形備足燒之作魚膏腥因以名之
漣水又逕湘鄉縣南臨漣水本屬零陵長沙定王子
昌邑(漢表哀帝建平四年封長沙子昌為湘鄉侯疑非定王子)漣水又屈逕其縣
東而入湘南縣也
東北過湘南縣南(今為長沙湘潭湘鄉二縣)又東北至臨湘縣西南
(今為瀏陽醴陵二縣)東入于湘
漣水自湘南縣東流至衡陽湘西縣(晉置)界入於湘水
也於臨湘縣為西南者矣
湘水出零陵始安縣陽海山(始安縣今為廣西桂林府治及所轄各縣湘水源)
(出廣西桂林府興安山陽海山流逕湖廣永州府界至湘口與瀟水合水至清雖十丈見底)
即陽朔山也應劭曰湘出零陵山(何氏云漢書臨湘縣注中無陵字)
蓋山之殊名也山在始安縣北縣故零陵之南部也
魏咸熙二年孫皓之甘露元年立始安郡湘灕同源
分為二水南為灕水北則湘川(明一統志湘灕二水源出陽海山流五里)
(分為二南為灕水又名桂江行二百里合癸水至桂林府城下合相思江入梧州界北為湘水合越城嶠)
(水至全州又合洮灌二水入永州界)東北流羅君章湖中記曰湘水之
出於陽朔則觴為之舟至洞庭日月若出入於其中
也
東北過零陵縣東
越城嵪水南出越城之嶠嶠即五嶺之西嶺也秦置
五嶺之戍是其一焉北至零陵縣下注湘水湘水又
逕零陵縣南又東北逕觀陽(陽下當有縣字觀陽縣本漢零陵縣吳析置今)
(作灌陽縣屬桂林府灌水在縣南九十里流逕全州入于湘水)與觀水合水出臨賀
郡之謝沭縣界西北逕觀陽縣西縣蓋即水為名也
又西北流注於湘川謂之觀口也
又東北過洮陽縣東(今為桂林府全州洮水在州北五十里源出文山下流入湘水)
洮水出縣西南大山(明一統志作文山)東北逕其縣南即洮
水以立稱矣漢武元朔五年封長沙定王子節侯拘
為侯國(按史表作洮陽靖侯劉狗彘漢表作洮梁靖侯守燕此云節侯拘誤但狗彘何可命名恐)
(是史表之誤當從漢表為是)王莽更名之曰洮治也其水東流注
於湘水
又東北過泉陵縣西(今永州府治及諸屬縣)
營水出營陽泠道縣(今永州府道州寧遠縣)南流(疑當作營)山(明一統志)
(營山在道州西四十五里營水在焉水在州西東流與沲池水合至宜陽鄉與舜源水瀟水合又轉至單)
(江至永州府入湘)西流入九疑山下磐基蒼梧之野峯秀數
郡之間羅巖九舉各導一溪岫壑負岨異嶺同勢遊
者疑焉故曰九疑山(明一統志九疑山在寧遠縣南六十里郭璞云其山九谿皆相)
(似或云九峯參差互相隱映望而疑之故名峯各有一水四水流灌于南海五水北注于洞庭九峯曰朱)
(明石城石樓娥皇舜源女英蕭韶桂林杞林)大舜窆其陽商均葬其隂山
南有舜廟前有石碑文字缺落不可復識自廟仰山
極高直上可百餘里古老相傳言未有登其峰者山
之東北泠道縣界又有舜廟縣南有舜碑碑是零陵
太守徐儉立營水又西逕營道縣(今道州及寧遠縣)馮水注
之水出臨賀郡馮乘縣(臨賀郡吳置本漢臨賀縣吳以縣置郡自唐宋俱曰賀州)
(今為賀縣屬平樂府馮乘縣今為永州府江華縣)東北馮罡其水導源西北
流縣馮溪以託名焉馮水帶約衆流渾成一川謂之
北渚歷縣北西至關下關下地名也是商州(疑作舟)改
裝之始馮水又左合萌渚之水水南出于萌渚之嶠
五嶺之第四嶺也(萌渚嶠今曰臨賀嶺在賀縣境廣州記云大庾姑安臨賀桂陽揭陽)
(是為五嶺)其山多錫亦謂之錫方矣渚水北逕馮乘縣西
而北注馮水馮水又逕營道縣而右會營水營水又
西北屈而逕營道縣西王莽之九疑亭也營水又東
北逕營浦縣南(今永州府永明縣)營陽郡治也魏咸熙二年
吳孫皓分零陵置在營水之陽故以名郡以(疑衍)營
水又北都溪水注之水出舂陵縣北二十里仰山南
逕其縣西縣本泠道縣舂陵鄉蓋因舂溪為名矣(明一)
(統志舂陵故城在寧遠縣北五十里漢泠道縣有舂陵鄉晉以後有舂陵縣隋省入營道按漢志南陽郡)
(亦有舂陵縣此蓋因長沙定王曾孫孝侯仁請改封故移其名于此非即此舂陵也漢記云元朔五年以)
(零陵冷道之舂陵鄉封長沙王子買為舂陵侯至戴侯仁以舂陵地形下濕上書徙南陽元帝許之以蔡)
(陽白水鄉徙仁為舂陵侯立舂陵縣屬南陽郡又按漢表買子戴侯熊渠熊渠子孝侯仁今漢記云戴侯)
(仁是并兩世為一世矣疑誤)漢長沙定王分以為縣武帝元朔五
年封王中子買為舂陵節侯縣故城東又有一城東
西相對各方百步古老相傳言漢家舊城漢稱猶存
知是節侯故邑也城東角有一碑文字缺落不可復
識東南二十里尚有節侯廟都溪水又南逕新縣東
縣東傍都溪溪水又西逕縣南左與五溪俱會縣有
五山山有一溪五水會于溪門(初學記引此作縣門)故曰都溪
也都溪水自縣又西北流逕泠道縣北與泠水合水
南出九疑山北流逕其縣西南縣指泠溪以即名王
莽之泠陵縣也泠水又北流注于都溪水又西北入
於營水溪水又北流注于營陽峽又北至觀陽縣而
出于峽矣大小二峡之間為沿泝之極艱矣營水又
西北逕泉陵縣西漢武元朔五年以封長沙定王子
節侯賢之邑也王莽名之曰溥潤(漢志作溥閏)零陵郡治
故楚矣漢武帝元鼎六年分桂陽置太史公曰舜葬
九疑實惟零陵或作零郡郡取名焉王莽之九疑郡
也下邳陳球為零陵太守桂陽賊胡蘭攻零陵激流
灌城球輒于内因地勢反㳏水淹賊相拒不能下(後漢)
(書陳球傳球字伯真下邳淮浦人也官侍御史時桂陽賊李研等作亂羣聚寇鈔陸梁荆部以球為零陵)
(太守球到設方略賊虜消散而州兵朱蓋等與桂陽賊胡蘭數萬人轉攻零陵零陵下濕編木為城不可)
(守備郡中惶恐球率吏人老弱與共城守弦大木為弓羽矛為矢引機發之遠射千餘步多所殺傷賊復)
(激灌城球輒于内因地勢反决水淹賊相拒不能下會救兵至因其破斬朱蓋等賜錢五十萬拜子一人)
(為郎)縣有白土鄉零陵先賢傳曰鄭産字景載泉陵人
也為白土晉夫(宋本作嗇夫)漢末多事國用不足産子一
歲輒出口錢民多不舉子産乃勑民勿得殺子口錢
當自代出産言其郡縣為表上言錢得除更名白土
為更生鄉也晉書地道志曰縣有香茅氣甚芬香言
貢之以縮酒也營水又北流注于湘水湘水又東北
與應水合水出邵陵縣(晉志邵陵縣屬邵陵郡)歷山崖嶝嶮岨
峻崿萬尋澄淵湛于上(疑作下)應水涌於上東南流逕
應陽縣南晉分觀陽縣立蓋即應水為名也應水又
東南流逕有鼻墟南(在今零陵縣宋類苑云道州永州之間有地名鼻亭窮崖絶徼)
(非人跡可歷去兩州各二百餘里舜封象于有庳蓋此也)王隱曰應陽縣本泉陽
之北部東五里有鼻墟言象所封也山下有象廟言
甚有靈能興雲雨余所聞也聖人之神曰靈賢人之
精氣為鬼象生不惠死靈何寄乎(明一統志象祠故址在道州城北六)
(十里相傳象封于此後人祠祀之唐道州刺史薛伯高毁其祠柳宗元作斥鼻亭神記其略曰薛公由刑)
(部郎中刺道州考民風披地圖得其祠駭曰象之道以為子則傲以為弟則賊君有鼻而天子之吏實理)
(以惡德而專世祀殆非化吾人之意哉命亟去之于是撤其屋□其地沈其主于江)應水又東
南流而注于湘水湘水又東北得□口水出永昌縣
(晉置廢縣在今祁陽縣八十里隋省入零陵縣)北羅山東南流逕石鷰山東
其山有石紺而狀鷰因以名山其石或大或小若母
子焉及其雷風相薄則石鷰羣飛頡頏如真鷰矣羅
君章云今鷰不必復飛也其水又東南逕永昌縣南
又東流注于湘水(又上當有湘水字)又東北逕祁陽縣南(今屬)
(永州府)又有餘溪水注之水出西北邵陵郡邵陵縣東
南流注于湘其水濁揚清汎濁水色兩分湘水又北
與宜溪水合水出湘東郡之新寧縣西南新平故縣
東(新寧新平二縣今為衡州府常寧縣)新平(疑作寧)故新平也(湘東郡吳置故屬長)
(沙晉因之七縣新寧新平皆其所屬宋孝武時省新平入新寧又省郵縣故止五縣)衆川瀉浪
共成一津西北流東岸山下有龍穴宜水逕其下天
旱則擁水注之便有雨降宜水又西北注于湘湘水
又西北得舂水口水上承營陽舂陵縣西北潭山又
北逕新寧縣東又西北流注于湘水也
又東北過重安縣東(重安縣本漢承陽縣地師古曰音烝後漢改曰烝陽吳析烝陽&KR3804;二)
(縣地置臨烝縣屬湘東郡晉宋齊梁因之陳析置新城縣隋省臨烝新城重安三縣入衡山縣唐開元中改曰)
(衡陽即今衡州府治也其故城在府城西一百七十里)又東北過&KR3804;(當作酃下同)承水
從東南來注之
承水(承水明一統志作蒸水在衡州府城北水氣如蒸源出寶慶邵陽縣耶薑山東北流至衡陽縣)
(界會清陽水又東北經府城北會于湘)出衡陽重安縣西邵陵縣界邪
薑山東北流至重安縣逕舜廟下廟在承水之隂又
東合略塘相傳云此塘中有銅神今猶時聞銅聲于
水水輒渌作銅腥魚為之死承水又東北逕重安縣
南漢長沙頃王子度邑也(漢表作鍾武節侯度按漢志零陵郡鍾縣應劭曰今)
(重安)故零陵之鍾武縣王莽更名曰鍾桓也武水入焉
(武水源出臨武縣西山下地名鸕鷀石經縣前東流入郴州宜章縣境會大小章水入廣東界)水出
鍾武縣西南表山東流至鍾武縣故城南而東北流
至重安縣注于承水至湘東臨承縣北東注于湘謂
之承口臨承即故&KR3804;縣也縣即湘東郡治也郡舊治
在湘水東故以名郡魏正元二年吳主孫亮分長沙
東部立縣有石鼓高六尺湘水所逕鼓鳴則土有兵
革之事羅君章云扣之聲聞數十里此鼓今無復聲
觀陽縣東有裴巖其下有石鼓形如覆船扣之清響
遠徹其類也湘水北又歷印石石在衡水縣南江水
又(疑作中)有磐石或大或小臨水而石悉有跡其方如
印累然行列無文字如此可二里許因名為印石也
湘水又北逕衡山縣東山在西南有三峰一名紫蓋
一名容峰(按盛弘之荆州記曰衡山有三峰極秀一名芙蓉峯最為竦傑峯上有泉飛派如一)
(幅絹分映青林直注山下此云容峯盖漏芙字耳)容峰最為竦傑自遠望之
蒼蒼隱天故羅含云望若陣雲非清霽素朝不見其
峰丹水涌其左澧泉流其右山經謂之岣嶁山為南
岳也山下有舜廟南有祝融冡楚靈王之世山崩毁
其墳得營邱九頭圖治洪水血馬(疑有脱譌)祭山得金簡
玉字之書容峰之東有僊人石室學者經過往往聞
諷誦之音矣衡山東南二面臨映湘川自長沙至此
江湘七百里中有九向九背(禹貢錐指引作九向九背按羅含湘中記云衡)
(山九疑皆有舜祠遥望衡山如陣雲沿湘千里九向九背)故漁者歌曰帆隨湘轉
望衡九面山上有飛泉下注下映青林直注山下望
之若幅練在山矣湘水又東北逕湘南縣東又歷湘
西縣南分湘南置也衡陽郡治魏正元二年吳孫亮
分長沙西部立治湘南太守何承天徙郡湘西矣十
三州志曰日華水出桂陽郴縣華山西至湘南縣入
湘地理志曰郴縣有來水出來山西至湘南入湘(漢志)
(郴縣耒山耒水所出西至湘南入湖郴縣今為廣西郴州治及桂陽州耒水源發桂陽縣耒山西流會資)
(興水又西北會郴水經衡州府耒陽衡陽縣界注于湘)湘水又北逕麓山東其
山東臨湘川西傍原隰息心之士多所萃焉
又東北過隂山縣西洣水從東南來注之又北過澧陵
縣(今屬長沙府)漉水從東注之(明一統志洣泉在酃縣東其水合雲秋水北流入長沙府)
(茶陵縣境)
續漢書五行志曰建安八年長沙醴陵縣有大山常
鳴如牛吼聲積數十年後豫章賊攻没縣亭殺掠吏
民因以為候湘水又北逕建寧縣而傍湘水縣北有
空冷峽驚浪雷奔濬同三峡湘水又北逕建寧縣故
城下晉太始中立
又北過臨湘縣西(今長沙府治及諸屬縣)瀏水從縣西北流注之
縣南有石潭山湘水逕其西山有石室石牀臨對清
流(水上當有湘字)水又北逕昭山西(昭山在湘潭東四十里昭王南征至此不復因)
(名昭潭在昭山下潭水澄湛如墨深不可測)山下有旋泉深不測故言昭
潭無底也亦謂之曰湘州潭湘水又北逕南津城西
西對橘洲(橘洲在善化縣西四里湘江中有四洲曰橘洲直洲誓洲白小洲夏月水泛惟橘洲)
(不没諺云昭潭無㡳橘洲浮)或作吉字為南津洲尾水西有橘子
洲戍故郭尚存湘水又北左會瓦官水口湘浦也又
逕船官西湘洲商舟之所次也北對長沙郡郡在水
東州城南舊治在城中後乃移此湘水左逕麓山東
上有故城山北有白露水口湘浦也又右逕臨湘縣
故城西縣治湘水濱臨川側故即名焉王莽改號撫
睦故南境之地也秦滅楚以為長沙郡即青陽之地
也秦始皇二十六年荆王獻青陽以西漢書鄒陽傳
曰越水長沙還舟青陽注張晏曰青陽地名也蘇林
曰青陽長沙縣也漢高祖五年以封吳芮為長沙王都
是城即芮築也漢景帝二年封唐姬子發為王都此
王莽之鎮蠻郡也於禹貢則荆州之域晉懷帝以永
嘉元年分荆州湘中諸郡立湘州治此城之内郡廨
西陶侃廟云舊是賈誼宅(在長沙府城濯錦坊舊有太傅井并廟尚存)地
中有一井是賈誼所鑿極小而深上歛下大其狀似
壺傍有一脚石牀纔容一人坐形流俗相承云誼宿
所坐牀又有大甘樹亦云誼所植也城之西北有故
市北對臨湘縣之新治縣治西北有北津城縣北有
吳芮冡(在長沙縣治西北)廣踰六十八丈登臨寫目為㕓郭
之佳憩郭頒世語云魏黃初末吳人發芮冡取木於
縣立孫堅廟見芮尸容貎衣服並如故吳平後預發
冡人於壽春見南蠻校尉吳綱曰君形貎何類長沙
王吳芮乎但君微短耳綱瞿然曰是先祖也自芮卒
至冡發四百年至見綱又四十餘年矣湘水左合誓
口又北得石廓口並湘浦也右合麻溪水口湘浦也
湘水又北逕三石山東山枕側湘川北即三石水口
湘浦也水北有三石戍戍城為二水之會也湘水右
逕瀏口戍西北對瀏水
又北潙水從西南來注之(明一統志潙水在長沙府城北二十里源出安化縣青羊)
(山在寧鄉縣西一百四十里潙水出焉)
潙水出益陽縣馬頭山東逕新陽縣南晉太康元年
改曰新康矣潙水又東入臨湘縣歷潙口戍東南注
湘水湘水又北合斷口又北則下營口湘浦也湘水
又(宋本作之)左岸有高口水出益陽縣西北逕高口戍南
又西北上鼻水自鼻洲上口受湘西入焉謂之上鼻
浦高水西北與下鼻浦合水自鼻洲下口首受湘川
西通高水謂之下鼻口高水又西北又屈為陵子潭
東北流注湘為陵子口湘水自高口戍東又北右會
鼻洲左合上鼻口又北右對下鼻口又北得陵子口
湘水右岸銅官浦出焉湘水又北逕銅官山西臨湘
水山土紫色内含雲母故亦謂之雲母山也(雲母山在長沙)
(府城西北九十里)
又北過羅縣西(今為岳州府平江縣)㵋水從東來流注之
湘水又北逕錫口戍東又北左派謂之錫水西北流
逕錫口戍北又西北流屈而東北注玉水焉水出西
北玉池東南流注于錫浦謂之玉池口錫水又東北
東湖水注之水上承玉池之東湖也南流于錫謂之
三陽(陽字疑譌下有三津逕或亦疑作津)逕水南有三戍又東北注于
湘湘水自錫口北出又得望屯浦湘浦也湘水又北
枝津北(北下疑有出字)謂之門逕也湘水紆流西北東北合
門水謂之門逕口又北得三溪水口水東承太(疑當作大)
(下同)湖西通湘浦三水之會故得三溪之目耳又北東
會大對水口西接三津逕湘水又北逕黃陵亭西右
合黃陵水口其水上承太湖湖水西流逕二妃廟南
世謂之黃陵廟也(在瀟湘之尾洞庭之口)言大舜之陟方也二
妃從征溺於湘江神遊洞庭之淵出入瀟湘之浦瀟
者水清深也湘中記曰湘川清照五六丈下見底石
如樗蒲矣五色鮮明白沙如霜雪赤崖若朝霞是納
瀟湘之石(疑作名)矣故民為立祠於水側焉荆州牧劉
表刊石立碑樹之於廟以旌不朽之傳矣黃水又西
流入于湘謂之黃陵口昔王子山有異才年二十而
得惡夢作夢賦二十一溺死于湘浦即斯川矣(張華博物)
(志王子山與父叔師到泰山從鮑子真學筭到魯賦靈光殿歸渡湘水溺死王文考名延壽一字子山南)
(郡宜城人因有異夢意惡之乃作夢賦其詞具古文苑中)湘水又北逕白沙戍西
又北右會東町口㵋水也湘水又左合決湖口水出
西陂東通湘渚湘水又北汨水注之水東出豫章文
縣(漢志豫章郡有艾縣今云文縣誤艾縣今為南昌府寧縣)桓山西南逕吳昌縣
北與純水合水源出其縣東南純山西北流又東逕
其縣南又北逕其縣故城下縣是吳主孫權立純水
又右會汨水汨又西逕羅縣北本羅子國也故在襄
陽宜城縣西楚王王移之於此秦長沙立郡因以為
郡(朱本云疑作縣)謂之羅水(汨羅江在湘隂縣北七十里源出豫章流逕湘隂縣分二水一)
(南流曰汨水一經古羅城曰羅水至屈潭復合故曰汨羅西流入湘)汨水又逕玉笥山
羅含湘中記云屈潭之左有玉笥山道士遺言此福
地也(在湘潭縣北七十里隋于此置玉州)一曰地脚山汨水又西為屈
潭即羅淵也屈原懷沙自沈於此故淵潭以屈為名
昔賈誼史遷皆嘗逕此弭檝江波投弔於淵淵北有
屈原廟廟前有碑又有漢南太守程堅碑寄在原廟
汨水又西逕汨羅戍南西流注于湘春秋之羅汭矣
世為汨羅口湘水又北枝分北出逕汨羅戍西又北
逕壘石山東又北逕壘石戍西謂之苟導徑矣而北
合湘水自汨口而(一作西)北逕壘石山西而北對青草
湖亦或謂之青草山也西對懸城口湘水又北得
九口並湘浦也湘水又東北為青草湖右合苟導逕
北口與勞口合又北得同拌口皆湘浦右迤者也
又北過下巂縣西微水從東來流注之
湘水左會水青口資水也世謂之益陽江湘水左逕
鹿角山東右逕謹亭戍西又北合查浦又北得萬浦
咸湘浦也側湘浦北有萬石戍湘水左側沅水注之
謂之横房口東對微湖世或謂之麋湖口也右屬微
水即經所謂微水經下巂者也西流注于江謂之麋
湖口也湘水又北逕金浦戍北帶金浦水湖溠也湘
水左側澧水注之世謂之武陵江凡此四水同注洞
庭北北會大江名之五渚戰國策曰秦與荆戰大破
之取洞庭五渚也湖水廣圓五百餘里日月若出沒
於其中山海經云洞庭之山帝之二女居焉沅澧之
風交湘之浦出入多飄風暴雨(山海經洞庭之山帝之二女居之是常遊)
(于江淵澧沅之風交瀟湘之淵是在九江之間出入必以飄風暴雨)湖中有君山編山
君山有石穴潛通吳之苞山郭景純所謂巴陵地道
者也是山湘君之所遊處故曰君山矣昔秦始皇遭
風於此而問其故博士曰湘君出入則多風秦王乃
赭其山漢武帝亦登之射蛟于是山東北對編山山
多篪竹兩山相次去數十里迴峙相望孤影若浮湖
之右岸有山世謂之笛烏頭石石北右會翁湖口水
上承翁湖左合洞浦所謂三苗之國左洞庭者也
又北至巴邱山入于江
山在湘水右岸山有巴陵故城本吳之巴邱邸閣城
也晉太康元年立巴陵縣於此後置建昌郡宋元嘉
十六年立巴陵郡(今岳州府)城跨崗嶺濱沮三江巴陵西
對長洲其洲南□湘浦北屇大江故曰三江也三水
所會亦或謂之三江口矣夾山列關謂之射獵又北
對養口咸湘浦也水色青黑東北入于大江有清濁
之别謂之江會也
灕水亦出陽海山(灕水發源見前湘水注)
灕水與湘水出一山而分源也湘灕之間陸地廣百
餘步謂之始安嶠嶠即越成嶠也嶠水自嶠之陽南
流注灕名曰始安水故庾仲初之賦揚都云判五嶺
而分流者也灕水又南與潙水合水出西北邵陵縣
界而東南流至零陵縣西南逕越城西建安十六年
交州刺史賴恭自廣信合兵小(疑譌或當作出)零陵越城迎
步隲即是地也潙水又東南流注于灕水漢書所謂
出零陵下灕水者也灕水又南合彈丸溪水出于彈
丸山(在桂林府城東二里)山有涌泉奔流衝激山崕(原本譌堪)及溪
中有石若丸自然珠圓狀彈丸矣故山水即名焉溪
水東流注于灕水灕水又南逕始興縣東魏文帝咸
熙二年吳孫皓分零陵南部立始興縣灕水又南右
會洛溪溪水出永豐縣西北洛溪山東流逕其縣北
縣本蒼梧之北鄉孫皓割以為縣洛溪水又東南逕
始安縣而東注灕水灕水又東南流入熙平縣逕羊
瀨山山臨水石間有色(一作石)類羊又東南逕鷄瀨山
山帶灕水山石色狀鷄故二山以物象受名矣灕水
又南得熙平水口水源出縣東龍山西南流逕其縣
南又西與北鄉溪水合水出縣東北北鄉山西流逕
其縣北又西流南轉逕其縣西縣本始安之扶鄉也
孫皓割以為縣溪水又南注熙平水熙平水又西注
於灕水縣南又(疑作有)朝夕塘水出東山西有塘水從
山下注塘一日再增再減盈縮以時未嘗愆期同於
潮水因名此塘為朝夕塘矣灕水又西逕平樂縣界
左合平樂溪口水出臨賀郡之謝沭縣南歷山西北
流逕謝沭縣西南西南流至平(平下當有樂字)縣東南左會
謝沭衆溪𣲖流凑合西逕平樂南孫皓割蒼梧之境
立以為縣北隸始安溪水又西南流注于灕水謂之
平水
南過蒼梧荔浦縣(今屬桂林府)
瀨水出縣西北魯山之東逕其縣西與濡水合水出
永豐縣西北濡山東南逕其縣西又東南流入於荔
浦縣注于瀨溪又注於灕水之上有灕水關灕水又
南左合靈溪水口水出臨賀富川縣北符靈罡南流
逕其縣東又南注于灕水也
又南至廣信縣(今肇慶府封川縣等)入于鬱水
溱水出桂陽臨武縣南(今為衡州府)繞城西北屈東流(按漢書地)
(理志桂陽郡臨武縣下云秦水東南至滇陽入滙此云溱水豈即志之秦水耶)
溱水導源縣西南北流逕縣西而北與武溪合山海
經曰肆水(凡肆水俱當作肄水說見下文)出臨武西南而東南注于
海入番禺西肆水(按山海經海内東經作肄水出臨晉西南而東南注于海入番禺西)
(别無肆水恐當作肄為是但臨晉屬左馮翊今西安府之朝邑縣也去南海之番禺甚遠似當從志作臨)
(武為是)蓋溱水之别名也武溪水出臨武縣西北桐柏
山東南流右合溱水亂流東南逕臨武縣西謂之武
溪縣臨側溪東因曰臨武縣王莽更名大武也溪水
東南流左會黃泠溪水溪水出郴縣黃泠山西南流
右合武溪武水又南入里山山名藍豪廣圓五百里
悉曲江縣界(崖上當有脱文)崖峻岨巖嶺干天交柯雲蔚霾
天晦景謂之瀧中懸湍迴注崩浪震山名之瀧水
東至曲江縣(今韶州府各縣)安聶邑東屈西南流
瀧水又南出峡謂之瀧口(瀧水在韶州府樂昌縣南六十里源出湖南莽山)
西岸有任將軍城(任囂城在樂昌縣五十里)南海都尉任囂所
築也囂死尉佗自龍州(當作龍川漢志南海郡有龍川縣)始居之東
岸有任將軍廟瀧水又南合泠水泠水東出泠君山
山羣峰之孤秀也(泠水明一統志作靈水在樂昌縣東北五十里源出靈君山下與武)
(水合流溉田百餘頃水味極甘飲者多壽鄉人取以釀酒)晉太元十八年崩千(何氏)
(云疑作十)餘丈於是懸澗瀑挂傾流注壑頽波所入灌於
瀧水瀧水又合林水林水出縣東北洹山王歆始興
記曰林水源裏有室室前盤石上列羅十瓮中悉是
餅銀采伐遇之不得取取必迷悶晉太元初民封驅
之家僕密竊三餅歸發看有大蛇螫之而死湘州記
曰其夜驅之夢神語曰君奴不謹盜銀三餅即日顯
戮以銀相備視則奴死銀在矣林水自源西流于瀧
水又與雲水合水出縣北湯泉泉源沸涌浩氣雲浮
以腥物投之俄傾即熟其中時有細魚游之不為灼
也(明一統志湯泉在韶州府東南五十里能熟生物泉中時有赤魚游泳人不能獲)西北合
瀧水又有籍水上承滄海水有島嶼焉其水吐納衆
流西北注于瀧水瀧水又南歴靈鷲山山本名虎郡
(疑作羣)山亦曰虎市山(在韶州府城南三十里)以虎多暴故也晉
義熙中沙門釋僧律葺宇巖阿猛虎遠跡蓋律仁感
所至因改曰靈鷲山瀧水又南逕曲江縣東又云縣
昔號曲紅(何氏云江紅二字疑古通用如曾子固跋桂陽周府君碑隂曲江字皆作曲紅而蒼)
(江字亦作蒼紅則酈注之昔號曲紅亦是一證不必改作江也)曲山名也東連岡是
瀧中有碑文曰(疑有脱誤或曰字是衍文或在地理志下)按地理志曲江
舊縣也王莽以為除虜始興郡治魏文帝咸熙二年
孫皓分桂陽南部立縣東傍瀧溪號曰北瀧水水左
即東溪口也水出始興東江州南康縣界石門水西
流而與漣水合水出南康縣凉熱山連溪山即大庾
嶺也五嶺之最東矣故曰東嶠山斯則改裝之次其
下船路名漣溪漣水南流注于東溪謂之漣(漣下當有脱文)
庾仲初謂之大庾嶠水也東溪亦名東江又曰始興
水又西邪階水注之水出縣東南邪階山水有别源
曰巢頭重嶺衿瀧湍奔相屬祖源雙注合為一川水
水側有鼻天子城鼻天子所未聞也(幽明錄始興郡有鼻天子冢又)
(有鼻天子城晉書泉陵縣有鼻墟象所封也路史謂鼻天子即象也)邪偕水又西北注
於東江江水又西逕始興縣南又西入曲江縣邸水
注之水出浮岳山山躡一處則百餘步動若在水因
名浮岳山(在韶州府東北二十里)南流注于東江東江又西與
利水合水出縣之韶石北山(在韶州府東北八十里)南流逕韶
石下其高百仞廣圓五里兩石對峙相去一里小大
略均似雙闕名曰韶石古老言昔有二僊分而憩之
自爾年豐彌歷一紀利水又南逕靈石下靈石一名
逃石(在韶州府境)高三十丈廣圓五百丈耆舊傳言石本
桂陽武城縣(漢志桂陽郡有臨武而無武城疑誤若作武城則晉地志屬桂林郡陽字當作)
(林)因夜迅雷之變忽然遷此彼人來見歎曰石乃逃
來因名逃石以其有靈運徙又曰靈石其傑處臨江
壁立霞駮有若繢焉水石驚瀨傳響不絶商舟淹留
聆翫不已利水南注東江東江又西注于北江謂之
東江口溱水自此有始興大江之名而南入滇陽縣
也
過滇陽縣出淮浦關與桂水合(漢志桂陽郡有湞陽縣應劭注曰滇水出南海)
(龍川西入秦湞陽今為韶州府英德縣)
溱水南逕滇陽縣西舊益縣也王莽之基武矣縣東
有滇石山廣圓三十里挺崿大江之北盤阯長川之
際其陽有石室漁叟所憩昔欲於山北開達郡之路
輒有大蛇斷道不果是以今者(朱本從吳本作今行者)必於石
室前㲹舟而濟也溱水又西南歷臯口太尉二山之
間是曰滇陽峽兩岸傑秀壁立虧天昔嘗鑿石架閣
令兩岸相接以拒徐道覆(晉書曰盧循徐道覆聞劉裕北伐循自始興寇長沙)
(道覆寇南康廬陵豫章皆䧟之進逼建康劉裕遣將軍孫處沈田子自海道襲番禺拔之裕及循戰及大)
(雷大破之循南走番禺道覆走保始興裕遣將軍劉藩克始興誅道覆循亦自殺)溱水出峡
左則滇水注之(湞水在韶州府城東源出大庾嶺南流合武水為曲江)水出南
海龍川縣西逕滇陽縣南右注溱水故應劭曰滇水
西入溱是也溱水又西南㳝(何氏改洭)水入焉(按漢志桂陽郡含淮)
(縣洭水所出又南海郡中宿縣有洭浦此㳝水疑當作洭水或從山海經作潢水)山海經所
謂㳝水出桂陽西北東南注肆入郭浦西者也(按山海經)
(海内東經云潢水出桂陽西北山東南注肆水入敦浦西此云㳝水及注肆入郭浦皆疑誤)溱水
又西南逕中宿縣會一里水其處隘名之為觀岐連
山交枕絶岸壁竦下有神廟背阿面流壇宇虚肅廟
渚攅石巉巖亂峙中川時水洊至鼓怒沸騰流木淪
沒必無出者世人以為河伯下材晉中朝時縣人有
使者至洛使訖將還忽有一人寄其書云吾家在觀
前石間懸藤即其處也但扣藤自當有人取之使者
謹依其言果有二人出外取書并延入水府衣不霑
濡言此似不近情然造化之中無所不有穆滿西遊
與河宗論寶以此推之亦為類矣溱水又西南逕中
宿縣南吳孫皓分四會之北鄉立焉
南入于海
溱水又南注于鬱而入于海
水經注集釋訂訛卷三十八
