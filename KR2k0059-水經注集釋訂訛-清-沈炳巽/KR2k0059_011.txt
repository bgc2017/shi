水經注集釋訂訛卷十一
歸安沈炳巽撰
易水滱水
易水出涿郡故安縣閻鄉西山(涿郡今直隸順天府涿州故安今為保定府易)
(州)
易水出西山寬中谷東逕五大夫城南(五公城在今保定府滿城)
(縣)昔北平侯王譚不同王莽之政子興生五子並避
時亂隠居此山故其舊居世以為五大夫城即此(按漢)
(表王譚封平阿侯且卒于成帝鴻嘉四年是時莽尚未封侯烏得云不同王莽之政也所謂北平侯者尤)
(不可信矣又按元后傳譚子仁仁子術亦無所謂興者惟后傳有云平阿侯仁素剛直莽内憚之令大臣)
(奏以罪過廹令自殺則不從莽者仁也非譚也豈興為仁子因避莽而隠居此山乎所未詳也)岳讃
云五王在中龐葛建績(宋本作龐葛連續)者也易水東左與
子莊溪水合水北出子莊關南流逕五公城西屈逕
其城南五公猶(疑作即)王興之五子也光武即帝位封
為五侯(按五侯之封史無明文顧氏日知錄云此係後人追撰妄說不足取信東漢人二名者絶)
(少又滱水篇&KR0740;水東逕安喜縣南注云縣故安喜也漢章帝改曰安喜則安喜改于章帝豈光武時先有)
(安喜之名其為妄撰無疑)元才北平侯益才安喜侯(按河北記作安嘉侯)顯
才蒲隂侯仲才新市侯(河北記作新安侯)季才為唐侯所謂
中山之五王也俗又以五公名居矣二館之城(朱云二館)
(謂樊於期館荆軻館二館並有城)澗曲泉清山高林茂風煙披薄觸
目栖情方外之士尚憑依舊居取暢林木其水東南
入于易水易水又右會女思谷水水出西南女思澗
東北流注于易謂之三會口易水又東届關門城西
南即燕之長城門也與樊石山水合水源西出廣昌
鄉縣之樊石山東流逕覆釡山下東流注于易水易
水又東歴燕之長城又東逕漸離城南蓋太子丹館
高漸離館也易水又東逕武陽南(武陽城在今易州城南)蓋易
自寬中歴武夫關東出是兼武水之稱故燕之下都
擅武陽之名左得濡水枝津故瀆武陽大城東南小
城即固(一作故下同)安縣之故城也漢文帝封丞相申屠
嘉為侯國城東西二里南北一里半高誘云易水逕
固安城南外東流即斯水也誘是涿人事明經證今
水破城東南隅世又謂易水為固安河武陽蓋燕昭
王之所城也東西二十里南北十七里故傅逮述遊
賦曰出北薊歴良鄉登金臺觀武陽兩城遼廓舊迹
冥芒蓋謂是處也易水東流而出於范陽
東過范陽縣南(今為順天府房山縣地故城在易州東南六十里)又東過容城
縣南(容城縣今屬保定府)
易水逕出范陽縣故城秦末張耳陳餘為陳勝略地
燕趙命蒯通說之范陽先下是也漢景帝中元三年
封匈奴降王代為侯國㠪莽之通順也(漢志作莽曰順隂)易
水又東與濡水合出故安縣西北窮獨山南谷東流
與源泉水合水發北溪東西流注濡水濡水又東南
逕樊於期館西是其授首於荆軻處也濡水又東南
流逕荆軻館北(荆軻城在今易州城西七里)昔燕丹納田生之言
尊軻上卿館之於此二城並廣一里許俱在罡阜之
上邪上而下方濡水又東逕范陽城西北舊堨濡水
枝流南入城逕相冢西冢垣城側耶(疑作即)水塘也四
周塋域深廣有若城焉其水側有數陵墳高壯望若
青丘詢之古老訪之史籍並無文證以私情求之當
是燕都之前故墳也或言燕之墳塋斯不然矣其水
之故瀆南出屈而東轉又分為二瀆一水東注金臺
陂一水逕故安城西側城南注易水夾塘崇峻䆳岸
高深左右百步一釣臺參差交跱迢遞相望更為佳
觀矣其一水東出金臺陂東西六七十里南有金(二字)
(疑衍)北五十步側陂西北有釣臺高丈餘方可四十步
陂北十餘步有金臺臺上東西八十許步南北加減
高十餘丈昔慕容垂之為范陽也戍之即斯臺北有
蘭馬臺並悉高數丈秀峙相對翼臺左右水流經通
長廡廣宇周施浦渚棟堵咸淪柱礎尚存是其基構
可得而尋意欲圖還上京阻于行旅造次不獲遂心訪
諸耆舊咸言昭王禮賓廣延方士至如郭隗樂毅之
徒鄒衍劇辛之儔宦遊歴說之民自遠而届者多矣
不欲令諸侯之客伺隙燕邦故修建下都館之南垂
言燕昭創之於前子丹踵之於後故彫牆敗館尚傳
鐫刻之名雖無紀可憑察其古跡似符傳矣濡水自
堰又東逕紫池堡西屈而北流又有渾塘溝水注之
水出酋縣西(按漢志涿郡有遒縣師古曰古遒字此云酋誤今為保定府淶水縣故城在縣)
(治北)白馬山南溪中東南流入濡水(明一統志濡水源出易州窮獨山東)
(南流至易州支分入城近東方四里許淵而不流號聖女水)濡水又東至塞口古
纍石堰水處也濡水舊枝分南入城東大陂陂方四
里今無水陂内有泉淵而不流際池北側俗謂聖女
泉濡水又東得白楊水口出遒縣之西山白楊嶺下
東南流入濡水時人謂之虎眼泉也濡水東合檀山
水水出遒縣西北檀山西南南流與石泉水會水出
石泉固東南隅水廣二十許步深三丈固在衆山之
内平川之中四周絶澗阻水八丈有餘石高五丈石
上赤土又高一丈四壁立直立上廣四十五步水之
不周者路不容軌僅通人焉謂之石泉固固上宿有
白楊寺是白楊山神也寺側林木交蔭叢柯隠景沙
門釋法澄建刹於其上更為思亥(疑作玄)之勝處也其
水南流注于檀水故俗有并溝之稱焉其水又東南
流歴固(一作故下同)安縣北而南注濡水又東南流於容
城縣西北大利亭東南合易水而注巨馬水也(明一統志)
(拒馬水源出山西代郡淶山流經淶水縣北又東南經定興縣治西與白澗河合晉劉琨守此以拒石勒)
(故名又東至新城縣界一名白溝河)故地理志曰固安縣閻(原本譌門)鄉易
水所出至范陽入濡水闞駰亦言是矣又曰濡水合
渠許慎曰濡水入深深渠(按許氏說文云濡水出涿郡故安東入漆洓深深二)
(字當作漆洓)二號即巨馬之異名然二易俱出一鄉同入
濡水南濡北易至涿郡范陽縣會北濡又並亂流入
沫(一作淶)是則易水與諸水互攝通稱東逕容城縣故
城北渾濤東注至勃海平舒縣與易水合闞駰曰涿
郡西界代之易水而是水出代郡廣昌縣東南郎山
東北燕王仙臺東臺有三峯甚為崇峻騰雲冠峯高
霞翼嶺岫壑冲深合(疑作含)煙罩霧耆舊言燕昭王求
仙處其東謂之石虎罡范曄漢書云中山簡王焉之
窆也厚其葬採涿郡山石以樹墳塋(後漢書中山簡王焉立五十二)
(年薨詔重其禮大為修冢塋開神道平夷吏人冢墓以千數作者萬餘人發常山鉅鹿涿郡柏黃腸雜木)
(三郡不能備復調餘州郡工徒及送致者數千人凡徵徭動六州十八郡制度餘國莫及)陵隧碑
狩並出此山謂之石虎山山有所遺二石虎後人因
以名罡(疑脱岡字)之東麓即泉源所𨗳也經所謂閻鄉曲
(朱云詳經文曲字當作西山二字)其水東流有毖水南會渾波同注
俗謂之為雹河司馬彪郡國志曰雹水出固安縣世
祖令耿况擊故安西山賊吳耐蠡符雹上十餘營皆
破之即是水者也易水又東逕孔山北(今在易州城西南五十里)
山下有鍾乳穴穴出佳乳採者煹火尋炒(朱本云一作沙沙者)
(以其雜土石而言也出穴而去土與石即為乳矣)入穴里許渡一水潛通流
注其深可涉於中衆穴竒分令出入者疑迷不知所
趣每於疑路必有歴記返者乃尋孔以自達矣上又
有大孔壑達洞開故以孔山為名也其水又東逕西
固安城其所(上下疑有譌字脱文宋本作南即)閻鄉城也歴送荆陘
北耆舊云燕丹餞荆軻於此因而名焉世代已遠非
所詳也遺名舊傳不容不詮庶廣後人傳聞之聽易
水又東流屈逕長城西又東流南過武遂縣南(今為正定)
(府武強縣)新城縣北(今屬保定府)史記曰趙將李牧伐燕取武
遂方城是也俗又謂水為武遂津津北對長城門謂
之分門史記趙世家云孝成十九年趙與燕易(按史記易)
(下漏土字)以龍兊汾門與燕燕以葛城武陽與趙即此也
亦曰分門(朱云分門疑有脫誤據郡國志云涿郡北新城有汾水門恐當從此)門又謂
之梁門矣易水東分為梁門陂易水又東梁門陂水
注之水上承易水於梁門東入長城東北入陂陂水
北接范陽陂陂在范陽城西十里方一十五里俗亦
謂之為鹽臺陂陂水南通梁門淀方三里淀水東南
流出長注易(長字疑衍易下疑漏水字)謂之范水易水自下有范
水通目又東逕范陽縣故城南即應劭所謂范水之
陽也易水又逕樊與(當作輿下同)縣故城北(今為保定府治故城在府)
(城東南三十里)漢武帝元朔五年封中山靖王子劉條為侯
國王莽更名握符矣地理風俗記曰北新城縣東二
十里有(衍)樊樊與(當作輿)亭故縣也易水東逕容城縣
故城南(今屬保定府)漢高帝六年封趙將夜於深澤景帝
中元三年以封匈奴降王唯徐盧於容城(漢書作携徐盧)皆
為侯國王莽更名深澤易水又東渥水注之其水上
承二陂於容城縣東南謂之大渥澱小渥澱水南流
注易水謂之渥同口水側有渾渥城易水逕其南東
合滱水故桑欽曰易水出北新城西北東入滱自下
滱易互受通稱矣易水又東逕易京南漢末公孫瓉
害劉虞於薊下時童謠云燕南垂趙北際唯有此中
可避世瓉以易地當之故自薊徙臨易水謂之易京
城(在今保定府雄縣)在易城西四五里趙建武四年石虎自
遼西南達易京以京鄣至固令二萬人廢壊之今者
地壁夷平其樓基尚存猶高一匹餘(漢書食貨志布帛廣二尺二寸)
(為幅長四丈為匹小爾雅倍兩謂之匹)基上有井世名易京樓即瓉所
堡也故瓉所與子書云袁氏之攻狀若鬼神衝梯舞
于樓上鼔角鳴于地中即此樓也易水又東逕易縣
故城南(今為保定府雄縣故城有二一在雄縣漢置一在舊故安城西北隅隋置即易州附郭今)
(省入易州)昔燕文公徙易即此城也闞駰稱燕太子丹遣
荆軻刺秦王與賓客知謀者祖道於易水上皆素衣
冠送之于易水之上荆歌(疑作軻)起為夀歌曰風蕭蕭
兮易水寒壯士一去兮不復還漸離擊筑宋如意和
之(按國策史記俱無宋如意事唯陶淵明詠荆軻詩云漸離擊悲筑宋意唱高聲用之)為壯聲
士髮皆衝冠為哀聲士皆流涕疑於此也余按遺傳
舊跡多在武陽似不餞此也漢景帝中和三年封匈
奴降王僕䵣(史表作黥)為侯國也
又東過安次縣南(今為順天府東安縣其故城在縣西北)
易水逕縣南鄭縣故城北(按漢志涿郡有鄭縣而無鄭縣此鄭字當作鄚今為)
(河間府任邱縣其故城在縣北三十里今曰莫州城)東至文安縣(今屬順天府)與雩
池合史記蘇秦曰燕長城以北易水以南正謂此水
也是以班固闞駰之徒咸以斯水謂之南易
又東過泉州縣南東入于海(今為順天府寳坻縣其故城在武清縣東南四十里)
經書水之所歴㳂次注海也
滱水出代郡靈邱縣高氏山(山海經作高是山靈邱縣今屬山西大同府高是山)
(在蔚州西北七十里)
即温嘔夷之水也出縣西北高氏山(嘔夷河今在蔚州境周禮職方)
(氏曰并州之川曰滹沱嘔夷漢書地理志曰代郡靈邱縣滱河東至文安入大河過郡五行九百四十里)
(并州川也鄭司農曰嘔夷即祈夷水出平舒縣元和志蔚州靈邱縣嘔夷水一名滱水出縣西北高是山)
(今按渾源州在山西大同府東南一百二十里本漢高繁峙崞二縣屬雁門郡州志云州南七里有翠屏山)
(千餘丈周十里滱水出其東盖即高是山之别名東南接靈邱界者也)山海經曰高氏
之山滱水出焉東流經于河者也其水東南流山上
有石銘題言冀州北界故世謂之石銘陘也(在今靈邱縣)
其水又南逕曰候候塘川名也(朱云當作又南逕候塘候塘川名也)又
東合温泉水水出西北暄谷其水温熱若湯能愈百
疾故世謂之温泉焉東南流逕興豆亭北亭在南原
上欹傾而不正故世以欹城目之東流注于滱水又
東泉水注之水𨗳源莎泉南流水側有莎泉亭東南
入于滱水又東逕靈丘縣故城南(在今渾源州西南一百三十里西北)
(去大同二百七十里)水中(何氏云下疑有脱文)自源南注滱水應劭曰趙
武靈王葬其東南二十里(今在靈丘縣東南三十里)故縣氏之縣
古屬代漢靈帝光和元年中山相藏昊(當作㫤)上請别
屬也地理志曰靈丘之號在武靈王之前矣又按司
馬遷趙敬侯二年敗齊於靈丘(史記六國表作敬侯九年伐齊至靈丘與)
(趙世家異按史記註云此靈丘齊地非代郡之靈丘則又安知不因靈王也酈注恐不可從宜依應說為)
(是)則名不因靈王事如漢志滱水自縣南流入峽謂
之隘門設隘於峽以譏禁行旅歴南山高峯隠天深
溪埒谷其水㳂澗西轉逕御射臺南臺在北阜上臺
南有御射石碑南則秀鄣分霄層崖刺天積石之峻
壁立直上車駕㳂革(二字疑衍)每出所遊幸焉滱水西流
又南轉東屈逕北海王詳之石碣南御所届(疑譌)石柱
北而南流者也
東過廣昌縣南(今屬大名府蔚州)
滱水東逕嘉牙川川(疑當作又)有一水南來注之水出恒
山北麓雖川三合逕嘉牙亭東(疑有譌誤)而北流注于滱
水水之北山行即廣昌縣界滱水又東逕倒馬關(在廣)
(昌縣南七十里)關山險隘是為深峭勢均詩人高罡(當作岡)之
病良馬(上下疑有脱文)傳嶮之行軒故關受其名焉關水出
西南長溪下東北歴關注滱滱水南山上起御坐於
松園建祇洹東圃北二面(以上有譌脱)岫鄣高深霞峯隠
日水望澄明淵無潛甲行李所逕鮮不徘徊忘返矣
又東南過中山上曲陽縣北(今屬正定府)恒水從西來注之
(按曲陽縣隋為恒陽縣地理志云有恒陽溪即恒水源也曲陽縣志滱水在縣東北)
滱水自倒馬關南流與大嶺水合水出山西南大嶺
下東北流出峽峽右山則有祗洹精廬飛陸陵山丹
盤虹梁長津泛瀾縈帶其下東北流注于滱滱水又
屈而東合兩嶺溪水水出恒山北阜東北流歴兩嶺
間北嶺雖層陵雲舉猶不若南巒削秀自水南步遠
峯石磴逶迤㳂途九曲歴睇諸山咸為劣矣抑亦羊
腸卭來之類者也(高誘吕覧注曰羊腸山盤紆如羊腸在太原晉陽北又淮南子注云)
(羊腸坂是太行孟門之限也華陽國志曰卭崍山本名卭筰其岩阻峻廻曲九折乃至山上凝冰夏結冬)
(則劇與)齊宋通和路出其間其水東北流注于滱水又
東左合懸水水出山原(此下疑有譌脱)岫盤谷輕湍濬下分
石飛懸水一匹有餘直灌山際白波奮流自成潭渚
其水東南流揚湍注于滱滱水又東流歴山世謂是
處為鴻頭疑即晉書地道記所謂鴻上關者也關尉
治北平而畫塞於上都東北云(當從宋本作去)北平不遠兼
縣上所拯也&KR0740;水於是左納鴻上水水出西北近溪
東南流注于滱水也
又東過唐縣南(今屬保定府)
滱水又東逕左人城南應劭曰中人城西北四十里
亦或謂之為唐水也水出中山城之西北城内有小
山在城西側山銳上若委粟焉疑即地道記所云望都
縣有委粟關也俗以山在邑中故亦謂之中山城(在今)
(唐縣西北十三里)以城中有山之木(疑作目)因復謂之為廣唐
城也故中山記以為中人城又以為鼔聚殊為乖謬
矣言城中有山故曰中人山也中山郡治京相璠曰
今中山望都里(里字當作西北左傳注云望都縣西北有中人城)二十里有
故中人城望都城東有一城名堯始城本無中人之
傳璠或以為中人所未詳也中山記所言中人者城
東去望都故城一十餘里(望都縣今為保定府慶都縣)二十里則
減但苦其不東觀矣(此句疑有譌誤)異說咸為爽矣今此城
於盧奴城北如西六十里城之西北泉源所𨗳西逕
狼山北郎唐音讀近實兼唐水之傳西流歴左人亭
注滱水又東左會一水水出中山城北郎中阜下亦
謂之唐水也然於城非西在(疑作北)又名之謂雹水又
兼二名焉西南流入滱並所未詳蓋傳疑耳滱水又
東恒水從西來注之自下滱水兼納恒川之通稱焉
即禹貢所謂恒衛既從也滱水又東右苞馬溺水水
出上曲陽城東北馬溺水東北流逕伏亭晉書地道
記曰望都縣有馬溺關中山記曰八渡馬溺是山曲
要害之地一一關勢帶接疑斯城即是關尉宿治異
目之來非所詳矣馬溺水又東流注于滱滱水又東
逕中人亭南(在今唐縣界)春秋左傳昭公十三年晉荀吳
率師侵鮮虞及中人大獲而歸者也滱水又東逕京
邱北世謂之京(京字上下疑有脱文)南對漢項王陵滱水北對
君子津津上有哀王子憲王陵坎下有泉源積水亦
曰泉上岸滱水又東逕白土北南即靖王子康王陵
三墳並列者是矣(原本漏)滱水又東逕樂羊城北史記
稱魏文侯(漏使字)樂羊滅中山蓋其故城中山所造也
故城得其名滱水又東逕唐縣故城南此二城俱在
滱水之陽故曰滱水逕其東城西又有一水𨗳源盧
奴縣之西北是城西平城之地泉湧而出俗亦謂之
為唐水也東流至唐城西北隅堨而為湖俗謂之唐
池蓮荷被水勝遊多萃其上信為嬉處也其水南入
小溝下注滱水自上歴下通禪(疑作擅)唐川之兼稱焉
應劭地理風俗記曰唐縣西四十里得中人亭今於
此城取中人鄉則四十里也(後漢書郡國志唐縣有中人亭注引博物記曰)
(唐關在中人西北百里中人在縣西四十里)唐水在西北入滱與應符合
又言堯山者在南則無山以擬之為非也闞駰十三
州志曰山治盧奴唐縣故域(疑作城)在國北七十五里
駰所說此則非也史記曰帝嚳氏沒帝堯氏作始封
於唐望都縣在南今此城南對盧奴故城自外無城
以應之考古今知(疑作知今)事義全違俗名望都故城則
八十許里距中山城則七十里驗途推邑宜為唐城
城北去山五里與七十五里之說相符然則俗謂之
都香山即是堯山在唐東北望都界皇甫謐曰堯山
一名豆山(按皇甫謐帝王世紀曰堯封唐堯山在北唐水西入河南有望都山即堯母慶都所)
(居相去五十里都山一名豆山)今山於城北而如東嶄絶孤峙唐牙
桀立(朱云唐牙當作虎牙)山南有堯廟是即堯所登之山者也
地理志曰堯山在南今考此城之南又無山以應之
是故先後論者咸以地理之說為失又即俗說以唐
城為望都城者自此無城以擬之假復有之途程紆
(疑漏遠字)山河之狀全乖古證傳為疎罔是城西北豆山
西足有一泉源東北流逕豆山下合蘇水亂流轉注
東入滱是豈唐水乎所未詳也又於是城之南如東
一十餘里有一城俗謂之高昌縣城或望都之故城
也故縣目曰望都縣在高南昌皇甫謐曰相去五十
里稽諸城地猶十五里蓋書誤耳此城之東有山孤
峙世以山不連陵名之曰孤山孤都聲相近疑即所
謂都山也帝王世記曰堯母慶都所居張晏曰堯山
在北堯母慶都山在南登堯山見都山故望都縣以
為名也唐亦中山城也為武公之國周同姓其後桓
公不恤國政周王問太史餘曰今之諸侯孰先亡乎
對曰天生民而令有别所以異禽獸也今中山滛昏
荒樂逞欲無度其先亡矣後二年果滅魏文侯以封
太子擊也漢高祖立中山郡景帝三年為侯國王莽
之常山也魏皇始二年破中山立安州天興三年改
曰定州治水南(疑漏盧字)奴縣之故城周之衰也國有赤
狄之難齊桓覇諸侯疆理邑土遣管仲攘戎狄築城
以固之地理志曰盧水出北平疑為疎闊闞駰應劭
之徒咸亦言是矣余按盧奴城内西北隅有水淵而
不流南北一百步東西百餘步水色正黑俗名曰黑
水池或云黑水曰盧不流曰奴故城北(疑作亦)藉水以
取名矣池水東北際水有漢王故宫處臺殿觀榭皆
上國之制簡王(疑譌)尊貴壯麗有加始築兩宫開四門
穿城北(一作北城)累石竇通涿(疑譌)唐水流于城中造魚池
釣臺戲馬之觀歲久頽毁遺基尚存今悉加土為刹
利靈圖(三字疑有譌誤)池之四周民居駢比填徧穢陋而泉
源不絶暨趙石建武七年遣北中郎將始築小城興
起北榭立宫造殿後燕因其故宫建都中山小城之
南更築隔城興復宫觀今府榭猶傳故制昔耿伯昭
歸世祖於此處也(後漢書耿弇傳弇字伯昭扶風茂陵人也聞光武在盧奴馳北上謁)
滱水之右盧水注之上承城内盧水池自漠(疑作漢)及
燕涿滱水逕石竇石竇既毁池道亦絶水潛流出城
潭積澂漲渭(渭字疑當作涓)水東北注于滱滱水又東逕漢
哀王陵北冢有二墳故世謂之兩女陵非也哀王是
靖王之孫康王之子也滱水又東右會長星溝溝在
上曲陽縣西北長星渚渚水東流又合洛光水水出
洛光涓(涓疑譌或漏流字)東入長星水亂流東逕恒山下廟
北漢末喪亂山道不通此舊有下階(疑有脱誤)神殿中世
以來歲書法族焉晉魏改有東西二廟廟前有碑闕
壇場相列焉其水東逕上曲陽縣故城北本岳牧朝
宿之邑也古者天子廵狩常以歲十一月至于北岳
侯伯皆有湯沐邑以自齋潔周昭王南征不還廵狩
禮廢邑郭仍存秦罷井田因以立縣縣在山曲之陽
是曰曲陽有下故此為上矣王莽之常山亭也又東
南流胡泉水注之受(疑譌或作又)胡泉逕上曲陽縣南又
東逕平樂亭北左會長星川東南逕盧奴城南又東
北川渠之左有張氏墓冢有漢上谷太守議郎張平
仲碑光和中立川渠又東北合滱水水有窮通不常
津注
又東逕安喜縣南(今為定州屬正定府其故城在州東三十里)
縣故安險也其地臨嶮有井塗之難漢武帝元朔五
年封中山靖王子劉應為侯國王莽更名寧嶮漢章
帝改曰安喜中山記曰縣在唐水之西山高岸嶮故
曰安嶮邑豐民安改曰安喜秦氏建元中(建元前秦苻堅偽號)
唐水汎漲高岸崩頽城角之下有大積木交横如梁
柱焉後燕之初此木尚在未知所從余考記稽疑盖
城池當初山木渀盪漂淪巨栰阜積於斯沙息壤加
以城池板築既興物固能久耳滱水又東逕鄉城北
有舊盧奴之鄉也中山記曰盧奴有三鄉斯其一焉
後隸安喜城郭南有漢朝時孝子王立碑(何氏據隸釋改朝作)
(明帝)
又東過安國縣北(今為祁州屬保定府)
滱水歴縣東分為二水一水枝分東南流逕解瀆亭
南漢順帝陽嘉元年封河間孝王子淑於解瀆亭為
侯國孫宏即靈帝也又東南逕仕邱城南又東南逕
安郭亭南漢武帝元封(按史表當作元朔)五年封中山靖王
子劉博為侯國其水又東南流入于平池(宋本作滹沱)滱
水又東北流逕解瀆亭北而東北注之矣
又東過博陵縣南(今為正定府饒陽縣定州地)
滱水東北逕蠡吾縣故城南(今在保定府博野縣西南)地理風俗
記曰縣故饒陽之下鄉者也自河間分屬博陵漢安
帝永元初七年河間王開子翼為都鄉侯順帝永建
五年更為侯國也(後漢書章八王傳河間孝王子蠡吾侯翼元初六年鄧太后徵河間)
(王諸子詣京師歲餘太后崩安帝乳母王聖與中常侍冮京等譛翼謀圖不軌闚覦神器貶都鄉侯遣歸)
(河間永建五年父開上書願分蠡吾縣以封翼順帝從之)又逕博陵縣故城南即
古陸城漢武帝元朔二年封中山靖王子劉貞為侯
國者也(按史記表元朔二年封中山靖王子貞為陘城侯漢表作陸城屬中山郡)地理風
俗記曰博陵縣史記蠡吾故縣矣漢質帝本初元年
(疑漏孝桓二字)繼孝質為帝追尊父翼陵曰博陵因以為縣
又置郡焉(後漢書桓帝紀帝肅宗曾孫蠡吾侯翼子本初元年質帝崩太后命梁冀持節迎帝)
(入宫即皇帝位追尊皇考為孝崇皇皇母匽氏為孝崇博陵園貴人注曰帝既追尊其父為孝崇皇其陵)
(曰博陵置園廟焉故曰博園)漢末罷還安平晉太始年復為郡今
謂是城為野城滱水又東北逕侯世縣故南城(當作城南)
(故城在今保定府蠡縣東北)又東北逕陵陽亭東又北左會博水
水出望都縣東南流逕其縣故城南王莽更名曰順
調矣又東南潛入地下博水又東南(南下疑有脱文)於瀆重
源湧發東南逕三梁亭南疑即古勺梁也竹書紀年
曰燕人伐趙圍濁鹿趙靈王及代人救濁鹿敗燕師
于勺梁者也今廣昌東嶺之東有山俗名之曰濁鹿
羅地地(上下疑有脱文)不遠土勢相隣以此推之或近是矣
所未詳也博水又東南逕榖梁亭南又東逕陽城縣
散為澤渚渚水濖張(宋本作瀦漲)方數里匪直蒲筍是豐
實亦偏饒菱藕至若孌童丱(下疑漏角字)及弱年女子(楊慎)
(曰弱年女子女原作崽子改切楚人謂子曰崽今本妄改作女非是)或單舟採菱或叠
舸折芰長歌陽春愛深渌水掇拾者不言疲謠詠者
自(自下疑有脱文朱云疑漏相和二字)于時行旅過矚亦有慰於羈望
矣世謂之為陽城澱也陽城縣故城近在西北故陂
得其名焉郡國志曰蒲隂縣有陽城者也今城在縣
東南三十里其水又伏流循瀆届清梁亭西北重源
又發博水又東逕自堤亭南又東逕廣望縣故城北
漢武帝元朔二年封中山靖王子劉忠為侯國(漢書表元)
(朔二年封中山靖王子忠為廣望侯史表作望廣侯劉安中)又東合堀(一作崛)溝溝
上承清梁陂又北逕清源城東即將梁也漢武帝元
朔二年封中山靖王子劉朝平為侯國(史漢表劉朝平封將梁侯)
其水東北入博水博水又東北左則濡水注之水出
蒲隂縣西昌安郭南中山記曰郭東有舜氏甘泉有
舜及二妃祠稽諸傳記無聞此處世代久遠異說之
來於是乎在矣其水自源東逕其縣故城南枉渚廻
湍率多曲復亦謂之為曲逆水也張晏曰湍水於城
北曲而西流是受此名故縣亦因水名而氏曲逆矣
春秋左傳哀公四年齊國夏伐晉取曲逆是也(左傳哀公)
(四年十二月國夏伐晉取邢任欒鄗逆畤隂人盂壺口)漢高帝擊韓王信自代
過曲逆上其城望室宇甚多曰壯哉吾行天下唯雒
陽與是耳詔以封陳平為曲逆侯王莽更名順平濡
水又東與蘇水合水出縣西南近山東北流逕堯始
亭南又東逕其縣入湍湍水又東得蒲水口水出西
北蒲陽山西南流積水成淵東西一百步南北百餘
步深而不測其水又東南流水側有古神祠世謂之
為百祠亦曰蒲上祠所未詳也又南逕安陽亭東晉
書地道記曰蒲隂縣有安陽關蓋安陽關都尉治世
俗名斯川為安陽壙蒲水又東南歴壙逕安陽關下
名關睪為唐頭坂出關北流又東流逕夏屋故城實
中嶮絶竹書紀年曰魏殷臣趙公孫裒伐燕還取夏
屋城曲逆者也其城東側因河仍墉築一城世謂之
寡婦城賈復從光武追銅馬五幡於北平所作也世
俗音轉故有是名矣其水又東南流逕蒲隂縣故城
北地理志曰城在蒲水之隂漢章帝章和二年行廵
北岳以曲逆名不善因山水之名改曰蒲隂焉水右
合漁水水出北平縣西南魚山山石善巨焉(上下疑有譌字)
水發其下故世俗以物色名川又東流注于蒲水又
東入濡故地理志曰蒲水蘇水並從縣東入濡水又
東北逕樂城南又東入博水自下博水亦兼濡水通
稱矣春秋昭公七年齊與燕會于濡水杜預曰濡水
出高陽縣東北至河間鄚縣入易水是濡水與雽池
滱易互舉通稱矣地理志曰博水東至高陽入河博
水又東北徐水注之水西出廣昌縣東南大嶺下世
謂之廣昌嶺嶺高四十餘里二十里中委折五廻方
得達其上嶺故嶺有五廻之名下望層山盛(疑作盤一作咸)
若蟻蛭實兼孤山之稱亦峻崠也(疑作峻崍)徐水三源竒
發齊寫一澗東流北轉逕東山下水西有御射碑徐
水又北流西屈逕南巖下水隂又有一碑徐水又隨
山南轉逕東崖下水際又有一碑凡此三銘皆翼對
層巖巖鄣深高壁立霞峙石文云皇帝以太延元年
十二月車駕東廵逕五廻之嶮途覽崇岸之竦峙乃
停駕路側援弓而射之飛矢踰于巖山刊石用讃元
功夾碑並有層臺三所即御射處也碑隂皆列樹碑
官名徐水屈東北逕郎山又屈逕其山南岑(疑衍)山岑
競舉若竪鳥翅立石嶄巖亦如劍杪極地噞之崇峭
漢武之世戾太子以巫蠱出奔其子遠遁斯山故世
有郎山之名山内有郎山碑事具文(一作事具于文)徐水又
逕郎山君子中觸鋒將軍廣(疑漏廟字)南廟前有碑晉惠
帝永康元年八月十四日壬寅發詔錫君父子法祠
其碑劉曜光初七年前穎丘太守郎宣北平太守陽
平邑振等共修舊碑刻石樹頌焉徐水又逕北平縣
縣界有漢熹平四年幽冀二州以戊子(此句有譌脱盖是二州争)
(境事聞于朝故詔書遣官令之立石標記耳)詔書遣翼(當作冀)州從事王球
幽州從事張㫰郡縣分境立石標界具揭石文矣徐
州(當作水或作川)又東南流歴石門中世俗謂之龍門也其
山上合下開開處高六丈飛水歴其間南出垂崖傾
瀾瀉注七丈有餘渀盪之音竒為壯猛觸石成井水
深不測素波白激濤襄四陸闞之者驚神臨之者駭
魄矣東南出山逕其城中有故碑是太白君碑郎山
君之元子也其水又東流漢光武追銅馬五幡於北
平破之順水北乘勝追北為其所敗短兵相接光武
自投崖下遇突騎王豐於是授馬進保范陽順水蓋
徐水之别名也徐水又東逕蒲城北又東逕清苑城
又東南與沈水出蒲西俗謂之泉頭水也地理志曰
北平縣有沈水東入河即是水也東逕其城又東南
左入徐水地理志曰東至高陽入河今不能也徐水
又東左合會曹水出西北水也寧縣(宋本作水出西北朔寧縣)曹
河澤東南流左合岐山之水水出岐山東逕邢安城
北又東南入曹河曹水又東南逕北新城縣故城南
河南又逕新城故城北此王莽之朔寧縣也曹水又
東入于徐水水又東南逕故城北俗謂之祭過城所
未詳也徐水又東流入博水地理志曰徐水出北平
東至高陽入于河(一作博)又東入滱地理志曰博水自
望都東至高陽入于河
又東北入于易
滱水又東北逕依城北世謂之依城河(今安州北有依城河)他
說無依城之名即古葛城也郡國志曰高陽有葛城
燕以與趙者也滱水又東北逕阿陵縣故城東(寰宇記阿)
(陵故城在莫州任丘縣東北二十里滱水枯瀆在縣西一里)王莽之阿陸也建武
二年更封左將軍任光為侯國滱水東北至長城注
于易水者也(長城在今順天府文安縣界易水有北易中易南易此中易受北易而合流者)
(寰宇記南易水自容城縣南流入瀛州高陽縣與滱水合南易一名雹水)
禹貢錐指曰以今輿地言之渾源靈丘廣昌(並属山西)
(大同府)唐縣定州慶都祁州博野蠡縣高陽安州
新安(並屬直隸保定府)曲陽(屬正定府)任丘(屬河間府)文安(屬順天府)諸
州縣界中皆古滱水之所行也宋初猶未改自咸
平中何承矩興塘濼以限契丹戎馬之足於是始
引水歸北而文安之瀆遂空其後滱水仍自蠡縣
改流經肅寧河間雄縣任丘以至文安而不復北
行明時則又自雄縣改流入覇州保安界為玉帶
河不復入文安矣此恒水下流變徙之大略也
水經注集釋訂譌卷十一
