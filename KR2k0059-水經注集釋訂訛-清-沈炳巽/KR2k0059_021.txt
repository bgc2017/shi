水經注集釋訂訛卷二十一
歸安沈炳巽撰
汝水
汝水出河南梁縣勉鄉西天息山(梁縣今為南陽府汝州)
地理志曰出高陵山即猛山也亦言出南陽魯陽縣
之大孟山(孟當作盂下同明一統志大盂山在魯山縣西南七十里山頂低窪四圍若城俗呼)
(為大圍城小圍城山)又言出弘農盧氏縣還歸山博物志曰汝
出燕泉山並異名也余以永平中蒙除魯陽太守會
上臺下列山川圖以方誌參差遂令尋其源流此等
既非學徒難以取悉既在遘見不容不述今汝水西
出魯陽縣之大盂山黃柏谷巖鄣深高山岫䆳密石
徑﨑嶇人跡裁交西即盧氏界也其水東北流逕太
和城西又東流逕其城北左右深松列植筠柏交蔭
尹公度之所栖神處也(神仙傳尹軌字公度博學五經尤明天文星氣河洛䜟緯)
(晚乃學道常服黃精日三合許年數百歲腰佩漆竹筒十數枚中皆有藥言可辟兵疫又能銷鉛為銀銷)
(錫為金後到太和山中仙去)又東届堯山西嶺下水流兩分一水
東逕堯山南為滍水也即經所言滍水出堯山矣一
水東北出為汝水歷蒙柏谷(何氏云以下文觀之則上文之黃亦當作蒙)
左右岫壑爭深山阜競高夾水層松茂柏傾山蔭渚
故世人以名也津流不已北歷長白沙口狐白溪水
注之夾岸沙漲若雪因以取名其水南山(當作出)狐白
川北流注汝水又東北趣狼臯山者也(狼臯山一名鳴臯山在汝)
(州西南六十里)
東南過其縣北
汝水自狼臯山東出峽謂之汝阨也東歷麻解城北
故鄤鄉城也謂之蠻中左傳所謂單浮餘圍蠻氏蠻
氏潰者也杜預曰城在河南新城縣之東南伊洛之
戎陸渾蠻氏城也俗以為麻解城非也盖蠻麻讀聲
近故也汝水又逕周平城南京相璠曰霍陽山在周
平城東南者也汝水又東與三屯谷水合水出南山
北流逕石碣東柱側刊云河南界又有一碣題言洛
陽南界碑柱相對旣無年月竟不知何代所表也其
水又北流注於汝水汝水又東與廣成澤水合水出
狼臯山北澤中安帝永初元年以廣成遊獵地假與
貧民元初二年鄧太后臨朝鄧隲兄弟輔政世士以
為文德可興武功宜廢寢蒐狩之禮息戰陣之法於
時馬融以(按融傳漏為字)文武之道聖賢不墜五才之用無
或可廢(後漢書馬融傳注云五才金木水火土也左𫝊曰宋子罕曰天生五材人並用之廢一)
(不可誰能去兵也)作廣成頌云大漢之初基也揆厥靈囿營
於南郊右矕三塗左枕嵩嶽面據衡隂箕背王屋浸
以波溠演以滎洛金山石林殷起乎其中神泉側出
丹水湼池怪石浮磬燿焜於其陂桓帝延熹元年校
獵廣成遂幸函谷關其水自澤東南流逕温泉南與
温泉水合温水殷(一作數)源揚波於川左泉上華宇連
蔭茨甍交池石沼錯落其間順(宋本作頥)道者多歸之其
水東南流注廣成澤水澤水又東南入於汝水汝水
又東得魯公水口水上承陽人城東魯公陂城古梁
之陽人聚也秦滅東周徙其君於此陂水東南流合
乎(宋本作于)澗水水出北山南流注之又亂流注於汝水
汝水之右有霍陽聚汝水逕其北東合霍陽山水水
出南山杜預曰河南梁縣有霍山者也其水東北流
逕霍陽聚東世謂之華浮城非也春秋左傳哀公四
年楚侵(左傳作襲)梁及霍服虔曰梁霍周南鄙也建武二
年世祖遣征虜將軍祭遵攻蠻中山賊張滿時厭新
柏華餘賊合攻得霍陽聚即此(後漢書祭遵傳建武二年拜征虜將軍入)
(箕關南擊厭新柏華蠻中賊東觀漢記曰柏華聚也時新城山賊張滿據險隘遵攻之絶其糧道滿數挑)
(戰遵堅壁不出而厭新柏華餘賊復與滿合遂攻得霍陽聚遵乃分兵擊破降之)水(水上疑漏霍字)
又逕梁城西按春秋周小邑也於戰國為南梁矣故
經云汝水逕其縣北俗謂之治城非也以北有注城
故也今置治城縣治霍陽山水又東北流注於汝水
汝水又右合三里水水北出梁縣西北而東南流逕
其縣故城(廢梁縣在今汝州子城東在隋承休縣又有梁縣在西南四十五里)西故單
孤聚也(單孤當作&KR1222;狐史記周本紀秦遷西周公於&KR1222;狐徐廣曰&KR1222;音憚&KR1222;狐與陽人聚相近在)
(洛陽南百五十里梁新成之間明一統志在河南府城外五十里)地理志云秦滅西
周徙其君於此因乃縣之杜預曰河南縣西南有梁
城即是縣也水又東南逕注城南司馬彪曰河南梁
縣有注城史記魏文侯三十二年敗秦於注者也又
與一水合水發注城東坂下東南流注三里水三里
水又亂流入於汝汝水又東逕成安縣故城北按地
理志潁川郡有成安縣侯國也史記建元以來功臣
侯者年表曰漢武帝元朔五年校尉韓千秋擊南越
死封其子韓延年為成安侯即此邑矣世謂之白泉
城非也俗謬耳汝水又東為周公渡藉承休之徽號
而有周公之嘉稱也汝水又東黃水注之水出梁山
東南逕周承休縣故城東為承休水縣故子南國也
漢武帝元鼎四年幸雒陽廵省豫州觀於周室邈而
無祀詢問耆老乃得孽子嘉封為周子南君以奉周
祀(漢書恩澤侯表武帝元鼎四年封姬嘉為周子南君再傳以罪棄市其弟延年紹封元帝初元五年)
(更封為周承休侯)按汲冢古文謂衛將軍文子為子南彌矣
(矣當作牟檀弓衛將軍文子名彌牟)其後有子南勁紀年勁(紀年勁三字史記注)
(中無)朝於魏後惠成王如衛命子南為侯秦并六國衛
最後滅疑嘉是衛後故氏子南而稱君也(自按汲冢以下至稱)
(君也止係史記周本紀周子南君臣瓉註中語)初元五年為周承休邑(周承休故)
(城在今汝州東隋曰承休縣唐又改為梁縣)地理志曰侯國也元帝置元
始二年更曰鄭公王莽之嘉荑(按漢志作莽曰嘉美)也故汝渡
有周公之名蓋籍邑以納稱也謂之黃城水曰黃水
皆非也其水又東南逕白茅臺東又南逕梁瞿鄉西
世謂之期城非也(括地志云周承休城一名梁崔塢在汝州梁縣東北二十五里)按
漢書世祖自潁川在梁瞿鄉馮魴先詣行所即是邑
也水積為陂世謂之黃陂東轉逕其城南東流右合
汝水
又東南潁川郟縣南(今屬南陽府)
汝水又東與張磨泉合水發北阜春夏水盛則南注
汝水汝水又東分為西長湖湖水南北五十餘步東
西三百步汝水又東扈澗水北出大劉山南逕水蓼
堆東郟城西南流入於汝汝水又右迤為湖湖水南
北八九十步東西四五百步俗謂之東長湖湖水下
入汝古養水也水出魯陽縣(今為南陽府魯山縣)北將孤山北
長岡下數泉俱發東歷永仁三堆南又東逕沙川世
謂之沙水(明一統志沙河源出魯山縣吳大嶺流逕舞陽縣會澧水灰綿封等河東逹黃河)
歷山符壘北又東逕沙亭南故養隂里也司馬彪郡
國志曰襄城有養隂里京相璠曰在襄城郟縣西南
養水名也俗以是水為沙水故亦名之為沙城非也
又城處水之陽而以隂為稱更用惑焉但流雜間居
□溉平移(一作築溉頻移宋本作裂漑互移)致今川渠異容津途改
狀故物望疑焉又右會董溝水(宋本作董清水)水出沛公壘
西六十許步(沛公壘在汝州東北大劉山南漢高帝入關駐此世祖西征亦駐此故山有大)
(劉小劉之稱)盖漢祖入關往征(一作往往)是由故地擅斯目矣
其水東北注養養水又東北入東長迪(一本無迪字)湖亂
注(注上疑有流字)汝水縣(宋本作也)汝水又逕郟縣故城南春秋
昭公十九年楚令尹子瑕之所城也滶水注之水出
魯陽縣之將孤山東南流許慎云水出南魯陽入父
城(在今汝州東南父城堡本殷時應國左傳楚成父城即此漢置縣屬潁川郡)從水敖聲
呂忱字林亦言在魯陽滶水東入父城縣與柏水(宋本)
(作桓水下同)會柏水出魯陽北山水有二源奇(疑作岐)導(二字)
(疑有譌誤)於賈復城(在汝州東南一百餘里一名通鴉城)合為一瀆逕賈復
城北復南擊郾所築也(後漢書賈復傳時更始郾王尹尊及諸大將在南方未降)
(者尚多帝召諸將議兵事未有言沈吟允之乃以檄投地曰郾最強宛為次誰當擊之復率然對曰臣請)
(擊郾帝笑曰執金吾擊郾吾復何憂遂連破之月餘尹尊降盡定其地)俗語訛謬謂之
寡婦城水曰寡婦水北瀆水有窮通故有枯渠之稱
焉其水東北流至父城縣北右注滶水亂流又東北
至郟入汝汝水東南左合藍水水出陽翟縣重嶺山
東南流逕紀氏城西有增臺記紀氏臺(在今汝州東百餘里)續
漢書曰世祖車駕西征盗賊羣起郟令馮魴為賊延
裒所坎力屈上詣紀氏羣賊自降即是處(後漢馮魴傳魴有方)
(略建武三年拜虞令以威信稱遷郟令潁川盗賊羣起郟賊延褒等衆三千餘人攻圍縣舍魴率吏士七)
(十餘人力戰連日弩矢盡城䧟魴乃遁去帝至潁川魴詣行在所帝知魴力乃嘉之曰此健令也)在
郟城東北十餘里其水又東南流逕黃阜東而南入
汝水汝水又東南流又與白溝水合水出亭城西而
南逕夏亭城西又南逕龍城西城西北即摩陂也縱
廣可一十五里魏青龍元年有龍見於郟之摩陂明
帝幸陂觀龍於是改摩陂曰龍陂其城曰龍城其水
又南入於汝水又東(又東上當有汝水字)南與龍山水會水出
龍山龍溪北流際父城縣故城東昔楚平王大城城
父以居太子建故杜預曰即襄城之城父縣也(朱本云按)
(漢志潁川有父城縣而沛郡有城父縣此注自說潁川之父城乃忽引楚平城父事故并舉說苑㐮城君)
(與黃帝㐮城問塗以實杜註豈父城與城父本為一耶)馮異據之以降世祖用
報巾車之恩也(後漢書馮異傳異字公孫潁川父城人漢兵起異以郡掾監五縣與父城)
(長苗萌共城守為王莽拒漢光武略地潁川攻父城不下屯兵巾車鄉異間出行屬縣為漢兵所執光武)
(召見異曰異一夫之用不足為強弱有老母在城中願歸據五城以效功報德光武曰善)其水又
東北流與二水合俱出龍山北流注之又東北入於
汝水汝水又東南逕襄城縣故城南王隠晉書地道
記曰楚靈王築劉向說苑曰襄城君始封之日服翠
衣帶玉佩徙倚於流水之上即是水也楚大夫莊辛
所說處(說苑云㐮成君衣翠衣帶王劍履縞寫立于遊水之上楚大夫莊辛過而說之遂拜謁曰)
(臣願把君之手其可乎㐮成君忿而不言莊辛曰君獨不聞鄂君子晢有感于越人之歌乎襄城君乃奉)
(手而進之)後乃縣之吕后元年立孝惠後宫子弘為侯國
(按史記高后元年封孝惠子義為㐮成侯今云弘誤)王莽更名相成也黃帝嘗
遇牧童於其野(莊子云黃帝將見大隗乎具茨之山至於㐮城之野七聖皆迷無所問途)
(適遇牧馬童子問塗焉)故嵇叔夜讚曰竒矣難測襄城小童倦
遊六合來憩兹邦也其城南對氾城周襄王出鄭居
氾即是此城也春秋襄公二十六年楚伐鄭涉氾而
歸杜預曰涉汝水於氾城下也晉襄城郡治京相璠
曰周襄王居之故曰襄城也今置關於其下汝水又
東南流逕西不羹城南春秋左傳昭公十二年楚靈
王曰昔諸侯遠我而畏晉今我大城陳蔡不羹(音郎)賦
皆千乘諸侯其畏我乎東觀漢記曰車騎馬防以前
參藥勤勞省闥增封侯國襄城羹亭千二百(按傳作三百)
五十戶即此亭也汝水又東南逕繁丘城南而東南
出也
又東南過定陵縣北
湛水出犨縣北(今魯山縣東南有犨城廢縣漢縣屬南陽郡隋曰犨城縣屬㐮城郡)魚
齒山西北(在汝州東南五十里)東南流歴魚齒山下為湛浦方
五十餘步春秋襄公十六年晉伐楚報揚梁之役楚
公子格及晉師戰於湛阪(杜預曰襄城昆陽縣北有湛水東入汝)楚師
敗績遂侵方城之外今水北悉枕翼山阜於父城東
南湛水之北山有長阪蓋即湛水以名阪故有湛阪
之名也湛水又東南逕蒲城北京相璠曰昆陽縣北
有蒲城蒲城北有湛水者是也漢(疑作湛)水又東於汝
水九曲北東入汝杜預亦以是水為湛水矣周禮荆
州其浸潁湛鄭玄云未聞蓋偶有不照也今考地則
不乖其土言水則有符經文矣汝水又東南逕定陵
縣故城北漢成帝元延三年封侍中衛尉淳於長為
侯國王莽更之定城矣東觀漢記曰光武擊王莽二
公還到汝水上於涯以手飲水澡頰塵垢謂傅俊曰
今日疲倦諸君寧憊也(當作耶)即是水也水右則滍水
左入焉左則百尺溝出矣溝水夾岸層崇亦謂之為
百尺堤也自定陵城北通潁水於襄城縣潁盛則南
播汝佚則北注溝之東有澄潭號曰龍淵在汝北四
里許南北百步東西二百步水至清深嘗不耗竭佳
饒魚筍湖溢則東注漷水矣汝水又東南昆水注之
水出魯陽縣唐山東南流逕昆陽縣故城西(在今葉縣南)
更始元年王莽徵天下能為兵法者選練武衛招募
猛士旌旗輜重千里不絶又驅諸獷獸虎豹犀象之
屬以助威武自秦漢出師之盛未嘗有也世祖以數
千兵激之陽闕(按後漢書光武紀當作徼之於陽關注聚名也)諸將見尋邑
兵盛反走入昆陽世祖乃使成國上公王鳳廷尉大
將軍王常留守夜與十三騎出城南門收兵於郾尋
邑圍城數千重(本紀作數十重)雲車十餘丈瞰臨城積弩亂
發矢下如雨城中人負戶而汲王鳳請降不許世祖
帥營部俱進頻破之乘勝以敗死三千人徑衝尋邑
兵敗其中堅於是水之上遂殺王尋城中亦鼓譟而
出中外合勢震呼動天地會大雷風屋瓦皆飛莽兵
大潰昆水又屈逕其城南世祖建武中封侍中傅俊
為侯國故後漢郡國志有昆陽縣蓋藉水以氏縣也
昆水又東逕定陵城南又東注汝水汝水又東南逕
竒雒(一作頟)城西北今南潁川郡治也濆水出焉世亦
謂之大㶏水爾雅曰河有雍汝有濆然則濆者汝别
也故其下夾水之邑猶流汝陽之名是或濆㶏之聲
相近矣亦或下合㶏潁兼統厥稱耳
又東南過郾縣北
汝水逕竒頟城西東南流其城衿帶兩水側背䨇流
汝(汝下當有水字)又東南流逕郾城西東南流其城衿帶兩
水(自城西以下十一字已見上文此應節去)縣故城北故魏下邑也史記
楚昭陽伐魏取郾是也汝水又東得醴(班志雉縣作澧)水口
水出南陽雉山亦云導源雉衡山即山海經云衡山
也郭景純以為南嶽非也馬融廣成頌曰面據衡隂
指謂是山在雉縣(按漢志雉縣下引太康地志云即陳倉人所逐二童子名寳鷄者雄)
(止陳倉為石雉止此縣故名雉縣)界故世謂之雉衡山依山海經不
言有水焉然醴水東流歷唐山下即高鳳所隠之山
也(後漢書逸民傳高鳳字文通南陽葉人教授業於西唐山中年老執志不倦隠身漁釣於家明一)
(統志唐子山一名西唐山在唐縣南一百里漢高鳳隐居處唐因此山置唐州)醴水又東南與
臯水合水發臯山郭景純或作章山東流注于醴水
醴水又東南逕唐城北南入城而西流出城城蓋因
山以即稱矣醴水又屈而東南流逕葉縣故城北(今屬)
(南陽府)春秋昭公十五年許遷於葉者也楚盛周衰控
覇南土欲爭強中國多築列城於北方以逼華夏故
號此城爲万城或作方字唐勒奏土論曰我是楚也
世覇南土自越以至葉垂弘境萬里故號曰万城
余按春秋屈完之在邵陵對齊侯曰楚國方城以
為城杜預曰方城山名也在葉南未詳孰是楚惠王
以封諸梁子號曰葉公城即子高之故邑也葉公好
龍神龍下之河東王喬之為葉令也每月望常自詣
朝堂(後漢書作詣臺朝帝)帝怪其來數而不見車騎顯宗密令
太史伺望之言其臨至輙有雙鳬從東南飛来於是
候鳬至舉羅張之但得一隻舄乃詔尚方診視則四
年中所賜尚書官屬履也每當朝時禁門下鼓不擊
自鳴聞於京師後天下玉棺於堂前吏民推排終不
搖動喬曰天帝獨欲召我耶乃沐浴服飾寝其中蓋
便立覆宿昔葬於城東土自成墳其夕縣中牛皆流
汗喘乏而人無知者百姓為立廟號葉君祠牧守每
班錄皆先謁拜之吏民祈禱無不如應若有違犯亦
立能為祟帝乃迎取其鼓置都亭下略無復聲焉或
云即古仙人王喬也是以干氏書之於神化(王喬事具見後)
(漢書方術傳本出干寳搜神記神化篇)醴水又逕其城東與燒車水合
水西出苦菜山東流側葉城南而下注醴水(朱本作澧下同)
醴水又東逕葉公廟北廟前有公子高諸梁碑(皇覧云葉)
(縣西北去城三里葉公諸梁冡近縣祠之曰葉公丘)舊秦漢之世廟道有䨇闕
几筵黃巾之亂殘毁頽闕魏大和景初中令長脩飾
舊宇後長汝南陳晞以正始元年立碑碑字破落遺
文殆存事見其碑醴水又東與葉西陂水會縣南方
城山屈完所謂楚以(一作國)方城以為城者也山有湧
泉北流畜之以為陂故塘方二里陂水散流又東逕
葉城南而東北注醴水醴水又東注葉陂陂東西十
里南北七里二陂並諸梁之所堨也陂水又東逕潕
(漢志作舞)陽縣故城北(舞陽縣今屬南陽府其故城在今唐縣東北)又東逕定
陵城南東與芹溝合其水導源葉縣東逕潕陽城北
又東逕定陵縣南入(疑作又)東南流注醴其水逕流昆
醴之間纏絡四縣之中疑即吕忱所謂涀水也今於
定陵更無别水唯是水可當之澧水東逕郾縣故城
南左入汝山海經曰澧水東流注於涀水也(按山海經曰雅)
(山澧水出東流注於視水箴山視水出焉注云或曰宜為瀙水瀙水今在南陽也)汝水又東
南流逕鄧城西春秋左傳桓公二年蔡侯鄭伯會於
鄧者也汝水又東南流潕水注之(山海經朝歌之山潕水出焉注云音)
(武今在南陽舞陽縣)
又東南過汝南上蔡縣西(上蔡縣今屬河南汝寧府)
汝南郡楚之别也漢高帝四年置王莽改郡曰汝濆
(漢志作莽曰汝汾)縣故蔡國周武王剋殷封其弟叔度於蔡
世本曰上蔡也九江有下蔡故稱上竹書紀年曰魏
章率師及鄭師伐楚取上蔡者也建安元年安帝封
鄧隲為侯國(建安乃獻帝年號非安帝按後漢書鄧禹傳安帝永初元年封鄧隲為上蔡侯)
汝水又東逕玄瓠(宋本作縣瓠下同今汝寧府北門外有懸瓠池)城北王智
深云汝南太守周矜起義於玄瓠者是矣今豫州刺
史汝南郡治城之西北汝水枝别左出西北流又屈
西東轉又西南會汝形若垂瓠耆彦云城北名焉(上下)
(疑有譌字)灣中有地數頃上有栗園栗小殊不並固安之
實也(魏都賦云信都之棗故安之栗注云故安屬范陽出御栗)然歲貢三百石以
充天府水渚即栗州(疑作洲)也樹木高茂望若屯雲積
氣矣林中有栗堂射埻甚閒敞牧宰及英彥多所遊
薄其城上西北隅高祖以太和中幸懸瓠平南王肅
起高臺於小城建層樓於隅阿下際水堨(一作湄)降栗
渚左右列榭四周參差競峙竒為嘉觀也
又東南過平輿縣南(按漢志平輿縣屬汝南郡故城在今汝寧府東汝水南)
溱水出浮石嶺北青衣山亦謂之表(疑作青)衣水也(明一)
(統志溱水源出開封府密縣)東南逕朗陵縣故城西(故城在汝寧府羅山縣西)
(南三十里)應劭曰西南有朗陵山縣以氏焉世祖建武中
封城門校尉城宫(當作臧宫後漢書臧宫傳建武十五年封朗陵侯)為侯國
也溱水又南屈逕其縣南又東北逕北宜春縣故城
北(漢志汝南郡有宜春縣後漢郡國志作北宜春故城在今汝寧府西南)王莽更名之
為宣孱也豫章有宜春故加北矣永元三年安帝封
后父侍中閻暢為侯國(永元乃和帝年號非安帝按後漢書皇后紀安帝元初三)
(年封后父閻暢為北宜春侯)溱水又東北逕馬香城北又東北入
汝汝水又東南逕平輿縣南安成縣故城北(在今汝寧府城)
(東南)王莽更名至成也漢武帝元光六年封長沙定王
子劉倉為侯國矣汝水又東南汶(孫云當作陂)水注之水
首受愼水於愼(何氏云愼當作滇漢志愼陽下注云闞駰曰永平五年失印更刻遂誤水)
(為心)陽縣故城(在今汝寧府城南八十里)南陂陂水兩分一水自陂
北逕(宋本作遶)愼陽城四固(一作圍)城塹潁川荀淑遇縣人
黃叔度於逆旅與語移日(原本譌曰)曰子吾師表也范曄
論曰黃憲言論風旨無所傳聞(原本譌文)然士君子見之
者靡不深服(後漢書作服深)遠去疵吝將以道周性全無得
而稱乎塹水又自瀆東北流注七陂一水自陂東北
流積為同陂陂水又東北又結而為陂世謂之窖陂
陂水上承愼陽縣北陂東北流積而為土陂陂水又
東為窖陂陂水又東南流注壁陂陂水又東北為太
陂陂水又東入汝汝水又東南逕平陵亭北又東南
逕陽遂鄉北汝水又東逕樂亭北春秋之棘櫟也杜
預曰汝隂新蔡縣東北有櫟亭今城在新蔡故城西
(今屬汝寧府)北半淪水汝水城(疑譌)北(宋本作故城西北城北半淪水汝水又東)
(南)又東南逕新蔡縣故城南昔管蔡間王室放蔡叔而
遷之其子胡能率德易行周公舉之為魯(宋本無魯字)卿
士以見於王王命之以蔡中吕(二字未詳)地也以奉叔度
祀是為蔡仲矣宋忠曰故名其地為新蔡王莽所謂
新遷者也世祖建武元年封吳國為侯國(按後漢書吳漢傳漢)
(於建武二十年薨子成嗣二十八年分漢封為三國成子旦為濯陽侯旦弟旴為筑陽侯成弟國為新蔡)
(侯則吳國新蔡之封乃二十八年今云元年誤)汝南先賢傳曰新蔡鄭敬字
次都為郡功曹都尉高懿聽事前有槐樹白露類甘
露者懿問掾屬皆言是甘露敬獨曰明府政未能致
甘露但樹汁耳懿不悅託疾而去汝水又東南左會
澺水水上承汝水别流於竒頟城東東南流為練溝
逕邵陵縣西東南流注至上蔡西岡北為黃陵陂陂
東流於上蔡岡東為蔡塘又東逕平輿縣故城南為
澺水縣舊沈國也有沈亭春秋定公四年蔡滅沈以
沈子嘉歸後以為縣史記曰秦將李信攻平輿敗之
者也建武三十年世祖封銚統為侯國(按後漢書銚期傳期卒謚)
(忠侯子丹嗣復封丹弟統為建平侯似非平輿或别有據也)於(宋本作本)汝南郡治昔
費長房為市吏見王壺公懸壺郡市長房從之因而
自遠同入此壺隠淪仙路骨謝懷靈無會而返雖能
役使鬼神而終同物化(費長房事具見後漢書方術傳)城南里餘有
神廟世謂之張明府祠水旱之不節則禱之廟前有
石碑文字紊碎不可復尋碑側有小石函按桂陽先
賢畫讚臨武張熹字季智為平輿令時天下大旱熹
躬雲東獲熹應(此句有譌誤朱本引宋本作熹躬雩未獲嘉應)乃積柴自焚
主簿崇小史張化從熹焚焉火旣燎天靈感應即澍
雨此熹自焚處也澺水又東南左迤為葛陂陂方數
十里水物含靈多所苞育昔費長房投杖於陂而龍
變所在也又劾東海君於是陂矣(後漢書方術傳費長房辭壺公歸翁)
(與一竹杖曰騎此任所之則自至既至可以杖投葛陂中也長房乘杖湏叟來歸投杖于陂顧視則龍也)
(後東海君來謁葛陂君因滛其夫人長房劾繫之三年而東海大旱長房至海上見其人請雨乃謂之曰)
(東海君吾前繫之葛陂今方出之使作雨也於是雨立注)陂水東出為鮦水(今在新蔡)
(縣漢因此水置鮦陽縣其故城亦在新蔡縣界)俗謂之三丈陂亦曰三嚴水
水逕鮦陽縣故城南應劭曰縣在鮦水之陽漢明帝
永平中封衛尉隂與(當作興後漢書隂識傳識弟興卒封興子慶為鮦陽侯)子
慶為侯國也縣有葛陵城建武十五年更名封經侯
銚丹為侯國(後漢書銚期傳期子丹嗣封安成侯後徙封葛陵侯今云經侯未詳)城之
東北有楚武王冢民謂之楚王瑟城(瑟城當作琴城按三十二卷注)
(云楚人謂冢為琴六安縣都陂中有大冢民傳曰公琴即臯陶冢也)城北祝社里下土
中得銅鼎銘曰楚武王是知武王𡑞也鮦陂東注為
富水水積之處謂之陂塘津渠交絡枝布川隰矣澺
水自葛陂東南逕新蔡縣故城東而東南流注於汝
水又東南逕下桑里左迤為横塘陂又東北為清陂
者也汝水又東南逕壺丘城北故陳也春秋左傳文
公九年楚侵陳尅壺丘以其服於晉是也汝水又東
與清陂合水上承慎水於慎陽縣之上慎陂右溝北
注馬城陂陂西有黃丘亭陂水於(疑作又)東逕新息亭
北又東為綢陂(一作綱阪)陂水又東逕新息縣(今為汝寧府息縣)
結為墻陂陂水又東逕遂鄉東南而為壁陂又東為
青陂陂東對大吕亭春秋外傳曰當成周者南有荆
蠻中吕姜姓矣(鄭語史伯語鄭桓公當成周者南有荆蠻申吕應鄧陳蔡隨唐)蔡平
侯始封也西南有小吕亭故此稱大也側陂南有青
陂廟廟前有陂漢靈帝建寧三年新蔡長河南緱氏
李言上請修復青陂司徒臣訓尚書臣襲奏可於洛
陽宫青陂東塘南樹碑碑稱青陂在縣坤地源起桐
柏淮川别流入於潺湲逕新息墻坡(宋本作阪)衍入褒信
界灌溉五百餘頃陂水又東分為二水一水南入淮
一水東南逕白亭北又東逕吳城南史記楚惠王二
年子西召太子建之子勝於吳勝入居之故曰吳城
也又東北屈逕壺丘東而北流注於汝水世謂之薄
溪水汝水又東逕裒信縣故城北而東注矣(今息縣東北有)
(褒信廢縣)
又東至原鹿縣
汝水又東南逕縣故城西杜預所釋地曰汝隂有原
鹿縣也
南入於淮
所謂汝口水側有汝口戍淮汝之交會也
水經注集釋訂訛卷二十一
