水經注集釋訂訛卷三十九
歸安沈炳巽撰
滙水深水鍾水耒水
洣水漉水瀏水㵋水
贛水廬水
匯水出桂陽縣盧聚(今衡州府桂陽州及廣州府連州連山縣皆漢桂陽縣地)
水出桂陽縣西北上驛山盧溪為盧溪水(明一統志盧溪在肇)
(慶府新興縣源出李峒嶺經盧村遶縣城東門外流至府城入大江)東南流逕桂陽縣
故城謂之匯水地理志曰匯水出桂陽南至四會(今屬)
(肇慶府)是也匯水又東南流出桂陽南至四會是嶠之
溪溪水下流歷峽南出是峡謂之真(疑作貞下同)女峽峽
西岸高巖名真女山(貞女山在四會縣西南一十里)山下際有石如
人形高七尺狀如女子故名貞女峡古來相傳有數
女取螺於此遇風雨晝晦忽化為石斯誠巨異難以
聞信但啓生石中摯呱空桑斯抑類矣物之變化寧
以理求乎(隋巢子淮南子並云禹娶塗山氏治鴻水通轘轅山化為熊塗山見之慙而去至嵩)
(高山化為石禹曰歸我子石破北方而生啟李彤四部云嵩山南有啟母祠郭景純云陽城西有啟母石)
(也吕覽云有侁氏女子採桑得嬰兒於空桑之中命曰伊尹孫子兵書云伊尹名摰)溪(溪下當有水字)
又合洭水洭水又東南入陽山縣(今屬廣州府)右合漣口
水源出縣西北一百一十里石塘村村之流水側有
豫章木本逕可二丈其株根猶存伐之積載而斧跡
若新羽族飛翔不息其傍衆枝飛散遠集鄉亦不測
所如惟見一枝獨往含洭水矣(洭水在英德縣西南四十里一名洸水下)
(流四十里為羅溪)漣水東南流注于洭水又東南流而又與
斟水合水導源近出(疑作山)東巖下穴口若井一日之
中十溢十竭信若潮流而注洭水洭水又南逕(漏縣名朱)
(本云漢志桂陽郡有含洭縣此疑脱含洭二字)縣故城西耆舊傳曰往昔縣
長臨縣輒遷擢超級太史逕觀言摯(疑譌朱本云當作城勢)使
然掘斷連罡流血成川城因傾陁遂即傾敗閣下大
鼓飛上臨武乃之桂陽追號聖鼓自陽山達乎桂陽
之武步驛所至循聖鼓道也其道如塹迄于鼓城矣
洭水又逕陽山縣南縣故含洭縣之桃鄉孫皓分立
為縣也洭水又南東流也
東南過含洭縣
應劭曰洭水東北入流瓉注漢書沅在武陵去洭遠
又隔湘水不得入沅洭水東南左合翁水(翁水源出翁源縣靈)
(地山西南流二百四十里至英德縣與湞水合流入廣州)水出東北利山湖湖水
廣圓五里潔踰凡水西南流注于洭謂之翁水口口
已下東岸有聖鼓枝即陽山之鼓枝也横在川側雖
衝波所激未嘗移動百鳥翔鳴莫有萃者船人上下
以篙撞者輒有瘧疾洭水又東南左合陶水水東出
堯山山盤紆數百里有赭嵓迭起冠以青林與雲霞
亂采山上有白石英山下有平陵有大堂基耆舊云
堯行宫所(所下疑有在字)陶水西逕縣北右注洭水(陶水明一統志)
(作桃溪在英德縣四十里源出堯山下流合洭水)洭水又逕含洭縣西王歆
之始興記曰縣有白鹿城城南有白鹿罡咸康中郡
民張魴為縣有善政白鹿來游故城及罡並即名焉
南出洭浦關為桂水
關在中宿縣洭水出關右合溱水謂之洭口山海經
謂之湟水徐廣曰湟水一名洭水出桂陽通四會亦
曰漼水也漢武帝元鼎元年路博德為伏波將軍征
南越出桂陽下湟水即此水矣桂水其别名也
深水出桂陽盧聚
吕忱曰深水一名䆳水導源盧溪西入營水亂流營
波同注湘津許慎云深水出桂陽南平縣也經書桂
陽者縣也本隸桂陽郡後割屬始興縣有盧溪盧聚山
在南平縣之南九疑山東也
西北過零陵營道縣南又西北過營浦縣南又西北過
泉陵縣西北七十里至燕室邪(疑邱)入于湘
水上有燕室邱亦因為聚名也其下水深不測號曰
龍泉
鍾水出桂陽南平縣部山北過其縣東又東北過宋渚
亭又北過鍾亭與雞水合
部山即部龍之嶠也五嶺之第三嶺也鍾水即嶠水
也庾仲初曰嶠水南入始興漼水注于海北入桂陽
湘水注于江是也雞水即桂水也雞桂聲相近故字
隨讀變經仍其非矣桂水出桂陽縣北界山山壁高
聳三面特峻石泉懸注瀑布而下北逕南平縣而東
北流屇鍾亭右會鍾水通為桂水也故應劭曰桂水
出桂陽東北入湘
又北過魏寧縣之東又東北入于湘(此句原本譌作下段經文今改正)
魏寧故陽安也晉太康元年改曰晉寧縣在桂陽郡
東一百二十里縣南西二面岨帶清溪桂水無出縣
東理蓋縣邑流移今古不同故也
耒水出桂陽郴縣南山
耒水發源出汝城縣(汝城縣本漢桂陽郡郴縣東晉折置汝城縣宋改為桂陽縣今)
(因之屬郴州耒水在縣境發源耒山西流會資興水又西北會郴水經衡州耒陽縣界注于湘)東烏
龍白騎山西北流逕其縣北西流三十里中有十四
瀨各數百步濬流奔急竹節相次亦為行旅泝涉之
艱難也又西北逕晉寧縣北又西左合清溪水口水
出縣東黃皮山西南流歷縣南又西北注於耒水汝
縣在郡東三百里餘山又在縣東耒水無出南山理
也
又北過其縣之西
縣有綠水(明一統志作醽醁泉在郴州興寧縣東一名酒官水)出縣東侯公西
北流而南屈注于耒謂之程鄉溪郡置酒官醖於上
下名曰程酒獻同酃也(酃湖在衡州府城東二十里荆州記長沙郡酃縣有酃湖)
(周迴三里取湖水釀酒酒極甘美湘中記湖水深八尺湛然綠色晉武帝嘗薦酃酒于太廟)耒水
又西黃水注之水出縣西黃芩山(明一統志在郴州城南三十六里郴)
(水所出一名黃廂山即五嶺之一從東第三騎田嶺也)山則騎田之嶠五嶺之
第二嶺也(按五嶺見後漢書吳祐及劉表傳注中俱引裴氏廣川記云大庾始安臨賀桂陽揭)
(陽是為五嶺鄧德明南康記曰大庾一也桂陽甲騎二也九真都龐三也臨賀萌渚四也始安越城五也)
(此云騎田之嶠恐誤)黃水東北流按盛弘之云衆山水出注於
大溪號曰横流溪溪水甚小冬夏不亁俗亦謂之為
貪泉飲者輒冒於財賄同於廣州石門貪流矣廉介
為二千石則不飲之昔吳隱之挹而不貪亂豈謂能
汙其真乎蓋亦惡其名也(晉書吳隱之傳隆安中隱之為廣州刺史未至州二)
(十里地名石門有水曰貪泉飲者懷無厭之欲隱之既至酌而飲之因賦詩曰古人云此水一㰱懷千金)
(試使夷齊飲終當不易心及在州清操益厲)劉澄之謂為一涯溪通四會
殊為孟浪而不悉也庾仲初云嶠水南入始(始下當有興字)
與溱水注海即黃岑水入武溪者也北水入桂陽湘
水注于大江即是水也又側千秋水注之水出西南
萬歲山(明一統志靈壽山舊名萬歲山在郴州南二十里千秋水發源于此以山名萬歲故水名)
(千秋云)山有石室室中有鍾乳山上悉生靈壽木溪下
即千秋水也水側民居號萬歲村其水下合黃水黃
水又東北逕其縣東右合除泉水水出縣南湘陂村
村有圓水廣圓可二百步一邊暖一邊冷冷處極清
綠淺則見石深則無底暖處水白且濁玄素既殊凉
暖亦異厥名除泉其猶江乘之半湯泉也(江乘地記云縣東南)
(三十五里有湯泉半冷半温共同一壑謂之半湯泉)水盛則瀉黃溪水耗則津
徑輒流郴舊縣也桂陽郡治也漢高帝二年分長沙
置地理志曰桂水所出因以名焉(地理志無此句不知何所本也今漢)
(志郴縣下云耒山耒水所出無桂水所出之文)王莽更名南平縣曰宣風項
羽遷義帝所築也縣南有義帝冡内有石虎因呼為
白虎郡東觀漢記曰茨充字子何為桂陽太守民惰
嬾少鹿(譌字)履足多剖裂茨教作履今江南知織履
皆充之教也(齊民要術云茨充為桂陽令俗不種桑無蠶織絲麻之利民惰窳少麄履足多)
(剖裂血出盛冬皆然燎炙充教民益種桑柘養蠶織履復令種苧麻數年之間大賴其利)黃溪東
有馬嶺山(在郴州城北七里又名蘇僊嶺)高六百餘丈廣圓四十許
里漢末有郡民蘇躭栖遊此山桂陽列僊傳云躭郴
縣人少孤養母至孝言語虚無時人謂之癡常與衆
兒共牧牛更直為帥錄牛無散每至躭為帥牛輒徘
徊左右不逐自還衆兒曰汝直牛何道不走邪躭曰
非汝曹所知即面辭母云受性應僊當違供養涕泗
又說(年上當有来字)年將疫疫死者略半穿一井飲水可得
無恙如是有哭聲甚哀見躭乘白馬還此山中百姓
為立壇祠民安歲登民因為馬嶺山(按列僊傳有躭既僊去後其母)
(死躭來山頭哭之人不見其形但聞哭聲今節去其母死云云但有如是有哭聲甚哀句似于上下文義)
(末足未審是道元所節抑屬後人刻本譌脱也又洞神傳云躭初去時告其母云明年大疫取庭前井水)
(飲之無恙果如其言闔門元吉母年百餘歲終鄉人共葬之聞山上有人哭聲服除乃止神僊傳云躭母)
(既終葬後州東北牛脾山紫雲蓋上有號哭聲知蘇君之神也因見白馬常在嶺上遂改牛脾山為白馬)
(嶺)黃水又北流注于耒(原本譌来)水謂之郴口耒水又西
逕華山之隂亦曰華石山孤峰特聳枕帶雙流東則
黃溪耒水之交會也耒水東流㳂注不得過其縣西
也兩岸連山石泉懸溜行者輒徘徊留念情不極巳
也
又北過便縣之西(今郴州治永興縣)
縣故惠帝封長沙王子吳淺為侯國(吳芮封長沙王淺乃芮子也)
王莽之便屏也縣界有温泉水在郴縣之西北左右
有田數十頃資之以漑常以十二月下種明年三月
穀熟度此水冷不能生苗温水所漑年可三登其餘
波散流入于耒水也(明一統志郴州城北二十里有温泉平地涌出如湯可以愈瘍)
(東流合郴水荆州記云郴縣西北有温泉其下流有田十數畝常于十二月下種來年三月榖登一歲三)
(熟)
又西北過耒陽縣之東
耒陽舊縣也蓋因水以制名王莽更名南平亭東傍
耒水水東肥南有郡故城縣有漢(疑作肥)水東出侯計
山(在今衡州耒陽縣東七十里肥水所出)其水清澈冬温夏冷西流謂
之肥川川之北右盧塘塘池八頃其深不測有大魚
常至五月輒一奮躍水涌數丈波襄四陸細魚奔迸
隨水登岸不可勝計又云大魚將欲鼓作諸魚皆浮
聚水側注西北逕蔡洲州西即蔡倫宅傍有蔡子池
(蔡倫宅在耒陽縣治西南内有蔡子池湘中記池南有石臼即倫舂紙臼唐别駕李懸以臼入貢)倫
漢黃門郎順帝之世擣故魚網為紙用代簡素自其
始也(東觀漢記黃門蔡倫作尚方紙所謂蔡侯紙也)
又北過酃縣東
縣有酃湖湖中有洲洲上民居彼人資以給釀酒甚
醇美謂之酃酒歲常貢之湖邊尚有酃縣故城治此
西北去臨承縣一十五里從省隸十三州志曰大别
水南出耒陽縣太山北至酃縣入湖也
北入于湘
耒水西北至臨承縣而右注湘水謂之耒口也
洣水出荼陵縣上鄉西北過其縣西(今屬長沙府)
水出江州安城郡廣興縣太平山西北流逕荼陵縣
之南漢武帝元朔四年封長沙定王子節侯訢之邑
也王莽更名聲鄉矣洣水又屈而過其縣西北流注
也地理志謂之泥水者也
又西北過攸縣南(今屬長沙府)
攸水出東南安城郡安復縣封侯山西北流逕其縣
北縣北帶攸溪蓋即溪以名縣也(攸水源出江西安福縣封侯山西流)
(逕鳳嶺至攸縣東與洣水合流又至荼陵江口入于湘)漢武帝元朔四年封長
沙定王子則為攸輿侯即地理志所謂攸縣者也攸
水又西南流入荼陵縣入于洣水也
又西北過隂山縣南
縣本陽山縣也縣東北猶有陽山故城即長沙孝王
子宗之邑也言其勢王故塹山堙谷改曰隂山縣縣
上有容水自侯曇山下注洣水謂之容口洣水又西
北逕其縣東又西逕歷口縣有歷水水有大水容一
百石水出于此水因以名曰容水下注洣水謂之歷
口洣水又西北與洋湖水會水出縣西北樂藪岡下
洋湖湖去罡七里湖水下注洣謂之洋湖口洣水東
北有峨山縣東北又有武陽龍尾山並僊者羽化之
處上有僊人及龍馬跡於其處得遺咏雖神栖白雲
屬想芳流藉念泉鄉遺咏在兹覽其餘誦依然息遠
匪直邈想霞蹤愛其文咏可念故端牘抽札以詮其
咏其略曰登武陽觀樂藪峨嶺千蕤洋湖口命蜚螭
駕白駒臨天水心踟蹰千載後不知如蓋勝賞神鄉
秀情超拔矣
又西北入于湘
漉水出醴陵縣(今屬長沙府)東漉山西過其縣南
醴陵縣高后四年封長沙相侯起為國縣南臨渌水
水東出安城鄉翁陵山余謂漉渌聲相近後人藉便
以渌為稱雖翁陵名異而即麓是同(明一統志渌水在醴陵縣學前)
(其水涌自地脉如絲如霧用白器入水酌而澄之其色深綠可以書字)
屈從縣西北流至漉浦注入于湘
瀏水出臨湘縣東南瀏陽縣(今屬長沙府)西北過其縣東北
與澇溪水合(瀏陽水在長沙府城北五里源出大圍山)
瀏水出縣東江州豫章縣首禆山道源西北流逕其
縣南縣憑溪以即名也又西北注于臨湘縣也
西入于湘
㵋水出豫章艾縣(今為南昌府寧縣)
春秋左氏傳曰吳公子慶忌諫夫差不納居於艾是
也王莽更名治翰
西過長沙羅縣西
羅子自枝江徙此世猶謂之為羅侯㵋水又西流積
而為陂謂之町湖也
又西逕累石山入于湘水
累石山在北亦謂之五木山山方尖如五木狀故俗
人藉以名之(五木者摴蒲之戲也李翺有五木經)山在羅口北㵋水又
在羅水南流注于湘謂之東町口者也
贛水出豫章南野縣(今為贛州信豐縣)西北過贛縣東(今贛州府治)
山海經曰贛水出聶都山東北流注于江入彭澤西
也班固稱南野縣彭水所發東入湖漢水庾仲初謂
大庾嶠水北入豫章注于江者地理志曰豫章水出
贛縣西南而北入于江蓋控引衆流總成一川雖稱
謂有殊言歸一水矣故後漢郡國志曰贛有豫章水
雷次宗云似因此水為其地名雖十川均流而此源
最遠故獨受名焉(按雷次宗豫章記曰十川均流而此源最遠所謂十川者贛廬牽淦)
(旴濁餘鄱僚循為十也此源謂贛水也九水俱入于贛水諸本作北源誤矣贛即豫章湖漢牽即南水濁)
(當作蜀循當作修淦僚則漢志所無道元悉從雷記聶都山在南安府崇義縣西南六十里王象章水)
(所經非所出也)劉澄之曰縣東南有章水西有貢水西是為
謬也縣治二水之間二水合贛字因以名縣焉劉氏
專以字說水而不知遠失其實矣豫章水導源東北
流逕南野縣北贛川石岨水急行難傾波委注六十
餘里逕贛縣東縣即南康郡治晉太康五年分廬江
立豫水右會湖漢水水出雩都縣(今屬贛州府)導源西北
流逕金鷄石其石孤竦臨水耆老云時見金雞出於
石上故石取名焉湖漢水又西北逕贛縣東西入豫
章水也(明一統志貢水漢志名胡漢水源出汀州新樂山經瑞金南入會昌北會雩都寧都諸水)
(至贛州府城北會于章水章水漢志名彭水源出南安府聶都山流至府城西環城而北會于貢水贛水)
(在府城北貢章二水合而為一故名今按酈元頗非之然近世皆宗其說以豫章為章水湖漢為貢水二)
(水合流自縣起至萬安縣凡十八灘惟黃公灘最險俗譌為惶恐灘)
又西北過廬陵縣西(今江西吉安府治及諸屬縣地故城在吉安府泰和縣闕八十里)
廬陵縣即王莽之桓亭也十三州志曰稱廬水西出
長沙安復縣(今吉安府安福縣本漢安平安成二縣地安平屬豫章郡安成屬長沙國後漢)
(改安平曰平都屬廬陵郡吳置安成郡治平都晉改為安復縣)武帝元光六年封長
沙定王子劉蒼為侯國即王莽之用成也吳寶鼎中
立以為安城郡東至廬陵入湖漢水也
又東北過石陽縣西(今廬陵縣北六十里有石陽故城晉廬陵郡治也)
漢和帝永平九年分廬陵立漢獻帝初平(一作興平)二年
吳長沙桓王立廬陵郡治此豫章水又逕其郡南城
中有井其水色半青半黃黃者如灰汁取作飲粥悉
皆金色而甚芬香(異物志云廬州城中有一井中有二色水半青半黃黃者如灰汁取)
(作麋粥皆金色土人呼灰汁為金因名為金井)
又東北過漢平縣南又東北過新淦縣西(今屬臨江府)
牽水西逕宜春縣漢武帝元光六年封長沙定王子
劉成為侯國王莽之循曉也(按漢志當作修曉)牽水又東逕
吳平縣(晉縣屬豫章郡)舊漢平也晉太康元年改為吳平矣
牽水又東逕新淦縣即王莽之偶亭而(疑譌)注于豫
章水湖漢及贛並通稱也又淦水出其縣下注于贛
水(漢志新淦縣下應劭曰淦水所出西入湖漢今臨江府清江縣東六十里有新淦故城)
又北過南昌縣西(今江西省治)
旴水出南宫縣(南宫當作南城漢志南城縣下旴水西北至南昌入湖漢)西北流
逕南昌縣南西注贛水又有濁水注之(濁漢志作蜀建成縣下蜀)
(水東至南昌入湖漢明一統志蜀水在今南昌府城西南六十里一名筠河自瑞州高安縣東流入南昌)
(境與闕水合合流吉安府亦有蜀水注云在泰和縣東與禾水勢湍急奔瀉如蜀江故名似是兩水)
(非同一源也)水出康樂縣故陽樂也濁水又東逕望蔡縣
(康樂望蔡皆屬漢縣)縣因汝南上蔡民萍居此土晉太康元年
改為望蔡縣濁水又東逕建成縣(今為臨江府治)漢武帝元
光四年(按表當作元朔四年)封長沙定王劉拾為侯國王莽更
之名曰多聚也縣出然石異物志曰石色黃白而理
疎以水灌之便熱以鼎著其上炊足以熟置之則冷
灌之則熱如此無窮元康中雷孔章入洛齎石以示
張公張公曰此謂然石於是乃知其名濁水又東至
南昌縣東流入于贛水贛水又歷白杜西有徐孺子
墓吳嘉禾中太守長沙徐熙於墓隧種松太守南陽
謝景於墓側立碑永安中太守梁郡夏侯嵩於碑傍
立思賢亭松大合抱亭世修治至今謂之聘君亭也
贛水又北歷南塘塘之東有孺子宅際湖南小洲上
(宋曾鞏徐孺子祠堂記章水北逕南昌城西歴白社其西有孺子墓又北歷南塘其東為東湖湖南小洲)
(上有孺子宅號孺子臺吳嘉禾中太守徐熙於孺子墓隧種松太守謝景于墓側立碑晉永安中太守夏)
(侯暠於碑傍立思賢亭世世修治至拓拔魏時謂之聘君亭今亭尚存而湖南小洲世不知其嘗為孺子)
(宅又嘗為臺也予為太守之明年始即其處結茒為堂圖孺子像祀以中牢率州之賓屬拜焉)孺子
名稚南昌人高尚不仕太尉黃瓊辟不就桓帝問尚
書令陳蕃徐稚袁宏誰為先後蕃答袁生公族不鏤
自彫至於徐稚傑出薄俗故宜為先桓帝備禮徵之
不至(後漢書徐穉傳桓帝問陳蕃曰徐穉袁閎韋著孰為先後蕃對曰閎生出公族聞道漸訓著長)
(於三輔禮義之俗所謂不扶自植不鏤自彫至於徐穉者爰自江南卑薄之域而角立傑出宜當為先)
太原郭林宗有母憂穉往弔之置生芻於廬前而去衆
不知其故林宗曰必孺子也詩云生芻一束其人如
玉吾無德以堪之年七十二卒贛水又逕谷(何氏改句)鹿
洲舊作大艑處(北堂書鈔云豫章城西有䑦&KR1139;洲去度支步可二里是吕蒙作䑦&KR1139;大艑)
(處廣雅䑦&KR1139;船也此作谷鹿未詳)贛水又北逕南昌縣城西於春秋
屬楚即令尹于蕩師于豫章者也秦以為廬江南部
漢高祖六年始命灌嬰以為豫章郡治此即灌嬰所
築也(何氏云灌嬰當作陳嬰漢書高惠功臣表堂邑侯陳嬰定豫章浙江都漸按何氏以意改陳)
(嬰恐非是灌嬰傳亦有定豫章之文則酈注恐不誤也又按通典豫章有灌嬰城亦云灌嬰所築)王
莽更名縣曰宜善郡曰九江焉劉歆云湖漢等九水
入彭蠡故言九江矣陳蕃為太守署徐稚為功曹蕃
在郡不接賓客唯穉來特設一榻去則懸之此即懸
榻處也建安中更名西安晉又名為豫章城之南門
曰松楊門門内有樟樹高七丈五尺大二十五圍枝
葉扶疎垂隂數畝應劭漢官儀曰豫章郡樹生庭中
故以名郡矣此樹嘗中枯逮晉永嘉中一旦更茂豐
蔚如初咸以為中宗之祥也禮斗威儀曰君政訟平
豫章常為生太興中元皇果興大業於南故郭景純
南郊賦云弊樟擢秀於祖邑是也以宣王祖為豫章
故也(晉書宣帝紀曾祖量字公度官豫章太守)贛水北出際西北歷度支
步是晉度支校尉立府處步即水渚也贛水又逕郡
北為津步步有故守要明(當作賈萌復漏廟字賈萌廟在今新建縣治北)與
安成侯張普爭地為普所害即日靈見津渚故民為
立廟焉(太平御覽引安成記云賈萌為豫章太守與安成侯張普爭境戰于新茨之野為普所害)
(與此正同而謝承漢書則云賈萌為豫章太守王莽簒漢舉兵誅莽不克而死與此異)水之西
岸有磐石謂之石頭津步之處也西行二十里曰散
原山疊障四周杳邃有趣晉隆安末沙門竺曇顯建
精舍於山南僧徒自遠而至者相繼焉西北五六里
有洪井飛流懸注其深無底舊說洪崕先生之井也
北五六里有風雨池言山高瀨激激著樹木樹木(二字)
(疑譌)霏散遠灑若雨西有鸞罡洪崕先生乘鸞所憩泊
也罡西有鵠嶺云王子喬控鶴所逕過也有二崕(疑當)
(作峯)號曰小簫(按項本作號曰大簫小簫)言簫史所遊萃處也雷次
宗云此乃繫風捕影之論據實本所未辨聊記奇聞
以廣井魚之聽矣又案謝莊詩莊嘗遊豫章觀井賦
詩言鸞罡四周有水謂之鸞陂似非虚論矣東(疑漏去字)
太湖(二字疑)十里二百二十六步北與城齊南緣迴折
至南塘本通大江增減與江水同漢永元中太守張
躬築塘以通南路兼遏此水冬夏不增減水至清深
魚甚肥美每於夏月江水溢塘而過居民多被水害
至宋景平元年太守蔡君西起堤開塘為水門水盛
則閉之内多則洩之自是居民少患矣贛水又東北
逕王步步側有城云是孫奮為齊王鎮此城之渚(吳志)
(孫奮字子揚權仲姬之子也太元二年立為齊王權薨諸葛恪秉政移奮南昌)今謂之王步
蓋齊王之渚步也郡東南二十餘里又有一城號曰
齊王城築道相通蓋其離宫也贛水又北逕南昌左
尉廨西漢帝時九江梅福為南昌尉居此後福一旦
捨妻子去九江傳云得僊贛水又北逕龍沙西沙甚
潔白高峻而陁有龍形連亘五里中舊俗九月九日
升高處也昔有人於此沙得故冡刻磚題云西去江
七里半筮言其吉卜言其凶而今此冡垂没于水所
謂筮短龜長也贛水又逕郴丘城下建安四年孫策
所築也(雷次宗豫章記云建安四年孫策破劉勲於潯陽欲謀取豫章太守華歆于郡下流一百)
(四十里臨江築椒丘城以備之江表傳云孫策在椒丘遣虞翻華歆即其地也今在南昌府城一百四)
(十里)贛水又歷釣圻邸閣下度支校尉治太尉陶侃移
置此也舊夏(二字疑譌)月邸閣前洲沒去浦遠景平元年
校尉豫章因運出之力(疑作别)於渚次聚石為洲長六
十餘丈洲裏可容數十舫贛水又北逕鄡陽縣(鄡陽漢屬)
(豫章郡晉屬鄱陽郡劉宋時廢故城在今饒州府西一百四十里)王莽豫章縣也餘
水注之水東出餘汗縣(今饒州府餘干樂平等縣)王莽名之曰治
干也餘水北至鄡陽縣注贛水贛水又與鄱水合水
出鄱陽縣東(今為饒州府治故城在府城東六十里)西逕其縣南武陽
鄉也地有黃金可采王葬改曰鄉亭孫權以建安十
五年分為鄱陽郡(水上當有鄱字)水又西流注於贛又有僚
水入焉其水導源建昌縣(今屬南康府)漢元帝永光二年
分海昏立僚水東逕新吳縣(今為南昌奉新縣)漢中平中立
僚水又逕海昏縣王莽更名宜生謂之上僚水又謂
之海昏江分為二水縣東津上有亭為濟渡之要其
水東北逕昌邑而東出豫章大江謂之曰慨(漏口字今南康)
(府建昌縣西六十里有昌邑城豫章大江謂潯陽江也)昔漢昌邑王之封海昏
也每乘流東望輒憤慨而還世因名焉(豫章記曰昌邑城東十三)
(里縣列江邊名慨口出豫章大江之口也)其一水枝分别注入于循(一作修水)
(按修循二字古通用)水也
又北過彭澤縣西(今南康府治及九江府彭澤縣)
循水出艾縣而東北逕豫章寧縣故西安也晉太康
元年更從今名循水又逕(疑衍)東北逕永循縣(今南康府)
(安義縣西南四十里有永修廢縣)漢靈帝中平二年立循水又東北
注贛水其水總納十川同溱(疑譌宋本作凑)一瀆俱注於彭
蠡也
北入于江
大江南贛水總納洪流東西四十里而清潭遠漲綠
波凝淨而會注于江川
禹貢錐指以今輿地言之贛水自湖廣郴州宜章
縣流入江西崇義縣界歷上猶南康(並屬南安府)贛縣
(贛州府治)萬安泰和廬陵吉水永豐(並屬吉安府)峡江新淦
清江(並屬臨江府)豐城至南昌入彭蠡湖(並屬南昌府)又北
歷星子都昌(並屬南康府)德化湖口(並屬九江府)注於大江
春夏時彭蠡浩蕩無涯及乎霜降水涸則贛川如
帶而巳此水自昔有南江之稱鄭康成說三江云
右會彭蠡為南江南史王僧辨傳陳霸先自嶺南
起兵討侯景出南江行至湓口胡三省曰贛水謂
之南江唐張九齡都督洪州有望江南入始興郡
路詩又有自豫章南還江上作云歸去南江水磷
磷見底清豫章水之為南江其来已久非宋人臆
說也
廬江水出三天子都北過彭澤縣西北入于江
山海經三天子都一曰天子鄣王彪之廬山賦叙曰
廬山彭澤之山也雖非五嶽之數穹隆嵯峨實峻極
之名山也孫放廬山賦曰尋陽郡南有廬山九江之
鎮也臨彭蠡之澤按平敞之原山圖曰山四方周四
百餘里疊鄣之巖萬仞懷靈抱異包諸僊跡豫章舊
志曰廬俗字君孝本姓匡父東野王共鄱陽令吳芮
佐漢定天下而亡漢封俗於鄡陽曰越廬君俗兄弟
七人皆好道術遂㝢精於洞庭(何氏改宫亭)之山故世謂
之廬山漢武帝南巡覩山以為神靈封俗大明公遠
法師廬山記曰殷周之際匡俗先生奚道(何氏據後漢書注改)
(受道)僊人其遊此山時人謂其所止為神僊之廬因以
名山矣又案周景式曰廬山匡俗字子孝本東里子
出周武王時生而神靈屢逃徵聘廬於此山時人敬
事之俗後化僊空廬尚存弟子覩室悲哀哭之旦暮
同烏號世稱廬君故山取號焉斯乃傳聞之談非實
證也故豫章記以廬為姓因廬以氏周氏遠師或託
廬墓為辭假憑虚以託稱二證旣違三情互爽按山
海經創志大禹記錄遠矣故海内東經曰廬山出三
天子都入江彭澤西是曰廬江之名山水相依互舉
殊稱明不因匡俗始正是好事君子強引此類用成
章句耳又按張華博物志曹著傳其神自云姓徐受
封廬山後吳猛經過山神迎猛猛語曰君王此山近
六百年符命巳盡不宜久居非據猛又贈詩云仰矚
列僊館俯察王神宅曠載暢幽懷傾蓋付三益此乃
神道之事亦有換轉理難詳矣吳猛隱山得道者也
尋陽記曰廬山上有三石梁長數十丈廣不盈尺杳
然無底吳猛將弟子登山過此梁見一翁坐桂樹下
以玉杯承甘露漿與猛又至一處見數人為猛設玉
膏猛弟子竊一寶欲以來示世人梁即化如指猛使
送寶還手牽弟子令閉眼相引而過其山川明淨風
澤清曠氣爽節和土沃民逸嘉遁之士繼響窟巖龍
潛鳳采之賢往者㤀歸矣秦始皇漢武帝及太史公
司馬遷咸升其巖望九江而眺鍾彭焉廬山之北有
石門水水出嶺端有雙石高竦其狀若門因有石門
之目焉水導雙石之中懸流飛㴻近三百許步下散
漫數十步上望之連天若曳飛練于霄中矣下有磐
石可坐數十人冠軍將軍劉敬宣每登陟焉其水歷
澗逕龍泉精舍南太元中沙門釋惠遠所建也其水
下入江嶺南即彭蠡澤西天子障也峰蹬險峻人跡
罕及(晉廬山諸道人遊石門詩序云石門在精舍南十餘里一名障山基連大嶺體絶衆阜闢三泉)
(之會並立而開流傾巖玄映其上蒙形表於自然故因以為名此雍廬山之一隅實斯地之奇觀皆傳之)
(於舊俗而未覩者衆將由懸瀨險峻人獸迹絶逕迴曲阜路阻行艱故罕經焉)嶺南有大道
順山而下有若畫焉傳云匡先生所通(一作遊)至江道
巖上有宫殿故基者三以次而上最上者極於山峰
山下又有神廟號曰宫亭廟故彭湖亦有宫亭之稱
焉余按爾雅云大山曰宫(何氏云爾雅以大山宫小山為句道元所引誤矣)
(按爾雅釋大山宫小山霍郭注宫圍繞之也宋邢昺疏曰小山在中大山在外圍繞之山形如此者名霍)
(非謂大山名宫小山名霍也據疏則道元所引固誤但酈是北魏時人邢是沛宋時人先後相去幾五百)
(年焉知不如酈氏作大山曰宫爲句乎豈先引在數百年之前者不可信而疏在數百年之後者反可信乎)
(况景純之注亦僅曰宮圍繞之也初無以大山圍小山之說邢疏近乎穿鑿若果以宫小山為句則霍上)
(當有曰字何之駁亦未允當兩存之可也)宫之為名蓋起於此不必一(疑譌)
由三宫也山廟甚神能分風擘流住舟遣使行旅之
人過必敬祀而後得去故曹毗咏云分風為貳擘流
為兩昔吳郡太守張公直自守徵還道遊廬山子女
觀祠婢指女戲妃像人其妻夜夢致聘怖而遽發明
引中流而船不行合船驚懼曰愛一女而合門受禍
公直不忍遂令妻下女於江其妻布席水上以其亡
兄女代之而船得進公直方知兄女怒妻曰吾何面
於當世也復下巳女於江中將度逕見二女於岸側
傍有一吏立曰吾廬君主簿敬君之義悉還二女故
干寶書之於感應篇焉山東有石鏡照水之所出有
一圓石懸崖明淨照見人形晨光初曜則延曜入石
豪細必察故名石鏡焉又有二泉常懸注若白雲帶
山廬山記曰白水在黃龍南即瀑布也水出山腹挂
流三四百丈飛湍林表望若懸素注處悉巨井其深
不測其水下入江淵廬山之南有上霄石高壁緬然
與霄漢連接秦始皇三十六年嘆斯岳遠遂記為上
霄焉上霄之南大禹刻石誌其丈尺里數今猶得刻石
之號焉湖中有落星石周迴百餘步高五丈上生竹木
傳云有星墜此因以名焉又有孤石介立太湖中周
迴一里竦立百丈矗然高峻特為瓌異上生林木而
飛禽罕集言其上有玉膏可採所未詳也耆舊云昔
禹治洪水至此刻石紀功或言秦始皇所勒然歲月
巳久莫能辨之也
水經注集釋訂訛卷三十九
