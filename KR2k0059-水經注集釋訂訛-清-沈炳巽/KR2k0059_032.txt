水經注集釋訂訛卷三十二
歸安沈炳巽撰
漻水蘄水決水泚水
泄水肥水施水沮水
漳水夏水羌水涪水
潼水涔水
漻水出江夏平春縣西(明一統志漻水源出江夏廢平春縣南過安陸入于溳)
漻水北出大義山南至厲鄉西賜水入焉水源東出
大紫山分為二水一水西逕厲鄉南水南有重山即
烈山也(烈山明一統志作厲山在德安府隨州城北一百八十里禮祭法云厲山氏之有天下也)
(其子曰農能植百榖注云厲山氏炎帝也起于厲山漢志南陽郡隨故厲國也皇甫謐云今隨之厲鄉荆)
(州記云山有二宂云是神農氏生處遂即于其地為神農社常年祀之)山下有一穴父
老相傳云是神農所生處也故禮謂之烈山氏水北
有九井子書所謂神農既誕九井自穿謂斯水也又
言汲一井則衆水動井今堙塞遺迹髣髴存焉亦云
鄉故頼國也有神農社賜水西南流入于漻即厲水
也賜厲聲相近宜為厲水矣一水出義鄉西南入隋
又注漻漻水又南逕隋縣注安陸也
南過安陸入于溳
蘄水出江夏蘄春縣(今為湖廣黃州府蘄水縣)北山
山即近(宋本作蘄)柳也水首受希水枝津西南流歷蘄山
出蠻中故以此蠻為五水蠻水即謂巴水也又赤亭
水西歸水蠻左馮居岨藉山川世為抄暴宋世沈慶
之于西陽上下誅伐蠻夷即五水蠻也(按宋書蠻夷傳西陽有巴)
(水蘄水希水赤亭水西歸水謂之五水蠻所在並深岨種落熾盛歷卋為盗賊北接淮汝南極江漢地方)
(數千里云云即此注所引今蠻左馮居以下似有訛脱故句難讀耳)
南過其縣西
晉改為蘄陽縣縣從江州置大陽戌後齊安郡移治
于此也
又南至蘄口南入于江
蘄水南對蘄陽洲入于大江謂蘄口洲上有蘄陽縣
徙(疑訛或有脱文)
决水出廬江雩婁縣(廢雩婁縣在今鳳陽府霍丘縣西南八十里)南大别山
(在霍丘縣西南八十里接河南固始縣界此另是一大别山非漢陽之大别山也)
俗名之為檀山峴蓋大别之異名也其水歷山委注
而絡其縣也
北過其縣東
縣故吳也春秋左傳襄公二十年(按左傳是襄公二十六年今云二十)
(年誤)楚子秦人侵吳及雩婁聞吳有偹而還是也晉書
地道記云在安豐縣之西南即其界也故地理志曰
決水出雩婁
又北過安豐縣東(今鳳陽府霍丘縣是其故地廢縣在夀州南六十里漢屬六安國今為安)
(豐鄉)
決水自雩婁縣北逕鷄備亭春秋昭公二十三年吳
敗諸侯之師于雞父者也(杜預注曰雞父楚地安豐縣南有雞備亭)安豐
縣故城今邊城郡治也王莽之美豐也(漢志作美豐原本作美風)
世祖建武八年封大將軍凉州牧竇融為侯國晉立
安豐郡決水自縣西北流逕蓼縣故城東(在今夀州南安豐鄉)
又逕其北漢高帝六年封為孔侯國也(也字疑衍按漢書功臣表)
(封孔藂為蓼侯則此脱藂字亦當作封孔藂為侯國)世謂之決水也決水又西
北灌水注之其水𨗳源廬江金蘭縣西北東陵鄉太
蘇山即灌水也許慎曰出雩婁縣俗謂之澮水也禇
先生所謂神龜出于江灌之間嘉休之中蓋謂此水
也(按史記龜筴傳作江淮之間)灌水東北逕蓼縣故城西而北注
決水也故地理志曰決水北至蓼入灌(漢志作入淮)灌水
于蓼亦入決春秋宣公八年冬楚公子滅舒蓼臧文
仲聞之曰臯陶庭堅不祀忽諸德之不逮民之無援
哀哉(按左傳文公五年冬楚公子燮滅蓼臧文仲聞之有臯陶庭堅不祀之嘆又宣公八年夏楚人)
(滅舒蓼自是兩事今混為一事似誤)決水又北右會陽泉水水受决水
東北流逕陽泉縣故城東故陽泉鄉也漢靈帝中封
太尉黃琬為侯國又西北流左入決水謂之陽泉口
也
又北入于淮
俗謂之決口非也斯決灌之口矣余往因公至于淮
津舟車所届次于決水訪其民宰與古名全違脉水
尋經方知決水(宋本作口)蓋灌澮聲相倫習俗害真耳
沘水(原作泚今從胡氏引漢志俱改作沘)出廬江灊縣(故城在今廬江縣南二里)西南
霍山東北(爾雅云大山宫小山曰霍郭注云宫謂圍繞之)
灊者山水名也開山圖灊(當作小)山圍繞大山為霍山
郭景純曰灊水出焉縣即其稱矣春秋昭公二十七
年吳因楚喪圍灊是也地理志曰沘水出沘山不言
霍山沘字或作渒沘水又東北逕博安縣泄水出焉
(明一統志淠河在六安州西一名白沙河本沘水出霍山北迤邐流從安豐界入于淮)
東北過六縣東(今為廬州府六安州)
淠水東北右會蹹鼓川水水出東南蹹川西北流左
注淠水淠水又西北逕馬享城西又西北逕六安縣
故城西(廢六安縣在今州治東今即其趾為州治)縣故咎陶國也夏禹封
其少子奉其祀今縣都陂中有大冢民傳曰公琴者
即臯陶冢也楚人謂冢為琴矣漢高帝元年别為衡
山國五年屬淮南文帝十六年復為衡山國武帝元
狩二年别為六安國王莽之安風也漢書所謂以舒
屠六晉太康三年廬江郡治淠水又西北分為二水
出焉又北逕五門亭西西北流逕安豐縣故城西晉
書地道記安豐郡之屬縣也俗名之曰安城矣又北
會濡水亂流西北注之
北入于淮
水之決會謂之沘口也
泄水出博安縣
博安縣地理志之博鄉縣也王莽以為揚陸矣(通鑑作都)
(陸胡三省注引水經注作揚陸云意者都陸即揚陸歟)泄水自縣上承沘水于
麻步川西北歷山(疑訛)濡溪謂之濡水也
北過芍陂西與沘水合
泄水自濡溪口安豐縣北流注于淠一謂之荷濡口
西北入于淮
亂流同國也(國宋本作歸)
肥水出九江成德縣廣陽鄉西
吕忱字林曰肥水出良餘山俗謂之連枷山亦或以
為獨山也北流分為二水施水出焉肥水又北逕獲
城東又北逕荻江東又(宋本作右)會施水枝津首受施水
于合肥縣(今廬州府治)城東西流逕成德縣注于肥水也
肥水别北過其縣西北入芍陂
肥水自荻邱北逕成德縣故城西王莽更之曰平阿
也又北逕芍陂東又北逕死馬塘東芍陂瀆上承井
門與芍陂更相通注故經言入芍陂矣肥水東北又
合閻潤水(宋本作肥水又北右合閻潤縣)上承施水于合肥縣北流
逕復道縣西水積為陽湖陽湖水自塘西北逕死雩
亭南夾横塘西注宋大始初豫州司馬劉順帥衆八
千據其城地以拒劉勔杜叔寳以精兵五千送粮死
雩劉勔破之此塘(宋書殷琰傳晉安王子勛反以琰為建武將軍豫州刺史長史龐道)
(隆司馬劉順參軍杜叔寳等泣勸琰同逆琰素無部曲門義不過數人無以自立受制于叔寳等太宗遣)
(輔國將軍劉勔進討順等率馬步八千人東據宛唐去夀陽三百里勔率衆軍並進去順數里立營會順)
(糧盡報叔寳送糧叔寳乃發車千五百乘載米餉順自以五千精兵防送之勔用軍副吕安國計遣精兵)
(間路出順後于横塘抄之力戰大破之伏尸徧野叔寳去米車奔走安國復夜燒米車驅牛二千頭而還)
水分為澗二洛澗出焉閻漿水注之水受芍陂陂水
上承澗水于五門亭南别為斷神水又東北流逕五
門亭東亭為衆(朱本作衆宋本作二)水之會也斷神水又東北
逕神迹亭東又北謂之豪水雖廣異名事實一水又
東北逕白芍亭東積而為湖謂之芍陂陂周一百二
十許里在夀春縣南八十里言楚相孫叔敖所造魏
太尉王陵與吳將張休交戰于芍陂即此處也(王陵當作)
(王淩魏志王淩傳正始初為征東將軍假節都督揚州諸軍事二年吳大將全琮數萬衆寇芍陂淩率諸)
(軍逆討與賊爭塘力戰連日賊退走進封南鄉侯是時淩尚未拜太尉及司馬宣王誅曹爽始進淩為太)
(尉假節鉞則所云魏太尉王陵皆誤)陂有五門吐納川流西北為香門
陂水北逕孫叔敖祠下謂之芍陂瀆又北分為二水
一水東注㴝漿漿水東逕黎漿亭南文欽之叛吳軍
北入諸葛緒拒之於㴝漿即此水也(魏志諸葛誕傳誕以王淩毋丘)
(儉等累見夷滅懼不自安甘露二年徵為司空遂舉兵反遣長史吳綱將少子靚至吳請救吳人大喜遣)
(將全懌等率衆三萬密與文欽俱來應誕吳將朱異再以大衆来迎誕等渡黎漿水云云今云諸葛緒拒)
(之于黎漿所未詳也疑當作諸葛誕之叛吳軍北入進屯黎漿水也)東注肥水謂之黎
漿水口
又北過夀春縣東
肥水自黎漿北逕夀春縣故城東為長瀨津津側有
謝堂北亭迎送所薄水陸舟車是焉萃止又西北左
合東溪溪水引瀆北山西南流逕𨗳公寺西寺側因
溪建刹五層屋宇閑敞崇虚携覺(疑訛當作嶕嶢)也又西南
流注于肥肥水又西逕東臺下臺即夀春外郭東北
隅阿之榭也東側有一湖三春九夏紅荷覆水引瀆
城隍水積成潭謂之東臺湖亦肥南播也肥水西逕
夀春縣城北右合北溪水𨗳北山泉源下注潄石頽
隍水上長林插天高柯負日出于山林精舍右山淵
寺左道俗嬉遊多萃其下内外引汲泉同七淨溪水
㳂注西南逕陸道士解(疑是廨)南精廬臨側川溪大不
為廣小足閑居亦勝境也溪水流注于肥水
北入于淮
肥水又西分為二水右即肥之故瀆遏為船官湖以
置舟艦也肥水左瀆又西(西下疑有逕字)石橋門北亦曰草
市門外有石梁渡此洲(宋本作北洲)洲上有西昌寺寺三
面阻水佛堂設三像真容竗相相服精煒(項本作偉)是蕭
武帝所立也寺西即船官坊倉光都水(朱曰史記齊世家云蒼兕)
(蒼兕揔爾舟楫王充論衡作蒼光云是水中獸也)是營是作湖北對八公山
山無樹木唯童阜耳山上有淮南王劉安廟劉安是
漢高帝之孫厲王長子也析(當作折)節下士篤好儒學
養方術之徒數十人皆為俊異焉多神仙秘法鴻寳
之道忽有八公皆鬚眉皓素詣門希見門者曰吾王
好長生今先生無住衰之術未敢相聞八公咸變成
童王甚敬之八士並能鍊金化丹出入無間乃與安
登山埋金于地白日昇天餘藥在器雞犬䑛之者俱
得上昇其所昇之處踐石皆陥人馬跡存焉故山即
以八公為目余登其上人馬之跡無聞矣唯廟像存
焉廟中圖安及八士像皆坐床帳如平生被服&KR0655;麗
咸羽扇裙帔巾壺枕物一如常居廟前有碑齊永明
十年所建也山有隠室石井即崔琰所謂余下夀春
登北嶺淮南之道室八公石井在焉亦云左吳與王
春𫝊生等尋安同詣玄洲還為著記號曰八公記都
不列其雞犬昇空之事矣按漢書安反伏誅葛洪明
其得道事僃抱朴子及神仙傳肥水又左納芍陂瀆
瀆水自黎漿分水引瀆夀春北逕芍陂門右北入城
昔鉅鹿時苗為縣長是其留犢處也(魏略云時苗為夀春令始至乘)
(兩黃特後歲餘牛生犢及去任留特與主簿曰是淮土所生也)瀆東有東都街街之
左道北有宋司空劉勔廟宋元徽二年建于東鄉孝
義里廟前有碑時年碑功方創齊永明元年方立沈
約宋書言太始元年豫州刺史殷琰反明帝假勔輔
國將軍討之琰降不犯秋毫百姓來蘇生為立碑文
過其實建元四年故吏顔幼明為其廟銘故佐龐埏
為廟讚夏侯敬友為廟頌並附刊于碑側瀆水又北
逕相國城東劉武帝伐長安所築也堂宇廳館仍故
以相國為名又北出城注肥水又西逕金城北又西
左合羊頭溪水水受芍陂西北歷羊頭溪謂之羊頭
澗水北逕熨(熨下疑有斗字)湖左會烽水瀆瀆受淮于烽村
南下注羊頭溪側逕夀春城西又北歷象門自沙門
北出金城西門逍遙樓下北注肥瀆肥水北注舊瀆
之横塘為元康南路馳道左通船官坊也肥水逕元
康城西北流水北出際有曲水堂亦嬉遊所集也又
西北流昔在晉世謝元北禦苻堅祈(疑是於)八公山及
置陣于肥水之濱堅望山上草木咸為人状此即故
戰敗處非八公之靈有助蓋苻氏將亡之惑也肥水
又西北注于淮是曰肥治(疑當作口)也
施水亦從廣陽鄉東南入于湖
施水受肥于廣陽鄉東南流逕合肥縣應劭曰夏水
出城父東南至此與肥合故曰合肥(按漢志九江郡合肥下應劭云)
(夏水出父城東南至此與淮合故曰合肥)闞駰亦言出沛國城父東至此
合為肥余案川亡派别無沿注之理方知應闞二說
非實證也蓋夏水暴長施合于肥故曰合肥也非謂
夏水自城父(何氏云下有脱文)東逕合肥縣城南居四水中
東又有逍遙津水上舊有梁孫權之攻合肥也張遼
敗之於津北橋不撤者兩板權與甘寧蹴馬趨津谷
利自後著鞭助勢遂得渡梁凌統被鎧落水後到追
及流涕津渚(吳志吴主孫權傳權征合肥未下徹軍還兵皆就路權與凌統甘寧等在津北)
(為魏將張遼所襲統等以死扞權權乘駿馬越津橋得去江表傳曰權乘駿馬上津橋橋南已見撤丈)
(餘無版谷利在馬後使權持鞍緩鞚利于後著鞭以助馬勢遂得超度權既得免即拜利為都亭侯凌)
(統傳統率親近三百人陥圍扶扞權出復還戰左右盡死統被甲潜行及權痛親近無返者悲不自勝)
施水又東分為二水枝水北出焉下注陽淵施水又
東逕東口戍東注巢湖謂之施口也
沮水出漢中房陵縣(今為湖廣鄖陽府房縣)淮水東南過臨沮縣
界(今為襄陽府南漳縣故城在縣境)
沮水出東汶陽(何氏云汶陽未詳)郡沮陽縣西北景山(在今房縣)
(西南一百里一名雁山一名馬塞山)即荆山首也(漢志南郡臨沮縣下云禹貢南條荆山在)
(東北漳水所出通典云臨沮故城在當陽縣北而南漳亦臨沮之地按魏志西魏析臨沮置重陽縣後周)
(改曰思安隋開皇十八年改曰南漳有荆山今南漳縣西少北八十里之荆山是也左傳昭四年司馬侯)
(曰荆山九州之險十二年右尹子革曰昔我先王熊繹辟在荆山後漢志臨沮縣有荆山劉昭曰荆州記)
(云西北三十里有清溪溪北即荆山首曰景山即卞和抱璞之處元和志荆山在南漳縣西北八十里三)
(面險絶惟東南一隅纔通人徑寰宇記云南漳縣荆山頂上有池喬松翠柏列繞其傍此後沮水漳水篇)
(即言出荆山即此也)高峰霞舉峻竦層雲山海經云金玉是出
亦沮水之所𨗳故淮南子曰沮出荆山高誘云荆山
在左馮翊懷德縣蓋以洛水有漆沮之名故也斯謬
證耳杜預云水出新城郡之西南發阿山蓋山異名
也沮水東南流逕沮陽縣東南縣有潼水東逕其縣
南下入沮水沮水又東南逕汶陽郡北即高安縣界
郡治錫城縣居郡下城故新城之下邑義熙初分新
城立西表悉重山也沮水南逕臨沮縣西青溪水注
之水出縣西青山山之東有濫泉即青溪之源也口
徑數丈其深不測其泉甚靈潔至於炎陽有亢陰雨
無時以穢物投之輒能暴雨其水𨗳源東流以源出
青山故以青溪為名尋源浮溪(上下疑有脱訛)竒為深峭盛
弘之云稠木傍生凌空交合危樓傾岳(疑是阜)恒有落
勢風泉傳響于青林之下巖猨流聲于白雲之上遊
者常若(疑作苦)目不周翫情不給賞是以林徒栖託雲
客宅心泉側多結道士精廬焉青溪又東流入于沮
水沮水又屈逕其縣南晉咸和中為沮陽郡治也沮
水又東南逕當陽縣北(今屬荆州府荆門州)縣城因岡為阻北
抗沮川其故城在東一百四十里謂之東城在綠林
長坂南(在當陽縣北一百里)長坂即張翼德橫矛處也沮水又
東南逕驢城西磨城東(在當陽東四十里東有驢城)又南逕麥城
西(在當陽縣東六十里)昔關雲長詐降處自此遂叛傳云子胥
造驢磨二城以攻麥邑沮水又南逕楚昭王墓東對
麥城故王仲宣之賦登樓云西接昭丘是也沮水又
南與漳水合焉
又東南過枝江縣(今屬荆州府)東南入于江
沮水又東南逕長城東又東南流注于江謂之沮口
也
漳水出臨沮縣東荆山東南過蓼亭又東過章鄉南
荆山在景山東一百餘里新城沛鄉(何氏引晉書地理志作沶鄉)
縣界雖羣峰競舉而荆山獨秀漳水東南流又屈西
南逕編縣南(今荆門州地)縣舊城東北一百四十里高陽
城西南(在今歸州境)移治許茂故城城南臨漳水漳水又
南歷臨沮縣之漳鄉南昔關羽保麥城詐降而遁潘
璋斬之于此漳水又南逕當陽縣又南逕于麥城東
王仲宣登其東南隅臨漳水而賦之曰夾清漳之通
浦倚曲沮之長洲是也漳水又南洈水注之山海經
曰洈水出東北宜諸之山而南流注于漳水
又南至枝江縣北烏(疑有訛脱)扶邑入于沮
地理志曰禹貢東(按志作南禹貢無東條之山此云東誤)條荆山在臨
沮縣之東北漳水所出東至江陵入楊(按志作陽)水注于
沔非也今漳水於當陽縣之東南一百里餘而右會
沮水也
夏水出江流于江陵縣東南
江津豫章口東有中夏口是夏水之首江之汜也屈
原所謂過夏首而西浮顧龍門而不見也龍門即郢
城之東門也
又東過華容縣南(今屬岳州府)
縣故容城矣春秋魯定公四年許遷于容城是也北
臨中夏水自縣東北逕成都郡故城南晉永嘉中西
蜀阻亂割華容諸城為穎王都夏水又逕交阯太守
胡寵墓北漢太傅廣身(疑有訛脱)陪陵而此墓側有廣碑
故世謂廣冢非也其文言是蔡伯喈之辭歷范西戎
墓南王隠晉書地道記曰陶朱冢在華容縣樹碑云
是越之范蠡晉太原地記盛弘之荆州記劉澄之記
並言在縣之西南郭仲産言在縣東十里檢其碑題
云故西戎令范君之墓碑文缺落不詳其人稱蠡是
其先也碑是永嘉二年立觀其所述最為究悉似親
逕其地故違衆說從而正之夏水又東逕監利縣南
(今屬荆州府)晉武帝太康五年立縣土卑下澤多陂池西
南自州陵東界逕于雲杜沌陽為雲夢之藪矣韋昭
曰雲夢在華容縣按春秋魯昭公三年鄭伯如楚子
産備田具以田江南之夢郭景純言華容縣東南巴
丘湖是也杜預云枝江縣安陸縣有雲夢蓋跨川亘
隰兼苞勢廣矣夏水又東夏楊水注之水上承楊水
于竟陵縣之柘口東南流與中夏水合謂之夏楊水
又東北逕江夏惠懷縣北而東北注
又東至江夏雲杜縣入于沔
應劭十三州記曰江别入沔為夏水源夫夏之為名
始于分江冬竭夏流故納厥稱既有中夏之目亦苞
大夏之名矣當其決水之所出謂之堵口焉鄭元注
尚書滄浪之水言今謂之夏水來同故世變名焉劉
澄之著永初山川記云夏水古文以為滄浪漁父所
歌也因此言之水應由沔今按夏水是江流沔非沔
入夏假使沔注夏其勢西南非尚書又東之文余亦
以為非也自堵口下沔水通兼夏目而會于江謂之
夏汭也故春秋左傳稱吳伐楚沈尹射奔命夏汭也
杜預曰漢江曲入江即夏口矣
羌水出羌中參粮(按漢志羌道縣下師古引水經云羌水出羌中參谷)
彼俗謂之天池白水矣地理志曰出隴西羌道東南
流逕宕昌城東西北去天池五百餘里水又東南逕
宕昌婆川城東南北注羌水昔姜維之寇隴右也聞
鍾會入漢中引還知雍州刺史諸葛緒屯橋頭從此
谷將出北道(按魏志鄧艾傳作從函谷入北道)緒邀之此路繼更從
此(疑作北)道渡橋頭入劒閣(在今保寕府劍州北三十里)緒追之不
及羌水又東南陽部水注之水發東北陽部溪西南
逕安民戍又西南注羌水羌水又東南逕武階城西
南又東南逕葭蘆城西羊湯水入焉水出西北陰平
北界湯溪東南逕北部城北又東南逕三部城南東
南右妾(下合字疑在右下妾一作接)水合傍西南出即水源所發
也羌水又逕葭蘆城南逕餘城南又東南左會五會
水水有二源出南北五部溪西南流合為一水屈而
東南注羌水羌水又東南流至橋頭合白水東南去
白水縣故城九十里
又東南至廣漢白水縣與漢水合又東南過巴郡閬中
縣又南至墊江縣東南入于江
涪水出廣漢涪縣西北
涪水出廣漢屬國剛氐遊(當作氐道)徼外東南流逕涪水
西(漢志廣漢郡剛氐道下云涪水出徼外南至墊江入漢涪縣下應劭曰涪水出廣漢南入漢今云氐)
(遊誤涪水當作涪縣)王莽之統睦臧宫進破涪城斬公孫恢于
涪自此水上縣有潺水出潺山水源有金銀礦洗取
火合之以成金銀潺水歷潺亭而下注涪水涪水又
東南逕綿竹縣北臧宫溯涪至平陽公孫述將王元
降遂拔綿竹(按後漢書臧宫傳云從涪水上平曲後云軍至平陽鄉蜀將王元率衆降則平)
(陽下當有鄉字)涪水又東南與建始水合水發平洛郡西溪
西南流屈而東西流入于涪涪水又東南逕江油(江油)
(縣今屬保寕府)戍北鄧艾自隂平景谷步道(陰平道在今江油縣)懸兵
束馬入蜀逕江油廣漢者也(魏志鄧艾傳艾自隂平道行無人之地七百餘)
(里鑿山通道造作橋閣山高谷深至為艱險艾以毡自裹推轉而下將士皆攀木緣崖魚貫而進先登至)
(江油)涪水又東南逕南安郡南又南與金堂水會水出
廣漢新都縣東南流入涪涪水又南枝(枝下疑有脱文)出焉
西逕廣漢五城縣為五城水又西至成都入于江
南至小廣漢與梓潼(潼下疑有水字)合
小廣漢即廣漢縣地王莽更名曰廣信也
梓潼水出其縣北界西南入于涪(梓潼縣今屬保寕府)
故廣漢郡也公孫述改為梓潼郡劉備嘉霍峻守葭
萌之功(葭萌縣今為保寕府廣元等縣)又分廣漢以北别為梓潼郡
以峻為守縣有五女蜀王遣五丁迎之至此見大蛇
入山穴五丁引之山崩壓五丁及五女因(因下疑有名字)是
山為五婦山(在今梓潼縣北一十五里)又曰五婦候(華陽國志秦惠王遺蜀王)
(美女五人蜀遣五丁迎女還到梓潼見一大蛇入穴中一人攬其尾五人相助大呼抴蛇山崩時壓殺五)
(人及秦五女并將從而山分為五嶺蜀王痛傷因命曰五婦冢山川平石上為望婦堠)馳水所
出一曰五婦水亦曰潼水也其水𨗳源南逕梓潼縣
王莽改曰子同矣自縣西逕涪城東又南入于涪水
謂之五婦水口也
又西南至小廣漢南入于墊江
亦言涪水至北入漢水亦謂之内水北入墊江昔岑
彭與臧宫自江州從涪水上公孫述令延岑盛兵于
沉水(按後漢書臧宫傳公孫述將延岑盛兵于沅水此云沉水恐誤)宫左步右騎夾
船而進勢(一作聲)動山谷大破岑軍斬首溺水者萬餘
人水為濁流沉水出廣漢縣(今為潼川府鹽亭縣)下入涪水也
涔水出漢中南縣(南縣當作南鄭)東南旱山北至沔陽縣南入
于沔
涔水即黃水也東北流逕城固(漢志作成固)南城北城在
山上或言韓信始立或言張良創築未知定所制矣
(城固縣今仍屬漢中府及洋縣西鄂縣等地)義熙九年索遐為果州刺史
自城固治此故謂之南城城周七里衿澗帶谷絶壁
百尋北谷口造城東門傍山尋澗五里有餘槃道登
陟方得城治城北水舊有桁北渡涔水水北有趙軍
城城北又有桁渡沔取北城城即大成固縣治也黃
水右岸有悅歸館涔水歷其北北至沔陽左沔為三
水口也
水經注集釋訂訛卷三十二
