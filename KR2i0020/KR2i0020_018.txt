安南志略卷十八
元黎崱撰
玉堂諸公贈送天使詩序
翰林學士李謙受益送尚書柴莊卿序
至元十五年安南國王上表以隣境侵虞不克躬覲王
沒世子不請命而自立朝廷議遣使而難其人適金齒
安使柴公莊卿自雲南至大臣薦其材上召問其父兄
皆舊臣且辭意慷慨熟彼風土即日拜禮部尚書奉使
仍賜錦衣弓矢鞍馬以寵其行莊卿至安南且宣上意
開諭再三執迷不悟卒無來意莊卿歸上言不忍加兵
詔諭冀一來三年三往返是歲入覲者陳遺愛國王之
弟世子之叔父也上曰世子拒命國人何罪焉宜以遺
愛立以撫綏其民乃授策命仍授莊卿宣慰使都元帥
將兵衛遣遺愛還國將行翰林諸公皆作詩送之僕承
乏翰林凡詔書申諭表章上來者皆與聞之遂為之叙
其事而贈之言曰自古非有才之難而擇才之不易今
主上知莊卿純茂辯給弘毅博洽許之以任重致遠使
於四方不辱君命故敬寄以閫外委之以絶域凡師旅
之事得以專制之而又以振文李公為之貳李君之意
其無愧諸公期望之辭撫循招討實在兹行余數日候
公於都門之外而賀曰終軍陸賈勿專美於前矣時至
元十八年十一月日
翰林學士奉旨王盤鹿庵
單車奉使柴尚書龍潭虎穴如坦途丹青明著使外國
不減漢朝張與蘇共山李生有志謀樂執鞭策同馳驅
但願皇恩彌宇宙不須珍異輸天都
翰林奉旨高唐閻淳子淨
柴侯身許國志意何深淳昆弟使絶域渥洼雙玉麟談
笑萬里侯劍氣凌青雲畏途走康莊異俗猶四隣至元
淨遐荒包茅貢來臣奈爾三不朝廢置良有因鱗介易
衣裳島夷皆臣民威德不勝用仰輔吾仁君
翰林學士王構肯堂
定遠歸來拜上卿又持符節海南行使星遥照蒼龍野
驛騎相攙鴻鴈程湖霧島烟開夙瘴狼貪鼠竊避先聲
馬前領取安南長未結中原父子盟
翰林學士胡祗遹紹聞
炎方一萬里軒盖幾回來海徼稱忠節江神識俊才竒
勲能竭力大閫欲誰開竹帛垂名字人生亦快哉
集賢學士梁曾甫
鐵石孤忠付白麻六朝人品五侯家已全蘇武天邊節
又得張騫海外槎詩筆強凌銅柱月歸鞭正及越城花
安南雖小文章在未要輕談井底蛙
國傅建安王載
金石丹忱動藻旒馬諳舊路壮英遊車無薏苡廉聲著
贄有包茅職貢修指按地圖朝北闕口傳天詔到南州
此行不待長纓請好繼班生萬里侯
學士王之綱子維
三錫恩醲沛九重弟兄郡(闕)姓名同一門忠義古稀有
千載寵榮誰比隆壮歲已知酬素節遐方元自仰高風
里閭聞望從兹盛更著垂名竹帛中
燕山庾恭
人說交州最極邊何勞定遠一揮鞭虎睛耀日黃金劵
鳳口銜香玉(闕)宣孤劍闢開千嶂路片帆飛過九溪烟
此行識得君王命要補西南半壁天
王希賢
將門貴胄幽并豪志節凌雲萬丈高金虎分符重恩寵
太山一擲輕鴻毛長纓致越非難事寸舌強秦君不勞
萬里乘風君好去愧將槖筆老吾曹
夷門李清三秋
行人捧檄過南柯宛勝當年馬伏波服遠自應文德在
五溪何必動干戈
殊音異服豈無情亦解逢人說太平我有一言君試聽
古來定遠是書生
李宏
車軌文書海外同安南元在版圖中九天遠遣皇華使
萬同朝紫極宫博望重來人更喜桂林初復路還通
中原春好花如錦不必淹留(闕)到桐
河南侯宗禮
跪拜天朝列上卿又持麟節鬱林行數行丹詔千鈞重
萬斛明珠一哂輕正要襟期量湖海不須辭氣吐縱横
安南世子無多慮早早連鑣入帝京
覃懷侯謙
驛路秋風馬足輕虎符斜插繡衣榮丹心報主惟忠義
金紫盈門顯弟兄此去暫持蘇武節歸來定有伏波名
徒勞我輩真堪笑終世區區兒女情
翰林奉旨九門董文用送李兩山(二絶)
幾載鯨波戰燧紅老臣一語百蠻通如天自是吾皇福
閒在高樓八面風
東浙生民望紫翁紫翁心事與天同好將一卷交州稿
刻在天台鴈蕩中
翰林奉旨高堂
往年御節使荒遐鳳節堂堂衆所誇萬里朱厓鱗介北
一星銀漢斗牛槎轉輸已息江南郡烽燧還清瘴海涯
垂槖歸來見天子又携恩詔撫皇華
翰林學士嘉興張伯淳送李仲實蕭太望序
安南古越地雖在九州之外或以禹舊服也自昔置刺
史若守若牧政化所及故其俗知文物當不昧於尊君
親上之義而自入皇元撫萬民以來其於事君親上之
義若未究焉者使所以相屬於道夫以堂堂國家於里
誌之地顧有所遺哉大抵柔遠懷德與威德懷德者古
人所先威德者古人所不得已舜敷文德於兩階文王
修教而降壘時也天子御六龍霈大澤不以安南遠服
而外之謀所以布宣德音者於是禮部侍郎李君仲實
使而以兵部郎中蕭君則平為輔行於是乎是選也人
謂此行易余獨以為難奚言其難向者諭旨於是邦孰不
曉以君臣大義與禍福利害之幾彼挟其懼心以聽則
言易入不然歸而報聞吾盡吾職國家固自有以處之
今二君跋涉數千里播尺一書開其自新而已倘于于
而去于于而來是夫人而能為𫝊安事我輩况人情積
弊之餘一旦自拔於無過則不勝喜然喜者玩之萌也
吾就其所喜而能使之入舍其遲回不决之舊而新是
圖斯不負皇華禮樂之遣仲實嘗班尚書郎則平嘗為
副使者平昔所樂所行何事今行侯伯匪躬蹇蹇之操
無入直刺刺之態其人能辦人之所艱决然無疑矣於
客中不堪聽陽關不欲效兒曹作加餐相憶語姑叙以
識别至元三十一年七月朔日書上都玉堂之署
内翰楊載仲宏送李侍郎
九秋天色晚萬里送君行馬首寒雲起腰間寳劍横奉
持天子詔慰答遠人情宜度蠻江水炎方一日清
翰林奉旨董文用送蕭郎中
烏臺空發行臺封司農一載歸鼇峰十常八九不如意
人生處處歡舊逢帝膺天命念赤子樓船未忍忘蠻烽
古來每重皇華遣蕭君禮貌先雍容文學(闕)言當此舉
宰相見之皆悦從安南小邦等鱗介早赴絳闕朝真龍
翰林奉旨信汝召
選材特旨赴軺車六一先生共里閭星麗秋旻新寵數
風清瘴海舊名譽兩階干羽修文日萬里梯航聽詔書
此語端能動殊俗塗山玉帛亦躊蹰
集賢書士河東宋渤(二絶)
堯仁穆穆若為昭寬制新頒出治朝高選俊英持節去
今知初不間荒要
海濱諸越自浮沉本不須頻詔使臨盡報兩班征戍去
太平長御漢文心
翰林學士廬山劉岳
喜拜龍形年第一薰風拂拂柳依依香含粉署星辰近
恩重皇華禮樂輝北闕初頒温詔下南荒愧謝遠人歸
太平氣象彌寰宇役事言還入紫微
翰林直學士陳儼
都門祖道挽征骖歌徹皇華酒半酣玉節拜恩辭闕下
金函持詔使安南新詩定見雞林重壮志寧辭虎穴探
諭蜀相如公事了早回烟棹過湘潭
翰林應滕賓送李景山詞(奪錦標)
老氣盤空才名照萬里西風行色人物朝中第一司馬
題橋班超投筆記承流宣化早威聲先馳殊域(舊為烏蠻宣慰)
看吟鞭笑指關河歴歴當年曾識自古人心忠義百水
朝東衆星拱極銅柱無端隔斷天南天北念瞻丹闕捧
紅雲金泥香(闕)俟明年歸對西山細說安邊(闕)
翰林學士歐陽玄送傅與礪佐使安南
省臺交薦盡名公使者南軺載與同馬自驥羣先定價
鵬從海運且培風槖如陸賈無他寳拄念文淵有舊銅
此去新詩千百首時時北望寄征鴻
藝文監丞揭傒斯
(闕)猶郡縣
今逢堯舜阻羈(闕)詩人遠佐皇華使朝士聞吟白雉詩
海不揚波無風雨始知文德遍蠻夷
博士王沂
光色動南溟文星逐使星雞林𫝊秀句銅柱勒新銘落
日鯨波白春風瘴海青請纓應幕下拭目待雲軿
宋沂子
皇帝三年頒正朔使君萬里向交州瑶池天闊龍光滿
銅柱雲低蜃氣收陸賈獨能持節往終軍因得棄繻游
幕中為惜懸河辯毛遂歸來坐上頭
翰林侍講學士虞集送南宫舍人趙期熙
三年頒正朔五月向南交將命方離闕陪臣已在郊衣
裳鴻羽漸干戚虎皮包瘴霧衝風散瀧湍急雨消朱鳶
窺土室白雉下橧巢夜浦蛟停織陽關荔拆苞(闕)
翰林修撰蘇天爵
聖德隆千古皇威奠九邊金門頒鳳詔玉節使龍編博
雅資專對才華屬妙年郎中初遴選省府昔周旋文治
中華盛仁恩漠國宣清風消瘴雨麗日淨蠻烟跋涉思
銅柱委蛇跨錦韀堯天新正朔禹貢舊山川聲語時難
解雕題倍可憐明年春色早歸拜御階前
集賢大學士王約彦博
寸舌摧驕悍忠誠信可施勲名標柱日慷慨請纓時非
止包茅貢終防薏苡私此行君有策會見静王師
安南志略卷十八
