安南志略卷二
元黎崱撰
大元詔制
中綂元年十二月初三日世祖聖德神功文武
皇帝旨諭安南國陳詔
我祖宗以武功創業文德未脩朕纉承丕緒鼎新革故
撫綏萬邦遂以庚申歲建元為中統元年誕敷詔赦次
第頒行其不泄邇不忘遠誠之所在事有未遑也適大
理寺臣安撫職聶陌丁馳驛表聞爾邦嚮風慕義之誠
及念卿在先朝已歸欵臣附遠貢方物故頒詔旨遣禮
部郎中孟甲充安南宣諭使禮部員外郎李文俊充副
使諭爾國官僚士庶凡衣冠典禮風俗百事一依本國
舊例不須更改况高麗比遣使來請已經下詔悉依此
例除戒雲南等處邊將不得擅興兵甲侵掠疆埸撓亂
人民卿國官僚士民各宜安堵如故故茲詔示念宜知
悉
至元四年七月諭安南詔
太祖皇帝聖制凡有歸附之國君長親朝子弟入質編
民數出軍役輸納税賦仍置達嚕噶齊統治之以數事
請表來附之深誠也卿今來貢不踰三年之期其誠足
知故告以我祖宗之法亦以誠諭也且君長來朝子弟
入質籍民定賦出軍相助古亦有之豈今日創為之哉
卿能備行數事朕復何言彼卒未能朕亦不責卿行而
全之也略舉出軍一事無以征行遠戍為慮但來使楊
安養稱有占臘山獠之患彼二寇如能内附復有何事
交兵之道孰以為易倘不用命必當討伐况雲南之駐
兵於彼汝即助軍以成其功又當來奏嘗有一家之言
今聞納喇丹在彼中多有回鶻禁約不使交談果如所
言一家之禮豈有如是耶君臣之義實同父子豈有臣
子而背其君父者耶朕若不言是又不以誠待卿也當
熟思以全終始之好
至元四年詔
朕即位以來薄海内外親如一家夫任土作貢古今常
制三年一貢今已旅庭事大以信禮也元遣達嚕噶齊
納喇丹卿等相安其政所諧宜允其餘邊境騷攪以别
戒勅卿其知之今回賜禮物具諸别幅至可領也
右賜安南國王
至元十二年詔
祖宗定制凡内外附之國君長親朝子弟入質編民數
出軍役輸納税賦仍置達嚕噶齊統治之此六事往年
已諭卿矣歸附踰十五年未嘗躬自來覲數事竟未舉
行雖云三年一貢所貢之物皆無補於用謂卿久當自
悟遂過而不問何為迄今猶未知省故復遣格色爾哈
雅往爾之國諭卿來朝倘有他故必不果來可令子弟
入朝此外本國戶口若有未定籍輸税賦調兵何由斟
酌苟爾民實少或多取之力將不及今籍爾戶口蓋欲
量其多寡以定兵賦之數其所調兵亦以今遠適他所
止從雲南戍兵相與協力故茲詔示
至元十五年八月詔諭安南世子陳
曩者爾國内附之初凡有所請皆賜允從意謂事大之
禮久當自知能舉而行也歴年滋遠禮意浸薄故於至
元十二年復降詔旨責以親朝助兵等事頃黎克復等
至省所上表語涉誕妄有謂爾國歸附在先且四方諸
國先爾來降者衆矣在爾後惟亡宋偏師一出舉國悉
平計爾亦已聞知所言非妄而何又謂占城等二讎為
患不能助兵且彼之與爾為隣匪始自今日至謂地遠
不克入覲黎克復等安能至哉二者之妄亦已明矣昔
爾與宋通好固所素知及宋平之後所以慕奉之禮著
之載籍可覆視也天下之事以至誠為本今欺紿若是
將誰信之向以爾父衰老不任跋涉猶云可也今爾年
方強仕入朝受命此正其時况彼境土接我邕欽莫憚
一來也爾或不思安全固拒朕命則脩爾城隍繕爾兵
甲以待我師禍福轉移之機在此一舉宜審圖之今遣
禮部尚書柴椿等奉使
至元十八年詔
曩安南國陳生存之日嘗以祖宗收撫諸蠻舊列六事
諭汝父未嘗奉行汝父既殁汝不請命而自立遣使遠
召托故不至今又以疾為辭故違朕命止令汝叔父遺
愛入覲即欲興師致討緣爾内附入貢有年矣其可效
爾無知之人枉害衆命爾既稱疾不朝今聽汝以醫藥
自持故立汝之叔父遺愛代汝為安南國王撫治爾衆
境内官吏士庶其各安生業毋自驚懼其或與汝百姓
輒有異圖大兵深入戕害性命無或怨懟實乃與汝百
姓之咎
右諭安南宗族官吏
至元二十三年四月詔
曩以爾國陳既稱臣服歲輸貢獻而不躬親入朝因彼
叔父陳遺愛來以安南事委之至則已為戕害所遣達
嚕噶齊巴延特穆爾又却之弗納至於出師占城宜相
餽餉而略不供給以致鎮南王托歡行省阿爾哈雅進
兵彼兵交之際互有殺傷今因爾國近親陳益稷陳秀
嵈慮宗國覆滅殃及無辜屢觀爾來庭終不見從自拔
來歸朕憫其忠孝特封陳益稷為安南國王陳秀嵈為
輔義公以奉陳祀申命鎮南王托歡平章政事鄂囉齊
興兵平定其國前此罪戾止於爾之身吏民無有所預
詔書到日其各復歸田里安生樂業故茲詔示
右諭安南國官吏百姓
至元二十五年十二月諭安南世子詔
朕君臨萬邦德威並用爾名為向化實未造朝累示徵
書輒辭以疾及命爾叔假守彼公然拒違敢行專殺至
若阿爾哈雅占城之役就爾假途俾之繕治津梁飛輓
芻粟不惟失信又復抗師此而不征王憲何在民殘國
破實自爾取今爾表稱伏罪似已知悔外據來人代奏
爾自責者三被召不來一也托歡撫軍而不迓二也索
多(闕)遮當三也若蒙赦宥當遣其子進美姬歲貢
方物凡茲謬敬將焉用此若果出誠恐何不來此面陳
安有聞遣將則事逋逃見班師則聲言入貢以斯奉上
情偽可知爾誠思與其嶺海偷生無慮兵禍曷若來庭
歸命寵被榮還二策之間孰得孰失爾今一念違悞係
彼一方存亡故遣遼東道提刑按察司劉廷直禮部侍
郎李思衍兵部郎中鄂諾同唐古特哈薩鴻吉哩特等
引前差來阮義全等二十四人回國親諭朕意朕當悉
宥前過復爾舊封或更遲疑决難寬恕但脩爾城郭礪
爾甲兵聽爾所為候吾此舉爾嘗臣事亡宋自揆氣力
何如今爾知機毋貽後悔爾知悉戾機忝為族𩔖以禮
遣還彼乃有過謫戍之人(闕)言如此飾辭合將烏瑪喇
索多軍官等一同來彼中所宜事理朕當區處完備津
道遣還故茲詔示念宜知悉
至元二十八年諭世子陳詔
祖宗立法凡諸國歸附親來朝者俾人民安堵如故抗
拒不服者無不殄滅汝所具知故遣使召汝父來庭竟
不聽命止令其叔父入覲以其來庭遂封其叔父遣巴
延特穆爾同往汝父殺其叔逐我使以致興師問罪汝
之生靈殺戮實多在我軍旅無不損傷蓋鎮南王托歡
年幼水道進兵悞聽從索多烏瑪喇落在汝手因是苟
安至今汝能親赴闕庭其王爵符印朕所不惜土地人
民庶永保之
至元二十九年諭安南詔
上天眷命皇帝聖旨諭安南國陳省表具悉去歲禮部
尚書張立道奏曾到安南識彼事體請往開諭使之來
朝因遣立道往使今汝國罪愆既已自陳朕復何言若
曰孤子在制及畏死道路不敢來朝且有生之𩔖寧有
長久安全者乎天下亦復有不死之地乎朕所來諭汝
當具聞徒以虛文歲幣巧飾見欺於義安在故茲詔示
念宜悉知
至元三十一年四月成宗皇帝聖旨諭安南國
陳詔
先皇帝新棄天下朕嗣奉大統踐祚之始大肆赦宥恩
沛所及無内外遠邇之間惟爾安南亦從寬貸已勅有
司罷兵陪臣陶子竒即與放還茲命禮部侍郎李思衍
兵部郎中蕭泰登齎詔往諭自今以往所以畏天事大
者其審思之故茲詔示念宜知悉
至大四年十月二十五日仁宗皇帝詔諭安南
世子陳
惟我祖宗受天明命撫有萬方威德所加柔遠能邇乃
者先皇帝龍馭上賓朕以王侯臣民不釋之故於至大
四年三月十八日即皇帝位遵踰年改元之制以至大
五年為皇慶元年今遣大中大夫禮部尚書奈曼岱奉
直郎兵部郎中杜興可齎詔往諭仍頒皇慶歷日一本
卿其敬授人時益脩臣職毋替爾祖父事大之誠以副
朕不忘柔遠之意故茲詔示念宜悉知
皇慶元年制加内附安南國陳益稷品秩
委質來朝既去逆而效順以爵馭貴宜崇德以報功誕
播明綸用孚衆聽銀青榮禄大夫遥授湖廣等處行中
書省平章政事安南國王陳益稷知畏天以事大期保
境以全民慕帝王之有真見機而作懼祖宗之不祀自
拔而來以忠孝之誠而受知世皇恢天地之量而錫封
故國始者周王之赫怒伐罪弔民終焉舜帝之誕敷班
師整旅彼迷不復爾守彌堅拯溺救焚從王師凡一再
舉適館授粲居湖右幾三十年身歴事於四朝志不忘
於初節肆朕踐祚亟其來庭是用增新秩以示恩仍舊
封而授職嗚呼内寧外撫朕不忘銅柱之南近悦遠來
爾益拱星辰之北對揚休命永堅一心可加金紫光禄
大夫餘如故
延祐五年制加安南國品秩
國家所重莫先忠孝之褒爵賞至公豈有遐邇之間(闕)服
勤三紀誠知君父之大不顧兄弟之私嘉此前功蔚為
舊德蓋委質以自效終秉節而不踰文之以禮樂衣冠
同進於中土加之以詩書道義化及於南交是用秩仍
一品之隆儀視三司之峻嗚呼信順者臣之偉績益勵
初忠懷柔者君之厚恩再班新命往膺恩命尚迪予懷
可加儀同三司餘如故
至治元年八月英宗皇帝諭安南國世子陳詔
惟我國家法天繼統奄有四方先皇帝仁涵義浹罔間
遐邇臨御十年遂棄天下朕以世嫡之重宗戚大臣合
辭推戴於延祐八年為至治元年今遣亞中大夫吏部
尚書教化奉議大夫禮部郎中文矩齎詔往諭卿推朕
德意保爾人民體昭代之同仁堅誠心於事大故茲詔
示念宜悉知
泰定九年八月詔諭安南國世子陳
我國家誕膺景命撫綏萬邦德音普加靡間夷夏乃者
先朝奄棄臣民朕以裕王嫡孫為宗戚大臣之推戴爰
自太宗皇帝肇基之地入奉天序於至治三年九月四
日即皇帝位遂以甲子歲為泰定元年今遣亞中大夫
吏部尚書瑪哈穆特奉議大夫禮部郎中楊宗瑞齎詔往
諭爾國授時歷一帙惟乃祖乃父脩貢内附有年矣我
國家遇卿甚厚比者占城守臣上表稱卿之邊吏屢發
兵相侵朕為之惻然於中不知卿何為如是豈信然耶
朕君臨天下視遠猶邇務輯寧其人民俾各得其所卿
其體予至懷戒飭爾衆慎保爾國人民毋忘爾累世忠
順之意故茲詔示念宜知悉
元綂三年詔
上天眷命皇帝聖旨朕纉奉正統君臨萬方洪惟我祖
仁恩廣布聲教誕敷一視同仁無間中外乃眷安南之
國世勤事上之誠方物貢輸臣禮靡闕良用嘉尚遣奉
誠大夫吏部尚書特珠奉直郎中智熙善往諭朕旨賜
元綂三年授時歷一本卿其敬修藩職益謹農時用安
遐邇之人或副寵綏之意故茲詔示念宜悉知
前朝書命
漢文帝賜越王趙佗書
皇帝謹問南越王甚苦心勞意朕高皇帝側室之子也
棄外奉北藩於代道里遼遠壅蔽樸愚未嘗致書高皇
帝棄羣臣孝惠皇帝即世高后臨朝不幸有疾諸吕為
變賴宗廟之靈功臣之力誅之已畢朕以王侯吏不釋
之故不得不立今即位迺者聞王遺將軍隆慮侯書求
親昆弟請罷長沙兩將軍朕以王書罷將軍博陽侯親
昆弟在真定者已遣人存問脩治先人冢前日聞王發
兵于邊為寇災不止長沙苦之南郡尤甚雖王之國庸
獨利乎必多殺士卒傷良將吏寡人之妻孤人之子獨
人父母得一亡十朕不忍為也今得王之地不足以為
大得王之財不足以為富服嶺以南王自治之雖然王
之號為帝兩帝並立亡一乘之使以通其道是爭也爭
而不讓仁者不為也願與王分棄前患終今以來通使
如故
宋太祖開寶八年制封交帥丁部領
部領生鳶阯之邦勵拱辰之節世為右族能保遐方志
慕華風常思内附九州混一五嶺廓清遂達梯航乃輸
琛貢且嘉令子稱藩之意錫乃王列土之封服我異恩
介爾遐壽
太宗太平興國五年八月征交阯詔(時黎桓篡丁氏)
國家聲教所覃威靈咸暨故乃鳶阯之境未歸輿地之
圖矧茲一方近接五嶺唐宋繼亂區内剖分遂為僭偽
之邦思成聾瞽之俗及番禺底定正朔始頒雖稽首以
稱藩頗繕兵而自固事大之理當如是乎弔民之行蓋
不得已宜躬行於天討用丕變於蠻陬宜以孫全興等
率師進討
雍熙三年十月制封黎桓
王者懋建皇極寵綏列藩設邸京師所以盛會同之禮
胙土方面所以表節制之雄矧茲鳶阯之隅克脩翠羽之
貢或當易帥爰利建侯不忘請命之恭用舉酬勞之典
權代領三司留後黎桓資兼義勇性稟忠純能得邦人
之心彌謹藩臣之節屬者丁璿方在童幼切於撫綏乃
以肺腑之親專師旅之事號令日掌威愛兼行丁氏自
解三司之權以徇衆人之欲遠輸誠悃來領節使士燮
強明化越俗以咸乂趙陀恭順謹詔汝以無違宜以元
戎之稱並列通侯之貴控撫夷落對揚天休可加金紫
光禄大夫檢校太尉使持節都督諸軍事
神宗熙寧八年十二月諭交阯詔(時安南李乾犯過)
眷惟安南世受王爵撫納之厚實自先朝涵容厥愆遂
至今日而乃攻犯城邑殺傷吏民干國之紀刑茲無赦
奉天之討師則有名已差趙卨充安南道行營馬步軍
都總管經略招討使李憲充副使燕達充馬步副使都
總管須時興師水陸並進天示助順既兆布新之祥人
占悔亡咸懷敵愾之氣然王師所至弗迓克奔咨爾庶
人渝茲塗炭如能諭主内附率衆自歸執虜獻功投身
效順爵賞禄賜當倍常科舊惡宿負一皆原滌乾幼稚
政非已出造廷之日待遇如初朕言須聽毋惑比聞編
戶極用誅求已戒使者亟宣恩旨暴政苦賦即為蠲除
冀我一方永成樂土
仁宗加李日尊恩制
朕誕膺駿命稽用上儀祗事郊宫並受三神之福推恩
方夏外交四表之歡告於有司錫是命服推誠保節同
德守正順化翊戴功臣靜海軍節度觀察處置等使同
中書平章李日尊躬懷德善世濟忠勤奠茲南邦居有
扞城之效衞我中國使無疆埸之虞賜之大將之旄服
之真王之爵往踐厥位欣載錫於寵章來獻其琛用協
我於熙事倍登采邑褒進文階載加食德之封式亢懋
功之典於戲人之所助惟怙冒於王靈國以永存願循
守於侯度率時新命保爾舊邦
寧宗賜李龍&KR2538;開禧二年歷日勅書
勅安南國王李龍&KR2538;鳳歷載新預謹人時之授龍編雖
遠有嘉侯度之尊績惟懋於守藩禮尤嚴於頒朔既廣
暨南之聲教宜堅拱北之忠誠率爾海邦祗我德意
理宗制封安南陳
周建諸侯之國錫於山川漢封異姓之王及其苗裔美
矣家傳於恭順比之世襲其蕃宣奄賜履之舊疆出絲
綸之新渥安南陳挺資英毅秉性忠純在邦在家終始
安民而和衆是父是子後先作室以肯堂過庭雖命以
繼承馳驛尚勤於奉稟際天所覆嚮風慕文軌之同重
譯而來效貢忘梯航之遠載加謹恪爰示寵褒爵超五
等之榮秩視三公之貴節旄長安於本邑錫盾琱戈名
號元勲之舊功高冠長劍分茅如故食采有加益堅屏
翰之心庸戴君親之德於戲衆星拱北羣瞻象緯之書
百川流東孰謂鯨波之隔欽奉恩遇永底予懷可特授
靜海軍節度觀察處置等使特進檢校太尉兼御史大
夫上柱國安南國王食邑三千戶實封一千戶特賜效
忠順化功臣仍賜錦衣金帶等主者施行
度宗賜安南陳詔
朕丕享庶邦惠綏南服放海而準舉同錫𩔖之仁貢土
之宜不替朝宗之義修其職貢申以文辭閱十歲而荐
來歴重波而靡憚式昭忠順良用歎嘉乃若篤愛親門
為求殊禮子嚴父詔稟彝訓之有聞君前臣後在常經
之素定天所秩者誰以易之昔文帝之勞佗匪伸祈請
我藝祖之待俶他蔑扳援矧是廣恩之專(闕)比博詢於羣
議惟有撫於舊章匪朕敢私兹事始制庸錫執贄之品仍
加實幣之將推篤近舉遠之心朕不忘於謹德昭移孝
作忠之旨爾亦勤於奉休今錫卿銀五百兩細色物帛
一百匹至可領也故茲詔示
安南志略卷二
