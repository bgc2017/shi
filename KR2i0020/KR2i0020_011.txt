安南志略卷十一
元黎崱撰
趙氏世家
趙佗真定人秦時為龍川令(在南海循州)秦初并天下略取越
地至桂林南海象郡以謫民與越雜處南海尉任囂病
疽死乃以佗行南海尉事秦既滅佗即擊桂林象郡自
立為王漢高帝已定天下為中國勞苦釋佗罪弗誅十
一年遣陸賈立佗為南粤王高后禁關市鐵器於是佗
為尊號南越武帝發兵攻長沙以財物賂遺閩越西甌
駱役屬焉東西萬里乘黃屋左纛稱制與中國侔文帝
元年為佗親冡置守邑歲時奉祀召其昆弟尊官厚賜
寵之乃下令中國曰吾聞兩雄不並立兩賢不並存漢
皇帝賢天子也今去黃屋左纛文帝大悦景帝時稱臣
使人朝請然其居國僭號如故其使天子稱朝命如諸
侯建元四年佗薨孫胡嗣立(爾時漢興七十年佗盖百歲矣)
胡立閩越擊南越胡不敢擅興兵使人上書漢武帝為
興師討閩越胡感德遣太子嬰齊入宿衛方日夜装
入見其大臣諫曰先王昔言事天子期無失禮不可
入見入見則不得歸亡國之勢也稱病竟不入見後
十年胡實病甚嬰齊請歸胡薨謚為文王
嬰齊立即藏先帝璽(李邠云藏其僣號璽)初嬰齊入宿衛在長安
取邯鄲摎氏女生子興及嗣位上書請立摎氏為后
興為嗣漢數使人諷諭嬰齊固稱疾遂不入見遣子
次公入侍嬰齊薨謚為明王
興立其母為太后太后未為嬰齊姬時常與㶚陵安國少季
通元鼎四年國人知之不附太后太后恐亂起欲倚
漢威數勸王及幸臣求内屬上書請比諸侯三歲一
朝天子許之王太后飭治行装重齎以入朝其相吕
嘉諫止王不聽嘉有叛心數稱疾不見漢使者太后
怒欲謀誅嘉乃會宫中酒行太后謂嘉曰南越内屬
國之利也而相苦不便何也漢使者狐疑相視莫敢
發嘉見耳目非是即起而出太后怒欲鏦嘉以矛(鏦七)
(凶反撞也)王止太后嘉出稱疾數日不見王遂舉兵反攻
殺王太后及漢使者而立明王庶子術陽侯建德
建德立元鼎五年武帝遣伏波將軍路博德帥十萬師
討之明年攻敗越人遣將擒建德吕嘉於海乃滅其
國置九郡設太守自此始(趙氏五世九十三年亡)
附宋諫議朱之才南越行(之才字師美洛西人崇寧間坐直為四水)
(令見中州集)
南越太后邯鄲女皓齒明眸照蠻土珊瑚為帳象
作牀錦繖高張擊銅鼓太液池内紅芙蓉自憐謫
在蠻烟中㶚陵故人杳無耗深宫獨看南飛鴻隨
兒作帝心不願惟願西朝柏梁殿茂陵少年亦可
人遣來海島來相見金猊夜燎龍涎香明珠夜照
光煌煌番禺蠢甸隔萬里今夕得遂雙鴛鴦白首
相君佩銀印干戈欲起蕭牆釁莫言女子無雄心
置酒宫中潜結陣漢家使者懦且柔纖手欲自操
霜矛狐鸞竟落老身手可憐空奮韓千秋樓船搖
曳師四起或出桂陽下灘水越郎追斬吕嘉頭九
郡同歸漢天子尉佗墳草幾番青(闕)横玉璽初從
真得(闕)却為邯鄲傾五羊江連湘浦竹矯魂應伴
湘妃哭
五代時僣竊
孝武廢南越置郡邑設官守歴朝至唐末交愛土豪曲
楊矯吳相繼簒奪殆五六十載宋初丁部領簒吳太
祖封丁氏王爵
曲顥據交阯劉隠據番禺卒子龔立稱南漢顥遣子承
美為勸好使至廣州以覘虚實顥死承美襲父位梁
貞明元年己夘遣貢求節鉞梁因授之龔大喜偽漢
大有三年九月遣驍將梁克正領兵攻之擒承美以
歸克正留守交阯為楊廷藝所逐
曲承美(見上)
楊廷藝愛州人也曲顥將劉龔即擒曲承美授廷藝爵
命以李進為交州使與梁克正守其城龔謂左右交
阯民好亂但可羈縻而已明年廷藝果叛舉兵圍城
克正潰走廷藝據其境為矯公羡所殺
矯公羡楊廷藝牙將也殺廷藝而代之晉天福二年(偽漢)
(大有十年)吳權舉愛州兵圍公羡力屈乞師於劉龔龔以
其子萬王洪操封為交州節度使統兵往救至白藤
江權已殺公羨洪操逐之全軍䧟焉
吳權愛州人廷藝牙將也殺公羡而自立子昌岌弟昌
濬繼之偽漢乾和三十二年濬稱臣於劉晟遣使入
貢求節鉞晟遣給事中李璵以旌節封璵到白州昌
濬使人止璵曰海賊為亂道路不通璵果不行昌濬
卒弟昌文立昌文卒其佐吳處玶峰州刺史矯知護
寧州刺史楊暉牙將杜景碩等争立既而丁部領平
之遂有其地
吳昌岌
吳昌濬
吳昌文(並見上)
丁氏世家
丁部領交州華閭洞人父公著為廷藝牙將五代末廷
藝廵交州以公著權驩州刺史初吳權矯殺公羡而
部領父子歸吳氏因遣公著還舊任卒部領繼襲及
吳昌文卒其下作亂部領與子璉平之領交阯事號
大勝王私署璉為節度使十年部領卒
璉立七年宋開寳四年辛未命大將潘美平領南璉懼
上表遣使入貢求内附太祖詔璉為節度使安南都
護八年五月貢金帛犀角象牙香茶八月七日制封
璉父部領為交阯郡王食實封一千戶十二月命高
保諸為官告使太平興國二年丁璉進貢賀太宗即
位五年璉卒弟璿立
璿尚幼嗣稱節度行軍司馬權領軍府事太平興國五
年庚辰四月命盧龍使交阯大校黎桓擅權劫遷璿
於别第舉族禁錮之代總其衆太宗怒興師進討桓詐
璿上表十一月遣使貢金銀器皿犀象牙寳等物管
内將校軍耆老等以璿行節度使事襲父兄位錄其
状呈上時已師興奏入不報冬十一月追兵敗交阯
於白藤江明年宋兵不利班師七年桓又詐作璿遣
貢以師致討之故也璿為桓所害(丁氏三世共十七年)
黎桓愛州人有志略得志丁璉委以兵權因簒丁氏自
稱交州三使留後遣貢於宋表言丁璿與其母楊氏
率吏民將校三帥推臣領府事并以璿表來上太宗
因而撫之諭以丁氏𫝊襲三世朕欲璿為統帥以爾副
之若璿將材無取猶有童心則宜遣母子入朝必示
優禮授爾以節旄凡兹二途爾宜審處其一命張宗
權等往使諭旨桓已專據其地不聽命後桓上言占
城國象馬數萬來寇臣擊走之太平興國八年桓遣
貢金銀犀象等物宋雍熙二年桓貢金龜鶴香爐象
牙白抹絹萬疋賀乾明節賜其使衣各一襲銀帶鞍
勒馬五匹桓貢金銀方物十月庚申制授桓金紫光
禄大夫檢校太保使持節都督諸軍事安南都護充
静海軍節度交州管内觀察處置等使上柱國京兆
郡開國侯食邑三千戶仍賜號推誠功臣命李若拙
等充官告使端拱元年四月制桓進封開國公加食
邑一千戶命魏庠等充官告使閏五月桓遣貢淳化
元年制加桓進封命宋鎬等充官告使十月桓貢七
寳裝椅子犀象等物四年三月制封桓交阯郡王命
王世則等為官告使五年三月桓遣使貢後恃險阻
屢為寇害失藩臣禮至道元年春廣西轉運使張觀
奏欽州如洪鎮掠居民劫廪食而去其夏桓所管蘇
茂州兵五千寇邕州所管禄州廵檢楊文傑擊走之
太宗志在撫寧荒服不欲問罪觀又言風聞桓為丁
氏斥逐擁餘衆海島間未知所據故以寇鈔自給今
桓已死觀仍上表稱賀詔太常丞陳士隆為採訪使
按其實始知尚存而傳聞之誤二年詔劾觀觀尋病
卒論斬衛昭美等於如洪鎮是夏命陳堯叟充廣西
轉運使因賜詔書仍遣李建中賫往先是欽州如洪
咄步如昔三鎮皆濱海交州潮陽民卜文勇等殺人
合家亡命如昔鎮將黃令德等匿之桓令潮陽鎮黃
成雅進捕之令德不遣於是摽掠而去堯叟至如昔
鎮得藏匿之由乃盡擒獲凡男女老小百三十戶口
潮陽吏黃成雅得其人以状諭堯叟桓遂上章感恩
且言已約勒溪洞不復搔動矣七月太宗復遣李若
拙賫詔以玉帶賜桓初建中至交州桓禮甚薄因附
表起居且言劫如洪乃外境海賊爾即執蠻人不曉
華言者二十七人送轉運使及桓表至故遣若拙往
使始至桓出郡迎詞氣頗慢謂若拙曰昔劫如洪乃
外境爾皇帝知否倘交州構叛則當先廣州及閩中
諸郡豈止如洪鎮而已若拙從容答曰主上聞如洪
被寇未能辨其虚實以足下拔自牙校授之節鉞禮
合盡忠豈有他志始執送海賊其事甚明然大臣同
議以為朝廷建郡以寧海表今海賊之亂交州力不
能獨制宜發精兵數萬會州軍同擊海賊俾絶後患
帝慮交州不測朝旨或致驚駭不若專委是故不復
會兵桓愕然曰海賊犯邊守臣之罪也聖人寬大恩
過父母未即誅責自今願禀恭朝化肅寧瘴海因北
望稽首稱賀三年四月制加桓兼侍中進封南平王
以真宗即位覃恩也九月桓貢金銀七寳椅犀角象
牙細絹詔以方物發於萬歲之殿靈坐仍許其使人
行奠之禮是歲占城寇邊桓擊退走乃上表賀略云
夲道境接占城一二年間隣部騷動掠近鄉之稅戶
侵邊境之馴良累發兵戈御彼捍禦致稽朝貢深負
憲章優詔答之仍賜帶甲馬真宗咸平元年九月桓
獻馴象四年十二月制加桓功臣四年貢馴象犀七
寳裝金瓶謝加恩也五年十一月制加桓保節功臣
六年三月欽州言交州城場民及頭目八州使黃慶
集等挈其屬四百五十餘口入居州之勇步江鳥土
村詔遣使尉撫之令黃還本道黃慶集等懼罪不還
遂居欽州海崖景德元年六月桓遣其子黎明提來
貢二十七日對於崇政殿復召於便殿勞問之即授
黎明提金紫光禄大夫檢校太保驩州刺史上柱國
二年正月詔上元節日賜明提鉞令與占城大食使
觀燈宴飲是月賜黎桓應大藏經從其請也三年三
月桓薨
龍鉞桓仲子也嗣立為弟龍廷殺之
龍廷桓幼子也殺龍鉞而自立其兄龍全忿之劫庫財
而遁護率扶蘭寨兵相争攻立未定初黎明提入貢
以國亂不能還駐廣州知府高驛罷給舘劵真宗别
賜詔錢五十萬米一百五斛續給館劵六月知廣州凌
策言凖詔以交阯兵亂令臣與沿邊安撫使卲曄同
經度使宜以聞臣等至白州遇廣州部送州到交阯
黃慶集等百姓千餘口具言黎桓既死諸子各集兵
散設寨官屬離拆人民憂懼慶集等以不從驅率戮
及親族今奔來告乞粮出兵平定交州慶集等願為
先鋒刻日攻取臣等會議若朝廷允其所請乞以廣
南諸州屯兵益以荆勁卒五千水陸齊進立乞平定
真宗四年黎桓既修貢亦嘗遣子入覲海陽寧謐不
失忠順今聞桓死未加予恤遂伐其喪豈王者所為
乃詔策等依前詔安撫務令謐静其慶集等計口給
廩食時服賜令補職冬著條例以聞當優與恩命乃
令致書交州諭以朝廷威德如自相魚肉久無定位
偏師問罪則黎氏無遺種矣龍護懼即奉龍廷主軍
事七月卲曄上言龍廷公牒至自稱静海軍節度觀
察處置等使檢校太尉開明主請以八月遣弟入貢
臣以龍廷未授真命不敢回報帝以窮荒異域不識
大體卲曄諭令削去偽官方許入貢黎明提尚駐廣
州卲曄以其國事及龍廷奏報諭令削去就願歸給
劵賜錢遣之二十三日卲曄上邕州至交州水陸圖
真宗以示近臣曰交州瘴癘若興兵攻取死傷必多
且祖宗開疆廣大若此當慎守而已何必勞民動衆
貪無用之地如照臨之内有叛亂者則不得不除耳
曄又言交州黃慶集等先避亂歸化種族稍多若復
遣還恐遭屠戮望就賜恩秩乃授三班借職抑州監
稅四年七月權安南静海軍節度觀察處置留後黎
龍廷遣弟黎明昶與掌書記黃成雅貢龍廷表乞九
經及佛經一藏從之八月十七日制授龍廷檢校太
尉静海軍節度使安南都護交州郡王賜推誠功臣
賜名至忠又贈故静海軍節度使南平王黎桓中書
令追封南越王布帛羊酒為之賻禮制初授交州惟
加節鉞未賜王爵真宗以遠俗須朝廷恩命方可鎮
服特命賜之十八日授黎明昶為持節州諸軍事副
使黃成雅為朝散大夫殿中丞知安南使明昶以兄
降制命求赴崇政殿告謝乃召升殿帝撫問之九月
鑄交阯郡王印詔廣南轉運使就賜之大中祥符元
年正月制加至忠翊戴功臣九月交州王言真腊商
賈二人為交州所逐遁至州境欲配隸夲州真宗曰
遠方之人窮而來歸詔給時服緡錢遣使伴送歸國
十二月制授至忠依前檢校太尉同平章事安南都
護交阯郡王充静海軍節度觀察處置等使二年十
二月至忠貢金銀器馴犀方物真宗以犀遠至違性
將還之慮逆至忠意令候使人回縱之海濱至忠表
求甲胄金具装從之又移牒轉運使求於邕州互市
真宗以濱海之民數被交阯侵寇仍前止許廉州及
如洪互市盖為邊隅控阨之地今或直趨内地事頗
不便詔夲州以制誥諭之三年三月至忠薨一子方
十歲遂為李公藴所簒時至忠所使猶在京師真宗
以其状諭之如欲服亦聽使人掩之而已(黎氏三世共三十年)
安南志略卷十一
