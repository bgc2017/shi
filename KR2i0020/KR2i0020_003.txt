安南志略卷三
元黎崱撰
大元奉使
丁巳年安南始臣附天朝世祖皇帝即以庚申歲建元
為中綂元年安南國王陳遣使上表稱賀貢方物
明年詔封陳為安南國王遣禮部郎中孟甲禮部
員外郎李文俊充安南宣諭使
中統三年命納喇丹為安南達嚕噶齊
至元二年遣侍郎甯端府郎中張立道奉使安南諭者
至元五年遣忽隆哈雅使安南
至元七年命伊實諾為安南逹嚕噶齊殁於其國
至元十二年遣尚書格色爾哈雅侍郎李克忠召陳王
入見以久疾不朝數年薨
至元十五年命雲南柴椿為禮部尚書引其來使黎克
復還國諭世子陳入覲以居喪遣陪臣鄭國瓉杜
國計入貢
至元十六年留來使鄭國瓉復命柴椿引杜國計還諭
入覲世子以疾辭柴公以理詰難之世子懼遣族叔
陳遺愛代覲上以有疾封陳遺愛為安南國王
至元十八年加授柴椿行安南宣慰都元帥李振副之
領兵送遺愛就國命布延特穆爾為達嚕噶齊至永
界國人弗納遺愛懼夜先逃歸世子遣陪臣迎柴公
入朝諭旨
至元二十年以世子累召不朝尚未加兵命荆湖占城
等處行中書省諭安南假道助右丞索多征占城之
役仍令鄂州路達嚕噶齊趙翥往諭之世子不聽明
年鎮南王大兵臨境世子不迓率衆拒敵乃敗
至元二十六年命遼東道提刑按察司劉廷直禮部侍
郎李思衍兵部侍郎鄂諾引其來使阮義全等還國
諭旨
至元二十八年命禮部尚書張立道兵部郎中(闕)引
其來人嚴仲羅等還諭世子陳入見以父喪遣其
令公阮代之來貢
附張尚書行錄
至元辛卯十二月自大都起程歴湖廣溪洞抵安
南界八千餘里杭海梯山不能盡述明年三月十
八日至丘温彼國遣其私臣持酒食來迎渡瀘江
至使館翌日世子就館舍先詣詔書前瞻仰然後
平揖世子問聖躬立道等云聖躬萬福繼問大臣
立道云宰相平安問天使道路驅馳立道云天子
不以越南為遠何以驅馳言畢有輸長丁拱垣御
史大夫杜國計言往年定禮王者面南使者面西
相向而坐請客就位立道曰大國卿相與國君同
豈有面南之禮東鄉西鄉不亦可乎拱垣曰王人
雖微序於諸侯之上予謂王人之說正為我輩說
也遂東西坐酌談話世子曰先人臨終時囑敬奉天
使囑毋缺歲貢比年天使不來故遣使送貢未審上
意如何小國所産雖無異獻盡誠而已矣今天使
來不勝欣幸又云本國使回說天子春秋高邁龍
顔尤壯孤聞之甚喜信夫立道云天子龍鬚皓白
面若童顔世子云天下有福小國亦有福舉手加
額又曰比年天朝為何不遣使立道云天子為汝
國累召不朝故不遣使至表奏為先父辭世天子
聖意謂先國王之罪討不及嗣故我輩有此行也
世子曰天子好生惡殺是小國莫大之幸皇帝萬
萬歲立道云聖天子奄有四海仁如堯舜豈忍加
兵蓋屢講會同之禮爾先國王竟不聽命成此釁
隙民殘國破實有取也朝廷本非貪汝土地愛爾
歲貢由爾不朝之罪故也世子曰往年大軍至此
燒毁屋舍開發先人墳墓骸骨零落言未訖羣下
皆哭立道云昔年天子命伊克特穆爾雲南王伐蒲
日諭以毋燒寺舍毋焚宫室毋毁墳墓雲南王欽
依上命大軍入境緬王竄避雲南王不行殺戮寺
舍宫室悉無所毁緬王感德遂降遞年遣男依期
送貢至如鎮南王出師之日天子未嘗不如此教
諭不然則此宫室豈有遺也於時私臣丁拱垣曰
天子既意如是一向不動干戈更好立道叱之曰
成安南之禍者未必不由若等為之也天道爾何
足以知之立道等拂袖而起丁拱垣請罪其世子
造館時自謂居父喪服緇布食蔬菜戒以五年今
纔二歲二十四日世子乘鸞車伏就舍館迎詔羣
臣朝服徒行自日午迎入城隍聖宫過翫月橋長
明樓抵正陽門立道下馬捧詔從明陽門從者入
雲會門安南僚屬入日新門至明霞閣下褥道焚
香世子與僣太師國叔昭明王太尉國弟佐天王
少保御史大夫翰林等八人登壽光殿龍椅前置
香案世子拜詔禮畢自宣讀世子曰恭覩天子詔
書不勝喜口稱皇帝萬萬歲既而出朝天閣下集
賢殿設晏東西相向而坐惟僭太師獨在王側地
坐太尉少保等侍儀立殿上羣僚皆立殿下非召
不敢升殿大樂奏於殿下細樂奏殿上羅列杯陳
異果備食八盤皆魚肉海味之饌每勸於蛤灰&KR3876;
芙□㯽榔之禮王者時時接言話賦詩相贈立道
即席賦詩以達將至席終請立道入帳中皆地坐
世子曰本國歸附天朝三十年事上之心無日少
怠歲貢之禮未嘗少缺始於祖繼於父至於今前
後一轍屢常入貢被詔以疾不能入朝至令聖怒
興師討伐生靈殺戮開發山陵燒毁寺舍斫伐樹
木不可勝計本國無辜而遭大難天子詔書每謂本
國叔逐天使拒王師之罪尚猶未捨本國叔先國
王遣入朝天子代訴天子封國叔為王國叔自懼
不知所往非本國殺國叔叔自逃竄海南宗族握
兵逆旅國王實不知之也惟有不朝一事無他實
為畏死貪生萬里之外道路艱險山嵐瘴氣不服
水土倘死於道路何益於上國但比年不缺貢小
心事上何預於上國乎此下情不得上達今天使
望得訢本國之冤與詣闕面陳也普天之下莫非
王土率土之濱莫非王臣安南一國已為天子人
民更無異志天子以四海為家雖不造朝且在邦
域之中是社稷之臣也惟天地知之立道等云陛
辭之日丞相大臣復教於前使不能宣揚聖意以
至小國涉疑今遣汝輩毋效前人我等至此與世
子面會其言未能盡述故修講議書請窮其理書
見後
至元三十年命兵部尚書梁曾侍郎陳孚引其來使阮
盛還國諭世子入覲不聽遂興師
至元三十一年正月上崩成宗皇帝即位詔罷兵遣禮
部侍郎李思衍兵部侍郎蕭泰登使安南齎詔赦世
子罪放來使陶子竒還國
附蕭方崖使交錄序
皇帝御天之初元至元甲午孟夏也天地發揮民
物欣戴仁風甘雨遠邇均被首罷南征選使往諭
命禮部侍郎李思衍而泰登亦與茲行偃武修文
唐虞盛事不惟親見之又親任之於彼原隰萬里
載驅書生不能為將得為使此古人所志所榮區
區何修而辱此受命戒途夙夜祗若凡經行見聞
輒加紀錄不覺成集歸以板行以廣其傳客有誚
曰此子使交錄也板行於世將不免釣名之譏小
廉曲謹冺昌朝之盛事臣子之大恥也焉敢徇小
節甘大恥三代以降中國之盛莫踰漢唐尉佗故
吏耳僭稱名號兵擾長沙漢文帝卑辭奉書高麗
封國耳陸梁東方不奉正朔唐太宗至親征不克
天開景運繼至聖世祖皇帝芟夷羣雄混一海宇
際天極地莫不臣妾今上皇帝體元居正重明作
離大赦天下以齎詔遣臣輩遠使絶域山川險阻
天威赫然及境而重出迓返郭而式國族跣足及
館而國王親訪奔走駭汗屏息聽詔拜舞叩頭如
在闕廷上表稱賀罔敢後時中國之隆未有如斯
若不傳之永久何以昭宣聖化用自上都至安南
州郡山川人物禮樂異政殊俗怪草竒花人情治
法愈病藥方逐日編次通成一集欽錄聖詔冠乎
集首次以安南世子回表貢物及朝中諸老送行
詩章編次於後間有行酧紀詠亦借附集末庶使
後世知聖代臣妾萬國之盛而出使為宦者亦有
所考焉非徒為泰登遭遇之榮也太史公迹遍天
下南渡江淮北過涿鹿泰登北自開平南至交阯
茲遊竒絶足冠平生之紀實也大德五年遣尚書
瑪哈穆特兵部侍郎喬宗寬齎詔諭安南依前三歲
一貢及其自來朝廷復遣使仍引其來使鄧汝霖
等還國至大元年遣禮部尚書阿嚕威吏部侍郎
李京兵部侍郎高復禮使安南宣武宗皇帝即位
詔世子陳遣使貢賀
至大四年遣禮部尚書奈曼岱吏部侍郎尼古巴兵部
郎中杜與可奉使安南宣仁宗皇帝即位詔皇慶初
元世子陳遣使貢賀
至治元年遣吏部尚書教化禮部郎中文矩使安南宣
英宗皇帝即位詔明年世子陳遣使貢賀
泰定元年遣吏部尚書瑪哈穆特禮部郎中楊宗瑞使安
南宣詔
至順三年遣吏部尚書森濟烏克禮部郎中趙期熙使安
南宣文宗皇帝即位詔明年陳遣使貢賀
元統三年遣吏部尚書特珠禮部郎中智熙善使安南
宣今上皇帝即位詔明年陳遣使貢賀
前朝奉使
漢使
陸賈楚人也以客從漢高祖定天下名為辯士常使諸
侯時中國初定趙佗據南越高帝使賈賜佗印為南
越王賈至佗魋結(音權髻)箕踞見賈賈曰足下中國人
昆弟墳墓在真定今足下反天性棄冠帶欲以區區
之越與天子抗衡為敵國禍且及身天子聞君王南越
不助天子誅暴逆將相欲移兵而誅王天子憐百姓
新定勞苦且休之遣臣授王印綬部符通使王宜郊
迎北望稱臣迺以新造未集之越強比於漢試問之
掘燒王先人塚夷滅宗族使一偏將將十萬衆臨越
則殺王降漢如覆手耳於是佗乃蹶然起坐謝曰居
蠻夷中久疎禮義乃大悦陸生留與飲數日賜賈槖
中裝值千金賈卒拜佗為南越王令稱臣奉漢約歸
報高祖大悦拜賈大中大夫高后時禁南越關市鐵
器佗乃僣號為帝文帝復遣賈往使讓之佗恐稱臣
奉貢職皆如意旨
嚴助孝武時人建元四年閩越擊南越邊邑南越王胡
上書曰兩粤俱為藩臣毋擅興兵相攻擊今東粤擅
興兵侵臣臣不敢興兵惟天子詔之於是帝命王恢
等率師討閩越師還帝遣嚴助諭南越王胡感德遣
子嬰齊入質
終軍字子雲年十八為博士孝武異其文拜為謁者給
事中終軍擢諫議大夫南越與和親帝遣使諭南越
王入朝王稱疾不朝軍自請願受長纓必羈南越王
致之都下乃遣軍說南越王請許内屬其相吕嘉發
兵攻殺王及終軍等(時年二十故世謂之終軍)
安國少季霸陵人初南越太子嬰齊入質在長安時取
邯鄲摎氏女生子興及即位上書請立摎氏女為后
嬰齊薨太子興嗣立其母為太后太后自未為嬰齊
妻時嘗與安國少季通元鼎四年帝遣安國少季與
終軍往諭王王太后入朝少季至越復與王太后私
焉國人不附太后太后恐亂起謀誅其相吕嘉乃反
攻殺王太后少季等
韓千秋孝武時人越相吕嘉反帝遣莊參以二千人往
參曰以好往數人足以武往二千人無足為也辭不
可故濟北韓千秋謂帝曰以區區之越又有王應獨
相吕嘉為害願得勇士三百人必斬嘉以報於是遣
千秋等將二千人入境時千秋兵入破數小邑將至
番禺越兵擊千秋等殺之帝曰千秋雖無功亦軍鋒
之冠封其子延年為成安侯
摎樂南越太后弟也帝命副韓千秋將兵臨越吕嘉攻
殺之帝封其子廣德為龒侯
晉使
石崇晉武帝時以散騎常侍為交阯採訪使
宋使
高保緒宋太祖開寶八年交阯帥丁璉遣貢詔封璉爵
保緒以鴻臚卿偕王彦符為官告使
盧襲太宗太平興國五年襲以供奉官使交阯
張宗權太平興國五年交阯黎桓簒丁氏權以供奉官
往使諭之
李若拙雍熙二年黎桓貢太宗授桓節鉞若拙以主客
郎中昭文館偕禮記博士李覺充官告使
魏庠端拱五年封黎桓爵庠以虞衡員外郎偕直史館
李度充官告使
宋鎬淳化元年以左正言直史館偕右正言直史館王
世則充官告使
宋鎬行錄略云鎬等使還因條列山川形勢及黎
桓事迹以聞曰去歲秋末抵交阯境桓衙内都指
揮使丁承直以船九隻三百人至太平州來迎由
海口入大海冒涉風濤頗歴危險經半月至白藤
江乘潮而行夜宿泊所皆有館驛至長州漸至本
國桓盡出舟師戰具謂之輝軍自是南征抵海岸
至交州僅十餘里俄而擁從桓至展郊迎之禮桓
斂馬側身問皇帝起居畢按轡偕行時以㯽榔為
獻彼風俗之厚意也無居民止有軍營而府署湫
溢題其門曰明德桓受詔不拜言近歲與寇接戰
墮馬傷足故也信宿之後乃張筵飲宴士卒三千
人悉點其額曰天子軍兵器止有弓弩木牌梭鎗
弱不堪用凡官屬善其事者擢居親近左右小有
過則捶而黜之怒息乃召復其位有木塔其制樸
陋一日請鎬同登相顧而言曰朝廷有此塔乎地
無寒暑十二月猶夾衣揮扇云
王世則淳化四年以度支判官國子博士偕殿中御書院
祗候李居簡充安南官告使
李建中至道初交阯犯邊太宗命廣西轉運使陳堯叟
賜黎桓詔書乃遣康尉李建中齎詔往諭
章頻宋廣西轉運使也天聖六年交阯郡王李公藴薨
仁宗命頻為弔祭使
劉丙景定間為武節郎東南第十二上將靜海駐扎時
安南陳王遣貢理宗回賜禮物並奬諭詔即命廣西
經略使賜之因遣丙齎詔入安南諭旨
安南志略卷三
