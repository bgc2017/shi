安南志略卷八
元黎崱撰
六朝交州刺史都督交阯九真日南太守
董元晉九真太守
爨谷交阯太守
馬融代爨谷
楊稷晉交阯太守
孟幹隨毛炅自蜀出交阯為吳所擒後歸晉陳伐吳之
計晉武帝以為日南太守
陶璜字世英丹陽人吳會稽太守初吕興殺孫諝以郡
附晉晉武拜交州太守為統所殺復遣爨谷及巴西
馬融皆病卒以霍弋楊稷補其缺與毛炅董元孟幹
李松王業爨能等自蜀出交阯破吳軍於古城斬修
則劉俊吳建衡三年秋遣虞汜薛珝陶璜拒楊稷等
戰分水璜退保合浦珝怒謂璜曰若自表討賊而反
失利其責安在璜曰下官不得行意諸軍不相順
故致敗耳璜欲引軍璜即夜以兵出其不意徑至交
阯董元拒之將欲戰璜疑斷墻内有伏兵乃使列長
戟於其後纔接元偽退璜追之伏兵果出璜以長戟
逆之大敗元衆獲其寶物珝乃謝璜以所得物遺之
董元有勇將解系同在城内璜令其弟為書與系又
遺象乘輅導從而行元曰若此系必有去志即殺系
璜攻交州九真日南皆降遂拜璜為交州刺史璜有
謀策周窮好施得人心夷獠梗化者璜討平之璜被
詔土人請留璜流涕數日遣使送印綬詣洛陽晉帝
詔復其本職封宛陵侯改為冠軍將軍璜在南三十
年及卒舉州號哭
吾彦字士則吳建平太守才兼文武手格猛虎吳亡歸
晉為交州刺史初陶璜死九真戍兵作亂彦討平之
斬賊帥趙杜在鎮二十年恩威宣著南州寧謐
顧秘字公直吳將軍愷子也代吾彦為交州刺史
顧參秘子也秘卒州迫參領州事
顧壽參弟也參卒壽求領州事州人不許乃殺長吏胡
肇等梁碩以兵擒壽併其母皆鴆殺
陶威(一作成)璜子也梁碩殺顧壽迎威領交州事
陶淑繼威為刺史
王敦晉鎮東將軍都督江淮荆湘交廣六州諸軍事
王機字令明長沙人就王敦求廣州不許會廣人怨刺史郭
訥而叛遂與温劭迎機為刺史敦遣參軍葛幽追至廬
陵機叱曰來取死耳幽不敢追訥聞劭附機遣兵擊劭為
劭所敗訥遂握節避機機入城恐敦討乃更求交州敦以
機難制從之機趨交州為梁碩所拒遂往鬱林會杜弘破
桂林機勸洪取廣州於是洪與機俱反尋為陶侃平之
張伯義唐安南經略使始築大羅城
康謙北方商人為安南都護
朝衡日本人開元中奉幣來朝慕中華之風因留焉歴
使中國永泰二年為安南都護時生蠻侵德化龍武
二州境詔朝衡往平之
輔良交德宗建中三年為安南都護時演州司馬李孟
秋峯州刺史李披岸叛自稱安南節度良交斬之
高正平安南經略
張應唐安南經略卒於官其佐李元度以兵脅州縣為
安南經略
趙昌字洪祚為虔州刺史會安南酋獠杜英幹叛拜昌
為都護夷落向化居十年足疾請還以兵部郎中裴
泰代之德宗召昌問狀年踰七十召對精明帝竒之
復拜安南都護書至人相賀叛兵即定
裴泰見上
張舟始為安南經略判官憲宗元和三年遷為都護前
經略張伯義所築安南大羅城高二丈二尺門各有
樓東西各三門南北各五門上置鼓角城内造左右
十營裴泰時驩愛二城被還王攻破壞毁殆盡(還王占城)
(王也)舟又築之置軍中器械八千事
杜正倫相州人太宗知名為中書侍郎太子左庶子以
太子承乾敗貶正倫交州都督
竇德明唐愛州刺史
褚遂良字登善錢塘人亮子也為中書永徽末遷潭州
桂州都護後許敬宗李義府誣奏遂良不軌武后怒
貶愛州刺史歲餘卒二子彦甫彦仲亦流愛州皆殺
之咸通五年高駢平安南始表歸陽翟
柴晳威高宗朝坐弟令武與房遺愛反流邵州為交州
都督為吏清而刻累遷御史中丞四年遷交州刺史
劉延祐垂拱三年為安南都督舊俚戸歲半租税延祐責
全入衆怨謀反延祐誅其渠李嗣先而餘丁殺延祐
據交州桂州司馬曹植靜討平之
劉祐唐安南都護家巨富每養猪雞死則勒奴僕培填
自奉儉未嘗兼味
元楚客江陵人開元初遷安南都護同楊思勖平蠻渠
梅叔鸞之叛
宋之悌之問弟也長八尺開元中歴劔南節度使太原
尹坐事流朱鳶時蠻陷驩州就授交州總管擊平之
杜朋舉唐景龍末為濟源尉夢中入一府見一碧衣相
接甚恭曰少府當為安南都護某安南□戶也故先敬
恭願自保後果為安南都護
何履光桂州人天寶十年為安南都護權兵代雲安南
九真以南粤蠻子俚攻之履光欲出迎司法左書高
士廉曰長真雄兵在建城糧少不能久城中勝兵尚
可以戰奈何受制於人命廉為行軍司擊長真走之
隋亡履光納欵於唐即授交州總管
安南志略卷八
