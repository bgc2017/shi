安南志略卷七
元黎崱撰
漢交州九真日南刺史太守(附三國時刺守)
鄧勲南陽人後漢西華晨祖父為交州牧益居昌居翁
子也漢五鳳五年交州刺史鄧讓不知何許人按光
武紀王莽末交阯諸郡閉境自守岑彭素與交阯牧
鄧讓厚善與讓書陳國家威德於是讓率諸郡太守
遣使奉貢悉封列侯
錫光漢中人平時守交阯教民禮義
任延字長孫年十二明詩易春秋顯名太學中號曰任
聖童建武初守九真俗以漁獵為業不事耕種乃教
懇闢歲租開廣百姓充給貧民無禮聘者延令長吏
以下省俸禄以賑助之同時娶者二千人是歲風雨
順節禾稼豐衍其産子者名為任視事四年召還九
真人立祠
蘇定建武初守交阯貪暴由是徵賊殺定而叛馬援平
之
李善字次孫南陽人為漢太子舍人顯宗時守日南以
惠愛為政懷來異俗遷九真太守
張恢顯宗時守交阯坐贓伏法以資物簿入司農詔頒
羣臣
胡貢廣父也為交阯都尉
樊演順帝永和二年為交州刺史日南象林賊蠻區憐
反演發兵擊之
張喬永和三年為交州刺史遣使慰誘象林叛賊悉降
祝良字邵卿湘人永和間為九真太守初蠻區憐叛良
至單車入賊中招以威信降者數萬嶺外悉平
周敬字子敬吳人也永和六年守交阯上書云交土既遠
處九州之外北望京師若瞻雲漢宜有方伯為國南
藩遂拜敬交州刺史
夏方刺交州順帝初交阯反搖扇九真相與連結方誘
以恩信賊降以功遷桂陽刺吏延禧三年以九真餘
寇復命刺史交州方威惠素著賊相率降
楊扶會稽人也祖茂從光武征伐有功命扶為交州刺
史
倪式永壽三年居九真時夙令貪暴邑人殺令率衆攻
九真式戰死詔賜錢六十萬拜二子為郎
魏朗字少英會稽人以彭城令為九真都尉永壽三年
蠻叛倪式戰殁朗至厲兵五千破賊乃平
祝恬字伯休中山人南越志云恬為司徒以直言犯上
斥為交州刺史政清恩被甚得民心
葛衹延禧六年交叛為賊所拘
丁富桓帝時刺史交州召為司徒
張磐字子石丹陽人延禧為交州刺史
虞韶翻父也後漢日南太守惠澤及民身死歸鄉有鴈
隨棺會稽棲塜乃去
朱雋字公偉會稽人靈帝光和元年交州梁龍與南海
太守孔芝叛拜雋交州刺史道過本鄉率家兵及所
調五千人(家兵家童調調發也)從兩道入先觀實虛宣威揚德
以震動其心既而七郡兵進追之斬梁龍降數萬人
以功封都亭侯
李進字登高靈帝時交州刺史
賈宗字孟堅聊城人舉孝廉遷京兆尹交阯多梗化其
前後刺史率無清行吏民叛怨中平初三府舉宗為
交州刺史宗到郡移書告示各復生業招撫荒散蠲
復徭役斬渠帥簡選良吏百姓安之歌曰賈父來晩
使我先反今見清平吏不敢犯
周乘為御史以直忤意出為交州刺史上書云交州絶域
習俗貪濁彊宗聚姦長吏肆虐侵漁萬民臣受深恩
職預爪牙欲為聖朝掃清一方時屬城解綬去者三
十餘人(沈佺期詩云周乘安交阯)
蹇蘭漢交阯太守
頼先交阯太守(至元二十二年内附安撫使頼益巋乃其後也)
黃盖吳日南太守貪冒見逐
儋萌守九真以私怨殺功曹歆歆弟殺萌
朱符建安五年刺史交阯侵虐強賊逐殺之
張津字子雲南陽人建安八年刺史交州與劉表有隙
遂興兵為其將區景所殺
頼恭零陵人劉表遣為交州刺史仁謹不習世故為
蒼梧太守吳巨所逐劉先主用為太常
綦母團會稽人劉表遣為交州刺史
朱治字君理丹陽人建安七年孫權表治為扶義將軍
九真太守時平夷越
士燮字威彦其先魯國汶上人遭王莽亂避兵交阯六
世桓帝時燮父賜為日南太守燮本師穎川劉子竒
治左氏春秋為作經解由孝廉補尚書郎以公事免
官舉茂才遷交阯太守董卓亂交阯刺史朱符為賊
所殺燮至郡氣宇寬厚謙虛下士國人加愛中州士
人往依避難燮弟壹守合浦兄弟並為列侯雄長一
方出入鳴鐘磬簫鼓車馬滿道夾轂焚香常有數十
妻妾乘輜軿當時貴重震管百蠻尉佗不足踰也初朱符張
津被殺州郡擾亂帝賜璽書曰交州絶域南帶江海
上恩不宣下義壅遏劉表遣頼恭窺南土今以士燮
為綏南將軍董七郡領交阯太守如故燮乃遣吏張
旻奉貢京師時天下喪亂道路斷絶而燮不廢貢職
特復下詔拜安遠將軍封龍度亭侯建安末孫權遣
步隲為交州刺史隲到燮兄弟奉節度權以燮為左將
軍遂遣使入貢遷燮衛將軍封龍編侯每遣使詣權
致雜香明珠珊瑚琥珀孔雀犀象竒物異果芭蕉龍
眼之屬無歲不致燮在郡四十年壽九十卒
士䵋燮弟也為九真太守
士徽燮子也燮卒自領交阯太守權遣陳時代徽為太守
徽拒之後為吕岱所斬
戴良交州刺史黃武五年以交阯遠合浦以北為廣州
以南為交州拜良為刺史良與陳時入境士徽拒之
步騭字子山淮隂人避亂江東南為吳中郎將征南將
軍劉表所置蒼梧太守吳巨外附内逆騭誘斬之權
遷騭為交州刺史到郡威聲大振南土遂平延康初
權遣吕岱代之騭將交州義士萬人出長沙會劉備東下
乃拒於益陽備敗績而零桂諸郡猶驚擾騭討平之
吕岱字定公廣陵人吳黃武五年為交州刺史初交阯
士徽懷逆拒命岱督兵浮海進討士徽懼率兄弟六
人降岱皆斬之又遣士南宣威命徼外扶南林邑諸
遣入貢以功遷鎮南將軍追封番禺侯孫亮拜大司
馬岱清身奉公所在可述初在交州歴年不餉家妻
子飢乏權聞知賜錢絹年九十六卒
薛綜字敬文沛郡人少依旅人避地交阯從劉熙學權
以為合浦交阯太守與交州刺史吕岱平士徽亂
陸胤字敬宗凱之弟也吳赤烏十一年交阯九真賊攻
没城邑遂以胤為交州刺史大略諭以恩信務崇招
納遺以財帛賊衆及民莫不稽顙交域清泰拜安南
將軍永安初封都亭侯
孫諝永安中為交州太守貪暴會吳主遣使至本郡又
擅調孔雀二十頭送建業民憚遠役遂作亂郡使吕
興殺諝以郡降晉九真日南皆應
陳襲臨淮人永安七年為交州牧值孫諝虐政後復分
海東四郡為廣州以熊牧為刺史海南三郡為交州
以襲為刺史移治龍編
虞汜字世洪翻子也孫皓建衡初為監軍使者與諸將
薛珝陶璜李勉徐存等擊交阯擒殺所置首將九真
日南皆降虞汜以功拜交州刺史封餘姚侯
朗(姓未詳)字奉先桂陽人為吳九真太守
綦毋俊吳交州刺史
修則湛父也吳交州都督晉交阯牧楊稷斬之
劉俊吳交州刺史為毛炅所殺
爨宗蜀命領交州事或云晉交州刺史
毛炅蜀交阯太守或云晉將軍
安南志略卷七
