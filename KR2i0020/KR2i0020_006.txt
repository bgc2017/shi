安南志略卷六
元黎崱撰
表章
至元十五年安南世子孤臣陳
上言於上天眷命皇帝陛下臣父歸順聖化二十餘年
仁恩咻煦德天地也荒穢包含量山海也臣父一生
感戴甚厚至元十四年不幸臣父不禄將薨之日謂
孤臣曰陛下寬大度不遺小因諒爾必蒙世及之恩
吾今但以天不假我之年使不得久事天朝為恨耳
臣丁父喪之初年貢之期適滿臣不敢以憂難之累
仍差前使黎克復等乘時來覲而復其年貢續差中
侍大夫周仲彦中亮大夫石德劭等充行人使奉齎
表章及方物詣闕進獻遵交職業罔敢失墜上教子
以忠之訓小國生靈皆謂父臣殁後臣能繼父志述
父事在此行也陛下矜憐忠直必加褒奬則我世子
不幸中實有幸自各延頸北望日月以冀迨至元十
五年周仲彦等未還惟天使柴尚書等齎詔書與前
黎克復等同來小國遂率百官具禮迎臣焚香拜讀
伏見詔書以諭入朝臣不勝驚懼蓋緣臣生長越裳
稟氣軟弱水土不諳暑潤不耐恐道上有妨徒暴白
骨致陛下仁心亦自哀傷之耳而無益於天朝之萬
一也陛下與天同體臣事陛下其如事天雖正色蒼
蒼九重深遠然天威未嘗敢違顔咫尺君恩未嘗不
銘於方寸也其在周成之臣重譯來貢武帝時置之
度外以其哀小國道路悠遠山川險深之故方今陛
下舟車所至霜露所降凡屬照臨莫不臣服比之周
漢實相萬萬不可同日而語天地開闢以來未有如
今日天下一綂之大者也陛下施仁行政必先於鰥
寡孤獨之人至於昆蟲草木之微各遂其性臣獲罪
於天惟不克荷是懼陛下政遠於周仁深於漢伏望
陛下哀孤臣之單弱憐小國之遼遠令臣得與鰥寡
孤獨保其性命以終事陛下此孤臣之至幸抑亦小
國生靈之大福也
至元二十九年安南世子陳上
表言六尺微孤夙蒙父訓其於臣事天朝毋廢歲貢一
事切切然常在懷也所以懼僭罪特遣中亮大夫嚴
仲羅古武大夫陳子長等以至元十七年九月奉齎
貢物詣闕進獻上克盡事天之誠下克紹先人之志
迨今年二月天使正議大夫張顯卿奉順大夫(闕)
等奉齎天語及賜物同嚴仲羅等回來小國宗族
官吏百姓耆老舉國欣欣然相告聖天子恤孤以仁
待人以恕其必脱我生靈於塗炭之中臣與小國百
姓豈勝驚懼其事臣父在日已嘗遣奏當臣未預政
素所不知非獨敢歸於父以求自免於罪萬罪在臣
也萬一天朝曲垂寬宥是臣之幸否臣之罪不勝誅
矣至諭以親來赴闕聖天子不惜王爵符印復封土
如故之事則臣與小國宗族官吏等驚魄稍甦死魂
復定以謂天朝若不存念豈能諭及此耶臣祖父在
時天朝嘉其忠勤憫其遼遠置之度外故中統二年
詔封王爵賜以符印即勅我兵不入宋境不寇禮樂
不改舊俗臣父得保首領以殁生靈至今受賜不淺
在臣父之世不幸邊方構禍然事上一節終始不踰
迨於臣身僭代守土辱蒙天朝再念孤臣之心又可
知臣生長遐陬水土不服寒暑不諳小國諸使往來
為瘴死常六七設不能自量徒死於道路終無益於
事且小國蠻夷爾風俗澆惡一日無主雖昆弟不能
相容聖天子育物為心字孤為念小國之臣尚不忍
遺况臣之祖父世世事君忍使骸骨暴露社稷丘
墟者乎夫世之人苟有得面聖者在佛書云為生大
福儒書云千載一遇臣豈不欲觀光上國躬沐聖恩
而遽乃違命以速禍者哉天日在上誠以常情貪生
畏死臣去天遼遠得罪一隅其幸獲寬裕者恃有陛
下日月其明天地其量否則翻四海之波不足以洗
臣之罪也臣言及茲肺肝若剖伏惟陛下哀此煢獨
念其困窮察微臣之苦衷原微臣之重罪俾微臣得
以苟延殘喘以竭事天之誠百姓各保性命以享好
生之德豈惟微臣粉骨碎身不可圖報聖功之萬一
毋亦普天下萬口一辭同祝聖壽之萬億也
至元三年三月安南陳百拜上
數十年父子滔天之罪迨今日冰釋矣存者亡者得拜
天地父母更生之賜中國諭以有生之𩔖寧有長久
安全者乎臣與一國生靈驚懼失望莫知所措臣聞
古今無不死之地而所恃者有好生之天聖天子以
天為心恤孤同仁則可以長久可以安全可以不死
否則何往非死地也天詔曰徒以歲幣虛文巧飾見
欺於義安在臣讀此段凜然肝膽墮落雖若聞此一
身不幸莫大既不得生於天子之庭其表誠者在乎
土宜而已臣豈不知聖朝天覆地載梯航萬國竒貨
珍寶靡所不有何以臣小國進獻為哉然臣猶不顧
其罪而復冒昧者臣事君之義不可廢也在天詔雖
以義安在臣下安敢廢職耶伏望皇帝陛下父母其
心乾坤其量包荒含穢曲賜矜存臣赤心欣順天受
封冊俾臣襲恩獲供職貢如故上以盡事天之誠下
以克承先之志豈惟微臣一介復保延殘喘抑亦百
萬生靈同享天地好生之大德臣犬馬下情區區自
謂雖千生萬死粉骨碎身亦不足以圖報萬壽願天
賜皇帝敷錫庶民臣祝聖壽萬億千春伏以帝齡億
萬正八千歲春秋之初華祝再三七百里要荒之外
普天交慶曠古未聞臣誠懽誠忭頓首稽首伏惟皇
帝陛下聰明日躋智勇天錫以一怒而安天下應五
福而澤庶民奄有四方自漢唐絶無之事不遺小國
即堯舜所用之心有執而有容得名必得壽臣南荒
坐井北面拱辰三十年犬馬拳拳一寸忠天日浩浩
俯陳金鑒徒懷金闕之瞻遥奉玉瓶遠望天門之闢
臣謹齋沐親自撰寫頌一章填以金冊封以金函差
陪臣陶子竒等奉表稱賀以聞
至元三十年三月初四日安南陳上表
臣謹昧死百拜上奏臣伏今年二月十四日恭親天使
吏部尚書梁曾禮部郎中陳孚奉齎天詔俯臨下國
臣謹率宗族官吏奔走道路焚香迎迓及至褥道躬
迎三呼百拜跪讀天詔謂曰汝國罪愆既已自陳朕
復何言聖天子涵洪寬大如此臣等不勝欣喜踊躍
之至感聖恩之萬一也
至元元年安南世子陳表賀成宗皇帝即位
龍飛九五回生意於龍躔象譯重三馳賀忱於象魏一
人有慶萬國咸寧欽惟皇帝陛下文炳域中仁翔海
表柔遠能邇常守道以為心偃武修文屈仁兵而不
戰克廣穆穆宜君之善有光明明我祖之功霽雷霆
而施雨露之恩割封畛以示乾坤之量與民更始隨
物皆春臣等幸際離明歡聞渙號瞻天北闕心傾北
極之尊居守土南荒預祝南山而上壽
安南陳請大藏經表
臣僻處炎荒夙依皇覺緬懷蒙(闕)傳自中華唐宋在時
曾䭾來於白馬大兵至日已化作於死灰嗟莫覩於
祕文竟難尋於奥旨如入暗室而無慧炬如濟苦海
而失慈航念此小邦闕於大藏若不請求於上國曷
以開導於羣生欽惟皇帝陛下虞舜為君釋迦生世
以濟物度人為念以博施濟衆為心幸不祕於玉音
莫大聞於寶藏自天而下賜萬五千餘卷之經遵海
而南救百姓億兆民之苦此功德即前功德廣大無
邊今聖人即古聖人流傳有此(時中書奉詔賜之)
至大二年安南世子陳表賀成宗皇帝即位
伏以乾龍初造上天之景命有歸澤雁安眠中國之至
仁遠被懽騰海宇望協華夷欽惟皇帝陛下聖德日
新智勇天錫削平禍亂威靈震叠於遐方坐致雍熙
聲教暨漸於南徼復古之規模宏遠鼎新之治化更
張混文軌於寰瀛壯基圖於磐石一人有慶萬國咸
寧臣世守龍編誠馳魏闕景仰日中離照咸思精忠
嘉茲海隅蒼生共陶至化
至順元年安南世子陳表賀文宗皇帝即位
聖神廣運智勇兼資德意仁聲固際天而蟠地風化教
被蓋自北而及南名振於今功高於古遠懷邇服布
世祖之經綸武偃文修恢至元之禮樂坐令華夏同
底雍熙臣世守外藩心傾北闕望雲霄於星拱路雖
阻於八千拜日表於海隅顔若遠於咫尺
至元三十一年内附安南王陳益稷表賀元旦
節
伏以正月始和使萬民之觀治皇天眷命奄四海以為
君朔日在壬而東郊迎春太歲居午而南面聽政隂
陽交泰文軌混同申賀皇帝陛下克寬克仁乃神乃
聖宜乎在位之久致斯有道之長八百餘國之朝功
烈上加於周武三十五年之治規模遠邁於漢光壽
域重開熙臺同樂臣益稷符分服外葵向日邊以
申誠報滄海之恩俾遐邇歸聖朝之化備膺五福願
獻箕子陳皇極之言遥拜三辭敢效齊侯奉天子之
命
至元三十一年安南王陳益稷表賀成宗皇帝
即位
夙稟睿聰表彰仁孝春秋方盛符舜生三十之年日月
重明延周過八百之祚傳神孫以神器人望久歸尊親
號以報親天下至養當保泰持盈之際存繼志述事之
心龍御雲從雞竿澤沛臣歸身天北封爵日南恩深
感於皇朝報未酧於素志初即帝位嘉同漢臣推戴
之誠願近天威庶效齊侯下拜之禮
大德十五年夏五月武宗皇帝即位安南王陳
益稷表賀
伏以昌運啟聖肇登寶位之初眷命為君光照瑶圖之
永兩間扶贊萬國謳歌欽惟皇帝陛下曰聖曰聰有
功有德雷電赫濯夙揚衞社稷之威雨露沾濡新溥
育人民之澤徽號重慈宫之進舊章嚴祖武之繩臣
叨爵茅分引誠葵向朝來玉帝鸞班遐阻於臣工尊
拱冕旒虎拜遥伸於江漢
至大四年春三月仁宗皇帝即位安南國王陳
益稷表賀
伏以昌運啟聖肇登寶位之初眷命為君光照瑶圖之
永福延社稷喜溢臣鄰欽惟皇帝陛下天運神功日
新睿聖重華協帝允符朝野之謳歌全付有家夙荷
祖宗之顧託用敷渙號式迎太平臣叨爵南方馳情
北闕風雲慶會幸快覩於龍居江漢對揚欲遥伸
於虎拜
延祐七年三月英宗皇帝即位安南國王臣陳
益稷表賀
天臨丹扆龍飛九五位之星陽綂紫宸虎拜億萬年之
壽治新景運緒述丕基欽惟皇帝陛下握符闡珍受
圖膺貢尊親報本加數后之徽稱肆赦恤刑溥民生
之厚澤奉先世繼傳之志應寰宇繫屬之情臣爵錫
舊封光依上國身居南紀願同江漢之朝宗心向北
宸遥叩闕庭而慶賀
前代書表
南粤王趙佗上漢文帝書
臣佗昧死再拜上書皇帝陛下老夫故越吏也高皇帝
幸賜臣佗璽以為南越王孝惠即位義不忍絶所以
賜老夫者甚厚高后用事别異蠻夷出令曰毋予蠻
夷外粤金鐵田器馬牛羊即予予牡毋予牝老夫處
僻馬牛羊齒已長自以祭祀不修有死罪使内史潘中
尉高御史平凡三輩上書謝過皆不返及風聞老夫
父母墳墓已壊削兄弟宗族已誅論諸吏相與議曰
今内不得振於漢外亡以自高異故更號為帝自帝
其國非敢有害於天下也高皇后聞之大怒削去南
粤之籍使使不通老夫竊疑長沙王讒臣故發兵以
伐其邊老夫處粤四十九年於今抱孫焉夙興夜寐
寢不安席食不甘味目不視靡曼之色耳不聽鐘鼓
之音以不得事漢也今陛下哀憐復故號通使漢如
故老夫死骨不腐改號不敢為帝矣
宋太平興國五年交阯丁璉薨弟璿立大校黎
桓篡之太宗舉兵伐桓桓詐代璿上表
世膺朝奬僻居海隅假節制於蠻徼修貢職於旅宰屬
私門之薄祐值先世之淪亡玉帛駿奔敢稽於助祭
土茅世及未預於守藩臣父部領兄璉俱荷國恩恭
分閫寄謹保封路莫敢怠遑汗馬之勞未施朝露之
悲俄至臣堂構將圮衰裳未除管内軍民將吏藩裔
耆耋共詣苫塊之中俾權軍旅之事臣懇辭數四請
逼愈堅未及奏陳又慮稽緩山野獷惡之俗洞壑狡
猾之民倘不循其請恐因生變臣謹以攝節度行軍
司馬權領州軍事伏望賜以真命令備列藩慰微臣
盡忠之心舉聖代賞延之典克治遺業用撫遠夷銅
柱之墟庶宣扞禦之功象闕之下永輸獻琛之誠惟
陛下俯憐其過未忍加罪(闕)
宋開寶六年安南陳授位於子表
臣聞人惟知足身退不待暮年子既克家續紹乃無墜
祀此天道古今之常不啻人情上下之同然敢陳内
授之辭輒凟蓋高之聽伏念臣功無帝賫爵忝侯封
受命於朝復阻來朝之禮納忠於國未酬報國之心
茲惟難哉吾甚懼也顧蒲柳未秋之質敢釋負重以
偷安葵藿向陽之心思近清光而罔後時既稽於請
命奏敢後於封章終日戰兢省躬跼蹐謹奉包茅之
貢薄寓獻芹之忱少充闕庭庸伸遠職伏望陛下散
皇明於幽燭運元德於昭回察臣愚蠢之衷憐臣感
戴之重容民畜衆明學術之可傳窮機調微寓析薪
之克負光賜衮衣之寵使同帶礪之盟臣所願求天
必從欲錫太上國主之號冀十行詔旨之頒苟稱塞
於鄙懷實寵光於敝邑臣敢不終身正行抗節致忠
金石此心永荷乾坤之德涓埃其報仰酬海嶽之恩
附宋時占城國修貢表(占城本日南郡象林郡也漢末邑人叛國號林)
(邑後世國亂遂建於占城名占城國)
臣僻處海隅久被王靈之寵遠馳方物聿修臣職之供
輒轉奉封上干典屬竊以越裳重譯聞盛德而歸周
槃木獻歌懷至仁而頌漢惟一人篤邇而舉遠故百
蠻慕義而嚮風况小邦雖稱遐陬在昔日蓋為列郡
象林畫邑常歸粤地之圖銅柱分疆尚看伏波之迹
適樂推中土多有歴年方藝祖開基首駿奔而來賀
數朝繼紹亦踵至而貢修嘉種助於豐年珍竒獻於
上苑每荷蓼蕭之澤聿知葵藿之心頒綸綍以丁寧
錫乘黃于藩庶臣幸逢興運竊撫故封文詔分輝聊
偷安於蟻垤光天在望隨趨賀於龍庭敢陳任土之
儀少效包茅之貢恭惟皇帝陛下仁同一視道合三
無舞干羽於兩階誕敷帝德執玉帛者萬國咸造王
廷豈尚綏寰宇而求永昌方將發西城而撫交阯容
光必照不忘僻陋之區岐道有夷職在要荒之服臣
占風服化就日馳誠涉萬里之瀛波第勤輸賮夢九
重之鈞奏徒悵戴盆誓殫綿薄之忠永答洪龐之施
安南志略卷六
