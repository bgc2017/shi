安南志略卷十
元黎崱撰
歴代羈臣
胡剛漢太傅廣四世祖清高有節王莽居攝解衣冠掛
府門而去亡命交趾隠於屠肆莽敗乃歸鄕里
梁竦字叔敬明帝永平四年坐兄松事先是松以怨望
作書誹謗竦與弟恭及松家屬俱徙九真歴江湖沅
湘感悼子胥屈原以辜沉身作悼騷賦後詔還夲郡
常登高遠望嘆息言曰丈夫居世生當封侯死當廟
食如其不然閒居可以養志詩酒足以自娱外郡之
役徒勞人耳後辟命交至並無所受
(闕)忠字心甫桓帝延禧末天下亂棄官客會稽孫策破
會稽忠浮海南沒交趾
桓曄字文林初平中之亂避地會稽浮海客交越人化
其節至閭里不争訟後為凶人所誣死於合浦獄
董俸字君異侯官人士燮在交阯嘗病死三日俸與藥
丸含之食頃顔色漸復半日能起見仙𫝊
許靖字文休汝南人舉孝廉為掌書郎典選舉避董卓
亂往依會稽太守王朗及孫策渡江走交阯以避難
士燮厚加禮遇與陳國袁徽同寓交阯徽遺荀彧書
云許文休英材偉士自流巖荒域羣士相隨每有急
緩常先人後已與九族中外同其饑寒守鉅鹿張翺
銜王命使交部乘勢募靖欲與要誓拒不許靖與曹
公書云三江五湖皆為虜廷與袁沛鄧子孝浮涉滄
海南至交州歴東甌經行萬里不見漢地䢂濟海南
與孝德相見知足下忠義奮𤼵整飭元戎西迎大駕
即與袁沛徐元賢復共嚴装荆州水陸無津交部驛
使絶斷又張子雲者昔在京城志扶王室今流巖荒
城不復參預夲朝國之鎮藩足下之外援也翺恨靖
不相納搜書投於水劉璋使人招靖入蜀先主用為
巴郡廣漢太守終於司徒
劉巴字子初零陵人劉表辟幾次不就曹公辟為掾使
招納零陵桂陽長沙會先主略有三郡不復返遂適
交阯與士燮計謀不合又入蜀諸葛稱之因為尚書
清儉恭默先主稱號策命皆巴所作
顧譚字子默吳相雍之孫也為尚書以上書疏魯王覇
由是覇與譚有隙又衛將軍全宗子寄為覇賓友素
輕邪譚所不納遂坐徙交阯
顧承譚弟也字子直為西部使都尉平山越入為侍中
後與譚俱徙交阯卒
張休字子猷為侍中掾威將軍與顧譚顧承以芍陂論
事詐偽坐徙交州竟為孫洪所譛詔賜死
劉熙不知何郡人薛綜程秉避亂交阯熙論大義常昭
熙作釋文八卷物𩔖至繁難復詳究
程秉字德樞汝南人事鄭玄避地交阯與劉熙論大義
博通五經士燮命為長史孫權徵拜太子太傅
俞益期豫章人性剛直不能從俗遠適日南
庾道愍鄢陵人晉司空永玄孫有孝行頗能屬文少孤
所生之母漂流交州時道愍尚在襁褓及長求為交
州綏寧府佐而去交州尚遠乃自冒險至交州尋求
經年日長悲泣嘗入一村日暮驟雨即寄止其家俄
有一嫗負薪還道愍心動因訪之乃其母也遂相持
號泣見者莫不揮淚道愍仕齊為射聲校尉
張融字思光宋文帝時為封溪令由渤海至交阯海中
遇風無懼方詠曰乾魚可自還鄉肉脯何為者哉作
海賦文詞詭譎顧凱之曰此賦實超玄虚但恨不道
鹽耳融即求筆益曰漉沙構白熬波出素積雪中春
飛霜暑露
高儉字士廉齊清河王岳之孫隋仁壽中舉文才中甲
科補戶部吏解政奔高麗遂貶朱鳶主簿以母老不
得居瘴癘地留解於屯奉養而行會世亂交阯太守
立和𥙷司法佐時令寗長直以兵侵交阯命儉為行
軍司馬迎擊破之唐初為中書門下
裴虔通唐辰州刺史貞觀二年通煬帝故人為逆亂雖
更赦令不可牧民除名流驩州
王福畤勃父也高宗時為雍州司戶參軍坐勃事遷交
阯令勃往交阯省父渡溺水卒
李巢李義琰子也幼豪俊上書陳利害拜監察御史以
忤旨貶龍編主簿
李友益義府族也附杜正倫同摭義府釁義府使人告正
倫友益交通罔上有異計高宗惡之流驩州
沈佺期字雲卿相州人累遷給事中考功受財劾未究
會張易之敗遂流驩州後歴中書舍人
韓思彦字英遠南陽人為監察御史政績嘉美太白晝
見勸帝修德以答天譴帝責李義府曰八品官能言
得失而卿冒沒富貴者何義府與諸武譛思彦遂免
去上元中復召見思彦久去朝儀矩梗野拜忘蹈
舞李敬玄奏徙朱鳶丞卒
盧藏用字子潜幽州人舉進士不第與兄游志於吳蜀
間武后用為黃門侍郎坐附太平公主玄宗欲斬之
意解乃流新州或告謀反推無状又流驩州會交州
反藏用扞禦有勞進黔州長史
宗晉卿武后從姊子兄楚客為戶部侍郎晉卿典羽林
兵坐楚客營第僣侈過度流峯州
李乾祐為邢魏二州刺史嘗為書與所善吏刺取朝廷
事迷隠其詞為吏所賣禇遂良白發於朝坐流驩州
嚴善思則天時監察御史公直敢言垂拱以後任用酷
吏誅宗室殺大臣時密告者不可勝數太后亦厭其
煩命善思按治伏罪者八百餘人羅織之黨為之不
振乃相與陷善思坐流驩州
竇參德宗時為相外惡李巽出為常州史及參貶郴州
節度使劉士寧遺參絹五十巽奏參交結藩鎮上怒
欲殺之陸贄力救乃貶驩州司馬尋賜死
李仁鈞礎父也唐貞元中太傅隴西公董晉平津州仁
鈞為侍御史管幹鹽鐵隴西公薨軍亂軍司馬從事
皆被殺仁鈞亦被讒貶為日南民
裴夷直字禮卿為中書舍人武宗即位夷直視冊牒不
肯僉書出為杭州刺史又斥驩州司戶參軍宣宗時
召為常侍
楊收字藏之南詔蠻自大邕外掠交阯調華人往來屯
涉瘴氣死者十七賊勢益強收議豫章募萬人置鎮
南軍以拒蠻又泛舟餉南軍上嘉之進尚書僕射懿
宗時為相初尚書右丞裴坦子娶收女資送甚盛器
用餙以犀玉坦怒曰破我家矣立命壊之而收竟以
賄敗咸通十一年流驩州尋賜死
陳蟠叟為至德令見懿宗怠荒不視庶政委任路巖巖
奢靡頗通賂遺蟠叟上言請破邊咸一家可贍軍三
年上問咸為誰對曰路巖親吏上怒流愛州
劉瞻字幾之桂陽人罷相為荆南節度使咸通十一年
同昌公主薨詔捕留官二十餘人全家繋獄瞻與兆
尹温璋力諫言陛下徇愛女囚平民懿宗怒貶瞻為
驩州司戶璋為驩州司馬
陳仲微字致廣瑞州人宋理宗嘉熙戊戌從弟咸淳間
為朝士嘗論賈似道以是連斥外任轉徙嶺南大元
至元丙子官軍入執幼主舉國歸附二王南奔仲微
徙瓊州入見至廣州擢為吏部尚書使召某丞相陳
宜中宋亡仲微入安南陳聖王尤加禮遇嘗作詩云
死為越國歸鄉鬼生作南朝拒諫臣數年卒葬於安
南後安南國弟陳璀坐罪隂遣仲微子陳文孫詣北
乞師伐安南甲申冬大兵南討鎮南王權授陳文孫
為千戶引導聖王怒斧仲微之棺
曾淵子字廣徵撫州人宋理宗時由侍從出知隆興兼
安撫召拜臨安府尹就參政府乙亥春以臺端貶雷
州至元丙子大兵入杭宋幼主降二王浮海至廣州
淵子來見授廣西宣慰使兼知雷州戊寅春拜侍讀
加金紫光禄大夫益王鹿厓山之敗參政陸秀夫抱
廣王投於海淵子赴水為其下所援不死乃寄身蘇
劉義舟中馬旺等殺劉義以淵子奔安南陳聖王禮
遇之至元甲申冬大兵入安南率衆歸服後不知所
終
蘇景由宋安撫劉義子也至元丙子官兵入臨安二王
南奔其父為廣東西策應大使加少保厓山之敗廣
王葬魚腹矣馬旺等殺劉義共推可文傑為長以劉
義妻屬焉時景由才十歲文傑即領衆歸安南景由
以父冤白陳聖王王令檢法官丁拱垣推問文傑厚
賂之拱垣曰是未附我時事不必詰問至元甲申冬
官兵入安南文傑舉衆降景由復以其事訴鎮南王
王憫之令人問得失斬文傑景由從師還北遣歸故
里
安南志略卷十
