安南志略卷十六
元黎崱撰
雜記
唐會昌五年舉格節文安南所送進士不得過八人明
經不得過十人按唐式職方之掌安南都護與峯等
州捉搦陸路勿令真臘國人來市器仗及馬入藩嶺
南溪洞有生梗處須鎮壓者交廣邕桂容五都督每
三年一度領兵巡壓至時仍以状奏聞諸邊郡須有
接行及引接諸藩丈首領應備儀式者蜀郡南海安
南各聽三百騎以下桂廣邕容安南黔南等都督府
管内首領有強宗部落大問取甲兵頭數及兄父具
景行幹能文武才略每年各以名聞應追宿衛量事
處分
安南桂管等官身及家口赴任給傳乘
一品(馬十匹驢十頭)二品(馬九匹驢九頭)
三品(馬八匹驢八頭)四品五品(馬四匹驢四頭)
六品七品(馬二匹驢二頭)八品九品(馬一匹驢一頭)
口少者准見口給之
掖垣叢志云四夷君長内屬者若封王爵及建節惟夏
州交阯入學士草制餘則否
史通云十室之邑必有忠信欲不朽之在人何者交阯
遠居南裔越裳之俗也燉煌僻處西域昆夷之鄉也
求諸人物自古闕載盖由地居下國路絶上京史官
注記未能及也既而士燮著錄劉炳裁書則磊落英
才燦然盈眸矣向使二賢不出兩部無記則邊郡之
君子何以聞於後世乎是知著述之功其力大矣豈
與夫詩賦小技較優劣哉
陸宣公奏議論南嶺請於安南置市舶中使狀嶺
南節度經略使奏近日船頭多往安南市易進奉事
大實懼闕供臣今欲差判官就安南收市坐定一中
使與臣使司同勾當庶免隠欺希顔奉先聖旨宣依
者遠國商販惟利是求綏之斯來擾之則去廣州地
當要會俗號殷繁交易之徒侵克過深則必招懷失
所曾無内訟之意更興出位之思玉毁櫝中是將誰
咎珠飛境外安可復還書曰不寳遠物則遠人格今
既欲如此宜其殊俗不歸况又將蕩士心誦降中使
示貪於天下延賄通於朝廷卑汚清時虧捐聖化法
宜當責事故難依且嶺南安南莫非王土中使外使
悉是王臣若緣軍國所須皆有令式慎制人思奉賦
孰國闕供豈必信嶺南而絶安南重中使而輕外使
殊失至誠之體又傷賤貨之風皆押不出
柳子厚為安南楊侍御祭張都護文維年月日
故吏某職官某敬祭故都護御史中丞張公之靈
交州之大南極天際禹績無施秦強莫制或賓或
叛越自漢世聖唐宣風初鮮寧歲稍臣卉服漸化
椎髻卒為華人流我愷悌士燮之理惟公克繼勤勞
遠圖敷贊嘉惠銅柱南表前功載修空道北出式遏
蠻陬梯航連連旌旆悠悠輻輳都會皇威以流方荷
天寵宜公宜侯聲馳帝鄉魄降炎州嗚呼哀哉公昔
試吏時推清能公昔乘軺(音笤使車昔公為安南經略巡官)人知準
繩鰥寡以安征賦用登柱史稍遷郎曹既昇程功佐
理海裔斯澄乃紀南方專任是憑禮分五玉恩錫百
朋(尚書修五禮五玉毛詩菁菁者莪錫我百朋注古者貨貝五貝為朋言得禄之多)開府辟
掾羣英攸屬顧茲微陋敢厠甄錄既受筐篚載加命
服賜有楚冠用慙豸角星言赴命注望幃幄視險如
夷瞻望非邈伯氏左宦爰滯中途流連隠憂言念涕
濡子姓莫在使命頓殊兢魂弔影敢廢斯須情留江
徼夢結天隅恩切有裕義乖從役顧慕長慟展轉增
惕膂力猶在中腸屢激方俟消憂永期投蹟謙德不
福法星降災廷懸遽徹驛訃爰來撫躬益恨循顧增
哀瞻容莫及報德何階輤(音茜喪車也)車北轅申奠克諧
望拜徒至音容永乖南州斗酒庶寫幽懷
唐鄭畋字台文僖宗朝為相初交廣邕南兵舊取嶺北
五道米往餉運之船多敗没畋請以嶺南鹽鐵委廣
州節度韋荷歲煮海取鹽直四十萬緡市虔吉米以
贍安南罷荆洪等漕役軍食遂饒後以王師甫為嶺
南洪軍副使師甫請兼總兵而歲加獻錢二十萬緍畋
曰荷且有功而師甫以利啖朝廷謀奪其兵不可罷之
宋許仲宣字希粲青州人漢乾祐中舉進士中等解褐曹
州主簿初調引對於便殿太祖聞其名擢授太子中
允知北海軍及征南馬步軍轉運使太宗興兵討交
阯不利仲宣以交阯炎熱瘴癘士卒未戰死者十二
三雖得之不能守抗疏極陳其事又恐論奏稽緩即
以便宜從事罷其兵屯諸郡開府出緡錢賞給士卒
自劾矯詔之罪太宗嘉之降璽書褒諭仲宣即草檄
以諭交州渠帥遂送款内附修職貢遷仲宣諫議大
夫領軍使如故
宋楊交紹興初為欽州太守以交阯遣使争田地界交
植鐵鎗於庭曰若必要地界請鏖戰一場交使惕
息而退其邦人猶志之呼為楊鐵鎗
大元延祐七年海南窮民掠百姓女子入安南鬻為婢
國王聞之遣人擒獲追其元鬻人口遣使送還海北
海南元帥府
歴朝名賢雜題
陸士衡贈交州刺史顧秘公直
顧侯體明德清風肅已邁發迹翼藩后(藩后天王)改授撫南
裔伐鼓五嶺表揚旌萬里外遠績不辭小立德不在大
高山安足凌巨海猶縈𢃄惆悵瞻飛鳶引領望歸旆
沈佺期貶驤州
我來交阯郡南與貫胸連四氣分寒少三光置日偏尉
佗曾取國翁仲久遊泉邑屋遺甿在魚鹽舊産傳越人
遥捧翟漢將下看鳶北斗崇山掛南風漲海牽别離頻
破月容鬢驟催年昆弟推由命妻孥割付緣夢來魂尚
擾愁委疾空纏虚道崩城淚明心不應天(度安海入龍編)
自昔聞銅柱行來向一年不知林邑地猶隔道明天雨
露何時及京華若个邊思君無限淚堪作日南泉(達驩州)
權德輿送都護裴秦
忽佩交州印初辭列宿文莫言方任遠且喜主憂分迥
轉朱鳶路連飛翠羽羣戈船航漲海旌旆捲炎雲絶徼
褰帷識名香夾轂焚懷來通北戸長養洽南薰暫歎同
心阻行看異績聞歸時無所欲薏苡或煩君
皮日休刺都護李琢虐政民叛
南方不擇使致我交阯覆聯綿三四年流為中夏辱儒
者鬭即退武者兵則黷軍庸滿天下戰將多金玉刮得
齊民癕分為猛士禄雄健許昌師忠武冠其族去為萬
騎風住作一川肉時有殘卒回千門萬戶哭哀聲動閭
里怨氣成山谷誰能聽晝鼙不忍看金鏃念此向誰羞
悠悠潁川綠
韓愈越裳琴操
雨之施物以孳我何意於彼為自周之先其艱其勤以
有疆宇私我後人我祖在上四方在下厥臨孔威敢戲
以侮孰荒於門孰治於田四海既均越裳來臣
許渾登尉佗樓
劉項持兵鹿未窮自乘黃屋島夷中南來有國任囂力
北向稱臣陸賈功
李郢送友之嶺南
關山迢逓古交州歲晏憐君走馬遊謝氏海邊逢姹女
越王臺上見青牛嵩臺月照啼猿曙石室烟含古桂秋
回首長安五千里刺桐花下莫淹留
張籍山中贈日南僧
獨向雙峯老松門閉兩涯翻經上蕉葉掛衲落藤花甃
石新開井穿林自種茶時逢海南客蠻語問誰家
司馬(闕)題伏波廟
漢令班南海蠻兵避鬱林天涯分柱界徼外貢輸金坐
失奸臣意誰明報主恩一棺忠勇骨漂泊瘴烟深
曾淵子客安南見進奉使回口占
安南莫道是天涯歲歲人從薊北回江北江南親故滿
三年不寄一書來
安南志略卷十六
