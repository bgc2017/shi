欽定四庫全書
幸魯盛典卷三十五
恭遇
駕幸東魯釋奠
先師禮成
御製詩篇勒石垂示永久敬賦七言律三首
戸部河南清吏司員外(臣)李振世
漫道穆王馳八駿還輕夏后御雙龍豈如
帝德崇師範直以
天顔挹聖容嶻&KR1110;宫牆瞻美富淵源洙泗見朝宗
宸章親灑由來少迥出東山第一峯
其二
玉輦東巡謁素王千官拜舞和
龍章杏壇雨露
天恩遠軒架金絲
聖治光自有平成關述作不將封禪溯羲黃同文海宇
胥歸極應比尼山日月長
其三
甲子
鳴鑾下孔林有虞東狩又逢今九成樂備明禋志五
字詩傳精一心
御蓋留時光俎豆
宸章題處重球琳
尊師曠典真堪紀萬歲千秋頌
德音
恭頌
皇上駕幸曲阜祀
至聖先師孔子十章
戸部河南清吏司郎中(臣)莊名弼
維
皇承運上元甲子武功既成敷文伊始舊染維新民寧
幹止海晏河清軒舞再起
其二
維天愛道圖書以宣肇啓羲皇一畫開先黃帝
堯舜道乃遞傳作君作師二典有編
其三
放勲欽明重華是述允執厥中危微精一禹湯
文武基命宥密爰逮尼山道高上律
其四
大哉
孔子天縱作聖刪定贊修六經是正生民以來未有
其盛立道綏和萬古胥慶
其五
帝曰欽哉
聖居近止夢寐羹牆登堂乃是八鸞鏘鏘遙指闕里
龍旗十乘
聖心則喜
其六
帝曰欽哉有嚴有翼宗廟百官美富是式乃
命秩宗惟寅惟直虔修祀事恪共爾職
其七
有嚴
天子穆穆皇皇得門而入數仞宫牆孫枝奕葉濟濟蹌
蹌金聲玉振獸舞鳳翔
其八
惟
聖契聖千載同堂乃揮
宸翰錫寵揚光萬世師表棹楔垂芳唐宗漢祖陋無文
章
其九
泰運方開文德是暢虞庭喜起夔拊臯颺亦越
成周卷阿繼唱於斯為盛萬代企仰
其十
天章煥乎光昭宇宙人文化成千載莫遘小臣備員粗
知句讀
天子萬年弼拜稽首
恭頌
聖駕幸闕里詩
戸部江南清吏司主事(臣)裘充珮
光被隆唐帝薪傳紹素王肅將殷盥薦謦欬恍
宫牆俎豆方陳設圖書並矞皇彝倫欣秩叙昭
格在馨香今古微言契雲孫奕葉昌
殊榮邀晉錫
宸翰灑奎章玉帛頒羣后聲靈動八荒古皇齊軌轍後
聖藉津梁
大駕幸魯恭紀
戸部山西清吏司主事(臣)張天覺
聖學千秋重
君恩百代先
皇躬親俎豆
仙仗耀山川
華蓋尊師表
鴻文紀道傳
湛恩兼鉅典東魯戴
堯天
聖駕幸魯恭紀一章
戸部浙江清吏司主事(臣)方伸
上元甲子應期昌揆文奮武靖八荒在廷稽首
咸拜颺登封告類宜肅將我
皇謙讓曰未遑粤稽古典載省方
金輿翠輦南東行盱睢童叟跂踵望聿崇聖道先闡
揚鐘鼓殷訇日觀旁森森靈爽檜栢蒼朱檐碧
瓦數仞牆素王儼在情洋洋摳衣祗肅登陛堂
車服禮器何熒煌諸儒導前後趨蹌
一人俯仰度穆皇潛通肸蠁儼衣裳僊韶縹緲翕天閶
四氏子弟峩奉璋沛以
殊恩露零瀼蔚哉
睿藻摛奎章昭回屈注連天潢舂金撞玉嫓鏗鏘豐碑
贔屭高且昂階戺炯炯星日光緬邈秦灰魯壁
藏微言榛塞黯不茫亦有祀祠漢及唐列代纘
承稱賢王羣言龐雜間老莊清虚苦空遞頡頏
疇秩厥禮軼殊常一歸正學簸粃糠惟
皇心源洙泗長手障東川瀾不狂誕敷聲教訖四疆上
作下應網在綱鳳凰鳴矣於高岡八風吹出宫
與商小臣詞劣漢田郎秋吟蟋蟀沿栢梁渺希
風雅頌泱泱高深萬一詎能當靖共祇勉庶事
康卿雲載賡歌明良
聖駕幸魯恭紀
戸部福建清吏司主事(臣)王榖韋
省方勤夏載問俗繼虞巡峻拒云亭議
虔過洙泗濱千官陪
法駕萬騎歴城闉鄹邑傳
仙蹕尼峯
駐玉輪旗翻檜樹影佩拂杏壇塵車服升堂見几筵
入廟親
宸躬方穆穆
胄子復詵詵壁訪藏經處書稽吐玉晨德馨傳俎豆
曠典舉明禋執鬯
心逾肅披帷
意自真禮成欣鼓篋樂奏恍聞鈞四姓皆沾澤諸生
更
賜緡
天章輝日月
奎翰燦星辰
楷法龍文麗
詩篇鳳藻新
綸言誠博大貞石亦嶙峋往者王風寢因之至教湮老
莊淆列代楊墨煽先秦絶續憂吾道匡扶仗
聖人謙懷昔未覩大義此重伸樹鵠惟謩訓程材但洛
閩功超三代上治比百王醇浩蕩逢
昌運迂疎愧小臣望洋空致歎入室竟無因幸戴堯
天化寧愁顔巷貧康衢聊擊壤盛世仰垂紳應
識
今皇德真將造化均
恭紀
駕幸闕里詩
禮部儀制清吏司主事(臣)鄧性
百代斯文振羣方雅化同
崇儒循遠緒
闡道振宗風已自羹牆見何須夢寐通
宸章顯褒贊今古闢鴻濛
恭紀
聖駕幸魯詩
刑部雲南清吏司主事(臣)王謙
閶門曉啓出
鑾輿
勅戒前騶下兖徐樂道頓忘
天子貴
崇儒願近
聖人居魯生獻賦登高日衛士歌風脫劍餘快覩
宸遊光鉅典五雲長護玉麟書
皇帝幸魯躬祀闕里詩
内閣撰文中書舍人(臣)陳悅旦
巍巍
帝德大無疆效法由來自
素王方
幸岱宗隆望秩旋臨闕里肅冠裳明經須近龜蒙地
觀禮爰登鄒魯堂欣覩
龍旗徐至止式瞻鷺序凜趨蹌杏壇雨露重沾潤泗
水星辰益煥光樂奏九成諧舞蹈祀陳三爵薦
馨香喤喤大吕明堂下隱隱洪鐘輦路傍道貌
久知親夢寐德容仍喜見羹牆講筵更覩威儀
盛侍從皆聆訓誥彰
御筆餘輝騰日月
睿思雅韻叶宫商遙馳
法駕山川奠崇豎豐碑松栢芳允矣休風超漢宋猗
歟曠典繼虞唐
大駕幸闕里賦(并序)
内閣撰文中書舍人(臣)于漢翔
粤稽虞后四巡天王時邁詩書之文可考而知
也繼此或有事登封或循行阡陌不過問俗省
方陳詩納賈而已其於崇師重道之典無聞焉
即漢高過魯祀以太牢史特書之用誌美也然
其時禮制缺如儒風未振識者惜之豈如我
皇上契危微精一之傳建禮樂中和之極左圖右史日
就月將紹千聖之芳型為百王之懿範者哉彼
夫文宣之號錫於開元器物之頒優於廣順又
瞠乎後已歲在甲子律叶應鐘乃肇舉東巡禋
祀泰岱既而過曲阜謁孔林且親詣其宅里焉
為之賦以抒其所見為之詩以致其所尊又
御書萬世師表四字用光聖教遂使尼山木鐸復響於
車塵馬足之餘璧水宗風特煥於珠牓璇題之
下臣弇鄙無文安能揚扢
高深於萬一然而躬逢鉅典其能已於鼓吹哉爰拜手
稽首而為之賦曰
惟道法之相續亘今古而無垠伊祁以上氣象
渾敦鴻濛肇啓司教惟人皇極攸建錫福臣民
治化翔洽俗茂風淳自時厥後君師統别大道
同塗遂分畛域曲學繁興王澤下竭不有聖作
而物覩曷克使君極以尊師道以立維我
皇之景爍兮教訖於萬方際河流之效順兮海波不揚
偃武而益修文兮舞干羽而垂裳運
神謨而授方略兮捎夔魖而靖欃槍擴禹貢之版圖兮
重九譯而闢八荒
天子方擁圖書研經史探珠淵之祕藏闡酉山之奥旨
既遊心於簡册欲訪道於崆峒應上元之甲子
遂啓駕乎蒼龍倣古巡狩至於岱宗爰是雲䍐
舉翠蓋擎&KR1021;阿曳縞而御軛朱鳥舒翼而倚衡
蚩尤秉纛勾陳靡旌千旗谷轉四牡風輕瞰日
觀歴云亭燔柴瘞璧獻幣陳牲海若因之動色
山靈為之呼聲是時猶未臨乎曲阜也乃曳虹
霓淨氛埃涉河濟踰江淮鮫人貢篚以承露馮
夷擊鼓以鳴雷銜枚而雞犬晝息弭節而黍谷
春回戒秋毫其無犯布陽和於方來草何知而
欲結民有感而胥懷既乃景行念切仰止欲抒
謂是行也非徒攬乎遊觀之勝豈聊逞乎心目
之娛顧瞻孔林勒轡停輿景昌平之芳躅幸闕
里之名區其山則逶迤襟帶鳬繹龜蒙崱屴崒
&KR2029;霞蔚雲封有似乎雙闕之聳峙而樹聖人之
文峯其水則泗洙縈繞道脈源長淪&KR1343;瀺灂澄
流泝光沐浴日月激盪隂陽有似乎濯文河而
波闊倬雲漢以成章其石則瑊玏碔砆陸離歴
落古篆螭蟠豐碑蘚剥有似乎繁星之麗天紛
垣野其相錯其木則文楷挺秀翠栢摩尋檜霧
晴暝松風晝隂蒼鼠竄逐以斂迹良禽容與以
棲音有似乎三千士之環羅而濟濟七十子之
拱立而森森於是肅明禋虔昭對詩歌三章禮
嚴
九拜庭燎熒煌爐烟靉靆肸蠁豐融鼓篋祭菜玉瓚
黃流繽紛藻繢俎豆誠貫乎升中笙鏞響逸乎
雲外覩其殿宇軒楹恍梁木之未壊觀其車服
禮器儼哲人之如在固大成之聖宜崇實右文
之
主是賴斯時也一陽初動萬彙昭蘇飛霰絢乎榱桷卿
雲覆乎葭莩和鸞鳴而應律冷風拂而吹枯日
角珠庭光乎十哲金聲玉振徹乎兩廡煥文章
於魯壁陋綿蕞之漢儒典禮既成工歌已畢樹
長旓以前行斂曲蓋而不飾匪直過里以式廬
乃遂登堂而入室望峻宇之&KR2163;&KR1478;兮類帝閽之
岌嶪排深闥之幽邃兮翳仙居其髣髴繚象緯
於周垣匝卉木於粉堞聚奎斗於崇墉落文虹
於丹壁對几杖戶牖之在前撫劒佩琴書之在
側若函丈之匪遙庶羹牆之可接啓五經而悟
薪傳進諸生而開講席賚之以縑緗錫之以品
秩推恩以旁逮乎宗祊勒石以永留乎勝蹟誠
曠代之隆施洵
盛朝之極則
天子於是睿思泉湧灑灑洋洋振千言之
宸詠煥萬仞之宫牆星辰糺縵乎硯匣風雨馳驟乎筆
床體製遠駕乎栢梁之上光芒直射乎杏壇之
旁屹然銀鈎兮鐵畫配夫山高兮水長若夫惠
風遐暢甘露覃敷既省耕而省斂亦賜復而賜
除勸稼穡於阡陌勤慰勞於農夫審肥瘠於原
隰辨燥濕於方隅盼屬車之一至樂豐年之多
稌久已心周於廣野今復身歴乎康衢皥皥乎
民登於袵席春臺之上喁喁然風進於循蜚疏
仡之初凡此深仁與厚澤皆由厭飫乎道腴於
是乎兒齒鮐背之叟含哺鼓腹之儔相與喟然
而歌曰望翠華兮六素虬建鸞旗兮薄天游揚
淑問兮桑田稠沛膏澤兮頌聲流安得稅駕兮
歲時巡乎九州而巖穴之士竊聞
幸魯之盛儀快覩崇師之曠典莫不抃舞而起曰瞻彼
東山兮玉露盤桓登其堂奥兮想像衣冠聆
天語之煌煌兮樹立山寒誦
宸章之炳炳兮雲燦星攢揭大道於中天兮下際上蟠
振微言於千載兮玉檢金函翳儒林之繁會兮
爭欲憑軾結靷圜橋門而聽觀所以際乎昇平
前代未足方其至治契乎心源往聖洵有資夫
大義即列辟臨雍釋奠之典章無踰我
皇之誠摯又何况七十二代封禪之文安得頡頏而相
嫓然而
天子猶孜孜靡暇嘉意芸編酌前謨而為憲味至道而
為言諮典故則慎簡夫碩彥參政治則特拔乎
遺賢凡因革損益之允當信聖神文武之兼全
故能錄書出於河源醴泉湧於池圃丹鳳集於
高梧嘉穗呈於率土天休調劑乎五行坤維順
應乎六府膺卜年有道之長受百世無疆之祜
簪筆而紀者方將載
鴻烈於無窮故
盛事特書於東魯
幸魯盛典卷三十五
