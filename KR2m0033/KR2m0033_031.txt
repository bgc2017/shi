欽定四庫全書
幸魯盛典卷三十一
聖駕幸魯釋奠
先師禮成恭演連珠三十首(有序)
翰林院編修(臣)張豫章
駕幸闕里親祀
孔子廟林典禮尊隆亘古未有在廷諸臣咸奮毫以
揚其盛事(臣)備員芸館駑鈍無能仰
聖德之高深溯斯文之統緒欣逢
盛烈擬紀靈符拜手稽首恭上演連珠三十首竊攄
見聞所及蚯蚓微鳴不足以揄揚萬一聊附盛
典之末簡云爾
(臣)聞瑤樞默握則應迹無窮金鏡朗澄則希光
自化是以蒿宫緼瑟天地賴以清寧松棟垂裳
堯舜由其籠跨
(臣)聞綵苞肉角四靈非苑外之禽紫脫頳莖三
秀乃池邊之卉是以河清海晏不崇玳檢之封
璧合珠連坐享器車之瑞
(臣)聞晷緯昭應歲乃叶於上元川嶽效貞史必
推夫太乙是以虞編輯瑞躋泰岱以升中姬典
宣風敞明堂而述職
(臣)聞襄野載塗鈎陳翼衛峒山考道風伯清塵
是以榮光蔽天占
翠華之南幸矞雲沃日知
玉輦之東巡
(臣)聞斗玉徵符麟角纏夫繡紱星鉗吐耀(楊炯文宣)
(王廟碑文語即五老降庭之瑞也)鳳歌應於素王是以
聖主承乾必舉太牢之祀昌期合牒言登闕里之堂
(臣)聞樂陳韶夏則珍羽來儀曲奏雲和則靈祗
是享是以鐘鏞在列豈乏宫架之懸佾舞有衣
更挈辟雍之掌(時攜太學樂舞生袍服至曲阜演習)
(臣)聞帷宫曉設
法駕儼其乘龍帳殿宵張侯封潔其膳犢是以雲旂
涖止森象笏於靈苗(王勃碑云殷帝乙之靈苗)繡衮恭迎薦
桓圭於華轂
(臣)聞學歸有本故泉之進也必盈科道貴日強
故川之洩也無停注是以臨流興歎觸逝者之
靈機
駐蹕怡情述水哉於
巨製(泉林寺即子在川上處有)
(御製記)
(臣)聞循舊典者不能創千秋之舉用師心者不
能屈
萬乘之尊是以樂備三終或間書於前史禮虔
九拜則迥軼於常倫
(臣)聞汪波浴月溯流必討其源喬木參天蟠根
乃蕃其葉惟闕里之嶽降翳防山之發祥是以
大成祕殿方瞻旒衮之垂啓聖靈祠即致粢盛
之潔
(臣)聞金華賜講班伯宣論語之微崇政說書程
頤闡庖犧之奥是以堂開詩禮俾苗裔以横經
席敞金絲進章縫而論道
(臣)聞聖道緝熙樹法程於累葉儒門守禮傳典
訓於先人是以萃五氏之衣冠期祗承於無斁
揭片言於霄漢凜
勅諭之維勤(進講大學聖經繫辭首章畢)
(命大學士諭孔氏子弟遵守祖訓)
(臣)聞丹素陸離光映文翁之壁羹牆恍惚文鐫
李珽之碑是以覿行教之儀容如親縹筆揭衣
神之帳幕儼拂緇帷
(臣)聞日月之光非卿雲不能黼黻乾坤之大惟
天漢可以昭回是以師表萬年共仰
銀鈎之燦燦榱題數仞永懸金牓之巍巍
(臣)聞金袱銀爐詎煥宫牆之彩緋羅香藥寧增
寢廟之輝(宋真宗祥符九年賜金袱銀爐并香藥於廟中)是以撤華蓋
之九斿紫霧籠於夕殿耀中央之正色彤精貫
於朝扉
(上命特留曲柄黃蓋於廟中)
(臣)聞杏匝莊壇端木從游之地檜盤羲畫宣尼
手植之株是以柯拂紅雲晃翠綃而
駐輦膏流鐵樹籠綵仗以停輿
(臣)聞茫茫蝌蚪没漢氏之丹碑翳翳莓苔蔽唐
家之綠字是以一經
睿賞則舊蹟重光屢奉
宸咨則流傳勿替
(臣)聞星輝東壁掌祕室之書林玉積西崑燦仙
曹之册府是以刪詩定禮彙複壁之遺經視典
披圖閱奎文而考古
(臣)聞漆書竹簡開禮囿之荒塗石墨谿藤作藝
林之鴻寳是以八紘頓網摽籖帙以駢羅五位
崇文啓縹緗而幽討
(臣)聞鯉述二經行咏歌揖讓之事鮒藏六籍奏
絲簧琴瑟之音是以遺井汲流激清風於俯眺
故居展席緬函丈以披襟
(臣)聞逐鹿開基蔑覩摛文於漢帝傷麟致歎僅
傳掞藻於唐宗是以
道冠昔王陳設兩楹之豆
德侔上聖鋪張數仞之牆
(御製詩有兩楹陳俎豆數仞見宫牆之句)
(臣)聞泗源蕩蕩環聖域以揚波竒木蒼蒼拱佳
章而送翠是以
鑾輿展謁前驅奔走於百神
仙蹕遙臨俞騎喧闐於七萃
(臣)聞林塋百尺常披異彩之花磴道千盤不長
鈎衣之草是以
九重肅拜天香襲於衮衣百職陪班瑞靄凝於繡褓
(臣)聞文楷千章聳危枝而偃蓋靈蓍萬本符大
易而占爻是以
御手摩挲則勁節垂於奕禩
宸遊徙倚斯祥煙貫於層霄
(臣)聞摘雒鈎河覿姬公於夢寐興禮立樂弘聖
相之經綸是以碑版勒文垂萬古不刊之製世
官承祀沛千秋未有之恩
(命周公後裔東野沛然為博士)
(臣)聞緇流沐寵嗤别派於蕭梁羽士邀榮誤他
鑣於元魏(李義山詩他鑣並老莊)是以洪緒拜重裘之賜
爰思道脈綿長繡圻捐一歲之租益表儒門沾
被(王勃碑云宋微子之洪緒今以)
(臨幸五氏子孫皆被腋蟒黑貂掛之錫恩賜而衍聖公有狐)
(臣)聞青女霜寒不改貞柯之色絳帷風暖益垂
寳婺之芒是以
御墨淋漓表松筠之節操
宸章刻畫懸棹楔以輝煌
(賜孔毓圻祖母陶氏坊額)
(臣)聞柳下墳塋尚厲採樵之禁信陵墓域猶虔
奉祀之司是以卒史百人被簪纓而汛掃佳城
十頃掩骸骼以恢基(漢置百石卒史今奉)
(命復設百戸以衛林廟)
(臣)聞義峯插漢森象緯於奎章詞海盪雲迅波
瀾於寳翰是以覩舞鳳蟠龍之
聖藻不復尊元帝之書讀敲金戛石之
睿文咸欲陋真宗之贊
(臣)聞岱宗特峻絜
聖德以斯卑離象允光分
帝圖之末照是以穹碑巨刻摛千古之大文景運元符
赫萬年之至教
恭紀
聖駕幸魯展謁闕里二十韻
翰林院庶吉士(臣)范光陽
鳳輦巡東國
鸞旗指汶陽川原合洙泗日月護宫牆文德隆
今代儒宗仰
素王
翠華來駐蹕玉珮各分行入室觀車器升堂肅酒漿
禮行頻罄折樂合倍鏗鏘有恪神如在無言教
豈忘
聖容瞻睟穆羣哲儼趨蹌檜閱風霜古碑看歲月長
講筵陳易象
睿藻發天章盛典傳宗子高風激遠方杏壇迴霽色
芝蓋紀恩光路自城隂轉林開水曲旁平原崇馬鬛
密樹靜烏翔歎息精靈聚摩挲翰墨香楷亭承
雨露異木競芬芳輦路空傳宋名封亦陋唐方
田廣兆域伐石表堂皇事與横汾别儀逾過魯
詳作師弘
教澤千載頌無疆
聖駕幸魯恭紀一百韻
翰林院庶吉士(臣)姚士藟
聖主垂裳日斯文丕振時傳心尊正學慕道重先師早
舉
臨雍典虔修釋奠儀羹牆原在望闕里更興思為訪
尼山道言遵泗水湄彩雲迎
鳳輦晴日映
鸞旗簪笏千官肅貔貅萬馬馳封疆齊地近揖讓魯
風遺父老觀遮路壺漿酌滿巵爐烟飄繡陌瑞
靄接
彤墀登岱初
巡狩朝堂正會期山高通
帝座日出浴咸池嶽瀆由來重宫牆未易窺微言當絶
續大義賴維持不夜天常旦傳薪業弗隳春秋
嚴筆削教鐸息淫詖政教纔期月風聲訖四陲
憲章尊祖考氣運值桓僖博學名原大無瑕涅
不淄猶傳披玉瑞漫作獲麟悲至德皆天縱周
流豈數竒音徽常仰止車服每追惟奉引登堂
陛鳴
鑾詣禴祠冠裳人濟濟舞蹈步遲遲典禮司宗伯簫
韶掌后夔篆烟凝翠羽文罽列金支時物胥周
備犧尊燦陸離馨香升俎豆對越格神祗澗芷
金風颯溪毛玉露滋釀成春在斝粳熟滑流匙
蒼璧燔柴告黃鐘按律知清和調古瑟疏越播
朱絲堂上笙鏞間階前戚羽麾泗濱浮磬石嶰
谷截筠枝音叶宫商奏歌陳雅頌詞聆音渾不
倦觀禮總忘疲絃誦文禽囀壎篪古柏吹駿奔
昭志恪獸舞見情怡
九拜將誠敬三呼迓福禧少牢前代事再獻昔時規
親祀傳天寳躬耕說下邳投戈臨太學定諡重
宣尼造士猶存制褒成亦允釐美談雖足紀尊
禮豈加兹留蓋烟霞護懸幡寳絡垂似天同覆
幬承露荷
恩施更啓琅函祕還停
御帳帷詞臣環泮水聖裔擁臯比講學期明道横經
在晰疑每教人辨論頻見
帝疇咨明德心常正修身國自治兩儀宗易繫一畫闡
庖犧香案
天顔喜花磚日影移禮門何竦直周道自逶迤游覽離
丹墄裴徊俯碧池輝煌新廟貌金碧炫罘罳膠
序東西列橋門左右宜壇開安玉几檜老溜霜
皮絲竹堂高迥奎文閣嵲峗石虹盤宛轉藻井
漾漣漪氣象誠宏壯規模豈隘卑行行趨墓道
望望指壇壝馬鬛何年石龍文累代碑地尊關
象緯水合導淄濰一脈標中極千盤表四維林
無投宿鳥蓍自守靈龜獨不生荆棘偏應產瑞
芝居廬人想像植楷影嶔﨑喬木多殊種長垣
壓古陴是山皆拱向無草不葳蕤坤德長鍾此
奎光更屬誰為看松鬱鬱因念塚纍纍
賜地開阡陌平原達九逵烝嘗近南畝黍稷遍東菑
頒惠蠲租賦
推恩給帑貲登山真小魯觀水歎如斯只欲標麟德
寧須惜鳳衰筆牀羅翡翠硯匣展琉璃四字褒
崇盡重光宇宙彌題碑還作頌揮賦更成詩
睿藻昭雲漢鴻文勒鼎彝體追西漢古習陋六朝為垂
誡言堪法敦倫俗未漓文章根至理性道本無
岐入室先由戸窺籓不礙籬詩書時晤對禮樂
盡師資信足風千古誰能贊一詞史官書簡册
扈從快追隨喜起同堂盛明良庶績熙賡歌珠
錯落卷帙錦紛披紀載瞭如掌編摩列若眉體
裁稱美備醇正鮮微疵往哲型如在來兹學有
禆縹緗看日麗雲綵自天貽更欲增篇什行將
壽棗梨小臣探祕笈珥筆報恩私願學平生志
從龍遇合竒史才慙永叔文筆謝昌黎但覺揚
休美渾忘匿影&KR1126;附名應不朽此樂已無涯
大駕幸魯詩
翰林院庶吉士(臣)王懿
萬古傳道心唐虞洎洙泗先聖與後聖精一原
無二誰其集大成於維
今皇帝治與中天侔學則尼山配靈爽脈脈通百慮而
一致緬想闕里風車服與禮器慇然
駕六龍迢迢特
臨涖鹵簿圜宫牆旌旄煥松檜豹尾接鵷班冠裳肅
揚對夾道伏諸生六經
命講肄
天語連
宸翰絡繹雲章麗一時鄒魯間萬姓歡騰地豐碑摩蒼
穹龍虎紛環衛勒成不刊書盛典垂弈世
皇帝幸闕里詩
翰林院庶吉士(臣)李本涵
寰海承流日
清宫重道年
揚鑾遵孔里輯瑞考虞編霜鎖期門戟颷輕岱嶽煙
泉林閒點筆防阜靜停鞭插漢開祠廟升堂飭
几筵告虔將玉豆展拜拂彤旃六樂莖池奏千
官劍珮聯
衮衣終祼獻鼓篋繫詞詮瞻仰遺容在摩挲法物傳杏
壇花自放檜樹影猶翩汲井清風激看碑古篆
鐫南宫餘墨蹟北海有琴絃鬱鬱佳城近紛紛
葆吹前天香雲共繞異植綺爭鮮駐蹕思前代
居廬記昔賢靈蓍符大衍文草被遐阡延佇斜
陽轉從容整
駕旋千秋經術貴五氏
主恩偏章服加身麗松筠勵操堅雲孫頒位宁繡壤啓
原田宋代儒門大姬公世胄延
聖謨綈几述
睿藻綵毫宣玉海流千派銀潢瀉百川雲書森逸態日
榜儼高騫採石西山遠觀光東魯闐文章兼道
藝禮樂化垓埏迥映奎躔象須陳玉檢篇萬方
同拜手
景運正中天
皇上幸闕里恭紀四首
翰林院庶吉士(臣)李斯義
時維甲子冬問俗披蒿萊
玉輅指東方泱漭洙泗開窈窕桓子井嶐嵸季郈臺
地接魯靈光遺礎隨飛埃左亳右周社兩觀何
崔嵬升堂瞻禮器几筵羅罇罍喬林颯天風
龍旗相徘徊榮光結丹霞靈鼉殷若雷染翰攄
宸章天漢同昭回
其二
緬懷
大聖人抱道昌平鄉赫赫帝王師千祀炳秋陽崇儒
邁前古道統歸
今皇斯文既在兹瞻拜依宫牆文物洽閟宫氤氲松檜
香車服三代製萬舞何洋洋斑駮鼎彝姿麾幡
魚龍翔於穆挹聖衷猗那聞樂章彷彿奏鈞天
登降肅以莊階下舊杏壇巋然存休光
其三
古檜若怒虬蒼鱗鬱嵳峩千載無榮枯風雲恣
蕩磨廟中遺舊琴恍聽猗蘭歌反魯樂始正删
述亦已多五十學易年白首猶婆娑破壁絲竹
音秦火將奈何漢祖祀太牢唐帝還經過夐絶
惟我
皇建極在中和
其四
古廟既釋奠遺寢亦肅拜步自洙水橋回流何
澎湃窈窈萬木聲青葱儼如畫鳥雀不敢巢蒼
龍時一掛石壇四十九琳琅倒金薤當年駐蹕
亭御氣發光怪枯楷長孫枝隧道惟所屇仰瞻
厪
皇情恪恭實匪懈尊師
賜田宅塋兆拓昔隘從兹億萬年風雨護靈界
恭紀
皇上躬祀闕里二首
翰林院庶吉士(臣)淩紹雯
宸遊趨闕里彩仗自天開扈
蹕千官擁鳴鑾
萬乘來尼山長崒嵂泗水日瀠洄釋奠瞻成禮祥風徧
九垓
其二
夫子立人極吾
皇邁百王殷勤親俎豆髣髴見羹牆道啓詩書壁光留
絲竹堂侍臣親盛事稽首共賡颺
聖駕幸闕里賦
翰林院庶吉士(臣)彭始摶
自羲聖之開天判兩間之一畫歴墳典而三五
皆帝王之盛蹟揭精一之微言文命敷而勿易
闡降衷以發祥垂敬義於玉册序道統以源流
實御世之專責彼伊萊與望散不過分股肱而
羽翼乃尼山之拔萃詩書而襄命討之職昔者
五老來降玉書吐庭弘敷四教廣宣六經聲傳
木鐸萬古寐醒漢唐載嗣尋流昧源雖晝而晦
如雲朝屯有宋諸儒爰啓厥門濂洛關閩斗布
星繁如有所待以開化元猗歟盛哉我
皇上之首出也續二千餘年將墜之斯文追舜禹湯文
以還之正統接尼防之道脈洵
亶聰而天縱迨乎氛埃掃滌宇宙載新八表遐暢海極
無塵歌載纘於武功乃壹志於修文日煥彩於
中天道既冬而復春探一貫之祕旨悟性道之
奥真懷杏壇之講席思矍相之比鄰彼貞觀與
建隆徒釋奠而駿奔集橋門而聽講僅崇儒之
空文望高山而仰止爰
命駕以東巡於是黃道輝凝
紫宸日擁列缺前驅羣星載拱河嶽來從百靈望寵
爾乃羣龍夾轂三公扈從引領乎東蒙之里接
足乎鳬嶧之峰於是汶濟既涉奎文在望羹牆
載見遵彼周行肅儀範以瞻前歡鼓舞其無方
觀車服與禮器乃入室而升堂曰下拜於禮門
俾俎豆以生光爰抒彩筆乃煥雲章
天語高題
御墨飛香樹之貞玉以壽無疆覩烟霞之舒卷若鸞鳳
之鶱翔標玉書於泰岱掛五雲於高岡實千秋
之僅事與日月而輝長宜聖神之潛格喜吾道
之再昌默
聖學以授受歸大統於
今皇於烈哉於烈哉蓋聞天之生聖人也既與以聖人
之德必加以聖人之瑞惟聖人為
天子之質即
天子為聖人之位自唐虞而夏商至中周而幾墜惟
尼父之挺生超羣聖而出類久懷情於三代望
今皇而樂致斯治統與道統合而為奕禩之昇平萃
君師於一身集洙泗之大成聖以遇
聖固已超三古而接其統系道以傳道蓋將與天地而
同其貞恒
聖駕幸闕里恭紀
翰林院庶吉士(臣)范光宗
警蹕臨東甸車書集萬方時巡追舜帝于邁詠周王
肅肅瞻廊廟歆歆薦豆觴鏗鏘鳴劍珮師濟列
冠裳快覩圜橋盛榮生璧水光豐碑鈎未斷檜
幹色猶蒼事業超前古修明俟我
皇雲霞輝
翰藻
綸綍煥奎章鉅典龜蒙峻
湛恩洙泗長明良賡喜起聲教訖遐荒自愧雕蟲技
叨陪鵷鷺行敷文當
景運寳歷頌無疆
聖駕幸魯記
翰林院庶吉士(臣)葉渟
皇帝御極之二十有三年從臣工請始行東
巡狩用察民疾苦勤施補助
鑾輿經過地方應行典禮無不修舉九月二十四日
發自京師既登泰山還自江南十一月十八日
乙夘遂
幸闕里謁
先師修祀事先是羣臣議禮謂陳設儀仗迎神送神
用兩跪六叩禮讀祝文畢行三叩禮
皇上以
先師道冠古今所以尊禮之者猶有未至遂
特行九叩禮夫重道尊師王政之本也記曰三王四代
惟其師矧
先師集千聖心傳會百王大法其道誠莫之與京累
代崇事之文亦不可為不備然要未聞有行是
曠典者
皇上天縱聰明聖神文武超邁前代獨創非常而行千
載所未行之典宜矣嘗考漢高至魯不過以太
牢祀孔子而儀制不載北魏孝文唐高宗明皇
後周太祖皆行親祀亦未傳有儀制惟宋真宗
謁廟始用再拜行酌獻禮詣孔林降輿乘馬然
以視今日典禮果孰優而孰詘耶唐明皇過魯
詩止於嘆鳳泣麟以視今日
御製闡揚道法炳若日星以心印心以道證道使萬世
永遵而不可易其為精粗得失又不待智者始
辨之也先是禮部議
巡幸所至凡致祭祝祠翰林官擬撰獨祀先師及元聖
周公文出自
皇上親裁又
聖製孔子廟記
遣官勒石典禮益隆昔先臣方藹久侍
講筵蒙
恩至深今(臣)又備員史臣之末(臣)弟湜又忝與纂修欣
覩
皇上道法兼統所行典禮足以昭示萬世作則無窮用
敢忘其固陋拜手而為之記
幸魯盛典卷三十一
