欽定四庫全書
幸魯盛典卷三十二
大駕幸魯頌(有序)
翰林院庶吉士(臣)潘宗洛
皇帝御極之二十有三年仁育義正治功大定丕乃倣
巡狩之制下補助之令涉江淮咨民瘼回
鑾東魯登
孔子廟堂而釋奠焉維時
聖心默與道俱神與德合吐辭為經樹之以碑(臣)伏見
自古帝王亦有駕幸闕里者矣然或有事而禮
不備備其禮矣而德不洽是以文辭之載道者
希傳曰苟不固聰明聖知達天德者其孰能知
之蓋自
孔子以來至於今二千餘歲聖人之道雖與日月同
光而身體力行若揆符契總作述荷君師則素
王之志實有待於我
皇上而後光也(臣)愚不足以窺測萬一據所見聞質諸
往古自有載籍曷以加兹謹再拜稽首而獻頌
曰巍巍我
皇與天地京心全太極道貫六經學以中庸治以論語
春王孝思夙夜永譽岱宗高止我
皇仰止哲人遐止我
皇享止秩秩几筵肅肅豆籩穆穆禮容雝雝樂縣入於
宫牆作配祖述大哉
皇言維心之一列聖大成
孔子集之天下孰宗我
皇則之庖犧演易
孔子繫之木鐸既振我
皇繼之巍巍我
皇千聖是式繼往開來傳於萬億
聖駕幸闕里恭紀
翰林院庶吉士(臣)宋朝楠
聖主崇儒術心源見素王
鑾旂來闕里寳幄集宫牆禮樂千秋盛謨猷百代昌
五雲懸翰墨八佾奏笙簧講席
天顔喜圜橋士氣揚楷林凝瑞靄文草吐竒芳紺碧窺
遺井金絲陟古堂泉林昭
聖藻檜木被奎章汾水歌淩漢康衢道繼唐從兹千萬
禩
駐蹕記鄹鄉
聖駕幸魯恭頌
翰林院庶吉士(臣)林文英
六龍迴岱嶽
夫子道彌新出處偕天德
君師兩聖人碑留宫闕壯文重鼎彝珍古檜摩挲處雲
飛泗水濱
其二
行宫開講幄古訓揭天中載錫雲來典追酬祖述功
摛文揚亞聖錄後訪姬公史册垂新紀千秋仰
止同
聖駕幸闕里恭紀
翰林院庶吉士(臣)竇克勤
明堂脩輯瑞闕里契薪傳
輅轉風雲合旗翻星斗懸彩楹彝器肅鵷序
翠華連入室垂
龍衮凝旒正講筵誠通初祼後心契未言先禮樂窺明
備行生悉著宣馳驅還可憶刪述豈徒然俯仰
懷麟鳳音容接豆籩鴻文鋪玉藻綠字灑松烟
雨潤靈壇杏晴薰泗水絃百官儀既備一貫道
應全撫檜遲
鑾駕沿沂憩石泉坎流思至化震出見微權並孔思
元聖居鄒憶大賢深情新廟貌祇敬潔牲牷歌
溢康衢美
恩將世澤綿闡經學不異稽古政無偏盛典儒臣筆文
明頌萬年
聖駕幸闕里賦(有序)
翰林院庶吉士(臣)高人龍
歲甲子冬
皇上御極之二十有三年海㝢乂安
國家無事於是稽古巡狩之制省方江淮言邁東魯
登岱宗憩泉林
躬詣闕里行釋奠禮設講幄
命儒生進講經書旋
幸孔林循覽歴代碑文撫摩古檜汲遺井而飲之爰灑
宸翰題額曰萬世師表撰碑贊記賦暨詩洋洋乎雲漢
之天章典謨之
聖製也(臣)幸際昌時獲覩
盛典敬拜手稽首而獻賦曰
閼逢之歲歷紀上元日方躔乎星紀葭初動而
絪緼仁風遐扇於八表惠澤旁溢乎無垠
天子建九斿駕金根鳴八鸞以為節御六龍而高鶱遵
大河之曲涉楊子之津觀風問俗歴覽周原湛
恩汪濊沾被黎元於斯時也回
鑾返蹕陟彼岱宗却金泥之册謝玉檢之封正七十
二代之譌舛闢百千萬䙫之心胸指疋練於吳
門升日觀之高峯緬哲人兮云邈企大道而攸
崇爰
顧近臣而詔曰予聞曲阜之墟篤生宣聖百王所師千
秋是鏡删述六經彝倫以正今也洙泗匪遙宫
牆接境
朕將脩釋奠之禮展如在之敬於以仰止而景行庶幾
祈天而永命羣臣稽首咸曰休哉迺戒騶御敕
左纛擁翠旓以後馳紛羽葆以前導陪尾鬱分
蒼蒼泉林滙兮浩浩洑者為瀾突者為趵歕者
如珠舞者如翿或渟如明鏡之初開或激如銀
潢之乍倒塵壒為之畢澄日月為之迴照可以
臨流而濯纓可以倚石而垂釣
天子徘徊移晷默契道妙感逝者之如斯悟化機於大
造既而
黃屋徐邁青嶂遙連文草匝地栝柏參天戟門竦翼
輦路如弦碧瓦雕甍松桷蘭椽閟宫侐若清風
灑然則闕里之廟貌不改而
先聖之几筵在焉
天子降輦而入宿於齋宫越翌日昧爽有司各庀其事
咸霧集而雲從濟濟蹌蹌告潔告充苾苾芬芬
籩豆是供儼神明之來格信肸蠁之感通于焉
擊靈鼉之鼓考萬石之鐘奏六代之樂象大成
之功金聲玉振柷敔笙鏞工歌間奏抗墜從容
三獻既畢八佾方終於是升
講幄召儒生執經而前辯晰研精諸王肅謐百官屏
營下迨期門羽林之士莫不識大義而聆天聲
較諸圜橋之觀聽亦復更僕而難名既而
命聖裔展載籍詢遺址稽往蹟尋詩禮之過庭訪金絲
之餘壁載登
玉輅祇詣孔林螭表高峙楷蔭環青蓍莖披拂馬鬛
崢嶸
天子俯而九拜起而巡行汲古井之清冽撫蒼檜之葱
菁式觀歴代之碑靡弗蜚英而茂實彪質而炳
文然未若今
天子之範百代而鑄千君也若夫泉林有記師表有額
為碑為贊心源如一旁及詩賦光摩日月東虹
蜺以為毫瀋雲漢以為墨儷羲圖匹禹刻鄙漢
帝之章草陋唐宗之飛白焜煌仁義斧藻道德
昭示來兹永永無極雖使益契陳謨游夏珥筆
猶不能彷彿其萬一焉至於留
曲蓋於廟庭
頒榮賚於上公爰及四氏之徒姬公之裔莫不復其
田賦錫以褒封弘施鉅典尤非近古之所得而
比隆也維時東日所出西日所入道一風同中
和鬯洽
君師之任兼治道之統合蓋聖人之道惟夫子集其成
夫子之道惟我
皇會其精是故以饗而以祀不啻見牆而見羹識後先
之同揆覩禮樂之既興敬摛毫而誌盛颺景爍
於千齡
聖駕幸闕里恭紀
翰林院庶吉士(臣)彭殿元
聖治文德敷九垓咸洋溢
欽明嫓堯雲
濬哲協舜日道德景前脩詩書崇四術東封告成功南
狩問民疾回
鑾過闕里躋堂撫琴瑟惟兹魯一人生民未有匹生
當姬周季憲章而祖述刪訂萬禩功制作百王
則我
皇紹道統異代如一室
龍輅駐杏壇圜橋歡耄耋濟濟趨千官洋洋舞八佾
肅拜親几筵羹牆殆髣髴斯文信在兹日月中
天揭訪道問崆峒祠真崇太乙何如東魯尊陋
彼老與佛卓哉
聖皇軌巍巍洵超越
大駕幸魯恭紀
翰林院庶吉士(臣)陳綍
帝治高千古儒風洽萬方泰山迎望峻泗水引源長瞻
拜當年舊褒崇此日光玉書徵覆護檜幹尚焜
煌師表
璇題迥羹牆
御墨香道從一貫得聖以大成彰
駐輦盱綿邈
凝旒溯混茫
恩覃車服禮澤浹筦絃堂松牖春常在梅梁日載陽殊
榮餘桂奠至敬溢椒漿肅肅
迴鑾早依依降軾常穹碑天上錫翠琰濟南航盛事
真無兩鴻猷洵莫量操觚胥踴躍載筆願趨蹌
特簡儒林秀言從聖裔行編摩羅寳册故實檢珠囊縟
禮裁今制繁文舉大綱頌聲騰禹甸文思煥堯
章幸被詩書澤叨霑俎豆芳斯文如有待
景運正無疆
直
南書房觀
御製
御書闕里碑文恭紀四首(有序)
翰林院編修(臣)查昇
竊惟昌期既遘禮重尊經景運斯開慶流鼓篋
日者八紘寧謐六幕綏安西鶼東鰈偃兵氣於
銷鋒黑壤朱垠扇儒風於遒鐸詩書之澤蒸於
穹壤禮樂之盛軼於古初
皇上湯敬日躋堯仁廣被天開羲畫象離照之當空春
入虞絃比巽風之拂地三辰協極四序咸和乃
復目泝羹牆心遊聖域
九重旰食功懋緝熙三殿勤思學傳精一往者
六飛南涖七萃東巡降罼䍐於朱楹薦牲牢于黼幄璇
題珠牓炳曜奎光繡角文櫩繽紛龍采麟書再
煥鳳德重輝
命彼詞臣紀兹盛事共槖荷囊之筆爰成石室之書乃
猶
睿慮親營
天章手搆金聲玉振煌煌典訓之音日燦星暉噩噩盤
盂之則麗侔雲漢珍並球圖若其八體精嚴雙
鈎森灑輕如垂露識羲獻之非工勁比折釵笑
芝繇之未善鐫之寳篆泐在豐碑洵聖里之寵
光實儒林之曠典然而
宸懷天覆大而益虚
聖德川流積而彌讓摩厓有待庋閣經時兹焉出珠玉
于簡編於以詢芻蕘于工瞽臣得從供奉之末
陪直
禁廷獲於瞻仰之餘預窺
聖製歡同近日祇切葵傾喜極望洋難勝蠡測自知蕪
陋竊效賡揚輕塵滴水固無當於高深雀躍蟲
吟止自抒其鼓舞云爾
秘殿花隂轉綠苔身隨冠珮到蓬萊巍峩鳳閣
星辰近烜赫龍函日月開義舉六經歸典則文
成五色象昭回珠林玉册光千古天上親曾一
覩來
其二
奎章寳墨灑宫牆制作昭垂邁百王一代儒林增潤色
兩楹俎豆有輝光鸞迴
御帖晴雲濕螭護豐碑翠蘚香漢蹕唐封安足並
聖朝文治繼軒皇
其三
宫簾長日午風清緗帙紛披雪繭明楮上虬蟠
方詰曲行間鳳舞必縱横銀鈎鐵畫神常健抉
石奔泉勢自成想見
御屏宵旰暇麟毫灑落瑞煙生
其四
列宿中天拱帝車
翠華曾幸素王居懸題已賜龍鸞額伐石重鐫琬琰書
聖學孳孳扶道統儒風習習返皇初微臣幸際休明日
拜捧
天章近玉除
恭紀
聖德崇儒頌(有序)
翰林院編修(臣)黃叔琳
今
天子化成天下尊崇
孔子之道於是薄海内外遠近學舍莫不皆立
聖廟以歲時修其祀事而闕里之地實為聖人所居
尤宜崇飾廟貌以法式天下緬惟講堂之闢則
在建寧之時其後歲時修葺必官為經理漢魏
以還代加增飾唐宋而後尤見恢弘至於乾封
有詔天僖有勅則於歲修常典之外别為崇峻
廣厲之文者也總而論夫儒宫之廢興規模之
建立則一厄於金之貞祐而鼎新於元之大德
再災於弘治之己未而落成於弘治之甲子迄
今二百年以後追想二千年以前歴考先代御
府之文遐稽遣告穹碑之記如政和所頒門戟
二十有四明昌所拓黌舍四百餘楹靡不增高
岱嶽助廣泗流然而丹櫺碧瓦之輝煌蟠螭蛟
龍之鏤錯歲月已遙能無頽圮固有待於崇儒
重道之聖人為之增華飾美者也昨者我
皇上停輿魯地親祀禮成徘徊燕寢之間俯仰廊廡之
下周巡徧覽從容永日而
御書萬世師表之錫曲柄
御蓋之賜自立廟以來所未曾有乃者
回鑾以後儼尼山之在望睠堂宇之宜嚴
特發帑金大加脩葺務使棟梁重峙丹雘維新千秋道
術尤表於今時萬載儒風獨隆於此日豈直青
衿素領之士鼓篋如歸褒衣博帶之儒横經有
地而已哉昔者魯頌所載新廟有作則其臣史
克有泮水閟宫之詩以揚其休美今我
皇上廣揚文教弘啓儒宫如此其盛莫之能京允宜從
史克之後作為歌詩仰宣
聖化不敢以初厠詞館文詞陋淺為辭乃拜手稽首而
獻頌曰
奕奕新廟尼山所宅
天子有命增華於昔經之營之孔曼且碩是斷是度丸
丸松柏惟此松柏其高參天杏壇之側泗水之
邊睠言廟貌靈祠巋然其庭殖殖其楹閑閑
鑾輿至止大小咸喜勞我
聖皇親舉玉趾宫寢廊廡周覽環視赫赫嚴嚴
天顔在咫
帝眷聖道尊崇無外褒以
雲章錫以
御蓋廣運精思以賦古檜凡厥後裔沾恩汪濊惟
帝有念念兹儒宫歲時脩葺歴代或崇鼎新革故則待
鳩工其塗丹雘以契予衷乃命司天撰辰擇吉
乃命司空度材營室出自
内府朱提萬鎰刻桷雕甍其成不日廟事既舉來覲來
齋摳衣屏息歴級升階士無怠氣人無惰懷肅
肅雍雍以莫不諧惟我
孔子萬世之綱惟我
天子萬方之王闡揚
聖教其道大昌作兹新廟巍巍煌煌闕里之澤天下
之光
恭紀
特發帑金重脩闕里廟落成二十韻
翰林院編脩(臣)黃叔琳
惟
聖能尊聖君師道並崇鴻鈞一氣轉繼曜萬方同繡紱
神靈迴尼山俎豆隆大哉推奕禩高矣眺靡窮
條貫兼飛簴精微契合宫
翠華巡魯甸玉帛走寰中歴陛瞻遺像優儀至鞠躬
御筵咨大義承旨震羣蒙植檜霑仁澤仞牆協道風撫
楹思奐彩發帑命鳩工斷斵徂徠近輓輸洙泗
通架梁虬偃仰叠戺玉玲瓏罘翳藏雲白翬飛
駐旭紅神功真廣大士類感帡幪
睿翰騰騫古穹碑負贔雄文輝辰極北德峻岱峯東作
頌羅時髦書思覲上公
天顔知有喜地職已能終肅慎常供矢扶桑永掛弓聲
名訖無外遐邇盡呼嵩
幸魯盛典詩十二韻
翰林院編修(臣)覺羅逢泰
昭代文明啓
熙朝道統彰尼山通寤寐闕里待冠裳卜日
鑾輿出乘風雉尾翔一誠陳俎豆九拜薦馨香
睿藻雲霞麗
宸章日月光豐碑看燦爛曲柄覩輝煌至德隆師表彝
倫奉典常靈蓍占地寳古檜紀年芳攬勝勞
清問程材集講堂恢恢儒業重奕奕
帝勲長心法承河洛明禋邁漢唐金甌知鞏固咸仰
廟謨昌
恭紀
幸魯盛典詩十二韻
日講官起居注翰林院侍講(臣)覺羅滿保
振古傳心法尼山集大成當年垂教澤此日際
文明洙泗淵源合唐虞道統精金絲諧壁奏詩禮著
堂名神檜迎
仙仗靈蓍映翠旌停輿
親步入釋奠禮躬行
翰藻隆千載
輝光溢兩楹龍蛇銀管動鸞鳳彩毫呈蓋展雲霞色
碑流玉石聲宫牆瞻美煥草木被餘榮史册真
希覯臣僚並效賡感
恩非一姓率土荷
皇情
幸魯盛典卷三十二
