欽定四庫全書
幸魯盛典卷三十四
聖駕幸闕里祀
先師禮成恭紀
戸科給事中(臣)汪晉徵
盛世隆文教
宸衷叶聖心淵源洙泗遠矩矱帝王欽柴望先東嶽觀
遊到孔林
龍旗輝絳日
鸞輅越青岑燕許誇驂乘鄒枚慶盍簪盛儀超往古
曠典耀當今
睿藻星辰爛
天章日月臨雲霄頒渙汗典秩歎林壬庭植千年檜堂
懸六代音冠裳真肅穆廟貌儼蕭森禮器紅螭
古豐碑碧蘚侵羹牆如晤對心性任探尋手澤
瞻函丈遺徽在瑟琴乾坤同廣大海嶽並崇深
陶后尊師意軒轅問道忱詩書時灌溉丘索益
浸淫爵賞
恩逾渥牲牷祀必歆匪材同朽櫟末學等蹄涔職滯周
南地心依鳬繹隂抒懷遙獻頌仰止思難禁
聖駕幸闕里恭賦
禮科給事中(臣)錢晉錫
聖治唐虞接
宸衷洙泗傳斯文垂斗極吾道絶蹄筌書軌攸同日干
戈載戢年盛儀將
幸魯
法駕遠從燕萬騎聞雷動十官看璧聯
鸞旗晨捲霧
鳳葆夕浮煙宅枕尼山舊星當奎宿躔杏壇流澤遠
槐蔭植根先懸甕留蝌蚪遺書奏管絃泰山親
仰止滄海近回旋展謁宫牆峻趨蹌俎豆虔
尊師心邁古
重道禮光前肅拜停
鑾輅精禋對几筵薦馨修黍稷宿設戒宫懸日月
宸章麗雲霞
御墨鮮
湛恩優後裔秩祀徧羣賢鏹
賜朱提燦碑穹綠字鐫
帝圖真蕩蕩王路信平平曠典資排纂鴻篇媿穴穿欣
逢文教洽拜手頌堯天
聖駕幸闕里頌(并序)
禮科給事中(臣)黃六鴻
皇上御極二十有三年歷啓上元歲逢甲子風薰舜瑟
軒開復旦星雲壤擊堯衢戸仰光天日月集琛
球於域外萬國咸柔敷禮樂於寰中九州漸被
巍巍蕩蕩
至德難名矞矞皇皇
弘猷具備乃猶踵勲華之絶業時厪羹牆綜一貫之
心傳彌深寤寐
謂後先符節統備素王遐邇詩書咸宗闕里省方問
俗往制宜遵重道崇儒
聖心尤切爰舉
時巡之典特隆肆覲之儀維時化日南行
玉輦轉陽和之候文峯北拱金輪卑丘垤之觀指泰
岱以鳴鑾向昌平而
駐蹕式瞻古殿煌煌數仞之牆緬想遺徽寂寂千秋
之鐸犧尊致潔鳳管齊鳴三獻既終百禮斯洽
進諸生而講藝
天語琳瑯集四氏以横經
王言綸綍烟霏鐵檜金敲玉戛之章日麗螭碑鳳翥鸞
翔之筆
睿製昭於星日
恩賚榮於綺裘庭楹騰斿蓋之輝支庶拜簪纓之寵原
田畮畮蠲彼常租髦士峩峩加之異數錄裔孫
於姬相增博士於尼山鄒魯千村悉附杏壇遺
澤江淮萬井咸叨
楓陛深仁典莫隆焉
恩斯溥矣夫運開豐沛肇祀太牢詔賜褒成廣封邑戸
釋奠傳於建武太師贈自乾封開元晉文宣之
稱祥符定陪祀之位莫不垂諸簡册著為典型
然而規制半屬相沿恩施鮮能旁及惟是天開
有道
聖契同心
萬乘親臨禮隆百代一門瞻戴澤被四方誠僅覯於昌
辰實罕聞乎往牒(臣)學慚蠡管職忝班聯恭遇
鴻規曷勝燕喜謹拜手稽首而獻頌曰
維
皇御宇至治光昌鼚軒雅奏糺縵天章教通槃木化洽
扶桑三千玉帛百萬梯航啓幄右文披圖稽古
精一傳心勲華接武褒對敷天謳思率土泗水
絃歌尼山鐘鼓睠懷鳳德景企麟蹤旁參往制
駕言徂東歲在甲子時維仲冬
龍旗耀日豹尾臨風鳬繹嵳峩龜蒙崒嵂闕里鳴鑾
行宫駐蹕毓粹翬飛奎文鳥革肅庀牲牷虔修籩食
篆烟縹緲蕭鬯氤氲靁尊碧醑雲幣丹雯禮隆
祼獻樂奏咸雲壁琴應響壇杏舒芬俯仰松楸
摩挲楷檜
御墨鴻軒
宸章鳳翽
講幄弘開諸儒畢會芸笈敷陳芝函錫賚
君恩孔渥
聖澤旁流檐輝篆額篋貯綺裘纊温四氏蓋
賜九斿爵崇東野膏溢西疇坊斧擴封田租
詔免木鳳春回金雞日轉潤浹江淮懽騰青兖矞矣隆
規皇哉曠典載稽前史詎乏崇儒櫺門列戟衮
冕凝珠潤飾弘業表章遺書雖尊麟紱未枉鑾
輿何幸昌期
聖人首出九野霑仁八紘徧德性道常輝文章共式圖
籙萬年與天無極
大駕幸魯恭頌
掌河南道事江南道監察御史(臣)嚴曾榘
寳籙端皇極
璿圖握紫樞同書奄九有至化洽三無鄒魯言為法
君師德不孤昌期崇大道曠代祀先儒北拱羅
星斗
東巡協典謨
龍旂觀勝蹟鳬繹號名區闕里絃歌奏齋宫禮數殊
圜橋增博士講席召生徒木鐸升堂振金絲降
輦趨
恩留芝蓋在
詔與杏壇俱古檜猶存幹文禽自引雛從來躋聖域况
乃接天衢特重兼金
賜全寬一歲租成珠落咳唾勒石紀都俞師表懸
文廟仁風徧舞雩侍臣多獻頌末技愧操觚
聖駕東巡幸闕里釋奠
先師恭賦
河南道兼察御史(臣)趙廷珪
聖德超千古
皇風遍九州星迴移闕里花合駐
宸旒雙鳳扶
雕輦羣工從
彩斿水通洙泗近雲接岱宗浮肅穆瞻遺像羹牆動
冥搜禮嚴崇俎豆澤遠敬松楸道統三皇接心
傳六字留儼然周禮樂邈矣魯春秋山木懷前
哲風雲入
睿謀碑穹持地軸墨潤灑天球鳬繹成竒觀崆峒豈易
儔小臣逢盛典簪筆紀
巡遊
聖駕東巡幸闕里釋奠
先師恭賦
江西道兼察御史(臣)錢三錫
化洽琱戈偃時熙玉瑞陳軒皇看受籙闕里表
傳薪矢德弘文運冥心契道真淵源洙泗接典
禮漢唐因嗣廟牲牢盛宫牆展謁親珠旗初北
發
鑾輅遂東巡壤接青疇古山開翠嶂新奎躔光燦爛
尼阜勢嶙峋甕著丹書異音留素壁神徘徊趨
鯉處彷彿繞龍辰雷動停千騎雲開列九賓宫
懸聆法樂俎豆見精禋象緯
宸章麗琳瑯
御墨珍萬年輝劍珮五字耀貞珉體挾蛟龍舞聲調金
石均隆儀陪祀肅
寵賚湛恩頻大義重昭揭微言詎鬱堙編摩垂簡冊抃
舞溢簪紳
君極天同峻王風日返淳小臣來絶徼拜手屬車塵
大駕幸魯恭紀三十韻
陜西道兼察御史(臣)劉維禎
景運上元年文明化八埏
省方遵魯甸望秩考虞編
鳳蓋霜林賁虹旗畫谷鮮八神森列帳七萃肅中權
日麗奎婁野星陳濟汶邊岱雲朝送翠壇燎晝
揚烟奏樂升歆畢崇儒夙
駕前端門真屹若孔里獨巍然遺廟層霄矗中階列
宿懸緇帷仍象佩丹壁自琴絃宗伯處罍洗從
官飭几筵
九重親獻爵兩廡特加籩
龍衮星辰耀鵷行劒佩聯戟門麾纛擁宫架鼓鐘縣華
胄皆承
詔雲孫悉聽宣勝衣頒繡段
賜講立彤旃進秩
隆恩溥陪班渥澤沿援毫深
睿想灑墨煥奎躔文挾長河注書垂霱露妍璠璵鼇背
現琬琰鳳形鐫萬古穹碑聳千秋
麗製傳
謁林逾肅穆
駐蹕屢迴旋彩霧籠
仙仗天香繞玉鞭靈蓍符大衍文楷憶前賢洙水遙
源合防山夕照連摩挲餘檜樹眺覽及林泉並
展銀鈎字俱成瑞錦篇
六飛回輦道百里賜祠田永覩儒風振從教治化全小
臣長拜手快覩日中天
聖駕幸魯恭紀
戸部江西清吏司郎中(臣)張琦
卿雲欣覩九天開寳鼎香隨
玉輦來振鷺羣飛周佾舞翔螭雙繞漢尊罍甘泉試
汲淵源遠鐵檜重邀雨露培
雕輦更移防阜畔文孫親為掃莓苔
其二
詩禮堂前
警蹕傳鯉庭瓜瓞正綿綿牙籖捧出雲霄上組席移
來日月邊靈雀飛飛迎
輦路豐貂鬱鬱惹爐烟馨香此際邀
親薦迥異瞻風過魯年
聖駕幸魯恭紀
戶部貴州清吏司郎中(臣)陳斌如
夙駕
熙朝出
鳴鑾闕里來星辰舒雁翼日馭控龍媒
紫蓋留金節黃流捧玉罍一牢隆漢祀六籍燦秦灰
肅穆疑
天表流連厪
睿裁杏隂留几席檜紐護風雷座想三千列時逢五百
回至文昭日月重為
聖君開
聖駕幸魯恭賦
刑部福建清吏司郎中(臣)邵延齡
郅治隆
巡幸
鴻文備訓謨燔柴虔始告釋奠典弘敷里諺歌游豫
嘉禾協瑞符夔龍驂後乘方虎為前驅日射牙
旗燦雲隨
玉仗紆衣冠風競古父老杖相扶
文教明三德
仁聲溢九區綴班齊鵠立止
輦受嵩呼
帝則初何異
天章迴自殊夜珠香篆吐曉露墨池濡
别殿迎仙幄
行宫指海嵎
省方先問俗訪道獨崇儒洙水分源委鯉庭識步趨
景行千載合瞻仰一心孚異蹟思麟紱祥徵憶
鳳圖粢盛光俎豆軒蓋壯車徒
宸翰標題切豐碑剞劂摹由來崇爵秩新得見規模盛
事傳
昭代羣情洽彼都
恩榮遐邇遍紀載古今無寳篋縹緗貯瑤函錦繡鋪小
臣膺珥筆拜手誌黃虞
聖駕幸闕里釋奠
先師恭紀
刑部廣東清吏司郎中(臣)胥琬
闕里風雲會文明海域同霓旌萬樹外
鳳輦百花中禮樂兼前代車書列上公
天恩深泗水颺拜盡呼嵩
其二
日暖迎
鑾地雲高
駐蹕亭水連滄海碧山接岱宗青聖道通三極
天文煥六經臣鄰喜起頌簪筆直櫺星
聖駕幸闕里釋奠
先師恭紀
刑部貴州清吏司郎中(臣)姚士暨
玉燭調元化華平集百祥
武功逾鎬洛
文德紹虞唐風教通重譯車書暨八荒漸摩民俗古
景仰
聖情長諏吉當嚴節
乘輿發未央江淮浮綵鷁鄒魯肅條狼疾苦諮田父
恩膏被井疆觀風
臨泰嶽重道
詣宫牆淵湛洙河水崇閎闕里堂爐烟霏
輦路鹵簿晃朝陽嚴翼貔貅旅雍容鵷鷺行鸞聲傳
噦噦鳳吹叶鏘鏘鼓伐靈鼉動旗翻翠鳳揚
一人虔盥薦羣辟盛趨蹌禮物陳三代精忱邁百王管
簫歌備舉都荔散羣芳交暢牲煙達嘉虞福醴
將
孔林瞻瑞靄
講席吐琳瑯父老圜橋聽旌麾向夕張
回鑾松幄畔
駐蹕杏壇傍愾慕思彌切低徊眷不忘葳蕤留
寳蓋霏結灑
宸章捧去蛟龍護懸來日月光
尊師情繾綣延世澤汪洋胄子承
天顧諸生被繡裳
主恩真莫並
聖德有餘慶錫帛卑安帝陳牲陋武皇寒辰風習習枯
谷露瀼瀼彤管宣揚盛尼山草木香小臣甘菲
質秋署備官常讀律遵先訓揮毫愧俊良歡呼
逢曠典拜手效賡颺
幸魯盛典卷三十四
