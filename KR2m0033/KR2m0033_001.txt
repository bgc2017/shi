欽定四庫全書
幸魯盛典卷一
御製
至聖先師孔子廟碑
朕惟道原於天弘之者聖自庖犧氏觀圖畫象闡乾坤
之秘堯舜理析危微厥中允執禹親受其傳湯與文武
周公遞承其統靡不奉若天道建極綏猷夐乎尚矣孔
子生周之季韋布以老非若伏羲堯舜之聖焉而帝禹
湯文武之聖焉而王周公之聖焉而相也巋然以師道
作則與及門賢喆紹明絶業教思所及陶成萬世是伏
羲堯舜禹湯文武周公之統惟孔子繼續而光大之矣
間嘗誦習詩書之所刪述大易之所演繫春秋之所筆
削禮樂之所修明本末一貫根柢萬有殆與覆載合其
德日月竝其明四時寒暑協其序焉故曰仲尼之道一
天道也朕敬法至聖景仰宮牆嚮往之誠弗釋寤寐歲
甲子十有一月時邁東魯躬詣曲阜展修祀事復謁聖
墓循撫松栝儀型在望僾乎至德之親人也朕忝作君
啟牖下民深惟夫子師道所建百王治理備焉舍是而
圖郅隆曷所依據哉因勒文於石彰朕尊崇聖教以承
天治民之意系以辭曰
遐哉三五維辟之式於皇尼山師道允植天畀木鐸覺
彼羣生百行以正六籍以明賢邁唐虞聖則河洛綏和
動來文博禮約性天峻極倫教孔彰學昌洙泗統歸素
王炎漢崇儒少牢用饗厥後賢君高山是仰予懷至聖
涖彼東方音徽云邈道德彌光鬱鬱塋林峩峩祠殿企
慕安窮羹牆如見泰岱匪高東海匪深敬揚懿軌終古
式欽
至聖先師孔子贊(并序)
盖自三才建而天地不居其功一中傳而聖人代宣其
藴有行道之聖得位以綏猷有明道之聖立言以垂憲
此正學所以常明人心所以不冺也粤稽往緒仰遡前
徽堯舜禹湯文武達而在上兼君師之寄行道之聖人
也孔子不得位窮而在下秉刪述之權明道之聖人也
行道者勲業炳於一朝明道者教思周於百世堯舜文
武之後不有孔子則學術紛淆仁義湮塞斯道之失傳
也久矣後之人而欲探二帝三王之心法以為治國平
天下之凖其奚所取衷焉然則孔子之為萬古一人也
審矣朕巡省東國謁祀闕里景企滋深敬摛筆而為之
贊曰
清濁有氣剛柔有質聖人參之人極以立行著習察舍
道莫由惟皇建極惟后綏猷作君作師垂統萬古曰惟
堯舜禹湯文武五百餘歲至聖挺生聲金振玉集厥大
成序書刪詩定禮正樂既窮象繫亦嚴筆削上紹往緒
下示來型道不終晦秩然大經百家紛紜殊途異趣日
月無踰羹牆可晤孔子之道惟中與庸此心此理千聖
所同孔子之德仁義中正秉彜之好根本天性庶幾夙
夜勖哉令圖溯源洙泗景躅唐虞載歷庭除式觀禮器
摛毫仰贊心焉遐企百世而上以聖為歸百世而下以
聖為師非師夫子惟師於道統天御世惟道為寳泰山
巖巖東海泱泱牆高萬仞夫子之堂孰窺其藩孰窺其
徑道不遠人克念作聖
祭至聖先師孔子文
仰惟先師德侔元化聖集大成開萬世之文明樹百王
之儀範永言光烈㒺不欽崇朕丕御鴻圖緬懷至道憲
章往哲矩矱前模夕惕朝乾覃精思於六籍居今稽古
期雅化於萬方繄惟典訓之功實覩乂安之效兹者巡
省方國至於岱宗瞻望魯邦爰來闕里空堂至止恍聞
絲竹之聲舊寢徘徊喜動宮牆之色車服禮器宛然三
代遺風几杖册書夐矣千秋盛蹟愾明靈之儼在文治
遐昌肅禋祀以惟虔精忱庶格
重修闕里孔子廟碑
朕惟大道昭垂堯舜啟中天之盛禹湯文武紹微危精
一之傳治功以成道法斯著至孔子雖不得位而贊修
刪定闡精義於六經祖述憲章會衆理於一貫為往聖
繼絶學為萬世正人心使堯舜禹湯文武之道燦然丕
著於宇宙與天地無終極焉誠哉先賢所稱自生民以
來未有盛於孔子者也往歲甲子朕巡省東方躬詣闕
里登聖人之堂祇將祀事覩其車服禮器金石絃歌蓋
徘徊久之不能去焉顧聖廟多歷年所丹雘改色榱桷
漸欹用是惄然於心特發内帑專官往董其役鳩工庀
材重加葺治經始於辛未之夏事竣於壬申之秋廟貎
一新觀瞻以肅盖深惟孔子之道垂範今古朕願學之
志時切於懷每考天人性道之原修齊治平之要思以
遠紹前緒牖迪生民凡所以尊崇褒顯者靡不隆禮竭
誠以將景行仰止至意而况廟庭之地尤為聖人神明
所憑依者哉今者登堂而陳俎豆入室而習禮儀營搆
既堅采章彌煥庶幾於朕心深有慰焉用是特遣皇子
胤祉敬展禋祀以告落成凡我臣民瞻仰宫牆倍增嚴
翼尚益思敦崇德義砥礪倫常以不負朕尊師重道之
意豈不休歟因勒貞石系以辭曰
麟書啟瑞素王挺生上律下襲玉振金聲範圍百代陶
甄萬類道備中和德參天地立型垂訓師道昭宣象懸
七曜海納百川曩巡東魯臨河登岱峩峩尼山羹牆斯
在虔恭展謁至德是欽宗風溥博教澤閎深洙泗之陽
殿寢奕奕上棟下宇神靈安宅冬官特飭締造維新宏
規大啓肅奉明禋聖人之居永以觀德千載傳心四方
式則
祭啟聖公文
維公系本神靈生稱瓌偉勇力聞於魯國皆道德所𤼵
皇政事紀於鄹邦悉文章所宣著篤生聖子代為帝師
寰宇崇歲祀之儀不先父食古今奉斯文之統共指家
傳兹値東巡特臨曲邑溯二千年之教澤孰非厚德燕
貽垂七十世之孫謀如見神明陟降用修彜祭之典代
以扈從之臣泗水環流知發源之有自防山聳峙占積
慶之無疆牲醴式陳尚其歆格
闕里古檜賦
孔子手植檜在杏壇之側金貞祐間無復存矣元至
元三十年再茁故處明弘治間又燬於火今所遺者
不枯不榮屹立霜露而秀色獨異撫摩久之乃作賦
曰
維槎枒之靈質實鈞化之所鍾標扶輿之奇特峙先聖
之故宫涵元氣以不朽與至道而俱崇爾其黛幹蒼蒼
孤柯濯濯鶴骨初扶霜鱗未作儼茁軋以方舒類鴻荒
之忽鑿謝縟采於春華完淳風於太樸夭矯拂勃星臨
露滴枝無取於樛樛葉全稀於摵摵夕飈度兮弗驚朝
旭烘兮如滌伊間氣之潛滋惟神爽之咸集徘徊延却
宛轉斷連蟠屈兮若佾羽之在列聳削兮若簨簴之待
懸則有築以崇封沃以膏壌方以周闌角以文磉足縮
心㱆目給神賞蘿煙奪翠松籟失響於是楷因之而擢
穎蓍感之而抽莖爭葳蕤於絃誦之里齊扶疎於禮樂
之庭朝&KR0818;慚兮一旦大椿譲兮千齡上泝眞宰之功遠
契無為之代均雲行兮雨施等乾始兮坤載疇則出混
茫之中而居耳目之外與三才以竝植綿歷禩其長在
亦有扶桑海表若木山巔東瀛西極揭日摩天迹雖誇
於神異植非出於文宣宜瞠乎其後矣邈無得而稱焉
孟子廟碑
自王迹熄於春秋聖人之道或幾於泯滅卒之晦而復
明歷千百世而不敝者恃有孔子也孔子没百有餘年
浸假及於戰國楊墨塞路禍尤烈於曩時子輿氏起而
闢之於是天下之人始知誦法孔子率由仁義斯道之
有傳至於今賴之是以後世學者如韓愈蘇軾之徒咸
推其功以配大禹而閩洛之儒咸尊為正學之宗傳烏
虖盛已夫洪水之禍止於人身已爾楊墨之禍隠然直
中於人心不有孟子使楊墨濫觴於前釋老推波於後
後之人雖欲從千載之下探尼山之遺緒其孰從而求
之因推述厥義刻文於石俾揭於鄒之廟其文曰
尼聖既往夐矣音徽後百餘歲聖緒浸微尚異實繁楊
墨競煽陷溺之禍酷於昏墊惟子輿氏距詖放淫以承
先聖以正人心述舜稱堯私淑孔子正學修明百世以
俟不有是者斯道孰傳宇宙晦霿萬物狂傎我讀其書
曰仁曰義遺澤未湮聞風可企嶽嶽亞聖巖巖泰山功
邁禹稷德參孔顔刻石兹文於祠之下誦烈揚休用告
來者
泉林記
朕被服至道誦法孔子於詩書簡册之中羹牆載見如
聞其言論而接其聲容者匪伊朝夕矣嘗以不得一登
闕里之堂觀其車服禮器山川風物慨然至聖之音徽
每低徊於中而不能自已迺者在廷之臣咸謂古者天
子巡省方岳觀察民俗朕俞其請因念岱宗在望于邁
魯郊夙昔所懷今兹可慰歲之冬月輿衛北還抵於泗
水東境距其縣治五十里陪尾山之陽衆泉出焉石竇
㟏岈清流蕩潏下合沂泗遠波悠然相傳為子在川上
處云旁有古寺厥名泉林坡陁幽曠樹木茂密雖古今
異時陵谷不改去聖人之居如此其近意者當日杖履
所經周覽原泉默契道體喟然發水哉之歎者其即斯
地耶於是停驂弭節瞻眺久之恍乎如有所得殆移晷
而後去也夫天地無終窮流水之出於天地者亦無終
窮聖人之道川流敦化萬古不息與天地流水同其無
終窮焉其何能已於予懷耶孔子繫易其言天也曰行
健言地也曰無疆孟子之言水也曰盈科而後進君子
之於聖人之道也溯源窮流學水至海亦若是焉而已
矣朕既幸宮牆親覿至止非遥而又喜泉源勝地聖跡
所存而得游歷其處也遂為之記
祭元聖周公文
惟公丕承聖緒懋敘人倫光烈覲揚成一家之繼述官
禮制作垂萬世之經常道闡圖書探六爻而易貢心傳
精一兼三代以訏謨啟東魯之典型猶存故澤入尼山
之夢寐未墜斯文朕稽古省方瞻言至止郊原縱目遥
深松桷之思廟貌崇觀爰切羹牆之慕特申祗薦代以
親藩惟冀神靈尚克歆饗
周公廟碑
世運代嬗隔越千載則必有神哲挺生其間以承大統
以作名世惟公體上聖之質紹祖考之德孝友篤仁左
右寧王厥勲爛矣及乎負扆能以勤勞寅恭惇大忠信
之道翼贊其君太和洽而頌聲作焉夫功莫大於致治
綏邦業莫隆於制禮作樂公身兼數器開物成務其龐
鴻炳爍之烈既已載於詩書志諸史册至於繫爻辭定
官禮撰爾雅出言為經又何博奥難窮也昔孟子論列
古帝王至於公曰兼三王施四事而韓愈亦歷數堯舜
禹湯文武以至公盖道統之傳如此豈僅以治理之彰
彰者與遙想風徽官公遺嗣俾昭世澤於無窮既命有
司新公廟貌希慕之餘勒石頌德而繫之以詩詩曰
邃古民樸混混茫茫列聖經綸肇軒迄商敘厥倫紀賁
以采章公監二代揆時立制有因有除禮明樂備體國
經野成理萬彙集武之勲紹文以孝代成諴民竝孔立
教為子為臣是則是傚宗邦綿歷忠厚所貽貞珉載鐫
作頌致思鳬繹同峙億禩為期
聖廟落成遣皇子祭告文
朕惟道統與治統相維作君與作師竝重先師孔子德
由天縱學集大成綜千聖之心傳為萬世之師表故廟
祀久遠垂於無窮朕御㝢以來立綱陳紀彰教敷治咸
奉至聖為法程凡典禮追崇竭誠致敬自京師下逮郡
邑辟雝泮水建廟釋奠㒺不修舉况兹闕里乃聖人鍾
毓之鄉車服禮器於斯藏守曩者東巡展拜之餘仰觀
廟貌多歷年所漸有頽敝深厪於衷用是命官董理重
加修葺棟宇維新以妥聖靈兹當告成特遣皇子胤祉
致祭俎豆肅陳恍乎接至聖之音容以將朕儼恪欽崇
至意陟降在兹尚祈歆饗
克捷告祭闕里廟文
朕服膺聖訓殫究遺文凡兹六籍所垂惟以安民為要
臨御以來孜孜圖治綏乂蒸生遠邇中外視同一體乃
有厄魯特噶爾丹荒陬狡寇肆虐跳梁擾毒邊方稔惡
已極朕親統六師三臨絶塞弘彰撻伐克奏膚功逆孽
就俘兇渠殄滅遐荒番部㒺不歸誠自兹永靖邊塵咸
安生業惟是至聖先師默相啟佑特遣專官敬申禋祀
祗告成功伏惟昭鑒尚饗
顔子贊
聖道蚤聞天資獨粹約禮博文不遷不貳一善服膺萬
德來萃能化而齊其樂一致禮樂四代治法兼備用行
舍藏王佐之器
曾子贊
洙泗之傳魯以得之一貫曰唯聖學在兹明德新民止
善為期格致誠正均平以推至德要道百行所基纂承
統緒脩明訓辭
子思子贊
於穆天命道之大原静養動察庸德庸言以育萬物以
贊乾坤九經三重大法是存篤恭慎獨成德之門卷之
藏密擴之無垠
孟子贊
哲人既萎楊墨昌熾子輿闢之曰仁曰義性善獨闡知
言養氣道稱堯舜學屏功利煌煌七篇竝垂六藝孔學
攸傳禹功作配
過闕里
鑾輅來東魯先登夫子堂两楹陳俎豆萬仞見宮牆道
統唐虞接儒風洙泗長入門撫松柏瞻拜肅冠裳
闕里古檜
幹聳朱甍外根蟠碧殿阿奇文成左紐元氣挺孤柯瑞
與龜龍竝傳來歲月多徘徊看手澤不共劫灰磨
幸魯盛典卷一
