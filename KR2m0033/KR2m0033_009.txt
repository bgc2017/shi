欽定四庫全書
幸魯盛典卷九
上以次觀漢永壽二年韓勑造禮器碑漢永興二年諸
郡史孔謙碑魏黃初元年宗聖侯孔羡碑
附錄漢永壽二年魯相韓勑造立禮器碑其
文曰維永壽二年青龍在涒灘(碑作歎古字借用)霜月
之靈皇極之日魯相河南京韓君追惟太古華
胥生皇(缺一字)顏(缺一字)育(缺一字)寶俱制元道百王
不改孔子近聖爲漢定道自天王以下至於初
學莫不&KR1710;(疑古慨字)思嘆仰師鏡顏氏聖舅家居魯
親里亓官聖妃在安樂里聖族之親禮所宜異
復顏氏亓官氏邑中繇發以尊孔心念聖歷世
禮樂陵遲秦項作亂不尊圖書倍道畔德離敗
聖輿食糧亡於沙丘君於是造立禮器樂之音
符鐘磬瑟鼓罍(碑作雷古字省文)洗觴觚爵鹿俎豆籩
柉(音凡)禁壺脩飾宅廟更作二輿朝車威熹宣抒
元汙以注水流法舊不煩備而不奢上合紫臺
稽之中和下合聖制事得禮儀於是四方士人
(碑作仁古與人通)聞君風燿敬咏其德尊琦大人之意
卓彌之思乃共立表石紀傳億載其文曰皇戲
(古與羲字通)綂華胥承天畫卦顏育空桑孔制元孝
俱祖紫宫太一所授前闓(古開字)九頭以升言教
後制百王獲麟來吐制不空作承天之語乾元
以來三九之載八皇三代至孔乃備聖人不世
期五百載三陽吐圖二隂出䜟制作之義以俟
知奥於穆韓君獨見天意復聖之族卓越紀思
脩造禮樂胡輦器用存古舊宇慇懃宅廟朝車
威熹出城造作漆不水解工不爭賈深除元汙
水通流注禮器升堂天雨降㴻百姓訢和舉國
蒙慶神靈祐誠竭敬之報天與厥福永享年壽
上極華祀旁脩(碑作攸古字省文)皇代刊石表銘與乾
煇燿長期蕩蕩於盛復授赫赫罔窮聲垂億載
(臣)按永壽桓帝紀年也桓帝永興三年正月戊
申改元永壽明年丙申曰歲在涒灘也霜月之
靈皇極之日歐陽修云疑是九月五日也碑正
面及碑隂俱列姓名出錢若干韓明府名勑字
叔節勑音賚與勞徠之徠同答勤曰勞撫至曰
勑示有節也故字叔節
魏立孔子二十一世孫羡爲宗聖侯碑其文曰
維黃初元年大魏受命胤軒轅之高蹤紹虞氏
之遐綂應歷數以改物揚仁風以作教於是揖
(讀輯)五瑞班宗彝鈞衡石同度量秩羣祀於無文
順天時以布化既乃緝熙聖緒昭顯上世追存
二代三恪之禮兼紹宣尼褒成之後以魯縣百
戸命孔子廿一世孫議郎孔羡爲宗聖侯以奉
孔子之祀制詔三公曰昔仲尼負大聖之才懷
帝王之器當衰周之末而無受命之運(缺二字)乎
魯衞之朝教化乎洙泗之上栖栖焉皇皇焉欲
屈已以存道貶身以救世於是王公終莫能用
乃退考五代之禮脩素王之事因魯史而制春
秋就太師而正雅頌俾千載之後莫不采其文
以述作仰其聖以成謀咨可謂命世大聖億載
之師表者已遭天下大亂百祀墮壞舊居之廟
毁而不脩褒成之後絶而莫繼闕里不聞講誦
之聲四時不睹烝嘗之位斯豈所謂崇化報功
盛德百世必祀者哉嗟乎朕甚閔焉其以議郎
孔羡爲宗聖侯邑百戸奉孔子之祀令魯郡脩
起舊廟置百石吏卒以守衞之又於其外廣爲
屋宇以居學者於是魯之父老諸生遊士睹廟
堂之始復觀俎豆之初設嘉聖靈於髣髴想貞
祥之來集乃慨然而嘆曰大道衰廢禮學滅絶
世餘年皇上懷仁聖之懿德兼二儀之化育廣
大苞於無方淵深淪於不測故自受命以來天
人咸和神氣烟熅嘉瑞踵武休徵屢臻殊俗解
編髮而慕義遐方越險阻而來賓雖太皥遊龍
以君世虞氏儀鳳以臨民伯禹命元宫而爲夏
后西伯由岐社而爲周文尚何足稱於大魏哉
若乃紹繼微絶興脩廢官疇咨稽古崇配乾坤
况神明之所福祚宇内之所歡欣豈徒魯邦而
已哉爾乃感殷人路寢之義嘉先民泮宫之事
以爲高宗僖公蓋嗣世之王諸侯之國耳猶著
德於三頌騰聲於千載况今聖皇肇造區夏創
業垂綂受命之日曾未下輿而褒美大聖隆化
如此能無頌乎乃作頌曰煌煌大魏受命溥將
繼體黃虞含夏苞商降釐下土上清三光羣祀
咸秩靡事不綱嘉彼元聖有邈其靈遭世霧亂
莫顯其榮褒成既絶寢廟斯傾闕里蕭條靡歆
靡馨我皇悼之尋其世武乃建宗聖以紹厥後
脩復舊堂豐其甍宇莘莘學徒爰居爰處王教
既新羣小遄沮魯道以興永作憲矩洪聲登假
神祗來和休徵雜遝瑞我邦家内光區域外被
荒遐殊方慕義搏拊揚歌於赫四聖運世應期
仲尼既沒文亦在兹彬彬我后越而五之垂於
億載如山之基
(臣)按此碑張稚圭以為曹植撰詞梁鵠書鍾繇
刻
又於門左觀漢建寧二年史晨祀廟碑漢永壽
三年韓勑脩墓碑及漢泰山都尉孔宙博陵太
守孔彪墓碑
附錄魯相史晨奏出王家穀祀孔子廟碑其
文曰建寧二年三月癸卯朔七日己酉魯相臣
晨長史臣謙頓首死罪上尚書臣晨頓首頓首
死罪死罪臣蒙厚恩受任符守得在奎婁周孔
舊㝢不能闡弘德政恢崇壹變夙夜憂怖累息
屏營臣晨頓首頓首死罪死罪臣以建寧元年
到官行秋饗飲酒泮(碑作畔古字通)宮(缺一字)復禮孔
子宅拜謁神坐仰曕榱桷俯視几筵靈所馮依
肅肅猶存而無公出酒脯之祠臣即自以俸錢
脩上案食醊具以叙小節不敢空謁臣伏念孔
子乾坤所挺西狩獲麟爲漢制作故孝經援神
契曰元邱制命帝夘行又尚書考靈燿曰邱生
蒼際觸期稽度爲赤制故作春秋以明文命綴
記撰書脩定禮義臣以爲素王稽古德亞皇代
雖有褒成世享之封四時來祭畢即歸國臣伏
見臨辟雍日祀孔子以太牢長吏備爵所以尊
先師重教化也夫封土爲社立稷而祀皆爲百
姓興利除害以祈豐穰月令祀百辟卿士有益
於民矧乃孔子元德煥炳光於上下而本國舊
居復禮之日闕而不祀誠朝廷聖恩所宜特加
臣寢息耿耿情所思維臣輒依社稷出王家穀
春秋行禮以共禋祀餘胙賜先生執事臣晨頓
首頓首死罪死罪臣盡力思惟庶政報稱爲效
增異輒上臣晨誠惶誠恐頓首頓首死罪死罪
上尚書時副言太傅太尉司徒司空大司農
府治所部從事昔在仲尼汁光(黑帝曰汁光紀)之精
大帝所挺顏母毓靈承敝遭衰黑不代蒼轍環
應聘嘆鳳不臻自衞反魯養徒三千獲麟趣作
端門見徵血書著紀黃玉&KR1943;(音響)應主爲漢制道
審可行乃作春秋復演孝經刪定六藝象與天
談鈎河摘雒却揆未然巍巍蕩蕩與乾比崇
其碑隂云相河南史君諱晨字伯時從越騎校
尉拜建寧元年四月十一日戊子到官乃以令
日拜謁孔子望見闕觀式路虔跪既至升堂屏
氣拜手祗肅屑僾髣髴若在依依舊宅神之所
安春秋復禮稽度元靈而無公出享獻之薦欽
因春饗導物嘉會述脩辟雍社稷品制即上尚
書參以符驗乃敢承祀餘胙賦賜刊石勒銘并
刻本奏大漢延期彌歷億萬時長史廬江舒
李謙敬讓五官掾魯孔暢功曹史孔淮戸曹掾
薛東門榮史文陽馬琮守廟百石孔讚副掾孔
綱故尚書孔立元世河東太守孔彪元上處士
孔裒文禮皆會廟堂國縣員(缺一字)吏無大小空
府竭寺咸俾來觀并泮宫文學先生執事諸弟
子合九百七人雅歌吹笙考之六律八音克諧
蕩邪反正奉爵稱壽相樂終日於穆肅雝上下
蒙福長享利貞與天無極史君饗後部史仇
誧縣吏劉耽等補完里中道之周左牆垣壞決
作屋塗色脩通大溝西流(缺一字)里外南注城池
恐縣吏斂民侵擾百姓自以城池道濡(古壖字)麥
給令還所斂民錢材(古財字通用)史君念孔瀆顏
母井去市遼遠百姓酤買不能得香酒美肉於
昌平亭下立會市因彼左右咸所願樂又勅
瀆井復民飭治桐車馬於瀆上東行道表南
北各種一行梓假夫子冢顏母井舍及魯公
冢守吏凡四人月與佐除
(臣)按漢元嘉永夀建寧及魏黃初碑各缺數字
餘皆完好可讀至永壽三年脩墓碑乃魯相韓
勑脩孔子墓碑也碑隂載輸錢人名及孔子冢
下復民吳仲初等十餘人字差可辨歐陽脩錄
林廟漢碑皆有䟦尾此碑獨無則在宋時已無
完本其碑在墓前久仆地今移置同文門又漢
泰山都尉孔宙碑文云宙字季將孔子十九世
孫北海相融之父漢博陵太守孔彪碑文云彪
字元上孔子十九世孫潁川君之元子蓋魯相
晨碑所云河東太守孔彪元上者也與漢諸郡
史孔謙碑皆自林中移至同文門宙碑點畫完
者尚多彪謙二碑剝落不可次第
上閱碑竟問門外尚有古蹟否孔尚任奏曰前仰高門
有璧水一曲無源易涸若導城東文獻泉西北
入城以注之斯璧水常盈藻芹有託但未奉
明旨不敢疏鑿
上曰此有何妨顧大學士王熙曰衍聖公孔毓圻等所
奏曲阜城外泉水既不關係運河著准其開通入城
交與該撫遵行
駕自同文門回閱洪武永樂碑復由奎文閣東偏門入
觀宋金元脩廟碑行數武
問廟基廣闊何處是先師故宅衍聖公孔毓圻奏曰
皇上所御講筵之後有魯壁遺址乃先師燕居之所復
入承聖門觀堂前太初石唐槐及銀杏樹由中
階升詩禮堂衍聖公孔毓圻奏曰此當日夫子
獨立伯魚趨庭得聞詩禮之處
附錄詩禮堂初名壽堂藏夫子衣冠車服禮
器諸儒講禮飲射於中舊制甚狹宋眞宗幸闕
里改建駐蹕便殿帝還次兖州有司奏令撤毁
命去䲭吻爲孔氏延賓齋於東偏别設屋以藏
禮器李東陽詩禮堂銘云闕里孔廟之東有
詩禮堂蓋舊名也嘗聞故衍聖公弘泰言金章
宗謁廟時爲行幄以駐蹕比去有司請撤之章
宗云畱孔氏爲延賓齋遂止勿撤近毁於火今
稍移而東南數武許加崇廣焉因爲銘以遺今
衍聖公聞韶俾識之銘曰惟孔有庭聖訓攸在
父立子過其徒是賴其訓維何維詩及禮手所
删定教自家始聖不可作庭名固存萬世是師
矧惟子孫有齋延賓金所駐蹕新廟既闢新堂
亦遷有來繩繩世守勿愆太初石在詩禮堂
前高丈餘唐槐在其傍又銀杏一株亦千餘年
樹也
(臣)按詩禮堂藏車服禮器祥符明昌皆於此駐
蹕恭逢我
皇上臨幸設
黃幄
御講筵端拱穆若威顏下霽論說從容觀聽竦肅
皇上周視廟庭凡三履其地徘徊慨慕有無窮之思而
臚唱班聯之盛都俞拜颺之隆皆在此堂千載
而下聞風贊嘆况生逢其會者乎今恭懸
聖諭於上而奉萬世師表碑石立於中
聖謨
祖訓咸式臨焉登兹堂者益肅然起敬而仰頌
聖澤之宏深無盡矣
上於堂後觀孔宅遺井憑欄歎羡衍聖公孔毓圻奏曰
此(臣)祖當年所飲之井也
上命汲水嘗之
附錄夫子舊宅在大成殿之東偏宅大一頃
今毓粹門外南向小門夫子舊宅門也井在詩
禮堂後明兖州府知府童旭護以石欄
上問魯壁遺址孔毓圻奏曰昔秦始皇焚詩書(臣)九世
祖孔鮒預藏尚書論語孝經諸書於壁中至漢
魯恭王欲毁(臣)祖故宅以廣其宮聞壁中有金
石絲竹之聲發之得竹簡古文故後世名其堂
曰金絲
附錄明李東陽金絲堂銘曰金絲堂舊在孔
廟左廡之東東直井前直詩禮堂嘗掘地得石
刻知爲孔子故宅蓋世所傳魯恭王聞金石絲
竹之聲者也故歷代之樂器藏於其間比者廟
燬而堂猶存新廟之闢堂地皆入左廡金絲則
移而西與詩禮堂正相直東陽既爲篆額復爲
銘金絲之銘曰惟孔有宅曰惟聖門魯恭何人
欲壞更存維壁有書四代之文維堂有聲八音
是聞此事茫昧書則眞有有堂載新宅固其舊
聞樂知德斯言已久金絲在焉名不可朽昔堂
在東今堂在西欲究厥初觀我銘詩
上顧衍聖公孔毓圻曰爾家古蹟看完未毓圻等奏曰
先聖遺蹟湮沒己多不足當
皇上御覽但經
聖恩一顧從此
祖廟增輝書之史冊𫝊之萬世仰頌
皇上尊師重道匪直(臣)一家之榮幸大學士王熙翰林
院學士孫在豐侍講學士高士奇咸跪奏曰毓
圻言是
上微笑頷之又登詩禮堂升
御幄衍聖公孔毓圻等出候承聖門外
上取
聖製過闕里詩
命大學士王熙捧出
賜衍聖公孔毓圻毓圻等跪接展讀(詩載第一卷)讀畢
咸叩頭謝
恩奏曰從古帝王過闕里惟唐明皇有詩一章不過感
慨嗟歎之言並無尊崇聖學之意伏覩
御製新詩超今軼古景仰聖道不啻羹牆(臣)家何幸膺
兹
寵錫(臣)謹奉爲子孫世世永寶羣臣咸曰
天章睿藻雲漢昭回洵非開元一詩所可幾及也
附錄唐明皇過魯祭孔子廟而歎之詩云夫
子何爲者栖栖一代中地猶鄹氏邑宅即魯王
宮歎鳳嗟身否傷麟怨道窮今看兩楹奠當與
夢時同張說應制奉和詩曰孔聖家鄒魯儒
風藹典墳龍驂過舊宅鳳德詠餘芬入室神如
在升堂樂自聞懸知一王法今日待明君張九
齡應制詩曰孔門泰山下不見登封時徒有先
王法今爲明主思恩加萬乘幸禮致一牢祠舊
宅千年外光華今在兹(以下并附歷代孔氏世裔承恩奏對事略)
漢孔安國明達淵博雅學絶倫少學詩於申公
受尚書於伏生長則博覽經傳問無常師年四
十爲諫議大夫雖與羣臣並參侍武帝爲侍中
見待崇禮遷博士後魯恭王壞孔子故宅於壁
中得古文虞夏商周之書及傳論語孝經乃不
壞宅悉以書還孔氏安國承詔作書傳又著古
文孝經論語訓解孔霸治尚書漢昭帝時爲
博士宣帝時爲大中大夫以選授皇太子經遷
詹事爲高密相元帝即位徵拜太師賜爵關内
侯食邑八百戸號褒成君賜黃金二百斤第宅
一區徙名數於長安霸上書求奉先聖祠詔令
以所食邑祀孔子故霸子福名數於魯奉孔子
祀孔光霸少子漢成帝時爲光祿勲領尚書
凡典樞機十餘年守法度脩故事上有所問據
經法以心所安而對時有所言輒削藁以爲章
主之過以干忠直人臣大罪也有所薦舉惟恐
其人知之沐日歸休兄弟妻子燕語終不及朝
省政事或問光温室省中樹皆何木也光默不
應更答以他語平帝年少太后稱制徙爲太師
稱疾辭位太后詔曰太師光聖人之後先師之
子德行純淑道術通明居四輔職輔帝於道今
年耆有疾其令太師毋朝十日一賜餐賜太師
靈壽杖光凡爲御史大夫丞相各再一爲大司
徒太𫝊太師歷三世居公輔前後十七年孔
僖與崔駰因遊太學習春秋隣房生梁郁陰上
書告駰誹謗先帝刺譏當世事下有司駰詣吏
受訊僖以吏捕方至恐誅乃上書自訟詣闕待
罪詔勿問拜僖蘭臺令史元和二年春帝東巡
狩還過魯幸闕里僖因自陳謝帝曰今日之會
寧於卿宗有光榮乎對曰臣聞明王聖主莫不
尊師貴道今陛下親屈萬乘辱於敝里此乃崇
禮先師增輝聖德至於光榮非所敢承帝大笑
曰非聖者子孫焉有斯言遂拜僖郎中詔從還
京師使校書東觀孔損爲褒成侯漢章帝東
巡狩損助祭唐孔穎達太宗朝爲文學館學
士封曲阜縣男轉給事中數以忠言進帝問孔
子稱以能問於不能以多問於寡有若無實若
虚何謂也對曰此聖人教人之謙耳已雖能仍
就不能之人以咨所未能已雖多仍就寡少之
人更咨其多内有道外若無中所實容若虚非
特匹夫君德亦然若其據尊極之位衒聰輝明
恃才以肆則上下不通君臣道乖自古滅亡莫
不由此也帝稱善除國子監司業歲餘以太子
右庶子兼司業與諸儒議歷及明堂事多從其
說皇太子令穎達撰孝經章句因文以盡箴諷
帝知數爭太子失賜黃金一斤絹百疋久之拜
祭酒侍講東宮帝幸太學親釋奠命穎達講經
畢上釋奠頌有詔褒美穎達先與顏師古司馬
才諸儒受詔撰定五經義訓凡一百八十卷名
曰五經正義太宗降詔曰卿等博綜古今義理
該洽考前儒之異說符聖人之幽旨實爲不朽
付國子監施行賜穎達物三百段五代孔仁
玉九歲通春秋爲人嚴整臨事有斷後唐明宗
長興元年爲曲阜主簿三年遷龔邱令襲文宣
公晉高祖天福五年改曲阜令後周太祖廣順
二年幸曲阜拜孔子廟及墓召仁玉賜五品服
復以爲本縣令宋孔宜舉進士不第乾德中
詣闕上書述其家世詔以爲曲阜主簿歷遷司
農寺丞掌星子鎮市宜上言星子當江湖之會
商賈所業請建爲軍詔以爲縣就命宜知縣事
後以爲南康軍宜代還獻文賦數十篇太宗覽
而嘉之召見問以孔子世嗣謂左右曰家世之
遠有如此者乎因下詔曰素王之道百代所崇
傳祚襲封抑存典制文宣王四十四代孫司農
寺丞宜服勤素業砥礪廉隅承歷官聯洽聞政
績聖人之後世德不衰俾登朝倫以光儒胄可
太子右贊善大夫襲封文宣公復其家太平興
國八年詔脩曲阜孔子廟宜貢方物爲謝詔褒
之宜弟勖進士及第歷官五十年博學能文尤
工於詩任曲阜縣令初眞宗東封謁廟求孔氏
子孫令主廟事有司言勖即文宣公宜之弟謹
愿可任詔以殿中丞知仙源縣兼檢校先聖廟
賜緋魚袋後以工部侍郎告老孔延世爲許
州長葛令至道三年眞宗諭侍臣令訪先聖子
孫呂端奏有世嫡延世見任長葛令宣赴闕詢
以家門故事授曲阜令襲封文宣公制曰叔敖
陰德尚繼絶於楚邦臧孫立言猶有後於魯國
豈聖人之後可獨遠於陵廟許州長葛令孔延
世鍾裔孫之慶仕文理之朝能敦素風甚有政
術宜在桑梓之地以奉烝嘗之儀上親諭之曰
汝宜精心以典祖廟無惰面賜白金束帛及太
祖御書并九經書延世子聖祐景德初始九歲
賜同學究出身大中祥符元年東封泰山特賜
聖祐衣綠陪位綴京官班還至兖州幸曲阜擢
爲太常寺奉禮郎後襲封文宣公改名祐又錄
其近屬進士渭同三傳出身習進士延佑習學
究延渥延魯延齡並同學究出身共賜銀一百
兩絹三百疋以充奉祠廟延魯大中祥符五年
復舉進士及第後改名道輔爲御史中丞孔
宗翰知仙源縣爲治有條理王珪司馬光上章
論薦由通判知虔州時章貢兩江歲爲水齧宗
翰伐石爲址冶鐵錮之由是屹然詔書褒美哲
宗初立求言吏民上書以百數詔司馬光閱其
可用者十五人獨稱奬其二乃宗翰王鞏也元
祐初詔爲司農少卿遷鴻臚卿言孔子之後自
漢以來有褒成奉聖宗聖之號皆賜實封或縑
帛以奉先祀至於國朝益加崇禮眞宗東封臨
幸賜子孫世襲公爵然兼領他官不在故鄉於
名爲不正請自今襲封之人使終身在鄉里詔
從之改衍聖公爲奉聖公不領他職給廟學田
萬畝賜國子監書立學官誨其子弟元孔思
晦資質端敏受業於導江張&KR0146;講求義理舉茂
材爲范陽寧陽兩地教諭於是族人議思晦適
長且賢宜襲封爵奉祀事狀上政府未決仁宗
在位雅尚儒道一日問孔子之裔今幾世襲爵
爲誰廷臣具對曰未定帝取孔氏譜牒觀之曰
以嫡襲封者思晦也復奚疑特授中議大夫襲
封衍聖公月俸一百緡加至五百緡賜四品印
泰定三年山東廉訪使王鵬南言襲爵上公而
階止四品弗稱且失尊崇意明年陞嘉議大夫
至順二年改賜三品印孔克堅至元時授嘉
議大夫襲封衍聖公至正八年朝廷謂公爵與
階不稱制授中奉大夫賜以銀章十五年平章
薦克堅明習禮儀徵爲同知太常禮儀院事攝
太常卿遂拜治書侍御史辭歸拜山東廉訪使
又辭會山東亂北行抵藁城召入爲直賢學士
十九年遷禮部尚書國子祭酒謝病歸有明定
鼎太祖屢詔促入覲待以賓禮而不名賜廩祿
慰勞甚至郊社必致膰肉上嘗謂曰爾有福快
活人也政事不以煩爾明孔希學朝謁行在
太祖問民利病希學條對有序上甚嘉納賜雜
綵六端命回守祖庭歲入覲始至中使慰勞賜
予稠叠館餽至僕隸累勅禮部用意禮待歲旦
朝賀班亞上相孔訥丁父憂以馬后喪赴京
祭陵既竣事入覲太祖顧謂廷臣曰孔訥眞聖
人子孫也賜膳光祿命館於太學遣尚書劉仲
質勞問日繼庖廩賜衣物鈔錠將使襲封以居
喪辭乃止服除朝京師上喜命禮官擇日授爵
拜命之日大廷百僚班列勅教坊樂送至太學
學官率諸生二千餘人迎於成賢街初行誥詞
吏部請用資善階上曰既爵公勿事散官但誥
以織文玉軸爲異耳遂爲故事孔涇仕元爲
翰林簡閱洪武時以公事至京師上問襲封與
世職相應典故衆皆失常涇獨出班應對敷奏
詳明上喜賜燕及楮幣及回賜藤柺遣吏部尚
書王昂賫勅諭之曰到家好生管理族屬務要
遵守祖訓著將這柺令後世子孫以爲故事
孔彥縉其名仁宗爲太子監國時所命也永樂
八年襲封年尚幼成祖觀其言動進退從容喜
謂侍臣曰眞聖人裔也館之太學禮待甚厚洪
熙元年賜第於東安門北景泰二年視學陪祀
賜三臺銀印玉帶織金麒麟服孔諤永樂六
年舉人明年會試副榜第一時太宗行在北京
仁宗以太子監國事謂近臣曰我朝孔子子孫
未有出仕者今有此一人何不取進士對曰考
試至公雖父子不容私吏部欲除諤教官仁宗
召見曰孔諤少年偉俊務著中進士命冠帶送
國子監肄業未幾左春坊左中允員缺仁宗顧
謂東宮官曰春坊中允幾品對曰正六品曰著
孔諤做教皇子諸王賜宅一區及器皿諸物諤
嚴正不阿後轉大理評事改監察御史孔弘
緒年八歲景帝遣使驛召之陛見之日賜冠服
於東角門俾襲封爵弘緒進止應對如成人帝
見其垂髫命中官即廡下賜膳使歸遺母又賜
玉帶以其軀小去二銙授之又賜金圖書印其
文曰謹禮崇德念弘緒穉幼勅戒族人共保護
之如有恃強挾長以陵害者許具實以聞令懸
之公堂永爲法守命吏部特簡教授一員誨之
天順丁丑英宗復辟弘緒入覲上召見便殿親
握其手置膝上與語久之賜白金綵帛以弘緒
賜第湫隘易以大第凡南城賞花西苑較獵皆
從親祀郊壇亦與分獻孔公恂景泰朝進士
比殿試聞母疾遂不入上知之問禮臣孔公恂
何爲不入對禮臣具實以聞上曰聞疾未有訃
音可召入對遣錦衣賫金牌召之比入日已晡
矣試卷弗及備命禮官賜以紙筆恂條對詳明
賜進士出身服闋擢禮科給事中天順癸未東
宮缺左右詹事員上遂以孔公恂司馬恂超授
少詹事拜命之日上入宮謂孝肅皇后曰朕爲
爾子得二好先生爾知喜乎后問爲誰上曰孔
公恂聖人之後也司馬恂賢人之後也二人故
家後裔且有才名斯授之耳后斂容謝懽宴樂
作夜分始罷中貴喧傳以爲太平美事公恂在
東宫講明聖學開陳善道輔導有成凡三入詹
事稱名臣焉孔弘泰入朝憲宗見所佩玉帶
遣人問焉泰對曰臣家門故事累朝恩數不敢
廢也再値郊壇上親定命爲分獻及辭歸上曰
卿其進學循禮表率宗族無忝聖裔以副朕懷
孔聞韶襲爵方弱冠陛見儀度秀整稱上意
面賜玉帶麒麟服兼賜制誥曰爾聞韶儒宗正
嫡嗣膺封命茂年美質足紹前休爾尚克勤進
脩永終令譽以副四方之觀禮以光百代之宗
祀武宗改元幸學禮成命坐彝倫堂聽講御賜
回文詩以寵其行
(臣)毓圻按家傳漢時自褒成君霸至議郎昱歷
東西京爲卿相牧守者五十三人列侯七人自
後宗子之承恩賢達之遇主列朝具有不可勝
載述其尤著若親幸闕里得膺寵眷者漢肅寧
時爲臨晉令僖褒成侯損周太祖時爲曲阜令
仁玉宋眞宗時爲侍郎勖文宣公佑司諫道輔
至於釋奠太學講經上頌者則爲唐國子監祭
酒穎達皆輝映家乘以爲美談然求其遭逢之
異禮數之隆則未有過於(臣)毓圻者(臣)襲爵時
年甫十二即蒙
皇上召入瀛臺
命坐賜茶問(臣)年幾何師事何人(臣)時應對多有失措
皇上曲賜涵容慰勞軫恤
德意優渥嗣後每歲入
朝必蒙
垂問嘗隨
御仗
皇上問(臣)家傳世緒
諭令嚮學(臣)自媿愚昧荒落無以仰答
聖恩今恭遇
鑾輿臨幸闕里親承
聖諭諄諄訓勉且獲侍
皇上歷覽
廟庭
天顏怡悦
温旨優容凡有
顧問令(臣)從容奏對霽堂陛之威嚴等君臣於父子
即虞廷之都俞颺拜成周之來游來歌亦無以
方斯
恩遇之隆匹此
寵光之渥也(臣)敢不夙夜黽勉訓導子姓相與策礪駑
鈍仰思
祖德以上答
聖恩於萬一耶
幸魯盛典卷九
