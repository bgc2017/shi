欽定四庫全書
幸魯盛典卷二
康熙二十三年甲子春二月翰林院編修曹禾
吏科掌印給事中王承祖各疏請
皇上東巡
命廷臣集議
翰林院編修曹禾
題為恭請
皇上登封岱宗以告成功以昭盛德事(臣)聞祀典國之
大事帝王事天明事地察於是乎神祗降福人
民悦豫慶流久遠古者有常祀有特祀禮曰天
子祭天地四方山川五祀歲徧焉此常祀也四
時舉行之禮也書曰歲二月東巡狩至于岱宗
柴望秩于山川此特祀禮司馬遷所謂每世之
隆則封禪答焉者也三五以來昭姓考瑞必以
其成功告於上帝(臣)考封禪書及班固應劭服
虔諸儒所言泰山五嶽之長神靈所聚因高崇
天謂之封就廣增地謂之禪明受天地之所命
功成事遂有益於天地若高者加高厚者加厚
隂陽和萬物序刻石紀號高世比德於九皇甚
盛典也逮秦漢唐宋之主有事岱宗者皆勒兵
十數萬創立宫殿更起明堂辟雍勞民費財失
對越之意後世議者遂不敢申明其禮獨詳於
一歲中祈年報賽之常祀不知事天一也而禮
有大小帝王受命於天左右相之默成其功業
故因名山升中與天相見報受命之無負因之
燔柴肆祀以答幽贊明欲其精神通於眞宰使
神祗各率其職佑我皇極光我泰階天人之際
感召甚微其為典禮至尊至重洪惟我
太祖高皇帝誕膺圖籙
太宗文皇帝受寶握符
世祖章皇帝撫有區夏大命雖定而天下未寧人心未靖
三孽伏於方鎮海寇跳梁東南此乃
上帝神靈眷顧篤佑
皇上留遺艱難昭宣至德神功開大一統之業垂裕於
萬世也伏見
皇上睿謀獨運動與天契決機制勝掃蕩都盡臺灣逋
寇讋威歸化納土稽顙窮海萬里廓清無外
皇上聖德高深期臻上理雖六合同風而孜孜不已政
化翔洽流於無垠三光五行昭精布序年榖順
成聲教四訖閭閻安生樂業共見太平而奉琛
職貢梯山航海而來者不可勝數猗歟盛哉古
帝有功德者莫過於黃帝黃帝上元甲子貞元
運會考定星歷建天地神祗物類之官制作度
數合符造化由是封巒勒成遂開宇宙文明之
象漢武帝不得其時則以十一月甲子朔冬至
應之而數千年之景運適協於今日功成治定
之後則統天之紀應地之時而立人之極端在
今日矣(臣)愚竊謂
皇上以精一執中為奉若豈樂於泥金刻石鋪張揚厲
之文然而
上帝之命不可不報山川百神之助不可不答而運世之
本開基之功德不可不紀誠宜稽古禮文潤色
鴻業勿憚登陟之勞亟議告成之典考漢唐之
儀注行之簡易順承大慶維新庶政為生民錫
福為奕葉儲庥光昭
祖
宗之洪烈休德將見瑞應洊臻頌聲洋溢與黃帝之時同
其盛美矣(臣)於歲首即懷此念慮蹈越位之罪
既而惟之受
恩深重報稱無由而敷陳經史導揚德化(臣)之職也拳
拳之誠冒凟
宸聽奉
旨九卿詹事科道會議具奏
吏科掌印給事中王承祖
題為請倣古帝之巡狩以勤民事以光
聖治事(臣)仰見我
皇上乘泰運之始出維新之治屢頒
上諭戒飭臣工疏通仕路皆
軫念民生期登熙隆至意也誠德嫓堯舜功邁漢唐矣
方今四海昇平要荒向化正觀風問俗勸課農
桑之時(臣)讀舜典所載歲二月東巡狩至于岱
宗柴望秩于山川肆覲東后(臣)竊惟其意岱宗
居五嶽之首東方為生氣之先二月乃東作之
始燔柴祀天因所至而祭告之至其協時月正
日同律度量衡盖皆為民事也故載之於書令
後世倣其意而行之我
皇上念切民瘼求登殷阜必以農功為先務請倣虞帝
之制巡幸東方察閭閻之利病問風俗之厚薄
設祭方嶽以祈年豐又聞泰山出雲不崇朝而
雨天下是
聖帝一禱即澤沛萬方矣詩云以祈甘雨以介我稷黍
以榖我士女此之謂也且東嶽密邇孔里(臣)見
史冊所載漢高至魯以太牢祀孔子後世美其
開一代之文治倘
御輦所屆觀其車服禮器亦古今鉅觀而
皇上右文至意載之史冊誠千古不易見之盛事(臣)讀
史記封禪書内云上古封禪者七十二君皆荒
唐無稽至秦皇漢武倣而行之不過耀德張功
後世鄙焉我
皇上德接精一之傳博稽羣書上法虞帝行燔柴之禮
不襲封禪之事是
聖德神功光昭萬世矣奉
旨九卿詹事科道一併會議具奏
禮部為恭請
皇上登封岱宗以告成功以昭盛德事(臣)等會議得翰
林院編修曹禾疏請三五以來昭姓考瑞無不
以其成功告於上帝逮秦漢唐宋之主有事岱
宗者類皆創立宫殿更起明堂辟雍勞民費財
失對越之意後世議者遂不敢申明其禮洪惟
我
皇上睿謀獨運動與天契決機制勝掃蕩都盡
上帝之命不可不報山川百神之助不可不答運世之本
開基之功德不可不紀宜亟議告成之典等語
又科臣王承祖疏稱巡幸東方察閭閻之利病
問風俗之厚薄設祭方嶽以祈年豐又聞泰山
出雲不崇朝而雨天下
聖帝一禱即澤沛萬方矣且東嶽密邇孔里(臣)見史冊
所載漢高至魯以太牢祀孔子後世美其開一
代之文治倘
御輦所屆觀其車服禮器亦古今鉅觀而
皇上右文之至意載之史冊誠千古不易見之盛事(臣)
讀史記封禪書内云上古封禪者七十二君皆
荒唐無稽至秦皇漢武倣而行之不過耀德張
功後世鄙焉我
皇上德接精一之傳博稽羣書上法虞帝行燔柴之禮
不襲封禪之事是
聖德神功光昭萬世等語伏察封禪之說不著於經書
傳言舜至岱宗燔柴以祀天原非封禪唐虞三
代以前實無登封故事科臣王承祖疏稱封禪
之禮後世鄙焉編修曹禾請封禪以告成功之
處無庸議又王承祖疏稱請倣虞舜巡幸東方
察閭閻之利病問風俗之厚薄設祭方嶽以祈
年豐漢高至魯以太牢祀孔子後世美其開一
代之文治恭惟我
皇上博綜經學弘闡心傳重道崇文千古莫竝且
軫念民依省方問俗
鑾輿所至
訓飭官方特加蠲賑此皆勤民重農至意如
皇上巡問民俗經過泰山闕里應倣行虞舜燔柴漢高
祖祀孔子禮致祭等因奉
旨着候旨行應行典禮該部即詳察具奏欽此欽遵(臣)
等查虞書舜典載歲二月東巡狩至于岱宗柴
望秩于山川肆覲東后禮記王制所載與虞書
同俱無燔柴致祭禮儀唐開元禮載有修壇設
位奠玉帛進饌賜胙等儀明會典内載永樂六
年至北京經過處所遣官祭陵祭淮祭泰山闕
里嘉靖十八年南巡所過嶽瀆山川有望祭及
遣官致祭禮亦未詳載禮儀伏查見行典禮冬
至大祀
天於圜丘燔柴作樂奠玉帛進俎行三獻禮飲福受胙撤
饌望燎俱有定儀又查史鑑紀漢高祖十二年
自淮南還過魯以太牢祀孔子未載致祭禮儀
明帝至魯詣孔子宅御講堂章帝祀孔子於闕
里及七十二弟子作六代之樂大會孔氏男子
二十以上者六十三人命儒者講論語安帝祀
闕里孔氏親屬諸生悉會賜帛有差北魏孝文
帝唐高宗明皇皆親祀孔子後周太祖謁孔子
廟又拜孔子墓俱未載有禮儀宋眞宗備禮謁
文宣王廟孔氏宗屬竝陪位帝再拜行酌獻禮
又幸叔梁紇堂命官分奠七十二弟子先儒洎
叔梁紇顔氏親製贊刻石廟中復詣孔林以樹
擁道降輿乘馬至文宣王墓設奠再拜脩飾祠
宇給便近十戶奉塋廟命宰相等撰顔子以下
贊留親奠祭器於廟中從官立石刻名賜孔氏
錢帛錄親屬五人竝賜出身又賜太宗御製御
書一百五十卷銀器八百兩伏查順治九年
世祖章皇帝行幸學禮康熙八年
皇上行幸學禮釋奠講書傳
制加
恩俱有定儀在案(臣)等欽惟
皇上敬
天勤民勵精宵旰凡
鑾輿巡歷所至之地輒諮詢吏治延訪輿情
軫念煢黎加
恩蔀屋此即帝舜省方覲后考績問俗之至意也
車駕行經泰岱燔柴之禮自應詳備伏稽虞書傳註未
經載有儀節無從考據其後世登岱祀天多因
封禪費繁儀縟一無可採今應照見行
圜丘大祀禮參酌舉行擇祭所於泰山不必築壇設
牌位及
配位應設幄具品物祭日燔柴作樂奠玉帛進俎讀祝行
三獻禮飲福受胙等儀俱如
圜丘禮文武從官及
朝見官員俱照例按品陪祀其泰山之神應照祭五
嶽禮
遣官致祭至於闕里親祀孔子自漢高祖以下見於史
冊者凡九帝我
皇上天縱徇齊懋勤典學窮六經之奥義弘百代之心
傳以及廣厲師儒振興文教允矣垂休奕禩度
越百王已兹
車駕經過闕里特行
親祭尤為盛事伏考前代禮儀俱未詳備今應照康熙
八年
幸學釋奠禮參酌舉行祭日用太牢作樂奠帛獻爵等
儀俱如釋奠禮其啟聖祠四配十哲兩廡亦照
例
遣官分獻文武從官及
朝見官員俱按品陪祀孔氏及五氏宗屬應陪祀者
亦照例陪祀其樂工樂器祭品祭器一切應用
等項俟奉
旨舉行之日行各該部院衙門備辦如有未盡事宜(臣)
部臨期另行請
旨可也康熙二十三年三月十二日題本月十五日奉
旨依議
禮部等衙門
題為請
旨事據太常寺呈稱該本寺等衙門題前事内開倣照
圜丘大祀竝
幸學釋奠例祭祀應用樂器祭品器皿等物俱關營造
典禮(臣)寺應會同禮工二部議覆可也等因奉
旨依議欽此欽遵該(臣)等會議得
皇上鑾輿巡歷行經泰岱照
圜丘大祀禮燔柴祭
天應用樂器祭器等物若俱叧行修造恐致糜費錢糧難
以猝辦且係一時舉行之禮應將
天壇見用樂器祭器酌量帶去應用内有物件難以運送
者應於該地方備造其可減省者酌量減去今
將應帶應造應減器物逐一明晰開列應造者
於該地方營造備辦其泰山之神原有祭告舊
例應用祭品祭器行文該撫照例備辦至闕里
孔子廟啓聖祠四配十哲兩廡現有祭祀器皿樂
器今應照康熙八年釋奠禮開寫數目行文衍
聖公備辦其祭
上帝位前祭
孔子廟祭品等物俱行文該撫備辦所有營造備
辦器皿等物候
命下舉行之日差(臣)部寺官各一員前往會同該撫動
支正項錢糧營造備辦可也等因康熙二十三
年五月十七日題本日奉
旨依議欽此欽遵到部該(臣)等會議得今應差禮部工
部太常寺官各一員工部筆帖式一員匠役頭目帶
領欽天監相度地方官員前往會同該撫於泰山下
閱選潔淨寬平致祭之處即行修理營造其該地方
應造器皿等物亦差禮部工部太常寺官各一員
筆帖式各一員會同該撫速行備造其祭祀
孔廟所用器皿樂器等物雖行文衍聖公將現有者
令其備辦但恐有悞應差太常寺官一員筆帖
式一員將祭祀應用器皿樂器等物查閱備齊
所有前往官員應照例騎驛馬前去可也康熙
二十三年九月初七日題本日奉
旨依議
禮部等衙門
題為欽奉
上諭事康熙二十三年九月初八日大學士勒德洪明
珠奉
上諭朕今東巡應行典禮着九卿詹事科道太常寺官
員會議具奏欽此欽遵查得先經九卿詹事科道會
議覆科臣王承祖條奏内稱
皇上巡問民俗經過泰山闕里應倣行虞舜燔柴漢高
祀孔子禮致祭等因禮部議覆
皇上鑾輿巡歷所至之地諮詢吏治行經泰岱燔柴之
禮自應詳備應如見行
圜丘大祀禮參酌舉行
車駕經過闕里應照康熙八年
幸學釋奠禮參酌舉行等因具
題在案該(臣)等會議得虞舜東巡狩至于岱宗燔柴
致祭漢高過魯以太牢祀孔子俱係巡歷所至
乘便致祭原非特行往祀今
皇上聖德神功同符堯舜倣古之制爰事東巡
鑾輿經過泰山闕里亦應致祭泰山照祀五嶽禮致祭
孔廟照本處祀典致祭其前議備辦一切應用
等項俱應停止可也康熙二十三年九月初十
日題本月十三日奉
旨依議
附錄唐虞五載一巡狩羣后四朝歲二月東
巡狩至于岱宗柴望秩于山川肆覲東后協時
月正日同律度量衡修五禮五玉三帛二生一
死贄五月南巡狩至南嶽八月西巡狩至西嶽
十一月朔巡狩至北嶽皆如岱宗之禮歸格于
藝祖用特夏后氏因之周制十二年一巡狩
天子將巡狩類乎上帝宜乎社造乎禰職方氏
先戒四方諸侯曰各修平乃守考乃職事無敢
不敬戒國有大刑及王之所行先道帥其屬而
巡戒令大馭掌犯軷之禮土訓氏夾王車而行
以待王問九州形勢山川所宜誦訓氏亦夾王
車以上古久遠之事告王又掌道方慝以昭辟
忌以知地俗乘金輅建大旗歲二月東巡狩至
於岱宗柴而望祀山川覲諸侯其方之諸侯先
於境首待所過山川則使祝宗先以三等璋瓚
皆以黃金為鼻流酌鬱鬯以禮神次乃校人殺
黃駒以祭之每宿舍掌舍設梐枑再重其外則
土方氏又設籓籬既至方嶽先問百年就見之
若未滿百年八十九十者路經其門則見之不
然則否天子乃令太師採人歌謠賦詩以樂播
而陳之以觀人風俗以審其善惡命典祀納賈
陳百物之貴賤以觀人之所好惡又命典禮之
官考校四時節氣月之晦朔甲乙等日及候氣
之律吕所用禮樂宫室車旗等制度君臣上下
衣服皆以王者所頒制度考校之諸侯封内有
名山大川不舉而祭之者為不敬不敬者君削
其地有祭宗廟不順昭穆者為不孝不孝者君
絀以爵變禮易樂者為不從不從者君流革制
度衣服者為畔畔者君討有功德於人者加地
進律其諸侯待王之牢禮以一犢既黜陟諸侯
乃與之相見於方嶽之下築壇與覲禮壇制同
諸侯既朝見王訖乃退其餘五月南巡狩至於
南嶽如東巡狩之禮八月西巡狩至於西嶽如
南巡狩之禮十有一月北巡狩至於北嶽如西
巡狩之禮巡狩訖却歸每廟用一牛以告至(以)
(上巡狩)漢高帝十二年十一月行至淮南還
過魯以太牢祀孔子光武建武五年冬十月
征董憲遂幸魯使大司空祀孔子中元元年正
月丁卯東巡二月己卯幸魯進幸泰山明帝
永平十五年二月庚子東巡耕於下邳至魯幸
孔子宅祀仲尼及七十二弟子章帝元和二
年正月丙辰東巡狩耕於定陶柴告岱山祀明
堂三月己丑進幸魯庚寅祀孔子於闕里及七
十二弟子安帝延光三年二月丙子東巡狩
辛卯幸泰山柴告岱宗壬辰宗祀五帝於汶上
明堂癸巳告祀二祖六宗戊戌祀孔子於闕里
北魏世祖太平眞君十一年車駕南伐宋自
東平趨鄒山十一月進至魯郡以太牢祀孔子
孝文帝泰和十九年夏四月如魯城親祀孔
子唐高宗乾封元年正月丙戌車駕發泰山
辛卯至曲阜贈孔子太師以少牢致祭明皇
開元十二年十一月封泰山還車駕詣孔子宅
親設奠祭後周太祖廣順二年親征慕容彦
超兗城將破夜夢一人狀甚魁異被王者服謂
太祖曰明日當得城及覺因躬率將士力攻至
午城陷車駕既入過夫子廟帝豁然曰昨夢殆
夫子乎不然何路與廟會因駐蹕升堂瞻像一
如夢中感喜下拜遂於六月朔親詣闕里致祭
宋眞宗大中祥符元年十一月勅告報皇帝
封禪畢車駕至兗州曲阜縣謁先聖廟取十一
月初一日備禮躬謁金天會七年睿宗為都
元帥統大軍入兗州撫定退師命曲阜知縣衡
雄引詣宣聖廟時値建炎寇氛殿火猶未息元
帥乃登杏壇奠拜訖復詣聖林熙宗皇統元
年二月戊午親詣闕里致祭(以上祀孔子廟)
(臣)按巡狩之禮唐虞三代行之六藝之文可考
信也盖聖人繼天立極臨御萬方當其垂拱九
重既已明目達聰疇咨交儆百揆時敘咸熙庶
績以覆斯民於樂利之天而躋一世於仁壽之
域矣然猶慮四海之廣五服之遙或有德意弗
克下䆒民隠壅於上聞者所以舜典期於再閏
周官更以星終時邁方嶽言巡所守於以聽採
輿誦觀風察俗宣布德澤加惠元元凡以為民
事而已而必至於四嶽者盖一方之諸侯各聚
於方嶽之下以覲天子詩所謂裒時之對是也
後世方士迺有七十二君封禪之說諸儒又緣
飾以書之柴而望秩詩之陟其高山以緯解經
承譌襲謬二千年來莫有起而正之者
皇上建中祗德時敏緝熙如天之仁覆露庶物文教以
紀之聲靈以震之靈臺偃伯三方底定奉琛輸
賮重譯來賓老稚謳歌閭閻清晏夐哉三五之
隆無以過也而迺勤恤民隠惟恐一夫之不獲
特於農隙展時巡之典布德行慶悉凖聖經唯
以敬
天之實心行勤民之實政至於封禪不經之說祠官聚訟
之議數千年相沿之陋習得我
皇上直斥其非以解萬世之大惑而復覩唐虞三代之
盛典焉
大聖人之宸斷豈不偉哉
(臣)又按開元禮有皇帝巡狩儀其目有鑾駕出
宫燔柴告至鑾駕還行宫望秩山川肆覲東后
考制度六條又有皇帝封祀泰山儀有鑾駕進
𤼵齋戒制度陳設省牲器鑾駕上山薦玉幣山
下封祀壇進熟燔燎封玉冊鑾駕還行宫朝覲
羣后考制度十四條蓋巡狩封祀判為二事其
治道起壇攻石刻玉皆特遣將作勞費吏民良
以縟節滋於汰心彌文徇乎曲說異於古者從
簡尚質之義矣我
皇上鑒古制惜民力足以告虔無取乎侈足以成禮勿
務乎華一切儀器毋有營作且減輿衛免供億
戒俶擾國不加費民不知勞不踰時
鑾輿巡歷布德行慶徧於直隸山東江南矣凡我臣民
何其多幸歟
秋九月
皇帝稽古東巡十九日壬午昧爽
𤼵德音肆赦天下
詔曰帝王誕膺景命統御萬邦道重觀民政先求瘼是
以虞廷肆覲肇舉省方周室懷柔式歌時邁詩書具
在典制丕昭朕仰荷
天庥纘承
祖烈撫兹兆庶期底時雍夙夜孜孜懋求治理以富以教
靡敢怠遑猶慮蔀屋艱難罔由上達故於直隸郡縣
周覽巡行勤施補助更念山左等處土宜俗尚不加
循省曷克眞知矧歷逢甲子世際昇平聿圖泰運之
恒新在措芸生於豫大乘時命駕咨彼民依但樂利
祗慰夫一方而德澤未敷於九有朕心歉焉用是特
昭公普以弘仁庶奏諴和之盛治一江南浙江江西
湖廣省分自用兵以來供應繁苦宜加恩䘏康熙二
十四年所運漕糧著免三分之一一自康熙十三年
起至二十二年拖欠漕項錢糧著自康熙二十三年
起每年帶徵一年以免小民一時竝徵之累一東巡
經過地方宜俱加恩䘏著將康熙二十四年應徵丁
銀盡行蠲免一泰山經過致祭其四嶽四瀆等祀應
遣官致祭察例舉行一凡官吏兵民人等有犯除謀
反叛逆子孫殺祖父母父母内亂妻妾殺夫奴婢殺
家長殺一家非死罪三人採生折割人謀殺故殺蠱
毒魘魅毒藥殺人強盜妖言十惡等眞正死罪不赦
外其謀反謀叛犯人妻妾子女家産應入官及父母
祖孫兄弟應流徙及脩造宫殿陵寢冒破錢糧工程
不固脩築河工不行堅固失陷城池行間獲罪官吏
衙役枉法受贓監守自盜叛逆財産人口侵蝕入已
誣告叛謀發掘墳塚略賣人口及光棍亦俱不赦外
其餘自康熙二十三年九月二十四日昧爽以前死
罪軍罪以下已發覺未𤼵覺已結正未結正咸赦除
之有以赦前事告訐者以其罪罪之一直隸各省脩
理文廟銀兩照舊存留以供整葺一直隸各省解費
脚價銀兩仍復存留照額支給一祭祀行香習儀及
祈晴祈雨鄉飲酒禮等項銀兩仍復存留以供支用
一嶽鎮四瀆廟宇傾頽者該地方官設法脩葺以昭
誠敬一内外文武官員現應議處者俱著寬免一内
外文武大小各官除各以現在品級已得封贈外凡
授職陞級及改任者著照新銜封贈一各處孤貧口
糧已復存留經管地方務須從實給散以贍窮獨於
戲時臻熙皥彌隆寬䘏之恩戶樂淸寧丕篤綿長之
慶布告天下咸使聞知
附錄漢元和二年東巡詔曰朕巡狩岱宗柴
望山川告祀明堂以章先勲其二王之後先師
之裔東后蕃衛伯父伯兄仲叔季弟幼子童孫
百僚從臣宗室衆子要荒遠服沙漠之北蔥嶺
之西冒耏之類跋涉懸度陵踐阻絶駿奔郊畤
咸來助祭祖宗功德延及朕躬予一人空虚多
疚纂承尊明盥洗享薦慙愧祗慄詩不云乎君
子如祉亂庶遄已歷數既從靈燿著明亦欲士
大夫同心自新其大赦天下諸犯罪不當得赦
者皆除之復博奉高嬴無出今年田租芻槀
又告東平王手詔曰朕惟巡狩之制以宣聲教
考同遐邇解釋怨結也今四國無政不用其良
駕言出遊欲親知其劇易前祀園陵遂望祀華
霍東柴岱宗為人祈福今將禮常山遂徂北土
歷魏郡經平原升踐隄防詢訪耆老咸曰往者
汴門未作深者成淵淺則泥塗追惟先帝動天
之德底績遠圖復禹弘業聖績滂流至於海表
不克堂構朕甚慙焉月令孟春善相邱陵土地
所宜肥田尚多未有墾闢其悉以賦貧民給與
糧種務盡力農勿令遊手所過縣邑聽半入今
年田租以勸民夫之勞唐高宗幸曲阜祠廟
詔曰朕聞德契機神盛烈光於後代化成天地
元功被於庶物魯大司寇宣尼父孔某資大成
之材屬衰周之末思欲屈已濟俗弘道佐時歷
聘周流莫能見用想乘桴以永歎因獲麟而興
感於是垂素王之雅則正魯史之繁文播鴻業
於一時昭景化於千祀朕嗣膺寶歷祗奉睿圖
憲章前王規矩先聖崇至公於海内行大道於
天下遂得八表乂安兩儀交泰功成化洽禮備
樂和展采東巡回輿西上途經兹境撫事興懷
駐蹕荒區願為師友瞻望幽墓思承格言雖宴
寢荒蕪餘基尚在靈廟空寂徽烈猶存孟軻曰
自生民以來未有孔子者也微禹之歎既深褒
崇之道宜峻可追贈太師庶年代雖遠式範令
圖景業維新儀刑茂實其廟宇制度卑陋非宜
更加脩造仍令三品一人以少牢致祭褒聖侯
德倫既承胤嗣有異常流其子孫竝免賦役
宋眞宗幸闕里詔曰朕以紀號岱宗觀風廣魯
久懷先聖實主斯文矧尼山毓秀之區光靈可
挹而曲阜奉祀之地廟貌猶存將伸欵謁之儀
用表欽崇之志宜取十一月朔日幸曲阜縣備
禮躬謁仍付所司詳定車駕至曲阜縣謁文宣
王廟内外量設黃麾仗襲文宣公親伯叔兄弟
竝許陪位
(臣)按古者天子所至稱幸謂必有恩澤及於臣
民也然或於乘輿所駐賜復宥眚或因巡行所
過得免田租傳諸史冊輒稱盛舉未有巡行一
方而普天率土竝得邀浩蕩之恩者也我
皇上乘上元泰運肇舉東巡而覃敷
德音徧及於薄海内外若減免四省之現漕帶徵十年
之漕欠全蠲所過之正供恤民力也舉嶽瀆之
祀典飭祠廟之修葺答神貺也赦罪重民命也
復修理文廟及祭祀行香鄉飲各項之公費重
文教也給解費蘇民困也寬吏議惜人材也推
封典廣孝治也䘏孤貧惠煢獨也仁至而義盡
博施而濟衆教養兼資神人胥悦如春風之無
不被焉如甘雨之無不潤焉如日月之無不照
焉誠所謂樂以天下澤及萬方者也又寧獨一
人之稱幸已耶(臣)等遭逢
聖明沐浴
膏澤唯有懽忭踴躍於
堯天舜日之下而已矣
幸魯盛典卷二
