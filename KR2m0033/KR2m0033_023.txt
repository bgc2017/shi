欽定四庫全書
幸魯盛典卷二十三
聖駕幸魯恭紀一首
︵字位過密無法显示︶(臣)李光地
燔柴升岱巘舍菜戾宗祊獻愷方於泮升中告
厥成巾車陳
法駕大馭俶行旌望望采風意遲遲問俗程徒遵時
邁迹那有登封名嶽瀆公侯貴山河帶礪盟懷
柔均載德設險竟銷兵目擊波臣順深懷禹績
宏遂臨牛女次還税虎龍城禮致鍾陵重心忘
磬折輕朔風吹返旆白露湛寒英訪道思方切
崇儒意獨誠宅仍生所里堂儼夢時楹入廟申
芹薦隆賢肅鼎烹師存則禮拜
帝用作歌聲泝統休公旦嗣音喟孟卿豐碑齊屹立巨
牓繼高擎先後被明典存亡感至精恭惟
天子學實共聖賢并枯植紆
皇豫泉源啓
睿情人如根不朽天與水俱行微義昭雲漢貞珉列瑰
瓊章懸萬象仰貺動百神迎匪獨斯文煥時當
大道亨
聖駕幸魯恭紀二十韻
都察院恊理院事左副都御史(臣)鄭重
魚海&KR0802;弓日龜山植璧年雲旗千仗出
行殿八風宣肆覲來虞牧封泥陋漢編明堂開左个
洙水溯長川景運文昌耀儒宗
帝德全宫牆瞻數仞俎豆接羣賢警蹕
鑾輿降威儀
玉步虔百王尊莫尚九頓禮無前魯殿施
宸幄奎文肅講筵翼經雙夾轂闢異獨乘權撫檜文仍
在披圖貌儼然何來雲煥棟知是筆如椽鄒魯
連山近顔曾列坐先景行光後裔
欽命永承乾大野初回輅深宫更麗篇碑當霄漢上氣
入斗牛邊聖嗣開弘館羣才彙廣淵臣鄰叨侍
從詞賦邁甘泉統向中天接文從墜地傳
作君師亦備王道頌平平
聖駕幸魯恭頌二十韻
巡撫河南都察院右副都御史(臣)王日藻
虞后時巡日周王于邁年聲靈彌宇宙文教訖
垓埏迺
命崆峒駕言探洙泗淵山河齊十二禮樂魯三千問俗
情常切崇儒志更虔式閭弭絳節入室撫朱絃
髣髴儀型遘依稀響籟連
宸衷虚受廣道岸誕登先眞已窺堂奥寧惟飭豆籩捫
碑頻徙倚
駐蹕自纏綿檜老摩挲久槐疎茇憩便攀條思手植
懷古契心傳典秩攸隆矣褒嘉孔亟焉
天章揮楔額
御墨灑雲烟
賜出瑤函麗懸來鐵畫妍尼峯增氣象璧水益澄鮮
師表千秋重威儀萬祀沿微臣留汴洛職守在
旬宣載述
東巡禮欲颺
南幸篇欣瞻
五輅近賡拜
六龍前
皇上臨幸闕里恭紀
巡撫山東都察院右副都御史(臣)張鵬
發軫乘農隙觀風動
帝咨受釐登岱後秉籙渡河時連舳旋吳榜鳴葭拂魯
颸
六飛臻闕里羣祀首
宣尼宅即恭王舊都仍少昊遺彤雲大庭庫璧玉頖
宮池五父衢猶昔千官仗屢移到門紆
玉趾清蹕展緹帷古檜晴捎閣香雲晝滿墀駿奔鵷結
侣羽葆鳳銜蕤廣樂三終曲鴻臚九拜儀酒甘
周秬卣俎實漢鷄彜釋奠加殊禮升階重繹思
擘窠芝牓字晨露杏壇詩肅肅懸車在亭亭
御蓋垂講堂陳几席書壁静金絲大學探精義乾行
闡繫辭治平原有術道德本無岐俞騎郊坰外
前旌洙泗湄流波橋宛轉宰木徑逶迤璜瘞封
中土檀交冢上枝淺溝希伏兔勁草識苞蓍駐
䍐邀
宸顧承
恩拓兆基柞枌彌鬱鬱羊虎任纍纍更下蠲租
詔均沾濊澤施尊儒情允洽咸秩典攸宜復
勅容臺議重新文憲祠洪支頒世祿博士補經師紀事
增僉載連篇集庶司回
鑾敷
睿藻伐石輦豐碑守土微臣忝周廬禁馬隨射曾觀矍
相履幸拭鍾離棟宇誠先務經營敢後期姬公
庭孔碩孟子廟兼治丹雘舒民力青霄答
主知褒崇逢盛際汗簡著隆規
皇帝臨幸闕里恭紀徘律二十韻
太常寺卿(臣)胡昇猷
鉅典邦之重時巡世所崇陽回先照乘
駕動早呼嵩春入行幃曉雲隨玉趾東他山總培塿喬
嶽自穹嶐疊巘鸞旂轉遙天海日紅獨臨千仞
上高矚九霄中旋鼓江淮棹還諮河濟工川原
敷
睿藻草木被和風歴覽周民瘼迴看望魯宫冠裳咸肅
穆俎豆倍豐融雅志追遺鐸虚懷屈
聖躬登堂鳴石簴入室撫絲桐鳳德歌如昨麟書道未
窮君師萬古合先後一源通碑勒成蝌蚪詩成
落螮蝀横經詮妙旨講義愜
宸衷人拜簪纓美家承雨露洪從知敦禮樂絶勝訪崆
峒洙泗心傳契要荒文治同赫然聲教訖百代
啓顓蒙
扈從
聖駕幸闕里祀
先師恭紀
光祿寺卿(臣)閻興邦
羽林仙仗擁橋門萬姓呼嵩識
至尊洙水儒宗流有派杏壇經術語歸根
臨軒自昔求賢切
降輦須知為道存曲蓋千秋逢異數長教祀典並乾
坤
聖駕幸魯恭紀二律
都察院恊理院事左僉都御史(臣)徐誥武
藹藹千官擁
至尊雝雝
玉輅發端門右文
聖德惟天授
幸魯虚懷為道存香繞八鸞浮瑞靄霞連三觀湧朝暾
駿奔終事逾嚴肅肸蠁遙通静不喧
其二
宫牆數仞望森森
鳳輦遙過意自深
至德後先同作聖
執中今古獨傳心一時芹藻披甘雨四壁金絲起
玉音俯仰遺徽眞儼在杏壇風日細泉吟
聖駕東巡幸闕里頌(有序)
日講官起居注詹事府少詹事兼翰林院侍講學士(臣)歸允肅
稽古帝王拓迹建統宅中圖大奉天地之紀恊
神人之靈湛恩鴻龐禔福中外厥有亘古未耀
之典大道積而逾光鴻儀鬱其有待擴然一振
舉之以扶持人心震動耳目真覺世之標準君
師之極軌也我
皇上下武基命紹文開績德威遐暢覃及四表凡孽臣
違拒么麽保聚背恩干紀者皆相繼剪除窮山
阻海負險介恃之衆無不弭首帖服歸命恐後
至仁洋溢潤溉穹壤燭龍若木之鄉條支織皮
之旅皆重九譯而獻圖王會而至跂行喙息懽
豫順動域内太和圜草之風滋康衢之謠作
天子猶穆然興思䘏䘏乎憂蒸生之未遂求所以加惠
乎窮簷爰
命禮官修舊章遵時巡肆覲之制
渙汗德音肆赦蠲責問民疾苦
賜所過田租燔柴岱宗黜七十二君矯誣之陋歴視
江淮慰億兆民其咨之願
警蹕輟嚴徒御不飾所至夾道扶老攜幼歡聲雷殷
戒侈靡之習俗奬廉善之吏治明試以功車服
以庸以至夏社殷墟並令飭治霑
曠澤焉雷雨之施溥矣灌溉之利博矣爾迺屬車清塵
迴
鑾魯郊遂輳尼山升闕里之堂下拜登獻肇舉備禮
歴觀車服禮器周旋庭廡俛仰墟墓慨然曰淵
哉邈乎千聖之道術百王之治法畢萃於茲
予一人敢不加虔遂進四氏學徒執經講藝諮悉同異
稱制臨决如永平故事仙葩九斿曲莖承芝留
貯乎闕庭為萬代景仰
親灑宸翰輝禁額金薤玉書炳耀琳瑯回雲漢之章宣
圖書之藴揚扢風徽潤飾道奥龍文琬琰光於
不朽復蠲賦瞻田培護松楸遂其繁衍諸在引
擢之列者令早試民社各展其所學賚予優洽
奬勸諄至煌煌哉崇儒之
鉅典振古爍今矣昔漢高過魯太牢致祀侈為四百
年王業唐宋之君躬奠再拜親製像贊並事媺
一時况乎擷道德之要闡洙泗之精表章
至聖如此其隆重者哉若夫褒姬公之裔聿崇廟貌
烝嘗世守榱桷几筵觀聽一新是又所以隆配
天之絶業報制作之成功發皇幽渺亘千禩而
未有聞者也微(臣)職在珥筆不揆固陋稍攄萬
一雖不足以颺
熙朝之盛事耀孔壁之文彩使微眇姓氏得附
大典之末實不世之榮遇也敬作頌曰
蕩蕩由庚底民之生誕作聖兮式我
皇度聿往求寕日躋敬兮峩峩岱宗以表魯邦靈所鍾
兮揚揚龍旂
親展盛儀道則充兮我
皇于邁拊循萬方裒時對兮拜奠泮雝令德善教秩有
位兮日星麗天斯文後先丕光顯兮布濩衍溢
錫之球璧彰懋典兮龜蒙肇祀聿秉周禮芬晻
薆兮大澤之博暨江及淮胥滂霈兮軌䠱所至
莫不埏埴福攸同兮
聖駕臨幸闕里恭頌二十韻(有序)
日講官起居注詹事府少詹事兼翰林院侍講學士(臣)翁叔元
(臣)聞麟紱玉書之瑞德毓水精龍文金檢之符
道高山嶽魯都遺殿繡柱雲&KR0925;泗上靈祠朱榱
碧瓦漢元帝褒成之詔邑八百家宋太祖展享
之文門十六戟雕篹玉豆自古攸崇竹管匏笙
於今為烈我
皇上通乾象之靈恊坤輿之德誕膺
景命際會昌期七政既調羅九賓之玉帛百神允洽舞
六代之咸韶埋蒼璧以告成功肅碧壇而虔薦
祀於時詳徵月令博採明堂用循甲子之期
翠輿東狩方値仲冬之月玉琯南浮駐
萬乘之旌門裁九華之
帳殿爰修秬鬯是致苾芬五衢入不壤之宮光餘丹
甕兩觀撫重生之檜隂滿璧池乃
命樂官按鈞天之奏舞干籥之儀金砌鳳簫間朱絲之
疏越銅槃龍羃陳翠俎之馨香講藝霞帷捫碑
蘚徑寒烟射圃舊井猶存暮草書堂故臺不廢
擘花牋之綵賦
賜文綺之錦裘
丹詔一封戶邀蠲税綠綈萬卷家承賜書遂使昌平亭
下山花拂香
輦之傍安樂里中林草映春旗之上
詣孔阡而釃酒識藏珠埋玉之鄉祠周廟而陳詞過
巢鳳棲鸞之閣(臣)叔元濫名詞翰備位辟雍覩
盛事於文明蠡筳竊愧擬小言而弇陋梗概微
陳
海内承平日神京扼建瓴山河鍾瑞氣珪玉恊
英靈禮樂昭三代文章炳六經乾符膺
大位皇極繫
明廷釋菜歌修德銷戈識緩刑芙蓉通
月殿翡翠敞雲屏
玉詔頒巡狩
金輿出禁庭千門仙仗動萬騎綵斿停畫扇裝珠彩香
韉飾翠翎文裘輕雪犯錦褎曉煙零瑤策探遺
篋雕輪過野坰碧霞明月嶺白草繡江亭孔竇
靈祠迥防山古樹冥甍標承紫闥榱桷隠朱櫺
龍勺涵椒液雷尊閟桂醽牲牢憑致享黍稷薦
維馨煙折荒碑綠苔延古甃青緇帷瞻氣象繡
衮覩儀型
宸藻蒐東壁
天書降北溟四門驚妙筆翰墨動微星
恭和
聖製甲子冬至幸闕里詩
翰林院侍讀學士(臣)沈上墉
洙泗開儒業千秋尚肯堂若非觀孔壁誰復憶
堯牆車服形聲近詩書歷數長見聞俱有託
天子正垂裳
聖駕幸闕里釋奠
先師禮成恭紀
翰林院侍讀學士(臣)沈上墉
在昔舜東巡二月至岱宗我
皇初幸魯帝車指孟冬豈惟侔輯瑞實欲遡聖蹤徘徊
曲阜邑陟降夫子宫雍雍冠履澤穆穆俎豆容
悠然見意象鑽仰表幽通泰山高無極海水深
無窮星辰宿其下日月浴其中斯文歷億載高
深與之同大哉符元化仔肩賴
王躬
恭和
聖製甲子冬至幸闕里詩
日講官起居注翰林院侍讀學士(臣)高士竒
百里分圭地千秋習禮堂
聖人猶止輦庸賤得循牆簋豆陳儀備笙鼗入奏長崇
文修曠典刪述佐垂裳
御書萬世師表四字留闕里恭紀二首
日講官起居注翰林院侍讀學士(臣)高士竒
數仞宫牆不可梯龍鸞親見自
天題君師作統源相合德業同符事豈暌肆映雕櫺金
碧淺新懸繡栱日星低唐碑宋蹕渾堪陋漫說
曩篇寶綠綈
其二
明粢潔鬯禮方殷喜覩
宸章簇五雲門際和風迎毓粹閣前晴靄動奎文諸生
羽籥觀型遠四氏絃歌肄業勤爭說師儒遭
盛代寵光縫掖總同分
扈從
駕幸孔林恭紀百韻
日講官起居注翰林院侍讀學士(臣)高士竒
禮樂雍容日車書順應年兩儀輝碧落萬緯聚
珠躔治洽苞符啓
心勤警蹕宣燔柴青帝右釋菜素王前遣祀嗤曩代加
封陋往編罇卣犧象設簨簴鼓鐘懸念典多弘
奬齋誠更潔蠲迴鑣辭檜殿結軫度松阡罄折
諸儒凜趨蹌庶尹虔圭門紆錦轡石表拂華旃
境迥神爰宅功高報迺專絪緼元氣毓翕闢太
和全灌木千章蔭穹碑百氏鑴迢迢循寶埒肅
肅繚周堧陟降方顒若低回倍僾然峰巒交體
勢水澤互盤旋野向奎婁指山看鳬嶧連面離
文炳蔚吞巽脈纏綿虹影迎洙跨雲岡擁泗眠
羣靈咸萃矣至道永藏焉異兆留黃玉新禋鬱
紫煙蟲魚蟠篆古劍笏卓趺堅翠密層霄翳蒼
深老榦蜷探蓍占大易捫楷憶名賢壇位星辰
燦階基雨露鮮荆榛從不擾禽鳥亦知遷四顧
規模豁千秋統緒延思堂開别寢射圃望遙㕓
觀以誅奸葺衢因殯母傳蜿蜒環舊蹟森錯接
重枅壟畔班昭穆垣端列後先墓廬茅尚覆享
室燎長燃帶礪傳家久絲綸錫祉駢瞻崇逾衮
冕撫玩及桮棬况値温初轉欣逢景最妍晴霞
籠
瑞輦細靄簇仙軿地籟參差發天香縹緲聯謹恭生
近衛儼恪逮中涓鳳德寰區外
龍顔咫尺邊精微原合撰造化偶分權慕想
宸襟切褒揚
睿照淵聖蹤常皜皜王道適平平廣運禎祥集洪鈞品
類甄殊疆通羽籥薄海静戈鋋動植皆繁暢隂
陽少伏愆三才民紀立五教學宫詮喜遘
鸞聲噦俄停鶴蓋圓横經喧曳踵負耒競摩肩勸激
增縫掖光榮被縵絃雷歡童叟沸雀舞巷塗填
粤昔供芹藻嘗聞執豆籩隆稱雖屢進故事但
相沿漢創陳牢制唐餘薦醴筵宋亭苔已蝕元
碣草徒芊曲阜云憑軾遺墟幾控鞭眞邀
恩數渥獨識
眷懷偏肇迹源鄒魯垂型亘幅員殷宗存纘述姬轍挽
迍邅吾黨誰能贊斯人詎忍捐攬綏遵率土振
鐸引蒙泉篤信刪修敏詢疑應對便微詞明賞
罰善誘取狂獧浩瀚滄瀛際巍峩泰岱顚護呵
侔社稷悠久並坤乾慨自淳風邈滋為雜說穿
老莊談未息楊墨焰隨煎寂滅求迦葉清虚訪
偓佺紛岐争欲逞習俗苦難悛正誼於今揭頹
流一旦湔仰鑚勞寤寐矜式徧垓埏小子居蓬
蓽髫齡託槧鉛考衷言寡要窮理慮空研略涉
笙簧苑粗耘筆硯田審觀牆甚短甘守戶終鍵
志本簞瓢樂情兼釣弋牽衣冠何樸鄙揖讓每
拘攣且謂南棲越安期北走燕纖鱗纔溯泳駑
足遽騰鶱受祿懷新秩凝紳改舊氊成均曾肄
業
講幄又堂銓午給池頭鱠宵擎禁裏蓮珥彤當繡柱
繙帙侍花甎淺測慙操蠡庸才遜選錢漫摹壺
汁字時擘衍波箋竊歎身縻爵良由士佩瓀服
膺惓几席秉訓比韋絃既夾雙螭案還陪八駿
韉輪蹄偕絡繹䍐罼覩飄翩河濟銀鬉騎江淮
畫鷁船猗歟林廟邇暫此去來遄徙倚臨城闕
踟蹰眺桷梴飛軒楹赫赫邃宇谷谸谸器得稽
彜鼎銘猶記粥饘附塵奚啻壤歸壑頗如川遇
主兹堪幸親師夙有緣懦頑希就準愚賤敢忘筌
彩仗寒郊絢
璿題傑構搴洵哉敦誦法非直寄遊畋語似依梁翼鳴
同抱樹蟬未工虞監句差擬李丞篇
幸闕里賦(有序)
日講官起居注翰林院侍讀學士(臣)高士竒
隆古之世作君作師理同事一三代以還君師
之統分矣夫祖述堯舜憲章文武聖人之學本
師帝王貴貴賢賢彼此迭尚君師之理何嘗不
同條共貫哉漢自高祖逮於建武永平元和延
光之世唐則乾封開元宋則大中祥符皆降萬
乘之尊折節韋布議者謂或儉於德或歉於時
元明遣官祭告修舉具文而已
上以底定之餘緝熙勤學詩書之澤蒸於穹壤乃復
躬祀闕里昭茲隆軌今古希遘儒生幸焉(臣)以陋劣珥
筆從
六轡之後獲觀
盛典使闕而不書無以昭我
皇上右文之治(臣)滋愧矣爰拜手稽首而作賦曰
歲紀閼逢月臨黃鍾三辰恊極四野告豐勞農
息力索蜡報功暄將迴乎春谷霜不殺乎寒叢
天子既飛旆於江淮之表旋軫於濟河之封顧瞻魯邑
睪然其宫伊素王之舊宅接青帝之崇墉森亘
峙兮南北錯相瞰兮西東爰乃翥翠鳳翼蒼龍
遵修陸景遐蹤絡繹乎其奔會者若趨蹌之亞
亞疾徐乎其進止者若俎豆之雍雍詎探竒於
岣嶁類問道於崆峒時則風伯斂飈雨師收霢
碧蘚承輪丹楓蔭軛日華於林霞綺於陌天地為
之而澄宇山川因之而絢色折衝佽飛之旅執
殳而荷戈出警入蹕之臣吟鞭而頌策罼䍐遙
舒簫笳競集目泝兮洙泗之靈源心游兮金絲
之奥室褒成之後夾畫輈以拱立四氏之徒羅
芳徑以通籍結羽葆兮開重闉導鳴鸞兮入聖
域陋叔孫之禮儀嗤諸儒之故實啓帳殿以齋
居進行帷而旰食於是乎籌人戒旦裘人視明
祝人潔幣宰人刑牲苾芬兮秬鬯匡敕兮粢盛
將車服兮在望即履絇兮畢呈焜煌兮碧甃灼
爍兮朱楹藹藹乎三檜之植赫赫乎七璧之銘
歴階而進焉矩步而行焉盥洗以致乃敬焉釋
奠以告乃成焉其禮器則有山雷象勺籩實鉶
羹合蕭揚燎髣髴兮神明其樂舞則有朱干玉
戚鼖鼓匏笙登歌間詠洋溢兮韶英
上乃紓睿慮之乾乾湛宸容之穆穆九流仰鏡萬古欽
躅銀鈎鐵畫揭藻彩於日星珠榜璇題聳嶒&KR1478;
於寥廓交窗之楹霧爭霏對霤之簷暉欲落肅
寢周廊重櫨鬭桷仰兮如翬俯兮若啄晝徐徐
兮杏壇夕曖曖兮松幄迴二氣之慘舒駐千年
之晦朔言憩乎詩禮之堂載升乎奎文之閣几
策并陳絃誦可作莫不開龍顔之一霽歎鳳德
之猶昨既徘徊以容與復諮謀而詢度迨於緩
琴轡迴玉軫坐講堂聯庶尹念儒林之繁會矧
聖里之標準詔子弟以修鼓篋之儀儼膠庠而
播遒鐸之警韋編並啓壁書無隠闡大義兮方
昭續微言兮未冺琅琅兮天語若鐘鏞之初叩
亹亹兮經生若函丈之羣請周旋中規進退惟
謹若夫嶧山之傍尼山之畛望五老之峰而迴
車訪坤靈之洞而結靷或起或伏或遠或近撫
往蹟以留連覿遺徽於夢寢於是乎出自北門
瞻彼中林想衣冠於馬鬛之道數封植於兔溝
之潯岱撤壤以培其厚海飛沬以環其深氣阡
阡而奕奕景鬱鬱而沈沈其石則有龜趺距丈
麟碣摩尋翁仲秉笏華表棲禽其木則有文楷
攢繡蒼柏接隂欃檀布戟枌柞抽簪繚樊垣以
為衛戒採拾而靡侵荆不芟兮自剪草皆茁兮
成琛恍精誠之有格式憑眺之常欽伊神符而
道合斯豁目而暢心是日也巽風匝地解澤彌
天屯膏勿壅渙號勤宣既省耕而省斂亦議恤
而議蠲帝王之轍迥矣聖人之澤存焉爰及苗
裔世守土田戶復於籍丁免於㕓攬謠俗兮周
知乎疾苦歴郡縣兮弗改乎貿遷懸寬租於令
甲戒索賦於窮堧更乃收白虎之幡樹金雞之
竿振鵷鷺之武騰蒼黎之歡照曜兮廣輪之曦
旭霑濡兮率土之垓埏蕩蕩乎德乃至巍巍乎
功始全粤稽一元肇分三才爰立上下定位尊
卑别秩惟馭世之弘綱與覺民之懿蹟理並符
乎幬載數相嬗乎翕闢緬古皇圖咸崇儒術或
創緒於兵戈或蒙安於宗祏或希心於汰侈或
邀譽於潤色縱陟降之在庭未炳蔚乎史冊伊
昭代之授籙兮踵禹範於羲畫維我
皇之凝祉兮絜堯樽與舜瑟綜性道而煥文章兮建君
師之極則
幸魯盛典卷二十三
