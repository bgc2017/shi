欽定四庫全書
幸魯盛典卷三十七
聖駕巡幸闕里恭頌八首
理藩院知事(臣)張英
虞巡先岱嶽漢祀肅洙陰盛典前無古流輝直
到今思迴
天子駕道契聖人心豈羡登封出書功上翠岑
其二
偃武
皇風遍崇儒
聖治光勞謙勤
玉趾明德薦馨香禮樂還三統淵源證一堂微臣稽往
牒此日最輝煌
其三
金奏高軒發緇林古殿開
天行星騎擁人望
日車來多士陳經席元公捧
御杯凝
旒聞有賦不數大風才
其四
素王遺手澤古檜有崇柯表瑞神蓍竝論年漢栢多
自邀
天藻及長遣地靈呵嶻&KR1110;南山石琅琅字不磨
其五
御蓋黃金織星文紫極懸(紫微垣有華蓋五十星)柄回如斗曲
影動覺天旋舊卓螭頭上新移豹尾前
詔留旌聖域垂憲憶千年
其六
千官迴矚處佳氣滿松扄金榜齊楣起銀鈎運
腕靈光芒星日彩波磔虎龍形
天語關元化煌煌似六經
其七
幸宅恩原渥榮宗數更殊褒封先四氏延賞及諸儒
樵牧初懸禁軒車日載途不煩梅尉請
睿鑒百王無
其八
昇平多制作動輒掩前修青鳥何勞致金仙豈待求
九衢懸正學萬禩仰
鴻庥
國史行傳信時維甲子秋
聖駕東巡行幸闕里恭賦
光祿寺典簿(臣)孫寶仍
帳殿遥臨泗水間
鑾輿侵曉向尼山千秋典秩增殊錫四氏衣冠識
聖顔度越百王眞剏舉事兼三代喜追攀小臣童丱遊
東魯鼓吹休風舞末斑
皇上幸闕里釋奠紀盛
光禄寺珍羞署署正(臣)李文遠
玉歷膺符日
璇輿出狩時燕郊鳴象輅魯甸仰
龍旗恍賁峒山駕言遵汶水湄
帷宮凝紫霧
帳殿晃彤犧曲阜遥相望端門儼在斯奎垣臨廟寢
斗曜映壇墀
五位嚴摳拜千官盡攝齊齋明陳爼豆肅穆獻尊彛樂
奏安和曲筵申奠祝詞聖經搜戴禮易象闡庖
羲遂揭凌雲榜
親題萬世師瑶光浮寶宇瑞色耀華榱
鳳蓋還留賜
鸞旌更遠移石壇盈翠靄輦路轉凉颸林木千章繞
天香十里吹
九重滋渥澤累葉拜榮施秩賜元公裔
恩從闢里推上元開甲子珠緯叶昌期
大駕東巡幸闕里恭紀
史館纂修官(臣)黃虞稷
聖主垂衣景運昌白狼槃木遠來王歲逢甲子晨頒朔
律應黃鐘
駕省方世際雍熙人在宥泰居九五
帝當陽風行海澨恢區宇順助天時若雨暘地邇陬城
懷仰止源探洙水得津梁森森松栝干霄聳采
采蘋蘩挹袖香舊宅靈光殊靄靄孤峯歴下自
蒼蒼橋門制度推宗國禮殿崇閎象
帝閶
羽衞乍臨儀鄭重祠官夙戒事周詳伶倫戞石來
清禁佾舞分麾出太常欝欝青槐舒兩腋熒熒朱火
爛中央幾行繡黼排鴛鷺千隊霞旌控驌驦
鹵簿齊驅容赫奕箾韶恊奏韻鏗鏘堯雲冉冉開金
幄舜日曈曈映玉韁半畆講壇依杏樹
九重仙仗驟龍驤靈威陟降輕烟遶肸蠁昭融純席光
鏞鼓并懸輝簨簴尊罍互列寶虞商燎餘熖入
庭階栢祀罷從登絲竹堂陶項禹腰思肖貎大
縫章甫見冠裳螭文剝蝕穹碑泐虬幹盤迴老
檜芳
鸞輅欲旋猶眷慕孔林漸近更徜徉柞枌細辨諸方
植瓴甓遥尋故築場罨藹神蓍
躬把玩低回陳蹟意蒼茫一函
鳳詔勤宣布百代人師孰頡頏删定詩書垂宇宙監觀
殷夏盛文章生知獨亶天將縱道大難容衆共
傷蹙蹙何之歌曠野温温靡試感周行狩從西
郭祥麟逝瑞降端門赤雀翔拂几
凝旒親翰墨含毫琢句等珪璋已看
聖藻揮
宸極更捧璇題署
御床鐵畫銀鈎神煥發
天葩睿製思焜煌榮增陛戺留
芝蓋寵畀貞珉護璧璫萬姓同瞻文郁郁中天益歎
道洋洋
聖惟知聖誠先覺名莫能名信不忘正學咸聞尊嶧泗
小儒底用說荀楊褒成大賚承
恩沃東野疏封錫祜滂時値休和欣有道民恬耕鑿樂
無疆濊汪沛澤超今古覃被隆施及校庠何幸微臣
遭盛美還因珥筆載賡颺聊敷擊壤康衢頌快覩
高天萬禩慶
大駕東巡幸闕里恭紀
史館纂修官(臣)姜宸英
軒皇垂裳得天紀七曜聚合如璧珠經歲四千
五百六貞元之會今同符康熙紀元
天子聖二十三年文教敷
臨雍雷振靈鼉鼓拜洛天浮龍馬圖舜干乍輝荒服
靜神鞭再投海水枯爰議時巡降
清問禮官具儀
帝曰俞
德音始渙萬物泰所過盡
賜明年租禮崇望告首東岱制度一一準有虞簡省
輿衞止除道奔走父老寧需扶既陋五土事封
禪亦笑八駿徒馳驅闕里臨幸有故事跨漢軼
唐禮數殊泉林游泳證道妙魯門未到心先輸
有司宿戒壺濯陳羹鉶飯簠籩脯朐筍鱗虚臝
編磬備和以琴瑟笙簫竽樂工肄成太常部三
十六舞紛縈紆是月仲冬日己卯軫中朗穊明
前櫨風和氣暄翼雲䍐
冕旒肅穆中殿須雲靁之尊犧象二祭器羅列商周模
祝辭親製
皇帝獻告虔弊嘉酌清酤贊稱九拜獻三跪此事今有
古所無烟燎既舉神洋洋千官竝起鏘瑶瑜
皇帝更衣御行幄臚傳進講駢生徒如聆金石壁中奏
復見詩禮庭前趨締觀象設展圖繪始知妙手
神明俱
帝乃載歌歌五言音成雅頌文典謨摩挲手植生意盡
化工迴斡欣重蘇
鸞旗北指廟扉闔羲和停轡儼未晡墓門高瞰大庭
庫石梁徑渡城陰洙千年隧道絶荆棘四方移
種饒檀榆黃玉一閟不復見惟見羣雀鳴相呼
舉酒三酹復再拜草間翁仲聞都吁靈蓍目擊
心自契陰陽變化誰能摹
六師久嚴先輅動
皇情欲去增踟蹰青雲留拂翠華葆垂露交輝金榜烏
四氏承
恩拜稽首填觀萬姓皆睢盱踰年廟碑復載往
睿藻揮灑翰墨濡碑用西山奪玉石白鏹齎運出中帑
蓋用琉璃瓦兼兩樹之金聲門右隅排抉幽扄
煥長夜晶晶懸日當天衢百家騰恣仁義塞可
憐聖路久榛蕪元和大中祗文具漢䥴唐搨空
糢糊我
皇好道不旁騖但言魯國惟一儒岐陽嶧陽先後聖嵬
峩并列穹龜趺從此膠庠盛經術絃歌詎獨鄒
與邾人文化成休氣應陽和鼓動天地爐羣臣
不知所報答
陛下萬歲長懽愉
聖駕幸魯恭頌
山東布政使司布政使(臣)黃元驥
躬臨闕里藻芹香釋奠儀成邁漢唐宅奏金絲聞異響
壁開蝌蚪現祥光三千禮樂諸生在十二河山
後裔長自是褒崇逢
聖代中天文治遍遐方
其二
精一傳心紹有虞
臨雍更進魯諸儒同尊周孔修經學獨
御乾坤闡易圖芹水春風歸
教育杏壇時雨樂沾濡懸知君道兼師道
神聖天開歴代無
聖駕幸闕里釋奠
先師禮成恭頌
山東分守濟東道兼理驛傳事務布政司參議(臣)陳俞侯
翠蓋遥臨岱岳東防山泗水即崆峒罇彛位設階千
尺絲竹聲飄殿九重
特定儀文超漢祖更分芹藻到姬公煌煌明備欣殊典
況有
奎章照泮宮
甲子冬月
皇上幸闕里躬祀
先聖即事恭紀
山東分守登萊道布政司參議(臣)丁蕙
盛世文明啟詩書被八埏尼山垂道統泗水溯靈淵
封岱
鸞旗賁崇儒
玉輅還升堂來
萬乘
駐蹕匝平田羽衞鈎陳整周廬劒佩闐兩楹觀坐奠
肆祀列宮懸典樂笙鏞正司儀灌獻便先期嚴
滌濯右享碩牲牷摳拜
宸容肅趨蹌執事虔咏歌音要眇翟籥舞翩躚昭格通
燔燎馨香溢豆籩羹牆懷仰止車服想當年周
覽深諮度遺徽獨泝㳂横經青玉案席地紫茸
氊鵷鷺陪
行幄衣冠侍
講筵庭階曕日近族姓沐
恩偏澤沛兼金賜官增博士員圜橋人濟濟鼓篋士
褼褼松栢森蒼翠蛟螭攫蜿蜒尊彛犧象列碑
碣漢唐䥴展翫稽時代摩挲愛古先杏壇觀瑞
檜碧甃汲清泉嶻嶪軒墀峻雕鎪柱石妍罘罳
金縷細榱桷玉題圓繡栱烟霄外虹樓日月邊
規模誠壯麗俯仰重流連林木龍鱗老幽宮馬
鬛堅
六飛臨古隧百畆廣新阡葱欝占佳氣徘徊
駐綵旃摘蓍知異卉入室憶前賢羅繖留
天澤金絲勒頌篇
奎章輝棟宇
睿藻麗雲烟琬琰光華燦蛟龍體勢鶱鴻圖千古煥曠
典萬年傳先後揆眞一高深恊自然小臣聊獻
句搦管愧如椽
曲阜瞻拜
御製
至聖先師孔子廟碑恭紀
山東督糧道布政使司參議(臣)胡介祉
聖人統御恊萬邦雍熙政治齊虞唐大海偃息波不揚
率土寧謐兵戈藏元公調和歌明良學士倚馬
賦長楊
天子好學邁百王窮搜古典手丹黃師儒重道
睿智彰東
幸闕里祀典光上下千古無與方猗歟盛哉
帝德昌復揮雲漢灑
天章
遣官立石垂久長小臣不才與鵷行五年起草仍含
香一麾建節當荆襄濟師絡繹需舟航日夜鞅
掌雖不遑吏民安堵樂且康奉
詔旋移海岱鄉運籌發粟儲天倉欣逢甲子瞻
垂裳敬陳兹事終始詳于今拜舞豐碑旁銀鈎
御墨紛琳瑯益思
聖祚眞無疆猗歟盛哉
帝德昌
幸魯賦
提督山東學政按察司副使(臣)宮夢仁
粤自疆分徐兗星次奎婁泰山嵸巃而作鎮滄
海浩瀚而奔流負龜蒙兮阻河濟控鉅野兮跨
中牟啟雄封兮少昊錯繡壤兮東周爰藴精於
故魯遂誕聖於名鄹金管飛聲而樂奏玉書吐
瑞而麟遊其人則東西南北其業則删定贊修
傳道統兮不冺秉微權兮罕儔挽江河而懸日
月兮功垂穹壤建廟祀而獻牲牢兮禮重春秋
我
皇上本天縱以成能恊時中以御宇執精一而四勿端
際昇平而九經舉
盛德洋溢乎歌衢
大業恢張乎舞羽銘勲則烟閣雲臺講藝則膠宮泮水
身已兼夫作君作師
心猶企夫問官問禮謂人間無尼阜萬古崦嵫而域内
有東家千秋崒嵂未能踰階而升天兮不難登
堂而入室前驅厲武兮向廣魯以摐金後乘趨
文兮指昌平而
駐蹕五峯靈毓之地二水聖作之區櫺星參夫象緯
奎文接夫璇樞銀潢靜兮澄魚藻金薤明兮載
龜趺松是秦而不辱栢經漢而猶敷門具宗廟
百官之富堂有金絲詩禮之模中為大成之巍
煥
聖人南面而端居姿河海兮形山嶽服衮冕兮佩珩
琚若夫墓上芝靈溝邊免白廣道重墉文楷翠
栢林絶定巢之鳥徑罕鈎衣之棘三板之土岱
嶽是同一畆之宮王居攸匹爾乃絳螭停軛翠
鳳留蹤郊迎前導羽衞蒨葱聖孫賢裔紛其來
從繩繩雲步穆穆
天容仰明靈之如在儷奠獻以升中興頫兮鏗璜珮砰
訇兮奏笙鏞進鉶羹兮蠲潔列爼豆兮豐隆邁
遣臣兮建武軼還祀兮乾封較祥符兮禮有加
於再拜擬廣順兮神非藉於夢通顔高楣兮尊
師表留曲蓋兮覆儒宗咏數仞之牆兮氣吞萬
象賦再生之檜兮采奪晴虹爾乃載
命鳩司遠礲碑製琳珉選夫青熒碝磩懿夫綵緻五丁
開而斕斒巨靈載而屭奰惟
聖知聖宣金聲玉振之音以心印心慕期月三年之治
炊酌經史兮入道奥之已深鎔鑄粹精兮等神
機於不滓詞鋒景煥兮規模筆陳縱横兮體勢
傳來天上兮無非翥鳳翔龍流播寰區兮共寶
赤文綠字乃更姬宗爵錫孟廟碑新思性天之
能達褒理學之名臣肆
鴻恩之汪濊宜曠典之修明於是尼防增其崒嵂洙泗
益其弘深播之遐荒靡不知
聖主尊師而重道傳之億禩咸共贊
熙朝偃武而修文(臣)學謝朱程才慙管樂彤庭猥厠
英翹絳帳謬司木鐸後期而至兮雖未效夫趨
蹌銜
命而臨兮喜獲親夫丹雘杏壇槐市之子競鼓篋以雍
容褒衣博帶之儒悉横經而考索欽
盛軌則穹崇乎横廓乎一握文履度之難以援梯也
仰
玉音則爣閬乎炳麟乎一祖述憲章之莫可臆測也珍
寵錫則含蓋兮天無不覆屹立兮地無不載一玉壁
甕書之永奠於無窮也實深歡忭敢效賡颺乃
為之歌曰
鸞輅東巡兮舜日堯天
躬祀林廟兮於爍無前運符五百兮道衍三千恢弘文
治兮濬發
王言貞珉磨礱兮
奎畫盤旋裒緝
盛典兮金玉其編水湯湯兮山巖巖
聖德皇風兮永具瞻
聖駕幸闕里釋奠
先師禮成恭頌
提督山東學政按察司副使(臣)唐賡堯
文物輝煌汶泗濱唐虞盛事邁時巡金絲壁啟
詩書古爼豆筵開耳目新奕奕
龍旗光映日巍巍麟壤氣回春莫驚禮數加無已原
有心傳接
至人
幸魯盛典卷三十七
