欽定四庫全書
幸魯盛典卷二十四
皇帝幸魯恭紀十六韻
日講官起居注翰林院侍讀學士(臣)孟亮揆
宗風百代尊東魯闕里堂高
萬乘躋泗水波瀾無别派尼山草木自成蹊
聖朝幸際同文盛師表親勞
當宁題乍報雲霄雙仗下旋看俎豆兩楹齊馨香咫尺
神能格舞佾雍容典備稽濟濟儒官分奠斝熒
熒燎火勝然犀色凝
帝衮山龍麗光燭天門日月低還
御講筵披載籍直從性學剖端倪六經奥窔資探索一
畫精微賴唱提
清蹕再移奎閣上
翠華重駐杏壇西鼎彜三代名偏古蝌蚪千秋字不
迷車服宛如陳琬琰宫牆真欲拂虹霓菁葱樹
引儀庭鳳贔屭碑傳抉石猊華蓋留時多紫氣
黃封開處燦金泥輝煌
賜錦從天降迴合祥烟滿䄂攜釋奠禮成超往躅誕
敷文德徧羣黎
恭逢
車駕幸闕里述
聖政雅(有序)
日講官起居注翰林院侍讀學士(臣)顧汧
伏讀詩大小雅見周文武成康之盛維時德政
涵濡教化翔洽朝廷清明重譯賓服天子端拱
穆清之上公卿百職事奮庸於下亦罔不有史
臣簪筆執簡發揚徽美夫如是故成周之治遠
而益彰久而彌光至今望之若太和在宇宙間
是以述君臣燕饗則有桑扈魚藻述徒御蒐狩
則有車攻吉日述安集勞民則有鴻雁黍苗述
董正治官則有崧高烝民韓奕當時誦之奕世
傳之聲光絢赫垂於無窮以雅詩存焉故也伏
覩
皇上御極二紀之中
聖德神功夐絶千古嘉謨仁政美不勝書邇者運際上
元時逢景慶六府修三事治乃猶兢兢業業慮
醇化之未遠届而兆民之未盡阜成也遂
允禮臣之請倣古巡省之儀於是
駕玉輅揚清塵不煩警蹕不費芻茭川嶽為之壯采
草木為之風生至於岱宗祇祓齋宫登壇奠獻
金石迭奏柴燎升中凝神遐覽精誠通格蓋唐
虞氏之所以巡方岳也
幸闕里祀孔林禮嚴九拜法垂千禩留曲蓋以示虔
懸書額以表敬彰教乎鄒魯之邦加恩於聖賢
之裔此漢祖唐宗之所以崇道統而未逮也歴
郡縣省謠俗飭官方恤老幼攸徂之民環謳聚
舞萬姓縱觀千里如堵播深仁於鍾山之陵蠲
租課於經歴之邑蓋三代令辟之所以厚民德
也然後禮備樂和福輳祥集迴
玉鸞於上都告成事於
清廟煌煌乎眞
熙朝之鉅典而
高代之盛節矣然而大雅不作是簮筆執簡之臣之
責也(臣)誠不敏竊附侍從之列仰贊
鴻猷稱述駿業(臣)之職也謹撰述
聖政雅二篇雖不敢上希穆公吉甫之流登歌廟堂聲
叶律呂亦庶幾對揚
休命有以佐
皇運之昌明俾耿光大烈垂示於永永無極耳其辭曰
維彼東山五嶽之伯天帝之孫羣靈之宅
皇于時邁考厥故實誕報昊天為民祈福
雲旂揚揚鸞輅鏘鏘時
乘六龍以
幸巽方車轂夾路虎旅前行村落不擾城市依常
翠蓋涖止祀事孔備因高崇天就廣增地燔柴告虔
以遵古制乾符坤珍雲合雨㴻
陟彼萬仞小視寰區東西朔南周覽無餘天門
日觀瑤牒寶書
玉趾飛舉從臣咸趨
宸翰揮灑曰惟雲峰建亭巉巖百代信崇神祇肸蠁清
明在躬禎符萃集慶成報功
維彼東山文獻之源鳬嶧嶙峋洙泗潺湲瞻彼
宣聖道貫乾坤如日經天萬古長存
廟貌巍巍輝煌闕里我
皇至止特隆典禮麟書彷彿檜樹有韡載瞻丹壁絲竹
在耳
猗與孔林楷木森森我
皇至止典禮式欽爰擴兆域致敬達誠惟聖作極惟
皇樹型
施及四氏聖賢後昆遘茲曠典濊澤惟均
皇命多士講席横經授為博士稽古之榮
燦燦華蓋赭質金瑵煌煌
天章萬世師表賁鼓大鏞明堂璧沼遙遙道統
欽承匪渺
東山十章章八句
南風之薰曲奏虞琴阜財解愠式溥德音誰其
嗣之
皇仁至深軫念蔀屋千載一心
大江之南其水湯湯五湖巨浸澤國水鄉淮黃
合注泛濫莫當海口既堙田廬混茫
清蹕躬臨在河之滸顧瞻金隄景仰神禹爰
命相視大工具舉苟利民生不惜積貯
厥田下下禹貢恒經賦甲天下後世倍增越至
有明重賦厲民江右既蠲江左猶存
嗟此江左
國之外府民命攸關公帑攸聚
皇其念之湛恩誕溥於萬斯年受天之祜
帝念民依稼穡艱難崇實務本乃克乂安吳俗奢靡傷
農之根移風易俗允賴旬宣
潔廉為體經濟為用牖民有方淳樸風動凡百
在位
天語日誦比戶盈寧聿修職貢
宫庭節儉惜費露臺化行侯甸民德歸懷田疇日闢
邦本益培民氣樂康六符泰階
登彼鍾山詣奠故陵圮垣凋木有軫
皇心毋俾樵牧春秋潔禋皇哉盛舉史冊流聲
以勵民俗以飭官常虞廷輯瑞周禮省方既洽
古典告至建章永清四海駿惠無疆
南薰十章章八句
聖駕幸闕里頌(冇序)
國子監祭酒(臣)曹禾
皇帝御極之二十有三年泰階既平八風時恊德洋恩
溥休氣翔洽羣臣推數上元甲子以為貞符運
會苞維叶契允宜封巒勒成傳示無極
皇帝謙讓稽虞典巡狩禮循省風俗與兆民相見以冬
十一月臻乎泰山禮成
清問下民及於江淮蠲逋賜復靡隠弗燭老稚嵩呼
聲轔天地先是
命禮臣定幸魯儀制既上復籌度於
聖心典禮加崇軌物具偹於是紆山谷歴險阻過周元
公廟
命親藩特祀抵闕里致齋帳殿瞻謁宫牆恭行九拜禮
樂舞畢陳奠獻加敬是日也日轉一陽星聯五
緯黃雲如幕榮光燭天
皇帝御講堂進四氏子弟說經於庭管絃鐘鼓依然見
杏壇當日之風遂
命復孔氏田租賜諸弟子爵賚予有差
聖情優渥復灑
宸翰懸書殿楣著檜賦留
九斿曲蓋為車服禮器之光榮既乃
詣孔林釃酒隧道徘徊仰止不忍去焉(臣)聞道開於
天傳於帝王必聖人而在天子位者以心法相
授受故道統所歸即治統所歸三代以後皇綱
中絶篤生聖人窮不得位闡微言繼絶學集先
聖之大成以開後聖蓋遙遙三千餘歲始遇我
皇上乘玉衡握金鏡履中蹈和優入聖域孜孜典學默
契心傳接古帝之道統開中天之至治原本承
先啓後之功不勝重道尊師之念敷天之下同
然一辭頌我
聖主聖不自聖紹宗淵源文教之訖亦克與永自昔帝
王有事泰山因而幸魯其心未必與
先聖親切相承禮儀疎闊名焉而已從未有精意綢
繆情文篤摯如我
皇上者也洵乎邁汾水之遊軼崆峒之駕皇建有極為
億世作則者也(臣)幸際休明職慙文學竊不自
揆爰獻頌曰
天眷
皇德肇起隆平有蠻勿共距陽翹萌
帝布聖武滌濯廓清川嶽呈瑞河圖器車堂陛肅穆雍
容雅魚婉婉赤子以涵以濡載稽典禮乃駕八
騶省耕省斂一豫一遊臻乎泰山對天之休繩
檢踰侈七十二君
帝為民出夐古疇倫惟虞暨周以時四巡朱紱麟角吐
書鄹鄉長夜有耀毓我素王鬱葱山林輪奐構
堂
天子至尊降拜其師
帝敬在德羹牆覿之陋彼漢宋夸大史辭經自壁顯璧
以銘昭一揆同符曠世是遭
聖以紹聖音徽匪遙元公經緯洙泗折衷廟貌赫觀甫
柏徠松徧秩羣儒賜書褒崇懿茲盛典振古未
逢民有懿秉士有範模
天子于邁流澤則那德化順成扶觀載途君舉則書後
世之則道扇八區化被四極萬有千歲永言無
斁
幸魯頌(有序)
左春坊左庶子掌坊事兼翰林院侍讀(臣)周弘
皇帝御極之二十有三年海内乂安黎元樂育年穀熟
衍符貺委臻廷臣上言自古帝王靡不嶽狩由
三代降茲禮弗陳欽惟
皇上神聖文武治化極天蟠地宜倣虞周省方覲牧
天子然之令具儀注依古舉行既又謂
先師孔子教垂無極宜
躬往致敬巡行典禮莫此為重冬十一月
駕幸山東特詣曲阜假於孔林釋奠陟講堂觀車服
禮器
命孔氏諸生說書
行殿圜橋觀聽濟濟洋洋耆老嘆嗟庶士興勵
天子慨然思維至德
御書萬世師表以識景仰又製詩及賦用紀厥盛乃沛
德音孔氏子孫與執事者
賜官賞賚有差已復允衍聖公孔毓圻請
詔選文學士纂誌盛典垂不朽(臣)弘伏在草土竊聞忭
舞逾年赴
闕道歴青齊所至草野小民額手懽呼咏歌
盛德入
朝以來備悉儀制伏念古者巡狩惟是考校度程廉
問疾苦崇儒重道之文缺然未詳其有右文令
主表章絶學又或高拱深宫時巡弗舉臨雍視
學祇在京圻不克親詣聖里肇稱祀事我
皇上聖學宏深心契精一時敏孜孜緝熙罔間故能斟
酌古禮丕顯文教
法駕肅臨崇極儀軌振古未有(臣)弘職隸史館義得
推揚
鴻業宣示臣庶不揆寡陋伏竭悃忱乃載拜稽首而
獻頌曰
維
皇受命神威遐暨靡壤不歸靡德不被聲教誕敷鴻文
斯賁迺
勅廷臣修明古制(一章)
維古令辟代隆巡狩神徂道塞曠不復遘遙遙
千載事忘其舊維
皇稽古前猷允茂(二章)
恢恢
皇度翼翼
帝容六龍時御至於岱宗顧瞻闕里聖教攸崇駕言往
臨和鸞雝雝(三章)
有鬱其林有翼其廟我
皇戾止敬將昭報威儀孔嘉萬邦式效聖裔稽首臣宗
有耀(四章)
帝曰來前予崇乃先其帥乃宗遺言是宣諸生揖讓舊
德儼然陳篋執經輝分璧躔(五章)
俎豆在旁詩書在列多士欽承
帝心嘉悦灑翰揮毫雲飛電掣炳蔚其文光於前哲(六)
(章)
瞻彼庭中嘉樹森森黛色霜皮歲月孔深維
皇作賦式昭德音麗藻雲章永表泮林(七章)
多士傾風
皇心未已解澤旁流巽風習起推仁遺胄榮施閭里臣
職何堪
君恩厚矣(八章)
殷禮既具寵光既爍萬邦有慶歌呼踴躍勉為
忠孝毋為浮薄我
后儀型于焉昭灼(九章)
聖有微言我
皇彰之聖有孫子我
皇揚之聖教丕新閑之匡之維古令辟曷其尚之(十章)
於維駿業古莫云覯其始自今宜昭示後載編
載輯揚輝宇宙王道平平垂為法守(十一章)
眇茲小臣珥筆振纓感遇昌期願言獻誠奕奕
顯猷厥徽難名恭陳鄙辭用播休聲(十二章)
聖駕幸魯釋奠
先師恭紀
日講官起居注右春坊右庶子兼翰林院侍講加二級(臣)高裔
曠代逢
眞主千秋慰
素王省方因展祀望道遂升堂百辟衣冠肅三辰旌
旆揚東山瞻企遠泗水溯洄長典禮稽宗伯威
儀凜太常至誠親盥薦惟德有馨香歆自居天
上靈宜格帝傍垂旒如在座入室見於牆老檜
承
天語貞珉勒
御章
高文懸日月大雅振宮商實乃敷天慶非徒後嗣光
冊書傳罔極德美孰能颺
上幸闕里記
大理寺左少卿(臣)許三禮
康熙二十有三年甲子遇易之乾溯軒黃製干
支前蓋歴九百六十年者五之終六之始也子
輿氏所謂千歲日至十五歷元求可坐致者蓋
實指是考唐開元十二年乾甲子至二十七年
為先師封王之始從西牖正南面位迄今康熙
二十六年建表先師碑亦九百六十餘年非偶
然也又考乾道壬辰宋先賢朱熹倣聖經作綱
目年計今歲在丁夘殆五百歲有奇
御書學達性天扁額於宋六賢周張二程邵朱書院亦
儒學明晦之一驗也天生
聖人應運而起使吾道昌明在此時矣讀碑文首曰道
原於天弘之者聖上自伏羲一畫虞廷一中孔
門一貫皆不出此二言夫原天之心者何好生
是也好生仁也
先師上承羲堯下與顔曾諸賢終日講求無非此志
此物且指明萬世儒者曰存誠曰主敬曰窮理
曰致知以至尊德性也道問學也又原頭在是
道岸亦在是豈非四千年所未發之旨盡開明
於今日耶况作君作師其道無兩我
皇上以天有四府聖有四府之訓昭示諸臣乃知贊刪
作定六經者上備元亨利貞之天德中集皇帝
王霸之治統下包生長收藏天下萬世之民物
又不止以易詩書春秋禮樂六經法天而已也
所以俎豆億萬斯年未艾者至今日愈著總之
我
皇上之尊聖也旌賢也崇儒也皆所以明道於前古後
今也九百六十年甲子又乾之際會天道於此
再中聖學於此重光
幸魯一舉其所關豈淺鮮哉(臣)未得侍扈從之班與珥
筆諸臣載颺盛事惟考運會適符之數而記之
若此
聖駕幸闕里恭頌二律
光祿寺少卿(臣)李仙根
天亶聰明恊素王斯文寤寐見宮牆即看
玉輅臨洙水己闢榛蕪到講堂撫柱蛟龍爭煥彩陳
書蝌蚪自飄香遙知登降千秋契夢奠宗予啓
聖皇
其二
若堂若斧正峩峩
駐蹕高亭取次過檻外神蓍先應瑞林中文鳥總能
歌勝衣子弟陪
行幄應調農桑放正科誦法是人含至性
皇恩聖澤更如何
聖駕幸魯恭紀十韻
兵部督捕左理事官(臣)王承祖
聖主乘乾御
宸修集大成省方先輯瑞旋
蹕遂東行宅里懷芳躅羹牆動
聖情儒官陳俎豆古樂備韶韺殿廡親瞻拜橋門羨寵
榮
璇題輝路寢芝蓋錫金莖
輦道巡遊闢雲亭
駐蹕名翠珉䥴
寶翰碧瓦麗朱甍
帝典隆親祀臣歌喜載賡奎婁增彩耀萬世仰文明
聖駕幸闕里釋奠
先師恭賦
兵部督捕左理事官(臣)陳肇昌
省方遵禹迹
訪道見堯牆不惜崆峒拜爰登洙泗堂
君師原一德冠劍儼分行環沼排
仙仗升歌備樂章諸生殷禮服博士駿趨蹌彷見商
楹夢重開孔壁藏金絲如可聽鳳鳥若為翔斗
上飛黃玉壇邊拂石床餘霞流古檜灰劫耀靈
光文物輝齊魯聲名陋漢唐千秋懸日月六籍
總笙簧幸際崇儒盛雕蟲愧頌揚
聖駕幸闕里恭紀五十韻
通政使司左參議(臣)勞之辨
伊姚誰繼軌我
后集休隆謨烈
三朝備車書萬國同垂裳恢
聖德輯瑞恊神功泰運元初會文明日正中辰居常奠
北時邁首巡東農隙乘
鸞輅
宸遊駕玉驄川原敷白露羽蓋拂丹楓欲覽寰區大爰
凌岱頂穹登封雲靉靆望海旭曈曨淮甸諮民
隠句吳繪土風隨刊成績遠襟帶大河雄畫舸
浮輕鷁金隄落彩虹
回鑾由汶泗
駐蹕近龜蒙麟鳳人何在羹牆願久通升堂誠感格
釋菜禮優崇犧象羅彜器衣冠拜閟宫羽干陳
八佾鞉磬奏三終遺像追圖畫家傳問冶弓六
經抒壼奥萬象剖鴻濛
仗自鈎陳撤碑從
御府礱
奎章文炳耀金牓字玲瓏
入廟思靈爽
瞻林羨鬱葱幽禽聲宛宛嘉卉茁芃芃老檜留孤榦
苞蓍發故叢三遷開亞聖九罭溯元公似水分
江漢如山列華嵩馨香偕薦几榱桷並鳩工廢
墜多修舉規模盡折衷龍螭朝日麗丹碧晚霞
烘道統如薪得心傳似雪融貂狐榮聖胄金綺
逮成童
賜爵恩逾渥蠲租澤更豐環橋盈博士扶杖走村翁
宿衛周廬帳從官載筆筩典方成望秩詩欲賦
車攻謭劣居卿貳疎庸忝詰戎才原慚繡虎學
祇類雕蟲盛事光前後
鴻文啓聵聾求賢符渭水問道嗣崆峒咸五登三頌微
臣敢效忠
聖駕幸闕里恭頌八十韻
日講官起居注翰林院侍講(臣)王琰
周室兵初衅虞階羽正麾武功宣赫濯文治洽
恬熙清問
宸遊豫虛懷
聖德撝云亭非舊典洙泗飾隆儀省斂推恩日燔柴肆
覲時東行勤訪道北面切尊師魯甸郊原古尼
山述作垂宫牆猶儼在仰止豈阿私爰指奎婁
野言遵濟汶涯五雲依劍佩七曜傍旌旗沂水
蒼驪轉防山
翠輦移堵牆扶耄耋就日有童兒扈
蹕雄虹繞迎
鑾繡紱馳天香生旭采地籟息輕颸闕里初承
幸斯文實在茲羹牆心夙契宗廟美今窺典禮因時
重趨承為道卑尊嚴勞
衮冕肅穆拜壇墀
御酒聞陳藻
天衣見攝齊山河親準角堯禹覿鬚眉門想麟書吐庭
懷鯉訓貽登堂儼詩禮入室恍金絲鼓篋章縫
列談經講席施班聯圍豹尾
黼座設皋比几研雲文拭韋編竹素披儀容瞻道子車
服問鍾離琴磬仍歌詠尊罍舊戲嬉兩朝存琖
斝六代備咸池漆簡蟲魚誤丹書䜟緯疑臨觀
深嚮往每事費
諏諮刪述絃歌地烝嘗俎豆祠檜身文甃矗杏榦石
壇欹緬想春風舞摩挲手澤遺下垂無復葉左
紐尚餘枝矍相循遺圃靈光指故基高門森嶻
&KR1110;舊井碧漣漪蓊鬱佳城近蒼茫后土治鳥禽
翔羽葆荆棘避華轙展謁重鋪繡馨香更酹巵
地靈鍾異木幽贊挺神蓍結構曩賢慕躋攀昔
代思蹕亭花寂歴輦路草葳蕤白石埋秦冢蒼
苔蝕漢碑
停輿還繾綣駐馬重嗟咨攬蹟登臨勝懷風倚眺遲
茒芹還戾止小大畢追隨曲蓋分
仙仗朱絃進絳帷
皇情忻款洽
御墨灑淋漓四韻藏元氣千言發衆詞留傳方雅頌什
襲比宗彜
寵賚驚稠疊
殊恩邁等差土田宗子錫貂錦上公宜講義宣弘正光
榮過孔僖彈冠何綽約結綬並逶迤
賜復優仁里蠲租助潔粢汪波均四氏異數及諸姬
更許貞珉勒兼承
睿藻摛殷盤支可削史籀拙堪嗤琢玉蒼崖古摐金
紫殿竒負來知贔屭捧至必虯螭木鐸聲逾振秋陽
道未萎
龍章方日煥鳳德詎云衰陋矣巡瑤水荒哉訪具茨苞
符逢泰運元會叶昌期周孔心源接羲軒道法
追薪傳無熄火鐵引恰歸磁先後應同揆尊行
即見知三千開禮樂十六紹微危河海流方永
高深德正禆一中惟大寶半部是元龜堂奥今眞到
藩籬豈暫闚乾封羞執弭建武避交綏長夜渾
如旦中天共仰曦微言增皜皜至治益丕丕仁
義腴生色詩書味浹肌名家祛雜霸異學杜淫
詖望斗光彌燦占兵氣益隳駕車閒騄駬脱劍
散熊羆未得隨
彲仗徒然握兔錐右文歌盛事載筆效陳詩
甲子冬
上幸闕里釋奠恭紀二律
左春坊左諭德兼翰林院修撰(臣)閻世繩
吾
皇重道先文治釋奠新從闕里還數仞宮牆環泗水雙
懸日月照尼山生徒攜策聞
天語父老扶笻望
聖顔仙檜當年曾手植幾經風雨尚斕斑
其二
登堂禮器垂
清問
玉輅親過洙水橋墓上蓍抽先後節林中楷發短長
條纂修盛舉誇前史給復
殊恩詠
聖朝世際昇平逢甲子年年玉燭喜常調
甲子冬
上幸闕里釋奠恭紀二十韻
右春坊右諭德兼翰林院修撰(臣)李鎧
泗水流眞氣尼山藴化工由來修俎豆未有動
昭融甲子符昌運時巡邁古風特紆
元后駕親謁素王宫龍角擕杓北
鑾輿出震東
翠斿松檜外
丹扆畫圖中即次千官列升堂萬舞同肅雍稱盛禮
齊遫秉清衷果見羹牆接仍聞肸蠁通
睿文垂景曜
宸翰麗高穹
講幄親開帙圜橋盡發朦統承軒昊遠典視漢唐崇
過墓還瞻仰披林更鬱葱石壇留勝蹟蓍草擢
寒叢鳳德歌猶在麟書道不窮六經探魯壁七
聖溯姬公展事祠官領傳祧博士充三階光炳
煜八表澤厖洪神貺無疆歴天開不世功微臣
慙珥筆拜手頌熙隆
幸魯盛典卷二十四
