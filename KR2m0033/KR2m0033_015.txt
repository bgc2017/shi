欽定四庫全書
幸魯盛典卷十五
康熙二十八年己巳秋八月
詔修闕里孔子廟
衍聖公(臣)孔毓圻
奏為
聖主重道極隆籲請
勅修闕里
聖廟以光
盛朝大典事(臣)竊惟我
皇上以不世出之聖當大有為之時文治炳隆聲教翔
洽亘古爍今參天兩地蓋
先聖集堯舜禹湯文武周公之道而
皇上更統備堯舜禹湯文武周孔之全惟
聖知聖惟道重道務極效法敦崇以勵世善俗是以
恩數超軼百代
典章炳煥千秋大矣至矣蔑以加矣而(臣)更有請者
(臣)按闕里
聖廟歷代以來凡遇隳敝例由襲封之臣報明上請
或撤舊更新或因仍修葺所以歷年逾久廟貌
常新今按廟自明季弘治十七年被災重建歷
今三百年歲月久遠日漸毁敝殿寢多有漏損
廊廡皆已傾頽齋舍全荒舊亭廢墜邇年以來
尤極敝壞不堪及時修理似不容緩(臣)伏思天
下州縣文廟仰賴
皇上盡皆修整完備况兹闕里興聖之區關係尤重幸
遇
皇上聖明在上千載一時正廟貌重新之日宮牆完美
之期也(臣)特敢備悉情形亟行陳請伏乞
皇上睿鑒施行康熙二十八年六月二十日題本月二
十九日奉
旨該部議奏
禮部
題前事該(臣)等議得衍聖公孔毓圻疏稱闕里
聖廟加恩聖裔尊崇之典例由襲封之臣報明上請
廟自明季弘治十七年被災重建歷今三百年
歲月久遠日漸毁敝殿寢多有漏損廊廡皆已
傾頽齋舍全荒舊亭廢墜邇年以來尤極敝壞
不堪及時修理似不容緩等因前來竊惟
皇上尊師重道
駕幸闕里釋奠
先師歷代以來凡遇隳敝無所不極今衍聖公孔毓
圻既稱闕里
聖廟歲月久遠漏損傾頽等語理應工部差官勘明
確估將修理之處議覆但今值
大行皇后喪禮工部事務繁多應暫行停止可也康熙
二十八年七月二十三日題八月初五日奉
旨闕里聖廟崇奉
先師萬代瞻仰今既日漸毁敝理宜修葺著差工部
内務府官員前往確估到日再議具奏
九月
遣内務府郎中皂保工部郎中夀鼐赴闕里
聖廟估計十二月皂保等賫
聖廟估計冊回京復
命康熙二十九年庚午工部議以今年不宜蓋正請將
闕里
聖廟修理暫行停止
上命再議
工部等衙門為請
旨事闕里
聖廟估計修理之處内務府郎中皂保筆帖式王世
遵工部郎中壽鼐筆帖式班塔等俱騎驛馬前
往等因康熙二十八年九月二十三日題本日
奉
旨依議
工部為請
旨事衍聖公孔毓圻疏稱闕里
聖廟敝壞等因禮部議覆修理之處暫行停止奉
旨闕里聖廟崇奉
先師萬代瞻仰今既日漸毁敝理宜修葺著差工部
内務府官員前往確估到日再議具奏欽此欽遵隨
差内務府郎中皂保(臣)部郎中夀鼐估計去後
于康熙二十八年十二月十三日郎中皂保夀
鼐回來料估之處轉奏奉
旨將料估之處交與該部等因到部查得郎中皂保等
估内共需用大小松橔木九千八百餘件架木
一萬三千三百餘根城磚方磚沙滚子磚斧刃
磚共十五萬四千二百餘件布筒板瓦七萬六
千六百餘件白灰三百九十萬四千二百餘觔
各項匠役九萬三千二百餘工壯夫四萬六千
四百餘工其大成殿大成門琉璃瓦脊料全換
并換圍房脊料鑲邊瓦共琉璃瓦二十萬三千
二百餘件等因該(臣)等查得郎中皂保等估計
内需用琉璃瓦料松橔木植架木之數甚多一
時難以挽運且今年不宜蓋正將修理闕里
聖廟暫且停止俟修理之日將修理之處再行詳確
估計議覆可也康熙二十九年二月初二日奉
旨明年修造之處再議具奏
工部
題為請
旨事先經(臣)部具奏修理闕里
聖廟據郎中皂保等估冊内需用琉璃瓦料松橔木
植架木之數甚多一時難以挽運且今年不宜
蓋正將修理闕里
聖廟暫且停止俟修理之日將修理之處再行詳確
估計議覆等因繕寫摺子具奏奉
旨將明年修理之處再議具奏欽此欽遵隨行欽天監
選擇明年修理吉期去後據欽天監文内開康
熙三十年四月十二日丁卯宜用未時修理闕
里
聖廟吉先從東南巽方動土起吉等語該(臣)等再議
得先經(臣)部以今年不宜蓋正將闕里
聖廟修理之處暫行停止等因具奏奉
旨將明年修理之處再議具奏欽此查得郎中皂保等
估計帶來冊開闕里
聖廟大成殿等殿五十四間大成門等門六十一間
圍房八十八間内挑換朽爛□柱望板椽子等
木拆卸瓦片重&KR2648;照原舊油飾彩畫修理等語
其修理所需顔料銅鐵等項于戶部支取不算
價值外共用松橔木植九千八百六十八根價
銀二萬四千三百二十四兩八錢杉木椴木榆
木一百三十根價銀一百八十一兩五錢琉璃
瓦料二十萬三千二百九十七件價銀三萬一
千八百四十五兩磚瓦二十三萬九百二十八
個價銀三千四百八十九兩六錢九分六釐白
灰三百九十萬四千觔價銀四千九百十九兩
零四分繩觔蓆片家伙等項價銀一千七百二
十兩打造銅鐵等項匠役工價併煤炭價銀二
千七百六十七兩四錢各項匠夫工價銀一萬
六千七百七十兩零六錢四分五釐以上共需
用物料價值銀匠夫工價銀八萬六千零十八
兩零八分相應差總管内務府官一員(臣)部司
官一員照欽天監所擇于康熙三十年四月十
二日開工所用磚灰瓦繩蓆家伙等物煤炭價
值併各項匠夫工價銀兩行文山東廵撫動用
司庫錢糧交與管工官預行燒造磚瓦灰觔備
辦物料其匠夫開工之時僱覓修理查先造闕
里
聖廟碑亭所用琉璃瓦料于回空糧船裝載運至濟
寧州今修理需用琉璃瓦料松木橔木杉木等
木顔料等項預備得日交與倉場侍郎于回空
糧船裝載運至濟寧州此等物料差出官員前
往驗收會同濟寧道自泗河僱覓運至闕里工
所又查得江南江西湖廣浙江歷年解京架木
各一千六百根此四省所解架木六千四百根
行令各該廵撫將康熙二十九年分應解架木
照數于本年内送至闕里工所此修理之處令
管工官員敬謹堅固修理工完之日將實用過
錢糧細數造冊到部確查銷算具題可也康熙
二十九年二月十八日奉
旨修理闕里
聖廟所用物料工價不必動支部内錢糧照數發内
帑銀兩採辦修理其物料著令回空糧船載運餘依
議
夏六月
遣内務府廣儲司郎中皂保工部虞衡司郎中阿爾粺
内務府筆帖式王世遵工部筆帖式查爾竒昂
吉圖監督修理
聖廟八月皂保等至曲阜九月回空糧船運琉璃瓦
料松木橔木杉木顔料物料至濟寧州江南江
西湖廣浙江所解架木六千四百根亦至郎中
皂保等驗收同濟寧道韓作棟等由泗河運至
兖州府由兖州府起車運至闕里康熙三十年
辛未夏四月十二日丁卯郎中皂保阿爾粺督
同濟南府同知金世揚兖州府通判許嗣華曲
阜縣知縣孔尚愉等起工修理
聖廟康熙三十一年壬申秋八月二十日丁酉告成
附錄宋文帝元嘉十九年詔魯郡修孔子廟
及學舍齊世祖永明七年詔曰宣尼誕敷文
德峻極自天發揮七代鈞陶萬品英風動舉素
王誰匹功隠於當年道深於日月前王敬仰崇
修寢廟歲月亟流鞠為茂草今學校興立實禀
洪規可改築宗祊務在爽塏唐高宗乾封元
年詔大修文宣公廟以兖州都督霍王元軌董
其役懿宗咸通七年鄆曹濮等州觀察使孔
溫裕上修廟奏狀周太祖廣順二年勅兖州修
葺孔子祠廟宋太宗太平興國八年詔近臣
曰朕嗣位以來咸秩無文徧修羣祀惟魯之夫
子廟堂未加營葺闕孰甚焉可詔大將作恢敞
儒宮真宗天禧五年詔以封禪行宮遺材於
轉運司支官錢修葺神宗元豐元年詔兖州
以省錢修葺宣聖祠廟先是州縣憚於申請廟
久不修至是始完葺元豐五年詔轉運使於
絲絹錢内支錢二千貫又賜度牒三十本給兖
州重修本廟及於本路雜差役兵士工匠等以
四十七代孫孔若升監修徽宗政和元年令
運司於係省錢内應付修完本廟及於本路諸
州軍差雜役兵士工匠和僱百姓修造委四十
八代孫孔端友監修金熙宗皇綂元年詔於
行臺撥錢一萬四千貫修理聖廟委四十九代
孔環監修并禁官司侵占聖廟地者著為令甲
章宗明昌元年詔曰比聞曲阜縣孔聖廟興
蓋多年廡門位次阨陋極壞蓋彼處官提控修
補所用錢於泰山香錢内支如以後更有損壞
委本縣申部支錢修補又令夫子廟係省錢修
蓋有司出錢七萬四百貫有竒擇幹臣典領匠
役制度大備於歷朝元世祖至元四年東平
路曲阜縣尹兼主祀事孔治請將宣聖廟奎文
閣廟學等修蓋奏准委官張煥與逹魯噶齊管
民官估計合用磚瓦木植等物價銀錢鈔五十
六錠四十餘兩又於本路歷日錢内支鈔二十
錠仍委能幹人員與總管府委定官員并曲阜
尹兼主祀事孔治等起蓋奎文閣杏壇齋廳黌
舍皆即舊而新之而殿廡未及成宗大德元
年大中大夫濟寧路逹嚕噶齊阿勒坦布哈行部
至曲阜瞻拜祠下見其荒凉乃上言願自修葺
一切所資首先出備如有不敷勸率好事者捐
助申准許令修蓋遂自輸錢幣萬緡儲材選匠
間忽奉御史臺參詳祖庭林廟與他處不同修
理盛事當出自朝廷不可使臣下獨專其美奏
罷之大德四年工部符下官為給降錢物命阿
勒坦布哈詣闕里度工起蓋十二月欽奉詔書不
急之役停罷五年奉中省判送本部參詳濟寧
路奉詔書時聖廟工役已及八分若今住罷經
值霖雨損壞就用元化錠鈔僱工修蓋於六年
九月落成費十萬金有竒明太祖洪武七年
衍聖公孔希學奏請修理聖廟奉旨明年時和
年豐與他修造洪武十年布政司委兖州判官
袁良督所屬州邑鳩工修理踰三月而成二
十九年諭工部侍郎秦逵闕里先聖降神之地
廟宇廢而不修何以妥神靈昭來世爾工部即
為修理以副朕懷遂差行人張敏引工匠千人
修蓋一新成祖永樂九年衍聖公孔彦縉咨
部以祖廟洪武年間修理經今年久殿宇廊廡
樓閣等毁壞共四十六處計二百八十七間工
部覆奏於永樂十年撥囚三百三十名遣行人
雷迅管領赴廟修理迅核洪武年修廟係孔氏
族人孔思用等提領修蓋具奏永樂十三年正
月奉旨工部照洪武年間例與他修蓋法司裏
撥一千名囚人著孔家自管原去的行人著回
來乃委族人孔思桓督修本年十二月奉旨孔
廟是致敬去處囚人每作踐不便恁每還著文
書舖馬裏去問工部家怎麽只撥這幾個囚人
去修幾時得完便著山東布政司官一員與曲
阜知縣孔克中隸齊民三千人典役於廟仍令
囚人聽役於外至永樂十五年畢工英宗天
順八年詔巡撫山東都察院左副都御史賈銓
重修闕里先聖廟憲宗成化十九年衍聖公
孔弘泰因廟制年久請復修廣乃命方面官督
營造之役孝宗弘治十二年六月孔廟災燬
殿廡等處一百二十三間御史余濓題請重修
奉旨該衙門看了來說禮部尚書徐瓊等覆奏
令巡撫都御史何鑑親詣災所相計該造殿宇
廊廡碑亭等合用料價工食銀兩共該一十五
萬二千兩有竒遂將荆州蕪湖杭州各抽分厰
木植江西九江蘇州滸墅并臨清鈔關船料錢
鈔及山東起運夏稅折鈔戶口食鹽并各司府
在庫無礙錢糧委官前去提取支用委布政司
參議程愈按察司僉事李宗泗按察司僉事黃
繡督工始工於弘治十三年二月訖工於十七
年正月
(臣)按水經注孔廟即夫子故宅宅大一頃後世
以為廟廟屋三間而已此魯哀公即孔子宅立
廟以祀之遺制也司馬遷登夫子講堂觀車服
禮器諸生以時習禮於此輒低徊留之不能去
祠宇雖隘而去古未遠其流風遺教淪浹於人
心者如此其至也漢章帝幸宅祀孔子及七十
二弟子作雲門咸池韶濩六代之樂於時萬乘
親臨六軍扈蹕生徒樂懸畢集於庭則廟寢當
己恢廓非復從前樸陋而考漢世别無修廟之
文魏黃初二年始詔魯郡修起舊廟又於其外
廣為學舍自後代有修葺至唐擴正廟為五間
兩廡二十餘間後為寢廟前為廟門規制寖大
洊歷數朝踵事增華至於宋金元明制度弘敞
已倍於昔後復移城衞廟闢廟以南之隙地入
於櫺星門内延袤益廣林木蓊鬱重門洞達真
為萬仞之宮牆矣廟制既大易以頹壞列代以
來或曠世而一修或數年而輒舉載諸廟誌釐
然可考若夫補塞塗茨隨時繕治亦有如孔温
裕之自出私財阿勒坦布哈之率先倡助者然元
之臺臣有言祖庭林廟與他處不同修理盛事
當出自朝廷不可使臣下專其美可為獨議大
體千古不易之正論矣以後廟當修復襲封之
臣必以上請明洪武時請者為衍聖公孔希學
永樂時請者為衍聖公孔彦縉天順時請者為
衍聖公弘泰蓋請命於朝所以重
聖廟
皇上本尊聖之
淵衷軫遺祠之隳敝鑒前代修建經費出於雜稅工徒
役於民間遷延歲月徒循具文責成地方動多
草率或旋作而旋罷或工完而輒毁非所以妥
神靈昭來世也於是
俞衍聖公孔毓圻之請章下所司時部臣請暫停止
皇上排衆議而力行
遣官估計估計已定又有以天時不宜蓋正為言者
皇上命欽天監擇日於來年起工而先一年預發帑金
庀治工料其材木琉璃瓦料及丹漆銅鐵諸物
皆於漕艘運載至濟寧由濟而水運至兖由兖
而陸運至闕里又截留江楚南浙四省歲輸架
木同時畢至凡兹擘畫之盡善咸本
睿慮之周詳監督諸臣奉
命而行不越二年大工告竣蓋維時和年豐雨暘時若
故趨事赴工百毁具舉不役一夫不擾一物不
勞而理不速而成於是四方觀化咸仰
聖聰率土聞風羣歌
帝力蓋自有
聖廟以來歷經修建從未有
特發帑金專官監督刻期竣事盡善極華如今日者
矣
九月初六日壬子衍聖公孔毓圻率族屬翰林
院五經博士孔毓埏太常寺博士孔毓琮國子
監博士孔尚任國子監博士孔尚鉝候選州同
孔聞詝等候選知縣孔尚基等舉人孔毓榮等
歲貢生孔衍經等生員孔聞賢等奉祀生孔尚
元等凡一百十六員名赴
闕謝
恩
上命賜宴於禮部
衍聖公(臣)孔毓圻
奏為
廟工告成微(臣)恭率族屬匍匐
闕下叩謝
天恩事康熙二十八年九月蒙
皇上遣内務府廣儲司郎中(臣)皂保工部營繕司郎中
(臣)壽鼐前赴闕里
聖廟估計修葺於二十九年七月奉
旨遣内務府廣儲司郎中皂保工部虞衡司郎中阿爾
粺監督工役於三十年四月起工今於三十一
年八月報完訖(臣)欽惟我
皇上
執中立極
廣運乘時
位在德元既參天而兩地
道綜羣聖實作君而作師致郅隆而幾刑措上臻熙
熙皥皥之風由成功而煥文章端邁蕩蕩巍巍
之盛遠人歸化徧於日出之區視民如傷屢下
蠲租之詔遂使含哺鼓腹之倫咸蒙怙冐海晏
河清之宇共樂昇平文治莫備於今日而重道
彌勤於
聖衷以闕里為毓
聖之域固祠宇之宜崇亦宫牆當
清蹕之臨豈汙萊之弗剪
特遣天使相度工程旋發水衡以為備物朱提十萬皆
頒
内府之金碧瓦千車盡出
尚方之賜巨材運以漕艘架木輸於外省以至銅鉛
丹漆咸採厥土之良匠作工徒亦選冬官之勝
若夫廪餼僱直之微屝屨餱糧之細悉歸經費
仰給羡錢纖毫不擾民間地方不知工作凡兹
經畫之盡善皆本
睿慮之周詳而(臣)皂保(臣)阿爾粺等肅將
欽命晝夜靡寧監理大工成功甚速由是殿廡輪奐昭
車服禮器之遺堂寢深嚴容宗廟百官之富飛
甍傑閣朗耀奎文碧檻層扉增輝魯壁重光塑
像羹牆之色儼臨整飭講壇詩禮之風如溯塗
茨丹艧無非見聖之思盡美極華允稱妥神之
地謁者斂容以對越觀者駭矚而怡愉靡不感
仰
皇恩歡呼
帝德蓋自建
廟以來從未有完美莊嚴如今日者洵極天壤之大
觀亘古今而罕覯者矣(臣)生逢
聖世歷被
寵榮兹更蒙
恩修理祖廟
大典事關天下而遭遇幸在微(臣臣)即捐糜頂踵末
由仰報
高深惟慶
作覩重新振儒風於四表
貞恒永固祝
聖壽於萬年率土咸依名言莫罄今當完工落成之日
(臣)謹率族屬翰林院五經博士(臣)孔毓埏等匍
匐
闕下叩謝
皇上隆恩為此具本跪捧恭
謝康熙三十一年九月初六日題本月初十日奉
旨覽卿奏謝知道了該部知道
工部
題為請
旨事該(臣)等查得修理闕里
聖廟大成殿等殿五十四間大成門等門六十一間
兩廡八十八間共房二百零三間櫺星門一座
牌坊二座龕案一座原估需用物料匠夫銀八
萬六千零十兩八分交與内務府郎中皂保(臣)
部郎中阿爾粺等修理去後今工完據郎中皂
保等造具細冊呈報到部照例核算除戶部取
用顔料銅鐵等項及湖廣等四省解到架木不
算價值并泗河僱覓船車裝載木植琉璃瓦顔
料等項運價令山東巡撫另行題銷外辦買用
過松橔木植銀二萬四千三百二十四兩八錢
杉木榆椴木銀一百八十一兩五錢琉璃瓦料
銀三萬一千八百四十五兩磚料布瓦銀三千
五百二十一兩一錢三分六釐白灰銀四千七
百十五兩八錢八分九釐繩觔葦蓆銀一千六
百零二兩一錢七分六釐家伙葦篾等項銀一
百零八兩三錢打造銅鐵物料工銀一千九百
六十一兩六錢四分七釐各項匠夫工價銀一
萬五千八百五十八兩零一分五釐共實用過
銀八萬四千一百十八兩四錢六分三釐與例
相符應准開銷節省銀一千八百九十九兩六
錢一分七釐令管工部郎中皂保等繳回
内帑餘剰松木一百十九根半江米九斗七升二合
五勺鐵二千三百四十八觔十二兩存貯
聖廟如有應用之處令其應用其長短架木八千一
百八十七根行令山東巡撫速行運至張家灣
木厰可也康熙三十二年二月二十二日題本
月二十五日奉
旨依議
工部
題前事該(臣)等議得山東巡撫桑格疏稱修理
聖廟運送物料動用地丁銀三千兩自濟寧運至滋
陽水路八十五里運過物料用銀一千二百三
十三兩九錢零自滋陽運送曲阜縣陸路三十
里用銀一千一百二十三兩七錢零共用銀二
千三百五十七兩六錢零餘剰銀六百四十二
兩三錢零應彙行解部等因造冊具
題前來查該撫將所用物料陸路水路運送脚銀既
經查核題明應准開銷餘剰銀六百四十二兩
三錢零應解戶部可也康熙三十二年三月初
七日題本月初九日奉
旨依議
附錄明成祖永樂十五年五月修理孔廟畢
工衍聖公孔彦縉率知縣孔克中及族人等奏
謝命頒膳於光祿復賜宴於禮部仍命衍聖公
孔彦縉知縣孔克中上殿面對孝宗弘治十
七年五月重建孔廟成衍聖公孔聞韶上表奏
謝曰伏以文教誕敷離照普臨於海宇儒宗大
慶鼎新復見於宮牆誠千載之偉觀匪一家之
私幸光覃鄒魯遠邁金元兹蓋伏遇陛下體備
中和志兼謨烈乾綱獨運闢四門以廣忠言渙
號孔揚奉兩宮而隆孝治登延耆俊屏斥異端
講籍田之禮以厚民生却貢獻之私而恢邦計
加崇釋奠重師表百王之功常御經筵究刪述
六經之旨當廟宇落成之日應治元初紀之期
載念先皇舉斯盛典屢勤大吏督彼羣工出官
帑以佐經營發役人以充輸作禮庭中起視昔
有加寢殿相高於文斯稱像設儼衣冠之肅歲
時增俎豆之輝文星遠映乎奎壁化雨再沾於
洙泗總賴乾坤之力致兹輪奐之休(臣)爵與上
公身叨主祀孔林無恙企聞詩聞禮之風闕里
有嚴愧肯構肯堂之業侍虞庠而觀盛舉已被
鴻恩瞻嵩嶽以祝蕃釐載申微悃伏願配乎天
配乎地慶無疆之治於一人作之君作之師享
有道之長於萬世
幸魯盛典卷十五
