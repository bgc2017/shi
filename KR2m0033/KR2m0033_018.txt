欽定四庫全書
幸魯盛典卷十八
康熙三十八年己卯正月二十八日
上命内閣大學士伊桑阿阿蘭泰領出
御製
御書重修闕里
聖廟碑文口傳
上諭
聖廟告竣立碑事關大典仍著皂保帶鑿字人員前
往曲阜䥴碑皂保叩領即奏曰
皇上現今親閱河工令(臣)管理夫役(臣)願先扈
聖駕閱河俟
回鑾之日再往曲阜
上許之
先是重修
聖廟告成衍聖公(臣)孔毓圻疏請
御製碑文得奉
俞旨毓圻即親赴東山採取碑材斵礱成碑搆亭覆之
以待
頒發刊刻
二月
上南廵至德州衍聖公孔毓圻五經博士孔毓埏叩迎
恭請
聖安
是月二十三日纂修官原任庶吉士(臣)孫致彌
於濟寧州叩迎
聖駕蒙
恩召對
皇上垂問修書之事致彌奏曰書稿已完因蒙
皇上重修
聖廟
恩旨許賜碑文未奉
頒發此書中未載此一篇
御製大文章所以未敢進呈
御覽奉
旨碑文已有回宮即發致彌叩謝而退
五月
皇上回鑾衍聖公孔毓圻五經博士孔毓埏迎
駕即扈送而北
皇上過先賢仲子廟
賜匾曰聖門之哲至東昌
賜衍聖公孔毓圻匾曰詩書禮樂五經博士孔毓埏匾
曰遠秀毓圻等叩領歸具疏謝
孔子六十七代孫太子少師襲封衍聖公(臣)孔
毓圻謹
奏為恭謝
天恩事(臣)濫膺世職恪守家法自愧庸陋無補
聖朝荷蒙
皇上殊恩下逮渥寵叠頒天高地厚莫能仰報乃者邊
隅永靖四海隆平
皇上復念黃淮巨浸未遂安瀾東南奥壤宜宣德惠
特舉時巡之典相視河淮巡行江浙
翠華所臨大小臣工億萬黎庶咸遂就日瞻雲之願
(臣)於五月初七日恭迎
聖駕祗候東昌府境蒙
賜御書詩書禮樂四字
龍蟠鳳翥煥如日星
光照淵源榮及宗世(臣)弟世襲五經博士(臣)孔毓埏亦
蒙
欽賜遠秀二字凌雲垂露超聖入神(臣)等何人叨此
異數謹率(臣)弟肅捧歸家擬䥴匾額以昭
曠賚隨於路次望
闕叩頭謝恩訖領到
原賜字幅什襲敬藏以示子子孫孫永為珍寳理合
繕疏奏謝奉
旨覽卿奏謝知道了該部知道
十七日
皇上回宫旋
命内務府廣儲司郎中兼參領佐領皂保工部都水司
郎中紀賽及内務府筆帖式王世遵工部筆帖
式岳色䥴碑人梅裕鳳等往曲阜刊刻是日設
御仗黃蓋鼔吹賫送
御製
御書重修
聖廟碑文赴闕里勒碑又奉
旨許皂保紀賽列名於碑隂以六月二十八日至曲阜
衍聖公孔毓圻率族屬纂修各官迎入
聖廟即日鈎勒起工八月
御碑成郎中皂保搨樣本進呈
御覽并恭繳
御筆十月
上命郎中皂保賫裝成
御書
聖廟碑文墨蹟一軸
特賜衍聖公孔毓圻
御碑以八月二十四日告成郎中皂保遵
旨先搨樣本進呈并繳
御書時衍聖公(臣)孔毓圻口奏
皇上御筆乃萬世之寳前者
御碑真蹟蒙
聖恩特賜與(臣)寵榮無極今次
御筆亦求
皇上特賜永為子孫世守皂保為之轉奏
上命以墨本交南書房校對以真蹟付養心殿裝潢用
寳
賜與毓圻又
賜梅裕鳳為序班列名碑隂十月十八日至曲阜衍聖
公孔毓圻率族屬纂修各官郎中紀賽等及序
班梅裕鳳皆叩迎謝
恩毓圻即具疏奏謝
孔子六十七代孫太子少師襲封衍聖公(臣)孔
毓圻
奏為恭謝
天恩事竊惟闕里
聖廟仰荷
聖恩重建復蒙
御製碑文
親灑宸翰
命内務府郎中兼佐領參領(臣)皂保工部郎中(臣)紀賽
等齎捧前來監視䥴刻於康熙三十八年八月
二十四日告竣摹搨進呈恭繳
御書復蒙
皇上特用寳璽裝潢
命内務府即中兼佐領參領(臣)皂保於十月十八日
頒賜到(臣)謹率(臣)弟世襲翰林院五經博士(臣)孔毓
埏竝闔族官員人等郊外跪接到家恭設香案
竝闔家老幼望
闕叩頭謝
恩訖(臣)欽惟我
皇上德懋羲軒
治隆堯舜
作君宏作師之綂化浹臣民
後聖合先聖之符心傳精一
念尊師而重道必隆禮而竭誠
親駐六飛
躬行九拜春生林廟澤被宮牆
御書遙映乎奎婁
華蓋增輝乎俎豆凡兹大典之剏舉皆屬前代所未
聞
特發帑金重新
聖廟
簡近臣以董役夙夜惟勤凛
天語以鳩工經營盡善當
乘輿之臨幸己銘
聖製于穹碑及新廟之落成更播
天章於貞石闡聖賢之精義皆成帝典王謨發天地之
大文不異星糺雲爛遵道遵路胥瞻
皇極之光希聖希天共仰
宸修之粹
千言書就於頃刻掣電飛雲八法變通乎神明超今
邁古更遴良工摹勒備傳
御筆精神洵為萬世鉅觀彌彰
九重曠典爰相度于大成門外仍位置於
幸廟碑西若日月之竝明榮光交映與乾坤而永奠
聖澤常新誠廟庭剏見之殊恩而典冊莫傳之盛事也
何期恭繳
御書乃更仰叨
天眷特頒真蹟
寵錫微(臣)鈐以金泥彩煥螭蟠之璽裝來玉躞珍逾馬
負之圖琅軸精瑩如獻河宗瑞寶錦褾璀璨疑
分織女杼機卷舒而色映雲霞瞻仰而光搖金
碧殫人工之巧藝成天府之竒珍誠乃振古莫
儔豈特當今罕覯恍如虹玉重臨闕黨之堂直
比麟書更吐昌平之里光榮己極抃舞難勝此
皆仰荷我
皇上褒崇先聖垂有加無己之恩因而施及微(臣)膺過
分逾涯之寵(臣)敢不勉思祖德虔戴
君恩奉為宗祏珍藏重於車服永勖子孫世守寳過璠
璵仰惟高厚難名自愧涓埃莫報唯頌太平之
有象祝
聖夀之無疆而己奉
旨覽卿奏謝知道了該部知道
十一月十五日山東巡撫王國昌布政使劉暟
署按察使事青州道張聖猷東兗道傅作楫兗
州府知府李世敬通判許嗣華等恭詣闕里瞻
仰
御碑兼拜觀
御筆二十四日郎中皂保等賫奉
御碑搨本進京復
命
初郎中皂保奉
旨將
御碑搨二十本時方嚴冬或以冰凍皸瘃為虞乃自十
月十九日始皆和風晴旭盎然春和搥紙上墨
竝得其宜每成一幅古香異采晃朗心目從來
玉枕銀鋌號為珍竒者莫能望其萬一也至十
一月十八日始竣是夕即微霰零而堅冰至矣
聖德感召先天而天弗違如此豈非
聖神功化之極哉皂保等乃什襲弆藏載以歸
獻於是衍聖公(臣)孔毓圻等巡撫(臣)王國昌等咸口
奏曰
皇上此碑乃豆古未有之異寳伏求
皇上特恩准(臣)等自備工料各搨一本奉以珍藏傳之
世世子孫永戴
天恩於罔極不勝激切屏營之至又纂修官候補内閣
中書(臣)叢克敬原任庶吉士(臣)孫致彌各恭進
頌
聖詩文冊頁俱交皂保代奏十二月初五日皂保到京
奏
聞訖
(臣)按
先聖廟庭碑版林立然罕有出自九重者宋真宗一
贊未聞親書明代三碑雖云御製但多出詞臣
代言至於揮毫則委諸中書而已我
皇上心符
前聖天縱多能甲子冬
臨幸闕里
賜匾
賜詩皆杼軸于
聖衷揮灑於
御筆已為古今曠典又
賜以廟碑皆
御製
御書更令奎壁增輝宮牆生色矣至於
聖廟鼎新紀厥成績衍聖公(臣)孔毓圻仰荷
天寵復丐
殊恩拜疏之餘實深悚息乃蒙我
皇上俯賜寬容曲垂優渥
重煥經天緯地之文
更運羲畫禹碑之筆
制作則典墳讓古
結構與造化爭竒猶窺天者時序改而日月長新如
觀海然挹取多而淵源彌永殷殷乎重道尊師
之旨拳拳乎化民成俗之源大哉
王言洵足以超姚姒而軼羲軒矣臣民相慶咸以得瞻
拜
天章而涵泳
聖澤懽忭踴躍不自知其手之舞之足之蹈之也至矣
盛矣蔑以加矣
幸魯盛典卷十八
