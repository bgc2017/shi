建炎雜記乙集卷十六
宋李心傳撰
官制二
乾道正丞相官名本末
虞雍公獨久上眷禮極厚既又以梁叔子靖重欲遂相
之而無其端會易三省官名乃議以僕射之名不正欲
采用漢舊制改為左右丞相令學士禮官對論時乾道
七年十二月辛酉也先是已有旨依舊制服靴(祖宗時百官服)
(靴徽宗將釋廢乃易靴為履以示禁異服之漸)虞公不樂曰近已易履為靴今
又易相名與外國奚辨盖為金人詳定官制已改左
右僕射為尚書左右丞相故也有司知其意不遽上
至八年正月戊寅僅條具歷代宰相官稱申尚書
省禁中即聞之翌日遣中使至學士院細問其事學
士周子充以其事奏後二十日御筆付院云尚書左右
僕射可依漢制改作左右丞相學士院降詔子充草詔
以進後二日付外施行二月乙丑也後五日上自德夀
宫還日已晡召子充對選德殿上微有酒所袖出御筆
云比来一二大臣同心輔政夙夜匪懈漸革苟且之風
以副綜覈之意深可嘉尚今因除授宜示褒典虞允文
可特進左丞相梁克家可正奉大夫右丞相賜茶畢
日已暮矣遂自複道秉燭歸院辛亥百官集文德殿初
謂改易相名耳雖虞公亦以為然及䨇制出在庭愕然
先是子充嘗奏並命二相而遷官或三或四更取聖裁
上曰特進一官即少保所以允文三官議者疑學士有
所抑揚而不知上自有旨也後數月虞公罷相乃除少
保節度使則知聖意先已定矣是月臺諫官皆坐論張
說罷去而蕭果卿自察院升副端三月甲戌也果卿方
以疾告後二十日甲子始入謝比對首論前歲浙西夏
澇秋旱江湖淮南歲比不登民多流離今正陽之月天
多沉隂寒氣慘慄是謂常寒側身修行兹其時矣漢時
災異策免三公以此上雖嘉果卿稱職(周子充作果卿墓誌載聖語云)
(卿所論甚當可謂稱職)而待虞公素厚乃戒果卿毋納副本虞公
聞之上章求去即出北關門待罪家属亦乘舟之仁和
館是日即行翌日凡再宣押虞公力丐免上許之已而中悔
復賜御扎云早来面諭以卿堅辭欲令卿典近藩措置
邊防聞卿有歸蜀之論殊失朕懷今已堅留卿相位無
復固辭以體至懷又翌日再押赴都堂治事於是御筆
除果卿直秘閣湖南提刑其月十一日己酉也制略曰
之敏剛方不撓質直而明造膝之詞有犯無隠正人去
國豈朕所欲哉(是時李秀叔林景度為舍人恐是秀叔行)劉焞文潜時為國
子司業兼權臨安少尹或謂文潜實草是疏以授果卿
故果卿去御史之十九日文潜亦出為江西轉運判官
盖以此也其年九月虞公復以蘇李真侍御有言力求
去因請任入關之事遂除以四川宣撫使焉
大臣去位不除職
國朝大臣自仁宗以後其去位未有不得職名者雖臺
諫交章論列亦必除職補郡而後徐罰之典加焉乾道初葉
子昂魏南夫並相會冬祀大雷於是二人並守本官罷非
常制也淳熙初有詔宰執侍從非有功不除職其年葉夢
鍚以言免相遂守通奉大夫知建寧府紹熙初王謙仲為
樞密使又用何自然章降一官放罷凡此者皆非常制
紹興至開禧督府廢置本末
國朝故事大臣統兵者率稱宣撫使韓子華為首相猶
然渡江後諸大將官既高皆為宣撫使此名益輕於是
宰相統兵則稱都督自吕元直始也元直始以都督江
淮兩浙荆湖軍事為名開府江上過平江而守臣席大
光有所關白始覺為右相秦會之所傾其後軍潰引疾
求去乃命還朝遥領而孟富文以参知政事權同都督
治軍建康久之去權字同都督之名自富文始也元直
富文繼罷朱蔵一獨相以元樞趙元鎮有人望忌之乃
奏除川陜宣撫處置使元鎮乃與吳玠同使名為嫌遂
改川陕都督荆襄諸軍事既而張德遠以敗劉猊之功
同相乃並兼都督諸路軍馬元鎮尋去位德遠以淮西
軍潰而貶併其府罷之德遠先以行府為名往来視師
及上幸建康則督府在内德遠貶元鎮會之復相共議還
臨安而兵亦寢矣逮金亮闞江諸將皆敗始議以右相漢
章為都督漢章辭乃命葉審言以元樞督視江淮軍馬
督視之名自審言始也孝宗即位德遠以樞密使為江淮
都督汪眀遠以参知政事為荆襄督視方城失守明遠
得罪德遠併督之符離失律德遠罷歸而金又寇江乃
以左相湯進之為都督進之憚行遂命故將楊存中同
都督軍馬用富文故事也既而兩淮皆䧟進之益懼乃
除存中都督而命王曕叔以参知政事為督視瞻叔亦
固辭上大怒遂與進之相繼而罷開禧用兵鄧伯允薛
象先以宣撫使抵罪乃外除丘宗卿簽樞督視軍馬宗
卿與侂胄不協再閱月而免張肖翁以元樞代之不勝任奉
祠去數月吳曦反復命李季章以参知政事督視四川軍
馬既而有裂土之議又罷行自是不復除都督矣
倪正甫鄒景初論皇子不當贈師傅
嘉定元年閏四月皇子薨詔吏部太常寺討論贈官典故
吏部引國朝會要元豐四年鄆王倜政和三年漢王椿
故事贈太師尚書令追封肅王王上第八子也倪正父
時以禮部尚書兼給事中引治平二年王禹玉等議皇
子以師傅名官於禮未安乞止贈尚書令詔從之余謂
吏部太常寺固失之而正父所奏亦未盡也乾道中省
三省官長易以左右丞相則所謂尚書令者盖無此名
矣乾道二年孝宗少子恪贈淮康軍節度使開府儀同
三司追封邵王此事且最為得體而議禮者皆近不及
之盖弗深考耳三年十一月皇子靖王復有維垣之贈鄒
景初給事言子為父師於禮不順然前是諸皇子或已
贈太師矣景初俄以親老求去遂除次對守泉州云
趙善俊乞文階去左右字
祖宗未改官制前以官寄祿然因唐舊典分别流品甚
詳不相混淆有出身無出身及進士上名賢良方正曾
任館閣省府之類遷轉皆不同犯贓及流外納粟尤不
可使汙於仕流盖不待分左右也元豐官制始行一之
然猶有一官而分左右者徒以少優進士出身而已至
元祐中遂自金紫光禄大夫至承務郎皆以有出身無出
身分左右則稍復祖宗之舊而不盡也至犯贓罪則併
去左右二字論者尤以為當然龜山先生與門人言則
謂沮人為善之路其所見益遠也紹聖以後以其出於
元祐故事復去之紹興初方務行元祐故事左右字之
制亦復行又下逮於選階而流品稍别矣淳熙改元趙
善俊建言以為本范純仁偏蔽之論請復省去從之(元年)
(三月戊子降旨)盖時方尚武善俊迎合而言非公論也善俊成
王仲榮曾孫中進士第以左朝奉大夫直龍圖閣知
㐮陽府入對後十餘日又以前任事特轉一官及死周
洪道為墓誌偹載其事謂自是無裏言盖薄之也
元豐乾道武臣正任員數多寡
元豐初節度觀察使纔八員防禦團練使副使共二十
員而宗室不與焉乾道初節度觀察使至四十員防禦
使至遥郡僅二百員而宗室亦不與焉趙德莊彦端權
尚右郎官嘗請裁酌後不行(德莊以元年八月建請)
建隆至元祐選人陞改舉主沿革
選人陞改國初無定制建隆二年命翰林學士文班常
参官曾任幕職州縣官者各舉堪為幕職令錄一人職
令用舉主自此始開寳三年四月命翰林學士及文班
陞朝官等各於現任前任藩郡幕職州縣官中可舉堪
為陞朝官一人選人用舉主改官自此始(乾德二年六月詔侍從卿)
(監郎官各於京官幕職州縣内舉堪為通判者一人又在此前今專記舉京朝官事始)然自建隆
至淳化二十餘年舉京官朝官之敕纔五下固無冗濫
之失也至道二年閏七月有司言諸州闕監當京朝官
共五十餘員乃命左丞李至等八十四人各舉州縣官
廉恪有吏幹者一人景德元年八月以幕職資序人少
命常参官二人共舉州縣官一人充幕職大中祥符三
年正月詔内外所舉幕職州縣官並湏經三任六考限
受薦自此始五年六月詔自今在京常参官二員共舉
幕職州縣官一員充京官者聽舉主用兩員自此始(景德)
(元年八月止是一時指揮)天禧元年五月敕两省五品已上歲許舉
京朝官五人陞朝官許舉三人薦舉限員自此始(天聖七年)
(十二月詔轉運使發運使副使不限人數)是月用判流内銓吕夷簡言陞朝
官因事降充監當者不得舉官及知縣朝臣不得舉所
統攝處幕職曹官盖前此内外陞朝官皆得舉京官故
也二年十月中書言郡臣舉幕職州縣官充朝官者侯
舉主及五人即以名聞庶懲濫進舉主用五員自此始
三年六月又用監察御史李該言今轉運至諸州通判
並舉本部幕職州縣官餘陞朝官未經通判已上既差
遣者不在舉官之限所舉之人湏是在任舉主内但有
轉運制置發運提點刑獄勸農使二人便與依例施行
若止一人即更候常参官二人保舉並與磨勘非通判
以上不得舉官非現任属吏不得受薦及舉主湏用職
司皆自此始熙寧初常平使者得薦吏如提轉乃罷通
判舉官元祐初暫復之俄廢自是薦舉之法益密而冗
濫日盛矣
隆興至淳熙立改官員數
祖宗以来選人改官亦無定額元祐中孫莘老為吏部
侍郎始定歲百員為額後亦不行紹興後多不過九十
員少或五十員(二十年八十八人二十五年六十八人三十年七十四人三十二年五十八人)
(捕盗及職事官皆不在數)三十二年孝宗登基其年遂至一百一十
三員言者患之請為之限隆興元年春詔吏部開具三
年舉過員數措置立額取旨(三月己酉降旨)其夏遂詔以三十員
為額内將十員充歷任十二考限减舉主改官人數如
不足並聽闕(四月己丑降旨)未幾中書言今方七月止闕二員
若積累數年必多留滯乃詔吏部且依常年放行恭照
格法裁减薦員開具申省(七月戊申降旨)於是議者請舉官補
發之數毋得出一年之限而諸部長及少卿等各舉員
數分上下半年薦舉仍於七十員額内量添二十員若
減舉官之數乞以七十員為額許之(二月乙巳降旨)尋又詔增
十員引見拜職事改官共六十五員四川換給十五員
而特旨改官不在其數(四月癸巳降旨)自是不復改然四川舉
官之數一歲毋慮百五十員而磨勘之額僅及其半有
溢額者謂之待班朝廷知之或因事降旨特僣一班不
為定制迄今嘉定六年有待十一年班者若南士之入
蜀者則舉薦既盈遂歸于南班引見故無留滯積壓云
爾
隆興至嘉泰積考改官沿革
隆興初張子公為同知樞密院事首論薦舉改官請求
貨賄之弊乞取紹興以来每歲改官酌中之數立為定
額凡在選者量其年勞以次遷改歲終考核不得過所
定之數而關陞者亦如之所有薦章權行寝罷庶幾銓約
均平而在選者人人有京秩之望其有以卓然之才被
不次之陞者不在此限詔侍從臺諫詳議申尚書省(隆興)
(元年二月壬申)議者以為自太祖以来皆有薦舉之制今若患
其奔競遂盡除之何異因饐而廢食于是學士承旨洪
景嚴給舍金彦行劉共父張貞甫周子充共議乞嚴舉
主連坐之法不許首免量其罪之輕重而停秩任辛巳
李中丞時為臺諫長議以為宜取選人九考十考者與
減主員數事下吏部既而凌尚書景夏奏乞將選人考
法行從之(八月甲申降旨)自是通以百員為額後又不行乾道
三年周表卿權吏部尚書言其太濫乞每歲薦舉人一
百人監賞以三人四川換給二十人立為定額其所立
員額如歲中不足聽闕如員數有溢出許於次年施行
仍理為次年之額捕盗功賞改官人不在此限從之(六月)
(己亥降旨)是冬起居舍人黃仲秉建言四川見管六十一郡
每歲止得改官二十人東南共𬋩一百二十九郡每歲
却得百人除管職事官之外外路教授磨勘十餘員外
其多寡不均灼然可見緣此東南至今止七十餘員
而四川七月内已滿二十員之額豈無留滯之歎照定
元祐隆興員數之額四川係在内之數今来創立防限
將四川置之額外未見其可望通以百二十人為額並以
鈔上日為先後之序上又從之(十月辛亥降旨)七年冬虞雍公
為相建言吏部供到今年改官員數已溢三十餘人詔
令引見放行改官今後更不限定年額(十月甲辰降旨)自虞公
去位上則復嚴陞改之法淳熙四年引見改官八十二
員捕盗十二員五年引見八十八員捕盗十二員六年
五十七員捕盗十一員七年春周益公為吏部尚書因
請六年為額詔侍從同議王仲行為兵部尚書與同列
共奏以三年絶長補短言之歲不下百員今十二考以
上無贓私罪者減舉主一員(三月己酉降旨)繼而遂以八十員
為改官歲額内十員充十二考減主舉改官人數如不
足並聽闕(四月己丑降旨)盖参用張辛二老之說也未數月中
書門下省言薦舉改官今方七月止闕二員若積累年
數必致拘礙乃命吏部且依常年放行仍措置合行裁
减員數申省取旨(七月戊申降旨)尋遂以百員為額(八月甲申降旨)内
吏部引見八十員四川換給二十員乾道初黃仲秉為
起居舍人為上言以郡計之東南約三郡而改官者二
人四川約六郡而改官者二人多寡不均灼然乃命通
以百二十人為額焉(乾道三年十月降旨)及虞丞相當國始奏不
復限定年(乾道七年十月甲辰)而覺其太濫有七十員為額之令
(淳熙七年二月己巳降旨)俄又增為八十員内引見並職事官共六
十五員換給十五員(七年四月癸巳降旨)而捕盗八員在六十五
員之内如不足即以薦舉改官人補凑(七年十一月己亥得旨)後
數年復有旨職事官改官許在歲額八十員之外(十三年三月丁酉得)
(旨)進士一任回磨勘及歸正官循改者亦如之(十五年十二月)
(庚午得旨歸正官循至承直郎後歴五考即改宣教郎)自是引見者稍寬而換給
獨狭矣慶元末費戒甫為左選侍郎又請歴十五考以
上無贓私罪犯者得免職司舉主一員(慶元六年十月癸巳得旨)嘉
泰中李景和為正言又請選人曾歴監當獄官縣令各
三考餘官三考無贓私罪犯者不拘有無京削許就磨
勘(三年二月降旨)吏部引見以八員四川換給以三員為額於
是東南應格者木昇等四人川路應格者蹇似之等二
人而已明年言者論其太濫謂使其律已奉公䆒心職
業則歴官十二考所事監司郡守何啻四五十人豈無
一為之動心者姑以今歲之應斯格者觀之大略可見
詔吏部長貳詳議時吏部又得應格者余圭一員黃子
由適兼尚書乃奏乞歴上件三任通成十二考止用常
員舉主三員若係舉主關陞人更减一員(四年五月甲申得旨)開
禧初言者又指其僥倖乞令侍從兩省臺諫官集議議
者乃乞堅守孝宗立定八十員之額其嘉泰以後積考
减員等指揮更不施行(開禧元年五月乙巳得旨)識者謂薦舉改官
法未嘗不善也患在乎士大夫以私意汨之耳開禧末
季仲衍為益部刑獄使者有舊將之子以職司状為請
仲衍厚待之將行語之曰興宗昔以職事受之先公今
不敢㤀然舉賢王事也非報恩之物有貴人移書以子
壻相託者仲衍報之曰令壻奉公守法雖微命戒亦將
舉之如其不然有所未可嘉定初余弟仲貫甫自著廷
補郡將行面白諸公貴人乞勿薦士諸公皆從之真景
元繼除江東副漕朝辭入見又以劄子面諭之余謂
士大夫人人如仲衍景元則公道少伸而奔競之風庶
幾乎息矣若夫通番舶納賄賂又罪之至大者故不復
論
刑寺得舉外任人改官
禮部國子監長二得舉諸州教授改京官舊制也嘉泰
元年十一月言者以為大理評事止用舉主三員又評
事中亦有以改官舉削者常有是事余乞倣此例令刑
部長貳大理卿少得通舉諸路提刑司檢法官從之
四川舉削倍改官之類
四川改官薦牘以今嘉定四年計之當得一百六十五
紙帥臣監司八十紙(制司大使十一紙總領賦六紙茶馬司共五紙三路安撫司每司兩)
(年共三紙成都潼川提刑各五紙利路提刑五紙關外一紙䕫路提刑三紙四路常平司每司兩年共三紙成)
(都潼川路轉運司各六紙内歲終不除副使者半利路運判每两年又得關外三紙䕫路運判两年三紙又歲)
(終不除副使三紙四路提舉司每司年年一紙)前執政六紙(費大資安大資)知州
八縣已上二郡每年各舉二員通計四紙(潼川成都)七
縣至四縣二十四郡每二年各舉三員通一年計三
十六紙(謂金卭達綿雅合已蓬忠眉隆果資榮叙閬利州隆慶元興遂寧嘉定崇慶廣安軍)
三縣已下三十一郡每年各舉一員通全年計三十一
紙(謂瀘䕫彭渠昌普洋成鳳涪沔簡隆階開萬施黔珍威茂黎文西和州重慶府大寧監石泉永康懷安梁)
(山南平軍)無縣處三郡每年亦各舉一員通全年計三紙(長寧)
(大安軍富順監)以五紙一員歲舉改官約計三十一員而職司
稱焉(大使十一四路提舉共十九)自淳熙七年有詔四川換給紙十
五員總而計之是舉削不收使者大半紹熙二年九月
置帥京仲遠以京官知縣闕人為詞奏乞增放散員數
朝廷難之然自後非特覃恩或制司奏請則必逓䟎一
年開禧三年吳德夫為宣諭使又請侍班人不候改官
一面注擬從之後三年議者以為不然乃復舊制
前宰執歲舉京官多非所知
祖宗之制前宰執歲得舉選人為京官者五員淳熙間
减二員既得徧舉諸路故有力者競趋之大抵多非所
知洪景伯罷政家居二十餘年所舉殆八十人有管珍
者為樂平丞既得舉矣偶文書至邸稽期數日書吏為
揩改奏檢實日以就之景伯即劾珍罔上具言惟宰執
有舉無刺目擊巨蠧吞聲喑嘿其辭切極䟽入詔珍降
两資舉状令吏部退還或謂珍曰故被此劾番人能誦
言之且誦吞聲喑嘿之詞未知果何如也自慶元嘉泰
後前宰執舉削乃專以待政府言路之求類多不職所
舉人甚至空名剡牘以遺之非祖宗之遺意矣
選人三考外零日不許受京削
舊法歴任三考以上者許薦舉改官即循至修職郎雖
未及三考亦聽薦舉其後勢要子弟之初官者率以零
日受薦寒素者患之淳熙十四年慶夀覃恩舉天下廸
功郎無不循資者其年八月蜀帥趙子直建言舊法聽
三考薦舉改官者皆以三考為一任舉其成數而言今
於三考之外未罷其零日内輙敢並緣干請已非法意
今又該遇覃恩盡行補轉若一併許於二考之外聽舉
改官切恐干進之徒與夫勢要皆預得為他日計而孤
寒安分廉耻自持者欲脱選調愈不可得欲望將選人
一例許於第二任方得薦舉改官庶幾仕進公平不妨
寒俊之路未幾光宗即位乃舉行之又詔未成考之人
不以罪去者於後任凑成三考聽舉改官初任未成考
者勿聽以著為令
乾道淳熙裁損任子法(沿革附)
乾道初朝廷欲損任子之數有請正郎隔三郊乃奏者
有請立限員者有請正郎惟初郊及致仕各許奏一人
者議久不决二年春王伯庠初除殿中侍御史乃為畫
一状以奏一曰正郎遇郊有出身人奏上州文學無出
身人奏下州文學應奏文學者將来改官日並改次等
合入官二曰帶職員郎有出身人蒞事十五年初遇郊
及再遇合許奏一人無出身人蒞事及二十年止許初
郊奏一人俟至即如上法三曰中散大夫以上有出身
人奏將仕郎無出身人奏上州文學四曰侍從官有出
身人子孫奏承務郎期親將仕郎大功以下文學無出
身人逓减一等致仕恩澤又逓减一等五曰宰執子孫
奏依現行法期親登仕郎大功以下文學六曰又選依
此参酌其官至使相者依舊法止奏武階詔三省集議
再具條式將上取旨尋又令臺諫共同集議其年六月
始有旨使相蔭補依祖宗舊法七色補官人止令奏一
子餘不盡行也余謂伯庠此議亦頗得之但權倖貴游
皆所不便耳所謂七色補官者宗室女夫一也戚里女
夫及捧香二也異姓恩澤三也陣亡人女夫四也上書
獻頌文理可采五也随奉使補官六也給减七也始議
以止當祿及其身不許更冒世賞若轉至合奏薦官候
將来致仕日與一名恩澤已嘗奏薦者不與既行之矣
九年七月又用吏部尚書李秀叔議應文臣帶職員郎
及武翼大夫以上生前未嘗奏薦者與致仕恩一名即
與嘗奏薦而被蔭人身亡者許再乞應朝奏武翼郎以
上補受及三十年者亦與一名淳熙四年二月韓無咎
為吏部尚書又乞非貶補授人許生前奏薦一名所謂
使相奏補文武臣各随本色者淳熙五年十一月因曾
覿有請遂授曺价向宗良例降旨不行(四年四月覿已有此請龔寔之)
(持不行其六月寔之貶至是行下)先是張說在宥府已詔武臣嘗任執
政者許奏文資(乾道九年十一月朔降旨)已而數視執政者亦得之
盖戚里宗王與夫攀附之臣皆争以文資祿其子不可
復正矣淳熙十年二月辛丑又從侍從臺諫集議應文
武臣致仕遺表恩澤並三分减一焉(宰相使相共八人前宰相七人執政)
(六人前執政五人見任尚書三人侍從二人宰執不帶職者依本官)
雜藝出身不許任子
紹興初有伶人胡永年者積官至武功大夫遇郊乞任
子趙子直為吏部尚書奏永年樂藝出身難以任子望
立為定法今後似此雜藝之人補授不許奏補從之三
年三月己亥余謂此等事非遇子直則他人必且放行
遂為弊法矣但永年本伶倫而官極正使前後遷補乃
無論列之人亦未可曉
嘉定四選總數
嘉定癸酉春仲貫補兼考功郎官四選缺無迭攝之員
是歲四選名籍共三萬八千八百六十四員尚在六七
八九品名籍案京朝官以上二千三百九十一員(有出身九)
(百七十五員大致仕補官五百二十九員員遺表補官九十二員禮薦奏補官六百二十三奉表補)
(官五十二員補推恩補官五十員門客補官一十一員特受文學官一十一員攝官補官一員襲封)
(補官二員宗室過禮補官一十四員納粟補官三員三省補官八員)尚右三千八百六
十六員(奏補一千六百八十員武舉七十七員千宗室四百单五員軍班并揀欣軍功人一一百)
(八十五員歸明歸正五十六員雜流非泛吏職二百六十員)侍左一萬七千六員(有出)
(身四千三百二十一員官奏薦六千三百六十六員百童子科二十八員攝二十八員宗子該恩五)
(六十員十恩科五千六十三員十進納四百一九員流外一百六五員)侍右参部使臣
一萬五千六百单一員(奏補七千七百一十八員軍宗室二千九百一十四員班)
(七百五十九員女軍功八百四十七員恩宗女夫三百单八員陣亡夫六十九員陣亡澤二百五十)
(三員管武舉四百十五員員后妃親属一百八十五員主進奉二百五十五獲賊五十四員吏職)
(一千三百二十一員進納五百单二員)而使臣之從軍與未参選者不與
冗官可知矣
咸平至嘉定侍右員數多寡
今之侍右侍郎即祖宗時判三班院也咸平以前三班
院員止三百或不及天禧後至二千四百餘員熙寧後
至一萬五千六百九十餘員而宗室七百七十餘員不
與焉視天禧之間盖已五倍矣以出入籍校之熙寧八
年入籍者四百八十有餘其死亡退職者不過二百此
所以歲增而不已也政和官制以秉義郎易東西頭供
奉官忠訓忠翊郎易左右侍禁成忠保義郎易左右班
殿直(此以上謂之三班)其下及有奉職借職則以承節承信郎
易之今侍右名籍至一萬五千六百餘視元豐又增五
分之一盖三歲一郊奏補至千七百人而其他入流者
不與焉此所以猥并而不可止也
川秦茶馬二司分合
川秦榷牧自元豐以来雖各有两司(秦司𣙜茶秦司買馬川司𣙜茶川司)
(買馬)大抵川秦皆止選一使盖摘山市駿非相通不可也
紹興初陜西失守李子公為使乃奏合四司為一司以
省官吏如是者六十八年矣有吳揔者武順之第四子
初補京秩乾道中自都官郎官易帶御器械年三十餘
為池州都統制每妄殺人孝宗知之命復易文淳熙中
以敷文閣待制提舉茶馬坐黎州變故降為集英殿修
撰奉祠久之復命出守稍遷寳文閣待制知瀘州慶元
嘉泰之間揔食祠祿居漢中而從子吳曦為殿副二人不
相能揔每丐任使曦數隂沮之揔無以為策時胡直閣
大成為茶馬司盡核諸場額外之茶且損蕃商中馬之
直舊例買馬必四尺四寸以上及大成損馬直而馬至
益希所市四尺一寸而已其至軍中斃者益衆朝廷苦
之揔一日與殿司取馬統制官彭輅謀納賂於蘇師旦
且說之曰馬政積弊如此非西人諳其利病者不能更
張莫若復委吳次對師旦然之命下後省駁之乃詔搃
與郡朝論方難其選一日輅與師旦語因及之輅自言
世西人今西蕃多善馬持茗司損其直故以駑駘入市
誠以善價招之當可得師旦喜曰無踰公者矣翌日召
輅至韓府平原見之立語少須又翌日遂有分司之命
大略以為茶馬司所發綱馬全不及格積弊極深宜有更
革自今差文武臣各一員令三省樞密院條具来上嘉
泰三年八月丁未也後四日遂命直秘閣知瀘州王大
過與輅分領之大過置司成都輅置司興元府方摠之
受堂帖也即日以秦司属官印視事于其宅又以迓吏
稍緩私遣衛前軍二人至成都府捕胥長以来自紹熙
末茶使視事皆申知制司搃以身為從官用故事不復
關白謝用光怒會得邸吏罷報即追還迓人械所遣二
卒還軍中總大沮然猶得知潼州府云時義烈廟初成搃
身至興元以謁廟為名與曦樂飲結驩而去輅至司所
市馬終不及格則以深蕃道梗難以猝致而為詞焉輅
果之子後為殿嵓
后妃王主奏薦格
渡江後后妃之家奏薦每遇大禮聖節生辰皇太后家
推恩四人皇后二人親王公主諸妃遇大禮各奏二人
昭儀至才人各一名
内命婦誕育推恩格
内命婦誕育皇子女推恩者皇子生婕妤以上三人美
人才人各二人皇子裹頭出閣妃五人婕妤以上三人
美人才人各二人公主生一品二品二人其餘一名上
頭出降一品四人婕妤以上二人美人才人各一名非
次進封者推恩二人美人才人各一名(嘉定二年楊皇后已正位詔用)
(奏薦三年十月生皇子特與四名盖以事體增重故也)
宗室封女之制
凡宗室封女之制使相女封淑人節度使碩人觀察使
令人團練使恭人遥郡團練使宜人大將軍安人凡宗
女郡主至安人身亡皆任子孫一人淑人以下未有子
食祿者惟聽任所生子凡郡縣主两遇郊皆推任子恩
郡主四人縣主一名郡主得奏期以上親縣主止奏子
孫
妃主親王所奏親属
凡妃主許奏緦麻親之子從一品許奏緦麻親才人許
奏小功以上親親王婦之有服親及有婦親之夫皆許
奏内命婦非遇大禮雖諸妃親属止受承印郎
内命婦封贈
凡内命婦封贈妃三代婕妤以上二代美人才人一代
職事官改官法
職事官改官法樞密院編修官秘書省正字太學博士
两學正錄到任寔歷一年通理前任四考並自陳改京
官郎未滿就改一等差遣者凑及一年聽通理勑令所
刪定官有出身四考無出身五考從本所保奏與改合
入官大理寺直評事共職滿二年通歷任五考有改官
舉主三員者亦聽舊法評事改官帶行職任及補外例
得添倅諸州紹熙初沈評事槐始與堂除知縣(二年九月十五)
(日)後又不行慶元末李持直國柄復以近制出宰金壇
(五年五月二十三日)自是皆作邑矣開禧末李侍郎訦有請乃命
以二年為任訦巨野人漢老之子用李季章薦至侍從
今以集英殿修撰知廣州云
舉閣門祗侯(二事)
凡舉閣門祗侯之制諸路監司郡守及州黔轄已上許
歲舉所部廉幹有方略善弓馬經兩任親民無遺闕及
曾歷邊任者一員郡守仍員郎正使或右武郎及帶職
陞朝官以上乃得慶舉淳熙新制也諸舉充閣門祇候
用舉主七人内一員職司侍右試孫吳兵書大義五道
通時務邊防策一道文義稍通(二百字以上)送馬軍司候弓
馬合格取裁
宗室鎻廳出身轉官例
凡宗室鎻廳得出身者京官進一官選人比類循資無
官應舉得出身者補修職郎即濮秀二王下子孫中進
士舉者特更轉一官
選人歴任有負犯者改官增舉考
諸選人改京官歴任嘗有負犯者公罪一犯徒兩犯杖
四犯笞並加一考私罪笞亦加一考仍增舉主一員杖
以上加二考增舉主二員或職司一員即舉主考苐及
格而以事論罷者雖降資亦不理逮闕並改次等合入
官
進納授官人陞改名田之制
凡進納授官人陞改名田之制歴任六考有舉主四員
與移注歴任十考有改官舉主七員與磨勘郎因獲盗
應循從事郎以上者具奏降等與使臣其因軍功捕盗
得改官酬奬如不願換使臣比類循資至承直郎止(稱軍)
(功者謂親冒矢石或獲級或傷重及戰退賊衆觧圍其運粮守城進築隘郡夫之類)郎因軍功捕
盗而轉至陞朝非軍功捕盗而轉至大夫者聽免差科
科配如官戶
吏職補官至從政郎止
凡吏職年滿依法補授將仕郎後有恩賞者許循修職
郎用考第關陞至從政郎止其不因年勞非泛補授者
未得注擬具元補依奏裁
慶元蔭補新格
慶元蔭補新格使相以下十人執政官太尉八人文官
大中大夫以上及侍御史武臣節度承宣觀察使六人
文臣中散大夫以上武臣防禦團練使及横行四人文
臣帶職朝郎以上武臣正使三人致仕遺表文臣前宰
相見任三少使相共八人曾任三少使相七人曾任執
政官六人大中大夫以上二人武臣使相已上八人節
度使六人承宣使五人觀察使四人文臣中大夫武臣
防禦使已下並不得推遺表恩先是紹興初中書舍人
趙思誠嘗上任子限員之議詔從官討論申省淳熙九
年八月庚子始用廷臣集議行之既而從之有身前已奏
六人而身後推恩為吏部所格者開禧末議者有請乃
詔致仕遺表恩澤在限員之外若非泛恩澤則盖不許
云(謂監司帥臣遇覃恩及泛使出疆之類)
七色補官人奏薦法
凡非泛補官者舊制員郎以上官皆得任子乾道末始
詔員郎副使以上補授及三十年以上者聽官本宗緦
麻以上親一名帶職員郎已上入官十五年正使已上
入官二十年並係親民資序者遇大禮聽蔭補一名止
其致仕郎不在蔭補之限如己任而被任人身亡者俟
致仕日聽蔭子孫一名其大中大夫觀察使已上不拘
此令九年七月詔旨也非泛補官者謂臣僚凑補異姓
緦麻已上親及嘗得觧人娶宗室女補文資之類
諸縣推法司
舊制諸縣不置推法司吏受賕鬻獄得以自肆紹興間
議者始請萬戶以下縣各置刑案推吏兩名五千戶已
下一名專一承勘公事不許差出及兼他案仍免諸色
科數事件月給視州推吏减三之一委令佐選擇有行
止無過犯諳曉勘鞠人充一年為界即因鞠受財並行
重法(元年七月庚午勅)然諸縣多不奉行朝廷聞之乃勒令請
領重祿如不受者勒停所属不幇支者從例受制書而
為抵罪(四年二月己亥都督批状)慶元初又詔諸縣編錄司亦行重
祿仍令縣主吏舉有行止不犯賘私罪小吏三兩人就
司習學遇闕縣聞州委官試習學人斷案一道刑名五
件取稍通者充及三年檢閱並無差失陞一等名次主
吏有闕得先補之著為令(元年五月戊戌日降勅)自降旨後及今
近二十年矣未嘗有行之者
取士
開禧召試制科(兩臺諫論三秀才)
自李仲信後制科無合格者又三十餘年有何致者字子一
永康青城人祖耆仲字子固淳熙初嘗為部使者知名士也
致少有才為郡守陳纉嗣功館客纉入為司農丞薦致于劉
仲洪尚書所仲洪亦喜之時李季章為禮部侍郎劉師文為
工部侍郎仲洪率二人以制科薦于朝有旨召試會同薦者
吳郡滕晟東陽杜福遭憂不赴召須服闋並召致躁急欲先
得試屢懇季章以為狂笑不顧致更禱纉纉即以仲洪意為
蘇師旦言之侂胄不得已於仲洪為降内批如所請後二日
權中書舍人易元章繳還致大憾乃以劄子白廟堂謂言詞
多取憎疾必觸報罷乞請已降召試指揮且謗元章此時鄧
伯允方為侍御史俄而以元章除右司諫伯允先為修注以
嘗論謝子肅外補憾之不忘及除御史欲奏奪子肅二子出
身元章亦恨致因及之伯允曰司諫始入言路而亟讐一布
衣何示人以不廣不若更論二謝如致事及罷得論之明
白相繼求對元章論二謝駁放伯允論致進卷詆誣伊尹
罷致亦登侂胄之門伯允無以為罪故摘致進論中言伊
尹始行堯舜之道而終為天下開陵犯之端之語以此激
之時人謂臺諫共彈三秀才盖指此也辛未歲致以吳德
夫再召鄭景紹正言論之乃勒令歸鄉增修所學焉(易元章以)
(開禧元年八月十四日對鄭伯允以其月之十九日而對鄭景紹奏以嘉定四年五月二日下)
殿試不避親
國朝之制發解進士及省試皆置别頭場以待舉人之避
親者自緦已上親及大功已上婚姻之家皆牒送惟上殿
閣試則雖父兄為試官亦不避盖以為别試之故也開禧
元年撿詳毛憲為考官其子自知以迎合用兵冠多士韓
侂胄既敗乃用言者奏奪憲次對而降自知為第五甲末
名
孝宗議令輔臣考南省上名試卷而中止
故事南省開院後以上十人試卷修寫成冊進上行之久矣
淳熙辛丑歲上命王仲行尚書知舉鄭少嘉侍郎黃德潤侍
御同知既入院矣或謂鄭黃皆閩人恐有私上乃議令貢院
取三十名前卷子於揭榜前五日付輔臣考校然未出
命也居數日宰相趙温叔因審其事且言如必欲行則
早令試院知之上曰朕亦有少疑更欲與卿等議之温
叔覺上意已變即奏云臣等亦深疑之未敢遽奏恐有
避事之嫌陛下既選任知舉三人又令臣等攷校則是三
知舉不足信矣况文有不可知者臣等受恩至重今日固
當盡忠考校但恐此例一開後来宰執有挟者得以容
其姦上曰朕亦思之不可開此門姑已之後旬日乃命
開院日將上二十人真卷先次進入會仲行策題中有
太上皇帝匹馬渡江之語上不樂以諭輔臣時臨安已
鏤板行之亟命毁板仲行不自安請外數月出知紹興
淳熙議復四川類省試所减額
省試舊以四十人取一名隆興初建劍宣鼎洪五州進
士三舉寔到場者以覃恩免觧有旨增省額至百人遂
皆以十七人取一人而四川類省試則十六人取一名
後不復改淳熙十五年范東叔仲藝為右司郎中議以
蜀去天日遠士惟科舉一路非有學校他岐進也且隆
興省額蜀人初不預今乃例减名額非是當復故時留
仲正自成都召還為参知政事意亦主之知政共議曰
上改用十五人取一名有成說矣東叔喜徧為禮曺給
舍臺諫諸人言之亦無異議會宇文子英价以兵部尚
書兼侍讀當夜直上以其蜀人也以所議告之子英不
知其由遽對曰類省十六人視南省已優矣尚何議翌
日執政奏其事上曰朕已為宇文价言之毋庸爾諸公
乃退盖用東叔之議則類試每舉當增省額七八人子
英率意而言遂不可復東叔深以為恨
四川類試榜首恩數差降事始(趙莊叔張安國本末相似)
自渡江後四川類試榜首若不赴大對例得兩使職官
盖優之也丁夘歲何秘舉道夫為榜首其答蜀人材策
歴論蜀人難進易退之節有高視天下而竊笑之語時
秦丞相方沮張魏公見而惡之遂降旨類試第一人不赴
殿試賜進士出身者為道夫故也庚午歲張閤學貞甫
為榜首答君臣策極其贊美秦丞相喜諭主司於三名
外處之由是貞甫唱名第四而趙舍人莊叔自七八名
外上親擢為第一人其寔莊叔廷策實甚阿時引趙普
雷德驤故事且有欲誅異議之人之語上第以其首句
君臣父子之間天下真情之所在謂有古文氣也甲戌
歲張舍人安國荅策遂有一德大臣之言乃擢第一(一德)
(大臣乃辛未歲周益公試策中語也)然莊叔安國既登第獨不附秦安國
幾為所殺由是見重於當時焉
孝宗議權免奏薦及罷特奏名
孝宗初受禅以官冗恩濫思有以革之乃議定制百官
已任子者遇郊恩權免奏薦開賢良科令中外普薦而
罷特奏名手詔左諫議大夫王之望殿中侍御史尹穡
右正言晁公武参酌来上隆興二年七月庚寅也既而
瞻叔言陛下即位未久恩澤未徧此二事關於士大夫
者甚衆望少寬之不已則宜立奏薦限員踰數者許回
授罷門客親戚漕司之試止移鄰州如是則省額可减
百十人此救弊之策也子止亦乞增損制舉薦員朝官
年七十未致仕則住蔭子䟽奏乃詔年七十歲人遇郊
不許奏子俄又詔未奏者許奏一名逮淳熙九年八月
始立奏薦限員其後特奏名又以三人而取一皆略如
上旨然恩濫未大减也必也盡以手詔之策行之官曹
其少清乎
特奏名冗濫
特奏名進士舊二人而取一淳熙初議者以為冗濫尤
甚請裁節之詔吏部同給舍詳議於是尚書程泰之給
事中王仲行舍人陳叔晉等奏乞三人取一人其不入
四等人舊許納勅冄試今止許一試舊免觧人有故不
入試者理為一舉今不理舊潜藩五路舉人及久在學
校充職事人並陞甲今止陞名奏可六年三月也其後
朝廷每有慶霈則前後不中選者盡取而官之往往千
數百人充塞仕路遂成熟例不可復减矣
女神童
自置童子科以来未有女童應試者淳熙元年夏女童
林幼玉求試中書後省挑試所誦經書四十三件並通
四月辛酉詔特封儒人
太學生校定新制
京都舊法太學生外舍二千人校定百人内舍三百人
校定三十人仍分優平二等優等冄赴舍試又入優等
則徑自學官之恩數與進士第一人等所謂釋褐状元
也若平等則謂之一優一平例得免省直赴殿試其次
先免觧後免省仍並有陞甲恩例紹興間復興太學有
主權立内舍百人為額歲終校定每十人校一人(十五年二)
(月二十七日旨)是時外舍千人上舍三十人而已慶元開禧两
放混補外舍生增至千四百人本監乃乞增内舍生百
二十人為額許之(開禧元年四月二十五日)雷季仲為祭酒又請每
歲校定增為二十二人亦許之(二年正月十三日旨)舊法自外舍
升内舍者雖有校定必公試合格乃許升補盖私試皆
學官自考公試則降敕差官故也嘉定中表和叔掌學
政奏乞每歲中取外舍生校最優者一人陞補内舍又
從之是陞舍之法愈寬矣
淳熙武舉授官新格
武舉補官舊法榜首保義郎沿江廵檢(不入承節郎沿邊廵檢縣尉等)
第二名以下承節郎沿江廵檢縣尉(不入承信郎等)淳熙二年
始比文士恩數榜首補秉義郎堂除以上或諸軍計議
官第二名保議郎諸路帥司准偹將領(一任回轉忠翊郎不隔磨勘以)
(比文士改合入官)第四第五名承節郎兵馬監押(二任回轉保義郎不隔磨)
(勘以比文士循文林郎)餘人如舊是歲五月有忠訓郎張世奕者
自言武舉出身乞從軍許之七年三月遂立法願從軍
人令樞密院銓量畢依新法補官榜首差三衙或江上
諸軍同正將第二第三名同副將第四名以下同准備
將不願從軍或雖願從軍而其才不應選者並依乾道
八年以前舊法八年四月庚戌又詔武舉人從軍如有
已見利便許赴主帥陳述遇有過犯合加罪責申樞密
院取旨盖不盡用階級之制且使無箠楚之辱也五月
丙戌又詔武舉從軍人許先令参部出給例歴仍用六
考關陞資序既有言此徒往往自高不親軍旅九年五
月丙子有旨自令職事勤恪者從主帥保奏陞差懈惰
者按劾然同將官初無待次即日可上又每二考輙復
陞差則非末名之士從軍不十年而同統制矣至於三
名以上補轉秉義郎或忠翊郎者或改換文資則遂為
京者恩數與進士第一人等又失之僥倖也其後議者
以為言乃詔武舉人毋得鎖試既又不行然自淳熙以
来武舉人亦未有卓然可稱者
建炎雜記乙集卷十六
