建炎雜記甲集卷七
宋李心傳撰
時事
張魏公誅范瓊
范瓊者山東人靖康初斡里雅布入寇瓊以萬人勤王拜
京城都廵檢使二帝北狩張邦昌僣立瓊實與其謀以
此遷神龍衙四廂都指揮使高宗即位釋其罪以為御
營平寇前將軍明年冬俾將兵北伐瓊至平敵方盛遂
自淮西間道移江東日以聲色自奉又轉而之江西苖
劉既誅吕安老為諫官首奏其罪且有取瓊之策時陳
待制戩為監察御史奉詔召瓊入朝瓊陳兵以待剥人
以懼之陳不為動徐謂瓊曰將軍不見苖劉之事乎願
熟計之乃引兵趨行在既至未肻釋兵因奏乞貸管軍
左言等朋附苖劉之罪又言招盗賊十九萬人皆願聽
臣節制上駭而怒於是吕忠穆為相張忠獻在樞密忠
獻奏瓊大逆不道罪惡貫盈今釋不誅他日必有王敦
蘇峻之患上許之吕公奏曰臣與瓊舊有嫌不敢獨任
其事願付張浚劉彦冲彦冲時權樞密院檢校忠獻退
召彦冲謀之夜鎻吏於府中使為榜劄敕書皆備明日
朝退乃遣神武右軍都統制張浚以千人渡江若捕他
盗者使其帶甲以來因召御營副使劉光世及瓊赴都
堂計事瓊從兵溢途巷意氣自如食已忠獻等相顧未
發彦冲坐廡下恐事覺遽取寫敕黃昏詣前揖瓊下謂
曰有敕將軍可詣大理置對瓊眙愕失措彦冲已揭榜
疏其罪狀於省門浚使光世出撫其衆曰所誅者止瓊
耳若等固天子自將之兵也衆投刃曰諾即分其兵隸
神武五軍械瓊送棘寺後五日有詔賜死中外快之先
是國威不立諸大將多偃蹇不恭及瓊就誅始知有國
法矣
處州義役(德興義役)
乾道中范文穆成大知處州言松陽縣民輸金買田以
助役戸為三千三百畆有竒按此役次以名聞官不煩
差科可至一二十年者請命諸縣通行之事下戸部看
詳蓋江浙民久病差役催科往往破家竭産用是良民
畏憚後争訟囂然故文穆以為言然事未下也及文穆
為中書舍人復言處州六邑義役已成可以風示四方
美化請命守臣胡沂以其規約来上從之(乾道七年正月)淳熙
初知州事陳孺還朝乃言民間貧富不均今止據成規
差役争訟不已請依舊法以物力資次差募事常平司
(三年二月)已而用言者請命郡太守務在其必行有能率先
量與推賞(六年正月)又言請有罰以禁其沮敗(六年二月)許之於
是知常州李結請捐官田予民以充其義役自於兩浙
為始乃先以本州未經佃戶官田二十餘萬畆均給義
役事下版曹給舍義役乃命結措置以聞(六年正月)而卒不
能行久之慶之布衣上書申言義役事甚詳(八年十二月)詔
知州事季翔修義役事翔因請民田百畆毋問其官民
併僧道皆出田二畆以助保正長官為置坫基簿而子
孫毋得覬覦此法一成可為數百年之利也上許焉然
官民僧道既出丁役錢又取其田以助其役者是謂再
役也或有議者乃舉一人經御史臺訴其擾(十年六月)翔不
以為然其執政王魯公等皆是翔請時蔣尚書繼周為
右正言因力論其擾民請罷翔令兩浙見行十五年冬
十月也先是我先君子為饒州德興宰奉詔舉行義役
事乃令民以田之多寡而為役之久近如多者役二年
少者不過役三月又自三等以上各戶賦輸皆與之期
不以委之保正至則隨手給鈔即賫民一錢用是税節
賦時以後為恥而保正長官之役亦為之争先而所不
辭也邑人繪先君之象祠焉太府寺丞浮梁程宏圖為
之記今有二十年矣其義役規約故在當有能舉行之
者云
建炎雜記甲集卷七
