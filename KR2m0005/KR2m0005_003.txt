建炎雜記甲集卷三
宋李心傳撰
典禮
尊號
人主尊號自漢哀帝用方士之說始有之本朝沿唐故
事每遇大禮羣臣必奉寶册加上尊號神宗皇帝聖學
高遠以清虚名無益遂罷之紹興十八年士民曹溥等
千餘人請上尊號高宗不許及遜位孝宗始奉册加號
曰光堯夀聖乾道六年上皇將加號時周益公在翰苑請
用唐故事皇帝率百官詣德夀宫再表以請太上乃下
誥許之禮文燦然近古所未有其後每因慶典加之至
淳熙末年累加光堯夀聖憲天體道性仁誠德經武緯
文紹業興統明謨盛烈凡二十四字孝宗既内禪乃上
號曰至尊夀皇聖帝自後不復加光宗在夀康宫亦加
聖安夀仁四字遂為奉親之典焉
年號
高宗初即位改元建炎以火德中微故也苖劉之亂以
為炎字乃兩火故多盗明年還自海上改五年為紹興
久之既與金議和遂不復改三十二年孝宗即位踰年
改隆興其說以為務隆興之政及學士草制則合建隆紹
興之義非初意矣二年王瞻叔為參知政事言趙諗謀
逆嘗欲以隆興紀元令太常丞曾建檢事實以進上愕
然明年勅改元乾道乾道盡九年時以為乾元用九之
數已極乃改為純熙尋又易純為淳言欲致淳化雍熙
之美也十六年光宗即位將紹淳熙之政遂以紹熙紀
元猶隆興意爾而學士草制則又合紹興淳熙為義亦
非初意也五年上繼統趙子直為相銳意慶歷元祐故
事乃改寧元盡六十而上皇及太皇繼崩中宫去世二
皇子不育朝廷嫌因改明年為嘉泰云
總論南廵後禮樂
自南廵後庶事草創上祀天維揚始命即京師取祭器
法服鹵簿之屬己酉南渡悉為金人所焚紹興元年始
作蒼璧黃琮十年明堂始備大樂飲福用金爵十二年
將逆大母於臨平始制常行儀衞十三年始復朔日視
朝之禮又行孟饗備五輅及建金雞肆赦祠祭始用牲
十四年復教坊建宗學作渾天儀十五年初藉田千𤱔
及行太廟會禮作新祭器十六年始備八寶鑄景鐘建
御書院太廟祏室及賜講畢御筵十七年始命太常行
園陵御史監視及賜進士聞喜宴十八年始繪配饗功
臣像於景靈宫庭之兩壁十九年始復蜡祭及諸陵薦
新二十七年始復太廟功臣七祀之祭及諸大祀蓋自
息兵後將二十年而禮樂始備焉
恭謝
恭謝自真宗以來每大禮畢輒行之建炎初不講紹興
元年明堂畢命同知樞密院事富季申恭謝越州天慶
觀温州守臣恭謝景靈宫十三年郊禮畢上詣景靈宫
恭謝時宫始成故也舊太一宫亦恭謝十八年宫成復
舉行之自是遂為故事
大朝會
大朝會者紹興十二年十月詔來歲舉行之王望之為
禮部侍郎言排辦不及請竢來年冬至既而不果十五
年正月朔旦乃克行用黃麾仗三千三百五十八人視
東都舊儀損三之一時無大慶殿遂權於崇政殿行之
以殿狹輦出房不鳴鞭他如故事是日設宫架樂百官
朝服上夀如儀自是一行而止
親耕
親耕紹興十五年詔舉行以太師秦檜為耕藉使禮官
張柄請耕藉使乘金根車先詣壇所從之後檜不敢乘
而止明年正月五日上服衮冕親饗先農於東郊牲用
少牢配以后稷禮畢易通天冠絳紗袍親詣耕位宫架
樂作上親耕九推乃止遂登親耕壇命宰執使相侍從
兩省臺諫行五推九推之禮庶人千𤱔焉時太常王湛
者又請皇后就禁中親𧖟不果行司農寺主簿宋樸因
請令守令以歲中春出郊勞農至今遂為故事
視學
視學祖宗以來屢行之紹興十三年國學初建明年三
月上幸學祗謁先聖退御敦化堂命禮部侍郎秦熺執
經國子司業高閱講易泰卦遂幸飬正持志二齋賜閱
三品服學官皆遷官諸生授官免解賜帛如故事時朝
廷務講彌文故閱以為請承務郎胡寵聞之移書責閱
希合語在儒學事中其年秋又用秘書少監楊游操之
請幸秘閣召羣臣觀晉唐書畫三代古器賜操三品服
省官皆遷官淳熙中孝宗踵高宗故事視學命禮部侍
郎李燾執經祭酒林先朝講大學遂幸秘書省賜省官
燕上賦七言律詩坐者皆屬和是為兩朝盛事云
大閱
大閱者真廟景德初以契丹將犯塞始行之高宗建炎
中常諭吕忠穆張忠獻二公欲講其禮後以避敵不果
行隆興二年五月孝宗將閱武於近郊既涓日矣會雨
作而止乾道二年十一月始幸白石教場上登臺親御
甲胄指授方略命前馬步三司合教為陣戈甲耀日旌
旗蔽野師衆歡呼作擊刺而不中節上大悦四年十月
又大閱於茅灘時冬日可愛士民觀者如堵權主管殿
前司公事王逵因奉觴稱夀上嘉奬之加賜諸軍中金
四十鎰錢十餘萬緡淳熙四年十二月又大閱於茅灘
十年十一月又大閱於龍山皆用此例
燕射
燕射祖宗承平時數行之渡江後不講乾道末孝宗嘗
諭輔臣留意習射淳熙元年九月遂幸玉津園謀燕射
之禮賜皇太子宰執使相侍從正任御宴酒三行樂作
上臨軒有司進弓矢上射中太子進酒率羣臣再拜賀
次太子及環衛官蕭奪里懶射中上再射復中的保信
軍節度使開府儀同三司鄭藻起居舍人王卿月亦射
中賜太子及藻奪里懶卿月襲衣金帶上賦七言詩丞
相曾欽道以次屬和上還宫是日隂雨道無纖埃都人聳
觀歡動林野禮甫畢雨始作
北敵禮物
自和敵後金人正旦餽上金酒器六事(注碗一盞四盤一)色綾
羅紗縠三百段馬六匹生辰珠一袋金帶一條衣七對
箱一合色綾羅五百叚馬十疋而金主生辰正旦朝廷
皆遺金茶器千兩銀酒器萬兩錦繒綺千匹云
北使禮節
北使至闕先遣伴使賜御筵于班荆館(在赤岸去府十五里)酒
七行翊日登舟至北郭稅亭茶酒畢上馬入餘杭門至
都亭驛分位上賜被褥鑼等明日臨安府書送酒食閣
門官入位設朝見牓儀投朝見牓子又明日入見伴使
至南隔門内上御紫宸殿六参官起居北使見畢退赴
客省茶酒遂燕垂拱殿酒五行惟從官得預坐是日賜
茶酒名果又明日賜生餼見之二日與伴使偕往天竺
寺燒香上賜沉香乳糖齋筵酒果次至冷泉亭呼猿洞
而歸翌日賜内中酒果風藥花餳赴守歲夜筵酒五行
用傀儡正月朔旦朝賀禮畢上遣大臣就驛賜御筵中
使傳旨宣勸酒九行三日客省簽賜酒食内中賜酒果
遂赴浙江亭觀潮酒七行四日赴玉津園燕射朝廷命
諸校善射者假管軍觀察行伴之上賜弓矢酒行樂作
伴射官與大使並射弓館伴副使與國信副使並射弩
酒九行退五日大燕集英殿尚書郎監察御史已上皆
與學士撰致語六日朝辭退賜襲衣金帶大銀器臨安
府書送贐儀上復遣執政官就驛賜筵晩赴解換夜筵
伴使與北使親勸酬且以衣馬為侑次日上賜龍鳳茶
金度合乘馬出北闕門登舟宿赤岸又次日上遣近臣
押賜御筵大凡到闕朝見射朝辭密賜大使共得中金
千四百兩副使八百八十兩衣各三襲金帶各三條都
管上節皆銀四百兩中下節皆三十兩衣一襲塗金帶
副之迄今並循此例
奉使出疆賞賚
自紹興以來朝廷每遣使往北境賀生辰正旦使副及
三節人從往還皆遷一官資上中節各十人下節三十
人並不許白身使賜裝錢千緡副賜八百緡銀帛各二
百匹兩上節銀帛共三十中節二十五下節十五三節
人俸外日給五百錢探請俸十八年二月詔錢賞各半
若非泛遣使則如舊
崇義公
崇義公周後也仁宗嘉祐中擇使臣柴詠者封之詠於
世宗為從孫熙寧中司馬公為西京留臺請廢詠而立
郭氏後王介甫為上言豈可使世宗以得天下之故易
其姓乃不行詠傳至曾孫恪為金所殺紹興五年以恪
從弟承節叔為右承奉郎襲封崇義公奉周後二十六
年夏叔老乃以其子國器嗣封今居衢州每朝有大禮
則入侍祠如故事
衍聖公
衍聖公孔子後也歴代皆有封元祐中加賜田百頃紹
興中衍聖公孔珍避難渡江上以林廟隔絶八年夏以
衢州田五頃賜之二十四年珍卒復以其子搢為右承務
郎襲爵奉祀事淳熙中入侍祠擢建康守久之妄用庫
金貶秩遂不復用焉紹熙初搢累遷至朝散大夫未幾
卒四年秋詔以子文遠為承奉郎封衍聖公今其族人
間有登進士第者
羣臣家廟(神板祭器)
羣臣家廟自慶歷中宋莒公請為之後詔執政官許祀
四室然當時大臣獨文潞公嘗建於河南私第他未見
也大觀四年詔公輔大臣祀五世且以祭器賜之紹興
十六年上命有司為秦益公立家廟太常請建私第中
門之左一堂五室五世祖居中東二昭西二穆堂餙以
黝堊神板長一尺博四寸五分厚五寸八分大書某官
某夫人之神座貯以帛囊藏以漆函用神幄歲四饗用
孟月柔日行之具三獻有司言時享用常器常饌上倣
政和故事特用制祭器賜之其後外戚吳偉等諸家及
將相虞雍公楊和王吳信王皆賜祭器蓋自秦益公始
列郡拜朔表
州郡拜朔表故事惟西南北三京有之建炎二年寇院
防撫諭江淮時四方多事故防始請令列郡月朔拜表
如三京以示尊君親上之意從之自是遂為永制
籠門賜雨具
舊羣臣朝殿遇雨開隔門起居紹興中行之又詔從駕
遇雨賜雨具景靈宫遇雨或地濕分東西立班皆特恩
也
百官肩輿
故事百官出入皆乘馬建炎初上以維揚磚滑謂大臣
曰君臣一體朕不忍使羣臣奔走危地可特許乘轎盖
東都舊制惟婦人得乘車其他耆德大臣或宗室屬近
行尊者特旨許乘肩輿已為異禮靖康末高宗奉使至
磁守宗汝霖以所乘轎進黑漆紫褥而已上猶却之蓋
京百官不用肩輿所以避至尊也今行在百官非入朝
無乘馬者舊在京非宰輔師相親王不得張盖紹興後
北使至用之伴使亦然至今以為例
教坊
教坊今樂也建炎初省紹興十四年復置凡樂工四百
有六十人以内侍充鈐轄紹興末復省隆興二年天申
節將用樂上夀上謂宰相湯慶公等曰一歲之間止兩
宫誕日外無所用不知作何名色大臣皆言臨時點集
不必置教坊上曰善乾道後北使至亦用樂每歲兩至
但呼市人為之孝宗天資恭儉每事如此如入殿無貴
賤皆拜惟樂工獨聲喏盖伶倫與軍民之禮不同云
建炎雜記甲集卷三
