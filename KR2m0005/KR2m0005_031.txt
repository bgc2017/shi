建炎雜記乙集卷十一
宋李心傳撰
時事三
誅曦將士共轉三十萬官資(復四川將士兵轉四萬五千餘官資附)
誅曦功賞自王喜已下凡四百二十人有由副使建節
者有由白身援員郎者又三路全軍約七萬人喝轉或
三官資或五官資(入隊人五官資不入隊人三官資)大抵共約轉三十
萬官資錫賚不計也復四川功賞自王喜李好義張林
凡一萬三千六百四十六人共轉四萬五千八百九十
五官資王喜河池四千六百七十人共轉二萬三千八
百官資李好義西和一千一百九十四人共轉七千八
十三官資惠永鳳州三千五百三十四人共轉七千一
百二十六官資張林成州一千九百九十六人共轉三
千三百五十二官資劉昌國階州八百三十四人共轉
四千五百三十四官資以余所聞河池成州皆敵人自
去鳳州則忠義人取之階州不取可得一時推恩大率
如此余又嘗見李御帶好古實錄入偽官人纔一百三
十六人而據楊通判君玉所書則君玉與楊用朋李松
之徒正在長史廳伺候告捷日子申又他之則實偽官
人蓋不滿百三十一人矣自諸軍喝報功賞之歲增支
總領所錢物約七百八十萬緡而喝犒不與焉
誅曦犒師銀帛數
誅曦犒師共用金七千兩金盤盞一副金帶五條金束
帶一條(並宣撫司支)銀六十一萬七千七百七十三兩(六千一百)
(七十五兩宣撫司支六十一萬二千五百五十五兩總領所支)絹六十一萬六千九百
二十四疋(四千三百一十五疋宣撫司支六十一萬二千九百六疋總領所支)錢八萬二
百五十引(三千引朝旨支七萬七千二百五十引宣撫司支)
金帥言李季章等四人可信
張肖翁之督視江淮軍馬也遣蕭山丞方信孺往河南
行省求和北帥布薩揆(即十一駙馬也)許納南使且禮遣之信
孺既行揆復使人諭之曰已奏朝廷更得安宣撫與西
元帥一書乃善侂胄以書遺安觀文諭旨安公難之久
之乃作書如所云且餉以藥物縑幣西帥起緘却餽而
令鳳翔府路都統使完顏昱作書以來大略言當聽命
于行省而已時朝廷遣三使入北一通謝二告哀三賀
生辰敵亦遣迓使來已過泗州矣復却回之曰皇帝聖
旨南使中惟李璧吳琚一朱致和李大性四人言語可
信當遣來議事今所遣小使且還琚一隆慈之弟位至
少師節度使致和嘗以右司郎中出賀庚申正旦未還
道除司農少卿俄引年除直龍圖閣主管雲臺觀大性
字伯和南昌人嘗為戶部侍郎琚與致和時皆已死金
又欲朝廷割地損禮由是不諧云
李季章所知多佳士
李季章參知政事以劄子薦蜀士有時望者凡十二人
於朝廷乞召擢守貳四人黎州楊伯昌(子謨)石泉張伯顧
(□)隆慶何叔堅(德固)瀘倅張子和(鈞)而點伯昌子和二人
京官四人興元教授黃子駿(申之遂寧人)青神楊浩然(洪雙流人)
選入四人漢州學官詹子能(久中卭州人)眉州學書張習之
(押潼川人)余弟仲貫甫亦與焉(餘京官人志記)選後點子駿子能二
人得旨皆召未行侂胄敗季章謫子駿病且死三人俱
不敢前制帥楊嗣勲再請于朝然後促召時伯顧以衛
清淑薦仲貫甫以嗣勲薦亦有召察之命浩然後為黃
伯庸所薦不得召董仁父入蜀將上習之節守于朝乞
召察權監歴守長寧唐安垂除部使者告老而去年纔
五十四云季章所知多佳士此其選也
淳熙至嘉定蜀帥薦士總記
蜀帥例得薦士其始胡長文所薦如吕周輔范致能所
薦如胡子遠亦不過一二人皆幕中之士蓋以蜀去天
日遠士非大帥薦揚無由自進頃歲趙溫叔初入樞府
楊嗣勲為吏部侍郎李季章參知政事皆嘗特薦士三
人或四人吳曦平後朝論以蜀士在朝者少又特召四
人此外郡守已非常有朝蹟及進士三人莫非帥臣所
薦召矣初長文之守蜀也首薦吕周輔章德茂二人
可用而召周輔一人其後留仲至為之遂薦黃文叔馮
𫝊之李君亮費戒甫范文叔等五士論者翕然以為當
詔召文叔𫝊之餘俟滿秩與陞等差遣仲至執政趙子
直繼之獨薦劉德修子直去京仲遠為代薦費戒甫游
子正(仲鴻南充人時知仲江縣)又薦劉仲洪張子良(伯源仁夀人進士廷試第三人)
而仲洪子良皆幕客也陳子長右司(損之藉縣人)為華陽宰
仲至意属之而不與薦由是格不下會潼川漕趙靜之
善譽亦薦張子長于朝將有命召或曰前是大帥所薦
不行而今以一路監司所薦召之恐傷事體時王燕望
少監(奭潼川人子長同榜進士第二人)為成都石室教授乃降旨併召
二人若曰自以進士高第召之非繇外薦也其後丘宗
卿未及薦而罷去趙德老為帥京仲遠當國乃薦其客
馮叔常(履臨卭人時為崇慶府教授)及李季允楊濟道(濟青城人時為隆州教授)
凡三人德老復以所厚王齊卿(已嚴道人終國子錄)參之皆得召
去自是遂有歲薦之名矣袁起巖所薦宇文挺臣(時知隆州)
相里公擇(寅安仁人知新眉州)范少才(子張雙流人時知飛鳥縣令太常丞束州提刑)趙
全道(大全潼川人時為簡州教授終太常丞知眉州)張公甫(興祖眉人時為普州教授)陳叔
達(遇孫仁夀人時為潼川路提刑司檢法官)凡六人朝廷不能盡召乃詔挺
臣公擇俟秩滿赴行在奏事少才全道俟終更赴朝堂
審察公甫叔達俟滿日特轉一官自是歲薦有不召者
矣劉仲洪為人固非長者然所薦劉師文(甲渤海人寓居達州今寳)
(謨閣直學士)張伯修(從祖江源人新知靈泉縣終將作少監)宋正仲(德之晉源人嘗為太)
(常丞今為潮北提刑)李仲衍(興宗洛陽人寓居酆都終國子博士)四人俱時望謝用
先所薦費思甫(士戣廣都人時知重慶府)張東甫(震龍湖人時知彭州)張公甫
(時為制置司幹辦公事)扈叔誼(仲榮江源人時僉書大安軍判官&KR0550;公事)許子然(沆瀘州人)
(時為合州教授)凡五人思甫乃參政戒甫之族叔誼與戒甫連
姻思甫以嫌除直秘閣餘人皆召察焉程東老在蜀最
無足云而所薦陳蓬孺李仲衍薛章(緩龍游人時為宣撫司幹辦公事)
范少約(子該雙流人時自武學諭丁憂)張義立(方資楊人類省試第一人時為普州教授)楊
叔禹(汝明清神人進士甲科時為成都推官)皆知名東老時為先撫制置
使乃盡召之楊嗣勛薦予弟仲貫甫及程叔達趙信道
(希昔宗室寓居合州)而又申言程東老李季章所薦不敢行者六
士(范少約楊叔禹張義立楊伯昌張子和詹子能)於是有旨趣行蓋九人也安
子文方為宣副同時薦八士章疏上會其間逢守社慶
長(源昌元人)以上偽表為中執法所劾竄臨賀繇是報聞久
之乃獨召宇文字仁(聞仲雙流人今為大理司直)盖挺臣力也吳德
夫為制帥薦李仲可(嗣聞依政人知雅州)何仲弼(德彦綿竹人通判成都府)度
周卿(正巴州人知華陽縣)何從叔(應龍昌元人西川僉判)劉思恭(靖之陽安人監成都)
(粮料院)李思行(鳴鳳陽安人絳州教授)何季皆類試第一人思恭德
修子仲弼已選知黎州四人皆召仲可得旨與監司差
遣俟命一年有餘乃除利路轉運判官周卿嘗謁朱晦
翁于建陽從之彌月德修每為之延譽德夫又力薦之
乃進一官曾君錫舍人論之命遂寢明年子文改除制
置大使乃薦崇慶李季允幕客趙公開(希濬寓居石盤)嚴道楊
叔正(泰之青神人)普州學官張益父(已之遂寧人)成都帥属王才
臣(俊卿廬陵人)凡五人季允歷官館學累為藩帥部使者不
當在歲薦之列叔正少勁直為楊嗣勲所知方吳曦亂
時嗣勲與其父書有令嗣拂袖徑去真名父之子輔所
以不欲與聞其去想蒙悉詧之語子文得其墨本為繳
進益父嘉定元年進士今尚初官同時廷試第一人前
省元未召也才臣喜為詩以江西帥使者特薦得官不
繇科目且非蜀士議者以為非前此章上數月乃召季
允與别議差遣公開增一秩叔正益父召察才臣俟終
更與陞等差遣會成都提刑林與之以不應副利店事
與帥臣黃伯庸異論召去乃命季允為本路提刑特免
避産業云(潔已字與之永嘉人祖待聘紹興給事中)於是伯庸以得旨咨訪
四蜀吏治亦薦士三人曰何仲弼楊浩然洪虞子詔剛
簡浩然雙流人故為德修諸人客時通判潼川府子韶
雍公孫屢舉進士時知永康軍朝論以一路帥未嘗有
薦士者疑之伯庸移書執政援前旨為詞仲弼先已召
會朝士多知子韶乃降旨浩然秩滿與陞等州郡子韶
令赴都堂審察自嘉定以来蜀之宣撫安撫制置三司
皆得薦士亦非常制云
四川大制司結局
沔州自誅曦後王喜王鉞薛九齡皆以宣撫司便宜之
命為都統制己巳之秋王大才始以荆鄂都統制改除
入蜀大才過漢中自以嘗權招撫使不欲與大使講階
墀之禮安大使不從大才憾焉先是戊辰之冬金主璟
卒無子其秋季父衛王允濟立允濟嘗使韃靼不為其
酋特默津所禮憤之及允濟立特默津始叛辛未之秋
朝廷遣余郎中嶸北使賀所謂萬秋節者而燕京已為
韃靼所逼不暇延使者余郎中至涿州而還癸酉之秋
允濟為其臣赫舍哩執中所弑璟之庶兄鄷王珣代立
董舍人居誼為賀生辰使至沃州而還繼而賀登位使
真舍人德秀正旦使李舍人垕繼抵盱眙敵不克迓議
者言金有内難議論紛然朝廷聞之以御札賜大使及
大才令益謹守備毋啟邊釁有迪功郎提舉皂郊博易
鋪務兼大使司簽廳何九齡者廣安鬻爵人也據結忠
義人謀取秦州未發前八日金先知以檄至秦州詰問
丙寅除夕九齡遂率沔州中軍統制強德等以所部夜
襲秦州甲戌正月朔旦敗焉十六日壬午大才執九齡
及諸將等七人斬之以其事聞于朝且檄報鳳翔都統
使仍關牒川陜西路監帥司又遣人往廣安捕九齡之
子世昌亦斬之會大使司奏大才為宣撫使設意傾陷
今邊報不一或有緩急必致悮事二月十九日甲寅詔
大才特降一官三月二日丁卯大使除同知樞密院事
不日起發赴院治事新成都路安撫董侍郎君誼除四
州制置使疾速前去之任知潼川府劉侍郎甲除利路
安撫使時暫權制置司職事限一日起發皆未受命也
會大使司遣使臣李大亨王頤往皂郊逮大才所遣秦
州打話人赴興元問狀四日己巳過沔州市大才執大
亨斬之縱頤歸報後二日辛未乃以悖語至大使司(武功)
(大夫福州觀察使充沔州駐劄御前諸軍都統制兼知沔州王大才今具相公不顧法令非理劄下大才事日)
(開具下項一人謀大才與金人同謀不軌一人謀大才與金人私通書信一人謀大才於廣安軍殺何九齡之)
(子世昌一人謀大才將兵劫掠到銀七十二錠金一百五兩已納在大才宅庫一興元都統李太尉密與大才)
(下書虞侯孫儀言說稱相公已尉差下二千五百人要得親来沔州將大才殺害二相公日来不時差使強横)
(小人以追人為名前来門首厲聲叫閙呼来庭下將大才百端屑瀆靡所不言此何禮耶未有敗壞朝廷紀綱)
(法令端自相公為始伏乞鈞照右大才照得禮樂征伐自天子出非人臣可得而專不謂相公同何九齡擅開)
(兵端引惹邊事關係國家利害至重而又不遵宸翰約束其所賜御札詔墨未乾輒敢反亂朝廷何所不為所)
(有何九齡已從條法誅斬了當獨相公未蒙朝廷施行如何反將忠臣義士入謀以不赦之罪公然形於紙筆)
(以快私意天下恐無此理可見相公包藏禍心欺罔君父蔑視朝廷不恤人言略無忌憚未審相公端用幾日)
(前来沔州作亂乞賜明文行下容大才道左祗候公參謹具申制置相公敢望鈞慈憫念朝廷勿以天自萬里)
(以為可欺況惡業貫盈恐造物不與善後特未可保伏乞鈞照開正識眼曲賜看詳嘉定七年三月初六日)
八日癸酉大使得之即疏辯申朝廷且檄四路帥臣監
司委究其實十一日丙子董侍郎至石首縣被制置使
之命而十七日壬午大使被同知之命同日劉侍郎亦
被權司之命而二十五日辛卯乃借用潼川府觀察之
印交割制置司職事徑之興元四月十九日癸丑安同
知發興元申乞以剗賣盤井錢三十萬緡充沿路喝犒
諸軍之用不待報遂行五月十八日壬午金主珣為韃
靼所廹渡河而居汴京至六月二十日癸丑同知自廣
安起行順水而赴行在至八月十六日戊申安同知除
觀文殿學士而知潭州二十一日癸丑安同知方行至
廣德軍乃得邸報二十五日丁巳始還至于黃池鎮知
被新除之命因上疏力辭優詔不允乃遣官賫結局進
冊赴行在盖自丁卯二月一日值吳曦誅安公遂權宣
撫使至甲戊四月十九日癸丑而制置大使司乃結罷
凡共六千六百有一旬有八日云爾於是制置使還成
都而未結其興元之帥臣仍依當時兩淮之舊例乃兼
節制御前軍馬之事所以邊關有警稍得以與聞其政
者也大才貪庸無比凶悖喪心而制置使既不得其柄
乃反倚重焉大負朝廷臨遣之意矣
建炎雜記乙集卷十一
