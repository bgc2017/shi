建炎雜記乙集卷二
宋李心傳撰
上德二
己酉傳位錄
光宗皇帝以藩王越繼大統盖阜陵為天下慮而不私
其子因虞允文為相贊成之上意密决大議世或未之
知也先是隆興初張浚為江淮宣撫使首上䟽援漢
故事乞立太子孝宗方有兵革之事且謙遜未遑也始
孝宗在藩邸成穆郭后生四男長鄧王愭次慶王愷次
恭王即上也次未命而殀追賜名恪贈使相封邵王乾
道元年六月鄧王夫人錢氏生子太上甚喜先兩月恭
王亦生子於是秘書少監兼恭王府直講王淮擕白劄
子見大臣言恭王夫人李氏四月十五日生皇長嫡孫
時孝宗未置相參知政事錢端禮行丞相事端禮鄧王
夫人之父也見之不悦明日進呈乞令禮部太常寺檢
會合行典禮孝宗曰不合稱嫡孫只合稱皇孫端禮曰
此月三日早鄧王府先申誕皇嫡孫是晩恭王府方申
到文書孝宗曰朕知之見鄧王府申後恭王府方申今
就十二日奏告更不湏差官端禮曰嫡庶俱載禮經所
以别嫌疑明是非定猶豫孝宗曰家重嫡正謂此端禮
曰初二日詣德壽宫太上皇帝宣諭皇嫡孫生而與他
事不同此皆主上聖孝所招卿湏當行賀禮臣遂具奏
上表於初五日稱賀昨日王淮來見臣出白劄子及稱
年鈞以長義鈞擇賢孝宗曰此是何語皆非所宜言虞
允文時為參知政事亦奏曰祭不入支庶之家可見聖
人制禮之意講讀官當以正論輔道不應為此邪僻之
說孝宗曰豈不啟邪心當行黜責端禮奏與外任放謝
辭孝宗令批旨具載本末乃詔王淮傾邪不正違禮經
可與外任乃放謝辭(三省時政記)八月遂立鄧王為皇太子
明年七月詔皇太子男皇嫡孫賜名挺除福州觀察使
封榮國公恭王男皇孫賜名挻除左千牛衛大將軍又
明年七月太子薨諡莊文四年太子小祥五年大祥皆
命輔臣就東宫行禮六年五月允文獨相六月遂以知
樞密院府為莊文太子外第命榮國公與錢妃自東宫
徙居焉先是正月戊戌大雨震電庚辰大雨雪陳良翰
時為左諫議大夫以東宫久未建手䟽言之孝宗嘉納
(良翰行狀)左相陳俊卿之未去也有議皇孫出外者俊卿為
秘書監李夀言之夀出梁昭明傳示俊卿俊卿愕然而止及
是復申前議著作左郎劉焞見允文語及之允文曰君
見上及此但道家事勿問外人焞曰徐勣此言豈可效
耶(晁公遡日記)其實允文將與孝宗謀建儲也七月台州進
士鄭偉上書亦及春坊事允文薦於孝宗召見補左迪
功郎(晁公遡日記云往年偉已有旨命官梁叔子在瑣闈激之而止至是介於王抃抃見右相使偉俟于)
(客位俄延之入今日引見命以官遡所記如此而實錄會要及龔頤正持命錄皆無之疑不作錄黃故也)是
月二十七日乙巳太史奏是夜四更後東北方火星順
行在木星西南入宿各不及一度占云木火合宿主太
子當有赦八月三日庚戌孝宗御垂拱殿允文乞留班
奏事三省樞密院進呈文字訖執政下殿允文方欲有
所奏孝宗宣諭云祈請陵寢使赴金彼中已遣使來接
取近又報遣赫舍哩志寧來汴京此意如何允文奏云
甲申江上之盟志寧主之金以泛使來未知為何事不
免疑我渝盟爾若知我以陵寢為問志寧必先回燕盖
待我使至决議當在金庭也孝宗又云金中簽發兩河
人及生女真必以為戰用在今日宜每事蚤定先為不
可勝以待之卿且留意允文奏云臣累日齋戒齊心今
日涓吉有一大事方欲犯雷霆之威冐萬死以請孝宗
云何事允文奏云自古人君即位一二年後必建立儲
貳以隆萬世之統以係四海之心國家治亂安危之機
無大於此故曰太子國之本也國本正而萬事理况今
日聖志已定將大有為於天下若一旦金人敗盟連兵
兩淮六飛必須順動監國撫軍誰任其責臨事之變倉
卒議之當有不如人意處又陛下在位將十年而元良
虚位中外士夫共懷憂疑但往往畏死不敢啟白開陳
爾臣蒙陛下大恩付以心腹之託使定大計今日之事
無大於此無急於此日者木火合宿太史奏以為當冊
太子此天心仁愛陛下所以昭示休祥願陛下上順天
心下從人望蚤出睿斷孝宗欣然云朕久有此意事亦
素定但恐儲位既正人性易驕便自縱逸不勤於學浸
有失德不可不慮朕更令歴練世務通知古今庶幾無
後悔爾允文奏云臣平日竊觀陛下聖孝至篤豈不以
宗社為念聖慮最遠豈不以儲副為急所以遲遲至今亦
必有說今蒙宣諭益有以見陛下重惜神噐封植國本
為萬年之永圖天下幸甚然臣之愚以為此事不過審
擇宫官使日聞正言日行正道真積力久自然無不趣
于正安得有後悔又儲闈一開深居禁中常得在陛下
左右日親帝學何患不光明日與朝政何患不歴練以
臣之愚謂早建儲宫其所成就必遠過於外處潜邸孝
宗曰丞相言之最是但此事却有些遷次非久於選德
獨與丞相議之允文即奏云臣以愚忠所廹昧死有請
敢意陛下遽使察納臣無任感天荷聖之至容臣再拜
謝恩拜訖復奏云此事願陛下早留聖念孝宗云甚好
甚好不過旬日間二十五日壬申早朝殿前奏事至下
馬處中使傳旨令右相留班孝宗以邊事一二宣諭已
奏對訖允文奏云臣比者敢以早建東宫事有請陛下
欣然即賜開納今已踰旬日未准處分臣實憂懼孝宗
曰此事已决偶數日來事多未及與卿商量允文奏云
昔唐太宗從容謂侍臣曰當今國家何事最急各為我
言之高士廉曰養百姓最急劉洎曰撫四夷最急岑文
本曰行禮義最急獨禇遂良云今四方仰德誰敢為非
但太子諸王湏有定分陛下宜為萬代法以遺子孫太
宗答曰此言是也朕年將五十心常憂慮頗在此耳臣
仰惟陛下日月之明於唐君之言是非去取必有所擇
臣竊按唐太宗與侍臣言在貞觀十六年太子承乾已立
遂良但以嫡庶名分未正其言如此今日之事臣之所
憂有甚於遂良但不敢盡言爾孝宗云朕志已定正欲
與丞相議之朕見唐太宗用兵取天下心甚敬之至議
立太子乃引佩刀自决亦未嘗不笑之而處置家事何
用如此今秋事向晩冬初金使來又有一番禮數若於
郊禮時或前或後降指揮如何允文奏云聖志果定以
郊天慶成日降指揮甚好盖日南至天正也孝宗云當
用此日十一月五日辛巳大駕至郊壇齋於青城是日
午有旨宰執奏事既至青城門下馬處又有旨令右相
留班孝宗宣諭云立太子事朕但欲與丞相議如何爾
允文奏曰此陛下家事臣不當與臣不敢遠引漢唐以
譬今日臣記得本朝太宗皇帝即位之後以議立太子
事大臣有竄黜過嶺者自後無敢復言至淳化末年足
瘡召寇凖於青州既入對太宗曰卿來何遲凖對曰臣
守藩在遠非賜召臣無緣以望清光太宗曰東宫未立
如何凖對曰此事問内人不可問大臣亦不可問中貴
人更不可惟陛下獨斷乃可爾太宗曰襄王可乎凖對
曰知子莫若父陛下若以為可願早降處分乃立真宗
臣嘗讀國史太宗八子真宗為第三觀凖所對曲折之
間但欲太宗自發之爾太宗乾斷一發千百世無有議
之者此臣惓惓之忠獨有望于陛下也孝宗云此事無
可疑今郊天後先欲與卿商量加上兩宫尊號立太子
可用春初亦未晚否允文奏云陛下即大位九年三見
上帝前兩郊有意外相妨事昨日宿太廟大雨不止羣
心憂疑夜半行事時中天星氣炳然百執事駿奔中庭
皆如禮數咸謂陛下聖德有以感召今日霽色如此熙
事必成陛下欲歸美兩宫益隆徽譽此千載希有之慶
臣敢再拜已而奏云陛下欲以春初立太子臣謹奉詔
是時願陛下更無改易孝宗云只竢兩宫禮畢便降旨
揮又微笑云朕家好事數件皆是丞相做了允文頓首
謝又奏云二事淵衷素定睿斷必行臣但贊嘆奉行而
已辛卯正月一日丙子朔太上皇帝壽聖皇后受冊寶
禮畢五日庚辰允文奏事紫宸殿後幄乞留班奏云去
年郊天前一日臣賜對郊宫寢殿蒙陛下宣諭少竢兩
宫尊號禮畢便降立太子指揮今兩宫冊寶慶成乞早
賜處分孝宗曰丞相留意此事如此朕欲以中春上旬
擇日行禮非久於内殿更與卿議之又有少說朕立太
子後餘一親王便欲令出鎮外藩不知本朝有何典故
允文奏曰陛下止有兩大王若立王為太子一王自留
王邸侍陛下左右本朝亦無似此典故孝宗云朕之慮
甚遠卿可於唐以前子細密加討論别一日進呈允文
奉旨而退(自七月二十七日太史奏云云以後並允文手記)十四日戊子進呈
(此一日所奏最緊要允文手記乃缺之甚可惜也)二十四日戊戌允文擬進立
太子御劄(晁公遡箕山日記云高子長正月未離臨安李道之子宣贊範者託語其父云三大王言)
(丞相遣腹心來報儲議已定允文差遣可無慮後旬日建儲詔下考尋諸書子長名祚此時以右朝請郎為四)
(川宣撫司主管機宜文字自荆南前去之任道恭王夫人之父此時為湖北副總管)二月七日壬
子晚朝孝宗御選德殿始以立皇太子御劄宣示大臣
允文奏元良天下之本陛下獨出睿斷為天下得人各
再拜賀孝宗曰前世人主多以此為諱朕甚不取國有
儲副自古皆然何諱之有允文曰唐太宗號英主至此
乃不能决猶引佩刀以自向孝宗曰朕常笑之雉奴仁
懦太宗既知之矣卒不能奪以基禍亂皇太子朕觀之
熟矣他日親馭戎輅以撫六師監國之任不及今早定
何以繫天下人心允文奏臣等受詔未敢即行恭俟來
日集百官宣布孝宗曰善是夕鎖學士院命直院鄭聞
草皇太子及慶王加封兩制八日癸丑百官班集文德
殿詔曰朕紹承大統于今十年深惟太上皇帝付託之
重而元良虛位惕然于懷傳曰儲副天下公噐朕其敢
有所私哉第三子(御名)仁孝嚴重積有常德學必以正譽
日以休繫自朕心俾膺主鬯以永宗社之慶可立為皇
太子其官屬儀物制度令有司討論典禮以聞爾中外
體予至懷(虞允文擬詔手藁同此但擬云本皇子某御札改云第三子某擬本云深體至懷御札改)
(云體予至懷擬本云如改賜名即書云改賜名某御札不改)宣詔畢内出麻制皇帝
第三子恭王惇立為皇太子皇子授雄武軍節度使開
府儀同三司慶王愷特授雄武保寧軍節度使判寧國
府進封魏王三月四日戊寅命宰執燕餞魏王于玉津
園用文彦博故事也王登車顧允文曰更望相公保全
(晁公遡箕山日記云耳公遡時自尚書而除潼川運副)二十三日丁酉太子受冊
四月二十日甲子御劄皇太子判臨安府二十二日丁
卯將瑣院或疑宣麻給告非待儲貳之體二十四日己
巳後省官及禮官會議于史院二十五日庚午御筆皇
太子某官領臨安尹命直院周必大草制必大具奏二
十六日辛未告延畢别錄本賜皇太子九年二月榮國
公薨四月皇太子解尹事淳熙元年十月魏王改判明
州七年二月薨遺表上孝宗泫然流涕謂右丞相趙雄
曰朕向來所以越次建儲者正謂此子福氣稍薄耳然
亦不料其如此之殀壽也即葬會稽諡惠憲他日又謂
雄曰太子資質極美但尚少學問耳每遣人來問安朕
必戒之云且語太子切湏留意學問十四年十月太上
皇帝崩於是孝宗已有禪意十一月二日己亥百官大
祥是日手詔皇太子可令參决庶務先旬日孝宗獨召
學士洪邁入對謂曰朕將行内禪且欲如唐貞觀故事
令皇太子參决如何邁言天禧資善堂典禮必大奏天
禧時仁廟尚幼始見輔臣恐不可用西晉有宣猷堂今作
議事堂可也十五年正月二日戊戌必大請孝宗特御
延和殿令宰執奉事畢然後過堂議事(李璧作必大行狀云爾)先
是有詔東内門司改作議事堂皇太子隔日與宰執公
裳係鞋相見議事如有差等擢在内館職在外部刺史
以上乃以聞除諸郡守臣係侍從及文臣監司武臣鈐
轄外並於議事堂參辭納劄子其可行者皇太子同宰
執將上取旨九月乙巳又詔每遇朝殿令皇太子侍立
於是太常少卿兼左諭德尤袤獻書于太子曰大權所
在天下之所爭趨甚可懼也願殿下事無大小一取上
旨而後行情無厚薄一付衆議而後定又曰利害之端
常伏於思慮之所不到疑間之萌每開於隄防之所不
及儲副之位止於侍膳問安不交外事撫軍監國自漢
至今多出權宜事權不一動有觸礙乞侯袝廟之後便
行懇辭以彰殿下之令德太子覽書褒嘆曰諭德可謂
見愛之深矣三月永思陵既掩&KR1238;五月左丞相王淮罷
周必大獨相十一月四日必大乞去位孝宗諭以比年
病倦欲傳位太子卿湏少留必大云聖體康寧止因孝
思稍過豈應遽爾倦勤孝宗曰禮莫大於宗廟而不得
孟享多以病而分詣孝莫大於執喪而不得日至德壽
宫欲不退休得乎朕方以此委卿會陳康伯家以紹興
傳位親劄來上十二月十一日壬申孝宗遣中使密持
賜必大因令留身討論典禮初議賀正旦北使出門即
擇日傳授偶太史局言二月旦太陽蝕九分辛卯除夕
必大留身密奏云太子聽政挾旬不應便講避殿之禮
可少展否孝宗大以為然曰朕亦可以當災遂定仲春
壬戌之吉又命必大草詔專以奉几筵侍東朝為意十
六年正月三日甲午皇孫柄為耀州觀察使封嘉國公
柄惠憲王子也時皇太子之子已先拜節度使封平陽
郡王矣八月己亥遂進必大左丞相而留正越次拜右
丞相王藺葛邲並自尚書擢為執政執政官黃洽蕭燧
皆相繼罷十五日丙午皇太后遷慈福宫春坊姜特立
見必大問曰宫中人人知上元後舉行典禮今悄然何
也必大謝曰此非外庭所敢與聞特立不悦而退(必大自記)
(此事具云意間言或自此入但以火月未則誤也當在上宣諭二府之前)會學士李巘以草
制失指得罪乃命禮部侍郎尤袤直學士院時内禪有
定議孝宗未以諭近臣而已喧傳袤因言及敵中事孝
宗感慨良久諭袤曰旦夕制策甚多非卿孰能為者故
處卿以文字之職二十日辛亥二府奏事孝宗始諭曰
朕年來稍覺倦勤旬日間傳位于皇太子退就休飬以
畢高宗三年之制有合施行事卿等可一面理會進呈
因令必大留身草詔(李必大作必大行狀以為壬子日事實錄乃在辛亥今從之)二
十八日己未詔德壽宫改為重華宫二月二日壬戌孝
宗吉服御紫宸殿有司立仗百官起居舞蹈宰執奏事
畢駕興百官移班殿門外内降詔曰朕以菲質循堯之
道統業萬機歴歲彌長頼兩儀九廟之德邊鄙不聳年
榖順成底于小康爰自宅憂以來勉親聽斷不得日奉
先帝之几筵躬行聖母之定省固已慊然于懷况乎春
秋寖高思釋重負皇太子惇仁孝聰哲久司匕鬯軍國
之務歴試參决宜付大寶撫綏萬邦俾予一人獲遂事
親之心永膺天下之飬不亦美歟皇太子可即皇帝位
朕移御重華宫(周必大政府應制藁同此但移御上有當自御劄無之)宣詔訖百
官入班殿庭皇太子即皇帝位側立不坐如紹興三十
二年之禮百官稱賀畢三省樞密院奏事退放仗孝宗
御便殿新皇帝侍立繼登輦同詣重華宫新皇帝還内
即下詔書上尊號曰至尊壽皇聖帝
加上光宗尊諡
嘉泰三年秋七月癸未詔加上光宗憲仁聖哲慈孝皇
帝尊諡為十六字自商周以來人主始有諡大抵節以
一惠而已間亦有用二字者如商之成湯周之貞定是
也嗣後歴漢魏迄唐初皆然至高宗改諡太宗為文武
聖皇帝始用三字天寶末又例加至七字逮玄宗肅宗
之殞遂皆以九字易名而益非古矣代宗德宗初諡皆
四字順宗增為六字憲宗又損為五字自是終唐之世
皆因之惟宣宗以復河湟功增順宗憲宗為九字其餘
則否五代朱梁初諡亦五字唐明宗六字晉漢周皆七
字周世宗四字本廟初諡亦六字大中祥符元年始增
祖宗諡為十四字五年又增二字十六字之諡自此始
矣真宗初加為八字再為十六字仁宗以後初加即十
六字惟仁宗累加至二十字而欽宗之諡無加焉此其
所以異也詔下之九日壬辰宰執侍從兩省臺諫禮官
即議于尚書省請加諡曰循道憲仁明功荗德温文順
武聖哲慈孝皇帝詔恭依其年十一月日至上祀南
郊前一日親帥羣臣奉上玉冊于太廟本室如故事
成肅謝皇后
永思陵既復土壽皇欲迎憲聖還居大内而憲聖以為
上皇享天下之飬優游二十餘載升遐此宫何忍遽然
遷去今几筵又復安奉于此倘欲還内當俟終制乃命
有司改築本殿為慈福宫就居之故内禪詔書首言躬
行聖母之定省盖以此也及壽皇升遐憲聖壽成二太
后當還内而壽康宫已在南内矣乃改重華宫為慈福
宫以舊慈福為重壽殿二太后皆徙居焉比憲聖終喪
又改慈福宫為壽慈以奉太母光宗撤几筵上復請太
母還内而太母以為久居此宫凡百安便况以年尊不
欲遷移上乃以慈訓諭中外時嘉泰二年九月也其年
十月上尊號曰壽成惠聖慈祐太皇太后以十二月甲
戌奉上冊寶開禧二年春二月二日癸丑夜壽慈宫前
殿火逮曉始息於是太皇太后復歸大内三日甲寅詔
壽慈宫遺火由朕凉德以至回禄為災而驚慈闈可自
初四日撤樂避正殿又詔已迎請太皇太后過内中朕
連日奏請乞必湏還宫庶便晨昏之奉已蒙俞允是日
太皇太后有旨一行物色並搬絜前來賜救火官兵錢
七萬貫五日丙辰正侍大夫安慶軍承宣使壽慈宫提舉
吳回等三人各降二級官以遺火自劾也七日戊午太
皇太后聖旨見勘本宫遺火一行人並免根究日下疎
放今提舉所具名姓取旨行遣殿中侍御史徐柚奏内
史王溶等三人各降一官罷壽慈宫職事尋又詔本宫
官吏並特轉一官八日己未權殿前司公事郭杲步軍
都虞候王處久及二司統制官五員各特轉一官以救
火之勞也三年五月太皇太后有疾辛邜崩諡成肅是日
赦天下后母儀天下三世正位凡三十有二年弟淵官
至少傅保順軍節度使賜玉帶后崩遺命賜淵錢十萬
緡金二千兩田十頃僦緡十千焉
今上楊皇后
今上楊皇后遂安人也少入慈福宫性淑婉憲聖慈烈
皇后甚愛之初封郡夫人慶元三年進婕妤姓楊氏又
進貴妃嘉泰二年十二月甲申立為皇后學士傅伯壽
草制有曰洪惟文母念我神孫美其冠于後庭禆之見
于丙殿盖紀其實也后知書史通古今兄次山本右學
生慶元間為帶御器械累遷太尉岳陽軍節度使韓侂
胄死拜開府儀同三司賜玉𢃄嘉定三年夏拜少保封
永陽郡王制書有夐掩前聞之語盖殊命也次山能遠
避權勢不與人事論者以為得外戚之體子谷石皆為
承宣使
皇太子
皇太子藝祖皇帝十世孫也燕懿皇之後初名與愿慶
元四年育于宫中時年六歲六年冬用故事賜名曮除
福州觀察使嘉泰二年閠十二月拜威武軍節度使封
衛國公聽讀資善堂以右内府副使于詵充伴讀開府
儀同三司封榮王三年十一月戊子立為皇太子更名
幬嘉定元年四月甲寅詔宰執日赴資善堂會議遇朝
殿令皇太子侍立閠月丁亥太子出居東宫年十六矣
議者以幬字難避二年八月甲申又更名詢自太子侍
立而宰輔大臣並兼師傅賓客盖用天禧間故事
華冲穆王
華冲穆王坦上第五子也母曰楊皇后嘉泰四年冬生
未踰月薨嘉定二年冬追賜名贈太師尚書令命有司
改葬故事後宫正一品生皇子得奏補其班行二名至
是乃增為四名盖重其禮也后辭詔葬許之
申冲懿王
申冲懿王墌上第六子也開禧三年正月生尋不育三
月追賜名贈太師尚書令仍加封諡云
順冲懷王
順冲懷王圻上第七子也母曰鍾夫人開禧三年正月
丁亥夜生於宫中始夫人生二子其一丑時不育而圻
丑末也二月己未詔禮部討論合行典禮禮官請用熙
寧九年故事奏告天地宗廟社稷高禖諸陵攢宫太師
宰臣率百寮拜表稱賀從之後旬日皇子薨輟朝三日
追賜名贈太師甲戌出殯
肅冲昭王
肅冲昭王垍上第八子也嘉定元年生閠四月薨追賜
名贈太師尚書令加封諡侍中倪思言皇子以師傅名
官於義未安乃止贈尚書令
沂靖惠王
吳興郡王柄以開禧二年五月薨上臨奠輟視朝二日
贈太保追封沂王諡靖惠王性早慧然體羸多疾上友睦
甚至及病侍醫每製藥必先以方書取旨而後進于王
其親愛如此王子垓早夭均嘉定初賜名補右監門衛
將軍左遷福州觀察使出就外傅擇卿監館職二員兼
教授七年更名貴和上待近屬甚恩前代所不及安德
軍承宣使思正莊文太子繼嗣也光宗賜名搢補右千
牛衛將軍開禧初除永州防禦使奉朝請遷福州觀察
使上立太子加恩遷承宣使七年更今名
祁國公主
祁國公主上女也嘉定元年生六月薨追封
建炎雜記乙集卷二
