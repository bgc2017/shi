建炎雜記乙集卷十九
宋李心傳撰
邊防二
女真南徙(金國五世八君本末)
金國自完顔昊建國稱帝至今主珣凡五世八君而始
衰金國者在契丹之東北長白山之下鴨綠水之源盖
古肅慎氏之地其國在漢代稱挹婁南北之間稱勿吉
隋唐時稱靺鞨五代女真祖宗時嘗通問後臣属於遼
完顔之始祖哲伯者新羅人自新羅奔女真女真諸部
推為首領七傳至昊而始大所謂阿固達也建中靖國
元年遼主天祚立淫虐不道阿固達叛之(政和四年八月)用兵
連年奪遼之地太平重和元年八月阿固達始稱帝以
其水生金故號大金改元輔國(歲次戊戌)蔡京童貫聞之募
人泛海往使約夹攻遼人以燕地歸我宣和四年冬童
貫伐燕為遼人所敗其十二月阿固達入燕五年春王
黼與金人約歲賂金帛五十萬疋两貸一百萬緡而請
薊六州之地阿固達許之其五月乙丑阿固達卒年五
十六(在位六年)諡曰武元皇帝廟號太祖阿固達有八子不立立
其弟晟所謂武竒邁也晟立改元天會(元年癸夘)七年春遼
天祚為金人所得十二月遂寇京師靖康元年朝廷割
河東北三鎮與之盟而歸其地再入遂䧟京師紹興四
年冬晟卒年六十一(在位一十一年)諡曰文烈皇帝廟號太宗
有子八人不立而立阿固達之孫亶盖阿固達諸子之
可見者其長曰梁宋國王宗秀(小名固世領三省事)次曰許景王
宗傑即引兵䧟京師者斡哩雅布也(晟之世為右副元帥所謂二太子)次
曰宋王宗幹(亮之父也後追號曰德宗)次曰宗俊(阿固達嫡子不及封後其子亶立追)
(號景宣皇帝)次曰晉王宗輔(小名鄂爾坤亶之世為右副元帥後其子褎王立改名為宗堯)
(號曰懿宗)次曰梁國王宗弼即引兵渡江䧟二浙者謂之烏
珠也(亶之世為中書左丞相兼侍中都元帥職所謂四太子也)次曰曺國王景敏(亶之)
(世都元帥亮簒立殺之)武竒邁之長子宋國王宗盤(亶之世領三省事為所殺)
次曰兖國王宗雋(小名富勒呼)次曰虞王宗英滕王宗偉(以上)
(三人亦為亶所殺)次曰沂王宗賢(亶時為左丞相)次曰衛王宗義(亮時為大)
(宗正事)次曰代王宗懿(亮時為東京留守)次曰晉國王宗本(亮時為太)
(傅領三省事以上四人並為亮所殺)阿固達初起兵皆以宗族近親為將
相主兵者晉國王宗維盖阿固達從兄之子(其初曰劾閡乃阿固)
(達伯父)所謂國相尼雅滿也(晟之世為左副元帥亶之世領三省事)其主謀之
曰陳王希尹亦阿固達之䟽族於属為子所謂几室也
(亶之世為左丞相誅死)又其次魯國王昌乃阿固達之從弟所謂
達蘭也(亶之世為左副元帥誅死)又其次為羅索(晟之世為諸路陕西選鋒都統)曰
薩里罕(亶之世為左副元帥誅死)皆女真人不知其属族之遠近自
亶之立尼雅滿首罷兵柄憤悒而亡几室達蘭薩里罕以次
受誅而昊晟子孫𠞰戮殆盡亶初立猶天會之號至戊
午始改天眷辛酉改皇統盡九年而為其從弟左丞相
岐王亮所弑紹興十九年十二月丁巳年三十一(在位十五)
(年)追廢為東昏王亮死乃諡曰武靈皇帝廟號閔宗久
之又改諡考成皇帝曰熙宗亮亦昊之孫而宋王宗幹
之子也初年改天德(元年己巳)癸酉改真元其春徙居燕京
號曰中都丙子改正隆盡六年亮乃引兵南寇國人不
堪其虐以十月丁未共立其從弟東京留守葛王褎為
帝諸將聞之弑亮於揚州鎮之龜山寺紹興三十一年
十一月乙未年四十(在位十二年)追廢為海陵王諡曰煬褎亦
昊孫晉王宗輔之子也既立改大定(元年辛巳)大定之四年
復與本朝議和紹熙元年春更名雍雍有子七長曰越
王允升次曰允恭太子蚤死於淳熙十二年夏所謂顯宗
也(璟立追尊之)次曰鄭王允蹈(於次為第六璟之世為武定軍節度使誅死)次曰
衛王允濟(於次為第七)允恭二子長曰豐王珣次曰原王璟
璟嫡子也雍以為太孫大盡二十九日雍卒紹熙十六
年正月癸巳年六十八(在位二十九年)號曰世宗為人仁厚不
用兵北人謂之小堯舜璟立庚戌改明昌丙辰改承安
辛酉改泰和泰和之六年南北交兵又十有二年而璟
卒嘉定元年十一月丙辰也年四十一(在位二十年)號曰章
宗初璟之立也越王鄭王皆有不平語璟召鄭王殺之
越王有二子長曰愛王趙妃所生越王亦為璟所殺(慶元)
(元年五月)璟死無子而雍之諸子允濟在璟所嬖内侍李黃
門者傳璟遺令與尚書右丞相薩哈勒共立之愛王時在
中都允濟疑其為變囚之貞定拜薩哈勒太師領三省事
封申王明年改元大安(元年己巳)壬申改重慶癸酉改至寧璟
之在位也允濟被命往靖州受黑韃靼進奉見其王特默
津桀傲不遜恐為邊患欲歸白璟除之會璟病卒大安
三年(辛未本朝嘉定四年)春三月韃靼入貢允濟遣重兵分屯山
後欲就進場襲殺之然後引兵入會金之糺軍有詣韃靼
告其事者韃靼疑未信言者再至韃靼入伺之得其寔
遂遷延不進秋七月十八日丁酉夜韃靼軍猝至與金
人戰于灰河凡三百勝負未分特默津選精騎三千馳
突金軍金軍亂特默津自以大軍乘之允濟急命西京留
守赫舍哩執中領大兵迎敵於大勝甸執中者老將也
知兵書善戰自允濟之立心常不服至是不肯力戰冷
觀之遂大敗執中以百騎奔還允濟怒罷之韃兵至翠
屏口金大敗九月十四日攻奉聖州後二日破之進軍
野狐嶺允濟再遣兵迎敵以車為陣又敗十月韃兵至
普縣距燕京八十里崇慶二年(本朝嘉定五年)正月韃兵至居
庸關左將軍完顔福海棄關遁允濟素鄙吝士不用命
允濟議以細兵五千自衛奔南京(開封也)會細軍五百人
自相激厲誓死迎敵殺韃兵數百韃兵不敢進關所俘
鄉民皆北軍有機警號鄉兵有二十萬韃靼懼遂歛兵
而退至寧元年(本朝嘉定六年)秋七月韃兵復至山後都元帥
完顔福海迎敵而敗允濟黜之八月起赫舍哩執中為
右副元帥將武藝軍三千復往迎敵二十日戊子發燕
京先是左副元帥南平者迎合允濟之意沮格軍賞衆
共怒之執中因人心之憤欲廢允濟遂回軍以誅南平
為名二十四日壬辰軍至東華門外召南平計事手刃
殺之宫中聞變門皆不開執中召細軍大將全夀語之
曰吾此特誅亂臣耳非有叛意也俄而細軍俱来救駕
夀諭止之衆惮執中威名無敢動者獨關中大漢軍統
完顔善羊引所部五百人至皆為武藝所殺執中以善
羊驍勇召其福海令招之善羊大呼父母老賊欲叛朝
廷何謂䧏之復力戰自旦至午殺數十人身中數矢而
死軍民相殺流血滿地執中遂進入東華門允濟遣其
子蒋玉持詔書投于門下募能殺執中者除大興尹世襲
千戶軍民無應者執中欲縱火焚門將軍合住啟之執
中引兵入宫侍衛皆散走進至大安殿允濟望見遥呼
曰聖主令臣何往曰歸舊府耳允濟入後宫邀其后俱
出后留之曰出則被殺矣執中見其不至遣兵就執之
併其妻子囚於舊府遂召豐王珣之長子譚札木以御
寳符二十六日甲午夜執中遣内侍李監擊殺允濟於
其府九月九日丙午豊王至燕京執中率百官拜於道
遂立為帝改元真祐䧏允濟為東海郡侯拜執中太師
都元帥領三省事封澤王韃兵至紫荆關距燕京二百
里執中欲其兵南至涿易乃聚兵擊之韃靼敗二百里
執中至西欲渡橋執中方病足乘車督戰韃兵大敗翌
日再戰執中瘡甚不能出遣左監軍高乞以糺軍五千
拒之失期不至執中欲斬之珣以其有功諭令免死執
中益其兵令出曰勝則贖敗則誅之無赦高乞出戰自
旦至晚忽北風大起吹石揚沙不能舉目韃兵乘風縦
火馳擊之高乞軍大潰自度必為所殺遂引糺軍圍執
中府突入其卧内殺之退詣應天門待罪十月十五日
辛亥珣以高乞掌兵權不敢加罪盡收從執中弑逆之
人殺之於是韃靼留其大酋薩木哈圍燕京自引兵徇
河東北山東諸郡真祐二年(本朝之嘉定七年也)韃靼已破
中原九十餘郡復兵于燕京金主珣厚賂特默津以允
濟第四女小姐姐者妻之又遣左丞相都元帥完顔福
興為質韃靼乃歸河南路統軍布薩齊勤者奏乞徙都
開封珣從之命参知政事胥鼎為沿路排䪺使其霍王
從彛者諫曰祖宗山陵宗廟社稷百司庶府皆在燕京
豈宜棄之而去珣曰燕京乏粮不能辦用朝廷百官諸
軍令暫往南京俟一二年間粮儲豐足復歸未晚也從
彛乞自督運不從從彛憂憤成疾而死五月十日甲戌
也十八日壬午金主發燕京出麗澤門自涿保州中山
府而南至真定留幾月復自大名路由新衙州渡河以
至開封肆赦境内秋八月韃兵復圍燕京分兵下中原
州郡又遣使至開封索犒金銀等物珣皆與之明年五
月二日辛酉韃兵大破燕京都元帥完顔福興自剄死
有戶部令史郭忠者蔚州人率山後軍民擊韃靼逐之
金人後名其軍為花帽軍金人自阿固達稱帝至是九
十八年而失國焉两河既為韃靼所據山東畔之金人
東阻河西阻潼關地勢益蹙遂有南窺淮漢之謀兵端
復起矣近傳金人南遷錄事&KR0662;差誤盖南人偽為今不
取
建炎雜記乙集卷十九
