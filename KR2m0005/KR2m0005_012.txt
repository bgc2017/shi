建炎雜記甲集卷十二
宋李心傳撰
官制三
皇子除官例
祖宗故事皇子初除防禦使(太祖第二子及英宗初爲皇子並防禦使)太宗
以後或封王或封國公(謹恭憲王初封衛王鎮恭懿王初封涇國公之類)其間
亦有封郡王郡公者(昭成太王初封廣平郡王靈榮王初封樂安郡公之類)神宗
諸子初除皆節度使封國公稍遷郡王加平章事(平章事今)
(開府儀同三司)至出閣封王則始兼兩鎮加司空後皆因之(司空)
(今之少保)紹興末莊文太子自蘄州防禦使躐拜少保封鄧
公淳熙末今上自安豐軍節度使亦拜少保封嘉王蓋
重長嫡也視祖宗時恩數爲優云
親王贈官例
舊制皇子皆贈三司二令元豐改官制以侍中中書尚
書令爲三省長官不贈典乾道中正丞相官名削侍中
兩令之位故魏惠憲王雖孝宗愛子生止爲使相薨止
贈兩州牧蓋上意以子弟居師傅官不順而三省長官
已廢故但以州牧優之慶元中嗣秀王以山陵總護之
勞當遷而官已至太師乃拜中書令王辭不拜已而上
有殤子亦贈太師中書令追封兖王不知今官制已無
二令之名此宰司失於詳考也
宗室兩鎮節度使
故事同姓秉旄者非親弟愛子無得兼兩鎮熙寧初惟
孝定王允弼榮易王允良以其屬近行尊故乃得之慶
元初嗣秀王伯圭既辭中書令詔有别議優崇之禮如
命兼兩鎮焉國朝二百五十年宗室秉䨇旄者僅三人
爾
知太宗正事
知太宗正事仁宗始置用太祖太宗之後屬近行尊者
各一人於是首命濮安懿王爲之自是率以近屬官至
正相者領焉渡江後頗用南班往往多不得人無以表
率更事刻削宗室皆患之淳熙初宗政闕趙温叔言崇
宣簡公不息之賢自江西轉運判官召爲右監門衛大
將軍忠州防禦使知大宗正事非常制也不息字人仲
曾祖懷榮穆王宗暉蓋濮王第六子祖仲損沂王又士
圃以南班扈駕北遷乾道中遙拜集慶軍節度使仁仲
中進士第所至有聲績官昭慶軍承宣使在宗司數言
天下事上甚重之其諸孫多進士高第者
宗室奉使
自熙豐以來宗室雖爲外官未常有出使者乾道七年
趙温叔爲賀金國生辰使孝宗特命武翼郎兩浙西路
兵馬鈐轄伯驌副之時方議受書禮故特選之爲介也
近歲善義不兼皆以尚書郎使北蓋用伯驌例云(淳熙十一)
(年親賢宅多才爲正旦副使南班近屬出疆者止此一人耳)
宗室知舉及任學官
紹興末孝宗有詔宗室不許注學官(七月丁未)乾道中師烜
者廷試中甲科自言於上於是許注甲科(八年五月乙亥)淳熙
中既詔宗室省試十人取一吏部尚書周洪道乃請許
充學官及考試從之(六年十一月壬午)紹熙中遂命趙子直知
貢舉而外郡至今不差試官蓋有司循習之過也
三公備官
三公自祖宗以來罕嘗備官獨宣和末三公止十八人
三少不論太師三人蔡京童貫鄭紳太傅四人王黼燕
王俁越王偲鄆王楷太保十一人蔡攸肅王樞儀王
㮙渡江後以用兵故紹興十二年秦申王爲太師張循
王韓蘄王爲太傅劉安城王爲太保其後乾道初楊和
王吳信王並爲太傅紹熙初史會稽王爲太師嗣秀王
爲太保蓋自紹興後三公未嘗備官焉
太師並除
故事太師未嘗並除紹聖初始有文潞公(彦博)吳榮王
(顯)宣和中蔡魯公(京)童貫鄭平梁王(紳)靖康初燕王(俁)
越王(偲)紹興初秦申王(檜)張魯王(俊)紹興末會稽王(浩)
嗣秀王(伯圭)
文臣節度使
節度使祖宗時非近屬及有大功者不除宣和末節度
使凡六十人議者以爲濫(親王皇子二十六人宗室十一人前宰執二十人大將四)
(人外戚十人宦者恩澤七人)靖康初因中丞陳賓王言九人換授梁
師成朱勔梁方平已罪死而宗室以覃恩建節者十有
四人將帥特拜者二人凡六十二人以俸歲賜計之是
一年費緡錢七十萬也渡江後節度使率不過十幾人
自建炎至嘉泰宰相繼拜者六人(呂忠穆張忠獻虞忠肅皆以勲史會稽王張)
(以舊趙魏公葛文定以恩)執政一人(葉右丞夢得)從官二人而已(張瑞明登楊學)
(使倓)
外戚節度使
國初外戚罕有建節者太祖時杜審進以元舅之尊窮
老才得節度使仁宗用張光佐一時名臣力爭之其後
除拜浸多中興外戚節度使二十有二人孟后姪忠原
鄭后姪孫藻韋后弟淵姪謙讜邢后父煥弟孝陽吳后
弟益姪琚環璹郭后弟師禹夏后弟執中謝后弟淵李
后姪孝友考純韓后曾季祖侂胄父同卿從祖邈徽宗
王貴妃父舜民高宗劉貴妃父懋
恩舊節度使
哲廟以前節度使未有以恩澤除者若王顯張冕軰雖
以舊恩而貴然皆以嘗任省府得之而崇寧後始除郭
天信朱勔二人紹興中曹勛韓公懿乾道中曾覿嘉泰
中姜特立譙金雍皆以攀附恩澤乃參官節度使
宦官節度使
真廟以來宦者官雖尊止於遙郡承宣使而已宣政間
始除童貫楊戩梁師成譚績李穀梁方平等十許人靖
康初政皆貶奪之渡江以來間有爲正任承宣使者慶
元中王德謙已除節度使大臣交奏乃不行德謙亦坐
斥語在時事中
兩鎮三鎮節度使
國朝元臣拜兩鎮節度使者才三人熙寧初韓魏公元
豐中文潞公紹興中吕誠公是也然三公卒辭之渡江
以來諸大將若韓張吴岳楊劉之流率至兩鎮節度
使其得加至三鎮者三人韓蘄王鎮南武安寧國張
循王靖江寧武靖海劉安城王護國寧武保靜舊制
惟婦人封得兼兩國若大長公主及上乳母皇太后娣
妹皇后母之類是也政和中蔡京以明堂成封陳魯國
公辭不拜其後童貫遂封徐豫國公紹興中秦檜以進
書恩亦封秦魏公大臣兼封止此三人而已時京檜卒
辭於是三代及小君皆加兩國之贈乾道末上既立太
子欲加恩於魏邸始封韋夫人為韓魏國夫人親王夫人
兼封亦前所未有(自後恩平王夫人吳興俞夫人及國母卜夫人並用此例)
兩國公主兩國夫人
故事郡主未有兼封者崇寧中上謁濮安懿王祠時王
女惟曹氏婦安康郡主在乃特封安定普寧郡主賜甲
第居之其後未有此比
郡公不着開國字
國朝封爵之制階至奉直大夫職至權侍郎已上遇郊
封縣開國男若從官經恩則累加至某郡開國公若將
相虚邑實封通滿萬戶則封國公而無封郡公者惟宗
室追封則有之(凡宗室贈節度使則追封國公贈承宣使則追封郡公贈觀察防禦使則追)
(封侯也)近歲費戒父以避祖名始詔繋銜權不著開國字亦
前此所未有
執政爲閣學士
故事曾任宰相不爲資政殿學士(蓋降職至大資政止)曾任執政
不爲閣學士(蓋降職至端明止)淳熙中魏丞相(杞)初以端明殿
學士起廢而林樞密(安宅)亦以龍圖閣學士奉祠前是
舊相未有為端明若閣學士以前執政為之則自張天
覺路公弼後惟秦檜之餘黨李文會巫伋等八九人其
執政僅三月餘故用此例
庶官除次對
庶官補外未嘗有除次對紹興初太常少卿蘇遲樞密院
檢詳歐陽懋請外補時方錄用黨人子弟大臣以蘇文
定公之子而歐陽文忠公之孫也皆特除待制而羣論
者以爲言乃改集英殿修撰焉其後少常久次者始除
之其龍圖閣檢詳以下罕有得職名者云
外官除次對
祖宗時自三司使御史中丞翰林學士知制誥之外未
有侍從職事官故邊帥積勞者率以直龍圖閣除天章
閣待制元豐官制後惟實歴權侍郎以上乃得之淳熙
中吳茶馬總程舍人叔達皆自外除待制外除殊命也
趙子直當國言者以爲今賢士大夫往往不樂爲外官
蓋外權太輕雖欲施設而不得騁故也今日之事勢莫
若稍重外重之術必使帥漕總領可以馴致於從官而
後可久任而重可以責事功詔可(紹熙五年十一月戊申)未幾子
直去位亦不克行慶元初楊廷秀始自外祠除文華閣
待制
寄祿分左右
寄祿官分左右此元祐政也紹興初復舉行之淳熙初
宗室善俊者言建官以爲本范純仁偏見孝宗納其說
又去焉今任子雜流惟細轉通直郎奉直中散大夫如
故若帶貼職則超資焉故小京官𤨏廳登第者若遷號
曰平遷兩任或轉三任者看出身人不爲監使當寄祿
可也
中散大夫七樣錦
中散大夫舊謂之十樣錦今不然矣舊身子職官今初
品官耳(初奏通仕郎出官與將仕郎同但以拜命日理服律年月)舊身後許上遺表
推一子恩今减一年磨勘奏薦雖不隔郊然滿兩名有
正法實與其正郎無異其他聽存但虚文謂之七樣錦
可也
减年對實歴磨勘
舊制以恩例减磨勘年者率以四年爲一官故有初改
官人部數綱而徑轉朝奉郎者朝廷患之隆興二年春
始著對使實歴之令及乾道三年郊祀左選奏三百人
右選千七百餘人六年郊祀左選奏補二百餘人而右
選如故蓋以文臣對使實歷故也淳熙中議者請祠官有實
歴者雖遷至員郎以上毋得任子事下秘書省國史院
時鄭少嘉尚書修國史建請京官以上須是歴一任者
乃許任子孫八年正月辛未從之
選人改官額
選人改官舊無定數紹興後多不過九十人少或至五
十人(紹興二年八十八人二十五年六十八人三十年七十四人三十一年五十人)補選及職
事官皆不在數三十二年遂至一百十三人孝宗患之
隆興元年四月詔以百員爲額乾道三年七月又通四
川爲一百二十員七年十月有司請不必限員數奏可
時虞丞相當國也淳熙初上以官冗稍嚴陞改之令於
是六年引見改官不及七十員而補選在焉周馮道爲
吏部尚書七年三月因請以七十員爲額是年四月又
增八十員職事官并引見改官六十五人四川換給一
十五人特旨改官不與焉十三年三月又詔職事官改
官在八十員歲額之外自是歲改京官者僅百員至今
遂爲永制
奏舉京官
奏舉京官祖宗時無定數有其人則舉之太平興國年
間則諸州通判亦得舉京官熙寧中取以爲提舉寔平
官員數元祐中嘗暫復之至紹聖又罷淳熙六年九月
上以歲貢京官數濫命給舍臺諫議之王仲行吕希時
兼給事中乃請六曹寺監(戶部右曹郎官同)歲减舉貢三之一
諸路監司减四之一禮部國子監長貳减三之二前執
政歲减二員知州無縣者歲止一員歲終不除運副而
判官補發者不理為職司奏可慶元元年十一月復詔判
官補發副使狀理爲職司又詔職司狀不得用二紙用
姚察院愈奏也在京選人舊無外路監司薦舉渡江後
詔以六部長貳作職司乾道七年九月罷之惟館學官
通理四考不用舉主改官蓋累聖優賢之意
减舉吏員(館學改官例)
近制選人實歴十二考者减舉主一員先是紹興二十
九年七月勅令所刪定官嘉泰間人滋請歲於改官員
中差减員數以待實歴十考舉主不及格之人庶抑貪
冐而養廉素上命及給舍議之洪景盧章安國言此法
一開則選人不出十餘年坐至京秩乃止隆興初始舉
行之舊舉主須員足乃以其牘上若所舉人物故或罷
免則不計故有得薦牘十餘而不克磨勘者淳熙中始
有遂施放散之令人故以此皆便之(隆興元年三月己酉詔選人十二考)
(無賍私罪者减舉主)
改官須入
初改官人必作令謂之須入紹興中數申嚴之後亦或
廢孝宗在位持之甚嚴慶元初復詔除殿試上三名南
省元外并作邑五年四月又用程察院松言詔大理評
事已改官未歴縣之人並令親民一次己著爲令舊時
補改官人並令其試邑是月陳正言自強請初任未終
之人先注僉判一任方許親民從之自後雖宰相子弟
及殿試甲科等人無有不宰邑者矣
廣南攝官
初祖宗朝以廣南地遠例人不足以資正官故使舉人
兩與荐送者試刑法於漕司以其合格者攝兩路正攝
凡五十人月俸錢十千米二斛滿二年則錫以真命後
又增五十人號曰待次崇觀後又增五十人號曰額外
其注擬皆自漕司建炎初敕歸吏部踰年無願就者吏
部請復歸漕司從之
宫觀使(祠官供給)
近制前宰相見任使相領京祠者並爲宫觀使若在外
則少保以上始得名使相已下提舉宫觀而已至淳熙
初史會稽王以崇信軍節度使開府儀同三司提舉洞
霄宫蓋用此制紹熙初趙衛公以節鉞充醴泉觀察使
家㞐非舊典也近歲葛文定以覃恩除使相亦止提舉
洞霄宫舊祠官無供給政和中蔡京着令庶官降本資
序二本侍從以上不降趙忠簡爲相始除之
功號
功號始唐德宗國朝因之至元豐乃罷中興後加賜者
三人而已韓蘄王(世忠)揚武翊運功臣張魯王(俊)安民
靖難功臣劉安城王(光世)和衆輔國功臣此外惟安南
國王初除及經恩亦加功號
檢校官
檢校官者自唐以來有之凡内職崇班(今修武郎)武臣副使
則以上初除及遇恩皆帶若文臣則樞密宣徽節度使
始帶焉自三公謂太尉(司徒司空)三師僕射常侍尚書至賓
客祭酒凡十餘等元豐改官制武臣承宣使已下皆罷
惟存檢校三公三師以待節度使之久次者政和後改
三公爲三少若武臣累加至檢校少師則拜太尉文臣
累加至檢校少師則拜開府儀同三司安南國王初襲
封加檢校太尉經恩遷檢校太師外蕃刺史州則檢校
太子賓客此外皆不帶云
勲官
勲官自戰國以來有之至唐始以爲虚名國朝循唐制
文臣朝官武臣崇班以上遇恩輒加之由雲騎尉至上
柱國凡十二轉政和中罷淳熙末朝議欲復之以旌有
功如貼之職此後亦不果行今惟安南闍婆占城三國
王始加封上柱國南丹州刺史加武騎尉焉
天聖至嘉泰四選人數
祖宗時内外文武官通一萬三千餘員天聖中兩制兩
省不及三十員京朝官不及二千員三班使臣不及四
千員慶歷中兩制兩省至五十員京朝官二千七百餘
員流内銓選人僅萬計乾道中京朝官已至三四千員
選人已七八千員紹興二年京朝官四千一百五十九
員合四選凡三萬三千一十六員慶元二年京朝官如
紹熙之數選人增至一萬三千六百八十員大使臣六
千五百二十五員小使臣一萬八千七十員通四選凡
四萬二千有竒蓋五年之間所損增止九千餘員可謂
官冗矣嘉泰元年春左選京官以上三千一百三十三
員選人萬五千二百四員大使臣以上六千八百五十
四員校尉以上萬二千六百十六員通四選共三萬七
千八百餘員是五年間所損益僅四千餘員未知何故
堂後官
堂後官謂三省都房錄事也補職及一年改宣教郎五
年滿願出職者與通判十年以上與郡守建炎初年李
伯紀爲相建請堂吏出職者止與通判從之迄今不改
省部樞密使吏額
尚書省吏額二百四人(正額都事主事令史書令史守當官共七十四人守闕一百三)
(十人分房十有四)中書門下省吏額二百三十八人(正額錄事已下八十)
(八人守闕一百五十人中書六分門下省四房分十有三)樞密院吏額三百二十七
人(副承旨主事令史書令史共一百二十七人守闕貼房二百人)尚書六曹吏額九百
二十人(主事令史書令史守當官四房共四百九十五人正貼司私名楷書法司四等共四百二十五)
(人吏部七司三百五十九戶部五司二百八十八禮部四司五十六兵部四司一百三十五刑部四司六十三)
(工部四司一十九)建炎初上幸淮甸三省吏至揚州者二百五
十八人而已詔皆遷一官其後滋益三年乃命有司立
額
州縣吏額
紹興末州縣吏額猥多二十六年八月楊中丞(鵬舉)請省
之以寬民力事下諸路常平司時浙東七州吏額四千
人提舉官趙公稱首奏損其半他路率如此然今州縣
吏額雖减而私名往往十倍於正數民甚苦之
建炎雜記甲集卷十二
