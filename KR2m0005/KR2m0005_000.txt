建炎雜記甲集政書類一(通制之屬)
提要
(臣)等謹案建炎雜記四十卷宋李心傳撰心
傳有建炎以來繫年要錄已著錄心傳長於
史學凡朝章國典多所諳習是書取南渡以
後事跡分門編類甲集二十卷分上德郊廟
典禮制作朝事時事故事雜事官制取士財
賦兵馬邊防十三門乙集二十卷少郊廟一
門而末卷别出邊事亦十三門每門各分子
目雖以雜記為名其體例實同會要蓋與建
炎以來繫年要錄互相經緯者也周密齊東
野語嘗論所載趙師睪犬吠乃鄭斗所造以
報撻武學士之憤許及之曲膝費士寅狗竇
亦皆不得志報私讐者撰就醜詆韓侂胄僭
逆之類悉無其實云云蓋掇拾羣言失真者
固亦不免然於高孝光寧四朝禮樂刑政之
大以及職官科舉兵農食貨無不該具首尾
完贍多有馬端臨文獻通考章俊卿山堂考
索及宋史諸志所未載故通考稱為南渡以
來野史之最詳者王士禎居易錄亦稱其大
綱細目粲然悉備為史家之巨擘言宋事者
當必於是有徵焉其書在宋有成都辛氏刊
本并冠以國史本傳暨宣取繫年要錄指揮
數通今惟寫本僅存案張端義貴耳三集序
稱心傳告以朝野雜記丁戊二集將成則是
書尚不止於甲乙二集而書錄解題及宋史
本傳均未之及殆以晚年所輯書雖成而未
出故世不得見歟乾隆四十六年八月恭校
上
總纂官(臣)紀昀(臣)陸錫熊(臣)孫士毅
總校官(臣)陸費墀
