通鑑地理通釋卷十二宋王應麟撰
三國形勢攷下
吳之亡雖後於蜀而其亡國之兆已在於蜀亡之時蓋
吳居東蜀居西東西之勢相為脣齒孫權之與昭烈氣
雖不相下而實相資故權以荆州借蜀而蜀亦結好於
權終老瞞之生不敢窺吳蜀惜乎昭烈纔得荆州而孫
權即擒關羽其後魏師之入蜀不能求救於吳而吳亦
坐視蜀之亡徘徊於夀春沔中而莫能勇於救蜀是以
蜀亡而吳亦從之
吳重鎮(十鎮)
通典吳以建平西陵樂鄉南郡巴丘夏口武昌皖城牛
渚圻濡須塢並為重鎮(郡縣志十鎮並為重鎮)其後得沔口邾城
廣陵胡文定公設險論曰地有常險則守亦有常勢當
孫氏時上流爭襄陽而不得故以良將守南郡與夷陵
下流爭淮南而不得故以大衆築東興與皖口中流爭
安陸而不得故以三萬勁卒戍邾城
建平
通典歸州漢屬南郡吳置建平郡(在秭歸縣)以為重鎮其
地險固晉王濬自蜀㳂流伐吳吳守將吾彥請建平
增兵若建平不下晉師終不敢過即秭歸縣界太清
鎮在縣東南八十五里吳置以備蜀號吳城居三峽
要衝塞山蠻之路隋於此置鎮(楚熊繹初都丹陽今縣東南七里故城是)
(也古䕫子國城在郡東二十里)陸抗曰西陵建平國之蕃表既處下
流受敵二境晉志蜀分南郡立宜都郡後屬吳孫休
分宜都立建平郡(水經注宜都郡治在夷道縣東四百步故城陸遜所築為二江之會)
西陵峽口
通典峽州楚夷陵漢屬南郡魏武置臨江郡蜀改為
宜都吳黃武元年破蜀改夷陵為西陵常為重鎮陸
遜曰夷陵要害國之關限若失之則荆州可憂陸抗
曰西陵國之西門唐為峽州扼三峽之口西通蜀江
(夷陵縣有夷山故城在縣西北吳之西陵晉復改為夷陵巴山縣古扞關楚王南拒蜀處宜都縣有荆門)
(虎牙二山狼尾灘)輿地廣記郡城陸抗所築郡縣志陸遜為
宜都守鎮此蜀來伐大破之後陸抗鎮焉西陵峽山
在夷陵西北二十五里陸遜破蜀還屯夷陵守峽口
以備蜀即此荆州記曰自縣泝江二十里入峽口名
為西陵峽長二十里層巖萬仞所謂三峽即其一也
或曰巴東自有三峽此即峽口也州城陸抗之壘也
水經注夷水逕宜都北東入大江江水東逕黃牛山
又東逕西陵峽又東逕陸抗故城北注云宜都記曰
自黃牛灘東入西陵界至峽口百許里山水紆曲(三峽)
(廣溪峽巫峽西陵峽也廣溪為三峽之首昔禹鑿以通江所謂巴東之峽東至西陵七百里巫峽因山為)
(名瞿塘峽在䕫州奉節縣東三里不在三峽之數自三峽七百里中兩岸連山略無闕處重巖疊障隠天)
(蔽日)吳紀涉曰自西陵以至江都五千七百里疆界雖
遠其險要必爭之地不過數四胡文定公曰湖北要
會在荆峽故劉表時軍資寓江陵先主時重兵屯油
江口關羽孫權則併力爭南郡陸抗父子則協規守
宜都晉大司馬温及其弟沖則保據渚宫與上明此
皆荆峽封境也(辨亡論陸公以偏師三萬北拒東坑注東坑在西陵步闡城東北長十餘)
(里陸抗所築之城在東坑上當闡城之北其迹並存荆州圖記夷陵縣南對岸有陸抗故城周迴十里三)
(百四十步即山為墉四面天險)
樂鄉
通典樂鄉城在江陵府松滋縣東七十里吳建衡三
年陸抗所築後朱然修之戍焉然子績為樂鄉督陸
抗傳永安二年都督西陵建衡二年都督信陵西陵
夷道樂鄉公安諸軍事治樂鄉晉庾翼請據樂鄉廣
農稸穀以伺二寇之釁王述曰彼去武昌千有餘里
江渚有虞不相接救(水經江水又逕孱陵縣之樂鄉城北注云陸抗所築)通典
馬頭故戍城在公安縣西北六十里陸抗所屯以北
對江津與羊祜相拒水經注江津或南對馬頭岸
南郡
通典今江陵府吳將張咸伍延守之郡縣志吳克荆
州吕蒙及朱然陸遜相繼守之晉平吳改為南平郡
治江安(今公安縣)尋復為南郡羊祜杜預繼治荆州或鎮
襄陽或鎮江陵東晉王忱始於江陵營城府此後常
以江陵為州治唐上元元年改荆州為江陵府自東
晉以後居建業以揚州為京師根本荆州為上流重
鎮比周之分陜焉渚宫楚别宫今州所治即其地何
承天曰吳城江陵移入南岸周瑜領南郡太守屯據
江陵南齊州郡志漢中平末荆州刺史王睿始治江
陵吳時西陵督鎮之晉平吳以為刺史治陶侃為刺
史治沌口王敦治武昌其後或還江陵或在夏口桓
温平蜀治江陵桓沖避居上明頓陸遜樂鄉城上四
十餘里以接近三峽無西疆之虞故重戍江南輕戍
江北後復得襄陽太元十四年王忱還江陵(江陵去襄陽步)
(道五百勢同脣齒)江左大鎮莫過荆揚(稱荆州為陜西)胡氏曰孫皓
之季慮不及遠徹南郡之備專意下流於是杜預王
濬一舉取之(何充謂荆楚國之西門得之則中原可定失之則社稷可憂宋武帝以荆州居)
(上流之重資實兵甲居朝廷之半故以諸子居之不以屬人水經注秦以漢南地置南郡周書曰南國名)
(也南氏有二臣爭權君弗能制南氏用分為二南國按韓嬰敘詩云其地在南郡南陽之間吕氏春秋所)
(謂禹自塗山南省南土是郡取名焉)
巴丘
通典今岳州吳為重鎮魯肅萬彧屯於此東晉使陶
侃鎮守郡縣志岳州巴陵縣本漢下雋縣之巴丘地
(下雋屬長沙故城在今蒲圻縣界)吳初巴丘置大屯戍使魯肅守之
蜀志曰西增白帝之兵東益巴丘之戍巴陵城對三
江口(岷江為西江澧江為中江湘江為南江)巴丘湖又名青草湖在縣
南七十九里(周迴二百六十五里俗云即古雲夢澤)水經注巴丘山在
湘水右岸山有巴陵故城本吳之巴丘邸閣城也晉
立巴陵縣於此宋立巴陵郡陶侃以江陵偏遠移鎮
巴陵
夏口
南齊志夏口吳置督將為魯口屯對魯山岸因為名
晉永嘉中荆州刺史山簡自襄陽奔夏口庾翼為荆
州治夏口並依地嶮也太元中桓沖移鎮上明上表
言江州刺史桓嗣宜進屯夏口據上下之中於事為
便義熙元年劉毅以為夏口二州之中地居形要控
接湘川邊帶溳沔請荆州刺史劉道規鎮夏口六年
自臨鄣徙治夏口城據黃鵠磯邊江峻險樓櫓高危
瞰臨沔漢郡縣志鄂州春秋時謂之夏汭漢為沙羡
之東境(吳錄黃祖為江夏太守始於沙羡置屯)自後漢末謂之夏口亦
名魯口為吳之要害常以重兵鎮之(周瑜請精兵進住夏口)魏
司馬懿曰夏口東關敵之心喉東晉孝武時桓石仁
屯守宋孝武分荆湘江三州之八郡為郢州以分上
流之勢(鎮江口)隋平陳改為鄂州州城本夏口城吳黃
武二年城江夏以安屯戍地也城西臨大江西角因
磯為樓名黃鶴樓吳魯肅為夏口督晉地理志沙羡
有夏口對沔口有津吳志赤烏二年城沙羡(江夏縣本漢沙)
(羡縣地)括地志漢水始欲出大江為夏口又為沔口輿
地廣記按水經注夏水本江之别出自江陵縣東南
流又東過華容縣南(今石首縣)又東至雲杜縣(今復州沔陽縣)入
沔謂之賭口冬竭夏流故曰夏水自賭口下沔水通
兼夏口而南至魯山下會于江在今江夏縣西通典
建安十三年孫權克黃祖後置兵鎮即今鄂州水經
沔水南至江夏沙羡縣北南入于江注庾仲雍曰夏
口一曰沔口江水東至華容縣西夏水出焉注船官
浦東即黃鵠山東北對夏口城孫權所築也依山傍
江對岸則入沔津故城以夏口為名亦沙羡縣治(按水)
(北曰汭則夏汭者江北之夏口左傳注漢水曲入江處)何尚之云夏口在荆江
之中正對沔口後漢劉表傳注夏口即今鄂州宋元
徽元年夏口闕鎮以其地居潯陽上流欲使腹心居
之齊劉懷珍曰夏口兵衝要地宜得其人薛氏曰夏
口南臨大山三方阻水漢陽以北限隔陂湖虜出上
蔡則武昌夏口當其衝
陸口
魯肅吕蒙屯陸口(陸遜代蒙至陸口吕岱還陸口)在鄂州蒲圻縣南
寰宇記云即陸溪口也(魯肅為漢昌太守漢昌岳州平江縣吳曰吳昌)水經
注練浦東合練口江浦也南直練洲江之右岸得蒲
磯口即陸口也水出下雋縣西三山溪其水東逕陸
城北又逕下雋縣北北對金城吳將陸渙所屯也陸
水又入蒲圻縣北逕吕蒙城西昔孫權征長沙零桂
所鎮也陸水右逕蒲磯山北入大江北對蒲圻洲即
蒲圻縣治也白沙口一名沙屯南直蒲圻洲水北入
百餘里吳所屯也(建安十九年孫權遣吕蒙取長沙零陵桂陽三郡使魯肅屯巴丘以)
(禦關羽權住陸口為諸軍節度)郡縣志吕蒙城在鄂州蒲圻縣西南
八十里定荆州於此鎮守(本沙羡地吳分立蒲圻縣本屬長沙郡隋屬鄂州)
武昌
通典建安二十五年吳城武昌陸遜諸葛恪滕牧鎮
守今鄂州武昌縣東晉謝尚庾翼屯守於此郡縣志
武昌縣舊名鄂(本楚熊渠封中子紅於此稱王楚辭乘鄂渚而反顧)漢以為縣
屬江夏郡吳以下雉潯陽陽新柴桑沙羡武昌六縣
為武昌郡黃武初自建業徙都(還都建業)故都城在縣東
一里餘本漢將灌嬰所築晉陶侃温嶠桓温為刺史
並治其地(嘉定十五年以武昌縣置夀昌軍)晉志武昌郡領縣七有
沙羡鄂武昌三縣(沙羡今鄂州也武昌故東鄂今州東北八十里武昌山在縣南百九)
(十里鄂縣有新興鐵官蓋東近興國軍界非今之鄂州也宋志江夏郡治夏口而鄂縣隷武昌郡吳改鄂)
(為武昌晉太康元年復立鄂縣而武昌如故隋廢鄂縣入武昌)水經注孫權改鄂曰
武昌鄂縣徙治於袁山東又立為江夏郡分建業之
民千家以益之黃龍元年權遷都建業以陸遜輔太
子鎮武昌孫皓亦都之皓還東令滕牧守之晉永平
中始置江州傅綜為刺史治此城後庾亮之所鎮也
今武昌郡治城南有袁山即樊山也晉王述曰武昌
實是江東鎮戍之中非但扞禦上流而已急緩赴告
駿奔不難(晉伐吳使王戎襲武昌)薛氏曰武昌乃吳建都而王
陶温庾之所為督府者其地襟帶江沔依阻湖山左
控廬淝右連襄漢南北二塗有如繩直胡人南牧嘗
出此以襲豫章張魏公曰鄂州城東通武昌樊口昔
孫權移都武昌以拒魏師渡江而西接連川陜中原
聲援絡繹可通
下雉陽新
下雉漢屬江夏伍被謂淮南王安曰守下雉之城絶
豫章之口郡縣志下雉故縣在永興縣東南一百四
十里(永興本鄂縣)陽新吳分鄂縣立(隋開皇九年改富川十八年改永興今興)
(國軍)水經注江之右岸富水注之水出陽新縣之青湓
山(淮南李神福曰永興大縣饋運所仰)
潯陽柴桑
潯陽漢屬廬江通典漢舊縣在江北蘄州界晉温嶠
移於江州柴桑漢屬豫章晉志有湓口關隋廢改名
湓城唐復改潯陽通典潯陽縣南楚城驛即舊柴桑
縣也郡縣志柴桑故城在江州潯陽縣(今德化縣)西南二
十里
皖城皖口
郡縣志舒州(今安慶府)春秋時皖國(咎繇之後)漢為皖縣屬廬
江三國初屬魏孫權征皖克之(按吳志孫策與周瑜襲皖城克之)後
為重鎮令諸葛恪屯戍之(曹公恐江濱郡縣為權所略令内移民轉相驚自廬)
(江九江蘄春廣陵戸十餘萬皆東渡江江西遂虚合肥以南惟有皖城建安十九年權征皖城克之正始)
(二年權遣恪屯皖城以伺邊隟四年司馬懿攻皖恪退屯柴桑)懷寧縣本漢皖縣皖
山在縣西十里皖水西北自夀州霍山縣流經縣北
二里又東南流二百四十里入大江謂之皖口(九域志懷)
(寧縣有皖口鎮)吳塘陂在縣西二十里皖水所注曹公遣朱
光為廬江太守屯皖大開稻田吕蒙言皖地肥美若
一收熟彼衆必增於是征皖破之(此塘即朱光所開也薛氏曰吳陂堰)
(皖水朱光吕蒙所爭皖屯也晉咸寧四年吳人大佃皖城王渾遣應綽破之同安志城居皖水之北遂號)
(皖城諸葛恪傳乞率衆佃廬江皖口因輕兵襲舒)
牛渚圻
郡國志秣陵南有牛渚孫策攻劉繇牛渚營周瑜出
備牛渚通典當塗縣(今太平州)有牛渚圻亦謂之采石(輿地)
(志牛渚山北謂之采石)吳為重鎮孫皓時以何植為牛渚督(晉師)
(來伐遣王渾向牛渚)郡縣志當塗縣本漢丹陽縣地(當塗本屬九江故城)
(在濠州鍾離縣西十七里塗山在夀春縣東北以塗山為邑名晉分丹陽置于湖縣成帝時以江北當塗)
(縣流人過江在于湖者僑立當塗縣)牛渚山在縣北三十五里(山突出江中謂)
(之牛渚圻津渡處也秦始皇東巡會稽道由丹陽至錢塘即從此渡也)晉謝尚鎮於此
采石戍在縣西北三十五里西接烏江北連建業城
在牛渚山上與和州横江渡相對隋師伐陳賀若弼
從此渡(隋平陳置貞觀初改鎮為戍)博望山在縣西三十五里與
和州對岸江西岸曰梁山在歴陽縣南七十里(兩山相望)
(如門俗謂天門山)山上皆有却月城宋王玄謨所築六代於
此屯兵扞禦(王濬伐吳宿于牛渚部分明日前至三山)水經注牛渚在姑
孰烏江兩縣界中(西采石在和州歴陽縣東二十里)胡氏曰昔人謂
大江天所以限南北而陸抗乃曰此守國末務非智
者所先何也杜預嘗襲樂鄉矣胡奮嘗入夏口矣賀
若弼嘗濟廣陵矣曹彬嘗渡采石矣則其險信未足
恃也雖未足恃然魏武困於居巢曹丕困于濡須拓
跋困于瓜洲苻堅困於淝水皆不得渡則其險亦未
可弃也設險以得人為本保險以智計為先人勝險
為上險勝人為下人與險均纔得中策張氏曰前世
南北戰爭之際魏軍嘗至瓜步矣石季龍掠騎嘗至
歴陽矣石勒寇豫州至江而還此皆限於江而不得
騁者也周瑜謂捨鞍馬事舟楫非彼所長赤壁之役
果有成功至於羊祜之言則以南人所長惟在水戰
一入其境長江非復所用有如瑜者為用則祜之言
謂之不然可也無如瑜者為用則祐之言不可不察
也州縣一也有最為要害者津渡一也有最宜備豫
者苻堅自項城來夀陽孫恩自廣陵趨石頭王敦渡
竹格蘇峻濟横江侯景渡采石考前世盜賊與夫南
北用兵由夀陽歴陽來者十之七由横江采石渡者
三之二至於據上流之勢以窺江左者尚未論也吳
氏曰大江之南上自荆岳下至常潤不過十郡十郡
之間其要不過七渡上流最緊者三荆南之公安石
首岳之北津中流最緊者二鄂之武昌太平之采石
下流最緊者二建康之宣化鎮江之瓜州(葉氏曰㳂江控扼要)
(地有三太平州之采石渡建康府之馬家渡宣化渡采石江闊而險馬家渡江狹而平兩處相去六十里)
(皆與和州對岸)
濡須塢濡須口
通典和州歴陽縣西南一百八十里有濡須水建安
十七年孫權築塢於此以拒曹公周泰朱桓皆為守
將(二十一年曹公自來攻圍吳黃武二年魏軍又攻不拔)郡縣志濡須塢在和
州含山縣西南二百十里濡須水源出巢縣西(今無為軍)
(縣)巢湖亦謂之馬尾溝東流經亞父山又東南流注
于江建安十八年曹公至濡須與孫權相拒月餘權
乘輕舟從濡須口入偃月塢在巢縣東南二百八里
濡須水口初吕蒙守濡須聞曹公將來夾水築塢形
如偃月故以為名按濡水與和州含山縣分中流為
界(建安中曹公軍居巢孫權在濡須口築城拒守魏又遣曹仁張遼等屯居巢後屬吳朱桓代周泰為)
(濡須督朱然備大塢及三關屯)濡須山在含山縣西南七十五里與
無為軍七寶山對峙中為石梁鑿石通水山川險阻
吳魏必爭之地吳據其北築塢(濡須水即濡須山東關之水也)水經
注江水自濡須口又東左會柵口柵水又東南流注
于大江謂之柵口水輿地志柵江口古濡須口也吳
魏相持於此吳築兩城於北岸魏置柵於南岸(今柵江裕)
(溪當利三處皆為南北衝要柵江在歴陽縣西南一百五十里與無為軍分界)真氏曰按宋
書塢小障也(孫氏之保江左邾城雖小猶屯三萬人自古立國東南以兩淮為根本)周
氏曰魏之重鎮在合肥孫氏既夾濡須而立塢矣又
隄東興以遏東湖又堰涂塘以塞北道然總之不過
於合肥巢縣之左右力遏魏人之東而已魏不能過
濡須一步則建鄴可以奠枕故孫氏之為守易葉氏
曰自古保江必先固淮曹操不能越濡須苻堅不能
出渦口魏太武不能窺瓜步周世宗不能有夀春皆
以我先得淮也王氏曰三國鼎立南北瓜分之際兩
淮間常為天下戰場孫仲謀立塢濡須曹操先計後
戰不能爭也謝幼度師于淝上苻堅擁衆山立不能
抗也沈璞守一盱眙佛狸傾國南向往復再攻其城
不能下也吳氏曰吳據荆揚盡長江所極而有之而
夀陽合肥蘄春皆為魏境吳不敢涉淮以取魏而魏
不敢絶江以取吳蓋其輕重強弱足以相攻拒也故
魏人攻濡須吳必傾國以爭之吳人攻合肥魏必力
戰以拒之終吳之世曾不得淮南寸地故卒無以抗
魏及魏已下蜀經略上流屯夀春出廣陵則吳以亡
矣(宋何承天曰曹孫之霸才均智侔江淮之間不居者數百里濡須之戍家停羨溪濡須在歴陽郡南)
(百八十里羨溪在其東三十里)
東興東關巢湖
郡縣志巢湖在巢縣(今無為軍)西五十里周迴五百里南
出於東關口東關口縣東南四十里接巢湖在西北
至合肥界東南有石渠鑿山通水是名關口相傳云
夏禹所鑿一號東興(唐志巢縣東南四十里有故東關)今其地高峻
險狹實守扼之所故天下有事是必爭之地吳魏相
持於此吳築城魏亦對岸置柵嘉平四年諸葛恪於
東關作大隄遏巢湖左右依山俠築兩城使全端留
略守之魏遣諸葛誕胡遵圍東關將壞其堤恪大破
之(東關又在和州含山縣西九十里)巢湖亦名焦湖在廬州合肥縣
東南六十四里本居巢縣地後陷為湖今與巢縣廬
江分湖為界(後漢紀作漅元魏任城王澄表稱蕭衍頻斷東關欲令漅湖泛溢以灌淮南諸)
(戍)諸葛武侯曰曹操四越巢湖不成張魏公曰巢河
之水上通焦湖濡須正扼其衝東西兩關又從而輔
翼之餽舟難通故雖有十萬之師未能寇大江薛氏
曰西自皖東至揚多斷流為阻故自前世征役舟師
皆出東道如吳邗溝魏廣陵周鸛河等率資&KR0739;水之
利南北所通行也惟廬夀一路陸有東關濡須硤石
之阨重以陂水之限最為險要(東關恃東興塘濡須恃濡須水硤石蔽皖)
(紹興十一年劉錡至東關見其地負山面水乃引兵據之以遏邊衝)
邾城
通典今黃州東西界臨江與武昌相對郡縣志故邾
城在黃州黃岡縣東南一百二十里古邾國也(後為楚所)
(滅漢以為縣屬江夏郡)吳克邾城使陸遜以三萬人城而守之
(赤烏四年八月陸遜城邾)晉陶侃傳議者以武昌北岸有邾城宜
分兵鎮之侃曰我所以設險禦寇正以長江耳邾城
隔在江北内無所倚外接羣夷必引寇虜自吳時此
城乃三萬兵守今縱有兵守之亦何益於江南後庾
亮以毛寶戍之果敗真氏曰今蘄舒黃三州之北有
大山緜亘八百里俗呼為西山邾城在山之南東晉
時密迫羣夷所以不可置戍與今不同葉氏曰孫氏
以江北守江而不以江南守江楊氏曰固國者以江
而不以淮固江者以淮而不以江薛氏曰淮東之地
沮澤多而丘陵少淮西山澤相半無水隔者獨邾城
白沙戍入武昌及六安舒城走南硤二路耳胡氏曰
自古未有欲守長江而不保淮甸者淮甸者國之脣
江南者國之齒(唐氏曰曹公以數十萬再至居巢逡巡而不能進諸葛誕以步騎七萬失)
(利而退以濡須東興之扼其吭也)
安陸
水經注安陸城故鄖城也因岡為墉漢屬江夏(今德安府)
郡縣志安陸縣城三重西枕溳水故清發水也西北
自隨州流入注于沔謂之溳口春秋吳敗楚柏舉及
清發是也雲夢澤在縣南五十里晉庾翼欲北伐上
疏移鎮安陸胡文定公曰欲固中流必以重兵鎮安
陸薛氏曰北接隨唐東横南鄂西接荆郢亦江漢間
一都會也(陪尾山在安陸縣今曰横尾山)
沔口
漢入江處謂之沔口魏吳皆以為重鎮(見前)薛氏曰
上游糧餉由沔而達襄郢由溳而入安隨
廣陵
見前
涂中涂塘
郡縣志滁州漢全椒縣地(通典齊志南譙郡隋改滁州)晉琅邪王
伷出滁中即此地吳赤烏十三年作堂邑涂塘以淹
北道(涂水名音除)漢堂邑縣屬臨淮後漢屬廣陵九域志
真州六和縣楚之棠邑也堂邑涂塘即此今名瓦梁
河晉咸和元年議欲作涂塘以遏胡寇祖約曰是棄
我也太元四年謝石帥舟師屯涂中(滁水在全椒縣南六十里源出)
(廬州梁縣東流經滁及六合縣至瓜步入于大江滁河在和州歴陽縣北六十里)薛氏曰滁
和州六合間有涂塘吳赤烏中遣兵十萬斷涂作塘
南唐於滁水上立清流關瓦梁堰有東西瓦梁城晉
置秦郡治六合周顯德三年南唐何延錫建言六合
西二十五里有堰曰瓦梁水曰滁河由河而上數百
里鉅細駢比合五十四流輻湊吳堰中闕横斷羣山
回環不止魚三州氓海四百里其實據天經而絶地
緯之要者功未就而罷景德元年毁之(瓦梁堰即涂塘也是塞滁)
(水以為塘堰隋志六合縣後齊置瓦梁郡)何氏曰晉之取吳二十萬耳而
所出之道六隋之取陳五十萬耳而所出之道八所
出之道多則彼之受敵者衆(吳西不得蜀北不得淮北齊於秦郡置秦州)
(州前江浦通涂水齊人以大木為柵於水中秦州即六合縣)朱氏(黼)曰吳大帝築
堂邑涂塘以淹北道王凌表請攻討而司馬懿不許
諸葛恪一城東興以遏巢湖而魏之二將數十萬之
衆皆覆没於隄下則堰水以固圉未為非策也唐氏
曰自古天下裂為南北其得失皆在淮南晉元帝渡
江迄于陳抗對北虜者五代得淮南也楊行密割據
迄于李氏不賓中國者三姓得淮南也吳不得淮南
而鄧艾理之故吳并於晉陳不得淮南而賀若弼理
之故陳并於隋南得淮則足以拒北北得淮則南不
能自保矣劉氏(季裴)曰自古守淮莫難於謝玄又莫
難於楊行密淝水之役謝玄以八千人當苻堅九十
萬之衆清口之役楊行密以三萬人當朱全忠八州
之師衆寡殊絶而卒以勝者扼淮以拒敵而不延敵
以入淮也孫仲謀以江守江行密以淮守淮晉人以
淮守江薛氏曰孫氏割據作涂中東興塘以淹北道
南朝瓦梁城塞後湖為淵障蔽長江號稱北海大抵
淮東之地沮澤多而丘陵少淮西山澤相半無水隔
者獨邾城白沙戍入武昌及六安舒城走南硤二路
耳古人多於川澤之地立塘&KR0739;以遏水溉田在孫氏
時盡罷縣邑治以屯田都尉自劉馥鄧艾之後大田
淮南迨南北朝增飭彌廣今舒州有吳陂堰(朱光吕蒙所爭)
(皖屯也陂堰皖水)廬江有七門堰(劉馥斷龍舒水作)巢縣有東興塘
(諸葛恪作遏巢湖水)滁和州六合間有涂塘(吳赤烏中遣兵十萬斷滁作塘於其)
(上源今梁縣界置滁陽城晉以為南梁郡南唐於滁水上立清流關)瓦梁堰(有東西瓦梁城晉置)
(秦郡而治六合周顯德三年南唐何延錫建言堰五十四流不止魚三州氓海四百里其實据天經絶地)
(緯功未就而罷景德元年毁之)天長有石梁堰(源出滁州入高郵為樊梁溪梁置涇州)
高郵有白馬塘(唐阻三阿溪謝玄破都顏俱難李孝逸破李敬業處)揚州有召
伯埭(謝安堰艾陵湖作新城在其上)裘塘屯(齊高帝建武五年遏艾陵湖立)楚州有
石鼈塘(鄧艾作荀羨復屯)射陂(漢舊陂)洪澤陂(唐大歷二年與射陽湖並置官)
(屯射陽湖即射陂也)淮陰有白水屯盱眙有破釜塘(鄧艾立白水塘與破)
(釜相連開八水門大業末破釜塘壞水入淮白水亦涸)安豐有芍陂(即孫叔敖所作期思)
(陂漢王景魏劉馥鄧艾齊桓崇祖皆修復之首受渒水西自六安北界騶虞石東自濠州之南横石水皆)
(入焉灌田萬頃)固始有茹陂(劉馥作)是皆古人屯田遏水之迹
其餘不可詳記大要六安以東有芍陂之險鍾離以
東無非湖濁之地西自皖東至揚則多斷流為阻故
自前世征役舟師皆出東道如吳邗溝魏廣陵周鸛
河等率資&KR0739;水之利南北所通行也惟廬夀一路陸
有東關濡須硤石之阨重以陂水之艱(東關恃東興塘濡須恃濡)
(須水硤石蔽皖淮南有兩硤石此桐城南硤也夀春硤石在淮水上)最為險要然聞芍
陂可以灌夀淝水可以灌廬南唐何敬洙嘗復諸塘
不克
通鑑地理通釋卷十二
