通鑑地理通釋卷四宋王應麟撰
歷代都邑攷
明王奉若天道建邦設都商邑翼翼四方之極作都邑
攷
宓羲都
帝王世紀宓羲都陳春秋傳陳大皞之虛也今陳州(淮寧)
(府)宛丘縣(稽古錄都宛丘)
神農都
世紀神農氏亦都陳又營曲阜(曲阜在魯城中委曲長七八里)故春秋
稱魯大庭氏之庫今兖州(襲慶府)仙源縣(大庭氏古國在城内魯於其處)
(作庫)
黃帝都
史記黃帝邑於涿鹿之阿括地志涿鹿山在媯州懷戎
縣東南五十里涿鹿城在山側故城在州東南五十里
本黃帝所都也世紀黃帝都涿鹿於周官幽州之域在
漢為上谷(世本云涿鹿在彭城然則上谷本名彭城武經總要涿州古涿鹿之野漢置涿郡)今
上谷有涿鹿縣及蚩尤城阪泉(括地志阪泉今名黃帝泉在媯州懷戎縣東五)
(十六里出五里至涿鹿東北與涿水合晉太康地志云涿鹿城東一里有阪泉上有黃帝祠)或曰黃
帝都有熊今河南新鄭是也(今鄭州新鄭縣)
少昊都
世紀少昊氏自窮桑登位(外紀少皞青陽居江水邑于窮桑)春秋傳曰
遂濟窮桑在魯北(賈逵曰處窮桑以登為帝故天下號之曰窮桑盖未為帝居魯北既而為)
(帝乃居魯)登帝位後徙曲阜於周為魯周以封伯禽春秋傳
曰命伯禽而封於少皞之虛(注曲阜也在魯城内劉公幹魯都賦昔大庭氏肇建)
(厥居少昊受命亦都兹焉水經注曲阜少昊之墟有大庭氏之庫魯都賦曰戢武器於有炎之庫放戎馬於巨)
(野之坰國或云金天號)
顓帝都
世紀顓頊氏自窮桑徙帝丘於周為衛春秋傳曰衛顓
頊之虛也謂之帝丘今東郡濮陽是也濮陽故城在今
澶州(開德府)濮陽縣東(唐高宗封泰山次濮陽問此謂帝丘何也許敬宗曰昔帝顓頊始居)
(此地以王天下其後夏后相因之為寒浞所滅後昆吾氏因之而為夏伯昆吾既衰湯滅之至春秋時衛成公)
(自楚丘徙居之左氏稱相奪予享以舊地也由顓頊所居故曰帝丘通志顓帝都高陽皇覽顓頊冢在東郡濮)
(陽頓丘城門廣陽里中)通典棘城即顓頊之墟在營州柳城東南
一百七十里(晉載記慕容廆以大棘城即帝顓頊之墟也乃移居之)郡縣志高陽
故城在汴州雍丘縣西南二十九里(顓頊佐少昊有功受封此邑外紀顓)
(頊都衛故為帝丘後徙高陽稱高陽氏)
帝嚳都
世紀帝嚳都亳今河南偃師是也(通志高辛氏故都亦謂高辛史記正義高)
(陽高辛所興地名)書序湯始居亳從先王居注契父帝嚳都亳
括地志亳邑故城在洛州偃師縣西十四里本帝嚳之
墟商湯之都也(輿地廣記河南府偃師縣帝嚳所都亦古亳邑也商有三亳成湯居西亳此即)
(一也周武王欲示休戎之意名曰偃師)
帝堯都
世紀帝堯始封於唐今中山唐縣是也堯山在焉(郡縣志定)
(州唐縣古唐侯國堯初封於此今定州北有故唐城)唐水在西北入唐河(南有望都縣山)
(即堯母慶都之所居也相去五十里都山一名亘山北登堯山南望都山故名縣曰望都地理志堯山在唐縣)
(南張晏以堯山在唐東北望都北史記堯作游成陽正義濮州雷澤縣是)後又徙晉陽今太
原縣也於周在并州之域(通志今平定軍有古晉陽城是其地)及為天子
都平陽於詩風為唐國武王子叔虞封焉季札聞唐之
歌曰思深哉其有陶唐氏之遺民乎括地志今晉州所
治平陽故城是也(輿地廣記晉州臨汾縣本平陽隋改平陽河水一名晉水韋昭云陶唐皆)
(國名或曰堯先居陶後居唐陶今廣濟軍定陶縣唐今中山府唐縣猶有唐城存焉或曰唐城在絳州翼城西)
(二里括地志定州唐縣堯後所封漢書音義唐今河東永安去晉四百里即彘也詩譜曰唐帝堯舊都之地今)
(曰太原晉陽堯始居此後遷河東平陽)書惟彼陶唐有此冀方(正義堯都平陽舜都)
(蒲坂禹都安邑相去不盈二百皆在冀州通志曰自開闢以來皆河南建都雖黃帝之都堯舜禹之都於今皆)
(為河北在昔皆為河南大河故道自碣石入海碣石今平州也所以幽薊之邦冀幷之壤皆為河南地周定王)
(五年以後河道堙塞漸移南流至漢元光三年徙從頓丘入渤海渤海今濱滄間也李氏曰堯舜都冀地壤最)
(闊今之邊境各在其内)
帝舜都
史記舜耕歷山(書帝初于歷山往于田郡國志河東蒲坂有雷首山注縣南二十里有歷山舜)
(所耕處括地志蒲州河中府河東縣雷首山亦名歷山南有舜井又越州餘姚縣有歷山舜井濮州雷澤縣有)
(歷山舜井又有姚墟云生舜處也媯州外城中有舜井城北有歷山皆云舜所耕處未詳也南豐曾氏曰鄭康)
(成釋歷山在河東世之好事者因媯水出於雷首遷就附益謂歷山為雷首之别號不攷其實矣孟子謂舜東)
(夷之人則陶漁在濟陰作什器在魯東門就時在衛耕歷山在齊皆東方之地合於孟子圖記謂齊之南山為)
(歷山舜所耕處故其城名歷城今濟南府)漁雷澤(括地志雷夏澤在濮州雷澤縣郭外西北鄭康成云)
(在濟陰地理志禹貢雷澤在濟陰成陽縣西北墨子曰舜漁於濩澤通典澤州陽城縣有濩澤水)陶河
濱(皇甫謐曰濟陰定陶西南陶丘亭是也今廣濟軍括地志陶城在蒲州河東縣北三十里即舜所都也南)
(去歷山不遠何必定陶)作什器於夀丘(夀丘在魯東門之北今在兖州曲阜縣東北六里附)
(寳生黃帝於夀丘)就時於負夏(孟子云遷於負夏鄭康成云衛地)堯典釐降二
女于媯汭(媯水名在今河中府河東縣出歷山入河爾雅水北曰汭括地志媯州有媯水源出城中)
(耆舊傳曰即舜媯汭水經注世本曰舜居饒内在漢中西城或言媯墟在西北舜所居也通典金州西城縣有)
(媯墟帝王世紀謂之姚墟世本曰饒汭古文尚書周語嬴内音媯汭括地志又云姚墟在濮州雷澤縣東十三)
(里會稽舊記云上虞三十里有姚丘即舜所生也)嬪于虞(括地志故虞城在陜州河北縣東北五十)
(里虞山之上今平陸縣皇甫謐曰堯以二女妻舜封之於虞今河東太陽山西虞城是也舜居虞地以虞為氏)
(郡國志太陽有吳山上有虞城括地志宋州虞城縣舜後所封外紀本處虞之媯汭號曰有虞氏)世紀
舜所營都或言蒲坂即河東縣(今河中府南二里河東縣界蒲坂故城是也或)
(言平陽今晉州城是也或言潘今上谷媯州城是也外紀都蒲坂)
夏都
皇王大紀禹都于安邑世紀鯀封崇伯國在秦晉之間
(左氏傳趙穿侵崇是也)禹受封為夏伯在禹貢豫州外方南於秦
漢屬潁川本韓地今河南陽翟是也(地理志陽翟夏禹國今潁昌府陽翟)
(縣有禹山輿地志宿州虹縣本夏丘縣堯封禹為夏伯邑於此)受禪都平陽或在安邑
(今陜州夏縣本夏禹之都漢為安邑屬河東後魏改為夏縣郡縣志夏縣東北十五里安邑故城禹所都也)
或在晉陽(左傳注夏虛大夏今太原晉陽)世本言夏后居陽城本在大
梁之南今陳留浚儀是也(劉熙云潁川陽城今屬河南按經傳夏與堯舜同在河北)
(冀州之域不在河南居陽城者自謂禹避商均時非都也外紀禹都安邑或云平陽亦云晉陽及韓啓筮享神)
(於大陵之上是為鈞臺之享又筮於晉之墟作璿臺於水之陽寰宇記禹自安邑都晉陽桀徙安邑)相徙
帝丘於周為衛(左傳衛遷于帝丘衛成公夢康叔曰相奪予享注相居帝丘今濮陽)外紀
相為羿所逐失國居商丘依夏同姓諸侯斟灌斟鄩(今按)
(商丘當作帝丘盖世紀之誤也地理志北海夀光縣注古㘰灌禹後今灌亭是平夀縣注故㘰尋禹後今㘰城)
(是左傳注夀光東南有灌亭平夀東南有斟亭括地志斟灌故城在青州夀光縣東五十四里斟尋故城今青)
(州北海縣是也水經注地理志北海有斟縣京相璠曰故斟尋國禹後西北去灌亭九十里)少康中
興復還舊都(胡氏曰少康靡鬲真人臣子哉經營四十年然後克殄元凶祀夏配天不失舊物)
(通典宋州虞城縣有綸城即少康邑在縣東南三十五里)戰國策稱桀之居左天門
之險(上黨天井關即天門也)右天谿之陽成臯在其北伊洛出其
南吳起對魏武侯亦言桀之居左河濟右太華伊闕在
其南羊腸在其北(羊腸坂在太原晉陽西北九十里史記正義汲冢古文云太康居斟尋羿)
(亦居之桀又居之書云太康失邦兄弟五人須于洛海此即太康居近洛也臣瓚云斟尋在河南盖後遷北)
(也周書度邑篇武王問太公吾將因有夏之居即河南是也括地志故鄒城在洛州鞏縣西南五十八里盖桀)
(所居夏亭故城在汝州郊城縣東北五十四里盖夏後所封)書湯誓注桀都安邑(鳴條)
(之野地在安邑之西鳴條陌服虔曰陶唐虞夏之都大率相近不出河東之界)
商都
世紀契始封商在禹貢太華之陽上洛商是也(括地志商州東)
(八十里商洛縣本商邑古之商國卨所封漢弘農郡商縣世本曰契居番水經注渭水東逕巒都城北故潘邑)
(契所居闞駰曰蕃鄭西今巒城)世本昭明居砥石荀子成相云契玄王
生昭明居於砥石遷于商(注砥石地名未詳所在或曰即底柱也至相土乃遷商丘)
相土徙商丘故陶唐氏之火正閼伯之所居也春秋傳
曰閼伯居商丘祀大火相土因之故商主大火謂之辰
故辰為商星(杜預云今梁國睢陽宋都括地志宋州城古閼伯之墟即商丘也今應天府宋城縣)
(相土昭明子也)書序湯始居亳從先王居(史記正義括地志云宋州榖熟縣西南三)
(十五里南亳故城即南亳湯都也宋州北五十里蒙城為景亳湯所盟地因景山為名河南偃師為西亳帝嚳)
(及湯所都盤庚亦都之湯即位居南亳後徙西亳孔安國云帝嚳都亳湯自商丘遷故曰從先王居通典曹州)
(考城縣有北亳亦曰景亳詩正義皇甫謐云學者咸以亳在河洛之間今河南偃師西二十里有尸鄉亭是也)
(謐考孟子稱湯居亳與葛為鄰案地理志葛今梁國寧陵之葛鄉今拱州之寧陵寧陵去偃師八百里而使亳)
(衆為耕非其理也今梁國自有二亳南亳在榖熟即今南京之榖熟北亳在蒙即今拱州之考城古謂之蒙漢)
(謂之薄非偃師也殷有三亳二在梁國一在河洛之間榖熟為南亳即湯都也蒙為北亳即景亳是湯所受命)
(地偃師為西亳即盤庚所徙也立政曰三亳阪尹是也鄭康成注立政云三亳者湯舊都之民分為三邑其長)
(居險故曰阪尹盖東成臯南轘轅西降谷也是鄭以三亳為分亳民於三處非三處有亳地也杜預以景亳為)
(周地河南鞏縣西南有湯亭或說即偃師也漢書音義臣瓚案湯居亳今濟陰薄縣以經無正文各為異說地)
(名變易難得而詳林氏曰鄭氏云亳在河南偃師鄭說可從盖偃師在河南其地與周洛邑相近乃曰方朝覲)
(貢賦道里取中之地商頌曰古帝命武湯正域彼四方邦畿千里維民所止商邑翼翼四方之極使非河南則)
(頌未必如此周禮疏曰堯治平陽舜治安邑唯湯居亳得地中通志亳故京兆杜縣有亳亭是也杜城今在長)
(安南故太史公云禹興西羌湯起亳也及湯有天下始居宋地復命以亳今南京榖熟是也書正義契至湯八)
(遷契居商昭明居砥石相土居商丘湯居亳有此四遷其餘四遷未詳聞也)仲丁遷于囂世
紀今河南之敖倉是也(史記遷于隞正義括地志滎陽故城在鄭州滎澤縣西南十七)
(里殷時敖地也世紀云仲丁自亳徙都敖周時名北制在敖山之陽後屬韓為滎陽縣)河亶甲居
相(在河北括地志故殷城在相州内黃縣今屬大名府東南十三里即河亶甲所築都之故名殷城相州安)
(陽本盤庚所都即北冢殷墟南去朝歌城百四十六里竹書紀年盤庚自奄遷于北冢曰殷墟南去鄴四十里)
(是舊都城西南三十里有洹水南岸三里有安陽城西有城名殷墟所謂北冢也安陽城即相州外城水經注)
(洹水逕殷墟項羽與章邯盟于此地類要安陽縣本殷墟所謂北蒙者亶甲城在西北五里四十步洹水南岸)
(後魏天平四年立相州取河亶甲居相之義治鄴)祖乙圯于耿(為河所毁地理志河東皮氏縣)
(耿鄉故耿國括地志絳州龍門縣東南十二里耿城故耿國)史記祖乙遷于邢(皇極經世)
(祖乙圯于耿徙居邢通典邢州祖乙遷於邢即此地亦邢國也括地志邢國故城在邢州外城内西南角地理)
(志襄國縣故邢國今信德府龍岡縣書正義汲冢古文云盤庚自奄遷于殷盖祖乙圯於耿遷於奄括地志兖)
(州曲阜縣奄國之地)盤庚五遷將治亳殷盤庚遷于殷曰先王不
常厥邑于今五邦(馬氏曰五邦謂商丘亳囂相耿也林氏曰序言五遷自湯至盤庚併數之)
(此言五邦又言今不承于古則是盤庚之前遷者有五考之前序但有亳囂相耿之四者併盤庚數之則盤庚)
(歸亳不應謂之五邦太史公謂祖乙自耿遷邢汲冢紀年謂祖乙遷奄此與序戾不可據意者更有遷而史失)
(之皇極經世盤庚五遷復歸于亳改號曰殷三代世表云徙河南世紀盤庚復南居亳之殷地今偃師是也周)
(氏曰商人稱殷自盤庚始自此以前惟稱商而已自盤庚遷都之後於是殷商兼稱或只稱殷通志激水出陽)
(城東至西華汝陽入于潁與潁水合流古人並謂潁為溵故命以殷焉詩補傳曰殷以溵水得名溵㶏同音古)
(溵水縣今陳州之商水縣也殷商兼商山溵水而言之)史記武乙徙河北(二代世表武丁)
(徙河北世紀武丁徙居朝歌今河内縣也酒誥明大命于妹邦孔氏云紂所都朝歌以北是通志紂居朝歌隋)
(改為衛縣隸衛州朝歌故城在縣西二十二里衛縣熙寧中省為鎮入黎陽戰國策殷紂之國左孟門而右漳)
(釡前帶河後被山史記吳起曰左孟門右太行常山在其北大河經其南括地志紂都朝歌在衛州東北七十)
(三里朝歌故城是也本妹邑武丁始都之世紀云帝乙復濟河北徙朝歌其子紂仍都焉地理志河内本殷之)
(舊都周既滅殷分其畿内為三國詩風弼庸衛國是也注自紂城而北謂之弼南謂之庸東謂之衛左傳注殷)
(虛朝歌也世紀紂自朝歌北築沙丘臺沙丘在鉅鹿東北七十里括地志在邢州平鄉東北二里史記貨殖傳)
(昔唐人都河東殷人都河内周人都河南夫三河在天下之中若鼎足王者所更居也)
周都
世紀周后稷始封邰今扶風斄縣是也(地理志右扶風斄縣后稷所封括地)
(志故斄城一名武功城在雍州京兆府武功縣西南二十二里古邰國有后稷及姜嫄祠)及公劉徙
邑於豳詩稱于豳斯館今新平漆之東有豳亭是也(后稷)
(生不窋周語不窋失其官自竄戎狄之間括地志不窋故城在慶州弘化縣南三里即不窋在戎狄所居之城)
(也豳州新平縣即漢漆縣詩豳國公劉所邑之地郡縣志古豳城在邠州三水縣西三十里公劉始都之處通)
(典慶州安化縣尉李城在白馬兩川交口亦曰不窋城豳州開元十三年改豳為邠豳故栒邑是地理志右扶)
(風栒邑有豳鄉詩豳國公劉所都栒邑故城在三水縣東北二十五里)至太王避狄循漆
水(在鳳翔府普潤縣東入渭地理志在右扶風漆縣西)踰梁山(括地志在雍州好畤縣西北十八里)
(鄭康成云岐山西南好畤熙寧中屬鳳翔府)徙邑於岐山之陽西北岐城舊
趾是也詩稱率西水滸至于岐下(康成云循西水涯沮漆水側也)南有
周原故始改號曰周(康成云周原在岐山之南詩閟宫曰居岐之陽地理志岐山在右扶)
(風美陽西北中水鄉周太王所邑括地志故周城一名美陽城在雍州武功縣西北二十五里即太王城也通)
(典美陽縣故城在武功縣北七里輿地廣記鳳翔府扶風縣岐陽鎮漢美陽縣地周太王邑於岐山之下即此)
(詩所謂居岐之陽也文王始亦治焉唐岐陽縣元和三年省入扶風郡縣志岐山亦名天柱山在鳳翔府岐山)
(縣東北十里孟子文王生於岐周)王季徙程書序曰維周王季宅程是
也(孟子文王卒於畢郢史記正義周書云惟周王季宅郢郢故城在雍州咸陽縣東二十一里周之郢邑也)
(詩正義周書稱文王在程作程寤程典皇甫謐云文王徙宅於程盖謂此也地理志右扶風安陵闞駰以為本)
(州之程邑也)文王受命徙都於酆在今京兆之西詩既伐於
崇作邑於豐(說文酆文王所都在京兆杜陵西南括地志周豐宫文王宫也在雍州京兆府鄠縣)
(東三十五里鄭康成云豐邑在豐水之西鎬京在豐水之東徐廣云豐鎬相去二十五里皆在長安南數十里)
(地理志酆水出右扶風鄠縣東南通典岐州鳳翔府岐山縣文王徙於岐即此縣也孟子曰文王治岐尚書大)
(傳春子曰文王治岐詩皇矣曰度其鮮原居岐之陽在渭之將鄭氏箋在岐山之南居渭水之側後竟徙都於)
(豐正義云太王初遷已在岐山岐山之陽去舊都不遠豐則岐之東南三百里蘇氏云文王既克密須於是相)
(其高原而徙都焉所謂程邑是歟通典周文王作酆今京兆府長安縣西北靈臺鄉豐水上是也殷有崇國在)
(鄠縣界)武王徙都鎬(封文王子於酆括地志鎬在雍州西南三十二里滈水源出長安縣西北)
(滈池長安志在縣西北十八里通典今長安縣昆明池北鎬陂是也詩宅是鎬京後漢志鎬在京兆上林苑中)
(孟康云長安西南有鎬池水經注鎬水上承鎬池於昆明池北郡縣志周武王宫即鎬京也在長安縣西北十)
(八里自漢武帝穿昆明池於此鎬京遺趾淪陷焉穆天子傳之于宗周注鎬京也通志周地西迫戎俗自岐之)
(豐自豐之鎬是西遠戎而東即華也程氏曰伐商作洛皆步自宗周而往以其事告于豐廟康有酆宫之朝康)
(王雖仍都鎬其受朝仍在豐地)及伐紂營洛邑而定鼎焉今洛陽西南
洛水之北有鼎中觀是也(史記周紀王曰自洛汭延于伊汭居易毋固其有夏之居)
(我南望三塗北望嶽鄙顧詹有河粤陽雒伊毋遠天室營周居于雒邑而後去太史公曰學者皆稱周伐紂居)
(洛邑綜其實不然武王營之成王使召公卜居居九鼎焉而周復都豐鎬周書度邑曰武王問太公曰吾將因)
(冇夏之居南望過于三塗北詹望于有河)周公相成王以酆鎬偏處西方乃
使召公卜居洛水之陽以即土中遂築新邑營定九鼎
以為王之東都洛邑書我乃卜澗水東瀍水西惟洛食
(注今河南城也)是為王城名曰東周(公羊傳王城者何東周也地理志王城本郟鄏之地)
(或謂之郟鄏春秋傳成王定鼎于郟鄏河南是也今東門名鼎門盖九鼎所從入也郟山名鄏邑名桓七年王)
(遷盟向之民于郟襄二十四年齊人城郟郟王城括地志故王城一名河南城本郟鄏周公新築在河南縣北)
(九里苑内東北隅自平王以下十二王皆居此城至敬王乃遷都成周赧王又居王城洛陽故城在洛陽縣東)
(北二十六里周公所築即成周城也書我又卜瀍水東亦惟洛食注今洛陽也將定下都遷殷頑民故并卜之)
(周語靈王二十二年榖洛鬭將毁王宫韋昭曰洛水在王城南榖水在王城北東入于瀍婁敬曰成王營成周)
(都洛以為天下中諸侯四方納貢職道里鈞矣吕氏曰孔子序洛誥曰周公往營成周則成周乃東都總名河)
(南成周之王城也洛陽成周之下都也王城非天子時會諸侯則虛之下都則保釐大臣所居治事之地周人)
(朝夕受事習見既久遂獨指以為成周矣通典郟鄏陌名)成王既卜營洛邑建明堂
朝諸侯復還酆鄗故書序曰還歸在豐(歸于宗周)至懿王徙
犬丘(秦謂之廢丘)今京兆槐里是也(世本懿王居犬丘地理志右扶風槐里縣周曰)
(犬丘懿王都之括地志犬丘故城一名廢丘在雍州始平縣東南十里即周懿王所都漢高祖三年更名槐里)
(今京兆府興平縣秦紀非子居犬丘)厲王出于彘(今河東永安是也通典晉州霍邑縣漢彘縣詩)
(序宣王復會諸侯于東都王氏曰成王於洛時會諸侯而已宣王時會諸侯於東都而車攻謂之復古)平
王徙居洛(洛誥所謂新邑也吕氏曰平王定都王城地理志初雒邑與宗周通封畿東西長而南北)
(短短長相覆為千里至襄王以河内賜晉文公又為諸侯所侵故其分墬小郡國志河南周公所城雒邑也春)
(秋時謂之王城東城門名鼎門北城門名乾祭注博物記王城方七百二十丈郛方七十里南望雒水北至陜)
(山地道記去雒城四十里)及敬王避子朝之亂東居成周(子朝居王城曰西王)
(敬王居狄泉在王城之東曰東王)春秋曰天王入于成周(後六年王室定遂徙都成)
(周晉率諸侯之徒修繕其城以成周城小不受王都故壞翟泉以廣焉翟泉地在成周東北郡國志雒陽周時)
(號成周有狄泉在城中注摯虞曰古之周南今之雒陽世紀曰城東西六里十一步南北九里一百步通典狄)
(泉在今洛陽城東三十餘里吕氏曰洛都雖有二城而成周則其總名杜預孔穎達皆以下都為成周謂敬王)
(繼子朝之亂自王城徙都之其說不然大可以包小小不可以包大苟成周信為下都之名則凡書之言洛皆)
(謂之成周是以下都之名而包王城其不可信一也左氏未嘗有敬王自王城遷成周之明文第言子朝既逐)
(王入于成周而已敬王請城成周之辭亦謂成王合諸侯城成周以為東都則成周者洛邑之總名明矣其不)
(可信二也)至赧王又徙居西周(吕氏曰平王東遷之後所謂西周者豐鎬也東周者東都)
(也威烈王之後所謂西周者河南也東周者洛陽也周紀考王封其弟于河南是為桓公以續周公之官職惠)
(公封其少子於鞏以奉王號東周惠公注於是有東西二周世本西周桓公揭居河南東周惠公班居洛陽赧)
(王時東西周分治西周河南也東周鞏也趙世家成侯八年與韓分周以為兩徐廣曰顯王二年周紀無此吕)
(氏曰東西周各為列國不復相關自是而後稱東西周君者皆謂二周君也本紀云赧王時東西周分治非也)
(赧王時徙都西周耳當以趙世家為正)白虎通夏曰夏邑殷曰商邑周曰
京師(詩公劉京師之野朱文公曰京師高丘而衆居之也董氏曰所謂京師者起於此其後世因以所都)
(為京師曰嬪于京依其在京則岐周之京也王配于京則鎬京也春秋所書京師則洛邑也皆仍其本號而稱)
(之猶晉之云新絳故絳也洛邑亦謂之洛師正京師之意也林氏曰岐在邰西北無百里豳又在岐西北四百)
(餘里豐在岐山東南二百餘里鎬在豐東二十五里方氏曰豐鎬宗廟所在故謂之宗周洛邑以王道成於此)
(故謂之成周)
秦都
秦紀非子居犬丘周孝王分土為附庸邑之秦(注今天水隴西)
(縣秦亭地理志今隴西秦亭秦谷是也括地志秦州清水縣本名秦嬴姓邑漢屬天水郡水經注清水逕清水)
(城南又西與秦水合水出東北大隴山秦谷歷三泉合成一水而歷秦川川有故亭秦仲所封也秦之為號始)
(是秦水又西南歷隴川逕六槃口過清水城西南注清輿地廣記秦州隴城縣有秦谷郡縣志秦城在隴州東)
(南二十五里)莊公居其故西犬丘(世紀周懿王所都今槐里是也)平王封襄
公為諸侯賜之岐以西之地於是始國文公居西垂宫
東獵至汧渭之會乃卜居之占曰吉即營邑之(括地志故汧城)
(在隴州汧源縣南三里世紀云襄公二年徙居汧即此城郿縣故城在岐州鳳翔府郿縣東北十五里文公東)
(獵汧渭之會卜居之乃營邑焉即此城也世紀文公徙汧今扶風郿縣是也)寧公徙居平陽
(世紀郿之平陽亭是也括地志平陽故城在岐州岐山縣西四十六里秦寧公徙都之處岐山縣有平陽鄉鄉)
(内有平陽聚武公居平陽封宫正義云在平陽城内水經注汧水逕郁夷縣逕平陽故城南)德公初
居雍城大鄭宫(卜居雍後子孫飲馬於河世紀今扶風雍是也括地志岐州雍縣南七里故雍)
(城秦德公大鄭城也秦紀康公居雍高寢桓公居雍太寢今鳳翔府天興縣)獻公城櫟陽徙
都之(世紀今馮翊萬年是也括地志櫟陽故城一名萬年城在雍州東北百二十里漢七年分櫟陽城内)
(為萬年縣通典漢萬年縣在京兆府櫟陽縣東北二十五里櫟陽故城是周明帝省萬年入廣陽更於長安城)
(中置萬年縣仍移廣陽縣入舊萬年縣城即今櫟陽縣是)孝公作為咸陽築冀闕徙
都之(世紀漢元年更名新城屬扶風後並於長安故太史公曰長安故咸陽也元鼎三年復别為渭城今)
(長安西北渭水陽有故城西京賦秦里其朔寔為咸陽括地志咸陽故城亦名渭城在雍州咸陽縣東十五里)
(京城北四十五里即秦徙都者今咸陽縣古之杜郵劉伯莊云冀猶記事闕猶象魏也始皇置酒咸陽宫營作)
(朝宫渭南上林苑中先作前殿阿房為閣道自殿下直抵南山為複道自阿房渡渭屬之咸陽自孝公至子嬰)
(十世居咸陽)
漢都
世紀漢高帝元年始為漢王都南鄭(屬漢中今興元府南鄭縣)二年
北徙櫟陽(地理志屬左馮翊秦獻公自雍徙括地志秦櫟陽故宫在雍州櫟陽縣北三十五里秦獻)
(公所造三輔黃圖高帝都長安未有宫室居櫟陽宫)七年徙都長安秦咸陽之地
京兆所治縣也(地理志長安縣高帝五年置長安本鄉名今為永興軍治)其城狹小
惠帝元年更築廣之五年乃成(地理志六年成通典今城西北古城是也括地)
(志長安故城在雍州長安縣西北三十里漢之舊都本秦離宫長安故咸陽也)高帝居雒陽南
宫婁敬說曰陛下都雒陽豈欲與周室比哉竊以為不
侔矣秦地被山帶河四塞以為固因秦之故資甚美膏
腴之地此所謂天府羣臣皆言不如都周帝疑未能决
留侯曰關中左殽函右隴蜀沃野千里南有巴蜀之饒
北有胡苑之利阻三面而固守獨以一面東制諸侯河
渭漕輓天下西給京師所謂金城千里天府之國於是
帝即日駕西都關中(吕氏曰敬所談秦之形勢乃周之形勢也)翼奉上疏元
帝曰願徙都於成周左據成臯右阻黽池前鄉崧高後
介大河建滎陽扶河東南北千里以為關而入敖倉地
方百里者八尤足以自娛東厭諸侯之權西遠羌胡之
難淮陽王更始元年都宛(今鄧州南陽縣)十月北都洛陽二年
遷都長安光武以武信侯封蕭王(今徐州蕭縣)即位於鄗南
千秋亭五成陌(更名高邑今趙州高邑縣後漢注即位壇在柏鄉縣柏鄉熙寧五年省入高邑)
建武元年入雒陽幸南宫郤非殿遂定都焉(故成周之舊基城東)
(西六里十步南北九里一百步時人謂雒陽為東京長安為西京河南尹領縣二十兼置司隸領郡七)獻
帝初平元年董卓遷都長安(郡縣志黃白城在京兆府三原縣西南十五里李傕)
(亂政天子東遷三輔飢歉乃移保黃白城即此地也秦曲梁宫在縣西南十五里黃白城内三原今屬耀州)
建安元年還雒陽曹操遷帝于許(漢穎川許縣本許國魏文帝改曰許昌故)
(城在今穎昌府長社縣許田鎮南三十里唐屬許州後唐改許田熙寧四年省入長社)通志光武
又以南陽為别都謂之南都(張衡南都賦陪京之南居漢之陽摯虞曰南陽郡治)
(宛在京之南)
三國都
漢昭烈於沔陽立為漢中王即位武擔之南(沔陽故城在興元府)
(西縣西武擔山在成都府西)都成都(公孫述改蜀郡為成都劉焉為益州牧初治綿竹徙成都唐玄)
(宗幸蜀為成都府)魏武為魏公都鄴(鄴縣漢為魏郡治後魏置相州隋文徙其居民)
(南遷四十里以安陽城置鄴縣本朝熙寧六年省入相州臨漳縣)文帝復都洛陽黃初
二年以譙為先人本國(今亳州譙縣)許昌為漢之所居長安
為西京之遺迹鄴為王業之本基與洛陽號曰五都
吳大帝屯吳(今平江府)建安十三年初鎮丹徒(今鎮江府丹徒縣)築
京城(南面西面各開一門因京峴號為京鎮在建業之北因門為京口)十六年徙治秣
陵十七年城楚金陵邑號石頭改秣陵為建業(今建康府上元)
(縣)黃初二年自公安(今江陵府)都鄂改鄂為武昌(今夀昌軍)黃龍
元年遷都建業陸遜輔太子登留武昌歸命侯丼露元
年徙都武昌後還都建業(滕牧留鎮武昌)
晉都
晉武帝都洛陽(故洛陽城在今洛陽縣東二十里置司州)愍帝都長安元帝
南遷都建康(都城周二十里十九步本吳舊址晉江左所築但有宣陽門至成帝作新宫始)
(修城開陵陽等五門與宣陽為六蘇峻滅後宫闕荒殘温嶠議遷都王導曰建康帝皇所居孫仲謀劉玄)
(德皆云王者之宅不可改)
宋齊梁陳都
宋因晉舊都於建康齊因宋梁因齊梁元帝興復即位
於江陵(將還建康胡僧祐等曰建業王氣已盡與虜正隔一江若有不虞悔無及也帝以建康彫殘江)
(陵全盛從僧祐等議詔王僧辯鎮建康)陳復都建康後梁蕭察都江陵稱
臣於魏為附庸
後魏都
拓䟦氏東胡之後别部鮮卑(劉道原以為檀石槐兩部大人推寅之後)世居
北荒(因大鮮卑山為號鮮卑山在營州柳城縣東二百里棘城之東塞外亦有鮮卑山在遼西之北一百)
(里未詳孰是)力微遷定襄之盛樂(盛樂縣在朔州北漢志成樂)禄官分國
為三部(一居上谷北濡源西東接宇文部自統之一居代郡之參合陂北使子猗㐌統之一居定襄之)
(盛樂故城使猗盧統之)晉懷帝時劉琨表以猗盧為大單于封代
公徙馬邑(唐為朔州)城盛樂以為北都修故平城以為南都
愍帝進猗盧為代王(食代常山二郡通典今代州城後魏所置)賀傉始都東
木根山什翼犍更營盛樂(建國元年即位於繁畤北三年都雲中之盛樂宫四年築)
(盛樂城於故城南八里)秦苻堅殺寔君而分其國什翼犍之孫珪
立為代王(登國元年即位是為道武)都雲中在朔州北三百餘里(魏土)
(地記雲中宫在雲中故城東四十里唐志單于府金河縣本道武所都秦漢雲中郡地)改代曰魏
自雲中徙都平城置司州代尹(天興元年遷都平城後漢注今雲州定襄縣通)
(典即今雲州隋雲内縣常安鎮也)孝文太和十九年遷洛陽以平城之
司州為恒州洛陽置司州河南尹二十年改為元氏後
孝武遷長安為西魏孝静遷鄴為東魏(孝文經鄴登銅雀臺崔光曰鄴)
(城平原千里漕運四通有西門史起舊迹可以饒富請都之孝文曰鄴城非長久之地石虎傾於前慕容滅於)
(後國富主奢暴成速敗且西有枉人山東有列人縣北有柏人城君子不飲盜泉惡其名也葉氏曰孝文慕華)
(風變夷俗始遷洛邑根本既虛隨即崩潰然則用夏變夷者聖人之道也以夷制夏者夷狄之利也失其利則)
(衰反其常則滅烏得謂黎民懷之三才其舍諸)
後周北齊都
周宇文氏繼西魏都長安(於長安城中置萬年縣唐高宗幸故長安城問侍臣秦漢)
(以來幾君都此許敬宗曰秦居咸陽漢惠帝始城之其後苻堅姚萇宇文周居之)齊高氏繼東
魏都鄴(後魏置相州東魏初遷都置魏尹北齊改為清都以鄴為上都晉陽為下都鄴縣省入臨漳縣)
隋都
隋文帝都長安(長安縣長夀坊)開皇二年營建新都在漢故城
之東南十三里(本後周京兆郡萬年縣界)南直終南山子午谷北據
渭水東臨灞滻西枕龍首原三年遷新都名其城曰大
興城(文帝初封大興公故以名正殿曰大興殿宫曰大興宫宫北苑曰大興苑改萬年縣為大興縣或曰)
(宫之大興殿本大興村故因用其名通典唐京城是也吕氏曰西京記云大興城南直子午谷今據子午谷乃)
(漢城所直隋城南直石龞谷則已微西不正與子午谷對也六典京城東西十八里一百十五步南北十五里)
(一百七十五步皇城之南東西十坊南北九坊皇城之東西各十二坊兩市居四坊之地凡一百十坊)東
都通典云故都城自周至隋大業以前常為都邑今都
城隋大業元年所築(兩京記暘帝登北邙觀伊闕曰此龍門耶自古何為不建都於此蘇)
(威曰以俟陛下大業元年自故都移於今所其地周之王城初謂之東京改為東都六典煬帝詔楊素宇文愷)
(移故都創造南直伊闕之口北倚邙山之塞東出瀍水之東西出澗水之西洛水貫都有河漢之象東去故都)
(十八里大平御覽煬帝遷洛陽於故周之王城即今東都城也)煬帝幸江都(於揚州立江都宫)
李淵立代王侑於長安王世充立越王侗於東都
唐都
高祖都長安(本隋都改大興殿曰太極殿大興縣復為萬年縣)六典京城左河
華右隴坻前終南後九嵏皇城在京城之中(今謂之子城)宫
城在皇城之北禁苑在大内宫城之北西内(太極宫)東内
(大明宫)南内(興慶宫)通典武德以來稱京城(唐志天寶元年曰西京至德二)
(載曰中京肅宗元年曰上都)兩京記高宗曰兩京朕東西二宅(始作上陽)
(等宫)武后定都洛陽昭宗天祐元年朱全忠遷唐都于洛
陽六典東都城左成臯右函谷前伊闕後邙山(唐志貞觀六年)
(號洛陽宫顯慶二年曰東都光宅二年曰神都神龍元年復曰東都天寳元年曰東京肅宗元年復為東都皇)
(城曰太微城宫城曰紫微城)肅宗至德二載以蜀郡為南京(成都府)鳳
翔為西京西京為中京上元元年置南都於荆州(為江陵府)
寳應元年詔曰五都之號其來自久宜以京兆為上都
河南為東都鳳翔為西都江陵為南都太原為北都(唐志)
(北都天授元年置神龍元年罷開元十一年復置天寳元年曰北京上元二年罷肅宗元年復為北都六典京)
(兆河南太原為三都)
五代都
梁朱晃以汴州宣武節度建國升為東都開封府(以唐東都)
(為西都廢京兆府為雍州)後唐莊宗即位於魏州(同光二年升魏州為東京興唐)
(府三年改為鄴都)滅梁遷洛京(元年以太原為西京鎮州為北都又復北都為鎮州太原為北)
(都復汴州為宣武軍永平軍為西都二年以洛京為東都)晉石敬瑭鎮太原即位
都洛陽徙都汴(行闕以大寧宫為名升汴州為東京開封府以洛陽為西京雍州為晉昌軍改)
(興唐府為廣晉府復為鄴都)漢劉暠即位於太原都汴(改晉昌為永興軍廣)
(晉為大名府)周郭威都汴(廣順二年修大梁城三年築郊社壇作太廟於大梁顯德元年)
(廢鄴都二年以大梁城中迫隘詔展外城)
宋朝四京
東京開封府舊城(即汴州城)唐建中初李勉築(周回二十里一百五十五)
(步本朝曰闕城亦曰裏城)新城周顯德三年韓通築(周回四十八里二百三十三步)
(本朝曰國城亦曰外城)大内據闕城之西北宫城周回五里(即唐宣武)
(節度治所梁為建昌宫晉為大寧宫建隆三年廣皇城之東北隅按洛陽宫殿圖修之乾德三年導五丈河通)
(皇城為池祥符九年增築新城熙寧八年重修都城太祖生於洛陽有遷都之意晉王言非便太祖曰朕將西)
(遷者欲據山河之固而去冗兵王又言在德不在險太祖曰不出百年天下民力殫矣范文正公曰太平則居)
(東京輻湊之地以便天下急難則守西洛山河之宅以保中原通志曰汴四戰之地受敵最深魏東徙治梁王)
(假被虜一國為魚梁末帝之禍尤深王假靖康之難幾於石晉)西京河南府開寳八
年修洛陽宫室九年幸西京四月有事南郊京城周回
五十二里大内據京城之西北宫城周回九里三百步
南京應天府閼伯所居商丘周為宋國漢為梁國隋唐
為宋州太祖以歸德軍節度使即位定有天下之號曰
宋景德四年升應天府祥符七年升南京(正殿曰歸德)高宗
即位于此北京大名府漢屬魏郡後周置魏州唐置
天雄軍後唐建鄴都曰興唐府晉建鄴都曰廣晉府後
漢曰大名府(輿地廣記左傳晉賜畢萬魏卜偃曰魏大名也其地於今為河中之永樂非元城之)
(魏也漢以大名名此失矣今按舊唐書田悦稱魏王以魏州為大名府其失始此)慶歷二年升
為北京(正殿曰班瑞)
中興行都
建炎元年幸揚州三年幸杭州進幸江寧改江寧為建
康府四年幸温州復幸越州紹興二年以杭州為臨安
府幸臨安三年營建康行宫(即舊府治張浚謂人主居此則北望中原常憤惕不)
(敢暇逸)四年進幸平江府五年還臨安六年又幸平江七
年進幸建康八年復還臨安(遂定都)三十一年幸建康三
十二年還臨安(真氏曰國家南渡駐蹕海隅何異越棲會稽之日宗廟宫室本不應過飾禮樂)
(文物本不應告備惟當養民撫士之意復讐而秦檜乃以議和移奪上心粉飾太平沮鑠士氣士大夫豢於錢)
(塘湖山歌舞之娛無復故都黍離麥秀之歎此檜之罪所為上通於天而不可贖也朱文公曰建康形勢雄)
(壯然淮破則只隔一水欲進取則可都建康欲自守則莫若都臨安建康形勢勝於臨安張浚欲都建康趙)
(鼎入相遂定都臨安)
邵子曰三皇春也五帝夏也三王秋也五伯冬也七國
冬之餘洌也漢王而不足晉伯而有餘三國伯之雄者
也十六國伯之叢者也南五代伯之借乘也北五朝伯
之傳舍也隋晉之子也唐漢之弟也隋季諸郡之伯江
漢之餘波也唐季諸鎮之伯日月之餘光也後五代之
伯日未出之星也
五伯
夏伯昆吾(杜氏云東郡濮陽縣唐武德四年析濮州濮陽置昆吾縣八年省濮陽縣今屬開德府括)
(地志昆吾故城在縣西三十里)商伯大彭(今徐州彭城縣)豖韋(或謂之韋杜氏云東郡白馬縣)
(東南有韋城今滑州韋城縣)周伯齊桓(世家太公都營丘括地志營丘在青州臨淄北百步外城)
(中水經注臨淄城中有丘淄水出其前經其左故有營丘之名胡公徙都薄姑括地志薄姑城在青州博昌縣)
(今博興縣東北六十里薄姑氏本殷諸侯國地理志琅邪姑幕縣應劭曰薄姑氏之國後漢注姑幕故城在密)
(州莒縣東北獻公徙薄姑都治臨菑輿地廣記青州臨淄縣城臨淄水即營丘也)晉文(叔虞封唐括地)
(志故唐城在絳州翼城縣西二十里即堯裔子所封子爕為晉侯徙居晉水傍在并州晉陽縣北二里詩譜云)
(爕父以堯墟南有晉水改曰晉侯穆侯自晉陽徙都絳孝侯改絳為翼一名故絳在絳州翼城東南十五里後)
(為曲沃武公所并自曲沃徙都之獻公又命曰絳後魏為北絳縣隋改曰翼城景公遷新田又謂新田為絳括)
(地志絳邑故城漢絳縣本晉都新田在絳州曲沃縣南二里因絳山為名通志新田今絳州絳縣)
十二諸侯
太史公曰齊晉秦楚其在成周微甚封或百里或五十
里晉阻三河齊負東海楚介江淮秦因雍州之固四國
佚興更為伯主文武所襃大封皆威而服焉譜十二諸
侯自共和訖孔子魯都曲阜(括地志兖州曲阜縣外城即魯公伯禽所築祥)
(符中改曲阜為仙源)齊晉秦(見前)楚(見後)宋都商丘(世本宋更)
(名曰睢陽正義今宋州宋城縣)衛都朝歌(故城在衛州衛縣西二十二里衛縣今省入濬州黎)
(陽)戴公廬于曹(亦作漕今滑州白馬是也)齊桓城楚丘而居文公焉
(括地志楚丘滑州衛南縣今屬開德府)成公遷帝丘(濮陽)元君徙野王(正義懷州)
(城古野王邑也)陳都宛丘(今陳州治)蔡本畿内之地為蔡叔之采
邑(孔安國云叔封圻内世本叔居上蔡書正義圻内蔡地不知所在)蔡仲改封汝南(宋仲)
(子云胡徙居新蔡杜預云武王封叔度于汝南上蔡括地志蔡州上蔡縣在州北七十里古蔡國外城叔度所)
(都城也有蔡岡在縣東十里因名)平侯徙都新蔡(蔡州新蔡縣)昭侯徙州來
(以州來為下蔡汝南為上蔡州來即下蔡縣今夀春府治)曹都曹(今廣濟軍治定陶是)鄭桓
公友初封於鄭(括地志故城在華州鄭縣西北三里)武公取虢鄶十邑之
地居之今河南新鄭是也(今鄭州新鄭縣)燕(見後)吳都吳(世本)
(吳熟哉始居蕃離宋忠注熟哉仲雍也蕃離今吳餘暨縣正義太伯居梅里在常州無錫去東南六十里至十)
(九世孫夀夢居之號句吳諸樊南徙吳至光使子齊築闔閭城都之今蘇州也世本熟移丹徒句吳家楚徙吳)
(宋忠注句吳太伯所居地名越索隱云表言十二實叙十三者賤夷狄不數吳吳春秋太伯起城周三里)
(二百步外郭三百餘里在西北隅名曰故城闔閭元年造大城周回二十七里築小城周十里寰宇記太伯初)
(適吳築城在平門外太伯至王僚二十三王都之今常州無錫縣東南四十里有吳太伯城是也闔閭始築吳)
(郡城都之今蘇州城是通典常州無錫注太伯始居此地蘇州注闔閭以後都于此)越都會稽
(今會稽城亦謂句踐城句踐徙都琅邪在密州諸城縣東越見春秋凡六其三稱越皆在昭公之時其三稱於)
(越二在定公一在哀公之時蘇氏曰十二諸侯首魯訖吳實十三國而越不與焉不知中國禮樂絶而棄之通)
(典吳之都其南百四十里與越分境)
六國
趙之先造父封趙城(今晉州趙城縣)晉獻公賜趙夙耿(今河中府龍門)
(縣東南)趙襄居原(括地志故原城在懷州濟源縣西北二里今屬孟州)簡子居晉陽
(今太原府)獻侯治中牟(索隱曰在河北非鄭之中牟)敬侯元年始都邯鄲
(今礠州縣)魏晉獻公以魏封畢萬(魏城在陜州芮城縣北五里漢河北縣輿地廣)
(記河中府永樂縣古魏國唐分芮城置水經注永樂澗水北出于薄山南流逕河北縣故城西故魏國也晉以)
(封畢萬)悼子徙治霍(晉州霍邑縣)魏絳徙治安邑(在陜州夏縣又解州縣)
(武侯二年城安邑)惠王三十一年徙治大梁(今開封府祥符縣)稱梁王
韓武子封於韓原(今同州韓城縣)宣子徙居州(漢河内州縣括地志懷州)
(武德縣本周司寇蘇忿生之州邑也熙寧六年省武德為鎮入河内縣)貞子徙居平陽(晉州)
(臨汾縣世本云景子徙平陽)哀侯二年滅鄭因徙都鄭(改號曰鄭今鄭州新鄭縣)
(戰國策謂韓惠王曰鄭惠王)齊田和立為齊侯都臨菑(地理志臨菑名營丘)
(故齊詩曰子之營兮)楚熊繹當周成王時封於楚蠻居丹陽(徐廣)
(曰在南郡枝江縣今江陵府括地志歸州巴東縣東南四里歸故城楚子熊繹之始國也輿地志秭歸縣東有)
(丹陽城周迴八里熊繹始封也)文王始都郢(括地志紀南故城在荆州江陵縣北五十里杜氏云)
(郢今南郡江陵縣北紀南城是括地志平王城郢在江陵縣東北六里故郢城是也)昭王去郢北
徙都鄀(括地志楚昭王故城在襄州樂鄉縣東北三十三里輿地廣記鄀縣故鄀國春秋時自商密遷)
(此為楚附庸楚滅之昭王畏吳自郢遷焉後復還郢唐改為樂鄉周省入宜成縣今襄陽府)襄王二
十三年秦拔郢東北保於陳城(今陳州)考烈王二十二年
東徙都夀春命曰郢(今安豐軍夀春縣)項梁立楚懷王孫心為
楚懷王都盱台(今招信軍)項羽尊懷王為義帝徙長沙郴縣
(今郴州)荆自文王始見於春秋僖元年始稱楚燕武王
封召公於北燕都薊(幽州薊縣司馬公曰春秋時北燕至微逼介蠻貊不與中國之會盟)
(太史公世家以姞姓之燕仲父伐周惠王者為北燕誤矣括地志燕山在幽州漁陽縣東南六十里國都城記)
(地在燕山之野故國取名焉輿地廣記武王封帝堯之後於薊又封召公於北燕其後燕國都薊詩補傳曰薊)
(後改為燕猶唐之為晉荆之為楚或曰黃帝之後封於薊者已絶成王更封召公奭于薊為燕蘇氏曰周衰)
(姬姓復興者三國燕韓魏皆據地千里郢戰國策安邑者魏之柱國也晉陽者趙之柱國也鄢者楚柱國也)
(柱國都也)
十八王
漢異姓諸侯表據漢受命譜十八王西楚霸王項籍都
彭城(今徐州縣)衡山王吳芮都邾(今黃州黃岡縣東南)臨江王共敖都
江陵(江陵府縣)九江王英布都六(安豐軍安豐縣)常山王張耳都襄
國(邢州龍岡縣)代王趙歇都代(蔚州)臨淄王田都都臨菑(青州縣)
濟北王田安都博陽(在濟北)膠東王田市都即墨(萊州膠水縣南)
雍王章邯都廢丘(京兆府興平縣)塞王司馬欣都櫟陽(京兆府縣)翟
王董翳都高奴(在鄜州北今延安府膚施縣金明寨)燕王臧荼都薊(幽州)遼
東王韓廣都無終(薊州玉田縣)魏王魏豹都平陽(晉州城西南北面)
殷王司馬卬都朝歌(衛州衛縣今濬州黎陽縣衛鎮)韓王韓成都陽翟
(今潁昌府縣)河南王申陽都雒陽(今河南府)
西漢末羣雄割據
赤眉樊崇立劉盆子於長安居長樂宫彭寵據漁陽
稱燕王(今薊州)王郎稱帝於邯鄲(今礠州)劉永據睢陽
為梁王稱帝(今應天府)盧芳據安定稱西平王(匈奴立為漢帝今涇)
(州)隗囂據天水為朔寧王(今秦州初據平襄後保翼縣)秦豐據
黎丘號楚黎王(今襄陽府宜城縣黎丘城)張步據臨淄為齊王(今青)
(州)董憲據東海為海西王(今海州)李憲據廬江稱淮南
王(今廬州)公孫述據成都為蜀王稱帝號成家(今成都府)
十六國
涼蜀趙後趙燕秦後燕後秦西秦
後涼南涼南燕西涼北涼夏北燕
晉載記劉淵以惠帝永興元年據離石(今石州)稱漢(永嘉二年)
(徙都蒲子今隰州隰川縣僭位遷都平陽今晉州)劉曜徙都長安國號曰趙(謂之)
(前趙曜子嗣奔上邽)李雄以永興元年稱成都王僭帝位(建國為成夀改)
(為漢謂之後蜀)後九年石勒據襄國(今邢州龍岡縣)稱趙(石虎據鄴今相州謂之後)
(趙)張氏先據河西(張軌據姑臧今凉州)是歲自石勒後三十六年
也重華自稱凉王(據敦煌今沙州謂之前凉)後一年冉閔據鄴稱魏
後一年苻健據長安稱秦(永和八年僭位苻丕稱帝于鄴苻登稱帝于隴東南安郡)
慕容氏先據遼東(廆遷於徒河之青山移居棘城通典漢徒河縣之青山在營州城東百九)
(十里棘城在營州城東南一百七十里)稱燕是歲自苻健後一年也儁始
僭號(皝以咸康三年即燕王位築龍城改柳城為龍城縣七年遷都龍城號新宫曰和龍通典營州柳城)
(縣有和龍城通志即大遼之黃龍府也儁都薊以永和八年僭位自薊城遷于鄴謂之前燕)後三十
一年後燕慕容垂據鄴(都中山)後秦姚萇據長安後二年
西燕慕容沖據阿房(京兆府長安縣有阿房宫)是歲也乞伏國仁據
枹罕(今河州)稱秦(都苑川通典在蘭州五泉縣後曰子城縣北史築勇士城都之乾歸遷金城今)
(蘭州謂之西秦水經注苑川水出勇士縣之子城南山東北流世謂之子城川又北逕牧師苑故漢牧苑之地)
(也有東西二苑城相去七里西城即乞伏所都也)後一年慕容永據上黨稱帝
於長子(今潞州隆德府)是歲吕光據姑臧稱凉(謂之後凉)後十二年
慕容德據滑臺(今滑州)稱南燕(都廣固今青州益都縣西)是歲秃髮烏
孤據廉川(築廉川堡以都之隆安元年稱西平王水經注漢水又西南合焉廉川水隗囂奔西城從)
(楊廣後人以廣為廉置楊廉縣水出西谷東南流逕西城縣故城北後漢注西城縣屬漢陽郡一名始昌城在)
(今秦州上邽縣西南)稱南凉(烏孤更稱武威王後三歲徙于樂都通典鄯州湟水縣有湟水一名樂都)
(水後魏置鄯州後周置樂都郡今為西寧州又云烏孤都廣武張駿置廣武郡蘭州廣武縣也唐更名金城縣)
(利鹿孤徙居西平後漢西平郡故城在鄯州鄯城縣西今西寧州以隆安五年稱河西王傉檀以元興元年號)
(凉王遷樂都又遷姑臧)段業據張掖(今甘州)稱北凉後三年李暠據
敦煌稱西凉(遷酒泉今肅州)後一年沮渠蒙遜殺段業稱凉(都張)
(掖遷姑臧謂之北凉)後四年譙縱據蜀稱成都王後二年赫連勃
勃據朔方都統萬(今夏州)稱大夏(赫連定僭號於平凉今渭州)後二年
馮跋據和龍(營州柳城)稱北燕為戰國者一百三十六載(何氏)
(曰晉之興中原半為夷居劉淵匈奴也而居晉陽石勒羯人也而居上黨姚氏羌也而居扶風苻氏氐也而居)
(臨渭慕容鮮卑也而居昌黎是以劉淵一倡而并雍之胡乘時四起邵子曰晉室之禍本於夕陽亭之一言石)
(勒長嘯于上東門亦悠悠爾蘇氏曰劉石慕容苻之儔覆亡相繼遠者不過一傳再傳而滅何也其心固安於)
(無法也而束縛於中國之法中國之人固安於法也而苦其無法君臣相戾上下相厭安能久乎晉取三焉)
(蜀南燕後秦)
隋末羣雄割據
鄭(王世充據東都河南府)魏(李密據鞏河南府縣)梁(蕭銑據江陵)夏(竇建德據樂夀瀛州縣遷)
(都洺州)燕(高開道據漁陽薊州)梁(梁師都據朔方夏州)凉(李軌據武威凉州)秦(薛舉)
(據金城蘭州)永樂(李子和據榆林勝州)定楊(劉武周據馬邑為定揚可汗朔州)漢東
(劉黑闥據洺州)吳(李子通據江都揚州)吳(杜伏威據歷陽和州)梁(沈法興起吳興今安吉州)
宋(輔公祐據丹陽即陳故宫都之今鎮江府)楚(朱粲據南陽鄧州)元興(操師乞據豫章今隆興府)
楚(林士弘據虔州今贛州)魯(徐圓朗據兖州)
十國
歐陽公曰自唐失其政天下乘時黥髠盜販衮冕峨巍
吳暨南唐姦豪竊攘蜀險而富漢險而貧貧能自彊富
者先亡閩陋荆蹙楚開蠻服剽剥弗堪吳越其尤牢牲
視人嶺蜑遭劉百年之間竝起爭雄山川亦絶風氣不
通語曰清風興羣陰伏日月出爝火息故真人作而天
下同
職方考梁初天下别為十一國南有吳(楊行密)浙(錢鏐)
荆(高季興)湖(馬殷)閩(王審知)漢(劉隱)西有岐(李茂貞)蜀
(王建)北有燕(劉仁恭)晉(李克用)至於周末在者七國自
江以南二十一州為南唐自劔以南及山南西道四十
六州為蜀自湖南北十州為楚自浙東西十三州為吳
越自嶺南北四十七州為南漢自太原以北十州為東
漢而荆歸峽三州為南平劉道原十國紀年吳(楊行密都)
(廣陵)唐(李昇後稱江南都金陵遷豫章復都金陵)前蜀(王建成都)後蜀(孟知祥成都)吳越
(錢鏐錢唐)閩(王審知福州)漢(劉隱廣州)楚(馬殷潭州)荆南(高季興南平江陵)北漢(劉旻)
(五代史曰東漢太原)王延政以建州稱殷(即閩也)
胡文定公曰避寇而徙都未有能復振者周自豐鎬徙
于東洛而不振魏自安邑徙于大梁而不振楚自渚宫
徙于陳蔡而不振劉嗣自咸陽徙于上邽而不振赫連
定自統萬徙于北地而不振李景自秣陵徙于豫章而
不振故中夏定都必與俱存而不動(李氏紀曰後唐李氏有淮南則可都)
(金陵其後失之遂以削弱)
通鑑地理通釋卷四
