通鑑地理通釋卷三宋王應麟撰
歷代州域總叙下
唐十道
地理志唐興高祖改郡為州太守為刺史(武德元年)又置都
督府以治之(七年)然天下初定權置州郡頗多太宗元年
始命併省又因山川形便分天下為十道至十三年定
簿凡州府三百五十八縣一千五百五十一明年平高
昌又增州二縣六其後北殄突厥頡利西平高昌北踰
陰山西抵大漠其地東極海西至焉耆南盡林州南境
北接薛延陀界東西九千五百一十一里南北一萬六
千九百一十八里(會要凡天下三百六十州自後併省迄于天寶凡三百三十一州存焉)
六典云一曰關内道古雍州之境今京兆華同岐邠隴
涇寧坊鄜丹延慶鹽原會靈夏豐勝綏銀凡二十有二
州焉東拒河西抵隴坂南據終南之山北邊沙漠其名
山有太白九嵕吳山岐山梁山泰華之嶽在焉其大川
有涇渭灞滻厥賦絹綿布麻厥貢代赭鹽山角弓龍鬚
席蓯蓉野馬皮麝香遠夷則控北蕃突厥之朝貢焉二
曰河南道古豫兖青徐四州之境今河南府陜汝鄭汴
蔡許豫潁陳亳宋曹滑濮鄆濟齊淄徐兖泗沂青萊登
密海凡二十有八州焉東盡于海西距函谷南瀕于淮
北薄于河名山則有三崤少室砥柱蒙山嶧山嵩岱二
嶽在焉大川則有伊洛汝潁沂泗之水淮濟之瀆厥賦
絹絁綿布厥貢紬絁文綾絲葛水葱藨心蓆瓷石之器
遠夷則控海東新羅日本之貢獻焉三曰河東道古冀
州之境今太原潞澤晉絳蒲虢汾慈隰石沁儀嵐忻代
朔蔚雲凡十有九州焉東距常山西據河南抵首陽太
行北邊匈奴其名山則有雷首介山霍山嵉(當作崞)山其
大川有汾晉及丹沁之水厥賦布襧厥貢&KR1320;扇龍鬚席
墨蠟石英麝香漆人蔘四曰河北道古幽冀二州之境
今懷衛相洺邢趙恒定易幽莫瀛深冀貝魏博德滄棣
媯檀營平安東凡二十有五州焉東並于海南迫于河
西距太行恒山北通榆關薊門其名山有林慮白鹿封
龍井陘碣石之山常嶽在焉其大川有漳淇呼沲之水
厥賦絹綿及絲厥貢羅綾平紬絲布綿紬鳳翮葦席墨
遠夷則控契丹奚靺鞨室韋之貢獻焉五曰山南道古
荆梁二州之境今荆襄鄧商復郢隋唐岐歸均房金䕫
萬忠梁洋集通開壁巴蓬渠涪渝合鳳興利閬果凡三
十有三州焉東接荆楚西抵隴蜀南控大江北據商華
之山其名山有嶓冢熊耳巫峽銅梁荆山峴山大川則
有巴漢沮淯之水厥賦絹布綿厥貢金漆蜜蠟蠟燭鋼
鐵芒消麝香布交梭白縠細紵綾葛綵綸蘭千六曰隴
右道古雍梁二州之境今秦渭成武洮岷疊宕河蘭鄯
廓凉丼肅瓜沙伊西北庭安西凡二十有一州焉東接
秦州西逾流沙南連蜀及吐蕃北界朔漠其名山有秦
嶺隴坻西傾朱圉積石合黎崆峒三危鳥鼠同穴其大
川則有洮水弱水羌水河瀆及休屠之澤在焉厥賦布
麻厥貢麩金礪石碁石蜜蠟蠟燭毛毼麝香白㲲及鳥
獸之角羽毛皮革遠夷則控西域胡戎之貢獻焉七曰
淮南道古揚州之境今揚楚和滁濠夀廬舒蘄黃沔安
申光凡十有四州焉東臨海西抵漢南拒江北距淮其
名山有八公灊大别霍山羅山塗山其大川有滁肥之
水巢湖在焉厥賦絁絹綿布厥貢交梭紵絺孔雀熟絲
布青銅鏡八曰江南道古揚州之南境今潤常蘇湖杭
歙睦衢越婺台温明括建福泉汀宣饒撫虔洪吉郴袁
江鄂岳潭衡永道邵澧朗辰飾(志末見)錦施南溪思黔費
業巫夷播溱珍凡五十有一州焉東臨海西抵蜀南極
嶺北帶江其名山有茅山蔣山天目會稽四明天台括
蒼縉雲金華大庾武夷廬山而衡岳在焉其大川有浙
江湘贑沅澧之水洞庭彭蠡太湖之澤厥賦麻紵厥貢
紗編綾綸蕉葛綀麩金犀角鮫魚藤紙朱砂水銀零陵
香遠夷則控五溪之蠻九曰劔南道古梁州之境今益
蜀彭漢綿劔梓遂普資簡陵卭眉雅嘉榮瀘戎黎茂龍
扶文當松靜柘翼悉維嶲姚凡三十有三州焉東連䍧
柯西界吐蕃南接羣蠻北通劔閣其名山有峩眉青城
鶴鳴岷山其大川有涪雒及西漢之水江瀆在焉厥賦
絹綿葛紵厥貢麩金羅綾綿紬交梭彌牟布絲葛麝香
羚羊犛牛角尾遠夷則控西河羣蠻之貢獻焉十曰嶺
南道古揚州之南境今廣循潮漳韶連端康岡恩高春
封辯瀧新潘雷羅儋崖瓊振桂昭富梧賀龔象柳宜融
古嚴容藤義竇禺白廉繡黨牢巖鬱林平琴邕賓貴横
欽潯瀼籠田武&KR0008;澄安南驩愛陸峯湯萇福禄龐凡七
十州焉東南際海西極羣蠻北據五嶺其名山有黃嶺
及鬱水之靈洲焉其大川有桂水鬱水厥賦蕉紵落麻
厥貢金銀沈香甲香水馬翡翠孔雀象牙犀角龜殼&KR1314;
鼊綵藤竹布其遠夷則控百越及林邑扶南之貢獻焉
凡天下之州府三百一十有五而羈縻之州盖八百焉
(天寶二載以州為郡乾元元年復以郡為州十十道山川攷在後地理志羈縻府州八百五六)
二十四都督
百官志景雲二年置都督二十四人察刺史以下善惡
揚益并荆四州為大都督汴兖魏冀蒲綿秦洪潤越十
州為中都督皆正三品齊鄜涇襄安潭遂通梁䕫十州
為下都督從三品當時以為權重難制罷之唯四大都
督府如故置十道按察使道各一人通典太極初幷益
荆揚為四大都督府開元十七年加潞州為五焉其餘
都督定為上中下等(上都督府五中都督府十三下都督府十六)六典潞揚
益荆幽為大都督府凉秦靈延代兖梁安越洪潭桂廣
戎福為中都督府夏原慶豐勝營松洮鄯西雅瀘荗嶲
姚䕫黔辰容邕為下都督府(五代會要按十道圖大都督府八靈陜幽揚潞魏鎮)
(徐)
十五道
通典開元二十一年分為十五道置採訪使以撿察非
法京畿(治西京城内今京兆)都畿(治東都今河南)關内(多以京官遥領)河南(治汴州)
河東(治蒲州)河北(治魏州)隴右(治鄯州)山南東(治襄州)山南西(治興)
(元)劔南(治成都)淮南(治揚州)江南東(治蘇州)江南西(治洪州)黔中
(治黔州)嶺南(治廣州)地理志開元二十一年又因十道分山
南江南為東西道增置黔中道及京畿都畿置十五採
訪使撿察如漢刺史之職天寶盜起中國用兵而河西
隴右不守陷於吐蕃至大中咸通始復隴右然舉唐之
盛時開元天寶之際東至安東西至安西南至日南北
至單于府盖南北如漢之盛東不及而西過之(通典漢之東境)
(玄莵樂浪今為東夷之地漢之西境燉煌今伊吾交河北庭安西則漢為戎胡所據)開元二十八
年戶部帳凡郡府三百二十八縣千五百七十三(舊紀天寶)
(元年郡府三百六十二縣一千五百二十八通鑑從唐歷會要統紀天寶元年州三百三十一)通典開
元中定天下州府自京都(京兆河南太原為三都)及都督都護府
之外以近畿之州為四輔(同華岐蒲四州)其餘為六雄(鄭陜汴絳懷魏)
(六州)十望(宋亳滑許汝晉洺虢衛相十州六典有汾無亳)十緊(後入緊者多不復具列)及上
中下之差六典安東平營檀媯蔚朔忻安北單于代嵐
雲勝豐鹽靈會凉肅丼瓜沙伊西北庭安西河蘭鄯廓
疊洮岷扶柘維静悉翼松當戎茂嶲姚播黔驩容為邊
州凡三都之縣在城内曰京縣城外曰畿縣又望縣有
八十五焉其餘為上中下縣(通典赤六畿八十二望七十八緊百十一上四百四)
(十六中二百九十六下五百五十四六等凡一千五百七十三縣)凡天下之上鎮二十
中鎮九十下鎮一百三十五上戍十一中戍八十六下
戍二百三十五(會要軍四十府六百三十四鎮四百五十戍五百九十守捉三十五)
十節度
通鑑天寶元年時天下聲教所被之州三百三十一羈
縻之州八百置十節度經略使以備邊安西節度撫寧
西域治龜兹城兵二萬四千北庭節度防制突騎施堅
昆治北庭都護府兵二萬人河西節度斷隔吐蕃突厥
治凉州兵七萬三千人朔方節度捍禦突厥治靈州兵
六萬四千七百人河東節度與朔方掎角以禦突厥治
太原府兵五萬五千人范陽節度臨制奚契丹治幽州
兵九萬一千四百人平盧節度鎮撫室韋靺鞨治營州
兵三萬七千五百人隴右節度備禦吐蕃治鄯州兵七
萬五千人劔南節度西抗吐蕃南撫蠻獠治益州兵三
萬九百人嶺南五府經略綏静夷獠治廣州兵萬五千
四百人此外又有長樂經略福州領之兵千五百人東
萊守捉萊州領之東牟守捉登州領之兵各千人凡鎮
兵四十九萬人馬八萬餘匹通典節度使十經略守捉
使三邊方有寇戎之地則加以旌節謂之節度使自景
雲二年四月始以賀拔延嗣為凉州都督充河西節度
使其後諸道因同此號(通鑑景雲元年十月以薛訥為幽州經略節度大使節度之名)
(自此始)會要永徽已後除都督帶使持節即是節度使景
雲二年始有節度之號兵志云所謂方鎮者節度使之
兵也原其始起於邊將之屯防者唐初兵之戍邊者大
曰軍小曰守捉曰城曰鎮而總之者曰道若盧龍軍一
東軍等守捉十一曰平盧道横海北平高陽經略安塞
納降唐興渤海懷柔威武鎮遠静塞雄武鎮安懷遠保
定軍十六曰范陽道天兵大同天安横野軍四岢嵐等
守捉五曰河東道朔方經略豐安定遠新昌天柱宥州
經略横塞天德天安軍九三受降豐寧保寧烏延等六
城新泉守捉一曰關内道赤水大斗白亭豆盧墨離建
康寧寇玉門伊吾天山軍十烏城等守捉十四曰河西
道瀚海清海静塞軍三沙鉢等守捉十曰北庭道保大
軍一鷹娑都督一蘭城等守捉八曰安西道鎮西天成
振威安人綏戎河源白水天威榆林臨洮莫門神策寧
邊威勝金天武寧曜武積石軍十八平夷綏和合川守
捉三曰隴右道威戎安夷昆明寧遠洪源通化松當平
戎天保威遠軍十羊灌田等守捉十五新安等城三十
二犍為等鎮三十八曰劔南道嶺南安南桂管邕管容
管經略清海軍六曰嶺南道福州經略軍一曰江南道
平海軍一東牟東萊守捉二蓬萊鎮一曰河南道此自
武德至天寶以前邊防之制其諸城鎮守捉皆有使而
道有大將一人曰大總管已後更曰大都督至太宗時
行軍征討曰大總管在其本道曰大都督自景雲而後
接乎開元朔方隴右河東河西諸鎮皆置節度使及安
禄山反肅宗起靈武而諸鎮之兵共起誅賊其後慶緒
及史思明父子繼起肅宗命李光弼等討之號九節度
之師大盜既滅而武夫戰卒以功起行陣列為侯王者
皆除節度使(吕氏曰開元文武迭用不久任不兼領不遥授自天寶分置十節度致漁陽之變安)
(史平而藩鎮之禍方始)由是方鎮相望於内地大者連州十餘小
者猶兼三四始時為朝廷患者號河朔三鎮及其末朱
全忠以梁兵李克用以晉兵更犯京師而李茂貞韓建
近據岐華其他大鎮南則吳浙荆湖閩廣西則岐蜀北
則燕晉而梁盜據其中自國門以外皆分裂於方鎮矣
(方鎮表唐自中世以後收功弭亂常倚鎮兵其亡亦終以此六典云天下節度有八一曰關内朔方二曰河東)
(三曰河北幽州四曰河西五曰隴右六曰劔南七曰磧西八曰嶺南陸宣公云開元天寶間控禦西北兩蕃唯)
(朔方河西隴右三節度而已通典云天寶初折衝府五百九十三鎮二百四戍三百九十三關二十七王彦威)
(云至德迄元和天下觀察者十節度者二十有九防禦者四經略者三尹氏云弱唐者諸侯也唐既弱矣而久)
(不亡者諸侯維之也唐之弱者以河北之強也唐之亡者以河北之弱也崔氏云肅宗以河朔之地裂三鎮擅)
(地自有其國卒移於方鎮)藩鎮傳魏博傳五世至田弘正入朝十年
復亂更四姓傳十世有州七成德更二姓傳五世至王
承元入朝明年王庭湊反傳六世有州四盧龍更三姓
傳五世至劉總入朝六月朱克融反傳十二世有州九
淄青傳五世而滅有州十二滄景傳三世至程權入朝
十六年而李全略有之至其子同捷而滅有州四宣武
傳四世而滅有州四彰義𫝊三世而滅有州三澤潞傳
三世而滅有州五(張氏曰唐之治由藩鎮之未專地也唐之弱由藩鎮之彊盛也唐之亡由)
(藩鎮之削減也)按百官志諸王拜節度大使者皆留京師(副大使知)
(節度事者正節度也開元四年親王始遥領十六年宰相始遥領)貞元十四年賈耽上
十道錄凡三十一節度十一觀察與防禦經略以守臣
稱使者共五十元和八年李吉甫上郡縣圖自京兆府
至隴右道凡四十七鎮(十四年横海烏重胤奏所領德棣景三州各還刺史職事在州)
(兵並以刺史領之其後河北諸鎮惟横海最為順命由重胤處之得宜程子曰趙普便是此策)
河北二十四郡
顔真卿傳禄山反河朔盡陷獨平原城守玄宗始聞亂
歎曰河北二十四郡無一忠臣邪攷之六典河内郡(懷)
汲郡(衛)鄴郡(相)廣平郡(洺)鉅鹿郡(邢)趙郡(趙)恒山郡(恒)
博陵郡(定)上谷郡(易)范陽郡(幽)文安郡(莫)河間郡(瀛)饒
陽郡(深)信都郡(冀)清河郡(貝)魏郡(魏)博平郡(博)平原郡
(德)景城郡(滄)樂安郡(棣)媯川郡(媯)密雲郡(檀)柳城郡(營)
北平郡(平)凡二十四(畢炕為廣平太守拒安禄山城陷覆其家二十四郡之忠臣不獨平)
(原常山也)
天下水泉
六典水部掌天下川瀆陂池之政令凡天下水泉三億
三萬三千五百五十有九其在遐荒絶域不可得而知
其江河自西極達于東溟中國之大川也其餘百三十
有五水是為中川(桑欽水經所引天下之水百三十七江河在焉)其千二百五
十有二水斯為小川(酈善長注水經引其支流一千二百五十二)若渭洛汾
濟漳淇淮漢皆亘達方域唐志水經桑欽撰舊志郭璞
撰通典云水經不詳所撰者名氏亦不知何代之書(經云)
(夀張光武更名臨濟安帝更名湖陸章帝更名永安順帝更名故知順帝以後纂序也今攷經云武侯壘諸葛)
(武侯也又云魏興安陽縣魏興郡魏分漢中所立也又改信都從長樂晉太康五年事也又云河水北薄骨律)
(鎮城元魏鎮名也然則水經非後漢人所撰欽桑欽君長漢成帝時人見儒林傳隋志不言桑撰)程子
曰唐土德少河患本朝火德多水災
六都護
會要都護府有六單于安西安北為大都護安南安東
北庭為中都護漢武開西域宣帝始置都護唐關内道
單于(龍朔三年曰雲中麟德元年更名秦漢雲中郡地)安北(貞觀二十一年曰燕然龍朔三年曰)
(瀚海總章二年更名治中受降城徙豐勝二州境又徙天德軍)隴右道安西(貞觀十四年置治西)
(州徙龜兹)北庭(本庭州長安二年置)河北道安東(總章元年置治平壤徙遼東故城又徙新)
(城又徙平州又徙遼西故城)嶺南道安南(本交州調露元年改治交阯寶歷元年徙宋平縣)
開元四年親王始遥領大都護(府之政以副大都護主之)地理志自
太宗平突厥西北諸蕃及蠻夷稍稍内屬即其部落列
置州縣其大者為都督府以其首領為都督刺史皆得
世襲雖貢賦版籍多不上戶部然聲教所暨皆邊州都
督都護所領著于令式今錄招降開置之目以見其盛
其後或臣或叛經制不一不能詳見突厥回紇党項吐
谷渾隸關内道者為府二十九州九十突厥之别部及
奚契丹靺鞨降胡高麗隸河北者為府十四州四十六
突厥回紇党項吐谷渾之别部及龜兹于闐焉耆疏勒
河西内屬諸胡西域十六國隸隴右者為府五十一州
百九十八羌蠻隸劔南者為州二百六十一蠻隸江南
者為州五十一隸嶺南者為州九十二又有党項州二
十四不知其隸屬大凡府州八百五十六號為羈縻云
龜兹毘沙(本于闐國)焉耆疏勒為四鎮(咸亨元年罷四鎮曰龜兹于闐焉耆疏勒)
(長夀二年復四鎮曰龜兹于闐疏勒碎葉)豐勝靈夏朔代為河曲六州(魯麗含塞)
(依契為六胡州)廣桂容邕安南為嶺南五府(亦曰五管)天寶後王官
之戍北不踰河西止秦邠
五代所有州
梁唐晉漢周皆以藩鎮更為帝職方攷梁初天下别為
十一國南有吳浙荆湖閩漢西有岐蜀北有燕晉而朱
氏所有七十八州以為梁莊宗初起并代取幽滄有州
三十五其後又取梁魏博等十有六州合五十一州以
滅梁岐王稱臣又得其州七同光破蜀已而復失惟得
秦鳳階成四州而營平二州陷于契丹其增置之州一
(寰)合一百二十三州以為唐石氏入立獻十有六州於
契丹(幽薊瀛莫涿檀順新媯儒武雲應寰朔蔚)而得蜀金州又增置之州一
(威)合一百九州以為晉劉氏之初秦鳳階成復入于蜀
隱帝時增置之州一(解)合一百六州以為漢郭氏伐漢
十州入于劉旻世宗取秦鳳階成瀛莫及淮南十四州
又增置之州五(濟濱雄霸通)而廢者三(衍武景)合一百一十八
州以為周(軍不在焉五代置軍六皆寄治於縣隸於州故不别出)
宋二十三路
太祖受周禪凡州府軍監一百三十九縣六百六十一
(軍監始自置屬縣與州府並列)建隆元年始以知州易方鎮乾德二年
詔階成二州直隸京師始不以支郡盡隸節度使荆南
來朝平湖南蜀廣江南開寶九年有州二百九十七縣
一千八百六太平興國二年盡罷節鎮所領支郡三年
陳洪進錢俶獻地四年平太原李繼捧來朝而後混一
至道三年始定為十五路京東京西河北河東陜西淮
南江南湖南湖北兩浙福建西川峽西廣東廣西咸平
四年分川峽為四路(益梓利䕫)天聖八年分江南為東西仁
宗初有路十八總府州軍監三百二十二縣一千二百
六十二地東南皆至海西盡巴僰北際中山東西六千
四百八十五里南北一萬一千六百二十里康定二年
分陜西為四路(秦鳳涇渠環慶鄜延)慶歷八年分河北為四路(定州)
(高陽真定大名)皇祐三年分淮南為東西(揚廬)熙寧五年分京西
為南北陜西又分永興建熙河并前四路為六路(元豐四年)
(建蘭會路)六年分河北為東西八年刪定九域圖更名九域
志總二十三路(京東東京東西京西南京西北河北東河北西陜西永興秦鳳河東淮南東淮)
(南西兩浙江南東江南西荆湖南&KR0878;湖北成都梓利䕫福建廣南東廣南西)京府四(開封應天河南)
(大名)次府十州二百四十二軍二十七監四縣一千一百
三十五九年兩浙分東西路自熙寧始務開拓种諤取
綏州韓絳取銀州王韶取熙河章厚取懿洽謝景温取
徽誠熊本取南平郭逵取廣源元豐李憲取蘭州沈括
取葭蘆四寨元符王贍取青唐邈川龍支崇寧王厚復
湟鄯迄于重和建州軍不可勝紀最後建燕山雲中兩
路而中夏板蕩矣自建炎南守輿地登于職方者東薄
明粤南斥瓊崖西盡岷嶓北極淮漢盖僅當舜十二州
之三漢十三部之四晉十九州之七紹興十四年分利
州路為東西司馬公曰自周室東遷王政不行諸侯逐
進凡五百五十年而合於秦秦虐用其民十有一年而
天下亂又八年而合於漢漢為天子二百有六年而失
其柄王莽盜之十有七年而復為漢更始不能自保光
武誅除僭偽凡十有四年然後能一之又一百五十三
年董卓擅朝州郡更相吞噬至于魏氏海内三分凡九
十有一年而合於晉晉得天下纔二十年惠帝昏愚羣
胡乘釁散為六七聚為二三凡二百八十有八年而合
於隋隋得天下纔二十有八年煬帝無道九州幅裂八
年而天下合於唐唐得天下一百三十年明皇恃其承
平荒于酒色漁陽竊發四海横流肅代以降方鎮䟦扈
陵夷至于五代朝成夕敗有如逆旅太祖起而拯之東
征西伐太勳未集太宗嗣而成之凡二百二十有五年
然後大禹之迹復混而為一由是觀之上下一千七百
餘年天下一統者五百餘年而已歐陽公州名急就章
曰别州自禹郡於秦廢置經革難具陳皇家垂統天下
定疆理萬方承政令近征遠貢各有宜或畀吏治或羈
縻九域披圖指可知分音比類慎訛疑文差字析極精
微若夫錦居遐裔孤音無比隰集梓泗劔陜涪幽駢聲
相附可如類求則有䕫綏隨果賀播滑達越和何羅連
三前叶其四謂何乃有瓜沙嘉巴鳳隴雍宋歙峽合疊
淄資思師化雅華夏密吉蔚悉永郢鼎潁不宜吃訥又
如保邵道趙耀鄆信潤晉慎凡五聲而一韻柳夀茂竇
宥湊憲兖漢簡萬演海岱解蔡泰愛欽潯金深郴黔蜀
濮福睦復陸乃六律而同音七言惟一白澤虢石益德
壁八音相望廣象相閬絳奬黨宕開萊台懷階崖雷梅
澧棣冀利濟薊費智鄭鄧定孟慶應静勝廉潭儋南嵐
鹽丼嵓至於許汝婺處楚普潞叙古魏惠桂貴遂貝瑞
嶲會言過乎九難宣於口於是有岳鄂亳薄洛莫涿朔
廓拓眉黎齊池蘄施伊西夷溪濠曹饒昭韶潮遼交洮
牢(句右皆十)卭通龍洪蓬蒙邕同戎忠松籠(句右十二)連綿澶安
延丹端宣檀驩蘭潘田巒湖蘇舒滁廬渝瀘梧蒲徐鄜
扶儒禺(句右皆十四)秦邠麟汾均陳温春筠辰文循銀雲勤
岷杭揚江黃常漳康襄房坊商滄洋昌瀼長(句右皆十六)并
青瀛登成明衡彭英瓊邢洺涇寧昇滎横藤汀興營平
庭澄(句右二十四)聯章斷句不能遽數真定河源以諱不舉
若乃物有疑似同音異字則有陵靈原袁府撫乾虔濱
賓融容渭衛全泉繡秀易翼渠衢歸媯龔恭汴辨凉梁
祈岐鄯單宿肅磁慈濰維峯封暨豐沂宜及儀乃一號
而三之(音或不同相近者亦借以足之)劔環恩順鎮霸真雄又音文之
兩同至於太平鬱林萬安平琴武安洮陽新定建康二
名雖美遠小不彰若監若軍四十有六保定信安廣信
安肅鎮戎保安岢嵐火山順安寧化實控三邊其餘𤨏
𤨏皆不足言(其後因撿九域圖有高富瀧當四州偶遺不錄以文句難移不復增入也)晁氏
曰秦隋兩世而亡晉兩世而亂唯漢唐我宋歷年而久
吕氏曰藝祖肇造區夏監觀四方求民之莫藩方強大
犬牙相錯異姓封王及帶將印者不下數十人雖用趙
普之謀制其錢榖收其精兵歛威福之柄歸之公上而
舉是大柄付之縉紳學士無所疑間命廷臣為知州通
判以散節度使之權命朝臣奚嶼等為知縣以勤恤民
隱此運量宇宙之大略出於獨見而非普之所能及也
曾氏曰太祖之世其捍北狄則用李漢超於關南馬仁
瑀於瀛州韓令坤於常山賀惟忠於易州何繼筠於棣
州其禦太原則用郭進於西山李謙溥於隰州李繼勳
於昭義其備西戎則用姚内斌於慶州董遵誨於環州
王彥昇於原州馮繼業於靈州如内斌遵誨之兵率不
過五六千人皆責之以自守其地
歷代戶口
周仲山父曰古者司民協孤終司商協名姓司徒協旅
司寇協姦牧協職工協革場協入廩協出是則少多死
生出入往來皆可知也於是又審之以事王治農于藉
&KR0679;于農隙耨獲亦於藉獮於既烝狩於畢時是皆習民
數者也帝王世紀禹平水土還為九州民口千三百五
十五萬三千九百二十三人周公相成王致治刑錯民
口千三百七十一萬四千九百二十三人多禹十六萬
一千人周之極盛也莊王之十三年齊桓公二年五千
里内非天王之御自世子公侯以下至于庶民凡千一
百八十四萬七千人定受田者九百萬四千人(杜佑曰當時天)
(下列國恐其數未詳)至於戰國蘇張之說計秦及山東六國戎卒
尚踰五百餘萬推民口數當千餘萬(寨獻公十年初為戶籍相伍始皇十)
(六年初令男子書年)漢平帝元始二年民戶千二百二十三萬三
千六十二口五千九百五十九萬四千九百七十八漢
極盛矣後漢光武中元二年戶四百二十七萬九千六
百三十四口二千一百萬七千八百二十桓帝永夀二
年戶千六百七萬九百六口五千六萬六千八百五十
六魏武據中原戶六十六萬三千四百二十三口四百
四十三萬二千八百八十一(蜀後主為魏所滅得戶二十八萬口九十四萬帶甲)
(將士十萬二千吏四萬吳赤烏中有戶五十二萬口二百三十萬及皓滅有戶五十三萬口二百三十萬兵二)
(十三萬大小吏三萬二千)三國鼎立之時通計戶百四十七萬三千
四百三十三口七百六十七萬二千八百八十一晉武
帝太康初平吳天下戶二百四十五萬九千八百四十
口一千六百一十六萬三千八百六十三晉之極盛也
(魏志注案晉太康三年地記晉戶有三百七十七萬)宋孝武大明八年戶九十萬
六千八百七十口四百六十八萬五千五百一陳宣帝
時有戶六十萬至後主滅有戶五十萬口二百萬後魏
明帝正光以前有戶五百餘萬東魏静帝武定中有戶
百一十八萬一百一十二口四百四十八萬八千七百
六十(通計西魏州郡也)北齊為周所滅得戶三百三萬二千五
百二十八口二千萬六千八百八十後周大象中戶三
百五十九萬口九百萬九千六百四隋大業中戶八百
九十萬七千五百三十六口四千六百一萬九千九百
五十六唐武德初二百餘萬戶永徽元年戶三百八十
萬(去大業末三十六年)天寶十四年戶八百九十一萬四千七百
九口五千二百九十一萬九千三百九唐之極盛也(自武)
(德初至天寶末凡百三十八年人戶纔比於隋氏)肅宗乾元三年戶百九十三
萬三千一百三十四大歷中唯有百三十萬戶建中初
命黜陟使往諸道按比戶口得主戶百八十餘萬客戶
一百三十餘萬共三百一十萬(建中元年定天下兩稅戶凡三百八十萬五千)
(七十六)元和二年李吉甫等撰元和國計簿見定戶二百
四十四萬二百五十四(十五道七十一州不申戸口數率以兩戶資一兵王彦威上)
(古頟圖言長慶籍戶三百五十萬而兵乃九十九萬率三戶資一兵)宋太祖元年戶九十
六萬末年天下既定戶三百九萬五百四真宗景德四
年戶七百四十一萬七千五百七口一千六百二十八
萬二百五十四神宗元豐六年戶一千七百二十一萬
一千七百十三口二千四百九十六萬九千三百(慶歷三年)
(范仲淹陳十事八曰减徭役觀西京圖經唐會昌中河南府有戶口十九萬四千七百餘戶置二十縣今河南)
(府主客七萬五千九百餘戶仍置一十九縣鞏縣七百戶偃師一千一百戶逐縣三等堪役者不過百家而所)
(供役人不下二百數新舊循環非鰥寡孤獨不能供役西洛之民最為窮困請依後漢故事遣使先往西京并)
(省諸邑為十縣所廢之邑並改為鎮)中論曰民數為國之本也以分田里
以令貢賦以造器用以制禄食以起田役以作軍旅國
以建典家以立度五禮用脩九刑用措其唯審民數乎
通典曰古之為理在周知人數乃均其事役周官有比
閭族黨鄉遂之制維持其政綱紀其人孟冬獻民數于
王王拜受之其敬之守之如此其重也胡氏曰庶可能
也而難於富以誅其財也富可能也而難於教以無其
道也漢孝文孝明唐太宗之世亦云庶富矣西京之教
無聞焉明帝尊師重傅臨雍拜老宗戚子弟莫不受學
唐太宗大召名儒增廣生員教亦至矣然而未知所以
教也石氏曰漢有平城之危諸吕之難七國之反王莽
之奪漢終不亡民心未去也唐有武氏之變禄山之禍
思明朱泚希烈宗權諸侯之叛唐終不亡民心尚在也
民之叛也雖以百里雖以匹夫猶能亡國湯以七十里
亡夏文王以百里亡商陳勝以匹夫亡秦是也書曰可
畏非民蘇氏曰三代之制度地以居民民各以其夫家
之衆寡而受田于官一夫而百畝民不可以多得尺寸
之地而地亦不可以多得一介之民故其民均而地有
餘當成康刑措之後其民極盛之時九州之籍不過千
三萬四千有餘夫地以十倍而民居其一故榖常有餘
而地力不耗均之有術也劉氏(度)曰西漢之盛以戶計
者至于千二百二十三萬以口計者至于五千九百五
十九萬考之後世以隋大業之富而戶口之數終莫能
及以未有浮屠之法以耗之也唐開元之間治固不逮
漢而以口計者四千八百十四萬自漢而降無若開元
者豈非以開元初姚崇為相一旦髮僧而農者餘萬二
千人磨以歲月其徒稍衰故邪李氏(心傳)曰西漢戶口
至盛之時率以十戶為四十八口有竒東漢戶口率以
十戶為五十二口可準周之下農夫唐人戶口至盛之
時率以十戶為五十八口有竒可準周之中次自本朝
元豐而紹興戶口率以十戶為二十一口以一家止於
兩口則無是理盖詭名子戶漏口者衆也昔陸宣公稱
租庸調之法曰不挍閱而衆寡可知自井田什一之後
其惟租庸調之法乎理道要訣曰秦漢以降海内一家
孝平元始桓帝永夀有隋大業唐家天寶戶口殷盛三
代莫儔
通鑑地理通釋卷三
