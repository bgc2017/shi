通鑑地理通釋卷十宋王應麟撰
七國形勢攷下
齊
管仲曰賜我先君履東至于海西至于河南至于穆陵
北至于無棣蘇秦說齊宣王曰齊南有泰山東有琅
邪西有清河北有渤海此所謂四塞之國也齊地方二
千餘里帶甲數十萬粟如丘山三軍之良五家之兵進
如鋒矢戰如雷霆解如風雨即有軍役未嘗倍泰山絶
清河涉渤海也臨菑之中七萬戸臣竊度之不下戸三
男子三七二十一萬不待發於遠縣而臨菑之卒固已
二十一萬矣韓魏之所以重畏秦者為與秦接境壤界
也兵出而相當不出十日而戰勝存亡之機決矣韓魏
戰而勝秦則兵半折四境不守戰而不勝則國以危亡
隨其後是故韓魏之所以重與秦戰而輕為之臣也今
秦之攻齊則不然倍韓魏之地過衛陽晉之道徑乎亢
父之險車不得方軌駒不得比行百人守險千人不敢
過也秦雖欲深入則狼顧恐韓魏之議其後也是故恫
疑虛喝驕矜而不敢進則秦之不能害齊亦明矣荀
卿子說齊相曰今巨楚縣吾前大燕鰌吾後勁魏鈎吾
右西壤之不絶若繩楚人則有襄賁開陽以臨吾左是
一國作謀則三國必起而乘我如是則齊必斷而為四
三國若假城然耳燕王曰吾聞齊有清濟濁河可以
為固長城鉅防足以為塞誠有之乎蘇氏對曰天時不
與雖有清濟濁河惡足以為固民力罷敝雖有長城鉅
防惡足以為塞且異日濟西不師所以備趙也河北不
師所以備燕也今濟西河北盡己役矣封内敝矣春
申君說秦昭王曰齊南以泗水為境東負海北倚河而
無後患韓非初見秦曰往者齊南破荆東破宋西服
秦北破燕中使韓魏土地廣而兵強戰尅攻取詔令天
下齊之清濟濁河足以為限長城巨防足以為塞齊五
戰之國也一戰不尅而無齊田肯曰齊東有琅邪即
墨之饒南有泰山之固西有濁河之限北有勃海之利
地方二千里持戟百萬縣隔千里之外齊得十二焉此
東秦也
穆陵無棣
唐志沂州沂水縣北有穆陵關郡縣志通典有穆陵
山在沂水縣北一百九十里滄州鹽山縣本齊無棣
邑(漢高城縣通典古齊境)滄州無棣縣南臨無棣溝因為名(漢陽)
(信縣地隋置無棣縣)水經注清河又東北無棣溝出焉東逕南
皮縣故城南京相璠曰舊說無棣在遼西孤竹縣
泰山
齊世家齊自泰山屬之琅邪北被于海膏壤二千里
貨殖傳泰山其陽則魯其陰則齊
琅邪
山海經云琅邪臺在勃海間琅邪之東(其北有山注云琅邪在海)
(邊有山嶕嶢特起狀如高臺)括地志密州諸城縣東南百七十里
有琅邪臺越王句踐觀臺也琅邪山在縣東南百四
十里始皇立層臺於山上孟子齊景公問晏子曰吾
欲觀於轉附朝儛遵海而南放于琅邪注琅邪齊東
南境上邑管子戒篇桓公將東游問於管仲曰我游
猶軸轉斛南至琅邪地理志琅邪縣越王句踐嘗治
此起館臺(後漢注琅邪郡有琅邪山故城在今海州胊山縣東北子虛賦齊東陼鉅海南有琅)
(邪輿地廣記漢琅邪縣在密州諸城縣東境七越王句踐欲霸中國徙都於此起觀臺於山上周里以)
(望東海秦始皇置琅邪郡東遊登山大樂之留三月漢武帝亦登焉秦紀始皇作琅邪臺立石刻頌秦德)
清河
漢置清河郡治清陽縣後漢省之安帝改歷曰甘陵
為清河國治桓帝改國曰甘陵魏復故晉改甘陵縣
曰清河後周置貝州宋改恩州通典春秋屬齊後屬
晉七國屬趙地理志趙東有清河齊北有清河以南
水經注地理風俗志曰甘陵郡東南十七里有清河
故城世謂之鵲城清河又東北逕清陽縣故城西漢
高帝置清河郡治此(景帝封子乘為王)
渤海
漢置渤海郡今滄棣霸濱諸州之地宋文帝置樂陵
郡孝武分置渤海郡後魏改渤海為滄水置滄州通
典為齊趙二國之境無棣縣齊境北至無棣在此地
理志齊北有渤海之高樂高城重合陽信趙得渤海
郡之東平舒中邑文安束州成平章武河以北
臨甾
齊國都也地理志屬齊郡(今青州)臨甾名營丘故齊詩
曰子之營兮遭我虖嶩之間兮(毛詩作還齊詩作營)臨甾在岱
之間一都會也其中具五民(五方之民)甾水出泰山萊蕪
縣(兗州)原山詩正義云今齊之城内有丘即營丘也淄
水過其南及東以丘臨水謂之臨淄(郡縣志雪宫故趾在臨淄縣東)
(北六里晏子春秋齊侯見晏子于雪宫)括地志青州臨淄縣即古臨菑
(一名齊城古營丘之地項羽封田都為齊王於此營丘在縣北百步外城中天齊池在縣東南十五里齊)
(以天齊淵名漢主父偃言齊臨菑十萬戶市租千金人衆殷富鉅於長安通典青州千乘縣柏寢臺齊)
(景公與晏子遊處)
衛陽晉之道
張儀說楚曰秦下甲攻衛陽晉必大關天下之匈正
義衛地曹濮等州也陽晉在曹州乘氏縣西北三十
七里索隱陽晉魏邑也蓋適齊之道在衛國之西南
(魏哀王十六年秦拔陽晉秦昭王曰吾愛宋與愛新城陽晉同蘇秦說趙曰據衛取淇則齊必入朝秦)
(水經注陽晉城在廩丘城東南十餘里與都關為左右)
亢父之險
漢縣屬東平國正義故縣在兗州任城縣(今屬濟州)南五
十一里(漢高帝紀沛公還軍亢父光武征龐萌自將輕兵至亢父)呂布攻鄄城不
能下西屯濮陽曹操曰布一旦得一州不能據東平
斷亢父泰山之道乘險要我而乃屯濮陽吾知其無
能為也(魏志)
襄賁開陽
二縣地理志屬東海郡(賁音肥)輿地廣記襄賁縣廢入
沂州臨沂縣故城在縣南開陽本鄅國春秋叔孫州
仇城啟陽是也(漢避景帝諱改為開)後廢入臨沂故城在縣南
(水經注魯連子稱陸子謂齊湣王曰魯費之衆臣甲舍于襄賁後漢注開陽故城在今臨沂縣北)
清濟濁河
左傳哀十一年齊伐我及清注濟北盧縣東有清亭
齊語桓公正封疆地南至于&KR2148;陰西至于濟北至于
河東至于紀酅水經濟水自魚山北逕清亭東注云
京相璠曰今濟北東阿東北四十里有清亭春秋所
謂遇于清也水色清深馬頰水東注于清濟謂之馬
頰口清濟即此水也蔡氏曰李賢謂濟自鄭以東貫
滑曹鄆濟齊青以入于海樂史謂今東平濟南淄州
北海界中有水流入海謂之清河(沈氏謂濟水伏流地中東阿亦濟所)
(經井水清而重)孟康曰齊西有平原(德州)河水東北過高唐(博州)
(即平原也)孟津號黃河故曰濁河正義云濟漯二水上承
黃河並淄青之北流入海黃河又一源從洺魏二州
界北流入海亦齊西北界
長城鉅防
齊記云齊宣王乘山嶺之上築長城東至海西至濟
州千餘里以備楚括地志長城西北起濟州平陰縣
緣河歴泰山北岡上經濟州淄州即西南兗州博城
縣北東至密州琅邪臺入海郡國志濟北盧縣有平
陰城有防門(左傳襄十八年齊禦晉平陰塹防門杜氏云在縣北巨防即防門)有長
城至東海正義長城西在濟州平陰縣界(平陰後屬鄆州)竹
書紀年梁惠成王二十年齊閔王築防以為長城泰
山紀云秦山西有長城緣河經泰山餘千里至琅邪
臺入海(郡縣志故長城首起鄆州平陰縣北一十九里齊愍王所築輿地廣記鄆州平陰縣漢盧)
(縣地唐屬濟州又淄州淄川縣古齊長城楚世家還蓋長城以為防外紀威烈王十六年王命韓趙伐齊)
(入長城左傳防門注平陰城左濟北盧縣東北其城南有防防有門世家趙人歸我長城在威王時郡縣)
(志平陰故城在平陰縣東北三十五里)
泗水
出兗州(今襲慶府)泗水縣至淮陽宿遷縣入淮(淮南墬形訓時泗沂)
(出臺台浙山名)
即墨
郡縣志故城在萊州膠水縣東南六十里本漢舊縣
田單守即墨破燕軍盡復齊地項羽徙齊王田市為
膠東王都此漢屬膠東北齊併入膠水隋復置屬萊
州城臨墨水故曰即墨田肯謂琅邪即墨之饒顏氏
云二縣近海財用所出(蘇秦說趙曰齊必致魚鹽之海)戰國策齊王
建入朝於秦即墨大夫入見齊王曰齊地方數千里
帶甲數百萬三晉大夫皆不便秦而在阿鄄之間者
百數王收而與之百萬之衆使收三晉之故地即臨
晉之關可以入矣(同州朝邑縣有蒲津關秦臨晉縣)鄢郢大夫不欲
為秦而在城南下者百數王收而與之百萬之師使
收楚故地即武關可以入矣如此則齊威可立秦國
可亡齊王不聽
河北
正義謂滄博等州在漯河之北
楚
蘇秦說楚威王曰楚天下之彊國也西有黔中巫郡東
有夏州海陽南有洞庭蒼梧北有陘塞郇陽地方五千
餘里大王不從秦必起兩軍一軍出武關一軍下黔
中則鄢郢動矣張儀說楚王曰秦西有巴蜀大船積
粟起於汶山浮江已下不至十日而距扞關扞關驚則
從竟陵以東盡城守矣黔中巫郡非王之有秦舉甲出
武關南面而伐則北地絶秦兵之攻楚也危難在三月
之内而楚待諸侯之救在半歲之外此其勢不相及也
蘇代約燕王曰秦之行暴正告天下告楚曰蜀地之
甲乘船浮於汶乘夏水而下江五日而至郢漢中之甲
乘船出於巴乘夏水而下漢四日而至五渚寡人積甲
宛東下隨智者不及謀勇士不及怒寡人如射隼矣王
乃欲待天下之攻函谷不亦遠乎楚王為是故十七年
事秦荀子議兵曰汝潁以為險江漢以為池限之以
鄧林緣之以方城然而秦師至而鄢郢舉若振槁然是
豈無固塞隘阻也哉其所以統之者非其道故也淮
南兵略訓曰楚地南卷沅湘北繞潁泗西包巴蜀東裹
郯淮潁汝以為洫江漢以為池垣之以鄧林緜之以方
城山高尋雲谿肆無景戰國策曰楚苞九夷又方千
里南有符離之塞北有甘魚之口
黔中
正義今朗州楚黔中郡漢更名武陵(今常德府)括地志云
故城在辰州沅陵縣西二十里今黔府亦其地(楚世家秦)
(留懷王要以割巫黔中之郡頃襄王二十二年秦拔我巫黔中郡通典黔州古蠻夷之地秦惠王欲楚)
(黔中地以武關外易之即此是也楚辭注枉陼辰陽溆浦皆在辰州)
巫郡
括地志在䕫州東通典䕫州巫山縣楚置巫郡秦漢
為南郡巫郡(故城在今縣北)巫山在西南
夏州
左傳宣十一年楚復封陳鄉取一人焉以歸謂之夏
州(杜氏云州鄉屬示討夏氏所獲)徐廣曰楚考烈王元年秦取夏州
裴駰案左傳注不說夏州所在車胤撰桓溫集云夏
口城上數里有洲名夏州正義云大江中州也夏水
口在荆州江陵縣東南二十五里楚辭過夏首而西
浮(夏水口也)背夏浦而西思(左傳沈尹戍奔命於夏汭薳射以繁揚之師會於夏汭杜)
(氏曰漢水曲入江今夏口也通典荆州江陵縣有夏水口左傳夏汭也郡縣志鄂州春秋時謂之夏汭漢)
(為沙羨東境後漢末謂之夏口亦名魯口林氏曰莊以勤興平以怠亡懷以愚為秦誘頃襄以弱為秦脅)
海陽
劉氏云楚之東境(正義未詳楚威王六年敗越盡取吳故地至浙江左傳楚奄征南)
(海)
洞庭
索隱今青草湖正義洞庭湖在岳州巴陵縣西南一
里又有洞庭山名君山在湖中心吳起曰三苗氏左
洞庭右彭蠡韓非初見秦曰秦與荆人大戰大破荆
襲郢取洞庭五湖江南(後漢南蠻傳云吳起相悼王南并蠻越遂有洞庭蒼梧)
蒼梧
正義蒼梧山在道州南(索隱地理志有蒼梧郡書山海經注即九疑山也漢注)
(文穎曰九嶷山半在蒼梧半在零陵)檀弓舜葬於蒼梧之野(注舜征有苗而死因)
(留葬焉蒼梧於周南越之地今為郡史記舜南巡狩崩於蒼梧之野葬於江南九疑是為零陵山海經南)
(方蒼梧之丘蒼梧之淵其中有九疑山注云山今在零陵營道縣南道州寧遠縣有九疑山其山九谿相)
(似)
陘塞汾陘之塞
戰國策云北有汾陘之塞徐廣云春秋齊伐楚次于
陘(杜氏云潁川召陵縣南有陘亭)楚威王十一年魏敗楚陘山在密
縣正義陘山在鄭州新鄭縣西南三十里楚世家魏
取我陘山今按陘塞其說有三山海經有少陘之山
太平御覽謂在滎陽則正義新鄭近之滎陽春秋為
鄭戰國為韓蓋南北之隘道楚為塞以禦北方故蘇
秦於韓曰南有陘山於楚曰北有陘塞其地一也楚
漢之際亦於此決勝負焉左傳楚子庚治兵於汾注
云襄城縣東北有汾丘城今襄城屬汝州汾陘之塞
蓋在汝鄭二州(密縣今屬鄭州召陵今在潁昌府郾城縣)林氏曰楚有
圖北方之志其君多居于申大合諸侯又在焉申即
宛也(今鄧州南陽縣杜氏曰申在方城内故言入)
郇陽
漢地理志漢中旬陽縣(北山旬水所出南入沔酈商攻旬關正義云漢中洵水上)
(之關在金州水經漢水東合旬水)輿地廣記金州洵陽縣(後漢省晉復置屬魏)
(興郡)按金州後漢末為西城郡魏得之改魏興申儀為
太守屯洵口(水經注旬水東南注漢之旬口)蜀蔣琬欲由漢沔襲魏
興今屬利州路南蔽䕫峽西接梁洋為控扼之地蘇
秦所謂郇陽即洵陽也(郇旬洵三字通)徐廣以為順陽(故城在鄧)
(州穰縣西)索隱以為新陽(故城在蔡州真陽縣西南)皆非也又按楚世
家懷王二十五年與秦盟黃棘秦復與楚上庸(正義括地)
(志云今房州竹山縣及金州是)頃襄王十九年割上庸漢北地予秦
正義謂割金房均三州及漢水之北蘇代云殘均陵
塞鄳隘(正義均州故城在隨州西南五十里)楚割上庸之明年秦拔西
陵又一年拔郢趙氏曰楚莫盛於莊盛之極衰之
倚也楚與秦彊不相下也滅庸而秦從師自莊始與
吳越邈不相及也滅舒蓼而吳越受盟自莊始孰知
異時之秦拔武關取上庸即今日之故道異時之吳
舍舟于淮汭潛師于巢為亡郢之張本
鄢郢
楚人對頃襄王曰秦左臂據趙之西南右臂傳楚鄢
郢膺擊韓魏垂頭中國處旣形便勢有地利正義鄢
故城在襄州率道縣(今襄陽府宜城縣)南九里郢城在荆州
(今江陵府)江陵縣東北六里秦兵出武關則臨鄢矣下黔
中則臨郢矣地理志南郡宜城故鄢(左傳王㳂夏將欲入鄢注云順)
(漢水南至鄢)江陵故楚郢都楚文王自丹陽(歸州秭歸縣東有丹陽城)
(熊繹始封)徙此後九世平王城之後十世秦拔郢徙陳郢
都西通巫巴東有雲夢之饒亦一都會也南豐曾氏
曰荆及康狼楚之西山也水出二山之間東南而流
春秋之世曰&KR0739;水左丘明傳魯桓公十有三年楚屈
瑕伐羅及&KR0739;亂次以濟是也其後曰夷水水經所謂
漢水又南過宜城縣東夷水注之是也又其後曰蠻
水酈道元所謂夷水避桓溫父名改曰蠻水是也秦
昭王二十八年使白起將攻楚去&KR0739;百里立堨壅是
水為渠以灌&KR0739;&KR0739;楚都也遂拔之秦旣得&KR0739;以為縣
漢惠帝三年改曰宜城宋孝武帝永初元年築宜城
之大隄為城今縣治是也而更謂&KR0739;曰故城&KR0739;入秦
而白起所為渠迄不廢引鄢水以灌田今長渠是也
胡文定公曰荆渚江左上流也故楚子自秭歸徙都
日以富彊近并穀鄧次及漢東下收江黃橫行淮泗
遂兼吳越傳六七百年而後止此雖人謀亦地勢使
然也後逮漢衰劉表牧之坐談西伯先主假之三分
天下關羽用之威震中華孫氏有之抗衡曹魏晉宋
齊梁倚為重鎮財賦兵甲當南朝之半其為江東屏
蔽猶虞虢之有下陽也林氏曰江陵郢也襄陽鄢也
自江陵而圖北方必經襄陽襄陽楚之北津也(屈原哀郢)
(曰顧龍門而不見孰兩東門之可蕪注云楚都南門三門一名龍門一名脩門兩東門郢都東關有二門)
(也呂氏曰鄢楚之别都也水經注江陵西北有紀南城楚文王自丹陽徙此平王城之班固言楚之郢都)
(也)
汶山
地理志蜀郡湔氏道㟭山在西徼外江水所出東南
至江都入海(山海經岷山江水出焉)輿地廣記在茂州汶(古岷字)
山縣西北俗謂之鐵豹嶺禹之導江發跡於此(河圖括地)
(象曰岷山之精上為井絡故泉流深遠為四瀆之首水經注岷山即瀆山也又謂之汶阜山益州記大江)
(始發羊膊嶺下東南至白馬嶺歴天彭闕)
扞關
楚世家肅王四年蜀伐楚取兹方(正義云古今名云荆州松滋縣)於
是楚為扞關以距之郡國志巴郡魚復縣有扞關(地理)
(志魚復江關)李熊說公孫述曰東守巴郡拒扞關之口(注故)
(基在今峽州巴山縣)正義華陽國志云巴楚相攻伐故置江關
陽關括地志陽關今涪州永安縣治陽關城也(永安省入)
(樂溫縣)扞關今峽州巴山縣界故扞關是(巴山省入夷陵縣)江
關今䕫州魚復縣南二十里江南岸白帝城是(魚復今奉)
(節縣)後漢岑彭傳公孫述遣將乘枋箄下江關注云舊
在赤甲城後移在江南岸對白帝城故基(在今魚復縣南輿地)
(廣記魚復縣故城在奉節縣北今名赤甲城有古扞關水經江水自關東逕弱關扞關注扞關廩君浮夷)
(水所置也弱關在建平秭歸界昔巴楚數相攻伐籍險置關以相防捍)
竟陵
漢屬江夏(鄖鄉楚鄖公邑封鬭辛於此)越世家竟陵澤楚之材也
輿地廣記復州景陵縣秦白起攻楚拔郢東至竟陵
(石晉改景陵)晉竟陵郡治沔陽縣(水經注巾水西逕竟陵縣北西逕楊水謂之巾)
(口水西有古竟陵大城古鄖國也郡縣志舊縣在今郢州長夀縣界竟陵大城是也晉分江夏西部置竟)
(陵郡後周以其地置郢復二州)
汶巴
地理志蜀郡有汶江縣(今茂州汶山縣)水經江水自天彭闕
東逕汶關而歴氐道縣北注汶出徼外㟭山西玉輪
坂下郡縣志渝州古巴國(今重慶府)閬白二水曲折如巴
字故謂之巴正義巴嶺山在梁州南一百九十里西
南夷傳楚威王使莊蹻將兵循江上略巴黔中以西
(劉伯莊云巴國在漢水上)蘇代云輕舟浮於汶乘舟出於巴謂汶
江巴江也(索隱汶即江所出岷山巴水與漢水相近輿地廣記達州永睦縣有巴水)今按
張儀說楚謂方船積粟起於汶山循江而下至郢三
千餘里不至十日而距扞關(蓋是時有韓魏以塞陸道故儀設水道以懼之)
羊祜請伐吳謂引梁益之兵水陸俱下崔仲方論取
陳謂蜀漢二江是其上流水路衢要必爭之所彼聚
兵漢口峽口則下流諸將擇便橫渡如擁衆自衛上
江水軍鼓行以前秦以此脅楚晉以此取吳隋以此
取陳(然秦不敢泛江伐楚者水道危而扞關亦難攻也)
五渚
裴駰云戰國策秦破荆襲郢取洞庭五渚然則五渚
在洞庭索隱劉氏以為五渚宛鄧之間臨漢水不得
在洞庭或說五渚即五湖(戰國策五渚韓非子作五湖水經注湘水沅水微水)
(澧水凡此四水同注洞庭北會大江名之五渚)
隨
今隨州左傳漢東之國隨為大(楚武王克州蓼服隨唐昭王奔隨)春
申君說秦曰韓魏必攻隨水右壤(戰國策云隨陽)正義楚都
陳而隨故國在西南是楚之右壤(呂氏曰楚武王經略漢東之初便欲)
(滅隨後來反以厚意結隨以為助使之勿救援小國故漢東之小國盡為楚所滅而隨獨終春秋之世林)
(氏曰楚得隨唐而蔡鄭始懼)
汝潁
左傳楚文王縣申息朝陳蔡封畛於汝(郡縣志汝水出汝州魯山)
(縣一百五十里天息山釋例云汝出汝陽縣大盂山至汝陰襃信縣入睢)晉師與楚師夾
潁而軍(注云潁水出城陽至下蔡入淮郡縣志潁水出河南府潁陽縣陽乾山)淮南墬
形訓汝出猛山(注一名高陵山在南定陵縣汝水所出東南至新蔡入淮)
江漢
詩滔滔江漢南國之紀左傳楚漢水以為池江漢睢
漳楚之望也楚世家先王受封望不過江漢(正義荆州大江)
(漢江楚境内也)土地名云江經南郡江夏弋陽安豐漢經襄
陽至江夏安陸縣入江(漢水出武都至江夏南入江黃氏云江水自茂州汶山縣)
(至通州海門縣入海漢水二源一源出秦州天水縣謂之西漢水至恭州今重慶巴縣入江一源出大安)
(軍三泉縣謂之東漢水至漢陽軍入江江漢至荆州合流左傳昭王之不復杜注昭王時漢非楚境楚武)
(王伐隨軍於漢淮之間吳伐楚自豫章與楚夾漢林氏曰楚一失亡淮州來鍾離再失於亡漢非鬭上)
(闕之罪也)
鄧林
荀子曰楚界鄧地之山林淮南子注沔水上險(春申君曰)
(夫隨陽右壤皆廣谷大水山林谿谷不食之地闕闕隨之西今鄧州之西其地多山林者是劉闕)
(闕襄州南鳳林山是古鄧析侯之國在楚之闕鄧林唐朱朴議遷都曰襄鄧之西闕夷漫闕)(云其)
(東闕與鳳林為之關南菊潭環屈而流闕上洛重山之險北有白崖聯絡乃形勝闕)(西有)
(墟去秦咫尺而有上洛為之限永無闕林氏曰申鄧者圖鄭之道所從出闕)(之虞道)
(所從出陽穀城闕)
方城
左傳方城以為城注云方城山在南陽葉縣南郡縣
志在汝州葉縣西南十八里(左傳葉在楚國方城外之蔽也晉陽處父伐楚)
(以救江門于方城荀偃伐楚侵方城之外)淮南子九塞荆阮方城皆在楚
地里志葉縣有長城號曰方城(白起取楚之宛葉内林氏曰宛在方城)
(葉在方城之外外有方城内有冥阨而宛葉為之表裏朱文公曰荆州地執四平其守當在外楚人謂方)
(城為城漢水為池是也水經注萬城或作方唐勒奏上論曰楚世霸南土自越以至葉垂弘境萬里故號)
(曰萬城)
沅湘
地理志沅湘出牂牱郡故且蘭縣(今播州)東南至益陽
入江(岳州阮江縣漢益陽地)湘水出零陵郡零陵縣(全州清湘縣)陽
海山北至酃入江(衡州衡陽縣)楚辭注湘水出帝舜葬東
入洞庭下山海經沅水出象郡鐔城西入東注江
入下巂西(辰州沅陵)合洞庭中郭璞云湘水出零陵營道
縣陽朔山入江
郯淮泗
地理志東海剡縣故國水經注故城在下邳縣(今淮陽軍)
東北一百五十里(吳自伐郯之役始見於春秋)楚人對頃襄王曰
鷹擊郯國大梁可得而有也蘇代遺燕王書曰驅韓
魏以伐齊日必反宋地歸楚淮北又見齊王曰有淮
北楚之東國危(越世家句踐已去渡淮南以淮上地與楚楚世家越已滅吳而不能正江)
(淮北楚東侵廣地至泗上林氏曰吳之始圖楚也爭巢鍾離州來之三邑蓋七十年而後取之失淮由失)
(州來州來下蔡縣淮北)
九夷
李斯曰惠王用張儀之計南取漢中包九夷制鄢郢
索隱云屬楚之夷也戰國策張儀曰楚破南陽九夷
内沛許鄢陵危呂氏云以此考之九夷之地略可見
方孔子在陳蔡相去蓋不遠也所以有欲居九夷之
言(鄭語楚蚡冒始啟濮左傳楚武王克州蓼服隨唐大啟羣蠻爾雅疏夷有九種曰畎夷于夷方夷黃)
(夷白夷赤夷玄夷風夷陽夷謂東夷也楚秦所包蓋西南夷)
苻離之塞
宿州苻離縣漢屬沛郡(爾雅莞苻離也地多此草故名縣)南臨汴河
甘魚之口
左傳昭十三年楚公子比次于魚陂注云竟陵縣城
西北有甘魚陂水經注竟陵城傍有甘魚陂史記正
義竟陵故城在郢州長夀縣南百五十里(長夀縣本漢竟陵縣)
(地)今復州亦是其地按戰國多以水攻故楚守甘魚
之口祝氏鑑曰從人之論必曰衡成則秦帝從合
則楚王蓋自方城以南武關之東秦楚之地表裏控
帶
燕
蘇秦說燕文侯曰燕東有朝鮮遼東北有林胡樓煩西
有雲中九原南有嘑沱易水地方二千餘里南有碣石
鴈門之饒北有棗栗之利此所謂天府者也秦之攻燕
也踰雲中九原過代上谷彌地數千里雖得燕城秦計
固不能守也秦之不能害燕亦明矣今趙之攻燕也發
號出令不至十日而數十萬之軍軍於東垣矣渡嘑沱
涉易水不至四五日而距國都矣故曰秦之攻燕也戰
於千里之外趙之攻燕也戰於百里之内夫不憂百里
之患而重千里之外計無過於此者是故願大王與趙
從親天下為一則燕國必無患矣蘇代見燕王曰天
下戰國七燕處弱焉獨戰則不能有所附則無不重南
附楚楚重西附秦秦重中附韓魏韓魏重張儀說燕
昭王曰今趙王已入朝澠池效河間以事秦今大王不
事秦秦下甲雲中九原驅趙而攻燕則易水長城非大
王之有也韓非子曰燕襄王以河為境以薊為國襲
涿方城殘齊平中山有燕者重無燕者輕(注方城涿之邑也)
朝鮮
地理志玄莬樂浪皆朝鮮濊貉句驪皆夷殷道衰箕
子去之朝鮮(史記武王封箕子於朝鮮)朝鮮王傳滿燕人自始燕
時嘗略屬真番朝鮮為置吏築障秦滅燕屬遼東外
徼漢興為遠難守復修遼東故塞至浿水為界(樂浪縣)
屬燕滿東走出塞度浿水居秦故空地上下障王之
都王險(地名)括地志高驪平壤城本漢樂浪郡王險城
即古朝鮮
遼東
地理志燕地東有遼東匈奴傳燕置遼東郡以距胡
通典舜營州遼水之東是也燕遼東郡秦漢因之東
通樂浪晉置平州後魏時高麗國都其地唐置安東
都護府(至德後廢)
林胡樓煩
正義二胡朔嵐已北(貨殖傳燕東北邊胡周書王會有樓煩)戰國策蘇
秦說齊曰齊燕戰於桓之曲燕不勝十萬之衆盡胡
人襲燕樓煩數縣取其牛馬匈奴傳冠帶戰國七而
三國邊於匈奴(燕趙秦也)
雲中九原
正義二郡並在勝州雲中故城在榆林縣(趙雲中城秦雲中郡)
(也)東北四十里九原在榆林縣西界漢武帝改為五
原郡(郡縣志五原謂龍遊原乞地千原青嶺原岢嵐正原橫槽原)括地志勝州連
谷縣本秦九原郡按匈奴傳趙武靈王置雲中趙世
家云地西至雲中九原(郡縣志敬本古城在中受降城北四十里賈躭古今述曰)
(以地理求之前代九原郡城也)
嘑沱
地理志虖池河自代郡鹵城縣(代州繁畤縣)東至參合(雲州)
東至文安(霸州)入海并州川隋圖經云魏改曰清寧河
光武紀注山海經云大戲之山滹沱之水出焉在今
代州繁畤縣東流經定州深澤縣(今屬祁州)東南即光武
所度處今俗猶謂之危度口(九域志在深州域舊在深州饒陽縣南至曹操)
(因故瀆決令北注新溝今在饒陽北禮記惡池周禮虖池正義出繁畤縣東南流經五臺山北東南流過)
(定州入海淮南墜形訓呼池出魯平山名穆天子傳絶鈃山之隊北循虖沱之陽注今在鴈門鹵城縣)
易水
地理志易水出涿郡故安縣(今易州易縣)閻鄉東至范陽
入濡亦入淶并州&KR1051;郡縣志易水在涿州歸義縣(今雄)
(州歸信)南二十五里(括地志一名故安河又名北易水源出易州易縣西谷中之東東南)
(流過歸義縣東與滹沱河合趙惠文王五年與燕鄚易鄚今之莫州易漢涿郡之故安也水經注易水逕)
(安次縣南鄚縣故城北東至文安縣與虖池合蘇秦曰易水以南謂此水班固以為南易)
碣石
地理志大揭石山在右北平驪成縣西南通典平州
盧龍縣有碣石山(正義燕東南)碣然而立在海旁晉太康
地志秦築長城所起自碣石在今高麗界非此碣石
也括地志在盧龍縣南二十三里史記騶衍如燕昭
王築碣石宮身親往師之正義云碣石宮在幽州薊
縣西三十里寧臺之東(通典碣石山在漢樂浪郡遂城縣長城起於此長城東截)
(遼水而入高麗遺趾猶存禹貢右碣石在平州南二十餘里則高麗中為左碣石)水經在遼
西臨渝縣南水中(注云大禹鑿其石右夾而納河秦皇漢武皆登之海水西侵而苞其)
(山故言水中山海經碣石之山繩水出焉東流注于河文穎曰在遼西參縣今屬臨渝始皇三十二年刻)
(碣石門武帝元封元年至碣石輿地廣記在平州石城縣故驪城今按碣石在海旁鴈門有鹽澤故云碣)
(石鴈門之饒有酈道元言驪城枕海有石如甬道數十里當山頂大石如柱形其山昔在河口海濱歴)
(世旣久為水所漸淪入于海已去岸五百餘里矣)
鴈門
匈奴傳趙武靈王置鴈門郡(地理志秦置今雲應朔州)李牧常居
代鴈門備匈奴山海經鴈門之山無草木(鴈門之水出于鴈門)
(之山鴈出其間)注云即北陵西隃鴈之所出因以名云在高
柳北(高柳在代北故城在雲州定襄縣後改雲中縣正義山在代燕西門水經注高柳在代中)
(其山重巒叠巘東出遼塞鴈門水東南流逕高柳縣故城北舊代郡治爾雅西隃鴈門注云即鴈門山)
代上谷
匈奴傳趙置代郡燕置上谷郡正義上谷即媯州(上谷)
(至遼東地踔遠人民希數被寇大與趙代俗相類通典上谷易幽莫瀛媯州之地)
東垣
趙攻中山取東垣輿地廣記真定府(鎮州)真定縣本中
山之東垣邑漢十一年陳豨將趙利守東垣帝攻拔
之改曰真定有滹沱水(正義趙之東邑在真定縣南八里故常山城是也)
澠池
在今河南府澠池縣地理志弘農黽池景帝中二年
初城徙萬家為縣水經注穀水出于崤東馬頭山穀
陽谷東北流歴澠池川漢景帝因崤黽之池以目縣
或謂之彭池穀水又東逕秦趙二城南即趙王鼓瑟
秦王擊缶處世謂之俱利城蓋云秦趙俱利也淮南
子九塞曰澠阨戰國策云澠隘之塞(秦攻商君殺之於鄭黽池時屬)
(鄭雒陽西有殽黽)翼奉曰成周右阻黽池趙涉說周亞夫曰
吳王必置間人於殽黽阨陿之間(王莽命王奇曰殽黽之險東當鄭衛)
(水經注穀水又東逕新安縣故城南北夾流而西接崤黽城又東逕于雍谷溪回岫縈紆石路阻硤故亦)
(有硤石之稱禹貢注澗水出澠池山郡縣志澠池縣本韓地廣陽山一名澠池山在縣東北五十五里穀)
(水南去縣二百步東經秦趙二城東城在縣西十三里西城十四里秦始皇趙惠文王會處馮異破赤眉)
(於崤底璽書曰奮翼黽池)
長城
匈奴傳燕築長城自造陽至襄平置上谷漁陽(薊州檀州)
右北平(平州)遼西(營州)遼東郡以距胡通典麟州銀城縣
五原塞即縣北所謂光祿塞晉太康地志自北地郡
行九百里得五原塞又北出九百里得造陽即此(韋昭)
(云造陽地在上谷未詳孰是襄平縣遼東郡所治唐地理志安東都護府故漢襄平城也括地志寧原慶)
(三州秦北地郡義渠戎國之地正義馬邑長城亦名燕長城在媯州北)邵子曰周之同
姓諸侯而克永世者獨有燕在焉燕處北陸之地去
中原特遠苟不隨韓趙魏齊楚較利刃爭虛名則足
以養德待時觀諸侯之變秦雖虎狼亦未易加害延
十五六年後天下事未可知也趙氏曰燕入春秋
百九十年始以伯款見經
薊
樂毅書薊丘水經注今城内西北隅有薊丘因丘以
名邑猶魯之曲阜齊之營丘唐志幽州薊縣周武
王封帝堯之後於薊燕國都薊秦屬上谷韓廣自立
為燕王項氏封臧荼漢封盧綰為王皆都其地東漢
立幽州前燕慕容雋自和龍徙都於此宋宣和為燕
山府郡縣志燕山在薊州漁陽縣東南六十里(召公所封)
(燕在幽州城取此山為名)
涿方城
應劭云涿水出上谷涿鹿縣漢涿郡涿縣廣陽郡方
城縣(後漢屬涿郡)唐涿州范陽縣本涿武德七年更名(燕方)
(城縣唐貞觀元年自章信城移固安縣治此屬幽州後屬涿州)水經注聖水自涿縣
東與桃水合東逕涿縣故城下與涿水合世以為涿
水亦謂之桃水出涿縣故城西南奇溝東八里涿水
又東北逕涿縣故城西流注于桃應劭曰涿郡故燕
漢高帝六年置其南有涿水聖水又東逕方城縣
故城李牧伐燕取方城是也王肅曰今涿郡方城縣
有韓侯城(詩韓奕曰溥彼韓城燕師所完王錫韓侯其追其貊奄受北國)郡縣志方
城故城在涿州固安縣南十七里本燕舊邑
中山
通典定州安喜縣古中山鮮虞地(漢盧奴縣)新樂縣鮮虞
國(漢新市縣)左氏定四年傳荀寅曰中山不服(中山之名始見於此)
威烈王十二年中山武公初立(魏文侯使樂羊伐中山)郡縣志
定州春秋時鮮虞白狄之國戰國時為中山國與六
國並稱王後為趙武靈王所滅中山之地方五百里
秦趙郡鉅鹿二郡之地漢高帝分置常山中山二郡
城中有山故曰中山景帝改為中山國(封子勝為中山王)後
燕慕容垂建都於此(置中山尹後魏為中山郡置安州又改為定州以安定天下為)
(名隋為博陵郡今中山府)
通鑑地理通釋卷十
