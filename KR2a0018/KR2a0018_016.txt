梁書卷十六
唐散騎常侍姚思廉撰
列傳第十
王亮張稷王瑩
王亮字奉叔琅邪臨沂人晉丞相導之六世孫也祖偃
宋右光禄大夫開府儀同三司父攸給事黃門侍郎亮
以名家子宋末選尚公主拜駙馬都尉祕書郎累遷桂
陽王文學南郡王友祕書丞齊竟陵王子良開西邸延
才俊以為士林館使工圖畫其像亮亦預焉遷中書侍
郎大司馬從事中郎出為衡陽太守以南土卑濕辭不
之官遷給事黃門侍郎尋拜晉陵太守在職清公有美
政時齊明帝即位聞而嘉之引為領軍長史甚見賞納
及即位累遷太子中庶子尚書吏部郎詮序著稱遷侍
中建武末為吏部尚書是時尚書右僕射江祏管朝政
多所進拔為士子所歸亮自以身居選部每持異議始
亮未為吏部郎時以祏帝之内弟故深友祏祏為之延
譽益為帝所器重至是與祏眤之如初及祏遇誅羣小
放命凡所除拜悉由内寵亮更弗能止外若詳審内無
明鑒其所選用拘資次而已當世不謂為能頻加通直
散騎常侍太子右衞率為尚書右僕射中護軍既而東
昏肆虐滛刑已逞亮傾側取容竟以免戮義師至新林
内外百僚皆道迎其未能拔者亦間路送誠疑亮獨不
遣及城内既定獨推亮為首亮出見高祖高祖曰顛而
不扶安用彼相而弗之罪也霸府開以為大司馬長史
撫軍將軍琅邪清河二郡太守梁臺建授侍中尚書令
固讓不拜乃為侍中中書監兼尚書令高祖受禪遷侍
中尚書令中軍將軍引參佐命封豫寧縣公邑二千戶
天監二年轉左光禄大夫侍中中軍如故元日朝會萬
國亮辭疾不登殿設饌别省而語笑自若數日詔公卿
問訊亮無疾色御史中丞樂藹奏大不敬論棄市刑詔
削爵廢為庶人四年夏高祖讌於華光殿謂羣臣曰朕
日昃聽政思聞得失卿等可謂多士宜各盡獻替尚書
左丞范縝起曰司徒謝朏本有虚名陛下擢之如此前
尚書令王亮頗有治實陛下棄之如彼是愚臣所不知
高祖變色曰卿可更餘言縝固執不已高祖不悦御史
中丞任昉因奏曰臣聞息夫歴詆漢有正刑白襃一奏
晉以明罰况乎附下訕上毁譽自口者哉風聞尚書左
丞臣范縝自晉安還語人云我不詣餘人惟詣王亮不
餉餘人惟餉王亮輙收縝白從左右萬休到臺辨問與
風聞符同又今月十日御饑梁州刺史臣珍國宴私既
洽羣臣竝已謁退時詔留侍中臣昂等十人訪以政道
縝不答所問而横議沸騰遂貶裁司徒臣朏襃舉庶人
王亮臣於時預奉恩留肩隨竝立耳目所接差非風聞
竊尋王有遊豫親御軒陛義深推轂情均湛露酒闌宴
罷當扆正立記事在前記言在後軫早朝之念深求瘼
之情而縝言不遜妄陳襃貶傷濟濟之風缺側席之望
不有嚴裁憲准將頽縝即主臣謹案尚書左丞臣范縝
衣冠緒餘言行舛駮誇諧里落喧詬周行曲學謏聞未
知去代弄口鳴舌祗足飾非乃者義師近次縝丁罹艱
棘曾不呼門墨縗景附頗同先覺實奉龍顔而今黨協
疊餘飜為矛楯人而無恒成兹姦詖日者飲至策勲功
微賞厚出守名邦入司管轄苞篚罔遺而假稱折轅衣
裙所弊讒激失所許與疵廢廷辱民宗自居樞憲糾奏
寂寞顧望縱容無至公之議惡直醜正有私訐之談宜
寘之徽纆肅正國典臣等參議請以見事免縝所居官
輙勒外收付廷尉法獄治罪應諸連逮委之獄官以法
制從事縝位應黃紙臣輙奉白簡詔聞可璽書語縝曰
亮少之才能無聞時輩昔經冒入羣英相與豈薄晚節
謟事江祏為吏部末協附梅蟲兒茹法珍遂執昏政比
屋罹禍盡家塗炭四海沸騰天下横潰此誰之咎食亂
君之禄不死於治世亮協固凶黨作威作福靡衣玉食
女樂盈房勢危事逼自相吞噬建石首題啓靡請罪朕
錄其白旗之來貰其既往之咎亮反覆不忠姦賄彰暴
有何可論妄相談述具以狀對所詰十條縝答支離而
已亮因屏居閉埽不通賓客遭母憂居喪盡禮八年詔
起為祕書監俄加通直散騎常侍數日遷太常卿九年
轉中書監加散騎常侍其年卒詔賻錢三萬布五千匹
諡曰煬子
張稷字公喬吳郡人也父永宋右光禄大夫稷所生母
遘疾歴時稷始年十一夜不觧衣而養永異之及母亡
毁瘠過人杖而後起性疎率朗悟有才略與族兄充融
卷等俱知名時稱之曰充融卷稷是為四張起家著作
佐郎不拜頻居父母憂六載廬于墓側服除為驃騎法
曹行參軍遷外兵參軍齊永明中為剡縣令略不視事
多為山水遊會賊唐瑶作亂稷率厲縣人保全縣境入
為太子洗馬大司馬東曹掾建安王友大司馬從事中
郎武陵王曅為護軍轉護軍司馬尋為本州治中明帝
領牧仍為别駕時魏寇夀春以稷為寧朔將軍軍主副
尚書僕射沈文季鎮豫州魏衆稱百萬圍城累日時經
略處分文季悉委稷焉軍退遷平西司馬寧朔將軍南
平内史魏又寇雍州詔以本號都督荆雍諸軍事時雍
州刺史曹虎度樊城岸以稷知州事虎師退稷還荆州
就拜黃門侍郎復為司馬新興永寧二郡太守郡犯私
諱改永寧為長寧尋遷司徒司馬加輔國將軍及江州
刺史陳顯逹舉兵反以本號鎮歴陽南譙二郡太守遷
鎮南長史尋陽太守輔國將軍行江州事尋徵還為持
節輔國將軍都督北徐州諸軍事北徐州刺史出次白
下仍遷都督南兗州諸軍事南兗州刺史俄進督北徐
徐兗青冀五州諸軍事將軍竝如故永元末徵為侍中
宿衞宫城義師至兼衞尉江淹出奔稷兼衞尉副王瑩
都督城内諸軍事時東昏滛虐義師圍城已久城内思
亡而莫有先發北徐州刺史王珍國就稷謀之乃使直
閤張齊害東昏于含德殿稷召尚書右僕射王亮等列
坐殿前西鍾下謂曰昔桀有昏德鼎遷于殷商紂暴虐
鼎遷于周今獨夫自絶于天四海已歸聖主斯實微子
去殷之時項伯歸漢之日可不勉哉乃遣國子博士范
雲舍人裴長穆等使石頭城詣高祖高祖以稷為侍中
左衞將軍高祖總百揆遷大司馬左司馬梁臺建為散
騎常侍中書令高祖受禪以功封江安縣侯邑一千戶
又為侍中國子祭酒領驍騎將軍遷護軍將軍揚州大
中正以事免尋為度支尚書前將軍太子右衞率又以
公事免俄為祠部尚書轉散騎常侍都官尚書揚州大
中正以本職知領軍事尋遷領軍將軍中正侯如故時
魏寇青州詔假節行州事會魏軍退仍出為散騎常侍
將軍吳興太守秩中二千石下車存問遺老引其子孫
置之右職政稱寬恕進號雲麾將軍徵尚書左僕射輿
駕將欲如稷宅以盛暑留幸僕射省舊臨幸供具皆酬
大官饌直帝以稷清貧手詔不受出為使持節散騎常
侍都督青冀二州諸軍事安北將軍青冀二州刺史會
魏宼朐山詔稷權頓六里都督衆軍還進號鎮北將軍
初鬱州接邊陲民俗多與魏人交市及朐山叛或與魏
通既不自安矣且稷寬㢮無防僚吏頗侵漁之州人徐
道角等夜襲州城害稷時年六十三有司奏削爵土稷
性烈亮善與人交歴官無蓄聚俸禄皆頒之親故家無
餘財初去吳興郡以僕射徵道由吳鄉候稷者滿水陸
稷單装徑還京師人莫之識其率素如此稷長女楚瑗
適會稽孔氏無子歸宗至稷見害女以身蔽刃先父卒
稷子嵊别有傳卷字令遠稷從兄也少以知理著稱能
清言仕至都官尚書天監初卒
王瑩字奉光琅邪臨沂人也父懋光禄大夫南鄉僖侯
瑩選尚宋臨淮公主拜駙馬都尉除著作佐郎累遷太
子舍人撫軍功曹散騎侍郎司徒左西屬齊高帝為驃
騎將軍引為從事中郎頃之出為義興太守代謝超宗
超宗去郡與瑩交惡既還間瑩於懋懋言之於朝廷以
瑩供養不足坐失郡廢棄久之為前軍諮議參軍中書
侍郎大司馬從事中郎未拜丁母憂服闋為給事黃門
郎出為宣城太守遷為驃騎長史復為黃門侍郎司馬
太子中庶子仍遷侍中父憂去職服闋復為侍中領射
聲校尉又為冠軍將軍東陽太守居郡有惠政遷吳興
太守明帝勤憂庶政瑩頻處二郡皆有能名甚見襃美
還為太子詹事中領軍永元初政由羣小瑩守職而不
能有所是非瑩從弟亮既當朝於瑩素雖不善時欲引
與同事遷尚書左僕射未拜會護軍崔慧景自京口奉
江夏王入伐瑩假節率衆拒慧景於湖頭夜為慧景所
襲衆散瑩赴水乘榜入樂遊因得還臺城慧景敗還居
領軍府義師至復假節都督宫城諸軍事建康平高祖
為相國引瑩為左長史加冠軍將軍奉法駕迎和帝于
江陵帝至南洲遜位于别宫高祖踐阼遷侍中撫軍將
軍封建城縣公邑千戸尋遷尚書左僕射侍中撫軍如
故頃之為護軍將軍復遷散騎常侍中軍將軍丹陽尹
視事三年遷侍中光禄大夫領左衞將軍俄遷尚書令
雲麾將軍侍中如故累進號左中權將軍給鼔吹一部
瑩性清慎居官恭恪高祖深重之天監十五年遷左光
禄大夫開府儀同三司丹陽尹侍中如故瑩將拜印工
鑄其印六鑄而龜六毁既成頸空不實補而用之居職
六日暴疾卒贈侍中左光禄大夫開府儀同三司
陳吏部尚書姚察曰孔子稱殷有三仁微子去之箕子
為之奴比干諫而死王亮之居亂世勢位見矣其於取
捨何與三仁之異歟及奉興王蒙寬政為佐命固將愧
於心廼自取廢敗非不幸也易曰非所據而據之身必
危亮之進退失所據矣惜哉張稷因機制變亦其時也
王瑩印章六毁豈神之害盈乎
梁書卷十六
梁書卷十六考證
張稷傳新興永寧二郡太守郡犯私諱改永寧為長寧
(臣人龍)按諱謂稷父名永也以私諱而改郡名僅
見於此
梁書卷十六考證
