梁書卷三十二
唐散騎常侍姚思廉撰
列𫝊第二十六
陳慶之蘭欽
陳慶之字子雲義興國山人也幼而随從高祖高祖性
好棋每從夜達旦不輟等軰皆倦寐惟慶之不寝聞呼
即至甚見親賞從高祖東下平建鄴稍為主書散財聚
士常思效用除奉朝請普通中魏徐州刺史元法僧於
彭城求入内附以慶之為武威將軍與胡龍牙成景儁
率諸軍應接還除宣猛將軍文德主帥仍率軍二千送
豫章王綜入鎮徐州魏遣安豐王元延眀臨淮王元彧
率衆二萬来拒屯據陟(缺)延眀先遣其别將丘大千築
壘潯梁觀兵近境慶之進薄其壘一鼓便潰後豫章王
棄軍奔魏衆皆潰散諸將莫能制止慶之乃斬關夜退
軍士得全普通七年安西將軍元樹出征夀春除慶之
假節總知軍事魏豫州刺史李憲遣其子長鈞别築兩
城相拒慶之攻之憲力屈遂降慶之入據其城轉東宫
直閣賜爵關中侯大通元年隸領軍曹仲宗伐渦陽魏
遣征南將軍常山王元昭等率馬步十五萬来援前軍
至駞澗去渦陽四十里慶之欲逆戰韋放以賊之前鋒
必是輕銳與戰若捷不足為功如其不利沮我軍勢兵
法所謂以逸待勞不如勿擊慶之曰魏人遠来皆已疲
倦去我既遠必不見疑及其未集湏挫其氣出其不意
必無不敗之理且聞虜所據營林木甚盛必不夜出諸
君若疑惑慶之請獨取之於是與麾下二百騎奔擊破
其前軍魏人震恐慶之乃還與諸將連營而進據渦陽
城與魏軍相持自春至冬數十百戰師老氣衰魏之援
兵復欲築壘於軍後仲宗等恐腹背受敵謀欲退師慶
之杖節軍門曰共来至此涉歷一歲糜費糧仗其數極
多諸軍竝無闘心皆謀退縮豈是欲立功名直聚為抄
暴耳吾聞置兵死地乃可求生湏虜大合然後與戰審
欲班師慶之别有密敕今日犯者便依眀詔仲宗壮其
計乃從之魏人掎角作十三城慶之銜枚夜出陷其四
壘渦陽城主王緯乞降所餘九城兵甲猶盛乃陳其俘
馘鼓噪而攻之遂大奔潰斬獲略盡渦水咽流降城中
男女三萬餘口詔以渦陽之地置西徐州衆軍乘勝前
頓城父高祖嘉焉賜慶之手詔曰本非將種又非豪家
觖望風雲以至於此可深思竒略善克令終開朱門而
待賓揚聲名於竹帛豈非大丈夫哉大通初魏北海王
元顥以夲朝大亂自拔来降求立為魏主高祖納之以
慶之為假節飈勇將軍送元顥還北顥於渙水即魏帝
號授慶之使持節鎮北將軍護軍前軍大都督𤼵自銍
縣進拔滎城遂至雎陽魏將丘大千有衆七萬分築九
城以相拒慶之攻之自旦至申陷其三壘大千乃降時
魏征東將軍濟隂王元徽業率羽林庶子二萬人求救
梁宋進屯考城城四面縈水守備嚴固慶之命浮水築
壘攻陷其城生擒徽業獲租車七千八百輛仍趣大梁
望旗歸款顥進慶之衛將軍徐州刺史武都公仍率衆
而西魏左僕射楊昱西阿王元慶撫軍將軍元顯恭率
御仗羽林宗子庶子衆凡七萬據滎陽拒顥兵既精強
城又險固慶之攻未能拔魏將元天穆大軍復將至先
遣其驃騎將軍爾朱吐沒兒領胡騎五千騎將魯安領
夏州步騎九千援楊昱又遣右僕射爾朱隆西荆州刺
史王羆騎一萬據虎牢天穆沒兒前後繼至旗鼓相望
時滎陽未拔士衆皆恐慶之乃解鞍秣馬宣喻衆曰吾
至此以来屠城略地實為不少君等殺人父兄略人子
女又為無算天穆之衆竝是仇讐我等纔有七千虜衆
三十餘萬今日之事義不圖存吾以虜騎不可争力平
原及未盡至前湏平其城壘諸君無假狐疑自貽屠膾
一鼓悉使登城壮士東陽宋景休義興魚天愍踰堞而
入遂克之俄而魏陣外合慶之率騎三千背城逆戰大
破之魯安於陣乞降元天穆爾朱吐沒兒單騎獲免收
滎陽儲實牛馬榖帛不可勝計進赴虎牢爾朱隆棄城
走魏主元子攸懼奔并州其臨淮王元彧安豐王元延
眀率百僚封府庫備法駕奉迎顥入洛陽宫御前殿改
元大赦顥以慶之為侍中車騎大將軍左光禄大夫增
邑萬戶魏大將軍上黨王元天穆王老生李叔仁又率
衆四萬攻陷大梁分遣老生費穆兵二萬據虎牢刀宣
刀䨇入梁宋慶之随方掩襲竝皆降欵天穆與十餘騎
北渡河高祖復賜手詔稱美焉慶之麾下悉著白袍所
向披靡先是洛陽童謠曰名師大將莫自牢千兵萬馬
避白袍自發銍縣至于洛陽十四旬平三十二城四十
七戰所向無前初元子攸止單騎奔走宫衛嬪侍無改
於常顥既得志荒于酒色乃日夜宴樂不復視事與安
豐臨淮共立姦計將背朝恩絶賓貢之禮直以時事未
安且資慶之之力用外同内異言多忌刻慶之心知之
亦密為其計乃說顥曰今遠来至此未伏尚多若人知
虛實方更連兵而安不忘危湏預為其策宜唘天子更
請精兵并勒諸州有南人沒此者悉湏部送顥欲從之
元延眀說顥曰陳慶之兵不出數千已自難制今增其
衆寧肯復為用乎權柄一去動轉聽人魏之宗社於斯
而滅顥由是致疑稍成疎貳慮慶之密唘乃表高祖曰
河北河南一時已定唯爾朱榮尚敢跋扈臣與慶之自
能擒討今州郡新服正湏綏撫不宜更復加兵摇動百
姓高祖遂詔衆軍皆停界首洛下南人不出一萬羌夷
十倍軍副馬佛念言於慶之曰功高不賞震主身危二
事既有將軍豈得無慮自古以来廢昏立眀扶危定難
鮮有得終今將軍威震中原聲動河塞屠顥據洛則千
載一時也慶之不從顥前以慶之為徐州刺史因固求
之鎮顥心憚之遂不遣乃曰主上以洛陽之地全相任
委忽聞捨此朝寄欲往彭城謂君遽取富貴不為國計
手敕頻仍恐成僕責慶之不敢復言魏天柱將軍爾朱
榮右僕射爾朱隆大都督元天穆驃騎將軍爾朱吐沒
兒榮長史高歡鮮卑芮芮勒衆號百萬挟魏主元子攸
来攻顥顥據洛陽六十五日凡所得城一時反叛慶之
渡河守北中郎城三日中十有一戰傷殺甚衆榮將退
時有劉助者善天文乃謂榮曰不出十日河南大定榮
乃縛木為筏濟自硤石與顥戰於河橋顥大敗走至臨
潁遇賊被擒洛陽陷慶之馬步數千結陣東反榮親自
来追值嵩高山水洪溢軍人死散慶之乃落鬚髮為沙
門間行至豫州豫州人程道雍等?送出汝隂至都仍
以功除右衛將軍封永興縣侯邑一千五百戶出為持
節都督緣淮諸軍事奮武將軍北兗州刺史會有妖賊
沙門僧強自稱為帝土豪蔡伯龍起兵應之僧強頗知
幻術更相扇惑衆至三萬攻陷北徐州濟隂太守楊起
文棄城走鍾離太守單希寳見害使慶之討焉車駕幸
白下臨餞謂慶之曰江淮兵勁其鋒難當卿可以策制
之不宜决戰慶之受命而行曾未浃辰斬伯龍僧強𫝊
其首中大通二年除都督南北司西豫豫四州諸軍事
南北司二州刺史餘竝如故慶之至鎮遂圍懸瓠破魏
潁州刺史婁起揚州刺史是云寳於溱水又破行臺孫
騰大都督侯進豫州刺史堯雄梁州刺史司馬恭扵楚
城罷義陽鎮兵停水陸轉運江湖諸州竝得休息開田
六千頃二年之後倉廪充實高祖每嘉勞之又表省南
司州復安陸郡置上眀郡大同二年魏遣將侯景率衆
七萬宼楚州刺史桓和陷沒景仍進軍淮上貽慶之書
使降敕遣湘潭侯退右衛夏侯夔等赴援軍至黎漿慶
之已擊破景時大寒雪景棄輜重走慶之收之以歸進
號仁威將軍是歲豫州饑慶之開倉賑給多所全濟州
民李昇等八百人表請樹碑頌德詔許焉五年十月卒
時年五十六贈散騎常侍左衛將軍鼓吹一部諡曰武
敕義興郡𤼵五百丁會喪慶之性祗慎衣不紈綺不好
絲竹射不穿札馬非所便而善撫軍士能得其死力長
子昭嗣第五子昕字君章七歲能騎射十二随父入洛
路遇疾還京師詣鴻臚卿朱异异訪北閒形勢昕聚土
畫地指麾分别异甚竒之大同四年為邵陵王常侍文
德主帥右衛仗主敕遣助防義陽魏豫州刺史堯雄北
間驍將兄子寳樂特為敢勇慶之圍懸瓠雄来赴其難
寳樂求單騎校戰昕躍馬直趣寳樂雄即散潰仍陷溱
城六年除威遠將軍小峴城主以公事免十年妖賊王
勤宗起於巴山郡以昕為宣猛將軍假節討焉勤宗平
除隂陵戍主北譙太守以疾不之官又除驃騎外兵俄
為臨川太守太清二年侯景圍歷陽敕召昕還昕唘云
采石急湏重鎮王質水軍輕弱恐慮不濟乃板昕為雲
騎將軍代質未及下渚景已渡江仍遣率所領遊防城
外不得入守欲奔京口乃為景所擒景見昕殷勤因留
極飲曰我至此得卿餘人無能為也令昕收集部曲將
用之昕誓而不許景使其儀同范桃棒嚴禁之昕因說
桃棒令率所領歸降襲殺王偉宋子仙為信桃棒許之
遂盟約射唘城中遣昕夜縋而入高祖大喜敕即受降
太宗遲疑累日不决外事𤼵洩昕弗之知猶依期而下
景邀得之乃逼昕令更射書城中云桃棒且輕將數十
人先入景欲裹甲随之昕既不肯為書期以必死遂為
景所害時年三十三
蘭欽字休眀中昌魏人也父子雲天監中軍功官至雲
麾將軍冀州刺史欽幼而果决趫捷過人随父北征授
東宫直閤大通元年攻魏蕭城拔之仍破彭城别將郊
仲進攻擬山城破其大都督劉屬衆二十萬進攻籠城
獲馬千餘匹又破其大將柴集及襄城太守高宣别將
范思念鄭承宗等仍攻厥固張龍子城未拔魏彭城守
將楊目遣子孝邕率輕兵来援欽逆擊走之又破譙州
刺史劉海游還拔厥固收其家口楊目又遣都督范思
念别將曹龍牙數萬衆来援欽與戰於陣斬龍牙𫝊首
京師又假欽節都督衡州三郡兵討桂陽陽山始興叛
蠻至即平破之封安懷縣男邑五百戶又破天漆蠻帥
晚時得會衡州刺史元慶和為桂陽人嚴容所圍遣使
告急欽往應援破容羅溪於是長樂諸洞一時平蕩又
密敕欽向魏興經南鄭屬魏將托跋勝宼襄陽仍敕赴
援除持節督南梁南北秦沙四州諸軍事光烈將軍平
西校尉梁南秦二州刺史增封五百戶進爵為侯破通
生擒行臺元子禮大將薛儁張菩薩魏梁州刺史元羅
遂降梁漢底定進號智武將軍增封二千戶俄改授持
節都督衡桂二州諸軍事衡州刺史未及赴職魏遣都
督董紹張獻攻圍南鄭梁州刺史杜懷珤請救欽率所
領援之大破紹獻於高橋城斬首三千餘紹獻奔退追
入斜谷斬獲略盡西魏相宇文黑泰致馬二千匹請結
隣好詔加散騎常侍進號仁威將軍增封五百戶仍令
述職經廣州因破俚帥陳文徹兄弟竝擒之至衡州進
號平南將軍改封曲江縣公增邑五百戶在州有惠政
吏民詣闕請立碑頌德詔許焉徵為散騎常侍左衛將
軍尋改授散騎常侍安南將軍廣州刺史既至任所前
刺史南安侯密遣厨人置藥於食欽中毒而卒時年四
十二詔贈侍中中衛將軍鼓吹一部子夏禮侯景至歷
陽率其部曲邀擊景兵敗死之
史臣曰陳慶之蘭欽俱有將略戰勝攻取盖頗牧衛霍
之亞歟慶之警悟早侍高祖既預舊恩加之謹肅蟬冕
組珮亦一世之榮矣
梁書卷三十二
梁書卷三十二考證
陳慶之𫝊屯據陟(缺)南史刪此句故缺字不可考
破魏潁州刺史婁起揚州刺史是云寳扵溱水各夲
或作元云寳或注一作是元寳今從北史魏書及姓
氏譜訂正
蘭欽𫝊前刺史安南侯密安南一本作南安
梁書卷三十二考證
