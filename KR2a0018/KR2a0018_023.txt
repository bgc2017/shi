梁書卷二十三
唐散騎常侍姚思廉撰
列𫝊第十七
長沙嗣王業(子孝儼弟藻)永陽嗣王伯游
衡陽嗣王元簡桂陽嗣王象
長沙嗣王業字静曠高祖長兄懿之子也懿字元逹少
有令譽觧褐齊安南邵陵王行參軍襲爵臨湘縣侯遷
太子舍人洗馬建安王友出為晉陵太守曾未朞月訟
理人和稱為善政入為中書侍即永眀季授持節都督
梁南北秦沙四州諸軍事西戎校尉梁南梁二州刺史
加冠軍將軍是歲魏人入漢中遂圍南鄭懿随機拒擊
傷殺甚多乃觧圍遁去懿又遣氐帥楊元秀攻魏歴城
臯蘭駱火坑池等六戍剋之魏人震懼邊境遂寕進號
征虜將軍增封三百戸遷督益寕二州軍事益州刺史
入為太子右衛率尚書吏部即衛尉卿永元二年裴叔
業據豫州反授持節征虜將軍督豫州諸軍事豫州刺
史領歴陽南譙二郡太守討叔業叔業懼降于魏既而
平西將軍崔慧景入寇京邑奉江夏王寳玄圍臺城齊
室大亂詔徵懿懿時方食投箸而起率銳卒三千人援
城慧景遣其子覺来拒懿奔擊大破之覺單騎走乘勝
而進慧景衆潰追奔之授侍中尚書右僕射未拜仍遷
尚書令都督征討水陸諸軍事持節將軍如故增邑二
千五百戸時東昏肆虐茹法珍王咺之䓁執政宿臣舊
將並見誅夷懿既立元勲獨居朝右深為法珍䓁所憚
乃說東昏曰懿將行隆昌故事陛下命在晷刻東昏信
之將加酷刑而懿所親知之密具舟江渚勸令西奔懿
曰古皆有死豈有叛走尚書令耶遂遇禍中興元年追
贈侍中中書監司徒宣德太后臨朝改贈太傅天監元
年追崇丞相封長沙郡王諡曰宣武給九旒鸞輅輼輬
車黃屋左纛前後部羽葆鼓吹挽歌二部虎賁班劍百
人葬禮一依晉安平王故事業幼而明敏識度過人仕
齊為著作即太子舍人宣武之難與二弟藻象俱逃匿
高祖既至乃赴于軍以為寕朔將軍中興二年除輔國
將軍南琅邪清河二郡太守天監二年襲封長沙王徵
為冠軍將軍量置佐史遷秘書監四年改授侍中六年
轉散騎常侍太子右衛率遷左驍騎將軍尋為中護軍
領石頭戍軍事七年出為使持節都督南兖兖徐青冀
五州諸軍事仁威將軍南兖州刺史八年徵為護軍九
年除中書令改授安後將軍鎮琅邪彭城二郡領南琅
邪太守十年徵為安右將軍散騎常侍十四年復為護
軍領南琅邪彭城鎮牙琅邪復徵中書令出為輕車將
軍湘州刺史業性敦䔍所在留惠深信因果䔍誠佛法
高祖每嘉歎之普通三年徵為散騎常侍護軍將軍四
年改為侍中金紫光禄大夫七年薨時年四十八諡曰
元有文集行於世子孝儼嗣
孝儼字希莊聪慧有文才射策甲科除秘書即太子舍
人從幸華林園於座獻相風鳥華光殿景陽山䓁頌其
文甚美高祖深賞異之普通元年薨時年二十三諡曰
章子眘嗣
藻字靖藝元王弟也少立名行志操清潔齊永元初釋
褐著作佐即天監元年封西昌縣侯食邑五百戸出為
持節都督益寕二州諸軍事冠軍將軍益州刺史時天
下草創邊徼未安州民焦僧護聚衆數萬據郫樊作亂
藻年未弱冠集僚佐議欲自擊之或陳不可藻大怒斬
于階側乃乘平肩輿廵行賊壘賊弓亂射矢下如雨從
者舉楯禦箭又命除之由是人心大安賊乃夜遁藻命
騎追之斬首數千級遂平之進號信威將軍九年徵為
太子中庶子十年為左驍騎將軍領南琅邪太守入為
侍中藻性謙退不求聞逹善属文辭尤好古體自非公
讌未嘗妄有所為縱有小文成輙棄本十一年出為使
持節都督雍梁秦三州竟陵随二郡諸軍事仁威將軍
寕蠻校尉雍州刺史十二年徵為使持節都督南兖兖
徐青冀五州諸軍事兖州刺史軍號如故頻&KR0681;數鎮民
吏稱之推善下人常如弗及徵為太子詹事普通三年
遷領軍將軍加侍中六年為軍師將軍與西豐侯正德
北伐渦陽輙班師為有司所奏免官削爵土七年起為
宗正卿八年復封爵尋除左衛將軍領步兵校尉大通
元年遷侍中中護軍時渦陽始降乃以藻為使持節北
討都督征北大將軍鎮于渦陽二年為中權將軍金紫
光禄大夫置佐史加侍中中大通元年遷護軍將軍中
權如故三年為中將軍太子詹事出為丹陽尹高祖每
歎曰子弟並如迦葉吾復何憂迦葉藻小名也入為安
左將軍尚書左僕射加侍中藻固辭不就詔不許大同
五年遷中衛將軍開府儀同三司中書令侍中如故藻
性恬静獨處一室床有膝痕宗室衣冠莫不楷則常以
爵祿太過每思屏退門庭閑寂賓客罕通太祖尤敬愛
之自遭家禍恒布衣蒲席不食鮮禽非在公庭不聽音
樂高祖每以此稱之出為使持節督南徐州刺史侯景
亂藻遣長子彧率兵入援及城開加散騎常侍大將軍
景遣其儀同蕭邕代之據京口藻因感氣疾不自療或
勸奔江北藻曰吾國之台鉉位任特隆既不能誅翦逆
賊正當同死朝廷安能投身異類欲保餘生因不食累
日太清三年薨時年六十七
永陽嗣王伯游字士仁高祖次兄敷之子敷字仲逹觧
褐齊後將軍征虜行參軍轉太子舍人洗馬遷丹陽尹
丞入為太子中舍人除建威將軍隨郡内史招懷遠近
黎庶安之以為前後之政莫之及也進號寕朔將軍徵
為廬陵王諮議參軍建武四年薨高祖即位追贈侍中
司空封永陽郡王諡曰昭伯游美風神善言玄理天監
元年四月詔曰兄子伯游雖年識未弘意尚粗可浙東
奥區宜湏撫莅可督會稽東陽新安永嘉臨海五郡諸
軍事輔國將軍會稽太守襲封永陽郡王五年薨時年
二十三諡曰恭
衡陽嗣王元簡字熙遠高祖第四弟暢之子暢仕齊至
太常封江陵縣侯卒天監元年追贈侍中驃騎大將軍
開府儀同三司封衡陽郡王諡曰宣元簡三年襲封除
中書即遷會稽太守十三年入為給事黃門侍即出為
持節都督廣交越三州諸軍事平越中即將廣州刺史
還為太子中庶子遷使持節都督郢司霍三州諸軍事
信武將軍郢州刺史十八年正月卒於州諡曰孝子俊
嗣
桂陽嗣王象字世翼長沙宣武王第九子也初叔父融
仕齊至太子洗馬永元中宣武之難融遇害高祖平京
邑贈給事黃門侍即天監元年加散騎常侍撫軍大將
軍封桂陽郡王諡曰簡無子乃詔象為嗣襲封爵象容
止閑雅善於交遊事所生母以孝聞起家寕遠將軍丹
陽尹到官未幾簡王妃薨去職服闋復授明威將軍丹
陽尹象生長深宫始親庶政舉無失德朝廷稱之出為
持節督司霍郢三州諸軍事征遠將軍郢州刺史尋遷
湘衡二州諸軍事輕車將軍湘州刺史湘州舊多虎暴
及象在任為之静息故老咸稱德政所感除中書侍即
俄以本官行石頭戍軍事轉給事黃門侍即兼領軍又
以本官兼宗正卿尋遷侍中太子詹事未拜改授持節
督江州諸軍事信武將軍江州刺史以疾免尋除太常
卿加侍中遷秘書監領步兵校尉大同二年薨諡曰敦
子慥嗣
史臣曰長沙諸嗣王並承襲土宇光有藩服桂陽王象
以孝聞在於牧湘猛虎息暴盖德惠所致也昔之善政
何以加焉
梁書卷二十三
梁書卷二十三考證
長沙嗣王業𫝊鎮牙琅邪牙或係守與于之訛
藻𫝊十一年出為使持節都督雍梁秦三州各本俱
脫十字今据上文十年下文十二年增正
梁書卷二十三考證
