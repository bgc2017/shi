梁書卷五十五
唐散騎常侍姚思廉撰
列𫝊第四十九
豫章王綜武陵王紀臨賀王正德
河東王譽
豫章王綜字世謙高祖第二子也天監三年封豫章郡
王邑二千戸五年出為使持節都督南徐州諸軍事仁
威將軍南徐州刺史尋進號北中郎將十年遷都督郢
司霍三州諸軍事雲麾將軍郢州刺史十三年遷安右
將軍領石頭戍軍事十五年遷西中郎將兼護軍將軍
又遷安前將軍丹陽尹十六年復為北中郎將南徐州
刾史普通二年入為侍中鎮右將軍置佐史初其母吴
淑媛自齊東昏宫得幸於高祖七月而生綜宫中多疑
之者及淑媛寵衰怨望遂陳疑似之說故綜懷之既長
有才學善屬文高祖御諸子以禮朝見不甚數綜恒怨
不見知每出藩淑媛恒随之鎮至年十五六尚躶袒嬉
戲於前晝夜無别内外咸有穢議綜在徐州政刑酷暴
又有勇力手制奔馬常微行夜出無有期度每高祖有
敕疏至輒忿恚形於顔色羣臣莫敢言者恒於别室祀
齊氏七廟又微服至曲阿拜齊眀帝陵然猶無以自信
聞俗說以生者血瀝死者骨滲即為父子綜乃私𤼵齊
東昏墓出骨瀝臂血試之并殺一男取其骨試之皆有
驗自此常懷異志四年出為使持節都督南兖兗徐青
冀五州諸軍事平北將軍南兗州刺史給鼓吹一部聞
齊建安王蕭寳寅在魏遂使人入北與之相知謂為叔
父許舉鎮歸之會大舉北伐六年魏將元法僧以彭城
降高祖乃令綜都督衆軍鎮于彭城與魏將安豐王元
延眀相持高祖以連兵既久慮有釁生敕綜退軍綜懼
南歸則無因復與寳寅相見乃與數騎夜奔于延眀魏
以為侍中太尉高平公丹陽王邑七千戸錢三百萬布
絹三千匹雜彩千匹馬五十匹羊五百口奴婢一百人
綜乃改名纉字德文追為齊東昏服斬衰於是有司奏
削爵土絶屬籍改其姓為悖氏俄有詔復之封其子直
為永新侯邑千戸大通二年蕭寳寅在魏據長安反綜
自洛陽北遁將赴之為津吏所執魏人殺之時年四十
九初綜既不得志嘗作聽鍾鳴悲落葉辭以申其志大
略曰聽鍾鳴當知在帝城参差定難數歷亂百愁生去
聲懸窈窕来響急徘徊誰憐𫝊漏子辛苦建章臺聽鍾
鳴聽聽非一所懷瑾握瑜空擲去攀松折桂誰相許昔
朋舊愛各東西譬如落葉不更齊漂漂孤雁何所栖依
依别鶴夜半啼聽鍾鳴聽此何窮極二十有餘年淹留
在京域窺眀鏡罷容色雲悲海思徒揜抑其悲落葉云
悲落葉連翩下重叠落且飛從横去不歸悲落葉落葉
悲人生譬如此零落不可持悲落葉落葉何時還凡昔
共根本無復一相關當時見者莫不悲之
武陵王紀字世詢高祖第八子也少勤學有文才屬辭
不好輕華甚有骨氣天監十三年封為武陵郡王邑二
千戸歴位寕遠將軍琅邪彭城二郡太守輕車將軍丹
陽尹出為會稽太守尋以其郡為東揚州仍為刾史加
使持節東中郎將徵為侍中領石頭戍軍事出為宣惠
將軍江州刺史徵為使持節宣惠將軍都督揚南徐二
州諸軍事揚州刺史尋改授持節都督益梁等十三州
諸軍事安西將軍益州刺史加鼓吹一部大同十一年
授散騎常侍征西大將軍開府儀同三司初天監中震
太陽門成字曰紹宗梁位唯武王解者以為武王者武
陵王也於是朝野屬意焉及太清中侯景亂紀不赴援
高祖崩後紀乃僭號扵蜀改年曰天正立子圓照為皇
太子圓正為西陽王圓滿竟陵王圓普南譙王圓肅宜
都王以巴西梓潼二郡太守永豐侯撝為征西大將軍
益州刺史封秦郡王司馬王僧略直兵參軍徐怦竝固
諫紀以為貳於己皆殺之永豐侯撝歎曰王不免矣夫
善人國之基也今反誅之不亡何待又謂所親曰昔桓
玄年號大亨識者謂之二月了而玄之敗實在仲春今
年曰天正在文為一止其能久乎太清五年夏四月紀
帥軍東下至巴郡以討侯景為名將圖荆陕聞西魏侵
蜀遣其將南梁州刾史譙淹廻軍赴援五月日西魏將
尉遲迥帥衆逼涪水潼州刺史楊乾運以城降之迥分
軍據守即趨成都丁丑紀次于西陵舳艫翳川旌甲曜
日軍容甚盛世祖命護軍將軍陸法和於硖口夾岸築
二壘鎮江以斷之時陸納未平蜀軍復逼物情恇擾世
祖憂焉法和告急旬日相繼世祖乃拔任約於獄以為
晉安王司馬撤禁兵以配之并遣宣猛將軍劉棻共約
西赴六月約築連城攻絶鐡鏁世祖復於獄拔謝答仁
為步兵校尉配衆一旅上赴法和世祖與紀書曰皇帝
敬問假黃鉞太尉武陵王自九黎侵軼三苗宼擾天長
喪亂獯醜馮陵虔劉象魏黍離王室朕枕戈東望泣血
西浮殞愛子於二方無諸侯之八百身被屬甲手貫流
矢俄而風樹之酷萬恨始纏霜露之悲百憂繼集扣心
飲膽志不圖全直以宗社綴旒鯨鯢未翦嘗膽待旦龔
行天罰獨運四聪坐揮八柄雖復結壇待將褰帷納士
拒赤壁之兵無謀於魯肅燒烏巢之米不訪於荀攸才
智將殫金貝殆竭傍無寸助險阻備嘗遂得斬長狄於
駒門挫蚩尤於楓木怨恥既雪天下無塵經營四方專
資一力方與岳牧同兹清靜隆暑炎赫弟比何如文武
具僚當有勞弊今遣散騎常侍光州刺史鄭安忠指宣
往懷仍令喻意於紀許其還蜀專制岷方紀不從命報
書如家人禮庚申紀將侯叡率衆緣山將規進取任約
謝答仁與戰破之既而陸納平諸軍竝西赴世祖又與
紀書曰甚苦大智季月煩暑流金爍石聚蚊成雷封狐
千里以兹玉體辛苦行陣乃眷西顧我勞如何自獯醜
憑陵羯胡叛換吾年為一日之長屬有平亂之功膺此
樂推事歸當璧儻遣使乎良所遲也如曰不然於此投
筆友于兄弟分形共氣兄肥弟瘦無復相代之期譲棗
推梨長罷懽愉之日上林靜拱聞四鳥之哀鳴宣室披
圖嗟萬始之長逝心乎愛矣書不盡言大智紀之别字
也紀遣所署度支尚書樂奉業至于江陵論和緝之計
依前喻還蜀世祖知紀必破遂拒而不許丙戍巴興人
符昇徐子初等斬紀硖口城主公孫晃降于衆軍王琳
宋簉任約謝答仁等因進攻侯叡陷其三壘於是兩岸
十餘城遂俱降將軍樊猛獲紀及其第三子圓滿俱殺
之於硖口時年四十六有司奏請絶其屬籍世祖許之
賜姓饕餮氏初紀將僭號妖怪非一其最異者内寢柏
殿柱繞節生花其莖四十有六靃靡可愛状似荷花識
者曰王敦杖花非佳事也紀年號天正與蕭棟暗合僉
曰天字二人也正字一止也棟紀僭號各一年而滅
臨賀王正德字公和臨川靖惠王第三子也少麤險不
拘禮節初高祖未有男養之為子及高祖踐極便希儲
貳後立昭眀太子封正德為西豐侯邑五百戸自此怨
望恒懷不軌睥睨宫扆顗幸灾變普通六年以黃門侍
郎為輕車將軍置佐史頃之遂逃奔于魏有司奏削封
爵七年又自魏逃歸高祖不之過也復其封爵仍除征
虜將軍中大通四年為信武將軍吴郡太守徵為侍中
撫軍將軍置佐史封臨賀郡王邑二千戸又加左衞將
軍而凶暴日甚招聚亡命侯景知其有姦心乃密令誘
說厚相要結遺正德書曰今天子年尊奸臣亂國憲章
錯謬政令顛倒以景觀之計日必敗况大王屬當儲貳
中被廢辱天下義士竊所痛心在景愚忠能無忿慨今
四海業業歸心大王大王豈得顧此私情棄兹億兆景
雖不武實思自奮願王允副蒼生鑒斯誠款正德覽書
大喜曰侯景意暗與我同此天贊也遂許之及景至江
正德潜運空舫詐稱迎荻以濟景焉朝廷未知其謀猶
遣正德守朱雀航景至正德乃引軍與景俱進景推正
德為天子改年為正平元年景為丞相臺城沒復太清
之號降正德為大司馬正德有怨言景聞之慮其為變
矯詔殺之
河東王譽字重孫昭眀太子第二子也普通二年封枝
江縣公大通三年改封河東郡王邑二千戸除寕遠將
軍石頭戍軍事出為琅邪彭城二郡太守還除侍中輕
車將軍置佐史出為南中郎將湘州刺史未幾侯景宼
京邑譽率軍入援至青草湖臺城沒有詔班師譽還湘
鎮時世祖軍於武城新除雍州刺史張纉密報世祖曰
河東起兵岳陽聚米共為不逞將襲江陵世祖甚懼因
步道間還遣諮議周宏直至譽所督其糧衆譽曰各自
軍府何忽隷人前後使三反譽竝不從世祖大怒乃遣
世子方等征之反為譽所敗死又令信州刺史鮑泉討
譽并與書陳示禍福許其遷善譽不答修浚城池為拒
守之計謂鮑泉曰敗軍之將勢豈語勇欲前即前無所
多說泉軍于石槨寺譽帥衆逆擊之不利而還泉進軍
於橘洲譽又盡銳攻之不剋會已暮士卒疲獘泉因出
擊大敗之斬首三千級溺死者萬餘人譽於是焚長沙
郭邑驅居民於城内鮑泉度軍圍之譽幼而驍勇兼有
膽氣能撫循士卒甚得衆心及被圍既久雖外内斷絶
而備守猶固後世祖又遣領軍將軍王僧辯代鮑泉攻
譽僧辯築土山以臨城内日夕苦攻矢石如雨城中將
士死傷者太半譽窘急乃潛装海船將潰圍而出會其
麾下將慕容華引僧辯入城譽顧左右皆散遂被執謂
守者曰勿殺我得一見七官申此讒賊死亦無恨主者
曰奉命不許遂斬之𫝊首荆鎮世祖反其首以葬焉初
譽之將敗也私引鏡照面不見其頭又見長人蓋屋兩
手據地瞰其齋又見白狗大如驢從城而出不知所在
譽甚惡之俄而城陷
史臣曰蕭綜蕭正德竝悖逆猖狂自致夷滅宜矣太清
之宼蕭紀據庸蜀之資遂不勤王赴難申臣子之節及
賊景誅翦方始起兵師出無名成其釁禍嗚呼身當管
蔡之罰盖自貽哉
梁書卷五十五
