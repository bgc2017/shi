梁書卷二十六
唐散騎常侍姚思廉撰
列𫝊第二十
范岫傅昭(弟映)蕭琛陸杲
范岫字懋賓濟陽考城人也高祖宣晉徵士父羲宋兗
州别駕岫早孤事母以孝聞與吴興沈約俱為蔡興宗
所禮泰始中起家奉朝請興宗為安西將軍引為主簿
累遷臨海長城二縣令驃騎參軍尚書刪定即護軍司
馬齊司徒竟陵王子良記室參軍累遷太子家令文惠
太子之在東宫沈約之徒以文才見引岫亦預焉岫文
雖不逮約而名行為時軰所與博涉多通尤悉魏晉以
來吉凶故事約常稱曰范公好事該博胡廣無以加南
鄉范雲謂人曰諸君進止威儀當問范長頭以岫多識
前代舊事也遷國子博士永眀中魏使至有詔妙選朝
士有詞辯者接使於界首以岫兼淮隂長史迎焉還遷
尚書左丞母憂去官尋起攝職出為寕朔將軍南蠻長
史南羲陽太守未赴職遷右軍諮議參軍郡如故除撫
軍司馬出為建威將軍安成内史入為給事黃門侍郎
遷御史中丞領前軍將軍南北兗二州大中正永元末
出為輔國將軍冠軍晉安王長史行南徐州事義師平
京邑承制徵為尚書吏部郎參大選梁臺建為度支尚
書天監五年遷散騎常侍光禄大夫侍皇太子給扶六
年領太子左衛率七年徙通直散騎常侍右衛將軍中
正如故其年表致事詔不許八年出為晉陵太守秩中
二千石九年入為祠部尚書領右驍騎將軍其年遷金
紫光祿大夫加親信二十人十三年卒官時年七十五
賻錢五萬布百匹岫身長七尺八寸恭敬儼恪進止以
禮自親喪之後蔬食布衣以終身每所居官恒以廉潔
著稱為長城令時有梓材巾箱至數十年經貴遂不改
易在晉陵惟作牙管筆一雙猶以為費所著文集禮論
雜儀字訓行於世二子襃偉
傅昭字茂遠北地靈州人晉司隸校尉咸七世孫也祖
和之父淡善三禮知名宋世淡事宋竟陵王劉誕誕反
淡坐誅昭六歲而孤哀毁如成人者宗黨咸異之十一
隨外祖於朱雀航賣歷日為雍州刺史袁顗客顗常来
昭所昭讀書自若神色不改顗歎曰此兒神情不凡必
成佳器司徒建安王休仁聞之因欲致昭昭以宋氏多
故遂不往或有稱昭於廷尉虞愿愿遣車迎昭時愿宗
人通之在坐竝當世名流通之贈昭詩曰英妙擅山東
才子傾洛陽清塵誰能嗣及爾遘遺芳太原王延秀薦
昭於丹陽尹袁粲深為所禮辟為郡主簿使諸子從昭
受學會明帝崩粲造哀策文乃引昭定其所制每經昭
戸輙歎曰經其戸寂若無人披其帷其人斯在豈非名
賢尋為總明學士奉朝請齊永眀中累遷員外即司徒
竟陵王子良參軍尚書儀曹郎先是御史中丞劉休薦
昭於武帝永明初以為南郡王侍讀王嗣帝位故時臣隸争
求權寵惟昭及南陽宗夬保身守正無所參入竟不罹其禍
眀帝踐阼引為中書通事舍人時居此職者皆勢傾天
下昭獨廉静無所干豫器服率陋身安麤糲常插燭板
牀明帝聞之賜漆合燭盤䓁敕曰卿有古人之風故賜
卿古人之物累遷車騎臨海王記室參軍長史校尉太
子家令驃騎晉安王諮議參軍尋除尚書左丞本州大
中正高祖素悉昭能建康平引為驃騎錄事參軍梁臺
建遷給事黃門侍即領著作即頃之兼御史中丞黃門
著作中正竝如故天監三年兼五兵尚書參選事四年
即真六年徙為左民尚書未拜出為建威將軍平南安
成王長史尋陽太守七年入為振遠將軍中權長史八
年遷通直散騎常侍領步兵校尉復領本州大中正十
年復為左民尚書十一年出為信武將軍安成内史安
成自宋已來兵亂郡舍號凶及昭為郡郡内人夜夢見
兵馬鎧甲甚盛又聞有人云當避善人軍衆相與騰虛
而逝夢者驚起俄而疾風暴雨倏忽便至數閒屋俱倒
即夢者所見軍馬踐蹈之所也自後郡舍遂安咸以昭
正直所致郡溪無魚或有暑月薦昭魚者昭既不納又
不欲拒遂餧于門側十二年入為秘書監領後軍將軍
十四年遷太常卿十七年出為智武將軍臨海太守郡
有蜜巖前後太守皆自封固專收其利昭以周文之囿
與百姓共之大可喻小乃教勿封縣令常餉粟置絹于
薄下昭笑而還之普通二年入為通直散騎常侍光禄
大夫領本州大中正尋領秘書監五年遷散騎常侍金
紫光禄大夫中正如故昭所莅官常以清静為政不尚
嚴肅居朝廷無所請謁不畜私門生不交私利終日端
居以書記為樂雖老不衰博極古今尤善人物魏晉以
來官宦簿伐姻通内外舉而論之無所遺失性尤䔍慎
子婦嘗得家餉牛肉以進昭召其子曰食之則犯法告
之則不可取而埋之其居身行已不負闇室類皆如此
京師後進宗其學重其道人人自以為不逮大通二年
九月卒時年七十五詔賻錢三萬布五十匹即日舉哀
諡曰貞子長子諝尚書即臨安令次子肱
映字徽遠昭弟也三歲而孤兄弟友睦脩身厲行非禮
不行始昭之守臨海陸倕餞之賓主俱懽日昏不反映
以昭年高不可連夜極樂乃自往迎候同乘而歸兄弟
竝已斑白時人美而服焉及昭卒映喪之如父年踰七
十哀戚過禮服制雖除每言輙感慟映泛涉記傳有文
才而不以萹什自命少時與劉繪蕭琛相友善繪之為
南康相映時為府丞文教多令具草褚彦回聞而悅之
乃屈與子賁等遊處年未弱冠彦回欲令仕映以昭未
觧褐固辭湏昭仕乃官永元元年參鎮軍江夏王軍事
出為武康令及高祖師次建康吴興太守袁昂自謂門
世忠貞固守誠節乃訪於映曰卿謂時事云何映荅曰
元嘉之末開闢未有故太尉殺身以眀節司徒當寄托
之重理無苟全所以不頋夷險以殉名義今嗣主昏虐
狎近羣小親賢誅戮君子道消外難屢作曾無悛改今
荆雍恊舉乘據上流背昏向眀勢無不濟百姓思治天
人之意可知既眀且哲忠孝之途無爽願眀府更當雅
慮無祗悔也尋以公事免天監初除征虜鄱陽王參軍
建安王中權錄事參軍領軍長史烏程令所受俸祿悉
歸于兄復為臨川王錄事參軍南臺治書安成王錄事
太子翊軍校尉累遷中散大夫光祿卿太中大夫大同
五年卒年八十三子弘
蕭琛字彦瑜蘭陵人祖僧珍宋廷尉卿父惠訓太中大
夫琛年數歲從伯惠開撫其背曰必興吾宗琛少而朗
悟有縱横才辯起家齊太學博士時王儉當朝琛年少
未為儉所識負其才氣欲候儉時儉宴於樂遊苑琛乃
著虎皮靴策桃枝杖直造儉坐儉與語大悅儉為丹陽
尹辟為主簿舉為南徐州秀才累遷司徒記室永明九
年魏始通好琛再銜命至桑乾還為通直散騎侍即時
魏遣李道固來使齊帝讌之琛於御筵舉酒勸道固道
固不受曰公庭無私禮不容受勸琛徐荅曰詩所謂雨
我公田遂及我私座者皆服道固乃受琛酒遷司徒右
長史出為晉熙王長史行南徐州事還兼少府卿尚書
左丞東昏初嗣立時議以無廟見之典琛議據周頌烈
文閔予皆為即位朝廟之典於是從之高祖定京邑引
為驃騎諮議領錄事遷給事黃門侍郎梁臺建為御史
中丞天監元年遷庶子出為宣城太守徵為衛尉卿俄
遷員外散騎常侍三年除太子中庶子散騎常侍九年
出為寧遠將軍平西長史江夏太守始琛在宣城有北
僧南度惟賫一葫蘆中有漢書序𫝊僧曰三輔舊老相
𫝊以為班固真本琛固求得之其書多有異今者而紙
墨亦古文字多如龍舉之例非隸非篆琛甚秘之及是
行也以書饟鄱陽王範範乃獻于東宫琛尋遷安西長
史南郡太守母憂去官又丁父艱𧺫為信武將軍護軍
長史俄為貞毅將軍太尉長史出為信威將軍東陽太
守遷吴興太守郡有項羽廟土民名為憤王甚有靈驗
遂於郡廰事安施牀幕為神座公私請禱前後二千石
皆於廰拜祀而避居他室琛至徙神還廟處之不疑又
禁殺牛觧祀以脯代肉琛頻莅大郡不治産業有闕則
取不以為嫌普通元年徵為宗正卿遷左民尚書領南
徐州大中正太子右衛率徙度支尚書左驍騎將軍領
軍將軍轉秘書監後軍將軍遷侍中高祖在西邸早與
琛狎每朝讌接以舊恩呼為宗老琛亦奉陳昔恩以早
簉中陽夙忝同閈雖迷興運猶荷洪慈上答曰雖云早
契闊乃自非同志勿談興運初且道狂奴異琛常言少
壮三好音律書酒年長以來二事都廢惟書籍不衰而
琛性通脫常自觧竈事畢餕餘必陶然致醉大通二年
為金紫光祿大夫加特進給親信三十人中大通元年
為雲麾將軍晉陵太守秩中二千石以疾自觧改授侍
中特進金紫光祿大夫卒年五十二遺令諸子與妻同
墳異藏祭以蔬菜葬日止車十乘事存率素乘輿臨哭
甚哀詔贈本官加雲麾將軍給東園秘器朝服一具衣
一襲賻錢二十萬布百匹諡曰平子
陸杲字明霞吴郡吴人祖徽宋輔國將軍益州刺史父
叡揚州治中杲少好學工書畫舅張融有高名杲風韻
舉動頗類於融時稱之曰無對日下惟舅與甥起家齊
中軍法曹行參軍太子舍人衛軍王儉主簿遷尚書殿
中曹即拜日八座丞即竝到上省交禮而杲至晚不及
時刻坐免官久之以為司徒竟陵王外兵參軍遷征虜
宜都王功曹史驃騎晉安王諮議參軍司徒從事中即
梁臺建以為驃騎記室參軍遷相國西曹掾天監元年
除撫軍長史母憂去職服闋拜建威將軍中軍臨川王
諮議參軍尋遷黃門侍即右軍安成王長史五年遷御
史中丞杲性婞直無所顧望山隂令虞肩在任贜汙數
百萬杲奏收治中書舍人黃睦之以肩事託杲杲不答
高祖聞之以問杲杲荅曰有之高祖曰卿識睦之不杲
答曰臣不識其人時睦之在御側上指示杲曰此人是
也杲謂睦之曰君小人何敢以罪人屬南司睦之失色
領軍將軍張稷是杲從舅杲嘗以公事彈稷稷因侍宴
訴高祖曰陸杲是臣通親小事彈臣不貸高祖曰杲職
司其事卿何得為嫌杲在臺號稱不畏彊禦六年遷秘
書監頃之為太子中庶子光禄卿八年出為義興太守
在郡寬惠為民下所稱還為司空臨川王長史領揚州
大中正十四年遷通直散騎侍郎俄遷散騎常侍中正
如故十五年遷司徒左長史十六年入為左民尚書遷
太常卿普通二年出為仁威將軍臨川内史五年入為
金紫光祿大夫又領揚州大中正中大通元年加特進
中正如故四年卒時年七十四諡曰質子杲素信佛法
持戒甚精著沙門𫝊三十卷弟煦學涉有思理天監初
歴中書侍即尚書左丞太子家令卒撰晉書未就又著
陸史十五卷陸氏驪泉志一卷竝行於世子罩少䔍學
有文才仕至太子中庶子光禄卿
史臣曰范岫傅昭竝篤行清慎善始令終斯石建石慶
之徒矣蕭琛陸杲俱以才學著名琛朗悟辨捷加諳究
朝典高祖在田與琛遊舊及踐天歴任遇甚隆美矣杲
性婞直無所忌憚既而執法憲臺紏绳不避權幸可謂
允兹正色詩云彼其之子邦之司直杲其有焉
梁書卷二十六
