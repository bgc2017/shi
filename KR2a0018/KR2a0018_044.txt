梁書卷四十四
唐散騎常侍姚思廉撰
列𫝊第三十八
太宗十一王世祖二子
太宗王皇后生哀太子大器南郡王大連陳淑容生潯
陽王大心左夫人生南海王大臨安陸王大春謝夫人
生瀏陽公大雅張夫人生新興王大莊包昭華生西陽
王大鈞范夫人生武寧王大威褚修華生建平王大球
陳夫人生義安王大昕朱夫人生綏建王大摰自餘諸
子本書不載
潯陽王大心字仁恕糿而聰朗善屬文中大通四年以
皇孫封當陽公邑一千五百戸大同元年出為使持節
都督郢南北司定新五州諸軍事輕車將軍郢州刺史
時年十三太宗以其幼恐未達民情戒之曰事無大小
悉委行事纖毫不湏措懷大心雖不親州務發言每合
於理衆皆驚服七年徵為侍中兼石頭戍軍事太清元
年出為雲麾將軍江州刺史二年侯景寇京邑大心招
集士卒遠近歸之衆至數萬與上流諸軍赴援宫闕三
年城陷上甲侯蕭韶南奔宣密詔加散騎常侍進號平
南將軍大寳元年封潯陽王邑二千戸初歷陽太守莊
鐵以城降侯景既而又奉其母來奔大心以鐵舊將厚
為其禮軍旅之事悉以委之仍以為豫章内史侯景數
遣軍西上寇抄大心輙令鐵擊破之賊不能進時鄱陽
王範率衆棄合肥屯於柵口待援兵總集欲俱進大心
聞之遣要範西上以湓城處之廪饋甚厚與戮力共除
禍難會莊鐵據豫章反大心令中兵恭軍韋約等將軍
擊之鐵敗績又乞降鄱陽世子嗣先與鐵遊處因稱其
人才略從横且舊將也欲舉大事當資其力若降江州
必不全其首領嗣請援之範從之乃遣將侯瑱率精甲
五千往救鐵夜襲破韋約等營大心聞之大懼於是二
藩舋起人心離貳景將任約略地至于湓城大心遣司
馬韋質拒戰敗績時帳下猶有勇士千餘人咸說曰既
無粮儲難以守固若輕騎往建州以圖後舉策之上者
也大心未決其母陳淑容曰即日聖御年尊儲宫萬福
汝久奉違顔色不念拜謁闕庭且吾已老而欲遠涉險
路粮儲不給豈謂孝子吾終不行因撫胸慟哭大心乃
止遂與約和二年秋遇害時年二十九
南海王大臨字仁宣大同二年封寧國縣公邑一千五
百戸少而敏慧年十一遭左夫人憂哭泣毁瘠以孝聞
後入國學眀經射策甲科拜中書侍郎遷給事黃門侍
郎十一年為長兼侍中出為輕車將軍琅邪彭城二郡
太守侯景亂為使持節宣惠將軍屯新亭俄又徵還屯
端門都督城南諸軍事時議者皆勸收外財物擬供賞
賜大臨獨曰物乃賞士而牛可犒軍命取牛得千餘頭
城内賴以饗士大寳元年封南海郡王邑二千戸出為
使持節都督揚南徐二州諸軍事安南將軍揚州刺史
又除安東將軍吳郡大守時張彪起義於會稽吳人陸
令公潁川庾孟卿等勸大臨走投彪大臨曰彪若成功
不資我力如其撓敗以我說焉不可往也二年秋遇害
于郡時年二十五
南郡王大連字仁靖少俊爽能屬文舉止風流雅有巧
思妙達音樂兼善丹青大同二年封臨城縣公邑一千
五百戶七年與南海王俱入國學射策甲科拜中書侍
郎十年高祖幸朱方大連與兄大臨並從高祖問曰汝
等習騎不對曰臣等未奉詔不敢輙習敇各給馬試之
大連兄弟據鞍往還各得馳驟之節高祖大悅即賜所
乘馬及為啓謝詞又甚美高祖佗日謂太宗曰昨見大
臨大連風韻可愛足以慰吾年老遷給事黃門侍郎轉
侍中尋兼石頭戍軍事太清元年出為使持節輕車將
軍東揚州刺史侯景入寇京師大連率衆四萬來赴及
臺城沒援軍散復還揚州三年會稽山賊田領羣聚黨
數萬來攻大連命中兵參軍張彪擊斬之大寳元年封
為南郡王邑二千戸景仍遣其將趙伯超劉神茂來討
大連設備以待之會將留異以城應賊大連棄城走至
信安為賊所獲侯景以為輕車將軍行揚州事遷平南
將軍江州刺史大連既廹寇手恒思逃竄乃與賊約曰
軍民之事吾不預焉候我存亡但聽鍾響欲簡與相見
囙得亡逸賊亦信之事未果二年秋遇害時年二十五
安陸王大春字仁经少博涉書記天性孝謹體貎瓌偉
腰帶十圍大同六年封西豐縣公邑一千五百戸拜中
書侍郎後為寧遠將軍知石頭戍軍事侯景内寇大春
奔京口隨邵陵王入援戰於鍾山為賊所獲京城既陥
大寶元年封安陸郡王邑二千戸出為使持節雲麾將
軍東揚州刺史二年秋遇害時年二十二
瀏陽公大雅字仁風大同九年封瀏陽縣公邑一千五
百戸少聰警美姿儀特為高祖所愛太清三年京城陥
賊已乘城大雅猶命左右格戰賊至漸衆乃自縋而下
因發憤感疾薨時年十七
新興王大莊字仁禮大同九年封高唐縣公邑一千五
百戸大寳元年封新興郡王邑二千戸嘗為使持節都
督南徐州諸軍事宣毅將軍南徐州刺史二年秋遇害
時年十八
西陽王大鈞字仁輔性厚重不妄戱弄年七歲高祖嘗
問讀何書對曰學詩囙命諷誦音韻清雅高祖因賜王
羲之書一卷大寳元年封西陽郡王邑二千戸出為宣
惠將軍丹陽尹二年監揚州將軍如故至秋遇害時年
十三
武寧王大威字仁容美風儀眉目如畫大寳元年封武
寧郡王邑二千戸二年出為信威將軍丹陽尹其年秋
遇害時年十三
建平王大球字仁珽大寳元年封建平郡王邑二千戶
性眀惠夙成初侯景圍京城高祖素歸心釋教每發誓
願恒云若有衆生應受諸苦悉衍身代當時大球年甫
七歲聞而驚謂母曰官家尚爾兒安敢辭乃六時禮佛
亦云凡有衆生應獲苦報悉大球代受其早慧如此二
年出為輕車將軍兼石頭戍軍事其年秋遇害時年十
一
義安王大昕字仁朗年四歲母陳夫人卒便哀慕毁顇
有若成人及高祖崩大昕奉慰太宗嗚咽不能自勝左
右見之莫不掩泣大寳元年封義安郡王邑二千戸二
年出為寧遠將軍琅邪彭城二郡太守未之鎮遇害時
年十一
綏建王大摰字仁瑛幼雄壮有膽氣及京城陥乃歎曰
大丈夫會當滅虜屬妳媼驚掩其口曰勿妄言禍將及
大摰笑曰禍至非由此言大寳元年封綏建郡王邑二
千戶二年為寧遠將軍遇害時年十歲
世祖諸男徐妃生忠壮世子方等王夫人生貞惠世子
方諸其愍懷太子方矩本書不載所生别有𫝊夏賢妃
生敬皇帝自餘諸子並本書無𫝊
忠壮世子方等字實相世祖長子也母曰徐妃少聰敏
有俊才善騎射尤長巧思性愛林泉特好散逸嘗著論
曰人生處世如白駒過隙耳一壺之酒足以養性一簟
之食足以怡形生在蓬蒿死在溝壑瓦棺石槨何以異
兹吾嘗夢為魚囙化為鳥當其梦也何樂如之及其覺
也何憂斯類良由吾之不及魚鳥者遠矣故魚鳥飛浮
任其志性吾之進退恒存掌握舉手懼觸摇足恐墮若
使吾终得與魚鳥同遊則去人間如脫屣耳初徐妃以
嫉妬失寵方等意不自安世祖聞之又惡方等方等益
懼故述論以申其志焉會高祖欲見諸王長子世祖遣
方等入侍方等欣然升舟冀免憂辱行至繇水值侯景
亂世祖召之方等唘曰昔申生不愛其死方等豈頋其
生世祖省書嘆息知無還意乃配步騎一萬使援京都
賊每來攻方等必身當矢石宫城陥方等歸荆州收集
士馬甚得衆和世祖始嘆其能方等又勸修築城柵以
僃不虞既成樓雉相望周廻七十餘里世祖觀之甚悅
入謂徐妃曰若更有一子如此吾復何憂徐妃不荅垂
泣而退世祖忿之囙疏其穢行牓於大閣方等入見益
以自危時河東王為湘州刺史不受督府之令方等乃
乞征之世祖許焉拜為都督令帥精卒二萬南討方等
臨行謂所親曰吾此叚出征必死無二死而獲所吾豈
愛生及至麻溪河東王率軍逆戰方等擊之軍敗遂溺
死時年二十二世祖聞之不以為慼後追思其才贈待
中中軍將軍揚州刺史諡曰忠壮世子并為招魂以哀
之方等注范曄後漢書未就所撰三十國春秋及静住
子行于世
貞惠世子方諸字智相世祖第二子母王夫人幼聰警
博學眀老易善談玄風采清越辭辯鋒生特為世祖所
愛母王氏又有寵及方等敗沒世祖謂之曰不有所廢
其何以興囙拜為中撫軍以自副又出為郢州刺史鎮
江夏以鮑泉為行事防遏下流時世祖遣徐文盛督衆
軍與侯景將任約相持未決方諸恃文盛在近不恤軍
政日與鮑泉蒲酒為樂侯景知之乃遣其將宋子仙率
輕騎數百從間道襲之屬風雨晦冥子仙至百姓奔告
方諸與鮑泉猶不信曰徐文盛大軍在下虜安得來始
命閉門賊騎已入城遂䧟子仙執方諸以歸王僧辯軍
至蔡洲景遂害之世祖追贈侍中大將軍諡曰貞惠世
子
史臣曰太宗世祖諸子雖開土宇運屬亂離既拘寇賊
多殞非命吁可嗟矣
梁書卷四十四
梁書卷四十四考證
太宗十一王𫝊范夫人生武寧王大威威南本作盛
自餘諸子本書不載(臣人龍)按簡文帝有二十子今
本𫝊載十一王其别見者有大成大封大圜大訓四
人餘則不可考矣
西陽王大鈞𫝊大鈞字仁輔輔南史作博
建平王大球𫝊大球字仁珽珽南史作玉
忠壮世子方等𫝊所撰三十國春秋及靜住子行于世
静住南史作篤静
梁書卷四十四考證
