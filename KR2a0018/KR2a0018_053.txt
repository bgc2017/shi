梁書卷五十三
唐散騎常侍姚思廉撰
列傳第四十七
良吏
庾蓽沈瑀范述曾丘仲孚
孫謙伏暅何遠
昔漢宣帝以為政平訟理其惟良二千石乎前史亦云
今之郡守古之諸侯也故長吏之職號為親民是以導
德齊禮移風易俗咸必由之齊末昏亂政移羣小賦調
雲起徭役無度守宰多倚附權門互長貪虐掊克聚斂
侵愁細民天下搖動無所厝其手足高祖在田知民疾
苦及梁臺建仍下寬大之書昏時雜調咸悉除省於是
四海之内始得息肩逮踐皇極躬覽庶事日昃聽政求
民之瘼乃命輶軒以省方俗置肺石以逹窮民務加隱
卹舒其急病元年始去人貲計丁為布身服浣濯之衣
御府無文飾宫掖不過綾綵無珠璣錦繡太官撤牢饌
每日膳菜蔬飲酒不過三&KR0008;以儉先海内每選長吏務
簡廉平皆召見御前親勖治道始擢尚書殿中郎到溉
為建安内史左民侍郎劉鬷為晉安太守溉等居官竝
以廉潔著又著令小縣有能遷為大縣大縣有能遷為
二千石於是山隂令丘仲孚治有異績以為長沙内史
武康令何遠清公以為宣城太守剖符為吏者往往承
風焉若新野庾蓽諸任職者以經術潤飾吏政或所居
流惠或去後見思盖後來之良吏也綴為良吏篇云
庾蓽字休野新野人也父深之宋應州刺史蓽年十歲
遭父憂居喪毁瘠為州黨所稱弱冠為州迎主簿舉秀
才累遷安西主簿尚書殿中郎驃騎功曹史博涉羣書
有口辯齊永明中與魏和親以蓽兼散騎常侍報使還
拜散騎侍郎知東宫管記事鬱林王即位廢掌中書詔
誥出為荆州别駕仍遷西中郎諮議參軍復為州别駕
前後綱紀皆致富饒蓽再為之清身率下杜絶請託布
被蔬食妻子不免飢寒明帝聞而嘉焉手敕褒美州里
榮之遷司徒諮議參軍通直散騎常侍高祖平亰邑霸
府建引為驃騎功曹參軍遷尚書左丞出為輔國長史
會稽郡丞行郡府事時承凋弊之後百姓凶荒所在榖
貴米至數千人多流散蓽撫循甚有治理唯守公禄清
節逾厲至有經日不舉火太守襄陽王聞而饋之蓽謝
不受天監元年卒停屍無以殮柩不能歸高祖聞之詔
賜絹百匹米五十斛初蓽為西楚望族早歷顯官鄉人
樂藹有幹用素與蓽不平互相陵競藹事齊豫章王嶷
嶷薨藹仕不得志自步兵校尉求助戌歸荆州時蓽為
州别駕益忽藹及高祖踐阼藹以西朝勲為御史中丞
蓽始得會稽行事既恥之矣會職事微有譴高祖以藹
其鄉人也使宣旨誨之蓽大憤故發病卒
沈瑀字伯瑜吳興武康人也叔父昶事宋建平王景素
景素謀反昶先去之及敗坐繫獄瑀詣臺陳請得免罪
由是知名起家州從事奉朝請嘗詣齊尚書右丞殷濔
濔與語及政事甚器之謂曰觀卿才幹當居吾此職司
徒竟陵王子良聞瑀名引為府參軍領揚州部𫝊從事
時建康令沈徽孚恃勢陵瑀瑀以法繩之衆憚其彊子
良甚相知賞雖家事皆以委瑀子良薨瑀復事刺史始
安王遥光嘗被使上民丁速而無怨遙光謂同使曰爾
何不學沈瑀所為乃令專知州獄事湖熟縣方山埭高
峻冬月公私行侣以為艱難明帝使瑀行治之瑀乃開
四洪斷行客就作三日立辦揚州書佐私行詐稱州使
不肯就作瑀鞭之三十書佐歸訴遥光遥光曰沈瑀必
不枉鞭汝覆之果有詐明帝復使瑀築赤山塘所費減
材官所量數十萬帝益善之永泰元年為建德令教民
一丁種十五株桑四株柿及梨栗女丁半之人咸歡悦
頃之成林去官還亰師兼行選曹郎隨陳伯之軍至江
州會義師圍郢城瑀說伯之迎高祖伯之泣曰余子在
都不得出城不能不愛之瑀曰不然人情匈匈皆思改
計若不早圖衆散難合伯之遂舉衆降瑀從在高祖軍
中初瑀在竟陵王家素與范雲善齊末嘗就雲宿夢坐
屋梁柱上仰見天中字曰范氏宅至是瑀為高祖說之
高祖曰雲得不死此夢可驗及高祖即位雲深薦瑀自
暨陽令擢兼尚書右丞時天下初定陳伯之表瑀催督
運轉軍國獲濟高祖以為能遷尚書駕部郎兼右丞如
故瑀薦族人沈僧隆僧照有吏幹高祖竝納之以母憂
去職起為振武將軍餘姚令縣大姓虞氏千餘家請謁
如市前後令長莫能絶自瑀到非訟所通其有至者悉
立之階下以法繩之縣南又有豪族數百家子弟縱横
逓相庇蔭厚自封植百姓甚患之瑀召其老者為石頭
倉監少者補縣僮皆號泣道路自是權右屏跡瑀初至
富吏皆鮮衣美服以自彰别瑀怒曰汝等下縣吏何自
擬貴人耶悉使著芒屩麤布侍立終日足有蹉跌輒加
榜棰瑀微時嘗自至此鬻瓦器為富人所辱故因以報
焉由是士庶駭怨然瑀廉白自守故得遂行其志後王
師北伐徵瑀為建威將軍督運漕尋兼都水使者頃之
遷少府卿出為安南長史尋陽太守江州刺史曹景宗
疾篤瑀行府州事景宗卒仍為信威蕭穎逹長史太守
如故瑀性崛彊每忤穎逹穎逹銜之天監八年因入諮
事辭又激厲穎逹作色曰朝廷用君作行事耶瑀出謂
人曰我死而後已終不能傾側面從是日於路為盗所
殺時年五十九多以為穎逹害焉子續累訟之遇穎逹
亦尋卒事遂不窮竟續乃布衣蔬食終其身
范述曾字子元吳郡錢唐人也幼好學從餘杭吕道惠
受五經略通章句道惠學徒常有百數獨稱述曾曰此
子必為王者師齊文惠太子竟陵文宣王幼時高帝引
述曾為之師友起家為宋晉熙王國侍郎齊初至南郡
王國郎中令遷尚書主客郎太子步兵校尉帶開陽令
述曾為人謇諤在官多所諫諍太子雖不能全用然亦
弗之罪也竟陵王深相器重號為周舍時太子左衞率
沈約亦以述曾方汲黯以父母年老乞還就養乃拜中
散大夫明帝即位除游擊將軍出為永嘉太守為政清
平不尚威猛民俗便之所部横陽縣山谷嶮峻為逋逃
所聚前後二千石討捕莫能息述曾下車開示恩信凡
諸凶黨繈負而出編戶屬籍者二百餘家自是商賈流
通居民安業在郡厲志清白不受饋遺明帝甚嘉之下
詔褒美焉徵為游擊將軍郡送故舊錢二十餘萬述曾
一無所受始之郡不將家屬及還吏無荷擔者民無老
少皆出拜辭號哭聞于數十里東昏時拜中散大夫還
鄉里高祖踐阼乃輕舟出詣闕仍辭還東高祖詔曰中
散大夫范述曾昔在齊世忠直奉主往莅永嘉治身廉
約宜加禮秩以厲清操可太中大夫賜絹二十匹述曾
生平得奉禄皆以分施及老遂壁立無所資以天監八
年卒時年七十九注易文言著雜詩賦數十篇
丘仲孚字公信吳興烏程人也少好學從祖靈鞠有人
倫之鍳常稱為千里駒也齊永明初選為國子生舉高
第未調還鄉里家貧無以自資乃結羣盗為之計畫劫
掠三吳仲孚聰明有智略羣盗畏而服之所行皆果故
亦不發太守徐嗣召補主簿歴揚州從事太學博士于
湖令有能名太守吕文顯當時倖臣陵詆屬縣仲孚獨
不為之屈以父喪去職明帝即位起為烈武將軍曲阿
令值會稽太守王敬則舉兵反乘朝廷不備反問始至
而前鋒已届曲阿仲孚謂吏民曰賊乘勝雖銳而烏合
易離今若收船艦鑿長崗埭瀉瀆水以阻其路得留數
日臺軍必至則大事濟矣敬則軍至值瀆涸果頓兵不
得進遂敗散仲孚以距守有功遷山隂令居職甚有聲
稱百姓為之謠曰二傅沈劉不如一丘前世傅琰父子
沈憲劉玄明相繼宰山隂竝有政績言仲孚皆過之也
齊末政亂頗有贓賄為有司所舉將收之仲孚竊逃逕
還亰師詣闕會赦得不治高祖踐阼復為山隂令仲孚
長於撥煩善適權變吏民敬服號稱神明治為天下第
一起遷車騎長史長沙内史視事未朞徵為尚書右丞
遷左丞仍擢為衞尉卿恩任甚厚初起雙闕以仲孚領
大匠事畢出為安西長史南郡太守遷雲麾長史江夏
太守行郢州州府事遭母憂起攝職坐事除名復起為
司空參軍俄遷豫章内史在郡更厲清節頃之卒時年
四十八詔曰豫章内史丘仲孚重試大邦責以後效非
直悔吝云亡實亦政績克舉不幸殞喪良以傷惻可贈
給事黃門侍郎仲孚喪將還豫章老幼號哭攀送車輪
不得前仲孚為左丞撰皇典二十卷南宫故事百卷又
撰尚書具事雜儀行於世焉
孫謙字長遜東莞莒人也少為親人趙伯符所知謙年
十七伯符為豫州刺史引為左軍行參軍以治幹稱父
憂去職客居歷陽躬耕以養弟妹鄉里稱其敦睦宋江
夏王義恭聞之引為行參軍歴仕大司馬太宰二府出
為句容令清慎彊記縣人號為神明泰始初事建安王
休仁休仁以為司徒參軍言之明帝擢為明威將軍巴
東建平二郡太守郡居三峽恒以威力鎮之謙將述職
敕募千人自隨謙曰蠻夷不賓盖待之失節耳何煩兵
役以為國費固辭不受至郡布恩惠之化蠻獠懷之競
餉金寳謙慰喻而遣一無所納及掠得生口皆放還家
俸秩出吏民者悉原除之郡境翕然威信大著視事三
年徵還為撫軍中兵參軍元徽初遷梁州刺史辭不赴
職遷越騎校尉征北司馬府主簿建平王將稱兵患謙
彊直託事遣使亰師然後作亂及建平誅遷左軍將軍
齊初為寧朔將軍錢唐令治煩以簡獄無繋囚及去官
百姓以謙在職不受餉遺追載縑帛以送之謙却不受
每去官輙無私宅常借官空車廄居焉永明初為冠軍
長史江夏太守坐被代輒去郡繋尚方頃之免為中散
大夫明帝將廢立欲引謙為心膂使兼衞尉給甲仗百
人謙不願處際會輒散甲士帝雖不罪而弗復任焉出
為南中郎司馬東昏永元元年遷(缺二字)大夫天監六年
出為輔國將軍零陵太守已衰老猶彊力為政吏民安
之先是郡多虎暴謙至絶迹及去官之夜虎即害居民
謙為郡縣常勤勸課農桑務盡地利收入常多於隣境
九年以年老徵為光禄大夫既至高祖嘉其清潔甚禮
異焉每朝見猶請劇職自效高祖笑曰朕使卿智不使
卿力十四年詔曰光禄大夫孫謙清慎有聞白首不怠
高年舊齒宜加優秩可給親信二十人并給扶謙自少
及老歷二縣五郡所在廉潔居身儉素牀施蘧蒢屏風
冬則布被莞席夏日無幬帳而夜卧未嘗有蚊蚋人多
異焉年逾九十彊壯如五十者每朝會輒先衆到公門
力於仁義行已過人甚遠兄靈慶常病寄於謙謙出行
還問起居靈慶曰向飲冷熱不調即時猶渴謙退遣其
妻有彭城劉融者行乞疾篤無所歸友人輿送謙舍謙
開廰事以待之及融死以禮殯葬之衆咸服其行義十
五年卒官時年九十二詔賻錢三萬布五十匹高祖為
舉哀甚悼惜之謙從子廉便辟巧宦齊時已歴大縣尚
書右丞天監初沈約范雲當朝用事廉傾意奉之及中
書舍人黃睦之等亦尤所結附凡貴要每食廉必日進
滋旨皆手自煎調不辭勤劇遂得為列卿御史中丞晉
陵吳興太守時廣陵高爽有險薄才客於廉廉委以文
記爽嘗有求不稱意乃為屐謎以喻廉曰刺鼻不知嚏
蹋面不知嗔齧齒作步數持此得勝人譏其不計耻辱
以此取名位也
伏暅字玄耀曼容之子也幼𫝊父業能言玄理與樂安
任昉彭城劉曼俱知名起家齊奉朝請仍兼太學博士
尋除東陽郡丞秩滿為鄞令時曼容已致仕故頻以外
職處暅令其得養焉齊末始為尚書都官郎仍為衛軍
記室參軍高祖踐阼遷國子博士父憂去職服闋為車
騎諮議參軍累遷司空長史中書侍郎前軍將軍兼五
經博士與吏部尚書徐勉中書侍郎周捨總知五禮事
出為永陽内史在郡清潔治務安静郡民何貞秀等一
百五十四人詣州言狀湘州刺史以聞詔勘有十五事
為吏民所懷高祖善之徵為東陽太守在郡清恪如永
陽時民賦税不登者輒以太守田米助之郡多麻苧家
人乃至無以為繩其厲志如此屬縣始新遂安海寧竝
同時生為立祠徵為國子博士領長水校尉時始興内
史何遠累著清績高祖詔擢為黃門侍郎俄遷信武將
軍監吳郡暅自以名輩素在遠前為吏俱稱廉白遠累
見擢暅遷階而已意望不滿多託疾居家尋求假到東
陽迎妹喪因留會稽築宅自表觧高祖詔以為豫章内
史暅乃出拜治書御史虞㬭奏曰臣聞失忠與信一心
之道以虧貌是情非兩觀之誅宜及未有陵犯名教要
冒君親而可緯俗經邦者也風聞豫章内史伏暅去歲
啟假以迎妹喪為解因停會稽不去入東之始貨宅賣
車以此而推則是本無還意暅歷典二邦少免貪濁此
自為政之本豈得稱功常謂人才品望居何遠之右而
遠以清公見擢名位轉隆暅深誹怨形於辭色興居歎
咤寤寐失圖天高聽卑無私不照去年十二月二十一
日詔曰國子博士領長水校尉伏暅為政廉平宜加將
養勿使恚望致虧士風可豫章内史豈有人臣奉如此
之詔而不亡魂破膽歸罪有司擢髮抽腸少自論謝而
循奉慠然了無異色暅識見所到足逹此旨而冒寵不
辭吝斯苟得故以士流解體行路沸騰辨跡求心無一
可恕竊以暅踉蹡落魄三十餘年皇運勃興咸與維始
除舊布新濯之江漢一紀之間三世隆顯曾不能少懷
感激仰答萬分反覆拙謀成茲巧罪不忠不敬於斯已
極請以暅大不敬論以事詳法應棄市刑輒收所近獄
洗結以法從事如法所稱暅即主臣謹案豫章内史臣
伏暅含疵表行藉悖成心語嘿一違資敬兼盡幸屬昌
時擢以不次溪壑可盈志欲無滿要君東走豈曰止足
之歸負志解巾異乎激處之致甘此脂膏孰非荼苦佩
茲龜組豈殊縲緤宜明風憲肅正簡書臣等參議請以
見事免暅所居官凡諸位任一皆削除有詔勿治暅遂
得就郡視事三年徵為給事黃門侍郎領國子博士未
及起普通元年卒於郡時年五十九尚書右僕射徐勉
為之墓誌其一章曰東區南服愛結民胥相望伏闕繼
軌奏書或卧其轍或扳其車或圖其像或式其閭思耿
借寇曷以尚諸初暅父曼容與樂安任瑶皆暱於齊太
尉王儉瑶子昉及暅竝見知頃之昉才遇稍盛齊末昉
已為司徒右長史暅猶滯於參軍事及其終也名位略
相侔暅性儉素車服麤惡外雖退静内不免心競故見
譏於時能推薦後來常若不及少年士子或以此依之
何遠字義方東海郯人也父慧炬齊尚書郎遠釋褐江
夏王國侍郎轉奉朝請永元中江夏王寳玄於亰口為
護軍將軍崔慧景所奉入圍宫城遠豫其事事敗乃亡
抵長沙宣武王王深保匿焉遠求得桂陽王融保藏之
既而發覺收捕者至遠逾垣以免融及遠家人皆見執
融遂遇禍遠家屬繫尚方遠亡渡江使其故人高江産
共聚衆欲迎高祖義師東昏黨聞之使捕遠等衆復潰
散遠因降魏入壽陽見刺史王肅欲同義舉肅不能用
乃求迎高祖肅許之遣兵援送得逹高祖高祖見遠謂
張弘策曰何遠美丈夫而能破家報舊德未易人也板
輔國將軍隨軍東下既破朱雀軍以為建康令高祖踐
阼為步兵校尉以奉迎勲封廣興男邑三百戶遷建武
將軍後軍鄱陽王恢錄事參軍遠與恢素善在府盡其
志力知無不為恢亦推心仗之恩寄甚密頃之遷武昌
太守遠本倜儻尚輕俠至是乃折節為吏杜絶交遊饋
遺秋毫無所受武昌俗皆汲江水盛夏遠患水温每以
錢買民井寒水不取錢者則摙水還之其佗事率多如
此跡雖似偽而能委曲用意焉車服尤弊素器物無銅
漆江左多水族甚賤遠每食不過乾魚數片而已然性
剛嚴吏民多以細事受鞭罰者遂為人所訟徵下廷尉
被劾數十條當時士大夫坐法皆不受立遠度已無贓
就立三七日不欵猶以私藏禁仗除名後起為鎮南將
軍武康令愈厲廉節除滛祀正身率職民甚稱之太守
王彬巡屬縣諸縣盛供帳以待焉至武康遠獨設糗水
而已彬去遠送至境進斗酒隻鵝為别彬戱曰卿禮有
過陸納將不為古人所笑乎高祖聞其能擢為宣城太
守自縣為近畿大郡近代未之有也郡經寇抄遠盡心
綏理復著名迹朞年遷樹功將軍始興内史時泉陵侯
淵朗為桂州緣道剽掠入始興界草木無所犯遠在官
好開途巷修葺牆屋民居市里城隍廄庫所過若營家
焉田秩俸錢竝無所取歲暮擇民尤窮者充其租調以
此為常然其聽訟猶人不能過絶而性果斷民不敢非
畏而惜之所至皆生為立祠表言治狀高祖每優詔答
焉天監十六年詔曰何遠前在武康已著廉平復莅二
邦彌盡清白政先治道惠留民愛雖古之良二千石無
以過也宜升内榮以顯外績可給事黃門侍郎遠即還
仍為仁威長史頃之出為信武將軍監吳郡在吳頗有
酒失遷東陽太守遠處職疾彊富如仇讐視貧細如子
弟特為豪右所畏憚在東陽歲餘復為受罰者所謗坐
免歸遠耿介無私曲居民間絶請謁不造詣與貴賤書
疏抗禮如一其所會遇未嘗以顔色干人以此多為俗
士所惡其清公實為天下第一居數郡見可欲終不變
其心妻子飢寒如下貧者及去東陽歸家經年歲口不
言榮辱士類益以此多之其輕財好義周人之急言不
虚妄盖天性也每戲語人云卿能得我一妄語則謝卿
以一縑衆共伺之不能記也後復起為征西諮議參軍
中撫司馬普通二年卒時年五十二高祖厚贈賜之
陳吏部尚書姚察曰前史有循吏何哉世使然也漢武
役繁姦起循平不能故有苛酷誅戮以勝之亦多怨濫
矣梁興破觚為圓斵雕為樸教民以孝悌勸之以農桑
於是桀黠化為由余輕薄變為忠厚淳風已洽民自知
禁堯舜之民比屋可封信矣若夫酷吏於梁無取焉
梁書卷五十三
