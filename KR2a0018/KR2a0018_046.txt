梁書卷四十六
唐散騎常侍姚思廉撰
列傳第四十
胡僧祐徐文盛杜崱(兄岸龕弟糿安兄子)
陰子春
胡僧祐字願果南陽冠軍人少勇决有武幹仕魏至銀
青光祿大夫以大通二年歸國頻上封事高祖器之拜
假節超武將軍文德主帥使戍項城城陷復没於魏中
大通元年陳慶之送魏北海王元顥入洛陽僧祐又得
還國除南天水天門二郡太守有善政性好讀書不解
緝綴然每在公宴必彊賦詩文辭鄙俚多被謿謔僧祐
怡然自若謂已實工矜伐愈甚晚事世祖為鎮西錄事
參軍侯景亂西沮蠻反世祖令僧祐討之使盡誅其渠
帥僧祐諫忤旨下獄大寳二年侯景寇荆陜圍王僧辯
於巴陵世祖乃引僧祐於獄拜為假節武猛將軍封新
市縣侯令赴援僧祐將發謂其子曰汝可開兩門一門
擬朱一門擬白吉則由朱門凶則由白門吾不捷不歸
也世祖聞而壯之至楊浦景遣其將任約率銳卒五千
據白塔遥以待之僧祐由别路西上約謂畏已而退急
追之及於南安芊口呼僧祐曰吳兒何為不早降走何
處去僧祐不與之言潛引却至赤砂亭會陸法和至乃
與并軍擊約大破之擒約送於江陵侯景聞之遂遁世
祖以僧祐為侍中領軍將軍徵還荆州承聖二年進為
車騎將軍開府儀同三司餘悉如故西魏寇至以僧祐
為都督城東諸軍事魏軍四面起攻百道齊舉僧祐親
當矢石晝夜督戰奬勵將士明於賞罰衆皆感之咸為
致死所向摧殄賊莫敢前俄而中流矢卒時年六十三
世祖聞之馳往臨哭於是内外惶駭城遂䧟
徐文盛字道茂彭城人也世仕魏為將父慶之天監初
率千餘人自北歸𣢾未至道卒文盛仍統其衆稍立功
績高祖甚優寵之大同末以為持節督寧州刺史先是
州在僻遠所管羣蠻不識教義貪欲財賄劫簒相尋前
後刺史莫能制文盛推心撫慰示以威德夷獠感之風
俗遂改太清二年聞國難乃召募得數萬人來赴世祖
嘉之以為持節散騎常侍左衞將軍督梁南秦沙東益
巴北巴六州諸軍事仁威將軍秦州刺史授以東討之
略於是文盛督衆軍東下至武昌遇侯景將任約遂與
相持久之世祖又命護軍將軍尹悦平東將軍杜幼安
巴州刺史王珣等會之竝授文盛節度擊任約於貝磯
約大敗退保西陽文盛進據蘆洲又與相持侯景聞之
乃率大衆西上援約至西陽文盛不敢戰諸將咸曰景
水軍輕進又甚饑疲可因此擊之必大捷文盛不許文
盛妻石氏先在建業至是景載以還之文盛深德景遂
密通信使都無戰心衆咸憤怨杜幼安宋簉等乃率所
領獨進與景戰大破之獲其舟艦以歸會景密遣騎從
間道襲䧟郢州軍中恟懼遂大潰文盛奔還荆州世祖
仍以為城北面都督又聚贓汚甚多世祖大怒下令責
之數其十罪除其官爵文盛既失兵權私懷怨望世祖
聞之乃以下獄時任約被擒與文盛同禁文盛謂約曰
汝何不早降令我至此約曰門外不見卿馬跡使我何
遽得降文盛無以答遂死獄中
杜崱京兆杜陵人也其先自北歸南居於雍州之襄陽
子孫因家焉祖靈啓齊給事中父懷寳少有志節常邀
際會高祖義師東下隨南平王偉留鎮襄陽天監中稍
立功績官至驍猛將軍梁州刺史大同初魏梁州刺史
元羅舉州内附懷寳復進督華州值秦州所部武興氐
王楊紹反懷寳擊破之五年卒於鎮崱即懷寳第七子
也幼有志氣居鄉里以膽勇稱釋褐廬江驃騎府中兵
參軍世祖臨荆州仍參募府後為新興太守太清二年
隨岳陽王來襲荆州世祖以與之有舊密邀之崱乃與
兄岸弟幼安兄子龕等夜歸於世祖世祖以為持節信
威將軍武州刺史俄遷宣毅將軍領鎮蠻護軍武陵内
史枝江縣侯邑千戶令隨王僧辯東討侯景至巴陵會
景來攻數十日不剋而遁加侍中左衞將軍進爵為公
增邑五百戶仍隨僧辯追景至石頭與賊相持横嶺及
戰景親率精銳左右衝突崱從嶺後橫截之景乃大敗
東奔晉陵崱入據城景平加散騎常侍持節督江州諸
軍事江州刺史增邑千戶是月齊將郭元建攻秦州刺
史嚴超遠於秦郡王僧辯令崱赴援陳覇先亦自歐陽
來會與元建大戰於土林覇先令彊弩射元建衆却崱
因縱兵擊大破之斬首萬餘級生擒千餘人元建收餘
衆而遁時世祖執王琳於江陵其長史陸納等遂於長
沙反世祖徵崱與王僧辯討之承聖二年及納等戰於
車輪大敗䧟其二壘納等走保長沙崱等圍之後納等
降崱又與王僧辯西討武陵王於硤口至即破平之於
是旋鎮遘疾卒詔曰崱京兆舊姓元凱苗裔家傳學業
世載忠貞自驅傳江渚政號廉能推轂淺源實聞清靜
奄致殞喪惻愴於懷可贈車騎將軍加鼓吹一部諡曰
武崱兄弟九人兄嵩岑嵸岌嶷巚岸及弟幼安竝知名
當世
岸字公衡少有武幹好從横之術太清中與崱同歸世
祖世祖以為持節平北將軍北梁州刺史封江陵縣侯
邑一千戶岸因請襲襄陽世祖許之岸乃晝夜兼行先
往攻其城不剋岳陽至遂走依其兄巚於南陽巚時為
南陽太守岳陽尋遣攻䧟其城岸及巚俱遇害
幼安性至孝寬厚雄勇過人太清中與兄崱同歸世祖
世祖以為雲麾將軍西荆州刺史封華容縣侯邑一千
戸令與平南將軍王僧辯討河東王譽於長沙平之又
命率精甲一萬助左衞將軍徐文盛東討侯景至貝磯
遇景將任約來逆遂與戰大敗之斬其儀同叱羅子通
湘州刺史趙威方等傳首江陵乃進軍大舉因與景相
持别攻武昌拔之景渡蘆洲上流以壓文盛等幼安與
衆軍攻之景大敗盡獲其舟艦會景密違襲䧟郢州執
刺史方諸等以歸人情大駭徐文盛由漢口遁歸衆軍
大敗幼安遂降於景景殺之以其多反覆故也
龕崱第二兄岑之子少驍勇善用兵亦太清中與諸父
同歸世祖世祖以為持節忠武將軍鄖州刺史廬縣侯
邑一千戶與叔幼安俱隨王僧辯討河東王平之又隨
僧辯下繼徐文盛軍至巴陵聞侯景襲䧟郢州西上將
至乃與僧辯等守巴陵以待之景至圍之數旬不剋而
遁遷太府卿安北將軍督定州諸軍事定州刺史加通
直散騎常侍增邑五百戶仍隨僧辯追景至江夏圍其
城景將宋子仙棄城遁龕追至楊浦生擒之大寳三年
衆軍至姑孰景將侯子鑒逆戰龕與陳覇先王琳等率
精銳擊之大敗子鑒遂至於石頭景親率其黨會戰龕
與衆軍奮擊大破景景遂東奔論功為最授平東將軍
東揚州刺史益封一千戶承聖二年又與王僧辯討陸
納等於長沙降之又征武陵王於西陵亦平之後江陵
䧟齊納貞陽侯以紹梁嗣以龕為震州刺史吳興太守
又除鎮南將軍都督南豫州諸軍事南豫州刺史溧陽
縣侯給鼓吹一部又加散騎常侍鎮東大將軍會陳覇
先襲䧟京師執王僧辯殺之龕僧辯之壻也為吳興太
守以覇先既非貴素兵又猥雜在軍府日都不以覇先
經心及為本郡每以法繩其宗門無所縱捨霸先銜之
切齒及僧辯敗龕乃據吳興以距之遣軍副杜泰攻陳
蒨於長城反為蒨所敗覇先乃遣將周文育討龕龕令
從弟北叟出距又為文育所破走義興覇先親率衆圍
之會齊將柳逹摩等襲京師覇先恐遂還與齊人連和
龕聞齊兵還乃降遂遇害
陰子春字幼文武威姑臧人也晉義熙末曾祖襲隨宋
高祖南遷至南平因家焉父智伯與高祖隣居少相友
善嘗入高祖臥内見有異光成五色因握高祖手曰公
後必大貴非人臣也天下方亂安蒼生者其在君乎高
祖曰幸勿多言於是情好轉密高祖每有求索如外府
焉及高祖踐阼官至梁秦二州刺史子春天監初起家
宣惠將軍西陽太守普通中累遷至明威將軍南梁州
刺史又遷信威將軍都督梁秦華三州諸軍事梁秦二
州刺史太清二年討峽中叛蠻平之徵為左衞將軍又
遷侍中屬侯景亂世祖令子春隨領軍將軍王僧辯攻
邵陵王於郢州平之又與左衞將軍徐文盛東討侯景
至貝磯與景遇子春力戰恒冠諸軍頻敗景值郢州䧟
没軍遂退敗太寳二年卒於江陵孫顥少知名釋褐奉
朝請歴尚書金部郞後入周撰瓊林二十卷
史臣曰胡僧祐勇敢有聞搴旗破敵者數矣及捐軀殉
節殞身王事雖古之忠烈何以加焉徐文盛始立功績
不能終其成名為不義也杜崱識機變之理知向背之
宜加以身屢典軍頻殄寇逆勲庸顯著卒為中興功臣
義哉
梁書卷四十六
梁書卷四十六考證
胡僧祐傳性好讀書不解緝綴不解南史作愛
杜崱傳齊將郭元建攻秦州刺史嚴超遠於秦郡遠
南史作逹
兄嵩岑嵸岌嶷巚岸及弟幼安南史作兄嵩岑嶷岌
巚岸及弟嵸幼安與此小異
梁書卷四十六考證
