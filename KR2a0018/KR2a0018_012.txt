梁書卷十二
唐散騎常侍姚思廉撰
列傳第六
柳惔(弟忱)席闡文韋叡(族弟愛)
柳惔字文通河東觧人也父世隆齊司空惔年十七齊
武帝為中軍命為參軍轉主簿齊初入為尚書三公郎
累遷太子中舍人巴東王子響友子響為荆州惔隨之
鎮子響昵近小人惔知將為禍稱疾還京及難作惔以
先歸得免歴中書侍郎中護軍長史出為新安太守居
郡以無政績免歸久之為右軍諮議參軍事建武末為
西戎校尉梁南秦二州刺史及高祖起兵惔舉漢中應
義和帝即位以為侍中領前軍將軍高祖踐阼徵為護
軍將軍未拜仍遷太子詹事加散騎常侍論功封曲江
縣侯邑千戸高祖因讌為詩以貽惔曰爾寔冠羣后惟
余實念功又嘗侍座高祖曰徐元瑜違命嶺南周書罪
不相及朕已宥其諸子何如惔對曰罸不及嗣賞延於
世今復見之聖朝時以為知言尋遷尚書右僕射天監
四年大舉北伐臨川王宏都督衆軍以惔為副軍還復
為僕射以久疾轉金紫光禄大夫加散騎常侍給親信
二十人未拜出為使持節安南將軍湘州刺史六年十
月卒于州時年四十六高祖為素服舉哀贈侍中撫軍
將軍給鼓吹一部諡曰穆惔著仁政傳及諸詩賦粗有
辭義子照嗣惔第四弟憕亦有美譽歴侍中鎮西長史
天監十二年卒贈寧遠將軍豫州刺史
忱字文若惔第五弟也年數歲父世隆及母閻氏時寝
疾忱不觧帶經年及居喪以毁聞起家為司徒行參軍
累遷太子中舍人西中郎主簿功曹史齊東昏遣巴西
太守劉山陽由荆襲高祖西中郎長史蕭穎胄計未有
定召忱及其所親席闡文等夜入議之忱曰朝廷狂悖
為惡日滋頃聞京師長者莫不重足累息今幸在遠得
假日自安雍州之事且藉以相斃耳獨不見蕭令君乎
以精兵數千破崔氏十萬衆竟為羣邪所䧟禍酷相尋
前事之不忘後事之師也若使彼凶心己逞豈知使君
不係踵而及且雍州士銳糧多蕭使君雄姿冠世必非
山陽所能擬若破山陽荆州復受失律之責進退無可
且深慮之闡文亦深勸同高祖穎胄乃誘斬山陽以忱
為寧朔將軍和帝即位為尚書吏部郎進號輔國將軍
南平太守尋遷侍中冠軍將軍太守如故轉吏部尚書
不拜郢州平穎胄議遷都夏口忱復同諫以為巴硖未
賓不宜輕捨根本摇動民志穎胄不從俄而巴東兵至
硖口遷都之議乃息論者以為見機高祖踐阼以忱為
五兵尚書領驍騎將軍論建義功封州陵伯邑七百戶
天監二年出為安西長史冠軍將軍南郡太守六年徵
為員外散騎常侍太子右衛率未發遷持節督湘州諸
軍事輔國將軍湘州刺史八年坐輙放從軍丁免俄入
為秘書監遷散騎常侍轉祠部尚書未拜遇疾詔改授
給事中光禄大夫疾篤不拜十年卒於家時年四十一
追贈中書令諡曰穆子範嗣
席闡文安定臨涇人也少孤貧涉獵書史齊初為雍州
刺史蕭赤斧中兵參軍由是與其子穎胄善復歴西中
郎中兵參軍領城局高祖之將起義也闡文深勸之穎
胄同焉仍遣田祖恭私報高祖并獻銀装刀高祖報以
金如意和帝稱尊號為給事黃門侍郎尋遷衛尉卿穎
胄暴卒州府騷擾闡文以和帝幼弱中流任重時始興
王憺留鎮雍部乃與西朝羣臣迎王總州事故頼以寧
輯高祖受禪除都官尚書輔國將軍封山陽伯邑七百
戶出為東陽太守又改封湘西戶邑如故視事二年以
清白著稱卒於官詔賻錢三萬布五十匹諡曰威
韋叡字懷文京兆杜陵人也自漢丞相賢以後世為三
輔著姓祖玄避吏隠於長安南山宋武帝入關以太尉
掾徵不至伯父祖征宋末為光祿勲父祖歸寧遠長史
叡事繼母以孝聞叡兄纂闡竝早知名纂叡皆好學闡
有清&KR0757;祖征累為郡守每攜叡之職視之如子時叡内
兄王憕姨弟杜惲竝有鄊里盛名祖征謂叡曰汝自謂
何如憕惲叡謙不敢對祖征曰汝文章或小減學識當
過之然而幹國家成功業皆莫汝逮也外兄杜幼文為
梁州刺史要叡俱行梁土富饒往者多以賄敗叡時雖
幼獨用廉聞宋永光初袁顗為雍州刺史見而異之引
為主簿顗到州與鄧琬起兵叡求出為義成郡故免顗
之禍後為晉平王左常侍遷司空桂陽王行參軍隨齊
司空柳世隆守郢城拒荆州刺史沈攸之攸之平遷前
軍中兵參軍久之為廣德令累遷齊興太守夲州别駕
長水校尉右軍將軍齊末多故不欲遠鄊里求為上庸
太守加建威將軍俄而太尉陳顯達護軍將軍崔慧景
頻逼京師民心惶駭未有所定西土人謀之於叡叡曰
陳雖舊將非命世才崔頗更事懦而不武其取赤族也
宜哉天下真人殆興於吾州矣乃遣其二子自結於高
祖義兵檄至叡率郡人伐竹為筏倍道來赴有衆二千
馬二百匹高祖見叡甚悅拊几曰他日見君之面今日
見君之心吾事就矣義師剋郢魯平加湖叡多建謀策
皆見納用大軍發郢謀留守將高祖難其人久之頋叡
曰棄騏驥而不乘焉遑遑而更索即日以為冠軍將軍
江夏太守行郢府事初郢城之拒守也男女口垂十萬
閉壘經年疾疫死者十七八皆積屍於床下而生者寝
處其上每屋輙盈滿叡料簡隠卹咸為營理於是死者
得埋蔵生者反居業百姓賴之梁臺建徵為大理高祖
即位遷廷尉封梁都子邑三百戸天監二年改封永昌
戶邑如先東宫建遷太子右衛率出為輔國將軍豫州
刺史領歴陽太守三年魏遣衆來寇率州兵擊走之四
年王師北伐詔叡都督衆軍叡遣長史王超宗梁郡太
守馮道根攻魏小峴城未能拔叡廵行圍柵魏城中忽
出數百人陳於門外叡欲擊之諸將皆曰向夲輕來未
有戰備徐還授甲乃可進耳叡曰不然魏城中二千餘
人閉門堅守足以自保無故出人於外必其驍勇者也
若能挫之其城自拔衆皆猶遲疑叡指其節曰朝廷授
此非以為飾韋叡之法不可犯也乃進兵士皆殊死戰
魏軍果敗走因急攻之中宿而城拔遂進討合肥先是
右軍司馬胡略等至合肥久未能下叡按行山川曰吾
聞汾水可以灌平陽綘水可以灌安邑即此是也乃堰
肥水親自夜率頃之堰成水通舟艦繼至魏初分築東
西小城夾合肥叡先攻二城既而魏援將揚靈胤帥軍
五萬奄至衆懼不敵請表益兵叡笑曰賊己至城下方
復求軍臨難鑄兵豈及馬腹且吾求濟師彼亦徵衆猶
如吳益巴邱蜀增白帝耳師克在和不在衆古之義也
因與戰破之軍人少安初肥水堰立使軍主王懷静築
城於岸守之魏攻䧟懷静城千餘人皆没魏人乘勝至
叡堤下其勢甚盛軍監潘靈祐勸叡退還巢湖諸將又
請走保三义叡怒曰寧有此耶將軍死綏有前無却因
令取繖扇麾幢樹之堤下示無動志叡素羸每戰未嘗
騎馬以板輿自載督厲衆軍魏兵來鑿堤叡親與爭之
魏軍少却因築壘於堤以自固叡起鬭艦高與合肥城
等四面臨之魏人計窮相與悲哭叡攻具既成堰水又
滿魏救兵無所用魏守將杜元倫登城督戰中弩死城
遂潰俘獲萬餘級牛馬萬數絹滿十間屋悉充軍賞叡
每晝接客旅夜算軍書三更起張燈達曙撫循其衆常
如不及故投募之士爭歸之所至頓舍脩立館宇藩籬
牆壁皆應準䋲合肥既平高祖詔衆軍進次東陵東陵
去魏甓城二十里將會戰有詔班師去賊既近懼為所
躡叡悉遣輜重居前身乘小輿殿後魏人服叡威名望
之不敢逼全軍而還至是遷豫州於合肥五年魏中山
王元英寇北徐州圍刺史昌義之於鍾離衆號百萬連
城四十餘高祖遣征北將軍曹景宗都督衆軍二十萬
以拒之次邵陽洲築壘相守高祖詔叡率豫州之衆會
焉叡自合肥逕道由隂陵大澤行值澗谷輙飛橋以濟
師人畏魏軍盛多勸叡緩行叡曰鍾離今鑿穴而處負
戸而汲車馳卒奔猶恐其後而況緩乎魏人己墮吾腹
中卿曹勿憂也旬日而至邵陽初高祖敕景宗曰韋叡
卿之鄊望宜善敬之景宗見叡禮甚謹高祖聞之曰二
將和師必濟矣叡於景宗營前二十里夜掘長塹樹鹿
角截洲為城比曉而營立元英大驚以杖擊地曰是何
神也明旦英自率衆來戰叡乘素木輿執白角如意麾
軍一日數合英甚彊魏軍又夜來攻城飛矢雨集叡子
黯請下城以避箭叡不許軍中驚叡於城上厲聲呵之
乃定魏人先於邵陽洲兩岸為兩橋樹柵數百步跨淮
通道叡装大艦使梁郡太守馮道根廬江太守裴邃秦
郡太守李文釗等為水軍值淮水暴長叡即遣之鬭艦
競𤼵皆臨敵壘以小船載草灌之以膏從而焚其橋風
怒火盛烟塵晦冥敢死之士拔柵斫橋水又漂疾倏忽
之間橋柵盡壊而道根等皆身自搏戰軍人奮勇呼聲
動天地無不一當百魏人大潰元英見橋絶脫身遁去
魏軍趨水死者十餘萬斬首亦如之其餘釋甲稽顙乞
為囚奴猶數十萬所獲軍實牛馬不可勝紀叡遣報昌
義之義之且悲且喜不暇答語但呌曰更生更生高祖
遣中書郎周捨勞於淮上叡積所獲於軍門捨觀之謂
叡曰君此獲復與熊耳山等以功增封七百戸進爵為
侯徵通直散騎常侍右衛將軍七年遷左衛將軍俄為
安西長史南郡太守秩中二千石會司州刺史馬仙琕
北伐還軍為魏人所躡三關擾動詔叡督衆軍援焉叡
至安陸增築城二丈餘更開大塹起高樓衆頗譏其示
弱叡曰不然為將當有怯時不可專勇是時元英復追
仙琕將復邵陽之恥聞叡至乃退帝亦詔罷軍明年遷
信武將軍江州刺史九年徵員外散騎常侍右衛將軍
累遷左衛將軍太子詹事尋加通直散騎常侍十三年
遷智武將軍丹陽尹以公事免頃之起為中護軍十四
年出為平北將軍寧蠻校尉雍州刺史初叡起兵鄊中
客隂儁光泣止叡叡還為州儁光道候叡叡笑謂之曰
若從公言乞食於路矣餉耕牛十頭叡於故舊無所遺
惜士大夫年七十以上多與假板縣令鄊里甚懷之十
五年拜表致仕優詔不許十七年徵散騎常侍護軍將
軍尋給鼓吹一部入直殿省居朝廷恂恂未嘗忤視高
祖甚禮敬之性慈愛撫孤兄子過於已子歴官所得祿
賜皆散之親故家無餘財後為護軍居家無事慕萬石
陸賈之為人因畫之於壁以自玩時雖老暇日猶課諸
兒以學第三子稜尤明經史世稱其洽聞叡每坐稜使
說書其所發摘稜猶弗之逮也高祖方銳意釋氏天下
咸從風而化叡自以信受素薄位居大臣不欲與俗俯
仰所行略如他日普通元年夏遷侍中車騎將軍以疾
未拜八月卒于家時年七十九遺令薄葬斂以時服高
祖即日臨哭甚慟賜錢十萬布二百匹東園祕器朝服
一具衣一襲喪事取給於官遣中書舍人監護贈侍中
車騎將軍開府儀同三司諡曰嚴初邵陽之役昌義之
甚德叡請曹景宗與叡會因設錢二十萬官賭之景宗
擲得雉叡徐擲得盧遽取一子反之曰異事遂作塞景
宗時與羣帥爭先唘之捷叡獨居後其不尚勝率多如
是世尤以此賢之子放正稜黯放别有𫝊正字敬直起
家南康王行參軍稍遷中書侍郎出為襄陽太守初正
與東海王僧孺友善及僧孺為尚書吏部郎參掌大選
賓友故人莫不傾意正獨澹然及僧孺擯廢之後正復
篤素分有踰曩日論者稱焉歴官至給事黃門侍郎稜
字威直性恬素以書吏為業博物彊記當世之士咸就
質疑起家安成王府行參軍稍遷治書侍御史太子僕
光禄卿著漢書續訓三卷黯字務直性彊正少習經史
有文詞起家太子舍人稍遷太僕卿南豫州刺史太府
卿侯景濟江黯屯六門尋改為都督城西面諸軍事時
景於城外起東西二土山城内亦作以應之太宗親自
負土哀太子以下躬執畚鍤黯守西土山晝夜苦戰以
功授輕車將軍加持節卒於城内贈散騎常侍左衛將
軍叡族弟愛
愛字孝友沉静有器局高祖父廣晉後軍將軍北平太
守曾祖軌以孝武太元之初南遷襄陽為本州别駕散
騎侍郎祖公循宋義陽太守父義正早卒愛少而偏孤
事母以孝聞性清介不妄交遊而篤志好學每虚室獨
坐遊心墳素而埃塵滿席寂若無人年十二嘗遊京師
值天子出遊南苑邑里諠譁老幼爭觀愛獨端坐讀書
手不釋卷宗族見者莫不異焉及長博學有文才尤善
周易及春秋左氏義袁顗為雍州刺史辟為主簿遭母
憂廬於墓側負土起墳高祖臨雍州聞之親往臨弔服
闋引為中兵參軍義師之起也以愛為壮武將軍冠軍
南平王司馬帶襄陽令時京邑未定雍州空虚魏興太
守顔僧都等據郡反州内驚擾百姓攜貳愛沉敏有謀
素為州里信服乃推心撫御曉示逆順兼率募鄊里得
千餘人與僧都等戰於始平郡南大破之百姓乃安蕭
穎胄之死也和帝徵兵襄陽愛從始興王憺赴焉先是
巴東太守蕭瑰巴西太守魯休烈舉兵来逼荆州及憺
至令愛書諭之瑰即日請降中興二年從和帝東下高
祖受禪進號輔國將軍仍為驍騎將軍尋除寧蜀太守
與益州刺史鄧元起西上襲劉季連行至公安道病卒
贈衛尉卿子乾向官至驍騎將軍征北長史汝陰鍾離
二郡太守
陳吏部尚書姚察曰昔竇融以河右歸漢終為盛族柳
惔舉南鄭響從而家聲弗霣時哉忱之謀畫亦用有成
智矣韋叡起上庸以附義其地比惔則薄及合肥邵陽
之役其功甚盛推而弗有君子哉
梁書卷十二
