梁書卷三十六
唐散騎常侍姚思廉撰
列𫝊第三十
孔休源江革
孔休源字慶緒會稽山隂人也晉丹陽太守冲之八世
孫曾祖遥之宋尚書水部郎父珮齊廬陵王記室參軍
早卒休源年十一而孤居喪盡禮每見父手所寫書必
哀慟流涕不能自勝見者莫不為之垂泣後就吴興沈
驎士受經略通大義建武四年州舉秀才太尉徐孝嗣
省其策深善之謂同坐曰董仲舒華令思何以尚此可
謂後生之准也觀其此對足稱王佐之才琅邪王融雅
相友善乃薦之於司徒竟陵王為西邸學士梁臺建與
南陽劉之遴同為太學博士當時以為美選休源初到
京寓於宗人少府卿孔登宅曾以祠事入廟侍中范雲
一與相遇深加褒賞曰不期忽覯清顔頓祛鄙吝觀天
披霧驗之今日後雲命駕到少府門登便拂筵整帶謂
當詣己既而獨造休源高談盡日同載還家登深以為
愧尚書令沈約當朝貴顯軒盖盈門休源或時後来必
虚襟引接處之坐右商略文義其為通人所推如此俄
除臨川王府行參軍高祖嘗問吏部尚書徐勉曰今帝
業初基湏一人有學藝解朝儀者為尚書儀曹郎為朕
思之誰堪其選勉對曰孔休源識具清通諳練故實自
晉宋起居注誦略上口高祖亦素聞之即日除兼尚書
儀曹郎中是時多所改作每逮訪前事休源即以所誦
記随機斷决曾無疑滯吏部郎任昉常謂之為孔獨誦
遷建康獄正及辨訟折獄時罕冤人後有選人為獄司
者高祖尚引休源以勵之除中書舍人司徒臨川王府
記室參軍遷尚書左丞彈肅禮闈雅允朝望時太子詹
事周捨撰禮疑義自漢魏至于齊梁竝皆搜採休源所
有奏議咸預編錄除給事黃門侍郎遷長兼御史中丞
正色直繩無所回避百寮莫不憚之除少府卿又兼行
丹陽尹事出為宣惠晉安王府長史南郡太守行荆州
府州事高祖謂之曰荆州總上流衝要義高分陕今以
十歲兒委卿善匡翼之勿憚周昌之舉也對曰臣以庸
鄙曲荷恩遇方揣丹誠效其一割上善其對乃敕晉安
王曰孔休源人倫儀表汝年尚幼當每事師之尋而始
興王憺代鎮荆州復為憺府長史南郡太守行府州事
如故在州累政甚有治績平心决斷請託不行高祖深
嘉之除通直散騎常侍領羽林監轉秘書監遷眀威將
軍復為晉安王府長史南蘭陵太守别敕專行南徐州
事休源累佐名藩甚得民譽王深相倚仗軍民機務動
止詢謀常於中齋别施一榻云此是孔長史坐人莫得
預焉其見敬如此徵為太府卿俄授都官尚書頃之領
太子中庶子普通七年揚州刺史臨川王宏薨高祖與
羣臣議王代居州任者久之于時貴戚王公咸望遷授
高祖曰朕已得人孔休源才識通敏實應此選乃授宣
惠將軍監揚州休源初為臨川王行佐及王薨而管州
任時論榮之而神州都會簿領殷繁休源割斷如流傍
無私謁中大通二年加授金紫光禄大夫監揚州如故
累表陳讓優詔不許在州晝决辭訟夜覽墳籍每車駕
廵幸常以軍國事委之昭眀太子薨有敕夜召休源入
宴居殿與羣公參定謀議立晉安王綱為皇太子四年
遘疾高祖遣中使候問并給醫藥日有十數其年五月
卒時年六十四遺令薄葬節朔薦蔬菲而已高祖為之
流涕顧謂謝舉曰孔休源奉職清忠當官正直方欲共
康治道以隆王化奄至殞殁朕甚痛之舉曰此人清介
彊直當今罕有微臣竊為陛下惜之詔曰慎終追遠歷
代通規襃德疇庸先王令典宣惠將軍金紫光禄大夫
監揚州孔休源風業貞正雅量冲邈升榮建禮譽重搢
紳理務神州化覃歌詠方興仁夀穆是彛倫奄然永逝
倍用悲惻可贈散騎常侍金紫光禄大夫賻第一材一
具布五十匹錢五萬蠟二百斤剋日舉哀喪事所湏随
便資給諡曰貞子皇太子手令曰金紫光禄大夫孔休
源立身中正行已清恪昔歲西浮渚宫東泊枌壌毗佐
蕃政實盡厥誠安國之詳審公儀之廉白無以過之奄
至殞喪情用惻怛今湏舉哀外可備禮休源少孤立志
操風範彊正眀練治體持身儉約學窮文藝當官理務
不憚彊禦常以天下為己任高祖深委仗之累居顯職
纖毫無犯性慎密寡嗜好出入帷幄未嘗言禁中事世
以此重之聚書盈七千卷手自校治凡奏議彈文勒成
十五卷長子雲章頗有父風而篤信佛理遍持經戒官
至岳陽王府諮議東揚州别駕少子宗軌聪敏有識度
歷尚書都官郎司徒左西掾中書郎
江革字休映濟陽考城人也祖齊之宋尚書金部郎父
柔之齊尚書倉部郎有孝行以母憂毁卒革幼而聪敏
早有才思六歲便解屬文柔之深加賞器曰此兒必興
吾門九歲丁父艱與弟觀同生孤貧傍無師友兄弟自
相訓勖讀書精力不倦十六喪母以孝聞服闋與觀俱
詣太學補國子生舉高第齊中書郎王融吏部謝脁雅
相欽重脁嘗宿衛還過候革時大雪見革弊絮單席而
耽學不倦嗟嘆久之乃脱所著𥜗并手割半氊與革充
卧具而去司徒竟陵王聞其名引為西邸學士弱冠舉
南徐州秀才時豫章胡諧之行州事王融與諧之書令
薦革諧之方貢琅邪王汎便以革代之解褐奉朝請僕
射江袥深相引接袥為太子詹事啟革為府丞袥時權
傾朝右以革才堪經國令參掌機務詔誥文檄皆委以
具革防杜形迹外人不知袥誅賓客皆罹其罪革獨以
智免除尚書駕部郎中興元年高祖入石頭時吴興太
守袁昂據郡距義師廼使革製書與昂於坐立成辭義
典雅高祖深賞歎之因令與徐勉同掌書記建安王為
雍州刺史表求管記以革為征北記室參軍帶中廬令
與弟觀少長共居不忍離别苦求同行乃以觀為征北
行參軍兼記室時吴興沈約樂安任昉竝相賞重昉與
革書云此段雍府妙選英才文房之職總卿昆季可謂
馭二龍於長途騁騏驥於千里途次江夏觀遇疾卒革
時在雍為府王所禮款若布衣王被徵為丹陽尹以革
為記室領五官掾除通直散騎常侍建康正頻遷秣陵
建康令為治眀肅豪彊憚之入為中書舍人尚書左丞
司農卿復出為雲麾晉安王長史尋陽太守行江州府
事徙仁威廬陵王長史太守行事如故以清嚴為百城
所憚時少王行事多傾意於籖帥革以正直自居不與
籖帥等同坐俄遷左光禄大夫南平王長史御史中丞
彈奏豪權一無所避除少府卿出為貞威將軍北中郎
南康王長史廣陵太守改授鎮北豫章王長史將軍太
守如故時魏徐州刺史元法僧降附革被敕随府王鎮
彭城城既失守革素不便馬乃泛舟而還途經下邳遂
為魏人所執魏徐州刺史元延眀聞革才名厚加接待
革稱患脚不拜延眀將加害焉見革辭色嚴正更相敬
重時祖暅同被拘執延眀使暅作欹器漏刻銘革罵暅
曰卿荷國厚恩已無報答今乃為虜立銘孤負朝廷延
眀聞之乃令革作丈八寺碑并祭彭祖文革辭以囚執
既久無復心思延眀逼之逾苦將加箠撲革厲色而言
曰江革行年六十不能殺身報主今日得死為幸誓不
為人執筆延眀知不可屈乃止日給脱粟三升僅餘性
命值魏主討中山王元略反北乃放革及祖暅還朝詔
曰前貞威將軍鎮北長史廣陵太守江革才思通贍出
内有聞在朝正色臨危不撓首佐台鉉實允僉諧可太
尉臨川王長史時高祖盛於佛教朝賢多唘求受戒革
精信因果而高祖未知謂革不奉佛教乃賜革覺意詩
五百字云惟當勤精進自彊行勝修豈可作底突如彼
必死囚以此告江革并及諸貴遊又手敕云世間果報
不可不信豈得底突如對元延眀邪革因唘乞受菩薩
戒重除少府卿長史校尉時武陵王在東州頗自驕縦
上詔革面敕曰武陵王年少臧盾性弱不能匡正欲以
卿代為行事非卿不可不得有辭乃除折衝將軍東中
郎武陵王長史會稽郡丞行府州事革門生故吏家多
在東州聞革應至竝齎持緣道迎候革曰我通不受餉
不容獨當故人筐篚至鎮惟資公俸食不兼味郡境殷
廣辭訟日數百革分判辨析曾無疑滯功必賞過必罸
民安吏畏百城震恐琅邪王騫為山隂令贓貨狼籍望
風自解府王憚之遂雅相欽重每至侍宴言論必以詩
書王因此耽學好文典籖沈熾文以王所製詩呈高祖
高祖謂僕射徐勉曰江革果能稱職乃除都官尚書將
還民皆戀惜之贈遺無所受送故依舊訂舫革竝不納
惟乘臺所給一舸舸艚偏欹不得安卧或謂革曰船既
不平濟江甚險當移徙重物以迮輕艚革既無物乃扵
西陵岸取石十餘片以實之其清貧如此尋監吴郡于
時境内荒儉劫盗公行革至郡惟有公給仗身二十人
百姓皆懼不能静宼反省遊軍尉民下逾恐革乃廣施
恩撫眀行制令盗賊静息民吏安之武陵王出鎮江州
乃曰我得江革文華清䴡豈能一日忘之當與其同飽
乃表革同行又除眀威將軍南中郎長史尋陽太守徵
入為度支尚書好奬進閭閻為後生延譽由是衣冠士
子翕然歸之時尚書令何敬容掌選序用多非其人革
性彊直每至朝宴恒有襃貶以此為權勢所疾乃謝病
還家除光禄大夫領步兵校尉南北兖二州大中正優
遊閑放以文酒自娱大同元年二月卒諡曰彊子有集
二十卷行於世革歷官八府長史四王行事二為二千
石傍無姬侍家徒壁立世以此高之長子行敏好學有
才俊官至通直郎早卒有集五卷次子從簡少有文性
年十七作採荷詞以刺敬容為當時所賞歷官司徒從
事中郎侯景亂為任約所害子兼叩頭流血乞代父命
以身蔽刃遂俱見殺天下莫不痛之
史臣曰高祖留心政道孔休源以識治見知既遇其時
斯為幸矣江革聪敏亮直亦一代之盛名歟
梁書卷三十六
梁書卷三十六考證
孔休源𫝊父珮齊廬陵王記室參軍南史作父佩齊
通直郎
長子雲章頗有父風章南史作童
少子宗軌軌南史作範
江革𫝊此段雍府妙選英才此段南史作比聞
長子行敏南史無行字
梁書卷三十六考證
