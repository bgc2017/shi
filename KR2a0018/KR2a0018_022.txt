梁書卷二十二
唐散騎常侍姚思廉撰
列𫝊第十六
太祖五王
太祖十男張皇后生長沙宣武王懿永陽昭王敷高祖
衡陽宣王暢李太妃生桂陽簡王融懿及融齊永明中
為東昏所害敷暢建武中卒高祖踐阼竝追封郡王陳
太妃生臨川静惠王宏南平元襄王偉吴太妃生安成
康王秀始興忠武王憺費太妃生鄱陽忠烈王恢
臨川静惠王宏字宣逹太祖第六子也長八尺美鬚眉
容止可觀齊永明十年為衛軍廬陵王法曹行參軍遷
太子舍人時長沙王懿鎮梁州為魏所圍明年給宏精
兵千人赴援未至魏軍退遷驃騎晉安王主簿尋為北
中即桂陽王功曹史衡陽王暢有美名為始安王蕭遙
光所禮及遙光作亂逼暢入東府暢懼禍先赴臺高祖
在雍州常懼諸弟及禍謂南平王偉曰六弟明於事理
必先還臺及信至果如高祖策高祖義師下宏至新林
奉迎拜輔國將軍建康平遷西平即將中護軍領石頭
戍軍事天監元年封臨川郡王邑二千戸尋為使持節
散騎常侍都督揚南徐州諸軍事後將軍揚州刺史又
給鼓吹一部三年加侍中進號中軍將軍四年高祖詔
北伐以宏為都督南北兖北徐青冀豫司霍八州北討
諸軍事宏以帝之介弟所領皆器械精新軍容甚盛北
人以為百數十年所未之有軍次洛口宏前軍剋梁城
斬魏將鼂清會征役久有詔班師六年夏遷驃騎將軍
開府儀同三司侍中如故其年遷司徒領太子太傅八
年夏為使持節都督揚南徐二州諸軍事司空揚州刺
史侍中如故其年冬以公事左遷驃騎大將軍開府同
三司之儀侍中如故未拜遷使持節都督揚徐二州諸
軍事揚州刺史侍中將軍如故十二年遷司空使持節
侍中都督刺史將軍竝如故十五年春所生母陳太妃
寝疾宏與母弟南平王偉侍疾竝衣不觧帶每二宫參
問輙對使涕泣及太妃薨水浆不入口者五日高祖每
臨幸慰勉之宏少而孝謹齊之末年避難潛伏與太妃
異處每遣使參問起居或謂宏曰逃難湏密不宜往來
宏銜淚荅曰乃可無我此事不容暫廢尋起為中書監
驃騎大將軍使持節都督如故固辭弗許十七年夏以
公事左遷侍中中軍將軍行司徒其年冬遷侍中中書
監司徒普通元年遷使持節都督揚南徐州諸軍事太
尉揚州刺史侍中如故二年改創南北郊以本官領起
部尚書事竟罷七年三月以疾累表自陳詔許觧揚州
餘如故四月薨時年五十四自疾至于薨輿駕七出臨
視及葬詔曰侍中太尉臨川王宏器宇沖貴雅量弘通
爰初弱齡行彰素履逮于應務嘉猷載緝自皇業啓基
地惟介弟久司神甸歴位台階論道登朝物無異議朕
友于之至家國兼情方弘燮贊儀刑列辟天不憗遺奄
焉不永哀痛抽切震慟于厥心宜增峻禮秩式昭懋典
可贈侍中大將軍揚州牧假黃鉞王如故并給羽葆鼓
吹一部增班劒為六十人給温明秘器歛以衮服諡曰
靖惠宏性寬和䔍厚在州二十餘年未嘗以吏事按郡
縣時稱其長者宏有七子正仁正義正德正則正立正
表正信世子正仁為吴興太守有治能天監十年卒諡
曰哀世子無子高祖詔以羅平侯正立為世子由宏意
也宏薨正立表讓正義為嗣高祖嘉而許之改封正立
為建安侯邑千戸卒子貴嗣正義先封平樂侯正德西
豐侯正則樂山侯正立羅平侯正表封山侯正信武化
侯正德别有𫝊
安成康王秀字彦逹太祖第七子也年十二所生母吴
太妃亡秀母弟始興王憺時年九歲竝以孝聞居喪累
日不進漿飲太祖親取粥授之哀其早孤命側室陳氏
并母二子陳亦無子有母德視二子如親生焉秀既長
美風儀性方静雖左右近侍非正衣冠不見也由是親
友及家人咸敬焉齊世弱冠為著作佐即累遷後軍法
曹行參軍太子舍人永元中長沙宣武王懿入平崔慧
景為尚書令居端右弟衡陽王暢為衛尉掌管籥東昏
日夕逸遊出入無度衆頗勸懿因其出閉門舉兵廢之
懿不聽帝左右既惡懿勲高又慮廢立竝間懿懿亦危
之自是諸王侯咸為之備及難作臨川王宏以下諸弟
姪各得奔避方其逃也皆不出京師而罕有發覺惟桂
陽王融及禍高祖義師至新林秀與諸王侯竝自拔赴
軍高祖以秀為輔國將軍是時東昏弟晉熙王寳嵩為
冠軍將軍南徐州刺史鎮京口長史范岫行府州事遣
使降且請兵於高祖以秀為冠軍長史南東海太守鎮
京口建康平仍為使持節都督南徐兖二州諸軍事南
徐州刺史輔國將軍如故天監元年進號征虜將軍封
安成郡王邑二千戸京口自崔慧景作亂累被兵革民
戸流散秀招懷撫納惠爱大行仍值年饑以私財贍百
姓所濟活甚多二年以本號徵領石頭戍軍加散騎常
侍三年進號右將軍五年加領軍中書令給鼓吹一部
六年出為使持節都督江州諸軍事平南將軍江州刺
史將發主者求堅船以為齋舫秀曰吾豈愛財而不愛
士乃教所由以牢者給參佐下者載齋物既而遭風齋
舫遂破及至州聞前刺史取徵士陶?曾孫為里司秀
歎曰陶潛之德豈可不及後世即日辟為西曹時盛夏
水汎長津梁斷絶外司請依舊僦度收其價直秀教曰
刺史不德水潦為患可利之乎給船而已七年遭慈母
陳太妃憂詔起視事尋遷都督荆湘雍益寕南北梁秦
州九州諸軍事平西將軍荆州刺史其年遷號安西將
軍立學校招隠逸下教曰夫鶉火之禽不匿影於丹山
昭華之寳乍耀采於藍田是以江漢有濯纓之歌空谷
著来思之詠弘風闡道靡不由兹處士河東韓懷明南
平韓望南郡庾承先河東郭麻竝脫落風塵高蹈其事
两韓之孝友純深庾郭之形骸枯槁或橡飯菁羹帷日
不足或葭牆艾席樂在其中昔伯武貞堅就仕河内史
雲孤劭屈志陳留豈曰場苗實惟攻玉可加引辟并遣
喻意既同魏侯致禮之請庶無辟彊三緘之歎是歲魏
懸瓠城民反殺豫州刺史司馬悅引司州刺史馬仙琕
仙琕籖荆州求應赴衆咸謂宜待臺報秀曰彼待我而
為援援之宜速待勅雖舊非應急也即遣兵赴之先是
巴陵馬營蠻為緣江寇害後軍司馬高江産以郢州軍
伐之不剋江産死之蠻遂盛秀遣防閤文熾率衆討之
燔其林木絶其蹊&KR0985;蠻失其嶮期歲而江路清於是州
境盗賊遂絶及沮水暴長頗敗民田秀以榖二萬斛贍
之使長史蕭琛簡府州貧老單丁吏一日散遣五百餘
人百姓甚悅十一年徵為侍中中衛將軍領宗正卿石
頭戍事十三年復出為使持節散騎常侍都督郢司霍
三州諸軍事安西將軍郢州刺史郢州當涂為劇地百
姓貧至以婦人供役其弊如此秀至鎮務安之主者或
求召吏秀曰不識救弊之術此州凋殘不可擾也於是
務存約已省去遊費百姓安堵境内晏然先是夏口常
為兵衝露骸積骨於黃鶴樓下秀祭而埋之一夜夢數
百人拜謝而去每冬月常作襦袴以賜凍者時司州叛
蠻田魯生弟魯賢超秀據蒙籠来降高祖以魯生為北
司州刺史魯賢北豫州刺史超秀定州刺史為北境捍
蔽而魯生超秀互相讒毁有去就心秀撫喻懷納各得
其用當時賴之十六年遷使持節都督雍梁南北秦四
州郢州之竟陵司州之随郡諸軍事鎮北將軍寧蠻校
尉雍州刺史便道之鎮十七年春行至竟陵之石梵薨
時年四十四高祖聞之甚痛悼焉遣皇子南康王績緣
道迎候初秀之西也郢州民相送出境聞其疾百姓商
賈咸為請命既薨四州民裂裳為白帽哀哭以迎送之
雍州蠻迎秀聞薨祭哭而去喪至京師高祖使使冊贈
侍中司空諡曰康秀有容觀每朝百僚屬目性仁恕喜
愠不形於色左右嘗以石擲殺所養鵠齋帥請治其罪
秀曰吾豈以鳥傷人在京師旦臨公事厨人進食誤而
覆之去而登車竟朝不飯亦不之誚也精意術學搜集
經記招學士平原劉孝摽使撰類苑書未及畢而已行
於世秀於高祖布衣昆弟及為君臣小心畏敬過於疎
賤者高祖益以此賢之少偏孤於始興王憺尤䔍梁興
憺久為荆州刺史自天監初帝以所得俸中分與秀秀
稱心受之亦弗辭多也昆弟之睦時議歸之故吏夏侯
亶等表立墓碑詔許焉當世高才遊王門者東海王僧
孺吴郡陸倕彭城劉孝綽河東裴子野各製其文古未
之有也世子機嗣機字智通天監二年除安成國世子
六年為寕遠將軍會稽太守還為給事中普通元年襲
封安成郡王其年為太子洗馬遷中書侍即二年遷明
威將軍丹陽尹三年遷持節督湘衡桂三州諸軍事寧
遠將軍湘州刺史大通二年薨于州時年三十機美姿
容善吐納家既多書博學彊記然而好弄尚力遠士子
近小人為州專意聚歛無治績頻被案劾及將葬有司
請諡高祖詔曰王好内怠政可諡曰煬所著詩賦數千
言世祖集而序之子操嗣南浦侯推字智進機次弟也
少清敏好屬文深為太宗所賞普通六年以王子例封
歴寧遠將軍淮南太守遷輕車將軍晉陵太守給事中
太子洗馬秘書丞出為戎昭將軍吴郡太守所臨必赤
地大旱吴人號旱母焉侯景之亂守東府城賊設樓車
盡銳攻之推隨方抗拒頻擊挫之至夕東北樓主許鬱
華啓關延賊城遂䧟推握節死之
南平元襄王偉字文逹太祖第八子也幼清警好學齊
世起家晉安鎮北法曹行參軍府遷驃騎轉外兵高祖
為雍州慮天下將亂求迎偉及始興王憺来襄陽俄聞
已入沔高祖欣然謂佐吏曰吾無憂矣義師起南康王
承制板為冠軍將軍留行雍州開府事義師發後州内
儲備及人皆虚竭魏興太守裴師仁齊興太守顔僧都
竝據郡不受命舉兵將襲雍州偉與始興王憺遣兵於
始平郡待師仁等要擊大破之州境以安高祖既剋郢
魯下尋陽圍建業而巴東太守蕭慧訓子瑰及巴西太
守魯休烈起兵逼荆州屯兵上眀連破荆州鎮軍蕭穎
胄遣將劉孝慶䓁距之反為瑰所敗穎胄憂憤暴疾卒
西朝洶懼尚書僕射夏侯詳議徵兵雍州偉乃割州府
將吏配始興王憺往赴之憺既至瑰䓁皆降和帝詔以
偉為使持節都督雍梁南北秦四州郢州之竟陵司州
之随郡諸軍事寧蠻校尉雍州刺史將軍如故尋加侍
中進號鎮北將軍天監元年加散騎常侍進督荆寕二
州餘如故封建安郡王食邑二千戸給鼓吹一部四年
徙都督南徐州諸軍事南徐州刺史使持節常侍將軍
如故五年至都改為撫軍將軍丹陽尹常侍如故六年
遷使持節都督揚南徐二州諸軍事右軍將軍揚州刺
史未拜進號中權將軍七年以疾表觧州改侍中中撫
軍知司徒事九年遷護軍石頭戍軍事侍中將軍鼓吹
如故其年出為使持節散騎常侍都督江州諸軍事鎮
南將軍江州刺史鼓吹如故十一年以本號加開府儀
同三司其年復以疾陳觧十二年徵為中撫將軍儀同
常侍如故以疾不拜十三年改為左光祿大夫加親信
四十人歲給米萬斛布絹五千匹藥直二百四十萬厨
供月二十萬并二衛兩營雜役二百人倍先置防閤白
直左右職局一百人偉末年疾浸劇不復出藩故俸秩
加焉十五年所生母陳太妃寝疾偉及臨川王宏侍疾
竝衣不觧帶及太妃薨毁頓過禮水漿不入口累日高
祖每臨幸譬抑之偉雖奉詔而毁瘠殆不勝喪十七年
高祖以建安土瘠改封南平郡王邑戸如故遷侍中左
光祿大夫開府儀同三司普通四年增邑一千戸五年
進號鎮衛大將軍中大通元年以本官領太子太傅四
年遷中書令大司馬五年薨時年五十八詔歛以衮冕
給東園秘器又詔曰旌德紀功前王令典慎終追遠列
代通規故侍中中書令大司馬南平王偉器宇宏曠鍳
識弘簡爰在弱齡清風載穆翼佐草昧勲高樊沔契闊
艱難劬勞任寄及贊務論道弘兹衮職奄焉薨逝朕用
震慟於厥心宜隆寵命式昭茂典可贈侍中太宰王如
故給羽葆鼓吹一部并班劍四十人諡曰元襄偉少好
學䔍誠通恕趋賢重士常如不及由是四方遊士當世
知名者莫不畢至齊世青溪宫改為芳林苑天監初賜
偉為第偉又加穿築增植嘉樹珍果窮極雕麗每與賓
客遊其中命從事中郎蕭子範為之記梁世藩邸之盛
無以過焉而性多恩惠尤愍窮乏嘗遣腹心左右歴訪
閭里人士其有貧困吉凶不舉者即遣贍卹之太原王
曼穎卒家貧無以殯歛友人江革往哭之其妻兒對革
號訴革曰建安王當知必為營埋言未訖而偉使至給
其喪事得周濟焉每祁寒積雪則遣人載樵米随乏絶
者即賦給之晚年崇信佛理尤精玄學著二旨義别為
新通又製性情幾神等論其義僧寵及周捨殷釣陸倕
竝名精觧而不能屈偉四子恪恭虔祗世子恪嗣恭字
敬範天監八年封衡山縣侯以元襄功加邑至千戸初
樂山侯正則有罪勑讓諸王獨謂元襄曰汝兒非直無
過竝有義方恭起家給事中遷太子洗馬出為督齊安
䓁十一郡事寧遠將軍西陽武昌二郡太守徵為秘書
丞遷中書即監丹陽尹行徐南徐州事轉衡州刺史母
憂去職尋起為雲麾將軍湘州刺史恭善觧吏事所在
見稱而性尚華侈廣營第宅重齋步櫩摸寫宫殿尤好
賓友酣讌終辰座客滿筵言談不倦時世祖居藩頗事
聲譽勤心著述巵酒未嘗妄進恭每從容謂人曰下官
歴觀世人多有不好歡樂乃仰眠床上看屋梁而著書
千秋萬歲誰𫝊此者勞神苦思竟不成名豈如臨清風
對朗月登山泛水肆意酣歌也尋以雍州蠻文道拘引
魏寇詔恭赴援仍除持節仁威將軍寕蠻校尉雍州刺
史便道之鎮太宗少與恭遊特被賞狎至是手令曰彼
士流骯髒有關輔餘風黔首扞格但知重劍輕死降胡
惟尚貪惏邊蠻不知敬讓懷抱不可皂白法律無所用
施願充實邊戍無數遷徙諜候惟遠箱庾惟積長以控
短静以制躁早蒙愛念敢布腹心恭至州治果有聲績
百姓陳奏乞於城南立碑頌德詔許焉先高祖以雍為
邊鎮運數州之粟以實儲倉恭後多取官米贍給私宅
為荆州刺史廬陵王所啓由是免官削爵數年竟不叙
用侯景亂卒於城中時年五十二詔特復本封世祖追
贈侍中左衛將軍諡曰僖世子静字安仁有美名號為
宗室後進有文才而䔍志好學既内足於財多聚經史
散書滿席手自讎校何敬容欲以女妻之静忌其太盛
距而不納時人服焉歴官太子舍人東宫領直遷丹陽
尹丞給事黃門侍即深為太宗所愛賞太清三年卒贈
侍中
鄱陽忠烈王恢字弘逹太祖第九子也幼聰穎年七歲
能通孝經論語義發擿無所遺既長美風表涉獵史籍
齊隆昌中明帝作相内外多虞明帝就長沙宣武王懿
求諸弟有可委以腹心者宣武言恢焉眀帝以恢為寕
遠將軍甲仗百人衛東府且引為驃騎法曹行參軍明
帝即位東宫建為太子舍人累遷北中即外兵參軍前
軍主簿宣武之難逃在亰師高祖義兵至恢於新林奉
迎以為輔國將軍時三吴多亂高祖命出頓破崗建康
平還為冠軍將軍右衛將軍天監元年為侍中前將軍
領石頭戍軍事封鄱陽郡王食邑二千戸二年出為使
持節都督南徐州諸軍事征虜將軍南徐州刺史四年
改授都督郢司二州諸軍事後將軍郢州刺史持節如
故義兵初郢城内疾疫死者甚多不及藏殯及恢下車
遽命埋掩又遣四使廵行州部境内大治七年進號雲
麾將軍進督霍州八年復進號平西將軍十年徵為侍
中護軍將軍石頭戍軍事領宗正卿十一年出為使持
節都督荆湘雍益寧南北梁南北秦九州諸軍事平西
將軍荆州刺史給鼓吹一部十三年遷散騎常侍都督
益寧南北秦沙七州諸軍事鎮西將軍益州刺史使持
節如故便道之鎮成都去新城五百里陸路往來悉訂
私馬百姓患焉累政不能改恢乃市馬千匹以付所訂
之家資其騎乘有用則以次發之百姓賴焉十七年徵
為侍中安前將軍領軍將軍十八年出為使持節散騎
常侍都督荆湘雍梁益寕南北秦八州諸軍事征西將
軍開府儀同三司荆州刺史普通五年進號驃騎大將
軍七年九月薨於州時年五十一詔曰故使持節散騎
常侍都督荆湘雍梁益寕南北秦八州諸軍事驃騎大
將軍開府儀同三司荆州刺史鄱陽王恢風度開朗器
情凝質爰在弱歲美譽克宣洎於從政嘉猷載緝方入
正論道弘燮台階奄焉薨逝朕用傷慟於厥心宜隆寵
命以申朝典可贈侍中司徒王如故并給班劍二十人
諡曰忠烈遣中書舍人劉顯護喪事恢有孝性初鎮蜀
所生費太妃猶停都後於都下不豫恢未之知一夜忽
夢還侍疾既覺憂皇便廢寝食俄而都信至太妃已瘳
後又目有疾久廢視瞻有北渡道人慧龍得治眼術恢
請之既至空中忽見聖僧及慧龍下針豁然開朗咸謂
精誠所致恢性通恕輕財好施凡歴四州所得俸禄随
而散之在荆州常從容問賓僚曰中山好酒趙王好吏
二者孰愈衆未有對者顧謂長史蕭琛曰漢時王侯藩
屏而已視事親民自有其職中山聽樂可得任性彭祖
代吏近於侵官今之王侯不守藩國當佐天子臨民清
白其優乎坐賓咸服世子範嗣範字世儀温和有器識
起家太子洗馬秘書即歴黃門即遷衛尉卿每夜自廵
警高祖嘉其勞苦出為益州刺史開通劒道剋復華陽
增邑一千戸加鼓吹徵為領軍將軍侍中範雖無學術
而以籌略自命爱竒翫古招集文才率意題章亦時有
竒致復出為使持節都督雍梁東益南北秦五州諸軍
事鎮北將軍雍州刺史範作牧莅民甚得時譽撫循將
士盡獲歡心太清元年大舉北伐以範為使持節征北
大將軍總督漢北征討諸軍事進伐穣城尋遷安北將
軍南豫州刺史侯景敗於渦陽退保夀陽乃改範為合
州刺史鎮合肥時景已蓄姦謀不臣將露範屢啓言之
朱异每抑而不奏及景圍京邑範遣世子嗣與裴之高
䓁入援遷開府儀同三司進號征北將軍京城不守範
乃棄合肥出東關請兵于魏遣二子為質魏人據合肥
竟不出師助範範進退無計乃泝流西上軍于摐陽遣
信告尋陽王尋陽要還九江欲共治兵西上範得書大
喜乃引軍至湓城以晉熙為晉州遣子嗣為刺史江州
郡縣輙更改易尋陽政令所行惟存一郡時論以此少
之既商旅不通信使距絶範數萬之衆皆無復食人多
餓死範恚發背薨時年五十二世子嗣字長胤容貌豐
偉腰帶十圍性驍果有膽略倜儻不護細行而能傾身
養士皆得其死力範之薨也嗣猶據晉熙城中食盡士
乏絶景遣任約来攻嗣躬擐甲胄出壘拒之時賊勢方
盛咸勸且止嗣按劍叱之曰今之戰何有退乎此蕭嗣
效命死節之秋也遂中流矢卒於陣
始興忠武王憺字僧逹太祖第十一子也數歲所生母
吴太妃卒憺哀感傍人齊世弱冠為西中即法曹行參
軍遷外兵參軍義師起南康王承制以憺為冠軍將軍
西中即諮議參軍遷相國從事中即與南平王偉留守
和帝立以憺為給事黃門侍即時巴東太守蕭慧訓子
瑰䓁及巴西太守魯休烈舉兵逼荆州屯軍上明鎮軍
將軍蕭穎胄暴疾卒西朝甚懼尚書僕射夏侯詳議徵
兵雍州南平王偉遣憺赴之憺以書喻瑰等旬日皆請
降是冬高祖平建業明年春和帝將發江陵詔以憺為
使持節都督荆湘益寕南北秦六州諸軍事平西將軍
荆州刺史未拜天監元年加安西將軍都督刺史如故
封始興郡王食邑三千戸時軍旅之後公私空乏憺厲
精為治廣闢屯田減省力役存問兵死之家供其窮困
民甚安之憺自以少年始居重任思欲開導物情乃謂
佐吏曰政之不臧士君子所宜共惜言可用用之可也
如不用於我何傷吾開懷矣爾其無吝於是小人知恩
而君子盡意民辭訟者皆立前待符教决於俄頃曹無
留事下無滯獄民益悦焉三年詔加鼓吹一部六年州
大水江溢堤壊憺親率府將吏冐雨賦丈尺築治之雨
甚水壮衆皆恐或請憺避焉憺曰王尊尚欲身塞河堤
我獨何心以免乃刑白馬祭江神俄而水退堤立邴州
在南岸數百家見水長驚走登屋緣樹憺募人救之一
口賞一萬估客數十人應募救焉州民乃以免又分遣
行諸郡遭水死者給棺槥失田者與糧種是歲嘉禾生
於州界吏民歸美憺謙讓不受七年慈母陳太妃薨水
浆不入口六日居喪過禮高祖優詔勉之使攝州任是
冬詔徵以本號還朝民為之歌曰始興王民之爹(徒可反)
赴人急如水火何時復來哺乳我八年為平北將軍護
軍將軍領石頭戍事尋遷中軍將軍中書令俄領衛尉
卿憺性勞謙降意接士常與賓客連榻而坐時論稱之
是秋出為使持節散騎常侍都督南北兖徐青冀五州
諸軍事鎮北將軍南兖州刺史九年春遷都督益寕南
梁南北秦沙六州諸軍事鎮西將軍益州刺史開立學
校勸課就業遣子映親受經焉由是多向方者時魏襲
巴南西圍南安南安太守垣季珪堅壁固守憺遣軍救
之魏人退走所收器械甚衆十四年遷都督荆湘雍寧
南梁南北秦七州諸軍事鎮右將軍荆州刺史同母兄
安成王秀將之雍州薨於道憺聞喪自投於地席槀哭
泣不飲不食者數日傾財産賻送部伍小大皆取足焉
天下稱其悌十八年徵為侍中中撫將軍開府儀同三
司領軍將軍普通三年十一月薨時年四十五追贈侍
中司徒驃騎將軍給班劍三十人羽葆鼓吹一部冊曰
咨故侍中司徒驃騎將軍始興王夫忠為令德武謂止
戈于以用之載在前志王有佐命之元勲利民之厚德
契闊二紀始終不渝是用方軌往賢稽擇故訓鴻名美
義允臻其極今遣兼大鴻臚程爽諡曰忠武魂而有靈
歆兹顯號嗚呼哀哉憺未薨前夢改封中山王策授如
他日意頗惡之數旬而卒世子亮嗣
史臣曰自昔王者創業廣植親親割裂州國封建子弟
是以大旂少帛崇於魯衛盤石凝脂樹斯梁楚高祖遠
遵前軌藩屏懿親至於安城南平鄱陽始興俱以名跡
著盖亦漢之閒平矣
梁書卷二十二
