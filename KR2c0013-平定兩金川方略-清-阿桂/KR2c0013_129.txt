欽定四庫全書
平定兩金川方略卷一百二十一
七月己未明亮舒常奏言查石真噶為保護沙爾
尼要口碉卡嚴密近經大礮連日轟摧賊料官兵
必從此前進更添集多人趕築石城以圖固守(臣)
等再四審度舍此一路别無可進機宜而官兵每
當前進少有聲息賊即鎗石如雨實難施展兵威
因思向來人夫運礮合力共作喧聲嘈雜賊人習
以為常不加防備適新鑄大礮已成遂於二十八
日飭令連夜運赴石真噶隨派奎林和隆武等乘
運礮聲囂之際分隊前進比及賊人知覺周圍施
放排鎗而官兵一擁直入將迎面大碉石卡石城
全行佔據賊勢紛紛四散並將正中大碉併力搶
奪共殺賊四十餘人其餘中鎗著箭跌斃崖磡者
甚多現將新克碉卡石城平房俱行拆毁即於其
地趕立木柵三座派兵守禦查石真噶一山從基
木斯丹當噶分支東下其中突起石包為賊所必
爭之地今被我兵佔據其下截山腿雖賊碉聯絡
並向南斜坡為噶西喇嘛寺俱有賊番攅聚然已
不憂下壓之難是沙爾尼一帶賊已無險可恃奏
入
上諭軍機大臣曰明亮等自攻噶爾替以來久未能進
甚為厪念今乘運礮人聲喧雜之時派兵分路前進
奮勇直入連佔大碉追殱賊衆自足令賊人喪膽且
官軍連據石真噶石包其下山腿碉卡無難攻壓而
得即沙爾尼一帶之賊亦俱可趁勢掃除其距勒烏
圍雖隔一河而為地甚近自可即與阿桂等合力奮
𠞰看來賊勢日益窮蹙今降番男婦各路紛紛投出
賊中乏食慌亂情形大概可知惟在各路將軍等設
法上緊妥辦迅奏膚功共膺茂賞
壬戌阿桂豐昇額海蘭察額森特奏言巴占一帶
山梁賊人捨死抵禦實已不遺餘力今從舍圍枉
卡分路進攻賊酋若撤為返顧之計巴占既不難
攻克而官兵於巴占一帶不分晝夜連日攻打以
掣其全力則舍圖枉卡一路進取自易為功所有
從舍圖枉卡進攻之兵(臣)等酌令普爾普泰斐英
阿等攻取章噶山東(臣)海蘭察帶兵策應並攻與
章噶相近之果克多山碉又令瑚尼爾圖攻與果
克多相近山碉其昆色爾喇嘛寺東接雅木則西
接章噶且在拉枯喇嘛寺之上形勢最為扼要因
派令額爾特等帶兵攻打其菑則大海各碉令常
禄保等攻打至舍圖枉卡右手溝内有巖洞在箐
林中賊藏匿於此令章京巴彦泰等帶兵截殺不
使來擾我兵前進之路又巖洞下寨落五處均有
賊據守復令富興成德海禄等分頭攻搶均定於
初三日一早進攻但從舍圖枉卡分進之兵雖均
係潛密夜行賊人無從望見亦必先於巴占攻搶
使賊不能分力往援初三日丑刻度是時舍圖枉
卡一路官兵已經前進復派將領等分路進攻巴
占寨及八九峯上各碉卡官兵突然搶上直過濠
溝賊番施放鎗礮擲石如雨官兵未能得手暫為
撤下其舍圖枉卡進攻之兵泰斐英阿額爾特等
進至拉枮寺之上各處賊衆復來迎拒額爾特一
面酌留官兵衝壓一面直上昆色爾山梁進攻昆
色爾喇嘛寺螘附登碉儘力攪殺其逸出賊人又
被官兵痛殱遂將昆色爾寺奪據維時官達色等
帶兵循梁東上直佔至雅木則碉對面(臣)海蘭察
即將果克多山峯戰碉攻克而瑚尼爾圖所攻之
碉寨及富興成德海禄等圍攻各寨落亦全行攻
克惟拉枯喇嘛寺賊人尚在死拒初四日寅刻即
派官達色泰斐英阿額爾特等先將附近各寨克
獲縱火焚燒旋進圍喇嘛寺官兵飛騰而入賊人
逃遁無門亦均誅斃遂將喇嘛科爾三寨所屬之
卦爾沙巴等寨悉行掃蕩其昆色爾寺等山陽什
爾德擦烏曲所屬之格思等寨焚燒過半至常禄
保等所攻之菑則大海各碉賊已挖有深濠排列
松籖鹿角備禦甚嚴常禄保等一面力攻一面令
官兵繞出其後將大戰碉圍裏攻克其餘山梁各
碉卡亦經逐一掃除所餘雅木則一碉又經官達
色與常禄保前後合攻乘勢攻獲統計攻燒碉寨
一百三十餘處殺賊二百餘人搶獲銅礮一尊手
礮二尊其餘刀矛鳥鎗等物無算查舍圖枉卡一
路官兵竭三日三夜之力佔據地方縱横三四十
里雖章噶一處尚有賊人負嵎然可以繞截之路
已經踹定章噶一經克獲即可截出勒烏圍以南
路徑頗多賊酋左支右詘自當立成瓦解入奏
上諭内閣曰阿桂等奏從舍圖枉卡繞截圍攻將昆色
爾山梁奪據並將果克多山峯戰碉攻克旋進克拉
枯喇嘛寺及菑則大海各碉此次官兵等繞道奮攻
奪碉殱賊實屬勇銳可嘉所有將軍參贊等統俟攻
克勒烏圍時一併從優議叙其打仗出力之將領弁
兵等著阿桂查明咨部議叙
上諭軍機大臣曰此次攻克菑則大海昆色爾各山峯
碉卡並拉枯喇嘛寺額爾特出力尤多功罪足以相
抵著賞給三等侍衛令其益加感奮以勵後效至攻
奪碉卡將士踴躍倍常其中多有勇銳出衆之人著
阿桂查明如係未得巴圖魯號者即奏請賞給其已
得者奏明量加賞賚俾將士倍知鼓舞速成大功
同日
上又諭軍機大臣曰閱進到地圖已經攻克者頗為不
少若能將章噶速行攻獲即可截出勒烏圍以南固
屬甚善或賊人守拒尚堅未免略需時日閱圖内新
得之魯克塔爾地方可通勒烏圍大路若從魯克塔
爾山溝而出至托古魯對面過河由布勒一帶至勒
烏圍可順壓而下似屬直捷今用硃筆點出著發交
阿桂其悉心酌辦
(臣)等謹案巴占山梁為賊番要隘抵拒甚嚴我
兵猝難得手(臣)阿桂等另籌於菑則大海之西
佔據章噶山頂繞出勒烏圍以南前奉
諭旨令攻取巴克圖仰木截出第八九峯之後兹
復按圖
指示由托古魯過河順壓而下較為直捷西路官兵果
從舍圖枉卡一路進克章噶即下溝渡河斜上
托古魯山梁並由巴克圖仰木兩面合攻直壓
賊巢是萬里外山川形勢進取機宜早在
神機洞照之中在事諸臣仰蒙
福庇動必有成實深欣抃也
癸亥明亮舒常奏言石真噶為賊所必爭之地(臣)
等現已佔據形勝攻之自不可緩適接阿桂來扎
約定初三日同時進攻隨酌分兩路派奎林烏爾
圖納遜攻取向南之噶西喇嘛寺而以富寧阿爾
薩朗等為左右翼和隆武珠爾格德攻取迎面石
城而以德赫布阿爾都等為左右翼興兆舒景安
帶兵接應是日將及黎明(臣)等督率前進和隆武
帶兵至横溝已預備長板搭架無不一擁而過將
近石城賊四面放鎗滚石我兵不為少沮將石城
兩碉悉行搶奪即合兵乘勝長驅賊人紛紛敗竄
所有接連之兩戰碉兩石城均即以次攻克并得
木城一座惟第二木城小起石包復有深溝横截
賊於溝内向上放鎗迎擊不絶我兵難以超越和
隆武一面相持另分兵兩隊從山下左右兩旁截
出賊後圍裹木城立殺賊二十餘人并生擒一人
餘即奔潰至奎林一路噶西喇嘛寺之前尚有寨
落兩處官兵向前攻克殱斃十餘賊餘俱竄入寺
内抵拒我兵四面攻撲其寺側樹林内㐲有暗溝
一道賊即由此逃遁隨令兩路官兵各在所佔之
地趕拏木城駐守
同日眀亮舒常又奏言本月初二日金川頭人阿
布僧格太並伊妻薩納木錯投到石真噶前敵經
官兵押赴大營據供係茹寨大頭人管理四寨地
方因官兵打破茹寨聞得我所管之霍爾甲阿咱
拉投到大營俱已重用今又失去石真噶衆人愈
加慌亂原想約齊本寨同出恐人多走漏消息不
如及早投降等語(臣)等即面諭阿布僧格太令其
跟隨綽斯甲布頭人同赴周叟官寨將伊家眷安
插再來軍營效力隨據稱願令家屬自往周叟我
存營打仗(臣)因察其懇請再三出自誠心因即於
初三日打仗令其同綽斯甲布土兵引路前進阿
布僧格太不獨勇往直前及攻克賊地後且高聲
向賊卡喊呌說我投順
天朝受將軍大人重賞今日帶兵前來爾等不知道理
代土司拒守將來必要取死其時卡中賊衆俱不
能答應(臣)等現將伊家屬安插周叟并諭雍中旺
爾結妥為照管留阿布僧格太在營察看嗣後出
力光景隨時酌用均奏入
上諭軍機大臣曰明亮奏由石真噶分路下壓連克碉
卡木城並攻獲噶西喇嘛寺將士等踴躍直前均屬
可嘉而和隆武尤為超衆國家又得一出力好大臣
為之喜慰明亮等現在乘勝下壓自可迅勦沙爾尼
一帶進搗賊巢佇盼捷音又據奏金川頭人阿布僧
格太攜眷來降隨營打仗實出至誠其所屬之霍爾
甲阿咱拉俱經賞給藍翎此人竟應賞給二等侍衛
以示嘉奬俾其益生感奮番人男婦各路投出者紛
紛而頭人來降則自此人始今加恩受職並賞花翎
賊衆聞知或應相率來降未始不可以此為招徠之
計前此傳諭以頭人如有來降者俱當解京治罪原
指大頭人如丹巴沃咱爾等黨助惡逆者而言若如
阿布僧格太輩果能竭誠投降原可恕其已往若再
能出力並當逾格施恩且不獨此時為然即攻克勒
烏圍以後有頭人望風來降者尚可一體收用若大
兵已抵噶拉依賊衆窘迫之時始出投降則非此時
可比只應暫留營中解京辦理
乙丑富德奏言(臣)等探察賊衆情形稍有間隙即
設法攻取查此時河水漸涸沿河顯露石灘若出
其不意暗刨地道直抵噶咱普用火藥轟䧟賊碉
乘機搶據要隘進取馬爾邦更為得力(臣)等一面
派兵牽綴賊勢一面令舒亮留保住佛喜挑選兵
丁密行挖掘現在十分中已得其半約計旬日之
間即可告竣奏入報
聞
丁卯阿桂豐昇額海蘭察額森特奏言拉枯喇嘛
寺之下溝底斗里一寨有賊拒守成德帶兵自上
壓下即行攻克至攻勦章噶之兵派普爾普泰斐
英阿從章噶山梁左邊繞截薩爾吉岱額爾特進
攻相連之達瑪噶朗一碉瑚尼爾圖等分攻其下
各碉卡其章噶一碉令官達色仁和海禄等帶兵
左右分攻(臣)海蘭察攻其正面(臣)豐昇額親往督
率初八日寅刻分隊前進賊番於章噶碉座之外
已挖有深溝三道將樹枝亂草平鋪溝上蓋以薄
土溝沿既挖有鎗眼其外又樹木柵以為抵禦官
兵一至溝前砍斷木柵即已覺其狡計隨拔去所
砍木柵横搭溝上乘之以過賊人鎗石交加且碉
座高堅力攻良久緣碉角蟻附而上直至碉頂層
層砍殺而下賊人驚惶竄出官兵合圍力勦殺賊
數十人將章噶大碉克取并搶得碉旁木城其時
普爾普等搶上舍爾都拉以後山梁四面攻打而
瑚尼爾圖薩爾吉岱等又分道擁上山梁賊見我
兵勢猛力不能久一面拒敵一面竄逃官兵衝躡
其後鎗箭齊發賊人傷斃甚多並挐獲男婦七名
將兩山峯俱行佔據乘勝克獲寨落二十餘處旋
於初八九兩日將章噶上下十餘寨一併㷊燒勦
殺此次所得地面甚寬接續不易因又將額森特
隊内之兵撥往千餘並將附近後路營卡之兵竭
力抽撤以供前進之用
同日阿桂豐昇額又奏言(臣)等於初七日攻克章
噶等處碉卡即有什爾德山上額洛木寨頭人革
什甲木參並寨首僧格爾結等帶領番人二十戶
投至官兵卡上又有喇嘛科爾頭人雍中帶領番
人二十戶於初八日投出至初九日又有什爾德
寨頭人丹比西拉布領番人二十一戶投出統計
六十一戶男婦大小二百二十口經(臣)等面詢均
稱金川地方百姓乏食者居多而伊等口粮尚不
至乏絶且什爾德一帶莊稼將次黃熟亦可即資
口食惟見西路官兵分頭攻進即日掃平又屢蒙
將軍大人諭令及早投降皆可免死是以先行投
出(臣)等察其言語尚非愚昧番民可比必實見金
川滅亡萬不能再延時日始為此接踵來降之舉
而此四五日内其零星投出者又五十名口向未
有全寨數十戶連日陸續來投者是賊酋滅亡在
即更無可疑即將該番等發往附近内地土司安
插仍令密為防範其尚可得用而又帶有眷屬之
人則將家口安移向内而留該番在營隨同打仗
並令其隨機招撫則金川蕩平之局自必更為迅
捷均奏入
上諭軍機大臣曰此時章噶既得已拊勒烏圍之背或
先斷截勒烏圍通噶拉依之路或自上下壓直搗勒
烏圍均可計日而得設或賊衆自揣力不能支逃回
噶拉依即未能多殱賊衆而業已掃其一穴自益見
窘蹙看來賊衆即或聚守一嵎而敗回之賊愈多口
食愈形竭蹶其勢斷難久拒但恐賊人外竄未免又
羈時日不可不多方設法廣為欄截又據奏頭人等
率領戶衆來降其慌亂情形大槩可見自是極好機
會至該頭人三名誠心納款尚非窘急求免情較可
原如認真出力應賞給藍翎頂帶俾倍加感奮報效
效且使番衆聞知益堅其投出之心賊勢更易於潰
散阿桂等即當妥酌而行
同日顔希深奏言兩路軍營屢經克捷指日可抵
勒烏圍現在北路軍營所貯米麵可敷目前之用
若存貯過多恐一時移營反致累墜且往返滚運
所費不貲(臣)已飭附近之茹寨薩克薩谷兩站各
設倉房十餘間截存米三四千石以備移營時就
近運供若大營需用亦可朝發夕至奏入報
聞
己巳明亮舒常奏言本月初三日將石真噶下節
山腿攻克僅餘木城二座未及立時搶佔查二木
城之下坡磡層層樹枝交錯地方極為寬廣中間
界以横溝由巴舍什甲索諸山之下彙流入河溝
南則為丹扎木溝北則為達思拉木而沙爾尼又
係此一帶之總名賊寨星羅棋布四面縱横若非
分兵數隊到處合圍賊必彼此救援轉致受敵(臣)
等隨派奎林阿爾薩朗等由中路之右進攻和隆
武德赫布等由中路之左進攻另派珠爾格德等
在奎林之右為一路圖欽保等在和隆武之左又為
一路於初九日(臣)等督率並進奎林和隆武一面
派令都司沙津岱將前後兩座木城帶兵圍裹伊
等即帶兵繞過木城將山下第一處寨落併力攻
奪立時燒燬而木城各賊番隨即潰圍四竄官兵
踴躍當先分頭冞入賊雖放鎗擲石四處拒守而
我兵所向披靡共克一十七處寨落惟向西一寨
有頭人絨布僧格在内堅守不下當令日前投到
之頭人阿布僧格太前往誘降絨布僧格始率衆
番六名投出又沿河磡下一寨有頭人策旺據守
經章京孟德見策旺據立碉頂即密放一鎗擊仆
而其内賊人尚未解散因令阿布僧格太復往招
諭尚餘賊番一十五名將策旺扶出碉外請降計
攻克溝北達思拉木寨落已有十分之七除殱斃
賊番外割獻首級四十餘顆内有頭人納拉薩納
木一名生擒賊番三十三名並據敖成禀報稱是早
與副將常泰分為兩路進攻碾占其頭碉内僅存
賊一十餘名正當迎面放鎗而遊擊銜馬應詔守
傋孟洪翼另帶土兵從碉後抄截賊人棄碉逃遁
被我兵鎗斃二名復前攻第二碉我兵將至半山
擂石如雨不能上撲而所克頭碉拒賊甚近難以
照應隨即拆燬至午後撤兵(臣)等現擬將溝北達
思拉木一角速行勦洗越溝而南其丹扎木所有
寨落亦無難以次掃蕩但得轉出扎烏古山腿之
前則與勒烏圍對面只隔一河臨期夾攻可期旦
晚必克奏入
上諭軍機大臣曰明亮等奏由石真噶下壓攻克沙爾
尼溝達思拉木一帶碉卡所辦甚好至新降頭人阿
布僧格太此次招降頭人絨布僧格並策旺寨内衆
番頗屬誠心效力著明亮酌賞縀疋傳旨嘉奬以示
鼓勵又章京孟德用鎗擊仆策旺甚屬得用又奎林
等派令圍裹木城之都司沙津岱及敖成進攻碾占
時帶兵從碉後抄襲進勦賊番之遊擊銜馬應詔守
傋孟洪翼均各奮勉並著明亮確查各該員等此次
勞績及平日勇幹勤勉若何奏明請旨
庚午阿桂豐昇額海蘭察額森特奏言大兵既克
章噶若渡溝而南搶上科布曲山梁固可出勒烏
圍之左但現已深入三四十里所有之兵不敷接
續即上至山梁而該處碉卡如林恐未能立即掃
除(臣)阿桂思自巴占左手而下巴克圖仰木一處
(臣)從前原擬於此分攻因賊已於半山攅設木城
拒守衝壓而對河沙爾尼之賊又可隔河用礮以
撓我兵故(臣)等前奏欲俟明亮處攻得沙爾尼再
行攻搶若從此上攻而(臣)海蘭察又從托古魯寺
處直上兩軍合會不但巴占及八九峯碉寨木城
均欄截於内而下壓勒烏圍巢穴亦勢等建瓴現
在分路進攻揆度賊人再不能别處滋擾遂于(臣)
阿桂大營及後路内又抽兵三千分為四隊從巴
克圖仰木及榮噶爾博八九峯並巴占寨上下分
攻其托古魯進攻之兵亦分兵四路由章噶下溝
進搶山梁各碉卡(臣)額森特進攻之巴木圖至直
古腦山頂木柵層層聯絡備禦堅固卡座更多十
二日子刻官兵從鎗石叢中奮勇衝上福康安烏
什哈達等將兵分隊攻搶共得大小木城碉卡寨
落五十餘處上據山梁而五岱五福明仁等亦即
將薩木卡爾山腿各碉卡克取與(臣)額森特之兵
會合至(臣)海蘭察之兵是日丑刻踰溝直上賊人
已於林箐中間及山梁之上放鎗力拒官兵一面
攻擊而侍衛泰斐英阿等一面分兵潛從山梁陡
險之處攀援而上將碉卡全行克獲保寧官達色
仁和等亦將溝底寨落七座奪取與(臣)海蘭察之
兵會合所有八九峯及巴占一帶碉寨均已圍截
在内攻至抵暮(臣)料賊必乘夜潛逃先派兵于溝
底箐中設伏即督催力攻官兵四面合呼一齊撲
上其巴占一帶之木城石碉經富興書麟等攻克
第八九峯及巴占穆古一帶碉卡經特成額劉國
樑等攻克此數處竄出賊人除被官兵追趕截殺
外餘多跳崖身死其時特成額于攻克各山峯後
酌量留兵駐守即帶兵從山梁趕下至(臣)額森特
處合兵遂于十三日子刻(臣)額森特率同福康安
烏什哈達特成額等向冷角寺從高下壓賊人且
拒且逃官兵追殺直至河沿將泠角寺及附近寺
旁寨落搶佔焚燒已壓至勒烏圍之上是日海蘭
察額森特等乘勝直搶勒烏圍賊巢分兵圍其兩
面(臣)等熟察情形勒烏圍官寨西臨大河其南則
寨落相接一里有餘直至轉經樓再南即甲爾日
磉橋賊人現俱據守但遥見河中皮船往來絡繹
不絶恐賊人從此竄逸更當迅為籌辦查河西明
亮一路官兵尚未至賊巢對面河中水路一時不
能遽斷若從托古魯左手向南抄截而下得佔據
轉經樓亦可斷其沿河來往之路(臣)等於十三日
派兵前往攻打而轉經樓碉寨亦甚高堅且我兵
無可遮身之處遂將官寨至轉經樓中間一帶寨
落焚燒十之七八此數日内共攻克大小碉卡木
城一百四十餘座喇嘛寺一所寨房一千數百間
殺賊二三百名生擒活口二名賊人因勒烏圍及
轉經樓碉寨高堅可恃仍思死守官兵攻轉經樓
時無所遮蔽是以稍稽得手今已趕拏木柵進逼
並運大礮力轟則轉經樓計日可得而勒烏圍自
歸掌握
同日明亮舒常奏言(臣)等于十二日黎明望見阿
桂一路官兵直壓勒烏圍之頂恐西岸一帶賊人
過河救援自應發兵牽綴隨派奎林和隆武等于
巳刻由西路分兩翼並進賊人將零星碉寨盡行
棄去於樹林中存有三處緊要碉寨俱竄入拒守
經左右兩路官兵復分為三隊將三處寨落先後
搶佔賊人擊斃寨内及追殺者甚多官兵搶過溝
南而丹扎木各處接應之賊俱聚集於達爾科一
山抵禦極為嚴密(臣)等察看情形諒此西岸賊人
必不敢捨而他顧恐相持過久不能得手轉致多
傷士卒隨令撤回(臣)等因溝南丹扎木一帶碉寨
排列直前有扎烏古山梁直插河流欄截去路務
湏設法籌辦現在各營抽撤兵丁加緊進勦與阿桂
早會勒烏圍以期迅速蕆事均奏入
上諭軍機大臣曰阿桂等奏將直古腦榮噶爾博一帶
碉寨及泠角寺等處悉行攻克已直壓勒烏圍之上
現派官兵圍其兩面勢若建翎自可唾手而得唯據
揚中爾甲木燦供稱老土婦阿倉及僧格桑之妻得
什爾章用皮船過河而去莎羅奔等隨後亦從各路
逃竄等語賊酋賊婦諒不過逃回噶拉依計官軍掃
穴擒渠自斷不能漏網惜此時未能即行擒獲耳又
閱圖内甲爾日磉橋一處在勒烏圍西南通噶拉依
要路若能先將此處攻得斷賊往來之路賊衆自無
可逃阿桂現尚未能得必湏設法先行攻克則勒烏
圍之賊更難自存勦之尤易為力朕於圖内用硃筆
標記發交阿桂速為籌辦同日明亮等奏現在已攻
扎烏古山梁隨將丹扎木寨落焚燒等語明亮攻得
扎烏古即可與阿桂并攻勒烏圍更為得勢佇盼捷
音
平定兩金川方略卷一百二十一
