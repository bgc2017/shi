欽定四庫全書
平定兩金川方略卷八十六
正月乙丑明亮富德奏言(臣)等查當噶爾拉山勢
漫延不能直前牽綴只可于阿布爾則德烏塘二
處設為疑兵之計(臣)富德與奎林自應同赴馬奈
力圖進取于事更為有濟兹于本月二十八日據
探路番人回稱繞至思覺地方四面瞭望約有七
八十戶實為克舟九寨屏障必湏攻克但思覺在
博堵之上路徑雖有三條皆雪深冰滑倍難行走
土兵等感激
天恩情願先取博堵以便搶奪思覺等語(臣)等查河北
馬奈一路前已探明由駱駝溝發兵一取馬奈一
取卡卡角惟溝内路遠山高林深箐密必須逐步
攀越而上繞出最為不易當于布拉克底之臨卡
地方密為進發使不及防其河南博堵一路從深
嘉卜而往難以藏身(臣)等悉心籌畫由墨壟溝越
過甲木山梁有路可通博堵從此發兵更為出其
不意但念河南北各路俱有數日程途官兵移動
究不如土兵趫捷是以先將屯土兵丁照所擬道
路令其分頭先進一面即將滿漢兵丁酌𣲖續進
(臣)等臨時各就緊要之地迅往督率現准阿桂札
知于正月初十日會同各路一齊進攻兹將地方
遠近扣定日期即遵
欽定吉期于本月二十八日先行整隊起程以叶師行
之吉所有安臺設站各事宜亦飭臬司李世傑密
為布置均可無誤惟正地一帶本為緊要因畱兵
二千人僅敷守禦而南路軍營又斷難抽兵添往
恐賊人出而滋擾於格藏橋甚有關係(臣)等密札
副將鄭國卿在革布什咱番戶内再行添募務即
攢凑漢土官兵百餘名帶往甲魯與正地山口交
界處所扼其要害大張聲勢作為進攻之狀使賊
不敢輕量我兵虛實不惟防守無虞且足為牽綴
之用奏入
上諭曰所籌皆合機宜速望捷音之至
同日豐昇額奏言(臣)前接阿桂札調令(臣)前往凱
立葉進攻(臣)現帶官兵三千三百名並抽撥原駐
丹壩兵丁六百名向卓克采進發其餘一千六百
餘名仍交總兵五福副將李天佑在丹壩分防駐
守兹復接阿桂來札約于正月初十日會攻(臣)惟
有赶緊辦理至期督率將士奮迅直前以期早為
集事奏入
上嘉之
丙寅
上諭内閣曰前因總兵敖成補授鎮遠復調赴南路帶
兵所遺威寧鎮總兵員缺令阿桂揀員奏補今據奏
乾清門三等侍衛特成額自赴軍營以來奮勉學習
有志向上亦能帶領綠營兵弁令其署理等語著照
所請貴州威寧鎮總兵員缺即著特成額署理
同日阿桂色布騰巴爾珠爾奏言(臣)等接豐昇額
來札定于凱立葉一路前來惟是將軍行動易為
番衆傳揚因囑豐昇額先為揚言欲來美諾底木
逹等處與各路將軍會合俟至曾頭溝薩爾赤鄂
羅山溝猝然進𠞰庶使賊人無備但豐昇額處兵
力尚為單薄且豐昇額由卓克采前進經過各隘
口内如孟拜拉腊覺溝各應畱兵二三百名曾頭
溝口亦應設兵三四百名已令官逹色於所帶分
駐黃草坪兵内撥出八九百名分駐各處庶後路
可以無虞再三雜谷土兵之在宜喜者共一千餘
名(臣)等向聞其與綽斯甲布不和畱在該處無益
應令隨豐昇額進𠞰伊等距其巢穴甚近自必倍
多踴躍而舒常處尚有漢兵四千七八百名又綽
斯甲布土兵三千六百名共計有兵八千餘名以
之牽綴駐守無虞不足(臣)等又𣲖鍵銳營兵五百
名索倫二百名令與前次所𣲖之三百名合為一
隊又𣲖西安駐防一千名與豐昇額所帶之西安
駐防均歸副都統書麟管轄又𣲖陜甘兵三百名
令侍衛伊逹里常保住等帶往扣計路程限於初
十日直取薩爾赤鄂羅山隨同豐昇額一路進攻
聽其調度是豐昇額處已有兵萬餘聲勢更為壯
盛(臣)等屢將進𠞰機宜詳悉指示并道路里數繪
圖貼說星馳寄往又𣲖番人二名前往以為嚮導
自能收分路合攻之力至明亮處思覺探路之人
尚未回營并據札知於二十七日自納木覺爾宗
移營前赴章谷俟得思覺之信發兵進𠞰亦可無
誤此期(臣)等已將應駐之兵抽撥駐守進𠞰之兵
皆令夜行書伏密赴布朗郭宗一帶聽候進發所
有火藥鉛丸及應領乾粮米麪於初五日以前盡
行妥備(臣)等於正月初一日自美諾起程一至布
朗郭宗即於初六日進發於初十日攻開谷噶了
口為長驅直搗之計
同日阿桂色布騰巴爾珠爾又奏言賊目丹巴沃
雜爾等在卡外呌喚禀話(臣)等酌令土弁阿忠前
往並授以嚴切之詞預備登答嗣阿忠到卡倫外
丹巴沃雜爾等禀稱伊等土司已將僧格桑拘禁
欲行獻出如大人不信可差一二名兵丁往驗便
知真假經阿忠等告以
天朝威力不難蕩平賊境亦無慮僧格桑逃往何處丹
巴沃雜爾又以實欲獻出僧格桑為詞並言及從
前十三年間准其投降不但岳鍾琪至其境内即
地方官員亦曾來往今不但不見官員入境且兵
丁亦不見來惟恐乞降不允因此懷疑阿忠又斥
以
天朝斷無遣人至爾境之理毋用多言至數日後丹巴
沃雜爾又差人喊禀(臣)等飭令卡兵嚴斥置之不
理至小金川降番已全移徙而竄在金川者精壯
番丁不過數百人即僧格桑稍延殘喘亦無慮其
出而勾結况僧格桑既已被拘則逆酋之心已離
索諾木等亦不便再為放出此時大兵已剋期合
𠞰萬無中止則逆酋再有禀詞亦不值更為回諭
均奏入
上諭軍機大臣曰阿桂奏分路進兵情形及籌添豐昇
額處之兵丁一摺所辦俱合機宜可謂盡心籌畫而
其為豐昇額添兵一節尤能悉秉誠心不分畛域甚
屬可嘉豐昇額處兵數既多且見阿桂如此體國奉
公更當與之協力同心相機會𠞰迅奏膚功計自初
十日進兵至今晨已經三日自必所向克捷佇聽喜
音又奏丹巴沃雜爾差人呌喚付之不理所見甚是
從前准令金川投降一節朕深悔所辦姑息今賊酋
敢如此負恩反噬不可不急為𠞰滅以除後患乃賊
人尚狃於從前受降之說妄思獻出僧格桑即圖完
事而此時猶多觀望非至窘迫之時不肯縳獻實為
可恨各路將軍等總當如阿桂之堅持定見設遇賊
人禀籲竟不必與之交言若送僧格桑到營即并其
送來之人設法擒獲一面仍加緊進攻賊人計無所
施自必易於集事
(臣)等謹案金川負恩稔惡亟宜𠞰除以安邊境
斷無再邀寬宥之理乃賊番妄意乞降仍存觀
望
皇上於分路進兵時即
飭諭(臣)阿桂等堅持定見逆酋禀籲勿復交言惟鼓勵
各路勁兵尅期會𠞰俾魚釡遊魂不得苟延喙
息實由
廟算先定羣帥協謀用能并力申威一舉蕩平迅除後
患以成一勞永逸之功也
同日阿桂色布騰巴爾珠爾又奏言現在尅期進
𠞰所有統領防兵大員自應酌定地方分駐以資控
扼並為接應大兵之用查常青熟悉軍務邊情所
有小金川各處留防事宜均應令其照料但布朗
郭宗一帶係昔嶺木果木美卧溝出來之路在在
逼近賊境而其後别斯滿溝又有小金川降番尚
須彈壓且大兵由谷噶進𠞰此一帶後路綿長一
切接應事宜俱關緊要常青自當於布朗郭宗底
木逹駐扎其美諾雖係適中之地但距賊境稍遠
而王進泰往來美諾逹木巴宗等處情形漸悉應
令其駐扎美諾至成果腿疾已經兩月既不能隨
營打仗若令其帮同王進泰商辦防守事宜尚為
有益再富興脚氣發動甚屬尫羸亦應令其在布
朗郭宗帮同常青辦事如常青有往來巡查之事
即令富興留駐辦理均俟痊愈再為調往隨𠞰至
南路僧格宗一帶前經(臣)等
奏明並知會明亮等囑其於英泰汪騰龍内𣲖出一
員統領防兵其科多一站既經明亮先𣲖兵三百
名在彼防守應令𣲖出之員兼管(臣)等西路亦於
科多畱兵一百名即令王進泰管轄庶西南兩路
信息相通
阿桂色布騰巴爾珠爾又奏言侍衛桂林來抵美
諾與富勒渾等酌議粮運事宜(臣)等詳詢情形據
桂林稱此時南路六路分兵一切接濟粮儲隨步
换形皆須親身酌辦既不能前往丹東亦非可遥
為照料現已
奏令明亮另𣲖大員等語(臣)等於本年七月内惟恐
丹東兵力不敷添𣲖川兵二百五十名令遊擊程
有方帶往帮同參將郎搢升駐防嗣經明亮添撥
川兵三百名前往吉地以壯聲援近鄂寳又於宜
喜湖廣兵内撥出三百名前往是該處已添兵八
百餘名合以舊有漢土官兵已二千五六百名且
有副將鄭國卿參將郎搢升及程有方等均係武
職大員是丹東吉地一路惟當飭令該員等往來
會哨實力稽巡竟不必更𣲖大員往駐而南路進
𠞰道路既多自應令桂林帶領留駐章谷之兵督
理一切粮運毋庸兼顧丹東均奏入
上諭軍機大臣曰阿桂奏令常青等分防後路均著照
所奏𣲖辦又奏南路僧格宗一帶已知會明亮於英
泰汪騰龍内酌𣲖一員統兵辦理前阿桂奏及此事
朕以汪騰龍專務口給不甚足恃因𣲖令英泰駐守僧
格宗必須另𣲖大員駐扎自應令富勒渾在彼駐守
經理明亮後路事宜令汪騰龍隨其辦事至阿桂軍
營粮餉富勒渾仍須實力調度隨時策應第富勒渾
於軍旅素未諳習如遇有關軍務番情者當札商常
青妥為籌酌并當與王進泰相商而行伊三人總當
合而為一和衷妥辦又阿桂奏章谷一帶應留桂林
駐辦之處與朕前降諭旨相合惟丹東一路鄭國卿
僅係副將恐於地方呼應不靈昨已諭令文綬選𣲖
妥幹大員一人在彼辦理著文綬仍照前旨酌𣲖奏
聞
同日舒常奏言綽斯甲布土舍綽爾甲木燦於本
月十六日來營情詞誠懇尤倍往日從前雍中旺
爾結曾禀多𣲖土兵另尋攻𠞰之路查綽斯甲布
土兵三千六百名除甲爾壟壩以及撒拉交站三
百餘里之内駐守各隘臺站外現存宜喜者一千
餘名駐日旁者七百餘名若遇進𠞰之日實不敷
用自應令其多調番人方為有益再豐昇額駐宜
喜時攻丹逹爾山隂水卡即令三雜谷土兵一千
駐守兹准阿桂札知令將土兵撥赴豐昇額一路
以增兵力(臣)查土兵一千俱分駐各碉卡若盡撤
三雜谷之兵將水卡交與綽斯甲布則各碉卡必
致缺兵且現令其助𠞰之時恐致以人少藉口(臣)
再四籌酌因將日旁之兵調取六百名駐守水卡
即𣲖都司袁敏等令其帶領三雜谷土兵兼程前
赴豐昇額處聽用奏入報
聞
同日富勒渾郝碩桂林劉秉恬奏言將軍阿桂等
由大板昭曾頭溝等處分路進𠞰金川所有添改
臺站趕運軍粮情形(臣)富勒渾於二十四日前抵
軍營(臣)桂林於二十五日由僧格宗來至美諾會
同(臣)郝碩劉秉恬面見將軍阿桂公同籌議查西
路美諾等處俱已𣲖兵防駐粮石現由帛噶爾角
克碉一路運供而布朗郭宗以外新添各站皆藉
人夫輸輓今除美諾一站之夫仍令隨營應用其
日隆以及喇嘛寺每站俱有夫一千餘名酌畱一
半滚運軍米以一半撥置布朗郭宗以外臺站接
遞輓運查自明郭宗至布朗郭宗五站現貯米一
萬餘石灰麪一十五萬餘斤既敷裹帶並有一月
之儲但尤須趕運以資接濟(臣)富勒渾業飭日
隆逹木巴宗粮員將現存米石加緊滚運並將木坪
卧龍關二處存貯之米各長運二三千石用資儲
備一俟楸砥道路開通其日隆逹木巴宗之米亦
可趕運完竣即將此路酌留夫馬以通文報其餘
盡行裁撤再查大板昭以外俱係荒僻之所應安
臺站不能預定地方現飭白&KR1589;將官員夫役先期
𣲖定俟大兵前進之後(臣)富勒渾即同白瀛帶領
官員夫役逐站安設以備轉輸至(臣)桂林查南路
現由巴旺布拉克底一帶分兵攻取馬爾邦馬奈
則章谷為粮運正路自應仍由打箭爐一帶運供
雖此路比之美諾僧格宗運往較多兩站但僧格
宗等處究與賊境毗連米粮絡繹載途易唘賊人
窺伺今由打箭爐運送俱係明正地方而章谷總
滙之區亦在明正界内較由僧格宗運往實為稳
妥查自章谷至馬爾邦計八大站一切安臺設站
亦須預籌停妥(臣)桂林同臬司李世傑將現在各
站人夫内抽調安設其缺額换班之夫亦已飭知
軍需局如數趕解來營現在章谷存粮二萬餘石
足備軍儲並飛飭鹽馹道杜玉林將指𣲖南路米
石上緊運赴打箭爐以備源源接濟再查後路駐
兵各處多近賊境不宜另立粮臺莫如約計一兩
月之粮運赴該處委員看守按日支放並令駐扎
員弁協同防範更為嚴密奏入
上諭軍機大臣曰富勒渾等奏安臺設站事宜所辦甚
妥今已𣲖富勒渾駐守僧格宗令汪騰龍隨其辦事
所有大板昭一帶軍粮已諭令郝碩劉秉恬前往辦
理其督催粮石事宜仍令富勒渾實力調度毋稍岐
視貽誤
庚午豐昇額奏言(臣)由丹壩領兵起程於正月初
二日已抵卓克采現擬佔據薩爾赤鄂羅山但計
程尚有四日恐賊人知覺預防且兵丁㩦帶軍裝
亦難兼程遄進(臣)於現帶兵内選其強壯者每人
各帶八日乾粮迅速前行其一切鍋帳另𣲖兵弁
照應約於初十日即可攻取凱立葉山梁再查卓
克采以外拉覺溝納雲逹等處路通金川(臣)已𣲖
兵一千交副將佛遜帶領防兵奏入
上嘉之
同日豐昇額奏言請於五岱官逹色書麟喬沖杓
四人内𣲖參贊一員協辦軍務
上以五岱為參贊大臣
辛未鄂寳奏言(臣)於二十一日抵嘉覺查辦粮石
該處存有三千餘石隨即趕赴大營始知豐昇額
又擬由卓克采一路前赴凱立葉進攻但此路距
嘉覺較遠一切供支褁帶均須另辦(臣)於二十六
日馳抵卓克采督辦一切而豐昇額亦於初一日
前來查該處雖無存粮而附近之梭磨站現存三
千餘石足供褁帶至進𠞰後應安臺站所需人夫
前已飛飭省局作速𣲖撥但豐昇額現當進𠞰為
期緊迫(臣)於周叟格江嘉覺等處酌調人夫共二
千數百名現已到齊以之分安新站儘足敷用(臣)
與豐昇額公同齊酌俟大兵進發即為妥辦不致
有誤軍行至豐昇額現在進攻凱立葉所有臺站
由卓克采一路安設程站較近脚費亦省現即照
此辦理奏入
上諭軍機大臣曰鄂寳奏豐昇額現由卓克采統兵赴
凱立葉現將梭磨存米飛飭趕運等語卓克采一路
所需軍粮或由西路運往或由丹壩供支孰為近便
着鄂寳就該處情形據實核辦務使軍儲後路接濟
無虞並酌計由西路及丹壩運赴凱立葉何處較為
省便即從其最妥者辦理如應由西路關支並知會
郝碩等上緊妥辦不可稍存推諉亦不得略涉拘泥
期於軍行實有禆益
壬申阿桂色布騰巴爾珠爾奏言(臣)等於初二日
已至布朗郭宗查點滿漢各兵應帶火藥鉛彈軍
械均已齊全及十日褁粮亦均支給當即分撥第
一隊五千餘名令海蘭察額森特普爾普保寧帶
領於初六日進發第二隊五千餘名(臣)色布騰巴
爾珠爾率同福康安烏什哈逹特成額成德帶領
於初七日進發第三隊兵五千餘名(臣)阿桂率同
積福福珠里倭昇額海祿帶領於初八日進發其
自布朗郭宗喀爾薩爾應駐防兵現在常青𣲖員
帶領兵丁隨同大兵之後遵照(臣)等指定地方兵
數逐處撥兵安設又自喀爾薩爾以至谷噶丫口
延綿百餘里其中如梭洛柏古等處(臣)另於經過
時隨地撥兵分駐並於總兵富紳六十六二人内
𣲖出一人統領防駐其那木札伊逹禮常保住帶
赴凱立葉助𠞰之兵二千名亦於初六日起行於
初十日必至薩爾赤鄂羅山會同豐昇額合攻(臣)
等察看此番進𠞰不獨大臣鎮將踴躍圖功即偏
禆弁兵無不振奮思效賊酋遊魂自必立時掃滅
同日明亮富德奏言十二月二十八日各兵分隊
前進(臣)等即於初一日押後起程初五日己刻抵
格藏橋計見敵之期尚早一日大營移動易見易
聞察看格藏橋以北木巴拉地方可以藏兵一面
酌量兵數密施號令查此次屯土兵共三千八百
餘名照所擬道路先行分𣲖其滿漢各兵河北駱
駝溝一路𣲖兵六千名由(臣)富德統領進攻河南
博堵一路𣲖兵四千名由奎林三寳統領進攻俱
係緊隨土兵策應内將各項滿兵及黔滇兩省營
兵挑選出色奮勇者二千二百名督率土兵前進
以六百名截取卡卡角則由和隆武科瑪帶領以
五百名截取馬奈則由圖欽保拉布棟阿帶領其
對河木底格魯克古兩處各用二百名則由德赫
布噶塔布等預備皮船隨土兵前往夾攻尚餘滿
漢精兵七百名則隨奎林三寳攻取河南斯第博
堵而以珠爾格德劉輝祖為後援惟此路進攻先
議從墨壟溝翻山而下近於初二日大雪封山不
辨路徑因即撤赴格藏橋作三夜行走於初七日
夜潛渡河南深嘉卜繞出於時酌分二路先搶斯
第博堵為併奪思覺之計(臣)明亮統兵一千六百
名在河北馬奈進攻迎面賊卡賊人稍一奔潰則
乘勝直入何處須兵接濟何處併力向前臨時酌
量機宜務期全勝
同日阿桂奏言此次谷噶凱立葉兩路進攻恐賊
人稍有知覺是以如功噶爾拉登春前日駐兵之
處益復多張聲勢使賊人盡力於此萬不疑大兵
另有新路是谷噶一路斷不可遽為設站安臺使
賊得以預備但此地軍營滿漢各兵均係步行非
但不比西北兩路均給馬駝馱載並不如滇省出
師尚有騾馬而每兵一人計所帶火藥鉛丸各二
百出鳥鎗一桿腰刀一把火繩十盤即已不下三
十斤又各關十日口粮計重數斤合計幾及四十
斤官兵負此四十斤之重越險攀高即不㩦帶鍋
帳已屬費力若一月口粮以八合三勺計算幾及
二斗五升兩月口粮即幾五斗站夫每日緩行一
站而所背之米止有此數兵丁進征迅速斷不能
於軍火器械之外更褁帶如許之多(臣)等悉心籌
酌以麪一斤扺一日口粮做成餅餌於官兵口食
既屬相同而㩦帶尤為輕便且可無庸舉火又以
在前勁銳之兵疾趨掩襲愈速愈佳並於一隊之
中又分三隊通融㩦帶使在前之兵乘勝直入接
踵之兵亦可遄來庶於兵食既無不繼之憂而前
進銳兵益為輕利至此次進攻事事皆須妥辦亦
事事皆關機密前此將進攻道路日期酌量籌定
未嘗不可將辦理夫粮之法通知富勒渾但此非
一人所能獨辦必行總理司道而司道等又必轉
飭各粮員勢將胥役夫頭盡皆知悉實不免於泄
漏機宜是以(臣)先時並未通知第熟計此路應設
若干站每站應需若干夫只令富勒渾等上緊籌
備均可敷用俟官兵將次見敵之時始令總理大
員帶領人夫遄行安設查布朗郭宗前抵谷噶計
程約共八九粮站自初九日起每日計安兩站至
十三日即可安設齊全而兵丁所支自初六日起
褁帶口粮是時將届用亦適足以接濟
阿桂又奏言據王進泰成果報稱有博羅克守卡
將弁將自金川投出之小金川番人斯塔克逹爾
得實爾根闢勒等三名解赴大營(臣)等訊明俱係
小金川覺寨人金川頭人帶伊等在南路放卡因
大兵到來押往金川家眷並未同去今潛行逃出
等語查覺寨地方本係賊目七圖安都爾所管是
以將該寨降番眷屬均發瓦寺土司收管今斯塔
克逹爾等所供父母親屬查對降番底冊俱屬相
符當將斯塔克逹爾等交與隨營瓦寺頭人𣲖人
押往令與家屬見面後仍即來營差遣均奏入
上諭軍機大臣曰阿桂等奏在布朗郭宗𣲖兵分隊進
𠞰情形又據明亮等奏在格藏橋分路撥兵進攻事
宜所辦俱極妥協而阿桂另摺所奏各件均屬實心
籌畫又阿桂奏據王進泰等報稱博羅克守卡將弁
將投出番人斯搭克逹爾等解送大營是賊番於小
路潛出並非難事恐其借名投降暗藏奸計自當早
為防守若於隘口見有形跡可疑者即當立時𠞰殺
既可多殱賊衆且使賊人知所畏懼不敢妄圖軼出
王進泰常青等均當一體妥辦
同日阿桂奏言查金川賊人以内地土司悖恩反
噬此其罪大惡極不可不滅惟(臣)知之最真故必
期殄滅之心亦惟(臣)守之獨力惟是此地用兵兵
多而路多則收功倍速是以(臣)前此請添兵力為
將來乘其不意出竒直搗之計今蒙
聖訓以再添一二萬亦非難事只期大功必成多費亦
所不惜仰見
洞燭機宜片言居要今(臣)就現在兵力酌量𣲖撥進𠞰
仰荷
皇上威福自可易於罙入但此後再有分用之兵乘四
面環攻賊人支禦不暇之時搗虛直入則更可以
制其死命較之兵少而多需時日為費轉有節省
奏入
上諭軍機大臣曰阿桂奏就現在兵力𣲖撥進𠞰自可
易於罙入此後倘得分用之兵搗虚直入更可以制
其死命等語前因美諾一帶後路兵少曾諭調荆州
駐防兵一千湖廣綠營兵一千赴美諾等處備用節
據阿桂等奏各處留防約計五千餘名是後路之兵
已足敷用無藉復待集兵此項二千兵俱係生力軍
若用以攻𠞰必當得用昨據陳輝祖等奏前項二千
兵已於臘月二十九正月初二等日全行出境計其
到川甚速若將此項兵丁歸於阿桂軍營留為另覓
新路分道進𠞰之用自屬得濟著傳諭文綬於此項
兵丁到省時即令遄赴布朗郭宗聽用並令阿桂籌
畫辦理一面奏聞
平定兩金川方略卷八十六
