欽定四庫全書
平定兩金川方略卷五十一
二月辛巳阿桂明亮奏言查納圍山右面溝内樹
林深密向係官兵砍伐柴薪取雪融水之所二月
初七日早間經巡哨官兵見有賊人蹤跡即𣲖兵
設伏先令一二人作為取柴下山果有賊七八十人
自林中出銜尾替行欲圖搶掠設伏官兵衝出擊
斃十餘人餘仍穿林奔去入碉踞守其納札木兩
旁林莽亦有賊番潜伏經官兵衝擊殺死十餘名
初十日(臣)等𣲖令官兵督同革布什咱嚕密章谷土兵
下溝搜捕又有賊數十人藏匿一見官兵踉蹌分
竄查官兵於納札木靠西山梁拏築石卡距賊雙
碉甚近而欲繞出其後必經此碉之旁賊番因官
兵愈近守禦愈嚴必湏大礟轟摧使賊碉殘毁始
可趁勢攻撲今將新鑄大礟運至靠西山梁施放
賊碉已多孔穴且時見有賊人隨礟轟去者目前
現在銅斤短少將前此炸裂之礟鎔化改鑄於
十一月復鑄成大礟一位送上山梁由納圍正
面合力轟擊日内當益見頽墮即可奪碉罙
入奏入報
聞
同日阿桂奏言二月初八日准温福來咨以現奉
諭旨令籌辦駐防丹壩事宜其松藩鎮總兵五福是否
可以調往查防範賊酋竄逸事關緊要但五福所
辦降番係由别斯滿美諾南抵卡丫約咱又加以
汗牛一路寨落隔遠戶口繁多必湏五福辦理方
為妥善而董天弼久在川省雖於各土司原委頗
為諳悉但前隨阿爾泰辦事意存姑息不能壓服
土司非綽斯甲布者所敬服丹壩與之接壤實非
所宜至丹壩一路有兵一千數百名加以夲地番
民不但堵截賊酋審度形勢隨時攻擊自非明幹
之員不能勝任五福年力方剛為人明白勇往且
丹壩土司又係松潘鎮所属若令帶往駐防自為得
力現在(臣)等督兵分勦金川三路形勢雖各不同
然於賊酋緊要門戶尚未摧破此時未必即為逋
逃之計且劉秉恬等所調川兵約至美諾亦尚湏
時日(臣)等一面奮力進攻一面催令五福將降番
迅速查辦並咨明劉秉恬酌量該鎮應行起程時
即令帶兵前往奏入
上諭軍機大臣曰前因計及逆酋當窘蹙之時必由丹
壩搶掠逃往郭羅克曾諭董天弼帶兵防截嗣温福
奏請令五福前往彼時因董天弼於番地較為練習
故令其仍遵前旨令阿桂奏稱董天弼從前辦理番
情意存姑息不能壓服各土司是董天弼於丹壩駐
防之事實非所宜至五福朕雖未能深知其人既據
温福阿桂等奏其明白勇往年力正壮自可望其得
力已如阿桂所請行著再傳諭五福奉到此旨即速
起程務湏實力奮勉加意防範並善為駕馭該處番
衆勿令驚疑
同日温福海蘭察奏言數日以來(臣)温福督率官
兵攻撲功噶爾拉賊碉屢經直扺碉根而牆堅凍
滑難期得手(臣)等竊思賊番如此負嵎若拘定此
處進攻實為非計查昔嶺一路從前由喀爾薩爾
前往計程尚有三站今若從額森特所經之公布
爾山進抵木果木雖山路陡仄冰凌亦滑然量為
修闕大兵行走尚為近捷(臣)温福自應從此路先
赴木果木親加察看以定籌辦之局當於二月初
五日丑刻起身鑿冰開路一日即扺木果木查額
森特駐昔嶺之下離賊寨甚近砲力可到現運大
砲二尊轟擊由木果木山梁回看功噶爾拉丫口
反在背後自丫口以下中間有巴都智固德爾拉
三卡過此方抵喀爾薩爾均可指數賊番防禦甚嚴
其木果木之前有山腿三條俱經官兵佔據由儘
北一股而下即係昔嶺山脚賊亦設卡守禦其中一
股可至色爾里寨傍南一股過溝為喀爾薩爾賊
寨正功噶爾拉賊番後路是木果木官兵已繞出
喀爾薩爾之外雖噶拉依尚隔山溝據各番人指
點方向相去約不過四五十里(臣)温福(臣)海蘭察
與各隊大臣提鎮等悉心商酌俱以由昔嶺進兵
為便(臣)温福當即移營至木果木督辦惟是大兵
由功噶爾拉丫口北邊進抵木果木大營一路山
梁綿亘逼近賊番其中如簇拉角充溝形勢尤關
緊要必湏卡兵聯絡以資防堵即功噶爾拉雖未易
攻亦湏留兵以綴賊勢其功噶爾拉之附近山梁
官兵卡座均應督率稽查後路方為嚴密(臣)等通
盤籌畫功噶爾拉𣲖提督李煦副都統常保住帶
兵三千名防守仍似大兵在彼時晝夜摧擊使賊
人不得他顧其木果木北面山梁𣲖侍衞德爾森
保副將多隆武等帶兵一千二百名馴駐簇拉角
克一帶𣲖總兵張大經帶兵五百名防駐後路臺
站粮運彼此接應庶幾迅擣賊巢不至躭延時日
同日温福又奏言查兵丁脱逃罪難寬宥大兵罙
入之時尤宜法律嚴明以警疲玩計自進勦以來
甘肅陕西貴州兵丁間有脱逃為數甚少惟川省
兵丁自上年至今逃者多至八十餘名新募居其
大半推原其故前歲川省招募新兵六七千名維
時用兵之始有業民人不願投充其應募來者均
係游手無賴之徒在地方承辦文武各員急於調
發未能逐一推求得其平日蹤跡此等新兵初扺
軍營攻撲自前似頗得力歷時既久故態復萌遂
致潜行逃免(臣)據各營具報立即咨行本省督提
及隨營糧員并軍營局嚴飭各臺站並内地州縣
速緝務獲但口外深林密箐易於藏匿且夜晝隠
伏穿爬山徑而營弁站員接仗運糧各有專司勢
不能兼司搜捕至進口以後或潜蹤跡夲籍或竄
往他鄉均未可定萬一令其漏脱此風漸不可長
近日詳加體訪惟於各關路特𣲖文武幹員查緝
如西路汶川縣以下即係瓦寺之境界以大河必
湏從桃關及汶川之兩索橋行走三雜谷一帶必
從維州二道橋行走本坪一路必由扎德關南路
必過瀘定橋此外即或有山僻小路然(臣)詢於熟
悉路径之人均稱亦止一二處易於堵截應請
旨勅下督臣令各路關津隘口𣲖撥文武員弁稽察疎
縦者嚴恭治罪獲多者量加鼓勵如此辦理則各
兵皆知難以逃脱自不敢效尤成習均奏入
上諭軍機大臣曰功噶爾拉路險碉堅既難立時攻克
自不宜在彼株守若能設法將昔嶺賊碉攻破可径
至噶拉依自較為便捷今温福留兵在功噶爾拉以
綴賊勢而自領兵至木果木會合海蘭察併力致攻
自属勝算但據稱其地與噶拉依尚隔山溝坡坎甚
大而番子等指點方向大約不過四五十里等語所
指固属近便但番子等其心叵測雖指點方向所言
不可輕信一為所愚則兵勢不免頓挫便傷國體故
進兵之路必湏偵探明確方可罙入慎勿為番衆所
愚至温福進兵後路雖𣲖李煦等帶兵分守但其經
由之路似在小金川之境居多而簇拉角克形勢尤
緊要恐總兵張大經防駐尚不足濟事著劉秉恬於
帛噶爾角克等處軍營適中最要之事將美諾現有
兵内帶領五百名前往駐守則聲勢更大即可資聯
絡應援之益而後路之防範亦更得力又另奏嚴緝
迯兵一摺着交與劉秉恬嚴密辦理至各關隘𣲖員
查緝均須明幹能事之人恐川省人員尚不敷𣲖
委現派軍機大臣會同吏兵二部揀選知府以下知
縣以上及恭遊都守等官文武各十數員發往川
省以備各關隘查緝委遣到日着温福即於此各
官内酌量調𣲖仍將作何防緝之處附摺具奏
(臣)等謹按大兵進勦軍粮器械均在後路必湏
防衛嚴密布置周妥方無返顧之虞其新降番
衆所言難以輕聽我
皇上於未事之先即以進兵後路多在小金川之境内
諄切
飭訓丁寕再三盖小金川夲與金川同類歸附之初反
側未定是以
特為指諭使軍營由此熟計兼籌毋為番衆所愚所以
思患而預防者至深且遠矣
同日阿桂奏言查索納木凶頑悖逆滅亡在即猶
敢肆其狂吠前來投稟(臣)詳察賊情蓋因大兵四
面環攻勢難久存轉為誇大之詞希冀或寬誅戮
是其詞愈誇適見其心愈餒而其狂悖愈見則愈
為天理所不容其致死亡亦必愈速(臣)前此進抵
當噶爾拉以賊酋本與虫蟻無異惟當盡力勦擒
不直更通言語因選𣲖鎮將及侍衛章京率兵徑取
有賊番叫喚均即用鎗攻打一切置之不理惟於
前月二十五日接仗時有賊番叫問新降番衆我
們皆係自家骨肉何以如此替官兵出力臣令降
番等告以我們自投順
天朝碉房地畆絲毫不動其派出打仗之人每日皆
給口糧不須婦女餉送所有餘存鹽菜銀兩
並可帶回家用在家之人仍得照常耕種且
陣亡者給有念經銀兩受傷者又有養傷銀
兩多殺金川一人又多蒙一分賞賜緣何不
肯出力賊番聞此俯首無辭似覺心動時有
賊目見此光景即舉矛桿驅戰我兵望見真切
遂放鎗將賊目二人擊斃此外並未更通一語
是以賊人無從再來投禀臣今已分路進攻惟
有堅持必滅之志尅期冞入至兩金川及鄂克
什三襍谷丹壩革布什咱綽斯甲布巴旺布拉
克底各番人俱係跣足披髮步行山箐謂之
甲壟其德爾格忒麻書章谷納林冲等番人習
於馬上風俗與蒙古相似謂之霍爾族類各殊
本非一種今既殄滅小金川起自雜谷腦南逹打
箭爐官兵已横亘於甲壟諸部之中其在金川右
界者惟綽斯甲布一土司北界者惟從噶克丹壩
兩土司賊酋索諾木等即窮蹙竄往綽斯甲布等
處以臣愚見各土司斷不敢留而霍爾各部非其
同類更不肯容情藏匿若迯往郭羅克中間尚隔
丹壩從噶克境此各土司亦必無任其逋逃之理
至郭羅克有上中下三部落内惟中郭羅克土千
戶瑪克蘇爾滚布素不安分然戶僅數百設索諾
木等逃入其境現在兵威辦理非難兹蒙
訓示精詳令派兵往駐丹壩先事預防賊酋更無從兔
脱而丹壩於現有漢土兵七百名外再添一千一
百名實可分綴賊勢于征剿之局更為有益總之
逆酋等罪惡貫盈神人共憤一俟剿洗金川
則兩逆酋斷無逃死之處必能騈縳生擒以彰顯
戮奏入報
聞
同日劉秉恬鄂寳奏言(臣)劉秉恬前在布朗郭宗聞將軍
温福帶兵數千自功噶爾拉越山由簇拉角克溝繞道進
取昔嶺随飭兵役等及附近番民趕運米一百餘石随營
前進於二月初一日早送至恭贊海蘭察營盤其功噶
爾拉轉運之糧亦於是日晚間趕到(臣)等復查昔嶺軍
糧正月二十八日由功噶爾拉送過米九百石二月初
六日又運米九百石以米數核計兵數已可無虞缺乏
至功噶爾拉軍營現存米三千餘石足敷日食及裹帶
之需當噶爾拉軍營現存米一千餘石又由木坪一路
運到僧格宗米二千餘石自可源源接濟綽斯甲布一
路據知府盛英禀稱截至二月初二日存米六千餘石
丹壩一路亦已辦有就緒一俟該處餉道通行所有打
箭爐以内臺站即可裁撤以歸節省再(臣)等聞温福帶
兵數千前赴海蘭察軍營兵數加增道路愈遠立即派委營弁
查探該處路逕並令建昌道白瀛酌量此路情形妥協籌定
(臣)等將一切接應事宜加緊辦理務期軍行迅速
早奏膚功奏入報
聞
同日劉秉恬又奏言(臣)欽奉
諭旨於回至美諾後即差弁前往功噶爾拉當噶拉二
處砲用逐一詢查據管理功噶爾拉砲局官員稟
稱現在軍營内除原有大礟二位外已另鑄大礟六位
又於雅州調取銅一萬斤不日可到惟生鐵二千
餘斤未能敷餘等語(臣)查生鐵係礟子所需最關
緊要當即行文催運復思美諾寨内有大兵從前
進攻時被賊檢存生鐵礟子計五千餘斤運往軍
營可應急需業已撥夫迅送至當噶爾拉軍營現
存舊礟四位新鑄大礟三位内有二位近經炸裂
又需另鑄查功噶爾拉炭窑頗為充足美諾明郭
宗等豦積有舊存炭一萬二千餘斤儘可撥應當
噶爾拉之用其銅斤一項據臬司李世傑已行文
雅州所屬之榮經清溪等處赶緊辦解臣復加
嚴催可期無悞又美諾寨内有搜獲破損銅器
計重一千三百餘斤(臣)將此項銅器運交當噶
爾拉營中添補鑄礟再查川省産銅雖不若雲
南之富然雅州素有銅厰若僅調用二三萬
斤尚屬裕如且由木坪運至軍營道路亦較省
城稍近所有錢局銅觔似可無煩借用奏入
報
聞
癸未
上諭軍機大臣曰昨温福奏功噶爾拉賊碉難以立時
攻破因帶兵至木果木山梁會同海蘭察等攻勦昔
嶺而𣲖德爾森保多隆武李煦常保住等各帶兵分
駐等語温福相度機宜故爾分兵另勦朕按圖察看
我兵業已罙入後路各處均關緊要賊匪夲屬狡詐
不敢明為接仗探知我兵分一駐因思合衆襲我亦未
可知殊為厪念德爾森保多隆武既𣲖令防守木果
木之北面山梁此一帶之伊等專責仆賊宗碉突出
殺之甚多着傳諭德爾森保等時刻留守瞭望毋稍
忽略致干咎戾其功噶爾拉碉卡久經温福等攻取
不可忽然中止致賊酋知我分兵但仰攻較難而賊
衆階隙壓下頗易且竊却營寨是其所長尤不可不
防李煦及常保住在彼照常駐守不過牽綴賊勢原
非藉以果能攻克但駐兵三千儘足以資防守倘有
疎虞則李煦等之獲罪不小着傳諭伊等務須實力
奮勉勿自貽悞昨已傳諭令劉秉恬帶兵五百于噶
爾拉克簇拉角克等處駐守兩處距木果木以後山
梁不遠而功克爾拉地方劉秉恬又曾親至其地照
應均為甚便着劉秉恬於帶兵駐守之便先至木果
木後入噶爾拉克簇拉角克等處駐守無事得與
李煦等詳審講論如有應辦事宜面為商定妥協調
度仍即據實覆奏以慰厪念搃之不責伊等以攻剿
而責伊等以守禦不致温福等有後顧之慮是即伊
等之功勉之慎之
(臣)等謹按書曰惟事事乃有其備有備無患春
秋傳曰不備不虞不可以師善攻戰者必嚴守
禦體察賊情酌量地勢分兵布置如手足之衞
腹心杜賊番窺伺之萌折羣醜勾連之計所謂
無恃其不來恃吾有以待之也自進剿金川以
來後蒙
聖明指示至温福移營木果木之後尤厪
宸衷屢頒
明旨既責成所𣲖侍衞鎮守復令督臣駐劄適中之地
察視險隘詳悉講論
聖心周密無以復加而揆幾審勢皆在于未然之先于
此仰見
聖謨之廣運焉
甲申豐昇額舒常奏言前進攻賊番所鑄大砲
甚為得力忽於旁午時炸裂隨鑄成食二十斤子
大砲一位與去冬所鑄食十六斤子之砲連續疊
擊因賊所據處山勢陡險而碉又峙其巔炮臺雖
高終不能與碉根相等乘此士氣奮揚間道進攻
庶可早為集事使賊匪迅雷不及掩耳因𣲖令
富爾賽巴三泰等由達爾圖大碉正面攻擊侍衞
章靄佛倫泰等由大碉之東西進攻侍衞烏爾圖
納之提督馬彪等帶兵接應各路官兵至十二日
黎明一齊擁上衝至山梁賊番從碉卡中放鎗擲
石而官兵益奮勇向往賊番見勢甚急有由碉卡
溝濠内露身逃出者俱被官兵擊斃賊更畏懼伏
匿僅由洞眼施放鎗石(臣)等令佛倫等一人領五
六百兵穿入小道復令三四人于逹爾一山梁西行
賊信以為是驟有二三人者從達爾一山梁前後
向西抗禦復得一二賊人約計此次打仗于漢土
弁兵間有傷亡其三雜谷土兵比綽斯甲布土兵
較為實心出力奏入
上嘉之
同日豐昇額舒常又奏言(臣)等接奉
聖訓令于甲爾壟地方兵進攻牽制賊勢則達爾圖山
梁或易乘機而取(臣)等查甲爾壟以及正地原係
進取之路但自宜喜軍營取径前往尚須七日非
若日旁之與達爾圖相距止六七十里易分賊勢
况現在漢土兵練除差撥駐守之外祗有一萬一
千餘名分為三路兵力稍單若將日旁官兵撤回
令往甲爾壟進攻又恐逆酋知覺亦調其日旁守禦
之人併至達爾圖扺拒未便輕議移撤今探得日
旁山後有路進攻較易前次阿桂撤回正地兵内
奏撥一千餘名添赴宜喜約數日間可到(臣)舒常即
帶此兵丁並宜喜舊兵千名夜間潜往日旁會合
音吉圖永平等由新探之路擊其不備(臣)豐昇
額亦設法攻取總之此兩路如一處得手即可併
力直進奏入
上諭軍機大臣曰豐昇額等奏擊碉殺賊情形甚屬奮
勉惜殺賊尚少不能觧恨至所稱大砲炸裂一節前
日阿桂軍營然此必赶鑄太急所致砲固一為軍營
急需然必如法成造方可經久若過于催趕火候人
工未到雖取便一時不能適用及至損裂另鑄轉稽
時日各軍營皆不可不知至砲既炸裂我放砲守砲
之人自不能保無傷損該二處砲裂時曾否傷人並
著阿桂豐昇額等查明據實具奏又另摺奏擬令舒
常帶兵前往日旁擊其不備豐昇額仍由達爾圖一
帶設法進攻所籌甚好豐昇額舒常各宜努力制勝
佇聽捷音
同日豐昇額舒常又奏言查三雜谷土兵于正月
二十八日在丹壩渡河一事(臣)等各稽時日令都
司李天實前往駕馭工噶諾爾布𣲖出稽般並駕
行茂以資濟渡土兵等得以挨次渡河即于二月
初五日全數到營再初九十一等日有賊十餘人
潜圖刦掠取薪汲水爾時經侍衞佛倫特等率領
官兵並三雜谷土兵由密林内壓下殺死十餘名
(臣)等著加奬賞以示鼓勵奏入報
聞
同日豐昇額又奏言(臣)去年從西路帶來之領隊
大臣現俱照舊管隊惟陜西甘肅官兵尚未有領
隊之人今福康安自京送印抵營應即將此項官
兵令其管領奏入報
聞
丙戌
上諭軍機大臣曰虎兒等供攻克昔嶺碉座分路而下
右手即可抵勒烏圖中間只隔數寨並非險要其左
手可抵噶拉依中間雖有色爾里地方然在此架
礟便可直抵噶拉依此路進兵最便等語是温福現
在進攻之昔嶺甚為扼要易于得手未知近日情
形若何盼望捷音甚切但此一路與賊境相通之處
頗多恐賊匪潛出大有關係昨已傳諭李煦德爾森保
兩處加意防範並諭令劉秉恬帶兵適中駐守與伊
等妥籌調度温福等亦當一體留意將此傳諭知之
同日温福奏言(臣)大兵進勦後路糧運最關緊要
屢蒙
皇上訓示諄切(臣)等無不凜遵防範以免疎虞今綽斯
甲布一路各佔乃有賊番潜來搶掠粮石牛馬之
事自應留心防察該處所𣲖後路之兵是否足敷
防剿豐昇額必當妥協經理(臣)查綽斯甲布一路
原𣲖員弁盡屬妥恊復密令小心無致糧運疎
虞又(臣)近閱阿桂摺稿知撤回正地官兵又分撥
一千一百名以前赴綽斯甲布是該處前後已共
有兵一萬六千餘名足敷調遣矣雖彼處情形
無由深悉(臣)身任將軍統兵討賊不論何路得利
均屬有益是以何路需兵分撥調遣必期有濟
至木果木一路嶺山仄隘密箐深溝經由一百一
十餘里在在險要如張大經静海多隆武分駐各
處多者留兵一千餘名今三路百名現在佔據各
山及遣調打仗之兵實不能再為抽減(臣)查川省
額兵共有二萬六千餘名今三路軍營現有川兵
不過一萬二三千名所存尚有大半雖有一切塘
汎及别項差使亦不應如此之多(臣)現已札知劉
秉恬查明川省兵額分撥若干委員鎮押前來
備用較從他省檄調自為便捷奏入報
聞
同日温福奏言(臣)欽
諭旨詢及金川設機發石之法(臣)向聞賊番等有此法
而未見用至其臨陣所恃以抵禦者多用官兵盖
緣番兵據其碉卡憑高遠望道路險易我兵情形
一望了然又于坡兵曲直縦横之際是所熟悉是
以將甚便之兵指揮頗能順便我兵猝與之遇
石塊互相搏擊而下所及竟可至數百人而下步
之遠甚至于懸崖陡壁之處以繩繋木為欄積石
其間一俟官兵將近截繩于上萬石齊下最難防
備是以每遇攻進或覓間統進必令官兵先審形
勢方不致于受虧至于仰撲碉寨須用砲力轟擊
使賊番匿不敢出無從施放鎗石然後官兵陸續
爬上得至碉前奏入報
聞
己丑温福海蘭察奏言(臣)等相機攻剿昔嶺每日
帶同領隊各員登高瞭望詳察路逕即欲整兵前
攻乃自十五日夜間大雪至十九日未止存積甚
深于以行走攻擊恐未便利現在盡力用砲轟仆
日來西嶺碉卡漸有損壊但大臣至木果木已四
五日為雪所阻未得進發(臣)等實不勝焦急奏入
上諭軍機大臣曰番地二月多雪地氣使然無足為異
是以軍行多阻不克直擣其穴交夏至冰消雪稀
當漸次消融自不致久有阻滯且温福等現在設法
攻取賊番見雪大路險料官兵難于輕進因而防範
之周以或可乘隙得手亦未可定轉不必過急于再
賡俟速回京面加詢問據稱每次進攻土練屯兵甚
為出力俱見伊等誠心效順温福等遇有此等用力
奮勉之屯練人衆各宜加以憐惜常為奬勵益堅其
奉公勇往之忱至阿桂一路是否亦多大雪官兵進
取若何實為厪念豐昇額一路分兵進剿亦未知即
能得利與否並著迅速具奏
平定兩金川方略卷五十一
