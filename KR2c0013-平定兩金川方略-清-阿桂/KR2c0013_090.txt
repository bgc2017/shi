欽定四庫全書
平定兩金川方略卷八十二
十一月丁丑豐昇額舒常奏言(臣)等察看賊情自
攻毁善壩山梁碉卡後達爾圖賊衆防守愈嚴雖
此時士氣奮揚然攻取日久加以賊番增防若照舊
攻擊實屬有名無實是以詳細熟籌未肯輕舉兹
奉
上諭將派赴日隆之楚兵二千内再撥一千赴宜喜與
昨撥鄂寶兵一千俱交(臣)豐昇額帶領為丹壩一
路進勦之用(臣)等籌計西南兩路於收復小金川
之前楚兵已到營不獨丹壩進勦足敷應用而綽
斯甲布一路亦可無虞惟是分兵丹壩尚需時日
(臣)等此時自應設法盡力牽綴以期各路收復小
金川之兵得以乘時深入現今於達爾圖日旁附
近處訪覓間路察看虚實為一舉制勝之計奏入
上諭軍機大臣曰豐昇額等所奏尚未知阿桂收復小
金川之信昨因阿桂等將小金川地方全行克復已
諭令酌定進兵之路迅速進攻并諭令豐昇額即同
五岱等帶兵前往丹壩現又諭文綬於楚兵經行各
站沿途飛檄傳催計楚兵於十一月初一二等日自
宜昌起程計期早已入川再行催䟎行程自更迅捷
戊寅阿桂色布騰巴爾珠爾奏言查大兵克復底
木達布朗郭宗等處附近各寨番民陸續來投惟
東南山溝内達扎寨頭人阿枯魯藏匿碉内拒守
因即派兵前往圍勦將阿枯魯殺死並獲跟隨活
口亦俱正法所有賊人家口賞給屯練土兵其大
板昭瑪爾當等處正在派兵往勦據穆塔爾安篤
爾報稱大板昭瑪爾當曾頭溝各寨番人内皆有
我等親戚今聞大兵將至親赴軍營懇請投降我
等已暫為安頓其有進入林箐者現在搜查至金
川逆賊早已聞風遠竄(臣)等酌派漢土官兵前往
逐一清查辦理又據木坪土司甲爾參納木卡稟
稱遵諭差人至汗牛各寨據番民等稱自去年投
順以來承受
天朝恩典極為深厚今年兩金川滋擾後路我等自守
巢穴總不敢附和今蒙差人來諭斷不敢稍有二
心土司現在親赴彼處料理等語查從美諾至大
板昭曾頭溝計程二百四五十里此一帶地方遼
廓番寨甚多今大兵所到即已望風丐命而汗牛
各寨又復歸誠恐後所有收復小金川之局業經
竣事奏入
上嘉之
同日阿桂色布騰巴爾珠爾又奏言(臣)等查附近
大板昭之凱立葉及谷噶兩路雖距南路章谷等
處稍遠但前據通事稟稱該處道路尚可進兵是
以節次奏
聞並蒙
皇上指示若可作為正路令(臣)阿桂由此而進彼時該
處地方悉為賊據未可遣人往探今收復之後(臣)
等已派妥密能事之人前往密看山川形勢果否
易於進取俟其查探回時另行
奏覆奏入
上諭軍機大臣曰阿桂奏收復大板昭曾頭溝暨汗牛
番人降順小金川全境蕩平又籌降番事宜所辦甚
妥但兵貴神速官軍早進一日賊人守禦尚未甚堅
或能攻其無備乘勢得手亦未可定至凱立葉谷噶
等處與大板昭相近阿桂在日隆未收小金川之前
自難探其詳細今大板昭既已克復則詢訪尤易得
實亦當及早查明如可作為正路阿桂即於此進兵
至收復小金川所向克捷實由新添滿洲勁旅聲勢
甚盛其先聲已足令賊佈讋今阿桂等統兵進勦金
川必擇形勢便利可以打仗得手之處將賊衆多加
殱戮使皆望風喪膽各路攻勦自更易為力
辛巳鄂寶奏言竊(臣)接奉
諭旨令駐扎丹東往來經理糧運兼防後路適布政使
顔希深亦已來抵覺木交(臣)正將此路一切糧運
並防範事宜商同顔希深妥酌籌辦兹於本月十
一日接准將軍阿桂等咨稱現今奏請令桂林率
同按察使李世傑專辦南路軍糧而令(臣)鄂寶專
辦綽斯甲布丹壩糧運是三路各有專辦大員於
軍儲防守均有裨益但桂林既經督辦南路糧運
其南路之丹東一帶似可就近照應若(臣)駐扎丹
東與綽斯甲布丹壩相距迢遥綽斯甲布後路一
帶甚關緊要鞭長莫及而顔希深甫經抵營於賊
番出没及道路情形未能深悉(臣)若驟赴丹東殊
多顧慮可否令桂林就近兼管丹東之處伏祈
訓示奏入
上從之
十二月丙戌
上諭内閣曰海蘭察等前因不能駐守美諾經阿桂查
奏將伊等革職留任其咎固屬應得此次收復小金
川均能奮勉出力各著勞績著加恩將海蘭察富興
烏什哈達成德富紳海禄所有革職留任之案准其
開復其各本任應得養廉分例並著照舊支給
丁亥阿桂明亮色布騰巴爾珠爾奏言此時進勦
金川所有分路進兵之處(臣)等久經留心體訪今
公同酌議查功噶爾拉及木果木兩處山高雪大
氣候惡劣峰巒險削賊人&KR0008;卡如林當噶爾拉雖
有可通之路自大兵撤後防範益密誠如
聖諭從此三處進兵實為無益惟凱立葉一處詢據土
人稱可以進兵自大兵克復瑪爾當大板昭後已
遣妥人前往密探其谷噶地方與凱立葉相近將
來或派兵並進或在兩路中擇一路作為正路一
路酌量揚威臨時再行辦理至(臣)明亮南路查有
河北之馬奈馬爾邦等處本係乾隆十二三年進
兵之路又其地係巴旺布拉克底之邊界後路尚
可放心自應於此處進勦惟是南路官兵移在馬
柰馬爾邦西路官兵移在凱立葉等處則自東北
抵西南相距遼遠其間緊要隘口已不下十餘處
而重崖深箐可通之小路更多若於此一帶均設
糧臺驛站必須分兵據守而自巴朗拉日隆關以
至美諾各臺站亦尚須多兵防範計非八千以上
不可且非熟於形勢善於帶兵之將領數人不足
以資控制今總計西南兩路兵力不過四萬有餘
(臣)阿桂等即於凱立葉谷噶等處進兵而自底木
達以至大板昭及瑪爾當等各隘口仍須派兵數
千駐守將來或欲再分一路已屬不敷而(臣)明亮
等即從馬柰馬爾邦進攻其後路如章谷卡了達
烏等處須兵防範亦多此兩路中間横亘五百餘
里各處留防分去八九千人則每路僅存一萬五
六千人又各去附近應防要隘之兵則所存兵不
過萬餘僅能與賊相持斷不能奮迅攻進而兩路
能事將弁不過數員置之駐守之地則帶兵打仗
轉至無人可用(臣)阿桂伏思小金川全境番人既
均内徙寨落已悉焚燒此一帶地方盡為荒山空
壤美諾亦成廢地即不設兵駐守其小金川之竄
在金川者亦難再出佔據而金川正當分路勦殺
之時亦斷不能分人再佔小金川之地若使小金
川人仍回本地則又分減金川螳臂之力(臣)等此
時惟期後路稍省一兵即多增一進勦之用(臣)等
悉心籌議自美諾西至僧格宗東至大板昭三四
百里内竟可無須大兵駐守此時達木巴宗日隆
等處糧貯頗多尚須多兵駐守一俟糧石運完彼
時鄂克什路頂宗等處只須留兵三千以資護衛
更可餘出多兵以為攻勦之用至(臣)明亮處僧格
宗一帶亦可無庸駐兵惟章谷所關緊要請將所
餘之楚兵一千調往分駐其凱立葉谷噶等處距
三雜谷本近所有官兵糧運將來即從三雜谷運
往較之仍由西路卧龍關而至美諾由美諾而至
底木達布朗郭宗前抵凱立葉谷噶等處程途較
近脚價亦省且三雜谷一帶自去年以來臺站久
經安設今不過略添數站並每站酌添人夫初不
煩另起爐竈而西自卡了東至底未達布朗郭宗
中間舊時所設糧臺驛站悉可裁減至達木巴宗
日隆一帶存糧三萬餘石較之由打箭爐運出之
糧脚價本輕今即令總理糧務司道催䟎人夫由
美諾撥運章谷一帶接濟南路軍儲既為捷便且
多節省其餘酌從别斯滿溝運到底木達等處以
供支給至底木達布朗郭宗與谷噶凱立葉等處
相距百餘里今海蘭察等尚駐底木達等處官兵
從何路進勦賊人無從揣測(臣)阿桂等部署一定
即連前往底木達帶兵前進仰仗
皇上威福更可易於攻克(臣)明亮等亦同時並舉使其
猝不及防奏入
上諭曰爾等所議甚是不入虎穴不得虎子勉之惟俟
捷音速至
同日阿桂又奏言川省各路軍營近蒙
皇上派給滿漢各兵合以舊有之兵及各後路防護糧
臺統計七萬兵數不為不多其西路官兵亦有二
萬四千餘人但此時美諾一帶三四百里之内即
不設兵駐守亦須分兵三四千留防鄂克什地方
而附近凱立葉谷噶等處如底木達大板昭瑪爾
當各隘又須分兵駐守是此路進勦之兵僅敷一
路之用若再有酌量情形分頭冞入之處即屬不
敷查漢軍鳥鎗火器較勝綠營如蒙
俞允酌派四千此項漢軍所需火藥箭枝均可無庸攜
帶則行走輕便且漢軍本能步行如直隸山西陜
西等處不過酌給車輛川省則酌給人夫供運行
裝沿途亦無多費
同日阿桂色布騰巴爾珠爾又奏言(臣)等分撥小
金川降番如屯練及瓦寺土司原有頭人土兵隨
營打仗即令其派人將婦女老幼一并押解而鄂
克什土司亦經親自領回既省官兵解送之勞且
以番人管解番人更無虞其竄逸至於高碉大寨
若用人力削平既需多兵且稽時日令乘冬令乾
燥舉火焚燒立時可燼其火力所不到者始令兵
丁拆毁亦易於摧枯拉朽此時河北之小金川番
人既已遷徙將盡其在河南者又現在分别辦理
總使進兵後金川賊人無從勾結而脅令竄入之
小金川番人舊時莊稼盡化荒蕪既無口糧可覓
又無碉卡可依斷不能潛為盤踞後路分防較為
省力此次西路降番除發交瓦寺土司六百七十
餘名口鄂克什土司二百餘名口外其餘撥往雜
谷腦等處令屯弁管轄者亦已撥往五百十九名
口令於二道橋以内附近閒空地方妥為安置該
番移往時各自攜帶家口不敢稍有桀驁至(臣)阿
桂在南路時收復宅壟拉約等處降番一百餘名
前經安插巴旺布拉克底並明正地方今仍令照
常居住(臣)明亮等新收之宅壟鳩寨一百五十餘
名亦均交各土司頭人分别安置以資管束均奏
入
上諭軍機大臣曰阿桂議於谷噶凱立葉及馬柰馬爾
邦兩路籌辦糧運並防範後路之處俱尚合宜惟稱
小金川全境番人既均内徙寨落焚燒即不設兵駐
守亦難再行佔據所言殊未當理阿桂之意不過以
後路稍省一兵即可多增一進勦之用所見者小而
所昧者大當今進勦金川行軍機要所關甚重内外
諸臣熟悉軍旅實無出阿桂之右何於此等最要節
目疎略若此小金川密邇金川地關扼要昨歲官兵
攻打半年始行攻得今歲則旬日之間悉行收復其
勢又屬太易前此惟恐阿桂等意存矜滿曾屢降旨
令其加意謹飭初不料其將美諾一路忽不經意至
此況我軍此次因添滿洲勁旅所向克捷聲勢甚盛
正當將克復之小金川全境妥為安置使官兵藉以
為根基賊酋稍有所畏懼所謂得寸則寸前此西隆
用兵原係如此辦理阿桂豈忽而忘之況兩將軍分
路進兵中間正當聲息相通方為有益若有阻隔亦
多未便阿桂何全未籌度及此耶至豐昇額帶兵由
丹壩一路進攻固亦備用之一策但現在阿桂所進
之谷噶凱立葉俱係通勒烏圍之路相距丹壩不遠
阿桂到後或酌量該處有可進情形不妨酌調豐昇
額速赴谷噶等處籌辦均係國家公務原不庸稍分
畛域也
上又諭軍機大臣曰據阿桂等奏分路進攻金川請扎
調漢軍官兵四千協勦等語阿桂等現已進勦金川
所需添兵一節若向遠省撥調未免鞭長莫及惟荆
州駐防及湖北各據營入川較近尚可量為添撥著
傳諭陳輝祖即速於荆州駐防兵内再調一千名令
副都統書明阿帶往所有料理軍行事宜悉照前此
綽和諾所辦妥協經理俾令迅速遄行并於湖北附
近川省綠營兵内抽撥一千名料理前往其帶兵將
領該省此際恐未必有出色之總兵大員或可於副
參内揀派熟諳帶兵之人即令其統領䟎行仍飭沿
途地方官一體妥速預備毋致遲滯著傳令陳輝祖
並阿桂知之
戊子
上諭軍機大臣曰小金川一帶前諭富勒渾王進泰在
彼駐守今美諾一帶綿亘四五百里而僧格宗明郭
宗皆其扼要之地富勒渾王進泰或各擇一處駐守
或於兩處選派妥員分駐兩人同駐美諾設法聲援
方為妥協富勒渾等既在美諾防駐需兵亦不可少
此時阿桂軍營之兵難以再為分派富勒渾王進泰
當於巴朗拉等處防兵内量為抽撥或於成都駐防
川省綠營内選湊二千餘人調赴美諾應用較之外
省調撥尤為便捷而於防守之道亦可隨時應手富
勒渾等當妥協為之
己丑富勒渾王進泰奏言將軍阿桂等現在進勦
金川雖尚未經指定後路地方(臣)等就現在所存
之兵分布防守務期嚴密其小金川降番眷屬節次
賞給九寺土司人口衆多自應加意防範查後路
鄂克什達木巴宗日隆巴朗拉等處僅各存兵一
二百名實難再撥(臣)等酌於省城存營兵内調派
一二百名駐扎草坡一帶以資彈壓并委派永寧
道蘇爾通阿親往草坡飭令該土司將所領降番
妥為安插仍嚴加管束毋致别滋事釁至維州打
箭爐靈關以外即係三雜谷明正木坪及各土司
地方該土司等均有分領降番亦須設兵查察(臣)
等現飭松潘鎮泰寧協黎雅營該管鎮將就近酌
派弁兵實力巡防再查此時後路兵力雖覺稍單
但將軍阿桂現在美諾駐扎大兵聲勢聯絡可免
疎虞將來酌定何路進攻(臣)等亦即相機前進以
備策應
富勒渾又奏言大兵收復美諾已於布朗郭宗等
處搜獲米二千餘石但小金川各碉寨零星散處
此外保無存匿之糧(臣)隨派員前往布朗郭宗一
帶逐細清查兹據查明各處原報搜獲並續經查
出米石砲位軍械(臣)即飭令將米糧留貯以備布
朗郭宗等處官兵支食至南路之僧格宗據報搜
獲米一千三百餘石足支大兵糧餉宜委妥員于
内地運貯(臣)在美諾時面飭臬司李世傑親往查
辦並令將南路各碉寨逐一查明毋稍隠匿遺漏
現在日隆達木巴宗兩處存糧三萬餘石儲積已
極充盈不但足供西路之需併可通融接濟南路
之用其布朗郭宗一帶現駐官兵為餘所有破碉
帛噶爾角克喇嘛寺等處臺站已委官率兵鎮壓
由美諾前往南路之科多處糗粮器械等具足以
備大兵分路進攻或將現設之臺抽撤改設或另
須加添臺站所需員弁(臣)已陸續調到應用夫馬
亦現由後路酌量抽撥一經將軍等移營前進隨
後安設已足通融辦理均奏入
上諭軍機大臣曰富勒渾王進泰駐守美諾一帶其事
最為重大昨已諭令富勒渾等或於僧格宗明郭宗
各佔一處或於此兩處另派勇幹之員防駐而彼二
人酌量於美諾等適中之處控馭彈壓方為妥善至
該處需用之兵昨雖已添派荆州駐防湖北綠營各
一千但計其到營尚早富勒渾等現在所需防守之
兵為數既不能少而阿桂等所有征兵又難於分撥
昨諭令於各處糧站及成都駐防川省綠營内選撥
二三千名備用今據富勒渾奏省城所留之兵僅能
再撥一二百名而鄂克什各寨現有之兵不及八百
名是其應添兵數大須籌畫著富勒渾王進泰悉心
妥酌應作何抽調應用之處迅即覆奏總期防守嚴
密即略增小費亦所不惜也
平定兩金川方略卷八十二
