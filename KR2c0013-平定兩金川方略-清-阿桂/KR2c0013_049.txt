欽定四庫全書
平定两金川方略卷四十一
十月壬阜阿桂奏言甲爾木山梁袤延數十里其
間有突起高峯數處其第四第五兩峰尤為險峻
如能奪此两峯則迤南一帶山峯碉卡皆出其下
(臣)與明亮定議於十月初四日明亮等自逹烏起
程至墨壟溝次日至羣爭又次日至山根雨雪竟
夜及曉雪尚未止明亮等令官兵於林木深密處
潛伏並分兵四路初八日黎明攀崕前進其時雪
深二三尺不等至午一齊上嶺雨雪旋止侍衞綏
庫攻第五峯繞出賊後恭領佛爾格訥復横截於
第四峯第五峯之中賊顧此失彼無所措手我兵
奮擊痛殱賊衆内有紅衣賊目三名此次攻得木
城一座碉卡二十餘座第四峯及第五峯石城俱
經攻克而格魯克古復經侍衞德赫布攻得據守
奏入
上諭内閣曰明亮帶領官兵不避雨雪破碉殺賊甚属
奮勉著授為二等侍衞仍賞用頭等侍衞頂帶其在
事之侍衞將弁兵丁均著阿桂查明咨部議叙
上又諭軍機大臣曰阿桂奏攻得甲爾木山梁一摺我
兵既據最高峯頂自上而下其勢較易若即出逹烏
之前直壓賊番所守要隘則與阿桂處官兵两路夾
擊更無難乘間攻克再現在我兵所據山峯似已抄
在阿桂對敵賊寨之上即當設法截賊後路斷其糧
食火藥使力不能支必將自潰而我兵應需口粮軍
火之資務宜熟籌即速繼運毋蹈前轍若皮船一節
原属攻其無偹出奇制勝之計但黑夜渡河湏事出
萬全慎勿冐險輕進至官兵議叙之案祗應將此次
實在出力人等造册報部俾有功者益知感奮其餘
亦可藉以激勵將来两路有應議叙者均照此辦理
同日
上諭内閣曰副都統華善著授為領隊大臣𣲖往南路
交與阿桂差遣
同日福隆安奏言臣于虎鎗營兵丁内選得前鋒
關德集爾噶朗庫德得密坦保博爾忠武前鋒翎
長岳泰司鞍岳蘇圖衮登護軍巴彦拜唐阿阿滿
泰等十人俟引
見後即交華善由驛馳赴南路軍營其自伊犁来京之
健銳營副前鋒恭領阿爾薩朗俟在察哈爾之額
魯特侍衞瑪爾占在熱河之烏梁海侍衞塔思哈
爾等到時一同馳驛前往奏入報
聞
癸未
上諭内閣曰護軍統領公興兆著以領隊大臣赴阿桂
一路軍營帶兵
乙酉阿桂奏言甲爾木第五峯之南有四峯相連
地名真登梅列每峯各有賊碉官兵必須下至山
㘭向上仰攻十月初十日明亮督兵攀崖而上三
面衝擊殺賊甚多其泥壟一路伊常阿亦於初九
日帶兵至大山之中直前攻撲並分兵三路將各
石卡克取奏入
上諭軍機大臣曰前據阿桂奏甲爾木之第四第五峯
地尤險要如能奪此两峯則迤南一帶山峯碉卡皆
出其下兩峯既經明亮攻得何以此次進攻真登梅
列賊碉我軍尚湏下至山㘭復向上仰攻且此两峯
既属險隘自可截賊後路其糧食火藥復從何運送
乎至明亮伊常阿分路進攻賊番自必難於兼顧阿
桂所辨皮船又已告竣若潛師速往出其不意可冀
得手何至今尚遲回觀望並著阿桂據實覆奏
(臣)等謹按渡河攻襲西面山梁一事先蒙
聖訓以黑夜渡河當出萬全而即有潛師速往可冀得
手之
旨良由兵以奇勝慮事不可不周而勢有可乘其得失
之機間不容髮
皇上宵旰運籌於兵行緩急疾徐
指示精詳無不曲中窽要是以南路官兵仰承
睿策伺其稍懈即以皮船潛渡而小金川險要門戶為
懸軍半載所未克者竟涉險而得之嗣後破僧
克宗剗美諾節節勢如破竹何莫非
聖訓有以啟發之也
同日阿桂又奏言官兵進攻甲爾壟壩必由甲魯
經過而甲魯之前復有東西两山梁對峙實為金
川後路咽喉據音吉圖汪騰龍等禀稱十月初七
日帶兵上東西两山梁並由中路山溝分進賊衆
驚潰大兵三面會合直趨甲魯至初九日攻克賊
碉但由甲魯過三里即係往正地山口為進攻甲
爾壟壩必經之地此處尚有賊番碉柵現據音吉
圖汪騰龍等督兵攻擊奏入
上嘉之
同日温福豐昇額奏言南山由瑪爾廸克工司噶
復越山梁二道即策卜丹地方哈國興等帶兵五
千在貢噶一帶遷延未進據稱大雪之後難以仰
攻因令官兵修築木栅而石被雪凍復難掘取現
在飛檄嚴催令其迅速攻勦奏入
上諭軍機大臣曰由貢噶前進即策卜丹地方為直擣
美諾捷徑覓間襲取利在速攻哈國興等當冬寒冰
凍之時欲待晴霽雪消原属非理即所云石凍難於
掘取何以賊番用石築碉取擕甚便但策卜丹一路
從前温福等亦稱其路險箐深今復加以雪凍更非
急切可以著力若明知其難進而促官兵冐險直前
轉恐無益有損如必待至雪消則此際相距春融為
時尚遠以五千有用之兵置之無用之地實為非計
著豐昇額親往該處察勘果係一時難以進攻即當
留兵數百交李煦等於貢噶一帶嚴防後路其餘官
兵均撤回路頂宗即令哈國興海蘭察帶領進勦若
兵尚可進而哈國興等有退縮之意亦即據實恭奏
丁亥
上諭軍機大臣曰明年分路進勦金川領隊需人著將
桂林𣲖往南路富興𣲖往西路交與温福阿桂令其
領隊行走著傳諭伊犁將軍舒赫德等即令由伊犁
甘肅馳驛往川並於現駐伊犁之額魯特官兵内㨂
選二十人照例賞戴翎頂並支給銀两令桂林富興
分路帶往
戊子文綬奏言乾隆十二三年出師金川運糧漢
番夫役及運軍裝砲位長夫並各色匠役均准其
日支口糧一升此次口内口外夫匠口糧係照舊
例辦理至楚滇二省官兵例有隨帶餘丁今滇省
止有額兵應照黔兵之例每百名給長夫三十名
楚省兵每百名帶有跟役二十名應即扺餘丁之
數仍補給十名現在南路隨營長夫經(臣)奏准每
兵百名均照額給餘丁三十名之數即將餘丁䀋
菜口糧按數折價令其自行短雇以供樵汲此次
滇楚官兵應請一體按數折價奏入
上命戶部核議旋經部(臣)查議與奏准之案相符應令
遵照辨理
上從之
同日文綬又奏言川省辦理軍務以来經費浩繁
先後撥觧銀两本年支發尚属不敷兹奉
諭旨再撥銀二百萬兩令(臣)通盤核計覆奏随與司道等詳加
核算每月約需銀一百萬餘兩請於此次撥銀二百
萬兩之外再酌撥三百萬兩以備明春經費奏入
上諭内閣曰文綬奏現在軍需經費請再撥銀三百萬
两以偹接濟著照所請即交部酌撥分起觧往
上又諭軍機大臣曰川省進兵其始不過𣲖用本省兵
練為數無多直至上年十一二月内黔陜各兵始陸
續到營現在軍營各省兵丁計有三萬八千餘名而
五月前到營者數止一萬七千以内其餘二萬一千
餘名均於六月後到營川省綠營兵及土兵土練等
雖有三萬餘名亦係先後調發並非用兵之初即一
時並集况乾隆十三年金川軍需通計動支不及
千萬今所撥已至一千四百萬两文綬身為總督於
軍儲出入必當核實清釐不容聽其稍有浮冐現交
戶部查對上届金川兵數與軍需之案及此次兵數
應支各頃據實核奏著傳諭文綬將軍營上年需用
若干本年六月以前需用若干及現在兵數添足後
每月實用若干逐一詳查分䀿具奏
同日舒常言(臣)於十月十二日抵綽斯甲布軍營
據總兵馬彪等告稱初十日由木池帶兵前進次
日黎明至俄坡之東佔據宜喜山梁攻得二碉二
卡我兵所得之碉相距賊碉甚近向上直攻徒損
兵力應俟運到砲位相機攻取奏入報
聞
同日舒常奏言本營川陜甘兵共三千一百名楚
兵已到一千名未到二千名綽斯甲布土兵除防
護粮道及防守各隘口外計二千一百名至進兵
之路原有俄坡日旁甲索三處惟是甲索地勢甚
險上下殊難今攻得宜喜山梁即係俄坡往壓勒
烏圍要路其日旁一路亦通勒馬圍但今官兵深
入距木池糧站幾及百里並無運夫因𣲖兵四百
名陸續運至山梁又於收糧處𣲖參將一員帶兵
五百名防守本營兵止五千三百名難以分為两
路現由俄坡一路進攻俟楚兵二千名到齊再分
兵由日旁前進其綽斯甲布土兵若不交内地將
領管轄恐無紀律且臨陣未必出力是以(臣)即令
李天佑馬應詔管束奏入
上嘉之
庚寅阿桂奏言據音吉圖汪騰龍報稱官兵攻克
甲魯之後察勘正地山口情形於十月十一日先
將水碉攻得復督兵造橋過河進攻對面南山梁
侍衞普濟保恭將楊發育帶兵徑上山頂復分
兵攻得山下石卡侍衞阿坦保參將鄭國卿帶兵接
應與普濟保奪取木栅其山下林箐内尚有木栅
汪騰龍令都司彭子亮帶兵攻取現在下兵駐守
山梁一面督兵攻擊山口碉寨奏入報
聞
同日阿桂奏言綽斯甲布土司稟稱乾隆三十五
年噶爾瑪木嚕宗被三雜谷佔據巴朗索被金川
佔據令巴朗索頭人帶有一百數十戶願歸舊主
懇差官員同去等語查從前平定雜谷蒼旺之時
經總督策楞等將噶爾瑪木嚕宗巴朗索賞給綽
斯甲布土司其後金川指使從噶克侵取噶爾瑪
木嚕宗而自取巴朗索今大兵從甲爾壟壩俄坡
两路進攻金川巴朗索頭人請歸故主自可乘便
招致以弱賊勢但從噶克土司現亦𣲖出土兵在
曾溝頭一路助勦倘巴朗索一處與從噶克稍有
干涉轉恐心生疑貳(臣)已飛札李天佑等查明辦
理不得冐昧貽誤並札致舒常令其就近指示妥
辦奏入
上諭軍機大臣曰阿桂奏巴朗索原係賞給綽斯甲布
地方其頭人復情願歸還自當聽從其便至其地為
金川自取與從噶克無關似可毋庸顧計而阿桂摺
稱從噶克倘稍有干涉恐致心生疑貳亦属詳慎之
意著舒常及李天佑等傳諭綽斯甲布土司以此地
照舊歸還自為順理其中或有境壤相錯俟平定两
金川後徹底清釐如巴朗索與從噶克有涉原可於
攻得金川地内酌量地界人戶與巴朗索相仿者另
行賞給但湏奮力從征或較此所得尚多亦未可定
又各土司出力攻地將来量功行賞事宜業經一體
傳諭從噶克現在西路隨營若言及此事即著董天
弼等照此宣諭俾鼓其自為之心益堅其奉公之念
温福等亦不可不知此意再前據阿桂奏章谷以北
東山梁後即小金川汗牛一帶地方汗牛以外又属
何處閱全圖所載汗牛相近地面南為明正東為木
坪此二處土司最為恭順其境内若有路可通分兵
夾擊得手尤易是否可行著阿桂據實覆奏其另摺
所奏音吉圖汪騰龍等進攻甲爾壟壩已攻得正地
水碉木柵似亦可望得力如此两路進兵索諾木斷
無不撤兵自衞之理僧格宗一路賊勢必孤乘間犁
巢自可剋期集事
同日阿桂奏言明亮進攻真登梅列賊番踞守四
峯其上碉卡以次排列而最北一碉之下有山脚
一道賊番築有二碉從僧格宗一帶運送口糧必
經由其下繞至後面方可前進十月十二日明亮
𣲖兵往攻賊即棄碉竄走旋將二碉佔據復令官
兵向下連築卡座以斷賊番来路奏入
上諭曰此舉乃斷其後路最要策也
同日董天弼奏言大板昭為賊番往來要地攻
得此處則賊番截其歸路進取更不可緩因令
多帶口糧以便進攻因大雪數日夫力不繼每日
運到之米不敷官兵一日之食經(臣)籌辦糧一百
餘石復購買牛隻分給以偹五日口糧於十月十
八日自木丫山梁進發仍飛檄一員趕運接濟
奏入
上諭軍機大臣曰董天弼督兵進攻大板昭正值軍行
緊要之時糧運尤為急務前據鄂寳奏曾頭溝一路
軍糧源源接濟何以董天弼甫經進兵遂至糧石不
敷支給况此處八月以来已將道路開修自不應尚
有遲滯著傳鄂寶以嚴飭弁員迅速趕運仍親往督
催務令官兵足資支食倘有不繼惟鄂寳是問並諭
董天弼當與在事侍衞章京等督率兵練駕馭土司
剋期攻敗大板昭賊寨以慰厪念
辛邜温福豐昇額奏言(臣)等遵奉
諭旨酌抽南北两山官兵倂力攻路頂宗如此舉尚難
得手即向兜烏盡銳合攻倘仍未能攻上現查有
别斯滿一路即以南山策卜丹及北山各據抽調
之兵前往分勦至南山瑪爾廸克貢噶一帶山梁
綿亘東接本布爾桑岡廼連策卜丹北下鄂克什
舊寨仍令提督李煦同章京德保帶兵防守奏入
上諭軍機大臣曰路頂宗地勢固為險仄現在倂力合
攻軍將益壮自足令賊膽落且聚有多兵更翻攻擊
賊愈難於支拒即於有間道分兵往襲正兵仍不虞
單弱若路頂宗猝難攻破亦不妨留少兵牽綴賊勢
而以全力倂擊兜烏温福等其酌量情形相機辦理
十一月癸巳
上諭軍機大臣曰近據温福等奏現在合兵攻路頂宗
阿桂一路亦已佔據要隘山峯董天弼又進勦大板
昭是於小金川地方業經三面夾擊而汪騰龍等由
革布什咱攻吉地舒常等由綽斯甲布攻俄坡索諾
木必將助逆兵衆撤還自救西南两路自當擣穴擒
渠但恐僧格桑竄入金川索諾木豈肯立時擒獻惟
湏急勦金川並縳两酋方能通完此局至僧格桑及
索諾木兄弟就擒駢戮必當仿照前此辦理雜谷腦
改土流歸之法安營駐兵盡成内地庶為一勞永逸
之計此雖係善後事宜温福等不可不預知此意但
須密為籌畫不可稍露端倪致番衆生心滋事
(臣)等謹按狼子野心情多叵測前此蒼旺誅滅
後於雜谷腦一帶改土歸流建官置戍俾近邊
番衆與内地無殊誠為一勞永逸今索諾木與
僧格桑背
恩拒命自取滅亡然使甫滅一土司旋立一土司閱時
既久難保不復萌故智
皇上先幾籌畫即以仿照辦理雜谷腦之法
密諭在事大臣為久遠敉寧之計自是两金川次第翦
除設鎮安屯悉符在劵於是儧拉促浸之域盡
為内地所由苞蘖無滋邊隅綏靖者蓋不俟犂
巢之後而早定於
命將之時矣
乙未温福豐昇額奏言路頂宗迤南大兵所據山
脚之下有大溝一道此溝之源即在南山山頂二
十三日海蘭察先帶兵繞至溝源由林箐内潛行
奪取賊卡額森特亦於是日黎明先撲路頂宗連
奪碉座察看情形復由小路出其不意繞上山坡
奪據碉卡與海蘭察兵會合其時哈國興領兵過
溝攻取碉卡(臣)温福豐昇額親督各隊將路頂宗
圍繞攻擊於四更時掃清賊寨及曉抵喀木色爾
是寨本為金川賊衆所居時賊衆已在路頂宗殱
戮無遺隨將此寨佔據此次攻破大小卡寨五十
餘座碉房三百餘間現在合兵前進一面迅掃兜
烏奏入
上諭内閣曰温福等奏十月二十三日攻克路頂宗及
喀木色爾賊寨温福豐昇額督率將士調度有方海
蘭察哈國興額森特及在事之將弁兵練等均各奮
勉出力著交部分别議叙其實在勇往超羣者不論
滿洲綠營官兵以及土練人等並著温福確查奏聞
賞給巴圖魯號即綠營兵丁亦著破格查賞以示優
異海蘭察著交兵部遇有蒙古都統鉠出奏請補授
所遺副都統員缺即著額森特補授
上又諭軍機大臣曰現在温福等已攻得路頂宗及喀
木色爾賊寨自可乘勢罙入迅擣美諾諒僧格桑必
竄匿金川希冀緩死索諾木向雖狼狽為姦究因僧
格桑有將境壤歸倂賞管之語竭力抗拒乃係自圖
佔地非止袒護私親我兵攻勦嚴密自應即為擒獻
計圖解免温福等惟當將僧格桑並伴送之人拘禁
解京或索諾木到營請䧏即遵前旨設法誘擒仍一
面嚴飭急攻掃蕩巢穴搜捕餘孽以期永靖邊徼温
福阿桂等均當共知此意
戊戉阿桂奏言明亮進攻真登梅列所取在山石
碉其旁有小山一座上有石卡明亮於十月十八
日𣲖兵於山溝左右潜伏復𣲖官兵直攻小山石
卡各處賊衆分路来援我兵佯為撤退賊衆追至
山溝伏兵並起而撤退之兵復還奮擊殱戮賊衆
内大頭人二名其一為小金川噶拉依頭人愛石
忻(臣)查前敵两峯相接之處地名翁古爾壟賊人
於此悉力拒守現令官兵略為休息偵探道路情
形以期罙入奏入
上諭軍機大臣曰明亮此次帶兵甚属勇往計畫亦為
得當阿桂當傳諭令其益加努力以冀勉副酬勛至
伊常阿由泥壟進兵何以尚無信息而阿桂在逹烏
亦未見有寸進即以堅碉非可急取亦豈容過於遲
疑坐待現在温福等已將抵明郭宗阿桂若即能克
僧格宗則两路夾擊可蕆小金川之局著傳諭阿桂
將現在進勦情形迅速覆奏
同日阿桂奏言甲爾木山梁不時雨雪氣侯最寒
官兵應需皮棉衣服均經各省起解因雅州以南
夫役不敷運送留滯在途(臣)已屢次飛咨文綬速
𣲖幹員沿途料理俾剋日到營以便散給
同日劉秉恬奏言綽斯甲布革布什咱两路軍米
盡取資於章谷存貯之糧章谷之米必湏自口内
多為運貯方足以供轉運今章谷米數尚無加增
請
勑令該督將各處米石上緊趕運均奏入
上諭軍機大臣曰文綬向稱能事是以特為四川調總
督一切軍需粮務皆其專責原應及早設法趲運著
傳諭文綬即嚴飭各運員將口内口外轉運粮石務
湏上緊運赴章谷源源不斷並將官兵應需皮棉衣
服多撥人夫速為運送設此後再有稽誤惟該督是
問
平定兩金川方略卷四十一
