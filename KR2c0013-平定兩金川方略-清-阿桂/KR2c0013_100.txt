欽定四庫全書
平定兩金川方略卷九十二
三月丙寅明亮富德奏言(臣)查穆當噶爾賊碉連
日用砲轟摧殘毀已及十分之七賊番見勢危迫
於二十六日亦擡一砲潛匿山洞希圖迎擊隔河
築牆當將二將軍砲位對凖洞口施放令砲子直
入洞内烘透賊番火藥應聲迸裂將賊殱斃無遺
至河北喀咱普山腿上賊碉攻之自不可緩(臣)等
現移各種砲位對凖施放一經殘破督兵攻撲務
期得手此兩日内自金川河上流漂出賊番男婦
屍身十餘不知何故或係小金川番人不安於内
而前此投番穆塔爾等復赴前敵招降賊番自相
猜忌即將小金川人之有異心者陸續棄之河内
均未可定如果屬實則小金川各番必成内潰於
進𠞰未嘗無補
同日明亮富德又奏言查德爾格忒境内大喇嘛
斯都胡土克圖先經遣人稟稱聞大兵攻𠞰金川
為衆土司除害現今前藏後藏喇嘛俱各諷經祈
佑我願親自來營虔誦得勝經以展誠心等語(臣)
等查西南各路土司於斯都胡土克圖最稱信服
為向來求見而不可得者今既願來營以堅各番
助順之心未始無益但聞其年近七旬或艱跋涉
因派通事前往令其自為酌量兹據斯都胡土克
圖約同拜玉寺大喇嘛干瑪扎什等已於正月十
二日起程現在南路各番民聞知該喇嘛等俱肯
來營念經必係金川當即日滅亡其踴躍奮興之
意更倍往時借以鼓勵伊等出力打仗自易見功
(臣)等已令沿途站員量為照應俟抵軍營經事已
畢視其精力何如再令其赴西路均奏入
上諭軍機大臣曰明亮奏斯都胡土克圖情願來營諷
經等語此亦甚好且俟其到營後如何出力再行奏
聞酌加恩賞其西路軍營應否令其前往著阿桂等
速為酌定通知明亮照料此事應令各路軍營土兵
等廣為傳播使金川賊衆隠懷疑懼更足懈其守禦
之心是亦隨宜用計之一法又據奏賊番藏砲山洞
我兵即將砲位對洞施放將賊火藥燃烘賊皆殱斃
等語即此可見金川速滅之兆明亮等亦當祭山祭
砲以答神助又據奏此兩日内自金川上流淌出賊
番男婦屍身十餘或係小金川番人不安於内賊中
自相猜忌棄之河流等語亦屬或有之事且近日聞
僧格桑為索諾木所拘必更多怨望其衆心離散可
知前曾諭令各路將軍曉諭金川諸番有能及早投
順者即予免罪如能擒獻逆酋兄弟及大頭人者並
加恩賞番衆聞之其心必漸動搖加以各路上緊攻
打賊必至於内潰似亦理所必然將軍等均當努力
為之
戊辰豐昇額五岱奏言(臣)等前議欲從達爾扎克
之北下至凱立葉山根佔據山峯俟天霽雪消竭
力辦理今二十八九兩日天氣少晴雪亦漸融(臣)
等即派官兵於三十日夜半時發兵由山澗内越
石踏雪而進黎明俱到凱立葉山根當乘天色未
明即派侍衛那木扎等過嶺直入見有大小山峯
六處各有大碉賊見我兵臨近鎗石齊發(臣)等督
令官兵直前衝擊並令侍衛彰靄明仁繞取第二
峯侍衛瑪爾占伊達里第奪取第三峯以分賊勢
其第一山峯之賊出卡攔截我兵鎗箭齊施斃賊
數名其第二第三峯賊衆亦盡皆出碉拒戰各
隊官兵奮勇擊殺約殱三十餘名餘皆驚遁遂盡克
三峯碉卡仍往撲第四山峯賊皆匿不敢出憑高
死守會已日暮暫將兵丁撤回(臣)五岱即於山峯
之下立營駐守(臣)等將已得山峯周回詳勘賊番
現據之第四山峯即係凱立葉之山頂過此山峯
即可俯壓是以捨死據守正在商議攻取間准阿
桂差通事賡噶與梭磨人拉木占前來據稱羅博
瓦碉卡已全攻取現在山頂下營遥望凱立葉山
特差我等來看南山之路如可行走彼此派兵夾
攻使兩路可通等語(臣)等即將新得之處令其詳
看仍令查勘南山道路俟看明回報阿桂如何辦
理(臣)等自當一體遵辦奏入
上諭軍機大臣曰豐昇額奏凱立葉三峯已將賊卡悉
行奪取又准阿桂知會差遣通事賡噶等偵看南山
道路彼此夾攻等語所辦甚好兩軍會合則兵力益
增不日成功佇聽捷音再賡噶係從前被擒脱出投
赴阿桂之人今差赴豐昇額軍營想因詳知路徑尚
可信用始行差遣如其平時出力理應酌量加恩以
示鼓勵從前平定凖噶爾時額魯特内誠心出力者
俱為加恩遂深得伊等之力至今差遣無不輸誠今
惟欲殱滅兩金川賊衆與其餘土司無涉伊等内如
有出力者酌加恩賚不惟現在得力即此後凡有差
遣亦當共效誠心著阿桂等查明賡噶自投來之後
如何出力應如何施恩之處酌擬具奏
辛未阿桂色布騰巴爾珠爾奏言查得羅博瓦迤
下山岡之北有得斯東寨一處係賊番住居之地
人戶不多從高下壓既可無用多兵而燒燬其寨
殱戮其人亦足令賊番喪膽因於初四日令海蘭
察額森特福康安海禄等帶兵分為兩隊前往𠞰
殺比至寨前賊番上前迎拒而寨内之賊亦放鎗
助勢官兵鎗箭齊發殺賊十餘人其餘奔竄額森
特等督兵斫破寨門縱火焚燒賊人出寨奔逃我
兵追殺又斃十餘人但此寨附近凱立葉若令官
兵留住賊必疑我有會攻凱立葉之局預先設備
轉有未便因令官兵緩緩撤回(臣)等於數日内將
所有要隘卡柵趕修完竣即可抽撤官兵迅速妥
辦
同日阿桂色布騰巴爾珠爾又奏言三月初三日
有小金川番人科爾甲斯丹巴二名從賊境投出
來營(臣)即親訊據稱聞得谷噶一路官兵甚為利
害前日格魯瓦覺一仗頭人被鎗箭死者共有六
七人又有金川大頭人達實策旺頭上中箭擡回
不知死活金川人都說官兵把羅博瓦全奪去了
弓箭甚是利害現派各頭人在各緊要地方把守
惟有丹巴沃雜爾山塔爾薩木坦兩人來往巡查
與索諾木莎羅奔岡達克商量事情等語查該番
所供情節與(臣)等節次訪詢無異而伊等妻子現
在安插雜谷腦核其名字年歲亦屬相同似無可
疑近奉
上諭賊人屢次喊稟應照前此語意傳諭賊番使之離
心(臣)等當將前此飭示大意詳悉告教並賞給科
爾甲等衣帽派兵弁送至前敵高聲呌喊賊番聞
之均各俯首無詞似有心動之意因令科爾甲等
暫回雜谷腦看視家屬後再來軍營以供差遣奏
入
上諭軍機大臣曰阿桂等奏焚𠞰得斯東寨情形一摺
所辦甚好佇盼捷音又奏番人科爾甲等供稱官兵
此次攻𠞰金川賊番都極害怕等語官兵連次得勝
聲勢倍加壯盛乘其聞風膽怯之時相機罙入自可
即望成功至頭人内丹巴沃雜爾尤為可惡若能及
早殱除則金川失一得力之人我兵奮攻自更易為
力阿桂等務努力為之發去鏤玉題崖韘一枚朕親
製詩命工鐫成寄賞阿桂為指顧銘勲吉語將此加
緊傳諭知之
同日文綬奏言查川省辦理軍儲撥派民夫挽運
每站多至千餘以及六七百名不等原照乾隆十
二三年金川舊例三月换班一次嗣蒙
聖諭以小民道遠趨事僕僕為勞飭令妥議經(臣)酌議
奏請改為閱五月换班一次蓋站夫久役思歸情
所不免惟定有期限始能安心待替時至五月不
為不久各夫得替散歸自謀生理迨後人夫應换
之時該地方又隨時起夫上站其中即有前次人
夫受雇再往者亦出於本人情願總惟事有定規
又從民便但各站遠近不一而小民惟利是趋現
在各站民夫俱係新近换班而大兵所向克捷成
功在即必不至於久役應通飭各站員預為曉示
如有情願於五個月之外留站供役者即報知原
籍地方官將其應得雇價先期辦解給領仍留原
站可省雇覓往返之煩至口外有可添雇蠻人男
婦之處(臣)業飭各路司道就該處情形查辦如能
常常供役亦可省内地雇夫之費俟該司道等覆
到時再行酌辦奏入報
聞
同日富勒渾奏言(臣)因將軍阿桂攻克羅博瓦進
攻格魯瓦覺乘勝即可直搗賊巢一切預備軍儲
並後路防守各兵如何歸併派撥當與阿桂面商
據稱現在軍報軍糧由楸砥一路行走情形與前
迥異其大板昭一帶為西北兩軍扼要後路此時
更宜嚴加防守等語查預備移師進𠞰加站添臺
等事(臣)與郝碩俱已料理停妥軍糧軍火砲料等
項亦皆運備充餘兹奉
諭旨令將應運楸砥之米上緊催趲滚運(臣)隨馳回大
板昭一帶督辦北路軍糧並稽查沿途卡隘據報
楸砥一路每站各已安夫五七百名不等每日運
米可得二三百石所有成都潼川兩府屬承辦大
板昭長運之米各一萬石俱將抵站(臣)查此路軍
糧最關緊要必須加緊趕運以期暢行隨飭新開
各站上緊催輓復派知府等實力稽查督率防範
以資彈壓至西路文報早由楸砥馳逓後路撤裁
之馬業已陸續解到逐站加增復據省局辦解馬
一百匹俟解到再行酌添各站更覺充餘(臣)於查
辦卡隘後即回大板昭嚴防後路督運軍糈俟將
軍阿桂一有移營前進之信(臣)即馳赴軍營會同
郝碩將臺站事宜一律安設妥恊奏入報
聞
壬申明亮富德奏言(臣)等查穆當噶爾碉卡現已
摧殘賊勢漸為窮蹙惟喀咱普一碉雖經佔取用
砲逼近施放而賊番死守尚難乘船徑渡至所探
駱駝溝一處據探路人回稱山隂積雪尚深難以
跴道然際此風日晴和正宜及時進取查奎林所
佔山梁前因頂上積雪已消即統兵下壓因係無
水地方是以將官兵暫撤止留一千三百名在山
拒守初二日亥刻約有賊番二百餘人突來搶奪
第三第四兩座營盤捨死相撲官兵據守深溝放
鎗擊打而前後各營排鎗齊下賊番受傷甚多分
頭奔竄初三日據巴旺土兵硜本自賊中脱出稟
稱被賊縳去見番衆敗回之後查點傷斃多人並
有頭人受傷身死即於是夜乘空走回等語當經
土兵沿途尋看賊蹤直下箐林中間於斯苐之上
地名班得古流出暗泉一道涓涓不絶具報前來(臣)等
思斯第博堵若能進克於賊番所恃兩岸險要已不啻
拊其背而扼其吭即庚額特一帶山梁雖能拒守而向
東一面地勢稍寬即可乘船過渡且既覓有暗泉即兵
丁執㸑有資况我兵自撤下山賊番已經知覺此一路
若防守稍疎更可攻其無備(臣)等簡閱兵丁公同商酌
河北庚額特山後了口一路派扎爾桑等領兵一千五
百名相機上攻山前穆當噶爾一路派舒景安等領兵
五百名繞出土兵所築五碉之前逐步進逼再派舒亮
帶兵五百名在正西一面揚威牽綴使之不能他顧(臣)
富德即同奎林三寳和隆武及侍衛將領等帶兵六千
名各裹七日口糧於初八日進發先佔水泉亟取斯第定
於十一日黎明各路同時努力並進(臣)明亮帶兵千名
赴喀咱普一路分為兩隊一從迎面進攻一從繞不壓取
遥為斯第一路官兵聲勢使賊人兩面受敵應接不暇仍
將船隻預備齊全臨時如可渡往河北亦即添兵並進總
期斯第一處得手則各路軍心並壯而博堵亦可
迎刃而解奏入
上諭軍機大臣曰明亮等奏酌定進攻道路剋日發兵
一摺布置甚合機宜惟在將領弁兵等努力前進迅
奏膚功以膺茂賞
同日常青奏言(臣)欽奉
上諭令駐守布朗郭宗等處(臣)即將布朗郭宗事務移
交副都統富興暫管於二十九日起程前往美諾
僧格宗一帶核查卡倫至納木覺爾宗地方見參
將汪騰龍據稱南路各處安駐官兵卡隘已悉照
將軍明亮所指布置謹嚴(臣)又於經過之科多默
資溝二道山梁僧格宗納木覺爾宗等處留心查
看每處各安兵一百名卡隘堅固地勢均屬得宜
而防兵亦皆壯健(臣)於初二日仍回美諾與王進
泰成果等由河南一帶各卡隘處所復加相度由
薩穆果穆橋過河上坡勘得翁固達山梁一道直
抵巴木通其山極為高峻山左即功噶爾拉崇德
一帶密箐深溝徑通美諾山北即係破碉帛噶爾
角克碉喇嘛寺一帶俱係要隘之處每卡安兵一
百名查翁固達距喇布寨約十餘里而喇布寨距
格斯底實止三四里應於三處每卡派兵十名於
居中山頂新設小卡安駐連絡聲勢(臣)查巴木達
沙木拉爾資二處原駐兵一百五十名因彼處附
近鄂克什可以毋庸多設今酌留漢兵四十名土
兵六十名在彼防守抽出漢兵一百十名併於美
諾兵内撥出九十名合為二百派員帶領駐劄新
設之處並總管翁固達格斯底喇布寨三卡官兵
俾聲勢壯盛益徵穏固又與王進泰面議嗣後凡
分駐卡隘兵内每處分兵百名派作兩班日夜更
番防守始為嚴密(臣)等將此一帶布置停妥隨回
布朗郭宗因現在楸砥餉道初開瑪爾當大板昭
各卡實為西北兩軍喫緊總滙後路現在將軍阿
桂屢經克捷大兵愈進愈遠後路更須加緊防範
隨由布朗郭宗查至大板昭嚴飭將弁巡防務期
嚴密奏入報
聞
乙亥豐昇額五岱奏言(臣)等前將凱立葉三山峯
攻取卡座正在籌辦間先經阿桂處差令番人賡
噶前來探路本月初五日又遣領隊大臣海蘭察
來看如何夾擊(臣)等即同海蘭察週圍查看仍令
其回谷噶軍營并繪圖送往阿桂閱看兹准將軍
阿桂云我此處與經練之領隊大臣熟計若兩路
同日並進彼此隔遠難以通信少有參差反為無
益今谷噶可攻之處甚多副將軍豐昇額可帶兵
四五千名來至谷噶合力攻取尤可速抵賊巢等
語(臣)等思阿桂既云谷噶多可攻之處令(臣)豐昇
額赴彼同辦兩營相隔亦不甚遠(臣)豐昇額即將
應帶應存之兵統俟與阿桂面定後再將辦理情
形具奏奏入
上諭軍機大臣曰豐昇額奏阿桂稱谷噶一路可乘之
隙甚多令帶兵前往併力辦理等語凱立葉一路既
難遄進原不應過於株守今留五岱在凱立葉牽綴
賊勢而豐昇額前赴阿桂軍營合力進攻兵勢更盛
於事更為有益若果進至勒烏圍則凱立葉之賊自
可不攻而潰至於兩營相距不遠往來本屬甚便但
所經路徑賊人皆可瞭望而知如前此海蘭察等行
走所帶之人無多或尚不甚覺此次撥兵至四五千
名即難掩賊番之耳目萬一窺見我兵移動潛來邀
截皆不可不極力嚴防著傳諭五岱於撥兵前往時
務須妥為照料勿使賊人得以伺我兵之隙方為妥
善
(臣)等謹按行軍要領在審地勢尤貴合兵力凱
立葉一路當進兵谷噶時先蒙疊降
諭旨以凱立葉難于遄進不若移赴西路為助𠞰聲援
(臣)阿桂等審度形勢見谷噶可乘之隙甚多即
遵
旨請留五岱帶兵牽掣而令豐昇額移兵谷噶軍營夾
擊自此勢力合併軍聲益壯凱立葉山梁不久
攻克其初牽綴賊勢繼且不攻自潰
睿略豫定所由計出萬全也
同日鄂寳富勒渾文綬奏言(臣)等查北路長運之
米止能運至周叟自周叟以至宜喜核計長運脚
價加以滚運夫工口糧每石共需二十三兩較由
南路運至木池原定二十五兩七錢八分之價每
石約省銀二兩有餘去歲以綽斯甲布餉道初開
輓運維艱專恃北路不敷儲備是以兼辦南路長
運木池之米恊供宜喜迨宜喜糧儲充裕即將木
池長運停止今年又因北路趕辦楸砥新開糧運
未能兼供宜喜復撥打箭爐百石運往木池近來
楸砥糧米漸見疏通除運供凱立葉軍營尚有盈
餘(臣)鄂寳現飭總理各員逐站滚運宜喜以期接
濟其打箭爐長運木池之米現飭暫停惟是糧運
情形一時盈絀不同儻嗣後或有不得不由南路
並運恊濟之處再當隨時籌畫妥酌辦理奏入報
聞
平定兩金川方略卷九十二
