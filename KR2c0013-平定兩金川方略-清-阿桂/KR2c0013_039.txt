欽定四庫全書
平定兩金川方略卷三十一
六月癸酉温福豐昇額奏言副都統富勒渾總兵
李煦報稱自五月二十二日起連日大雨至二十
六日邜刻雨止領兵遶過南山後面分為三路衝
進箐林直抵大木柵前攻擊有賊二百餘名從兩
旁林内突出木柵内又衝出百餘名俱被官兵奮
勇擊敗已刻賊番絡繹而来其山腰林木叢深之
處又有百餘賊并力衝擾富勒渾分兵接戰殲斃
十餘名被傷二十餘名其餘逃入木柵此次打仗
攻得賊卡二座若將此處木柵攻克向下即係木
闌壩等語又據牛天畀等稱已攻得山頂上第一
碉次攻第二碉其賊番所佔之對面山腰雖極險
峻若密𣲖勇趫官兵夜間爬越而登往上攻擊第
三碉賊番必難彼此相顧(臣)温福即於二十五日
夜間𣲖兵二百交與官達色成德帶領約定一聽
牛天畀處施放信礟即從山腰爬上向二三碉攻
擊又令賡音素明仁寧珠素等帶兵從山腿向上
攻擊以分賊勢(臣)親率侍衛官兵前往接濟二十
六日丑刻官達色成德等帶兵密進突然呐喊上
山見賊番大卡之前又有小石卡卡内賊十餘人
忽見我兵前進齊来拒敵殺斃三四名餘俱敗入
大卡官兵一面搶獲小石卡一面進攻第三碉碉
内賊番甚衆放鎗甚緊且别卡賊衆俱来救援官
兵悉力鏖戰殺傷甚多牛天畀等遂向下攻擊并
奪取第二碉賊番藏匿卡内放鎗都司袁國璉越
衆先登奮勇衝入胸受鎗傷陣亡亦將是卡攻克
正在攻打之間大雨淋漓因將官兵暫撤再牛天
畀駐兵之處山腰有一道水泉官兵資以飲汲(臣)
温福每夜𣲖兵埋伏防守二十六日亥時兩旁林
内有賊番二百餘乘雨欲佔此泉因有伏兵擊退
追獲槍刀等物天明查看路上血跡甚多(臣)温福
此時又辦一月口糧解送富勒渾李煦營盤催令
迅速領兵下壓(臣)亦夹攻南山賊衆竭力辦理(臣)
豐昇額自攻克東瑪哲木克郭羅郭羅美羅喇嘛
寺等寨後親至色爾渠相度地勢山寨四面並無
水泉又詢問鄂克什番人供稱此寨無水惟色爾
渠以西約半里許有泉可取(臣)與馬彪商議取此
水泉以絶番賊飲汲遂於二十四日辰刻𣲖侍衛
巴三泰等帶領兵練四百名前往擊殺其看守賊
番敗入色爾渠大寨查看此泉甚小𣲖人看守徒
費兵力隨將火藥不潔之物一並填塞(臣)又與馬
彪商議官兵即攻克色爾渠仍須攻克獲美美寨
方可至鄂克什舊寨反覺費力遅延不如竟攻美
美寨俟克取後再取色爾渠我兵兩旁夹攻賊番
必難固守公同商定即運巨礟至美美卡相近地
方察看碉墻東北兩面修築甚堅其西北寨墻較
為單薄且山磡下又有一泉若在此安設二木卡
可斷賊番取水之路亦可將大礟從旁斜擊轟其
西北寨墻隨𣲖兵丁多伐木柵前進設卡現在晝
夜轟擊俟墻稍有塌壞即行奪取再脫出鄂克什
番人三名錄取供詞即交土司安插
同日温福豐昇額又奏言(臣)等查曾頭溝一路進
兵逕搗賊番後路於全局甚有禆益但非漢土官
兵合力恐不能深入而統兵之員亦必勇敢可信
熟悉番情者方可獨當此任昨據文綬咨稱遵
旨預偹之陕甘兵五千已委署鎮佛遜等帶領起程查
此項兵丁前阿桂起南路時與(臣)等面商俟其入
川時酌量西路南路另行分撥兹(臣)等思陕甘兵
五千名内其陕西二千必從廣元入川前至成都
撥往南路自為捷便至甘省兵三千於固原西寧
凉州寧夏各處調𣲖若由鞏昌階州文縣入川省
之松潘茂州保縣出口即係三雜谷地方計程不
過二十餘日可到殊為逕便(臣)等已飛札文綬令
從階文松潘一路前来一月内外可以全到(臣)等
復恐土兵業已𣲖定剋期進發若無官兵同進未
必得力而坐待甘兵又不免於遅悮因查松潘鎮
逼近三雜谷其所屬十二營額設兵五千餘名除
現在出征及塘汛臺站坐藏各項存兵尚有一千
三百餘名(臣)等已飭令再挑五百名又前因三雜
谷未經𣲖兵曾令副將五福帶領兵練五百名在
梭磨連界之撲頭地方駐扎防範今三雜谷既願
出兵應將五福所帶兵練合之松潘新調兵五百
名交與遊擊沈寬守偹袁敏先行帶領督同土兵
進發隨後有甘省兵接續力量更為充裕至統兵
之員遊擊沈寬等可以暫時帶領將来甘省兵到
雖有原𣲖之署鎮佛遜然於此地情形未必熟悉
董天弼於番境諸事歷練最久足資統率(臣)等擬
俟甘省兵一有抵川之信即令董天弼由彼就道
馳往同佛遜帶領官兵續進再現今所調之松潘
兵及將來續調之甘省兵皆從三雜谷境内行走
必須預為駕馭將過兵事宜妥恊經理方使番情
安帖官兵出遄行無滯查查禮係𣲖在西路總理
糧運之員三雜谷是其所屬該道熟悉番情向稱
幹練當令其前赴松茂及三雜谷地方辦理兵行
沿途事務並即督催運送兵行軍火等項至(臣)等
軍營應有專辦糧務大員已調建昌道白灜接辦
均奏入
上諭軍機大臣曰温福奏到脫出鄂克什番民供單内
章喀爾供稱僧格桑聞官兵佔住瑪爾迪克山梁恐
力量堵禦不住差人往金川求助𣲖兵合同抵拒如
不能衝動瑪爾迪克官兵就從阿喀木雅溝内遶出
截斷官兵後路而羅卜藏供亦稱僧格桑分付衆頭
人說策卜丹是最緊要隘口斷失不得已遣頭人往
金川借兵若能截得官兵後路更好等語此事甚有
關係我兵方銳意進攻後路未能凖偹嚴密萬一稍
有疎虞則瑪爾迪克為甚可慮傳諭温福此時務須
實力籌畫分𣲖嚴防以杜賊人妄想或並與後路要
隘設伏預偹若有賊至即奮力殲擊使賊衆喪膽不
敢復萌窺伺方為妥善至瑪爾迪克山梁富勒渾等
在彼攻打兵力尚不致單弱今僧格桑既往金川求
助設果更添賊衆此山梁不可不用兵合擊查閱圖
内現在牛天畀攻得大木柵及第二木柵此下五卡
亦俱為官兵據守所餘西面一帶卡柵未得者止有
七處似可以次攻取此時若以全行攻克固善即或
尚存數卡未攻俱相近官兵防守之地無難照料或
竟令牛天畀移兵往瑪爾迪克帮助富勒渾使官兵
聲勢愈壯𠞰禦更為得力若能攻得瑪爾迪克賊寨
則分路進攻木闌壩及鄂克什舊寨其勢自上而下
賊自難於支拒較他路似稍有力此就温福奏到之
圖約計如此其是否可行著温福按該處實在情形
妥酌為之再官兵攻一碉卡動輒經時殊為非計因
思賊人卡柵俱臨時設以抗拒必不能各處俱有屯
積及預為汲飲之資自不得不仗他處運糧送水若
能斷其糧路水路使守卡之賊飲食匱乏自必疲勞
潰散較之用力攻碉不啻事半功倍即云碉卡多據
隘口我兵祗攻其前難以遶出其後然圖中所繪碉
卡孑無可依者頗不少其四面必有一路可通糧水
縦使仄逕單微賊能往我亦能往或憑高設卡瞭望
用鎗遙擊斷其行蹤賊計復將安逞著温福留心酌
量妥辦又另摺奏籌辦曾頭溝進𠞰令董天弼帶兵
之處所辦甚好與朕前降諭旨相符至董天弼接辦
巡查資哩至巴朗拉一帶糧運事宜雖亦關係緊要
但得一精細勤妥之人即可勝任著温福照前旨酌
量妥辦
上又諭軍機大臣曰温福等奏攻克色爾渠後仍須攻
取美美寨始可抵鄂克什舊寨今若先攻美美寨絶
其水道自屬易取亦係用兵之計他寨如有似此應
行絶水之處亦照此絶其汲飲方為有益著温福等
酌量籌辦
上又諭内閣曰温福等奏分撥官兵奪取賊番石卡都
司袁國璉首先奮勇受傷陣亡甚屬可憫著交部議
䘏仍將此次打仗陣亡受傷兵練查明造冊送部照
例議䘏
上又諭軍機大臣曰兩金川賊番所用火藥得自何處
何以竟不缺乏若番地所産硝礦自難禁其陸續配
製設使仰藉外来購買現當征𠞰緊要之時更應嚴
禁漏洩著傳諭阿爾泰嚴飭所屬於沿邊通番關隘
實力盤詰巡查毋許絲毫透漏仍將番地因何有火
藥緣由據實速奏
六月丙子
上諭軍機大臣曰文綬奏陕甘第五次赴川官兵五千
名准温福等咨調已於五月二十八等日接踵起程
至續奏預偹之五千名亦已通派齊全一俟川省咨
文到日即可迅速遄行等語現在西南兩路軍營調
到貴州兵八千名陕甘兵一萬七千餘名用以往𠞰
小金川已不為少至將来併𠞰金川時分路較多尤
當厚集兵力著傳諭温福阿桂等速為籌議如果必
須多兵與其臨時撥辦莫如先事預圖不但陕甘預
偹之五千可以早調至湖廣所偹之五千亦不妨即
行調往但需酌定兩路各需用若干通知派兵省分
檄飭帶兵之員就便取道前往更為捷速
己邜
上諭内閣曰陕西延綏鎮總兵員缺著富紳補授
庚辰温福豐昇額奏言(臣)等欽奉
上諭查番地氣候不齊往往數十里之内一二時之間
隂晴寒暖迥不相同此地官兵進𠞰惟在佔據山
梁而高嶺多風夜寒倍厲又值雨水時行此在事
所常有至時當盛夏而連日大雪又或雷電冰雹
倏忽交加雖係賊番扎荅所致但官兵經歷既多
絶無恐怖退阻之心誠如
聖諭見怪不怪其怪自敗(臣)等現復詳切曉諭令將士
兵知此意軍營自不致有妨惟是西路官兵自上
年臘月分上南北兩山迄今已歷半載山梁陡仄
本無平曠之地且須審擇要隘攻𠞰勢不能多帶
帳房兵丁不免露處從前蒙
恩頒賞黔兵皮褂歷時既久漸次敝壞當連隂積雨之
時(臣)等目擊情形實覺可憫查川省松潘建昌二
處所出羊毛氊片質地堅厚製為斗篷帽罩既可
遮蔽雨雪不致透漏而夜間墊盖又可禦寒現在
川兵内有攜帶至營者殊為得用且詢聞採買尚
屬易辦每套不過值銀兩數(臣)等已飭松茂道查
禮按照市價製買一萬件赴運軍營按名分給如
有多餘則南路兵丁亦可分撥偹用其價值若干
俟該道辦齊即于軍需項下動支發給番境多雨
雪之地既足以資偹禦而兵丁等仰沐
皇仁感深挟纊於攻𠞰機宜自更有益再賊番以偷劫
營盤抄後路為慣技據脫出番人所供内有僧格
桑借兵金川来奪瑪爾迪克山梁又有從阿喀木
雅山溝截斷後路大營等語查現在兩山梁打仗
兵丁外餘兵原不為多但防範後路保護糧臺更
關緊要是以(臣)等自攻過巴朗拉每得一處即於
險要處所留兵弁分布卡巡或偶遇夜雨天黑益
加謹慎似可不致疎虞至火藥為軍中要務近因
軍需局辦運不敷正在嚴檄催辦其營中存貯及
各兵攜帶火藥時令留心防護每遇隂雨潮濕加
緊收拾必不致臨時難用奏入報
聞
同日温福豐昇額又奏言據副都統富勒渾總兵
李煦報稱賊於深林内連盖木卡三座查看道路
必三路進兵方能攻取五月三十日子時令巴圖
魯侍衛阿爾蘇納領兵一隊由南邊山溝下至對
面山根潜入深林遶過木卡之後义令富勒渾等
領兵分兩路下攻亦至近卡處抛擲火彈合力攻
入佔住木卡三路之兵會為一處前進圍困大木
柵賊從柵内放鎗擊禦又衝出三百餘人抵敵兩
旁又來賊番數百接應林箐甚密不便於鎗官兵
衝入賊隊刀矛短接鏖戰多時斃賊數百名餘俱
逃入大木柵内放鎗抛石不復出戰現同富勒渾
等商議遶過大木柵内立十餘卡以斷賊番来援
之路庶可夾攻六月初二日富勒渾領兵遶往拏
卡有賊百餘前来斷路富勒渾一面領兵迎戰一
面立起一卡今即照此辦理庶賊番伎倆更無所
施先是富勒渾遶山時因後路緊要遂於貢噶地
方並對面山梁上連設數卡令巴圖魯章京德保
等帶兵防禦五月二十九日夜有賊二百餘来衝
把總馮天禄所守之卡經馮天禄領兵擊退六月
初一日夜又三百餘賊侵犯德保所守之卡又經
德保領兵擊退殲戮甚多(臣)温福復令總兵牛天
畀等領兵奪取南山頂上第二卡令巴圖魯前鋒
參領官達色等領兵從對面山上攻取第三卡又
令侍衛賡音素參將成德侍衛明仁寧珠布等領
兵仰攻以分賊勢均有殺傷(臣)温福務將南山賊
衆碉卡盡行搶奪竭力辦理至(臣)豐昇額攻克東
瑪等寨後前逼美美寨用礟轟擊已將大碉摧毁
一半賊番又於碉旁下掘深溝外築厚墻須移大
礟旁轟庶可摧破(臣)隨令侍衛新達蘇花連保護
軍校伊薩納等不分晝夜放礟轟擊至六月初二
日碉墻已摧一半賊番又於對面依山連挖三溝
悉衆藏匿官兵若攻奪碉寨賊於溝内放鎗官兵
若近溝擊𠞰賊番又從碉寨放鎗擊拒上下相接
以圖固守(臣)與馬彪等商議官兵須從賊寨兩旁
遶過仰攻又𣲖兵下壓庶可有益隨𣲖侍衛佛倫
泰章京佛進泰都司辛大勇等先領兵三百名從
中路攻打賊寨又𣲖侍衛巴三泰領兵二百從左
邊進擊第一溝徑取左邊大碉千總萬和領兵接
濟又𣲖侍衛烏哈什逹都司馬詔蛟領兵二百從
右邊進擊第二第三碉徑取右邊大碉千總羅江
鱗領兵接應又𣲖侍衛彰靄領兵一百並帶劈山
礟位至喇嘛寺左側以迎别斯滿来援之賊遊擊
全福守偹王廷玉等領兵四百佔據兩旁山梁(臣)
豐額昇馬彪領兵三百酌看兩旁兵丁遶過仰攻
情形相機下壓初三日申刻適副都統海蘭察来
營隨令同帶官兵下壓初四日黎明(臣)等至美美
寨前一放信礟各隊均到所指之處賊番須從溝
内放鎗官兵奮勇上前奪寨者登寨擲石下擊近
溝者向溝抛擲火彈焚燒賊衆從寨内溝内躍出
死戰官兵盡力𠞰殺餘俱受傷敗散至别斯滿来
援賊衆百餘亦經彰靄用礟攻打不敢前進俱各
遁回此寨下面約隔一二里尚有木拉古阿洞達
爾裕克郭舒哲迪達爾結巴拉普爾瑪哲木錫色
爾多喀新博阿喀爾嘉爾薩莫爾别濟等十三名
若不乘此勝兵攻取又需時日(臣)豐額昇領兵攻
擊西路所有碉寨海蘭察馬彪等領首攻奪東邊
所有碉寨此内賊番知大寨已經失守又見(臣)等
分兵衝擊呼聲四合心已驚惶放鎗數次隨即敗
逃所獲碉寨或留兵把守或即令拆毁(臣)等相度
美美卡一帶連設三碉得此三碉庶可克取美美
卡(臣)等帶領官兵連攻二次碉内放鎗甚緊不免
損傷因思官兵竟日攻戰已克數碉應使歇息整
頓再戰將隨兵撤回再現在脫回明正番人一名
訊取供詞即交該土司安插
温福豐昇額又奏言六月初四日副都統富勒渾
連日打仗過於勞瘁病症復發嘔血身故(臣)等查
富勒渾領兵佔據瑪爾迪克山梁此路最關緊要
所有兵四千名應須滿洲大臣統領(臣)等已令副
都統海蘭察前往帶領其兵
同日温福豐昇額又奏言此次攻取美美等寨官
兵雖各出力其最為奮勉者莫如都司馬詔蛟辛
大勇等將花翎賞給戴用
温福豐昇額又奏言查從前投誠番人揚素此次
投誠之番人彤錫等俱蒙
恩賞戴花翎土練土兵無不深為羨慕是以歷次打仗
伊等奮勇直前兹查攻取東瑪時有委署土都司
巴勒達爾吉日朋手殲賊衆並擒活口此次攻取
美美寨巴勒達爾吉日朋較衆更為奮勉至富勒
渾等佔據山峰高頂連奪各卡時委署土守偹穆
塔爾首先殺賊奪卡亦屬出力(臣)等將巴勒逹爾吉
日朋穆塔爾二人俱賞藍翎嗣後土兵内有似此
超異者照此辦理均奏入
上諭軍機大臣曰温福等奏於南北兩山打仗雖俱擊
敗賊番奪獲碉卡並未攻克美美卡木闌壩前至鄂
克什舊寨朕深為深悶佇望伊等捷音温福豐昇額
惟當鼓勵官兵速圖攻取直搗賊酋巢穴再賊番狡
詐常出侵擾擊敗時又復進卡死守殊為奸獪可恨
必係索諾木所𣲖賊番暗助小金川朕從前寬其洗
滅准其投誠仍得安居本地原屬施恩格外今索諾
木並不報恩反敢恊助小金川拒抗天朝愈為可恨
斷不可復加寬宥著傳諭温福等務須擒獲僧格桑
索諾木始可完事脫漏一人亦不可謂之蕆事温福
阿桂加意勉之再温福等將超異出力之都司馬詔
蛟辛大勇賞戴孔雀翎委署土都司巴勒達爾吉日
朋委署土守偹穆塔爾賞戴藍翎深得鼓勵官兵之
道嗣後有似此超異出力者即一體賞戴再官兵奪
取碉卡亦俱盡力著温福豐昇額將陣亡受傷及出
力人員查明造冊送部議叙
上又諭内閣曰富勒渾自抵軍營奪碉殺賊諸凡奮勉
今忽病故深堪軫惜著照伍三泰之例加恩議叙仍
俟伊子服滿之日帶領引見
同日温福豐昇額又奏言(臣)等接奉
諭旨令檄知哈國興董天弼帶領陜甘兵丁進取底木
達布朗郭宗(臣)等思哈國興熟於帶兵自可得力
但現在南北兩山分路攻𠞰(臣)豐昇額在北山統
兵已有馬彪額森特帮同籌辦其南山牛天畀佔
據喇卜楚克山梁正在向下攻𠞰(臣)等前撥兵四
千餘名遶上雪山進據瑪爾迪克山梁連次攻得
碉卡此山在喇卜楚克南數十里訪得該處有三
路一可下至木闌壩一可下至鄂克什舊寨其旁
通之山名策卜丹又可直通美諾現在官兵於三
路要口分布𠞰擊惟緣木闌壩鄂克什分路處箐
林叢密賊番於林内築有大木柵數座抵禦官兵
屢經攻撲未能衝壓直下(臣)等思策卜丹可通美
諾雖據鄂克什番人稱此路亦有林箐碉卡尤多
然揆度事機若再於此分兵一隊令哈國興統領
前進逕取美諾而南北兩山官兵又分取木闌壩
美美卡鄂克什舊寨如此分路進攻賊番雖有金
川添助之兵亦不能四處抵拒自更易於得手且
查第四次續調之陕甘兵三千名昨據文綬咨仍
由成都行走来赴西路是以(臣)等另𣲖第五次預
偹之甘省兵三千名由松潘徑赴三雜谷其現今
將到西路之陕甘兵約可與哈國興同時到營可
資分路進攻之用(臣)等現在如此籌議所有曾頭
溝一路已專委董天弼似可無庸再𣲖哈國興前
往奏入
上諭曰皆合機宜勉力為之
同日温福豐昇額又奏言(臣)等查征兵向例皆有
餘丁以供樵汲黔兵向在滇省出征照滇省例給
與䭾載不帶餘丁及至由滇赴川所有軍装口糧
等項征兵不能兼顧而川省軍需局又未將應照
何例查明酌辦(臣)温福飭令查議未據覆到彼時
因進兵緊急經總理糧務之松茂道查禮酌議每
兵百名給長夫四十名以濟急需嗣據軍需局詳
稱舊例並無隨營長夫綠營官兵每二名應折給
䭾馬鞍屜銀八兩六錢零令於軍營雇夫背運(臣)
温福以既有折銀之例黔兵至成都時即應按例
給發俾其内地雇夫今於大兵深入之後令于番
地軍營自行雇用勢既難行且陕甘兵既給䭾載
又有餘丁而黔兵獨無亦覺偏枯失當又經飭局
再議日久不覆其後該局稟稱黔兵既無餘丁應
照黔省出師之例按餘丁數目每兵百名給與長
夫三十名乃近復據查禮稟稱奉有桂林手札隨
營長夫究須全撤是長夫一項忽給忽停數月之
間議已三變承辦之員碍難辦理至於現在官兵
深入賊境勢難褁帶多糧一撤長夫又應作何辦
理不致貽悮軍糈若不即速議定軍營亦無所適
從奏入
上勅軍機大臣速議具奏當經覆奏言查兵丁進𠞰所
需負任樵汲之役自應照例妥辦今川省節次調
到黔兵既未帶有餘丁歷經温福飭議該局屢易
其說至軍營無所適從實屬經理不善但現在黔
兵隨營進𠞰運送薪水事事需人既給長夫自不
必撤(臣)等公同酌議該省軍需局所議照黔省出
師例按餘丁數百每兵百名給長夫三十名之處
尚屬平允自應仍行給與則較之陜甘既不致偏
枯而承辦之員亦知所遵守矣奏入
上從之
同日温福豐昇額又奏言護軍統領舒常於初四
日到北查北山滿洲大臣惟豐昇額一人應令舒
常恊同辦理奏入報
聞
同日
上又諭軍機大臣曰李煦在川省軍營頗為出力令拜
凌阿授為江寧將軍即用李煦為貴州提督俟軍務
告竣再赴新任可也著温福傳諭俾使益知感奮自
勵至古州總兵員缺著温福阿桂於川省軍營之貴
州副將内查明出力人員堪勝總兵者即行奏聞候
朕酌量補放
平定兩金川方略卷三十一
