欽定四庫全書
平定兩金川方略卷三十八
九月甲午阿桂奏言苐五次陜兵二千内一千二
百餘名已赴西路其至南路達烏者僅七千餘名
苐六次陜兵一千昨據温福抄送摺稿令赴南路
但西路亦在需兵是以飭令帶兵將偹仍赴西路
至南路官兵除派往綽斯甲布及革什咱共八千
名外兵力本单且察看去冬所募新兵多有強弱
不齊半載以來其中疲乏患病者不少(臣)已挑汰
七百餘名駁回原營革伍今蒙
皇上令將湖廣後起之二千名即往南路加以滇楚各
兵到日自可迅圖罙入惟是前次派兵由魯揭山
梁襲勦及此次由甲爾木進攻所有接仗守碉俱
係金川賊衆近又據脱出之屯兵供稱索諾木等
將勒烏圍以上賊番派出堵禦西路其噶拉依以
下賊番派出堵禦南路是賊酋黨惡䲭張今日之
辦小金川寔已與辦金川無異若不分勦金川以
掣其勢則恃險助守難免稽延時日就目下情形
而論綽斯甲布一路官兵寔不可少且綽斯甲布
土司必俟官兵前進方肯多派土兵助勦而南路
各土司又必俟綽斯甲布派兵助勦方能寔力奮
攻所以此路進兵更難稍緩近因宋元俊染患時
疫是以稍遲數日現已飭令辦糧各員上緊轉輸
以供軍食一俟宋元俊病體稍愈立即起程撥兵
進發奏入
上諭軍機大臣曰前阿桂奏官兵自甲爾木山梁退回
俟有續調兵到即行前進佔據之語續據雲南湖廣
督撫奏聞官兵入川日期阿桂處應有帶兵大員禀
報何以今日摺内並未奏及又阿桂另摺奏稱綽斯
甲布一路進兵更難稍緩但宋元俊患染時疫未能
迅速進兵阿桂宜將應派之兵派員先行帶往并諭
宋元俊在後繼進方屬妥協設或宋元俊病難速痊
則又尚須另籌接代之人不可因循姑待坐失事機
且據金川脱出屯兵供詞索諾木將所有賊衆盡派
助小金川支禦西南兩路則境内自必空虚此時若
由綽斯甲布乘間直入或將索諾木勦擒全局竟可
不勞而定自是極好機會惜乎進兵稍遲不能先發
制人耳至綽斯甲布之兵由革布什咱挑撥前往革
布什咱甫經收服其地為章谷後路所有派駐之兵
不宜過于抽撥今現調之昭通及湖廣兵六千名早
已入川境阿桂酌調數千選員帶赴綽斯甲布較之
獨專調革布什咱之兵更為得力阿桂當就現在之
情形通盤籌酌務出萬全
同日文綬阿桂奏言查此次進剿小金川上年西
路官兵每兵百名均酌給長夫四十名以供應用
至(臣)阿桂前此接管木坪一路官兵既未給與䭾
載亦未募帶餘丁地方官隨時撥夫雇用與西路
官兵現同一處進剿自不宜稍有偏枯但若照西
路每兵百名給夫四十名所費過多即每兵百名
酌减至三十名似與餘丁數相符而可支分例餘
丁尚多惟减至二十名則計算夫價比三十名餘
丁之鹽菜雖略有浮多而口糧已省十名以所省
口糧運脚通行核算比之三十名餘丁所支已屬
有盈無絀此木坪一路仿照餘丁所費數日酌辦
長夫之原委也惟是西路軍营辦夫較易而有夫
則在營之兵盡屬打仗之兵至南路辦夫較難又
現值秋收之際雇募殆費周章(臣)文綬察看雅州
以南民戶稀少辦夫更多竭蹷但若令各兵自供
炊㸑樵汲勢不能人人得力查新調滇楚官兵雖
經阿爾泰飛咨各省多帶餘丁近據各撫(臣)咨覆
兵丁業己起程不及雇募至川省兵丁雖在本省
出師然距本營遠者各有二三千里即與别省調
來無異應請將滇楚川三省兵丁每百名仍照舊
給餘丁三十名之例即將餘丁鹽菜口糧按數折
價分給各兵令其雇合隨營買賣之人以資樵汲
但餘丁係實支口糧此則全行折價兩者相較並
無浮費而兵丁均沾實惠奏入
上從之
乙未温福豐昇額奏言據董天弼禀稱曾頭溝一
路已有甘省兵一千餘名並漢土兵練三千六百
餘名該鎮帶領合力進勦又𣲖甘兵一千七百名
三雜谷土兵七百名由梭磨之堪卓溝前進分勦
統俟軍糧稍裕迅即進發奏入
上諭軍機大臣曰董天弼即帶兵前往曾頭溝一路正
當乘此機會迅速進取即或口糧稍未充裕所過番
地遇有糧食亦可用價售買番人貪得價值自必踴
躍樂從且克取碉卡更可因糧于賊並割取未穫禾
稼以裕軍食尢為便益著傳諭董天弼務須鼓勵官
兵前進毋得刻遲仍令鄂寶速行催䟎糧運以資接
濟
上諭軍機大臣曰前因金川賊酋悉力抵禦西南兩路
料其境内空虚曾令阿桂𣲖兵由綽斯甲布一路為
擣虚之計今據温福奏訊鄂克什脱出番人供詞索
諾木惟恐綽斯甲布土司引導官兵進勦并懼該土
司自行發兵攻行等語則綽斯甲布一帶實為有隙
可乘着傳諭阿桂速撥兵四五千選𣲖勇幹將領帶
往併駕馭綽斯甲布土司作為鄉導出其不意乘間
進攻實為事半功倍阿桂務須努力為之
丙申劉秉恬文綬奏言(臣)等查各站人夫並非土
著約束殊難請𣲖州縣正印官兼總其事再炒麫
便于褁帶請于運米之外令各州縣先採買炒麫
數萬斤加緊赶運以佐軍糈至南路清溪林口頭
道水等處山險路長請酌添三站其西路尤溪映
秀灣興文坪等站距省不遠騾馬䭾載可行即將
三站裁撤斟酌增减兩路均有禆益劉秉恬文綬
又奏言軍營文武員弁跟役口糧及土兵未出境
者均請照前次平定金川舊例半米半折其願全
支折色者亦聽支領均奏入
上從之
同日劉秉恬文綬又奏言站夫向有定額每州縣
應𣲖若干令選妥役押赴各站三月更換一次以
均勞逸奏入
上諭軍機大臣曰南路自雅州至打箭爐西路由灌縣
至桃關各站均係内地所需夫役自當於經由之地
雇倩覓用或間遇偏僻小邑亦宜附近帮雇恊濟則
小民執役不致過勞購募亦易即番夷地界随處可
雇烏拉並不藉資窵遠今據劉秉恬文綬等奏糧運
章程竟是軍需局按照闔省州縣均勻通𣲖依程定
限選役管押赴站所辦殊未允協請定以三月更換
一次是遠道之人前撥甫經到站後撥又將起程僕
僕道途殆無虚日尤為非計且因偶一用兵而令通
省百姓疲於奔走亦非所以體朕惠愛閭閻之意於
事斷不可行着傳諭文綬等另行妥籌良法定議奏
聞
壬寅温福豐昇額奏言(臣)豐昇額催鑄大砲即日
運往美美卡施放兩晝夜賊番碉門已經擊破大
半而碉根甚厚且係依峯築造未能盡塌若俟全
摧之後再為攻取既未免稽延時日今碉石被砲
擊墜者堆積甚高轉足以阻賊番鎗砲匍匐而登
似不難于搶佔(臣)等於八月二十日分兵兩路𣲖
額森特彰靄帶領前進乘賊不偹各自奮勇上衝
比至碉根賊番由上放鎗擲石而兩旁溝穴内又
悉放鎗迎拒官兵各用鎗箭殺賊數名而碉内鎗
石如雨將兵抽替收回二十五日(臣)豐昇額同舒
昌馬彪率同彰靄烏什哈達復督官兵上攻將近
山峯忽遇埋伏賊番二十餘人官兵奮勇接戰賊
衆敗走追至碉門賊番鎗石交下兵練内陣亡六
名受傷者五十餘名内有土弁遊擊銜班第嘉勒守
偹銜納木嘉勒亦各受傷奏入
上諭内閣曰温福等奏八月二十等日官軍進攻美美
卡兵丁土練等陣亡者六名受傷五十餘名着温福
查明送部議恤其受傷之土弁遊擊銜班第嘉勒守
偹銜納木嘉勒亦着交部議敘
同日温福豐昇額奏言南北兩山賊卡于八月二
十六日賊衆自行燒毀逃竄(臣)温福即從阿喀木
雅帶兵前進搜查喇卜楚克固卜濟一帶直壓至
木蘭壩(臣)豐昇額亦從美美卡帶兵壓至日喀爾
橋嗣據哈國興海蘭察李煦等稟稱賊酋屢次在
瑪爾迪克卡外喊求願盡退鄂克什地方甘心認
罪該提督䓁以兵不厭詐不如將計就計令其將
南北兩山美美卡木蘭壩鄂克什瑪爾迪克等處
全行退出可以大省兵力隨諭以僧格桑果否悔
罪空說無憑復據呌稱定於二十六日各卡全行
撤退随令官兵先為凖偹至二十六日僧格桑果
將各處卡柵自行毁撤該提督等處即帶兵壓下
現抵鄂克什舊寨(臣)等思美美卡等處險惡異常
用計佔得自屬權宜辦理今賊衆在鄂克什以西
路頂宗一帶山梁聚守為苟延殘喘之計(臣)等現
派大員嚴防後路仍督率官兵上緊進剿
同日董天弼奏言竊(臣)前抵納雲達察看進兵道
路其自納雲達而西道途窄狹樹木叢深小金川
已于附近各險要修卡據守該處并有小路可通
金川官兵從此進取不無紆延時日(臣)看納雲逹
左山梁路通大板昭擬從山梁而下先取大板昭
大板昭乃賊番往來出沒之地此處為我兵所據
截斷賊番歸路現在兵粮可資褁帶(臣)即挑𣲖兵
練定于九月初一日親率密進奮力急攻均奏入
上諭軍機大臣曰温福等正當攻圍之際忽見賊寨焚
燒即應乘機急擊痛殱醜類方足振威解恨乃竟聽
賊自去自來而於已逃出卡之賊尚不能剿殺則駐
兵在彼何為至賊在瑪爾迪克山梁甫經哈國興等
許降何以能同時將各卡盡行毁撤均不可解温福
此時惟當督兵併力進攻不可因此稍懈如賊酋以
退地求饒之說向温福䓁支飾即當責以罪惡重大
天兵申討不滅不休雖原即地退出不能稍為寬宥
若逆酋或向哈國興等别有求饒之說原可量其情
形計誘智取又不妨随機應變務出萬全至戎兵現
已深入其瑪爾迪克喇卜楚克等處皆係我兵後路
賊兵在在可通不可不防其抄襲温福等當一體留
心防護切不可稍存大意至董天弼奏執于九月初
一日從納雲達一路先攻取大板昭等處是董天弼
現在奮進之勢温福𣲖翼長富湖侍衛明仁彰嘉布
參領額爾登布等往同恊助自更為得力
癸邜
上諭軍機大臣曰賊衆據險負嵎悉力抗拒官兵攻圍
雖久並未能得其要害何以無端自弃其險遽甘退
撤若賊番勢漸窘迫見夫兵聲勢日盛自揣不能扺
禦因而内潰奔逃又何必向哈國興等屢次告求方
將碉卡焚弃抑或僧格桑頑梗執迷從前惟以總督
斷給之地藉為口實不肯輸心服罪今見情勢日蹙
計無復之妄揣中國問罪之師意在勒取卾克什侵
地今將所佔全行退還冀得飾詞免罪我兵退後仍
可佔取亦未可定所以仍然退而守險搃之逆酋狡
詐百出恐其偽為退避冀引官軍深入潜抄後路不
可不深為籌慮昨已令温福留心防範其㡳木達布
即郭宗等處岐徑甚多皆可繞越我兵之後設賊番
逸出抄襲粮道少有阻碍所關非細温福等當嚴飭
守隘將領等加意巡防不可稍存懈忽
乙巳阿桂奏言駐據札綽斯甲布之副將李天祐
禀稱該土司已選土兵四千并指引進兵道路一
由日旁山攻勒烏圍上首一由俄坡攻勒烏圍中
間一由牧畜溝攻噶拉依搃須多𣲖漢兵方為有益
就現在兵力而論不能再為分撥自應酌定要路
先為奮力進攻苐現在鎮將大員並無熟諳番情
可以獨當一面之人李天祐自駐札綽斯甲布以
來于該處情形漸已熟識其候補遊擊馬應詔係
馬良桂之子在番地亦有聲名(臣)一面派令將領
帶兵前赴綽斯甲布一面派馬應詔往同李天祐
悉心駕馭該土司令即發兵攻進奏入
上諭軍機大臣曰綽斯甲布土司盻望官兵速往自屬
實情其分路多兵之說亦必應如此辦理現在照通
湖廣頭起官兵陸續可抵成都着傳諭阿桂即速酌
調派員帶領前進李天祐原以副將候補之員今現
出有陜西洮岷恊副將員缺即李天祐補授馬應詔
係候補遊擊着加恩以參將用伊等自當愈加感奮
但二人䆒屬偏禆于統領大兵不足以壮聲威舒常
原係領隊大臣曾經帶兵閱歴現在西路之兵其人
尚多即令舒常迅速起程遄赴綽斯甲布領兵進勦
且並諭桂令音濟圖烏爾圖納遜二人陸續帶兵往
綽斯甲布随同舒常前進
丁未温福豐昇額奏言(臣)等察看路頂宗山梁形
勢于兩山中突起一峯層層峻削三面距河石碉
排列險隘異常查北山美美卡下至日喀爾橋緣
山有小路可登地名兜烏近可抵康薩爾遠可扺
明郭宗(臣)現派馬彪額森特帶兵五千名由此路
進勦其貢噶地方仍令李煦留駐以防策卜丹後
路并令牛天畀由木蘭壩南山梁拏卡逕接貢噶
保護粮路總兵張大經帶一千名駐扎阿喀木雅
舊營副將成德帶兵五百名駐扎色布色爾地方
自資哩以東駐防官兵各仍其舊至董天弼駕馭
三雜谷土司覓間進兵並于所過之梭磨卓克采
等處官寨俱酌留兵彈壓以免疎虞
上諭軍機大臣曰温福等辦分路進勦及防後事宜所
辦俱妥惟是路頂宗地險碉多官兵斷不可輕率攻
撲只宜用大礮轟摧以綴賊勢而分路由兜烏及策
卜丹兩處覓間進攻策卜丹有哈國興海蘭察前往
已能勝任其兜烏一路尤為險要馬彪額森特二人
恐不能籌辦裕如且僅有兵五千亦覺不敷豐昇額
於北山路徑既熟心亦切實勇往着於路頂宗所有
官兵内酌撥二三千名令豐昇額帶領迅即馳往兜
烏進勦三雜谷及丹壩土司随同攻勦頗為竭誠奮
勉或有本係該土司舊地為金川所佔今經伊等奪
回或阿近該土司偏僻小地無關金川全局者可酌
量賞給以示鼓勵
同日
上諭軍機大臣曰鄂寳奏督僱曾頭溝一路軍粮其已
過維州者五千七百餘石現抵納雲達者九百餘石
足供十八九日之需所辦甚好但董天弼現已裹粮
進剿軍粮愈為緊要傳諭鄂寳加緊催䟎其内地續
運軍粮並著文綬上緊督催至站在途負運夜無房
屋棲止以致乘間逃亡本屬經理不善文綬即添調
站夫補足額數并委員沿路督催並搭盖窩棚俾夫
役得資棲止以示軫恤
同日
上諭軍機大臣曰額魯特内年力強壮曾經出兵者今
着㨂選三十名派御前侍衛德爾森保普爾普帶領
十五名往南路軍營乾清門侍衛三保玉魯斯帶領
十五名往南路軍營其應得之項照例支給官員等
各賞銀一百兩兵丁各賞銀五十兩迅即起程交温
福阿桂酌量委用
壬子阿桂奏言松潘鎮總兵宋元俊于九月初九
日在卡丫軍營病故奏入
上諭内閣曰松潘鎮總兵員缺着温福補授其維州恊
副將員缺着李天佑補授所有陜西洮岷恊副將一
缺着温福阿桂於現在軍營之陜甘兩省出力參將
内㨂選一員奏請補授
同日
上諭内閣日川省現在辦理軍務一切饋送轉輸皆由
内地雇用民夫執役所有西路站夫運糧章程尚屬
妥恊其南路日給銀米雖已寬裕第此路食物較昂
伊等負戴遠行僅堪果腹不免衣履無資情殊可憫
着加恩照從前進剿金川之例給與回空口糧打箭
爐以内每日折銀五分打箭爐以外每日折銀八分
俾伊等口食更得寬餘輓運自倍加出力文綬其嚴
飭所屬核實經理務令均霑實惠
(臣)等謹案川省賦役本輕産米更爲饒裕蒸黎
食德飲和已逾百有餘載即偶逢徵發輓運軍
饟子來之義分所當然况日給銀米寬餘足資
口食乃蒙
皇上軫念情殷既不令闔省州縣悉行通派又令委員
沿路搭盖窩棚用資棲止兹復給予回空口
糧
稠叠恩施有加無已是以各站人夫雲集而貧民之無
藉者轉得藉以謀生内地不知調遣之勞小民共
有赴功之樂皆由
聖恩汪濊鼓舞於不自知耳
癸丑温福豐昇額奏言查路頂宗寨與鄂克什舊
寨相距實為切近(臣)等現安大小砲位儘力轟摧
其兜烏一路向有日喀爾橋以通來往前此賊番
逃竄時官兵赶追將橋折毀即於山坡築卡守防
今馬彪等連日官兵砍伐木值赶道橋座官兵陸
續過溝賊番即行昇卡遁逃馬彪等于賊卡之兵
更拏卡座以次進攻至瑪爾迪克官兵亦向上接
拏石卡與哈國興等進勦策卜丹之兵聲勢更為
聯絡奏入
上諭軍機大臣曰路頂宗地險碉堅但宜用礮轟擊即
費火藥稍多亦不足惜其兜烏一路雖馬彪等搭橋
築卡究不若豐昇額親身督辦務令兼程遠退方為
有益
同日董天弼奏言(臣)領兵由納雲逹前境入賊境
五十餘里初五日正見賊番于山梁修築石卡官
兵奮勇攻撲痛加殱戮隨時登格山梁佔據查看
郭噶爾山梁尚有賊卡七座是日官兵復從西邊
直上佔住山梁殺賊甚多撤回登格駐守一面飛
催堪卓溝一路官兵會合夾擊以期迅捷奏入
上嘉之
丁巳董天弼奏言(臣)連日督攻郭噶爾山梁尚未
克取查登格山梁之右有路可進抄過賊卡即與
堪卓溝一路官兵會合現據此路領兵將弁禀報
已于初八日將小金川之咱駐山梁佔據此路即
可抄越則郭噶爾山梁賊番已失其險(臣)于十六
日帶兵星夜前進會兵攻勦既得厚集兵刃且將
來粮運即可由梭磨堪卓溝輓運供支亦較為有
便奏入報
聞
己未温福豐昇額奏言查路頂宗山高溝闊急難
越過攻取尚需時日(臣)查路頂宗之山埶有三支
迤邐而下一與路頂宗山正對一係斜對路頂宗
之北一係遥對喀木色爾寨等擬將此山三支盡
行佔據或就近轟擊路頂宗碉卡或先將喀木色
爾寨用礮轟破再行設法過溝搶佔路頂宗山賊
自不能扺禦隨督官兵鼓勇前進搶佔三處賊衆
為鎗礮傷斃者甚衆即于該處赶立木卡十二座
以便逐步逼進奏入報
聞
庚申阿桂奏言小金川賊番屢在卡外喊求投禀
(臣)即令其進營叩見據頭人薩斯嘉與通事拉旺
并賊番十三人一同到營投遞澤旺稟詞(臣)悉心
仍以鄂克什咒伊父子禀報為詞實為狂悖可恨
(臣)查西南兩路併剿小金川自應早行殄滅寔因
金川代為據守以肆其負嵎近日又因莊稼新收
尚得稍延殘喘但訊據該番等所佔現收稞麥僅
支兩三月口粮及番卡衆七八千人死亡過半老
弱婦女逃至金川無從討吃又多餓死等語自屬
寔在情形僧格桑此際見大兵雲集指日滅亡雖
將鄂克什退還而西路官兵尚無歇手之意因復
遣人來赴南路藉以窺探軍情如其稍事優容賊
酋必復欺誑番人以為現與大兵議降尅日即當
完事嗾使暫為死守而巴旺布拉克底各土司見
賊番持檄往來或疑
天朝仍有納降之局必至轉多觀望自宜拘其番衆絶
其回諭以固羣心而裭賊魄查此内薩斯嘉尚肯
領吐寔情其拉旺從前曾至成都甚為狡猾均已
委員迅速解京餘番陸續解省監禁
同日阿桂又奏言達烏前敵一帶峻險異常但官
兵一路墨壟溝進發佔據山梁則前敵亦當合力
攻取以分賊勢(臣)令巴旺布拉克底土弁密為踹
探據稱前敵東山梁賊番石卡木柵靠山臨河占
盡地勢惟西山脚壁立水中賊度官兵必不能往
若得皮船百十隻于黑夜中沂流而上潛至西山
之麓乘其不偹可以潜登(臣)已𣲖將偹等赶造皮
船現得五六十隻計造竣之後滇兵正可全到踹
探亦得確實至期籌辦一面從甲爾木山梁冲壓
一面乘夜渡河攻擊諒可得手其綽斯甲布一路
現在調赴之兵及李天佑原駐之兵已有三千又
有土兵數千聲勢不為不壮尚湏大員彈壓查襄
陽鎮總兵馬彪前在西路出兵頗有經歴人亦老
成應令其統領此路官兵仍令李天佑馬應詔帮
同商辦番情自于軍務有益其原調各起椘兵頭
起尚未出打箭爐(臣)已飛飭帶將領徑由喀爾勒
塔爾取道丹東迅往綽斯甲布奏入
上諭軍機大臣曰阿桂奏賊番投一節所辦俱是薩斯
如桑喀爾拉布克格宗阿台四供詞較多著一併
觧京偹訊到營今日據劉秉恬奏達烏軍營及綽
斯甲布等處軍粮現在源源接濟是兵粮均已應
手現今僧格桑退守路頂宗境地愈蹙人民乏食
正當乘此機會兩路夾攻則甲爾木一路之兵此
時更不宜再緩著傳諭阿桂上緊籌辦朕惟佇盻捷
音也
平定兩金川方略卷三十八
