欽定四庫全書
平定兩金川方略卷首
天章二
降旨四川省供應兵過之各州縣緩征今歲錢糧詩
以誌事(壬辰)
昨歲輪蠲蜀正供今年仍命緩征農為因小醜忽謀逆
靡已大兵往討兇(小金川僧格桑以舊屬土司侵吞鄂克什明正之地督臣屢檄不悛是以
分路進討竟至抗我顔行今約咱巴朗拉碉寨已破達圍之圍亦解乘此搗穴擒渠固可完局儻竄入大金川
或不即遵諭縛獻勢必移師往征以蕆成事非得已也)雖是軍需𤼵國帑豈無力
役籍民從滇師並有加恩例(前年官兵赴滇一切俱𤼵官帑所過州縣錢糧節次
加恩蠲緩並格外賜銀以給夫役例不准開銷者)肯致閭閻歎孔卭
自慙
夜不安眠晝問頻畫籌軍務每勞神自慙息事安民念
却類窮兵黷武人已是三年飬狡寇(小金川逆酋僧格桑於庚寅夏即與
鄂克什土司搆怨稱兵總督阿爾泰提督董天弼親往誡諭逆酋即遵教退兵比奏至朕以番蠻互相仇殺習
俗使然既知悔罪息爭亦遂釋而不問迨阿爾泰甫回未數月逆酋復於去年夏乘金川與革布什咱搆釁仍
圍鄂克什且與金川索諾木潛相勾結狼狽為奸並敢築碉抗拒罪難更遣而阿爾泰等尚思遷就完事屢加
督飭阿爾泰等猶遲疑觀望雖稍進兵未得要領知其不足恃因諭温福自滇赴川專司攻勦西路且命桂林
前往南路經理後見其措置頗合宜遂罷阿爾泰命桂林代為總督此去歲十一月事也小金川之役朕初意
實不欲煩師旅今則兩酋同惡索諾木敢於助賊抗顔不得不並為聲討未嘗不悔前此之失於姑息致三年
尚未蕆功兹實勢難中止並非好為黷武也)奈逢兩路誤庸臣(温福初至西路軍營策勵
將士即攻破巴朗拉直取達圍進攻資哩數月而克之可望乘勝冞入乃因參贊五岱密許温福察其必係有
過懼劾先發制人及命温福查覆果列五岱罪狀以奏即命色布騰巴爾珠爾代為參贊大臣並同豊昇額往
鞫其事色布騰巴爾珠爾甫抵軍營即偏袒五岱輕信其言撏撦温福細故入告朕鑒温福之小過宜宥而其
事必司員明德慫惥所致因逮五岱明德訊究並治色布騰巴爾珠爾之罪而温福已為所誤月餘不能進𠞰
矣至於桂林在南路其始調度深合機宜連破約咱卡丫諸寨將自達烏至僧格宗並令宋元俊收復革布什
咱侵地方冀可成席卷之勢不意桂林器小易盈惟事安居酣飲不恤士卒及派將領間道攻取北山梁兩次
告急桂林玩不赴援又不夾擊應致將卒等傷及二三千人桂林匿不上聞自此遂一籌莫展月餘不復進兵
經阿爾泰等劾奏特命福隆安往訊若實當重治其罪而令阿桂代彼統兵督篆則仍授阿爾泰是兩路俱屆
垂成均以事端岐阻延誤月餘實為憤懣今温福一路漸有起色惟冀阿桂至南路振作一新彼此速奏捷音
耳)庸臣過即予之過易置佇聞捷報臻
定邊將軍大學士温福奏報攻克布朗郭宗賊酋僧
格桑竄入金川整兵追𠞰小金川全平詩以誌事
(有序)
小金川逆酋僧格桑恃與金川逆酋索諾木狼狽為
奸陸梁抗命索諾木潛為黨惡助兵代其拒守因命
大學士温福為將軍尚書公豐昇額副之統兵攻其
西路而南路則以内大臣阿桂為副將軍督兵並進
所在山徑險仄賊得逞其負嵎之計西自資哩美卡
路頂宗至明郭宗南自達烏甲爾木翁古爾壟至僧
格宗皆峭壁懸崖碉卡林立將軍等董飭官兵勵勇
奮擊我領隊大臣侍衛並率衆先登始以大礮摧其
堅繼乃覓間入其阻每克一寨皆久經攻戰而後得
其難如此及阿桂既克僧格宗乘勝直入徑𢷬美諾
賊巢逆酋先期遁去會温福亦攻克明郭宗既美諾
兩軍相合温福等仍督兵窮追徑取布朗郭宗逆酋
復由僻徑竄入金川遂收底木達擒其父澤旺因而
招徠汗牛撫降别斯滿諸寨其大板昭亦傳檄而定
小金川悉平時軍營奏至謂番境界在雪山之中兹
值隆冬乃晴煖無冰雪衆以為異此實賴
上蒼眷佑將士等得以利便集事苐其徑涉艱險破碉奪
隘諸勞績則不可以無紀今大軍進𠞰金川所當掃
蕩鼠穴縶縛二酋以告蕆事而
天之助順人之用命尤予所切望而深勖者俟大勲成當
倣平定西陲例凡戰地悉為繪圖張之武成殿壁圖
系以詩此誌事之什特為先聲之倡耳
美諾賊巢失(先是阿桂於三月之初六日由南路督兵乘勝直𢷬美諾寨賊巢立破逆酋僧格桑先
於初五日見勢危急挾妾潛竄伊妻所居之布朗郭宗為死守計)布朗(讀如郎)挈眷遷窮
追期即獲(溫福與豐昇額既由西路統兵與阿桂會於美諾初九日即由帛噶爾角克分兵追𠞰直
抵布朗郭宗四面截取賊寨驚潰而僧格桑知勢不支將妻妾潛送金川自赴底木達欲見伊父土司澤旺澤
旺閉門力拒僧格桑竟殺伊父所遣傳語之人自由美卧溝小路翻山竄入金川溫福等因撫定各寨人戸擒
澤旺解京一面尼追僧格桑勿令兔脱)復遁本相連任爾狼狽顧那容駾
喙延小金之事蕆黨惡問金川
平定兩金川方略卷首
