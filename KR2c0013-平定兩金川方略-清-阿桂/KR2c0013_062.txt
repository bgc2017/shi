欽定四庫全書
平定兩金川方略卷五十四
三月丁未豊昇額舒常奏言(臣)豊昇額籌攻達爾
圖大碉輪派官兵密往前攻察看賊番動静邇日
以來出入往來較前稀少又接准舒常扎知定於
次日進攻(臣)即與領隊大臣等密議乘其猝不及
防令兩路埋伏之兵以漸而登將近碉寨突然齊
上奪其一工碉座即可以次攻獲或截斷賊番聯
絡之處使之進退兩難必見潰敗遂令左右兩路
伏兵進發(臣)豊昇額率福康安馬彪等督兵接應
官兵努力争先踴躍進至半坡賊番始覺向下放
鎗擲石官兵蜂擁而登内巴圖魯侍衛佛倫泰等
首先衝至砍斷木欄巴圖魯藍翎侍衛雷爾賽等
即擲火彈將護碉短墻砍破墻内賊番忙亂各思
奔竄俱被官兵殺死隨進攻前面大碉賊番挖掘
重壕其外積雪凝冰堅滑實難措足而賊番轉在
濠中抗拒自午至酉斃賊約八九十名因天色晚
撤兵仍舊埋伏此次雖未能遂願而士氣奮揚綽
斯甲布頭人松乃等見官兵如此勇往亦督催土
兵向前至(臣)舒常于三月初二日攻取日旁𣲖令
侍衛普濟保等各帶官兵前進衝冒鎗石直扺濠
邊壕塹甚深即用蜈蚣梯垂下亦不能及濠底因
令官兵即將所備柴梱排立溝沿以禦鎗石用噴
筒火彈攻擊溝中潜匿賊番均被燒傷死斃而碉
卡内之鎗石益為緊密(臣)派參將馬應詔帶土兵
三百名從北澗箐林中潜往夾攻賊番窺見由碉
下壓官兵橫放連環擊死三四十名餘俱逃入碉
卡内拒守奏入
上諭軍機大臣曰豊昇額等派兵攻勦雖未能破其碉
卡各員内如佛倫泰等俱能鼓勇争先擊殺賊衆亦
屬奮勉俟將賊碉攻得再行議敘其官弁兵丁内之
受傷陣亡者俱著查明咨部照例賞恤至于冰雪凍
滑官兵難以徑進亦只可如此相機酌辦現今已屆初春
天氣日漸和煖大約閏月以後雪霽冰融更自易于用力
總之三路之兵不拘何路得手其餘各路賊衆勢將自潰
便可迅奏膚功著傳諭温福等各宜努力籌辦佇聽捷音
辛亥温福海蘭察奏言(臣)等進攻昔嶺相度地
勢分駐官兵離賊碉遠近不一每次打仗皆前
一日各營派兵乘夜前進至打仗時不無困
乏查副都統額森特駐兵昔嶺山根從此拏卡十數座
直逼賊碉放礟轟摧既近而打仗之際令坐卡兵
丁前進攻取更為便捷(臣)等派領隊大臣富興巴
朗等會同額森特一面帶兵預備打仗一面聚石
伐木即從駐兵之處近逼賊碉共拿卡十六座中
間建立礮臺現在上緊轟擊(臣)等又與督臣劉秉
恬商議將美諾存貯三四號礮兩位先行運至與
現鑄之三號礮一同施放俟大礮鑄得乘此天氣
稍晴即進兵奪取昔嶺再官兵已將木果木之南
三條山腿佔據惟因山腿之下阻以大溝甚深且
險而兩旁山巖又俱峻削荆箐滿溝極為叢密賊
於此接連建卡巖密堵拒查副都統阿爾蘇納已
經佔據前面中間兩山腿如令將所帶之兵拿卡
進至溝邊便可相機進取現今拿卡二十餘座賊
情甚為窘迫間或乘空潜來侵擾我兵奮勇擊殺
每次毫無得利(臣)海蘭察帶兵一千五百名逼近
攻擊一俟賊碉頽毁併力進取奏入報
聞
同日温福奏言查功噶爾拉及昔嶺均係乾隆十
二三年進𠞰要路山險碉堅賊番於此兩處悉力
死守以道里計之一過昔嶺則拒噶拉依賊巢更
近是以(臣)前此籌酌由功噶爾拉北邊開鑿冰雪
覓道繞至昔嶺進攻兹奉
諭旨據虎兒所供由昔嶺分路下去右手可到勒烏圍
中間只隔幾個小寨左手可到噶拉依中間有色
爾里地方等語(臣)自抵木果木每日於各山頂偵
探形勢及進勦之時留心察看昔嶺賊碉排列自
東而西俱佔據層巒之上據番人指點告稱昔嶺
西峯盡處色爾里寨即在其下由彼前進即係噶
拉依但均為昔嶺所蔽不能望見其昔嶺右手亦
據稱有路可抵勒烏圍但山陰雪深溝底狭窄林
箐叢密沿路碉卡甚多必俟攻過昔嶺方得查訪
明確奏入報
聞
同日温福劉秉恬奏言(臣)等欽奉
諭旨令將出力屯土各兵加以奬勵仰見
皇上體恤軍行之至意(臣)等當即傳集各兵宣示
恩諭無不感激欣呼倍思報效查(臣)温福自前歲進勦
以来所有屯練及瓦寺等土兵實屬得用屢經奉
旨加恩與官兵一體賞賚此等番人尤以頂帶為榮是
以每遇接仗之際留心察看有奮勇撲碉者酌賞
職銜給與委牌以示鼓勵至此内屯練一項與各
土弁土兵不同從前乾隆十七年誅滅雜谷土司
蒼旺將雜谷腦改土歸屯所有屯兵三千名原設
土守偹千把外委等九十餘員以濟管轄每員給
與養瞻銀自二十四兩至六兩不等但父故子襲
均等有額數此等土弁帶兵在營者遇有奮勉出
力之處即與加陞職銜而其回屯後所得養瞻分
例仍照本職並無增添其由屯兵給與職銜者又
在原設額缺之外更無養瞻可給近准署督臣富
勒渾議將此等打仗奮勇由屯兵賞給土弁之人
不論是何職銜將來凱旋後照額設外委之例減
半酌給每名每年給與養贍銀三兩於司庫平餘
項下支領現已傳諭各屯兵知悉但此等額外弁
員因其隨營出力酌給此項銀兩自應及身而止
毋庸議襲庶不致于原設九十餘員之外更滋糜
費再瓦寺木坪鄂克什三雜谷所𣲖隨營帶兵各
頭人查土司屬下有土守備等員原係該土司自
行補放亦有乾隆十二三年用兵時經統兵大臣
賞給職銜之人(臣)温福此次進勦察其超衆出力
者屢經專摺
奏明蒙
恩賞給名號花翎其餘隨時效力之土弁土兵亦經(臣)
量加拔擢伊等實覺榮幸非常互相勸勉但係土
司屬下與帶領屯練之土弁各别祗與空銜頂戴
將来毋庸給賞惟現在出兵之時該土弁等所得
鹽菜銀兩舊例每日四分較土兵多給銀一分其
口粮止准一升與土兵並無差别伊等以土職帶
兵亦有跟役而大兵罙入覓食愈艱是以(臣)温福
行令軍需局詳議各土弁鹽菜銀兩于常例外再
添二分其口粮一項請將土都司照綠營千總之
例准帶跟役三名日給口粮四升土守備及千把
照綠營外委之例准帶跟役一名日給口粮二升
伊等日食既得稍充且與兵丁略有區别于管轄
行走事宜亦為有益其帶領屯兵之各土弁亦一
例辦給統俟奉到
硃批咨明當噶爾拉綽斯甲布兩路軍營一體辦理奏
入
上是之
壬子阿桂明亮奏言納圍山腿之旁樹木叢雜賊
番往往偷来潜伺動静(臣)等令官兵于每日丑刻
以後下溝至日出後賊番瞭望可見之時先回一
半其餘一半仍行潜伏使其不覺以便𠞰殺三月
初九日辰時果有賊數十人陸續伏地爬来我兵
上前截殺擊斃十餘名維時我兵尚在崖坡追擊
其山梁上賊衆俱集於卡内向南一面往下放鎗
接應(臣)等令官兵將大礮對準施放當將卡墻正
中擊穿礮子從賊叢中直過眼見擊中六七人賊
匿入地窖情頗窘迫惟是日来晴雨不定初十日
夜雪尤甚營盤左右積至二三尺山陡路滑實難
措足(臣)等不敢坐守現在督率官兵乘夜冒雪增
築礮臺俟晴攻取奏入報
聞
同日阿桂又奏言查綽斯甲布一路進兵最關緊
要本年正月間工噶諾爾布遣其頭人来營請安
(臣)告以聞工噶諾爾布頗有心胷從前金川將綽斯
甲布官寨大門砍破又殺汝土司族弟革布什咱
土司汝土司因有重仇不肯修整寨門以示必欲
報仇之意今大兵進勦金川汝土司正當乘時洩
忿不應尚有游移現在大兵三路分攻各土司無
不出力助勦金川指日滅亡原不借汝土司兵力
汝土司當自行酌量等語使其知所愧奮嗣該頭
人去後工噶諾爾布復遣僧格爾喜勒来營叩禀
又將不滅不休各緣由反覆詳示僧格爾嘉勒頗
能領會查僧格爾嘉勒族兄松乃係綽斯甲布大頭
人善于帶兵向與金川有隙去年因被霍爾章谷
拘留經(臣)嚴飭放回後又患病是以未及領兵打
仗今松乃已往宜喜督兵自必較前奮勉而計僧
格爾嘉勒此時應回該處工噶諾爾布亦必專心
助勦奏入
上嘉之
癸丑豊昇額舒常鄂寳奏言窃(臣)鄂寳於三月初
九日抵宜喜日旁軍營與(臣)豊昇額(臣)舒常會商
後路駐兵事宜並查覺木交地方為宜喜日旁兩
營後路且係總滙之處必須多貯軍糧以備兵食
又地面寬闊在在深林密箐賊番夾壩多出于此
(臣)鄂寳現駐覺木交催䟎糧運即留心拿訪賊匪
以静地方惟是丹壩一帶可通金川隘口甚多若
照劉秉恬原擬兵數尚覺少單必得多兵駐守不
但于全局有關且可為堵截賊酋逋逃之備是丹
壩之兵不可撤至綽斯甲布斷無疑義但温福阿
桂擬調之兵現未接奉
諭旨即蒙
俞允到营亦需時日而綽斯甲布防勦事宜緊要查川
省屯兵定額三千有事為兵無事為民均係生長
邊地與兩金川番衆無殊登山越險較綠營兵頗
為得力去歲西南兩路雖調有一千數百名其中
受傷陣亡病故者仍歸本處充補此時若再調五
百名尚不致于竭蹶且維州一帶距綽斯甲布甚
近倘蒙
允准(臣)等即便調取来營備用奏入
上諭軍機大臣曰綽斯甲布現在需兵而丹壩之兵又
不宜減撤自應酌量抽撥川兵以備防勦之用但豊
昇額等所奏屯兵平時以耕種為常未必精于訓練
恐與新募之兵無異即使能登山越險而技擊未嫻
亦于軍營無濟著傳諭劉秉恬如川省舊兵内尚有
勇壮可選者即𣲖五百名令其迅赴綽斯甲布軍營
聽豊昇額等撥用如舊兵不敷即調屯兵亦無不可
乙夘鄂寳奏言(臣)於二月十八日由美諾前赴宜
喜大營查看沿途新設台站人夫馬匹渡船等項
俱經理妥協至糧石自分路進勦以来除南路木
池協同濟運外其由梭磨改運者截至二月三十
日共運過九千一百餘石現均陸續運營加以木
池協運供支宜喜日旁兩營兵食尚有贏餘目下
情形無虞缺乏但查此項米石多係前此招商運
至木丫山改運此路現在大營官員兵役以及各
站長夫核計每月需米萬有餘石此時臺站雖經
安設而内地招商並𣲖官運送之米出口無多恐
不足資接濟且此路糧運一有充餘南路台站即
可裁撤(臣)屡次飛咨署督臣富勒渾上緊督辦以
期無悮奏入報
聞
同日貴州巡撫圖思德奏言查黔省各營兵數上
游共額設一萬六千餘名川省兩次調撥𣲖出五
千九百三十名現存一萬有零因恐軍營續需調
𣲖先在下游各標營内預選兵二千名以備咨調
兹奉
諭旨復於(臣)標暨上游提鎮各標選𣲖兵一千名同𣲖
定下游之兵共成三千名仍分六起𣲖副將寳琳
等統領行走惟查各營官兵距入川總路有十餘
站至二十站不等各令各在本營候調恐稽時日
是以酌定營分在上游者令先赴畢節駐剳在下
游者令先赴省城駐剳一面飛咨署威寧鎮(臣)福
興並委糧驛道國梁先往入川總路彈壓再行知
布政司將應借各兵綿衣銀兩先運貯畢節縣庫
至時即令該鎮道等會同散給(臣)候軍營咨到即
親往督催前進再查硝觔一項軍務所必需上年
已令各屬熬就十萬斤以備咨取(臣)復檄令該地
方官于産硝處所再為熬備應用奏入
上諭軍機大臣曰前因阿桂奏言添調黔兵曾諭令圖
思德預行選𣲖聽候咨調今據圖思德奏業經挑選
預偹因念綽斯甲布兵數似有略少或必須添兵集
事亦未可知今軍需已撥至一千九百餘萬即因添
撥黔兵稍多費用原所不惜况黔兵既已預偹未便
俱令停止設或將来仍復須用又費周章轉致多延
時日著傳諭豊昇額將是否尚須添調及應調若干
之處就近與温福阿桂札商妥辦
丁巳劉秉恬李煦常保住奏言(臣)劉秉恬于三月
初九日行扺木果木初十日即往後山梁逐加查看
其地在温福軍中之北山上約行五六里翻過山
梁隂坡積雪數尺東北係小金川界越山則直接
金川之勒烏溝路通勒烏圍德爾森保與副將多
隆武帶兵一千三百名現於勒烏溝口設卡五處
卡後營盤駐兵策應其附近山梁及各要隘安卡
二十二處分布廵防聲勢聯絡(臣)劉秉恬因我兵
尚未深悉金川道路令熟諳徑途番人遍歷各卡
詳細查詢據稱所設各卡俱甚妥恊十三日前抵
功噶爾拉軍營遍山積雪氣候極寒(臣)等查賊番
所據丫口在功噶爾拉之頂我兵於山腰設卡與
丫口上下相對每日用礮轟擊復於緊要處所排
立卡隘晝夜更番防範至(臣)李煦常保住駐劄營
盤相距石卡里許時刻查看守備甚嚴尚無
賊番窺伺至功噶爾拉形勢賊番居高臨下
乘隙潛來似便但山陡凍滑一經我兵追截即難
退走番情惟利是圖畏死尤甚以此揆之似不敢
肆其伎倆奏入報
聞
己未温福海蘭察奏言(臣)等與各領隊大臣察看
昔嶺賊碉形勢第五碉最為高聳若得此碉則北
面四碉南面三碉皆易攻取今奉到發回昔嶺地
圖蒙
聖明指示令於第五六碉間結卡攻逼實
與此間形勢恰中機宜(臣)海蘭察率
領官兵連日以來於第五六碉間共
拏木卡五座造一礮臺運上三四號
礮位向碉轟擊當拏卡時賊番因與
其碉逼近冒死出戰官兵均各奮勇
一面拏卡一面迎擊殱賊甚多所有
木卡礮臺與賊第五碉相離不及一
箭所放之礮發無不中十七日夜間
賊碉及碉旁石壁大半破壊是夜亥
刻(臣)等派兵直上賊衆抵拒官兵不
避鎗石數次鏖戰痛加殱戮至十八
日黎明下雪官兵稍休午間又復冒
雪前進近逼碉根攻挖緣雨雪未止
官兵久戰衣皆凍濕即於賊碉就近
結卡歇息此時力施大礮必使第五碉全行摧
塌即可佔據其地以便次苐進攻再前此阿爾蘇
納所佔兩山腿有賊二百餘前来侵擾阿爾蘇納
等分兵夾攻大殱其衆餘俱被創竄走我兵赶至
山腿奪取石卡二座今往下拿卡由兩山腿至溝
底共已有三十餘座但溝中林木深密絶無行路
現在搜捕賊衆即順便開道俟渡過深溝應于何
路進攻再為相機辦理同日温福奏言(臣)欽奉
諭旨據阿桂所訊賊番伊什供詞内有聽得功噶爾拉
一路打不進来如今退出要走昔嶺等語(臣)查喀
爾薩爾與昔嶺均係從前進兵之路當時昔嶺之
兵由曾頭溝布朗郭宗而進喀爾薩爾之兵由美
諾功噶爾拉而進是以糧運分路供支而官兵抵
昔嶺及喀爾薩爾祗隔山溝調遣原屬一路(臣)此
次進勦昔嶺若按照乾隆二三年兵行之路繞布
回布朗郭宗而進不免紆迴(臣)維恐有躭延因即
從功噶爾拉了口北邊開路而行查功噶爾拉一
山南北綿亘百餘里(臣)所開之路在丫口北二里
許仍係功噶爾拉山梁不過未由丫口行走此山
為兩金川交界一過山梁即金川賊境不難罙入
矣今在木果木山頂察看形勢功噶爾拉丫口已
在背後六七十里而下視喀爾薩爾即在目前惟
緣山溝密箐難以徑過現在逐漸砍出道路拿卡
下逼若攻過昔嶺賊碉不特可至喀爾薩爾并可
徑攻噶拉依是(臣)此次實已越過功噶爾拉設法
進取並未敢將官兵撤退繞行且官兵由功噶爾
拉翻山而過衝雪凝冰頗為不易兼以山高氣冷
撲碉防卡尤屬艱苦惟因昔嶺已近賊巢人人思
尅日蕆功故一月以来軍中無不踴躍奮勉(臣)前
奉
聖訓據虎兒所供道路情形現在進攻之昔嶺甚為扼
要祗緣碉堅路險冰滑雪深未能迅即得手但木
果木一帶地圖業經(臣)屡次繪進而從前攻勦形勢
載在方略自蒙
聖明洞鍳均奏入
上諭軍機大臣曰温福等奏攻勦賊番第五碉情形將
領弁軍等出力奮勉均屬可嘉苐因冰滑雪深未能
迅即得手原不必過于焦急即漸春深候暖可望雪
霽冰消自更易于集事温福惟當相機妥辦佇聽捷
音至令摺覆奏移營木果木一事温福初至功噶爾
拉原期併力進攻嗣以該處徑窄碉堅急難施力因
間留李煦等在彼牽綴賊勢自由間道繞至木果木
與海蘭察合攻昔嶺奏到時朕方嘉温福辦理之得
深為可悦至阿桂前奏金川賊番供詞毫無關碍温
福之語朕之傳諭詢問亦以賊番既知温福等在彼
用兵必心生疎懈又可為出竒制勝之策並未疑及
温福之退怯不前且温福自功噶爾拉移營木果木
已由間道之進六七十里即使仍退由美諾等處再
赴昔嶺亦不過去朕實未因此稍存嗔責温福又何
必過于疑懼多心若此乎大臣委任軍旅為國宣勞
朕時加體恤苟非實有大過無不格外矜全即平時
有嫌之人思欲逞私傾陷其伎倆焉能在朕前嘗試
朕亦豈肯容其設計中傷温福在軍機處甚久寕不
知朕辦事光明正大而為此斷斷置辯乎况將軍等
奉命勦逆所辦同係一事原不宜稍分畛域今正當
緊急進攻之時温福以大學士膺將軍之任尤當有
休休之度豈可以此等事芥蔕于中乎將此傳諭温
福阿桂務當共體朕意努力辦公毋存私怨
平定兩金川方略卷五十四
