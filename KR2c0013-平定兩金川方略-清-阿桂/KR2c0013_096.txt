欽定四庫全書
平定兩金川方略卷八十八
正月庚辰
上諭内閣曰文綬奏丹東一帶後路關係緊要李本在
川年久熟悉番地情形自賞給同知職銜以來諸事
倍加奮勉請令其駐劄丹東協同防範似屬妥協李
本著加恩賞給兵備道職銜前往丹東辦理諸務並
准其具摺奏事
辛巳阿桂色布騰巴爾珠爾奏言大兵所駐地方
本在山峰最高之處(臣)等于十三日攻取登古對
面山梁令海蘭察普爾普等帶兵分為兩路前進
保寧海禄帶兵接應兩路俱于丑刻潜進時風雪
大作官兵奮迅向前一擁而上乘其不俻攻克頭
卡隨乘勝直攻第二三四卡賊措手不及均經攻
克餘賊竄入第五高峯卡内官兵合力尾追時有
吉林委署防禦八十七鎗矢連發斃賊十餘人漢
土官兵勇氣倍增向上衝殺賊仍遁入卡内維時
喇穆喇穆碉内有賊百餘踰溝接應又被索倫兵
衝斷圍射殱戮甚多查第五峯碉卡雖因峯高石
大未經攻克(臣)等察看情形尚可繞越圍截設法
辦理俟兵丁稍為憩息即併力奮攻務期得手
同日阿桂又奏言(臣)等前准明亮抄送分防後路
摺稿並將所繪圖說寄知其所派翁古爾壟等七
處各留兵二百名得勝橋等三橋各留兵一百名
為數原未免零星惟是番地重山複嶺道路叢雜
要地設有重兵而其餘數十百里内可通賊境之
處若無兵接濟則於運道文報糧餉等事聲勢不
能聫絡既議駐兵即不得不節節留防至功噶爾
拉二處山勢延長官兵二千非但難于攻撲并不
足以資牽綴而功噶爾拉後路如崇德牛厰簇拉
角克又須步步留兵轉減大兵進勦之力今(臣)自
美諾至谷噶後路留兵合計數千均就至要之地
並再三酌已有此數是以(臣)前奏或俟續調之川
楚各兵到日再將底木達一帶防兵抽撤一二千
應用
阿桂又奏言據常青等禀稱有金川番人思丹巴
一名前來投順又據遊擊福敏泰解來瓦寺土兵
阿忠自金川脱出(臣)詳悉查訊據思丹巴供係色
爾里寨人伊因派令守卡受苦不過遂與阿忠一
同逃出行至木果木地方為賊赶來衝散等語當
將思丹巴送往瓦寺安插居住
阿桂又奏言竊查綽斯甲布糧運本有兩路一從
打箭爐出口自噶爾塔爾資隆經由革地雇募烏
拉前運木池一從維關出口經過梭磨卓克采從
噶克丹埧地方前至綽斯甲布令豐昇額帶兵既
從卓克采前至凱立葉則所有自維關運出之糧
一至卓克采地方即可令其由岔道前赴凱立葉
軍營只須增添數站較之運至綽斯甲布省費已
多至(臣)現令查禮所開之楸砥運道此路軍糧亦
即從維關運出因其道路甚捷較之西路由桃關
卧龍關明郭宗布朗郭宗等處運至谷噶脚價大
有節省俟楸砥運道一開即將西路卧龍關一帶
糧運酌量停止均奏入
上諭軍機大臣曰阿桂等奏十三日分路進攻喇穆喇
穆連取石卡四處殱戮賊人實為痛快所有在事之
將弁俱著記明功績再行交部議敘又據奏第五賊
卡峯高石大尚可繞越圍截設法辦理所見甚是斷
不可在其正面冒險攻撲以致徒勞至谷噶了口與
功噶爾拉同一山梁恐賊人潜循岡隴來截我兵之
後今據阿桂奏自美諾至谷噶後路留駐之兵合計
數千是已于緊要後路俱經留兵防禦可無他慮昨
據文綬奏楚兵到成都已於正月十六日起程前赴
美諾計日内即可到齊底木達一帶防兵即毋庸再
為抽撤阿桂當酌量何處尚需添兵若干即就近妥
協派撥仍行奏聞若調至軍營并力合攻亦無不可
又奏稱金川番人思丹巴前來投順訊係由木果木
而來自非虚捏是木果木為金川往來要地賊若從
此潜出即不難至底木達大板昭等處此乃阿桂軍
營緊要後路不可不實力嚴防著交常青等於此等
要隘切實防範時刻巡查不可稍有疎懈其美諾僧
格宗等處有應互相照應者常青即就近札知王進
泰成果並飭汪騰龍一體留心妥辦又阿桂另摺奏
凱立葉一路現用鄂寳由卓克采運往之糧較之西
路糧運頗為近便若楸砥之路一通則較卓克采運
費更可節省等語是楸砥運道於谷噶凱立葉俱屬
有益自當上緊辦理著交富勒渾鄂寳熟商妥辦
壬午桂林奏言(臣)查河北馬奈及絨布寨俱經攻
克即河南進攻博堵官兵亦經罙入軍行粮隨最
關緊要今添派之夫尚未到站而抽調之夫又不
敷用兼之運送軍装及山卡兵糧需夫更多且奎
林所攻深嘉卜一路距臨卡約有八九十里山高
路仄背夫往返需時若非設法變通不足以資接
濟(臣)與臬司李世傑悉心商酌查爐城商運米石
向來俱在章谷交卸若令其直運臨卡按站加給
脚價則軍營之米添此商運自可漸望充盈而後
路各站人夫亦可移東補西稍為濟急俟添站及
換班人夫如數到齊(臣)酌量情形仍將商米歸於
章谷收納奏入
上嘉之
同日富勒渾郝碩劉秉恬奏言(臣)等籌辦谷噶一
路粮運自底木達至大板昭計程一百三四十里
共安五站又自大板昭至谷噶軍營計程一百餘
里現安三站業於十二日將新設臺站一律安齊
陸續轉運(臣)等先經催飭臺員將隨帶長運之米
並沿途滚運之糧星夜兼程前進自必日見充盈
其楸砥一路現飭查禮上緊開修一經開通道路
既屬近便輓運更覺從容指日兩軍會合並可以
有餘之糧接濟凱立葉一路兵食再查谷噶溝口
至谷噶軍營一路樹木叢雜道路險仄冰凌難行
(臣)等特派員弁帶領人夫加緊修理以速糧運奏
入
上諭軍機大臣曰據富勒渾等奏安設糧站按站接濟
一摺所辦甚好至稱谷噶軍營一路樹木叢雜道路
險仄冰凌難行等語此事甚有關係阿桂現在統兵
乘勝罙入其後路最關緊要賊衆狡計百出恐因途
險多冰潜出截我後路不可不防且昨閱阿桂奏投
出番人思丹巴供詞有索諾木打發丹巴沃雜爾到
功噶爾拉預偹等語丹巴沃雜爾在諸賊中尤為狡
惡賊酋遣其前往功噶爾拉時尚不知我軍不由彼
路而進今已另覓間道分兵進勦丹巴沃雜爾自不
肯在功噶爾拉安坐困守其山梁與谷噶相連或循
山梁潜至谷噶丫口或由木果木而出至底木達大
板昭一帶堵截後路皆不可不切實防範著傳諭常
青等於此等處所留心設法嚴防勿稍疎懈
癸未明亮富德奏言(臣)等自攻克絨布寨後此數
日内督令官兵盡銳進攻而賊番據險抵禦死力
相持猝難攻撲(臣)等察看形勢挑選勇徤官兵密
於十五日夜繞出山後令各鼓勇而上以圖截其
去路及至該處懸崖峭壁之間中通一線當路復
扼以戰碉甚難前進現於是處駐扎相機進取至
奎林所佔山梁在當噶爾拉之北下臨斯第博堵
並克舟九寨皆有路可以壓取賊人因地當扼要
在所必爭復于十四十五兩夜潜來偷刦俱被擊
退(臣)等恐奎林帶兵四千不敷進攻又續派兵五
百名前往協濟但該處相拒河北大營尚有六七
十里路險難行一日所送軍糧僅敷一日支用(臣)
等已派兵五百名共背米二百五十石前往偹用
再河北新得地方山勢綿亘不可不加意防範但
(臣)等河北一路官兵不及八千人除去留防打仗
之外存營者不滿二百人此外又無可抽調(臣)等
籌酌再四惟新調美諾駐守兵丁或可通融抽撤
一二千人來營助勦實為有益奏入
上諭軍機大臣曰明亮奏官兵連日進攻及賊人竭力
拒守一摺是此路之賊防偹較嚴株守殊為無益現
在奎林所佔山梁俯臨斯第博堵及克舟九寨而形
勢自上壓下攻之似易為力但奎林所帶之兵僅止
四千恐不敷用即明亮添給五百亦屬無多因思河
北一路既急切不能直進與其久駐曠日何如并力
於博堵一路會勦之可期得利乎著傳諭明亮酌定兵
一二千在馬爾邦一路牽綴賊勢而令富德統率多
兵迅趨河南與奎林會合壓攻克舟九寨若能得利
則馬爾邦等處亦可不攻自潰明亮即速妥酌行之
又據稱現統河北一路官兵不及八千除留駐打仗
外存營者不滿二百等語為數太少殊難以成事查
明亮等原報兵數共二萬二千餘名今所奏兵數共
計一萬二千與原奏數目不符著明亮等即速查明
據實覆奏如實在無兵可調現在阿桂軍營新到楚
兵二千可於此内酌將湖北綠營兵一千調赴明亮
軍營偹用其荆州駐防兵一千留阿桂軍營或勦或
防聽其酌用再據稱奎林一路軍糧不敷接濟等語
所關甚屬緊要著傳諭桂林即同李世傑實力籌辦
以期源源接濟毋稍貽誤
同日舒常奏言(臣)因十一日夜冰雪凝凍山險難
登土兵未能前進暫留盛英駕馭土司曲為奬諭
于十四日據土舍綽爾甲木燦頭人松乃温布等
禀稱已覓得附近俄坡之石拉溝附近木池之格
爾格兩處賊人防範稍疎松乃等擬分領土兵三
千餘名由此兩路進攻並請派將官二員同其前
進以驗伊等之何如出力(臣)即派遊擊常保李天
貴分路督同進發至十五日晩間常保同温布等
回營禀稱十四日戌刻土兵至石拉山根潜伏亥
刻一齊上山將近碉前賊人鎗石齊發土兵雖有
受傷並不退避劈門而進生擒二人殺死二十餘
人又十六日早李天貴帶松乃來營禀稱十四日
子刻帶領土兵行至格爾格少為休息即分道上
山直至山梁賊始瞭見竭力抵禦頭人督令土兵
奮勇分攻賊碉五座先後搶獲殺死三四十人生
擒三人天將明時又有賊三四百人前來救應復
經殺賊二三十人餘皆奔竄(臣)將此次進攻之大
小頭人十六名分别賞給紬縀銀牌等項其生擒
賊番者每名賞給銀兩受傷者另行查明咨部辦
理(臣)並諭以新調土人若能留營助勦當即奏明
大皇帝一體賞給塩糧據温布等稱我等地方處處與
金川通界若將新調土人留營助勦倘被賊番佔
據地方反為不美只可隨時酌量辦理斷不敢多
領口糧惟前蒙
大皇帝每月加賞土兵銀四錢按八合三勺賞給口糧
實係格外之恩但此口糧原係半折半支並未支
領全米又兼上年收成歉薄雖多領銀兩難以買
食惟求照舊支領使土兵足敷口食等語(臣)未敢
擅便伏候
訓示奏入
上諭軍機大臣曰舒常奏綽斯甲布頭人松乃温布等
領兵勦殺殱戮甚多所辦甚好松乃温布前因其誠
心出力賞戴藍翎並各賞銀五十兩此次更屬奮力
著即賞戴花翎陞授五品頂帶以示鼓勵至土兵半
支半折定例已久今撙節糧運尚恐不敷若再加增
本色米石更恐難以接續著舒常面諭土兵等以定
例如此各路一體遵行若爾等此路米數獨加恐各
路土兵聞而忌嫉轉與爾等無益不若照舊支領為
妥爾等如果立有功績不但可得重賞亦覺顔面有
光不更愈於些微升合之加添乎如此曉諭土兵等
必更加踴躍感奮各路土兵或有似此者各該將軍
均宜一律辦理
二月甲申豐昇額奏言訪得達爾扎克山後有一
處山口可以帶兵潜進繞出賊後其達爾扎克山
南溝内仍舊遣兵牽綴以為兩路夾攻之計(臣)與
五岱於十五日亥刻帶兵潜出大營雪深路滑兵
丁行走維艱前隊官兵甫至山根林内即有伏賊
突出抵禦我兵奮力迎戰殱斃十餘人又有賊番
接應捨死力拒(臣)等督令官兵向上仰攻無如路
險山危難以佇足因令暫撤俟雪止泥乾再行設
法辦理奏入
上諭軍機大臣曰凱立葉一路攻進較難自不宜在彼
株守莫如併於阿桂處合力並勦較有實濟且阿桂
攻克了口以來頗為得勢正須有續進之兵以壯聲
援豐昇額酌留兵少許派員駐守以綴賊勢即統現
有之兵速赴谷噶了口助阿桂進勒烏圍則兵力益
多軍聲益振矣
同日文綬奏言奉
旨令於成都駐防川省綠營選凑二千餘人調赴美諾
查成都駐防現選兵三百名候撥其督提兩標及
鎮協各營原派兵一千七百名内已經富勒渾調
派兵四百分赴瓦寺雜谷地方彈壓降番其餘一
千三百名已飭各由本營速赴西路交常青等酌
派奏入
上諭軍機大臣曰川省綠營兵於攻勦雖不能得力尚
可看守地方而成都駐防之三百兵較綠旗自為有
益著傳諭阿桂如有需用之處即將此項駐防兵調
用其川兵一千三百名應如何酌派之處並著阿桂
即行酌派
乙酉
上諭軍機大臣曰昨諭阿桂將挑赴後路之成都駐防
兵三百名即行酌調並將綠營川兵一千三百酌派
各路防守今思川兵雖於攻勦非宜而看守尚堪偹
數阿桂留於布朗郭宗一帶防兵計四五千名其中
儘有可充攻勦之用者莫若將新往之兵作為分防
于阿桂舊留防兵内如數換出派赴阿桂明亮兩路
應用以此兩項新兵添派兩路更為得力著阿桂即
速核定分撥並著常青等妥為更調奏聞
丁亥明亮富德等奏言窃查卡卡角前山形如丁
字凡官兵竭力上攻之處即為賊人加意死守之
處必須别出竒兵掩其不偹查木谿山梁之半東
向峭壁攀援俱絶其上雖有滚石放鎗之賊而山
峯一帶並無卡隘若能於此攔腰截出得佔一隅
便為勝筭但各路攻圍之兵稍有移動賊必早為
知覺隨將扎爾桑所帶當噶爾拉牽綴兵一千名
撤回先令各隊官兵於十九日子刻分路攻打(臣)
等亦帶兵二百餘名在庚扎之上相機策應用砲
轟摧一面即密挑健兵三百名派扎爾桑帶同空
藍翎興善保守偹田藍玉先于十八日夜在山梁
峭壁之下預伏箐中至是日子刻興善保田藍玉
二員潜領吉林兵七名索倫兵二名屯兵八名於
萬難容足之路攀附而行比及黎明(臣)等望見興
善保田藍玉等則已在峭壁之上餘兵亦接踵而
至賊番正當四面迎拒突見我兵從此截出一時
驚惶失措兩山梁碉内各番望風潰散山前山後
官兵同時奮勇齊登追殺五十餘名又截住碉内
賊番殺死十三人當將兩山梁全行佔據是卡卡
角以前一帶險要俱已勦洗淨盡所獲牛八十餘
頭羊二百餘隻俱已散給兵丁其餘刀鎗等物甚
多亦即分賞各兵以示鼓勵至奎林一路于十八
日同德赫布帶兵一千五百名三保帶兵一千六
百名分取博堵斯第又料賊人必來滋擾先將所
剩兵丁於山梁左右埋伏以待及至分路下壓賊
番早已砍伐大木阻塞行路兩軍到時將及天晩
番抵禦甚力堅不可破而奎林所攻博堵另派兵
一百名搶至碉根抛擲火彈因石凍難挖恐致多
傷隨于十九日約會三寶撤回賊番果于山半箐
林之内邀截去路維時山梁伏兵往下接應而撤
回之兵合力夾攻約殱賊四十餘名現在官兵仍
於山梁屯扎另行辦理奏入
上諭内閣曰興善保田藍玉履險先登甚屬可嘉著加
恩賞給巴圖魯名號興善保授為達克巴圖魯田藍
玉授為諾丹巴圖魯仍照例各賞銀一百兩以示優
奬
同日明亮富德等奏言永州鎮總兵扎拉芬受傷
身故所遺員缺請以副都統和隆武署理長沙協
副將劉輝祖陞任所遺員缺請以前鋒恭領巴圖
魯圖欽保陞補其所遺員缺請以副前鋒恭領舒
亮補授
上從之
同日桂林奏言南路安設馬臺偹用已飛飭杜玉
林詳查妥辦其供運南路夫糧請令文綬嚴飭承
辦人夫州縣先將現在添站換班人夫上緊催解
出口并將嗣後人夫各按派定之站預期派定點
交妥幹丁役如期如數直解口外並責成經過州
縣點騐報查奏入
上諭軍機大臣曰前因明亮奏奎林一路軍糧不能接
續已傳諭桂林加緊籌辦今據奏請催解人夫自為
現在最要之事著文綬即嚴檄承辦各員上緊妥辦
勿稍貽誤再運糧固籍内地人夫而從前辦理金川
軍務聞松潘一帶兼用茂州番民婦女背負甚為得
濟雖其間形跡不免混雜惟期于公務有益著傳諭
富勒渾文綬熟籌妥辦仍即覆奏
平定兩金川方略卷八十八
