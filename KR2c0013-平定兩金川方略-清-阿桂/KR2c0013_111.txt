欽定四庫全書
平定兩金川方略卷一百三
八月庚寅阿桂豐昇額色布騰巴爾珠爾奏言(臣)
查遜克爾宗官寨在山腿下峯巒復起之處而自
色淜普山腿相連遜克爾宗中間一道峯脊上賊
人又竪立大木栅四座大石碉四座木栅石碉之
後又有寨落相連極為稠密而遜克爾宗高磡之
下兩旁環以深溝其在右平田内寨落甚多麥始
黃熟收割者尚不及十之一二(臣)等自十九日分
兵圍繞復即派兵埋伏或伺賊人潛來割麥乘機
掩殺或令我兵往割誘使前來滋擾痛加誅殛連
日以來皆有殱戮二十一日復奪取什爾德山梁
大木城一座石碉五座(臣)等公同酌議色淜普山
腿相連峯脊所有木栅石碉及碉柵後寨落均為
遜克爾宗屏蔽必先掃净而左右田中寨落亦應
盡數掃除賊勢既孤攻取自易時海蘭察等官兵
在峯脊之左額森特官兵在峯脊之右因令約齊
同取峯脊上各碉柵又令瑚尼爾圖等攻燒遜克
爾宗左手平田内各寨落富興在右手分頭搶燒
即於二十五日分路攻勦黎明海蘭察泰斐英阿
等從左上攻額森特普爾普海禄等從右上攻同
時並到賊人放鎗滚石悉力抵禦各官兵屡次得
勝之後勇氣倍增業已躍入栅中並直登碉頂將
各寨碉一齊攻克随令官兵從碉柵之後環燒寨
落時東風大作火勢飛騰所燒碉房計二百餘間
其瑚尼爾圖及富興烏什哈達之兵亦燒燬十餘
處均有殺戮惟時賊人情急聚集二三百人分為
兩股在海蘭察額森特處衝突一次富興處連衝
二次官兵奮勇迎殺殱斃數十餘人餘俱逃散查
遜克爾宗前面碉栅既失寨落又經盡燬此時不
難攻撲但官兵攻燒之際遜克爾宗寨内放鎗甚
&KR3148;仰攻必多傷損今於官寨左右接起木城往前
進逼随將大礮運往轟摧且相機斷其水道則遜
克爾宗自歸掌握
同日明亮舒常奏言(臣)等於攻克木克什山梁碉
卡後連日察看賊衆往來絡繹愈聚愈多並於前
敵四碉下接山腿之上連築七卡以圖接應若不
即時攻克必更增添因將在營官兵酌分五路於
二十四日昧爽進攻所有頭敵迎面第一碉先經
轟塌半節尚有賊人聚守三寳帶兵立時搶奪随
即進攻第二碉而賊於濠溝之外立有木栅我兵
幾次扳開木栅與賊刀矛相接其内鎗石交加珠
爾格德進攻東北一面亦復抵死相拒其時和隆
武奎林阿爾都等三路官兵合力並上攻撲第三
第四堅碉其外壘石為卡又有深溝兩道本屬難
攻且下至深溝復由山腿逐步仰登賊人滿布其
上放鎗滚石莫可遮攔幸中間三卡已為屯土各
兵先行佔住奎林和隆武亦即直前搏鬭殺死賊
番甚衆攻至午後見三寳等既難攻破而在後圍
攻碉卡各兵無水濟渴亦形疲乏即所得三卡為
兩邊賊鎗所及難以屯扎當令五路官兵以次撤
回惟已克之頭敵第一碉三寳豎立營盤用礮轟
摧第二三四碉更為切近至永平等所攻西南迤
下山脚賊于左右分路之處擁護石卡密如節比
正面又築大石城一座而自石城以下中間連立
兩碉我兵從旁抄出一面截斷上下救援來路一
面刨挖碉根抛放地雷兩碉内各有數十餘賊非
被大火焚燒即為碉墻壓死其餘或拏或殺無一
得脫者遂乘勝分攻右邊石卡正面石城續來賊
人甚多死力拒守未能攻獲將至天晩亦并撤回
此次官兵俱以所有隘險止在頭敵四碉過此即
屬坦途奮不顧身同時血戰究因賊人到處并衆
聚守以致多有損傷現飭查明數目照例咨部再
奎林髮辮内鎗子穿過頂皮未至透骨現在神色
照常諒可無慮至賊番遭此一番殱戮其數愈少
其胆愈寒此山下通勒烏圍之路非止一處惟有
另圖攻取洗蕩賊巢
同日阿桂豐昇額色布騰巴爾珠爾又奏言查小
金川地方所有零星秋麥前派穆塔爾賡噶等土
領土兵前往收割並令乘機𠞰殺賊人兹據提督
旺保禄王進禄報稱千總龍廷表同穆塔爾等帶
領土練及鄂克什雜谷瓦寺等土兵並小金川降
番自美諾起身由阿斯統溝内深入搜𠞰見有賊
番男婦在破碉内藏躱隨令各兵圍住殺賊四名
擒獲男女二十名均奏入
上諭軍機大臣曰阿桂等奏官兵攻取遜克爾宗前面
碉卡殱斃賊衆並燒燬其旁近寨落覽奏實為欣慰
同日明亮奏到稱進攻前敵四碉已取一碉殺賊無
數奎林頂被鎗傷覽之深為厪念奎林平日打仗最
為勇猛今辮頂受傷部位最關緊要即幸而調養無
虞自不便仍帶兵行走惟是明亮處能帶兵之人本
屬無多今奎林現須養傷則得力之人更少因思奎
林雖不宜勞力而坐守尚可優為莫若令赴富德馬
爾邦軍營代富德防守換富德迅至明亮軍營協同
進𠞰富德俟奎林到營後兼呈迅赴宜喜毋稍延緩
至此兩路情形阿桂一路自更易於得手並據稱相
機斷其水道遜克爾宗自歸掌握所見甚為扼要果
爾則官兵乘勝冞入更有席捲之勢阿桂一至勒烏
圍則逹爾圖之賊必且不攻而潰至於斷賊水道最
為上策朕昨年計畫及此曾屡諭將軍等籌辦今阿
桂處既用此法明亮何不倣而行之第明亮一路賊
人扼守甚堅現在破碉殺賊雖足懾衆賊之胆但此
次官員受傷者亦覺稍多明亮於攻𠞰時倍加慎重
方為妥善至穆塔爾等在帛噶爾角克碉一帶搜查
賊匪防護割麥番民既得其糧食復殱擒番衆男婦
所辦甚好功噶爾拉賊雖防守此時諒無能為俟官
兵攻得勒烏圍此等零星賊匪自皆不能存住但現
尚有賊一切防守不宜稍有疎略此乃常青旺保禄
等專責伊等均當實心妥辦毋稍玩忽干咎
同日
上諭内閣曰阿桂等奏攻取該布達什諾色淜普山下
石碉木城多有出力人員請賞給巴圖魯名號及陞
級賞翎等語藍翎侍衛薩爾吉岱帶兵直入賊隊鏖
戰殺賊健銳營委署前鋒參領色赫納横截來援之
賊以致受傷俱屬超衆出力著賞給薩爾吉岱沙木
巴圖魯名號色赫納普爾忠巴圖魯名號仍照例各
賞銀一百兩藍翎侍衛托爾托保潛越賊碉後路
佔據山梁亦屬奮勉著授托爾托保為佐領委署參
領訥森徹索倫驍騎校委署參領博爾敦徹吉林披
甲哈布清阿及從噶克土守偹阿木布木奮勇殺賊
俱屬可嘉訥森徹阿木布木著賞戴花翎博爾敦徹
哈布清阿賞戴藍翎
同日阿桂豐昇額色布騰巴爾珠爾又奏言查金
川逆酋本為鄰近各土司所切齒况索諾木等因
庇匿僧格桑以致滅亾即竄往他處各土司前車
具在亦斷不敢收留但至力竭勢窮鋌而走險亦
情事所或有自當早為檄示俾各先事預防(臣)等
謹將
諭旨指示之處詳悉繹出番字發交丹壩梭磨卓克采
從噶克各土司遵照其革布什咱綽斯甲布巴旺
布拉克底凡與賊境毗連者一體飭發令各加意
嚴防不得絲毫疎懈至金川賊酋雖有馬匹而馳
驟非其所長若果騎馬竄逃轉易於擒獲今蒙
睿慮飭令富勒渾等購偹馬匹送至軍營(臣)等當於滿
州軍倫侍衛章京兵丁内視其材技出衆者酌量
給與以偹臨時追躡奏入
上嘉之
同日文綬奏言現在大兵深入逼近賊人巢穴碉
卡密布均須大礮轟擊近日各路軍營咨調生鉄
甚多(臣)於省城已辦鉄三萬斤陸續運往並將灌
縣桃關存貯生鉄星夜運赴楸砥分撥西北兩路
應用又於章谷吉地撥鉄一萬斤就近解赴綽斯
甲布又將打箭爐雅安等處存鉄趕運章谷轉供
馬奈軍營不致遲悮再查上年曾咨陜甘二省購
買皮衣一萬件解川嗣因川省先已辦就尚存貯
未用昨據阿桂扎稱口外寒冷此項皮衣正屬適
用應即解營奏入
上嘉之
同日劉秉恬奏言(臣)此次經過革布什咱地方查
詢甲魯一帶路徑多與賊境相通現有革布什咱
土兵脩砌碉卡嚴加防範並有霍耳章谷綽窩等
處土兵協同堵禦至副將鄭國卿帶兵九百餘名
駐守吉地參將即搢升等帶兵六百餘名駐守丹
東兵偹道李本從前原駐丹東近亦移駐吉地以
資彈壓至出産磺觔之默滋溝在吉地以東三十
餘里現派將領帶兵防守(臣)查默滋溝在河之北
而産磺地方在河之南中隔一河且又有數處官
兵層次堵禦賊匪自難偷越但磺觔為打仗所必
須或賊人暗放夾壩潛來偷竊或不肖番民私行
透漏亦難保其必無(臣)已囑李本等時刻稽查以
防諸弊奏入報
聞
壬辰富德奏言(臣)等攻取深嘉卜之後河南一帶
之沙錫理穆當噶爾山嘴及羊圈等處皆有賊人
抗拒經土目頭人前往探覓路徑(臣)等遂將布拉
克底巴旺明正土練及汗牛降番各兵分為五隊
攻沙錫理碉卡又令章京舒亮佛喜等帶兵策應
而派侍衛阿蘭泰搶佔羊圈河橋利保住用皮船
渡河攻打穆當噶爾山卡七月二十四日亥刻各
潛至指定地方二十五日丑時突前進攻正在毁
碉殺賊各碉賊人前來救應俱經官兵痛殱是時
阿蘭泰奪佔橋座過河與山頂兵合賊人力不能
支棄碉遁去利保住亦搶奪河東一帶賊卡此次
各路奪取賊碉九座木城一座石卡三十餘座劈
山礮一位并鎗刀鉛藥牛羊糌粑等甚多其滿州
綠營弁兵奮勇殺賊荆州滿兵亦均愧奮出力請
酌與議叙奏入
上諭軍機大臣曰富德鼓勵官兵攻克沙錫理穆當噶
爾碉卡并羊圈河橋深為嘉悅着賞給荷包四個舒
亮昨已加恩賞給副都統銜着再賞縀二疋佛喜利
保住等俱着交部議叙
同日
上諭内閣曰此次富德所帶官仗各兵丁及屯土兵練
等奮勇可嘉着照阿桂明亮軍營之例各賞給一月
錢糧至荆州滿兵能知感愧奮不顧身並着加恩一
體賞給一示鼓勵
同日
上諭軍機大臣曰現在大功不日告成其奮勇出力人
員各宜奬賞所有需用翎子着發給阿桂一路花翎
二十枝藍翎四十枝明亮一路花翎十五枝藍翎三
十枝富德一路花翎五枝藍翎十枝以偹賞用
癸巳
上諭内閣曰據富德奏庚額特一帶歴次打仗及此次
攻打穆當噶爾等處所有随營革職效力人員總兵
張玉𤦺副將王承勲俱知感悔奮勉出力張玉琦着
賞給參將銜王承勲着賞給游擊銜
同日明亮舒常奏言革布什咱頭人土兵再四懇
求随營效力已據丹津扎布具報派出土兵三百
名由丹東一路前來奏入報
聞
同日富德奏言布拉克底土司安多爾巴旺土婦
伽譲於攻奪穆當噶爾羊圈等處各遣頭人添派
土兵謹力争先(臣)等謹將
恩賞之翎頂銀縀布茶等物酌量賞給奏入報
聞
同日阿桂豐昇額色布騰巴爾珠爾奏言查海蘭
察等官兵在遜克爾宗之左距官寨尚隔深溝現
在拏築木城直抵溝邊與隔岸賊人水碉相對每
日用礮轟擊其額森特等官兵在遜克爾宗之右
亦拏起碉座迤邐進逼是處道路較長官兵雖已
環圍遜克爾宗三面而賊寨石墻高堅殊甚惟寨
之西北尚有二碉現又接拏木栅用礮轟摧即可
乘機搶佔以截遜克爾宗之後再前月二十八日
夜有賊圍劫雲南外委王世貴鍾新所守之卡卡
内僅有官兵四十名放鎗抵禦賊人冐死搶進官
兵即用短兵接戰經烏什哈逹等帶兵往援賊始逃
竄官兵追殱甚多查遜克爾宗賊原知難以固守
但已計無復之而賊境又随處有險可恃姑為退
一步且守一步守一日苟延一日之計即前此歴
訊脫出番人皆稱賊目等久已商量偷劫營寨乃
此來不過紏集一百餘人又經官兵殱殪則其伎
倆已可槩見臣等竭立籌辦自能迅抵賊巢奏入
上諭軍機大臣曰賊番勢處窮蹙自必竭力守拒阿桂
所云賊人姑為退一步且守一步守一日苟延一日
之計其說深中賊情然賊人伎倆不過如此官軍屡
勝之後聲勢正盛將士亦倍加奮力無難速成大功
但必須相機妥辦如奪其水卡斷其樵汲賊衆必難
據守其遜克爾宗三面之碉恃險力拒官軍轉不必
過於冐險進撲阿桂本慎重之人恐其急欲成功或
不免稍陟輕率故諭及之然又不可因此過於遲疑
也至外委王世貴鍾新以四十餘兵禦賊百餘守卡
無失甚屬可嘉著阿桂將此二人即從優拔補千總
守卡兵丁亦酌與賞賚其赴援殱殘之烏什哈達普
爾普並著紀綠功績
同日富勒渾郝碩奏言自大板昭至前敵軍營出
口之米未能通暢現已飛飭嚴催至後路卧龍關
資哩一帶存粮充裕可支分撥且較内地趕運更
為便捷(臣)等即於此項米内撥出數千石並抽調
後路人夫數百名由别斯滿一路轉運大板昭交
收又分購灰麵十萬斤陸續運濟至北路所需生
鉄前後已撥運四五萬斤并查出登春溝内舊存
生鉄約十萬斤已飭粮員運出聽軍營調用奏入
報
聞
乙未
上諭軍機大臣曰前阿桂奏番地届麥熟之時或伏兵
截拏其割麥之賊或派兵搶割麥穗誘賊前來乘勢
殱𠞰最為善策今阿桂現在攻圍遜克爾宗該處賊
碉雖在山巖之上一面可以進攻其旁近平地種有
麥田之處自當遣兵踐棄勿使存留所有附近寨落
並應設法焚燬賊衆雖守堅碉其心必然窘廹亦足
為攻𠞰揚威助勢阿桂若進抵勒烏圍其地更係平
曠麥畦及寨落必多自應令豐昇額等分頭帶兵將
旁近番人村寨悉行焚燬遇有麥田可資因糧之用
者則取之否則蹂躪燒棄於進攻更為有益即明亮
等將逹爾圖山梁全行攻克或沿山前往馬爾邦與
富德夾擊要隘亦當酌用此法
庚子文綬奏言川省各屬新榖次第登場正可及
時採買以濟軍儲再請買米三十萬石以偹軍儲
供支之用至大兵凱旋時回省官兵丁役及善後
駐防兵粮需米亦屬浩繁即或剩有餘粮而節年
借動常監社榖均可將此補還奏入
上從之
辛丑
上諭内閣曰攻𠞰金川各土兵每多奮勉出力節經交
部議叙議䘏該部照例同滿漢各兵覆准具題未免
有需時日現在大功將蕆所有賞䘏土兵銀兩若不
即時給領將來該兵等各回本境由地方官發交土
司轉給恐不無侵扣滋弊且土兵非滿漢兵丁必須
核對册籍者可比原可随時核明先行議覆無容同
案彙題着交該部即查明未經辦出及續經咨到者
即速議覆具奏俾得即時行知軍營令各及早承領
以示鼓勵
同日
上諭軍機大臣曰閱阿桂奏到金川圖内什爾巴當噶
及凱立葉其形勢俱在大營之後我兵得勝長驅原
不可不將旁近賊人寨落搜𠞰淨盡以除後患至既
得勒烏圍河北河南兩路分進賊中雜徑尚多必須
随地防範勿稍陟大意至明亮若於攻克逹爾圖山
梁時即沿河趨馬爾邦之後與富德夾擊自可打通
馬爾邦合力攻𠞰噶拉依然如庚額特博堵克舟九
寨等處及正地相近之納爾楚獨松等處賊卡尚多
明亮富德必須後路肅清再行進𠞰方為萬全之策
同日阿桂豐昇額色布騰巴爾珠爾奏言查谷噶
一路進兵係由東迤往西南其凱立葉一路亦向
西南攻進今谷噶官兵已抵遜克爾宗從谷噶了
口前進計七八十里(臣)等回望凱立葉實在東北
一隅(臣)等軍營之後其自遜克爾宗至勒烏圍詢
之番人等約計原只有三十餘里但番人所指係
直捷路徑今大兵處處繞越進攻遠近即難定凖
至以金川河大局而論總自東北而西南而噶拉
依勒烏圍兩賊巢均在河南馬爾邦則在河北官
兵攻得馬爾邦自須過河進攻噶拉依其明亮現
攻之逹爾圖亦在河北彼處官兵若先下至河邊
固須乘船過渡合𠞰(臣)等若先破勒烏圍亦必分
兵過河接應宜喜官兵查自勒烏圍至噶拉依陸
路約七十里番人等稱山路多係陡險沿河亦屬
偪仄不如河北一帶道路稍平其大槩情形如此
至(臣)等一得勒烏圍則進攻噶拉依必當迎刃而
解奏入報
聞
同日阿桂豐昇額色布騰巴爾珠爾又奏言此時
將届賊巢醜徒各處死守若得多兵分頭罙入收
功自更為迅捷目前兵力誠未免略少但現在近
處則無兵可調而調徏遠處又屬鞭長莫及(臣)等
通盤籌畫官兵一抵勒烏圍進搗時凱立葉丹壩
官兵俱可來會而後路無須防守之處均可随時
設法抽撤以資助𠞰奏入
上嘉之
癸邜明亮舒常奏言逹爾山梁陽一面兩山相抱
中有賊人水卡往來取水絡繹不絶賊人堵禦其
嚴隨於初七日派兵由西南山側猝然並下搶至
水卡賊措手不及驚慌四散為我兵追殺數人賊
復擁衆來争而後隊策應官兵已接踵而至扼住
要隘一面催集土兵從沿山去路直抵水泉地方
當夜連築四碉即派兵拒守於聲埶既為聫絡亦
無慮邀截之患其勒烏圍噶拉依兩處巢穴均在
阿桂所攻河南一路(臣)等由河北進兵即應渡河
往𠞰兩路中但有一路罙進則河南北皆成破竹
之勢其賊境東北一帶山嶺已從中隔斷并可不
攻自潰(臣)等已札飭籓司顏希深先為預偹並令
砍伐竹植存趕貯搭索橋俟官兵隔河並下即可
用以濟渡速為會合不惟聲息相通於粮運亦可
互為接濟奏入
上諭軍機大臣曰賊人水卡既斷飲汲無資其勢自不
能久於存聚若將東北三碉一併攻克則西南山腿
各碉順勢下壓更易得手據明亮奏預偹造船搭橋
料物以便過河會𠞰若勒烏圍地面寬闊必須多兵
分路圍攻則明亮自當過河合勦若勒烏圍可進之路
無多阿桂豐昇額之兵已足敷用則明亮無庸渡河
自應循山而行潛往馬爾邦之後與富德腹背夾擊
攻開此路即可引進富德會𠞰噶拉依賊巢逆酋兩
面受攻自更應接不暇於掃穴擒渠尤可迅速蕆事
著明亮於全得逹爾圖時即札知阿桂妥為商酌行
之
同日五岱奏言初一日夜有賊侵擾逹爾札克經
後山駐守之侍衛圖桑阿等帶兵追殺賊人連衝
三次復短兵接戰賊始敗迯奪獲鎗刀等件奏入
上嘉之
戊申富勒渾郝碩奏言查楸砥一帶積米無多復
飭雅安縣辦米三千石即由木砰一路長運逹木
巴宗併飭附近之木砰天全州蘆山縣辦米二千
石即由木坪趕運其灌縣出口之米已飭藩司錢
鋆親往督催並專委成都府知府德克進布督同
各屬星夜雇騾赴灌濟運
同日鄂寳顔希深奏言逹爾圖新設臺站由南北
兩路解送人夫統計三千餘名足敷撥用其管站
之員覺木交現有知縣一員俟大兵移營前進即
令帶人夫添安新站(臣)鄂寳即於十四日前赴卓
克采一帶督催糧運均奏入
上諭軍機大臣曰據富勒渾所奏粮運情節實不免于
遲悮此次糧運之不能接濟其故自在楸砥而楸砥
之所以玩延則由派劉秉恬前往正地其專辦之道
員查禮又往郭羅克查辦劫竊案件遂致該處粮運
日漸因循前經富勒渾奏令接辦之知府張三禮洪
蕙及道員吕元亮所司何事以致遲延若此著富勒
渾郝碩迅速確查參奏一面將貽誤之員革職枷號
示儆其省城不能多解供運錢鋆實難辭咎富勒渾
文綬速即實力督催以期迅濟毋再遲延鄂寳親赴
卓克采催運須實力為之宜喜軍粮較楸砥一路稍
為充裕然亦須内地陸續接濟方可無誤並着文綬
留心催辦不能及早籌辦咎亦均無可諉實自為之
宜喜軍糧稍為充裕然亦須内地陸續接濟並著文
綬留心催辦
平定兩金川方略卷一百三
