欽定四庫全書
平定兩金川方略卷二十八
五月辛丑桂林明亮鉄保汪騰龍奏言甲爾木一
路番佔住兩山路口二十二日夜間由山脚潜來
偷劫營盤官兵預有准偹放鎗合擊乘勢追殺斃
賊五六十名佔得石卡六次查自約咱以至達烏
綿長幾及百里其自果洲那隆以及甲爾木一帶
山巒起伏數重横亘亦有數十里之遙勢居險要
均宜酌量留兵且我兵愈進則愈分賊番愈退則
愈聚而達烏以前即係僧格宗地近賊巢逆酋見
我兵晝夜攻擊更切因于緊要路口悉衆相持(臣)
等現在飛催調赴南路之陜甘兵三千名迅赴軍
營以資調遣至革布什咱地方凡有路通金川之
處業經宋元俊留兵駐守該鎮已回抵達烏隨同
會剿奏入報
聞
同日
上諭軍機大臣曰哈國興在滇現無緊要事件而此時
官兵進討小金川正需大員統率著哈國興馳驛前
赴温福軍營毋稍濡遲
上又諭軍機大臣曰舒常永平均授為領隊大臣前赴
四川軍營舒常𣲖赴西路永平𣲖赴南路
同日阿爾泰宋元俊奏言竊見總督桂林初扺軍
營(臣)宋元俊禀辦進攻機要尚見聽從因得連克
約咱卡丫等處詎數月以來舉動乖張前日(臣)宋
元俊探聞金川發兵帮助小金川欲從革布什咱
地方繞絶粮道因與阿爾泰等相商先領兵收復
革布什咱金川已失革地必將幫助小金川之兵
撤回防守(臣)宋元俊見機有可乘因將從卡丫攻
取達烏各路險易並進攻情形詳細具禀乃桂林
並未省視冐昧發兵遂致傷亡六百餘人頼都司
陳定國仍照原議領兵從山後抄截據其險要賊
番驚潰遂得達烏桂林經此一番自當稍知詳慎
乃不問賊情虚實道路險易嚴督進兵以致參將
薛琮手足無措(臣)阿爾泰聞知馳赴軍營與桂林
相商見其毫無定見(臣)宋元俊亦禀明道路險阻
不可率意進攻現在金川尚帮助小金川必須駕
馭綽斯甲布及三雜谷各土司發兵分搗金川使
之盡撤所帮之兵以自衞方可勦滅小金川已遣
都司李天佑前往綽斯甲布督催又𣲖游擊沈寬
等前往三雜谷調兵稍緩數日即可一舉集事桂
林不加體察即于四月初六日夜大雨如注之時
催迫薛琮同侍衞將偹等帶領漢土官兵三千餘
名裹帶五百口粮從墨壟溝進發約定繞至前敵
山梁接應夾攻初八日桂林始與鉄保汪騰龍等
行至前敵略一進攻即行退守其墨壟溝遶進之
兵初九日已到前敵山梁因碉卡堅固未能壓下
而桂林祗令官兵隔河施放鎗礮虚張聲勢初十
日正當用兵緊急之時桂林先回卡丫軍營十二
日並將明亮鉄保汪騰龍撤回以致薛琮被困差
人赴營禀稱粮盡請兵救援桂林並未商及作何
援應至十三日薛琮求救之信又至始令都司廣
著往救而賊番已據險要萬難仰攻隨見我兵浮
屍蔽河而下救活數人詢知侍衞章京八員副將
二員參將游擊各一員都司三員守偹一員千把
三十餘員兵丁三千餘名始與賊番拒敵繼而粮
盡饑餒力不能支或被賊番進去或被石擊鎗傷
墮巖落水全行覆没其脱圍而出者僅有官兵二
百餘名巴旺布拉克底明正土兵數百(臣)等意桂
林必當悔過實
奏及見摺稿乃以虚詞掩飾即如普寧六十一均係
𣲖在墨壟一路乃捏稱攻打木栅而亡廣著往救
不及乃捏稱合兵一處佔據甲爾木林梁等語似
此任情蒙混已為深負
聖恩况其自到卡丫絶不以軍務為重不住帳房修立
房屋居住勒取屬員供應與鉄保汪騰龍終日酣
飲聞報全師覆沒毫無惻憫之心其在營將備各
員莫敢進言亦罕得見面軍心憤怒幾至變生且
密令提督汪騰龍將銀五百兩交與總兵王萬邦
贖取小金川所遮官兵以圖掩飾經(臣)宋元俊言
如此損威失體萬不可行汪騰龍始遣兵拉塔爾
取回(臣)阿爾泰視此情形慮有他變已扎(臣)宋元
俊抽撥防守革地官兵一千分守卡丫要隘但我
兵甫經失利而金川並肆鴟張諒綽斯甲布及三
雜谷亦必觀望不前桂林如此舉動必致貽悞軍
機(臣)等若扶同徇隠則自取罪戾更無可遣矣奏
入
上諭軍機大臣曰阿爾泰等奏桂林在軍營乖張捏飾
軍中情形實出意想之外已𣲖福隆安馳驛前往查
看審究并諭阿桂迅往南路辦理進兵之事矣福隆安
未到之前仍令桂林辦理阿桂不可預有洩漏但據
奏桂林毫無定見一切機宜恐不能措置恰當現在
進勦小金川甚關緊要阿爾泰受朕厚恩且係舊時
總督軍營之事本無可諉其卡丫及章谷一帶有應
𣲖兵防守者急需妥辦經理以防賊番抄截至攻勦
僧格宗一路尤應相機速辦阿爾泰不可推諉因循
致滋岐悞至所奏兵心憤怨恐致變生于事更有關
係昨從後山進攻官兵失利人情未免驚惶阿爾泰
務須處以鎮静隨宜調劑勵衆心而彌事釁
同日
上諭軍機大臣曰阿爾泰桂林各欵如修屋居住終日
酣飲歡聚及聞官兵覆沒毫無惻隠之心已非情理
所有至密令汪騰龍交銀王萬邦贖回小金川所遮
官兵一節尤為大謬果如所言則桂林之罪更重阿
爾泰人素老成所奏不當虚妄且其事關係甚大非
若色布騰巴爾珠爾等之偏袒五岱撏取細故劾奏
温福可置不論者比一經審實桂林即當從重治罪
現在進勦機宜甚關緊要阿爾泰年力已衰且平日
未諳軍旅帶兵進勦不可無專主之人因思温福一
路阿桂之外尚有豐昇額為參贊著傳諭阿桂速赴
南路統兵若阿桂先到成都即在彼候福隆安到時
同往若福隆安已過成都阿桂速赴軍營毋稍刻緩
桂林自簡用總督以來屢次克捷朕不料其出息若
此喜出望外今阿爾泰奏到情節又不料其荒唐若
此可駭亦出意外而官兵傷亡過多金川罪無可赦
索諾木之必當進勦更不容緩昨温福一路為色布
騰巴爾珠爾等所躭悞方冀桂林攻取僧格宗先能
得手今又不足恃朕實深為憤懣温福當迅速進攻
立擒逆竪
壬寅温福色布騰巴爾珠爾豐昇額阿桂奏言(臣)
等于十五日分𣲖官兵攻擊賊番各寨至收兵時
先令侍衛額森特領兵伏于山坡之下然後陸續
收回賊衆復來尾襲伏兵突出截住鏖戰殺死二
十餘賊餘皆受傷敗遁查東瑪大碉在山脊之上
其北峭壁深崖東西南三面雖係偏坡又有石卡
五座碉房十餘間而牆外深濠之内又刨穴放鎗
守禦如此拒守實非礮力之所能及(臣)豐昇額(臣)
阿桂議令額森特領兵于十六日未明之前先奪
東瑪寨東北山脊上三卡又令侍衞德赫布總兵
馬彪等帶領綠營瓦寺土練等兵預偹三面分奪
碉卡又于各處路口分𣲖官兵堵截來援之賊又
𣲖侍衞新達蘇將四位大礮運至寨前轟擊(臣)等
親自指麾額森特先奪取東北三卡殺賊甚多同
時大礮又將碉房擊碎官兵齊聲呐喊三面力冲
后上冐鎗直進賊不能支當殺死紅衣賊目二人
生擒一名其餘盡皆勦洗所有峯下碉卡俱行折
毁色爾渠别斯滿等處約有三百餘賊三次來援
俱被額森特等督兵擊敗殺死五十餘賊惟東瑪
大碉築在山脊賊番滚石放鎗官兵屢次上攻究
未得手至戍刻大雨滂沱暫且收兵查東瑪色爾
渠二寨在美美卡之北攔截鄂克什舊寨東首山
路必將此二處奪取始能攻鄂克什舊寨此時大
礮擊破之處賊于風雨昏黑之夜仍潜補葺(臣)等
于二十三日先在東瑪相近之地設立木卡二座
駐兵三百名又令額森特處領兵六百名伏于卡
東山坡之下是夜亥刻先有數賊遠遠窺伺守卡
守偹國興等佯為不知滅火等候賊衆以為我兵
睡熟至二十四日子丑間有三百餘賊分為二隊
一擁近前我兵並不聲張暗從鎗眼裝鎗以待俟
其近卡對准一齊施放而額森特等所領伏兵又
即羣起合攻賊番踉蹌敗走所殱賊番昏夜不知
其數次早見周圍地上血跡淋漓約有四五十人
我兵並無傷損現在大礮運往新卡轟擊至投出
鄂克什男女十六名已取供詞即交該土司收管
奏入
上諭軍機大臣曰新逹蘇額森特擊敗尾襲賊番殱
斃東北來援賊衆並奪取山峯下碉卡國興靜俟賊
番來犯猝起勦擊殱戮多人均為出力奮勉額森特
著補授頭等侍衞國興著賞給藍翎其出力及傷亡
之官兵亦著温福查明分别造册送部議叙
上又諭軍機大臣曰温福等奏到脱出鄂克什番民錫
喇卜供稱聞得南路大兵由西山進去欲截小金川
甲爾木後路不意金川之兵潜從後路抄出將官兵
截在中間圍困七日傷壞甚多其數目傳說不一等
語是桂林𣲖往西山進攻之兵傷損甚多桂林竟爾
隠諱不奏實為可駭行軍接仗傷亡亦所不免設所
傷無多稍有粉飾猶屬軍營偶有是以前次降旨桂
林因侍衛等陣亡自行請罪尚予寬免若竟至二三
千衆全軍覆沒則關係甚大乃亦匿不上聞是因懼
罪而轉涉於欺其致令死事者冺滅無由邀䘏良心何
在即此一節桂林之罪已為不小至官軍被圍七日
為時甚久桂林若于薛琮初次告急時發兵策應何
至失挫若此乃竟視同膜外以至官兵無辜陷殁問
之桂林尚能置喙乎至向小金川贖回被鎗之人損
國威而長賊智尤為乖謬又脩屋居住亦無此理督
兵進勦自當以前進為期從前訥親在軍營即以偷
安正法桂林豈未聞知試問桂林朕待訥親多年恩
眷較之桂林新加擢用者何如訥親以大學士兼公
爵較彼新進之初仕總督又何如實不意其自陷罪
戾若此至其狂妄驕縱羣聚歡飲不見將佐等事皆
其器小易盈無福受恩所致反為小節矣以上各情
節福隆安審實後即可按律從重定擬將桂林拿問
交阿爾泰嚴加看守其總督印務即傳旨交阿爾泰
署理進兵之事即交阿桂專辦福隆安具于奏聞不
必守候批示即赴行在復命務于七月二十前後到
熱河昨因審案重大不得不令其前往但福隆安承
管之事甚多而土爾扈特郡王巴木巴爾等到熱河
時並須親近大臣照料福隆安斷不肯久離朕前諒
福隆安亦所深知也設或阿爾泰所奏全虚西山損
兵不過數百而張大其事妄報三千及交銀贖人一
節毫無影響并賫銀之拉塔爾亦屬子虚則是宋元
俊搆詞誣陷自當奏明請旨另辦但就錫喇卜供調
官兵傷損過多之說已有端倪其餘諒亦不妄未必
是非顛倒大相懸絶至于如此也
同日温福色布騰巴爾珠爾豐昇額阿桂奏言第
三次續調之陜甘兵三千名現已陸續將抵成都
接准桂林咨稱南路現在收打僧格宗兵力不敷
此次兵三千名應即前赴南路至第四次奉
旨預偹之陜甘兵據文綬來咨現經挑選精壯兵三千
並㨂𣲖鎮將管領俟川省咨調即行赴川(臣)等查
現在攻勦南北兩山分兵進攻自應厚集兵力所
有陜甘預偹之三千名(臣)等移咨文綬令其飭帶
兵各鎮將速即起程仍咨商桂林酌量調用奏入
上諭軍機大臣曰此次征勦小金川調發陜甘兵丁其
已到軍營及續報扺川者共九千名昨又諭文綬將
預偹添調之三千名亦即前往此時想已起程現在
兩路進勦尅日掃穴擒渠並乘勢進勦金川尤當厚
集兵力以期一舉成功陜甘兵素稱精練近來𣲖往
者頗能得力且該二省兵額共計七萬六千餘名自
可再行酌撥以資調遣著文綬速于陜甘各營内再
選勇銳兵丁五千名并慎㨂堪以帶兵之大員及將
弁等照前預偹一俟川省咨取星速起程
同日
上諭軍機大臣曰川省兩路進勦軍需關係緊要前經
兩次撥解六百萬兩此時支用自覺寬餘但將來厚
集兵力分路罙入所有偹用之項當預為通盤籌畫
以裕軍儲著阿爾泰即將前項撥銀除支用外現存
若干酌量併勦金川一切需用約略若干逐一核計
迅速奏聞
同日温福色布騰巴爾珠爾豐昇額阿桂奏言前
奉
諭旨令選𣲖熟諳番字者一人由驛赴京偹用(臣)等查
維州協戰兵焦愈崇能通番語識漢字但不識番
字又維州協屯練阿爾嘉番字番語俱能書寫通
說亦略通漢語而不識漢字合兩人之長可偹繙
譯之用謹令其起程赴京但伊等所通曉者俱係
三雜谷兩金川鄂克什瓦寺一帶之番語番字不
特與西藏不同即與木坪明正綽斯甲布各土司
語言字義亦屬彼此各别奏入報
聞
癸夘
上諭軍機大臣曰彰寶奏稱將海蘭察鄂蘭等分作兩
隊回京川省現在用兵海蘭察等曾歷軍營從滇前
往自屬近便着鄂蘭帶領長生保綏庫阿坦保利保
住赴南路軍營海蘭察帶領額爾登布塞布騰庫伯
赴西路軍營分道遄行務期奮勉自效
丙午宋元俊奏言四月二十六日索諾木將墨壟
未被遮之把總李朝林並番禀一封及現在噶拉
依之游擊寧禄一禀從巴旺地方交該土婦遣令
番人送赴軍前當即譯出番禀面請桂林示下辦
理乃桂林但云此事只言我不知道任汝去辦隨
有親茟札囑不得聲張(臣)一面譯諭諾索木嚴行
申飭所有該酋及寧禄原禀並桂林原扎一併請
呈
御鑒竊思金川帮兵助逆桂林自墨壟溝失利之後至
今並未與賊番對敵復聞其于二十五日拜發
奏摺有攻奪石卡殺賊多人之語任情捏飾實為喪
盡天良奏入
上諭軍機大臣曰宋元俊奏一切應辦事宜禀商桂林
不置可否索諾木具禀送還把總李朝林桂林但云
此事任你去辦又親筆劄囑不得聲張是桂林于傷
損官兵一節始既諱匿今復彌縫已無疑義且自前
次失利以來茫無主見不復能發謀出慮若仍令其
以總督帶兵俟福隆安審明再辦不免躭延時日于
軍營必更貽悞現已明降諭旨將桂林革職其四川
總督印務令阿爾泰署理阿桂即速馳往妥辦其未
到之前一應軍務阿爾泰責無可諉即當催督將領
上緊籌辦俟阿桂到彼專辦進兵至粮餉等事原係
總督職分阿爾泰往來章谷一帶督辦亦無不可第
軍機本非所嫺馳驅亦非所習衝鋒殺賊之事原不
責之于彼也至索諾木番禀公然欲令僧格桑磕頭
完事且敢羈留内地官弁思易其被拘之喇嘛等是
其挾此要求顯然抗拒實係此時罪魁更難歇手索
諾木倘將内地被留之人送至軍營藉以窺探温福
等切勿意涉游移惟將送回之人及來人一併留住
斷不可給發回文庶使逆酋無從揣測至寧禄身係
滿洲且為游擊大員非千總微弁可比當進攻失挫
被賊遮留自當明于大義挺身罵賊即使為賊所害
亦必優加贈䘏錄及其子乃竟靦顔偷生且來調出
甚屬無恥若經送還即當解京治罪其餘千把以下
尚可不加責偹或由賊中送回仍留軍營效力若守
偹以上秩非微末即不應忍恥倖生如有送回不拘
滿漢並當革職解京究治再據宋元俊奏前次陣亡
副將二員是該處現出有副將員缺董天弼自革職
以來尚知奮勉著阿爾泰即令補授副將以觀後效
丁未
上諭軍機大臣曰閱阿爾泰等原奏從前由卡丫攻取
達烏時宋元俊曾將各路險易情形具禀桂林並不
省視致臨時號令不一官兵傷亡六百餘人頼陳定
國從山後抄截始得達烏等語因撿閱桂林等奏攻
得達烏一摺止云兵練均各奮勉出力亦且傷損無
多并云傷亡官兵查明照例辦理並未奏及六百名
之數已屬心存欺飾又據稱桂林𣲖侍衛章京同薛
琮從墨壟溝山進發約定繞至前敵山梁接應夾攻
乃桂林與鉄保汪騰龍于初八日至彼略一進攻即
行退守十二日並將明亮鉄保汪騰龍撤回是其節
節貽悞之處均不可不加窮究至明亮等係帶兵大
員攻勦乃其專責因何略攻即退并聽桂林撤回鉄
保本一無能為之人汪騰龍亦深染綠營浮滑惡習
此二人原不足恃至明亮平日尚知勇往任事世臣
勲親尤當以國事為念乃亦不顧軍務緊要惟憑桂
林指揮與鉄保汪騰龍等旅進旅退且見桂林乖張
欺㒺並不臚實密奏一同隠忍是誠何心以上各情
節著福隆安逐一研訊毋任絲毫遁飾至汪騰龍以
提督統兵進勦見桂林如此乖謬亦不據實參奏豈
可復膺專閫著即解任候審哈國興雖不免綠營習
氣其帶兵行走尚知出力昨已諭其迅速赴温福軍
營聽用所有西安提督員缺即著哈國興補授
己酉
上諭軍機大臣曰前以續調之陜甘兵三千名經桂林
調赴南路温福亦應再為撥補因令文綬將預偹之
三千名即赴西路軍營聽用今文綬奏到兵丁均已
陸續進發自可不日扺川著温福先期檄知帶兵之
總兵李雲標等令其程赴西路聽候調遣如兵丁赴
川迅速温福可即遵照前旨各賞給一月錢粮以示
鼔勵
平定兩金川方略卷二十八
未經
欽定人名
納瑪爾甲(擬改)那木爾嘉勒
雅甲爾(擬改)雅克嘉勒
索諾木鄂雜爾(擬改)索諾木鄂特則爾
