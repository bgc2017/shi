欽定四庫全書
平定兩金川方略卷五十三
三月壬寅豐昇額舒常奏言(臣)豐昇額查達爾山
山頂係金川緊要門戸如一攻獲勢俱自上壓下
且距勒烏圍賊巢路近而直若定期攻取預傳各
營備辦恐賊人知覺併力死守仍難一舉即克(臣)
豐昇額因於每日子丑間令巴圖魯侍衛及將弁
等分路帶兵前往達爾圖坡下密樹林内埋伏隨
時察視賊番之隙相機襲取兹二月二十八日賊
於黎明大霧迷漫之際約有五六百人分作三股
潛來希圖劫掠貯礟營盤被暸哨兵丁望見報知
守柵巴圖魯侍衛佛倫泰巴三泰等一面放鎗一
面帶本柵官兵前往壓擊正在𠞰殺之際恰遇(臣)
派往左手埋伏誘敵之兵將賊番衝截攪殺一處
立殱賊番五六十名餘賊被傷滚入深箐官兵乘
勝追殺直至澗底砍取首級而回其右手派往之
巴圖魯章京官達色等即率兵合力抄殺賊番見
勢猛勇不敢接應俱躱在碉根盡力施放鎗砲(臣)
亦將大砲及劈山砲向賊叢中施放又擊斃數十
人餘賊竄匿至(臣)舒常攻取日旁現在籌畫制勝
惟道路窵遠銅觔尚未到營(臣)舒常留心察看賊
番近日防守嚴於夜而忽於晝又值耕種之時日
間偷出碉卡耕作亦所不免(臣)欲籌白晝進攻之
舉先於每日派兵七八百名在砲臺左右相近賊
碉使其習見為常疎於防備另選奮勇官兵俟有
可乘突然進取以期制勝
同日豐昇額舒常又奏言(臣)豐昇額自抵宜喜軍
營即嚴飭各營將弁約束兵丁凡取柴汲水必令
聚集同往毋致脱逃迷失并逐日派員查點今據
各營領兵將弁陸續稟報取柴汲水之人迷失六
名(臣)等業將該營千把總咨革重加責處外因思
賊番屢放夾壩掠害官兵我兵亦可設法痛殱以
抒憤恨隨於賊番出没之處派出奮勇兵弁理伏
密林俟有賊番潛來乘其不備衝出搜殺現經數
次已殺死數十人當將割獻首級兵丁奬賞以示
鼓勵至賊番屢被截殺其偷放夾壩伎倆亦必漸
無所施均奏入
上諭軍機大臣曰豐昇額等奏設法進攻達爾圖看來
金川賊番於防拒諸事較之小金川尤有算計每圖
潛行劫掠甚為可惡今我兵均能預先知覺妥為防
範便為無虞現在豐昇額等或晝或夜隨機攻𠞰所
辦俱好亦祗可如此至所需鑄砲銅觔關係要緊已
諭劉秉恬上緊䟎運並令富勒渾速籌接濟豐并額
等於銅觔物料解到時即趕鑄大砲轟擊尅期集事
至達爾圖山梁拒守既堅自係其險要門戶想日旁
一帶亦然豐昇額舒常現在分路進攻不拘何路先
克即可乘勝迅入但合計豐昇額舒常兩處之兵俱
不甚多專事分攻尚恐不能得力今或於日旁地方
酌量留兵少許以綴賊勢而密撤日旁之兵潛往達
爾圖併力攻打以出賊番不意或即能得手亦未可
定著傳諭豐昇額等善為籌酌至豐昇額等奏賊番
屢放夾壩亦令官兵潛伏殺賊等語所見甚是此亦
將計就計之法即温福阿桂兩路均當倣此辦理
同日豐昇額舒常又奏言查丹壩距宜喜軍營約
百餘里中隔高山大河去歲該土司因力量單弱
請派官兵護守業經董天弼派漢土兵七百名帶
往駐守查此七百名係温福撥給(臣)六千兵數之
内因該處路通金川隘口甚多最關緊要故未撤
回今奉
上諭令董天弼赴彼帶兵駐守但董天弼未到之先現
無大員統轄(臣)等酌委副將李天佑暫駐丹壩俟
董天弼到彼時仍令李天佑來營隨𠞰奏入報
聞
甲辰温福海蘭察奏言(臣)等分路攻𠞰昔嶺自二
月二十七日以後大雪數日高處積至二三尺泥
深徑滑未便仰攻惟晝夜放砲轟擊賊碉苐思賊
番知大兵會攻昔嶺現俱蟻聚死守於功噶爾拉
防禦稍疎亦未可定如出其不意突往攻擊或望
有濟遂於三月初一日派烏什哈達曹順等帶兵
千餘前往會同李煦常保住等添撥該處官兵恊
同襲擊旋據烏什哈達等報稱是日至功噶爾拉
會合該處將領分兵三路于初二日寅時進發官
兵不避鎗石奮勇直前曹順及賞戴花翎司轡托
爾托保帶領瓦寺鄂克什土兵七八名越衆登先
逼近賊番第一卡殺死十數人此時中路官兵已
至卡牆根下有賊數百人前來應援為官兵殱斃
甚多其從右邊前進之兵進至山峯之上殺死碉
内抛石放鎗之賊亦復不少攻至已刻而賊番抵
拒愈急始行撤兵等語(臣)等現派人在昔嶺附近
偵探路逕仍催取鑄砲物料一俟解到即鑄大砲
轟破昔嶺大碉乘機掃穴奏入
上諭軍機大臣曰温福等奏分派官兵猝攻功噶爾拉
山口都司曹順及賞戴花翎司轡托爾托保奮勇殺
賊實為可嘉著各賞緞二疋土兵七八名各賞銀兩
即從彼處支給
同日
上又諭軍機大臣曰温福奏現在軍營積雪高阜處尚
二三尺似此冰雪凝寒自難急於著力官兵遇有殺
賊攻碉之事原當勇往向前若於凍滑中冒險而行
轉屬無益而有損且温福等現在帶兵之人俱非怯
懦不前者斷不慮其托故遷延倘冒昧輕舉致士卒
稍有挫礙實覺不值而將軍及諸大員尤不宜履險
徑行所關甚鉅今已時届春深日就和暖雪既少而
凍亦漸消約計閏月以後人力即易於施展温福等
惟當蓄銳待時以期制勝又何必急急於此日耶至
賊衆所恃惟知踞險此外更無他技今各路進𠞰務
在擣其巢穴諒賊番必不能久抗即或未能滅此朝
食亦不過時日稍延温福等當深體朕意更無庸慮
及軍中用度之不足也至需用大砲一事若美諾所
存可以運往固屬甚便倘或路險不能亦須勉強頃
已諭令温福劉秉恬會商妥辦如竟商有可運之法
則沿途當派得力將領帶兵防護切不可僅委文員
率夫搬運劉秉恬于此一節尤宜加意毋稍疎虞至
于砲之炸裂究係火候功夫不到蓋銅料必須鎔鍊
淨純不使稍存砂眼方能勻整得用即鑄造時每位
多費數日鍊銅之工雖緩而可以經久勝於急就之
另煩冶鑄多矣
同日温福又奏言番地五月尚有大雪官兵單帳
棲身未免寒冷前經(臣)派員購辦羊毛氊片製為
斗篷帽單散給兵丁既可遮蔽雨雪而夜間又足
資墊蓋迄今已歴半年有餘前此所領損敝居多
現在軍營連旬大雪風氣凜冽無異嚴冬轉瞬又
届大雨時行(臣)正在辦理間適隨營知府吳一嵩
詳稱上年所辦斗篷帽罩尚餘剰銀一萬四百餘
兩作何應用請示前來(臣)思斗篷帽罩每套止需
價銀四錢八九分而兵丁得沾實惠較之帳房更
為便利若將此項銀兩歸于核減數内似非所以
推廣
皇仁(臣)現擬咨明督臣將餘剰銀兩再行採辦二萬套
陸續送營隨時給領奏入
上嘉之
同日
上又諭軍機大臣曰現在官兵分路進𠞰金川雖值大
雪未能尅期罙入向後天晴日暖便易于進勦要之
此舉有進無退不滅不休况各路兵糧足而運餉一
事董催籌辦並有專司自可無虞不繼新正業經降
旨撥部庫銀五百萬兩解川備用連前共一千九百
餘萬未知此項銀兩足敷幾時之用目下軍務尚未
就竣或再遲數月亦未可定國家帑藏方盈即再撥
數百萬仍屬寬然著傳諭劉秉恬富勒渾將已撥之
項通盤核計約可用至今年幾月如尚須續撥務預
行奏聞則自京撥往更可從容運解沿途亦不慮稽
延且軍需備項有餘諸事皆便於措置果用之得當
朕必不稍有所靳劉秉恬富勒渾即速核實覆奏至
於運糧人夫一事最為緊要從前阿爾泰初辦時茫
無定見既將遠道民夫亦同派往致愚氓憚於遠涉
接踵逃亡甚至因而派及里下尤非朕子愛元元之
意曾屢降諭旨令各妥協籌辦究未知經理若何即
如逃夫一節如果受雇在官按例給價並非白用民
力此而敢于逃匿悞公自當懲之以法倘係地方官
辦理不善或奸胥蠧役從中侵扣雇值致令長途奔
走饑餒用乏不得已而中路潛逃其咎又不專在民
即當查明舞弊官役盡法嚴治日前劉秉恬曾奏及
此已如所請但劉秉恬現在軍營派夫乃内地為政
自當責成于富勒渾川省辦理軍需一切皆官為給
發從不肯絲毫擾及閭閻而輓運之勞自不能不稍
資民力既已予之雇值又復蠲緩頻施民非無良豈
有不知感奮自效者今在站之夫或有逃匿已交劉
秉恬等隨時嚴切查拏自可漸知守分畏法至於各
屬撥用人夫時富勒渾當留心體察若有不肖官吏
或擬派不均或藉端科斂致鄉愚情不能堪釀成事
釁所關匪淺且川省向有嘓匪一種最為不法設或
經理失當使此輩乘隙妄為尚復成何事體今邊徼
軍務未竣内地尤宜加意撫輯倘不實心察吏致民
情稍不寧帖惟于富勒渾是問恐彼不能當其咎也
(臣)等謹按金川用兵以來一切軍儲均支
帑項至運糧人夫啟行則有安家銀兩在途則有口
糧到營又有工價且因口外食物踊勝屢增在
值體恤
深仁至優極渥而凡道途奔走困乏饑寒靡不上煩
宵旰愛民如子之誠淪肌浹髓是以夫役人等于軍營
戰鬭之地毫無畏阻雖復山險雪深往來踴躍
而内地之各安耕鑿熙皥無異常時也
丙午阿桂明亮奏言(臣)等查當噶爾拉山梁形勢
險峻前此從納圍納扎木進攻俱係向上仰攻雖
佔據靠西山梁與賊地勢相等亦只一面用礮轟
擊作三路進取之勢今既於克碉處所修立營卡
横截賊碉不但各碉賊番難以彼此照應而官兵
與賊已共在一道横梁之上當將趕鑄大砲運至
新立營盤東西分擊昨復相度地勢令官兵將營
卡展開逼近西面賊碉轟打是前此之三路進攻
者今已成五路賊勢漸形窘迫每日惟潛藏碉内
偶於碉眼放鎗及於遠處放砲而官兵因相離不
遠更易於察看遇有往來蹤影即放鎗砲是以數
日以來擊死賊番不少賊亦不敢復多出入其西
邊之砲距碉甚近力量猛而有凖現已一半頽隳
其東邊碉座雖堅然亦已多洞穴惟是雨雪連旬
兼以大霧往往咫尺不能辦别況凍融泥滑官兵
行走為難(臣)等心急如火總須快晴幾日即行攻
撲以期必得奏入報
聞
同日劉秉恬奏言(臣)准董天弼稱近據綽斯甲布
土司遣人投稟有該處從前被擄自金川逃回聞
得金川人說大板昭地空人少要差人去探聽等
語(臣)查近日小金川番衆自金川逃出者甚多來
時逐加查問並無此語且大兵現住綽斯甲布地
方此信果真該土司應即稟明將軍參贊以憑查
詢何以僕僕道途遠赴布朗郭宗轉向提督告知
其傳聞之言雖不可不信亦不可盡信(臣)現住簇
拉角克因距布朗郭宗不遠就近前往查勘傳詢
該處領兵將備據稱大板昭等處現住官兵七百
名近日甚為寧謐等語(臣)查番地跬步皆山處處
險要今既派兵七百名駐守以之攻戰則不足以
之防禦則有餘(臣)又近在簇拉角克地方亦可隨
時照應現在飭令駐守大板昭備弁官兵嚴加防
範奏入報
聞
同日阿桂又奏言查自前年進兵以來各路逃兵
他省調來者尚少而川省獨多即川兵内制兵尚
少而未經補額之新兵最多蓋緣此等新募之兵
半係游手無賴之徒是以(臣)一抵南路軍營即將
卡丫及革布什咱兩路新兵沙汰一千餘名其肆
意潛逃者尤不可不嚴速緝挐立予正法以昭懲
儆(臣)自署提督印務除據將領等一面報逃一面
通行跴緝外惟恐各路員弁視為具文于上年四
月至十一月三次嚴催並兩經移咨督(臣)轉飭查
辦本年正月内湖廣督(臣)富勒渾來川署事(臣)復
劄寄以逃兵之案挐獲即應速辦不可如尋常命
盜案件招解審擬轉輾稽遲是以富勒渾將逃兵
伍君相等訊明正法其在軍營近處拏獲者如從
前之王應九一名及近日之李富春等三名皆經
立置重典查得南山一路及綽斯甲布革布什咱
兩路共計逃兵一百五十五名地方官報獲者尚
少今蒙
諭旨查詢理合據實聲明
同日劉秉恬又奏言(臣)欽奉
諭旨令照將軍温福所奏設法嚴緝逃兵但查摺内所
稱盤詰之處俱係附近口内地方距軍營尚遠詳
加籌酌尚有口外鄂克什一路之卧龍關跟達橋
木坪一路之溝口橋丹壩一路之維關南路之章
谷橋又口内之肯雲橋漩口汛等處俱往來必由
之路自應一體派弁撥兵設卡盤詰惟現當軍興
之際行人絡繹載途勢不能逐名詰詢是必先定
稽查之法庶可杜逃脱之漸(臣)請嗣後凡有遣回
進口之人俱應給與照票在營者將備給發在站
者糧員給發鈐蓋印信戳記卡兵騐放始行至各
站夫役及隨營貿易人等亦領有本站糧員執照
始准進口以除冒混如此則考騐不煩而稽查有
據逃兵自不致任意兔脱至各處要隘所需員弁
現在飛行揀派其放卡兵丁亦已就近調撥俱嚴
飭實力查挐不得稍有疎懈均奏入
上諭軍機大臣曰前因川省軍營兵丁脱逃者為數甚
多曾諭令温福等查明覆奏今據阿桂奏到可見該
省辦理殊不認真富勒渾現署川督駐扎成都此事
乃其專責著傳諭該署督嚴飭各屬令地方文武大
小官弁于逃兵原籍鄰境上緊跴緝一有捕得即于
該處審明正法不必解赴軍營復致中途兔脱惟將
擒獲正法各犯姓名知照軍營曉諭各兵使知儆畏
仍將辦理緣由具摺奏聞至劉秉恬係實授總督于
軍營之事亦所專司並著傳諭一併嚴飭所屬力查
挐如有仍前怠玩從事者據實參究至劉秉恬另奏
嚴定查緝逃兵章程一摺所議甚當即照此辦理
同日阿桂明亮又奏言查此次官兵進𠞰當噶爾
拉所鑄大砲用之一二日即易炸裂(臣)等不但因
改鑄需時心存焦急亦恐兵丁受傷乃近日砲裂
時亮無傷損此皆上賴
皇上威福
天神垂佑兵丁等得藉以無恙兹復仰荷
聖慈諄諄垂詢曾否傷人凡在行間自無不動心之理
(臣)等已通傳各營令兵丁等知感無不願進死力
再(臣)阿桂久在軍營於鑄砲事宜閱歴稍多當初
造之時鍊銅欲淨及既成之後試響宜清苟工夫
火候之俱全自不致有他慮無如(臣)等進攻心急
不暇更番鎔鑄多延時日是以不無損裂現在(臣)
等當噶爾拉一路所鑄砲位四座運至各山梁分
頭轟擊均尚為得力奏入報
聞
同日劉秉恬又奏言(臣)於三月初三日自木果木
起程午間行抵簇拉角克即從該處溝口取道前
進沿途查看多係偏坡土路積雪已漸消融其一
二陡峻處均易修理查由功噶爾拉至簇拉角克
係新開之路人夫負重運供不免稽遲今查此路
情形比功噶爾拉一帶較為平易且乾隆十二三
年進𠞰金川時原經轉運自應仍於此路安設臺
站似得迅速通行以濟軍食再查木果木舊有糧
臺共計十四站今(臣)將道里遠近親加核算酌中
安設只須七八站直達軍營合之舊例有減無增
至功噶爾拉防駐官兵口糧仍可於哲爾覺崇德
牛厰等站酌留人夫運送接濟奏入
上嘉之
同日
上諭内閣曰博靈阿自效力軍營頗屬奮勉昨因攻撲
賊碉致被鎗傷方冀迅速就痊佇膺懋賞今據阿桂
奏聞受傷溘逝深為憫惜著加恩賞給都統職銜仍
照贈銜給予䘏典其應得世職並著該部照例查辦
平定兩金川方略卷五十三
