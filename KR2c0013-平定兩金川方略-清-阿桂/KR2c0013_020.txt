欽定四庫全書
平定兩金川方略卷十二
十二月庚午温福五岱奏言(臣)等帶領滿洲綠營
官兵共二千名從山神溝起程十八日至向陽坪
地方(臣)五岱察看巴朗拉山勢實為峻險惟水晶
灣小路尚可繞越因適降大雪路徑為雪所封亦
難行走但官兵已與賊人相近再無退回之理而
鄂克什土司色達克拉遣其弟冒圍潛出禀稱寨
内糧已將盡祈速救援若不奮迅進兵賊勢益張
鄂克什土司倘不能守致被賊番吞佔更難辦理
查巴朗拉山頂賊曾建有大碉七座又於右手山
梁設卡聯絡防守然官兵前往盤石可以遮身至
其上尚有高峯而東手兩碉之間又有一峯此二
山峯較之各碉俱屬高峻若分兵一隊將右手山
梁卡座奪取佔據高峯再分兵一隊將兩碉中間
山峯佔取由是向下夾攻使賊勢不能相接必至
棄碉卡而逃公同籌定(臣)五岱帶領滿洲兵一百
名綠營兵八百名前行又派滿洲兵五十名綠營
兵四百名莽堪察帶領接應(臣)温福帶領滿洲兵
五十名綠營兵四百名隨後進發二十一日寅刻
自向陽坪起程約行二十餘里大霧迷漫乘賊不
備(臣)五岱隊内派巴圖魯頭等侍衛喬蘇爾藍翎
侍衛三達爾總兵福昌等帶領綠營兵二百名自
右手上山(臣)温福又派瓦寺土兵百餘名令委署
翼長官達色巴圖魯三等侍衛烏什哈達帶往接
應喬蘇爾等一同上山將右手山梁賊人所立十
座分頭攻克(臣)五岱隊内又派二等侍衛額森特
阿爾蘇納等帶領滿洲兵五十名綠營兵二百名
奪取東手兩碉中間山峯(臣)五岱帶領所剰滿洲
綠營官兵同侍衛明仁新達蘇委署參領巴彦泰
等在賊人兩碉對面佔據山岡放砲轟擊(臣)温福
隊内又分綠營兵二百名給與侍衛賡音素前往
接應其餘綠營兵丁(臣)温福自行帶領駐於五岱
之後以防左手碉卡内賊人抄截復令右手山梁
頂上之兵排列助威維時額森特阿爾蘇納等奮
勇争進先將東手兩碉中間山峯奪取復經副都
統莽堪察同巴圖魯委署翼長占闢納三等侍衛
鄂爾霍善及賡音素彰靄等帶兵將山峯右手山
坡佔據圍住賊碉喬蘇爾三達爾官達色烏什哈
達福昌等奮勇上登連奪賊卡六處佔據東面碉
後高峯(臣)等相度兩山卡座賊人所築攔路卡墻
其内賊衆不過數百為數雖亦無多惟是賊人狡
詭並不出來接仗藏於卡碉之内放鎗擊打及至
我兵直抵碉根又復推擲大石如雨下擊自己刻
環攻迄於日沒昏夜不能放礮(臣)温福帶領官兵
進至額森特等所據山峯根下分布堵禦時至二
更來援之賊連衝二次均被官兵擊敗無如臣等
所領綠營皆曾隨董天弼等打仗連次受傷心存
畏怯守至二十二日子時突有賊人兩喊來衝綠
營兵丁互相驚亂紛紛退下將已佔山峯失去是
時(臣)五岱帶領侍衛正在迎射來衝賊衆未能禁
其退回致各兵擁入(臣)温福隊内(臣)温福帶領阿
桂迎頭攔住並用刀箭立斃數人衆始稍定(臣)五
岱隨即到來公同商議復又整兵進攻而賊衆並
不迎戰仍在碉内抗拒攻至已時未得接仗且山
上積雪甚深亂石之間並無柴薪可供燒烤難以
安立營盤(臣)等謹遵
皇上不可撲碉多損官兵之
旨暫行收兵即在向陽坪駐札此次打仗所斃賊衆甚
多滿洲官兵内巴圖魯委署翼長占闢納陣亡巴
圖魯前鋒參領納蘭圖脇被鎗傷回營後身故副
都統莽堪察肘被鎗傷兵丁内亦有十數人受傷
而綠營員弁兵丁亦有陣亡受傷者至參將關泰
年踰六旬忙亂之際由山峯滚下雪中生死未明
俟查明照例辦理(臣)等看來四川綠營業已畏怯
全不可用俟黔兵三千到日另行相機攻勦又奏
言(臣)等一到巴朗拉因急欲接應董天弼救援鄂
克什土司冒昧進勦以致占闢納納蘭圖陣傷亡
故請將(臣)等嚴加治罪又奏言川省總兵内並無
經歷行陣之員且均已調赴軍營即將領中亦無
實在可用之人所有續調黔兵二千已行令威寧
鎮總兵王萬邦統領至請調陜甘之兵並懇
皇上天恩于該省提鎮内酌派一二員統兵赴川更為
有益奏入
上諭曰温福等帶領滿洲官兵攻打巴朗拉碉卡殺賊
頗多殊屬實心任事惜其時兵數無多而綠營士卒
又皆懦怯不克成功温福五岱何罪之有俱仍著交
部議敘至我滿洲官兵不過數十名而全無顧慮惟
知奮勇方不愧為我滿洲臣僕甚屬可嘉此内侍衛
章京等有分外著績應賞給巴圖魯名號者著温福
等奏聞賞給仍將效力官兵一併查出交與該部從
優議敘所有滿洲綠營兵丁内受傷陣亡者亦著查
明造冊咨部照例議䘏至占闢納納蘭圖向在軍營
均屬奮勇此次歿於行陣殊為可惜著格外施恩將
占闢納納蘭圖本身原有軍功世職合計此次應予
何官查明加贈並將伊子帶領引見
上又諭内閣曰五岱進攻巴朗拉殊為黽勉著加恩補
授正黃旗蒙古都統
同日桂林阿爾泰奏言(臣)等于十八九等日用砲
晝夜轟擊賊番碉卡殘缺更甚頗見驚惶隨于二
十日商令將領等選派備弁㨂撥勇健兵丁並暫
時抽調附近防守之兵于二十一日黎明合力分
取各碉賊于碉内壕中及山崖石洞放鎗拒敵我
兵聲勢奮揚分路齊上搶佔碉卡賊番驚潰奔竄
生擒四名殺死一百十三名割獻首級三十一顆
其尚有不及逃出者退守官寨及大碉二座仍于
碉寨内放鎗我兵四面圍合至是夜亥刻賊番於
東面山溝潛來救援其碉内被困各番亦欲衝突
而出官兵施放鎗砲擊敗救援之番又擒賊番二
名殺死三十四名割獻首級九顆所有約咱地方
已全攻獲此次進攻副將宋元俊仰受
天恩深知感奮參將薛琮都司沈寬往來督率奮勇攻
撲甚為出力因賊番於各崖洞内潛伏放鎗以致
陣亡兵練三十二名其帶傷及勇往殺賊弁兵(臣)
等分别賞賚外業經存記俟有應陞缺出即請補
授以示鼓勵審訊生擒賊番供稱俱由别寨調來
此地情形未能深悉其約咱頭人亦被大兵鎗斃
等語當將賊番全行正法(臣)等復親至官寨查閱
只有些微糌粑蘿蔔此外並無别物至僧格桑聞
約咱已失勢必并力固守卡了若進取稍遲該酋
得以預為准偹查札功拉東山梁尚有碉一座石
卡數處並繞過東山背後猶有數碉俱係賊番防
守(臣)等先派兵繞山攻奪併分兵由西面山溝攻
取喇嘛寺一面酌抽各隊官兵俟東山梁碉卡一
得即速搭橋克期前進乘賊人喪膽之時直取卡
了以期深入奏入
上諭軍機大臣曰據桂林等奏攻得約咱賊寨辦理大
有起色可見事在人為桂林能實力奮往遂見速效
前已授伊為總督似此方克受朕恩眷其在事敢奮
著績之副將宋元俊現降旨賞給總兵銜參將薛琮
都司沈寬等並交部從優議敘以示奬勵阿爾泰前
此養癰玩寇咎無可辭但此次攻碉頗得大砲之力
鑄砲乃阿爾泰所辦朕不肯沒其善亦有旨賞給散
秩大臣銜令其仍督辦糧餉等項以觀後效至所稱
一面分兵由西山溝攻取喇嘛寺一面抽調各隘官
兵攻取東山梁碉卡一俟攻得即由河口趕搭浮橋
克期前進直取卡丫以期制勝等語所辦甚合機宜
桂林等於攻得東山後即速搭橋濟師以徑趨美諾
乘賊人喪膽之時使之猝不及偹自可迅望搗穴擒
渠益加努力佇聽捷音至董天弼在甲金達山梁逗
留不進并已經攻取之牛敞得而復失與前在德爾
密時得卡不能固守俱有應得之罪且伊自赴西路
以來至今已將半載遷延玩日及由山神溝至木坪
堯磧又復紆繞程途致賊酋得以處處預為凖偹是
小金川之事始終由阿爾泰董天弼貽悞所致今阿
爾泰已經革職董天弼厥罪惟均豈宜令其仍任提
督况現在巴朗拉一路兵力既單又俱係董天弼在
山神溝挫失疲&KR0629;之餘不堪應用此更量天弼調度
乖方咎無可逭已有旨將董天弼革職提督留於軍
營當兵效力贖罪所有提督員缺即令阿桂署理著
將董天弼交阿桂差委如再不知改悔退縮玩悞即
在軍營正法示衆至甲金達一路距美諾不遠且為
援解達木巴宗最要之處攻𠞰不宜稍緩阿桂奉到
諭旨迅即馳赴甲金達軍營接印任事督兵速往解
圍前此鄂克什土司曾遣其弟投稟俟官兵一到即
行向外夾攻其勢自易阿桂務須努力為之再朗拉
拉一路距美諾不遠後冰凍尤難著力且綠營土練
為數既少又皆畏葸不堪倚仗惟滿洲兵二百名究
覺單弱率爾奮銳進攻實無把握况賊人悉衆抗拒
碉卡既堅自難專以力取温福等不可不慎至避碉
覓間固為出奇制勝之策但山神溝小路賊已設卡
阻拒難以再往而畢旺拉一路亦恐賊人潛已設防
不可墮其狡計前已有諭旨温福不宜造次進兵務
遵旨詳審而行且閱桂林等前奏地圖形勢約咱距
美諾為近而巴朗拉相去甚遠似巴朗拉一路非𠞰
賊捷徑即圖樣不甚真確亦斷不至相懸太甚此時
桂林等已督兵由約咱進攻美諾若已擒獲僧格桑
則巴朗拉賊衆不待攻而自潰若賊酋就縛稍需時
日而温福遠隔賊巢與賊衆相持不能遽下似為非
計且桂林等現已乘勝進攻美諾其後路亦不可無
官兵策應以防賊衆繞路截我餉道朕意留總兵一
員統兵在巴朗拉駐守以綴賊勢温福即往約咱一
路以壯聲援或覺合宜但此乃遥度温福當酌而行
之
(臣)等謹按董天弼身任四川提督彈壓番夷原
其專責乃不能撫馭得宜以致跳梁相繼及出
兵之後於德爾密甲金達兩次挫衂即予以失
律之誅亦所應得乃猶以改路進兵稍見勇往
屢下
明旨冀其努力自新直至始終貽誤然後加之罷斥蓋
委曲矜全之
聖心固不忍以一𤯝遽棄如此也
上又諭軍機大臣曰昨據文綬等奏接准川省咨調陜
甘兵三千名已派定總兵書明阿統領並派帶兵副
遊都守六員多選鎗手調取火藥鉛丸以偹克期調
發等語現據桂林等奏業已攻得約咱督兵深入自
此各路會合夾攻及時厚集兵力掃穴擒渠可以克
期前進所有陜甘已派定之三千兵自應迅速前進
以資協助著傳諭書明阿即帶領所派官兵立即起
程赴川並諭文綬畢沅督飭沿途地方將一切夫馬
口糧駐宿等項妥協料理其火藥鉛丸迅速運往偹
用毋得稍有遲悞
同日温福五岱奏言(臣)前到汶川酌派護軍參領
巴圖魯德保侍衛伊爾庫前往副將五福營盤一
同領兵由畢旺拉進𠞰今據德保等報稱十一月
初十日抵雜谷腦會見五福其所帶綠營兵六百
餘名土練八百餘名除防守各要隘外僅剰兵練
八百餘名次日職等由雜谷腦起身行至二道橋
險仄凍滑不能乘騎皆下馬步行至十五日始到
畢旺拉十六日復行三四里見積雪深至二三尺
不等不能前進又派土練兵丁覓路至十餘日外
積雪更深並無道路等語查臣等現在屯兵之處
三日大雪所積甚深則德保等所稱畢旺拉情形
似無謬妄(臣)等思五福等所帶兵練不及一千以
此進攻亦不能𠞰洗賊衆查雜谷腦一帶地方本
係川省松潘鎮所屬松潘鎮與甘肅接壤(臣)等擬
即於
皇上所撥甘肅兵内有營分與松潘鎮相近者即令調
𣲖二千徑往松潘俟此項官兵到日合以五福之
兵共得三千自可一同進𠞰已咨明文綬並劄行
德保等遵照辦理奏入報
聞
上又諭軍機大臣曰桂林等奏到各土司地圖詳細閱
看竟係跬步皆山略無平地果爾則番夷於何處耕
種資生恐圖未必盡確至小金川雖與金川接壤但
僧格桑之美諾賊巢在河東岸逆首設欲竄往金川
中間尚隔一河若於河口橋梁處所撥兵堵截逆酋
豈能飛越遠颺此圖如果確真則沿河斷賊去路自
為要策温福桂林亦當留心籌畫及之又就圖而論
約咱與美諾南北相去不遠中間僅隔一河今桂林
等奏于攻得東山碉卡後即趕搭浮橋濟師官兵一
經渡河即可直搗賊酋巢穴頗為徑直是官兵必當
於此路進𠞰至巴朗拉在美諾極東北計程幾三倍
於約咱何以轉指為𠞰賊正路尤為未喻再前次攻
𠞰金川從小金川取道進兵其路正遠何以當時由
此一路該處必有能知其詳者著温福桂林逐一確
核一併于圖内粘簽聲說呈覽
甲戌
上諭軍機大臣曰昨桂林奏進圖内有僧格桑碉卡亦
大且逼近美諾橋與賊巢要隘相接之語今分兵攻
取是否可以越過其地未能深悉著桂林等將現在
已經攻得某地進至某處各情形迅速馳奏至此次
辦理小金川一事本非得已小金川以服屬土司敢
於跳梁肆惡抗拒官兵非搗穴擒渠不足以示創懲
况僧格桑拘制其父豕突䲭張尤為
天理所不容今大兵分路進𠞰設使僧格桑勢窮力迫竄
入金川而索諾木冥頑梗化桀驁不馴其勢斷難中
止豈可一任而凶竪狼狽為奸漸致蠶食鄰近土司
甚或擾及邊境尚復成何事體我大清正當全盛之時
中外一家豈容近徼彈丸獨軼化外此時及早儆戒
尚不至漫無㡳止温福桂林不可不深體此意也至
桂林等日前奏到之圖詳細較閱總覺約咱近於
美諾而巴朗拉較遠復將金川方略舊圖參閱其形
勢約略相同何以温福等反指巴朗拉為正路得母
輕信嚮導人等之言致有岐悞耶温福等再行確按
方位詳繪一圖並將内地有印土司如鄂克什小金
川等共有幾處及郭羅克等番人又有幾處其金川
之外又係何地逐一查明繪入詳細粘簽貼說使指
掌了然不可舛漏再將來平定後或如青海西藏之
例專派大臣一員駐扎明正地方責其管理一帶番
民交涉事件及一切軍務番情驛站等項於邊務似
為有益是否可行必須詳核該處實情難以懸定又
番地名字多係西番語音如刮耳崖等名其本音並
不如此皆係綠營字識信手妄書遂至差之毫釐謬
以千里方今一統同文凡屬舊部新藩地名無不悉
協本來音韻豈有邊徼諸番轉聽其名譯紊淆之理
此等西番字音必當以清字對之方能悉叶此後應
將番語譯出清字再由清字譯出漢字始不至如前
此之鄙陋可笑以上各件温福桂林宜逐一留心查
辦詳細奏聞
丙子温福奏言(臣)查汶川縣所屬挑關原有索撟
基址乾隆十二三年間進征金川均由於此嗣因
事竣拆毁(臣)思官兵由挑關出口直抵草坡不過
三十餘里若從挑關前抵汶川再由碉頭而至草
坡計程一百餘里中多兩站均係羊腸鳥道官兵
難于行走且多夫馬運脚之費自應速建索橋以
便遄行因即飭松茂道查禮迅速成造兹據該道
稟稱已于十一月二十三日工竣奏入
上嘉之
同日温福又奏言(臣)查阿爾泰抄寄案卷内有千
總崔文傑探得索諾木派兵欲阻我兵糧道經宋
元俊措詞譯諭索諾木始將土兵撤去(臣)揆此情
形是小金川辦後索諾木亦未必帖然自不可顢
頇了事現蒙
諭平定小金川後即將官兵留住併派京兵二千名赴
川克日奏績查滿洲勁旅較綠營倍為得力自應
及早選派預偹為乘勢併𠞰金川之用惟此時小
金川猶未攻破索諾木之是否敢於庇匿僧格桑
仍佔革布什咱尚在未定而近日南路如何辦理
尚未知其實在(臣)一面札知桂林以便通籌熟計
另行據實具
奏至原調之貴州兵三千名頭起已到其餘五起初
十日間即可到齊昨又蒙
恩諭令貴州續派二千名陜甘派兵三千名速赴川省
復准桂林等招募新兵五六千名以資分布總計
新舊官兵為數已多攻𠞰自屬足用惟查逆首恃
其險阻每遇山路陡仄之處以少禦多故必分路
同進則賊匪不能抵拒一路攻破各路皆如破竹
(臣)現在通籌全局查有維州以外之畢旺拉曾頭
溝等處從前征𠞰金川大兵曾經取道於此若由
曾頭進攻與澤旺現住之底本達地方最近兹據
福昌稟稱三雜谷土司情願派調土兵隨同𠞰賊
若賞給鹽菜口糧比衆土司還要出力並求必滅
小金川不可又饒之語(臣)思三雜谷又素稱強壯
如果統領得人又有漢兵督率自能得力現在副
將五福處除分駐各隘外存兵無多不足以資
攻𠞰而此路究不可無兵以分賊勢(臣)擬于現調
陜甘兵内分撥固原兵一千名即令原派帶兵之
總兵書明阿於入川後就近由松茂一帶前抵五
福軍營與五福處舊存兵數百名並帶三雜谷土
兵二三千名會齊進發畢旺拉現雖未可進兵其
畢旺拉以西之曾頭溝原係從前進兵大道為小
金川後戶且與三雜谷亦近應即令其由此路進
𠞰至前往三雜谷挑撥土兵必須妥幹大員經理
查松茂道查禮尚稱幹練能事三雜谷本其所轄
且甘兵到川亦應該道迎往料理即令查禮馳赴
三雜谷會同五福將三土司所有兵練就其實在
情願出力者挑選健壯二三千名並即傳集各土
司愷切曉諭以小金川如此負恩不法此次必全
收其地擒獲僧格桑斷無姑貸之理現在大兵分
路進攻原不藉爾土兵帮助因爾等懇求誠切是
以酌調每處若干爾等如果實心出力成功之後
大皇帝自必優加恩賞並令該道照例酌給口糧等項
以資日用派有總兵大員帶領漢兵督同前往於
攻𠞰自可期其有益其南路桂林處現有兵八千
餘名又准募新兵五六千人昨據各屬陸續具報
已募得數百名將來自不難于足數是南路已足
敷分駐進攻之用惟董天弼木坪一路與達木巴
宗最近原屬緊要之地(臣)擬令貴州續調之兵二
千名一入川境即逕往董天弼軍營以壯聲勢至
(臣)等駐巴朗拉軍營俟原調之貴州兵三千名陸
續全到即當相機督辦所有現調之陜甘三千名
除派往曾頭溝一路外尚餘甘省兵一千西安兵
一千應仍令其趕赴西路軍營偹用奏入報
聞
同日桂林阿爾泰奏言查約咱東山梁碉卡賊番
尚在據守以阻我兵繞山進攻之路(臣)等督率官
兵連日奮力攻打並分撥兵練堵截救援賊人勢
孤膽怯于二十五日潰散奔逃我兵乘機掩殺搶
獲大碉一座石卡五處追過山梁又有賊番堆砌
平碉四座上下大小石卡二十餘處約亘里許賊
見山梁已失官兵攻撲甚緊勢窮驚潰我兵趕殺
共鎗斃十三名隨將所獲碉卡佔據其約咱西面
山内之喇嘛寺查探路徑中隔山梁兩道並有懸
崖賊番已將臨崖偏橋拆斷其附近寺旁北面山
梁尚有數碉賊人於中藏匿現用大砲攻擊仍另
覓路攻奪喇嘛寺並差熟諳土人潛赴卡丫密行
偵探據稱居住該處番民于未失約咱之先該酋
盡行調赴他處守禦卡丫番衆悉屬别寨人民互
相撥換一時未能招撫(臣)等親至河干相度卡丫
形勢兩山環互路徑偪仄東面山坡險要之處排
列堅碉其可望而見者已約有六七十座對面山
梁碉卡亦多防守甚固(臣)等令將前偹木植即多
撥匠役星夜趕搭浮橋業已完竣現在酌抽各隘
之兵克日渡河相機攻取查卡丫一帶要隘均有
碉卡若徒用砲轟擊勢必曠日需時探得卡丫上
游對岸係小金川甲木地方須於喇嘛寺旁之北
山梁取路繞過山後便可直通甲木但山勢險阻
列有數碉現用大砲轟摧一俟攻得即便撥兵繞
嶺壓山密圖進取若能攻得甲木便已越過卡丫
前後夾攻不但可以避堅碉並可斷其歸路較之
撲碉冒險似為妥速奏入
上嘉之
上又諭軍機大臣曰温福奏現駐巴朗拉俟原調之貴
州兵三千名全到即相機督辦甚屬勇往任事但與
賊力爭碉卡亦属不易總宜遵照前旨審慎而行勿
銳於輕進以期有濟又據稱畢旺拉西之曾頭溝係
從前進兵大道挑撥三雜谷土兵同續調之固原兵
一千名同往攻𠞰曾頭溝既有路可進自當選派將
領統兵進攻且三雜谷強壯得用如果駕馭有方未
嘗不可資其嚮導之益亦猶南路之克復明正侵地
用巴旺布拉克底之力也據稱由曾頭溝進攻與澤
旺現住之底本達地方最近閱圖果然第美諾係僧
格桑巢穴自應急為攻取擒獲凶渠則其餘要隘不
攻自解至底本達不過澤旺所居其地僻處一隅即
使攻得亦未為據其要害且約咱一路前已攻取賊
寨今復攻得約咱東山梁卡現在趕搭浮橋繞道攻
取甲木桂林等既已得手即當乘勝深入其地距美
諾賊橋甚近較甲金達巴朗拉兩處尤為喫緊惟前
據桂林等奏該處除分撥防守外現兵只有二千名
恐賊人繞出官兵之後阻截三徑是約咱一路不可
無大兵繼進以壯聲援曾經傳諭温福酌辦且桂林
等又攻得數處其險要路口既不得不分兵防守則
伊等所統之兵更不免于單弱今温福奏原調貴州
兵三千初十日間可到統率進攻原可聽其留用至
所稱續調之陜甘兵三千名分一千與五福由曾頭
溝進攻餘二千名亦留於西路偹用其續調之黔兵
二千令赴甲金達一路蓋温福尚未深悉南路情形
仍以原數八千計算故謂可以毋庸再添今桂林等
既漸逼賊巢需兵甚急自當速為籌撥除原調之黔
兵三千已至西路無庸復行調往其續調之貴州兵
二千及陜甘兵三千已據該督撫奏報起程現諭帶
兵之總兵書明阿王萬邦兼程前進著傳諭温福桂
林等酌量此兩處之兵何者可以先到即飛調二三
千名速赴約咱以為策應就現在情形而論約咱一
路最為緊要温福等務須通盤籌畫迅速妥辦
上又諭軍機大臣曰温福等奏稱貴州兵丁陸續到營
一俟全到即議取巴朗拉碉卡現在酌派滿洲瓦寺
兵數百名作為奪碉之勢時刻放鎗不令賊人得以
休息等語温福等所辦甚屬可嘉但得巴朗拉後必
留兵駐守此隘始可遄行前進若止圖進取後路無
兵接應賊番漸來抄截正屬可虞著傳諭温福等一
得巴朗拉後必須計出萬全不可後路無兵率意輕
進
平定兩金川方略卷十二
