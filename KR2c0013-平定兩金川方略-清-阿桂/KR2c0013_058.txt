欽定四庫全書
平定兩金川方略卷五十
二月丙寅阿桂明亮奏言(臣)等於正月二十日亥
刻派令興兆德赫布等帶兵進攻納札木山梁又
派王萬邦札爾桑等帶兵從納札木下溝穿箐攻
奪西一帶山梁(臣)阿桂明亮督同奎林和隆武等
進攻納圍正面山梁分撥已定至二十一日子刻
北風大作雨雪交加(臣)等督飭官兵乘此風雪賊
番不偹之時分隊前進其越溝穿箐之兵不避險
滑先已潛至西山峯之下卡内賊番知覺放鎗迎
敵我兵鼓勇直前躍入卡内賊番不能抵禦踉蹌
奔竄我兵即將西山梁佔住其大石卡三座小石
卡七座同時攻克(臣)阿桂等所帶之兵直抵賊碉
崖下賊番出碉抵拒(臣)等督兵攻擊殱賊數名賊
仍入碉固守憑高處險&KR0008;砲齊發(臣)等隨令官兵
將前此所砍木植竪立木柵以資遮護並建砲臺
運砲轟擊其德赫布一路官兵亦同時發砲碉内
賊番多有轟斃者此次總計殱戮賊番不少而官
兵受傷者不遇數名(臣)等復察看正東碉下有細
路一道緣陰坡冰雪甚深是以賊番砍伐柴木及
往來通信俱從陽坡行走(臣)等派令官兵向前安
設營卡三座逼近此路一見賊番蹤跡即行擊打
日問賊已不能往來查當噶爾拉山梁綿亘幾二
十餘里雖賊番十四碉之外又有横牆石卡互為
聯絡但地面較長守禦不能處處俱到(臣)等審度
情形若乘間奪取中間一二碉以破其勢此外自
無難於攻克隨於二十四日晚派撥侍衛章京將
弁等分為五路均於亥刻以後進發(臣)阿桂明亮
同奎林等仍由正面山梁攻擊適福康安送印來
營一同領兵直逼賊人碉卡之下而碉外築有石
牆牆外護以木柵掘有深濠濠中松簽密布且潑
水凝冰難以逕越(臣)等指示官兵誘賊出碉中隊
之兵佯為撤退而令左右官兵潜伏山腿岩坎之
旁賊番約有百餘望見撤兵一同壓下伏兵俱發
其中隊官兵亦即回身奮擊殺賊過半其餘仍入
碉死守鎗石齊下並且用砲抗拒我兵施放新鑄
大砲當將賊砲轟去並傷斃賊人從此賊碉内即
不復放砲其慱靈阿和隆武等帶兵由納圍正面
山梁之東溝底前進攻打亦擊斃多賊正在相持
之際而三寳綏庫等由納圍納札木中間小路進
兵已過逼賊碉之下賊番出碉抵禦經官兵合力
奮攻賊番敗走上山又復從後放鎗擊打據巴旺
布拉克底土弁認明擊斃金川大頭人二名小頭
人四名其餘殱斃三十餘人其德赫布興兆王萬
邦等兩路亦擊斃二十餘賊因賊番悉力守禦自
寅至酉各路官兵始行撤回伏查當噶爾拉山形
賊碉愈近崖勢愈陡官兵步步仰攻殊為費力此
次我兵奮勵勦殺多番且殄其頭目定當寒心奪
氣(臣)等惟有悉心籌畫亟為摧破之計且現得之
靠西山峯官兵營壘高與賊碉相等凡當噶爾拉
之後如克舟九寨及金川中間之河皆可望見雖
賊番衛死心切若出其不意間道進攻賊自不能
久拒再查二十五日接仗時有雲南尋霑營馬兵
田元慶在納圍西邊一路忽見賊目一名即行赶
殺該兵為冰雪所滑仆而復起仍前追上當將賊
目砍死又尋霑營馬兵凃登弼越衆迎敵首先砍
死一賊均属寔在勇往(臣)等已給與把總委牌現
在行文雲貴總督遇缺即補奏入
上諭内閣曰此次官兵進勦當噶爾拉雖未能全克賊
寨而阿桂等調度有方帶兵將領俱能奮勇出力奪
碉殱賊甚属可嘉阿桂明亮著交部議叙其在事之
將領弁兵著阿桂等查明核定功績等差咨部分别
議叙至雲南尋霑營馬兵田元慶凃登弼奮勇殺賊
尤為綠營兵内勇往出色之人宜加優奬著交與阿
桂等倘遇有軍營千總缺出坐補並各賞銀五十兩
以示鼓勵
上又諭軍機大臣曰細核阿桂等摺内所奏情形二十
日雪夜攻克大小石卡係王萬邦扎爾桑等一路之
功廿四日擊斃賊目係三寳綏庫等一路之功其餘
在事出力之將弁雖勇往相同而功績不及著阿桂
等據寔查明核定等次咨部分别議叙温福等各路
軍營嗣後凡遇議功之事均當照此辦理衆人聞之
自必益加鼓勵又滇兵田元慶凃登弼越衆爭先手
戮賊匪已有旨將二人拔補千總可見綠營内未嘗
無得力出衆之人惟在帶兵者驅策有方士卒自無
不用命且伊等見將軍於兵丁克著勞績者即為入
告朕聞之亦即加優擢人皆具有天良有不感奮思
自效者乎昨降旨各省督提令酌給殘廢兵丁名粮
以資養贍温福等當以加恩體恤之事徧諭綠營弁
兵㑭知賞罰至公有功必錄更足以資激勸至阿桂
以當噶爾拉山梁綿亘欲出其不意奪取中間碉賊
所籌極是惟在阿桂審度機宜乘間罙入以成掃穴
擒拒之績温福等均當努力妥辦共建殊勲將此一
併傳諭知之
上諭内閣曰此次征勦金川調到各省綠營官兵頗知
衝鋒越險屢著勞績業經隨時降旨擢賞而其中臨
陣受傷及在山梁凍損手足者均属勇往出力之人
與尋常因病遣回者不同今以殘廢回營若該管官
遽將伊等名粮開除使其不能藉升斗以資自給殊
非所以示體䘏著諭令雲貴陜川四川湖廣各督提
等查明此項兵丁如寔在不能&KR0757;演技藝者不妨令
其充當看守門庫等項差使或并此亦不堪驅遣即
令其子弟頂補名粮若並無子弟可補仍給與守粮
一分以贍其家㑭得共資餼給安飬餘年用昭格外
加恩至意該部即遵諭行
己巳温福海蘭察奏言(臣)等帶兵攻取功噶爾拉
兩旁山峯雖經佔據賊碉但山口雪深路狹現在
晝夜用砲轟摧賊衆詭譎死守不出(臣)等差人徧
覓間道探得功噶爾拉山後沿北山梁過兩大溝
向東而行係簇拉角克溝山口沿山向西至溝盡
處復登山頂地名昔嶺乾隆十三年由喀爾薩爾
進兵即分路攻取昔嶺由昔嶺至噶拉依路小而
近又無阻隔(臣)等以為與其株守功噶爾拉躭延
時日不若分攻昔嶺以綴賊勢昔嶺一得稍留士
卒牽制功噶爾拉賊人而以大兵合力直趨噶爾
拉依於事機始為有益現已派副都統額森特等
帶兵越過功噶爾拉北山梁(臣)海蘭察等帶兵向
簇拉角克分路前進會攻昔嶺奏入
上嘉之
同日温福奏言正月二十四日據功噶爾拉守卡
游擊王滇報稱有從金川投出番人敦巴一名差
人押送到營(臣)親行研訊據供係金川革退頭人
派在功噶爾拉守卡因此逃出守卡情願指引官
兵攻破金川救出家口並求賞給白旗招降等語
(臣)詳加體察敦巴懷忿來投固属情事所有似無
可疑至招降一節若大兵深入逼近賊巢用之衆
心惶懼之時一經招撫勢如瓦觧今攻巢伊始逆
酋恃其地險碉堅尚未寒心破膽而其属下番人
雖見小金川滅後歸順番民安輯得所遂爾心生
疑貳陸續投來但其中桀驁之徒未受創懲尚不
免妄思自逞若遽欲勦撫並行恐未能成破竹之
勢反為賊匪所輕(臣)現令敦巴隨營出力並飭將
領留心查察總俟攻破賊酋咽喉要地兵威大振
有可以遣用敦巴之處再行奏
聞酌辦奏入
上諭軍機大臣曰勦撫兼施固兵家制勝之一法而用
之貴審其時若當賊衆窮蹙時藉以迎機而導即可
散其黨羽慰其徯望事理順而成功自易若賊未受
創生畏惟當一意進攻不宜稍涉遷就倘無端招誘
徒為賊所竊笑即賊詭稱欵附且恐堕其術中不可
不加審慎今温福既堅持定見不肯輕率招降而阿
桂亦明習軍務胷有成算即豐昇額向隨在滇中亦
曾閱歷而各路恭贊領隊大臣等並多勇幹得力之
人分道進勦自能迅奏膚功共荷酬勲茂典惟願伊等
益加奮勉早副朕懷
庚午劉秉恬奏言(臣)於正月二十二日由功噶爾
拉起程前赴布朗郭宗處處查勘情形中徒據簇
拉角克守卡兵丁禀報二十六日早間温將軍派
出官兵三千自功噶爾拉越山東至簇拉角克溝
内聞欲從此進攻昔嶺等語(臣)思由美諾運粮至
功噶爾拉約有百餘里今由功噶爾拉至簇拉角
克雖有捷徑亦不下六七十里(臣)在功噶爾拉時
尚無由簇拉角克進兵之說各粮員更不能先知信
息且彼等亦不知簇拉角克在何方向倘官兵
裹粮告整後任未到所關非細當即飭令各粮員
加緊赶運查由布朗郭宗至簇拉角克溝口不過
十餘里進至溝内亦止六七十里現在布朗郭宗
存粮數百石此地尚未設有站夫暫將兵役人等
儘數撥凑並令小金川頭人招集附近番婦番童
背米一百餘石於二十七日接續前往所有分攻
昔嶺官兵口粮可期無悞奏入
上嘉之
同日劉秉恬董天弼奏言(臣)等欽奉
諭旨以曾頭溝及丹壩等處為官兵後路務湏如意防
範(臣)等就各處實在情形悉心會議查布朗郭宗
一帶不特美卧溝係通金川之路即迤北之曾頭
溝瑪爾當大板昭喀爾薩爾等處均與金川路徑
相通至西南之簇拉角克溝尤為接壤(臣)董天弼
將温福所留官兵酌量分派駐守各隘之外其由
梭磨至丹壩約有七八站由丹壩至綽斯甲布軍
營又有五六站此等山僻間道賊匪多可潛行現
為粮運所經均宜派兵護衛以昭嚴密但丹壩駐
兵只敷防守本處勢實不能再撥(臣)等再四籌議
應於本省添調兵一千六百名以一千名赴美諾
總滙之地再從美諾分派布朗郭宗各處以六百
名徑赴丹壩臨時派在緊要處所防護餉道以期
妥恊奏入
上從之
辛未
上諭曰阿桂着在議政處行走
癸酉豐昇額舒常奏言(臣)等前次攻擊達爾圖山
梁碉卡鏖戰良久未能乘間勦殺即日進攻適連
朝風雪所覓之路林箐既深已皆凝凍是以稍待
晴和至綽斯甲布土兵自綽爾甲木燦來營頗為
出力(臣)等已量加奬賞以示鼓勵其三雜谷土兵
現在渡河亦可不日抵營惟是達爾圖山梁碉卡
横列賊番粮運水道俱在碉卡之後官兵不能越
過襲取每日用礮轟摧毁其碉卡以便分攻奏入
報
聞
甲戌阿桂明亮奏言正月二十九日亥刻賊人因
納圍之旁林樹深密潛出百餘人偷劫營盤官兵
早有預偹放鎗迎擊賊衆當即敗逃次早察看溝
内雪上尚有蹤蹟盖因夜間官兵追赶甚急賊番
不能徑自回碉潛入林中躱避遂酌派官兵下溝
搜捕果有賊七十餘名潛伏直待官兵逼近始於
箐内突出我兵奮力向擊殺死賊人甚衆受傷奔
逸者僅十餘名至納扎木靠西山梁前經官兵佔
據現又令五岱等設法挐卡再行進逼以便攻擊
二月初二日子刻五岱等帶兵三百名乘賊不覺
前往奪據碉前山梁賊人驚起放鎗迎敵我兵一
面挐卡一面擊賊比及黎明賊始敗退現已拏卡
二座卡牆一道相距賊碉甚近俟將新鑄之砲運
至梁上望東平打既為得力而德赫布等所帶之
兵又順山梁自南而北向上合力轟摧賊番往來
不便其碉自難支守一得此碉即可審察情形派
兵繞截破後奏入報
聞
同日阿桂明亮又奏言前巴旺布拉克底土司等
差其頭人赴營禀稱現有納爾布普寺喇嘛帶領
徒弟並小金川番民男婦共十五名從金川出至
土司地方應否准其進卡土司不敢擅專(臣)等隨
令派撥土兵管押送營今於正月二十七八等日
陸續到來臣等以該喇嘛等既從小金川同僧格
桑竄入金川何以此時復行投出且又帶領多人
恐其中不無鬼蜮伎倆遂令分别看守(臣)等親加
訊問據老喇嘛簇爾齊木擁隆供我係哲木諾寨
人向住小金川墨爾多山木爾布普寺因僧格桑
呌帶徒弟前往念經未幾大兵攻破美諾因欲投
誠僧格桑不聽回本寺又復不許後又令赴布朗
郭宗念經未幾大兵攻破美諾僧格桑押令同往
金川行至勒烏圍見莎羅奔伊再三向說始得放
回昨到噶拉依沿途見有墨壟卡丫等處番人被
金川搶去在彼饑餓不堪因係向來認識懇求帶
出我與索諾木傳事說明令人導引出來等語(臣)
等以番人素重喇嘛聽其自去尚為情理所有至
所帶小金川被掠番民賊酋不為阻止事有可疑
復加嚴訊矢供不移似無遁飾查簇爾齊木擁隆
狀已龍鍾似非狡惡之人其隨出人内精壯番丁
亦少且挾有眷口即单身來者詢其親属亦多在
墨壟卡丫一帶居住但此等番民究難深信不可
不留心防範除老幼婦女令其仍歸本寨外簇爾
齊木擁隆本係明正之人該土司現在軍營將其
徒弟喇嘛均交收管毋許即回該寺其餘衆番交
與五福酌量分别安插統俟勦滅金川再令各回
本寨奏入
上諭軍機大臣曰阿桂等奏連日築卡進逼情形所辦
尚好至另摺所奏將脱出之小金川喇嘛安插明正
土司一事所辦未為妥恊此等喇嘛既與僧格桑素
為接洽難保其不探聽内地之事與賊潛通消息斷
不宜仍留番境着傳諭阿桂等即將喇嘛簇爾齊木擁隆
及其徒扎什策零洋伊什籠藏三人押送來京以備訊問
乙亥
上諭軍機大臣曰閱所有各土司全圖以温福現攻之
功噶爾拉山計之喀爾薩爾在其北其所擬分兵進
攻之昔領又在喀爾薩爾之北似必湏攻克功噶爾
拉喀爾薩爾兩處然後能至昔嶺温福既云覓道斷
非仍就此路而行近據劉秉恬奏稱聞温福派兵自
功噶爾拉越山來至簇拉角克溝由此進攻昔嶺並
稱簇拉角克溝口距布朗郭宗不過十餘里等語是
温福所派分勦昔嶺之兵仍湏回至小金川地面再
由間道前往自可遶過現攻險隘以收腹背夾攻之
益但按圖核計殊難明晰著温福將現在攻勦道路
山梁形勢確定方向詳悉繪圖具奏再閱圖内金川
四面皆土司地方環繞且有官軍分布夾攻惟其北
由丹壩而出即係郭羅克界前層屢次計及逆酋當
窮蹙之時必由丹壩軼出藏匿郭羅克故令董天弼
駐守防截並諭温福妥酌辦理此時尚未據覆奏著
再傳諭董天弼此事專責成於彼若兩逆酋由此路
潜逃董天弼能立時擒獲自當錄具功績倘漫不經
心任其兔脱則罪無可逭或兵尚不敷不妨據實陳
奏再為添派免使日後以力弱藉口
丙子温福奏言(臣)奉
諭旨以兩逆酋窮蹙喙走必由丹壩逃往郭羅克令派
大員一人帶兵二三千名防駐並於董天弼五福
二人内酌量派往(臣)查丹壩地方其北境雖尚有
三雜谷土司為之環繞然附近多有金川可由之
路從前董天弼由曾頭溝進兵丹壩已派兵防範
今豐昇額由綽斯甲布進勦金川丹壩尤属切近
况為該路糧運所經(臣)在布朗郭宗分兵時所有
董天弼原派駐守丹壩兵丁七百名並未撤回是
現在有兵駐防但該處地關緊要誠如
聖諭理宜特派大員加添兵力方為有益(臣)查布朗郭
宗各處前已留兵二千數百名交與董天弼分派
駐扎嗣復遵
旨與督(臣)劉秉恬通盤籌議各路防守之事因美諾為
粮運總滙(臣)又酌留兵五百名交與五福帶領駐
扎兹復調川兵一千六百名以一千留駐美諾以
六百派赴丹壩(臣)思美諾雖為賊匪舊巢然現在
當噶爾拉功噶爾拉兩路大兵進勦美諾介在其
間賊斷不敢由此逸出美諾有兵千名足敷彈壓
而丹壩一路既湏加添兵力(臣)請即以所駐美諾
兵五百名派往合之董天弼原駐之七百名劉秉
恬現調之六百名共有一千八百名兵勢已不為
單弱自可不致疎虞至董天弼五福二人才力孰
優之處(臣)查董天弼久在川省諳悉番情且自布
朗郭宗而北至曾頭溝一帶地方遼闊該提督承
辦安撫降番事務頗属殷繁似難以調往他處至
五福近因調赴來營見其年力精壯人亦結實帶
兵似可得力該鎮向任維州恊今陞松潘鎮調往
丹壩等處本其所属亦為人地相宜奏入報
聞
同日温福又奏言查西番字體語言(臣)平時本未
通習每遇有投到番禀祗令通事譯出詳加核對
然後進
呈兹奉
諭旨逆酋索諾木逓來禀帖中所有納木喀濟雅勒布
即西番語天汗之處(臣)傳齊各通事等逐細研訊
據稱逆酋之父原名納木喀衆所共知其郎卡之
名係從前内地音譯如此且納木喀係番人稱天
之語番人往往以此為名至濟雅勒布係番衆尊
其土司為主子之稱現在瓦寺鄂克什本坪各土
司属下番衆稱其本土司無不皆然等語(臣)查索
諾木此禀其情詞之狂吠可惡不止一處實堪髮
指即郎卡本名或果係納木喀而與濟雅勒布相
連安知非逆酋有心妄作以内地未必通曉番語
隱肆其狂悖之計(臣)當恪遵
聖諭繕給回文將逆酋父子痛加斥詈使此等禽獸不
如鬼蜮自逞者不能稍遁其形乃可直破其膽再
查逆酋如此悖逆將來給與回諭不可不嚴切問罪
用以申威舒憤並非尚與文檄往來即使逆酋具
禀哀求總宜置之不睬奏入報
聞
同日
上諭軍機大臣曰據温福奏令五福前往丹壩朕思五
福䆒不若董天弼之練習昨已有旨將丹壩防堵逆
酋逃竄一事責成董天弼著仍遵前旨令董天弼速
往駐防其布朗郭宗等處董天弼所辦之事即交五
福代辦至董天弼前赴丹壩並非進勦不過設卡守
巡似無湏再添兵力其美諾雖不虞賊番逸出但係
緊要地方亦不可不防其潛來滋事原駐之兵似不
應撥赴丹壩著劉秉恬會同董天弼即將實應需兵
若干之處詳悉熟籌妥辦覆奏再從前温福等由巴
朗拉進兵層層山險路窄攻勦甚為不易今自攻克
小金川以來軍臺餉道由西路設站安行頗覺便捷
若所經即係前此進兵之途何以路逕難易今昔情
形迥别此又理之不可曉者著劉秉恬查明自維州
至美諾經由臺站道里開列清單或併繪圖具奏又
前據阿桂奏從金川脱出之喇嘛齊楚木永仲師徒
三人已諭令解京侯訊今用番字核對則齊楚木永
仲乃簇爾齊木擁隆札什車爾真乃札什策零洋伊
什隆真乃伊什隴藏原譯之名實為舛謬且路重軍
營奏摺似此隨意譯寫者不可枚舉温福等即未習
西番字豈清字亦不能辨别乎著將更定之名兼寫
清字發去照式改正嗣後遇有對音之字宜詳加斟
酌毋致踳誤可笑
同日温福海蘭察奏言(臣)等差人偵探路徑酌議
由昔嶺進兵(臣)温福計(臣)海蘭察額森特等兩路
抵昔嶺時約期會合正月二十九日夜間副都統
職銜烏什哈達總兵牛天畀等領兵一千五百名
直趨功噶爾拉山口副都統巴朗提督李煦等帶
兵一千名由大兵所據之右邊山梁緣脊而進(臣)
温福督率所餘官兵援應二月初一日黎明時烏
什哈達等率兵冐雪登山奮勇攻擊已逼碉墻其
時巴朗等亦率兵突至殺賊十餘人佔據一卡因
山巒險峻現於該處急造砲臺將對面賊卡晝夜
轟擊(臣)海蘭察等率兵越北山至蘇克乃地方奪
卡二座殺賊二十餘名將木果木後山梁佔據額
森特等率兵亦於固木卜爾地方殺賊四十餘人攻
得一下現在兩軍會合并力進攻又得碉卡五座
殺賊甚多但由此處前望昔嶺步步均属險峻俟
雪凍消融人力可施即當相機辦理奏入
上嘉之
平定兩金川方略卷五十
