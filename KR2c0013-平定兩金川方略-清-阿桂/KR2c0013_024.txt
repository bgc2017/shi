欽定四庫全書
平定兩金川方略卷十六
正月丙午桂林阿爾泰奏言(臣)等進取卡丫業將
剋期進勦緣由先行具奏兹於十二月二十七日
午刻各隘官兵均密行調齊而卡丫地方堅碉林
立山勢陡險在甲木郭松之西南中隔一河必須
分路進攻俾三處賊番皆難接應始能制勝因令
總兵宋元俊等即於是日亥刻四路分兵一路派
都司李天佑守備陳定國帶兵進攻西向山梁碉
卡一路派宋元俊同巴圖魯侍衛六十一參領巴
克坦布等帶兵由喇嘛寺傍繞道進攻郭松一路
𣲖參領普寧等帶兵由西向山根沿河會取郭松
並攻甲木一路派侍衛哈清阿同參將薛琮等即於
浮橋渡河由東面山根沿河直攻卡丫二十八日子
刻(臣)等親自督兵並令鐵保英泰預備往來策應
時都司李天佑等帶領兵練乘夜潜赴山梁黎明
突出奮擊賊番於山上滚石放鎗自夘至已乘賊
人稍懈我兵一擁登山賊人不及進碉殺死二十
名搶獲平碉十座大小石碉十一座石卡十七處
哈清阿薛琮等順河直抵卡丫賊番正在卡内放
鎗拒敵截我進攻之路我兵奮力上登先據石卡
賊見石卡已失大兵鼓勇直前并見甲木郭松兩
路會攻聲勢愈壯賊番不能渡河救應悉行驚潰
殺賊三十四名割獻首級三顆生擒四名搶獲平
碉九十七座大小石碉三十五座石卡三十一處
卡丫地方已全攻克至陣亡帶傷各弁兵分别照
例恤賞嚴訊活口據供卡丫番民多半調往他處
現在寨内約有二百餘人今見大兵兩路來攻各
自越山逃散我們因老幼被擒等語(臣)等將番婦
幼孩賚賞出力土司至郭松甲木二寨中隔山梁
二道賊人據山未潰現在宋元俊同侍衛將備等
統領兵練嚴加圍困俾寨内水糧斷絶以期不攻
自破奏入
上諭内閣曰宋元俊著賞戴花翎李天佑着桂林遇有
副參缺出越次奏補其餘出力之滿漢官弁均著查
明交部議叙議䘏
上又諭軍機大臣曰桂林等奏攻克卡丫情形深為欣
慰所稱現𣲖宋元俊等帶兵攻圍郭松甲木二寨斷
其水糧以期不攻自破亦合機宜至所稱搶佔平碉
九十七座大小碉三十五座石卡三十一處而所𠞰
殺之賊僅三十四名所獲祗番婦幼孩各二且訊據
番婦供稱防守碉卡約有二百餘人雖據供番民多
半調往他處防守但以現在賊衆而計以二百餘人
防守一百六十餘碉卡每處不過一兩人似無此情
理若以為賊人只守緊要之處其餘俱無人屯聚則
彼多設空碉又復何為均不可解似尚非該處確情
著桂林等查明覆奏再前此屢降諭旨令温福桂林
俟軍務告捷後即於章谷設鎮駐兵並于約咱及達
木巴宗等處𣲖駐副將兼𣲖員帶兵駐守革布什咱
使打箭爐至巴朗拉一帶鎮營聯絡聲息時通土司
境壤内得有官兵横亘其中勢足控制不特左界之
土司金川無由滋擾即在右界土司之與金川毗近
者索諾木自亦不敢輕肆侵凌方為綏輯番夷一勞
永逸之計温福桂林務遵前旨妥協定議具奏
戊申桂林阿爾泰奏言(臣)等攻克卡丫及西山梁
碉卡併力圍攻郭松甲木兹郭松賊番見圍困甚
嚴水道已斷救援又難前進勢處窘迫隨于二十
九日子刻奪圍奔逸我兵分頭截殺共斃賊番十
三名滚巖死者七名攻得大小碉房十三座三十
日黎明(臣)等復分得郭松得勝兵練由山根沿河
逆流而上越過甲木直踞山嶺賊番見郭松已破
勢孤力怯而我兵復繞道往截其後鼓勇直上佔
據石上碉内賊番意圖衝突奔逸又經殱斃二十
七名攻獲大小碉房三十八座所有郭松甲木地
方全行佔據其二處碉房擇其完整而勢居扼要
者酌量𣲖兵駐守其餘已盡行焚燬再相度形勢
卡丫東北有山梁數道排列堅碉據高臨下為我
兵進攻要路且山溝之下俱有碉卡并聞卡丫逃
出之番尚有在此拒守者而甲木東北山勢陡峻
與卡丫東北各山梁僅隔一河賊入於山上放鎗
滚石以阻我兵沿河進攻之路現在飛令宋元俊
薛琮及侍衛將備等迅速分路攻奪併遣人由甲
木越山密行探道設法繞截如果有别路可通即
便分兵進取務期迅搗賊巢奏入
上諭軍機大臣曰據桂林奏攻克郭松甲木情形連得
險隘碉卡擬即乘勝迅搗賊巢甚為奮勉温福前奏
斯底葉安山口賊碉已經攻破統兵攻圍資哩諒亦
計日可得從此兩路夾擊實有破竹之勢逆渠自可
迅速就擒但須預為設法防截勿令其畏懼逃入金
川又煩申討方為妥善僧格桑就獲後即當在軍營
嚴加刑訊凌遲示衆仍傳旨諭曉使諸番怵目警心
共知畏懼設或澤旺此時將逆子僧格桑擒獻亦不
可稍存姑息寬宥盖小金川乃内地土司豈宜如此
跳梁梗命若澤旺擒獻逆子在官兵未進之前或可
原於格外今賊衆竟敢抗拒官兵顯然叛逆不但僧
格桑寸磔難寬即澤旺亦應緣坐駢誅之犯或念彼
向為逆子所拘不能自主姑可貸其一死但不宜仍
留小金川之地即移之成都尚恐其信息易通久或
滋生事釁莫若即將澤旺檻送進京派員沿途嚴行
管束毋致疎懈至該處番衆則照黔省古州之例改
作屯兵令其耕作自食不必官為給餉養贍仍移設
同知一員駐轄之久則漸與内地編氓無異自可永
除後患而自打箭爐至巴朗拉一路并照節次諭旨
於章谷設鎮駐兵并於僧格宗達木巴宗等處酌設
副將參將而約咱等隘則量設守備帶兵駐守使内
地鎮營聯絡聲息相通且將土司地界從中隔斷是
我得控制之勢而金川弭侵伺之端方為一勞永逸
温福等于軍務告竣即行妥辦籌議具奏
(臣)等謹按僧格桑之惡逆跳踉罪宜寸磔而其
父澤旺按律緣坐亦豈有可生之理乃
皇上猶念其為逆子所拘姑可貸其一死俾將來檻送
進京不使别生事釁矜恕之仁與好生之德真
有同符覆載者是以窮蹙出降之後尚復全其
性命直使小金川餘孽蟠結勾連復為軍營大
患然後置諸典刑以洩神人之憤盖非
聖人始願所及矣
辛亥
上諭軍機大臣曰據温福等奏接奉諭旨令將攻取巴
朗拉時應賞給巴圖魯名號之侍衛章京等查明具
奏兹查鳥鎗章京瑚尼爾圖三等侍衛佛倫泰藍翎
侍衛巴三泰三等侍衛新達蘇俱各超衆出力等語
著加恩瑚尼爾圖賞給多卜丹巴圖魯名號佛倫泰
賞給扎勒丹巴圖魯名號巴三泰賞給寧多布巴圖
魯名號新達蘇賞給僧格巴圖魯名號併照例各賞
銀一百兩
是日桂林奏言竊(臣)接奉
上諭今將金川頭人由何路來至軍營及宋元俊如何
往金川曉諭索諾木之處據實覆奏(臣)查金川頭人
庸仲係自噶拉依由巴旺布拉克底革布什咱地
方前至草谷渡河經駐扎章谷官兵送交宋元俊
訊明進見(臣)當即曉以大義發還禮物并訊知索
諾木仍在噶拉依其革布什咱地方俱係頭人等
帶兵駐守至宋元俊去年八月中前往金川直至
噶拉依索諾木弟兄出迎當經嚴切曉諭據索諾
木等稱革布什咱一事係其頭人勾結土舍發兵
而革布什咱土司係其屬下番人所殺郎卡前被
革布什咱土司咒死現有咒經可證本有仇隙因
該土司業已被戕土舍始派頭人暫管該處地方
並不敢違犯
天朝元俊復加斥責該酋懇求施恩給賞正在籌辦間
阿爾泰劄知現在宜先辦小金川元俊以兩酋狼
狽為奸已非一日今若遽令撤兵退地則兩酋唇
齒相依必致互相援助一時難以並舉非權為駕
馭不足以安其心而緩其勢因諭以革布什咱係
天朝土司必須衆土司公保一人奏明請
旨更替爾若能取齊各土司印結或可代求大人轉奏
該酋等叩頭承允元俊查口外土司受金川之累
屢被欺凌斷不肯全行出具保結即或畏伊強横
勉強順從而彼處寨落甚多遠近不一往返稽遲
俟至取齊而我兵進勦小金川已有成局彼時移
師問罪合力會攻該酋自必望風歸命因即馳回
章谷嗣據巴旺布拉克底報小金川求救金川現有
截我後路之舉當遣千總崔文傑親至噶拉依偵
知索諾木業已𣲖兵該千總飭以現在令爾取結
代爾乞恩何得復行滋事祗須將印結取齊自有
加恩之處索諾木隨稱不過𣲖兵前往駐守地方
當即停止查索諾木年幼無知尚知畏法俱係頭
人等慫恿妄行是以自襲取噶布什咱以來該酋
並未離巢均屬頭人等帶兵佔據等語伏思兩酋
相為朋比侵奪鄰封今見大兵直取小金川該酋
坐視不顧誠如
聖諭為理之不可解苐番人貪利終有希冀奪地之心
宋元俊在川年久頗能取信諸番聞現今各處取
結尚未齊全是以並無舉動但犬羊之性狡黠異
常恐日久生疑必致另有他變是以(臣)前屢請添
兵防禦茂紐東谷剛察章谷等處俾得多兵重鎮
聲勢相連既可絶其窺伺之計即以消其要挾之
心於善後事宜似覺易於辦理至於勦滅小金川
後僧格桑如果竄入金川索諾木不即獻兇退地
(臣)即統兵並進萬不敢稍陟因循奏入
上諭曰金川頭人甚屬可惡將來索諾木退地則已若
必至用兵此輩皆宜勦殺不可漏網也
是日桂林阿爾泰奏言(臣)等現由卡丫攻奪山梁
並由甲木覓道進取苐查卡丫以前山梁數道隔
梁俱係山溝其梁上溝中賊人設有碉丫拒守相
持兩日未能攻克(臣)等于初二日夜分飭將備等
密帶兵練潜從卡丫山後扳援而上攻取梁上賊
碉黑暗之中賊人未及窺見比及知覺放鎗我兵
已至碉邊抛入火彈賊衆見碉中火起紛亂奔逃
我兵自上追殺殱斃賊番十二名追至第四道山
梁賊人放鎗救應山上合力固守我兵不能經過
先行佔據山梁三道隨於隔梁排架砲位轟擊併
令對岸甲木官兵沿河施放鎗砲晝夜更番攻擊
俾賊人支抵不遑至初四日丑刻賊人于山上呐
喊復沿山縱火(臣)等思賊番正當窘迫之時必係
故作聲張以為脱逃之計然亦未敢輕動隨遣人
登高瞭望借山上火光望見賊人為數無多當即
催兵直上奮力追賊卡内賊番逃竄被我兵追至
殺死五名其餘俱從崖後奔逸我兵復據山梁二
道前後共攻獲山梁五處大小碉六十餘座卡洞
十七處兵練帶有微傷者四名(臣)等查此五處山
梁俱係零星寨落詢之土人等云名登依噶岡工
茹租烏札哇窠五處現就番音填注俟考証再行
繪入全圖(臣)等親赴查看札哇窠山梁前係陡崖
該番等滚崖逃脱溝内尚有跌死賊番三名隔岸
高山詢係阿仰地方俱有碉卡防禦隨飭將備等
搜山覓路如實在無徑可通即當由甲木合力進
取查對岸甲木地方前面尚隔有噶爾金山梁一
道賊人據險設卡防守甚堅過此再轉東北山梁
詢距逹烏約有二十里現在督兵攻打噶爾金碉
卡仍密探間道以便抄截東北山梁務期直取逹
烏迅速前進奏入
上諭曰必得美諾擒獲僧格桑方成大功也勉之
同日温福阿桂奏言(臣)等查賊人所恃惟在碉卡用力
攻撲自不免傷損官兵故尋覓捷徑登山繞行最
為上策但此一帶地方步步皆山處處險仄一綫
羊腸之外不能盡有旁路可通賊匪奸惡必於要
隘處所多築碉卡如(臣)等前在巴朗拉即探得有
水晶小路灣可以繞過賊碉緣該處積雪甚深未
經由此進勦及既得巴朗拉後經過山隂察看形
勢水晶灣所通之處必由賊碉之下當時若果取
道於此不但官兵必被傷損且恐為賊番所截進
退皆難(臣)等自抵達木巴宗而後屢訪捷徑如逹
木巴宗以南之瑪爾瓦爾濟以北之别斯滿皆有
小徑可通資哩然均係緣崖狹徑僅容一人山勢
陡峻兼之冰雪凝凍賊人又處處設立碉卡以備
抵禦此次分兵三路攻得斯底葉安一帶堅碉進
攻資哩實皆仰賴
天威官兵縋崖梯嶺晝夜力攻始得至此且詢之鄂克
什番衆皆稱自達木巴宗以西碉卡均經小金川
增多修固全非鄂克什之舊又稱因乾隆十二三
年攻剿金川每用大砲摧擊石碉近年于碉内排
紥木植貼護石墻使砲子不能直透雙層今由資
哩至美諾雖不過數十里但中經木蘭填鄂克什
舊寨及路頂宗蒙固等寨多有堅碉去賊巢愈近
則賊酋自衛其死防守愈嚴勢須逐節進攻未免
多煩兵力再查軍營砲位若鑄造三四千觔大砲
山路崎嶇斷難運送且非二十日不能鑄成一位
故現在鑄用之砲不過七八百觔每攻一碉必須
用數百砲俟將次殘破然後官兵奮力擁上賊人
或逃或殺始不能守(臣)等揆度情形須至圍困美
諾時方可就地鑄造三四千觔大砲以資轟擊之
用奏入
上諭曰賊巢愈近防守愈嚴此是必然之勢但當鼓勇
前進斷無畏難中止之理也
同日温福五岱阿桂又奏言(臣)等督兵圍困資哩
寨落日夜進攻其南北兩山有賊千餘人於險峻
處建盖卡座抗拒官兵而資哩賊人皆竄入寨内
藏匿不出看來此寨不過百十餘間中有二十餘
丈高碉一座四面有十餘丈高碉四座寨落四圍
皆砌石墻石墻之上有小碉總卡賊人從碉孔中
施放鎗礮官兵自去歲十二月二十九日起連攻
七晝夜碉卡已摧毁大半而賊人連次來衝又皆
被我兵擊敗因其所踞險固仍舊抵死拒守(臣)等
現在晝夜攻勦由此至美諾地方雖不過五六十
里而阻於山路險峻碉卡堅固力不能施(臣)等深
為憤懣今將賊人各碉卡摧毁進攻不無稍需時
日然各處搜捕一日之内總可殺死數賊看來賊
鋒已挫必不能久持奏入
上諭曰攻擊碉卡不致損傷官兵自是行兵之道然亦
不可太遲我兵之力如何口糧軍器俱壯盛否
同日温福阿桂又奏言(臣)等前因巴朗拉山勢隘
隘是以於攻破之日酌留官兵四百名防守并將
所有碉卡盡行拆毁但查巴朗拉之西自日隆宗
以至達木巴宗各路可通最為緊要如不得日隆
宗及達木巴宗非但巴朗拉必須嚴兵駐守即畢
旺拉德爾密等處以及在巴朗拉以内之鄧仍山
山神溝卧龍關粮達橋均須防其抄截(臣)等一過
巴朗拉即由日隆宗進抵達木巴宗所有畢旺拉
德爾密各處防守之賊俱先逃竄現在糧石鉛藥
臺站諸要務均以達木巴宗為總滙之地賊番以
不能越過達木巴宗分兵截我後路惟是番地山
徑叢襍官兵既奮力前進後路益當嚴密防範(臣)
等已於達木巴宗派令遊擊一員帶領川兵四百
名駐劄俟(臣)等攻進美諾再將留駐官兵减撤其
自巴朗拉以東直至汶川口外草坡地方約有十
二三站處處皆有存運官糧鉛藥(臣)等亦經量情
形每站派駐官兵二三十名至五六十名不等似
不致稍有疎虞再查逆酋竄入金川之路(臣)等檢
閱地圖並詢問從賊境脱出各番人言美諾以西
在在與金川接壤其間相通之處甚多而南路自
深谷以至約咱皆係兩金川連界之處桂林現由
彼處進兵自能留心堵截至(臣)等西路兵行所經
尚係鄂克什舊境在美諾之東惟期剋日盡復鄂
克什舊地迅搗美諾則一面圍困賊巢一面即查
探美諾以西與金川可通之路酌分官兵前往邀
截使逆酋不致於漏網奏入
上諭軍機大臣曰温福奏現在圍困資哩尚未能得手
賊人俱藏匿碉内施放鎗礮若銳於進攻恐兵丁或
有損傷等語所見甚是資哩離賊巢甚近賊衆自必
拒守官兵攻擊自不可輕率即稍遲時日亦屬無妨
今早據桂林奏已攻得卡丫山北山梁碉卡五處現
在攻取達烏攻得後自可即攻僧格宗該處亦逼近
賊巢兩路夾擊賊酋自更難於抵禦計書明阿王萬
邦所帶之陜黔官兵將次可抵兩處軍營官兵續有
增添聲勢愈壯且乘此新勝銳氣自必倍加奮勇勦
擊賊寨無難但加兵嚴密攻圍絶賊水道糧道賊衆
勢將自潰惟在温福等相機勉力為之若僧格桑竄
入金川而索諾木竟敢抗不擒獻必當移兵申討即
令預選之健銳火器兩營勁旅迅速起程即或更須
添調隣省綠營精兵亦無不可果能併滅金川實一
勞永逸之計朕亦斷不惜費昨歲已撥餉三百萬兩
解川備用將來再不妨再添三百萬兩現已諭戶部
查議另降諭旨此時部庫所積多至八十餘萬朕每
以存積太多為嫌天地生財止有此數今較乾隆初
年已多至一半有餘朕實不欲其多聚若撥發外省
公事動用稍減盈積之數亦屬調劑之一端將此意
亦令温福等知之
(臣)等謹按軍興旁午需費浩繁自小金川不靖進
師申討
皇上屢次添撥帑項者誠慮一時遷就完事則將來又
恐别滋事端勢必再為籌辦是省費而適以糜
費也
宸衷獨斷不惜一時經用之繁為久遠奠安之計此誠
聖人廣大之謨而不得已之心亦可仰見矣
同日
上諭軍機大臣曰温福等奏攻取巴朗拉貴州綠營員
弁既能奮勉出力自應一體酌加鼓勵全福何國柱
均著賞戴花翎國興着賞戴藍翎至兩路軍營再着
各寄花翎十枝藍翎十枝嗣後有似此奮勉者即着
温福桂林酌量賞戴仍附摺奏聞
壬子
上諭軍機大臣曰總兵牛天畀此次在軍營亦屬奮勉
如從前未得花翎即着加恩賞戴以示鼓勵
同日
上又諭軍機大臣曰桂林等奏到土司圖内地名頗多
舛悞未足為據番地名目大率本之唐古忒居多因
令章嘉胡圖克圖逐一查對並用清字譯出詳註圖
内寄交温福桂林嗣後該處土音為西番字所不能
通者並著詢明該處土人用清字對音一並更定具
奏
平定兩金川方略卷十六
