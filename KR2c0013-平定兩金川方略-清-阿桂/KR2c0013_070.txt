欽定四庫全書
平定兩金川方略卷六十二
六月戊戌
上諭軍機大臣曰春寧特成額著帶荷包奶餅往温福
阿桂軍營分賞並查看打仗情形即回具奏
己亥豐昇額舒常奏言(臣)豐昇額察看達爾圖一
帶山梁雖係碉卡排列互相應援其最要緊者惟
與官兵相距之大碉木柵得此要隘其餘自必立
見潰敗是以於本月二十四日夜分派官兵竪立
木植刨挖溝濠埋伏好鎗箭手為進攻時助力之
用至黎明有賊番二三百名從斜坡密林内突出
滋擾被官兵擊斃二三十名其餘受傷逃竄(臣)舒
常在日旁亦於是日夜選派奮勇官兵三路前進撲
至溝沿賊番竭力堵禦至黎明時見賊番從碉後
衝出官兵鎗箭齊施亦擊斃多人餘俱竄回死守
奏入
上諭軍機大臣曰豐昇額舒常所奏分勦達爾圖及日
旁賊碉雖俱勦殺賊番惜為數尚少不足解恨達爾
圖日旁兩處既係賊番要隘亦只能攻打以牽賊勢
若欲另為覓間襲攻非但難得機會且恐兵力愈分
於事轉屬無益各路賊番現雖守拒甚堅究係蕞爾
之區力量有限今官兵屢有增添賊番自皆喪胆即
或略需時日亦斷無不能掃蕩之理温福等各宜勉
力為之
辛丑阿桂明亮奏言查附近四川各省如貴州兵
前次挑備三千今除赴綽斯甲布軍營二千外尚
有一千可供派撥其雲南額兵本有四萬二千上
年止調過三千如再約調二千於各邊關換班分
駐之處仍屬充裕至湖北湖南實在有兵三萬六
千上年止調過五千若再於湖南省調撥五千亦
尚易辦通計需調兵丁五千如蒙
恩准
勅下各省督撫挑派迅赴當噶爾拉軍營合以現有兵
力則乘間搗虚賊必不能支禦奏入
上諭軍機大臣曰阿桂奏請再調貴州雲南湖廣兵五
千為乘間搗虚之計既為此奏朕不肯令作無米之
炊所有黔兵一千昨已有旨續調令赴温福軍營其
雲南湖廣各兵二千現亦飛諭各該督撫迅為派撥
預備聽候軍營檄調然亦未便專供阿桂之用自當
酌量兩處軍營情形撥往於事方有實濟劉秉恬所
駐之簇拉角克與温福阿桂軍營相距俱不甚遠著
即先赴温福軍營面商需兵若干再赴阿桂軍營面
商需用若干一面具奏一面飛咨雲南湖廣督撫速
令起程赴該處軍營毋得刻緩
甲辰劉秉恬富勒渾奏言竊查三雜谷屯兵蒙
恩飭議給與月餉以次酌增逾格
隆恩有加無已(臣)等公同核議該屯弁等自乾隆十七
年改土歸流之後其土守備七員土千總十員土
把總二十員所領之銀足資養贍無庸更議增加
惟土外委四十名每名每年給銀六兩該外委有
約束屯兵之責今各兵按月領餉五錢與外委似
無區别應請將土外委每名各年酌量加銀二兩
則該弁等仰沐
皇仁益當奮力行間用收攻勦之利奏入
勅部議奏旋經戶部議覆請如所奏辦理
上從之
同日温福奏言六月初二日未刻督臣劉秉恬差
千總張全口稟據布朗郭宗糧員報稱初一日更
時分有賊番滋擾底木達一夜鎗聲不絶董提督
不知作何光景總督處兵少求將軍酌量借兵應
援等語旋於初三日子刻接到劉秉恬來扎據糧
員稟報所有底木達山頭官兵帳房俱已不見又
據木波寨番民報稱今早見有賊番三人呌稱底
木達布朗郭宗俱已搶得你們各寨作速投歸之
語看來事在緊急現將登春所有之兵全數點集
帶往接應請撥兵前赴登春木波喇嘛寺等處防
守等語(臣)思布朗郭宗底木達係小金川舊巢斷
不可任其佔據非勇幹大臣前往辦理恐不能迅
速廓清因與海蘭察籌酌令伊帶同副將成德等
連夜馳赴登春與劉秉恬會商速辦至(臣)處後路
自林口以至簇拉角克西口並功噶爾拉一帶山
梁處處緊要地險路長須有多兵控扼現在所有
之兵實難再行抽調今底木達各處如果已為賊
佔必須即日奪回方可以挫賊志而靖番情(臣)已
札知劉秉恬令其飛飭總兵五福於駐札丹壩兵
内酌量抽帶由底木達後路兩下合擊再黔兵二
千名(臣)連日接地方官稟報陸續西出桃關想此
時已過巴肚拉并札知劉秉恬如賊勢非一兩日
即可辦竣兵力尚单即應調來備用更為近便至
董天弼此刻尚無確用(臣)前聞董天弼赴美諾未
回(臣)思美諾地居胆裡非比底木達布朗郭宗一
帶與金川在在接壤關係至重豈容置之不顧嚴
行札飭始據該提督稟報於五月二十四日起身
回至布朗郭宗今僅隔數日而果有賊番搶擾之
事總緣董天弼於緊要地方竟不在彼駐守以致
弁兵等漫無防備賊匪得肆䲭張實堪痛恨
同日阿桂明亮奏言准劉秉恬初二日來札稱有
賊番襲攻底木達山上官兵帳房俱已不見務祈
撥兵前來彈壓接應(臣)等詳閱來扎賊番侵擾底
木達係在初一日夜而初二日早布朗郭宗糧員
尚在該處遣人稟報則布朗郭宗之無賊可知即
木波寨番民所𫐠未必非賊番大言恐嚇但劉秉
恬來扎既稱如此(臣)等當即抽撥在營兵丁五百
名派令前鋒參領巴克坦布等帶領飛赴美諾以
為聲援並探聽信息相機接應又據署松茂道查
禮稟稱奉總督扎令將黔兵二千調來接濟底木
達既有小驚自應聽劉秉恬調此黔兵臨時察看
情形酌量撥用均奏入
上諭軍機大臣曰温福阿桂等奏據糧員稟報賊番滋
擾並接劉秉恬扎稱現將登春所有之兵前往接應
等語賊番既有搶佔之事不可不即奪回今劉秉恬
業已親往該處温福阿桂又均撥兵派令大員帶往
協勦其事諒無難辦海蘭察一到自能上緊攻奪倘
海蘭察攻打略羈時日温福不妨留兵昔嶺等處牽
綴賊勢暫緩該處進攻即親身馳赴底木達奪回碉
寨勦淨賊番温福等就現在情形妥酌辦理再原調
之黔兵二千現經劉秉恬調取自應即令馳往此兵
一到交與海蘭察帶領攻勦事竣之後即歸温福一
路應用又昨續調之黔兵一千亦令赴温福軍營是
温福一路計已添兵三千足壯聲勢其阿桂奏調之
雲南兵二千徑赴豐昇額軍營湖廣兵二千徑赴阿
桂軍營兩路俱添有新兵自更易於集事所有沿途
應付事宜著富勒渾即速妥辦經理以利遄行至董
天弼屢經獲罪經朕棄瑕錄用今伊擅離專駐巡防
之地回至美諾冀躭安逸其情實為可惡董天弼即
著革職挐問派令妥員解京治罪
上又諭内閣曰董天弼現在革職挐問四川提督員缺
著馬全調補其甘肅提督員缺著法靈阿補授所有
肅州總兵員缺交與温福等選擇軍營出力之員奏
請陞補
乙巳阿桂明亮奏言初四日據查禮稟稱喇嘛寺
糧臺於初二日夜被圍初三日清晨被陷站員通
判汪時被害至底木達布朗郭宗傳聞俱被賊番
搶佔據跟隨董天弼之兵包應鳳逃出供稱董天
弼于初一日夜見事危急令伊子同屯練二名背
印信前來請救董提督隨往官寨存亡不知確耗
再總督劉秉恬於木波地方路遇賊番對敵因鉛
丸火藥用完不能取勝職道現於崇德牛厰功喀
爾拉一帶繞路運往接濟等語查昨日巳刻(臣)等
已派章京將備等帶兵前往尚恐勦洗賊番續安
臺站該章京將備等未能悉合機宜查五岱帶兵
熟練現復令其帶領土兵星赴美諾明郭宗等處
相機夾擊並迅速關通温福劉秉恬兩處軍臺文
報(臣)等熟察賊情苟非底木達布朗郭宗一帶小
金川降番有潛行勾引者金川賊人斷不至如此
猖獗(臣)等一路降番已將精壯之人挑在隨營打
仗其餘各本寨内老弱居多現在亦俱安靜但番
夷之性究未可信(臣)等現復添派兵丁於緊要隘
口嚴行把守並派妥人至各寨曉諭安撫藉以察
其動靜實可無虞意外奏入
上諭軍機大臣曰底木達布朗郭宗兩處若果為賊番
侵佔海蘭察一到自必奪回並即通道安臺其事為
現在第一要務若尚未辦妥阿桂即親自領兵馳往
底木達將此路迅速籌備萬全再辦進攻至底木達
失事皆董天弼辦理不善所致但劉秉恬在彼不早
查參亦未免失之大意温福等向後益當加意經理
于軍務方為有益其喇嘛寺糧員被賊傷害俟此事
辦究後再行咨部查明議䘏
上又諭内閣曰此次賊番侵擾原屬猝不及防其疎忽
尚不足為劉秉恬責惟董天弼本屬罷軟無能之人
前經切諭劉秉恬令其留心查察乃董天弼擅離汛
守之地退居美諾劉秉恬豈得無聞乎如何不早參
奏該督之咎實在於此劉秉恬著交部嚴加議處
上諭軍機大臣曰阿桂處派五岱領兵前往五岱如奮
勉出力著海蘭察奏聞將伊授頭等侍衛以示奬
勵
同日劉秉恬奏言(臣)於本月初三日辰刻據布朗
郭宗兵丁報稱昨夜三更底木達鎗礟聲徹夜不
斷天明瞭望山上營壘俱無董提督不知下落布
朗郭宗亦已被圍等語(臣)聞信之下不勝驚駭隨
派兵往護簇拉角克東口之木波橋一面飛扎將
軍温福阿桂速即發兵接濟(臣)亦即親往察看情
形甫行數里即遇隨董天弼之千總龍廷表來稱
初一日亥刻後山忽有賊番擲石攀開官兵營盤
木柵一擁而進董提督即出營往守底木達碉先
令千總前來報信千總翻山哨望已見底木達寨
四圍火起(臣)詢以底木達勢居險要賊番何以竟
敢冒險而來龍廷表稱董天弼若在碉寨駐防賊
番難以窺其虚實因另立營盤兵力又少遂至失
守等語(臣)正在訊問間見離(臣)營十餘里已有賊
番屯集山梁誠恐賊番前至登春肆擾當即回至
營盤將存剰兵丁並調集糧臺人夫分執鎗矛借
壯兵勢申酉時候約有賊番十數名徑來窺伺當
委遊擊李棟綿領兵迎擊賊勢稍退初三日早間
參贊海蘭察等前來救援維時賊番已據木波橋
所有附近登春站碉寨十餘賊番俱已佔據午間
並有賊番數十人直撲營盤經參贊海蘭察派委
總兵靜海帶兵擊退初四日又據自布朗郭宗脱
出兵丁報稱布朗郭宗已為賊番佔據又據查禮
差送火藥等項内開喇嘛寺臺站已失糧員遇害
各等語查喇嘛寺臺站被陷糧道業已不通而底
木達布朗郭宗兩處同時失守雖將軍温福等分
撥官兵亦難即行克復現在黔兵二千名已到(臣)
飛咨富勒渾速將此項官兵全數調來資用奏入
報
聞
丙午阿桂明亮奏言初五日據查禮稟稱初四日
辰刻温將軍派有都司守備帶兵來抵崇德大牛
厰防守糧臺等語(臣)等三四日以來於賊番情形
僅接該道稟帖而温福處並無來文明係賊番佔
斷軍臺以致不得木果木軍營消息實深懸切酉
刻接劉秉恬初三日來扎稱底木達賊衆甚多業
已失守初二日傍晚賊番已扺登春初三日早温
將軍先撥兵一千名令海參贊等帶領前來然賊
番等已據木波併搶佔喇嘛寺糧道不通若再將
美諾明郭宗佔據則西南兩路盡行阻梗關係甚
大等語查劉秉恬處既有海蘭察等帶兵一千名
則登春一帶自可無虞但又據查禮報稱賊番已
圍困破碉並及帛噶爾角克碉(臣)等思賊番如此
猖獗今海蘭察等既帶兵來援若再撥精銳兵丁
交與五岱奮力前進以成夾攻之勢庶可將賊番
痛加殱戮又同時接到海蘭察咨稱初三日聞賊
已往帛噶爾角克碉恐其佔據美諾及明郭宗之
路若從南路派兵佔據明郭宗美諾由喇嘛寺一
路進攻本參贊即可開通道路等語(臣)等隨派出
和隆武等帶漢土官兵五百名星夜前往破碉等
處接續五岱之兵總期併力勦殺早開糧道臺站
至美諾明郭宗一帶雖可無虞但該處所有員弁
均非幹練之人革任總兵英泰人尚老成當添派
兵一百名令其前赴美諾暫行彈壓防範查底木
達布朗郭宗距(臣)當噶爾拉軍營路程遙遠而距
木果木軍營本近此時温福處援兵漸集克復當
亦不難
同日阿桂明亮奏言賊番悍惡狡詐顯肆䲭張實
堪切齒不但賊酋賊目等當予寸磔即將其男丁
盡行屠洗亦罪所當然此時賊衆雖侵擾底木達
布朗郭宗各處而現在隨軍營之革布什咱巴旺
布拉克底明正各土兵未嘗稍有驚疑觀望是金
川之不可不滅斷無不滅實可以必操其劵至賊
境本屬彈丸何以所用火藥鉛丸尚能接濟(臣)等
久已詳加體察查默資溝係革布什咱地方産磺
稍多前年為金川所據賊人即于此刨挖磺觔去
年三月間克復革布什咱之後默資溝已撥有官
兵駐守惟聞正地亦出磺斤然不能如默資溝之
多目下大兵四面合攻賊番所用火藥自當日形
缺乏至(臣)前奉
諭旨以軍營大礟轟擊賊碉漸就破損何不并力轟打
碉根查當噶爾拉前敵各營盤内築有高大礟臺
對凖施放原皆直達碉根但所有打塌碉上石塊
墜至碉根日積日厚賊番奸狡異常非但不為除
去轉從而加增即為擁護碉根之用大礟至此不
能得力賊番又于其内竪立木植遮護死力拒守
但事機一至賊番即有堅碉亦無從守禦(臣)等此
時惟有督勵官兵或繞路夾攻或相機勦撲以期
迅速集事
同日博清額富勒渾於六月初五日帶領兵丁刻
日趕至碩塘站會同(臣)博清額督率員弁將碩塘
二道木橋撘起頭起黔兵五百名星夜前往途次
接據明郭宗站員蔡宗達稟稱初三日未刻接准
帛噶爾角克糧員鍾邦任稟稱喇嘛寺現賊番佔
據等語(臣)等查喇嘛寺為温福後路糧臺且離明
郭宗及美諾甚近為兩路軍營一切輓運總滙之
地最關緊要(臣)等率同候補參將特靈額及貴州
副將官福等帶領頭起官兵兼程前進俟至明郭
宗相機籌畫策應均奏入
上諭軍機大臣曰阿桂等奏接到劉秉恬信知海蘭察
已至簇拉角克地方勦擊賊匪並派和隆武等前往
接應所辦俱合機宜温福阿桂兩處派往之兵已有
二千海蘭察復行知温福添兵一千而博清額富勒
渾所帶之黔兵二千陸續踵至軍聲益壮賊自披靡
此次所調黔兵原為添助進勦之用不期於此大得
其力亦與從前阿里衮等送馬之兵適到即解兆惠
黑水之圍相彷此即破賊之先兆也至金川賊衆現
於各路防拒官兵焉得復有多人至此一路滋擾據
所報登春至木波橋一帶賊已不少其喇嘛寺等處
糧臺又有賊番圍佔尚有佔據底木達布朗郭宗兩
處之賊總計之不下千餘或糧員等一聞賊至驚惶
無措過涉張皇草木皆兵勢所不免亦不足深責但
賊斷不能糾衆遠來自係小金川降番勾引賊至即
從而助惡故覺其多此等降番敢於反覆若此事平
之後若不悉行誅戮何以使諸番畏威知懼但斬戮
太多恐致衆番驚擾務須設法密辦除惡安良方為
妥善總之金川賊衆狡惡異常不可不加慎重昨豐
昇額等一路已諭其俟續調滇兵到營方可深入即
温福阿桂兩處或攻得一二險隘有可進取之機亦
須照顧後路無虞方不致墮賊番前譲後邀之計其
丹壩一路之兵令五福帶領預為堵截原以防賊酋
從彼軼出但獨當一面恐尚不足恃豐昇額等現在
達爾圖日夜攻勦設賊衆守拒甚嚴急切不能攻進
或留舒常帶兵在彼牽綴賊勢豐昇額即分兵前往
率同五福防堵丹壩一路較為得力是否如此可行
不妨商之阿桂温福不必因朕有此旨強為遷就也
又阿桂另摺奏賊番火藥尚未匱乏之故實不可解
向據奏各路官軍進勦均抛擲火彈聞係皮包實以
火藥引以藥線計一火彈所需之藥不下數斤而所
裝必仍係鎗藥官軍抛擲時不能保藥線之必皆燃
發以火彈之藥供賊番鎗礟之用殊為失算因思鎗
礮之藥性係直轟爆竹之藥性係横炸若裝火彈時
即按爆竹藥料配用自更有力即或賊番得之用以
放鎗必致炸裂是在我即有棄材而在賊轉受實累
縱火彈抛擲不著亦無藉寇兵之患其情形是否如
此並著將軍等查明妥酌為之
同日海蘭察奏言(臣)於六月初二日亥刻率兵扺
劉秉恬所住營盤初三日午刻賊來犯營是夜又
兩次侵擾俱被(臣)等擊敗初四日丑刻自(臣)劉秉
恬所住營盤河口十五座碉寨俱為賊佔(臣)等派
兵四路分頭督戰賊番敗走(臣)等將各寨落盡行
焚毁據定要地並通知將軍温福處發兵一千令
副都統烏什哈達由帛噶爾角克碉開通道路初
五日(臣)又將兵八百名令在登春要隘週圍駐劄
此外僅餘兵五百名(臣)若帶領攻殺於事無益且
營内糧銀均關緊要自應嚴為防守是以(臣)候温
福處兵到竭力夾攻斷截賊番歸路奏入
上嘉之
同日海蘭察劉秉恬奏言現在賊番復將美臥溝
一帶卡倫俱已搶佔而美臥溝與簇拉角克僅隔
一山急須防守要隘以保無虞(臣)等查李煦常保
住現於登春站帶枷拘禁伊等雖屬無能但打仗
向曾經歷因暫開枷飭令帶兵防駐以資堵禦奏
入
上從之
同日富勒渾奏言(臣)連接阿桂劉秉恬來扎賊番
襲攻底木達亟需黔兵接應令調赴明郭宗交劉
秉恬酌量撥用(臣)思逆酋誕敢侵擾底木達分我
官兵進攻之勢實為可恨(臣)已星飭各起黔兵兼
程仍赴西路以資勦擊(臣)即督率頭起前進相機
籌畫策應奏入
上嘉之
平定兩金川方略卷六十二
