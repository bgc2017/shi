欽定四庫全書
平定兩金川方略卷八十一
十一月庚午明亮富德奏言查河南拉約之前地
名拉宗官兵十月三十日克取得布甲之後即於
是夜鼓勇攻克至次日(臣)等相度拉約一帶山梁
雖碉卡密排而賊番甫經喪敗其氣已衰且兵力
可以施展隨令參將廣著等分帶官兵往勦另𣲖
科瑪帶兵沿河繞過拉約以遏救援來路自午至
申賊番抵禦逾時翻山而遁乘勢追殺甚多對策
爾丹色木徒壁之上即為邦甲賊番佔據山巔下
瞰我軍動靜必湏一併攻克以佔地利至初二日
派令三寶及前鋒參領巴克垣布等分路帶兵會
攻將至碉卡賊衆旋即棄去惟河南之宅壟三寨
因各處失守賊番退回聚集鎗石如雨而下官兵
一時不能得手查守備張芝元辦理夷務已久為
番人素所信服即令親往招諭許以不殺並將譯
諭轉付安布木安本令其親信阿囊潛往賊寨曉
示小金川番衆其時天已昏黑各山鎗石俱不見
放各寨内恐尚有金川賊衆把持正可乘其猶豫
未定之時連夜發兵襲取因密令都司鄂輝赶搭
木橋即派奎林等選帶奮勇兵丁潛行過河蟻附
而上至四鼓均已到齊四面呐喊進攻賊番慌亂
迯竄被我兵擊斃二十餘名阿囊當將拉約番衆
阿塔安明等七戶人口引出投降(臣)等親提到營
遵奉
恩旨准其赦免但未便仍在原地方居住隨將各番家
口俱發交明正土司編管其阿塔等七名本係安
布木安本名下屬番即令隨營打仗既可使未順
各番共生退悔之心并使逆酋自疑其衆互相離
貳即金川派兵協守心消沮必有望風自潰之勢
(臣)等現將所得地方酌量派兵防範一面鼓勵衆
兵設法進取再守備張芝元前於攻奪喇嘛寺日
寨碉座首先率衆進撲並指麾各土兵奮勉殺賊
至攻佔得里策爾丹色木復乘勝奪取南山梁拉
約碉卡又千搃張純搶取日寨四碉突前殺賊
得有重傷均屬勇往出力可否仰懇
聖恩賞戴孔雀翎奏入
上諭内閣曰明亮等奏攻克德布甲後乘勝收復各地
方所有查明出力之將弁兵丁等即著交部查照
議叙至所奏守備張芝元於攻奪喇嘛寺日寨碉
座時率先攻撲指麾殺賊至攻佔得里策爾丹色
木等處並乘勝奪取南山梁拉約碉卡實屬奮勇
出力張芝元著加恩賞戴孔雀翎並賞給扎敦巴
圖魯名號仍照例賞銀一百兩又千搃張純搶取
日寨四碉突前殺賊得有重傷亦屬出力可嘉張
純著加恩以守備用遇缺即補並著賞戴孔雀翎
以示奬勵
上諭軍機大臣曰明亮等奏連日乘勝進攻收復情形
已有旨諭部查照議叙矣明亮發摺時尚未知阿
桂已得美諾計賊衆聞知阿桂克復美諾之信僧
格宗一帶賊衆必難復守諒皆棄而潰去此時西
南兩路官軍自己會合收復小金川之易朕早籌
度及之屢經傳諭但不意其迅速若此寔由派添
滿洲勁旅勇銳百倍於前綠營見之亦各知愧勵
效法是以所向克捷其先聲所播自足使金川賊
衆聞而膽寒今分路進攻金川必當選派八旗精
銳佐以綠營屯土各兵乘此新勝銳氣多殱賦衆
使賊益瞻喪心摧攻之更易為力但臨陣時必湏
量度地勢夷險計我兵一戰即可大得便利方與
接仗或設伏誘賊截殺皆可參酌用之設或所攻
道路未能即時罙入或碉堅徑險人力難以驟施
則斷不可孟浪輕進為無益撲碉之舉將軍等務
當詳慎妥善佇聽捷音
(臣)等謹案西南兩路官兵同日進𠞰仰荷
聖主威福未及浹旬美諾全行克復皆由稟奉
睿謨分道並舉使賊酋首尾不能相顧是以迅速奏功
復以兵貴神速當乘此先聲鼓銳直前擒渠掃
穴而於審度地利及設伏誘截臨陣機宜再三
告誡備極周詳凡師行韜鈴綜括靡遺即日後掃蕩金
川全局已無一不具於
宵旰間矣
辛未
上諭軍機大臣曰五岱在軍營歷練已久於攻戰機宜
尚能熟悉著授為領隊大臣遇有攻𠞰之處豐昇額
務虛衷商酌而行以期妥善
壬申文綬奏言將軍阿桂等於十月二十九日進
攻至十一月初四日收復阿喀木雅鄂克什明郭
宗美諾等處大兵罙入一切夫馬糧餉安設臺站
均關緊要(臣)前與督臣富勒渾彼此扎商預為籌
定西路日隆達木巴宗等處糧米火藥等項均宜
充裕轉運因過兵時差務較繁每站俱添正佐等
官帮辦又於額設塘馬之外備馬二百匹分安五
站其人夫於每站原安四百名之外各添夫二百
名俟兵進站添即以前項官員夫馬抽撥應用今
兵已過竣通融調𣲖可無貽悞惟是大兵已抵美
諾乘勝罙入站數愈多或恐不敷分𣲖(臣)已飭就
近州縣僱夫二千名星夜解赴美諾聽用俟兩路
會合仍可將章谷爐城一帶站夫隨時酌調以供
輓運不致遲悮奏入
上嘉之
癸酉明亮富德奏言(臣)等於十一月初三四等日
𣲖奎林阿爾都等帶兵奪取河南之達什思巴爾
派和隆武三寳等帶兵奪取河北之扎覺木邦甲
德烏塘得功普斯噶頂拉察喇嘛寺等處碉寨自
領隊大臣以至兵丁乘勝前進直抵僧格宗(臣)明
亮富德又於各營抽兵數百接應奪佔山梁高處
向下壓擊而山下官兵又奮勇向上夾攻於初五
日戌刻遂將僧格宗碉寨俱行攻克所獲米一千
餘石火藥五十餘包俱入官充用至初六日申刻
將軍阿桂差番人二名持札前來稱西路自二十
九日進兵至初三日已克復美諾現今河南舍壟
三寨及河北彭魯爾八寨之人俱經歸順等語(臣)
等當即𣲖奎林三寳等帶前赴美諾會合至南路
從河北翁右爾壟以至僧格宗通金川之路甚多
應湏歷練領隊大臣等留兵駐守而河南一帶亦
多通汗牛寨落臣等屢使人招諭尚未投順此等
通賊道路亦應一併固守統俟布置妥協即親赴
美諾與將軍阿桂會籌𠞰滅金川之計奏入
上諭内閣曰明亮等奏大兵克復僧格宗等處並接收
復美諾之信即綂兵前往會合等語所辦甚合幾宜
此次收復僧格宗奮勉官兵等即著查明交部并案
議叙
上諭軍機大臣曰阿桂克復美諾等處聲勢甚盛其底
木達布朗郭宗等處想亦可即時收復是小金川全
局已定自當迅速分路攻𠞰金川且我兵連勝之後
人皆鼓勇直前正當乘其銳氣相機直進或金川賊
衆倉猝未及堅拒或見我兵所向克捷懾我先聲不
能如前固守官軍竟得乘勢罙入亦未可知且番地
冬三月尚有晴霽之日交春以後雨雪漸多至夏不
止阿桂等進兵趁此天氣晴暖進攻更易為力即我
滿洲勁旅亦當乘其新勝用之其勇銳自可一以當
百實為事半功倍即綠營兵衆離家遠調誰不願成
功速還久則心懈而氣亦餒所謂兵貴神速也各路
將軍等均當深體朕意上緊趕辦佇望捷音至明亮
等所稱已得各處俱𣲖妥幹之員駐守等語自應如
此籌辦即阿桂處有應𣲖兵防禦者令富勒渾王進
泰帶領妥辦已屢降諭旨阿桂等即當遵照籌酌而
行
甲戌阿桂色布騰巴爾珠爾奏言竊查海蘭察等
帶兵八千由别斯滿一路直壓帛噶爾角克聲勢
已盛(臣)等又於富興烏什哈達等所帶兵三千内
𣲖撥二千餘名令富興等帶領前往接應並扎知
海蘭察等即由帛噶爾角克進取岱多喇嘛寺旋
據海蘭察等報稱查看帛噶爾角克東西山梁石
卡九座俱有賊番據守隨於初三日寅刻分兵三
路奮迅進攻殺死賊番十餘名餘皆奔竄將帛噶
爾角克一帶寨落全行攻克所有緊要處所分兵
駐守其普帶兵攻打之色布色爾山梁亦於初二
日黎明擊敗賊番攻克碉座十餘處惟是官兵自
上北山以來夜寒風冽因潛行進攻俱未携帶帳
房亦不令其舉火及至攻克帛噶爾角克業經七
日七夜攀厓越險行走打仗略無少暇海蘭察等
於帛噶爾角克稍歇兵力即率兵進攻又據報稱
我兵由帛噶爾角克進據岱多喇嘛寺木波寨等
處聞簇拉角克山梁有賊把守我兵即由上下兩
路分兵攻取行至布朗郭宗附近之處賊番亦從
上下兩路來迎我兵奮勇直前殺賊二十餘名將
布朗郭宗底木達攻取先後收獲粮石約共四千
餘斛等語至明亮富德等南路官兵於初四日尚
無信息而(臣)等中路之兵現在不滿六千量於美
諾附近緊要隘口分撥安卡即令降番持清字公
文前往南路通知明亮並即於初五日夜𣲖副都
綂福珠里總兵成德等帶兵迅往接濟初六日前
至舍壟據報該處番民先已投順初七日據𣲖往
之降番持明亮等回扎内稱本月初六日已將僧
格宗等處克復俟分防後路事畢即馳赴美諾同
日並據福珠里成德等報稱已在鳩瑪爾里地方
與明亮等前哨之兵會合是小金川地方大局已
定雖尚有大板昭瑪爾當等碉寨現令海蘭察帶
兵往勦(臣)等一與明亮富德會合即將進𠞰金川
事宜悉心籌酌議定道路另行馳
奏至已降復叛之番人本不可留但若盡法處治不
獨小金川人斷絶來歸之念恐金川賊衆益堅死
守若任其𣪚處則進兵以後又不免有後顧之虞
(臣)等再三籌酌此時除打仗拏獲及查出情節可
惡者即時誅戮外其餘脅從之人將眷屬移往各
土司地方存住精壯番民仍令隨營打仗出力並
飭令各土司嚴加約束留心查察倘稍有蹤跡可
疑隨時嚴辦至美諾官寨美及都喇嘛寺昨已焚
燒其各處大寨並飭帶兵將弁一并焚燬其陸續
移往别處及逃往金川叛番之空寨將來亦均漸
次焚燒以絶此後賊番窺覘容俟辦理奏
聞此次師行奮迅其人夫粮站萬不能趕上安設今明
郭宗美諾等處節次皆得米口而帛噶爾角克等
處獲米尤多(臣)等即以此項𣪚給官兵作為口粮
頗足以濟輓輸之不及至所得大砲四位前已
奏明外其劈山砲前後共一十六位火鳥鎗一百六
十餘桿火藥約一萬四千餘斤火繩約二千七百
餘盤鎗子約十餘萬大小砲子五百餘個並矛刀
藤牌鉛鐵等項均令隨營備用奏入
上諭軍機大臣曰現在小金川均經收復自當乘勝進
攻但進兵應用何路至今未據阿桂奏到前日曾計
及美卧溝與木果木之後皆係賊人潛出之路或可
由彼進攻出其不意似為便利曾經諭商阿桂令其
熟籌妥辦阿桂接奉前旨自必斟酌辦理但各路地
利寬窄及賊番守拒虛實均不可不因其形勢相機
進取著傳諭阿桂一面籌度速辦一面奏聞再攻𠞰
金川未必能如克復小金川之易或因官兵所向克
捷賊番懾我先聲不復似前此之固守官兵仍可乘
勝進取亦未可知但恐賊番詭詐多端見新添滿洲
勁旅勇銳百倍不敢攖我之鋒官兵所至賊留空碉
遁去讓我深入賊乃逞其故智從後抄襲所關甚為
緊要阿桂等各路進攻金川如遇有賊衆棄碉奔潰
之處察其情涉誑誘者當慎之又慎整隊以次續進
使後路仍有策應之兵方為妥善再明亮等在南路
連次得勝海蘭察等在西路亦甚奮勉均屬可嘉明
亮富德奎林海蘭察普爾普均著賞給御用黑狐冠
各一頂隨軍報發去
同日富勒渾奏言竊查將軍阿桂三路進兵數日
之間掃蕩賊巢移營美諾而北山梁之兵復經收
復帛噶爾角克進取布朗郭宗等處大兵乘勝長
驅各路需糧自應隨軍轉運以資接濟(臣)飛飭日
隆達木巴宗兩處糧員將指運該站之米按站加
給脚價令原夫直送軍營並將該站存積之糧一
體䟎運惟查達木巴宗距美諾一百餘里當此兵
行神速迫不及待之時所有奏摺文報糧米軍火
等項均關緊要急湏安設臺站𣲖撥夫馬俾得轉
逓無停茲據建昌道白瀛禀稱資哩鄂克什明郭
宗美諾本係舊時站所今將軍已抵美諾其資哩
等三處應各安夫六百名馬十六匹美諾一站現
駐大營且湏分送各處軍糧並為西南兩路總滙
之地應安夫一千二百名馬三十匹以備移營添
站之用除砲局本係隨營安設尚可於此項一千
二百名内酌量撥用惟炭厰設於欽乂地方距營
五站隨營長夫斷難分𣲖應另安夫三百名專令
樵棌燒炭運赴砲局(臣)查資哩等處臺站自應按
照舊定章程妥為安設但此項夫馬需用甚多若
由省城調𣲖未免輾轉稽時查自桃關至日隆各
站前因京兵及東三省官兵過境曾經(臣)
奏明口外各站於額設四百名夫之外每站添夫二
百名以備應付今各兵將次過竣正當裁撤隨飭
各站員即將前項加增站夫盡行抽撤並委妥員
管押交建昌道白瀛均勻𣲖撥較為便捷設夫數
或有未敷復飭軍需局將原路西路未到之夫嚴
加催趲以便添補至馬匹一項先經(臣)具
奏於西路之卧龍關向陽坪每站安馬四十匹以備
緊要差務亦分飭各站員將存留之馬每站先調
撥二十匹分交各站用資馳逓其管理糧務及逓
送
奏報員弁業俱就近𣲖委各司其事不致稍有遲悮
奏入
上諭軍機大臣曰富勒渾奏籌設臺站抽撥馬夫所辦
甚好大兵攻克美諾之後布朗郭宗等處現又全行
收復即日乘勝罙入糧運防護最關緊要前經傳諭
富勒渾等加撥兵夫嚴密巡防因思運糧夫役為數
甚多自不乏年力精壯之人若於其中揀選強壯夫
練役習器械護行如州縣之設立民壯亦足以資捍
衞著傳諭富勒渾除各臺沠兵防護外仍飭各站員
於𣲖撥糧夫時慎加選擇並曉諭各夫現在官兵聲
埶壯盛尅日掃蕩賊巢賊匪斷不敢復出滋擾即遇
有小賊正可合力擊殺轉可得功授賞切勿驚惶退
去致干罪戾如此明切剴諭各夫役自能氣壯弗致
疎虞
(臣)等謹按軍行轉饟最為要務業經屢奉
諭旨加撥兵夫防護嚴密兹當收復美諾小金川全部
已定長驅乘勝即日進𢷬賊巢糧運事宜尤須
加意慎重
皇上於各臺站兵防而外復
命選練強壯夫役捍衛遄行俾勇者咸思有奮怯者恃
以無虞即遇有一二匪賊正可合力攻殺得功
受賞軍聲藉以益壯而立法尤為盡善矣
同日郝碩劉秉恬奏言竊查大兵於本月初四日
抵美諾後(臣)郝碩在美諾董率糧員就近料理一
切(臣)劉秉恬即連夜趕至達木巴宗趲辦糧運連
日以來多撥内地人夫并添僱蠻夫及貿易人等
直運美諾其運到之商米按站給與價值即令商
人原僱之夫運往現已運出米一千四百餘石美
諾軍營除支放外尚存米數百石並有搜獲米二
百餘石自可無悮查美諾現係官兵總滙之處支
食浩繁且南路運米脚價倍貴於西路兩路一通
亦應改由美諾轉運此時美諾之米自應上緊趕
辦俟將來可以緩運時再行酌量暫緩至底木達
布朗郭宗一帶官兵口糧湏自明郭宗分運向北
前往亦約有百餘里今我兵到彼業已搜獲米二
千餘石足敷八千餘兵一月之食目下此路軍糧
自可稍緩(臣)等仍查詢兵行情形并核算官兵數
目俟應接濟時次第轉運奏入
上嘉之
平定兩金川方略卷八十一
