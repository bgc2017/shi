欽定四庫全書
平定兩金川方略卷二十三
三月丁未
上諭軍機大臣曰前年阿爾泰恐有奸人至内地探聽
信息故禁絶番人進口朕思所辦原未妥協番民每
歲下壩傭人藉以餬口幾視為常業若因征勦小金
川禁止傭工致失謀生恒業實為非計朕意下壩一
事似應仍循其舊且三雜谷與小金川番衆本自易
於辨别不虞混淆若小金川賊番果有托名混入内
地者原可隨時擒捕亦毋庸鰓鰓過慮阿爾泰從前
籌辦及此未免因噎廢食着温福桂林詢明阿爾泰
妥議具奏至就兩金川現在情形而論兩酋聫結甚
固實有不得不并辦之勢進兵路徑即宜預為籌畫
如丹壩噶拉依之外或尚有可以進兵者密為查明
並將金川四至通連之處詳晰繪圖呈覽
壬子桂林奏言竊查收復革布什咱已遵
旨飭令宋元俊帶兵前往(臣)與鐵保汪騰龍率同侍衛將
備等仍由噶爾金一路併力奮攻相機進取至往
攻革布什咱地方必由約咱章谷一帶取道若將
該處全行收復則不必復回原路即由革布什咱
連界之布拉克底雪山等處直通逹烏僧格宗所
有(臣)等現在攻打之東山梁及墨爾多山嶺皆在
繞截之内(臣)等統兵直前便可兩路會合昨已密
飭宋元俊於收復革布什咱之後妥為布置分兵
由間道抄出合力夾攻更為捷便奏入報
聞
同日桂林奏言(臣)查革布什咱地方雖㩀陳定國
察探情形正在人心未固賊兵未備之時苐恐日
久變生究難深信該處番民既已有心内向若得
乘機曉諭内外相通辦理更為捷便查有去夏投
誠之革布什咱頭人旺勒丹及散番四十餘名數
月以來頗見出力密喚詢問據稱革布什咱地方
伊之親戚甚多情願暗為招致但伊恐金川認識
須遣心腹番民策楞夜間潛往伊親戚嘉噶爾幇
處暗通消息再行禀復(臣)隨於本月初二日潛令
番民策楞密赴該處若見事果可行即告以分兵
收復之舉並令嘉噶爾幫於附近各寨相熟可信
之番互相通信以為内應兹於初四日寅刻該番
連夜回營據稱嘉噶爾幫言我等均被金川牽制實
出於無可如何今知官兵欲來收復地方頭人等
與附近各寨番民商量都是歡喜感激但察金川
目下舉動稍有知覺之意若更添兵據守益難籌
辦懇求及早發兵頭人與百姓等自為内應不可
稍遲等語(臣)見其情詞真切復詢之旺勒丹等堅
稱實無虚假(臣)伏思事貴於密機不可遲今該處
既有可圖自當隨時籌畫不敢因陳定國之信未
來致失機會隨於是日辰刻密𣲖侍衛將偹等分
頭帶兵前進又令宋元俊帶領漢土兵練並旺勒
丹等由格藏橋一路進兵且囑令加意謹慎勿致
冒昧復委總兵王萬邦接應後路兹於本月初六
日未刻據宋元俊稟稱初五日五鼓各兵齊集分
路進攻元俊督同遊擊吳錦江等由章谷渡河先
據格藏橋侍衛哈青阿都司李天佑從郭宗濟野
宗翻山壓下直取木巴拉博租元俊由格藏橋上
下夾攻守碉賊番正在放鎗拒敵而革布什咱番
正從内殺人賊衆驚潰我兵分頭截殺戮賊一百
八十餘名生擒九名至恭領三通保守偹吳崇德
陳王凱等帶兵由巴旺之高日山嘉舉山分取薩
瑪多堅藏布覺亦有革番接應内外合攻將金川
兩處守寨之兵一百四十餘名痛加殱戮所有木
巴拉博租薩瑪多堅藏布覺及一路零星寨落俱
已攻克計得地方七十餘里收復碉寨甚多招撫
番民甚衆元俊一面督兵星夜趕赴默資溝堵截
金川救兵來路一面分兵圍攻吉地官寨并令參
領三通保守偹陳王凱就近前往接應茂紐喀勒
塔爾兩路之兵會合前進俟克復後再行馳稟等
語(臣)隨飭宋元俊迅即知會陳定國速帶綽斯甲
布土兵佔奪甲爾壟壩俾金川無路可通四面受
敵而我兵合力進勦務期旬日内全行收復妥為
安撫其生擒賊番九名令即押赴軍營訊明另行
辦理(臣)現飭令後路留駐之兵除抽撥外仍俱嚴
行防守所有一切糧運軍需最關緊要阿爾泰現駐
章谷安設糧臺督催收發妥為辦理至攻取地方
相拒軍營約及二百里(臣)並安設馬站以便聲息
相通奏入
上諭内閣曰桂林奏攻復革布什咱之木巴拉博租薩
瑪多堅藏布覺等處共得地方七十餘里收復碉寨
甚多招撫番民甚衆等語金川逆酋索諾木敢于侵
佔革布叶咱地方且敢添兵幫助小金川逆拒官兵
其情甚為可惡不特革布什咱係内地土司本應克
復即金川之狼狽為奸黨惡不法亦當並為勦滅不
得謂之輕開邊釁也此次桂林分遣將備尅期攻復
殱殺番衆兵氣奮揚足禠索諾木之魄辦理甚屬可
嘉桂林宋元俊及在事將備人等均着交部議叙
同日
上諭軍機大臣曰據桂林奏收復革布什咱之木巴拉
博租等處所辦極為妥速其先投誠之頭人旺勒丹
通知該處番目在内策應甚為恭順出力宜加奬賞
以示勸勵桂林竟當將發往之藍翎賞其戴用令彼
益增感悦其差往之策楞及幫助之嘉噶爾幫等亦
屬誠心效用桂林並當酌量賞賚再前因桂林分路
進兵攻勦恐尚需添兵已諭貴州𣲖兵三千名赴川
聽候温福桂林酌撥應用今桂林奏稱現在之兵尚
可通融抽撥如有必需接應之處再行奏聞咨調等
語是桂林一路尚非急需添兵則貴州所調之兵自
當令其全赴温福軍營偹用若桂林處亦需添撥即
酌留一千亦可著傳諭温福桂林通盤籌畫將兩路
之兵作何妥協分撥一面檄知該省領兵鎮將遵照
馳赴一面具摺奏聞
同日
上諭軍機大臣曰現在續調之陜甘貴州兵各三千名
前已諭令温福等通盤籌畫何路須兵若干檄知各
省領兵鎮將令其遵照前往今據圖思德等奏報所
𣲖貴州兵三千名已於三月初三等日陸續起程赴
川計二十日内外可抵畢節著再傳諭温福即速與
桂林從長計議何路尚需添兵若干并將某省之兵
就近𣲖往某路若干之處詳悉核定速檄各該省領
兵鎮將照所𣲖定何路軍營取道遄程前往並移咨𣲖
兵各督撫查核仍一面具摺奏聞今距温福前次奏
到之期又六七日未知現在攻勦情形若何看來資
哩一帶賊衆雖悉力拒守經我兵設法分勦自無難
攻克但恐僧格桑一失其險即竄往金川而索諾木
又黨惡不即擒獻且小金川即經平定官兵撤回後
尚恐其復出滋事是僧格桑若不就擒金川實有不
得不辦之勢温福等當將應辦進勦事宜逐一計議
庶臨時更覺裕如仍將作何籌辦之處專摺具奏再
軍營屢次所譯番稟雖音字訛舛者多而文義大概
尚合想該處綠營音譯之人於番字尚能諳習著温
福等即選𣲖熟練音譯番字者一人由驛赴京偹用
癸丑温福奏言(臣)於本月初五日潛由特克裕爾
山進至得爾蘇山峰附近察看形勢𣲖令牛天畀
等帶兵埋伏又𣲖侍衛章京等帶兵前進作為欲
攻阿喀木雅之勢賊番果由阿喀木雅突出二百
餘名接戰其時額爾特等督率伏兵截住追殺
賊番又有賊二百餘名從卡接應為訥亨保從傍
衝突斃賊甚多又有賊衆二百餘名由山梁而下
牛天畀冲入賊隊鏖戰良久賊始竄回寨卡堅守
不出此次攻擊雖未能克阿喀木雅而殱戮賊番
五六十名受傷扶去者更衆實足以破賊酋之膽
此時(臣)暫息兵力相度機宜務期勉力辦理迅搗
賊巢奏入
上嘉之
同日阿桂奏言竊(臣)接奉
諭旨赴北山代五岱領兵將五岱換往温福大營(臣)於
本月初四日到北山查看形勢緣北山險峻處賊
番本有三路往還救應今南山官兵圍至山下河
沿此路賊已不敢往來至賊番所據北山山岩突
起之大石碉其下官兵結卡七座此路賊番亦不
能通惟中一路在山磡之下賊番築卡穴洞抵死
拒守尚未截斷至山岩突起處之賊碉前五岱將
大礟安於山岩之北每日向下摧打今碉石俱已
摧燬擊死賊番無數而碉石摧殘之後又掘地為
穴并刨深溝於窟内仍然拒守盖緣賊碉在石包
之前山峯之上左右俱係懸崖而中間山梁又甚
險狹不能奪之而上是以五岱八次攻取七次受
傷若必督兵攻取官兵心懷猶豫於事無益現今
熟察形勢誠如
硃筆所指之處官兵所結第七卡以下再立數卡直至
山下河沿與對河官兵合圍可以直斷賊人中路
但賊見我軍向下合圍立卡自必捨命力抗不容
修立必須一面𣲖兵立卡一面截殺磡下前來接
應之賊方能有濟查五岱所帶之兵現存三千四
百有餘馬彪帶兵一千據色布色爾大山之頂甚
關緊要其次彰靄等帶兵九百名據薩嘉山頂亦
屬要隘至(臣)現在審其形勢凡有防禦冲却地方
及看守接運糧餉鉛藥之路駐兵數百名其餘攻
勦官兵僅數百名尚覺不敷分𣲖然斷無坐候添
兵之理現在數日内各處卡隘趕緊修固將防守
之兵酌量抽出再於温福營内調兵三百名合力
攻取務將資哩後路一概斷絶以期必克奏入
上諭軍機大臣曰温福等奏攻勦南北山梁情形並將
原發圖樣粘簽覆奏圖内稱阿桂在北山駐兵已築
石卡七處自上逹下直壓中路與硃筆標識之道相
合所據既已得勢自可斷賊人由西至東之路但邀
截固屬緊要仍當分兵攻勦資哩西北一帶賊碉抄
襲資哩之後使山岩大石卡之賊不能接應方為扼
要再資哩之東官兵現在安營設礟或從該處分兵
攻打資哩北面之碉並斷賊番從北山上來往之路
官兵兩路夾擊北面碉内之賊自不能支此碉一得
則賊番必不能復為援應資哩即當立破設或賊番
下山正可乘勢掩殺自屬制勝機要今於圖内復用
硃筆圈識著發交温福阿桂按硃筆指示之處酌量
情形相機妥辦
同日
上諭軍機大臣曰乾清門侍衛彰靄自到軍營甚為奮
勇着賞給托克莫忒巴圖魯名號仍照例賞銀壹百
兩
同日温福阿桂奏言(臣)等查賊匪在在據險死守
非分路夾攻不能得濟逆酋之父澤旺所居底木
逹地方係在美諾之北與金川接壤如能分兵直
搗底木逹先擒澤旺并斷美諾之接應於全局實
為有益是以從前(臣)等擬𣲖固原兵一千名同三
雜谷土兵三千名由曾頭溝進勦嗣因三雜谷不
能𣲖兵固原兵亦即改赴西路軍營令維州協副
將五福帶兵數百名在彼駐札兹奉
諭旨令(臣)阿桂俟新調之貴州兵三千名到川即統領
直勦底本逹(臣)等自當欽遵辦理惟查貴州兵由
成都至汶川出口經過瓦寺鄂克什各土境抵營
後方可覓路前往底木逹地方前此擬於曾頭溝
由三雜谷進兵者原因固原兵從松潘入川故欲
就近撥往今黔兵經由之路與曾頭溝相去遼遠
三雜谷既不𣲖兵更無須遶從前路行走徒滋疑
懼現在(臣)等駐兵之處其迤北之别斯滿等處皆
有路可通底木逹因兵力不敷未能分勦(臣)等愚
見應令黔兵迅赴西路軍營俟其到日審度官兵
已攻抵何處再行酌量道路(臣)阿桂即統兵分進
摠之兵力既充(臣)等自可隨時酌辦斷不敢稍悞機宜
至蒙
恩調撥之甘凉兵一千名查此項兵丁現據報稱凉州
兵五百名分駐覺教地方甘州兵五百名分防打
箭爐若令其由省城來赴西路固屬紆迴多稽時
日即由雅州木圩前來亦須二十餘日所過地方
又多一番料理似應飭新調黔兵兼程前進西路
軍營至桂林處分辦革布什咱正在需兵(臣)等是
以行知提督汪騰龍令將甘凉兵一千名仍留南
路再(臣)等前來奏懇加調緣營兵數千名奉
旨准調陜甘兵三千名並
勅該督等豫備起程(臣)等業已恭錄
諭旨咨明文綬等令於官兵料理齊偹時即行起程赴
川合併陳明奏入報
聞
乙夘温福阿桂奏言竊(臣)阿桂前赴北山即擬順
坡接築石卡斷賊後路與南山官兵合圍詎賊番
狡惡異常惟恐官兵壓至北山坡中路本月初八
日乘夜大雪於官兵相度拏卡之處先行搶築二
卡(臣)阿桂以此地最關緊要若任賊人佔住斷不
能往下築卡因即於初九日五岱隨同(臣)阿桂𣲖
撥官家令巴圖魯侍衛額森特帶領兵練一百名
於賊番所築石卡之上截殺阿喀本雅等處接應
之賊又令巴圖魯侍衛烏什哈逹帶兵二百名攻
取西邊大石卡又令千搃陳大剛帶兵一百五十
名攻取賊番東邊石卡又令
乾清門侍衛彰靄巴圖魯章京福音保帶兵分布於
薩嘉山之峯横嶺以擊斷後山各處接應之賊届
時東邊卡内賊番見官兵不避鎗石撲攻勢猛出
卡欲逃官兵赶上殺死甚多其西邊大石卡聚賊
百餘名放鎗甚緊該處地勢更險官兵不能直冲
而入烏什哈逹等將原帶之兵及已克東卡之兵
合力進攻自巳刻至未刻官兵直抵卡前放搶抛
石並力入卡内奮力砍殺賊番棄卡逃竄者又經
官兵追殺當攻取此卡之際阿喀木雅各處聞聲
來援之賊分為兩隊前來其從北不下來者約二
三百人為額森特截殺賊番三次力衝官兵放鎗
滚石殺至四五十名始行敗退其沿河傍南來者
先經(臣)温福令南山帶兵恭將成德巴圖魯侍衛
阿爾泰蘇納章京丕亨保等預為堵截施放鎗礟
斃多人賊衆旋行退去又後山各處來援之賊約
二百餘均經彰靄福音保等帶兵擊退亦殺賊數
名帶傷者頗衆此次各處官兵無不奮勇出力共
計殺賊一百餘名内有頭目首級二顆據所獲賊
番沙木嘉供係金川陪嫁頭人一名郎布其一不
知名字(臣)阿桂即令攻得賊卡地方及附近可以
往來之處一面𣲖兵防守一面連夜搬運米石以
初十日黎明(臣)阿桂督勵官兵上緊趕築石卡至
晚於前築七卡之下接築六座直至坡磡力將賊
人來路截斷是夜風雪甚大(臣)等隨令南北兩山
及各處帶兵將領加倍嚴防至五更北山賊卡及
資哩之賊露有奔逃光景(臣)阿桂即從北山梁帶
同侍衛馬什哈逹額森特章京巴彦泰佛進泰及
副將富伸等率兵衝殺直下(臣)温福令
乾清門侍衛賡音素巴征魯侍衛喬蘇爾海禄新逹
蘇佛倫泰巴圖魯章京官逹色侍衛明仁等帶兵
分頭儘力追殺賊人泅水而逃又經南北兩山官
兵層層抄殺其淹斃在河者為數亦多餘賊俱竄
入阿喀木雅一帶碉卡内合力死守(臣)等當將資
哩碉寨佔據隨即移營至阿喀木雅寨外高處安
設大礟對寨轟打其資哩舊營盤内因有粮食軍
器等項不可不加意防守留兵五百名令董天弼
帶領駐札(臣)等再查阿喀木雅寨在得爾蘇山根
高磡之上内外碉卡甚多其南山得爾蘇自上至
下及北山美美卡一帶賊人碉卡層列俱與阿喀
木雅聲勢聫接(臣)等察看情形南北兩山官兵雖
經露處兩月有餘不無疲乏然以地勢賊情而論
現在仍須兩翼並進官兵斷不能撤回至阿喀木
雅碉卡既堅或當覓取道路繞至鄂克什舊寨及
木闌壩之處(臣)等現在悉心籌畫上緊督辦奏入
上諭内閣曰温福等奏攻克資哩賊寨殺賊甚多現在
攻圍阿喀木雅等語温福阿桂調度有方領將等亦
能奪勉出力從此軍聲益振自可乘勝迅擣賊巢速
擒逆竪深為嘉予温福阿桂及在事之侍衛將弁等
均著交部議叙
(臣)等謹按資哩碉寨本屬小金川緊要門戶賊
番集其醜類拒守甚堅而南北兩山重巒複嶺
處處羊腸鳥道賊番又俱築碉設卡以阻官兵
繞進中路故五岱之在北山牛天畀等之在南
山雖皆設法進攻並不能踰險出奇抄越資哩
後路我
皇上披覽圖形纖毫畢照即諭或自西首山梁下至資
哩寨尾或自設礟之地直下山根皆可繞截其
後并以
硃筆標記寄至軍營閱看(臣)阿桂深維
訓示得所遵循是以前往北山即督兵鏖戰從山坡連
築石卡而下賊番惟恐駾走無路乘夜竄逃舉
經時死守之處唾手而得非仰藉
聖謨何能及此也
上又諭軍機大臣曰阿喀木雅雖有賊人退守未必能
如資哩之凴險久拒今既殱賊破碉軍埶大振足以
懾賊人之胆温福等自當乘勝急攻使賊番措偹不
及破之更易為力且閱所獲小金川賊目及脱出鄂
克什番人供詞小金川粮少食乏力量已不能支僧
格桑徒以空言誘嚇其衆人心漸相離異且多以戰
守為苦若於攻𠞰之餘仍設法招致或番衆能將逆
酋擒献亦未可知此事總以擒獲僧格桑為主温福
等宜思迅擣賊巢速擒兇竪以申國威而靖邊徼若
罪酋既得而革布什咱之地又能漸次收復即有盡
得之地或可傳檄索諾木令其及早退還並親詣軍
門叩頭謝罪立誓不敢復滋事端則諭以金川自爾
父郎卡投誠歸化安亨昇平爾索諾木不遵爾父遺
規輒敢侵佔内地土司疆略罪本難逃今爾既知退
還侵地立誓不敢再犯尚不至執速不悟即爾帮給
小金川之兵亦因親情私助其情尚屬可原是以本
將軍將仰體大皇帝之心不肯竭我兵威宥汝已往
爾此以惟當守爾土地安分奉法不可稍有侵犯自
可長保世業否則僧格桑即爾榜樣如此恩威並示
亦即可以完局將此諭令温福桂林就所在機宜妥
協籌辦若僧格桑逃往金川索諾木並不擒献則其
事斷難中止致貽後患今寄賞温福桂林小荷包各
四個阿桂小荷包三個宋元俊馬彪牛天畀小荷包
各二個以奬其勞益當奮勉立功以待策勲之典
同日温福阿桂奏請出力之健銳營前鋒校三德
火器營鳥鎗護軍校英海賞戴孔雀翎以示鼓勵
奏入
上從之
平定兩金川方略卷二十三
未經
欽定人名
格登布(擬改)格特布
未經
欽定地名
拉布木楚(擬改)喇卜楚克
