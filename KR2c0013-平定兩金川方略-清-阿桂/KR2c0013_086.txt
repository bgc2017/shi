欽定四庫全書
平定兩金川方略卷七十八
十月丁酉
上諭軍機大臣曰本日召見新授廣西右江鎮總兵敖
成看其人尚結實據奏從前曾随兆惠平定回部又
在瞻對金川出兵於川省打仗情形自所熟悉因賞
戴花翎并賞銀一百兩令即馳驛速赴軍營其應在
何路帶兵進𠞰著阿桂酌量𣲖委再前此陕甘貴州
等省俱有總兵缺出敖成到營後即著於此項員缺
内調補
己亥豐昇額奏言據盛英稟綽斯甲布故土司之
子綽爾甲木燦雍中旺爾結同伊叔土舍江依進
見該知府據稱土司已故我等雖幼諸事俱照土
司在日出力辦事我等與金川雖係親戚並未使
知不知金川從何得信近差頭人擢窝來到周叟
卡外呌喊說你們土司病故按照土司規矩應差
人送縀插旂並餑餑一盒以盡親情我守卡頭人
不許過來擢窩等就將縀疋餑餑放在卡外而去
守卡頭人取來告知我等以金川詭計甚多想因
天兵在此故意差人呌喊送禮使將軍大人疑我與金
川往來此是欲施陷害之計現已分付各卡如金
川再有人來送禮斷不許其過來還將其人設法
擒獻我等叔姪弟兄同頭人百姓合為一心抵當
得住不怕金川等語(臣)等查所禀各情並告知金
川私饋禮物尚屬輸誠統俟綽爾甲木燦雍中旺
爾結來營時詳細教導酌量奬賞奏入
上諭軍機大臣曰據雍中旺爾結等所禀情節俱屬誠
心恭順且其叔姪弟兄既稱合為一心則雍中旺爾
結之應襲土司於情理更無可疑前已有旨令雍中
旺爾結承襲並賞戴孔雀翎豐昇額可即遵旨辦理
愈足使之感奮且可安番衆之心又據禀金川之土
司病故差人呌喊送禮如其再有人來設法擒獻是
伊等感恩奉法實心出力甚屬可嘉著豐昇額等即
傳朕旨將綽爾甲木燦雍中旺爾結及土舍江依各
賞縀四疋以示奬勵並諭以伊等叔姪弟兄若果將
金川差人擒獻必奏聞再予奬賞如能設法攻克金
川地界並能誘縛逆酋即將爾等功績奏知大皇帝
必更承受厚恩爾等惟當同心努力豐昇額等即遵
照辦理
(臣)等謹案自金川不靖蠶食隣封各土司以其
鴟張日久恐致併吞共深仇憤幸而
天戈迅指為伊等除肘腋之患自皆實心感奮願效馳
驅乃蒙我
皇上恩加靡已如工噶諾爾布殁後以雍中旺爾結等
具禀情真詞懇誠心恭順即令承襲並賞戴花
翎分賜縀疋用示寵嘉嗣後此路進兵從日旁
宜喜一帶掃殄河西碉寨綽斯甲布兵随征頗
能用命實由待以至誠推心置腹遐陬番衆宜
無不感發天良始終效順也
同日豐昇額舒常又奏言查從噶克土司納木扎
爾卓克采土司甲噶爾布木俱係梭磨土婦卓爾
瑪之姪自用兵以來因卓爾瑪時加教導約束均
屬出力卓爾瑪自蒙
賞賜名號縀疋以後尤為感激圖報今其姪納木札爾
甲噶爾布木已蒙
聖恩賞戴孔雀翎惟卓爾瑪之子名噶爾瑪斯丹年十
八歲甚屬鍾愛如蒙
恩亦賞戴孔雀翎則雜谷三土司一體邀
恩自必倍加出力於軍務益收實效奏入
上從之
壬寅
上諭軍機大臣曰明亮等奏寧夏鎮總兵張玉琦員缺
請以汪騰龍代管等語汪騰龍人本平常且不能實
在得力昨𣲖往軍營之候補總兵敖成人甚可用即
應補授此缺至汪騰龍原係賞給參將銜今所出有
甘肅提標中營恭將員缺可即令其補授
癸夘豐昇額舒常奏言據守駐丹壩總兵五福差
弁押送投出金川番人斑第斯嘉布一名(臣)等反
覆詳訊該番因畏罪投出尚屬情真然番性無定
若留於營中需人照管且伊父母妻子弟兄均在
賊巢諸多未便該番供内既有去歲春間投温福
軍營之彤錫係伊親兄之語查彤錫夫婦現在成
都(臣)等随𣲖弁兵押赴成都交與文綬收管又據
該番供稱聽見土司與頭人商議𣲖兵擡礮七尊
并許多火藥鉛丸到逹爾圖山梁要搶官兵碉卡
營盤等語詢係得自耳聞其言雖不足深信然亦
當密為防範如果賊人前來滋擾必痛加殱戮不
使倖獲生還奏入
上諭軍機大臣曰豐昇額等奏金川投出番人斑第斯
嘉布已另諭文綬將該番𣲖員管押解京備訊矣閱
斑第斯嘉布供詞伊在金川所犯並非應死之罪何
至舍其父母而逃且其得罪因與喀里寨番女有私
該犯既欲脱避求投自應并攜其所私之女而來棄
而不顧殊非情理且斑第斯嘉布即係金川番人非
若各土兵被拘脱出者可比而所供又有聽見土司
與頭人商議𣲖兵擡砲到逹爾圖山梁要搶官兵碉
卡營盤之語其言過涉誇張金川賊衆詭詐多端安
知非賊酋等擇彼處一無用之人遣令前來詭作投
降造此妄言傳布欲使我營中兵衆及土兵聞而驚
懼或者彼為聲東擊西之計使我防範宜喜一路彼
乃用力窺伺西南二路亦未可知雖經豐昇額等解
赴成都但其初到營時訊錄供詞官兵到豈竟一無
聞見或經傳說衆心不免疑猜所辦尚未妥密著傳
諭各將軍等嗣後凢有自兩金川來投番犯俱喚進
營盤嚴密訊供切勿宣洩致令我官兵土兵等聞知
即有關軍務應行防備者一面密行辦理一面將該
押赴成都或竟解京候訊其訊供時所用通事亦當
留其在營勿使與衆兵聚處談論即各土司所屬兵
練自賊中脱出其供詞有及賊人如何抵禦官兵語
涉張大者總須鎮静留心防範其語亦當愼密勿令
衆知仍將其人解省暫行管束俟大功告成再還各
土司收管
乙巳阿桂色布騰巴爾珠爾奏言(臣)等現在剋日
進兵一面收復美諾一面接𠞰金川此時兵力愈
盛分路愈多則奏功愈速若索倫兵丁全到尤為
得濟但(臣)等至此業經兩月心急如焚不可再有
遲待總俟吉林兵至即可分路奮攻查吉林第三
起於十月初一日始自成都進發約計五起當於
十月末旬全數到營其南路亦須新調官兵始資
分撥而南路程站較長是以(臣)等於吉林兵内先
將在前之頭二起撥赴南路據文綬咨稱此項兵
丁於九月二十八日及十月初一日始從省起程
亦約計於十月杪全抵南路至是時西路所需軍
裝軍械等物大概均可齊全(臣)等現將月盡月初
約可進攻之處先行密札知照豐昇額及明亮等
從容預備一俟定期即速寄知務期同日進攻使
賊酋首尾不能相顧以便迅速集事至分路兵數
核計南路滿漢官兵共有一萬三千餘名今又益
以新調官兵四千五百名又有屯練土兵共計已
及二萬其綽斯甲布一路漢土官兵本有一萬四
五千名即節次攻𠞰不無傷損而合之近日調往
三千名兵數亦應與從前相仿至(臣)等西路所有
新舊滿漢屯土各兵除索倫一千五百名未到外
共計二萬三千數百名是三路官兵併計六萬有
餘再加以革布什咱丹壩分撥防守及後路防護
糧臺之兵為數幾至七萬聲勢已盛雖西路内南
北兩山均湏酌𣲖大員繞路進攻其北山之别斯
滿一路擬𣲖兵八千名南山之本布爾桑岡擬派
兵九千名(臣)阿桂中路俟索倫及土兵全到可得
六七千名而兵數較多則進取自可較易是以湖
廣預備之三千兵恐其調赴軍營緩不濟急經(臣)
奏請暫停咨調總於收復美諾進搗金川時再遵
旨調來分撥應用奏入
上諭軍機大臣曰據阿桂奏稱收復美諾之事約於月
盡月初可以進兵但阿桂等各路滿漢兵丁皆為進
勦之用而後路更無餘兵防守賊酋狡惡多端且兩
金川相連路徑叢雜難保其不潛出邀襲我兵之後
此事甚有關係不可不防前據明亮等奏訊據從金
川脱出之小金川番人阿嘉供詞有聞得金川賊酋
欲潛往巴旺布拉克底兩處報仇等語此兩處為翁
古爾壟切近後路已諭令明亮等加意防範又昨據
豐昇額等奏訊據來投之金川番人斑第斯嘉布供
詞有聞得金川土司頭人商量派兵擡礮到逹爾圖
山梁要搶官兵營卡賊酋若果注意在逹爾圖滋優
斷不肯預洩其事使我兵得聞此必逆賊為指東擊
西之計陽稱往逹爾圖而潛赴别斯滿等處抄截必
湏嚴密防守曾經諭知阿桂等一體留心至官兵進
𠞰時賊衆若迎面而來則正利其出而失險我兵得
以奮勇𠞰殱若彼潛匿我後則後路斷不可無兵控
制前已諭調湖廣兵三千於進𠞰金川時留防後路
並諭令富勒渾王進泰在兵帶彼駐守續據陳輝祖
等奏稱各兵俱在宜昌暫駐赴川頗為便捷現在收
復小金川巴朗拉一帶後路即關緊要莫若此時即
調赴軍營於防範更為得力現諭令陳輝祖𣲖兵二
千前赴日隆聽阿桂酌量應防要隘𣲖撥防駐其一
千𣲖赴綽斯甲布交鄂寳酌𣲖駐守著傳諭阿桂即
行籌酌妥協一面辦理一面奏聞
同日阿桂又奏言(臣)欽奉
諭旨查詢金川等處地圖竊查各土境地名最為繁瑣
一山而各嶺異名一嶺而各碉寨又異名必湏攻
至一處始能盡知各該處山峯碉寨之名從前所
進地圖原不能全備今將兩金川舊圖所有地名
及曾經攻𠞰於摺内奏明者均行添入以便查核
至小金川地方以底木逹布朗郭宗山形而論則
小金川在金川之東南以美諾山形而論則小金
川在金川之西南該處一帶山勢彎環而衆山廻
合之中路遥横斜者繚曲甚多随步換形即一二
十里之内已無定凖前此軍營所進各圖只以大
概方向為凴是以未能悉合今(臣)令賡噶穆塔爾
等當面指畫再三詳詢據云兩金川地方形勢實
係如此再從前土弁土兵皆未有稱谷噶一路可
以進兵者所以圖内未經列入昨土兵等雖言谷
噶道路不甚艱難而賡噶又言該處山勢陡險坡
磡甚大惟從凱立葉作固頂進攻易於得利是以
此次繪圖已將谷噶凱立葉均行載入再查小金
川之河東南一支發源於巴朗拉由資哩鄂克什
而西其東北一支發源於沙木角拉孟拜拉兩山
之間由底木逹布朗郭宗而西南流至明郭宗會
合又西流經美諾逹烏至章谷等處始與金川之
河會合其金川之河發源於丹壩境外西北地方
由綽斯甲布竹孜官寨一帶流入金川經勒烏圍
噶拉依官寨之西南又經巴旺布拉克底及革布
什咱境至明正章谷之甲木楚河而合於小金川
之河下游歸入打箭爐河兩河皆係經流千萬萬
壑所滙波濤洶湧斷無可决可塞之法奏入報
聞
丁未文綬奏言查吉林兵二千内末起三百名已
於十二月十一日到省現在辦理前赴西路其黑龍
江兵頭起於初四日入川境十四日可抵成都即
陸續分路前進外有續調楚兵三千計期應於黑
龍江兵過竣後抵省正可接續遄行所有經過川
東一帶已飭地方妥速預備西路口内口外站夫
現足敷用每起辦送兵五百名均可應付無悞至
前此淮西路軍營咨取兵丁皮綿衣履鍋帳弓箭
鳥鎗腰刀等項如數辦足運加軍營尚有多餘存
留省城俟需用再行續解再查前淮軍營咨造劈
山礮位已經解過西路三十八位綽斯甲布六位
今又製成十五位以十二位送日隆以三位送宜
喜又南路軍營咨辦大小火藥葫蘆一千個亦均
辦就委弁解往至西路軍糧現已日就充裕并經
預為辦解麥麫五萬觔以備裹帶昨又准督(臣)富
勒渾咨飭辦灰麵二千石炒麵一百石鹽二千觔
運營以供一萬八千兵十日裹帶之用等語(臣)思
大兵進勦裹帶最為要需恐照常分𣲖各屬辦運
或有緩遲現飭軍需局即令附近州縣照運米之
例招商&KR1320;辦勒限運往以資應用奏入報
聞
同日陳輝祖奏言竊查上年所𣲖官兵前赴軍營
兹已年餘行間䟦涉衣履不無敝舊接到軍營將
領文禀據兵丁懇飭眷屬辦寄赴營並查現届勁
旅雲集壁壘整新之候先後調赴將士自宜一色
贍給始於軍容益昭美盛但在楚省製給未能查
悉確數且由各兵自備亦恐稽延惟成都地方商
貨流通購辦尚易(臣)與撫(臣)梁國治籌酌每省各
借給銀一萬三千兩足敷製辦即於次年正月起
官作三季兵分四季扣清餘為伊等贍家之用一
面咨明四川督(臣)在成都購製衣履就近散給奏
入
上勅部速議具奏旋經戶部議奏應如所奏辦理
上從之
辛亥阿桂色布騰巴爾珠爾奏言前(臣)等具奏月
底俟吉林兵到即札寄豐昇額明亮等約期進兵
今副都統福珠禮領吉林第三隊兵於本月二十
二日已抵日隆其餘四隊官兵二十三四等日可
以陸續到齊而𣲖往南路之頭二隊吉林兵亦計
日可到(臣)等公同商議自二十六日起撥𣲖官兵
前進定於二十九日相機𠞰擊並先札知豐昇額
明亮等剋期進取再查滿洲索倫兵丁現自綿州
前赴成都分四站行走(臣)等移咨文綬飭領兵員
弁將四站改為兩站以期迅至軍營奏入
上嘉之
同日阿桂又奏言查軍營米糧火藥等項固不可
稍缺亦無庸多積轉致滋累(臣)前在南路曾於四
五月間飭令按察使李世傑暫停輓運今蒙
皇上訓示精詳所有糧儲火藥銀兩賞需等項俟與該
督等將每月供支應用之數酌量大概令其陸續
運營其餘應於何處存貯悉心核定再行具
奏至於分防卡隘之法惟擇扼要地方𣲖駐多兵以
供控制賊番偶有伺間前來痛加截殺賊即不敢
妄生窺伺(臣)前在當噶爾拉山梁皆如此辦理今
蒙
聖諭益當引昔嶺軍營為前車之鑑至現在踹揣進𠞰
金川路逕必與各處聲氣相通而後路無虞方為
妥善所以不敢輕率定議奏入
上諭軍機大臣曰阿桂所奏攻𠞰金川進兵道路其於
凱立葉一處亦属未定之詞今已進兵收復小金川
自可以計日成功即湏分路進𠞰金川其路徑不可
不及早籌定著阿桂即速留心探訪核實密為酌辦
仍即具摺奏聞
同日明亮富德奏言竊革布什咱地方東連章谷
西控木池為(臣)明亮及豐昇額兩路軍營糧運所
關最為緊要近據副將鄭國卿禀稱綽斯甲布遣
頭人僧格塔逹爾到甲魯告知聽聞金川要發兵
來打不知實指何處我們到甲爾壟壩分付領兵
頭人小心防範等語查甲魯正地迤南一帶毗連
賊境現𣲖漢土各兵扼其要隘並嚴飭鄭國卿實
力廵邏務在聲勢聯絡其迤北之甲爾壟壩距甲
魯僅十餘里係綽斯甲布𣲖兵據守現在密行知
會豐昇額諒宜喜軍營得信更早自必密飭該土
司一體加緊查察惟念副將鄭國卿在吉地統兵
策應各路不足以資彈壓查自思紐以至章谷計
程一百五十里而自章谷以至吉地復有一百五
十里相隔甚遠指日收復小金川即湏深入倘革
布什咱遇有緊急軍情誠恐鞭長莫及且現奉
諭旨以進兵時加意範防後路勿使賊番窺伺滋擾自
當益加審慎兹撫(臣)鄂寳來赴軍營詢以宜喜糧
儲足支五月因擬暫留章谷查辦糧臺(臣)等思兩
路軍糧均係責成鄂寳經管且番地情形俱所熟
悉若留於革布什咱之丹東駐扎距覺木交八站
章谷七站而與吉地僅相去二站不惟兩處糧運
仍可往來經營即吉地以北設有賊番抄掠之事
亦可就近駕馭各處土司迅速調度况覺木交已
有總兵李時擴在彼駐守而自周叟以至三雜谷
一路糧臺各有道府分叚辦理且督(臣)富勒渾近
駐桃關兼可督催似此一轉移間俾各路軍營均
有重臣在後策應實足以壯聲援而(臣)等得一意
進攻更無後顧之虞奏入
上諭軍機大臣曰革布什咱地方為明亮豐昇額軍營
後路設有賊匪出而滋擾所關非細明亮等所籌亦
是賊酋狡詐異常安知不以發兵來打之語恐嚇南
路土司而暗逞其聲東擊西之計但綽斯甲布頭人
既以此語禀報自當先事嚴防丹東為翁古爾壟及
宜喜適中之路鄂寳著在丹東駐扎策應但鄂寳帶
兵無多於防𠞰尚未能得力前曾有旨𣲖湖廣續調
兵一千交鄂寳酌量分撥應用嗣應豐昇額等將來
進𠞰需兵又諭令將此項楚兵亦赴宜喜今鄂寳到
丹東後若果訪有賊番潛擾之事不可不添兵防禦
又當務其所急即可一面通知阿桂豐昇額並行知
楚省帶兵之員仍將楚兵一千𣲖赴丹東並令文綬
妥速料理一面奏聞至覺木交地方前已𣲖令顔希
深在彼督辦糧務兼有李時擴統兵彈壓自己足資
照料並著鄂寳將彼處應辦事宜札知顔希深等令
其實力妥辦無稍疎虞
同日阿桂又奏言竊查霍耳諸部土司内德爾格
忒為最大該處如章谷孔撒麻書綽窩等土司均
信服德爾格忒之言如得該土司之心即可收衆
土司之用且該土司地方並未與兩金川接壤非
如綽斯甲布明正木坪丹壩三雜谷等處恐被金
川吞食因而𣲖兵助𠞰冀除日後肘腋争衡之患
而三十六年兩金川滋事之始該土司即率同各
土司懇𣲖土兵其情實為恭順至南路站長夫少
輸輓維艱今春該土司即𣲖烏拉數千前來馱運
以為各土司首倡尤見急公且於滇省夾爾塘紅
教喇嘛争殺一案經(臣)嚴飭之後自知理屈即不
敢更來凟訴亦属深知畏懼該土司雖未帶領土
兵親赴軍營出力然如三雜谷等土司亦未來營
督戰今皆蒙
恩賞戴翎並
錫與嘉奬名號而該土司懇求未遂似不免獨抱向隅
且土司等均以
天朝名器為榮正當藉此以為鼔舞之具指日進𠞰金
川所有南路糧儲軍火取資馱運即可多省内地
夫役之煩可否將德爾格忒土司魯珠布甲木錯
一併賞給花翎名號該土司自知
大皇帝赦其前愆重加
恩典自必倍為出力奏入
上諭内閣曰德爾格忒土司魯珠布甲木錯今春𣲖出
烏拉數千馱運軍糧具見急公著賞戴花翎並賞給
信敬名號以示鼓勵
平定兩金川方略卷七十八
