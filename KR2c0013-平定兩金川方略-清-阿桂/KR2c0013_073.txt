欽定四庫全書
平定兩金川方略卷六十五
七月癸巳
上諭軍機大臣曰現在賊番佔據布朗郭宗底木達等
寨其帛噶爾角克科多各處賊尚未退而大板昭亦
有賊佔恐賊衆由别斯滿山口潛出滋擾鄂克什資
哩與巴朗拉一帶糧臺後路所關不小昨已諭令阿
桂富勒渾等酌派男幹將領帶兵駐守鄂克什及資
哩兩寨以資控扼其巴朗拉一帶並須多派兵弁往
來嚴密防查方為周妥伊等自必遵照諭旨上緊籌
辦至打箭爐一路與章谷相近前據番人供詞有索
諾木帶兵一枝往巴旺布拉克底之語恐其抄截當
噶爾拉後路已諭令阿桂設法嚴防而阿桂現將附
近該處降番盡力洗戮以防其内應所辦甚好朕心
為之稍慰惟打箭爐為控馭諸番要地據索琳自西
藏回京奏稱城内僅駐副將一員尚有往來查辦之
事所餘兵亦無多甚有關係萬一賊衆突至彼處滋
擾成何事體現在川省在營官兵有限且大率怯懦
無用難以再撥所有續調之貴州湖廣雲南陜甘兵
共九千名已當陸續起身赴川著富勒渾文綬通盤
籌畫於續調兵内酌留一千兵駐打箭爐極少再須
五百名並選勇練將一員帶兵駐守方為有益也阿
桂此時若已至美諾富勒渾等即將此事會同商酌
如尚未到即與海蘭察等斟酌而行一面辦理一面
奏聞又查四川共有總兵四員俱在軍營於職任難
以兼顧其本鎮事務現係何員署理營伍諸務是否
不致貽悞廢弛各鎮標實存額兵若干其窵遠鎮營
邊隘是否足敷防禦並著查明具奏
(臣)等謹案賊番佔據底木達布朗郭宗總督等
飛章入告時美諾鄂克什等處未聞有警我
皇上慮周萬里惟恐賊情叵測或於巴朗拉一帶潜
出滋擾即
勅令冨勒渾等預派將領控扼該督等得所遵循多兵
防守遏其勢於未形之先嗣美諾鄂克什被䧟
後賊見日隆巴朗拉防守嚴密不敢再肆䲭張
官兵因得駐扎日隆另籌進取因敗為功機由
此轉實由
睿謨密運握
勝算於先幾也
同日海蘭察博清額劉秉恬奏言(臣)劉秉恬先於
本月十六日至美諾聞賊番有由别斯滿一路往
鄂克什去者十六日有賊三人來鄂克什偷越官
兵卡座經鄂克什人殺死割取首級呈獻此必賊
番欲截美諾明郭宗後路查從前總督富勒渾在
鄂克什巴朗拉等處未經多駐兵丁經(臣)海蘭察
等抽派兵二千前往今(臣)劉秉恬招募兵五百名
除冨勒渾於巴朗拉留兵二百名外其三百兵丁
來至鄂克什(臣)等議派副都統普爾普帶往鄂克
什一路查看緊要隘口今新舊兵丁一同駐守將
貴州兵撤出帶至美諾以備接應副將軍阿桂一
路旋據額森特和隆武五岱等報稱帶兵往攻鳩
寨賊番一見放鎗抵禦我兵奮勇前進賊皆敗竄
渡河而去奪獲大小碉五十餘座俱行焚燬正在
攻取下面山寨據守橋兵丁報稱山上忽有賊百
餘衝來將橋佔去等語(臣)等查現兵所帶軍器甚
少又人惶惑此等兵丁遣往無用令普爾普隨即
帶貴州兵三百名到來(臣)海蘭察等即挑選二百
派普爾普帶領侍衛庫爾特勦殺山梁賊番奪取
橋座探聽副將軍阿桂等信息至(臣)劉秉恬自美
諾起身赴鄂克什并查附近站上所有軍械鳥鎗
迅速賫送奏入
上諭軍機大臣曰美諾明郭宗等處地方緊要海蘭察
等帶兵駐扎清釐一切地方勦殺賊衆辦理接續臺
站事務皆合機宜前經降旨令海蘭察暫駐美諾辦
事俟阿桂回美諾後海蘭察再帶兵功勦今閱伊等
奏摺南路一帶之賊額森特等已經痛殱前進而留
兵看守之橋仍被賊佔雖因留兵數少不能敵禦以
致被奪但額森特等去時業將賊衆俱行勦殺并燒
燬寨落則此項賊番又從何來或於勦殺時躱避俟
伊等過後復出侵擾乎抑或他處賊番來奪此橋乎
今普爾普自鄂克什帶到貴州兵三百名即派其前
往奪橋殺賊普爾普人誠實漢仗亦好海蘭察等酌
令領兵接應所辦甚是至鄂克什土司與兩金川素
有仇隙雖自當固守地方但力弱不能禦賊今防守
鄂克什之事僅劉秉恬一人前往恐不能濟事著海
蘭察於滿洲領隊大臣侍衞等擇其曾經歷練之人
派令前往方為有益
同日富勒渾奏言查軍米一項從前陸續出口長
運滚運業已在途今因軍營失事觀望不前(臣)沿
站曉諭並出示背夫運米一背至明郭宗交收賞
銀一兩又派專員逐站䟎催復派總理大員督率
現今商夫日漸加增沿途趕運計三四日内外卧
龍關之米并美諾明郭宗現存米共有四千餘石
陸續至營足敷月餘之食又據文綬札稱桃關出
口米又有三千餘石自可源源接濟至火藥鉛丸
鑄礮銅鐵各項正須加倍增運備用除飛飭軍需
局并兩標中軍趕緊辦運外其沿途各站現在積
存者派員逐站挨查嚴飭儘數趕運不使稍有停
留令數日來相繼前進足敷現在防禦進攻之需
至營内所需鍋帳軍械等項亦飭趕緊製辦以備
調用再查梭磨丹壩一路與金川相通之處亦多
而布朗郭宗底木達已被賊踞難保無潛出滋擾
之事五福現在彼處駐守(臣)已札其小心防範並
飭梭磨卓克采從噶克各土司多派頭人番衆在
各要隘處所設卡堵截查拏又科多一帶文報阻
滯(臣)飛飭軍需局將打箭爐至章谷各站添設馬
匹一應文報悉由南路馳遞兹據局員禀稱先後
辦馬二百五十匹兼程赴打箭爐以備添站(臣)因
此路亦關緊要就近飭委遊擊知府各一員飛赴
打箭爐辦理並飭明正土司於各要隘嚴加防範
至(臣)後路糧運軍火現亦辦理稍有頭緒拜摺後
即起身仍赴美諾督辦一切奏入
上諭曰所辦俱妥已授汝為四川總督更勉為之
同日
上諭軍機大臣曰此時最要之事惟在阿桂即從軍營
回至美諾籌辦勦賊事宜苐恐阿桂未肯退兵然軍
營大局當務其切要者阿桂此時駐守當噶爾拉亦
屬無益且又須防守後路徒使朕多一番懸注自六
月二十三日以來屢次諭令阿桂回兵美諾阿桂接
奉前旨諒即遵照撤回或留明亮仍駐當噶爾拉成
令駐守僧格宗自必妥恊籌辦今賊番現佔布朗郭
宗等處寔為美諾肘腋之患不可不急速勦除上緊
收復其河北科多新橋等處之賊阿桂赴布朗郭宗
時即可令海蘭察統兵前往盡力勦殺務將醜類盡
殱肅清小金川地面以便屯駐官軍另籌進勦至美
諾官寨固屬緊要若阿桂到後即統兵勦復布朗郭
宗聲勢甚大而海蘭察又帶兵在河北勦賊軍威更
整賊自不敢輕覷美諾但須派駐精兵留博清額經
理一切即可無虞至鄂克什官寨尤為後路要隘昨
已詳晣傳諭令派勇幹將領選撥重兵駐守其地並
防守資哩隘口伊等如能經理得當則巴朗拉一帶
軍臺糧路便得安固今據稱賊已由别斯滿往鄂克
什果如朕前旨所料尤當急為防範其看守鄂克什
寨之人將金川潛往之賊立時殺死亦足以寒賊膽
而挫其氣所有殺賊之人即當查明重賞以示奬勵
但帶兵之員必須速往接應方無後患至軍營糧運
最關緊要富勒渾不必急於前往若其甚為得力此
時美諾無甚應辦之事富勒渾不必急於前往若富
勒渾已回美諾而阿桂亦可剋日回兵富勒渾即留
駐美諾同博清額辦理諸務其鄂克什一路現有劉
秉恬前往所有巴朗拉一帶督催糧運諸事必須寔
力妥辦至海蘭察等稱營中之兵無器械者甚多劉
秉恬現往鄂克什一路糧臺查有剩存軍器即送美
諾備用此等固可應急但恐所得有限不能敷用富
勒渾已飛飭軍需局將鳥鎗腰刀鉛藥等項急速製
備即當再檄該局迅速送往以供軍營利用
乙未豐昇額奏言據知府盛英禀稱綽斯甲布土
司工噶諾爾布告稱聞索諾木潛使人誘約三雜
谷土司令於智固山一路截斷宜喜糧臺隨行知
五福官達色李天祐實力嚴防並奬勸各土司令
其照前出力并嚴守智固山地方仍札諭優奬工
噶諾爾布示以信任之意令其派人探聽隨時報
聞又李天佑據鄂克什土司色達克拉報稱伊所
屬人衆俱隨温將軍大營所餘惟有婦女老幼查
鄂克什為西路軍營後路要地又即飛咨富勒渾
妥為查辦奏入
上諭軍機大臣曰豐昇額此次調度均屬合宜不意其
竟能如此為之稍慰逆酋潛謀斷路實屬可恨計其
為時已久尚無動静自可以保無虞然究當留心防
範至鄂克什一路關係緊要已早諭富勒渾等酌派
將領帶兵往駐今豐昇額所辦與朕意適合且計其
移咨日期在朕降旨之前富勒渾接到即辦自更妥
速目今急務惟盻阿桂速至美諾整兵勦賊恐阿桂
以退兵為嫌不肯輕撤然朕自六月二十三日至今
已屢次詳晰傳諭阿桂自應遵旨回兵美諾迅即勦
復布朗郭宗盡殱羣賊廓清小金川現在之事無有
要於此者旬餘以來盼望阿桂信息至廢寢食阿桂
當善體朕意將此一併傳諭知之
同日海蘭察博清額奏言本月十九日(臣)等派領
隊大臣普爾普等帶名二百名接應額森特和隆
武五岱等往通副將軍阿桂後路是日傍晚普爾
普回來告稱額森特等所留守橋兵丁被賊衝散
橋座已為賊據我兵前往纔過一半不意峯後埋
伏賊番從峯上放鎗滚石已將我兵截斷難以前
進等語(臣)等正在計議二十日夜又據報賊從美
諾南山向下壓攻所有山梁卡座被賊奪佔(臣)等
即欲整兵往救而賊已下山其看守美都喇嘛寺
等處兵丁驚慌逃散賊番奪取此寺直壓美諾官
寨而薩穆果穆橋又有賊來施放鎗礮仰攻美諾
其勢斷不能守(臣)等帶領未動官兵一面打杖一
面撤至明郭宗但美諾一失則明郭宗亦不可守
(臣)等因收兵至鄂克什與領隊大臣富興烏什哈
達普爾普總兵海禄等商議鄂克什四面皆通賊
路而前後山梁又復寬闊兵少難於駐守不如據
守要隘方為妥善隨詢鄂克什土司色達克拉據
稱現在鄂克什實難存住惟達木巴宗地方險要
若將資哩及斯底葉安前後山梁佔據賊番不能
越過再在巴朗拉各路酌量駐兵即可固守等語
查達木巴宗先已留兵六百名今又派出新到貴
州兵一千名並選健壯兵四百名計兵二千令副
都統烏什哈達等帶同色達克拉之弟雅滿塔爾
前往駐守(臣)等暫駐日隆再圖進取
同日劉秉恬奏言(臣)於六月十六日自鄂克什前
赴美諾查看賊勢甚屬猖獗參贊海蘭察三次發
兵接應南路副將軍阿桂後路亦均為賊截斷在
内信息全無(臣)隨於十八日仍回鄂克什據土司
色達克拉禀稱鄂克什資哩寨南北兩山最關緊
要前歲小金川圍攻鄂克什時即由北山前來抄
截資哩昨聞北山已有小金川賊番三人探信當
經殺死等語(臣)查鄂克什後路雖經派有兵弁為
數甚少難資防禦因將(臣)自登春帶出之兵百餘
名及陸續收集之兵數十名帶赴該處安設正在
派撥間二十一日據土司色逹克拉之子報稱美
諾明郭宗俱失參贊海蘭察擬撤兵至鄂克什地
方旋據海蘭察差弁告知鄂克什地方亦難據守
大兵應撤駐日隆等語(臣)查日隆距巴朗拉約五
六十里而巴朗拉為緊要門戶山神溝亦通賊境
巴朗拉現駐新舊兵四百五十名而山神溝止有
新兵七十名寔不足以資堵禦(臣)查大兵退守日
隆則資哩南北山梁已無庸防駐隨將前項擬派
南北兩山兵丁盡數添撥山神溝嚴加防範現在
海蘭察已駐兵日隆其明郭宗鄂克什等處存糧
俱已燒燬此時糧運最為緊要(臣)即往返向陽坪
卧龍關一帶與署督(臣)富勒渾相機籌辦實力查
催再查大兵業已退保日隆看來此路情形只可
就現有官兵竭力防範目下斷難進取至副將軍
阿桂一路聲息至今未通(臣)欲派兵接應則川省
已無可調之兵查奉
旨續調黔兵一千不日可到應即令由打箭爐直抵僧
格宗接應阿桂後路(臣)現在飛飭領兵將備遵照
並咨明富勒渾預備應付均奏入
上諭軍機大臣曰美諾明郭宗已俱失守海蘭察現退
至日隆駐兵防守賊衆竟敢如此猖獗殊堪痛恨總
由營中未派滿洲兵無可倚恃致屢為怯懦不堪之
綠營所悞實切憤懣此時急務惟接濟阿桂為要美
諾之路既斷阿桂難從原路退出自應速由逹烏一
帶回至章谷已有旨令富勒渾博清額普爾普成德
四人帶兵往迎阿桂並飛諭圖思德將續調之黔兵
一千星速起程遄進徑赴打箭爐一帶接應阿桂奉
到此旨即速整兵由章谷一路退出毋稍遲疑至僧
格宗為當噶爾拉至章谷要路阿桂前奉已派兵嚴
守昨額森特五岱復自美諾勦洗河南一帶賊寨與
阿桂通路想已至僧格宗守住或當酌從深嘉卜等
處經由巴旺布拉克底一路而出為要他事皆可辦
理北時總以阿桂整軍而出為要他事皆可緩商也
至豐昇額等一路前已屢降諭旨令其撤兵赴大板
昭勦殺賊衆并斷賊番後路今美諾等處既不能守
賊勢方熾豐昇額等不宜復往大板昭一路勦賊計
伊等接奉前旨自已起程若仍由正地一帶原路退
回恐太迂遠自應由丹壩三雜谷一路回至巴朗拉
等處暫住但須於撤兵時辦理妥密毋致綠營輕動
并諭各土司等此時雖暫撤兵俟新派之滿洲勁旅
到齊即分路另籌進勦仍須至該處進兵該土司等
毋得稍有疎懈如此方為妥恊阿桂等即將何日進
兵迅速加緊覆奏以慰注念
同日梁國治奏言(臣)欽奉
上諭現在分路進次需添兵力(臣)遵即札商署督(臣)陳
輝祖於入川較近之澧州常德九溪永定岳州辰
州衡州鎮筸等營并(臣)等提標長沙各營兵内挑
撥精壯鳥鎗等兵共二千名分作四起所需軍裝
火藥礮位船隻供應各事宜即日備辦齊全(臣)一
面行知各營督催起程(臣)即於二十四日前赴常
德澧州一帶點騐官兵督率前進徑赴副將軍阿
桂軍營聽候調遣奏入報
聞
丁酉
上諭軍機大臣曰現在進勦金川已派京城滿洲兵及
吉林黑龍江兵前往其西安駐防亦有滿洲兵丁此
項兵内挑選一千名並選派領隊恊領等官所有應
得之項及軍器等物妥為辦給派副都統舒麟帶領
迅赴軍營交與色布騰巴爾珠爾富德調遣應用
上又諭軍機大臣曰昨木果木軍營失事皆由綠旗兵
潰逃所致今美諾之不能守亦係綠營兵先潰其情
甚為可惡悉行處斬亦不為過但思此等潰兵通計
不下數千若皆駢首就戮雖其罪由自取朕心實有
不忍沉綠營兵恇怯輕退總由營中無滿洲兵綠營
無可倚恃遂爾見賊即潰此實温福等從前倡議不
調滿洲兵以致自悞朕亦未能計及於此悔已無及
若將伊等全辦轉似事後諉過於無能懦卒更覺無
謂莫若概免其死著富勒渾文綬曉諭此項潰兵以
爾等臨事潰竄本當立時正法以肅軍紀今奉旨念
綠旗之潰由於營中無滿洲兵可為觀法遂致倉皇
搖動其罪雖無可宥但不忍令此數千人同受誅戮
特加恩免死將營中所汰潰兵遣發各省安插以示
格外矜全如此通諭俾綠營兵共知感愧激勸其已
到成都之兵現令文綬至四川省城辦事即著其遵
旨傳諭其軍營衆兵即著富勒渾傳諭並著文綬查
明此項潰兵如係四川本省及雲貴湖廣者即發遣
甘肅兩廣如係陜甘者即發遣雲貴湖廣俱分起陸
續觧往並須避京兵所經棧道及各省續調兵來之
路勿令相見至此等潰兵雖云罰不及衆其為首潰
竄者亦不可不查明重辦數人申軍法而昭烱戒著
於發遣各兵時錄朕此旨轉寄所發之各督撫於此
等潰兵觧到時以次詰訊軍營首先潰散實係何人
如即在發到該省兵内將該犯即留省城訊實奏聞
正法其在别省者即開明姓名營籍錄叙衆供移咨
所發省之督撫訊實奏聞正法其餘應發之人皆分
别各州縣安插勿使聚集一處飭令各屬嚴行收管
如有脱逃者拏獲時照新疆改遣例即行正法再川
省連年辦理軍需運送糧械派撥人夫不能不用民
力屢降旨加恩蠲緩以奬善良但其中或有司辦理
不善或胥役藉端滋擾皆恐不免文綬自當留心整
飭有犯必實加嚴懲亦有奸民遇事生風如酆都縣
民蔣正中吳揵元輩之惑衆阻撓者自不可不嚴加
懲儆但平時亦當撫馭寧貼勿使絲毫滋事文綬到
川年餘於該省土俗民情亦已深悉總宜不動聲色
妥恊經理相安無事以副委任富勒渾前此帶領黔
兵徑赴明郭宗及安設章谷一帶軍臺通阿桂後路
所辦俱合機宜亦見其能實心任事甚屬可嘉富勒
渾身係滿洲今又用為四川總督自當益加奮勉昨
諭令同博清額普爾普成德帶兵往迎阿桂自當迅
速妥辦由章谷一帶探聽阿桂軍營所在即行迎往
務令阿桂及早整兵退回章谷等處方為萬妥
上又諭軍機大臣曰四川提督員缺已有旨令王進泰
調補綠營兵丁怯懦不堪而川省尤甚則將領等平
時之不能約束訓練亦難辭咎所謂兵不知將將不
知兵安望其能得實用乎王進泰久膺專閫閱歷有
素自能措置合宜今授四川提督前往軍營凡各省
調到綠營皆可經營而川省官兵尤其專轄著傳諭
王進泰先就川兵實力整頓激其愧恥之心作其勇
敢之氣使人思自效營伍改觀俾諸軍有所觀感奮
發方足以副委任
戊戌阿桂明亮奏言兩金川賊番勾結侵擾經(臣)
等分撥漢土官兵過河而南勦洗各寨現在兵力
既分所有山梁上官兵實已無可抽用至現有火
藥此時更應撙節(臣)等飭令將弁須見賊番聚集
碉卞之内或出來行走再為施放此外不可任意
輕費其多餘礮位於二十日酌令運至大營轟擊
色木則等處之賊(臣)等復思賊番既見礮位運下
必料我兵將撤往他處或乘勢潛來侵擾當即傳
知各將弁小心防範預備勦殺是夜亥刻果有賊
番先至山梁中間三實營盤官兵早已預備放鎗
擊打賊番不能前進分為四股前來浸擾陜兵營
盤維時參將劉輝祖即督兵放鎗抛石而賊番狡
惡異常帶有板片鋪墊過壕官兵奮力截殺直至
二十一日丑刻賊始踉蹌奔竄官兵赶殺共計殱
賊八十餘人此次參將劉輝祖以一百五十人竟
能督率奮擊殱戮多人且額受石傷實為勇往出
力(臣)當即賞給花翎其受傷官兵亦分賞銀兩以
示鼓勵查賊番窺伺當噶爾拉大營勢頗猖獗現
在各處不時騷擾(臣)等惟有督勵官兵竭力堵禦
如遇賊人潛來多行殱戮稍紓憤悶奏入報
聞
同日阿桂明亮又奏言查各軍營所調之兵歷時
已久而木果木功噶爾拉官兵傷損既多聞所餘
不過數千又新經挫折一時難望其振奮至當噶
爾拉後路綿長賊番時刻覬覦現雖撥兵防守尚
覺單弱本路已無進攻之力他處更無兵可分(臣)
等前于本月初一日籲請添兵五千名為乘虚掃
穴之用此時諒蒙
恩鑒但目下情形又與從前迥異自當通盤計議速籌
分頭再進之兵以定各路合攻之局查貴州陜甘
三省已無可調之兵惟湖南湖北額兵共有三萬
六千若於(臣)等前日請調之二千外再調三千共
成五千尚可辦理其山西本與陜省毗連且該省
多山若於近山居住之兵擇其精壯驍健者挑撥
五千尚可運用(臣)等前摺所請昭通等處酌撥兵
二千共調綠營兵一萬二千名如蒙
俞允仰懇
勅下各督撫即行挑備分起迅速赴川再行次應用之
兵若僅於近省綠營調取不惟不能多得且驍勇
亦不似滿兵仰懇
皇上恩准挑派京中健銳營火器營滿兵三千吉林滿
兵四千索倫兵三千發來以備進𠞰至各項兵丁
陸續抵川尚需時日其如何分路進勦之處恭候
聖明指示再知會豐昇額等將分撥各兵事宜悉心詳
議奏
聞以期迅速再進至木果木功噶爾拉官兵既經撤出
而豐昇額一路現又分撥官兵護糧防後亦不能
竭力進攻是以所有賊番力量已全聚於當噶爾
拉一路此時别無官兵可調而豐昇額處亦未必
能派兵前來接應此路但當噶爾拉一路軍糧火
藥存貯尚為充裕(臣)等惟有竭此血誠悉力籌辦
即賊人狡獪百出各處侵擾(臣)等鼓勵衆心亦尚
能堅守兩三月如有臺站文報阻隔數日之處伏
祈
皇上弗厪
聖懷奏入
上諭曰自以由打箭爐回軍為要已令富德飛速帶兵
接濟兩路内外夾攻以期安妥回至内地再籌進勦
上又諭軍機大臣曰阿桂奏當噶爾拉軍營防勦賊匪
情形所辦俱合機宜朕心稍慰賊匪敢於如此猖獗
阿桂現在鼓勵衆心尚能堅守兩三月其志甚屬可
嘉但美諾已不能守海蘭察等俱撤兵退至日隆阿
桂即在當噶爾拉駐守亦難急于攻𠞰而小金川之
地又難即時克復且賊勢方熾我力稍單阿桂自應
速由章谷一路整兵而出為要是以前日一聞海蘭
察退回日隆之信即傳諭阿桂迅速由章谷退兵且
俟新派京兵及續調陜甘雲南湖廣各省綠營兵到
齊另籌分路進勦並諭富勒渾博清額普爾普成德
帶往迎接阿桂今復授富德為參贊大臣諭令先行
馳驛兼程赴川如遇新派之西安駐防兵二千及自
請赴營之成都駐防兵五百並貴州續調之一千湖
南已經起程之二千兵有可帶往者即速帶領前往
章谷迎接阿桂並令色布騰巴爾珠爾亦按程趕赴
成都俟有陸續兵到即行帶領由打箭爐前往接應
但看阿桂之意不肯輕退者必因營中兵力不足在
外又無應援若急於撤兵恐綠營軍心易動而賊人
轉得伺我之隙在後追躡所籌亦是今富勒渾等及
富德接續到彼官軍聲勢漸盛阿桂自當趁伊等到
後即將當噶爾拉軍營料理周妥與富德等内外夾
攻以次整兵而出回至内地方慰懸注至豐昇額等
一路朕心亦深厪念前諭其移兵往勦大板昭之賊
昨聞美諾退兵一事復諭令即帶兵由丹壩三雜谷
一路回至巴朗拉若此旨到時豐昇額等尚在宜喜
則自彼由革布什咱巴旺布拉克底之境至當噶爾
拉軍營較為徑捷豐昇額等就該處現在情形斟酌
萬全行之再成德一員前已有旨補授川北鎮總兵
所有固原鎮總兵員缺著阿桂另揀軍營出力之員
奏請補授其扎拉芬已照所請補授永州鎮總兵所
遺副將員缺現據阿桂奏稱參將劉輝祖勇往出力
即著陞授長沙協副將以示奬勵至所請調兵之摺
於阿桂未經奏到之時已分别派出其山西兵路既
遥遠且亦不甚得力自可毋庸調往今通計所調兵
共一萬七千軍勢亦可大振統俟到川後阿桂等悉
心妥議另籌分路進勦迅奏膚功
平定兩金川方略卷六十五
