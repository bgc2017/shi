欽定四庫全書
平定兩金川方略卷十一
十一月庚申
上諭軍機大臣曰現在進𠞰小金川總以速擒逆酋為
最要蓋僧格桑之敢於抗拒恃與索諾木狼狽為奸
若僧格桑就擒不但小金川可以永除後患即索諾
木亦必聞風畏懼其事更易於完結設或僧格桑見
我兵勢盛自度力不能支逃入金川藏匿自不得不
向其勒索若金川即將逆酋獻出並將所佔之革布
什咱退還原可置之不究倘索諾木頑梗負固敢與
小金川黨惡抗不擒獻其勢斷難歇手小金川乃内
地土司豈容其抗命逋誅即金川亦曾受土司印信
非如從前阿睦爾撒納舍楞之逃入俄羅斯可比若
竟釋而弗問何以震懾番衆綏靖邊陲朕非喜於用
兵乃温福等在軍機處所深知者且現在西北諸部
蒙古回人盡為臣僕幅&KR0695;既廣豈肯於蕞爾蠻陬復
輕黷武苐萬一兩金川勾結竄匿稽誅則金川即屬
叛黨勢不得不移兵申討又豈可因其地險畏難中
止乎昨據阿爾泰奏有宋元俊探知小金川差人求
金川發兵阻截大兵糧道經宋元俊譯諭索諾木不
敢帮助小金川之語雖不足信但其外貌尚不敢顯
然抗違温福等當酌量機宜或有應檄諭索諾木不
使結連滋蔓之處不妨令宋元俊設法開誠曉諭俾
其遵奉教約但須察索諾木果出誠心方可宥其已
往倘或賊情詭詐暫時面從為緩兵之計則斷不宜
于輕許蓋兩金川之敢於抗違實由阿爾泰等連年
姑息因循致逆酋毫無忌憚即前次辦理金川之事
亦不過將就完局未能大示創懲而索諾木僧格桑
又皆頑稚無知不能如郎卡之畏威知罪自不可不
加之整飭若復如當年辦理金川之曲示包容或我
兵甫退賊衆復屯無論往來𠞰擊徒涉煩勞且復成
何事體至所云小金川欲求金川發兵阻扼大兵歸
路之處諒不至如勒烏圍噶拉依之險賊能來我亦
能往當於何路派兵直入或可直搗賊巢易於攻取
溫福等應留心措置以收扼要之益再山川形勢乃
行軍先務前諭阿爾泰等繪圖呈進已經兩月有餘
尚未奏到温福桂林務即速為辦妥進呈庶可悉其
地理至將來若尚須征剿金川則現兵續調者恐不
敷用温福等如亟須添兵備用速行奏請選派京兵
前往既已用兵即不當惜費朕於軍旅大事從不少
靳况兵多而速於成功較之兵少而老師糜餉其相
去更不可同日語也今阿爾泰已經罷斥此事專屬
之温福桂林伊二人當實心任事勉力為之尅期奏
績以副恩眷
同日
上又諭軍機大臣曰前董天弼奏十月二十四日已攻
得甲金達山梁並得牛厰等處可以直取遠木巴宗
據稱其地去美諾不遠何至多延時日而鄂克什土
司之弟又從達木巴宗逸出禀俟援兵一到即内外
夾攻施功尤易因何復有阻滯不即趨赴達木巴宗
殊不可解著傳諭董天弼即將現在攻𠞰情形若何
迅速覆奏仍一面督率兵衆奮勇進攻如其直搗賊
巣擒渠定地自當量功優叙若稍有觀望畏阻其取
罪亦不小昨因阿爾泰因循玩悞已降旨革退留於
軍營效力董天弼前亦屢經貽悞罪無可辭朕曲為
寬宥特以伊現在帶兵尚屬稍知出力姑暫緩其處
分以勵後效董天弼身係武臣若稍有違悮即當以
軍法從事不能如阿爾泰之僅予罷斥也
辛酉温福奏言(臣)欽奉
諭旨查阿爾泰處帶兵八千餘名由章谷進𠞰該處雖
距小金川賊巢紆遠然係兩金川接壤之地既可
攻擊小金川更可使金川心懷顧忌不敢顯然助
惡是此路官兵亦不可少惟是約咱攻圍經月未
能進取情形(臣)實未能深悉其提督董天弼于十
月二十四日率兵往甲金達攻打二十七日佔據
牛厰十一月初一日甲金達山賊人棄碉遁去官
兵現距達木巴宗四十餘里(臣)昨又聞該提督于
十一月初七日分兵兩路攻奪賊人所建木城未
及佔據山梁被賊衝下官兵受傷及迷失者甚多
且有遺失鎗砲之事(臣)現在飛札查明再行確核
具
奏至總兵福昌雖報稱進至鄧仍其實距山神溝僅
數十里不過虛詞塞責今營内現存兵一千七百
餘名經連次挫衂之後兵氣頽懦已極且董天弼
前往木坪之時凡有將就可用者俱行挑往所存
者多係受傷患病之人是該鎮福昌前次之進征
失挫及後此之株守無能並於一切行軍要務漫
無措置實屬咎無可諉而以目下情事而論兵力
如此疲弱又當山路陡險冰雪凝結之時該鎮之
不能速行進取亦屬實情(臣)以此地所留將備非
衰老患病即庸懦無能一時不得領兵之人是以
暫令該鎮管領原兵以觀後效仍隨時密為存記
俟將來核定奏明請
旨查福昌處所存之兵既不足恃惟截留川北鎮兵三
百名重慶鎮兵五百名未經挫失尚可鼓勵前進
其滿兵二百名均已到齊又於福昌兵内量挑一
千餘名(臣)揆度目下事機董天弼一路雖未必能
直抵達木巴宗而正當用力功𠞰之時西路進攻
自屬刻不容緩即巴朗拉一帶賊人多建碉卡(臣)
與五岱等商定探取小路繞出其後相機辦理又
奏言本月十三日據總兵福昌報稱巴朗拉坐卡
官兵拏住小金川番人七名押送軍營訊問並將
該番所帶番稟呈送前來譯係小金川土司澤旺
及僧格桑投送都司馬詔蛟之禀(臣)查僧格桑生
性詭詐所具番禀既已支離狡譎又以伊父澤旺
尚存故為同列銜名希冀稍緩大兵進討其藉詞
支飾之處自不值復加飭諭但查澤汪向日尚為
恭順若諭以僧格桑鈐制其父妄肆鴟張今大兵
進𠞰玉石俱焚不獨小金川從此滅絶即澤旺亦
難倖逃顯戮父子之間必生離異其番目人等向
為僧格桑驅脅未必堅心出力且僧格桑連歲稱
兵番人耕作久荒資生無計亦必心懷怨恨若諭
以禍福利害之分勢更無難解散至僧格桑雖冥
頑無忌而痛加斥責亦可禠其魂而懾其心(臣)敬
將前奉
諭旨詳加演說擬繕&KR0702;文三道一諭澤旺一諭小金川
頭目番衆一諭僧格桑譯寫番字於小金川遣來
七人之内將頭目德實爾嘉及安本温布一並拘
留其結迪等四人均屬愚蠢番夷即令賚檄前往
所有檄諭各頭目番衆之文另行多繕數十紙飭
其帶往分給再僧格桑罪大惡極萬無可貸而(臣)
檄稿内有開一綫生路之語者(臣)愚昧之見欲使
逆酋心有希冀不致併力死守且予以十日回信
之限使賊匪遲疑觀望間(臣)乘其不備即可前進
况逆酋此際具禀或聞大兵進𠞰故遣人前來以
為緩兵之策更當將計就計俾其猝不及防是以
(臣)於十五日將檄諭交與結迪等領回即于十六
日統率現有之兵前抵巴朗拉一帶覓路進攻諒
更易於摧破再番稟所稱沙木角拉一路在維州
以外係賊巢北界道路較遠合並陳明奏入
上諭軍機大臣曰閱僧格桑與馬詔蛟稟帖語多縱肆
實為法所不容斷難輕宥苐察其前此將韓世貴送
出之意不過欲為將來窮蹙乞降地步今温福所與
檄諭亦有開一綫生路之語若僧格桑果知悔罪親
詣軍營莫若將計就計擒縛逆豎寘之重典使番夷
各知儆惕至前諭令平定小金川後將其地分給就
近土司管轄以除後患今土司澤旺尚存苐為伊子
僧格桑所制並未同其犯法是叛逆之罪專在僧格
桑若官兵進𠞰時澤旺與僧格桑濟惡逆命則亦不
宜輕逭如果别無違抗情節其罪尚屬可原又不必
照前諭之分地變置或即令澤旺于諸子中擇其誠
謹守法者襲伊土司之職亦無不可番衆見不法之
土司身伏刑誅而安分者仍得保全世職自足以戢
其桀驁不馴之心益當畏威懷德然須臨時酌量情
形分别妥辦必不可將就了事又滋日後反復也又
僧格桑稟内所稱沙木角拉係賊巢北界道路較遠
此乃賊人詭計斷不可信温福惟當于巴朗拉一帶
探覓可進之路督兵進𠞰避其碉卡以免相持玩日
至賊酋無故具禀必係聽聞另差將軍帶兵進𠞰欲
以此禀為緩兵之策今温福既與彼檄諭使之心有
希冀並與以十日之限仍迅速進攻掩其不備甚得
行軍要領務當實力勉為之至攻𠞰時令土兵在前
官兵在後土兵見官兵柔弱一有動搖輒思奔潰此
等情節朕早鑒及曾經明晰飭諭今果不出所料似
此調度失宜阿爾泰董天弼皆不能辭罪但董天弼
身係武夫其功罪賞罰與阿爾泰不同而董天弼兩
次進攻似尚覺勇往惟漸染綠營欺詐惡習實為可
恨如經朕屢次訓飭之後深知畏懼力圖奮勉自效
尚可仍留提督之任令其帶罪立功若綠營錮習牢
不可破即當另為更易但董天弼是否於軍營有益
朕實不能遥度於數千里之外著温福即速查明據
實覆奏候朕另降諭旨再千總韓世貴迷失之事前
此並未據董天弼奏聞已屬非是而温福摺稱聞董
天弼于十一月初七日分兵攻賊木城被賊衝下官
兵受傷及迷失者甚多且有遺失鎗砲之事等語其
事距今已及兩旬並未見董天弼奏到且自伊進兵
木坪及攻得甲金達以來朕心深為厪念屢次傳諭
令將攻𠞰情形速行奏報何竟隠諱不言此總係綠
營庸陋之見以挫失之事恐干處分欲俟稍有得手
再行附奏希冀功過相抵然此等情節關係緊要豈
可匿不上聞著交温福桂林切實查明具奏至總兵
福昌雖所帶之兵疲病者多然在巴朗拉數月一籌
莫展看來亦屬無用之人且觀其日後奮勵若何再
行定其功罪其自賊營前來投稟七人温福將頭目
二名及温布一例留住所辦尚是但德實爾嘉人既
狡點僅爾尋常訊問未能得其實情自當嚴加刑鞫
務令逐一供吐庶可得賊巢真實底裡仍著訊明錄
供具奏至小金川係給印土司何以僧格桑文稟又
用演化禪師印信並著查明一併奏聞
上又諭軍機大臣曰前據温福奏酌量情形飛咨陜甘
貴州督撫調取所派之兵是現在川省必須添兵協
助更可尅期集事著傳諭文綬李湖接奉此旨即將
派定之兵及所派帶兵將領迅速起程遄行赴川應
用無得刻緩至桂林等請招募新兵事屬可行即照
所奏妥辦
甲子董天弼奏言(臣)於十一月初一日攻克甲金
達上面山梁碉卡據守牛厰嗣于初五日夜賊番
來營侵擾被我兵鎗傷多人又搶獲&KR0008;牌等項軍
械(臣)查由牛厰前進達木巴宗其間尚有路口可
通小金川須先據守絶其應援初七日派兵由西
北山梁前往適遇賊番據險官兵上前𠞰殺互有
損傷是夜又踰溝潜來直犯牛厰營&KR0777;其東北横
亘山岡防卡各兵馳下接應不虞另有番賊衝上
山岡佔去石卡(臣)于初八初九兩日督兵奮力攻
奪賊番添人堅守驟難攻克(臣)以牛厰營盤相去
石卡不遠即令漢土兵練撤上山梁於總要路口
屯扎初十日夜賊番復來侵犯被官兵擊敗惟是
甲金達山梁總口並各處要隘糧臺均須撥兵加
意嚴防至甲金達相近尚有可通達木巴宗之路
現在跴探進攻所有未能嚴兵防守失卡之遊擊
曹永言都司福敏泰咎有攸歸(臣)亦未能防範周
密實難辭責應請
旨一併交部嚴加議處再侍衛海禄官達色帶領成都
滿兵四百名及總兵牛天畀副都統常保住先後
于十一十五等日到甲金達軍營合併陳明奏入
上諭軍機大臣曰董天弼奏已經攻得之牛厰石卡復
為賊奪去且於官兵損傷迷失及遺失鎗砲之事皆
隠約其詞希圖掩飾竟是深染綠營惡習甚屬不堪
董天弼屢次得而復失其咎實無可逭但伊現在統
兵進𠞰若另易生手轉恐難于著力且一時亦難得
堪勝帶兵之提督是以所請議處不即交部總之伊
等功罪自在或尚知奮勉可以酌量相抵或仍畏葸
貽悮自速重愆絲毫不能假借此時尚難于遽定統
俟成功之日再行核實辦理至常保住現已至甲金
達軍營與董天弼會合常保住帶兵自較綠營將領
得力但伊本係烏拉齊且任總兵數年或不免染外
省綠營習氣今與董天弼一路恐亦蹈其惡習仍不
足恃而約咱一路惟有一宋元俊稍習地理然帶兵
之是否勇往無由深悉桂林在彼不可不隨時試看
策勵以期於事有益至温福現已馳至巴朗拉扼其
要害而五岱又係優於帶兵之人較彼兩路自能制
勝但其地山嶺險峻並與賊巢相近碉卡又多進𠞰
亦非易事該處所有川兵不及二千且漢兵土練遇
事俱不足仗萬一稍有退阻僅存温福所帶之滿洲
兵二百名其勢未免單弱温福前奏至彼察看事機
如刻難少待即就現有之兵奮力前進固屬勇於任
事但亦不可不詳審形勢明於彼此進退之機方可
進攻若銳意深入兵力不充賊人既無所畏憚且恐
約咱甲金達兩路未能同時合𠞰更不足以壯聲援
稍有疎虞於大局甚有關係温福務當善體朕心加
意慎重董天弼兩路惟恐其懈於急攻温福一路則
惟恐銳於輕進厪念相同而於温福尤甚將此詳悉
傳諭知之
(臣)等謹按鄂克什被圍已久拯溺救焚其勢似
難刻緩但行兵機要必須計出萬全
皇上特因兵力稍单勖以無庸輕進嗣由巴朗拉初次
進攻未能得手既不加之責備轉以勇往可嘉
交部叙錄敬慎寬恕之
聖心盎然流溢非如前代用兵迫於見功而苛於馭下
者所能庶幾萬一也
同日
上又諭軍機大臣曰董天弼前在德爾密奪取賊碉及
在牛厰佔據石卡似皆能奮銳進攻但兩處俱得而
復失是其於防守之道全未留心必係狃於綠營陋
習專仗土練守禦而無能之綠營兵衆率皆畏葸觀
望領兵將弁又不知督策而前一遇賊至輒爾動搖
奔潰前已量及於此嚴行飭諭董天弼何以迷而不
悟耶至董天弼前奏鄂克什土司遣其弟自達木巴
宗逸出相訂内外夾擊此實可乘之機正當竭力上
緊攻打何又日久逗留不往至此次摺内始云在甲
金達相近跴探可通達木巴宗之路則董天弼在甲
金達一帶住將兩旬所辦何事一切情節著董天弼
即行明白回奏
丙寅桂林奏言十一月十六日宋元俊稟稱有小
金川頭人在卡外喊稟䝴投文書呈送禮物(臣)令
接稟交與通事譯出内稱鄂克什與伊有仇是以
報復明正人民係其自欲往投並不敢犯法各等
語(臣)思僧格桑去歲甫受約束旋又逞兇今大兵
壓境猶敢恃險凴碉肆行抗拒閱其稟内不知畏
罪仍以恩仇報復為言是其冥頑無知不可復以
語言化誨但既經具禀未必非巧於嘗試之計且
我兵分路進攻尚未受創是以敢於稟詞搪塞不
可不曉以大義示以兵威使知鄂克什土司非僧
格桑可以報仇明正地方非僧格桑可以私佔用
懾其跳梁肆横之心當即臚列僧格桑罪狀撰擬
檄文差弁持至卡外面示該頭人諭以汝等助逆
違天將來擣穴擒渠萬無生理今可將此遍示頭
人百姓共知現在小金川肆逆罪在僧格桑一人
汝等本屬脅從如有擒逆呈獻者即令各安生業
倘復仍前抗拒大兵到處玉石俱焚毋得執迷不
悟自取滅亡奏入
上諭軍機大臣曰僧格桑跳梁肆惡抗拒官兵非擣穴
擒渠不足以示懲創或乘其窮蹙乞憐自赴軍門就
勢縶縛不可致倖逃法網前降諭旨甚明今看所投
文稟詞意䲭張縱恣其非畏我兵威哀籲乞命可知
所有賫稟頭人自應即時拘執嚴刑跟究庶得賊巢
確實情形攻𠞰亦易為力乃以似此緊要賊人竟行
放縱回巢而所辦檄諭意類調停並不辭嚴義正殊
出意料之外桂林著嚴行申飭令其早行猛省一切
殫心上緊籌辦毋自取戾
同日桂林阿爾泰奏言(臣)等連日放砲攻擊已摧
倒大碉一座其相連碉寨亦多殘毁揆度情形無
難撲取因大寨勢處山脚低平之地而各處山腰
碉卡建高臨下賊番餘砲環攻得後亦難據守恐
反有得而復失之虞(臣)等親加審度扎壟山北賊
卡甚多山勢陡險防守完固雖噶中山後有一路
可通小金川但須由巴旺及布拉克底經過金川
地方兼有雪山難以繞越(臣)等公同籌畫惟一面
仍用大砲日夜攻擊大寨俾賊番不及補修一面
盡力攻打西北兩面山腰碉卡使賊番不能藏身
即可乘勢分撲奪佔碉卡之後擬潛由約咱山下
斷其歸路可以不攻自破過此山梁即係小金川
卡丫地方必須渡河方可進取查軍營僅有皮船
載人無多浮行甚險(臣)等現在飭令多伐木植編
筏備用俟約咱一得即行取道渡河相度山勢分
兵攻取達烏以期迅速前進謹繪小金川全圖並
約咱一圖詳細貼說
進呈又奏言小金川路通金川之處需用重兵防範
現在兵力不敷奏請於附近之陜西湖廣貴州三
省添調官兵八千名業經飛咨各該省挑選精銳
預備仰懇
勅令各督撫即行起程以期迅速再小金川地方在在
堅碉進取利用大砲所需火藥甚多川省産硝有
限恐一時購備不及並飛咨撥兵之三省除各兵
儘數備帶外仍於各省存貯火藥内酌撥十分之
六運送川省接收轉運各路軍營奏入
上又諭軍機大臣曰前據温福奏川省現兵尚屬不敷
須調黔陜之兵備用已有旨諭李湖預選精兵二千
文綬預選陜甘兵三千遴派帶兵將領迅速遄行赴
川聽候調用今據桂林奏業已分咨陜黔湖廣三省
揀派官兵侯旨即令起程等語楚兵本屬懦弱未必
適用是以未經派及且距川省較遠于事無益其已
調之陜甘貴州五千兵自當迅速赴川備用著再傳
諭文綬李湖此項官兵如已起程在途即速催趲赴
川聽候温福等調遣所需火藥鉛丸等項亦即速運
往以資應用
上又諭軍機大臣曰閱桂林等所繪約咱圖内形勢南
面係官兵屯駐其東西亦俱有官兵攻得之處惟東
北及北面尚係賊人拒守計賊酋美諾巢穴必在約
咱之東北其西北山口亦係約咱通賊巢要路此處
相近貼有新得小金川戰碉三座現添屯練把守黃
簽而距官兵營&KR0777;亦不甚遠因用硃筆標記若於此
處派能事將領帶兵駐守或可以斷賊巢來援約咱
之陸路又東北河口一道似亦與賊巢相通河東岸
貼有兵練卡倫黃簽其西岸亦簽有官兵攻得賊碉
之處是我現在兵勢尚可控馭及之因於河口亦用
硃筆標記若派兵守禦其地並可斷賊來援約咱之
水路如此兩路阻扼則約咱賊寨饋援不繼勢必不
攻自潰較之用砲轟擊豈非事半功倍何未計及于
此著傳諭桂林照硃筆指示之處即速妥協辦理仍
將情形奏聞再閱小金川地圖約咱在美諾之南已
是小金川地界雖云係賊巢後路但距美諾甚近由
此進攻未為不可何以桂林前奏以約咱一路為無
關緊要列為最末至董天弼所據之甲金達亦距美
諾不遠朕意解達木巴宗之圖不過因救鄂克什土
司如統兵大員能覓問道徑趨美諾擣其巢穴則達
木巴宗並可不攻自解若僧格桑在達木巴宗攻禦
則董天弼一得美諾後即統兵趨赴達木巴宗與西
路救援達木巴宗之兵前後夾擊僧格桑自當立就
俘擒董天弼何以並未計及于此然朕不過就圖而
言恐圖中形勢舛錯不可徒稱遵旨而行也著傳諭
董天弼相機妥辦迅速覆奏至巴朗拉一路據圖看
來距美諾賊巢最遠且山嶺險峻何以温福桂林皆
云其地進攻為小金川正路今温福駐兵在彼又作
何覓間進攻至畢旺拉一路董天弼曾奏於彼處尋
覓徑路今閱圖内畢旺拉與沙木角拉相近沙木角
拉即賊人前稟内詭稱欲官兵由彼路進者賊人於
此必多設備是畢旺拉一路即有間道不宜輕進温
福更不可不知至各路現兵不少何以不敷應用總
由阿爾泰等不善調度每得一碉卡即留派一起官
兵屯守以至兵勢愈分愈單甚為非計我兵已得之
碉卡如地當險要可以控扼賊衝自當留兵防禦若
非緊要處所即應將所得碉卡盡行撤毁以絶賊人
佔據之資較之處處屯兵豈不省便何不此之務而
專恃多兵以張聲勢著傳諭温福桂林實力妥辦各
將現在進𠞰情形迅速覆奏
(臣)等謹按番人碉座多在山路阨塞之地故每
碉番衆雖不過數十人而一為所據大兵即難
越過嗣後小金川初定如帛噶爾角克大壩溝
簇拉角克溝諸處碉座議者謂可供存糧之用
貪小利而忘大害均未剗除以致木果木失事
時兩金川番衆分據各碉貽患於官軍不淺伏
讀
諭旨令將所得碉卡盡行拆毁以絶賊人佔據之資實
為至當不易如此情形統兵諸臣親臨其地乃
不能察及之而八千里外
皇上睿照所至早為發蹤指示思患預防之道固已無
微不至矣
平定兩金川方略卷十一
