欽定四庫全書
平定兩金川方略卷一百三十一
四十一年正月癸酉明亮舒常奏言查獨松一道
山梁横插河流三面俱係陡壁僅有一線上通之
路賊碉憑高阻拒自獨松以前為卡拉爾亦屬險
峻再前為舍斯滿距獨松三十餘里(臣)等隨於十
九日派令奎林和隆武興兆德赫布珠爾格德等
率同侍衞章京分作數隊彼此互為策應於本日
辰刻搶上獨松碉内賊人始猶放鎗滚石將及碉
前賊人倉皇四遁復聚集於卡拉爾山梁(臣)等竊
念噶拉依破在旦夕恐逆酋等先行逃竄則正地
一帶極為緊要自應迅速平定以絶其去路隨一
面發兵疾趨正地該處各寨番衆均已伏地乞降
當即准其所請而卡拉爾舍斯滿兩處番衆亦即
相繼投出内有大頭人格卜爾章阿善斯達拉木
甲爾勒外斯囊策克納木四名(臣)等目下統兵已
過卡拉爾舍斯滿以南尚有甲爾木及馬爾邦等
處自宜乘勝掃除接通富德一路官兵倘或噶拉
依尚需添兵密布已札詢阿桂俟其札覆亦即可
帶兵渡河而東以壯聲勢
同日富德奏言(臣)于十二月十九日今舒亮副將
舒金泰副護軍參領阿蘭泰𫝊森布等帶兵一千
餘名分為數隊由太約進攻壓至河沿(臣)與總兵
斐慎巴克坦布等帶兵六百餘名攻打噶咱普得
爾窩於二十日丑刻奮勇齊進賊衆施放鎗礮我
兵即望賊人火光衝入搶至溝邊抛擲火藥一時
火燄飛騰刀鎗並舉賊衆勢不能支各棄碉逃竄
(臣)等乘勢追殺至馬爾邦賊衆乞命投誠因將馬
爾邦官寨及週迴寨落盡行看守而舒亮等從大
約等處分路進勦賊衆始猶抵拒旋即敗竄官兵
追至斯第博堵直抵馬爾邦兩路會合所得地方
週迴百里有餘碉寨木城卡子共百餘座拏獲番
人及投誠男婦甚多其庚額特克舟九寨即可相
繼攻取至現在新得地方派兵看守不敷即飛檄
李世傑哈青阿撥兵前來李世傑等即照檄發兵
七百名後路分守亦可無虞均奏入
上諭軍機大臣曰明亮等奏攻克獨松及卡拉爾舍斯
滿一帶地方覽奏欣悦並據富德奏已攻得馬爾邦
斯第博堵富德自至絨布寨以來惟此次最為奮勉
已交部將富德及將領員弁交部從優議敘明亮等
統俟大功告成再加渥賞
甲戌阿桂豐昇額海蘭察額森特奏言查瑪爾古
當噶為進取舍齊喇嘛寺噶拉依要路丫口既設
有堅碉而喇烏喇左通木果木右據瑪爾古當噶
之上賊人早已設碉聮絡且深挖溝濠布置更為
嚴密若止從瑪爾古當噶進攻恐賊得以併力拒
守必須首尾並擊隨公同籌議(臣)額森特從則朗
噶克丫口上搶喇烏喇山梁各碉(臣)海蘭察由瑪
爾古當噶以南綽爾丹格薩木山梁進攻十六日
夜(臣)額森特先帶兵由則朗噶克一面拏柵上逼
一面分撥官兵從箐林叢深之中潛密攀越而上
至相近大碉處所暗為埋伏賊見我兵竪栅進逼
果於十七日寅刻從高而下突然衝擊(臣)額森特
即督率埋伏之兵從箐林中間直攻各碉卡將守
卡賊衆全行殱戮其侵擾挐碉之賊望見我兵已
據梁上碉卡驚慌潰散官兵奮力追殺除滚落崖
磡之外殱戮甚多遂乘勝循梁攻壓將瑪爾古當
噶碉卡佔據並克獲山梁迤東一帶寨落(臣)海蘭
察之兵派令福康安普爾普瑚尼爾圖等於十七
日寅刻分隊由噶占前進將山梁左右寨落碉卡
一併克獲又從山㘭前進攻佔得爾隴山坡至是
日夜我兵齊抵舍齊喇嘛寺四面奮攻撲入寺内
將抗拒賊人併力勦殺得脱者甚少其寺旁碉寨
亦俱乘勢搶佔並殱其頭人當噶拉阿納木蒙固
阿申十八日復進攻雍中喇嘛寺其時各處潰散
賊人盡已歸入寺内捨死抵拒隨派普爾普官達
色額爾特從右進攻福康安瑚尼爾圖泰斐英阿
從左進攻而(臣)海蘭察率同伊蘭保格勒爾德從
中衝壓至戌刻官兵四面圍定鎗箭如雨賊不能
支當有喇嘛六十餘名出寺投降餘賊驚慌奔潰
我兵追殺甚多即將雍中喇嘛寺封鎻派兵嚴加
看守(臣)額森特即於十八日帶兵從瑪爾古當噶
順東山腿攻打將格爾巴夾木巴雪寨下至克角
干登亦經搶佔此連日打仗攻克碉卡寨落五百
餘處殺賊不計其數查噶拉依碉寨高堅鞏固較
勒烏圍局面更大詢之投出大頭人布籠普阿納
木達什阿庫魯供稱索諾木及莎羅奔等兄弟五
人以及丹巴沃咱爾阿木魯綽窩斯甲等均在其
内率衆拒守現在福康安普爾普等帶兵從拉古
爾向河挐卡以圍賊人之右(臣)海蘭察即從莫克
巴扎木克什官寨下至河邊圍賊人之左(臣)額森
特從克角干登下至喀爾巴河沿仍各接拏木栅
兩三日内諒可合圍則水陸俱斷賊酋等萬無逃
竄之路至金川大頭人達什阿庫魯沙巴租普俱
已投出沙巴租普因帶伊家口尚未到營先將達
什阿庫魯供詞錄呈
御覽至本日晩間有投番來稱索諾木之母姑姊妹俱
已投順現於河西之甲納雜爾渡河前來統俟到
時另行訊供奏
聞外於誘擒索諾木兄弟之事亦甚有禆益奏入
上諭内閣曰連日兩路將軍馳報得勝捷音賊勢已萬
難支禦今阿桂又將附近賊巢之碉卡寨落五百餘
處全行掃蕩已將噶拉依四面圍攻水陸俱斷指日
即可擒渠掃穴迅集洪勲實由將軍阿桂等調度精
詳機宜悉中用能所向克捷甚屬可嘉所有將軍參
贊及領隊大臣各將弁等均著交部從優議敘俟紅
旗奏捷再沛渥恩
上諭軍機大臣曰阿桂等現已統兵直抵賊巢四面攻
圍并知索諾木莎羅奔兄弟及助惡之丹巴沃咱爾
等俱在圍内自更無從奔竄但須設法生擒勿令窘
急自斃方為萬安聞索諾木之母姑姊妹俱有投出
之信果爾則逆酋等或亦可招致阿桂自有權衡至
現在投降之達什阿庫魯其罪惡尤重非布籠普阿
納木達固拉得爾瓦可比將來尚須一同獻俘者但
此時不妨經權參用姑賞以翎頂或彼果能招誘逆
酋等來投原可假此為餌統於功成獻俘時分别伊
等罪狀再行定奪
丁丑明亮舒常奏言舍斯滿以前為舍斯得再前
為甲爾木其下臨河為伽難咱爾官寨而相連之
巴布朗谷山勢險峻均於二十日奎林和隆武等
帶兵盡行佔據與馬爾邦止隔底角一山大兵所
到各番衆伏地請降隨統兵將近馬爾邦旋據布
拉克底番人告稱馬爾邦頭人百姓已在富德一
路就近納欵是河西賊境已無不在蕩平之内惟
噶拉依官寨雖經阿桂派兵三面圍攻沿山布置
而臨河一面即與巴布朗谷相對恐逆酋兄弟渡
河逃竄因即於是晩先派土兵趕至河沿挐卡滿
漢官兵亦即於次早一律到齊重重密布查自阿
爾古以至底角河沿行走約有一百四五十里而
奎林等帶兵前往必須自上壓下方為得勢繞越
山頂而行幾及三百里其間數百餘處寨落内男
婦大小各番均就撫定尚有大頭人阿卜策妄以
及丹甲巴僧格亦已投出並委員嚴加管束(臣)等
即于二十二日移營巴布朗谷駐扎
同日富德奏言竊(臣)現駐兵馬爾邦復佔據噶咱
爾谷喇嘛寺等寨落五六十處其舒亮所帶官兵
由僧達一路前進各寨番衆俱望風來降將捫達
角木喀爾角普爾普等處寨落盡行佔據現已與
西北兩路大兵會合攻圍噶拉依賊巢均奏入
上諭軍機大臣曰明亮等奏河西賊境全已蕩平現於
噶拉依對河之巴布朗谷密布營卡會擒逆酋富德
亦奏佔據噶咱爾谷等寨落現與西北兩路官兵會
合覽奏均為欣慰至各路番人紛紛投出其中大小
頭人俱復不少此等番衆從前抗拒官兵捨死固守
情罪均屬可惡直至兵臨巢穴計窮力竭始行投降
非若大兵尚未深入以前陸續來投者可比但衆番
皆係曾與官兵打仗之人此時難以分其所犯輕重
且抵拒官兵固屬可恨而原其所以捨死堅守尚知
各為其主亦復可矜况為數過多又係投降乞命若
盡予駢誅實覺心有不忍惟其中大小頭人及其眷
屬自不便留本處應照前此平定準部時所有台吉
宰桑德木齊等槩行移徙之例妥為辦理至各處降
番若移于他處編管未免人多費事伊等俱係嫻于
耕作之人兩金川又有可耕之地現在凱旋後兩金
川地方立汎安營添設提督總兵等官足資彈壓其
應辦善後事宜内原有隨處耕屯之議莫若即用此
等降番就所在墾耕安業盡力農功各有將弁管束
久之亦可消其桀鷔不順之氣而令其交糧亦省川
省運餉之勞惟是編立營屯必須安設頭目當于隨
營攻勦之他處土兵内擇其出力者充當既足以示
奬勵又令他處之人管理更不慮其故智復萌至此
等降番餓乏已久既欲令其耕種自難以枵腹從事
著將軍等量為賞給籽種口糧俾口食有資自更安
心盡力將軍等宜及此時早為籌辦將此令諭知之
已卯阿桂豐昇額明亮海蘭察額森特奏言查賊
酋索諾木弟兄及作惡頭人均在噶拉依官寨自
必嚴密圍困使其萬難軼出始可設法俘擒(臣)海
蘭察同福康安普爾普額爾特等帶兵拏卡直至
河沿以截噶拉依之右派烏什哈達由噶拉依官
寨正山腿挐卡下逼近據噶拉依之上(臣)額森特
等帶兵攻克喀爾巴寨後又將附近寨落九處攻
克焚燒直至河沿以截噶拉依之左兩翼卡柵之
外復接挐營卡以為兩層堵截其鄂碩覺十寨以
南山梁前派侍衞訥松額等帶兵駐守今於二十
二日晩富德處遣舒亮帶領漢土官兵數百名前
來即令於訥松額等所駐之地駐扎至(臣)明亮西
岸沿河一帶業已聮絡營盤卡座嚴密防堵(臣)阿
桂豐昇額復派兵從右手過河於拉古爾對面山
腿多挐卡座以為聮絡而左手一面西北兩路官
兵亦俱合圍如此層層圍定賊人斷無從偷越第
恐賊人或從水路順流逃竄(臣)等又於噶拉依官
寨上游下游飭令將領等緊貼水面以竹索蔴繩
合力趕造浮橋橋兩邊各築卡座派令勇幹官兵
日夜巡查防守賊人非但不能乘坐皮船而逸即
欲赴水自盡而順流至此亦可攔住是水陸俱斷
布置已極嚴密再(臣)阿桂等先經分派官兵將木
果木昔嶺斯尼固達扎克角功噶爾拉喀爾薩爾
以及鄂碩覺十寨一律掃除各寨番人早已望風
投順而(臣)明亮河西一路及富德一路各番衆亦
俱歸誠恐後現在金川全境業已底定惟餘噶拉
依巢穴自歸掌握至河西一帶(臣)明亮現令舒常
同奎林和隆武於喀爾巴對面山上山下分駐官
兵嚴加防範外即於二十四日來赴西路合力圍
攻並與(臣)阿桂豐昇額等商辦一切惟查噶拉依
碉寨高堅其旁寨落尚多賊酋率其同惡於此死
守稍俟用礮轟摧自不難於掃蕩但從索隆古而
至噶拉依計程幾及百里山路﨑嶇險仄且積雪
凍凝舊有大礮難以拉運現在趕運礮料上緊鑄
造此兩三日造礮之隙令逆酋之母阿倉及堪布
喇嘛等招令賊酋兄弟來投如其果能生致俘擒
檻送以蕆大功更為妥善否則俟大礮造成兩三
位即竭力轟摧亦可計日克取奏入
上諭内閣曰阿桂等奏官兵已將金川全境掃平現在
四面攻圍噶拉依巢穴覽奏深為欣慰并閱進到地
圖賊境碉卡寨落均經大兵勦洗所餘惟噶拉依蕞
爾彈丸不及已得地百分之一自可即日掃蕩是征
勦金川之役已屬蕆功又據稱賊酋索諾木弟兄及
作惡頭人均在噶拉依官寨今經嚴密圍困斷難復
行軼出便可設法俘擒且索諾木之母阿倉姑阿青
及其姊妹均已來營投降更不虞索諾木等尚懷觀
望所有渠兇黨惡自必即行擒縳馳遞紅旂褒績酬
勲宜頒渥典將軍阿桂藎誠體國不憚艱勞制勝運
籌克成偉績實為此事首功前曾賞戴雙眼孔雀翎
並於攻勒烏圍時賞用紅寶石帽頂兹著加恩封為
頭等誠謀英勇公並賞四團龍補褂金黃帶以昭崇
奬副將軍豐昇額明亮抒誠勵勇協力宣勞亦堪嘉
尚豐昇額本襲公爵復加賞繼勇名號著再賞以一
等子暫令伊弟布延達頼承襲俟豐昇額生子後仍
令其子承襲布延達賴現係藍翎侍衞令既承襲子
爵著授為三等侍衞明亮著封一等襄勇伯參贊大
臣海蘭察每遇㩁堅奪隘無不鼓勇先登實為超衆
著加恩封為一等超勇侯以示優異參贊大臣額森
特領隊大臣奎林和隆武福康安普爾普均各奮勇
出力茂著勤勞額森特著賞給一等男奎林本係公
爵著加賞一等男即令伊子承襲和隆武本係子爵
著晉封三等果勇侯福康安著賞給三等男所有伊
原襲伊兄福靈安之雲騎尉著福隆安之次子豐伸
果爾敏承襲普爾普著賞給三等男豐昇額明亮海
蘭察奎林和隆武仍各賞戴雙眼孔雀翎共昭榮奬
大學士于敏中自辦理軍務以來承旨書諭夙夜殫
心且能鉅細無遺較衆尤為勞勩其前此過失尚可
原恕著賞給一等輕車都尉以示格外恩眷所有此
次恩賞世爵世職均著世襲罔替至應予錄敘之將
士並各頃應予議敘議賞之官員人等及應行諸典
禮俟紅旗馳遞到日再降諭旨
(臣)等謹案兩金川之役前後五年軍書旁午
(臣)阿桂等奉職戎行凡山川險要攻克機宜仰荷
睿籌密運宵旦勤勞無一事不禀承
廟算無一事不炳燭先幾俾諸(臣)得凛遵
訓旨宣力受成是以
德威所播兵力所加應響迎機往無不利兹以
褒錫酬庸
特頒渥典諸(臣)拜躬桓之上爵綿帶礪之榮封異數
隆施同膺
懋賞實自古非常之寵遇(臣)阿桂被
恩最重銜感尤深兹復奉
命與修方略載頌
綸言光照簡冊愧無以仰報
生成扵萬一爾
同日阿桂豐昇額又奏言索諾木之母阿倉姑阿
青及僧格桑之妻得什爾章並索諾木之妹得什
安木楚四名均至大營據阿倉等供稱索諾木年
小因聽信頭人慫恿致干
王法今我等業經投出若差人前往曉諭他們想必出
來等語查噶拉依官寨大兵四面圍攻尅期可得
但大功告蕆當以生縳逆酋獻俘
闕下為至要今阿倉等偷生投順倘能因其母以致
其子亦係辦理之一法查跟隨阿倉等出來之喇
嘛噶布則向為逆酋弟兄所信現已准阿倉等所
請遣伊前往噶拉依諭令出降而危巢破在旦夕
賊酋等亦斷不能别施狡獪伎倆
同日阿桂豐昇額明亮又奏言西北兩路大兵自
攻進賊巢以來番衆望風投順為數甚多此種助
逆番人直至力屈勢窮始行投出嚴辦固無足惜
但此時若留在大營俟至軍事全竣請
旨後再為查辦則時日有稽且應多兵防範所有現在
應撤官兵亦不能及早全撤更滋糜費(臣)等此時
辦理投出番衆其大小頭人等留在大營均有將
備弁兵看守俟事竣分别辦理至番衆内稍有可
疑可惡情節現即隨時正法斷不肯稍存姑息餘
俱分别安插綽斯甲布革布什咱校磨卓克采從
噶克丹壩明正木坪布拉克底巴旺鄂克什瓦寺
十二土司地方其各土司又分安各寨各有頭人
為之管束勢散力孤實可無虞生事且均有冊檔
可稽將来即有另辦之處亦無難查辦均奏入
上諭軍機大臣曰阿桂等奏稱索諾木之母阿倉及其
姑阿青并伊姊妹帶領從人喇嘛等于十二月二十
日到營投降並准阿倉所請差人往諭索諾木出降
因母以招其子實亦誘擒生致之機若逆酋等果皆
投出自更為省力佇盼紅旗旦晩即至又另摺覆奏
籌辦投出大小頭人及番衆一節所見亦是即照阿
桂等所請行至捷音到後即應祇謁
兩陵并告功
闕里原擬於謁
陵禮成即行郊勞再舉東巡現已擇于二月初九日起鑾
為時甚近將士凱旋未必能如期遄至且番境初平
其善後事宜應辦者甚多均關緊要亦須阿桂親為
經理方覺妥善今定於謁
陵後即奉
皇太后聖駕巡幸山東計回鑾約在四月十五以前由寶
稼營登陸經南苑新衙門至黃新莊路亦近便阿桂
等于大功告成即將善後事宜妥為料理帶領應行
郊勞之將佐京兵等酌量日期起程于四月十五以
前至黃新莊以備勞還大典實屬兩便將此傳諭知
之
同日桂林奏言本月二十三日據弁兵等觧到投
出金川番人甲木參(臣)親加查訊據供原係正地
頭人二十八年曾從正地來投革布什咱經該土
司給與田地安置在格爾格普三十六年金川搶
佔革布什咱地方該番復逃歸金川仍令充當正
地頭人今見金川滅亡是以前來投誠等語(臣)隨
傳令革布什咱頭人甲噶朋勒爾悟太等認質據
稱甲木參從前來投時土司原給與田地安插後
土司色楞敦多布在熱水塘被金川殺害即係甲
木參先行動手用刀殺死現有彼時跟隨土司之
囊結目覩可以對質求重重處治為我土司報讐
等語隨傳囊結質証甲木參俯首無辭(臣)查甲木
參首先殺害土司以致釀成大事現在革布什咱
頭人番衆等人人切齒如不明正典刑實無以服
衆番之心且恐助惡凶徒不知畏懼當即傳齊土
舍頭人及番民等將甲木參正法示衆奏入報
聞
庚辰
上諭軍機大臣曰昨已降旨將軍營領隊大臣歷經打
仗克捷出衆超羣者如奎林和隆武福康安普爾普
等核其功績各予酬庸渥典至此次平定兩金川攻
勦打仗之處甚多其領隊大臣侍衞等或尚有奮勇
出力勞績可錄者自當量予加恩若併有實在超軼
等倫厥功茂著者更當特加優奬並著阿桂等一體
查明奏聞其明亮富德兩路將領並著查明交阿桂
再行核實具奏候朕酌量分别施恩以昭公允
癸未阿桂豐昇額明亮海蘭察額森特奏言(臣)等
先准阿倉阿青等所請遣喇嘛前往噶拉依曉諭
賊酋兄弟等投出兹於二十八日莎羅奔岡達克
來至大營(臣)等詔以大兵業已如此合圍死亡在
即何以索諾木尚不親詣軍門據莎羅奔供稱昨
日我母親阿倉打發喇嘛進來我兄弟商量因我
居長是以呌出來求將軍大人恩典容我與母親
商量再差人去呌兄弟們出來至向來所作不法
的事俱因我兄弟年幼聽信頭人之言如今悔之
無及等語(臣)等思此時賊人力竭勢孤斷無所施
其狡獪伎倆現將岡達克等嚴密拘留小心防範
至噶拉依碉寨高堅官兵斷不能硬撲而入以為
手縛逆酋之計現因礮位難於擡運另行鑄造而
自索隆古以至大營山路﨑嶇險仄冰雪凝結即
鑄礮料物亦不能迅速運來是以僅成大礮一位
三四日内又可鑄成兩三位如逆酋索諾木等尚
復潛藏死守亦不能久為等待轉使多延殘喘(臣)
等當督官兵合力轟摧自可立時掃蕩再查山塔
爾薩木坦其妻子先於西路投出(臣)等查該犯所
居寨落本在阿爾古地方諒必於河西藏匿當即
派令漢土官兵沿山搜捉隨經綽斯甲布土舍綽
爾甲木燦及頭人溫布於二十六日在獨松箐林
内挐獲經舒常解赴河東(臣)等查山塔爾薩木坦
為金川助惡重犯自應同在獻俘之列現在嚴加
看守俟擒獲索諾木弟兄一併檻送到京
同日阿桂豐昇額明亮又奏言竊大兵四面攻圍
噶拉依業經層層布置所餘兵衆不必存駐以省
糜費(臣)等公同酌議將西安滿洲兵一千四百餘
名分為三隊令副都統書麟先撤分作三日頭隊
業于十二月二十八日起程荆州滿洲兵一千七
百餘名令公興兆繼撤此二頃應撤官兵移咨總
督富勒渾文綬轉交沿途官員照例辦理均奏入
上諭軍機大臣曰阿桂等奏莎羅奔岡逹克來至大營
供稱欲見其母再呌人往喚兄弟們出來現將岡達
克等嚴密拘留小心防範等語所辦甚是索諾木勢
已窮蹙經其母差人招諭尚不即時出降僅令其異
母之兄至營探試甚為可惡此必丹巴沃咱爾等狡
謀以噶拉依運貯糧食頗多可供番衆餬口尚思觀
望支吾苟延殘喘且冀抵禦日久使官兵糜耗軍糈或
希將軍等惜費解圍彼得逞其伎倆則令我多費軍
儲亦可稍釋其憤恨看來賊智必不出此兩者因思
阿桂等業將賊巢嚴密圍攻所帶現兵已足敷用且
各處後路俱係將軍等一例掃淨即可無煩多兵分
布守卡此時自應量為裁撤兹據阿桂奏已將西安
兵一千四百餘名荆州兵一千七百餘名交書麟興
兆各自分撥帶領先行撤回辦理極為妥協至其餘
各省調到之綠營兵大率守卡者多亦當擇其中不
能攻戰僅堪分守者酌量陸續减出即以所節之糧
供我存兵之用更覺充裕于蕆功全局尤為有益阿
桂等當即妥酌而行又阿桂奏現在鑄成大礮一位
三四日内又可鑄成兩三位自應上緊轟摧使其無
堅可恃即或參用招誘之法亦不宜稍懈攻打庶賊
衆驚惶窘迫利害相權或可冀其乞降免死此乃一
定之理想阿桂必能見及也至山塔爾薩木坦係助
惡要犯必須獻俘誅磔今綽爾甲木燦溫布將伊搜
縛甚屬可嘉應即酌加奬賞以示鼓勵至攻得舍齊
雍中兩寺俱有喇嘛投出此等皆曾為逆酋念經之
人斷不可仍留該處致番衆等心存希冀潛滋事端
况此輩在營非若壯夫之可以出力隨攻又毋庸藉
其招致逆犯留之亦屬無益應將所有喇嘛即用檻
車拘解送京并派妥員沿途嚴密管狎勿稍疎虞
同日鄂寶顔希深奏言將軍明亮等現已進至巴
布朗谷山梁去阿爾古舊營三百餘里中間必須
添安數站軍糧方可接運(臣)等一面抽調人夫添
安新站一面親赴各處督催趕運以期迅速集事
但北路軍糧自歸併西路以來所存臺站本屬無
多因督飭各站員各就本地多為招募人夫速行
安設趕運軍儲現在自阿爾古至獨松各站糧石
業已暢行惟獨松至巴布朗谷山險路長必須適
中處安設臺站現於雍中喇嘛寺添安一站以便
接運再查北路軍營已抵巴布朗谷山梁駐劄目
今地勢情形距西路較近而距北較遠現已搭有
浮橋以通兩路若將北路軍糧一并解由西路運
道既歸省便而北路新設臺站亦可量為裁撤(臣)
等現在公同籌辦奏入報
聞
平定兩金川方略卷一百三十一
