欽定四庫全書
平定兩金川方略卷首
天章七
紫光閣曲宴即席成什(丁酉)
紫光筵開迓始春每教卜日先(去聲)於人(是日為人日前一日)民安
物阜期引翼北𬈑西戎集仰鱗(時朝正新舊諸藩年班四部哈薩克來使及輪
班覲謁之土司等咸集並命曲宴)衆土司都欣得所兩金川那更侵鄰
戰圖左右陳前廡(預拓閣之前廡以待紀功今張戰圖於壁)叨沐
天庥倍敬寅
紫光閣錫宴聯句召大學士並成功將佐及内廷翰
林等至重華宮茶宴得詩二首
春讌今年事倍豪(今年紫光閣筵宴外藩命輪班朝覲之土司等咸與且即以此命題聯句
較常年倍盛)重華循例引詞曹蕆功自是資提戟聯句何妨
有捉刀(平定兩金川戰勝成功實賴兹武臣之力至宴間聯句不妨人代為之且邇年新正聯句皆預
擬御製句成其餘則命内廷翰林以次擬就臨時填名即外廷詞臣亦非其即席自作也)駹已從而
筰已定樂斯淑以禮斯陶莫教容易看嘉會去歲攻圍
正爾勞(昨歲此時阿桂等正督兵攻圍噶喇依)
聯情賀祚有前聞豈是無端宴樂勤祇以茶行弗用酒
亦如武偃必修文松撑雪榦連冬喜梅放春葩迎午芬
咨爾規應過於頌體予懼實勝乎欣
新正紫光閣錫宴聯句(有序)
紫光雲縵展楹欣景麗韶光玉壘氛消畫壁看氣劘
堅壘憶昨丙申宴凱彤弓歌繼庚辰逮兹丁酉示慈
石鼎聯依辛巳時則春來十日雪積三餘冰涵太液
以凝膏斗指孟陬而㪺瀣值雁臣之鱗集舊藩偕新
部朝正恰虎衛之鑣連列將次元戎侍蹕矧夫羣番
效順彼土司屢籲瞻天因教每歲更班我將軍初攜
遵道宜合申夫燕衎俾咸覯夫龍光指閣上之圖形
褒鄂之弓刀共識撫筵間之環座漠濛之琛賮同陳
嘉三爵以油然奮勇難忘百戰快一朝之萃止運籌
幸慰五年本不得已而用兵惟願從今偃武乃莫之
為而邀
佑所期長此持盈顧同堂既叙其功而即席應書其事爰
掄廷寀兼召詞臣授簡分行適備雲臺之成數連籖
得句迥殊薰殿之零篇長言仿七始之華抽思寧辭
乙乙平韻兆八方之晏符占還叶庚庚自出師以及
勞還詳其梗槪舉實蹟而成雅什屏厥鋪張對
景命以生欽朕躬匪徒為需樂泰交之象際盛儀因而志喜
爾曹尚勿侈豐亨豫大之詞也哉
(御製)紫閣拓寬前廡楹豫為之兆果符貞(甲午夏展拓紫光閣前楹以備
平定兩金川張列戰圖之用兹果叶貞符)應教春讌繼凱讌
所愜今賡例昔賡(庚辰春平定回部師旋於瀛臺凱宴辛巳新正紫光閣落成
掄功臣之尤著者並集廷臣外藩慶宴於此即以命題聯句兹如其例)臺上雲糺掄
將佐筵間露湑逮公卿酬庸實乏鉛刀割(臣舒赫德)延
賞兢慚弱翰擎人越筰關兼僰道班聯北漠及西瀛來
朝領袖星郵置(土司等分班入覲自今歲始即命成都將軍明亮統之而行臣
于敏中)專閫馳驅雪棧縈幸奉
遠謨臣職勖何期
渥典
主恩榮已叨杖杜沾三雅(臣阿桂)共對芳椒侑六莖幾隊
冰嬉陳
太液一番花信亞元正(是日為元旦後五日)却宜
慶澤敷豐澤(臣程景伊)
(御製)為撫鏗鯨溯翦鯨赦罪誰知還背德畏威竟是假投
誠養癰寧可聽一再
滋蔓那容肆合并兇逞狡謀思狽附孽遺醜類更
&KR1236;生屢經文告無知抗(臣福隆安)遂試軍鋒不譓征(僧格
桑與索諾木狼狽為奸侵擾鄰境土司上初意以蠻觸相鬭不直加兵及屢經阿爾泰董天弼
等往諭逆酋違赦逞強並敢負恩抗拒勢不得不聲罪致討而其事非阿爾泰所能了乃
命温福自滇移兵赴川為將軍授為大學士攻其西路並命桂林代阿爾泰為總督從南路統
兵𠞰之)巴朗劈山披外戶達圍破竹讋先聲(温福初至西路
即攻克巴朗拉乘勝取達圍)地歸蠶食卡丫廓(桂林師進南路連破約咱卡丫
等寨並復革布什咱侵地臣豐昇額)巢覆鳩居資哩傾(温福既進克資哩僧格桑
遂將木蘭壩鄂克什官寨全行退還)鳴角震從南路入(桂林為宋元俊所悞因罷
之而命參贊大臣阿桂統兵從南路入壬辰十一月阿桂出其不意連克翁古爾壟及僧格桑
十二月初即克取美諾遂授為副將軍)收禽械至北風迎(温福亦自路頂
宗進至美諾時僧格桑已遁温福即統兵追至布朗郭宗僧格桑復從美卧溝竄入金川遂擒其父
澤旺檻解京師)逋誅未許依脣齒(臣明亮)濟惡公然託舅甥
(僧格桑挈眷竄入金川逆酋索諾木匿不縛獻因移師並𠞰促浸)便整兩甄翻窟
穴俄逢重嶮塹溝阬(温福阿桂由功噶爾拉當噶爾拉分兵進𠞰温福因卡撒
一路賊人截隘不得入乃移兵昔嶺賊衆劃險固拒屢攻未能寸進)覆轅詎意無完
軫(温福調度乖方致為賊人窺伺潛約降番直襲大營致有木果木之失臣海蘭察)
(御製)移壘猶欣有列營(阿桂在當噶爾拉賊衆不敢侵犯遂全師而出)僨事因之
易良將鑒前爰復調精兵(命阿桂為定西將軍總統軍務且以木果木之事由綠營
兵怯懦所致因簡調健銳火器兩營及吉林索倫黑龍江勁旅七千餘迅赴軍營重籌進𠞰)美諾(讀作
平聲)克復不旬日(癸巳冬阿桂復整兵由西路日隆寨而入未及旬日即收復美諾及小金川全
境)
促浸徂攻各首程(八旗兵既抵軍營而各省續調之兵亦至將軍阿桂統而由西
路進攻並命明亮為副將軍攻南路而副將軍豐昇額等在北路宜喜相機合𠞰)谷噶
據梁批厥口馬尼奪寨斷其牼(甲午正月阿桂等攻佔谷噶丫口山
梁已據西路之險大軍得以冞入明亮是時亦攻克馬尼絨布等寨可圖進取兩路之捷皆因八旗
勁旅奮勇先登綠營亦知觀感激勸共相效法用命)八旗突進丸封裂(臣英廉)
九折潛緣髮路爭(凡遇險峻之處皆超越而過)繞壓色淜乘雨
霽(阿桂於三月中攻得羅博瓦因阻雨久未進直至六月初始稍霽遂簡派將領統兵循巖而上
乘勢下壓色淜普盡克其碉)襲登喇穆趁宵更(時賊衆拒守益力六月二十二
日阿桂令參贊海蘭察等於夜半月未出前銜枚潛往設伏各隊並集天尚未明而喇穆喇穆大碉
盡為官兵攻得殱賊甚衆)盪氛巧借蚩尤霧(官兵既得喇穆喇穆山梁復於六月
二十五日乘濃霧中攻襲日則丫口克之臣曹秀先)捲籜雄呑滴博城(七月中阿
桂等復攻得該布逹什諾大木城)正地抵瑕紆犖确(明亮久駐絨布未進
上命其分兵至正地而入或可攻其無備及明亮至正地偵知賊人已於此路預防遂移趨西路欲
與阿桂合𠞰)俄坡簡銳剷崢嶸(明亮既至宜喜時豐昇額已往西路阿桂軍營
而綽斯甲布土司等以營中現無將軍懇求明亮駐彼以壯軍聲且願效前驅七月初明亮派奎林
和隆武等分兵七路乘大雨中攻得達爾圖山梁一帶碉卡並克俄坡等七碉)枯骸獻出
朱髦騐(逆酋索諾木等見官兵深入賊勢已蹙遂獻出僧格桑逆屍其髑髏紅髮數莖猶可
辨識云臣蔡新)弱息牽來素組呈(僧格桑之妄側累及儹拉黨惡頭人七圖安都
爾蒙固阿什咱亦併縛獻)雖獲亡猿林肯貰難寬漏網釡將烹
(促漫逆酋雖獻僧格桑之屍其罪究不可逭也)
展圖歴歴如斯指(上披閱地圖親御丹毫識其處傳示阿桂等令其酌量籌進臣
嵇璜)
(御製)契算迢迢似宿盟(阿桂等於未奉批地圖之前奏到籌畫進攻地勢與所指之處適相
符合)久對堅碉阻幨幰别尋捷徑鼓鼙鉦因攻日爾八當
克(阿桂欲取遜克爾宗久未得便九月中因繞上默格爾山渠攻克日爾八當噶並通凱立葉官兵已得地
勢遂有把握矣)
稍憩密拉噶木行(阿桂既克日爾八當噶遂於密拉噶拉木駐營)嶺接沒
金凭叠嶂(阿桂既通凱立葉一路復於十一月初攻上格魯古丫口壓至促浸沿河並將
作固頂沒爾金岡各處碉寨攻克接通丹壩官兵)卡攢康薩隔連坪(密拉噶拉
木之南為康薩爾賊人碉卡如林悉其醜類固守與官兵營壘隔溝相望)排鎗勢比騰
蛟迅(臣袁守侗)躡頂威同搏虎攖(乙未正月十二日阿桂令海蘭察福康安
等分路進攻超越重濠舉鎗注矢合力奮擊康薩爾一帶堅碉賊人傷多氣餒官兵振臂一呼直躡碉頂山梁所有
碉卡無不摧破其殱𠞰未盡之賊紛紛潰逃皆墜崖而死)勒吉羣峰空
峭聳木思單徑漫搘撐(勒吉爾博山梁在康薩爾南九峰迤邐為勒烏圍賊
巢屏蔽中間丫口為木思工噶克賊據險守禦意官兵必不能越過四月中阿桂部署精兵仰攻力
𠞰遂得丫口木城賊退守下巴木通官兵乘勝順壓自下巴木通而下百餘碉寨之賊無敢支拒其
勒吉爾巴羣尼來珠得式梯各寨亦悉攻克)終朝轉戰仍餘怒(官兵攻木思工
噶克時賊屢衝突我兵一日之間接戰七次殱賊無算臣奎林)三歲收功匪妄評
(阿桂奏既得木思工噶克望見北路官兵亦從宜喜而下克得楞等處謂一日而收三年未竟之功)
甲索日旁全境肅(明亮因達爾圖之路為賊所阻商之阿桂謂當仍由宜喜進攻
四月下旬派西路兵一千令福康安帶往攻克甲索碉卡海蘭察亦往會攻合力併擊遂克薩克薩
谷其日旁沙壩等處賊衆皆葉碉遁去河西周圍五十餘里寨落悉行焚燒)石真沙尼
(上聲)夾河平(五月間明亮克取額爾替碉卡下至平坡復進攻石真噶寨克之阿桂亦派兵
沿河從赤爾寨攻打隔河之沙爾尼一帶兩岸夾擊聲息相通)降魔淨洗番僧穢
(噶爾丹喇嘛寺為勒烏圍大廟番僧住此者皆行紅教且代逆酋拒守為賊巢門戶五月初阿桂遣
兵攻克其寺番僧悉潰竄賊更失其險矣臣和隆武)繼勇
深嘉後路清(阿桂攻得噶爾丹喇嘛寺等處居高得勢以遜克爾宗在我兵之後留之非計遂派
兵三路分進將其地上下石碉木城悉行攻克是役也豐昇額督率之力居多上命於其所襲
果毅公號下增繼勇二字嘉其能紹乃祖額宜都之績也)焫熾又看雙寺破(七月
間阿桂繞道進攻菑則大海毘色爾章噶榮噶爾博各處賊碉並焚燒拉枯喇嘛寺冷角喇嘛寺)
縆拖那復巨橋横(勒烏圍牆垣高固賊人守禦甚嚴其南為轉經樓又隔河科布
曲石卡與賊巢互為犄角鎗礮俱可相及其河有大橋曰甲爾日磉為賊人陸路通衢而賊衆皮船
過渡往來亦易阿桂既壓賊巢沿河而南拏柵遏賊復於楚兵内募善泅水者潛於水底縛巨索橋
柱上扯拽令倒於是賊人水陸俱斷矣)束薪囊土徐蒲伏(阿桂以勒烏圍旁高
磡陡削兵力難施令官兵頭戴柴捆攩牌手推沙囊匍匐而行至磡沿層層堆起列三層高柵以擊
磡下之賊高磡八層均經官兵逐步搶佔臣福康安)
(御製)攀栅梯垣倏潰驚(八月十五日申刻阿桂先派官兵埋伏令海蘭察等禦轉經樓來援
之賊亥刻令額爾特等攻其近北木城官兵攀柵踴進即時攻克海蘭察等復自東南進攻普爾普等攻其南
福康安等攻其西北五岱攻其東北維時四面合攻呼聲動地擲火彈如掣電官兵攀援上登蜂擁齊入賊衆
膽落潰逃被殱者亦復不少勒烏圍官寨既克其轉經樓及旁近碉卡六十餘處亦悉攻得)仲月中
秋掃官寨八朝上塞遞紅旗(官軍於八月十五日夜攻克勒烏圍十六日馳奏紅
旗二十四日丑時即遞至木蘭行在計在途甫八日耳)舊藩新部齊稱賀(是時諸扎薩克
王公及新附之土爾扈特貝子沙拉扣肯皆扈從行圍次早並於和門歡呼叩賀)
喜峪寬溝肇
錫名(是地本名額爾衮溝因得捷音特賜巴雅爾之名蒙古語謂喜為巴雅爾額爾衮寬也)
加服衮章垂赭帶飾冠瓊寳耀華纓執桓預擬崇
銘鼎(臣梁國治)傳箭惟期速釋弸(紅旗奏至上以將軍阿桂不辭艱瘁
奏績實為首功將來宜授以一等公爵並先賜以紅寶石帽頂命其予侍衛阿彌達賫馳
遄往)
恩浹行間增黽勉(時降旨將軍參贊及將校等交部優叙兵丁各賞月銀)
寵承徼外益砰訇索隆削壁螺旋縮(將軍既克勒烏圍即當直取科布曲
而賊人阻河據山固守峰巒如削難以力攻必繞上中間之索隆古始可乘勢前進自九月至十一
月阿桂統率將士由當噶克思底而上節次攻得西里及卡布角等寨落遂分兵潛上索隆古賊人
死力迎拒皆為官軍擊敗即據其寨賊因退回得木巴雅拒守臣和珅)科布盤空蟻
垤掁(官軍轉戰而上隨處作木柵據守逼近科布曲山梁十二月初阿桂先令將領攻克勒隈
勒木通而賊尚堅守科布曲海蘭察福康安等分路上攻又派兵繞出碉卡之上向下衝壓遂盡克
科布曲山梁各碉及旁近寨落)解瓦兜窩領斗建(科布曲之下格隆古之上地曰
兜窩賊凴碉堅守藉以聯絡前後之勢官軍於黑夜由深箐潛上設伏至是忽起攻入格隆古賊望
見皆震駭潰走遂並克之尋復攻破朗阿古安布魯木等處而噶爾噶木勒烏溝寨落亦同時掃殄
益據建瓴之勢矣)挫枯則朗槁飛輕(則朗噶克丫口為噶喇依要隘阿桂統兵
直搗賊皆披靡不能當於是乘勝罙入)雍中併取猷逾壯(阿桂由丫口據噶占
山梁十二月十七日遂將瑪爾古當噶一帶寨落悉行掃蕩進克舍齊喇嘛寺次日並取雍中喇嘛
寺賊人各處之險俱已盡失惟困守危巢矣臣沈初)獨古兼芟氣亦勍(明亮於十
二月中攻克獨古木上下諸寨賊皆奔竄稍有抵拒者皆為官兵鎗箭所殪山梁一帶八十餘里中
寨落悉行洗𠞰並將甲納雜之居河西諸賊掃清過河與阿桂會合)密密周阹環犄
角森森列戟靖欃槍(阿桂於十二月十九日抵噶喇依督兵合圍並斷其水陸
竄逸之路明亮等亦於河干圍𠞰以成犄角之勢)游魂鬼使奴奔鹿(先是索諾
木之母阿倉姑阿青等在河西之甲納雜爾寨聞官軍已得雍中寺據渡口阿倉等惶懼無所歸遂
至軍營投降臣錢汝誠)
(御製)奪魄
天驅族聚鼪(時索諾木及莎羅奔兄弟並助惡之大頭人丹巴沃雜爾等皆聚噶喇依官寨蓋由逆酋
賊黨罪惡貫盈是以天奪其魄驅之一處以就擒也)謀藉元戎洵允當力資副
將共殫精(阿桂攻𠞰所至籌畫悉合機宜諸將領亦各奮勇著績而副將軍豐昇額明亮參贊大臣
海蘭察領隊大臣奎林和隆武福康安普爾普等尤為超衆)遂圍噶喇依四面
早恟莎羅奔衆情(官軍既圍噶喇依索諾木束手無策莎羅奔及丹巴沃雜爾等
亦皆惶懼計窮惟羣聚支吾苟延殘喘耳)井底蛙徒拘坎陷邱中貉罔
避雷轟(官軍合圍以後賊衆仍以鎗石支拒敷衍竟無一人他逸者先是傳聞索諾木及其
逆黨共謀如官軍圍急便擬聚而自焚或用火藥轟斃如逆酋等果計出於此尚不得謂之盡善及
我兵奮力攻圍賊仍偷生倖免因見大礟神威碉垣將圯乃羣穴地而避皆由賊衆罪深惡積為覆
載所難容不肯聽其得逃顯戮也)脫身搖尾嗟窮黨(時促浸黨惡頭人布籠普
阿納木等先復詣營求降臣彭元瑞)出阱投籠哂逆兄(逆酋母姑等既降請遣人
回巢招諭索諾木乃遣其兄岡達克朋楚克先後來營皆就拘繫)會𠞰日纔四十
翌籍降數綜二千贏(阿桂等進圍益急賊勢日蹙官軍復摧其近碉斷其水道
賊逾惶懼二月初四日索諾木遂率其兄弟莎羅奔甲爾瓦沃雜爾斯丹巴及兩土婦並助惡之大
頭人丹巴沃雜爾阿木魯綽窩斯甲尼瑪噶喇克巴偕兩喇嘛挈屬二千餘人出寨逆酋跪捧即信
率衆泥首乞降罪人斯得遂分撥檻解京師金川悉平自合圍至此僅四十餘日)生人檻
是孚人摰(臣董誥)真首函非或首盛(時索諾木等與僧格桑俘馘同
獻上以俘字從孚人馘字從或首必如此次所獻乃信而可徵詳見御製受俘詩並詩註)
禋告恰邀
申右命(上以噶喇依既合圍蕩平在邇於二月初旬蠲吉躬謁兩陵告功)捷聞倍
速置傳坪(軍營六百里加緊文報計十一日始至此次二月初四日所奏紅旗於二月十
二日未時遞到僅八晝夜)繖鋪松葉重簷翠(臣劉墉)旗颭桃花一
片赬(是日上祇謁東陵迴蹕駐桃花寺行宮紅旗適至上歸功
聖袓垂佑賦詩恭紀孝陵前有繖松高僅及尋數隂十餘丈豐茂蔥蔚實國家億萬年
景運洪長之徵見御製恭謁孝陵詩)泮水芹香陳俎豆(上謁
陵禮成後恭奉皇太后東巡告成闕里)
郊臺鐃吹叶竽笙(東巡旋蹕駐黃新莊郊勞成功將士是日所用凱歌三十
首皆御製)
受俘仗轉胥依藻(上御午門受俘禮成即幸瀛臺紫光閣凱宴臣金士松
御製)飲至筵開及薦櫻百戰辛勤真可憫中宵籌畫那忘
怦策勲錫爵遑云靳(將軍阿桂封為頭等誠謀英勇公副將軍豐昇額本襲公爵復加賞
繼勇名號著再賞一等子副將軍明亮封一等襄勇伯參贊大臣海蘭察封為一等超勇侯參贊大臣額森特
賞以一等男領隊大臣奎林本係公爵加賞一等男領隊大臣和隆武本係子爵晉封三等果勇侯領隊大臣
福康安普爾普俱賞給三等男大學士于敏中賞給一等輕車都尉均世襲罔替其餘將士及各項應于叙賞
官員人等俱著交部從優議叙)
偃武修文莫與京(御製受俘詩有陳儀凱宴聲靈赫偃武歡騰禮樂彬之句)
萱戺迓釐
徽號晉
鳳樓普澤
詔書宏(上以平定兩金川蕆功恭上皇太后徽號册寳躬率王公大臣等拜賀禮成
御太和殿將軍及成功將士等謝恩畢羣臣行慶賀禮遂頒詔天下)革鶚食
椹齊編戶(臣陸費墀)佩犢安屯協耦耕(兩金川降番解京者並於香山
安插隸之健銳營而促浸儹拉之地則就其遠近設鎮安營令綠旗兵分駐特授明亮為成都
將軍統轄之並擇番人之馴謹者董以土官編列戶籍與營兵相間耕屯以資贍給凡前此不毛之
壤今皆菁葱遍野羣番歡欣慶幸安居樂業矣)聚米山川原
在握畫灰鈐略獨
持衡勝圖詳繪高張壁(上以諸將士百戰辛勤其勞績應與表著預命將軍
等擇其地最險而功最多者分繪呈進詔畫院繪為大圖張之紫光閣壁並令各自為圖凡
十六幀御書紀事各詩於其上令裝成冊亦弆閣中臣朱珪)
靈纛尊藏什襲籝(以將軍等得勝靈纛合篋尊藏御製詩以紀弃之武成殿
並所獲金川軍器等物亦製篋收貯以誌成功)
贊邁凌烟添濟濟(命仿西師蕆績之例畫五十功臣像於紫光閣上親灑宸翰
就其事實各為之贊迥非凌烟圖畫所能嫓美且繪其次五十功臣命詞臣贊之即人數亦三
倍於彼也)
銘超入蔡陋錚錚(御製太學告成碑文並勒銘美諾勒烏圍噶喇依三碑文煥功
巍照耀遐邇至御製文以平淮西事為比然彼乃中原節鎮不過一戰而克今兩金川僻在徼
外恃其險遠我將士奮勇宣勞身經百餘戰始得蕩平相去奚啻霄壤彼韓愈之碑又何足彷彿萬
一哉)昨緣足食通䕫舸(四川本屬産米之區金川用兵以來所運軍糈皆按時值
和買督臣請停商販以裕儲胥昨冬大功將成饟米充溢特勅弛䕫關之禁令估舶銜尾而下
既不使蜀中有壅遏之患且上年江浙偶值歉牧俾通上游之米以資接濟數省黎庶咸深感頌臣
陸錫熊)屢為趨公
軫蜀氓(上籌辦軍需發庫帑六千餘萬兩絲粟不累閭閻猶念小民任負之勞雖其常分且
各給雇值然究不免稍用其力是以川省緩征蠲免之恩凡一再沛且經辦軍需各省百姓亦
並荷優施稠叠億兆無不淪肌浃髓矣)五載幾經需以險(金川之役凡五
年而就其間雖多阻折而事難中輟惟斷乃成實仰睿謨之廣運云)
萬年常保泰而亨捧觴竊喜
宣慈惠(臣紀昀)
(御製)給札其毋頌聖明事後追思越深懼衆前今謂信難
成仰蒙
昊祐鴻功蕆益勵敬勤若奉盈
(臣)等謹案虞書肇傳喜起周雅載紀卷阿後世
柏梁嗣音流傳滋盛若夫軍旋奏凱上將酬勲
宴賚宣慈羣工志喜
君賡臣歌雍容揄揚蓋古未之有也曩者西陲底績曾
於
紫光閣錫讌聯句今
大功再成
鴻儀疊舉需雲燕樂千載一時而
聖主偃武修文持盈保泰之衷言之不足而長言之長
言之不足而詠嘆之固非徒導揚盛美已也
平定兩金川方略卷首
