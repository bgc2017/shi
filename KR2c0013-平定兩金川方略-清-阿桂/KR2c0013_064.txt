欽定四庫全書
平定兩金川方略卷五十六
閏三月庚午阿桂明亮奏言(臣)等扺當噶爾拉時
即有賊番卡外呌喚懇求說話(臣)等嚴諭官兵置
之不理近于三月二十一日復有賊番喊稱投禀
(臣)等即派兵於二十二日攻得賊番碉卡自二十
四日以後賊番呌喚更急并云禀内並無觸怒之
言將軍看見自然滿心足意其兩路將軍處亦已
具禀等語揆揣其情似欲以送出僧格桑之言為
哄誘之計(臣)等仍嚴切曉諭不許收禀伏思賊番
詭計百出非藉以窺探軍情是否必期𠞰滅即藉
以緩此路之兵撤出番衆更為抵禦他處之用其
伎倆不過如此今若收其禀帖或與通言語不但
漢土官兵妄生將就了事之心致多疎懈且使各土
司疑大兵未必即滅金川伊等此時出力合攻致
貽後患更非所以堅各土司之心故嚴拒賊番投
禀正所以鼓官兵之氣并示土司以信俾共知此
番必滅金川金川既滅則僧格桑為釜底遊魂無
可逃遁是僧格桑就俘之遲早目前在所不爭惟
一意掃滅金川並擒二酋庶足以永綏邊徼
同日阿桂明亮又奏言臣等於三月二十二日攻
取當噶爾拉第四碉殱戮賊衆因思賊番既失此
碉必乘夜間潛來偷刦是以叧派官兵趕拏營卡
與此番所得第五碉地方營盤聯絡駐守賊見大
兵防範甚嚴是夜不敢來擾至二十三日亥刻賊
料我兵因上夜毫無動静此夜必不設防有二百
餘人從山溝箐林内潛爬而上直來偷刦巴旺布
拉克底土兵營卡是時雲霧甚濃土兵聽有響動
均即放鎗賊番抵死沖至卡邊該土兵等各持刀
矛短接奮力砍殺賊番既經敗遁希冀我兵必懈
少頃復來又經土兵奮擊追殺至溝内箐邊而回
比至明晨查看卡墻以外及溝中雪上血迹甚多
並有拖去賊尸蹤跡及遺棄刀矛等物至二十四
日以後所用各碉卡内賊番較多於前防備更為
嚴密(臣)等思納札木正面之第一雙碉與納圍正
面之第七大碉雖均據於峰巒陡峻之地仰攻殊
為費力然我兵已搶得賊番第五兩碉設立營盤
從梁上新得第四碉之營盤内由是東西將第三
第二兩碉攻克其納札木之第一雙碉固可不攻
自破但陰坡既陰雪凍尚凝我兵不能兩翼分抄
察看賊番情形又明知此第三碉為大兵必攻之
地增柵濬濠完繕因守若專務先克此碉難免少
稽時日查納團正路第六七兩碉形勢雖為最高
而前所得第五碉之營盤距第六碉尚近連日密
遣兵弁跴探若從山梁爬越進攻似可得手一得
此碉則第七碉亦易用力而於大局更為得勢今
將鑄成食二十二觔子之大砲於二十九日運上
山梁施放頗為有凖力轟數日第六碉自必頽隳
便可乘機攻撲惟是賊番狡獪異常若稍用力於
此處著意即不免更增備禦今(臣)等令迤西各營
將各碉卡一律用砲轟催使其不能測我注意何
處以期乘間得利均奏入
上諭軍機大臣日阿桂等奏嚴拒賊人投禀一事所見
甚是金川賊番屢次喊求投禀不過欲藉以窺探軍
營消息若其計得售即因以緩此一路之兵便可撤
出賊番叧為别路抵禦之用斷不可堕其術中倘賊
番以送出僧格桑為詞尤不可聽逆酋如果稍知畏
服從前即不應為小金川幫兵抗拒即僧格桑投竄
至彼亦當立時擒獻不應復為容留今見事勢窮蹙
始欲藉此以求倖免其情罪實難輕宥現在官兵各
路進攻惟有并力掃蕩賊巢擒縛兩逆䜿以申國法
而靖邊番更無别有游移之見如此嚴切飭諭令土
目等高聲傳告庶足使逆酋喪膽不敢復生希冀而
助勦之土司兵練等知官兵務在必滅金川各無後
慮益堅其踴躍用命之心即將士等知此次用兵有
進無退亦可勵其勇往圖功之念若金川竟將僧格
桑送至軍營則前此屢降諭旨甚明即可遵照妥辦
至所云兩路將軍俱已具禀若果有其事温福等早
應入告其為詭說已屬顯然盖賊番借彼兩路為詞
以圖聳聽其於彼兩路諒亦用此伎倆温福練習已
久自不為其所惑惟豐昇額初經任用閱歷未深恐
臨時尚無定見可將此詳悉諭知再阿桂等奏賊番
屢次偷劫土兵營卡俱經擊退追殺此等土兵出力
者著阿桂傳旨酌賞賊番偷劫營寨乃其常技且知
伺隙潜蹤接踵再至是賊番頗諳兵機其頑悖實為
可恨惟當隨地隨時嚴加防範不可絲毫疎懈若籌
畫略有未周所關非小
同日阿桂又奏言查金川自郎卡至索諾木父子
兄弟濟惡怙終實為天理所不容斷無不即滅亡
之理且計其民戶本不多於小金川自十三年征
勦以後兼以各土司之相攻不復多有生聚而上
年收復革布什咱時被戮及助小金川接仗計其
傷損番民已為不少此時大兵分路進討賊番不
過樹堅碉於至險必經之地恃以為固而大兵進
勦之初賊亦尚能併力死守是以稍稽深入但各
路官兵每次進攻輙有殺戮而守碉守卡之賊被
鎗砲擊斃者亦無虚日况番地磽瘠居多每歲所
收僅足各番之用今四面環攻疲於奔命耕作多
荒則饑餒之患日甚堅守之氣漸衰其勢自不能
久為支拒(臣)平日用兵謹慎久邀
聖明洞鍳必俟有可乘之機方為攻撲之舉得尺得寸
以漸摧其要隘則賊番勢屈力窮自不難於殄滅
奏入報
聞
壬申豐昇額舒常奏言(臣)等連日察看賊衆雖覺
增添防守倍加嚴密而於來鎗砲子内間有内裹
石塊外用鉛包者其鉛丸缺乏可知(臣)等即飭經
管火器將弁所有大小鎗砲子俱用生鐵鑄造使
其拾去不能毁作至於大砲已經鑄成一二日間
即能施放此處碉卡自必連根傾隳非達爾圖之
碉僅能毀其上截者可比(臣)等現在悉心籌辦妥
為布置並鼓勵漢土官兵務期一舉克獲
同日鄂寳奏言(臣)現馳之覺木交山前即係金川
賊境山之左右有溝二道一通金川之熱斯羅一
通金川之鄂班卡隘甚屬緊要均宜嚴加防範(臣)
抵營後逐日派撥弁兵坐卡瞭望會哨巡查並通
飭後路各處一體巡邏以期寧謐詎於三月二十
七日覺木交巡哨兵丁行至鄂班山口過河樵採
忽遇賊番十數人從樹林中撲出將兵丁葉得盛
戮傷其餘巡兵往救賊番復行抵禦會綽期甲布
守卡土兵前往應援賊始由山溝竄遁我兵併力
追逐賊番已至半山自上而下鎗石交加且林内
尚有賊衆潛伏因即退回查此地逼近賊碉路止
數里且賊碉路來踞高衝下其勢甚易今既敢於
窺伺滋擾不可不慎密嚴防現在覺木交共設兵
三百一十餘名内新兵一百一十餘名均係看守
糧臺軍火等項其餘各兵除坐下會哨以及患病
外每日實在存營者不過一百一二十名雖兵力
单少臣惟有督率加意防守務期鎮静至此外安
汛兵丁内惟泥峙岡設兵五百餘名擇里呀嗗設
兵六十名撒拉角設兵五十名周叟設兵四十名
名頭設兵三十一名木池設兵三十一名木餘海
子設兵五十六名山羊路設兵三十名三倉喇嘛
寺設兵三十名統計雖有一千一百餘名但地方
遼闊逐日均有巡哨及派遣差務兵力亦覺稍单
容俟前次
奏調維州屯兵到日擇其險要處所量為加增用以
壮聲威而資防守均奏入
上諭軍機大臣曰豐昇額等奏連日察看賊情一摺不
謂伊等竟能用心及此甚屬可嘉今大砲已經鑄成天
氣亦漸和暖自更易於得力豐昇額等益當奮勉成
功用膺懋賞看來賊匪抗拒已久其鉛丸等項自必
日漸缺乏此路賊情如此其昔嶺當噶爾拉兩路亦
大略可知温福阿桂並當留心體察妥為籌辦及時
乘間攻克迅速掃穴擒渠以待酬庸渥典至鄂寳奏
覺木交賊番滋擾此事甚有關係其地既距碉甚近
賊番屢出窺伺自係賊中要隘萬一探得我兵單弱
紏集突來截我後路致綽斯甲布一路軍營餉道臺
站略有梗阻尚復成何事體鄂寳何竟不能計及於
此僅以鎮静坐守塞責乎據稱覺木交山前即係賊
境左右有溝二道俱通金川此次夾壩即自鄂班山
口而出是此兩溝卡隘賊必在彼屯聚若能趁賊番
碉卡未多之時乘其不偹帶兵奪取既可進逼賊境
以斷其在後滋擾之路或併可由彼相機進取為得
寸則寸之計以此張我官兵應援聲勢於全局亦甚
有益但此等機宜非鄂寳所能辦及朕又難以遥為
揣度因此深切厪懷其地距阿桂軍營較近者阿桂
就該處情形速即悉心籌畫應作何妥辦之處一面
調度一面奏聞至覺木交該兵三百十餘名其各處
防守又有兵一千一百餘名是該處防守原不為不
多而分之則未免見少若能減無益之分防歸併有
用之地自可資其實濟但覺木交地方尚未辦妥恐
其間路徑紛岐防兵又未便遽撤更不得不急為布
置使無罅漏或兵力尚覺不敷亦不妨稍為添撥因
思成都省城距鄂寳辦事之處尚不甚遠調兵亦易
所有駐防滿洲兵前已調赴軍營一千尚餘一千名
在省亦無必需之處或於此内酌調若干名前赴覺
木交較為捷便
甲戌温福海蘭察奏言(臣)海蘭察馳赴功噶爾拉
山口會同提督李煦副都統常保住詳看形勢該
處積雪未融賊番仍前守禦一時尚難攻取復同
(臣)温福下至副都統阿爾蘇納等立卡之處看得
卡座雖在溝沿但溝深而險對面之達札克角賊
衆連設木卡使其向下侵擾恐於我軍不利是以
(臣)等公同商議令烏什哈達阿爾蘇納等帶兵一
千五百名轉由達札克角下攻閏三月初三日烏
什哈達等會兵而下見有木城二座有賊百餘出
拒被我兵殺死三四十人餘俱遁去官兵即將木
城據住乘勝從梁冲壓復連奪碉樓一座石卡二
座殱賊多人維時天色已晚又因現獲卡下尚有
賊番碉卡排列未便輕進應俟籌合機宜再圖進
取至(臣)等前攻昔嶺第五碉所立卡座砲臺相距
賊碉甚近雖尚難以仰攻但此數碉俱係必爭之
地(臣)等詳看情形自現立卡座北首額色木林地
方斜立卡座可通第三第四兩碉而夾攻賊番之
第五碉亦為得力因先令多砍木植派領隊大臣
富興額一面攻戰一面前進立卡共已成木卡八
座砲臺二座逼近第三第四兩碉現俱駐兵放砲
賊番情急於初一日戍刻有三百餘人潜下擾我
尾卡官兵奮勇擊殺兩旁伏兵亦前進策應賊即
潰逃奏入
上諭軍機大臣曰金川賊衆乘隙前來侵我所拏卡座
而碉卡内之賊仍然用力扺拒看來能戰而又能守
實屬可恨必應精加勦滅今將軍等深知彼此天時
漸煖冰消雪化自可竚聽捷音
同日温福奏言竊查副都統阿爾蘇納等於木果
木原佔之山腿向下拏卡已至溝邊賊番惟恐官
兵一過深溝即可直上攻撲是以抵死拒守且該
處溝深箐密官兵過後仍須仰攻一時亦難得手
因思總兵張大經所駐之處在功噶爾拉丫口之
正北該處西北有山梁一道名達札克角在喀爾
薩爾果果木之間綿亘數十里其南面隔溝一道
即係薩木喀等處北面即係阿爾蘇納拏卡之溝
自上至下賊番均築有碉卡若能乘夜從東面山
頂順壓而下至山梁盡處即與阿爾蘇納拏卡處
所可以相對不特横截賊番要隘使不能潜來滋
擾且兩軍會合亦可併力另籌逕擣喀爾薩爾及
色爾里之後(臣)随派烏什哈達阿爾蘇納等帶兵
攻獲賊番木城碉卡五處官兵已佔半山去阿爾
蘇納等前拏卡處隔溝僅三四里查昔嶺賊碉雖
形如筆架排列而山勢亦有迴曲賊番第三第四
碉又在第五大碉稍後是以官兵每次攻撲第五
碉時其三四兩碉之賊即來接應(臣)已令官兵直
向三四兩碉趕拏木卡逐步進逼現在築得卡子
八座砲臺二座相機攻取(臣)謹叧繪一圖詳加貼
說恭呈
御覽奏入
上諭軍機大臣曰閱温福進到地圖東北兩面俱係官
兵營卡聲勢甚大其東南隅即係功噶爾拉丫口而
總兵張大經所駐之處相近丫口背後賊碉其頭道
卡子距丫口背後似覺直捷因用硃筆標記其處若
派習練將領帶兵由彼徑至丫口背後定期令李煦
等仍由前面進攻照應夾擊使賊番兩面受敵力不能
支必將自潰似乎事半功倍又烏什哈達等攻得木
城碉卡處據稱現在仍向壓攻其間僅隔賊番兩木
城及碉卡三座若能迅速克獲即與現有官兵營下
相連亦於其處用硃筆畫道圈記必須上緊攻取此
一路若能攻得則官兵漸逼向西局勢更展與額森
特現駐之一帶卡柵氣脉絡繹可成犄角之勢自必
以東皆成内地其牛天卑二達色兩路所安之卡均
可無庸再設即將此路防守各兵減撤併攻昔嶺似
更得力但此僅就圖指示其實在形勢若何是否可
以如此辦理朕亦難於懸定著傳諭温福即將指記
之處悉心斟酌可行與否一面辦理一面奏聞
同日劉秉恬奏言伏查丹壩一路駐防官兵現奉
諭旨令五福前往駐守換回董天弼仍在布朗郭宗等
處辦事惟查美諾地方亦關緊要五福前在此處
頗資彈壓今既調赴丹埧而(臣)所駐之簇拉角克
未免稍遠查原任松茂道查禮本係
奏明承辦䧏番之員(臣)留心察看該道誰係文員頗
有強幹之氣詢以地方情形亦甚熟諳擬於五福去
後即委查禮暫駐美諾接管降番事宜以資經理至
(臣)所駐之簇拉角克距布朗郭宗不遠自可以就
近照料奏入
止諭内閣曰原任松茂道查禮因辦曾頭溝糧運經文
綬恭奏革職仍留軍營效力贖罪今劉秉恬奏稱該
員強幹有為番地情形甚為熟習洵屬軍營得力之
員查禮著加恩令其署理松茂道事務仍帶革職留
任以觀後效
平定兩金川方略卷五十六
