欽定四庫全書
平定兩金川方略卷十七
正月甲寅
上命軍機大臣曰昨温福將千總韓世貴押送到京業
經軍機大臣詢問亦無别情該弁前與小金川打伏
被賊拘留此等微末武弁原不必責以大義自可無
庸加罪著令回至川省仍交温福隨營差委
丙辰桂林奏言(臣)查卡丫東北山梁五道前隔懸
崖現在查探山徑並無可進之路若於此屯兵聚
守恐致躭延隨將所有兵練即令侍衛將俻等帶
領渡河齊集甲木合攻噶爾金自初五至初七連
日攻打賊番據高臨下放鎗滚石拒守甚堅至初
八日午刻我兵漸次逼近賊番在山上約有六七
百人併力拒敵我兵仰攻迎殺自午至申殺死賊
番五十餘名併鎗斃紅衣頭目一名賊番驚惶搶
去旋俱陸續奔逃我兵鼓勇直追過噶爾金地方
賊番齊至前面山梁半山救應鎗石亂下悉力拒
守時巳日暮隨令將弁等將噶爾金先行佔據共計
得大小碉房十一座石卡七處我兵亡陣兵練三
名帶傷三十餘名分别重輕照例䘏賞(臣)查噶爾
金賊番雖經失利但所聚尚多當飭官兵加意防
範是夜亥刻賊番果來攻奪我兵施放排鎗奮勇
迎殺賊番知有偹禦仍逃回東山梁屯踞於山上
滚石放鎗我兵難以徑過(臣)現在督同侍衛及鎮
將等架礮轟摧晝夜攻打以期迅速前進至由甲
木山後繞路進攻之處前據探路人回稱山後小
路賊人分佈隘卡防守甚密不能繞越(臣)現與宋
元俊密為商酌於兩面附近山傍凡稍有人力可
通并有可以越繞逹烏直抵僧格宗之路先為偵
探以便設法分路進勦奏入
上諭曰欣慰覧之益當奮勇前進想續增之兵亦當至
營軍勢加勁自當尅日擒獲兇渠佇待捷音也
戊午温福五岱阿桂奏言(臣)等現在資哩圍住賊
寨一面派委識路之人各處察看路徑一面盡力
轟擊數日之間雖多毁壊伹賊人碉寨俱係用石
砌成甚為堅厚軍中礮位皆湏酌量移運所鑄者
止六七百斤不能迅速摧殘日間塌地之處賊衆
揣知夜間放礮無準乘隙修補且資哩地近美諾
失此要隘即難以支拒大兵是以盡力死守今我
兵所登南北兩山連絡二三十里分地日夜攻擊
已經十有餘日現在探路人回報逹木巴宗對面
迤南有本布爾桑岡一處過山即可抵美諾又資
哩北山之後由色布色爾地方可繞至鄂克什官
塞等語(臣)等查本布爾桑岡即與從前董天弼由
甲金逹所取牛厰地方相近後失牛厰未能復由
此路其間有三大岡積雪嚴凝亦甚嶮要如能越
此三岡順山前進不過三四日可至美諾桂林已
過卡了若由此派兵進勦已近桂林進兵之路一
同攻取美諾亦覺得力至色布色爾在北山之後
深林密箐險狹難行若由此路遶行可至鄂克什
官寨但(臣)等現在三面攻打資哩兵力僅足敷用
並無餘兵可由本布爾桑岡遶路前進查陜西兵
一千名甘肅兵一千名據報于木月十五之前後
可到(臣)等公同商議此項官兵不必俟到資哩預
計其將抵逹木巴宗之日即派巴宗魯侍衛章京
等前往帶領由本布爾桑岡一路前進其進色布
色爾之兵擬于北山官兵内酌量抽出(臣)五岱前
往統領仍督率餘剩之兵力攻資哩務期盡力南
北兩山之賊直抵美諾又攻擊賊寨湏用大&KR0008;(臣)
等遣人將向陽坪所存銅斤及應用物料䟎運前
來赶緊鑄造庶為得力
同日温福阿桂又奏言本月初六日據資哩南山
梁總兵牛天畀拿獲賊犯一名沙拉押送前來(臣)
等嚴加訊問據沙拉供稱係金川勒鳥圍人因小
金川遣人到索諾木處懇求出兵索諾木初時不
允及屢次懇求索諾木派九塞番人約七百餘名
前來救援索諾木發兵時分付帶領頭人等只替
他把守山梁不可明與大兵打仗等語(臣)等即將
沙拉於軍營正法查兩金川狼狽為奸情狀久著
歷據各番人供稱聞有出兵助逆之事始無據確
今則顯然是索諾木之黨惡助凶其情實為可惡
勦滅小金川後自不得不加兵懲創但據該犯稱
索諾木不令明與官兵打仗自尚知畏懼(臣)等此
時惟有迅速攻進美諾如索諾木即將所派之兵
潜撤歸巢而所佔革布什咱地方全行退出(臣)等臨
時再當審察情形請
旨遵辦奏入
上諭軍機大臣曰温福等奏現在攻勦資哩賊衆悉力
拒守今已覓有間道擬俟續調兵到分路進攻等語
所辦甚是看來資哩為賊人門戶而桂林一路所攻
僧格宗亦係賊之要險且俱距巢甚近賊衆抵拒自
必益堅今既兩路夾攻而續調官兵日漸增添聲威
更壯自可尅期攻克進勦美諾伹恐僧格桑聞知各
處險隘已失竄入金川如索諾木遵檄縳獻并退還
革布什咱侵地軍務亦可告竣朕本意原不欲窮兵
遠涉也設或索諾木黨惡鴟張則埶難中止自不得
不移兵進討即當迅速奏聞早發京兵前往合力集
事因思金川巢穴專恃勒烏圍噶拉依等處負嵎拒
守所有官兵進勦之路理應預為酌籌庶省臨期更
煩措置從前進勦金川曾分兩路進兵經略傅恒由
喀爾薩爾一路提督岳鍾琪等由丹埧一路將來若
須進勦金川仍當由此兩路分進温福桂林各統一
路官兵犄角夹攻使賊左右受困方可制其死命其
中道路遠近險夷山川形勢阨塞及作何彼此連絡
策應之處温福等宜早為留心部署務期胸有成竹
以便臨時調度悉協機宜伹賊番等心性狡黠其探
訪消息較内地尤為便捷此旨只應温福桂林阿桂
等數人密為籌度其餘軍營將弁等並不宜令其預
聞以防洩漏即臨進兵時亦勿稍涉聲張使賊衆猝
不及防庶為允恊至所訊沙拉供詞說金川曾経發
兵七百相助小金川是其與僧格桑狼狽為奸情罪
實為可惡伹此時且不必提及若僧格桑逃至彼處
即為申明助惡之罪使其擒渠自贖倘竟頑梗不率
庇匿逆酋則聲罪致討索諾木更無可狡餙至沙拉
所供不可明向大兵打仗之語亦不足信賊酋既已
借兵與小金川其打仗與否何從辨别摠之擒獲抗
拒賊番不必别其孰為大小金川槩與騈誅再從前
征勦金川時正議直壓山梁搗取賊窠因郎卡窘迫
投誠遂以免降完局今若征討金川必當照現辦小
金川之例勦平其地永絶後患不可稍有遷就了事
之見
同日温福五岱阿桂又奏言正月初九日馬彪帶
領黔兵二千佔據資哩北面山梁東西三十餘里
俱派將偹扎駐其山梁對過又有高山係通鄂克
什舊寨之路賊番五六百名在彼佔據初八日夜
亥刻賊番乘風大天黑從山溝密箐中偷上高坡
分為四路衝擾都司黃壯略守偹王廷玉營盤其
時黃壯略先聞王廷玉處有驚帶兵前往彼此鏖
戰賊即潜逃而侍衛巴山泰等聞黃壯略處亦有
賊來帶兵應援合力攻擊殺死甚多餘皆從山坡
逃逸檢點軍器黃壯略隊中失劈山礮二位王廷
玉隊中失劈山礮一位(臣)等查馬彪此次帶兵從
小路攻奪碉卡佔據山梁官兵露宿已歴二十餘
日雖不免稍有疲乏但既分兵防範理應加倍嚴
密且礮位尤關緊要豈容遺失(臣)等營盤離該處
往返五十餘里當即派員前往確查該鎮所報是
夜打仗追殺賊人情形尚屬確實駐卡處所亦並
未移動尺寸伹該二員現已遺失礮位請
旨將黃廷略王廷玉等交部嚴加議處至總兵馬彪係統
領大員亦應請
旨交部嚴加議處(臣)等調度不善亦難辭咎應一併交
部察議奏入
上諭内閣曰軍營礮位關係緊要該都司等雖夤夜攻
賊竭力勦攻伹不能守獲礮位致有遺失自有應得
處分黃壯略王廷玉等著交部議處其總兵馬彪駐
守之處離打仗地方尚遠且聞信親往督勦尚屬奮
勉加恩勉其議處至温福等大營則相距更遠一時
難以查察温福五岱阿桂俱不必交部
同日温福阿桂奏言(臣)等查雅滿塔爾在土舍中
素稱勇幹今令隨營行走尚為出力該土舍前於
平定金川後經四川總督策楞等給與土守偹職
銜原有委牌執照此次被圍遺失今奉
旨加恩(臣)等當即傳雅滿塔爾宣示
恩旨並給委牌雅滿塔爾已叩頭謝恩祗領再查此次
瓦寺土守偹薩郎雍中係土司之姪行走亦為奮
勉(臣)等亦已給與土都司職已示鼔勵奏入
上是之
同日温福阿桂又奏言(臣)等遵查董天弼一路官
兵于二月十五日進抵逹木巴宗而(臣)等先於十
三十四等日晝夜攻勦巴朗拉攻取碉卡擒戮多
人賊番度力不能支因將木耳宗逹木巴宗等處
防守之賊撤往抵禦維時董天弼從蒲松岡小路
前進在逹木巴宗對河南山梁壓下是逹木巴宗
之迅速觧圍實由于此至所得礮位(臣)等以董天
天弼在牛厰有遺失礮位之事即訊問董天弼等
令其認識據稱木坪軍營所用劈山礮遺失四位
此次所獲之劈山礮即係從前所失復將兩鐡礮
逐一騐看小鐡礮似内地威遠礮而更小或係番
人所造其九節礮實非番地所有(臣)等近居逸出
人供稱小金川曾向金川借礮三位金川現在索
取等語此鐵礮或係金川借來之礮亦未可知俟
拏獲逆酉方得其情節至鄂克爾土司之色逹克
拉觧圍以後察看情形口食不繼所有山田曠廢
已久各番籽種全無不得不量加撫䘏是以(臣)等
奏明約借給土司人衆口糧並飭司道酌借籽種
俾及時之耕種(臣)等即向該土司諭以爾鄂克什
為小金川佔奪特發大兵勦救在
天朝用兵勦賊百萬金錢尚所不計何惜爾數石之糧
乎伹體制所關斷無養贍土司之理爾等番人宜
自行料理或即在軍營中擔水斫柴亦可覓食一
俟賞給籽種到來即赶種春田以資接濟奏入報
聞
同日温福又奏言查藍領侍衛哈爾玖帶領成都
滿洲兵四十名至逹木巴宗將賊殺退續攻本耳
宗亦出奮勇奏入
上諭曰哈爾玖著授為三等侍衛
辛丑桂林奏言查噶金背後有横亘山梁之一道
山勢陡險前曾差人由甲木翻山查探據稱山後
雖有小路賊番屯聚甚多防守甚密不能逹越等
語隨嚴飭格爾金等處官兵加意防偹(臣)督率侍
衛並將偹等於夲月初九初十等日悉力攻打噶
爾金之東山梁兹於十一日子刻賊番分路潜來
一由扎哇窠後山林内來攻我兵所修梁上木城
一由東山梁直撲噶爾金卡座一由噶爾金後山
梁潜下意圖偷營盤我兵分頭抵禦自丒至卯將
東山梁及扎哇窠後山賊衆盡行擊退因噶爾金
後面山梁賊番甚衆我兵奮勇迎殺彼此相持互
有損傷比及天明賊見我兵直前掩殺復添兵接
應據高臨下滚石放鎗山徑逼仄難以仰攻現在
架礮轟摧以斷賊番下山攻奪之路十二日未刻
賊番復由扎哇窠背後遶山來降官兵合力截殺
至酉刻即行擊敗割獻頭人首級一顆殺死賊番
十九日我兵帶傷十六名十三日辰刻(臣)督率鎮
將等攻取東山梁碉卡而梁上賊番拒守甚固鎗
石亂下自辰至申未能攻克(臣)思小金川正當三
路夾擊之時又值屡經失利何以轉能集聚多人
或日間對仗或潜夜偷營必有逆黨添兵之事因
密飭熟諳土兵於對敵時分路留心瞭望據稱大
半金川番衆并見有金川頭人額諾等是索諾木
之暗為帮助已為顯然必得大挫其鋒痛加殱戮
彼賊番知所畏懼始足以戢其桀驁之心(臣)現飭
將偹密帶官兵潜藏於各山附近之隘要處所俾
賊番夜墮伏中以便斷其歸路盡力勦殺仍督率
鎮將侍衛等一面架礮攻擊噶爾金後面山梁一
面設法攻取山東梁碉卡以期速進查索諾木敢
於助惡與僧格桑狼狽為奸將來自湏併力殱除
但今南路既已帮兵西路諒亦必有往助之事已
飛咨大學士温福提督臣阿桂預為籌偹并扎致
阿爾泰於章谷等處嚴加防範一面催令在途貴州
兵二千名兼程速赴軍營以資策應奏入
上諭軍機大臣曰桂林奏十一十二两日賊番俱繞山
梁而來潜圖偷劫經官兵奮力擊敗並派兵設伏邀
截所辦俱合機宜至所稱對敵時令土兵留心瞭望
大半皆係金川番衆并見有金川頭人額諾等語昨
者據温福奏挐獲賊犯沙拉訊係金川勒烏圍人并
供金川派兵約七百餘令頭人帶往相助小金川等
語是兩路營俱有賊兵自山梁潜来偷奪如出一轍
必係金川之人暗為指使其情甚為可惡金川賊番
既為小金川出力抗拒或于兩路賊兵截我之後以
阻臺站餉道皆不可不防今陜甘兵已據温福奏正
月十五日可至軍營而貴州兵亦據王萬邦報稱十
二月二十六日已抵成都正月二十左右即可至桂
林處是兩路續添官兵聲勢甚壯正可合力夾攻搗
穴擒渠并各選派勇幹弁兵在後路嚴密防禦毋致
賊人逞其伎倆最關緊要至我兵現攻之資哩僧格
宗兩處俱係小金川要隘金川助惡之兵更由何路
徑赴賊窠則賊衆潜趨美諾之來路恐即為逆酋將
來竄往金川之去路不可不訪問明確預為伏兵堵
截以防僧格宗之駾走方為妥恊至於索諾木竟敢
顯然助惡更不必慮其知覺生疑此時若仍佯為不
知轉使賊人隠為得計自應作為桂林之意派明幹
之人前往金川檄諭索諾木以僧格桑抗違教約侵
佔鄰彊及至官兵壓境尚敢率衆抗拒罪在不赦至
爾金川本係無罪之人即與僧格桑誼屬姻親原無
緣坐之理且自爾父郎卡投誠以來承受大皇帝恩
惠二十餘年今我兵攻勦小金川擒捕逆犯罪有所
歸與爾金川無涉乃昨在卡丫山梁望見小金川賊
衆内竟有爾金川頭人在彼率衆相助而大兵所獲
賊番沙拉訊係爾金川之人并供金川派兵七百頭
人二名往助小金川之語則是爾金川竟顯與小金
川黨惡甚為非是並據沙拉供爾諭頭人止令看守
山梁不令與官兵打仗今看此光景爾兵既至小金川
即屬助逆是爾自為詭狡其實至愚爾索諾木悖理
妄行至此非惟無益于人并且貽害于已實為自取
罪戾本督部堂念爾父郎卡向來恭順奉法不忍遽行
聲罪致討特差員弁賫檄傳諭爾索諾木奉到檄示
之後著即派傳小金川之衆迅速撤回並將所佔華
布什咱之地盡行退還或僧格桑畏罪逃入金川即
行擒獻則平定小金川以後原可不波及金川仍得
保守土境樂業安居爾若執迷不悟則勦滅小金川
即移兵問罪現在各省精兵數萬已集軍營並選發
八旗勁旅數萬合力擊攻小金川即爾榜樣官兵所
至勦洗無遺彼時悔無及矣特為明切檄諭利害爾
自擇之如此傳檄既可使其知所驚畏並可硯其舉
動若何以便相機辦理但所遣之人湏擇曉明大義
勇幹可任令其前往于事方為有益如索諾木敢于
抗違則難中止又莫若早為籌辦桂林即當據實具
奏便可令京兵迅速起程赴川及早集事計汪騰龍
所帶之添調陜甘兵三千名二月初旬外亦可至桂
林軍營足資攻勦金川之用若如桂林前此之奏令
停止又將另煩籌畫桂林此次辦理軍務措置俱属
合宜惟停止陜甘兵丁一節未為得當今亦不深責
也至章谷一帶既已扎致阿爾泰嚴加防範甚中肯
綮其餘有似此應行防守之處並宜一概留心
(臣)等謹按小金川自作不靖不得不聲罪致討用
以綏荒服至如金川壌地毗連苟其各安住牧
退地回巢則我
皇上如天並覆原可赦其已往而予以自新與鄰近各
土司共享昇平之福今恭讀
上諭令督臣等反覆檄諭董勸兼行詳悉深至終不忍
不教而誅迨至獷猂不馴始終怙惡
天兵直壓賊巢獲醜獻俘此實逆䜿之自取殄絶而仰
惟
大聖人之因物付物又何嘗稍有成心也
平定兩金川方略卷十七
