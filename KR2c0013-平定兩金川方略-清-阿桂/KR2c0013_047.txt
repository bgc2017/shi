欽定四庫全書
平定兩金川方略卷三十九
十月甲子温福豐昇額奏言路頂宗雖經用砲轟
摧白日難以攀上必須乘夜分路攻取而在營打
仗之兵僅有千餘尚不敷用馬彪額森特等現由
兜烏進攻碉卡甚多一時未能攻得其駐兵之所
在(臣)等營盤對面相距較近因於伊等隊内抽兵
一千於九月二十一日夜進攻路頂宗馬彪彰靄
等攻其左額森特佛倫泰等攻其右又分派官兵
一於山脚下排列以截喀木色爾来援之賊一於
鄂克什舊寨前排列以截後山来援之賊(臣)等督
兵前進奮擊賊衆將路頂宗山前一層碉卡攻克
仍俟探有可進之路相機攻勦
温福豐昇額又奏言據哈國興等將金川送出之
外委臧儒並帶出逆酋索諾木禀帖解送到營據
臧儒供於四月初五日隨參將薛琮進勦金川賊
兵截斷後路鎗傷落水致被遮留由僧格桑至噶
拉依聞索諾木現勸僧格桑出降等語(臣)等思逆
酋因大兵分路進勦疑懼益甚是以送出被留之
弁以探軍情均奏入
上諭軍機大臣曰温福等奏撤回兜烏之兵併力攻路
頂宗一摺殊未明晰前此派兵往攻兜烏據稱近可
抵路頂宗西之喀木色爾遠可至美諾賊巢是兜烏
路徑似繞出路頂宗之旁可收夾擊之益何以馬彪
額森特等紆途前往半月有餘仍隔在路頂宗正面
賊碉之外且云離營甚近則前所謂繞道分進又屬
為何兜烏賊卡既多官兵自難徑進何以原𣲖之五
千兵僅撤回一千其所留四千兵又欲從何路分進
况帶兵之馬彪額森特均撤回路頂宗正路則現留
兜烏之兵又交何人帶領着温福等逐一聲叙覆奏
至金川送出之外委臧儒供稱探問通事有現在勸
僧格桑出降之語甚不足信逆酋詭詐百出豈肯輕
至營門或力已窮蹙自知罪大難宥覓一年貌相彷
之賊番假作僧格桑到營希圖混飾完局又或妄冀
如從前金川受降之例誘我將軍等出營賊得逞其
伎倆則甚有關係不可不防設僧格桑果有乞降之
事如隨營之鄂克什舊土司等即可令其認識自能
確切辨别不致為其所愚縱使逆酋實係親身至營
秪當設法誘擒温福等斷不可出營相見即將偹等
亦不宜輕率派往此等情節已諭令阿桂知之矣再
索諾木所投哈國興禀帖尚欲貌托恭順陰逞奸狡
不宜僅付之不答竟當作哈國興之意給與回檄諭
以索諾木與僧格桑狼狽為奸拒守要隘抗犯官兵
跡已顯著何得佯為恭謹冀圖朦惑况墨壟溝未出
官兵甚多豈容以一外委臧儒遂謂送還官人妄思
矜宥大兵聲罪致討必須先擒僧格桑次擒索諾木
以申國憲而靖邊庭僧格桑即逃至金川自可尅日
勦擒無藉索諾木之獻出且索諾木即為法所必誅
又何能代人施此詭譎本提督奉命隨征惟知奮勇
殺賊力縛兇渠斷不能為賊誑言所惑云云照此寫
成番字或於營中擇一無用土兵送往或多錄數紙
繫於箭頭射至賊營俾賊酋知狡惡罪狀不能掩飾
其送回之外委臧儒並著解京訊問
乙丑董天弼奏言(臣)於九月十七日午刻抵咱瑪
山梁與遊擊沈寬堪卓溝之兵會合竊查咱瑪山
梁以下西南一帶山勢綿長約四十餘里應將山
梁佔據以壯兵勢過此有横亘山岡其前又有木
丫山梁一道下山為大板昭其東南一帶山巖陡
偪樹林叢雜並無路徑可通惟於堪卓溝内直下
轉出溝口過河即抵大板昭現擬於西南山梁及
堪卓溝内分兵兩路於二十二日進發
董天弼又奏言軍營粮運屢經温福札催復有鄂
寳赴三雜谷一帶督辦(臣)帶兵抵咱瑪山梁距梭
磨百餘里輓運更為捷便現在檄諭三雜谷土司
將糧食出賣官兵進取賊寨時如收獲賊糧即分
給褁帶俾得踴躍集事均奏入
上諭軍機大臣曰董天弼所奏堪卓溝一路係遊擊沈
寬帶兵前據温福奏沈寬於六月初六日至孟拜拉
初七日即至納雲達因糧運不敷褁帶又山路偪仄
必須修闢未能速進旋據報稱八月初六等日已將
道路開修不日告竣軍糧亦經鄂寳督催源源接濟
是路通糧足更無待乃距今已及兩月沈寬駐兵未
移寸步所辦何事着董天弼詳細查奏至明仁冨瑚
俱經温福派赴董天弼一路見聞必真著温福密飭
明仁等就近訪查一併據實覆奏
上又諭軍機大臣曰昨諭温福作哈國興之意檄示金
川尚有須嚴切飭詰之處如索諾木每稱係恭順土
司不敢違犯天朝並稱派兵往小金川係護視伊姊
並非敢黨助僧格桑等語索諾木如果為護視伊姊
派兵前往止應在美諾及布朗郭宗底木達等處何
以小金川各要隘皆有金川賊番助守且公然與官
兵抗拒又昨據臧儒供稱四月間薛琮等在甲爾木
山梁駐兵下山撲碉因後路被金川兵截斷退回山
梁金川敢以派兵截我兵後路非叛逆而何以上情
節著增入檄内一併寫成番字發往再閱臧儒供詞
薛琮之失事固由後無援兵但其時糧已不繼堅碉
在前豈倉猝可以攻破則其前進實難至後路雖被
賊兵阻截勢属猝至未必遽為碉卡阻隔若奮勇攻
開路後退回較易此等緊要關鍵帶兵將領不可不
知在主將派人領兵自不便教以退怯但知難而退
亦兵法所有設實遇進退兩難之時與其冒昧輕進
挫失師徒毋寧擊破後路全軍以退其間審度輕重
惟在將軍參贊等善為指示耳將此併諭阿桂知之
同日
上諭内閣曰上年進勦小金川以来節次撥解川省帑
銀九百萬兩今軍務已竟告竣著戶部於四川就近
省分留協項下酌撥銀二百萬兩令各該省派委妥
員解往偹用該部核實速議具奏
丁夘温福豐昇額奏言(臣)等從前帶兵壓至木蘭
壩進抵鄂克什舊寨相度形勢其南山自固卜濟
以西直抵瑪爾迪克山梁賊卡均已焚燬相率逃
竄其北山自美諾卡下至河邊西有深溝横隔賊
衆毁橋而退仍據山梁拒守今大兵在河南岸駐
營進攻路頂宗與北山賊番碉卡僅隔一河據鄂
克什土司禀稱北山過横溝有小路可上兜烏遂
派馬彪額森特等帶兵趕造木橋過溝上攻但路
頂宗現被賊番聚守必以全力先行攻勦(臣)豐昇
額未往兜烏統兵實由於此今接奉
諭旨(臣)豐昇額即於是日前赴兜烏督勵官兵奮力進
取再哈國興等在策卜坦一路據禀貢噶西南山
梁可以進兵但相隔約七八里必須沿路設卡以
資接應經(臣)等酌撥官兵前往令其辦有就緒即
將攻勦情形馳奏奏入
上諭軍機大臣曰豐昇額於奉到前旨即日赴北山帶
兵督辦不免拘泥前據温福等奏兜烏一路遠可直
抵美諾近可繞出路頂宗後似此路甚為扼要若能
攻其不偹即可乘間直入是以諭令豐昇額前往統
兵較馬彪等更為得力今據奏馬彪等帶兵之地距
路頂宗甚近並非别路分往而兜烏與路頂宗又同
一費力仰攻實屬無益之舉與其分兵而歸於無益
何如留此多兵合攻路頂宗軍聲益壯更易集事且
果能攻得路頂宗則兜烏不攻自破即尚留餘孽亦
可一面進擣賊巢一面留兵牽綴行軍機要貴於因
地因時朕豈能於五六千里之外一一揣度遥為指示今
温福豐昇額惟知遵旨奉行不復計其事是否有益
與膠柱鼓瑟何異著傳諭温福等此時兜烏一路不
但豐昇額不應前往即分勦之兵亦秪可留數百名
在彼牽制餘概撤回路頂宗併力攻勦之方為妥協
(臣)等謹按兜烏一山前據奏稱遠可直抵美諾
近可繞出路頂宗後是以有
旨令豐昇額前赴北山統兵以期扼要制勝嗣經奏明
兜烏與路頂宗僅隔一河原非别有出竒間道而仰攻之難
兩地大略相仿復
訓以豐昇額無庸前往並令將多兵撤回
聖主籌畫周至期於因地制宜毫無成見于此見轉圜
無滯直如造物之密運潜移而機宜所在仍不
能稍越範圍也
同日
上諭軍機大臣曰現在綽斯甲布一路之兵原為牽綴
賊勢如果得路進攻擒獲索諾木亦屬美事舒常受
朕深恩雖奮勇向前亦須相度地利詳察賊情期於
計出萬全若務進攻不思退路賊番從後截其糧道
其患非細須留心預防
同日
上諭内閣曰温福等奏總兵馬彪上年統領黔兵赴川
時曾帶有雲南昭通鎮官兵三十五員名隨營打仗
甚為出力因於議叙案内一體造冊送部據兵部咨
稱原奏未將雲南官兵打仗之處聲叙未便據咨議
准等語因令軍機大臣查閱原稿該部初次具題行
查尚可云照例辦理及温福明晰咨覆即當據咨核
辦其中或有混冒不妨據實參奏乃復行咨駁所辦
非是著將滇省出力官兵一併議叙
同日
上諭軍機大臣曰温福等進抵路頂宗若能相機攻克
自可直擣美諾阿桂一路亦當覓間攻取僧格桑以
收夾擊之益僧格桑計窮力竭勢必竄入金川我兵
合力追擒逆酋自無能久匿究不若嚴密預防毋任
兔脱之為愈著温福阿桂於攻得要隘凡有可通金
川之路預為堵截勿使逆酋外逸至董天弼所攻之
布朗郭宗底木達為兩金川相通要路且係僧格桑
之父及其妻屬所在尤關緊要並須密訪路徑派兵
防截或逆酋潜竄至彼即可乘便掩擒
同日
上諭内閣曰川省軍營先後派往之八旗大臣侍衛並
官員兵丁等應扣官項銀兩著照從前金川及西陲
用兵之例暫行停扣俟軍務告竣照例辦理
戊辰阿桂奏言據辦理糧務知府盛英禀有督標
新兵林竒投至資隆卡轉送到營供稱在西南山
梁打仗被掠索諾木令將禀帖帶出内有霍爾章
谷德爾格忒各土司番民相安居住並無别事之
語(臣)於八月間因綽斯甲布番民將霍爾章谷運
送軍糧烏拉掠去隨令副將李天佑等曉諭綽酋
追出給還至金川賊衆前在革布什咱之渥賭地
方搶劫德爾格忒土兵騾馬經(臣)嚴飭該處偹偵
探蹤蹟即將擒戮今賊酋肆行不法轉以並無干
犯情事希圖掩飾且欲令内地疑心各土司使其
不肯盡心出力又據布拉克底土舍安多爾遣其
頭目禀稱訪得金川番人云有漢官二人在噶拉
依若送出求降將軍等不及隄防我等搶殺可以
得利等語(臣)現飭將弁等密為預偹倘賊番稍有
舉動即可奮擊殱戮再(臣)奏明過河潛往西山襲
擊現已陸續成造皮船其應搭浮橋並已預偹木
植板片以資應用至甲爾木山梁一路亦均部署
俟巴旺等頭人確探道路到日即督官兵進攻奏
入
上諭軍機大臣曰阿桂奏索諾木具禀令搶去綠營兵
林竒賫到軍營索諾木負恩黨逆拒抗王師罪大惡
極實不可不併力剪除今綽斯甲布一路雖云牽綴
賊勢若能相機直入擒獲索諾木則小金川必更易
於勦滅現在派往綽斯甲布之兵已有六千餘名軍
糧又可源源接濟阿桂即應催督李天佑駕馭該土
司迅速進兵至阿桂奏綽斯甲布番民將霍爾章谷
運送軍糧烏拉搶去一節雖據稱曉諭綽斯甲布土
司全數追出但該土司既恭順隨征不應聽所屬番
人妄為不法亦當使其稍知儆懼從來撫使邊夷總
宜德威並用若專事姑息必致為其所輕阿桂尚屬
曉事不可不知此意又據奏布拉克底頭目赴禀金
川賊酋欲將所留漢官送出求降乘便搶掠等語今
臧儒雖已送還寧禄尚留賊寨若賊酋果將寧禄送
出或出其不意發兵勦擊多殺賊人亦可令賊酋喪
膽
同日阿桂奏言行軍原可因糧於敵但番境山多
地少收穫無多每次攻得碉卡所獲賊番口糧為
數無幾至境内亦無可購買而綽斯甲布一路官
兵久當進發(臣)屢諭李天佑馬應詔等可令官兵
褁帶者自行褁帶可雇用番夫背運者設法僱覓
應用奏入報
聞
同日阿桂奏言參將常泰所帶川陜兵二千五百
名於九月十二十三等日前抵木池楚兵三千名
内頭二起已出打箭爐十九日日行抵喀勒塔爾
後起亦即陸續前進(臣)於二十二日派令侍衛蒙
固爾烏爾圖納遜伊爾哈納章京三通保前赴綽
斯甲布分領官兵(臣)以此路為將來接辦金川之
局&KR0702;令總兵馬彪馳赴大營詳悉指示該鎮於二
十五日自達烏起程由吉地丹東一路趕上楚兵
帶赴木池總統進勦再吉地一路官兵經(臣)令汪
騰龍統領復于二十三日令副將統職銜音吉圖
侍衛普濟保阿坦保前往分領該處未設糧站之
先所需兵糧即令汪騰龍等設法料理一面行知
文綬劉秉恬速飭糧員籌辦至進兵後文報甚關
緊要自丹東至木池現經議設七站其中有偪近
金川賊人出沒之地並飭將弁督兵嚴防奏入報
聞
同日阿桂又奏言奉
諭以李天佑馬應詔究係偏禆因令舒常為領隊大臣
前赴綽斯甲布竊查此路進兵(臣)已奏派馬彪前
往統領但舒常係滿洲領隊大臣而統轄官兵令
馬彪協助更為得力舒常從西路赴綽斯甲布仍
須由成都出打箭爐道路紆回尚須時日此時正
當駕馭土司發兵李天佑等若聞舒常前來未免
遲疑觀望謹將
諭旨暫為存貯仍飭伊等上緊辦理俟舒常將抵綽斯
甲布時行令遵照奏入
上嘉之
同日文綬奏言(臣)前奏請採辦米三十萬石籌補
倉貯即以接濟軍糈成都附近各府州縣自去年
至今動碾倉糓運送軍營多有缺額本年秋收豐
稔自宜及時買補未便任聽商販搬運(臣)已分飭
各府州凡路通水口之處即於水口地方嚴行禁
止毋許米石買運上船以杜透漏奏入報
聞
同日文綬奏言川省驛站額設馬匹本少上年辦
理軍需以來衝途各驛及西南兩路新設臺站均
已酌增馬數復經(臣)撥用營馬分添各站現在口
内口外馬數增多所需草豆亦倍多于往日向例
額支驛玷工料動用地丁正項今蒙
聖恩借給一季銀兩應飭發有驛州縣承領購偹以乾
隆三十八年春季為始分作四季扣還歸欵至西
南各路增設驛站馬匹並添撥營馬所需草料例
於軍需項下及各營草料銀兩内分别支銷應令
口内州縣各照增撥馬匹之數領項辦理其口外
添設臺站應照馬匹數目該計一季需用料豆價
值於軍需項下預動銀兩發給所用脚付縣採買
運交總理糧務處按站分給所用脚價歸案核銷
其草束一項即令各站員就本地購買收割偹用
以省運解之煩奏入
上從之
同日劉秉恬文綬奏言(臣)等馳赴達烏將官商各
運催督前進每日過米六百石至三百餘石不等
並據雅安縣稟報九月初八日至十七日官商各
米過雅州府者計一萬二千二百餘名又據各路
糧員報稱綽斯甲布之地以及木東兩處米石由
打箭爐資隆卡喀勒塔爾分路起運者均經陸續
趕運至卡丫墨壟溝果州與章谷等處糧石逐日
轉運軍儲並可充裕奏報
聞
同日劉秉恬文綬又奏言軍營臺站應用夫役甚
多而自溝溪至打箭爐重山叠嶂又有沈邊泠邊
咱里三小土司並無民戶自打箭爐至軍營均係
兩山中夾一溝每一土司所屬不及内地一大村
落明正革布什咱巴旺布拉克底已經各派土兵
隨營復於兩金川接壤之處分撥防守現在山根
白土坎等處站員間用番民通計實不能多即如
由丹東至木池一路擬添七站每站設番夫二百
名而吉地一帶防守土兵此時難以撤出安設又
烏拉一項現由喀勒塔爾資隆卡供運綽斯甲布
及丹東吉地軍糧其各站内間有以烏拉抵夫者
亦總不能多也(臣)等籌議如經由之地人夫不敷
僱用應令軍需局酌定附近地方協濟其窵遠州
縣如楚滇連界之處應聽酌量帮貼仍通飭各地
方官嚴禁胥役侵蝕滋弊至調用民夫更換之期
或三四月或七八月不等且有上年至今未更换
者(臣)等原議照從前進勦金川之例定以三月為
期不免太促應酌中定以五月更换一次其原派
州縣及管站官員應請仍照原議酌定處分以防
捏報冒銷之漸再西路軍營曾頭溝等處(臣)文
綬擬前赴桃關一帶確查妥議仍照南路辦理奏
入
上從之
平定兩金川方略卷三十九
