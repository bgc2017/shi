欽定四庫全書
平定兩金川方略卷七十四
九月癸巳
上諭軍機大臣曰奎林至詢及阿桂在當噶爾拉撤兵
事所言甚詳阿桂於此事措置得宜從容中度可謂
善於經理至賊酋索諾木屢次差人報禀并差賊目
丹巴沃雜爾來營欲求官兵讓出阿桂因將計就計
全師而出所辦必當如此彼時賊意欲官兵撤至章
谷阿桂若漫無見識輕率遠退舉上年費力攻得之
地盡行棄去即不能無罪今退至思紐翁古爾壟既
有要隘可據後路可守整兵再進收復小金川尚有
可憑之勢是阿桂此次退出所係甚重朕前為之日
夜懸望及聞其既出不但不以為非且深為嘉慰至
現在收復小金川自較易辦而將來進𠞰金川不免
稍難今年所用之當噶功噶及宜喜三路俱屬仰攻
費力只可存為牽綴賊勢之用或於丹壩三雜谷正
地等處另覓妥捷之路諒未必俱屬險要難以施功
即或亦有險仄之徑其後路皆我土司地方不至如
功噶當噶等之應防及意外也
(臣)等謹按料敵所以制勝從前木果木嚴防後
路仰蒙
訓誡至再至三若能凜遵防守原可有備無患及至失
事之後(臣)阿桂因計全師退駐思紐翁古爾壟
據守要隘以圖整兵再舉即荷
聖鑒以現在收復小金川自較易辦而將來進𠞰金川
不免稍難未幾大兵雲集美諾一帶指期克復
而勒烏圍噶拉依等處稟承
睿算以次戡定決賊情於萬里之外審勝勢於數年之
後自非
至聖至明安能坐照如此其神也
甲午富勒渾奏言京兵將次抵省計算月底即可
出口苐恐口外地方荒僻與口内情形不同沿途
各站是否俱能料理妥協之處必須親加查辧且
自桃關出口至日隆軍營共計一十七站均須揀
擇寬敞地方客棚凑集之所始足以資各兵棲止
而口外每站相距二三十里道路不長尤當酌定
站程方不致有遲滯查自桃關出口起由草坡根
達橋碩塘卧龍關隆拉向陽坪日隆定為七站其
中道里遠近約計不過六七十里每站飭令該管
站員多為預備飯菜以便京兵隨到買食俾免遲
延其站夫原定額數每站四百名今每站酌添二
百名並將原設兩站之夫歸併一處背運軍裝直
送下站輪流應用俟京兵過竣再為裁撤其南北
兩路現亦據臺站各員稟稱預備停妥將來大兵
到齊分路進𠞰後路如何分設臺站如何添設人
夫之處(臣)現飭總理道白瀛將所需員弁夫役酌
定數目先期預備以免臨時貽悞奏入
上嘉之
同日鄂寶奏言(臣)欽奉
諭旨兼辦南路糧運查宜喜一路現貯軍糧約四萬餘
石足敷十月供支無庸急為趕運而南路翁古爾
壟等處不日添兵進𠞰軍營糧石難免周章且南
路站遠途長山巒陡險轉瞬秋深不時雨雪轉運
尤為喫緊若不親往督催殊難深恃統俟官兵將
次到齊(臣)即馳赴南路往返督催以期源源接濟
至後路官兵僅(臣)一人帶領如遇催糧公出覺木
交一帶不可無大員彈壓查現駐木池之副將董
果人尚勇往且在後路已久情形素悉請將該副
將調赴覺木交駐守俟(臣)催辦就緒即回覺木交
駐扎仍令該副將回歸木池如此辦理庶糧運防
守各事宜均可不致貽悞奏入報
聞
乙未
上諭内閣曰據畢沅奏本年辦理兵差需用馬騾車輛
較多所有永壽洵陽白河平利紫陽三水淳化雒南
商南鎮安山陽等十一縣不在緩征各屬之内可否
一體酌緩等語前因陳輝祖奏此次官兵經過之附
近各縣民夫俱能踴躍急公曾降旨將恩施等三縣
量予緩征並令直隸河南陜甘雲貴等省過兵附近
各州縣協助辦差出力者一併查明具奏候朕酌量
加恩今畢沅所奏永壽等縣既係辦差效勞著加恩
將永壽等十一縣本年應征地丁銀糧一體緩征六
分用昭一視同仁至意該部即遵諭行
戊戌阿桂色布騰巴爾珠爾海蘭察奏言此次攻
𠞰小金川賊番出碉抗拒時畏懼弓箭較之鳥鎗
尤甚今蒙
皇上添派健銳營火器營吉林黑龍江索倫等兵均係
素嫻弓箭又由武備院撥給箭枝攜帶來營(臣)等
仰仗
天威殄戮逆番指顧可俟但軍裝不妨多備查從前解
赴滇省永昌等處之箭約尚存有三十餘萬枝若
就其中挑選十萬解至成都收貯遇有需用就近
調取更為便易(臣)已行文彰寶令其奉有
諭旨即派妥員解送成都查收備用奏入報
聞
同日阿桂奏言征𠞰兩金川現當軍營轉關之際
首應鼓勵衆心使之知愧知奮以新兵協同攻𠞰
又以旗兵為之表率再於初次攻𠞰時獲有利益
以振其氣則衆志奮揚可望得力至金川賊番現
據有小金川之地或疑其加添兵力不知小金川
誅殱之後所存人戶無多而金川屢次攻𠞰之餘
傷損亦復不少即使併而為一人數斷不能增且
如去年南路攻至達烏西路攻至資哩金川幫兵
節節死守而仍不難於深入是兩金川既已合併
亦無可慮雖其所得之糧足供一二年之食而攻
滅之機亦不在此去年進𠞰小金川時據脱出拏
獲番人均稱年歲歉收口糧不繼及攻克僧格宗
美諾之後見官寨内尚有存糧可見賊番不能守
禦之故實因大軍直入勢同瓦解亦非由于乏食
惟是前次進攻官兵營卡俱逼近碉座以便乘機
攻撲今賊人所得礮位除頭二三號大礮度不能
移動外其四五號礮位運來施放則官兵營壘即
有難於逼近之勢但攻𠞰隨地換形臨時又當設
法籌辧誠如
聖諭事在人為斷不可畏難中輟(臣)察看金川怙惡情
形實已天怒人怨勢必滅亡惟在各路統兵之人
慎重辦理務使士氣不傷而兵心固結自可必其
成功今(臣)體察賊情逐一悉心核計其事實非無
把握斷不敢徇衆人之見或致稍涉游移
阿桂又奏言查穆塔爾於帛噶爾角克破後率衆
來降(臣)前抵日隆時穆塔爾現在軍營當即恭傳
諭旨授為三等侍衞當面賞翎頂戴穆塔爾望
闕叩頭恭謝
天恩其情實為欣慰至伊家口尚在日隆原未遷徙其
屬下十三人業經送往成都已令文綬派員送至
軍營與伊眷口同在日隆居住
同日阿桂又奏言從前留在當噶爾拉之小金川
頭目數人本令將領等密加看守因各處降番均
已應賊當即設法調出陸續誅戮内惟下宅壟頭
人安本上宅壟頭人色爾結安布木及拉約寨頭
人雅瑪之子章布木色爾達等並無他故現在分
交明正巴旺布拉克底土司安插管束均奏入
上諭軍機大臣曰阿桂覆奏籌度進𠞰金川一摺稱體
察賊情逐一悉心核計其事非無把握等語阿桂果
有成算實屬最善惟望勉力為之又據奏下宅壟頭
人安本等並無他故現分交明正巴旺布拉克底土
司安插管束此等頭人于小金川路徑熟悉若留在
軍營使令未嘗不可得其力如穆塔爾之隨營效力
甚為得濟始終並無改移非降番之必不可用也至
前次傳詢阿桂令將進𠞰金川之路悉心籌度或當
於河北等處另覓妥地攻其無備此目今最要之事
著阿桂將籌辦情由迅即覆奏
己亥富勒渾奏言(臣)查兵行貴速且現屇秋末冬
初乘此時進攻天時地氣均屬相宜自應將各處
兵丁催令早集日隆以備將軍遣用其領兵將弁
俱知仰體
聖慈督率衆兵行走安静而臺站各員應付一切辦理
亦甚從容此後不必拘定間日一起行走(臣)現在
飛咨文綬於各路派定將領弁兵到省時照例應
付催令即日起程漢兵以五六百名京兵以三四
百名為一起每日接連進發一至桃關(臣)即令按
照酌定宿站計月兼程陸續赴營庶兵皆得迅速
集齊以申
天討
同日富勒渾又奏言(臣)自日隆起程沿途察看糧
運情形每日約有二三百石不等查大兵尅日齊
集日隆自應及早預備充足復於卧龍關存米八
千餘石内飭令署松茂道查禮竭力招商趕運日
隆並令逐日交站夫滾運二百餘石以備各站截
留攴食至營中需用軍火及舊兵鍋帳軍器等項
現在飛飭上緊趕運務於大兵未到之前解齊備
用再銅礮一項實為攻𠞰利器若俟鳩工鑄造未
免需時查省中尚有存營威遠將軍鐵礮三尊(臣)
親加試放尚屬可用隨飭前項鐵礮及礮子一併
派員解營聽候將軍阿桂取用均奏入
上諭軍機大臣曰富勒渾奏漢兵以五六百名京兵以
三四百名為一起接連遄發俾得迅速滅賊等語所
辦甚好將軍阿桂現在日隆專盻各兵到日尅期進
發早為集事兵行愈速愈佳著富勒渾文綬等即照
此迅速妥辦又另摺奏稱運赴日隆糧石逐日趕運
需用軍火及鍋帳器械等項亦源源出口不致貽悞
等語看來伊等近日辦理大有起色並將此諭令阿
桂知之
同日陳輝祖奏言(臣)查湖南北兩省情形自上年
迄今兩次調兵九千名外通計湖北陸路二十三
標營存兵九千餘名並水師一千四百餘名湖南
腹地八標營存兵五千一百餘名並水師八百餘
名苖疆十六標營上年撥調本少本年亦止鎮筸
辰州九谿三處各有添派其餘存營者尚有一萬
二三百名差操汛守儘可協撥湖北兼有滿營兵
三千名駐防荆州適中要地今即遵
旨揀派仍於地方情形無碍(臣)現於湖北選備一千五
百名湖南選備一千五百名每五百名為一起選
派將弁分别帶領至總兵喬冲杓即派為統領現
在江水平穏由水路速抵荆宜一帶總路恭俟奉
到
諭旨迅抵軍營聽用奏入
上諭軍機大臣曰陳輝祖奏湖北湖南兩省仍可挑兵
三千已諭知陳輝祖候阿桂咨調到日迅飭起程再
朕因阿桂等現在收復小金川及將來進𠞰金川不
可無大員統領重兵在後策應若另派欽差大員前
往軍營恐無知之人妄作猜疑若如令富勒渾王進
泰會同妥辦富勒渾係現任總督王進泰亦本省提
督且於軍務曾經閱歴人亦頗有見識實可勝任著
阿桂於進兵時酌量緊要之處令富勒渾王進泰統
兵策應所需之兵即於現調楚兵内酌留二千備用
其餘楚兵一千應派在何路隨征並著阿桂酌量預
檄帶兵之員遵照馳往
辛丑文綬奏言八月二十五日都統積福帶領頭
起京兵二百名已抵成都即於二十八日起程前
赴西路軍營再黔滇陜西湖南兵共六千名及西
安駐防兵前起一千名均照將軍阿桂派撥分路
前赴軍營嗣甘肅兵四百五十名來抵成都業已
起程赴綽斯甲布現在西安後起駐防兵及荆州
駐防兵頭起亦均到省即照將軍阿桂所派分赴
西南兩路於京兵行走空日陸續前進
同日明亮奏言據明正巴旺布拉克底革布什咱
等處各遣頭人到營稟稱土司蒙
大皇帝天地父母之恩理應實心報效況聽得數十萬
大兵即到兩金川滅在旦夕衆人無不歡喜現今
各處多誦得勝經等語又據巴旺布拉克底頭人
稟稱索諾木現在打發頭人到交界地方說如今
都是
天朝恭順土司爾等何不將守卡兵丁撤去我等回說
只曉得將軍號令不敢亂動等語(臣)思兩賊酋悖
逆已極人心共憤覆載不容各土司亦知該酋即
日滅亡不為搖惑其出力自必倍加現在後起滇
兵一千將次到營並接富德來札於本月十五日
由西路起程一切進𠞰事宜俟阿桂酌定行知(臣)
即與富德相機鼓勵衆心亟圖進𠞰且自思紐以
至僧格宗河南河北兩路皆為經由熟悉之地自
可一鼓而下均奏入
上諭軍機大臣曰各省所調之兵惟湖北兵尚未抵成
都以陳輝祖前奏八月十二日出境之期計之亦應
不日到省而京兵頭起既到此後自可陸續赴營前
據阿桂奏現須先辦小金川不必俟京兵及吉林索
倫等到齊約計軍營兵數足敷分路調派即定期進
攻等語今滿漢各兵既已接續到營兵數已不為少
自當及鋒而用尅期收復小金川即乘勝進𠞰金川
則軍聲益壯而士氣愈奮可期迅速集事又據明亮
奏巴旺布拉克底頭人所稟回覆索諾木之語逆酋
悖叛如此尚敢自稱恭順實為可恨土司頭人等以
不敢亂動回覆尚屬得體明亮當酌量予以奬勵益
堅其心至伊稟中既稱差人至交界地方可見該土
司等境壤原與金川犬牙相錯可通之徑必多此兩
土司均係隨營誠心出力之人亦思剪滅逆豎何不
諭令由交界處所設法進攻自可望其得濟又索諾
木等敢於負恩反噬肆逆鴟張實為罪大惡極且蓄
意吞併各土司以逞其貪戾之欲若不急為剪除久
之蠶食鄰封各土司必無噍類因特命將聲討務在
掃蕩賊巣擒誅兇豎以安番境而申國法聞各土司
深以此舉為喜無不踴躍從征期於速滅該土司等
正宜及此時各展其雪憤除患之志不當僅以派兵
隨營塞責也著各該將軍以朕此旨詳諭土司等使
各悉朕意並諭以金川賊衆所恃者險隘今官軍聚
集數十萬勢大力厚何事不可為豈專以撲碉為事
爾土司等境内俱有通金川路徑其間地利形勢知
之必真自宜各就所見善為籌度如有必須官兵力
量者即就近密稟各將軍聽其相機調度爾等作為
嚮導覓間進兵若所計果能成功即將出謀之土司
奏聞大皇帝重加陞賞如此剴切曉諭土司等自必
更加鼓舞其金川各處防禦亦可稍分其力現在收
復小金川尚易集勲計日可待至美諾等處平定之
後即須進𠞰金川勢難延緩所有諭令土司出力之
處此時即當及早預辦則進兵時更有成算可操不
止事半功倍著傳諭阿桂等即速加意籌辦
甲辰
上諭内閣曰原任江西布政使顔希深著即馳驛前赴
四川覺木交一路幫同鄂寶辦理糧務
同日阿桂色布騰巴爾珠爾海蘭察奏言查劈山
礮位一項既便攜帶而施放仍可及二三里外最
屬軍營利器今軍營所存僅有數位業將前此運
存卧龍關及已壞而尚可修補者均該各處弁員
挑驗修理共計不過十餘位實不敷用聞省城有
能造劈山礮位之匠(臣)阿桂已飭限一月内鑄成
二十位速送軍營應用以後隨得隨運其餘軍裝
器械經兩督(臣)飭辦不致有悞進𠞰其分派綽斯
甲布一路官兵除在前之西安駐防及滇省官兵
已於八月内由桃關前赴軍營陜甘官兵一千計
目下亦當由省起程其應赴南路之滇兵一千陕
甘兵一千亦於八月二十二十一等日前赴軍營
外至應赴西路之兵湖南頭一起一千名已來至
日隆其餘各地亦可接踵出口至京兵及後起西
安滿兵均陸續抵省荆州滿兵據報亦已入境(臣)
等行文文綬如西安駐防滿兵尚未自省起程即
將京兵料理令其先赴西路以資攻𠞰奏入
上嘉之
同日阿桂色布騰巴爾珠爾海蘭察又奏言查兩
逆酋自侵擾木果木等處以後索諾木旋帶僧格
桑回巢(臣)阿桂在南路時巳據土弁土兵等探聽
具禀今抵西路以來其脱出漢土兵丁雖亦有僧
格桑仍在金川之語尚未確切今脱出屯練阿爾
嘉自被拘之後因能治病索諾木攜以往來所有
僧格桑前往噶拉依後復至勒烏圍之處均係得
之目擊此時僧格桑又在何處該屯兵尚未能知
誠如
聖諭與其逆酋之諉罪縛獻何如我兵之乘勢俘擒加
之寸磔方可雪憤紓恨至西路先截底木達布朗
郭宗及大板昭一帶隘路勿使僧格桑由美卧溝
逸出南路先截科多新橋等處勿使從喀爾薩爾
潛逃查從前西南兩路進攻功噶昔嶺木果木當
噶均駐大兵僧格桑若欲往來必由美卧溝今自
美諾東至大板昭西至僧格宗科多與金川相接
可通處甚多僧格桑即由美諾地方竄入金川已
不必定由美卧溝及喀爾薩爾等處但(臣)等即日
進兵不獨務為俘獲逆酋之計即其頭人番衆凡
有可以邀截擒戮者皆當相機設法以防兔脱(臣)
悉心籌計知會明亮等一體相機截擒不使復能
喙走奏入報
聞
同日豐昇額舒常奏言查宜喜日旁兩山雖係金
川門戶但攻𠞰日久賊人防守愈密如以兩營現
有之兵照常攻擊實非制勝之計若俟調兵到齊
再籌進勦誠如
聖諭恐致勇氣漸隳(臣)等現在密派妥人前往該處偵
探若可辦理即以已到之滇兵及計日可到之西
安滿洲兵酌量調用(臣)等業將現在情形札商阿
桂俟其指示到日遵照籌辦務期於事有益再(臣)
豐昇額從金川脱出之番婦鄂魯木楚稟稱小金
川地方聽見說不給僧格桑了索諾木令伊兄岡
逹克往美諾去了僧格桑現在金川科思果布住
著等語現將脱出之番婦仍交工噶諾爾布收管
奏入
上諭軍機大臣曰豐昇額等奏脱出番婦鄂魯木楚稟
稱索諾木令伊兄岡達克往住美諾僧格桑現在金
川之科思果布等語是僧格桑之不在小金川自非
虚飾金川逆酋施此奸狡實為可惡可恨蓋索諾木
弟兄之意久思吞併各土司地略雄踞一方又料小
金川番衆力難號召因借僧格桑之力前往誘脅番
人使見舊土舍復來自必一呼可集索諾木遂乘此
利便糾衆往擾然未嘗不畏官兵之復進若留僧格
桑在美諾勢不能不助兵拒守且慮僧格桑久佔故
巢與舊番相習自必聯為一氣後難動搖因仍攜歸
金川以絶小金川諸番依戀舊酋之念又令其兄岡
達克前往美諾監制設或官兵進𠞰即驅小金川人
守拒自不能不聽其指揮苟幸無事便可攘為己有
其設計險惡實堪切齒苐其不留僧格桑在美諾賊
酋等自謂得算而不知其已失小金川人心此於官
兵收復實為最好機會至所奏進兵之路已密派妥
人偵探並將情形札商阿桂俟其指示遵辦等語豐
昇額等既見有可進之處不似宜喜日旁之仰攻費
力自當從彼進兵今現派之滇兵一千西安駐防一
千俱已先後到營而阿桂所撥之陜甘兵一千計亦
可陸續而至豐昇額等得此新兵即可添為進𠞰之
用但必須察看形勢審度機宜實有利便方可奮勇
直前以期必勝斷不可復似今年春夏進兵時以打
仗撲碉為塞責之舉果能攻得一二險要亦可稍省
將來分𠞰之力苐阿桂此時正籌收復小金川其金
川之局尚未辦及今諸路未發獨此一路先進即得
利亦不宜深入只可擇其緊要山梁駐兵控扼俟各
路並𠞰金川時豐昇額等即從彼乘勝進攻使賊番
照顧不暇於事更為有益
平定兩金川方略卷七十四
