欽定四庫全書
平定兩金川方略卷七十七
十月癸巳郝碩奏言(臣)自抵軍營後於糧運事宜
留心體察兼由木坪一帶直至雅州親歷沿途各
站察看情形查自辦理軍務以來所有原派官商
辦運各路兵糧截至本年正月止已幾至一百萬
石從前派辦之米皆已陸續到營隨時銷用惟聞
叙州府承辦招商領運米八萬石尚未交清經該
府將各商拘押雖已將運脚銀追出數萬兩下欠
尚有二十餘萬兩非特于糧運無益且於
國帑有關請
旨飭交督臣將川省新舊派運各路糧石徹底清查分
别已完未完及有無已領未領情弊詳細核明據
實奏
聞至前項米石所以遲延之故實因派運之初向未嚴
定限期以致漫無約束(臣)請嗣後辦理軍米數在
一萬石以上者定限三個月五千石以上者定限
兩個月俱令於奉文之日起限務須限内掃數交
清並令將起運及運竣日期隨時申報各該路
欽差暨該總理司道以憑查核並請
勅下該督(臣)於每次派運限期已滿之後將各屬已未
運完分别清查彙奏如逾限未完即行指名恭處
如此立定章程在承辦之員知顧考成不敢任意
延緩即督催之員亦便於稽察且經一番清釐之
後庶糧石得歸實用帑項不致虚縻指日大功告
成於造銷事宜亦無不裨益
同日文綬奏言京兵第八九十起内五百名已照
將軍阿桂指派撥起南路其第十起内健銳營兵
一百名准阿桂咨令侍衛特成額帶赴西路亦已
起程所有京兵二千已全數過省其吉林兵頭起
於九月二十五日抵成都照咨將先到五百名撥
赴南路現在料理起程查自京兵第八起之後各
省兵過竣專辦滿兵每間二日僅送一起且又分
赴兩路其續調楚兵三千名尚未入川此時沿途
站夫往返送差得有空日(臣)預飭各臺站將滚運
之米乘此儘力趕運以供沿站口糧且夫力亦不
致間曠至吉林黑龍江均以三百名為一起現在
口内口外站夫寬偹足用軍行更為便利均奏入
上諭軍機大臣曰從前招商領運原以佐官運之有所
不及但運貴旣多自應核計程站糧數之多寡或先
酌給一半俟到站交清後隨時找足若衆商分頭領
運並須逐名酌給俾其清交轉運核實稽查庶不致
拖欠滋弊豈有將應運八萬餘石之運脚盡數給商
迄今已逾一載竟至拖欠二十餘萬兩之多是前此
所辦漫無頭緒已可槩見不可不徹底查辦妥定章
程著傳諭富勒渾文綬即照郝碩所奏情節查明承
辦貽悞各處據實嚴參所有未交糧石運價銀兩亦
即上緊勒追如竟查無著落即扵辦理不善各員名
下著追並將各路新舊派運粮石分别已完未完及
有無已領未領等項情弊迅速催追查辦並將何人
任内承辦查明分别參奏至所稱嗣後運辦京米定
限清交之處自應如此辦理尋常業件况緊要軍糈
豈可漫無定限一任拖延之理並著該督將此後如
何定數發交銀兩及如何定限催運一併詳議速奏
又據文綬等奏京兵陸續出口預飭各臺站將滚運
之米乘時赶運俾夫力不致空閑等語所辦亦屬妥
協惟昨據阿桂奏日隆舊存兵丁本省所辦軍裝器
械尚未全到黔兵所解衣履亦因川省轉逓遲滯未
抵軍營現在即需進兵收復小金川所有軍裝器械
等項甚關緊要並著文綬速飭各站嚴催速解以供
應用並將飭催抵營日期先行覆奏
同日郝碩又奏言查西路大兵雲集到齊之後連
跟役人夫每日計需口糧三百餘石一月之間必
得米一萬石始敷支放雖現在派運日隆達木巴
宗二處之米甚多然由灌縣桃關一帶直運軍營
者十居八九而滿漢官兵應撥赴西北二路者俱
由此一帶行走兵差與糧運同途即恐不無壅阻
查中路自雅州木坪一帶直至達木已宗程站較
近旣不過兵輓運頗稱便捷現在夫價居竒商情
退縮如招商認運等項俱不足恃惟於督臣奏准
各屬採辦之三十萬石内撥出二萬石飭交雅安
蘆山天全等三州縣照商運脚價數目支領銀兩
在附近地方上緊採辦即雇用本地民夫由木坪
直運達夫巴宗勒限三月務於年内掃數交清則
承辦州縣各有責成旣可尅期必至而以民代商
脚價充餘人夫亦所樂從且以本地之夫運本官
承辦之糧行走熟習路逕較為迅捷再查自省由
木坪運至達木巴宗每米一石計需脚價十一兩
八錢五分西路自省由桃關運至達木巴宗每米
一石計需脚價十三兩八錢五分是中路運脚較
之西路每石可節省銀二兩而程站稍近尤可易
於催䟎奏入
上嘉之
同日郝碩又奏言(臣)於九月初六日自日隆起程
前赴木坪道經達木巴宗查該鎮現存米一千六
百石(臣)即挨站督催於初十日抵木坪後查該處
存站糧米尚有二千五百餘石若僅令該站人夫
逐日滚運勢難迅速(臣)因飭糧員葉道治就近於
天全蘆山等處雇夫一千名限半月内務將存米
全數直運達木已宗(臣)隨於十三日赴雅州查催
知府李永祺承辦達木巴宗米一萬石據報已起
運米三千五百二十五石其餘現飭趕運務於十
月内運竣旋據達木巴宗日隆二站開報截至九
月十五日止已共存糧九千餘石此外再得長運
米石隨時運供自可無虞缺乏奏入報
聞
同日文綬又奏言火藥為軍旅先資自征勦金川
以來需用浩繁本省硝觔經(臣)於上年七月間奏
明設法採辦迄今計共獲硝四十餘萬觔又撥解
黔楚等省火藥硝觔來川接濟現在可供三四月
軍火之需但儲備宜於充裕查川省辦硝向有江
油局渝局二處江油局每硝百觔官價二兩九錢
七分五釐渝局每硝百觔官價二兩四錢三分除
官硝七十觔外餘三十觔給商售賣以敷工本比
年以來統歸官買商人工本不敷勢難驅迫今值
需用之時自當急為調劑(臣)遍加查訪現據躧得
硝硐可開者有石柱之川硐子琵琶硐廣元之慱
子麻灣筠連高珙等縣之烏雲穿山黃昌雪花合
江之月亮清涼梁山酆都之仙女昌雄等處確核
採煎工本大約每百觔總在五兩上下查湖廣採
硝每百觔需銀六兩七錢價較貴於川省再加解
川運脚所費更多如在本省開採酌量加價每百
觔總以五兩為率則商本無虧開採必皆踴躍如
此則價雖照舊稍增而本省開採較諸鄰省撥運
通盤核算其費轉多節省(臣)現行産硝州縣招商
開採並飭各屬凡有産硝苖線之處確勘廣採以
期多為儲備奏入報
聞
甲午明亮富德奏言查南路各土司境界與金川
相接者在革布什咱惟東北一帶山梁路通金川
而正地甲魯最為脆要在明正則自章谷渡河惟
索布大寨通小金川之汗牛各寨現駐重兵以防
抄截至從巴旺至布拉克底即與金川之馬柰馬
爾邦交界其地在噶拉依大河之西過河而東即
通僧達及克舟九寨上與當噶爾拉相連此各土
司境内所通之路徑也自兩賊酋肆行黨惡欺壓
鄰封不獨明正革布什咱切齒痛心速期勦滅即
巴旺布拉克底本為金川親戚亦堅心内向誓不
兩全(臣)明亮凡遇各土司遣人到營禀事俱量加
奬賞隨時鼔勵伊等感戴
皇恩奮勉益切第此數處土司力量淺薄除派兵隨征
外不能自為一軍獨當深入(臣)等查革布什咱被
金川殘破以來戶口稀少而留防該處漢土兵丁
共止一千四百餘名不敷分布現擬酌抽川兵三
百名前往各隘令副將鄭國卿分派駐守以便大
兵進收美諾可無後顧之慮此時陜滇兩省官兵
均已到齊荆州頭二起駐防兵丁於二十一二十
三等日經將軍綽和諾帶領來營其餘自可接踵
而至軍威所布諒金川必併力拒守小金川地方
其腹内定見空虚(臣)等竊思收復小金川與進勦
金川雖有先後之分而辦理本非兩事若使金川
賊境同時被勦勢必撤兵自衛而西南各路進兵
收功較捷當即傳集各頭人遵
旨愷切曉諭令其轉述伊等土司知悉旋據各土司先
後遣人來營禀稱明正巴旺地方與兩金川交界
切近遇有進兵分路之處機會可乘即來密禀連
夜抽撥土兵潛往盡力攻打務期得手以圖報效
(臣)等揆度情形各土司與金川顯為樹敵彼此仇
殺已深比聞傳諭為伊等永除後患已相慶幸是
以具禀情詞倍覺誠懇(臣)等惟有鼔勵衆番於一
切攻取機宜使各就伊意見來告而擇其緊要之
所臨期酌助官兵應援總以聲東擊西乘間而入
俾賊酋不知應守何路為要自不得不四面防禦
其力旣分攻之自易蠢兹小醜更何能為久守之
計奏入
上諭軍機大臣曰明亮等所見甚是各路均應如此辦
理惟當勉力為之至前日阿桂奏收復小金川擬於
十月底進兵昨今章嘉胡土克圖選擇吉日據稱十
月二十三日不宜進兵早或二十一日遲或二十七
二十九皆大利之日可得全勝等語軍行選日亦係
要事著傳諭阿桂等若二十一日尚未進兵即於二
十七二十九兩日酌量用之並即通知明亮及豐昇
額等一併遵照只要諸事萬妥不在遲此數日也
乙未
上諭軍機大臣曰阿桂等現在收復小金川看來尚屬
易辦但聞賊酋之兄莎羅奔岡達克及其頭人丹巴
沃雜爾俱在美諾此二人為金川倚靠之人若能擒
獲較擒僧克桑尤為有益阿桂等於攻復美諾等處
時必當嚴密布置勿使喙脱至前據豐昇額等奏稱
據綽斯甲布頭人松乃温布等稱賊番踞守碉卡仰
攻較難土兵習熟道路若由間道截其後路兩面夾
攻可望得利等語自屬攻碉良法但思土兵等固為
熟習路徑而我索倫兵丁登山履險亦所優為自當
於土兵等覓間進攻時酌派索倫兵若干令德赫布
普爾普等漢佐出衆可倚任者分領前往自更得力
計索倫兵此時將次到川著阿桂酌量情形將索倫
兵千餘留於西路其明亮豐昇額兩處軍營每路酌
派數百並派能帶兵之人令其分路遄往
上諭内閣曰前歲進勦金川以來皆係檄調各省綠營
未經簡派滿洲勁旅是以兵丁等月攴鹽菜口糧均
照從前辦理金川成例現在添派健銳火器兩營及
吉林索倫西安荆州滿兵前往川省計皆陸續到營
因思滿兵成例日給米八合三勺足資飽飫而綠營
例給一升日食之外尚有盈餘若遇乘勝進攻之時
負戴轉不免費力且滿漢同在一營米數多寡參差
支放亦恐致舛錯嗣後綠營兵口糧均著照滿洲兵
例槩以八合三勺關給至鹽菜銀兩一項滿洲兵每
月例給一兩五錢而綠營兵每月例給九錢較滿兵
所支為數略少綠營雖非滿兵可比而同為國家出
力亦當量為體恤著加恩於例給九錢之外每兵月
加給銀四錢俾其日用更得寬餘士氣自倍加鼔舞
所有各處土兵應支銀米向照綠營之例此後並著
照此一體加恩統以十一月初一日為始該督等即
傳飭各處糧員遵照妥辦並令各路將軍等宣諭隨
征兵衆使之奮勉迅奏膚功該部即遵諭行
(臣)等謹案八旗勁旅摧堅致果所向無前非綠
營所能及量能授食亦非綠營所敢望我
皇上一視同仁
念其均為國家效力體恤備周於日給口糧則省其負
戴之煩於月支鹽菜則俾獲寬贏之益且
命土兵悉遵此例行間兵衆倍加奮勉嗣是攻碉殲賊
俱各踴躍爭先蕆功奏凱實由逾格
恩施浹軍心而作士氣是以鼔舞重於投醪感激深於
挾纊也
丙申阿桂奏言(臣)接准豐昇額來扎稱綽斯甲布
土司工噶諾爾布身故其嫡出次于雍中旺爾結
該土司在日已定承襲等語(臣)思此時不如先為
明白曉諭以安其心(臣)酌派參將馬應詔前往唁
問並令偕知府盛英傳諭綽爾甲木燦雍中旺爾
結等以汝父工噶諾爾布雖係金川之壻而恭順
出力始終如一汝等欲保守祖父之地方百世長
為土司必先思繼汝父之志金川雖係汝等親戚
但如僧格桑非獨娶於金川又係一家兄弟今金
川將僧格桑拘囚在科思果木有事則用以號召
番人得志以後仍復帶歸拘禁此等狡惡之人雖
屬姻親有何可恃至如布拉克底土司亦與金川
兩世姻親伊等深知金川兇惡欲為自己永除後
患實心攻打絶無瞻徇是以
大皇帝深為嘉悦屢次見
恩初無見疑之處現在大兵數十萬來赴軍營金川勢
在必滅汝等兄弟實心出力雖娶於金川並無妨
碍如此曉諭自可使之安貼其綽爾甲木燦聞向
在宜喜等處帶領土兵尚為奮勉而頭人松乃與
金川仇恨甚深若引之使近於攻勦之處可冀得
力(臣)將此行知豐昇額等酌量妥辦奏入報
聞
同日阿桂色布騰巴爾珠爾奏言查索諾木至兇
極狡於滋擾各處之時挾僧格桑以號召番人及
其得志又拘僧格桑以歸仍視為孤豚腐鼠此時
賊酋所以不即縳獻僧格桑者尚欲以繫屬小金
川番衆之心希冀大兵進勦可驅以先攖鋒刃若
掃除美諾之後賊酋懾我軍威亟思解免則視僧
格桑又成棄物何惜縳獻軍門其用心狡惡實為
覆載所不容但賊酋旣用僧格桑以煽動小金川
番衆之心仍拘僧格桑以據小金川之地番衆豈
能不生怨望誠如
聖諭其不留僧格桑在美諾賊酋等自以為得算不知
已失小金川衆心昨詢脱出之瓦寺番人那木喀
據稱莎羅奔在美諾時彭魯爾各寨百姓前往送
酒俱稱
天朝恩典甚深打仗俱有鹽菜口糧我等因想念舊土
司纔行此事今可將我土司僧克桑送回莎羅奔
言
天朝為因僧格桑不肯撤兵俟大兵退過巴朗拉時纔
可令其回來等語此雖賊酋駕詞籠絡而小金川
番衆豈必盡受其愚弄且據那木喀又供賊酋等
役使小金川人備加凌虐衆番回想
天朝撫馭之恩自必心生怨悔將來設法招致其計自
屬易行(臣)等遵
旨傳喚穆塔爾前來密加奬賞該番極為欣感據稱此
一帶南北兩山形勢向來熟悉再密遣人前往偵
探道路何處易於進攻何地可以繞出并賊人多
少查詢明確回報辦理屇期仍探明我等親戚相
好現在何處相機約令内應等語(臣)等查僧格桑
久為金川脅制即其頭人七圖安都爾等亦已聽
索諾木任用未必轉能圖剪金川如小金川番人
仍復來投則收復美諾等處已為事半功倍至莎
羅奔岡達克前據賊番呌喚稱該賊前來美諾嗣
據賊禀内又有回金川念經之語而那木喀亦供
已從南路回去(臣)等揣測賊情岡達克此來不過
將小金川番衆飾詞哄誘且令七圖安都爾帶領
力為堵禦而自回金川為死守巢穴之計但賊番
行蹤詭秘來往無常將來進兵之後賊酋兄弟或又
潛來美諾恊力助守亦未可知(臣)等於收復美諾
時務期踹探明確分派得力將備繞截其竄逸之
路毋論賊酋兄弟及大頭人等總惟多獲一賊人
即早除一逆黨斷不敢稍有疎懈奏入
上諭軍機大臣曰阿桂等奏那木喀各供小金川番衆
生心怨悔招致之計自屬易行等語此乃情理必然
之事小金川番衆既與金川離心迎機招誘必然樂
從看來收復小金川之事較攻𠞰金川原屬易辦至
其番衆雖係被僧格桑誘脅究屬已降復叛即使欣
然降順亦不可復留或臨期酌量情罪重輕分别殱
誅移置但美諾初定之時不可即為辦理必須俟𠞰
滅金川後方可一倂籌辦以為善後事宜惟是將軍
等旣得美諾等處必須加意嚴密防備勿再使僧克
桑潛出煽誘斷不可以小金川又經收復稍涉大意
致蹈前此疎虞覆轍阿桂等均宜籌晝妥善切實嚴
防後路則進𠞰金川方無後患
同日阿桂色布騰巴爾珠爾奏言查梭磨從噶克
卓克采土兵於木果木失事時俱行散去(臣)阿桂
自赴西路即檄飭該土司等仍派兵助𠞰並調其
頭人來營兹於九月二十三日梭磨上婦卓爾瑪
遣頭人沙克嘉綳從噶克土司納木札爾遣頭人
岡多爾濟卓克采土司甲噶爾布木遣頭人阿塔
爾均至日隆軍營請安(臣)等諭以此時數十萬大
兵齊到定將作惡土司滅淨根株爾三家應共派
二千兵隨營進𠞰並嚴飭各頭人土兵倍加出力
該頭人等均稱我等土司現已派出兵丁我等回
去即遣陸續赴營查三雜谷土司境地均與兩金
川相接一有舉動賊酋易於知覺今三雜谷土兵
須俟頭人回日始行進發雖未免於少遲但現今
大兵漸積本不待屯土之兵即當進𠞰而金川賊
人若知此時始調土兵必以為大兵進討尚需時
日其意或不無稍懈(臣)等一俟吉林兵到迅速進
攻於事轉為有益至三雜谷地方詳詢該頭人等
並無妥捷進兵道路與豐昇額等查詢大略相同
奏入報
聞
同日阿桂色布騰巴爾珠爾又奏言查西路軍營
從前歷次打仗所有受傷及奮勇列等官兵均經
前任將軍温福按照等第分别造冊咨部議賞議
䘏近據兵部咨稱此内尚未具題者計有九案現
在木果木兵丁潰散欽奉
諭旨令該督等嚴查辦理所有温福送到應議各册俟
未便按冊具題其列等受傷兵令臣阿桂等核實
查奏另行核辦(臣)等以西路檔案均已遺失無存
現在咨明兵部俟將原冊抄發再行核對扣除至
未經部議題覆之列等受傷各兵固應核實辦理
其部議雖經覆准尚未給賞之案亦應分别查辦
查海蘭察等兩次汰回之傷病兵丁内有應發遣
别省者有應革伍及仍准留伍者情節固屬懸殊
即未出項下兵丁有無應潰而逃應行即挐獲正
法之犯亦難預定自未便因已經部覆槪行給賞
(臣)等酌議除從前接准部咨業經領過賞銀者毋
庸置議及其人現在軍營一應照舊支領外擬將
兩次傷兵汰回之兵三千餘名内如罪應發遣者
即將賞給處扣除雖罪止斥草亦停其給與至未
出項下之三千數百名内如被拘後復從賊境冐
死脱出揆其情節仍可留存營伍所有應賞銀兩
尚可給與如未經脱出之兵自應暫停給賞統俟
掃蕩兩金川後將未出兵丁逐一查明另行辦理
庶帑項不致虚糜而給賞皆歸核實除咨明四川
陜甘雲貴各省總督並飭軍營提鎮將領等遵照
辦理奏入
上從之
平定兩金川方略卷七十七
