欽定四庫全書
平定兩金川方略卷六十一
五月戊寅
上諭軍機大臣曰各路軍營隨征土兵雖亦常得其力
但究係番衆難於深信伊等不過隨官軍一體出力
特以番人效力因而逾格撫循斷不可稍露一切專
仗土兵之意使若輩驕矜視官軍為不足畏況每次
攻勦時率衆爭先原不專藉各土司兵練將軍分路
派兵須酌量配搭而用勿使伊等自負其能又不宜
漏洩端倪令涉疑猜怠於勇往此事甚有關係不可
不加意審慎又前經降旨將屯兵增給月餉均知感
激奮勉伊等原係降番改隸與兩川言語相通何不
於中擇其曉事數人諭將伊等受恩之處作為屯兵
之意傳播賊中可以離散衆心俾無固守之志或亦
用間攻心之一策着傳諭温福等知之
(臣)等謹按雜谷屯腦兵原係番人自改隸屯伍
復增給月糧幾與内地綠營無異在番人見小
貪得感激思奮雖亦稍資其力而率先鼓勇原
仗我官兵聲勢豈可使之稍萌得意尢不可因
此令涉疑猜伏讀
訓旨曉示機宜至周且悉又即屯兵受恩之深施用間
攻心之策俾舊隸者爭先用命而未降者慕順
傾心益以仰
聖神之妙用無遺也
辛巳溫福海蘭察奏言(臣)等思逹扎克角一處與
昔嶺賊番互為救援必須兩面進兵則番不能策
應是以公同商議於初七日丑刻將攻取達扎克
角之兵分為三路其攻取昔嶺各碉之兵亦於是
日丑刻各抵派定所攻之地其由昔嶺左首進攻
者逼近碉外溝邊賊番並未知覺我兵抛進火礶
燒斃多人其出而拒敵之賊殺死無數比及天明
大雨如注正在徐收各路之兵右首溝内有賊數
百來截後路我兵迎戰擊死亦多餘向樹林奔&KR1320;
同日豐昇額舒常奏言(臣)等於初五日子刻督兵
分隊潛攻將至半途賊已知覺放鎗擲石甚緊(臣)
等以久持無益將正路官兵先行撤回有百餘賊
由山梁北邊繞下計圖追捕即被林内預偹官兵
殺死十數人餘俱逃竄又提督馬彪等稱是日密
派兵前往放哨一進林内忽聞山梁礟響約有四
百餘賊來將弁兵圍住該將弁等放鎗拒戰正在
極力相持馬彪即派兵丁接應衝散賊人殺死三
十餘名均奏入
上諭軍機大臣曰温福豐昇額等奏派兵進攻情形均
未得手且兩處俱有賊番潛出林箐邀截我兵實為
可恨金川人戶無多各隘守拒已覺&KR0008;蹶焉得復有
餘衆每處四五百人出而滋擾似係守拒之賊見何
處攻擊稍疎抽移外出分力支吾看來金川賊衆竟
有算計不但守碉截戰較小金川悍惡且敢於到處
抗拒王師比之𬗟賊更堪切齒但其地縱多雨雪晴
日自長並非似𬗟地之水土惡劣難於措手若欲如
𬗟事之中輟斷乎不能亦斷乎不可將軍等其深體
而實勉之
乙酉阿桂明亮奏言(臣)等查當噶爾拉一路漢土
官兵本有萬餘但現除陣亡病故之外其養傷患
病者已有千餘而後路綿長處處皆須防範此時
實無可抽撥臣等每次打仗極力酌撤不過得兵
三四千名今若從山梁中間連營而下則打仗之
兵甚少防範之處愈多轉與攻勦無益(臣)等思當
噶爾拉一路實為可用多兵之地果其兵力充裕
即(臣)等一路竭力奮攻亦能早為深入但現在各
路所調官兵為數已多若再請調未免仰煩
聖慮是以未敢遽行瀆
奏奏入
上諭軍機大臣曰阿桂等奏稱當噶爾拉一路後路綿
長處處皆需防範其說不免過當後路固須留心防
守然亦宜擇最要之處酌量安兵況深巖密箐之中
賊番可通路徑甚多豈能隨地密為分布以金川壤
地計之周圍不下三四百里若欲悉派兵圍守必至
如古人動輒用兵百餘萬及數十萬而後足敷分派
有是理乎再近因辦理四庫全書所閱永樂大典見
其中有宋陳規守城錄一書備載守禦機宜所言禦
捍礟石之法甚詳雖攻守不同而禦捍則一但彼施
之於城上故可用大木我兵步行捍敝自以輕便為
宜從前該省原有攩牌一項或製造未能得法今此
書所載以麻䋲横編如京竹笆相似頗得以柔禦剛
之法或可酌倣為之著將書載各條抄寄各路將軍
等閱看將來攻至噶拉依及勒烏圍兩處尢為賊巢
要隘其守拒必更加嚴或可需用之處不妨存此法
以便緩急
同日阿桂明亮奏言(臣)等檢查舊例自前年八月
進勦小金川官兵欽奉
恩旨議叙者尚有未經送部之案其陣亡帶傷例應請
䘏者前任統兵總督從未辦理送部(臣)等思陣亡
帶傷各官兵本屬衆所共知其受傷弁兵從前業
經驗明每名皆先給銀一二兩以為養傷之用則
得傷輕重均有檔籍可稽不致冒濫現在(臣)等復
令各鎮將等詳悉確查送部核議庶在事陣傷亡
故之官兵均沾
體䘏倍加感奮奏入報
聞
丁亥劉秉恬奏言查川省官兵除調赴三路軍營
之外存營者寔屬無幾所有陣傷亡故各缺均以
新兵拔補川省本無餘丁近日所出之缺已有移
回原營補額者苐募補兵額不過以缺數充兵數
虛糜錢粮於營伍實屬無濟(臣)擬於口内口外一
帶先行招募精壯新兵五百名前赴簇拉角克每
日督令教習技藝以資拔補額缺至前歲所募新
兵緣係甫經入伍未及操練今令預期選派前來
時加簡閱則勇銳之氣方新攻擊之能漸熟如果
辦有成效(臣)再酌量所缺兵數續行招募演習以
收攻勦之利則兵數不致濫招兵力皆歸實用於
軍務似為有禆再該兵等未經補額之先有防守
之責其應得銀米即照前歲新兵之例一體辦理
奏入
上嘉之
六月辛卯溫福海蘭察奏言(臣)等十五日派副都
統普爾普由山梁新拏之卡攀援先登至横墻左
近掩攻副都統額森特等亦由山梁新卡越過山
溝前進(臣)海蘭察等分兵二隊於十六日子刻俱
各起程普爾普潛至横墻碉根左近賊衆知覺放
鎗擲石又經大雨泥濘難上撤兵而回維時(臣)等
先將攻取横墻日期密諭阿爾蘇納等同刻進兵
攻取對面山峯賊柵亦於十六日黎明分作三路
前進賊番放鎗擲石迎拒尢為緊密官兵毫無退
避殺賊甚多惟因木柵甚固地勢甚狭我兵緩行
撤退有賊二百餘人從林繞出來斷歸路官兵併
力上前殺死賊番十餘山溝内又有二百餘賊前
來衝突亦殺死十數名餘賊盡皆遠竄再提督牛
天畀等請於是月十六日進兵攻取功噶爾拉山
口(臣)等即派副護軍恭領巴彦泰帶兵往助今據
牛天畀報稱是日丑刻帶兵前至賊碉遇有二十
餘賊官兵迎擊掩殺大半碉内賊人知覺死守天
明撤回奏入
上諭軍機大臣曰溫福等奏攻勦昔嶺及達扎克角木
柵均有賊出寨邀截官兵是賊番竟敢公然打仗實
為可恨必當勦洗淨盡不可稍有游移至軍需銀兩
共撥二千九百萬兩約計用至明年四五月儘屬寬
餘設或以多費為可惜中止撤兵賊必併吞各土司
聯而為一直閙至維州橋其時豈能置之不問是現
在所用盡為虛擲又須另起爐竈所費必更不貲而
辦理倍難謀國者斷不應出此即或急切不能蕆事
但能掃蕩擒殱為一勞永&KR1320;之計即使再費一千萬
兩朕亦不靳溫福阿桂豐昇額等各宜體朕意
同日
上諭軍機大臣曰溫福等請將烏什哈達所遺頭等侍
衛員缺著額爾特補授其所遺二等侍衛員缺著寧
珠布補授寧珠布所遺三等侍衛員缺著庫爾德補
授庫爾德所遺藍翎侍衛員缺著奬賞花翎前鋒綽
爾齊喀補授再海禄所遺前鋒恭領員缺著巴彦泰
補授巴延泰所遺副護軍參領員缺著愛崇阿補授
愛崇阿所遺委署鳥鎗護軍參領員缺著常通補授
常通所遺前鋒校員缺著鳥鎗藍翎常達崇阿補授
又柰拉爾圖所遺護軍校員缺著空翎護軍雙喜補
授等語均照所請各該營旗遇有缺出即行調補
上又諭軍機大臣曰現今三路官兵攻取賊番碉卡奮
勉出力自當將花翎藍翎分别奬賞用昭鼔勵其從
前賞給備用者料已無多溫福阿桂豐昇額三路著
各給花翎五枝以備賞賜
上又諭軍機大臣曰富勒渾奏黔兵末起已於五月十
八日到成都令其赴明郭宗聽候軍營調撥等語明
郭宗至昔嶺甚便自應添撥往彼俾得尅期集事再
富勒渾奏前次拏獲逃兵二十名現已審明正法今
又續獲五名等語逃兵就獲騈誅至二十餘人亦覺
不忍然因此稍為姑息則兵丁不知儆畏犯者愈衆
劉秉恬富勒渾仍須上緊嚴拏勿謂朕意在好生稍
為寬懈也
乙未富勒渾奏言據站員洪成鼎報本月十九日
至二十一等日大雨如注山水陡發該站之木橋
索橋及東岸河坎盡被沖坍現在飛調夫匠星夜
趕修恐一時驟難告竣文報往來趕辦溜索接遞
仍於對岸暫撥夫馬伺候遞送等語又據統領黔
兵副將五福禀稱本月二十日夜頭起黔兵抵格
節薩站山水漲發兵丁間有淹沒軍装行李亦多
沖失(臣)即飭將備等於所到處所暫行分住並飛
札站員分叚趕修橋道其被水商民兵夫人等酌
加撫卹現在親赴格節薩站履勘情形奏入
上諭軍機大臣曰軍報往來最關緊要且有新添之兵
正需速進自應趕修完固務使軍儲源源接運黔兵
得利遄行方為妥善至所調黔兵二千名俟橋道修
完即令迅速前赴昔嶺軍營毋得刻緩
上又諭軍機大臣曰富勒渾奏頭起黔兵夜間被山水
淹沒已諭富勒渾查明被淹姓名咨部照陣亡例減
半撫卹其漂失軍装行李亦令查明添補此等為國
出力之人自當予以體卹但恐狡黠之徒水漲時躱
藏待水退後漸行竄回是其情罪即與逃軍無異除
逗遛川省者富勒渾上緊嚴緝外著圖思德於各兵
本營本籍嚴飭各地方官留心密跴
丙申阿桂明亮奏言(臣)等思西山梁苐三碉卡前
此官兵攻打殺戮頗多賊番已覺窘惶自應乘其
氣沮仍從此奮力撲攻當於十四日夜派兵四路
十五日丑時先後潛進直逼碉卡木柵力砍溝邊
欄木即以砍斷木植横塔溝上以便越過卯刻有
賊番三百餘繞截而來官兵放鎗立斃數賊其納
圍後面東邊箐林内又有賊百餘潛來我兵俟其
將近鎗箭齊發殱斃二十餘人(臣)等復同籌議西
山梁第三碉賊番拒守更為堅固自應另籌攻取
之策查納札木苐二碉與苐三碉之間賊番又添
大石卡一座若黑夜添兵直取此卡出其不意一
得此處可以斷賊往來至苐一雙碉隂坡之下又
於箐林内跴有小路可以繞越雙碉之後(臣)等擬
於西山梁及納扎木仍派官兵奮力明攻而令繞
越之兵俟攻打緊急時突起夾攻可望得手現於
附近苐三碉之處連拏木柵三座使賊日夜不能
休息而我兵不拘何時可以一發即至賊番自必
更為窘廹奏入報
聞
同日阿桂明亮奏言當噶爾拉山梁陰坡正西有
深嘉卜一處係布拉克底地方與金川接壤若派
兵潛往循溝而出即可襲取山梁後之克舟九寨
(臣)等擬於軍營内抽出精銳官兵三四千名密由
深嘉卜繞出乘其不意再向僧達一帶分路攻打
則賊番腹背受攻必至顧此失彼易於克取查軍
營兵力本不敷直下山梁之用今經抽撥難免力
單且罙入後亦須隨衆之兵(臣)等仰懇
天恩將新調黔兵二千名撥給當噶爾拉一路則繼進
有兵攻取益為得力
同日阿桂奏言(臣)查三雜谷土司派兵助勦近日
頗為出力而卓克采之女已經亡故親情斷絶因
思三雜谷地方毗連丹壩總兵五福在彼駐扎與
其坐守該處不如酌派丹壩及雜谷土兵乘其無
備之時突往襲取如能搶得一碉一卡固可張揚
聲勢即兵力不能佔守撤回亦屬無妨如此則賊
番不能不分兵防守亦可牽綴其勢因諭該頭人
等令聽五鎮調用均稱情愿領諾而去如果三雜
谷及丹壩土兵能乘間攻打一兩處則賊酋之勢
必分而三雜谷丹壩各土司益得驗其無往來勾
通之弊均奏入
上諭軍機大臣曰僧達一路朕於春間檢閱全圖時覺
其地勢稍平且距噶拉依相近曾經指示自應乘此
機會妥恊籌辦至所調黔兵二千已全赴溫福軍營
備用今阿桂現辦繞路進攻即照所請准其調取應
用阿桂於黔兵到後即應奮力勦擊乘勝突入設或
仍係相持多延時日則阿桂又當分撥一半令速赴
溫福軍營以供分勦之用總之所調黔兵惟期用之
得當於事有益朕日望各路將軍迅奏膚功並無岐
視將軍等亦當深體朕意不可稍分畛域
上又諭軍機大臣曰阿桂奏雜谷地方毗連丹壩總
兵五福在彼駐扎已諭該頭人等以五鎮如有派調土
兵之處即可聽其調撥所見亦是土司等果屬恭順
派令攻奪碉卡自皆聽從出力但既係官派即不便
不兼派内地兵丁未免又分兵勢因思番性貪得而
勇於私鬭若餌以攻而有利當無不踴躍爭先將軍
等可妥協籌辦
同日阿桂明亮奏言(臣)等接奉
廷寄
指示鳥鎗打仗之理實為至精至當查賊番所設碉卡
多在峯巒之上故碉外溝濠之底比官兵攀越之
路尚高且將刨出之土堆積如墻其上挖有鎗眼
賊番不必露出頭面已可擊打又且一線細路陡
峭險仄僅能魚貫而登其四面可上並可順溝兩
頭轟擊者百不一遇所以此地用兵之難實不能
以言語形容至於露出頭面之賊已每次皆有殱
戮茲蒙
皇上訓示(臣)等審察地勢指示官兵遵辧奏入報
聞
同日豐昇額舒常奏言(臣)豐昇額查看達爾圖一
帶路逕積雪全消若分隊進攻使賊番接應不暇
必有一處得手遂於十六日夜分派官兵令巴三
泰等進攻達爾圖苐四五碉卡官達色等攻苐二
三碉卡富爾賽等進攻頭敵大碉(臣)豐昇額等各
帶兵接應十七日子刻官達色等所攻苐二三碉
卡已將兩座木柵攻開並將柵内賊番全數殱戮
其頭敵大碉一路官兵一齊攻上亦將護碉卡之
外欄砍斷約有四五百賊忽從碉後分為四股突
出希圖抄斷(臣)等督令各隊官兵首尾迎擊戮賊
四五十名受傷逃竄者無數至(臣)舒常於十五日
接准豐昇額密札約於是日同時進攻牽綴賊勢
(臣)即派一隊官兵由正路壓下南北兩隊潛㐲箐
林子刻前進賊番狡猾總不敢出碉抗拒(臣)令南
北兩隊突出齊至碉邊賊番情急露身堵禦當被官
兵擊斃數人奏入報
聞
丁酉溫福海蘭察奏言(臣)等察看昔嶺高峯賊衆
巢穴横墻雖將大礟摧損大半而周圍溝内隠藏
之賊必湏造至高礟臺往下攻打方可痛殱數日
連雨未晴(臣)等乘此砍伐長大木料察看附近賊
溝之旁得一土阜一面打仗一面造臺約有四五
丈之高雖比賊峯稍低而攻打已覺得力再達札
克角對面高處賊番木柵雖可由兩邊密林内進
攻但究須下崖向上攻打臣等派副都統阿爾素
納等亦照昔嶺之法於土阜之上起造至高礟臺
賊衆望見情形窘廹日間仍舊隠藏不敢出戰而
每逢早晩雨霧即有賊數百人捨命來擾皆被我
兵衝殺或死或傷旋行敗遁奏入
上嘉之
同日溫福奏言五月十八日守卡遊擊王滇將從
金川脱出之小金川番人阿忠榮綳二名押送至
營(臣)當加詳訊據該番等供稱阿忠係色納木雅
寨人榮綳係札布寨人去年土司差往金川今從
喀爾薩爾繞過衮布里脱出現在昔嶺有頭人把
守并噶拉依勒烏圍兩處喇嘛共一千多人帮同
打仗又有許多喇嘛在噶拉依寺裏每日念經呪
詛官兵(臣)查該番雖稱各有妻子在本寨居住但
久留賊境未便據行遣回現在令其留營派人管
束一面確查該番等兩寨情形另行酌辦奏入
上諭軍機大臣曰溫福等趕築砲臺俯擊碉根及溝中
之賊籌辦甚是阿桂豐昇額兩處量其地勢有可倣
此辦理者亦當依法為之又據奏脱出小金川番人
阿忠等供稱賊酋令喇嘛每日念經呪詛官兵此所
謂邪不勝正惟當各持定見不以么䯢外道為意其
術自無所施官兵等若已聞之將軍等當以此明白
切示若無所聞嗣後遇有此等供詞但密存之勿令
營中傳說致惑衆聽
上諭内閣曰武爾泰著補授副護軍參領所遺委署護
軍恭領員缺著社洪阿補授社洪阿所遺鳥鎗護軍
校員缺著前鋒藍翎長噶里補授
同日劉秉恬奏言(臣)前因功噶爾拉地方險要是
以奏請將黔兵調赴功噶爾拉以資攻取茲副將
軍阿桂既經奏明現覓間路進攻急需兵力飛行
檄調前來(臣)查當噶爾拉一路覓間進兵既有可
乘之機即有難緩之勢惟兵力合之則強分之則
弱此項黔兵祗可統歸一路似未便再行分撥至
將軍溫福一路所佔地勢廣闊亦有急需兵力之
勢查貴州廵撫圖思德前次接奉
諭旨業已預備三千除已調二千外尚餘一千可否一
併調取以資進攻奏入
上諭軍機大臣曰劉秉恬奏溫福一路所佔地勢廣闊
亦有急需兵力之勢請將黔省預備兵一千名一併
調取所奏甚是已飛諭圖思德令將此項官兵迅飭
起程馳赴軍營聽用矣軍營消息賊番每易探知今
聞我軍需銀兩續撥寬餘各路官兵源源繼進更足
令逆酋喪膽番衆離心但古人用兵大率號稱十萬
以張軍聲如添調一千不妨號作五千將軍等當善
為籌計行之
同日
上諭内閣曰前因牛天畀陞任提督所遺川北鎮總兵
員缺傳諭溫福等在軍營内揀選出力副將一員奏
補今據奏到查有貴州定廣恊副將成德屢著勞績
請陞補四川川北鎮總兵所遺副將員缺查有貴州
丹江營參將握星泰奮勉出力請陞補副將其恭將
員缺又查有建武營遊擊沈寬熟悉番情亦能奮勇
且係遇缺即補之員應請即行補用等語均照所請
補授以示鼓勵該部知道
平定兩金川方略卷六十一
