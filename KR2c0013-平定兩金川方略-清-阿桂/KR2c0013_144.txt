欽定四庫全書
平定兩金川方略卷一百三十六
七月丁丑
上諭内閣曰此次平定金川所有各省綠營調往馬步
兵丁借支行裝銀兩應于回營後扣餉還項因伊等
效力行間業於恩詔内展限三年分扣今復念該兵
等應扣之項較多若於三年扣完恐月餉所存無幾
不足以資養贍著再加恩照從前平定伊犂回部之
例分作十年坐扣以示體恤
九月辛未明亮文綬舒常桂林奏言查番地籽種
荍以夏種麥以春種皆須預為籌備先經飭委營
員於附近各土司地方採辦止獲荍籽四十餘石
不敷散給當飭茂州保縣於存倉荍籽内動撥五
百石已解往噶拉依㡳木達等處及時播種其麥
子於内地採辦一千石解赴美諾勒烏圍等處至
牛隻一項番地旄牛不能耕地惟犏牛可用先經
委員採買僅得五百餘頭隨飭於松潘所屬各番
地及三雜谷裡塘巴塘等處採買犏牛一千五百
頭並飭内地附近各屬採買黃牛四百頭現已陸
續解往可以無悞春耕其各項農具軍營存貯生
鐵甚多熟鐵頗少除鋸齒䥥刀一萬八千把於内
地製解外其餘生熟鐵具先已僱解鐵匠十名赴
屯開爐打造再查小金川納木覺爾宗一帶稱有
出産土鹽其味甚苦内地兵夫皆不能食若由内
地辦運脚價甚重(臣)等現在籌酌擬令兵丁凡遇
辦送衣履換班出差等便俱准其裹帶搭送鹽斤
可以源源換濟其土鹽仍聽番人自行煎食毋庸
官為經理奏入報
聞
十月乙丑明亮舒常文綬桂林奏言竊兩金川設
鎮開屯前將兵丁議以三年換班原係酌中定期
惟屯防兵丁原應將隨征未久之兵留駐其隨征
年久應即撤回以示體恤但今春辦理之初屯務
創始因就征兵内擇有壯健得用挑留口外而征
兵舊調者多新調者少是以現在留屯之兵多係
年久出征今若將留屯兵六千名一體換班則盡
係新調不免人地生疎(臣)等悉心籌酌請將屯防
兵分作三班更換自四十一年冬季起每年派換
二千名按其出征年月久近以次更替一周以後
仍照三年定期更换奏入
上諭軍機大臣曰明亮奏請將兩金川屯防兵六千分
作三班更換所辦尚未允協兩金川屯政初開必得
勤妥兵丁留駐墾耕以期久遠之利川省綠營兵衆
疲玩者多若令分班更换安得如許有勇之兵選派
前往況屯墾貴乎熟習地利設伊等知有及瓜之代
惟盼如期換回且以所種之地並非恒産誰肯安心
盡力徒令僕僕往來仍無實濟莫若令屯駐之兵挈
眷前往使各有室家可戀自皆安居樂業盡力耕作
以期贍給方於屯政有裨即搬眷應籌資助亦不過
此一時酌辦較之每年換班繁費其省便相去何如
或其中有不願攜家者諒亦無多不妨及此初辦之
時於内地另選精壯兵丁攜眷往代庶乎一勞永逸
可為經久良圖將此傳諭知之
(臣)等謹按番戍為權宜之計屯防為久遠之謨
惟人有固心斯事期經久明亮等請將屯防兵
六千分作三班更換蓋惟知軍丁挈眷給資籌
費而不計僕僕往來視如傳舍究無實濟且更
番替代其繁費不啻倍于挈眷也我
皇上灼見機先洞中情隠以屯墾之要貴乎熟習地利
俾屯兵得挈家前往盡力於所種之地安心樂
業永固邊陲洵
體恤之深仁亦不易之良法也
同日明亮舒常文綬桂林又奏言查四川將軍駐
扎省城現在統轄松潘建昌綠營及兩金川駐扎
官弁實有地方之責一切文案現無承辦專員(臣)
等擬於綠營官兵内酌量調撥設立將軍標中軍
副將一員都司一員守備一員承辦綠營事務以
專責成前議將提標後營留駐省城歸入督標今
擬即將後營改為軍標並將永寧協副將調補軍
標副將以永寧左營都司移駐龍安營其永寧協
改為永寧營以龍安參將守備移駐至提標後營
額兵僅四百餘名為數太少永寧協原額兵八百
餘名應酌撥二百名歸入軍標以供操防差遣如
此一轉移間官兵不煩添設而將軍衙門既有本
標將弁即有應設書識足資辦公遇出巡之日亦
差委有人似於營務番情均有裨益奏入
上勅軍機大臣會同該部議奏旋經軍機大臣會同兵
部議覆請均如所奏辦理
上從之
十二月丁巳成都將軍明亮率入
覲之明正宣慰司甲爾恭得沁木坪宣慰司甲爾恭納木
瓦寺安撫司桑朗遇春霍爾章谷安撫司汪爾甲
策爾丹綽窩安撫司朋楚克拉布丹孔撒安撫司
策丹納木扎爾巴塘宣撫司衮布甲木沁裡塘宣撫
司丹津衮布下孟董寨土遊擊穆塔爾雜谷腦土
守備阿旺帛噶爾角克碉土守備二等侍衛穆塔
爾别斯滿土守備阿忠保管理金川河西暫充土
守備丹比西拉布管理金川河東暫充土守備達
固拉得爾瓦鄂克什土舍斯丹怎甲木錯綽斯甲
布土舍綽爾甲木燦梭磨土舍阿拉從噶克土舍
彰布木綽窩土舍色納木達爾結鄂克什大頭人
賴興革布什咱大頭人達爾結巴旺大頭人雍中
太布拉克㡳大頭人雍中爾結丹壩大頭人策旺
稱拉卓克采大頭人阿結麻書大頭人登珠頭人
諾爾結德爾格忒頭人色楞拉布坦策旺邦暨番
衆通事二百餘人至京
戊午明亮率甲爾恭得沁等二十九人叩仰
天顔
賜甲爾恭得沁等膳於瀛臺
賜衮布甲木沁孔雀翎自是甲爾參得沁等輒蒙召見
賞賚縀匹荷包器具食物殆無虚日
己未
上諭内閣曰四川邊外各土司於此次征𠞰兩金川或
多派土兵協同攻𠞰或撥烏拉餽運軍粮均屬奮勉
出力現在趨赴闕廷共抒瞻就之誠尤為可嘉著加
恩賞戴二品紅頂並令其子孫承襲後一體戴用其
隨來之土舍頭人等向有越級戴用帽頂者亦著加
恩仍舊賞戴以示優奬是日
賜甲爾恭得沁等二十九人朝帽帽頂朝珠蟒袍補褂
庚申
賜侍衛穆塔爾默克贊巴圖魯號與前給巴圖魯號之
阿忠保雍中爾結各賞銀一百兩
丁夘
上御保和殿筵宴甲爾恭得沁等皆與宴
四十二年正月戊辰
上詣
聖母皇太后宫行慶賀禮甲爾恭得沁等皆隨行禮
上詣太和殿甲爾恭得沁等行慶賀禮
癸酉
上御紫光閣筵宴甲爾恭得沁等皆與宴
丙子
上御閱武樓閱兵甲爾恭得沁等皆從
丁丑
賜甲爾恭得沁等宴於
山高水長幄次自是屢蒙
召至幄次令觀火戲
壬午
上御正大光明殿筵宴甲爾恭得沁等皆與宴是夕
上御山高水長幄次甲爾恭得沁等及番衆五十三人以
次歌舞復
賜縀匹有差
辛夘甲爾恭得沁等暨番衆通事起程四川
上命派官護送
(臣)等謹按蜀中諸土司仰蒙
天討所加剪除稂莠各予安全
聖慈淪浹已邀格外兹復
命隨班入
覲得慰就瞻
恩賚便蕃露湑均渥復
遣官以護其歸路柔遠綏遐無微不至是以諸土司輸
忱嚮化倍切傾葵而井絡以外胥蹈詠於
德威之並濟也
八月辛丑
上諭内閣曰昨歲大功告蕆兩金川境内名山大川效
靈助順者曾降旨令明亮查奏今據奏金川之索烏
甲索二山及小金川之墨爾多山並著靈應又金川
大河當官兵進攻勒烏圍時立柵沿河堅持數日立
值陰雨連綿河水旋長旋消及攻得勒烏圍官兵移
柵後即盛漲漫溢河神效順實贊成功均宜春秋秩
祀以彰報功之義著載入祀典用垂久遠
十二月癸丑明亮文綬桂林奏言川省提督前經
奏准移駐雅州雅州離省三百餘里距西路較遠
提督為統轄番夷大員遇有邊要機宜與將軍總
督必須隨時面議番民有事來省亦須公同商辦
應請照舊駐剳省城毋庸移駐奏入
上命軍機大臣核議旋經議言將軍等體察情形以提
督移駐雅州轉多未便應如所請毋庸辦理
上從之
四十三年二月壬子
上諭内閣曰兩廣總督員缺著桂林補授特成額著補
授成都將軍四川提督員缺著明亮補授
九月己酉特成額文綬明亮奏言兩金川現共駐
兵六千名雜谷屯練五百名鎮將備弁一百七十
餘員維時夷疆初定農事甫興兵力自難減少今
歷時漸久番夷傾心向化彈壓無事多兵請將屯
防綠營兵六千名量其地勢之險易田土之廣狹
抽減二千名留四千名以二千名屯田二千名差
防並於原派差防屯練五百名内撥出二百名給
地耕種俟其生計就緒亦照屯戸辦理至兩金川
以美諾為適中扼要之地現駐總兵一員足資統
轄阿爾古總兵擬改副將亦歸美諾總兵兼轄其
餘將弁以次酌減擬裁撤百餘員於營伍屯務均
敷經理本年各屯收穫新糧較上年已有加增除
留給籽種外即可搭放口糧所有漢屯各兵均自
七月初一日為始按日支米八合三勺即將新收
屯糧酌量搭放奏入
上命軍機大臣會同兵部核議旋經議言美諾駐總兵
一員遊擊一員都司一員守備一員千總把總外
委一員兵八百名僧格宗駐守備一員把總外委
三員兵三百名翁古爾壟駐千總一員外委二員
兵二百名約咱駐把總一員外委一員兵一百五
十名章谷駐千總一員兵五十名㡳木達駐都司
一員千總把總外委三員兵三百名大板昭駐守
備一員把總外委二員兵二百名阿爾古駐副將
一員都司一員千總把總外委六員兵六百名獨
松駐守備一員把總一員兵一百五十名噶拉依
駐遊擊一員千總把總外委三員兵三百名喀爾
薩爾駐守備一員外委一員兵一百五十名茹寨
駐參將一員千總把總外委三員兵二百五十名
噶爾丹寺駐千總一員把總一員兵二百名馬爾
邦駐守備一員千總把總外委三員兵二百三十
名曾達駐千總一員外委一員兵一百二十名計
共留鎮將備弁等六十員兵四千名至差防屯練
内撥出二百名亦應如所奏撥給屯種俟有成效
報部核辦漢屯各兵口糧均照每日支米八合三
勺之例即以新糧搭放仍令將軍等將收穫糧石
留給籽種搭放口糧各數咨報戶部查核
上從之
四十四年四月辛巳特成額文綬明亮奏言自哲
爾覺至勒烏圍十一塘半每塘原設塘馬四匹今
阿爾古總兵改設副將金川屯務統歸美諾總兵
辦理阿爾古文報較前減少且噶爾拉一帶雪
山馬匹難於馳驟應請改用步塘遞送原設塘馬
四十八匹全行裁撤每塘添設塘兵二名共二十
三名即於美諾阿爾古汛兵内酌撥奏入
上命軍機大臣核議旋經議言哲爾覺等十一塘半應
如所奏改設步塘所裁塘馬及草乾等頂銀兩均
歸節省項下報部
上從之
八月壬申特成額文綬明亮奏言屯防經費自乾
隆四十一年起至四十三年冬㡳止如辦運糧種
採買牛隻製解農具撥運存屯米糧修建倉厫碉
房以及丈量地畆官役公費攜眷兵民屯戶路費
等欵計支銀十萬五千餘兩均以設屯經始非關
年例至歲需定額如原設綠營屯練六千五百名
應需鹽菜銀七萬餘兩加以各營官弁鹽菜文職
官役月費工食官兵換班行裝俸餉西南兩路塘
汛弁兵鹽菜並塘馬草乾以及買補牛馬修整農
具解運糧餉等欵俱照奏咨定例支給每歲需銀
十萬餘兩計三年内實支銀四十一萬五千餘兩
嗣經(臣)等奏撤屯防官兵二千三百餘員名計歲
需已減十分之三所有四十四年經費約需銀六
萬五千餘兩新疆設鎮安營原以永靖邊圉仍須
因時度勢次第調劑擬於今冬再撤兵一千餘名
應俟(臣)特成額於巡查各屯時詳察情形熟籌辦
理奏入
上諭軍機大臣曰據特成額等奏兩金川新疆屯防經
費歷年支銀四十一萬五千餘兩自應照奏定章程
報部核銷至所稱裁減官兵以後尚需經費銀六萬
餘兩年復一年長此安窮實為非計前此平定準噶
爾籌理屯防事宜將陜甘腹地各營兵額漸次裁減
於供支經費外尚有盈餘所辦最為妥善邊省多設
弁兵原以捍禦番夷兩金川既經蕩平設鎮興屯足
資控制自當於川省腹地各營酌裁兵數以抵新疆
經費但現兵未便遽裁止須遇缺停補如此不動聲
色以漸經理方為兩全之道著傳諭特成額等通盤
籌畫詳晰妥議迅速覆奏
同日特成額又奏言新疆各屯土性氣候不齊高
阜向陽之地稞麥俱已黃熟其地處低窪及向陰
積雪者亦漸次結實大勢較上年為稍豐約於八
月中旬均可陸續收割(臣)巡查各屯於八月初六
日起程即由桃關出口前往奏入報
聞
九月庚戌特成額文綬明亮奏言欽奉
諭旨酌裁川省腹地兵額以抵新疆屯防經費已通飭
各標鎮協營遇有名糧缺出遵
旨停補(臣)等前奏新疆經費歲需銀六萬五千餘兩止
就各項銀數而言官兵口糧尚須另為籌畫各屯
四十三年及本年收穫新糧約俱一萬餘石以現
兵四千及官役等日食計之歲需糧一萬六千餘
石目下尚有軍營存米添補供支將來舊儲既罄
所穫糧數實不敷軍糈數千石若由内地輓運更
為非計現在兩金川地方耕鑿相安各土司遵守
法紀實可永期綏靖應請仍照前奏於屯防兵四
千名内再撤一千名各兵向係計年換班而其中
原無眷屬單身在屯及業身攜眷長駐屯所者已
有一千六百餘名請照現議三千之數選募單身
及攜眷兵丁陸續抽换足額令其長駐為兵樂業
安居漸如内地歲收新糧亦足供搭放所有長駐
兵三千名擬併為五營計駐總兵一員遊擊二員
都司一員守備四員千把外委四十四員足資管
領至新疆屯務現於美諾駐同知一員阿爾古駐
直隸州一員分管七屯每屯各駐糧務廳一員今
各屯糧務止須酌設五員並將原駐阿爾古知州
裁撤統歸美諾同知管轄奏入
上命軍機大臣速議旋經議言新疆駐守官兵原以鎮
撫番夷令將軍等體察形勢實可裁撤屯兵千名
應如所奏酌裁辦理官署營制亦宜變通裁併其
裁改營屯及扣減馬步餉乾米折養廉公費等項
仍令詳悉妥議咨部核辦
上從之
十一月壬午特成額文綬明亮奏言屯防兵額擬
定為三千名應於小金川地方分設二營美諾一
營駐總兵一員遊擊一員守備一員千把外委十
四員兵八百名僧格宗翁古爾壟約咱等處大小
汛塘即於美諾營内分撥㡳木達一營駐守備一
員千把外委六員兵六百名大板昭及各塘弁兵
均於㡳木達營内分撥金川地方分設三營阿爾
古一營駐遊擊一員守備一員千把外委十一員
兵七百名噶爾丹寺獨松等處汛塘均於阿爾古
營内分撥噶拉依一營駐都司一員千把外委七
員兵六百名喀爾薩爾馬爾邦曾達等處汛塘均
於噶拉依營内分撥茹寨一營駐守備一員千把
外委六員兵三百名金川三營均屬阿爾古遊擊
管領仍與小金川二營並歸美諾總兵統轄各將
弁果能奮勉出力請照管屯文員之例三年期滿
以應陞之缺奏請陞用其應設遊擊二員擬將泰
寧敘馬二營遊擊裁改泰寧營改設都司以建昌
鎮屬永定營都司改補即將泰寧營守備改為永
定營守備敘馬營亦改設都司以維州協右營都
司改補即將敘馬營守備改為維州協右營守備
應設新疆都司一員以建昌嘉順營都司裁改守
備四員以四鎮右營都司所管中軍守備四缺裁
改其改駐新疆遊都守各員並請改為題調之缺
千把外委四十四員應於内地各營酌裁移設咨
部核辦各官養廉並應扣公費均於三千兵額内
照例辦理其内地各本營原扣養廉公費名糧一
併裁充新疆經費現議移駐兵三千名亦於内地
各營裁撥松潘一鎮維州阜和二協與將軍標一
營均應減半核裁其餘各標鎮協營一例均勻攤
減即以裁兵之餉移解新疆支放但各營多係馬
一步九間有馬二步三者口外跬步皆山馬匹本
不得力應俱定為馬一步九以為奬拔之階今冬
正届換班(臣)等飭令於現駐新疆兵内不拘班次
將情願撤眷及單身願留者儘數令其長駐其應
由内地輪撥之兵亦儘情願擕眷及單身長駐者
撥往如不足數隨時募補抽換移歸新疆兵額雜
谷屯練二百名除八戸情願留屯外其餘概行裁
撤向來防兵原以一半耕種一半差操今令長駐
屯所擬以兵二名種地一分通力合作輪替差操
所穫之糧即令二人自收自食各兵例給口糧明
歲秋收即可停止且地既自耕應將現有牛具撥
給聽其自為經理其例給額餉内米折一項請照
阜和協兵之例每歲支銀十兩八錢即將鹽菜停
止鎮將備弁鹽糧一體停支惟文員官役喇嘛人
等約需口糧千石現在倉貯尚屬充裕將來屯練
降番所餘地畆廣招民戸屯種足資接濟至七屯
糧務併為五屯擬於美諾㡳木達章谷阿爾古噶
拉依照舊各設一員大板昭屯務歸附近之㡳木
達管理馬爾邦屯務歸附近之噶拉依管理其口
外各塘汛西路自桃關外之大邑坪至巴朗拉十
五塘現以内地附近營兵撥設又自松林口至鄂
克什五塘現於屯防兵内撥設今應將西路各塘
均於松潘鎮維州協所屬營内分撥南路自打箭
爐以外之三道橋至章谷十五塘仍於阜和協兵
内撥設各塘在瓦寺鄂克什明正諸境内無田可
耕應得鹽糧及換班分例並循其舊兩金川境内
各塘兵丁均照新議章程辦理所有新疆經費除
防兵三千即以内地額餉移給外每年約需各項
經費銀三萬餘兩(臣)等遵
旨擬裁内地額兵一千五百名及酌減新疆駐兵馬乾
可敷抵補奏入
上命原議大臣核議旋經議言新疆屯防兵額既議減
一千名應如所奏鎮將備弁五十二員於美諾㡳
木達阿爾古噶拉依茹寨五營分駐防守並隸美
諾總兵統轄該將弁等管理屯田操防如果董勸
有方即照管屯文員之例奏請陞用所有派駐遊
擊等官即於内地簡僻營分裁缺改設自改駐新
疆責任較重准其在外揀選奏請調補其由内地
移駐兵三千名定為馬一步九洵屬因地制宜雜
谷屯練原籍有田地者並准裁撤俾安本業向來
屯兵換班其往來騎䭾需給鹽糧不無繁費今改
為長駐諸項俱從節省而屯田各食其力口糧自
可停支牛具籽種亦無庸官為經理其例給米折
一項准照阜和協兵之例支給即將各兵鹽菜及
將弁等鹽糧停止至所奏各屯糧務准其於美諾
㡳木達章谷阿爾古噶拉依酌留五員並歸美諾
同知管理大板昭馬爾邦糧員與阿爾古知州一
併裁撤西南兩路塘汛亦應准其酌撥除無田可
耕之各塘兵仍給鹽糧及换班分例外其餘均照
新定章程畫一辦理新疆屯防規制既為詳盡而
歲需經費撙節得宜於籌邊裕餉經久之計自有
裨益
上從之
(臣)等謹按兩金川之役
皇上聖謨廣運不惜捐數千萬
帑金以為綏靖蠻疆一勞永逸之計當
王師西指之初即
密諭在事諸(臣)於平定兩金川後仿照從前辦理雜谷
腦之法設鎮駐兵盡成内地
先幾握算若持左劵迨軍旅告蕆而善後規模仰蒙
指示迄於時閱三載番民傾心嚮化猶以屯防諸務再
四
疇咨相地勢而定營制順人情而勵農功酌劑咸宜因
時適變綱舉目張條理悉備伏考漢平駱越而
軍吏經瘴疫者什四五至明世土官叛服不常
若播州楊應龍永寧奢崇明水西安邦彦之屬
雖後先𠞰滅然如朱燮元所云築城守渡轉運
煩費則亦率從苟簡非善建不拔之長策也兩
金川地處險遠視播州諸境相去何啻倍蓰始
則犂巢埽穴民不知兵繼以裕餉籌邊事垂可
久良由
睿慮周詳
乙夜批章不遺端末是以諸(臣)皆得有所稟承多方經
畫俾雪嶺冰梯均為沃土從此西南酋長益效
悃誠共安
至治蓋自準夷回部胥入版圖距兹未及二十年而
鴻勲再集軍屯並修
聖天子之德威政教誠非歷代以來羈縻約束區處權
宜所能髣髴萬一者矣
平定兩金川方略卷一百三十六
