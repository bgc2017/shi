欽定四庫全書
平定兩金川方略卷四十九
正月甲寅劉秉恬奏言查上次進勦金川功噶爾
拉一路係在喀爾薩爾駐兵由美諾至喀爾薩爾
中間哲爾覺崇德牛厰功噶爾拉共設四站現在
將軍温福駐兵功噶爾拉山下已距美諾三站有
餘(臣)昨至美諾時見此路糧運雖已辦有端緒但
臺站又設人夫未齊止有哲爾覺崇德兩站由崇
德直運軍營路多半站背夫一日不能往回是以
軍營之米未能充裕今(臣)與鄂寶督同建昌道白
&KR0801;趕緊辦理業照舊日程途於牛厰設站並將商
運米石按站給價令其直送軍營從此轉輸迅速
自可冀源源接濟奏入報
聞
同日
上諭軍機大臣曰昨温福奏索諾木差人逓到番字禀
帖於僧格桑逃往金川之語全不提及轉自誇其兵
力強於各土司冥頑無知已極可惡甚至請内地大
臣或差官員往彼議事冀欲羈存為質公然以敵國
自居尤屬狂悖不法而禀内稱其父郎卡為訥木喀
濟雅勒布妄誕悖逆更為覆載所不容查納木喀濟
雅勒布即西番語之天汗其意以為番語非中國所
能通自矜得意豈知我國家中外一統西北闢地二
萬餘里累譯皆通而西藏喇嘛久隸天朝凡西番字
語内地素所通曉此等鬼蜮伎倆其將誰欺况郎卡
么麽雜種僅若螻蟻前此大兵進勦掃穴無難朕念
其歸命投誠宥其大罪仍賞給土司郎卡尚不得擬
於天朝臣僕之列何得以天汗為稱至索諾木童年
兇悖禽獸不如乃于禀内不稱父名妄加名號又自
稱莎羅奔掌印土司而隠匿其名種種違背天理不過
自取滅亡將軍等即將朕此意繕給回文嚴切問罪
即微末兵弁亦不可遣令前往堕其術中各路官兵
更宜迅速攻勦以靖邊氛再丹壩地界與豐昇額軍
營相近尤當加意防範以備逆酋竄出即時擒縛並
嚴諭郭羅克勿得藏匿致速罪戾
乙夘豐昇額舒常奏言臣等察看逹爾圖山上大
碉連日用砲轟摧已毁半截賊難倚恃於木寨間
横連石卡護之重濠為負嵎之計(臣)等因現在兵
力初增且日來天氣晴暖正合進勦随遣人潛探
西邊兩小路并於相對大碉之處分兵三路同時
並舉使賊不能兼頋初十日𣲖出領隊大臣及侍
衛章京鎮將等分帶官兵於十一日子刻接踵而
上直至山梁分攻附近石卡木寨并力向前祗緣
濠溝既寬且雪消冰滑難以措足又有賊二三百
人從東坡密林中衝出欲襲中隊官兵後路官兵
一半向上抵禦一半向下壓攻殱賊多人餘俱奔
竄官兵仍并力仰攻大碉(臣)等察看溝卡深堅一
時難以騰越徐徐撤下至日旁一路亦預飭水吉
圖永平同日進攻焚斃多賊因四面均係木卡深
溝未能得手此次打杖總兵馬彪參將西凌阿同
受傷陣亡其餘傷亡兵弁另行造册咨部至綽斯
甲布土兵較前頗為出力現在工噶諾爾布之子
綽爾甲布燦在營恐伊土兵退縮不時督摧尚知
奮勉再襄陽鎮總兵馬彪遺缺除恭候
諭旨簡放外現在軍營楚兵二千名無人統轄(臣)等商
酌暫委恭領官逹色管理奏入
上諭内閣曰馬彪自調赴軍營以來甚為奮勉此次攻
打賊卡身先士卒䧟陣捐軀殊堪憫惜著加恩照王
廷玉李全為例交部議䘏其同時陣亡之恭將西凌
阿及千把外委各員並著該部查明一併議䘏
上又諭軍機大臣曰逹爾圖山梁既係金川要隘賊番
死守又能一舉而克其附近之日旁賊碉亦四面木
卡深溝不能越過自不宜專在此一路注意急攻因
思甲爾壟壩經索諾木退還現係綽斯甲布𣲖兵駐
守正地至噶拉依約計三站路亦稍平原係温福等
前奏擬備進兵之路今音吉圖所帶之兵既撤至豐
昇額軍營甲爾壟壩一路雖有綽斯甲布土兵不過
為自衛之計賊於此路守禦必虛莫若分兵令舒常
同音吉圖等帶往乘其不備設法襲擊或可易於得
手至豐昇額仍統兵於逹爾圖攻勦牽綴賊勢使其
不疑若舒常等至彼一有進取之勢賊必撤兵抵拒
則逹爾圖之賊必漸單弱豐昇額等未免過銳且令
攻勦自屬事半功倍此次進兵豐昇額等不宜過銳
且以總兵大員衝冐鋒鏑臨陣捐軀非惟可惜亦於
名聲有碍副將軍參贊膺朕委任自不可稍存畏怯
之見朕亦深望伊等之實心勇往但見可知難為行
軍先務不可不慎豐昇額舒常俱以世臣受恩任用
其奮勉自倍常情至於臨敵之時尚宜略加持重𣲖
遣將領亦當稍為斟酌於事應更有益再據奏砲擊
賊碉既已毁其上半何不將砲臺築令向下摧其下
半碉根及横連十寨設或賊因避砲匿入濠溝其鎗
石勢難向下施放我兵可徑至溝邊鳥鎗火彈自上
而下更易為力彼時賊衆勢不能存必又逃出溝外
我兵隔溝密放鎗砲殱殪必多賊復何能遮攩此乃
一定之理豐昇額等何以見不及此著傳諭豐昇額
舒常妥協籌辦至舒常帶往甲爾壟壩應需兵練若
干豐昇頼等於現有之兵酌量𣲖撥仍即奏聞並將
可否如是分路進勦迅速具奏母但以遵旨為是勉
強設施也
(臣)等謹案禮以惠下臣忘其死軍營鎮將受任
從征衝鋒陷陣赴義捐生是固分所當然亦發
於情之不容自己方其身先士卒何暇計及萬
全我
皇上以大員為國捐軀倍加軫惜前於薛琮被遮
諭令帶兵將領知難而退兹馬彪之殁復
諭將軍遣派將領當加斟酌
至仁不忍之意淪肌浹髄所謂死者有知足以不朽生
者感恩足以殞身所以軍营每奉
恩諭宣示無不感激涕零争先致命也
上又諭軍機大臣曰襄陽鎮總兵馬彪陣亡所遺員缺
著温福等於軍營出力副將内揀選一員奏請陞補
其副將員缺並參將西凌阿陣亡各員缺俱著一體
揀選奮勇立功之員逓行奏補以示鼓勵
丙辰
上諭軍機大臣曰川省自辦理軍務以来在營兵丁奮
勉效力者固不乏人而畏怯逃脱者亦所常有前據
舒常奏逃丁石有貴等六名随降旨令富勒渾查辦
嗣阿除軍營亦查出逃兵張彪等四名此項随征官
兵藐法脱逃情罪實為可惡自應迅速嚴拿立即正
法以肅軍紀所有潛逃各兵是否陸續就獲者尚有
幾名著傳諭劉秉恬富勒渾飭屬密速訪拏勿得視
為通緝具文稍有疎懈劉秉恬現住美諾並宜就近
傳示軍營諭以爾等受國家豢養深恩調𣲖進勦乃
屬本分其中有勞績出衆者無不優予拔錄上進有
階即間有行傷及陣亡等事亦皆厚邀賞䘏澤及子
孫凡在行間皆所共見共知者理應倍加感勵踴躍
圖功若㒺知法紀托故潛逃甘棄酬勲受賞之榮自
取重罪雖至愚不應出此况此等喪良藐法之人為
國憲所不貸即天理所不容從不能倖逃法網爾等
當知儆懼務湏互相勸戒激發天良共鼓敵愾之氣
勉成勦賊之功以冀承受渥恩榮身延世倘或迷而
不悟敢蹈故舉必罹顯戮福禍利害惟爾等自擇之
如此明白曉諭該兵丁等自必更知所儆畏不致復
萌免脱之念矣
丁巳軍機大臣奏言現在川省軍營滿漢大小將
弁奮勉自效者甚多所有缺出似應俱令該將軍
等揀選打仗出力之員奏明逓次補用兵部毋庸
開缺請簡統候大功告成再行照舊辦理奏入
上從之
同日富勒渾奏言承准軍機處遵
旨將文綬覆奏每月軍需銀兩交(臣)再行確查具奏(臣)
查文綬原奏清單所開糧米與鹽菜月餉工食并
夫役工價及驛站馬匹等四項每月需銀七十四
萬餘兩既係約計之數而所開一切雜欵需餘十
餘萬兩更非按月常有之事當即轉飭軍需局分
欵詳查兹據布政使錢鋆等禀稱雜欵一條内如
滿漢屯土官兵借支行裝俸餉夫匠安家以及軍
營賞費䘏銀沿途應付夫馬鹽菜口糧製備鍋帳
採買馬匹火藥硝磺修砌石城木栅橋道採辦鉄
炭口袋苫單修建倉房夫棚租賃碉房製造砲位
等項原係零星雜欵並非每月常需原奏列入月
費項下實屬錯鋘至月費七十四萬餘兩亦係按
照彼時在營在站官兵丁役夫匠以及添設軍營
馬匹數目約略核計並非將來實在報銷之數緣
自軍興以來各路標管借支行裝褁帶馬價俸餉
並各州縣請領採買米粮脚價催募長夫安家費
用以及撥交各站搃理臺員銀兩俱係陸續支發
長短不齊其中有支領不敷尚湏找發者亦有支
領寬裕事竣仍湏繳還者必湏各員報銷到日核
明應准應駁方有確數等情(臣)復飭將自軍興以
來司中逐月撥恊支發並各員逐月領用各銀數
開單細核其中有照依成規給領者亦有因臺站
夫粮緊急随時酌量給領者有已經
奏咨亦有尚未奏咨者而領用各員有將用項随時
報明者亦有尚未造報者所辦既未畫一則頭緒
紏紛益難查核(臣)思軍需欵項雖繁而一切支應
自有定則即或因地制宜不得不量為變通亦應
随時分别咨
奏使部内有案可稽而領用各員不能絲毫冐濫方
為慎重錢粮(臣)現在會同督(臣)劉秉恬嚴飭司道
等及在營在臺各員將已經支發領用銀一千二
百三十八萬三千五百餘兩詳細確核分别有定
欵有定數應照例作正准銷者若干有定欵無定
數應咨部核明准銷者若干無定欵無定數應奏
明請
旨准銷者若干按欵覆核陸續
奏報如有浮多之處即令承辦各員賠補並飭随營
在站總理各員自本年正月以後將領用銀兩按
月造具管收除在四柱清册並註明何項係照例
動支何項係變通動用報明藩司及軍需局(臣)等
會同
奏咨以偹查考如此則辦理既有定規而考核亦歸
簡易以奏入
上勅原議大臣議奏旋經軍機大臣等議覆應如該督
所定章程妥速清釐畫一辦理母得如前含混致
滋冐濫
上從之
戊午
上諭内閣曰阿桂著補授禮部尚書阿桂未到任以前
著素爾納署理
己未阿桂明亮奏言(臣)等綂領官兵前抵當噶爾
拉相機進取兹於十四五六等日風雪連綿至十
七日始行開霽(臣)等進兵之路本任陽坡雖早晚
冰凌堅滑然於兵丁行走進攻尚無大碍惟是當
噶爾拉山高路峭官兵雖俱踴躍思奮而從納圍
納扎木進抵梁上賊碉尚有二十餘里步步仰攻
究不免於疲頓臣等令各領隊及鎮將等將營卡
逐日上移今距賊碉不過二三里所鑄食十六觔
子之大砲已於十八日造成其三四號砲位亦陸
續運到查賊碉堅固用砲轟摧愈近愈為得力第
既逼近賊碉必須建設木城防護庶砲力猛而有
凖我兵亦不致多傷但此山並無木材(臣)等督令
官兵於他處密行砍伐運送並令辦就攩牌火彈
等物即於二十一二日間分兵三路一面直前進
攻於對敵之際搶立砲栅一面潛師越溝攻奪靠
西一帶山梁賊碉務期得手總之當此進兵伊始
非即破碉據地示以懲創不足以寒賊膽(臣)等惟
有督勵漢土官兵奮速進勦
阿桂明亮又奏言革布什咱各處防兵本可量為
裁撤前據各將領等酌議具禀臣阿桂復訪詢熟
悉情形之將弁土人詳加籌度除甲爾壟壩本係
綽斯甲布之地逆酋業已遣兵佔據毋庸另𣲖官
兵駐守其甲魯與甲爾壟壩本係一道山梁相去
不遠令應𣲖駐兵五百名令其彼此聲援並令駐
守甲爾壟壩之土兵與甲魯之兵每日廵查會哨
則聲勢既為聫絡仍可牽掣賊人其自吉地前往
甲魯丹東綽斯甲布之各隘口及自格藏橋以至
吉地丹東一帶臺站亦均視地方之緊要與否以
定駐兵之多少共應留漢兵七百九十名土兵一
千名令恭將吳錦江郎搢升等分叚管理以專責
成查革布什咱一路現存可用川黔陜甘官兵三
千八百餘名其各處土兵亦共有三千八百餘名
今革布什咱各隘除酌留防範外所餘各處土兵
内其德爾格忒等馬上番民一千八百餘名登山
越險本非所長均應撤歸游牧以節糜費並可𣲖
出烏拉供運軍粮其餘革布什咱番民尚為勇健
前據伊頭人𣲖出一千随營打仗今扛分撥三百
名留守甲魯各隘餘令赴當噶爾拉大營聽用其
屯練一百餘名明正嚕密逹巴土兵四百名亦俱
可用並令來營聽候調遣至應行撤回之川兵一
千五百餘名查馬奈馬爾邦係乾隆十二三年進
勦金川之路亦係巴旺布拉克底與金川交界之
所後路即通格藏章谷等處自應設兵駐守以分
賊勢即於此項川兵内酌𣲖一千名同巴旺布拉
克底土兵四百名令汪騰龍帶領往彼駐札所餘
川兵五百餘名歸入當噶爾拉一路軍營其應撤
回之貴州兵四百餘名查係總兵王萬邦所帶數
内今當噶爾拉大營僅存六百餘名自應將此四
百名一併歸入以便調用至所餘陜甘兵一千一
百餘名本係副將常秦等帶領來川之兵今常泰
已帶陜甘官兵現駐綽斯甲布此項陜甘兵丁亦
應前赴該處軍營併為一隊且豐昇額等一路現
雖有兵一萬五千餘人但丹壩逼近金川該處或
應稍添兵力以綴賊勢或新設粮臺湏兵防護得
有此項官兵自足以資分撥至(臣)當噶爾拉一路
僅有漢土官兵一萬二千餘名今既增入川黔及
屯練革布什咱明正嚕密逹巴等土兵一千九百
餘名及新降番人八百餘名合之原有進勦之兵
已有一萬五千餘名與綽斯甲布一路官兵數目
相等於軍營聲勢亦為有益均奏入
上諭軍機大臣曰阿桂等奏進兵伊始非即破碉奪地
示懲行創不足以寒其膽所見甚是官兵𠞰賊遇應攻
擊之時固不宜過於持重稍示怯弱然初次進攻接
仗若不審度合宜奮擊得利大挫其鋒不能振我軍
威使賊望而生畏今大砲既已鑄得定於廿一二分
兵進攻自可尅期制勝佇聽捷音又阿桂另摺奏革
布什咱一路漢土官兵除酌留駐守隘口外其各處
土兵分别調撤昨因豐昇額等所攻逹爾圖日旁一
路賊碉猝難進取因思甲爾壟壩至正地一帶亦係
温福原定各路進兵之路且稱其地稍平欲令舒常同音吉圖
等帶兵由此前往已傳諭豐昇額等熟審情形是
否可行就近妥酌辦理並著傳諭温福阿桂一併詳
議其現擬裁撤之革布什咱一路土兵應否添撥交
舒常等偹用並著阿桂籌核妥辦
二月庚申
上諭軍機大臣曰朕閱阿桂前奏知索諾木年幼昏愚
俱係伊兄弟喇嘛莎羅奔等據其印信號紙各思逞
強攘奪而頭人内又有黨惡創謀之徒為之主持以
致助兇拒命存留首逆僧格桑種種獲罪是索諾木
情尚可原即該處番民原未必盡皆莎羅奔等羽翼
特彼刦脅驅迫遂不自主亦殊堪矜憫著傳諭温福
等繕寫檄文曉諭索諾木令其擒獻首逆僧格桑並
為逆之兄弟頭人等率衆歸成自求多福毋徒受人
牽白自取滅亡
辛酉温福奏言竊(臣)欽奉
諭旨詳示防範後路機宜查上年臘底(臣)自布朗郭宗
進兵時撥兵二千餘名交與董天弼令其于布朗
郭宗底木逹美臥溝大板昭等處應行防守各隘
妥為分駐至(臣)帶領征兵由帛噶爾角克之北簇
拉角克之南過翁固逹大山下坡即逹巴溝站名
崇德該處為美諾布朗郭宗簇拉角克帛噶爾角
四通之路形勢緊要當即𣲖兵四百名令都司馬
良棟帶領駐扎過此而北有地名松林口該處林
箐深險旁通簇拉角克大溝山路叢雜賊匪最易
潛蹤且為功噶爾拉大營切近之后路當即𣲖兵
百名令副將多隆武帶領駐扎再自逹巴溝起直
至功噶爾拉山一帶東面大山道路綿亘兩金川
來往小路甚雜賊或于此潛來窺擾亦不可不防
已酌𣲖兵七百餘名相度形勢設卡分駐以上各
處係(臣)現在進勦大兵後路如攻過功噶爾拉則
情形又異應留應撤再行審量妥辦奏入報
聞
同日温福劉秉恬奏言查自布朗郭宗底本逹直
至丹壩地與金川犬牙相錯其間深林仄逕在在
可通誠如
聖諭此等要隘之處我進較難賊來甚易自應加意嚴
防已令董天弼於養傷兵内擇其痊愈者即留為
該處分防之用至美諾係小金川舊巢又粮運總
滙之地雖有松潘鎮總兵五福在彼駐扎從前並
未留兵(臣)温福擬於進勦兵内暫抽二百名再于
各站護粮兵内通行減撤約可得三百名二共兵
五百名令赴美諾正在籌辦具奏間仰蒙
聖訓(臣)劉秉恬現即逕赴布朗郭宗一帶與董天弼詳
細熟籌妥為經理至丹壩地方為曾頭溝一路通
金川要隘從前曾𣲖兵七百名在彼堵禦應否再
添兵力之處董天弼稔悉彼中道里情形容(臣)劉
秉恬到彼細商定局奏入報
聞
同日劉秉恬鄂寶奏言查現在大兵已抵功噶爾
拉距牛厰二十里今自牛厰安站之後數日以來
兵粮到營者已漸充裕至當噶爾拉一路(臣)劉秉
恬在僧格宗時亦經辦有章程而木坪商米已於
十二月二十八日等陸續起運尅日抵營足敷接
濟再綽斯甲布兵粮由打箭爐轉運者(臣)劉秉恬
仍嚴飭各員極力赶運不得以雪大山封藉口遲
滯其由丹壩一路轉運者程站本較打箭爐為近
現據辦理綽斯甲布粮務之知府盛英等禀稱此
路粮站已有頭緒(臣)等又節次嚴催務期赶運無
悞奏入
上嘉之
壬戌
上諭軍機大臣曰近聞西藏所用鐡鍋因彼處地勢較
高不宜鑄造皆由他處鑄成運送推原其故或因高
處多風鑄造不能堅固亦未可定礮之與鍋雖係兩
物而范金則同温福等所鑄之礮每易炸壞諒以番
境鮮有平地而温福等又不知此理總於山上鑄造
徒費物材不濟於用朕深為繫念著𫝊諭温福阿桂
豐昇額等此後鎔鑄巨礮湏擇卑下少風之地妥為
成造
(臣)等謹按軍行利用火器為先况摧碉尤資大
礮如所鑄砲位施放炸損關係甚重此固由
銅質淘鍊未純而以西藏造銅之銳推之則鑄
坆必擇地宜實為至理我
皇上體察精微推類以原其故申
命軍營妥擇善地仰見
宵旰憂勤無微不至嗣後得禀承
睿筭軍器倍加堅利矣
癸亥
上諭軍機大臣曰昨偶閱平定金川方略内載副將張
興邦在馬邦失䧟一條稱賊有石礮法安設木架以機
發石傷人所及不過百步而木架一著鎗砲即倒乃
官兵並不施放鎗砲擊毀木架任其安設以致失利
等語石塊體質沉重本難及遠即以機發石亦止二
三十步斷無能及百步之理況賊番木架可用鎗砲
轟摧尤屬易制其所云可及百步者必係當日綠營
怯誑之習張大其詞耳苐金川賊番既有此用機發
石之法我兵現在進勦不可不知倘見賊番設有木
架即當相度遠近用鎗砲一概擊毁其機石自無所
施斷不可因賊番有此伎倆稍生畏怯也亦不可不
設法防範著傳諭温福等知之
乙丑豐昇額舒常奏言(臣)等以逹爾圖山梁為金
川門戶賊番死守仰攻無益是以選𣲖官兵砍伐
木植於正月十八日等日赶拿木寨已建大木寨
四座外刨深溝内貯土袋防其刦掠攩其鎗砲並
飭令官兵嚴謹守獲約計相距賊碉不過一箭之
路籌議攻取之日先用大砲轟摧繼以四寨伏兵
突出使賊堵禦不暇非惟可省兵力亦可一舉得
手奏入報
聞
同日豐昇額舒常又奏言(臣)等欽奉
諭旨以金川番賊狡謀更深必湏防範後路仰見
聖慮周詳(臣)等悉心規畫查綽斯甲布一路因通金川
道路甚多已將宜喜軍營原存漢土兵内共𣲖撥
三千餘名駐守各處粮臺以及後路隘口現在宜
喜軍營實存進勦漢兵三千九百餘名綽斯甲布
土兵一千九百名(臣)豐昇額帶來漢土官兵六千
名内除原𣲖駐守丹壩漢土兵七百名之外實存
進勦漢兵三千七百餘名三雜谷土兵一千五百
餘名共計宜喜日旁兩營進勦漢兵七千六百餘
名土兵三千四百餘名(臣)等謹遵
聖訓現𣲖副將董果稽查後路毋致稍有疎虞奏入報
聞
同日豐昇額舒常又奏言查駐劄覺木交粮員廵
檢王嘉猷禀稱昨日戌刻行至泥峙岡途中樹林
内有十數賊突出當經官兵全來援應將賊擊退
惟護粮兵丁王禮一名陣亡等語(臣)等随嚴飭各
處隘口務湏日夜加謹防範倘有賊人潛出惟當
竭力盡殱以喪其膽毋致稍有疎虞奏入
上諭軍機大臣曰豐昇額等奏廵檢王嘉猷遇賊一摺
因思昨歲舒常亦曾奏及十二月初三日初四初九
十一等日並有賊在林澗中潛匿圖竊牛馬粮臺實
屬不成事體西南兩路官兵經過之後並無此等情
事獨此路屢有賊衆潛出滋擾諒必由綽斯甲布而
來其事甚有關係不可不留心防範亦不可稍露端
倪為番衆窺測至後路嚴密防查實為第一要義雖
豐昇額等現沠副將董果在彼專司但此等廵防要
務恐綠營循分供職之員尚不足恃劉秉恬現駐美
諾經理糧運軍臺伊係現任總督呼應甚靈無湏鄂
寶協助著鄂寶即速前往綽斯甲布軍營後路帶兵
駐守並催䟎粮運設有此等賊匪潜出即督官兵痛
加殱戮俾其知所畏懼庶豐昇額等於進攻逹爾圖
一帶賊寨得以乘勝罙入無後顧之虞方不致時厪
朕念至豐昇額等進攻之路從前不過牽綴賊勢今
此路既湏一併攻勦所有兵力似覺稍單其應作何
抽撥之處並著傳諭温福阿桂劉秉恬通盤籌畫妥
協辦理奏聞
平定兩金川方略卷四十九
