欽定四庫全書
平定兩金川方略卷首
天章一
平定兩金川告成太學碑文
太上立德其次立功又其次為立言而德與功皆賴言
以傳言之無文行而不遠文之時義大矣哉然傳德之
辭直而寡傳功之辭費而多直而寡者不因文而德自
見二典三謨經世立教是也費而多者必因文而功乃
明周誥殷盤佶屈聱牙是也吾嘗讀韓昌黎平淮西碑
益悉此言之不爽何則彼其藩鎮乃家奴之類慫惥因
循以致宛成敵國削而平之是宜引以為愧而不可炫
以為功賴昌黎之文幾與江漢常武同稱耆定然有識
者固知其辭費而多飾而未知憲宗之愧與弗愧耳今
之平定金川之文不有類於斯乎解之者曰逆酋羈縻
徼外非若淮蔡之居中土元濟之為世臣也吾則以為
既以受職為土司則是我臣而其地近接成都遠連衛
藏則是我土我土我臣而横生逆志蠶食鄰封將欲大
有所為弗𠞰而滅之則西川將不能安枕兹雖蕆事與
平定淮蔡擒吳元濟何以異故宜引以為愧而不可炫
以為功者以此金川之始見於己巳告成之文兹不複
記記其復叛而復征則其隂謀負恩已自戊辰年始蓋
戊辰之師實緣其跳梁不靖而師既臨境彼即窮蹙乞
降遂以赦罪頒師甫十年而其酋郎卡即與革布什咱
搆釁又四年遂與綽斯甲布及三雜谷為敵而逆子索
諾木兇悖益甚自恃地廣人衆力強與各土司搆兵訖
無寧歲故各土司皆畏之如虎而以勢分力散又莫能
如之何余以為業已受其降不宜復加兵且蟻鬭蠻觸
不足以勞王師因命地方文武大吏隨宜彈壓令弗越
内地界亦足以安民而示度耳不虞地方大吏欲息事
而每示寬逆酋轉以為酋足懼而日益逞其小金川逆
酋僧格桑者始則與索諾木水火相仇繼乃狼狽為奸
於是索諾木計殺華布什咱土司色楞敦多布取其印
勅以歸而僧格桑亦侵佔郭克什地界且發兵圍其土
司色達拉之官寨期於必取總督阿爾泰提督董天弼知
事不可掩乃有發兵之請是役也或咎阿爾泰依違誤
事之過而余則以為阿爾泰之過皆余之過蓋金川因
其地險衆悍久蓄異志是以有殺至維州橋之謠(維州本漢
徼外羌冉駹地蜀將姜維征羌駐此築壘後因名為姜維城唐武德初因其地置維州屢叛屢復廣德中陷吐
蕃號為無憂城遂累入寇擾大中時始復内附五代蜀州内徙改縣曰保寧宋景德初改曰威州元至元間以
州治保安縣並入明洪武初於州境析置保縣本朝雍正五年省威州入保縣屬茂州今其地尚有維州橋之
稱而促浸番人以殺至維州橋播為謠曲似係聞吐蕃舊事妄冀效尤耳)則其不忘内地情
率可知戊辰之役我師深入屢勝即不宜赦其罪而受
其降此一誤也甫十年而郎卡偝恩作亂以及逆子踵
其蹟皆不及發兵問罪惟令地方大吏隨宜處置又屢
誤也以至尾大不掉終予興師故予不咎人之議為窮
兵黷武而轉咎己之類於姑息養奸蓋中國之制外域
張撻伐則彼畏而斂跡主和好則彼輕而生心漢唐宋
明之覆轍率可鑒也若謂子窮兵黷武則予賴
天恩平伊犂定回部拓疆二萬餘里豈其尚不知止足而
必欲滅蕞爾之金川以為揚赫濯紀勲烈之圖哉雖然
平伊犂定回部其事大矣然費帑不及三千萬成功不
過五年兹兩金川小寇地不逾千餘里人不滿三萬戶
而費帑至七千萬成功亦遲至五年則以跬步皆險番
奴效命死守故得延至今日而我將軍阿桂立志堅定
決機明敏兩副將軍及參贊領隊諸臣同心合力各軍
士敵愾奮勇凡經大小數百餘戰而後成功視平伊犂
定回部費力不啻倍蓰設非
天恩助順衆志成城則金川未易言滅而國威或致稍損
矣是不可以不記觀斯文者尚諒予懷慚悔過之不暇
知非稱功詡德而為言其庶幾乎繫之以辭用誌始末
云爾
小金首禍曰僧格桑兵救鄂什(向稱沃日今定為鄂克什急呼之則鄂什也)
竟抗顔行(僧格桑於庚寅夏與鄂克什土司搆怨稱兵阿爾泰董天弼親往誡諭奏稱逆酋遵教退
歸亦遂釋而不問未數月復圍鄂克什辛夘夏阿爾泰乃遣兵護鄂克什而逆酋亦遂與官兵交戰)督臣
提臣每事遷就知弗勝任將軍别授(阿爾泰等名為進兵仍思遷就完事
因諭温福由滇赴川經理軍務且命桂林馳往視之辛夘冬因阿爾泰始終遲疑玩誤遂罷其職而以温福代
為大學士授定邊將軍由西路督兵進𠞰其四川總督則令桂林代之統兵攻𠞰南路)攻破巴朗
(向訛為班斕山今改)直取達圍進抵資哩數月克之兩路夾擊遂
得美諾鼠竄狼奔金川助惡(温福初至西路即策勵將士攻克巴朗拉乘勝直取
達圍進攻資哩數月而克之繼命豐昇額為參贊同温福進勦賊尋退還木闌壩我兵進抵路頂宗桂林在南
路其始頗合機宜連破約咱卡丫諸寨并復苹布什咱侵地尋為宋元俊所誤致冇墨龍溝之失桂林匿不上
聞為阿爾泰所劾因即罷斥而令阿桂以𠫭贊馳赴南路代領其兵南路自達烏至僧格宗皆峭壁懸厓碉卡
林立阿桂董飭官軍勵勇摧堅稱入其阻乘勝進擣美諾賊巢壬辰十一月遂克之温福亦攻克明郭宗至美
諾與阿桂會復督兵攻取布朗郭宗逆酋由僻徑竄入金川擒其父澤旺解京乃傳檄撫定汗牛大板昭等寨
落小金川悉平而金川逆酋索諾木復敢黨惡拒命因移兵並𠞰之)既平儹拉(小金川番語本名)
遂討促浸(即金川番語名)雪多境險奏功以沈奏功以沈賊更
遮郄綠營怯懦遇戰辟易(攻𠞰促浸之兵温福由功噶爾拉阿桂由當噶爾拉分兩
路並進功噶爾拉山頂上丫口賊築碉斷徑不能進遂别由昔嶺繞攻而碉堅地險兼多雨雪攻之半年雖屢
得賊卡終未扼其要害綠旗兵既懦葸温福又不善調度以二萬餘人散布各卡防守遂以分而見單賊窺其
罅隙於癸巳六月遣番衆數百由間道潛出煽誘儧拉降番復叛董天弼庸懦失守為賊所戕賊益猖獗擾温
福後路直侵大營綠營兵衆先潰將領戰没者多温福率親兵與賊搏戰亦遇害儹拉之地復失逆酋等罪大
惡極愈不可寬矣)兵既無能將復失算豈如南路全師而返(叶
阿桂在當噶爾拉軍律明而士心固賊不敢犯然木果木有事之後當噶爾拉亦難獨駐遂整勵兵衆由南路
全師而出)重調勁旅吉林索倫健銳火器其心忠純(前已簡派八旗
兵三千令赴川助𠞰為温福等奏止使木果木軍營有滿洲兵在彼則綠營得所依恃不致倉皇潰竄是其事
仍由温福自誤幸阿桂一路軍氣甚整即授為定西將軍並選健銳火器營兵三千吉林索倫黑龍江兵四千
迅赴軍營重籌進𠞰)仍分兩路堂堂正正不旬日間美諾重定(癸巳
冬將軍阿桂統兵由西路進攻其南路則令明亮為副將軍進𠞰兩路並進所向克捷旬日之間即收復小金
川全部)谷噶既入馬尼(去聲)並克豢養旗兵允得其力(阿桂等於
甲午正月搶佔谷噶丫口山梁明亮等亦於是時攻克馬尼兩路之兵皆因冇八旗勁旅奮勇先登綠營觀感
激勸皆效法恐後奏績甚速)釃三路進一阻宜喜及彼絨布遇險而
止(副將軍豐昇額同舒常於宜喜駐兵與阿桂明亮共成三路第宜喜之兵攻𠞰半載未能寸進而明亮則
由馬尼攻得木谿卡卡角及抵庚額特亦阻險未能進遂駐絨布寨)阿桂西路則屢建功
羅博淜普逮遜克宗(甲午三月阿桂攻克羅博瓦山梁六月攻克色淜普此諸寨並峯峻
碉堅賊衆悉力死守官軍皆涉險銳攻殱醜甚衆遂臨遜克爾宗)喇穆山梁日則丫口
舉默格爾以擾其後(我兵攻克色淜普後賊衆防守益力阿桂偵知喇穆喇穆迤西峯厓
陡削賊備禦稍疎因分兵超越進攻盡據其碉並攻克日則丫口亦六月中事其後兵進稍阻至十月初復繞
道攻得默格爾山梁其滎噶爾博日爾八當噶之賊皆截于後)明亮宜喜亦據嶺梁而
後難進徒然望洋(宜喜為賊要隘守禦極嚴豐昇額舒常攻之一年未下繼而命豐昇額改
赴西路舒常在彼更不能進甲午夏因明亮在絨布屢攻未進不宜頓兵于無用之地令其分兵七千移攻正
地明亮遣偵卒往探不見賊衆難以輕進亦赴西路協𠞰阿桂札止之會綽斯甲布土司懇明亮駐宜喜并願
效前驅明亮乃出其不意分兵冒雨直進遂據宜喜山梁並攻得俄坡格勒古賊因掘濠斷路明亮等復為所
阻矣)逮昨乙未略康薩爾木思工噶賊碉並毁(阿桂自攻得默爾格
欲乘勝直進賊復于康薩爾山梁抗阻兩月餘乙未正月阿桂派兵分路潜進拔其鹿角連越重濠躍上碉頂
遂毁其碉殱賊甚衆四月復攻得木思工噶克丫口從此下壓勢益順矣)明亮河西亦有所
據日旁以前五十里路(明亮因達爾圖之路為賊所斷商之阿桂謂當仍由宜喜一路
進攻並派西路兵一千令福康安帶往攻克甲索碉卡海蘭察亦往會攻合力并擊先克薩克薩谷其日旁右
之沙壩山并達爾圖得楞及溝内之斯年木咱爾各賊皆紛紛棄碉遁周圍五十餘里寨落悉行焚燒)夾
河兩軍聲息可通並清後路遜克爾室(五月中明亮攻克額爾替碉卡
可下至平坡六月間復攻克石具噶寨阿桂派兵沿河從赤爾寨攻打隔河之沙爾尼一帶兩岸夾擊聲息可
通迨阿桂攻得隔爾丹喇嘛寺等處居高得勢以遜克爾宗在我兵之後留之非計遂派兵三路分進豐昇額
督率攻𠞰或斫寨而入或梯牆而進遂得其碉殺賊無算後路肅清矣)菑則大海昆色拉
枯層層破要步步披嶇(阿桂以昆色爾喇嘛寺在拉枯喇嘛寺之上於此路尤為扼要
其菑則大海亦當並𠞰分派將領統兵同往其昆色爾山梁最險官兵皆蟻附上攻佔其碉寨復縱火焚燒拉
枯喇嘛寺又攻得菑則大海官兵無不超越而登飛騰而入)遂克勒圍紅旗飛遞而
何四月大捷未至既克西里迺若建瓴科布(曲)索隆(古)
不日而傾(阿桂於八月十五夜攻克勒烏圍其附近碉卡木城六十餘處一夕無不摧破八日而紅
旗逓至木蘭詳見聞捷凱歌及誌事詩自奏捷之後四閱月雖時有克獲未能深入直至十一月攻克西里軍
聲愈壯而賊勢愈蹙尋即攻得科布曲索隆古山梁並克格隆古兜窩等要隘又掃清安布魯木一帶益據建
瓴之勢矣)雍中舍齊易如拉朽密圍噶(喇)依賊其奚走(阿桂既克
索隆古進攻朗阿古則朗噶克丫口等處皆克之並據噶占山梁十二月十七日遂將瑪爾古當噶一帶寨落
悉行掃蕩並克舍齊喇嘛寺次日復攻克雍中喇嘛寺等於十九日統兵直𢷬噶喇依四面圍攻水陸俱斷促
浸番衆自攻克勒烏圍以夾大小男婦紛紛投出其大頭人布籠普阿納木達什阿庫魯等遂皆相率乞降並
索諾木之母阿倉姑阿青及其姊妹亦皆投至軍營僉云索諾木莎羅奔兄弟并作惡之大頭人丹巴沃襍爾
等皆在圍中此蓋逆酋賊黨等罪孽深重天奪其魄驅之一處以就擒也)是時河西明亮
亦入富德馬邦傳檄芥拾(明亮既克阿爾古等寨克取獨古木開通乃當山梁並𢷬
甲雜掃獨松河西一帶悉行𠞰洗過河會阿桂合攻賊巢富德亦將河南北之噶咱普庚額特曾達等各寨落
全行掃清直據馬爾邦亦遣兵與阿桂會富德所得之地俱不煩兵力易如拾芥)設非西路圍
噶喇依則其兩路亦無進期(明亮富德兩路向皆艱於攻取而富德久駐絨布尤
未能寸進自阿桂既克索隆古乘勝席捲已圍噶喇依各處之賊皆膽破心散望風潰降非果由力戰而得若
非西路官兵直𢷬明亮富德兩路仍未有進取之期也)諸軍既合火攻周遭雖據
三穴訖其奚逃然猶死守四十餘日計窮力竭乞命而
出(官兵四面合圍賊猶負嵎力抗繼用大破環轟摧其碉卡將士等乘勢克取旁近寨落層層進逼殱賊日
多逆酋惶懼遣其兄岡達克彭初克次第詣營並即拘繋於是攻圍益急據其近碉斷其水道索諾木窘迫無
計遂於二月初四日早率其兄弟莎羅奔甲爾瓦沃雜爾斯丹巴并兩土婦及黨惡大頭人丹巴沃雜爾阿木
魯綽窩斯甲尼瑪噶喇克巴並兩喇嘛挈大小頭目男婦二千餘人出寨逆酋跪捧印信乞免誅戮因即悉就
擒獲俘獻京師自圍𠞰以來計四十餘日至是全境蕩平罪人斯得紅旗於二月十二日馳至桃花寺行在適
當告功東陵之期此實仰賴皇祖默佑益深感敬隨諭將軍阿桂等統成功將士擇日凱旋俟東巡迴蹕
至黃新莊舉行郊勞大興以昭偃武策勲之盛)金川之功阿桂居首特恩異數
加之宜厚(征𠞰金川之役實由將軍阿桂藎誠體國不憚艱勞制勝運籌克成偉績實為此事首功
特封為頭等誠謀英勇公加賞雙眼孔雀翎紅寳石帽頂四團龍補掛金黃帶紫轡以昭崇奬)能出能
入有權有經運長擊短後實先聲金川之功允資羣力
寸步層峯冰滑石仄將軍指揮無不奮勇以此破敵鹿
埵隴種金川之功非予所期事弗可已久而得之困獸
猶鬭捨懲雞肋念我衆勞至今心惻金川之功允賴
上蒼靖彼蕃徼我武惟揚勒碑太學用遵成例静言思之
文以誌愧
平定金川勒銘美諾之碑
首禍者必有奇禍之遭偝德者必有凶德之報蓋儹拉
之首禍實由促浸之教而促浸之偝德亦由儹拉之肇
故戊辰之役以救儹拉而有促浸之征(前因金川侵擾小金川拘其土
司澤旺地方官諭之不從輒敢干抗戊辰冬遣經略大學士傳恒統禁旅往𠞰我武方揚而莎羅奔即卡窮蹙乞
命因矜其頑蠢遂允受降澤旺乃得復歸故地郎卡始尚畏懼歛迹末十年輒思呑噬鄰封時相仇殺彼時以
蠻觸争衡乃其常事亦遂聽郎卡既死其子索諾木與小金川僧格桑狼狽為奸負恩梗化遂致復勞師旅深
悔前此之姑息矣)兹辛夘之師以伐儹拉乃並促浸而掃(僧格桑恃
有索諾木黨惡欺蔑鄰疆攻圍鄂克什官寨佔其境地覇其土司經前督臣阿爾泰等往諭罷兵退地逆酋陽
奉隂違浸至辛夘夏僧格桑乘索諾木侵害革布什咱土司之釁益復滋横並且修築木卡謀抗天朝勢不得
不加以兵革而阿爾泰因循貽誤遂命温福由滇入蜀授以大學士統兵征𠞰即攻克巴朗拉繼又克復達圉
一帶以至資哩官兵前抵路頂宗仍不能進壬辰夏阿桂以參贊赴南路統兵於是年冬攻克僧格宗甫半月
即乘勝攻得美諾其餘寨落悉傳檄撫定小金川平而僧格桑逃往金川索諾木匿而不獻於是移兵並討促
浸矣)彼其緩則頡利突利之相猜急則僑如榮如之相保
然而地險人強機謀深造則儹拉遠不如促浸故美諾
再入而再克(美諾未嘗不險而一克僧格桑其勢遂如破竹逆酋僧格桑初竄布朗郭宗温福由
明郭宗統兵往捕僧格桑已從美卧溝遁入金川擒其父澤旺以歸温福為將軍始猶勇往繼乃疎於籌畫又
不得人心癸巳夏賊衆從後路潜出遂有木果木之變美諾亦尋失去乃命阿桂為定西將軍發八旗勁旅往
𠞰阿桂部署稍定於十月廿九日進兵自資哩至美諾五晝夜悉行恢復實為神速而僧格桑既至金川索諾
木即羈留不遣即共謀擾木果木但令小金川賊目七圍安堵爾往美諾號召而不使僧格桑復還故巢則是
索諾木之密圖吞併儧拉以次蠶食旁近土司并且欲侵及内地固已漸露端倪罪惡貫盈實難輕進耳)雖
南有僧格宗北有明郭宗而我師奮力攻取無不立摧
堅碉遂據官寨之穴窖(美諾為小金川官寨即其巢穴也)此固
皇天助順將卒盡力而亦其首禍偝德之招是用勒銘酋
巢永鎮筰徼
平定金川勒銘勒烏圍之碑
美諾既克移問促浸狼狽為奸而更謀深劫木果木(自壬
辰冬攻克美諾逆酋僧格桑竄去索諾木匿而不獻於是移兵申討促浸時温福為將軍由功噶爾拉進𠞰阿
桂為參贊大臣由當噶爾拉進𠞰温福旋攻據昔嶺遂駐木果木師久不得進温福絀於謀以營中所有之兵
築卡布守既耗兵力且以分而見少癸巳夏賊酋窺其無能乃逞狡謀令賊目糾衆自美卧溝及大板昭潜出
號召儧拉降番復叛擾木果木後路温福漫無部署軍營為賊所劫綠營兵怯一時俱潰温福被害其餘大臣
官員兵丁陣亡者甚多我朝用兵從無如此挫折者思之實堪切齒)其恨至今將士何辜
弗雪冤沈兵威大振勁旅繼至師分兩路谷噶馬尼(去聲
木果木之背由營中無滿洲兵為之表率亦由温福等奏阻故已派而未遣及温福既僨事知綠旗兵之終)
(不足恃乃派健銳大器營兵二千吉林兵二千索倫黑龍江兵二千並派西安荆州駐防滿兵四千前往以為
之倡人添派陜甘滇黔兩湖精銳數萬合力大舉以阿桂為定西將軍豐昇額明亮為副將軍阿桂遂統八旗
勁旅閱五晝夜而恢復儧拉全境乃進攻促浸甲午正月阿桂自西路攻克父噶丫口佔其山梁入賊境百餘
里明亮亦自南路攻克馬尼此為再進克捷之始軍聲大振)上下同心攄忠敵愾西
路遂進南路略尼(去聲勒烏圍從西路進攻噶喇依從南路進攻阿桂自攻得谷噶丫口
遂能扼要所進據皆其險阻明亮等既得烏尼雖時有小捷然庚額特馬爾邦俱未易攻進於是遂專望西路
之得手矣)丫口深入爰克羅博(阿桂自丫口進兵以羅博瓦為賊人緊要門戸因派兵五
路分將領率之超越而登遂將羅瓦山峯及山岡碉卡盡行攻克)喇穆喇穆併占默格
(叶阿桂自三月間攻得羅博瓦阻雨數月至六月初稍盡遂克其岡下之色淜普又於六月下旬盡克喇穆
山梁及日則丫口七月中又克其該布達什諾大木城并焚燒格格角寨落十月中復佔其默格爾山梁其地
在日爾八當噶之下榮噶爾博之上向閱地圖指以咨詢阿桂而所籌適相合既佔此山梁遂克密拉噶拉木
大寨並克獲凱立葉各寨我兵勢益聮絡矣)獲康薩爾木思工噶(叶阿桂自十月攻
得默格爾駐兵密拉噶拉木幾兩月餘至乙未正月十二日官兵乃攻克康薩爾山梁其險倍於他處賊之守
禦亦更堅而官軍於三日内得之其後復因雨雪頓兵三日至四月初十日天霽雪消十四日中夜官兵潜進
攻奪木思工噶克丫口阿桂僅十一日而收三年未竟之功洵不妄也)遜克爾宗其險難
託(遜克爾宗為勒烏圍賊巢外險自前歲四月間攻之經年未克阿桂自得木思工噶克丫口之後於五月
初攻克噶爾丹喇嘛寺及噶朗又搶佔舍圖枉卡已居高得勢而留遜克爾宗在後究屬非計乃於五月十二
派兵前往時霧氣四塞官軍乘勢攀越崖磡直至碉根遂將其地上下石碉木城悉行攻克是役也豐昇額之
力居多因於其公號果毅下增繼勇二字嘉其能紹乃祖額宜都之績也)凡此數處林立堅
碉層次攻𠞰我師實勞據昆色爾乃近賊巢北軍亦至
隔河匪遥(七月初二官軍乘夜潜進直上昆色爾山梁蟻附登碉立時攻克初四日夜官軍縱火焚
賊寨至拉枯喇嘛寺飛騰而入又得喇嘛科爾三寨並攻克菑則大海竭三日三夜之力佔地縱横三四十里
焚其碉寨一百三十餘先是明亮在南路以其株守無益令移兵北路會𠞰甫至宜喜即得達爾圖山梁至是
復由茹寨攻進連克額爾替石真噶等寨盡得其上下沙爾尼之地與阿桂軍營僅一河之隔矣)曰勒烏
圍賊舊官寨垣固碉高力守要害經樓輔車陡磡畫界
木卡石城蠶簇鱗繪拏柵周遭援路截其泅水拽橋囊
土濟師(勒烏圍為賊舊巢恃其碉高墻厚守拒甚力且有轉經樓相犄角中間碉卡鱗次又阻以高磡
五層殊不易攻阿桂於勒烏圍轉經樓之中拏柵以截賊人援路並令冷角寺一帶官兵由西北而南沿河拏
柵以斷其下水之路又募楚兵善泅水者繋巨索於甲爾日磉柱以拽圮之又以磡邊賊人非鎗石可及乃令
官軍頭戴柴捆手推沙囊匍匐而行至磡沿層積堆起趕列三層木柵以擊磡下之賊)穴道旁出
轟以地雷(叶)凡此百計用盡無遺(並于所掘地道中用礮轟擊磡下掘溝抗
拒賊衆凡可以用力設法者籌畫備至阿桂可謂善于謀矣)四面礮攻碉摧垣裂遂
督大將斫墻衝闑遊魂弗支奔迸蹩&KR0887;功成一夕中秋
八月(官軍四面合圍礮轟鎗擊並抛擲火彈所遇碉卡或拔栅斬而入或攀援踴躍而登呼聲四起賊衆
披靡殱戮殆盡惟莎羅奔兄弟及賊日丹巴沃雜爾聞風先竄究亦難逃夫夭網計亥子丑三時將勒烏圍官
寨轉經樓喇嘛寺悉行攻克凡賊所恃以抗拒之處一夕無不摧破時乙未八月十五夜也)衆軍之
力一帥之謀靖彼賊穴安我蜀陬肫乎厥忠卓乎厥猷
銘誌鴻功永示千秋
平定金川勒銘噶喇依之碑
向不云乎弗加征而自臣屬謂之歸順始逆命而終徠
服謂之歸降若今索諾木之窮蹙率弟兄出碉獻印不
但不可謂之歸順即歸降亦不可得而方彼其抗命相
拒歷五年之長兹已密圍巢穴火器圍攻腹心潰内羽
翼失傍(官軍初圍賊巢蟻衆猶負嵎抗拒我兵用火礮四面環擊賊自揣力不能支日形窘迫先是逆
酋之母姑姊妹情急來投自請遣人回巢招諭索諾木乃遣其兄岡違克彭楚克以次詣營懇求皆就拘繋其
黨惡之布籠普阿納木等先後求降山塔爾薩木但等並經擒獲於是進圍益急賊勢日蹙官軍復摧其近碉
斷其水道番衆恇懼紛紛潰出索諾木遂率其兄弟莎羅奔甲爾瓦沃雜爾斯丹巴及兩土歸並助惡之大頭
人丹巴沃雜爾阿木魯綽窩斯甲尼瑪噶喇克巴偕兩喇嘛挈屬二千餘人出寨逆酋跪捧印信羣泥首乞命
由是罪人斯得獻俘奏凱)方將劚砦搜穴利斧其吭生擒亦易旦夕
滅亡乃始匍匐請命又安得比之肉袒牽羊噶喇依者
蓋其世守官寨故多深塹高牆我師萬層險歷千戰威
揚譬之大木已盡去其枝葉則本根亦可待其立殭然
而逆賊有言官軍若至當毁其重器聚族焚而自戕使
果如所云則雖獻馘蕆事終不如生獲盡美盡善之慶
是蓋兇渠罪大惡極而且貪生苟延以致獻俘闕下明
正典刑於是疆界厥地屯戍我兵鎮羣蕃而永靖樹豐
碑以告成功歲在丙申仲春日吉時良
(臣)等謹按金川之役仰賴我
皇上先幾炳哲
睿算無遺衆勵一心功成五載恭讀
御製碑文
天人順應之機
國家命討之義與夫有戰必克不得已用兵之心莫
不昭示方來炳如日月古者告成於學惟魯頌
紀在泮獻馘之文後世磨崖勒碑率多侈陳功
德豈如
今日犁庭奏績冉駹卭筰永慶銷兵
神武布昭
奎文炳煥非區區刻畫金石者所能嫓美萬一也
平定兩金川方略卷首
