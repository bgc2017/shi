欽定四庫全書
平定兩金川方略卷一百三十二
二月乙酉
上諭軍機大臣曰阿桂自攻圍噶拉依以來賊衆尚敢
護死抗拒實為可恨昨逆酋雖將莎羅奔岡逹克遣
其來投尚係異母之兄不甚愛惜是以令其先為嘗
試看來逆酋等之敢於聚衆久拒必因該處早經運
貯糧食藉以支持但思圍中不能不資水日用其向
西臨河一面已經官兵圍截賊衆斷不能復向河邊
運取其圍中即或有井亦未必足敷飲汲自係將大
河之水引以供用因閱阿桂前日進到地圍其大河
之南有支河一道經得什科爾之地賊番自必資藉
此水其水或係大河分流或自央巴寨流出歸於河
内未能遥揣但河口近接官兵喀爾巴浮橋而自夾
巴寨至莫克巴寨一帶久經攻克安營此兩處皆官
兵力所能及若能設法截住上游使番衆無所供汲勢
必自潰似屬攻圍上策阿桂應即妥速酌辦
己丑阿桂豐昇額明亮海蘭察額森特奏言查大
兵四面合圍層層嚴密噶拉依旦夕可破但賊酋
賊目雖已萬無可延必期全獲生致獻俘更為盡
善今岡達克已經俘獲伊復與伊母商量求即差
人前去諭令索諾木等出來當即于初三日用阿
倉阿青岡達克圖記寄信諭索諾木等言汝等不
肯出來不過因無詞免罪若將小金川頭人七圖
甲噶爾思甲布七圖阿甲及張坤忠等擒縛親身
同頭人前來獻出並禀從前抗拒大兵皆係此數
人唆使汝兄弟及頭人自可免罪等語即遣伊湼
爾巴勃爾赤亞魯及額魯喇嘛前往官寨索諾木
等開過書信傳與各頭人閱看丹巴沃雜爾即說
若將七圖甲噶爾思甲布等獻出伊等豈肯無言
必將實情供出我們仍不能免罪這不過哄我們
的話索諾木彭楚克說母親大哥書子難道呌我
們出去受罪想是已替求恩典了土司頭人散後
索諾木彭楚克同甲爾瓦沃雜爾住在一房喇嘛
額魯夜間又去見伊二人據二人說前日原想要
跟大哥出去因為膽小遲疑未能去得如今我們
被頭人把持住了想不能與母親哥哥再見面說
畢痛哭第二日午刻忽然聽得官兵開礮各頭人
就將禀帖交與勃爾赤亞魯賫送出來(臣)等詳加
譯出原禀内稱我們兄弟五人已令長兄莎羅奔
出他自然備細稟求大人們轉求
大皇帝施恩准我土司兄弟仍在噶拉依居住算個頭
人若是不准求把我們屍首留在噶拉依官寨等
語伏思(臣)等初意所以從阿倉阿青等之請令其
差人往諭逆酋兄弟者因是時大礮既難擡運且
又路長山險連日大雪即趕辦鼓鑄尚須數日若
於此際可以設法生致賊酋賊目方為全美是以
從權辦理今賊酋等死亡在即猶為此狡獪之詞
冀延時日更屬可恨可惡看來索諾木兄弟本係
庸懦無能頗有欲投之意只因從前賊酋等肆行
不法原係賊目等為之主持今賊目等明知賊酋
一出必盡歸罪于頭人伊等斷難倖逃誅磔因而
從中挾制使其不能投出現在大礮先已鑄成一
位轟打於本日復鑄成一位而(臣)明亮富德處亦
各運到大礮各二尊來至噶拉依現已四面力摧
若再鑄礮合轟不過數日間官寨即成虀粉(臣)等
察看情形設法辦理總期一併俘擒檻送
同日阿桂豐昇額明亮又奏言查湖廣官兵所有
前此派來之第二三起一千二百餘名可以酌撤
(臣)等即令總兵仁和帶領啟行至此後西北兩路
綠營兵内有多餘可撤者即隨時辦理不使壅積
滋費均奏入
上諭軍機大臣曰阿桂奏索諾木兄弟接到阿倉阿青
岡達克書信意已游移復為丹巴沃雜爾所阻而索
諾木彭楚克甲爾瓦沃雜爾二人因不能見其母兄
致相痛哭則其心已動目下自以儘力速攻為正策
使賊人膽落心驚可冀早為蕆事至賊番所以相聚
堅拒不過欲使我久駐勞師糜費帑餉今阿桂等酌
將官兵可撤者陸續撤回使計徒施無益所辦甚堪
嘉尚自可望指日集勲惟是攻圍略久恐賊人於我
營盤處所暗挖地道此事頗有關係不可不加意嚴
防再賊人每當窮蹙之時輒潛赴我營卡滋擾乃其
鬼蜮長技阿桂等並當飭諸將士一體留心防範不
可稍疎
同日富勒渾郝碩奏言查三路大兵會合自應核
定站程另行安設(臣)等親加查勘應即改由西里
寨順溝行走自科斯果木至勒烏寨為一站由勒
烏寨至西里寨為一站由西里寨至則朗噶克坡
底為一站由則朗噶克至瑪爾古當噶為一站由
瑪爾古當噶至軍營為一站共計五站比之由索
隆古山梁行走既屬省减而道路亦稍覺平易現
已安設齊全趕運米石其索隆古各站尚須暫留
數日以便兩路合供一俟新路暢行即行裁撤至
北路自牛厰至獨松各站應先裁撤所裁官員人夫
即可撥赴功噶爾拉一路添安更為便捷奏入報
聞
乙未阿桂豐昇額明亮海蘭察額森特奏言查噶
拉依左手寨落甚多前此大兵初到時雖經搶佔
焚燒而(臣)額森特現在駐兵圍困之處相距官寨
尚隔有大寨五處賊人猶死力拒守(臣)海蘭察駐
營之處由山腿迤邐而下亦尚有大石卡二座堵
禦(臣)等公同酌議左手五處寨落已漸轟打殘損
若能搶佔則移礮進轟官寨更為得力當於初七
初八日(臣)額森特派兵分攻而富德舒常處亦遣
兵從西南合力夾攻雖搶得一碉因其餘各寨均
在田礮之上賊人鎗石緊密佔據無益旋即拆毁
至從烏爾納營盤右手小山腿而下亦有賊卡二
座初八日晩令烏爾納等帶兵攻得一卡接拏木
柵運礮轟打第二卡相機搶佔(臣)海蘭察於初七
日率同福康安烏什哈達瑚尼爾圖等分兵三道
從左手山峯而下先將大石卡一座攻得其下山
包上大石卡一座為賊人衞護取水之路尚復死
守不去初九日復發兵攻得並搶獲火藥鎗刀甚
多查此處與官寨更近已移礮往轟不但官寨勢
益窘迫而賊人取水更難(臣)等詢之投出各番據
稱大礮打入之處兩三層高厚碉牆俱經穿透其
被礮轟擊而死及因寨牆坍塌為石壓死者頗多
現在索諾木不敢復住碉樓已於樓下第三層牆
垣較厚之處躱避又因官寨立於石峯之上不能
刨窖將口袋裝盛土石四面圍繞遮護查噶拉依
層層圍困賊已逃死無門而偷生惜命復不能引
决自裁現在三路所運大礮日漸增多晝夜轟摧
自可相機俘獲再番人等至此時始行出來已不
得謂之投順(臣)等除將婦女俱賞給出力土弁外
所有男番悉行殱戮即喇嘛班第並不稍為寬宥
奏入
上諭軍機大臣曰閱阿桂進到攻圍噶拉依情形圖内
官兵四面布圍固屬周妥惟舒常營盤尚在河西卡
倫之外似覺稍遠何不移至沿河卡邊用礮夾河轟
擊更當得力又烏爾納營盤東北之官兵營卡距賊
巢亦遠何不移過河溝於硃筆圈識處駐扎使礮轟
賊寨更為切近其餘有應移近者並著將軍等照此
妥酌辦理
同日阿桂豐昇額奏言自迷輸喇嘛色納木瓦爾
丕投出之後又有堪布喇嘛色納木甲木燦及噶
布珠雍中朋喇嘛隨同阿倉等投出此三喇嘛内
惟堪布喇嘛内據番人供稱挾其邪術肆為咒詛
並慫恿土司抗拒大兵情罪最為重大其迷輸喇
嘛雖未聞教唆土司頭人作為不法然係金川有
名之大喇嘛不應仍留番境而噶布珠雍中朋本
係德爾格忒喇嘛曾在綽斯甲布地方居住嗣經
金川請來念經留住雍中寺内亦無别項可惡情
節但伊所收徒弟即係金川之人自應一併解京
(臣)等遵奉
諭旨即派護軍參領新達蘇等將此喇嘛三名及其徒
弟三名解赴京師再查甲□土司一帶地方曾經
受戒稱為喇嘛者甚少今除此喇嘛三名外其徒
衆十餘名均係班第沙彌容(臣)等續行解赴成都
交與文綬令其即於成都喇嘛寺内安插以資管
束奏入報
聞
庚子阿桂豐昇額明亮海蘭察額森特奏言十三
日晩間索諾木彭楚克同大頭人達爾什桑卡爾
雅瑪朋阿庫魯來至寨外一併解到大營(臣)等詰
以索諾木及申爾瓦沃雜爾斯丹巴因何尚不自
縛來營請罪據索諾木彭楚克供我弟兄們原知
在寨内必死出來尚有一綫生路且知道我母親
哥哥並未害性命實在皆願出來但丹巴沃雜爾
阿木魯綽窩斯甲尼瑪噶喇克巴等恐我弟兄出
來說出實情俱必不能得活是以不許我們實在
不得自由十四日岡達克及索諾木彭楚克同懇
請差賞給翎頂之僧格爾結前往噶拉依官寨催
促出來賊酋等始稱定於次日出降及至十五日
又稱索諾木實因害病就是莎羅奔甲爾瓦沃雜
爾亦患痢疾不能出去等語查索諾木竄伏官寨
已成網魚罝兔今雖節次俘獲岡達克索諾木彭
楚克兩人而索諾木終為頭人所制匿而不出官
兵深為切齒當即傳令四面開礮轟打不但日間
並未歇手即夜間亦乘月色環擊官寨墻垣孔穴
甚多賊人已不敢稍露蹤影查(臣)海蘭察處因所
得右手石卡相距官寨甚近是以移礮往轟幾於
發無不中惟(臣)額森特處因左手山腿第二石卡
未得所用礮位尚不能如右手之得力但此第二
石卡因有在後五寨為之聮絡賊人鎗礮環施是
以攻而未得今(臣)等察看地形若使虚實並用抄
截其後攻打其前亦不難奪獲現於日内奮力攻
搶一得是卡則其下雖尚有石卡兩處亦易為力
從此横截而下不獨賊人五寨均攔截在外而移
礮以轟官寨更為切近奏入
上諭軍機大臣曰阿桂等奏索諾木彭楚克及大頭人
達爾什桑卡爾雅瑪朋阿庫魯三人續經到營覽奏
稍慰看來賊勢已極窮蹙今既四面用礮合轟自可
尅期蕆事至逆酋索諾木等始稱於十五日出降繼
復托病不出甚為可惡阿桂等雖稱其為頭人所制
每日遷延然逆酋當此危迫之時如果尚知畏懼亦
何至不能自主即或丹巴沃雜爾等從中把持亦無
難將梗阻之人一併擒縛率衆速出請罪今仍詭語
遲延竟是索諾木禀性兇頑至死不變實堪切齒現
既用礮轟擊自即可削平賊巢諒此輩釡底游魂必
當同就擒獲檻解獻俘迅速集勲奏凱
癸卯阿桂豐昇額明亮奏言查三雜谷綽斯甲布
丹壩鄂克什木坪瓦寺霍爾綽窩各土司土舍俱
已不傳而至親自來營諸安賀喜而明正布拉克
底巴旺土司土舍亦續即前來内除綽斯甲布梭
磨卓克采從噶克四土司未經出痘布拉克底係
瘤子不能步履巴旺係土婦難以進京外餘如木
坪鄂克什丹壩各土司均已束裝預備綽斯甲布
三雜谷布拉克底巴旺亦派出土舍頭人預備隨
往無不歡欣但番人深畏内地炎熱今若令隨同
官兵於四月望前抵京其歸途正當五六月天時
炎熱倘有事故轉不免指為畏途其未來者亦恐
心生疑慮莫若俟至十一月初間令本省提督派
諳練之將領等由成都帶領起程於年前到京則
彼時正值入
覲之各蒙古及土爾扈特王公扎薩克併回城大小伯
克等俱集京師在各土司等得見王會輻輳既使
其益生震疊而輪班之王公伯克等又見各土司
新赴
闕廷益知無遠不服之盛於撫馭番衆似更有益奏入
上諭軍機大臣曰阿桂等奏各土司頭人於年前到京
入覲所見甚是其應行入覲之土司統俟阿桂辦理
善後事宜時酌定如何分班照回部輪流入覲之例
與外藩等同與朝正仍知會沿途督撫一體照料
乙巳富勒渾鄂寶顔希深奏言此時北路軍糧自
應歸併西路但西路臺站亦係初安人夫甫集以
之分運西營仍恐不足深恃(臣)等酌擬於北路尚
未撤站之時先趕辦二千石運赴大營以資儲備
即使西路撥運之米一時偶有不敷以之添補供
支更為有備無患其北路撤站後所有後路一帶
官兵不日亦即調歸大營其未經調營以前尚需
支食擬令甲雜以外駐防官兵在大營支領其甲
雜以内者即在牛厰支領相去均未甚遠再查俄
坡覺木交兩站前因接連南路米石是以留設兹
該處存米業已運竣臺站亦經前後裁撤惟牛厰
尚有存貯米石軍火等項(臣)等現飭站員運赴勒
烏圍交收以便轉運大營將來如有餘存即留為
該處防兵之用所有牛厰一站亦可裁撤奏入報
聞
己酉阿桂豐昇額明亮海蘭察額森特奏言二十
二日夜(臣)額森特等分兵三路令投番作為前隊
並派舒亮彰靄那木扎烏爾納各帶兵分攻賊寨
左手之兩寨賊人抵死拒守未能即克(臣)等公同
酌議賊寨東北有水溝一道從夾巴寨流出溝上
之寨名木工寨若從烏什哈達駐營之地順山腿
而下取木工碉寨拏栅佔據不但溝東山腿上兩
石卡死守無益而離官寨東門不過一箭之地移
礮往擊更為得力且噶拉依與得什科爾等寨相
通之路亦不能往來即於二十五日夜派烏什哈
達等帶領漢土官兵突前攻搶攀越而入將木工
碉寨攻克其附近石卡四座亦俱克取現在督令
兵丁趕拏木柵運礮轟摧而額森特等處現又從
扎木什克接拏木柵以斷東面各寨一經得手則
噶拉依賊寨更孤而(臣)等各站大礮又復晝夜轟
擊自可尅期掃殄
同日阿桂豐昇額明亮又奏言綽窩土司彭楚克
拉布坦於正月十五日親自來營並稱如各土司
進京入
覲懇請隨同瞻仰
天顔查綽窩係霍爾部落距邊外較為窵遠自用兵以
來該土司派出土兵於革布什咱一帶隨同官兵
駐守又派烏拉運送軍糧兹又懇求入
覲具見效順之忱現在擬派進京者均係甲壟土司今
綽窩土司首先自請實可令霍爾各部土司聞風
興起(臣)等業已賞給花翎俾衆共知鼓勵均奏入
上諭軍機大臣曰逆酋當此窮蹙之時尚敢負嵎抗拒
實為可惡阿桂等惟當一意轟擊賊巢速期摧破毋
致羈延又阿桂奏綽窩土司彭楚克拉布坦願隨各
土司入覲番衆之性不耐炎熱所有輪班入覲之土
司等已許其十一月起身於歲内到京綽窩土司亦
應一例妥辦
同日阿桂豐昇額明亮又奏言據賊酋令頭人阿
木魯綽窩斯甲將逆酋張坤忠送出查此時務在
尅日洗蕩賊巢即索諾木兄弟中再有一二人出
來亦尚不得完事今僅將張坤忠獻出於事仍屬
無關緊要至張坤忠係應送京要犯兹派出副將
普吉保等解赴京城奏入
上諭軍機大臣曰張坤忠以内地兵丁甘心投降賊番
為之助惡自應解赴行在嚴審治罪著傳諭文綬即
速&KR0702;飭川省委員沿途小心管解遄程行走
甲寅阿桂豐昇額明亮奏言(臣)等督率各路官兵
將噶拉依賊寨四面設卡掘濠拏柵轟礮合力圍
攻其官寨均經摧塌官寨外各寨落又經節次攻
取惟餘扎木什克寨尚在死力拒守(臣)等督令官
兵攻打益加緊急賊酋惶窘無計初三日令其心腹
頭人拉布咱僧格來營乞命而拉布咱僧格亦自
懇恩投降免死(臣)等令投番侍衛穆塔爾密諭以
汝等必當有自效出力之處方能免罪拉布咱僧
格去後(臣)等旋令官兵預備候至未刻扎木什克
及各卡賊衆情形稍覺散亂(臣)海蘭察額森特均
即帶兵直下(臣)富德舒亮亦帶兵過河各寨賊人
望見兵威壯盛出寨跪降其餘抗拒者皆被官兵
殱獲所有扎木什克及山腿上卡座暨緊貼官寨
西北一面散寨均經官兵佔據並將官寨東山溝取
水之處佔住截斷是晚各領隊帶兵齊至官寨牆下四面
圍定賊人仍於寨内徹夜呌稱索諾木明日出降至初四
日早索諾木跪捧印信帶同伊兄弟莎羅奔甲爾瓦沃雜
爾斯丹巴伊妻布拉克底土女章谷土女並大頭人丹巴
沃雜爾阿木魯綽窩斯甲尼瑪噶喇克巴並都角喇嘛聶壟
喇嘛及大小頭目男婦老幼二千餘人出寨乞免誅戮(臣)
等派領隊大臣舒亮保寧官達色巴克坦布等將官寨嚴行
看守另行派員查點外其帶出之番衆二千餘名
亦派令幹練鎮將分别查明辦理伏查金川賊酋
窮兇極惡久為西南邊外之患實屬神人共憤今
其全家母子兄弟悉就俘擒而助惡著名之大頭
人亦概行擒獲無一逋逃藏匿非但漢土官兵驚
喜懽呼咸謂出於意外即(臣)等前此亦未敢必其
全數生擒此皆仰頼
皇上威福上邀
天佑是以蕆功完善至於如此謹將攻克賊巢俘擒賊酋
之處恭馳露布以
聞奏入
上諭内閣曰將軍阿桂等奏報攻克噶拉依賊巢全境
蕩平俘䤋同獻紅旗於二月初四日自軍營馳發今
於二月十三日未時遞至桃花寺行在沿途僅行八
日實為迅速所有賫遞紅旂之兵部員外郎六十五
著賞戴花翎其辦理臺站馳遞文武各員均屬可嘉
著該部查明同兵部捷報章京各員一併議叙並先
行賞給縀疋其各站差弁兵夫並著該部查明照例
議賞
同日
上諭軍機大臣曰今日正當袛謁
東陵告成回桃花寺駐蹕適阿桂等所奏紅旗遞到此實
仰賴
皇祖默佑是以捷報不期而至朕回鑾至圓明園即啓程
展謁
西陵禮成恭奉
皇太后廵幸山東告成
闕里計四月二十六日至黃新莊於二十七日舉行郊
勞大典著傳諭阿桂令其約計程期在軍營起身與
豐昇額海蘭察額森特福康安普爾普等同來至明
亮已授為該處將軍毋庸來京並著阿桂於富德舒
常内酌留一人同明亮辦事其餘領隊大臣侍衛等
應帶何人同來應留何人分帶後隊凱旋兵丁並著
阿桂酌定此次平定金川實皆阿桂一人功續深堪
嘉尚兹班師在邇特解親御黑狐腿黃馬褂先行隨
報賞賜
(臣)等謹案金川逆酋背
恩踵逆肆虐鄰封惡積禍盈罪難擢數我
皇上赫斯聲討
天戈所指美諾先平嗣復
簡搜勁旅掎角攻心分途並進又先後
敇發帑金數千萬以供軍實凢攻討機宜一切斷自宸
衷軍情萬里悉在目前加以
懋賞屢頒微功必錄俾掦敵愾而勵攻堅(臣)阿桂等
仰藉
天威禀承
廟略遂得頻摧碉卡直搗賊巢勒烏圍先經洗蕩噶拉
依繼就掃犁全境敉寧罪人悉得獻俘
闕下
郊勞
告功丕掦
光烈用對
天休(臣)等蜀勝踴躍懽忭之至
平定兩金川方略卷一百三十二
