欽定四庫全書
平定兩金川方略卷九
十一月丁酉温福奏言(臣)於十月十八日行抵成
都詢知桂林於十月十六日前往打箭爐至阿爾
泰久駐章谷軍營董天弼已於九月初間即自西
路卧龍關改由木坪一路目下攻勦情形無從詢
悉(臣)正密加查勘適西南两路及木坪各有差人
回省(臣)親加細詢據南路材官劉彪稱打箭爐至
章谷四百五十里阿爾泰現在駐營其約咱去章
谷二十餘里副都統鐡保總兵英泰副將宋元俊
等領兵駐劄攻打章谷至約咱中間一河河水深
溜所造木船每隻可渡四十五人阿爾泰約於十
月十五日亦往約咱等語又據木坪差人金樑柱
稱自雅州前抵木坪至堯磧一百二十里中間偏
橋居多馬不能行董天弼現在木坪東關外安營
副將静海等在木坪西關外安營董天弼定於十
月十四五日由木坪進攻堯磧等語又據西路把
總趙憲武稱自汶川縣至卧龍關二百七十里署
遊擊蘇鳳麟於該處安營卧龍關至山神溝口七
十里總兵福昌於該處安營福昌近日在山神溝
口建碉一座防守路口八月十三日帶兵千餘進
攻巴朗拉奪得石卡三座上至山梁攻打碉樓因
連日大雨火繩淋濕鎗砲不能施放於十六日退
回鄧仍地方暫住十九日仍回山神溝等語(臣)查
阿爾泰董天弼於六月間一聞金川佔據革布什
咱小金川乘勢圍佔鄂克什之信即分西南兩路
用兵夾擊尚非失計而董天弼忽又改由木坪是
以明正侵地雖經克復而賊酋得悉率番衆固守
約咱以拒我兵且西路官兵經董天弼帶往木坪
之外現在福昌處只留兵一千餘名分守各隘餘
兵無幾以致不能進攻(臣)思此事辦理之始所以
兼從南路進兵者原因金川佔據革布什咱是以
就已到官兵於此進𠞰然道路迂遠本非進兵正
路(臣)察看情形當以西路為正兵且此一路原繫
從前征𠞰金川之地其小金川巢穴即繫各營駐
兵之所今南路自章谷進攻而西路自北直進取
其中堅前後夾攻使賊腹背受敵自不難於殄滅
董天弼舍此路而不攻改往木坪(臣)實不解其何
故至(臣)由滇省帶來滿兵二百名約於十一月初
十以内可以到齊黔兵三千名於十一月内外亦
可全到以(臣)愚見南路現集兵八九千名已不為
少木坪一路雖再添兵亦屬無益查西路由汶川
出口除山神溝巴朗拉之外自必尚有可進之路
奮力夾攻似可得力再阿爾泰續調重慶正標兵
五百名尚未過省今福昌現以兵單禀請添派(臣)
即將此項兵丁撥往西路交與福昌協同現有之
兵嚴加防守一俟由滇帶來滿漢官兵到日即由
此一路竭力進攻但現當軍營緊要之時(臣)心實
為懸切擬乘此官兵未到之際同阿桂先赴章谷
查看彼地情形有與阿爾泰面商辦理者公同商
確約計官兵到日趨赴西路統領進勦似屬兩無
躭悮奏入
上諭曰所見已得要領佇俟捷音
同日温福又奏言(臣)自入川境及抵成都以來悉
心體訪知兩金川之反側不靖狼狽為奸歴年已
久其設卡建碉侵窺隣境亦非一日久應嚴加懲
創始知畏懼惟因邇年止顧目前無事徒藉口舌
彌縫及至事不容已又不能籌算全局期於一舉
殱擒因循既久轉使賊匪得肆鴟張毫無忌憚其
養癰成患情由即川省地方文武各官不能復諱
此時若不再將小金川殱滅不但金川無所儆畏
即通省各土司亦從此心懷觀望於邊計大有關
係今(臣)籌度地勢現在所調征兵惟南路為多此
路雖距賊巢較遠但兵丁巳經前往若西路奮勇
攻𠞰則南路亦可乘機進取以分賊勢自不便將
南路現駐之兵復又分移西路且川省綠營兵額
共止二萬六千餘名業已調至一萬二千有餘川
兵向來柔脆今即再行添調恐亦不能得力臣現
帶貴州兵三千名又經密飭貴州預備二千名(臣)
先已附摺奏
聞俟奉到
硃批即飛調赴川徑往西路但此次進𠞰務在直搗巢
穴擒獲兇渠原非苟且嘗試所可了事今統計西
路福昌現帶之兵及(臣)帶往之滿洲兵二百名黔
兵三千名即續調二千為數亦僅七千該處在在
堅碉且口隘甚多均須派兵分布所餘進𠞰兵力
尚覺未為充裕惟是現調滿漢官兵計將陸續到
川斷無坐待時日使賊人得以休息之理(臣)當先
統現有之兵儘力攻𠞰倘揆度時勢尚須加添兵
力查陜甘兵丁素稱強壯且與川省毗連似可調
用臣惟盡心竭力務將小金川掃滅無遺使金川
從此不敢再萌故智方為一勞永逸奏入
上嘉之
温福又奏言(臣)接桂林抄寄
奏摺内稱成都滿洲營内向有拴養馬匹請於此内
挑馬八百匹解赴打箭爐一帶備用等語(臣)查從
前征𠞰金川滿兵並不騎馬而此次滿兵二百名
現擬於西路進征則打箭爐以外更無需馬之處
已令毋庸解送以省繁費奏入報
聞
上又諭軍機大臣曰辦理小金川一事總由阿爾泰董
天弼姑息了事並未早為籌辦將來辦理蕆事阿爾
泰董天弼功罪自不容掩此時姑且無庸置議况董
天弼不過武夫非若阿爾泰以閣臣兼辦總督經理
不善者可比特其漸染綠營惡習專務虚誇實為可
恨伊現從堯磧一帶進攻若果自知奮勉勇往建績
未嘗不可抵蓋前愆設復觀望不前坐昧機要即於
軍營正法示衆亦其罪由自取必不能復為曲貸耳
至温福以西路與賊巢最近欲於西路進攻自為扼
要之見但其形勢亦不可不為審度賊人所以拒守
巴朗拉者原因攻圍鄂克什遂於要隘設築碉卡扼
我援兵賊既倚為負嵎之勢且圖自衛其死守之必
固而番人之碉卡其料皆取於近地集衆合作不難
終日而成無論大砲轟擊未必能頃刻摧堅即幸藉
大砲之力攻擊一碉賊即乘其殘壘退而復築勢豈
能層層攻擊若於用砲之外令士卒輕冐矢石奮力
奪取倘或稍有挫損更覺不成事體看來小金川壤
地有限人戸無多除約咱及巴朗拉兩處外斷不能
分布抵禦此時南路既有重兵西路復添兵力聲勢
極盛僧格桑自必盡力守此兩路不暇他計朕意總
以為攻取要策必當避其碉卡越道而進使賊人失
其憑恃官兵得以乘間擣虚若能徑抵賊人巢穴擒
獲凶渠則兩路雖有堅碉不攻自破如此方為制勝
之道况小金川蕞爾蠻陬尤非緬地瘴癘可比而其
人衆又俱資耕作為業更非能經久固持惟在各路
急攻弗懈使賊首尾不能兼顧並遵朕昨降之旨設
法招誘使其自相解體可望速奏膚功至此次進𠞰
小金川必當一舉集事如兵尚不敷分撥即添撥陜
甘官兵備用亦所宜然朕惟期於事有濟並不惜此
添調之費現已諭令文綬密為選備二三千名兼為
籌辦軍械等項聽候調撥着傳諭温福悉心籌辦如
果尚須添兵若干即飛咨文綬如數派發將併傳諭
桂林知之
上諭軍機大臣曰温福已於十月十八日至成都即馳
赴章谷相度情形與阿爾泰面商進𠞰從前阿爾泰
遲悮機宜其咎實無可貸今温福已至軍營惟當實
力協同經理所有兵糧軍噐等項繫督臣專責阿爾
泰固無可旁諉况温福親往西路則南路進兵仍繫
阿爾泰之事務當奮勉自勵相機攻𠞰以期稍贖前
愆若再因循觀望或更與温福稍存畛域猜嫌之見
則是自速罪戾矣至董天弼前赴木坪一路往返紆
逥已屬玩日悮事今進攻達木巴宗若能迅搗賊巢
尚可功罪相抵倘仍遷延不進坐昧機宜軍法具在
董天弼又何必欲身為嘗試乎將此一併傳諭知之
己亥阿爾泰奏言近日攻打約咱大碉賊番添兵固
守(臣)飭令將領添布兵練日夜圍攻凡見賊番往
來即用排鎗擊打其藏匿碉内者用砲攻擊務期
設法破碉殺賊搶佔險要以圖進取至西路山神
溝從前由間道密進之處已被賊番知覺於各要
隘更加防備(臣)曾囑福昌嚴密固守如提(臣)由堯
磧攻至達木巴宗賊番勢難兼顧福昌即可乘機
由巴朗拉進攻至董天弼於九月三十日已抵木坪
官兵陸續齊集日内即可前進又奏言(臣)欽奉
上諭將宋元俊換給副將頂帶其土目土兵分别犒賞
銀兩無不歡感奮興各思勉力現在一面用新鑄大
砲擊其堅碉一面於各隘卡分布兵練如大兵攻破
其碉賊番奔潰我兵即可奮力截殺奏入
上諭軍機大臣曰阿爾泰今日奏到各摺不過覆奏節
次所奉諭旨而於攻𠞰事宜毫無籌措不知在彼所
辦何事即如約咱一路阿爾泰九月十八日摺内已
稱現在進攻距此次奏摺已閱三十餘日豈有聚集
多兵攻圍經月不能得一碉卡之理至所稱現用新
鑄大砲擊其堅碉究於何日施放並是否能得轟摧
之益亦未叙明又所稱凡見賊番往來即用排鎗擊
打所辦更未為周到官兵既合力攻圍豈可復容賊
衆出入且此來往賊番必為守碉之賊運送水米阿
爾泰等即未能迅破其碉而以現有之七八千兵練
分派堵截斷其餽運之路並非難事且係此時緊要
機宜如果能嚴圍密禦阻絶賊衆應援雖有堅碉亦
難持久阿爾泰即未嫺軍旅而以常情揆度事理尚
其思計所能及阿爾泰何總不肯稍盡心力甘於株
守無策乎今温福桂林俱至軍營着將以上各情節
交伊等查明據實奏覆
甲辰阿爾奏奏言查小金川因官兵連次克捷遂
踞約咱要隘地方悉力固守(臣)現在軍營鑄成三
千觔重大銅砲一位食藥十一二觔配用生&KR2895;砲
子重二十觔二十三日用以擊其堅碉聲震如雷
日擊碉尖坍卸兵丁勇氣加倍從此儘力轟擊一
得險要即可與董天弼併力夾擊力圖𠞰滅又奏
言(臣)前在約咱軍營因見尋常砲位不甚得力是
以趕鑄大砲近日鑄成日逐轟打以大砲之力原
能打透碉牆苐賊於碉内藏匿砲勢一過旋即在
内填補今復用靖遠劈山等砲遂同大砲一齊併
發使賊番不及補苴且賊碉受砲之處既多被擊
之時復久修築雖堅必歸傾塌並選勇壯官弁兵
練埋伏於我碉之下稍有傾塌可乘即便奮勇往
奪奏入
上諭軍機大臣曰據阿爾泰奏約咱一路奮力進攻而
温福又赴西路巴朗拉攻賊要害並據奏董天弼攻
克甲金達山梁即可奮力進取是此番三路分進賊
人首尾不能相顧可望剋期集事至前曾降旨令阿
爾泰等曉諭守碉賊衆設法招降如果辦理得宜自
為有益但受降如受敵臨時最宜審慎如賊碉内無
名番衆自懼來投降可隨時招納以散其黨即頭目
中或有來投者亦不妨受而撫之但不宜留於營中
及用為嚮導至僧格桑聞有招降之信或因事勢窮
蹙姑求免禍或心懷叵測譎計投誠毋論是真是偽
總不宜輕信惟當令其自來就勢擒執行軍使詐原
屬無碍并須令素識逆酋之人詳悉辨認勿令以李
代桃斷不可疎於料敵託名開誠布公率往受降以
致堕其狡計盖僧格桑見從前金川曾以受降完局
意謂中朝大臣乞降即可無事或且從中暗施鬼蜮
伎倆阿爾泰當知前此辦理金川之時原屬因時制
宜可一不可再小金川係内地土司更非金川可比
乃敢違背教約抗拒官兵罪在不赦斷不能援金川
往事為例朕因受降一節甚有關繫偶爾計及因為
詳悉傳諭至軍營一應機宜遠在六七千里以外難
以概為遥定惟在阿爾泰等臨時酌量即温福雖曾
諳習軍務亦務須慎重籌備相機妥辦
(臣)等謹按行軍機要必當籌意外之虞先為防
範况番人如鬼如蜮丐命乞降豈可據以為信
我
皇上於受降如受敵之語層見叠出用以提策戎行俾
知謹慎厥後小金川戡後軍中視降番如孤豚
腐鼠不知防檢賊人從此潛相勾結遂致成功
盡棄重勞收復乃兩載以前
聖明即已鑒及於此仰見
如神之照事無久近總範圍而莫能過也
乙巳温福奏言臣於十月二十七日行抵清溪縣
地方接據雅州府知府江權禀稱探得提督進兵
於二十四日攻破甲金達賊番四散並聞牛厰已
得不日直入達木巴宗等語(臣)詳加體察細閱輿
圖查阿爾泰所駐章谷軍營在小金川巢穴美諾
之南相距本遠然所攻約咱已屬小金川之地不
可無兵以分賊勢至董天弼所進堯磧一路在美
諾之東現在攻破之甲金達及將到之達木巴宗
則繫賊匪佔據之鄂克什地方查達木巴宗之北
如巴朗拉一帶賊亦多建碉卡而福昌一路官兵
又力量單弱是以未能即進今董天弼果能直抵
達木巴宗則福昌等一路乘勢進攻不惟可與董
天弼會合且從此直搗美諾勢較便捷况董天弼
既經深入其情形又與前不同自當添兵接續則
聲勢倍盛而攻𠞰更為得力(臣)思阿爾泰處業有
兵七八千名而續調成都滿兵一千名内亦撥往
六百名足敷進𠞰之用現在可以調往木坪者只
有成都滿兵四百名甫抵雅州雅州距木坪堯磧
不遠因將此項官兵令其前往堯磧速赴董天弼
軍營協同進𠞰自更有益至西路巴朗拉一帶雖
賊防守甚嚴然督率勁兵竭力夾擊諒此么䯢小
醜必不能首尾相顧况阿爾泰軍營現有桂林前
往協同辦理其餘軍務原可彼此扎商(臣)不敢拘
泥前奏仍往章谷轉致稽遲查五岱於二十四日
率領頭起滿兵五十名已抵成都計數日内滿兵
二百名俱可到齊(臣)令迅速料理起程並飭馬彪
帶領黔兵䟎行前進一面令福昌等預備攻𠞰(臣)
率領已到官兵前往西路進攻如此併力齊進庶
為迅便奏入
上嘉之
同日温福又奏言(臣)准貴州巡撫李湖提督拜陵
阿節次扎咨以此次調赴四川之黔兵三千名時
值冬令需衣禦寒議定每名折給棉袍等銀二兩
再備鞋褲等件分營製造於兵過寧夏時散給所
需銀兩於通省官兵俸餉内扣還歸欵苐川省口
外現值隆冬禦寒尚須加厚前銀若不敷用或須
再為酌增應請將加給若干就近移明四川司餉
衙門撥項借給移知黔省照數解還等語(臣)查此
項黔兵三千原係秋間調往永昌該處氣候炎熱
兵丁只有隨身單夾衣服今調撥征𠞰小金川由
汶川出口後天氣寒冷迥非内地可比且現在四
川所調本省征兵每兵除棉襖棉褲外尚備有皮
掛皮帽今黔省兵丁除棉袍已由該省置備其皮
掛皮帽在所必需(臣)當即傳督標中軍副將飭令
加緊備辦俟黔兵陸續到省即交與領兵鎮將等
按名分給應用價銀三千九百餘兩即照黔省來
咨行知川省軍需局動支墊辦仞行文黔省照依
原議於各官兵俸餉内扣還還項奏入
上諭曰此項即着賞給不必扣還
戊申温福奏言(臣)在清溪地方聞董天弼進兵甲
金達之信隨即星赴前路茲於十一月初二日已
抵成都滿兵亦陸續到齊五岱帶頭二起兵一百
名於初二日起程其三四起兵一百名(臣)飭令迅
速料理交副都統莽堪察等帶領於初四五兩日
全數啓行惟是西路福昌處僅存兵一千七百餘
名而自滇來川之黔兵雖據馬彪禀稱晝夜䟎行
但綠營本無馬匹亦儘力行走亦須十一月内外
方到成都西路兵力尚為單薄但目下事關緊要
正當三路併力夾擊之時更不可稍待時日致失
機宜(臣)思黔兵既難久待而附近乂無可調之兵
惟有前調川北標兵三百名該鎮牛天畀帶兵甫
抵省城(臣)即將此項兵三百就近撥付西路即令
總兵和邦額順便帶領其牛天畀原繫桂林帶往
木坪之人今木坪一路綠營大員只有董天弼一人
應令牛天畀仍赴木坪帮同董天弼協同攻𠞰(臣)
一面自成都起程直赴軍營將福昌軍營所有官
兵逐一查明可用若干預為部署自滿兵及川北
鎮兵齊到督率進攻奏入
上嘉之
庚戌董天弼奏言甲金達距堯磧八十餘里其甲
金達對面山梁小金川於要口修有碉房二座(臣)
於二十三日自堯磧起程帶領將弁漢土兵練於
二十四日併力上山攻擊立斃賊番十數人其餘
皆退入碉房堅守不出連日用砲攻打未能即破
(臣)看山梁北下繫鄂克什牛厰即小金川來路二
十七日(臣)分兵繞道潛往殄戮據守牛厰賊番二
十餘人又將牛厰據住至二十八日半夜賊番直
撲營盤官兵俱有准備施放鎗砲賊番退走割取
首級耳記等件至二十九日牛厰東北尚有横亘
山岡賊番在上添修卡座隨又分路上攻立時佔
據至十一月初一日即從所佔山梁向上攻擊賊
番驚潰而逃所有木坪鄂克什及小金川三土司
交界要隘已全攻獲凡有偏僻捷徑通小金川者
亦均撥兵防守(臣)自此向西北進兵一至本布爾
桑岡即距美諾巢穴不遠而由東北四十餘里可
直救達木巴宗今郭克什土司色達克拉之弟雅
滿塔爾自達木巴宗突出禀稱連日聞鎗砲聲知
是救兵已至甲金達專候速進以便内外夾攻等
語臣竊思達木巴宗待救甚急且相離較近若將
圍困達木巴宗賊兵先已擊破則已出巴朗拉之
後俟副將軍温福迅赴西路兩面夾攻至巴朗拉
道通則小金川進兵之地又不止於本布爾桑岡
一處(臣)當會同温福妥商辦理分路進兵以速期
𠞰滅奏入
上諭軍機大臣曰據董天弼奏攻得甲金達山梁並佔
據牛厰所辦稍有起色其地既去達木巴宗不遠董
天弼自當乘此勝兵進攻達木巴宗以扼巴朗拉之
後路且色達克拉之弟既能逸出則達木巴宗聲息
已通内外夾擊施功尤易據董天弼奏稱攻取牛厰
繞道前往可以邀截而得可見攻𠞰要策必當避其
堅碉尋覓間道始為事半功倍至僧格桑敢於圍困
鄂克什抗拒官兵情罪實難輕宥設逆酋因我兵全
力進攻勢難支禦窮蹙乞降斷不可許節次所諭降
旨甚明阿爾泰温福務須遵朕前旨分路夾攻直搗
巢穴擒獲逆豎分定其地切勿稍存姑息遷就完事
平定兩金川方略卷九
