欽定四庫全書
平定兩金川方略卷一百三十四
三月甲寅
上諭内閣曰邇年征勦金川一切軍需粮運等項節次
發帑不下七千餘萬官為辦給不欲絲毫累及閭閻
而負任運供不無稍資民力業已疊次加恩將乾隆
四十年以前應徵錢粮分别酌免兹兩金川全境蕩
平大勲告集念川省百姓踴躍急公甚屬可嘉自宜
廣渥恩以昭優恤著將成都華陽新都漢州郫縣灌
縣德陽綿州梓潼劍州昭化廣元汶川保縣雜谷廳
雙流新津邛州名山雅安榮經清溪打箭爐二十三
廳州縣乾隆四十年分緩徵錢粮全行蠲免金堂簡
州資州資陽内江隆昌瀘州納谿叙永廳永寧中江
三臺蓬溪射洪渠縣南充大竹十七廳州縣所有四
十年分全緩錢粮蠲免十分之七其茂州松潘廳江
北廳巴縣永川榮昌璧山樂山犍為宜賓眉州奉節
雲陽萬縣巫山梁山蘆山天全州十八廳州縣四十
年分前經酌緩十分之七錢粮一併蠲免温江新繁
彭縣什邡崇寧崇慶州蓬州長夀楚江南溪富順長
寧蒲江大邑安縣綿竹仁夀井硜廣安州岳池安岳
榮縣遂寧二十三州縣所有四十年分已經酌緩十
分之七錢粮内蠲免十分之五其西充營山儀隴隣
水江津綦江南川合州涪州銅梁大足定遠忠州鄷
都鹽亭樂至丹稜彭山青武峩眉洪雅夾江威遠合
江江安二十五州縣四十年分前經酌緩十分之五
錢粮全行蠲免閬中蒼溪南部巴州通江南江馬邊
廳慶符高縣筠連珙縣興文屏山雷波廳酉陽州秀
山黔江彭水開縣大寧石柱廳達州東鄉太平新寧
平武江油石泉彰明西昌冕寧鹽源會理州越嶲廳
三十四廳州縣四十年分前經酌緩十分之五錢粮
内蠲免十分之三其各營縣番民認納銀米前已降
旨緩徵著並將該年夷賦一體按照分數蠲免俾民
番均得普沾實惠用示慶洽武成嘉奬勞民至意該
部即遵諭行
(臣)等謹案川省軍務前蒙
諭旨將乾隆四十年以前應徵錢粮分别酌免已為格
外
恩施兹因全境蕩平
念川省百姓踴躍急公復沛
殊恩將乾隆四十年全省正供分别普行蠲免
恩施稠疊有加無已漢土兵民自無不歡欣鼓舞仰
一人之有慶也
甲辰阿桂豐昇額明亮奏言霍爾章谷納林沖孔
撒三土司懇請同甲壟土司一體進京叩謝
天恩查此三處雖未隨軍打仗然派令土兵在革布什
咱甲魯一帶防範賊人已經數載且各派烏拉挽
運軍粮亦為恭順出力所有霍爾章谷納林沖孔
撒土司似應照綽窩土司之例給與花翎頂戴再
革布什咱土舍諾爾布湛都爾年雖十四現回革
布什咱管理地方據土舍頭人禀稱附近各土司
均賞戴翎枝獨諾爾布湛都爾無翎不足以彈壓
衆人請將大頭人達爾結等打仗奮勇所得之翎
挪給諾爾布湛都爾頂戴等語情詞甚為懇切(臣)
等相商一併賞給花翎俾知
天朝厚恩有加無已益足以深其感激
同日劉秉恬富勒渾鄂寳郝碩顔希深奏言查軍
火等項兩金川地方現已設鎮安營為巡防撡練
所必需應於噶拉依勒烏圍美諾鎮協土員駐札
處所運駐備用所有三路軍營各站共存礮子三
十萬八千九百五十顆又七百六十包鎗子一千
一百三十七萬一千五百三十一顆又一千九百
三包火藥二十一萬八千八百九十九斤又二百
五十一包火繩七十四萬八千三百五十一盤噴
筒二千六百五桿火彈六千二百三十九個戰箭
二萬二千五十六枝鳥鎗三百五十五桿銅礮三
位鐵礮五十三位除南路軍火業已運貯章谷馬
爾邦兩處並原存勒烏圍噶拉依兩處藥局以及
酌留底木達大板昭外其餘各按道里遠近酌量
分運噶拉依勒烏圍美諾以憑撥用至現存生鐵
五十六萬三千一百餘筋熟鐵二萬九千五百餘
斤又三百二十三筒查鐵斤價值甚輕運脚甚重
自不便一體轉運徒致多糜應即於附近營汛交
收並損壊之鐵礮鳥鎗等項分晰記明檔案發交
松茂道查禮等移明該鎮將如有需用之處均可隨
時支領均奏入
上諭軍機大臣曰阿桂等奏霍爾章谷納林沖孔撒三
土司稟稱願同甲壟土司一體進京謝恩已準其所
請并給與革布什咱土舍花翎所辨甚好霍爾章谷
等土司既誠心感戴自應準令同衆土司入覲著交
明亮等妥協經理將應行朝覲之各土司按其序次
大小遠近分派平允倣照回部年班仍遵前旨於冬
至月起程歲底到京今年係初次朝謁自應多派數
人此後按年均勻輪派其來朝者承受恩寵回巢傳
說衆土司聞之自必倍加踴躍又據劉秉恬等奏三
路軍營各站所存火藥礮子鎗子等項酌量分運噶
拉依等處收貯以憑撥用等語此項火藥礮子鎗子
為數太多今兩金川之地雖已設鎮安營即美諾勒
烏圍兩處寬餘存貯及分給各營預備撡演亦不湏
用至如許若過於多積徒存無益且恐附近番人等
乘間竊取或綠旗兵丁盜賣甚有關係自應於美諾
勒烏圍噶拉依有總兵副將處所存貯稍寬其分給
各營汛者酌敷備用餘俱就近運送口内營協較大
之處加謹收貯以備内地各營撥用現在站夫尚未
撤完即令其歸途帶運亦屬甚便又火彈一項專為
攻碉摧卡而設今兩金川已經平定設營駐守火彈
無所用之據稱尚存六千二百三十九個即以每個
貯火藥三五斤而計亦可得淨藥二三萬斤自應併
運内地仍解作火藥存貯其噴筒二千六百五桿如
已装火藥者亦一併酌辨至各處原損之鐵礮鳥鎗
存留無用自應銷燬其所存生熟鐵幾及六十萬斤
更覺太多但其價值本輕自不值運送縻費而久存
亦屬無益除留給各兵番作為農器鍋具外有可設
法經理者並當酌量籌辨庶不至歸於無用以上各
條著交明亮舒常桂林悉心妥酌辨理
同日明亮舒常桂林奏言查兩金川地勢遼闊惟
噶拉依為適中之地(臣)等公同商議現已駐札該
處一切事件既可面商妥速料理而分路查察亦
不致頋此失彼目下應留川省綠營官兵六千名
俱已如數挑出行令總兵五福高瑹即帶往分駐
查五福係由維州協陞授松潘鎮於小金川一帶
最為熟悉已令其在美諾駐防高瑹隨征數載於
口外番情金川山形道路亦漸領略即派令赴駐
勒烏圍與噶拉依相去不遠(臣)等皆可隨時照料
現令各將派撥所轄官兵逐一安營設汛(臣)等仍
親加察看率同妥協辨理其餘川省滿漢官兵亦
經飭令該管將弁即日分起緊隨各省官兵之後
帶領回省各歸本營至耕屯所需農具籽種必按
戶口之多寡授地之廣狹以及土脈所宜斟酌籌
辨方為有裨農功兹已飭令松茂道查禮建昌道
賈凝吉即就現有之兵屯降番等所需籽種如糌
粑蕎麦之類農具如犁耙耰鋤之類皆即約核數
目速為儲備散給再(臣)等現駐口外籌辨善後事
宜一切文報往來必藉馬塘馳遞查南北兩路馬
匹已經次第全撒其西路自噶拉依美諾由桃關以至
省城一帶現已飭令每站各酌留馬六匹以資遞送
同日劉秉恬富勒渾鄂寳郝碩顔希深又奏
言(臣)等前因大兵由瑪爾古當噶一路進取
賊巢各營卡俱在山頂之上糧隨兵進勢不能不
翻越層山尾隨供運是以由西里等站取道轉輸
今官兵全數凱旋祗湏儧運存糧若改由勒烏圍
沿河行走直達噶拉依貯糧處所更為妥便現已
將西里各站裁撤所有人夫帶赴勒烏圍沿河安
設將噶拉依應存米數加緊趕運完竣均奏入報
聞
四月壬寅阿桂豐昇額奏言欽奉
諭旨以大功告藏於紫光閣圖畫功臣像復奉
諭將已故之副都統莽噶察博靈阿及提督馬全總兵
曹順侍衛明仁等分别列入並令將土司頭人掄
其勞績著錄圖形伏查各土司均係派兵助勦惟
綽斯甲土司雍中旺爾結曾經臨陣督兵木坪土
司嘉勒燦嚢康亦屢至軍營其土舍頭人内惟鄂
克什土舍雅滿㙮爾綽斯甲布土舍綽爾甲木燦
與屯弁阿忠保穆泰爾及小金川投番侍衛穆㙮
爾布拉克底頭人雍忠爾結俱屬奮勇著績似可
列入後五十功臣之内伏俟
聖明裁定奏入報
聞
同日阿桂豐昇額又奏言(臣)等至成都將應入凱
宴官員兵丁酌分四隊稍為更調除奎林和隆武
仍帶頭隊於三月十五日起程外額森特帶第四
隊官兵於十七日起程(臣)阿桂(臣)豐昇額應辨事
務今已完竣(臣)豐昇額帶第三隊官兵於二十一
日起程(臣)阿桂帶本隊官兵於二十四日起程其
入宴人數現經造册送軍機處辦理奏入報
聞
同日阿桂豐昇額文綬奏言伏查大兵進勦有自
行投出及被拘留之番衆其送在成都暫時安插
收禁者此時自宜分别辦理如金川番人内彤錫
一名於三十七年三月内帶其妻投在西路軍營
業蒙
恩賞翎頂嗣因其不能得力遣回成都今應將伊夫婦
送京居住其餘三十七年即行投出及四十年投
出後家口為逆酋所害者均應交明亮桂林等酌
量分在兩金川地方令其屯墾其於三十八年投
出者應分給附近土司收管安插至四十年内因
官兵四面圍困始行投出除監斃外未便仍留本
土自應解京分賞又小金川番人於三十七年為
賊酋赴南路投稟者除當經解京及監斃外亦應
一併解京分賞奏入報
聞
同日明亮舒常桂林奏言綠營征兵舊例月支鹽
菜銀九錢日支口糧米一升嗣奉
恩旨將日支口糧未照滿兵例改為八合三勺而於月
支鹽菜銀九錢之外加給四錢今現留兵屯六千
五百名請仍照征兵舊例每日各給米一升其按
月加給銀四錢即行裁去至餘丁一項本因征兵
在營打伏准令隨帶以供樵汲目下分設營汛各
處兵丁砍運木石趕砌碉房尚屬無暇可否暫令
仍帶餘丁俟碉房工竣概行裁撤奏入
上諭軍機大臣曰據明亮等奏現留兵屯請照征兵舊
時例每日給米一升其加給銀四錢即可裁去查屯
兵本非打仗征兵可比所有加給銀數自應節裁即
每日給米一升亦暫時籌辦則可將來酌定屯兵永
遠章程自當照例妥議至稱餘丁一項可否俟碉房
工竣裁撤等語此項留屯之兵原不應有餘丁若以
趕築碉房需用工作則屯土兵練等素所熟習儘可
役使即云此時兵丁無暇或資餘丁之力亦當立定
限期或半月或數日示以節制庶不致久延縻帑將
此傳諭明亮等知之
同日明亮舒常桂林又奏言蠻疆地畝據該司道
等分路履勘次第丈出而節令已過立夏必湏及
時畀以可耕之具(臣)等業𣲖熟諳員弁分往附近
各土司地方購買秋蕎籽種隨到隨給内地所辨
籽種亦諭令該司道於履勘時相度土宜統俟運
到即可分别高下燥濕量為散給其需用耕牛若
由内地踰險解往不惟疲斃堪慮抑且緩不及事
兹已派員於素産耕牛價值較減之霍爾梭磨從
噶克等處設法採買就近分撥耕犁至農具亦並
增調鐡匠將口外所存生熟鐵斤隨地設爐仿照
製造再查番境水道紆回春潦夏漲動輙阻隔(臣)
等現由直捷路逕於總滙要口將舊存船隻酌量
移設仍將所餘船料迅速趕造以資濟渡並於留防
綠營内挑取重䕫一帶素習水性之兵令其各就
所駐附近之地撑駕應役奏入報
聞
同日明亮舒常桂林又奏言各處降番經(臣)等欽
奉
諭旨以伊等俱嫻於耕作兩金川又有可耕之地莫若
即用此等降番就所在墾耕安業其前次暫交各
土司收管應調回者現在陸續調回分交該管頭
人名下令其各歸編管處所就地屯種但未便照
兵屯之例按給口糧而蠻地秋蕎等項須自五月
播種至八九月始可登收此時方届初夏誠恐日
食無資(臣)等酌擬借給數月口糧每二人日支口
糧一升並將賊巢内刨出蕎麥等項搭配散給俟
本年秋成之後察看收穫情形再將所借口糧酌
量定限按季歸欵奏入報
聞
同日文綬奏言番地安設營汛留駐官兵應派定
營分員名核其出征先後預計年限班次及支給
官役兵丁鹽糧均宜合計内地營伍通盤籌酌其
屯墾田土凡附近營汛之地應先儘兵丁屯練勘
丈分撥次及遷移屯兵招募民戶務使聲勢聫絡
再將安插降番撥給地畆令其錯處耕雜馴就鈐
束其餘僻遠山谷現在耕種不到之地徐俟生聚
繁庶以漸開拓且番地耕種情形與伊犁等處多
有不同兵民番戶屯種田地每人各撥若干應就
人數多寡地勢廣狹變通酌撥俾地利人力兩無
閒曠其遷移招寡之屯戶及情願携眷住屯之兵
屬官為資送亦與伊犁等處概用車輛計算路費
不同應參酌比較辦理歸於省便又留辦屯田官
員書役例給公費口糧亦應仿照伊犁等處之例
妥議酌定至如藝種糧食之外各項菜蔬瓜豆應
於内地覓種栽蒔以佐口食又油鹽茶等項亦湏
内地運往現令成都等處辦理酌量散給仍照將
軍阿桂會奏善後條欵核計成本銷售歸項奏入
上嘉之
丙午
上諭軍機大臣曰侍郎福康安自軍營回京其解到各
番犯内有庸中旺嘉勒一犯原係革布什咱土舍自
投入金川勾引索諾木等將土司色楞敦多布戕害
是革布什咱之滅亡皆由其搆釁逞兵情罪最為可
惡著傳諭舒赫德等即派妥員鎖解行在審辦毋致
疎虞
(臣)等謹按
天討有罪刑章所及一本至公庸中旺嘉勒以革布什
咱土舍甘投金川逆酋將伊土司戕害其干紀
不韙實難逭斧鉞之誅
皇上聖武布昭本為各土司義憤同申永銷蠻觸而於
俘囚解京之日復以庸中旺嘉勒搆釁情節傳
諭鎖解
行在審辦凡屬土司益當畏
威懷
德知禍福之皆由自取而非有一毫私意於其間也
上又諭軍機大臣曰上年曾諭令將軍等以攻得兩金
川地方有形勢最號險惡經我兵艱難力戰而得者
諸將士勞績尤多均宜繪畫得勝圖以彰武成盛典
今已據阿桂節次繪就進呈明亮一路亦有地當險
要如宜喜逹爾圖等處自應一體繪畫著明亮逐一
查明繪圖貼說呈覽
戊申軍機大臣奏言(臣)等遵
旨將解到
行在各番犯逐加鞫訊有喀什巴拉木奔一犯患病
沉重據逆目丹巴沃咱爾供稱該犯係金川小頭
人曾在碾占領兵守卡應請
旨將喀什巴拉木奔即行斬决庶不致倖逃顯戮奏入
報
聞
辛亥
上諭内閣曰協辦大學士尚書公阿桂著仍在軍機處
行走並著紫禁城内騎馬
上諭内閣曰朕於本月二十七日由黃新莊行宫御龍
袍衮服乘十六人金漆亮轎用騎駕鹵薄導至郊
勞臺大駕鹵簿即於郊勞處排設隨從郊勞之王公
大臣俱穿蟒袍補褂禮成後仍乘十六人金漆亮轎
騎駕鹵簿及鐃歌樂導至行宫用膳更行衣隨從王
大臣官員及凱旋之將軍大臣官員等亦俱更換行
衣隨從朕由行宫乘八人轎至趙新店頭分尖營換
車二分尖營著移設於廣寧門關廂外騎駕鹵簿即
先赴彼處預傋朕至二分尖營後仍乘八人轎用騎
駕鹵簿導行進宫至禮部奏請在京王公大臣官員
於二十六日至初一日此五日穿蟒袍補褂朕於二
十七日進宫隨駕大臣官員著於二十八日至初一
日穿蟒袍補褂
同日軍機大臣奏言伏查乾隆二十五年凱旋筵
宴將軍大臣侍衛官員兵丁
恩賞縀疋銀兩有差此次應請照例賞給將軍阿桂縀
六十端銀六千兩副將軍豐昇額縀四十端銀四
千兩參贊大臣海蘭察額森特俱縀二十端銀一
千兩領隊大臣奎林和隆武福隆安普爾普烏什哈
逹海禄俱縀十二端銀五百兩領隊大臣珠爾格
德德赫布阿爾都依蘭保俱縀十端銀二百五十
兩
乾清門巴圖魯侍衛阿蘭保彰靄那木札泰斐英阿
富寧俱縀十端銀一百八十兩巴圖魯侍衛及巴圖
魯戴孔雀翎官員三十八員俱縀八端銀一百五十兩
乾清門侍衛蒙古爾烏爾圖納遜格勒爾德及藍領
侍衛二十二員戴孔雀翎侍衛官員兵丁三十四
員俱縀六端銀一百兩參領副參領委署參領佐
領郎中員外郎主事四十一員戴藍翎驍騎校七員
俱縀六端銀六十兩戴藍翎驍騎校兵丁千總一
百八員筆帖式二員護軍校驍騎校四十六員藍
翎長二十七名俱縀五端銀四十兩前鋒護軍領
催馬甲三十八名俱縀四端銀二十兩至應賞將
軍大臣侍衛官兵兵丁荷包並請照二十五年之
例分别賞給奏入
上諭曰明亮著照豐昇額賞給一分縀疋荷包給伊任
所銀兩給付伊家
同日軍機大臣又奏言侍郎福康安解俘到京其
隨來之官員兵丁計一百餘人内有經將軍阿桂
於凱宴冊開送者應於入
紫光閣宴賞外其餘人等應請照例俟受俘禮成後
賜解俘各官宴及蟒縀朝服帽靴一分銀一百兩兵丁
賞給羊酒銀二十兩奏入報
聞
同日刑部奏言逆酋索諾木之母阿倉現在發疹
請
旨辦理奏入
上諭軍機大臣曰逆酋索諾木之母阿倉係應正法之
人倘因病身死轉得倖逃顯戮著傳諭舒赫德等即
將阿倉押赴市曹處斬至索諾木之姑阿青與逆目
丹巴沃咱爾同謀造意二人實此事罪魁連日審訊
丹巴沃咱爾各犯所稱阿青罪惡衆供僉同著將供
詞抄寄舒赫德等令其嚴訊阿青確供照律凌遲處
死
甲寅軍機大臣奏言(臣)等遵
旨嚴訊逆目丹巴沃咱爾等並以搶至維州橋之語令
庸中旺嘉勒與丹巴沃咱爾質對丹巴沃咱爾氣
息漸微應請
旨即行凌遲寸磔庶不致倖逃顯戮庸中旺嘉勒應否
亦即凌遲處死請
旨遵辦奏入報
聞其助惡之阿木魯綽沃斯甲七圖甲噶爾思
甲布都甲喇嘛雍中澤旺堪布喇嘛色納木甲木燦並奉
旨凌遲處死
平定兩金川方略卷一百三十四
