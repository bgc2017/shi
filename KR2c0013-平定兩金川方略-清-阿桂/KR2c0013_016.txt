欽定四庫全書
平定兩金川方略卷八
九月辛酉
上諭軍機大臣曰前據董天弼奏從木坪之堯磧地方
順山而下中隔一河即係逹木巴宗若由捷徑前進
易于攻破一面帶兵五百名星速起程一面飛商阿
爾泰等語此摺于九月十五日奏到距今又將十日
尚未據將進兵以後情形奏聞其與阿爾泰相商之
處作何辦理亦未據阿爾泰等奏到殊不可解計該
提督進兵之程日以五十里為率旬日當行五百里
即以三十里為率亦可行三百里小金川疆界並非
甚廣豈有行三五百里尚不能直抵賊巢之理是董
天弼前奏仍不免沿綠營積習徒以空言塞責而阿
爾泰又視董天弼之進攻與否不以為意遂置之不
論耳豈知朕于此事宵旰厪念自聞董天弼得路進
兵之說即日計其行程盻其信息伊等何總不知仰
體朕意随時奏報乎行兵之事大小悉係機宜計日
計程雖若細務而實為軍營要領非此不能得先後
緩急之宜籌克敵制勝之策朕前此辦理金川及平
定準部回城諸務悉皆詳為指畫鉅細不遺用能尅
期奏績阿爾泰董天弼何皆視軍旅若泛常于進兵
情形並不随時入告以待朕之揆機遥度得所禀承
乎看來阿爾泰等于攻𠞰小金川一事並未能通盤
籌畫布置得宜即董天弼之間道進兵亦不過擊其
一隅實未嘗計及全局如此安能有濟著傳諭阿爾
泰董天弼仍將現在進兵實在情形迅速覆奏
(臣)等謹按軍營機要随步換形自應迅速奏聞
始得以随機
指示而閫外獲所禀承以圖制勝(臣)等仰見
皇上厪懷軍務每飯不忘即至宵漏已深曉籌未啟猶
復時垂
清問暨乎奏報一至無分早晚靡不詳悉批閱再三
訓諭于先後緩急之宜指陳曲當蓋
宵旰勤勞實為自古所未有是以萬里之外視猶指掌
而蠭旗所抵之處悉不久而奏膚功也
丙寅福昌奏言(臣)于七月初二日抵卧龍關同提
臣董天弼商辦進兵緣巴朗拉正面山高路險俱
係仰攻有費兵力是以提臣由山神溝一路進攻
德爾密令(臣)由鄧仍一路誘敵相機攻取巴朗拉
八月初七日(臣)分領漢土官兵一千三百名于初
八日至鄧仍查看自鄧仍起至巴朗拉山頂約計
五十餘里賊人已經防守若由正面進攻寔費兵
力惟從巴朗拉北面山梁繞越或可攻取十二日
先派瓦寺土兵一百名前往暗伏抄截十三日派
令守備李春勝等帶兵分作三隊(臣)亦帶兵二百
五十名黑夜一同進發繞至巴朗拉之北十四日
子刻鼓勵官兵上前奪獲賊卡三座及進攻巴朗
拉正面碉房三日三夜官兵不無傷損又因山上
雨寒天冷准董天弼來扎以賊番甚衆未可輕進
令撤回山神溝防備董天弼亦于二十三日撤回
九月初七日改由木坪一路直抵逹木巴宗令(臣)
嚴守要隘候信再進俟其知會到日即為竭力進
攻但(臣)統率官兵不能奪寨過山且愚昧未及奏
聞伏乞將(臣)交部治罪奏入
上諭軍機大臣曰辦理小金川一事阿爾泰等毫無措
置種種不合機宜其應得罪譴者不獨福昌一人福
昌此時且不必交部看其將來如何奮勉自效以圖
立功抵罪
丁夘
上諭内閣曰德福借滇省事宜欲以諷罷小金川之事
阻撓軍務妄奏取巧深負朕恩著革去總督賞給三
等侍衛前往伊&KR0034;聽候差委所有四川總督員缺著
文綬補授
十月庚午阿爾泰奏言(臣)等前此收復訥頂等處
地方一面飛飭該將備等務即相度機宜乘勢掩
殺(臣)又于九月初二日親往章谷軍營督催攻𠞰
節據宋元俊禀稱自官兵渡河之後帶領土百戶
等連日奮勇進攻又收復仲濃大寨索布密剛瑪
哩五處殺死小金川大頭人一名小頭人二名暨
賊番二百餘人生擒五十餘名我兵陣亡二名帶
傷四十餘名其明正土司碉寨七百餘所已全克
復又攻得小金川噶中拉莫茹納扎功拉四處地
方現在進攻小金川約咱大寨等語(臣)現同副都
統鐵保督催官兵奮力攻擊以期深入其收回明
正番民碉寨業交明正頭人管領安插寨内蔵匿
被擒之賊照例分賞各土司其陣前擒獲及訊明
曾經抗拒者立即正法使助惡逆番喪胆漸可解
散至我兵傷亡者查明咨部䘏賞再董天弼改由
木坪一路間道進攻所需兵糧亦經趕辦以資掩
襲之用奏入
上諭軍機大臣曰阿爾泰奏克復明正土司被侵之地
并攻得小金川噶中等四處現在進攻約咱大寨所
辦略有起色盖阿爾泰因朕節次飭諭實力督催將
弁等亦稍知自勵因得屢獲克捷可見人果奮勉向
前其效立見阿爾泰益當加意董催乘勝深入直搗
賊巢前諭令温福赴川督辦并諭阿爾泰此時且暫
停攻𠞰俟温福到後合兵進討尅期集事昨又授文
綬為四川總督令其赴川助辦今阿爾泰既已得手
正可鼔其銳氣一往直前併促董天弼等上緊夾攻
兼派練習帶兵之將領分路合攻使番酋首尾不能
相顧自可得制勝要領不必拘泥前旨坐待温福文
綬若能于此時即抵賊巢擒獲僧格桑分定其地尚
係阿爾泰全功設因此次小勝遂存自足之心不復
努力非惟自怠垂成事機可惜且温福文綬到後掃
穴擒渠其功即與阿爾泰無涉矣至遊擊宋元俊勇
往立功殊堪嘉奬遇有川省副將缺出即行奏補其出
力之各土司業將俘獲番衆分給所有跟随宋元俊
進攻之土百戶等阿爾泰亦當量加奬賞以示鼔勵
癸酉阿爾泰奏言小金川悉其番衆固守約咱隘
口以拒我兵進取之路(臣)現于軍營鑄造大砲擊
其堅碉但有可進之路竭力攻取奏入報
聞
丙子温福奏言(臣)思小金川賊酋敢于負嵎逆命
自當急為𠞰滅以靖邊徼(臣)恭接
諭旨當將滇省關隘巡邏諸事交海蘭察哈國興盡心
經理至由永昌赴川必由貴州之威寧畢節一路
此外山徑﨑嶇向來從未設有馹站且民夫牲畜
稀少難以遄行(臣)思川省事關緊要早到一日即
得早籌一日是以于本月二十八日恭請印信起
程所有滿兵二百名交與參贊大臣五岱同副都
統常保住莽堪察率同侍衛章京等于(臣)起身後
間日分起帶領陸續前赴川省至本年新調黔兵
三千名原為進𠞰之用今未經出口無虞疲乏且
伊等均經配給軍械若以之全數帶往川省更為
妥便擬于滿兵之後亦即分起赴川其雲南昭通
鎮總兵馬彪屢經出師勇往幹練且曾任四川川
北鎮總兵于彼處情形尚為熟悉應將赴川黔兵
三千名令其統領前往奏入報
聞
辛巳
上諭軍機大臣曰昨阿爾泰奏攻擊碉卡情形以堅碉
林立賊衆固守未能攻克為詞其意專在攻碉此外
竟無分毫籌畫賊人既設碉固守我兵即奮勇攻擊
賊衆亦必悉力支持不惟曠日玩時且恐兵丁或有
傷損昔年訥親辦金川之事曾以撲碉獲罪阿爾泰
等何必欲蹈其覆轍且賊人碉卡不過設于要隘之
處並非凡有路徑俱築碉卡自當繞越堅碉密探間
道往攻使賊人力不能及失其所憑方合避實擊虚
之道阿爾泰縱不嫻于軍旅豈于事理當然亦懵無
體會實不解其何意
甲申阿爾泰奏言查董天弼進兵山神溝時偹辦
軍糧以為寬裕因由間道密進各兵携用乾糧不
舉烟火以防賊番知覺並非乏糧至(臣)前因賊番
在木坪連界地方添修碉卡即令遊擊陳聖矩帶
兵駐扎夾金逹以為防禦並令俟西路兵練將抵
逹木巴宗即行夾攻昨准提(臣)扎稱由木坪堯磧
進兵(臣)因堯磧與甲金逹相近已飭知陳聖矩相
機策應至提臣若由堯磧攻退賊番兵抵逹木巴
宗層次取道約一百一二十里即至小金川美諾
巢穴(臣)于南路進攻約咱大寨係小金川要隘攻
破後層次而進約一百六七十里至小金川美諾
由此兩路夾攻可期掃穴再(臣)訪有小金川汗牛
地方間道一處據土番云由索布行二日至汗牛
又行二日至美諾約三百餘里較約咱一路距美
諾巢穴稍遠(臣)現差人確切查探另行酌辦惟是
約咱地方賊番日見增加悉力固守(臣)所調滿漢
兵練共七千餘名因收復明正地方七處及攻獲
小金川碉寨四處均湏分兵防守又附近章谷之
茂紐東谷剛察等處與革布什咱地方止隔一山
金川現在駐兵革地亦湏派兵防範其餘兵力專
攻約咱一路冀破此路要隘即可統兵進取奏入
上諭曰仍屬無策覧奏增憤懣耳
戊子阿爾泰奏言竊(臣)攻打約咱一路自克獲噶
中茹訥拉莫等處地方後續又攻得附近約咱小
碉三座賊番于昏夜爬山潜來偷奪當經哨兵望
見各將備等率兵奮力迎殺追趕賊番逃逸查騐
鎗斃賊番五十六人割獲首級十三顆生擒三名
參將鄭國卿等俱得石傷漢土兵練内受傷一百
六十餘名陣亡二十八名除分别給賞並飭嚴密
防守外又飛行藩司將該路兵糧于就近措辦源
源運濟現已運赴軍營米二千石麵一萬觔尚有
續辦米石随即運往並辦火藥等項以資官兵併
力合攻奏入
上諭軍機大臣曰阿爾泰奏續得小碉三座並掩殺潜
來奪碉之賊稍覺奮勉所有出力攻碉殺賊之弁兵
等自應確查錄記竢事竣通行核辦其在事兵練之
傷亡者亦應查明照例分别賞恤今既續得賊碉殱
戮番衆已少挫賊人之氣自當乘勝深入阿爾泰可
不急思奮勉以圖挽蓋乎惟阿爾泰稱九月初二日
起程初七日至章谷其地相距四百餘里何至需期
六日况軍行機要刻不容緩不應濡遲若此至所稱
辦運軍糧火藥接應之處均係行軍要務但現在温
福自滇帶赴川省之滿洲兵及黔兵共三千餘名而
川省各鎮營兵續有添派兵數較前倍多則糧餉亦
當籌偹無缺而所需火藥鉛丸尤關緊要必湏寬裕
預偹方為得力設臨時供用稍有不敷惟阿爾泰是
問
己丑
上諭軍機大臣曰番夷之性貪利忘義易于動搖何未
聞設法招降令其自成瓦解著傳諭阿爾泰等當于
大兵攻𠞰之處遍諭賊人以爾小金川原係内地土
司所有番衆即與中國百姓無異向俱安享太平此
次官兵進𠞰皆因僧格桑去歲甫受約束歸巢復敢
故違號令抗拒天朝其罪專在僧格桑一人與爾衆
番無涉且僧格桑自作不靖致爾等大受其累何必
復為捨死出力棄家室而蹈危亡雖至愚不應出此
今將軍已統大兵齊到即日奮攻爾等若能深明禍
福速棄碉卡各詣所在軍營投順原可宥其已往仍
為良民較之助賊戕生孰得孰失其各頭目内如有
能將僧格桑擒獻者必當奏聞大皇帝厚加恩賞是
為爾小金川除一作孽害衆之僧格桑爾番衆仍可
安保無事若執迷不悟大兵一到玉石俱焚傳諭之
際即將前日所獲之賊番三名梟首號令諭以此係
黨附僧格桑之賊經官擒獲法所必誅今即為不知
棄逆降順者示之榜樣本閣部堂憫爾等愚蒙不忍
槩行誅戮故為明白宣諭利害所在爾等自擇之如
此詳切諭示使賊自相解體臨之以大兵聲勢賊必
不能如前支拒自為事半功倍
同日阿爾泰奏言查兵動糧隨最關緊要今副將
軍温福帶領八旗勁旅並黔省官兵及成都滿兵
一千名指日到齊更須寬裕預偹隨令軍需局司
道飛飭附近各州縣即將倉榖碾動趕運另行買
補還倉併照例雇夫按站安設以便于運送至官
兵所需乘騎馬匹一面分飭各營派撥一面僱偹
民馬分站應付其火藥火繩鉛丸等項皆軍營必
需之物現已分飭各鎮協營上緊置偹併飭督提
兩標中軍在省偹辦令其飛送軍營所有應用銀
兩均于貯偹軍需項下動支再前因小金川侵佔
明正河西地以致章谷大河不能經過是以趕造
木船濟渡今河西一帶地方既全收復且即日大
兵雲集尅期前進船隻究難容載多人現將前項
般隻聯絡成橋用竹索䌫結縛牢固以利師行奏入
上是之
庚寅董天弼奏言(臣)于九月三十日到木坪先行
查看道路自小關子起至堯磧一帶多係山岩一
至堯磧以外即可直抵甲金達現在甲金達地方
已有陳聖矩帶兵前往小金川亦于附近要隘修
立戰碉(臣)擬先破戰碉佔據形勝則東北可以救
援達木巴宗西北可以覓路進攻抵小金川之美
諾與出木布爾桑岡等處較為便捷况甲金達一
路天氣尚為和煖非比卧龍關外早有冰凍之患
(臣)現在挑取精銳由堯磧前進計十月二十三四
兩日督兵攻奪奏入報
聞
辛卯桂林奏言(臣)仰蒙
諭旨馳赴四川會同阿爾泰辦理軍務于十月十三日
抵成都府見藩司李本臬司李世傑將軍需應辦
事件逐條細詢據稱三路共調漢土官兵一萬六
千五百名碾運食米十二萬七千三百餘石已運
四萬一千四百餘石未運八萬五千九百餘石運
送糧米藥弹等項共僱民夫一萬二千二百餘名
安設台站逓送文報採買馬一千五百三十二匹
等語伏查官兵糧米西路卧龍關業已運有一萬
八千七百石目下自敷支用惟南路章谷木坪二
處官兵較多糧米尤為緊要現在查明川省倉榖
共有一百七十萬八千餘石除節次碾過二十五
萬四千六百餘石外尚存榖一百四十五萬三千
石有零可以陸續動碾源源接濟現有川北道吳
文煌松茂道查禮督催趕運第查川省地方山路
﨑嶇䭾運維艱悉賴民夫背負每站需夫動以千
數此等夫役皆係各縣僱覓其弹壓撫綏必宜料
理得當毋致伊等稍有失所别生事端方為妥協
至日給工價若僅責令胥役人等筦司支放更難
保其不無尅扣必得派委幹員專司稽察方有責
成現令兩司于通省中飛委幹練佐雜按站分派
嚴飭寔力巡查務令逐程速運並遴選丞倅監督
站員散給口糧工價不得尅扣冒濫使小民均沾
實惠仍派成都府知府蘇尔通阿雅州府知府江
權重慶府知府吳一嵩總理其事倘有不肖官吏
從中尅扣立即從重治罪至兵械内鎗砲最為便
捷而于攻打碉卡更為利器各營現存火藥十萬
九千餘觔鎗子五百二十八萬餘顆火䋲六萬盤
業經陸續趕運其攻擊大砲阿爾泰現在軍營就
近製造尚恐火藥不敷應用(臣)令兩司預為採買
硝磺上緊煎熬配合以供接濟如果事竣多餘仍
可分貯各營備用奏入
上嘉之
同日桂林又奏言小金川賊酋以内地土司敢于
築碉據險抗拒
天兵逆命之討法在必誅誠如
聖諭實非厚集兵力大壮軍威分路夾攻尅期深搗不
足以昭懲創而申
國紀今副將軍温福已自永寧起程其派調兵丁均
于十月内外亦可到川查官兵人數衆多沿途安
頓必須派大員方足以資料理因詢之兩司已令
知府李永祺先期督辦但由永寧入川至成都計
十七站道路窵遠僅該府一人照應恐有顧此失
彼之虞據臬司李世傑稟稱現欲前往接濟自應
令其自永寧一帶率同府縣妥速經理今查黔省
所調兵丁據稱帳房等件未經携帶得飭承辦州
縣趕緊製造一俟官兵到日即令帶往應用至官
兵行走需用馬匹内地各站業經預偹惟自雅州
以南由打箭爐至章谷俱係土司地方馬匹稀少
雖經調取建昌鎮屬馬三百匹恐站長途遠難免
貽悞因思成都滿營本有拴養馬匹此次調派出
師兵丁俱未騎往應即于滿營内挑馬八百匹解
赴打箭爐一帶偹用接濟(臣)令藩司移會該協領
等速行選派解往至董天弼改由木坪一路曾否
進攻尚未得信但接應之員究不可少查建昌總
兵英泰松潘總兵福昌已在軍營尚有川北總兵
牛天畀重慶總兵和邦額未經調用該二鎮駐扎
處皆係腹地現在並無需弹壓若董天弼已由木
坪深入必湏添兵繼進以壮聲威川北距木坪較
近應令牛天畀即選本標壮健兵丁星赴木坪一
路董天弼既有應援自可速收實效其和邦額有
令馳赴省城俟各處兵丁到日沿途妥協照料奏
入報
聞
平定兩金川方略卷八
