欽定四庫全書
平定兩金川方略卷一百四
八月庚戌阿桂豐昇額色布騰巴爾珠爾奏言(臣)
等用礮轟擊遜克爾宗戰碉東面上截碉墻業經
轟塌並將碉門摧破賊人於碉寨之内復挖地坑
以為藏身死守之計雖督兵力撲亦可望其得手
尚恐多至損傷其西北寨落連挐木柵已將遜克
爾宗隔斷而迤西尚有兩碉是以賊人後路未能
盡絶(臣)等因令額森特等督率官兵砍伐木植挐
柵進逼復趕鑄大礮運往轟擊至衝天礮鎔鑄已
就礮車並已造成試放有凖
同日阿桂豐昇額色布騰巴爾珠爾又奏言官兵
環攻遜克爾宗賊人力竭勢窮不時跪喊求饒(臣)
等屢遣弁兵呵斥十五日金川頭人綽窩斯甲將
僧格桑屍匣刨起呈獻并將僧格桑之妾側累及
小金川頭人蒙固阿什咱阿拉一同獻出並稱七
圖安堵爾現在患病隨後亦即拏獻(臣)等將側累
蒙固阿什咱阿拉并綽&KR0810;斯甲一併拘留其僧格
桑屍匣訊係在遜克爾宗後石窖内起出當將屍
身令側累蒙固阿什咱阿拉及認識之穆塔爾等
一同騐視衆供俱屬相符已令割取首級交文綬
暫存省城俟拏獲索諾木弟兄及大頭人獻俘時
一併獻馘(臣)等揆度賊情不過暫為安頓之計且
仍期冀徼倖完事現在官兵照常趕拏木柵且緊
轟大礮以期迅速冞入斷不致稍有稽滯至七圖
安堵爾已令跟隨綽&KR0810;斯甲散番前往催取若金
川大頭人一同前往并可設法擒戮
同日阿桂豐昇額色布騰巴爾珠爾又奏言指日
攻克遜克爾宗即應從日爾巴當噶發兵搶佔一
得此處便可上接凱立葉之兵會同下壓噶爾丹
喇嘛寺且大兵從此順梁而下一至河邊則賊酋
從河南往丹壩之路已斷而明亮等又從達爾圖
山梁下至河邊則賊酋從河北往丹壩之路亦斷
現在丹壩一路漢土官兵幾及二千以之攻𠞰即
為不足以之堵禦實為有餘况屆時明亮之兵應
當循河而進出馬爾邦庚額特之後(臣)等一路之
兵除緊要後路尚須節節留防並須分兵將賊境
東北各寨逐一掃除所需兵力已為不少若再令
五岱之兵帶往丹壩會同五福駐守則於進𠞰賊
巢兵力轉致不敷且各土司凛奉
諭旨預派能事頭人於各要隘列兵防守希圖立功邀
賞若逆酋等出其境内必轉以為竒貨可居自不肯任
其逋逃藏匿似可不致疎漏均奏入
上諭軍機大臣曰阿桂等籌辦遜克爾宗築柵鑄礮日
漸就緒自可剋期集事現屆大功將成倍宜慎重阿
桂不欲令官兵輕率撲碉所見極是至所奏金川賊
人將僧格桑屍身及側累等呈獻到營阿桂等僅與
拘留仍照舊攻打不稍弛懈所見尤是側累等固應
解京嚴訊但不過解審之犯止應選派妥幹員弁嚴
行管押毋任疎脫不得謂之獻俘直待擒獲索諾木
兄弟方可行獻俘之典至僧格桑之妾雖已獻出而
其妻則不肯同獻自係索諾木因其親姊之故若是
則金川所獻仍屬賊中無關緊要之人其肺肝自不
能掩阿桂當時何不以此語詰之乎又據奏五岱在
阿桂處既需留辦分𠞰分防之用即毋庸前赴丹壩
著阿桂檄知五福妥為防範至各土司見金川滅亡
在即欲借此除害並立功邀賞誠心歸順均不敢疎
縱似屬可信攻破賊巢時逆酋諒無從兔脱亦不虞
其自戕惟丹巴沃咱爾狡惡異常恐未必肯束手就
縛務必設法生致檻送京師
同日陳輝祖奏言楚省赴川軍士應須皮衣禦寒
并添補腰刀鋤斧帳房等項請借撥一季俸向解
川製備散給奏入
上諭軍機大臣曰川省軍營如雲貴陜甘各省調用之
兵甚多且較楚兵更久其衣履刀杖歷來作何添補今陳輝
祖專為楚兵籌計而各省兵丁同在行間見楚兵獨蒙優恤
相形之下未免心懈且于國家一視同仁之義亦未得其平
着阿桂即速查明各路軍營舊辦章程如原係各省撥&KR0008;陳
輝祖亦照他省之例自可聽其撥觧如各省俱未辦及而此
項装械必不可少則應一體辦給行知文綬購辦
(臣)等謹按各省官兵從征遠調備具器械整飭
行李所以使之專心一力誠行軍之要務也陳
輝祖以楚兵赴調請給資装我
皇上睿謨廣運一視同仁念及雲貴陜甘調集諸軍為
時更久即命將軍覈實一體優頒斯誠
丕冐生成無微不察宜乎軍中聞
命挾纊知温無不踴躍爭先勝氣百倍矣
同日
上諭軍機大臣曰逆酋索諾木莎羅奔弟兄及助逆之
大頭目如丹巴沃咱爾蒙固阿什咱阿拉七圖安堵
爾等罪大惡極神人共憤就擒之日自應解京誅磔
以快萬姓觀瞻其餘逆番頭目人等著即就軍前凌
遲正法以釋我軍憤恨且使各土司番夷咸知炯戒
九月辛亥明亮舒常奏言查相連俄坡之阿克什
前此奎林攻奪山頂一碉因察看情形其下左右
即係兩山腿㢠廻抱深溝箐林蒙密前途恐有隔碍
是以暫捨不攻現詢之綽斯甲布頭人薩木卡爾
稱穿過箐林惟溝口有戰碉二座過此以往即係
沿江大路其間木闖曲雙克馬斯達等處寨落甚
多為賊境人戶最多之處即索諾木現住納木廸
官寨亦在斯達左側由此未嘗不可擒獲等語(臣)
等正在籌辦間恭奉
諭旨俄坡一帶亦須將所有賊碉用砲轟摧隨即選滿
漢屯土各兵於十六日進攻將近黎明趁大霧迷
漫之候分作四股並下和隆武先將第一碉攻克
其時兵丁所向克捷已足以壯軍威而破賊胆矣
其第二碉則派珠爾格德進攻第三碉則派三寳
其旁尚有大石卡一座則派阿爾都進攻并力齊
進賊於碉後地窖聚守猝然驚覺鎗石皆不及施
棄碉逃逸正當乘勝追殺而各路救援之賊以為
官兵全力在木克什山梁攻打轉於西南山腿之
上撲近營盤希圖乘虚而入官兵俱用排鎗迎擊
斃賊二十餘名賊又旋於木克什山腿從旁直上
其時綽斯甲布革布什咱兩處土兵復又繞出其
後賊見來路將斷捨死搏戰而索倫吉林官兵注
矢團射滚崖落箐者無數餘即四散奔竄又經吉
林領催烏達遜索倫馬甲喀爾泰空藍翎額魯特
達瓦沖入賊隊奮力窮追各斃賊番數名同時西
南甲索一路及東北沙壩山後俱有賊人前來掣
我兵勢各路防守甚嚴不為少動現在所得碉卡
俱已接拏木柵此後尚有三碉仍用大砲逼近轟
摧數日内即可全克奏入
上諭軍機大臣曰此次攻𠞰碉卡和隆武首先攻克珠
爾格德三寳阿爾都等亦各奮勉出力甚屬可嘉而
滿洲吉林索倫官兵聚射賊衆矢無虚發甚為得力
并著明亮等存記檔案俟達爾圖一路全行攻得交
部一併議叙其在木克什山腿繞截賊衆之綽斯甲
布革布什咱土兵亦著明亮量為奬賞以示鼓勵又
昨據阿桂奏綽窩斯甲供稱七圖安堵爾因患病行
走稍遲隨後也就出來阿桂因計及俟七圖安堵爾
出來時其金川大頭人丹巴沃咱爾山塔爾薩木坦
當噶拉阿納木等若與同來能設法生擒固善否則
伏兵立時殺死等語若果能如阿桂所計自是極好
機會但七圖安堵爾乃小金川賊目中之最黠者又
已降順金川為其出力索諾木未必肯將其獻出昨
見及於此曾經諭知阿桂今復思賊衆狡惡異常恐
其借擒獻賊目為名别藏詭計或丹巴沃咱爾同來
至營門時誑稱有面禀之語將軍參贊即未必輕與
相見或海蘭察額森特等出至營外誤為誘去是賊
未能入我羅網而我領隊大臣轉致堕其術中實屬
不成事體在阿桂閱歷年久自能隨事審慎未必為
賊所愚但現在大功將成諸事倍宜妥善偶爾籌及
此事實深意外之虞相隔將及萬里應諭之語不能
一時即逹中夜幾為廢寢阿桂等當善體朕心慎重
妥為之不特此也我兵即日乘勝進𠞰勒烏圍噶拉
依兩處賊巢逆酋等窘迫出降亦所必有之事然賊
衆或惶懼無能哀求逭死或鋌而走險包藏禍心皆
不可知古語云受降如受敵各路將軍遇有此等情
事並當加倍留神勿稍涉大意方為萬全之道至明
亮攻得達爾圖山梁以來聞丹巴沃咱爾在彼抵拒
其人實猾賊之尤頗有惡智今觀逹爾圖賊衆伺隙
潛襲或者丹巴沃咱爾果在彼處明亮於攻𠞰時務
須隨處留心切勿輕敵至明亮此次𣲖出帶兵攻碉
之領隊大臣未及奎林想因其創傷尚未全愈前據
奏傷處已經結痂自可即就平復甚為厪念可附便
即行奏聞至阿桂所奏賊中獻出之側累蒙古阿什
咱阿拉俱已訊供而綽窩斯甲獨未訊及不知何故
該犯係金川頭人其於賊中情事知之尤應真切如
此時尚未起解即應嚴加訊鞫倘能訊得賊中虚實
或有應随宜防備之處於軍務自為有益著阿桂即
行訊明覆奏
壬子五福奏言不日大兵深入今防賊匪逃竄(臣)
惟有督率官兵畫夜嚴密防範俟五岱帶兵來到
丹壩(臣)將卡隘地方情形備細陳明恊同慎籌辦
理斷不敢稍存推諉奏入
上諭軍機大臣曰五福奏俟五岱帶兵到丹埧協同籌
辦一摺於朕前旨未能領會前令五岱帶兵赴丹埧
之說原指阿桂攻破遜克爾宗後令豐昇額帶兵數
千往取日爾巴當噶即往凱立葉與五岱夾攻盡得
其地再令五岱前赴丹埧並非此時即令前往也又
昨據阿桂奏丹壩一路漢土官兵幾及二千堵禦實
屬有餘若復令五岱之兵帶往丹壩會同五岱駐守
於進𠞰兵力轉致不敷等語五岱在阿桂處既須留
備分𠞰分防之用自無前赴丹壩之理已諭知五岱
並令阿桂即行檄知五福責令專辦矣丹壩一路既
有兵二千足資堵禦而五福身係滿洲番衆自不敢
輕視且駐彼已逾一載於該土司等亦應相習土司
見大功將成無不思各建功績是堵禦逆酋之事尚
非難辦現在阿桂攻圍遜克爾宗剋期可得明亮又
攻獲俄坡之木克什碉卡兩路俱可乘勝迅入直壓
勒烏圍昨據阿桂奏稱官兵進𠞰勒烏圍阿桂在河
南明亮在河北兩路俱有重兵攩阻賊酋無從竄逸
所言未嘗無理伹逆酋等窘迫求生之時或竟改裝
易貎隻身由微徑潛逃此皆賊智所應有五福斷不
可稍涉大意致有疎虞
丁巳阿桂豐昇額色布騰巴爾珠爾奏言(臣)等所
拏木柵已抄過遜克爾宗官寨之西但該處高磡
層疊間以深溝勢難接拏前進尚未能斷其往來
之路而遜克爾宗官寨及左手水碉(臣)等雖督令
官兵一俟霧雨稍開即行轟打但霧雨時多開霽
時少賊人仍復隨塌隨修二十二日雲開霧散後
用礮力轟見賊碉北面已漸坍塌(臣)等因於二十
四日子刻派令海蘭察額森特等督兵進發官兵
營疊本距賊碉甚近各兵踴躍奮迅直至碉寨之
下或攜帶木梯板上寨牆或折開缺口往内衝進
並撩入火彈而賊人抵禦鎗石甚緊官兵又從坍
缺碉牆乘之以入并拔取碉内之梯以斷賊人上
下而土鬆石動官兵不能著脚賊人轉於碉底挖
有地窖藏身即於地窖内攢鎗上打其在碉頂之
賊抛石下擲勢如風雨且寨内窄狹多兵難於施
展自寅至邜賊人抵死不動恐致多有傷損當將
官兵徐徐撤下查賊人實因滅亡在即步步為死
守之計其醜類較前更多其預備更為嚴密(臣)等
不勝焦急憤恨雖番土秋雨本多然以前兩年例
之旬日之間即當漸止今二十五日仍復雨霧甚
大(臣)等晝夜轟摧使其無從修補預備精健兵丁
視其稍有躱避情形突然搶撲諒能得手
同日阿桂豐昇額色布騰巴爾珠爾奏言本月十
五日金川賊酋已將僧格桑尸首及其小女人側
累并大頭人蒙固阿什咱阿拉送出旋於十七日
酉刻賊來卡外呌稱復將七圖安堵爾送出懇請
查收并求停止鎗礮賞給執照(臣)等先將七圖安
堵爾等收禁随令海蘭察額森特等斥以汝索諾
木等既云知罪乃僅送兩三人並未將小金川各
頭人百姓全數獻出且索諾木及莎羅奔均未親
至營盤叩見將軍即求執照以為完事似此狡惡
實不值再與爾等說話賊等見海蘭察額森特動
怒即畏懼叩頭而退(臣)等當將拘留之頭人綽&KR0810;
斯甲散番四名一併嚴拏並將七圖安堵爾教唆
僧格桑吞併鄂克什抗拒大兵及上年令伊姪雅
噶爾斯甲布勾通小金川番人滋擾大兵後路且
因雍中朋有心投順即行殺害各情逐加詰訊伊
俱含糊隠約未肯傾吐實情若加以刑求本無難
於得實但該頭人實係作惡渠魁現稱患病若遽
用刑致斃轉不足以明正典刑且進京之後仍有
蒙古阿什咱阿拉為之質証斷不能稍為抵飾自
可明昭罪狀加之誅磔以彰
國憲而快人心至側累七圖安堵爾蒙固阿什咱阿
拉皆係小金川緊要之人即綽窩斯甲亦係索諾
木等伴儻新放頭人均應一體檻送京城以備訊
辦(臣)等即令
乾清門侍衛阿彌達同前鋒章京寧泰護軍校查綸
布等並屯練通事一名於二十五日押解起程並
囑該員等沿途防範毋致疎虞其僧格桑首級函
交文綬存貯省城俟擒獲索諾木莎羅奔兄弟時
俘䤋同獻查七圖安堵爾等本係小金川第一助
惡大頭人生致京師明彰顯戮固可稍快人心但
於𠞰除一事究屬無關輕重(臣)等第以竄在金川
之小金川頭人尚有數人番衆尚有數百人賊酋
等既將僧格桑毒死而最效力於金川之七圖安
堵爾復先送出則此外存留之頭目番衆皆生疑
懼非獨不肯更為盡力必尚有投出中變之事正
可乘機攻進是賊酋雖逞其狡計而將計就計以
破其謀於進𠞰事機轉不無禆益且現在遜克爾
宗(臣)等竭力籌辦即期克獲從此奮力進攻賊人
自成土崩瓦解之局矣
同日阿桂豐昇額色布騰巴爾珠爾又奏言番地
跬步皆山可耕之地本少是以一家所種不足供
一家之食必得酒糟荍殼及圓眼等物藉以糊口
始略敷一歲之需(臣)等此路自谷噶前進幾及百
里均係崇山直至遜克爾宗相近始有田地然尚
磽确居多計番人所種秋麥不過數頃經我兵焚
燒搶割現已毫無所有但聞番地莊稼現俱收割
(臣)等此後攻𠞰所至遇有大寨存種糧石自當查
點入官以為因糧於敵之計至(臣)等前奏攻取焚
燒遜克爾宗前面左右碉寨一摺内曾有自色淜
普山腿以至遜克爾宗中間一道峯脊上賊人又
豎立木栅石碉之語蓋因色淜普上承羅博瓦日
瓦卡爾迤邐至遜克爾宗本屬一道山梁逐步漸
低但自色淜普迤邐而下尚有筆朗納克及該筆
達烏兩處從前因未知其名統指為色淜普山腿
而自該筆達烏迤邐斜下與該布達什挪山腿腹
成一丫口過此丫口岡脊上又有扎木咱克密里
阿岳拉瑪格羅等碉柵平房再過此始為遜克爾
宗前此七月十七日額森特帶兵從右手抄進色
淜普前面賊碉之後佔據筆朗納克及該筆退烏
地方而海蘭察帶兵續進併從額森特佔據處所
往截該布逹什挪之後路非但色淜普山腿上木
城碉卡盡行克獲焚燒其了口外緊要接一岡脊
其上所扎木咱克密里阿岳拉瑪格羅等處碉柵
寨落亦於二十五等日繞攻燒燬今將各碉寨地
名逐一詢出分叚繪圖呈
御覽均奏入
上諭軍機大臣曰阿桂等奏攻打遜克爾宗賊寨設法
進取情形一摺已於摺内批示據稱海蘭察額森特
等所帶官兵直至賊碉之下或攜帶木梯扳上寨牆
或折開缺口往内衝進又從坍缺碉牆上乘之而入
並將碉内之梯用力拔出以斷賊人上下等語雖黠
賊於地窖深藏未能攻得而官兵如此奮勇實屬可
嘉此等出力者係屬何人阿桂等俱應查明或即行
量予奬賞或記名一併優叙俾衆兵益知鼓勵至所
稱恐官兵或有損傷即令徐徐撤下所辦甚是大功
將成諸事倍宜慎重現在官兵勇銳倍常礮力亦甚
威猛自可剋期攻克惟當相機而進以期萬全又據
稱十九至二十二雪雨連緜實覺可恨阿桂於二十
三晴霽之後即於是夜𣲖兵進攻可見阿桂等及諸
將領亦不肯稍懈看來番地氣候春秋雨雪每甚惟
冬令晴日較多章嘉胡土克圖曾言及之前歲攻得
美諾等處及昨歲收復小金川皆係冬月成功已可
概見阿桂等尤當努力為之若於長至前集勲蕆事
亦不為遲也至另摺奏賊人於十七日將七圖安堵
爾送出即同綽窩斯甲一併拘拏訊供等語七圖安
堵爾降順索諾木為之出力意賊酋未必真心搶獻
今竟將其獻出則賊情之窘迫可知但據七圖安堵
爾供稱聽見大頭人說如今格魯瓦覺宜喜兩路官
兵來得狠緊怕我們攩不住從前大兵進來原為小
金川土司今將僧格桑屍身及其妾側累并大頭人
七圖安堵爾等送出想來可以完事綽斯甲布布
拉克底巴旺三雜谷如今雖打得利害但都是我們親
戚若是大兵出去過幾年還可相好等語賊人狡黠
可恨在此而其糊塗不知死活亦在此今官兵攻𠞰
金川所有險隘已得十之八九阿桂等及諸將領自
無不思速建鴻勲慰朕懸注諒斷不肯因賊酋懇求
稍存游移姑息之見第恐綠營官兵悉皆膚識淺見
且從征略久急圖休息者多一聞賊酋獻屍求降之
言難保心不為稍惑阿桂等當通行詳諭衆官兵等
以各路大軍乘勝深入自可直薄賊巢指日成功爾
等俱可仰邀優叙得官受賞况國家費如許力量以
期永靖邊圉豈可虧於一簣若此時准其求降完事
則禍根不除仍貽後患且賊酋等明言大兵出去過
幾年各處土司還可相好則其野性難馴更覺顯然
若不徹底妥辦則大兵一撤數年後賊人故智復萌
又將聯絡諸番強呑弱併抗逆鴟張勢不能不再興
師問罪仍需爾等宣力戎行與其數年之後重勞跋
涉何如就將成之績勉力圖功速膺懋賞乎如此明
白告戒衆官兵當益加鼓舞自效不為浮言所惑矣
又據七圖安堵爾供土司今春因百姓沒得喫也借
出一兩背米如今莊稼收了土司們就要追還又要
他們利息所以百姓們心腸愈淡等語又綽窩斯甲
供土司怕百姓們心變呌齊各處寨首說大兵打破
了地方不論土司頭人與百姓都不饒的須大家出
力看守地方等語可見金川番衆其心未嘗不動前
曾諭令阿桂於進兵攻𠞰時一面傳布號令通諭諸
番使皆知悉如有深知順送之理不為賊酋死守望
風投降者仍得免死安居但不可仍令其居住本地
若能併將土司頭人擒獻者必加重賞倘迷而不悟
直待攻破碉卡雖降亦不饒恕此時以此傳播正當
其可且因賊酋有叮嚀百姓之言切為曉諭更屬將
計就計易於引動著阿桂明亮等共知此意於攻𠞰
賊碉時令土兵等一體傳告使衆番共有見聞俾懈
其死守之心各懷求生之念亦因勢利導之一法也
再閱阿桂進到圖内密里阿岳以下官兵木城已過
遜克爾宗之前而所得之格魯瓦覺亦在遜克爾宗
之前是賊人來路難截斷已於圖内用硃筆圈誌若
從官兵木城至當噶克一帶圈誌處所堵截其往來
之路遜克爾宗賊衆自斷不能久存著將此圖發與
阿桂若此旨到時尚未攻得阿桂務當悉心妥酌為
之
同日阿桂豐昇額色布騰巴爾珠爾又奏言本月
十八日頭等侍衛德保同欽天監監副傅作霖來
抵大營據稱
皇上因送川之衝天礮位恐前此所派欽天監官員測
量未能精細是以復派傳作霖來營指示點放並
𣲖德保照看前來查衝天礮位自鑄成以來屢經
演放所落礮子已不出方圖十丈之外而十八日
午後適有數刻之晴(臣)等又同德保傳作霖等前
往驗放據傳作霖稱靈臺郎等所測高下遠近之
數已為有凖今復按照舊法對凖度數施放更可
無悞(臣)等連試數礮亦均在十丈之内現在遜克
爾宗之賊盡力死守於此驗放打進或可轟斃賊
人但施於官兵已抵碉寨之時則礮子墜落之遠
近炸裂之遲速稍有參差偏倚轉為有碍(臣)等於
二十三日派兵預偹一面將衝天礮運往施放第
一礮子落於賊寨牆根第二礮正墜寨牆之内看
來賊人必有傷斃至第三礮亦經打進但礮子為
數有限此時自宜愛惜留俟進攻勒烏圍噶拉依
巢穴時寨落既寬賊番尤衆施放必更為得力奏
入
上是之
同日富勒渾郝碩奏言西路自梭洛柏古至軍營
各站存糧二千餘石又據寧遠府知府盛英禀稱
北路宜喜各站存糧三千餘石(臣)等核計兩路軍
糧目下雖敷支放但計日授食不過僅敷半月之
需必須後運源源輻輳方資接濟現接文綬咨稱
騾運之外又派省城附近各州縣雇夫一萬名赴
灌恊運並劉秉恬咨稱親赴維州保縣一帶查催
似此内外加緊趕辦騾運夫運合力轉輸軍米自
可不致貽悞奏入
上諭軍機大臣曰據富勒渾等奏現在核計北路軍糧
自可足敷應用惟西路糧運前因楸砥至大板昭一
帶已露遲誤情形節經傳諭富勒渾文綬等迅速設
法趕運昨文綬奏到據催糧道府禀報近來每日運
出桃關米數總有一千餘石等語果能似此運供無
間軍糈自不至復虞拮据但不得稍有粉飾以致空
言無濟今日據阿桂奏現在進攻遜克爾宗計日即
可攻克當此乘勝深入之時軍食尤關緊要著再傳
富勒渾文綬等時刻運籌實力催趲並飭口内口外
各委員分叚督催上緊輓送務期源源接濟以資
集事若稍有延緩則貽誤軍需恐富勒渾文綬不能
當此重讉至軍需銀兩昨據文綬奏報摺内存庫尚
有一百四十六萬餘兩核計各省未經解到銀數尚
有三百七十餘萬可用至十一月底彼時大勲諒已
告成即或大兵凱旋起程略需時日尚有應用軍需
之處文綬即速預為籌畫不妨先期奏請再撥二三
百萬兩以期寬裕妥善
平定兩金川方略卷一百四
