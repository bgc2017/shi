欽定四庫全書
平定兩金川方略卷五十二
三月庚寅阿桂明亮奏言(臣)等進攻當噶爾拉山
梁督率官兵將新鑄礮位晝夜上緊轟擊數日以
來賊番知官兵搜𠞰嚴密難以輕犯不敢出碉至
納扎木一路(臣)等復令德赫布等將營盤礮臺向
前設立距賊碉不過一箭有餘度其必來沖壓正
可痛加殱戮而賊番僅於碉内放鎗死守(臣)等督
飭工役復造大礮三位運至納圍納扎木各山梁
分頭摧擊使賊不知將從何處進攻即可乘機罅
隙為殺賊奪碉之計現今賊碉已漸頽毁惟是山
勢既高雨雪愈甚雲霧迷漫之際賊碉至近亦時
不能見加以坡墈陡窄路滑泥深兵力更難施展
俟天氣稍晴即當督兵攻撲現在兵氣奮揚即土
練等亦人人各思自效自不難於乘機罙入奏入
上諭軍機大臣曰阿桂等奏用礮轟擊賊碉已漸頽毁
因連日雪霧稍俟晴霽進𠞰等語因思雪霧迷漫之
際我既不能時見賊碉則官兵蹤跡賊亦不能窺伺
若乘此時派兵潛往攻其無備或因而得手亦未可
知前此西師恢復瓦爾齊時曾因霧得勝温福阿桂
皆所深知自可倣用其法但番境坡陡徑仄兼之近
日雪深冰凍與西陲之地可以馳擊者不同則又當
各就形勢妥辦不宜冐險輕進將此傳諭温福等與
彼詢商伊等務悉心斟酌以期萬全勿因朕有此旨
稍事勉強遷就也
同日阿桂明亮奏言二月十三日僧木則頭人阿
開將脱出之小金川人安都爾送至當噶爾拉(臣)
等問以如何脱出據稱金川頭人派人往僧木則
偷放夾壩令我帶路行至相近僧木則地方誑說
探聽先行遂投至族叔頭人阿開寨内等情(臣)等
復問以金川百姓情形又稱金川各寨糧食極貴
小金川逃往之人饑餓不堪俱欲逃出其金川百
姓各知索諾木等肆行狂悖為王法所必誅人人
有畏死之意(臣)等揣度賊情金川地境四面環山
各路官兵初辦雖覺其難然人心惶懼耕作漸荒
若攻破一兩處後則其瓦解之形必與小金川無
異所有該番安都爾即留在軍營供役並仍加意
防範奏入報
聞
癸巳豐昇額舒常奏言查宜喜軍營離水甚遠向
俱以雪煎冰恐至天氣漸暖即有無水之虞探得
達爾圖之西賊據水泉二處(臣)等於二月二十日
五鼓乘風雪迷漫之際分兵三路潛至其處合力
奮攻賊番潰散傷斃甚多賊以水卡失去旋分三
隊衝來又被礮擊死四十餘人餘俱帶傷竄入深
箐官兵一面搜殺餘賊一面將泉佔據此後汲飲
有資軍心安帖而賊番取水艱遠自難久持至(臣)
舒常於二月十七日夜抵日旁駐營近林低處使
賊不能窺見次日細詢繞進夾攻之路約百餘里
處處設有碉卡(臣)商之音吉圖永平等當乘兵力
初增賊番未知速為一舉以期得手即派侍衛進
財保等由日旁山之南潛進奪其水卡又令副都
統永平等由山梁正路攻取大碉並派兵各持土
袋以備&KR0008;之用賊聞兵至施放鎗礮勢如雨下官
兵難以久立正在撤退間賊番百餘下山接應官
兵直前接仗殱十數人餘各逃竄查日旁形勢較
之達爾圖尚屬稍易現在飛調銅斤趕鑄大礮相
機籌畫以期必克奏入
上諭軍機大臣曰豐昇額等奏乘風雪迷漫攻得賊番
水泉二處所辦頗合機宜此賊竟敢接應支拒甚屬
可惡自須急用礮力轟摧以便乘勢攻取不知近日
曾續鑄得大礮否豐昇額等於努力奪往之時仍宜
留心慎重期於萬全制勝
丙申阿桂明亮奏言(臣)等前此移營逼近賊碉用
礮轟擊因遇雨雪連綿稍稽進取兹於二十四日
略見開霽遂即分兵四路均於二十六日子時以
後陸續進發三寶綏庫等帶兵潛至碉前察看碉
外有墻墻外有濠濠外復有木欄守禦重疊即督
官兵拔開木欄躍過深濠推倒石墻賊番放鎗抛
石抵死拒守官兵奮勇不顧直前貼近碉根轉為
賊鎗所不及賊知放鎗無益擲石下擊維時天色
漸明官兵見露身擲石之賊即舉長矛向戳並用
箭仰射隨將碉根挖開洞穴抛入火彈碉内共有
三層火彈所及僅在下層不能得力官兵復身帶
火彈即於碉角奮勇攀登墜下復上將火彈抛上
碉頂其上排有橫木鋪設石板塗以泥土火彈亦
不能燒官兵憤切又將北面碉根刨挖折毁碉内
賊衆共有五十七人一時殱戮無遺並將頭人克
鄂殺死其躍出碉外賊番六人官兵砍死三人鎗
擊墮入山箐雪窖二人惟剩生口伊什一名將此
碉佔住查所得之碉係自西而東之第五碉其東
面各碉内賊番前來接應經官兵上前迎擊鎗斃
二十餘名仍退入迤東各碉固守其靠西山梁一
路雖官兵所築石卡拒賊必不能久此次打仗惟
副都統博靈阿頦下著鎗傷現在調養奏入
上諭内閣曰阿桂等奏分兵四路奪調殺賊情形均屬
奮勉可嘉而三寶綏庫等率衆先登尤為勇敢著交
部從優議叙而三寶明亮調度有方其餘各將領亦
俱出力均著交部議叙並著阿桂將在事將領弁兵
等實在出色應加鼓勵者奏聞交部分别查辦所有
陣亡及受傷官弁兵番並著查明咨部議加賞䘏其
新降番衆傷亡者亦殊可憫著照土練傷亡賞卹之
例一體查辦使伊等益知感激用命
上又諭内閣曰三寳前曾在軍營出力此次又復勇往
立功著加恩賞給副都統職銜
同日阿桂奏言
諭旨以糧員王嘉猷於泥峙崗途中遇賊應添派後路
防兵令(臣)等籌畫妥辦據温福抄寄覆奏摺稿内
稱功噶爾拉一路原帶滿漢官兵一萬七千餘名
又各土兵四千餘名除分駐各處外現存打仗之
兵祇有六千餘名除不能抽撥應仍酌調川兵備
用等語(臣)查當噶爾拉軍營漢土官兵雖有一萬
五千餘名但應防後路有賊人來攻前後左右悉
係賊寨又須逐處留兵現有之兵勢難抽撥如巴
旺布拉克底連界之馬爾邦馬奈係乾隆十二三
年進兵之路與賊境係犬牙相錯必須設兵重鎮
於牽制之中並寓防範之道今僅分漢土兵一千
四百餘名前往駐守其革布什咱地方均與金川
相連今亦僅留漢土兵一千七百餘名分段巡警
以上各處防兵勢難再減至綽斯甲布一路官兵
合計共有一萬五千餘人但近日分兵宜喜日旁
節次臨陣損傷及病故者諒復不少誠如
聖諭自不宜更為抽撥(臣)再四思維如温福議稱酌調
川兵固為近便第川省現在馬步兵共現萬九千
五百餘名除駐防西藏一帶臺站及分撥塘汛一
萬二百餘名外計存營存城兵一萬九千二百餘
名内自前歲以來分派西南兩路實止存營存城
四千三百餘名川省幅&KR0695;遼闊且西南界均與猓
夷番衆毗連不可無兵彈壓而各州縣嘓匪最多
尤須弁兵查拏稽察況即此四千餘名内遇有運
送火藥鉛丸軍械等項尚須隨時遣派前此劉秉
恬董天弼酌調川兵一千六百名赴丹壩美諾已
覺難辦此外自不便再調且此等揀存餘兵零星
攅凑即至軍營恐亦不能得力(臣)伏思黔省官兵
西路原調六千南路原調二千今南路自去年五
六月間即已僅存黔兵一千一百餘名懸揣西路
原有之黔兵此時亦只可剩四千名蓋黔兵本無
餘丁凡有陣傷亡故出缺仍咨回本省募補是原
調雖共八千其實只有五千餘人即再調二千尚
與原調之數有減無增況川省如䕫州協等處距
省二十餘站而黔省之境内地方即與四川永寧
接壤核其道里與派調本省官兵程途不甚相遠
以之派往綽斯甲布軍營亦不致多需時日但聞
黔省新補之兵丁幼稚居多恐技藝未能嫻熟如
蒙
俞允請飭下黔省巡撫提督仍於舊兵内選派進𠞰巡
防始收實用奏入
上諭軍機大臣曰阿桂奏請調撥黔兵二千名趕赴綽
斯甲布備用此時似可毋庸再辦前旨令熟籌抽撥
係指川省兵丁而言今川省已調派一千六百名分
赴美諾丹壩等處此外原無可再調至黔兵雖尚得
用但該省亦係苗疆需兵彈壓自不宜屢有調遣且
川省現在各路官兵俱已深入續調亦恐不及或綽
斯甲布一路實有必須添助兵力之處朕又難於懸
定已諭令圖思德拜凌阿於黔省近川各營現有舊
兵内預挑二三千名聽候調撥著傳諭温福阿桂豐
昇額彼此札商通盤籌畫如果必需則一面調取一
面奏聞
上又諭軍機大臣曰阿桂等奏此次打仗博靈阿頦下
鎗傷雖云調養無妨而朕心殊為厪念著傳諭阿桂
等將博靈阿所受鎗傷曾否平復之處即行奏聞
上又諭曰騰越副將斐慎現在軍營中帶領黔兵打仗
奮勉著加恩陞署雲南昭通鎮總兵俟續有功績再
行實授
丁酉温福海蘭察奏言(臣)等移營至木果木以來
適值連旬大雪未能進𠞰兹於二月二十五日天
晴(臣)等察看昔嶺山勢陡險賊碉環列必須攻破
此處方能直搗噶拉依查此嶺碉卡雖多其據扼
險要者自東而西共有大碉十座第十座之下山
腿之上又有碉四座牆一道橫截路徑(臣)等公同
籌畫初次進𠞰必須分兵進發攻奪要隘大加殱戮
以使賊番應接不暇方為有益因即酌量形勢派
撥官兵分為六隊進攻各碉座以及截路石牆(臣)
温福帶領將弁督餘剩官兵於總要地方接應各
路官兵均於二十五日子刻攀援而上丑刻已至
碉前賊番知覺抵禦甚急我兵不避鎗石奮力進
攻此次額森特等所領攻取第九第十碉之兵將
火彈抛入賊碉乘賊番驚潰之際一擁而前有數
賊出碉逃竄官兵一面截殺一面擠入碉内殺賊
四十餘名餘俱被火燒斃此二碉離海蘭察隊伍
甚近(臣)海蘭察即一同攻取其各碉扺禦之賊亦
經官兵各有殱戮(臣)等察看第七第八兩碉比别
碉較為高大地勢亦更險要(臣)海蘭察與額森特
烏什哈達普爾普會同馬全阿爾素納合力連攻
自子刻迄申刻於山巒水雪之中往來力戰饑渴
交并不無疲憊天色已晩暫議撤回隨將所得兩
碉立時折毁(臣)等復思賊番詭計前此幫助小金
川與官兵接仗時每遇撤兵先於高處滚石賊衆
隨石衝下此次正可借撤兵之勢誘其出碉大加
𠞰殺因於山㘭林箐間派兵設伏果有四五百賊
出碉衝壓官兵有備回身奮擊且伏兵四出抄截
趕殺眼見殱賊一二百人餘俱踉蹌奔入碉内此
次打仗雖未即時攻過昔嶺而官兵奪碉殺賊奮
勇倍常賊番自應喪膽奏入
上諭内閣曰此次官兵不避鎗石盡力攻𠞰均屬可嘉
其中海蘭察額森特巴雅爾烏什哈達普爾普馬全
阿爾素納尤為奮勇出力著交部從優議叙温福董
率有方其餘將領亦俱勇往均著交部議叙其官兵
内有實在出色應加奬勵者温福查福查明分别咨
部核辦
同日
上又諭内閣曰温福阿桂豐昇額等三路軍營自進𠞰
金川以來攻堅破險所向克捷固由領兵之人實心
奮勉調度得宜而兵丁等亦均知勇往出力甚屬可
嘉所有隨營打仗之各兵及土練土兵番衆等均著
加恩賞給一月錢糧以示鼓勵其看營守卡樵汲供
役各兵雖與衝鋒破敵者有間而效力軍營亦屬勞
勩今並著賞給一月鹽菜銀兩俾得一體均沾恩澤
該部遵諭速行
同日
上又諭軍機大臣曰温福進𠞰情形甚屬得勢惟閱進
到圖内其第九第十兩碉雖已攻破尚難據守而七
八兩碉又堅大不能即克或可從官兵所有卡子處
添設營卡斜連向上與九十兩碉舊址相接以隔斷
賊勢或將五六兩碉設法攻取即從官兵所有卡子
處添卡直上以斷賊往來之路其餘各碉自難存住
就圖而論自當如此辦法今將圖内用紙標記可詢
商温福若該處情形能照此籌辦自為便捷如事不
可行亦不必因朕此旨稍為勉強至由昔嶺往噶拉
依之路俱有橫牆攔阻其墻不過賊番藉以聯絡攩
蔽究與築碉卡不同用礮轟摧自當即時頽圯官兵
就其破處乘勢直進彼橫牆復何足恃又閱舊有全
圖内布拉克底之北有地名曾達可通噶拉依其地
已在河東且圖内路徑似覺稍平何不從此路進取
該處與阿桂軍營相近已將原圖内此一節繪出寄
交阿桂籌辦
同日温福又奏言查簇拉角克一溝其東口從布
朗郭宗之南帛噶爾角克之北迤邐而西至功噶
爾拉背面山脚而止是為西口過此又翻一山方
抵木果木與昔嶺對峙(臣)上冬由布朗郭宗進攻
功噶爾拉起程之日即由簇拉角克東口過山而
西歸入牛厰正道此東口即劉秉恬摺内所稱簇
拉角克溝口距布朗郭宗不過十數里遠(臣)查乾
隆十三年進𠞰昔嶺所設糧臺一路喀爾薩爾至
昔嶺計程三站此乃已過牛厰及功噶爾拉丫口
由喀爾薩爾前進之路一從布朗郭宗至昔嶺計
程七站此乃經由木波等寨簇拉角克之溝進抵
木岡昔嶺之路至此番欲圖速擣賊巢是以由丫
口傍北開闢道路翻嶺西行由簇拉角克溝之西
口又過公布爾山鑿冰為級復經樹林口進抵木
果木此一帶路逕從前用兵時未經開出而功屬
小金川地方由丫口傍北翻山而來即入金川境
已有數十里(臣)從木果木至昔嶺察看形勢在功
噶爾拉丫口之正西中間巴都智固德爾拉等處
一望積雪約有四五十里現在官兵所駐木果木
前敵營盤下視喀爾薩爾在正南不過數里而中
隔大溝林箐叢密難以逕下其功噶爾拉丫口轉
在木果木之東南六十里是大兵若已過功噶爾
拉山惟未從丫口行走至噶拉依則去現在兵到
之處計程不過四五十里(臣)惟有竭力攻𠞰如昔
嶺一經得手則進抵噶拉依賊巢較之由功噶爾
拉丫口行走近至過半(臣)謹遵
旨繪圖貼說恭呈
御覽奏入
上嘉之
同日温福又奏言前兩奉
諭旨(臣)當即嚴切行知董天弼連赴丹壩帶兵防範毋
致稍有疎懈並遵
旨調五福赴布朗郭宗駐扎一切安撫降番巡查後路
之事令其就近稟商劉秉恬妥為經理奏入
上諭軍機大臣曰前以丹壩地方緊要曾諭董天弼往
彼防駐嗣經阿桂奏董天弼前隨阿爾泰辦事意存
姑息於丹壩非宜故復諭温福等即令五福帶兵前
往防守今據温福奏到接奉前旨已嚴飭董天弼即
赴丹壩並調五福赴布朗郭宗此時即毋庸復調五
福前赴丹壩總之丹壩布朗郭宗兩處巡防事宜均
屬緊要轉不必拘泥前旨彼此往返更調徒致稽延
温福阿桂正在進兵之時無暇辦及此等事務著傳
諭劉秉恬就此二員内現在何人已赴丹壩即令所
留之人在布朗郭宗一帶經理撫輯彈壓諸事
同日劉秉恬奏言(臣)前此奉
旨飭令於美諾布朗郭宗丹壩等處添駐官兵原擬派
調川兵二千名前往嗣因川省存營之兵數無多
酌減至百名今各營業已預備起程遄往但現在
綽斯甲布需兵自應將此項兵丁撥往應用至温
福前
奏將分駐美諾之兵五百名撥赴丹壩復經(臣)
奏請仍留美諾即以在省調撥之兵如數派往以歸
便捷今丹壩一路既無庸更添兵丁是此項官兵
本可停止但起程已久此時將次可抵丹壩查丹
壩一帶即為宜喜軍營糧運後路且距綽斯甲布
甚近豐昇額如有需用之處即可就近調取五六
百名合之前項兵丁四百名共計千名似亦足資
防𠞰奏入
上諭軍機大臣曰前因豐昇額由綽斯甲布一路進𠞰
恐原有兵力稍單是以諭令温福等酌量抽撥調往
協𠞰今據劉秉恬奏稱前調川兵四百名已經撥往
應用又温福請將派駐美諾之五百名兵撥赴丹壩
嗣劉秉恬即以在省調撥之兵如數派往共計約有
千名綽斯甲布添此兵力自足以資防𠞰是阿桂昨
請添調黔兵之處更可無庸再辦
同日劉秉恬又奏言(臣)前經奏明親赴木果木大
營沿途查辦一切事宜隨於二月二十一日自美
諾起程行至崇德地方即遇大營次日始抵功噶
爾拉查該處糧臺即安在半山距賊甚近提(臣)李
煦現帶兵三千名駐守自可無虞惟是功噶爾拉
地氣極寒四山皆雪甫經設站人夫尚無棲止之
所(臣)於附近站所飛調篾蓆搭蓋窩棚又凑集舊
帳房二三十架俾各夫免露處凍斃之虞而軍糧
藉迅速轉輸之力經理既竣即於二十四日啟行
翻越雪山兩座路過簇拉角克西口該處即係布
朗郭宗運糧接濟之路覆加查詢並專差營弁履
勘情形據稱簇拉角克溝西口至東口約六七十
里多係土路雖屬偪仄尚易開修由溝口通至木
波地方便合帛噶爾角克碉及布朗郭宗大路等
語(臣)查乾隆十二三年進𠞰金川時昔嶺一路原
由木波等處設站今若將此路開通較為平易(臣)
於數日内赴美諾時即取道往勘如所言屬實除
將留駐功噶爾拉兵糧仍從美諾運送外其木果
木軍營糧石即可由帛噶爾角克簇拉角克溝轉
運辦理似為便易(臣)於二十五日抵木果木軍營
隨赴前敵觀形勢賊番所據峯巒險峻堵禦甚密
二十五日進攻雖𠞰殺賊番頗多搶獲碉卡二處
尚未能佔據山峯將軍温福現又妥籌以期克取
再(臣)自功噶爾拉前至軍營上嶺下坡路極陡滑
中有山梁一道俱由梁上經行梁下即係賊番相
隔不過二三里所派鎮將各駐要隘防範綦嚴惟
運道新開山高徑滑各夫負重爬越維艱(臣)又復
撥夫重修道路并將冰凌隨時砍鑿並飭建昌道
白瀛往來稽查督催糧運斷不致稍有貽悞奏入
報
聞
平定兩金川方略卷五十二
