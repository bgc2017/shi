欽定四庫全書
平定兩金川方略卷三十三
上諭軍機大臣曰阿爾泰自上年十二月加恩賞給散
秩大臣令其在章谷專辦糧務摺内諸事均應早為
籌畫奏聞何其至今始行入告此必因福隆安阿桂
均到南路向伊言及糧馬臺跕事事稽誤始以一奏
塞責著傳旨申飭仍以散秩大臣留川專辦南運糧
事務其西路糧運已𣲖侍郎劉秉恬前往專辦而文
綬則當兼總其事文綬奉到此旨後著即由驛加緊
遄行前往速為妥辦至驛站馬匹關係傳逓軍報且
徇來往差員應用亦屬軍營最要之事文綬到後著
將臺站馬匹一併妥協經理加意整頓並將作何籌
辦情形據實覆奏
丙戌福隆安奏言(臣)查桂林案内惟將金川不曾
贖取官兵一欵最關緊要茲訊據汪承霈供稱我
因聽見曺焜林儁等語巴旺希拉克㡳土兵將迷
失官兵送出自應奬賞因即告知桂林據桂林言
巴旺等番人如能找出官軍給賞實為應得承霈
即令曹焜等寫照向糧務上取銀五百兩交汪承
霈備賞後因巴旺等不見送出官兵隨差拉塔爾
向王萬邦取回原銀交回糧務汪騰龍王萬邦曹
焜等均可查訊質之曺焜林儁供各相符惟是汪
承霈曹焜林儁俱係隨同桂林辦事之員再三窮
詰雖堅供實係備賞巴旺布拉克㡳番人並無向
金川贖人之事究難信為確據一研訊汪騰龍王
萬邦等從前汪承霈如何將銀交給汪騰龍及汪
騰龍如何令拉塔爾交送銀兩其書札内實在是
何言語王萬邦遂失聲痛哭稱天理所在我與桂
林並無仇恨我將實情告訴四月十七日汪騰龍
差人送來銀兩書札云係戶部汪承霈交出如有
巴旺布拉克㡳土兵送出官兵即用此銀酌量賞
給及至數日該兩土司並無找出官兵我即差人
回覆汪騰龍是日汪騰龍即將銀兩取回後於五
月二十四日將前往大營宋元俊言桂總督業已
參其銀五百兩奏内是言賞給金川贖回官兵汝
若說給巴旺布拉克㡳土兵找出官兵即將此
銀酌量賞賜汝只要給我一字將賞金川有關
國體若不收銀恐怕總督提督二人我若收銀怕干
國法之語寫入書内即無防碍爾時在依帳房照依
寫就當面交付宋元俊亦寫書稿交與書辦謄清
與我次日方知桂總督係其恭劾因問以何為下
此毒手宋元俊言此時不參將來陜西兵到總督
必令我帶去就與薛琮相似若不帶兵又必參
我怯懦彼時參奏無及等語昨日總兵所供實因
為宋元俊所愚隨質之宋元俊俯首無辭自認參
奏贖取官兵一節實係錯悞並教王萬邦供及捏
寫書札屬實等語(臣)思王萬邦宋元俊既將真情
供出則前此汪騰龍等所供俱係扶同捏飾復傳
訊汪騰龍亦稱賞給金川送人一節因阿爾泰言
照依原恭供寫就無妨碍是以相供如此其實汪
承霈交銀之時夲言酌賞巴旺布拉克㡳當之即
今王萬邦業將實情供出騰龍豈敢稍存狡飾並
據送銀之拉塔爾供亦相同(臣)思王萬邦等既據
乃送錢兩拉塔爾供亦相反然而王萬邦等既據
實供出則汪承霈曺焜等所供取銀備賞巴旺布
拉克底番人曾告桂林之言似非虛飾桂林何得
諉為不知人又訊問桂林據稱昨日蒙訊取銀五
百兩交汪騰龍向金川贖人一節桂林何自分糊
塗不至於此是以供稱毫無影響至於尋常賞項
不但賞給巴旺布拉充㡳其他應用尚多原係隨
時支取等語查桂林失機諱匿等欵業據供認至
將銀兩向金川贖人一語如果審明屬定則是大
損
國威自應遵
旨將桂林即在軍前正法今查前比汪騰龍王萬邦所
供有金人送來兵丁一名言前此要求賞賜汪騰
龍告知桂林次日差發銀五百兩之語但查金川
送出之貴州兵衛國鳳係四月十八日來至營盤
而巴旺布拉充㡳送出之外委王朝貴係在十四
日按其時日適與曺焜等所核有巴旺等番人道
出送之之語相符且核之宋元俊預行封存之取
銀號簿係在十七日而金川送出之貴州兵係十
八日至營盤焜等豈能預知先於十七日支銀備
賞宋元俊等明係借金川求賞之語即將前此備
賞巴旺布拉克㡳之項影射附會指為贖取小金
川被遮官兵張夲汪騰龍王萬邦初時隨同附合
今復將衛國鳳審訊實係十八日到營已在汪承
霈等取銀之後是後項銀兩其為備賞巴旺布拉
克㡳旋即歸欵毫無疑義但桂林身任統兵當此
攻勦要務理應盡心籌盡乃不行詳慎以至僨事
損兵又不據寔陳奏粉飾諱匿實属失機欺㒺相
應請
旨辦理至明亮受
恩深重非他人可比乃於失挫之後復同桂林列名具
奏實屬糊塗亦應請
旨交部嚴加治罪鐵保汪騰龍雖審無通同酣飲情事
亦難勝提督副都統之任俱應革職當兵自備資
斧效力贖罪至宋元俊王萬邦俱係專閫大員乃
宋元俊於參奏桂林後知(臣)將到軍營遂恐嚇王
萬邦誘令補寫金川書信以為查審之地并囑汪
承霈不可承認又令告知汪騰龍不可說出等語
種種詭詐心術殊不可測至王萬邦於覆訊時雖
據供定實情但為宋元俊所愚隨同捏寫書札亦
屬糊塗均應分别治罪再汪承霈不查事理輕重
輒與知州曹焜同知林儁議取賞銀雖經還隸實
為輕重妄動並應請
旨將汪承霈曹焜林儁一併革職汪承霈即令其進京
另行交部治罪奏入
上諭軍機大臣曰福隆安奏查審桂林一案内發銀交王
萬邦向金川贖回兵丁一欵均係宋元俊指使不但
心跡隂險兼且行同無賴甚至有恐令帶兵前進去
則必同薛琮不必罹他恭劾之語真是喪盡天良昨
以宋元俊傾陷桂林尚係欲圖卸過先發制人與五
岱無異而宋元俊熟悉番情尚可用其所長俟將來
功過相扺今既審出各種情由竟是一奸狡負恩之
人豈可復行姑息貽悮大事宋元俊汪承霈均著革
職拿問同桂林一併觧赴行在侯訊再行降旨至王
萬邦初為宋元俊所愚一經詰訊即吐實情此案得
以明確其情尚屬可原且伊領兵打㐲頗為勇往著
從寬免其革職治罪仍在軍營領兵以勵後效知州
曺焜同知林儁議取賞番銀兩雖未賞用亦屬輕舉
妄動曹焜林儁著革職仍交文綬阿桂差委俟軍務
告竣再行奏聞明亮鐡保汪騰龍前有降旨革職鐵
保仍遵前旨留於軍營自備資斧效力贖罪其成都
副都統員缺已令舒景安補授并令馳驛前往速到
軍營代鐵保管領滿漢官兵事務明亮著賞給頭等
侍衛銜汪騰龍著賞給參將銜均自備資斧帶甲前
往綽斯甲布督同都司李天佑駕馭該土司等進剿
金川至於綽斯甲布一路進兵甚為要緊李天祐雖
諳悉番情但係都司未必為番人畏服明亮汪騰龍
初至其地恐亦不能即與相習著阿桂於南路軍營
大員内熟籌一明曉番地情形者令其同往以資控
馭
丁亥福隆安阿爾泰阿桂奏言(臣)等接奉
上諭賞給官兵一月錢糧當即傳知領隊大臣及鎮將
等宣示
恩諭兵丁均為感激至南路所調土兵夲屬無多可否
一體賞給一月鹽米銀兩伊等自必益加鼓舞於
軍行不無禆益奏入
上諭軍機大臣曰土兵與官兵同係出力之人自應一
併加賞俾皆歡欣奮勉何必再行奏請著傳諭福隆
安等將在營各土兵傳旨一體賞給其西路軍營所
有土兵並著温福一例辦理
同日福隆安奏言(臣)在劍州塗遇色布騰巴爾珠
爾言及審訊五岱案情㩀稱我等審詞並無偏向
一應口供俱係伊等親寫等語質之五岱明德所
供相同(臣)以此係一面之詞未足為據今(臣)見阿
桂詳細詢問據云温福參劾五岱其最重者是未
得傷而詐為得傷者汶川地方縦放官兵搶奪馬
匹查去年十一月二十一日攻取巴朗拉是夜賊
番衝突五岱上前打仗額顱口鼻等處俱被石傷
流血衆所共知至還兵時地方官另選臕壯馬六
十匹預備温福隊内應用因五岱領兵先到汶川
見有預備臕壯馬匹以為此係官兵應得之馬郎
行牽取温福後到查問地方官回言參贊先到已
揀好馬拿去温福令將五岱官兵所拿之馬盡行
掣出均力散給兩隊官兵所有五岱搶奪馬匹之
言即起于此其實並非於官兵應得馬外又别有
搶奪馬匹之事以上二事乃衆所共知非色布騰
巴爾珠爾等偏向五岱也至五岱密令其丁遠接
色布騰巴爾珠爾阿桂實在不知嗣經留心查訪
因色布騰巴爾珠爾原管健銳火器兩營五岱隊
内有護軍七十三前鋒達冲阿等曾跟色布騰巴
爾珠爾是以前往迎接即温福之親隨章江觀音
保等亦皆往迎是日温福與五岱阿桂亦曾差家
人同往均至木耳宗地方阿桂曾聞之豐昇額據
云伊家人至木耳宗因地方狹小伊與色布勒巴
爾珠爾遂一同往宿迎接之人至彼一見即回大
營並無暇於私語此阿桂於事後訪問之情形也
但七十三達冲阿等實在造作何言告訴也色布
勒巴爾珠爾之處温福尚且不知而伊等去時或係
五岱使令或係伊等自去阿桂更無從知悉至五
岱恭馬彪烏什哈達一節因未能佔得山梁且致
副將色倫泰陣亡故欲將烏什哈達不遵號令馬
彪不行接應參奏而温福是時又言參贊欲參此
可自行具奏不便列名因復將温福夾片密參此
實五岱應得之罪至色布騰巴爾珠爾如何偏袒
五岱處實末看出等情(臣)思今當進剿緊要之際
西路軍營皆係溫福辦理此種情節尚有無庸深
究奏入
上是之
戊子
上諭内閣曰金川用兵以來已兩次撥帑六百萬兩觧
川備用今軍務尚未告竣軍人用項自當寬為預備
著戶部查明相近湖廣省分糧數協撥欵項即為撥
銀二百萬兩𣲖員觧赴湖廣該省收到後即𣲖妥員
轉觧四川備用
上又諭内閣曰哈國興現今自漢馳赴西路軍營所有西
安提督員缺即著哈國興補授其逓次調赴川省之
陜甘兵丁令其就近管轄
己丑温福豐昇額奏言據𣲖往三雜谷挑兵之游
擊沈寬稟稱五月二十七日丹壩土婦赫爾日噶
稟求發兵佔住丹壩地方若不早求救則我等性
命難保(臣)等詳加體察必因該土境外偪金川内
連三雜谷既願出兵相助將來出兵必由彼地進
剿且兩金川勢在必滅衆土司俱有聽聞是以求
官兵先駐其境既可自衛又以表其歸命之誠至
丹壩地方從來為提督岳鍾琪進兵之路現據當
時在事之人僉稱該處穆爾津㒺一帶路險碉堅
前此總未能攻進(臣)等通盤籌辦進剿金川自當
以喀爾薩爾為正路而新訪得綽斯甲布之俄坡
一處道路尚平綽斯甲布又不似前此之觀望阿
桂現籌由此進兵其丹壩即不復進兵未為不可
惟前此既由丹壩進兵賊酋必仍舊防範金川之向
來蔑視丹壩如其不肯出兵助逆或思先奪其地
以為屏蔽亦未可知(臣)等愚昧之見似應酌𣲖官
兵數百名前赴丹壩駐劄則穆爾津岡一帶索諾
木不敢撤防足以牽制賊勢但丹壩一帶地方久
為金川挟制此番稟報究未可深信(臣)等將所差
頭人阿爾吉等仍留軍營一面將丹壩地方應否
酌撥官兵各協機宜與董天弼就近體察即在彼
一路兵内酌撥數百名迅赴該地方駐劄如此則於
接辦金川之聲勢亦為有益奏入
上諭軍機大臣曰温福等奏丹壩求内地發兵防護可
以壯進剿川兵聲埶而三雜谷願出兵助剿金川尤
當及鋒而用况賊酋已知有攻剿㡳木達之信尤不
宜遲現在董天弼在彼籌辦情形若何何時可以進
剿著温福即速奏聞
同日温福豐昇額又奏言甘省兵三千名已據文
綬咨稱五月十二六九十等日起程約計二十餘
日即可抵川其曾頭溝一路現調松藩兵先行進
發惟是甘省兵到時俱由土境行走一切料理軍
行撫馭番衆必當預為部署一俟兵到方可遄行
進發現有松茂道查禮並五福在彼協同經理又
董天弼係統兵之員已於六月初九日起程其曾
頭溝一帶是否賊番防範尚未嚴密游擊沈寬等是
否能先帶土兵乘銳攻勦該提督應就近督催不
不可坐視甘兵方行續進但得有一二千石該鎮
即應帶領先發餘令原𣲖之佛遜帶領續進以上
各事宜(臣)等已飛札董天弼遵照妥辦惟自資哩
以至卧龍關一路巡防要害及督催粮運軍臺各
事宜(臣)等前𣲖之副將静海尚恐不能勝任查有
貴州副將富紳自去冬扺營即帶兵各處攻剿于
此處道路情形亦漸諳習(臣)等前已奏聞陞補延
綏鎮總兵今即委富紳代董天弼巡防後路仍令
副將静海協同稽察軍站粮臺等項其原任總兵
福昌專令在資哩經營收發鉛藥器械諸事似可
不致疎虞貽悮奏入
上嘉之
同日福隆安阿爾泰阿桂奏言竊查卡丫安營之
地兩面峯巒壁立峻峭異常其達烏墨壟等處情
形尤為陡絶一線羊腸賊人負嵎固守不獨攻撲
多損官兵恐於事無益此必從兩山梁分翼並進
始可繞至僧格宗以期直抵美諾但營盤西面山
梁之後即係金川之地其東面山梁之後又係小
金川汗牛地方現在賊酋設兵拒守每得一處即
須留兵防範始可以統兵深入而揆以目下兵力
實屬不敷查西路練兵臣阿桂起程時約有一萬
五千名加以新到之陜西兵三千名其勢不為單
薄至南路官兵除分防革布什咱去兵八千八百
餘名又除近日墨壟溝失事傷亡幾及二十外親
在漢土兵練及先到之陕甘兵三千共一萬一千
餘名兵力實未為充裕前此總兵宋元俊奏請添
兵二萬原屬多多益善惟是附近四川省分除楚
省尚可酌調外如貴州夲係苖疆所調已至八千
陜甘兵額雖七萬有餘然除去新疆換班及分佈
塘汎實在所營兵數亦屬無多今連備用之五千
名計算調至二萬二千亦難再為多撥况兵衆需
糧愈多南路自雅州以西民居鮮少輓運﨑嶇現
在酌量添兵而趕辦軍粮尚多拮据若驟增至二
萬必至缺乏是該督厚集兵力之議實所難行(臣)
等再四思維楚兵雖不盡可用然如湖省之宜昌
施南等鎮協湖南之鎮筸永州沅州永順永綏寶
慶等鎮協皆與川省相連稽其道路﨑嶇而且複嶺
重山地勢與蜀道相同兵丁踰越險阻習慣自然
若調取精健來川自可期其得力至雲南之昭通
鎮兵素稱驍健(臣)阿桂在鎮時曾調至邊疆親加
操演且昭通兵原額七千餘挑選三千尚為容易
而昭通與貴州威寧接壤威寕即與川省永寕接
壤行走亦便(臣)等擬於湖廣兩省酌備兵丁六千
即於六千内先調三千與昭通三千先赴南路兩
處共止六千名粮糈尚可竭力籌辦(臣)阿桂現在
督勵官兵相機攻取俟有
諭旨即行飛調如兵到之日業已攻過達烏則此項兵
丁即為酌𣲖正地等處進討金川之用倘届期未
能摧破則用以繞山進取僧格宗且扺美諾用蕆
小金川之局再前者綽斯甲布情愿發兵效力宋
元俊業命都司李天佑領兵五百人前往然尚未
足一路之用現在大營官兵既不能分𣲖若俟續
調官兵到日再行撥往更屬緩不濟急臣等查現
駐革布什咱漢土兵練共一千八百有餘訪聞近
日番情安帖毋庸重兵駐守不如移緩就急由綽
斯甲布一路進較為得力應於駐守革布什咱兵
練内酌撥三四千名加以綽甲布地大人衆再令
𣲖土兵四五千(臣)阿爾泰現在趕𣲖糧運稍有就緒
即令宋元俊等帶甲發統計此隊兵丁有八九千
(臣)阿桂嚴飭宋元俊等務湏發兵進攻據其要隘
以為將來進兵之計所餘兵練即駐相近正明地
方作為進攻之用牽制賊勢(臣)阿桂仍與將軍温
福知會彼此併力進攻不論何處得利即各處易
於進討或有應行添兵之處再行
奏明飛調湖廣預備未用之兵審用道路分隊進攻
其帶各路官兵之提鎮侍衛等臨時酌量分遣
同日福隆安又奏言(臣)自扺南路軍營不時察看
賊番蹤跡俱在碉樓木寨内潜密踞守即時有二
三人出塞不過立於近處片時仍即竄回碉塞以
覬窺探我兵以便防守初十日㩀總兵王萬邦報
稱賊土二人在河東岸喊叫問之土兵據稱聞京
城又來一位貴重大人頭目差伊打聽等語(臣)與
阿桂商議飭令王萬邦置之不睬賊番叫至三日
後因無人答應遂不復來但賊衆既有風聞自必
暗伺我兵舉動略知端倪即於進兵大有關係(臣)
意軍營一切攻剿事宜倍應謹密不使稍有洩漏
方可乘其不備迅為攻取(臣)已通行曉諭官兵務
使紀律分明軍務嚴肅以杜賊番窺伺再現在隂
雨連綿已令薩哈爾索丕虔誠祈禱一俟稍見開霽
得有進兵之機即速前進均入奏
上諭軍機大臣曰福隆安等奏籌辦進剿情形所見俱
合機宜至調𣲖湖廣雲南兩省兵丁著該督等僅據咨
文尚不能迅速今湖廣應調官兵已諭新任總督海
明籌察如其尚未到任即令署督陳輝祖選撥近
山精銳者三千名迅速令其起程至雲南昭通鎮相
近貴州則在省調發尢為便易彰寳現在永昌即諭
李湖就近在省城𣲖調亦令即速起程同赴川省南
路軍營聽候𣲖用至所稱綽斯甲布一路現在需兵
即於駐守革布什咱兵練因酌𣲖三四千人前往應
用移緩就急更屬合宜惟宋元俊天良已喪令其帶
兵進剿實不足信且恐於事有碍昨已傳諭如彼已
經起程即遵旨將拿問一節暫緩宣露且當視其籌
畫若何留心詳察再定又另摺奏賊塞中知内地差
有尊重大臣到川之語福隆安甫至川省賊番何由
得信殊不可觧聞金川軍營亦然是賊番於内地聲
息易於探聽而賊衆之動静官兵轉無由聞見甚非
所宜此或隨營土練等同係番夷遇事輒向賊番傳
播尤不可不加意嚴防阿桂現在領兵諸宜慎重嗣
後籌辦一應軍情總須慎密即將佐等亦不令與聞
不致於疎漏
平定兩金川方略卷三十三
