欽定四庫全書
欽定平定兩金川方略
提要
(臣)等謹按平定兩金川方略五十二卷乾隆四
十六年大學士阿桂等恭撰
奏進凡
御製序文紀略一卷
天章八卷冠于前臣工詩文八卷附于末所紀平定
兩金川事自乾隆二十年六月癸亥起至乾
隆四十四年十一月壬午止金川自即卡歸命
之後
恩威並著已不敢復逞凶鋒而狼更生貙野心不改
其子索諾木與其頭人丹巴沃雜爾煽惑小
金川酋僧格桑鯨呑九姓無故稱戈諭之不
從彌滋狂悖盖十稔之將盈故兩階之弗格
也且夫貪殘無厭谿壑難盈密邇維州將生
窺伺與其後來貽患待之于邊疆不如先發
制人蹙之于巢穴是以力排浮議
天斷獨行再舉六師重申九伐雖則恃其地險暫
肆披猖而震我雷硠終歸魚爛僧格桑專車
之骨死獻旌門既而轉鬭千盤剷平三窟索
諾木力窮勢蹙亦泥首而就俘焉盖自三古
以來中國之兵力未有能至其地者惟我
皇上睿算精詳
天聲震叠始開闢化外之草昧是以語其道里視
河源萬里為近考其疆界視天山兩道為
狹計其生齒不能敵三十六國之一而頌
聖武者乃覺與乙亥西征擴地二萬餘里後先同
軌豈非以涉歷之遠至伊犁而極山川之險
至兩金川而極均為克千古之所不能克哉
恭讀是編具詳決機制勝之始末益知戊辰
之役為
天心仁愛不欲窮兵非力有所不能至也乾隆五
十四年正月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
欽定四庫全書
平定兩金川方略
乾隆四十有一年歲在丙申春二月兩金川平
武功露布神人慶洽
皇帝俞廷臣請
勅(臣)阿桂(臣)福康安(臣)梁國治編纂方略(臣)等謹率同
纂修諸(臣)編年紀月成書若干卷依次進
呈(臣)等竊惟金川為漢冉駹外徼隋置金川縣唐屬維
州至明隸雜谷安撫司要皆遥為羈縻而已我
聖祖仁皇帝六十年辛丒其土舍内嚮乞為外臣始受印
信西番語大川曰促浸小川曰儧拉因有兩金川
之號嗣促浸土司郎卡縶儧拉土司澤旺以叛乾
隆十三年戊辰
上命大學士傅恒往經略斬其黨良爾吉阿扣與提督
岳鍾琪宣布
威德郎卡投誠乞命
上釋弗誅俾守其土司如故蓋
聖度包容赦過宥罪冀予更新洵與覆載同量也何意
狼子野心憑依險阻搆釁鄰封卒至稔惡貫盈並
取鋤滅斯則孽由己作而
天討所用誠有出於萬不得已者矣金川險遠地錯番
部其近者曰綽斯甲布曰革布什咱曰巴旺曰布
拉克底曰丹壩稍遠者曰鄂克什曰從噶克曰梭
磨曰卓克采所謂九土司也二十三年郎卡逐革
布什咱土司色楞敦多布及儧拉土司之子僧格
桑於吉地四川總督開泰檄綽斯甲布章谷諸兵
擊走之時以番人讐殺不足煩大兵乃
詔九土司環攻之久而漸懈郎卡侵擾不已至三十一
年總督阿爾泰赴康巴達郎卡率衆跪迎請悉反
諸土司侵地以女配僧格桑維時阿爾泰冀苟安
息事而兩金川因狼狽為奸矣三十五年儧拉遂
侵鄂克什據其地阿爾泰等赴達木巴宗儧拉土
司澤旺老且病其子僧格桑走訴鄂克什詛其父
子故有隙今願罷兵悉反所侵掠許之三十六年
郎卡之子索諾木戕革布什咱土司并擄其妻慫
惥僧格桑攻鄂克什又分侵明正土司地阿爾泰
等奉
詔出師克復明正侵地是歲十一月
命大學士温福自巴朗拉總督桂林自約咱攻克之三
十七年三月桂林克卡丫遣軍收復革布什咱故
地温福克資哩及阿喀木雅五月桂林有黑壟溝
之失匿不報為阿爾泰所劾
命(臣)福隆安馳至軍勘問罷桂林(臣)阿桂以參贊大臣
赴南路統領十一月克翁古爾壟僧格宗十二月
遂克美諾美諾者小金川官寨也與金川之勒烏
圍噶拉依並踞形勢隠然為三窟云温福克布朗
郭宗底木達俘土司澤旺解京而僧格桑自美臥
溝竄入金川乞援於索諾木索諾木陰拘留之時
兩軍既會
命温福為定邊將軍(臣)阿桂豐昇額副之進討金川三
年索諾木既拘留僧格桑隂遣其頭人七圖安堵
爾等間道出美臥煽故番之降我者以撓我軍後
時將軍温福移軍木果木賊猝掩山後攀援而上
綠營兵先潰温福遇害小金川地美諾一帶復䧟
于賊
上赫然震怒磔澤旺於市七月(臣)阿桂在當噶爾拉由
南路整兵出翁古爾壟
上授為定西將軍豐昇額明亮為副將軍色布騰巴爾
珠爾富德並為參贊大臣調滿洲鍵銳火器營吉
林索倫諸軍赴𠞰(臣)阿桂西路明亮南路軍心奮
厲所向克捷旬日間盡復小金川地三十九年正
月(臣)阿桂進據金川谷噶山梁明亮克馬尼山前
石卡富德繞出山後合為一奪取絨布寨明亮遂
克木谿卡卡角是時豐昇額同舒常攻宜喜未下
而絨布軍抵庚額特亦阻於險二月(臣)阿桂克羅博
瓦山梁六月克色淜普此兩地並堅碉賊死守我
軍鼔勇殱之直臨遜克爾宗賊大創拒我且益力
(臣)阿桂偵知喇穆喇穆迤西備禦稍疎即分兵越
隘蟻附猿引而登並攻日則了口下之時豐昇額
等久頓凱立葉明亮尚軍絨布寨乃
詔豐昇額赴西路軍留參贊武岱駐凱立葉牽綴之明
亮亦分兵七千豫由凱立葉進攻取道綽斯甲布
會綽斯甲布土司請為明亮前驅遂冐雨出不意
走宜喜山梁克之并克俄坡格勒古九月促浸力
不能支冀緩我軍值僧格桑已前死促浸乃縛七
圖安堵爾等及僧格桑屍與其妾側累投獻西路
軍前悉械至京十月(臣)阿桂克默格爾據曰爾當
當噶復克密拉噶拉木及凱立葉諸寨而引凱立
葉丹壩兩交官軍與之會合賊退守康薩爾山梁
四十年三月我軍拔鹿角超重壕據其山巔四月
攻木思工噶克丫口破之並舉沿河羣尼等寨初
明亮既克宜喜賊掘壕斷道不得進(臣)阿桂令海
蘭察福康安等率千人助之攻甲索合立奮擊克
其薩克薩谷和隆武攻克日旁於是沙壩山達爾
圖得楞皆相繼下是時西路隔河營壘相對濟渡
可通其攻斯年木咱爾也(臣)阿桂具舟渡福康安
諸遜克爾宗在我軍後久未下及分路攻之豐昇
額督兵毁其碉六月明亮克額爾替及石真噶而
賊所守昆色爾喇嘛寺者在拉枮喇嘛寺之上地
最險(臣)阿桂由舍圖枉卡紆道入截其巖道令泰
斐英阿進至拉枯寺而額爾特直昆色爾山梁拔
之海蘭察克果克多山峰遂圍拉枯寺縱火焚之
常保禄亦攻菑則大海隤其垣明亮遂自石真噶
下壓克沙爾尼其溝北為達思拉木溝南為丹札
木皆克之臣阿桂軍繞巴占入九峰後攻克冷角
寺進偪勒烏圍攻轉經樓樓與勒烏圍大碉相掎
角高磡八層憑依為阻我軍首戴柴捆手提沙土
囊進簿磡邊層叠壘砌頃刻成木柵三重俯擊磡
下賊又穴地用礟賊衆之掘溝以抗者轟擊立斃
其西南有橋曰甲爾日磉橋為噶拉依要路摹楚
兵泅水拽橋柱壊之至八月十五日夜我兵四面
合圍呼聲地震遂克勒烏圍官寨捷奏至
皇帝下詔嘉諭(臣)阿桂旋議言今為進𢷬噶拉依之計
宜先分兵攻取西里寨繞出科布曲山梁之上進
抵瑪爾古當噶勢若建瓴賊可不戰而潰也九月
由達烏達圍克莫魯古達斯里各碉寨奮攻西里
破其三碉十月取西里之黃草坪又克其兩山峰
壓至卡布角十一月克舍勒固租魯雅瑪朋並取
薩爾外阿結占諸寨十二月直上科布曲山梁其
最高處曰索隆古悉攻克之進據則朗噶克丫口
頭人色木里雍中等乞降願為内應遂由瑪爾古
噶克舍齊雍中兩喇嘛寺于十二月十七日統兵
進圍噶拉依而明亮軍之自琅谷而進也連克日
斯滿以下山梁並納木通斯底葉安復由日斯滿
上通甲索克阿爾古又克獨古木上下寨乘勝通
當山梁剗甲襍&KR1011;獨松遮巴布朗谷時大軍既圍
噶拉依賊巢河西地遂迎刃而解先是富德遣舒
常等鑿地道抵噶咱普山坡間施火藥轟擊至是
亦進據噶咱普並據至馬爾邦以次徇穆谷庚額
特曾達諸寨與兩路大兵會合圍攻賊負嵎抗守
益堅四十一年正月我軍用大礮晝夜環擊穿碉
牆數重殪賊無算并斷其水道賊益惶窘西路軍
進抵噶拉依時索諾木之母阿倉姑阿青等先相
率出降至是其兄莎羅奔岡達克等詣營持兩端
觀望我軍攻益急二月初四日索諾木率其兄弟
土婦及頭人番衆二千餘人出寨捧印信跪獻軍
門生就俘獲無一脱者自圍𠞰噶拉依凡四十餘
日金川闔境悉平夫以逆酋抗拒
王命蠶食鴟張久為西南邊外之害其所恃者危巒陡
削雪深箐密寸步千仞以為
大軍不能從天而下也因是肆貪殘之性逞隂狡之
圖始播言於維州繼號召於昔嶺罪難擢髮亡速
游魂我
皇上掄簡六師分路聲討一切山川扼要奇正機宜萬
里軍情洞若觀火賞罰進退不爽銖毫又賊人詐
偽百出或詐請受降或謀集後路
皇上九重默運燭照如神屢
飭在事諸臣嚴防峻拒使之䠞縮日甚毋得稍售其奸
至於從征將士摧碉搴砦奮不顧身則又
褒䘏慰問感涕行間其番屬弁兵偶竭微勞必加
温奬若夫軍鋒所指罙入長驅履勝則戒以滿盈遇巇
則戒以輕率悉皆
申訓再三前後五年無一不凛承
睿略實由
聖天子之惟斷乃成而
宵旰憂勞用以臻此成烈也爰乃謁
兩陵禮
泰岱告
闕里獻俘
郊勞飲至策勲五等榮封世爵罔替
會繪諸戰圖以彰盛績畫功臣像於
紫光閣諏吉恭上
聖母皇太后徽號
頒詔天下
慶典覃施
御製碑文四篇一刻太學一刻美諾一刻勒烏圍一刻
噶拉依垂示無極至若設鎮安屯經久歸畫次第
行之逆酋等暨其醜屬咸正厥罪懸首藁街而諸
土司畏懷兼至分年入
覲便蕃
宴賚一如哈薩克回部之制猗與偉哉(臣)阿桂膺閫外
重寄仰荷
天威犁巣洗穴備蒙
渥眷
恩鍚之隆古所未有復以兩金川耆定之地皆所身歷
命與(臣)福隆安(臣)梁國治編纂方略書成復撮其大要
臚具顛末以為紀略(臣)等才識𢷬昧未足窺
乾坤之運量附
海岳之崇深承乏編摹無任慙悚
平定兩金川方略
