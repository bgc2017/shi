欽定四庫全書
平定兩金川方略卷一百十四
二月甲午
上諭軍機大臣曰昨據阿桂奏請調撥陕甘貴州兵丁
六千名赴川備用已照所請諭令各督撫即速照數
撥遣矣今思此項添調之兵未必果有實濟即如陕
甘二省昨歲曾據勒爾謹奏稱此後難以再敷調遣
今阿桂雖稱各省在營兵丁均有缺額已行知該本
省募補并有各營受傷兵丁仍撥回本營養傷者在
阿桂之意似以現在擬調之兵仍係軍營原缺之額
非另添新兵可比但各營缺額雖經咨回本處其曾
否募補足數及新募之兵果否得力或仍以舊兵撥
川募兵留營抵數及發回養傷之兵曾否痊愈可用
均須妥為籌辦該督撫若欲核實籌撥恐難於額數
適敷若隨意挑補充數發往仍屬有名無實此事昨
經阿桂奏到朕以其身任征𠞰專責所籌自應不悞
隨即允行竟夕躊躇通盤詳計實有未能悉妥協者
除四川本省所調三千尚可及時應用其餘傳諭陕
甘貴州督撫令其實心籌酌將能否照辦之處一面
辦理一面奏聞是此項兵丁果能赴川與否尚難遽
定即各該省竟如數調發而核計行程亦復五月初
間方抵軍營阿桂現統大兵直入距勒烏圍賊巢不
遠搗穴擒渠計日而辦豈可尚存遷延之見待至五
月新兵到後始期成事乎即以善後駐兵而論各省
綠營兵調集川省者已不為少以備挑選駐守兵數
儘自有餘何必更藉此三省新兵凑補即三省之兵
業已調發阿桂亦當酌量其入川後如已屬功成即
速檄令領兵之員仍行帶回勿致徒勞往返細閱阿
桂昨奏調兵之意以明亮一路宜喜山梁正值西路
大營對面若添兵數千不必攻撲大碉竟從山溝繞
越直截賊後斷無不破之理明亮一路果須添兵連
進亦不宜俟遠省調兵再辦昨已諭令富德酌量撥
兵又於吉地章谷抽撥合計可得兵七千若如阿桂
所言宜喜一路得此多兵自可迅速直進如明亮一
路雖係添兵仍不能進步即留舒常在帶石並於奎
林和隆武三寳三人内酌派一人同其領兵駐守明
亮等即帶所添之兵歸併阿桂軍營合力籌𠞰以期
迅速集事較之調兵遠省多延時日者自更直捷阿
桂何不計及此乎著傳諭阿桂等迅速妥籌辦理毋
為緩不濟急之見又昨據阿桂奏准明亮札稱革布
什咱土兵惟願在木池攻打等語殊屬非是現在各
路軍營隨征土兵自各處調集者多若如革布什咱
土兵之言則各土兵皆憚於遠離何由得隨營效用
之力況土兵等既隨征到營自應聽將軍調度何得
任其自逞己私此等兵丁自當查明予以懲治即不
然亦當立時嚴飭使知儆畏明亮何竟視為當然之
事轉向阿桂代述其言即此可見明亮之不善辦事
著傳諭明亮此時且不必提起但查明此等兵丁記
檔俟功成應予議敘時將功抵折并飭諭衆土兵嗣
後不許再存此見致干咎戾
戊戌明亮舒常奏言查喀爾西科拉木達兩處碉
寨從前因隔大溝轟擊未能得力兹於緊要處所
建立木城即將礮運至其處晝夜擊打日見損塌
但該處樹林稠密賊番晝則避於林内或藏匿地
窖夜則潛出趕緊黏補且科拉木達上有戰碉以
衛寨落若將此碉擊塌賊番無所倚恃方易於搶
佔惟我兵駐守木城之處乏水濟用(臣)等差人尋
覓帶石右坡之上有水泉一處於初二日派兵拏
卡已將水泉佔據目今取水已為便捷賊番是夜
来奪兩次皆被官兵擊敗再土司雍中旺爾結於
正月二十七日来營二十八日進𠞰喀爾西等處
督催土兵倍常出力究因救援賊多未能克獲該
土司禀請回寨添派土兵臣等酌加奬賞令其回
寨奏入
上諭軍機大臣曰明亮等奏添建木城奪獲水泉雖亦
設法進攻總未能得其要領如所稱用礮擊打賊碉
自應晝夜不輟使賊番無暇修補若賊果夜間潛出
尤當乘其外出用鎗礮極力轟擊既可毁其碉卡兼
可殱斃賊番方為正理乃聽其潛出補碉毫無措置
明亮等太覺無用如此安能望其有成至土司雍中
旺爾結告稱回寨添派土兵固屬誠心出力亦未免
借派兵為名暫欲回寨明亮等准令回寨催兵所辦
亦是但俟到營後即須善為駕馭令其上緊效力勿
使觀望遲延為要
己亥阿桂豐昇額色布騰巴爾珠爾海蘭察額森
特奏言查勒吉爾博山梁中間向北有小山腿兩
道冰雪已消若從此進攻得手向西即可出得式
梯之後與桑噶斯瑪特官兵兩面夹攻惟勒吉爾
博山梁至第一道山腿其上木城卡共有三十餘
座因分派海祿佛倫泰岱森保福康安保寧特成
額等分路進攻又令各官兵攜帶鍬鐝以便刨挖
碉根又備梯子以供爬越上碉之用二月初七日
丑刻各帶官兵前進拔開鹿角躍進壕溝均將火
彈抛上碉頂並欲布梯而登其直抵碉根之下者
已用鍬鐝刨成孔穴即從孔穴之内擲入火彈賊
番見勢危急將碉墻堆積石塊推滚而下木梯既
難安立而孔穴内所擲火彈僅能入碉下層賊番
均在上層竭力抵禦藥力雖亦上達攻至辰刻未
能攻克因將官兵酌撤賊番間有出碉思圖冲壓
者多被官兵傷斃遁走是日(臣)色布騰巴爾珠爾
額森特進攻羣尼擦庸各碉寨亦因碉寨内賊番
鎗石甚緊而碉旁山腿及河岸之賊合放鎗礮擊
打久站無益因亦撤回另辦先是初四日寅刻賊
番来擾護軍校德克精額營卡經德克精額率兵
擊殺受創竄逃又初七日子刻賊刦湖廣都司馬
定鼒之卡馬定鼒帶領卡兵三十餘名奮力迎敵
將賊番擊退而喇穆喇穆遊擊明安圖營卡又有
賊二百餘人分路攻圍明安圖率兵鏖戰殱戮甚
多賊不能支始行敗遁同時副將豐盛阿營盤亦
有賊百餘人直来圍撲該副將竭力迎擊賊番敗
而復進連衝數次均被官兵殺退其遊擊巴達瑪
圖所駐之卡是時亦有賊番滋擾官兵迎擊擒獲
生口一名並奪獲器械等物比至天明察看各營
卡外石邊草上鮮血淋漓併各處拖屍㾗跡甚多
計殱賊番不少
同日富德奏言二月初五日(臣)令舒亮等攻取河
南喀咱普碉卡官兵奮勇争先衝至賊番所挖三
層溝岸殺傷多賊其餘逃匿第二層溝中攻至巳
刻兩面山峯救援賊番甚衆徐徐酌撤均奏入
上諭軍機大臣曰阿桂等奏分攻勒吉爾博等處碉寨
並痛殱喇穆喇穆偷刦營卡賊番情形將領官兵等
可謂實力奮勉再能如此認真攻𠞰數次賊番殱戮
愈多賊衆必惶懼難支敗亡尤速閱所擒活口供詞
賊中火藥無多糧食亦乏並選婦人穿男衣假充兵
數其窘迫可知即所云對衆人言圖刦官兵後路營
盤搶些口糧火藥之語亦非捏飾并述其土司言官
兵一到勒烏圍我們只好走到噶拉衣官寨自己放
火燒死這官寨就是我們坟墓等語固屬激勵番衆
之詞而其窮蹙恐怖之情亦可概見賊番狡詭惟以
遮截後路為長技今護軍校德克精額都司馬定鼒
遊擊明安圖副將豐盛阿遊擊巴達瑪圖等各營卡
均有賊衆潛来滋擾經官兵盡力𠞰殺不但不能得
手且大吃虧其伎倆已無可施愈覺勢窮計竭攻取
尤為易易更宜及早圖之此五人均應奬賞至聞逆
酋索諾木凑集番衆親帶至拉枯喇嘛寺等處以希
圖僥倖於萬一固屬可恨但索諾木此時同其助惡
頭人丹巴沃咱爾等前至勒烏圍一路即充其力量
亦何能為自係逆酋等罪惡貫盈
上天隱奪其魄驅攝聚於一處以供官兵擒縳其来實係
極好機會阿桂等即當設法掩捕將逆酋及其兄弟
頭人一併俘獲則成事尤為迅速全完就各路情形
而論惟阿桂一路專為可恃朕亦惟於阿桂是賴阿
桂務當努力籌辦速成大功以膺懋賞
同日據富德奏到之摺不過敷衍塞責斷不能復有
寸進徒擁一萬三千餘兵在彼實屬無益竟當照阿
桂原奏令其即於一萬三千兵内抽撥健兵六千速
派領隊人員帶往明亮軍營應用明亮俟兵一到即
將帶石一路交舒常駐守並於奎林和隆武三寳内
酌派一人同其統兵防守以綴賊勢明亮統領南路
撥到之六千兵并於帶石現有兵内酌選數千帶同
遄赴宜喜一路速圖進取自可望其得力若慮官兵
撥去六千南路未免空虚賊酋窘迫之時或從此軼
出果爾亦不過逃往革布什咱及綽斯甲布等處現
在綽斯甲布土司雍中旺爾結等隨營效順方冀成
功受賞設索諾木等果竄其境自必立時擒獻斷不
敢藏匿逆酋自干重戾至革布什咱土司經金川殘
害之餘勢已孱弱即或逆酋遁至彼處該土司亦必
不敢容留萬一逆酋等強行佔據其地無險可凴官
兵合力追擒無難立時縳繫此等情節俱無可虞仍
著傳諭阿桂即速悉心熟籌一面札催富德辦理一
面奏聞
(臣)等謹案逆酋罪惡貫盈人心共憤當此食窮
力竭已屬釡底游魂乃索諾木復同其助惡頭
人凑集番衆前至勒烏圍一路希圖僥倖萬一
我
皇上明切曉諭以為
上天隠奪其魄驅攝聚於一處以供官兵擒縳厥後勒烏
圍既破大兵冞入逆酋及番衆果同時就俘益
仰見
睿慮周知無一事不先幾炳燭云
同日
上又諭軍機大臣曰富德自到絨布以来為日已久乃
每次奏稱殺賊而仍然株守其所奏痛殱賊衆特不
過虚張粉飾之詞敷衍塞責於軍事全然無益而阿
桂調兵又不肯如數發往是誠何心富德乃獲重罪
之人朕曲加寬宥復畀以參贊大臣重任伊自當感
激朕恩協力同心不存私意以冀成功乃只為一身
之計殊屬不堪富德著傳旨嚴行申飭
庚子
上諭軍機大臣曰南路調兵一事昨已詳晰飭諭富德
並令阿桂一面妥酌辦理一面奏聞矣阿桂請調南
路兵六千之摺於二月初一日奏到隨即傳諭富德
遵辦乃於二月十四日據富德奏南路只能抽兵三
千名若令其自行帶往止須兵二千已隱然有不願
抽撥之意同日復據奏攻碉殺賊情形尚冀其或可
由馬爾邦冞入若竟能得手原不必拘定何路因諭
令再行酌量如自度能從馬爾邦直進即三千兵亦
不必撥否則速行如數撥往宜喜應用計此數次奏
摺與諭旨往来展轉已一月矣行軍勢懸呼吸豈容
如此羈延計富德初接阿桂調兵之札不過在正月
二十以外彼時即不能照依所調全數撥往亦應一
面迅速具奏一面抽兵三千即行發往若果如此則
是以國事為重不存畛域朕必嘉許之乃富德不但
不即奏辦且於三千二千雙請之時似欲候朕批答
再行照辦似此延悞匝月富德已咎無可辭矣參贊
大臣遇應辦軍務原不妨與將軍彼此商酌若參贊
有觀望悞公之處將軍亦應隨時劾奏乃阿桂奏止
言富德混撥兵數之非而於此一節轉不查參實屬
非是著傳諭阿桂將富德不即發兵前後遲悞緣由
迅速查明據實參奏現在各路進攻實惟阿桂一路
最為可恃且阿桂所攻之西路碉非不多路非不險
而阿桂節節仰攻層層越險所至克捷今距噶爾丹
廟及勒烏圍不過七八里實非明亮富德等所能及
伊等返衷自思亦當各知愧恧設使阿桂此時䪺兵
不前并羅博瓦格魯瓦覺尚未能過亦如富德之阻
於庚額特而不進朕必治阿桂之罪功過具在難掩
衆人耳目並非朕偏向阿桂過於奬譽之也朕此時
所盻實惟阿桂一路統兵速進擣穴擒渠著傳諭阿
桂即速妥籌進𠞰迅成大功以膺懋賞
辛丑富勒渾奏言據脱出番人薩納等供有逆酋
欲從美卧溝潛出搶奪叨烏又格魯瓦覺糧臺初
六日二更約有賊數百人攻撲木城官兵奮擊奔
竄(臣)查後路一帶山徑延長處處毗連賊境自應
酌調官兵數千名分布後路奏入
上諭軍機大臣曰富勒渾所奏殊不可解昨歲阿桂自
谷噶一路進攻業將各後路應行防守之兵分撥周
妥且阿桂屢次克捷冞入賊境止須扼要堵禦向者
所慮賊匪潛軼分岐之路自應漸減於前何轉欲添
兵分守況現在功屆垂成復於後路添調防兵殊非
情理若因初六夜賊番數百潛撲格魯瓦覺糧臺遂
籌及加添兵力尤為可笑賊番偷刦臺卡乃其常技
各路軍營皆有之今勢當窮蹙不過為挺而走險之
計亦類於窮獸反噬更無足怪昨阿桂一路即有五
處同時滋擾俱經官兵𠞰擊殱死今格魯瓦覺之賊
復經官兵奮擊生擒其二殺傷者亦多賊衆自益計
窮胆落富勒渾惟當嚴密防守勿稍疎懈若因此遽
議添兵幾成風聲鶴唳不且為賊番所竊笑乎富勒
渾本係拘謹之人未諳軍旅此等調兵奏牘豈竟未
商之阿桂耶前日阿桂請調兵六千係備宜喜進攻
之用今富勒渾復請調兵五千分布後路又在阿桂
所調六千之外各省安得如許兵丁供川省調派乎
設使後路果欲派兵昨歲即當籌議不應遲至大功
將成之際復計及此總覺不成事體著傳諭阿桂即
速查明富勒渾因何忽有此奏并查後路有無另須
抽減增併之處悉心熟籌妥辦具奏
上又諭軍機大臣曰前因阿桂奏請於隣近川省之陕
甘貴州三省挑兵六千名應用雖經降旨允行繼思
阿桂所稱現調之兵仍係各省咨回空缺未必能募
補足數至舊兵傷病回營者亦未必即能就痊充用
今據富勒渾奏請於各省挑兵五六千名迅往川省
軍營應用其言未當於理固不足信但前日阿桂既
請調兵今富勒渾復有此奏或該各省果有堪調之
兵即料理發往亦無不可著再傳諭勒爾謹畢沅韋
謙恒等務各就該省實情迅速熟籌如尚有可撥之
兵趕緊選派起程仍咨阿桂聽其派赴何路備用
甲辰桂林奏言(臣)接富德来札知南路抽兵前赴
宜喜軍行必須糧随當此會師掩襲沿途支應尤
須妥速以合機宜即同李世傑李本逐一密為籌
備兹復接札稱現在先抽大營兵二千名後路兵
一千名交興兆帶領剋日起程(臣)查自絨布以至
宜喜計程約有二十餘站此時兵行迅速概令裹
帶未免有礙趲行查自絨布啓行必先歴章谷之
格藏橋等處以達吉地丹東此十餘站原設糧員
自應按日支領以節長途攜帶之勞并令李世傑
前赴吉地李本即在丹東率同妥辦
同日文綬奏言(臣)准阿桂咨送奏稿酌調川兵三
千以備另路之用查本省額兵除各路軍營後路
糧站及派駐臺藏馳逓摺報並逃潰未出各兵存
營已屬無多而養傷未愈者亦尚不少此次調派
之兵應於舊存健兵内盡數挑派但川省現辦軍
務各處邊地卡隘巡哨防守以及内地塘汛看守
城池倉庫護解餉鞘人犯查拏嘓匪押送各路鉛
彈火藥軍裝在在需兵派遣竊思各省征兵凡在
木果木案内未出及發遣革除潰兵并在營脱逃
兵丁前奉
諭旨將額缺虚懸俟大功告成另行核辦統計川省缺
額兵一千四百餘名未經募補查前此召募新兵
因係臨時召募即赴軍營未經訓練是以不甚得
力(臣)查各兵之弟兄子姪不無力強年壯之人若
於此中挑選自更得力即或其中未經操練純熟
即以新兵留在内地當差而以舊兵撥往軍營自
内外均為有益現於各鎮標協營共派出兵三千
名前往應用至各兵所需鳥鎗腰刀查前年陕甘
辦送來川尚有餘存足供添用均奏入
上諭軍機大臣曰桂林奏沿途備給軍糧所辦甚好此
項抽撥之三千兵想已自絨布起行又據文綬奏川
省存營兵三千亦已如數挑足並據畢沅奏西安挑
兵二千現已足數起程看来甘肅貴州兩省之兵諒
亦挑派發往通計添兵又有九千阿桂惟當妥速籌
辦以副廑念至明亮等一路既有南路兵三千再添
川兵三千合之宜喜日旁原有兵内抽撥數千得兵
約可滿萬如阿桂前日所籌繞越截攻之計自非難
事明亮等惟當竭力速辦剋日集勲
丙午阿桂豐昇額色布騰巴爾珠爾奏言(臣)等欽
奉
諭旨查詢查(臣)等因賊碉高大人力難攀是以製有長
梯或將獨木鑿為層級或將木植紥成借勢騰踴
而上是以進攻官兵先攜梯以往及至碉根火器
營鳥鎗翎長穆克登布首先搶上被石擊墜仍復
躍起上碉而健銳營前鋒阿爾綳阿即於穆克登
布墜下之時接續搶上均為勇敢(臣)等於前另摺
内已請將此二員授為額外前鋒校護軍校以示
鼓勵奏入報
聞
己酉富德奏言本月十五日遊擊田藍玉將自深
嘉卜投出金川番人僧格解赴来營(臣)察其辭色
可疑反覆究詰加以刑訊始供索諾木等遣令假
裝投出探看此路大營并各山梁營卡官兵多寡
及糧臺火藥處所以便由穆谷等處前来潛行滋
擾且供將軍阿桂明亮處索諾木亦令人偵探後
路又遣伊赴巴旺布拉克底叩見土司土婦等語
至十八日又有羊子嶺投出番人含邦(臣)如前嚴
訊亦供索諾木遣來跴探此路大兵并離間巴旺
布拉克底及探聽前所差僧格信息臣即將該犯
等所供情節飛咨各路將軍及各後路糧員留心
防範恐將軍處有拏獲同黨賊番尚須質對暫將
該番留營嚴錮俟奉到
諭旨再行正法
同日富德又奏言臣遵
旨抽撥南路兵丁星赴宜喜隨飛飭駐防丹東吉地章
谷等處副都統永平道銜李本督辦糧運桂林等
作速妥備揀派勇幹員弁即帶兵五百名前赴宜
喜(臣)隨在絨布各山梁營卡兵丁内㨂選吉林兵
一百名索倫兵一百名健銳營兵一百名荆州滿
兵七百名雲南兵二百名湖廣兵八百名共抽撥
兵二千名派荆州將軍興兆統領前往於十六日
按隊起程馳赴宜喜以備進𠞰復添派荆州湖廣
兵一千名接續前隊於二十一日全數起程其丹
東吉地之兵據永平李本等覆稱抽兵五百名定
扵本月十六日至丹東會齊十七日由彼起程侍
衛烏爾圖納遜帶往又據桂林覆稱章谷實存兵
五百三十五名除分派稽防各緊要兵丁二百八十
四名難以抽撥外餘兵二百五十一名現已全行
抽出派都司彭子亮十六日起程帶赴吉地等處
俟大營官兵到時轉交帶領前進再查絨布一路
各山梁要隘營卡之兵既經抽減須較前更為嚴
防臣隨與各領隊大臣等悉心籌酌視其要隘形
勝彼此可互相應援者即將營卡歸併合計兵數
多寡妥為安置加意防範均奏入
上諭軍機大臣曰富德究出假詐細作賊番訊供奏聞
所辦甚好各路投出番人頗多惟阿桂處前日盤獲
奸細一名今富德又盤獲二名此等賊番蹤跡詭秘
甚難辦别富德於降番到營察其詞色可疑即詳悉
跟䆒果得實情甚屬可嘉富德著賞給小荷包四枚
以示優奬至前此因富德不即撥兵前往宜喜曾傳
旨申飭今據奏已抽兵三千派員帶領陸續起程是
南路之兵已經抽撥三千富德於此事尚無過悞至
南路抽撥兵三千計可漸次到明亮處其丹東吉地
章谷等處亦得兵七百五十餘名若將所派川兵三
千一併調往約可得兵七千再將帶石等處之兵抽
選數千帶往幾可滿萬豈尚不能由宜喜進攻明亮
自應及早籌畫令舒常統兵留駐帶石親身遄往宜
喜速圖進取又閱僧格等供詞稱逆酋等遣令来營
密囑跴看虚實及堆放米糧鉛彈之處以備偷刦放
火其情已屬可惡並稱逆酋囑以若將汝交給巴旺
布拉克底即向土司土婦處叩頭并令向土婦說我
兩家原是親戚因何隨天朝大人各處散給字帖將
我百姓擾亂此時若不回顧我們將来大兵撒去便
来𠞰滅等語其意竟欲恐嚇巴旺布拉克底之人暗
懷疑慮不肯認真出力賊計險毒實堪切齒幸而早
經破露未能隱售其奸否則大有關係可見金川賊
衆必當速滅斷不可稍存姑息將軍參贊等宜共知
此意努力速辦所有盤獲之僧格含邦二名現無可
質訊之處著富德將二犯即在營外凌遲處死示衆
令賊知奸細被獲正法以破其膽又訊供有派撒爾
里寨番人一名得木通普魯一名實格里讓綳又派
布拉克底寨番人一名札木則普魯一名格什古木
爾甲現在欲往西路北路探聽事情等語阿桂一路
如果有奸細前往自能立時盤獲惟明亮舒常處從
未曾盤得一人總由素未閱歴不能察見奸宄恐果
有奸細往彼明亮等為其所愚關係非小此等奸細
到營投降其誠偽情節在微茫之間然與其過信無
寧過疑若見有形蹤可疑者細詰不吐實情即當加
以刑訊設或慮降番聞而畏阻亦屬無妨大兵現已
逼近賊巢即日掃穴擒渠所有逆黨諸番更不慮其
他竄又何必爭一時之急於降附乎著傳諭明亮舒
常加倍留心盤詰毋稍疎忽
同日顔希深奏言查南路協濟米漸已運竣計木
池所存祇可敷月餘之需該處係烏拉駝運春初
水草未茂兼路遥站險籌辦宜早(臣)札知臬司李
世傑於二月起每月酌撥打箭爐倉米四千石以
資接濟并為將来會攻達爾圖之用至北路糧儲
仍飭由卓克采每日運進三四百石以供帶石周
叟軍糧并可備南路米石未到之前酌運宜喜等
處不致缺乏奏入報
聞
辛亥文綬奏言查西路軍營及附近各站現存米
五萬餘石楸砥存米七千餘石卓克采存米一萬
餘石木池存米二千餘石今南路撥兵前赴宜喜
又有調往川兵共添兵六千軍糧尤須充裕已飭
令臬司李世傑等于吉地撥米二千石星速趕運
又打箭爐現存米三萬餘石亦經預飭撥米五千
石雇覓烏拉運往木池協濟宜喜(臣)又恐時甫春
半各土司烏拉尚未離巢或有遲滯一面咨商鄂
寳劉秉恬將楸砥卓克采等處存米多為滚運以
裕儲備如此分頭趕辦宜喜軍糧實可無虞短少
奏入
上嘉之
平定兩金川方略卷一百十四
