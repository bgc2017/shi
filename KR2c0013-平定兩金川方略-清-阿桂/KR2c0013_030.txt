欽定四庫全書
平定兩金川方略卷二十二
三月壬寅温福阿桂奏言查巴朗拉一帶糧運軍
臺係大兵後路最為緊要但番地山箐叢雜金川
賊匪間道越險是其常技官兵深入自不可不嚴
加防範(臣)等前已酌留官兵每處防守但未派有
大員董率恐將弁等自久疎懈是以酌派重慶鎮
總兵和邦額前往領兵駐劄嗣據和邦額稟稱達
木巴宗地方南北兩山均通賊境巴朗拉北山有
通德爾密小路至巴朗拉之西達木巴宗之東日
隆宗一處北通畢旺拉南通德爾密其木耳宗亦
通别斯滿一路均屬要隘現于巴朗拉以内如向
陽坪鄧仍山山神溝卧龍關各駐兵二百數十名
其達木巴宗為兵糧總滙駐兵三百名日隆宗各
路可通駐兵二百六十餘名木爾占巴朗拉二處
各駐兵五十名其中尚有松林口一站亦酌駐兵
二十名均派將弁帶領日夜巡防該鎮自駐日隆
宗往来巡察(臣)等仍嚴飭其加謹隄防後路自可
不致疎虞其西路運送糧米鉛藥等項均用人夫
背負從前原派松茂道查禮總理督催今欽奉
諭旨復令該道專司其事而又有和邦額往来稽察足
敷料理至和邦額原辦火藥鉛丸軍械一切收發
各事董天弼尚所優為業已令其接辦奏入報
聞
同日温福阿桂又奏言(臣)等久圍資哩日夜督攻
未能速破所有北面山梁五岱現仍攻擊山巖突
起之大石卡其南山官兵佔據特克裕爾山梁者
直下河邊已繞過資哩西南兩面而猶不能斷其
河北沿山之路查特克裕爾山之外從得爾蘇山
根下至阿喀木雅前經酌派官兵往據山頂攻得
碉卡因第四石卡在山凹突起之處聚賊甚多屢
次攻擊未能即克是以令官兵仍在特克裕爾山
駐扎相機另圖進取昨奉
諭旨以阿喀木雅為南北兩山要路得此即可𠞰殺資
哩賊衆進攻美諾(臣)等再四籌酌阿喀木雅自應速
取而得爾蘇山凹突起賊卡急切不能攻破自當
覓道遶過方能得利探得從特克裕爾山旁下溝
有小徑尚可攀援通至得爾蘇其半山有密箐一
帶因派兵四百名令總兵牛天畀侍衛烏什哈達
等帶領於二月二十二日乘夜前往箐林深處埋
伏又派兵二百名在箐林之外接應又分兵二百
名往上堵截賊卡接應之兵並令牛天畀等酌量
先撥兵數十名誘出阿喀木雅寨内賊衆是夜山
上賊人果見我兵人少出寨迎敵我兵隨即走回
賊人尾隨而来一入箐林伏兵從旁殺出直壓而
下殺賊數十名餘俱竄入山下碉寨放鎗拒守其
山巖石卡賊衆望見官兵打仗自上救援分派堵
截之兵即在山坡迎敵亦殺賊二三十名賊旋敗
回入卡值天黑夜雨官兵暫行撤回(臣)等思資哩
寨碉卡已均摧毁賊人所恃惟在碉根石墻堅厚
(臣)等每晚令礮内裝放鉛子竟夜轟打使賊人不
得乘間修補日来見石墻坍塌甚多似有可以衝
越之勢侍衛官兵等亦因久攻未克憤奮願往因
於二月二十五日晚派兵六百名乘夜潛進又北
山根有大石卡二座各派兵四百名分路攻奪使
賊不能相救又令南山帶兵之參將成德等沿山
遶河埋伏截殺阿喀木雅一帶前來接應賊番又
知會北山五岱處令其聞聲同時冲壓二十六日
天色將明官兵各隊並進而賊番先於寨外放鎗
一見官兵衝到隨即奔回官兵追殺數人將至賊
寨之外因有深溝不能迅越並有叢棘亂石横豎
塞斷賊番總于寨内放鎗拒守其北山根兩大石卡
俱與碉寨及北山坡各卡聲勢相聯賊又繞卡掘
有深濠阻守其濠邊之賊亦被官兵用鎗擊斃而
急切不能越濠取卡其時資哩賽内及北山坡並
山根石卡内賊衆滚石放鎗官兵奮力相持直至
已刻(臣)等恐多損官兵傳令暫撤其成德埋伏之
兵相距(臣)等稍遠當官兵進攻賊寨之時聞南山
下施放排鎗甚緊隨據探稱成德等帶兵相度賊
番来路藏伏山溝果見阿喀木雅之賊三百餘人
前来救援賊番惟防南山官兵冲擊不知山溝有
兵突出奮力𠞰殺殺死四五十名餘賊奔回舊路
統計自二月二十二日南山打仗及此次二十六
日打仗殺賊頗多而官兵内三等侍衛哈爾九陣
亡綠營弁兵内亦有陣亡得傷者俱令確查另行
造册送部再查河北山根上中下共有三路其坡
上儘北之路賊人雖有石卡防護但逼近北山官
兵不能行走其沿河儘南一路因逼近參將成德
之兵賊亦難以往来惟中一路離河南官兵較遠
未能截斷(臣)等前已令成德等每夜添撥弁兵過
河巡邏遇有賊番偷越即行擒殺務使其與資哩
寨内信息不通自易於潰破所有近日奪出鄂克
什番民德日嘉爾勒等謹繕供单恭呈
御覽
同日温福阿桂又奏言二月二十二日據參將成
德報稱有番人在卡外呌稱係金川投稟置稟地
上而去經卡兵拾取前来(臣)等即令通事譯出據
稱仍舊混請說和又稱從前大人替小金川剖斷
禾經令其賭咒以致番悔等情實屬頑詐可惡惟
帮兵一節不敢承認(臣)等詳加體察金川敢於帮
兵助惡藉詞諱飾似猶有畏懼之心而暗為助惡
其罪實無可貸(臣)等昨經桂林處抄寄摺稿知現
已乘其不備分兵進取革布什咱此時索諾木已
無可羈縻更不值給與回諭(臣)等現在惟有盡力
攻圍無論金川小金川之人見即𠞰戮以舒憤懣
奏入
上諭軍機大臣曰温福等奏攻資哩情形一摺雖數日
間頗有斬獲而資哩賊寨尚未攻破恐致師老而疲
前已屢次傳諭令與賊碉對面或結木寨或砌石臺
架礮於上俯臨賊碉轟擊賊番雖匿處地穴而我礮
力自上擊下易扵直透穴内之賊必不能當勢將驚
潰自屬最善之策不知温福接奉前諭曾籌辧及此
否又據脱出之鄂克什番民供稱聞僧格桑欲往布
朗郭宗與澤旺商量並金川遣大頭人丹巴沃咱爾
到美諾後亦欲前往等語逆酋欲同金川頭人往其
父處自必商同由彼逃入金川而索諾木又公然助
兵黨惡將来問罪之舉恐難中止自當厚集兵力兩
路夾攻一併掃蕩賊巢以靖邊徼昨已諭貴州巡撫
提督預派之三千兵遄程赴川並諭温福等酌量兩
路分派其文綬預偹之陕甘兵五千亦令温福量為
調取若核計需兵尚多即一面飛咨全調總期於事
有益至現在攻圍資哩兵數尚少自未便銳意深入
若各省後調之兵到齊則兵力更足而色布騰巴爾
珠爾又帶同熟習領兵之侍衛章京等前往軍營聲
勢壯盛將士亦必倍加厲勇如彼時業已攻破資哩
正須為擣穴擒渠之計若賊仍堅守抗拒則當派兵
分路𠞰擊使其疲於支拒且賊番既潛匿地穴正可
選集精銳乘其不覺衝過賊碉而大兵復在後為之
聲援賊衆自皆喪膽若賊番從碉内逸出即用鳥鎗
盡殲其衆我兵且行且擊亦屬便利再據脱出之番
人供稱聞小金川言現在官兵兩路夾攻一兩月内
尚可支持日久不能抵禦是賊現雖捨死拒守其糧
食已不能久供又無暇兼務耕作食盡之後難以復
支我兵即專務攻圍賊尚不能特久何况添兵分進
𠞰擊不懈乎温福等惟當相機妥辦尅期集事至襲
取革布什咱一事既可掣金川助兵之勢並可絶索
諾木冀倖之心自為兩得且綽斯甲布土司遣人向
温福處投稟欲乘間發兵奪回金川所佔之木魯宗
而桂林差陳定國前往綽斯甲布亦有訂期同取革
布哈咱之語雖綽斯甲布既與金川相讐又何以復
締婣親其情偽反覆固難盡信但番人惟利是圖今
見官兵臨近思欲藉我聲勢以濟其私自屬情事所
有此亦一可乘之機桂林惟當與宋元俊熟籌妥恊
辦理
癸夘
上諭軍機大臣曰昨温福奏脱出之鄂克什番人供詞
内有聞僧格桑欲往布朗郭宗與其父澤旺相商自
係商同由彼處竄入金川但逆酋情性狡詭或見我
兵分路攻𠞰聲勢甚盛知其罪難倖免乂未肯棄地
竟逃欲伊父代為懇求希圖寬宥亦未可知否則藉
伊父乞憐為名冀援我兵進討而賊酋在布朗郭宗
底木達等處抄出曾頭溝巴朗拉一帶絶我後路餉
道不可不慮看来總不出此三者若賊酋逃往金川
而索諾木又不獻兇退地即遵前旨統集兵衆將金
川一併𠞰平或澤旺親詣軍門悔罪求原亦不必稍
存姑息如能將計就計擒獲澤旺所謂兵不厭詐自
為最妥即或無懈可乘斷不可因此稍緩進攻墮其
狡計逆酋惡同狡獍久已拘禁其父豈復知有顧戀
昨閱番人供詞并有金川頭人丹巴沃咱爾亦同前
往之語恐其别有所圖或截我後路皆未可定設未
能妥恊預防成何事體温福等務當及早留心設法
防範使賊人技無所施方為妥善再向来稱金川土
酋係索諾木昨所譯出之語則稱應襲土司索諾奔
們似不止一人今所譯清文則係羅卜奔及扎勒達
克並我等二人之語是又明有兩人殊不可解着温
福隨便查明金川土酋究竟是一是二因何連名並
稱之故一併覆奏
乙巳温福奏言(臣)接奉
上諭以僧格桑差人投逓番稟並不將逓禀之人即行
拿訊(臣)跪誦之下實深惶悚伏查二月初六日據五
岱遣副護軍校富爾賽持送小金川番稟(臣)即詢
以賊人如何投逓據富爾賽稱小金川遣人在卡
子外屢次呌求說話卡兵回明參贊令屯練前往
詢問賊番將来稟放置隔溝而去屯練始過溝取
回等語(臣)因所問情節尚未詳晰又傳五岱所遣
接取番稟之土外委那木喀塔爾及同往之土把
總阿桑逐一詢問據阿桑那木喀塔爾同供把總
等在大山梁上每日派兵下小山梁把守照料取
水之人二月初間小金川賊番在對面山梁上呌
喚把總等告知參贊派土外委那木喀塔爾隔溝
查問據番人言明日有頭人来逓稟帖求官兵營
盤内亦派一人前往那木喀塔爾又即稟知參贊
諭令如果明日有頭人送稟汝不必言是大人所
差只言是看守水卡兵丁記明賊番所言即取来
禀送閱第二日午後小金川頭人阿塔爾帶領多
人在對面山梁上呌喚說話那木喀塔爾令其送
來該頭人疑懼不肯把總等亦未過去阿塔爾遂
在溝岸取禀帖夾於樹枝中間插地而去那木喀
塔爾始過去取回等語(臣)思小金川逆酋敢於抗
拒大兵斷無貸死之理今既遣人投稟又不肯到
營呈逓惟從卡外呌喚其輕慢無禮尤為可惡以
事理而論原應令卡兵聞聲見影放鎗擊打非但
不值給與回諭并不應取禀閱看惟是大兵進𠞰
但惟辦理合宜使逆酋速就擒戮既據投有文稟
雖斷不可稍有遷就見輕於賊而藉此以體察賊
情亦或於籌辦機宜不為無益但五岱只差送番
稟未將投稟賊番一同拏送(臣)亦未經劄詢附參
實屬愚昧(臣)惟自愧無能致逆酋久稽擒戮實不
敢稍存苟且完事之見謹遵
旨明白回奏奏入報
聞
同日温福阿桂又奉言(臣)等接奉
諭旨令用木架佔據高處放礮下擊賊碉使其無能藏
匿兹查得資哩碉寨在兩山之間近逼河沿(臣)等將
大礮向西安放轟打墻寨又設礮於左右山麓向
下轟擊其向西所放之礮高與寨墻相等而兩山
麓所設之礮較寨高逾數丈比之安設木架下打
尤為得勢詢問俘獲賊番皆云寨外盡刨深穴其
面横以巨木木上又填以土土上用石鋪盖數層
傍設洞穴以為出入賊番日則藏匿穴中夜則偷
出修葺凡有日間轟損之處俱係夜間補綴若見
我軍有攻寨形勢其藏匿穴中之賊皆出而潛伏
墻根由墻孔中放鎗抵拒(臣)等恐至多損官兵不
得不暫為撤退故雖數次進攻未能克取此時(臣)
等夜間更番施放大礮不令賊人稍得修築之暇
庶幾坍塌處多易於攻取再我軍佔南山者由山
梁排列至山麓寨之西南兩面盡皆圍守已截斷
賊番来援之路且接築數卡已至北山下相近河
沿之處惟北山高峻坡上共有三路其中間一路
賊番或因巖穴洞或築卡相連占得地利一時尚
不能斷其来路今五岱令章京巴彦泰帶兵自上
而下築卡以斷其中路若此三路皆斷資哩寨落
之賊必不能存再兩路山形高大其間峰嶺層次
接連過一澗又有一澗其澗皆谽谺陡削樹木極
為叢雜若不據其要害賊從幽僻小路偷過我軍
之後佔據高阜反致為其所擾今北山五岱官兵
既攻擊資哩北面山巖突起之大卡馬彪與各侍
衛章京分領二三百兵至千餘名各據要害迤邐
共有四五十里其南山牛天畀與各侍衛章京領
兵由山梁下至山麓各據要處亦迤邐排列共有
三四十名至(臣)等中路圍寨之兵晝夜施放鳥鎗
轟擊碉寨或誘賊出擊或埋伏捉生稍有機宜即
便力戰但每日止能殺賊數名不能多為𠞰戮此
時非獨(臣)等坐守兩月之久甚為悒欎即官兵咸
深憤恨求請舍命奪寨者甚多(臣)等將節次所降
不可撲碉
恩旨明切曉諭官兵雖不敢遽行前往亦斷不致或生
怠惰(臣)等將奮勉官兵内應陞者陞用應賞者奬
賞間有退縮亦重治數人以示烱戒惟視機有可
乘即時進兵攻取以期前進奏入報
聞
同日温福阿桂又奏言(臣)等接奉
諭旨北山既有五岱南山亦當遣一滿洲大臣同牛天
畀帶兵何以不遣常保住前往(臣)等謹查常保住因
前在雲南攻𠞰緬匪鎗傷右腹鉛子至今未出又
因不服水土時有瀉泄之疾較前略為薄弱昨至
四川即同董天弼由蒲松岡進兵至達木巴宗會
合現在統領成都滿兵攻圍北山賊寨該員雖力
圖奮勉(臣)等見其有疾另派巴圖魯章京德保恊
同管理再帶兵之人務須經練者方為有益今資
哩南山雖遣牛天畀同綠營將偹前往而凡帶兵
分守攻圍險要之處已另派巴圖魯章京額爾塞
瑚尼爾圖侍衛額爾特章嘉布納亨保一同督率
官弁奮力攻𠞰至北山隨參贊大臣五岱者總兵
馬彪副將富紳并各漢員外又兼以
乾清門侍衛彰靄巴圖魯侍衛額森特巴三泰巴圖
魯章京福音保章京佛進泰巴彦泰各員其督兵
攻圍賊寨者派有
乾清門巴圖魯侍衛賡音素巴圖魯侍衛喬蘇
爾阿爾蘇納侍衛哈薩爾圖章京德保丕亨保各員其
督率放礮者派有侍衛明仁新達蘇巴圖魯章京
官達色章京愛崇阿各員隨(臣)等中路擊賊者除
總兵舒明阿張大經外派有巴圖魯侍衛海禄烏
什哈達佛倫泰侍衛伊爾庫各員所有分撥領兵
之處合併聲明奏入報
聞
同日温福阿桂又奏言二月二十八日據守偹袁
國璉報有金川番人彤錫一名帶同伊妻阿滿投
至卡上隨將彤錫等轉送到營(臣)等詳加訊問據
稱係金川噶朗噶寨人前曾逃至丹壩到過成都
後經丹壩給還金川將彤錫安插在色布雜寨近
日金川差大頭人丹巴沃咱爾到小金川議事彤
錫隨後送糧彤錫因差使苦累難堪假稱腿痛令
伊妻代負口糧旋即一同逃出又稱僧格桑并丹
巴沃咱爾同在布朗郭宗澤旺處彤錫從布朗郭
宗隨丹巴沃咱爾回至鄂克什舊寨聽聞丹巴沃
咱爾言我等投稟已經數日今再俟一日如無回
信我各自回去又稱僧格桑遣人向索諾木言我
今無子所有小金川地方可與兄弟中選擇一人
来此以便將来承管我攻鄂克什本為金川拓地
若吞并各土司後即搶至維州橋亦復不難今官
兵来𠞰若非助我多兵我惟將此地讓與官兵逃
入金川藏匿因此金川發兵来助奏入
上諭軍機大臣曰温福奏到金川投誠番人彤錫供情
是僧格桑力不能支不惜獻地為餌聳動金川助兵
索諾木實欲吞占各土司令其諸弟分布且有即打
到維州橋亦不難之語竟思侵擾内地其情尤為可
惡僧格桑之敢於跳梁不法實恃索諾木狼狽為奸
不但僧格桑必當𠞰滅即索諾木亦不宜輕縱若仍
稍事因循將来土司境壤必盡為金川蠶食尚復成
何事體現在惟當並力攻擊資哩各隘務須擒獲僧
格桑並預為調度併辦金川事宜此時當先作將軍
總督之意使索諾木知僧格桑抗拒天朝罪在不赦
斷不容其漏網金川既自稱恭順土司則於僧格桑
逃至時縛獻軍門便與金川無涉但索諾木既已黨
惡必不肯竟獻兇渠若僧格桑逃往金川自當一面
傳檄索諾木嚴切索取不必候其回信即一面分路
統兵出其不意攻𠞰金川並擒索諾木似覺更為便
捷前已諭令圖思德等將貴州所派之三千兵即令
起程今復傳諭文綬將陕甘預派之三千兵亦即遄
程赴川温福等可通盤籌畫何路需兵若干檄知各
該省領兵鎮將令其遵照前往&KR0640;用通計三省所調
之兵前後已一萬七千合之川省所有兵練可得三
萬餘人兵力不為不厚兩路分撥已足敷用是辦理
金川亦非難事况番地遇冰雪時跋涉或不免稍艱
今天氣日暖行走尤當省力惟在温福等相機熟籌
實力妥辦以期迅速集事至現在攻圍資哩情形既
探得北山之路分兵控扼則資哩自可計日攻破但
攻得資哩後阿喀木雅等處賊番自仍捨死守拒惟
當設法力攻毋稍疎懈至彤錫供内所稱金川帮助
之兵盡從南北兩山梁壓下之語轉可無庸過慮賊
番屢次偷劫俱經官兵擊敗而回是官兵分駐之所
足資防禦惟虞賊衆恃險深匿我兵或勇無所施若
其敢與官兵對仗正可乘勢𠞰殺無遺方當引之使
出更易得手耳豐昇額昨派往軍營審事令其審結
後約住十日即行回京今辦理金川一事統兵大員
多多益善豐昇額向亦曾帶兵行走著授為參贊大
臣令温福酌量分定各路一同進𠞰
(臣)等謹按兩酋狼狽為奸已在
聖明洞鍳如其索諾木惕我兵威獻兇退地原不必盡
數俘誅以示
天朝之廣大今據番人彤錫供詞竟有打至維州橋之
語是兩酋即荐食各土司尚不足饜其欲且有
覬覦近邊之志狂悖跳踉於斯為極設其後僧
格桑竄匿其地姑以羈縻之說遽爾蕆事則其
鴟張肆逆勢不旋踵
聖人深慮佳兵之非祥更憂滋蔓之難翦苟非犂庭掃
穴何以使邊圉永靖宵旰憂勞之心誠有出于
萬不獲已者矣
丙午
上諭軍機大臣曰温福等奏將投誠之彤錫夫妻解
往成都居住所辦尚為未善此等投誠之人詢係實
情應即賞給職銜留於軍營量力差遣不應解往成
都盖番地係其所熟正可使嚮導而行且藉以招諭
諸番亦為得力而其餘番衆見天朝施恩於投誠之
人願降者必衆從前平定凖夷回部皆如此鼓勵差
遣今若解往成都非惟不能得力且使其餘番衆不
知將彤錫如何處置及至畏懼不前於事甚為無益
温福阿桂從前於西北兩路均經閱歷而此等事又
為將軍參贊所應辦温福等何以計不及此著將彤
錫之妻留於成都善為養贍其彤錫賞給藍翎並銀
五十兩即令仍往軍營候温福等酌給行糧量力差
遣嗣後如再有投誠之人俱着照此辦理至將来投
誠人内如有大頭人即將賞去花翎藍翎酌量賞戴
若以伊等俱係新投不可深信則派出可信之人帶
以行走伊等復何能為或生有異心亦不難即行誅
戮也
平定兩金川方略卷二十二
