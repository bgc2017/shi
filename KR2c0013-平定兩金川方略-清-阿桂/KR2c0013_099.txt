欽定四庫全書
平定兩金川方略卷九十一
二月壬子阿桂色布騰巴爾珠爾奏言查登古對
面之羅博瓦山峯巒起伏皆有賊人碉卡但高峯
大卡之後尚有兩峯突起若𣲖兵從登古了口潛
繞其後於兩峯佔得一峯則羅博瓦高峯必不能
死守而賊並失其喇穆喇穆之險惟此一帶山勢
在在廻環灣曲賊既均可望見即可互為接應是
以(臣)等前已奏明酌定五路進兵因令福康安海
禄帶兵進攻喇穆喇穆迤西各碉普爾普等進攻
羅博瓦山峯碉卡特成額等於喇穆喇穆迤東山
腿進攻以牽賊勢其海蘭察額森特帶兵繞出羅
博瓦最後一峯對面地方以絶賊人來援又登古
了口之下有淖爾一處在羅博瓦及喇穆喇穆中
間令烏什哈達保寧等帶兵聯絡聲援十一日積
雪雖未全消而天色已經晴霽即於十二日亥刻
分隊起發兵丁皆由石罅循行或彼此以手接引
跳越而過比至黎明普爾普帶領侍衛栢凌等順
羅博瓦山梁而進將至碉下見碉外有伏賊即抛
擲火彈焚燒賊衆俱遁入碉我兵直抵碉下將往
來救應之賊殺死五名其福康安海禄攻喇穆喇
穆之兵又分兩隊前進搶獲石卡一座殺賊三名
其餘賊衆十餘名滚崖遁竄我兵乘勝進取第二
石卡卡内賊衆竄往喇穆喇穆高峯大碉官兵鎗
箭齊發擊斃數人其特成額成德六十六等帶兵
在喇穆喇穆迤東山腿上分為兩路牽綴亦擊殺
哨探賊衆數人維時海蘭察額森特帶兵行走處
處攀越賊已知覺將鎗砲排列於羅博瓦及喇穆
喇穆之上盡力施放並有潛伏林箐中用鎗擊打
者官兵毫無旁顧直前進發至第三峯下將循山
腿而登有賊二三百名從梁下壓海蘭察奮力迎
戰賊退一步我兵即進一步正在鏖戰間其山下
林中伏賊突出欲行衝截海蘭察留後之兵及額
森特烏什哈達保寧等所帶之兵合力迎擊賊人
來而復潰者兩次頃之又有三四百賊人分為三
股拚死衝突皆被擊敗約殱戮四五十人帶箭逃
者尤衆此數次接仗箭最得力賊見官兵持弓追
赶者往往倒身抱頭從險崖滚落以冀倖生至海
蘭察等鏖戰之兵併力仰攻山勢愈上愈險尚有
積雪數寸且天已抵暮勢難搶佔當將兵暫撤與
額森特烏什哈達保寧等會兵一處分隊露處以
冀賊人前來偷劫可以再加殱戮而賊因日間痛
殱之故惟於遠處放砲並不敢近前侵擾此次殺
賊共計七十餘名而我兵受傷無幾惟侍衛庫爾
德受傷四川千總張魁陣亡現在查明咨部議䘏
奏入
上諭軍機大臣曰阿桂等奏攻打羅博瓦山官兵奮勇
殺賊其中射斃者尤多可見滿洲索倫之得力惜賊
番每在碉内藏匿若能引出碉外使得益展我弓箭
之利則更善耳此次進攻羅博瓦時官兵有從凍石
中跳越而過者並有經賊人林内放鎗而官兵毫無
旁顧其勞績茂著者甚衆實為出力可嘉著阿桂查
明登記檔案俟攻得要隘時一併奏聞交部議叙其
有出力超衆者即奏明以示鼓勵其陣亡之千總張
魁及受傷之侍衛庫爾得等並著查明咨部辦理至
於官兵之奮勇立功由於帶兵之將領董率得宜而
實由於將軍之規畫有方均堪嘉尚著賞阿桂荷包
四枚火鏈一件色布騰巴爾珠爾荷包三枚火鏈一
件福康安海蘭察普爾普額森特等四人各荷包二
枚火鏈一件烏什哈達保寧特成額海禄成德六十
六等六人各荷包一枚火鏈一件即隨報發往以示
奬勵至阿桂此次非但措置悉合機宜且胸有成算
志在必滅金川所籌悉與朕見脗合阿桂如此誠心
出力實不負元戎重寄朕適駐蹕盤山即以行程所
佩鏤文刮鰾囊解賜以寓一體聯合之恩眷
同日劉秉恬奏言(臣)於初六日自楸砥起程因途
次連遇大雪於十二日始至梭落栢古次日即赴
谷噶軍營詢悉將軍阿桂於十三日派令海蘭察
額森特等分道進攻雖未能得手而賊番衝出之
時被我兵殱戮甚多查谷噶軍營及海蘭察等駐
兵之處除每日支放外存米約及二千石復由梭
洛栢古逐日運進米三四百石實為源源而至有
盈無絀至楸砥新開道路該處糧運雖未能即日
暢行而附之軍營之數站内尚存米一萬二三千
石日隆臥龍關木坪等站約有米萬餘石亦足以
資接濟其凱立葉一路現由梭洛栢古每日接濟
米數十斛至一百斛不等且(臣)昨在北路時見運
往卓克采之米已有二三百石是該處亦斷無虞
缺乏現在楸砥新路正關緊要其日爾拉山積雪
轉瞬三月亦當漸㳄消融且該處夫糧漸集亦需
專員辦理(臣)擬於數日内仍回楸砥查辦一切奏
入報
聞
三月乙卯常青奏言(臣)奉將軍阿桂照會續調川
兵二千名一抵美諾布朗郭宗即於原留防兵内
更調一千五百名交將弁帶赴大營以資攻勦其
餘五百名查大板昭為西北兩路總滙之地應添
駐兵二百名又瑪爾當與大板昭互為聲援應添
兵一百名其薩拉一處附近兩河口新設糧站亦
當添兵五十名尚餘兵一百五十名令(臣)查現到
之兵已有撥添駐(臣)查現到之兵已有七百隨撥
綠營新兵四百分駐木波以滿兵三百撥駐布朗
郭宗將换出兵七百名交遊擊福敏泰帶赴大營
聽用其遊擊福敏泰所遺木波卡隘事務已派貴
州定廣副將握星泰等前往接管至美諾應换之
陜甘參將金富寧帶兵三百名(臣)亦知會王進泰
就近截留新兵三百名作速更换起程餘俱照阿
桂所指撥兵添駐防守此外尚餘兵一百五十名
則於美諾分兵七十五名布朗郭宗分兵七十五
名添駐應用奏入報
聞
丙辰阿桂色布騰巴爾珠爾奏言查羅博瓦前面
山峯賊番恃險固守度大兵未必來攻而前此已
從其下繞道前進或疑大兵意不在此防備稍疎
亦未可定當於十七日夜派撥滿漢屯土官兵分
路前進海蘭察額森特帶兵從正路攻羅博瓦前
面山峯官兵奮勇前進直抵碉下賊番鎗石並發
其小金川降番先已潛繞賊碉之後始見又有一
碉相距甚近而兩碉中間又有一大石卡賊番聚
此以為應援兩碉之下我兵同土兵出其不意突
然搶入砍殺殆盡其有出卡逃竄者亦被官兵追
及共殺賊三十餘名前後官兵合力攻圍大碉抛
擲火彈挖掘碉根忽有賊二百餘來援經侍衛岱
三保達蘭泰等迎擊亦殱三十餘名餘賊入碉併
力固守其右手梁下又有賊二百餘斜冲而上亦
被章京瑚尼爾圖侍衛額爾特等迎擊斃賊十餘
餘賊潰遁(臣)等先恐官兵奮攻羅博瓦山峯碉卡
則後兩峯之賊喇穆喇穆之賊均必前來接應因
令烏什哈達保寧等帶兵從登古丫口下至有綽
爾之處以斷來援至是果有賊百餘名從喇穆喇
穆一帶冲來欲截官兵後路經參領常住遊擊李
煦督兵迎敵烏什哈達等亦乘勢夾攻賊番被殱
及落崖者甚衆其普爾普帶兵繞攻羅博瓦後了
口碉卡亦於是派令章京索柱等從碉下山㘭繞
道襲取而自行帶兵迤邐斜上遇賊奮力衝擊賊
雖敗退仍於至險至仄路口滚石放鎗官兵相持
甚久而海蘭察等官兵在賊卡間攻撲者賊於兩
碉内鎗石並發刨挖碉根之官兵不無傷損難以
久站比至天色漸明各隊官兵緩緩撤下其福康
安海禄等帶兵由打木城對面喇穆喇穆高碉鎗
矢並施斃賊五六名至特成額成德等因各路官
兵進攻派令都司鄭啟榮帶兵由喇穆喇穆左手
山溝小路潛進自率侍衛伊里布等接應鄭啟榮
聞羅博瓦山峯打仗聲響帶兵先進直抵賊番冷
卡之前其中數賊俱被官兵殺死並獲活口一名
此次殺賊八九十名我官兵内惟章京索柱得有
石傷護軍校七十五我官兵内其餘兵丁亦有陣
亡受傷者俟查明咨部核辦現在天色已明(臣)等
另跴道路於一二日間奮速進攻以期罙入
同日阿桂色布騰巴爾珠爾奏言查小金川地方
西起約咱東至大板昭河北一帶在在與金川接
壤其布朗郭宗底木達係美臥溝及簇拉角克出
路美諾係功噶爾拉出路僧格宗係當噶爾拉出
路現在俱有大兵分駐控制不為不密此時即偶
有夾壩不過去冬大兵未到之先小金川番人竄
往金川者既無口食可資三五為羣潛行搶掠即
加倍添兵駐守亦不能保其必無况南路摺報由
打箭爐雅州而至省較由美諾挑關而至省僅多
兩站(臣)等早已札知明亮等囑其所發摺報仍由
打箭爐來往既無可虞而(臣)等摺報改由楸砥遄
行更為穩捷至谷噶馬尼爾路軍書往來由布朗
郭宗美諾僧格宗遞送聲息俱可相通然此一路
本止四五百里而其間應加防範者亦不過數站
酌令兵壯黑夜暫停行走而日間加緊趲行亦不
至有遲悞均奏入
上諭軍機大臣曰阿桂等奏分路繞攻羅博瓦山峯情
形一摺深為嘉慰阿桂自進兵以來實心調度悉合
機宜軍聲倍壯所至奏績宣威佇盼成功茂膺渥典
其海蘭察所帶之小金川降番於攻碉時潛密先往
認真出力自應查明奬賞以勵其餘至滿洲索倫中
之奮勇殺賊及綠營屯土各兵有踴躍爭先者並應
確查具奏候朕另降恩旨將士等聞之自必更加感
激鼓舞其章京索柱護軍校七十五得有鎗石各傷
亦應查明與傷亡兵丁一併咨部核辦至另摺覆奏
籌辦後路事宜極為周妥看來此路乘勝罙入大有
可恃而豐昇額籌攻凱立葉昨據奏稱跴有可通之
路此時如已攻得固好否則阿桂處一經攻克羅博
瓦山可以順勢壓下其凱立葉之賊自必不攻而潰
惟明亮一路欲進攻庚額特砲位業已鑄成未知施
用後效驗何如又楚兵二千作何分派甚為懸憶著
各將得勝情形迅速馳奏
戊午明亮富德奏言(臣)等屢赴庚額特對河砲臺
察看情形惟乘此河水未漲兵丁乘船逆流而上
不過一箭遠近搶過庚額特東岸截出其前使賊
番無險可恃即當不攻自破現已赶造皮船六十
隻木船六隻預備臨期應用但河面本不甚寬賊
番兩岸拒守中流即有船隻未可直前徑渡必須
將河南喀咱普之賊碉二座庚額特山㘭之穆當
噶爾一帶碉卡用砲轟摧使之無處容身不能堵
禦我兵方可乘船而過十八日即移各種砲位緊
對穆當噶爾安設已將碉卡摧其大半並又赶鑄
大砲轟摧喀咱普碉卡兩處賊番稍退(臣)等即酌
量派兵衆從河南先渡一從河北直進勉勵兵衆
務期努力先登以期必克至奎林一路山頂積雪
漸消兵丁下山取水往返即須兩日多兵勢難久
駐惟查所佔山梁實為扼要有此一路官兵賊番
即不敢下從深嘉卜出而滋擾因留漢屯土兵一
千三百名在山防守其餘即令奎林撤赴深嘉卜
近水地方駐扎聽候調用連日以來賊人苦於砲
逼忽於二十一日黎明聚集二百餘人從庚額特
丫口下趨滋擾我兵一聞賊至踴躍爭先當令侍
衛阿滿泰前鋒參領巴克坦布等帶兵先佔要地
鎗矢刀矛同時並發賊番傷殪甚多現在楚兵二
千接續來營將來攻過庚額特以前地勢平坦即
當奮攻銳進况得此二千生力軍實可以壯聲援
而助軍威奏入
上諭軍機大臣曰明亮等奏設法越險並現在殺賊情
形一摺所辦甚好乘船渡河兩路並進自為得力如
此即已越過庚額特之險攻克馬爾邦自為易事至
奎林駐兵之處前據明亮稱此一路箐林深密自非
多兵接踵而前未可輕進或將所添楚兵二千併於
奎林一路直壓斯苐博堵進取克舟九寨似覺便捷
著明亮等即就該處形勢妥酌為之至此次賊番竟
敢從庚額特丫口前來經阿滿泰巴克坦布等帶兵
奮擊殱賊頗多甚為可嘉著存記檔案俟攻得馬爾
邦一併奏請交部優叙
庚申阿桂色布騰巴爾珠爾奏言查羅博瓦一山
最關緊要必當從此進攻始得建瓴之勢因於二
十三日派撥官兵乘夜陸續進發海蘭察達蘭泰
等帶兵繞至第二第三峯丫口之下於黎明時分
兵五股爬越而登賊番知覺集衆下衝勢甚勇猛
官兵内雖有被滚石打中者並不稍為移動俟其
相通近之時持滿而發無不應弦即倒賊見我兵
所佔地勢已與相等兩處夾攻勢不能支始行敗
退我兵上緊追殺直上山梁海蘭察遂一面留兵
佔據丫口碉下一面往搶第三峯第四峯及第四
峯下突起一岡將各碉卡盡行攻克並殱戮賊番
甚多其額森特烏什哈達等兵接踵而至圍攻第
二峯碉卡亦至晚克獲殱斃無遺賊衆因後路已
斷轉竄入第一山峯碉卡合力死守先是額森特
烏什哈達海禄等兵由淖爾一處接續前行突有
賊百餘從溝内前來攔截章京花連保等帶兵迎
擊其餘官兵前衝截殺將賊番圍住於山廻路轉
之處殱戮更為不少餘俱竄入樹林兩卡内拒守
官兵三路合進進攻喇穆喇穆忽見碉後有賊數
十欲往羅博瓦救援當即截殺數名餘皆竄逸至
普爾普等所攻羅博瓦前面第一山峯碉卡我兵
乘勝之後合力飛騰上撲抛入火彈噴筒或挖掘
碉根或攀援而上於二十四日亥刻攻開賊除殱
斃之外滚落崖溝及被火燒死者尤衆遂將四峯
全克此次共克大碉八座大小二十六卡殺賊二
百餘並大頭人阿讓星格申則二名亦均殺死查
喇穆喇穆係賊酋緊要門戶今將羅博瓦全行攻
克已距遜克爾宗不遠原可直下衝壓但喇穆喇
穆之賊尚與勒烏圍有路可通則後路未清於糧
運往來亦須顧慮自應將喇穆喇穆之賊一併掃
除則各處防兵又可量撤為進𠞰之兵庶直壓遜
克爾宗聲勢倍為壯盛查羅博瓦對面山梁即係
喇穆喇穆後路(臣)等現擬發兵從此截斷勢必不
攻自潰
同日舒常奏言駐防木池參將金應安禀稱二十
二日綽斯甲布土舍阿旺帶領土兵一千餘名潛
赴柔染爾地名攻奪碉卡查該處山勢陡險雪尚
未消土兵潛越攀援而上至丒刻土兵一半行抵
山頂賊番知覺一面在碉外迎敵一面在碉内放
鎗滚石土兵奮力殺賊數名餘皆奔竄隨將兩碉
攻獲生擒賊番二名殺死金川頭人衮噶喇卜坦
一名因其地無水泉難以駐守隨將二碉燒燬撤
回計陣亡土兵十二名受傷小頭人等名土兵七
十四名隨酌賞阿旺及頭人等縀布銀牌而去(臣)
仍令知府盛英即回周叟鼓勵土司以圖再舉
同日豐昇額五岱奏言(臣)等前奉
諭旨酌量分兵前赴谷噶丫口分防嗣徑阿桂知會此
時尚不能移動且彼處已派有鎮將節節嚴防實
不慮賊人覬覦是以(臣)等尚不敢輕易移兵查凱
立葉實係賊酋要隘惟因番地春時多雪以致進
攻稍稽現定於達爾扎克東北溝内發兵繞取凱
立葉極頂山峯屢令索倫兵丁潛往跴看據此路
雪深石大難以竟進近日天氣晴朗冰雪漸消早
晩當於此溝進取均奏入
上諭軍機大臣曰阿桂奏稱羅博瓦已經攻克距遜克
爾宗不遠原可直下衝壓而羅博瓦對面山梁即係
喇穆喇穆現擬發兵截斷等語覧之深為欣慰豐昇
額等亦奏近日天氣晴朗冰雪漸消擬從達爾扎克
東北溝内早晩覓路進攻等語覧之深為欣慰而明
亮等前日奏到擬用皮船過河攻取馬爾邦亦能兼
用活法以資勝筭看來逆酋罪惡貫盈其滅亡自可
立待至金川番衆素稱兇狡前未經懲刈以致毫無
忌憚今大兵所至殱戮甚多賊番自必心生畏懼朕
意以為正當就其驚怯之時各路遍為宣諭以爾金
川地方久隸中國版籍安享太平因爾逆酋索諾木
莎羅奔兄弟及其大頭人等負恩反噬抗拒天朝實
為覆載所不容是以聲罪致討必須掃穴擒渠立時
誅磔以申國憲原於爾番衆無涉况逆酋平日恃其
兇惡蠶食鄰國方其攻奪之時番衆等為之捨死出
力輕蹈危亡及既佔得地方則逆酋獨專其利絲毫
不以分人爾番衆始終不知悔悟已屬至愚乃竟敢
與王師相抗尤為愍不畏死今選用八旗勁旅分路
兵所向殱戮無遺此皆爾等所目擊之者奈何不知
順逆甘心為賊受死乎本將軍仰體大皇帝如天好
生之心不忍盡行洗蕩特為明白宣諭爾等各宜猛
省如能曉然於禍福利害之機即速設法將索諾木
並其兄莎羅奔等其姑阿青及用事頭人丹巴沃襍
爾等一併擒獻軍門不但可勉爾等之罪並當奏聞
大皇帝予以恩賞或併加之錄用若僅詣軍營投降
亦當貸以不死仍令安居樂業共為良民豈不甚善
設或迷而不悟則大兵所至有殺無赦若至彼時始
行哀求悔無及矣各宜及早醒悟毋自貽戚如此廣
為傳播衆番聞之自必各自謀生正當軍聲極盛之
時有此檄示相助獲效必速至阿桂今日奏到進𠞰
兵丁内間有傷亡者著即查明咨部辦理又據舒常
奏綽斯甲布土舍阿旺帶兵密進隨於柔染爾地方
攻奪碉卡生擒賊番二名殺死金川頭人一名仍照
例予賞所辦俱是宜喜一帶此時雖難即進但似此
隨時殱賊奪碉亦足禠賊人之魄該處現尚未知阿
桂捷音若阿桂乘勝深入賊必移兵至勒烏圍一帶
拒守則宜喜日傍之地自更空虚若即乘其不備密
速進攻可期事半功倍將此令舒常留心妥辦
(臣)等按大軍攻克羅博瓦已扼賊酋門戶其於
對面山梁即喇穆喇穆後路從此直壓遜克爾
宗憑仗
天威勢同破竹廼蒙
皇上如天好生於迅霆奮掃之餘令(臣)阿桂等諭衆番
明示以順逆禍福解網之仁與攻瑕之用並行
不悖至宜喜一路前進較難屢奉
訓諭以西路乘勝罙入賊移兵拒守則此處自易於攻
取逮後未及一年西路連克色淜普康薩爾明
亮即進據宜喜山梁並攻得俄坡日傍等處與
西路兵會合克敵情形瞭如指掌已無一不在
睿照中矣
上諭内閣曰羅博瓦為賊酋緊要近捷門戶屢經阿桂
等相機進𠞰今復將其山峯全行佔住殱賊甚多皆
由阿桂調度有方將領等奮勇直前海蘭察普爾普
額森特等尤為出衆故能所向克捷實屬可嘉阿桂
著晉階太子太保海蘭察著授為内大臣普爾普額
森特著授為散秩大臣以示奬勵至其餘出力將弁
及滿漢屯土官兵俱著查明登記册檔俟功克勒烏
圍後一併優叙
上又諭内閣曰此次攻取羅博瓦山梁賊人向下來衝
達蘭泰等痛戮賊衆佔據山峯實屬可嘉協領依蘭
保著賞給扎濟克巴圖魯名號委署營長八十三著
賞給他爾濟特巴圖魯名號仍照例各賞給銀一百
兩委參領博純着賞戴花翎藍翎侍衛一綽爾齊喀
達蘭泰均著授為三等侍衛達蘭泰既有巴圖魯名
號仍著賞銀一百兩以示奬勵
乙丒阿桂色布騰巴爾珠爾奏言(臣)等查羅博瓦
各峯業經官兵攻得則進攻遜克爾宗格魯瓦覺
皆係居高臨下原為得勢惟第四峯下突起一岡
而是岡迤邐而下又分三股中間林箐深黑其傍
亦係陡崖是日官兵因深入賊境將各緊要地方
分頭築卡於二十五遥見見林箐中有煙火且望
見賊番搬運木石(臣)等派兵於二十六日黎明進
攻林中有大小木城四座石碉二座其外又衛以
石卡海蘭察額森特烏什哈達等帶兵分為兩翼
圍進遇賊三百餘人突出拒敵我兵乘勢衝壓連
搶石卡三座併分兩翼圍困木城賊復聚集多人
潛匿林中欲截我兵之後滿洲索倫官兵回身奮
擊亦多殱殪但此四木城兩碉内放鎗皆可相及
我兵未免受傷且因天暮暫撤此次功𠞰共殱賊
八九十名並殺頭人二名據小金川番人稱一名
阿布波烈係得斯東寨頭人一名格楞布係勒馬
圍喇嘛頭人為莎羅奔岡達克所最任用者至我
官兵内惟藍翎侍衛綽爾齊喀陣亡(臣)等察看木
城石碉宜用大砲轟摧撲取始易為力且此處尚
可繞進之路現在相機辦理以期迅速罙入以奏
入報
聞
同日阿桂色布騰巴爾珠爾又奏言查丹壩土舍
(臣)曾令總兵五福實力駕馭茲據五福禀稱二月
十七日同副將李天佑前赴丹壩官寨挑派頭人
土兵一百二十名即於是夜潛往穆爾津岡右面
塔爾沁地方燒燬賊寨二座殺賊一并擒獲七名
口此内婦女六口給賞該土舍以示鼓勵其生擒
之德爾日嘉解至大營(臣)等親加訊聞據伊稱在
穆爾津岡聽見金川人說凱立葉山梁是要緊地
方派色爾里達扎木各寨人把守領兵頭人是達
什阿庫魯山塔爾薩木坦二人至谷噶路徑從前
未經走過聽見山勢窄隘小路叢雜現派有格魯
瓦覺及達色爾木波等寨人踞守因賊人被官兵
殱戮甚多連班第喇嘛俱遣出來打仗領兵的是
勒烏圍頭人等實策旺格魯瓦覺頭人桑結塔爾
等語除將該番正法外(臣)等復札囑五福留心察
訪賊人無偹之處即撥土兵前往𠞰殺以分賊勢
奏入報
聞
同日
上諭軍機大臣曰阿桂等奏訊據賊兵番德爾日嘉供
内有賊被我兵殱戮甚多將喇嘛班第遣出打仗等
語此即賊人滅亡之兆從前凖噶爾額魯特等被大
兵窮蹙將喇嘛班第等俱行遣出打仗是以旋即殄
滅今逆酋索諾木因大兵深入不能抵禦始將喇嘛
班第等遣出由此看來賊酋斷難久延大功計日可
就朕當佇聽喜音
同日
上諭内閣曰阿桂等奏從前所出未經補放之委署前
鋒參領前鋒校員缺請將奮勉出力人員揀補著照
所請健銳營委署前鋒參領烏雲布員缺即著本營
前鋒校色赫納補授其烏爾圖員缺著火器營鳥鎗
護軍校七十五補授火器營委署鳥鎗護軍參領員
缺著本營鳥鎗護軍校德海補授其色赫納所遺之
缺著藍翎永保補授七十五所遺之缺著鳥鎗領長
巴爾布補授德海所遺之缺著額魯特護軍德布星
額補授再已陞委署護軍參領長存所遺之護軍校
員缺將額魯特護軍巴圖補授
平定兩金川方略卷九十一
