欽定四庫全書
平定兩金川方略卷一百二十九
十一月壬辰明亮舒常奏言(臣)等於阿爾古巴布
里適中之地拏栅前進以便乘虚襲取碾占遂定於
初五日進攻查碾占向南一路山梁有山峰七
處地名克爾甲爾古其上共有五碉連築石卡接
應向東地名日格德木牛復有兩碉當派令德赫布
都爾嘉噶塔布敖成等分為七隊進攻向東二叚
山梁之上地名日蓋古洛山勢尤險且堅碉林立
恐賊人知覺預為凖備當派奎林和隆武等亦分
隊繞出克爾甲爾古之後猝往進攻自克爾甲爾
古以至日蓋古洛相距約有二十餘里尚須踰越
兩重山峯兩道山溝其中間一山峯地名格爾那
古另派善射之索倫吉林兵丁先行佔據使賊人
首尾不能相顧並於阿爾古派令董果等帶兵牽
綴(臣)等督同興兆舒景安在巴扎木帶領官兵為
各路照應是日丑刻克爾甲爾古所列碉卡官兵
一擁而進賊不能支旋即竄入日格德木牛兩碉
之内并力相距(臣)等公同商酌此兩碉勢在必得
賊人不過因官兵現已合圍逃遁在此為困獸猶
鬭之計不若派兵四面埋伏稍緩其攻賊必乘空
共尋出路因其走而擊之更易擒殺至是晚將及
夜半賊果紛紛棄碉四散而我兵喊聲並起賊人
倉皇無措束手就戮得脱者甚少查克爾甲爾古
及日格德木牛為碾占第一層門戶今已克取賊
斷不能久支現擬逐段接拏木栅將官兵屯駐庶
就近攻取較為省力况由阿爾古沿河取道進攻
路段亦多非扎烏古陡險可比(臣)等即在此數日
内察看機宜以期往無不利再扎烏古之下與勒
烏圍對河現在趕搭索橋派兵一百八十名在彼
駐劄修理奏入
上諭軍機大臣曰明亮等奏自碾占進兵攻得克爾甲
爾古日格德木牛兩處碉卡現擬接拏木栅就近攻
打日蓋古洛相機罙入所辦甚好若能乘勢壓下攻
克乃當掃蕩甲雜則河西一帶即可廓清且破其狡
窟逆酋更無處竄逸佇聽捷音至前此額森特駐守
勒烏圍於堵禦河西及科布曲一帶之賊責任甚重
今額森特隨阿桂等進兵勒烏圍惟留五岱富興等
看守富興本係病軀難以策其出力即五岱計畫調
度亦未必及額森特之優現在阿桂軍營不但海蘭
察勇略超羣其餘領隊大臣侍衛内能帶兵勇往者
甚多可無藉額森特一人隨同進剿著傳諭阿桂即
令額森特仍回勒烏圍駐守嚴切防禦勿使河西之
賊得以偷越設稍有疎虞惟額森特是問
同日劉秉恬奏言現在西路軍營自薩拉至勒烏
圍等處截至閏十月下旬存米八萬四千餘石北
路軍營自薩爾赤至木池等處亦約有存米二萬
石統計兩路軍營及附近各站共有存米十萬石
以米數合計支食之數儘可敷兩路官兵人等三
月之糧嗣後每日只須從容運供源源接濟餽餉
自可充裕况指日大功告成尚有應辦善後事宜
將來駐兵添設營汛(臣)揆度地勢情形不外美諾
㡳木逹大板昭勒烏圍噶喇依等數處除將資哩
舊存之糧就近運赴美諾等處外如現在薩拉大
板昭存貯之米可即由瑪爾當一路撥運底木逹
其勒烏圍一帶存貯之米更可就近直運噶拉依
維時縱有存米數萬石亦可分運各處接濟兵食
更不虞其陳積無用奏入
上嘉之
丙申阿桂豐昇額海蘭察額森特奏言查西里山
腿之下舍勒固租魯及瓦喇占二處最為扼要一
得其地則上攻科布曲山梁較易用力但西里山
梁一帶林木深幽峯巒廻合道路亦甚叢雜而安
布魯木等處至今賊尚死守必須相度緊要之處
移設營卡以資控扼始可抽出兵丁為直前攻打
之計當即督令官兵將山梁緊要之地俱已佔住
並將砲位運往一打瓦喇占一打舍勒固租魯查
瓦喇占一處即係阿穰曲斜岔山腿之下第三處
寨落其右手山拗尚有碉寨一處其内亦多賊人
據守應一併轟摧攻搶而於官兵前此拏栅置砲
之所相距不無稍遠即於初九日夜派令烏什哈
逹官逹色五福等逼近碉寨連拏木栅三座並即
移砲前往轟摧其舍勒固租魯之旁有相連大寨
二處大碉一座係居舍勒固租魯及瓦喇占之中
攻得是處則進搶舍勒固租魯可免旁顧亦於初
九日派福康安泰斐英阿攻其右普爾普額爾特
等攻其左官兵奮勇前進當將一碉兩寨悉行克
獲殺賊十餘人其瓦喇占以上之寨落亦於初十
日清早派烏什哈逹等督兵攻取因賊人守禦甚
嚴恐損兵力用砲趕緊連轟至十一日晚望見碉寨
已漸有孔穴候至十二日子刻乘其不意密派官
兵一呼而進直至寨邊四面攀墻而入當將是寨
克獲查此一帶山溝内其瓦喇占舍勒固租魯兩
處賊人知我搶上科布曲山梁必由於此是以強
支螳臂以冀稍緩須臾此數日雖天色甚寒到處
多冰凌積雪而成功在即人人振奮自可不至稽
阻惟賊番狡惡可恨見我兵將欲搶上科布曲山
梁即在索隆古以下們都斯一帶運木搬石又思
添修碉卡但其地皆大砲可及之地日間屢為大
砲所斃已不能存夜間沍寒凝凍難以施力亦可
無虞其阻我前進之路至此處官兵攻打緊急則
科布曲山梁上克爾古什拉斯地方賊或不無抽
減(臣)豐昇額現同(臣)額森特復帶兵前往勒烏圍
前敵察看情形如稍有疎懈之處即相機合力攻
取奏入
上諭軍機大臣曰阿桂等派兵將舍勒固租魯相連碉
寨悉行攻獲其瓦喇占以上之寨亦經攻得並殱戮
多人官兵自可乘勝直前搶佔科布曲山梁而豐昇
額又親往勒烏圍前路相機合力攻打所辦甚好至
們都斯一帶賊番運木搬石思添碉卡拒守實為可
恨現據阿桂用大礮轟擊賊衆自不能存亦可無虞
其阻計阿桂日内必當得手官兵若得科布曲索隆
古山梁更為得勢過此惟舍齊喇嘛寺或尚有賊抗
拒然官兵屢勝之後聲勢甚盛由彼下壓噶拉依易
如摧枯拉朽惟當努力妥辦迅奏膚功以膺茂賞
丁酉
上諭内閣曰現在大功指日告成所有撥解軍需銀兩
雖已敷用但平定金川後一切善後事宜尚須經費
儲備尤當寬裕著於部庫内再撥銀三百萬兩交川
省藩庫存貯備用該部即遵諭行
壬寅阿桂豐昇額海蘭察額森特奏言(臣)等察看
得雅瑪朋寨左有大寨二處名格什格章右有大
寨一處名布智章其上又有大寨四處名克巴克
占皆雅瑪朋寨所恃以自固者若得此數處併即
搶獲舍勒固租魯則不但雅瑪朋正寨其勢已孤
可以力取即其餘寨落均可迎刃而解當於十四
日夜分兵三路進攻(臣)海蘭察帶兵為各路策應
十五日寅刻官兵分路前進一齊攻撲其舍勒固
租魯賊人悉力放鎗滚石而官兵乘高而下直扺
寨根挖墻以入賊人不能存站當將舍勒固租魯
四寨一碉同時攻克其福康安等并克格什格章
寨落二處普爾普亦攻克布智章寨落一處共計
殺賊數十名其被鎗箭所傷捨死奔竄而去者甚
多官兵已至河沿當即拏起木栅七座繞出雅瑪
朋寨之西角一面分兵據守並用砲轟其碉寨其
瓦喇占一處經烏什哈逹等拏栅近逼用砲轟摧
並於是夜督兵奮力攻獲其自瓦喇占下至河沿
剩有薩爾歪寨落三處又已移砲下轟即日相機
攻取至十六日(臣)等以舍勒固租魯之南尚有寨
落兩處係與雅瑪朋正寨互相援應必當分兵攻
取十七日黎明官兵分為六路一齊擁進普爾普
三隊官兵先將舍勒固租魯之南寨落兩處圍住
攻打均行奪獲其雅瑪朋正寨賊人拒守甚力尚
未即克(臣)等遂令官兵於新得之地趕拏木栅八
座并另换生力兵一千名分為四隊(臣)海蘭察同
瑚尼爾圖等於中路埋伏普爾普等於右手埋伏
俟至戊刻各官兵潛密無聲進扺雅瑪朋寨之下
突然衝擊賊人悉力抗拒而官兵不避鎗石抛擲
火彈刨挖孔穴並趕運樹枝放火焚燒延入寨内
將賊人悉行燒斃並將附近寨落之木城四座一
併攻克(臣)等公同商議科思果木官寨向雖未經
攻打而此内賊人現亦必不能存立若乘勝克取
溝内賊氛即已掃盡於搶上山梁之舉更可無虞
後顧因即派額爾特帶兵沿河前進向上仰攻派
仁和等帶兵向下攻壓賊人心膽已寒一見官兵
勇猛衝進即棄科思果木官寨竄入下手平碉官
兵一面圍攻一面乘風縱火又將平碉内賊人燒
斃無一得脱其舍勒固租魯之東薩爾歪之西溝
内尚有三寨又派侍衛巴逹瑪等乘勢進圍立時
克取此連日打仗共得碉寨木城五十餘處殺賊
二百餘人生擒四名查從前官兵攻得西里山腿
之後原可從沿河碉寨中間冐險穿越而過上攻
們都斯索隆古等處但此山梁上道路既多分頭
攻搶實非多兵不辦而沿河之碉寨未清則西里
逹思里舍爾圖拉布勒四道山梁皆須官兵分駐
難以抽撤多兵今各寨均已廓清即可於緊要處
所酌留營卡其餘防守各兵自可儘力抽出以資
前進(臣)等現在趕緊攻打薩爾歪寨落以截斷勒
烏溝一帶賊人併即連夜移設營卡約計得兵五
六千人即可迅上科布曲索隆古山梁以直搗噶
拉依巢穴
同日明亮舒常奏言竊(臣)於十三日由碾占再行
發兵以分賊勢即擬進剿阿爾古嗣據敖成報稱
於是日進攻日盖古洛察看賊人仍前拒守極嚴
旋即從克爾甲爾古之西通於柔染爾山梁有賊
碉八座分兵攻打即時搶獲因山梁積雪甚大且
離碾占窵遠即將各碉俱行拆毁計碾占一路派
往進攻本以試探賊中虚實以便相機籌辦(臣)等
隨於十七日即擬出其不意派令各領隊大臣帶
兵直取阿爾古於丑刻(臣)等督率前進但查阿爾
古斜坡之上山腰另有大賊卡四座其下各寨落
俱恃為照應當派和隆武珠爾格德都爾嘉德赫
布等分為四隊進攻奎林阿爾薩朗等攻取沿河
連接寨落和隆武等四路官兵已由山腰攻得大
卡即奮力下壓搶入寨内到處痛加殱戮抛入火
彈烟熖蔽天其奎林所攻之處地名絨布扎木西
南北三面俱藉高磡自固東面則靠近大河緊與科
布曲對面我兵一擁而登即將頭人僧木頼阿納
木用鎗擊斃尚有頭人日爾金朋看見合圍嚴密
即率賊衆各從碉頂跳下欲從河沿逃竄被官兵
截殺無路一齊赴水官兵乘勢砍殺直至臨河無
一得脱其科布曲山上賊人當經河東官兵助勢
牽綴用砲擊打河西賊人盡皆亂竄惟珠爾格德
都爾嘉所攻阿爾古上接巴布里溝口突起石包
地名噶爾角其上分布碉寨二十餘座聯絡一處
堅厚倍常雖被官兵圍住尚猶扺死相拒(臣)等令
阿爾薩朗阿蘭保帶領官兵數百前往該處協攻
亦即佔據殺賊甚多共計生擒賊番八名殱賊二
百餘名查阿爾古既已攻克已出對河科布曲之
南即於本日先運砲位將科布曲近河賊卡自對
岸轟摧甚為得力均奏入
上諭内閣曰此次兩路官兵各能争先殺賊奮勇奪碉
賊人已失險要不難指日蕩平皆由將軍參贊等調
度有方故能動合機宜同時克捷統俟大功告成特
加茂賞其阿桂一路昨已䧏旨查明打仗出力各項
兵丁賞給一月錢糧此次明亮一路出力之滿漢屯
土各兵並著照前此阿桂軍營之例一體賞給以示
鼓勵
上諭軍機大臣曰阿桂等奏科思果木本係賊酋緊要
官寨勢居陡險碉堅墻厚攻打較為費力今阿桂既
將舍勒固租魯等處碉寨悉行掃除並科思果木亦
即迎刃而下阿桂現已抽調防兵五六千趕緊攻打
薩爾歪寨落以截斷勒烏溝之賊即可迅上科布曲
索隆古山梁直搗噶拉依巢穴自更勢如破竹而明
亮一路亦經攻克阿爾古已出對河科布曲之南下
至臨河現即赶運大砲將對河賊卡隔岸轟摧甚為
得力是目下兩路官軍聲勢倍為壯盛看來逆酋不
過暫圖護死其手下賊番似亦不能如前此之悉力
抵禦逆酋力量更不能支大功自可速成阿桂明亮
等益當努力為之指日掃穴擒渠以膺酬庸茂賞
同日鄂寳顔希深奏言大兵攻克斯底葉安日斯
滿等處地方已與甲索一路官兵會合所有達爾
圖得楞基木斯丹當噶等處駐防官兵現經將軍
明亮等調赴新得山梁駐守其運道臺站自當相
機辦理查舊站自俄坡至大營計程四站今官兵
既已移駐日斯滿等處而大營現又擬移斯底葉
安若仍由舊站運供未免窵遠應請將達爾圖得
楞基木斯丹當噶三站全行裁撤改於木克爾安
設一站分運兵糧至應安人夫一項除日斯滿一
站僅係隨營收放無庸議設人夫惟木克爾一站
係分運日斯滿斯底葉安兩處軍糧應請仍安夫
三百名查現在裁撤達爾圖得楞基木斯丹當噶
三站共夫九百名除分安木克爾一站外當餘夫
六百名本應及時裁撤但木池收貯南路陸續運
到之米尚多該處額夫不敷趕運應請將前項餘
夫暫留分添木池覺木交兩站帮運存糧以期迅
速竣事一俟存米運完即行裁撤以歸節省奏入
上嘉之
十二月乙巳富德奏言(臣)於沿河兩岸新拏木栅
之内築起礮臺轟擊賊碉連日殱戮甚多賊人窘
廹惟藏於地溝内併力死守十一月十四日忽有
賊百餘從河邊伏行前進將至木栅經參領舒津
太等所帶伏兵知覺放鎗聲喊奮勇抵禦舒亮帶
兵五十餘名聞聲接應并力衝擊殺賊十餘名賊
始逃竄伏思逆酋此時勢窮力廹不過視我兵之
所向聚衆以守其餘地方想未必即無懈可乘若
出其不意將卡卡角以東登牛寨碉卡前往搶佔
亦可多殱賊番隨派舒津太等帶兵三百分為兩
路於十五日寅刻逼近賊碉賊衆放鎗擲石我兵
奮勇直衝而山梁賊衆紛紛齊來救應直至十六
日辰刻不能攻取暫行撤回現在大功將蕆尤當
計出萬全惟有欽遵
聖諭一面嚴飭各處堅固防守一面查看情形以便乘
機進勦奏入
上諭軍機大臣曰富德奏稱遵旨嚴飭堅固防守以便
乘機前進富德不以躁進失機固屬慎重但現在情
形與前不同當兩路將軍兵未深入賊勢方張富德
兵數無多未便輕進是以僅令堅守要隘牽綴賊勢
現今不但阿桂一路破險罙入即明亮亦皆克捷前
驅官兵逼近賊巢逆酋方就死之不暇又何能派兵
侵我後路乎富德此時當將後路應撤之兵酌量撤
出以圖進取即如穆谷等處豈非險峻難圖之地阿
桂現已設法前進攻取勒烏圍與噶拉依相近明亮
一路初亦難於得手而今已屢戰有功富德不乘此
奮勉豈俟阿桂等攻得噶拉依時始行進兵耶富德
此時發兵前進如能略有聲勢則三路並進成功自
當愈速富德當盡力勉為之
(臣)等謹案用兵之道隨時制宜我
皇上前以富德一路兵力稍單飭其堅守要隘其時西
北兩路官兵尚未罙入自當計出萬全專意防
守後路為牽綴之用兹大兵已乘勝長驅直逼
噶拉依巢穴賊酋窮蹙日甚一日斷不能復圖
侵軼則此時又當力圖進取無可觀望伏讀
聖明訓示炳若日星庶俾藉詞慎重守株不進者倍加
愧悚共知奮勵云
戊申阿桂豐昇額海蘭察額森特奏言查薩爾歪
寨落共有三處官兵於攻克瓦喇占之後即向下
接挐木栅運礮轟擊已見殘損(臣)等於十八日晚
間分派官兵令官達色帶兵攻其左烏什哈達等
帶兵攻其右(臣)海蘭察率同五福泰斐英阿等自
上而下攻其正面但薩爾歪對河有阿結占寨落
兩處既可與薩爾歪隔河應援並即在官兵搶上
山梁道路之旁若不一併掃除則尅日上攻難免
旁顧又派福康安普爾普額爾特等過河直搶各
寨十九日夘刻官兵同時並進直抵薩爾歪寨下
四面攀登賊人驚慌無措一面放鎗抛石抵敵一
面棄寨而逃經官兵預行繞出其後痛加截殺殱
賊甚多遂將薩爾歪三處碉寨佔據其隔河之阿
結占寨落兩處亦經福康安等同時力攻立即克
獲惟是官兵已從西路攻壓下至沿河今復從沿
河上攻察看科布曲索隆古山形高峻其間道路
雖多碉寨亦為不少官兵分路上攻即須隨地接
拿木柵以資直上山梁之頂如從前搶佔西里辦
法方能得手(臣)等已儘力抽出兵五千有餘擬分
四五路上攻現在仍於果木得克攅礮力轟明示
以官兵尚欲勦洗此處而一面趕緊砍運木栅預
偹齊全即於數日内發兵直上為一氣攻搶之舉
至(臣)豐昇額額森特亦已部署官兵屆期與西里
官兵同日分攻科布曲下截山梁若乘賊首尾不
能相顧竟能佔據固屬大為有益否則竭力攻打
可以大分賊人之勢與搶上索隆古各處之兵亦
可添助聲勢奏入
上諭軍機大臣曰阿桂一路官兵每次進攻俱能克獲
碉卡擒殺賊人甚為欣慰即當鼓勵我軍乘勝直搶
科布曲索隆古以便迅搗噶拉依賊巢至明亮一路
其聲勢尚不如阿桂一路之奮勇直前此時賊勢日
蹙不特兩路將軍應同心併力務於歲内速成大功
以膺茂賞即富德亦當於此時相機進取俾在事官
兵同沾恩澤以光奏凱旌庸之典
壬子明亮舒常奏言查達撒谷之下賊人寨落四
處正當路口連日已將三處用火焚燒其正中一
寨為頭人納木基所居之地賊護守極嚴其相連
寨落雖已燒燬因去阿爾古頭敵中間隔有小河
一道且山上有賊人寨卡鎗礮可及難以留兵照
應而賊人復將破寨修整從旁堵禦此數日内於
噶爾角加緊用礮轟摧周圍墻垣俱有塌損察聽
賊人因躱避火礮在寨内聚守者甚少俱伏於兩
山左右但俟官兵前來打仗即突出救援(臣)等預
令和隆武挑選官兵每夜於附近守候探有可乘
即直前攻其無備至二十八日經和隆武珠爾格
德等帶兵分路一攻在旁賊卡一取正中賊寨其
賊寨上山腿尚有戰碉二座以為擁衛另派阿蘭
保等繞道而往同時並進將至夘刻卡内賊人一
見官兵擁至即四散奔逃而正中寨落猶放鎗滚
石迎拒官兵抛入火彈其被礮轟損之墻垣復遇
火力震動立時四面塌倒賊番俱壓斃在内並大
寨之後連接四寨悉行佔據其在上第一碉亦經
阿蘭保乘勢搶奪當即合攻第二碉詎各處應援
賊人齊集抵死相持一時未可力勝現將所克碉
寨先行派兵駐守查逹撒谷山梁賊雖木城碉卡
互為聯絡然路口要隘已為我兵所據由此前驅
地方開展兵力可施惟達撒谷形勢與扎烏古相
同由角木而下分為兩條山腿現擬將官兵多分
路數盡銳以攻如搶過達撒谷頭一道山梁即由
半坡斜下直取沿河之格爾則得有進步則第二
道山梁又可不攻自潰若乘勢搶佔則角木一帶
賊人必將捨之而去奏入
上諭軍機大臣曰近日明亮等連次奏報俱有克捷且
即日進攻角木等處以期掃淨河西賊境自可速冀
成功昨阿桂等奏攻克薩爾歪寨落並過河奪獲阿
結占各寨即擬搶上科布曲索隆古山梁距今又閱
數日定可得手此際如已搶佔科布曲索隆古山梁
則從上下壓直搗噶拉依便覺勢如破竹賊人斷不
能再延殘喘是以盼望阿桂等奏報尤切就現在情
形而論賊人日益窮蹙計官兵乘勝罙入搗穴擒渠
自可尅期蕆事
同日富勒渾郝碩奏言西路大兵現已攻克科思
果木及雅瑪朋各寨落所有西里溝底一帶地方
業與勒烏圍接通糧運道路自應隨時酌辦以期
省便查昆色爾北接沙冐碉格魯瓦覺一帶山梁
若由谷噶舊路轉運即可直達軍營比之現在色
木多一路較近數站(臣)等查自梭洛柏古至谷噶
原係舊定站所仍應作為站半該站現有夫一千
名無庸添設其谷噶至喇穆喇穆喇穆喇穆至格
魯瓦覺前因緊接大營限於地勢是以作為站半
及半站安設目下另立糧臺自應酌量道里遠近
均勻安設應自谷噶至得勝坡作為一站由得勝
坡至格魯瓦覺作為一站由格魯瓦覺至沙冐碉
一站即可直抵昆色爾軍營共添四站每站各安
夫一千名共應安夫四千名此項人夫即於色木
多至巴占裁撤人夫九千五百名内撥出四千名
如數添安新站實可節省人夫五千五百名一得
科布曲即由科斯果木直運勒烏圍兩路總滙之
所不過計程站半較之由色木多一帶供運途路
既近實多節省(臣)等已飭色木多以前各站將存
積軍糧軍火加緊儧運一面裁撤一面添安奏入
上嘉之
甲寅阿桂豐昇額海蘭察額森特奏言查科布曲
山腿之克爾古什拉斯一帶原係自勒烏圍前抵
噶拉衣正路地當緊要凡有可上之處賊俱密排
木城碉卡一覺官兵潛上即合力放鎗滚石以為
負嵎之計至攻上科布曲索隆古等處山險林深
必如搶佔西里阿穰曲之法一氣仰攻而上至稍
可立脚處即趕拏木栅佔定方能有濟當經公同
籌議(臣)海蘭察帶同格勒爾德等從中路上攻福
康安瑚尼爾圖泰斐英阿等從左手上攻普爾普
額爾特等從右手上攻又派保寧仁和成德在普
爾普之右常禄保與侍衛岱三保在福康安之左
各帶兵上攻以分賊勢而烏什哈達等緊隨中路
官兵接拏木栅並令五福趕運木植應用其攻克
爾古什拉斯各處碉卡之兵復分為六隊(臣)等察
看情形格隆古一處在科布曲以下勒隈勒木通
克爾古什拉斯以上正居山梁中間其上有碉栅
數座其旁林箐幽深山壁更為陡削賊度我兵萬
萬不能至此未必嚴防若出其不意突然而上放
火焚燒則山梁上下賊人慌亂於正路攻打官兵
殊為有禆但此處既不可容多人攀越而派撥之
外亦更無兵可用因令海禄於大營内派出投番
十七名潛往埋伏俟上下官兵舉動後突起搶殺
二十七日亥刻(臣)海蘭察等中三隊官兵各自進
發蟻附而登及至五鼓各碉卡之賊均來抗拒我
兵抵冐鎗石向上力攻賊俱穿林竄入得木巴爾
大碉悉力固守(臣)海蘭察遂將其地佔據至攻打
克爾古什拉斯一路之兵特成額那木扎帶兵先
上攻克第三碉并即與書麟等合勢將峰頂兩碉
及山峰西面碉卡全行克取而烏爾納亦攻克第
四碉(臣)額森特等將山腿一帶所有碉卡同時攻
克而倭昇額等繞過山觜又將山後莫里雅木寨
落亦俱克獲共計攻克碉卡寨栅三十餘處至所
遣上格隆古之投番等於二十七日夜接踵攀越
繞過磡上碉座潛伏將近黎明見山梁上下官兵
均已動手隨將火彈抛入木城之内該處係賊番
存貯火葯之所一時轟發立即燬其一栅其旁兩
碉並砍門而入將碉内賊人殱戮而各處賊衆以
是處為居中扼要之地合力來援土兵等奮力衝
突而出斬獲頗多隨於佔據處所下至溝底皆已
拏栅聯絡聲勢又由普爾普佔據之地直指山梁
向上拏栅八座現在築起礮臺移礮往轟附近碉
卡查攻獲克爾古什拉斯各碉卡外順梁迤東地
名勒隈勒木通賊人尚復死守碉卡二十九日又
已攻取一碉現在移礮往轟以便相機搶佔奏入
上諭軍機大臣曰連日盼望阿桂等一路捷音甚切今
雖未能即得賊人要害山梁而旁近寨落屢有克獲
亦足剪賊番羽翼而禠其魄若能佔得科布曲及索
隆古兩處山梁便可從上下壓直勦噶拉依其勢更
易其中惟舍齊喇嘛寺賊人或尚於彼聚守然乘勝
罙入軍氣奮揚彼疲殆之賊自難支禦則掃穴擒渠
諒應尅期蕆事阿桂等惟當善體朕意速集大勲
平定兩金川方略卷一百二十九
