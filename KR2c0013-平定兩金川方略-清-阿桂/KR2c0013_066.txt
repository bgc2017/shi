欽定四庫全書
平定兩金川方略卷五十八
四月己丑阿桂明亮奏言(臣)等查納圍之第六碉
與納扎木之第三碉均係賊番要地若使對面拏
柵賊番窺見我兵注意防守必嚴(臣)等因令第一
碉與第七碉正面均拏卡柵向前使之無從揣度
而我兵繞從山梁上東西兩面分撲不難得手惟
因連日雨雪尚於攻撲有碍儻兩三日快晴當即
督兵奮力上攻以期必得又本月十三日革布什
咱土舍丹怎扎克巴送到該處脱出番人沙克罝
布木一名來營(臣)等親加訊問據稱係革布什咱
博租寨人前在勒烏圍乘空逃出見勒烏圍噶拉
依兩處牛馬羊猪瘟死將盡人亦多有病者(臣)等
思賊番滅亡之兆已見惟有乘機奮攻以為搗穴
擒渠之計
同日温福海蘭察奏言烏什哈達阿爾蘇納等帶
兵二千二百餘名從達扎克角前進除防守後路
接連拏柵外不敷進攻(臣)等因將各處官兵酌量
抽出二千二百名交與總兵張大經等帶兵同烏
什哈達阿爾蘇納之兵前往山梁進攻十八日天
明時沿達札克角山行至十餘里外將兩邊箐林
中埋伏之賊盡行擊敗直向下壓遥見得斯東寨
我兵即往攻取賊衆棄寨逃入對面高峯大木城
中隨將此寨攻破其大木城在峯巒之上週圍深
溝密柵為掎角固守之計值天晚風雪驟至暫時
收兵(臣)等詳觀形勢如至北邊山腿向下由溝進
取便可越過昔嶺如下南邊山腿前進即可仰攻
喀爾薩爾此處甚屬緊要賊俱死守必須大砲轟
擊此數日雨雪路徑甚滑俟天晴時乘機進攻又
閏三月十六日木果木後山卡兵解到金川投出
番人薩卜嘉據稱本係小金川美臥溝人聞僧格
桑住勒烏圍官寨後索諾木遣人送到噶布覺斯
寨居住又分寸百姓頭人不許稱僧格桑為土司
百姓等言僧格桑是金川禍根不若早早獻出看
來索諾木待僧格桑光景甚屬平常(臣)等思薩卜
嘉所言雖難盡信然據歴次脱出番人所供彼此
如一是該逆酋情形窘迫勢在必滅計日可待均
奏入
上諭軍機大臣曰阿桂等奏稱現攻納圍之第六碉與
納扎木之第三碉先令我兵於第一及第七碉正面
向前接拏卡柵仍擬覓間於山梁東西分撲使賊人
無從揣度自是正辦温福等奏稱烏什哈達等帶兵
由達扎克覺溝壓下攻克得斯東寨賊番皆逃避對
面本城烏什哈達等所帶僅二千人兵力尚不甚足
温福等或虚作攻昔嶺之勢而撤精兵為烏什哈達
等進勦之用於事更為有益又喀爾薩爾賊碉亦須
仰攻恐未能剋期制勝前奏達扎克覺山頭南通哈
爾薩爾由西可至色爾里中間林深菁密温福擬令
兵丁破伐樹株而行曾降旨詢商令其酌用火攻之
法若果得有路逕直逼色爾果則我兵聲勢愈大且
距噶拉依不遠昔嶺將不攻自潰實為事半功倍又
據稱十八日因遇風雪暫時撤兵阿桂亦稱連日雪
霧彼時尚係閏月中旬今已交四月夏令漸深自當
日就暄暖各路軍營當乘時努力為之再阿桂奏訊
據革布什咱脱出番人沙克罝布木供稱勒烏圍牛
馬羊猪瘟死人亦多病今噶拉依人畜亦俱害瘟此
實羣逆罪惡貫盈自取滅亡之兆又據温福所訊脱
出小金川番人薩卜嘉供詞稱金川待僧格桑光景
平常并聞百姓私議言僧格桑是金川禍根不如早
早獻出可見索諾木等諸逆犯久已蓄心俟窘迫時
獻出僧格桑為解免之地屢次所降諭旨甚明將軍
等自各胸有定見勿因此稍有延緩使羣逆得以久
稽顯戮
同日温福劉秉恬奏言(臣)温福於閏三月初五日
接駐札功噶爾拉之提督李煦副都統常保住禀
稱本月初四日夜有賊從東北山梁下偷撲滿兵
及陜兵之卡弁兵内有被賊刀矛傷死者查東北
山梁乃係小金川地方與金川相距甚遠無路可
通斷非金川賊匪敢來滋擾揆度其情或係小金
川鄂克什等處換班無賴窮番前來偷竊等語(臣)
等審度地勢該處逼近功噶爾拉丫口明係金川
賊衆由丫口之旁乘夜潜來劫奪該提督等不能
預為防範所稱换班無頼窮番前來偷竊之語明
係捏飾謹據實參奏奏入
上諭軍機大臣曰李煦常保住派駐功噶爾拉防守實
其專責乃既疎懈於前復敢捏報於後實出情理之
外將李煦常保住革職即於軍營枷號示衆並令温
福傳諭德爾森保等加意慎防毋蹈覆轍至劉秉恬
現駐簇拉角克為軍營緊要後各所有分派隘方隘
口各員並當飭其留心防範毋稍玩忽干咎
(臣)等謹案賊番恃險憑阻深林叠嶂最便住來
是時金川與小金川牽連勾結其勢已成必係
賊酋窺伺官兵後路嘗探虚實思售奸計是以
始從站員陳子檜所駐小牛厰地方焚燒搶劫
嗣於功噶爾拉東北山梁撲卡傷人蠢動端倪
此可概見我
皇上洞鑒情形即以德爾森保及劉秉恬所駐均屬軍
營緊要後路嚴行
申諭至再至三在
聖明先事預防炳燭萬里無遠弗届使在事諸(臣)仰
遵
聖訓體察蹤蹟嚴行堵截先有以杜其邪謀制其死命
何至奸邪得逞同時並起致有失事之患也
庚寅
上諭軍機大臣曰温福等參奏李煦常保住捏報一案
已諭將李煦常保住革職枷示矣今思温福因其禀
報支離察出疑竇尚屬揆度之詞未得此案要領蓋
李煦等捏報謂係小金川鄂克什换班窮番此即其
緊要關鍵小金川鄂克什如果有换班之事無難按
册而稽若小牛厰失事時並無番衆换班則所報全
虚詰訊自無能置喙已派内閣學士博清額前往會
同劉秉恬秉公嚴訊博清額審訊具摺後馳往温福
軍營看視該處情形即行回京覆奏
辛夘富勒渾奏言本月十六日准副將軍豐昇額
等咨取熟鐵并蟹殼銅一萬斤(臣)查樂山縣蟹殼
銅本已預備在省今揀擇一萬斤及所取熟鐵一
併照數分起滚運查轟擊碉卡所需砲子鐵斤甚
多(臣)亦先期辦就生鐵二十餘萬斤又聞川省大
竹等縣産鐵甚旺委員前往採辦以備源源接濟
奏入
上諭曰一切實力迅速辦理無為空言
同日
上諭内閣曰禮部尚書阿桂現在軍營敭歴宣勞著加
太子太保以示優眷
丙申温福阿桂豐昇額舒常奏言(臣)等伏思此次
征勦金川為時未久賊酋力尚能支必須勇銳之
兵攻摧要隘是以請調屯兵五百名倘能如數來
營則黔兵原可無庸再調昨接劉秉恬抄寄摺稿
内稱屯兵均已調赴木果木當噶爾拉軍營不敷
再調惟於川省綠營内㨂調四五百名等語(臣)等
思進勦兵丁惟黔兵屯兵最稱得力現在綽斯甲
布一路黔兵五百名節次陣傷病故不無減少劉
秉恬所派四五百名川兵祗可駐守後路與進勦
仍屬有名無實(臣)等彼此札商實有必須添調黔
兵之處據實具奏奏入報
聞
同日豐昇額舒常奏言(臣)等在新拏木柵之旁趕
築砲臺約高二丈有餘賊番因臨近碉卡情形窘
廹盡力施放鎗砲官兵亦放連環賊番屢有擊斃
者前以大礮屢次炸裂皆由銅質不淨即令匠役
將銅鎔淨趕銅頭二號砲各一位(臣)等先將此處
要隘設法攻開庶得統兵罙入奏入報
聞
同日富勒渾奏言(臣)查從前各站人夫既無定數
而派自各屬又不能全數押解到站自應詳加確
核酌定章程使夫歸實用帑不虚糜(臣)查西路自
桃關至木果木軍營統計二十九站應安夫一萬
六千四百名南路自雅安至當噶爾拉軍營統計
二十二站應安夫七千二百名内除雅安至靈關
計站就地雇夫之外實應安夫六千一百名綽斯
甲布一路自灌縣至宜喜軍營統計四十三站應
安夫一萬九千一百名内除灌縣至木堆六站就
地雇夫之外實應安夫一萬七千二百名又章谷
至丹東計八站共應安夫一千四百名以上各路
統計一百二站除去就地雇夫三千名外實需照
站撥夫四萬一千一百名此外始哲爾覺至功噶
爾拉現安站夫四千三百三十五名該處現存米
石應俟滚運完竣再為酌減查當噶爾拉糧米軍裝
現由木坪輓送綽斯甲布糧米軍裝現由三雜谷
輓送而打箭爐轉運木池之米又係雇用烏拉今
已將此路臺站全行裁减以節縻費(臣)通盤籌計
除現議就地雇夫並折半派夫外實有額夫五萬
四千九百十九名再八折分派以舒民力通共可
得夫四萬五千六百四十九名核之各路現需夫
數實有寬餘惟是站多道遠(臣)復派委道員各員
分路管理並飭將各站支用銀米按月取具清冊
核明彙報庶州縣勞逸皆得適均而各站人夫專
員稽察於運送轉輸更可無悞奏入
上嘉之
富勒渾又奏言(臣)督同司道等將川省自招商輓
運以來歴次派運軍糧議給脚價之數與十三年
辦理金川成案細加比較其中多有參差不齊之
案如按站計算每站每石自四錢五六分至六錢
一二分不等按里計算每里每石自六七分至一
分五六釐及二分零不等從前辦理時原係比照
舊例酌量增減蓋自省至雅州商人可以水陸兼
運又如打箭爐以外可以雇募烏拉䭾載脚價較
省情形原自不同其餘各處亦俱係分别道路之
險易程途之遠近及沿途食物之貴賤酌量增減
而較之舊案均屬有減無增(臣)與軍需局司道等
公同商酌口外新增糧站因大兵日進日遠所有
三路商運米石均照美諾等處每站每石給與脚
價五錢之例遇進一站則加銀五錢統俟凱旋事
竣據實報銷如商運之米石不能直送至辦運處
量為酌減示罰奏入
上勅該部速議具奏旋經戶部議覆請均如所奏辦理
上從之
丁酉温福海蘭察奏言(臣)等由達札克覺山梁奪
獲得斯東賊寨隨攻對面高峯木柵但此數日或
雪或雨總未放晴(臣)等將官兵調集分為四路進
攻二十五日亥時起發於雪霧中乘賊不備各路
兵丁皆至指定地方奮力攻取其由右翼前進額
森特等之兵至賊碉根將卡奪獲殺死賊番二十
餘名將碉拆毁(臣)海蘭察中路之兵與由左翼前
進普爾普等之兵雖已至賊碉近處俱限於泥濘
是以撤回其從達札克覺攻取對面大木柵之富
興等又將兵分為四隊其至木柵近處賊番在高
處穴洞從空眼放鎗抛石我兵恐久立受傷亦行
酌撤時有三四百賊番繞下欲來衝截我兵奮勇
迎戰殺死四十餘名餘多受傷敗竄奏入
上諭軍機大臣曰温福等此次勦殺賊番官兵皆各奮
勉但殺賊究少今天時已熟雪漸消化若相機盡力
自必奪取要隘深入此際彼處情形若何著即作速
奏入
同日温福奏言(臣)准軍機處發到原圖謹於
硃筆標記處詳悉閱看查已得賊卡下尚有大木柵一
座最為緊要必須得此方能再進連日運到大砲
轟摧並於木柵之旁拏下十四座四面圍攻乃入
夏以後雨雪轉稠一二日晴明亦為難得(臣)已於
二十六日派撥官兵督率攻勦至功噶爾拉丫口
背後
聖明指示路徑查此處係屬路崖使官兵能一徑下去
即可抄截丫口之後從前(臣)在功噶爾拉進勦時
即經籌辦及此令兵懸繩而下因接至數十丈尚
未到底又積雪盈丈難以存住是以將先下之兵
仍行繫上擬俟天氣稍晴再行籌辦兹復查此路
之下又有小路可以斜通薩木喀若分一支由此
前進則與達扎克覺之兵可收夾擊之益但中隔
山溝林箐深密若未經勦洗遽覓進攻保無後慮
總俟將達札克覺勦洗淨盡妥籌速辦謹於原圖
内詳加貼說恭呈
御覽
同日阿桂明亮奏言(臣)等查納圍第三四兩碉高
據陡崖之上下有小山腿一支賊番築卡八處若
出其不意分攻各卡可使難於支拒隨於二十日
夜大雨如注之際挑派漢土官兵二百名潛伏爬
越突至卡前賊番未及防禦當將八處石卡同時
攻獲(臣)等悉心籌議崖上碉座雖非前往噶拉依
正路但得此碉亦可孤賊番之勢復於二十三日
𣲖漢土官兵三百名乘夜攻近碉旁賊番抵死拒
守鎗石如雨黎明官兵始行撤回至二十六日分
路進攻納圍一路官兵潛至碉下正擬攀登而上
忽而濃陰密霧雨雪交加彼此不能望見賊番聞
有聲響施鎗滚石往下壓打官兵難以用力因復
徐徐酌撤惟約扎木官兵逼近碉卡賊因雪霧迷
漫有二三百人潛出憑高下壓經德赫布等奮力
迎敵立斃賊番十餘名均奏入
上諭軍機大臣曰温福奏近日攻勦情形又將原圖簽
說覆奏據稱硃筆所標路道從此抄截功噶爾拉丫
口之後實為直捷從前派出土兵懸繩而下等語是
朕現在所指之處温福早經籌及甚屬可嘉至另簽
所稱攻打木柵其地最為隘要自當上緊攻打以期
乘埶冞入又於山岡粘簽稱此處有小路斜通薩喀
喀亦係抄截功噶爾拉之後但深溝密箐必將溝内
賊寨勦洗方可進攻等語就圖中所列形勢而論官
兵既經攻佔之山與薩木喀賊寨僅隔一峯似不甚
遠今稱溝内賊寨尚多則此溝必在兩山中間難於
畫出温福惟當相機籌畫努力妥速為之又同日阿
桂等奏稱二十日夜官兵乘大雨將八處石卡攻獲
復於二十三等日乘夜溝至碉卡盡力攻擊又德赫
布等奮擊潛出碉卡之賊立斃十餘人各等語連次
派出之將領弁兵攻碉殺賊均屬奮勉但尚未得實
在險要難以交部議叙即温福一路官兵亦然均著
查明存檔俟將來一併交部錄叙
同日温福奏言竊(臣)自進𠞰以來大小礟子俱用生鐵鎔鑄成
造較易從未用過熟鐵至每次攻得地方搜獲賊
番拾存我兵礟子俱堆貯不用蓋緣番地素不産煤
又不知燒炭之法不能鎔鐵其礟子俱係熟鐵則
其不能鑄用生鐵已可概見實不致有反藉寇兵
之弊至鎗子及劈山小礟必須鉛丸取其圓淨賊
番境内産鉛本少上年小金川即有鉛皮裹石之
子金川大概相同(臣)時飭帶兵將領將火藥鉛丸
等項留心稽查毋許稍有抛撒其土兵尤令加倍
嚴防使無透漏奏入
上嘉之
同日阿桂奏言(臣)查綽斯甲布一路兵力稍單昨
據豐昇額來扎以屯兵既不可得仍須奏調黔兵
二千名以資進勦並將所擬奏槁會商(臣)思黔兵
奉
旨停止自必陸續回營但黔省本係預備三千名今若
於附近省城及威寧畢節一帶各營内調用二千
名入川尚近綽斯甲布軍營得此生力之兵士氣
尤加振奮而賊見官兵陸續增添更為胆落一俟
黔兵到日豐昇額酌撥存營之兵分於後路駐守
似於進勦留防均有禆益奏入
上諭軍機大臣曰前因進勦金川再需酌調黔兵曾諭
圖思德預行選派續經豐昇額以現在毋庸調兵具
奏隨又降旨令圖思德停止今據阿桂奏豐昇額一
路兵力稍單仍請添調黔兵二千以資協勦等語著
傳諭圖思德即於附近川省各營原備兵丁内揀選
二千名迅令原派之員帶領前往並令富勒渾於沿
途經過應行預備之處早為妥辦
平定兩金川方略卷五十八
