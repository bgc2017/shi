欽定四庫全書
平定兩金川方略卷二十七
四月戊子
上諭軍機大臣曰頃令豐昇額往阿桂處恊同攻𠞰伊
係御前大臣領侍衛内大臣尚書奏事列名應在阿
桂前但阿桂歴練軍務豐昇額甫經學習行走仍著
阿桂列名在前豐昇額列名在後豐昇額不可稍存
意見致有掣肘阿桂亦不得推諉務須和衷辦理期
於軍事有益
庚寅温福色布騰巴爾珠爾豐昇額阿桂奏言臣
等現在攻取喇卜楚克林箐中均有隠匿賊番臣
等每日放鎗打散惟山頂賊碉甚多兩邊並無路
徑現今一面進攻一面拏卡必將兩山碉卡全數
克獲方可進攻木闌壩若專攻南山反至遲延日
月臣等欲將南山之兵仍舊攻擊至北山咱贊色
爾渠東瑪等處宜先取之以斷别斯滿來援之路
使賊不能駐守今自奪獲普爾瑪水卡以來(臣)阿
桂將大礮移擊美美卡但寨東有大石碉一座迤
北與咱贊色爾渠東瑪喇嘛寺甲爾多等寨連接
賊番據守甚嚴各寨互相接應必一時並進方能
得利現在所有官兵一千二三百名不敷分撥因
於南山撤來貴州兵一千五百名内派出九百名
四月十三日臣色布騰巴爾珠爾豐昇額帶領同
上北山(臣)温福亦于十四日前往(臣)阿桂分兵各
路同時攻擊其侍衛彰靄等領兵一千二百名攻
取美美卡惟因碉牆堅厚未能即破而西寨賊番
之來救者官兵奮擊殺死二十餘人又侍衛德赫
布等領兵一千五百名攻取喇嘛寺東瑪等寨有
賊二百餘人與喇嘛寺賊五十餘人兩處迎戰均
被官兵擊敗共殺賊十餘又巴圖魯侍衛佛倫泰
等領兵五百名攻取咱贊等處自上壓下賊衆不
能支拒分頭奔竄遂將山溝内大小九寨盡行奪
取至溝口甲爾多寨較之别寨更堅地勢尤險侍
衛巴三泰等領兵五百名先據賊番取水之路及
侍衛佛倫泰等已奪溝東諸寨遂與巴彦泰會合
進攻賊番見官兵勢盛驚惶潰亂各從碉内放火
奔竄當將甲爾多佔據我兵一日一夜未經休息
暫行撤回十五日又督兵攻擊喇嘛寺東瑪色爾
渠等處有賊百餘從别斯滿山梁來犯侍衛額森
特等伏兵殺敗今臣等現在遣人探覓路徑擬即
由美美卡對面山梁直取鄂克什舊寨此次打仗
貴州千總陳文藻萬和争先出力陳文藻得受鎗
傷臣等為鼓勵人材起見請賞給藍翎頂帶再有
投出小金川番人沙爾嘉勒賞給出力土司令其
安插並將供单進
呈奏入
上諭軍機大臣曰温福等奏打仗情形仍在阿喀木雅
近處尚未前進現在兵力甚強賊番若在碉卡藏匿
或尚難於痛殱今西寨賊衆直前救援僅斃二十餘
人北山二百餘賊前來僅斃十餘且敗走賊番皆由
碉卡而出何以竟不追趕𠞰殺若以綠營兵不甚得
力則軍營現有滿洲兵二百名又有巴圖魯侍衛章
京等皆何為者總之辦理賊番愈速愈妙即山險路
窄抵死固守亦應鼓舞官兵别尋路徑設計辦理若
遲延日久衆心必漸疎懈不但僧格桑速期殄滅即
索諾木亦須倂辦温福等尚其同心努力及早成功
同日温福奏言僧格桑雖未就擒兩路官兵現在
奮力攻進茲蒙
聖諭令設法招誘索諾木兄弟到營乘機擒獲竊思
臣職在統兵惟知聲罪致討斷不敢稍有遷就若
桂林以本省總督設法招誘一則懾之以兵力一
則誘之以寬詞索諾木兄弟即未必果肯自投羅
網而操縱在我可使衆心搖惑于進𠞰事機亦為
有益臣惟有竭力督𠞰俟兩路會合與桂林酌量
妥辦奏入
上諭軍機大臣曰温福奏將來進𠞰金川時桂林設法
招誘索諾木兄弟到營執而擒之一則懾以兵力一
則誘以寬詞自不得不如此籌辦前諭宋元俊統兵
出其不意進據噶拉依之險原属制勝要策但宋元
俊既未能乘勢直進而桂林又令仍回僧格宗恊𠞰
亦可聽之而已近日小金川守隘之賊及與大兵打
仗者多係金川帮助是索諾木竟敢顯然黨逆抗拒
甚為可惡此時若不剪除則番地駐兵必不安妥將
來小金川鄂克什諸境究必為其所佔是我所費力
𠞰定者輕以授之逆酋轉遂其蚕食之願寔為非計
温福等斷不宜復涉游移朕非不知辦此稍難然寔
有不能中止之勢現在貴州陜甘續調之六千兵計
日將到軍營並諭文綬再偹三千聽温福等調用設
以為兵尚不敷即奏明再為添調或數月未能辦竣
即略需時日亦所不計至兩次所撥軍需六百萬兩
原係寬為儲備即或動用稍多亦所不惜而其事則
必不可不辦温福桂林若能保索諾木日後不復滋
事或别有善策可以永弭後患不妨據實保奏朕惟
冀邊圉之永靖並非必欲窮兵也再温福奏小金川
投誠番人沙爾嘉勒供詞有金川帮助領兵頭人名
阿克舒之語而前次金川投誠番人彤錫亦供有帮
守阿喀木雅金川頭人達什策枉及南路調來之頭
人噶什咱阿諾爾此即金川助惡拒命之明據自當
傳檄索諾木指名令其執獻既可折逆酋並未帮兵
之詭說而聲罪致討更覺有詞亦現在之必應辦及
者
辛夘
上諭軍機大臣曰温福等奏到小金川投誠番人沙爾
嘉勒供稱聞說南路官兵離僧格宗不遠僧格桑將
美諾之兵盡掣往僧格宗把守等語是美諾現在空
虚若能不由僧格宗另覓間道出其不意直抵賊巢
襲擒僧格桑自是極好機會着傳諭桂林即速酌量
情形若可如此掩擊較之專攻險隘寔為事半功倍
再聞僧格桑之妻已往布朗郭宗該處係澤旺所居
僧格桑令其妻妾往彼必預為逃入金川之計澤旺
不能管教其子致僧格桑抗拒天朝罪應緣坐即或
念其為逆子所拘兇渠梗化之事實未預謀亦止可
貸以不死斷不可復令其仍管土司前曾諭令阿桂
分兵𠞰擒澤旺檻送京城候旨著傳諭温福選派兵
練令阿桂豐昇額統領速往布朗郭宗擒獲澤旺并
俘僧格桑妻妾毋任逋逃至阿桂現攻之普爾瑪等
處令色布騰巴爾珠爾前往攻𠞰
癸巳
上諭軍機大臣曰温福桂林現在攻𠞰小金川俱距美
諾不遠官兵奮勇深入擣穴擒渠約計五月間可以
蕆事第察温福等之意於辦理金川一事口雖強應
心尚畏難金川非小金川可比朕豈不知惟就目前
而論勢實難於中止而為久遠之計機會尢不可失
乘此兵力大集一舉蕩平較之日後難易不啻什倍
即或𠞰擊未能速下而嚴密攻圍不容外出使賊番
坐困穴中縦費一二年之功不攻自潰一勞永逸計
無踰此温福等未必不見及或恐久延時日不敢遽
爾擔承不知朕既委以重寄惟盻其成大功即或少
有羈延斷不加罪若失此不務飬癰貽患則伊二人
之咎更將誰諉
甲午桂林明亮鉄保汪騰龍奏言臣等於四月十
二日進攻達烏東岸山梁侍衛參領等直撲木栅
六十一普寧被鎗陣亡我兵踴躍争先殺死賊番
二十餘名而退其由果洲繞道之兵一路係侍衛
額爾金華善同參將薛琮等繞山前進直取僧格
宗一路係侍衛額林普爾督同都司陳定國等翻
山而進壓取達烏前面山梁據薛琮報稱初六日
進兵連日大雪至初十日始抵額目地方奮力攻
奪碉卡殺死賊番數十名次日復攻得甲爾木一
處殺賊百餘餘皆奔潰現擬乘勢深入直取僧格
宗等語十三日臣等正在攻打木柵之時遥見前
面山中碉房烟起我兵諒已逼近僧格宗而達烏
前面山梁之後隠隠聞有鎗聲恐額林普爾等所
帶之兵途中有阻即派總兵王萬邦等調兵前往
策應十四日晚間到甲爾木地方賊約千餘佔據
兩面山梁截住路口我兵連夜奮攻殺死賊番甚
多因路逕險窄昏夜接戰薛琮被鎗落崖官兵合
為一處分路奪山賊番滚放鎗石把守要隘因即
於甲爾木暫行駐扎臣等細詢侍衛等稱薛琮等
自攻得甲爾木之後統兵直進其地與金川毗連
碉寨林立賊番悉力拒守侍衛額爾金華善等首
先搶碉當被鎗傷官兵一齊奮勇直前共斃賊番
二百餘名燒燬木柵十四處搶佔碉房七十餘座
已離僧格宗不遠惟前面山梁賊番據守難以仰
攻所得地方復被賊番攔截現與策應之兵奮力合
擊又據侍衛等稱同陳定國一路分兵繞至後山
隔有大溝沿溝要口賊番連設木柵十餘處我兵
奮力攻奪殺賊番八十餘名搶據木柵八處其時
雨雪交加賊扵碉内放鎗滚石額林普爾伊爾蘇
拉俱被鎗石打傷侍衛拉漢保恭領西蘭保因夜
戰迷失不知所往(臣)等查該處附近僧格宗為小
金川緊要門戸以故捨死拒守今侍衛將備等雖
經督兵深入燬燒寨落殱戮賊番但未能佔據直
取僧格宗以致官兵傷損實臣等未能籌畫周密
之咎仰懇交部嚴加治罪以為調度不善者戒
同日桂林奏言查僧格宗一寨距美諾不遠原係該
酋要緊咽喉處處與金川接壤茲據打仗土兵回
稱對仗時多係金川賊衆聞僧格桑將我兵未經
攻獲地方俱已許給金川故伊等在此抵禦並聞
該酋一得我兵收得革地之信即將金川所有要
隘全行把守今僧格桑勢窮依附既可濟其併吞
並可藉以自衛看此情形索諾木或有暗行發兵
阻截之事故必須添兵合𠞰(臣)前因革布什咱業
經收復現有兵力尚敷調遣是以
奏令黔陜官兵盡赴西路今革布什咱地方現須防
禦勢難多為抽撥查黔兵三千此時已過成都自
應仍赴西路其陜甘兵三千名約計日内將抵省
城南路正當進攻要隘之時急須兵力已飛咨温
福並飭知陜甘帶兵將領星赴南路以資進取如
温福處須添兵力即將續奉
諭旨飭派陜甘兵三千飛咨應用均奏入
上諭軍機大臣曰桂林奏攻達烏東岸山梁官兵奮勇
撲柵侍衛六十一恭領普寧俱受傷陣亡又攻𠞰甲
爾木之時恭將薛琮被鎗滚崖陣亡此次官兵直前
攻柵殺賊甚多頗著奮力所有陣亡之六十一普寧
薛琮及兵丁等俱著桂林查明咨部從優議䘏至薛
琮近在軍營甚屬出力尤為可惜該員有無子嗣查
明具奏候朕降旨加恩其迷失之侍衛拉漢保參領
西蘭保曾否查有着落及受傷之侍衛額爾金華善
額林普爾伊爾蘇拉等曾否調理平復並查明咨部
分别奬賞
上又諭軍機大臣曰桂林奏攻𠞰東岸山梁及間道襲
取甲爾木等處帶兵人員間有陣亡自以籌畫未能
周密請交部嚴加治罪此可不必桂林自統兵攻𠞰
以來屢次克捷故官兵倍加鼔勇行軍之道豈能常
得便宜即小失亦不足異斷不可因此氣阻致生畏
怯惟當益勵銳氣切齒逆酋急圖殄滅為陣亡諸人
報仇方不愧統兵之任至所奏陜甘續調之三千兵
與南路相近現在咨商温福就近調赴軍營等語此
項兵丁前經温福奏請撥赴西路偹用今桂林既因
需兵接濟調往南路温福處再為撥補已諭令文綬
將陜甘預偹之三千兵即派員帶領赴川矣又桂林
奏果洲一帶山溝四月初尚有連日雨雪之事此必
賊番扎荅所致其法在番地山中用之頗效然亦可
用扎荅阻回現派善用扎荅之三濟扎卜薩哈爾索
丕二人令翼長富瑚章京扎勒桑帶領馳驛分往温
福桂林軍營備用該處番人及紅教喇嘛内多有習
其術者著温福桂林留心訪覓精通扎荅之人隨營
聽用使賊番技無所施此次進攻碉寨對仗時多係
金川賊衆且聞僧格桑將我兵未經攻獲之地許給
金川甚為可惡温福等前將索諾木差人賞賚遣回
尤為錯謬索諾木敢於黨惡梗命其人來至軍營必
係探聽我軍虚實否則係僧格桑詭計託言金川所
使以售其奸皆不可知自應留而不遣嚴刑訊鞫令
其供吐實情或可稍得賊中要領豈宜仍行放回轉
藉以安定番心實為失算温福等或因有此一節進
攻稍懈則悞事更為不淺嗣後如再有賊番來差須
拘禁營中嚴加刑訊務得實供并派妥員觧京聽候
審問勿再如前貽悞
五月乙未色布騰巴爾珠爾豐昇額奏言(臣)等遵
旨再訊五岱將伊密奏温福不聽其言致使軍士寒心
及在汶川縣掠馬六十餘匹牽至公舘各情節詳
悉嚴究五岱供稱去年十二月官兵在巴朗拉打
仗之後温福令查鎗子穿透方准報傷其浮傷擦
傷石傷等項盡皆不准侍衛賡音蘇得有浮傷亦
皆不算因此衆皆怨望又本年三月内阿桂在北
山梁上初十日督兵力戰連築六卡絶賊來援之
路賊於是夜棄資哩寨而逃官兵未嘗殺賊後聞
温福以殺賊甚多斬首百餘級官兵間有陣亡受
傷等語捏飾妄奏又去年十二月十四日捉生一
名妄奏稱十二名分改供詞進呈又十一月初六
日五岱帶兵至汶川縣頃之温福亦到因我所帶
官兵先拏馬匹動怒欲恭我將所拏應得之馬盡
數退回松茂道查禮即將此項馬匹給與將軍隊
内官兵直至夜間五岱隊内始得馬匹次日遂同
温福起程並無掠馬牽至公舘之事亦有查禮可
証等語臣等傳集衆証隔别究訊皆與五岱所供
相合大約五岱外似聪明内寔糊塗而温福性躁
無常平素輕視五岱自到雲南永昌兩人早已不
和五岱不敢遽與温福争衡凡事尚皆迎合嗣因
汶川縣拏馬之事嫌隙益深及抵軍營温福愈輕
五岱此寔伊等彼此不和互相參奏之故其當如
何治罪之處伏候
聖裁
同日温福奏言色布騰巴爾珠爾本係好人但於
善惡不能辨别聽信員外郎明德之言總以招致
賊人為是近日在北山梁有小金川二人到營禀
話即令放還次日又有小頭目一名帶十九人云
係澤旺差來呈送禮物又復賞給縀布放回此或
係誘賊來降將計就計尚属可行後金川復遣頭
目來營(臣)以金川與小金川不同現在尚未辦理
誘令將僧格桑擒獻似無不可因令帶至營中接
見其所獻番禀已
呈
御覽但此人並非自來乃色布騰巴爾珠爾所帶喇嘛
工噶伊什遣往碉外為質於賊並將其馬令賊番
騎進卡内自此以後賊又遣人喊呌屢次誆誘經
(臣)勸阻總不聽從轉交守卡侍衛等好言相待放
之進卡(臣)等原議尅日攻取阿喀木雅南北山梁
令官兵意中皆謂賊番不久即降自三月二十九
日修卡十五座之後至今未修一卡二十九日奪
卡一次之後至今並未攻奪至五岱前在軍營俱
隨色布騰巴爾珠爾行走五岱聞色布騰巴爾珠
爾前往審訊預遣親隨迎接不知捏造何言及到
軍營初次審問欲將五岱開脫因臣在旁不便遂
交與明德辦理頃奉
旨再行審訊又令侍衛章京等至伊帳房議論(臣)辦過
舊事誘取供詞以圖䧟害(臣)係滿洲世僕現在覆
審事件如有私弊仰懇
皇上將(臣)革職解京嚴審稍有欺罔即將舉家誅戮以
為欺君罔上貽悞軍務者戒至五岱明德倚仗色
布騰巴爾珠爾之勢朋比為奸䧟(臣)於罪終難逃
聖明洞鍳均奏入
上諭軍機大臣曰温福奏色布騰巴爾珠爾種種妄行
不可仍在軍營著將五岱鎻拿即交色布騰巴爾珠
爾同軍機章京明德押解來京其帶去章京等仍留
軍營隨隊進兵
上又諭軍機大臣曰色布騰巴爾珠爾人本糊塗因其
屢次懇赴軍營向雖練習軍務遂令代為參贊然猶
諄切教誡冀其自知改勉不意到軍營後不思協力
𠞰賊偏袒五岱據其一面之詞苛求温福欲加之罪
以致進𠞰事宜月餘延緩其乖張貽悞之罪實無可
逭色布騰巴爾珠爾所有爵位職任著俱革退並將
明德革職鎻拿觧京訊究至有奏温福在軍營如寔
有欺㒺之處或未過巴朗拉而捏稱已過未得資哩
而詭稱已得其罪自無可辭即朕亦不肯廢法曲貸
乃所指不過分改十二人供詞及資哩非由攻得兩
節均属毛舉細故况番人新濟古爾原係擒到活口
訊明正法其餘十一人但有姓名首級或當未及鞫
訊即予騈誅補寫供詞本亦無關輕重至温福奏得
資哩原摺亦稱賊人露有奔逃形跡因得其碉寨並
未捏報打仗殱戮之事核其節次所奏温福並未涉
欺本無可加之罪至於行軍要領惟功罪大端不容
稍有欺偽而批覽軍書躬親籌畫亦斷不能逃朕之
洞鑒若細微節目略為粉飾乃軍營所常有朕亦不
過於吹求朕賞罰一秉大公諸臣果能忠誠為國朕
酬勲從重衆所共知温福亦當感激思奮督勵將士
竭力進攻擒獲逆竪仍與桂林商辦進𠞰金川事宜
和衷共濟迅奏膚功
上又諭内閣曰色布騰巴爾珠爾聽信明德之言偏護
五岱欲䧟温福致悞國家軍旅大事豈尋常貽悞可
比色布騰巴爾珠爾所有職任已盡革退但念伊前
任軍營尚屬出力着加恩令伊子鄂爾哲依特穆爾
額爾克巴拜承襲貝勒其明德五岱一併觧赴熱河
交軍機大臣嚴審定擬具奏
平定兩金川方略卷二十七
未經
欽定人名
拉泰(擬改)拉塔爾
舍喇(擬改)錫喇
阿甲(擬改)阿爾嘉
