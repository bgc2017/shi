欽定四庫全書
平定兩金川方略卷首
天章六
四川總督文綬奏開䕫關米禁詩以誌事(有序)
金川逆王命問罪有師指惟是地要險征以五年矣儲
偫出民間遏糴不得已昨歲文綬奏持籌熟絜矩(叶)並
欲禁雜糧䕫關販胥止(邇年征勦金川軍儲需米因從該督等之請暫禁川米出關去
冬文綬奏川省所產雜糧亦請飭䕫關截留禁止商販朕以雜糧非軍糈所用應仍聽估舶流通俾從民便且
昨歲江蘇安徽兩省俱被偏災市值不免騰踊若得上命糧食販運可資接濟因不允所請並諭令大功告成
及夔關川米亦當弛禁)因計江浙民接濟賴於此如何概絶之覽
摺批弗許(叶)且令一聞出即免截穀米邇來屢報勝賊
巢圍尺咫兹接驛章呈弛禁一遵旨(兹據文綬奏大功即日告蕆軍糧儲
備充盈無庸復行採買已遵旨將夔關開禁仍聽運米通商)流通利閭閻是固吾所
喜
恭奉
皇太后廵幸山東是日啟程先謁
二陵告功之作(有序)
兵銷笮徼永逸定於一勞功獻泮林式固彰於既克
溯昔日告成銘學通此而三紀歷年展禮登堂逮今
凡六時則郊臺備典勞還之杕杜將賡於焉蔀屋周
咨望幸之徂松是慰敬蠲仲月明詔東廵
二陵之默佑允叨叩
貺因先吉撰(初九日啟鑾祗謁東陵廻蹕再謁西陵用展告功之禮)首嶽之鴻禧
是籲
發軔略俟春融(廿三日暫駐新衙門翼日恭迎皇太后聖駕至南苑歡奉東廵舟程既為安適
而時届春深景候尤增和暢也)
瞻洽萬民
歡承一路通河波暖
安艫揚天上之航普甸春明清蹕奉
雲中之輦探源頭之活水泉正浮甌舒壇畔之新花杏初
迎
仗量遠頓而增行館
頥和宜洽羣情凖經涂以就舟程
適體益臻
慈豫惟養
志與祝
釐並切瞻依咸遂彼喁喁然問俗以崇儉為先繁縟預禁
其𤨏𤨏盖禮緣義起偃武適可修文而詩由心生循
名必當責實爰兹摛藻用誌展軨
在泮由來稱獻功東廵仍此奉
慈躬
宫墻式禮闊五載
泰岱
延釐申一衷水舫陸輿期
體適近程增頓為
年崇(地方大史以聖母高年宜緩行以適頥養而德州至平原及中水至曲阜兩處郵程大遠擬各處
適中之地葺行館數楹敬奉慈駕寧憩其意誠懇因聽之)
二陵叩
貺斯先謁
鳳駕遲行正暖融
二月十二日駐蹕桃花寺是日紅旗報功喜而成什
謁
陵本為告功來是日紅旗即至哉
皇祖九霄垂佑顯孫臣五載慰心纔勲成一將能無繾氣
復萬民要在培(川省辦理軍需輓運不免稍用民力節經將歷年正供蠲緩今大功告成更為
特沛恩施用示優恤)速俾喜音達
萱戺(捷奏至即遣御前侍衛侍郎和珅齎紅旗馳赴暢春園奏賀皇太后以冀上慰慈懷倍僧色喜)
高年定博
笑顔開
將軍阿桂奏攻克噶喇依賊巢紅旗報捷喜成凱歌
十首
甲午桃花寺蹕停軍書正此俯忩櫺(甲午春恭謁東陵駐蹕桃花寺曾
有嶺蹊來往呈眼底頻望軍書俯蜃櫺之句今果喜符佳䜟)幸哉今日仍憑處綠柳
中飛一點星
勒圍報捷夜行營(八月二十三日夜)重值上
陵晝返程(二月十二日)一刻萬人齊色喜光明日月永銷兵
三穴猶延一月餘(阿桂等於臘月十九進兵合圍賊巢距今二月初四報捷計四十餘日賊雖負
嵎死守然官兵奮勇攻勦大礮環攻蟻衆豈能延抗)六軍奮勇豈饒渠周遭火氣
熾攻處早爛區區釜底魚
旬餘棧驛八朝至(軍營六百里加緊文報約計十一日始至此次二月初四所奏紅旗於十
二日未時遲到僅行八晝夜可謂迅速因降旨將臺站官弁兵役交部議叙議賞)一片旗紅萬
馬飛夾路羣番喜且懼國之慶也國之威
險惡山川靖梟獍邪深機阱絶根株從今番部安如堵
強食奸欺自此無(促浸逆賊意在蠶食鄰封欲圖吞併今經掃蕩殱除諸番從此可以安享
太平矣)
蠶叢絶險隠妖氛百戰功成古未聞鼜鼓冬冬聲凱獻
羌兒稽首送將軍
堅碉林立萬重山破險衝鋒歷盡艱奏績都資將軍力
紅旗一道入桃關
姜維征處號維州艷羡戎人謠語留(維州唐所置以地有姜維屯壘而名
昔吐番佔得其地號為無憂城大肆侵掠番人盖習聞而欣羡之是以有搶至維州橋之謠今金川全境削平
安營設鎮皆成内地信可謂之無憂矣)今日勒圍為内地無憂城果是無
憂
盼捷經冬復入春垂成偏覺意廑頻今宵料得方安忱
眀告慎哉用武人
流離此日穴巢傾耆定從兹可罷兵歌凱莫教容易聽
五年功幸一朝成
白澗行宫即事
去時切切望紅旗返蹕紅旗已見之固以功成欣且慰
翻因事定惕而思追前詎有符節握善後還廑屯成為
(平定金川以後擬於其地設鎮安營令提督移駐美諾並於勒烏圍添設總兵噶喇依添設副將其餘隘險之
地分設參將遊擊及員弁駐之即令綠旗兵及番人等分地屯種並於雅州添設將軍以控制之番地自可永
資寧輯)覽奏獻俘非獻馘(昨紅旗馳報俘馘同獻意索諾木已死今日阿桂等奏至則逆
酋兄弟及助惡頭人等並皆擒獲獻俘無應獻馘者豈阿桂未解馘字義耶何以馳報俘馘同獻乎)益增
美善愜心期
至烟郊日作
淡沲烟光郊趣深吉行六轡緩如琴却看絡繹迎夾路
稱賀連翩集盍簮(向遇謁陵廽鑾在京王公大臣祗於近處候駕兹以紅旗報捷大功告
成俱至烟郊迎賀)一喜由來生萬喜人心因識即
天心自維於此何脩遇虔鞏持盈倍勵欽
展謁
東陵告功禮成旋蹕詣暢春園問
皇太后安兼賀紅旗之喜即於御園駐蹕翌日啟程祗謁
西陵俟還蹕至南苑恭奉
慈輿廵幸山東即事成什
告功東返合趨西路便御園一宿稽未曙便行遵柳陌
問
安緣切慰
萱閨紅旗已至增
歡喜
黃髮康哉永禔禔指日
鑾輿奉祝嘏
岱宗
夀筭願同齊
於郊臺迎勞將軍阿桂凱旋將士等成凱歌十首
郊臺仍是此郊臺何幸重脩盛事來漫謂數年經契闊
精神注是日相陪
勲臣率拜列靈旗(郊勞之儀陳將軍參贊等得勝纛於臺上朕親率成功將士及王公大臣
等行禮是時臺下鳴螺鐃歌樂作)軍士鳴螺赫武儀樂奏鐃歌行抱見
(拜纛禮成御幄次將軍參贊趨至座前行抱見禮各加撫慰賜座賜茶猶循祖宗以來家法也)詰戎
家法萬年垂
己巳班師本受降(非擒賊滅寇故未行郊勞之典)庚辰郊勞典鴻厖放
牛歸馬予素志凱獻何期此見雙
凖部回城定回年金川小寇亦如前嘉予將士久敵愾
不覺對之增惻然
地險加之衆志堅(促侵逆賊恃其地險碉堅蟻衆齊心抗拒其事雖小於平定西域而逐步
力戰而得攻勦之艱視前不啻數倍過之)林碉步步戰而前小於昔事難過
倍慰矣恒因意&KR0832;然
鑿穴而居避火器終於面縛出蕃城(官軍圍攻賊巢用大礟四面轟擊賊
衆皆鑿地而匿以避礟火今鼠窟垂破逆酋膽落計窮因率其弟兄甲爾瓦沃襍爾斯丹巴并其兩土婦及助
惡大頭人丹沃襍爾阿木魯綽窩斯甲尼瑪噶喇克巴暨兩喇嘛並大小頭目二千餘人出寨跪捧印色乞免
誅戮遂悉就擒獲)貪生螻蟻固如此聚族將焚語豈誠(先是投出番衆
僉稱聞逆酋等每言若官軍攻至巢穴窘廹無計即相聚焚死不肯為官兵所得彼時即以番人之性最忌自
牋不過故作妄語欺餙以圖狡脱屢諭將軍等嚴防今果不出所料)
倏經于役五春秋棧道﨑嶇似坦郵(棧道雖險較之金川則猶似坦途矣)
夾路花紅復柳綠阿誰致悔覓封侯
脱却戎衣換吉衣龍章示奬特恩稀(郊勞時將軍等俱甲胄勤謁随行奏
凱俾衆觀仰軍容之盛入朝後始解甲易吉服將軍阿桂實為此事首功特賜四團龍補以示優異)同心
戮力還掄最便解天閑賜六飛(將軍阿桂及副將軍豐昇額參贊海蘭察等並
賜御用鞍馬乘以扈行)
兵洗金川永不波潢池䟦扈竟如何良鄕近遠多黎庶
歡喜都來聽凱歌
凱歌亦豈易為聞五歲辛勤勞衆軍我實未曾安五夜
幾多憂慮與平分
金川平定御午門受俘即事成什
畏威赦罪昔己巳借德致俘今丙申真首函呈非或首
生人組繋是孚人(馘字從或從首盖或者疑辭函首以獻其真偽原在疑似之間至俘字從
孚從人孚者信也執人以來其生獲實為可信六書會憲具有深義顧昔人無論及者兹當俘馘並陳適得是
聯天然切對並詮釋之)陳儀凱獻聲靈赫偃武歡騰禮樂彬四沐
天恩際時泰(乙亥六月征𠞰凖噶爾先獲青海數酋羅卜藏丹津及新投順復叛去策凌孟克之子巴
朗孟克忒木爾等來獻是年十月因平定凖噶爾復獲達瓦齊等檻解京師並御午門行受俘禮庚辰正月平
定回部函霍集占之首以獻復御午門受之賦詩以紀並有從今更願無斯事之句兹之兩金川負恩反噬不
得已而用之幸賴天佑集勲奏凱且逆酋黨羽全就俘獲實為盡善盡美通計前後凡四舉是典從此益願洗
兵長不用矣)盈虚默念倍惶寅
四月二十八日紫光閣凱宴成功諸將士(有序)
績宣西僰洗兵波靖金川凱叶南薰錫宴筵開紫閣
旋蹕舉勞還之典昨朝纔解征衣御樓受俘獲之儀
詰旦全陳繋組念徼外棧穿冰雪瘁以五年指壁間
米聚山川成於百戰功宜懋賞允兹晉爵加章實稱
循名遂爾圖形系贊繄此日同堂之愷樂酬諸臣歷
歲之藎誠酌酒親頒一釂霑殊非易承筐共拜千緡
賚亦奚多撫陳迹以增懷難忘視昔幸後來之繼踵
益勉從今六章詎曰侈文億載願言偃武
己巳已班師赦罪(己巳之奏凱非受降乃赦罪彼乃所屬土司逆命則討之服罪而赦之安
得與外夷相提並論謂之受降哉)丙申宴凱信成功樊崇甫以十年叛
(郎卡自赦罪之後未及十年即侵擾鄰境念悉俗搆爭乃其常事遂置不問)莽布奚當六戰
雄蠶食狼貪終不改雞連鯢取孰矜窮五年宵旰勞西
顧幸覩酬勲禮樂融
郊勞昨還曉受俘禮應凱宴荅功膚修儀偃伯斯宜矣
夜雨朝晴有是乎(二十七夜半後快&KR0584;渥霑未曉而霽夜雨朝晴最為難得於盛典尤覺相
宜)紫閣貌圖俾績顯金巵手賜按名呼(宴間召將軍阿桂豐昇額參贊
海蘭察額森特領隊大臣奎林和隆武福康安普爾普並擇其餘勞績茂著之人及軍機大臣舒赫德于敏中
福隆安等至座前覩賜巵酒以示優眷)鋋瘢著處恫瘝切念此何堪耀武
吾
美諾重征得重易勒圍多戰信多勞(初攻儹拉雖經歲始平及收復美諾
諸境則未旬日而蕆事至促浸則層層險阻賴阿桂不憚艱&KR1350;將士奮勇宣勞每因以奏績前後不等百戰)
詎予隴蜀無已望念彼孽芽有藉薅資哩卡丫消雪窟
木思西里化冰嶆而今都是光明境屯戍相將事㮮橰
上將歸來是近臣(阿桂豐昇額俱軍機大臣兼領侍衛内大臣其餘亦在御前乾清門行走
者多)國朝
家法萬年循解兵笑彼一杯酒示澤欣兹滿座春夷樂寧
須闢僸佅俘歌合此奏&KR0034;侲(阿桂等所俘番童有習鍋莊及斯甲魯者即番中儺
戲也亦命陳之宴次)鴻勲集矣雨晹若祗恐驕生志倍寅
紫光閣峙液池邊為寫戰圖廊展前(紫光閣壁間舊列西師戰圖已滿昨
歲展拓前楹以備繪金川戰績命將軍等具稿以進擇其事最大戰最偉者繪之)幸矣竟如操
左劵嘉哉所頼掌中權揚威𢷬險重無藉櫜劍弢弓合
有然五載劬勞信不易一為歡喜一為憐
伊犁回部早成勲又勒畫圖新舊分詎我佳兵不知戢
奈其伏莽敢忘勤(索諾木濟其父惡蠶食鄰封與僧格桑狼狽為奸背恩反噬不得不聲罪
致討今幸成功而追憶艱險不啻痛定之思矣)頻思舊績翻因戚多出翹材繼
以欣(平定伊犁回部時所繪一百功臣今存者不遇什之一二撫念慨然今所繪功臣中世家子弟及新
進之人頗不乏翹材則又為之欣幸云)湛露采薇重賦罷益欽保泰敢云
云
平定金川恭上
皇太后徽號禮成誌慶
五年籌筆合予躬
廑念
慈恩日夜同幸值鴻功靖笮徼宜崇
燕喜悦
萱宫欣擎
冊晉和闐玉(平定回部以來和闐歲貢大玉恭遇加上徽號冊寳即擇貢玉中之最佳者琢為之
於慶典倍加尊貴)那數題柱交阯銅
位禄夀名得因
德真堪古史邁其彤
恭上
皇太后徽號禮成御殿受賀成什識懷
夜隂將謂雨侵晨
冊晉慈寧旭景新式禮太和遂受賀叩恩諸將那忘辛聫
班更進百千衆(恭上聖母冊寳慶賀禮成御太和殿將軍及成功將士列班謝恩畢次王公
百官宣表行慶賀禮遂頒詔)同志亦惟一二人耆定幸逢諸務蕆自
銘戒滿倍虔寅
尊藏得勝
靈纛於紫光閣詩以紀事(有序)
師中麾督劘旌軍勝壮風雲之色徼外績成偃伯兵銷
騰日月之光郊臺既列拜以
告勲紫閣遂尊藏而誌武溯自虎符申命壁壘新而一將
宣勞因之貔旅同心弓矢利而八旗鼓勇應指揮以
破險咸勵赳赳桓桓運鈐略以出竒仍合堂堂正正
艱辛百戰先登則蟻聚就殱摩蕩七斿並舉則鷹揚
奮擊顧壁間之圖畫建牙稱是英姿振地角之鼓鉦
展旆知其勇號韜函嫓昔與西陲珠飾以交輝櫜戢
從今叶北斗玉衡而永定
郊臺武定叩
蒼穹陳列
靈斿凱禮雄宣力勤勞資衆將坐謀籌畫頼元戎建時吉
氣占剛日竪處軍祥符勝風例以伊犁及回部尊藏高
閣紀成功
蕃劍行
功成俘受甲巳弢歸來蕃劍呈票姚西羌尚武相爭囂
盈尺利器常繋腰氍毺戎服為䃿襓強食衆暴逞厥豪
縛雞連足掀彼碉究亦何成嗟汝曹徒觀魚腸室餙鮫
綴以七寳蚌殼雕龜紋隠起星芒昭卭笮寳物斯稱高
匣藏紫閣識勲勞光眀日月兵氣銷
弆藏所獲金川軍器於紫光閣並誌以詩(有序)
卭籠劖净深林無伏莽之遺槃木俘來遠徼有戢戈
之喜指點戰圖張壁懾我威弧撿稽獲簿陳庭收其
脱帽金璅已抛殘重甲嗤犀兕之尚多鉛丸惟懸賸
空囊識蟲沙之早化短鋒誰佩漫矜犵黨之銛左插
何施自斂脱光之影蕩兩川而兵洗金氣全銷鑄九
鼎以勲銘銅標詎比虎皮韜櫝連函用誌武成鳳咮
濡毫長律寧誇文具
出師寧曰圖俘物弆器亦因紀武功貝甲蠻刀胥就獲
搴旗斬將並稱雄金川金小穴俱掃(兩金川分東西東為小金川西為金
川俗亦謂之大金川云)白鹿白狼跡豈同那肯事平忘衆力惟應
泰保慎吾衷
成都將軍明亮等奏新疆事宜詩以誌慰
險疆費力始平之不合仍將俾土司(兩金川恃其地險抗拒大費兵力五
年始得蕩平自不宜復以分給附近土司致日久復滋後患因於其境設鎮安營率降番屯墾以裕軍糈並設
成都將軍駐省鎮守歲再廵查彈壓俾番徼永臻綏靖)戍卒輪班撥近地(於川省綠營内
撥兵六千名前往分駐所居平易碉座随伐木運石如法砌築兹據明亮等奏督促工作五月内即可蕆役)
降番散處墾荒陂(兵屯之外並給降番地土酌予種具俾資力作兹據奏降番等各將殘燬
碉房自行葺治樂業安居所種秋蕎瓜菜菁葱徧野氣象甚覺安舒如此屯耕編管相制相維新疆自可永期
寧謐)已看樹藝欣作息即遇屯耕相制維永敉蠻方靖兵
火由來萬事在人為
幸西苑接見朝正外藩年班回部哈薩克來使及四
川土司土舍頭人等之初次覲謁者即事得句
步輦西華西苑廵匪遊圖覲遠徠臣夾衢左右紛迎接
露冕笑言普拊循回部更番久依例(庫車三品阿竒木伯克附克伯克等
十三人朝覲如年例)内旗札薩舊稱賓(内札薩克四十九旗之蒙古王公台吉等輪歲朝正
舊稱蒙古賓客以示優異)土爾(讀作平聲)扈入朝如鴈(土爾扈特及杜爾伯特新附之王公
台吉等亦每年輸番入覲)哈薩克流仰集鱗(哈薩克汗阿布賚遣使鄂托爾齊等朝貢適至)
來享來王來賀節土司土舍土頭人(兩金川平定以後其餘各土羣籲瞻
仰因許其照回部例輪班朝賀今初次來京之土司明正宣慰司甲爾參德沁等八人及綽斯甲布土舍綽爾
甲木燦等三人土守俻加頭等侍衛穆塔爾等十一人德爾格特頭目索特納木拉布坦等七人即命成都將
軍明亮統率以行兹於西苑門外随衆夾道叩謁随傳旨詢慰並加賞給頂帶及冠服有差以昭酬勲茂典)
撫兹武偃文修世益切盈持泰保寅
(臣)等謹按古者紀功勞還之作若江漢常武采
薇杕杜多臣下歸美之詞然猶鋪張鴻休垂諸
雅頌
皇上聖謨廣運威德遐敷金川用兵以來命將行師軍
情萬里無事不仰廑
睿慮每中宵籌筆晷刻宣毫
批荅如流
賡題成什或奬成勞而施愷惠或紀竒捷而志艱難
(臣)等伏誦
天章謹臚次年月自起事訖於蕆功幸得仰覽
廟略而軍興始末亦具詳梗概云
平定兩金川方略卷首
