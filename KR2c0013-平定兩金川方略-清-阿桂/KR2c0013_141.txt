欽定四庫全書
平定兩金川方略卷一百三十三
二月乙邜
上諭内閣曰朕因金川以内地土司敢作不靖暴侮鄰
疆亦謂蠻觸相尋番人常性不值勞師涉遠屢經該
督提誡諭歛輯乃野性難馴反覆違約甚至狼狽為
奸負恩反噬非復可以口舌化誨此而不懾以兵威
大示懲創則懦弱之土司幾無以自存且逆酋平日
有搶至維州橋之謠若聽其鴟張肆横久之必至優
及内地何以綏靖邊圉惟當掃滅叛番以圖一勞永
逸否則後患滋深此朕數年來不得已而用兵之苦
心也兹將軍阿桂統率將士不憚艱勞殫心謀畫我
八旗勁旅奮勇爭先漢土各兵有所效法亦皆踴躍
用命兩金川之地遂以次蕩平逆酋兄弟及黨惡之
大頭人等現皆擒獲俘獻露布馳聞大功全蕆從此
即於其地設鎮駐兵番境寕謐各土司得以永慶安
全此皆仰賴
上蒼默佑
宗社鴻庥朕喜慰之餘倍深敬畏所有一切郊勞獻俘事
宜及功成應行典禮著各衙門查例具奏並將武成
原委宣示中外知之
同日
上又諭内閣曰金川全境蕩平逆酋兄弟及助惡頭人
悉皆擒獲大功告成邊徼寕輯從此銘勲偃武實由
聖母福庇詒慶滋長歸
善顯揚尊崇宜備謹擬加上
皇太后徽號朕率王公大臣等共申慶
賀所有應行典禮著内閣博考彛章交各衙門敬謹承
辦具儀以聞
上又諭内閣曰年來征𠞰金川軍糧等項皆官為辦給
而負任運供不免稍資民力川省百姓踴躍急公甚
屬可嘉業已疊次加恩將乾隆四十年以前應征錢
糧特令該督等查明分數分别酌免兹金川全境蕩
平大功告蕆用宜廣沛恩施以昭優恤著該督文綬
將川省節年應征緩帶錢糧查明承辦運務地方就
其出力輕重差務繁簡分别妥酌或全行蠲免或量
予蠲緩之處詳細核定計將軍阿桂此時尙未起身
並著會同查辦迅速奏聞
上又諭内閣曰此次進𠞰金川所需軍饟分路運供特
派劉秉恬鄂寶顔希深郝碩等董司其事並令富勒
渾在口外總理自督運以來辦理妥協用能轉運無
悞今大功告成宜加錄敘富勒渾劉秉恬俱著交部
議敘其辦運糧餉各站員及督辦之本省大員均屬
奮勉出力並著文綬富勒渾查明一併咨部議敘
同日
上諭軍機大臣曰土婦扎什納木前經設計投出情尚
可原竟可無庸觧京伊子諾爾布湛都爾現在革布
什咱即可發回令其完聚再革布什咱土司納旺被
害之後並未另襲土司伊子諾爾布湛都爾是否可
以承襲著阿桂查明奏聞辦理至金川地方既已設
鎮安營止宜令兵丁屯種駐守如兵丁不敷於該處
降番内擇其妥當者在彼耕作仍遵前旨於出力土
兵内㨂選妥人作為頭目管理方為妥協此一節交
文綬桂林辦理
丙辰
上諭内閣曰此次平定兩金川大功告蕆自應照從前
平定準噶爾回部之例於紫光閣圖畫功臣像掄其
功績最著者為前五十功臣朕親製贊並錄其較次
者為後五十功臣著大學士于敏中等擬贊紀實銘
勲用昭褒寵前此以大學士忠勇公傳恒居首此次
殫誠宣力百戰成功實惟將軍阿桂一人之力自應
列為首功其餘將佐候朕另行定次至隨朕辦理軍
務之軍機大臣五載以來始終其事者如大學士于
敏中承旨書諭倍著勤勞尙書公額駙福隆安夙夜
在公克宣勞績大學士舒赫德於此事雖未全行承
辦而𠞰補臨清逆匪殊屬可嘉並著一體畫入前五
十功臣像以示覈實酬庸之意
同日
上又諭内閣曰軍機大臣等日直辦事並著勤勞兹當
大功告成宜加錄敘大學士于敏中業加恩賞給世
職毋庸再議所有現值慶成之大學士舒赫德尚書
公福隆安侍郎袁守侗梁國治均著交部議敘其隨
同辦事之軍機行走滿漢司員並著查明一併議敘
戊午
上諭内閣曰金川全境蕩平逆酋黨惡並皆擒獲獻俘
大功告蕆將軍阿桂及勞績出衆之參贊領隊大臣
等業經降旨優加恩賚列爵策勲其隨同將軍奮勇
立功之將士亦應各予錄敘以奬勤勞並著查明此
次在事之人核實造册咨部從優議敘
己未
上諭軍機大臣曰此次平定金川曾降旨照前此平定
準噶爾回部之例圖畫前後五十功臣像於紫光閣
並經軍機大臣酌擬諸臣名單進呈其不敷人數行
令將軍阿桂酌量增添移改並註明事實確核具奏
但前次圖畫功臣曾將準部之薩拉爾等回部之霍
集斯伯克等數人並列此次軍營隨征之各土司頭
人内頗有竭誠效力奮勇著績者自應甄錄圖形以
昭盛典著傳諭阿桂令於在事各土司内掄其功績
較著者酌擬二三人列入前五十功臣並於頭人内
擇其奮勉出衆者四五人列入後五十功臣一體註
明事實略節核實奏聞
同日阿桂豐昇額明亮奏言逆酋索諾木及其兄
莎羅奔岡逹克索諾木彭楚克甲爾瓦沃雜爾並
大頭人丹巴沃雜爾阿木魯綽窩斯甲山塔爾薩
木坦尼瑪噶喇克巴逹什阿庫魯均係應行獻俘
之犯(臣)等遵
旨令内大臣戶部侍郎福康安督率火器營翼長訥音
並健銳火器營官兵一百人將賊酋賊目及隨從
散番八名並通事人等於二月初六日自軍營押
解起身再在省監禁之革布什咱土舍庸中旺嘉
勒亦應獻俘之犯而前年獻出之僧格桑首級併
當獻馘即令福康安一同押解進京其索諾木之
幼弟斯丹巴與其母阿倉姑阿青其妻布拉克底
土女得爾日章其姊僧格桑之妻得什爾章及索
諾木所生子克窩拉柱甲木楚女阿桑二名暨都
角喇嘛聶壟喇嘛另為一起派副都統德赫布等
即於初七日緊接押送進京其大頭人布籠普阿
納木布籠普占巴布籠普温布甲爾瓦沙巴租普
逹什色格桑逹什温布策旺逹爾什桑卡爾雅瑪
朋阿庫魯等八名及其家口三十八名又為一起
派副都統珠爾格德等於初八日押解起程此外
尚有應行送京之頭人家屬(臣)等按照人數陸續
分起解送奏入報
聞
癸亥
上諭内閣曰文職漢大臣由鼎甲出身者向無賞戴花
翎及賞黃褂之事大學士于敏中於辦理金川軍務
承旨書諭倍著勤勞昨因大功告蕆特沛恩綸畫入
紫光閣功臣像與其餘詞臣不同著加恩賞戴孔雀
翎並賞黃褂以示優眷
三月丁酉阿桂豐昇額明亮富德舒常奏言各土
司感
恩出力並著勤勞自應於事竣時優加賞賚其歴年出力
之屯土各弁并已賞頂帶之降番頭目亦當一併
加賞(臣)等公同商酌計各路十二土司並土舍頭
人等七十餘名屯土各弁投番頭目等四十餘名
皆視其出力之多寡分别酌賞銀兩(臣)等不揣冐
昧作為
恩旨傳諭當衆面為賞給各土司頭人等皆望
闕謝
恩袛領歡呼感忭奏入
上嘉之
同日阿桂豐昇額明亮又奏言前此各路官兵打
仗其滚崖落水及受傷未獲屍身者不敢以陣亡
具報(臣)等亦以
國家䘏典所關不得不為慎重遇有此等未明者令
各營存記俟蕩平後彙查今賊境已犁並無此項
官兵其為均已殞命更無可疑應仰懇
聖恩補予䘏典至此外或如砍伐木植遞送文報因公
被掠似應減半予䘏他如放馬割草私出被遮雖
均殞身賊境而情節不同似應於減半之中再為
減半予䘏奏入
上勅部議奏旋經兵部奏覆應如所奏辦理
上從之
同日阿桂豐昇額明亮又奏言查木果木失事案
内列入未出之文職業經先後查明請䘏至武職
内如守偹哈文虎都司高仁原任總兵惠世溥署
驍騎校崇起等二十五員及千把外委一百零九
員尚無實據今自三路大兵進𠞰以來所有脱出
漢兵投出番人以及拏獲活口(臣)等詳加詢問均
稱未見有官員被拘在内現在全境蕩平賊巢已
掃遍查各處均無此等人員蹤跡其死事已無疑
義似宜一體仰邀
䘏典又續據鎮將等查報有陜西固原千總楊海甘肅
寕夏千總朱紫把總趙興基等三名又四川把總
黃伸外委孫洪緒張耀三名則所有未出之千把
外委實共一百十五員均造册送部奏入
上勅部議奏旋經兵部奏覆應請照陣亡例議䘏
上從之
辛丑
上諭内閣曰前經軍機大臣議覆定西將軍阿桂籌辦
善後事宜案内令於大功告成後特設成都將軍一
員駐扎雅州統兵鎮守節制綠營並於兩金川之地
安設營汎移駐提鎮以資控馭今兩金川全境蕩平
即應駐設所有成都將軍員缺即著明亮補授一切
移駐滿兵事宜及兩金川設鎮安營諸事統令阿桂
會同新設將軍及該督提等妥議具奏
壬寅
上諭軍機大臣曰乾隆十三年平定金川後特頒詔諭
一道用清漢西番三樣字繕寫發往訓諭各土司今
大功告成宜仿照前例奬諭訓勉現已繕就清漢字
詔諭其西番字令章嘉胡土克圖繙譯仿照十三年
舊式繕寫三樣字勅諭一道即交兵部發遞川省軍
營如阿桂尚未起身進京交阿桂辦理如已起程即
交明亮遵旨通行曉諭
皇帝詔諭四川各土司曰兩金川與爾等同為内地服
屬土司曩因小金川為金川侵擾摧殘特興師征討
莎羅奔郎卡窮蹙乞命宥不加誅理應感激悛改曾
未十年郎卡即與鄰境土司搆釁滋擾彼時因其與
各土司不過微隙相爭尚無大損亦遂釋而不問郎
卡既死其子索諾木等濟惡益甚與僧格桑狼狽為
奸蠶食鄰邦志圖吞併僧格桑攻圍鄂克什總督提
督親往訓諭陽雖受約隂竟抗違索諾木復乘隙殺
害革布什咱土司佔其境地負恩反噬各修碉卡抗
拒官兵此而不聲罪致討殄滅擒誅則爾等土司懦
弱者將無以自存而獷悍者必致效尤滋甚王法尚
安在乎特命定西將軍阿桂及副將軍參贊大臣等
統率八旗勁旅分路進兵兩金川以次削平巢穴僧
格桑早伏冥誅索諾木兄弟及助惡之大頭人現俱
擒獲解京獻俘備受極刑寸磔梟示此皆逆酋等罪
惡貫盈孽由自作實為覆載所不容而鋤強誅暴掃
蕩蠻氛俾爾衆土司得以安居樂業久無侵優危迫
之虞此朕數年來不得已而用兵之心也今於兩金
川之地設營駐兵令提督統兵分守並於近邊添設
將軍控馭以保衛爾各土司使長享太平之福此又
朕善後之殷懷也爾土司等年來出力隨征共效恭
順甚屬可嘉已節次加恩奬賞並命照回部之例輪
班入覲除土婦及土司中之未曾出痘不能至内地
者毋庸輪班外其餘土司頭目俱按應行入覲之期
令於冬間由將軍總督提督等照料進京俾之隨班
朝賀瞻仰受恩爾等並得身受寵榮增長聞見豈非
爾等之大幸歟至爾崇尚佛法信奉喇嘛原屬番人
舊俗但果秉承黃教誦習經典皈依西藏逹賴喇嘛
班禪喇嘛修持行善為衆生祈福自無不可若奔布
喇嘛傳習咒語暗地詛人本屬邪術為
上天所不容即如從前鄂克什土司因有詛咒鎮壓僧格
桑之事屢經兵革若非大兵救援幾至滅亡又如索
諾木令都角堪布喇嘛等咒詛將軍大臣今大功告
成將軍大臣等班師奏凱受朕重恩而索諾木等及
所用之喇嘛等俱解京共受重罪均不能保其軀命
咒詛之不足信欲害人而適以自害更顯然可見矣
爾衆土司當從此悔悟永為鑒戒共秉誠順之心永
荷安全之慶不亦休哉其各凛遵毋忽特諭
同日阿桂豐昇額明亮舒常桂林奏言查此時駐
兵仍應佔據形勢雍中喇嘛寺建於瀕河低下之
地南北兩山對峙其上鎗礮皆屬可及實非應行
駐兵之所止可酌派兵丁看守為堆貯糧石之用
奏入報
聞
同日阿桂又奏言查舒常與明亮久在一路性情
相得此時明亮奉
旨授為成都將軍所有料理善後事宜自應酌留舒常
以資佽助之益至大功已蕆明亮定邊右副將軍
之印應於(臣)進京時一同恭繳其明亮此時文移
來往所需印信舒常處現有
欽差大臣關防可即交與明亮為暫時辦事之用俟新
鑄四川將軍印信
頒到再行更换奏入報
聞
同日阿桂豐昇額明亮又奏言查湖廣陜西綠營
官兵業已全數撤回所餘甘肅雲貴官兵尚共有
一萬五千餘(臣)等已將西南北三路甘省官兵五
千六百餘名分為十一起令總兵斐慎等帶領陸
續啟行撤回甘肅所餘西寕鎮標官兵一千八百
三十餘名亦隨即酌撤其貴州官兵四千七百六
十餘名分為五起令總兵特成額等分帶起程雲
南官兵三千八百八十餘名分為三起令總兵劉
國樑等分帶起程總計至三月初八日甘肅雲貴
官兵均可全撤至三路四川官兵共有一萬四千
餘名應留新疆者不過六千餘人其餘亦當酌撤
(臣)等已交與明亮桂林俟各省官兵撤後分别應
留應撤妥協辦理奏入
上嘉之
同日阿桂豐昇額明亮又奏言查土婦扎什納木
前於掃蕩噶拉依賊巢時投出(臣)等擬即遵奉
諭旨遺令仍回革布什咱俾其母子完聚至伊子諾爾
布湛都爾雖年僅十四實為該處頭人番衆歸心
所有革布什咱土司自應令其承襲其土司印信
先為金川奪去現於噶拉依官寨内刨得應交與
諾爾布湛都爾袛領今衆土司均在此間伺候送
(臣)等起程而扎什納木與諾爾布湛都爾尚在大
營若於衆土司之前給與印信使目擊我
皇上興滅繼絶之深仁更足生其悦服當於二十七日
陳設印信傳集扎什納木母子並革布什咱各頭
人宣示
諭旨令其袛領扎什納木母子再三叩頭感激流涕即
各土司見之無不咨嗟悦服奏入報
聞
(臣)等謹按自古帝王底定武功昭宣文德所以
垂光奕禩綏靖遐荒德至渥也我
皇上緯武經文奠安荒服大功告蕆天地清寕爰
發德音宣布中外惟以
上蒼默佑
宗社鴻庥喜慰之餘倍深敬畏雖詩書所稱古之哲王慎
德無以加焉至於懋賞酬庸頒列爵之榮畫凌
烟之像自樞廷襄事軍餉持籌以暨戎行末弁
效順土司並蒙
奬勵備沐光榮此則
武功
文德之盛可為萬世法程者也至若
誕告各土司申明教誡於兩金川地建設營伍屯田駐
兵以資控馭保衛俾諸番各安居樂業又令向
化土司輪班入
覲得以瞻仰
天威身受榮寵至於革布什咱土婦扎什納木因其委
命投誠即令仍還舊地與諾爾布湛都爾母子
完聚搜得印信仍令袛領襲封俾撫遺衆斯又
仁至義盡
大聖人不得已而用兵之苦心中外臣民荒陬僻壤無
不共見共聞如
日月之照臨也猗歟盛哉(臣)等忝司編輯拜手揚
庥實不勝踴躍懽忭之至
三月癸邜
上諭軍機大臣曰昨授明亮為成都將軍節制綠營控
馭番地已明降諭旨矣該處所以設將軍之意原因
此次逆酋抗拒不法皆由歴來地方官釀成向來管
理番地各員於土司漫無經理惟附近之明正土司
等數人引而親之加以禮貌其餘則皆視同膜外衆
番已久懷不平且於軟弱者縱胥吏肆其魚肉而於
強横者畏如虎狼益為番衆所輕遂致毫無忌憚歴
任總督如開泰阿爾泰又皆無整理之能畏葸貽悮
即從前莎羅奔即卡之事亦未必非彼時督撫之優
柔畏事積漸而成今費五年之力十萬之師七千餘
萬之帑始能將兩金川削平掃穴俘渠用申國威而
肅法紀兹議於其地安營設汎移提鎮大員統兵駐
守並添設將軍駐邊彈壓固足以震攝諸番但所設
之將軍若不委以事權於地方文武不令其統屬考
核仍與内地之江寕浙江等處將軍無異尚屬有名
無實且番地事宜仍由地方文武辦理僅禀之總督
而行而將軍無從過問非但呼應不靈即於綏靖蠻
陬之體制亦不相合現在文綬為總督明亮為將軍
自不虞致有掣肘若將來接任之員或彼時稍存意
見即不能資和衷任事之益且恐不肖員弁久之故
智復萌不兔仍蹈前轍尚不足為一勞永逸之計此
乃善後事宜之最切要者不可不及早酌定章程俾
之永遠遵守自應令成都將軍文武兼轄除内地州
縣營汛不涉番情者將軍無庸干預外其管理番地
之文武各員並聽將軍統轄凡番地大小事務俱一
禀將軍一禀總督酌商妥辦所有該處文武各員陞
遷調補及應參應訊並大計舉劾各事宜皆以將軍
為政會同總督題奏庶屬員有所顧忌不敢妄行而
番地機宜亦歸畫一若日後將軍或因事權專重擅
作威福擾及地方干預民事者總督原可據實陳奏
又或總督輕聽屬員之言於番地情形動多牽掣致
悮公事者將軍亦當據實奏聞朕惟覈其虛實秉公
核辦以定是非必不肯稍有偏向其應如何酌定章
程之處著阿桂等於回至成都時會同明亮文綬桂
林悉心妥議具奏
(臣)等謹按金川跳踉固由逆酋野性難馴究以
前此守土諸臣寬嚴失中以致積漸僨事兹
天討申威俘渠犁穴全境輯寕即於其地設汎安營移駐
提鎮又
特置成都將軍兼轄文武凡番地事務及屬員考成悉
聽統理仍與總督和衷共濟既不使掣肘之堪
虞復不致事權之偏重不恃一時之有治人而
恃日久之有治法煌煌
明訓實為萬世法程者矣
乙巳阿桂明亮文綬舒常桂林奏言准軍機處原
議令新設將軍移駐雅州府但查川省將軍總督
同駐省城原所以便籌商而重節制若兩地相懸
遇有緊要番情不獲立時商確倘意見參差往返
咨詢更稽時日况現在滿兵三千每名家口即以
七八人計算已共有二萬數千人所需衙署兵房
即為不少而雅城倚山面河地勢偪仄難容挈眷
之衆滿兵似宜仍駐成都毋庸移動又川省向設
四鎮四協惟西南北一帶均屬番夷而成都距邊
甚近是以總督副都統提督均於成都駐札已偏
在西北一隅今將提督移駐美諾雖居甲壟各土
司之中若以霍爾各土司境地論之仍屬偏於東
界而東距䕫州一帶則已有三千餘里其距川北
永寕亦為遥遠查提督原係專轄通省綠營有簡
拔考核將領弁員之責若移駐美諾則耳目難周
轉屬鞭長莫及且既移提督必得一標四營全行
移往自未便令其單身長戍若槩行攜眷亦勢有
所難查綠營兵丁原可隨宜居住非若滿營之必
聚一處必另一城者可比今雅州城外尚有田地
若於城外度地蓋房使綠營官兵散布而居未為
不可是提督尚可移駐雅州毋庸移於美諾至金
川地方在在山巒間隔應於分設小金川兵二千
名之外再於各標協營内酌留兵四千名以資分
駐并現在屯兵内再酌留五百名以供差使其金
川所有應安小汎並即於附近分駐各營中酌量
抽撥安設此内舊有賊酋官寨之處地土亦尚稍
寬自美諾而外如小金川之底木逹布朗郭宗金
川之噶拉依勒烏圍三處酌設副將二員參將一
員均歸美諾所設總兵管轄至小金川地已瘠薄
而金川更屬﨑嶇磽确且兵丁既經移駐各有差
操等事(臣)等悉心核計授田伊始應將兵丁三人
共給與地畝一分大率兩人當差一人耕種計一
人所耕足供兩人之食現在所餘運出兵糧共有
七萬餘石初辦屯墾時先給為各兵口食一面官
辦牛具籽種但必令兵丁攜眷來居始堪永久查
建昌松藩維州等處兵丁地連番境男婦皆能習
勤苦如有情願挈眷來居者照烏魯木齊兵丁搬
家之例酌量官為資送其初至時照舊於應得錢
糧之外給與鹽菜口糧俟墾種已成再行停止至
兩金川設兵既屬無多而移駐降番亦為有限倘
再有餘地當於雜谷腦五寨屯兵内遷移五百餘
戶視地方之寬窄以定居人之多寡此外地土如
再有餘查維州保縣一帶地瘠民貧婦女皆來營
貿易其内本係番人居多應行招徠開墾兵丁如
有缺出並於番人内召募充補至番地雪大風高
若照内地建蓋房屋不能經久均應分建大小碉
寨以資官員兵丁居住再官兵雖有屯種米糧其
外如鹽茶布棉之類皆為食用急需聞小金川納
木覺爾宗一帶向出些少土鹽番人尚有能熬煎
者應試辦可得鹽若干其不足之數同茶布等項
每年官為運辦數次各按物件核計成本定價銷
售又兩金川地方雖設有鎮將彈壓而屯種收糧
等事仍須文員經理(臣)等旋即於同知佐雜内派
委三年一換如於屯墾事宜實心奮勉即以應陞
之缺奏請即陞以上各條(臣)等公同酌議竊謂辦
理此事必應如前此伊犁屯墾之法逐漸試辦以
次擴充尤在董率大員通盤籌畫及承辦之文武
各員相其土宜因其日用纖悉周備庶可為一勞
永逸之計奏入
上命原議大臣速議具奏旋經軍機大臣覆奏應如所
議令將軍明亮等一體悉心妥辦
上從之
同日阿桂明亮文綬舒常桂林又奏言查兩金川
番人雖多頑悍然因有兇惡頭人為之指嗾是以
敢為不法今所有投番皆係節次攻𠞰殱戮之餘
久知大兵利害而其投出之大小頭人(臣)等已遵
旨將本人及家屬節次解赴京師已不患其滋事且又
於先降頭人内擇其出力可信者為之管領又有
官兵彈壓稽查更無虞稍有不馴查小金川屯田
事宜除美諾底木逹布朗郭宗大板昭以及南路
之僧格宗翁古爾壟約咱章谷等處請照(臣)阿桂
前議各就所駐官兵授地耕種外其别斯滿一帶
與雜谷腦境地相接從前已議改土為屯應即令
雜谷腦屯弁阿忠保於此住居管轄其汗牛一處
三十七年冬間大兵一抵美諾即已全寨投降而
兩年以來飭令明正土司派出頭人權為管理人
戶尚屬完整今亦應於歴年出力之屯弁内㨂派
分叚管束改作屯兵其美諾相近之帛噶爾角克
及薩納木雅地方本係頭等侍衛穆塔爾所管之
地伊在營出力多年此一帶可耕之地令其管理
降番屯種其宅壟頭人安本係三十七年即經投
順久在南路亦為出力即令管理宅壟屯墾所有
别斯滿汗牛及穆塔爾安本等所管降番均照屯
兵一例辦理至金川地方除官兵耕種之外查有
什爾德頭人丹比西拉布章雜寨頭人得洛思逹
拉均於上年七月内官兵未克勒烏圍之先即領
全寨歸誠屢在前敵打仗又逹爾卓克寨頭人色
木里雍中雖在官兵已得索隆古之後始行投出
然彼時官兵未抵其寨而該頭人即已率六寨番
民同時投出因得以勢如破竹直抵噶拉依其在
北路之投降頭人霍爾甲等打仗亦為奮勉此等
頭人所有家眷番衆擬分安於金川河東河西與
官兵相錯而居並遵
旨一體酌給牛具籽種俾得及時種藝但此時屯種之
初仰懇
聖恩姑免其租賦俟三年後均照屯練納糧之例交官
以佐兵食於邊儲更為有裨奏入
上命軍機大臣議奏旋經大學士于敏中等奏覆應如
所議交成都將軍明亮等詳細揀派應放土弁及
管理屯弁照阿桂議定章程悉心妥辦
上從之
同日阿桂豐昇額奏言(臣)等前奉
上諭令將歴次出力攻克地方繪畫戰圖以傳永久業
經繪出攻得羅博瓦喇穆喇穆色淜普三圖進
呈今復將自攻上邁過爾以至掃平噶拉依其中力
戰奮攻之處分作九圖仍每圖隨以節略恭
呈
御覽奏入報
聞
上諭内閣曰軍機大臣核覆兩金川善後事宜摺内所
有番境應設綠營兵六千五百名歲需屯墾鹽菜銀
七八萬兩請於江蘇安徽浙江江西湖北山東河南
山西等腹内省分酌減名糧抵補一欵尚未妥協朕
平定兩金川不惜七千餘萬帑金原為綏靖邊圉一
勞永逸之計何靳此七八萬鹽菜之需况江蘇等省
營分雖居腹地亦有差操防汎之事若酌減名糧於
各該省兵丁生計殊屬有礙自可無庸裁減所有川
省歲需屯兵鹽菜之費著該督文綬即於正項内動
支至番地初定新設營汎全資將軍控馭彈壓自應
令將軍每歲至兩金川新設營分巡查兩次副都統
每年巡查一次將所有滿兵輪派隨往庶駐防兵丁
常得演習勤勞即綠營官兵亦知所觀法
平定兩金川方略卷一百三十三
