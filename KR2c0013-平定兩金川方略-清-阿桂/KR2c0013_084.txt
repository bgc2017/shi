欽定四庫全書
平定兩金川方略卷七十六
十月丙戌
上諭軍機大臣曰昨秋聞川省自用兵以来正佐各官
員缺久懸地方公務多有貽誤曾諭令該督將出差
各缺速委妥員接署實力整頓毋使叢脞今聞川省
州縣委署之員竟有一人兼攝數篆有相隔一兩縣
亦令兼署者地方各有職司一人而署兩縣已不免
顧此失彼若中隔一兩縣則地界既不聯屬耳目自
必難周即有能員亦屬鞭長莫及倘該督等慮及節
次發川人員已多恐將来補缺較難是以未肯奏請
揀發殊屬非計現在需人之際自應籌令足供任使
若謂川省缺少人多或致壅滯則大功告竣之後原
可分撥附近省分通融補用何必鰓鰓過慮以致因
噎廢食富勒渾文綬即速酌量實在情形按照各缺
沠員分署以專責成如現在委署之員即據實奏請
揀發以資差委
丁亥豐昇額舒常奏言據知府盛英禀稱綽斯甲
布土司工噶諾爾布患病身故等情隨據該府来
營禀稱土司故後體察該處衆心尚屬安定查歴
来各土司承襲皆係土司平日指定嫡出之子身
故後即以具報該管官准其承襲此例行之已久
今土司工噶諾爾布共有三子長子名綽爾甲木
燦係庶出次子名雍中旺爾結係嫡出三子名朗
索雖係嫡出自幼出家為喇嘛土司工噶諾爾布
在日已定雍中旺爾結承襲該處衆心歸向者居
多似不如順其自然使雍中旺爾結有地可守自
固籓籬而該處土番均得相安俟金川平後或將
綽爾甲木燦分地另立為土舍亦足以酬其勞(臣)
等復核平日見聞並體察目下情事大略相符現
已扎商阿桂公同籌辦奏入
上諭軍機大臣曰番地舊例既應嫡子襲職土司在日
即行指定則所有綽斯甲布土司之職自應順其習
俗令雍中旺爾結承襲俾衆相安莫若於襲職時豐
昇額傳喚雍中旺爾結到營諭以爾既係工噶諾爾
布嫡子且經爾父指定理應承襲雖爾係金川之甥
又係其壻本將軍等已據實奏聞今奉大皇帝諭旨
以爾父工噶諾爾布素稱恭順𣲖兵進𠞰爾必能勉
繼父志力圖報效已諭爾承襲土司之職大皇帝撫
馭番夷惟是開誠布公爾當益知感奮至恩賞爾父
孔雀翎爾父生前未及戴用今本將軍仍差員齎賞
以為爾父身後光榮並亦奉旨將賞給爾父之翎即
著爾戴俾體爾父未竟之心竭誠宣力以承恩眷至
爾父前因有病未得在營出力令爾兄綽爾甲木燦
代其隨征今爾既襲土職且又年富力強理應親自
隨營奮勉圖報將来平定金川時本將軍即據實奏
聞大皇帝自必重加恩賞其綽斯甲布官寨諸事爾
沠頭人管理亦可不致貽誤至于綽爾甲木燦則諭
以爾年来隨營征𠞰金川實為出力經本將軍具奏
蒙大皇帝加賞職銜花翎今土司之軄番俗例襲嫡
子而雍中旺爾結又係爾父生前指定是以照例令
其承襲爾惟努力盡心倍加勇往若將金川掃蕩即
當叙爾功績陳奏大皇帝自有重恩其善勉之如此
明白宣諭使其兄弟之心各安著詢問阿桂番地情
形如此辦理是否妥協如與朕意見相同即一面覆
奏一面密札豐昇額照辦豐昇額接奉此旨俟阿桂
覆到後遵照辦理
戊子
上諭軍機大臣曰此次征𠞰金川籌辦銀糧各項只圖
寬於儲偹遂至存積太多實非長策即如温福軍營
遺失之米至一萬七千餘石銀五萬餘兩火藥至七
萬餘斤固由温福庸劣乖張漫無調度遂至藉寇兵
而齎盜粮但攻𠞰之兵務在乘勢罙入非駐扎軍營
不須動移者可比自應籌為可進可退迅速遄行雖
軍食宜使充裕亦當計及得勝再進時裹帶利便不
可轉以糧多成累至火藥固攻戰要需只須略為寬
備足供十日半月之用仍籌陸續接濟則攻具既常
有盈餘而進兵亦易於携帶方為妥協至於軍營銀
兩計每月所需官兵鹽菜之項為數無多自應按月
解送營中支給衆兵令其各自存用即所備臨時賞
需之項亦只可酌存數千以備緩急設有特旨加賞
之事原可由該督處按數解營除此數項軍營又有
何事别需銀兩且積存銀米過多不能不𣲖兵看守
少則於事無禆多則徒分兵力此等皆犯行軍之忌
伊等何竟未見及此現在添兵另籌進𠞰所有前此
辦理未協之處均當速為更張著傳諭阿桂豐昇額
明亮及富勒渾文綬等彼此妥協酌商將應支官兵
鹽菜口粮銀米按月解營散給火藥每半月約計若
千斤由各軍營知照該督如數運送備用其銀兩酌
存數千縀疋更無庸多積該督等仍計西路南路及
宜喜三處軍營相近之内地將銀米等項寬餘存貯
以備隨時續運其鑄礮銅銕各項固為利用要資但
攻得一處移營進𠞰尚需將鑄成大礮鑿為碎銅携
往另鑄則約計敷鑄之外亦不必多為堆貯以上並
著該將軍等同該督立定章程辦理奏覆其鄂寳所
駐之覺木交現貯銀米並著妥議具奏又據解到自
賊脱出之川兵二名交軍機大臣訊問據張得勝供
在簇拉角克守卡卡内只有兵十名陳學供在功噶
爾拉新山梁守卡卡内只有兵十五名等語卡兵不
過十餘無事則徒令曠閒有事不足禦賊實為大錯
温福在昔嶺時將萬餘兵分作千餘卡脩築既令士
卒疲勞分守更復化多為少此乃温福一大失算處
各將軍等皆當引為前車之鑑進兵時切不可復蹈
其覆轍
(臣)等謹按銀糧為行軍要需固應寬為儲偫以
供支給但行軍乘勢冞入尤利輕便設存積過
多於進𠞰移營時多𣲖守護轉分兵力且又不
能迅速遄行前此軍營辦理誠為未妥兹仰荷
聖明指示另立章程將應支官兵銀米按月解營仍在
附近三路軍營之内地寬餘存貯以備隨時續
運既不慮積多致累復不虞轉運稽延其火藥
等項亦一體籌畫靡遺
宸算周詳實利用行師者所宜奉為法守也
己丑阿桂色布騰巴爾珠爾奏言伏查官兵現駐
日隆達木巴宗計至明郭宗美諾一百餘里此内
山勢均為極險節節皆堪固守去年攻打一年猶
必俟南路官兵已抵賊巢始能會合若以現有兵
力一路進攻賊番踞守險要又必久淹時日是以
收復小金川事宜必須分路進攻使賊無從抵禦
方能迅速奏功但路多則需兵更多今新到滿漢
各兵不及六千而日隆舊存之兵軍装軍械俱未
齊全即如四川本省軍装猶有未到而黔兵所解
衣履亦因川省轉遞遲滯未抵軍營此時積雪滿
山若遽督率進攻斷難望其得力(臣)身膺重寄如
有機會可乘豈不思及早奏功無如熟審情形通
盤籌計自非俟吉林兵到不足以供分撥至相近
賊境之土司如巴旺布扎克底前此在當噶爾拉
山梁金川投禀該土司頭人等深知(臣)無將就了
事之意所以殱戮小金川賊番甚衆而金川讐恨
之深亦惟兩土司尤甚兹據從金川脱出之通事
賡噶供稱賊首兄弟最恨巴旺布拉克底兩土司
而革布什咱次之現令喇嘛咒詛該土司等語兩
土司苟非實心攻打真與賊酋決絶何至銜怨如
此之深但令除南路外餘如瓦寺木坪地方密邇
内地該土司尚為出力現仍沠兵来營隨𠞰而三
雜谷土兵則自木果木失事之後旋俱散去至今
尚未到營(臣)即分繕檄文詳悉諄諭各土司伊等
既可永除後患自當奮力協攻至谷噶一處(臣)等
前詢之土司據稱道路不甚艱難若由山梁壓下
可抵勒烏圍今賡噶復稱谷噶有夾溝一道險仄
異常兼以卡防嚴密惟從凱立葉下攻易於得利
所見又有不同(臣)等當悉心再訪務期必得妥捷
之路
同日阿桂色布騰巴爾珠爾又奏言金川逆酋罪
大惡極神人共憤必當掃穴犁巢痛洗醜類方足
以雪憤恨而懾衆番前此欲令其獻出僧格桑並
藉以誘擒索諾木原屬權宜之計且或冀略省官
兵打仗之力而於此兵力未齊之先稍為安頓使
其禦備稍疎易于冞入乃欲懈賊而實不敢自懈
此時賊酋雖將僧格桑縳獻(臣)等斷不敢萌歇手
之心至于金川能打仗番衆不過數千有何力量
特以其地萬山環抱險阻異常正如蛇鼠憑其窟
穴因得稍延殘喘若各路果能鼓勵官兵相度形
勢俟有可乘即行攻進斷無不能竣事(臣)阿桂前
奏所謂非無把握者以此均奏入
上諭軍機大臣曰據阿桂等奏稱此時賊酋雖將僧格
桑縳獻斷不肯萌歇手之心等語縛獻僧格桑一說
或將来官兵進攻得勝直壓噶拉依勒烏圍等處賊
酋勢處窘廹始將僧格桑獻出以求免禍尚不可知
若就現在情形而論則斷無其事阿桂當切齒賊情
狡惡勿稍游移方為有識至温福木果木軍營所失
米一萬六七千餘石銀五萬餘兩火藥七萬餘斤俱
為逆酋所得必已搬回金川索諾木自應據為己有
即或分給衆人豈能各遂其欲此亦如内地賊犯分
贜不均必至自相爭競其中或滋釁隙亦未可知若
果有此機會即可乘勢設法離間藉以得手然此只
能伺察其變隨機妥辦並非預有把握也此事正辦
總當先行收復小金川一經平定即分路進𠞰金川
其進兵路徑據奏從凱立葉下攻易于得利等語閱
圖内凱葉立在兩金川之間與大板昭相近若果可
另為一路亦足令賊人照顧不暇阿桂即當密訪確
實妥酌而行若可為進兵正路阿桂當由此而進若
不過為進𠞰牽制之一路即將應𣲖何處官兵若干
及應𣲖何人帶兵攻𠞰之處均行奏聞又賡噶所供
遊擊陳聖矩因被賊圍營中無水自行放火焚燒伊
父子及兵丁等俱行焚死等語甚為可憫著阿桂再
行查明奏請交部議䘏至阿桂在營惟當努力收復
小金川並上緊籌畫進𠞰金川之局看来小金川之
事尚屬易辦若金川則一時原難把握但現調滿漢
官兵聲勢甚大賊自難於支禦縱使稍羈時日賊亦
不能經久相持况軍需費用雖多而現在再撥二三
千萬庫藏亦尚充盈朕意惟在𠞰滅兩金川永除後
患斷不靳惜多費阿桂等務須深體朕意努力成功
以膺茂賞
同日阿桂色布騰巴爾珠爾又奏言(臣)阿桂前在
南路據屯土各兵禀稱有維州協張姓兵丁向在
木果木充當通事與金川潛相来往偷給火藥之
事賊人稱為張掌堡不知其名等語(臣)阿桂彼時
因未知該犯名字且其事亦無憑據未及轉咨木
果木軍營查辦嗣(臣)来抵西路詢之翼長海禄據
稱有維州協兵丁張坤忠係保縣人通曉番語充
當通事本年五月内據已故守偹瑪什泰呈報脱
逃揆其情事頗有可疑但果否竄入賊境尚無確
據兹賡噶来至軍營(臣)等詢以賊境内有無漢奸
據稱有保縣兵丁張坤忠原是通事本年四五月
間因偷火藥逃往金川索諾木等甚聽其言每日
供給酒肉米麵等語(臣)等細詢其年歲面目與海
禄所禀相同查該犯以内地官兵現充軍營通事
竟敢與賊人潛相来往且偷竊功噶爾拉軍營火
藥已屬不法之尤乃復敢潛逃賊境為其任用實
為罪大極惡雖此時該犯竄逃賊境尚不能立寘
典刑而其親屬均在本籍(臣)等已咨明該督令逐
一查拏從重嚴辦奏入
上諭軍機大臣曰富勒渾現在桃關距保縣甚近著即
𣲖委大員密速前往逐一查拏務獲毋使一人漏網
所有該犯應行緣坐親屬即照謀反大逆已行律從
重分别嚴辦俾衆共知炯戒
庚寅
上諭軍機大臣曰阿桂等現在收復小金川看来尚屬
易辦其地雖有金川賊番幫同守把但以主客情形
而論金川之人在本處恃險抵禦習其地利便於准
備官兵打攻自不免費力若金川賊衆出至小金川
地方則彼亦轉而為客離其地險失其所長斷不能
如在金川之隨宜布置而我官兵自前歲冬底攻克
美諾以後經行駐守半年有餘其間路徑皆所諳悉
可以因地制宜熟籌克敵之法我兵分路進𠞰不但
易於制勝迅望奏功即金川賊衆在彼幫守者亦可
藉此多為殱戮並莎羅奔岡達克及其大頭人等若
在美諾皆可乘勝𠞰搶實為最好機會阿桂等惟當
努力為之至于進𠞰金川自以預定路數為要功噶
爾拉當噶爾拉兩處雖云正路但其地業經進攻半
年賊酋防備已久今見官軍奮勇再進必料仍由此
路進攻自復照前預備阿桂轉可毋庸親往此兩處
只須擇其中較要者令明亮等統兵前往或可相機
攻進餘則另行𣲖員帶兵牽掣若昨奏凱立葉之外
更有别路阿桂亦當悉心酌核總擇各路中最緊要
易進者阿桂親自督兵前進其餘則以次權其輕重
酌定何路𣲖何人牽制一面辦理一面奏聞
壬辰豐昇額舒常奏言竊思進𠞰金川分路牽綴
當期於事有益能奪其碉卡要隘痛殱賊番方足
振我軍威是以密遣妥人于宜喜達爾圖附近處
遍覓間道適綽斯甲木土司頭人等見新添勁旅
陸續抵營即有頭人松乃温布来營禀稱我等思
攻𠞰碉卡若從一面進兵賊人據守碉卡溝濠我
兵又係仰攻勢難取勝我等熟悉此處山路若率
領土兵於夜間間道繞越與官兵約定放礮為號
兩面夾攻方可得利等語(臣)等正擬密為布置即
日進攻適該土司工噶諾爾布病故據頭人松乃
温布来見禀稱各土兵因告假前往插旗燒紙我
二人平日受
大皇帝深恩非他人可比所有各隘口已嚴飭土兵小
心防範等語(臣)等密札行查據報該土兵近来防
範較嚴是松乃温布尚屬誠實恭順(臣)等即將伊
二人賞戴藍翎以示優奬至此時進攻蒙添官兵
三千内已到營者二千其餘一千亦可計日而到
原不必倚仗土兵但夾攻之計務須土兵深知地
利方能繞越賊境(臣)現在察看情形稍有機會即
照松乃等所禀一齊進攻務期有濟至後路前係
鄂寳督理今伊已往南路催辦粮運所有後路事
宜暫令副將董果經管但今值綽斯甲布土司承
襲未定之時後路防守事宜更須大員彈壓(臣)等
於鄂寳未回覺木交之前令總兵李時擴在彼統
兵駐守再松乃温布禀稱土司工噶諾爾布土舍
綽爾甲木燦俱曾賞戴孔雀翎今土舍雍中旺爾
結如得蒙
恩一體賞戴不但土司闔家感激即頭人等俱倍當竭
力報效等語查雍中旺爾結係衆心依向之人(臣)
等俟伊喪事辦畢即調来營妥為駕馭以收其心
而得其力可否賞戴花翎之處(臣)等候
旨遵行奏入
上諭軍機大臣曰豐昇額等據頭人松乃温布密禀欲
令土兵夜間爬越間道與官兵約定兩路夾攻等語
覓間夾攻原屬攻碉良法豐昇額等用其計而不預
露端倪甚合機要自應如此相機妥辦又據奏松乃
等因其土司病故飭土兵防守較嚴足見誠心恭順
賞戴藍翎等語所辦甚是松乃温布能如此實心出
力殊屬可嘉著豐昇額等傳朕旨將二人各賞銀五
十兩俾益感恩奮勉且使衆土司見之亦知共相效
法又據稱松乃䓁懇請將雍中旺爾結賞戴孔雀翎
之處前已傳旨賞給豐昇額等即可遵照辦理其所
稱調雍中旺爾結來營妥為駕馭以收其心而得其
力等語亦與前旨適合雍中旺爾結既為番衆依向
之人如果遵調到營誠心報效則營中多一得力土
司更屬有益自可推誠相待並令阿桂知之
上又諭軍機大臣曰豐昇額等奏後路防守事宜亟需
大員弹壓鄂寳未回覺木交之前已令總兵李時擴
往彼駐守等語李時擴辦事非其所長前因覺木交
一帶督辦粮務防範後路關係緊要已𣲖令布政使
顔希深前往同鄂寳辦理計此月内可抵覺木交顔
希深平日尚能辦事著鄂寳將該處一切應辦機宜
詳悉告知令其在彼專辦鄂寳仍時常往来照料方
為妥善
平定兩金川方略卷七十六
