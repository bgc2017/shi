欽定四庫全書
平定兩金川方略卷五十七
閏三月丁丑到□䏦奏言據總兵張大經禀稱初
二日副都統烏什哈遠阿蘇納同侍衛四員同帶
領官兵一千五百名駐札簇拉角克西口並令總
兵於各卡内挑選兵丁三百名合攻逹札克角地
方等語(臣)查將軍温福既派兵由簇拉角克西口
取道進攻自應多備官兵始足以壯聲勢而資防
禦張大經所設各卡均係緊要業經調兵三百名
此外似難再撥(臣)即將簇拉角克防兵挑選二百
名飭委遊擊保寧管領星夜起程前往相機策應
據保寧禀稱是日之夜該處現在聽候調用又據
張大經禀報初三日黎明烏什哈逹等領兵前進
搶獲賊番碉卡數座我兵即在彼修理石卡木城
以防賊番抄截等語(臣)思官兵既獲碉卡數處是
已有可乘之機當即飛飭保寧帶兵駐札以備就
調遣奏入
上嘉之
同日劉秉恬又奏言(臣)接准董天弼札開據梭磨
土婦卓爾瑪面稟現因患病曾經許願差人赴藏
熬茶懇請賞給路票等語(臣)查三雜谷地方雖不
比明正木坪瓦寺附近内地但現在派撥土兵隨
征進𠞰頗為出力而三雜谷中惟卓爾瑪頗知大
體甚為恭順(臣)聞去年飭調三雜谷土兵時卓爾
瑪首先發兵兩土司始遵從派撥即今年新開丹
壩餉道經過該土司地方(臣)曾諭令出夫帮運亦
卓爾瑪首先勇躍急公是卓爾瑪在諸土司中寔
属誠心向化之人令既懇請給票遣人赴藏酬願
自應查照向例給票護奏入
上是之
閏三月己邜豐昇額舒常奏言(臣)等鑄成砲位輪
流轟擊各放十餘砲怱俱炸裂幸未傷人但屢鑄
屢炸(臣)等實深焦急查看炸裂之處竟有一半黑
似煤渣者寔因銅質不净内多鉛沙是以不能堅
久若令匠人淘淨再鑄未免時日太遲(臣)等察看
日旁一帶碉卡自上而下順列有十餘座互相聯
絡若仍從其後面分路攻取賊番可以聚集堵禦
不能裂斷其救援之路(臣)等探得日旁山下箐中
東有斜徑可以爬登若從此派兵抄出賊後使各
碉不能聫絡上下夾攻可期得手即於初五日丑
刻分撥官兵一齊進發賊番由碉卡各孔穴内鎗
砲連施其正路官兵放鎗射箭奮力上攻而由箐
林前往官兵遶路爬登放鎗擊打賊番儘力堵禦
鎗石如雨同時正面三路官兵亦俱壓至壕邊奮
勇攻擊正在攻圍間有賊四五百人從山旁小路
抄出適被箐林一路官兵壓下賊番猝不及禦攪
殺一處被官兵擊傷六七十人帶傷滚落箐中甚
多而碉卡内之賊見勢甚急惟密施鎗而負險死
守且為衆壕所阻寔難越過查官兵所立之處既
無地利而救援之賊又復漸增是以漸次撤回
同日阿桂明亮奏言(臣)等自將鑄成大砲施放以
來當噶爾拉山梁第六碉漸次損壊但黑暗雲霧
之際賊仍偷為修補更添木柵石墻(臣)等不勝忿
恨察看情形雖第六碉攻取稍難然若先取此碉
即可扼其要害因令札勒桑等分攻納札木正面
第一䨇碉其納圍正面之第七碉派和隆武裴慎
等進攻並叧派漢土兵進攻納圍靠束之第八碉
再從上次攻得之第五碉處分為三路令奎林三
寳等攻取納圍正面之第六碉(臣)阿桂明亮分頭
督率初九日子刻陸續前進至丑寅之交雲霧迷
漫官兵等潜行爬越及至黎明時奎林三寳之兵
已越過石卡兩處賊番知覺放鎗滚石官兵毫無
畏避直至大碉内詎賊番守禦倍常碉内既獲以
石墻木柵又均挖有壕溝横斜交錯攔截徑路官
兵奮力將木柵砍斷並且推墻填壕碉卡之内約
有賊二百餘名抵拒甚力鎗石交加官兵因繞至
西北角卡門直前攻奪賊番窘廹當有百餘人從
東北前來又有二百餘人由陰坡箐林而上思欲
乘霧從後衝突我兵看出分隊迎擊而滿州及額
魯特官兵各用刀箭殺死多人三寳亦親射一賊
賊番勢不能支踉蹌敗退一半竄入碉内一半由
坡下箐林逃匿其派攻第八碉官兵正在攻撲間
有紅衣頭人手持矛捍催逼賊衆出碉衝壓官兵
即放劈山砲將其頭人擊斃而新降小金川番人
亦頗勇往都司催文傑督領殺賊二十餘名賊仍
潰散入碉死守查當噶爾拉山梁固為賊人緊要
門戶而第六七兩碉之後有大山腿一道迤邐而
下其勢比之噶拉依尤属金川要隘是以此兩碉
倍極高堅守禦更為嚴密未免暫急攻克現在大
砲轟擊過多又經損裂(臣)等一面趕鑄砲位一面
另籌攻取以期先克此碉迅速前進再閏三月初
八日有從金川脱出之小金川番人嘉噶爾布木
一名已經共頭人親属認明即令在營驅策並錄
供詞恭呈
御覽
同日豐昇額舒常奏言據分駐宜喜提督馬彪等
報稱有金川投出之番人噶逹爾結一名送至日
旁之軍營(臣)親加鞫訊據噶逹爾結稱係金川番
民因為每日派撥打仗田地&KR1320;荒恐將來餓死是
以投出(臣)反復䆒詰似非虚偽且言詞頗覺明白
尚可以供驅策現在給與口糧留於軍營交參將
馬應詔管束均奏入
上諭軍機大臣曰豐昇額等奏進攻日旁又據阿桂等
奏分攻納圍納札木殺賊各情形此兩路將領弁兵
俱甚奮勇出力俟攻得險要一併交部議叙其兩路
官兵内有陣亡及受傷者並著查明照例咨部賞䘏
又豐昇額奏新鑄之砲同日怱俱炸裂皆由銅質不
净之故已傳諭劉秉恬等妥辨矣軍營所需大砲甚
為緊要銅觔一到即行&KR1320;鑄應用自不肯多延時日
但大砲期於經久而趕辨銅觔原難必其十分純淨
若鎔練不到屢次時裂不能應手則又莫如略寬其
期精鍊妥鑄以資永遠利用俗語所謂遲之不擔錯
也後鑄造砲位應令工匠等細加試騐如寔係足色
净銅即行入爐成造若其中尚有鉛沙及將裂砲令
鑄者務宜淘鍊及盡再為鎔鑄毋止圖速成不計工
候又致另鎔爐冶轉多周折稽延再豐昇額奏炮位
輪流轟擊各放十餘砲即俱炸裂而阿桂亦稱大砲
因轟擊過多怱而炸裂是砲之屢炸未必非施放太
急不復察其冷熱得宜所致即於鳥鎗連放數次後
鎗筩即熱亦待稍冷續放方為妥利砲體較鎗之數
百倍之大熱更久而冷更難若急於装藥不令消停
以火力逼之實難保其不燥裂旁出此亦自然之理
各路軍營用砲時皆不可不加審慎再豐昇額另摺
奏金川投出之番人噶逹爾結一名言詞似覺明白
尚堪驅策等語此則未妥番姓奸詭叵測其外貌明
白者其心必更狡黠今令随營效力難信其果專意
輸誠即云軍營機要非彼所能窺測亦不慮其偵探
洩漏但此等番人與綽斯甲布土練等原属同類豈
能防其不於中蠱惑離散人心况留於軍營既不能
藉其招致他番或軍行進退間輕信其言而誤隳術
中所關不少豐昇額等於軍務閱歷未深尚未能妥
貼及此留之無益而有損著即將噶逹爾結押解成
都交富勒渾嚴加看管其毋致疎脱又阿桂摺奏脱
出小金川番人嘉噶爾布木供稱聞得索諾木差人
問其姊與僧格桑相能與否其人言在小金川時與
僧格桑原未同住索諾木就將僧格桑與其妾併頭
人七圖安都爾等同送到勒烏溝内克思果木小寨
居住等語而此則金川逆酉欲俟將送出僧格桑以
圖解免之計其迹已經顯露若送來時斷不可稍涉
游移屢次所降諭旨甚明温福等各應一一遵照妥
辦至金川小番較之小金川更能打仗寔為可恨不
特其大頭目當殱戮無遺即小頭人亦皆不可輕赦
縱或窮蹙來歸不應於小金川降人復令管束番衆
盖進𠞰小金川時其來降頭目略於加恩者尚欲籍
為誘引金川番目之用至平定金川其餘諸番自皆
怗服更為可用其别示招徠而不可令遺孽尚留復
致滋蔓惟各處番人之未為賊人出力者尚可使之
仍安耕作温福等皆尚預&KR0894;成算以歸妥善至阿桂
初九日進攻尚遇雪霧彼時未交夏令番地山寒亦
無足怪今以立夏天氣漸暖冰雪日就消融自更易
於得手佇聽捷音
上又諭軍機大臣曰鑄砲銅觔關係最為緊要自應預
備净銅以資利用即銅色不能一律亦當淘鍊極净
再行觧往方於造砲有益今豐昇額軍營既成之砲
屢經炸裂皆由内地運送銅觔未純所致承辨之員
寔難辭咎著傳諭劉秉恬富勒渾確查此項銅觔係
自何員承辨據寔參奏現在豐昇額軍營叧鑄砲位
需銅甚急著劉秉恬富勒渾飭属員以純净足色銅
觔迅速觧送應用其温福阿桂兩路並著該督等一
例辨理毋得稍有貽悮
壬午温福海蘭察奏言(臣)等督兵由逹札克角下
攻業已佔地殺賊惟是官兵山梁甚長樹木甚大
烏什哈逹阿爾蘇納帶往之兵恐不敷用隨又派
兵四百名令巴圖魯章京額爾塞遄往接濟自初
一日起每日合力攻擊至初六日午刻忽有賊三
四百人從林内潜出來截後路烏什哈逹等知覺
留兵一半仍舊拏卡領兵一半迎戰殺死賊十餘
人賊番敗遁自初七日至十一日我兵一進而賊
從未絲毫侵擾故得從逹札克角山而下佔地四
十餘里至溝内拏卡之處此數日内(臣)等率同
富興等一面派兵搜勦一面向前拏卡至十一日
亦拏卡十餘座與烏什哈逹等會合察其形勢我
兵有三路可進向前直下即至逹札克角之西山
腿向上樸取南山便可抵喀爾薩爾若由溝前進
可以繞過昔嶺山腿但此數處林木蒙密莫辨道
路須俟砍除得逕詳加查看定于何路有益再圖
進𠞰
同日温福又奏言(臣)前派副都統鳥什哈逹等帶
兵由逹札克角山頂合力往下衝壓業經攻得木
城碉卡佔據地方兹烏什哈逹等連日要直下攻
壓卡進而逼已佔據四十餘里(臣)復令官兵由木
果木山腿過溝拏卡往上迎接現於十一日逹札
客角官兵與木果木官兵會合雖逹札克角西腿
山根溝深箐密坡墈陡峭賊番於此内盤踞死守
仇我兵聲勢既入聯絡不但自此以内地方番賊
業已淨盡而向南攻取則喀爾薩爾相距不遠順
溝而下又可繞過西嶺山脚通至巴爾里寨(臣)因
烏什哈逹等所佔地方既遠卡防分駐更多所餘
進𠞰之兵不能充裕必須審察情形將各處卡兵
量為抽撤方足敷用查從前(臣)移營進𠞰昔嶺時
由攻噶爾拉了口稍北翻山而行直抵簇拉角克
西口此一帶均係功噶爾拉山梁在在與賊番接
壤約有四五十里經(臣)分設卡柵留兵防守至簇
拉角克西之高山即係逹札克角之山頂往北直
接静海駐兵之松林口地方往東過山下至簇拉
克角即係督(臣)劉秉恬現在帶兵駐札之登春地
方(臣)察看逹札色角山頂形勢緊要是以令張大
經在彼札營駐兵五百名並分兵設卡直接静海
處統計張大經所管各卡防兵共有一千五百名
令功噶爾拉丫口未經攻破所有從丫口北至簇
拉角客各兵卡自不可據行撤減而逹札克角既
已從上攻壓而下與木果木彼此接連則自張大
經駐兵之山頂北至靜海各處均在所得地方之
内此處防兵自應抽撤調赴烏什哈逹處以資攻
𠞰再督(臣)劉秉恬聞(臣)帶兵攻取逹札克角山梁
即派遊擊保寧帶兵二百名前赴張大經處此項
官兵應即令保寧帶領張大經靜海等原駐一帶
地方擇地駐扎防範聲援如此前敵打仗之兵不
致单薄而後路亦得嚴密均奏入
上諭軍機大臣曰温福等奏進攻道路情形與朕前此
所降之諭旨用硃筆標記處適相符合今官兵兩處
聫絡直逼西南其東北兩面皆成内地所有原設卡
兵自應抽併攻𠞰則官兵聲勢愈大自更易于得力
至噶爾薩爾一路雖向南進攻相距不遠但其處亦
係賊番要隘恐攻取又需時日若進𠞰色爾里寨既
可繞過昔嶺且前處虎兒供在色爾里即可用砲平
打噶拉依是此路更為直捷但進兵之後喀爾薩爾
及昔嶺兩處之賊或能堵截我後路不可不留心防
範至溝内林深箐密若僅砍樹而行難期定利㦯乘
天晴日暖之候用乾柴硝熖縱火焚燒則通通既速
賊亦必不能伏匿較之兵力勦洗更為事半功倍但
須順風施行方能有益惟此時正係夏令樹木茂密
非若各間枯燥者可比火攻是否相宜朕亦難於懸
定著傳諭詢商温福令其就該處情形妥協籌酌一
面辨理一面奏聞
(臣)等謹按温福等從昔嶺進攻在事大臣將弁寔
心奮勇而又蒙我
皇上於數千里之外按圖審勢
親御丹寔將拏卡繞進情形一一指示明白是以軍營
得所稟承漸過賊酋要隘乃於防範而截之
旨不能詳加體察寔力禀行以致功廢半途復勞
宵旴仰見
聖訓所垂燭照無遺凡在臣工均當服膺拳拳勿失以
杜意外之虞不可稍存疎略也
同日温福又奏言查軍營所有四川貴州陜西丼
肅各省官兵多從前歲間道陸續調來進𠞰其最
近者亦届年餘所有腰刀一項各兵随身佩帶既
所必需而攻碉栅之短兵所接之時亦最為得力
兹據總督李煦馬全等禀稱各兵執使腰刀打仗
殺賊歴時既久間遇開道修栅砍伐樹木又冰堅
路滑摖跌損傷均所不免現應補辦腰刀共計四
千餘把請轉飭川省各標營于庫存軍械内㨂選
撥觧倘不敷即在成都赶辦以濟急需此項價值
各兵季餉内扣還等語(臣)復加察核寔急為添
補當資明四川督富勒渾現據咨復已經陸續起
運上緊製辦再弓箭較鳥鎗更為迅便兹因軍營
滿漢官兵原帶之箭將次用完而弓亦日久軟壊
(臣)咨明富勒渾於川省各營存貯弓箭内挑取海
針箭五千枝五力以上弓二百張觧送軍營酌分
應用仍將分給過官兵花名開送軍需局照例辨
理奏入
上諭軍機大臣曰温福奏軍營箭枝缺乏向富勒渾咨
取朕思彼處工匠斷不及京城着將武備院收貯之
箭挑選六千枝派春寧等分起送往並傳諭温福阿
桂豐昇額等除將行取成都箭枝賞給兵丁外此項
由京觧往箭於各隊内擇其勇悍能殺賊者酌行給
與不得濫給以致枉費
同日奉
上諭曰著派御前侍衛副都統春寧乾清門侍衛輔國將
軍景熠三等侍衛特成額各帶箭二千枝馳驛分往
三路軍營賞給兵丁特成額著往豐昇額軍營春寧往
温福軍營景熠往阿桂軍營春寧等到彼留住一日
即速回京以便詢問彼處情形
甲申劉秉恬奏言查屯兵一項與各土司土兵不
同緣乾隆十七年土司蒼旺不法經前任總督策楞
提督岳鍾琪誅滅將雜谷腦乾堡上孟董下孟
董九子寨五處改土歸流移駐副將都司同知等
兵共設兵八百名彈壓管轄復于番衆内挑選精
壯三千名作為屯兵額設土守備土千總土把總
土外委分隸約束平時任其力田傭工年外納弊
糧六百餘石並不支給錢糧遇有調遣照各土兵
之例給與月糧坐餉應用噐械聽其自行置備亦
不&KR0894;演惟於每年秋間責成副將點騐一次有衰
弱者裁汰挑補册呈報督提衙門稽考此即前設
屯兵三千之原委也(臣)查歴年每遇邊外土司不
靖俱係就近派調屯兵堵禦出力較多即此次進
𠞰兩金川於額設三千之外業已多派二百餘名
此内陣亡病故者共有一千餘名(臣)等往來各軍
營詢悉屯兵一項最為出力伊等已改土歸流其
奉法守分與内地官兵無異而又自知夲係番人
不敢與官兵埒至衝鋒打仗時其爬山越嶺不讓
土兵而又因身係
天朝百姓不屑與土兵為伍均於自效故歴年攻奪
碉卡得屯兵之力頗多絶不似土兵之見利則趋
見害則走現在各路軍營俱欲添調屯兵誠以屯
兵勇往足恃也但該處人戶本屬無多出兵以來
業已調撥逾額而傷亡亦復不少此時即勉強添
派亦不過以老弱充數難期得力是以(臣)於綽斯
甲布添兵摺内不復奏請再派屯兵查副將軍阿
桂從前署四川總督時稱將來辦理兩金川所有
屯練三千可望得用係指此項屯兵而言即近日
賡音素到京奏稱每次進兵土練屯兵甚為得力
亦謂現在之屯兵也川省因屯兵現居之地名雜
谷腦並距瓦寺不遠故每每言及屯兵與雜谷瓦
寺之兵不能分晰清楚其是三雜谷則係梭磨卓
克采從克角三土司所屬土兵瓦寺土司亦令有
土兵與此項屯兵迥不相涉
同日劉秉恬又奏言查美諾一帶地方前經温福
派兵五百名(臣)復遵
旨會同董天弼奏調兵一千名嗣因綽斯甲布一路需
兵(臣)又於美諾防兵内撥出五百名前往丹壩聽
候副將軍豐昇額就近調用美諾計存兵一千名
除(臣)調赴簇拉角克兵四百名並派往小牛厰兵
一百名廵防各處橋卡兵一百餘名押運鉛丸火
藥兵一百餘名外寔止存兵二百餘名至簇拉角
克原存兵一百餘名合之美諾調來四百之數共
五百餘名現在守護各糧臺兵四十名分防山梁
橋卡兵七千餘名保寧帶往兵二百名亦止存兵
二百餘名但查當噶爾拉至功噶爾拉中間約計
百餘里迤北數十里之外小金川寨落頗多向以
該處雪大山封賊番勢難翻越是以未議安兵設
卡現今天氣和暖積雪漸消重岡複嶺之中道路
叢雜保無賊番乘隙潜歸暗來滋擾之事且各寨
内精壯丁男俱已經派撥兩路軍營打仗所剩係
番婦番童不足以資捍禦雖番民寨落原不能處
處撥兵護衛但小金川全境業已蕩平稍有疎虞
即属不成事體(臣)随飭令原任松茂道查禮前赴
當噶爾拉至功噶爾拉中間一帶地方逐加查勘
應於何處設兵駐劄(臣)即於現有兵内酌量分撥雖
兵力未為充裕俾得彈壓廵盡則亦屬防漸杜
微之道均奏入
上諭軍機大臣曰劉秉恬奏屯兵原委看來竟為軍營
得力之人各路將軍等自應另加愛惜遇有奮勇者
随時奬慰如實有出衆功績並當奏聞賞錄以示鼓
勵又奏當噶爾拉至功噶爾拉一帶撥兵防守事宜
美諾雖止存兵二百但各山溝可通金川之路俱已
有兵駐守則美諾竟成内地原無籍於多兵或即於
此現存二百名内量為撥派應用之處著劉秉恬一
面妥恊經理一面奏聞
同日劉秉恬又奏言(臣)欽奉
諭旨籌撥征兵其屯兵已不能再調至川省綠營除節
次調赴軍營並坐塘駐藏等項差使之外存營之
兵寔属無多(臣)已飛行督提兩標中軍並扎知署
督(臣)富勒渾分飭各營先儘舊兵内勇往者㨂派
五百名即令起程或未能如數即有三四百名亦
足以資協𠞰奏入報
聞
乙酉富勒渾奏言查各路軍糧除當噶爾拉木果
木兩處儲備業已充裕其綽斯甲布一路現據永
寧道梁翥鴻禀稱三月二月五月以前宜喜日旁
兩營並覺木交木池二處共存糧五千五百九十
餘石據臬司李世傑禀稱由打箭爐出口之米已
轉運一萬餘石又准文綬扎稱由雜谷口出口之
米二三兩月内經過桃關共計官商各米亦有二
萬九千餘石各等語(臣)因桃關至軍營尚有四十
餘石恐口外沿途稍有停悞現委府廳二員分駐
適中之梭磨從噶克地方往來催䟎趁此天氣晴
和上緊赴運充裕以利軍行奏入報
聞
同日鄂寳奏言(臣)欽奉
諭旨加恩賞給三路随營打仗兵練一月錢糧並賞給
看營守卡樵汲各兵一月塩菜銀兩仰見
皇上軫念戎行恩施優渥伏查覺木交一帶駐防官兵雖
在後路逐日均有守卡瞭望會哨廵查以及馳逓
文報各項差務與尋常駐守者不同自應仰體
皇仁一例賞給一月塩菜銀兩(臣)隨傳集兵丁宣誦
諭旨各兵感戴
仁慈歡騰踴躍均已叩頭袛領奏入
上諭軍機大臣曰覺木交一帶駐防官兵自應一體賞
給塩菜銀兩而鄂寳奏摺故為婉轉其詞盖意在援
照給賞又以諭旨内未經及後路兵丁一項故不敢
明白直陳此由鄂寳見理未真致摺奏亦遂辭不逹
意豈所以仰體朕一視同仁之道且不特此即如劉
秉恬所統美諾等處兵丁五福所統丹壩一帶兵丁
亦在應賞之例又如打箭爐維州沿邊地方除夲處
戍守之兵近在汛地毋庸濫及若由别營調到者遠
道奉差即當例加優恤總之各兵俱為國家出力其
打仗與守廵不同之處已於錢糧塩菜示有區分而
同一執役奉公不當拘泥三路軍營之旨别生岐視
著傳諭劉秉恬將各處應賞兵丁即行確查妥辦務
使均沾恩澤
丁亥豐昇額舒常奏言(臣)等察看日旁山梁一帶
碉卡周圍皆係石牆木卡復有重壕深塹賊番藏
匿於内由孔穴放鎗死守官兵屢次撲至壕邊俱
因溝壕難越加以横卡地洞内鎗石緊密未能攻
克現在大碉以燬其卡下半截亦易傾頽但賊番
竄匿溝壕鎗砲所不能及必須奪其東北山坡建
立木柵高築砲臺方能向下轟擊並須設立木架
將大彈擲至溝中使賊番藏身無地方能得手(臣)
等先令兵丁砍伐木植多為預備派撥侍衛章京
等帶兵六百名於十四日乘夜前往竪柵賊番知
覺鎗砲連施官兵奮勇直前即將東北高坡佔據
建立木柵賊情窘廹遂由箐林抄出衝襲官兵一
半拏卡一半接仗擊殺賊衆甚多其碉卡地窖内
賊番鎗砲齊發官兵即將貯土口袋並用本植排
列以遮鎗砲至黎明時已成土柵一座與賊番逼
近現派兵三百名嚴密駐守一面趕築砲臺則溝
濠内賊番不能隠匿失其所恃之險便可立時攻
獲奏入
上嘉之
同日豐昇額舒常又奏言駐守木池副將董果參
將金應安於木池橋頭盤獲米商田濟國並無米
石祗馱載銀二千七百餘兩米票四張當經該副
將等將田濟國解赴鄂寶處嚴訊(臣)等恐此或係
奸商欲以銀折米殊與軍糧有碍已行文四川總
督俟鄂寳訊明後即便就近辦理奏入
上諭軍機大臣曰軍糧關係緊要屢經嚴飭該督等實
力經理並特派大臣董司其事沿路催查務使源源
接濟以利軍行至該督招商領運原係佐官運之不
足但既官給票張自應令其執為運米憑據田濟國
安得持無米之票齎銀遠涉且奸商挾貲赴營料必
仍向兵丁買回食米交官充數此大不可各兵支給
口糧均係按日而計俾飽餐勵勇期于攻𠞰有資非
若在京八旗關支加米得以聽其通融轉售誠使兵
皆果腹必不能復有升斗餘存即或官員等給米較
多亦係計其跟餘人數俾足供口食並非使之寬裕
存積况在官員等更不當以此覓利若使官員兵丁
等除日食外果有餘粮則又不如按其例給之數寔
食若干支與夲色而以餘數兼支折色既有稍省轉
饟之勞並可寬為儲蓄以備緩急之用更不應用其
私相貿易致奸商牟利資弊也所有此案奸商田濟
國既領票承運而敢不携顆粒賫銀赴營為自私自
利之計甚屬可惡事關軍餉非尋常商販因公射利
者可比該犯現已觧至鄂寳處審明属寔即應在彼
正法示衆以昭儆戒至此路業已敗露其餘各路類
此者恐亦不免劉秉恬鄂寳為督辨軍需大臣富勒
渾現署川督各路供給軍糧乃其專責著交劉秉恬
等嚴查各路有無似此弊端據寔妥辨仍查此路糧
員因何縱容奸商如此舞弊之處據實參奏至於各
路官兵等如果有私賣餘米之事將軍等不應毫無
見聞著傳諭温福阿桂豐昇額一體留心確查仍與
劉秉恬等咨商妥定章程具奏
同日
上諭内閣曰昨因進勦金川曾於湖廣各營調撥官兵
所有經過各州縣地方本年應徵錢糧業經降旨按
數緩徵以示體恤此外尚有漕項銀欵例不並緩小
民仍有赴公輸納之勞著加恩將湖北竹山等二十
二州縣湖南長沙等二十六州縣夲年隨漕等銀准
其同地丁一併緩徵俾民力益覺寬裕以副朕加惠
無已之至意該部即遵諭行
(臣)等謹按川省用兵以來軍行所過一切供應
官為辨給毫無累及閭閻乃蒙
聖主情殷保赤視民如傷既緩徵湖南北四十八州縣
地丁錢糧而于例不並緩之漕項銀餉又復展
其常期俾民力益資寬裕在百姓既不知軍行
之累而轉得籍以邀逾格之
恩從此含餔鼔腹益慶恬熙宜乎和氣成祥而祲氛漸
滅已
平定兩金川方略卷五十七
