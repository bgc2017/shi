欽定四庫全書
平定兩金川方略卷八十四
十二月壬寅陳輝祖奏言查川楚地界毗連而相
距尤近之地惟北省之荆州襄陽宜昌及南省之
常德一帶由水路下趨荆州赴川更稱便捷(臣)擬
將滿漢官兵酌分水陸兩路入川現在飛咨署將
軍書明阿選撥兵一千名𣲖分五起照綽和諾之
例令其步行入川所需夫役飛飭各站預偹運送
其綠營之兵即於宜昌襄陽常德提鎮標内𣲖兵
一千令州縣等預偹船隻分由水路行走至摧碉
破卡究以火器為先此一千兵内𣲖有鎗兵六百
名並於洞庭宜昌水師等營鳥鎗内酌量分撥擕
帶至水路船隻每船加添夫三十名令各兵輪替
牽挽前進至巫山縣登陸即隨滿洲兵進發奏入
上嘉之
癸邜豐昇額奏言(臣)於十二月初三日由宜喜起
程初五日來至格江接得阿桂咨稱西路擬從谷
噶凱立葉進兵令(臣)等或由丹壩或由穆爾津岡
自行酌定(臣)查由綽斯甲布之宜喜日旁甲索俄
坡等處均係樹木叢深道路險窄進兵既為無益
(臣)復將穆爾津岡等處詢問經過之人俱云兵丁
可以行走但兵少不免稍有沮滯等語(臣)現在統
兵三千三百名再添湖廣兵二千共計有五千餘
兵俟阿桂兵到谷噶時彼此約定日期一同攻取
奏入
上諭軍機大臣曰朕昨已降諭旨令明亮等於本月二
十八九等日進兵今豐昇額即依所奏由穆爾津岡
前進並移知阿桂令其相機策應將此諭令阿桂明
亮知之
同日明亮富德奏言查馬柰馬爾邦一路先經(臣)
等𣲖令都司崔文傑前赴巴旺布拉克底與該土
司等面商兹據崔文傑回稱連日從長計議咸稱
大兵尚駐僧格宗一帶金川必料仍從當噶爾拉
進攻竭力守禦至此時馬柰馬爾邦與小金川未
破以前情形各别現在投番屢由此路脱出即使
官兵不來金川豈有不防我等乘空搶奪若止仗
正面兩路進攻難以得手令𣲖頭人先往東西兩
邊山後探明抄截之路再來回禀現有脱出革布
什咱番人聶噶可問等語(臣)等親訊聶噶據稱僧
格桑已被金川拘禁若使其言果實則金川頭人
等深知畏懼并力攻𠞰更為得力(臣)等思馬柰馬
爾邦勢在必進現就崔文傑所繪地圖僅能仿彿
大概然河南之深嘉卜溝河北之駱駝溝均有間
道可以繞截今巴旺等土司既𣲖頭人偵探道路
應俟其回日禀明再定現將各要隘加意防守並
每日特𣲖官軍於相近當噶爾拉地方四出巡邏
既可牽綴賊勢并絶其暗行窺探將來大兵撤赴
章谷由格藏而進自屬出其不意奏入
上諭軍機大臣曰據明亮等所奏與朕前此指示適相
脗合功噶爾拉當噶爾拉兩路今歲攻已半年險隘
難於寸進若由馬柰馬爾邦間道前進庶可攻其無
偹今閱奏到地圖河北之馬柰馬爾邦一帶路徑較
寬進攻自為稍易明亮奎林等當努力妥為之又據
奏聶噶供稱僧格桑已被金川拘禁等語其言果實
則金川頭人等心生畏懼或至窘廹時竟將僧格桑
獻出亦未可定但即使真將逆酋縛獻亦暫且只可
將計就計留其俘獻並設法誘擒護送之賊目等無
使一人脱回仍即照舊統兵攻打無稍遲緩其餘各
路將軍或有賊人詭稱已在某將軍營門縛獻逆酋
得蒙寬宥者將軍等總不必問其事之虚實仍將來
人設法擒獲一面領兵攻𠞰毋為虚言所惑則賊衆
詭譎之計將無所施而在我得操必勝之勢可期尅
日集事
同日明亮富德又奏言查汗牛十四寨投番(臣)等
先𣲖參將許世亨前往清查戶口現據回稱該處
番人自本年打仗陣亡及被金川抄没隨處逃散
之外實存三百二十戶男婦大小一千四百八十
名其中老弱婦女居多就其年至十六以上五十
以下即作為壯番挑選亦僅得二百五十名仍將
大頭人押赴打箭爐交與明正土司管束其壯番
挑帶隨征餘仍留該處安插(臣)等酌𣲖明正土兵
二百名在彼暫為彈壓奏入報
聞
同日舒常奏言查豐昇額於十二月初三日領兵
三千三百名自宜喜前赴丹壩(臣)即赴各營卡察
看布置或令兩營歸併一營而於空營加柵少為駐
兵多起㸑煙並嚴飭弁兵加意防範至各處土
兵(臣)亦嚴加曉諭察其情形頗屬安靜現在宜喜
有兵二千三百餘名泥峙岡有兵五百名日旁有
兵二千五百餘名足敷牽綴之用(臣)謹遵
諭旨常作進攻之狀或見賊人稀疎處所即行攻𠞰或
夜間施放鎗砲併於賊人望見處撡演兵丁使不
知我兵虚實晝夜隄防至覺木交一帶後路糧臺
久經鄂寳酌𣲖官兵駐守八月間復經(臣)豐昇額
舒常奏撥宜喜兵三百名添防後路更為安靜無
虞奏入報
聞
甲辰阿桂色布騰巴爾珠爾奏言金川賊人前來
投禀稱僧格桑現在拘禁官寨患病沉重請差一
位大人前來我即將僧格桑全尸獻出至頭人七
圖安都爾末利阿什咱聞已為小金川百姓所殺
我地方上實無其人等語(臣)等思賊番狡詐百出
僧格桑是否病重斷難憑信且謂小金川頭人已
被番人殺死其為容留逆目更屬顯然况又請大
人前往其意必要以撤兵完事方始送還實為可
恨可惡此不但决無遣人前往之理即使獻出僧
格桑并送還頭人番衆而此罪大惡極之逆酋萬
無可宥其禀詞狂吠自不宜與通言語但逆酋兄
弟既出此言已覺心存恇怯其拘禁僧格桑實不
無希冀獻出完事之想(臣)等仍令特森額特給與
檄嚴加斥責查大兵此時分駐美諾及底木達布
朗郭宗等處尚無動靜賊正不能測我意指若又
間與之以回諭賊人非揣我此時尚須等齊兵力
即疑
天朝或有得僧格桑歇手之心遲回觀望預偹稍疎便
可乘搶奪佔一二處以圖突入至進兵道路機宜
密之又密即鎮將等不得與聞賊雖屢來卡外亦
不虞有窺探漏洩之弊
同日阿桂色布騰巴爾珠爾又奏言(臣)等將谷噶
一路詢之三等侍衛穆塔爾據稱谷噶道路崎嶇
樹林深密但係未經攻勦之地較之昔嶺功噶爾
拉自當稍易若密𣲖精兵晝伏夜行猝然攻佔或
可望其得手等語(臣)等察其所言頗為合理此時
已𣲖官兵數百從登春簇拉角克美卧溝直抵大
板昭曾頭溝等處作為查搜林箐捕捉逃亡之狀
仍即撤回使賊無從窺測而官兵等借此於小金
川交界地方察看山勢情形雖不能直入逆酋界
内探其險易而大局既知即可為虚虚實實聲東
擊西之計其自美諾而至谷噶計程約有八九站
若令各處分駐之兵撤回前往賊人窺破即無難
於兩三日間將谷噶一路要隘悉行防守(臣)等再
四熟籌此時海蘭察等帶在木底達布朗郭宗之
兵已有萬餘再於各處存兵内挑選精銳酌於定
期之前密令官兵夜間潛往而附近功噶爾拉等
處之兵仍令其逐漸移營多舉煙火虚張聲勢使
賊人注意於此俟我潛往谷噶之兵佔得要隘再
撤功噶爾拉一帶分布之兵并力赴彼合攻可期
罙入
同日阿桂又奏言查豐昇額現擬帶往丹壩官兵
自西安滿兵雲南陜西兵三千索倫兵三百及將
次抵營之楚兵二千外其丹壩原駐之漢土官兵
二千餘名即可為丹壩一路進𠞰之兵而署總官
官達色夏間帶往雜谷分防之漢土官兵一千九
百名豐昇額移兵丹壩之後並可調用其原調在
綽斯甲布之三雜谷土兵一千將來亦可調往丹
壩伊等由本地進攻更為得力此時賊人四面堅
守不論何路官兵攻破要隘其餘皆為有益如豐
昇額一路實能銳進(臣)等即𣲖勇幹大員帶兵馳
往協𠞰現雖分兵數路實則同辦一事斷不敢稍
存岐視之見均奏入
上諭軍機大臣曰賊人投禀敢於如此狂吠真堪髮指
逆酋以臣服土司竟敢負恩反噬實為
載所不容此乃賊衆惡貫盈滿
奪其魄使之肆為狂吠以速滅亡金川之應𠞰滅於揆
之理勢均難終止若使稍涉游移賊酋必盡將各土
司蠶食并成都亦且可慮更復成何事體思及此尚
可存不辦之說乎今滿漢屯土各兵已調至七萬有
餘阿桂如尚以為不敷分用即奏聞再添兵一二萬
亦非難事只要大功必成多費實所不惜現在所撥
軍需銀兩約算可供至來年三月又因川運開捐約
計可收千萬是明歲一年之用寬然有餘至阿桂令
額森特給以回檄在彼時兵駐美諾尚無妨間用權
宜使其不能揣測迨至進兵之後賊或復至營門具
禀無論其是否借僧格桑以為詞總宜置之不理並
立將其賫禀之人設法擒獲如稍涉緊要之犯者即
交文綬𣲖委妥幹員弁管押解京訊究且一經進兵
即當宣示各土兵令其傳播此次勁旅雲集分𠞰金
川惟當乘勝兵之力約會進攻務期擒殱索諾木并
及其兄莎羅奔等方完此局並非僅欲擒捕僧格桑
此時金川即將伊獻出已屬遲延無裨於事賊酋更
何必借此以為欺誑如此則可以破賊居奇之意並
可杜其狂誕之詞至豐昇額現赴丹壩一路伊所帶
兵數不過三千餘尚覺單弱曾諭其即得碉卡只可
在山梁駐守不宜輕進仍須通知阿桂及色布騰巴
爾珠爾等如彼處有續到之兵方可會齊進𠞰着再
傳諭豐昇額務湏慎重妥酌而行
同日阿桂色布騰巴爾珠爾又奏言查進兵道路
(臣)等久已留心體訪據頭人土弁等稱美卧溝形
勢雖非甚險而進至相近賊境之勒烏溝林樹叢
深並多坡磡最易潛來繞截大軍由此前行不能
便利且後路綿長難於接續其大板昭一處賊人
來路即係谷噶等處現擬進攻之地此時籌辦進
𠞰後路必期無虞前進必期罙入而已叛復降之
番亦必盡為安頓不使再生事端方為妥善誠以
賊酋詭詐多端務須倍加慎重計出萬全固不肯
稍有遲延亦不敢略為疎忽至此種降番内男女
屬眷已移往土司屯弁地方分别安插其精壯之
人仍令來營打仗安插何處即入於該處土兵内
令其頭人管領查屯練及瓦寺木坪鄂克什土兵
其數均倍於降番自屬易為鈐制且前此降番滋
事皆因家口尚在本寨而此次番人亦因不及挈
眷竄逃所以仍舊投誠今各番家口既分散在數
百里以外伊等各有顧戀之心無虞再行逃逸奏
入報
聞
同日阿桂色布騰巴爾珠爾又奏言小金川各寨
降番聚處易於生變必須分散各處使其勢孤力
弱始不能復行滋事但須就其地之遠近人之多
寡以為分撥又須各就土司戶口多寡分别賞給
(臣)等將彭魯爾各寨及覺寨番人共六百八十餘
名口均交瓦寺土司管束瓦寺距美諾二十餘站
自不能潛歸故地至木坪人戶雖少附近内地業
將山扎舍壟等寨五百六十名口交與該處安置
其底木達曾頭溝等寨若亦發交瓦寺木坪則路
遠人多恐難照料自應於雜谷腦五寨内附近内
地之處交與屯弁管束既與相聚而居斷難再行
竄逸是以撥往一千九百餘名至鄂克什土司本
地番戶稀少且逼近小金川地方賞撥過多轉恐
不敷彈壓是以僅撥二百八十餘名交其管轄其
餘零星寨落戶口賞給巴旺布拉克底二十九名
革布什咱二十八名該番等分别遷徙時抑或即
令屯土各兵押往或酌𣲖綠營官兵同行降番等
扶老擕幼欣然願往并無一人逃逸且木坪土司
甲爾參納木卡瓦寺土舍薩朗雍中及屯阿忠人
等咸稱降番安插之初所有住居房屋開墾地畝
均願為之帮助伊等更可得安生理至穆塔爾於
一切差使盡心奮勉前此隨往底木達等處招撫
各寨亦得其力本應稍示優異但小金川全地此
時並無居人伊亦不便仍居故寨而伊叔索諾木
原係别斯滿一寨頭人此次大兵一至即先投到
並協同擒𠞰多人具見誠順今穆塔爾欲擕其屬
番隨同伊叔居住因將别斯滿五寨内之木爾思
嘉大壩尼等寨番人給其管理其餘漢瓦色爾木
覺木等寨查有屯練土都司阿忠保在南路督率
土兵打仗最為奮勉即令其管轄此别斯滿五寨
番民與穆塔爾屬番亦共有六七百名口統計(臣)
等西路所收降番幾四千有餘並(臣)阿桂前在南
路安插明正巴旺布拉克底之一百餘名及明亮
等所收宅壟思鳩兩寨一百五十餘名此時均已
安插全竣再上年查清小金川降番共有八千餘
人今除此四千餘名口外汗牛十四寨此時約存
一千四百餘名是小金川全境降番約計已有六
千而本年六月間(臣)阿桂在南路𣲖兵四出誅殱
並其婦女賞給巴旺布拉克底者又不下一千數
百人合以舊數計小金川人之在金川者不過千
餘(臣)等於查點戶口時先將精壯之人逐一註明
飭交各土司等將其家口安定即押來營隨同攻
𠞰彼時竄留金川之小金川番人見其同類均已
得生或有妻子留於本寨者詢知遷徙之餘亦皆
無恙則投出者必多自不慮其轉同金川死守奏
入報
聞
同日阿桂色布騰巴爾珠爾又奏言三雜谷土司
於十二月初三日𣲖兵一千五百名來赴美諾大
營(臣)等語以
天朝恩典深厚且近日加封名號賞戴花翎榮幸已極
爾等應思如何出力或誑誘賊人多為𠞰殺或察
看道路進搗其巢實有一番自效之處方見誠心
該頭人等聞言均各欣喜奏入報
聞
同日富勒渾奏言西南兩路軍營剋日移師進𠞰
一切糧運道路均應預為籌辦(臣)前此所調官員
夫馬陸續到齊一俟大兵定議移營不拘由何路
進攻即將新路各臺妥為安設俾得糧隨兵轉不
致稍悮機宜奏入
上諭軍機大臣曰富勒渾奏俟定議移營即將新路各
臺赶緊安設等語所籌未為妥協現在新定之馬柰
馬爾邦及谷噶凱立葉各路原係間道前進攻其不
偹非若當噶爾拉功噶爾拉之牽綴賊勢故作聲張
者可比昨已諭令阿桂等於臘月二十七八等日擇
吉進兵為期甚近須俟功噶拉當噶爾拉之兵到彼
虚張聲勢使賊盡力拒守然後從間道分兵前進於
事方為有益若官兵所至即已尾隨安臺賊人聞之
轉得預為准偹所關非細所有新路進攻之兵起程
時自應酌帶口糧兼程而進俟攻得地方後再就各
路近處續運軍糧方為妥善着傳諭阿桂將如何裹
帶之處速行妥辦仍密為通知富勒渾毋稍疎略貽
悞
己酉明亮富德奏言(臣)等自定議進攻馬柰馬爾
邦以來因該處相通間道未能深悉必須確實探
明始可通盤籌畫兹據探路頭人雍忠爾結來營
禀稱河北馬柰山勢險惡難以進兵惟從駱駝溝
内繞道前進截出馬柰卡卡角之前最為得勢其
河南前敵博堵之上地名思覺極關緊要必須一
併攻克則直逼克舟九寨更為扼要等語(臣)等查
大營現在僧格宗一帶駐扎與西路聲勢聯絡賊
人苐知於當噶爾拉增兵設守其馬柰馬爾邦雖
築有碉卡未必即慮我兵從此而入但其狡獪伎
倆必密於山峰高處四出窺伺倘見我兵一動勢
為先往聚守(臣)等商從駱駝溝發兵兩路一取馬
柰一取卡卡角俱從山梁下壓一面即由馬柰對
河之格魯克古卡卡角對河之木底用皮船渡兵
分往上下夾功而迎面正路官兵亦即直前進戰
其河北博堵地方一經攻克即迅往搶佔思覺扼
其要害似此數路發兵賊人縱有覺察亦不知應
防何路乘其措手不及時奇正相生分頭並進攻
之自可得力(臣)等擬俟思覺一路查探明確即知
會阿桂酌定日期量其路之遠近先後密為進發
同日豐昇額奏言(臣)行抵丹壩親同五岱覓勘進
兵之路惟穆爾津岡道路險峻山頂碉卡接連詢
知去歲平定小金川後賊人添造防守(臣)等擬出
其不意由小路猝然而上將山頂佔據往下壓擊
賊衆自不能支現在先於索倫兵内密𣲖謹慎之
人前往探路計所調之湖廣兵二千將次到來可
以奮力進取再宜喜調來兵丁三千三百名若即
𣲖往丹壩使賊先期知覺適以堅其守拒(臣)等擬
於進兵前一日始將此項官兵在丹壩地方住宿
庶賊人不能先期預備均奏入
上諭軍機大臣曰明亮等奏於馬柰馬爾邦分兵進取
所籌甚好諭富德仍往明亮處同由馬柰馬爾邦進
兵會勦德福奉諭旨後即赶赴明亮軍營分路並
進諒不致悮會𠞰之期看來馬柰馬爾邦一路既探
得從駱駝溝潛進之道且可分兵夾攻以此路更易
於克捷又據豐昇額奏現至丹壩察探路徑豐昇額
若果攻得穆爾津岡要隘料其地可以自上而下壓
取勒烏圍賊寨原可與五岱分前後撥而進或乘其
不偹竟能攻克亦未可定然總不宜稍涉孟浪惟在
豐昇額與五岱隨時妥酌而行朕不能於六七千里
外概為一一籌及也
辛亥阿桂色布騰巴爾珠爾奏言查進𠞰金川道
路(臣)等前此密加訪問惟谷噶凱立葉較為易進
惟是(臣)等帶領進𠞰及後路一帶官兵共二萬六
千餘名此時美諾底木達擇其最緊要者已分撥
留兵五千七百餘名至從喀爾薩爾前抵谷噶其
中梭洛栢古一處須尚留兵五百名又自梭洛栢
古至谷噶溝口及溝口迤北之曾頭溝孟拜拉二
處又須各留兵五百名其自溝口至谷噶了口及
抵賊碉共計一百餘里樹木深密道路叢雜亦非
三千兵不敷駐守是以去兵萬餘據穆塔爾等稱
從谷噶前進至二道山梁碉卡始為嚴密若出其
不意搶得此處可以下壓格魯瓦覺三寨格魯瓦
覺去勒烏圍不過五六十里官兵至此即已下溝
行走若不佔據格魯瓦覺之北凱立葉一道山梁
恐賊人穿林越箐憑高繞截則後路甚屬可虞必
須再𣲖官兵由薩爾赤鄂羅山同時分佔凱立葉
山梁則不但谷噶一路可以前進無虞而凱立葉
若有多兵循山而下直至河邊則作固頂以下賊
人碉卡已經隔斷在後而穆爾津岡之險不攻自
破賊必不能固守但止從凱立葉前進而谷噶無
兵亦恐賊人翻過山梁截斷後路是此二處必應
並進分攻苐(臣)等進至谷噶後僅存兵一萬五六
千名若分兩路每路只有八千而薩爾赤鄂羅山
一帶又須留兵防駐萬萬不敷前進查凱立葉一
處即豐昇額摺内所指穆爾津岡之南山據稱業
經訪得但恐兵力不敷等語查從前岳鍾琪在丹
壩進攻彼時穆爾津岡尚為賊兵所據然攻至年
餘未經寸進此時進攻亦難望其立時摧破况即
得穆爾津岡尚須攻過康巴達以至凱立葉迤下
地方始能前進今若佔據凱立葉則直出康巴達
之前自更為捷便(臣)等昨奉
諭旨現在谷噶凱立葉俱係通勒烏圍之路距丹壩不
遠阿桂到後或該處有可進情形不妨酌調豐昇額
速赴谷噶等處籌辦查賊人狡惡異常若俟(臣)等到
彼攻打之後始行酌調豐昇額前來則凱立葉一
帶地方早已防守嚴密自不如乘此大兵未動賊
人毫無知覺之時令豐昇額即從凱立葉進攻庶
為得力查豐昇額現已帶新兵三千三百名其湖
廣兵二千約於歲底春初全到是已有兵五千餘
而五福原帶駐守丹壩之漢土官兵二千餘及署
總兵官達色舊住梭磨等處之一千九百餘名内
尚可抽用二千名約共可得七千(臣)等再酌量帮
給兵力約可敷一路之用且豐昇額現駐之處詢
問道路至凱立葉不過四五站而凱立葉與谷噶
分路之處相距亦止三十餘里定期密約帶兵會
合從此併力進攻仰仗
天威可望得手(臣)等實因此時攻𠞰金川並無妥捷之
路惟此二處賊人防範尚不嚴密道路亦為較易
而就現有兵力既不敷兩路之用且亦更無可調
之兵即有新調官兵亦斷無坐待數月之理是以
將兩路情形悉心核議為此並進合攻之計冀收
剋期罙入之功
同日阿桂又奏言(臣)克復小金川後探知金川賊
人業已嚴為防偹因思此地情形不能專用力攻
必須仍兼智取前因功噶爾拉當噶爾拉等處既
無可進之理而各處道路形勢尚未探知胸中實
無成竹嗣雖訪得谷噶凱立葉二處而究竟孰為
妥捷亦不得不再三確訪且事關機要多有未可
顯然辦理者又不得不輾轉設法稍需時日其未
經安插之投番為數衆多又須陸續分起管押赴
各土司地方不令其稍有滋事至各路糧站進兵
之始酌量仍由底木達一帶輓輸及進兵之後擬
從楸砥運往價脚既多節省而糧路亦易於照料
但該處道路尚俟開修此時又不便遽修以致賊
人知覺又須限定日期屇時赶辦且即日進攻亦
必照前抽調兵丁晝行夜伏不令舉火密速遄行
糧運斷不能赶上前已飭令多偹乾糧以資裹帶
而麵斤尚未辦齊全實無一事不須再四講求親
身經理且昨據豐昇額扎稱該處亦須等候楚兵
而楚兵十二月初七日始自省起程計至丹壩須
在歲底又准明亮咨送摺稿稱巴旺布拉克底現
𣲖頭人前往偵探間道亦俟回日禀明方能得辦
查賊衆本屬無多不果在伊境内就近抽調往來
支應總俟大兵攻打何處緊即便抽他處賊兵前
往抵禦是以必俟各路辦理齊偹同日會攻至美
諾一帶不擬設兵駐守原非萬全之策實因(臣)等
既已移兵谷噶而明亮等復從馬柰馬爾邦進取
中間相隔至有五百餘里若當噶爾拉功噶爾拉
俱𣲖官兵往綴計必各需兵四五千即僅留守山
口亦非各有兵三千不可况功噶爾拉既已留兵
牽綴則美諾為各路總滙之地亦必有兵聯絡其
美卧溝亦如之是已去兵一萬數千而自大板昭
瑪爾當以及由谷噶前進又須酌量留防則攻𠞰
之兵所存不過萬餘至如南路議改於河南河北
進攻昨明亮來札稱即欲盡撤當噶爾拉之兵(臣)
告以此時議於當噶爾拉牽綴者不過為暫時之
計使賊人注意於此而漢土官兵轉從河南河北
分襲馬柰馬爾邦及博堵等處一經搶獲仍將當
噶爾拉官兵或撤歸博堵或撤歸馬柰馬爾邦並
非久於駐守若使常駐當噶爾拉亦必須數千人
而東起科多南至章谷所留兵衆又去數千則於
河南河北分進之局亦不能辦况横亘五百餘里
皆駐防兵即皆安臺站而自桃關至美諾一帶臺
站更不能捲撤人夫官役又添數倍所糜帑項實
多(臣)日夜圖維不敢瞻徇衆論是以酌𣲖三千人
住守鄂克什其餘各處竟不設兵不惟省兵且多
省臺站人夫之用况將來達木巴宗日隆存糧運
竣運道改由楸砥則後路已在梭磨境内南路以
章谷為後路亦在明正境内均距内地甚近即酌
留策應之兵已不至於疎失而竄在金川之小金
川番人合計婦女老稚不過千餘斷不能出而復
踞舊巢即汗牛一處已經明正土司𣲖出頭人帶
兵駐彼彈壓并將其大頭人等眷屬移往打箭爐
約束所有精壯番人盡挑赴明亮軍營自必無從
引誘查美諾係(臣)兩次攻克之地苟非萬不得已
安肯棄而不守實因如此籌辦多省一後路之兵
即可多一進𠞰之兵而一路既有可進之勢即各
路皆有可進之機殫心畢力聚於一處或可望奏
功誠如
聖諭不入虎穴不得虎子是以為此併兵直進之計恭請
聖明訓示原不能處處周妥今仰荷
指示美諾一帶仍𣲖大員設兵駐守謹將西起科多美
諾東至喀爾薩爾所有應需防守兵數繪圖貼說
恭呈
御覽(臣)即飭令留守後路之成果常青王進泰遵辦均
奏入
上諭軍機大臣曰阿桂回奏各摺其籌辦谷噶等處進
兵情形一摺請令豐昇額即帶兵往攻凱立葉佔住
山梁賊番人不能潛行翻山堵截谷噶後路等語此
計甚是必應如此辦理着傳諭豐昇額移兵前往凱
立葉佔據山梁方妥至谷噶一路阿桂既以為正路
親自往𠞰仍當將所有之兵分起𣲖員帶領以次而
進我兵源源接濟聲勢益盛賊衆自必望而生畏至
豐昇額所帶兵五千亦當仍遵前旨令五岱為前起
先進豐昇額在後繼進尤覺得力所有丹壩原駐之
兵仍令五福帶領在彼駐守已足資防截其官達色
所帶之兵則隨豐昇額往𠞰凱立葉於彼處留防後
路亦為有益至閱現擬留兵駐守之圖其在美諾偏
北如喇布寨帛噶爾角克碉一帶皆兩金川相連之
境居多又為谷噶進兵後路自應留兵防守若美諾
東南之阿爾圖德木達策卜丹沙木拉爾資等處距
賊境甚遠且其地尚在美諾營盤之後賊斷不能越
過滋事此一帶防兵似屬虚設况兵力聚之則見其
多分之易形其少今此四處之兵多者一二百少者
五十若遇𠞰禦之事未必得力徒令我兵以分見少
亦為非計又何如省此四百五十餘名並於功噶當
噶凑用為得實濟乎此圖想係阿桂未奉功噶當噶
分攻諭旨時所定故爾節節籌辦若功噶當噶既有
牽掣之兵則各隘防守又當隨宜酌定著阿桂再行
妥酌遇便另為繪圖貼說具奏
(臣)等謹按防守牽綴之兵所以清後路而分賊
勢務在因地制宜扼其要隘始能得力
皇上於留兵彈壓及牽掣番人奇正互用之道丁寧
垂訓至再至三而(臣)阿桂奏到駐守兵數之圖則
諭以美諾偏北多與賊境毗連為谷噶進兵後路自應
防守若東南一帶無須虚設
指示既極精詳嗣復
申諭在事諸(臣)以兵分數少倘與後路無涉不必空費
兵防並當噶功噶兩路可無庸進攻牽綴
化裁通變神運密移絶不稍存成見所以權衡悉當而
諸(臣)以得禀受集事也
甲寅阿桂奏言查現在豐昇額移兵丹壩會𠞰金
川或由作固項或由凱立葉此一帶臺站人夫自
必先為籌偹查鄂寳原係奉
旨接應豐昇額後路並統領糧儲之人今現在進攻緊
要而豐昇額道途未定一切人夫臺站事宜均有
隨步換形之勢必須大員臨時酌辦鄂寳遠赴丹
東固屬鞭長莫及即仍在覺木交駐劄亦恐呼應
不靈必應迅速前來丹壩一帶俟豐昇額酌定進
兵之路將軍臺糧站安設齊全或再於適中之地
駐扎督辦方為妥協奏入
上諭軍機大臣曰據阿桂奏令鄂寳迅赴丹壩一帶督
辦臺站事宜所籌甚是前據阿桂奏請令豐昇額帶
兵進攻凱立葉俾賊人不能堵截谷噶後路因即傳
諭豐昇額令其遵辦是此一路軍臺糧運關係緊要
著再傳諭鄂寳即在丹壩一帶往來照料隨機妥辦
俾軍儲充裕後路嚴密毋致稍有疎虞
平定兩金川方略卷八十四
