欽定四庫全書
平定兩金川方略卷四十八
正月己亥
上諭軍機大臣曰現在三路進兵應需糧餉最關緊要
昨據温福奏僅裹五人糧食用殆盡深為厪念今此
路軍糧曾否繼運無悮著劉秉恬等妥恊趕辦又曾
頭溝一路董天弼向由此進兵今小金川雖已蕩平
而此一帶實為官兵後路萬一逆酋潛令賊衆軼出
抄截我後於糧運軍臺略有疎虞成何事體再昨據
温福訊取賊番供詞内有僧格桑由美卧溝逃往金
川復將此路隘口用樹木欄斷等語此甚可疑雖似
賊酋懼官兵進勦堵塞路徑但此等要隘處我進較
難賊出甚易安知非賊酋詭計借欄阻追兵為名俟
官兵一過仍由美卧溝而出復佔據布朗郭宗底木
達等處所關不小温福䓁匆匆進兵於此等緊要關
鍵未能籌度萬全朕偶念及中心甚為不懌劉秉恬
現駐美諾辦理一切軍務董天弼又駐布朗郭宗經
理降番諸事所有防範機宜乃伊二人專責著將美
卧溝及曾頭溝兩路酌量形勢選派幹練偹弁帶兵
駐守以防賊衆滋事其他有類此要隘之處亦著一
體要辦或美諾兵數不敷撥派川者尚有可調之兵
即著劉秉恬等悉心經理總期於事有益不可惜費
(臣)等謹按美臥溝等處路通促浸昨賊番所供
僧格桑由此竄入併堵塞隘口情形温福等倉
猝進兵未能籌度萬全一經
聖明燭照周詳訓示舉賊番窺伺情形早已暸同指掌
且此等要隘處我進較難賊出甚易其欄截徑
路中懷叵測因令派撥幹練官兵嚴加駐守並
飭將似此要隘地方調兵分駐堵禦即多費有
所不惜其後賊酋果勾通小金川降番從美卧
溝潜出紛擾未事之先一一皆如
睿照益欽
勝算幾先無微不至也
庚子阿桂奏言(臣)自抵僧格宗後即令土弁土兵
前往跴探看得自納木覺爾宗溝口上山約行四
十餘里即係納圍納札木自此向北上山約三十
餘里大嶺一道遠與功噶爾拉相聫即係當噶爾
拉為金川界址向年此一帶積雪甚深兹仰叨
皇上福佑冬日晴煦陽坡不過數寸不至有礙於進兵
惟山勢極峻又堅碉十四座排立兩峯丫口間守
禦甚為嚴密一得此嶺則金川各處皆出其下但
嶺下險坡有林箐二十里冰雪頗大再進即金川
之克舟九寨等處地稍寬敞查僧格宗河東河西
地方及汗牛十四寨雖均投順究係新經撫定而
此一帶通金川之路又多且僧格宗納木覺爾宗
係糧運搃滙必湏大員經理留兵防範(臣)令搃兵
張玉琦駐彼一切轉運逓送事宜均歸管理以重
貴成並令成都副都統舒經安原任副都統鐵保
帶領成都滿兵四百餘名駐納木覺爾宗溝口以
資接應(臣)帶領漢土兵一萬二千餘人統率前進
並知會劉秉括催䟎軍糧數百石先為褁帶之需
随即設站運供期無匱乏(臣)思此路官兵自破翁
古爾壟以來摧碉殺賊奮勇實倍於常金川賊衆
諒已久經喪膽但前次金川係兼𠞰而此後係專
辦當移兵之始必湏確操成筭先得一二勝仗攻
取一二要隘以奪其氣嗣後即可迎刃而解(臣)察
看軍心均屬踴躍士氣亦覺奮揚實為私心竊喜
今將屇初春向前日暖綠營兵衆更易展施而賊
番春耕有悮勢難久於支拒奏入報
聞
同日阿桂又奏言(臣)等現在分兵三路進勦金川
僧格桑雖經喙走而大兵合力奮攻一經掃穴兩
酋即可並擒惟是僧格桑逃竄及金川容留情形
亦必湏偵探籌辦(臣)近令巴旺布拉克㡳番人前
往密查據伊回稱探得索諾木居位噶拉依其兄
喇嘛莎羅奔等皆在勒烏圍僧格桑携妻妾至彼
随行尚有二三百人同住勒烏圍官寨莎羅奔傳
集衆頭人商議時有山丹綽爾嘉勒係郎卡手下
年老頭人言
天朝來勦小金川爾等幫同抗拒傷死多人不能占得
寸土今又收留僧格桑
天朝必不肯饒此時速行送出庶幾免罪其餘衆頭人
言僧格桑本屬一家來此投生非來送死如何可
以送出莎羅奔從衆留住又稱索諾木年纔十九
印信號紙皆其兄喇嘛等掌管䓁語(臣)查郎卡有
子五人長二三係前妻所生其索諾木及第五子
係後妻所出聞從前郎卡欲以索諾木承襲土司
大頭人中有言不應立者郎卡置之於死今索諾
木雖現為土司頭人未必各能悦服以情勢揆之
金川必終歸殄滅(臣)惟有乘勝進攻速圖&KR2041;事奏
入
上諭曰今固不敢為滿足之言若賴
上天慈恩速成此事實千古未有之績也勉之以待酬
勲厚典
同日劉秉恬奏言(臣)前因小金川全境蕩平副將
軍阿桂帶兵由當噶爾拉一路進攻(臣)亦即於十
二月二十四日回至僧格宗料理一切今仰蒙
聖訓令(臣)駐札美諾督理糧運及經理降番事務於一
二日内將僧格宗應辦之事布置妥恊告知臬司
李世傑即赴美諾伏思此項降番俱係畏威懾服
原非歸順者可比誠如
聖諭其隨營者自應與土兵一例辦理其不随營者斷
無取給内地米糧俾資養贍但既宥以不死即當
令其自生始可廣招徠而清邊徼查美諾為小金
川居中之地俟(臣)到彼後應督同鎮道等將各寨
逐一清釐並曉諭各寨首乘此應行布種之時令
老幼婦女人等照常耕作其力有不能者或聽其
下壩傭工或酌量給予籽種使番衆均有莊稼可
應田土可依則現在歸徠者可保其永無他心其
從前逃往金川者知伊父母妻子依然無恙必將
聞風而至且使金川番民知
天朝寬大當必去逆效順人人解體於軍務似有禆益
奏入
上嘉之
甲辰
上諭内閣曰富勒渾查審阿爾泰貽悮軍務及勒屬派
買短發價值得受屬員餽送收回應扣養廉各欵俱
已自認不諱實出情理之外阿爾泰自山東巡撫擢
授四川搃督以來初於地方政務尚屬認真至小金
川與鄂克什搆釁一節親見僧格桑之桀驁不馴並
不及早籌辦以除凶孽轉將鄂克什地方斷給小金
川致逆䜿得以藉口益肆鴟張阿爾泰惟圖遷就完
事仍以僧格桑遵約歸巢之詞欺飾入告而於金川
之父子濟惡槩不致問既將土司印信輕給郎卡及
索諾木遣人赴藏仍援給照護行益為逆酋所藐視
兩金川遂爾狼狽為奸梗化拒命是兩金川之事阿
爾泰實屬養癰貽患然朕猶念其宣力有年特賞散
秩大臣銜在軍營督辦糧運冀可收效桑榆乃伊仍
不知感激圖報當大兵罙入之際於接運糧石動輒
稽延甚至遇有軍營催糧公牘妄以受代為詞竟不
啟視其罪尤無可逭然亦不即加窮詰今復種種劣
蹟衆証確鑿是阿爾泰之在川狼藉已無疑義軍機
大臣會同三法司核議富勒渾原奏照有心貽悮軍
機例擬以斬决於罪固為允當但阿爾泰前此之希
圖丫事因循諱餙實因朕不欲窮兵黷武屢諭妥辦
遂爾意存將就尚非伊之敢於逞私僨事朕於賞罰
權衡一本大公至正况事關軍務乎惟是阿爾泰經
朕加恩用為總督簡任大學士乃以老而貪得易轍
改弦婪受所屬多賍甚敢懷私薦舉藉以侵動庫項
似此簠簋不飭若復貸其一死將何以任用督撫使
知儆惕乎但念其曾任大學士加恩免其肆市賜帛
自盡即著富勒渾傳旨監看以為大臣負恩貪黷者
戒將此通諭中外知之
(臣)等謹按金川自侵擾丹壩革布什咱以來屢
起釁端彼時即興師問罪亦為兵出有名
皇上念蠻觸相争不欲遽為申討誠以
天戈所指不數年間凖夷回部二萬里而遥胥歸版
藉於此彈丸黑子豈足煩我戎行致蹈佳兵之
戒使爾時阿爾泰仰承
聖意於兩金川未經䟦扈之前示之以威折之以義又
奚至於養廱貽患惟其因循姑息親見僧格桑
之桀驁不馴索諾木之父子濟惡匿不奏聞馴
至跳踉猖獗而
大聖人仁育之心不得不轉而出於義正是皆阿爾泰
欺餙釀成其罪實不能為之曲諱也
丙午温福奏言(臣)察看功噶爾拉形勢懸崖一綫
仰攻殊為費力必湏用砲轟摧力可相機攻撲(臣)
所調砲位因山路險窄僅送到四號砲二尊而砲
局銅斤物料亦未運至查賊番所築大碉多在山
㘭曲折之處層巒遮蔽自下而望僅見碉尖恐砲
力不能徑到必須逼近賊碉佔據高處修築砲臺
向下施放方能得力至自美諾至牛厰新設站夫
由内地僱覓一時未能全到(臣)現於駐防後路各
卡内抽撥兵弁及所有長夫餘丁俱令前赴美諾
背運米石自可接濟奏入
上諭曰所籌皆妥自當如此
同日文綬奏言(臣)前因將軍温福䓁由美諾分路
進𠞰金川即自省起程赶赴西路恐添僱之夫或
不濟事隨於沿途各站抽調人夫催趲糧運於十
二月二十八日馳至美諾會同鄂實悉心商辦随
抵軍營與温福熟籌務期兵糧充裕足敷進勦之
用至副將軍阿桂一路之糧亦現由美諾恊濟仍
飭臬司李世傑將卡了達烏等站存米趕送應用
并令於新開木坪站所加緊趲運一俟餉道通行
人夫齊集即便由西路轉輸以歸節省奏入報
聞
同日
上諭軍機大臣曰現在攻勦功噶爾拉賊碉首資砲力
大砲阮艱於運致必須將銅料速送軍營俾得趕鑄
應用劉秉恬已擢授總督且近駐美諾督催更為便
捷著傳諭迅即妥辦毋稍刻遲又大兵分路進攻糧
餉最關緊要此皆劉秉恬專責著即將大兵糧石酌
辦齊全加緊䟎運使兩路皆得寬裕以便尅期集事
所有温福及文綬摺俱著抄寄閱看其内地應行籌
撥續運糧石並著富勒渾留心飭屬趕辦
丁未豐昇額舒常奏言(臣)豐昇額行抵章谷有革
布什咱土司之叔丹津札布率領頭人來見據稱
我土司被索諾木殺害佔據地方今蒙
大皇帝發兵攻取恩同再造現在進𠞰金川我等預備
正地土兵千名聽候使用(臣)面加諭慰丹津札布
甚為感悦行至木池綽斯甲布土司工噶諾爾布
率伊弟索諾木旺札勒伊子綽爾甲木燦等道旁
迎接禀稱工噶諾爾布等受
天朝重恩理應随侍軍營以供驅遣但年老殘疾願派
我子及頭人百姓等随營助𠞰(臣)細察工噶諾爾
布恐大兵不滅金川伊等日後受其荼毒今見(臣)
等前來督辦兵威甚盛金川勢在必亡其言辭恭
順似尚可信俟至攻取之日果屬奮勉(臣)䓁再行
奏請酌量加恩再上舍丹津札布可否照鄂克什瓦
寺土舍之例賞給土都司職銜以示鼓勵伏侯
欽定奏入
上諭軍機大臣曰豐昇額等奏丹津札布願督率土兵
出力可否賞給土都司職銜著照所請行仍視其果
否感恩報效據實具奏朕從前欲於征勦之各土司
地方設營駐兵以為控制其中如鄂克什土司為人
柔軟恐不能自顧而革布什咱土司為金川所害管
束無人是以籌令俟平定兩金川後即此二處亦不
復令其管理今思鄂克什革布什咱為兩金川賊衆
所侵本屬無罪非若索諾木僧格桑之黨惡拒命斷
難寬宥者可比且鄂克什土司尚知竭力固守不肯
服順小金川而革布什咱番人於去歲官兵收復時
誠心内應殱戮金川監守之賊今復懇請自效其恭
順均屬實情若并其地撤回官辦於理尚未允協將
來添駐綠營時此兩處仍當令土司等自行管轄至
昨温福所稱賊番碉卡多有山巒遮蔽止露碉尖係
專就一面而言其旁豈無僻逕可以攀援而上務湏
留心偵訪相機妥辦毋專恃礟力為守株之見
己酉富勒渾奏言現在大兵分路進𠞰輓輸至為
緊要(臣)欽奉
諭旨随與軍需局司道等詳查上年十二月二十五日
以前西路口外臥龍關等處報存米二萬八千五
百餘石南路口外章谷經斯甲布等處報存米二
萬二千四百餘石此外尚有官商具報西路已運
出口米一萬七千三百餘石南路已運出口米一
萬餘石十二月二十五日以後又將文綬奏請採
買米三十萬石内招商辦運西路米九萬石南路
米五萬二千石以上三項共計米二十二萬餘石
均飭承辦各員極力督催將存臺者交送軍營出
口者速令前進採買辦運者勒限三月内告竣務
使各路寬裕而美諾適中搃滙之地多為儲積以
備不時之需至改設臺站在在需夫現據各屬具
報應派赴美諾一千名當噶尔拉一千五百名丹
壩一千五百名均已陸續分起前往一俟全數到
站輓運充盈即將應裁者酌截以省糜費奏入報
聞
庚戌
上諭軍機大臣曰前以兩金川賊衆恃險拒守其鎗砲
火藥鉛丸等項産於何地或購自他處抑由内地偷
漏各情節曾諭文綬查辦其覆奏亦未明晰而軍營
所訊俘獲番衆供詞人言各殊終不知究竟兹澤旺
觧送到京據稱小金川素不産硫磺其鉛斤向有礦
在美諾僧格宗相近之勒傳地方因開採後年歲不
好遂即封閉後來所用係購自木坪三雜谷等處至
金川向有磺厰其鉛子聞於綽斯甲布等處購買等
語因思木坪三雜谷綽斯甲布俱係内地土司兩金
川火藥即使未用兵以前陸續所購亦不能預備數
年之用其中自不無番夷偷賣情事今雖無從確詢
而小金川既全境蕩平如勒博地境果産有鉛斤硫
磺等項當即就近採辦以供軍營製配可省内地解
運之煩更屬便益著温福劉秉恬即速查明妥辦據
實具奏至金川所用鉛子既有買自綽斯甲布之供
尤宜設法嚴禁况現由此路進兵軍火所需更關緊
要恐綽斯甲布等随征土練將所給備用火藥鉛丸
私行省減貪利轉售則與藉寇兵而齎盗糧何異著
並諭豐昇額舒常密為查訪或有其事即當盡法懲
治以昭炯戒並著劉秉恬於附近金川賊境飭屬實
力嚴查申禁不可稍有疎懈
辛亥阿桂明亮奏言(臣)等於初九日統兵至納圍
納札木察看當噶爾拉形勢與前此弁目等跴探
所言無異當噶爾拉以下納圍納札木以上中間
建戰碉一座尚有金川賊番潛伏(臣)等即令將弁
等前往衝奪賊見我兵勇銳棄此而逃聚於十四
碉内併力拒守官兵當將此碉折燬另行拏卡駐
守而十四碉形勢聫絡皆可互相援應碉外又築
有石墻圍繞甚為堅固查該處本係賊酋緊要門
戸其設備嚴密原屬意中之事此必先用大礟轟
摧方能得濟而(臣)等軍營所帶礟位食子均在十
觔之内現雖飭將銅觔物料迅速運營以為鼓鑄
之用而夫役亦尚不敷若俟礟成攻擊恐致稍稽
時日現在熟審機宜搃於數日間即行進取務期
殱賊奪碉庶足以壯士氣而寒賊膽奏入
上嘉之
同日
上諭軍機大臣曰阿桂等奏攻𠞰當噶爾拉所需鑄礟
銅斤物料夫役亦尚不敷運送等語現在大兵罙入
各路夫役在後運供最關緊要著傳諭劉秉恬妥速
經理以資要用但所雇夫役向來多有中途脱逃者
不可不加意整頓伊等既經受值即係在官之人並
非白用其力若竟敢於逃避以致糧運稽延與玩悮
不法無異即當查出倡首一二人庶足懲一儆百再
各處賊碉需砲轟擊者多移運既艱自宜随地另鑄
各路均應多貯銅斤以備將軍等調取倘稍有不敷
即將錢局存銅暫行借用亦無不可或將尋常施放
未加封號之砲燬棄移運亦較省便所謂急則治其
標也以上諸事劉秉恬即當實力妥辦温福等并宜
一體留意
癸丑温福奏言(臣)查功噶爾拉丫口賊碉築在要
隘距官兵現駐營盤約有數里石徑既險積雪復
深必湏分兵而上以成犄角之勢正月初九日臣
分派官兵即於是夜陸續進發普爾普額森特所
帶之兵奮勇直上從雪路中卡扺丫口而賊碉堅
固攻撲再三不能得手維時烏什哈逹德爾森保
等左右兩翼之兵亦俱上至山梁將賊番分之卡
盡行奪獲無如賊碉鎗石如雨又山尖雪滑官兵
難以直進(臣)為得尺得寸之計令在前者進攻在
後者搬運木石分拏卡柵逼近賊碉又將已經運
到之四將軍砲位儘力轟擊連夜移頭敵大營駐
札於新卡搃滙要路以防賊人乘間衝刦現在嚴
寒大雪稍休兵力俟天晴趕鑄大砲以圖再舉查
此次進兵有四川馬兵臧應龍首先撲碉賊番用
矛向戮該兵竟能奪取其矛反向碉間擊賊實為
奮勇(臣)已給予把搃頂帶遇缺即補以示鼓勵奏
入
上諭軍機大臣曰温福奏進攻功噶爾拉丫口情形所
辦俱合機宜惟大軍日漸罙入所過後路最關緊要
雖温福現已留心防範但止攻新卡搃滙之處其於
官軍經過後路與賊境相通應防其由僻徑抄截者
尚未籌辦著傳諭温福擇其最要之處酌量派兵嚴
密防守使賊番無潜軼滋事方為妥恊至温福調度
得宜派往各路之領隊各員俱能不避冰雪奪得賊
碉均屬可嘉著各賞給荷包以示奬勵仍俟攻得功
噶爾拉後另行交部議叙再官軍聲勢甚大賊酋斷
不能久為支拒昨進攻小金川時原計及僧格桑當
時勢窘迫必竄金川今果不出所料將來各路會合
搗其巢穴索諾木計無所之亦惟有竄逸外出而附
近各土司現俱效順天朝逆酋决不敢輕往自投羅
網就地圖而計索諾木必由丹埧一路突出逃往郭
羅克以冀稍延殘喘丹壩土司力弱恐不能堵截自
應派大員一人帶兵二三千名在彼駐防董天弼五
福才力熟優著温福於此二人中酌量𣲖往然後奏
聞並飭帶兵往駐之員祇可云聲援備調之兵不必
言其所以以免漏洩轉得軼於所備之外
同日温福又奏言查此次小金川蕩平所有四路
軍營蒙
恩議叙議䘏之案俱經(臣)陸續造冊咨部兹當接𠞰金
川必湏設法勸勉使士氣奮揚而土兵見小尤當
以奬賞駕馭於軍務方為有益(臣)思兵丁以奮勇
被創其情實堪嘉憫荷蒙
聖主優䘏之恩無所不至但必俟(臣)等造冊送部由部
議准地方官始按數給發事隔經時該兵傷輕者
留營既調養無資傷重者遣回又長途乏費而在
營之愚兵武弁以應得之賞日久尚懸事過易忘
無所觀感(臣)愚以為受傷一項惟在當時查騐確
實不容將弁徇私自可不致有遺漏冒濫之失至
其賞銀將來歸地方各衙門層層查辦轉恐不免
滋弊在
國家業已施恩而各兵不能俾得實濟於鼓勵軍心
之道亦為無補(臣)正在熟籌辦理詢知南路有先
給養傷銀二兩之事似屬可行但傷有重輕賞分
多寡此時先行酌給亦湏稍為區别(臣)擬將頭等
重傷者給銀三兩二三等次傷者給銀二兩四五
等輕傷者給銀一兩計自進攻金川以來歷次撲
碉拏卡受傷漢土官兵共六十九員名均經(臣)親
加查騐現在分别先行賞給俟部覆到日照數扣
除則此項仍非浮費奏入
平定兩金川方略卷四十八
