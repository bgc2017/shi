欽定四庫全書
平定兩金川方略卷六十九
七月甲寅豐昇額鄂寳奏言(臣)查宜喜之達爾圖
與日旁兩處均為金川門戸距賊巢勒烏圍不過
六七十里况綽斯甲布地界處處與金川接壤(臣)
豐昇額舒常等若再將宜喜日旁兩山官兵盡行
帶往大板昭則宜喜之逹爾圖必致為賊所有將
来若復取道於此大費周章若酌留一二千兵防
守兩山地勢遼闊後路綿長恐不能守况聞西路
失事遽爾撤退官兵逆酋等愈逞其奸(臣)等正在
籌畫之際接據官達色等禀稱訪得三雜谷土兵
由西路脱出者僉云西南兩路官兵已撤現在賊
番均聚於綽斯甲布一路日夜窺伺等語是(臣)等
不可驟離此地更無可疑昨接阿桂来札亦令(臣)
等毋庸移駐且現在綽斯甲布距阿桂南路尚近
若移營大板昭一帶則文書来往非轉由打箭爐
行走即必湏取路於綽斯甲布逓至南路道路紆
迴於籌商緊要機宜轉多不便至目下情形此時
急切不能下手統俟阿桂整頓籌算咨會到日遵
照辦理
同日海蘭察博清額奏言(臣)等接奉
上諭詢問烏什哈達現在何處查烏什哈達(臣)等于六
月十五日前往明郭宗等處巡察卡座二十日二
十一等日俱經帶兵打仗現在駐守資哩斯底葉
安達木巴宗等處要口均奏入
上諭軍機大臣曰豐昇額等奏仍駐宜喜軍營並未移
動與朕屢次所降諭旨脗合甚屬可嘉但據稱訪得
西南兩路官兵已撤賊番均聚于綽斯甲布一路日
夜窺伺等語此事甚有關係豐昇額處現兵不滿六
千力量單弱而覺木交一帶軍火糧儲甚多不可不
加意嚴防業已諭令豐昇額等嚴飭各營卡實力防
範並諭阿桂派兵防其後路今豐昇額既稱賊番皆
日夜窺伺勢甚緊急尤湏速為籌備所有續調之黔
兵其兵可先到軍營昨因阿桂奏請將此項兵丁先
往西路已降旨允行但現在宜喜軍營較西路需兵
尤急又當令前項黔兵到成都後即行遄往或在宜
喜添助防𠞰或在覺木交一帶防守後路並著阿桂
迅速妥酌行知富勒渾文綬照料前往此外黔楚陜
甘添派綠營兵尚有八千名又西安駐防二千計俱
陸續可到阿桂當通盤籌算將西南兩路現辦收𠞰
小金川之事約需兵若干分路撥往其餘仍撥給宜
喜一路令其兵力充足士氣奮揚至新調之兵到營
應倣古今號稱十萬之意以壮軍威而破賊膽並據
海蘭察等奏現派烏什哈達在資哩斯底葉安達木
巴宗等處要隘駐守等語資哩在日隆宗之前其地
險隘足以控扼既係官兵駐守海蘭察等自應移駐
資哩以收得寸則寸之益即將来後到之兵亦為省
力著阿桂到後查明妥辦奏聞
同日海蘭察博清額奏言(臣)等飭令鄂克什土司
色達克拉等派人同劉秉恬所差降番探聽將軍
阿桂處信息並沿途查看賊情兹據色逹克拉回
營禀稱自達木巴宗起身沿途查看並無賊番蹤
影惟鄂克什路頂宗明郭宗等寨見有賊番来往
亦不甚多復繞路登美諾東面山項亦見有賊番
出入至我軍並無来信等語(臣)等俟得有的音再
為相機酌辦奏入
上諭軍機大臣曰海蘭察奏據鄂克什土司色達克拉
稱探得鄂克什路頂宗明郭宗等寨来往之賊亦不
甚多等語看来賊衆初至底木達時係僧格桑在彼
號召小金川降番肆行侵佔其據木果木後路則係
金川之賊據為己有軍營潰散所失火藥粮食等項
金川之賊據為己有未必復肯分給小金川此時諒
已各散回巢分賍自顧其美諾等處仍係小金川賊
番佔住所以鄂克什一帶往来之賊甚少若能及此
進兵收復計僧格桑賊志方驕未必如前此堅扵守
禦而金川賊衆亦不能急為應援此即為好機會阿
桂至西路時察看形勢揚言于衆湏俟冬間兵力齊
全另籌進𠞰使在營之人聞之互相傳布以懈賊心
阿桂于西安滿洲兵二千及滇楚陜甘四省先到之
兵約計足以敷用即兩路密約進兵出其不意使賊
猝不及防仍酌量於别斯滿一路往截美卧溝斷賊
歸路即先會舒常另派員於大板昭一路帶兵往截
其後使賊無可逃而南路之兵亦由僧格宗乘勝直
入先斷美諾通喀爾薩爾一帶之路以截金川應援
總湏將小金川地界廓清官軍屯駐再籌進𠞰金川
之事著阿桂悉心熟算密為布置以期迅速制勝並
將所辦機宜速行覆奏
乙夘
上諭軍機大臣曰現在滿洲索倫等勁旅並皆調集又
添有各省生力兵丁正當壁壘一新之時將軍等統
大兵進𠞰務須籌度得宜使我兵所向克捷而於相
機攻戰時尤須大得利益多殱賊衆以揚我武俾知
兵之勇銳莫敵賊皆破膽方為能操勝算至軍營固
以鎗礮為先而制運火藥亦非易事用之自當稍知
愛惜如果察看情形必須大礮轟摧用之而即能攻破
或賊番已露蹤影放鎗擊殪是用所當用即可藉以
見功若碉遠而堅或從下擊上砲自不能得勢徒循
火砲之名每日轟擊十不中一於是賊番習以為常
不知畏懼即偶損其卡牆碉垜仍即乘間修補終不
能制其死命是我徒耗數千斤有用之火藥賊以不
費力之一二石塊繕完實為非計嗣後凡用礮攻碉
須度其得力有勢用必獲利不致輕發妄費方為妥
協至於攻碉之道亦非一例若僅守成法進攻易於
準備或虚張疑兵使賊驚覺放鎗&KR1328;禦以耗其火藥
若數次之後賊番知是探試忽而不顧又可乘隙進
𠞰使之猝不及防以期得手又或指東擊西令賊無
從窺測皆隨機應變之法所謂虚虚實實奇正相生
惟在將軍等之臨時決勝善扵運籌非六七千里外
所能一一為之指示也又如攻𠞰緊要機宜亦當慎
密惟於所派之帶兵得力數人授之以意俾識遵循
不必令兵衆盡明其故自當有濟若一有舉動闔營
皆知土練與賊番聲息相通豈能不洩是兵未行而
賊知有備徒勞㒺效又復何禆或注意在此而揚言
在彼故使傳播以眩惑賊番偶一行之亦無不可惟
在伊等神明扵規矩之中耳至豐昇額等軍營後路
甚有關係朕此時覺懸注防守豐昇額等後路較之
收復小金川尤為緊要阿桂可於此續到之兵再撥
數千迅往宜喜以資攻𠞰豐昇額等在營惟當鼓勵
將士設法嚴防使賊衆不能侵擾以待添兵助力勉
之慎之又各路軍營夫役一項為轉運糧餉軍火之
用不能不聽其隨營行走其餘負販客民俱係毫無
管束之人不應令其依附軍營聚處即如木果木失
事之前由客民等畏懼先逃以致綠營心皆搖惑相
率潰散覆轍具在不可不引以為鑒也
同日
上諭軍機大臣曰圖思德處續調黔兵一千已扵七月
初九日齊全赴川此項兵丁昨令往赴宜喜軍營計
其行程此時已過成都著再傳諭富勒渾文綬速飭
帶兵將領令其兼程迅赴聽候豐昇額派用無稍遲
緩又現在降旨令桂林馳驛往四川軍營辦理運糧
諸路伊平日辦事尚能實力奮勉且曾任川督半年
於該省土物人情亦所深悉俟伊到營後著阿桂與
富勒渾酌商於緊要需人承辦之處令其前往
同日陳輝祖奏言(臣)接准荆州將軍綽和諾咨稱
欽遵
諭旨帶領荆州滿洲兵一千名于七月二十日内起程
往四川軍營(臣)現在宜昌一帶驗催湖南北官兵
赴川今荆州滿兵起程捷速自應立時備辦請照
乾隆三十三年赴滇成例預偹供給至所需馬匹
滿營現存額馬四千即扵此内照數撥給妥為預
備應付前進奏入
上諭軍機大臣速議旋經軍機處議奏據稱籌辦駐防
官兵赴川按數撥馬二千匹似覺過多與各省供
應京兵騎馱之例不符但查荆州由宜昌一帶入
川俱係山僻小路並無驛站該署督議給長馬以
供騎馱尚屬因地制宜似應如所奏辦理惟是川
省各路軍營路多陡仄即給以馬匹亦不得力而
口外供運料草殊費周章請將荆州兵丁所帶馬
匹到成都後均交與文綬分撥各臺站以供差使
俟凱旋之日所有荆州兵丁酌由水路回營亦為
順便且此項動用荆州馬匹亦應照該署督所請
扵原扣馬價内照例買補奏入
上從之
丁巳
上諭軍機大臣曰巴爾雅到此稱賊番前聞色布騰巴
爾珠爾到川云伊係蒙古不肯殺人即付軍營投降
今聞復派色布騰巴爾珠爾前往竊恐賊必前求撫
以此等不經意處觀之可見衆人皆樂扵遷就完事
一存此心必以其主受投降之說者為好人而督之
攻戰者為不恤下則將軍等統兵進𠞰更難策其勇
往現已嚴切飭諭色布騰巴爾珠爾令其勿蹈前轍
但人情大都好逸而惡勞且當承平日久征戰之事
尤非所願不獨綠營為然即滿洲索倫等雖勇敢足
恃而畏難之意亦恐不免且誰能深明敵愾大義者
現在軍營綠旗兵心多懈散不可不為聯屬整頓以
冀改觀其滿洲官兵漸次到營亦當設法鼓舞使之
勵勇圖功斷莫令為綠營懦卒之浮言所惑阿桂等
當以朕不得已而用兵之苦心告諭衆兵且令其知
木果木營之失事關係大體而諸將士之殁扵王事
者多至數千豈可不為報仇洩憤如何尚能提及降
撫了事之說伊等各具天良諒亦共為切齒惟期我
兵皆堅持此念自可隨機制勝迅速成功早膺茂賞
並非欲令我士卒久勞在外如此開誠宣示必皆勇
躍激昂此時軍營正當轉關之機務使士氣奮揚日
有起色所賴扵將軍者甚重將軍等平時撫視軍衆
必當令其明知體恤之心隱寓籠絡之法庶能聯為
腹心而使如臂指然此亦惟阿桂尚能為之若豐昇
額止知勇往直前不暇旁顧即恐計不及此自當以
阿桂為法留心訪習勉為成材至舒常人稍精細此
等節目似較豐昇額為優果有所見不妨與之盡言
豐昇額亦當虚心聽從和衷共濟期扵公事有裨聞
温福在軍營性褊而愎參贊以下之言概置不聽人
多怨之而彼亦以此受累深當引以為戒將軍膺專
閫重寄體統固尊至籌辦軍國重務不但參贊大臣
當與彼此商確即領隊偏裨所言果當亦當隨事採
納以收集思廣益之效且如朕辦理機務遇有應諮
諏之事尚不難下詢臣工執中而用況將軍乎又聞
温福營盤離水二里致水道為賊所斷此即昧扵行
軍機要安營必就水泉不伹擕汲甚便即防護亦易
周此當更為前車之鑒者至將來進𠞰金川受降一
說斷無是理將軍等不但不可存之扵心并不當宣
之扵口若收復小金川時僧格桑等業已就擒固屬
甚善設逆酋仍然竄逸而金川復有獻出之言尚不
妨聽其送來用計襲取切勿拒而不納轉為彼助之
黨羽也然此一事當隨機籌辦不可稍著痕跡方為
妥協至扵不滅賊不休之說惟在將軍等胸有成見
非但不當令賊衆與聞致堅其死守之心即在兵衆
亦不當與之言及轉令其懷遙遙莫必之慮所謂民
可使由不可使知將軍等須當善體此意若毫無克
敵勝算徒為誇張大言果何益乎至攻𠞰兩金川之
事實在萬難歇手但撲碉既為非計而一味慎重又
如何能進若僅與賊相持不戰賊更休息得耕種以
逸待勞究竟何法可以成功何時可以蕆事又今年
進兵之三路皆仰攻無效此外何路可以易進皆當
逐一熟籌務期及早集事現在添兵易將實為事機
最要轉關凡有從前經理未善者皆當就此時悉心
更正以期萬妥
戊午
上諭軍機大臣曰聞賊人碉牆皆係斜眼賊在碉内由
上望下窺視我兵放鎗甚便而凖我兵在外放鎗擊
打為上口裏層斜牆所擋不能直透是攻碉之法徒
令士卒輕冒鎗石不能得手實為非計只可相機而
辦能斷其水道絶其外援使碉内之賊窘迫而自潰
庶可得利阿桂等當留心斟酌妥辦又聞金川賊人
屢在寨外喊叫求降其實並非真意不過欲借此以
懈我軍心且使我兵聞乞降不允必皆抱怨將軍各
無鬭志其設心實為可惡再閱昨日索諾木與阿桂
禀云分付兩金川人衆凡阿將軍處出來兵丁百姓
斷不可稍有傷損賊酋之意不扵阿桂處見情並計
及此禀遞與阿桂必然上聞朕見其禀必心疑阿桂
是其奸謀更為險惡阿桂不可不知至豐昇額軍營
兵力稍單並聞賊番注意在彼窺伺是其後路尤關
緊要已屢諭阿桂即為妥酌經理並將黔兵一千先
行調往今豐昇額處四日未有摺奏朕心實為厪念
其營中不但兵少且無滿洲可恃之兵現在西安駐
防兵二千扵七月二十一日以前全數起程而綽和
諾布亦奏荆州防兵二千扵七月二十日啓行是此
兩處旗兵到川較速阿桂可即撥給豐昇額若干以
資防𠞰其餘分撥西南兩路應用一面酌定具奏一
面行知文綬料理各兵遄往
同日劉秉恬奏言(臣)扵七月二十日自巴朗拉至
日隆軍營查日隆現駐兵三千餘名木耳宗現駐
兵二千名達木巴宗現駐兵二千名其雅州木坪
之甲金達亦係緊要隘口業經海蘭察等派兵五
百名各處防守兵心較前稍為安定軍粮亦不至
缺乏奏入報
聞
己未
上諭軍諭大臣曰賊番屢在卡外求降並無求降實事
不過欲藉此以懈我軍心其計實為險惡而將軍等
义不將乞降不可信之故明諭兵衆惟飭各卡營不
通賊禀詞任其喊呌概置不理衆兵疑惑至積之更
中賊酋奸計殊為失算著傳諭阿桂豐昇額等嗣後
進攻時賊番若再有求降之說不妨將計就計示期
令其来降倘賊酋自来設法擒獲更為省力或金川
逆酋不来僅遣其頭人到營則擒而戮之亦可剪其
黨羽若與賊示期准降之後賊仍違期不至即將此
故明示衆兵使知賊番求降本屬誑語即可釋衆兵
之疑兼可破賊番之計阿桂豐昇額務須隨時酌辦
以期妥協至豐昇額軍營兵力稍單已屢諭豐昇額
留心防守并諭阿桂即將黔兵一先將調往之計此
時黔兵亦將扺宜喜軍營設或黔兵未到之前急於
需兵應用前據豐昇額等奏派官達色帶兵一千五
百赴卓克采一路原為進𠞰大板昭而設既未進兵
官達色自當仍帶兵回至宜喜軍營備用又豐昇額
一路雖已添兵而能得用兵之人亦尚少著派五岱
前往為領隊待衛帶領新到黔兵如宜喜一帶後路
有應嚴防之處令其實力妥辦此時阿桂自己前赴
日隆即著傳諭明亮於奉到此旨後令五岱迅往宜
喜軍毋稍遲緩
同日
上諭軍機大臣曰前降旨將劉秉恬革職留於軍營自
備資斧效力贖罪劉秉恬從前原係派同鄂寳分路
督辦糧運今鄂寳現在覺木交辦理豐昇額軍營糧
務其南路糧運尚可遥為照應至西路則難於兼顧
劉秉恬前此督辦糧務尚屬奮勉妥協且在川年久
道里情形已熟而向為總督四川文武皆其屬員委
以專辦自當聽其調度但伊係革職之員奏摺行文
諸凡未辨著派按察司郝碩前往同劉秉恬督辦西
路糧運劉秉恬亦當感激朕恩努力自效務使糧運
源源接濟以裕軍儲
庚寅
上諭軍機大臣曰打箭爐一帶亦係綽斯甲布後路阿
桂至打箭爐設或豐昇額軍營有應照料之處阿桂
易於得信自必即為經理至豐昇額處應行添調兵
丁嚴密防範等事俱經節目傳諭自當惟逐一妥辦
惟是豐昇額軍營距今六日尚無續奏之摺深為厪
念耳至阿桂奏請派京城滿洲兵三千并吉林兵四
千索倫兵三千共一萬名今已派健銳火器營兵二
千吉林索倫兵各二千又西安荆州駐防兵共三千
較阿桂所請之數僅短一千其所需綠營兵數除黔
兵外又請調湖廣兵五千山西兵五千雲南兵二千
共一萬二千今已調湖南湖北兵四千雲南兵二千
陜甘兵二千較阿桂所請之數僅短四千通計滿漢
兵一萬七千已不為少如阿桂以為必須照伊所請
之數方敷辦理朕亦斷不勒惜添費現今察哈爾兵
已經預備如必須添足不妨即行奏聞再為發往至
就兩金川形勢而論收復小金川似為較易其攻𠞰
金川所用何法制勝何路進攻究竟有無把握已屢
諭阿桂熟籌入告著即據實籌核迅速奏聞
(臣)等謹按木果木失事實由綠營恇怯備禦懈
弛相率奔潰以致賊番得乘虚竄入分頭據守
經(臣)阿桂節次奏明並非賊番力量能至於此
小金川地方甫經我大軍攻入山川形勢之各
異大臣提鎮及官兵無不瞭然心目審悉要害
克復之期在於
皇上洞矚其情於數月即
諭以收復小金川較易為力果於是年冬間五六日内
全收其地然後共服
聖明廣運决勝萬里之外也
同日畢沅奏言(臣)辦䭾騾四千餘頭俱經雇辦齊
全現在核定兵數起並抵棧日期令各屬䭾騾分
起前赴寳雞隨到隨行每騾懸小木牌一面書寫
兵丁及騾夫姓名以便沿途認識至續派吉林兵
一千名(臣)現因䭾運京餉僱騾二千五百頭約計
八月内即可運到(臣)俟此項騾頭倒向再挑選一
千在寳雞鳳翔一帶加意喂養臨期一律應付毋
庸另僱再此項騾頭俱係僱自民間(臣)欽遵
諭旨嚴飭在站文武員弁妥為照料如有兵役等不遵
約束傷損夫騾立即報明領兵官訊明辦理(臣)現
擬每起遣派強幹千把一名照管騾頭每日與站
另協同收放稽查喂飼直送成都令將原騾緩程
押回陜省各歸本家收飬則沿州縣無足捉拿支
差可免倒斃散失之慮奏入
上嘉之
平定兩金川方略卷六十九
