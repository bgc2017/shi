欽定四庫全書
平定兩金川方略卷一百十一
十二月辛巳鄂寳顔希深奏言查周叟至帶石大
營約有四十餘里其間層巒疊嶂隆冬冰涷勢難
一日往回若於周叟添夫俾得往還更替不惟稍
息夫力兼可迅速輓輸查周叟站員向管周叟穆
差覺兩站其穆差覺一站原為下接擇里呀嗗而
設今擇里呀嗗一站業經移安日旁所有穆差覺
站夫自當全數撤回歸併周叟内有班滿應換病
故缺額者即於新調人夫内更換撥補惟是帶石
得手之後大兵逼近河岸指日兩路會合糧運軍
火似可歸併一路此時周叟固須籌備充盈亦未
便過於多貯(臣)等俟近營各站約有一月之糧即
將楸砥以内所運米䂖酌貯適中之卓克采站以
備調撥奏入報
聞
壬午阿桂豐昇額色布騰巴爾珠爾海蘭察額森
特奏言官兵於桑噶斯瑪特右手山腿下及瀕河
甲爾納等處均已拏柵進逼但賊番聚集死守又
復隔河放礮其旁崖洞又有賊放鎗抵禦難以拏
柵直下官兵駐此每日須𣲖兵仍上當噶海下至
格魯克古溝取汲殊為費力查羅卜克鄂慱與格
魯克古中間山溝内有達斯扎寨六座前此攻而
未克察看其下有溪水一道係從桑噶斯瑪特左
手山腿之下西南流入大河攻克此處則羅卜克
鄂慱與格魯克古官兵聲勢更為聯絡而由桑噶
斯瑪特山腿下溝取水亦覺稍便即於十五日𣲖
海祿保寧等分兵抄下左右合攻賊衆四散奔竄
經官兵殱斃二十餘人餘賊不敢從正路逃去滚
落崖箐之下趺死亦多遂據碉寨六座並挐木柵
直抵溪水之上(臣)等查看桑噶斯瑪特正支山腿
之下距河亦近但賊人先已拏有木城石卡其前
兩邊又有寨落十六日𣲖福康安瑚尼爾圖等分
兵三路下攻克取木城石卡其前右手賊寨亦於
十七日𣲖兵攻得查是處寨落賊人前因距河稍
遠憚於下汲即將達斯扎溝水挖渠一道引至寨
旁取用究不如大河取水更為稳妥但瀕河與甲
爾納相連之寨落兩處賊人聚集死守仍未能直
抵河邊而兩旁鎗石交加力攻恐多傷損稍用礮
力轟摧自能撲取現鑄就四將軍礮位運往轟擊
乘勢搶撲務期必克再桑噶斯瑪特正支山腿下
土岡一處現有官兵駐守所起木柵尚未齊全(臣)
等計賊人必來搶佔先已𣲖兵設伏十九日丑刻
後果有賊二百餘人欲侵擾土岡迤西木城各兵
合力𠞰殺賊番奔竄殱殪亦為不少
同日明亮舒常奏言(臣)等連日哨探賊中舉動其
帶石前敵一時未可力攻即達爾圖木克什等處
碉内賊番嚴防如舊大約東北一帶敗回之賊移
守於此以冀苟延旦夕(臣)等前因日旁宜喜兩路
兵力稍單所有緊要隘口營壘濠溝均已督率兵
丁增築深固現據馬彪報稱十七日申刻有賊一
百餘人分作前後三隊從沙壩山溝來搶宜喜營
盤當即向下衝殺賊番旋從箐林中四散竄回其
沙壩即係達爾圖向東分枝共有山腿四條其中
地名甚多寨落稠密居日旁之右沿河環繞與達
爾圖山腿相接(臣)等現將作何用兵可以萬全之
處再四籌度如阿桂所奏由達爾圖木克什下攻
較為便捷此本為用兵正路但達爾圖前敵堅碉
林立既難得手而木克什以下箐林深密左右兩
旁賊番皆可抄截非兵多不敷接應且與阿桂一
路聲勢稍遠不能聯絡惟從日旁之帶石攻過一
節險要下臨河邊即與阿桂隔河不過五六里自
可勢如破竹均奏入
上諭軍機大臣曰阿桂雖未能直攻克得式梯然已佔
據溪水官兵飲汲有資且又多殱賊衆于進剿機宜
甚為有益看來賊番因官兵日有罙入之勢早已聞
風膽寒得式梯噶爾丹喇嘛寺兩處自亦無難攻取
即可望直逼勒烏圍就各路情形而論阿桂最為正
路且易得手佇盻紅旗捷奏又據明亮等奏賊人近
日拒守情形及官兵籌辦進攻事宜是明亮處現尚
未能即進然攻剿事關重大必須覓可乘之機動出
萬全況我八旗勁旅正當勇敢直前倡導綠營亦皆
奮往惟當養其銳氣以期於事有益此時功届垂成
尤不可冐昧輕進倘有小挫衆兵或因而氣餒所關
甚大實不可不加慎重況明亮等之兵與勒烏圍只
隔一河若阿桂統兵一到勒烏圍則達爾圖等處之
賊不攻自潰宜喜日旁一路即可開通明亮與阿桂
會合進剿更為得勢
己丑阿桂豐昇額色布騰巴爾珠爾海蘭察額森
時奏言(臣)等思遜克爾宗尚有賊番固守惟什爾
德山腿分支有舍圖旺喀一處若得此處則遜克
爾宗之賊往還不便自難固守而賊酋等又恐大
兵從此分路並進亦可以大分其勢當𣲖普爾普
等帶兵進攻其桑噶斯瑪特山腿下甲爾納相連
兩寨節經運到礮位施放兩日碉身孔穴亦多因
於二十八日丑刻進取惟是該處田磡甚高官兵
跳躍而下不無聽聞聲息官兵將抵賊寨即已鎗
石交加死守抵禦攻至寅刻各處賊番沿河潜入
寨内合力抗拒未能即克
同日阿桂豐昇額色布騰巴爾珠爾又奏言金川
小頭人綽窩斯甲至營(臣)面加詢問告以若能詳
悉分付令衆人解體亦足見汝出力即令綽窩斯
甲到卡倫前高聲曉諭以現在
大皇帝所欲誅者惟在土司索諾木及作惡大頭人丹
巴沃咱爾山塔爾薩木坦阿木爾克窩斯甲當噶
拉阿木爾克窩其餘若能投出均予寬宥若被大
兵圍住寨落再無饒恕今大兵已抵此處指日攻
至勒烏圍須各自打筭不可錯悮又有其親戚二
人前來綽窩斯甲復密告以汝等若能同莎羅奔
等謀將土司擒獻不惟免罪還可有功惟時(臣)等
先𣲖屯弁阿拉班達爾甲土弁賡噶等在旁監視
體察綽窩斯甲所與賊番言語俱係切實曉諭尚
無暗使狡詭情形查綽窩斯甲前往曉諭明係渙
散人心之計賊番似宜憤怒乃聞聽之下俯首無
辭其為衆心漸散於此可知均奏入
上諭軍機大臣曰阿桂等所攻甲爾同一處為進剿得
式梯噶爾丹寺路所必經賊匪自必悉力拒守攻之
頗為不易其得式梯噶爾丹寺兩處諒亦相同但形
勢均属自上壓下尚無難設法攻取且有大礮轟摧
尤可望其迅行得手惟是大兵深入功在垂成一切
倍宜慎重固不可過扵寬緩使賊匪得以負固稽誅
亦不可冐昧輕進致有小挫貽悮阿桂等惟當斟酌
妥行又據奏綽窩斯甲到軍營即令至卡倫前曉諭
衆番似覺心動是綽窩斯甲尚知順逆誠心内向至
其密告親戚謀將土司擒獻之言雖有賡噶等在旁
監視未識曾否聞其密語如所言果係如此尚属意
圖報效阿桂或再察其在營舉動安妥並不妨賞給
藍翎金頂以示奬勵不必復交成都安插
庚寅明亮舒常奏言帶石以前一過石包而下即
斯年木咱爾官寨再進即得式梯官寨若從前敵
正面攻開直至河干可與阿桂一路會合但賊番
刨挖地窖密排石卡又兼兩旁山勢陡險一線路
徑僅可魚貫而進是以賊衆負險固守其隔河以
東之格爾提已被西路官兵掃殄惟沙埧山一帶
箐林叢密山上山下碉卡林立抵死據守若攻克
此處可以直至河邊壓攻斯年木咱爾不特沙壩
山頂碉卡不攻自潰即前敵石包亦攔截在後賊
人斷難久持(臣)等撥派屯土各兵並派弁員督同
前往又令投番霍爾甲等引導二十一日子刻阿
蘭保等帶各屯土兵過河分為四股霍爾甲等四
人各引一股潜入箐林逾溝越險直逼賊寨賊人
猝不及備出寨逃竄被殺約二十餘人燒斃者亦
復不少但所佔寨落相隔窵遠非多兵不能聯絡
隨將木薩等寨燒燬即從原路撤回
同日明亮舒常又奏言查土司承襲職銜三品為
宣慰司其次為安撫司等其頂帶宣慰司始用亮
藍頂乃土司等㒺知體制輒皆僣用紅頂相沿已
久未便遽為改易所有綽斯甲布土司雍中旺爾
結雖係安撫司品級現用素紅頂土舍綽爾甲木
燦現用亮藍頂今奉
諭旨較土司次一等賞給頂帶自應給與花紅頂以示
鼓勵但(臣)等現交綽爾甲木燦籌辦進攻俟有勞
績賞給奏
聞至各土舍等向皆僣用頂帶指日大功告竣自宜酌
定以昭體制均奏入
上諭軍機大臣曰明亮等奏焚燒沙埧山坡寨落情形
甚好昨據阿桂奏現在攻打甲爾納賊碉一經攻得
即可進剿得式梯及噶爾丹喇嘛寺似已&KR0894;必勝之
勢今明亮等奏與得式梯相去不遠是兩軍指日會
合成功尤當迅速佇盻捷音至明亮等奏投番霍爾
甲等四人尚属誠心效力明亮等當酌量賞賚以示
奬勵所稱各土司土舍等多僣用頂帶指日大功告
竣應再酌定之處尚未妥協土司等頂帶久經相沿
僣用若於成功之後再將已用之頂帶改降恐不足
令其感悅莫若俟大功告成後傳朕旨曉諭隨征各
土司以爾等所襲職銜若照定例宣慰司係三品止
應用亮藍頂安撫司係四品止應用暗藍頂而歷來
土司等多有越品僣用光紅亮藍者本應照所有品
級遵改各項頂帶今大皇帝念爾等誠心出力甚属
可嘉現在大功告成即著照爾等現用頂帶賞給作
為加銜榮耀以示優奬土司等自當益知踴躍感戴
辛夘富德奏言(臣)等於本月二十五日派札爾桑
等分兵三路攻穆當噶盛得爾瓦古山口而官兵
奮勇直前先奪取盛得爾瓦古卡子四處殺賊二
十餘人即進攻穆當噶爾要隘殺賊五十餘人隨
造木城佔據奏入
上諭軍機大臣曰富德奏將賊番緊要碉卡奪獲佔㩀
痛殱賊衆官兵俱各奮勇甚属可嘉俟攻得穆當噶
爾山梁進取馬爾邦將出力兵弁一併議叙
同日桂林奏言西北兩路大軍逼近賊巢而富德
馬尼一路乘勢進攻一有會合消息自必移師繼
進際此軍行迅疾運供最關緊要(臣)與臬司李世
傑已將口外現有夫糧逐一密為核定相機供億
至富德前敵瀕河一帶前經李世傑趕辦竹䌫等
物相度水勢酌搭索橋並添造木船以備利濟再
雅州為南路糧運總滙該處素産茶斤民夫背赴
打箭爐其利較勝於運米若因運米而使茶不能
通暢未免於稅課有關今鹽道杜玉林請將長運
爐城糧石即招殷實茶商照給米石運價並准其
順帶茶斤仍於經由要隘按數稽查小民奉公之
餘兼資謀利自無不倍加踴躍況茶為番地所必
需茶斤到爐日多則各土司烏拉亦不期而雲集
於南路軍儲實有禆益奏入
上嘉之
甲午旺保祿王進泰奏言十一月二十七日附近
思巴寨之角寨山溝内報有賊匪形跡即令富昌
阿馬彪等領兵追擊斃賊二人帶傷者數人餘俱
逃竄其往南逃竄二人被舍隆卡上官兵恊同拏
獲訊供一名甲噶爾太一名舍尚彭俱係小金川
羅慱寨人去年隨頭人進金川派交金川頭人莫
撤斯把守功噶爾拉並無别情已經梟首訖仍嚴
飭各卡隘嚴防毋稍懈忽奏入
上諭軍機大臣曰旺保祿等奏拏獲賊番二名訊係潜
放夾壩並無别情隨即梟示所辦尚未的當此等賊
番固不可留但亦須訊供明確再行正法方為妥恊
番人偷放夾壩乃其常技然或由功噶爾拉賊目派
令潜出滋擾或賊番因看守地方並無糧食接濟為
饑餓所逼自出偷劫其中情節迥不相同若係該番
自出竊掠則其窮迫無能可知若係賊目教令外出
則又不可不嚴為防備旺保禄等擒獲二犯時自應
訊究明確分别辦理何得僅以訊無别情一語率行
具奏著傳諭旺保祿等嗣後遇有續獲賊番務須悉
心詳訊確供勿得仍前草率
丙申
上諭内閣曰川省自辦理軍務以來各土司夷民急公
踴躍甚属可嘉業經叠沛渥恩分别蠲緩今大功指
日告成該土司等益加奮勉出力允宜再沛恩膏用
昭優恤著加恩將明正木坪二土司乾隆三十八年
緩徵夷賦及三十七八兩年緩徵貢馬全行蠲免并
將三十九年緩徵夷賦貢馬各蠲免十分之五襍谷
廳保縣荗州緩徵三十八年夷賦全行蠲免并將三
十九年緩徵夷賦酌免十分之五龍安叙州寧遠所
属之雷波越嶲二廳石泉西昌塩源冕寧四縣及會
理州緩徵三十七年夷賦酌免十分之三松潘漳臘
平番南坪叠溪三十九年夷賦酌免十分之五龍安
建昌會川會鹽寧越越嶲靖遠永定等標營及九姓
土司三十九年夷賦貢馬酌免十分之三其綽斯甲
布革布什咱及巴塘土司四十年分應納貢馬並著
蠲免一次該督董率所属實力經理務俾邊夷均沾
實惠副朕優厚番民至意該部遵諭速行
(臣)等謹案川省軍興土司番民敵愾赴功輸誠
恐後我
皇上軫念微勞業已叠加
優渥兹因大兵乘勝罙入指頋成功番夷倍知奮勵再
敷
闓惠將闔省土司貢賦普行分别蠲免土兵等踴躍戎
行感
恩用命自益不煩驅策由是蕆勛迅捷而邊裔永寧共
輯爻閭於
王會也
同日旺保祿王進泰奏言駐防翁固達恭將周玉
隆禀稱外委孟宗賢帶兵前往崇德溝巡邏見有
賊番一人官兵追獲訊名策柰係小金川猛固寨
人去年逃進金川分在功噶爾拉居住金川頭人
木撕斯令其哨探路徑欲往美諾等處偷放夾壩
等語再三嚴訊並無别情隨將該賊番梟首訖奏
入
上諭軍機大臣曰旺保祿等奏拏獲賊番策柰所辦尚
好現在大兵逼近賊巢金川勢益窮蹙未必能還有
多人四出擾劫且美諾距軍營後路尚遠亦不虞其
阻滯但賊番既有探路偷劫之供即非緊要地方亦
當加意巡防常青等各處並著一體留意
丁酉阿桂豐昇額色布騰巴爾珠爾海蘭察額森
特奏言查現在事機當以攻至瀕河為要(臣)等親
至桑噶斯瑪特之下詳察形勢該處左手第二條
山腿地勢稍平佔得此處官兵汲飲有資然後可
抽出多兵為直前繞截之用且明亮處前敵賊人
欲往勒烏圍必先至斯年木咱爾又必由斯年木
咱爾經過茹寨始抵賊巢對岸而茹寨與斯年木
咱爾中間臨河一綫細路在所必經若西路官兵
據住河沿移礮轟打對岸臨河之路則明亮前敵
賊人往來不便情勢必為窘迫(臣)等密飭官兵砍
伐木植一俟攻克寨落即可運往拏起以便佔據
河沿至前月三十日亥刻賊人偷劫副將李天佑
所駐格布則美第木卡我兵奮力迎戰總兵五福
又從陡烏當噶往援内外合攻賊人被鎗擊死甚
多又本月初二日午刻陜兵營卡之前有賊從溝
而上官兵向前衝壓賊人敗至對面山腿其樹林
内接應之賊亦即竄逸至初三日子刻又有賊約
二百人來擾達斯札溝内卓克采土兵木卡土兵
俟賊人近卡放鎗擲石賊不能進總兵保寧帶兵
趕往分為兩路合力攻擊賊即渡溝奔竄官兵趕
殺殱斃最多又初三日總兵成德領兵修整遜克
爾宗礮臺賊從溝底來擾官兵鎗石齊發賊人驚
走官兵乘勢衝擊殺賊數名現仍飭各卡官兵加
倍防守
同日阿桂豐昇額色布騰巴爾珠爾又奏言初三
日投出尼僧布薄一名稱係小金川别思滿人上
年被金川拏去給噶拉依呢瑪噶爾巴家使喚因
衣食缺少逃出(臣)等察其詞色似非實情初四日
據穆塔爾密禀我問布薄據稱並非自己逃出因
莎羅奔將布薄喚至勒烏圍令頭人僧格語以汝
是别思滿人可出去告知穆塔爾如今大兵攻打
利害我土司索諾木不知是否尚可饒得即寄一
實信因此遣我出來(臣)等察看穆塔爾因莎羅奔
等潜遣人與伊說話雖然據實回明尚多恐惧再
三慰諭並告以莎羅奔等既遣布薄出來不妨將
計就計另差一明白妥當人進去只說我看將軍
大人意思土司及作惡大頭人是斷不饒至汝等
各自投出可保無事視其實在情形再作辦理(臣)
等查呢瑪噶爾巴係丹巴沃咱爾女壻其僧格亦
係丹巴沃咱爾親戚或係伊等見勢危急希圖打
聽真信以決行止又不便與布薄當面分付因令
僧格轉述看來賊人弟兄上下之間均不免有各
自為謀之意除一面上緊攻打外再行酌辦均奏
入
上諭軍機大臣曰甲爾納地方逼近賊巢自必悉力拒
守但其地無險可恃賊衆不過為護死支撑之計其
勢斷難久延若我兵相機攻取當不至十分費力阿
桂等當實力妥為之又閱脫出番人阿桑供聽見頭
人山塌爾薩木坦說官兵取水艱難我們欲到陡烏
當噶去截斷後路等語阿桂摺稱賊於前月三十及
本月初二初三等日在格布則美第及達斯札溝等
處潜出滋擾其地與陡烏當噶一帶相近所供不妄
但賊人滋擾四次俱經官兵知覺極力禦擊殱賊頗
多並未能稍逞伎倆自可不致疎虞惟是功逮垂成
倍宜加意防守阿桂等當嚴飭各將領弁兵等小心
守禦慎之又慎又稱若西路官兵據住河沿可移礮
轟打對河之路所辦甚好阿桂等即當儘力轟催對
河碉卡使賊難以存留明亮等亦當探聽阿桂一路
隔河攻擊稍有得手即領兵前赴斯年木咱爾奮勇
攻𠞰與阿桂對河官兵遥為夾擊之勢賊必望風潰
散即由彼順取茹寨便可與阿桂夾攻得式梯自更
為得力至另摺所奏穆塔爾密禀金川投出之布薄
看來穆塔爾係誠心投順之人見此詭詐情節即向
將軍實告甚属可嘉著加恩賞授二等侍衞以示奬
勵
己亥
上諭軍機大臣曰前已降旨再撥部庫銀五百萬兩合
之九月内所撥之銀共九百萬兩現在各路官兵乘
勝突入大功指日告成諒可無庸復需多費但恐賊
衆自知滅亡在即衛死堅守或尚稍延時日又不得
不為預備著傳諭文綬通核現在兩次所撥九百萬
兩約敷幾月支用如尚有應寬餘預備之處著文綬
即行查明據實具奏若果需續撥候朕另降諭旨撥
解
庚子
上諭軍機大臣曰閱阿桂前此覆進地圖據稱桑噶斯
瑪特尚有迤邐斜下河邊山腿四道今補行繪入并
據奏稱桑噶斯瑪特左手等二條山腿地勢稍平得
其沿河寨落即先拏柵佔住等語阿桂之意似欲攻
克甲爾納寨再往得式梯但甲爾納寨賊人因其逼
近巢穴悉力守拒取之似不甚易若路所必争轉不
免稍羈時日因閱圖内形勢桑噶斯瑪特往南一帶
並無山巒阻隔地形稍平若過小河前往可以不由
甲爾納寨逕攻得式梯或出其不意可望迅速得手
已用珠筆標記其處如前此阿桂在格魯瓦覺必欲
攻得遜克爾宗再進經朕用硃筆標示進攻之路阿
桂果越出榮噶爾慱等處由羅卜克鄂慱進兵遂攻
得作固頂至格爾提一帶與朕所指適相符合則現
在指示硃線或與進兵之路有益亦不可定著將此
圖發給阿桂令其斟酌妥辦
甲辰阿桂豐昇額色布騰巴爾珠爾海蘭察額森
特奏言桑噶斯瑪特左手第一條山腿下沿河寨
落一經攻取可以隔河轟打斯年木咱爾賊人往
來之路因於初七日寅刻(臣)海蘭察額森特帶兵
從正路進攻又派瑚尼爾圖福康安分為兩翼前
進惟是沿河山腿石包之上竪立堅碉碉前又有
木城遮護官兵奮勇直下不避鎗石緊貼柵邊賊
雖死力抵禦而我官兵俱從木柵縫内用箭射入並
拔起木柵即以木棍擊打賊不能支遂將木城攻
獲殺賊共五十餘名乘勢進攻戰碉連撲三次直
至寨墻之下抛入火弹賊于正面放鎗抵禦其沿
河各寨之賊合力來援雖經官兵殱斃甚衆餘仍
潰入石包左右山溝藏匿又從兩旁合力放鎗官
兵欲下溝衝殺則此處皆隔陡磡難於直下因徐
撤出至是日進攻康薩爾山腿大碉木城亦分為
四隊烏什哈達保寧於密拉噶拉木山梁向西南
迤邐前進攻第一碉寨特成額進攻第二木城海
祿進攻第三木城瑪爾占富紳等進攻第四碉
卡並於寅刻各隊齊進其烏什哈達保寧之兵又
分兩隊一從山脊直進一從林内穿上其從山脊
直進之兵第一碉内賊人望見即已併力放鎗鎗
烟濃合密罩碉卡之上官兵轉乘此扳開鹿角直
抵寨下合攻其寨墻上有賊舉鎗外擊經貴州兵
丁孟文光接住鎗桿將賊連鎗掣下立時砍死至
特成額帶兵潜至第二木城突然攻上將外面木
柵拆開賊人窘急即於内一層捨死抵拒其有露
身木城之上者多被擊斃其海禄所帶官兵逾溝
直取第三木城已將木柵扳倒詎木城之内尚有
石墻周遮堅固憑以竭力死守而瑪爾占等所攻
之碉亦至碉根忽有兩隊賊人一從坡上箐中一
從溝内共有數十人前來衝突官兵未能直上而
榮噶爾慱之賊先來接應附近之第一碉經保寧
等督兵迎擊殱斃數賊餘皆入碉助守海祿特成
額所攻之兩木城亦均有賊接應俱經截殺數人
而餘賊從後而入併力固守未能即克各隊遂以
次酌撤惟時賊人乘勢衝壓海祿之兵被章京新
達蘇帶領吉林索倫兵接應殱死甚多其特成額
處將撤之時亦有賊人下壓特成額出其不意回
身接戰亦殱數賊餘俱竄回(臣)等相度情形當於
初八日砍伐木植初九初十兩日拏起木城六座
直逼第一碉座賊人情急當有榮噶爾慱山梁上
賊人百名突來衝撲經放哨官兵望見上前迎擊
而(臣)等又令吉林索倫兵横截其後中箭殱死而
外負傷滚入崖箐者頗多又有賊八九十名從榮
噶爾慱山腰衝出復經烏什哈達海祿從旁截殺
殱死更多對面碉卡之内又有賊人來擾經副將
仁和等擊退亦有殺戮(臣)等思密拉噶拉木大營
之前官兵連拏木柵直逼康薩爾各碉賊自必移
其力量添聚於此而遜克爾宗此際未經攻打或
防禦稍疎亦未可定(臣)豐昇額即於十一日前往
派令成德等正面進攻普爾普等繞出遜克爾宗
前後夾攻其官兵寨右手從前所攻之第三碉令
五岱及索明等帶兵前往以牽賊勢均於十二日
丑刻前進普爾普先往抄截將至寨後遇放哨賊
十餘名官兵上前撲殺八九名餘竄入碉内賊人
始覺齊起放鎗而正面官兵已攻至碉下覓路欲
奪其門為溝壕所阻未能逾越比至黎明(臣)豐昇
額見寨墻之上賊人排立抵拒即將大砲對凖施
放見賊數人為礮轟捲而去攻至辰刻賊人鎗石
愈急亦暫撤回
同日阿桂豐昇額色布騰巴爾珠爾又奏言查莎
羅奔等潜令布薄通信穆塔爾探聽實信則其兄
弟間明已各自為謀若置之不理適以堅其并力
死守之心(臣)等公同籌議莫若即令穆塔爾出名
作為與莎羅奔之字言土司抗拒大兵種種不法
天朝斷不能饒爾莎羅奔本係出家人趁此勒烏圍未
破之時或拏得土司投順或先自投順尚可保全
性命此外更無别法即書寫番字封固於本月初
十日晚令土兵繫於木桿之上插在賊人卡外次
早見賊人取去如其竟送與莎羅奔固為有益即
或送交索諾木閱看而賊酋尚未及知正可使之
互相疑忌滅亾更為迅速均奏入
上諭軍機大臣曰阿桂等奏進攻桑噶斯瑪特山腿下
碉柵並攻撲康薩爾遜克爾宗等處賊碉此次官兵
攻剿頗為奮勉乃以賊人抵拒甚力官兵尚未得手
蓋賊衆因其地逼近巢穴故并力堅守以冀緩死須
臾亦情事所應有但將軍等業已乘勝突入此時功
逮垂成自不肯因一時剿擊稍難致稽進取而輕率
撲碉亦不免稍有挫損於事無益看來賊人明知官
軍必由此路進攻遂聚集於此拒守自不宜專以力
争昨因檢閱地圖見桑噶斯瑪特往南一帶並無山
巒阻隔地形亦覺稍平若過此河前往可不由甲爾
納寨徑攻得式梯碉卡因用硃筆標記圖内諭交阿
桂酌量妥辦若甲爾納一帶尚未攻得似當由硃筆
標誌之路進攻或可望出其不意迅速奏捷阿桂等
務須努力為之又所奏令穆塔爾出名作為與莎羅
卉之字繫於木桿插在賊人卡外此事尚無關礙
或稍有機會亦未可知但此等究如治病偏方有無
皆不足恃總以奮力進攻勿稍疎懈為要
乙巳明亮舒常奏言據投番山查明供稱聞賊人
言木池是堆積糧餉火藥之地欲攅多人潜來搶
掠(臣)等抽派土兵四百名即日前往木池預備並
飛札駐守游擊瑚圖禮一體嚴防嗣據報初六日
二更後果有賊百餘人從對面山頂潜下來奪碉
卡守卡土兵放鎗抵拒又有賊從木戍溝來撲營
盤及綽斯甲布碉卡官兵一齊擊殺賊旋戰旋逃
又被埋伏土兵合力尾隨擊死多人又十一日馬
彪報稱初十日亥刻達爾圖官兵營壘約有賊四
五百人分為三股進撲官兵奮力擊退殱賊甚多
又達爾圖頭敵同時亦有賊二百餘人從東南角
直撲營盤官兵鎗石齊施賊退去復來以木板墊
壕冐死攻撲至黎明賊始敗逃見曳屍而去者有
二十餘人帶傷者亦不少
同日富德奏言(臣)於十一日派劉輝祖巴克坦布
等進攻穆谷等處碉卡又令副都統札爾桑等奪
取穆當噶爾山梁汲水之路遊擊佛禧轟打來援
之賊官兵奮勇前進奪獲穆當噶爾卡子五座斃
賊三四十人賊衆竄入壕溝從孔中施放鳥鎗山
峯上滚石如雨悉力死守其劉輝祖進攻穆谷之
兵賊番早已知覺鎗石齊發官兵向上衝擊又有
賊百餘自林箐潜來斷後適遇吉林索倫接應之
兵奮力截殺殱死十餘人餘俱受傷潰竄因將各
路官兵徐徐撤回(臣)每逢調兵即將後路一切要
隘營卡俱交總兵英泰防守均奏入
上諭軍機大臣曰軍營後路均關緊要現在明亮一路
賊至即經勦殺昨阿桂奏榮噶爾慱寨旁潜來之賊
亦經官兵等知覺擊退兹富德亦奏將後路要隘營
卡派英泰專司防範等語是各處軍營防守尚俱嚴
密目下正當大兵罙入尤應加意防禦不可稍有疎
虞至達爾圖一帶久未進攻賊人屢次侵擾未嘗不
思乘我之隙今既喫虧而去未必復敢自投羅網但
我軍不於此路進攻情形賊匪亦未嘗不窺及或竟
將達爾圖一路之賊撤往他處并力堵禦自属情理
所有明亮等當留心偵探如達爾圖之賊有潜撤形
迹仍當令舒常星速統兵潜往進攻但賊人狡詭異
常官兵若有移動賊衆易於窺察舒常如欲移兵前
往務湏不動聲色出其不意庶望得手斷不可稍露
端倪致賊人得以預為凖備明亮舒常均宜慎密妥
辦
己酉阿桂豐昇額色布騰巴爾珠爾海蘭察額森
特奏言查官兵所拏木柵已距康薩爾賊人第一
碉座不及一箭之地當派烏什哈達等由山脊前
進海祿等從樹林中穿上合攻又從噶克卓克采
兩土司均於十三日來營懇請帶兵出力因即令
攻第一碉下之木城三座大碉一座(臣)等復思康
薩爾上截石碉木城雖已分頭攻撲而其山腿下
之碉寨亦應同日進攻使彼此不能相顧又派福
康安等從左進攻額爾特從右進攻並各派兵接
應十六日寅刻烏什哈達之兵踴躍向前將賊碉
前兩層木柵拆燬并將鹿角焚燒直抵碉下而賊
人鎗石如雨並即出碉抗拒兩路官兵合力擊殺
殱死二十餘人餘竄入碉死守其三雜谷之兵將
至碉前賊人先已集七八十人抵禦土兵鏖戰殱
賊十餘名賊人三次出柵來衝均被擊敗亦有殱
戮攻至辰刻因木城内鎗砲甚緊恐有多傷漸次
撤回其烏什哈達等兩隊官兵亦徐撤下至福康
安額爾特之兵同時並進而碉寨前尚有大石卡
一座官兵先雖進卡内殺賊數名其餘棄卡而逃
遂將石卡搶獲旋即進攻碉卡而各處救援之賊
已分為兩股抄截前來經吉林索倫官兵分頭迎
敵奮力攅射殱斃甚多因碉寨高堅守禦甚固亦
將官兵撤下奏入
上諭軍機大臣曰阿桂等所派官兵等奮勇直前可期
迅奏虜功惟是賊人當此護巢衛死之時守拒倍力
攻剿自不免稍難但不可因此稍生遲待之計亦不
可不籌度利害令官兵輕率撲碉致稍挫損惟在阿
桂等妥酌行之至閱逃出之金川番人達谷等供稱
賊人將勒烏圍納木迪等處糧食各項俱用皮船搬
往噶拉依等語看來賊酋等雖同在勒烏圍若見官
兵攻打勢盛自必仍遁回噶拉依為負嵎之計阿桂
等若能攻圍嚴緊使賊衆無從竄逸方為妥善設或
賊酋等竟竄往噶拉依務即統兵追躡儘力攻剿期
速掃穴擒渠斷不可稍有懈緩官兵若攻克勒烏圍
已得金川要地十之八九所存惟噶拉依一隅賊衆
諒亦不能久抗即稍有羈延不過正二月間可以蕆
事今所撥軍需兩次又有九百萬兩約計可用至來年
四五月阿桂等當與冨勒渾文綬預為詢商如軍需
各項尚覺不敷即可據實奏聞以便及早撥往總在
尅日成功即再多費數百萬金亦斷不惜
平定兩金川方略卷一百十一
