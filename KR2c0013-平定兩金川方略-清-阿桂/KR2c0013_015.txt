欽定四庫全書
平定兩金川方略卷七
八月壬午董天弼奏言(臣)查巴朗拉為鄂克什瓦
寺交界之處山梁險峻若遽用力仰攻賊人加意
防守未免稍延時日惟距卧龍關四十餘里山神
&KR1474;地方别有小路可以繞出巴朗拉之後由此潜
進則小金川已失其險並與達木巴宗聲勢可以
接連(臣)先已遣人偵探茲據探路人回稱達木巴
宗賊番約有二千圍困攻擊鄂克什土司尚能堅
守而由山神溝前往五日可到沿途雖有賊衆為
數無多(臣)定於本月初七日進發其巴朗拉山下
鄧仍地方仍令總兵福昌領兵誘敵相機攻殺奏
入
上諭曰既得捷徑視汝如何奮勇成績耳
甲申阿爾泰奏言查明正地方現在漢土兵練五
千五百餘名除明正之泰寧茂紐東谷章谷郭宗
等處要隘防守用兵二千名外尚有兵練三千數
百名似可敷用但小金川與明正交界隔有大河
須用皮船過渡而皮船每隻僅容載一二人且小
金川沿河設備不能徑渡是以趕造木船並設法
遮護賊人鎗砲使兵練得以多渡奮力攻取至僧
格桑與索諾木本係同族弟兄又係姻親地界毗
連實不能斷其來往冄小金川近復于木坪連界
地方添設碉卡以禦我兵進攻之路(臣)等已撥兵
防禦奏入
上諭軍機大臣曰據阿爾泰奏籌辦小金川一摺總不
中機宜不見奮勇已於摺内批飭矣看來阿爾泰辦
此一事始終茫無定見前奏令董天弼馳往西路示
以兵威不過空言塞責其實並未預計進兵及見朕
屢次飭諭方知事難中止而所辦又已濡遲故其前
則徒以官兵未到為辭今復以隔河艱渡為解可見
其始則惟圖遷就完事意涉游移今則氣餒心粗畏
難自阻尚安望其能奮勵集事乎阿爾泰駐彼已將
三月果知必須舟楫即當上緊製偹船筏剋日濟師
何待至今始行成造且復慮及賊人鎗砲設法護船
作此畏葸無能之態耶至小金川敢於設碉預防顯
拒官兵則其與金川早相聫絡可知若復日久因循
益滋養癰之患乃惟以不能斷其往來藉口豈因僧
格桑有金川黨助竟欲置之不問乎且小金川設碉
拒防我兵何難超越别尋進路阿爾泰何未聞購覓
捷徑率衆進攻而存守株坐待之見乎即或因伊等
虚張聲勢曠空時日致狡酋得以預為之偹一時未
可猝議進𠞰獨不當多調兵練為圍困計竟爾束手
無策耶且番夷全賴耕種為食必不能終年防守自
棄農功更不能築碉護田廣為守助或察其懈而急
為襲擊或就其地而頻加蹂躪使之應接不暇久將
自潰乃阿爾泰畏首畏尾於近計遠籌漫無措置所
謂公忠體國之意安在著冄傳旨嚴行申飭
(臣)等謹案番地重山叠嶂其陡險盤曲處實有
一夫當關萬人莫開之勢况賊人築卡設碉併
力拒守更不能遽入其阻惟别尋路途繞越進
攻始為因地制勝之算嗣後大軍申討金川往
往乘間擣虚出其不意是以賊人雖有要隘可
憑亦皆棄而不守盖得力于繞越者居多而是
時
諭旨早發其端仰見
先幾所燭片言居要不待聚米成圖而番境情形已均
在指顧間矣
丁亥董天弼奏言(臣)定期進攻各兵已陸續齊集
將足五千可敷調遣除酌派福昌帶赴巴朗拉並
查鄂克什之畢旺拉一路亦須分往堵截及留護
糧運共二千餘名外其餘各兵褁帶乾糧於初七
日由山神&KR1474;密往掩襲並據督臣阿爾泰知會現
已趕造皮船渡河𠞰殺小金川當此兩路夾攻首
尾不能相顧勢必解去鄂克什之圍退守巢穴至
該處路徑(臣)曾於乾隆十三年隨征經過猶能記
悉所有木坪之甲金達襍谷之曾頭溝各路皆可
進兵(臣)帶兵前進容隨時辦理具奏奏入
上諭軍機大臣曰據董天弼奏已於八月初七日督兵
由山神&KR1474;密往掩襲自應如此辦理但所稱小金川
首尾不能相顧勢必解去鄂克什之圍退守巢穴等
語尚有急圖完事之意僧格桑乘隙滋釁不可不興
師問罪並非專為鄂克什解圍恐伊等尚狃於姑息
之見一聞僧格桑解兵歸巢苟幸無事不復擒捕渠
魁仍思將就完局番夷豈復知所警畏即或暫時歛
迹待官兵既撤彼復侵擾鄰疆又將另為整理往返
徒勞成何事體總之僧格桑一日不擒其事一日不
了董天弼既經進兵必須相機制勝將僧格桑俘獲
以靖蠻陬至董天弼已得間道進攻而阿爾泰株守
河干坐待船成方渡所謂夾擊之義安在據董天弼
奏木坪之甲金達襍谷之曾頭&KR1474;各路皆可分進阿
爾泰於此等扼要捷徑自應預為確訪密派勇練將
領統兵分路掩襲使番酋四面受敵首尾不能相顧
方為勝算徒爾優游時日漫無措施則在彼閒住數
月所辦何事乎將此並諭阿爾泰德福董天弼知之
甲午阿爾泰奏言(臣)南路造船因物料匠工均須
自内地發往現在日夜趕辦約計十四五日造成
我兵即可渡河奮擊至革布什咱一事前令宋元
俊面見索諾木飭令撤兵退地索諾木以伊弟兄
五人分住勒烏圍等處容商明冄禀為辭該遊擊
見索諾木難以化誨己於八月初六日馳回並稱
小金川道路叢襍進攻以後遇有岐途勢須分兵
攻取(臣)亦飭各營預偹以資應用至小金川之肆
横較金川尤為可惡(臣)飭令宋元俊駕馭索諾木
抄掠小金川寨落如能擒獻僧格桑更有重賞冄
宋元俊于邊地道路情形頗為熟悉副都統鐵保
未到之前即令該遊擊統兵渡河攻𠞰奏入
上諭軍機大臣曰阿爾泰奏宋元俊往諭索諾木據伊
以弟兄五人商明冄覆為辭顯係推阻之意看來索
諾木之頑劣不遵總因僧格桑甫受約束旋與鄂克
什搆釁又復侵及明正土司尚未加之懲創遂致無
所忌憚今惟將小金川上緊攻𠞰擒獲兇渠削平其
地則金川自必聞風畏懼不敢復行梗化辦理之法
無有踰于此者昨據董天弼奏已於八月初七日由
間道進攻阿爾泰亦稱約計十四五日即可進兵果
能刻期夾擊或僧格桑勢窘力慼竄入金川亦不值
引兵復向金川勒取止須查其家属及黨惡之人分
别收捕查辦一面傳諭索諾木令將僧格桑擒獻其
事亦可即了至前諭令索諾木抄掠小金川彼時因
未知伊等已經聫絡今就該處情形而論則伊等久
相比附狼狽為奸索諾木豈復肯於小金川自相殘
賊乃阿爾泰仍以駕馭索諾木抄掠為言可為拘泥
而不達事體現在專辦小金川不必復向金川告諭
若僧格桑或向金川逃匿則於傳檄索取時并諭以
僧格桑自作不靖竄入爾界今官兵已平定其地留
兵駐守是僧格桑永遠不能歸巢爾今留彼養贍其
衆何時能了是爾無端為彼貽累亦殊失計爾若能
將僧格桑獻出自當將爾奬賞番蠻等本属見小為
之明白開導其勢不能久合如此方得要領
丁酉
上諭軍機大臣曰德福至四川所陳𬗟賊各情形一摺
識見寔為乖謬緬地水土惡劣我兵難於冞入自不
宜復議大舉墮其術中而賊匪反為頑梗亦豈可竟
置之不問因議於秋冬之間派兵襲擊出其不意並
非欲直搗阿瓦亦非欲竟取猛密不過躪彼疆境乘
勢誅掠焚燒令賊匪知我並未歇手庶幾稍識畏懼
送還内地之人以完此局就事而論實有不可不如
此辦理者何至過於顧慮襲擊亦不可行耶前諭德
福到川即接受總督印務辦理小金川軍務若執此
懦怯庸謬之見恐其於進𠞰事宜轉致貽悞所有四
川總督印務仍著阿爾泰兼管德福即著來京候旨
九月庚子阿爾泰奏言(臣)前令宋元俊駕馭金川
抄掠小金川寨落嗣據宋元俊禀稱金川距章谷
稍遠且夙與小金川姻親相好是否實心出力難
以預定查有附近章谷之巴旺及布拉克㡳夙稱
恭順該土司之地與小金川所佔明正之納項等
處境界毗連若於該處進兵攻克納項等處由納
頂壓至河之東岸攻打小金川所佔明正之索布
大寨又分一支渡河夾攻則所佔明正地方可以
全行克復進𠞰巢穴庶易為力隨委員密飭該土
司土舍令其遵辦嗣據禀覆該兩處願出兵一千
五百名先為引路並請大兵接續進發惟是土兵
即係土民散處四鄉現在分頭調集㨂選精銳整
頓器械趕緊進攻等語查此時小金川止防我兵
渡河若用布拉克㡳及巴旺之兵恊同大兵由該
處進兵出其不意尤易制勝是以十五六日未即
渡河攻𠞰等語(臣)隨諭宋元俊速即訂期並進毋
得遲悞至董天弼一路先訂期於八月初七日發
兵由小路密進截斷小金川圍鄂克什之路計須
五六日方可扺松林口據其險要近據西路糧員
禀報探得我兵於八月十三日攻獲大碉一座已
經佔據山梁冄查副都統鐵保帶兵二百已扺打
箭爐計二十間滿兵可以到齊俟到日親往督催
進取奏入報
聞
辛丑董天弼奏言(臣)與福昌於八月初七日分路
進兵(臣)由山神&KR1474;密進初十日至德爾密地方始
遇金川番人設有石卡碉房在彼防守(臣)即于十
一日戍刻發兵分為三路前往攻襲十二日平明
連奪石碉六處石牆一道惟石碉一座建在山頂
至十三日(臣)督領官兵一齊鼓勇直上攻破石碉
金川番衆被殺者數十人其餘均從後山越嶺而
逃吾兵亦有損傷現在已扼山梁險要因該處雨
雪交加各兵均係裹帶乾糧不舉煙火者八日未
免稍形瘦乏現俟畢旺拉一路探有消息兩路會
合即當併力進攻至巴朗拉之下鄧仍地方即係
山神&KR1474;後路極為緊要(臣)已照會福昌加意守禦
並飛移督臣阿爾泰以便各路分兵掩殺使僧格
桑顧此失彼速期𠞰滅奏入報
聞
上諭軍機大臣曰董天弼辦理此事尚属奮勉但該提
督雖係由間道往攻裹糧而行豈無繼運兵餉俾資
接濟亦豈無續到之兵以為聲援阿爾泰初聞董天
弼進攻之信曾否籌辦及此迨探知董天弼攻碉之
後曾否速為策應著傳諭阿爾泰即行據實覆奏至
巴朗拉一面為攻小金川大路董天弼原議令總兵
福昌帶兵進𠞰以挫其鋒彼由小路密進兩路夾擊
今董天弼進兵後已克卡碉而福昌自八月初七日
分兵以來至今已將一月曾否進兵攻𠞰及巴朗拉
一路有無賊匪拒守該鎮曾否與之接仗所辦情形
未據奏報總兵本有奏事之責况當統兵分𠞰尤應
隨時入告豈宜緘默若此著傅諭福昌令其迅速詳
悉覆奏
乙巳温福奏言(臣)接奉辦理兩金川
諭旨令于明春帶兵馳赴進𠞰伏查滇省今冬襲擊緬
匪一事約計往返亦須數十日回扺永昌已届臘
盡春初(臣)于彼時帶兵馳往川省自不悞二三月
之期惟查滇省所調綠營兵丁只有二千七百名
分駐沿邊尚恐不敷應於黔兵内酌留協駐且查
黔兵額設三萬餘名此次調赴來滇者不過上游
各營三千名既經進𠞰撤回復自永昌赴川路程
轉為遥遠查貴州下游一帶多與川省毗連設如
必用黔兵莫若於下游各營酌量調撥計(臣)由滇
起身時黔兵先由該處赴川道里既近行走迅速
其一切料理較之自滇調往並無多費而新兵更
為得力(臣)當密為審度不涉聲張臨時請
旨辦理奏入報
聞
戊申董天弼奏言據守備袁國璉禀稱帶領屯兵
七百名漢兵二百餘名于八月十六日夜進至畢
旺拉同時奮力攻殺已將小金川殺死多人石卡
碉房全已據住但該處小金川來路甚多現兵不
足防守應請添兵等語(臣)因所帶漢土官兵五千
除挑去病兵二百餘名又于臥龍關内留兵三百
名防守糧務鎮臣福昌處復留兵一千三百名為
巴朗拉誘敵及防守山神溝口之用其由山神&KR1474;
口進去額隆覺地方斜通巴朗拉留兵五百名防
守皆係緊要一時無可抽調至(臣)所統兵一千五
百餘名于山頂碉卡留兵四百名防守其一千一
百餘名在山下劄營接應(臣)于二十二日即撥在
營屯鍊四百名遣往畢旺拉詎意賊番乘霧雨迷
漫之時於左右兩山梁蜂屯蟻聚而來守碉之瓦
寺土兵先行驚潰屯練官兵亦相繼下山雖損傷
不過十餘人并仍將要口堅守而所得之碉卡復
行失去至二十六日接到袁國璉具禀知畢旺拉
亦先于二十日夜為賊番奪去官兵退守山下伏
念臣種種負戾即自問亦無可逭仰懇
皇上交部治罪不勝悚惕之至奏入
上諭軍機大臣曰據董天弼奏所得碉卡復已失去其
畢旺拉一路亦為賊番奪去現在退兵堅守要口是
賊番竟敢抗拒我師甚為可惡豈可輕為歇手至董
天弼所請交部治罪之處且可不必得失乃行兵之
常董天弼前次進兵不敷調撥綠營積習又皆懦怯
無能阿爾泰復不早為籌撥接應以至於此且看其
後此如何奮勉以定功罪若冄不知努力則其獲罪
更甚矣但所稱賊兵乘霧雨迷漫蜂屯蟻聚而至守
碉之瓦寺土兵輒先驚潰等語殊覺可笑賊既能乘
霧來攻我兵豈不能乘霧迎𠞰是兵力不堪大概可
知且瓦寺與小金川同係土司何以賊之土兵皆属
有用官之土兵即属無能此皆調度不善之故阿爾
泰在川甚久豈竟漫無見聞何以不詳慎精選聽以
懦弱充數著傳諭阿爾泰明白回奏至董天弼本係
乘間攻其不偹今德爾密一帶既有賊兵屯拒自難
仍由原路冄進亦不必復攻所失之碉萬一少有挫
折更覺不成事體但我兵即不能深入而守禦隘口
尚属力所能為自當派撥兵弁嚴為堵截西路現有
福昌在巴朗拉駐守則山神&KR1474;畢旺拉兩處即可交
該鎮一并扺禦以綴賊勢董天弼於番地情形稍為
諳悉且曾從征金川尚係熟手今阿爾泰坐守南路
無協同辦理之人董天弼著即馳往阿爾泰軍營會
商進𠞰或可得其佽助之益惟是綠旗恇怯之兵實
不足恃看來未必遽能集事苐當圍困賊人要隘以
待厚集兵力搗穴擒渠用靖邊徼前曾諭令温福襲
擊緬匪一事原不過蹂其近邊悉力焚殺以振兵威
即遲一年冄辦亦無不可况既欲用我八旗勁旅之
力若令於襲擊後冄往四川長途奔走或不免於疲
乏亦不可不從長籌畫以期有濟温福前奏原議於
十月初進兵此時尚在永昌部署著傳諭温福於奉
到此旨後即帶滿洲官兵星馳取道赴川奮力攻𠞰
使番人稍知畏懼其黔省綠營兵即照温福前奏酌
定應用兵數飛咨黔省於川省相近營分選𣲖精兵
即速前往自覺更為妥便所有副將軍印務温福即
帶往偹用至參贊大臣五岱於軍務頗為練習亦著
同温福前往會商進𠞰阿桂亦著赴川效力其川省
綠營兵即多為調撥亦未必能得力並著派成都滿
洲兵一千名速赴軍營聽候派用其各兵所需馬匹
糧餉著交阿爾泰預為熟籌速偹
己酉
上諭内閣曰戶部侍郎桂林着馳馹前往四川辦事其
軍機處行走郎中汪承霈亦著一體馳馹隨往
同日
上諭軍機大臣曰阿爾泰等畏難苟安全無措置及朕
屢次飭責始行籌及遂致兵不敷𣲖糧無繼供此董
天弼一路所以雖由間道進攻而復失也今小金川
竟敢抗拒我兵尤不可以輕宥無如阿爾泰始終毫
無成見於需兵若干作何調撥及何路可以進擊何
路當為堵截並未通盤籌畫不過敷衍目前似此玩
忽遷延必致養癰貽患是以令温福馳往督辦但温
福自滇赴川未能一時即至因令桂林前往協同辦
理桂林在軍機處行走於朕前後所降之旨皆面聆
深悉至彼自可詳悉告知阿爾泰阿爾泰惟當與之
和哀商辦不得稍存畛域之見致令掣肘亦不可稍
有推諉之心且桂林此次𣲖往因其年富力強尚可
奮勉以助阿爾泰所不及阿爾泰若以外省積習妄
為揣度疑朕專差大臣往彼密查其事則更不能深
體朕意矣至於行軍要務該處山川形勢及統兵所
在地方並軍營現兵幾何皆當繪圖陳奏朕得以遥
為籌度乃阿爾泰從未辦及著即將小金川一帶毗
連境壤及我兵進攻要隘詳繪一圖注明名目所有
董天弼前在何處進兵福昌今駐何處宋元俊現住
何處及阿爾泰久駐之地近日前進幾程逐一貼於圖
内並將現在軍營實有綠營若干名一併具摺速奏
至温福到川進𠞰時約需精兵萬餘方成聲勢阿爾
泰此時當預為籌撥除温福所帶八旗兵及黔兵三
千餘名并成都滿洲一千名尚需兵若干就川省各
營内慎選勇敢精銳之兵足敷偹用所有進兵時馬
匹糧餉火藥鉛丸皆係緊要之事不可不早為籌偹
充裕阿爾泰務須實力妥辦若於此尚不盡心臨時
稍有貽誤則是自速罪戾矣冄温福前奏請于貴州
下游與川省毗連各營酌量調撥此係就從前情形
籌畫今既不辦襲擊則黔兵並不疲勞而分駐沿邊
尚有滇省現調之兵可派所留黔兵亦属無多温福
即當選擇勇銳者二千餘帶往其不敷之數冄飛咨
黔省於下游近川一帶㨂選精兵如數調用派將領
等星馳帶赴川省軍營聽侯分撥至所留在滇之侍
衛章京等自當令其巡防要隘今復𣲖海蘭察哈國
興在滇伊等但能用心協力諸事自為周密
庚戌阿爾泰德福奏言九月初一日據宋元俊禀
稱遊擊約定巴旺布拉克㡳土司於八月二十七
日分路進兵參將薛琮鄭國卿等帶領綠營土練
並巴旺布拉克㡳土兵暗上山梁遊擊與都司李
天佑等帶領兵練渡河夾攻官兵奮力攻打奪獲
石卡十八座殲斃賊番二十餘人生擒四十餘人
墮崖落水者不計其數薛琮等所領兵練從山梁
往下夾攻兩路會合收復小金川所佔之納頂邊
谷碉寨一百五十餘所已得河西險要一面分兵
進攻小金川之約咱一面攻取小金川所佔之仲
濃等語(臣)等查南路之難於進攻者因小金川已
據明正土司之險是以稍覺濡遲今已渡河可扺
小金川邊界又加西路夾攻必難支扺但從此逐
日前進所有分守已復地方及安設臺站護送糧
米火藥等項在在需兵是以催調建昌鎮標兵丁
七百名星速赴營聽候差遣至所獲番人容當提
訊明確分别辦理(臣)現擬赴章谷地方督兵前進
奏入
上諭軍機大臣曰據阿爾泰奏宋元俊進攻小金川奪
回賊人所佔明正地方一摺所得不過納頂邊谷數
處何至過涉誇張輒稱全勝且斬馘尚有實據可稽
自不敢捏詞粉飾若所稱墮崖落水死者不計其數
乃綠營虚誑惡習阿爾泰何竟信而不疑形之章奏
乎我兵此時尚未深入即明正被侵之地所復亦僅
一隅不足言捷而阿爾泰遽有報功之色窺其意總
圖姑息苟安設或此時逆酋出而認罪求饒阿爾泰
必將遷就此斷不可小金川屢經該督等曉諭遵依
復敢反覆滋釁若又因其請而用之彼益輕視大臣
為無用我兵甫撤賊衆旋屯更復成何事體况僧格
桑竟敢抗拒官兵實為可惡尤不可不大示懲創總
以剋期覓道進兵擣其巢穴擒獲兇渠將僧格桑之
妻孥近族及其黨惡頭人盡行俘係請旨辦理其事
方能完結至土練一項向多臨陣易退且派自各土
司恐於賊人瞻顧不肯向前或致泄漏機密今此次
奪回明正地方土兵尚覺出力是此輩又未嘗竟不
可用惟在善為駕馭令其奮勉向前耳著傳諭阿爾
泰仍照前酌量調撥土練但須慎選精壯得力之人
勿令以老弱充數並當與官兵相間配用毋使獨當
一面致其游移退怯
同日德福奏言(臣)在省時查阿爾泰所辦夷務案
卷並詢問臬司李本等知阿爾泰自五月間辦理
軍務以來已經抽調北路馹馬四十二匹僱民馬
九十四匹在兩路安設臺站遞送文報又動撥各
州縣倉糧碾米三萬二千六百餘石僱募長夫二
千九百餘名陸續背運至運送軍裝火藥鉛彈派
令經由州縣催募短夫按站遞送均已不致缺誤
因起事之初阿爾泰以為帶兵數百名親往曉諭
兩金川自當退地歸巢即能完事是以未經具奏
今兩路漢土官兵業已調至一萬有餘故(臣)在省
之日即委按察司李本會同布政使劉益等設立
總局凡關涉兩路軍務悉由總局承辦事竣之日
循照十二三年本省用兵成案核實報銷奏入報
聞
壬子董天弼奏言(臣)失守之德爾密畢旺拉連日
密探情形小金川添兵守卡已有負固之勢但達
木巴宗被困已久急宜救援(臣)復查得木坪之
堯磧一處從山梁而下行數十里中隔一河河北
即係達木巴宗小金川曾於河之兩岸各修碉房
一座但尚可乘其不偹力為攻破若由捷徑前往
不過十餘日可到(臣)一面帶兵五百名星速起程
一面飛商阿爾泰德福如其意見相同即將派就
之漢土官兵二千名陸續隨行其餘兵數均留與
福昌管轄仍於各要口屯札(臣)務期設法渡河首
先攻至達木巴宗斷絶賊番歸路則福昌亦可乘
勢徑進冄(臣)前奏之甲金達曾頭兩路可以進兵
查曾頭&KR1474;道經梭磨卓克采土司稍覺迂遠其甲
金達一處已經阿爾泰派有遊擊陳聖矩帶兵前
往相機辦理(臣)現議用兵堯磧木與甲金達相近
俟救援達木巴宗復還鄂克什後將福昌及(臣)所
統兵弁分於此兩路并攻奏入奉
上諭曰此行頗覺勇往看汝如何以功扺過耳
平定兩金川方略卷七
