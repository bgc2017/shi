欽定四庫全書
平定兩金川方略卷一百二十三
八月己亥阿桂豐昇額海蘭察額森特奏言勒烏
圍碉寨高堅其南為轉經樓又過甲爾日磉橋而
南為科布曲山腿與官寨互為犄角卡寨鱗櫛聯
絡接應前阻大河後負高磡對河扎烏古阿爾古
一帶之鎗砲既能隔山救援而其後高磡層層均
有卡柵碉座備禦甚嚴(臣)等自壓至勒烏圍之上
分兵攻繞用大砲轟摧并挐柵横截而下以斷其
後路並令冷角寺一帶官兵由西北合轟官寨沿
河向南挐柵以截賊人水路但賊番合力抗拒鎗
砲倍為緊密且高磡陡峭兵力難施因又令官兵
砍伐樹枝作為柴捆攩牌并將口袋裝盛沙土令
官兵匍匐地上頭頂柴捆土袋以手推轉而行一
至磡沿層層堆起趕運木植連起三層高柵以擊
磡下之賊並於地道中運往砲位轟擊從磡下挖
溝抗拒之賊共計高磡八層均被官軍連日逐步
搶佔僅餘高磡一層小磡三層節次攻奪碉卡又
殱賊無數至甲爾日磉橋(臣)等排列大砲轟摧漸
多塌卸復於楚兵内募得善於泅水者令其潜由
水底縳巨索於橋柱之上合力扯拽是橋亦經坍
損自佔據第八層高磡而下復即令額爾特岱森
保等督率官兵一面仍刨地道以便接挐木柵但
查自勒烏圍至轉經樓固皆卡柵層接而第三層
小磡下賊人必益驚惶無措因於十五日申刻派
兵先為埋伏預備攻搶勒烏圍而(臣)海蘭察同額
爾特等從磡而下攻其近南木城烏什哈達等從
河灘而上攻其近北木城維時轉經樓等處之賊
攅集二百餘人前來拚死救援官兵奮迅迎擊殱
戮過半而為滿洲索倫兵弓箭所斃者最多額爾
特等遂乘勢又挐木柵二座已至所餘高磡一層
之上是夜亥刻額爾特烏什哈達等復夾攻近北
木城先行攻克其預備攻打勒烏圍官寨之兵(臣)
海蘭察率同那木扎格勒爾德自官寨東南進攻
普爾普泰斐英阿自南進攻福康安特成額明仁
自西北進攻而五岱攻其東北(臣)豐昇額帶兵為
各處策應額爾特岱森保於攻得木城之後又併
力前往攻打官兵四面合攻呼聲動地于十六日
子刻將勒烏圍官寨攻克額爾特特成額福康安
等即分兵佔據而瑚尼爾圖亦已將末層磡上石
碉攻獲其時轉經樓一處保寧官達色彰靄帶兵
攻打一併克獲其逸出之賊我兵緊隨追殺直至
甲爾日磉橋賊人不及過橋浮水竄逸又因連夜
大雨勒烏溝山水漲發賊人淹斃既多而官兵鎗
箭從後擊射得脫者無幾隨于甲爾日磉橋竪立
營柵佔據此次除攻克勒烏圍官寨轉經樓喇嘛
寺其餘所克碉房寨落木城石卡共六十餘座殺
賊數百人查勒烏圍係賊人根本老官寨悉力死守
歷時三旬實已不遺餘力今仰頼
皇上天威凡賊人所恃以抗拒之處一夕無不摧破遂
得先掃其舊巢現在賊人心胆益寒(臣)等亟將兵
力稍為整頓提兵直搗噶拉依以為迅速蕆功之
局奏入
上諭内閣曰據定西將軍阿桂等馳奏紅旗報捷於八
月十六日已攻得勒烏圍賊巢此實仰頼
上天眷佑成功迅速而將軍參贊實心宣力調度得宜將
領弁兵各奮勇出力均屬可嘉所有將軍阿桂副將
軍豐昇額參贊大臣海蘭察額森特及在事將弁等
著交部從優議叙其出力之滿漢官兵屯土兵練俱
各賞給一月錢糧以示奬勵
上諭軍機大臣曰官兵攻克勒烏圍已降旨將將軍等
從優議叙並遣阿彌逹賫紅寶石帽頂至軍營賞給
阿桂以示優眷俾益奮迅集勲此次攻取勒烏圍官
軍聲勢益盛扎烏古山梁等處僅一河之隔賊人隔
岸望見其勢自難復支理應不攻而潰計明亮聞阿
桂捷晉自應統兵直進迅掃賊人寨落以期兩軍會
合何以未見明亮奏到或其所發之摺不及阿桂捷
報八百里馳逓之速著諭詢明亮將近日勦賊情形
若何迅速具奏
同日
上諭内閣曰前明亮奏據永平李本報稱盤獲金川差
往西藏之喇嘛達固拉僧格及霍爾章谷番人雅滿
三珠布那瑪太等訊供具奏彼時以永平等在吉地
丹東一帶防守尚能留心盤獲賊番奸細是以降旨
賞給縀疋示奬今據解到喇嘛達固拉僧格及番人
雅滿三珠布等到行在令軍機大臣審訊據雅滿三
珠布供土婦扎什納木私囑我到丹東一帶卡子遇
有官兵即行告知將喇嘛擒挐勿令其得至西藏是
以我到丹東二道橋看見守卡官兵我先去告知來
歷官兵就將達固拉僧格挐住復詰訊喇嘛達固拉
僧格據供我到丹東二道橋時卡子上官兵已經睡
熟因狗呌驚醒雅滿三珠布說此處有我認識之人
我去要了路票好往前去及他一見官兵即同衆人
將我挐住等語彼時若非雅滿三珠布向官兵告知
則該喇嘛等業已偷越潜赴西藏所謂廵防要隘者竟屬
何事達固拉僧格與雅滿三珠布等分起解送無從
串供且喇嘛方恨其將伊獻出豈肯轉為附會所供
自屬實情雅滿三珠布尚屬效順有功即扎什納木
亦當從輕宥幸而問明此情節若照永平李本等所
報將雅滿三珠布即行正法豈不枉屈是永平等不
但無盤獲勞績且幾因官兵睡熟悮事乃轉為捏飾
冐功不可不加懲創永平李本俱著交部嚴加議處
明亮既經提訊仍未研審實情輒據虚詞入告亦屬
非是明亮並著傳旨申飭朕於諸臣功過務期平允
况在軍旅之際賞罰尤宜嚴明如永平等初則因其
盤獲奸番量予賞賚今既訊得確情亦必加以譴責
悉視其人之自取不肯稍涉&KR0008;頇
壬寅
上諭軍機大臣曰前以明亮奏尚需舒常幫辦因諭令
桂林前往代為防守舒常仍回北路今阿桂已攻得
勒烏圍乘勝前進明亮自可將後路之賊搜𠞰肅清
即與阿桂會兵進勦彼處可同商辦之人甚多舒常
毋庸復往北路
癸卯
上諭軍機大臣曰現在阿桂督兵進勦噶拉依掃穴犂
巢固屬要事而於擒捕逆酋賊黨尤為先務據各路
脫出番人供詞賊中慌亂情狀大概可知今官兵既
得勒烏圍番衆自更魂飛胆喪或莎羅奔弟兄將索
諾木縳獻亦未可定否則搗取賊巢時務須設法截
擒逆酋及其弟兄賊目并助惡喇嘛勿使漏網亦勿
令自戕若擒得索諾木一面飛逓紅旗一面將各要
犯檻車拘繫選派健營兵丁令福康安帶領嚴加管
押沿途仍多撥弁兵護送先行解京獻俘以彰鉅典
至善後事宜亦應預為籌及一俟官兵掃平金川即
應於兩金川之地酌安綠營設官駐守如噶拉依勒
烏圍美諾三處擇其最要者設立總兵次則令副將
駐之其餘自章谷至巴郎拉一帶酌量形勢輕重分
設參遊都守駐之令官兵營制聯絡横隔於衆土司
之中方可謂之一勞永逸至駐兵必先籌糧餉現在
運往各路軍糧頗多大兵凱旋時各處自多有餘存
米石應量其道里相近處所陸續運赴各營建倉存
貯備用但現在所有餘糧止可為初立營制之需將
來經久恒規自當以屯田為妥兩金川地面可耕之
土甚多而綠營兵衆屯種又其所習今新疆各處耕
屯俱已收實效阿桂向為伊犂將軍屯政乃所深悉
將來金川營務自當酌仿而行至成都滿兵必須移
駐打箭爐該處控制諸番遠撫西藏實為扼要之地
並須添設將軍鎮守聲勢方為尊重所有移駐滿兵
或即仍將成都現數或須添撥若干並著阿桂妥計
行之其所需糧餉由内地運往諒亦不甚費力或兼
用新營屯種有餘之米亦令阿桂一并籌辦又打箭
爐移駐滿營添設將軍一應廨宇兵房倉庫均須建
盖或現在城内可以安營或須另築新城並著阿桂
文綬咨商悉心籌畫務在工程堅固規模宏整方足
以壯觀瞻不可存惜費之見其金川新設綠營或即
住彼官寨散碉則所省實多亦一體辦理至於各土
司經此番輯靖之後務須使之懷德懾威上下維繫
所有各土司應令將軍總督一體管轄在内則屬之
理藩院方為妥協以上應辦事宜並著阿桂於稍暇
時扎致文綬商同詳定章程具奏至阿桂於掃穴擒
渠之後即應振旅還朝以待酬庸策勲舉行郊勞凱
宴諸大典其應先帶京兵若干及副將軍參贊領隊
諸人作何分起行走之處均須預為酌定並須酌帶
土司數人來朝令其瞻仰天朝禮法承受恩典將來
即照新疆年班之例輪流入覲除巴旺梭磨現
係土婦不便輪班外此次著先帶綽斯甲布土
司雍中旺爾結布拉克底土司阿多鄂克什土
司雅滿泰随同來京事畢再令回巢伊等共相
傳播久之必以入覲受恩為榮亦如凖部回部
之永承恩澤矣
(臣)等謹案聲罪討逆法嚴首惡而綏輯番疆
一切善後事宜尤不可不先事熟籌俾各土
司懷德畏威邊隅早靖我
皇上於大兵進𠞰噶拉依時即早紆
睿算凡設鎮安屯一切□久規模籌畫精詳纖悉畢
到其恭順各土司復令倣伊犁回部之例
入
覲天朝仰瞻禮法承受
渥恩從此妖氛淨埽兩金川一帶遂成樂土益
仰
大聖人仁育義正如天之無不覆幬也
乙巳明亮奏言查納木迪一帶地方賊人
據守在内則後路多兵皆為牽綴而溝北
之克爾瑪上截各寨落尤與額爾替石真
噶兩處切近更慮滋擾(臣)於八月十五日
派令阿爾薩朗珠爾格德帶兵數百名連
夜前往搶佔一面即派奎林和隆武等於
斯底葉安磡下分隊埋伏倘賊人赴克爾
瑪救援即可乘虚而入是夜官兵抵克爾
瑪碉寨之旁將火彈抛入四處焚燒賊即
棄寨逃竄官兵一路追殺直至曲碩木官
寨寨内鎗砲並起我兵必湏層層攀越陡
磡不能一擁上前賊人拒守嚴密天已平
明勢尚未可力攻即將兩處官兵撤回其
克爾瑪地方安營看守無益随將寨落全
行燒燬查扎烏古山梁綿延數十里必湏
厚集兵力多分路數同時鼓勇搶上使賊
人應敵不暇自可得手而(臣)現有之兵實
屬不敷調遣今阿桂攻破勒烏圍倘於河
東分道冞入自難再抽為河西協𠞰之用
如仍為一路或暫調撥數千將扎烏古帮
同搶奪在山梁據住要隘不但(臣)一路可
以多抽官兵打仗彼時阿桂幫來之兵仍
可撤回河東以資進𠞰現在具摺拜發後
即擬親赴阿桂軍營將作何籌辦事宜備細面
商定妥奏入
上諭軍機大臣曰前因明亮一路隔滯不進曾諭阿桂
或派海蘭察豐昇額帶兵千餘過河幫同明亮將納
木迪至扎烏古一帶全行攻克合力進𠞰勒烏圍今
勒烏圍既經攻克無湏河西協助但阿桂現在東勝
進兵扎烏古一帶皆在其後恐扎烏古之賊讓阿桂
前進復渡河佔據勒烏圍邀我後路所關不小即或
賊人計不出此而扎烏古一帶與甲襍擒捕渠魁及
欲進𠞰噶拉依擣其巢穴均須將河西賊寨盡行洗
蕩使後路肅清方為萬妥著傳諭阿桂即速抽撥勝
兵千餘於海蘭察豐昇額内酌令一人帶領過河帮
同明亮將納木廸及扎烏古之賊即速勦洗净盡再
行統兵進勦
同日
上又諭軍機大臣曰昨已諭令阿桂凱旋時帶綽斯甲
布布拉克底鄂克什三土司同來令各瞻仰受恩此
乃朕優施恭順各番使其共知德意惟是該土司等
從未進京恐其見將軍等挈此數人入朝慮有他意
心生疑畏因思明正土司於内地禮義最為相習向
為各土司總領而瓦寺土司亦於内地為近伊等若
聞准具來京覲謁必皆欣然樂從莫若令明正瓦寺
同綽斯甲布等共五土司俱隨阿桂來京綽斯甲布
等見有明正瓦寺土司同行自必心安意得即應對
儀節亦可視明正等為效法而其衣裳總不必更換
仍從其便於事更覺有益
己酉阿桂豐昇額海蘭察額森特奏言科布曲一
帶賊人碉卡聯絡山形陡削必當繞道進攻佔住
科布曲山頂並相機直佔噶拉布上游始為事半
功倍探得從昆色爾下山踰溝向南復上山梁其
稍東山腿為噶拉宇寨上為莫魯古賊卡又稍西
山腿為達思里寨若派兵兩隊分攻仍一面攻取
莫魯古卡則已出科思果木卡布角之上此三處
不難分兵壓攻又從莫魯古了口下溝兩路分攻
西里寨即下山踰勒烏大溝上搶則朗噶克了口
又已繞出科布曲山梁之上自可不攻而潰再從
則朗噶克進據瑪爾古當噶則舍齊噶拉依即在
此條大山腿之下居高下壓攻打更為得勢而昔
嶺木果木勒烏寨等處皆被官兵横截於外賊已
據守無益是以(臣)等於攻克勒烏圍後迅速部署
十九日夜(臣)海蘭察帶領各起官兵均已齊集昆
色爾一帶山㘭使賊無從望見現在秋霖屢降若
得暢晴即於二十四五日間(臣)海蘭察同各領隊
帶兵進攻(臣)阿桂(臣)豐昇額亦即前往章噶一帶
就近調度接應查自科布曲山腿而上其巴拉角
舍齊等處原係噶拉依往來正路但賊既於科布
曲踞守嚴密從此節節力攻不無稍稽時日而賊
亦得逐步退守是以為此繞截之計至(臣)額森特
尚不能上馬遠行現在即於轉經樓之前科布曲
之下駐札攻打以牽賊勢如賊人見大兵繞進稍
有抽撤情形亦即努力攻奪
同日阿桂豐昇額又奏言本月十九日明亮過河
東來至西路大營與(臣)等將籌辦進攻之處面同
商酌並將摺稿送閱據稱現在西路官兵已攻破
勒烏圍若暫調數千將札烏古山梁帮同搶奪據
住要隘彼時西路往帮之兵仍可撤回河東以資
進勦等語查明亮所言未始非河西辦理之一法
但此時勒烏圍已破自當直指噶拉依徑擣其心
腹則其餘枝節自解又為全局遲速攸關此時(臣)
等即派兵前赴河西併力搶得札烏古山梁仍須
過河而東以籌前進於掃除噶拉依之局轉為紆
緩若從達思里等處繞進則不但科布曲賊人勢
可不攻自潰而一經搶佔瑪爾古當噶則前至噶
拉依賊巢亦勢等建瓴且與河西阿爾古札烏古
一帶隔河越嶺道路迢遙賊人死亡日多斷不能
處處堅守河西亦必有機可乘(臣)等前此攻打勒
烏圍時察看各處形勢已預籌此進繞之計所有
道路上下曲折情形均已屢次跴探明確是以十
六日克獲勒烏圍十七日晩官兵等即陸續起發
十九日已全抵昆色爾一帶齊集分頭並進初非
以成局已定不肯更改因與明亮約定(臣)等進兵
達思里之次日明亮處亦派兵由彼並起諒賊人
以大兵直指噶拉依必聚其力量分頭堵禦為護
巢之計明亮處設法進攻或亦較易為力况河東
一佔科布曲山梁則札烏古阿爾古一帶賊人死
守無益亦必能尅日掃除均奏入
上諭軍機大臣曰阿桂等奏通籌直搗噶拉依賊巢一
摺該處進兵路徑阿桂跴探已久自係成竹在胸實
有把握方如此籌辦且自十七晩官兵已陸續起程
至昆色爾而海蘭察同各領隊現俱奮迅進攻可望
得手自應聽其照所擬妥速勦辦阿桂現既倂力直
搗賊巢自不能復有多兵派帮明亮且阿桂如即能
攻得噶拉依則其餘各處碉卡賊衆斷難再拒必自
行潰解况阿桂節次所籌俱有成效今大功已届垂
成更惟阿桂是恃一切悉聽其調度苐阿桂等統兵
進攻以後恐札烏古等處賊人潜至勒烏圍撓我兵
後路其事甚有關係阿桂現派額森特在轉經樓前
科布曲山腿之下駐札攻打以牽賊勢額森特雖尚
未能上馬遠涉而防守是其所長著阿桂即札知該
參贊令其在勒烏圍一帶小心看守勿使隔岸之賊
得乘隙過河滋擾或至稍有疎虞
同日
上諭内閣曰布政使郝碩自赴西路督辦糧儲實心催
䟎經理從無貽悮按察使銜建昌道白瀛承辦軍需
歷經四載自收復小金川及進攻金川一切不辭勞
瘁均屬奮勉出力郝碩白瀛著加恩各賞戴花翎再
劉秉恬前此獲罪原係總督任内之事伊自革職後
駐劄揪砥總理糧道兩載以來尚能留心經理妥恊
盡力並著加恩賞給兵部郎中并賞戴花翎劉秉恬
務宜益加奮勉以副朕格外加恩至意
同日富勒渾郝碩劉秉恬奏言查勒烏圍站現存
未七千餘石拉枯喇嘛寺現存米二千五百餘石
是附近軍營之米業已充裕至拉枯喇嘛寺一站
當未得勒烏圍之前係由密拉噶拉木達遜克爾
宗再達拉枯喇嘛寺未免紆折今自攻得勒烏圍
後(臣)等查勘道路即從勒烏圍直抵拉枯喇嘛寺
甚屬徑捷現將一切軍糧軍火取道勒烏圍一直
運供其遜克爾宗一站即行裁撤以歸節省至麫
斤一項為進兵時褁帶必需軍營現有運到之四
萬餘斤業已送往拉枯喇嘛寺備用所有(臣)等前
飭各站辦運灰麫數萬斤及飭灌縣辦解之五萬
斤現已飛催滚運前進即日俱可全數到來足敷
長驅裹帶至人夫一項除勒烏圍存夫一千三百名
拉枯喇嘛寺存夫三百名外並有飭令添站備用
夫七百餘名再將遜克爾宗裁撤夫三百名歸入
拉枯喇嘛寺應用更覺寬餘即日大兵罙入愈進
愈遠急需增添臺站又有應行歸併之勒赤爾站
人夫一千名以供調撥添安如再不敷酌於後路
抽撥亦屬便易至火藥火繩鉛子等項節經(臣)等
傳催趕運現查存營者固已敷用而各站源源運
到者亦復不少鐵斤一項除存營之數萬斤外現
又據委管砲局通判永靈等稟稱十六日官兵攻
克勒烏圍即多帶夫役前赴㨂取砲子查看周圍
墻底併破碉内外生鐵砲子甚多現在督催夫役
上緊搜挖是所㨂砲子就近解往更為省便得
奏入報
聞
庚戌
上諭軍機大臣曰昨阿桂奏因勒烏圍已得整兵直取
噶拉依賊巢為搗其心腹之計所籌甚是果然將賊人
巢穴攻破其餘碉柵必皆不攻而潰即逆酋賊黨亦
更無由竄遁自屬正辦况索諾木之姑阿青現在噶
拉依居住阿青即係與丹巴沃咱爾等倡謀抗拒之
人尤為首惡重犯而索諾木母妻亦俱在彼一經攻
克噶拉依務即將各犯搜擒捕獲獻俘誅磔毋使漏
網阿桂現既籌辦及此以期迅速蕆功自不得不注
以全力勢難復分兵帮助明亮設或撥兵渡河先助
明亮攻打札烏古阿爾古一帶俟攻克後再回東岸
圖取噶拉依往返躭延未免多需時日萬一賊酋得
預為之備轉於公事無益是阿桂之不分兵帮助明
亮理勢宜然亦無足怪苐恐明亮見阿桂攻得噶拉
依自忖未能寸進及向阿桂求助又不肯應允添兵
未免有碍顔面而奎林和隆武亦各懷勇往好勝之
心設或因愧忿所激毅然不顧輕率一往於事甚有
關係雖云不入虎穴焉得虎子但亦須審度機要權
其利害而行切不可冐昧攻撲非但將軍領隊等各宜
自慎即旗營屯土各兵亦不可令其輕冐鎗石今大
功已逮垂成一切倍宜保重若明亮等不論利害促
令弁兵輕率撲碉或至稍有閃挫明亮等轉不得辭
咎惟當斟酌妥為之又昨阿桂奏明亮於伊等進攻
達思里之次日亦即進勦明亮此時自己相機攻勦
或竟得其碉柵亦未可定設或尚未能進惟在留心
體察相機而前或賊人力不能抗棄碉遁逸明亮等
一面搶佔一面領兵往甲襍圍打若能擒獲索諾木
及有名頭目即其大功但須試探明確而行不可轉
為賊人詭狡所惑再阿桂一路軍聲甚壯賊人自不
敢攖鋒恐其見明亮處兵力稍單或從札烏古及納
木迪等處偷出或從甲索一帶潜來皆足撓明亮軍
營後路所係非小明亮等務須實力嚴防不可稍墮
賊人詭計勉之慎之
平定兩金川方略卷一百二十三
