欽定四庫全書
平定兩金川方略卷九十三
三月丙子阿桂色布騰巴爾珠爾奏言(臣)等查羅
博瓦山峯一帶業已攻開官兵隨在可以相機直
搗且距勒烏圍日近賊勢日形窘迫衞死護巢自
必前來死鬭但賊人深知官兵精銳異常而弓箭
尤為所畏斷不敢明來接仗必於夜間侵擾(臣)等
先已嚴飭各卡倫倍加防範三月初七日亥刻雪
霧迷漫之際有賊八九百人分為四股一股從羅
博瓦山陽潛上兩股從羅博瓦山陰潛上合搶山
峯中間副將常禄保營盤又有一股直攻登古後
山維時賊人將常禄保營盤四面圍攻勢甚洶湧
常禄保督率官兵放鎗抛石奮力擊打并將跳入
卡内之賊立時砍斃其時烏什哈達額森特福康
安聞有鎗聲先後帶兵接應而常禄保所帶陜甘
官兵一見援兵來至勇氣倍增内外夾擊賊人慌
亂敗逃其侵擾登古山梁賊衆亦已潛至湖廣官
兵石卡拚死衝撲官兵正在相持普尔普聞信亦
帶滿漢各兵分為兩翼衝殺賊番勢不能支下溝
敗遁維時烏什哈達等正欲接應登古山梁見各
路賊番順溝逃遁遂同巴圖魯侍衛額爾特等帶
兵從山坡斜下截斷賊人歸路鎗箭齊發往來衝
殺直至次日卯刻賊人除殺死之外帶有鎗箭傷
者甚衆俱滚山穿箐而迯至初八日夜間雪霧更
大又有賊百餘潛來參領索柱副將楊崑營盤官
兵瞭見放鎗追擊賊番亦即敗回查賊因大兵即
日㨶巢瀕死心迫不但于各寨内極力攢凑凡可
打仗之人及番僧等悉行𣲖出並於宜喜日旁抽
撥四寨之人且係莎羅奔弟兄等三人與伊大頭
人等親自率領前來實已盡其力量抵死一戰希
冀搶奪羅博瓦山峯及登古丫山即可截斷官兵
彼此不能接應是以并攜帶口糧以為據守之計
不料我兵防範嚴密賊既無從奪據轉使官兵截
其歸路得以痛加殱戮并斃其大頭人嘉木阿中
雍中朋實為天奪其魄所以初八日夜賊雖料我
兵得勝之後不復設備或尚可以乘隙得志而所
來賊衆止有百餘一經官兵知覺相率潰逃則其
心胆俱寒已可概見若再得一二勝仗并復痛加
殱戮則賊番震懼既深勢必漸行潰敗奏入
上諭内閣曰此次賊衆潛來偷劫營盤經官兵奮勇合
擊痛加𠞰戮甚屬可嘉常禄保功績尤為出衆著賞
給錫諾爾恩巴圖魯名號仍照例賞銀一百兩並著
以總兵陞用遇有缺出即行補授
上諭軍機大臣曰阿桂等奏痛殱偷劫官兵營卡賊衆
情形一摺所辦甚好此次常禄保功績甚為出衆已
有旨賞給巴圖魯名號並令以總兵陞用以示鼓勵
其在常禄保軍營出力兵丁亦著查賞又另有賊衆
侵登古山梁營卡官兵亦奮力相持經普爾普帶兵
往援將賊衝擊殱𠞰是登古帶兵之員亦尚為出力
並著阿桂查明如有應奬賞之處奏聞請旨其烏什
哈達額森特福康安普爾普聞有鎗聲即各帶兵前
往接應亦屬可嘉並著阿桂存記俟攻克時一併開
列事蹟交該部優敘看來現在賊勢日益窘迫其自
衞必更著急而其狡詭之處亦甚為可恨恐似此潛
出劫營之事皆所常有而官兵漸次罙入賊計亦必
以漸而增尤不可不實力防禦各路將軍當傳諭守
卡各員均須加意嚴守務以常禄保為法以冀仰承
恩眷至王進泰年齒漸老且未經歴軍務在美諾不
能得力已將伊調補廣西提督派令旺保禄馳驛前
往署理四川提督事務矣
同日阿桂奏言(臣)查此次大兵進𠞰業已催開要
隘前距賊巢甚近賊人雖節節死守勢必即可殄
滅若再得生力兵二三千另為一路伺隙搗虛更
可迅速集事查吉林索倫兵丁驍健出衆惟計算
程途太遠即京兵前來亦需時日且車馬費用較
多(臣)仰荷
聖明垂詢悉心斟酌竊思雲貴兩省距川既近而兵丁
亦為得用若將前此該督撫奏明預備之五千特
降
諭旨令其來川程途既為捷近若一有竣事之局停止
亦易奏入
上諭軍機大臣曰前以阿桂等分𠞰金川俱能乘勝罙
入或分路進攻更易集事因將應否添用京兵之處
令阿桂熟籌密奏今阿桂奏稱京兵到營稍需時日
因思雲貴二省距川較近且昨歲該督撫等曾預備
兵五千應請旨調令赴川應用所籌亦是著傳諭李
湖圖思德即將上年預備調川省兵丁内揀選雲南
兵三千名貴州兵二千名並選𣲖勇幹習練將領等
帶兵星速耑行所有軍火器械一併攜帶毋稍濡滯
同日阿桂色布騰巴爾珠爾奏言查豐昇額一路
官兵現雖由達爾扎克山溝攻佔凱立葉山峯三
卡而賊番尚於第四高峯緊守未能即時攻克(臣)
等原擬從凱立葉山腿日爾巴當噶地方斜上接
通豐昇額之兵惟是此一帶詳悉形勢(臣)等未經
親歴因節遣番人賡噶等探看道路復令都統海
蘭察親往相度據海蘭察等回稱以日爾巴當噶
碉卡如有多兵彼此夾攻未嘗不可搶佔但豐昇
額處除分防外只能抽出兵三千人而此間羅博
瓦一帶分駐官兵亦僅能抽撤二三千且該處箐
林深密崖砌陡險兼之彼此隔遠雪霧時作萬一
不能如約一處稍稽即不免一處失挫自遵照近
奉
諭旨令豐昇額將凱立葉緊要處所令五岱帶兵牽綴
而親自帶兵數千前來或先攻日爾巴當噶碉卡
或截喇穆喇穆後路分兵攻取格魯瓦覺遜克爾
宗等處均無不可辦理俟與豐昇額會見籌定進
攻之處另行具奏奏入報
聞
同日
上諭内閣曰現在將軍阿桂等分路進攻佇見擒渠埽
穴所有領隊之人愈多於事更為有益着𣲖乾清門
三等侍衞富寧治儀正格勒爾德藍翎侍衞泰斐英
阿親軍十五善射阿蘭保馳驛前往四川軍營交將
軍阿桂於軍營領隊大臣侍衞内將年邁不能得力
者更換回京即將伊等令其領隊行走着交該部將
伊等應得之項即行給與外仍照乾清門侍衞之例
每人賞銀一百兩
上又諭内閣曰現在勦洗賊人成功伊邇所有預備之
健銳火器兩營兵丁均着毋庸𣲖往至積福業已年
邁音濟圖自抵軍營年久不甚得力着令回京副都
統署護軍統領都尔甲署提督旺保禄令其馳驛前
往軍營領隊
上又諭内閣曰現在三路將軍罙入賊境指日蕆功出
力官兵所在需翎奬賞計從前發往三路翎枝將次
用完着三路各賞孔雀翎十枝藍翎二十枝交與阿
桂豐昇額明亮等以備賞給官兵戴用
己卯舒常奏言三月十二日探得箐林内隠有賊
番烟火潛為聚集(臣)隨於是日分𣲖官兵設伏十
三日黎明馬彪等領兵三百餘名向上進攻遇賊
百餘分為兩路下壓官兵鎗箭齊施奮力接仗其
西面丫口内復有八九十賊欲截後路烏爾圖納
遜等領兵二百名由水卡向西迎敵鎗箭並發至
(臣)見達爾圖大碉之東賊人聚集喊呌即𣲖一百
餘兵令參領全保等帶往迎敵此處賊番望見兩
路賊人俱被官兵擊敗奔竄大碉旋即敗走三路
官兵合力乘勝追至箐林極密之處始行撤出奏
入報
聞
同日常青富興奏言三月十一日已刻據副將握
星泰禀稱喇嘛寺地方於初十日亥刻突有賊匪
四十五人分作三股從後山梁衝下以兩股徑撲
卡倫一股向買賣街搶掠客貨當經護軍校舒隆
阿督兵抵禦復上哨樓射賊對面駐守糧臺弁兵
舉鎗接應賊即逃遁其搶劫貨物之賊亦被客民
站夫等各執刀矛抵鬭隨亦逃去等語(臣)查後路
分駐各處隘卡地方久經嚴飭將弁逐日𣲖兵會
哨搜山將及三月實為寧静今於初十日夜忽有
賊番四五十人赴喇嘛寺地方驚擾卡隘糧臺是
提(臣)王進泰拏獲賊番穆泰所供賊目順納擁中
商帶賊六十名來放夾壩之語屬實自應設法併
力遍處搜𠞰以靖後路(臣)等詳加籌畫布朗郭宗
一帶地方緊接將軍阿桂後路更有大板昭瑪爾
當二處現係新開楸砥餉道屯積軍糧之所而美
臥溝尤係金川要道實在不便抽𣲖兵丁遠涉搜
𠞰已分飭該將弁等各於附近山麓溝㘭林木叢
深處所舉火沿燒實力搜捕仍於布朗郭宗木波
等處挑𣲖弁兵三百名由登春一帶附近簇拉角
克等處沿燒搜𠞰並將日期札知王進泰在翁固
達山梁官兵内酌𣲖一二百名於所過山溝直至
崇德後山又於美諾酌𣲖官兵一二百經由乾海
子溝内直抵大壩溝俱同日遍行搜捕務使賊無
棲止之處嗣後各處統以間二日如前查辦一次
至於各處營卡仍逐日酌𣲖弁兵於附近地方實
心併力會哨搜山則賊匪難以潛藏後路可期寧
謐矣奏入
上諭軍機大臣曰常青奏查辦夾壩一摺自應如此籌
辦但因王進泰處拏獲賊番穆泰訊供有聞得金川
頭人順納擁中帶同賊衆前往簇拉角克等處偷放
夾壩之語遂以此等夾壩為確係金川之賊似未必
然金川賊人如果出而滋事豈肯僅為搶掠之理聞
小金川賊番逃附金川者並無養贍俱令自覓口食
此等番人在彼餬口無資亦并無可攫取勢不得不
出而搶劫金川賊酋聽其外出既省該處坐食之繁
且縱之以助滋擾之勢人見其從金川隘口而來遂
指為金川之賊又兼綠旂怯懦弁兵糧臺無能夫役
一見有賊輒自驚疑其實不過烏合窮番希圖謀食
並非金川之賊别有詭謀也惟是賊匪所放夾壩之
處皆係我兵後路均關緊要今常青遇有箐林可以
藏賊者即𣲖兵焚燒搜𠞰綠營兵他事無用至於放
火焚林尚屬力所能為果能辦理無間於事自為有
益布朗郭宗等處有常青來往照料可以無慮而大
板昭一帶尤為阿桂軍營切要後路更不可不加意
防範第該處距布朗郭宗稍遠常青難於兼顧富勒
渾在梭洛柏古一帶距大板昭約計二三十里著富
勒渾選𣲖明幹之員帶兵數百名往來搜查遇有應
𠞰者即行𠞰洗應焚者即行焚燒以期於事有濟
庚辰明亮富德奏言本月初八日發兵下壓斯第
並令各路官兵同時並進(臣)明亮於十一日黎明
從喀咱普前向西進攻又𣲖侍衞阿爾都繞山壓
取而賊碉内鎗石並發兼以庚額特一帶隔河鎗
礟驟至其沿山一面復被滚石攔阻左右受敵必
俟斯第得有下壓之信方可前進隨即列兵以待
(臣)富德上至山頂察看形勢環山上下數十里間
樹林深黑懸崖陡磡跬步為難而兩旁山徑叢雜
酌量緊要留兵駐守隨令奎林等帶兵四百五十
名同守備張芝元帶土兵五百名作為第一隊先
行下壓和隆武等帶兵四百五十名作為二隊三
寶等帶兵四百五十名作為三隊接續前進先搶
班得古水泉但其上即有賊番來路預𣲖侍衞利
保住帶兵五百名前往牽綴其自水泉以至山頂
𣲖參領阿爾薩朗一路安兵七百名聯絡送水(臣)
富德尚餘兵六百名為後路策應奎林察看班得
古水泉北下二十餘里其水折而東流相去隔遠
另有水卡在東面思覺山腿之旁亦有賊碉守護
因復北下五六里其通平寨之處復有大戰碉一
座護守山梁奎林隨即督兵將平寨奪取燒燬賊
俱竄入大碉守禦其勢必須三面圍攻是時和隆
武所帶兩隊兵丁亦已相次而下詎西面山岡兩
座賊碉之内突來數十餘人從旁截出將三寶所
帶第三隊官兵牽綴打仗和隆武亦被東面卡碉
内各賊出而迎拒我兵上前擊退正在立栅自固
而思覺續到之賊轉出和隆之上將三寶繼進兵
丁從中隔斷於時(臣)富德望見河北馬爾邦一路
賊舡往來如織而河南克舟九寨救援賊人復又
絡繹踵至情勢實為緊急當即分兵三百名交與
科瑪協同三寶並力下壓一面親帶兵三百名繞
至西山岡冀得乘虛襲碉兩座賊碉即可下引奎
林和隆武兩路之兵及到碉下賊已先回拒守(臣)
富德抽班得古之兵五百名與三寶科瑪等屢次
並力下壓而賊於隘口密用排鎗堵禦且和隆武
隊内已被賊人攪作一處鏖戰雖殺賊甚多我兵
亦有傷損兼以和隆武殺賊矢盡止用矛鎗格鬭
遂至身受鎗傷兩處官兵奮力衝出始與奎林合
為一處駐扎閱看山勢逼仄但聞賊番哨聲四集
並無出路可尋(臣)明亮聞信即抽出官兵九百名
𣲖德赫布連夜馳往合攻西山岡兩座賊碉但賊
碉分據山嘴中通一線險絶異常且碉前復掘濠
溝深廣皆有一丈我兵自十一日至十二日夜屢
次踰溝相撲賊亦出碉抵禦被殺甚多究屬無隙
可乘而三寶科瑪等更番帶兵抵冒鎗石終不能
衝開賊人卡路往下救援當此萬分緊急適侍衞
阿爾都帶兵喀咱普山側聞奎林受圍在内隨即
帶兵五百餘名於至險至絶之地層層爬越前行
得以連克賊卡兩處於十二日將晩與奎林一路
相通奎林先將和隆武送出以此次甚煩兵力未
便半途而廢惟囑送水數十簍以濟兵丁兩日受
渴即可仍留攻打詎賊於山梁左右復出斷路奎
林審度情形不能久住𣲖令參領登色保等在前
開路親與侍衞珠爾格德在後壓隊甫經移動而
賊番猝至聚攻奎林被賊飛石擊中脊背仍在抵
鬭復有兩賊舉刀搶至經珠爾格德在旁連發兩
矢應弦倒斃餘賊四散隨即一路追殺行至絶壁
之上必須側身貼石手足並用而其下箐林内賊
人放鎗仰擊實難踰越時阿爾都於所佔賊卡間
用鎗下擊攔截賊人使其不得近前因得以攀躋
無阻於十三日戌刻拔出重圍十四日將兵漸次
收回於山梁各營盤照舊留兵防守别為籌辦奏
入
上諭軍機大臣曰明亮等奏進攻斯第打仗情形一摺
將領官兵俱於至危至險之時仍能鼓勇殺賊甚屬
可嘉俱應查明存記檔案俟應行議敘時一併咨部
從優錄敘其將軍明亮參贊富德董率勤勞奎林和
隆武力戰受傷更為繫念已賞給玉韘並有旨同阿
爾都珠爾格德分别賞給荷包以示慰勞矣前明亮
等以覓有水泉奏於十一日會兵進𠞰朕即疑脱出
番人硜本情節支離其言未必足信恐係賊番詭計
縱出引誘我兵墮其術中深以為慮連日盻明亮一
路軍報逾期不至屢以此向軍機大臣論及今閱所
奏攻戰情形果不出朕之所料幸而我八旂勁旅各
以敵愾為心帶兵之滿洲將佐皆實心體國志在勵
勇滅賊故能不避艱阻出險而亨至前此指引路徑
之番兵實為可恨不可不向其切實跟究雖係巴旺
番人未便遽加刑訊亦當密喚至營嚴加盤詰使之
不能遁飾如果訊得該番受金川指使實情即傳巴
旺頭人至前將該處正法示衆庶足警戒將來至明
亮等此次進攻雖亦奮勇殺賊然將弁兵丁受傷者
至百餘人究不免於少挫明亮此時且宜整兵少待
而斯第一路尤不宜冒昧再往現在阿桂一路軍聲
甚振且有可進之機豐昇額又前往會𠞰自可望其
乘勢罙入如阿桂等能攻至勒烏圍賊必併力於西
路拒守其南路防範必然疎懈明亮等當留心探聽
即可相機進𠞰以期得手至阿桂前奏調撥滇黔兵
五千已諭催該督撫等即速料理起程其明亮所攻
馬爾邦一路若竟難於攻𠞰或正地有可進之徑即
帶兵由彼襲取似亦出竒抵隙之一法至此路若可
進攻約需兵若干應否即用新調黔滇之兵酌量&KR0702;
知帶兵之員遵照辦理或正地雖有路徑進取無益
則又不必勉強遷就並著阿桂悉心熟籌總期於事
有益
上又諭軍機大臣曰明亮等奏稱攻取喀咱普等處奎
林和隆武奮戰受傷阿爾都珠爾格德超等出力等
語阿爾都於至險地方衝冒樹林越溝登山奮戰奪
取賊卡殺敗賊人以通奎林帶兵之路珠爾格德見
賊來砍奎林隨即射斃兩賊并將其餘擊敗此次若
非阿爾都珠爾格德則奎林之兵及奎林甚屬可危
其功非尋常奮勇打仗者可比著從優加恩俱授為
頭等侍衞阿爾都賞給雜爾沁巴圖魯名號珠爾格
德賞給札克布巴爾魯名號照例各賞銀一百兩仍
賞給小荷包各二個以示朕嘉愛之意奎林和隆武
帶領官兵鏖戰殺賊受傷洵因感激朕恩黽勉出力
深堪嘉尚奎林和隆武各賞玉韘一枚小荷包三個
明亮富德此次亦甚勤勞明亮著賞玉韘一枚小荷
包四個富德著賞玉韘一枚小荷包三個
(臣)等謹案南路官兵由喀咱普下壓斯第迫於
險阻幾困重圍仰賴
聖主如天之福得以出險就亨雖殱賊甚多而我兵間
有受傷碉卡未經克取凡在行間方深慙憤乃
蒙
皇上軫念將佐軍士奮不顧身鼓勇敵愾均荷
錫予渥恩從優錄敘
温綸所被有不感涕交零益思踴躍圖報者乎
同日明亮富德又奏言查此時自大營至格藏橋
一帶後路駱駝溝最為扼要其自卡卡角臨河起
至東北穆谷横斜四十餘里自穆谷右山梁旋迴
絨布馬奈五十餘里山勢綿延皆不得不逐層防
範如本月初八日雨雪大作據札爾桑具報將至
四更約有賊番百餘人復從庚額特丫口直撲穆
谷前敵我兵早有准備放鎗抵禦而各路接應官
兵同時並集賊人當即潰散計我兵受傷八名而
賊人是夜死亡甚多此等伎倆固久無所用然在
我設施自難稍涉大意(臣)等現奉
諭旨𣲖令成果速往章谷同桂林籌辦留防諸事仰見
聖謨廣運無慮不周第查該處雖東至僧格宗西至革
布什咱又西北所通巴旺格藏橋為各路總匯之
地屯積重糧然就形勢而論其地去賊境甚遠即
欲窺伺而東西左右數百里之外皆有重兵控制
是章谷實在腹内賊番斷無從竊發其間惟僧格
宗科多實為西南兩路關鍵目下總兵海明未到
坐鎮乏人查成果在軍營已久熟悉情形似應令
在僧格宗彈壓俟海明到日應𣲖何處駐扎再行
札商阿桂調用奏入報
聞
同日
上諭軍機大臣曰前因阿桂奏請調貴州兵二千雲南
兵三千就近前往協𠞰以期迅速蕆功當經傳諭該
督撫上緊妥辦今思貴州與川省接壤程途尤為密
邇著圖思德即將所𣲖兵丁令將弁等帶領剋日起
程星速遄行至黔兵分撥間日就道後所調滇兵亦
可陸續進抵黔境圖思德在彼即可速為照料令其
以次登程至滇兵啟行時亦應量其距黔省近者在
前遠者在後庶均不致躭悞並著李湖上緊料理并
令飭知帶兵之員起程後惟聽阿桂&KR0702;文調赴何路
即速遵調前往勿稍稽滯
辛已富勒渾王進泰奏言現今大兵屢經克捷乘
勝進攻賊番當窮蹙之餘轉不無妄生窺伺滋擾
後路糧臺勢所難免况拏獲賊番納爾吉供有惡
人偷放夾壩等語此時該番等衹以布朗郭宗一
帶為我兵後路是以時來破碉等處潛行驚擾若
知改由楸砥運供則附近大板昭各臺不能保無
他慮是此一帶更須加意防範(臣)等查蕯拉地方
距大板昭一站為楸砥軍糧軍火出口總匯之所
駐兵二百餘名實屬單弱即明郭宗一處為西南
兩路要隘駐兵二百餘名亦屬不敷守禦公同商
酌現在别無可調之兵適准文綬抄寄摺稿有又
於内地存營兵内酌𣲖二百名前往雜谷草坡分
駐等語查雜谷草坡兩處均係附近口内地方非
如蕯拉布朗郭宗實當扼要者可比自應將前項
兵丁移駐以資固守(臣)等隨將𣲖往雜谷兵一百
名即由楸砥前赴薩拉防駐𣲖往草坡兵一百名
即由臥龍關前赴明郭宗防駐似於防守機宜均
有裨益奏入
上諭軍機大臣曰富勒渾等奏查辦夾壩一摺所辦尚
妥據稱拏獲賊番納爾吉供稱金川𣲖二十人至功
噶爾拉頭人莫撒斯處連其所帶八十餘人同放夾
壩昨初六日三十多人在破碉放過一次搶得騾頭
胡豆等物現在頭人商量要做皮舡六十個分路渡
河搶劫此處擬𣲖頭人色丹巴沃雜由麻勺渡河圖
搶明郭宗一帶糧臺再搶木波營卡并聞衆頭人商
量若能搶據後路則將軍一路官兵就可退回稍緩
等語此事甚有關係所稱色丹巴沃雜似即丹巴沃
雜爾其人甚為可惡看來金川跳梁諸事由其主謀
者甚多此次欲思窺伺後路亦因上年木果木得手
遂復萌其故智伊既思潛至小金川地方密謀滋擾
不可不實力嚴防即如前此喇嘛寺地方有賊匪四
五十人分為三股以兩股搶刧糧臺一股搶奪買賣
街經護軍校舒隆阿督兵堵禦賊始遁去其布置似
皆丹巴沃雜爾所為蓋其人甚有計謀且曾趕及莎
羅奔郎卡之時故能慣施奸狡伎倆現在夾壩雖屬
無多安知其非由少而多漸為嘗試因以覘我兵力
如何今年之兵較昨年自為整頓但究係綠營士卒
不甚足恃惟在駐守大員時刻留心提策方不至於
疎懈况賊人所放夾壩之處俱係軍營後路而大板
昭尤為緊要著富勒渾常青於明郭宗至大板昭一
帶不時往來稽查隨地隨時妥為措置毋稍疎虞此
時海明已至僧格宗計旺保禄亦可即抵美諾均著
一體留心照料勿滋貽悞至現在阿桂等西路糧運
已改由楸砥新路明亮等南路糧運應由章谷一帶
經行與明郭宗破碉等處無涉此等地方不應復設
糧臺轉引賊番窺伺至於駐兵防守亦應於緊要處
所如大板昭布朗郭宗明郭宗美諾僧格宗等處地
方各留多兵駐扎其餘零星碉卡分駐綠營既不足
以資捍禦略見小賊即易涉驚惶是分兵守卡於事
實為無益莫若將無關緊要之小卡歸并大營使聲
壯勢盛既於防守得力設有巡查搜𠞰之事需兵數
百亦可無俟遠求方為妥善所有改并駐防事宜著
富勒渾常青悉心會籌札商阿桂妥協酌辦設或現
有之兵分撥諸要地尚有不敷之處富勒渾不妨酌
量少為添撥一面辦理一面奏聞
平定兩金川方略卷九十三
