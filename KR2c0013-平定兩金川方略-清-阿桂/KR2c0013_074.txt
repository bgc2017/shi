欽定四庫全書
平定兩金川方略卷六十六
七月己亥
上諭軍機大臣曰常青曾在軍機帶兵於軍務尚為諳
習現在滇省防邊無甚應辦之事而新調滇兵二千
即須起程赴川著常青馳驛遄行趕及在途之兵帶
赴打箭爐一路聽候將軍等𣲖用
上又諭軍機大臣曰現在所𣲖京兵頭起於七月初七
日起程約計按站行走極遲亦在八月初一二可抵
西安此後各起接續前進且有吉林等兵三千隨後
繼發昨降旨所調之西安駐防兵二千該將軍等奉
到諭旨自即料理起程計本月十三四曰頭起即可
遄行分起續進筭至八月初祇能行走十分之七其
時京兵已接踵前進並進既有所不能又未便令京
兵屯住守候不可不預為籌畫著將軍富僧阿及護
撫畢沅公同酌量或可於駐防兵起每起量為添搭
數十名俾京兵將到之先駐處駐防兵已俱全數啟
行不致羈滯固為甚善倘以棧内路狹勢難多添人
數則京兵不能留待而駐防兵在本地家居尚不防
少緩時日自應先儘京兵及吉林等兵過竣後再行
接續前進庶沿途不致擁擠應付亦較便易
(臣)等謹案兵貴神速而各路同時調發遠近不
齊必湏通盤籌畫次第繼進當京兵過陕時西
安駐防兵已陸續遄行既難使京兵暫留守候若
與陕兵並進必致壅擠遲滯我
皇上洞燭情形
諭令富僧阿等公同酌量趣令陕兵添數䟎行俾無羈
滯又恐棧道窄狹兵數難增或先儘京兵前進
其本地之兵尾隨進發既免稽遲而沿途按隊
應付亦無煩擾盖即師行一節亦上關
宵旰憂勤宜諸軍入川以後踴躍用命迅奏大功也
庚子
上諭軍機大臣曰現在軍營之事惟接濟阿桂最為緊
要前已諭令富勒渾博清額等帶兵往迎阿桂復諭
豐昇額等速往阿桂處接應伊等奉到諭旨自即遵
照速行如到彼時阿桂業已整兵擊賊而出自屬最
好若尚未即出自應速籌策應但兩處之兵若同路
並進未免擁擠且恐賊番聞知據碉守拒不出則攻
勦又需時日必須分兩路而行方能迅速一自章谷
至達鳥等處進兵一自章谷巴旺布拉克底深嘉卜
等處進兵務期迅抵阿桂軍營阿桂即可酌量情形
不拘何路兩面夾攻乘勢衝出方為萬妥或伊等到
章谷時酌看情形除深嘉卜一路之外或更有便捷
之徑者即可取道遄往不必拘泥此旨惟在臨時妥
酌行之至豐昇額等兩路進兵又當分前後兩隊豐
昇額等帶兵前行福康安帶兵續進為一路博清額
成德帶兵前行富勒渾普爾普帶兵續進為一路則
軍聲既壮且各有後援更為得力又前派伊犁額魯
特兵一千令成果帶往軍營今復添派索諾木策凌
及策卜登扎布一併前往將此傳諭阿桂豐昇額舒
常富勒渾博清額知之
(臣)等謹按軍營舉動必須首尾策應計出萬全
矧當醜徒猖獗之時尤宜熟籌盡善以壯聲勢
而利師行我
皇上屢降
諭旨令臣阿桂由章谷整軍撤出再籌分路進𠞰先令
富德及色布騰巴爾珠爾等統兵由章谷一路
接應又
諭豐昇額及富勒渾等陸續由深嘉卜等處前往應援
兹復
諭令兩路接應之兵分隊續進俾前茅後勁聲勢聯絡
仰惟
睿慮精詳無非厪念南路軍營冀(臣)阿桂出險旋師從
容無阻爾時叠奉
恩綸固已感慚交集而至今再三雒誦尤不自知其感
切涕零也
上又諭軍機大臣曰現在添派健銳火器營兵及吉林
黑龍江並西安駐防兵加以陜甘雲貴湖廣綠營兵
通計一萬七千餘人厚集兵力於今令另籌進𠞰以
期迅奏膚功但兵數既添需糧亦增於昔目今官兵
接續赴川一到即需支應不可不早為籌偹川省産
米素裕且連年豐稔購辦非難惟遞運各路軍營任
負既藉多夫脚值亦滋繁費雖已預撥部庫及各省
協濟銀一千萬兩寬偹軍需用項均經起解在途以
次抵川計足供明年春夏之用即尚需續撥亦易為
力第長途轉運跋涉少艱自伊等奏請招商帮運以
來雖可佐官運之所不及然間有領價而未經運到
之糧以立法尚未為盡善因思乾隆十三年辦理金
川時范毓馪王鏜輩曾有助餉加銜之事今或可仿
其意而用之至如晉省殷實之戶頗多若有情切急
公願赴川省運糧者聽其各偹貲本前往僱夫自運
俟運到軍營後官為查收按數計值奏明交部議叙
視其糧石運價之多少或給職銜加級或予班次就
銓必多踴躍樂從者以富民有餘之貲濟粮運不勞
之費似為兩便著富勒渾文綬悉心籌酌如其事屬
可行即一面妥議覆奏一面移咨巴延三令其不動
聲色飭屬詢問殷富之家有願往運糧自效具名移
咨川省聽其自辦不得官為勉強亦不得稍涉張皇
並嚴禁胥役借端勒索摠期於事有益而於民無擾
同日畢沅奏言(臣)查陕省自寶雞入棧至四川廣
元縣之神宣驛本係一十六站(臣)現在勻作十站
安設五臺所需擡運軍裝夫役一項如北棧内之
鳳縣留壩等處烟戸甚稀一時催俻原屬艱難兹
蒙
皇上垂詢令臣就該處情形迅速預籌妥辦查陕境棧
道以内(臣)已定議改夫用騾飛飭各屬分頭催辦
儘可輪流運送不悮遄行但恐川省僱騾較艱勢
難一律接替(臣)思騾頭健而耐勞苟經理得宜最
能負重致遠陜省兩年來運送軍裝火藥鉛丸銀
鞘等項所僱騾頭或經送成都或往迴倒换從未
聞有疲乏之虞現在京都入川不過日行一大站
所帶軍装物件亦未必十分沉重若將此項辦備
四千頭分定起數在寶雞等候俟京兵抵棧每兵
一名給騾一頭令其䭾載軍裝直達成都毋庸逐
站更换則自寳雞至四川省城只須按站預備官
兵騎馬約可節省站夫數萬名川省既無僱夫之
累沿途更免倒替之繁似屬最便惟是南北二棧
經由五丁雞頭朝天劍閣等關山徑陡滑險折難
行恐兵丁跟役人等不知愛惜致健騾仍多損傷
棧内又無可另换之騾不得不先事籌及(臣)現在
扎商四川督(臣)富勒渾如以長騾為便仍須按站
酌偹夫騾如騾頭間有疲乏其有騾地方仍用騾
頭抽换無騾地方即用短夫二名抵騾一頭接用
(臣)一面移會統領京兵大臣及領兵官員務須曉
諭兵丁大臣等沿途小心行走毋致馳驟倒乏以
期兵行迅速奏入
上諭軍機大臣曰畢沅奏辦京兵䭾載預備長行騾四
千頭直送成都可省站夫數萬名辦理極為妥便至
所稱棧道内恐京兵跟役等或有不愛惜騾頭任意
馳驟恐致倒斃之處所慮亦是昨已降旨領兵官員
等嚴飭各兵毋許騷擾作踐苦累夫馬今復傳旨帶
兵大臣等曉諭京兵及黑龍江兵沿途嚴管跟役倘
有任性損斃騾頭及毆打騾夫之事帶兵官查出即
於該處正法示衆並著傳諭畢沅嚴飭各站官員小
心照管如有此等不遵約束混行滋擾者該站員立
時稟報帶兵之員查明正法其入川以後並著文綬
一體嚴飭查辦毋得稍有姑息容隱
辛丑
上諭軍機大臣曰蜀中産米素多常時南飯搬運外省
原所不禁昨歲周煌面奏請留川米以備軍米朕初
未允行嗣因湖廣江浙等省一律豐收毋庸仰給上
游接濟曾諭令文綬預為禁約續經該督將近省需
米之地嚴禁外出其米多價平之處暫聽流通分别
奏聞辦理是以軍營糧石購備充餘今又添派滿漢
兵一萬八千需米更增於昔而湖廣江南各省今歲
秋成均為豐稔著傳諭富勒渾文綬仍照上年所辦
嚴禁川米出境妥酌辦理仍將籌辦情形覆奏
上又諭軍機大臣曰湖廣與四川境壤相接若派兵前
往較為近便著派荆州駐防兵一千即令綽和諾帶
領由打箭爐一路前赴川省軍營所有料理一應起
程事宜著傳諭陳輝祖妥為偹辦俾官兵迅速遄行
並知會文綬於入川後飭属一體妥速辦理
壬寅劉秉恬富勒渾海蘭察奏言查木果木失事
其在軍營被害者文員則有戶部主事趙文哲刑
部主事王日杏重慶府知府吳一嵩崇慶州知州常
紀新繁縣知縣徐瓚酆都縣知縣楊夢槎合州吏目
羅載堂等七員武職則有副都統巴朗阿爾素訥
御前侍衛德爾森保前鋒參領觀音保護軍參領德保額
爾塞阿哈達花尚阿福祿尼三泰副鳥鎗參領常興明
德保烏爾泰前鋒校富森布護軍校德福德祿明智驍
騎校邁斯翰崇起拜唐阿雅秉阿成都協領額塞防禦
德祿等二十二員至在各站官員則有候補同知鍾邦
任潼川府通判汪時漢州知州徐諗内江縣知縣許椿
大竹縣知縣程蔭桂秀山縣廵檢郭良相營山縣典史
吳鉞納谿縣典史許濟等八員其沿途打仗陣亡者有
提督馬全牛天畀總兵張大經副將二達色多隆武趙
琮參將曹永言珠蘭泰惠世溥遊擊李顯祖韓慶春沈
寬胡國英王滇都司馬世華七十一劉宏達阿金泰洪
文紹邢天培馬良棟巴克唐阿高仁守備五達色羅文元
瑪什泰譚世俊哈文虎史可久左文龍都云成巫泰查洪
楊文舉張玉李品先鄥翼麟等三十七員又隨(臣)
劉秉恬辦事撒出時沿途被害者文員則有刑部
主事特音布知府王如玉直隸州知州吳璜原任
越雋通判吳景知州彭元瑋納谿縣知縣章世珍
候補知縣孫維龍張世永布政司照磨倪鵬候補
縣丞倪霖秀山縣典史周國衡等十一員武
職則有遊擊李棟棉都司扎魯此二員尤屬奮勉
出力因在後路照料兵夫未能衝出實為可惜此
外尚有未出千把外委各員容俟詳查續奏奏入
上諭内閣曰前聞温福在木果木軍營倉猝遇變臨陣
捐軀特加恩賞給一等伯爵世襲往替嗣據劉秉恬
奏初九日未時忽有客民二三千並匠役人等奔赴
登春詢稱木果木砲局已被賊番搶劫大營四門關閉
客民無可依倚因各散回初十日賊番悉衆湧至断
截大營水道綠營兵紛紛潰散遂至失事等語是則
温福軍營民散在前兵潰在後實係温福未能先事
預防所致營中砲火係三軍之命若聞賊擾布朗郭
琮之信早派精兵嚴守後路防護砲局何至為賊搶
劫而客民匠役數千亦當收之營内為彼護持即偹
人數以助軍威亦無不可断無堅關營門聽其散去
之理既示賊番以弱且致搖惑衆心則温福之倉皇
失筭其死乃由自取今復據海蘭察富勒渾等查奏
温福軍營陣亡文武大小各員多至數十人而將弁
兵丁之未出者至三千餘人此皆温福乖方僨事以
致折將損兵使其身尚在即當立正典刑以申軍紀
豈可復膺五等之封所有賞給伯爵著銷去但念其
究係陣亡仍著交部照例議䘏其應得何世職即令
伊子永保承襲至劉秉恬身任總督令在美諾弹壓
又令其移駐簇拉角克往来巡防並因董天弼懦弱
無能屢諭劉秉恬隨時查防倘不寔心出力即據寔
嚴參治罪乃劉秉恬于美卧溝要内並不及早調兵
駐守設法嚴防而董天弼退居美諾劉秉恬又並不
查參及董天弼另立一小營不在官寨同衆兵駐守
賊兵因得伺隙竄入劉秉恬亦於事後始行奏及是
劉秉恬於其平時措置失宜漫無覺察以致釀成事
端其咎亦無可逭前降旨將伊革去總督仍賞按察
司銜在軍營隨同辦事尚不足以扺其罪劉秉恬着
革職留於軍營自俻資斧效力贖罪如不知感激愧
奮復有貽悞一經將軍總督等奏聞即行正法示衆
至德尔森保係專駐木果木後山防守之人乃不能
寔力防禦致賊番衝突温福大營兵潰失事德尔森
保前隨明瑞軍營已獲重譴復經棄瑕錄用仍不知
改悔奮勉誤事若此其罪與董天弼等不能因其已
死曲為原宥著將伊子挐交刑部治罪以為負恩失
律者戒所有提督馬全牛天畀皆係出力有用之人
副都統明朗阿尔素訥屢經勇往立功今皆力戰死
事寔堪軫惜馬全牛天畀着交部照豆斌之例議䘏
巴朗阿尔素訥著照扎拉豐阿之例議䘏仍着查明
伊子交御前大臣帶領引見候朕另降諭旨總兵張
大經雖未著有勞績而效命行間亦殊可憫著照高
天嘉之例酌减議䘏其餘陣亡武職兵丁及被害文
員著將海蘭察富勒渾奏到原单交該部查明均照
陣亡例一體議䘏國家百餘年用兵多矣從無此事
然温福軍營潰出之兵經海蘭察等收集者尚有一
萬數千是其隨征將士幾及二萬兵數不為不多矣
何以賊番一至士卒潰敗一至於此總因營中無滿
洲兵丁為倚恃遂使綠營懦卒驚憒無存亦由温福
等倡議不用京兵所悞朕之初用温福原因其於軍
務尚曾經練當阿尔泰等屢次因循玩誤不可不急
為整頓遂命其由鎮入蜀代阿尔泰統兵伊甫至軍
營即攻克巴朗拉復收達木巴宗等處軍勢大有起
色因即授以將軍伊亦頗知感奮初不料其昧于馭
下疎于自防敗績喪師輕以身殉即起温福九原而
問之伊亦無能自解非朕於事後諉過臣下也至於
征勦金川並非朕有意窮兵黷武念朕平定西域拓
地二萬餘里武功亦赫濯矣朕豈不復知足矧此蕞
爾蠻陬久授土職即盡行剗平其地較之開闢西陲
不及十分之一朕又有何貪冀而必欲不吝帑金不
恤士卒不惮焦勞决計為此乎朕因從前莎羅奔朗
卡侵擾鄰疆其罪實不可逭及命將申討郎卡即窮
蹙乞降朕特格外包容宥其一死仍令備職土司乃
郎卡野性難馴未及十年即與近境土司時相侵奪
屢經督臣等調停完事朕亦概免深求不欲復因蠻
觸相爭勞師動衆即此次兩逆酋滋事之始經阿尔
泰奏聞朕仍聽督提等往彼誡諭息征不肯輕煩兵
力及至前此夏間阿爾泰始奏僧格桑不受教約復
攻佔鄂克什官塞擄其人戸並侵明正土司而索諾
木亦佔踞革布什咱之地戕其土司並稱兩逆酋狼
狽為奸鴟張無忌非復能以口舌化導不可不懾以
兵威在逆酋党惡梗化公然抗拒王師寔難再為遷
就朕方深悔前此之姑息貽患若復置之不問必
至衆土司盡為蠶食流毒無窮此寔不得已而用
兵之苦心軍機大臣日在朕左右承旨皆所深知
且屢經宣諭再三諒亦人所共曉此時若再姑息
了事何以服衆土司之意且何以慰死事者之心
即謂温福毫無調度自喪其軀不足深惜而馬全
等即將佐官員與三千餘兵之委命疆場倘不為
之報仇雪恨於心寔有所不忍雖欲中止其可得
乎朕自臨御以来宵旰勤勞無日不以愛民為念每
遇災歉不惜數百萬金錢粟米賑濟窮黎即偶有用
兵之事絲毫不累閭閻並且多方蠲緩而於綜理&KR0008;
牘雖匹夫匹婦之獄亦必折衷至當不使稍有含冤
如此次温福軍營潰逃兵衆即立寘典刑亦不為枉
因其多至數千若悉予駢誅寔覺不忍特從寬概免
其死遣配以示矜全而自西師大功告成以來朕亦
不敢意存自滿惟益兢兢業業凜持盈保泰之心返
躬自問實可以俯對天下臣民仰邀
上蒼昭鑒者至於兩逆酋以内地土司敢于背恩反噬
抗我顔行罪惡貫盈實為
覆載所不容神人所共憤其滅亡自可立待特派八旗
各省之勁兵數萬並簡曾已立功之大臣等帶赴川
省軍營與阿桂等另籌進𠞰使我軍壁壘以新所向
克捷掃穴擒渠以决人心而申國法着將此事原委
及朕不欲用兵之本懷與此時不能已于征討之深
意通諭中外知之
同曰彰寶李湖奏言窃(臣)等自上年選派滇兵三
千赴川以後誠恐川省或再需兵不可無備當于
督提等標及省北各營内挑選精壯兵丁二千專
心訓練將軍械火藥等項逐一修備以待調撥今
奉
諭旨令於昭通所屬及曲靖廣羅等處挑選勇健兵二
千名遴委領兵將弁備帶應用火藥軍械等項於
入川要路聽候調用(臣)等即將上年選定之兵分
為四起以次繼進一俟接到軍營調兵之文即由
入川要路速抵軍營聽用不使片刻躭延奏入報
聞
同日劉秉恬富勒渾奏言(臣)劉秉恬因恭贊海蘭
察退駐日隆即知會(臣)富勒渾同赴軍營詢問海
蘭察退兵情形據稱因鄂克什土司色達克拉告
稱明郭宗以内各處山梁應防要路甚多難于分
守是以退保日隆齊集兵衆另圖進取等語(臣)等
查大兵退守日隆離南路已隔六七站勢不能仍
由美諾前往自應遣兵由雅州打箭爐一帶策應
且打箭爐至僧格宗一帶處處與賊境相通更應
多兵聯絡聲勢是以臣劉秉恬先已奏請將續調
黔兵一千名撥赴打箭爐一帶接應阿桂後路兹
查總兵英泰原係南路領兵之員熟習章谷一帶
道路情形現令其赴打箭爐俟黔兵到時督率前
往酌量策應(臣)富勒渾前因美諾需兵甚急曾奏
明將川省舊兵酌撥四百名赴美諾遣用今已到
一百名現派守巴朗拉其未到之三百名俟到時
亦並交與英泰帶赴章谷以壯軍威再據總理北
路粮餉永寧道梁翥鴻稟稱小金川賊番在沙木
角拉設訃瞭望應請援兵防守並據瓦寺土司桑
朗因春稟稱山神溝草坡等處俱與小金川三襍
谷相通亦請添兵防守各等情除三雜谷一帶先
經(臣)富勒渾扎飭松潘鎮五福撥兵防範其自山
神溝至草坡一帶(臣)等又已將續調之兵與續募
新兵分設各隘恊同瓦寺土兵加意巡防(臣)劉秉
恬即往赴巴郎拉一帶稽查隘口督催粮米軍火
各項(臣)富勒渾即赴卧龍關至桃關一帶辦理過
兵各事宜至日隆軍營所需軍火器装各項(臣)等
已飭令赶緊造送隨有隨解均可不致遲悮奏入
上諭軍機大臣曰富勒渾等奏現將續調黔兵策應將
軍阿桂後路所辦甚好前經諭令富勒渾博清額等
帶兵由南路接應阿桂並令富德往赴打箭爐一帶
不拘何項兵丁即帶領前進接應阿桂俾得夾擊殺
賊自當以次迅往但英泰先已𣲖令帶兵策應較之
富勒渾等及富德到彼自更迅速如英泰此次果能
奮勇出力開通阿桂軍營後路即屬英泰之功朕必
加以優賞英泰務須努力為之至劉秉恬從前貽悞
之罪寔難曲為寬貸現又明降諭旨將伊革職但伊
現在巴朗拉一帶辦事若即去其頂帶恐一切呼應
不靈着仍遵前旨暫留翎頂令其奮勉自效又富勒
渾現令赴南路帶兵續進為阿桂聲援而巴朗拉一
帶亦有劉秉恬往來照料文綬可即回至成都該省
現有照料過兵及籌辦粮運等一切緊要之務文綬
到省城後務即寔力綜理俾諸事妥恊無悞至温福
軍營陣亡被害將士官員業經降旨議䘏其明正巴
旺布拉克底土木兵練等有寔係陣亡者並着富勒
渾海蘭察等查明奏聞交部照例議䘏
癸夘覺羅巴延三奏言(臣)佳畢沅咨稱陕省舊存
火藥俱已解運現在委員赴晉購辦净硝硫磺等
因(臣)查晉省硫磺足敷採買惟每年所産硝觔除
供本省及陕西延綏鎮各營採辦外所餘無幾此
時即上緊購辦亦恐緩不濟事伏思軍營分路進
勦火藥最關緊要必須尅期辦解方足以資急需
隨查晉省各鎮標營均有偹操火藥不如先行凑
撥十五萬觔解陕接濟隨後陸續製補供操似此一
轉移間偹貯既無虞于缺乏而解運實更為迅速
奏入
上嘉之
同日豐昇額舒常奏言據駐卓克采副將李天佑
禀稱訪得三雜谷土司曾自稱伊實心出力但不
能如木坪瓦寺賞給翎子等語(臣)等飭諭該副將
三雜谷上司果有此言即當明白曉諭以木坪瓦
寺明正等土司除派出土兵隨征之外或本身在
營效力或子弟帶兵奮勇著有勞績是以得邀
渥典今三雜谷雖亦派兵隨營攻勦而該土司並未
來營營中並無該土司子弟若尔三雜谷果能實
心出力立有功績或該土司之子弟俱能打仗勇
往奪碉殺賊即當奏聞
大皇帝與内地官兵一體加恩况尔地與金川接壤尔
等若撥屬下頭人百姓自行潜往奪據碉寨一經
將軍大人奏聞
大皇帝必有尔等意想不到之恩豈止賞戴花翎而已
如此剴切曉諭不但伊等心服更可誘其恭順助
勦之心(臣)等見李天佑不能隨機駕馭目下正當
緊要之際恐該將未足倚恃查五福于此等事件
尚悉機宜現飭該將遇有緊急事件即就近會商
五福辦理
同日豐昇額舒常又奏言據搃兵官達色報稱行
至梭磨地方該土婦卓尔瑪遠出跪迎復來稟見
密稟云金川賊衆將温將軍後路各處粮臺俱行
搶佔并奪取等處地方綽斯甲布大營兵力如何
我寔難以放心求將此情速稟將軍官達色隨諭
卓尔瑪云我聽尔言知尔實心效順在將軍營内
官兵甚多是以給我二十赴丹埧駐扎至工噶諾
尔布尚為奮勉出力尔等可以放心等語查卓尔
瑪于三雜谷土司内本為恭順(臣)等已發扎奬諭
該土司並着賞縀匹令其從此更加出力均奏入
上諭軍機大臣曰屢次傳諭豐昇額等帶兵接應阿桂
最為緊要計豐昇額等奉到遵旨起程應即馳打箭
爐一帶並遵昨旨與福康安分為前後兩起進兵接應
阿桂愈速愈佳至其摺内訪得三雜谷土司希伺賞
帶花翎隨令李天佑申飭諭示所辦亦是豐昇額此
次撤兵若經由三雜谷即應酌量駕馭該土司帶令
隨營行走以好言撫慰勵其效順之心自為最妥至
于梭磨土婦在三雜谷中行輩最尊從噶克多聽其
指揮該土婦自不為小金川流言所惑據官達色報
稱該土婦見伊時密告金川賊衆逆謀其心甚覺真
切自應予以奬勵著即曉諭該土婦以尔寔心恭順
節次奏聞大皇帝深為嘉悦特加恩賞尔淑順名號
并綵縀四匹用示優奬如此傳諭不特該土婦益當
感恩圖報即其餘土司等亦必共知激勸冀得出力
沾恩亦屬控馭番夷之一法
同日
上諭軍機大臣曰長青奏請派察哈尔兵五百名親身
帶往軍營效力著照所請挑派五百名前往聽用
甲辰陕甘總督勒尔謹奏言查陕甘川省地界相
連(臣)恐軍營尚須添兵接濟已分咨陕甘提(臣)各
選精壯兵一千名以偹調用兹奉
上諭令派兵二千名馳赴川境(臣)遵即飛移護巡撫畢
沅署西安提督趙興宗速將陕西預偹之兵就近
選派將弁帶領前進(臣)會同署甘州提督法靈阿
將甘兵一千即日分起起程並令將偹千把等員
帶兵前往其沿途地方官亦俱飛飭妥為預偹奏
入
上諭軍機大臣曰昨朕先令富德起身速赴成都無論
何處兵到即帶領由打箭爐章谷一路往迎阿桂復
令色布騰巴尔珠尔亦即照此前往接應計富德未
到之前所調貴州兵丁已陸續赴川富德到時著即
遵旨帶領往迎阿桂至陕甘距四川甚近所有勒尔
謹派往之二千兵色布騰巴爾珠爾至成都時亦必
到齊即將此項兵丁帶領速行進發並著伊等將先
後到成都日期及帶何項兵丁于何時起程前往之
處迅即奏聞
平定兩金川方略卷六十六
