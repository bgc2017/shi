欽定四庫全書
平定兩金川方略卷一百六
九月辛未阿桂豐昇額色布騰巴爾珠爾奏言查
遜克爾宗碉寨墻垣堅厚自用礟轟擊以來上半
雖多坍毁而下半尚為鞏固其西南一面亦未甚
頽隳且自八月以來雨雪連綿即九月初間雖有
一兩日之晴仍復大雪積至數寸至初六日夜始
行開霽(臣)等查看遜克爾宗官寨賊人死守堅拒
必須設法進攻當派令海蘭察額森特分隊帶兵
于初七日寅刻前進賊人放鎗抛石極力抵禦相
持數刻遂令官兵明為撤下而密留勇銳兵二百
名潛伏于寨旁灌木蒙茸之内使賊無由知覺以
為我兵已撤意稍懈弛庶可突然搶佔比及辰刻
埋伏各兵從灌木中突出奮躍而前即于轟坍之
所直上寨墻賊人出其不意一面放鎗一面于碉
寨之内抛石擊打勢如風雨其寨墻之根賊本挖
有孔穴亦于此持矛外戳並放鎗外擊以禦接續
上牆之兵惟寨墻坍處在寨外視之似已離地無
多而于寨内視之則去地尚有二丈各兵雖上寨
墻尚難跳越而下因即騎在墻上見有露身抛石
打鎗之賊儘力擊射鎗箭所及幾無虚發攻至未
刻已歷三時各處山寨之賊均來應援鎗石更緊
又將木果木所得之噴筒向上施放恐多傷損徐
徐酌撤(臣)等公同商議此次進攻所以未能得手
實因(臣)等心急如焚一趁天晴即思攻克不及俟
至寨牆下截再多摧燬是以官兵未能下墻入寨
但殺賊約五六十人而救援之賊為鎗箭所斃尤
多其在寨内牆根孔穴間堵禦之賊所有鳥鎗長
矛多被我兵奪獲賊人實為喪氣若乘此再奮力
上攻必難支禦因于初八九兩日又將各種礮位
合力施攻初九日夜復派令海蘭察泰斐英阿等
分隊進攻並令排列礮位視無碍官兵之處併力
轟摧至初十日黎明各隊官兵一同進發而賊人
狡惡異常因寨墻所塌之土石堆積墻下已成漫
坡即于漫坡中間另挖溝濠一道以限官兵前進
其溝沿之上悉遮木植板片以禦官兵擊射又將
石塊堆在寨牆之上一俟官兵逼至墻根力推而
下勢如雨點連撲三次不能攻進但賊于官兵逼
近之際不得不露身抵禦而官兵鎗箭(臣)等本擇
滿洲索倫中技藝最好之人是以發無不中而礮
子所擊斃賊亦為不少又烏什哈達福康安等攻
打西北寨落時有賊數十人從溝底潛來思欲截
後烏什哈達等分兵下壓殱斃及帶箭滚厓者又
有十餘名至我官兵兩日攻撲初七日護軍校烏
爾衮泰陣亡二等侍衛庫爾德副將烏爾納護軍
校德布陞額有鎗石微傷初十日海蘭察因賊鎗
打在石上回迸左頰稍有浮腫額森特亦被石擦
傷鼻又中大腿普爾普為賊小箭所傷均無妨碍
行走如常其副參領巴圖魯興奎先于初七日石
傷腰脊初十日仍復賈勇先登石傷臉面又頭等
侍衛巴圖魯佛倫泰亦兩日皆受石傷幸俱不重
至初七日首上寨牆之兵共有九名(臣)等各賞銀
牌銀兩以示鼓勵查遜克爾宗實係賊人隘口是
以各領隊等無不盡之心各官兵等無不盡之力
如此攻撲而賊人衛巢護死守拒彌堅(臣)等現在
另行設法籌辦務為即克之計再初五日傍晚有
日爾巴當噶之賊百餘假作土兵之状從得斯東
前來突犯從噶克土兵營卡經參將曹順看出督
同擊打傷斃數人其餘竄入箐林而逸又大營對
過之南山上卓克采土兵營卡賊于初六日夜半
復來侵擾守卡土兵施鎗抵禦經守備路連英聞
聲應援黑夜攪殺斃賊數名亦潛逃竄土兵内亦
有陣亡者隨令别思滿三等侍衛穆塔爾鄂克什
土都司賡噶帶領土兵尋蹤追𠞰斃賊數名割取
耳記呈獻查賊人當此窘迫之時惟恐露其畏怯
之狀尚思多方滋擾深堪切齒然一見官兵無不
敗北而去則其伎倆更已可見(臣)等嚴飭營卡愈
加防範如賊自來送死務須多為截殺以洩忿恨
奏入
上諭軍機大臣曰據阿桂等奏連日攻打遜克爾宗殺
戮多賊情形一摺將領及兵丁等連次攻碉均各奮
勉出力鼓勇先登深堪嘉奬將士如此齊心必邀
上天嘉佑可期迅速成功至阿桂等於官兵進攻時見有
履險難進之勢徐徐酌撤自應如此辦理看來賊衆
抗拒情形窘迫自救已無能為只要天氣晴霽使可
得手番地氣候十月以後晴霽日多轉瞬即屬孟冬
自可即期克捷佇聽喜音
同日文綬奏言(臣)查各省官兵所用皮衣如陜甘
雲貴等省向俱由各該省置辨解送軍營散給川
省兵丁衣裝亦由各該營自行解送惟楚兵衣服
去年准署督臣陳輝祖借項解川代為製辦惟時
該兵等皮棉衣服均先在川省借項辦解即于楚
省借到項内照扣歸欵前准陳輝祖咨商以參贊
富德咨取楚兵衣履可否仍照上年撥餉解川辦
理等情移咨前來(臣)以輾轉咨詢恐需時日應飭
令官兵將領核明各兵需用衣履在川借項辦解
咨明陳輝祖并已知會軍營兹奉
聖諭(臣)即飛咨各路軍營一俟將軍參贊等酌定行知
到日凡有應添裝械等項即行墊項照辦迅解軍
營知會該省扣解歸欵至上年陜甘兩省辦解皮
衣因解到之時川省已經趕辦齊全貯存未用前
經將軍阿桂咨取當將甘省皮衣挑取四千六百
件解往應用並經奏明在案其散給何項兵丁(臣)
並未指定現候軍營造册咨會到日分别咨行扣
還其南路已准副將軍明亮覆到無須解送現在
成都尚存陜西省皮衣五千件先經(臣)咨詢將軍
阿桂等總俟覆到照辦奏入
上諭軍機大臣曰前因陳輝祖奏楚兵應需皮衣等項
請借一季俸餉解川製給朕以軍營如雲貴陜甘各
省兵甚多若各顧其士卒未為公當必須畫一辦理
方為妥恊兹據文綬奏上年陜甘兩省亦早有辦理
皮衣之例則不獨楚省一處為然自可照陳輝祖所
奏辦理現在明亮處既覆到無須解送著傳諭文綬
速行咨詢阿桂富德在營楚省兵丁如有需用皮衣
之處即一面迅速辦理一面咨會陳輝祖撥餉解川
歸欵
同日桂林奏言查僧格宗一帶營卡自歸併河南
以來防兵皆據險要復有溜急河流以限南北迄
今數月賊人並不敢少形窺伺但山形之扼要固
可常憑而水勢則變遷靡定當隨其消長以為籌
計現届秋深河水日消查河南之馬爾里榮寨暨
達實喜之迤東等處現在水勢間有平衍可用皮
船徑渡併淺落至二尺許可以徒涉而過者此一
帶沿河地面自榮寨以西俱與河北之科多日古
嚕溝僧格宗隔河緊對其達實喜以東則皆係供
運防兵口糧之路自應嚴防以昭慎密(臣)嚴飭各
營將備即將各處河邊要口築砌碉座晝夜瞭望
倘賊匪冒死潛渡即可乘其將涉之頃盡行殱斃
再河南兵米向因策爾丹色木一帶河水洶湧皆
紆道運至納木覺爾宗始用船濟渡而南今策爾
丹色木與納木覺爾宗下游既皆於淺水處對河
築有碉座即可於此兩處各依碉座之下浮撘木
橋使兵米悉由河南山根行走不惟運道較前便
捷而所過浮橋責令駐碉弁兵于背運人等經由
之後即將木板抽撤并可于保護之中寓稽防之
道至策爾丹色木附近之得里山溝其路直通當
噶尔拉防範最宜加嚴且該處距納木覺爾宗不
遠亦為後路往來適中之地而現在防兵口糧復
改由策爾丹色木撘橋輓運以目下情形而論彈
壓控制視他處尤為緊要(臣)已𣲖侍郎副將移駐
策爾丹色木併抽添漢土兵一百名以壯聲威斷
不稍致疎懈奏入
上是之
同日富勒渾鄂寳劉秉恬奏言(臣)等查勘沿塗米
石現已隨行均無停積當即同至楸砥籌商糧運
事宜適(臣)鄂寳因綽斯甲布軍糧緊急雖令各站
採辦青稞炒麵並購買羊隻以備撘放但地處蠻
荒採辦究屬無多未足深恃是以馳赴各站查催
長短各運米石於九月初八日亦至楸砥會合查
近日滚運騾運以及長運之米每日到站過站者
約有一千餘石較前已漸有起色(臣)等悉心籌計
西路軍營官兵及附營各站人夫每日約需米六
百餘石北路軍營每日約需米三百餘石目下兩
路軍營附近雖尚存米各二三千石必須逐日照
數運供方可保無缺乏現除大板昭梭落栢古卓
克采三處長運米不計外每日滚運西路之米擬
以五百石為率滚運北路之米擬以二百五十石
為率如果後運之米接踵而至足供每日分發滚
運加以長運則西北兩路軍糧自可日就充盈惟
查楸砥一站額設站夫八百名分運兩路軍需今
滚運之米數驟增則夫力未免竭蹶(臣)富勒渾(臣)
劉秉恬飛飭軍需局添𣲖人夫八百名給發該站
聽用如此項人夫一時未能抵站即著該站糧員
就近雇募蠻人客夫應用所需安家銀兩暨逐日
工價口糧俱准其照内地人夫之例給發如此辦
理可期迅速兹復于初六日接准文綬咨送摺稿
派令潼順嘉資綿眉六府州屬辦米六萬石滚運
楸砥其自楸砥至大板昭一帶亦應酌添夫力接
續趕運已飭軍需局撥夫送往備用(臣)等查内地
出口之米始辦騾運繼議夫運今復籌添滚運自
係救急之方但恐承辦各員恃有滚運或將原𣲖
各項米石懈于轉運仍不免有顧此失彼之慮(臣)
等督率各員分段催趲不致稍有停滯務使軍糧
迅速通行用資儲備奏入
上諭軍機大臣曰富勒渾等會奏在楸砥查近日糧運
到站過站者約有千餘石較前已漸有起色但恐内
地稍有懈緩仍不免顧此失彼之語著傳諭文綬即
嚴飭各糧員速將應運各項米石上緊赶運並責成
督催各大員沿塗往來嚴催務須按日到站不致稍
有延緩以裕軍食文綬錢鋆亦當上緊嚴催毋干重
戾
同日阿桂豐昇額色布騰巴爾珠爾奏言(臣)等於
九月初七日攻取遜克爾宗先于初六日夜派三
等侍衛巴達瑪黑龍江協領那延泰帶兵二百名
前往乃初七日早海蘭察額森特領兵已至賊寨
而巴達瑪那延泰未到及經海蘭察責備伊等轉
舉動傲慢並不心服(臣)等思侍衛雖非領隊大臣
管轄而當攻戰時派在何隊則無論侍衛章京俱
應聽領隊大臣約束指使今巴達瑪等臨陣既退
縮不前又不服管轄殊屬不堪請
旨將巴達瑪那延泰革職令其披甲效力贖罪奏入
上諭曰巴達瑪那延泰僅予革職不足示懲著鞭責一
百披甲效力贖罪嗣後如仍不知奮勉阿桂等即行
恭奏從重治罪
癸酉
上諭軍機大臣曰前日阿桂奏官兵攻遜克爾宗情形
只須晴霽數日便可得手番地冬令雨雪較少現在
將次交冬可冀天氣多晴尅期集事亟望捷音設或
賊人勢處窮蹙死守愈力急切未能攻下又不宜為
株守之計因思日爾巴當噶為必須攻取之地前據
阿桂奏可由凱立葉下壓何不令豐昇額帶兵數千
馳赴凱立葉與五岱合力攻壓日爾巴當噶若經攻
得則遜克爾宗可以兩面夾擊賊必不能久聚似亦
出竒制勝之一策阿桂等以為何如此旨到後如遜
克爾宗已經攻得自屬甚善倘尚需時日此法是否
可行著阿桂等即悉心妥酌辦理具奏
(臣)等謹案兵法相地必先扼要故善攻者敵不
知所守日爾巴當噶本凱立葉賊人後路與宜
喜日旁聲勢聯絡西接金川大河從山而下并
可截穆爾津岡之後若與五岱官軍合力攻壓
則扼竒制勝勢如建瓶而丹壩官軍亦遥應矣
但其地峯崖陡峻林莽叢深且冰雪凝沍番人
亦未嘗取道于此是以(臣)阿桂計議及之未敢
輕决進取也我
皇上燭微知顯以賊兵既出死力固守遜克爾宗則無
暇更顧日爾巴當噶後路因而披圖决策即令
於此出竒由是得所禀承分兵潛上賊人瓦散
金川要害已得進逼勒烏圍巢穴遂成席捲之
勢矣
丙子
上諭内閣曰川省自征𠞰金川以來一切供頓俱係動
撥帑金至運送軍糧需用夫役亦俱給以安家口糧
等項而䟦涉負戴究不免稍資民力該處羣黎咸知
踴躍奉公深可嘉尚是以叠次加恩將乾隆四十年
以前該省應徵錢糧分别緩帶今大功指日告成官
軍正當乘勝深入之際糧運軍儲加緊趲運所需夫
役倍多朕心深為軫念所有川省節年已經緩徵錢
糧此時雖暫緩催科將來仍須如數完納民力不無
拮据允宜更沛渥恩用昭優恤著該督等即將川省
辦差出夫各屬乾隆三十九年以前已緩錢糧内分
别差務繁簡多寡或應全行蠲免或量予蠲免一半
及酌減十分之幾速行妥議覆奏候朕降旨加恩俾
閭閻勤于趨事生計益得寬舒其夷民有認納夷賦
銀米貢馬者均著一體查明辦理以副朕嘉惠勞民
有加無已至意其四十年分緩征錢糧統俟大臣奏
捷時候朕另降恩旨該部遵諭速旨
丁丑明亮舒常奏言查木克什山腿下接三碉用
礮轟摧日見頽破而賊總于地窖藏身悉力固守
正以對面山梁地名格木勺其上修有戰碉四座
望見我兵稍有舉動即將甲索下援之賊全聚於
此互為犄角(臣)等察看情形實足為肘腋之患十
三日天氣放晴派令侍衛阿滿泰等分路進攻以
截甲索賊人來路一面即將木克什以下三碉派
令珠爾格德等帶兵攻打十四日將及黎明各兵
俱到碉下四面合圍其格木勺山梁四碉俱係仰
攻本難得手惟有牽綴賊勢使之不能他顧而木
克什各碉内同時放鎗抛石如雨其右手及在後
兩碉已為阿爾都珠爾格德先後奪取其左手一
碉和隆武前往接應而溝内約有賊番二三百人
上前接戰甲索亦有賊番百餘壓至格木勺山梁
為夾攻之計官兵正與力戰相持(臣)等量溝内賊
人不過就西南山腿各卡抽來救應彼處守禦必
疎隨密令馬彪等向木克什一面趕立木城賊恐
西南山腿有失方從木克什紛紛竄去而甲索一
路賊人亦即敗退然相持已至申酉之間其右手
及後兩碉内經攻得而左手賊碉從中可截恐昏
黑之後難以存住即將兩碉折毁官兵以漸撤回
計此次進勦割取首級二十顆耳記十五件生擒
活口三名其首級内尚有紅衣賊目二名實足以
奪其魄而禠其膽所有兵丁傷亡數目現飭各營
查報同陣亡之湖廣參將常保雲南守備王攀龍
照例咨部其三寳阿爾都及侍衛七格委署參領
寧勒寳委署防禦巴圖協領成德佐領京武里遊
擊崔文傑都司常懷義守備福克津羅禮受傷俱
屬無妨再協領成德自乾隆三十六年派赴南路
出兵遇有打仗無不奮勉自效前于正月内攻克
斯第博堵即身帶鎗傷此次派攻木克什右手一
碉首先撲進以致左膀被鎗傷骨實屬奮勉出色
(臣)等謹將
皇上備賞花翎給與頂戴以示鼓勵奏入報
聞
同日桂林奏言查達爾圖軍糧既有北路正運復
添以南路之協運彼此交輸固可無虞缺乏第查
南路由打箭爐運往該處俱係蠻方曠野向難安
設臺站勢不得不雇烏拉長運而烏拉多係牛隻
其行走本是遲緩且領米之後須用牛皮將米袋
包褁縫綑以備野宿雨淋復以塗繞荒山又須結
夥同行不無牽前等後既經起運一遇水草佳處
又須稍為休息是以輾轉稽遲今查初次撥發吉
地米石約全運到其續撥打箭爐米一萬六千雖
據該處同知具報于八月内起運完竣但自打箭
爐以至木池程站較遠中間如噶爾塔爾資隆一
帶尤為烏拉就草歇宿之處更恐多有淹留倘催
辦未盡得宜轉盻冰雪載塗勢將中道阻滯(臣)商
令臬司李世傑於本月十五日帶領妥幹員弁以
及土目人等星赴噶爾塔爾等處將沿塗經過米
石悉行趲運其資隆以前即係綽斯甲布之地(臣)
并行知布政使司顔希深及知府盛英亦即專派
幹員接催赶運如此兩路查催自可按期運竣而
軍儲不致有虞缺乏矣奏入
上是之
同日郝碩奏言查礮局銅觔一項只存八千餘觔
隨經連次札催軍需局及令灌縣銅觔作速趕運
並專差弁員沿塗催運嗣據灌縣禀稱已於八月
十四日起解又據文綬札稱省局解辦銅觔物料
於十六日業已啟行今於九月初七日已運到銅
七千餘觔其銅觔自可以接踵而至又准文綬飭
局辦熟銅二萬觔趕運軍營更可無虞缺乏再查
底木達所運到鐵觔陸續運供頭敵外所存無幾
(臣)復商同富勒渾將上年存貯資哩生鐵十餘萬
觔由别思滿一路趕運礮局備用查軍營施放礮
子每日用鐵甚多仍恐此項鐵觔不敷應用又禀
請文綬並咨軍需局採辦生鐵十萬觔隨後赶運
自可源源接濟至於礮局需用物料已屢次咨局
解辦而白土尤關緊要詢之礮匠據云去歲卧龍
關一帶運出白土甚多各站不無餘剰隨札知原
任川北道吳文煌就近搜查轉運前來兹據吳文
煌來札現尋出白土一千四百餘觔已於九月初
十日運到是現在銅鐵及緊要礮料儘可敷用奏
入報
聞
同日富勒渾郝碩奏言(臣)富勒渾於拜摺後自楸
砥起程沿塗催趲軍糧各站並無停滯惟山脚站
前隔日爾拈雪山後運之米一時湧集而來站夫
背運䟦涉維艱不無停積(臣)富勒渾隨于附近之
大岩窩沙壩兩站各撥人夫二百名前赴山脚協
同該站加緊運行務即掃數前進並咨明劉秉恬
將西路換班人夫酌量裁撥該站以資應用十二
日回至大班昭查核軍營各站報單存米尚有二
千餘石每日長運滚運約有五百餘石足敷支應
其楸砥存米一千四百餘石亦飭該站員等儘數
發運用資接濟惟查西北兩路軍糧統計每日需
一千餘石現今趕運之糧多係滚運滚運多則夫
數益增夫數增則口糧愈耗且米石輻輳而來各
站於額夫之外加倍雇募蠻夫客夫極力趕運尚
不敷用更加一切軍裝軍火銅鐵礮料一時合併
運供沿塗難於停滯是必須出口之米長短兼行
俾站夫得以稍就從容方不致顧此失彼現咨明
文綬速將原派各項米石嚴催儹運外查(臣)等前
派雅安天全蘆山等州縣由木坪一路轉運之米
現據該員等禀報已於八月二十八日陸續起運
米三千餘石該處餉道業已通行現在南路需米
無多正可及時趕運西路協濟(臣)等復飛飭該州
縣等再行加辦米一萬石與前派之七千石接續
轉輸俾西路各站夫力得以稍有寬餘使北路軍
糧早資儲備指日大功告成即將此項米石截留
達木巴宗等處作為凱旋之用奏入
上是之
同日文綬奏言川省當秋成之後應乘時採買米
石以備冬季軍糧且大功已届垂成而辦理善後
諸務經費浩繁仰懇
聖恩再撥銀四百萬兩以資供備庶儲偫益覺寬裕奏
入
上諭内閣曰著照所請交戶部即於附近四川省分撥
銀四百萬兩迅速解運川省備用其作何分起趕運
之處並著該部速議具奏
己夘五岱奏言據副都統書麟等報稱九月十一
日夜有賊二百餘名潛擾莫爾敏山營卡千總嚴
倫領雜谷兵一千名接戰殺賊多人賊不能支放
鎗而遁嚴倫向後追殺賊復回身接戰嚴倫連殺
賊四五名而臂股受傷十一處猶鏖戰不已都司
袁敏聞有鎗聲領兵二百名來援賊衆即拖尸負
傷而竄袁敏引兵追殺用鎗傷斃賊人數名而腰
腿亦受石傷又據書麟等報本月十三日夜賊二
百餘名來侵達爾扎克北山溝營卡前鋒校德興
領兵接戰殺賊二十餘名賊人推倒木栅全集營
門意欲砍門擁入經德興等當門拒戰而官兵各
自奮勇放鎗不及即用腰刀長鎗斫截又殺賊十
餘人餘衆始潰而散德興自後追殺頭上亦受鎗
傷一處所有陣亡受傷官兵照例造册送部奏入
上諭軍機大臣曰五岱奏賊衆夜衝莫爾敏山等處營
卡官兵俱各奮勇擊殺嚴倫著補授守備袁敏德興
俟有應陞之缺即行陞補兵丁各賞給一月錢糧因
思此際大兵深入賊衆尚時來侵擾哨卡此即其勢
窮計竭之騐將軍阿桂等後路關係甚重五岱務期
盡心防禦不使稍有妨碍
庚辰阿桂豐昇額色布騰巴爾珠爾奏言遜克爾
宗官寨其左隔有河溝崖磡壁立官兵斷難越溝
前進其官寨之右西北雖有寨落四座若將坡磡
層叠之處繞越斫開小路下一層坡磡即䜿一層
木栅得此便可往斷賊人後路但逼近賊寨賊鎗
甚密因於昏夜之中令兵丁各持柴梱遮身前進
䜿立柴捆後趕放土袋復於土袋内刨溝立寨一
栅既定隨將礮位運往轟摧一兩日間漸已頽燬
即令額森特烏什哈達于十五日黎明突然進撲
賊亦滚石放鎗抵禦而各官兵人人憤怒四面齊
上賊不能支分頭竄逸而(臣)等預派滿洲索倫勁
兵埋伏注矢以待奮追攢射共斃二十餘名遂將
第一寨克取一面又往下接拏木寨移礮往轟第
二三寨伏思賊人衛死護巢雖無所不用其極但
此四寨中已奪其一而第二三寨漸被轟殘不過
此二三日内可以一併搶佔其第四寨即在榮噶
爾博河岸之旁得二三寨則第四寨亦歸掌握雖
遜克爾宗官寨後又有兩碉相護然相度地勢尚
屬攻取非難一經官兵佔據此處則賊人來往之
路已絶遜克爾宗一寨必不攻自潰本月十八日
復蒙
聖諭以官兵木城至當噶克一帶賊人來路無難截取
特標
硃筆圈誌發交(臣)等悉心妥酌查遜克爾宗左手當噶
克一處雖溝磡壁立難以繞越而從右手木城繞
進必能堵截其後正在儘力籌辦適與我
皇上指示相符謹將原圖貼說一一進呈再近有小金
川番人郎卡爾結等同婦人二名從前敵脱出並
錄供詞恭呈
御覽奏入
上諭軍機大臣曰繞截賊人後路最為扼要朕前此早
已計及即于圖内硃筆標圈詢商阿桂今阿桂于奉
諭旨之前所籌派兵襲取路徑與朕意適合足見阿
桂之諸事用心現在阿桂已得右手第一寨所有第
二三寨亦漸被礮轟殘其第四寨後兩碉均可乘勢
攻取如此賊人後路已斷遜克爾宗應必不攻自潰
至於斷賊後路其糧食不能續供賊情自即窘迫但
恐賊寨中或略有餘糧糌粑等項藉以充饑堅拒然
亦短不能經久阿桂等惟設法堵截勿使賊人得有
接濟必當指日攻取為要又前經傳諭令豐昇額帶
兵往日爾巴當噶與五岱夾攻若能即速攻得則遜
克爾宗之賊更難久留但據脱出小金川番人郎卡
爾結有金川賊人比從前更為害怕凱立葉日爾巴
當噶亦添多人防守之語若豐昇額果往彼攻勦奮
勇之中亦當稍知審慎不可冒昧輕進
同日阿桂豐昇額色布騰巴爾珠爾奏言查番人
瞻顧姻親罔知廉恥是以(臣)從前聞索諾木納革
布什咱土司之妻曾經札致明亮囑其留心防範
嗣綽斯甲布頭人松乃來營(臣)詢以霍爾章谷情
形據稱章谷此時正恐見疑何敢認為親戚今(臣)
再三撥度番情革布什咱土司丹津扎布係已故
土司之堂弟丹津扎布現在代辦土司不免有覬
覦之意此時正欲有以自效冀得立為土司必不
肯容逆酋竄經其地而革布什咱已故土司之子
即係霍爾章谷土司外甥現在撫養其處該土司
深願外甥承襲亦斷不敢竟為容隠况番人貪利
畏害前此原畏金川兇悍是以有意瞻徇今見滅
亡在邇何肯為逆囚逋迯之藪自取重罪奏入報
聞
同日阿桂豐昇額色布騰巴爾珠爾又奏言(臣)等
接奉
諭旨令添補官兵皮衣腰刀帳房等項查番地山路﨑
嶇不時雨雪兵丁入林穿箐攀越上下衣履極易
于破損而風土苦寒皮衣亦不可少自進勦逆酋
以來各省官兵所須衣履等物或有從各兵家中
自製該營彙齊解赴川省者亦有各營動用公費
代為兵丁製辦解川者並有咨令川省代為就近
購買解營分給所需價值各省解還歸欵者每年
製送各一二次不等至各營將領于散給之後造
具兵丁花名清冊呈送本省于各兵原營坐餉内
按數分季扣還若官弁所借銀兩則于伊等存營
俸薪内扣出即時清楚既無碍于
帑項而實有益于官兵從來陜甘雲貴四川各省皆
如此辦理未見有特請借撥俸餉者以致仰蒙
垂詢至西路楚兵自去秋到營以来該省未經送過軍
裝雖于川省製辦馬褂棉襖等物酌量分給而兵
丁較為襤褸是以七月中據湖廣副將李文英等
具禀(臣)等即檄行川省軍需局借項製辦以供禦
寒之用目下天氣漸寒山高雪大陳輝祖所奏解
銀購製之項誠所必需(臣)等已行知該署督遵照
辦理並令文綬仍迅為伐辦以副
皇上軫恤深仁至其餘各省官兵所需禦寒衣服雖已
製辦但前文綬札知上年甘省所辦羊皮褂三千
餘件今尚存貯在省(臣)等詢問各營兵丁俱有願
領者是以咨會文綬令其解赴軍營所有價值脚
運仍令各省照例坐扣歸還此際各省官兵實已
無憂凛冽至于各營添補腰刀帳房等項例應于
公費項下動支現在各營内如有帳房實在日久
破爛難以支架者亦照例一體辦理其各兵軍械
(臣)等不時特派侍衛章京等查點是以損缺者少
惟湖廣省原來之斧鍁本少且不適用凡伐木斫
柴多用腰刀以致亦有殘缺其所請刀仗亦所必
需已行令馬爾邦宜喜凱立葉軍營勘酌照辦奏
入報
聞
同日劉秉恬奏言(臣)前歲在南路時曾以羊隻搭
放軍糧自達烏軍營驗定之後解赴甲爾木道路
較近是以當時解送四百餘隻僅倒斃三十餘隻
此次由楸砥馳明解往格魯瓦覺道路較遠數倍
且中隔雪山數處先後所解一千餘隻塗次竟倒
斃數百(臣)查此次年月先原議定到營若干始按
數給價若干今既沿塗倒斃即照原議數目給價
商販等亦不敢别生希冀然揆之情理未免偏枯
(臣)于原議價值之外酌量賞給稍示體恤庶使商
情踴躍不以賠累過多至于裹足至此項羊隻每
一隻議給價銀二兩三錢查軍營定例以羊隻撘
配軍食每羊一隻准米一斗五升計羊二十隻可
抵米三石以現在格魯瓦覺米價計之米三石需
銀四十九兩八錢共羊二十隻只需銀四十六兩
是以羊抵米其價尚屬有減無增奏入報
聞
平定兩金川方略卷一百六
