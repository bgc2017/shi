欽定四庫全書
平定兩金川方略卷十九
二月戊辰
上諭軍機大臣曰五岱密奏摺内有温福自以為是不聽伊言頗
寒官兵之心等語朕謂將軍恭贊在營辦事必彼此一心方於
軍務有益今閱五岱所奏則已露彼此不睦之意朕已將其摺
片焚毁並降旨詢問阿桂然朕徹夜思惟倘温福知之轉生疑
懼論温福五岱阿桂三人朕自信用温福無反信用五岱阿桂之
理即如前日温福等奏摺逓到朕先為閱看因其辦理烏什哈
達頗為過當朕即以過當批之後始閱五岱奏摺非因五岱之
言也總因温福平素口吃姓又急&KR0997;一時不能即破資哩其心
更增煩&KR0997;所以急欲嚴辦烏什哈達由此可以想見其性情矣
然温福身任勦賊其煩&KR0997;固宜即五岱阿桂亦豈有不煩&KR0997;之
理此尚非温福之過其曲自在五岱若使温福亦如當日訥親
在軍時偷安退縮從不一至接仗之地但知嚴促兵丁進攻則
不但五岱應行恭奏即阿桂亦當聲明其故一同恭奏朕昨日
密寄阿桂諭旨竟不必機密即令温福五岱阿桂同看或果係
溫福性暴蔑視五岱致寒將士之心温福即當改悔從前之失
朕意五岱在軍營較之温福更多歷練或因一時攻取資哩恐
溫福委罪於伊乃以此密奏為先發制人之計其欲自佔地步
已屬顯然著温福五岱阿桂據實奏聞朕辦理庶務一秉至公
從無偏倚如此反覆申諭者正以伊等皆受朕重恩且當軍旅
要務若彼此生釁必至誤朕大事至於此等𤨏細朕亦不加深
究著傳諭伊等各自屏去嫌疑合心共濟速冀勦滅逆首以慰
懸望
甲戌桂林奏言臣查噶爾金之後山梁賊番屯踞恃險憑高
因見我兵勢難繞越不時乘夜潜來俱經我兵殺退隨於二
十三日夜密派偹弁等帶領兵練潛由甲木下溝攀援而上
山梁復飭侍衛將領等分領官兵暗伏於噶爾金山下聽見
山上鎗響奮力仰攻我兵於二十四日丑時全到施放排鎗
奮力衝殺賊番驚惶無措甫欲開鎗抗拒復聞我兵由噶爾
金納喊上山上下夹擊當即奔竄除滚崖逃脱外殱戮賊
番六十四名奪獲大小石卡四十餘處其噶爾金前面之東
山梁形勢險峻下臨大河懸崖陡立無路可通前經佔得石
卡其石卡以前山凹内列有碉卡數座地名邦科與石卡相
近碉内賊番放鎗拒守若不先行攻奪我兵難以存住隨將
礮位移至石卡連日轟摧賊人堅守不出二十五日賊碉將
次殘毁隨即督率兵練奮勇直前别派兵丁携帶火弹賊番
於碉卡内放鎗拒敵經放火之兵乘間搶至碉下於破缺處
抛入火弹立時火起賊番驚潰我兵追殺一齊竄入樹林為
東山梁賊衆救應上山共斃賊番十五六名攻獲碉房石卡
二十餘處(臣)查噶爾金後山梁之後係墨壟溝山嶺聞該處
有小路可通達烏其東山梁山勢陡險碉卡亦多且樹林叢
雜俱有金川番衆潜屯防守若僅在此處盡力仰攻地險人
多未免有稽時日(臣)與鎮將等悉心籌酌仍一面上緊攻奪
東面山梁俾賊番悉力固守一面設法渡河襲攻隔岸阿仰
地方又揀派員弁兵練裹帶乾粮於噶爾金後山梁赴墨壟
溝山嶺潜行進取若能於此處覓路直抵達烏則東山梁阿
仰二處俱在我兵抄截之内賊番勢必中潰於進勦機宜實
為迅速奏入
上諭曰一切皆合機宜佇俟大捷喜音
同日桂林又奏言(臣)前次攻獲卡丫碉寨仰蒙
飭詢情形伏查口外番夷並無房屋均係住居碉樓隨處有之或
少或多各成寨落棲身於此拒敵亦於此原非於官兵經歷
之處始行修立其碉房設有鎗眼高下俱可放鎗每碉祗湏
數人防守我兵便難經過卡丫原係小金川緊要之所相聚
而居所有碉房俱屬舊有之物各碉賊番本衆因調住他
處只留二百餘人於路口要隘之碉悉力抵禦是以碉數多
賊數較少奏入報
聞
乙亥温福阿桂奏言據查禮禀三雜谷土司中惟梭磨最近
内地土婦卓爾瑪頗知大義尚為恭順前因小金川遣人至
彼誑以
天朝有發兵攻討三雜谷之語以致該土司等心生疑懼隨明白
剴切示以利害破其疑衷該土婦遣其頭目叩見偹述感激
之情不敢稍滋疑貮察其詞氣似出至誠等語復據該處都
司邢天培等稟稱都司聞梭磨土兵在路卡等處聚集&KR0757;演
隨往該處確查當有梭磨頭目塔爾格古等前來稟稱我土
司世受
國恩歷來恭順特因僧格桑傳說大兵要來攻討土司恐懼令頭
人在路卡納扎等處防守都司諭以小金川不法是以大兵
進勦指日埽除至爾土司素稱守法豈肯無端攻討小金川
欺誑之語切不可聽該頭人等聞之業已散去(臣)等奏入報
聞
同日温福阿桂又奏言(臣)等查閱資哩碉寨石墻甚厚墻上
均有出鎗孔穴又於地下刨溝藏匿我兵攻撲賊即于孔穴
内放鎗抵拒其寨北一箭之地有大石卡一座刨有地溝可
通寨内石卡之北連起五座石卡而對面高峰突起處又有
大石卡一座我兵進攻賊即于高峰大卡内向下放鎗援助
(臣)等會商必須一面上攻高峰大卡一面下奪寨北之卡掣
其各處援助之力資哩賊寨始可望其攻克(臣)等於本月二
十四日子刻飭令巴圖爾侍衛佛倫泰等領兵衝入寨北卡
内合力攻勦將卡内二百餘賊殱殺四十餘名擒獲十二名
奪取刀鎗等物無數其由地溝藏匿者窘廹跳出為堵截之
巴圖魯侍衛阿爾蘇納等盡數截殺隨即進攻碉寨賊衆仍
於墻内放鎗自早至午竟不能逼近且恐傷損多人是以暫
令撤兵仍放大礮轟擊此次攻卡千搃趙全柱陣亡其餘兵
丁亦有陣亡受傷者(臣)等查賊寨内貯粮其多寨西墻下又
有水泉我兵不能絶其飲汲是以死守抗禦其寨北對面山
頂雖經侍衛烏什哈達奪回據守但山頂下峻險之處賊衆
早已佔據起造大卡一座又起小卡五座直接山下大碉且
于空隙之處疊砌石墻以便藏身互相援救至我兵所佔山
頂相拒賊卡中隔一溝必湏下溝復上始能攻取現在五岱
帶兵四千有餘除據北山山脊之外餘俱攻擊高峯突起
之卡(臣)等又送五岱大礮以資轟打(臣)處大礮亦凖對高山
轟擊俟五岱攻克大卡(臣)等即督兵直攻碉寨務期必克至
從前攻取之南山德壟角寨後又有大山一座山脊蜿蜒而
下直出資哩寨後至鄂克什官寨前之阿喀木雅賊衆據
此大山由山梁以至阿喀木雅俱有石卡接連守禦若非據
此大山賊番從高處下攻我圍困資哩之兵不能安稳且又
塞我進兵之路(臣)等於二十五日派巴圖魯侍衛三達爾等
帶兵八百名乘夜登陟奪佔山脊次日賊來衝奪我兵擲石
放鎗擊斃賊人無數二十七日(臣)等又派兵一千名會合三
達爾等佔住山脊之上於二十八日夘時由山脊往下攻壓
連克賊人所立三卡殱賊甚多至第四卡地勢甚窄賊卡又
築於隔溝高領之上現在設法攻勦若此山脊各卡全數克
獲則我兵可以進攻阿喀木雅而資哩亦必不支奏入
上諭内閣曰温福等帶兵攻取碉卡千摠趙全柱力戰陣亡甚為
可憫趙全柱著照守偹之例加恩優恤其餘受傷陣
亡官兵着温福等查明造册送部照例議䘏
上又諭軍機大臣曰温福阿桂等奏連日官兵攻勦殱
賊甚多如我兵得進阿喀木雅則資哩賊人即勢難
存聚等語籌畫甚是據現所奏情形似無慮賊番自
後掩襲惟當鼓勵官兵奮勇前進但當此險要之地
若惟促令官兵攻取轉致多損兵丁於情事反無所
益是當謀出萬全即稍稽時日亦無關係再所稱攻
得阿喀木雅則資哩賊人即難佔據是阿喀木雅係
南北兩山之要路得此即可摧滅資哩直攻美諾矣
倘既攻克阿喀木雅而資哩賊人仍然死守一時難以
攻得則酌量駐兵牽綴温福等即帶兵直進美諾可
否如此辦理其悉心籌畫行之再朕因奏事之便屢
降諭旨者原以增益在事諸臣之智慮但軍行萬里
變態多端一時情形難以懸度温福等但當相度事
機惟冀有濟於事又不可拘泥朕旨現在彼處情形
如何迅速具奏竚俟好音
(臣)等謹按軍營勝算悉由
睿略乃猶慮懸揣之情未必盡該變態復
諭以量度情形惟期有濟不在拘泥成命盖虚受之懷
實為曠古所罕有(臣)等伏讀謙卦之上九至於
利用行師征邑國仰惟我
皇上開誠布公謙以受益正所謂有大而能謙必豫是
以氛祲旋消而嘉祥懋集也
上又命軍機大臣曰今日閱溫福阿桂奏摺不列五岱
之銜朕疑五岱接仗時或有挫失及細閱摺内則仍
有五岱之名前因五岱單銜奏事朕謂將軍恭贊彼
此不和必因五岱自恃軍營歷練又以朕用為都統
參贊遂生狂妄或因温福目無五岱至於不睦已降一
旨令伊等據實覆奏矣今觀此摺是非關五岱之故
必溫福阿桂以五岱是烏拉齊人因藐視之夫朕用
五岱原以其久歷軍營欲其於營間出力至於信任
大臣以圖集事豈有舍温福阿桂反信五岱之理温
福阿桂皆係滿洲世僕且為朕任用舊人若如此居
心是其識見與五岱相等矣數年以來朕留心察看
將軍大臣往往如是夫朕用一人將軍等即當體朕
之心諸事含容冀服其心而得其力豈宜好生枝節
轉開釁隙之端温福現任將軍且加恩至大學士更
應度量含宏隨材噐使使人心翕附將士效命不應
居心如此着傳諭令其改悔以收羣策之益
已卯桂林奏言(臣)於正月二十八九等日督兵攻打
東山梁賊人憑高固守而對面阿仰地方沿河俱
設有卡隘難以暗渡因於二月初一日令總兵宋
元俊王萬邦同侍衛將偹等仍悉力攻奪山梁飭
派恭將薛琮暨偹弁等帶領川黔兵練二千餘名
同土兵引路裏粮前進於是日申刻進發一由甲
木翻山一由新得噶爾金後山梁繞道俱潜赴墨
壟溝山嶺不但可以覓路進抵達烏并可繞出東
山梁之後從上壓取(臣)等自下仰攻上下夹擊便
可得手我兵緣崖越嶺至初二日子刻到齊而賊
人於山脊要路設立木城石卡防守甚堅我兵突至
奮攻賊人正在放鎗相拒忽有兵練數名乘勢躍
至木城抛擲火弹賊衆驚惶棄城奔逸將木城燒
燬乘勝追殺前面賊番見木城火起大兵勢盛有
高處放鎗對仗者有望風先行驚潰者大兵合力
攻殺沿路木城賊卡隨得隨佔追至半山兩峯壁
立中通一逕盤互陡險僅容一人兼之冰雪未消
勢湏攀援魚貫而上賊於崖山卡内拒守鎗石亂
下我兵迎面受傷難以前進自己至酉天復微雨
併力攻取未能驟過因飭令薛琮等一面攻打一
面暫於該處帶兵屯扎先行佔據大木城四座石
卡二十一處共斃賊番四十六名(臣)查東山梁及
墨壟溝山領均距達烏不遠而達烏係至美諾緊
要之所今見大兵深入自必悉力保守且我兵每
攻獲一處賊番即退守一處所得之地愈多則所
聚之賊愈衆加以金川助力賊勢倍增踞險藏身
并不明為對仗其東山梁勢居險峻連日攻打該
賊番於山嶺施放鎗礮推滚大石全力拒阻(臣)目
擊情形實為憤恨現在率同宋元俊王萬邦等
晝夜攻擊東山梁務期必得仍督促薛琮等上緊
攻取墨壟溝山嶺雖路徑險仄務湏設法攻開取
道抄截直扺達烏奏入
上諭曰自當督飭官兵鼓勇向前亦應愛惜兵力勉為
之一切佇俟捷音
癸未温福桂林奏言(臣)等前以資哩寨賊人併力
死守急切未能攻破擬俟陕甘兵到探覓間道分
兵兩路一由本布爾桑岡前進一由色布色爾前
進今查色布色爾一路官兵尚未能直抵鄂克什
舊寨現在資哩北山峯頂駐扎冲壓山坡以下至
資哩寨外各卡之賊連日打仗未能得手至(臣)等
晝夜督率官兵攻打賊寨所有碉樓俱已被礮摧
毁尚存碉根石墻丈餘壓傷賊衆亦為不少而賊
匪仍潜匿地溝不出至本布爾桑岡一路亦應分
兵進勦惟是(臣)等一路雖有兵幾及一萬而現在
南山梁去兵三千數百名北山梁去兵四千數百
名其留在軍营攻圍資哩之兵不過二千南北兩
山地勢險要又延袤各有七八十里官兵分布實
難抽撒所有續調之甘凉兵一千名據軍需局續
報改由廣元入川(臣)等因思兩路軍營原無分别
南路既急湏添兵力而甘凉兵又改由廣元行走
自應令其速赴南路(臣)等原擬本布爾桑岡一路
此時竟無可撥之兵(臣)等惟有竭力設法督辦將南
北山各卡之賊勦殺無餘則資哩斷難支守奏
入
上諭軍機大臣曰温福等連日用礮進攻資哩摧毁
石碉而賊人藏入地溝死守等語朕意用礮從平
處施放必至穿過若從高處向下賊即藏匿地溝
亦難匿避今温福等打毁石碉僅餘丈許石墻吾
兵或做木架占高處施放或推土牛往下則賊巢
無不摧毁之理想伊等帶兵數千製造木架及
堆礮臺亦復不難温福等何不一念及此再温福等
現在攻取資哩大寨乃賊人要路悉力死守一時不
能攻取尚屬常事至五岱牛天畀帶兵攻取南北山
梁兩傍山梁之賊諒不甚多至今一月有餘何以不
能攻取五岱經歷行陣非他人可比看來伊等並不
加緊出力着傳諭五岱並令五福傳諭牛天畀一同
明白回奏至安設駐防兵丁事此時斷不可洩露使
巴旺布拉克底之人聞之或生疑懼俟擒獲僧格桑
後再籌辦可也
同日溫福阿桂又奏言竊(臣)等現在兩路官兵攻
勦之資哩僧格宗俱係小金川要隘金川助悪之
兵由何路來赴賊巢誠不可不訪問明確預為伏
兵堵截(臣)等前獲金川賊犯沙拉據稱到美諾後
見過僧格桑遣赴資哩南山梁等語又據脱出之
鄂克什番民章喀爾等供稱該番所往來章寨在
僧宗之南約有半日路程從來章南至金川所屬
之克舟九寨有一日路程克舟離噶拉依不遠此
次金川助兵從克舟至來章從來章至僧格宗再
抵美諾又稱金川從巴旺布拉克底邊界上墨爾
多山亦可以通小金川等語(臣)等詳加體察兩金
川境壤相接其間山箐叢雜小徑原多而賊兵現
從克舟來章行走自為正路其所稱墨爾多山亦
必有路可通但查各該處均在美諾西南(臣)等兵
行經過各處尚在美諾東北是以現攻之資哩雖
係小金川賊酋緊要門戶併力死守之地而金川
助惡之兵自西而來(臣)等此路官兵未抵美諾以
前實無越過賊巢阻遏逆酋逃竄之路總俟攻抵
美諾即當訪查章喀爾所供兩路及此外可通小
徑分兵嚴行防範奏入報
聞
同日温福阿桂又奏言竊(臣)叠奉
諭旨以賊匪狡惡大兵深入後路不可不防查(臣)等自
巴朗拉進勦所有卧龍關内外軍臺餉道及要隘
處所業酌留官兵自二三十名至五六十名不等
及攻破巴朗拉進抵達木巴宗又攻得斯底葉安
進抵資哩因巴服拉達木巴宗等處尤關緊要酌
派將領帶兵數百名在彼防守是時因軍營現有
總兵三員内昭通政馬彪由北山進兵川北鎮牛
天畀由南山進兵而重慶鎮和邦額又隨營經管
火藥鉛丸各帶軍械收發承辦各事官是以僅令
遊擊等員防範後路令陕甘總兵書明阿張大經
先後抵營足敷調遣而巴朗拉等處領兵防守稽
察軍臺餉道恐該遊擊等日久不無疎懈查總兵
和邦額在川頗久邊外情形尚能諳悉令其即赴
巴朗拉一帶統領官兵駐扎來往廵查各該處既
有大員經理彈壓自可不致疎虞其原派兵數亦
無湏更議加增至和邦額經手各事湏另行委員
接辦以專責成查董天弼現在隨營效力該員於
軍營一切事務尚屬經練應即令其接管奏入
報
聞
同日温福阿桂又奏言本月初六日據五岱遣副
護軍校富爾賽持送小金川番稟前來詢其如何
得有番稟係小金川遣賊番在卡外屢次呌喚懇
求說話經五岱派土練一名往問據賊番稱我土
司有禀呈上將軍大人還求賞給回文等情(臣)等
即令通事大臣譯出逆酋何敢任意狂吠總以與
鄂克什有仇其現在所守地方係上年大人們斷
給為詞悖妄已極實為可惡可恨當即嚴加斥詈
以裭狂䜿之魄但(臣)等體察情形此稟明係僧格
桑見兩路攻打計窮力盡惟恐番衆一時潰散藉
投稟之名以暫時安撫衆人之心且妄冀與回諭
既可窺測我軍情事或并可稍緩湏叟攻勦更不
宜墮其狡計查上年十一月間(臣)等在山神溝接
澤旺出名所具之稟當即給與回檄令其縛獻逆
子親詣投誠或可開一綫生路彼時官兵未集且
尚未與賊接仗故稍寬其詞使賊八父子離心上
下解體或可不煩兵力擒戮兇酋今賊酋敗於節
節抗拒且現已攻破險隘深入至此不日當抵賊巢
今昔機宜已屬不同即使僧格桑自縛來投尚無
宥死之理况此狂妄言實不值更給回檄反為賊
匪所輕且查從前所給檄文僧格桑皆不使伊父
得知而於衆人之前轉稱大兵進勦不是為我一
人要將番人盡行誅戮之語以堅其死守之心節
據逸出番民供吐相同此次若被逆酋誑得回諭
又將借此以施其鬼蜮伎倆於事亦為無益(臣)等
再四熟籌竟不給與回文惟有奮力迅速進攻掃
穴擒渠使逆酋不得稍有縱逸謹將譯出漢字及
逆酋原稟一併進呈
御覧奏入報
聞
同日温福阿桂又奏言查小金川賊衆惟恃石碉
石卡以為抵禦故大礮轟摧最為得力前飭軍雷
局辦銅運至軍營以資鑄造之用年前節次收到
銅觔鑄成礮位頗為適用但因山路﨑嶇碍難抬
送所鑄各砲皆在千觔以内擊打堅碉未免稍稽
時日今臣等另鑄三千餘觔大礮期於迅速攻破
乃查正月以來軍需局所運之銅質地不淨多有
礦性勉強融鑄隨打隨裂竟為無用(臣)等正在籌
畫間適建昌道白瀛來營據稱該道所駐雅州地
方亦有銅觔可以赶辦隨於本月初一日飛差前
往今於初八日已運到七千觔(臣)等查騐銅質及
詢之工匠人等皆稱較高於舊銅實足以供鼓鑄
(臣)等現飭連夜赶造數日内即可鑄成比之舊日
礮位摧擊自為加倍得力至此項無用之銅共計
一萬餘觔是否係省城舊存之銅抑係軍需局另
委州縣官辦運(臣)等未知詳細現已劄令該局確
查何人承辦仍飭原辦之員自行運回所有運費
價脚不准開銷以示懲儆奏入報
聞
平定兩金川方略卷十九
