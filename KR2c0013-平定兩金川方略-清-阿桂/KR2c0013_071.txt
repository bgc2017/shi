欽定四庫全書
平定兩金川方略卷六十三
六月戊申博清額富勒渾奏言初七日亥刻(臣)等
抵明郭宗適將軍阿桂已派五岱和隆武先後帶
兵五百餘名來守橋座查此一帶糧站因被賊番
阻截督(臣)劉秉恬奏摺直至初八日始行遞至又
詢據將軍温福賫摺之員稱哲爾覺一帶奏摺均
係撥兵護送同日又據報阿思通營卡亦被搶劫
科多被賊佔踞新橋亦有賊番攻打各等語現在
二起黔兵陸續已到明郭宗(臣)博清額即帶領三
百名先赴美諾相機策應哲爾覺一路至明郭宗
係各處要隘(臣)富勒渾督率遊擊穆克登阿等竭
力堵禦並飛催後起黔兵星夜䟎程以資接應奏
入
上嘉之
同日博清額富勒渾又奏言(臣)等正在繕摺具奏
間據英泰報新橋已失又據崇德站員報亦有賊
番滋擾勢在危急(臣)富勒渾在明郭宗竭力防範
並將一切情形密寄西路將軍及督(臣)劉秉恬上
緊備禦奏入
上諭軍機大臣曰博清額富勒渾奏賊番竟敢如此肆
擾實為可恨雖有海蘭察等在彼尚恐未能迅速辦
妥前已有旨令温福阿桂留兵在當噶爾拉昔嶺各
處牽綴賊勢温福阿桂即速馳赴底木達一帶上緊
克復若不將此一帶勦辧全完亦斷不宜輕進而於
美卧溝斷賊歸路尤為第一要路海蘭察等必湏選
派勇幹將領揀擇精兵五六百名實力堵禦至温福
阿桂既移兵回擊底木達一帶之賊其昔嶺當噶爾
拉等處賊衆斷無不知或因攻擊稍疎賊將此兩路
守拒之衆撤向底木達等處添助勢力或即于向來
進攻之處乘間出而滋擾更有關係至新添黔兵源
源而進已與五岱會合即當通知海蘭察將自明郭
宗至登春之賊先行勦除使簇拉角克一帶略無阻
滯將此一併傳諭知之
己酉豐昇額舒常奏言(臣)豊昇額鑄成五千餘斤
大砲㨂擇地勢築立砲臺初五日午刻見賊第四
碉内連放數鎗(臣)思賊番最惜火藥無端施放必
有鬼蜮伎倆隨詢之土兵等僉稱金川賊番無故
放鎗不是聚人即係傳知密林内埋伏夾壩暗號
等語(臣)豐昇額當選派土弁土兵搜捕密林果有
賊二百餘人官兵齊撲進前殺死數人正在擊勦
間望見各賊碉内放烟恐其别有詭計復令兵丁
上樹瞭望見坡下有穿白衣賊數十人遂即放鎗
滾石奮勇直追殺死十數名餘多帶傷滾竄至(臣)
舒常於六月初二日晚時天氣始霽即派兵魚貫
前往直抵碉下濠邊力掀柵木賊番猝不及防俱
上柵木露身堵禦當被我兵鎗箭擊斃十餘人餘
仍竄匿旋見各寨賊番分頭奔救(臣)今將大小砲
位對準來路接連轟打亦多擊斃伏思賊番惟恃
地窖溝濠苟延殘喘今已於柵内高築六七丈砲
臺移設大砲向下轟摧諒賊必難藏匿再土兵一
項在營頗為得力遇有應給之項尤當一時頒發
則受者倍覺啣恩而見者亦知感奮今其陣亡者
例照漢兵減半䘏賞(臣)等請嗣後預給銀三兩以
為掩埋之費於部議䘏賞銀兩扣除奏入
上從之
同日博清額奏言六月初十日未時接到查禮寄
札知兩路將軍站道俱被賊斷理應速通然貴州
方到七百五十餘名若分路前進兵力甚單于事
恐無禆益現今將軍阿桂兵糧充裕且起後路尚
可從打箭爐通行惟將軍温福喇嘛寺一路現遣
烏什哈達等接應自宜速將劉秉恬救出以通驛
站(臣)現即美諾所有兵一千餘名内派出六百於
十一日早晨飛令五岱帶至簇拉角克接應烏什
哈達伊等前後加攻必能將賊番勦洗與劉秉恬
會和再俟貴州二起兵到時派令和隆武帶兵四
五百名前往接應約計至十五日可到簇拉角克
地方但聞劉秉恬處糧米無多火藥鉛丸亦湏接
濟(臣)即派撥人夫酌量運往並囑五岱等護送前
行以免疎失今總督富勒渾在明郭宗辧理督催
一切事件而美諾亦係要地臣且暫事住此相機
辧理奏入
上嘉之
同日阿寶奏言據卓克采站員禀稱六月初一日
子刻賊番從大板昭正南山口下來殺傷外委五
員搶去卡倫五處初二日早晨又將大板昭西面
卡倫佔去是日未時竟將大板昭營盤搶佔官兵
多被殺傷(臣)於拜摺後即馳回覺木交督率防查
以期周密奏入
上諭軍機大臣曰賊番搶奪大板昭卡座營盤正與底
木達等處失事時日相同是賊番竟敢設心截我後
路搶劫糧臺尤堪切齒大板昭一帶距丹壩較近今
賊既至小金川則丹壩一路尚非要地著傳諭五福
即速帶兵馳赴大板昭並諭卓克采土司派撥兵練
堵禦賊番歸路勿使仍由此路竄回並著温福等選
派勇幹將領帶兵馳往大板昭堵截賊番去路勿使
外軼總計賊衆安得如許之多必係將三路要隘守
拒之賊潛行撤回應用現據豐昇額等奏初五日早
間賊番無故連放數鎗疑其或有埋伏夾壩聚人等
語是必抽減各路賊衆同往底木達一路或竟將空
寨棄譲否則看守亦必疎懈豐昇額等原不妨乘便
奪據為得寸則寸之計但不宜輕於深入俟雲南新
調之二千兵全到軍營再籌進取
上調内閣曰豐昇額等奏護軍校扎特海前因打仗獲
傷遣往成都調飬至保崖地方亡故著該部照陣亡
例議卹
庚戌富勒渾奏言賊番現抵明郭宗河口我兵不
能過橋喇嘛寺一帶難以進攻惟崇德功噶爾拉
一路乘賊番未聚帶兵進攻較為便利且烏什哈
達現赴哲爾覺防守兩面夾擊可望早通運道當
即飛咨博清額五岱分起帶兵兼程前進(臣)現在
一面督兵堵禦明郭宗河口一面於西北山梁分
設卡隘並於兜烏及巴朗拉飛調瓦寺鄂克什土
兵恊令防守以杜賊番復截後路(臣)思明郭宗一
處萬分緊要擬將末起黔兵留駐以資守禦
同日豐昇額舒常奏言六月初九日接據劉秉恬
扎寄賊番已將木波喇嘛寺糧站佔去現在調五
福前往大板昭應援(臣)即飛咨五福令其帶兵逕
進至丹壩等處已派官達色等往彼防守均奏入
上諭軍機大臣曰富勒渾奏言崇德功噶爾拉一路當
乘賊番未集帶兵進攻已飛咨博清額五岱兼程前
進與劉秉恬會合其末起黔兵擬留駐明郭宗守禦
所辦甚是此時開通臺站使各路聲息相通最關緊
要而嚴守明郭宗使賊番無從窺伺亦為扼要先務
今惟富勒渾一人在彼尚恐難於兼顧文綬現在桃
關距明郭宗不遠即著馳赴隨同籌辦一切文綬五
岱均著賞授頭等侍衛至豐昇額奏令五福帶兵由
大板昭逕進之處昨聞大板昭失防已諭令五福帶
兵往彼今思此路亦關緊要五福恐尚不足恃莫若
留舒常於宜喜日旁等處牽綴賊勢豐昇額即帶兵
一二千馳赴大板昭令五福為領隊大臣統領前往
至温福阿桂聞賊如此滋擾自必迅赴該處勦擊一
面選派將領於美臥溝斷截賊番歸路並一面派人
堵截大板昭之路而兩將軍分兵搜勦喇嘛寺帛噶
爾角克一帶佔據臺站之賊隨即分勦底木達布朗
郭宗兩處侵據官寨之賊果能似此嚴密布置賊必
全數就殱不能漏網惟富勒渾摺内稱據鄂克什土
司言明郭宗後山寨落各番均帶器械聽候賊番調
遣等語此或係土司氣餒心疑草木皆兵之說富勒
渾總以靜鎮為主斷不可略涉驚惶但番性反覆不
常觀望無定亦不可不防其漸將軍等當設法曉諭
各土司令其深悉底裏不致為賊搖惑至富勒渾處
亦當照此諭示並當令鄂克什知之再豐昇額領兵
前赴大板昭其後路糧臺著鄂寶實力設法接續濟
用毋稍延悞
上又諭軍機大臣曰現在賊番截斷將軍等後路恐春
寧特成額仍拘泥從前所䧏諭旨各赴將軍營盤伊
等行至桃關若道路未通伊等即會同總督富勒渾
或將貴州雲南湖廣之兵帶領速往救援伊等皆係
侍衛凡勦殺賊番開通站路俱屬分内之事務湏加
意奮勉
辛亥海蘭察奏言六月初七日夜(臣)聞德爾森保
等所守山梁木柵已被賊據所關甚要而登春本
有劉秉恬防守即趕回木果木大營將軍温福以
德爾森保等所守山梁若為賊佔由此而下甚有
關於後路不若暫撤昔嶺附近木柵之兵移防後
路要緊之處即於初八日丑刻撤回乃綠旗兵丁
一聞此信俱已棄營逃遁至初九日夜大營東北
山上木寨俱被賊番奪踞初十日黎明大營後面
山上木柵亦報為賊番所奪將軍温福同(臣)海蘭
察共議大營後路既被賊番佔踞若從山頂而下
直犯大營急難退却不若乘賊佔踞未定竭力擊
退方為有益遂率大營所有綠兵及滿洲兵于卯
時出營冲擊後路賊番木柵綠營兵見柵内賊番
出拒不肯前進紛紛散亂(臣)等禁止之際又忽見
高峯上有賊千餘來犯將軍温福(臣)海蘭察等迎
上鏖戰而温福胷左著鎗打透墮馬而亡温福之
子侍讀永保左腿亦著石傷滚山昏迷此時賊衆
竟入大營放火(臣)海蘭察見事已至此若再戀戰
徒損官兵先令領隊大(臣)公福興等帶領兵丁循
達札克角山越過山溝而出(臣)等帶領滿洲兵殿
後且戰且走初十日夜半始至功噶爾拉牛天畀
營内因令副都統阿爾素納總兵張大經富伸等
將彼處所有兵丁亦皆撤出又聞劉秉恬登春營
盤亦被賊圍(臣)海蘭察率領功噶爾拉之兵于十
一日夘時令額森特海禄領兵在前開路臣海蘭
察福興普爾普牛天畀殿後是日戌刻行至崇德
前路已被賊佔夜間收兵屯住崇德亥刻劉秉恬
亦至十二日未刻行至美諾會見博清額五岱和
隆武公同籌計一面關通將軍阿桂後路一面從
美諾至巴朗拉添兵固守地方至臣海蘭察額森
特普爾普巴雅爾海禄福興請從重治罪(臣)等不
勝惶懼奏入
上諭軍機大臣曰温福等失事皆為綠旗兵所悞去年
春朕已派定健銳等營精兵數千備調因温福阿桂
奏以京兵較綠旗兵費幾數倍朕為其說所游移遂
爾中止今事已如此悔已無及現降旨選派健銳火
器各一千黑江龍吉林兵各一千即日分派起程令
色布騰巴爾珠爾以固倫額駙為參贊大臣統領前
往竟湏另整規模迅圖進勦此時海蘭察已與劉秉
恬富勒渾會合一處惟當示以鎮靜即將美諾至明
郭宗一帶辧理周密其餘各緊要處應開通者迅速
開通應勦殺者盡力勦殺總須佔住小金川鄂克什
地方整頓兵衆鼓勵士氣以期另辧阿桂聞賊勢猖
獗自必統領大兵撤回殺賊只湏阿桂與海蘭察等
會合大局即定至温福軍營綠旗兵盡皆潰散實堪
髮指若不將倡首及附和者正法多人軍律安在但
現在軍營尚未寧定阿桂當留心查察此時且不必
宣露至于宜喜一路留舒常帶兵駐守豐昇額即由
該路徑往阿桂軍營會商妥辧其丹壩一路仍令五
福帶兵千餘在彼防守堵禦再貴州續調之一千兵
雲南續調之四千兵又今日續調之陜甘兵二千到
川境後應赴何處或在何處暫住聽調即著阿桂通
盤籌畫檄知帶兵將領遵照而行至文綬已授為頭
等侍衛應即馳赴明郭宗妥為帮辧其富德現係三
等侍衛著授為頭等侍衛領隊行走
上又諭軍機大臣曰現將健銳火器兩營兵二千名由
京派赴四川軍營計每隊二百人分為十隊著色布
騰巴爾珠爾帶領頭隊先行富德帶領末隊後行其
餘八隊兵丁派乾清門侍衛保寧伊達里那木扎珠
爾格德同派出之該營章京等分隊帶領行走
上又諭軍機大臣曰今進勦金川綠旗兵丁不甚得力
著富椿富玉等於吉林兵内派出一千黑龍江兵内
派出一千黑龍江應派兵内派索倫五百本城五百
速行備辧即著五百人為一隊作速起程至挑選此
項兵丁務擇其最精最勁者始能得力所有領兵之
章京營總等亦須久經戰陣以資督率並著派福珠
里領吉林兵豐昇額領黑龍江兵伊等帶兵由喜峯
口來京分隊前往軍營應用
上又諭軍機大臣曰現派調京兵二千即日起程赴川
每起二百名間二日一起行走所有將弁官兵等應
得之項查例給發又派有吉林兵一千黑龍江兵一
千亦令即日起行五百名為一起到京後仍按每起
二百之數分撥前進此項兵丁向在德勝門外安營
駐札再行起程前往所有預備事宜著英廉蔣賜&KR1658;
照例妥辧俾得迅速遄行並著傳諭各該督撫等即
飭沿途各屬預備俾無稽滯並於司道大員中各員
特派一人往來督辧
上又諭軍機大臣曰此次派赴金川之京城滿洲兵曁
吉林黑龍江索倫兵丁俱係世受國家重恩即或地
方有司預備車輛人夫稍有欠缺亦應將帶往之行
李物件背負而行抑或輪流携帶此係兵丁分内之
事俱無不可惟期早抵軍營若向有司索取騷擾即
係不知感激無心出力報效之人非惟不能承受朕
恩亦且自取罪戾著參贊領隊大臣及侍衛等開道
曉諭倘致滋生事端除將本人從重治罪外其領隊
行走之大臣侍衛官員等一併治罪
上又諭軍機大臣曰博清額即留川省軍營授為領隊
大臣領兵行走春寧特成額俱無庸回京交阿桂酌
令領兵行走
上又諭軍機大臣曰金川賊番竟敢出截將軍後路截
掠驛站如此猖獗深為可恨著交舒赫德於伊犁額
魯特兵内視其漢仗精壯者挑選一千令副都統銜
成果帶至甘肅由彼取道前往四川軍營
壬子海蘭察博清額奏言本月十三日早美諾西
北木柵内有賊百餘五岱即帶新到黔兵向上與
賊接戰賊番三次來冲俱經擊殺數人賊遂棄柵
竄入山頭木柵正在接戰時大營撤出綠旗之兵
紛紛逃向明郭宗而去禁之不止臣海蘭察同烏
什哈達趕至渡口射死數人始行止住收入營中
(臣)等籌議似此膽落之兵未戰先奔若仍留在軍
營反致搖亂新到黔兵之意與其徒費口糧莫若
發回本營而留其略可使用者于事方為有益現
在新到黔兵僅七百名而美諾四面賊番在在可
通溝嶺甚多若再有失更屬不成事體是以臣留
五岱共守美諾俟軍心稍定即領兵前進併力勦
殺以通南路驛站再此等潰散之兵本當盡加誅
戮但兵役相雜且尚有照常打仗及得病受傷者
礙難盡辧(臣)已交與總督劉秉恬由彼處送至成
都令其各回本省奏入
上諭軍機大臣曰現在選派健銳火器營兵二千吉林
黑龍江兵二千伊犁額魯特兵二千前往軍營約計
可供冬間進勦之用阿桂等此時自可略為整頓另
定規模並不妨于營中預行傳布添派八旗勁旅數
萬尅日來營之信使先聲壯盛以作士氣而寒賊胆
看來昔嶺當噶爾拉兩路難於再進即宜喜一路亦
未必有益或就美臥溝大板昭丹壩等處及此外尚
有何路擇其不藉仰攻遄進得利者酌定奏聞分兵
攻勦動出萬全至温福軍營如巴朗之臨陣捐軀予
以䘏賞其餘若有因捍衛將軍力戰陣亡及跟隨遇
害亦應一體議䘏其或置將軍於不顧臨事奔潰為
賊殺害者此等豈可復邀䘏典著海蘭察會同劉秉
恬詳查辧理至温福軍營散去之兵到明郭宗仍思
逃潰實為可惡已降諭旨嚴辧其現隨海蘭察五岱
等勦賊之兵亦係綠營尚知奮勉打仗即應酌賞以
示鼓勵或賞給一月鹽菜銀兩或半月餉銀其土官
土練並著一體酌賞至豐昇額舒常既已移兵分勦
所有經行後路須留意防範勿致疎虞其豐昇額一
路糧臺作何接應著鄂寶妥恊經理其有應捲撤者
即酌量妥撤又據錢鋆奏成都駐防滿營恊領六十
一等告知情愿將存營兵内再酌派五百名馳赴西
南恊勦察其情詞肫切已照例辧理迅赴明郭宗聽
用等語所辧甚好至所稱川省現在廣招新兵陸續
遣發之語竟可不必各省綠旗兵本不足恃而川省
尤屬無能即如向來逃兵被獲訊明川省新募者居
多已可槩見將此一併傳諭知之
上又諭軍機大臣曰海蘭察奏新潰出之綠營兵丁交
劉秉恬令其回籍等語所辧甚是此項兵丁大約川
省居多蓋川兵近在本地回家便宜今既將伊沙汰
自不容其漏網但據云多至數千係合夫役統計之
詞其中站夫跟役及貿易人等原不必辧及所有現
交劉秉恬遣令回籍之兵若為數太多亦當量為分
别劉秉恬親加詰問其有一聞遣放如獲更生者即
為臨陣潰逃無疑若聞遣放之信仍欲告求在營效力
情詞誠懇者尚未盡喪天良於回營後交該管大員
重加責處革除名糧以示懲儆照此查訊分别密咨
富勒渾於回至成都後詳晰嚴辧倘富勒渾回省稍
遲此項兵丁有先過省者即着錢鋆盡數拘留羈管
候富勒渾回省查辧再春寕特成額至成都即著暫
行留省會同富勒渾辧理此事完畢再赴軍營富勒
渾於辧竣後將正法兵丁各姓名情節移咨將軍等
於軍營遍行曉諭庶使稍知儆懼
上又諭軍機大臣曰海蘭察現在開道將軍阿桂等後
路辧理接站等事最為緊要難以稍離福興亦同係
被圍打仗出來之人即速馳驛趕赴熱河如其體有
病沿途或乘車轎連夜行走亦可朕欲詢問彼處情
形問畢仍將伊遣回將此傳諭知之
上又諭軍機大臣曰前令特爾森保駐扎木果木北山
梁因此處係將軍等後路防守賊番潛出截後甚關
緊要曾經降旨傳諭而賊番竟爾突出致將山梁奪
佔德爾森保所司何事先既未能暸望賊蹤預報將
軍防範而於賊番奪佔之時德爾森保如何抵敵海
蘭察摺内雖未提及諒無不知領隊等帶兵征勦規
避亦所常有著阿桂詢問海蘭察據實奏聞
上又諭軍機大臣曰現在派調京兵二千吉林黑龍江
兵二千赴川省軍營應用一切軍動公帑絲毫不累
閭閻而輓運負任之勞稍藉民力朕每念百姓等誠
心奉公深可嘉尚屢示優恤此次京兵過境用宜沛
渥恩著將川省乾隆三十九年額徵錢糧均再緩至
次年帶徵至陜甘過兵各州縣著再加恩將已緩五
分者全予緩徵四分者加緩八分三分者加緩六分
仍按照分數多寡一體酌分年限帶徵其直隸河南
二省京兵經過地方並著加恩將本年應徵錢糧酌
緩十分之五令得一體均沾第恐不肖有司及奸吏
蠧役藉辧差為由加派侵肥使百姓奉上之忱轉受
墨吏滋擾之累著各該督撫嚴行查察立即據實嚴
參審明時即於該處正法示衆倘督撫等意存徇庇
惟該督撫是問
上又諭軍機大臣曰挑派京兵吉林黑龍江兵分起前
赴軍營需用夫役較多恐錢鋆一人照料不及富勒
渾著回至成都籌辧送兵之事其在陜西自寶雞入
棧以後現諭畢沅或可倣照今春運餉事酌用騾頭
往來接替以期便易至入川後富勒渾即當預為籌
畫官兵行李等項不能不需夫任負但為數不少一
時恐難遍給且川省百姓連年運米等事出力甚多
亦不可不加體恤現已曉諭京兵等以伊等皆滿洲
世僕受恩深重京兵等必能恪遵朕旨沿途不敢苛
求富勒渾惟當深體朕意善為經理務使軍行利捷民
無煩擾
平定兩金川方略卷六十三
