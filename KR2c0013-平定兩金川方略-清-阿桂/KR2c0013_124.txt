欽定四庫全書
平定兩金川方略卷一百十六
三月戊辰富德奏言本月初九日准將軍阿桂行
咨令將存下兵丁仍留絨布駐守查頭二起兵丁
一千啟行已越三日仍令副都統德赫布帶往宜
喜備用餘俱撤回派赴各要隘駐守奏入
上諭軍機大臣曰前因富德續派兵三千往宜喜恐南
路存兵太單或致賊人窺伺滋擾深為厪念隨諭令
明亮於新調川兵到營後酌撥一二千速赴南路並
令文綬於陜甘調兵過成都時量撥千餘迅往絨布
軍營補足續撥三千之額今富德既將該處續派之
兵留住二千是防守已足敷用所有已到明亮處之
川兵及過成都之陜甘兵俱可無庸撥往絨布
壬申文綬奏言此次新調川省及各省官兵統計
幾及一萬糧隨軍進必須寬裕查西路軍營共存
米五萬餘石軍儲甚為充足此時雖又添兵五六
千實足供支裕如内地發運之米(臣)復加緊督催
以為接續之用至北路所添官兵共七千員名需
糧較廣(臣)查卓克采存米一萬餘石從噶克存米五
千餘石周叟存米四千餘石而南路協濟之米又
經撥吉地米二千石打箭爐倉每月撥米五千石
運交木池并令楸砥多為滚運北路每日加數發
運奏入報
聞
甲戌阿桂豐昇額色布騰巴爾珠爾海蘭察額森
特奏言勒吉爾博山脊之下尚有小山腿三條賊
人各設碉寨應分兵攻打始能得手(臣)等派索倫
官兵及屯土兵練分搶達佳布安吉兩處碉寨又
令瑚尼爾圖等帶兵為達佳布安吉寨官兵接續
其第三條山腿上有兩碉(臣)額森特率同總兵仁
和攻搶下手碉座而派副都統額爾特侍衞彰靄
攻搶上手碉座其第二條山腿上兩碉派領隊大
臣福康安佛倫泰侍衛泰斐英阿等帶兵攻搶(臣)
海蘭察等緊隨接應至第一條山腿上共有四碉
令總兵保寧特成額官達色等分攻而保寧等所
攻碉座之上又有寨落兩座派烏什哈達帶兵丁
分攻又木思工噶克碉卡派副都統福珠里倭昇
額書麟等攻打牽綴(臣)等又以搶拈達佳布安吉
寨之兵若竟從康薩爾下溝行走不令為賊所見
預為准備當於十一日令由密拉噶拉木之後繞
下格魯克古左邊溝内即於是日戌刻從陡崖密
箐中潛進至十二日子刻木思工噶克高處官兵
先已放鎗前進以混賊人耳目而進攻達佳布安
吉之兵已從第二第三山腿賊碉中間攀越而過
突然分路並攻無不奮勇爭先直入寨内據其一面
碉房與賊人分頭佔住奮力攻擊時(臣)額森特等
見安吉火彈已放即帶兵進抵第三條山腿將兩
碉同時攻得(臣)海蘭察福康安等亦即將第二條
山兩碉攻克賊番均被殱戮其第一條山腿寨落
亦經烏什哈達官達色等竭力奮攻將碉座克取
殺賊十數名惟是安吉寨本距噶爾丹寺甚近當
有賊數百人分為數起上來救援各官兵向前迎
殺賊人捨死鏖戰退而復進者三四次俱經官兵
擊敗其山梁上之賊又攢集一二百人憑高衝壓
官兵弓箭齊發傷斃甚多而賊因達佳布安吉寨
為其心腹之地捨死格鬭並與噶爾丹寺前來之
賊上下合衝(臣)海蘭察等星即帶兵前往接應又
有賊來衝(臣)海蘭察額森特等所得之碉福康安
等往援亦將賊人擊退日已將暮此各山腿形勢
延長道路崎嶇陡峭且均有深溝林箐間隔賊人
從中出沒滋擾官兵不及趕拏木柵石卡難以接
應遂將所得碉卡拆毁其各路官兵徐徐酌撤共
計此次殺賊二百餘名生擒六名並奪得鎗礮火
藥刀矛等物現在另行相度形勢務為破其要隘
進搗賊巢
同日阿桂豐昇額色布騰巴爾珠爾又奏言查前
此富德於南路軍營及吉地章谷等處先派兵三
千七百餘名調赴宜喜(臣)等審度進攻兵數尚屬
不敷因將所調川省咨回補缺等項官兵三千令
其迅赴宜喜備用至奉
旨續撥南路官兵三千(臣)等因宜喜兵數已敷是以於
本月初四日咨明富德暫停調撥(臣)等思宜喜一舉
此時不論何項兵丁總以一經足用立即進攻為
主今南路續撥官兵三千業於初四日咨令停止
倘其接准咨文即行停撥而以後川兵二千又復
令赴西路則輾轉牴牾於迅速集事之局反多遲
滯當即札覆明亮等以此項川兵此時應儘其遄
赴北路且毋庸别為改撥以免岐悞應俟南路覆
到再行酌辦今准富德覆稱續撥頭二隊官兵一
千業已起程三日仍令副都統德赫布等帶赴宜
喜備用其三隊官兵甫自絨布起程隨即遵照趕
回等語是南路續撥宜喜之兵止有一千其川兵
三千自應全赴明亮處以資應用如果兵數有餘
再截留在後一千亦為便易(臣)等並已咨明亮等
查照辦理至所調陜甘貴州兵六千往宜喜原為
功噶爾拉當噶爾拉等處另分一路之用當蒙
皇上以事不可行訓示周詳今復奉
諭旨令其全赴(臣)等軍營聽候遣派(臣)等思由功噶爾
拉等處另派一路於安設臺站等事雖非難辦但
西路軍營得力之領隊侍衛章京及將領等止有
此數分派另路頗費周章而相隔既遠(臣)阿桂亦
照料不及自應遵
旨調赴此路另於附近地方探看道路合力並搗賊巢
尤可速期集事均奏入
上諭軍機大臣曰阿桂等奏攻打達佳布安吉等處碉
寨殱戮賊番情形此次雖殱賊二百餘生擒賊番六
名而攻得之碉因難以駐守復行拆毁仍與未得無
異殊覺可惜自是兵數不多未能分路襲擊之故今
陜甘貴州所調兵六千據各督撫奏均係揀派勇壯
者令其遄赴軍營前往西路約計陸續可到阿桂處
添此生力精兵聲勢更盛於攻𠞰尤為有益自應分
路派兵進攻必更易於得手且攻𠞰之外可派吉林
索倫兵預伏中途截殺應援之賊此等賊衆一出碉
外已自失其險尤可儘力多殱使之膽落阿桂當努
力為之至明亮處所調南路兵四千又吉地等處兵
七百五十名計將及五千今川兵三千又俱全赴宜
喜若再於宜喜現兵内抽選數千約可滿萬自當急
籌攻取明亮現於何日進兵著即速覆奏以慰懸注
但明亮此路進兵係攻其無備果能得勝自屬甚善
但究如治病偏方難於實有把握仍當以阿桂處為
正路朕亦惟阿桂是恃不可稍有疎懈
同日阿桂豐昇額色布騰巴爾珠爾又奏言據普
爾普等報稱楊素即甲木楚已同鄂克什番人桑
結塔爾綽斯甲布番人克特爾均由賊境脱出(臣)
等親加訊問據稱乾隆三十八年五月内將軍温
福派令前赴曾頭溝一帶擒捉賊人其時正值兩
金川勾通反叛將伊拏至勒烏圍嗣又送往噶拉
依頭人處問話住了一月仍發回勒烏圍伊欲乘
閒逃走被人首告脚上穿了木靴不能逃脱直至
兩月前懇求頭人當噶拉阿納木將木靴除去發
在厨房使喚至本月初十日莎羅奔等俱往噶爾
丹寺念經就同桑結塔爾等挑開水溝逃出等語
(臣)等反覆訊問伊稱自被拏之後總在官寨中住
是以雖幾及二年而於賊境緊要情形不能深悉
惟口糧短少一節與逃出諸番所供無異查楊素
本係金川微末番人又因其在内地日久加以防
範且性情愚蠢雖本地年多與賊人性習已殊其
不能得知緊要情形似非捏飾查上年九月内兵
丁王之奉脱出供稱在勒烏圍寨内遇見楊素指
引脱出(臣)等錄供具奏奉
旨楊素尚可憐俟平賊後放出仍予原職今經自行脱
出其意尚屬可嘉(臣)遵
旨照舊給與空翎白頂但伊雖係金川之人而於山川
形勢已屬糢糊既不足嚮導之用且軍營通事亦
多留在此間亦為無益除另派人送京外謹錄供
詞進
呈奏入報
聞
四月戊寅明亮舒常奏言此次凑集多兵從宜喜
下壓最為喫緊關鍵現經阿桂悉心指示務在成
功復於十五日派令海蘭察到來將用兵道路逐
一熟籌又於十六日海蘭察密同奎林和隆武三
寶潛赴宜喜山梁細加察看而是日已撥定漢土
官兵先於日旁一帶進攻使賊人無復他疑隨派
阿爾都等在帶石前敵揚威珠爾格德等由所築
木柵過河攻奪科拉木達阿蘭保等由達巴取路
攻奪喀爾西俱於十七日子時並進詎喀爾西以
前雙碉雖經大砲轟塌半截賊人俱於碉後溝底
藏身竭力放鎗抵禦官兵幾次奮勇衝突難以向
前其科拉木達及帶石兩處亦俱不能得手(臣)等
因念宜喜一路指日截出沿河此一帶地方皆可
不攻自破而現在分頭進戰祗以試探賊中消息
是否移往他處拒守今既照常嚴密不值與之久
持多傷士卒遂以辰刻俱令回撤恐賊人隨後下
壓預派精銳分伏要隘果有賊番兩隊各數十餘
人從西北洛谷及喀爾西相為犄角而來我兵卒
然並起截殺十餘名餘俱竄逸適海蘭察等午後
自宜喜回營所商繞攻特朗碉卡及步步拏柵而
前以便直向西南下壓與(臣)等意見俱屬相同即
擬月内通知阿桂隔河夾擊為直搗勒烏圍之局
惟是用兵既衆分路亦多在在需人督率况奎林
和隆武三寶皆罙入其阻而後路綿長兩旁箐林
賊人俱可抄出攔截若逐段聯營列柵無大員統
領實不放心(臣)等再四相商日旁一路俱屬仄徑
懸崖必得多兵在後策應今將存營壯健抽赴宜
喜打仗則日旁即無可牽綴而各營盤早為收拾
堅固届期酌量留兵派令舒景安都爾嘉前後分
駐互為照應可以無虞(臣)舒常自應同赴宜喜督
率於事更為有益兹十八日海蘭察又赴西路面
向阿桂備述籌辦緣由揀定師期海蘭察仍擬再
來約定(臣)即迅速進攻奏入
上諭軍機大臣曰阿桂派令海蘭察前往宜喜會同察
看進兵路徑約期會攻深合行軍機要而海蘭察往
來相度實為出力著將營中所有大緞賞給二疋以
示奬勵至舒常請同赴宜喜進攻亦屬甚好其日旁
一帶據奏留舒景安都爾嘉駐彼照應其地雖係牽
綴賊勢但亦須熟悉地利之人方於事有益因思
夫永平馬彪二人在宜喜駐兵已久於防範情形必
能熟悉著明亮於此二人内酌派一人同舒景安
都爾嘉在彼防守似更妥協仍將派出何人之處
附便奏聞
同日富勒渾郝碩奏言大功將届垂成派運軍糧
尤應早為清理(臣)郝碩於本月十二日至梭洛柏
古沿途清查米數計自前敵格魯克古至色木多
各站存米一萬八千二百餘石(臣)富勒渾查核後
路一帶軍糧除楸砥存米八千四百餘石係分供
西北兩路軍營不計外自孟谷至梭柏古各站存
米四萬三千五百餘石格魯瓦覺一路存米三千
餘石合之格魯克古一帶統共存米六萬四千餘
石實屬充裕核計現有兵夫以及新添陜甘貴州
三省官兵六千名可敷三月有餘之用此外尚有
省局歴次指派運交大板昭梭洛柏古兩處未完
商米並各府州二三四月分未完月米共六萬五
千餘石(臣)等現已咨商文綬並嚴飭軍需局速將
前項未完米石勒限儧運如果源源接續而來尚
敷支用其四月以後月米即可緩派奏入
上嘉之
辛巳阿桂豐昇額色布騰巴爾珠爾奏言(臣)等於
十六日令海蘭察赴日旁會同奎林和隆武三寶
等並往宜喜審度情形與明亮舒常覆加籌定核
計兵力南路各處撥兵四千七百餘名又川省新
調補缺等項官兵屇期可到二千餘名合以日旁
宜喜可抽之兵四千餘及綽斯甲布革布什咱土
兵共計有一萬數千名兵勢已極壯盛(臣)等復恐
官兵雖多精銳者祗有此數因於西路軍營内挑
出勁銳可仗之兵吉林索倫六百名貴州二百名
屯土兵二百名共一千名以為搶佔扼要地方及
截殺衝突賊人之用商令海蘭察及領隊大臣福
康安佛倫泰侍衛泰斐英阿等帶往以資臨時分
頭督率於二十一日令此項官兵從密拉噶拉木
之後繞至格魯克古山溝暫為歇息即於是夜越
過格魯克古山梁下山渡河使賊不能知覺現與
明亮等約定於三四日内合力衝壓必能得手至
西路沿河一路日來用砲攅轟其右手田磡上大
碉一座已漸次坍毁而木思工噶克了口原係進
搗賊巢正路只須攻開兩三處佔據即可直下(臣)
等察看情形雖賊人碉卡林立其間尚可設法辦
理計至宜喜一路攻壓之時沿河一帶既當合力
進攻而木思工噶克山梁上其防守嚴密之各碉卡
必須先為連日攻打賊人或以為此不過牽綴之
兵未必實力進攻將人撤往河北則可攻之碉卡
備禦稍疎即可乘虚攻克(臣)等並於海蘭察帶兵
起身時囑以此次進宜喜衝壓直至瀕河為蕆事
遲速攸關倍當努力果能由彼設法渡河抄截則
已出得式梯之後賊人斷不能再守仍與西路會
兵迅進如不能渡河抄截仍即速撤回西路為併
力乘機進攻之策
同日阿桂豐昇額色布騰巴爾珠爾又奏言賊番
狡獪百出其鬼蜮伎倆實不可不慎密嚴防但道
路之遠近形勢之險易與夫賊酋賊目情形投番
等知之熟悉以為訊問嚮導之用自不可少且賊
衆所以死力拒守實因並無退步而又惑於賊酋
投出要死之語是以為其堅守若留此投番數人
在營使共知其不殺似更足以速渙賊衆之心於
大局亦為有益(臣)等西路於投出番人中察其人
尚可用而又帶有父母妻子者將其家口安插瓦
寺梭磨等處以資約束而令該番隨營差遣伊等
攜帶家口出來自必心生顧戀分置兩處即有中
懷叵測者亦可杜其狡譎之謀而該番在營又令
可信之土弁並飭帶土兵之將領留心察看情偽
易知似尚可無他慮至單身投出無可憑信之人
俱交附近内地安插從未令其隨營打仗此不獨
於金川番人為然即小金川番人之投出者亦一
體如此辦理查番人固稱狡詐但其中亦有未可
概論者即如本月十二日安吉等處打仗其為賊
人向所截之土弁土兵内次日即有策旺阿濟商納
三人逃出商納被賊趕上殺死策旺本係金川之
人久投内地伊被拏至噶爾丹寺賊目以其向為
大兵領路銜恨甚深痛加捶楚幾於體無完膚而
阿濟係小金川頭人僧格太之子木果木失事時
曾隨賊衆搶佔地方兹於本月初三日同其父母
兄弟投出即請隨征自效直前打仗殺賊手腕中
鎗及被賊拏去仍與策旺從碉柵内跳出此内地
兵丁深知大義者不過如此而於既降復叛既叛
又降之番人較之則其居心真偽實難概論况投
番之實心歸順與中懷異志審其神情詞氣介在
幾微而在營通事傳言亦難盡信伊等見將軍大
人意指稍偏即將投番言語略為遷就因其疑似
之間無難即指為奸細是以軍營事務雖繁(臣)等
必將投番親為研訊務得實情今蒙
聖訓諄詳(臣)等惟有益加力究嚴防斷不至墮其術中
均奏入
上諭軍機大臣曰阿桂奏挑選吉林索倫等勁銳兵千
名令海蘭察福康安等帶領前往宜喜以資分頭督
率是阿桂不分畛域派兵往助明亮所見極是西路
兵數亦不甚多今復分減千名兵力似覺稍單又海
蘭察遇有攻𠞰之處奮勇超羣所向克捷今令前往
宜喜於彼處自屬有益但阿桂處似覺少一可恃之
人至福康安近日頗有出息亦屬西路得力之人阿
桂將伊等派往宜喜必見及宜喜情形為近日進兵
要路故如此調派若果能從宜喜壓至瀕河自以設
法渡河抄截為要明亮等久經奏及籌備渡河之事
臨時諒必應手誠能抄出得式梯之後與阿桂會兵
夾攻則勒烏圍已在掌握之中此舉實為事半功倍
佇聽捷音至另摺所奏籌辦降番之法以留數人在營
使共知其不殺似更可速渙賊衆之心固亦是一見
解但此輩賊番情性叵測即或留其在營亦不可不
嚴防密察勿為所愚而明亮處從未盤獲奸細一人
尤恐其為黠賊朦混深為厪念明亮倍宜留意慎防
毋稍疎忽貽悞至僧格太阿濟二犯罪惡昭著業經
阿桂訊明是以諭將阿濟即在軍營正法僧格太令
文綬拏至成都正法今據阿桂奏阿濟從前雖隨賊
搶佔地方兹同其父母兄弟投出即請隨征自效打
仗殺賊因手腕中鎗被賊搶去仍從碉跳下逃出等
語有此一節尚可貸其死自當暫留營中阿桂仍留
心訪察并觀其向後出力與否再行定奪其僧格太
一犯亦可且無庸辦及並其家屬且不必分賞土司
為奴統俟事竣再辦不遲將此并諭文綬知之
(臣)等謹案大兵由宜喜下壓瀕河夾擊直擣勒
烏圍為行師全局關鍵其山嶺形勢以及進兵
道路(臣)阿桂令海蘭察前往會同籌度復遣助
勁旅一千以期必濟仰蒙
皇上殷殷垂念以西路兵力分減未免稍單且少一奮
勇足恃之人致厪
睿慮(臣)等感深肺腑因以倍勵協恭至番人僧格太子
前經罪狀昭著
諭即正法兹以其殺賊自奮且有被執逃回之事
特命貰其一死以觀後效
大聖人如天運量絶無預設成心所以刑賞皆忠厚之
至也
癸未富德奏言(臣)仰仗
天恩前准將軍阿桂所奏無庸撥兵遣赴宜喜隨將續
撥未經起程之二千兵即留於此路現俱分撥各
山梁要隘嚴防妥備賊人前來窺伺即痛加殱戮
並札商將軍明亮將尅期共舉之處預行密札以
便竭力牽綴賊勢稍有可乘之隙即攻奪要隘以
期迅搗賊巢奏入
上諭軍機大臣曰前因富德奏續派之兵業經阿桂停
調二千則馬尼僅多派兵一千餘存之兵尚足敷用
所有陜甘兵及川兵均可毋庸撥補南路隨即諭知
明亮文綬等矣此旨文綬處不過二十七八日間可
以接到若陜甘兵此時尚未過省自可停其撥赴馬
尼若已經撥派起程即聽其前往亦無不可現據富
德奏有相機進𠞰之事即添此一千兵亦屬有益轉
不必復行更改徒使僕僕道途致疲兵力
丙戌
上諭内閣曰色布騰巴爾珠爾前者西陲底定懋建功
勲此次派往川省軍營為參贊大臣董率將弁奪隘
攻碉屢彰勞績兹遽溘逝深為軫惜著加恩賞内庫
銀三千兩治喪仍著伊子前往迎喪其歸櫬所經並
著沿途地方官照料護送
平定兩金川方略卷一百十六
