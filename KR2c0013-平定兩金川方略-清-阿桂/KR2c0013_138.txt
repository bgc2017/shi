欽定四庫全書
平定兩金川方略卷一百三十
十二月庚申阿桂豐昇額海蘭察額森特奏言查
勒隈勒木道一線山脊峯巒起伏
碉卡嚴密自移礟往轟後業已克其一碉其接連賊碉又運礟加
緊摧打亦稍見塌損(臣)豊昇額額森特即𣲖書麟
特成額彰靄烏爾納那木扎等于初三日寅刻帶
兵分隊並進將賊碉三座四面圍定攻至夘刻賊
人猶拒守如前先是(臣)等已密𣲖侍衛伊里布等
帶兵預行埋伏届時即從右手下至山半復迤邐
斜山繞攻第四五碉天已黎明前三碉賊人望見
心慌我兵分頭直上殺賊甚多其從碉上跳下者
又被我兵追殺並挐活口四名餘多落水淹斃遂
克其在前三碉並乘勢又克在後之兩大碉石卡
九座至得木巴爾一路初三日將運到大礟轟摧
數次(臣)海蘭察隨𣲖官兵奮勇攻撲當將中間石
碉並附近碉座之木城一併奪取普爾普額爾特
等亦得其一碉各有殱戮現已向上接挐木柵十
數座離山梁之頂較前更近查勒隈勒木通碉卡
盡克之後官兵相拒格隆古不過中有三碉現有
潰敗賊人雖又退入碉内死力拒守但移礟往轟
不難克取至得木巴爾賊人尚恃其地形陡削鎗
礟之外推滚大石日夜拒抗但官兵設法挐柵一
上山梁之頂則已據科布曲之上而格隆古一得
又已出科布曲之後更足使其腹背受患諒必可
克取而一得科布曲即擬直搶索隆古其得木巴
爾們都斯賊人皆拒守无益亦必不攻自潰奏入
上諭軍機大臣曰阿桂等將勒隈勒木通碉卡悉行攻
克殱賊甚多將軍及將士等並皆實心出力朕深為
嘉慰惟是現攻之科布曲索隆古兩處山梁即能尅
期得手尚隔舍齊喇嘛寺一隘方能直搗噶拉依或
官兵乘勝冞入賊衆難以復支掃穴之功易如破竹
自屬最善阿桂等務當仰體朕意努力速為之
甲子明亮舒常奏言查逹撒谷為乃當甲雜緊要
屏蔽賊人于沿山上下碉卡木城重重堵禦極見
嚴密惟向西一帶俱係陡壁懸崖其上雖有堅碉
林立諒賊人以我兵必不能自此而上如出其不
意攀躋而登衆賊必皆慌亂无措官兵即可分路
直上因挑選索倫吉林及綠營官兵内奮勇出衆
者二百四十人帶同屯練土兵分為四隊以投番
阿布僧格太霍爾甲等為引導于初八日寅刻先
令向西攀越一面沠令和隆武奎林德赫布等由
達撒谷正路分攻迎面碉卡木城其攻取東向斜
坡上木城二座𣲖令都爾嘉噶塔布等分隊設伏
俟西面兵丁上山得手即同時努力並進又派興
兆烏爾圖納遜于噶爾角帶兵以防巴布里溝内
來援之賊于初九日未及黎明俱令潛密起行四
路官兵奮勇齊進互相接引而上賊雖各處放鎗
拒敵而我兵上下夾攻銳氣愈加各攀開木柵用
土袋填溝越過砍進碉門殱斃賊人甚多其時奎
林等即由達撒谷而西搶取木城石卡五處乘勢
直上將峙甲木一帶碉寨攻獲和隆武即由逹撒谷
而東搶取正中黃草坪一帶碉卡德赫布都爾嘉
噶塔布等即由達撒谷而東搶取斜坡上木城碉寨
數處各酌留兵佔據隨即合兵將格爾則沿河所
有寨落盡行奪取(臣)等查達撒谷以前尚有四道
山腿皆從日蓋古落分支其第二道山腿地名擦
爾覺其上即為斯密第三道山腿地名赤爾登布
里其上即為巴角當噶皆有碉寨聯絡若能并克
此兩道山腿則其前之格木呢布一道山腿及向
東旁拖小山腿一條皆無足慮因乘賊衆膽落之
餘復沠和隆武及各領隊等分作數路前進兩山
腿亦俱攻克計此次得有大寨落五十餘處木城
碉卡三十餘座搶獲鐵礟一位殺死賊番一百餘
名生擒賊番二名(臣)等日内將各山梁留防兵丁
應撤應添之處略為部署即統衆直取格木呢布
一道山腿其日蓋古洛及巴里賊人守此無益
皆可不攻自潰而乃當所有寨落破之易如反掌
其前為甲雜官寨亦無難秉勝掃除奏入
上諭内閣曰明亮等奏由達撒谷進兵連克三道險要
山梁已將沿河格爾則寨落一并攻取官兵等鼓勇
直前攻堅殺賊甚為奮勉亦由明亮舒常等調度有
方故能所向克捷痛加勦洗均屬可嘉其副將軍參
贊統俟大功告成特加茂賞所有帶兵之領隊將弁
等著明亮等查明咨部議叙其越險攻碉之索倫吉
林及綠營官兵二百四十名及隨同分隊出力之屯
練土兵並著查明賞給一月錢糧以示鼓勵
乙丑富德奏言(臣)屢次用礟轟擊賊碉賊勢甚屬
窘廹總緣地當緊要是以抵死拒守无懈可乘查
去年奪據穆當噶爾以後其庚額特山梁碉卡年
餘未曾攻打賊人恃險守據日久不无稍懈如能
奪取此道山梁乘勢下攻馬爾邦更為得力随派舒
亮斐慎巴克坦布開太伊扎布舒津太段學南等分為七
路每路兵百餘名並約防守穆谷之副都統扎爾桑等
同時攻擊以分賊勢(臣)帶兵百名為各路接應
于初八日丑刻潛至庚額特山脚逼近碉卡賊衆
知覺放鎗抵禦官兵抛擲火彈鎗箭齊施直至卯時
賊始敗入碉内我兵攻得大碉三座卡子八座因
地勢險仄兼無水道必須挐木柵二十餘座以接
河沿始可據守(臣)等酌將所獲碉卡盡行燒燬帶
出退兵現在大功將成籌辦尤須妥善惟有欽遵
聖訓愼之又慎以期相機進取奏入
上諭軍機大臣曰富德奏𣲖兵攻取庚額特碉卡情形
據稱惟有慎之又慎以期進取等語所辦未免小心
太過用兵之道隨步換影阿桂明亮兩軍深入現又
連次克捷不日即可抵噶拉依賊巢賊情窘廹日甚
一日方護巢救死之不暇又何能軼出他顧富德此
時豈仍宜僅以固守後路為事耶二年以來富德毫
無寸進此次攻得碉卡又不設法據守雖云業經焚
燬然不數日賊人又復造成其與不得何異富德惟
當遵照前旨抽撥後路兵丁竭力前進如能三路會
合則賊力更不能支而大功告成自當愈速
丙寅阿桂豐昇額海蘭察額森特奏言查(臣)海蘭
察一路官兵前此所挐木柵已距科布曲正梁不
遠若即突然分路上攻搶得迎面各碉卡則一氣
直上正梁得手自較為迅速當于初六日晚間分
撥官兵(臣)海蘭察帶同伊蘭保官達色等攻搶中
間碉卡木城又派福康安烏什哈達等從左進攻賊
人放礮之石卡又沠普爾普等從右攻殺濠溝内
所藏賊衆而派藍翎侍衛遜集鼐等潛繞賊人碉
卡之上向下攻壓(臣)額森特由勒隈勒木通山梁
大路直取格隆古先是(臣)等察看情形格隆古之
上科布曲之下其中有小口一處地名兜窩賊人
于中間設立堅碉聯絡據守若從雅瑪朋寨落穿
越林箐而上可以繞至兜窩此一路崖磡陡削攀
越固為費力而轉因地險箐深黑夜由此上攻賊
必無從知覺搶得兜窩從中截斷可破其聯絡之
勢因復派海禄等帶領土兵潛密繞登俟兩處官
兵得手後直前搶佔初七日寅刻(臣)海蘭察等之
兵奮迅由中路直進于鎗石中間分隊鼔勇上登
殺賊甚衆且遜集鼐等之兵又已繞出其上賊不
能支紛紛逃遁而福康安普爾普亦同時並上合
力奮攻將各碉卡均經克獲賊衆被殱甚多官兵
遂直上科布曲山梁之頂隨派各領隊等帶兵下
壓科布曲正寨各官兵戰勝之後勇氣倍增奮力
攻打當將科布曲寨落又全攻克維時(臣)額森特
督同領隊鎮將等將格隆古以前三碉業已分頭
攻克隨即進圍格隆古大戰碉賊見官兵齊上山
梁拚死突圍而出俱被官兵截殺得脱者甚少而
海禄所帶土兵先已潛至兜窩丫口隨即攻佔(臣)
海蘭察額森特等及海禄各兵會合將科布曲附
近寨落十餘處分派官兵逐一攻克而海禄所帶
之兵并將莎羅奔甲爾瓦沃雜爾向日所居之拉
布咱占一寨分頭奪取至索隆古一處山勢更高
最為緊要其碉卡木城在山岡之上潰敗賊人復
退聚于此即令索倫兵及土兵由林箐中從右繞
進抄出其後而(臣)海蘭察額森特之兵從正路上
攻賊人棄碉奔遁官兵合勢趕殺遂將索隆古挐
柵佔據是夜并乘勢將木巴爾們都斯等碉寨一
併攻獲其安布魯木一帶令總兵成德即于初八
日分隊攻搶又將此一帶石碉木柵概行克獲此
次各處打仗所克大碉木柵石卡寨落一百餘處
殺賊二三百名挐獲活口二名查自克爾古什拉
斯以至科布曲一道山梁賊人恃為屏蔽死守不
遺餘力今仰賴
皇上天威已盡克科布曲各碉寨並將最險最高之索
隆古業經佔據雖投番等稱賊人又欲于鄂衣楂
爾丹布哈爾斯拉瓦等處修築碉卡尚圖抗拒但
進取之路徑較多官兵若從鄂衣楂爾丹布哈爾
前進固可越過斯拉瓦之上而若由斯拉瓦繞進則
鄂衣楂爾丹布哈爾拒守亦歸無用奏入
上諭内閣曰阿桂等奏官兵攻克格隆古科布曲索隆
古們都斯得木巴爾一帶山梁碉卡寨落並乘勝搶
佔安布魯木山峰碉卡官兵等越險直進鼔勇摧望
所殱醜類甚多且扼賊人要隘皆由將軍等調度合
宜參贊及諸將領等董率銳進官兵並能奮勉出力
均極可嘉而所得勞績亦較前數次更大阿桂豐昇
額海蘭察額森特及在事之將領員弁等俱著交部
從優議叙以示奬勵仍俟大功告成另沛酬庸渥典
上諭軍機大臣曰阿桂現據之索隆古山梁距噶拉依
賊巢不遠今阿桂乘勝罙入勢如席捲雖據投番等
供賊又欲于鄂衣楂爾丹布哈爾斯拉瓦等處修築
碉卡抗拒現在官兵進攻迅速賊衆自皆措手不及
即或舍齊喇嘛寺尚思聚彼力守然距賊巢愈近賊
計愈窮而賊膽亦愈落以我勝兵臨之不啻摧枯拉
朽由彼直搗噶拉依自可尅期掃蕩看来此事搗穴
已有把握而擒渠則宜加意妥籌今索諾木及老土
婦阿倉阿青等于噶拉依甲雜兩處往來無定而莎
羅奔甲爾瓦沃雜爾則逃于庫爾納其守科布曲之
大頭目布籠普阿納木當噶拉阿納木及丹巴沃雜
爾並逃回賊巢其餘莎羅奔二人亦在噶拉依久住
此等必須擒解京師明正典刑此次征勦金川原因
索諾木等之負恩反噬必將逆黨被獲獻俘方為全
美阿桂明亮等至時當多方搜捕務獲勿使一人得
脱誅磔又據投番供出山搭爾薩木坦現在來達木
帶兵其人亦係小金川助惡大頭人必應擒獻者且
來達木為進攻甲雜之路所必經山塔爾薩木坦向
來頗能帶兵打仗明亮等進剿時尤宜加倍留神設
法攻克並將山塔爾薩木坦擒獲解京勿使兔脱
(臣)等謹案大兵攻克科布曲索隆古一帶已距
賊巢甚邇仰賴
天威乘勝下壓自可迎刃節解而犂庭掃宂尤必擒獲
渠酋以彰天討我
皇上諄切
訓示以莎羅奔兄弟及助惡各頭目務須全數獻俘方
足快人心而申
國憲厥後逆酋惡黨或搜獲林箐或面縛軍轅無一
人倖稽誅磔蓋負
恩反噬覆載不容可彰戒于萬世云
己巳明亮舒常奏言查乃當在格木泥布之前周
圍四十餘里中間連接數條山腿内惟近北之布
吉魯達那兩處最為扼要若能克取則統兵南向
所過山腿之上半是平坡即甲襍官寨亦在乃當
界内攻之俱非難事其格木泥布沿山寨落高下
布列若官兵逐處攻奪未免費手惟從格木呢布
上至山頂為獨古木思得左側少下為獨古木思
滿各有碉寨十餘處賊人據守其中如能搶佔自
上下壓則格木呢布所有寨落皆可不攻自潰隨
于十四日派令奎林阿爾薩朗都爾甲等攻取獨
古木思得另派興兆噶塔布佔據山頂堵禦和隆武
德赫布阿蘭保等攻取獨古木思滿于將近黎明
(臣)等督同前往奎林一路官兵争先競進直砍碉
門痛加殱戮掃蕩一空而和隆武一路官兵纔見
合圍賊即潰竄維時格木呢布各寨内賊人俱棄
而不守其布吉魯及達那兩道山梁雖為乃當險
要乘其驚惶無措之時不難一鼓而下復派德赫
布和隆武等進攻各官兵銳氣倍加賊衆望風披
靡間有捨死抵距者皆被殱戮方當官兵疾馳之
際突有騎馬賊目三人帶同番賊百餘人從旁邀
截官兵内僅有四五人挺身上前放鎗射箭賊不
待接仗先已四散其賊目在後用刀驅之使戰亦
不復相顧而此布吉魯達那兩道山梁山上山下
寨落八十餘處官兵隨到隨克立行燒燬計此次
殺賊一百餘名搶獲鐵砲一位現在乃當地方已
克大半再前更無險阻可虞尤易得手即甲雜官
寨建于臨河另起石包之上攻之亦為省力但能
一過獨松隘口掃蕩河西賊境自可成于指顧奏
入
上諭内閣曰明亮等攻克獨古木斯得上下寨落乘勢
搶佔乃當之布吉魯達那兩道山梁將領俱屬奮勉
而奎林和隆武尤鼔勇先登懋著勞績各官兵亦皆
踴躍思效銳氣倍加皆由將軍參贊調度有方用能
所向克捷甚屬可嘉明亮舒常及在事奮勇出力之
將領員弁等俱著交部從優議叙仍俟大功告成叧
沛渥恩以酬勲績
上諭軍機大臣曰明亮等奏官兵攻打布吉魯達那時
賊皆望風披靡各思潰竄其頭人在後用刀驅之亦
不復相顧是番衆之心已散未必復能如前此之併
力死守故投出之人日多一日昨因阿桂等奏于投
番内挑選精壯者留營打仗恐此等番衆窮蹙投降
其心未必可信不宜留于肘腋之間令解往成都監
禁今看番衆來降情景自屬無他著傳諭阿桂等查
前次留營各番如有誠心出力者仍留營聽用不必
解送成都設或其中有心懷叵測形迹可疑者不妨
即于軍前正法其尋常投出番衆止須善為撫輯勿
使驚疑但現在營中兵數頗多無復藉資番人之力
嗣後續有來投番衆祇須照前安插勿多選留營尤
為稳當將軍等均當斟酌妥辦以期全美
庚午阿桂豐昇額海蘭察額森特奏言查賊人于
科布曲要隘既失之後雖勢窮力竭尚思以布哈
爾則朗噶克為危巢屏蔽必當分路力取(臣)額森
特帶領隊章京鎮將等從山梁正面攻打布哈爾
碉卡賊已備禦嚴密難以一舉必得因察看形勢
其山梁迤西雖亦峰巒陡峻林木叢深而山㘭尚
有一綫欹仄之徑可以繞出朗阿古之後蓋以朗
阿古迎面山勢更為險削必須攻克斯拉瓦克爾
切木兩處前至甲木爾始能回攻朗阿古既得朗
阿古然後可以抄截布哈爾之後壓取則朗噶克
使賊失其所恃(臣)海蘭察即帶領各領隊侍衛鎮
將等從此進攻均于十三日丑刻進發詎賊于索
隆古至布哈爾中間均挐有碉卡木城並又于此
處碉卡之上布哈爾之下將樹木砍倒層層堆積
尚欲逞其暫時拒守之計是時(臣)額森特率同烏
爾納那木扎彰靄等督兵前進將碉卡木城均行
克取及至倒木堆積處所賊已潛伏樹木叢密之
中儘力放鎗迎拒官兵正在覓路前進而(臣)海蘭
察之兵已從山㘭繞過將近斯拉瓦克爾切木遂
令普爾普額爾特居右烏什哈達官達色居左而
(臣)海蘭察福康安及瑚尼爾圖伊蘭保等居中並
進立即奮勇攻開一面留兵佔據一面帶兵越過
旁岔山腿三道直抵甲木爾又將碉寨克獲隨即
回攻朗阿古而達爾卓克頭人色木里雍中已預
先送信歸誠從中接應遂將朗阿古佔據當將衝
上山梁將得拉古碉卡攻克截斷則朗噶克丫口
之後殱賊甚多維時布哈爾賊人見官兵已出其
後驚惶无措(臣)額森特即督官兵砍開樹木前進
遂將布哈爾碉卡攻克而書麟海禄特成額預備接
應之兵并即攻至則朗噶克山梁之上將丫口各
碉均行奪據是日(臣)海蘭察同普爾普瑚尼爾圖
等由巴薩沙進攻竒什磯官寨俱行奪獲海禄之
兵并即由則朗噶克丫口下至溝底將噶爾噶木
勒烏果木德克聶烏各寨落悉行焚燒十四日(臣)
海蘭察一路又派官兵將庫爾納額木里多各寨
及巴斯科官寨逐一剿洗下至瀕河并將得里角
寨奪獲十五日又派官兵攻佔噶占官寨十六日
官兵循噶占山腿而上挐住山梁其瑪爾角各寨
落亦皆克取連日打仗共得官寨三處碉寨四五
百處獲九節鉄砲一尊鳥鎗刀矛等物甚多拏獲
活口五名現在官兵已據噶占山梁之上距瑪爾
古當噶甚近且賊已披靡不堪而投出者又復千
百成羣(臣)等惟有乘此銳氣即于一兩日内分路
進取一佔瑪爾古當噶則順梁下壓舍齊喇嘛寺
噶拉依諒必勢如破竹
同日阿桂豐昇額又奏言本月初十日有達爾卓
克寨頭人色布里雍中遣人禀請投降并稱附近
碉卡多係伊所管之人如准投降俟官兵打仗之日
即為内應(臣)伏思金川滅亡在即色布里雍中欲
乘此時自救其死固為情事所有且我整兵而往
即有詭計亦无所施因即准其所請于十三日進
兵時果即出卡跪迎即日隨軍打仗殺賊凡賊中
虚實無不一一直告是晚又稟稱大頭人布籠普
阿納木與伊素常相好求遣人前往招降(臣)等以
布籠普阿納木久拒顔行其罪本無可逭但此助
惡頭人均當設法生致方能明正刑章况布籠普
阿納木原係土舍先行投出賊人震動更必盡成
瓦解而其餘大頭人等見布籠普阿納木投出得
保首領必皆萌倖生免死之心更可以多得數人
當即聽其遣人招致去後兹布籠普阿納木帶領
丹扎布六寨男婦老幼共一千餘人並與迷輸喇
嘛一同投出均奏入
上諭内閣曰阿桂等由索隆古進攻所向克捷現據噶
占山梁整兵直搗噶拉依且逆酋平日所恃之大頭
人亦率屬出降可見賊中勢已瓦解指日可期掃宂
擒渠皆由將軍參贊等調度有方故能動合機宜屢戰
克捷而海蘭察尤勇略超羣諸將領並皆奮勉出力
實屬可嘉著將阿桂豐昇額海蘭察額森特及領隊
大臣並將領員弁等俱交部從優議叙以示奬勵仍
俟大功告成再沛酬庸茂典
上諭軍機大臣曰前因阿桂等攻克科布曲索隆古山
梁即可乘勝下壓已成破竹之勢今官兵果能越過
旁岔山腿摧開險要殱賊奪碉甚多並掃除一切附近要
隘寨落現駐噶占山梁之上距噶拉依甚近賊勢已
極披靡從此直搗賊巢自同摧枯拉朽至達爾卓克
頭人色木里雍中願為官兵内應望塵跪迎並招降
大頭布籠普阿納木伊等即率所屬千餘人並與迷
輸喇嘛一同投出布籠普阿納木係助惡大頭人向
為逆酋所倚仗且近從科布曲逃回若非實見賊衆
滅亡在即亦斷不肯輕率出降其色木里雍中甫經
投出即隨軍打仗殺賊自當分别加恩使蟻衆聞風
心動更必勢成瓦解其餘黨逆頭人或有羨而思效
者并可期罪人皆得亦是用兵權宜之法布籠普阿
納木本係其大頭人著賞孔雀翎給以四品頂帶其
色木里雍中著賞戴藍翎給以六品頂帶此内色木
里雍中尤屬誠心如再有出力自效之處并不妨量
為錄用其布籠普阿納木雖膺章服之勞仍當不動
聲色留心密防方為妥善
壬申明亮舒常奏言查乃當地方廣闊沿山碉寨
稠密而甲雜官寨四圍賊卡重重必須多分數路
上下抄截方成席捲之勢隨派奎林和隆武德赫
布珠爾格德都爾嘉等分隊攻打(臣)等督同興兆
舒景安在後策應隨于十五日未刻各官兵同時
並進所有乃當一帶悉行佔據惟甲雜官寨原係
索諾木居住之地墻垣高厚賊人尚猶據守(臣)等
因其地已在我掌握之中不值與之相摶飭令圍
其三面惟臨河乃係陡磡即欲脱逃所全无幾至
亥刻果見賊人紛紛棄去我兵即時追殺鎗箭所
斃之外大半落水隨即乘勝直抵獨松(臣)等查日
蓋古洛已在大兵之後相拒前敵甚速即使賊人
負嵎自固本可置之不理惟以此峰為衆山之頂
得此以下通正地勢若建瓴又于十七日派令馬
彪敖成帶兵前往賊人四散奔逃而溝内之中巴
布里下巴布里以及對山之瑪雅崗角木各寨賊
人不待官兵來剿先自棄去現在後路將及百里
全行肅清此時河西賊境惟獨松正地未下(臣)等
現在抽齊兵力差探地勢不拘何路可以制勝即
擬進剿
同日明亮舒常又奏言查乃當大頭人達固拉得
爾瓦即係本年六月間丹東盤獲解京達固拉僧
格之弟十四日遣人來營請降(臣)等于十五日派
兵前往剿殺而達固拉得爾瓦即領番衆五百餘
人自内衝出與官兵會合將土舍庸中旺嘉勒用
鎗擊仆擒縳以獻十六日官兵攻克甲雜復生擒
邁布星根他如沙爾尼阿爾古巴布里等處頭人
番衆遁至獨松之下喀拉地方隨有頭人思達爾
結等即領番衆六百餘人赴營納降計先後投出
頭人及各寨散番共一千一百餘名庸中旺嘉勒
邁布星根均係助逆重犯自應一併解京獻俘(臣)
已派撥官兵解赴成都訖均奏入
上諭内閣曰明亮等奏官兵攻得甲雜官寨并後路巴
布里日蓋古落一帶全行剿洗乘勝進抵獨松隘口
將軍參贊調度有方諸將領官兵亦各奮勇出力用能
屢戰克捷實屬可嘉著將明亮舒常及領隊大臣將
佐員弁等俱交部從優議叙以示奬勵
上諭軍機大臣曰明亮等將河西一帶全行肅清惟餘
獨松正地未得看來賊番如此窘廹亦不能復行抗
拒明亮等一得獨松即當統兵渡河攻打雍中喇嘛
寺與阿桂成犄角之勢夾擊賊巢自更易于掃蕩又
據奏大頭人達固拉得爾瓦率乃當衆番五百餘人
投降並為官兵内應擒獲土舍雍中旺嘉勒來獻頗
屬誠心又噶拉頭人思達爾結亦率屬六百餘人來
降並當予以奬賞達固拉得爾瓦著賞戴孔雀翎給
以四品頂帶其所獲之土舍庸中旺嘉勒乃革布什咱
一案罪魁即邁布星根亦助惡要犯均當一併解京
今明亮等已將二犯解赴成都著文綬即嚴行監禁
每日給以口食其庸中旺嘉勒現受鎗傷並為調治
痊愈俟拿獲索諾木及緊要逆犯一併檻解京師獻
俘並諭令文綬知之
平定兩金川方略卷一百三十
欽定四庫全書
平定兩金川方略
人名地名
格卜爾章獨松
阿衫斯逹拉木(衫改)善卡拉爾
甲爾勒歪斯(歪改)外舍斯滿
囊策克納木噶拉依
當噶拉阿納木甲爾木
蒙固阿甲馬爾邦
布籠普阿納木太約
逹什阿庫魯噶咱普得爾窩
索諾木斯第博堵
莎羅奔庚額特
丹巴沃咱爾克舟九寨
阿木魯綽斯甲絨布寨
沙巴租普瑪爾古當噶
達固拉得爾瓦喇烏喇
阿卜策妄木果木
丹甲巴綽爾丹格薩木
阿倉則朗噶克
堪布喇嘛噶占
阿青得爾隴
得什爾章雍中喇嘛寺
得什安人楚格爾巴夾木巴雪寨
噶布則克角干登
甲木恭拉古爾
甲噶朋勒爾悟太莫克巴札木克什
策楞多布丹喀爾巴
囊結甲爾雜爾
山塌爾薩木坦伽難咱爾
綽爾甲木燦巴布朗谷
溫布底角
布拉克底
阿爾古
噶咱爾谷喇嘛寺
僧達
捫逹
角木喀爾角
普爾普
俄勺角(前改)鄂碩覺
功噶爾拉喀爾薩爾
昔嶺
斯尼岡
逹扎克角
索隆古
格爾格普
熱水塘
雍中
