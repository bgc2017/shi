欽定四庫全書
平定兩金川方略卷四十三
十一月壬子溫福豐昇額奏言(臣)等于十一月初
六日黎明時督令哈國興帶兵攻達克蘇山巔大
碉其時普爾普等領兵奪據山巔向下賊碉以斷
賊人來路海蘭花等領兵上攻達克蘇山復令章
京觀音保帶兵由山下小路進奪賊碉與海蘭察
兵上下合擊並將此山碉卡以次奪據其巔大碉
雖未免攻(臣)等議令哈國興等留兵扎營以牽綴
賊勢一面統領大軍由達克蘇山脚進攻明郭宗
庶為有濟奏入
上諭軍機大臣曰温福等奏攻取達克蘇山賊寨碉卡
所辦自合機宜但高峯碉内賊人尚有牽綴之兵南
山三道大溝仍有通我兵背後之路益當留心防求
再據擒獲賊番所稱番衆心變亦勢所必然如果將
僧格桑擒獻即應亟予奬勵加恩撫其餘衆則辦理
小金川之局便可完結并可令金川賊番聞之心動
更有禆益至海蘭察哈國興及侍衛章京等節次進
攻均屬奮勉俟攻克明郭宗之日一倂議叙
上又諭内閣曰福昌前因山神溝帶兵進勦一事降旨
革職令其自備資斧效力贖罪今該員在資哩一帶
防守後路兼管收發軍火諸務並無貽誤且在營效
力已及一年著加恩以參將委用
上又諭軍機大臣曰董天弼統兵攻底木達原以擒獲
澤旺為要著現在阻隔山梁未能罙入今據温福等
奏所獲賊番嘉噶爾供稱從前澤旺向僧格桑云我
曾在將軍前乞恩不允如今再言亦不相信汝須速
即出去叩頭求免方是等語是澤旺之心尚存畏懼
自應乘機誘其來降設法擒獲則布朗郭宗底木達
一帶並可藉澤旺之名招至自當不攻而潰所謂兵
不厭詐也特命軍機大臣代擬檄稿並令解到通事
繙出發去若此則董天弼尚未攻克底木達即將此
檄傳示仍於發檄後督兵奮攻並將澤旺奉檄情形
奏聞
癸丑阿桂奏言本月初六日據守備崔文傑報稱
官兵進至得里又進至日寨又進至札覺木將各
碉寨攻克又據守備馬廷亮范玉先報稱順河進
攻佔據山頂碉寨復于是夜攻得石卡又於是夜
日據總兵伊常阿報稱督兵潜上岳魯山梁將各
卡栅奪取其甲爾木一帶據明亮報稱於初七日
子刻令綏庫喜當阿劉俸等潜攻真登梅列高峯
大碉各隊官兵同時撲上賊番彼此不能相顧棄
碉潰竄退守金川之當噶爾拉遂將各碉卡及石
房佔據又侍衛德赫布守備李植善於初七日黎
明將格魯克古後山頂大小卡座亦皆奪取現在
整頓兵力進攻扎爾瑪等處碉卡一面勦洗翁古
爾壟前面東山賊卡即可從納圍納扎木等處直
壓至僧格宗阿桂又奏言據音吉圖禀稱明正及
革布什咱番民頗肯向前打仗其餘土兵雖嚴令
督催亦不向前等語經(臣)諭以驅使番民當有駕
馭之術若專務督催轉失其心汪騰龍雖染綠營
習氣但南路軍營求一略識番情者絶不可得是
以暫令汪騰龍統兵(臣)仍隨時指示策勵以期無
悞阿桂又奏言據音吉圖汪騰龍稟稱革布什咱
頭人磋結告稱正地為金川産糧之所現在甲爾
壟壩與正地山口碉寨賊番口糧皆取結於此甲
魯之西約十里許地名格津可以越山繞道至正
地之嘉資山此係金川往正地山口及甲魯甲爾
壟壩之要路若於此處𣲖兵安設木柵截其糧道
不過半月賊人糧絶則山口碉栅可以不攻而得
但自格津至嘉資約有百里中隔雪山兩重此時
是否可行現遣弁兵及土弁等前往跴探(臣)仍飭
其上緊料理以期迅速攻克均奏入
上諭軍機大臣曰現在翁古爾壟等處隘口節次攻破
賊已失其險要且據阿桂奏從前進取可以直壓僧
格宗等語官兵屢經奏捷阿桂等當乘其銳氣徑擣
美諾擒縳逆豎以待酬庸渥典更有另摺奏現擬𣲖
兵於正地嘉資山截斷賊人糧道所籌甚是至所稱
土兵除明正及革布什咱番民外均不向前等語土
兵隨營征勦惟在善為駕馭恐音吉圖未能隨時妥
辦汪騰龍到川不久亦未必深悉番情阿桂當檄令
伊等曉諭土民故能攻奪緊要碉卡必當報明參贊
優叙如實係向前出力雖未得有功績亦必據寔呈
報量為奬賞如此則有用土兵益加感奮即退後者
亦當觀感知改
上諭内閣曰阿桂此次分兵越險董率有方明亮伊常
阿德赫布倍覺奮勉其在事之將弁兵練亦均為出
力並著交部議敘明亮德赫布已有旨各賞副都統
銜伊常阿有降級留任之案著加恩開復守備崔文
傑已照阿桂所請准其陞補都司馬廷亮范玉先均
著量加一等陞用再西山梁甲爾木及正地山口打
仗官兵問有傷亡者並著阿桂核實咨部議䘏
上又諭内閣曰德赫布明亮領兵進勦連克碉卡奮勇
可嘉德赫布著賞給副都統銜明亮著授為頭等侍
衛仍賞給副都統銜綏庫帶兵亦屬奮勉著授為二
等侍衛
甲寅
上諭内閣曰三等侍衛明仁尚屬奮勉著加恩授為二
等侍衛
乙夘
上諭内閣曰昨由京𣲖往西南兩路之滿洲額魯特兵
丁均經賞給頂翎前次温福有滇赴川帶有滿洲兵
二百名在營效力較多一年尤宜酌加恩賞著交温
福阿桂等查明此項兵丁未經給有頂翎者一體賞
給戴用遇有京城各營員缺陸續補授
丙辰
上諭軍機大臣曰西路軍營自攻破路頂宗兜烏進攻
明郭宗可以徑抵美諾南路則有翁古爾壟及甲爾
木等處直壓僧格宗而各路分勦之兵亦皆奮勇克
捷平定小金川之事計日自可告蕆至索諾木為小
金川主謀罪更浮於僧格桑昨阿桂奏到賊禀内有
若發兵來實在不得不抵當之語是逆酋公然欲與
大兵抗拒直認不辭若非乘此兵力進討金川直取
渠魁儘平其地更無中止之理即此時誘其出降就
勢縛取不過另備一策並非正辦也兩路官兵當此
天寒越險奮攻所至奏績朕心深為厪念現降旨加
賞一月鹽菜銀兩將此諭令温福阿桂傳知各路漢
土兵練俾共喻䘏勞鼓勇之意
丁巳
上諭軍機大臣曰五岱雖有烏拉齊習氣曾經閱歷行
陣昨在西路軍營尚無大過著加恩授為藍翎侍衛
𣲖往南路交阿桂酌量差遣想此時五岱已至伊犂
著傳諭舒赫德轉飭五岱馳驛趕同桂林前往
同日阿桂奏言(臣)於本月十三日子刻𣲖令侍衛
三寳科瑪守備馬廷隨進至西山之邦甲山梁章
京圖欽保札什守備崔文傑沿溝而上從邦甲山頂
繞出賊後合兵攻擊至巳時將邦甲山梁石城大
碉及各石卡奪取遊擊谷生琰沿河進攻策爾丹
色木之喇嘛寺而已克邦甲之兵向下攻賊衆潰
逃官兵追殺頭人一名將策爾丹色木喇嘛寺奪
取札什馬廷隨復進取喀爾將山頂後面之德公
寨碉房一併攻克維時(臣)已令明正土兵預備皮
船即𣲖守備鄂輝九齡等帶領川楚兵丁督同巴
旺布拉克底土兵渡河直攻東山梁下拉宗碉寨
將山梁大戰碉並山溝内及山坡上各碉房攻取
又進至拉約焚燒七寨番人跪懇投降而翁古爾
壟之前尚有高峯賊人據以窺伺今因後路將斷
亦於是晚越山潛遁統計東西兩山梁凡攻克碉
卡寨房三百餘間土守備阿忠保又於是日進攻
西山梁後之登藏寨而東山梁官兵復與明正土
兵督率扚約投降番人攻至宅壟焚燒寨落宅壟
番人亦求投降番計此二寨男女老幼約二百戶
精壯番丁二百餘人伏查僧格宗一帶為小金川
西南門戶田地稍饒是以戶口最多碉寨亦最稠
密此次番人接踵乞降則小金川人心潰散情形
可見(臣)屢奉
諭旨以番衆投降即予撫輯現獲活口供稱頭人有私
投出去總為官兵所殺之語藉此愚弄挾制若使
番衆知拒守必加駢戮投順即予全生自當更為
觧體但番情詭譎未可深信隨將拉約宅壟兩處
婦女老幼酌𣲖明正及巴旺布拉克底土兵看守
外其精壯番丁即令各土兵分隊管束隨營行走
以便防制至西山梁之後處處與金川接壤經(臣)
𣲖兵分布防範并折毁攻得各處碉寨使其不得
乘問佔踞再此次攻得西山邦甲等處擒獲活口
内雅瑪一名年已五十餘懇求將此一帶番衆招
撫投降現在帶同攻勦奏入
上諭内閣曰據阿桂奏攻克東西山梁之邦甲拉宗等
寨拉約宅壟番人望風投順覽奏深為嘉悦阿桂董
率有方在事官兵叠著勞績均著交部議叙其打仗
受傷弁兵及陣亡土等並著查明咨部賞䘏
上諭軍機大臣曰阿桂攻克邦甲拉宗等處情形一切
籌畫調度深合機宜惟處置降人一節最為此時緊
要關鍵殺降本非行軍所宜且恐番人因此生變轉
以堅其固守之志所有拉約宅壟老幼婦女自應宣
諭安撫俾獲寧居其中丁壯可用者察其心無反覆
隨營驅遣既可資其嚮道且使傳述中朝撫輯降衆
之恩俾為賊拒守之人望風觧體實為事半功倍阿
桂所辦甚屬妥協西路此際已直取明郭宗遇有投
誠乞降者温福等即當仿此辦理至阿桂奏到擒獲
賊番噶勒丹彭等訊有金川頭人帶兵防守美諾之
供可見索諾木力為謀主欲於僧格桑敗亡之後併
吞其地是兩酋必須一鼓勦擒更無疑義且摺内所
稱西山梁後處處與金川接壤則現在攻勦助逆之
兵即為催折索諾木羽翼之要策固不待收得美諾
時始圖另起爐竈也將此並諭温福等知之
同日阿桂又奏言汗牛地方南接明正東接木坪
西接索布大寨及仲濃卡丫扎哇窠達烏等處西
北即通美諾但自明正之索布進兵程途頗遠即
由木坪前往亦復不近現在大營兵力不便更分
一路且另設臺站夫役亦難猝就(臣)一過僧格宗
則汗牛與美諾之路已斷或勦或撫自當易於籌
辦奏入
上嘉之
己未温福豐昇額奏言(臣)等於本月十五日晩分
𣲖官兵潛赴南岸趕搭橋座海蘭察德爾森保等
渡河直上南山攻得布喇克札喀爾二寨牛天畀
及章京德保等自達克蘇山脚進奪明郭宗直取
德木達寨額森特帶兵於夜半渡河至南山納拉
覺將賊寨及各碉卡奪取進至格實迪其時馬彪
等復自上壓下夾攻將各碉卡佔據哈國興於夜
半渡河由南山鄂爾濟上攻將各寨及卡座奪取
此次共取碉卡九十餘座現於附近明郭宗地方
移駐大營趕運礮位以便轟摧一面偵探繞道以
圖直攻美諾奏入
上諭内閣曰附近明郭宗一帶山梁山溝及沿路碉卡
俱經攻取温福等及在事官兵交部議叙其有陣亡
受傷兵練並著查明咨部䘏賞
庚申
上諭軍機大臣曰昨阿桂奏攻克邦甲拉宗等處碉寨
有番衆投降一節辦理甚合機宜已有旨傳諭並令
温福等一體照辦矣現今兩路兵威大振番衆乞降
者必多急宜設法安撫並擇其丁壯可用者隨營驅
遣俾逆酋不得以投順亦難免死之言蠱惑其衆但
賊人狡獪百出一時畏威窘迫不得不以歸附求生
旋或繫念故居親屬易於生變且安知逆酋不令其
詐降入營乘機觀釁設使對仗時失於防範致降乂
復有逃叛甚至倒戈相向尚復成何事體温福等務
宜先事隄防撫輯固不可不周而稽查尤不可不密
况此時小金川之拒守者多係金川賊兵其中不無
因敗來降將來接辦金川應即用此法同以加恩撫
綏解散逆黨並以留心防備早破其奸庶肘腋無稍
疎虞而先聲所至番人自知棄逆效順温福阿桂等
皆宜善體朕意熟思審處並密諭各路將領默為理
會毋令稍涉聲張將此再行詳悉傳諭知之
(臣)等謹按大軍進勦小金川前經奉
旨以各寨番人赴營請降仍予安居樂業迨拉約宅壟
諸番扶老擕幼相繼歸誠復有設法安撫隨營
驅遣之
諭至於番情易變恐有繫戀故居及乘機觀釁
勅令將軍大臣先事隄防仰見
睿慮精詳無微不燭其後西路軍營防範不嚴致降番
得乘間勾通轉相煽誘又因派兵搜寨番衆驚
疑猖獗四起隄防之不密撫輯之不周
聖明坐照萬里早在目前矣
十二月壬戌舒常奏言(臣)查頭敵大碉賊番防守
愈密須用大礮轟擊但所調銅斤礮匠二十餘日
尚未運到(臣)遥望日旁冰雪較薄且賊既併力據
守達爾圖山梁或乘其不備攻得險隘亦可由此
進勦當即遣人探看據稱日旁之冰雪間有消融
賊番較少且綽酋亦願前往(臣)於十四日戌刻令
參將馬應詔都司伊蘇泰等領兵一千七百名星
夜繞道乘賊未覺奪其要隘(臣)仍帶領官兵施放
鎗礮牽制賊人嗣據馬應詔等禀稱日旁一山相
連綽斯甲布東南地界自山頂而下層接戰碉十
一座其西密樹陡岩難以直上公同商酌先取要
口戰碉二座即於十五日子刻𣲖令伊蘇泰由左
進攻千總廖志學等帶兵接應丒刻直撲賊碉賊
番擲石放鎗抵禦我兵奮力攻撲至寅刻克獲東
邊戰碉一座殺賊多人生擒七人餘俱奔遁隨合
力圍攻西邊碉座賊從山上各路齊集來援各碉
内亦聯絡死守我兵仰攻難以久持一面令將所
獲大碉折毁一面將兵挨次徹回(臣)等查此路漢
土官兵營中現存六千五六百名若分路攻勦兵
力不敷因擬於俄坡日旁西路中擇一易於得手
之地將兵四千餘名併力進攻又酌留兵二千名
據守一路分掣賊番之勢兹日旁一路奪得一碉
尚非要隘(臣)已飛飭馬應詔相度情形可進則進
如於事無益勿使有用之兵置之無用之地俟禀
覆到日妥酌辦理奏入
上諭軍機大臣曰舒常奏攻克日旁山口東邊碉座擬
於俄坡日旁兩路擇一易於得手之處進勦所辦甚
是綽斯甲布一路原為宰制賊勢使其撤兵自衛起
見將來迅擣美諾僧格桑既已殄滅即當進勦金川
如量度此路必應進兵再為厚集兵力熟籌妥辦此
時不宜冒險深入致有疎虞自應如舒常所奏跴探
道路審擇而行
平定兩金川方略卷四十三
