後漢書卷五十六
宋宣城太守范煜撰
唐章懷太子賢注
伏侯宋蔡馮趙牟韋列傳第十六
伏湛傳(子隆)
伏湛字惠公琅邪東武人也九世祖勝字子賤所謂濟
南伏生者也湛高祖父孺武帝時客授東武因家焉父
理為當世名儒以詩授成帝為高密太傅别自名學(為高)
(密王寬傅也寬武帝玄孫廣陵王胥後也前書儒林傳曰伏理字君游受詩於匡衡由是齊詩有匡伏之學故)
(言别自名學也)湛性孝友少傳父業教授數百人成帝時以父
任為博士弟子五遷至王莽時為繡衣執法(武帝置繡衣御史王)
(莽改御史曰執法故曰繡衣執法也)使督大姦遷後隊屬正(王莽改河内為後隊)更
始立以為平原太守時倉卒兵起天下驚擾而湛獨晏
然教授不廢謂妻子曰夫一榖不登國君徹膳(禮記曰年榖不)
(登君膳不祭肺)今民皆飢奈何獨飽乃共食粗糲(糲麤米也九章算術曰粟)
(五十糲率三十一斛粟得六斗米為糲也)悉分奉禄以賑鄉里來客者百餘
家時門下督素有氣力謀欲為湛起兵湛惡其惑衆即
收斬之徇首城郭以示百姓於是吏人信向郡内以安
平原一境湛所全也光武即位知湛名儒舊臣欲令幹
任内職(幹主也)徵拜尚書使典定舊制時大司徒鄧禹西
征關中帝以湛才任宰相拜為司直行大司徒事車駕
每出征伐常留鎮守總攝羣司建武三年遂代鄧禹為
大司徒封陽都侯(陽都縣名屬城陽國故城在今沂州沂水縣東)時彭寵反於
漁陽帝欲自征之湛上疏諫曰臣聞文王受命而征伐
五國(五國謂西伯受命伐犬夷伐密須伐耆伐邗伐崇見史記)必先詢之同姓然後
謀於羣臣加占蓍龜以定行事(書曰謀及卿士謀及卜筮又曰文王唯卜用克)
(綏受兹命詩大雅曰爰始爰謀爰契我龜)故謀則成卜則吉戰則勝其詩曰
帝謂文王詢爾仇方同爾兄弟以爾鉤援與爾臨衝以
伐崇墉(詩大雅也仇匹也鉤援梯所引上城也臨臨車也衝衝車也墉城也崇侯倡紂為無道故伐焉)
崇國城守先退後伐(左氏傳曰文王聞崇德亂而伐之軍三旬而不降退修政而復伐之)
(因壘而降)所以重人命俟時而動故参分天下而有其二陛
下承大亂之極受命而帝興明祖宗出入四年而滅檀
鄉制五校降銅馬破赤眉誅鄧奉之屬不為無功今京
師空匱資用不足未能服近而先事邊外且漁陽之地
逼接北狄黠虜困廹必求其助又今所過縣邑尤為困
乏種麥之家多在城郭聞官兵將至當已收之矣大軍
遠涉二千餘里士馬罷勞轉糧艱阻今兖豫青冀中國
之都而寇賊從横未及從化漁陽以東夲備邊塞地接
外虜貢稅微薄安平之時尚資内郡况今荒耗豈足先
圖而陛下捨近務遠棄易求難四方疑怪百姓怨懼誠
臣之所惑也復願遠覽文王重兵博謀近思征伐前後
之宜頋問有司使極愚誠采其所長擇之聖慮以中土
為憂念帝覽其奏竟不親征時賊徐異卿等(異卿即獲索賊帥徐)
(少也)萬餘人據富平連攻之不下(富平縣名屬平原郡故城今棣州厭次縣也)
唯云願降司徒伏公帝知湛為青徐所信向遣到平原
異卿等即曰歸降護送洛陽湛雖在倉卒造次必於文
德以為禮樂政化之首顛沛猶不可違(顛沛猶僵仆也)是歲奏
行鄉飲酒禮遂施行之其冬車駕征張步留湛居守時
蒸祭高廟(冬祭曰蒸也)而河南尹司隸校尉於廟中争論湛
不舉奏坐策免六年徙封不其侯邑三千六百戸遣就
國(不其縣名屬琅邪郡其音基)後南陽太守杜詩上疏薦湛曰臣聞
唐虞以股肱康文王以多士寧是故詩稱濟濟書曰良
哉(大雅詩曰濟濟多士尚書曰股肱良哉)臣詩竊見故大司徒陽都侯伏
湛自行束修訖無毁玷(訖竟也玷缺也自行束脩謂年十五以上)篤信好學
守死善道經為人師行為儀表前在河内朝歌及居平
原(朝歌河内縣名也故城在今衛州衛縣西王莽改河内為後隊謂湛為隊屬正也)吏人畏愛
則而象之遭時反覆不離兵凶秉節持重有不可奪之
志陛下深知其能顯以宰相之重衆賢百姓仰望德義
微過斥退久不復用有識所惜儒士痛心臣竊傷之湛
容貌堂堂國之光暉(堂堂盛威儀也)智略謀慮朝之淵藪髫髮
厲志白首不衰(埤蒼曰髫髦也髫髮謂童子垂髮也)實足以先後王室名
足以光示遠人(先後相導也詩大雅曰予曰有先後先音先見反後音胡豆反)古者選
擢諸侯以為公卿是故四方回首仰望京師(左傳曰鄭武公莊公)
(為平王卿士東觀記曰詩上書武公莊公所以砥礪蕃屏勸進忠信令四方諸侯咸樂回首仰望京師)柱
石之臣宜居輔弼(柱石承棟梁也前書田延年曰將軍為國柱石尚書大傳曰古者天子必)
(有四隣前曰疑後曰承左曰輔右曰弼天子有問無以對責之疑可志而不志責之承可正而不正責之輔可)
(揚而不揚責之弼)出入禁門補缺拾遺臣詩愚戇不足以知宰
相之才竊懷區區敢不自竭臣前為侍御史上封事言
湛公廉愛下好惡分明累世儒學素持名信經明行修
通逹國政尤宜近侍納言左右舊制九州五尚書令一
郡二人(盖舊制九州共選五人以任尚書今則一郡乃有二人故欲以湛代一人之處劉攽曰案正)
(文令合作今尚書令不可有五人若言令一郡二人又無義改作今乃與注合)可以湛代頗為
執事所非但臣詩蒙恩深渥所言誠有益於國雖死無
恨故復越職觸冐以聞十三年夏徵勅尚書擇拜吏曰
未及就位因讌見中暑病卒賜祕器帝親弔祠遣使者
送喪修冢二子隆翕翕嗣爵卒子光嗣光卒子晨嗣(東觀)
(記曰晨尚高平公主)晨謙敬博愛好學尤篤以女孫為順帝貴人
奉朝請位特進卒子無忌嗣亦傳家學博物多識順帝
時為侍中屯騎校尉永和元年詔無忌與議郎黃景校
定中書五經諸子百家蓺術(中書内中之書也蓺文志曰諸子凡一百八十九家)
(言百家舉其成數也蓺謂書數射御術謂醫方卜筮)元嘉中桓帝復詔無忌與黃
景崔寔等共撰漢記又自采集古今刪著事要號曰伏
侯注(其書上自黃帝下盡漢質帝為八卷見行於今)無忌卒子質嗣官至大司
農質卒子完嗣尚桓帝女陽安長公主女為孝獻皇后
曹操弑后誅伏氏國除初自伏生以後世傳經學清静
無競故東州號為伏不鬭云
隆字伯文少以節操立名(東觀記隆作盛字伯明)仕郡督郵建武
二年詣懷宫光武甚親接之時張步兄弟各擁彊兵據
有齊地拜隆為太中大夫持節使青徐二州招降郡國
隆移檄告曰乃者猾臣王莽弑帝盗位宗室興兵除亂
誅莽故羣下推立聖公以主宗廟而任用賊臣殺戮賢
良三王作亂盗賊從横忤逆天心(三王見聖公傳)卒為赤眉所
害皇天祐漢聖哲應期陛下神武奮發以少制衆故尋
邑以百萬之軍潰散於昆陽王郎以全趙之師土崩於
邯鄲(全趙謂舉趙之地)大肜高胡望旗消靡鐵脛五校莫不摧
破梁王劉永幸以宗室屬籍爵為侯王不知厭足自求
禍棄遂封爵牧守造為詐逆今虎牙大將軍屯營十萬
巳拔雎陽劉永奔迸家巳族矣此諸君所聞也不先自
圖後悔何及青徐羣盗得此惶怖獲索賊右師郎等六
校即時皆降(右或為古)張步遣使隨隆(東觀記步遣其掾孫昱隨之)詣闕
上書獻鰒魚(郭璞注三蒼云鰒似蛤偏著石廣志曰鰒無鱗有殼一面附石細孔雜雜或七或九)
(夲草云石決明一名鰒魚音步角反)其冬拜隆光禄大夫復使於步并與
新除青州牧守及都尉俱東詔隆輒拜令長以下隆招
懷綏緝多来降附帝嘉其功比之酈生(酈生酈食其也說齊王廣下齊)
(七十餘城食其音異基)即拜步為東萊太守而劉永亦復遣使立
步為齊王步貪受王爵冘豫未决(冘音以今反)隆曉譬曰高
祖與天下約非劉氏不王今可得為十萬戶侯耳步欲
留隆與共守二州隆不聽(二州青州徐州也)求得反命步遂執
隆而受永封隆遣間使上書曰臣隆奉使無狀(言罪大也)受
執凶逆雖在困戹授命不顧又吏人知步反畔心不附
之願以時進兵無以臣隆為念臣隆得生到闕廷受誅
有司此其大願若令没身寇手以父母昆弟長累陛下
(累託也音力偽反)陛下與皇后太子永享萬國與天無極帝得
隆奏召父湛流涕以示之曰隆可謂有蘇武之節(武帝時蘇)
(武使匈奴會衛律所將降者隂相與謀劫單于母閼氏歸漢事發單于使衛律考其事召武受辭武不屈節引)
(佩刀自刺單于欲降武武不降杖節牧羊海上卧起操持節節髦盡落在匈奴中十九年乃得歸漢見前書也)
恨不且許而遽求還也其後步遂殺之時人莫不憐哀
焉五年張步平車駕幸北海詔隆中弟咸收隆喪賜給
棺斂太中大夫護送喪事詔告琅邪作冢以子瑗為郎
中
侯霸傳
侯霸字君房河南密人也族父淵以宦者有才辯任職
元帝時佐石顯等領中書號曰大常侍成帝時任霸為
太子舍人(漢官儀曰太子舍人選良家子孫秩二百石)霸矜嚴有威容家累
千金不事産業篤志好學師事九江太守房元治榖梁
春秋為元都講(東觀記曰從鍾寧君受律也)王莽初五威司命陳崇
舉霸德行遷随宰(王莽置五威司命將軍又改縣令長曰宰隨縣名屬南陽郡今隨州縣也)
縣界曠遠濱𢃄江湖而亡命者多為寇盗霸到即案誅
豪猾分捕山賊縣中清静再遷為執法刺姦(王莽傳曰置執法左)
(右刺姦選能吏侯霸等分督六尉六隊如漢刺史)紏案埶位者無所疑憚後為
淮平大尹政理有能名(王莽改臨淮郡為淮平)及王莽之敗霸保
固自守卒全一郡更始元年遣使徵霸(東觀記曰遣謁者侯盛荆州刺)
(史費遂齎璽書徵霸)百姓老弱相携號哭遮使者車或當道而卧
皆曰願乞侯君復留朞年民至乃戒乳婦勿得舉子侯
君當去必不能全使者慮霸就徵臨淮必亂不敢授璽
書具以狀聞會更始敗道路不通建武四年光武徵霸
與車駕會夀春拜尚書令時無故典朝廷又少舊臣霸
明習故事收錄遺文條奏前世善政法度有益於時者
皆施行之每春下寬大之詔奉四時之令皆霸所建也
(月令春布德行慶施惠下人故曰寬大奉四時謂依月令也)明年代伏湛為大司徒
封關内侯在位明察守正奉公不回十三年霸薨帝深
傷惜之親自臨弔下詔曰惟霸積善清絜視事九年漢
家舊制丞相拜曰封為列侯(漢自高祖以列侯為丞相武帝以元勲佐命皆盡拜)
(公孫弘為丞相封平津侯因以為故事)朕以軍師暴露功臣未封緣忠臣
之義不欲相踰未及爵命奄然而終嗚呼哀哉於是追
封諡霸則鄉哀侯食邑二千六百戶子昱嗣臨淮吏人
共為立祠四時祭焉以沛郡太守韓歆代霸為大司徒
歆字翁君南陽人以從攻伐有功封扶陽侯好直言無
隱諱帝每不能容嘗因朝會聞帝讀隗囂公孫述相與
書歆曰亡國之君皆有才桀紂亦有才帝大怒以為激
發歆又證歲將饑凶指天畫地言甚剛切坐免歸田里
帝猶不釋復遣使宣詔責之司隸校尉鮑永固請不能
得歆及子嬰竟自殺歆素有重名死非其罪衆多不厭
(厭音一葉反)帝乃追賜錢榖以成禮葬之(成禮具禮也言不以非命而降其葬)
(禮)後千乘歐陽歙清河戴涉相代為大司徒坐事下獄
死自是大臣難居相任其後河内蔡茂京兆玉況(玉音肅)
魏郡馮勤皆得薨位況字文伯性聰敏為陳留太守以
德行化人遷司徒四年薨昱後徙封於陵侯(於陵縣名屬濟南郡)
(故城在今淄州長山縣南)永平中兼太僕昱卒子建嗣建卒子昌嗣
宋弘傳
宋弘字仲子京兆長安人也父尚成帝時至少府哀帝
立以不附董賢違忤抵罪弘少而溫順哀平間作侍中
王莽時為共工(王莽改少府曰共工)赤眉入長安遣使徵弘逼迫
不得已行至渭橋自投於水家人救得出因佯死獲免
光武即位徵拜太中大夫建武二年代王梁為大司空
封栒邑侯(栒音洵)所得租奉分贍九族家無資産以清行
致稱徙封宣平侯帝嘗問弘通博之士弘乃薦沛國桓
譚才學洽聞幾能及揚雄劉向父子(幾音祈洽浹洽也幾近也前書班固)
(曰谷永經書汎為疏逹不能浹洽如劉向父子及揚雄也故弘引焉)於是召譚拜議郎給
事中帝每讌輙令鼔琴好其繁聲弘聞之不悦悔於薦
舉伺譚内出正朝服坐府上遣吏召之譚至不與席而
讓之曰吾所以薦子者欲令輔國家以道德也而今數
進鄭聲以亂雅頌非忠正者也(論語孔子曰惡鄭聲之亂雅樂也史記曰鄭音)
(好濫淫志也)能自改邪將令相舉以法乎譚頓首辭謝良久
乃遣之後大會羣臣帝使譚鼔琴譚見弘失其常度帝
怪而問之弘乃離席免冠謝曰臣所以薦桓譚者望能
以忠正導主而令朝廷耽悅鄭聲臣之罪也帝改容謝
使反服其後遂不復令譚給事中弘推進賢士馮翊桓
梁三十餘人或相及為公卿者(及猶繼也)弘當讌見(劉攽曰案文)
(當合作嘗)御坐新屏風圖畫列女帝數顧視之弘正容言曰
未見好德如好色者帝即為徹之笑謂弘曰聞義則服
可乎對曰陛下進德臣不勝其喜時帝姊湖陽公主新
寡帝與共論朝臣微觀其意主曰宋公威容德器羣臣
莫及帝曰方且圖之後弘被引見帝令主坐屏風後因
謂弘曰諺言貴易交富易妻人情乎弘曰臣聞貧賤之
交不可忘糟糖之妻不下堂帝顧謂主曰事不諧矣弘
在位五年坐考上黨太守無所據免歸第(言無罪狀可據)數年
卒無子國除弘弟嵩以剛彊孝烈著名官至河南尹嵩
子由章和間為太尉坐阿黨竇憲策免歸夲郡自殺由
二子漢登登在儒林傳漢字仲和以經行著名舉茂才
四遷西河太守永建元年為東平相度遼將軍(為東平王蒼曾)
(孫端相也)立名節以威恩著稱遷太僕上病自乞拜太中大
夫卒策曰太中大夫宋漢清修雪白正直無邪前在方
外仍統軍實(仍頻也統領也軍實謂軍之所資也左傳曰墮軍實)懷柔異類莫匪
嘉績戎車載戢邊人用寧予錄乃勲引登九列因病退
讓守約彌堅將授三事未剋而終朝廷愍悼怛其愴然
詩不云乎肇敏戎功用錫爾祉(大雅江漢之詩也吉甫美宣王能興衰撥亂命)
(召公平淮夷毛萇注云肇謀也敏疾也戎大也功事也祉謂福慶)其令將相大夫會葬
加賜錢十萬及其在殯以全素絲羔羊之潔焉(詩國風曰羔羊)
(之皮素絲五紽退食自公委蛇委蛇退食减膳也言卿大夫皆衣羔羊之裘素絲自减膳食從於公事行步委)
(蛇自得)子則字元矩為鄢陵令亦有名迹拔同郡韋著扶
風法真稱為知人則子年十歲與蒼頭共弩射蒼頭弦
斷矢激誤中之即死奴叩頭就誅則察而恕之潁川荀
爽稱以為美時人亦服焉
論曰中興以後居台相總權衡多矣其能以任職取名
者豈非先遠業後小數哉(遠業謂德禮小數謂名法也)故惠公造次
急於鄉射之禮君房入朝先奏寬大之令夫器博者無
近用道長者其功遠盖志士仁人所為根心者也(根猶本也)
君子以之得固貴矣以之失亦得矣(以之得謂行道義而得固可貴矣以)
(之失謂行道義而失亦為得矣)宋弘止繁聲戒淫色其有關雎之風乎
(詩序曰關睢樂得淑女以配君子憂在進賢不淫其色也)
蔡茂傳(郭賀附)
蔡茂字子禮河内懷人也哀平間以儒學顯徵試博士
對策陳災異以高等擢拜議郎遷侍中遇王莽居攝以
病自免不仕莽朝會天下擾亂茂素與竇融善因避難
歸之融欲以為張掖太守固辭不就每所餉給計口取
足而已後與融俱徵復拜議郎再遷廣漢太守有政績
稱時隂氏賓客在郡界多犯吏禁茂輙紏案無所回避
會洛陽令董宣舉紏湖陽公主帝始怒收宣既而赦之
茂喜宣剛正欲令朝廷禁制貴戚乃上書曰臣聞興化
致教必由進善康國寧人莫大理惡陛下聖德重興再
隆大命即位以来四海晏然誠宜夙興夜寐雖休勿休
然頃者貴戚椒房之家數因恩埶干犯吏禁殺人不死
傷人不論臣恐繩墨棄而不用(繩墨謂章程也)斧斤廢而不舉
(斧斤謂刑戮也賈誼曰釋斤斧之用也)近湖陽公主奴殺人西市而與主
共輿出入宫省逋罪積曰冤魂不報洛陽令董宣直道
不顧干主討姦陛下不先澄審召欲加箠當宣受怒之
初京師側耳及其蒙宥天下拭目今者外戚憍逸賓客
放濫宜勅有司案理姦罪使執平之吏永申其用以厭
遠近不緝之情光武納之(緝叶也)建武二十年代戴涉為
司徒在職清儉匪懈二十三年薨于位時年七十二賜
東園梓棺賻贈甚厚(東園署名主作棺也)茂初在廣漢夢坐大殿
極上有三穗禾茂跳取之得其中穗輙復失之(屋之大者古通)
(呼為殿也極殿梁也前書音義曰三輔間謂屋梁為極)以問主簿郭賀賀離席慶
曰大殿者宫府之形象也極而有禾人臣之上禄也取
中穗是中台之位也於字禾失為秩雖曰失之乃所以
得禄秩也衮職有闕君其補之(三公服衮畫為龍龍首衮衮然故言龍衮詩曰)
(衮職有闕仲山甫補之)旬月而茂徵焉乃辟賀為掾賀字喬卿雒
陽人祖父堅伯父游君並修清節不仕王莽賀能明法
累官建武中為尚書令在職六年曉習故事多所匡益
拜荆州刺史引見賞賜恩寵隆異及到官有殊政百姓
便之歌曰厥德仁明郭喬卿忠正朝廷上下平顯宗廵
狩至南陽特見嗟歎賜以三公之服黼黻冕旒(三公服衮冕黼)
(若斧形黻若兩已相背冕以木為之衣以帛玄上纁下廣八寸長尺六寸旒謂冕前後所垂玉也天子十二旒)
(上公九旒)勅行部去䄡帷使百姓見其容服以章有德每所
經過吏人指以相示莫不榮之永平四年徵拜河南尹
以清静稱在官三年卒詔書愍惜賜車一乘錢四十萬
馮勤傳
馮勤字偉伯魏郡繁陽人也曾祖父揚宣帝時為弘農
太守有八子皆為二千石趙魏間榮之號曰萬石君焉
兄弟形皆偉壯唯勤祖父偃長不滿七尺常自恥短陋
恐子孫之似也(東觀記偃為黎陽令)乃為子伉娶長妻伉生勤長
八尺三寸八歲善計(計算術也)初為太守銚期功曹有高能
稱期常從光武征伐政事一以委勤勤同縣馮廵等舉
兵應光武謀未成而為豪石焦廉等所反(反音幡)勤乃率
將老母兄弟及宗親歸期期悉以為腹心薦於光武初
未被用後乃除為郎中給事尚書(東觀記魏郡太守范横上疏薦勤然始除)
(之)以圖議軍糧在事精勤遂見親識每引進帝輙顧謂
左右曰佳乎吏也由是使典諸侯封事勤差量功次輕
重國土遠近地埶豐薄不相踰越莫不厭服焉自是封
爵之制非勤不定帝益以為能尚書衆事皆令總錄之
司徒侯霸薦前梁令閻楊楊素有譏議帝常嫌之既見
霸奏疑其有姦大怒賜霸璽書曰崇山幽都何可偶(崇山)
(南裔也幽都北裔也偶對也言將殺之不可得流徙也尚書舜流共工於幽州放驩兜於崇山)黃鉞一
下無處所(鉞斧也以黃金飾之所以戮人)欲以身試法邪將殺身以成
仁邪使勤奉策至司徒府勤還陳霸本意申釋事理帝
意稍解拜勤尚書僕射職事十五年以勤勞賜爵關内
侯遷尚書令拜大司農三歲遷司徒先是三公多見罪
退帝賢勤欲令以善自終乃因讌見從容戒之曰朱浮
上不忠於君下陵轢同列竟以中傷至今(朱浮為大司空坐賣弄國)
(恩免又為陵轢同列帝銜之惜其功不忍加罪)死生吉凶未可知豈不惜哉人
臣放逐受誅雖復追加賞賜賻祭不足以償不訾之身
(訾量也言無量可比之貴重之極也訾與資同)忠臣孝子覽照前世以為鏡誡
能盡忠於國事君無二則爵賞光乎當世功名列於不
朽可不勉哉勤愈恭約盡忠號稱任職勤母年八十每
會見詔勅勿拜令御者扶上殿謂諸王曰使勤貴寵者
此母也其見親重如此中元元年薨(東觀記曰中元元年車駕西幸長安)
(祠園陵還勤燕見前殿盡日歸府因病喘逆上使太醫療視賞賜錢帛遂薨)帝悼惜之使者
弔祠賜東園祕器賵贈有加勤七子長子宗嗣至張掖
屬國都尉中子順尚平陽長公主終於大鴻臚(平陽主明帝女)
建初八年以順中子奮襲主爵為平陽侯薨無子永元
七年詔書復封奮兄羽林右監勁為平陽侯奉公主之
祀奮弟由黃門侍郎尚平安公主(章帝女也臣賢案東觀記亦云安平皇后)
(紀云由尚平邑公主紀傳不同未知孰是劉攽曰案傳作平安注云安平必有一誤然安平是縣名則安平)
(是矣)勁薨子卯嗣卯延光中為侍中薨子留嗣
趙憙傳
趙憙字伯陽南陽宛人也少有節操從兄為人所殺無
子憙年十五常思報之乃挾兵結客後遂往復仇而仇
家皆疾病無相距者憙以因疾報殺非仁者心且釋之
而去顧謂仇曰爾曹若健遠相避也仇皆卧自搏(自搏猶叩)
(頭也)後病愈悉自縛詣憙憙不與相見後竟殺之更始即
位舞隂大姓李氏擁城不下更始遣柱天將軍李寳降
之不肯云聞宛之趙氏有孤孫憙信義著名願得降之
更始乃徵憙憙年未二十既引見更始笑曰繭栗犢豈
能負重致遠乎(犢角如繭栗言小也禮記曰天地之牲角繭栗)即除為郎中行
偏將軍事使詣舞隂而李氏遂降憙因進入潁川擊諸
不下者歴汝南界還宛更始大悅謂憙曰卿名家駒努
力勉之(武帝謂劉德為千里之駒故以憙比之)會王莽遣王尋王邑將兵
出關更始乃拜憙為五威偏將軍使助諸將拒尋邑於
昆陽光武破尋邑憙被創有戰勞還拜中郎將封勇功
侯更始敗憙為赤眉兵所圍廹急乃踰屋亡走與所友
善韓仲伯等數十人携小弱越山阻徑出武關仲伯以
婦色美慮有強暴者而己受其害欲棄之於道憙責怒
不聽因以泥塗仲伯婦面載以鹿車身自推之(風俗通曰俗說)
(鹿車窄小載容一鹿)每道逄賊或欲逼略憙輙言其病狀以此得
免既入丹水(丹水縣名屬南陽郡故城在今鄧州内鄉縣西南臨丹水)遇更始親屬
皆裸跣塗炭飢因不能前(塗炭者若䧟泥墜火喻窮困之極也)憙見之悲
感所装縑帛資糧悉以與之將護歸鄉里時鄧奉反於
南陽憙素與奉善數遺書切責之而讒者因言憙與奉
合謀帝以為疑及奉敗帝得憙書乃驚曰趙憙真長者
也即徵憙引見賜鞍馬待詔公車時江南未賓道路不
通以憙守簡陽侯相憙不肯受兵(東觀記曰勅憙從騎都尉儲融受兵二百)
(人通利道路憙白上不願受融兵單車馳往度其形况上許之)單車馳之簡陽吏民不
欲内憙憙乃告譬呼城中大人示以國家威信其帥即
開門面縛自歸由是諸營壁悉降荆州牧奏憙才任理
劇詔以為平林侯相攻擊羣賊安集已降者縣邑平定
後拜懷令大姓李子春先為琅邪相豪猾并兼為人所
患憙下車聞其二孫殺人事未發覺即窮詰其姦收考
子春二孫自殺京師為請者數十終不聽時趙王良疾
病將終車駕親臨王問所欲言王曰素與李子春厚今
犯罪懷令趙憙欲殺之願乞其命帝曰吏奉法律不可
枉也更道它所欲王無復言既薨帝追感趙王乃貰出
子春其年遷憙平原太守時平原多盗賊憙與諸郡討
捕斬其渠帥餘黨當坐者數千人憙上言惡惡止其身
(公羊傳曰善善及子孫惡惡止其身)可一切徙京師近郡帝從之乃悉移
置潁川陳留於是擢舉義行誅鋤姦惡後青州大蝗侵
入平原界輙死歲屢有年百姓歌之二十六年帝延集
内戚讌會歡甚諸夫人各各前言趙憙篤義多恩往遭
赤眉出長安皆為憙所濟活帝甚嘉之後徵憙入為太
僕引見謂曰卿非但為英雄所保也婦人亦懷卿之恩
厚加賞賜二十七年拜太尉賜爵關内侯時南單于稱
臣烏桓鮮卑並來入朝帝令憙典邊事思為久長規(規謀)
(也)憙上復緣邊諸郡幽幷二州由是而定(復音伏謂建武六年徙雲)
(中五原人於常山居庸間至二十六年復令還雲中五原東觀記曰草創苟合未有還人盖憙至此請徙之令)
(盡也)三十年憙上言宜封禪正三雍之禮中元元年從封
泰山及帝崩憙受遺詔典喪禮是時藩王皆在京師自
王莽簒亂舊典不存皇太子與東海王等雜止同席憲
章無序憙乃正色横劍殿階扶下諸王以明尊卑時藩
國官屬出入宫省與百僚無别憙乃表奏謁者將護分
止它縣諸王並令就邸唯朝晡入臨整禮儀嚴門衛内
外肅然永平元年封節鄉侯三年春坐考中山相薛修
事不實免(修光武子中山王焉相也)其冬代竇融為衛尉八年代虞
延行太尉事居府如真後遭母憂上疏乞身行喪禮顯
宗不許遣使者為釋服賞賜恩寵甚渥憙内典宿衛外
幹宰職正身立朝未嘗懈惰及帝崩復典喪事再奉大
行禮事修舉肅宗即位進為太傅錄尚書事擢諸子為
郎吏者七人長子代給事黃門建初五年憙疾病帝親
幸視及薨車駕往臨弔時年八十四諡曰正侯子代嗣
官至越騎校尉永元中副行征西將軍劉尚征羌坐事
下獄疾病物故和帝憐之賜祕器錢布贈越騎校尉節
鄉侯印綬子直嗣官至步兵校尉直卒子淑嗣無子國
除
牟融傳
牟融字子優北海安邱人也少博學以大夏侯尚書教
授(大夏侯名勝宣帝時人也)門徒數百人名稱州里以司徒茂才為
豐令(司徒舉為茂才也豐今徐州縣也)視事三年縣無獄訟為州郡最
司徒范遷薦融忠正公方經行純備宜在夲朝并上其
理狀(漢官儀曰范遷字子廬沛人也)永平五年入代鮑昱為司隸校尉
多所舉正百僚敬憚之八年代包咸為大鴻臚十一年
代鮭陽鴻為大司農(鮭陽姓也音胡佳反)是時顯宗方勤萬幾公
卿數朝會每輙延謀政事判折獄訟融經明才高善論
議朝廷皆服其能帝數嗟歎以為才堪宰相明年代伏
恭為司空(恭字叔齊伏湛同産兄子也見東觀記)舉動方重甚得大臣節
肅宗即位以融先朝名臣代趙憙為太尉與憙參錄尚
書事建初四年薨車駕親臨其喪時融長子麟歸鄉里
帝以其餘子幼弱勅太尉掾史教其威儀進止贈賵恩
寵篤密焉又賜冡塋地於顯節陵下除麟為郎
韋彪傳(族子義)
韋彪字孟逹扶風平陵人也高祖賢宣帝時為丞相祖
賞哀帝時為大司馬彪孝行純至父母卒哀毁三年不
出廬寢服竟羸瘠骨立異形醫療數年乃起好學洽聞
雅稱儒宗建武末舉孝廉除郎中以病免復歸教授安
貧樂道恬於進趣三輔諸儒莫不慕仰之顯宗聞彪名
永平六年召拜謁者賜以車馬衣服三遷魏郡太守肅
宗即位以病免徵為左中郎將長樂衛尉數陳政術每
歸寬厚比上疏乞骸骨拜為奉車都尉秩中二千石賞
賜恩寵侔於親戚建初七年車駕西廵狩以彪行太常
從數召入問以三輔舊事禮儀風俗彪因建言今西廵
舊都宜追錄高祖中宗功臣(中宗宣帝)襃顯先勲紀其子孫
帝納之行至長安乃制詔京兆尹右扶風求蕭何霍光
後時光無苗裔唯封何末孫熊為鄼侯建初二年已封
曹參後曹湛為平陽侯故不復及焉乃厚賜彪錢珍羞
食物使歸平陵上冡還拜大鴻臚是時陳事者多言郡
國貢舉率非功次故守職益懈而吏事寖疏咎在州郡
有詔下公卿朝臣議彪上議曰伏惟明詔憂勞百姓垂
恩選舉務得其人夫國以簡賢為務賢以敦行為首孔
子曰事親孝故忠可移於君是以求忠臣必於孝子之
門(孝經緯之文也)夫人才行少能相兼是以孟公綽優於趙魏
老不可以為滕薛大夫(論語孔子之言也公綽魯大夫趙魏皆晉卿之邑也家臣稱老)
(公綽性寡欲趙魏老優聞無事滕薛小國大夫職煩故不可為也)忠孝之人持心近厚
鍜鍊之吏持心近薄(蒼頡篇曰鍜椎也鍜鍊猶成熟也言深文之吏入人之罪猶工冶陶)
(鑄鍜鍊使之成熟也前漢路溫舒上疏曰鍜鍊而周内之)三代之所以直道而行者
在其所以磨之故也(論語孔子曰吾之於人誰毁誰譽如有所譽者其有所試矣斯三代)
(之所以直道而行也彪引之者言古之用賢皆磨礪選鍊然後用之)士宜以才行為先不
可純以閥閱(史記曰明其等曰閥積功曰閱)然其要歸在於選二千石
二千石賢則貢舉皆得其人帝深納之彪以世承二帝
更化之後多以苛刻為能(二帝光武明帝也)又置官選職不必
以才因盛夏多寒上疏諫曰臣聞政化之夲必順隂陽
伏見立夏以来當暑而寒殆以刑罰刻急郡國不奉時
令之所致也農人急於務而苛吏奪其時賦發充常調
而貪吏割其財此其巨患也夫欲急人所務當先除其
所患天下樞要在於尚書(百官志曰尚書主知公卿二千石吏官上書外國夷狄事)
(故曰樞要)尚書之選豈可不重而間者多從郎官超升此位
雖曉習文法長於應對然察察小慧類無大能宜簡嘗
歴州宰素有名者雖進退舒遲時有不逮然端心向公
奉職周密宜鑒嗇夫捷急之對(嗇夫官名也文帝出上林登虎圈因問上林尉)
(禽獸簿不能對虎圈嗇夫從旁代對響應無窮文帝拜嗇夫為上林令張釋之曰夫絳侯東陽侯言事曾不能)
(出口豈效此嗇夫喋喋利口捷急哉文帝曰善遂不拜嗇夫為上林令)深思絳侯木訥之
功也(木質也訥遲鈍也前書曰周勃木彊少文又曰安劉氏者必勃)往時楚獄大起故
置令史以助郎職而類多小人好為姦利今者務簡可
皆停省又諫議之職應用公直之士通才謇正有補益
於朝者今或從徵試輩為大夫(輩類也)又御史外遷動據
州郡並宜清選其任責以言績其二千石視事雖久而
為吏民所便安者宜增秩重賞勿妄遷徙惟留聖心書
奏帝納之元和二年春東廵狩以彪行司徒事從行還
以病乞身帝遣小黃門太醫問病賜以食物彪遂稱困
篤章和二年夏使謁者策詔曰彪以將相之裔勤身飭
行出自州里在位歴載中被篤疾連上求退君年在耆
艾(禮記曰六十曰耆五十曰艾)不可復以加增恐職事煩碎重有損
焉其上大鴻臚印綬其遣太子舍人詣中臧府受賜錢
二十萬(續漢志曰中臧府令一人秩六百石掌幣帛金錢貨物也)永元元年卒詔尚
書故大鴻臚韋彪在位無愆方欲錄用奄忽而卒其賜
錢二十萬布百匹榖三千斛彪清儉好施禄賜分與宗
族家無餘財著書十二篇號曰韋卿子族子義義字季
節高祖父玄成元帝時為丞相初彪獨徙扶風故義猶
為京兆杜陵人焉兄順字叔文平輿令有高名(平輿縣名屬汝)
(南郡故城在今豫州汝陽縣東北)次兄豹字季明數辟公府輙以事去
司徒劉愷復辟之謂曰卿以輕好去就爵位不躋(躋升也)
今歲垂盡當選御史意在相薦子其宿留乎(宿留待也宿音秀留)
(音力救反)豹曰犬馬齒衰旅力已劣(旅衆也尚書曰番番良士旅力既愆)仰慕
崇恩故未能自割且眩瞀滯疾不堪久待(眩風疾也瞀亂也謂視不)
(明之貌也眩音縣瞀音亡溝反)選薦之私非所敢當遂跣而起愷追之
徑去不顧安帝西廵徵拜議郎義少與二兄齊名初仕
州郡太傅桓焉辟舉理劇為廣都長(廣都縣名屬蜀郡故城在今益州成)
(都縣東南)甘陵陳二縣令(甘陵故城在今貝州清河縣西北陳屬梁國今陳州)政甚有
績官曹無事牢獄空虚數上書順帝陳宜依古典考功
黜陟徵集名儒大定其制又譏切左右貶刺竇氏言既
無感而久抑不遷以兄順喪去官比辟公府不就廣都
為生立廟及卒三縣吏民為義舉哀若喪考妣豹子著
字休明少以經行知名不應州郡之命大將軍梁冀辟
不就延熹二年桓帝公車備禮徵至霸陵稱疾歸乃入
雲陽山采藥不返有司舉奏加罪帝特原之復詔京兆
尹重以禮敦勸著遂不就徵(敦猶逼也)靈帝即位中常侍曹
節以陳蕃竇氏既誅海内多怨欲借寵時賢以為名(假借)
(時賢寵榮以求美名用解怨謗)白帝就家拜著東海相(東海王懿相也即東海王彊四)
(代孫)詔書逼切不得已解巾之郡(巾幅巾也既服冠冕故解幅巾)政任威
刑為受罰者所奏坐論輸左校(左校署名屬將作也)又後妻驕恣
亂政以之失名竟歸為姦人所害𨼆者恥之
贊曰湛霸奮庸維寧兩邦(尚書曰有能奮庸熙帝之載孔安國注曰奮起也庸功也)
(兩邦謂湛為平原太守霸為淮平大尹)淮人孺慕徐寇要降(徐寇謂徐異卿也願要降)
(司徒伏公)弘實體遠仁不忘本(謂不忘糟糠妻也)憙政多迹彪明理
損牟公簡帝身終上衮
後漢書卷五十六
