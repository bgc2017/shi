後漢書卷一百七
宋宣城太守范煜撰
唐章懷太子賢注
酷吏列傳第六十七
漢承戰國餘烈多豪猾之民其并兼者則陵横邦邑桀
徤者則雄張閭里(横音胡孟反張音知亮反)且宰守曠遠戸口殷大
(前書曰成帝戶一千二百二十三萬三千六十口五千九百五十九萬四千九百七十八漢極盛矣)故臨
民之職專事威斷族滅姦軌先行後聞(先行刑而後聞奏也)肆情
剛烈成其不撓之威(撓屈也前書甯成為濟南都尉而郅都為守始前數都尉步入府因)
(吏謁守如縣令其畏都如此及成往直陵都出其上都素聞其聲善遇之與結驩)違衆用已表
其難測之智(前書嚴延年為河南太守衆人所謂當死者一朝出之所謂當生者詭殺之吏人莫)
(能測其用意深淺也)至於重文横入為窮怒之所遷及者亦何可
勝言(重猶深也横猶枉也窮極也言遷怒於無罪之人)故乃積骸滿穽漂血十
里(穽阬也前書尹賞守長安令得一切以便宜從事賞至修理長安獄穿地方深各數丈名為虎穴乃部戸)
(曹掾吏雜舉長安中輕薄少年惡子無市籍商販作務而鮮衣凶服者得數百人盡以次内穴中覆以大石皆)
(相枕籍死又王温舒為河内太守捕郡中豪猾論報流血十餘里也)致温舒有虎冠之吏
(王温舒為中尉窮案姦猾盡糜爛獄中其爪牙吏虎而冠者也音義云言其殘虐之甚也)延年受屠
伯之名豈虚也哉(前書嚴延年為河南太守所誅殺血流數里河南號曰屠伯言若屠人之)
(殺六畜也)若其揣挫彊埶摧勒公卿碎裂頭腦而不顧亦為
壯也(前書濟南瞷氏宗人三百餘家豪猾二千石莫能制郅都為濟南守至則誅瞷氏首惡郡中路不拾)
(遺都後竟坐斬又趙廣漢為京兆尹侵犯貴戚大臣將吏卒入丞相魏相府召其夫人疏庭下受辭責以殺婢)
(事司直蕭望之劾奏廣漢摧辱大臣傷化不道坐腰斬破碎頭腦言不避誅戮也劉攽曰注疏庭下案本傳)
(疏當作跪)自中興以後科網稍密吏人之嚴害者方於前世
省矣而閹人親婭侵虐天下(爾雅曰兩壻相謂曰婭)至使陽球磔
王甫之屍張儉剖曹節之墓若此之類雖厭快衆憤亦
云酷矣儉知名故附黨人篇(劉淑李膺等傳也)
董宣傳
董宣字少平陳留圉人也初為司徒侯霸所辟舉高第
累遷北海相到官以大姓公孫丹為五官掾丹新造居
宅而卜工以為當有死者丹乃令其子殺道行人置屍
舍内以塞其咎宣知即收丹父子殺之丹宗族親黨三
十餘人操兵詣府稱冤呌嗁宣以丹前附王莽慮交通
海賊乃悉收繫劇獄(劇縣之獄)使門下書佐水丘岑盡殺之
(姓水丘名岑也)青州以其多濫奏宣考岑宣坐徵詣廷尉在獄
晨夜諷誦無憂色及當出刑官屬具饌送之宣乃厲色
曰董宣生平未曾食人之食況死乎升車而去時同刑
九人次應及宣光武馳使騶騎特原宣刑且令還獄遣
使者詰宣多殺無辜宣具以狀對言水丘岑受臣旨意
罪不由之願殺臣活岑使者以聞有詔左轉宣懷令令
青州勿案岑罪岑官至司隸校尉後江夏有劇賊夏喜
等寇亂郡境以宣為江夏太守到界移書曰朝廷以太
守能禽姦賊故辱斯任今勒兵界首檄到幸思自安之
宜喜等聞懼即時降散外戚隂氏為郡都尉宣輕慢之
坐免後特徵為洛陽令時湖陽公主蒼頭白日殺人因
匿主家吏不能得及主出行而以奴驂乘宣於夏門亭
候之乃駐車叩馬以刀畫地大言數主之失叱奴下車
因格殺之主即還宫訴帝帝大怒召宣欲箠殺之宣叩
頭曰願乞一言而死帝曰欲何言宣曰陛下聖德中興
而縱奴殺良人將何以理天下乎臣不須箠請得自殺
即以頭擊楹流血被面帝令小黃門持之使宣叩頭謝
主宣不從彊使頓之宣兩手據地終不肯俯主曰文叔
為白衣時藏亡匿死吏不敢至門今為天子威不能行
一令乎帝笑曰天子不與白衣同因勑彊項令出(謝承書曰)
(勑令詣大官賜食宣受詔出飯盡覆杯食机上大官以狀聞上問宣宣對曰臣食不敢遺餘如奉職不敢遺力)
賜錢三十萬宣悉以班諸吏由是搏擊豪彊莫不震慄
京師號為卧虎歌之曰枹鼔不鳴董少平(枹擊鼓杖也音孚其字從)
(木也)在縣五年年七十四卒於官詔遣使者臨視唯見布
被覆屍妻子對哭有大麥數斛敝車一乘(謝承書曰有白馬一匹蘭)
(輿一乘也)帝傷之曰董宣廉潔死乃知之以宣嘗為二千石
賜艾綬葬以大夫禮拜子並為郎中後官至齊相(諸本此下)
(有說蔡茂事二十五字亦有無者案茂自有傳也)
樊曄傳
樊曄字仲華南陽新野人也與光武少游舊建武初徵
為侍御史遷河東都尉引見雲臺初光武微時嘗以事
拘於新野曄為市吏餽餌一笥(蒼頡篇曰餽饟也說文曰餌餅也笥竹器也)
帝德之不忘仍賜曄御食及乘輿服物因戲之曰一笥
餌得都尉何如曄頓首辭謝及至郡誅討大姓馬適匡
等(馬適姓也前書有馬適建俗本匡上有王字者誤也)盜賊清吏人畏之數年遷
揚州牧教民耕田種樹理家之術視事十餘年坐法左
轉軹長(軹縣屬河南郡故城在今洛州濟源縣東南也)隗囂滅後隴右不安乃
拜曄為天水太守政嚴猛好申韓法(申不害韓非之法也)善惡立
斷人有犯其禁者率不生出獄吏人及羌胡畏之道不
拾遺行旅至夜聚衣装道傍曰以付樊公涼州為之歌
曰游子常苦貧力子天所富(勤力之子)寧見乳虎穴(乳産也猛獸産)
(乳護其子則博噬過常故以喻也諸本穴字或作六誤也)不入冀府寺(冀天水縣也)大笑
期必死忿怒或見置嗟我樊府君安可再遭値視事十
四年卒官永平中顯宗追思曄在天水時政能以為後
人莫之及詔賜家錢百萬子融有俊才好黃老不肯為
吏
李章傳
李章字第公河内懷人也五世二千石章習嚴氏春秋
(宣帝時博士嚴彭祖也)經明教授歴州郡吏光武為大司馬平定
河北召章置東曹屬數從征伐光武即位拜陽平令(陽平)
(縣屬東郡故城今魏州莘縣也)時趙魏豪右往往屯聚清河大姓趙綱
遂於縣界起塢壁繕甲兵為在所害章到乃設饗會而
延謁綱綱帶文劒被羽衣(緝鳥羽以為衣也前書欒大為五利將軍服羽衣也)從
士百餘人來到章與對讌飲有頃手劎斬綱伏兵亦悉
殺其從者因馳詣塢壁掩擊破之吏人遂安遷千乘太
守坐誅斬盜賊過濫徵下獄免歲中拜侍御史出為琅
邪太守時北海安丘大姓夏長思等反遂囚太守處興
(風俗通曰史記趙有辨士處子故冇處姓也)而據營陵城(營陵縣屬北海郡也)章聞即
發兵千人馳往擊之掾吏止章(劉攽曰案文吏當作史)曰二千石
行不得出界兵不得擅發(前書杜欽奏記王鳳曰二千石守千里之地任兵馬之重)
(不宜去郡也)章按劒怒曰逆虜無狀囚劫郡守此何可忍若
坐討賊而死吾不恨也遂引兵安丘城下募勇敢燒城
門與長思戰斬之獲三百餘級得牛馬五百餘頭而還
興歸郡以狀上帝悉以所得班勞吏士後坐度人田不
實徵以章有功但司寇論月餘免刑歸復徵會病卒
周䊸傳
周䊸字文通下邳徐人也為人刻削少恩好韓非之術
少為廷尉史永平中補南行唐長到官曉吏人曰朝廷
不以長不肖使牧黎民而性讐猾吏志除豪賊且勿相
試遂殺縣中尤無狀者數十人吏人大震遷博平令(博平)
(縣故城在今博州博平縣東也)收考姦臧無出獄者以威名遷齊相亦
頗嚴酷專任刑法而善為辭案條教(辭案猶今案牘也)為州内
所則後坐殺無辜復左轉博平令建初中為勃海太守
每赦令到郡輒隠閉不出先遣使屬縣盡決刑罪乃出
詔書坐徵詣廷尉免歸䊸廉潔無資常築墼以自給(劉)
(攽曰案墼非築所成當作塹築為垣墻塹為坑塹也)肅宗聞而憐之復以為郎再
遷召陵侯相廷掾憚䊸嚴明欲損其威(續漢志每郡有五官掾縣為廷)
(掾也)乃晨取死人斷手足立寺門䊸聞便往至死人邊若
與死人共語狀隂察視口眼有稻芒乃密問守門人曰
悉誰載藁入城者(悉猶知也)門者對唯有廷掾耳又問鈴下
(漢官儀曰鈴下侍閣辟車此皆以名自定者也)外頗有疑令與死人語者不對
曰廷掾疑君乃收廷掾考問具服不殺人取道邊死人
後人莫敢欺者徵拜洛陽令下車先問大姓主名吏數
閭里豪彊以對䊸厲聲怒曰本問貴戚若馬竇等輩豈
能知此賣菜傭乎於是部吏望風旨爭以激切為事貴
戚跼蹐京師肅清皇后弟黃門郎竇篤從宫中歸夜至
止姦亭亭長霍延遮止篤篤蒼頭與爭延遂拔劒擬篤
而肆詈恣口篤以表聞詔召司隸校尉河南尹詣尚書
譴問遣劒戟士收䊸送廷尉詔獄數日貰出(貰赦也音市夜反)
帝知䊸奉法疾姦不事貴戚然苛慘失中(慘虐也)數為有
司所奏八年遂免官後為御史中丞和帝即位太傅鄧
彪奏䊸在任過酷不宜典司京輦(漢官儀曰御史中丞外督部刺史内領侍)
(御史糾察百官故云典司京輦)免歸田里後竇氏貴盛篤兄弟秉權睚
眦宿怨無不僵仆(僵偃也仆踣也)䊸自謂無全乃柴門自守以
待其禍然篤等以䊸公正而怨隙有素遂不敢害永元
五年復徵為御史中丞諸竇雖誅而夏陽侯瓌猶尚在
朝䊸疾之乃上疏曰臣聞臧文仲之事君也見有禮於
君者事之如孝子之養父母見無禮於君者誅之如鷹
鸇之逐鳥雀(左氏傳季孫行父稱臧文仲教行父事君之辭也)按夏陽侯瓌本
出輕薄志在邪辟學無經術而妄搆講舍外招儒徒實
會姦桀輕忽天威侮慢王室又造作廵狩封禪之書惑
衆不道當伏誅戮而主者營私不為國計夫涓流雖寡
浸成江河爝火雖微卒能燎野(莊子曰日月出矣而爝火不息爝火小火也)
履霜有漸可不懲革(易曰履霜堅冰至其所由來者漸矣)宜尋吕産專竊
之亂(吕産吕太后之兄子封為梁王太后崩與弟祿作亂也)永惟王莽簒逆之禍
上安社稷之計下解萬夫之惑會瓌歸國䊸遷司隸校
尉六年夏旱車駕自幸洛陽錄囚徒二人被掠生蟲坐
左轉騎都尉七年遷將作大匠九年卒於官
黃昌傳
黃昌字聖真會稽餘姚人也(餘姚今越州縣也)本出孤微居近
學宫數見諸生修庠序之禮因好之遂就經學又曉習
文法仕郡為決曹(續漢志曰決曹主罪法事)刺史行部見昌甚竒之
辟從事後拜宛令政尚嚴猛好發姦伏人有盜其車蓋
者昌初無所言後乃密遣親客至門下賊曹家掩取得
之(續漢志曰賊曹主盜賊事)悉收其家一時殺戮大姓戰懼皆稱神
明朝廷舉能遷蜀郡太守先太守李根年老多悖政(悖亂)
(也)百姓侵冤及昌到吏人訟者七百餘人悉為斷理莫
不得所密捕盜帥一人脅使條諸縣彊暴之人姓名居
處乃分遣掩討無有遺脱宿惡大姦皆奔走它境初昌
為州書佐其婦歸寧於家遇賊被獲遂流轉入蜀為人
妻其子犯事乃詣昌自訟昌疑母不類蜀人因問所由
對曰妾本會稽餘姚戴次公女州書佐黃昌妻也妾嘗
歸家為盜所略遂至於此昌驚呼前謂曰何以識黃昌
邪對曰昌左足心有黑子常自言當為二千石(相書曰足心有)
(黑子者二千石)昌乃出足示之因相持悲泣還為夫婦視事四
年徵再遷陳相縣人彭氏舊豪縱造起大舍高樓臨道
昌每出行縣彭氏婦人輒升樓而觀昌不喜遂勑收付
獄案殺之又遷為河内太守又再遷潁川太守(劉攽曰案文)
(多二又字)永和五年徵拜將作大匠漢安元年進補大司農
左轉大中大夫卒於官
陽球傳
陽球字方正漁陽泉州人也(泉州故城在今幽州雍奴縣南也)家世大
姓冠蓋球能擊劒習弓馬性嚴厲好申韓之學郡吏有
辱其母者球結少年數十人殺吏滅其家由是知名初
舉孝廉補尚書侍郎閑逹故事其章奏處議(處斷也)常為
臺閣所崇信出為高唐令以嚴苛過理郡守收舉(收繫舉劾)
(之也)會赦見原辟司徒劉寵府舉高第九江山賊起連月
不解三府上球有理姦才拜九江太守球到設方略凶
賊殄破收郡中姦吏盡殺之遷平原相出教曰相前蒞
高唐志掃姦鄙遂為貴郡所見枉舉昔桓公釋管仲射
鉤之讎高祖赦季布逃亡之罪雖以不德敢忘前義況
君臣分定而可懷宿昔哉今一蠲往愆期諸來效若受
教之後而不改姦狀者不得復有所容矣郡中咸畏服
焉時天下大旱司空張顥條奏長吏苛酷貪汚者皆罷
免之球坐嚴苦徵詣廷尉當免官靈帝以球九江時有
功拜議郎遷將作大匠坐事論頃之拜尚書令奏罷鴻
都文學曰伏承有詔勑中尚方為鴻都文學樂松江覽
等三十二人圖象立贊以勸學者臣聞傳曰君舉必書
書而不法後嗣何觀(左傳曹劌諫魯莊公之辭也)案松覽等皆出於
微蔑斗筲小人依憑世戚附託權豪俛眉承睫徼進明
時或獻賦一篇或鳥篆盈簡(八體書有鳥篆象形以為字也)而位升郎
中形圖丹青亦有筆不點牘辭不辯心假手請字妖偽
百品莫不被蒙殊恩蟬蜕滓濁(說文曰蜕蟬蜕所解皮也蜕音式銳反楚詞曰)
(濟江海兮蟬蜕或音它外反)是以有識掩口天下嗟歎臣聞圖象之
設以昭勸戒欲令人君動鑒得失未聞豎子小人詐作
文頌而可妄竊天官垂象圖素者也今太學東觀足以
宣明聖化願罷鴻都之選以消天下之謗書奏不省時
中常侍王甫曹節等姦虐弄權扇動外内球嘗拊髀發
憤曰若陽球作司隸此曹子安得容乎光和二年遷為
司隸校尉王甫休沐里舍球詣闕謝恩奏收甫及中常
侍淳于登袁赦封[莫-大+羽]([莫-大+羽]音吐盍反)中黃門劉毅小黃門龐訓
朱禹齊盛等及子弟為守令者姦猾縱恣罪合滅族太
尉叚熲謟附佞倖宜並誅戮於是悉收甫熲等送洛陽
獄及甫子永樂少府萌沛相吉球自臨考甫等五毒備
極萌謂球曰父子既當伏誅少以楚毒假借老父球曰
若罪惡無狀(若汝也)死不滅責乃欲球假借邪萌乃罵曰
爾前事吾父子如奴奴敢反汝主乎今日困吾行自及
也球使以土窒萌口箠朴交至父子悉死杖下熲亦自
殺乃僵磔甫屍於夏城門大署牓曰賊臣王甫盡没入
財産妻子皆徙比景球既誅甫復欲以次表曹節等乃
勑中都官從事曰且先去大猾當次案豪右權門聞之
莫不屏氣諸奢飾之物皆各緘縢不敢陳設(說文曰緘束篋也孔)
(安國注尚書曰縢緘也)京師畏震時順帝虞貴人葬百官會喪還
曹節見磔甫屍道次慨然抆淚曰(抆拭也音亡粉反)我曹自可
相食何宜使犬䑛其汁乎語諸常侍今且俱入勿過里
舍也節直入省白帝曰陽球故酷暴吏前三府奏當免
官以九江微功復見擢用愆過之人好為妄作不宜使
在司隸以騁毒虐帝乃徙球為衛尉時球出謁陵節勑
尚書令召拜不得稽留尺一球被召急因求見帝叩頭
曰臣無清高之行横蒙鷹犬之任前雖糾誅王甫叚熲
蓋簡落狐狸未足宣示天下願假臣一月必令豺狼鴟
梟各服其辜叩頭流血殿上呵叱曰衛尉扞詔邪至於
再三乃受拜其冬司徒劉郃與球議收案張譲曹節節
等知之共誣白郃等語已見陳球傳遂收球送洛陽獄
誅死妻子徙邊
王吉傳
王吉者陳留浚儀人中常侍甫之養子也甫在宦者傳
吉少好誦讀書傳喜名聲而性殘忍以父秉權寵年二
十餘為沛相曉逹政事能斷察疑獄發起姦伏多出衆
議課使郡内各舉姦吏豪人諸常有微過酒肉為臧者
雖數十年猶加貶棄注其名籍專選剽悍吏擊斷非法
若有生子不養即斬其父母合土棘埋之凡殺人皆磔
屍車上隨其罪目宣示屬縣(目罪名也)夏月腐爛則以繩連
其骨周徧一郡乃止見者駭懼視事五年凡殺萬餘人
其餘慘毒刺刻不可勝數郡中惴恐(惴懼也音之瑞反)莫敢自
保及陽球奏甫乃就收執死於洛陽獄
論曰古者敦龐善惡易分(左傳申叔時曰人生敦龐和同以聽杜預注云敦龐厚大)
(也)至於畫衣冠異服色而莫之犯(白虎通曰畫象者其衣服象五刑也犯墨)
(者蒙巾犯劓者以赭著其衣犯髕者以墨蒙其髕處而畫之犯宫者雜屝犯大辟者布衣無領墨黥面也)叔
世偷薄(左傳曰叔向曰三辟之興皆叔代也叔代猶末代也偷苟且也本或作渝渝變也)上下
相蒙(左傳介之推曰下義其罪上賞其姦上下相蒙難與處矣蒙欺也)德義不足以相
洽化導不能以懲違遂乃嚴刑痛殺隨而繩之致刻深
之吏以暴理姦倚疾邪之公直濟忍苛之虐情漢世所
謂酷能者蓋有聞也皆以敢悍精敏巧附文理風行霜
烈威譽諠赫與夫斷斷守道之吏何工否之殊乎(尚書曰如)
(有一介臣斷斷猗孔安國注云斷斷猗然專一之臣也)故嚴君蚩黃霸之術(前書嚴延)
(年為河南太守嚴刑峻罰時黃霸為潁川太守以寬恕為化郡中亦平屢蒙豐年鳳凰屢集上下詔稱揚其行)
(加金爵之賞延年素輕霸為人及比郡為守褒賞反在已前心内不服河南界中又有蝗府丞狐義出行蝗還)
(見延年延年曰此蝗豈鳳凰食邪)密人笑卓茂之政(茂傳曰初茂到縣有所廢置吏人笑)
(之)猛既窮矣而猶或未勝然朱邑不以笞辱加物(前書曰朱)
(邑以愛利為行未嘗笞辱人)袁安未嘗鞫人臧罪(安傳曰安為河南尹政號嚴明然未)
(曾以臧罪鞫人也)而猾惡自禁人不欺犯何者以為威辟既用
而苟免之行興(辟法也音頻亦反)仁信道孚故感被之情著(左傳)
(曰小信未孚杜預注云孚大信也此言仁信之道大信於人)苟免者威隙則姦起感
被者人亡而思存(若子産卒仲尼聞之曰古之遺愛也)由一邦以言天下
則刑訟繁措可得而求乎
贊曰大道既往刑禮為薄(老子曰大道廢有仁義又曰禮者忠信之薄而亂之始)
斯人散矣機詐萌作(論語曾子曰上失其道民散久矣如得其情則哀矜而勿喜也)去
殺由仁濟寬非虐(論語曰善人為邦百年亦可以勝殘去殺此言用仁德化人人知禮節可)
(以無殺戮也左傳曰寬以濟猛猛以濟寬言政寬則人慢故須以猛濟之非故為暴虐也)末暴雖勝
崇本或略(春秋繁露曰君者國之本也夫為國本其化莫大於崇本崇本則君化若神不崇本則無)
(以兼人此言酷暴為政化之末雖得勝殘而崇本之道尚為略也劉攽曰注夫為國本其化莫大於崇本案)
(文多一本字)
後漢書卷一百七
後漢書卷一百七考證
酷吏傳若其揣挫彊勢揣疑惴
張儉剖曹節之墓何焯曰以黨錮宦官一傳參考乃
侯覽壽冢非曹節也所當刊正且未葬但可言壊不
得言剖
周䊸傳常築墼以自給劉攽曰墼非築所成當作塹
楊慎丹鉛續錄曰攽本南人不知土墼也字林磚未
燒曰墼埤蒼刑土為方曰墼今之土墼以金為模實
土其中非築而何
陽球傳小黃門龐訓朱禹齊盛等何焯校本禹改瑀
後漢書卷一百七考證
