後漢書卷一百四上
宋宣城太守范煜撰
唐章懷太子賢注
袁紹列傳第六十四上
袁紹傳
袁紹字本初汝南汝陽人司徒湯之孫父成五官中郎
將(袁山松書曰紹司空逢之孽子出後伯父成魏書亦同英雄記成字文開與梁冀結好言無不從京師諺)
(曰事不諧問文開)紹壯健好交結大將軍梁冀以下莫不善之
紹少為郎除濮陽長遭母憂去官三年禮竟追感幼孤
又行父服(英雄記曰凡在冢廬六年)服闋徙居洛陽紹有姿貎威容
愛士養名(英雄記曰紹不妄通賓客非海内知名不得相見又好游俠與張孟卓何伯求吳子卿許)
(子遠皆為奔走之友)既累世台司賓客所歸加傾心折節莫不爭
赴其庭士無貴賤與之抗禮輜軿柴轂填接街陌(說文曰軿)
(車衣車也鄭玄注周禮曰軿猶屏也取其自蔽隱柴轂賤者之車)内官皆惡之中常侍
趙忠言於省内曰袁本初坐作聲價好養死士不知此
兒終欲何作叔父太傅隗聞而呼紹以忠言責之紹終
不改後辟大將軍何進掾為侍御史虎賁中郎將中平
五年初置西園八校尉以紹為佐軍校尉(樂資山陽公載記曰小黃)
(門蹇碩為上軍校尉虎賁中郎將袁紹為中軍校尉屯騎校尉鮑鴻為下軍校尉議郎曹操為典軍校尉趙融)
(為助軍左校尉馮芳為助軍右校尉諫議大夫夏牟為左校尉淳于䕫為右校尉凡八人謂之西園軍皆統於)
(碩此云佐軍與彼文不同)靈帝崩紹勸何進徵董卓等衆軍脇太后
誅諸宦官轉紹司隸校尉語已見何進傳及卓將兵至
騎都尉太山鮑信說紹曰(魏書曰信太山陽平人也少有大節寬厚愛人沈毅有謀)
(說紹不從乃引軍還鄉里劉攽曰注案鮑信還鄉里安得引軍蓋軍當作歸或云軍字衍)董卓擁
制強兵將有異志今不早圖必為所制其新至疲勞襲
之可禽也紹畏卓不敢發頃之卓議欲廢立謂紹曰天
下之主宜得賢明每念靈帝令人憤毒(毒恨也)董侯似可
今當立之紹曰今上富於春秋未有不善宣於天下若
公違禮任情廢嫡立庶恐衆議未安卓按劒叱紹曰豎
子敢然天下之事豈不在我我欲為之誰敢不從紹詭
對曰此國之大事請出與太傅議之卓復言劉氏種不
足復遺紹勃然曰天下健者豈惟董公横刀長揖徑出
(英雄記曰紹揖卓去坐中驚愕卓新至見紹大家故不敢害)懸節於上東門(洛陽城東北面)
(頭門也山陽公載記曰卓以袁紹棄節改第一葆為赤旄)而奔冀州董卓購募求紹
時侍中周珌城門校尉伍瓊為卓所信待瓊等隂為紹
說卓曰夫廢立大事非常人所及袁紹不達大體恐懼
出奔非有它志今急購之埶必為變袁氏樹恩四世門
生故吏徧於天下若收豪傑以聚徒衆英雄因之而起
則山東非公之有也不如赦之拜一郡守紹喜於免罪
必無患矣卓以為然乃遣授紹勃海太守封邟鄉侯(前書)
(潁川有周承休侯國元帝置元始二年更名邟音口浪反)紹猶稱兼司隸初平元年
紹遂以勃海起兵以從弟後將軍術(劉攽曰以從案文以當作與)冀
州牧韓馥(馥字文節潁川人也)豫州刺史孔伷兗州刺史劉岱陳
留太守張邈廣陵太守張超河内太守王匡山陽太守
袁遺東郡太守橋瑁(英雄記曰孔伷字公緒陳留人也王匡字公節泰山人也袁遺字伯)
(業紹從弟術字公路汝南汝陽人也橋瑁字元瑋橋玄族子先為兗州刺史甚有威惠魏氏春秋云劉岱惡而)
(殺之)濟北相鮑信等同時俱起衆各數萬以討卓為名紹
與王匡屯河内伷屯潁川馥屯鄴餘軍咸屯酸棗約盟
遙推紹為盟主紹自號車騎將軍領司隸校尉董卓聞
紹起山東乃誅紹叔父隗及宗族在京師者盡滅之(獻帝)
(春秋曰太傅袁隗太僕袁基術之母兄卓使司隸宣璠盡口收之母及姊妹嬰孩以上五十餘人下獄死卓别)
(傳曰悉埋青城門外東都門内而加書焉又恐有盗取者復以屍送郿藏之)卓乃遣大鴻臚
韓融少府隂循執金吾胡母班將作大匠吳循越騎校
尉王瓌譬解紹等諸軍紹使王匡殺班瓌吳循等(海内先賢)
(傳曰韓融字元長潁川人楚國先賢傳曰隂循字元基南陽新野人也漢末名士錄曰胡母班字季友泰山人)
(名在八厨謝承書曰班王匡之妹夫匡受紹旨收班繫獄欲殺以徇軍班與匡書略曰足下拘僕於獄欲以釁)
(鼓此何悖暴無道之甚者也僕與董卓何親戚義豈同惡足下張虎狼之口吐長蛇之毒恚卓遷怒何其酷哉)
(死者人之所難然耻為狂夫所害若亡者有靈當訴足下於皇天夫婚姻者禍福之幾今日著矣曩為一體今)
(為血讐亡人二女則君之甥身沒之後愼勿令臨僕尸骸匡得書抱班二子哭班遂死於獄)袁術亦
執殺隂循惟韓融以名德免是時豪傑既多附紹且感
其家禍人思為報州郡蜂起莫不以袁氏為名韓馥見
人情歸紹忌方得衆(劉攽曰案方字無義蓋是其字)恐將圖已常遣
從事守紹門不聽發兵橋瑁乃詐作三公移書傳驛州
郡說董卓罪惡天子危逼企望義兵以釋國難馥於是
方聽紹舉兵乃謀於衆曰助袁氏乎助董氏乎治中劉
惠勃然曰興兵為國安問袁董(英雄記曰劉子惠中山人兗州刺史劉岱與其)
(書道卓無道天下所共攻死在旦暮不足為憂但卓死之後當復回師討文節擁強兵何凶逆寧可得置封書)
(與馥馥得此大懼歸咎子惠欲斬之别駕從事耿武等排閤伏子惠上願幷見斬得不死作徒被赭衣掃除宫)
(門外劉攽曰注何凶逆案文何當作阿)馥意猶深疑於紹每貶節軍糧欲
使離散明年馥將麴義反畔馥與戰失利紹既恨馥乃
與義相結紹客逢紀謂紹曰(英雄記曰紀字元圖初紹去董卓與許攸及紀俱詣)
(冀州以紀聰達有計策甚親信之逢音龐)夫舉大事非據一州無以自立今
冀部強實而韓馥庸才可密要公孫瓚將兵南下馥聞
必駭懼幷遣辯士為陳禍福馥迫於倉卒必可因據其
位紹然之益親紀即以書與瓚瓚遂引兵而至外託董
卓(劉攽曰案文少一討字緣託字誤脫)而隂謀襲馥紹乃使外甥陳留
高幹及潁川荀諶等(魏志云諶荀彧之弟)說馥曰公孫瓚乘勝來
南而諸郡應之袁車騎引軍東向其意未可量也竊為
將軍危之馥懼曰然則為之奈何諶曰君自料寬仁容
衆為天下所附孰與袁氏馥曰不如也臨危吐決智勇
邁於人又孰與袁氏馥曰不如也世布恩德天下家受
其惠又孰與袁氏馥曰不如也諶曰勃海雖郡其實州
也(言土廣也)今將軍資三不如之埶久處其上袁氏一時之
傑必不為將軍下也且公孫提燕代之卒其鋒不可當
夫冀州天下之重資若兩軍幷力兵交城下危亡可立
而待也夫袁氏將軍之舊且為同盟當今之計莫若舉
冀州以讓袁氏必厚德將軍公孫瓚不能復與之爭矣
是將軍有讓賢之名而身安於太山也願勿有疑馥素
性恇怯因然其計馥長史耿武别駕閔純騎都尉沮授
聞而諫曰(獻帝傳曰沮授廣平人少有大志多謀略英雄記曰耿武字文威閔純字伯典後袁紹至)
(馥從事十人棄馥去唯恐在後獨武純杖刀拒兵不能禁紹後令田豐殺此二人)冀州雖鄙𢃄
甲百萬穀支十年袁紹孤客窮軍仰我鼻息譬如嬰兒
在股掌之上絶其哺乳立可餓殺柰何欲以州與之馥
曰吾袁氏故吏且才不如本初度德而讓古人所貴諸
君獨何病焉先是馥從事趙浮程渙將強弩萬人屯孟
津聞之率兵馳還請以拒紹馥又不聽(英雄記曰紹在朝歌清水口浮)
(等從後來船數百艘衆萬餘人整兵駭鼓過紹營紹甚惡之浮等到謂馥曰袁本初軍無斗糧各欲離散旬曰)
(之間必土崩瓦解明將軍但閉戶高枕何憂何懼)乃避位出居中常侍趙忠故
舍遣子送印綬以讓紹紹遂領冀州牧承制以馥為奮
威將軍而無所將御引沮授為别駕因謂授曰今賊臣
作亂朝廷遷移吾歴世受寵志竭力命興復漢室然齊
桓非夷吾不能成霸句踐非范蠡不能存國今欲與卿
戮力同心共安社稷將何以匡濟之乎授進曰將軍弱
冠登朝播名海内値廢立之際忠義奮發單騎出奔董
卓懷懼濟河而北勃海稽服(稽音啓)擁一郡之卒撮冀州
之衆(廣雅曰撮持也)威陵河朔名重天下若舉軍東向則黃巾
可掃還討黑山則張燕可滅(黑山在今衛州衛縣西北九州春秋曰燕本姓褚黃)
(巾賊起燕聚少年為羣盜博陵張牛角亦起與燕合燕推牛角為帥俱攻癭陶牛角為飛矢所中被創且死大)
(會其衆告曰必以燕為帥牛角死衆奉燕故改姓張性剽悍捷速過人故軍中號曰飛燕其後人衆浸廣常山)
(趙郡中山上黨河内諸山谷皆相通號曰黑山也)回師北首則公孫必禽震脇
戎狄則匈奴立定横大河之北合四州之地(四州見下)收英
雄之士擁百萬之衆迎大駕於長安復宗廟於洛邑號
令天下誅討未服以此爭鋒誰能禦之比及數年其功
不難紹喜曰此吾心也(左傳秦伯曰是吾心也)即表授為奮武將
軍使監護諸將魏郡審配鉅鹿田豐(先賢行状曰配字正南少忠烈慷慨)
(有不可犯之節紹領冀州委腹心之任豐字元皓天姿瓌傑雄略多竒紹軍之敗也土崩奔走徒衆略盡軍將)
(皆撫膝而泣曰向使田豐在此不至於是)並以正直不得志於韓馥紹乃以
豐為别駕配為治中甚見器任馥自懷猜懼辭紹索去
(英雄記曰紹以河内朱漢為都官從事漢先時為馥所不禮内懷忿恨且欲徼迎紹意擅發城郭兵圍守馥第)
(拔刃登屋馥走上樓收得馥大兒搥折兩脚紹亦立收漢殺之馥猶憂怖故報紹索去)往依張邈
後紹遣使詣邈有所計議因共耳語馥時在坐謂見圖
謀無何如厠自殺(九州春秋曰至厠因以書刀自殺)其冬公孫讚大破
黃巾還屯槃河(爾雅有九河鉤槃是其一也故河道在今德州昌平縣界入滄州樂陵縣今名)
(枯槃河)威震河北翼州諸城無不望風響應紹乃自擊之
瓚兵三萬列為方陳分突騎萬匹翼軍左右其鋒甚銳
紹先令麴義領精兵八百強弩千張以為前登瓚輕其
兵少縱騎騰之義兵伏楯下一時同發瓚軍大敗斬其
所置冀州刺史嚴綱獲甲首千餘級麴義追至界橋(九州)
(春秋曰還屯廣宗界橋今貝州宗城縣東有古界城此城近枯漳水則界橋蓋當在此之側也)瓚歛兵
還戰義復破之遂到瓚營拔其牙門(眞人水鏡經曰凡軍始出立牙竿必)
(令完堅若有折將軍不利牙門旗竿軍之精也即周禮司常職云軍旅會同置旌門是也)餘衆皆走
紹在後十數里聞瓚已破發鞍息馬唯衛帳下強弩數
十張大戟士百許人瓚散兵二千餘騎卒至圍紹數重
射矢雨下田豐扶紹使却入空垣紹脫兜鍪抵地曰大
丈夫當前鬭死而反逃垣墻間邪促使諸弩競發多傷
瓚騎衆不知是紹頗稍引却會麴義來迎騎乃散退三
年瓚又遣兵至龍湊挑戰紹復擊破之瓚遂還幽州不
敢復出四年初天子遣太僕趙岐和解關東使各罷兵
瓚因此以書譬紹曰趙太僕以周召之德銜命來征宣
掦朝恩示以和睦曠若開雲見日何喜如之昔賈復寇
恂爭相危害遇世祖解紛遂同輿並出釁難既釋時人
美之自惟邊鄙得與將軍共同斯好此誠將軍之羞而
瓚之願也紹於是引軍南還三月上已大會賓徒於薄
落津(歴法三月建辰巳卯退除可以拂除災也韓詩曰溱與洧方洹洹兮薛君注云鄭國之俗三月上巳)
(之辰兩水之上招䰟續魄拂除不祥故詩人願與所說者俱往也酈元水經注云漳水經鉅鹿故城西謂之落)
(津續漢志癭陶縣有薄落亭)聞魏郡兵反與黑山賊于毒等數萬人
共覆鄴城殺郡守(管子曰齊桓公築五鹿中牟鄴以禦諸侯)坐中客家在鄴
者皆憂怖失色或起而啼泣紹容貎自若不改常度(獻帝)
(春秋曰紹勸督引滿投壺言笑容貎自若)賊有陶升者自號平漢將軍(英雄記曰)
(升故為内黃小吏)獨反諸賊將部衆踰西城入閉府門具車重
(重輜重也)載紹家及諸衣冠在州内者身自扞衛送到斥丘
(斥邱縣屬鉅鹿郡故城在今相州成安縣東南十三州志云土地斥鹵故曰斥丘)紹還因屯斥
丘以陶升為建義中郎將六月紹乃出軍入朝歌鹿腸
山蒼巖谷口(朝歌故城在今衛縣西續漢志曰朝歌有鹿腸山)討于毒圍攻五
日破之斬毒及其衆萬餘級紹遂尋山北行進擊諸賊
左髭文八等皆斬之又擊劉石青牛角黃龍左校郭大
賢李大目于氐根等復斬數萬級皆屠其屯壁遂與黑
山賊張燕及四營屠各鴈門烏桓戰於常山燕精兵數
萬騎數千匹連戰十餘日燕兵死傷雖多紹軍亦疲遂
各退麴義自恃有功驕縱不軌紹召殺之而幷其衆興
平二年拜紹右將軍其冬車駕為李傕等所追於曹陽
沮授說紹曰將軍累葉台輔世濟忠義今朝廷播越宗
廟殘毁觀諸州郡雖外託義兵内實相圖未有憂存社
稷䘏人之意且今州城粗定兵強士附西迎大駕即宫
鄴都挾天子而令諸侯稸士馬以討不庭誰能禦之(左傳)
(周襄王出奔於鄭狐偃言於晉文公曰求諸侯莫如勤王諸侯信之且大義也繼文之業而信宣於諸侯今為)
(可矣文公從之納襄王遂成霸業)紹將從其計潁川郭圖淳于瓊曰(九州)
(春秋圖字公則)漢室陵遲為日久矣今欲興之不亦難乎且英
雄並起各據州郡連徒聚衆動有萬計所謂秦失其鹿
先得者王(史記曰蒯通曰秦失其鹿天下共追之高才者先得焉)今迎天子動輒
表聞從之則權輕違之則拒命非計之善者也授曰今
迎朝廷於義為得於時為宜若不早定必有先之者焉
夫權不失幾功不厭速願其圖之帝立既非紹意竟不
能從紹有三子譚字顯思熙字顯雍尚字顯甫譚長而
惠尚少而美紹後妻劉有寵而偏愛尚數稱於紹紹亦
竒其姿容欲使傳嗣乃以譚繼兄後出為青州刺史沮
授諫曰世稱萬人逐兔一人獲之貪者悉止分定故也
(愼子曰兔走於街百人追之貪人俱存人莫之非者以兔為未定分也積兔滿市過不能顧非不欲兔也分定)
(之後雖鄙不争子思子商君書並載其詞略同)且年均以賢德均則卜古之制
也(左傳曰王后無嫡則擇立長年鈞以德德鈞以卜)願上惟先代成則之誡下
思逐兔分定之義若其不改禍始此矣紹曰吾欲令諸
子各據一州以視其能於是以中子熙為幽州刺史外
甥高幹為幷州刺史建安元年曹操迎天子都許乃下
詔書於紹責以地廣兵多而專自樹黨不聞勤王之師
而但擅相討伐紹上書曰臣聞昔有哀歎而霜隕(淮南子曰)
(鄒衍事燕惠王盡忠左右譖之仰天而哭夏五月天為降霜)悲哭而崩城者(齊莊公攻莒為)
(五乘之賓而杞梁獨不預歸而不食其母曰食汝生而無義死而無名則雖非五乘孰不汝笑生而有義死而)
(有名則五乘之賓盡汝下也及與莒戰梁遂鬭殺二十七人而死妻聞而哭城為之陁而隅為之崩見說苑)
每讀其書謂為信然於今況之乃知妄作何者臣出身
為國破家立事至於懷忠獲釁抱信見疑晝夜長吟剖
肝泣血曾無崩城隕霜之應故鄒衍杞婦何能感徹臣
以負薪之資(負薪謂賤人也禮記曰問士之子長幼長曰能負薪矣幼曰未能負薪)拔於
陪隸之中(陪重也左傳曰王臣公公臣卿卿臣大夫大夫臣士士臣皂皂臣隸隸臣僚僚臣僕僕臣)
(臺又曰是無陪臺也陪隸猶陪臺)奉職憲臺擢授戎校常侍張讓等淊
亂天常侵奪朝威賊害忠德扇動姦黨故大將軍何進
忠國疾亂義心赫怒以臣頗有一介之節可責以鷹犬
之功故授臣以督司諮臣以方略臣不敢畏憚強禦避
禍求福與進合圖事無違異忠策未盡而元帥受敗(元帥)
(謂何進)太后被質宫室焚燒陛下聖德幼冲親遭戹困時
進既被害師徒喪沮臣獨將家兵百餘人抽戈承明竦
劒翼室(山陽公載記曰紹與王匡等幷力入端門於承明堂上格殺中常侍高望等二人尚書曰延入)
(翼室孔安國注翼明也室謂路寝)虎叱羣司奮擊凶醜曾不浹辰罪人
斯殄(浹帀也左傳曰浹辰之間杜預曰十二日也)此誠愚臣效命之一驗也
會董卓乘虛所圖不軌臣父兄親從並當大位(謂叔隗為太傅)
(從兄基為太僕)不憚一室之禍苟惟寧國之義故遂解節出奔
創謀河外(河外河南)時卓方貪結外援招悅英豪故即臣勃
海申以軍號(即謂就拜也山陽公載記曰董卓以紹為前將軍封邟鄉侯紹受侯不受前將軍)
則臣之與卓未有纖芥之嫌若使苟欲滑泥揚波偷榮
求利(滑混也楚詞滑其泥揚其波)則進可以享竊禄位退無門戶之
患然臣愚所守志無傾奪故遂引會英雄興師百萬飲
馬孟津㰱血漳河(獻帝春秋曰紹合冀州十郡守相衆數十萬登臺㰱血盟曰賊臣董卓承)
(漢室之微負兵甲之衆陵越帝城跨蹈王朝幽鴆太后戮殺弘農提挈幼主越遷秦地殘害朝臣斬刈忠良焚)
(燒宫室烝亂宫人發掘陵墓虐及鬼神過惡烝皇天濁穢薰后土神祗怨恫無所憑恃兆人泣血無所控告仁)
(賢之士痛心疾首義士奮發雲興霧合咸欲奉辭伐罪躬行天誅凡我同盟之後畢力致命以伐凶醜同奬王)
(室翼戴天子有渝此盟神明是殛俾墜其師無克祚國劉攽曰注凡我同盟之後案文當云同盟之人既盟)
(之後此盟書常文也誤脫四字)會故冀州牧韓馥懷挾逆謀欲專權埶
絶臣軍糧不得踵係至使猾虜肆毒害及一門尊卑大
小同日幷戮鳥獸之情猶知號呼(禮記曰凡生天地之間者有血氣之屬必)
(有知有知之屬莫不知愛其類今是夫鳥獸則失喪其羣匹越月踰時焉則必反巡過其故鄉翔回馬鳴號焉)
(蹢躅焉踟蹰焉然後乃能去之小者至於燕爵猶有啁噍之頃焉然後乃能去之)臣所以蕩然
忘哀貎無隱戚者(隱憂也)誠以忠孝之節道不兩立顧私
懷己不能全功斯亦愚臣破家徇國之二驗也又黃巾
十萬焚燒青兗黑山張楊蹈藉冀域臣乃旋師奉辭伐
畔金鼓未震狡敵知亡故韓馥懷懼謝咎歸土張楊黑
山同時乞降臣時輙承制竊比竇融以議郎曹操權領
兗州牧(竇融行西河五郡大將軍事以梁綂為武威太守)會公孫瓚師旅南馳
陸掠北境臣即星駕席卷與瓚交鋒假天之威每戰輙
克臣備公族子弟生長京輦頗聞爼豆不習干戈加自
乃祖先臣以來世作輔弼咸以文德盡忠得免罪戾臣
非與瓚角戎馬之埶争戰陳之功者也誠以賊臣不誅
春秋所貶(公羊傳曰趙盾弑其君夷臯弑者趙穿也曷為加之趙盾不討賊也趙盾曰天乎予無辜)
(史曰爾為仁為義人弑爾君而復國不討賊非弑如何)苟云利國專之不疑(左傳曰苟)
(利社稷專之可也)故冒踐霜雪不憚劬勤實庶一捷之福以立
終身之功社稷未定臣誠耻之太僕趙岐銜命來征宣
明陛下含弘之施蠲除細故與下更新奉詔之日引師
南轅(左傳曰令尹南轅反旆杜預曰回軍南向)是臣畏怖天威不敢怠慢之
三驗也又臣所上將校率皆清英宿德令名顯達登鋒
履刃死者過半勤恪之功不見書列而州郡牧守競盜
聲名懷持二端優游顧望皆列土錫圭跨州連郡是以
遠近狐疑議論紛錯者也臣聞守文之世德高者位尊
倉卒之時功多者賞厚陛下播越非所洛邑乏祀海内
傷心志士憤惋是以忠臣肝腦塗地肌膚横分而無悔
心者義之所感故也今賞加無勞以擕有德(擕離也)杜黜
忠功以疑衆望斯豈腹心之遠圖將乃䜛慝之邪說使
之然也臣爵為通侯位二千石殊恩厚德臣既叨之豈
敢闚覬重禮以希彤弓玈矢之命哉(左氏傳曰王命尹氏策晉文公為侯)
(伯賜之大路之服彤弓一彤矢百玈弓十玈矢千)誠傷偏裨列校勤不見紀盡
忠為國飜成重愆斯蒙恬所以悲號於邊獄(史記曰胡亥遣使者)
(殺蒙恬恬不肯死使者即以屬吏繫於陽周恬喟然太息曰恬罪當死矣起臨洮屬之遼東城萬餘里此其中)
(不能無絶地脉此乃恬之罪也遂吞藥自殺)白起歔欷於杜郵也(史記曰秦王免白起)
(為士伍遷之隂密白起既行出咸陽西門十里至杜郵秦王乃使使者賜之劒自裁)太傅日磾位
為師保任配東征而耗亂王命(三輔決錄注曰馬日磾字翁叔馬融之族子少)
(傳融業以才學進歴位九卿遂登台輔獻帝春秋曰日磾假節東征循撫州郡術在夀春不肅王命侮慢日磾)
(借節觀之因奪不還從術求去而術不遣既以失節屈辱憂恚而死)寵任非所凡所舉用
皆衆所捐棄而容納其策以為謀主令臣骨肉兄弟還
為讎敵交鋒接刃搆難滋甚臣雖欲釋甲投戈事不得
已誠恐陛下日月之明有所不照四聰之聽有所不聞
乞下臣章咨之羣賢使三槐九棘議臣罪戾(周官曰三槐三公位)
(焉左九棘孤卿大夫位焉右九棘公侯伯子男位焉鄭玄注曰槐之言懷也言懷來人於此欲與謀也樹棘以)
(為位者取其赤心而外刺象以赤心有刺也)若以臣今行權為釁則桓文當
有誅絶之刑(齊桓晉文時周室弱諸侯不朝桓文權行征伐率諸侯以朝天子)若以衆
不討賊為賢則趙盾可無書弑之貶矣臣雖小人志守
一介若使得申明本心不愧先帝則伏首歐刀褰衣就
鑊臣之願也惟陛下垂尸鳩之平(尸鳩鴶鵴也詩國風曰尸鳩在桑其子七)
(兮淑人君子其儀一兮毛萇注曰尸鳩之養其子旦從上下暮從下上平均如一言善人君子執義亦如此)
絶邪謟之論無令愚臣結恨三泉(三者數之小終言深也前書曰下錮三泉)
於是以紹為太尉封鄴侯(獻帝春秋曰使將作大匠孔融持節之鄴拜太尉紹為大)
(將軍改封鄴侯)時曹操自為大將軍紹耻為之下(太尉位在大將軍上初武)
(帝以衛青征伐有功以為大將軍欲尊寵之故置大司馬官號以冠之其後霍光王鳳等皆然明帝以弟東平)
(王蒼有賢材以為驃騎大將軍以王故位公上和帝以舅竇憲征匈奴還遷大將軍在公上以勲戚者不拘常)
(例焉)偽表辭不受操大懼乃讓位於紹二年使將作大匠
孔融持節拜紹大將軍錫弓矢節鉞虎賁百人(禮含文嘉曰九)
(錫一曰車馬二曰衣服三曰樂器四曰朱戶五曰納陛六曰虎賁之士百人七曰斧鉞八曰弓矢九曰秬鬯春)
(秋元命苞曰賜虎賁得專征伐賜斧鉞得誅也)兼督冀青幽幷四州然後受之
紹每得詔書患有不便於己乃欲移天子自近使說操
以許下埤(埤亦下也音婢)溼洛陽殘破宜徙都甄城(甄音絹劉攽曰案)
(文溼字當屬上句)以就全實操拒之田豐說紹曰徙都之計既
不克從宜早圖許奉迎天子動託詔令響號海内此筭
之上者不爾終為人所禽雖悔無益也紹不從四年春
擊公孫瓚遂定幽土事在瓚傳紹既幷四州之地衆數
十萬而驕心轉盛貢御稀簡主簿耿包密白紹曰赤德
衰盡袁為黃胤宜順天意(獻帝春秋曰袁舜後黃應代赤故包有此言)以從
民心紹以包白事示軍府僚屬議者以包妖妄宜誅紹
知衆情未同不得已乃殺包以弭其迹於是簡精兵十
萬騎萬匹欲出攻許以審配逢紀統軍事田豐荀諶及
南陽許攸為謀主顏良文醜為將帥沮授進說曰近討
公孫師出歴年百姓疲敝倉庫無積賦役方殷此國之
深憂也宜先遣使獻捷天子務農逸人若不得通乃表
曹操隔我王路然後進屯黎陽漸營河南益作舟船繕
脩器械分遣精騎抄其邊鄙令彼不得安我取其逸如
此可坐定也郭圖審配曰兵書之法十圍五攻敵則能
戰(十倍則圍之五倍則攻之)今以明公之神武連河朔之強衆以伐
曹操兵埶譬若覆手(前書陸賈謂南越王曰越殺王降漢如反覆手耳)今不時
取後難圖也授曰蓋救亂誅㬥謂之義兵恃衆憑強謂
之驕兵義者無敵驕者先滅(前書魏相上書曰救亂誅㬥謂之義兵兵義者王敵)
(加於已不得已而起者謂之應兵兵應者勝争恨小故不勝忿怒者謂之忿兵兵忿者敗利人土地貨寳者謂)
(之貪兵兵貪者破恃國家之大矜人庶之衆欲見威於敵者謂之驕兵兵驕者滅此非但人事乃天道也)曹
操奉迎天子建宫許都今舉師南向於義則違且廟勝
之策不在彊弱(淮南子曰運籌於廟堂之中決勝乎千里之外)曹操法令既行
士卒精練非公孫瓚坐受圍者也今棄萬安之術而興
無名之師(前書曰新城三老說高祖曰順德者昌逆德者亡兵出無名事故不成音義曰有名伐有)
(罪也)竊為公懼之圖等曰武王伐紂不為不義况兵加曹
操而云無名且公師徒精勇將士思奮而不及時早定
大業所謂天與不取反受其咎(史記范蠡謂句踐曰天與不取反受其咎)此
越之所以霸吳之所以滅也監軍之計在於持牢而非
見時知幾之變也紹納圖言圖等因是譖沮授曰授監
統内外威震三軍若其浸盛何以制之夫臣與主同者
亡此黃石之所忌也(臣與主同者權在於主也主與臣同者權在臣也黃石者即張良於)
(下邳圯上所得者三略也圯音以之反劉攽曰注案文但當云臣與主同者權在臣也誤出於主也主與臣)
(同者權在十字)且御衆於外不宜知内(淮南子曰國不可從外理軍不可從中御)紹
乃分授所綂為三都督使授及郭圖淳于瓊各典一軍
未及行五年左將軍劉備殺徐州刺史車胄據沛以背
曹操操懼乃自將征備田豐說紹曰與公争天下者曹
操也操今東擊劉備兵連未可卒解今舉軍而襲其後
可一往而定兵以幾動斯其時也紹辭以子疾未得行
豐舉杖擊地曰嗟乎事去矣夫遭難遇之幾而以嬰兒
疾失其會惜哉紹聞而怒之從此遂疏焉曹操畏紹過
河乃急擊備遂破之備奔紹紹於是進軍攻許田豐以
既失前幾不宜便行諫紹曰曹操既破劉備則許下非
復空虛且操善用兵變化無方衆雖少未可輕也今不
如久持之將軍據山河之固擁四州之衆外結英雄内
修農戰然後簡其精銳分為竒兵(孫子兵法曰凡戰者以正合以竒勝也注)
(云正者當敵竒者擊其不備)乘虛迭出以擾河南救右則擊其左救
左則擊其右使敵疲於奔命人不得安業我未勞而彼
已困不及三年可坐剋也今釋廟勝之策而决成敗於
一戰若不如志悔無及也紹不從豐強諫忤紹紹以為
沮衆遂械繫之乃先宣檄曰蓋聞明主圖危以制變忠
臣慮難以立權曩者強秦弱主趙高執柄專制朝命威
福由己終有望夷之禍汙辱至今(始皇崩胡亥立趙高為丞相胡亥夢白虎)
(齧其左驂馬殺之心不樂問占夢卜涇水為崇胡亥乃齋望夷宫趙高令其壻閻樂逼胡亥使自殺張華云望)
(夷之宫在長陵西北長平觀東臨涇水作之以望北夷事見史記)及臻吕后禄產專政
擅斷萬機決事禁省下陵上替海内寒心於是綘侯朱
虛興威奮怒誅夷逆暴尊立太宗故能道化興隆光明
融顯此則大臣立權之明表也(吕后專制以兄子禄為趙王上將軍產為梁王)
(相國各領南北軍吕后崩欲為亂綘侯周勃朱虛侯劉章等共誅之立文帝廟稱太宗左傳閔子馬曰下陵上)
(替能無亂乎)司空曹操祖父騰故中常侍與左悺徐璜並作
妖孽饕餮放横傷化虐人(貪財為饕貪食為餮悺音烏板反)父嵩乞匄
攜養(續漢志曰嵩字巨高靈帝時賣官嵩以貨得拜大司農大鴻臚代崔烈為太尉魏志曰嵩騰養子莫)
(能審其生出本末曹瞞傳及郭頒代語並云嵩夏侯氏子惇之叔父魏太祖於惇為從父兄弟也匄亦乞也)
因臧買位輿金輦寶輸貨權門竊盜鼎司傾覆重器操
姦閹遺醜本無令德僄狡鋒俠好亂樂禍(方言曰僄輕也魏志曰操)
(少機警有權數而任俠放蕩不修行業鋒俠言其如鋒之利也僄音方妙反或作剽劫財物也音同)幕府
董綂鷹揚埽夷凶逆(謂紹誅諸閹人無少長皆斬之)續遇董卓侵官暴
國(左傳侵官冐也)於是提劍揮鼓發命東夏廣羅英雄棄瑕錄
用故遂與操參咨策略謂其鷹犬之才爪牙可任至乃
愚佻短慮輕進易退傷夷折衂數喪師徒(字書曰佻輕也魏志曰操)
(引兵西將據成臯到滎陽汴水過卓將徐榮戰不利士卒死傷多操為流矢所中所乘馬被創曹洪以馬與操)
(得夜遁又為呂布所敗)幕府輙復分兵命銳修完補輯表行東郡
太守兗州刺史被以虎文(續漢志曰虎賁將冠鶡冠虎文單衣襄邑歲獻織成虎文)
(衣)授以偏帥奬就威柄冀獲秦師一克之報(秦穆公使孟明視西)
(乞術白乙丙伐鄭晉襄公敗諸殽執孟明等文嬴請而舍之歸於秦穆公復用孟明伐晉晉人不敢出封殽尸)
(而還事見左傳)而遂乘資䟦扈肆行酷烈割剝元元殘賢害善
(太公金匱曰天道無親常與善人今海内陸沈於殷久矣何乃急於元元哉)故九江太守邊
讓英才儁逸以直言正色論不阿諂身被梟懸之戮妻
孥受灰滅之咎自是士林憤痛人怨天怒一夫奮臂舉
州同聲故躬破於徐方地奪於呂布(魏志曰陶謙為徐州牧操初征之下)
(十餘城後復征謙收五城遂略地至東海還過郯會張邈與陳宫畔迎呂布郡縣皆應布西屯濮陽而操攻之)
(布出兵戰操兵奔陳亂馳突火出墜馬燒左手掌司馬樓異扶操上馬遂得引去)彷徨東裔蹈
據無所幕府惟強幹弱枝之義且不登畔人之黨(強幹弱枝)
(解見班固傳左傳宋大夫魚石等以宋彭城畔屬楚經書宋彭城傳曰非宋地追書也且不登畔人也杜預注)
(曰登成也)故復援旍擐甲席卷赴征金鼓響震布衆破沮(左傳)
(曰擐甲執兵杜預注曰擐貫也前書揚雄曰雲徹席卷後無餘災魏志曰操襲定陶未拔會布至擊破之布將)
(薛蘭李封屯鉅野操攻之布救蘭敗布走布復與陳宫將萬餘人來戰操時兵少設伏縱竒兵擊大破之布夜)
(走東奔劉備)拯其死亡之患復其方伯之任是則幕府無德
於兗土而有大造於操也(左傳使呂相絶秦曰秦師克還無害則是我有大造於西)
(也杜預注曰造成也)會後鑾駕東反羣虜亂政時冀州方有北鄙
之警匪遑離局(北鄙之儆謂公孫瓚攻紹也左傳曰局部也杜預注曰遠其部曲為離局)故
使從事中郎徐勲就發遣操使繕修郊廟翼衛幼主而
便放志專行威劫省禁卑侮王僚敗法亂紀坐召三臺
專制朝政(晉書曰漢官尚書為中臺御史為憲臺謁者為外臺是謂三臺)爵賞由心刑
戮在口所愛光五宗所怨滅三族(五宗謂上至高祖下及孫三族謂父族母)
(族妻族)羣談者受顯誅腹議者蒙隱戮(大農顏異與張湯有隙人告異湯推)
(異與客言詔令下有不便者異不言微反唇湯遂奏異九卿見令不便不入言而腹非論死見前書)道路
以目百辟鉗口(國語曰厲王虐國人謗王召公告王曰人不堪命矣王怒得衛巫使監謗以告)
(則殺之國人莫敢言道路以目周書曰賢哲鉗口小人鼓舌何休注公羊傳曰鉗以木銜其口也鉗或作拑音)
(渠廉反)尚書記期會公卿充員品而已(前書賈誼曰大臣特以簿書不報期)
(會之間以為大故)故太尉楊彪歴典二司元綱極位(續漢書曰彪代董卓)
(為司空又代黃琬為司徒時袁術僣亂操託彪與術婚姻誣以欲圖廢置奏收下獄劾以大逆)操因睚
眦被以非罪篣楚幷兼五毒俱至(獻帝春秋曰收彪下獄考實遂以策罷)
觸情放慝不顧憲章又議郎趙彥忠諫直言議有可納
故聖朝含聽改容加錫操欲迷奪時明杜絶言路擅收
立殺不俟報聞又梁孝王先帝母弟墳陵尊顯松柏桑
梓猶宜恭肅操率將吏士親臨發掘破棺裸尸掠取金
寶至令聖朝流涕士民傷懷(前書曰孝文皇帝竇皇后生孝景帝梁孝王武)又
署發丘中郎將摸金校尉所過毁突無骸不露身處三
公之官而行桀虜之態汙國虐民毒施人鬼加其細政
苛慘科防互設矰繳充蹊阬穽塞路舉手挂網羅動足
蹈機塪是以兗豫有無聊之人帝都有呼嗟之怨(管子曰天)
(下無道人在爵位者皆不自聊生)歴觀古今書籍所載貪殘虐烈無道
之臣於操為甚幕府方詰外姦未及整訓加意含覆冀
可彌縫(左傳曰彌縫敝邑杜預注曰彌縫猶補合)而操豺狼野心潜包禍謀
(左傳曰楚司馬子良生子越椒令尹子文曰必殺之是子也熊虎之状而豺狼之聲弗殺必滅若敖氏諺曰狼)
(子野心是乃狼也其可畜乎)乃欲橈折棟梁孤弱漢室(周易棟橈之凶不可有以)
(輔也)除忠害善專為梟雄往歲伐鼓北征討公孫瓚強禦
桀逆拒圍一年操因其未破隂交書命欲託助王師以
見掩襲故引兵造河方舟北濟會行人發露瓚亦梟夷
故使鋒芒挫縮厥圖不果屯據敖倉阻河為固(獻帝春秋曰操)
(引軍造河託言助紹實圖襲鄴以為瓚援會瓚破滅紹亦覺之以軍退屯守敖倉)乃欲運螳蜋
之斧禦隆車之隧(韓詩外傳曰齊莊公獵有螳蜋舉足將持其輪問其御曰此何蟲對曰此)
(螳蜋也此蟲知進而不知退不量其力而輕就敵公曰此為天下勇士矣廻車避之勇士歸馬亦見淮南子又)
(莊子曰螳蜋怒臂以當車轍不知其不勝任也隧道也)幕府奉漢威靈折衝宇宙
長戟百萬胡騎千羣奮中黃育獲之士(尸子曰黃伯曰我左執太行之)
(獶右執彫虎唯象未試史記范睢說秦昭王烏獲任鄙之力慶忌夏育之勇也劉攽曰注尸子曰黃伯曰案)
(文少一中字)騁良弓勁弩之埶(文子曰狡兔得而獵犬烹高鳥盡而良弓藏史記蘇秦說)
(韓王曰天下之強弓勁弩皆從韓出)幷州越太行(紹甥高幹為幷州刺史故言越太行山而來助)
青州涉濟漯(紹長子譚為青州刺史濟漯二水名在今齊州界漯音他合反)大軍汎黃
河以角其前荆州下宛葉而掎其後(賈逵注國語曰從後牽曰掎音居蟻)
(反左傳曰晉人角之諸戎掎之是也荆州謂劉表也與紹交故云下宛葉)雷震虎步並集虜
廷若舉炎火以焚飛蓬(楚詞曰離憂患而乃寤若縱火於秋蓬)覆滄海而
注熛炭(黃石公三略曰夫以義而討不義若决河而沈熒火其剋必也)有何不消滅者
哉當今漢道陵遲綱㢮網絶操以精兵七百圍守宫闕
外稱陪衛内以拘質懼簒逆之禍因斯而作乃忠臣肝
膽塗地之秋烈士立功之會也可不勖哉(據陳琳集此檄陳琳之詞)
(也魏志曰琳字孔璋廣陵人避難冀州袁紹使典文章紹敗歸太祖太祖謂曰卿昔為本初移書但可罪狀孤)
(而已惡惡止其身何乃上及父祖邪琳謝罪太祖愛其才而不咎也流俗本此下有陳琳之辭者非也)乃
先遣顏良攻曹操别將劉延於白馬(白馬縣屬東郡今滑州縣也故城在)
(今縣東)紹自引兵至黎陽沮授臨行會其宗族散資財以
與之曰埶存則威無不加埶亡則不保一身哀哉其弟
宗曰曹操士馬不敵君何懼焉授曰以曹兗州之明略
又挾天子以為資我雖剋伯珪衆實疲敝而主驕將忲
軍之破敗在此舉矣揚雄有言六國蚩蚩為嬴弱姬今
之謂乎(法言之文也嬴秦姓也姬周姓方言蚩悖也六國悖惑侵弱周室遂為秦所倂也)曹操
遂救劉延擊顏良斬之(蜀志曰曹公使張遼及關羽為先鋒羽望見良麾盖策馬刺良)
(萬衆之中斬其首還諸將莫能當遂解白馬圍)紹乃度河壁延津南(酈元水經注曰漢孝)
(文時河決酸棗東潰金堤大發卒塞之武帝作瓠子之歌皆謂此口也又東北謂之延津杜預注左傳陳留酸)
(棗縣北有延津)沮授臨船歎曰上盈其志下務其功悠悠黃河
吾其濟乎遂以疾退紹不許而意恨之復省其所部幷
屬郭圖紹使劉備文醜挑戰曹操又擊破之斬文醜再
戰而禽二將紹軍中大震操還屯官渡(官渡在今鄭州中牟縣北酈元)
(水經云莨蕩渠經曹公壘北有高臺謂之官渡臺在中牟城北俗謂之中牟臺)紹進保陽武(陽武)
(今鄭州縣)沮授又說紹曰北兵雖衆而勁果不及南軍南軍
穀少而資儲不如北南幸於急戰北利在緩師宜徐持
久曠以日月紹不從連營稍前漸逼官渡遂合戰操軍
不利(魏志曰連營稍進前依沙塠東西四十里為屯操亦分營與相當)復還堅壁紹為
高櫓起土山射營中(釋名曰樓櫓者露上無覆屋也今官度臺北土山猶在臺之東紹舊)
(營遺基並在焉)皆蒙楯而行(楯今之旁排也揚雄羽獵賦曰蒙楯負羽獻帝春秋曰紹令軍中各)
(持三尺繩曹操誠禽但當縛之劉攽曰注誠案文當作成)操乃發石車擊紹樓皆
破軍中呼曰霹靂車(以其發石聲震烈呼為霹靂即今之抛車也抛音普孝反)紹為
地道欲襲操操輒於内為長壍以拒之又遣竒兵襲紹
運車大破之盡焚其穀食相持百餘日河南人疲困多
畔應紹紹遣淳于瓊等將兵萬餘人北迎糧運沮授說
紹可遣蔣竒别為支軍於表以絶曹操之鈔(以支軍為瓊等表援)
紹不從許攸進曰曹操兵少而悉師拒我許下餘守埶
必空弱若分遣輕軍星行掩襲許拔則操為成禽(劉攽曰)
(案文為成不須並出盖多為字)如其未潰可令首尾奔命破之必也紹
又不能用會攸家犯法審配收繫之攸不得志遂奔曹
操而說使襲取淳于瓊等瓊等時宿在烏巢(烏巢地名在滑州酸)
(棗城東)去紹軍四十里操自將步騎五千人夜往攻破瓊
等悉斬之(曹瞞傳曰公聞許攸來跣出迎之攸勸公襲瓊等公大喜乃選精銳步騎皆執袁軍旗幟)
(銜枚縛馬口夜從間道出人把束薪所歴道問者語之曰袁公恐曹操鈔掠後軍還兵以益備問者信以為然)
(既至圍屯大放火營中驚亂大破之盡燔其粮穀寶貨斬督將睢元進等割得將軍淳于仲簡鼻殺士卒千餘)
(人皆取鼻牛馬割唇舌以示紹軍將士皆惶懼)初紹聞操擊瓊謂長子譚曰就
操破瓊吾拔其營彼固無所歸矣乃使高覽張郃等攻
操營不下(魏志曰張郃字雋文河間鄚人也郃說紹曰曹公精兵往必破瓊等則事去矣郭圓曰郃)
(計非也不如攻其本營郃曰曹公營固攻之必不拔若瓊等見禽吾屬盡為虜矣紹但遣輕騎救瓊而以重兵)
(攻太祖營不能下太祖果破瓊等紹軍潰圖慙又更譛郃快軍敗郃懼歸太祖)二將聞瓊等敗
遂奔操於是紹軍驚擾大潰紹與譚等幅巾乘馬與八
百騎度河至黎陽北岸入其將軍蔣義渠營至帳下把
其手曰孤以首領相付矣義渠避帳而處之使宣令焉
衆聞紹在稍復集餘衆偽降曹操盡阬之前後所殺八
萬人沮授為操軍所執乃大呼曰授不降也為所執耳
操見授謂曰分野殊異遂用圯絶不圖今日乃相得也
授對曰冀州失策自取奔北授知力俱困宜其見禽操
曰本初無謀不相用計今喪亂過紀國家未定(十二年曰紀)
方當與君圖之授曰叔父母弟懸命袁氏若蒙公靈速
死為福操歎曰孤早相得天下不足慮也遂赦而厚遇
焉授尋謀歸袁氏乃誅之紹外寬雅有局度憂喜不形
於色而性矜愎自高(愎音平逼反)短於從善故至於敗及軍
還或謂田豐曰君必見重豐曰公貎寬而内忌不亮吾
忠而吾數以至言迕之若勝而喜必能赦我戰敗而怨
内忌將發若軍出有利當蒙全耳今既敗矣吾不望生
紹還曰吾不用田豐言果為所笑遂殺之(先賢行状曰紹謂逢紀曰)
(冀州人聞吾軍敗皆當念吾唯田别駕前諫止吾與衆不同吾亦慙之紀復曰豐聞將軍之退拍手大笑喜其)
(言之中也紹於是有害豐之意初太祖聞豐不從戎喜曰紹必敗矣及紹奔遁復曰向使紹用其别駕計尚未)
(可知也)官渡之敗審配二子為曹操所禽孟岱與配有隙
因蔣竒言於紹曰配在位專政族大兵強且二子在南
必懷反畔郭圖辛評亦為然紹遂以岱為監軍代配守
鄴護軍逢紀與配不睦(英雄記曰審配任用與紀不睦辛評郭圖皆比於譚評辛昆兄)
(也見魏志)紹以問之紀對曰配天性烈直每所言行慕古人
之節不以二子在南為不義也公勿疑之紹曰君不惡
之邪紀曰先所争者私情今所陳者國事紹曰善乃不
廢配配由是更協冀州城邑多畔紹復擊定之自軍敗
後發病七年夏薨(魏志曰紹自軍破後發病歐血死獻帝春秋曰紹為人政寬百姓德之河)
(北士女莫不傷怨市巷揮淚如或喪親典論曰袁紹妻劉氏性酷妒紹死僵尸未殯寵妾五人盡殺之為死者)
(有知當復見紹於地下乃髠頭墨面以毁其形尚又為盡殺死者之家)未及定嗣逢紀審
配宿以驕侈為譚所病辛評郭圖皆比於譚而與配紀
有隙衆以譚長欲立之配等恐譚立而評等為害遂矯
紹遺命奉尚為嗣
後漢書卷一百四上
後漢書卷一百四上考證
袁紹傳紹壮徤好交結大將軍梁冀以下莫不善之
何焯曰此指其父成衍紹字
今不早圖必為所制其新至疲勞襲之可禽也何焯
校本其字上增一及字
將作大匠吳循魏志作吳脩
在於持牢諸本皆作在於將軍(臣良裘)按三國志注
中載獻帝傳作監軍之計在於持牢將軍二字傳寫
之誤矣今改
父嵩乞匄攜養注曹瞞傳及郭頒代語並云嵩夏侯氏
子惇之叔父魏太祖於惇為從父兄弟也何焯曰
惇淵之子皆與魏室締姻有以知曹瞞傳及郭頒代
語之妄
後漢書卷一百四上考證
後漢書卷一百四下
宋宣城太守范煜撰
唐章懷太子賢注
袁紹劉表列傳第六十四下
袁紹傳(子譚)
譚自稱車騎將軍出軍黎陽尚少與其兵而使逢紀隨
之譚求益兵審配等又議不與譚怒殺逢紀曹操度河
攻譚譚告急於尚尚乃留審配守鄴自將助譚與操相
拒於黎陽自九月至明年二月大戰城下(郭緣生述征記曰黎陽城)
(西袁譚城城南又有一城是曹公攻譚之所築)譚尚敗退操將圍之乃夜遁還
鄴操進軍尚逆擊破操操軍還許譚謂尚曰我鎧甲不
精故前為曹操所敗今操軍退人懷歸志及其未濟出
兵掩之可令大潰此策不可失也尚疑而不許既不益
兵又不易甲譚大怒郭圖辛評因此謂譚曰使先公出
將軍為兄後者皆是審配之所搆也譚然之遂引兵攻
尚戰於外門(郛郭之門)譚敗乃引兵還南皮(南皮今滄州縣也章武有北皮)
(亭故此曰南皮)别駕王脩率吏人自青州往救譚譚還欲更攻
尚問脩曰計將安出脩曰兄弟者左右手也譬人將鬭
而斷其右手曰我必勝若如是者可乎夫棄兄弟而不
親天下其誰親之屬有䜛人交鬭其間以求一朝之利
願塞耳勿聽也若斬佞臣數人復相親睦以御四方可
横行於天下譚不從尚復自將攻譚譚戰大敗嬰城固
守(前書蒯通曰必將嬰城固守音義曰嬰謂以城自繞也)尚圍之急譚奔平原而
遣潁川辛毗詣曹操請救(魏志曰辛毗潁川陽翟人也譚使毗詣太祖求和毗見太)
(祖致譚意太祖悅謂毗曰譚可信尚必可克不毗對曰明公無問信與詐也直言當論其埶耳袁氏本兄弟相)
(伐非謂他人能間其間乃謂天下可定於已也一旦求救於明公此可知也劉攽曰注直言當論其埶耳案)
(文多一言字)劉表以書諫譚曰天降災害禍難殷流初交殊
族卒成同盟使王室震蕩彛倫攸斁(左傳曰震蕩播越書曰彛倫攸斁彛)
(常也倫理也攸所也斁敗也)是以智達之士莫不痛心入骨傷時人
不能相忍也然孤與太公志同願等(言太公者尊之謂紹也)雖楚
魏絶邈山河迥遠(楚荆州也魏冀州也)戮力乃心共奬王室(左傳曰同)
(好惡奬王室杜預曰奬助也)使非族不干吾盟異類不絶吾好此孤
與太公無貳之所致也功績未卒太公殂殞賢胤承統
以繼洪業宣奕世之德履丕顯之祚(奕重也國語曰奕代載德)摧嚴
敵於鄴都揚休烈於朔土顧定疆宇虎視河外凡我同
盟莫不景附何悟青蠅飛於竿旌無忌游於二壘(詩小雅曰)
(營營青蠅止于榛䜛人罔極構我二人史記費無忌得寵於楚平王為太子建少傅無寵於太子日夜䜛太子)
(於王欲誅太子太子亡奔宋左傳作無極竿旌二壘者謂譚尚也)使股肱分成二體匈
膂絶為異身初聞此問尚謂不然定聞信來乃知閼伯
實沈之忿已成棄親即讎之計已決(左傳子産曰高辛氏有二子伯曰閼)
(伯季曰實沈居於曠林不相能也日尋干戈以相征討)旃旆交於中原暴尸累於
城下聞之哽咽若存若亡昔三王五伯下及戰國君臣
相弑父子相殺兄弟相殘親戚相滅蓋時有之然或欲
以成王業(若周公誅管蔡之類)或欲以定霸功(若齊桓公殺子糾也)皆所謂
逆取順守而徼富彊於一世也未有棄親即異兀其根
本而能全於長世者也昔齊襄公報九世之讎(公羊傳曰紀侯)
(大去其國大去者何滅之也孰滅之也齊滅之曷為不言齊滅之為襄公諱也春秋為賢者諱何賢於襄公復)
(讎也何讎爾遠祖也衆公烹於周紀侯譛之遠祖者幾代九代矣史記曰紀侯譛齊哀公於周周夷王烹哀公)
(其弟靖立是為胡公弟獻公立子武公立子厲公立子文公立子成公立子莊公立子釐公立子襄公八年紀)
(遷去其邑是為九代也)士匄卒荀偃之事是故春秋美其義君子
稱其信夫伯游之恨於齊未若太公之忿於曹也宣子
之臣承業未若仁君之繼統也(荀偃晉大夫也左傳曰荀偃將中軍士匄佐之)
(伐齊濟河病目出及卒而視不可唅欒盈曰其為未卒事於齊故也士匄撫之曰主苟終所不嗣事於齊有如)
(河乃暝受含伯游荀偃字也宣子即士匄也士爕之子士會之孫)且君子違難不適讎
國交絶不出惡聲(左傳曰公山不狃曰君子違難不適讎國杜預曰違奔亡也史記樂毅遺)
(燕惠王書曰臣聞古之君子交絶不出惡聲)況忘先人之讎棄親戚之好而
為萬世之戒遺同盟之耻哉蠻夷戎狄將有誚讓之言
況我族類而不痛心邪夫欲立竹帛於當時全宗祀於
一世豈宜同生分謗爭校得失乎若冀州有不弟之慠
(左傳曰叚不弟故不言弟)無慙順之節仁君當降志辱身以濟事為
務事定之後使天下平其曲直不亦為高義邪今仁君
見憎於夫人未若鄭莊之於姜氏昆弟之嫌未若重華
之於象敖然莊公卒崇大隧之樂象敖終受有鼻之封
願捐棄百痾追攝舊義復為母子昆弟如初(鄭武公娶於申曰武)
(姜生莊公及叔段莊公寤生驚姜氏遂惡之愛叔段欲立之武公弗許及莊公立姜氏為請京使居之段繕甲)
(兵將襲鄭夫人將啓之莊公遂寘姜氏於城潁而誓之曰不及黃泉無相見也既而悔之潁考叔曰君何患焉)
(若闕地及泉隧而相見其誰曰不然從之公入而賦大隧之中其樂也融融姜出而賦大隧之外其欒也洩洩)
(遂為母子如初事見左傳史記曰舜名重華父瞽叟盲而舜母死瞽叟更娶妻生象瞽叟愛後妻子常欲殺舜)
(舜踐帝位封弟象為諸侯孟子曰象至不仁封諸有鼻仁人之於其弟也不藏怒焉不宿怨焉親愛之而已矣)
(鼻國在永州營道縣北今猶謂之鼻亭)今整勒士馬瞻望鵠立又與尚書
諫之並不從(魏氏春秋載表遺尚書曰知變起辛郭禍結同生追閼伯實沈之蹤忘常棣死喪之)
(義親尋干戈僵尸流血聞之哽咽若存若亡昔軒轅有涿鹿之戰周公有商奄之師皆所以翦除穢害而定王)
(業非強弱之爭喜怒之忿也故雖滅親不尤誅兄不傷今二君初承洪業纂繼前軌進有國家傾危之慮退有)
(先公遺恨之負當唯曹是務唯國是康何者金木水火剛柔相濟然後剋得其和能為人用今青州天性峭急)
(迷於曲直仁君度數弘廣綽然有餘當以大苞小以優容劣先除曹操以平先公之恨事定之後乃議曲直之)
(評不亦善乎若留神遠圖剋己復禮當振旅長驅共奬王室若迷而不返遵而無改則胡夷將有誚讓之言況)
(我同盟復能戮力仁君之役哉此韓盧東郭自困於前而遺田父之獲者也憤躍鶴望冀聞和同之聲若其泰)
(也則袁族其與漢升降乎如其否也則同盟永無望矣表二書並見王粲傳)曹操遂還救譚
十月至黎陽尚聞操度河乃釋平原還鄴尚將呂曠高
翔畔歸曹氏譚復隂刻將軍印以假曠翔操知譚詐乃
以子整聘譚女以安之(魏志曰整建安二十二年封郿侯二十三年薨無子黃初二年)
(追進爵諡曰戴公)而引軍還九年三月尚使審配守鄴復攻譚
於平原配獻書於譚曰配聞良藥苦口而利於病忠言
逆耳而便於行(孔子家語曰忠言逆耳而利於行)願將軍緩心抑怒終
省愚辭蓋春秋之義國君死社稷忠臣死君命(左傳晏嬰曰君)
(為社稷死則死之為社稷亡則亡之晉解揚曰受命以出有死無隕死而成命臣之祿也)苟圖危宗
廟剝亂國家親疎一也(左傳曰天實剝亂也)是以周公垂涕以斃
管蔡之獄(左傳曰鄭子太叔曰周公殺管叔放蔡叔夫豈不愛王室故也)季友歔欷而
行叔牙之誅(公羊傳曰公子牙卒何以不稱弟殺也為季子諱殺也莊公病叔牙曰魯一生一及)
(君以知之慶父存也季子曰夫何敢是將為亂和藥而飲之曰公子從吾言而飲此則可以無為天下戮笑必)
(有後於魯國誅不避兄弟君臣之義也劉攽曰注慶父存也案公羊云慶父也存)何則義重人
輕事不獲已故也昔先公廢黜將軍以續賢兄立我將
軍以為嫡嗣上告祖靈下書譜牒海内遠近誰不備聞
何意凶臣郭圖妄畫蛇足(戰國策曰楚有祠者賜其舍人酒一巵相謂曰數人飲之)
(不足一人飲之有餘請各畫地為蛇先成者飲酒一人蛇先成引酒且飲乃左手持酒右手畫蛇曰吾能為之)
(足未成一人蛇成奪其巵曰蛇固無足子安能為足遂飲酒為蛇足者終亡其酒)曲辭謟媚交
亂懿親至令將軍忘孝友之仁襲閼沈之迹放兵鈔突
屠城殺吏冤魂痛於幽冥創痍被於草棘又乃圖獲鄴
城許賞賜秦胡其財物婦女豫有分數又云孤雖有老
母趣使身體完具而已聞此言者莫不悼心揮涕使太
夫人憂哀憤隔我州君臣監寐悲歎誠拱默以聽執事
之圖則懼違春秋死命之節貽太夫人不測之患損先
公不世之業我將軍辭不獲命以及館陶之役(貽遺也不世猶)
(言非常也獻帝春秋曰譚尚遂尋干戈以相征討譚軍不利保于平原尚乃軍于館陶譚擊之敗尚走保險譚)
(追攻之尚設竒伏大破譚軍僵屍流血不可勝計譚走還平原)伏惟將軍至孝蒸蒸發
於岐嶷友于之性生於自然章之以聰明行之以敏達
覽古今之舉措覩興敗之徵符輕榮財於糞土貴名位
於丘岳何意奄然迷沈墮賢哲之操(墮音許規反)積怨肆忿
取破家之禍翹企延頸待望讎敵委慈親於虎狼之牙
以逞一朝之志豈不痛哉若乃天啓尊心革圖易慮則
我將軍匍匐悲號於將軍股掌之上配等亦當敷躬布
體以聽斧鑕之刑如又不悛禍將及之願熟詳吉凶以
賜環玦(孫卿子曰絶人以玦反人以環)譚不納曹操因此進攻鄴審配
將馮札為内應開突門内操兵三百餘人(墨子備突篇曰城百步一)
(突門突門用車兩輪以木束之塗其上維置突門内度門廣狹之令人入門四尺中置窐突門旁為橐充竈狀)
(又置艾寇即入下輪而塞之鼔橐薰之也)配覺之從城上以大石擊門門閉
入者皆死操乃鑿壍圍城周回四十里初令淺示若可
越配望見笑而不出爭利操一夜濬之廣深二丈引漳
水以灌之自五月至八月城中餓死者過半尚聞鄴急
將軍萬餘人還救城操逆擊破之尚走依曲漳為營(漳水)
(之曲)操復圍之未合尚懼遣隂䕫陳琳求降不聽尚還走
藍口(相州安陽縣界有藍嵯山與鄴相近蓋藍山之口)操復進急圍之尚將馬
延等臨陣降衆大潰尚奔中山盡收其輜重得尚印綬
節鉞及衣物以示城中城中崩沮審配令士卒曰堅守
死戰操軍疲矣幽州方至何憂無主操出行圍配伏弩
射之幾中(幾音祈中音竹仲反)以其兄子榮為東門校尉榮夜開
門内操兵配拒戰城中生獲配操謂配曰吾近行圍弩
何多也配曰猶恨其少操曰卿忠於袁氏亦自不得不
爾意欲活之配意氣壯烈終無撓辭見者莫不歎息遂
斬之(先賢行狀曰是日先縛配將詣帳下辛毗等逆以馬鞭擊其頭罵之曰奴汝今日眞死矣配顧曰狗)
(輩由汝曹破冀州恨不得殺汝太祖既有意活配配無撓辭辛毗等號哭不已乃殺之)全尚母妻
子還其財寶高幹以幷州降復為刺史曹操之圍鄴也
譚復背之因略取甘陵安平勃海河間攻尚於中山尚
敗走故安從熙而譚悉收其衆還屯龍湊十二月曹操
討譚軍其門譚夜遁奔南皮臨清河而屯明年正月急
攻之譚欲出戰軍未合而破譚被髮驅馳追者意非恒
人趨奔之(趨音促)譚墮馬顧曰咄兒過我我能富貴汝言
未絶口頭已斷地於是斬郭圖等戮其妻子熙尚為其
將焦觸張南所攻奔遼西烏桓觸自號幽州刺史驅率
諸郡太守令長背袁向曹陳兵數萬殺白馬盟令曰違
者斬衆莫敢仰視各以次㰱至别駕代郡韓珩(珩音行)曰
吾受袁公父子厚恩今其破亡智不能救勇不能死於
義闕矣若乃北面曹氏所不能為也一坐為珩失色觸
曰夫舉大事當立大義事之濟否不待一人可卒珩志
以厲事君(先賢行狀曰珩字子佩代郡人清粹有雅量少喪父母奉養兄姊宗族稱弟也)曹操
聞珩節甚高之屢辟不至卒於家高幹復叛執上黨太
守舉兵守壺口關(潞州上黨縣有壺山口因其險而置關焉)十一年曹操自
征幹幹乃留其將守城自詣匈奴求救不得獨與數騎
亡欲南奔荆州上洛都尉捕斬之(典論曰上洛都尉王琰獲高幹以功封侯)
(其妻哭於室以為琰富貴將更娶妾媵故也)十二年曹操征遼西擊烏桓尚
熙與烏桓逆操軍戰敗走乃與親兵數千人奔公孫康
於遼東尚有勇力先與熙謀曰今到遼東康必見我我
獨為兄手擊之且據其郡猶可以自廣也康亦心規取
尚以為功乃先置精勇於廐中然後請尚熙熙疑不欲
進尚彊之遂與俱入未及坐康叱伏兵禽之坐於凍地
尚謂康曰未死之間寒不可忍可相與席康曰卿頭顱
方行萬里何席之為遂斬首送之康遼東人父度初避
吏為玄兔小吏稍仕(劉攽曰玄兔案郡名皆作菟)中平元年還為本
郡守在職敢殺伐郡中名豪與已夙無恩者遂誅滅百
餘家因東擊高句驪西攻烏桓威行海畔時王室方亂
度恃其地遠隂獨懷幸會襄平社生大石丈餘下有三
小石為足度以為已瑞(襄平縣屬遼東郡故城在今平州盧龍縣西南魏志曰時襄平)
(延里社生大石或謂度曰此漢宣帝冠石祥也里名與先君同社主土地明當有土地有三公輔也度益喜)
初平元年乃分遼東為遼西中遼郡並置太守越海收
東萊諸縣為營州刺史(為猶置也)自立為遼東侯平州牧追
封父延為建義侯立漢二祖廟承制設壇墠於襄平城
南郊祀天地藉田理兵乘鸞輅九旒旄頭羽騎建安九
年司空曹操表為奮威將軍封永寧鄕侯度死康嗣故
遂據遼土焉
劉表傳
劉表字景升山陽高平人魯恭王之後也(恭王景帝子名餘)身
長八尺餘姿貎溫偉與同郡張儉等俱被訕議號為八
顧詔書捕案黨人表亡走得免黨禁解辟大將軍何進
掾初平元年長沙太守孫堅殺荆州刺史王叡(王氏譜曰叡字)
(通曜晉太保祥之伯父也吳錄曰叡見執驚曰我何罪堅曰坐無所知叡窮迫刮金飲之而死)詔書以
表為荆州刺史時江南宗賊大盛(宗黨共為賊)又袁術阻兵
屯魯陽表不能得至乃單馬入宜城(宜城縣屬南郡本鄢惠帝三年改名)
(宜城)請南郡人蒯越襄陽人蔡瑁與共謀畫(傅子曰越字異度魏太祖)
(平荆州與荀彧書曰不喜得荆州喜得異度耳)表謂越曰宗賊雖盛而衆不附
若袁術因之禍必至矣吾欲徵兵恐不能集其策焉出
對曰理平者先仁義理亂者先權謀兵不在多貴乎得
人袁術驕而無謀宗賊率多貪暴越有所素養者使人
示之以利必持衆來使君誅其無道施其才用威德既
行襁負而至矣兵集衆附南据江陵北守襄陽荆州八
郡(漢官儀曰荆州管長沙零陵桂陽南陽江陵武陵南郡章陵等是也)可傳檄而定公路
雖至無能為也表曰善乃使越遣人誘宗賊帥至者十
五人皆斬之而襲取其衆唯江夏賊張虎陳坐擁兵據
襄陽城表使越與龐季往譬之乃降江南悉平諸守令
聞表威名多解印綬去表遂理兵襄陽以觀時變袁術
與其從兄紹有隙而紹與表相結故術共孫堅合從襲
表表敗堅遂圍襄陽會表將黃祖救至堅為流箭所中
死餘衆退走(典略曰劉表夜遣將黃祖潛出兵堅逆與戰祖敗走竄峴山中堅乘勝夜追祖祖部)
(兵從竹木間射堅殺之英雄記劉表將呂介將兵緣山向堅堅輕騎尋山討介介下兵射中堅頭應時物故與)
(此不同)及李傕等入長安冬表遣使奉貢傕以表為鎮南
將軍荆州牧封成武侯假節以為已援建安元年驃騎
將軍張濟自關中走南陽因攻穰城中飛矢而死荆州
官屬皆賀表曰濟以窮來主人無禮至於交鋒此非牧
意牧受弔不受賀也使人納其衆衆聞之喜遂皆服從
(獻帝春秋曰濟引衆入荆州賈翊隨之歸劉表襄陽城守不受濟因攻之為流矢所中濟從子繡收衆而退劉)
(表自責以為己無賓主禮遣使招繡繡遂屯襄陽為表北藩)三年長沙太守張羡率
零陵桂陽三郡畔表表遣兵攻圍破羡平之(英雄記曰張羡南陽)
(人先作零陵桂陽守甚得江湘間心然性屈彊不順表薄其為人不甚禮也羡因是懷恨遂畔表)於是
開土遂廣南接五嶺(裴氏廣州記云大庾始安臨賀桂陽揭陽是謂五嶺鄧德明南康記)
(曰大庾一也桂陽甲騎二也九眞都龐三也臨賀萌渚四也始安越城五也)北據漢川地方
數千里帶甲十餘萬初荆州人情好擾加四方駭震寇
賊相扇處處麋沸表招誘有方威懷兼洽其姦猾宿賊
更為效用萬里肅清大小咸悅而服之關西兗豫學士
歸者蓋有千數表安慰賑贍皆得資全遂起立學校博
求儒術綦母闓宋忠等(闓音開)撰立五經章句謂之後定
愛民養士從容自保及曹操與袁紹相持於官度紹遣
人求助表許之不至亦不援曹操且欲觀天下之變從
事中郎南陽韓嵩(先賢行狀曰嵩字德高義陽人少好學貧不改操)别駕劉先
說表(零陵先賢傳曰先字始宗博學強記尤好黃老明習漢家典故)曰今豪桀並爭兩
雄相持天下之重在於將軍若欲有為起乘其敝可也
如其不然固將擇所宜從豈可擁甲十萬坐觀成敗求
援而不能助見賢而不肯歸此兩怨必集於將軍恐不
得中立矣曹操善用兵且賢俊多歸之其埶必舉袁紹
然後移兵以向江漢恐將軍不能禦也今之勝計莫若
舉荆州以附曹操操必重德將軍長享福祚垂之後嗣
此萬全之策也蒯越亦勸之表狐疑不斷乃遣嵩詣操
觀望虛實謂嵩曰今天下未知所定而曹操擁天子都
許君為我觀其釁嵩對曰嵩觀曹公之明必得志於天
下將軍若欲歸之使嵩可也如其猶豫嵩至京師天子
假嵩一職不獲辭命(劉攽曰案文當云辭不獲命)則成天子之臣將
軍之故吏耳在君為君不復為將軍死也惟加重思表
以為憚使強之至許果拜嵩侍中零陵太守及還盛稱
朝廷曹操之德勸遣子入侍表大怒以為懷貳陳兵詬
嵩將斬之(詬罵也)嵩不為動容徐陳臨行之言表妻蔡氏
知嵩賢諫止之表猶怒乃考殺從行者知無它意但囚
嵩而已(傅子曰表妻蔡氏諫之曰韓嵩楚國之望且其言直誅之無辭表乃不誅而囚之)六年
劉備自袁紹奔荆州表厚相待結而不能用也十三年
曹操自將征表未至八月表疽發背卒(代語曰表死後八十餘年晉太)
(康中冡見發表及妻身形如生芬香聞數里也)在荆州幾二十年家無餘積二
子琦琮表初以琦貎類於己甚愛之後為琮娶其後妻
蔡氏之姪蔡氏遂愛琮而惡琦毁譽之言日聞於表表
寵躭後妻每信受焉又妻弟蔡瑁及外甥張允並得幸
於表又睦於琮而琦不自寧嘗與琅邪人諸葛亮謀自
安之術亮初不對後乃共升高樓因令去梯謂亮曰今
日上不至天下不至地言出子口而入吾耳可以言未
亮曰君不見申生在内而危重耳居外而安乎(申生晉獻公之)
(太子為麗姬所譛乃自縊死重耳申生之弟懼麗姬之䜛出奔獻公卒重耳入是為文公遂為霸主見左氏傳)
𤦺意感悟隂規出計會表將江夏太守黃祖為孫權所
殺𤦺遂求代其任及表病甚琦歸省疾素慈孝允等恐
其見表而父子相感更有託後之意乃謂𤦺曰將軍命
君撫臨江夏其任至重今釋衆擅來必見譴怒傷親之
歡重增其疾非孝敬之道也遂遏于戶外使不得見琦
流涕而去之衆聞而傷焉遂以琮為嗣琮以侯印授琦
𤦺怒投之地將因奔喪作難會曹操軍至新野𤦺走江
南蒯越韓嵩及東曹掾傅巽等說琮歸降(傅子曰巽字公悌瓌瑋博)
(達有知人鑒識劉攽曰正文蒯越韓嵩及東曹掾傅巽案下文云釋嵩之囚則此時嵩方見囚何得有說明)
(多韓嵩二字若嵩有說亦當見封也)琮曰今與諸君據全楚之地守先君
之業以觀天下何為不可巽曰逆順有大體彊弱有定
埶以人臣而拒人主逆道也以新造之楚而禦中國必
危也以劉備而敵曹公不當也三者皆短欲以抗王師
之鋒必亡之道也將軍自料何與劉備琮曰不若也巽
曰誠以劉備不足禦曹公則雖全楚不能以自存也誠
以劉備足禦曹公則備不為將軍下也願將軍勿疑及
操軍到襄陽琮舉州請降劉備奔夏口(夏口城今之鄂州也左傳吳伐)
(楚楚沈尹戌奔命於夏汭杜預注曰漢水入口今夏口也劉攽曰注漢水入口案口當作江)操以琮
為青州刺史封列侯蒯越等侯者十五人乃釋嵩之囚
(劉攽曰案韓嵩事在上去此甚遠不可少韓字也)以其名重甚加禮待使條品
州人優劣皆擢而用之以嵩為大鴻臚以交友禮待之
蒯越光禄勲劉先尚書令初表之結袁紹也侍中從事
鄧義諫不聽義以疾退終表世不仕操以為侍中其餘
多至大官操後敗於赤壁(赤壁山名也在今鄂州蒲圻縣)劉備表琦為
荆州刺史明年卒
論曰袁紹初以豪俠得衆遂懷雄霸之圖天下勝兵舉
旗者莫不假以為名及臨場決敵則悍夫爭命(悍勇也)深
籌高議則智士傾心盛哉乎其所資也韓非曰狠剛而
不和愎過而好勝嫡子輕而庶子重斯之謂亡徵(韓非亡徵)
(篇曰狠剛而不和愎諫而好勝不顧社稷而輕為信者可亡也又曰太子輕庶子伉可亡也又曰太子卑而庶)
(子尊可亡也)劉表道不相越而欲臥收天運擬蹤三分其猶
木禺之於人也(言其如刻木為人無所知也前書有木禺龍一音義曰禺寄也寄龍形于木)
贊曰紹姿弘雅表亦長者稱雄河外擅彊南夏魚儷漢
舳雲屯冀馬(魚儷猶相次比也左傳曰奉公為魚儷之陳前書音義曰舳舡後持施處也左傳曰)
(冀之北土馬之所生)闚圖訊鼎禋天類社(闚圖謂若劉歆圖書改名秀訊鼎謂楚子問王)
(孫滿鼎輕重也國語曰精意以享謂之禋爾雅曰是類是禡師祭也社者隂類將興師故祭之)旣云天
工亦資人亮(工者官也亮信也尚書曰天工人其代之又曰惟時亮天工)矜彊少成
坐談奚望(九州春秋曰曹公征烏桓諸將曰今深入遠征萬一劉表使備襲許悔無及也郭嘉曰劉)
(表坐談客耳自知才不足以御備重任之則恐不能制輕之則備不為用雖違國遠征無憂矣公遂征之)回
皇冢嬖身穨業喪(冢嫡也嬖愛也)
後漢書卷一百四下
後漢書卷一百四下考證
袁紹子譚初交殊族卒成同盟文義難曉疑有脫誤
宣子之臣承業以魏氏春秋參校衍一臣字
劉表傳與同郡張儉等俱被訕議號為八顧(臣世駿)
按黨錮傳表儉二人列於八及前後不同
時江南宗賊大盛注宗黨共為賊宗焯曰宗恐與巴
賨之賨同義
江夏賊張虎陳坐何焯校本坐改生
蒯越韓嵩及東曹掾傅巽等說琮歸降劉攽曰按下文
云釋嵩之囚此時嵩方見囚何得有說明多韓嵩二
字若嵩有說亦當見封也日知錄曰是表卒之後
琮已赦嵩而出之矣下文云操至乃釋嵩之囚此史
家欲歸美於操而不顧上下文之相戾也何焯曰魏
志云知嵩無他乃止是則嵩未嘗見囚實勸琮降也
封者十五人焉知嵩不在其中范書兼採傅子弗誅
而囚之說後又補釋嵩之囚一語而仍陳氏越嵩及
東曹掾云云乃不覺違反也韓嵩二字宜存而論之
後漢書卷一百四下考證
