後漢書卷一百三
宋宣城太守范煜撰
唐章懷太子賢注
劉虞公孫瓚陶謙列傳第六十三
劉虞傳
劉虞字伯安東海郯人也(謝承書曰虞父舒丹陽太守虞通五經東海王恭之後)
(劉攽曰注案王恭當作恭王)祖父嘉光禄勲虞初舉孝廉稍遷幽州
刺史民夷感其德化自鮮卑烏桓夫餘穢貊之輩皆隨
時朝貢無敢擾邊者百姓歌悅之公事去官中平初黃
巾作亂攻破冀州諸郡拜虞甘陵相綏撫荒餘以蔬儉
率下遷宗正後車騎將軍張溫討賊邊章等發幽州烏
桓三千突騎而牢稟逋懸皆畔還本國(前書音義曰牢賈直也稟食也)
(言軍糧不續也)前中山相張純私謂前太山太守張舉曰今烏
桓既畔皆願為亂涼州賊起朝廷不能禁又洛陽人妻
生子兩頭此漢祚衰盡天下有兩主之徵也子若與吾
共率烏桓之衆以起兵庶幾可定大業舉因然之四年
純等遂與烏桓大人共連盟攻薊下燔燒城郭虜略百
姓殺護烏桓校尉箕稠右北平太守劉政遼東太守陽
終等衆至十餘萬屯肥如(肥如縣屬遼西郡故城在今平州)舉稱天子
純稱彌天將軍安定王移書州郡云舉當代漢告天子
避位勑公卿奉迎純又使烏桓峭王等(峭音七笑反)步騎五
萬入青冀二州攻破清河平原殺害吏民朝廷以虞威
信素著恩積北方明年復拜幽州牧虞到薊罷省屯兵
務廣恩信遣使告峭王等以朝恩寬弘開許善路又設
賞購舉純舉純走出塞餘皆降散純為其客王政所殺
送首詣虞靈帝遣使者就拜太尉封容丘侯(容丘縣屬東海郡)
及董卓秉政遣使者授虞大司馬進封襄賁侯初平元
年復徵代袁隗為太傅道路隔塞王命竟不得達舊幽
部應接荒外資費甚廣歲常割青冀賦調二億有餘以
給足之時處處斷絶委輸不至而虞務存寬政勸督農
植開上谷胡市之利通漁陽鹽鐵之饒民悅年登穀石
三十青徐士庶避黃巾之難歸虞者百餘萬口皆收視
溫恤為安立生業流民皆忘其遷徙虞雖為上公天性
節約敝衣繩履食無兼肉遠近豪俊夙僭奢者莫不改
操而歸心焉(夙猶舊也)初詔令公孫瓚討烏桓受虞節度瓚
但務會徒衆以自強大而縱任部曲頗侵擾百姓而虞
為政仁愛念利民物由是與瓚漸不相平二年冀州刺
史韓馥勃海太守袁紹及山東諸將議以朝廷幼冲逼
於董卓(時獻帝年十歲)遠隔關塞不知存否以虞宗室長者欲
立為主乃遣故樂浪太守張岐等齎議上虞尊號虞見
岐等厲色叱之曰今天下崩亂主上蒙塵(左傳曰周襄王出奔于鄭)
(魯臧文仲曰天子蒙塵于外)吾被重恩未能清雪國恥諸君各據州
郡宜共勠力(說文曰勠力幷力也左傳曰勠力同心音力凋反又音六)盡心王室而
反造逆謀以相垢誤邪固拒之馥等又請虞領尚書事
承制封拜復不聽遂收斬使人於是選掾右北平田疇
從事鮮于銀(魏志曰田疇字子春右北平無終人好讀書善擊劒劉虞署為從事太祖北征烏桓)
(令疇將衆上徐無出盧龍歴平剛登白狼堆去柳城二百餘里虜乃驚太祖與戰大斬獲論功封疇疇上疏自)
(陳大祖令夏侯惇喻之疇曰豈可費盧龍塞以易賞禄哉)蒙險間行奉使長安獻帝
既思東歸見疇等大悅時虞子和為侍中因此遣和潛
從武關出告虞將兵來迎道由南陽後將軍袁術聞其
狀遂質和使報虞遣兵俱西虞乃使數千騎就和奉迎
天子而術竟不遣之初公孫瓚知術詐固止虞遣兵虞
不從瓚乃隂勸術執和使奪其兵自是與瓚仇怨益深
和尋得逃術還北復為袁紹所留瓚既累為紹所敗而
猶攻之不已虞患其黷武(黷猶慢也數也尚書曰黷於祭祀也)且慮得志
不可復制固不許行而稍節其稟假瓚怒屢違節度又
復侵犯百姓虞所賚賞典當胡夷(當音丁浪反)瓚數抄奪之
積不能禁乃遣驛使奉章陳其暴掠之罪瓚亦上虞稟
糧不周二奏交馳互相非毁朝廷依違而已瓚乃築京
於薊城以備虞(京高丘也言高築丘壘以備虞焉解見獻帝紀)虞數請瓚輒稱
病不應虞乃密謀討之以告東曹掾右北平魏攸攸曰
今天下引領以公為歸謀臣爪牙不可無也瓚文武才
力足恃雖有小惡固宜容忍虞乃止頃之攸卒而積忿
不已四年冬遂自率諸屯兵衆合十萬人以攻瓚將行
從事代郡程緒免胄而前曰公孫瓚雖有過惡而罪名
未正明公不先告曉使得改行而兵起蕭牆非國之利
加勝敗難保不如駐兵以武臨之瓚必悔禍謝罪所謂
不戰而服人者也虞以緒臨事沮議遂斬之以徇戒軍
士曰無傷餘人殺一伯珪而巳時州從事公孫紀者瓚
以同姓厚待遇之紀知虞謀而夜告瓚瓚時部曲放散
在外倉卒自懼不免乃掘東城欲走虞兵不習戰又愛
人廬舍勑不聽焚燒急攻圍不下瓚乃簡募銳士數百
人因風縱火直衝突之虞遂大敗與官屬北奔居庸縣
(居庸縣屬上谷郡有關)瓚追攻之三日城陷遂執虞幷妻子還薊
猶使領州文書會天子遣使者段訓增虞封邑督六州
事拜瓚前將軍封易侯假節督幽幷青冀瓚乃誣虞前
與袁紹等欲稱尊號脅訓斬虞於薊市先坐而呪曰若
虞應為天子者天當風雨以相救時旱埶炎盛遂斬焉
傳首京師故吏尾敦於路劫虞首歸葬之(尾敦姓名)瓚乃上
訓為幽州刺史虞以恩厚得衆懷被北州百姓流舊莫
不痛惜焉初虞以儉素為操冠敝不改乃就補其穿及
遇害瓚兵搜其内而妻妾服羅紈盛綺飾時人以此疑
之和後從袁紹報瓚云
公孫瓚
公孫瓚字伯珪遼西令支人也(令音力定反支音巨移反)家世二千
石瓚以母賤遂為郡小吏為人美姿貎大音聲言事辯
慧(典略曰瓚性辯慧每白事常兼數曹無有忘誤)太守竒其才以女妻之(魏志云侯)
(太守妻之以女)後從涿郡盧植學於緱氏山中略見書傳舉上
計吏太守劉君坐事檻車徵官法不聽吏下親近瓚乃
改容服詐稱侍卒身執徒養御車到洛陽太守當徙日
南瓚具豚酒於北芒上祭辭先人酹觴祝曰昔為人子
今為人臣當詣日南日南多瘴氣恐或不還便當長辭
墳塋慷慨悲泣再拜而去觀者莫不歎息既行於道得
赦瓚還郡舉孝廉除遼東屬國長史嘗從數十騎出行
塞下卒逢鮮卑數百騎瓚乃退入空亭約其從者曰今
不奔之則死盡矣乃自持兩刃矛馳出衝賊殺傷數十
人瓚左右亦亡其半遂得免中平中以瓚督烏桓突騎
車騎將軍張溫討涼州賊(賊即邊章等)會烏桓反畔與賊張
純等攻擊薊中瓚率所領追討純等有功遷騎都尉張
純復與畔胡丘力居等寇漁陽河間勃海入平原多所
殺略瓚追擊戰於屬國石門(石門山名在今營州柳城縣西南)虜遂大
敗棄妻子踰塞走悉得其所略男女瓚深入無繼反為
丘力居等所圍於遼西管子城二百餘日糧盡食馬馬
盡煮弩楯力戰不敵乃與士卒辭訣各分散還時多雨
雪墜阬死者十五六虜亦飢困遠走柳城(劉攽曰案遠當作還)
詔拜瓚降虜校尉封都亭侯復兼領屬國長史職統戎
馬連接邊寇每聞有驚(劉攽曰驚當作警)瓚輒厲色憤怒如赴
讎敵望塵奔逐或繼之以夜戰虜識瓚聲憚其勇莫敢
抗犯瓚常與善射之士數十人皆乘白馬以為左右翼
自號白馬義從烏桓更相告語避白馬長史乃畫作瓚
形馳騎射之中者咸稱萬歲虜自此之後遂遠竄塞外
瓚志埽滅烏桓而劉虞欲以恩信招降由是與虞相忤
初平二年青徐黃巾三十萬衆入勃海界欲與黑山合
瓚率步騎二萬人逆擊於東光南大破之(東光今滄州縣)斬首
三萬餘級賊棄其車重數萬兩奔走渡河瓚因其半濟
薄之賊復大破死者數萬流血丹水收得生口七萬餘
人車甲財物不可勝算威名大震拜奮武將軍封薊侯
瓚既諫劉虞遣兵就袁術而懼術知怨之乃使從弟越
將千餘騎詣術自結術遣越隨其將孫堅擊袁紹將周
昕越為流矢所中死瓚因此怒紹遂出軍屯槃河將以
報紹(槃即爾雅九河鉤槃之河其枯河在今滄州樂陵縣東南)乃上疏曰臣聞皇羲
已來君臣道著張禮以導人設刑以禁暴今車騎將軍
袁紹託承先軌爵任崇厚而性本淫亂情行浮薄昔為
司隸値國多難太后承攝何氏輔朝(謂何進也)紹不能舉直
錯枉而專為邪媚招來不軌疑誤社稷至令丁原焚燒
孟津(續漢書曰何進欲誅中常侍趙忠等進乃詐令武猛都尉丁原放兵數千人為賊於河内稱黑山伯)
(上事以誅忠等為辭燒平隂河津莫府人舍以怖動太后)董卓造為亂始紹罪一也
卓既無禮帝主見質紹不能開設權謀以濟君父而棄
置節傳(傳音丁戀反)迸竄逃亡忝辱爵命背違人主紹罪二
也紹為勃海當攻董卓而默選戎馬不告父兄至使太
傅一門纍然同斃不仁不孝紹罪三也(左傳曰兩釋纍囚杜預曰纍繫)
(也前書音義曰諸不以罪死曰纍斃踣也董卓恨紹起兵山東乃誅紹叔父太傅隗及宗族在京師者盡誅滅)
(之)紹既興兵涉歴二載不恤國難廣自封植乃多引資
糧專為不急割刻無方考責百姓其為痛怨莫不咨嗟
紹罪四也逼迫韓馥竊奪其州矯刻金玉以為印璽每
有所下輒皂囊施檢文稱詔書(漢官儀曰凡章表皆啟封其言密事得皂囊說)
(文曰檢書署也今俗謂之排其字從木)昔亡新僭侈漸以即眞(亡新王莽)觀紹
所擬將必階亂(階梯也詩曰職為亂階)紹罪五也紹令星工伺望
祥妖(星工善星者)賂遺財貨與共飲食尅會期日攻鈔郡縣
此豈大臣所當施為紹罪六也紹與故虎牙都尉劉勲
首共造兵勲降服張楊累有功效而以小忿枉加酷害
信用䜛慝濟其無道紹罪七也故上谷太守高焉故甘
陵相姚貢紹以貪惏(惏音力含反)横責其錢錢不備畢二人
幷命紹罪八也春秋之義子以母貴(公羊傳曰桓公幼而貴隱公長而卑)
(子以母貴母以子貴也)紹母親為傅婢地實微賤據職高重享福
豐隆有苟進之志無虛退之心紹罪九也又長沙太守
孫堅前領豫州刺史遂能驅走董卓掃除陵廟忠勤王
室其功莫大紹遣小將盜居其位斷絶堅糧不得深入
使董卓久不服誅紹罪十也昔姬周政弱王道陵遲天
子遷徙諸侯背畔故齊桓立柯會之盟(春秋公會齊侯盟于柯公羊傳)
(曰齊桓公之信著於天下自柯之盟始也)晉文為踐土之會(踐土鄭地也左傳周襄王出居)
(於鄭晉文公重耳為踐土之會率諸侯朝天子以成霸功)伐荆楚以致菁茅(菁茅靈茅以供)
(祭祀也左傳曰僖四年齊桓伐楚責之曰爾貢苞茅不入王祭不供無以縮酒寡人是徵)誅曹衛以
章無禮(左傳僖二十八年晉侯伐曹假道於衛衛人不許還自河南濟侵曹伐衛責其無禮也)臣
雖闒茸名非先賢(闒猶下也茸細也闒音吐盍反茸音人勇反)蒙被朝恩負
荷重任職在鈇鉞奉辭伐罪(鈇音方于反莖刃也鉞斧也)輙與諸將
州郡共討紹等若大事克捷罪人斯得(尚書周公東征三年罪人斯得)
庶續桓文忠誠之效遂舉兵攻紹於是冀州諸城悉畔
從瓚紹懼乃以所佩勃海太守印綬授瓚從弟範遣之
郡欲以相結而範遂背紹領勃海兵以助瓚瓚乃自署
其將帥為青冀兗三州刺史又悉置郡縣守令與紹大
戰於界橋(橋名解見獻帝紀)瓚軍敗還薊紹遣將崔巨業將兵
數萬攻圍故安不下退軍南還瓚將步騎三萬人追擊
於巨馬水(水在幽州歸義縣界自易州遒縣界流入)大破其衆死者七八千
人乘勝而南攻下郡縣遂至平原乃遣其青州刺史田
楷據有齊地紹復遣兵數萬與楷連戰二年糧食並盡
士卒疲困互掠百姓野無青草(左傳齊侯伐魯語展喜曰室如懸磬野無青草)
(何恃而不恐)紹乃遣子譚為青州刺史楷與戰敗退還是歲
瓚破禽劉虞盡有幽州之地猛志益盛前此有童謠曰
燕南垂趙北際中央不合大如礪唯有此中可避世瓚
自以為易地當之遂徙鎮焉(前書易縣屬涿郡續漢志曰屬河間瓚所居易京故)
(城在今幽州歸義縣南十八里)乃盛脩營壘樓觀數十臨易河通遼海
劉虞從事漁陽鮮于輔等合率州兵欲共報瓚輔以燕
國閻柔素有恩信推為烏桓司馬柔招誘胡漢數萬人
與瓚所置漁陽太守鄒丹戰於潞北斬丹等四千餘級
烏桓峭王感虞恩德率種人及鮮卑七千餘騎共輔南
迎虞子和與袁紹將麴義合兵十萬共攻瓚興平二年
破瓚於鮑丘(鮑丘水名也又名路水在今幽州漁陽縣)斬首二萬餘級瓚遂
保易京開置屯田稍得自支相持歲餘麴義軍糧盡士
卒飢困餘衆數千人退走瓚徼破之盡得其車重是時
旱蝗榖貴民相食瓚恃其才力不恤百姓記過忘善睚
眦必報州里善士名在其右者必以法害之常言衣冠
皆自以職分富貴不謝人惠故所寵愛類多商販庸兒
所在侵暴百姓怨之於是代郡廣陽上谷右北平各殺
瓚所置長吏復與輔和兵合瓚慮有非常乃居於高京
以鐡為門斥去左右男人七歲以上不得入易門專侍
姬妾其文簿書記皆汲而上之令婦人習為大言聲使
聞數百步以傳宣教令疏遠賓客無所親信故謀臣猛
將稍有乖散自此之後希復攻戰或問其故瓚曰昔我
驅畔胡於塞表掃黃巾於孟津當此之時謂天下指麾
可定(九州春秋曰瓚曰始天下兵起我謂唾手而決)至於今日兵革方始觀此
非我所决不如休兵力耕以救凶年兵法百樓不攻今
吾諸營樓樐千里(樐即櫓字見說文釋名曰櫓露也上無覆屋)積穀三百萬
斛食此足以待天下之變建安三年袁紹復大攻瓚瓚
遣子續請救於黑山諸帥而欲自將突騎直出傍西山
以斷紹後長史關靖諫曰今將軍將士莫不懷瓦解之
心所以猶能相守者顧戀其老小而恃將軍為主故耳
堅守曠日或可使紹自退若舍之而出後無鎮重易京
之危可立待也瓚乃止紹漸相攻逼瓚衆日䠞乃却築
三重營以自固四年春黑山賊帥張燕與續率兵十萬
三道來救瓚未及至瓚乃密使行人齎書告續曰昔周
末喪亂僵屍蔽地以意而推猶為否也不圖今日親當
其鋒袁氏之攻状若鬼神梯衝舞吾樓上鼓角鳴於地
中日窮月急不遑啟處鳥戹歸人滀水陵高(滀音丑六反喻急也)
汝當碎首於張燕馳驟以告急父子天性不言而動(言相)
(感也)且厲五千鐵騎於北隰之中(下溼曰隰)起火為應吾當自
内出奮揚威武決命於斯不然吾亡之後天下雖廣不
容汝足矣紹候得其書(獻帝春秋候者得書紹使陳琳易其詞即此書)如期舉
火瓚以為救至遂便出戰紹設伏瓚遂大敗復還保中
小城自計必無全乃悉縊其姊妹妻子然後引火自焚
紹兵趣登臺斬之關靖見瓚敗歎恨曰前若不止將軍
自行未必不濟吾聞君子陷人於危必同其難豈可以
獨生乎乃策馬赴紹軍而死續為屠各所殺(屠各胡號)田楷
與袁紹戰死鮮于輔將其衆歸曹操操以輔為度遼將
軍封都亭侯閻柔將部曲從曹操擊烏桓拜護烏桓校
尉封關内侯張燕既為紹所敗人衆稍散曹操將定冀
州乃率衆詣鄴降拜北平將軍封安國亭侯
論曰自帝室王公之胄皆生長脂腴不知稼穡其能厲
行飭身卓然不羣者或未聞焉(前書班固曰夫唯大雅卓爾不羣者河間獻王)
(之謂歟故論引焉)劉虞守道慕名以忠厚自牧(牧養也易曰卑以自牧)美
哉乎季漢之名宗子也若虞瓚無間同情共力糾人完
聚稸保燕薊之饒(糾收也劉攽曰糾人完聚稸案人下少一字不成文理當有一衆字)
繕兵昭武(繕修也左傳曰繕甲兵)以臨羣雄之隙舍諸天運徵乎
人文則古之休烈何遠之有(天運猶天命也人文猶人事也易曰觀乎人文以化)
(成天下)
陶謙
陶謙字恭祖丹陽人也(丹陽郡丹陽縣人也吳書曰陶謙父故餘姚長謙少孤始以不)
(羈聞於縣中年十四猶綴帛為幡乘竹馬而戲邑中兒童皆隨之故蒼梧太守同縣甘公出遇之見其容貎異)
(而呼之與語甚悦許妻以女甘夫人怒曰陶家兒遨戲無度於何以女許之甘公曰彼有竒表長必大成遂與)
(之)少為諸生仕州郡(吳書曰陶謙察孝廉拜尚書郎除舒令郡太守張磐同郡先輩與謙)
(父友謙恥為之屈嘗舞屬謙謙不為起固強之乃舞舞又不轉磐曰不當轉邪曰不可轉轉則勝人)四遷
為車騎將軍張溫司馬西討邊章會徐州黃巾起以謙
為徐州刺史擊黃巾大破走之境内晏然時董卓雖誅
而李傕郭氾作亂關中是時四方斷絶謙每遣使間行
奉貢西京詔遷為徐州牧加安東將軍封溧陽侯(溧陽今宣)
(州縣也溧音栗)是時徐方百姓殷盛穀實甚豐流民多歸之而
謙信用非所刑政不理别駕從事趙昱知名士也而以
忠直見疏出為廣陵太守(謝承書曰謙奏昱茂才遷為太守)曹宏等䜛
慝小人謙甚親任之良善多被其害由斯漸亂下邳閻
宣自稱天子(劉攽曰案紀作闕宣仍云闕黨童子之後此作閻誤)謙始與合從
後遂殺之而并其衆初曹操父嵩避難琅邪時謙别將
守隂平(縣名屬東海國故城在沂州承縣西南)士卒利嵩財寶遂襲殺之
初平四年曹操擊謙破彭城傅陽(縣名屬彭城國本春秋時偪陽也楚宣王)
(滅宋改曰傅陽故城在今沂州承縣南)謙退保郯操攻之不能克乃還過
拔取慮睢陵夏丘皆屠之(取慮音秋閭縣名屬下邳郡故城在今泗州下邳縣西南)
(睢陵縣在下邳縣東南夏丘縣屬沛郡故城今泗州虹縣是)凡殺男女數十萬人雞
犬無餘泗水為之不流自是五縣城保無復行迹初三
輔遭李傕亂百姓流移依謙者皆殲(殲盡也左傳曰門官殲焉)興平
元年曹操復擊謙略定琅邪東海諸縣謙懼不免欲走
歸丹陽會張邈迎吕布據兗州操還擊布是歲謙病死
初同郡人笮融(笮音側格反)聚衆數百往依於謙謙使督廣
陵下邳彭城運糧遂斷三郡委輸大起浮屠寺(浮屠佛也解見)
(西羌傳)上累金盤下為重樓又堂閣周回可容三千許人
作黃金塗像衣以錦綵每浴佛輙多設飲飯布席於路
其有就食及觀者且萬餘人(獻帝春秋曰融敷席方四五里費以巨萬)及曹
操擊謙徐方不安融乃將男女萬口馬三千匹走廣陵
廣陵太守趙昱待以賓禮融利廣陵資貨遂乘酒酣殺
昱放兵大掠因以過江南奔豫章殺郡守朱皓入據其
城後為揚州刺史劉繇所破走入山中為人所殺昱字
元逹琅邪人清已疾惡潛志好學雖親友希得見之為
人耳不邪聽目不妄視太僕种拂舉為方正
贊曰襄賁勵德維城燕北(勵勉也)仁能洽下忠以衛國伯
珪疎獷武才趫猛(趫音去驕反)虞好無終紹埶難並徐方殲
耗實謙為梗
後漢書卷一百三
後漢書卷一百三考證
公孫瓚傳於北芒上祭辭先人何焯曰瓚遼西人安
得有先墓在北芒
擊袁紹將周昕昕魏志作昂
史臣論舍諸天運(臣會汾)按文義舍當作合
後漢書卷一百三考證
