後漢書卷九十上
宋宣城太守范煜撰
唐章懷太子賢注
馬融列傳第五十上
馬融傳
馬融字季長扶風茂陵人也(融集云茂陵成懽里人也)將作大匠嚴
之子(嚴援兄余之子)為人美辭貎有俊才初京兆摯恂以儒術
教授隱於南山不應徵聘名重關西(三輔決錄注曰恂字季直好學善屬)
(文隱於南山之隂)融從其遊學博通經籍恂竒融才以女妻之
永初二年大將軍鄧騭聞融名召為舍人非其好也遂
不應命客於涼州武都漢陽界中會羌虜飈起邊方擾
亂米穀踴貴自關以西道殣相望(左傳曰叔向云道殣相望杜注云餓死為)
(殣也音覲)融既飢困乃悔而歎息謂其友人曰古人有言左
手據天下之圖右手刎其喉愚夫不為(莊子曰言不以名害其生者)
所以然者生貴於天下也今以曲俗咫尺之羞滅無貲
之軀殆非老莊所謂也故往應騭召四年拜為校書郎
中(謝承及續漢書並云為校書郎又拜郎中也)詣東觀典校祕書是時鄧太
后臨朝騭兄弟輔政而俗儒世士以為文德可興武功
宜廢遂寢蒐狩之禮息戰陳之法故猾賊從横乘此無
備融乃感激以為文武之道聖賢不墜五才之用無或
可廢(五才金木水火土也左傳曰宋子罕曰天生五材人並用之廢一不可誰能去兵也)元初二
年上廣成頌以諷諫其辭曰(廣成苑在今汝州梁縣西)臣聞孔子曰
奢則不遜儉則固奢儉之中以禮為界(界猶限也)是以蟋蟀
山樞之人並刺國君諷以太康馳驅之節(詩國風序曰蟋蟀刺晉僖)
(公也儉不中禮其詩曰無己太康職思其居毛萇注云己甚也鄭箋云君雖當自樂亦無甚太樂欲其用禮以)
(為節也又序曰山有樞刺晉昭公也有才不能用其詩曰子有車馬弗馳弗驅宛其死矣他人是愉言僖公以)
(太康貽戒昭公以不能馳驅被譏言文武之道須折衷也樞音謳劉攽曰註有才不能用案文才當作財)
夫樂而不荒憂而不困(左傳曰吳季札聘於魯魯為之歌頌季札曰樂而不荒為之歌)
(衛曰憂而不困)先王所以平和府藏頥養精神致之無疆(韓詩外傳)
(曰人有五藏六府何謂五藏精藏於腎神藏於心魂藏於肝魄藏於肺志藏於脾此之謂五藏也何謂六府喉)
(咽者量腸之府也胃者五榖之府也大腸者轉輸之府也小腸者受成之府也膽者積精之府也旁光者湊液)
(之府也詩曰天生蒸民有物有則)故戞擊鳴球載於虞謨吉日車攻序
於周詩(戞敔也音古八反形如伏獸背上有二十七刻以木長尺櫟之所以止樂擊柷也象桶中有椎)
(柄連底搖之所以作樂見三禮圖球玉磬也虞謨舜典也詩小雅曰吉日維戊既伯既禱田車既好四牡孔阜)
(又曰我車既攻我馬既同)聖主賢君以增盛美豈徒為奢淫而已哉
伏見元年已來遭値戹運(元年謂安帝即位年也戹運謂地震大水雨雹之類)陛
下戒懼災異躬自菲薄荒棄禁苑廢弛樂懸勤憂潛思
十有餘年以過禮數重以皇太后體唐堯親九族篤睦
之德陛下履有虞烝烝之孝外舍諸家每有憂疾聖恩
普勞遣使交錯稀有曠絶時時寧息又無以自娛樂殆
非所以逢迎太和裨助萬福也臣愚以為雖尚頗有蝗
蟲今年五月以來雨露時澍祥應將至方涉冬節農事
間隙宜幸廣成覽原隰觀宿麥勸收藏因講武校獵使
寮庶百姓復覩羽旄之美聞鐘鼓之音歡欣喜樂鼓舞
疆畔(孟子對齊宣王曰今王頗鼓樂於此百姓聞王鐘鼓之聲舉欣欣然有喜色而相告曰吾王庶幾無)
(疾病歟何以能鼓樂也今王田獵於此百姓見羽旄之美欣欣有喜色而相告曰吾王庶幾無疾病歟何以能)
(田獵也此無佗與人同樂也劉攽曰注今王頗鼓樂案文多一頗字)以迎和氣招致休
慶小臣螻蟻不勝區區職在書籍謹依舊文重述蒐狩
之義作頌一篇幷封上淺陋鄙薄不足觀省臣聞昔命
師於鞬櫜偃伯於靈臺或人嘉而稱焉(鞬以藏箭櫜以藏弓鞬音紀言)
(反櫜音高禮記孔子曰武王剋殷倒載干戈包以獸皮名之曰建櫜鄭注云建讀為鍵音其蹇反謂藏閉之也)
(此馬鄭異議司馬法曰古者武軍三年不興則凱樂凱歌偃伯靈臺答人之勞告不興也偃休也伯謂師節也)
(靈臺望氣之臺也)彼固未識夫雷霆之為天常金革之作昏明
也(左傳鄭子太叔曰為刑罰威獄以類天之震耀殺戮杜預注曰雷霆震耀天之威也聖人作刑獄以象類)
(之又宋子罕曰兵之設久矣所以威不軌而昭文德也聖人以興亂人以廢廢興存亡昏明之術皆兵之由也)
自黃炎之前傳道罔記三五以來越可略聞且區區之
酆郊猶廓七十里之囿盛春秋之苖(酆周文王所都孟子曰文王之囿方)
(七十里爾雅曰春獵為蒐夏曰苖秋曰獮冬曰狩)詩詠圃草樂奏騶虞(韓詩曰東有圃)
(草駕言行狩毛詩曰彼茁者葭一發五豝于嗟乎騶虞毛萇注云騶虞義獸也白虎黑文不食生物有至信之)
(德則應之周禮大司樂王大射則奏騶虞)是以大漢之初基也宅兹天邑揔
風雨之會交隂陽之和(周禮曰風雨之所會也隂陽之所和也乃建王國焉天邑謂洛)
(陽也)揆厥靈囿營于南郊(揆度也詩大雅曰王在靈囿言作廣成苑以比之)徒觀
其埛場區宇恢胎曠蕩&KR0034;夐勿罔寥豁鬱泱(&KR0034;音眇泱音烏朗反)
(並廣大貎)騁望千里天與地莽於是周阹環瀆右矕三塗左
概嵩嶽(阹音欺於反上林賦曰江河為阹郭璞注曰因山谷遮禽獸曰阹爾雅曰矕視也音馬板反三)
(塗山名在陸渾縣西南)面據衡隂箕背王屋浸以波溠夤以滎洛
(衡隂衡山之北山海經曰雉山澧水出焉東曰衡山多青臒地里志云雉縣衡山澧水所出在今鄧州向城縣)
(北王屋山在今王屋縣北周禮曰豫州其浸波溠其川滎洛水經注云溠水出黃山在今隨州棗陽縣東北又)
(云波水出歇馬嶺即應劭所謂孤山波水所出者今在汝州魯山西北滎水在滎陽縣東是也)金山石
林殷起乎其中峨峨磑磑鏘鏘&KR1936;&KR1936;隆穹槃回嵎峗錯
崔(金山金門山也水經注云在澠池縣南石林大石山也一名萬安山在河南郡境薄云洛陽縣南大石山)
(中有雜樹木有祠名大石祠山高二百丈也殷音於謹反磑音五來反&KR1936;音徂回反嵎音隅峗音魚軌反並高)
(峻貌)神泉側出丹水湼池怪石浮磬燿焜于其陂(爾雅曰汍泉穴)
(出穴出側出也丹水湼水在今鄧州怪石怪異好石似玉者浮磬若泗水中石可以為磬也燿焜光也)其
土毛則㩁牧薦草芳茹甘荼(毛草也左傳云楚芊尹無宇曰食土之毛誰非君臣)
(㩁相傳音角㩁牧未詳莊子曰麋鹿食薦一曰草稠曰薦茹菜也爾雅曰荼苦菜也詩曰堇荼如飴飴亦甘也)
茈萁芸蒩昌本深蒲(茈音紫萁音其爾雅曰綦月爾郭璞注曰即紫綦也似蕨可食芸香)
(草也說文云似苜蓿蒩音資云都反廣雅曰蕺蒩也其根似茅根可食昌本昌蒲根也深蒲謂蒲白生深水之)
(中)芝荋堇荁蘘荷芋渠(芝荋草也禮記曰芝栭菱椇荋音而堇菜花紫葉可食而滑荁)
(音戶官反禮記曰堇荁枌榆鄭注云荁堇類也蘘荷苖似薑根色紅紫似芙蓉可食芋渠即芋魁也一名蹲鴟)
(大葉其根亦可食也)桂荏鳬葵格韮葅于(爾雅曰蘇桂荏方言曰蘇亦荏也爾雅曰茆鳬)
(葵葉團似蓴生水中今俗名水葵爾雅曰茖山葱格與茖古字通菹音子閭反即巴苴一名芭蕉于軒于也一)
(名蕕生於水中涘)其植物則玄林包竹藩陵蔽京珍林嘉樹建
木叢生(玄猶幽也包叢生也爾雅曰大阜曰陵絶高曰京藩亦蔽也建木長木也)椿梧栝栢
柜柳楓楊(並木名也柜音矩楊協韻音以征反)豐彤對蔚崟頟槮爽(並林木貎)
(也對音徒對反崟音吟槮音所金反爽叶韻音生)翕習春風含津吐榮鋪于布
□蓶扈蘳熒惡可殫形(鋪音敷蓶音以揆反郭璞注爾雅云草木花初出為笋與蓶通)
(其字從唯本作從荏者誤也扈音戶蘳音胡瓦反字從圭並花葉貎本作黊說文云黊黃花也廣雅曰好色也)
(熒光也惡何也音烏)至于陽月隂慝害作百草畢落林衡戒田焚
萊柞木(爾雅曰十月為陽孫炎注曰純隂用事嫌於無陽故以名云左傳曰唯正月之朔慝未作杜注)
(云慝隂氣也害作言隂氣肅殺害於百草也周禮曰林衡掌巡林麓之禁令又曰牧師掌牧地凡田事贊焚萊)
(除草也柞音士雅反邪斫木也周禮柞氏掌攻草木及林麓)然後舉天網頓八紘揫
斂九藪之動物繯橐四野之飛征(揫聚也子由反周禮職方氏掌九藪揚州)
(具區荆州雲夢豫州圃田青州孟諸兗州大野雍州弦蒲幽州貕養冀州楊紆幷州昭余祁鄭玄注云澤無水)
(曰藪動物謂禽獸也繯音胡犬反又胡串反說文曰繯落也國語曰繯於山有罕賈逵注云繯還也橐囊也音)
(託四野四方之野飛征飛走也)鳩之乎兹囿之中山敦雲移羣鳴膠膠
鄙騃譟讙子野聽聳離朱目眩隸首策亂陳子籌昏(鳩聚)
(也敦音屯亦積聚也鄙騃獸奮迅貌也鄙音普美反騃音俟韓詩曰駓駓俟俟或羣或友眩亂也叶韻音玄隸)
(首黃帝時善筭者也陳子陳平善於籌策也昏亂也言禽獸多不可筭計)於時營圍烣廓充
斥川谷罦罝羅羉彌綸阬澤臯牢陵山(罦音浮雉網也置兔罟也羉彘)
(網也音力官反並見爾雅阬音苦庚反蒼頡篇曰阬壑也臯牢猶牢籠也孫卿子曰臯牢天下而制之若制子)
(孫也諸本有作牢柵者非也)校隊案部前後有屯甲乙相伍戊己為
堅(周禮司馬職曰前後有屯甲乙謂相次也伍伍長也戊己居中為中堅也)乘輿乃以吉月
之陽朔登于疏鏤之金路六驌騻之玄龍建雄虹之旌
夏揭鳴鳶之修橦(陽朔十月朔也疏鏤謂彫鏤也周遷輿服雜記曰玉路重輅也金路玉路)
(形制如一六駕六馬也續漢志曰天子五路駕六馬驌騻馬名左傳云唐成公有兩驌騻馬周禮曰馬高八尺)
(曰龍禮記曰孟冬乘玄輅駕鐵驪今此亦順冬氣而乘玄也郭璞注爾雅云虹䨇出色鮮盛者為雄左傳云舞)
(師題以旌夏杜預注云旌夏大旌也揭舉也音渠列反禮記曰前有塵埃則載鳴鳶鳶鴟也音緣鳴則風動故)
(畫之於旌旗以候埃塵也橦者旗之竿也音直江反)曳長庚之飛髾載日月之太
常棲招搖與玄弋注枉矢於天狼(長庚即太白星髾音所交反即旌旗所垂)
(之羽毛也太常天子所建大旗也畫之日月周禮云日月為常招搖玄弋天狼並星名也枉矢妖星蛇行有尾)
(目赤畫於旌旗也劉攽曰案妖星可見尾目而已又言其赤非也赤當作亦上文大常畫日月故云亦畫也)
羽毛紛其髟鼬揚金㚇而拖玉瓖(髟鼬羽旄飛揚貎也髟音必由反鼬音羊)
(救反蔡邕獨斷曰金㚇者馬冠也高廣各四寸在馬鬉前㚇音無犯反一音子公反瓖馬𢃄以玉飾之音襄)
屯田車於平原播同徒於高岡旃旝摻其如林錯五色
以摛光(詩小雅曰我車既好又曰射夫既同言徒衆齊同也旝亦旃也音古會反左傳曰旝動而鼓摻)
(音所金反與森字同劉攽曰注我車既好案我當作田)清氛埃埽野場誓六師搜
雋良(野場謂除其草萊令得驅馳也左傳曰天子六軍雋良馬之善者)司徒勒卒司馬
平行車攻馬同教達戒通(周禮曰司徒若將有軍旅會同田役之戒則受法于司馬)
(以作其衆又曰司馬狩田以旌為左右和之門前後有屯百步有司巡其前後鄭注云正其士之行列詩小雅)
(曰我車既攻我馬既同毛萇注云攻堅也同齊也戎事齊力尚強也田獵齊足尚疾也)伐咎鼓撞
華鍾獵徒縱赴榛叢(咎鼓大鼓也音公刀反周禮&KR0034;鼓長尋有四尺)徽嫿霍奕
别騖分奔騷擾聿皇往來交舛紛紛回回南北東西(嫿音)
(呼獲反並奔馳貎)風行雲轉匈礚隱訇黃塵勃滃闇若霧昏(礚音)
(苦蓋反訇音火宏反並聲也滃音烏董反)日月為之籠光列宿為之翳昧僄
狡課才勁勇程氣(僄狡勇捷僄匹妙反)狗馬角逐鷹鸇競鷙驍騎
旁佐輕車横厲相與陸梁聿皇于中原絹猑蹏鏦特肩
脰完羝撝介鮮散毛族梏羽羣(絹繫也與冐通工犬反猑蹏野馬也爾雅曰騉)
(蹄趼善升甗猑音昆鏦猶撞也揚雄方言曰吳楚之間或謂矛為鏦音楚江反韓詩齊風曰並驅從兩肩兮薛)
(君傳曰獸三歲曰肩脰頸也謂中其頸也脰音豆完羝野羊也臣賢案字書作羦音戶官反與完通梏諸家並)
(古酷反案字書梏從手即古文攪字謂攪擾也)然後飛鋋電激流矢雨墜各指
所質不期俱殪竄伏扔輪發作梧轊(鋋矛也周禮曰王弓以授射甲革椹)
(質者鄭玄云質正也正音征扔音人證反聲類曰扔摧也言為輪所摧也梧支梧也音悟謂支著車也轊車軸)
(頭也音衛謂車軸轥而殺之)祋殳狂擊頭陷顱碎獸不得猭禽不得
瞥(祋亦殳也音丁外反顱額也音盧猭走也音丑戀反瞥視也叶韻音疋例反殳音殊)或夷由未
殊顚狽頓躓蝡蝡蟫蟫充衢塞隧葩華䓑布不可勝計
(夷由不行也楚詞曰君不行兮夷由未殊謂未死蝡音而兗反說文曰動也蟫音似林反亦動貎也)若夫
鷙獸毅蟲倨牙黔口大匈哨後縕巡歐紆負隅依阻莫
敢嬰禦(爾雅曰駮如馬倨牙食虎豹黔黑也周禮考工記曰大匈燿後有力而不能走鄭玄注曰燿讀)
(曰哨哨小也音稍縕巡並行貎也縕音於粉反孟子曰有衆逐虎虎負隅莫之敢攖攖迫也禦扞也)乃使
鄭叔晉婦之徒睽孤刲刺裸裎袒裼(鄭叔鄭莊公弟太叔叚也詩鄭風曰)
(大叔于田乘乘馬禮裼暴虎獻于公所孟子曰晉人有馮婦者善搏虎攘臂下車衆皆悅之睽離也孤獨也謂)
(挺身刺獸刲亦刺也音苦圭反爾雅曰袒裼肉袒也孟子曰袒裼裸裎於我側說文曰裎裸也其字從衣)冒
&KR2630;柘搓棘枳窮浚谷底幽嶰暴斥虎搏狂兕獄&KR0034;熊抾
封狶(爾雅曰&KR2630;山桑也音一染反搓斫也音仕雅反嶰謂山澗也蒼頡篇曰斥大也&KR0034;亦狂也音吉曳反)
(說文曰兕似野牛而青色抾音劫古字通封大也狶豬也虛起反)或輕訬趬悍廋疏㟺
領犯歴嵩巒陵喬松履修樠踔攳枝杪標端尾蒼蜼掎
玄猨木産盡寓屬單(訬輕捷也音初稍反趬音丘昭反說文曰趬行輕貎廋疏猶搜索也)
(廋音所由反字林曰㟺山巔也音力于反爾雅曰山大而高曰嵩山小而高銳曰戀襔音莫寒反踔跳也音勅)
(教反&KR1320;音尋謂長枝也杪音亡小反標音必遥反並木末也蜼音以蘂反爾雅曰蜼卬鼻而長尾郭璞注曰似)
(獮猴而大黃黑色尾長數尺末有兩岐两則自懸於樹以尾塞鼻零陵南康人呼之音餘建平人呼之音相贈)
(遺之遺也又音余救反皆土俗輕重不同耳掎音居螘反說文曰偏引一足也木産謂巢栖之類也寓屬謂穴)
(居之屬也)罕罔合部&KR0699;弋同曲類行並驅星布麗屬曹伍相
保各有分局(罕亦網也相如上林賦曰戴雲罕續漢志曰將軍有部部下有曲罾魚網也音增弋)
(繳射也分音扶問反)矰碆飛流纖羅絡縸遊雉羣驚晨鳬軰作翬
然雲起霅爾雹落(矰弋矢也碆與磻同音補何反又補佐反說文曰以石著隿繳也絡縸張)
(羅貎也縸與幕通翬飛也音揮霅音素洽反廣雅曰霅雨也言鳥中繳如雨之落)爾乃&KR0034;觀高
蹈改乘回轅泝恢方撫馮夷策句芒超荒忽出重陽厲
雲漢横天潢(&KR0034;遠也音名小反田獵既罷故改乘回轅也左傳曰改乘轅而北之泝上也恢大也)
(馮夷河伯也句芒東方之神也荒忽幽遠也重陽天也雲漢天河也天潢星也)導鬼區徑神場
詔靈保召方相驅厲疫走蜮祥(靈保神巫也楚辭九歌曰思靈保兮賢姱周禮)
(方相氏掌執戈揚楯帥百隸以敺疫洪範五行傳曰蜮射人生於南越謂之短狐詩蟲魚疏曰一名射景如鼈)
(三足今俗謂之水弩也劉攽曰正文案導當作道)捎罔兩拂游光枷天狗緤墳
羊(捎音所交反鄭注周禮曰捎除也國語曰木石之怪曰䕫罔兩游光神也兄弟八人天狗星名也春秋元)
(命包日天狗主守財緤繫也音息列反墳羊土之怪其形似羊見家語)然後緩節舒容裴
回安步降集波籞川衡澤虞矢魚陳罟(波籞池籞也前書音義曰籞在)
(池中作室可用栖鳥入則捕之又曰折竹以繩綿連禁禦使人不得往來也周禮川衡掌川澤之禁令澤虞掌)
(國澤之政令也左傳曰魯隱公矢魚於棠矢亦陳也國語曰魯宣公夏濫罟於泗川里革斷其罟而棄之曰古)
(者大寒降水虞於是登川禽而嘗之於廟行諸國助宣氣也今魚方孕又行罟貪無蓺也公曰吾之過也籞音)
(圉)兹飛宿沙田開古蠱(音冶)翬終葵揚關斧刊重冰撥蟄
戶測潛鱗踵介旅(兹飛即佽飛也呂氏春秋曰荆人佽飛涉江中流兩蛟繞其船佽飛拔劒)
(赴江刺蛟殺之魯連子曰古善漁者宿沙渠子使漁山側雖十宿沙子不得魚焉宿沙非暗於漁道也彼山者)
(非魚之所生也晏子春秋曰公孫捷田開彊古冶子事景公以勇晏子勸景公餽之二桃曰計功而食之公孫)
(捷持楯而再搏乳虎若捷之功可以食桃田開彊曰吾仗兵禦三軍者再可以食桃古冶子曰吾嘗濟河黿銜)
(左驂以入砥柱之流吾逆而百步順流九里得黿頭鶴躍而出可以食桃矣二子皆反其桃契領而死古冶子)
(曰二子死之吾獨生不仁亦契領而死蠱與冶通翬亦揮也廣雅曰終葵椎也關斧斧名也刊除也踵猶尋也)
(介謂鱗蟲之屬也旅衆也劉攽曰注公孫捷持楯而再搏乳虎案如下文則此少曰吾二字)逆獵湍
瀨渀薄汾撓淪滅潭淵左挈䕫龍右提蛟鼉春獻王鮪
夏薦鼈黿(渀音蒲良反撓奴教反並入水貎也淪滅謂没於水中也鼉音壇鮪鱣屬也大者為王鮪)
(小者為叔鮪禮記季春之月天子始乘舟薦鮪於寢廟季夏之月令漁師取黿也)於是流覽徧
照殫變極態上下究竟山谷蕭條原野嵺愀上無飛鳥
下無走獸虞人植旍獵者效具車弊田罷旋入禁囿(流覽)
(謂周流觀覽也周禮曰植虞旌以屬禽鄭注曰植猶樹也田上樹旗令獲者皆致其禽也又曰車弊獻禽以享)
(礿注曰車弊車止也嵺音力救反愀音七救反亦蕭條貎也)棲遲乎昭明之觀休息
乎高光之榭以臨乎宏池(宏大也)鎮以瑶臺純以金堤樹
以蒲柳被以綠莎瀇瀁沆漭錯紾槃委天地虹洞固無
端涯大明生東月朔西陂(純緣也音之尹反蒲亦柳也瀇音胡廣反瀁音養沆音胡)
(朗反漭音莽並水貎也錯紾交結也紾音之忍反委音於危反虹洞相連也虹音胡貢反朔生也禮記曰大明)
(生於東月生於西鄭注曰大明日也言池水廣大日月出於其中也)乃命壺涿驅水蠱逐
罔螭滅短狐簎鯨鯢(周禮壺涿氏掌除水蠱涿音丁角反蠱音公戶反罔謂罔兩也螭龍)
(也短狐即蜮也簎音七亦反說文曰刺也周禮鼈人掌以時籍魚鼈龜蜃鄭衆注云簎謂以杖刺泥中搏取之)
然後方餘皇連舼舟張雲帆施蜺幬靡颸風陵迅流發
櫂歌縱水謳淫魚出蓍蔡浮湘靈下漢女游(方猶並也餘皇吳之)
(船名也見左傳舼小舟也音渠恭反淮南子曰越舼蜀艇不能無水而浮帆音凡幬帳也音直由反颸疾風也)
(音楚疑反武帝秋風詞曰簫鼓鳴兮發櫂歌劉向列女傳曰津吏之女中流奏河激之歌韓詩外傳曰瓠巴鼓)
(琴淫魚出聽淮南子曰上有叢蓍下有伏龜論語曰臧文仲居蔡注云龜出蔡地故以為名也湘靈舜妃溺於)
(湘水為湘夫人也見楚詞漢女漢水之神女詩云漢有游女)水禽鴻鵠鴛鴦鷗鷖鶬
鴰鸕鷁鷺鴈鷿鷉乃安斯寢戢翮其涯(鴛鴦匹鳥也鷗白鷗也鷖鳬屬)
(也爾雅曰鶬麋鴰今謂之鴰鹿音括鸕鸕鷀也楊孚異物志云能没於深水取魚而食之不生卵而孕雛於池)
(澤間既胎而又吐生多者生八九少生五六相連而出若絲緒焉水鳥而巢高樹之上鷁白鶂也鷺白鷺也鷿)
(音步歴反鷉音梯揚雄方言曰野鳬也甚小好没水中膏可以瑩刀劒寢宿也詩曰乃安斯寢涯水濱也)魴
鱮鱏鯿鰋鯉鱨魦樂我純德騰踊相隨雖靈沼之白鳥
孟津之躍魚方斯蔑矣(鱮音緒似魴而弱鱗鱏音徐林反口在頷下大者長七八尺鯿)
(音卑連反魴之類也鰋音匽今鰋額白魚也鱨音嘗詩蟲魚疏曰今黃頰魚也魦音沙或作鯊郭義恭廣志曰)
(吹沙魚大如指沙中行詩大雅曰王在靈沼於牣魚躍鄭玄注云靈沼之水魚盈滿其中也皆以跳躍又曰白)
(鳥翯翯翯肥澤也音學言並得其所也尚書中候曰武王度孟津白魚躍入于王舟中也)然猶詠歌
於伶簫載陳於方策豈不哀哉(伶樂官也詩國風序曰衛之賢者仕於伶官禮)
(記曰文武之道布在方策又曰百名以上書之於策不滿百名書之於方鄭注云方板也)於是宗廟
既享庖厨既充車徒既簡器械既攻(禮記曰天子歲三田一為乾豆二為)
(賓客三為充君之庖)然後擺牲班禽淤賜犒功羣師疊伍伯校千
重山罍常滿房俎無空(廣雅曰擺開也字書擺布字也音步買反班固西都賦曰置互)
(擺牲班布也淤與飫同左傳曰加饍則飫賜犒勞也山罍畫為山文禮記曰山罍夏后氏之樽也又曰周以房)
(俎鄭玄注云房謂足下跗也有似於堂房矣)酒正案隊膳夫巡行清醪車湊
燔炙騎將鼓駭舉爵鍾鳴既觴(周禮酒正中士辯五齊之名三酒之物膳夫上)
(士掌王之食飲膳羞說文曰醪汁滓酒也大雅曰或燔或炙將行也既盡也流俗本爵字作爝旣字作暨皆誤)
若乃陽阿衰斐之晉制闡&KR0034;華羽之南音(淮南子曰歌采菱發陽阿)
(禮記曰嘽諧慢易之音作而人康樂鶡冠子曰南方萬物華羽焉故以調羽也)所以洞蕩匈臆
發明耳目疏越藴慉駭恫底伏(越散也蘊慉猶積聚也慉與畜通恫音洞底伏)
(猶滯伏也呂氏春秋曰昔隂康氏之始隂多滯伏湛積故作為舞以宣導之此言作樂亦以疏散滯伏之象)
鍠鍠鎗鎗奏于農郊大路之衢與百姓樂之(鍠鍠鎗鎗鍾鼔之聲)
(也鍠音横鎗音測庚反孟子謂齊宣王曰今王與百姓同其樂則王矣農郊田野也)是以明德耀
乎中夏威靈暢乎四荒東鄰浮巨海而入享西旅越葱
嶺而來王南徼因九譯而致貢朔狄屬象胥而來同(入享)
(來助祭也孔安國注尚書曰西旅西戎遠國也葱嶺西域山也西河舊事曰嶺上多葱因以名焉徼塞之道也)
(九譯謂九重譯語而通中國也尚書大傳曰周成王時越裳氏重九譯而貢白雉朔狄北狄也周禮象胥掌蠻)
(夷戎翟之國使傳王之言而諭說焉以和親之鄭注云通夷狄之言者曰象胥其有才智者也此類之本名東)
(方曰寄南方曰象西方曰狄鞮北方曰譯此官正為象者周始有南越重譯來貢獻是以名通言語之官為象)
(胥胥音諝劉攽曰注名通言語之官為象胥案文當作通名謂總稱言語之官為象胥也)盖安不
忘危治不忘亂道在乎兹斯固帝王之所以曜神武而
折遐衝者也(晏子春秋曰晉平公欲攻齊使范昭觀焉景公觴之范昭曰願請君之棄酌景公曰)
(諾范昭已飲晏子命徹尊更之范昭歸以報晉平公曰齊未可伐也吾欲慙其君而晏子知之仲尼聞之曰起)
(於尊俎之間而折衝千里之外)方今大漢收功於道德之林致平於仁
義之淵忽蒐狩之禮闕槃虞之佃(槃樂也虞與娛同)闇昧不覩
日月之光聾昏不聞雷霆之震于今十二年為日久矣
亦方將刊禁臺之祕藏發天府之官常由質要之故業
率典刑之舊章(周禮八法四曰官常以聽官理天府掌祖廟之守藏與其禁令察羣吏之理左)
(傳云晉趙盾為國政由質要杜預注曰由用也質要契劵也刊音苦寒反)采清原嘉岐陽登
俊傑命賢良舉淹滯拔幽荒(清原地在河東聞喜縣北左傳曰晉蒐于清原作五)
(軍又楚椒舉曰周武有孟津之誓成有岐陽之蒐禮記月令孟夏命大尉贊傑俊遂賢良左傳楚平王詰姦慝)
(舉淹滯杜預注云淹滯有才德而未叙者也)察淫侈之華譽顧介特之實功
聘畎畝之羣雅宗重淵之潛龍(華譽虛譽也介特謂孤介特立也畎畝謂隱於)
(隴畝之中也司馬相如上林賦曰掩羣雅音義云謂大雅小雅之人也潛龍喻賢人隱也)乃儲精山
藪歴思河澤目矖鼎俎耳聽康衢營傅說於胥靡求伊
尹於庖廚索膠鬲於魚鹽聽寗戚於大車(矖視也音所解反鼎俎謂)
(伊尹負鼎以干湯也墨子曰湯舉伊尹於庖廚之中康衢謂寗戚也說苑曰寗戚飯牛於康衢擊車輻而歌碩)
(鼠傅說代胥靡刑人築於傅巖之野高宗夢得之孟子曰膠鬲舉於魚鹽也)俾之昌言而宏
議軼越三家馳騁五帝悉覽休祥揔括羣瑞(俾使也昌當也宏大)
(也前書揚雄曰宏言崇議軼過也三家三皇也)遂棲鳳皇於高梧宿麒麟於西
園納僬僥之珍羽受王母之白環(韓詩外傳曰黃帝時鳳皇止帝東園集帝)
(梧桐食帝竹實尚書中候曰黃帝時麒麟在園帝王記曰堯時僬僥氏來貢没羽西王母慕舜之德來獻白環)
(也)永逍遥乎宇内與二儀乎無疆貳造化於后土參神
施於昊乾超特達而無儔煥巍巍而無原(論語孔子曰堯之為君煥)
(乎其有文章巍巍乎其有成功)豐千億之子孫歴萬載而永延(詩大雅曰天錫)
(百禄子孫千億也)禮樂既闋北轅反旆至自新城背伊闕反洛
京(闋止也音苦穴反新城縣屬河南郡今伊闕縣)頌奏忤鄧氏滯於東觀十年
不得調因兄子喪自劾歸(融集云時兄伉子在融舍物故融因是自劾而歸)太
后聞之怒謂融羞薄詔除欲仕州郡遂令禁錮之(融集云時)
(左將奏融遭兄子喪自劾而歸離署當免官制曰融典校祕書不推忠盡節而羞薄詔除希望欲仕州郡免官)
(勿罪禁錮六年矣)太后崩安帝親政召還郎署復在講部出為
河間王廏長史時車駕東巡岱宗(延光三年劉攽曰正文廏長史案廏長)
(自是官名後人不知妄加史字)融上東巡頌帝竒其文召拜郎中及北
鄉侯即位融移病去為郡功曹陽嘉二年詔舉敦樸城
門校尉岑起舉融徵詣公車對策拜議郎(續漢書曰融對策於北宮)
(端門)大將軍梁商表為從事中郎轉武都太守時西羌反
叛征西將軍馬賢與護羌校尉胡疇征之而稽久不進
融知其將敗上疏乞自效曰今雜種諸羌轉相鈔盜宜
及其未幷亟遣深入破其支黨而馬賢等處處留滯羌
胡百里望塵千里聽聲今逃匿避回漏出其後則必侵
寇三輔為民大害臣願請賢所不可用關東兵五千裁
假部隊之號盡力率厲埋根行首以先吏士(埋根言不退)三
旬之中必克破之臣少習學蓺不更武職猥陳此言必
受誣罔之辜昔毛遂厮養為衆所蚩終以一言克定從
要(毛遂趙平原君趙勝客也居門下三年時平原將與楚合從以毛遂備二十人數其十九人相與笑之比)
(至楚毛遂果按劒與楚定從楚立發兵救趙事見史記厮養賤人也)臣懼賢等專守一城
言攻於西而羌出於東且其將士必有高克潰叛之變
(左傳曰鄭使高克率師次於河上久而不召師潰而歸高克奔陳)朝廷不能用又陳星
孛參畢參西方之宿畢為邊兵至於分野幷州是也(參在)
(申為晉分幷州之地)西戎北狄殆將起乎宜備二方尋而隴西羌
反烏桓寇上郡皆卒如融言三遷桓帝時為南郡太守
先是融有事忤大將軍梁冀旨冀諷有司奏融在郡貪
濁免官髠徙朔方自刺不殊得赦還復拜議郎重在東
觀著述以病去官融才高博洽為世通儒教養諸生常
有千數涿郡盧植北海鄭玄皆其徒也善鼓琴好吹笛
達生任性不拘儒者之節居宇器服多存侈飾常坐高
堂施綘紗帳前授生徒後列女樂弟子以次相傳鮮有
入其室者嘗欲訓左氏春秋及見賈逵鄭衆注乃曰賈
君精而不博鄭君博而不精既精既博吾何加焉但著
三傳異同說注孝經論語詩易三禮尚書列女傳老子
淮南子離騷所著賦頌碑誄書記表奏七言琴歌對策
遺令凡二十一篇初融懲於鄧氏不敢復違忤埶家遂
為梁冀草奏李固又作大將軍西第頌以此頗為正直
所羞年八十八延熹九年卒于家遺令薄葬族孫日磾
獻帝時位至太傅(三輔決錄注云日磾字翁叔)
論曰馬融辭命鄧氏逡巡隴漢之間將有意於居貞乎
(隴漢之間謂客於漢陽時易屯卦初九曰磐桓利居貞)既而羞曲士之節惜不貲
之軀(莊子曰曲士不可語於道者束於教也)終以奢樂恣性黨附成譏固
知識能匡欲者鮮矣(識性也匡正也)夫事苦則矜全之情薄生
厚故安存之慮深(老子曰人之輕死者以其求生生之厚也是以輕死)登高不懼
者胥靡之人也(前書音義曰胥相也靡隨也謂相隨受刑之人也莊子曰胥靡登高也不懼遺)
(死生也此為矜全之情薄也劉攽曰注胥靡登高也案文多也字)坐不垂堂者千金之
子也(前書鼂錯曰千金之子坐不垂堂此為安存之慮深也)原其大略歸於所安
而已矣物我異觀亦更相笑也
後漢書卷九十上
後漢書卷九十下
宋宣城太守范煜撰
唐章懷太子賢注
蔡邕列傳第五十下
蔡邕傳
蔡邕字伯喈陳留圉人也(圉縣故城在今汴州陳留縣東南)六世祖勲
(謝承書曰勲字君嚴)好黃老平帝時為郿令王莽初授以厭戎連
率(王莽改隴西郡曰厭戎郡守曰連率)勲對印綬仰天歎曰吾策名漢室
死歸其正昔曾子不受季孫之賜况可事二姓哉(禮記曰曾)
(子有疾童子曰華而晥大夫之簀歟曾子曰然斯季孫之賜也我未之能易也元起易簀曾元曰幸而至於旦)
(請敬易之曾子曰爾之愛我也不如彼也君子之愛人也以德細人之愛人也以姑息吾何求哉吾得正而斃)
(焉斯己矣舉扶而易之反席未安而没言雖臨死不失正道也劉攽曰注爾之愛我也不如彼也案文多一)
(也字)遂攜將家屬逃入深山與鮑宣卓茂等同不仕新室
父棱亦有清白行諡曰貞定公(邕祖攜碑云攜字叔業有周之胄昔蔡叔没成)
(王命其子仲使踐諸侯之位以國氏姓君其後也君曾祖父動哀帝時以孝廉為長安邰長及君之身增修厥)
(德順帝時以司空高弟遷新蔡長年七十九卒長子稜字伯直處俗孤黨不協于時垂翼華髮人爵不升年五)
(十三卒諡法曰清白守節曰貞純行不差曰定)邕性篤孝母常滯病三年邕自
非寒暑節變未嘗解襟帶不寢寐者十旬母卒廬于冢
側動靜以禮有兔馴擾其室傍又木生連理遠近竒之
多往觀焉與叔父從弟同居三世不分財鄉黨高其義
少博學師事太傅胡廣好辭章數術天文妙操音律桓
帝時中常侍徐璜左悺等五侯擅恣聞邕善鼓琴遂白
天子勅陳留太守督促發遣邕不得已行到偃師稱疾
而歸閑居翫古不交當世感東方朔客難及揚雄班固
崔駰之徒設疑以自通(揚雄作解嘲班固作答賓戲崔駰作達旨)乃斟酌羣
言韙其是而矯其非(韙亦是也)作釋誨以戒厲云爾有務世
公子誨於華顚胡老曰(顚頂也華顚謂白首也新序齊王對閭邱卭曰士亦華髮墮顚)
(而後可用耳左傳宋司馬子魚曰雖及胡耉獲即取之杜預注曰胡耉元老之稱)蓋聞聖人之
大寶曰位故以仁守位以財聚人(易曰聖人之大寶曰位何以守位曰仁何)
(以聚人曰財也)然則有位斯貴有財斯富行義逹道士之司也
故伊摯有負鼎之衒仲尼設執鞭之言(摯伊尹名也史記曰伊尹欲干)
(湯而無由乃為有莘媵臣負鼎爼以滋味說湯致於王道衒自媒衒也論語孔子曰行義以達其道又曰富而)
(可求雖執鞭之士吾亦為之周禮滌狼氏下士八人執鞭以辟道也)寗子有清商之歌百
里有豢牛之事(淮南子曰寗戚欲干齊桓公窮困無以自達於是為商旅將車以適於齊暮宿)
(於郭門飯牛車下望見桓公乃擊牛角而商歌桓公聞之曰異哉歌者非常人也命後車載之三齊記載其歌)
(曰南山矸白石爛生不遭堯與舜禪短布單衣適至骭從昏飯牛薄夜半長夜漫漫何時旦公悅之以為大夫)
(矸音岸骭音戶諫反百里奚虞大夫也史記趙良曰百里奚自鬻於秦衣褐食牛期年而後穆公知之舉之牛)
(口之下說文曰豢養也)夫如是則聖哲之通趣古人之明志也夫
子生清穆之世秉醇和之靈覃思典籍韞櫝六經安貧
樂賤與世無營沈精重淵抗志高冥包括無外綜析無
形其已久矣曾不能拔萃出羣揚芳飛文(孟子曰若仲尼者拔乎其)
(萃出乎其類)登天庭序彝倫掃六合之穢慝清宇宙之埃塵
連光芒於白日屬炎氣於景雲(瑞應圖曰景雲者太平之應也一曰慶雲也)
時逝歲暮默而無聞小子惑焉是以有云方今聖上寬
明輔弼賢知崇英逸偉不墜於地德弘者建宰相而裂
土才羡者荷榮禄而蒙賜(羡音以戰反本或作美)盍亦回塗要至
俛仰取容(回曲也要音一遥反言履直道則不能有所至也)輯當世之利定不
拔之功榮家宗於此時遺不滅之令蹤(遺猶留也)夫獨未之
思邪何為守彼而不通此(彼謂貧賤此謂榮禄)胡老慠然而笑曰
若公子所謂覩曖昧之利而忘昭晢之害專必成之功
而忽蹉跌之敗者已公子謖然斂袂而興曰胡為其然
也(謖然翕斂之貎音所六反)胡老曰居吾將釋汝(居猶坐也釋解也)昔自太
極君臣始基(太極天地之始也易曰易有太極是生兩儀)有羲皇之洪寧唐
虞之至時(洪大也)三代之隆亦有緝熙五伯扶微勤而撫
之于斯已降天網縱人紘弛王塗壞太極陁(賈逵注國語曰小崩)
(曰陁)君臣土崩上下瓦解(淮南子曰武王伐紂左操黃鉞右執白旄麾之則瓦解而走遂)
(土崩而下)於是智者騁詐辯者馳說武夫奮略戰士講銳(講習)
(也)電駭風馳霧散雲披變詐乖詭以合時宜或畫一策
而綰萬金或談崇朝而錫瑞珪(戰國策曰秦昭王見頓弱頓弱曰韓天下之喉)
(咽也魏天下之胷臆也王資臣萬金而游之天下可圖也秦王曰善乃資萬金使東遊韓魏入其將相北遊燕)
(趙而殺李牧齊王入朝四國畢從頓子說之也史記曰虞卿說趙孝成王一見賜黃金百鎰再見賜白璧一雙)
連衡者六印磊落合從者騈組流離(連衡謂張儀合從謂蘇秦竝佩六國)
(之印騈竝也組綬也流離光彩貎也)隆貴翕習積富無崖據巧蹈機以忘
其危夫華離蔕而萎條去幹而枯女冶容而淫士背道
而辜人毁其滿神疾其邪利端始萌害漸亦牙速速方
轂夭夭是加(詩小雅曰速速方穀夭夭是㧻毛萇注云速速陋也鄭玄注云穀祿也言鄙陋小人)
(將貴而得禄也夭殺也㧻破之也韓詩亦同此作轂者盖謂小人乘寵方轂而行方猶竝劉攽曰正文夭夭)
(是加案上夭當作天據今詩文正然)欲豐其屋乃蔀其家(易豐卦上六曰豐其屋蔀其家)
(王弼注云蔀覆也屋厚覆暗之甚也蔀音部)是故天地否閉聖哲潛形(易文言曰)
(天地閉賢人隱)石門守晨沮溺耦耕(論語曰子路宿於石門晨門曰奚自子路曰自孔氏)
(鄭玄注云石門魯城外門也晨門主晨夜開閉者又曰長沮桀溺耦而耕竝隱遁人也)顏歜抱璞
蘧瑗保生(戰國策齊宣王謂顏歜曰願先生與寡人遊歜辭曰玉生於山制則毁焉非不寶也然大)
(璞不完士生鄙野選而禄焉非不貴也而形神不全歜願得晚食以當肉安步以當車無罪以當貴清靜以自)
(娛知足以歸反於璞則終身不辱論語孔子曰蘧伯玉邦有道則仕邦無道則可卷而懷之此為保其生也)
齊人歸樂孔子斯征雍渠驂乘逝而遺輕(論語曰齊人饋女樂季桓)
(子受之三日不朝孔子行史記曰衛靈公與夫人同車宦者雍渠參乘孔子曰吾未見好德如好色者也於是)
(醜之去衛適曹遺輕謂若弃輕細之物而去言惡之甚也)夫豈慠主而背國乎道不
可以傾也且我聞之日南至則黃鍾應融風動而魚上
冰蕤賓統則微隂萌蒹葭蒼而白露凝(月令仲冬律中黃鍾融風艮之)
(風也月令孟春東風解凍魚上冰又仲夏之月律中蕤賓微隂謂一隂爻生也詩秦風曰蒹葭蒼蒼白露為霜)
(爾雅曰蒹薕也葭蘆也)寒暑相推隂陽代興運極則化理亂相承
今大漢紹陶唐之洪烈盪四海之殘災隆隱天之高拆
絙地之基(絙音古鄧反絙與亘同)皇道惟融帝猷顯丕汦汦庶類
含甘吮滋(汦汦齊貎)檢六合之羣品濟之乎雍熙羣僚恭己
於職司聖主垂拱乎兩楹君臣穆穆守之以平濟濟多
士端委縉綎(端委禮衣也左傳曰太伯端委以持周禮說文曰縉赤白色也綎系綬也音它丁反)
鴻漸盈階振鷺充庭(易曰鴻漸于陸鴻水鳥也漸出於陸喻君子仕進於朝詩曰振振鷺)
(鷺于下注云鷺白鳥也喩絜白之士羣集君之朝也)譬猶鍾山之玉泗濱之石累
珪璧不為之盈採浮磬不為之索(山海經曰黃帝取密山之玉策投之鍾山)
(之陽尚書曰泗濱浮磬注云水中見石可以為磬言鍾山多玉泗水多石喩漢多賢人索盡也音所洛反)曩
者洪源辟而四隩集武功定而干戈戢獫狁攘而吉甫
宴城濮捷而晉凱入(辟開也音頻亦反謂禹理洪水而開道之尚書曰四隩既宅隩居也)
(音於六反武功定謂武王伐紂詩周頌曰載戢干戈詩小雅曰薄伐獫狁至于太原吉甫燕喜既多受祉鄭元)
(注曰吉甫既伐獫狁而歸天子以燕禮樂之也左傳晉與楚戰於城濮楚師敗績故晉凱樂而歸也)故當
其有事也則蓑笠竝載擐甲揚鋒不給於務(蓑音素和反詩小雅)
(曰荷蓑荷笠毛萇注云荷揭也蓑所以備雨笠所以禦暑擐貫也)當其無事也則舒紳
緩佩鳴玉以步綽有餘裕夫世臣門子暬御之族(詩小雅曰)
(曾我暬御毛萇注云暬御侍御也)天隆其祐主豐其禄抱膺從容爵位
自從攝須理髯餘官委貴其進取也順傾轉圓不足以
喻其便逡巡放屣不足以況其易夫有逸羣之才人人
有優贍之智童子不問疑於老成瞳矇不稽謀於先生
心恬澹於守高意無為於持盈(老子曰持而盈之不如其已河上公注云持滿)
(必傾不如止也)粲乎煌煌莫非華榮明哲泊焉不失所寧(泊猶靜也)
狂淫振蕩乃亂其情貪夫殉財夸者死權(賈誼鵩鳥賦之文也言夸)
(華者必死於權埶也)瞻仰此事體躁心煩闇謙盈之效迷損益之
數(易曰天道虧盈而益謙又曰損益盈虛與時偕行王弼注云自然之質各定其分短者不為不足長者不)
(為有餘損益將何加焉)騁駑駘於修路慕騏驥而增驅卑俯乎外
戚之門乞助乎近貴之譽榮顯未副從而顚踣(踣音步北反叶)
(韻音赴)下獲熏胥之辜高受滅家之誅(詩小雅曰若此無罪勲胥以痡勲帥)
(也胥相也痡病也言此無罪之人而使有罪者相帥而病之是其大甚見韓詩前書曰史遷薰胥以刑音義云)
(謂相薰蒸得罪也誅協韻音丁注反)前車已覆襲軌而騖曾不鑒禍以知
畏懼予惟悼哉害其若是(害何也音曷)天高地厚跼而蹐之
(詩小雅曰謂天盖高不敢不跼謂地盖厚不敢不蹐)怨豈在明患生不思戰戰兢
兢必愼厥尤且用之則行聖訓也舍之則藏至順也(論語)
(孔子曰用則行舍則藏故言聖訓也)九河盈溢非一凷所防(九河謂河水分為九道爾)
(雅曰徒駭太史馬頰覆鬴胡蘇簡絜鈎般鬲津是為九河也)帶甲百萬非一勇所抗
(協韻音苦郎反)今子責匹夫以清宇宙庸可以水旱而累堯湯
乎懼煙炎之毁熸何光芒之敢揚哉(烟炎烟火之微細者言常懼微細以)
(致毁滅杜預注左傳曰吳楚之間謂火滅為熸音子廉反炎音熖)且夫地將震而樞星
直井無景則日隂食(晏子見伯常騫問曰昔吾見維星絶樞星散地其動乎見晏子春秋)
(隂食謂不顯食也凡日隂食則井無影也)元首寬則望舒脁侯王肅則月側
匿(望舒月也尚書大傳曰晦而月見西方謂之朓朔而月見東方謂之側匿側匿則侯王肅朓則侯王舒注)
(肅急也舒緩也)是以君子推微達著尋端見緒履霜知冰踐露
知暑時行則行時止則止消息盈沖取諸天紀(易坤文言曰履)
(霜堅冰至艮卦曰時行則行時止則止豐卦曰天地盈虚與時消息)利用遭泰可與處否
樂天知命持神任己羣車方奔乎險路安能與之齊軌
思危難而自豫故在賤而不恥方將騁馳乎典籍之崇
塗休息乎仁義之淵藪(前書司馬相如曰游于六藝之園馳騖乎仁義之塗班固曰肴)
(覈仁義之林藪也)槃旋乎周孔之庭宇揖儒墨而與為友舒之
足以光四表收之則莫能知其所有若乃丁千載之運
應神靈之符闓閶闔乘天衢擁華蓋而奉皇樞(古今注曰華盖)
(黃帝所作也與蚩尤戰於涿鹿之野常有五色雲氣金枝玉葉因而作華蓋)納玄策於聖德
宣太平於中區計合謀從己之圖也勲績不立予之辜
也龜鳳山翳霧露不除踴躍草萊秪見其愚不我知者
將謂之迂(龜鳳喩聖人霧露喩昏闇也迂曲也)修業思眞棄此焉如靜以
俟命不斁不渝(斁厭也渝變也)百歲之後歸乎其居(詩晉風也毛萇注云)
(居墳墓也)幸其獲稱天所誘也(謂小人妄得稱舉者天之所誘後必遇害也)罕漫
而已非己咎也(罕漫猶無所知聞也非君子之咎也)昔伯翳綜聲於鳥語
葛盧辯音於鳴牛董父受氏於豢龍奚仲供德於衡輈
(伯翳即秦之先伯益也能與鳥語見史記葛盧東夷介國之君也介葛盧聘於魯聞牛鳴曰是生三犧皆用之)
(矣問之如其言晉太史蔡墨曰昔有董父實甚好龍能求嗜欲以飲食之以服事帝舜帝賜姓曰董氏曰豢龍)
(竝見左傳奚仲薛之祖也世本曰奚仲作車衡軛也輈轅也)倕氏興政於巧工造父
登御於驊騮非子享土於善圉狼瞫取右於禽囚(倕舜之巧)
(人也見尚書造父者秦之先也為周穆王御驊騮騄耳之乘非子亦秦之先善養馬周孝王使主馬於汧渭之)
(間馬大蕃息分土為附庸邑之於秦竝見史記圉養馬人也見周禮左傳曰戰於殽晉襄公縛秦囚使萊駒以)
(戈斬之囚呼萊駒失戈狼瞫取戈斬之遂以為車右瞫音舒餁反)弓父畢精於筋角佽
飛明勇於赴流壽王創基於格五東方要幸於談優(弓父)
(弓工也闕子曰宋景公使弓工為弓九年來見公公曰為弓亦遲矣對曰臣精盡於弓矣獻弓而歸三日而死)
(公張弓東向而射矢踰西霜之山集彭城之東其餘力逸勁飲羽於石梁呂氏春秋曰荆人佽飛入江斬蛟前)
(書武帝時吾邱壽王字子贛以善格五待制格五今之簺也東方朔以善談笑俳優得幸班固曰朔應諧似優)
(杜預注左傳曰優調戲也)上官效力於執蓋弘羊據相於運籌僕不
能參跡於若人故抱璞而優遊(前書上官桀武帝封為期門郎從上甘泉大風)
(車不得行解蓋授桀雖風蓋常屬車桑弘羊洛陽賈人也以能心計為侍中)於是公子仰首
降階忸怩而避(忸怩心慙也忸音女六反怩音尼)胡老乃揚衡含笑援
琴而歌(衡眉目之間也)歌曰練余心兮浸太清滌穢濁兮存正
靈和液暢兮神氣寧情志泊兮心亭亭嗜欲息兮無由
生踔宇宙而遺俗兮𦕈翩翩而獨征(太清謂天也和液謂和氣靈液也亭)
(亭孤峻之貎踔猶越也音丑教反)建寧三年辟司徒橋玄府玄甚敬待
之出補河平長召拜郎中校書東觀遷議郎邕以經籍
去聖久遠文字多謬俗儒穿鑿疑誤後學熹平四年乃
與五官中郎將堂谿典光禄大夫楊賜諫議大夫馬日
磾議郎張馴韓說太史令單颺等(堂谿姓也先賢行狀曰典字子度潁川人)
(為西鄂長)奏求正定六經文字靈帝許之邕乃自書冊於碑
使工鐫刻立於太學門外(洛陽記曰太學在洛城南開陽門外講堂長十丈廣二丈)
(堂前石經四部本碑凡四十六枚西行尚書周易公羊傳十六碑存十二碑毁南行禮記十五碑悉崩壞東行)
(論語三碑二碑毁禮記碑上有諫議大夫馬日磾議郎蔡邕名劉攽曰注論語二碑毁案文當是一碑毁若)
(二碑毁者當云皆毁而已)於是後儒晩學咸取正焉及碑始立其觀
視及摹寫者車乘日千餘兩填塞街陌初朝議以州郡
相黨人情比周乃制婚姻之家及兩州人士不得對相
監臨至是復有三互法(三互謂婚姻之家及兩州人不得交互為官也謝承書曰史弼)
(遷山陽太守其妻鉅野薛氏女以三互自上轉拜平原相是也)禁忌轉密選用艱難幽
冀二州久缺不補邕上疏曰伏見幽冀舊壤鎧馬所出
(鎧甲也周禮考工記曰燕無函函亦甲也言幽燕之地家家皆能為函故無函匠也左傳曰冀之北士馬之所)
(生)比年兵飢漸至空耗今者百姓虛縣萬里蕭條(縣音玄)
闕職經時吏人延屬而三府選舉踰月不定臣經怪其
事而論者云避三互十一州有禁當取二州而已又二
州之士或復限以歲月狐疑遲淹以失事會愚以為三
互之禁禁之薄者今但申以威靈明其憲令在任之人
豈不戒懼而當坐設三互自生留閡邪昔韓安國起自
徒中朱買臣出於幽賤竝以才宜還守本邦(前書安國字長孺梁)
(人坐法抵罪居無幾天子使使者拜安國為梁内史起徒中為二千石買臣字翁子吳人家貧負薪賣以給食)
(歌謳道中後拜會稽太守)又張敞亡命擢授劇州豈復顧循三互繼
以末制乎(前書敞字子高河東人也為京兆尹坐與楊惲厚善制免為庶人從闕下亡命數月冀州)
(部有大賊天子思敞功使使者召拜為冀州刺史)三公明知二州之要所宜速
定當越禁取能以救時敝而不顧爭臣之義苟避輕微
之科選用稽滯以失其人臣願陛下上則先帝蠲除近
禁其諸州刺史器用可換者無拘日月三互以差厥中
書奏不省初帝好學自造皇羲篇五十章因引諸生能
為文賦者本頗以經學相招後諸為尺牘及工書鳥篆
者皆加引召遂至數十人(說文曰牘書板也長一尺藝文志曰六體者古文竒字篆)
(書隸書繆篆蟲書音義曰古文謂孔子壁中書也竒字即古文而異者也篆書謂小篆盖秦始皇使程邈所作)
(也隸書亦程邈所獻主於徒隸從簡易也繆篆謂其文屈曲纏繞所以摹印章蟲書謂為蟲鳥之形所以書旅)
(信也)侍中祭酒樂松賈護多引無行趣埶之徒並待制鴻
都門下憙陳方俗閭里小事帝甚悅之待以不次之位
又市賈小民為宣陵孝子者復數十人悉除為郎中太
子舍人時頻有雷霆疾風傷樹拔木地震隕雹蝗蟲之
害又鮮卑犯境役賦及民六年七月制書引咎誥羣臣
各陳政要所當施行邕上封事曰臣伏讀聖旨雖周成
遇風訊諸執事宣王遭旱密勿祗畏無以或加(尚書金縢曰秋)
(大熟未穫天大雷電以風王乃問諸史百執事詩大雅雲漢篇序曰宣王遇旱側身修行欲消去之故大夫仍)
(叔作雲漢之詩以美之密勿祗畏言勤勞戒懼也)臣聞天降災異緣象而至辟
歴數發(辟音普歴反史記曰霹靂陽氣之動也)殆刑誅繁多之所生也風
者天之號令所以教人也(翼氏風角曰風者天之號令所以譴告人君者)夫昭
事上帝則自懷多福(詩大雅曰昭事上帝聿懷多福聿遂也懷來也)宗廟致敬
則鬼神以著國之大事實先祀典(左傳曰國之大事在祀與戎)天子
聖躬所當恭事臣自在宰府及備朱衣(宰府謂司徒橋玄府也朱衣謂)
(祭官也漢官儀曰漢家赤行齊者絳絝韤韤音文伐反)迎氣五郊而車駕稀出四
時至敬(劉攽曰案文當作致敬)屢委有司雖有解除猶為疎廢(解除)
(謂謝過也)故皇天不悅顯此諸異鴻範傳曰政悖德隱厥風
發屋折木坤為地道易稱安貞(易坤文言曰地道也妻道也其彖曰安貞之吉)
(應地無疆)隂氣憤盛則當靜反動法為下叛夫權不在上則
雹傷物政有苛暴則虎狼食人貪利傷民則蝗蟲損稼
去六月二十八日太白與月相迫兵事惡之鮮卑犯塞
所從來遠今之出師未見其利上違天文下逆人事誠
當博覽衆議從其安者臣不勝憤懣謹條宜所施行七
事表左(表左謂陳之於表左也猶今云如左知右)
一事明堂月令天子以四立及季夏之節迎五帝於郊
(天子居明堂各依其月布政故云明堂月令四立謂立春立夏立秋立冬各以其日天子親迎氣於其方幷祭)
(其方之帝季夏之末祭中央帝也)所以導致神氣祈福豐年清廟祭祀
追往孝敬養老辟雍示人禮化皆帝者之大業祖宗所
祗奉也而有司數以蕃國疎喪宫内產生及吏卒小汚
屢生忌故(小汚謂病及死也)竊見南郊齊戒未嘗有廢至於它
祀輙興異議豈南郊卑而它祀尊哉孝元皇帝策書曰
禮之至敬莫重於祭所以竭心親奉以致肅祗者也又
元和故事復申先典(章帝元和二年制曰山川百神應典禮者尚未咸秩其議修羣祀以)
(祈豐年又宗祀五帝于汶上明堂三年望祀華霍東柴岱宗為人祈福)前後制書推心懇
惻而近者以來更任太史忘禮敬之大任禁忌之書拘
信小故以虧大典禮妻妾産者齋則不入側室之門無
廢祭之文也(禮記曰妻將生子及月辰居側室夫使人日再問之夫齋則不入側室之門也)所
謂宫中有卒三月不祭者謂士庶人數堵之室共處其
中耳(儀禮曰有死於宮中者則為之三月不舉祭)豈謂皇居之曠臣妾之衆
哉自今齋制宜如故典庶答風霆災妖之異
二事臣聞國之將興至言數聞内知己政外見民情是
故先帝雖有聖明之姿而猶廣求得失又因災異援引
幽隱重賢良方正敦朴有道之選危言極諫不絶於朝
陛下親政以來頻年災異而未聞特舉博選之旨誠當
思省述修舊事使抱忠之臣展其狂直以解易傳政悖
德隱之言
三事夫求賢之道未必一塗或以德顯或以言揚頃者
立朝之士曾不以忠信見賞恒被謗訕之誅遂使羣下
結口莫圖正辭郎中張文前獨盡狂言聖聽納受以責
三司臣子曠然衆庶解悅(漢名臣奏張文上疏其略曰春秋義曰蝗者貪擾之氣所)
(生天意若曰貪狼之人蠶食百姓若蝗食禾稼而擾萬民獸齧人者象暴政若獸而齧人京房易傳曰小人不)
(義而反尊榮則虎食人辟歴殺人亦象暴政妄有喜怒政以賄成刑放於寵推類叙意探指求源皆象羣下貪)
(狼威教妄施或若蝗蟲宜勅正衆邪清審選舉退屏貪暴魯僖公小國諸侯勅政修己斥退邪臣尚獲其報六)
(月甚雨之應豈況萬乘之主修善求賢宜舉敦朴以輔善政陛下參堯舜之聖秉獨見之明恢太平之業敦經)
(好學流布遠近可留須臾神慮則可致太平招休徵矣制曰下太尉司徒司空夫瑞不虛至災必有緣朕以不)
(德秉統未明以招祅偽將何以昭顯憲法哉三司任政者也所當夙夜而各拱默訖未有聞將何以奉答天意)
(救寧我人其各悉心思所崇改務消復之術稱朕意焉劉攽曰注則可致太平案文多一可字又曰救寧我)
(人案救當作敉敉寧出尚書)臣愚以為宜擢文右職以勸忠謇(右用事之)
(便謂樞要之官)宣聲海内博開政路
四事夫司隸校尉諸州刺史所以督察姦枉分别白黑
者也伏見幽州刺史楊憙益州刺史龐芝凉州刺史劉
虔各有奉公疾姦之心憙等所糾其效尤多餘皆枉橈
不能稱職或有抱罪懷瑕與下同疾綱網弛縱莫相舉
察公府臺閣亦復默然五年制書議遣八使又令三公
謠言奏事(漢官儀曰三公聽採長吏臧否人所疾苦條奏之是為舉謠言者也)是時奉公
者欣然得志邪枉者憂悸失色未詳斯議所因寢息昔
劉向奏曰夫執狐疑之計者開羣枉之門養不斷之慮
者來䜛邪之口(語見前書)今始聞善政旋復變易足令海内
測度朝政宜追定八使糾舉非法更選忠清平章賞罰
(平和也章明也)三公歲盡差其殿最使吏知奉公之福營私之
禍則衆災之原庶可塞矣
五事臣聞古者取士必使諸侯歲貢(尚書大傳曰古者諸侯之於天子三)
(年一貢士一適謂之攸好德再適謂之賢賢三適謂之有功注云適猶得也)孝武之世郡舉
孝廉又有賢良文學之選於是名臣輩出文武並興漢
之得人數路而已(數路謂孝廉賢良文學之類也)夫書畫辭賦才之小
者匡國理政未有其能陛下即位之初先涉經術聽政
餘日觀省篇章聊以游意當代博弈非以教化取士之
本而諸生競利作者鼎沸其高者頗引經訓風喻之言
下則連偶俗語有類俳優或竊成文虛冒名氏臣每受
詔於盛化門差次錄第其未及者亦復隨輩皆見拜擢
既加之恩難復收改但守奉祿於義己弘不可復使理
人及仕州郡昔孝宣會諸儒於石渠章帝集學士於白
虎通經釋義其事優大文武之道所宜從之若乃小能
小善雖有可觀孔子以為致遠則泥君子故當志其大
者(論語子夏曰雖小道必有可觀者焉致遠恐泥鄭玄注云小道如今諸子書也泥謂滯陷不通此邕以為)
(孔子之言當别有所據也)
六事墨綬長吏職典理人(漢書儀曰秩六百石銅章墨綬也)皆當以惠
利為績日月為勞襃責之科所宜分明而今在任無復
能省及其還者多召拜議郎郎中若器用優美不宜處
之冗散如有釁故自當極其刑誅豈有伏罪懼考反求
遷轉更相放效臧否無章先帝舊典未嘗有此可皆斷
絶以覈眞偽
七事伏見前一切以宣陵孝子者為太子舍人(劉攽曰案文)
(多一者字)臣聞孝文皇帝制喪服三十六日雖繼體之君父
子至親公卿列臣受恩之重皆屈情從制不敢踰越今
虛偽小人本非骨肉既無幸私之恩又無禄仕之實惻
隱思慕情何緣生而羣聚山陵假名稱孝行不隱心義
無所依至有姦軌之人通容其中恒思皇后祖載之時
(周禮曰喪祝掌大喪及祖飾棺及載遂御之鄭玄注云祖謂將葬祖祭於庭載謂升柩於車也劉攽曰正文)
(恒思皇后案恒當作桓謂桓帝后也)東郡有盜人妻者亡在孝中本縣追
捕乃伏其辜虛偽雜穢難得勝言又前至得拜後輩被
遺或經年陵次以暫歸見漏或以人自代亦蒙寵榮爭
訟怨恨凶凶道路太子官屬宜搜選令德豈有但取邱
墓凶醜之人其為不祥莫與大焉宜遣歸田里以明詐
偽書奏帝乃親迎氣北郊及行辟雍之禮又詔宣陵孝
子為舍人者悉改為丞尉焉光和元年遂置鴻都門學
畫孔子及七十二弟子像其諸生皆勅州郡三公舉用
辟召或出為刺史太守入為尚書侍中乃有封侯賜爵
者士君子皆恥與爲列焉時妖異數見人相驚擾其年
七月詔召邕與光禄大夫楊賜諫議大夫馬日磾議郎
張華太史令單颺詣金商門引入崇德殿(洛陽記曰南宫有崇德殿)
(太極殿西有金商門也)使中常侍曹節王甫就問災異及消改變
故所宜施行邕悉心以對事在五行天文志(其志今亡續漢書曰)
(光和元年詔問曰連年蝗蟲其咎焉在邕對曰易傳云大作不時天降災厥咎蝗蟲來河圖秘徵篇曰帝貪則)
(政暴吏酷則誅慘生蝗蟲貪苛之所致也又南宫侍中寺雌雞欲化為雄一身毛皆似雄但頭冠尚未變詔以)
(問邕對曰貎之不恭則有雞禍宣帝黃龍元年未央宫雌雞化為雄不鳴無距是歲元帝初即位將立王皇后)
(至初元元年丞相史家雌雞化為雄距而鳴將是后父禁為平陽侯女立為后至哀帝晏駕后攝政王莽以后)
(兄子為大司馬由是為亂臣竊推之頭為元首人君之象今雞一身已變未至於頭而止是將有其事而不遂)
(成之象也若應之不精政無所改頭冠或成為患滋大也劉攽曰注是后父禁為平陽侯案如上文此處少)
(一歲字又當作陽平侯非平陽也)又特詔問曰比災變互生未知厥咎
朝廷焦心載懷恐懼每訪羣公卿士庶聞忠言而各存
括囊莫肯盡心(括囊喻閉口而不言易曰括囊無咎王弼注云括結也)以邕經學
深奥故密特稽問宜披露失得指陳政要勿有依違自
生疑諱具對經術以皂囊封上(漢官儀曰凡章表皆啟封其言密事得皂囊也)
邕對曰臣伏惟陛下聖德允明深悼災咎襃臣末學特
垂訪及非臣螻蟻所能堪副斯誠輸寫肝膽出命之秋
豈可以顧患避害使陛下不聞至戒哉臣伏思諸異皆
亡國之怪也天於大漢殷勤不已故屢出祅變以當譴
責欲令人君感悟改危即安今災眚之發不於它所遠
則門垣近在寺署其為監戒可謂至切蜺墮雞化皆婦
人干政之所致也前者乳母趙嬈貴重天下(嬈音女鳥反)生
則貲藏侔於天府死則邱墓踰於園陵兩子受封兄弟
典郡續以永樂門史霍玉依阻城社又為姦邪今者道
路紛紛復云有程大人者察其風聲將為國患宜高為
隄防明設禁令深惟趙霍以為至戒(趙嬈及霍玉也)今聖意勤
勤思明邪正而聞太尉張顥為玉所進光祿勲姓璋(姓姓)
(也璋名也漢有姓偉)有名貪濁又長水校尉趙玹(音玄蔡邕集玹作玄)屯騎
校尉蓋升並叨時幸榮富優足宜念小人在位之咎退
思引身避賢之福(尚書曰君子在野小人在位)伏見廷尉郭禧純厚
老成光祿大夫橋玄聰達方直故太尉劉寵忠實守正
並宜為謀主數見訪問夫宰相大臣君之四體(謂股肱也)委
任責成優劣已分不宜聽納小吏雕琢大臣也(雕琢猶鐫削以)
(成其罪也)又尚方工技之作鴻都篇賦之文可且消息以示
惟憂詩云畏天之怒不敢戲豫天戒誠不可戲也宰府
孝廉士之高選近者以辟召不愼切責三公而今並以
小文超取選舉開請託之門違明王之典衆心不厭莫
之敢言(厭伏也音一葉反)臣願陛下忍而絶之思惟萬機以荅
天望聖朝既自約厲左右近臣亦宜從化人自抑損以
塞咎戒則天道虧滿鬼神福謙矣臣以愚戇感激忘身
敢觸忌諱手書具對夫君臣不密上有漏言之戒下有
失身之禍(易曰君不密則失臣臣不密則失身)願寢臣表無使盡忠之吏
受怨姦仇章奏帝覽而歎息因起更衣曹節於後竊視
之悉宣語左右事遂漏露其為邕所裁黜者皆側目思
報初邕與司徒劉郃素不相平叔父衞尉質(質字子文著漢職儀)
又與將作大匠楊球有隙球即中常侍程璜女夫也璜
遂使人飛章言邕質數以私事請託於郃郃不聽邕含
隱切志欲相中(中傷也)於是詔下尚書召邕詰狀邕上書
自陳曰臣被召問以大鴻臚劉郃前為濟隂太守臣屬
吏張宛長休百日(休假也前書音義曰吏病滿百日當免也)郃為司隸又託
河内郡吏李竒為州書佐(續漢志曰書佐主幹文書)及營護故河南
尹羊陟侍御史胡母班郃不為用致怨之狀(邕集其奏曰邕屬張)
(宛長休百日郃假宛五日復屬河南李竒為書佐郃不為召太山黨魁羊陟與邕季父衛尉質對門九族質為)
(尚書營護阿擁令文書不覺郃被詔書考胡母班等辭與陟為黨質及邕頻詣郃問班所及郃不應遂懷怨恨)
(欲必中傷郃制曰下司隸校尉正處上邕集作綦母班也)臣征營怖悸肝膽塗地不
知死命所在竊自尋案實屬宛竒不及陟班凡休假小
吏非結恨之本與陟姻家豈敢申助私黨如臣父子欲
相傷陷當明言臺閣具陳恨狀所緣内無寸事而謗書
外發宜以臣對與郃參驗臣得以學問特蒙襃異執事
祕館操管御前姓名貎狀微簡聖心今年七月召詣金
商門問以災異齎詔申旨誘臣使言(齎猶持也與賫通)臣實愚
戇唯識忠藎出命忘軀不顧後害遂譏刺公卿内及寵
臣實欲以上對聖問救消災異規為陛下建康寧之計
陛下不念忠臣直言宜加掩蔽誹謗卒至便用疑怪盡
心之吏豈得容哉詔書每下百官各上封事欲以改政
思譴除凶致吉而言者不蒙延納之福旋被陷破之禍
今皆杜口結舌以臣為戒誰敢為陛下盡忠孝乎臣季
父質連見拔擢位在上列臣被蒙恩渥數見訪逮言事
者因此欲陷臣父子破臣門戶非復發糾姦伏補益國
家者也臣年四十有六孤特一身得託名忠臣死有餘
榮恐陛下於此不復聞至言矣臣之愚冗職當咎患但
前者所對質不及聞(前在金商門對事之時質為下邳相故不聞也)而衰老白
首横見引逮隨臣摧没幷入阬埳誠冤誠痛臣一入牢
獄當為楚毒所迫趣以飲章辭情何緣復聞(趣音促飲猶隱郤告)
(人姓名無可對問章者今之表也邕集曰光和元年都官從事張恕以辛卯詔書收邕送雒陽詔獄考吏張靜)
(謂邕曰省君章云欲讎怨未有所施法令無此以詔書又刊章家姓名不得對相指斥考事君學多所見古今)
(如此豈一事乎荅曰曉是吏遂飲章為文書臣賢案俗本有不解飲字或改為報或改為款並非也)死期
垂至冒昧自陳願身當辜戮匄質不幷坐(匄乞也)則身死
之日更生之年也惟陛下加餐為萬姓自愛於是下邕
質於洛陽獄劾以仇怨奉公議害大臣大不敬弃市事
奏中常侍呂強愍邕無罪請之帝亦更思其章有詔減
死一等與家屬髠鉗徙朔方不得以赦令除楊球使客
追路刺邕客感其義皆莫為用球又賂其部主使加毒
害所賂者反以其情戒邕故每得免焉居五原安陽縣
(即西安陽懸也故城在今勝州銀城縣)邕前在東觀與盧植韓說等撰補
後漢記會遭事流離不及得成因上書自陳奏其所著
十意(猶前書十志也邕别傳曰邕昔作漢記十意未及奏上遭事流離因上書自陳曰臣既到徙所乘塞)
(守烽職在候望憂怖焦灼無心能復操筆成草致章闕廷誠知聖朝不責臣謝但懷愚心有所不竟臣自在布)
(衣常以為漢書十志下盡王莽而止光武以來唯記紀傳無續志者臣所事師故太傅胡廣知臣頗識其門戶)
(略以所有舊事與臣雖未備悉粗見首尾積累思惟二十餘年不在其位非外史庶人所得擅述天誘其衷得)
(備著作郎建言十志皆當撰錄會臣被罪逐放邊野恐所懷隨軀朽腐抱恨黃泉遂不設施謹先顚踣科條諸)
(志臣欲刪定者一所當接續者四前志所無臣欲著者五及經典羣書所宜捃摭本奏詔書所當依據分别首)
(目幷書章左惟陛下留神省察臣謹因臨戎長霍圉封上有律歴意第一禮意第二樂意第三郊祀意第四天)
(文意第五車服意第六)分别首目連置章左帝嘉其才高會明年
大赦乃宥邕還本郡邕自徙及歸凡九月焉將就還路
五原太守王智餞之酒酣智起舞屬邕邕不為報(屬猶勸也)
(音燭)智者中常侍王甫弟也素貴驕慙於賓客詬邕曰徒
敢輕我邕拂衣而去智銜之密告邕怨於囚放謗訕朝
廷内寵惡之邕慮卒不免乃亡命江海遠跡吳會(張騭文士)
(傳曰邕告吳人曰吾昔嘗經會稽高遷亭見屋椽竹東問第十六可以為笛取用果有異聲伏滔長笛賦序云)
(柯亭之觀以竹為椽邕取為笛竒聲獨絶也)往來依太山羊氏積十二年在
吳吳人有燒桐以㸑者邕聞火烈之聲知其良木因請
而裁為琴果有美音而其尾猶焦故時人名曰焦尾琴
焉(傅玄琴賦序曰齊桓公有鳴琴曰號鍾楚莊有鳴琴曰繞梁司馬相如綠綺蔡邕有焦尾皆名器也)初
邕在陳留也其鄰人有以酒食召邕者比往而主以酣
焉客有彈琴於屛邕至門試潛聽之曰憘(歎聲也音僖)以樂
召我而有殺心何也遂反將命者告主人曰蔡君向來
至門而去邕素為邦鄉所宗主人遽自追而問其故邕
具以告莫不憮然(憮猶怪也音武)彈琴者曰我向鼓絃見螳蜋
方向鳴蟬蟬將去而未飛螳蜋為之一前一郤吾心聳
然惟恐螳蜋之失之也此豈為殺心而形於聲者乎邕
莞然而笑曰(莞笑貎也音胡板反)此足以當之矣中平六年靈帝
崩董卓為司空聞邕名高辟之稱疾不就卓大怒詈曰
我力能族人蔡邕遂偃蹇者不旋踵矣又切勅州郡舉
邕詣府邕不得已到署祭酒甚見敬重舉高第補侍御
史又轉侍書御史遷尚書三日之間周歴三臺遷巴郡
太守復留為侍中初平元年拜左中郎將從獻帝遷都
長安封高陽鄉侯董卓賓客部曲議欲尊卓比太公稱
尚父卓謀之於邕邕曰太公輔周受命翦商故特為其
號今明公威德誠為巍巍然比之尚父愚意以為未可
宜須關東平定車駕還反舊京然後議之卓從其言初
平二年六月地震卓以問邕邕對曰地震者隂盛侵陽
臣下踰制之所致也前春郊天公奉引車駕乘金華青
蓋瓜畫兩轓遠近以為非宜(續漢志曰乘輿大駕公卿奉引皇大子皇子皆安車)
(朱輪青盖金華瓜畫轓廣雅轓箱也)卓於是改乘皂蓋車(續漢志曰中二千石二千石皆)
(皂蓋朱兩轓)卓重邕才學厚相遇待每集讌輒令邕鼓琴贊
事邕亦每存匡益然卓多自佷用(劉攽曰案文多自佷用不成文理當云)
(卓佷多自用)邕恨其言少從謂從弟谷曰董公性剛而遂非
終難濟也吾欲東奔兖州若道遠難達且遯逃山東以
待之何如谷曰君状異恒人每行觀者盈集以此自匿
不亦難乎邕乃止及卓被誅邕在司徒王允坐殊不意
言之而歎有動於色允勃然叱之曰董卓國之大賊幾
傾漢室君為王臣所宜同忿而懷其私遇以忘大節今
天誅有罪而反相傷痛豈不共為逆哉即收付廷尉治
罪邕陳辭謝乞黥首刖足繼成漢史士大夫多矜救之
不能得太尉馬日磾馳往謂允曰伯喈曠世逸才多識
漢事當續成後史為一代大典且忠孝素著而所坐無
名誅之無乃失人望乎允曰昔武帝不殺司馬遷使作
謗書流於後世(凡史官記事善惡必書謂遷所著史記但是漢家不善之事皆為謗也非獨指)
(武帝之身即高祖善家令之言武帝筭緍𣙜酤之類是也班固集云司馬遷著書成一家之言至以身陷刑故)
(微文刺譏貶損當世非誼士也)方今國祚中衰神器不固不可令佞臣
執筆在幼主左右既無益聖德復使吾黨蒙其訕議日
磾退而告人曰王公其不長世乎善人國之紀也制作
國之典也滅紀廢典其能久乎邕遂死獄中允悔欲止
而不及時年六十一搢紳諸儒莫不流涕北海鄭玄聞
而歎曰漢世之事誰與正之兖州陳留聞皆畫像而頌
焉其撰集漢事未見錄以繼後史適作靈紀及十意又
補諸列傳四十二篇因李傕之亂湮没多不存所著詩
賦碑誄銘讚連珠箴弔論議獨斷勸學釋誨敘樂女訓
篆埶祝文章表書記凡百四篇傳於世
論曰意氣之感士所不能忘也流極之運有生所共深
悲也(流極皆放也極音紀力反)當伯喈抱鉗扭徙幽裔仰日月而不
見照燭臨風塵而不得經過(謂廹促之令不得避風塵也)其意豈及
語平日倖全人哉及解刑衣竄甌越潛舟江壑不知其
遠捷步深林尚苦不密但願北首舊邱歸骸先壟又可
得乎董卓一旦入朝辟書先下分明枉結信宿三遷(謂三)
(日之間位歴三臺也)匡導既申狂僭屢革資同人之先號得北叟
之後福(易同人卦曰先號咷而後笑北叟塞上叟也其馬亡入胡中人皆弔之叟曰何知非福居數月)
(其馬引胡駿馬而歸人皆賀之叟曰何知非禍及家富馬良其子好騎墮而折髀人皆弔之叟曰何知非福居)
(一年胡夷大入丁壯皆戰死者十九其子獨以跛之故子父相保見淮南子也)屬其慶者夫豈
無懷(慶謂恩遇也懷思也荷恩遇者豈不思之乎)君子斷刑尚或為之不舉
(左傳鄭伯見虢叔曰夫司寇行戮君為之不舉杜注云不舉盛饌也)況國憲倉卒慮不先
圖矜情變容而罰同邪黨執政乃追怨子長謗書流後
(執政謂王允也)放此為戮(放音甫往反)未或聞之典刑
贊曰季長戚氏才通情侈苑囿典文流悅音伎(侈謂紗帳女樂)
(之類音伎謂鼓琴吹笛之屬也)邕實慕靜心精辭綺斥言金商南徂北
徙(謂對事於金商門指斥而言無隱諱也)籍梁懷董名澆身毁(籍梁謂融因籍梁冀)
(貴幸為作西第頌懷董謂邕懷董卓之恩也澆薄也)
(劉攽曰此卷内詔字多改作制字待詔作待制是也又言誥羣臣各言政要亦本是詔字盖武太后諱照)
(此時悉回避照字後人既已改還本字尚有遺者故爾)
後漢書卷九十下
後漢書卷九十下考證
蔡邕傳不寢寐者十旬宋本作七旬
奏求正定六經文字(臣世駿)按此與張馴傳皆云奏
求正定六經文字而靈帝紀云詔諸儒正五經文字
儒林傳序云詔諸儒正定五經刻於石碑盧植傳云
時始立太學石經以正五經文字李廵傳云乃白帝
與諸儒共刻五經文於石考邕傳注引洛陽記亦祗
有尚書周易公羊傳禮記論語晉羊欣筆法魏酈元
水經注亦祗言五經意憙平四年邕等所奏求定者
六經暨光和六年書丹立石祗五經耳
邕乃自書冊於碑冊字何焯校本改丹
皆屈情從制屈情二字監本訛作出清從宋本改
奏其所著十意注唯記紀傳記字一本作有
後漢書卷九十下考證
