後漢書卷十九
梁剡令劉昭補并注
祭祀志第九
祭祀下(宗廟先農)(社稷迎春)(靈星)
光武帝建武二年正月立高廟於雒陽(漢舊儀曰故孝武廟古今注曰)
(於雒陽校官立之)四時祫祀高帝為太祖文帝為太宗武帝為
世宗如舊餘帝四時春以正月夏以四月秋以七月冬
以十月及臘一歲五祀三年正月立親廟雒陽祀父南
頓君以上至舂陵節侯時寇賊未夷方務征伐祀儀未
設至十九年盗賊討除戎事差息於是五官中郎將張
純與太僕朱浮奏議禮為人子事大宗降其私親禮之
設施不授之與自得之異意當除今親廟四孝宣皇帝
以孫後祖為父立廟於奉明曰皇考廟獨羣臣侍祠願
下有司議先帝四廟當代親廟者及皇考廟事下公卿
博士議郎大司徒涉等議宜奉所代立平帝哀帝成帝
元帝廟代今親廟兄弟以下使有司祠宜為南頓君立
皇考廟祭上至舂陵節侯羣臣奉祠時議有異不著上
可涉等議詔曰以宗廟處所未定且祫祭高廟其成哀
平且祠祭長安故高廟其南陽春陵歲時各且因故園
廟祭祀(古今注曰建武十八年七月使中郎將耿遵治皇祖廟舊廬稲田)園廟去太守
治所遠者在所令長行太守事侍祠(如淳曰宗廟在章陵南陽太守稱使)
(者往祭不使侯王祭者諸侯不得祖天子凡臨祭宗廟皆為侍祠)惟孝宣帝有功德其
上尊號曰中宗於是雒陽高廟四時加祭孝宣孝元凡
五帝其西廟成哀平三帝主四時祭於故高廟東廟京
兆尹侍祠冠衣車服如太常祠陵廟之禮南頓君以上
至節侯皆就園廟南頓君稱皇考廟鉅鹿都尉稱皇祖
考廟鬱林太守稱皇曾祖考廟節侯稱皇高祖考廟在
所郡縣侍祠二十六年有詔問張純禘祫之禮不施行
幾年純奏禮三年一祫五年一禘毁廟之主陳於太祖
未毁廟之主皆升合食太祖五年再殷祭舊制三年一
祫毁廟主合食高廟存廟主未嘗合元始五年始行禘
禮父為昭南嚮子為穆北嚮父子不並坐而孫從王父
(决疑要注曰凡昭穆父南面故曰昭昭明也子北面故曰穆穆順也始祖特於北其後以次夾始祖而南昭在)
(西穆在東相對)禘之為言諦諦諟昭穆尊卑之義以夏四月陽
氣在上隂氣在下故正尊卑之義祫以冬十月五糓成
熟故骨肉合飲食祖宗廟未定且合祭今宜以時定語
在純傳上難復立廟遂以合祭高廟為常後以三年冬
祫五年夏禘之時但就陳祭毁廟主而已謂之殷太祖
東面惠文武元帝為昭景宣帝為穆惠景昭三帝非殷
祭時不祭(漢舊儀曰宗廟三年大祫祭子孫諸帝以昭穆坐于高廟諸隳廟神皆合食設左右坐高)
(祖南面幄繡帳望堂上西北隅帳中坐長一丈廣六尺繡絪厚一尺著之以絮四百觔曲几黃金釦器高后右)
(坐亦幄帳却六寸白銀釦器每牢中分之左辨上帝右辨上后爼餘委肉積於前數千觔名曰惟爼子為昭孫)
(為穆昭西面曲屛風穆東面皆曲几如高祖饌陳其右各配其祖坐如祖妣之法太常導皇帝入北門羣臣陪)
(者皆舉手班辟抑首伏大鴻臚大行令九儐傳曰起復位而皇帝上堂盥侍中以巾奉觯酒從帝進拜謁贊饗)
(曰嗣曾孫皇帝敬再拜前上酒却行至昭穆之坐次上酒子為昭孫為穆各父子相對也畢却西面坐坐如乘)
(輿坐贊饗奉高祖賜夀皇帝起再拜即席以太牢之左辨賜皇帝如祠其夜半入行禮平明上九巵畢羣臣皆)
(拜因賜胙皇帝出即更衣中詔罷當從者奉承丁孚漢儀有桓帝祠恭懷皇后祝文曰孝曾孫皇帝志使有司)
(臣太常撫夙興夜處小心畏忌不墮其身一不寧敢用絜牲一元大武柔毛剛鬛商祭明視薌萁嘉薦普淖醎)
(鹺豐本明粢醪用薦酎事于恭懷皇后尚饗嘏辭賜皇帝福恭懷皇后命工祝承致多福無疆于爾孝曾孫皇)
(帝使爾受禄于天宜稼于田眉夀萬年介爾景福俾守爾民勿替引之太常再拜太牢左辨以致皇帝)光
武皇帝崩明帝即位以光武帝撥亂中興更為起廟尊
號曰世祖廟(蔡邕表志曰孝明立世祖廟以明再受命祖有功之義後嗣遵儉不復改立皆藏主)
(其中聖明所制一王之法也自執事之吏下至學士莫能知其所以兩廟之意誠宜具錄本事建武乙未元和)
(丙寅詔書下宗廟儀及齋令宜入郊祀志永為典式東觀書曰永平三年八月丁卯公卿奏議世祖廟登歌八)
(佾舞功名東平王蒼議以為漢制舊典宗廟各奏其樂不皆相襲以明功德秦為無道殘賊百姓高皇帝受命)
(誅暴元元各得其所萬國咸熙作武德之舞孝文皇帝躬行節儉除誹謗去肉刑澤施四海孝景皇帝制昭德)
(之舞孝武皇帝功德茂盛威震海外開地置郡傳之無窮孝宣皇帝制盛德之舞光武皇帝受命中興撥亂反)
(正武暢方外震服百蠻戎狄奉貢宇内治平登封告成修建三雍肅修典祀功德巍巍比隆前代以兵平亂武)
(功盛大歌所以詠德舞所以象功世祖廟樂名宜曰大武之舞元命包曰緣天地之所雜樂為之文典文王之)
(時民樂其興師征伐而詩人稱其武功樞機鈐曰有帝漢出德洽作樂名予虞韶禹夏湯濩周武無異不宜以)
(名舞叶圖徵曰大樂必易詩傳曰頌言成也一章成篇宜列德故登歌清廟一章也漢書曰百官頌所登御者)
(一章十四句依書文始五行武德昭真修之舞節損益前後之宜六十四節為舞曲副八佾之數十月烝祭始)
(御用其文始五行之舞如故勿進武德舞歌詩曰於穆世廟肅雍顕清俊又翼翼秉文之成越序上帝駿奔來)
(寧建立三雍封禪泰山章明圖䜟放唐之文休矣惟德罔射協同本支百世永保厥功詔書曰驃騎將軍議可)
(進武德之舞如故)以元帝於光武為穆故雖非宗不毁也後遂
為常明帝臨終遺詔遵儉無起寝廟藏主於世祖廟更
衣孝章即位不敢違以更衣有小别上尊號曰顯宗廟
間祠於更衣四時合祭於世祖廟語在章紀(東觀書曰章帝初即)
(位賜東平憲王蒼書曰朕夙夜伏思念先帝躬履九德對於八政勞謙克己終始之度比放三宗誠有其美今)
(廹遺詔誡不起寝廟臣子悲結僉以為雖於更衣猶宜有所宗之號以克配功德宗廟至重朕幼無知寤寐憂)
(懼先帝每有著述典義之事未嘗不延問王以定厥中願王悉明處乃敢安之公卿議駁今皆并送及有可以)
(持危扶顛宜勿隠思有所承公無困我太尉熹等奏禮祖有功宗有德孝明皇帝功德茂盛宜上尊號曰顕宗)
(四時祫食於世祖廟如孝文皇帝在高廟之禮奏武德文始五行之舞蒼上言昔者孝文廟樂曰昭德之舞孝)
(武廟樂曰盛德之舞今皆祫食於高廟昭德盛德之舞不進與高廟同樂今孝明皇帝主在世祖廟當同樂盛)
(德之樂無所施如自立廟當作舞樂者不當與世祖廟盛德之舞同名即不改作舞樂當進武德之舞臣愚戇)
(鄙陋廟堂之論誠非所當聞所宜言陛下體純德之妙奮至謙之意猥歸美於載列之臣故不敢隠蔽愚請披)
(露腹心誠知愚鄙之言不可以仰四門賓于之議伏惟陛下以至德當成康之隆天下乂安刑措之時也百姓)
(盛歌元首之德股肱貞良庶事寧康臣欽仰聖化嘉羡盛德危顛之備非所宜稱上復報曰有司奏上尊號曰)
(顕宗藏主更衣不敢違詔祫食世祖廟樂皆如王議以正月十八日始祠仰見榱桷俯視几筵眇眇小子哀懼)
(戰慄無所奉承愛而勞之所望於王也謝沈書曰上以公卿所奏明德皇后在世祖廟坐位駁議示蒼上言文)
(武宣元祖祫食高廟皆以配先帝所制典法設張大雅曰昭哉來御慎其祖武又曰不愆不忘率由舊章明德)
(皇后宜配孝明皇帝於世祖廟同席而供饌)章帝臨崩遺詔無起寝廟廟如
先帝故事和帝即位不敢違上尊號曰肅宗後帝承尊
皆藏主於世祖廟積多無别是後顕宗但為陵寝之號
永元中和帝追尊其母梁貴人曰恭懷皇后陵以竇后
配食章帝恭懷皇后别就陵寝祭之和帝崩上尊號曰
穆宗殤帝生三百餘日而崩鄧太后攝政以尚嬰孫故
不列於廟就陵寝祭之而已安帝以清河孝王子即位
建光元年追尊其祖母宋貴人曰敬隠后陵曰敬北陵
亦就陵寝祭太常領如西陵追尊父清河孝王曰孝德
皇母曰孝德后清河嗣王奉祭而已安帝以䜛害大臣
廢太子及崩無上宗之奏後以自建武以來無毁者故
遂常祭因以其陵號稱恭宗順帝即位追尊其母曰恭
愍后陵曰恭北陵就陵寝祭如敬北陵順帝崩上尊號
曰敬宗(東觀書曰有司奏言孝順皇帝弘秉聖哲龍興統業稽乾則古欽奉鴻烈寬裕晏晏宣恩以極)
(躬自菲薄以崇玄默遺詔貽約顧念萬國衣無製新玩好不餙塋陵損狹不起寝廟遵履前制敬勅慎終有始)
(有卒孝經曰愛敬盡於事親而德教加於百姓詩云敬慎威儀惟民之則臣請上尊號曰敬宗廟天子世世獻)
(奉藏主祫祭進武德之舞如祖宗故事露布奏可)沖質帝皆小崩梁太后攝政
以殤帝故事就陵寝祭凡祠廟訖三公分祭之桓帝以
河間孝王孫蠡吾侯即位亦追尊祖考王國奉祀語在
章和八王傳桓帝崩上尊號曰威宗無嗣靈帝以河間
孝王曾孫解犢侯即位亦追尊祖考語在章和八王傳
靈帝時京都四時所祭高廟五主世祖廟七主少帝三
陵追尊后三陵凡牲用十八太牢皆有副倅故高廟三
主親毁之後亦但殷祭之歲奉祠(决疑要注曰毁廟主藏廟外戶之外西牖)
(之中有石函名曰宗祏函中有笥以盛主親盡則廟毁毁廟之主藏於始祖之廟一世為祧祧猶四時祭之二)
(世為壇三世為墠四世為鬼祫乃祭之有禱亦祭之祫於始祖之廟禱則迎主出陳於壇墠而祭之事訖還藏)
(故室迎送皆蹕禮也)靈帝崩獻帝即位初平中相國董卓左中郎
將蔡邕等以和帝以下功德無殊而有過差不應為宗
及餘非宗者追尊三后皆奏毁之(袁山松書載邕議曰漢承亡秦滅學之後)
(宗廟之制不用周禮每帝即位輙立一廟不止於七貢不列昭穆不定迭毁元皇帝時丞相匡衡御史大夫)
(禹始建大議請依典禮孝文孝武孝宣皆以功德茂盛為宗不毁孝宣尊崇孝武歴稱世宗中正大臣夏侯勝)
(等猶執異議不應為宗至孝成皇帝議猶不定太僕王舜中壘校尉劉歆據不可毁上從其議古人㩀正重順)
(不敢私其君若此其至也後遭王莽之亂光武皇帝受命中興廟稱世祖孝明皇帝聖德聰明政參文宣廟稱)
(顯宗孝章皇帝至孝烝烝仁恩博大廟稱肅宗皆方前世得禮之宜自此以下政事多釁權移臣下嗣帝殷勤)
(各欲褒崇至親而已臣下懦弱莫能執夏侯之直今聖朝尊古復禮以求厥中誠合禮議元帝世在第八光武)
(世在第九故以元帝為考廟尊而奉之孝明遵述亦不敢毁孝和以下穆宗威宗之號皆省去五年而再殷祫)
(食於太祖以遵先典議遂施行)四時所祭高廟一祖二宗及近帝四凡
七帝古不墓祭漢諸陵皆有園寝承秦所為也說者以
為古宗廟前制廟後制寝以象人之居前有朝後有寝
也月令有先薦寝廟詩稱寝廟奕奕言相通也廟以藏
主以四時祭寝有衣冠几杖象生之具以薦新物秦始
出寝起於墓側漢因而弗改故陵上稱寝殿起居衣服
象生人之具古寝之意也建武以來關西諸陵以轉久
遠但四時特牲祠帝每幸長安謁諸陵乃太牢祠自雒
陽諸陵至靈帝皆以晦望二十四氣伏臘及四時祠廟
日上飯太官送用物園令食監典省其親陵所宫人隨
鼓漏理被枕具盥水陳嚴具(蔡邕表志曰宗廟迭毁議奏國家大體班固錄漢書)
(乃置韋賢傳末臣以問胡廣廣以為實宜在郊祀志去中鬼神仙道之語取賢傳宗廟事寘其中既合孝明旨)
(又使祀事以類相從臣昭曰國史明乎得失者也至如孝武皇帝滛祀妄祭舉天下而從焉疲耗蒼生費散國)
(畜後王深戒來世宜懲志之所取於焉斯允不先宗廟誠如廣論悉去仙道未或易罔也)
建武二年立大社稷於雒陽在宗廟之右(馬融周禮注曰社稷在右)
(宗廟在左或曰王者五社大社在中門之外惟松東社八里惟栢西社九里惟栗南社七里惟梓北社六里惟)
(槐禮郊特牲曰社祭土而主隂氣也王肅注曰五行之主也能吐生百榖者也馬昭曰列為五官直一行之名)
(耳自不專主隂氣隂氣地可以為之主曰五行之主也若社則為五行之主何復言社稷五祀乎土自列於五)
(祀社亦自復有祀不得同也昭又曰土地同也焉得有二書曰禹敷土又曰句龍能平九土九土九州之土地)
(官是五行土官之名耳)方壇(白虎通曰春秋文義天子社廣五丈諸侯半之其色東方青南方赤西方)
(白北方黑上冒以黃土故將封東方諸侯取青土苴以白茅各取其面以為封社明土謹敬絜淨也祭社有樂)
(禮記曰樂之施於金石越於聲音用於宗廟社稷獨斷曰天子太社封諸侯者取其土苞以白茅授之以立社)
(其國故謂之受茅土漢興唯皇子封為王者得茅土其他功臣以戶數租入為節不受茅土不立社也)無
屋有牆門而已(禮記曰天子太社必受霜露風雨以逹天地之氣也盧植曰謂無屋)二月
八月及臘一歲三祠皆太牢具使有司祠(禮記曰地載萬物天垂象)
(取財於地取法於天是以尊天而親地故教民美報焉家主中霤而國主社示本也盧植曰諸主祭以土地為)
(本也中霤其神后土即句龍也既祀於社又祀中霤古今注曰建武二十一年二月乙酉徙立社稷上東門内)
(漢舊儀使者監祠南向立不拜也)孝經援神契曰社者土地之主也稷
者五榖之長也(月令章句曰稷秋夏乃熟歴四時備隂陽榖之貴者)禮記及國語
皆謂共工氏之子曰句龍為后土官能平九土故祀以
為社烈山氏之子曰柱能植百榖蔬自夏以上祀以為
稷至殷以柱久遠而堯時棄為后稷亦植百榖故廢柱
祀棄為稷(案前志立官社以夏禹配王莾奏立官稷后稷配也)大司農鄭玄說古
者官有大功則配食其神故勾龍配食於社棄配食於
稷(白虎通曰王者所以有社稷何為天下求福報功人非土不立非榖不食土地廣博不可徧敬五榖衆多)
(不可一一而祭故封土立社示有土也稷五榖之長故封稷而祭之也稷者得隂陽中和之氣而用尤多故稷)
(為長也歲再祭之何春求秋報也祭社稷以三牲重功也天子社稷皆太牢諸侯社稷皆少牢王者諸侯所以)
(俱兩社何俱有土之君也故禮記三正曰王者二社為天下立社曰太社自為立社曰王社諸侯為百姓立社)
(曰國社自為立社曰侯社太社為天下報功王社為京師報功也孔鼂云周祀一社一稷漢及魏初亦一社一)
(稷至景初中既立帝社二社到於今是祀而後諸儒論之其文衆矣)郡縣置社稷太守令
長侍祠牲用羊豕唯州所治有社無稷以其使官古者
師行平有載社主不載稷也(自漢諸儒論句龍即是社主或云是配其議甚衆後)
(荀彧問仲長統以社所祭者何神也統答所祭者土神也侍中鄧義以為不然而難之彧令統答焉統答義曰)
(前見逮及敢不敬對退熟惟省郊社之祭國之大事誠非學淺思薄者所宜興論重復亦以鄧君難事有先漸)
(議則既行可謂辭而不可得因而不可已者也屯有經綸之義暌有異同之辭歸於建國立家通志斷類也意)
(則欲廣其微以宗實備其論以求真先難而後易出異而歸同乎難曰社祭土主隂氣正所謂句龍土行之官)
(為社則主隂明矣不與記說有違錯也答曰今記之言社輙與郊連體有本末辭有上下謂之不錯不可得禮)
(運曰政必本於天殽以降命命降于社之謂殽地參於天地並於鬼神又曰祭帝於郊所以定天位也祀社於)
(國所以列地利也郊特牲曰社所以神地之道也地載萬物天垂象取財於地取法於天是以尊天而親地家)
(主中霤國主社示本也相此之類元尚不道配食者也主以為句龍無乃失歟難曰信如此所言土尊故以為)
(首在於上宗伯之體所當列上下之叙上句當言天神地祗人鬼何反先人而後地上文如此至下何以獨不)
(可而云社非句龍當為地哉答曰此形成著體數自上來之次言之耳豈足據使從人鬼之例邪三科之祭各)
(指其體今獨擿出社稷以為但句龍有烈山氏之子恐非其本意也案記言社土而云何得之為句龍則傳雖)
(言祀句龍為社亦何嫌反獨不可謂之配食乎祭法曰周人禘嚳郊稷祖文王宗武王皆以為配食者若復可)
(須謂之不祭天乎備讀傳者則真土獨據記者則疑句龍未若交錯參伍致其義以相成之為善也雖曰再特)
(於郊牛者后稷配故也社于新邑牛一羊一豕一所以用二牲者立社位祀句龍緣人事之也如此非祀地明)
(矣以宫室新成故立社耳又曰軍行載社者當行賞罰明不自專故告祖而行賞造社而行戮二主明皆人鬼)
(人鬼故以告之必若所云當言載地主於齋車又當言用命賞於天不用命戮于地非其謂也所以有死社稷)
(之義者凡賜命受國造建宫室無不立社是奉言所受立不可棄捐苟免而去當死之也易句龍為其社傳有)
(見文今欲易神之相令記附食宜明其徵祀國大事不可不重㩀經依傳庶無咎悔答曰郊特牲者天至尊無)
(物以稱專誠而社稷太牢者土於天為卑緣人事以牢祭也社禮今亡并特之義未可得明也昭告之文皆於)
(天地何獨人鬼此言則未敢取者也郊社之次天地之序也今使句龍載冒其名耦文於天以度言之不可謂)
(安矣土者人所依以固而最近者也故立以為守祀居則事之時軍則告之以行戳自順義也何為當平於社)
(不言用命賞于天乎帝王兩儀之参宇中之莫尊者也而盛一官之臣以為土之貴神置之宗廟之上接之郊)
(禘之次俾守之者有死無失何聖人制法之参差用禮之偏頗其列在先王人臣之位其於四官爵侔班同比)
(之司徒於數居二縱復令王者不同禮儀相變或有尊之則不過當若五卿之與冢宰此坐之上下行之先後)
(耳不得同祖與社言俱坐處尊位也周禮為禮之經而禮記為禮之傳案經傳求索見文在於此矣鈞之兩者)
(未知孰是去本神而不祭與貶句龍為土配比其輕重何謂為甚經有條例記有明義先儒未能正不可稱是)
(鉤校典籍論本考始矯前易故不從常說不可謂非孟軻曰予豈好辯哉乃不得已也鄭司農之正此之謂也)
國家亦有五祀之祭有司掌之其禮簡於社稷云(五祀門戶)
(井竈中霤也韋昭曰古者穴居故名室中為中霤也)
漢興八年有言周興而邑立后稷之祀於是高帝令天
下立靈星祠(三輔故事長安城東十里有靈星祠)言祠后稷而謂之靈星
者以后稷又配食星也舊說星謂天田星也一曰龍左
角為天田官主榖(張晏曰農祥晨見而祭也)祀用壬辰位祠之壬為
水辰為龍就其類也牲用太牢縣邑令長侍祠(漢舊儀曰古時)
(歲再祠靈星靈星春秋之太牢禮也)舞者用童男十六人(服虔應劭曰十六人即古之二)
(羽也)舞者象教田初為芟除次耕種芸耨驅爵及穫刈舂
簸之形象其功也(古今注曰元和三年初為郡國立稷及祠社靈星禮器也)
縣邑常以乙未日祠先農於乙地以丙戌日祠風伯於
戌地以己丑日祠雨師於丑地用羊豕
立春之日皆青幡幘迎春於東郭外令一童男冒青巾
衣青衣先在東郭外野中迎春至者自野中出則迎者
拜之而還弗祭三時不迎
論曰臧文仲祀爰居而孔子以為不知漢書郊祀志著
自秦以來迄於王莽典祀或有未修而爰居之類衆焉
世祖中興蠲除非常修復舊祀方之前事邈殊矣嘗聞
儒言三皇無文結繩以治自五帝始有書契至於三王
俗化彫文詐偽漸興始有印璽以檢姦萌然而未有金
玉銀銅之器也(臣昭曰禹會羣臣於塗山執玉帛者萬國故已贄不同圓方異等周禮天地四)
(方壁琮琥璋各有其玉而云未有其器斯亦何哉)自上皇以來封泰山者至周
七十二代封者謂封土為壇柴祭告天代興成功也禮
記所謂因名山升中於天者也易姓則改封者著一代
之始明不相襲也繼世之王廵狩則修封以祭而已自
秦始皇孝武帝封泰山本由好仙信方士之言造為石
檢印封之事也所聞如此雖誠天道難可度知然其大
較猶有本要天道質誠約而不費者也故牲有犢器用
陶匏殆將無事於檢封之間而樂難攻之石也(臣昭曰玉貴五)
(德金存不朽有告有文何敢題刻告厥成功難可知者)且唯封為改代故曰岱宗
夏康周宣由廢復興不聞改封世祖欲因孝武故封實
繼祖宗之道也而梁松固爭以為必改乃當夫既封之
後未有福而松卒被誅死雖罪由身蓋亦誣神之咎也
且帝王所以能大顕于後者實在其德加於民不聞其
在封矣(臣昭曰功成道懋天下被化德敷世治所以登封封由德興興封所以成德昭告師天遞以相)
(感若此論可通非乎七十二矣)言天地者莫大於易易無六宗在中之
象若信為天地四方所宗是至大也而比太社又為失
所難以為誠矣
贊曰天地禋郊宗廟享祀咸秩無文山川具止滛乃國
紊典惟皇紀肇自盛敬孰崖厥始
後漢書卷十九
後漢書卷十九考證
祭祀志下語在章紀注謝沈書曰大雅曰昭哉來御愼
其祖武(臣世駿)按昭兹來許繩其祖武大雅文也
以兹為哉漢碑有之以許為御以繩為慎非有避諱
不知何自
建武二年立大社稷于雒陽在宗廟之右注馬昭曰
諸本皆作馬𣅿何焯校本改臣昭
後漢書卷十九考證
