後漢書卷五
宋宣城太守范煜撰
唐章懷太子賢注
安帝紀第五
恭宗孝安皇帝諱祐(謚法曰寬容和平曰安伏侯古今注曰祐之字曰福)肅宗孫
也父清河孝王慶母左姬帝自在邸第(倉頡篇曰邸舍也說文云屬國)
(之舍也前書音義曰第謂有甲乙之次第)數有神光照室又有赤蛇盤於牀
第之間(第牀簀也)年十歲好學史書(史書者周宣王太史籕所作之書也凡五十五)
(篇可以教童幼)和帝常稱之數見禁中延平元年慶始就國鄧
太后特詔留帝於清河邸八月殤帝崩太后與兄車騎
將軍鄧騭定策禁中其夜使騭持節以王青蓋車迎帝
齋于殿中(續漢志曰皇太子皇子皆安車朱班輪青蓋金華蚤皇子為王錫以乘之故曰王青蓋車)
(皇孫則綠車)皇太后御崇德殿百官皆吉服(洛陽南宫有崇德殿不可以凶)
(事臨朝故吉服也)羣臣陪位引拜帝為長安侯(不即立為天子而封侯者不欲)
(從微即登皇位)皇太后詔曰先帝聖德淑茂早棄天下朕奉皇
帝夙夜瞻仰日月冀望成就豈意卒然顚沛天年不遂
悲痛斷心朕惟平原王素被痼疾念宗廟之重思繼嗣
之統唯長安侯祐質性忠孝小心翼翼(翼翼敬慎也詩曰惟此文王小)
(心翼翼)能通詩論篤學樂古仁惠愛下年已十三有成人
之志親德係後莫宜於祐(係即繼也)禮昆弟之子猶己子(禮記)
(檀弓之文)春秋之義為人後者為之子不以父命辭王父命
(為人後者謂出繼於人也王父謂祖也穀梁傳曰衛靈公廢太子蒯聵立孫輙不受父之命而受王父命)其
以祐為孝和皇帝嗣奉承祖宗案禮儀奏又作策命曰
惟延平元年秋八月癸丑皇太后曰咨長安侯祐孝和
皇帝懿德巍巍光于四海大行皇帝不永天年(前書音義曰禮)
(有大行人有小行人主謚號官也韋昭云大行者不反之辭也天子崩未有謚故稱大行也穀梁傳曰大行受)
(大名風俗通曰天子新崩未有謚故且稱大行皇帝義兩通)朕惟侯孝章帝世嫡皇
孫謙恭慈順在孺而勤(孺幼也或作在孺丕勤)宜奉郊廟承統大
業今以侯嗣孝和皇帝後其審君漢國允執其中一人
有慶萬民頼之皇帝其勉之哉讀策畢太尉奉上璽綬
即皇帝位年十三太后猶臨朝(公羊傳曰猶者可止之辭也)九月庚
子謁高廟辛五謁光武廟六州大水已未遣謁者分行
虛實舉災害賑乏絶丙寅葬孝殤皇帝于康陵(墳在慎陵塋中)
(庚地高五丈五尺周二百八步)乙亥隕石于陳留西域諸國叛攻都護
任尚遣副校尉梁慬救尚擊破之(慬音勤)冬十月四州大
水雨雹詔以宿麥不下(宿舊也麥必經年而熟故稱宿)賑賜貧人十二
月甲子清河王薨使司空持節弔祭車騎將軍鄧騭護
喪事乙酉罷魚龍曼延百戲(漢官典職曰作九賓樂舍利之獸從西方來戲於庭)
(入前殿激水化成比目魚𠻳水作霧化成黃龍長八丈出水遨戲於庭炫燿日光曼延者獸名也張衡西京賦)
(所云巨獸百尋是為曼延音以戰反)
永初元年春正月癸酉朔大赦天下蜀郡徼外羌内屬
(東觀記曰徼外羌龍橋等六種慕義降附)戊寅分犍為南郡為屬國都尉稟
司隸兖豫徐冀幷州貧民(司隸領河南河内河東弘農都於洛陽魏末因為司州)
二月丙午以廣成游獵地(廣成苑名在汝州西)及被災郡國公田
假與貧民丁夘分清河國封帝弟常保為廣川王(廣川縣屬)
(信都國故城在今冀州棗彊縣東北)庚午司徒梁鮪薨三月癸酉日有食
之詔公卿内外衆官郡國守相舉賢良方正有道術之
士明政術逹古今能直言極諫者各一人己夘永昌徼
外僬僥種夷貢獻内屬甲申葬清河孝王贈龍旗虎賁
夏五月甲戌長樂衛尉魯恭為司徒(前書曰衞尉秦官掌宮門衞屯兵也)
(長樂建章甘泉宫皆随所掌以為官名秩中二千石也)丁丑詔封北海王睦孫夀
光侯普為北海王九真徼外夜郎蠻夷舉土内屬(九真郡名)
(今愛州縣)六月戊申爵皇太后母隂氏為新野君丁巳河東
地陥壬戌罷西域都護先零種羌叛斷隴道大為寇掠
遣車騎將軍鄧騭征西校尉任尚討之丁邜赦除諸羌
相連結謀叛逆者罪秋九月庚午詔三公明申舊令禁
奢侈無作浮巧之物殫財厚葬是日太尉徐防免(以災異屢)
(見也)辛未司空尹勤免(以水雨漂流也)癸酉調揚州五郡租米(五郡)
(謂九江丹陽廬江吳郡豫章也揚州領六郡會稽最遠蓋不調也)贍給東郡濟陰陳留
梁國陳國下邳山陽丁丑詔曰自今長吏被考竟未報
(考謂考問其狀也報謂斷決也)自非父母喪無故輙去職者劇縣十歲
平縣五歲以上乃得次用壬午詔太僕少府減黃門鼓
吹以補羽林士(漢官儀曰黃門鼓吹百四十五人羽林左監主羽林八百人右監主九百人)
廐馬非乘輿常所御者皆減半食(乘輿天子所乘車輿也不敢斥言尊者故)
(稱乘輿見蔡邕獨斷)諸所造作非供宗廟園陵之用皆且止丙戌
詔死罪以下及亡命贖各有差庚寅太傅張禹為太尉
太常周章為司空(漢官儀曰章字次叔荆州隨縣人也)冬十月倭國遣使
奉獻(倭國去樂浪萬二千里男子黥面文身以其文左右大小别尊卑之差見本傳)辛酉新城
山泉水大出(東觀記曰突壞人田水深三丈)十一月丁亥司空周章密
謀廢立策免自殺戊子勑司隸校尉冀并二州刺史民
訛言相驚棄損舊居老弱相攜窮困道路其各勑所部
長吏躬親曉諭若欲歸本郡在所為封長檄不欲勿強
(封謂印封之也長檄猶今長牒也欲歸者皆給以長牒為騐強音其兩反)十二月乙夘潁川
太守張敏為司空是歲郡國十八地震四十一雨水或
山水暴至二十八大風雨雹
二年春正月稟河南下邳東萊河内貧民(古今注曰時州郡大饑米)
(石二千人相食老弱相棄道路)車騎大將軍鄧騭為種羌所敗於冀西
(續漢書曰種羌九千餘戶在隴西臨洮谷冀縣屬天水郡也劉攽曰正文案官無車騎大將軍者明大字衍)
(騭後乃為大將軍耳)二月乙丑遣光祿大夫樊準呂倉分行冀兖
二州稟貸流民夏四月甲寅漢陽城中火燒殺三千五
百七十人五月旱丙寅皇太后幸洛陽寺及若盧獄錄
囚徒賜河南尹廷尉卿及官屬以下各有差即日降雨
六月京師及郡國四十大水大風雨雹(東觀記曰雹大如芋魁雞子風)
(拔樹發屋)秋七月戊辰詔曰昔在帝王承天理民莫不據璇
璣玉衡以齊七政(孔安國尚書注曰璇美玉也以璇為璣以玉為衡二者正天文之器也七)
(政日月五星各異其政制即今之渾儀)朕以不德遵奉大業而陰陽差越
變異並見萬民饑流羌貊叛戾夙夜克己憂心京京(詩小)
(雅曰憂心京京爾雅曰京京憂也)間令公卿郡國舉賢良方正遠求博
選開不諱之路冀得至謀以鑒不逮而所對皆循尚浮
言無卓爾異聞(卓爾高遠之貌也論語曰如有所立卓爾)其百僚及郡國吏
人(劉攽曰案此不成文理當有一令字)有道術明習災異陰陽之度璇
璣之數者各使指變以聞二千石長吏明以詔書博衍
幽隱(衍猶引也)朕將親覽待以不次冀獲嘉謀以承天誡閏
月辛丑廣川王常保薨無子國除癸未蜀郡徼外羌舉
土内屬(東觀記曰徼外羌薄申等八種舉衆降)九月庚子詔王主官屬墨
綬下至郎謁者(續漢書曰王國有中大夫秩比六百石謁者比四百石郎中二百石劉攽曰)
(正文二漢諸侯王未嘗有主稱蓋是國字前書多言王國此注中亦有王國文主字作國無疑也或謂主指公)
(主案公主但有家令無郎謁者又此詔文但言國相移名其非公主明矣或者傳寫見後有王主之文遂誤於)
(此)其經明任博士居鄉里有廉清孝順之稱才任理人
者國相歲移名與計偕上尚書公府通調令得外補(移書)
(也調選也)冬十月庚寅稟濟陰山陽玄莬貧民征西校尉任
尚與先零羌戰于平襄尚軍敗績(平襄縣屬天水郡故襄戎邑也)十一
月辛酉拜鄧騭為大將軍徵還京師留任尚屯隴右先
零羌滇零稱天子於北地(滇零羌名音丁田反)遂寇三輔東犯趙
魏南入益州殺漢中太守董炳十二月辛夘稟東郡鉅
鹿廣陽安定定襄沛國貧民廣漢塞外參狼羌降分廣
漢北部為屬國都尉是歲郡國十二地震
三年春正月庚子皇帝加元服(元服謂加冠也士冠禮曰令月吉辰加爾元服)
(鄭玄云元首也)大赦天下賜王主貴人公卿以下金帛各有差
男子為父後及三老孝悌力田爵人二級流民欲占者
人一級遣騎都尉任仁討先零羌不利羌遂破沒臨洮
(縣名屬隴西郡)高句驪遣使貢獻三月京師大饑民相食壬辰
公卿詣闕謝詔曰朕以幼沖奉承鴻業不能宣流風化
而感逆陰陽至令百姓饑荒更相噉食永懷悼歎若墜
淵水咎在朕躬非羣司之責而過自貶引重朝廷之不
德(貶引謂貶損引過也重音直用反)其務思變復以助不逮癸巳詔以
鴻池假與貧民(續漢書曰鴻池在洛陽東二十里假借也令得漁采其中)壬寅司徒
魯恭免夏四月丙寅大鴻臚九江夏勤為司徒(勤字伯宗夀春)
(人也)三公以國用不足奏令吏人入錢榖得為關内侯虎
賁羽林郎五大夫官府吏緹騎營士各有差(續漢志曰執金吾緹)
(騎二百人緹赤黃色營士謂五校營士也漢官儀曰屯騎越騎步兵射聲各領士七百人長水領士千三百六)
(十七人也)己巳詔上林廣城苑可墾闢者賦與貧民甲申清
河王虎威薨五月丙申封樂安王寵子延平為清河王
丁酉沛王正薨癸丑京師大風六月烏桓寇代郡上谷
涿郡秋七月海賊張伯路等寇略緣海九郡遣侍御史
龐雄督州郡兵討破之庚子詔長吏案行在所皆令種
宿麥蔬食務盡地力其貧者給種餉九月鴈門烏桓及
鮮卑叛敗五原郡兵於高渠谷(東觀記曰戰九原高梁谷渠梁相類必有誤也)
冬十月南單于叛圍中郎將耿种於美稷十一月遣行
車騎將軍何熙討之(劉攽曰案文少一事字)十二月辛酉郡國九
地震乙亥有星孛于天苑(天苑星名)是歲京師及郡國四十
一雨水雹(續漢書曰雹大如鴈子也)并涼二州大饑人相食
四年春正月元日會徹樂不陳充庭車(每大朝會必陳乘輿法物車輦)
(於庭故曰充庭車也以年饑故不陳)辛夘詔以三輔比遭寇亂人庶流冗
除三年逋租過更口算芻槀(前書音義曰天下人皆戌邊三日不可人人自行行)
(者自戌三日不可往復還因便住一歲諸不行者出錢三百入官官以給戌者言過其本更之日故曰過更又)
(日人年十五至五十六出賦錢人百二十為一算也)稟上郡貧民各有差海賊張
伯路復與勃海平原劇賊劉文河周文光等攻厭次殺
縣令遣御史中丞王宗督靑州刺史法雄討破之度遼
將軍梁慬遼東太守耿夔討破南單于於屬國故城丙
午詔減百官及州郡縣奉各有差二月丁巳稟九江貧
民南匈奴寇常山乙丑初置長安雍二營都尉官(漢官儀曰)
(京兆虎牙扶風都尉以涼州近羌數犯三輔將兵衛護園陵扶風都尉居雍縣故俗人稱雍營焉西羌傳云虎)
(牙都尉居長安)乙亥詔自建初以來諸祅言它過坐徙邊者各
歸本郡其沒入官為奴婢者免為庶人詔謁者劉珍及
五經博士校定東觀五經諸子傳記百家蓺術整齊脱
誤是正文字(洛陽宫殿名曰南宫有東觀前書曰凡諸子百八十九家言百家舉全數也)三
月南單于降先零羌寇襃中(縣名屬漢中郡今梁州襃城縣)漢中太守
鄭勤戰歿徙金城郡都襄武(襄武縣名屬隴西郡今渭州郡)戊子杜陵
園火癸巳郡國九地震夏四月六州蝗(東觀記曰司隸豫兗徐青冀六)
(州)丁丑大赦天下秋七月乙酉三郡大水己夘騎都尉
任仁下獄死九月甲申益州郡地震冬十月甲戌新野
君陰氏薨(東觀記曰新野君薨贈以玄玉赤紱賻錢三千萬布三萬匹)使司空持節
護喪事大將軍鄧騭罷
五年春正月庚辰朔日有食之丙戌郡國十二地震己
丑太尉張禹免甲申光禄勲李脩為太尉(漢官儀曰脩字伯游豫州)
(襄城人也)二月丁夘詔省減郡國貢獻太官口食先零羌寇
河東遂至河内三月詔隴西徙襄武安定徙美陽(安定郡今)
(涇州也美陽縣故城在今武功縣北)北地徙池陽(北地郡今寧州也池陽縣故城在今涇陽縣北)
(也)上郡徙衙(上郡今綏州也衙縣故城在同州白水縣東北左傳曰秦晉戰于彭衙即此也)夫
餘夷犯塞殺傷吏人閏月丁酉赦涼州河西四郡戊戌
詔曰朕以不德奉郊廟承大業不能興和降善為人祈
福災異蜂起寇賊縱横夷狄猾夏(猾亂也夏華夏也)戎事不息
百姓匱乏疲於徵發重以蝗蟲滋生害及成麥秋稼方
收甚可悼也朕以不明統理失中亦未獲忠良以毗闕
政傳曰顚而不扶危而不持則將焉用彼相矣公卿大
夫將何以匡救濟斯艱戹承天誡哉蓋為政之本莫若
得人襃賢顯善聖制所先濟濟多士文王以寧(詩大雅之詞也)
思得忠良正直之臣以輔不逮其令三公特進侯中二
千石二千石郡守諸侯相舉賢良方正有道術逹於政
化能直言極諫之士各一人及至孝與衆卓異者幷遣
詣公車朕將親覽焉六月甲辰樂成王廵薨秋七月己
巳詔三公特進九卿校尉(九卿奉常光禄衞尉太僕鴻臚廷尉少府宗正司農校尉)
(謂城門屯騎越騎步兵胡騎長水等劉攽曰注胡騎字誤當作射聲上三年注中甚明說又在後)舉列
將子孫明曉戰陣任將帥者九月漢陽人杜琦王信叛
(東觀記曰琦自稱安漢將軍)與先零諸種羌攻䧟上邽城十二月漢
陽太守趙博遣客刺殺杜琦(東觀記曰漢陽故吏杜習手刺殺之)是歲九
州蝗郡國八雨水
六年春正月庚申詔越嶲置長利高望始昌三苑又令
益州郡置萬歲苑犍為置漢平苑(犍為郡名前書音義曰故夜郎國也故城)
(在今眉州隆山縣西北也)三月十州蝗夏四月乙丑司空張敏罷己
邜大常劉凱為司空五月旱丙寅詔令中二千石下至
黃綬一切復秩還贖賜爵各有差戊辰皇太后幸雒陽
寺錄囚徒理冤獄六月壬辰豫章員谿原山崩(員谿闕也)辛
巳大赦天下遣侍御史唐喜討漢陽賊王信破斬之(續漢)
(書曰傳信首詣洛陽梟榖城門外)冬十一月辛丑護烏桓校尉吳祉下
獄死是歲先零羌滇零死子零昌復襲偽號
七年春正月庚戌皇太后率大臣命婦謁宗廟(喪服傳曰命夫)
(者其男子之為大夫也命婦者其大夫之妻也臣賢案東觀續漢袁山松謝沈書古今注皆云六年正月甲寅)
(謁宗廟此云七年庚戌疑紀誤也)二月丙午郡國十八地震夏四月乙
未平原王勝薨丙申晦日有食之五月庚子京師大雩
(左傳曰龍見而雩杜預注云謂建巳之月龍星角亢見東方雩遠也遠為百穀求膏雨周禮司巫職曰若國大)
(旱則帥巫而舞雩鄭玄注云雩吁也嗟而求雨)秋護羌校尉侯霸騎都尉馬賢
破先零羌八月丙寅京師大風蝗蟲飛過洛陽詔賜民
爵郡國被蝗傷稼十五以上勿收今年田租不滿者以
實除之九月調零陵桂陽丹陽豫章會稽租米(零陵郡名今永)
(州縣丹陽郡名今潤州江寧縣餘竝見上)賑給南陽廣陵下邳彭城山陽廬
江九江飢民又調濱水縣榖輸敖倉(詩曰摶狩于敖即此也秦於此築太)
(倉亦曰敖庾在今鄭州滎陽縣西北東觀記曰濱水縣彭城廣陽廬江九江榖九十萬斛送敖倉)
元初元年春正月甲子改元元初賜民爵人二級孝悌
力田人三級爵過公乘得移與子若同産同産子民脱
無民數及流民欲占者人一級鰥寡孤獨篤癃貧不能
自存者榖人三斛貞婦帛人一匹二月己邜日南地坼
(東觀記曰坼長百八十二里廣五十六里)三月癸酉日有食之夏四月丁酉
大赦天下京師及郡國五旱蝗詔三公特進列侯中二
千石二千石郡守舉敦厚質直者各一人五月先零羌
寇雍城六月丁巳河東地陷秋七月蜀郡夷寇蠶陵殺
縣令(蠶陵縣屬蜀郡故城在今翼州翼水縣西有蠶陵山因以為名焉)九(月)乙丑大尉
李脩罷先陵羌寇武都漢中絶隴道辛未大司農山陽
司馬苞為太尉(謝承書曰苞字仲成東緡人也)冬十月戊子朔日有食
之先零羌敗涼州刺史皮陽於狄道乙邜詔除三輔三
歲田租更賦口算(解見光武紀也)十一月是歲郡國十五地震
二年春正月詔稟三輔及幷涼六郡流冗貧人蜀郡青
衣道夷奉獻内屬(青衣道縣名在大江青衣二水之會今嘉州龍遊縣也東觀記曰青衣蠻)
(夷唐律等歸義)脩理西門豹所分漳水為支渠以漑民田(史記曰西)
(門豹為鄴令發人鑿十二渠引水灌田所鑿之渠在今相州鄴縣西也)二月戊戌遣中謁
者收葬京師客死無家屬及棺槨朽敗者皆為設祭其
有家屬尤貧無以葬者賜錢人五千辛酉詔三輔河内
河東上黨趙國太原各修理舊渠通利水道以漑公私
田疇(前書音義曰美田曰疇)三月癸亥京師大風先零羌寇益州
遣中郎將尹就討之夏四月丙午立貴人閻氏為皇后
五月京師旱河南及郡國十九蝗甲戌詔曰朝廷不明
庶事失中災異不息憂心惶懼被蝗以來七年于兹而
州郡隱匿裁言頃畝(裁與纔同古字通)今羣飛蔽天為害廣遠
所言所見寕相副邪三司之職内外是監旣不奏聞又
無舉正天災至重欺罔辠大今方盛夏且復假貸以觀
厥後(假貸猶寬容也盛夏不可卽加刑罰故且寬容)其務消救災眚安輯黎元
六月丙戌太尉司馬苞薨(謝承書曰苞為太尉常食麤飯著布衣妻子不歴官舍會)
(司徒楊震為樊豊等所譛連及苞苞乞骸骨未見聽以疾薨也)洛陽新城地裂秋七月
辛巳太僕太山馬英為太尉(英字文思兗州蓋縣人也)八月遼東鮮
卑圍無慮縣(屬遼東郡慮音閭有醫無閭山因以為名焉)九月又攻夫犂營
殺縣令(夫犂縣名屬遼東屬國)壬午晦日有食之冬十月遣中郎
將任尚屯三輔詔郡國中都官繫囚減死一等勿笞詣
馮翊扶風屯妻子自隨占著所在女子勿輸(不輸作也)亡命
死辠以下贖各有差其吏人聚為盗賊有悔過者除其罪
乙未右扶風仲光安定太守杜恢京兆虎牙都尉耿溥
與先零羌戰於丁奚城(東觀記曰至北地靈州丁奚城也)光等大敗並
沒左馮翊司馬鈞下獄自殺(東觀記曰安定太守杜恢與鈞等并威擊羌恢乘勝)
(深入為虜所害鈞擁兵不救收鈞下獄也)十一月庚申郡國十地震十二月
武陵澧中蠻叛州郡擊破之(東觀記曰蠻田山高少等攻城殺長吏州郡募五里)
(蠻夷六亭兵追擊山等皆降賜五里六亭渠率金帛各有差)己酉司徒夏勤罷庚戌
司空劉愷為司徒光禄勲袁敞為司空
三年春正月甲戌修理太原舊溝渠漑灌官私田(酈元水經)
(注曰晉智伯遏晉水以灌晉陽後人踵其遺跡蓄以為沼分為二𣲖北瀆即智氏故渠也其瀆乘高東北注入)
(晉陽城以漑灌東南出城注於汾水今所修溝渠即謂此)東平陸上言木連理(東平陸縣)
(名古厥國也屬東平國今兗州平陸縣也序例曰凡瑞應自和帝以上政事多美近於有實故書見於某處自)
(安帝以下王道衰缺容或虛飾故書某處上言也)蒼梧鬱林合浦蠻夷反叛(蒼梧)
(郡今梧州縣也合浦郡今廉州縣也)二月遣侍御史任逴督州郡兵討之
(逴音丁角反)郡國十地震三月辛亥日有食之丙辰赦蒼梧
鬱林合浦南海吏人為賊所迫者夏四月京師旱五月
武陵蠻復叛州郡討破之癸酉度遼將軍鄧遵率南匈
奴擊先零羌於靈州破之(靈州縣名屬北地郡故城在今慶州馬領縣西北)越
嶲徼外夷舉種内屬六月中郎將任尚遣兵擊破先零
羌於丁奚城秋七月武陵蠻復叛州郡討平之緱氏地
坼九月辛巳趙王宏薨冬十一月蒼梧鬱林合浦蠻夷
降丙戌初聽大臣二千石刺史行三年喪(文帝遺詔以日易月於後)
(大臣遂以為常至此復遵古制也)癸夘郡國九地震十二月丁巳任尚
遣兵擊破先零羌於北地
四年春二月乙巳朔日有食之乙夘大赦天下壬戌武
庫災夏四月戊申司空袁敞薨己巳鮮卑寇遼西遼西
郡兵與烏桓擊破之(遼西郡故城在今平州東陽樂城是)五月丁丑太常
李郃為司空六月戊辰三郡雨雹秋七月辛丑陳王鈞
薨京師及郡國十雨水詔曰今年秋稼茂好垂可收穫
而連雨未霽(霽雨止也)懼必淹傷夕惕惟憂思念厥咎夫霖
雨者人怨之所致(左傳曰凡雨三日以上為霖京房别對災異曰人勞怨苦雨水絶道)其
武吏以威暴下文吏妄行苛刻鄉吏因公生姦為百姓
所患苦者有司顯明其罰又月令仲秋養衰老授几杖
行糜粥(鄭玄注云助老氣也行猶賜也)方今案比之時(東觀記曰方今八月案比之時)
(謂案騐戶口次比之也)郡縣多不奉行雖有糜粥糠粃相半長吏
怠事莫有躬親甚違詔書飬老之意其務崇仁恕賑護
寡獨稱朕意焉九月護羌校尉任尚使客刺殺叛羌零
昌冬十一月己邜彭城王恭薨十二月越嶲夷寇遂久
殺縣令(遂久縣屬越嶲郡)甲子任尚及騎都尉馬賢與先零羌
戰于富平上河大破之(富平縣屬北地郡故城在今靈州回樂縣西南酈元水經注曰)
(河水於此有上河之名也)虔人羌率衆降(虔人羌號也東觀記曰虔人種羌大豪恬狼等詣度)
(遼將軍降)隴右平是歲郡國十三地震
五年春正月越嶲夷叛二月壬戌中山王憲薨三月京
師及郡國五旱詔稟遭旱貧人夏六月高句驪與穢貊
寇玄菟(郡名在遼東)秋七月越嶲蠻夷及旄牛豪叛殺長吏
(旄牛縣屬蜀郡華陽國志曰在卭崍山表也)丙子詔曰舊令制度各有科品
(漢令今亡)欲令百姓務崇節約遭永初之際人離荒戹朝廷
躬自菲薄去絶奢飾食不兼味衣無二綵比年雖獲豊
穰尚乏儲積而小人無慮不圖久長嫁娶送終紛華靡
麗至有走卒奴婢被綺縠著珠璣(綺文繒縠紗也璣珠不圓者也)京師
尚若斯何以示四遠設張法禁懇惻分明而有司惰任
訖不奉行秋節旣立鷙鳥將用(鷙鳥鷹鸇之類也廣雅曰鷙執也以其能服執)
(衆鳥月令孟秋鷹乃祭鳥始用行戮言有司怠惰不遵法令將欲紏其罪順秋行誅同鷹鸇之鷙擊也)且
復重申以觀後效八月丙申朔日有食之鮮卑寇代郡
殺長吏冬十月鮮卑寇上谷十二月丁巳中郎將任尚
有辠棄市是歲郡國十四地震
六年春二月乙巳京師及郡國四十二地震或坼裂水
泉涌出壬子詔三府選掾屬高第能惠利牧養者各五
人光禄勳與中郎將選孝廉郎寬博有謀清白行高者
五十人出補令長丞尉乙邜詔曰夫政先京師後諸夏
月令仲春養幼小存諸孤季春賜貧窮賑乏絶省婦使
表貞女所以順陽氣崇生長也(鄭玄云婦使謂組紃之事)其賜民尤
貧困孤弱單獨榖人三斛貞婦有節義十斛甄表門閭
旌顯厥行(節謂志操義謂推讓甄明旌章也里門謂之閭旌表者若今樹闕而顯之)三月庚
辰始立六宗祀於洛城西北(續漢志曰元初六年以尚書歐陽家說謂六宗者在)
(天地四方之中為上下四方之宗以元始中故事謂六宗易六子之氣日月雷公風伯山澤者非也乃更六宗)
(祠於戌亥之地禮比大社也)夏四月會稽大疫遣光祿大夫將太醫
循行疾病賜棺木(漢官儀大醫令一人秩六百石)除田租口賦沛國勃
海大風雨雹五月京師旱六月丁丑樂成王賓薨丙戌
平原王得薨秋七月鮮卑寇馬城(搜神記曰昔秦人築城於武周塞以備胡)
(將成而崩者數矣有馬馳走周旋反覆父老異之因依以築城城乃不崩遂以名焉其故城今朔州也)度
遼將軍鄧遵率南單于擊破之九月癸巳陳王竦薨十
二月戊午朔日有食之旣郡國八地震是歲永昌益州
蜀郡夷叛與越嶲夷殺長吏燔城邑益州刺史張喬討
破降之
永寧元年春正月甲辰任城王安薨三月丁酉濟北王
壽薨車師後王叛殺部司馬沈氐羌寇張掖(沈氐羌號也續漢志)
(曰羌在上郡西河者號沈氐也)夏四月丙寅立皇子保為皇太子改元
永寧大赦天下賜王主三公列侯下至郎吏從官金帛
又賜民爵及布粟各有差已已詔封陳王羡子崇為陳
王濟北王子萇為樂成王河間王子翼為平原王壬午
琅邪王壽薨六月沈氐種羌叛寇張掖護羌校尉馬賢
討沈氐羌破之秋七月乙酉朔日有食之冬十月己巳
司空李郃免癸酉衞尉廬江陳襃為司空(襃字伯仁舒縣人也)自
三月至是月京師及郡國三十三大風雨水十二月永
昌徼外撣國遣使貢獻(撣音擅)戊辰司徒劉愷罷遼西鮮
卑降癸酉太常楊震為司徒是歲郡國二十三地震夫
餘王遣子詣闕貢獻燒當羌叛
建光元年春正月幽州刺史馮煥率二郡太守討高句
驪穢貊不尅二月癸亥大赦天下賜諸園貴人(謂宫人無子守)
(園陵者也)王主公卿以下錢布各有差以公卿校尉尚書子
弟一人為郎舍人三月癸巳皇太后鄧氏崩丙午葬和
熹皇后丁未安樂王寵薨戊申追尊皇考清河孝王曰
孝德皇皇妣左氏曰孝德皇后祖妣宋貴人曰敬隱皇
后夏四月穢貊復與鮮卑寇遼東遼東太守蔡諷追擊
戰歿丙辰以廣川幷清河國丁巳尊孝德皇元妃耿氏
為甘陵大貴人(甘陵孝德皇后之陵因以為縣今貝州清河縣東也)甲子樂成王
萇有罪廢為臨湖侯(續漢書曰坐輕慢不孝故貶臨湖縣名屬廬江郡也)已已令
公卿特進侯中二千石二千石郡國守相舉有道之士
各一人賜鰥寡孤獨貧不能自存者榖人三斛甲戌遼
東屬國都尉龐奮承偽璽書殺玄莬太守姚光五月庚
申特進鄧騭及度遼將軍鄧遵竝以譖自殺(乳母王聖與中黃門)
(李閏等誣告尚書鄧訪等謀廢立宗族皆免官騭與遵皆自殺)丙申貶平原王翼為都
鄉侯秋七月己夘改元建光大赦天下壬寅太尉馬英
薨八月護羌校尉馬賢討燒當羌於金城不利甲子前
司徒劉愷為太尉鮮卑寇居庸關九月雲中太守成嚴
擊之戰歿鮮卑圍烏桓校尉於馬城度遼將軍耿夔救
之戊子幸衞尉馮石府(續漢書曰賜賞寳劒玉玦雜繒布等劉攽曰注按文多一賞)
(字贊語注可騐)是秋京師及郡國二十九雨水冬十一月己丑
郡國三十五地震或坼裂詔三公已下各上封事陳得
失遣光祿大夫案行賜死者錢人二千除今年田租其
被災甚者勿收口賦鮮卑寇玄菟庚子復斷大臣二千
石以上服三年喪癸夘詔三公特進侯卿校尉舉武猛
堪將帥者各五人丙午詔京師及郡國被水雨傷稼者
隨頃畆減田租甲子初置漁陽營兵(伏侯古今注曰置營兵千人也)冬
十二月高句驪馬韓穢貊圍玄菟城夫餘王遣子與州
郡幷力討破之
延光元年春二月夫餘王遣子將兵救玄菟(夫餘王子尉仇台也)
擊高句驪馬韓穢貊破之遂遣使貢獻三月丙午改元
延光大赦天下還徙者復戶邑屬籍賜民爵及三老孝
悌力田人二級加賜鰥寡孤獨篤癃貧不能自存者粟
人三斛貞婦帛人二匹夏四月癸未京師郡國二十一
雨雹癸巳司空陳襃免五月庚戌宗正彭城劉授為司
空(漢官儀曰宗正卿秩中二千石授字孟春徐州武原人也)己巳改樂成國為安平
封河間王開子得為安平王六月郡國蝗秋七月癸夘
京師及郡國十三地震高句驪降虔人羌叛攻穀羅城
(榖羅屬西河郡)度遼將軍耿夔討破之八月戊子陽陵園寢火
(景帝陵也)辛夘九眞言黃龍見無功(無功縣屬九真郡)己亥詔三公
中二千石舉刺史二千石令長相視事一歲已上至十
歲清白愛利能勑身率下防姦理煩有益於人者無拘
官簿(清白謂貞正也愛利謂愛人而利之也無拘官簿謂受超遷之不拘常牒也劉攽曰注案文受當)
(作將)刺史舉所部郡國太守相舉墨綬隠親悉心勿取浮
華(墨綬謂令長之屬也隱親猶親自隱也悉盡也言令三公以下各舉所知皆隱審盡心勿取浮華不實者)
九月甲戌郡國二十七地震冬十月鮮卑寇鴈門定襄
十一月鮮卑寇太原燒當羌豪降十二月九真徼外蠻
夷貢獻内屬是歲京師及郡國二十七雨水大風殺人
詔賜壓溺死者年七歲以上錢人二千其壞敗廬舍失
亡穀食粟人三斛又田被淹傷者一切勿收田租若一
家皆被災害而弱小存者郡縣為收斂之虔人羌反攻
穀羅城度遼將軍耿夔討破之
二年春正月旄牛夷叛寇靈關殺縣令(靈關道屬越嶲郡)益州
刺史蜀郡西部都尉討之詔選三署郎(三署解見和帝紀)及吏
人能通古文尚書毛詩穀梁春秋各一人丙辰河東潁
川大風夏六月壬午郡國十一大風九真言嘉禾生(東觀)
(記曰禾百五十六本七百六十八穗)丙申北海王普薨秋七月丹陽山崩
八月庚午初令三署郎通達經術任牧民者視事三歲
以上皆得察舉九月郡國五雨水冬十月辛未太尉劉
愷罷甲戌司徒楊震為太尉光禄勳東萊劉熹為司徒
(熹字季明青州長廣人也)十一月甲辰校獵上林苑鮮卑敗南匈奴
於曼栢是歲分蜀郡西部為屬國都尉京師及郡國三
地震
三年春二月丙子東廵狩丁丑告陳留太守祠南頓君
光武皇帝于濟陽復濟陽今年田租芻槀庚寅遣使者
祠唐堯於成陽(古成伯國也故城在今濮州雷澤縣北述征記云成陽東南有堯冢)戊子
濟南上言鳳皇集臺縣丞霍收舍樹上(臺縣屬濟南郡故城在今齊州)
(平陵縣北)賜臺長帛五十匹丞三十匹尉半之吏卒人三匹
鳳皇所過亭郡無出今年田租賜男子爵人二級辛夘
幸太山柴告岱宗(太山王者告岱之處為五嶽之宗故曰岱宗燔柴以告天)齊王無
忌北海王普樂安王延來朝壬辰宗祀五帝于汶上明
堂癸巳告祀二祖六宗(二祖高祖光武也六宗謂孝文曰太宗孝武曰代宗孝宣曰中)
(宗孝元曰高宗孝明曰顯宗孝章曰肅宗)勞賜郡縣作樂三月甲午陳王崇
薨戊戍祀孔子及七十二弟子於闕里自魯相令丞尉
及孔氏親屬婦女諸生悉會賜襃成侯以下帛各有差
還幸東平至東郡歴魏郡河内壬戌車駕還京師幸太
學是日太尉楊震免夏四月乙丑車駕入宮假于祖禰
(假音格格至也)壬戌沛國言甘露降豐縣戊辰光禄勳馮石為
太尉五月南匈奴左日逐王叛使匈奴中郎將馬翼討
破之日南徼外蠻夷内屬六月鮮卑寇玄菟庚午閬中
山崩(閬中縣屬巴郡臨閬中水因以為名今隆州縣也)辛未扶風言白鹿見雍
辛巳遣侍御史分行青冀二州災害督錄盗賊秋七月
丁酉初復右校令左校丞官(續漢志曰將作大匠屬官有左右校皆有令丞中興)
(未置今始復)日南徼外蠻豪帥詣闕貢獻馮翊言甘露降頻
陽衙(頻陽縣故城在今雍州美原縣西南衙見上)潁川上言木連理白鹿麒
麟見陽翟鮮卑寇高柳梁王堅薨(明帝孫節王暢之子也)八月辛
巳大鴻臚耿寶為大將軍戊子潁川上言麒麟一白虎
二見陽翟九月丁酉廢皇太子保為濟陰王(常侍江京等譖之也)
乙巳詔郡國中都官死辠繫囚減罪一等詔敦煌隴西
及度遼營(漢官儀曰度遼將軍屯五原曼栢縣也劉攽曰正文詔敦煌案文詔當作詣)其右
趾以下及亡命者贖各有差辛亥濟南上言黃龍見歴
城(歴城縣屬濟南國今齊州縣也)庚申晦日有食之冬十月行幸長安
壬午新豐上言鳳皇集西界亭(今新豐縣西南有鳳皇原俗傳云即此時鳳皇)
(所集之處也)丁亥會三輔守令掾史於長安作樂閏月乙未
祠高廟遂有事十一陵歴觀上林昆明池遣使者祠太
上皇于萬年以中牢祠蕭何曹參霍光十一月乙丑至
自長安十二月乙未琅邪言黃龍見諸縣(諸縣名故城在今密州諸)
(城縣西南)是歲京師及諸郡國二十三地震三十六雨水疾
風雨雹(劉攽曰案文衍一諸字史文未嘗有如此者)
四年春正月壬午東郡言黃龍二麒麟一見濮陽(縣名屬東)
(郡即古昆吾國帝顓頊之墟今濮州縣)二月乙亥下邳王衍薨甲辰南廵
狩三月戊午朔日有食之庚申幸宛帝不豫辛酉令大
將軍耿寶行太尉事祠章陵園廟告長沙零陵太守祠
定王節侯鬱林府君乙丑自宛還丁夘幸葉帝崩于乘
輿年三十二祕不敢宣所在上食問起居如故庚午還
宮辛未夕乃發喪尊皇后為皇太后太后臨朝以后兄
太鴻臚閻顯為車騎將軍定策禁中立章帝孫濟北惠
王壽子北鄉侯懿(東觀記及續漢書竝曰北鄉侯犢今作懿蓋二名)甲戌濟南
王香薨(光武曾孫簡王錯之子也)乙酉北鄉侯即皇帝位夏四月丁
酉太尉馮石為太傅(石字次初荆州湖陽人也馮魴之孫)司徒劉熹為太
尉參錄尚書事前司空李郃為司徒辛夘大將軍耿寶
中常侍樊豐侍中謝惲周廣乳母野王君王聖坐相阿
黨豐惲廣下獄死寶自殺聖徙鴈門己酉葬孝安皇帝
于恭陵(在今洛陽東北二十七里伏侯古今注曰陵山周二百六十丈高十五丈)廟曰恭宗
六月乙巳大赦天下詔先帝廵狩所幸皆半入今年田
租秋七月西域長史班勇(西域都護之長史也)擊車師後王斬之
丙午東海王肅薨冬十月丙午越嶲山崩辛亥少帝薨
是冬京師大疫
論曰孝安雖稱尊享御而權歸鄧氏至乃損徹膳服克
念政道然令自房帷威不逮遠始失根統歸成陵敝遂
復計金授官(永初元年令吏人入錢穀得至關内侯也)移民逃寇(羌既轉盛詔隴西徙)
(襄武安定徙美陽北地徙池陽)推咎台衡以答天眚(台謂三台三公象也衡平也言天下)
(所取平伊尹為阿衡即其義也)旣云哲婦亦惟家之索矣(哲智也索盡也謂鄧后專)
(制國柄也詩曰哲夫成城哲婦傾城書曰牝雞之晨惟家之索)
贊曰安德不升秕我王度(秕榖不成也諭政教之穢左傳祈招之詩曰思我王度)
降奪儲嫡開萌邪蠧(儲嫡謂太子也邪蠧謂江京等也)馮石承歡楊公
逢怒(續漢志曰上賜衞尉馮石寶劒玉玦雜繒布等故曰承歡也楊公楊震逢怒謂樊豐等譖震云有恚)
(恨心帝免之劉攽曰注續漢志案前又作漢書今此作志志不記如此事作書是)彼日而微遂
祲天路(日君道也微不明也祲陰陽相侵之氣也詩曰彼月而微此日而微言君道闇亂政化陵遲漢)
(祚衰微自此而始故言遂祲天路也)
(紀書殤帝葬康陵臣攽案前書平帝已名康陵不當重複章懷注云在慎陵瑩中庚地庚與康相似但少)
(許不同然檢續漢志亦作康陵又質帝年叙康陵在恭陵上都是康字不知此字自章懷已前誤之耶或)
(者後人傳寫一處誤之遂都改令同也然章懷注語則似作庚無疑)
後漢書卷五
後漢書卷五考證
安帝紀調揚州五郡租米注揚州領六郡會稽最遠蓋
不調也日知錄曰順帝紀永建四年分會稽為吳
郡安帝時未有吳郡止五郡無可疑者注非
其百寮及郡國吏人注劉攽曰按此不成文理當有一
令字何焯曰按下云各使指變以聞則不當有令
字也
皇太后率大臣命婦謁宗廟注東觀續漢袁山松謝沈
書(臣承蒼)按東觀下脱一記字續漢下脱一書字
大尉司馬苞薨注謝承書曰司徒楊震為樊豐等所譖
連及苞苞乞骸骨未見聽以疾薨也何焯曰按永
寧元年十二月劉愷罷楊震始為司徒苞之薨在其
前六年甚矣謝書之失實也
太常李郃為司徒監本郃訛邵今改正
北海王普來朝何焯曰按北海王普於上年薨此乃
恭王嗣位來朝普當作翼
後漢書卷五考證
