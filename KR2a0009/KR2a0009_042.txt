後漢書卷四十二
宋宣城太守范煜撰
唐章懷太子賢注
王劉張李彭盧列傳第二
王昌傳
王昌一名郎趙國邯鄲人也素為卜相工明星歴常以
為河北有天子氣時趙繆王子林(景帝七代孫也)好竒數(術數)任
俠於趙魏間多通豪猾而郎與之親善初王莽簒位長
安中或自稱成帝子子輿者莽殺之(王莽傳曰時男子武仲自稱劉子輿)
郎緣是詐稱真子輿云母故成帝謳者嘗下殿卒僵須
臾有黃氣從上下半日乃解遂&KR1494;身就館趙后欲害之
(趙飛鷰也)偽易它人子以故得全(東觀記曰宫婢生子正與同時即易之也)輿年
十二(劉攽曰案上下文皆言子輿此少一子字)識命者郎中李曼卿(識命謂知)
(天命也)與俱至蜀十七到丹陽(丹陽楚所封地在今歸州秭歸縣東也)二十
還長安展轉中山往來燕趙以須天時(須待也)林等愈動
疑惑乃與趙國大豪李育張參等通謀規共立郎會人
間傳赤眉將度河林等因此宣言赤眉當立劉子輿以
觀衆心百姓多信之更始元年十二月林等遂率車騎
數百晨入邯鄲城止於王宫(故趙王之宫也)立郎為天子林為
丞相李育為大司馬張參為大將軍分遣將帥徇下幽
冀移檄州郡曰制詔部刺史郡太守曰(劉攽曰案文多下一曰字凡)
(有曰字皆史臣所加詔不自言曰也)朕孝成皇帝子子輿者也昔遭趙氏
之禍因以王莽簒殺賴知命者將護朕躬(東觀記曰知命者謂侍郎)
(韓公等)解形河濱削迹趙魏(解形猶脱身也)王莽竊位獲罪於天
天命佑漢故使東郡太守翟義嚴鄉侯劉信擁兵征討
出入胡漢普天率土知朕隱在人間南嶽諸劉為其先
驅(聖公光武本自舂陵北徙故舂陵近衡山故曰南嶽諸劉也)朕仰觀天文乃興于
斯以今月壬辰即位趙宫休氣熏蒸應時獲雨蓋聞為
國子之襲父古今不易劉聖公未知朕故且持帝號諸
興義兵咸以助朕皆當裂土享祚子孫已詔聖公及翟
太守亟與功臣詣行在所(天子所在曰行在所)疑刺史二千石皆
聖公所置未覩朕之沈滯或不識去就強者負力(負恃也)
弱者惶惑今元元創痍已過半矣(痍傷也)朕甚悼焉故遣
使者班下詔書郎以百姓思漢既多言翟義不死故詐
稱之以從人望於是趙國以北遼東以西皆從風而靡
明年光武自薊得郎檄南走信都(走趣也音子豆反)發兵徇旁
縣遂攻栢人不下議者以為守栢人不如定鉅鹿光武
乃引兵東北圍鉅鹿郎太守王饒據城數十日連攻不
尅耿純說曰久守王饒士衆疲敝不如及大兵精銳進
攻邯鄲若王郎已誅王饒不戰自服矣光武善其計乃
留將軍鄧滿(續漢書滿作蒲)守鉅鹿而進軍邯鄲屯其郭北門
郎數出戰不利乃使其諫議大夫杜威持節請降威雅
稱郎實成帝遺體光武曰設使成帝復生天下不可得
況詐子輿者乎威請求萬戶侯光武曰顧得全身可矣
(顧猶念也)威曰邯鄲雖鄙并力固守尚曠日月終不君臣相
率但全身而已遂辭而去因急攻之二十餘日郎少傅
李立為反間開門内漢兵遂拔邯鄲郎夜亡走道死追
斬之
劉永傳
劉永者梁郡睢陽人梁孝王八世孫也傳國至父立元
始中立與平帝外家衞氏交通(衞氏平帝母家也中山衞子豪之女)為王
莽所誅更始即位永先詣洛陽紹封為梁王都睢陽永
聞更始政亂遂據國起兵以弟防為輔國大將軍防弟
少公御史大夫封魯王遂招諸郡豪傑沛人周建等並署
為將帥攻下濟隂山陽沛楚淮陽汝南凡得二十八城
又遣使拜西防賊帥山陽佼彊為横行將軍(西防縣名故城在今)
(宋州單父縣北佼音絞)是時東海人董憲起兵據其郡而張步亦
定齊地永遣使拜憲翼漢大將軍步輔漢大將軍與共
連兵遂專據東方及更始敗永自稱天子建武二年夏
光武遣虎牙大將軍蓋延等伐永初陳留人蘇茂為更
始討難將軍與朱鮪等守洛陽鮪既降漢茂亦歸命光
武因使茂與蓋延俱攻永軍中不相能茂遂反殺淮陽
太守掠得數縣據廣樂而臣於永永以茂為大司馬淮
陽王蓋延遂圍睢陽數月拔之永將家屬走虞(虞縣名屬梁國)
(故城在今宋州虞城縣)虞人反殺其母及妻子永與麾下數十人
奔譙蘇茂佼彊周建合軍救永為蓋延所敗茂奔還廣
樂彊建從永走保湖陵三年春永遣使立張步為齊王
董憲為海西王於是遣大司馬吳漢等圍蘇茂於廣樂
周建率衆救茂茂建戰敗棄城復還湖陵而睢陽人反
城迎永(反音幡)吳漢與蓋延等合軍圍之城中食盡永與
茂建走鄼(今亳州縣也鄼音在何反)諸將追急永將慶吾斬永首降
封吾為列侯蘇茂周建奔垂惠共立永子紆為梁王佼
彊還保西防四年秋遣捕虜將軍馬武騎都尉王霸圍
紆建於垂惠蘇茂將五校兵救之紆建亦出兵與武等
戰不尅而建兄子誦反閉城門拒之建茂紆等皆走建
於道死茂奔下邳與董憲合紆奔佼彊五年遣驃騎大
將軍杜茂攻佼彊於西防彊與劉紆奔董憲時平狄將
軍龐萌反叛遂襲破蓋延引兵與董憲連和自號東平
王屯桃鄉之北(桃鄉故城在今兖州龔丘縣西北也)
龐萌傳
龐萌山陽人初亡命在下江兵中更始立以為冀州牧
將兵屬尚書令謝躬共破王郎及躬敗萌乃歸降光武
即位以為侍中萌為人遜順甚見信愛帝嘗稱曰可以
託六尺之孤寄百里之命者(解見明紀)龐萌是也拜為平狄
將軍與蓋延共擊董憲時詔書獨下延而不及萌萌以
為延譖已自疑遂反帝聞之大怒乃自將討萌與諸將
書曰吾常以龐萌社稷之臣將軍得無笑其言乎老賊
當族其各厲兵馬會睢陽憲聞帝自討龐萌乃與劉紆
蘇茂佼彊去下邳還蘭陵使茂彊助萌合兵三萬急圍
桃城帝時幸蒙聞之乃留輜重自將輕騎三千步卒數
萬晨夜馳赴師次任城去桃鄉六十里旦日諸將請進
賊亦勒兵挑戰帝不聽乃休士養銳以挫其鋒城中聞
車駕至衆心益固時吳漢等在東郡馳使召之萌等乃
悉兵攻城二十餘日衆疲困而不能下及吳漢與諸將
到乃率衆軍進桃城而帝親自搏戰大破之萌茂彊夜
棄輜重逃奔董憲乃與劉紆悉其兵數萬人屯昌慮自
將銳卒拒新陽(新陽縣屬東海郡)帝先遣吳漢擊破之憲走還
昌慮漢進守之憲恐乃招誘五校餘賊步騎數千人屯
建陽去昌慮三十里(建陽縣屬東海郡故城在今沂州丞縣北丞音時證反)帝至
蕃(蕃音皮又音婆)去憲所百餘里諸將請進帝不聽知五校乏
食當退勅各堅壁以待其敝頃之五校糧盡果引去帝
乃親臨四面攻憲三日復大破之衆皆奔散遣吳漢追
擊之佼彊將其衆降蘇茂奔張步憲及龐萌走入繒山
(繒縣名故城在今沂州丞縣東北繒山即其縣之山也)數日吏士聞憲尚在復往
往相聚得數百騎迎憲入郯城吳漢等復攻拔郯憲與
龐萌走保胊(縣名屬東海郡今海州朐山縣西有故朐城秦始皇立石以為東闕門即此地也)
劉紆不知所歸軍士高扈斬其首降梁地悉平吳漢進
圍朐明年城中穀盡憲萌潛出襲取贛榆(贛榆縣名今海州東海縣)
(也贛音貢)琅邪太守陳俊攻之憲萌走澤中會吳漢下朐城
進盡獲其妻子(劉攽曰案文多一進字)憲乃流涕謝其將士曰妻
子皆已得矣(為吳漢所得也)嗟乎久苦諸卿乃將數十騎夜去
欲從間道歸降而吳漢校尉韓湛追斬憲於方與(方與音防)
(預)方與人黔陵亦斬萌皆傳首洛陽封韓湛為列侯黔
陵為關内侯
張步傳
張步字文公琅邪不其人也漢兵之起步亦聚衆數千
轉攻傍縣下數城自為五威將軍遂據本郡更始遣魏
郡王閎為琅邪太守步拒之不得進閎為檄曉諭吏人
降得贛榆等六縣收兵數千人與步戰不勝時梁王劉
永自以更始所立貪步兵彊承制拜步輔漢大將軍忠
節侯督青徐二州使征不從命者步貪其爵號遂受之
乃理兵於劇(劇縣名在今青州夀光縣南也)以弟弘為衞將軍弘弟藍
玄武大將軍藍弟夀高密太守遣將徇太山東萊城陽
膠東北海濟南徐諸郡皆下之步拓地寖廣(寖漸也)兵甲
日盛王閎懼其衆散乃詣步相見欲誘以義方步大陳
兵引閎怒曰步有何過君前見攻之甚乎閎按劒曰太
守奉朝命而文公擁兵相距閎攻賊耳何謂甚邪步嘿
然良久離席跪謝乃陳樂獻酒待以上賓之禮令閎關
掌郡事(關通也)建武三年光武遣光祿大夫伏隆持節使
齊拜步為東萊太守劉永聞隆至劇乃馳遣立步為齊
王步即殺隆而受永命是時帝方北憂漁陽南事梁楚
故步得專集齊地據郡十二及劉永死步等欲立永子
紆為天子自為定漢公置百官王閎諫曰梁王以奉本
朝之故是以山東頗能歸之今尊立其子將疑衆心且
齊人多詐(汲黯目公孫弘之詞)宜且詳之步乃止五年步聞帝將
攻之以其將費邑為濟南王屯歴下冬建威大將軍耿
弇破斬費邑進拔臨淄步以弇兵少遠客可一舉而取
乃悉將其衆攻弇於臨淄步兵大敗還奔劇帝自幸劇
步退保平夀(今青州北海縣也)蘇茂將萬餘人來救之茂讓步
曰以南陽兵精延岑善戰而耿弇走之大王奈何就攻
其營既呼茂不能待邪步曰負負無可言者(負愧也再言之者愧)
(之甚)帝乃遣使告步茂能相斬降者封為列侯步遂斬茂
使使奉其首降步三弟各自繫所在獄皆赦之封步為
安丘侯後與家屬居洛陽王閎亦詣劇降八年夏步將
妻子逃奔臨淮與弟弘藍欲招其故衆乘船入海琅邪
太守陳俊追擊斬之王閎者王莽叔父平阿侯譚之子
也哀帝時為中常侍時倖臣董賢為大司馬寵愛貴盛
閎屢諫忤旨哀帝臨崩以璽綬付賢曰無妄以與人時
國無嗣主内外恇懼閎白元后請奪之即帶劒至宣德
後闥(三輔黃圖曰未央宫有宣德殿闥宫中門也)舉手叱賢曰宫車晏駕國
嗣未立公受恩深重當俯伏號泣何事久持璽綬以待
禍至邪賢知閎必死不敢拒之乃跪授璽綬閎馳上太
后朝廷壯之及王莽簒位潛忌閎乃出為東郡太守閎
懼誅常繫藥手内莽敗漢兵起閎獨完全東郡三十餘
萬戶歸降更始
李憲傳
李憲者潁川許昌人也王莽時為廬江屬令(王莽每郡置屬令職)
(如都尉)莽末江賊王州公等起衆十餘萬攻掠郡縣莽以
憲為偏將軍廬江連率擊破州公莽敗憲據郡自守更
始元年自稱淮南王建武三年遂自立為天子置公卿
百官擁九城衆十餘萬四年秋光武幸夀春遣揚武將
軍馬成等擊憲圍舒(廬江舒縣)至六年正月拔之憲亡走其
軍士帛意(帛姓也宋帛産之後也見韓非子也)追斬憲而降憲妻子皆伏
誅封帛意漁浦侯後憲餘黨淳于臨等猶聚衆數千人
屯灊山攻殺安風令(灊山安豐皆縣名屬廬江郡灊縣故城今夀州也劉攽曰案傳作)
(安風注作安豐安風安豐皆是縣名從傳是)揚州牧歐陽歙遣兵不能尅帝
議欲討之廬江人陳衆為從事白歙請得喻降臨(曉喻其意)
(而降之也)於是乘單車駕白馬往說而降之灊山人共生為
立祠號曰白馬陳從事云
彭寵傳
彭寵字伯通南陽宛人也父宏哀帝時為漁陽太守偉
容貌能飲飯(飯音扶遠反)有威於邊王莽居攝誅不附已者
宏與何武鮑宣並遇害寵少為郡吏地皇中為大司空
士(王莽時九卿分屬三公每一卿置元士三人劉攽曰案王莽傳一卿置大夫三人一大夫置士三人此)
(文不具少置大夫三人一大夫八字)從王邑東拒漢軍到洛陽聞同産弟
在漢兵中懼誅即與鄉人吳漢亡至漁陽抵父時吏(抵歸)
(也)更始立使謁者韓鴻持節徇北州(謂幽并也)承制得專拜
二千石以下鴻至薊以寵漢並鄉閭故人相見歡甚即
拜寵偏將軍行漁陽太守事漢安樂令(安樂縣名屬漁陽郡故城在今)
(幽州潞縣西北也)及光武鎮慰河北至薊以書招寵寵具牛酒
將上謁會王郎詐立傳檄燕趙遣將徇漁陽上谷急發
其兵北州衆多疑惑欲從之吳漢說寵從光武語在漢
傳會上谷太守耿況亦使功曹寇恂詣寵結謀共歸光
武寵乃發步騎三千人以吳漢行長史及都尉嚴宣護
軍蓋延狐奴令王梁(狐奴縣名屬漁陽郡)與上谷軍合而南及光
武於廣阿光武承制封寵建忠侯賜號大將軍遂圍邯
鄲寵轉糧食前後不絶及王郎死光武追銅馬北至薊
寵上謁自負其功意望甚高(負恃也)光武接之不能滿以
此懷不平(不能滿其意故心不平也)光武知之以問幽州牧朱浮浮
對曰前吳漢北發兵時大王遺寵以所服劍又倚以為
北道主人寵謂至當迎閤握手交歡並坐今既不然所
以失望浮因曰王莽為宰衡時甄豐旦夕入謀議時人
語曰夜半客甄長伯(長伯豐字也豐平帝時為少府王莽簒位時為更始將軍)及莽
簒位後豐意不平卒以誅死光武大笑以為不至於此
及即位吳漢王梁寵之所遣並為三公而寵獨無所加
愈怏怏不得志歎曰我功當為王但爾者陛下忘我邪
是時北州破散而漁陽差完有舊鹽鐵官寵轉以貿穀
(貿易也)積珍寳益富彊朱浮與寵不相能浮數譖搆之建
武二年春詔徵寵寵意浮賣已上疏願與浮俱徵又與
吳漢蓋延等書盛言浮枉狀(枉譖己之狀也)固求同徵帝不許
益以自疑而其妻素剛不堪抑屈固勸無受召寵又與
常所親信吏計議皆懷怨於浮莫有勸行者帝遣寵從
弟子后蘭卿喻之寵因留子后蘭卿遂發兵反拜署將
帥自將二萬餘人攻朱浮於薊分兵徇廣陽上谷右北
平又自以與耿況俱有重功而恩賞並薄數遣使要誘
況況不受輙斬其使秋帝使游擊將軍鄧隆救薊隆軍
潞南浮軍雍奴遣吏奏狀帝讀檄怒謂使吏曰營相去
百里其勢豈可得相及比若還(若汝也)北軍必敗矣寵果
盛兵臨河以拒隆又别發輕騎三千襲其後大破隆軍
浮遠遂不能救引而去明年春寵遂拔右北平上谷數
縣遣使以美女繒綵賂遺匈奴要結和親單于使左南
將軍七八千騎往來為游兵以助寵又南結張步及富
平獲索諸豪桀皆與交質連衡(交質謂交相為質也左傳曰交質往來道路無)
(壅前書音義曰以利合曰從以威力相脅曰衡)遂攻拔薊城自立為燕王其妻
數惡夢又多見怪變(東觀記曰夢臝袒冠幘踰城髠徒推之又寵堂上聞蝦蟇聲在火鑪)
(下鑿地求之不得也)卜筮及望氣者皆言兵當從中起寵疑子后
蘭卿質漢歸故不信之使將兵居外無親於中五年春
寵齋獨在便室(便坐之室非正室也)蒼頭子密等三人因寵卧寐
共縛著牀告外吏云大王齋禁皆使吏休偽稱寵命教
收縛奴婢各置一處(劉攽曰案文多一命字教即勅下之書下文自有命字)又以
寵命呼其妻妻入大驚(東觀記曰妻入驚曰奴反奴乃捽其妻頭擊其頰)寵急
呼曰趣為諸將軍辦裝(呼奴為將軍欲其赦已也)於是兩奴將妻入
取寳物留一奴守寵寵謂守奴曰若小兒我素愛也今
為子密所迫劫耳解我縳當以女珠妻汝家中財物皆
與若小奴意欲解之視戶外見子密聽其語遂不敢解
於是收金玉衣物至寵所裝之被馬六疋使妻縫兩縑
囊昏夜後解寵手令作記告城門將軍云今遣子密等
至子后蘭卿所速開門出勿稽留之(稽停也)書成即斬寵
及妻頭置囊中便持記馳出城因以詣闕封為不義侯
明旦閤門不開官屬踰牆而入見寵屍驚怖其尚書韓
立等共立寵子午為王以子后蘭卿為將軍國師韓利
斬午首詣征虜將軍祭遵降夷其宗族
盧芳傳
盧芳字君期安定三水人也居左谷中(續漢志曰三水縣有左右谷故)
(城在今涇州安定縣南)王莽時天下咸思漢德芳由是詐自稱武
帝曾孫劉文伯曾祖母匈奴谷蠡渾邪王之姊為武帝
皇后生三子遭江充之亂太子誅皇后坐死中子次卿
亡之長陵小子回卿逃於左谷霍將軍立次卿迎回卿
回卿不出因居左谷生子孫卿孫卿生文伯常以是言
誑惑安定間王莽末乃與三水屬國羌胡起兵更始至
長安徵芳為騎都尉使鎮撫安定以西更始敗三水豪
傑共計議以芳劉氏子孫宜承宗廟乃共立芳為上將
軍西平王(欲平定西方故以為號)使使與西羌匈奴結和親單于
曰匈奴本與漢約為兄弟(高祖時與冒頓單于約為兄弟)後匈奴中衰
呼韓邪單于歸漢漢為發兵擁護世世稱臣(呼韓邪單于降漢入)
(朝宣帝擁護國内遂定)今漢亦中絶劉氏來歸我亦當立之令尊
事我乃使句林王將數千騎迎芳(句音古侯反)芳與兄禽弟
程俱入匈奴單于遂立芳為漢帝以程為中郎將將胡
騎還入安定初五原人李興隨昱朔方人田颯代郡人
石鮪閔堪各起兵自稱將軍建武四年單于遣無樓且
渠王入五原塞(塞屬五原郡因以為名)與李興等和親告興欲令
芳還漢地為帝五年李興閔堪引兵至單于庭迎芳與
俱入塞都九原縣(九原縣名故城在勝州銀山縣也)掠有五原朔方雲
中定襄鴈門五郡並置守令與胡通兵侵苦北邊六年
芳將軍賈覽將胡騎擊殺代郡太守劉興芳後以事誅
其五原太守李興兄弟而其朔方太守田颯雲中太守
橋扈恐懼叛芳舉郡降光武令領職如故後大司馬吳
漢驃騎大將軍杜茂數擊芳並不尅十二年芳與賈覽
共攻雲中久不下其將隨昱留守九原欲脅芳降芳知
羽翼外附心膂内離遂棄輜重與十餘騎亡入匈奴其
衆盡歸隨昱昱乃隨使者程恂詣闕拜昱為五原太守
封鐫胡侯(鐫謂琢鑿之故以為名下有鐫羌侯即其類)昱弟憲武進侯十六
年芳復入居高柳(高柳縣名故城在今雲州定襄縣)與閔堪兄林使使
請降乃立芳為代王堪為代相林為代太傅賜繒二萬
匹因使和集匈奴芳上疏謝曰臣芳過托先帝遺體棄
在邊陲社稷遭王莽廢絶以是子孫之憂所宜共誅故
遂西連羌戎北懷匈奴單于不忘舊德權立救助是時
兵革並起往往而在臣非敢有所貪覬(覬望也)期於奉承
宗廟興立社稷是以久僭號位十有餘年罪宜萬死陛
下聖德高明躬率衆賢海内賓服惠及殊俗以胏附之
故(胏附若肝胏相附著猶言親戚也)赦臣芳罪加以仁恩封為代王使
備北藩無以報塞重責冀必欲和輯匈奴(輯音才入反郭景純云古)
(集字)不敢遺餘力負恩貸(負猶背也)謹奉天子玉璽思望闕庭
詔報芳朝明年正月其冬芳入朝南及昌平(昌平縣名故城在今)
(幽州昌平縣東南)有詔止令更朝明歲芳自道還憂恐乃復背
叛遂反與閔堪閔林相攻連月匈奴遣數百騎迎芳及
妻子出塞芳留匈奴中十餘年病死初安定屬國胡與
芳為寇及芳敗胡人還鄉里積苦縣官徭役其中有駮
馬少伯者素剛壯二十一年遂率種人反叛與匈奴連
和屯聚青山(青山在今慶州有青山水)乃遣將兵長史陳訢(吕忱云訢古欣)
(字)率三千騎擊之少伯乃降徙於冀縣(冀縣屬天水郡今秦州伏羌縣)
論曰傳稱盛德必百世祀(左傳晉侯問於史趙曰陳其遂亡乎對曰未也臣聞盛德)
(必百代祀虞之代數未也)孔子曰寬則得衆夫能得衆心則百世不
忘矣觀更始之際劉氏之遺恩餘烈英雄豈能抗之哉
然則知高祖孝文之寬仁結於人心深矣周人之思召
公愛其甘棠(詩序曰甘棠美召伯也召伯聽訟於廿棠之下周人思之不伐其樹)又況其
子孫哉劉氏之再受命蓋以此乎若數子者豈有國之
遠圖哉(劉攽曰案文國上少一字不成文理蓋有經字也)因時擾攘苟恣縱而
已耳然猶以附假宗室能掘強歲月之間(掘強謂強梁也前書伍被)
(謂淮南王安曰掘強江淮之間苟延歲月之命)觀其智略固無足以憚漢祖發
其英靈者也(此言數子非漢祖之敵不足奮發英靈而憚畏之也)
贊曰天地閉革(革改也易曰天地閉賢人隱又曰天地革而四時成湯武革命順乎天而應乎)
(人)野戰羣龍(喻英雄並起也易曰龍戰于野其血玄黃又曰羣龍无首吉也)昌芳僭詐
梁齊連鋒(梁王劉永齊王張步)寵負強地(據漁陽也)憲縈深江(起廬江也)實
惟非律代委神邦(易曰師出以律律法也言反叛非用師之法故更代破滅委棄其神臯之)
(國伏於光武也)
後漢書卷四十二
後漢書卷四十二考證
王昌傳賴知命者將護朕躬注東觀記曰知命者謂侍
郎韓公等(臣承蒼)按上文已言識命者郎中李曼
卿此知命者即曼卿也
李憲傳攻殺安風令劉攽刊誤安風安豐皆縣名從傳
是(臣會汾)按郡國志安風安豐皆屬廬江郡安風
為侯國而安豐則縣也傳言殺令似當從注作安豐
後漢書卷四十二考證
