後漢書卷十六
梁剡令劉昭補幷注
禮儀志第六
禮儀下(大喪王列侯始封貴人公主薨諸侯)
不豫太醫令丞將醫入就進所宜藥嘗藥監近臣中常
侍小黃門皆先嘗藥過量十二公卿朝臣問起居無間
太尉告請南郊司徒司空告請宗廟告五嶽四瀆羣祀
並禱求福疾病公卿復如禮登遐皇后詔三公典喪事
百官皆衣白單衣白幘不冠閉城門宫門近臣中黃門
持兵虎賁羽林郎中署皆嚴宿衛宫府各警北軍五校
繞宫屯兵黃門令尚書御史謁者晝夜行陳三公啟手
足色膚如禮皇后皇太子皇子哭踊如禮沐浴如禮守
宫令兼東園匠將女執事黃緜緹繒金縷玉柙如故事
(漢舊儀曰帝崩唅以珠纏以緹繒十二重以玉為𥜗如鎧状連縫之以黃金為縷腰以下以玉為札長一尺二)
(寸半為柙下至足亦縫以黃金縷請諸衣衿斂之凡乘輿衣服已御輒藏之崩皆以斂)飯唅珠玉
如禮(禮稽命徵曰天子飯以珠唅以玉諸侯飯以珠唅以珠卿大夫士飯以珠唅以貝)槃冰如
禮(周禮凌人天子喪供夷槃冰鄭玄曰夷之言尸也實冰于槃中置之尸牀之下所以寒尸也漢禮器制度)
(大盤廣八尺長一文二尺深三尺漆赤中)百官哭臨殿下是日夜下竹使符
告郡國二千石諸侯王(應劭曰凡與郡國守相竹使符皆以竹箭五枚長五寸鐫刻篆)
(書第一至第五張晏曰符以代古之珪璋從簡易也此下大喪符亦猶斯比)竹使符到皆伏
哭盡哀(漢舊制發兵皆以銅虎符其餘徵調竹使而已符第合會為大信見杜詩傳)小斂如
禮東園匠考工令奏東園祕器表裏洞赤虡文畫日月
鳥龜龍虎連璧偃月牙檜梓宫如故事大歛於兩楹之
間五官左右虎賁羽林五將各將所部執虎賁戟屯殿
端門陛左右廂中黃門持兵陛殿上夜漏羣臣入晝漏
上水大鴻臚設九賓隨立殿下謁者引諸侯王立殿下
西面北上宗室諸侯四姓小侯在後西面北上治禮引
三公就位殿下北面特進次中二千石列侯次二千石
六百石博士在後羣臣陪位者皆重行西上位定大鴻
臚言具謁者以聞皇后東向貴人公主宗室婦女以次
立後皇太子皇子在東西向皇子少退在南北面皆伏
哭大鴻臚傳哭羣臣皆哭三公升自阼階安梓宫内珪
璋諸物近臣佐如故事嗣子哭踊如禮(周禮駔珪璋璧琮琥璜之渠眉)
(疏璧琮以斂尸鄭司農曰駔外有捷盧也謂珪璋璧琮琥璜皆為開渠為眉瑑沙除以斂尸令汁得流去也鄭)
(元曰以斂尸者於大斂焉加之也渠眉玉餙之溝瑑也以組穿聯六玉溝瑑之中以斂尸珪在左璋在首琥在)
(右璜在足璧在背琮在腹蓋取象方明神之也疏璧琮者通於天地)東園匠武士下釘祍
截去牙(喪大記曰君盖用漆三祍三束鄭玄注曰祍小腰)太常上太牢奠太官
食監中黃門尚食次奠執事者如禮太常大鴻臚傳哭
如儀三公奏尚書顧命太子即日即天子位于柩前請
太子即皇帝位皇后為皇太后奏可羣臣皆出吉服入
會如儀太尉升自阼階當柩御座北面稽首讀策畢以
傳國玉璽綬東面跪授皇太子即皇帝位中黃門掌兵
以玉具隨侯珠斬蛇寳劒授太尉告令羣臣羣臣皆伏
稱萬歲或大赦天下遣使者詔開城門宫門罷屯衛兵
羣臣百官罷入成喪服如禮兵官戎(文帝遺詔無布車及兵器應劭曰不)
(施輕車介士)三公太常如禮故事百官五日一會臨故吏二
千石刺史在京都郡國上計掾史皆五日一會天下吏
民發喪臨三日(文帝遺詔其令天下吏民令到出臨三日釋服)先葬二日皆旦
晡臨既葬釋服無禁嫁娶祠祀(文帝遺詔文有飲酒食肉自當給喪事服臨者)
(皆無踐踐徒跣也)佐吏以下布衣冠幘絰帶無過三寸臨庭中
(文帝遺詔殿中當臨者以旦夕各十五舉音禮畢罷非旦夕臨時禁無得擅哭臨)武吏布幘大
冠大司農出見錢糓給六丈布直以葬大紅十五日小
紅十四日纖七日釋服(應劭曰紅者中祥大祥以紅為領緣纖禫也凡三十六日而釋)
部刺史二千石列侯在國者及關内侯宗室長吏及因
郵奉奏諸侯王遣大夫一人奉奏弔臣請驛馬露布奏
可以木為重高九尺廣容八歴裏以葦席巾門喪帳皆
以簟車皆去輔轓疏布惡輪走卒皆布褠幘太僕四輪
輈為賓車大練為屋幕中黃門虎賁各二十人執紼司
空擇土造穿太史卜日謁者二人中謁者僕射中謁者
副將作油緹帳以覆坑方石治黃腸題湊便房如禮(漢舊)
(儀略載前漢諸帝壽陵曰天子即位明年將作大匠營陵地用地七頃方中用地一頃深十三丈堂壇高三丈)
(墳高十二文武帝墳高二十丈明中高一丈七尺四周二丈内梓棺栢黃腸題湊以次百官藏畢其設四通羡)
(門容大車六馬皆藏之内方外陟車石外方立先閉劔戶戶設夜龍莫邪劔伏弩設伏火已營陵餘地為西園)
(后陵餘地為婕妤以下次賜親屬功臣漢書音義曰題頭也湊以頭向内所以為固也便房藏中便坐也皇覽)
(曰漢家之葬方中百步已穿築為方城其中開四門四通足放六馬然後錯渾雜物扞漆繪綺金寳米穀及埋)
(車馬虎豹禽獸發近郡卒徒置將軍尉侯以後宫貴幸者皆守園陵元帝葬乃不用車馬禽獸等物)大駕
太僕御方相氏黃金四目蒙熊皮玄衣朱裳執戈揚楯
立乘四馬先驅(周禮曰方相氏大喪先柩及墓入壙以戈擊四隅敺方良鄭玄曰方相放想也)
(可畏怖之貌壙穿地中也方良罔兩也天子之椁柏黃腸為裏表以石焉國語曰木石之怪䕫罔兩)旂之
制長三仞十有二斿天地畫日月升龍書旐曰天子之
柩謁者二人立乘六馬為次大駕甘泉鹵簿金根容車
蘭臺法駕喪服大行載餙如金根車皇帝從送如禮太
常上啟奠夜漏二十刻太尉冠長冠衣齋衣乘高車詣
殿止車門外使者到南向立太尉進伏拜受詔太尉詣
南郊未盡九刻大鴻臚設九賓隨立羣臣入位太尉行
禮執事皆冠長冠衣齋衣太祝令跪讀諡策太尉再拜
稽首治禮告事畢太尉奉諡策還詣殿端門太常上祖
奠中黃門尚衣奉衣登容根車東園武士載大行司徒
却行道立車前治禮引太尉入就位大行車西少南東
面奉策太史令奉哀策立後太常跪曰進皇帝進太尉
讀諡策藏金匱皇帝次科藏於廟太史奉哀策葦箧詣
陵太尉旋復公位再拜立哭太常跪曰哭大鴻臚傳哭
十五舉音止哭太常行遣奠皆如禮請哭止哭如儀晝
漏上水請發司徒河南尹先引車轉太常跪曰請拜送
載車著白系參繆紼長三十丈大七寸為輓六行行五
十人公卿以下子弟凡三百人皆素幘委貌冠衣素裳
校尉三人皆赤幘不冠絳科單衣持幢幡候司馬丞為
行首皆銜枚羽林孤兒巴俞擢歌者六十人為六列鐸
司馬八人執鐸先大鴻臚設九賓隨立陵南羡門道東
北面諸侯王公特進道西北面東上中二千石二千石
列侯宜九賓東北面西上皇帝白布幕素裏夾羡道東
西向如禮容車幄坐羡道西南向車當坐南向中黃門
尚衣奉衣就幄坐車少前太祝進醴獻如禮司徒跪曰
大駕請舍太史令自車南北面讀哀策掌故在後已哀
哭太常跪曰哭大鴻臚傳哭如儀司徒跪曰請就下位
東園武士奉下車司徒跪曰請就下房都導東園武士
奉車入房司徒太史令奉諡哀策(晉時有人嵩高山下得竹簡一枚上有兩)
(行科斗書之臺中外傳以相示莫有知者司空張華以問博士束晳晳曰此明帝顯節陵中策也檢校果然是)
(知策用此書也)東園武士執事下明器(禮記曰明器神明之也孔子謂為明器知喪道)
(矣備物而不可用也鄭玄注既夕曰陳明器以西行南端為上)筲八盛容三升(鄭玄注既夕曰)
(筲畚種類也其容蓋與簋同)黍一稷一麥一粱一稻一麻一菽一小
豆一甕三容三升醯一醢一屑一(鄭玄注既夕曰屑薑桂之屑)黍飴
載以木桁覆以疏布甒二容三升醴一酒一載以木桁
覆以功布瓦鐙一彤矢四軒輖中亦短衛彤矢四骨短
衛(既夕曰翭矢一乘骨鏃短衛鄭玄曰翭猶候也候物而射之矢也四矢曰乘骨鏃短衛亦示不用也生時)
(翭矢金鏃凡為矢五分笴長而羽其一通俗文曰細毛翭也)彤弓一巵八牟八(鄭元注既)
(夕曰牟盛湯漿)豆八籩八形方酒壺八槃匜一具(鄭玄注既夕曰槃匜盥器)
(也)杖几各一蓋一鍾十六無虡鎛四無虡(爾雅曰大鍾謂之鏞郭璞)
(注曰書曰笙鏞以間亦名鎛)磬十六無虡(禮記曰有鍾磬而無簨虡鄭玄曰不懸之也)壎
一簫四笙一箎一柷一敔一瑟六琴一竽一筑一坎侯
一(禮記曰琴瑟張而不平竿笙備而不和)干戈各一笮一甲一胄一(既夕謂之)
(役器鄭玄曰笮矢箙)輓車九乘芻靈三十六匹(鄭玄注禮記曰芻靈束茅為人馬謂)
(之芻靈神之類)瓦竈二瓦釡二瓦甑一瓦鼎十二容五升匏勺
一容一升瓦案九瓦大杯十六容三升瓦小杯二十容
二升瓦飯槃十瓦酒樽二容五斗匏勺二容一升祭服
衣送皆畢東園匠曰可哭在房中者皆哭太常大鴻臚
請哭止如儀司徒曰百官事畢臣請罷從入房者皆再
拜出就位太常導皇帝就贈位司徒跪曰請進贈侍中
奉持鴻洞贈玉珪長尺四寸薦以紫巾廣袤各三寸緹
裏赤纁周緣贈幣玄三纁二各長尺二寸廣充幅皇帝
進跪臨羡道房戶西向手下贈投鴻洞中三東園匠奉
封入藏房中太常跪曰皇帝敬再拜請哭大鴻臚傳哭
如儀太常跪曰贈事畢皇帝促就位(續漢書曰明帝崩司徒鮑昱典喪事)
(葬日三公入安梓宫還至羡道半逢上欲下昱前叩頭言禮天子鴻洞以贈所以重郊廟也陛下奈何冐危險)
(不以義割哀上即還)容根車游載容衣司徒至便殿並䡰騎皆從
容車玉帳下司徒跪曰請就幄導登尚衣奉衣以次奉
器衣物藏於便殿太祝進醴獻几下用漏十刻禮畢司
空將校復土皇帝皇后以下皆去麤服服大紅還宫反
廬立主如禮桑木主尺二寸不書諡虞禮畢祔於廟如
禮(漢舊儀曰高帝崩三日小斂室中牖下作栗木主長八寸前方後圓圍一尺置牖中望外内張緜絮以鄣)
(外以皓木大如指長三尺四枚纏以皓皮四方置牖中主居其中央七日大斂棺以黍飯羊舌祭之牖中已葬)
(收主為木函藏廟太室中西牆壁埳中望内外不出室堂之上坐為五時衣冠履几杖竹籠為俑人無頭坐起)
(如生時皇后主長七寸圍九寸在皇帝主右旁高皇帝主長九寸上林結栗木長安祠廟作神主東園秘器作)
(梓棺素木長丈三尺崇廣四尺)先大駕日游冠衣於諸宫諸殿羣臣皆
吉服從會如儀皇帝近臣喪服如禮醳大紅服小紅十
一升都布練冠醳小紅服纖醳纖服留黃冠常冠近臣
及二千石以下皆服留黃冠百官衣早每變服從哭詣
陵會如儀祭以特牲不進毛血首司徒光禄勲備三爵
如禮(古今注具載帝陵丈尺頃畆今附之後焉四光武原陵山方三百二十三步高六丈六尺垣出司)
(馬門寝殿鍾虡皆在周垣内隄封田十二頃五十七畆八十五步帝王世紀曰在臨平亭之南西望平隂東南)
(去雒陽十五里出明帝顯節陵山方三百步高八丈無周垣為行馬四司馬門石殿鍾虡在行馬内寝殿園)
(省在東園寺吏舍在殿北隄封田七十四頃五畆帝王世紀曰故冨壽亭也西北去雒陽三十七里章帝敬)
(陵山方三百步高六丈二尺無周垣為行馬四出司馬門石殿鍾虡在行馬内寝殿園省在東園寺吏舍在殿)
(北隄封田二十五頃五十五畆帝王世紀曰在雒陽東南去雒陽三十九里和帝慎陵山方三百八十步高)
(十丈無周垣為行馬四出司馬門石殿鍾虡在行馬内寝殿園省在東園寺吏舍在殿北隄封田三十一頃二)
(十畆二百步帝王世紀曰在雒陽東南去雒陽四十一里殤帝康陵山周二百八步高五丈五尺行馬四出)
(司馬門寝殿鍾虡在行馬中因寝殿為廟園吏寺舍在殿北隄封田十三頃十九畆二百五十步帝王世紀曰)
(高五丈四尺去雒陽四十八里馬安帝恭陵山周二百六十步高十五丈無周垣為行四出司馬門石殿鍾)
(虡在行馬内寝殿園吏舍在殿北隄封田一十四頃五十六畆帝王世紀曰高十一丈在雒陽西北去雒陽十)
(五里四順帝憲陵山方三百步高八丈四尺無周垣為行馬出司馬門石殿鍾虡在行馬内寝殿園省寺吏)
(舍在殿東隄封田十八頃十九畆三十步帝王世紀曰在雒陽西北去雒陽十五里冲帝懷陵山方百八十)
(三步高四丈六尺為寝殿行馬四出門園寺吏舍在殿東隄封田五頃八十畆帝王世紀曰西北去雒陽十五)
(里出質帝静陵山方百三十六步高五丈五尺為行馬四門寝殿鍾虡在行馬中園寺吏舍在殿北隄封田)
(十二頃五十四畆因寝為廟帝王世紀曰在雒陽東去雒陽三十二里桓帝宣陵帝王世紀曰山方三百步)
(高十二丈在雒陽東南去雒陽三十里陽靈帝文陵帝王世紀曰山方三百步高十二丈在雒西北去雒陽)
(二十里八獻帝禪陵帝王世紀曰不起墳深五丈前堂方一丈尺後堂方一丈五尺角廣六尺在河内山陽)
(之濁城西北去濁城直行十一里斜行七里去懷陵百一十里去山陽五十里南去雒陽三百一十里蔡質漢)
(儀曰十二陵今見在河南尹無敬也之魏文帝終制略曰漢文帝之不發霸陵無求也光武掘原陵封樹也)
(覇陵之完功在釋之原陵之掘罪在明帝是釋之忠以利君明帝爱以害親也忠臣孝子宜思釋之之言察明)
(帝之戒存於所以安君定親使魂靈萬載無危斯則聖賢之忠孝矣自古及今未有不亡之國亦無不掘之墓)
(也喪亂以来漢氏諸陵無不發掘至乃燒取玉柙金鏤骸骨幷盡是焚如之刑也豈不重痛哉禍由乎厚葬封)
(樹桑藿為我戒不亦明乎臣昭按董卓傳卓使吕布發諸帝陵及公卿以下冢墓收其珍寳卓别傳曰發成帝)
(陵解金縷探含璣焉吕氏春秋略曰審知生聖人之要也審知死聖人之極也知生者不以物害生知死者不)
(以物害死凡生於天地之間其必有死孝子之重其親者若親之愛其子不棄於溝壑故有葬送之義葬者藏)
(也以生人心為之慮則莫如無動無動莫如無利藏淺則狐狸掘之深則及水泉故必高陵之上以避二害然)
(而忘姦寇之變豈不惑哉民之於利也犯白刃涉危難以求之忍親戚欺知交以求之今無此危無此醜而為)
(利甚厚固難禁也國彌大家彌冨其葬彌厚珠玉金銅不可勝計姦人聞之轉以相告雖有嚴刑重罪不能止)
(也且死者彌久生者彌疏彌疏則守之彌怠藏器如故而守之有怠其势固必掘矣世至為丘隴其高若山陵)
(樹之若林藪或設闕庭都邑以此示冨則可矣以此為死者則惑矣大凡死者其視萬世猶一暝也人之夀久)
(者不過百中者六十以百與六十為無窮者慮其情固不相當矣必以無窮為慮然後為可今有銘其墓曰此)
(中有金寳甚厚不可掘也必為世笑矣而為之闕庭以自表此何異彼哉自古及今未有不亡之國也無不亡)
(之國是無不掘之墓以耳目之所聞見則齊荆燕嘗亡矣宋中山已亡矣趙韓魏皆失其故國矣自此以上亡)
(國不可勝數故其大墓無不掘也而猶皆爭為之豈不悲哉今夫君之不令民父之不教子兄之不悌弟皆鄉)
(邑之所遺而惮耕耒之勞者也仍不事耕農而好鮮衣侈食智巧窮匱則合黨連衆而謀名丘大墓上曾不能)
(禁也此有葬自表之禍也昔堯葬糓林通樹之舜葬紀市不變肆禹葬會稽不變人徒非爱其費以為死者也)
(先王之所惡惡死者之辱以為儉則不發不發則不辱故必以儉而合乎山原也宋未亡而東冢掘齊未亡而)
(莊公掘國存而乃若此又况滅名之後乎此爱而厚葬之故也欲爱而反害之欲安而反危之忠臣孝子亦不)
(可以厚葬矣昔季孫以璵璠斂孔子歴級而止之為無窮慮也)
太皇太后皇太后崩司空以特牲告諡于祖廟如儀長
樂太僕少府大長秋典喪事三公奉制度他皆如禮儀
(丁孚漢儀曰永平七年隂太后崩晏駕詔曰柩將發於殿羣臣百官陪位黃門鼓吹三通鳴鐘鼓天子舉哀女)
(侍史官三百人皆著素參以白素引棺挽歌下殿就車黃門宦者引以出宫省太后魂車鸞路靑羽盖駟馬龍)
(旂九旒前有方相鳳皇車大將軍妻參乘太僕妻御悉道公卿百官如天子郊鹵簿儀後和熹鄧后葬案以為)
(儀自此皆降損於前事也)合葬羡道開通皇帝謁便房太常導至羡
道去杖中常侍受至柩前謁伏哭止如儀辭太常導出
中常侍授杖升車歸宫已下反虞立主如禮諸郊廟祭
服皆下便房五時朝服各一襲在陵寝其餘及宴服皆
封以箧笥藏宫殿後閤室
諸侯王列侯始封貴人公主薨皆令贈印璽玉柙銀縷
大貴人長公主銅縷諸侯王貴人公主公將軍特進皆
賜器宫中二十四物使者治喪穿作栢棺百官會送如
故事諸侯王公主貴人皆樟棺洞朱雲氣畫公特進樟
棺黑漆中二千石以下坎侯漆(丁孚漢儀曰孝靈帝葬馬貴人贈步摇赤紱葬)
(青羽盖駟馬柩下殿女侍史一百人着素衣挽歌引木下就車黃門宦者引出宫門)朝臣中二千
石將軍使者弔祭郡國二千石六百石以至黃綬皆賜
常車驛牛贈祭宜自佐史以上逹大斂皆以朝服君臨
弔若遣使者主人免絰去杖望馬首如禮免絰去杖不
敢以戚凶服當尊者(前書賈山上書曰古之賢君于臣也尊其爵禄而親之疾則臨視之)
(無數死則往弔哭之臨其小斂大斂已棺塗而後為之服錫衰絰而三臨其喪未斂而不飲酒食肉未葬不舉)
(樂可謂盡禮矣服法服端容貌正顔色然後見之故臣下莫敢不竭力盡死以報其上功德立於世而令問不)
(忘也晉起居注曰太尉賈充薨皇太子妃之父又太保也有司奏依漢元明二帝親臨師保故事皇太子素服)
(為發哀又臨其喪)自王主貴人以下至佐史送車騎導從吏卒
各如其官府載飾以蓋龍首魚尾華布牆纁上周交絡
前後雲氣畫帷裳中二千石以上有輜左龍右虎朱鳥
玄武公侯以上加倚鹿伏熊千石以下緇布蓋牆魚龍
首尾而已二百石黃綬以下至于處士皆以簟席為牆
蓋其正妃夫人妻皆如之諸侯王傅相中尉内史典喪
事大鴻臚奏諡天子使者贈璧帛載日命諡如禮下陵
羣臣醳麤服如儀主人如禮
贊曰大禮雖簡鴻儀則容天尊地卑君莊臣恭質文通
變哀敬交從元序斯立家邦廼隆
後漢書卷十六
後漢書卷十六考證
禮儀志下備三爵如禮注蔡質漢儀曰十二陵今見在
河南尹無敬也按何焯校本今改令削在字又世
至為丘隴何焯校本曰至疑之
後漢書卷十六考證
