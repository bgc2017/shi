後漢書卷一上
宋宣城太守范煜撰
唐章懷太子賢注
光武帝紀第一上
世祖光武皇帝諱秀字文叔(禮祖有功而宗有德光武中葉興故廟稱世祖諡法)
(能紹前業曰光克定禍亂曰武伏侯古今注曰秀之字曰茂伯仲叔季兄弟之次長兄伯升次仲故字文叔焉)
南陽蔡陽人(南陽郡今鄧州縣也蔡陽縣故城在今随州棗陽縣西南)高祖九世之
孫也出自景帝生長沙定王發(長沙郡今潭州縣也劉攽曰按文言出自景)
(帝生長沙定王發文意不足蓋此生字當作子字)發生舂陵節侯買(舂陵鄕名本屬零陵)
(冷道縣在今永州唐興縣北元帝時徙南陽仍號舂陵故城今在随州棗陽縣東事具宗室四王傳)買生
鬱林太守外(鬱林郡今郴州縣前書曰郡守秦官秩二千石景帝更名太守)外生鉅鹿
都尉回(鉅鹿郡今邢州縣也前書曰都尉本郡尉秦官也掌佐守典武職秩比二千石景帝更名都尉)
回生南頓令欽(南頓縣屬汝南郡故城在今陳州項城縣西前書曰令長皆秦官也萬戶以上)
(為令秩千石至六百石不滿萬戶為長秩五百石至三百石)欽生光武光武年九歲
而孤養於叔父良身長七尺三寸美湏眉大口隆凖日
角(隆高也許負云鼻頭為凖鄭玄尚書中候註云日角謂庭中骨起状如日)性勤於稼穡(種曰)
(稼歛曰穡)而兄伯升好俠養士常非笑光武事田業比之高
祖兄仲(仲郃陽侯喜也能為産業見前書)王莽天鳳中(王莽建國六年改為天鳳劉)
(攽曰註按莽號始建國年凡三字此少一始字)乃之長安受尚書略通大義(東觀)
(記曰受尚書於中大夫廬江許子威資用乏與同舍生韓子合錢買驢令從者僦以給諸公費)莽末天
下連歲災蝗寇盜鋒起(言賊鋒銳競起字或作蜂喻多也)地皇三年(天鳳)
(六年改為地皇)南陽荒饑(韓詩外傳曰一榖不升曰歉二榖不升曰饑三榖不升曰饉四榖不升曰)
(荒五榖不升曰大侵)諸家賓客多為小盜光武避吏新野(新野屬南陽郡)
(今鄧州縣續漢書曰伯升賓客劫人上避吏於新野鄧晨家)因賣榖於宛(東觀記曰時南陽旱)
(饑而上田獨收宛縣屬南陽郡故城今鄧州南陽縣也)宛人李通等以圖䜟說光
武云劉氏復起李氏為輔(圖河圖也䜟符命之書䜟驗也言為王者受命之徵驗也)
(易坤靈圖曰漢之臣李陽也)光武初不敢當然獨念兄伯升素結輕
客必舉大事且王莽敗亡已兆天下方亂遂與定謀於
是乃市兵弩十月與李通從弟軼等起於宛時年二十
八十一月有星孛于張(前書音義曰孛星光芒短蓬然張南方宿也續漢志曰張為周)
(地星孛于張東南行即翼軫之分翼軫楚地是楚地將有兵亂後一年正月光武起兵㫪陵攻南陽斬阜賜等)
(殺其士衆數萬人光武都雒陽居周地除穢布新之象)光武遂將賓客還舂陵時
伯升已會衆起兵初諸家子弟恐懼皆亡逃自匿曰伯
升殺我及見光武絳衣大冠(董巴輿服志曰大冠者謂武官冠之東觀記曰上時)
(絳衣大冠將軍服也劉攽曰註案當云大冠者謂武冠武官冠之少武冠二字)皆驚曰謹厚
者亦復為之乃稍自安伯升於是招新市平林兵(新市縣屬)
(江夏郡故城今在郢州富水縣東北平林地名在今随州随縣東北)與其帥王鳳陳牧西
擊長聚(廣雅曰聚居也音慈諭反前書音義曰小於鄉曰聚)光武初騎牛殺新野
尉乃得馬(前書曰尉秦官秩四百石至二百石也)進屠唐子鄉(例曰多所誅殺曰屠)
(唐子鄉有唐子山在今唐州湖陽縣西南)又殺湖陽尉(湖陽屬南陽郡今唐州縣也東觀記曰劉)
(終詐稱江夏吏誘殺之)軍中分財物不均衆恚恨欲反攻諸劉光
武歛宗人所得物悉以與之衆乃悦進拔棘陽(縣名屬南陽郡)
(在棘水之陽古謝國也故城在今唐州湖陽縣西北棘音已力反)與王莽前隊大夫甄
阜(王莽置六隊郡置大夫一人職如太守南陽為前隊河内為後隊潁川為左隊弘農為右隊河東為兆隊)
(滎陽為祈隊隊音遂)屬正梁丘賜(王莽每隊置屬正一人職如都尉)戰於小長安
(續漢書曰淯陽縣有小長安聚故城在今鄧州南陽縣南)漢軍大敗還保棘陽
更始元年正月甲子朔漢軍復與甄阜梁丘賜戰於沘
水西大破之斬阜賜(沘水在今唐州沘陽縣南廬江灊縣亦有沘水與此别也沘音比)
伯升又破王莽納言將軍嚴尤秩宗將軍陳茂於淯陽
(前書曰納言虞官也掌出納王命所謂喉舌之官也歴秦漢不置王莽改大司農為之桓譚新論云莊尤字伯)
(石此言嚴避明帝諱也秩宗虞官也掌郊廟之事周謂之宗伯秦漢不置王莽改太常為秩宗後又典兵故納)
(言秩宗皆有將軍號也淯陽縣屬南郡故城在今鄧州南陽縣南淯水之陽淯音育)進圍宛城二
月辛巳立劉聖公為天子以伯升為大司徒光武為太
常偏將軍(前書曰奉常秦官景帝更名太常應劭漢官儀曰欲令國家盛大社稷常存故稱太常老)
(子曰偏將軍處左上將軍處右東觀記曰時無印得定武侯家丞印佩之入朝)三月光武别與
諸將徇昆陽定陵郾皆下之(徇略也昆陽定陵郾皆縣名並屬潁川郡昆陽故城)
(在今許州葉縣北郾今豫州郾城縣也定陵故城在今郾城西北郾音於建反)多得牛馬財物
榖數十萬斛轉以饋宛下莽聞阜賜死漢帝立大懼遣
大司徒王尋大司空王邑(王莽時哀章所獻金匱圖有王尋姓名王邑王商子於莽)
(為從父兄弟也)將兵百萬其甲士四十二萬人五月到潁川復
與嚴尤陳茂合(潁川郡今洛州陽翟縣也)初光武為舂陵侯家訟逋
租於尤尤見而奇之(逋違也舂陵侯敞即光武季父也東觀記曰為季父故舂陵侯詣大)
(司馬府訟地皇元年十二月壬寅前租二萬六千斛芻藁錢若千萬時宛人朱福亦為舅訟租於尤尤止車獨)
(與上語不視福上歸戲福曰嚴公寧視卿耶)及是時城中出降尤者言光武
不取財物但會兵計策尤笑曰是美湏眉者耶何為乃
如是初王莽徵天下能為兵法者六十三家數百人並
以為軍吏選練武衛招募猛士(說文曰募廣求之也)旌旗輜重千
里不絶(周禮曰析羽為旌熊虎為旗輜車名釋名曰輜厠也謂軍糧什物雜厠載之以其累重故稱輜)
(重重音直用反)時有長人巨無覇(王莽連率韓博上言有奇士長一丈大十圍自謂巨無覇)
(出於蓬莱東南五城西北詔如海濱軺車不能載三馬不能勝卧則枕鼔以鐵箸食見前書)長一丈
大十圍以為壘尉(鄭玄注周禮云軍壁曰壘崔瑗中壘校尉箴曰堂堂皇帝設為壘壁尉者)
(主壘壁之事)又驅諸猛獸(猛或作獷獷猛貌也音古猛反)虎豹犀象之屬以
助威武自秦漢出師之盛未嘗有也光武將數千兵徼
之於陽關(聚名也酈元水經注曰潁水東南經陽關聚聚夾潁水相對在今洛州陽翟縣西北)諸
將見尋邑兵盛反走馳入昆陽皆惶怖憂念妻孥(孥子也)
欲散歸諸城光武議曰今兵榖既少而外寇彊大并力
禦之功庶可立如欲分散勢無俱全且宛城未拔(謂伯升圍)
(之未拔也)不能相救昆陽即破一日之間諸部亦滅矣今不
同心膽共舉功名反欲守妻子財物邪諸將怒曰劉將
軍何敢如是光武笑而起會候騎還言大兵且至城北
軍陳數百里不見其後諸將遽相謂曰更請劉將軍計
之光武復為圖畫成敗諸將憂迫皆曰諾時城中唯有
八九千人光武乃使成國上公王鳳廷尉大將軍王常
留守夜自與驃騎大將軍宗(驃騎大將軍武帝置自霍去病始佻音太堯反)
五威將軍李軼等十三騎(王莽置五威將軍其衣服依五方之色以威天下李軼初)
(起猶假以為號)出城南門於外收兵時莽軍到城下者且十萬
光武幾不得出(幾音祈)既至郾定陵悉發諸營兵而諸將
貪惜財貨欲分留守之光武曰今若破敵珍珤萬倍(珤古)
(寳字)大功可成如為所敗首領無餘何財物之有衆乃從
嚴尤說王邑曰昆陽城小而堅今假號者在宛亟進大
兵(亟急也音紀力反)彼必奔走宛敗昆陽自服邑曰吾昔以虎
牙將軍圍翟義坐不生得以見責譲(翟義字文仲方進少子為東郡太守)
(王莽居攝義心惡之乃立東平王雲子信為天子義自號柱天大將軍以誅莽莽乃使孫建王邑等將兵擊義)
(破之義亡自殺故坐不生得坐音才卧反見前書)今將百萬之衆遇城而不能
下何謂邪(遇或為過)遂圍之數十重列營百數雲車十餘丈
(雲車即樓車稱雲言其高也升之以望敵猶墨子云公輸般為雲梯之械)瞰臨城中(俯視曰瞰音苦)
(暫反)旗幟蔽野(廣雅曰幟幡也音熾)埃塵連天鉦鼓之聲聞數百里
(說文曰鉦鐃也似鈴)或為地道衝輣橦城(衝橦車也詩曰臨衝閑閑許慎曰輣樓車也輣)
(音步耕反)積弩亂發矢下如雨城中負戶而汲王鳳等乞降
不許尋邑自以為功在漏刻意氣甚逸夜有流星墜營
中晝有雲如壞山當營而隕不及地尺而散吏士皆厭
伏(續漢志曰雲如壞山謂營頭之星也占曰營頭之所墜其下覆軍殺將血流千里厭音一葉反)六月
已邜光武遂與營部俱進自將步騎千餘前去大軍四
五里而陳尋邑亦遣兵數千合戰光武奔之斬首數十
級(秦法斬首一賜爵一級故因謂斬首為級)諸部喜曰劉將軍平生見小敵
怯今見大敵勇甚可怪也且復居前請助將軍光武復
進尋邑兵却諸部共乘之斬首數百千級連勝遂前時
伯升拔宛已三日而光武尚未知乃偽使持書報城中
云宛下兵到而陽墯其書尋邑得之不憙(憙音許記反)諸將
既經累捷膽氣益壮無不一當百光武乃與敢死者三
千人從城西水上衝其中堅(敢死謂果敢而死者凡軍事中軍將最尊居中以堅)
(銳自輔故曰中堅也)尋邑陳亂乘銳崩之遂殺王尋城中亦鼓譟
而出中外合埶震呼動天地莽兵大潰走者相騰踐奔
殪百餘里間(殪仆也音於計反或作噎)會大雷風屋瓦皆飛雨下如
注滍川盛溢(水經曰滍水出南陽魯陽縣西堯山東南經昆陽城北東入汝滍音直理反)虎
豹皆股戰士卒争赴溺死者以萬數水為不流(數過於萬故以)
(萬為數)王邑嚴尤陳茂輕騎乘死人度水逃去盡獲其軍
實輜重車甲珍寳不可勝筭舉之連月不盡或燔燒其
餘光武因復徇下潁陽(縣名屬潁川郡故城在今許州)會伯升為更始
所害光武自父城馳詣宛謝(父城縣古應國也屬潁川郡故城在今許州葉縣東)
(北以伯升見害心不自安故謝)司徒官屬迎弔光武光武難交私語深
引過而已未嘗自伐昆陽之功又不敢為伯升服喪飲
食言笑如平常更始以是慙拜光武為破虜大將軍封
武信侯九月庚戌三輔豪傑共誅王莽傳首詣宛(三輔謂京)
(兆左馮翊右扶風共在長安中分領諸縣淮南子曰智過百人謂之豪白虎通云賢過萬人曰傑時城中少年)
(朱弟張魚等攻莽於漸臺商人杜吴殺莽校尉公賓就斬莽首將軍申屠建等傳莽首詣宛)更始將
北都洛陽以光武行司隸校尉使前整修宮府(前書曰司隸校)
(尉本周官武帝初置持節從中都官徒千二百人督大姦猾後罷其兵察三輔三河弘農秩比二千石音義云)
(以掌徒隸而廵察故曰司隸)於是置僚屬作文移(東觀記曰文書移與屬縣也)從
事司察一如舊章(續漢書曰司隸置從事史十二人秩皆百石主督促文書察舉非法)時
三輔吏士東迎更始見諸將過皆冠幘(漢官儀曰幘者古之卑賤不冠)
(者之所服也方言曰覆髻謂之幘或謂之承露)而服婦人衣諸于繡镼(前書音義曰諸)
(于大掖衣也如婦人之袿衣字書無镼字續漢書作䘿並音其物反楊雄方言曰襜褕其短者自關而西謂之)
(䘪䘿郭璞注云俗名䘿掖據此即是諸于上加繡䘿如今之半臂也或繡下有擁字劉攽曰繡镼及註案言)
(字書無镼即無音矣何得言並明衍此字)莫不笑之或有畏而走者(續漢志曰時知)
(者見之以為服之不中身之災也乃奔入邊郡避之是服妖也其後更始遂為赤眉所殺)及見司隸
僚屬皆歡喜不自勝老吏或垂涕曰不圖今日復見漢
官威儀由是識者皆屬心焉及更始至洛陽乃遣光武
以破虜將軍行大司馬事十月持節北度河(漢官儀曰太尉秦官)
(也武帝更名大司馬節所以為信也以竹為之柄長八尺以旄牛尾為其眊三重馮衍與田邑書曰今以一節)
(之任建三軍之威豈特寵其八尺之竹犛牛之尾哉續漢志曰更始時南方有童謠云諧不諧在赤眉得不得)
(在河北後更始為赤眉所殺是不諧也光武由河北而興是得之也)鎮慰州郡所到部縣
輙見二千石長吏三老官屬下至佐史(二千石謂郡守也長吏謂縣令)
(長及丞尉也三老者鄉官也高祖置前書曰舉人年五十已上有修行能率衆者置以為三老每鄉一人擇鄕)
(三老為縣三老與令長丞尉以事相教復其徭戍續漢志曰每刺史皆有從事史假佐每縣各置諸事曹史也)
(劉攽曰注各置諸事曹史案文多一事字)考察黜陟如州牧行部事(漢初遣丞)
(相史分刺州武帝改置刺史察州秩六百石成帝更名牧秩二千石漢官典儀曰刺史行郡國省察政教黜陟)
(能不斷理冤獄也)輙平遣囚徒除王莽苛政(說文曰苛小草也言政令繁細禮記)
(曰苛政猛於虎)復漢官名吏人喜悦争持牛酒迎勞進至邯鄲
(縣名屬趙國今洺州縣也前書音義邯山名鄲盡也邯山至此而盡城郭字皆從邑因以名焉)故趙繆
王子林(繆王景帝七代孫名元前書曰元坐殺人為大鴻臚所奏諡曰繆音謬東觀記曰林作臨字)
說光武曰赤眉今在河東但決水灌之百萬之衆可使
為魚(赤眉賊帥樊崇等恐其衆與王莽兵亂皆朱其眉以相别故曰赤眉續漢書曰是時上平河北過邯)
(鄲林進見言赤眉可破上問其故對曰河水從列人北流如決河水灌之皆可令為魚上不然之列人縣故城)
(在今洛州肥鄉縣東北)光武不答去之真定(縣名屬真定國今恒州縣也)林於
是乃詐以卜者王郎為成帝子子輿(前書曰立國將軍孫建奏云不知何)
(一男子遮臣車前自稱漢氏劉子輿成帝下妻子也劉氏當復故郎因而稱之)十二月立郎為
天子都邯鄲遂遣使者降下郡國
二年正月光武以王郎新盛乃北徇薊(縣名屬涿郡今幽州縣也本字)
(從契從邑見說文)王郎移檄購光武十萬戶(說文曰檄以木簡為書長尺二寸謂)
(之檄以徵召也又曰以財有所求曰購魏武奏事曰若有急即插以雞羽謂之羽檄)而故廣陽王
子劉接(廣陽王名嘉武帝五代孫)起兵薊中以應郎城内擾亂轉相
驚恐言邯鄲使者方到二千石以下皆出迎於是光武
趣駕南轅(趣急也讀曰促)晨夜不敢入城邑舍食道傍至饒陽
(縣名屬安平國在饒河之陽故城在今瀛州饒陽縣東北)官屬皆乏食光武乃自稱
邯鄲使者入傳舍(客舘也傳音知戀反下同)傳吏方進食從者饑争
奪之傳吏疑其偽乃椎鼓數十通(椎音直追反)紿言邯鄲將
軍至(紿言欺誑也音殆)官屬皆失色光武升車欲馳既而懼不
免徐還坐曰請邯鄲將軍入久乃駕去傳中人遥語門
者閉之門長曰天下詎可知而閉長者乎遂得南出晨
夜兼行蒙犯霜雪(蒙冐也)天時寒面皆破裂至呼沱河(山海)
(經云大戲之山滹沱之水出焉在今代州繁畤縣東流經定州深澤縣東南即光武所度處今俗猶謂之危度)
(口臣賢案呼沱河舊在饒陽南至魏太祖曹操因饒河故瀆决令北注新溝水所以今在饒陽縣北)無船
適遇冰合得過(續漢書曰時水滑馬僵乃各以嚢盛沙布冰上度焉)未畢數車而
䧟進至下博城西(下博縣屬信都國在博水之下故曰下博故城在今冀州下博縣南)皇
惑不知所之有白衣老父在道旁(老父蓋神人也今下博縣西猶有祠堂)
指曰努力信都郡為長安守去此八十里(信都郡今冀州也)光
武即馳赴之信都太守任光開門出迎世祖因發旁縣
得四千人先擊堂陽貰縣皆降之(堂陽及貰並屬鉅鹿郡堂陽在堂水之陽)
(今冀州縣故城在今冀州鹿城縣西南貰音時夜反)王莽和戎卒正邳彤亦舉郡
降(東觀記曰王莽分鉅鹿為和戎郡卒正職如太守)又昌城人劉植宋子人耿
純(昌城縣屬信都國故城在今冀州西北宋子縣屬鉅鹿郡故城在今趙州平棘縣北)各率宗親
子弟據其縣邑以奉光武於是北降下曲陽(縣名屬鉅鹿郡常山)
(郡有上曲陽故此言下)衆稍合樂附者至有數萬人復北擊中山
(中山國一名中人亭故城在今定州唐縣東北張曜中山記曰城中有山故曰中山)拔盧奴(縣名屬中)
(山國故城在今定州安喜縣水經注曰縣有黑水故池水黑曰盧不流曰奴因以為名)所過發奔
命兵(前書音義曰舊時郡國皆有材官騎士若有急難權取驍勇者聞命奔赴故謂之奔命)移檄
邊郡共擊邯鄲郡縣還復響應南擊新市真定元氏防
子皆下之(新市縣屬鉅鹿郡故城在今恒州東北元氏房子屬常山郡並今趙州縣也防與房古字)
(通用)因入趙界時王郎大將李育屯栢人(縣名屬趙國今邢州縣故城在)
(縣之西北)漢兵不知而進前部偏將朱浮鄧禹為育所破亡
失輜重光武在後聞之收浮禹散卒與育戰於郭門大
破之盡得其所獲育還保城攻之不下於是引兵拔廣
阿(縣名屬鉅鹿郡故城在今趙州象城縣西北)會上谷太守耿况漁陽太守
彭寵(上谷郡故城在今媯州懷戎縣漁陽郡在漁水之陽今幽州縣)各遣其將吴漢寇
恂等將突騎来助擊王郎(突騎言能衝突軍陣)更始亦遣尚書僕
射謝躬討郎(漢官儀曰尚書四員武帝置成帝加一為五有侍曹尚書主丞相御史事二千石尚)
(書主刺史二千石事戶曹尚書主人庶上書事主客尚曹主外國四夷事成帝加三公尚書主斷獄事僕射秦)
(官也僕主也古者重武事每官必有主射以督課之謝躬為尚書僕射劉攽曰注有侍曹尚書案前書皆太)
(常侍曹少一常字)光武因大饗士卒遂東圍鉅鹿王郎守將王
饒堅守月餘不下郎遣將倪宏劉奉(倪五兮反)率數萬人救
鉅鹿光武逆戰於南&KR1163;(縣名屬鉅鹿郡故城在今邢州栢人縣東北左傳齊國夏伐晉)
(取欒即其地也其後南徙故加南今俗謂之倫城聲之轉也&KR1163;音力全反)斬首數千級四月
進圍邯鄲連戰破之五月甲辰拔其城誅王郎收文書
得吏人與郎交關謗毁者數千章光武不省會諸將軍
燒之曰令反側子自安(反側不安也詩國風曰展轉反側)更始遣侍御
史持節立光武為蕭王(蕭縣屬沛郡今徐州縣也續漢志曰更始使侍御史黃黨封上)
(為蕭王)悉令罷兵詣行在所(蔡邕獨斷曰天子以四海為家故謂所居為行在所)光
武辭以河北未平不就徵自是始貳於更始(貳離異也)是時
長安政亂四方背叛梁王劉永擅命雎陽(縣名屬梁郡今宋州也擅)
(專也)公孫述稱王巴蜀(蜀有巴郡故總言之)李憲自立為淮南王(淮南)
(郡今夀州也)秦豐自號楚黎王(習鑿齒㐮陽記曰秦豐黎丘鄉人黎丘楚地故稱楚黎王)
(黎丘故城在今襄州率道縣北)張步起琅邪(郡有琅邪山故城今海州朐山縣東北劉攽曰案)
(此文不足以上下注觀之郡下少一名字城下少一在字)董憲起東海(郡名今海州縣)延岑
起漢中(郡名故城在今梁州南鄭縣東北)田戎起夷陵(縣名屬南郡有夷山故曰夷陵)
(今硤州縣也故城在今縣西北)並置將帥侵略郡縣又别號諸賊銅馬
大肜高湖重連鐵脛大搶尤来上江青犢五校檀鄉五
幡五樓富平獲索等(諸賊或以山川土地為名或以軍容彊盛為號銅馬賊帥東山荒禿)
(上淮況等大肜渠帥樊重尤来渠帥樊崇五校賊帥高扈檀鄉賊帥董次仲五樓賊帥張文富平賊帥徐少獲)
(索賊帥古師郎等並見東觀記)各領部曲(續漢志曰大將軍營有五部部三校尉部下有曲曲有軍)
(候一人)衆合數百萬人所在寇掠光武將擊之先遣吴漢
北發十郡兵幽州牧苖曾不從漢遂斬曾而發其衆秋
光武擊銅馬於鄡(縣名屬鉅鹿郡故城在今冀州鹿城縣東鄡音苦堯反前書紀年曰衛鞅)
(封于鄡臣賢案下文云吴漢將突騎来會清陽又追至館陶並與鄡相近俗本誤作鄔而蕭該音一古反云屬)
(太原郡臧矜音作鄢一建反云屬襄陽郡並誤)吴漢將突騎来會清陽(縣名屬清河郡)
(今貝州縣故城在州西北)賊數挑戰(挺身獨戰也古謂之致師見左傳挑音徒了反)光武堅
營自守有出鹵掠者輙擊取之(鹵與虜同郭璞注爾雅曰掠奪取也)絶其
糧道積月餘日賊食盡夜遁去追至館陶大破之(館陶縣屬)
(魏郡今魏州縣)受降未盡而高湖重連從東南来與銅馬餘衆
合光武復與大戰於蒲陽悉破降之封其渠帥為列侯
(前書音義曰蒲陽山蒲水所出在今定州北平縣西北本或作滿陽渠大也尚書殱厥渠魁列侯即徹侯稱列)
(者言見序列也)降者猶不自安光武知其意勅令各歸營勒兵
乃自乘輕騎案行部陳降者更相語曰蕭王推赤心置
人腹中安得不投死乎(投死猶言致死)由是皆服悉將降人分
配諸將衆遂數十萬故關西號光武為銅馬帝赤眉别
帥與大肜青犢十餘萬衆在射犬(續漢志曰野王縣有射犬聚故城在今懷)
(州武德縣北也)光武進擊大破之衆皆散走使吴漢岑彭襲殺
謝躬於鄴青犢赤眉賊入函谷關攻更始(函谷谷名因谷以名關舊)
(在弘農湖城縣西前書楊僕為樓船將軍有功恥居關外武帝乃為徙於新安故關在今洛州新安縣之東)
光武乃遣鄧禹率六裨將引兵而西以乘更始赤眉之
亂時更始使大司馬朱鮪舞隂王李軼等屯洛陽(舞隂縣屬)
(南陽郡故城在今唐州沘陽縣西北)光武亦令馮異守孟津以拒之(孔安國注)
(尚書云孟地名在洛北都道所凑古今以為津論衡曰武王伐紂八百諸侯同於此盟故曰盟津俗名治戍津)
(今河陽縣津也)
建武元年春正月平陵人方望(平陵昭帝陵也因以為縣故城在今咸陽縣西)
(北)立前孺子劉嬰為天子(平帝崩王莽立楚孝王孫廣戚侯顯子嬰為孺子莽簒位)
(廢為定安公)更始遣丞相李松擊斬之光武北擊尤来大搶
五幡於元氏追至右北平連破之(北平縣屬中山國今易州永樂縣也臣賢)
(案東觀記續漢書並無右字此加右誤也營州西南别有右北平郡故城非此也)又戰於順水
北(酈元水經注云徐水經北平縣故城北光武追銅馬五幡破之於順水即徐水之别名也在今易州本或)
(作慎者誤也)乘勝輕進反為所敗賊追急短兵接(短兵謂刀劒也楚辭)
(曰車錯轂兮短兵接)光武自投高岸遇突騎王豐下馬授光武光
武撫其肩而上顧笑謂耿弇曰幾為虜嗤弇頻射却賊
得免士卒死者數千人散兵歸保范陽(縣名在范水之陽屬涿郡故城)
(在今易州易縣東南)軍中不見光武或云已沒(東觀記曰上已乘王豐小馬先到矣)
(而營門不覺)諸將不知所為吴漢曰卿曹努力(曹軰也)王兄子
在南陽何憂無主(兄子謂伯升子章及興也)衆恐懼數日乃定賊雖
戰勝而素懾大威(懾懼也音之涉反)客主不相知夜遂引去大
軍復進至安次(縣名屬渤海郡今幽州縣也故城在縣東)與戰破之斬首三
千餘級賊入漁陽乃遣吴漢率耿弇陳俊馬武等十二
將軍追戰于潞東(潞縣名屬漁陽郡今幽州縣也有潞水因以為名蕭該音義云潞屬上黨)
(臣賢按潞與漁陽相接言上黨潞者非也)及平谷大破滅之(平谷縣屬漁陽郡故城在今潞)
(縣北)朱鮪遣討難將軍蘇茂攻温(今洛州縣)馮異寇恂與戰大
破之斬其將賈疆於是諸將議上尊號馬武先進曰天
下無主如有聖人承敝而起雖仲尼為相孫子為將猶
恐無能有益反水不收後悔無及(言早當即尊位以定衆心今執謙退失於)
(事機也孫子名武吴王闔閭將善用兵有兵法十三篇反音翻)大王雖執謙退奈宗廟
社稷何宜且還薊即尊位乃議征伐今此誰賊而馳騖
擊之乎(誰謂未有主也前書音義曰直騁曰馳亂馳曰騖)光武驚曰何將軍出
是言可斬也武曰諸將盡然光武使出曉之(使曉諭諸將)乃
引軍還至薊夏四月公孫述自稱天子光武從薊還過
范陽命收葬吏士至中山諸將復上奏曰漢遭王莽宗
廟廢絶豪傑憤怒兆人塗炭(尚書曰人墜塗炭孔安國注云若䧟泥墜火無救之)
(者)王與伯升首舉義兵更始因其資以據帝位而不能
奉承大統敗亂綱紀盜賊日多羣生危蹙(蹙迫也音子六反)大
王初征昆陽王莽自潰後拔邯鄲北州弭定三分天下
而有其二跨州據土帶甲百萬言武力則莫之敢抗論
文德則無所與辭臣聞帝王不可以久曠天命不可以
謙拒惟大王以社稷為計萬姓為心光武又不聽行到
南平棘(縣名屬常山郡今趙州縣故城在縣南)諸將復固請之光武曰寇
賊未平四面受敵何遽欲正號位乎諸將且出耿純進
曰天下士大夫捐親戚棄土壤從大王於矢石之間者
其計固望其攀龍鱗附鳳翼以成其所志耳(楊雄法言曰攀龍鱗)
(附鳳翼巽以揚之)今功業即定天人亦應而大王留時逆衆不
正號位純恐士大夫望絶計窮則有去歸之思無為久
自苦也大衆一散難可復合時不可留衆不可逆純言
甚誠切光武深感曰吾將思之行至鄗(縣名今趙州高邑縣也鄗音火)
(各反)光武先在長安時同舍生彊華(續漢書曰彊華潁川人也彊音其兩反)
自關中奉赤伏符曰劉秀發兵捕不道四夷雲集龍鬭
野四七之際火為主(四七二十八也自高祖至光武初起合二百二十八年即四七之際)
(也漢火德故火為主也)羣臣因復奏曰受命之符人應為大(謂彊華奉)
(赤伏符也)萬里合信不議同情周之白魚曷足比焉(尚書中候曰武)
(王伐紂度孟津中流白魚躍入王舟長三尺赤文有字告以伐紂之意也)今上無天子海内
淆亂符瑞之應昭然著聞宜答天神以塞羣望光武於
是命有司設壇場於鄗南千秋亭五成陌(壇謂築土場謂除地秦法)
(十里一亭南北為阡東西為陌其地在今趙州栢鄕縣水經注曰亭有石壇壇有圭頭碑其隂云常山相隴西)
(狄道馮龍所造壇廟之東枕道有兩石翁仲南北相對焉劉攽曰注壇廟之東案自上初無說廟之文明多)
(一廟字)六月己未即皇帝位燔燎告天(天高不可逹故燔柴以祭之庶高烟)
(上通也爾雅云祭天曰燔柴燔音煩燎音力弔反)禋于六宗(精意以享謂之禋續漢志平帝元始)
(中謂六宗為易卦六子之氣水火雷風山澤也光武中興遵而不改至安帝即位初改六宗為天地四方之宗)
(祠於洛陽之北戌亥之地)望於羣神(山林川谷能興致雲雨者皆曰神不可徧至故望而祭之尚書)
(曰望于山川徧于羣神)其祝文曰皇天上帝后土神祇眷顧降命
屬秀黎元為人父母(屬音燭)秀不敢當羣下百辟不謀同
辭(詩大雅曰百辟卿士鄭玄註云百辟畿内諸侯也)咸曰王莽簒位秀發憤興
兵破王尋王邑於昆陽誅王郎銅馬於河北平定天下
海内蒙恩上當天地之心下為元元所歸(元元謂黎庶也元元猶言)
(喁喁可矜憐之辭也)䜟記曰劉秀發兵捕不道夘金修德為天子
(夘金劉字也春秋演孔圖曰夘金刀名為赤帝後次代周劉攽曰注檢班固傳注為下合有一劉字)秀
猶固辭至于再至于三羣下僉曰皇天大命不可稽留
敢不敬承於是建元為建武大赦天下改鄗為高邑是
月赤眉立劉盆子為天子甲子前將軍鄧禹擊更始定
國公王匡於安邑大破之(安邑縣屬河東郡今蒲州縣也)斬其將劉均
秋七月辛未拜前將軍鄧禹為大司徒丁丑以野王令
王梁為大司空(野王縣屬河内郡故城在今懷州時據赤伏符文故從縣宰而超拜之事具梁)
(傳)壬午以大將軍吴漢為大司馬偏將軍景丹為驃騎
大將軍大將軍耿弇為建威大將軍偏將軍蓋延為虎
牙大將軍偏將軍朱祐為建義大將軍中堅將軍杜茂
為大將軍時宗室劉茂自號厭新將軍(王莽號新室言欲厭勝之)率
衆降封為中山王己亥幸懷(縣名屬河内郡故城在今懷州武陟縣西天子所行)
(必有恩幸故稱幸)遣耿弇率彊弩將軍陳俊軍五社津(水經注曰鞏縣)
(北有五社津一名土社津有山臨河其下有穴潛通淮浦有渚謂之鮪渚呂覽云武王伐紂至鮪水即此地)
備滎陽以東使吴漢率朱祐及廷尉岑彭(前書廷尉秦官也聽獄必)
(質於朝廷與衆共之尉平也故稱廷尉)執金吾賈復(前書曰中尉秦官武帝改為執金吾吾禦)
(也掌執兵革以禦非常)揚化將軍堅鐔等十一將軍(鐔音徒南反)圍朱
鮪於洛陽八月壬子祭社稷癸丑祠高祖太宗世宗於
懷宮進幸河陽更始廪丘王田立降(廩丘縣屬東郡城在今濮州雷澤縣)
(北也)九月赤眉入長安更始奔高陵辛未詔曰(漢制度曰帝之下書)
(有四一曰策書二月制書三曰詔書四月誡敕策書者編簡也其制長二尺短者半之篆書起年月日稱皇帝)
(以命諸侯王三公以罪免亦賜策而以隸書用尺一寸兩行唯此為異也制書者帝者制度之命其文曰制詔)
(三公皆璽封尚書令印重封露布州郡也詔書者詔告也其文曰告某官云如故事誡敕者謂敕刺史太守其)
(文曰有詔敕某官它皆倣此劉攽曰注告某官云案文當更有云字)更始破敗棄城逃
走妻子裸袒流冗道路(冗音人勇反冗散也)朕甚愍之今封更始
為淮陽王(淮陽郡故城在今陳州宛丘縣西南)吏人敢有賊害者罪同大
逆甲申以前高密令卓茂為太傅(高密縣屬高密國今密州縣故城在今縣)
(之西南卓以平帝時為密令故曰前)辛夘朱鮪舉城降冬十月癸丑車駕
入洛陽幸南宮却非殿遂定都焉(蔡質漢典職儀曰南宮至北宮中央作大)
(屋複道三道行天子從中道從官夾左右十步一衛兩宮相去七里又洛陽宮閤名有却非殿臣賢案俗本或)
(作御北殿者誤)遣岑彭擊荆州羣賊十一月甲午幸懷劉永自
稱天子十二月丙戌至自懷赤眉殺更始而隗囂據隴
右(劉攽曰案史記事事有相連則用而字今赤眉自殺更始隗囂自據隴右明此而字衍文)盧芳
起安定(郡名今涇州縣)破虜大將軍叔夀擊五校賊於曲梁戰
歿(曲梁屬廣平國今洺州縣也)
二年春正月甲子朔日有食之(續漢志曰在危八度虚危齊地賊張步擁兵據)
(齊至五年乃破)大司馬吴漢率九將軍擊檀鄉賊於鄴東大破
降之庚辰封功臣皆為列侯大國四縣餘各有差下詔
曰人情得足苦於放縦快湏臾之欲忘慎罰之義(尚書曰罔)
(不明德慎罰亦克用勸孔安國注云慎刑罰亦能用勸善也)惟諸將業遠功大誠欲
傳於無窮宜如臨深淵如履薄冰戰戰慄慄日慎一日
(太公金匱曰黃帝居人上惴惴若臨深淵舜居人上矜矜如履薄冰禹居人上慄慄如不滿日敬勝怠則吉義)
(勝欲則昌日慎一日壽終無殃)其顯效未酬名籍未立者大鴻臚趣上
(續漢志曰大鴻臚卿一人中二千石掌諸王入朝及拜諸侯封者趣音促)朕將差而錄之博
士丁恭議曰古帝王封諸侯不過百里(史記太史公曰武王成康所封)
(數百而同姓五十地不過百里)故利以建侯取法於雷(易屯卦震下坎上震為雷初九)
(曰利建侯又曰震驚百里故封諸侯地方百里以法雷也)強幹弱枝所以為治也今
封諸侯四縣不合法制帝曰古之亡國皆以無道未嘗
聞功臣地多而滅亡者乃遣謁者即授印綬(前書曰謁者秦官掌)
(賓讃受事員七十人秩比六百石中興但三十人蔡質典職儀曰皆選儀容端正任奉使者前書曰諸侯王金)
(璽盭綬列侯金印紫綬盭音戾草名也似艾可染綠因以名綬也劉攽曰註蔡質典職儀案前後注皆云漢)
(典職儀明脱一漢字)策曰在上不驕高而不危制節謹度滿而不
溢敬之戒之傳爾子孫長為漢藩(藩屏也言建諸侯所以為國之藩蔽也詩)
(大雅曰四國于藩)壬午更始復漢將軍鄧曅輔漢將軍于匡降
皆復爵位壬子起高廟建社稷於洛陽立郊兆于城南
始正火德色尚赤(漢禮制度曰人君之居前有朝後有寝終則制廟以象朝後制寝以象寝)
(光武都洛陽乃合高祖以下至平帝為一廟藏十一帝主於其中元帝次當第八光武第九故立元帝為祖廟)
(後遵而不改續漢志曰立社稷於洛陽在宗廟之右皆方壇四面及中各依方色無屋有墻門而已白虎通曰)
(天子之壇方五丈諸侯之壇半天子之壇社者土也人非土不立非榖不食故封土立社示有土也稷者五榖)
(之長得隂陽中和之氣故祭之也續漢書曰制郊兆於洛陽城南七里為壇八陛中又為重壇天地位皆在壇)
(上其外壇上為五帝位青帝位在甲寅赤帝位在丙巳黃帝位在丁未白帝位在庚申黑帝位在壬亥其外為)
(壝重營皆紫以象紫宮營有通道以為門日月在營内南道日在東月在西北斗在北道之西外營中營凡千)
(五百一十四神高皇帝配食焉北郊在洛陽城北四里方壇四陛地祗位南面西上高皇后配西面皆在壇上)
(地理羣后從食皆在壇下中嶽在未四嶽各依其方淮海俱在東河在西濟在北江在南餘山川各如其方漢)
(初土德色尚黃至此始明火德徽幟尚赤服色於是乃正劉攽曰注立元帝為祖廟案以世數言之元帝乃)
(是光武考非祖也作祖字誤)是月赤眉焚西亰宮室發掘園陵(園謂塋域)
(陵謂山墳)寇掠關中大司徒鄧禹入長安遣府掾奉十一帝
神主納於高廟(漢官儀曰司徒府掾屬三十一人秩千石十一帝謂高祖至平帝神主以木為)
(之方尺二寸穿中央逹四方天子主長尺二寸諸侯主長一尺虞主用桑綀主用栗衛宏舊漢儀曰已葬收主)
(為木函藏廟太室中西壁坎中去地六尺一寸祭則立主於坎下)真定王楊臨邑侯讓
謀反(楊景帝七代孫讓即楊弟)遣前將軍耿純誅之二月己酉幸修
武(縣名屬河内郡本殷之寗邑韓詩外傳曰武王伐紂勒兵於寗改曰修武今懷州縣也)大司空
王梁免壬子以太中大夫宋弘為大司空遣驃騎大將
軍景丹率征虜將軍祭遵等二將軍擊弘農賊破之因
遣祭遵圍蠻中賊張滿(蠻中聚名故戎蠻子國在今汝州西南俗謂之麻城)漁陽
太守彭寵反攻幽州牧朱浮於薊延岑自稱武安王於
漢中辛夘至自修武三月乙未大赦天下詔曰頃獄多
冤人用刑深刻朕甚愍之孔子云刑罰不中則民無所
措手足(論語之文)其與中二千石諸大夫博士議郎議省刑
法遣執金吾賈復率二將軍擊更始郾王尹遵破降之
(遵或作尊)驍騎將軍劉植擊密賊戰歿(密縣屬河南郡今洛州縣)遣虎牙
大將軍蓋延率四將軍伐劉永夏四月圍永於雎陽更
始將蘇茂殺淮陽太守潘蹇而附劉永甲午封叔父良
為廣陽王兄子章為太原王章弟興為魯王舂陵侯嫡
子祉為城陽王(城陽國故城在今沂州臨沂縣南)五月庚辰封更始元
氏王歙為泗水王(泗水國今兖州縣也)故真定王楊子德為真定
王周後姬常為周承休公(武帝封周後姬嘉為周子南君成帝封姬延為周承休公)
(常即延之後承休所封故城在今汝州東北)癸未詔曰民有嫁妻賣子欲歸
父母者恣聽之敢拘執論如律六月戊戌立貴人郭氏
為皇后子彊為皇太子大赦天下增郎謁者從官秩各
一等(前書曰郎官掌守門戶出充車騎有議郎中郎侍郎郎中秩六百石已下)丙午封宗子
劉終為淄川王(淄川國今淄川縣)秋八月帝自將征五校丙辰
幸内黃(縣名屬魏郡今相州縣)大破五校於羛陽降之(羛陽聚名屬魏郡故)
(城在今相州堯城縣東諸本有作茀者誤也左傳云晉荀盈如齊逆女還卒於戲陽杜預注云内黃縣北有戲)
(陽城戲與羛同音許宜反)遣游擊將軍鄧隆救朱浮與彭寵戰於潞
隆軍敗績蓋延拔雎陽劉永奔譙(今亳州縣)破虜將軍鄧奉
據淯陽反九月壬戌至自内黃驃騎大將軍景丹薨延
岑大破赤眉於杜陵(縣名屬京兆周之杜伯國在今萬年縣東南)關中饑民
相食冬十一月以廷尉岑彭為征南大將軍率八將軍
討鄧奉於堵鄉(水經注曰堵水南經小堵鄉在今唐州方城縣堵音者)銅馬青犢
尤来餘賊共立孫登為天子於上郡(春秋保乾圖曰賊臣起名孫登巧用)
(法多技方蓋立以應之上郡故城在今涇州上縣東南)登將樂玄殺登以其衆五
萬餘人降遣偏將軍馮異代鄧禹伐赤眉使太中大夫
伏隆持節安輯青徐二州招張步降之十二月戊午詔
曰惟宗室列侯為王莽所廢先靈無所依歸朕甚愍之
其並復故國若侯身已歿屬所上其子孫見名尚書封
拜(屬所謂侯子孫所屬之郡縣也錄其見名上於尚書封拜之)是歲盖延等大破劉
永於沛西(沛今徐州縣也)初王莽末天下旱蝗黃金一斤易粟
一斛至是野榖旅生(旅寄也不因播種而生故曰旅今字書作穭音呂古字通)麻尗
尤盛野蠶成繭被於山阜人收其利焉
三年春正月甲子以偏將軍馮異為征西大將軍杜茂
為驃騎大將軍大司徒鄧禹及馮異與赤眉戰於回溪
(溪名也俗名回坑在今洛州永寧縣東)禹異敗績征虜將軍祭遵破蠻中
斬張滿辛巳立皇考南頓君已上四廟壬午大赦天下
閏月乙巳大司徒鄧禹免馮異與赤眉戰於崤底大破
之(淆山名底阪也一名嶔岑山在今洛州永寧縣西北)餘衆南向宜陽(縣名屬弘農郡韓國)
(都也故城在今洛州福昌縣東韓城是也)帝自將征之己亥幸宜陽甲辰親
勒六軍大陳戎馬大司馬吴漢精卒當前中軍次之驍
騎武衛分陳左右赤眉望見震怖遣使乞降丙午赤眉
君臣面縛(面偝也謂反偝而縛之)奉高皇帝璽綬(蔡邕獨斷曰皇帝六璽皆玉螭)
(虎紐文曰皇帝行璽皇帝之璽皇帝信璽天子行璽天子之璽天子信璽皆以武都紫泥封之玉璽譜曰傳國)
(璽是秦始皇初定天下所刻其玉出藍田山丞相李斯所書其文曰受命于天既夀永昌高祖至覇上秦王子)
(嬰獻之至王莽簒位就元后求璽不與以威逼之乃出璽投地璽上螭一角缺及莽敗李松持璽詣宛上更始)
(更始敗璽入赤眉劉盆子既敗以奉光武)詔以屬城門校尉(前書曰城門校尉掌亰師城門)
(屯兵秩比二千石也)戊申至自宜陽己酉詔曰羣盗縦横賊害元
元盆子竊尊號亂惑天下朕奮兵討擊應時崩解十餘
萬衆束手降服先帝璽綬歸之王府斯皆祖宗之靈士
人之力朕曷足以享斯哉(享當也)其擇吉日祠高廟賜天
下長子當為父後者爵人一級二月己未祠高廟受傳
國璽劉永立董憲為海西王(海西縣屬琅邪郡)張步為齊王步
殺光祿大夫伏隆而反幸懷遣吴漢率二將軍擊青犢
於軹西大破降之(軹縣屬河内郡故城在今洛州濟源縣東南)三月壬寅以
大司徒司直伏湛為大司徒(續漢志曰光武接位依武帝故事置司徒司直建武)
(十一年省)彭寵䧟薊城寵自立為燕王帝自將征鄧奉幸堵
陽夏四月大破鄧奉於小長安斬之馮異與延岑戰於
上林破之(關中上林苑也)吴漢率七將軍與劉永將蘇茂戰於
廣樂大破之(廣樂地闕今宋州虞城縣有長樂故城盖避隋煬帝諱)虎牙大將軍
盖延圍劉永於雎陽五月己酉車駕還宮乙邜晦日有
食之(續漢志曰日在柳十四度柳河南也時樊崇謀作亂其七月伏誅)六月壬戌大赦
天下耿弇與延岑戰于穰大破之(穣縣屬南陽郡今鄧州縣)秋七月
征南大將軍岑彭率三將軍伐秦豐戰於黎丘大破之
獲其將蔡宏庚辰詔曰吏不滿六百石下至墨綬長相
有罪先請(續漢志曰縣大者置令一人千石其次置長四百石小者三百石侯國之相亦如之皆掌)
(理人並秦制)男子八十以上十歲以下及婦人從坐者自非
不道詔所名捕皆不得繫(詔書有名而特捕者)當驗問者即就驗
女徒雇山歸家(前書音義曰令甲女子犯徒遣歸家每月出錢雇人於山伐木名曰雇山)盖
延拔雎陽獲劉永而蘇茂周建立永子紆為梁王冬十
月壬申幸舂陵祠園廟因置酒舊宅大會故人父老(光武)
(舊宅在今随州棗陽縣東南宅南二里有白水焉即張衡所謂龍飛白水也)十一月乙未至
自舂陵涿郡太守張豐反(涿郡故城在今幽州范陽縣)是歲李憲自
稱天子西州大將軍隗囂奉奏(時鄧禹承制命囂為西州大將軍專制凉州朔)
(方事)建義大將軍朱祐率祭遵與延岑戰於東陽斬其將
張成(東陽聚名也故城在今鄧州南臨淮郡復有東陽縣非此地也)
四年春正月甲申大赦天下二月壬子幸懷壬申至自
懷遣右將軍鄧禹率二將軍與延岑戰於武當破之(武當)
(縣屬南陽郡有武當山今均州縣也)夏四月丁巳幸鄴己巳進幸臨平(縣名)
(屬鉅鹿郡故城在今定州鼔城縣東南)遣大司馬吴漢擊五校賊於箕山
大破之(吴漢傳曰東郡箕山)五月進幸元氏辛巳進幸盧奴遣征
虜將軍祭遵率四將軍討張豐於涿郡斬豐六月辛亥
車駕還宮七月丁亥幸譙遣捕虜將軍馬武偏將軍王
覇圍劉紆於垂惠(垂惠聚名在今亳州山桑縣西北一名禮城)董憲將賁休
以蘭陵城降憲圍之(前書曰賁赫賁音肥今姓作賁音奔蘭陵縣屬東海郡故城在今沂)
(州丞縣東劉攽曰註案文當云今姓作奔音如此便足不當更云今姓作賁音奔也多一賁字倒一奔字)
虎牙大將軍盖延率平狄將軍龐萌救賁休不克蘭陵
為憲所䧟秋八月戊午進幸夀春(今夀州縣)太中大夫徐惲
擅殺臨淮太守劉度惲坐誅遣揚武將軍馬成率三將
軍伐李憲九月圍憲於舒(縣名故城在今廬州廬江縣西)冬十月甲寅
車駕還宫太傅卓茂薨十一月丙申幸宛遣建義大將
軍朱祐率二將軍圍秦豐於黎丘十二月丙寅進幸黎
丘是歲征西大將軍馮異與公孫述將程焉戰於陳倉
破之
五年春正月癸巳車駕還宮二月丙午大赦天下捕虜
將軍馬武偏將軍王覇拔垂惠乙丑幸魏郡(今相州也)壬申
封殷後孔安為殷紹嘉公(武帝封孔吉為殷紹嘉公安即吉之裔也)彭寵為
其蒼頭所殺漁陽平(秦呼人為黔首謂奴為蒼頭者以别於良人也)大司馬吴
漢率建威大將軍耿弇擊富平獲索賊於平原大破降
之(平原郡今德州縣也)復遣耿弇率二將軍討張步三月癸未徙
廣陽王良為趙王始就國平狄將軍龐萌反殺楚郡太
守孫萌而東附董憲遣征南大將軍岑彭率二將軍伐
田戎於津鄉大破之(南郡有津鄉故城在今荆州江陵縣東)夏四月旱蝗
河西大將軍竇融始遣使貢獻五月丙子詔曰久旱傷
麥秋種未下朕甚憂之將殘吏未勝獄多冤結元元愁
恨感動天氣乎其令中都官三輔郡國出繫囚(前書音義曰中)
(都官謂亰師諸官府也國謂諸侯王國也)罪非犯殊死一切勿案(殊死謂斬刑殊絶也)
(左傳曰斬其木而弗殊一切謂權時非久制也並見前書音義)見徒免為庶人務進柔
良退貪酷各正厥事焉(臣賢案范曄序例云帝紀略依春秋唯孛彗日食地震書餘悉)
(備於志流俗本於此下多有甲申白虹見南北竟天者誤它皆倣此)六月建義大將軍朱
祐拔黎丘獲秦豐而龐萌蘇茂圍桃城(任城國有桃聚故城在今兖州)
(任城縣北劉攽曰正文案文多一而字說與上同)帝時幸蒙(縣名屬梁國故城在今宋州北)因
自將征之先理兵任城乃進救桃城大破萌等秋七月
丁丑幸沛祠高原廟(前書音義曰原再也謂已立廟更立者為原)詔修復西
京園陵進幸湖陵征董憲(湖陵縣屬山陽郡故城在今兖州方與縣東一名湖陸)
又幸蕃(縣名屬魯國故城在今徐州滕縣蕃音反)遂攻董憲於昌慮大破之
(昌慮縣屬東海郡故城在今徐州滕縣東南古邾國之濫邑左傳曰邾庶其以濫来奔即此也)八月己
酉進幸郯(縣名屬柬海郡故城在今泗州下邳縣東北郯音談)留吴漢攻劉紆董
憲等車駕轉徇彭城下邳吴漢拔郯獲劉紆漢進圍董
憲龐萌於胊(縣名屬東海郡故城在今海州朐山縣西音其于反)冬十月還幸魯
使大司空祠孔子耿弇等與張步戰於臨淄大破之(臨淄)
(今青州縣)帝幸臨淄進幸劇(縣名故城在今靑州夀光縣南故紀國城也)張步斬
蘇茂以降齊地平初起太學(陸機洛陽記曰太學在洛陽城故開陽門外去宮八)
(里講堂長十丈廣三丈)車駕還宮幸太學賜博士弟子各有差十
一月壬寅大司徒伏湛免尚書令侯覇為大司徒十二
月盧芳自稱天子於九原(縣名屬五原郡故城在今勝州銀城縣)西州大
將軍隗囂遣子恂入侍交阯牧鄧譲率七郡太守遣使
奉貢(交阯郡今交州縣也南濱大海輿地志云其夷足大指開析兩足並立指則相交阯與趾同古字通)
(應劭漢官儀曰始開北方遂交於南為子孫基阯也七郡謂南海蒼梧欎林合浦交阯九真日南並屬交州見)
(續漢書)詔復濟陽二年徭役(濟陽縣故城在今曹州冤句縣西南皇考南頓君初為濟)
(陽令以哀帝建平元年帝生於濟陽宮故復之前書音義曰復謂除其賦役也復音福)是歲野榖
漸少田畆益廣焉
(劉攽曰章懷注書避世字作代作葉民字作人治字作理作化所引他書亦皆易之後人不知或輙改還)
(本字又不能都換之亦有誤改代為世者雖不甚害義聊記之以曉學者)
後漢書卷一上
後漢書卷一上考證
光武帝紀上光武帝紀(臣浩)按班固傳固與陳宗尹
敏孟異共成世祖夲紀則此紀夲固等所撰今考三
國志注載漢晉陽秋等書所引紀中語有今書不載
者是為范史所更定也
字文叔注伏侯古今注曰秀之字曰茂(臣宗萬)按後
漢以光武諱改秀才為茂材即前漢詔舉秀才異等
史官亦追改之前書武紀元封五年詔注應劭曰舊
言秀才避光武諱是也
南陽蔡陽人注蔡陽縣故城在今随州棗陽縣西南
(臣召南)按随州隨字應作隋自隋文帝省隨為隋唐
初因之是以唐書新舊二志並作隋州也
與其帥王鳳陳收(臣召南)按陳收應作陳牧劉元傳
平林人陳牧又以牧為大司徒封隂平王
更始元年(臣浩)按張衡傳衡條上司馬遷班固所叙
與典籍不合者十餘事又言更始居位人無異望光
武初為其將然後即真宜以更始之號建於光武之
初書數上竟不聽可知今紀所載更始元年二年亦
范史承用張衡之說改定者非班固等所撰本紀舊
文也
訟逋租於尤注地皇元年十二月壬寅(臣宗楷)按壬
寅前書作乙未
又宛人朱福(臣召南)按朱福即朱祐朱祐傳注引
東觀記云祐作福避安帝諱也(臣)浩按劉攽刊誤于
周章傳云安帝名祜此作祐字誤于朱祐傳云祐或
作祜盖安帝名祜朱仲先亦名祜故東京史臣改從
福以避諱也今考范史各夲及資治通鑑皆作朱祐
惟綱目作朱祜
傳首詣宛注城中少年朱弟張魚朱監本作于宋本
作宋(臣)松齡按前書王莽傳作朱
謝躬討郎注劉攽曰注有侍曹尚書前書皆太常侍曹
少一常字前書作常侍曹尚書無太字
前將軍鄧禹擊更始定國公王匡於安邑(臣召南)按
定國上公乃匡之初封至此時為比陽王久矣例以
前文言舞陰王李軼後文言遣執金吾賈復擊更始
郾王尹遵則此文言定國公亦范書刊削之未盡者
以前高密令卓茂為太傅注高密縣屬高密國何焯
曰茂夲傳注云今洛州密縣此云高密者衍高字而
注因以誤耳又注云卓以平帝時為密令卓字應改
茂字
征西大將軍馮異與公孫述將程焉戰於陳倉破之
何焯曰焉字疑作烏
後漢書卷一上考證
後漢書卷一下
宋宣城太守范煜撰
唐章懷太子賢注
光武帝紀第一下
六年春正月丙辰改舂陵鄉為章陵縣世世復徭役比
豐沛無有所豫(高祖豐沛邑人故代代復今比之也復音福)辛酉詔曰往歲
水旱蝗蟲為災榖價騰躍(言踴貴也)人用困乏朕惟百姓無
以自贍惻然愍之其命郡國有榖者給稟(說文稟賜榖也音筆錦反)
高年鰥寡孤獨及篤癃無家屬貧不能自存者如律(大戴)
(禮曰六十無妻曰鰥五十無夫曰寡禮記曰幼而無父曰孤老而無子曰獨爾雅曰篤困也蒼頡篇曰癃病也)
(漢律今亡)二千石勉加循撫無令失職(職猶常也)揚武將軍馬成
等拔舒獲李憲二月大司馬吴漢拔朐獲董憲龐萌山
東悉平諸將還京師置酒賞賜三月公孫述遣將任滿
寇南郡(今荆州也)夏四月丙子幸長安始謁高廟遂有事十
一陵(有事謂祭也左傳曰有事於太廟高祖長陵惠帝安陵文帝覇陵景帝陽陵武帝茂陵昭帝平陵宣)
(帝杜陵元帝渭陵成帝延陵哀帝義陵平帝康陵)遣虎牙大將軍盖延等七將
軍從隴道伐公孫述五月己未至自長安隗囂反盖延
等因與囂戰於隴阺諸將敗績辛丑詔曰惟天水隴西
安定北地(並郡名天水今秦州安定今涇州北地今寧州隴西今渭州)吏人為隗囂
所詿誤者(說文曰詿亦誤也音古賣反)又三輔遭難赤眉有犯法不
道者(前書音義曰律殺不辜一家三人為不道)自殊死以下皆赦除之六月
辛夘詔曰夫張官置吏所以為人也(管子曰張官置吏所以奉主之法)
今百姓遭難戶口耗少而縣官吏職所置尚繁其令司
隸州牧(漢官儀曰司隸校尉部河南河内右扶風左馮翊京兆河東弘農七郡於河南洛陽故謂東京)
(為司隸)各實所部省減吏員縣國不足置長吏可并合者
(并音必政反)上大司徒大司空二府於是條奏并省四百餘
縣吏職減損十置其一代郡太守劉興擊盧芳將賈覽
於高柳戰歿(高柳縣屬代郡故城在今雲州定㐮縣)初樂浪人王調據郡
不服(樂浪郡故朝鮮國也在遼東)秋遣樂浪太守王遵擊之郡吏殺
調降遣前將軍李通率二將軍與公孫述將戰於西城
破之(西城縣屬漢中今金州縣也)夏蝗秋九月庚子赦樂浪謀反大
逆殊死已下丙寅晦日有食之冬十月丁丑詔曰吾德
薄不眀寇賊為害彊弱相陵元元失所詩云日月告凶
不用其行(詩小雅鄭玄注云告凶告天下凶亡之徵也行道度也不用之者謂相干犯)永念
厥咎内疚於心(疚病也詩曰憂心孔疚)其勅公卿舉賢良方正各
一人(武帝建元元年始詔舉賢良方正直言極諫之士也)百僚並上封事無有隠
諱(宣帝始令羣臣得奏封事以知下情)有司修職務遵法度十一月丁夘
詔王莽時吏人沒入為奴婢不應舊法者皆免為庶人
十二月壬辰大司空宋弘免癸巳詔曰頃者師旅未解
用度不足故行什一之税(謂十分而税其一也孟子曰夏五十而貢殷七十而助周)
(百畆而徹其實皆什一也)今軍士屯田糧儲差積(武帝初通西域始置校尉屯田)其
令郡國收見田租三十税一如舊制(景帝二年令人田租三十而税一今)
(依景帝故云舊制)隗囂遣將行廵寇扶風(行姓廵名漢有行祐為趙相見風俗通)
征西大將軍馮異拒破之是歲初罷郡國都尉官(劉攽曰)
(案郡有都尉國有中尉此時罷郡都尉官耳不當有國字)始遣列侯就國匈奴遣使
来獻使中郎將報命(漢官儀曰使匈奴中郎將擁節秩比二千石匈奴傳云令中郎將韓)
(統報命賂遺金幣)
七年春正月丙申詔中都官三輔郡國出繫囚非犯殊
死皆一切勿案其罪見徒免為庶民耐罪亡命吏以文
除之(耐輕刑之名前書音義曰一歲刑為罰作二歲刑已上為耐耐音乃代反亡命謂犯耐罪而背名逃)
(者令吏為文簿記其姓名而除其罪恐遂逃不歸因失名籍)又詔曰世以厚葬為德
薄終為鄙至于富者奢僣貧者單財(單盡也)法令不能禁
禮義不能止倉卒乃知其咎(倉卒謂喪亂也諸厚葬者皆被發掘故乃知其咎惡)
(也)其布告天下令知忠臣孝子慈兄悌弟薄葬送終之
義二月辛巳罷護曹都尉官三月丁酉詔曰今國有衆
軍並多精勇宜且罷輕車騎士材官樓船士及軍假吏
(漢官儀曰高祖命天下郡國選能引關蹶張材力武猛者以為輕車騎士材官樓船常以立秋後講肄課試各)
(有員數平地用車騎山阻用材官水泉用樓船軍假吏謂軍中權置吏也今悉罷之)令還復民伍
公孫述立隗囂為朔寧王癸亥晦日有食之避正殿寝
兵不聽事五日詔曰吾德薄致災謫見日月(謫責也音直革反左)
(傳曰人君為政不用善自取謫於日月之災也)戰慄恐懼夫何言哉今方念愆
庶消厥咎其令有司各修職任奉遵法度惠兹元元百
僚各上封事無有所諱其上書者不得言聖夏四月壬
午詔曰比隂陽錯謬日月薄食百姓有過在予一人大
赦天下公卿司隸州牧舉賢良方正各一人遣詣公車
朕將覽試焉(公車門名公車所在因以名焉漢官儀曰公車掌殿司馬門天下上事及徵召皆總)
(領之)五月戊戌前將軍李通為大司空甲寅詔吏人遭饑
亂及為青徐賊所略為奴婢下妻欲去留者恣聽之(杜預)
(左傳云不以道取為略)敢拘制不還以賣人法從事(言從賣人之事以結其罪)
是夏連雨水漢忠將軍王常為横野大將軍八月丁亥
封前河間王邵為河間王隗囂寇安定征西大將軍馮
異征虜將軍祭遵擊却之冬盧芳所置朔方太守田颯
(音立)雲中太守喬扈各舉郡降是歲省長水射聲二校尉
官(前書音義曰長水地名胡騎所屯射聲謂工射者夜中聞聲則射之因以為名二校尉皆武帝置今省之)
八年春正月中郎將来歙襲略陽(縣名屬天水郡故城在今秦州隴城縣西)
(北)殺隗囂守將而據其城夏四月司隸校尉傅亢下獄
死隗囂攻来歙不能下閏月帝自征囂河西太守竇融
率五郡太守與車駕會高平(五郡謂隴西金城天水酒泉張掖高平縣名屬安定)
(後改為高平今原州縣劉攽曰注案高平縣名後改為高平不成文理盖合有一郡字)隴右潰隗
囂奔西城遣大司馬吴漢征南大將軍岑彭圍之進幸
上邽不降(上邽縣名屬隴西郡故邽戎邑今秦州縣)命虎牙大將軍盖延建
威大將軍耿弇攻之潁川盗賊寇沒屬縣河東守守兵
亦叛(劉攽曰案文多一守字若云太守之兵又不合去太字)京師騷動秋大水八
月帝自上邽晨夜東馳九月乙夘車駕還宮庚申帝自
征潁川盗賊皆降安丘侯張步叛歸琅邪(安丘縣屬北海郡今密州)
(縣有渠丘亭)琅邪太守陳俊討獲之戊寅至自潁川冬十月
丙午幸懷十一月乙丑至自懷公孫述遣兵救隗囂吴
漢盖延等還軍長安天水隴西復反歸囂十二月高句
驪王遣使奉貢是歲大水(左傳曰平原出水為大水)
九年春正月隗囂病死其將王元周宗復立囂子純為
王徙鴈門吏人於太原三月辛亥初致青巾左校尉官
(劉攽曰案前史廢置官皆用置字字書置立也致字訓送詣上文光武為司隸致僚屬招致之義可作致字)
(今建此官宜作置盖緣前文遂誤此字改作置無疑)公孫述遣將田戎任滿據荆
門(水經注曰江水東歴荆門虎牙之間荆門山在南上合下開其状似門虎牙山在北石壁色紅間有白文)
(類牙故以名也此二山楚之西塞也在今硖州夷陵縣東南)夏六月丙戌幸緱氏登
轘轅(緱氏縣有緱氏山轘轅山有轘轅坂並在洛陽之東南)遣大司馬吴漢率四
將軍擊盧芳將賈覽於高柳戰不利秋八月遣中郎將
來歙監征西大將軍馮異等五將軍討隗純於天水驃
騎大將軍杜茂與賈覽戰於繁畤(縣名屬鴈門郡今代州縣)茂軍敗
績是歲省關都尉(前書曰秦官也武帝置)復置護羌校尉官(漢官儀曰)
(武帝置秩比二千石持節以護西羌王莽亂遂罷時班彪議宜復其官以理冤結帝從之以牛邯為護羌校尉)
(都於隴西令居縣)
十年春正月大司馬吴漢率捕虜將軍王覇等五將軍
擊賈覽於高柳匈奴遣騎救覽諸將與戰郤之修理長
安高廟夏征西大將軍馮異破公孫述將趙匡於天水
斬之征西大將軍馮異薨秋八月己亥幸長安祠高廟
遂有事十一陵戊戌進幸汧(縣名屬右扶風故城在今隴州汧源縣)隗囂
將高峻降冬十月中郎將来歙等大破隗純於落門(前書)
(曰天水冀縣有落門聚在今渭州隴西縣東南有落門山落門水出焉)其將王元奔蜀純
與周宗降隴右平先零羌寇金城隴西(金城郡故城在今蘭州廣武縣)
(之西南)来歙率諸將擊羌於五谿大破之(續漢志曰隴西㐮武縣有五谿)
(聚)庚寅車駕還宮是歲省定襄郡(定襄故城在今勝州界)徙其民
於西河(郡名今石州離石縣)泗水王歙薨淄川王終薨
十一年春二月己夘詔曰天地之性人為貴其殺奴婢
不得減罪己酉幸南陽還幸章陵祠園陵城陽王祉薨
庚午車駕還宮閏月征南大將軍岑彭率三將軍與公
孫述將田戎任滿戰於荆門大破之獲任滿威虜將軍
馮駿圍田戎於江州(縣名屬巴郡今渝州巴縣)岑彭遂率舟師伐公
孫述平巴郡夏四月丁夘省大司徒司直官(漢官儀曰武帝置丞)
(相司直元夀二年改丞相為大司徒司直仍舊今省)先零羌寇臨洮(縣名屬隴西郡故城在今)
(岷州)六月中郎將来歙率揚武將軍馬成破公孫述將王
元環安於下辯(縣名屬武都郡今成州同谷縣舊名武衛城)安遣閒人刺殺
中郎將来歙(間諜也謂伺候間隙也)帝自將征公孫述秋七月次
長安(左傳例曰凡師出一宿為舍再宿為信過宿為次)八月岑彭破公孫述將
侯丹於黃石(即黃石灘也水經注曰江水自涪陵東出百里而届於黃石在今涪州涪陵縣)輔
威將軍臧宮與公孫述將延岑戰於沈水大破之(水經注曰)
(沈水出廣漢縣下入涪水本或作沉水及沆水者並非)王元降至自長安癸亥詔
曰敢炙灼奴婢論如律免所炙灼者為庶民冬十月壬
午詔除奴婢射傷人棄市律公孫述遣閒人刺殺征南
大將軍岑彭馬成平武都因隴西太守馬援擊破先零
羌徙致天水隴西扶風十二月大司馬吴漢率舟師伐
公孫述是歲省朔方牧并并州(朔方郡在今夏州朔方縣北上并音必政反)
初斷州牧自還奏事(前書音義曰刺史每歲盡則入奏事亰師今斷之哀帝改刺史曰州)
(牧)
十二年春正月大司馬吴漢與公孫述將史興戰於武
陽斬之(武陽縣屬犍為郡故城在今眉州隆山縣東也)三月癸酉詔隴蜀民被
略為奴婢自訟者及獄官未報一切免為庶民夏甘露
降南行唐(縣名屬常山郡今恒州縣)六月黃龍見東阿(今濟州縣)秋七月
威虜將軍馮峻拔江州獲田戎九月吴漢大破公孫述
將謝豐于廣都斬之(廣都今益州)輔威將軍臧宮拔涪城斬
公孫恢(涪城今綿州縣也恢述之弟)大司空李通罷冬十一月戊寅
吴漢臧宮與公孫述戰於成都大破之述被創夜死辛
巳吴漢屠成都夷述宗族及延岑等(廣雅曰夷猶滅也)十二月
辛夘揚武將軍馬成行大司空事是歲九真徼外蠻夷
張遊率種人内屬(九真今愛州縣)封為歸漢里君省金城郡屬
隴西參狼羌寇武都(武都今武州也參音所今反)隴西太守馬援討
降之詔邊吏力不足戰則守追虜料敵不拘以逗留法
(說文曰逗留止也前書音義曰逗是曲行避敵也漢法軍行逗留畏愞者斬追虜或近或遠量敵進退不拘以)
(軍法直取勝敵為務也逗古住字)横野大將軍王常薨遣驃騎大將軍
杜茂將衆部施刑屯北邊(施讀曰㢮㢮解也前書音義曰謂有赦令去其鉗釱赭衣)
(謂之㢮刑)築亭候(亭候伺候望敵之所前書曰秦法十里一亭亭有長漢因之不改)修烽燧
(前書音義曰邊方備警急作高土臺臺上作桔臯桔臯頭有兜零以薪草置其中常低之冇寇即燃火舉之以)
(相告曰烽又多積薪寇至即燔之望其烟曰燧晝則燔燧夜乃舉烽廣雅曰兜零籠也)
十三年春正月庚申大司徒侯覇薨戊子詔曰往年已
勑郡國異味不得有所獻御今猶未止非徒有豫養𨗳
擇之勞(豫飬謂未至獻時豫前養之導亦擇也)至乃煩擾道上疲費過所
其令太官勿復受(續漢志曰太官令一人秩六百石掌御膳飲食)眀勑下以遠
方口實所以薦宗廟自如舊制(漢官儀曰口實膳羞之事也)二月遣
捕虜將軍馬武屯滹沱河以備匈奴盧芳自五原亡入
匈奴丙辰詔曰長沙王興真定王得河間王邵中山王
茂皆襲爵為王不應經義(以其服屬既䟽不當襲爵為王)其以興為臨
湘侯(臨湘縣今潭州長沙縣)得為真定侯邵為樂成侯(樂成縣故城在今瀛)
(州樂府縣西北劉攽曰注案府當作夀)茂為單父侯(今宋州縣音善甫)其宗室及
絶國封侯者凡一百三十七人丁巳降趙王良為趙公
太原王章為齊公魯王興為魯公庚午以殷紹嘉公孔
安為宋公周承休公姬常為衛公省并西京十三國廣
平屬鉅鹿真定屬常山河間屬信都城陽屬琅邪泗水
屬廣陵淄川屬高密膠東屬北海陸安屬廬江廣陽屬
上谷(據此惟有九國云十三誤也)三月辛未沛郡太守韓歆為大司
徒丙子行大司空馬成罷夏四月大司馬吳漢自蜀還
京師於是大饗將士班勞策勲(班布也謂徧布勞来之其有功者以策書紀其)
(勲也勞音力到反)功臣增邑更封凡三百六十五人其外戚恩
澤封者四十五人罷左右將軍官(前書曰左右將軍周官也秦漢因之至此)
(罷)建威大將軍耿弇罷益州傳送公孫述瞽師郊廟樂
器葆車輿輦於是法物始備(瞽無目之人也為樂師取其無所見於音聲審也郊)
(廟之器罇彛之屬也樂器鐘磬之屬葆車謂上建羽葆也合聚五采羽名為葆輿者車之總名也輦者駕人以)
(行法物謂大駕鹵簿儀式也時草創未暇今得之始備)時兵革既息天下少事文
書調役務從簡寡(調謂發也)至乃十存一焉甲寅冀州牧竇
融為大司空五月匈奴寇河東秋七月廣漢徼外白馬
羌豪率種人内屬(廣漢今益州雒縣也徼猶塞也音吉弔反羌有百五十四種在廣漢西北)
(者為白馬羌)九月日南徼外蠻夷獻白雉白兔(日南郡屬交州)冬十
二月甲寅詔益州民自八年以来被略為奴婢者(謂公孫述)
(時也)皆一切免為庶民或依託為人下妻欲去者恣聽之
敢拘留者比青徐二州以略人法從事復置金城郡(前年)
(省并隴西)
十四年春正月起南宮前殿匈奴遣使奉獻使中郎將
報命(中郎將劉㐮也)夏四月辛巳封孔子後志為褒成侯(平帝封孔)
(均為褒城侯志均子也古今志曰志時為密令)越巂人任貴自稱太守遣使奉
計(越巂郡武帝置本卭都也巂水名因越巂水而置郡故以名焉計謂人庶名籍若今計帳)秋九月
平城人賈丹殺盧芳將尹由来降(平城屬鴈門郡今雲州定㐮縣也)是
歲會稽大疫(會稽今越州縣)莎車國鄯善國遣使奉獻(莎車鄯善並西)
(域國名鄯音市戰反)十二月癸夘詔益涼二州奴婢自八年以来
自訟在所官一切免為庶民賣者無還直
十五年春正月辛丑大司徒韓歆免自殺(事見侯覇傳)丁未
有星孛於昴汝南太守歐陽歙為大司徒建議大將軍
朱祐罷丁未有星孛於營室二月徙鴈門代郡上谷三
郡民置常關居庸關以東(前書曰代郡有常山關上谷郡居庸縣有關時胡寇數犯)
(邊故徙之劉攽曰據注文及他處盡云常山關正文少一山字)初巴蜀既平大司馬
吴漢上書請封皇子不許重奏連歲三月乃詔羣臣議
大司空融固始侯通膠東侯復高密侯禹太常登等奏
議曰古者封建諸侯以藩屏亰師(藩籬也屏蔽也詩大雅曰介人維藩大邦)
(維屏毛萇注云當用公卿諸侯為藩屏也公羊傳曰亰者何大也師者何衆也天子之居必有衆大之辭言之)
(劉攽曰注必有按今公羊云必以作有非也)周封八百(史記曰唐虞協和萬國逮于夏商或數千)
(歲盖周封八百也)同姓諸姬並為建國(左傳曰虞虢焦滑霍楊韓魏皆姬姓也)夾
輔王室尊事天子享國永長為後世法故詩云大啓爾
宇為周室輔(詩魯頌也宇居也周成王封周公子伯禽於魯言大開爾居以為我周家之輔)高
祖聖德光有天下亦務親親封立兄弟諸子不違舊章
陛下德横天地興復宗統褒德賞勲親睦九族(孔安國注尚書)
(云九族謂上至高祖下至玄孫)功臣宗室咸蒙封爵多受廣地或連屬
縣今皇子賴天能勝衣趨拜陛下恭謙克譲抑而未議
羣臣百姓莫不失望宜因盛夏吉時定號位以廣藩輔
(禮記月令天子孟夏迎夏於南郊還乃封諸侯行爵出禄)眀親親尊宗廟重社稷應
古合舊厭塞衆心臣請大司空上輿地圖(廣雅曰輿載也言載在地)
(者皆圖畫之司空掌土地故令上之)太常擇吉日具禮儀制曰可夏四月
戊申以太牢告祠宗廟丁巳使大司空融告廟封皇子
輔為右翊公英為楚公陽為東海公康為濟南公蒼為
東平公延為淮陽公荆為山陽公衡為臨淮公焉為左
翊公亰為琅邪公癸丑追諡兄伯升為齊武公兄仲為
魯哀公六月庚午復致屯騎長水射聲三校尉官(七年罷)
(劉攽曰案文致亦當作置說同十四年)改青巾左校尉為越騎校尉詔下
州郡檢覈墾田頃畆(墾闢也)及戶口年紀又考實二千石
長吏阿枉不平者冬十一月甲戌大司徒歐陽歙下獄
死十二月庚午關内侯戴涉為大司徒盧芳自匈奴入
居高柳是歲驃騎大將軍杜茂免虎牙大將軍盖延薨
十六年春二月交阯女子徵側反略有城邑三月辛丑
晦日有蝕之秋九月河南尹張伋及諸郡守十餘人坐
度田不實皆下獄死(東觀記曰刺史太守多為詐巧不務實核苟以度田為名聚人田中)
(并度廬屋里落聚人遮道啼呼)郡國大姓及兵長羣盗處處並起攻劫
在所害殺長吏郡縣追討到則解散去復屯結青徐幽
冀四州尤甚冬十月遣使者下郡國聽羣盗自相糾擿
(擿猶發也音它狄反)五人共斬一人者除其罪吏雖逗留廻避故
縦者皆勿問聽以禽討為效其牧守令長坐界内盗賊
而不收捕者又以畏愞捐城委守者皆不以為負(委守謂棄)
(其所守也)但取獲賊多少為殿最(殿後也謂課居後也最凡要之首也言課居先也)
唯蔽匿者乃罪之於是更相追捕賊並解散徙其魁帥
於它郡賦田受稟使安生業自是牛馬放牧邑門不閉
盧芳遣使乞降十二月甲辰封芳為代王初王莽亂後
貨幣雜用布帛金粟是歲始行五銖錢(武帝始為五銖錢王莽時廢今)
(始行之)
十七年春正月趙公良薨二月乙亥晦日有蝕之(東觀記曰)
(上以日食避正殿讀圖䜟多御坐廡下淺露中風發疾苦眩甚左右有白大司馬吏病苦如此不能動摇自強)
(從公出乘以車行數里病差四月二日車駕宿偃師病差數日入南陽界到葉以車騎省留數日行黎陽兵馬)
(千餘匹遂到章陵起居平愈)夏四月乙夘南廵狩皇太子及右翊公
輔楚公英東海公陽濟南公康東平公蒼從幸潁川進
幸葉章陵(葉縣故楚葉公邑屬南郡今許州縣也葉音式涉反)五月乙夘車駕還
宮六月癸巳臨淮公衡薨秋七月妖巫李廣等羣起據
皖城(縣名屬廬江郡故城在今舒州有皖水音下板反)遣虎賁中郎將馬援驃
騎將軍叚志討之九月破皖城斬李廣等冬十月辛巳
廢皇后郭氏為中山太后立貴人隂氏為皇后進右翊
公輔為中山王食常山郡(本恒山郡避文帝諱改為常山故城在今趙州元氏縣西)
其餘九國公皆即舊封進爵為王甲申幸章陵修園廟
祠舊宅觀田廬置酒作樂賞賜時宗室諸母因酣悦相
與語曰文叔少時謹信與人不欵曲唯直柔耳今乃能
如此帝聞之大笑曰吾理天下亦欲以柔道行之乃悉
為舂陵宗室起祠堂有鳳皇見於潁川之郏縣(郏今汝州郏城)
(縣也東觀記曰鳳高八尺五彩羣鳥並從行列盖地數頃停一十七日)十二月至自章陵
是歲莎車國遣使貢獻
十八年春二月蜀郡守將史歆叛遣大司馬吴漢率二
將軍討之圍成都甲寅西廵狩幸長安三月壬午祠高
廟遂有事十一陵歴馮翊界進幸蒲坂祠后土(漢官儀曰祭地)
(於河東汾隂后土宮宮曲入河古之祭地澤中方丘也以夏至日祭其禮儀如祭天蒲坂縣屬河東郡后土祠)
(在今蒲州汾隂縣西北)夏四月甲戌車駕還宮癸酉詔曰今邊郡
盗榖五十斛罪至於死開殘吏妄殺之路其蠲除此法
同之内郡遣伏波將軍馬援率樓船將軍叚志等擊交
阯賊徵側等戊申幸河内戊子至自河内五月旱盧芳
復亡入匈奴秋七月吴漢拔成都斬史歆等壬戌赦益
州所部殊死已下冬十月庚辰幸宜城(縣屬南郡楚之鄢邑也故城在)
(今襄州率道縣南)還祠章陵十二月乙丑車駕還宮是歲罷州
牧置刺史(武帝元封五年初置部刺史掌奉詔條察州秩六百石員十三人成帝綏和元年更名牧)
(秩二千石哀帝建平二年復為刺史元夀二年復為牧經王莽變革至建武元年復置牧今改置刺史)
十九年春正月庚子追尊孝宣皇帝曰中宗始祠昭帝
元帝於太廟(漢官儀曰光武第雖十二於父子之次於成帝為兄弟於哀帝為諸父於平帝為祖)
(父皆不可為之後上至元帝於光武為父故上繼元帝而為九代故河圖云赤九會昌謂光武也然則宣帝為)
(曾祖故追尊及祠之劉攽曰注案世數宣帝於光武猶是祖此多一曾字)成帝哀帝平帝
於長安春陵節侯以下四世於章陵妖巫單臣傅鎮等
反據原武太中大夫臧宮圍之夏四月拔原武斬臣鎮
等伏波將軍馬援破交阯斬徵側等因擊破九真賊都
陽等降之閏月戊申進趙齊魯三國公爵為王六月戊
申詔曰春秋之義立子以貴(公羊傳曰立嫡以長不以賢立子以貴不以長桓公)
(何以貴母貴也母貴則子貴子以母貴母以子貴劉攽曰注母貴則子貴案公羊本文當云母貴則子何以)
(貴此少何以二字)東海王陽皇后之子宜承大統皇太子彊崇
執謙退願備藩國父子之情重久違之其以彊為東海
王立陽為皇太子改名莊秋九月南廵狩壬申幸南陽
進幸汝南南頓縣舍置酒會賜吏人復南頓田租歲(劉)
(攽曰案文不見歲數明少一字近下二十年復濟陽六歲顯宗復元氏六歲則此當初復五歲增一歲則六歲)
(與後事同矣是漏五字也)父老前叩頭言皇考居此日久陛下識知
寺舍(蔡邕獨斷曰陛階陛也與天子言不敢指斥故云陛下風俗通曰寺司也諸官府所止皆曰寺光武)
(常從皇考至南頓故識知官府寺舍)每来輙加厚恩願賜復十年帝曰天
下重器常恐不任日復一日安敢遠期十歲乎吏人又
言陛下實惜之何言謙也帝大笑復增一歲進幸淮陽
梁沛西南夷寇益州郡(常璩華陽國志云武帝元封二年叟夷反將軍郭昌討平之因)
(開為益州郡故城在今昆州晉寧縣是也)遣武威將軍劉尚討之越巂太守
任貴謀叛十二月劉尚襲貴誅之是歲復致函谷關都
尉(九年省今復置劉攽曰正文致亦當作置此注中亦自作置也)修西京宮室
二十年春二月戊子車駕還宮夏四月庚辰大司徒戴
涉下獄死(古今注曰坐入故太倉令奚涉罪)大司空竇融免五月辛亥
大司馬吴漢薨匈奴寇上黨天水遂至扶風六月庚寅
廣漢太守蔡茂為大司徒太僕朱浮為大司空壬辰左
中郎將劉隆為驃騎將軍行大司馬事(武帝省太尉置大司馬將軍成)
(帝賜金印紫綬置官屬禄比丞相哀帝去將軍位在司徒上見前書)乙未徙中山王輔為
沛王秋東夷韓國人率衆詣樂浪内附(東夷有辰韓卞韓馬韓謂之三)
(韓國也)冬十月東廵狩甲午幸魯進幸東海楚沛國十二
月匈奴寇天水壬寅車駕還宮是歲省五原郡徙其吏
人置河東復濟陽縣徭役六歲
二十一年春正月武威將軍劉尚破益州夷平之夏四
月安定屬國胡叛屯聚青山(青山在今慶州烏嶺縣西北)遣將兵長
史陳訢討平之(訢音欣)秋鮮卑寇遼東遼東太守祭彤大
破之冬十月遣伏波將軍馬援出塞擊烏桓不尅匈奴
寇上谷中山其冬鄯善王車師王等十六國皆遣子入
侍奉獻願請都護(都護宣帝置始以鄭吉為之秩比二千石都總也言總護南北道居烏壘)
(城察西域諸國動静以聞事見前書)帝以中國初定未遑外事乃還其侍
子厚加賞賜
二十二年春閏月丙戌幸長安祠高廟遂有事十一陵
二月己巳至自長安夏五月乙未晦日有蝕之秋七月
司隸校尉蘇鄴下獄死九月戊辰地震裂制詔曰(劉攽曰)
(案史無有書制詔曰者唯下三公及它官詔有云制詔某官史亦不著曰字眀此多一制字也說者云武后諱)
(詔曾改此詔作制後人因誤重之也)日者地震南陽尤甚夫地者任物至
重静而不動者也而今震裂咎在君上鬼神不順無德
灾殃將及吏人朕甚懼焉其令南陽勿輸今年田租芻
藁遣謁者案行其死罪繫囚在戊辰以前減死罪一等
徒皆弛解鉗衣絲絮(弛解脱也倉頡篇曰鉗釱也音竒炎反前書音義曰釱足鉗也音徒)
(計反又太盖反舊法在徒役者不得衣絲絮今赦許之)賜郡中居人壓死者棺錢
人三千其口賦逋税而廬宅尤破壊者勿收責(漢儀注曰人年)
(十五至五十六出賦錢人百二十為一筭又七歲至十四歲出口錢人二十以供天子至武帝時又口加三錢)
(以補車騎馬逋税謂欠田租也)吏人死亡或在壊垣毁屋之下而家羸
弱不能收拾者其以見錢榖取傭為尋求之冬十月壬
子大司空朱浮免癸丑光禄勲杜林為大司空是歲齊
王章薨青州蝗匈奴薁鞬日逐王比(薁音於六反鞬音紀言反比其名也)
遣使詣漁陽請和親使中郎將李茂報命烏桓擊破匈
奴匈奴北徙幕南地空(前書音義曰沙土曰幕即今磧也)詔罷諸邊郡
亭候吏卒
二十三年春正月南郡蠻叛遣武威將軍劉尚討破之
徙其種人於江夏(郡名故城在今安州雲夢縣東南)夏五月丁夘大司
徒蔡茂薨秋八月丙戌大司空杜林薨九月辛未陳留
太守玉況為大司徒(況字文伯京兆人玉音肅)冬十月丙申太僕張
純為大司空高句驪率種人詣樂浪内屬十二月武陵
蠻叛寇掠郡縣遣劉尚討之戰於沅水(武陵郡今朗州也沅水名出牂)
(柯東止過臨沅縣至長沙入洞庭湖)尚軍敗歿是歲匈奴薁鞬日逐王比
率部曲遣使詣西河内附
二十四年春正月乙亥大赦天下匈奴薁鞬日逐王比
遣使欵五原塞求扞禦北虜秋七月武陵蠻寇臨沅(縣名)
(屬武陵郡故城在今朗州武陵縣)遣謁者李嵩中山太守馬成討蠻不
尅於是伏波將軍馬援率四將軍討之詔有司申眀舊
制阿附蕃王法(武帝時有淮南衡山之謀作左官之律設附益之法前書音義曰人道尚右言)
(捨天子仕諸侯為左官左僻也阿曲附益王侯者將冇重法是為舊制今更申明之)冬十月匈奴
薁鞬日逐王比自立為南單于於是分為南北匈奴
二十五年春正月遼東徼外貊人(貊人穢貊國人也貊音陌)寇右北
平漁陽上谷太原遼東太守祭彤招降之烏桓大人来
朝(烏桓謂渠帥也)南單于遣使詣闕貢獻奉蕃稱臣又遣其左
賢王擊破北匈奴却地千餘里三月南單于遣子入侍
戊申晦日有食之伏波將軍馬援等破武陵蠻於臨沅
冬十月叛蠻悉降夫餘王遣使奉獻(夫餘國在海東去玄菟千餘里)是
歲烏桓大人率衆内屬詣闕朝貢
二十六年春正月詔有司增百官奉(續漢志曰大將軍三公奉月三百五)
(十斛秩中二千石奉月百八十斛二千石月百二十斛比二千石月百斛千石月八十斛六百石月七十斛比)
(六百石月五十五斛四百石月五十斛比四百石月四十五斛三百石月四十斛比三百石月三十七斛二百)
(石月三十斛比二百石月二十七斛百石月十六斛㪷食月十一斛佐史月八斛凡諸受奉錢榖各半奉音扶)
(用反)其千石已上減於西京舊制六百石已下增於舊秩
初作夀陵(初作陵未有名故號夀陵盖取久長之義也漢自文帝以後皆預作陵今循舊制也)將
作大匠竇融上言園陵廣袤無慮所用(前書曰將作少府秦官掌宮室)
(景帝改為大匠秩二千石說文曰南北曰袤東西曰廣廣雅曰無慮都凡也謂請園陵都凡制度也袤音茂)
帝曰古者帝王之葬皆陶人瓦器木車茅馬(禮記塗車芻靈自古)
(有之鄭元注云芻靈束茅為人馬也)使後世之人不知其處太宗識終始
之義景帝能述遵孝道遭天下反覆而覇陵獨完受其
福豈不美哉(謂赤眉入長安惟覇陵不掘)令所置地不過二三頃無
為山陵陂池裁令流水而已(言不起山陵裁令封土陂池不停水而已陂音普何)
(反池音徒何反)遣中郎將叚郴授南單于璽綬令入居雲中(郡名)
(在今勝州北郴音丑林反)始置使匈奴中郎將將兵衛護之(中郎將即叚郴)
(也漢官儀曰使匈奴中郎將屯西河美稷縣也)南單于遣子入侍奉奏詣闕於
是雲中五原朔方北地定襄鴈門上谷代八郡民歸於
本土遣謁者分將施刑補理城郭(施與㢮同解見上)發遣邊民
在中國者布還諸縣皆賜以装錢轉輸給食(東觀記曰時城郭丘)
(墟掃地更為上悔前徙之)
二十七年夏四月戊午大司徒玉況薨五月丁丑詔曰
昔契作司徒禹作司空皆無大名其令二府去大(朱祐奏宜)
(令三公並去大名以法經典帝從其議)又改大司馬為太尉驃騎大將軍
行大司馬劉隆即日罷(劉攽曰案二漢稱行者皆云行某官事不如今但云行某官)
(也眀此少一事字)以太僕趙憙為太尉大司農馮勤為司徒益
州郡徼外蠻夷率種人内屬北匈奴遣使詣武威乞和
親(武威郡故城在今凉州姑臧縣西北故凉城是也)冬魯王興齊王石始就國
二十八年春正月己巳徙魯王興為北海王以魯國益
東海賜東海王彊虎賁旄頭鍾虡之樂(漢官儀曰虎賁千五百人戴鶡)
(尾屬虎賁中郎將又云舊選羽林為旄頭被髮先駈魏文帝列異傳曰泰文公時梓樹化為牛以騎擊之騎不)
(勝或墮地髻解被髮牛畏之入水故秦因是置旄頭騎使先駈爾雅曰木謂之虡所以懸鍾磬也說文曰虡飾)
(為猛獸)夏六月丁夘沛太后郭氏薨因詔郡縣捕王侯賓
客坐死者數千人(時更始子鯉因沛獻王輔殺劉盆子兄恭故王侯賓客多坐死)秋八
月戊寅東海王彊沛王輔楚王英濟南王康淮陽王延
始就國冬十月癸酉詔死罪繋囚皆一切募下蠶室(蠶室)
(宮刑獄名有刑者畏風湏暖作窨室蓄火如蠶室因以名焉窨一禁反見前書音義)其女子宮(謂幽)
(閉也)北匈奴遣使貢獻乞和親
二十九年春二月丁巳朔日有食之遣使者舉冤獄出
繫囚庚申賜天下男子爵人二級鰥寡孤獨篤癃貧不
能自存者粟人五斛夏四月乙丑詔令天下繫囚自殊
死已下及徒各減本罪一等其餘贖罪輸作各有差
三十年春正月鮮卑大人内屬朝賀二月東廵狩甲子
幸魯進幸濟南閏月癸丑車駕還宮有星孛於紫宮夏
四月戊子徙左翊王焉為中山王五月大水賜天下男
子爵人二級鰥寡孤獨篤癃貧不能自存者粟人五斛
秋七月丁酉幸魯國(劉攽曰案它處皆不言國明此多一字)復濟陽縣是
年徭役冬十一月丁酉至自魯
三十一年夏五月大水戊辰賜天下男子爵人二級鰥
寡孤獨篤癃貧不能自存者粟人六斛癸酉晦日有食
之是夏蝗秋九月甲辰詔令死罪繫囚皆一切募下蠶
室其女子宮是歲陳留雨榖形如稗實(杜預注左傳云稗草之似榖者)
(音蒲解反)北匈奴遣使奉獻
中元元年春正月東海王彊沛王輔楚王英濟南王康
淮陽王延趙王盱皆来(盱音況于反)丁夘東廵狩二月己夘
幸魯進幸太山北海王興齊王石朝于東嶽辛夘柴望
岱宗登封太山甲午禪于梁父(岱宗太山也梁父太山下小山也封謂聚土為)
(壇墠謂除地而祭改墠為禪神之也續漢志曰時上御輦升山即位於壇南北面尚書令奉玉牒檢皇帝以寸)
(三分璽親封之藏玉牒已以石覆訖尚書令以五寸印封石檢畢皇帝再拜禪祭地于梁隂以高后配山川羣)
(神從祀焉其玉牒文祕刻石文辭多不載)三月戊辰司空張純薨夏四月癸
酉車駕還宮己夘大赦天下復嬴博梁父奉高(四縣屬太山郡)
(故城在今兖州博城縣界)勿出今年田租芻藁改年為中元行幸長
安戊子祀長陵五月乙丑至自長安六月辛夘太僕馮
魴為司空乙未司徒馮勤薨是夏京師醴泉湧出(尚書中候)
(曰俊乂在官則醴泉出也)飲之者固疾皆愈惟眇蹇者不瘳又有赤
草生於水崖(赤草朱草也大戴記曰朱草日生一葉至十五日已後日落一葉周而復始)郡
國頻上甘露羣臣奏言地祗靈應而朱草萌生(孝經援神契曰)
(德至草木即朱草生)孝宣帝每有嘉瑞輙以改元神爵五鳳甘露
黃龍列為年紀盖以感致神祗表彰德信是以化致升
平稱為中興今天下清寧靈物仍降陛下情存損挹推
而不居豈可使祥符顯慶沒而無聞宜令太史撰集(太史)
(史官之長也前書音義曰太史公武帝置位在丞相之上)以傳来世帝不納常自謙
無德每郡國所上輙抑而不當故史官罕得記焉秋郡
國三蝗冬十月辛未司隸校尉東莱李訢為司徒甲申
使司空告祠高廟曰高皇帝與羣臣約非劉氏不王呂
太后賊害三趙(謂高帝子趙幽王友趙恭王恢趙𨼆王如意)專王呂氏賴社
稷之靈禄産伏誅(呂産呂禄並呂后兄弟子呂后崩各擁南北軍欲為亂周勃陳平等誅之)
天命幾墜危朝更安呂太后不宜配食高廟同祧至尊
薄太后母德慈仁(薄太后高帝姬孝文帝之母)孝文皇帝賢明臨國
子孫賴福延祚至今其上薄太后尊號曰高皇后配食
地祗遷呂太后廟主于園四時上祭(園謂塋域也於中置寢)十一
月甲子晦日有食之是歲初起眀堂靈臺辟雍及北郊
兆域(大戴禮云明堂者凡九室一室有四戶八牖三十六戶七十二牖以茅盖上上圓下方赤綴戶也白)
(綴牖也禮圖又曰建武三十二年作明堂上圓下方十二堂法日辰九室法九州室八窗八九七十二法一時)
(之王室有十二戶法隂陽之數胡伯始云古清廟盖以茅今盖以瓦下藉茅存古制也漢官儀曰明堂四面起)
(土作塹上作橋塹中無水眀堂去平城門二里所天子出從平城門先歴眀堂乃至郊祀又曰辟雍去眀堂三)
(百步車駕臨辟雍從北門入三月九月皆於中行鄕射禮辟雍以水周其外以節觀者諸侯曰泮宮東西南有)
(水北無下天子也漢官閣疏曰靈臺高三丈十二門天子曰靈臺諸侯曰觀臺漢官儀北郊壇在城西北角去)
(城一里所謂方壇四陛但存壇祠舍而已其鼔吹樂及舞人御帳皆從南郊之其地祗位南面西上高皇后配)
(西面皆在壇上地理羣神從食壇下南郊焚犢北郊埋犢劉攽曰注去城一里所謂方壇四陛案謂當作為)
(上文云去城一里所句為方壇四陛傳寫之誤以為為謂以所屬下句甚無謂也)宣布圖䜟於
天下復濟陽南頓是年徭役參狼羌寇武都敗郡兵隴
西太守劉盱遣軍救之及武都郡兵討叛羌皆破之
二年春正月辛未初立北郊祀后土東夷倭奴國王遣
使奉獻(倭在帶方東南大海中依山島為國)二月戊戌帝崩於南宮前殿
年六十二(伏侯古今注曰是歲在丁巳)遺詔曰朕無益百姓皆如孝
文皇帝制度務從約省(文帝葬皆以瓦器不以金銀銅錫為飾因其山不起墳)刺
史二千石長吏皆無離城郭無遣吏及因郵奏(說文曰郵境上)
(行書舍也劉攽曰案文多一無字光武崩諸侯有奔喪之義光武從事簡約既敕刺史二千石無離城郭又)
(不得遣吏及因郵奏事不近事情明此多一無字無疑盖凡弔喪及赴葬皆遣吏及因郵也廉范傳肅宗崩廬)
(江嚴麟奉章云云此則遣吏之證)初帝在兵間久厭武事且知天下疲
耗思樂息肩(左傳曰息肩于晉)自隴蜀平後非儆急未嘗復言
軍旅皇太子嘗問攻戰之事帝曰昔衛靈公問陳孔子
不對此非爾所及(論語衛靈公問陳於孔子曰爼豆之事則嘗聞之矣軍旅之事未之學也)
每旦視朝日側乃罷數引公卿郎將講論經理夜分乃
寐(分猶半也)皇太子見帝勤勞不怠承間諫曰陛下有禹湯
之明而失黃老養性之福(黃帝老子)願頤愛精神優游自寧
帝曰我自樂此不為疲也雖身濟大業兢兢如不及故
能明慎政體總攬權綱量時度力舉無過事退功臣而
進文吏戢弓矢而散馬牛雖道未方古斯亦止戈之武
焉(左傳曰於文止戈為武也)
論曰皇考南頓君初為濟陽令以建平元年十二月甲
子夜生光武於縣舍(蔡邕光武碑文云光武將生皇考以令舍不顯開宮後殿居之而生)
有赤光照室中(東觀記曰光照室中盡明如畫)欽異焉使卜者王長占
之長辟左右(辟音頻亦反)曰此兆吉不可言是歲縣界有嘉
禾生一莖九穗因名光武曰秀明年方士有夏賀良者
上言哀帝云漢家歴運中衰當再受命於是改號為太
初元年稱陳聖劉太平皇帝以厭勝之及王莽簒位忌
惡劉氏以錢文有金刀故改為貨泉或以貨泉字文為
白水真人後望氣者蘇伯阿為王莽使至南陽遥望見
㫪陵郭唶曰(唶歎也音子夜反)氣佳哉鬱鬱葱葱然及始起兵
還㫪陵遠望舍南火光赫然屬天有頃不見初道士西
門君惠李守等亦云劉秀當為天子其王者受命信有
符乎不然何以能乘時龍而御天哉(易曰時乘六龍以御天)
贊曰炎正中微大盜移國(漢以火德王故曰炎正大盜謂王莽簒位也莊子曰田成)
(子一日殺齊君而盜其國向所謂智者不反為大盜積者乎)九縣飊回三精霧塞(九縣)
(九州也飊回謂亂也三精日月星也霧塞言昏昧也精或為象)人厭淫詐神思反德光
武誕命靈貺自甄(誕大也書曰誕膺天命甄明也靈貺謂佳氣神光之類也)沈幾先
物深略緯文(幾者動之微也物事也沈深之幾先見於事也諡法經緯天地曰文)尋邑百
萬貔虎為羣(貔執夷虎屬也書曰如虎如貔言其猛勇也)長轂雷野高鋒彗
雲(長轂兵車雷野言其聲盛淮南子曰雷以為車輿彗埽也音詳銳反)英威既振新都自
焚(王莽初封為新都侯史記曰周武王伐紂紂衣其寳玉自焚而死莽雖被殺滅亡與紂同故假以言之)
虔劉庸代紛紜梁趙(虔劉皆殺也左傳曰虔劉我邊垂謂公孫述稱帝於庸蜀盧芳據代)
(郡也紛紜喻亂也梁謂劉永趙謂王郎也)三河未澄四關重擾(三河河南河北河東也未)
(澄謂朱鮪等據洛州未歸光武也四關謂長安四塞之國重擾謂更始已定關中劉盆子入關殺更始發掘諸)
(陵也)神旌乃顧遞行天討(周禮曰析羽為旌稱神者猶言神兵神算也詩云乃眷西顧書)
(云天討有罪也)金湯失險車書共道(前書曰金城湯池不可攻矣金以喻堅湯取其熱光)
(武所擊皆失其險固也禮記曰天下車同軌書同文)靈慶既啓人謀咸贊(靈慶謂符䜟也)
(左傳曰天啓之也人謀謂羣下勸即尊號也易曰人謀鬼謀百姓與能贊助也)明眀廟謨赳赳
雄斷(詩曰眀明天子淮南子曰運籌於廟堂之上決勝千里之外赳赳武貌也)於赫有命系
隆我漢(於赫歎美之詞音烏詩云有命既集系猶繫也)
(劉攽曰案天子適諸侯曰廵守守音狩耳字不作狩狩田獵之名春秋天王狩於河陽彼直謂狩獵不與)
(廵守同而此書廵守字皆作狩不可盡改又案他書亦多作廵狩字盖世俗相傳迷誤已久以彼證字或)
(真以狩字為是故粗論之以曉學者又案光武改中元元年續漢志云改建武三十二年為建武中元)
(元年中元仍冠建武字今紀無建武字誤脱之宋丞相作紀年譜亦常論此)
後漢書卷一下
後漢書卷一下考證
光武帝紀下比豐沛注高祖豐沛邑人(臣召南)按應
作沛豐邑人高祖乃沛縣之豐邑人及即位後始置
豐縣與沛縣並言豐沛也
與車駕會高平下劉攽曰注案高平縣名後改為高平
不成文理盖合有一郡字(臣承)蒼按高平本非郡
名盖高平縣後改為平高見唐志
邵為樂成侯注樂成縣故城在今瀛州樂府縣西北
(臣召南)按樂府縣當是樂夀縣之訛唐無樂府縣其
深州樂夀縣初隸瀛州舊唐志曰樂夀漢樂成縣是
其証也
焉為左翊公(臣召南)按左翊公當作左馮翊公脱馮
字以中山簡王焉傳証之可見
進幸葉章陵注葉縣故楚葉公邑屬南郡今許州縣也
(臣召南)按南郡當作南陽郡唐葉縣本隸許州至
開元後改隸汝州也
夏四月甲戌車駕還宮癸酉詔曰諸本皆同臣松齡
按癸酉移前甲戌移後寫者倒誤耳下文又云戊申
幸河内戊子至河内按四月甲戌安得有戊申戊字
明是甲字之訛觀下戊子可見
韓國人率衆請樂浪内附注有辰韓下韓馬韓謂之三
韓國也下韓應作弁韓
屯聚青山注青山在今慶州烏嶺縣西北臣松齡按
慶州祗有馬嶺縣無烏嶺縣
後漢書卷一下考證
