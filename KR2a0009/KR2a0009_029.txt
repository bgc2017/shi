後漢書卷二十九
梁剡令劉昭補并注
郡國志第十九
郡國一
司隸(河南京兆)(河内馮翊)(河東扶風)(弘農)
漢書地理志記天下郡縣本末及山川竒異風俗所由
至矣今但錄中興以來郡縣改異及春秋三史會同征
伐地名(臣昭案志猶有遺闕今衆書所載不可悉記其春秋土地通儒所據而未備者皆先列焉)以
為郡國志(本志唯郡縣名為大書其山川地名悉為細注今進為大字新注證發臣劉昭采集)凡
前志有縣名今所不載者皆世祖所并省也前無今有
者後所置也凡縣名先書者郡所治也(帝王世紀曰自天地設闢未有)
(經界之制三皇尚矣諸子稱神農之王天下也地東西九十萬里南北八十五萬里及黃帝受命始作舟車以)
(濟不通乃推分星次以定律度自斗十一度至婺女七度一名須女曰星紀之次於辰在丑謂之赤奮若於律)
(為黃鍾斗建在子今吳越分野自婺女八度至危十六度曰玄枵之次一名天黿於辰在子謂之困敦於律為)
(大吕斗建在丑今齊分野自危十七度至奎四度曰豕韋之次一名娵訾於辰在亥謂之大淵獻於律為太蔟)
(斗建在寅今衞分野自奎五度至胃六度曰降婁之次於辰在戌謂之閹茂於律為夾鍾斗建在卯今魯分野)
(自胃七度至畢十一度曰大梁之次於辰在酉謂之作噩於律為姑洗斗建在辰今趙分野自畢十二度至東)
(井十五度曰實沈之次於辰在申謂之涒灘於律為中吕斗建在已今晉魏分野自井十六度至柳八度曰鶉)
(首之次於辰在未謂之協洽於律為蕤賓斗建在午今秦分野自柳九度至張十七度曰鶉火之次於辰在午)
(謂之敦牂一名大律於律為林鍾斗建在未今周分野自張十八度至軫十一度曰鶉尾之次於辰在已謂之)
(大荒落於律為夷則斗建在申今楚分野自軫十二度至氐四度曰夀星之次於辰在辰謂之執徐於律為南)
(吕斗建在酉今韓分野自氐五度至尾九度曰大火之次於辰在卯謂之單閼於律為無射斗建在戌今宋分)
(野自尾十度至斗七度百三十五分而終曰析木之次於辰在寅謂之攝提格於律為應鍾斗建在亥今燕分)
(野凡天有十二次日月之所躔也地有十二分王侯之所國也故四方方七宿四七二十八宿合一百八十二)
(星東方蒼龍三十二星七十五度北方玄武三十五星九十八度四分度之一西方白虎五十一星八十度南)
(方朱雀六十四星百一十二度周天三百六十五度四分度之一一度二千九百三十三里分為十二次一次)
(三十度三十二分度之十四各以附其七宿間距周天積百七萬九百一十三里徑三十五萬六千九百七十)
(一里陽道左行故太歲右轉凡中外官常明者百二十四可名者三百二十合二千五百星微星之數凡萬一)
(千五百二十星萬物所受咸系命焉此黃帝創制之大略也而佗說稱日月所照三十五萬里考諸子所載神)
(農之地過日月之表近為虚誕及少昊氏之衰九黎亂德其制無聞矣洎顓頊之所建帝嚳受定則孔子稱其)
(地北至幽陵南暨交趾西蹈流沙東極蟠木日月所照莫不底焉是以建萬國而制九州至堯遭洪水分為十)
(二州今虞書是也及禹平水土還為九州今禹貢是也是以其時九州之地凡二千四百三十萬八千二十四)
(頃定墾者九百三十萬六千二十四頃不墾者千五百萬二千頃民口千三百五十五萬三千九百二十三人)
(至於塗山之會諸侯承唐虞之盛執玉帛亦有萬國是以山海經稱禹使大章步自東極至於西垂二億三萬)
(三千三百里七十一步又使豎亥步南極北盡於北垂二億三萬三千五百里七十五步四海之内則東西二)
(萬八千里南北二萬六千里出水者八千里受水者八千里名山五千三百五十經六萬四千五十六里出銅)
(之山四百六十七出鐵之山三千六百九以供財用儉則有餘奢則不足以男女耕織不奪其時故公家有三)
(十年之積私家有九年之儲及夏之衰棄稷弗務有窮之亂少康中興乃復禹迹孔甲之至桀行暴諸侯相兼)
(逮湯受命其能存者三千餘國方於塗山十損其七民離毒政將亦如之殷因於夏六百餘載其間損益書策)
(不存無以考之又遭紂亂至周克商制五等之封凡千七百七十三國又減湯時千三百矣民衆之損將亦如)
(之及周公相成王致治刑錯民口千三百七十一萬四千九百二十三人多禹十六萬一千人周之極盛也其)
(後七十餘歲天下無事民彌以息及昭王南征不反穆王失荒加以幽厲之亂平王東遷三十餘載至齊桓公)
(二年周莊王之十三年五千里内非天王九嬪之御自世子公侯以下至於庶民凡千百八十四萬七千人除)
(有土老疾定受田者九百萬四千人其後諸侯相并當春秋時尚有千二百國二百四十二年之中殺君三十)
(六亡國五十二諸侯奔走不得保社稷者不可勝數至于戰國存者十餘於是縱横短長之說相奪於時殘民)
(詐力之兵動以萬計故崤有匹馬之禍宋有易子之急晉陽之圍縣釜而炊長平之戰血流漂鹵周之列國唯)
(有燕衞秦楚而已齊及三晉皆以簒亂南面稱王衞雖得存不絶若綫然考蘇張之說計秦及山東六國戎卒)
(尚存五百餘萬推民口數尚當千餘萬及秦兼諸侯置三十六郡其所殺傷三分居二猶以餘力行參夷之刑)
(收大半之賦北築長城四十餘萬南戍五嶺五十餘萬阿房驪山七十餘萬十餘年間百姓死没相踵於路陳)
(項又肆其餘烈故新安之坑二十餘萬彭城之戰睢水不流至漢祖定天下民之死傷亦數百萬是以平城之)
(卒不過三十萬方之六國五損其二自孝惠至文景與民休息六十餘歲民衆大增是以太倉有不食之粟都)
(内有朽貫之錢武帝承其資畜軍征三十餘歲地廣萬里天下之衆亦減半矣及霍光秉政乃務省役至于孝)
(平六世相承雖時征行不足大害民戶又息元始二年郡國百三縣邑千四百八十七地東西九千三百二里)
(南北萬三千三百六十八里定墾田八百二十七萬五百三十六頃民戶千三百二十三萬三千六百一十二)
(口五千九百一十九萬四千九百七十八人多周成王四千五百四十八萬五十五人漢之極盛也及王莽簒)
(位續以更始赤眉之亂至光武中興百姓虚耗十有二存中元二年民戶四百二十七萬千六百三十四口二)
(千一百萬七千八百二十人永平建初之際天下無事務在養民迄于孝和民戶滋殖及孝安永初元初之間)
(兵饑之苦民人復損至于孝桓頗增於前永夀二年二千六百七萬九百六口五千六萬六千八百五十六人)
(墾田亦多單師屢征及靈帝遭黃巾獻帝即位而董卓興亂大焚宫廟劫御西遷京師蕭條豪傑並爭郭汜李)
(傕之屬殘害又甚是以興平建安之際海内凶荒天子奔流白骨盈野故陜津之難以箕撮指安邑之東后裳)
(不完遂有寇戎雄雌未定割剝庶民三十餘年及魏武皇帝尅平天下文帝受禪人衆之損萬有一存景元四)
(年與蜀通計民戸九十四萬三千四百二十三口五百三十七萬二千八百九十一人又案正始五年揚威將)
(軍朱照日所上吳之所領兵戶九十三萬二千推其民數不能多蜀矣昔漢永和五年南陽戶五十餘萬汝南)
(戶四十餘萬方之於今三帝鼎足不踰二郡加有食祿復除之民凶年饑疾之難見可供役裁若一郡以一郡)
(之人供三帝之用斯亦勤矣自禹至今二千餘載六代損益備於兹焉臣昭案謐記云春秋時有千二百國未)
(知所出班固云周之始爵五而土三蓋千八百國轉相吞滅數百年間列國耗盡至春秋時尚有數十)
河南尹(秦三川郡高帝更名世祖都雒陽建武十五年改曰河南尹應劭漢官曰尹正也郡府聽事壁)
(諸尹畫贊肇自建武訖于陽嘉注其清濁進退所謂不隱過不虚譽甚得述事之實後人是瞻足以勸懼雖春)
(秋采毫毛之善貶纖介之惡不避王公無以過此尤著明也)二十一城永和五年戶
二十萬八千四百八十六口百一萬八百二十七
雒陽(摯虞曰古之周南今之雒陽魏氏春秋曰有委粟山在陰鄉魏時營為圓丘皇覽曰縣東北山萇弘)
(冢縣北芒山道西吕不韋冢)周時號成周(公羊傳曰成周者何東周也何休曰周道始成王之)
(所都也帝王世紀曰城東西六里十一步南北九里一百步晉元康地道記曰城内南北九里七十步東西六)
(里十步為地三百頃一十二畝有三十六步城東北隅周威烈王冢)有狄泉在城中(左傳僖二)
(十九年盟于狄泉杜預曰城内太倉西南池水或曰本在城外定元年城成周乃繞之案此水晉時在東宫西)
(北帝王世紀曰狄泉本殷之墓地在成周東北今城中有殷王冢是也又太倉中大冢周景王也)有唐
聚(左傳昭二十三年尹辛敗劉師于唐)有上程聚(古程國史記曰重黎之後伯休甫之國也關中)
(更有程地帝王世紀曰文王居程徙都豐故此加為上程)有士鄉聚(馮異斬武勃地)有褚氏
聚(左傳昭二十六年王宿褚氏杜預曰縣南有褚氏亭)有榮錡澗(左傳周景王崩于榮錡氏杜預)
(曰鞏縣西)有前亭(杜預曰縣西南有泉亭即泉城也)有圉鄉(左傳昭二十二年單氏伐東圉)
(杜預曰縣東南有圉鄉又西南有戎城伊雒之戎)有大解城(左傳昭二十三年晉師次于解杜預)
(曰縣西南有大解小解)河南(帝王世紀曰城西有郟鄏陌太康畋于有雒之表今河之南本傳有)
(員犢山)周公時所城雒邑也春秋時謂之王城(鄭玄詩譜曰周公攝)
(政五年成王宅雒邑使召公先相宅既成謂之王城博物記曰王城方七百二十丈郛方一十里南望雒水北)
(至陜山地道記曰去雒城四十里左傳定八年單子伐穀城杜預曰在縣西)東城門名鼎門
(帝王世紀曰東南門九鼎所從入又曰武王定鼎雒陽西南雒水九鼎中觀是也)北城門名乾
祭(左傳昭二十四年士伯立於乾祭皇覽曰城西南柏亭西周山上周靈王冢民祠之不絶)又有甘
城(杜預曰縣西南有甘泉)有蒯鄉(左傳昭二十三年尹辛攻蒯晉地道記曰在縣西南有蒯亭)
梁故國伯翳後(有陽人聚史記曰秦滅東周不絶其祀以陽人地)有霍陽山
(左傳哀四年楚為一昔之期襲梁及霍)有注城(史記曰魏文侯四十二年敗秦于注博物記曰梁伯)
(好土功今梁多有城)滎陽有鴻溝水(文穎曰於滎陽下引河東南為鴻溝即官渡水也)
有廣武城(西征記曰有三皇山或謂三室山山上有二城東者曰東廣武西者曰西廣武各在山一)
(頭相去二百餘步其間隔深澗漢祖與項籍語處)有虢亭虢叔國有隴城(左傳文二)
(年盟于垂隴)有薄亭有敖亭(周宣王狩于敖左傳宣十二年晉師在敖鄗之間秦立為敖倉)
有費澤(左傳宣十二年楚潘黨逐魏錡及滎杜預曰縣東滎澤也)卷(左傳成十年晉鄭盟修澤)
(杜預曰縣東有修武亭)有長城經陽武到密(史記蘇秦說襄王曰大王之地西有長城)
(之界)有垣雝城或曰古衡雍(史記無忌謂魏王曰王有鄭地得垣雍者也杜預曰即是)
(衡雍又今縣所治城)有扈城亭(左傳莊二十三年盟于扈杜預曰在縣西北)原武
陽武(有武彊城史記曰曹參攻武彊秦始皇東遊至陽武博浪沙中為盜所驚)中牟(左傳宣元)
(年諸侯救鄭遇于北林杜預曰縣西南有林亭在鄭北)有圃田澤(左傳曰原圃爾雅十藪鄭有圃)
(田)有清口水(左傳閔二年遇于清杜預曰縣有清陽亭)有管城(杜預曰管國也在京縣東)
(北漢書音義曰故管叔邑)有曲遇聚(前書曹參破楊熊)有蔡亭開封(左傳哀十)
(四年逢澤有介麋杜預曰在縣東北遠疑非徐廣曰逢池也)苑陵有棐林(左傳宣元年諸)
(侯會于棐林杜預曰縣東有林鄉徐齊民北征記曰縣東南有大隧澗鄭莊公所闕又大城東臨濮水水東溱)
(水注于洧城西臨洧水)有制澤(左傳宣十年諸侯遷於制田杜預曰縣東有制城)有瑣侯
亭(左傳襄十一年諸侯之師次于瑣杜預曰縣西有瑣侯亭)平陰穀城瀍水出
(博物記曰出潛亭山)有函谷關(西征記曰函谷左右絶岸十丈中容車而已)緱氏(左傳)
(曰吕相絶秦伯殄滅我費滑杜預曰滑國都於費今緱氏縣案本紀縣有百坏山干寳搜神記曰縣有延夀亭)
有鄔聚(左傳王取鄔劉杜預曰鄔在縣西南)有轘轅關(瓚曰險道名在縣東南)鞏
(鞏伯國左傳曰商湯有景亳之命杜預曰縣西南有湯亭帝王世紀曰湯亭偃師又曰夏太康五弟須于雒汭)
(在縣東北三十里)有尋谷水(左傳昭二十三年王師晉師圍鄩中史記曰張儀下兵三川塞什谷)
(之口徐廣曰縣有尋口)有東訾聚今名訾城(左傳昭二十三年單子取訾杜預曰在縣)
(西南晉地道記曰在縣之東)有坎塪聚(左氏周襄王出國人納之坎塪杜預曰在縣東地道記在)
(南)有黃亭有湟水(左傳昭二十三年王子猛居于湟杜預曰有黃亭在縣西北)有明
谿泉(左傳昭二十三年賈辛軍于溪泉)成臯(史記曰成臯北門名玉門左傳破燕師于北制)
(杜預曰北制一名虎牢亦即此縣也穆天子傳曰七萃之士生搏虎而獻天子命為柙而畜之東虢是曰虎牢)
(左傳曰鄭子皮勞晉韓宣子于索氏杜預曰縣東有大索城尚書禹貢至于大岯張楫云成臯縣山又有旋門)
(坂縣西南十里見東京賦)有旃然水(左傳襄十八年楚伐鄭次旃然)有瓶丘聚有漫
水有汜水(左傳曰周襄王處鄭地汜)京(鄭共叔所居左傳云謂之京城大叔應劭曰有索亭)
(楚漢戰京索北征記又有索水)密(春秋時曰新城傳曰新密僖六年諸侯圍新城杜預曰一名密縣)
有大騩山(山海經曰大騩之山其隂多鐵多美堊有草焉狀如蓍而毛青華而白實其名曰&KR1668;服者)
(不夭)有梅山(左傳曰襄十八年楚伐鄭右廻梅山在縣西北)有陘山(史記魏襄王六年伐楚敗)
(之陘山秦破魏華陽地亦在縣杜預遺令曰山上有冢或曰子産邪東北向新鄭城不忘本也)新城
(左傳曰文十七年周敗戎于&KR0008;垂杜預曰縣北有垂亭史記秦遷西周公於&KR1222;狐徐廣曰與陽人聚相近在雒)
(陽南百五十里梁新城之間)有高都城(史記蘇代說韓相國以高都與周者)有廣成聚
(有廣成苑)有鄤聚古鄤氏今名蠻中(左傳昭十六年楚殺鄤子杜預曰縣東南有蠻)
(城又祭遵獲張滿也)匽師(帝王世紀曰帝嚳所都殷盤庚復南亳是為西亳皇覽曰北有臯繇祠又)
(曰有湯亭有湯祠)有尸鄉(帝王世紀曰尸鄉在縣西二十里)春秋時曰尸氏(左傳)
(昭二十六年劉人敗子朝之師于尸氏前書田横自殺處)新鄭詩鄭國祝融墟(皇甫)
(謐曰古有鄭國黃帝之所都)平
河内郡(高帝置雒陽北百二十里)十八城戶十五萬九千七百七十
口八十萬一千五百五十八懷有隰城(左傳曰王取鄭隰城杜預)
(曰在縣西南傳又曰郤至與周爭鄇田杜預曰縣西南有鄇人亭)河陽(左傳曰王與鄭盟杜預曰)
(縣南孟津)有湛城軹(左傳曰王以蘇忿生田向與鄭杜預曰縣西北地名向上)有原鄉
(左傳曰王與鄭原杜預曰沁水西北有原城)有溴梁(左傳曰襄十六年諸侯會溴梁)波有
絺城(左傳曰王與鄭絺杜預曰在野王縣西南)沁水(山海經曰沁水出井陘東)野王
有太行山(山海經曰其上有金玉下有碧有獸焉其狀如麋而四角馬尾而有距其名曰驒還酈食)
(其說曰杜太行之道韋昭曰在縣北)有射犬聚(世祖破青犢也)有邘城(史記曰紂以文王九)
(侯鄂侯為三公徐廣曰鄂一作邘武王子封在縣西北)溫蘇子所都濟水出王
莽時大旱遂枯絶(皇覽曰縣郭東濟水南有虢公冢)州平臯有邢
丘故邢國周公子所封(臣瓚曰丘名也非國在襄國西)有李城(史記曰邯鄲李)
(同却秦兵趙封其父李侯徐廣曰即此城)山陽邑有雍城(杜預曰古雍國在縣西)有
蔡城(蔡叔邑此猶鄭管城之類乎)武德獲嘉侯國脩武故南
陽秦始皇更名有南陽城(左傳僖四年晉文公圍南陽史記曰白起攻韓南陽太行)
(道絶之山海經曰太行之山清水出焉郭璞曰脩武縣北黑山亦出清水)陽樊攒茅田(服虔曰樊)
(仲山之所居故名陽樊杜預曰縣西北有攢城左傳曰定元年魏獻子田大陸杜預曰西北吳澤也)有小
脩武聚(春秋曰甯史記曰高祖得韓信軍小脩武晉灼曰在城東)有隤城(左傳隱十一年以隤)
(與鄭)共本國淇水出(前志注曰水出北山博物記曰有奥水流入淇水有綠竹草)有
汎亭(凡伯邑)汲(晉地道記曰有銅關)朝歌(有鹿腹山)紂所都居(帝王世紀)
(曰紂糟丘酒池肉林在城西前書注曰鹿臺在城中)南有牧野(去縣十七里)北有邶國
南有寧鄉(史記無忌說魏安釐王曰通韓上黨於共甯徐廣曰有寧鄉左傳曰襄二十三年救晉次)
(雍榆杜預曰縣東有雍城是也)蕩陰有羑里城(韋昭曰羑音酉文王所拘處)林
慮故隆慮殤帝改有鐵(徐廣曰洹水所出蘇秦合諸侯盟處班叔皮遊居賦亦曰潄余)
(馬乎洹泉嗟西伯於牖城)
河東郡(秦置雒陽西北五百里博物記曰有山澤近鹽沃土之民不才漢興少有名人大衣冠三世皆)
(衰絶也)二十城戶九萬三千五百四十三口五十七萬八
百三安邑(帝王世紀曰縣西有鳴條陌湯伐桀戰昆吾亭左傳昆吾與桀同日亡地道記咸山)
(在南)有鐵有鹽池(前志曰池在縣西南魏都賦注曰在猗氏六十四里楊佺期雒陽記曰河東鹽)
(池長七十里廣七里水氣紫色有别御鹽四面刻如印齒文章字妙不可述)楊有高梁亭
(左傳曰僖九年晉懷公死高梁杜預曰在縣西南地道記有梁城去縣五十里叔嚮邑也)平陽侯
國(左傳曰成七年諸侯盟馬陵杜預曰衞地也平陽東南地名馬陵又說在魏郡元城)有鐵堯都
此(晉地道記曰有堯城)臨汾(博物記曰有賈鄉賈伯邑)有董亭(左傳曰晉改蒐于董杜預)
(曰縣有董亭)汾陰(博物記曰古之綸少康邑)有介山(縣西北有狐谷亭郭璞爾雅注曰縣)
(有水口如車輪許濆沸涌出其深無限名之為瀵)蒲坂有雷首山(史記曰趙盾田首山)
(息桑下有餓人示眯明縣南二十里有歴山舜所耕處又伯夷叔齊隱於首陽山馬融曰在蒲坂華山之北河)
(曲之中)有沙丘亭(左傳曰文十二年秦晉戰河曲杜預曰在縣南湯伐桀孔安國曰河曲之南)
大陽有吳山上有虞城(杜預曰虞國也帝王世紀曰舜嬪于虞虞城是也亦謂吳)
(城史記秦昭王伐魏取吳城即此城也皇覽曰盜跖冢臨河博物記曰傅巖在縣北)有下陽城(虢邑)
(左傳僖二年虞晉所滅縣東北三十里)有茅津(左傳曰秦伐晉遂自茅津濟杜預曰在縣西南有茅)
(亭即茅城)有顛軨坂(左傳曰入自顛軨博物記曰在縣鹽池東吳城之北今之吳坂杜預曰在縣東)
(北)解(左傳曰咎犯與秦晉大夫盟於郇杜預曰縣西北有郇城博物記曰有智邑)有桑泉
城(左傳僖二十四年晉文公入桑泉杜預曰在縣西二十里)有臼城(左傳曰晉文公入取臼衰者也)
(杜預曰在縣東南博物記曰臼季邑縣西北卑耳山縣西南齊桓公西伐所登)有解城(左傳僖十五年)
(晉侯賂秦伯及解梁城)有瑕城(左傳文十二年秦侵晉及瑕杜預曰猗氏縣東北有瑕城)皮
氏有耿鄉(尚書祖乙徙耿左傳閔元年晉滅耿杜預曰縣東南有耿鄉博物記曰有耿城)有鐵
有冀亭(左傳僖二年晉荀息曰冀為不道杜預曰國在縣東北史記蘇代說燕王曰下南陽封冀)
聞喜邑(博物記曰縣治涑之川史記曰伐韓到乾河郭璞曰縣東北有乾河口但有故溝處無復水左)
(傳曰僖三十一年晉蒐清源杜預曰在縣北)本曲沃(曲沃在縣東北數里與晉相去六七百里見毛)
(詩譜注)有董池陂古董澤(左傳曰改蒐于董董澤之蒲)有稷山亭(縣西五十)
(里左傳曰宣十五年晉侯治兵于稷)有涑水(左傳吕相絶秦曰伐我涑川)有洮水絳
邑(縣西有絳邑城杜預曰古絳也)有翼城(左傳隱五年曲沃伐翼杜預曰在縣東八十里)永
安故彘(史記曰周穆王封造父趙城徐廣曰在永安博物記曰有吕鄉吕甥邑也)陽嘉三年
更名(杜預曰縣東北有彘城)有霍大山(爾雅曰西南之美者有霍山之多珠玉焉左傳曰閔)
(元年晉滅霍杜預曰縣東北有霍大山史記曰原過受神人書稱余霍大山山陽侯天吏也又蜚廉於山得石)
(棺仍葬也)河北詩魏國有韓亭猗氏(地道記曰左傳文十三年詹嘉處瑕)
(在縣東北)垣有王屋山兗水出(史記曰魏武侯二年城王垣博物記曰山在東狀如)
(垣)有壺丘亭(左傳襄元年晉討宋五大夫寘諸瓠丘杜預曰縣東南有壺丘亭)有邵亭
(博物記曰縣東九十里有郫邵之阨賈季迎公子樂于陳趙孟殺諸郫邵)襄陵(晉地道記曰晉武公)
(曲沃徙此)北屈(左傳曰二屈杜預曰二當為北傳曰屈産之乘有駿馬)有壺口山(禹貢)
(曰壺口治梁及岐)有采桑津(左傳僖八年晉敗狄于采桑杜預曰縣西南有采桑津)蒲
子(左傳曰晉文公居蒲城杜預曰今蒲子縣)濩澤侯國有析城山(前志曰在縣西)
(南)端氏(史記曰趙韓魏分晉封晉端氏)
弘農郡(武帝置其二縣建武十五年屬雒陽西南四百五十里)九城戶四萬六千
八百一十五口十九萬九千一百一十三弘農故秦
函谷關(左傳曰虢公敗戎于桑田杜預曰在縣東北桑田亭)燭水出(前志出衡山嶺下谷)有
枯樅山(本傳赤眉立盆子於鄭北古今注曰在此山下)有桃丘聚故桃林(左傳曰守)
(桃林之塞博物記曰在湖縣休與之山)有務鄉(赤眉破季松處)有曹陽亭(史記曰章邯殺)
(周章于曹陽晉灼曰縣東十三里又獻帝東歸敗處曹公改曰好陽)陜(史記曰自陜以西召公主之自)
(陜以東周公主之)本虢仲國(杜預曰虢都上陽在縣東有虢城)有焦城(故焦國史記曰)
(武王封神農之後於焦)有陜陌(博物記二伯所分)黽池穀水出(前志曰出穀陽)
(谷)有二崤新安澗水出(博物記曰西漢水出新安入雒又有孝水見潘岳西征賦)
宜陽(有金門山山竹為律管)陸渾西有虢略地(左傳僖十五年晉侯賂秦)
(東盡虢略杜預曰從河曲南行而東盡故虢)盧氏有熊耳山(山海經曰其上多漆其下)
(多㯶浮豪之水出焉西北流注于雒其中多美玉多人魚)伊水清水出(晉地道記伊東北入雒)
湖故屬京兆(前志有鼎湖)有闅鄉(皇覽曰戾太子南出葬在闅鄉南秦又改曰寧)
(秦)華陰故屬京兆(史記曰魏文侯三十六年齊侵陰晉前志曰高帝改曰華隂吕氏春)
(秋九藪云秦之華陽高誘曰或在華隂西誘又曰桃林縣西長城是也晉地道記曰潼關是也)有太華
山(左傳晉賂秦南及華山山海經曰太華之山削成而四方其高五千仞其廣十里鳥獸奠居有蛇焉名曰)
(肥&KR0034;六足四翼見則天下大旱武王放馬牛於桃林墟孔安國曰在華山東晉地道記山在縣西南)
京兆尹(秦内史武帝改其四縣建武十五年屬雒陽西九百五十里決錄注曰京大也天子曰兆民)
十城戶五萬三千二百九十九口二十八萬五千五百
七十四長安高帝所都(漢舊儀曰長安城方亦十三里經緯各長十五里十三城)
(門九百七十三頃城中皆屬長安令辛氏三秦記曰長安地皆黑壤城中今赤如火堅如石父老所傳盡鑿龍)
(首山為城皇覽曰衞思后葬城東南桐松園今千人聚是)鎬在上林苑中(孟康曰長安西南有)
(鎬池秦始皇江神反璧曰為吾遺鎬池君古史考曰武王遷鎬長安豐亭鎬池也皇覽曰文王周公冢皆在鎬)
(聚東杜中)有細柳聚(前書周亞夫所屯處)有蘭池(史記曰秦始皇微行夜出逢盜蘭池三秦)
(記曰始皇引渭水為長池東西二百里南北三十里刻石為鯨魚二百丈)有曲郵(前書高帝征黥布張)
(良送至曲郵)有杜郵(史記曰白起死處三秦記曰長安城西有九嵕山西有杜山杜預曰畢國在西)
(北)霸陵有枳道亭(前書秦王子嬰降於軹道旁地道記曰霸水西)有長門亭
(前書文帝出長門若見五人於道北立五帝壇)杜陵(杜預曰古唐杜氏也)酆在西南(杜預)
(曰在鄠縣東決錄注曰鎬在酆水東酆在鎬水西相去二十五里)鄭(史記殺商君鄭黽池鄭桓公封)
(於此黃圖云下邽縣并鄭桓帝西廵復之)新豐有驪山(杜預曰古驪戎國韋昭曰戎來居此)
(山故號驪戎三秦記曰始皇墓在山北有始皇祠不齋戒往即疾風暴雨人理欲上則杳冥失道縣西有白鹿)
(原周平王時白鹿出案關中圖縣南有新豐原白鹿在霸陵)東有鴻門亭(前書高帝見項羽處)
(孟康曰在縣東七十里舊大道北下坂口名關中記曰始皇陵北十餘里有謝聚)及戲亭(周幽王死)
(處蘇林曰縣東南四十里)有嚴城藍田出美玉(三秦記曰有川方三十里其水北流)
(出玉銅鐵石地道記有虎候山)長陵故屬馮翊(蔡邕作樊陵頌云前漢戶五萬口有十七)
(萬王莽後十不存一永初元年羌戎作虐至光和領戶不盈四千園陵蕃衞粢盛之供百役出焉民用匱乏不)
(堪其事)商故屬弘農(帝王世紀曰契所封也左傳哀四年將通於少習杜預曰少習縣東)
(之武關)上雒侯國有冢領山雒水出故屬弘農(山海經曰雒水)
(出護舉之山案史記云雒水出熊耳山海經曰雒出王城南至相谷西東北流去虎牢城西四十里注河口謂)
(之雒汭)有莵和山(左傳哀四年楚司馬軍于莵和)有蒼野聚(左傳曰昭四年楚左師軍)
(蒼野杜預曰在縣南)陽陵故屬馮翊
左馮翊(秦屬内史武帝分改名雒陽西六百八十八里決錄注曰馮馮也翊明也)十三城戶
三萬七千九十口十四萬五千一百九十五(潘岳關中記曰三輔)
(舊治長安城中長吏各在其縣治民光武東都之後扶風出治槐里馮翊出治高陵)高陵池
陽(爾雅十藪周有焦穫郭璞曰縣瓠中是也地道記有嶻嶭山在北有鬼谷生三所氏案史記鬼谷在潁川)
(陽城與地記不同)雲陽(有荆山帝王世紀曰禹鑄鼎於荆山在馮翊懷德之南今其下荆渠也)
祋祤永元九年復頻陽萬年(帝王世紀曰秦獻公都櫟陽是也)
蓮勺重泉臨晉本大荔有河水祠有芮鄉(古苪國與)
(虞相讓者)有王城(史記曰秦厲恭公伐大荔取其王城即此城也左傳晉陰飴甥與秦伯盟王城杜預)
(曰後改為武鄉在縣東)郃陽永平二年復夏陽有梁山(詩云弈弈)
(梁山在縣西北公羊傳曰河陽之山杜預曰古梁國史記曰本少梁爾雅曰梁山晉望也)龍門山(書曰)
(導河積石歴龍門太史公曰遷生龍門韋昭曰在縣北博物記曰有韓原韓武子采邑)衙(左傳文二)
(年晉敗秦于彭衙皇覽曰有蒼頡冢在利陽亭南墳高六丈)粟邑永元九年復
右扶風(秦屬内史武帝分改名決錄曰扶風化也)十五城戶萬七千三百五
十二口九萬三千九十一槐里周曰犬丘(又名廢丘周懿王章)
(邯所都)高帝改安陵(皇覽曰縣西北畢陌秦武王冢)平陵茂陵
鄠(古扈國)豐水出(左傳曰康有酆宫之朝杜預曰有靈臺康王於是朝諸侯)有甘亭(帝王)
(世紀曰在縣南夏啓伐扈大戰于甘又南山有王季冢)郿有邰亭(史記曰封棄於邰徐廣曰)
(今斄鄉又案王忳傳郿之斄亭為冤鬼報戮故亭長者也秦是榮縣後省帝王世紀曰秦出公徙平陽新論曰)
(邰在漆縣其民有會日以相與夜中市奴不為則有災咎)武功永平八年復有太
一山本終南垂山本敦物(前志在縣東)有斜谷(西征賦注曰襃斜谷在長)
(安西南南口襃北口斜長百七十里其水南流)陳倉(三秦記曰秦武公都雍陳倉城是也有石鼓山)
(將有兵此山則鳴)汧(爾雅曰十藪秦有楊紆郭璞曰在縣西)有吳嶽山(郭璞曰别名吳)
(山周禮所謂嶽山者)本名汧汧水出有回城名回中(來歙開道處)渝
麋侯國雍(左傳召穆公采邑史記有鴻冢)有鐵(帝王世紀曰秦德公徙都)栒邑
有豳鄉(鄭玄詩譜曰豳者公劉自邰而出所徙戎狄之地名又有劉邑)美陽有岐山
(左傳椒舉曰成王有岐山之蒐山海經曰其上多白金其下多鐵城水出焉東南流注于江)有周城
(杜預曰城在縣西北帝王世紀曰周太王所徙南有周原)漆有漆水(山海經曰羭次之山漆水)
(出焉郭璞曰漆水出岐山詩云自土沮漆地道記曰水在縣西皇覽曰有師曠冢名師曠山)有鐵(杜預)
(曰豳國在東北帝王世紀曰有豳亭)杜陽永和二年復(詩譜曰周原者岐山陽地屬杜)
(陽地形險阻而原田肥美)
右司隸校尉部郡七縣邑侯國百六(漢書舊儀曰司隸治所故)
(孝武廟魏志曰曹公分關中置漢興郡國游楚為太守獻帝起居注曰中平六年省扶風都尉置漢)
(安郡鎮雍渝麋杜陽陳倉汧五縣也)
後漢書卷二十九
後漢書卷二十九考證
郡國志一以為郡國志注本志唯郡縣名為大書其山
川地名悉為細注今進為大字新注證發臣劉昭采
集(臣召南)按舊注既進為大字則每遇縣名自不
應連書監本或斷或續殊欠分曉今悉間一字以别
之
郡所治也注北方元武三十五星九十八度四分度之
一(臣召南)按蒼龍元武白虎朱雀各言星度之數
下言周天三百六十五度四分度之一不應於北方
星度獨言四分度之一也四分度之一五字自是衍
文
又元始二年郡國百三縣邑千四百八十七(臣召)
(南)按前漢書地理志縣邑千三百一十四道三十二
侯國二百四十一然則合計有千五百八十七也本
文四百應是五百之訛又前書民戶千二百二十三
萬三千六十一此作千三百二十三萬三千六十一
前書口五十九萬四千九百七十八此作一十九萬
四千九百七十八
梁故國伯翳後注有陽人聚史記曰秦滅東周不絶其
祀以陽人地(臣召南)按秦本紀曰以陽人地賜周
君此脱三字
楊有高梁亭注左傳曰僖九年晉懷公死高梁(臣召)
(南)按志引左傳紀年多訛晉文公入國而後殺懷公
於高梁是僖公二十四年事
弘農郡注其二縣建武十五年屬(臣召南)按郡國志
改隸之縣各於縣名下云故屬某此與京兆尹獨於
郡下言之蓋劉昭注有詳略也
弘農故秦函谷關注左傳曰虢公敗戎于桑田杜預曰
在縣東北桑田亭(臣世駿)按此注應有闕文與函
谷關不相屬(臣召南)按此錯簡當在下陜有陜陌之
下杜預左傳注云桑田虢地在弘農陜縣東北蓋舊
志陜有桑田亭而劉昭引此文為注也故秦函谷關
燭水出本應連書証以前志自明但前志云衙山領
下谷爥水所出此注又訛為衡山耳
湖有閬鄉注秦又改曰寧秦(臣召南)按此注六字亦
錯簡當在下華隂注高帝改曰華隂之上証以前志
自明
杜陵說文杜陵有&KR0008;鄉附袁切志失載
藍田說文藍田有唈鄉苦后切志失載
後漢書卷二十九考證
