後漢書卷四十九
宋宣城太守范煜撰
唐章懷太子賢注
耿弇列傳第九
耿弇傳(弟國)(國子秉)(秉弟夔)(國弟子恭)
耿弇字伯昭扶風茂陵人也其先武帝時以吏二千石
自鉅鹿徙焉(武帝時徙吏二千石高資富人及豪傑并兼之家於諸陵也)父况字俠
游以眀經為郎與王莽從弟伋共學老子於安丘先生
(嵇康聖賢高士傳曰安丘望之字仲都京兆長陵人少持老子經恬淨不求進宦號曰安丘丈人成帝聞欲見)
(之望之辭不肯見為巫醫於人間也)後為朔調連率(王莽改上谷郡曰朔調守曰連率)弇
少好學習父業(袁山松書曰弇少學詩禮明銳有權謀)常見郡尉試騎士
建旗鼓隸馳射由是好將帥之事(漢官儀曰歲終郡試之時講武勒兵因以)
(校獵簡其材力也劉攽曰常見郡尉試騎士按漢謂郡試騎士講武為都試後人不曉妄改為尉注所云郡)
(字亦合作都且講武不專在都尉何得云尉試乎都試見前書)及王莽敗更始立諸將
略地者前後多擅威權輙改易守令況自以莽之所置
懷不自安時弇年二十一乃辭況奉奏詣更始因齎貢
獻以求自固之宜及至宋子會王郎詐稱成帝子輿起
兵邯鄲弇從吏孫倉衞包於道共謀曰劉子輿成帝正
統捨此不歸遠行安之弇按劒曰子輿弊賊卒為降虜
耳我至長安與國家陳漁陽上谷兵馬之用還出太原
代郡反覆數十日歸發突騎以轔烏合之衆(轔轢也音力刃反)
如摧枯折腐耳觀公等不識去就族滅不久也倉包不
從遂亡降王郎弇道聞光武在盧奴乃馳北上謁光武
留署門下吏(劉攽曰按百官志公府有門史又祭遵亦為門下史知此當作史字)弇因
說護軍朱祐求歸發兵以定邯鄲光武笑曰小兒曹乃
有大意哉因數召見加恩慰(續漢書曰弇還檄與況陳上功德自嫌年少恐不見)
(信宜自來況得檄立發至昌平見上也)弇因從光武北至薊聞邯鄲兵方
到光武將欲南歸召官屬計議弇曰今兵從南來不可
南行漁陽太守彭寵公之邑人(寵南陽宛人也)上谷太守即弇
父也發此兩郡控弦萬騎邯鄲不足慮也光武官屬腹
心皆不肯曰死尚南首奈何北行入囊中(漁陽上谷北接塞垣至彼)
(路窮如入囊也)光武指弇曰是我北道主人也會薊中亂(續漢志曰)
(弇歸主人食未巳薊中擾亂上駕出南城門頗遮絶輜重城中相掠弇既與上相失以馬與城門亭長乃得出)
(也)光武遂南馳官屬各分散弇走昌平就況(昌平縣名屬上谷郡)
(今幽州縣故城在縣東也)因說況使宼恂東約彭寵各發突騎二千
匹步兵千人弇與景丹宼恂及漁陽兵合軍而南所過
擊斬王郎大將九卿校尉以下四百餘級得印級百二
十五節二斬首三萬級定涿郡中山鉅鹿清河河間凡
二十二縣遂及光武於廣阿是時光武方攻王郎傳言
二郡兵為邯鄲来衆皆恐既而悉詣營上謁光武見弇
等說曰當與漁陽上谷士大夫共此大功乃皆以為偏
將軍使還領其兵加況大將軍興義侯得自置偏裨弇
等遂從拔邯鄲時更始徵代郡太守趙永而況勸永不
應召令詣扵光武光武遣永復郡永北還而代令張曅
據城反畔乃招迎匈奴烏桓以為援助光武以弇弟舒
為復胡將軍使擊曅破之永乃得復郡時五校賊二十
餘萬北宼上谷況與舒連擊破之賊皆退走更始見光
武威聲日盛君臣疑慮乃遣使立光武為蕭王令罷兵
與諸將有功者還長安遣苗曾為幽州牧韋順為上谷
太守蔡充為漁陽太守並北之部時光武居邯鄲宫晝
卧溫眀殿(漢趙王如意之殿也故基在今洺州邯鄲縣内)弇入造牀下請間因
說曰今更始失政君臣淫亂諸將擅命於畿内貴戚縦
横扵都内(更始傳曰李軼朱鮪擅命山東王匡張卬横㬥三輔)天子之命不出城
門所在牧守輙自遷易百姓不知所從士人莫敢自安
擄掠財物劫掠婦女懷金玉者至不生歸元元叩心更
思莽朝又銅馬赤眉之屬數十輩軰數十百萬聖公不
能辦也(辦猶成也音蒲莧反)其敗不久公首事南陽破百萬之軍
今定河北北據天府之地(前書曰關中所謂金城天府弇以河北富饒故以喻焉)
(劉攽曰河北北據按文多一北字)以義征伐發號響應天下可傳檄而
定天下至重不可令它姓得之聞使者從西方来欲罷
兵不可從也今吏士死亡者多弇願歸幽州益發精兵
以集其大計(劉攽曰按文多一其字)光武大說(續漢書曰光武初見弇言起坐曰卿)
(失言我斬卿弇曰大王哀厚弇如父子故披赤心為大王陳事上曰我戲卿耳)乃拜弇為大將
軍與吳漢北發幽州十郡兵弇到上谷收韋順蔡充斬
之漢亦誅苗曾於是悉發幽州兵引而南從光武擊破
銅馬高湖赤眉青犢又追尤来大槍五幡扵元氏弇常
將精騎為軍鋒輙破走之光武乘勝戰慎水上虜危急
殊死戰時軍士疲弊遂大敗奔還壁范陽數日乃振(壁謂)
(築壘壁也)賊亦退去從追至容城小廣陽安次連戰破之(容城)
(縣名屬涿郡故城在今易州道縣也廣陽國有廣陽縣故曰小廣陽及安次縣名並在今幽州也)光武
還薊復遣弇與吳漢景丹蓋延朱祐邳彤耿純劉植岑
彭祭遵堅鐔王霸陳俊馬武十三將軍追賊至潞東及
平谷(平谷解見光武紀)再戰斬首萬三千餘級遂窮追扵右北
平無終土垠之間(無終土垠並縣名屬右北平郡無終故城在今漁陽縣土垠故城在今平)
(州西南垠音銀)至浚靡而還(浚靡縣名屬右北平故城在今漁陽縣北靡音麻)賊散入
遼西遼東或為烏桓貊人所鈔擊略盡光武即位拜弇
為建威大將軍與驃騎大將軍景丹彊弩將軍陳俊攻
厭新賊於敖倉皆破降之建武二年更封好畤侯食好
畤美陽二縣三年延岑自武關出攻南陽下數城穰人
杜弘率其衆以從岑弇與岑等戰於穰大破之斬首三
千餘級生獲其將士五千餘人得印綬三百杜弘降岑
與數騎遁走東陽弇從幸舂陵因見自請北收上谷兵
未發者定彭寵扵漁陽取張豐扵涿郡還收富平獲索
東攻張步以平齊地帝壮其意乃許之四年詔弇進攻
漁陽弇以父據上谷本與彭寵同功又兄弟無在京師
者自疑不敢獨進上書求詣洛陽詔報曰將軍出身舉
宗為國所向陷敵功效尤著何嫌何疑而欲求徵且與
王常共屯涿郡勉思方略況聞弇求徵亦不自安遣舒
弟國入侍帝善之進封況為隃麋侯(隃麋縣名屬右扶風故城在今隴州)
(汧陽縣東南隃音踰)乃命弇與建義大將軍朱祐漢忠將軍王常
等擊望都故安西山賊十餘營皆破之(望都縣名屬中山國堯母慶都)
(山在南故以名焉故城在今定州唐縣東北故安縣名故城在今易州易縣東南)時征虜將軍
祭遵屯良鄉(良鄕縣名屬涿郡)驍騎將軍劉喜屯陽鄉(陽鄕縣名屬涿)
(郡故城在今幽州故安縣西北)以拒彭寵寵遣弟純將匈奴二千餘騎
寵自引兵數萬分為兩道以擊遵喜胡騎經軍都(軍都縣屬)
(廣陽郡有軍都山在西北今幽州昌平縣)舒襲破其衆斬匈奴兩王寵乃退
走況復與舒攻寵取軍都五年寵死天子嘉況功使光
禄大夫持節迎況(袁山松書曰使光禄大夫樊宏詔況曰惟況功大不宜監察從事邊郡寒)
(苦不足久居其詣行在所)賜甲第奉朝請封牟平侯遣弇與吳漢擊
富平獲索賊於平原大破之降者四萬餘人因詔弇進
討張步弇&KR0662;收集降卒結部曲置將吏率騎都尉劉歆
太山太守陳俊引兵而東從朝陽橋濟河以度(朝陽縣名屬濟)
(南郡在朝水之陽今朝城在濟水北有漯河在今齊州臨濟縣東)張步聞之乃使其大
將軍費邑軍歴下(歴下城在今齊州歴城縣也)又分兵屯祝阿(祝阿今齊)
(州縣也故城在今山荏縣東北)别於太山鍾城列營數十以待弇弇度
河先擊祝阿自旦攻城未中而拔之故開圍一角令其
衆得奔歸鍾城鍾城人聞祝阿已潰大恐懼遂空壁亡
去費邑分遣弟敢守巨里(巨里聚名也一名巨合城在今齊州全節縣東南也)弇
進兵先脅巨里使多伐樹木揚言以填塞坑塹數日有
降者言邑聞弇欲攻巨里謀来救之弇乃嚴令軍中趣
修攻具宣勑諸部後三日當悉力攻巨里城隂緩生口
令得亡歸歸者以弇期告邑邑至日果自將精兵三萬
餘人来救之弇喜謂諸將曰吾所以修攻具者欲誘致
邑耳今来適其所求也即分三千人守巨里自引精兵
上岡阪(爾雅曰山脊曰岡陂者曰阪)乘高合戰大破之臨陳斬邑既
而收首級以示巨里城中城中兇懼(兇恐懼聲音呼勇反)費敢悉
衆亡歸張步弇復收其積聚縦兵擊諸未下者平四十
餘營遂定濟南時張步都劇使其弟藍將精兵二萬守
西安(西安縣名屬齊郡故城在今青州臨淄縣西北)諸郡太守合萬餘人守臨
淄相去四十里弇進軍畫中(畫中邑名也畫音胡麥反故城在今西安城東南有)
(澅水因名焉)居二城之間弇視西安城小而堅且藍兵又精
臨淄名雖大而實易攻乃勑諸校會(會猶集也)後五日攻西
安藍聞之晨夜儆守至期夜半弇勑諸將皆蓐食(前書音義)
(曰未起而牀蓐中食也)會眀至臨淄城護軍荀梁等争之以為宜
速攻西安弇曰不然西安聞吾欲攻之日夜為備臨淄
出不意而至必驚擾吾攻之一日必拔拔臨淄即西安
孤張藍與步隔絶必復亡去所謂擊一而得二者也若
先攻西安不卒下頓兵堅城死傷必多縦能拔之藍引
軍還奔臨淄并兵合勢觀人虚實吾深入敵地後無轉
輸旬月之間不戰而困諸君之言未見其宜遂攻臨淄
半日拔之入據其城張藍聞之大懼遂將其衆亡歸劇
弇乃令軍中無得妄掠劇下須張步至乃取之以激怒
步步聞大笑曰以尤來大槍十餘萬衆吾皆即其營而
破之今大耿兵少於彼(弇況之長子故呼為大耿)又皆疲勞何足摧
乎乃與三弟藍弘夀及故大槍渠帥重異等兵(重姓異名)號
二十萬至臨淄大城東將攻弇(袁山松書曰弇上書曰臣據臨淄深塹高壘張)
(步從劇縣来攻疲勞饑渴欲進誘而攻之欲去随而擊之臣依營而戰精銳百倍以逸待勞以實擊虛旬日之)
(間步首可獲上是其計也)弇先出淄水上與重異遇突騎欲縦弇恐
挫其鋒令步不敢進故示弱以盛其氣乃引歸小城陳
兵於内(伏琛齊地記曰小城内有漢景王祠)步氣盛直攻弇營與劉歆等
合戰弇升王宫壊臺望之(臨淄夲齊國所都即齊王宫中有壊臺也東觀記作環臺)
視歆等鋒交乃自引精兵以横突步陳於東城下大破
之飛矢中弇股以佩刀截之左右無知者至暮罷弇眀
旦復勒兵出是時帝在魯聞弇為步所攻自往救之未
至陳俊謂弇曰劇虜兵盛可且閉營休士以須上来弇
曰乘輿且到臣子當擊牛釃酒以待百官反欲以賊虜
遺君父邪乃出兵大戰自旦及昏復大破之殺傷無數
城中溝塹皆滿弇知步困將退豫置左右翼為伏以待
之(兩旁伏兵如鳥之翼)人定時步果引去伏兵起縦擊追至鉅昧
水上(鉅昧水名一名巨浮水在今青州夀光縣西)八九十里僵尸相屬收得
輜重二千餘兩步還劇兄弟各引兵散去後數日車駕
至臨淄自勞軍羣臣大會帝謂弇曰昔韓信破歴下以
開基(前書曰齊屯田於歴下以備漢信擊破之)今將軍攻祝阿以發迹此皆
齊之西界功足相方而韓信襲擊已降(前書曰酈食其說齊王田廣廣)
(降之乃與食其縦酒罷守備韓信聞齊已降欲止蒯通說信令擊之食其音異基也)將軍獨拔勍
敵其功乃難扵信也又田横亨酈生及田横降高帝詔
衞尉不聽為仇(前書曰齊既破横走居海島高帝召之横曰臣亨陛下之使酈食其今聞其弟)
(商為衞尉臣恐懼不敢奉詔高帝詔酈商曰横即至敢動者族之)張步前亦殺伏隆若
步来歸命吾當詔大司徒釋其怨(大司徒伏湛即隆之父)又事尤
相類也將軍前在南陽建此大策(謂弇從帝幸舂陵時請收上谷兵定彭寵)
(取張豐平張步等)常以為落落難合(落落猶疏闊也)有志者事竟成也
弇因復追步步奔平夀(平夀縣名屬北海郡故城在今青州北海縣)乃肉袒
負斧鑕於軍門(鑕鍖也示必死鍖音竹林反)弇傳步詣行在所而勒
兵入據其城樹十二郡旗鼓(東觀記曰弇凡平城陽琅琊高密膠東東莱北海齊)
(千乘濟南平原泰山臨淄等)令步兵各以郡人詣旗下衆尚十餘萬
輜重七千餘兩皆罷遣歸鄉里弇復引兵至城陽降五
校餘黨(祝阿餘黨也)齊地悉平振旅還京師六年西拒隗囂
屯兵於漆(漆縣名屬右扶風故城在今豳州新平縣也漆水在西)八年從上隴眀
年與中郎將來歙分部徇安定北地諸營保皆下之弇
凡所平郡四十六屠城三百未嘗挫折十二年況疾病
乘輿數自臨幸復以國弟廣舉並為中郎將弇兄弟六
人皆垂青紫省侍醫藥當代以為榮及況卒諡烈侯少
子霸襲況爵十三年增弇戶邑上大將軍印綬罷(上音時掌)
(反)以列侯奉朝請每有四方異議輙召入問籌策年五
十六永平元年卒謚曰愍侯子忠嗣忠以騎都尉擊匈
奴於天山有功忠卒子馮嗣馮卒子良嗣一名無禁延
光中尚安帝妹濮陽長公主位至侍中良卒子協嗣隃
麋侯霸卒子文金嗣文金卒子喜嗣喜卒子顯嗣為羽
林左監顯卒子援嗣尚桓帝妺長社公主為河陽太守
後曹操誅耿氏唯援孫弘存焉(決錄注云援字伯緒官至河東太守也)牟
平侯舒卒子襲嗣尚顯宗女隆慮公主襲卒子寳嗣寳
女弟為清河孝王妃及安帝立尊孝王母為孝德皇后
以妃為甘園大貴人帝以寳元舅之重使監羽林左車
騎(劉攽曰按百官志羽林左右監監左右騎不合有車字)位至大將軍而附事内
寵與中常侍樊豐帝乳母王聖等譛廢皇太子為濟隂
王及排陷太尉楊震議者怨之寳弟子承襲公主爵為
林慮侯(林慮即上隆慮也至此避殤帝諱改焉)位至侍中安帝崩閻太后
以寳等阿附嬖倖共為不道策免寳及承皆貶爵為亭
侯遣就國寳於道自殺國除(決錄注曰寳字君逹)大貴人數為耿
氏請陽嘉三年順帝遂詔封寳子(劉攽曰按前後皆作紹封此誤)箕
牟平侯為侍中以恒為陽亭侯承為羽林中郎將其後
貴人薨大將軍梁冀從承求貴人珍玩不能得冀怒風
有司奏奪其封承惶恐遂亡匿於穰數年冀推迹得之
乃并族其家十餘人
論曰淮隂廷論項王審料成埶則知高祖之廟勝矣(淮隂)
(侯韓信也史記韓信說高祖曰項王特匹夫之勇婦人之仁也名雖霸實失天下心今大王入關秋毫無所取)
(秦人無不欲得大王王秦者今大王舉而東三秦可傳檄而定於是漢王舉兵定三秦廟勝謂謀兵於廟而勝)
(敵)弇決策河北(劉攽曰按他傳贊語無单言名者眀少一耿字下文乃可言弇耳)定計
南陽亦見光武之業成矣然弇自剋拔全齊而無復尺
寸功夫豈不懷(懷思也言豈不思重立大功乎)將時之度數不足以相
容乎三世為將道家所忌(史記曰秦使王翦之孫王離擊趙或曰王離秦之名將舉)
(之必矣客曰不然夫將三代必敗以其殺伐多也其後受其不祥劉攽曰注以其殺伐多也按文多一也字)
而耿氏累葉以功名自終將其用兵欲以殺止殺乎何
其獨能隆也
國字叔慮(東觀記慮作憲)建武四年初入侍光武拜為黃門侍
郎應對左右帝以為能遷射聲校尉七年射聲官罷拜
駙馬都尉父況卒國於次當嗣上疏以先侯愛少子霸
固自陳讓有詔許焉後歴頓丘陽翟上蔡令所在吏人
稱之徵為五官中郎將是時烏桓鮮卑屢寇外境國素
有籌策數言邊事帝器之及匈奴薁鞬日逐王比自立
為呼韓邪單于欵塞稱藩願扞禦北虜事下公卿議者
皆以為天下初定中國空虚夷狄情偽難知不可許國
獨曰臣以為宜如孝宣故事受之(宣帝甘露二年呼韓邪單于欵塞請朝帝)
(發所過郡二千騎迎之寵以殊禮位在諸侯王上贊謁稱臣而不名)令東扞鮮卑北拒匈
奴率厲四夷完復邊郡使塞下無晏開之警(晏晚也有警急則開)
(門晚也)萬世有安寧之策也(劉攽曰按文多有字緣上言無遂妄生此對文非也)
帝從其議遂立比為南單于由是烏桓鮮卑保塞自守
北虜遠遁中國少事二十七年代馮勤為大司馬又上
言宜置度遼將軍左右校尉屯五原以防逃亡永平元
年卒官顯宗追思國言後遂致度遼將軍(劉攽曰按致當作置)
左右校尉如其議焉國二子秉夔
秉字伯初有偉體腰帶八圍博通書記能說司馬兵法
尤好將帥之略以父任為郎數上言兵事常以中國虚
費邊陲不寧其患專在匈奴以戰去戰盛王之道顯宗
既有志北伐隂然其言永平中召詣省闥問前後所上
便宜方略拜謁者僕射遂見親幸每公卿會議常引秉
上殿訪以邊事多簡帝心十五年拜駙馬都尉十六年
以騎都尉秦彭為副與奉車都尉竇固等俱北伐匈奴
虜皆奔走不戰而還十七年夏詔秉與固合兵萬四千
騎復出白山擊車師車師有後王前王前王即後王之
子其廷相去五百餘里固以後王道遠山谷深士卒寒
苦欲攻前王秉議先赴後王以為并力根夲則前王自
服固計未決秉奮身而起曰請行前乃上馬引兵北入
衆軍不得已遂進並縦兵抄掠斬首數千級收馬牛十
餘萬頭後王安得震怖縦數百騎出迎秉而固司馬蘇
安欲全功歸固即馳謂安得曰漢貴將獨有奉車都尉
天子姊壻(固尚光武女湼陽公主眀帝姊也)爵為通侯當先降之安得
乃還更令其諸將迎秉秉大怒被甲上馬麾其精騎徑
造固壁言曰車師王降訖今不至請往梟其首固大驚
曰且止將敗事秉厲聲曰受降如受敵遂馳赴之安得
惶恐走出門脱帽抱馬足降(東觀記曰脱帽趨抱馬蹏也)秉將以詣
固其前王亦歸命遂定車師而還眀年秋肅宗即位拜
秉征西將軍遣案行涼州邊境勞賜保塞羌胡進屯酒
泉救戊巳校尉建初元年拜度遼將軍視事七年匈奴
懷其恩信徵為執金吾甚見親重帝每巡郡國及幸宫
觀秉常領禁兵宿衞左右除三子為郎章和二年復拜
征西將軍副車騎將軍竇憲擊北匈奴大破之事并見
憲傳封秉美陽侯食邑三千戶秉性勇壮而簡易於事
軍行常自被甲在前休止不結營部然遠斥候眀要誓
有警軍陳立成士卒皆樂為死永元二年代桓虞為光
禄勲眀年夏卒時年五十餘賜以朱棺玉衣將作大匠
穿冢假鼓吹五營騎士三百餘人送葬諡曰桓侯匈奴
聞秉卒舉國號哭或至棃面流血(棃即𠢐字古通用𠢐割也音力私反)長
子沖嗣及竇憲敗以秉竇氏黨國除沖官至漢陽太守
曾孫紀少有美名辟公府曹操甚敬異之稍遷少府紀
以操將簒漢建安二十三年與太醫令吉㔻(㔻或作平)丞相
司直韋況晃曅謀起兵誅操不克夷三族于時衣冠盛
門坐紀罹禍滅者衆矣
夔字定公少有氣決永元初為車騎將軍竇憲假司馬
北擊匈奴轉車騎都尉(劉攽曰按官無車騎都尉明衍車字)三年憲復
出河西以䕫為大將軍左校尉將精騎八百出居延塞
直奔北單于廷於金微山斬閼氏名王已下五千餘級
單于與數騎脱亡盡獲其匈奴珍寳財畜去塞五千餘
里而還自漢出師所未嘗至也乃封夔粟邑侯(粟邑縣名屬左)
(馮翊故城在今同州白水縣西北)會北單于弟左鹿蠡王於除鞬自立
為單于衆八部二萬餘人來居蒲類海上遣使欵塞以
夔為中郎將持節衞護之及竇憲敗夔亦免官奪爵土
後復為長水校尉拜五原太守遷遼東太守元興元年
貊人寇郡界夔追擊斬其渠帥永初三年南單于檀反
畔使夔率鮮卑及諸郡兵屯鴈門與車騎將軍何熙共
擊之熙推夔為先鋒而遣其司馬耿溥劉祉將二千人
與夔俱進到屬國故城單于遣薁鞬日逐王三千餘人
遮漢兵夔自擊其左令鮮卑攻其右虜遂敗走追斬千
餘級殺其名王六人獲穹廬車重千餘兩馬畜生口甚
衆鮮卑馬多羸病遂畔出塞夔不能獨進以不窮追左
轉雲中太守後遷行度遼將軍事夔勇而有氣數侵陵
匈奴中郎將鄭戩(音翦)元初元年坐徵下獄以减死論笞
二百建光中復拜度遼將軍時鮮卑攻殺雲中太守成
嚴圍烏桓校尉徐常於馬城(馬城縣名屬代郡故城在今雲中定襄縣秦始皇初)
(築城輒崩壊其後有馬周章馳走因随馬迹起城故以名焉)夔與幽州刺史龐參救
之追虜出塞而還後坐法免卒於家
恭字伯宗國弟廣之子也少孤慷慨多大略有將帥才
永平十七年冬騎都尉劉張出擊車師請恭為司馬與
奉車都尉竇固及從弟駙馬都尉秉破降之始置西域
都護戊巳校尉乃以恭為戊巳校尉屯後王部金蒲城
(金蒲城車師後王城廷也今延州蒲昌縣城是也)謁者關寵為戊巳校尉(劉攽曰)
(案戊巳夲是兩校尉故耿恭關寵各為一校今都為戊巳校尉盖流俗不知漢書以理觀之恭是戊校寵是已)
(校也)屯前王柳中城(柳中今西州縣)屯各置數百人恭至部移檄
烏孫示漢威德大昆彌已下皆歡喜遣使獻名馬及奉
宣帝時所賜公主博具(武帝元封中遣江都王建女細君為公主嫁與烏孫昆莫賜乘)
(輿服御官屬侍御數百人贈送甚盛盖後宣帝賜以博具也)願遣子入侍恭乃發使
齎金帛迎其侍子眀年三月北單于遣左鹿蠡王二萬
騎擊車師恭遣司馬將兵三百人救之道逄匈奴騎多
皆為所殁匈奴遂破殺後王安得而攻金蒲城恭乘城
摶戰以毒藥傅矢傳語匈奴曰漢家箭神其中瘡者必
有異因發彊弩射之虜中矢者視創皆沸遂大驚會天
暴風雨随雨擊之殺傷甚衆匈奴震怖相謂曰漢兵神
真可畏也遂解去恭以疏勒城傍有澗水可固五月乃
引兵據之七月匈奴復来攻恭恭募先登數千人直馳
之胡騎散走匈奴遂於城下擁絶澗水恭於城中穿井
十五丈不得水吏士渴乏笮馬糞汁而飲之(笮謂壓笮也)恭
仰嘆曰聞昔貳師將軍拔佩刀刺山飛泉涌出(貳師大宛中城)
(名昔武帝時使李廣利伐大宛期至貳師城因以為號也)今漢德神眀豈有窮哉乃
整衣服向井再拜為吏士禱有頃水泉奔出衆皆稱萬
歲乃令吏士揚水以示虜(東觀記曰恭親自挽籠於是令士且勿飲先和泥塗城并)
(揚示之)虜出不意以為神眀遂引去時焉耆龜兹攻歿都
護陳睦北虜亦圍關寵於柳中會顯宗崩救兵不至車
師復畔與匈奴共攻恭恭厲士衆擊走之後王夫人先
世漢人常私以虜情告恭又給以糧餉數月食盡窮困
乃煑鎧弩食其筋革恭與士推誠同死生故皆無二心
而稍稍死亡餘數十人單于知恭已困欲必降之復遣
使招恭曰若降者當封為白屋王妻以女子恭乃誘其
使上城手擊殺之炙諸城上虜官屬望見號哭而去單
于大怒更益兵圍恭不能下初關寵上書求救時肅宗
新即位乃詔公卿會議司空第五倫以為不宜救司徒
鮑昱議曰今使人於危難之地急而棄之外則縦蠻夷
之暴内則傷死難之臣誠令權時後無邊事可也匈奴
如復犯塞為寇陛下將何以使將又二部兵人裁各數
十(二部謂關寵及恭也)匈奴圍之歴旬不下是其寡弱盡力之效
也可令敦煌酒泉太守各將精騎二千多其幡幟倍道
兼行以赴其急匈奴疲極之兵必不敢當四十日間足
還入塞帝然之乃遣征西將軍耿秉屯酒泉行太守事
遣秦彭與謁者王蒙皇甫援發張掖酒泉敦煌三郡及
鄯善兵合七千餘人建初元年正月會柳中擊車師攻
交河城(前書曰車師前王居交河城河水分流繞城下故號交河去長安八千一百五十里故城在今)
(西州交河縣也)斬首三千八百級獲生口三千餘人駝驢馬牛
羊三萬七千頭北虜驚走車師復降(東觀記曰車師太子比持訾降)會
關寵已歿蒙等聞之便欲引兵還先是恭遣軍吏范羌
至敦煌迎兵士寒服羌因随王蒙軍俱出塞羌固請迎
恭諸將不敢前乃分兵二千人與羌從山北迎恭遇大
雪丈餘軍僅能至城中夜聞兵馬聲以為虜来大驚羌
乃遥呼曰我范羌也漢遣軍迎校尉耳城中皆稱萬歲
開門共相持涕泣眀日遂相随俱歸虜兵追之且戰且
行吏士素饑困發疏勒時尚有二十六人随路死歿三
月至玉門(玉門關名屬敦煌郡在今沙州臣賢按酒泉郡又有玉門縣據東觀記曰至敦煌明即玉)
(門關也)唯餘十三人衣屨穿決形容枯槁中郎將鄭衆為
恭已下洗沐易衣冠上疏曰耿恭以單兵固守孤城當
匈奴之衝對數萬之衆連月踰年心力困盡鑿山為井
煑弩為糧出於萬死無一生之望前後殺傷醜虜數千
百計卒全忠勇不為大漢恥恭之節義古今未有宜蒙
顯爵以厲將帥及恭至雒陽鮑昱奏恭節過蘇武宜蒙
爵賞於是拜為騎都尉以恭司馬石脩為雒陽市丞張
封為雍營司馬軍吏范羌為共丞(共今衞州共城縣)餘九人皆
補羽林恭母先卒及還追行喪制有詔使五官中郎將
(據東觀記馬嚴)齎牛酒釋服(奪情不令追服)眀年遷長水校尉其秋金
城隴西羌反恭上疏言方略詔召入問状乃遣恭將五
校士三千人副車騎將軍馬防討西羌恭屯枹罕數與
羌接戰眀年秋燒當羌降防還京師恭留擊諸未服者
首虜千餘人獲牛羊四萬餘頭勒姐(姐音紫又子也反)燒何羌
等十三種數萬人皆詣恭降初恭出隴西上言故安豐
侯竇融昔在西州甚得羌胡腹心今大鴻臚固即其子
孫前擊白山功冠三軍宜奉大使鎮撫涼部令車騎將
軍防屯軍漢陽以為威重由是大忤扵防(忿恭薦竇固奪其權)及
防還監營謁者李譚承旨奏恭不憂軍事被詔怨望坐
徵下獄免官歸夲部卒於家子溥為京兆虎牙都尉(溥音)
(普漢官儀曰京兆虎牙都尉扶風郡比二千石以涼州近羌數犯三輔將兵護園陵劉攽曰案注文言扶風)
(郡不成文理當云扶風都尉誤一字少一字檢百官志是時置此兩官也)元初二年擊畔羌
於丁奚城軍敗遂歿詔拜溥子宏曅並為郎曅字季遇
順帝初為烏桓校尉(遇或作過)時鮮卑寇緣邊殺代郡太守
曅率烏桓及諸郡卒出塞討擊大破之鮮卑震怖數萬
人詣遼東降自後頻出輙克獲威振北方遷度遼將軍
耿氏自中興已後迄建安之末大將軍二人將軍九人
卿十三人尚公主三人列侯十九人中郎將護羌校尉
及刺史二千石數十百人遂與漢興衰云
論曰余初讀蘇武傳感其茹毛窮海不為大漢羞(蘇武武帝)
(時使匈奴匈奴乃幽囚武於大窖中絶不飲食天雨雪武臥齧雪與氊毛并咽之數日不死匈奴以為神乃徙)
(武北海上無人處二十年乃還也)後覽耿恭疏勒之事喟然不覺涕之
無從嗟哉義重於生以至是乎(孟子曰生者我所欲義者亦我所欲二者不可)
(俱捨生而取義也)昔曹子抗質於柯盟(曹子魯大夫曹劌也一曰曺沬史記曰齊桓公)
(與魯莊公會於柯而盟曹沬執匕首劫齊桓公曰齊彊魯弱而大國侵魯亦已甚矣今城壊壓境君其圖之桓)
(公乃盡還魯之侵地而與之盟)相如申威於河表(相如解見寇怐傳也)盖以決一
旦之負異乎百死之地也以為二漢當疏高爵宥十世
(左傳曰晉范宣子之殺叔向之弟羊舌虎而囚叔向於是祁奚聞之見宣子曰謀而鮮過惠訓不倦者叔向有)
(焉猶將十世宥之以勸能者也)而蘇君恩不及嗣恭亦終填牢戶追誦
龍蛇之章以為歎息(史記曰晉文公返國賞從亡者介子推不言禄禄亦不及縣書宫門)
(曰龍欲上天五蛇為輔龍已升天四蛇各入其宇一蛇獨怨終不見處也)
贊曰好畤經武能畫能兵往收燕卒来集漢營請間趙
殿釃酒齊城況舒率從亦既有成國圖久策分此凶狄
(謂耿國議立日逐王為南單于由是鮮卑保塞自守北虜遠遁也)秉洽胡情夔單虜迹
慊慊伯宗枯泉飛液
後漢書卷四十九
後漢書卷四十九考證
耿弇傳會王郎詐稱成帝子輿起兵邯鄲諸夲同(臣)
(承蒼)按成帝子下當複出一子字
令詣于光武于字似衍文
諸將擅命於畿内諸夲同(臣會汾)按下云貴戚縦横
於都内二句相對為文畿内當作畿外諸將方征伐
四方不得云内也觀注自眀(臣承蒼)按貴戚謂趙萌
也更始傳更始納萌女為夫人萌專權威福自已注
但以王匡張卬當之猶未得實
從追至容城注在今易州道縣也諸夲同道縣地理
志作遒縣
使監羽林左車騎注百官志志字監夲訛作序今改
正
秉弟䕫轉車騎都尉劉攽刊訛衍車字(臣承蒼)按是
時竇憲為車騎將軍故䕫之官轉為車騎都尉其後
憲為大將軍䕫之官又轉為大將軍左校衞車字非
衍也
盡獲其匈奴珍寳財蓄推尋文義其字當是衍文
圍烏桓校尉徐常於馬城注馬城屬代郡故城在今雲
州定襄縣秦始皇初築城輙崩壊其後有馬周章馳
走因随馬迹起城故以名焉(臣會汾)按因馬迹築
城是雁門之馬邑非代郡之馬城章懷此注盖誤記
漢書注耳
後漢書卷四十九考證
