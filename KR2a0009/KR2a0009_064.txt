後漢書卷六十四
宋宣城太守范煜撰
唐章懷太子賢注
梁統列傳第二十四
梁統傳(子松)(竦)(曾孫商)(玄孫冀)
梁統字仲寧安定烏氏人晉大夫梁益耳即其先也(東觀)
(記曰其先與秦同祖出於伯益别封於梁梁益耳見左傳氏音支)統高祖父子都自河
東遷居北地子都子橋(東觀記橋子溥溥子延以明軍謀特除西域司馬延生統)以
貲十萬徙茂陵至哀平之末歸安定統性剛毅而好法
律初仕州郡更始二年召補中郎將使安集凉州拜酒
泉太守會更始敗赤眉入長安統與竇融及諸郡守起
兵保境謀共立帥初以位次咸共推統統固辭曰昔陳
嬰不受王者以有老母也(前書曰陳嬰故東陽令史少年殺其令相聚數千人廼請)
(立嬰為王嬰母謂曰吾自為汝家婦聞先故未嘗貴今暴得大名不祥不如有所屬嬰乃不敢為王劉攽曰)
(注吾自為案前書云自吾為)今統内有尊親又德薄能寡誠不足以
當之遂共推融為河西大將軍更以統為武威太守為
政嚴猛威行鄰郡建武五年統等各遣使隨竇融長史
劉鈞詣闕奉貢願得詣行在所詔加統宣德將軍八年
夏光武自征隗囂統與竇融等將兵會車駕及囂敗封
統為成義侯同產兄廵從弟騰並為關内侯拜騰酒泉
典農都尉悉遣還河西十二年統與融等俱詣京師以
列侯奉朝請更封高山侯拜太中大夫除四子為郎統
在朝廷數陳便宜以為法令既輕下姦不勝宜重刑罰
以遵舊典乃上疏曰臣竊見元哀二帝輕殊死之刑以
一百二十三事手殺人者減死一等(東觀記曰元帝初元五年輕殊死刑)
(三十四事哀帝建平元年輕殊死刑八十一事其四十二事手殺人者減死一等)自是以後著
為常準故人輕犯法吏易殺人臣聞立君之道仁義為
主仁者愛人義者政理愛人以除殘為務政理以去亂
為心刑罰在衷無取於輕是以五帝有流殛放殺之誅
(唐虞時流共工放驩兜殺三苖殛鯀堯為五帝之一故舉言焉)三王有大辟刻肌之法
(大辟罪之大者謂死刑也刻肌謂墨劓臏刖)故孔子稱仁者必有勇(論語載孔子之)
(言也五帝三王皆以仁義而化而能用肉刑以正俗是為勇也)又曰理財正辭禁民為
非曰義(易繫辭曰何以守位曰仁何以聚人曰財理財正辭禁人為非曰義繫辭亦孔子作故稱又曰)
高帝受命誅暴平蕩天下約令定律誠得其宜(高祖定天下使)
(蕭何次律令)文帝寬惠柔克遭世康平(克能也言以和柔能理俗也尚書曰高明)
(柔克也)唯除省肉刑相坐之法他皆率由無革舊章(秦法一人)
(有罪坐其家室文帝除肉刑并相坐律令餘則仍舊不改)武帝値中國隆盛財力有
餘征伐遠方軍役數興豪傑犯禁姦吏弄法故重首匿
之科著知從之律(凡首匿者每為謀自藏匿罪人至宣帝時除子匿父母妻匿夫孫匿祖父)
(母罪餘至殊死上請知從謂見知故縱武帝時立見知故縱之罪使張湯等著律並見前書)以破朋
黨以懲隱匿宣帝聰明正直總御海内臣下奉憲無所
失墜因循先典天下稱理至哀平繼體而即位日淺聽
斷尚寡丞相王嘉輕為穿鑿虧除先帝舊約成律(王嘉字公)
(仲平陵人案嘉傳及刑法志並無其事統與嘉時代相接所引固不妄矣但班固略而不載也)數年之
間百有餘事或不便於理或不厭民心謹表其尤害於
體者傅奏於左(體政體也傳音附)伏惟陛下包元履德權時撥
亂(撥理也公羊傳曰撥亂代反之正)功踰文武德侔高皇誠不宜因循
季末衰微之軌回神明察考量得失宣詔有司詳擇其
善定不易之典施無窮之法天下幸甚事下三公廷尉
議者以為隆刑峻法非明王急務施行日久豈一朝所
釐(釐猶改也)統今所定不宜開可統復上言曰有司以臣今
所言不可施行尋臣之所奏非曰嚴刑竊謂高帝以後
至乎孝宣其所施行多合經傳宜比方今事騐之往古
聿遵前典事無難改不勝至願願得召見若對尚書近
臣口陳其要帝令尚書問狀統對曰聞聖帝明王制立
刑罰故雖堯舜之盛猶誅四凶經曰天討有罪五刑五
庸哉(尚書咎繇謨之詞也庸用也言天以五刑討有罪用五刑必當也)又曰爰制百姓
于刑之衷(尚書吕刑云士制百姓於刑之中孔安國注云咎繇作士制百官于刑之中此作爰爰於)
(也義亦通衷音貞仲反下同也)孔子曰刑罰不衷則人無所厝手足(厝置)
(也)衷之為言不輕不重之謂也春秋之誅不避親戚(左傳)
(曰大義滅親又曰周公殺管叔夫豈不愛王室故也)所以防患救亂坐安衆庶豈
無仁愛之恩貴絶殘賊之路也自高祖之興至于孝宣
君明臣忠謀謨深博猶因循舊章不輕改革海内稱理
斷獄益少至初元建平所減刑罰百有餘條(初元元帝年也建平)
(哀帝年也)而盗賊浸多歲以萬數間者三輔從橫羣輩並起
(從音子用反橫音戶孟反)至燔燒茂陵火見未央其後隴西北地西
河之賊越州度郡萬里交結攻取庫兵刦略吏人詔書
討捕連年不獲(東觀記統對尚書狀曰元壽二年三輔盗賊羣軰並起至燔燒茂陵都邑煙火)
(見未央宫前代未嘗所有其後隴西新興北地任横任崖西河曹況越州度郡萬里交結或從遠方四面會合)
(遂攻取庫兵刦略吏人國家開封侯之科以軍法追捕僅能破散也劉攽曰注前代未嘗所冇案文當云前)
(代所未嘗有)是時以天下無難百姓安平而狂狡之埶猶至
於此皆刑罰不衷愚人易犯之所致也由此觀之則刑
輕之作反生大患惠加姦軌而害及良善也故臣統願
陛下采擇賢臣孔光師丹等議(孔光字子夏師丹字公仲並哀帝時丞相光明)
(習漢制及法令丹初以論議深博徵入為光禄大夫皆有議見前書)議上遂寢不報(上音時掌)
(反)後出為九江太守定封陵鄉侯統在郡亦有治迹吏
人畏愛之卒於官子松嗣
松字伯孫少為郎尚光武女舞隂長公主再遷虎賁中
郎將松博通經書明習故事與諸儒脩明堂辟雍郊祀
封禪禮儀常與論議寵幸莫比光武崩受遺詔輔政永
平元年遷太僕松數為私書請託郡縣二年發覺免官
遂懷怨望四年冬乃縣飛書誹謗下獄死國除(飛書者無根而)
(至若飛來也即今匿名書也)子扈後以恭懷皇后從兄永元中擢為
黃門侍郎歴位卿校尉温恭謙讓亦敦詩書永初中為
長樂少府松弟竦
竦字叔敬少習孟氏易(孟喜字長卿東海人見前書)弱冠能教授後
坐兄松事與弟恭俱徙九真既徂南土歴江湖濟沅湘
(湖謂洞庭湖在今岳州水經云沅水出牂柯且蘭縣注云入洞庭會于江湘水出零陵始安縣陽海山至巴丘)
(入于江)感悼子胥屈原以非辜沈身乃作悼騷賦繫玄石
而沈之(東觀記載其文曰彼仲尼之佐魯兮先嚴斷而後弘衍雖離讒以嗚邑兮卒暴誅於兩觀殷伊)
(尹之協德兮暨太甲而俱寧豈齊量其幾微兮徒信已以榮名雖吞刀以奉命兮抉目眦於門閭吳荒萌其已)
(殖兮可信顔於王廬圖往鏡來兮關比在篇君名既泯没兮後辟亦然屈平濯德兮絜顯芬香勾踐罪種兮越)
(嗣不長重耳忽推兮六卿卒強趙隕鳴犢兮秦人入疆樂毅奔趙兮燕亦是喪武安賜命兮昭以不王蒙宗不)
(幸兮長平顛荒范父乞身兮楚項不昌何爾生不先後兮惟洪勲以遐邁服荔裳如朱紱兮聘鸞路於犇瀨歴)
(蒼梧之崇丘兮宗虞氏之俊又臨衆瀆之神林兮東勅職於蓬碣祖聖道而垂典兮襃忠孝以為珍既匡救而)
(不得兮必殞命而後亾惟賈傅其違指兮何揚生之敗真彼皇麟之高舉兮熙太清之悠悠臨岷川以愴恨兮)
(指丹海以為期)顯宗後詔聽還本郡竦閉門自養以經籍為娱
著書數篇名曰七序班固見而稱曰孔子著春秋而亂
臣賊子懼(左傳書齊豹曰盗三叛人名以懲不義善人勸焉淫人懼焉孟子云仲尼成春秋亂臣賊)
(子懼)梁竦作七序而竊位素餐者慙性好施不事産業長
嫂舞隂公主贍給諸梁親疎有序特重敬竦雖衣食器
物必有加異竦悉分與親族自無所服(服猶用也)竦生長京
師不樂本土自負其才鬱鬱不得意嘗登高遠望歎息
言曰大丈夫居世生當封侯死當廟食(禮記曰諸侯五廟卿大夫三廟)
(士一廟)如其不然閑居可以養志詩書足以自娱州郡之
職徒勞人耳後辟命交至並無所就有三男三女肅宗
納其二女皆為貴人小貴人生和帝竇皇后養以為子
而竦家私相慶後諸竇聞之恐梁氏得志終為已害建
初八年遂譛殺二貴人而陷竦等以惡逆詔使漢陽太
守鄭據傳考竦罪死獄中家屬復徙九真辭語連及舞
隂公主坐徙新城使者護守(新城今洛州伊闕縣也)宫省事密莫
有知和帝梁氏生者永元九年竇太后崩松子扈遣從
兄䄠(䄠古禪字也)奏記三府以為漢家舊典崇貴母氏而梁
貴人親育聖躬不蒙尊號求得申議(求申理而議之也)太尉張
酺引䄠訊問事理會後召見因白䄠奏記之狀帝感慟
良久曰於君意若何酺對曰春秋之義母以子貴(解見光武)
(紀)漢興以來母氏莫不隆顯臣愚以為宜上尊號追慰
聖靈存錄諸舅以明親親帝悲泣曰非君孰為朕思之
會貴人姊南陽樊調妻嫕(嫕音於計反)上書自訟曰妾同産
女弟貴人前充後宫蒙先帝厚恩得見寵幸皇天授命
誕生聖明而爲竇憲兄弟所見譛訴使妾父竦冤死牢
獄骸骨不掩老母孤弟遠徙萬里獨妾遺脫逸伏草野
常恐没命無由自逹今遭值陛下神聖之運親統萬幾
羣物得所憲兄弟姦惡既伏辜誅海内曠然各獲其宜
妾得蘇息拭目更視乃敢昧死自陳所天(臣以君為天故云所天)
妾聞太宗即位薄氏蒙榮(文帝即位尊薄太后為皇太后封弟昭為軹侯太后母前)
(死櫟陽廼追尊太后父為靈文侯會稽郡置園邑三百家櫟陽亦置靈文夫人園令如靈文侯園儀也)宣
帝繼統史族復興(史良娣宣帝祖母也宣帝初生母王夫人死無所歸史良娣母貞君養視)
(焉宣帝即位以舊恩封史恭三子高為樂陵侯會為將陵侯玄為平臺侯)妾門雖有薄史之
親獨無外戚餘恩誠自悼傷妾父既冤不可復生母氏
年殊七十(殊猶過也)及弟裳等遠在絶域不知死生願乞收
竦朽骨使母弟得歸本郡則施過天地存殁幸賴帝覽
章感悟乃下中常侍掖庭令騐問之嫕辭證明審遂得
引見具陳其狀乃留嫕止宫中連月乃出賞賜衣被錢
帛第宅奴婢旬月之間累資十萬嫕素有行操帝益愛
之加號梁夫人擢樊調為羽林左監調光禄大夫宏兄
之曾孫也(宏光武舅也)於是追尊恭懷皇后其冬制詔三公
大鴻臚曰夫孝莫大於尊尊親親其義一也(禮記曰上正祖禰尊)
(尊也下正子孫親親也)詩云父兮生我母兮鞠我撫我畜我長我
育我顧我復我出入腹我欲報之德昊天罔極(詩小雅也毛萇)
(注云鞠養也撫厚也鄭玄注云畜起也育覆育也顧旋視也復反覆也腹懷抱也極已也欲報父母之德昊天)
(乎我心無己也)朕不敢興事覽于前世太宗中宗實有舊典(太宗)
(文帝也中宗宣帝也)追命外祖以篤親親其追封諡皇太后父竦
為襃親愍侯比靈文順成恩成侯(昭帝母趙婕妤帝即位追封婕妤父為順)
(成侯宣帝追封母王夫人父廼始為恩成侯各置園廟也)魂而有靈嘉斯寵榮好爵
顯服以慰母心遣中謁者與嫕及扈備禮西迎竦喪(竦死)
(漢陽獄中故西迎也)詣京師改殯賜東園畫棺玉匣衣衾(東園署名主知)
(棺椁漢儀注王侯葬腰已下玉為札長尺廣二寸半為匣下至足綴以黃金縷為之匝字或作柙也)建塋
於恭懷皇后陵傍帝親臨送葬百官畢會徵還竦妻子
封子棠為樂平侯棠弟雍乘氏侯雍弟翟單父侯邑各
五千戸位皆特進賞賜第宅奴婢車馬兵弩什物以巨
萬計寵遇光於當世諸梁内外以親疎並補郎謁者棠
官至大鴻臚雍少府棠卒子安國嗣延光中為侍中有
罪免官諸梁為郎吏者皆坐免
商字伯夏雍之子也少以外戚拜郎中遷黃門侍郎永
建元年襲父封乘氏侯三年順帝選商女及妹入掖庭
遷侍中屯騎校尉陽嘉元年女立為皇后妹為貴人加
商位特進更增國土賜安車駟馬其歲拜執金吾二年
封子冀為襄邑侯商讓不受三年以商為大將軍固稱
疾不起四年使太常桓焉奉策就第即拜商乃詣闕受
命明年夫人隂氏薨追號開封君(開封縣故城在今汴州浚儀縣南)贈
印綬商自以戚屬居大位每存謙柔虚已進賢辟漢陽
巨覽上黨陳龜為掾屬李固周舉為從事中郎於是京
師翕然稱為良輔帝委重焉(東觀漢記商少持韓詩兼讀衆書傳記天資聰敏昭)
(逹萬情舉措動作直推雅性務在誠實不為華飾孝友著於閭閾明信結於友朋其在朝廷儼恪矜嚴威而不)
(猛退食私館接賓待客寬和肅敬憂人之憂樂人之樂皆若在已輕財貨不為畜積故衣裘裁足卒歲奴婢車)
(馬共用而已朝廷由是敬憚委任焉)每有飢饉輒載租榖於城門賑與貧
餒不宣已惠檢御門族未嘗以權盛干法而性慎弱無
威斷頗溺於内豎以小黃門曹節等用事於中遂遣子
冀不疑與為交友然宦者忌商寵任反欲陷之永和四
年中常侍張逵蘧政内者令石光(内者署名令一人秩六百石屬少府見漢)
(官儀也)尚方令傅福冗從僕射杜永連謀共譛商及中常
侍曹騰孟賁云欲徵諸王子圖議廢立請收商等案罪
帝曰大將軍父子我所親騰賁我所愛必無是但汝曹
共妒之耳逵等知言不用懼廹遂出矯詔收縳騰賁於
省中帝聞震怒敇宦者李歙急呼騰賁釋之收逵等悉
伏誅辭所連染及在位大臣商懼多侵枉乃上疏曰春
秋之義功在元帥罪止首惡(春秋經書虞師晉師滅下陽公羊傳曰虞微國也曷)
(為序于大國之上表虞首惡也曷為序虞首惡虞受賂假滅國者道以取亡焉)故賞不僣溢刑
不淫濫五帝三王所以同致康乂也(左傳曰善為國者賞不僣而刑不濫)
(賞僣則懼及淫人刑濫則懼及善人若不幸而過寧僣無濫)竊聞考中常侍張逵等
辭語多所牽及大獄一起無辜者衆死囚久繫纖微成
大(言久繫則細微之事引牽而成大也)非所以順迎和氣平政成化也(禮記)
(月令孟春之月天子親帥三公九卿諸侯大夫以迎春於東郊命相布德和令行慶施惠下及兆民也)宜
早訖竟以止逮捕之煩(逮及也辭所連及即追捕之也)帝乃納之罪止
坐者六年秋商病篤勅子冀等曰吾以不德享受多福
生無以輔益朝廷死必耗費帑藏衣衾飯唅玉匣珠貝
之屬何益朽骨(唅口實也白虎通曰大夫飯以玉唅以貝士飯以珠唅以貝也)百僚勞
擾紛華道路祗增塵垢雖云禮制亦有權時(權時謂不依禮也)
方今邊境不寧盗賊未息豈宜重為國損氣絶之後載
至冢舍即時殯歛歛以時服皆以故衣無更裁制殯已
開冢冢開即葬祭食如存無用三牲孝子善述父志不
宜違我言也(禮記曰孝子善述父之志善成人之事)及薨帝親臨喪諸子
欲從其誨朝廷不聽賜以東園朱壽之器(劉攽曰案文衍一之字)
銀鏤黃腸玉匣什物二十八種(夀器棺也以朱飾之以銀鏤之前書音義曰以)
(栢木黃心為槨曰黃腸也)錢二百萬布三千匹皇后錢五百萬布萬
匹及葬贈輕車介士(輕車兵車也介士甲士也)賜諡忠侯中宫親送
帝幸宣陽亭(每城門皆有亭即宣陽門之亭也)瞻望車騎(東觀記云初帝作誄曰孰)
(云忠侯不聞其音背去國家都茲玄隂幽居冥冥靡所宜窮也)子冀嗣
冀字伯車為人鳶肩豺目(鳶鴟也鴟肩上竦也豺目目竪也)洞精矘眄
(洞通也矘音它蕩反說文目精直視)口吟舌言(謂語吃不能明了)裁能書計少為
貴戚逸游自恣性嗜酒能挽滿彈棋(挽滿猶引強也蓺經曰彈棋兩人對)
(局白黑棋各六枚先列棋相當更先彈也其局以石為之)格五(前書吾丘壽王善格五音義云簺也音蘇)
(代反說文曰簺行棋相塞謂之簺鮑宏簺經曰簺有四采塞白乘五是也至五即格不得行故謂之格五)六
博(楚詞曰琨蔽象棋有六博王逸注云投六著行六棋故云六博鮑宏博經曰用十二棋六棋白六棋黑所)
(擲頭謂之瓊瓊有五采刻為一畫者謂之塞刻為兩畫者謂之白刻為三畫者謂之黑一邊不刻者五塞之間)
(謂之五塞)蹴鞠(劉向别錄曰蹴鞠者傳言黃帝所作或曰起戰國之時蹴鞠兵埶也所以講武知有材也)
意錢之戲(何承天纂文曰詭億一曰射意一曰射數即攤錢也)又好臂鷹走狗騁
馬鬭雞初為黃門侍郎轉侍中虎賁中郎將越騎步兵
校尉執金吾永和元年拜河南尹冀居職暴恣多非法
父商所親客洛陽令吕放頗與商言及冀之短商以讓
冀冀即遣人於道刺殺放而恐商知之乃推疑於放之
怨仇請以放弟禹為洛陽令(安慰放家欲以滅口)使捕之盡滅其
宗親賓客百餘人商薨未及葬順帝乃拜冀為大將軍
弟侍中不疑為河南尹及帝崩冲帝始在繦褓太后臨
朝詔冀與太傅趙峻太尉李固參錄尚書事冀雖辭不
肯當而侈暴滋甚冲帝又崩冀立質帝帝少而聰慧知
冀驕横嘗朝羣臣目冀曰此跋扈將軍也(跋扈猶強梁也)冀聞
深惡之遂令左右進鴆加煑餅帝即日崩復立桓帝而
枉害李固及前太尉杜喬海内嗟懼語在李固傳建和
元年益封冀萬三千戶增大將軍府舉高第茂才官屬
倍於三公(漢官儀三公府有長史一人司徒府掾屬三十一人令史及御屬三十六人也)又封
不疑為潁陽侯不疑弟蒙西平侯冀子胤襄邑侯各萬
戶和平元年重增封冀萬戶并前所襲合三萬戶弘農
人宰宣素性佞邪欲取媚於冀乃上言大將軍有周公
之功今既封諸子則其妻宜為邑君詔遂封冀妻孫壽
為襄城君兼食陽翟租歲入五千萬加賜赤紱比長公
主(長公主儀服同藩王解見皇后紀)壽色美而善為妖態作愁眉嗁䊋
墯馬髻折腰步齲齒笑(風俗通曰愁眉者細而曲折嗁䊋者薄拭目下若啼處墯馬髻)
(者側在一邊折腰步者足不任體齲齒笑者若齒痛不忻忻始自冀家所為京師翕然皆放效之齲音丘禹反)
以為媚惑冀亦改易輿服之制作平上軿車(鄭玄注周禮云軿猶)
(屏也所用自蔽隱也蒼頡篇云衣車也形制上平異於常也)埤幘狹冠(埤下也音頻爾反一音皮)
(彼反)折上巾(盖折其巾之上角也)擁身扇(大扇也)狐尾單衣(後裾曳地若狐尾)
壽性鉗忌(鉗銸也言性忌害如鉗之銸物也銸音女輒反)能制御冀冀甚寵憚
之初父商獻美人友通期於順帝(友姓也東觀記友作支)通期有
微過帝以歸商商不敢留而出嫁之冀即遣客盗還通
期會商薨冀行服於城西私與之居壽伺冀出多從蒼
頭篡取通期歸截髮刮面笞掠之欲上書告其事冀大
恐頓首請於壽母壽亦不得已而止冀猶復與私通生
子伯玉匿不敢出壽尋知之使子允誅滅友氏冀慮壽
害伯玉常置複壁中冀愛監奴秦宫官至太倉令得出
入壽所壽見宫輒屏御者託以言事因與私焉宫内外
兼寵威權大震刺史二千石皆謁辭之冀用壽言多斥
奪諸梁在位者外以謙讓而實崇孫氏宗親冒名而為
侍中卿校尉郡守長吏者十餘人皆貪叨凶淫各遣私
客籍屬縣富人被以它罪(藉謂疏錄之也)閉獄掠拷使出錢自
贖貲物少者至於死徙扶風人士孫奮居富而性吝冀
因以馬乘遺之(摯虞三輔决錄注曰士孫奮字景卿少為郡五官掾起家得錢貲至一億七千)
(萬富聞京師也)從貸錢五千萬奮以三千萬與之冀大怒乃告
郡縣認奮母為其守臧婢云盗白珠十斛紫金千斤以
叛遂收考奮兄弟死於獄中悉没貲財億七千餘萬其
四方調發歲時貢獻皆先輸上第於冀(上第第一也)乘輿乃
其次焉吏人齎貨求官請罪者道路相望冀又遣客出
塞交通外國廣求異物因行道路發取妓女御者(劉攽曰)
(案古無妓字當作伎)而使人復乘埶橫暴妻略婦女歐擊吏卒所
在怨毒冀乃大起第舍而壽亦對街為宅殫極土木互
相誇競堂寢皆有隂陽奥室(奥深室也)連房洞戶(洞通也謂相當也)
柱壁雕鏤加以銅漆窗牖皆有綺䟱青𤨏(牖小窗也綺疎謂鏤為綺)
(文青𤨏謂刻為𤨏文而以青飾之也)圖以雲氣仙靈臺閣周通更相臨望
飛梁石蹬陵跨水道(架虚為橋若飛也)金玉珠璣異方珍怪充
積臧室遠致汗血名馬又廣開園囿採土築山十里九
坂以象二崤(二崤山在今洛州永寧縣西北)深林絶澗有若自然奇禽
馴獸飛走其間冀壽共乘輦車張羽盖飾以金銀游觀
第内多從倡伎鳴鍾吹管酣謳竟路或連繼日夜以騁
娱恣客到門不得通皆請謝門者門者累千金又多拓
林苑禁同王家西至弘農東界滎陽南極魯陽北逹河
淇包含山藪遠帶丘荒周旋封域殆將千里又起莬苑
於河南城西經亘數十里發屬縣卒徒繕修樓觀數年
乃成移檄所在調發生莬刻其毛以為識人有犯者罪
至刑死嘗有西域賈胡不知禁忌誤殺一莬轉相告言
坐死者十餘人冀二弟嘗私遣人出獵上黨冀聞而捕
其賓客一時殺三十餘人無生還者冀又起别第於城
西以納姦亾或取良人悉為奴婢至數千人名曰自賣
人元嘉元年帝以冀有援立之功欲崇殊典乃大會公
卿共議其禮於是有司奏冀入朝不趨劔履上殿謁讃
不名禮儀比蕭何(事見王莽傳也)悉以定陶陽成餘戸增封為
四縣比鄧禹(冀初封襄邑襲封乘氏更以定陶陽成足四縣)賞賜金錢奴婢綵
帛車馬衣服甲第比霍光以殊元勲每朝會與三公絶
席(絶席别也)十日一入平尚書事(謂平議也)宣布天下為萬世法
冀猶以所奏禮薄意不悅專擅威柄凶恣日積機事大
小莫不諮決之宫衛近侍並所親樹(樹置也)禁省起居纖
微必知百官遷召皆先到冀門牋檄謝恩然後敢詣尚
書下邳人吳樹為宛令之官辭冀冀賓客布在縣界以
情託樹樹對曰小人姦蠧比屋可誅眀將軍以椒房之
重處上將之位宜崇賢善以補朝闕宛為大都士之淵
藪自侍坐以來未聞稱一長者而多託非人誠非敢聞
冀嘿然不悅樹到縣遂誅殺冀客為人害者數十人由
是深怨之樹後為荆州刺史臨去辭冀冀為設酒因鴆
之樹出死車上又遼東太守矦猛初拜不謁冀託以他
事乃腰斬之時郎中汝南袁著年十九見冀凶縱不勝
其憤乃詣闕上書曰臣聞仲尼歎鳳鳥不至河不出圖
自傷卑賤不能致也今陛下居得致之位又有能致之
資(此董仲舒對策之詞著引而略之也)而和氣未應賢愚失序者埶分權
臣上下壅隔之故也夫四時之運功成則退(易繫辭曰寒往則暑)
(來暑往則寒來寒暑相推而歲成焉老子曰功成名遂身退天之道也)高爵厚寵鮮不致
灾今大將軍位極功成可為至戒宜遵懸車之禮高枕
頥神(薛廣德為御史大夫乞骸骨賜安車駟馬懸其安車傳子孫欲令冀遵致仕之禮也)傳曰木
實繁者披枝害心若不抑損權盛將無以全其身矣左
右聞臣言將側目切齒臣特以童蒙見拔故敢忘忌諱
昔舜禹相戒無若丹朱(尚書禹謂帝舜曰無若丹朱傲惟慢遊是好)周公戒
成王無如殷王紂(尚書周公戒成王曰無若殷王受之迷亂酣于酒德哉)願除誹
謗之罪以開天下之口書得奏御冀聞而密遣掩捕著
著乃變易姓名後託病偽死結蒲為人市棺殯送冀廉
問知其詐(廉察也)隂求得笞殺之隱蔽其事學生桂陽劉
常當世名儒素善於著冀召補令史以辱之時太原郝
絜胡武皆危言高論(危亦高謂峻也)與著友善先是絜等連名
奏記三府薦海内高士而不詣冀冀追怒之又疑為著
黨勅中都官移檄捕前奏記者並殺之遂誅武家死者
六十餘人絜初逃亡知不得免因輿櫬奏書冀門書入
仰藥而死家乃得全及冀誅有詔以禮祀著等冀諸忍
忌皆此類也不疑好經書善待士冀隂疾之因中常侍
白帝轉為光禄勲又諷衆人共薦其子允為河南尹允
一名胡狗時年十六容貌甚陋不勝冠帶道路見者莫
不嗤笑焉不疑自恥兄弟有隙遂讓位歸第與弟蒙閉
門自守冀不欲令與賓客交通隂使人變服至門記往
來者南郡太守馬融江夏太守田明初除過謁不疑冀
諷州郡以它事陷之皆髠笞徙朔方融自刺不殊明遂
死於路永興二年封不疑子馬為潁隂矦允子桃為城
父矦冀一門前後七封矦三皇后六貴人二大將軍夫
人女食邑稱君者七人尚公主三人其餘卿將尹校五
十七人在位二十餘年窮極滿盛威行内外百僚側目
莫敢違命天子恭已而不得有所親豫帝既不平之延
熹二年太史令陳授因小黃門徐璜陳灾異日食之變
咎在大將軍冀聞之諷洛陽令收考授死於獄帝由此
發怒初掖庭人鄧香妻宣生女猛(香盖掖庭署人之名)香卒宣更
適梁紀梁紀者冀妻壽之舅也壽引進猛入掖庭見幸
為貴人冀因欲認猛為其女以自固乃易猛姓為梁時
猛姊婿邴尊為議郎冀恐尊沮敗宣意(沮壊也恐尊壊敗宣意不從其)
(改梁姓也)乃結刺客於偃城刺殺尊而又欲殺宣宣家在延
熹里與中常侍袁赦相比(相鄰比也)冀使刺客登赦屋欲入
宣家赦覺之鳴鼓會衆以告宣宣馳入以白帝帝大怒
遂與中常侍單超具瑗唐衡左悺徐璜等五人成謀誅
冀語在宦者傳冀心疑超等乃使中黃門張惲入省宿
以防其變具瑗勅吏收惲以輙從外入欲圖不軌帝因
是御前殿召諸尚書入發其事使尚書令尹勲持節勒
丞郎以下皆操兵守省閤歛諸符節送省中使黃門令
具瑗將左右廐騶(騶騎士也)虎賁羽林都候劔戟士(續漢志曰左右)
(都候各一人秩六百石主劔戟士徼循宫中及天子有所收考也)合千餘人與司隸校
尉張彪共圍冀第使光禄勲袁盱(音吁)持節收冀大將軍
印綬徙封比景都鄉矦冀及妻壽即日皆自殺悉收子
河南尹允叔父屯騎校尉讓及親從衛尉淑越騎校尉
忠長水校尉戟等諸梁及孫氏中外宗親送詔獄無長
少皆棄市不疑蒙先卒其它所連及公卿列校刺史二
千石死者數十人故吏賓客免黜者三百餘人朝廷為
空唯尹勲袁盱及廷尉邯鄲義在焉是時事卒從中發
(卒音七訥反)使者交馳公卿失其度官府市里鼎沸數日乃
定百姓莫不稱慶收冀財貨縣官斥賣合三十餘萬萬
以充王府用減天下稅租之半散其苑囿以業窮民錄
誅冀功者封尚書令尹勲以下數十人
論曰順帝之世梁商稱為賢輔豈以其地居亢滿而能
以愿謹自終者乎(亢上極之名也愿慤也)夫宰相運動樞極感會
天人(樞謂斗樞也極北極也)中於道則易以興政乖於務則難乎
御物商協回天之埶屬彫弱之期而匡朝䘏患未聞上
術憔悴之音載謠人口雖輿粟盈門何救阻饑之戹(阻難)
(也書曰黎民阻饑也)永言終制未解尸官之尤(尸官猶尸禄終制謂薄葬也)況
乃傾側孽臣(商遣冀不疑與曹節等為交友也)𫝊寵凶嗣以至破家傷
國而豈徒然哉
贊曰河西佐漢統亦定算(謂統初與竇融定計歸光武)襃親幽憤升
高累歎商恨善柔冀遂貪亂(善柔失刑斷之道也)
後漢書卷六十四
後漢書卷六十四考證
至初元建平所减刑罰百有餘條何焯云前書初元
則刑法志中載元帝議减律令詔書若哀帝則並無
減刑罰事想以成帝河平中復下詔减死刑統因誤
以為哀帝之建平注家並不細尋遂以為班固失之
略耳
梁統子竦感悼子胥屈原以非辜沈身乃作悼騷賦繫
玄石而沈之注關北在篇(臣會汾)按此言關逢比
干以直諫死其事著在篇籍也諸本皆誤作關北
又注何揚生之敗真(臣會汾)按此謂揚雄作反騷
義乖貞烈也監本誤作欺真今從宋本改
梁統曾孫商中宮親送監本誤作中官(臣會汾)按商
女為順帝后妹為貴人此中宮謂皇后親送父喪也
若中官則是中常侍謁者之屬不得云親送矣今改
正
梁統玄孫冀錄誅冀功者(臣會汾)按者字當在功字
上
後漢書卷六十四考證
