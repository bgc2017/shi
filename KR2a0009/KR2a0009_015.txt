後漢書卷十五
梁剡令劉昭補幷注
禮儀志第五
禮儀中(立夏桃印)(請雨黃郊)(拜皇太子劉拜王公立秋貙案戸)
(祠星土牛)(立冬士冬至會臘遣衛朝)(大儺)
立夏之日夜漏未盡五刻京都百官皆衣赤至季夏衣
黃郊其禮祠特祭竈
自立春至立夏盡立秋郡國上雨澤若少府郡縣各掃
除社稷其旱也公卿官長以次行雩禮求雨(公羊傳曰大雩旱祭)
(也何休注曰君親之南郊以六事謝過自責曰政不善與民失職與宫室崇與婦謁盛與苞苴行與䜛夫倡與)
(使童男女各八人舞而呼雩故謂之雩春秋繁露曰大旱雩祭而請雨大水鳴鼓而攻社天地之所為隂陽之)
(所起也或請焉或怒焉何如也曰大旱陽滅隂也陽滅隂者尊厭卑也固其義也雖大甚拜請之而已敢有加)
(也大水者隂滅陽也隂滅陽者卑勝尊也以賤陵貴者逆節故鳴鼔而攻之朱絲而脅之為其不義此亦春秋)
(之不畏強禦也變天地之位正隂陽之序貞行其道而不忘其難義之至也又仲舒奏江都王云求雨之方損)
(陽益隂願大王無收廣陵女子為人祝者一月租賜諸巫者諸巫母大小皆相聚於郭門為小壇以脯酒祭女)
(獨擇寬大便處移市市使無内丈夫丈夫無得相從飲食令吏妻各往視其夫皆到即起雨注而已服虔注左)
(傳曰大雩夏祭天名雩遠也遠為百糓求膏雨也龍見而雩龍角亢也謂四月昏龍星體見萬物始盛待雨而)
(大故雩祭以求雨也一說大雩者祭於帝而祈雨也一說郊祀天祈農事雩祭山川而祈雨也漢舊儀求雨太)
(常禱天地宗廟社稷山川以賽各如其常牢禮也四月立夏旱乃求雨禱雨而已後旱復重禱而已訖立秋雖)
(旱不得禱求雨也)閉諸陽衣皂興土龍(山海經曰大荒東北隅有山名曰凶犂土丘應)
(龍處南極殺蚩尤與夸父不得復上故下數旱旱而為應龍之狀乃得大雨郭璞曰今之土龍本此氣應自然)
(冥感非人所能為也董仲舒云春旱求雨令縣邑以水日令民禱社稷家人祠戸毋伐名木毋斬山林暴巫聚)
(蛇八日於邑東門之外為四通之壇方八尺植蒼繒八其神共工祭之以生魚八玄酒具清酒摶脯擇巫之潔)
(清辯口利辭者以為祝祝齋三日服蒼衣先再拜乃跪陳陳已復再拜乃起祝曰昊天生五穀以養人今五榖)
(病旱恐不成敬進清酒搏脯再拜請雨雨幸大澍奉牲禱以甲乙日為大靑龍一長八丈居中央為小龍七各)
(長四丈於東方皆東鄉其間相去八尺小僮八人皆齋三日服青衣而舞之田嗇夫亦齋三日服青衣而立之)
(諸里社通之於閭外之溝取五蝦蟇錯置社之中池方八尺深一尺置水蝦蟇焉具清酒搏脯祝齋三日服蒼)
(衣拜跪陳祝如初取三歲雄雞與三歲豭猪皆燔之於四通神宇令民闔邑里南門置水其外開里北門具老)
(豭猪一置之里北門之外市中亦置一豭猪聞彼鼓聲皆燒猪尾取死人骨埋之開山淵積薪而焚之决通道)
(橋之壅塞不行者決瀆之幸而得雨報以豚一酒鹽黍財足以茅為席毋斷夏求雨令縣邑以水日家人祀竈)
(毋舉土功更大浚井暴釡於壇杵臼于術七日為四通之壇於邑南門之外方七尺植赤繒七其神蚩尤祭之)
(以赤雄雞七玄酒其清酒搏脯祝齋三日服赤衣拜跪陳祝如春以丙丁日為赤大龍一長七丈居中又為小)
(龍六長三丈五尺於南方皆南鄉其間相去七尺壯者七人皆齋三日服赤衣而舞之司空嗇夫亦齋三日服)
(赤衣而立之鑿社而通之閭外之溝取五蝦蟇錯置社之中池方七尺深一尺酒脯祭齋衣赤拜跪陳祝如初)
(取三歲雄雞豭猪燔之四通神宇開隂閉陽如春也季夏禱山陵以助之令縣邑一徙市於邑南門之外五日)
(禁男子無得行入市家人祠中霤母舉土功聚巫市旁為之結盖為四通之壇於中央植黃繒五其神后稷祭)
(之以母&KR1246;五玄酒具清酒搏脯令各為祝齋三日衣黃衣皆如春祠以戊巳日為大黃龍一長五丈居中央又)
(為小龍四各長二丈五尺於中央皆南鄉其間相去五尺丈夫五人皆齋三日服黃衣而舞之老者亦齋三日)
(衣黃衣而立之亦通社中於閭外溝蝦蟇池方五尺深一尺他皆如前秋暴巫尫至九日毋舉火事煎金器家)
(人祠門為四通之壇於邑西門之外方九尺植白繪九其神大昊祭之桐木魚九玄酒其清酒搏脯衣白衣他)
(如春以庚辛日為大白龍一長九丈居中央為小龍八各長四丈五尺於西方皆西鄉其間相去九尺鰥者九)
(人皆齋三日服白衣而舞之司馬亦齋三日衣白衣而立之蝦蟇池方九尺深一尺他如前冬舞龍六日禱於)
(名山以助之家人祠井毋壅水為四通之壇於邑北門之外方六尺植黑繪六其神玄冥祭之以黑狗子六玄)
(酒其清酒搏脯祝齋三日衣玄衣祀禮如春以壬癸日為大黑龍一長六丈居中央又為小龍五各長三丈於)
(北方皆北鄉其間相去六尺老者六人皆齋三日衣黑衣而舞之尉亦齋三日服黑衣而立之蝦蟇池皆如春)
(四時皆庚子日令吏民夫婦皆偶處凡求雨大體丈夫欲藏而居女子欲和而樂應龍有翼法言曰象龍之致)
(雨艱矣哉龍乎龍乎新論曰劉歆致雨具作土龍吹律及諸方術無不備設譚問求雨所以為土龍何也曰龍)
(見者輙有風雨興起以迎送之故緣其象類而為之)立土人舞僮二佾七日一變
如故事(周禮曰䍿舞帥而舞旱暵之事鄭玄曰䍿赤皂染羽為之也旱暵注陽也用假色者欲其有時)
(而去之)反拘朱索社伐朱鼓(漢舊儀曰成帝二年六月始命諸官止雨朱繩反縈社擊)
(鼔攻之是後水旱常不和干寳曰朱絲縈社社太隂也朱火色也絲維屬天子伐鼔於社責羣隂也諸侯用幣)
(於社請上公也伐鼔於朝退自攻也此聖人厭勝之法也)禱賽以少牢如禮(漢舊儀曰武帝)
(元封日到七月畢賽之秋冬春不求雨古今注曰武帝元封六年五月旱女及巫丈夫不入市也)
拜皇太子之儀百官會位定謁者引皇太子當御坐殿
下北面司空當太子西北東面立讀策書畢中常侍持
皇太子璽綬東向授太子太子再拜三稽首謁者贊皇
太子臣某甲謁者稱制曰可三公升階上殿賀夀萬歲
因大赦天下供賜禮畢罷
拜諸侯王公之儀百官會位定謁者引光禄勲前(丁孚漢儀)
(曰太常住盖下東向讀文與此異也)謁者引當拜前當坐伏殿下光禄勲
前一拜舉手曰制詔其以某為某(丁孚漢儀有夏勤策文曰維元初六年三)
(月甲子制詔以大鴻臚勤為司徒曰朕承天序惟稽古建爾于位為漢輔往率舊職敬敷五教五教在寬左右)
(朕躬宣力四表保乂皇家於戲實惟秉國之均旁祗厥緒時亮天工可不慎與勤而戒之)讀策書畢
謁者稱臣某再拜尚書郎以璽印綬付侍御史侍御史
前東面立授璽印綬王公再拜頓首三下贊謁者曰某
王臣某新封某公某初謝中謁者報謹謝贊者立曰謝
皇帝為公興皆冠謝起就位供賜禮畢罷(臣昭曰漢立皇后國禮之)
(大而志無其儀良未可了案蔡質所記立宋皇后儀今取以備闕云尚書令臣囂僕射臣鼎尚書臣旭臣乘臣)
(滂臣謨臣詣稽首言伏惟陛下履乾則坤動合隂陽羣臣大小咸以長秋宫未定遵舊依典章表仍聞歴時乃)
(聽令月吉日以宋貴人為皇后應期正位羣生兆庶莫不式舞易稱受兹介祉詩云干禄百福子孫千億萬方)
(幸甚今吉日以定臣請太傅太尉司徒司空太常條列禮儀正處上羣臣妾無得上夀如故事臣囂臣鼎臣旭)
(臣乘臣滂臣謨臣詣愚闇不達大義誠惶誠恐頓首死罪稽首再拜以聞制曰可維建寧四年七月乙未制詔)
(皇后之尊與帝齊體供奉天地祗承宗廟母臨天下故有莘興殷姜任母周二代之隆盖有内德長秋宫闕中)
(宫曠位宋貴人乘淑媛之懿體山河之儀威容昭曜德冠後庭羣寮所咨人曰宜哉卜之蓍龜卦得承乾有司)
(奏議宜稱紱組以臨兆民今使太尉襲使持節奉璽綬宗正祖為副立貴人為皇后其往踐爾位敬宗禮典肅)
(慎中饋無替朕命永終天禄皇后初即位章德殿太尉使持節奉璽綬天子臨軒百官陪位皇后北面太尉住)
(盖下東向宗正大長秋西向宗正讀策文畢皇后拜稱臣妾畢住位太尉襲授璽綬中常侍長樂太僕高鄉侯)
(覽長跪受璽綬奏於殿前女史授婕妤婕妤長跪受以授昭儀昭儀受長跪以帶皇后皇后伏起拜稱臣妾訖)
(黃門鼔吹三通鳴鼓畢羣臣以次出后即位大赦天下皇后秩比國王即位威儀赤紱玉璽)
仲夏之月萬物方盛日夏至隂氣萌作恐物不楙其禮
以朱索連葷菜彌牟朴蠱鍾以桃印長六寸方三寸五
色書文如法以施門戶代以所尚為飾夏后氏金行作
葦茭言氣交也(風俗通曰傳曰萑葦有叢吕氏春秋湯始得伊尹祓之於廟薰以萑葦周禮卿)
(大夫之子名曰門子論語曰誰能出不由戶故用葦者欲人之子孫蕃殖不失其類有如萑葦茭者交易隂陽)
(代興者也)殷人水德以螺首慎其閉塞使如螺也周人木德
以桃為更言氣相更也漢兼用之故以五月五日朱索
五色印為門戶飾以難止惡氣(桃印本漢制所以輔卯金魏除之也)日夏
至禁舉大火止炭鼓鑄消石冶皆絶止至立秋如故事
是日浚井改水日冬至鑚燧改火云
先立秋十八日郊黃帝是日夜漏未盡五刻京都百官
皆衣黃至立秋迎氣於黃郊樂奏黃鍾之宫歌帝臨冕
而執干戚舞雲翹育命所以養時訓也
立秋之日夜漏未盡五刻京都百官皆衣白施皂領緣
中衣迎氣於白郊禮畢皆衣絳至立冬
立秋之日自郊禮畢始揚威武斬牲於郊東門以薦陵
廟其儀乘輿御戎路白馬朱鬛躬執弩射牲牲以鹿麛
(月令曰天子乃厲勑執弓挾矢以獵月令章句曰親執弓以射禽所以教兆民載戰事也四時閑習以救無辜)
(以伐有罪所以強兵保民安不忘危也)太宰令謁者各一人載獲車馳駟
送陵廟還宫遣使者齎束帛以賜武官(漢官名秩曰賜太尉將軍各六)
(十匹執金吾諸校尉各三十匹武官倍於文官)武官肄兵習戰陣之儀斬牲之
禮名曰貙劉兵官皆肄孫吳兵法六十四陣名曰乘之
(月令孟冬天子講武習射御角力盧植注曰角力如漢家乘之引閾蹋踘之屬也今月令季秋天子乃教田獵)
(以習五戎月令章句曰寄戎事之教於田獵武事不可空設必有以誡故寄教於田獵閑肄五兵天子諸侯無)
(事而不田為不敬田不以禮為暴天物周禮司馬以旗致民平列陣如戰之陣王執路鼔諸侯執賁鼔軍將執)
(晉鼔師帥執提旅師執鼙卒長執鐃兩司馬執鐸公司馬執鐲以教坐作進退疾徐疏數之節士卒聽聲視旗)
(隨而前却故曰師之耳目在吾旗鼔春教振旅以蒐田夏教苃舍以苗田秋教治兵以獮田冬教大閱以狩田)
(春夏示行禮取禽供事而已秋者殺時田獵之正其禮盛獨斷曰廵狩校獵還公卿以下陳雒陽都亭前街上)
(乘輿到公卿下拜天子下車公卿親識顏色然後還宫古語曰在車為下唯此時施行魏書曰建安二十一年)
(三月曹公親耕藉田有司奏四時講武於農隙漢承秦制三時不講唯十月車駕幸長安水南門會五營士為)
(八陣進退名曰乘之今金革未偃士民素習可無四時講武但以立秋擇吉日大朝車騎號曰治兵上合禮名)
(下承漢制也)立春遣使者齎束帛以賜文官(漢官名秩曰賜司徒司空帛四)
(十匹九卿十五匹古今注曰建武八年立春賜公十五匹卿十匹)貙劉之禮祠先虞執
事告先虞已烹鮮時有司乃逡廵射牲獲車畢有司告
事畢(古今注曰永平元年六月乙夘初令百官貙膢白幕皆霜風俗通稱韓子書山居谷汲者膢臘而寘)
(水楚俗常以十二月祭飲食也又曰當新始殺食曰貙膢)
仲秋之月縣道皆案戶比民年始七十者授之以玉杖
餔之糜粥八十九十禮有加賜玉杖長尺端以鳩鳥為
飾鳩者不噎之鳥也欲老人不噎是月也祀老人星于
國都南郊老人廟
季秋之月祠星于城南壇心星廟
立冬之日夜漏未盡五刻京都百官皆衣皂迎氣於黑
郊禮畢皆衣絳至冬至絶事
冬至前後君子安身靜體百官絶事不聽政擇吉辰而
後省事絶事之日夜漏未盡五刻京都百官皆衣絳至
立春諸王時變服執事者先後其時皆一日日冬至夏
至隂陽晷景長短之極微氣之所生也(白虎通曰至日所以休兵不興)
(事閉關商旅不行何此日隂陽氣微王者承天理物故率天下靜不復行役以扶助微氣成萬物也夏至隂氣)
(始動冬至陽氣始萌易曰先王以至日閉關商旅不行夏至隂始起反大熱何隂氣始起陽氣推而上故大熱)
(也冬至陽始起隂氣推而上故大寒也)故使八能之士八人或吹黃鍾之
律間竽或撞黃鍾之鍾或度晷景權水輕重水一升冬
重十三两或擊黃鍾之磬或鼓黃鍾之瑟軫間九尺二
十五弦宫處于中左右為商徵角羽或擊黃鍾之鼓先
之三日太史謁之至日夏時四孟冬則四仲其氣至焉
先氣至五刻太史令與八能之士郎坐于端門左塾太
子具樂器夏赤冬黑列前殿之前西上鍾為端守宫設
席于器南北面東上正德席鼓南西面令晷儀東北三
刻中黃門持兵引太史令八能之士入自端門就位二
刻侍中尚書御史謁者皆陛一刻乘輿親御臨軒安體
靜居以聽之太史令前當軒溜北面跪舉手曰八能之
士以備請行事制曰可太史令稽首曰&KR0008;起立少退顧
令正德曰可行事正德曰&KR0008;皆旋復位正德立命八能
士曰以次行事間音以竽八能曰&KR0008;五音各三十為闋
正德曰合五音律先唱五音並作二十五闋皆音以竽
(樂叶圖徵曰夫聖人之作樂不可以自娱也所以觀得失之效者也故聖人不取備於一人必從八能之士故)
(撞鍾者當知鍾擊鼓者當知鼔吹管者當知管吹竽者當知竽擊磬者當知磬鼓琴者當知琴故八士曰或調)
(隂陽或調律歷或調五音故撞鍾者以知法度鼓琴者以知四海擊磬者以知民事鍾音調則君道得君道得)
(則黃鍾蕤賓之律應君道不得則鍾音不調鍾音不調則黃鍾蕤賓之律不應鼔音調則臣道得臣道得則太)
(簇之律應管音調則律歷正律歷正則夷則之律應磬音調則民道得民道得則林鐘之律應竽音調則法度)
(得法度得則無射之律應琴音調則四海合歲氣百川一合德鬼神之道行祭祀之道得如此則姑洗之律應)
(五樂皆得則應鍾之律應天地以和氣至則和氣應和氣不至則天地和氣不應鍾音調下臣以法賀主鼓音)
(調主以法賀臣磬音調主以德施於百姓琴音調主以德及四海八能之士常以日冬至成天文日夏至成地)
(理作隂樂以成天文作陽樂以成地理)訖正德曰八能士各言事八能士
各書板言事文曰臣某言今月若干日甲乙日冬至黃
鍾之音調君道得孝道襃商臣角民徵事羽物各一板
否則召太史令各板書封以皂囊送西陛跪授尚書施
當軒北面稽首拜上封事尚書授侍中常侍迎受報聞
以小黃門幡麾節度太史令前曰禮畢制曰可太史令
前稽首曰&KR0008;太史令八能士詣太官受賜陛者以次罷
日夏至禮亦如之(蔡邕獨斷曰冬至陽氣始動夏至隂氣始起麋鹿角觧故寢兵鼔身欲寧)
(志欲靜故不聽事迎送五日臘者歲終大祭縱吏民宴飲非迎氣故但送不迎正月歲首亦如臘儀冬至陽氣)
(起君道長故賀夏至隂氣起君道衰故不賀鼓以動衆鍾以止衆故夜漏盡鼓鳴則起晝漏盡鍾鳴則息)
季冬之月星廻歲終隂陽以交勞農大享臘(高堂隆曰帝王各以)
(其行之盛而祖以其終而臘火生於寅盛於午終於戌故火家以午祖以戌臘秦靜曰古禮出行有祖祭歲終)
(有蜡臘無正月必祖之祀漢氏以午祖以戌臘午南方故以祖冬者歲之終物畢成故以戌臘而小數之學者)
(因為之說非典文也)
先臘一日大儺(譙周論語注曰儺却之也)謂之逐疫(漢舊儀曰顓頊氏有三子生而)
(亡去為疫鬼一居江水是為虎一居若水是為罔兩蜮鬼一居人宫室區隅漚庾善驚人小兒月令章句曰日)
(行北方之宿北方大隂恐為所抑故命有司大儺所以扶陽抑隂也盧植禮記注曰所以逐衰而迎新)其
儀選中黃門子弟年十歲以上十二以下百二十人為
侲子皆赤幘皂製執大鼗(漢舊儀曰方相帥百隸及童女以桃弧棘矢土鼔鼓且射)
(之以赤九五穀播灑之譙周論語注曰以葦矢射之薛綜曰侲之言善善童幼子也)方相氏黃金
四目蒙熊皮玄衣朱裳執戈揚盾十二獸有衣毛角中
黃門行之冗從僕射將之以逐惡鬼于禁中夜漏上水
朝臣會侍中尚書御史謁者虎賁羽林郎將執事皆赤
幘陛衞乘輿御前殿黃門令奏曰侲子備請逐疫於是
中黃門倡侲子和曰甲作食&KR1223;胇胃食虎雄伯食魅騰
簡食不祥攬諸食咎伯竒食夢強梁祖明共食磔死寄
生委隨食觀錯斷食巨窮竒騰根共食蠱凡使十二神
追惡凶赫女軀拉女幹節觧女肉抽女肺腸女不急去
後者為糧(東京賦曰捐魑魅斮獝狂斬委蛇腦方良囚耕父於清冷溺女魃於神潢殘䕫魖與罔象)
(殪壄仲而殲游光注曰魑魅山澤之神獝狂惡鬼委蛇大如車轂方良草澤神耕父女魃皆旱鬼惡水故囚溺)
(於水中使不能為害䕫魖㒺象木石之怪壄仲游光兄弟八人恒在人間作怪害也孔子曰木石之怪䕫罔兩)
(水之怪龍罔象臣昭曰木石山怪也䕫一足越人謂之山㺐罔兩山精好學人聲而迷惑人龍神物也非所常)
(見故曰怪罔象食人一名沐□埤蒼曰獝狂無頭鬼)因作方相與十二獸儛嚾呼
周徧前後省三過持炬火送疫出端門(東京賦曰煌火馳而星流逐赤)
(疫於四裔注曰煌火光逐驚走煌然火光如星馳赤疫疫鬼惡者也侲子合三行從東序上西序下)門外
騶騎傳炬出宫司馬闕門門外五營騎士傳火棄雒水
中(東京賦注曰衞士千人在端門外五營千騎在衛士外為三部更送至雒水凡三軰逐鬼投雒水中仍上)
(天池絶其橋梁使不得度還)百官官府各以木面獸能為儺人師訖
設桃梗鬱儡葦茭畢執事陛者罷(山海經曰東海中有度朔山上有大桃樹)
(蟠屈三千里其卑枝門曰東北鬼門萬鬼出入也上有二神人一曰神荼一曰鬱儡主閱領衆鬼之惡害人者)
(執以葦索而用食虎於是黃帝法而象之敺除畢因立桃梗於門戶上畫鬱儡持葦索以御凶鬼畫虎於門當)
(食鬼也史記曰東至於蟠木風俗通曰黃帝上古之時有神荼與鬱儡兄弟二人性能執鬼桃梗梗者更也歲)
(終更始受介祉也蘇秦說孟嘗君曰土偶人語桃梗今子東國之桃木削子為人虎者陽物百獸之長能擊鷙)
(性食鬼魅者也)葦戟桃杖以賜公卿將軍特侯諸侯云(漢官名秩曰大)
(將軍三公臘賜錢各三十萬牛肉二百斤粳米二百斛特侯十五萬卿十萬校尉五萬尚書丞郎各萬五千石)
(六百石各七千侍御史謁者議郎尚書令各五千郎官蘭臺令史三千中黃門羽林虎賁士二人共三千以為)
(當祠門戶直各隨多少受也)
是月也立土牛六頭於國都郡縣城外丑地以送大寒
(月令章句曰是月之會建丑丑為牛寒將極是故出其物類形象以示送達之且以升陽也)
饗遣故衛士儀百官會位定謁者持節引故衛士入自
端門衞司馬執幡鉦護行行定侍御史持節慰勞以詔
恩問所疾苦受其章奏所欲言畢饗賜作樂觀以角抵
樂闋罷遣勸以農桑(周禮曰府史以下則有胥有徒鄭玄注曰此謂民給徭役若今衛上)
(矣蔡邕曰見客平樂饗衛士瑰偉壯觀也)
每月朔歲首為大朝受賀其儀夜漏未盡七刻鍾鳴受
賀及贄公侯璧中二千石二千石羔千石六百石鴈四
百石以下雉(獻帝起居注曰舊典市長執鴈建安八年始令執雉)百官賀正月(決疑)
(要注曰古者朝會皆執贄侯伯執圭子男執璧孤執皮帛卿執羔大夫執鴈士執雉漢魏粗依其制正旦大會)
(諸侯執玉璧薦以鹿皮公卿以下所執如古禮古者衣皮故用皮帛為幣玉以象德璧以稱事不以貨没禮庶)
(羞不踰牲宴衣不踰祭服輕重之宜也)二千石以上上殿稱萬歲(蔡邕獨斷曰三)
(公奉璧上殿向御座北面太常贊曰皇帝為君興三公伏皇帝坐乃進璧古語曰御坐則起此之謂也)舉
觴御坐前司空奉羹大司農奉飯奏食舉之樂百官受
賜宴饗大作樂(蔡質漢儀曰正月旦天子幸德陽殿臨軒公卿將大夫百官各陪朝賀蠻貊胡)
(羌朝貢畢見屬郡計吏皆陛覲庭燎宗室諸劉雜會萬人以上立西面位定公納薦太官賜食酒西入東出既)
(定上夀計吏中庭北面立太官上食賜羣臣酒食貢事御史四人執法殿下虎賁羽林弧弓撮矢陛戟左右戎)
(頭偪脛陪前向後左右中郎將住東西羽林虎賁將住東北五官將住中央悉坐就賜作九賓徹樂舍利從西)
(方來戲於庭極乃畢入殿前激水化為比目魚跳躍嗽水作霧鄣日畢化成黃龍長八丈出水遊戲於庭炫燿)
(日光以两大絲繩繋兩柱中頭間相去數丈兩倡女對舞行於繩上對面道逢切肩不傾又蹋局出身藏形於)
(斗中鍾磬並作樂畢作魚龍曼延小黃門吹三通謁者引公卿羣臣以次拜微行出罷卑官在前尊官在後德)
(陽殿周旋容萬人陛高二丈皆文石作壇激沼水於殿下畫屋朱梁玉階金柱刻鏤作宫掖之好厠以青翡翠)
(一柱三帶韜以赤緹天子正旦節會朝百官於此自到偃師去宫四十三里望朱雀五闕德陽其上鬱嵂與天)
(連雒陽宫閣傳云德陽宫殿南北行七丈東西行三十七丈四尺)其每朔唯十月旦從
故事者高祖定秦之月元年歲首也(蔡邕曰羣臣朝見之儀視不晚朝十)
(月朔之故以問胡廣廣曰舊儀公卿以下每月常朝先帝以其頻故省唯六月十月朔朝後復以六月朔盛暑)
(省之蔡邕禮樂志曰漢樂四品一曰大予樂典郊廟上陵殿諸食舉之樂郊樂易所謂先王以作樂崇德殷薦)
(上帝周官若樂六變則天神皆降可得而禮也宗廟樂虞書所謂琴瑟以詠祖考來假詩云肅雍和鳴先祖是)
(聽食舉樂王制謂天子食舉以樂周官王大食則命奏鍾鼔二曰周頌雅樂典辟雍饗射六宗社稷之樂辟雍)
(饗射孝經所謂移風易俗莫善於樂禮記曰揖讓而治天下者禮樂之謂也社稷詩所謂琴瑟擊鼔以御田祖)
(者也禮記曰夫樂施於金石越於聲音用乎宗廟社稷事乎山川鬼神此之謂也三曰黃門鼔吹天子所以宴)
(樂羣臣詩所謂坎坎鼔我蹲蹲舞我者也其短簫鐃歌軍樂也其傳曰黃帝歧伯所作以建威揚德風勸士也)
(盖周官所謂王大捷則令凱樂軍大獻則令凱歌也孝章皇帝親著歌詩四章列在食舉又制雲臺十二門詩)
(各以其月祀而奏之嘉平四年正月中出雲臺十二門新詩下太予樂官習誦被聲與舊詩並行者皆當撰錄)
(以成樂志)
後漢書卷十五
