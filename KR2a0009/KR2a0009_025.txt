後漢書卷二十五
梁剡令劉昭補并注
五行志第十五
五行三(大水冬雷)(水變色山鳴)(大寒魚孽)(雹蝗)
五行傳曰簡宗廟不禱祠(鄭玄注曰虛危為宗廟)廢祭祀(鄭玄曰牽牛主)
(祭祀之牲)逆天時(鄭玄曰月在星紀周以為正月在玄枵殷以為正皆不得四時之正逆天時之象也)
(春秋定十五年夏五月辛亥郊譏運卜三正以至失時是其類也)則水不潤下(鄭玄曰君行此)
(四者為逆天北宮之政也北宮於地為水水性浸潤下流人所用灌溉者也無故源流竭絶川澤以涸是為不)
(潤下其他變異皆屬沴)謂水失其性而為災也(太公六韜曰人主好破壊名山壅塞)
(大川決通名水則歲多大水五榖不成也)又曰聽之不聰是謂不謀(鄭玄曰君聽不)
(聰則是不能謀其事也洪範曰聰作謀孔安國曰所謀必成當馬融曰上聰則下進其謀)厥咎急(鄭玄)
(曰君臣不謀則急矣易傳曰誅罰絶理不云下也顓事有知不云謀也)厥罰恒寒(鄭玄曰聽曰水)
(水主冬冬氣藏藏氣失故常寒)厥極貧(鄭玄曰藏氣失故於人為貧)時則有鼓妖(鄭玄)
(曰鼓聽之應也)時則有魚孽(鄭玄曰魚蟲之生水而遊於水者也)時則有豕禍(鄭玄)
(曰豕畜之居閑衛而聽者也屬聽)時則有耳痾(鄭玄曰聽氣失之病)時則有黑眚
黑祥惟火沴水魚孽劉歆傳以為介蟲之孽謂蝗屬也
(月令章句曰介者甲也謂龜蟹之屬也古今注曰光武建武四年東郡以北傷水七年六月戊辰雒水盛溢至)
(聿城門帝自行水弘農都尉治折為水所漂殺民溺傷稼壊廬舍二十四年六月丙申沛國睢水逆流一日一)
(夜止章帝建初八年六月癸巳東昏城下池水變赤如血臣昭案諸史光武之時郡國亦常有水災而志不載)
(本紀八年秋大水又云是歲大水今據杜林之傳列之孝和之前東觀書曰建武八年間郡國七大水涌泉盈)
(溢杜林以為倉卒時兵擅權作威張氏雖皆降散猶尚有遺脱長吏制御無術令得復熾元元侵陵之所致也)
(上疏曰臣聞先王無二道明聖用而治見惡如農夫之務去革焉芟夷藴崇之絶其本根勿使能殖畏其易也)
(古今通道傳其法於有根狼子野心奔馬善驚成王深知其終卒之患故以殷氏六族分伯禽七族分康叔懷)
(姓九宗分唐叔檢押其姦宄又遷其餘於成周舊地雜俗旦夕拘錄所以挫其強御之力詘其驕恣之節也及)
(漢初興上稽舊章合符重規徙齊諸田楚昭屈景燕趙韓魏之後以稍弱六國強宗邑里無營利之家野澤無)
(兼并之民萬里之綂海内頼安後輙因衰麤之痛脅以送終之義故遂相率而陪園陵無反顧之心追觀往法)
(政皆神道設教強幹弱枝本支百世之要也是以皆永享康寧之福無怵惕之憂繼嗣承業恭已而治蓋此助)
(也其被災害民輕薄無累重者兩府遣吏護送饒榖之郡或懼死亡卒為傭賃亦所以消散其口救瞻全其性)
(命也昔魯隠有賢行將致國於桓公乃留連貪位不能早退況草創兵長卒無德能直以擾亂乘時擅權作威)
(玉食狃猱之意徼幸之望曼延無足張步之計是也小民負縣官不過身死負兵家滅門殄世陛下昭然獨見)
(成敗之端或屬諸侯官府元元少得舉首仰視而尚遺脱二千石失制御之道令得復昌熾縱横比年大雨水)
(潦暴長涌泉盈溢災壊城郭官寺吏民廬舍潰徙離處潰成坑坎臣聞水隂類也易卦地上有水比言性不相)
(害故曰樂也而猥相毁墊淪失常敗百姓安居殆隂下相為蠧賊有小大勝負不齊均不得其所侵陵之象也)
(詩云畏天之威于時保之唯陛下留神明察往來懼思天下幸甚謝承書曰陳宣子興沛國蕭人也剛猛性毅)
(博學明魯詩遭王莾簒位隠處不仕光武即位徵拜諫議大夫建武十年雒水出造津城門校尉欲奏塞之宣)
(曰昔周公卜雒以安宗廟為萬世基水不當入城門如為災異人主過而不可辭塞之無益昔東郡金堤大決)
(水欲没郡令吏民散走大守王尊亡身勅以住立不動水應時自消尊人臣尚修政弭災豈況朝廷中興聖主)
(天所挺授水必不入言未絶水去上善其言後乘輿出宣列引在前行遲乘輿欲驅鉤宣車蓋使疾行御者墮)
(車下宣前諫曰王者承天綂地動有法度車則和鸞步則佩玉動靜應天昔孝文時邊方有獻千里馬者還而)
(不受陛下宜上稽唐虞下以文帝為法上納其言遂徐行按轡遷為河堤謁者以病免卒於家)
和帝永元元年七月郡國九大水傷稼(榖梁傳曰高下有水災曰大水)
京房易傳曰顓事有知誅罰絶理厥災水其水也而殺
人隕霜大風天黃饑而不損兹謂泰厥水水殺人辟遏
有德兹謂狂厥水水流殺人已水則地生蟲歸獄不解
兹謂追非厥水寒殺人追誅不解兹謂不理厥水五榖
不收大敗不解兹謂皆隂厥水流入國邑隕霜殺榖(春秋)
(考異郵曰隂盛臣逆民悲情發則水出河決也)是時和帝幼竇太后攝政其兄
竇憲幹事及憲諸弟皆貴顯並作威虣虐嘗所怨恨輙
任客殺之其後竇氏誅滅(東觀書曰十年五月丁巳京師大雨南山水流出至東郊)
(壊民廬舍)
十二年六月潁川大水傷稼是時和帝幸鄧貴人隂有
欲廢隂后之意隂后亦懷恚怨一曰先是恭懷皇后葬
禮有闕竇太后崩後乃改殯梁后葬西陵徵舅三人皆
爲列侯位特進賞賜累千金(廣州先賢傳曰和帝時策問隂陽不和或水或旱方)
(正鬱林布衣養奮字叔高對曰天有隂陽隂陽有四時四時有政令春夏則子惠布施寬仁秋冬則剛猛盛威)
(行刑賞罰殺生各應其時則隂陽和四時調風雨時五榖升今則不然長吏多不奉行時令為政舉事干逆天)
(氣上不卹下下不忠上百姓困乏而不卹哀衆怨鬱積故隂陽不和風雨不時災害緣類水者隂盛小人居位)
(依公營私䜛言誦上雨漫溢者五榖有不升而賦税不為減百姓虛竭家有愁心也)
殤帝延平元年五月郡國三十七大水傷稼董仲舒曰
水者隂氣盛也是時帝在襁抱鄧太后專政(臣昭案本紀是年九)
(月六州大水袁山松書曰六州河濟渭雒洧水盛長泛溢傷秋稼)
安帝永初元年冬十月辛酉河南新城山水虣出突壊
民田壊處泉水出深三丈是時司空周章等以鄧太后
不立皇太子勝而立清河王子故謀欲廢置十一月事
覺章等伏誅是年郡國四十一水出漂没民人(謝沈書曰死者)
(以千數)讖曰水者純隂之精也隂氣盛洋溢者小人專制
擅權妬疾賢者依公結私侵乘君子小人席勝失懷得
志故涌水為災
二年大水(臣昭案本紀京師及郡國四十有水周嘉傳是夏旱嘉收葬客死骸骨應時澍雨歲乃豐)
(稔則水不為災也)
三年大水(臣昭案本紀京師及郡國四十一雨水)
四年大水(臣昭案本紀云三郡)
五年大水(臣昭案本紀郡國八)
六年河東池水變色皆赤如血(水變占曰水化為血者好任殘賊殺戮不辜延)
(及親戚水當為血)是時鄧太后猶專政(古今注曰元初二年潁川襄城流水化為血京)
(房占曰流水化為血兵且起以日辰占與其色博物記曰江河水赤占曰泣血道路涉蘇於河以處)
延光三年大水流殺民人傷苖稼是時安帝信江京樊
豐及阿母王聖等䜛言免太尉楊震廢皇太子(臣昭案左雄傳)
(順帝永建四年司冀二州大水傷禾稼楊厚傳永和元年夏雒陽暴水殺千餘人)
質帝本初元年五月海水溢樂安北海溺殺人物是時
帝幼梁太后專政(春秋漢含孳曰九卿阿黨擠排正直驕奢僭害則江河潰決方儲對策曰)
(民悲怨則隂類強河決海澹地動土涌)
桓帝建和二年七月京師大水去年冬梁冀枉殺故太
尉李固杜喬
三年八月京都大水是時梁太后猶專政
永興元年秋河水溢漂害人物(臣昭案朱穆傳云漂害數千萬戸京房占曰江)
(河溢者天有制度地有里數懷容水澤浸溉萬物今溢者明在位者不勝任也三公之禍不能容也率執法者)
(利刑罰不用常法)
二年六月彭城泗水增長逆流(梁冀别傳曰冀之專政天為見異衆災並湊蝗)
(蟲滋生河水逆流五星失次太白經天人民疾疫出入六年羌戎叛戾盜賊略平皆冀所致敦煌實錄張衡對)
(策曰水者五行之首滯而逆流者人君之恩不能下及而教逆也潛潭巴曰水逆者反命也宜修德以應之)
永夀元年六月雒水溢至津陽城門漂流人物(臣昭案本紀又)
(南陽大水)是時梁皇后兄冀秉政疾害忠直威權震主後遂
誅滅
延熹八年四月濟北水清九年四月濟隂東郡濟北平
原河水清襄楷上言河者諸侯之象清者陽明之徵豈
獨諸侯有規京都計邪其明年宮車晏駕徵解犢亭侯
為漢嗣即尊位是為孝靈皇帝
永康元年八月六州大水勃海海溢没殺人是時桓帝
奢侈淫祀其十一月崩無嗣
靈帝建寧四年二月河水清(袁山松書曰禱于龍&KR0008;)五月山水大
出漂壊廬舍五百餘家(袁山松書曰是河東水暴出也)
熹平二年六月東萊北海海水溢出漂没人物
三年秋雒水出
四年夏郡國三水傷害秋稼
光和六年秋金城河溢水出二十餘里
中平五年郡國六水大出(臣昭案袁山松書曰山陽梁沛彭城下邳東海琅邪則是)
(七郡)
獻帝建安二年九月漢水流害民人是時天下大亂(袁山)
(松書曰曹操專政十七年七月大水洧水溢)
十八年六月大水(獻帝起居注曰七月大水上親避正殿八月以雨不止且還殿)
二十四年八月漢水溢流害民人(袁山松書曰明年禪位于魏也)
庶徵之恒寒
靈帝光和六年冬大寒北海東萊琅邪井中冰厚尺餘
(袁山松書曰是時羣賊起天下始亂讖曰寒者小人暴虐專權居位無道有位適罰無法又殺無罪其寒必暴)
(殺)
獻帝初平四年六月寒風如冬時(袁山松書曰時帝流遷失政養奮對策曰)
(當温而寒刑罰慘也)
和帝永元五年六月郡國三雨雹大如雞子(春秋考異郵曰隂氣)
(之專精凝合生雹雹之為言合也以妾為妻大尊重九女之妃闕而不御坐不離前無由相去之心同輿參駟)
(房袵之内歡欣之樂專政夫人施而不博隂精凝而見成易讖曰凡雹者過由人君惡聞其過抑賢不揚内與)
(邪人通取財利蔽賢施之並當雨不雨故反雹下也)是時和帝用酷吏周紆為司
隸校尉刑誅深刻(古今注曰光武建武十年十月戊辰樂浪上谷雨雹傷稼十二年河南平)
(陽雨雹大如杯壊敗吏民廬舍十五年十二月乙卯鉅鹿雨雹傷稼永平三年八月郡國十二雨雹傷稼十年)
(郡國十八或雨雹蝗易緯曰夏雹者治道煩苛繇役急促教令數變無有常法不救為兵強臣逆謀蝗蟲傷榖)
(救之舉賢良爵有功務寬大無誅罰則災除)
安帝永初元年雨雹二年雨雹大如雞子三年雨雹大
如鴈子傷稼劉向以為雹隂脅陽也是時鄧太后以隂
專陽政
元初四年六月戊辰郡國三雨雹大如杅杯及雞子殺
六畜(古今注曰樂安雹如杅殺人京房占曰夏雨雹天下兵大作)
延光元年四月郡國二十一雨雹大如雞子傷稼是時
安帝信䜛無辜死者多(臣昭案尹敏傳是歲河西大雨雹如斗安帝見孔季彦問其故)
(對曰此皆隂乘陽之徵也今貴臣擅權母后黨盛陛下宜修聖德慮此二者也)
三年雨雹大如雞子(古今注曰順帝永建三年郡國十二雨雹六年郡國十二雨雹傷秋)
(稼)
桓帝延熹四年五月己卯京都雨雹大如雞子是時桓
帝誅殺過差又寵小人
七年五月己丑京都雨雹是時皇后鄧氏僭侈驕恣專
幸明年廢以憂死其家皆誅
靈帝建寧二年四月雨雹
四年五月河東雨雹
光和四年六月雨雹大如雞子是時常侍黃門用權
中平二年四月庚戍雨雹傷稼
獻帝初平四年六月右扶風雹如斗(袁山松書曰雹殺人前後雨雹此最)
(為大時天下潰亂)
和帝元興元年冬十一月壬午郡國四冬雷是時皇子
數不遂皆隠之民間是歲宮車晏駕殤帝生百餘日立
以為君帝兄有疾封為平原王卒皆夭無嗣(古今注曰光武建武)
(十年遼東冬雷草木實)
殤帝延平元年九月乙亥陳留雷有石隕地四(臣昭案天文志)
(末已載石隕未解此篇所以重記石與雷隕俱者九月雷未為異桓帝亦有此隕後不兼載於是為常古今注)
(曰章帝建初四年五月戊寅穎隂石從天墜大如鐵鑕色黑始下時聲如雷)
安帝永初六年十月丙戌郡六冬雷(京房占曰天冬雷地必震又曰教令)
(擾又曰雷以十一月起黃鍾二月大聲八月闔藏此以春夏殺無辜不須冬刑致災蟄蟲出行不救之則冬温)
(風以其來年疾病其救也恤幼孤振不足議獄刑貰讁罰災則消矣古今注曰明帝永平七年十月丙子越嶲)
(雷)
七年十月戊子郡國三冬雷
元初元年十月癸巳郡國三冬雷
三年十月辛亥汝南樂浪冬雷
四年十月辛酉郡國五冬雷
六年十月丙子郡國五冬雷
永寧元年十月郡國七冬雷
建光元年十月郡國七冬雷
延光四年郡國十九冬雷是時太后攝政上無所與太
后既崩阿母王聖及皇后兄閻顯兄弟更秉威權上遂
不親萬機徔容寬仁任臣下(古今注曰順帝永和四年四月戊午雷震擊高廟世)
(祖廟外槐樹)
桓帝建和三年六月乙卯雷震憲陵寢屋先是梁太后
聽兄冀枉殺李固杜喬
靈帝熹平六年冬十月東萊大雷
中平四年十二月晦雨水大雷電雹
獻帝初平三年五月丙申無雲而雷
四年五月癸酉無雲而雷
建安七八年中長沙醴陵縣有大山常大鳴如牛呴聲
積數年後豫章賊攻没醴陵縣殺略吏民(干寶曰論語擿輔像曰山)
(土崩川閉塞漂淪移山鼓哭閉衡夷庶桀合兵王作時天下尚亂豪傑並爭曹操事二袁於河北孫吳創基於)
(江外劉表阻亂衆於襄陽南招零桂北割漢川又以黃祖爲爪牙而祖與孫氏爲深讐兵革歲交十年曹操破)
(袁譚於南皮十一年走袁尙於遼東十三年吳禽黃祖是歲劉表死曹操略荆州逐劉備於當陽十四年吳破)
(曹操於赤壁是三雄者卒共三分天下成帝王之業是所謂蔗桀合兵王作者也十六年劉備入蜀與吳再爭)
(荆州於時戰爭四分五裂之地荆州爲劇故山鳴之異作其域也)
靈帝熹平二年東萊海出大魚二枚長八九丈高二丈
餘明年中山王暢任城王博並薨(京房易傳曰海出巨魚邪人進賢人疏臣)
(昭謂此占符靈帝之世巨魚之出於是爲徵寧獨二王之妖也)
和帝永元四年蝗(臣昭案本紀光武建武六年詔稱往歲水旱蝗蟲爲災古今注曰建武二)
(十二年三月京師郡國十九蝗二十三年京師郡國十八大蝗旱草木盡二十八年三月郡國八十蝗二十九)
(年四月武威酒泉清河京兆魏郡弘農蝗三十年六月郡國十二大蝗三十一年郡國大蝗中元元年三月郡)
(國十六大蝗永平四年十二月酒泉大蝗從塞外入謝承書曰永平十五年蝗起泰山彌行兗豫謝沈書鍾離)
(意譏起北宫表云未數年豫章遭蝗榖不收民饑死縣數千百人)
八年五月河内陳留蝗九月京都蝗九年蝗從夏至秋
先是西羌數反遣將軍將北軍五校征之
安帝永初四年夏蝗是時西羌寇亂軍衆征距連十餘
年(讖曰主失禮煩苛則旱之魚螺變為蝗蟲)
五年夏九州蝗(京房占曰天生萬物百榖以給民用天地之性人為貴今蝗蟲四起此為國多)
(邪人朝無忠臣蟲與民爭食居位食禄如蟲矣不救致兵起其救也舉有道置於位命諸侯試明經此消災也)
六年三月去蝗處復蝗子生(古今注曰郡國四十八蝗)
七年夏蝗
元初元年夏郡國五蝗
二年夏郡國二十蝗
延光元年六月郡國蝗
順帝永建五年郡國十二蝗是時鮮卑寇朔方用衆征
之
永和元年秋七月偃師蝗去年冬烏桓寇沙南用衆征
之
桓帝永興元年七月郡國三十二蝗是時梁冀秉政無
謀憲苟貪權作虐(春秋考異郵曰貪擾生蝗)
二年六月京都蝗
永夀三年六月京都蝗
延熹元年五月京都蝗(臣昭案劉歆傳皆逆天時聽不聰之過也養奮對策曰佞邪以)
(不正食禄饗所致謝沈書曰九年揚州六郡連水旱蝗害也)
靈帝熹平六年夏七州蝗先是鮮卑前後三十餘犯塞
是歲護烏桓校尉夏育破鮮卑中郎將田晏使匈奴中
郎將臧旻將南單于以下三道並出討鮮卑大司農經
用不足殷斂郡國以給軍糧三將無功還者少半
光和元年詔策問曰連年蝗蟲至冬踊其咎焉在蔡邕
對曰臣聞易傳曰大作不時天降災厥咎蝗蟲来河圖
祕徵篇曰帝貪則政暴而吏酷酷則誅深必殺主蝗蟲
蝗蟲貪苛之所致也是時百官遷徙皆私上禮西園以
為府(蔡邕對曰蝗蟲出息不急之作省賦斂之費進清仁黜貪虐分損承安屈省别藏以贍國用則其救)
(也易曰得臣無家言有天下者何私家之有)
獻帝興平元年夏大蝗是時天下大亂
建安二年五月蝗
後漢書卷二十五
