後漢書卷四十一
宋宣城太守范煜撰
唐章懷太子賢注
劉玄劉盆子列傳第一
劉玄傳
劉玄字聖公光武族兄也(爾雅曰族父之子相謂為族昆弟帝王紀曰舂陵戴侯熊)
(渠生蒼梧太守利利生子張納平林何氏女生更始)弟為人所殺聖公結客欲報
之客犯法(續漢書曰時聖公聚客家有酒請游徼飲賓客醉歌言朝亨兩都尉游徼後來用調羹味)
(游徼大怒縛捶數百)聖公避吏於平林吏繫聖公父子張聖公詐
死使人持喪歸舂陵吏乃出子張聖公因自逃匿王莽
末南方饑饉人庶羣入野澤掘鳬茈而食之更相侵奪
(爾雅曰芍鳬茈郭璞曰生下田中苗似龍鬚而細根如指頭黑色可食芍音胡了反鳬茈續漢書作符訾)新
市人王匡王鳳為平理諍訟遂推為渠帥衆數百人於
是諸亡命馬武王常成丹等往從之共攻離鄉聚藏於
綠林中(離鄉聚謂諸鄉聚離散去城郭遠者大曰鄉小曰聚前書曰收合離鄉置大城中即其義也綠)
(林山在今荆州當陽縣東北也)數月間至七八千人地皇二年(王莽年也)荆
州牧某(史闕名也)發奔命二萬人攻之匡等相率迎擊於雲
杜(雲杜縣名屬江夏郡故城在今復州沔陽縣西北)大破牧軍殺數千人盡獲
輜重(續漢書曰牧欲北歸隨武等復遮擊之鈎牧車屏泥刺殺其驂乘然不敢殺牧也劉攽曰案馬謂)
(之驂人謂之參乘只合用參字)遂攻拔竟陵(縣名屬江夏郡故城在今郢州長夀縣南)轉擊
雲杜安陸(安陸縣屬江夏郡今安州縣也)多略婦女還入綠林中至有
五萬餘口州郡不能制三年大疾疫死者且半乃各分
散引去王常成丹西入南郡號下江兵王匡王鳳馬武
及其支黨朱鮪張卬等(續漢書卬作印)北入南陽號新市兵皆
自稱將軍七月匡等進攻隨未能下(隨縣屬南陽郡今隨州縣)平林
人陳牧廖湛(廖音力弔反)復聚衆千餘人號平林兵以應之
聖公因往從牧等為其軍安集掾(欲其安集軍衆故權以為官名)是時
光武及兄伯升亦起舂陵與諸部合兵而進四年正月
破王莽前隊大夫甄阜屬正梁丘賜斬之號聖公為更
始將軍衆雖多而無所統一諸將遂共議立更始為天
子二月辛巳設壇場於淯水上沙中陳兵大會更始即
帝位南面立朝羣臣素懦弱羞愧流汗舉手不能言於
是大赦天下建元曰更始元年悉拜置諸將以族父良
為國三老王匡為定國上公王鳳成國上公朱鮪大司
馬伯升大司徒陳牧大司空餘皆九卿將軍五月伯升
拔宛六月更始入都宛城盡封宗室及諸將為列侯者
百餘人更始忌伯升威名遂誅之以光祿勲劉賜為大
司徒前鍾武侯劉望起兵略有汝南時王莽納言將軍
嚴尤秩宗將軍陳茂既敗於昆陽往歸之八月望遂自
立為天子以尤為大司馬茂為丞相王莽使太師王匡
國將哀章守洛陽(風俗通曰哀姓魯哀公之後因諡以為姓)更始遣定國上
公王匡攻洛陽西屏大將軍申屠建丞相司直李松攻
武關三輔震動是時海内豪傑翕然響應皆殺其牧守
自稱將軍用漢年號以待詔命旬月之間徧於天下長
安中起兵攻未央宫九月東海人公賓就斬王莽於漸
臺(風俗通曰公賓姓也魯大夫公賓庚之後漸臺太液池中臺也為水所漸潤故以為名)收璽綬
傳首詣宛更始時在便坐黃堂取視之喜曰莽不如是
當與霍光等寵姬韓夫人笑曰若不如是帝焉得之乎
更始悦乃懸莽首於宛城市是月拔洛陽生縛王匡哀
章至皆斬之十月使奮威大將軍劉信擊殺劉望於汝
南并誅嚴尤陳茂更始遂北都洛陽以劉賜為丞相申
屠建李松自長安傳送乘輿服御又遣中黃門從官奉
迎遷都二年二月更始自洛陽而西初發李松奉引馬
驚奔觸北宫鐵柱門三馬皆死(續漢書曰馬禍也時更始失道將亡之徵)初
王莽敗唯未央宫被焚而已其餘宫館一無所毁宫女
數千備列後庭自鍾鼔帷帳輿輦器服太倉武庫官府
市里不改於舊更始既至居長樂宫升前殿郎吏以次
列庭中更始羞怍俛首刮席不敢視(怍顔色變也俛俯也)諸將後
至者更始問虜掠得幾何左右侍官皆宫省久吏各驚
相視李松與棘陽人趙萌說更始宜悉王諸功臣朱鮪
爭之以為高祖約非劉氏不王更始乃先封宗室太常
將軍劉祉為定陶王劉賜為宛王劉慶為燕王劉歙為
元氏王大將軍劉嘉為漢中王劉信為汝陰王後遂立
王匡為比陽王王鳳為宣城王朱鮪為膠東王衞尉大
將軍張卬為淮陽王廷尉大將軍王常為鄧王執金吾
大將軍廖湛為穰王申屠建為平氏王尚書胡殷為隨
王柱天大將軍李通為西平王(西平縣屬汝南郡故城在今豫州郾城縣南也)
五威中郎將李軼為舞隂王水衡大將軍成丹為襄邑
王大司空陳牧為陰平王(陰平縣屬廣漢國)驃騎大將軍宋佻
為潁陰王尹尊為郾王唯朱鮪辭曰臣非劉宗不敢干
典遂讓不受乃徙鮪為左大司馬劉賜為前大司馬使
與李軼李通王常等鎮撫關東以李松為丞相趙萌為
右大司馬共秉内任更始納趙萌女為夫人有寵遂委
政於萌日夜與婦人飲讌後庭羣臣欲言事輙醉不能
見時不得已乃令侍中坐帷内與語諸將識非更始聲
出皆怨曰成敗未可知遽自縱放若此韓夫人尤嗜酒
每侍飲見常侍奏事輙怒曰帝方對我飲正用此時持
事來乎起抵破書案(抵擊也)趙萌專權威福自己郎吏有
說萌放縱者更始怒拔劒擊之自是無復敢言萌私忿
侍中引下斬之更始救請不從時李軼朱鮪擅命山東
王匡張卬横暴三輔其所授官爵者皆羣小賈豎或有
膳夫庖人多著繡面衣錦袴襜褕諸于罵詈道中(襜褕諸于)
(見光武紀續漢志曰時智者見之以為服之不中身之灾也乃奔入邊郡避之是服妖也其後為赤眉所殺也)
長安為之語曰竈下養中郎將爛羊胃騎都尉爛羊頭
關内侯(公羊傳曰炊烹為養)軍帥將軍(劉攽曰案是時多置軍師鄧禹傳亦作軍師將軍)
(此當作師)豫章李淑上書諫曰方今賊寇始誅王化未行百
官有司宜慎其任夫三公上應台宿九卿下括河海(春秋)
(漢含孳曰三公在天為三台九卿為北斗故三公象五岳九卿法河海二十七大夫法山陵八十一元士法谷)
(阜合為帝佐以匡綱紀)故天工人其代之陛下定業雖因下江平
林之埶斯蓋臨時濟用不可施之既安宜釐改制度更
延英俊因才授爵以匡王國今公卿大位莫非戎陳尚
書顯官皆出庸伍資亭長賊捕之用(漢法十里一亭亭置一長捕賊掾專)
(捕盗賊也劉攽曰注捕賊掾案前書合作賊捕掾)而當輔佐綱維之任唯名與
器聖人所重今以所重加非其人望其毗益萬分興化
致理譬猶緣木求魚升山採珠(求之非所不可得也孟子對齊宣王曰以若所)
(為求若所欲猶緣木求魚也)海内望此有以闚度漢祚臣非有憎疾
以求進也但為陛下惜此舉厝敗材傷錦所宜至慮(孟子)
(謂齊宣王曰為巨室則必使工師求大木工師得大木則王喜以為能勝其任也匠人斵而小之則王怒以為)
(不勝其任矣左傳子産謂子皮曰子有美錦不使人學製焉大官大邑身之所庇而使學者製焉其為美錦不)
(亦重乎未嘗操刀而使之割其傷實多也)惟割既往謬妄之失思隆周文濟
濟之美(割絶也詩大雅曰濟濟多士文王以寧)更始怒繫淑詔獄自是關
中離心四方怨叛諸將出征各自專置牧守州郡交錯
不知所從十二月赤眉西入關三年正月平陵人方望
立前孺子劉嬰為天子初望見更始政亂度其必敗謂
安陵人弓林等曰前定安公嬰平帝之嗣雖王莽簒奪
而嘗為漢主今皆云劉氏真人當更受命欲共定大功
何如林等然之乃於長安求得嬰將至臨涇立之(今涇州縣)
(也)聚黨數千人望為丞相林為大司馬更始遣李松與
討難將軍蘇茂等擊破皆斬之又使蘇茂拒赤眉於弘
農茂軍敗死者千餘人三月遣李松會朱鮪與赤眉戰
於蓩鄉(蓩音莫老反字林云毒草也因以為地名續漢志弘農有蓩鄉東觀記曰徐宣樊崇等入至弘)
(農枯樅山下與更始將軍蘇茂戰崇北至蓩鄉轉至湖湖即湖城縣也以此而言其蓩蓋在今虢州湖城縣之)
(間)松等大敗棄軍走死者三萬餘人時王匡張卬守河
東為鄧禹所破還奔長安卬與諸將議曰赤眉近在鄭
華陰間旦暮且至今獨有長安見滅不久不如勒兵掠
城中以自富轉攻所在東歸南陽收宛王等兵事若不
集復入湖池中為盜耳申屠建廖湛等皆以為然共入
說更始更始怒不應莫敢復言及赤眉立劉盆子更始
使王匡陳牧成丹趙萌屯新豐李松軍掫以拒之(掫音子侯)
(反續漢志曰新豐有鴻門亭掫城即此也)張卬廖湛胡殷申屠建等與御史
大夫隗囂合謀欲以立秋日貙膢時共劫更始(前書音義曰貙)
(獸以立秋日祭獸王者亦此日出獵用祭宗廟冀州北郡以八月朝作飲食為膢其俗語曰膢臘社伏貙音丑)
(于反膢音婁)俱成前計侍中劉能卿知其謀以告之更始託
病不出召張卬等卬等皆入將悉誅之唯隗囂不至更
始狐疑使卬等四人且待於外廬卬與湛殷疑有變遂
突出獨申屠建在更始斬之卬與湛殷遂勒兵掠東西
市昏時燒門入戰於宫中更始大敗明旦將妻子車騎
百餘東奔趙萌於新豐更始復疑王匡陳牧成丹與張
卬等同謀乃並召入牧丹先至即斬之王匡懼將兵入
長安與張卬等合李松還從更始與趙萌共攻匡卬於
城内連戰月餘匡等敗走更始徙居長信宫(三輔黃圖曰從洛門)
(至周廟門有長信宫在其中)赤眉至高陵匡等迎降之遂共連兵而
進更始城守使李松出戰敗死者二千餘人赤眉生得
松時松弟汎為城門校尉赤眉使使謂之曰開城門活
汝兄汎即開門九月赤眉入城更始單騎走從厨城門
出(三輔黃圖曰洛城門王莽改曰建子門其内有長安厨官俗名之為厨城門今長安故城北面之中門是)
(也)諸婦女從後連呼曰陛下當下謝城更始即下拜復
上馬去初侍中劉恭以赤眉立其弟盆子自繫詔獄聞
更始敗乃出步從至高陵止傳舍右輔都尉嚴本(本或作平)
(或作丕)恐失更始為赤眉所誅將兵在外號為屯衞而實
囚之赤眉下書曰聖公降者封長沙王過二十日勿受
更始遣劉恭請降赤眉使其將謝祿往受之十月更始
遂隨祿肉袒詣長樂宫上璽綬於盆子赤眉坐更始置
庭中將殺之劉恭謝祿為請不能得遂引更始出劉恭
追呼曰臣誠力極請得先死拔劒欲自刎赤眉帥樊崇
等遽共救止之乃赦更始封為畏威侯劉恭復為固請
竟得封長沙王更始常依謝祿居劉恭亦擁護之三輔
苦赤眉暴虐皆憐更始而張卬等以為慮謂祿曰今諸
營長多欲簒聖公者一旦失之合兵攻公自滅之道也
於是祿使從兵與更始共牧馬於郊下因令縊殺之劉
恭夜往收藏其屍光武聞而傷焉詔大司徒鄧禹葬之
於霸陵有三子求歆鯉明年夏求兄弟與母東詣洛陽
帝封求為襄邑侯奉更始祀歆為穀孰侯鯉為夀光侯
求後徙封咸陽侯求卒子廵嗣復徙封灌澤侯(襄邑即春秋襄)
(牛地也今為縣在宋州西穀孰縣屬梁國在宋州東南夀光縣屬北海郡今青州縣也灌澤縣今澤州縣故曰)
(徙封)廵卒子姚嗣
論曰周武王觀兵孟津退而還師以為紂未可伐斯時
有未至者也(史記曰武王即位太公望為師周公旦為輔召公畢公之徒左右王師東觀兵孟津)
(時諸侯不期而會者八百皆曰紂可伐矣武王曰未可乃還師)漢起驅輕黠烏合之衆
(輕黠謂輕銳桀黠也烏合如烏鳥之羣合也)不當天下萬分之一而旌旃之
所撝及(撝與麾同)書文之所通被莫不折戈頓顙爭受職命
非唯漢人餘思固亦幾運之會也夫為權首鮮或不及
(左傳曰無始禍前書曰無為權首將受其咎)陳項且猶未興况庸庸者乎
劉盆子傳
劉盆子者太山式人(式縣名中興縣廢)城陽景王章之後也(章高)
(帝孫朱虚侯也)祖父憲元帝時封為式侯父萌嗣王莽簒位國
除因為式人焉天鳳元年琅邪海曲有吕母者子為縣
吏犯小罪宰論殺之(海曲縣名故城在密州莒縣東續漢書曰吕母子名育為游徼犯罪)
(也)吕母怨宰密聚客規以報仇母家素豐貲産數百萬
乃益釀醇酒買刀劒衣服少年來酤者皆賖與之視其
乏者輙假衣裳不問多少數年財用稍盡少年欲相與
償之吕母垂泣曰所以厚諸君者非欲求利徒以縣宰
不道枉殺吾子欲為報怨耳諸君寧肯哀之乎少年壯
其意又素受恩皆許諾其中勇士自號猛虎遂相聚得
數十百人(東觀記曰賓客徐次子等自號搤虎搤音於責反力可搤虎言其勇也今為猛字搤與猛)
(相類也)因與吕母入海中招合亡命衆至數千吕母自稱
將軍引兵還攻破海曲執縣宰諸吏叩頭為宰請母曰
吾子犯小罪不當死而為宰所殺殺人當死又何請乎
遂斬之以其首祭子冢復還海中後數歲琅邪人樊崇
起兵於莒(東觀記曰樊崇字細君)衆百餘人轉入太山自號三老
時青齊大饑寇賊蜂起羣盜以崇勇猛皆附之一歲間
至萬餘人崇同郡人逄安(劉攽曰案逢字從夅音龐字自從夅非借逢為龐音此)
(傳内皆誤)東海人徐宣謝祿楊音(東觀記曰逄音龐安字少子東莞人也徐宣字驕稺)
(謝祿字子竒皆東海臨沂人也)各起兵合數萬人復引從崇共還攻莒
不能下轉掠至姑幕(姑幕縣名故城在今密州莒縣東北古薄姑氏之國)因擊王
莽探湯侯田況大破之(王莽改北海益縣曰探湯)殺萬餘人遂北入
青州所過虜掠還至太山留屯南城(南城縣屬東海郡有南城山因以為)
(名也)初崇等以困窮為寇無攻城徇地之計衆既寖盛乃
相與為約殺人者死傷人者償創以言辭為約束無文
書旌旗部曲號令其中最尊者號三老次從事次卒吏
汎相稱曰臣人(劉攽曰案三老從事卒史皆是漢小吏名或鄉官也赤眉之起不知自名官)
(府取耳目所熟者為稱呼故有此號後人不曉誤以史為吏字卒吏絶無義理當改為卒史又案前書言盜賊)
(亶稱巨人今此為臣人亦誤也當作巨)王莽遣平均公廉丹太師王匡擊
之崇等欲戰恐其衆與莽兵亂乃皆朱其眉以相識别
由是號曰赤眉赤眉遂大破丹匡軍殺萬餘人追至無
鹽(無鹽縣名故城在今鄆州須昌縣東)廉丹戰死王匡走崇又引其兵十
餘萬復還圍莒數月或說崇曰莒父母之國奈何攻之
乃解去時吕母病死其衆分入赤眉青犢銅馬中赤眉
遂寇東海與王莽沂平大尹(王莽改東海郡曰沂平以郡守為大尹)戰敗
死者數千人乃引去掠楚沛汝南潁川還入陳留攻拔
魯城轉至濮陽會更始都洛陽遣使降崇崇等聞漢室
復興即留其兵自將渠帥二十餘人隨使者至洛陽降
更始皆封為列侯崇等既未有國邑而留衆稍有離叛
乃遂亡歸其營將兵入潁川分其衆為二部崇與逄安
為一部徐宣謝祿楊音為一部崇安攻拔長社南擊宛
斬縣令而宣祿等亦拔陽翟引之梁(今汝州梁縣也)擊殺河南
太守赤眉衆雖數戰勝而疲敝厭兵(厭倦)皆日夜愁泣思
欲東歸崇等計議慮衆東向必散不如西攻長安更始
二年冬崇安自武關宣等從陸渾關(武關在今商州上洛縣東河圖括地)
(象曰武關山為地門上為天齊星前書曰陸渾縣有關在今洛州伊闕縣西南)兩道俱入三年
正月俱至弘農與更始諸將連戰尅勝衆遂大集乃分
萬人為一營凡三十營營置三老從事各一人進至華
隂軍中常有齊巫鼓舞祠城陽景王以求福助(以其定諸吕安)
(社稷故郡國多為立祠焉盆子承其後故軍中祠之)巫狂言景王大怒曰當為縣
官何故為賊(縣官謂天子也)有笑巫者輙病軍中驚動時方望
弟陽怨更始殺其兄乃逆說崇等曰更始荒亂政令不
行故使將軍得至於此今將軍擁百萬之衆西向帝城
而無稱號名為羣賊不可以久不如立宗室挾義誅伐
以此號令誰敢不服崇等以為然而巫言益甚前及鄭
(今華州縣)乃相與議曰今迫近長安而鬼神如此當求劉氏
共尊立之六月遂立盆子為帝自號建世元年初赤眉
過式掠盆子及二兄恭茂皆在軍中恭少習尚書略通
大義及隨崇等降更始即封為式侯以明經數言事拜
侍中從更始在長安盆子與茂留軍中屬右校卒吏(劉)
(攽曰案吏當為史說並見上)劉俠卿主芻牧牛號曰牛吏及崇等欲
立帝求軍中景王後者得七十餘人唯盆子與茂及前
西安侯劉孝最為近屬崇等議曰聞古天子將兵稱上
將軍乃書札為符曰上將軍又以兩空札置笥中(札簡也笥)
(篋也)遂於鄭北設壇場祠城陽景王諸三老從事皆大會
陛下列盆子等三人居中立以年齒探札盆子最幼後
探得符諸將乃皆稱臣拜盆子時年十五被髮徒跣敝
衣赭汗見衆拜恐畏欲啼茂謂曰善藏符盆子即齧折
棄之復還依俠卿俠卿為制絳單衣半頭赤幘(幘巾所以覆髻)
(也續漢書曰童子幘無屋示未成人也半頭幘即空頂幘也其上無屋故以為名董仲舒繁露曰以赤統者幘)
(尚赤盆子承漢統故用赤也東宫故事曰太子有空頂幘一枚即半頭幘之製也)直綦履(綦履文也)
(蓋直刺其文以為飾也)乘軒車大馬赤屏泥(赤屏泥謂以緹油屏泥於軾前)絳襜
絡(襜帷也車上施帷以屏蔽者交絡之以為飾續漢志曰王公列侯安車加交絡帷裳也)而猶從
牧兒遨崇雖起勇力而為衆所宗然不知書數徐宣故
縣獄吏能通易經遂共推宣為丞相崇御史大夫逢安
左大司馬謝祿右大司馬自楊音以下皆為列卿軍及
高陵與更始叛將張卬等連和遂攻東都門(三輔黃圖曰宣平門)
(長安城東面北頭第一門也其外郭門名東都門)入長安城更始來降盆子居
長樂宫諸將日會論功爭言讙呼(讙譁也讙音火完反)拔劒擊柱
不能相一三輔郡縣營長遣使貢獻兵士輙剽奪之(剽劫)
(也)又數虜暴吏民百姓保壁由是皆復固守至臘日崇
等乃設樂大會盆子坐正殿中黃門持兵在後公卿皆
列坐殿上酒未行其中一人出刀筆書謁欲賀(古者記事書於)
(簡册謬誤者以刀削而除之故曰刀筆)其餘不知書者起往請之(請其書己名也)
各各屯聚更相背向大司農楊音按劒罵曰諸卿皆老
傭也今日設君臣之禮反更殽亂(殽亦亂也)兒戲尚不如此
皆可格殺(相拒而殺之曰格)更相辯鬪而兵衆遂各踰宫斬關
入掠酒肉互相殺傷衞尉諸葛穉聞之勒兵入格殺百
餘人乃定盆子惶恐日夜啼泣獨與中黃門共卧起唯
得上觀閣而不聞外事時掖庭中宫女猶有數百千人
自更始敗後幽閉殿内掘庭中蘆菔根(爾雅曰葖蘆菔音步北反菔字)
(或作蔔)捕池魚而食之死者因相埋於宫中有故祠甘泉
樂人尚共擊鼓歌舞衣服鮮明(甘泉宫有祭祀之所樂人謂掌祭天之樂者也)
見盆子叩頭言飢盆子使中黃門稟之米人數斗後盆
子去皆餓死不出劉恭見赤眉衆亂知其必敗自恐兄
弟俱禍密教盆子歸璽綬習為辭讓之言建武二年正
月朔崇等大會劉恭先曰諸君共立恭弟為帝德誠深
厚立且一年淆亂日甚誠不足以相成恐死而無所益
願得退為庶人更求賢知唯諸君省察崇等謝曰此皆
崇等罪也恭復固請或曰此寧式侯事邪(劉恭為式侯言衆立天子)
(非恭所預)恭惶恐起去盆子乃下牀解璽綬叩頭曰今設置
縣官而為賊如故吏人貢獻輙見剽劫流聞四方莫不
怨恨不復信向此皆立非其人所致願乞骸骨避賢聖
必欲殺盆子以塞責者無所離死(離避也)誠冀諸君肯哀
憐之耳因涕泣噓唏(唏與&KR0008;同)崇等及會者數百人莫不哀
憐之乃皆避席頓首曰臣無狀負陛下請自今已後不
敢復放縱因共抱持盆子帶以璽綬盆子號呼不得已
既罷出各閉營自守三輔翕然稱天子聰明百姓爭還
長安市里且滿得二十餘日赤眉貪財物復出大掠城
中糧食盡遂收載珍寳因大縱火燒宫室引兵而西過
祠南郊車甲兵馬最為猛盛衆號百萬盆子乘王車駕
三馬(續漢志曰王車朱班輪青蓋左右騑駕三馬)從數百騎乃自南山轉掠
城邑與更始將軍嚴春戰於郿破春殺之遂入安定北
地至陽城番須中逢大雪坑谷皆滿士多凍死乃復還
發掘諸陵取其寳貨遂汙辱吕后屍凡賊所發有玉匣
殮者率皆如生(漢儀注曰自腰以下以玉為札長尺廣二寸半為匣下至足綴以黃金縷謂之)
(為玉匣也)故赤眉得多行婬穢大司徒鄧禹時在長安遣兵
擊之於郁夷(郁夷縣屬右扶風也)反為所敗禹乃出之雲陽九月
赤眉復入長安止桂宫(長安記曰桂宫在未央宫北亦曰北宫)時漢中賊
延岑出散關屯杜陵逢安將十餘萬人擊之鄧禹以逢
安精兵在外唯盆子與羸弱居城中乃自往攻之會謝
祿救至夜戰稾街中(三輔舊事曰長安城中有稾街)禹兵敗走延岑及
更始將軍李寳合兵數萬人與逢安戰於杜陵岑等大
敗死者萬餘人寳遂降安而延岑收散卒走寳乃密使
人謂岑曰子努力還戰吾當於内反之表裏合勢可大
破也岑即還挑戰安等空營擊之寳從後悉拔赤眉旌
幟更立已幡旗安等戰疲還營見旗幟皆白大驚亂走
自投川谷死者十餘萬逢安與數千人脱歸長安時三
輔大飢人相食城郭皆空白骨蔽野遺人往往聚為營
保各堅守不下赤眉虜掠無所得十二月乃引而東歸
衆尚二十餘萬隨道復散光武乃遣破姦將軍侯進等
屯新安建威大將軍耿弇等屯宜陽分為二道以要其
還路勅諸將曰賊若東走可引宜陽兵會新安賊若南
走可引新安兵會宜陽明年正月鄧禹自河北度擊赤
眉於湖(湖縣故城在今虢州湖城縣西南)禹復敗走赤眉遂出關南向
征西大將軍馮異破之於崤底(即崤坂也在今洛州永寧縣西北)帝聞
乃自將幸宜陽盛兵以邀其走路赤眉忽遇大軍震驚
不知所為乃遣劉恭乞降曰盆子將百萬衆降陛下何
以待之帝曰待汝以不死耳樊崇乃將盆子及丞相徐
宣以下三十餘人肉袒降上所得傳國璽綬更始七尺
寳劒及玉璧各一積兵甲宜陽城西與熊耳山齊(宜陽縣故)
(城韓國城也在今洛州福昌縣東酈元水經注曰洛水之北有熊耳山雙巒競舉狀如熊耳在宜陽西也)帝
令縣厨賜食衆積困餧十餘萬人皆得飽飫明旦大陳
兵馬臨洛水令盆子君臣列而觀之謂盆子曰自知當
死不對曰罪當應死猶幸上憐赦之耳帝笑曰兒大黠
宗室無蚩者(釋名曰蚩癡也)又謂崇等曰得無悔降乎朕今遣
卿歸營勒兵鳴鼓相攻決其勝負不欲強相服也徐宣
等叩頭曰臣等出長安東都門君臣計議歸命聖德百
姓可與樂成難與圖始故不告衆耳今日得降猶去虎
口歸慈母誠歡誠喜無所恨也帝曰卿所謂鐵中錚錚
傭中佼佼者也(說文曰錚錚金也鐵之錚錚言微有剛利也錚音初耕反佼音古巧反佼好貌)
(也詩曰佼人僚兮今相傳云音胡巧反言佼佼者凡傭之人稍為勝也)又曰諸卿大為無
道所過皆夷滅老弱溺社稷汚井竈(溺音奴弔反)然猶有三
善攻破城邑(劉攽曰案文當云攻城破邑)周徧天下本故妻婦無所
改易是一善也立君能用宗室是二善也餘賊立君迫
急皆持其首降自以為功諸卿獨完全以付朕是三善
也乃令各與妻子居洛陽賜宅人一區田二頃其夏樊
崇逢安謀反誅死楊音在長安時遇趙王良有恩賜爵
關内侯與徐宣俱歸鄕里卒於家劉恭為更始報殺謝
祿自繫獄赦不誅帝憐盆子賞賜甚厚以為趙王郎中
後病失明賜滎陽均輸官地以為列肆(均輸官名屬司農肆市列也桓)
(寬鹽鐵論云郡國諸侯各以其方物貢輸往來物多苦惡不償其費故郡國置輸官以相紹運故曰均輸)使
食其稅終身
贊曰聖公靡聞假我風雲(易曰雲從龍風從虎聖人作而萬物覩假借也言聖公初)
(起無所聞知借我中興風雲之便)始順歸歴終然崩分赤眉阻亂(阻恃也)
盆子探符雖盜皇器(皇器猶神器謂天位也)乃食均輸
後漢書卷四十一
後漢書卷四十一考證
劉聖公傳共攻離鄉聚注離鄉聚謂諸鄉聚離散去城
郭遠者大曰鄉小曰聚(臣承蒼)按離鄉乃聚名若
南陽之夕陽聚南郡之藍口聚丹陽聚皆是也郡國
志於南新市侯國下注按本傳有離鄉聚綠林則離
鄉聚與綠林均為地名可知章懷注非
後漢書卷四十一考證
