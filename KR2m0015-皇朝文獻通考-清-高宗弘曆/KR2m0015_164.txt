皇朝文獻通考卷一百六十四
樂考(十)
樂器四
奚琴
律吕正義後編曰奚琴刳木為體二絃以木桿繫
馬尾軋之長二尺八寸八分龍頭長五寸七分六
釐闊一寸九分六釐厚三寸二分四釐柄長一尺
一寸五分二釐上闊一寸零一釐下闊二寸八分
八釐即槽之肩上厚一寸二分一釐下厚與上闊
等槽長與柄長等徑闊四寸九分九釐端闊三寸
八分四釐背厚二寸二分七釐槽面覆板長五寸
一分二釐槽頭留圓柱施皮扣以結絃端龍頭下
唇為山口後開槽以設絃軸槽長三寸零三釐闊
三分六釐軸長四寸零四釐槽面覆板正中設柱
以承絃計絃度長二尺零四分八釐為四倍蕤賓
之度(自山口至絃柱)木桿長與槽柄共長等繫馬尾八十
一莖通體用桐木柱軸用紫檀龍頭貼金槽柄裏
背用硃紅油柄面五彩䕫龍槽面五彩雲龍為飾
陳暘樂書奚琴乃奚部所好之樂其制兩絃間以
竹片軋之元史胡琴制如火不思卷頸龍首二絃
用弓捩之弓之絃以馬尾然則胡琴亦奚琴類也
今名奚琴
胡琴
律吕正義後編曰胡琴似琵琶而下銳龍首皮腹
背有脊稜二絃以木桿繫馬尾軋之龍頭長四寸
零四釐闊一寸六分一釐厚三寸二分四釐頸長
一尺三寸六分五釐上闊八分一釐下闊二寸三
分厚九分七釐腹長一尺二寸五分四釐闊七寸
二分九釐脊厚三寸五分二釐邊厚五分三釐腹
闊背厚處距腹末三寸八分九釐腹末安木如簮頭
以扣絃龍口下際為山口後開槽以設絃軸槽長
二寸零二釐闊三分軸長三寸八分四釐腹闊處
設柱以承絃計絃度長二尺二寸三分為四倍姑
洗仲吕相和之度(自山口至絃柱)木桿長二尺六寸一分
九釐與頸腹共長等繫馬尾八十一莖通體金漆
龍頭貼金為飾
胡琴絃度較奚琴制微長又槽端彼方此尖槽面
彼覆以木此冒以皮其用則同也
番部胡琴
律吕正義後編曰番部胡琴椰槽竹柄二絃以竹
弓繫馬尾施絃間軋之槽徑三寸八分四釐厚二
寸一分六釐柄通長二尺七寸八分四釐曲首長
五寸五分六釐八毫柄端木本長二寸八分八釐
穿直孔以施絃扣槽面正中設柱以承絃曲首下
際安山口開孔通後槽以設絃軸槽長二寸零二
釐闊得長十之一軸長三寸零三釐絃度長二尺
零三分五釐二毫(自山口至絃柱)為應鍾五倍三分之度
竹弓絃長八寸六分四釐馬尾八十一莖槽軸柄
本用紫檀槽面桐木柱用竹柄首山口槽周用駝
骨為飾
番部胡琴絃度較奚琴制微短彼槽以木此以椰
彼柄以木此以竹彼軋以木桿此以竹弓其用則
同也
提琴
律吕正義後編曰提琴圓木為槽上冒以蟒皮而
空其下竹柄貫槽中柄端刻木為龍首柄末出槽
外覆之以木如簮頭形穿直孔以施絃扣柄上穿
四直孔以設絃軸四絃共貫小環中束之於柄槽
面正中設柱以承絃竹片為弓馬尾雙絃夾四絃
間而軋之槽徑二寸三分長三寸二分四釐龍頭
長與槽長等闊與槽徑等柄長二尺一寸一分七
釐環距絃柱一尺一寸一分五釐為姑洗仲吕之
共度第一軸距環四寸五分五釐第四軸距第一
軸五寸三分九釐第四軸距柄端一寸二分三釐
軸長四寸五分五釐竹弓絃長八寸六分四釐槽
與龍首用花梨柄用斑竹軸用紫檀柄端軸頭用
象牙為飾
塞他爾
律吕正義後編曰回樂塞他爾木槽通柄共長三
尺四寸二分五釐有竒槽茄形面平下圓冒以革
長八寸二分零八毫上闊九分二釐一毫八絲厚
一寸一分三釐七毫有竒腹闊三寸三分三釐七
毫有竒厚三寸一分五釐五毫有竒柄長二尺六
寸零四釐九毫有竒面平背圓闊八分六釐四毫
厚九分五釐有竒柄上漸闊至端闊一寸二分八
釐兩側有八軸絲絃二大絃應合字小絃應上字
雙鋼絃一單鋼絃六應絲絃以取聲上繫於軸下
繫於槽末側面柄端向下設山口以起絃度距端
三寸八分四釐槽面設柱以承絃山口距柱二尺
八寸四分三釐一毫柄身施線篐二十三道似琵
琶之品第一篐距柱二尺六寸八分有竒第二篐
距柱二尺五寸三分四釐有竒第三篐距柱二尺
四寸八分三釐有竒第四篐距柱二尺四寸一分
五釐有竒第五篐距柱二尺二寸六分二釐有竒
第六篐距柱二尺一寸九分四釐有竒第七篐距
柱二尺零二分八釐有竒第八篐距柱一尺九寸
六分三釐有竒第九篐距柱一尺九寸一分有竒
第十篐距柱一尺六寸六分七釐有竒第十一篐
距柱一尺六寸零九釐有竒第十二篐距柱一尺
五寸零五釐有竒第十三篐距柱一尺四寸六分
七釐有竒第十四篐距柱一尺三寸九分四釐有
竒第十五篐距柱一尺二寸七分三釐有竒第十
六篐距柱一尺二寸一分四釐有竒第十七篐距
柱一尺一寸三分三釐有竒第十八篐距柱一尺
零一分一釐有竒第十九篐距柱九寸六分第二
十篐距柱八寸四分六釐有竒第二十一篐距柱
七寸五分二釐有竒第二十二篐距柱七寸零三
釐有竒第二十三篐距柱六寸四分一釐有竒以
左手按絲絃之線篐以右手冒撥指彈之合字絃
第一篐散聲得合字按第二篐得四字按第三篐
得乙字按第四篐得上字按第五篐得尺字按第
六篐得工字按第七篐得凢字按第八篐得六字
按第九篐得五字按第十篐得乙字按第十一篐
復得上字按第十二篐復得尺字第十三篐得工
字第十四篐得凢字第十五篐得六字第十六篐
得五字第十七篐得乙字第十八篐得上字第十
九篐得尺字第二十篐得工字第二十一篐得凡
字第二十二篐得六字第二十三篐得五字上字
絃第一篐散聲得上字按第二篐得尺字以下逓
高一字應鋼絃以取聲
喇巴卜
律吕正義後編曰回樂喇巴卜木槽通柄絲絃五
鋼絃二上端曲向後以施絃軸槽形似半瓶長四
寸八分六釐高二寸九分一釐六毫槽柄通長二
尺零七分七釐六毫五絲瓶形以上柄闊一寸一
分三釐七毫有竒高一寸三分三釐有竒柄之上
端闊七分零五毫有竒高八分六釐四毫柄上曲長
三寸三分二釐八毫曲柄之本闊一寸八分二釐
有竒末闊七分五釐二毫有竒其厚與柄上端之
闊等曲柄之上作山口曲柄之中挖空隙兩傍施
五軸通五絲絃而繫於軸五絃之本繫於木槽下
側面五絃通長一尺九寸二分九釐有竒又鋼絃
二其本亦繫於槽下側面其末繫於直柄右側面
之二軸一長一尺四寸九分有竒一長一尺四寸
零八釐有竒一絃為合字二絃三絃皆為乙字四
絃五絃皆為工字以手冒撥指彈之應鋼絃以取聲
筝
律吕正義後編曰筝似瑟而小十四絃長四尺七
寸三分八釐五毫額廣七寸二分九釐尾廣六寸
四分八釐前梁内際至額三寸六分四釐五毫後
梁内際至尾七寸二分九釐前後梁之高廣俱四
分三釐七毫梁内絃長三尺六寸四分五釐為五
倍黃鍾之度前額中高三寸七分八釐九毫中厚
二寸九分八釐八毫足高八分零一毫邊高二寸
六分二釐四毫邊厚一寸八分二釐二毫後尾中
高三寸五分七釐二毫中厚二寸五分五釐一毫
足高一寸零二釐六毫邊高二寸六分九釐七毫
邊厚一寸六分七釐六毫前梁内際邊高二寸八
分四釐三毫後梁内際邊高四寸五分一釐九毫
邊厚俱一寸六分七釐六毫與尾邊同額邊雲牙
長四寸三分七釐四毫尾邊雲牙長倍之首尾兩
端雲牙與闊等底二孔前孔四瓣徑二寸九分一
釐六毫後孔上圓下平長三寸六分四釐五毫徑
二寸一分八釐七毫下闊與前孔徑等前孔上周
距首牙内際五寸一分零三毫後孔下周距尾牙
内際一寸四分五釐八毫十四絃絃五十四綸各
隨宫調設柱和絃以諧律吕通體用桐木金漆四
邊繪金䕫龍梁及尾邊用紫檀絃孔用象牙為飾
唐書言筝十三絃或十二絃制不可考今筝十四
絃則五聲二變為七倍之為十四也
六絃筝
律吕正義後編曰按陳暘樂書唐清樂筝十二絃
天寳中史盛作六絃琵琶今蒙古筝與史盛六絃
同而為清樂筝之半意亦唐制也餘與慶隆舞筝
同
軋筝
律吕正義後編曰軋筝似筝而小十絃以木桿軋
之通長二尺二寸二分四釐七毫五絲額廣四寸
四分二釐二毫尾廣三寸四分五釐一毫前梁内
際至額二寸零二釐二毫五絲後梁内際至尾四
寸零四釐五毫前後梁之高廣俱三分二釐三毫
梁内絃長一尺六寸一分八釐為四倍無射之度
前額中高二寸六分九釐六毫中厚一寸九分九
釐五毫足高七分零一毫邊高一寸八分八釐七
毫邊厚一寸一分八釐六毫後尾中高二寸五分
八釐八毫中厚一寸五分六釐四毫足高一寸零
二釐四毫邊高二寸零四釐八毫邊厚與足高等
前梁内際邊高與尾邊高等邊厚一寸二分四釐
後梁内際邊高二寸九分一釐二毫邊厚一寸一
分三釐二毫額邊雲牙長二寸九分六釐六毫尾
邊雲牙長五寸三分九釐三毫首尾兩端雲牙與
闊等底前孔四瓣徑一寸八分八釐七毫後孔上
圓下平長二寸四分二釐六毫上闊一寸一分八
釐六毫下闊一寸七分二釐五毫前孔上周距首
牙内際二寸五分八釐八毫後孔下邊距尾牙内
際五分三釐九毫通體桐木金漆四邊繪金䕫龍
梁及尾邊用紫檀絃孔用象牙為飾
陳暘樂書曰唐有軋筝以竹撋其端而軋之因取
名焉元史禮樂志&KR0793;如筝七絃有柱用竹軋之然
則軋筝因唐制而&KR0793;亦軋筝之類也樂書不言絃
數今十絃
琵琶
律吕正義後編曰琵琶曲首長頸廣腹圓背四絃
自頸端至腹末長二尺四寸二分七釐二毫為四
倍夾鍾之度頸端山口厚四分八釐五毫高三分
零三毫曲首方一寸零九釐二毫長三寸二分四
釐匙頭長三寸六分四釐五毫闊一寸九分四釐
四毫腹闊八寸零八釐邊厚四分八釐五毫背厚
一寸二分一釐三毫頸闊為腹闊十之一鳳枕高
與背厚等長九分一釐闊七分二釐九毫覆手外
邊闊三寸六分四釐五毫内邊闊二寸五分九釐
二毫長一寸二分一釐三毫内邊距面高二分零
二毫絃長二尺一寸六分(自山口至覆手内際)為三倍商數
亦為四倍徵數曲首中開槽以設絃軸槽闊三分
二釐四毫軸長三寸八分八釐八毫四象十三品
按分取聲第一象一尺九寸二分(以距覆手内際為度)為本
絃寅分(絃音度分以本絃全度順逆各推六音得十二分按相生之次用十二辰名為記除)
(丑午玄三分變聲不用餘九分全分為子分第一分為寅分第二分為夘分)第二象一
尺八寸二分二釐五毫為本絃夘分第三象一尺
七寸零六釐六毫為本絃辰分第四象一尺六寸
二分為本絃已分第一品一尺四寸四分為本絃
未分第二品一尺三寸六分六釐八毫為本絃申
分第三品一尺二寸八分為本絃酉分第四品一
尺二寸一分五釐為本絃戍分第五品為全絃之
半第六品為第一象之半第七品為第二象之半
第八品為第三象之半第九品為第四象之半第
十品為第一品之半第十一品為第二品之半第
十二品為第三品之半第十三品為第四品之半
體用桐木覆手曲首匙頭用樟木象用黃楊品用
竹山口絃軸并四象上下二叚皆用紫檀心内繫
細鋼條為膽面本色餘金漆繪雜花覆手内邊及
絃孔用魚牙為飾
琵琶之制大小不等又四象十三品多以意為遷
就彈者難之今以三分損益定其度則上中下三
等皆可按度求聲語其絃分雖為四倍徵三倍商
而考其聲音則十二律吕無不悉協也
月琴
律吕正義後編曰月琴八角木槽而微凹柄貫槽
中四絃覆手曲首似琵琶槽面方七寸零五釐八
毫厚一寸二分九釐六毫柄長一尺八寸二分上
闊七分六釐八毫下闊九分一釐曲首長二寸六
分九釐六毫闊與柄上闊等匙頭長三寸零三釐
四毫下闊一寸二分一釐三毫上闊一寸六分一
釐七毫軸長三寸六分四釐五毫絃長全分二尺
三寸零四釐為四倍姑洗之度(自覆手内際至山口)十七品
與二絃同通體用紫檀槽面桐木山口品用象牙
軸頭絃孔鰍角為飾
唐書元行冲傳有人破古塜得銅器似琵琶而圓
人莫能辨行冲曰此阮咸所作命易以木絃之其
聲清亮遂謂之阮咸三才圖會曰元行冲以其形
似月聲似琴名曰月琴杜佑以晉阮咸所彈與此
同謂之阮咸今人但呼曰阮然則阮咸與月琴之
名不知孰先孰後要之實一物也
三絃
律吕正義後編曰三絃方槽圓角冒以蛇皮木柄
下曲貫槽中上直與槽面平槽邊長六寸四分八
釐闊六寸零六釐八毫面長與邊長等闊五寸三
分九釐三毫厚二寸六分九釐六毫柄長二尺九
寸一分六釐上闊九分一釐下闊一寸零七釐八
毫柄末出槽外覆之以木如道冠形穿直孔以貫
絃扣匙頭長四寸三分二釐上闊二寸零二釐二
毫下闊一寸五分三釐刳其下半為槽以設絃軸
槽長二寸零二釐二毫闊三分八釐四毫軸長四
寸零四釐五毫槽面中正設柱以承絃計絃度長
二尺五寸九分二釐(自山口至絃柱)為四倍太蔟之度通
體紫檀山口及軸用象牙柱用竹定絃取聲各隨
宫調按絃音度分取之
三絃之制不知其所自起唐書有龍首琵琶雲頭
琵琶皆三絃飾以虺皮馬端臨考唐有直頸琵琶
皆與三絃相似唐書禮樂志又有五絃六絃今無
其器然則三絃豈亦唐制耶
二絃
律吕正義後編曰二絃方槽底面有孔木柄曲首
覆手如琵琶槽邊長七寸八分八釐五毫闊六寸
四分八釐面長六寸八分二釐六毫闊五寸三分
九釐三毫柄長一尺七寸二分八釐上闊九分一
釐下闊一寸零七釐八毫曲首長與槽面闊等後
開槽以設絃軸槽長二寸零四釐闊三分軸長四
寸零四釐絃長二尺三寸零四釐(自山口覆手内)為四倍
姑洗之度十七品按分取聲第一品二尺零四分
八釐為本絃寅分第二品一尺九寸四分四釐為
本絃夘分第三品一尺八寸二分為本絃辰分第
四品一尺七寸二分八釐為本絃已分第五品一
尺五寸三分六釐為本絃未分第六品一尺四寸
五分八釐為本絃申分第七品一尺三寸六分五
釐為本絃酉分第八品一尺二寸九分六釐為本
絃戍分第九品為全絃之半第十品為第一品之
半第十一品為第二品之半第十二品為第三品
之半第十三品為第四品之半第十四品為第五
品之半第十五品為第六品之半第十六品為第
七品之半第十七品為第八品之半通體樟木槽
面桐木金漆槽邊曲首繪金䕫龍覆手軸品俱用
紫檀山口軸頭絃孔及覆手内邊用魚牙為飾
陳暘樂書曰二絃形如琵琶太平清話曰峒人散
處於䍧牱舞溪之界吹蘆笙木葉彈二絃琵琶為
樂今二絃之制似琵琶又似三絃但鼓方耳
火不思
律吕正義後編曰火不思似琵琶而狹小直柄曲
首四絃柄上腹下背如蘆節曲首長七寸二分九
釐上闊一寸零三釐八毫厚一寸四分五釐八毫
下闊九分一釐厚與闊等柄長一尺二寸一分三
釐六毫上闊與曲首下闊等下闊一寸五分三釐
六毫厚與闊等腹長七寸八分八釐五毫闊二寸
五分六釐厚二寸零四釐八毫刳其下半為槽冒
以蟒皮長四寸五分五釐一毫槽面正中設柱以
承絃計絃度長一尺七寸七分四釐(自山口至絃柱)為三
倍夾鍾姑洗相和之度槽頭開孔貫木施皮扣以
結絃端曲首正面開直槽以設絃軸槽長六寸零
六釐八毫闊三分軸長二寸六分九釐六毫通體
桐木金漆曲首兩邊繪金䕫龍槽面插扣盖板用
花梨中稜及下首用象牙為飾
元史火不思如琵琶直頸無品有小槽圓腹如半
瓶榼以皮為面四絃皮絣同一孤柱長安客話渾
不似制如琵琶相傳王昭君琵琶壊使人重造而
其形小昭君笑曰渾不似遂以名元史以為火不
思今以為胡撥思皆相傳之訛按二說備矣
皇朝文獻通考卷一百六十四
