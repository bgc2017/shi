欽定四庫全書
皇朝文獻通考卷二百九十四
四裔考(二)
東
朝鮮(二)
康熙元年正月棩遣陪臣柳慶昌等進
世祖章皇帝上尊諡表文是年
命朝鮮表賀冬至
萬夀節及進歲貢與朝正之使偕行九月棩遣陪臣鄭太
和等表賀平故明王朱由榔二年五月棩遣陪臣
鄭維城等進賀尊上
昭聖太皇太后
仁憲皇太后
慈和皇太后徽號表文七月棩遣陪臣李侯等進
孝康皇后香三年三月棩遣陪臣洪命夏等表謝
頒給誥命五年三月棩遣陪臣沈益顯等表賀
大婚禮成尊上
太皇太后
皇太后徽號七年正月棩遣陪臣鄭致和等表賀
上親政表文八月棩遣陪臣李楨等表賀
世祖章皇帝配享
天地
太皇太后
皇太后加上徽號并謝
頒賜恩表文十年正月棩遣陪臣李柟等表賀
孝康章皇后升祔
太廟十一年正月棩遣陪臣鄭致和等進歲貢物與例不
符失恭敬意下禮部議應令該國王自行回奏得
旨該王既將彼國困苦情形預為咨明從寬免令回奏十
三年九月棩遣陪臣閔點上
仁孝皇后香十二月朝鮮國王李棩薨王嗣焞以訃告並
貢方物得
旨朝鮮國王棩恪守藩封忠慎夙著遽爾薨逝朕心深為
軫惻應得恩䘏察例議奏所進禮物俱令使臣帶回示
朕軫念之意十四年正月
諭禮部李棩襲封以來殫竭忠忱克盡藩屏之職可從優
給與䘏典於常例外加祭一次尋遣内大臣夀西特侍
衛桑厄恩克往朝鮮
諭祭賜諡莊恪封王嗣李焞為朝鮮國王妻金氏為王妃
制曰鴻圖無外敷聲教於海邦寵命維新溥懷柔於東土
奕世篤忠貞之美職貢勤修累朝嘉恭順之誠彛章洊
錫當纉服之伊始宜綸綍之重申爾朝鮮國王嗣子李
焞器識淵深躬行純茂夙擅岐嶷之譽克紹家聲式遵
禮義之風丕承前烈念此象賢之胄爰隆賜爵之文兹
特封爾為朝鮮國王屏翰東藩虔共正朔綏安爾宇承
夾輔于皇家精白乃心用對揚於天室欽哉勿替朕命
八月焞遣陪臣李佖等奉表謝附貢方物却之十
五年十一月焞奏言陪臣使還購買前明十六朝
紀一書中載本國癸亥年廢光海君李琿立莊穆
王李倧事誣以簒逆今聞新命纂修明史特遣陪
臣福善君李柟等陳奏始末伏乞刪改以昭信史
禮部議不准行其違禁購買史書之處請遣官往
訊得
旨令焞自行議處具奏十六年五月焞以閩粤蕩平遣陪
臣福善君李柟等表賀十七年五月焞遣使上
孝昭皇后香十八年正月焞遣陪臣李㮒等進歲貢㮒等
失火燬所貢布疋禮部議交國王察議布疋補進
免之十月焞遣陪臣李偘等表謝免議
恩附貢方物却之二十年正月王妃金氏故遣官致祭二
十一年五月遣内閣學士阿蘭泰冊封焞繼室閔
氏為王妃九月焞遣陪臣李佖表賀上
兩宫徽號并謝
頒恩詔二十四年正月朝鮮民人聶那密毁壊邊牆私行
入境旋為邊吏執獲訊係瘋病事聞
上命付朝正貢使擕歸仍諭焞善為收養五月焞表謝東
巡
頒恩詔六月焞奏言國内牛多疫死民失耕種請暫停互
市禮部議焞託言妄奏不合應令回奏到日再議
上曰撫馭外國之道不可太嚴亦不可太寬倘如所請後
此恐生玩忽因令禮部另議議上焞應罰銀萬兩得
旨外藩小國姑宥一次仍令照常貿易二十五年二月朝
鮮民韓得完等二十八人違禁越江採葠擅放鳥
鎗傷奉差繪畫輿圖官役遣護軍統領佟寳往朝
鮮會同國王焞審擬韓得完等二十八人俱擬立
斬約束不嚴之咸鏡道節度使尹時達等降革有
差國王焞罰銀二萬兩得
旨韓得完等為首六人立斬餘二十二人從寬免死減等
發落四月朝鮮陪臣鄭載嵩等具呈禮部為焞申
辨部議應拏交該國王從重治罪得
旨寬免焞疏言臣忝守外藩奉職無狀邊民冒禁採葠已
罪不容誅况鎗傷官役致煩遣官降敕臣惶恐震
越無地自容九月又疏言鄭載嵩等餙詞巧辨恩
免嚴拿令臣自行處分今已將載嵩等禠職依律
定罪得
旨免其革職發配各降四級調用尋復遣使謝罪附貢方
物得
旨朝鮮國王因謝罪進貢理宜不收但恐發還則人役勞
苦且驛逓騷擾可准作年貢嗣後謝罪貢物著停止二
十七年四月焞遣陪臣洪萬鐘等進
大行太皇太后香十二月焞以曾祖母趙氏之喪告遣官
致祭二十八年十二月焞遣陪臣樸泰尚等進
孝懿皇后香二十九年八月焞以違例請封側室不識避
諱奏請嚴加處分得
旨寬免尋遣陪臣李濬等進
孝懿皇后冊諡禮成貢物三十年七月禮部題朝鮮國貢
使違禁私買一統志書内通官張燦應革職發邊
界充軍正使李沈副使徐文重等失於覺察應革
職得
旨李沈徐文重從寬免革職三十二年正月奉
旨朝鮮國克殫恭順頃復輸應軍需進鳥鎗三千桿忠順
可嘉嗣後年貢内黃金百兩及藍青紅木棉永著停止
八月焞遣陪臣李恒表謝免貢
恩三十六年七月焞遣陪臣崔錫鼎表賀蕩平朔漠是月
封焞子李昀為世子十一月焞疏言請於中江貿
易米糧部議不准行得
旨朕撫馭天下内外視同一體朝鮮盡職奉貢克效敬慎
今聞連歲荒歉百姓艱食朕心深為憫惻現今盛京積
貯甚多著照該國王所請於中江地方貿易三十七年
正月遣侍郎陶岱運米三萬石往朝鮮以一萬石
賑濟以二萬石平糶七月焞奏謝運米賑濟
恩
御製海運賑濟朝鮮記曰朕聞救災拯患王政所亟是以
夙夜求莫雖在遐荒絶域猶若痌瘝乃身矧屬在藩服
苟有疾苦何忍一日置也康熙三十六年冬朝鮮國王
李焞奏比歲薦饑廩庾告匱公私困窮八路流殍相屬
於道籲懇中江開市貿榖以甦溝瘠俾無殄國祀朕深
為惻然立允其請遂於次年二月命部臣往天津截留
河南漕米用商船出大沽海口至山東登州更用雞頭
船撥運引路又分發帑金廣給運值緩征鹽課以鼓勵
商人將盛京所存海運米平價貿易共水陸運米三萬
石内加賚者一萬石朝鮮舉國臣庶方藜藿不飽獲此
太倉玉粒如坁如京人賜之食莫不忭舞欣悦凋瘵盡
起後王具表陳謝感激殊恩備言民命續於既絶邦祚
延於垂亡蓋轉運之速賑貸之周亦古所未有也朕念
朝鮮自
皇祖撫定以來奠其社稷綏其疆宇俾世守東藩奉職修
貢恩至渥矣兹者告饑不憚轉輸數千里之勞不惜糜
費數萬石之粟環國土而戶給之非獨一時救災拯患
實所以普澤藩封而光昭
先德也是烏可以無紀十月焞遣陪臣徐文重等以許布
米穀貢方物却之三十九年正月焞遣使表謝發
回漂入琉球船隻
恩附貢方物得
旨朝鮮民人薩瓦等漂入琉球朕一體軫䘏令還本國貢
物不必收嗣後有若此例者停其進貢四十年十二月
王妃閔氏故遣官致祭四十一年遣員外郎鄧德
監收中江税以四千兩為額四十二年二月遣翰
林院掌院學士揆敘一等侍衛噶爾圖往封焞繼
室金氏為王妃四十三年四月焞奏其國人越界
殺傷内地人民請遣大臣往勘
上曰李焞敬慎素著不必復遣大臣往勘可即令王審擬
具奏焞尋奏請將越界殺人之金禮進等立斬該管人
員禠職流徒
上以該管官員内有當減宥者下部議尋禮部議上得
旨朝鮮越界殺人法不可宥金禮進等立斬其該管官員
李有白等俱免罪朴錫昌等革職免流徙十二月焞遣
官咨送被風漂失之王富王秋等商船歸内地降
諭褒之四十五年十月
諭大學士等曰觀朝鮮國王凡事極其敬慎其國人亦皆
感戴聞其國有八道北道與瓦爾喀地方土門江接界
東道接倭子國西道接我鳳凰城南接海猶有數小島
太宗文皇帝定朝鮮之役我兵無處不到以已破之國我
朝為之重加營建俾安堵如故其國人於
太宗文皇帝駐軍之地樹立石碑備書更生之德累世感
戴以至於今且彼更有可取者明之末年彼始終未嘗
叛之猶為重禮義之邦也四十九年五月朝鮮商人高
道弼等被風壊船漂至海州獲救江蘇巡撫張伯
行疏請候朝鮮使來帶回本國得
旨若候朝鮮使來為日遲久其令朝鮮通事一人將高道
弼等由部給文馳驛歸國五十年正月焞疏報其國人
李萬枝等越界殺人劫財
上以此事未經該將軍等舉報或係逃往採葠之徒特遣
司員長泰等往並令朝鮮亦遣官會同確訊九月
長泰等奏言李萬枝等誘至中國人二名致死投
之江中掠取人葠等物屬實得
旨交該國王治罪完結聞此案犯内有親弟兄三人者定
例弟兄俱擬正法存留一人養親可移會該國王於此
親兄弟三人中照例一人留養十月
諭禮部朝鮮國王李焞自襲爵以來慎守封圻歲時貢獻
四十餘年未嘗少懈其國中事稍有關係者必奏明仰
請定奪於奉差人員小心敬禮且撫恤愛養所屬朕用
是深為嘉美既嘗曲示恩誼彼地饑饉又自海洋運米
賑濟舉國至今感戴朝鮮貢物朕屢次裁減以至甚輕
但國小地隘其年例貢物内有白金一千兩紅豹皮一
百四十二張猶恐艱於備辦嗣後將此二項永停貢獻
又聞朝鮮國使沿途館舍傾圯難於止宿歷年進貢奏
事人員甚為勞瘁可令地方官修葺完固用副朕加惠
遠人至意五十一年五月焞奏謝減年貢
恩附貢方物得
旨謝恩禮物准作冬至元旦貢物八月焞奏請嚴禁往彼
國境内海洋捕魚船隻得
旨邇來浙省海洋賊寇潛行劫奪官兵被傷至附近朝鮮
捕魚船隻曾經申飭盛京將軍及沿海地方官嚴加巡
緝今尚違禁潛出是即賊寇也嗣後有此等捕魚船隻
潛至朝鮮海面者許本國即行剿捕如有生擒作速解
送毋因内地之人致有遲疑五十六年九月焞以目疾
來求空青遣翰林院侍讀學士阿克敦鑾儀衛治
儀正張廷枚以空青往
諭阿克敦等曰朝鮮王李焞安靜奉法人民愛戴四十餘
年彼國中享太平之福未有如此久者朕甚嘉之今聞
焞疾深為軫念特簡爾等齎空青往賜此係格外之恩
凡一應禮節爾等到時令王不必拘於成例隨時可以
相見傳諭知之五十七年三月焞遣陪臣朴弼成等表
謝賜空青
恩附進方物得
旨所進儀物留作下次正貢自是凡朝鮮奏謝附貢方物
俱准作正貢不備書五十九年十月朝鮮國王李焞薨
世子昀以訃告得
旨朝鮮王焞襲封五十載自來伊國未有如此歷爵年久
者且奉藩敬謹極盡誠欵防禦邊疆克享太平舉國感
戴忽聞溘逝朕心不勝痛惻除遣大臣往唁外所貢禮
物令使臣帶回以示軫念之意仍下部議以應得䘏典
賜之十一月遣散秩大臣查克亶禮部右侍郎羅瞻
賜祭及故王李焞諡僖順兼冊封世子李昀為朝鮮國王
繼妻魚氏為王妃及妃誥命文綺等六十一年二
月昀疏言臣不幸自幼多病氣甚痿弱嗣續絶望
臣弟延成君李昑聰明孝友年又長成臣既無子
請錫昑以世弟之號以續宗祧得
旨允行四月遣内閣學士阿克敦二等侍衛佛倫為正副
使往封昑為朝鮮國王世弟
諭王昀曰朕惟父子相傳有國之常經兄弟繼及一時之
權道王以嗣續為艱請封親弟情嗣懇至特遣大臣齎
捧誥命封昑為朝鮮國王世弟並賜文綺等物惟王勖
弟昑敦乃彛倫永懷忠順衍本支之休慶保宗社之安寧
王如兆叶禖祥吉占熊夢王其再奏欽哉無替朕命十
二月山東漁戶楊三等十四人遭風漂入朝鮮審
無信票送回内地得
旨嗣後漂風船隻人口騐有票文未生事者照舊送回如
無票文復生事犯法者令照其國法處治禮部尋議令
國王於審擬後咨部具題俟
命行文完結仍報部存案報
可雍正元年正月昀表謝封其弟昑為世弟
恩先是朝鮮國議政金昌集中樞李頥命左議政李健命
判中樞趙泰來等謀逆事發伏誅昀疏以聞七月
諭禮部朝鮮自歸順我朝以來在
太宗文皇帝
世祖章皇帝
聖祖仁皇帝時屢沛恩施減免貢物今所貢方物尚多爾
部可會同内務府再議減免以抒其力尋議減布八百
疋獺皮百張青黍皮三百張紙二千卷從之昀遣
陪臣李樴等奉表賀
上登極
賜昀縀疋諸物加賜周易折衷朱子全書各一部及松花
石硯琺瑯器皿筆墨等物
上召見樴諭之曰爾朝鮮國王於我
太宗文皇帝時誠心豫附我
太宗文皇帝
世祖章皇帝視同一家爾國王祖父亦能仰承厚澤百年
於兹我
聖祖仁皇帝念爾國君李焞幼纘嗣服克紹前猷權不下
移惠能撫衆數十年來職貢匪懈用是寵眷有加賚予
便蕃貢物頻減病則賜以珍藥殁則錫以榮名
特遣近臣優頒奠弔今朕纘承大統爾嗣王李昀遣爾表
賀朕嘉爾嗣王忱悃肫篤又念爾係嗣王宗族特行召
見以示優禮爾歸告爾嗣王繼乃祖父之緒夙夜黽勉
慎守綱維朕必體
列聖怙冒宏仁俾爾遠藩保安全於永久爾其識之昀又
遣陪臣李昉等進
聖祖仁皇帝香二年二月昀遣陪臣李橈等謝
頒賜及減貢
恩附貢方物得
旨仍准作正貢五月昀遣陪臣李檀等賀上
孝恭仁皇后尊諡十一月
諭怡親王允祥外藩來朝給以廩食及歸頒賞俱有定制
但該管官員未免忽略朝鮮守職恪順百年有餘一切
應賞諸物擇其佳者給與務使得沾實惠嗣後朝使所
給食物歸時所頒賞賜爾會同禮部辦理或有應行加
賞之處酌議以聞十二月朝鮮國王李昀薨世弟李昑
以訃告得
旨朝鮮國王李昀謹守藩封竭誠盡敬恭順事上慈愛撫
民忽聞溘逝朕心不勝軫惻應得䘏典察議以賜尋遣
散秩大臣覺羅舒魯翰林院學士阿克敦
諭祭故王李昀諡恪恭兼封昀世弟李昑為朝鮮國王妻
徐氏為王妃
敕諭曰爾兄王昀薨逝朕心惻然據僖順王妃金氏奏稱
爾聰明孝友寬宏仁恕夙有長人之德為國人所願戴
請冊承襲朕俯順輿請特允所請遣官齎詔誕告爾國
封爾為朝鮮國王繼理國政封爾妻徐氏為國王妃佐理
内治并賜爾及妃誥命彩幣等物爾宜永矢靖共懋纉
承於侯服迪宣忠順作屏翰於天家爾其欽哉毋替朕
命三年七月昑遣陪臣李楫等表謝
賜祭諡並襲封又疏請封副室所生子李緈為世子部議
王年方壯遽請封其副室子與例不符得
旨建儲大事王必萬不得已始懇切具奏可如所請行八
月遣官封昑子緈為世子四年五月昑遣陪臣李
橈表謝封世子五年正月昑疏請更正先世臣倧
誣逆事部議昑四代祖倧故明天啟三年請封明
十六朝紀以簒奪書實屬冤誣應如所請更正俟
明史告成後以朝鮮列傳頒示其國從之二月昑遣
使表謝改正先臣被誣事先是商人胡嘉佩虧帑
以朝鮮國民所負銀六萬兩呈抵令赴中江質明
辦理部臣以昑咨文支餙請按數追償得
旨朕思當日朝鮮故王李焞才幹優長政令嚴肅深蒙
聖祖仁皇帝眷注嘉奬焞曾將其國欠負之人正法想見
辦事之公明向聞李昑柔懦無能今觀此舉推托牽強
必其陪臣所為似此清釐積欠之事王既不能辦理若
以委之非朕柔遠之意此案不必質對其應還之銀從
寬免追此朕加恩於外藩並非疎法於内地也再者昔
年
聖祖仁皇帝頒諭朝鮮國王有盜賊前往刦掠即追拏處
治解送朕即位以來又降諭旨若飄風船隻内有無票
妄行生事者王即照其國律例治罪今内地竊盜之輩
潛逃外國王既列藩封當為朝廷盡捕盜安民之職乃
柔懦不能遵奉轉使内地人民恃朝鮮為避罪地此風
斷不可長嗣後倘有匪類越境生事朝鮮不能擒獲致
漏網者王將其國防汛之員參處王亦一并議處以為
藩王不能遵旨奉行捕盜安民者戒六年二月減朝鮮貢
稻米三十石江米三十石每年止貢江米四十石以供
祭祀著為例十月昑請邊境防汛詗察朝鮮盜賊
潛入内地者得
旨朝鮮國逆犯即朝廷法所應誅之人倘逃入内地自當
擒捕兵部可行文盛京山東等處邊界地方官有此等
罪犯潛逃者即嚴拏解京或窩留藏匿從重治罪十一
月昑遣使奏謝減免貢米
恩七年正月
諭嗣後朝鮮陪臣有職銜稱君者遇陞殿之日照常賜茶
如未遇陞殿著禮部於使臣起程之前奏聞令其便殿
進見賜茶遣回是月世子緈卒遣官
諭祭二月朝鮮國有為逆謀者事覺伏誅奏入得
旨朝鮮世受朝廷怙冒之德其國兇醜即干犯天討之人
王先事覺察不使漏網從此境内無警官民乂安朕心
深慰特賜王粧縀等四十疋康熙字典性理精義詩傳
彙纂音韻述微各一部賞有功兵丁銀一萬兩十月昑遣
陪臣李增等表謝賜祭及賞賚
諭禮部朝鮮國王蒙
世祖章皇帝軫念藩封所有應進
聖夀冬至元旦表貢俱准於元旦併進以彰柔遠至意近
於領受賞賚諸事皆特遣使臣表謝朕念其國距京三
千餘里貢使往來勞費嗣後凡謝恩章疏與三大節表
同時齎奏不必特遣使臣九年五月奉天將軍那蘇圖
疏言鳳凰城邊外設立陸路防汛之虎耳山諸處
有草河靉河二水俱自邊内發源至邊外之莽牛
哨滙流入中江中江之中有洲名江心沱沱西屬鳳
凰城管轄東為朝鮮國界歲有匪類乘船竊糧請
於草河靉河滙流入江之莽牛哨設水師防汛得
旨議設水路防汛處既與朝鮮連界可行文詢問朝鮮國
王有無未便之處俟回奏到日再議尋昑奏請仍遵舊
例從之十年三月昑以先臣李倧被誣事業蒙令
史臣改正乞早頒發部議俟明史竣後刊發得
旨朝鮮國王急欲表其先世之誣陳情懇切可將朝鮮列
傳先行抄錄頒示十月昑遣陪臣李宜顯等表賀
孝敬皇后冊諡禮成並謝頒朝鮮列傳稿本十三年九月
上登極十月恭上
世宗憲皇帝
孝敬憲皇后尊諡禮成又恭上
皇太后徽號禮成先後遣使
詔其國
諭禮部曰大臣官員之差往朝鮮者向有餽送儀物之
例朕以厚往薄來為念若令使臣照例收受不免繁
費若槩不准受恐以使臣遠涉缺餽贐之禮有歉於
心其照舊例減半著為令昑尋奉表賀先是朝鮮國
人金世丁等擅入内地刦殺昑奏請分别治罪部
議昑約束不嚴應與處分得
旨寬免昑表謝乾隆元年二月禮部奏朝鮮國恭進元
年
萬夀表貢應特遣於七月來京至乾隆二年表貢仍照
舊例與年貢同進得
旨朝鮮國今年所進萬夀表貢照例於十二月偕年貢
同進由是歲以為常七月昑遣正使長溪君李棅副
使禮曹判書金始炯入貢時以奉使朝鮮之兆德
釋伽保沿習受餽交刑部勘治得
旨朕即位以來令朝鮮國餽送使臣禮儀減半以示體
恤乃兆德等於正禮之外復受陋規罪固莫逭該國
王照陋例應付亦属不合王若能體朕心自當以恪
遵諭旨為恭順不當以私厚使臣為恭順也可行文
朝鮮嗣後務宜遵朕前旨凡陋規所有都請别請等
項悉行禁革至使臣回京之日奉天將軍及山海關
監督查騐倘正禮外多携禮物者嚴劾之若代為隠
匿事覺一併議處十二月禮部奏
世宗憲皇帝
孝敬憲皇后升祔
太廟請遣官頒
詔其國得
旨
世宗憲皇帝配
天在即所有二次詔書可作一次頒發用省外藩供應二
年昑遣正使海興君李橿副使吏曺判書金龍慶
入貢四月昑奏請仍中江通市舊例初每歲二八
月間八旗台站官兵齎貨赴中江與朝鮮互市
上以旗人有巡守職且不諳貿易恐遠人稽候未便改
令内地商民往為市及昑奏入從之十一月昑請
封其副室所生子愃為世子附貢方物時愃甫三
歲部議與封例不符奉
特旨允行三年昑遣正使吏曹判書趙最夀等入貢正
月遣使往封愃為世子昑奉表謝十一月昑奏請
印頒朝鮮列傳刻本於其國部議俟明史刊竣日
印給得
旨朝鮮列傳可先刊刷頒給四年昑遣正使綾昌君李
橚副使吏曹判書李匡德入貢五月昑遣使表謝
頒朝鮮列傳十一月盛京侍郎德福等疏言朝鮮
漁船被風飄至海寧界資送漁戶金鐵等由陸路
歸國五年昑遣正使洛豐君李楙副使吏曹判書
閔亨洙入貢三月福建巡撫王士任疏言莆田縣
民陳協順商船被風飄至朝鮮國楸子島資送回
籍得
旨中國商民出洋遭風王加意資助俾獲安全甚屬可
嘉著傳旨嘉奬六年昑遣正使驪善君李壆副使禮
曹判書鄭彦燮入貢七年昑遣正使洛昌君李樘
副使吏曹判書徐命彬入貢十月昑奏謝國民金
時宗等越境犯法屢蒙寬典
恩先是五年閏五月朝鮮國人金時宗等潛居内地昑
奏請立斬部議尚無刦殺重情擬改絞候從之尋
禮部奏言朝鮮無秋審例金時宗等雖蒙寬緩仍
罹立决之罪似未足仰副我
皇上如天好生至意請照六年秋審緩决例辦理得
旨允行朝鮮民西嫩及鄭世弼宣明等復於六年九月
越境乞食先後被獲禮部奏請俟其國使臣來京
携西嫩等歸鄭世弼宣明等免治罪奏入報
可昑以各犯咸邀寬典感激陳謝得
旨朝鮮民人越境犯法屢荷寬典乃朕格外柔遠之恩
若無知之人見朕屢次從寬漸流縱肆則犯法者轉
多非朕保全外藩民人之本意矣王當嚴加約束不
時稽查俾各安分不致再罹法網八年昑遣正使綾昌
君李橚副使禮曹判書柳復明入貢九月
上恭謁
盛京
祖陵朝鮮遣使表貢從優賞賚並令使臣與諸王大臣宴
諭禮部曰朝鮮使臣入貢惟國王族人稱君者始召見
餘祇賜宴於禮部此定例也朕明日宴諸王大臣於
崇政殿朝鮮使臣亦令與宴俾外藩陪臣得厠朝臣
之末用昭格外殊恩九年昑遣正使西平君李橈副
使吏曹參判鄭俊一入貢十二月昑咨禮部稱八年
春有内地馬尚船戶成羣入境經奉天將軍遣兵
追捕本年五六月間復有内地人民駕馬尚船六
隻前後入境懇轉奏禁止部議請令奉天將軍查
明越境船隻有無票文係何地人民由何處越界
奏到再議得
旨若照部議殊為遲緩况内地人民違禁冒出朝鮮地
方生事者原奉
皇祖
皇考諭旨令國王擒送今此違禁越境之人即應擒送或
飛咨奉天將軍嚴拏務獲乃但咨部轉奏以致匪類
遠颺殊為不合爾部可傳諭朝鮮王並即行文奉天
將軍嚴行查拏務獲毋得忽視十年昑遣正使議政
府左參贊趙觀彬副使吏曹參判鄭俊一入貢十
一年昑遣正使海興君李橿副使吏曹判書尹汲
入貢七月咨送朝鮮國人民李應昌等歸國昑尋
奏謝先是奉天將軍達爾黨阿奏請仍於莽牛哨
添汛廵查并於鳳凰城外展邊墾土下部議行昑
奏其未便得
旨據奏鳳凰城樹柵外向留空地百餘里俾内外隔截
無滋事之患事屬可行其莽牛哨應否設汛令尚書
班第前往察勘及是年八月班第覆奏莽牛哨在我
境内與朝鮮無涉汛宜設得
旨朝鮮世戴國恩甚為恭順若安設此汛彼國小民有
違禁者王即恐獲罪是以奏請停止其地雖有江灘
分界而兩岸止距一二里倘所屬不能遵奉禁令致
王得罪朕心不忍可如所請將莽牛哨設汛之處停
止九月減中江税額十月福建龍溪人民吕再興等
被風飄至朝鮮修船資送回籍十二年昑遣正使
洛豐君李楙副使禮曹判書李喆輔入貢十三年昑遣
正使禮曹判書鄭亨復副使吏曹參判鄭俊一入貢五月
盛京刑部侍郎達爾黨阿等奏言十二年十二月朝
鮮陪臣入貢過萬寳橋奴人士還以馬逸失銀詭稱
迷路夜入人家誣執宋二等為盜汛明照所誣罪
加三等擬杖徒行令該國王發落朝鮮大通官金
裕門押物官尹昌履等應分别議處係小國人員
未諳政體可否從寬令該國王自行申飭奏入得
旨奴人士還等從寬免罪十四年昑遣正使洛昌君李
樘副使禮曹判書黃日政入貢正月昑奏奉到冊
諡
孝賢皇后詔五月
盛京將軍阿蘭泰等奏言朝鮮人李古魯子於乾隆
九年十二月宿浪子山田義隆店失銀縳義隆店
五人送部訊無竊銀証據保釋另緝十年十二月
朝鮮判事李允芳宿十里河旗人鄭忠家失銀縳
忠送部允芳旋歸國忠暫保釋均懸案經年嗣經
郎中錫琳等赴鳳凰城偕朝鮮官訊明田義隆鄭
忠等無辜請釋李古魯子詭言誣賴及李允芳行
賄經皂役王進寳首明之處請交朝鮮王自行辦
理完結報
可七月阿蘭泰奏言向例朝鮮貢使到邊鳳凰城城守尉
帶領官兵偕主客迎送通事等官至關門稽其人
馬車輿輜重各數沿途設館舍嗣兵部侍郎鎮國
將軍德沛出使其國奏言置館非適中之所貢使
人多不敷居住聽來使隨時賃住民居臣查貢使
人數衆多若聽其賃住村庄未免滋擾應請嗣後
貢使到關騐入後務令合隊行走勿許先後致有
疎虞照舊例每站設官一員兵役以二十人護送
令地方官先期代備旅舍以資棲止晝則護行夜則
巡邏或貢使人役需置食物護行官檢其出入人
數兵役隨往如内地人民與朝鮮人役生事兵役
拏禀護行官付地方官究治至貢使人役惟迎送
官與之相習應專責成倘地方官預備不周許護
行迎送通事官揭報府尹衙門照違令律議處迎
送通事官沿途約束不嚴致貢使人役滋事許護
行官揭報禮部衙門照約束不嚴例議處護行官
看守不嚴及兵役不足許迎送通事官揭報將軍
衙門照縱軍歇役律議處迎送通事官瞻顧容𨼆
致擾居民或護行官縱容兵丁通同徇蔽地方旗
民官各揭報上司衙門照私結外藩例議處奏
入報
可十四年十一月昑奏謝免治奴人士還誣告罪及准
停邊界設汛懇田十五年昑遣正使海春君李栐
副使禮曹判書黃梓入貢三月朝鮮土兵金仁述
等潛入内地行劫得
旨交該國王問擬王應得處分從寬免議昑尋表謝十
六年昑遣正使洛昌君李樘副使禮曹判書沈思
建入貢十七年昑遣正使海興君李江副使禮曹
判書南泰竒入貢正月昑奏謝乾隆十六年隨表
方物准作正貢附貢方物得
旨此次隨表方物仍准作正貢十八年昑遣正使洛平
君李懋副使禮曹判書李命坤入貢正月昑奏謝
乾隆十七年隨表方物准作正貢
恩附貢方物得
旨此次隨表方物仍准作正貢是年朝鮮民人金為泰
鄭悦南等先後被風漂入内地給資護送歸國先
是朝鮮奸民李云吉越界殺人遣官赴鳳凰城會
勘得實擬絞監候及是得
旨減等發落十九年昑遣正使昌璽君李炳副使禮曹
判書李宗白入貢九月
上詣盛京昑遣陪臣表賀得
旨王因朕來盛京恭謁
祖陵遣使遠迎齎表奏賀敬獻方物著照乾隆八年之例
加恩賞賚陪臣亦照例加賞是年朝鮮國人柳得三
等被風漂至内地給資護送歸國二十年昑遣正
使海蓬君李橉副使禮曹判書鄭光忠入貢三月
昑奏謝
賜賚恩是年平定凖部上
皇太后徽號頒
恩詔二十一年正月昑奉表賀遣正使長溪君李棅副使
吏曹判書曹命采入貢二十二年昑遣正使海興
君李橿副使禮曹判書金尚翼入貢六月昑以其
母金氏之喪告王妃徐氏旋卒二十三年昑遣正
使長溪君李棅副使禮曹判書李得宗入貢遣官
諭祭朝鮮王母金氏及王妃徐氏四月更定通官額數
初朝鮮通官於康熙十三年定十二員上三旗六
品官三員七品二員八品一員由内務府帶領引
見補放下五旗六品三員七品二員八品一員由禮部
論俸推補移咨吏部注冊遇頒
詔封王等事用四員或五員不等
赦審及交易諸事用二員為例及是大學士𫝊恒等奏
言朝鮮久為我
朝屬國往來禮節語言均已嫺熟所設通官無庸十
二員之多請改設為六品二員七品二員八品四
員共八員上三旗下五旗各六品一員七品一員
八品二員缺出均由禮部帶領引
見補放并令禮部嚴禁從前與使臣交接需索之弊違
者參處奏入從之是年朝鮮民人趙自永越界行
劫得
旨交該國王問擬王應得處分從寬免議二十四年昑
遣正使海春君李栐副使吏曹判書趙明鼎入貢
正月昑奏謝
賜祭及發回越界人犯
恩是年朝鮮民人金延松金應澤李主等被風漂至内
地給資護送歸國二十五年昑遣正使吏曹判書
洪啟禧副使禮曹判書趙榮進入貢正月遣官封
昑繼室金氏為朝鮮國王妃昑尋奏謝附貢方物
却之使臣南泰會歸頒平定回部
恩詔昑尋表賀時朝鮮民人鄭世胄金得京等被風漂
至内地給資護送歸國二十六年昑遣正使海興
君李橿副使吏曹判書南泰會入貢二十七年昑
遣正使咸溪君李櫄副使吏曹判書李奎采入貢
十一月朝鮮民人金永官等越境採獵被獲交該
國王照例治罪二十八年昑遣正使順悌君李炟
副使禮曹判書洪名漠入貢昑表謝使臣南泰會
回國順頒
恩詔停止
命使恩是年朝鮮世子愃卒遣官
諭祭六月奉
旨欽差出使高麗該國備輿迎候此固屬國敬禮但滿
洲大臣素&KR0570;鞍馬而身膺使命四牡宣勤猶不宜自
圖安逸此後行文國王止須預備馬匹其舊用之輿
永行停止七月封故世子愃之子祘為世孫昑尋表
謝二十九年昑遣正使全恩君李繳副使吏曹判
書韓光會入貢三月朝鮮民人金鳳守金世柱等
殺死内地披甲常德遣刑部郎中喀寧阿會同
盛京將軍社圖肯等審擬奏入部議金鳳守造意應
斬金世柱加功應絞請即正法隨行文武官失於
鈐束令該國王自行查辦至朝鮮奸民屢次越境
生事皆王約束不嚴所致應交部議處得
旨金鳳守等從寬改為監候該國王免其議處昑尋以
失於鈐束禠平安道觀察道鄭淳等職先是正月
二十四日奏
旨朝鮮國王咨貢使李炟等坐車進京議請治罪著加
恩免其治罪嗣後陪臣進京仍准坐車三十年昑遣
正使順義君李烜副使禮曹判書金善行入貢五
月朝鮮民人崔三碩金順昌等被風漂至内地給
資護送歸國又以越江行竊人犯金順丁等俱緩
决及案内疎防各官擬罪從寬及貢使李炟等仍
准坐車民人朴厚贊十犯越境滋事秋讞緩决案
内疎防各官擬罪從寬皆恭謝
天恩三十一年昑遣正使咸溪君李櫄副使禮曹判書
尹得養入貢恭領時憲書使臣准於十月初一日
午門頒朔之期一體祗領又遭風船戶鄭太文等九
人資送歸國俱奉表恭謝三十二年昑遣正使全
恩君李墩副使吏曹判書李心源入貢三十三年
昑遣正使順義君李烜副使禮曹判書具允鈺入
貢又朝鮮民人慎必富等二十八名風漂至福建
常素銀等十四人風漂至鳳凰城俱蒙資送本國
具疏恭謝三十四年昑遣正使禮曹判書徐命膺
副使吏曹參判洪梓入貢三十五年昑遣正使慶
興君李栴副使禮曹判書宋瑩中入貢三十六年
昑遣正使海溪君李&KR0008;副使吏曹判書趙榮順入
貢八月禮部議朝鮮國王李昑奏國内流傳康熙
丙子年間朱璘所撰明紀輯略本于明人陳建之
皇明通紀載其先世之事因訛襲謬誣妄含冤請
將二書中有關小邦之語並行刊去等語查朱璘
輯略於乾隆二十二年浙江巡撫楊廷璋奏請銷
燬其陳建通紀遍訪京城内外書肆並無售者是
二書中國久已不行奚事改削至該國王所稱書
中誣衊其國祖康献王旦世系及其四世祖莊穆
王倧事蹟二条今恭閱
欽定明史朝鮮列傳載其始祖世系及國人廢琿立倧
之處考據已極詳明乾隆三年我
皇上允該國王所請刷刊頒給該國自當欽遵刊布使
其子孫臣庶知所信從若陳建通紀朱璘輯略二
書該國尚或有流傳應令該國王于其國中自行
查禁焚銷永杜疑竇三十七年昑遣正使順義君
李烜副使禮曹判書尹東昇入貢又奏恭謝申禁
坊刻明紀輯略三十八年昑遣正使樂林君李埏
副使禮曹判書嚴璹入貢奏賀乾隆三十六年十
一月二十五日恭逢
聖母皇太后八旬萬夀崇上
徽號又以風漂至鳳凰城小島民金國東等三人風漂至
定海縣民洪達源等十七人風漂至蓬萊縣民崔
卜伊等八人俱給與衣糧附使歸國皆疏謝三十
九年昑遣正使海溪君李&KR0008;副使吏曹判書趙德
成入貢又使臣李烜齎到乾隆三十六年十一月
二十五日
恩詔内加賞王妃縀疋恭謝一表四十年昑遣正使樂
林君李埏副使吏曹判書李海重入貢又以民許
億祉等六名在黃海島遇風壊船金州官兵查報
救護回國具奏謝
恩四十一年昑遣正使錦城尉朴明源副使吏曹判書
鄭好仁入貢又奏謝遭風難民卓武先等救護回
國七月十四日禮部奏朝鮮國王李昑薨逝請照
例致祭給與諡號
欽定王昑諡曰莊順又議朝鮮國王妃金氏奏請追賜
已故世子李緈爵諡及故世子婦趙氏恩命與例
不符應毋庸議一疏奉
諭朝鮮國王李昑已故長子李緈前經封為世子因其
早逝未及襲爵今該國王妃金氏請以世孫李祘襲
封國王為故世子李緈陳請追賜封典照例議駁固
是但念其以家統繼序為請情詞懇切揆之禮制事
屬可行著加恩照所請給與示朕優䘏之意
欽定李緈諡曰恪愍又議朝鮮國王妃金氏奏請以世
孫李祘承襲國王妻金氏為王妃頒
詔誥勅遣使
冊封四十二年祘遣正使興禄大夫河恩君李垙副使
吏曹判書李&KR0008;入貢四十三年祘遣正使吏曹判
書鄭光漢副使禮曹參判李秉模入貢五月奉
諭朝鮮國王奏該國有逆臣洪麟漢等結黨謀逆一案
罪人業經伏法恐其支黨或有逃匿漏網者懇飭關
口官員查拿等因該國臣服多年既恐有餘黨潛逸
自應代為查詰不容竄入内地著諭盛京將軍山東
巡撫地方與朝鮮接界邊隘海口嚴飭所屬留心察
詰如有語言形跡可疑查係朝鮮人民即行盤獲奏
聞發交該國自行究治八月奉
諭朝鮮國列在外藩乾隆八年及十九年臨幸盛京朝
鮮並修朝貢之禮本年以尚在二十七月之内停止
宴禮曾預勅朝鮮毋庸遣使朝賀該國王情殷感戴
遣陪臣齎表修貢迎駕請安恭順可嘉著照上兩次
之例加恩賞賚并御書匾額以賜用昭優眷
御書匾額東藩繩美四十四年祘遣正使昌城尉黃仁
點副使禮曹判書洪檢入貢四十五年祘遣正使
吏曹判書徐有慶副使禮曹參判申大升入貢奏
賀
皇上七旬萬夀奉
旨覽王奏以本年朕届七旬遣使於春正慶賀具見悃
誠所有敬獻禮物著暫行留貯准作正貢又奏謝前蒙
賜弓箭鞍馬貂皮錦縀又奏謝朝鮮民尹道俊等九名
風漂至崇明救護回國八月十二日
賜朝鮮正使錦城尉朴明源等三人茶果奉
諭朝鮮國王素稱恭順歲時職貢祇慎可嘉間遇特頒
勅諭及資送歸國等事如琉球等國亦俱奏章陳謝
惟朝鮮國王必備具土物附表進呈藉達悃忱向因
耑事遠來若令齎回徒滋䟦涉是以歷次例准留作
正貢以示優恤而該國王恪供職守届應正貢時仍
復備物呈獻往來煩複轉覺多一儀文朕推誠守信
中外一體何必為此繁縟之節今歲朕七旬萬夀該
國王具表稱賀業已宣命來使前赴行在隨朝臣一
體行禮宴賚其隨表貢物此次即准收受以申該國王
慶祝之誠嗣後除歲時慶節正貢仍聽其照例備進
外其餘陳謝表章所有隨表貢物概行停止毋庸備
進九月禮部奏朝鮮國王李祘蒙
恩加賞國王縀十八疋正使縀四疋副使縀四疋書狀
官縀三疋大通官縀二疋從人各銀二兩外應請
仍照例賞賜國王二等玲瓏鞍韂全備二等馬一
匹表緞五疋裏五疋粧緞四疋雲緞四疋貂皮百張賞
正副使二員大縀各一疋彭縀各一疋綢各一疋
紡絲各一疋絹各二疋銀各五十兩全備三等馬
一匹書狀官一員賞大縀一疋彭縀一疋綢一疋
絹一疋銀五十兩大通官三員賞大縀各一疋綢
各一疋絹各一疋銀各三十兩押物官二十三員
賞彭縀各一疋綢各一疋布各二疋銀各二十兩從
人三十名每名賞銀五兩以上各等物俱由内務
府各衙門領取照例筵宴二次奉
旨依議四十六年祘遣正使昌城尉黃仁點副使禮曹
判書洪秀輔入貢奉
諭前經降旨所有陳謝表章隨進貢物概令停止今該
國王奉到此旨具奏稱謝復具表恭謝加賞縀疋仍
各具方物隨進本不必收受但既專使遠來若照例
留作正貢該國王届正貢之期仍似向年備物呈獻
非所以示推誠而昭體䘏嗣後務宜恪遵前旨善體
朕柔惠遠人以實不以文之至意四十七年祘遣正
使行判中樞府事鄭存謙副使吏曹判書洪良浩
入貢奏謝乾隆四十六年正月朝鮮國商民李再
晟等男女十二名風漂至琉球附船到閩閏五月
朝鮮國人何農華等六名風漂至海邊牛石圈俱
救護歸國四十八年祘遣正使昌城尉黃仁點副使
禮曹判書柳義養入貢八月奉
諭德保等奏據盛京禮部侍郎咨朝鮮國遣使迎駕並
慶賀萬夀等因一摺該國王因朕曾降旨七月起程
臨幸盛京故遣使進表修貢迎駕請安恭祝八月萬
夀自是誠敬可嘉非尋常照例慶賀可比昨據行在
禮部奏聞業經降旨令該堂官傳諭嘉奬今在京禮
部復為此奏而摺内又牽引該國王向來慶賀萬夀
表文俱係隨同冬至元旦於歲底遣使恭進等語是
何言耶此次朕恭謁
祖陵原定期在盛京過萬夀該國王敬效悃忱特於常貢
外具表祝賀朕方嘉許德保等尚為此無謂之奏甚
屬非是所有禮部堂官著傳旨嚴行申飭盛京禮部
侍郎玉鼎柱亦著飭行九月奉
諭朝鮮歷届臨幸盛京並修朝貢之禮此次朕恭謁
祖陵該國王情殷感戴奉表修貢於七月間即先遣陪臣
至盛京祇候迎駕恭祝著照例加賞並賜御製詩一
章用昭優眷所有陪臣及隨從人等著照上次加賞
之例加倍賞賜以示朕柔惠遠人有加無已之至意
御製賜朝鮮國王李祘詩
迎鑾祝夀陪臣价按轡蹕途賜謁温問悉國中逢稔
歲夙知海外得賢藩習經史地心無貳遵禮義邦教
有源慎守封疆撫黎庶萬斯年永受朝恩
十二月奉
諭今歲秋間朝鮮國王因朕臨幸盛京特遣陪臣迎鑾
祝夀是以加恩賞賚並賜匾額詩章及古稀說今該
國王接奉後具表謝恩兼輸忱進獻方物尤見恪恭
所有此次呈進物件俱著收受仍加恩賞賚以昭優眷
嗣後如有謝恩表章該國王務體朕意仍遵前旨不
必備進方物四十九年祘遣正使行判中樞府事李
徽之副使禮曹判書姜世晃入貢九月奉
諭禮部奏據朝鮮國王李祘奏稱自守藩封已逾八載
年過三十尚未有子前歲始生子㬀今已齒及三齡
懇請賞給封號理合據情轉奏等語朝鮮王因誕育
冡嗣懇請封號殊堪欣慶著准其所請俾益綿宗緒
永守藩封所有應封典禮察例具奏二十八日奉
諭朝鮮國王請封世子正使著𣲖内大臣公西明副使
著𣲖翰林院侍讀學士阿肅同日奉
諭朝鮮國進獻年貢陪臣向例於歲底到京明正舉千
叟宴中外大小臣工耆庶年逾週甲者咸得預宴用
普夀祺朝鮮國比於内臣其陪臣亦應一體入宴以
昭寵眷著禮部即速行文該國王所有今歲年貢正
副使内酌𣲖年六十以上者一二員來京俾得預兹
盛典共沐光榮以示朕嘉惠遠方優禮耆年之至意
十一月奉
諭明歲舉行千叟宴盛典特命朝鮮國王酌𣲖年在六
十以上者三人充正副使來京預千叟宴兹據禮部
奏接准朝鮮國咨稱遵旨將陪臣年六十以上者專
差進賀正副使即日登程進京入宴該國王捧奉前
旨即行遴選耆年派充貢使觀光預宴其悃忱甚屬
可嘉著加恩特賜該國王澄泥仿唐石渠硯一方梅
花玉板箋二十張徽墨二十錠湖筆二十枝即交該
國貢使祇領並著禮部行文該國王毋庸進表謝恩
五十年祘遣正使安春君李烿副使吏曹判書李
致中入貢奉
諭朝鮮國臣服最久每遇萬夀元旦冬至年節俱備方
物呈進朕鑒其悃忱俱令該衙門收藏仍優加賞賚
此外遇有奏賀奏謝及陳奏等事亦均有隨表貢物
向例皆不收受准為下次正貢並經降旨令於尋常
陳奏事件不必再具貢物而該國王仍前備進以致
備抵之物輾轉存積在該國王恪守成規固屬恭順
之道但存積日久轉相抵算且仍有餘出者非朕厚
往薄來體恤屬國之意所有朝鮮國歷年存留各物
竟著該衙門悉行收受仍按照原物從優加賞嗣後
該國於歲正貢及如千叟宴等類特舉曠典自應照
舊備物呈進朕亦必收受厚加賞賚此外凡遇尋常
奏賀奏謝陳奏等事祇須備具表文其隨表貢物該
國王務仰體朕意恪遵諭旨概行停止二月内閣奉
諭前遣使西明阿肅回京復命具奏該國王即席賦詩
頗知好學並將所賦詩章呈覽朕閱之深為嘉奬著
加賞内務府仿宋板五經全部並筆墨等物以示優
眷九月朝鮮民人李應春等十二名風漂至新建墩
海灘救送進京咨明禮部遣回該國朝鮮全境分
八道統郡四十一府三十三州三十八縣七十詳
前五朝考其山川尤著者山則有北岳在漢城府
北九都山在漢城府東北龍山在漢城府東南天
寳山在漢城府西神嵩山在開城府北平山嶺在
開城府西土色赤金堂山在黃州三和縣西北白
山在全州南海中其東南有黑山勢甚峻下有澳
可藏舟島山在蔚州郡南釡山在東萊縣南濱大
海與日本對馬島相望稷山在天安郡北洪州山
在忠州西南境海中富用山在洪州海中上有倉
榖故名俗訛為芙蓉山九頭山在廣州海中山有
九峯蘭秀山在開州西馬邑山在平壤西南蓋馬
山在平壤府西魯陽山在平壤府東北葦山在平
壤府西南南臨浿水觀門山在土山縣北花山在
土山縣東南屈巖山在定遠府東馬頭山在靈州
東長花山在鐵州西南天聖山在殷州東北靈山
在宣州西南熊花山在郭山郡東北育靈山在宣
州郡東南龍骨山在龍川郡城東小鐵山在鴨綠
江東岸義州境渡江處也江華島在開州城南海
中紫燕島在廣州海中上有客舘曰慶源亭和尚
島在廣州海中上有葉老寺大青島在廣州海中
其傍有小青嶼排島在全州南海中遠望三山並
列中一山如垜亦曰排垜山羣山島在全州南海
中十二峯連絡其南有官嶼亦謂之案苫白衣島
在全州南海中前有小焦附之天仙島在全州南
海中又名闌山島竹島在慶州西南濱海閑山島
在慶州西南朝鮮西海口也為全羅外藩相近者
有㓒山島平湖島在慶州南海中唐人島在清州
海中與九頭山相近有有馬島亦在清州海中國
王牧馬地也舊有客館曰安興亭牛心嶼在清州
海中一峯孤起狀類覆盂中稍銳相近有雞心嶼
大月嶼在全州南海中回抱如月其後有小月嶼
對峙如門可以通舟菩薩苫在全州南海中小於
嶼而有草木曰苫相近者為紫雲苫春草苫苦苫
跪苫梹榔焦亦在全州南海中如苫嶼而其質純
石者曰焦軋子苫在清州南海中朝鮮語謂笠為
軋其山如之故名雙女焦在清州海中蛤窟在廣州
海中山脊有龍祠海中往來者皆祀之鳥嶺在慶
州西北境西接尚州界廣亘七十餘里懸崖巉峭
中通一線朝鮮指為南道雄關竹嶺在忠州東摩
天嶺在咸興府東北朝鮮謂之東北雄關慈悲嶺
在平壤府東嘉山嶺在嘉山郡西&KR0146;踰嶺在朔州
西北朝鮮謂之西北雄關相傳有山名青邱者不
知其處漢司馬相如子虛賦秋獵於青邱是也服
虔曰青邱國在海東三百里晉天文志有青邱七星
在軫東南蠻夷之國也唐討高麗因置青邱道行
軍總管云水則有漢江又名熊津江在漢城府南
十里東流入海王城恃以為險白江在漢江東南
東入海達全州西界三浪江在梁山郡南晉江在
慶州西南泗州東北亦名西江東南入于海白馬
江在清州南南流入清州界又東北經天安郡界
折而北流合於漢江大通江在平壤府東亦曰大
同江舊名浿水清川江在安州城東西南流入海
舊名薩水今謂之大寧江沸流江在江東郡南自
漢江分流西合于大同江土門江在朝鮮西北界
月波唐江在黃州安岳縣東西流入海發盧河在
慶州西界西生浦在蔚山郡南甘浦在慶州東安
滑浦在熊川郡南金浦在晉州南薩賀水在開州
西南東南流入鴨綠江蛇水在平壤西其國城西
南漢江之濱有楊花渡朝鮮各道餽餉咸聚於此
平壤城西北三里有箕子墓小山旁繞前有箕子
祠設參奉二人世守其祀即箕子裔又大同江岸
柴樹林可十里許榦似松葉似榆土人常藉以療
饑相傳為箕子所植云
(臣)等謹按朝鮮於我
朝歸命最先被
德亦最渥天聰崇德間兩煩
天討宗社已覆仰蒙
列聖仁慈特予生全自是稱藩奉朔禮數優隆封賞唁䘏
例以三品以上大員充使其國使臣至禮部通官
逆諸鳳凰城送亦如之至于遞減貢額遠賑饑黎
朝賀元旦并行附貢准為正貢使臣宴賚從厚越
境人民免罪殊恩異數有非他國所敢望者是以
感激愛戴為諸藩倡讀三田渡紀
恩之碑考累世恭順之蹟盛乎哉化浹東壖矣琿倧廢立
事據焞昑先後以冤誣入白雖出於子孫之口而
觀倧生平行事恭順慈惠允號賢王君子知人論
世自不當有簒弑事我
聖祖仁皇帝嘉其能重禮義謂于明之末造始終未叛明
朝大哉
王言所以鼓舞忠孝者夫寧有極前史皆言麗人雖柔弱
而好文重學豈非以此故能明於事上之禮歟抑
商賢之遺教固猶有箕子餘風者哉
又按
盛京東北濱海則有赫哲費雅哈庫掄鄂倫春諸部
恭讀
太宗文皇帝神功聖德碑文稱入關克捷後使犬役鹿之
國來賓恐後即其地也於今赫哲費雅哈諸部每
歲採納貂皮設姓長鄉長子弟以轄之鄂倫春有
使鹿使馬二部各設佐領驍騎校等官並設額兵
供調遣諸部俱隸寧古塔黑龍江將軍所屬未可
以外裔目之故不復叙列云
皇朝文獻通考卷二百九十四
