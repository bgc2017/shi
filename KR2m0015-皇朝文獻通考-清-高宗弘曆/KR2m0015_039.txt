欽定四庫全書
皇朝文獻通考卷三十九
國用考(一)
(臣)等謹按經國之用博矣而足用之要術有三焉
曰生之有道取之有制用之有禮而已
本朝自開國以來崇本抑末敦實去華無徵發期會以
病農無竒技淫巧以病工無加征重税以病商賈
即偶有征伐而民不饟間遇水旱而民不饑
省方問俗
清蹕經臨頓宿供帳絲粟不擾用是民得寬其手足盡
力生産田無曠土市無閒㕓衣食既裕輸將亦輕
所謂本富為上者此也則生之為道得矣(臣)恭讀
實錄崇德三年
太宗文皇帝諭曰朕蒙
天垂佑各國臣服財用饒裕當此之際我國新舊人等若
不急加恩養更於何時養之大哉
聖謨此真天地父母之心肇開鴻業之本也嗣是
累朝繼述彌迪
前光求所以惠我民者惟恐不及
世祖章皇帝甫定中原凡故明加派以及荒闕諸賦亦既
除洗無餘矣
聖祖仁皇帝御極之五十二年
詔天下丁賦據五十年丁册為額永不加增
世宗憲皇帝念江南之蘇松浙江之嘉湖賦額較重清釐
減免我
皇上善繼善述先後蠲除共六十餘萬兩乃若際左藏
之充盈嘉民生之悦豫暢兹偕樂益茂隆施則若
康熙三十年五十年雍正八年乾隆之十有一年
三十一年三十五年四十三年
賜復蠲租普周四海他如恭遇
國家慶典
鑾輅時巡隨地隨時除逋免賦古之所稱為曠典者今
直以常例循之故沐浴膏澤
帝力幾忘歌衢擊壤之風豈獨堯民為然歟至於小遇
災傷蠲賑並舉痌瘝饑溺
列聖一心我
皇上念切民依發帑動輙數千百萬此皆耳目所親見
婦孺所能言者至於
宫府之内服御之具莫不躬行儉德用率臣民
聖
聖相承
訓謨具在不恡於用而又不輕於用如此蓋惟生之有道
取之有制而又用之以禮宜乎財用足而藏富於
民久遠無弊也按馬端臨考惟漕運賑䘏蠲貸各
為一門餘均以歷代國用統之未為明晰(臣)等恭
循
昭代典則分列九門首節用次庫藏次賦額次用額
次會計由兹五者而制用之道備矣於是舉其用
之大者則又有俸餉漕運蠲貸賑䘏謹述其制以
次類敘良法美意燦然秩然以視周官九用之式
不啻彼列其綱此詳其目焉易曰節以制度不傷
財不害民此之謂也然則若漢之均輸唐之租庸
區區小補之術皆無足比數者矣
節用
崇德元年
諭羣臣曰國家崇尚節儉毋事浮華凡鞍轡等物不許以
金為飾雖家不少藏金止許造盤盂七箸蓋此等之類
或至匱乏尚可毁為他用若以之塗飾則零星耗折豈
能復取而用之今後著永行禁止至於陣獲縀帛用之
亦當節儉勿以獲取之易奢費無度而忘其紡織之勞
也
順治八年
諭各處織造所以供朝廷御服賞賚之用勢不可廢但江
寧蘇州杭州已有專設官員又差滿洲官并烏林人役
督催不但往来糜費抑且騷擾驛遞朕心深為不忍嗣
後著停止差催陜西織造羢褐粧蟒殊屬無謂至買辦
皮張之處亦屬煩擾著一併停止
時江西進額造龍碗得
旨朕方思節用與民休息燒造龍碗自江西觧京動用人
夫苦累驛遞以後永行停止
十一年
諭工部江寧蘇杭等處地方連年水旱小民困苦已極議
賑則勢難周屢蠲又恐國用不足朕用是惻然於中念
織造衙門原供御服賞賚之用前此未能俱罷近聞甚
為民累夫民既苦賦税又苦織役何由得安民既不安
朕豈忍被服美麗不為之所乎嗣後織造除祝帛誥勅
等項著巡撫布政織觧外其餘暫停二年爾部即行𫝊
諭
康熙二十九年大學士等奏曰前者
皇上以前宫殿樓亭門名開載一摺并
慈寧宫
寧夀宫乾清宫及老媪數目摺子發出令臣等觀看並鈔
錄存貯衙門又奉
諭旨朕以天旱𣣔省減宫人及所用器物詳加查察因自
來未嘗有餘故不能再減爾等將故明宫中所用銀兩
及金花鋪墊銀兩數目亦為察閱臣等查故明宫内每
年用金花銀共九十六萬九千四百餘兩今悉已
充餉又查故明光禄寺每年送内所用各項錢糧
二十四萬餘兩今每年止用三萬餘兩每年木柴
二千六百八十六萬餘斤今止用六七百萬斤每
年用紅螺等炭共一千二百八萬餘斤今止用百
萬餘斤各官牀帳輿轎花毯等項每年共用銀二
萬八千二百餘兩今俱不用又查故明宫殿樓亭
門名共七百八十六座今以
本朝宫殿數目較之不及前明十分之三至故明各宫
殿九層基址墻垣俱用臨清甎木料俱用楠木今
禁中修造房屋出於斷不可已非但基址未嘗用臨
清甎凡一切墻垣俱用尋常甎料所用木植亦惟
松木而已臣等以所查各條并
皇上發下摺子令九卿詹事科道官員徧觀諸臣皆曰我
皇上百凡撙節儉約臣等向所共知但未能詳悉令觀事
事減省至矣極矣
四十五年
諭戸部國家錢糧理當節省否則必致經費不敷每年有
正額蠲免有河工費用必能大加節省方有禆益前光
禄寺一年用銀一百萬兩今止用十萬兩工部一年用
二百萬兩今止用二三十萬兩必如此然後可謂之節
省也
四十九年
諭大學士曰明季事蹟卿等所知往往皆紙上陳言萬歷
以後所用内監有在御前服役者故朕知之獨詳明朝
費用甚奢興作亦廣一日之費可抵今一年之用其宫
中脂粉錢四十萬兩供應銀數百萬兩至
世祖皇帝登極始悉除之紫禁城内砌地甎横竪九層一
切工作俱派民間今則器用樸素工作皆現錢雇覓明
季宫女至九千人内監至十萬人飯食不能徧及日有
餓死者今則宫中不過四五百人而已明季宫中用馬
口柴紅螺炭以數千萬斤計俱取諸昌平等州縣今此
柴僅
天壇焚燎用之爾等亦知所謂馬口柴乎大學士等奏曰
不但不知亦所未聞
上曰其柴約長三四尺淨白無點黑兩端刻兩口故謂馬
口柴又明季所行多迂闊可笑建極殿後階石厚數丈
方整一塊其費不貲採買搬運至京不能舁入午門運
石太監參奏此石不肯入午門乃命將石綑打六十御
棍崇禎嘗學乘馬兩人執轡兩人奉鐙兩人扶鞦甫乘
輙已墜馬乃責馬四十發苦驛當差馬猶有知識石何
所知如此舉動豈不發噱總由生於深宫長於阿保之
手不知人情物理故也
雍正四年戸部奏言
恩詔内賞各直省七十以上至百歲以上老民老婦共百
四十二萬一千六百二十五名
上諭曰此皆由我
皇考聖祖皇帝六十餘年深仁厚澤休養生息所以期頥
耄耋之人至數百餘萬之多但生齒日盛食指繁多則
謀生之計不可不講爾等百姓當重農桑以順天時勤
開墾以盡地利務本業以戒游惰謹蓋藏以裕久遠而
且節省日用愛惜物力毋縱奢侈毋競紛華毋任意糜
費以耗有用之財毋但顧目前而㤀經久之計朕以勤
儉先天下宫禁之中於食餘之物皆不忍棄必令人檢
取收貯之數年以來所貯米粟已至數十石之多朕臨
御萬方尚多方撙節愛養以為加惠元元之本爾等小
民安可縱口腹之所𣣔而忘物力之艱難乎爾等誠能
體朕諄諄訓諭之意敦善行則心體安務本計則俯仰
足惜財用則家室裕人心和樂風俗淳美同為夀考之
人長享昇平之福豈非朕之所厚望哉著該部將朕此
旨轉發直省督撫通行所屬郡邑鄉村咸使聞知
五年
諭管理旗務諸王滿洲文武大臣等自古人生以節儉為
本蓋節儉則不至扵困窮糜費則必至於凍餒此理所
必然者也本朝滿洲素性淳樸凡遇出兵行圍俱係自
備並無違誤而生計各足近來滿洲等不善謀生惟恃
錢糧度日不知節儉妄事奢靡朕屢曾降旨諄諄訓諭
但兵丁等相染成風仍未改其糜費之習多有以口腹
之故而鬻賣房産者即如每飯必欲食肉將一月所得
錢糧不過多食肉數次即罄盡矣又將每季米石不思
存貯備用違背禁令以賤價盡行糶賣沽酒市肉恣用
無餘以致闔家匱乏凍餒交迫尚自誇張謂我從前曾
食美物服鮮衣並不悔悟所以致此困窮者乃以美食
鮮衣之故也今漢人謀生尚知節儉殷實之家每日肉
食者甚少其貧乏之人孳孳謀食僅堪餬口若滿洲等
果能節儉將每月所得錢糧少使留餘則日久習成生
計自裕産業可立矣或有不肖之輩不守本分妄行糜
費既至貧乏惟希恩賞從前
皇考軫念兵丁效力行間致有債負曾發帑金五百四十
一萬五千餘兩一家獲賞俱至數百如此厚賚未聞兵
丁等置有産業生計滋益者悉由妄用於衣食徒令貿
易之人得利一二年間蕩然無餘心愈奢侈而生計較
前更加窘乏其後又發帑金六百五十五萬四千餘兩
賞賜兵丁人等亦如從前立時費盡朕自即位以來除
特行賞賜外賞給兵丁一月錢糧者數次每次所賞需
銀三十五六萬兩此銀一入兵丁之手亦不過妄用於
飲食不及十日悉為烏有亦何禆益且庫帑俱係國家
之正項天下百姓之膏脂豈可無故濫行賞賚以累百
萬之帑項徒供伊等數日口腹之費乎若不將惡習改
除朕即有施恩之意亦不可舉行兵丁等果將朕訓諭
之意曉然明晰實心遵行痛改妄行糜費之習朕加恩
賞賜衆亦可得永遠均沾至生計各遂之時始知朕所
以愛養滿洲之恩為至深且切也王大臣等亦宜各從
儉約以為下人之表率行之既久自可挽此惡習滿洲
乃國家根本朕知之既深豈有不教之理朕自即位以
來衆人有論朕為太嚴者由朕𣣔衆人痛改惡習進於
善良恐其奢靡使知儉約凡朕意慮所及之處悉申禁
令而不肖匪類不得肆行其意或妄加議論如朕曾有
禁酗酒禁止賭博赴園舘鬭雞及䳺鶉蟋蟀僱人當差
放印子銀兩典錢糧米石用黃銅器皿等諭旨悉為兵
丁等身家計也如此訓誨不已衆人咸應體朕苦衷且
此等訓誡咸係
皇考從前禁止之事並非創始於朕但當時之臣工未能
實意奉行是以一應惡習未得盡改今王大臣官員内
仰體朕旨加意奉行者不過十居其五大半未愜朕懷
而無知之人遂論以為過嚴如欲使若輩稱為寬仁之
主何難之有但不知約束任其種種糜費則不但坐視
滿洲等漸流至於不得衣食毫無顔面即以國家全力
養贍伊等亦且不能給足朕意實有所不忍勢亦必不
可也爾等其仰副朕意各將所屬官兵及閒散人等剖
析情理不時詳加訓誡
是年又
諭前織造等衙門貢獻物件其所進御用繡線龍袍曾至
九件之多又見燈幃之上有加以綵繡為飾者朕心實
為不悦比即切加戒諭近因端陽佳節外間所進香囊
宫扇等件中有粧飾華麗雕刻精工甚至於有繡扇者
此皆糜費於無益之地開風俗奢侈之端朕所深惡而
不取也外省諸臣凡有進獻方物土宜朕留於宫中服
用者所需實不多每隨便頒賜諸王内外大臣等所以
推廣恩澤也如黃龍繡縀之類既不可以頒賜諸王大
臣不過收貯於宫中耳其餘華燦之物在朕用之心中
尚覺不安若賜諸王大臣在伊等亦覺非分豈非糜費
於無益之地乎况朕素性實不喜華靡一切器具惟以
雅潔適用為貴此朕撙節愛惜之心本出於自然並非
勉強數十年如一日者凡外臣進獻惟應量加工價異
於市肆之物即可見諸臣恭敬之忱何必過於工巧而
後見其誠悃乎工匠造物之情喜新好異無所底止見
一靡麗之式樣初則競相慕傚後必出竒鬭勝以相誇
此雕文纂組之風古人所以斥為竒衺豈可導使為之
而不防其漸乎蓋治天下之道莫要於厚風俗而厚風
俗之道必當崇儉而去奢若諸臣進獻之物以奢為尚
又何以訓民間之儉約乎朕觀四民之業士之外農為
最貴凡士工商賈皆賴食於農以故農為天下之本務
而工賈皆其末也今若於器用服玩之物爭尚巧華必
將多用工匠以為之市肆之人多一工作之人即田畝
之中少一耕稼之人此逐末之所以見輕於古人也且
愚民見工匠之利多於力田必羣趨而為工羣趨為工
則物之製造者必多物多則售賣不易必至壅滯而價
賤是逐利之人多不但有害於農而並有害於工也小
民舍輕利而就重利故逐末易而務本難苟為官者遽
然繩之以法必非其情之所願而勢有所難行惟平日
留心時刻勸導使小民知本業之為貴又復訓飭閭閻
崇尚樸實工作之間不為華巧如此日積月累遂成風
俗雖不必使為工者盡歸於農然可免為農者相率而趨
於工矣至於士人所業在乎讀書明理以為世用故居
四民之首然父兄之教子弟亦當觀其才質如何若果
聰悟恂謹可望有成則當使之就學而為士若愚濁中
下之資讀書難通即當早令改業歸農使之盡力於南
畝以為仰事俯畜之資誠恐讀書不成又粗識數字曠
廢間游必至非分妄為越禮犯法是浮慕讀書之名而
不得其道其傷農而害本者為尤甚亦不可不知戒也
朕深揆人情物理之源知奢儉一端關係民生風俗者
至大故欲中外臣民黜奢禁末專力於本人人自厚其
生自正其德則天下共享太平之樂矣昔人云由儉入
奢易由奢入儉難不知奢者取用少而費力多儉者取
用多而費力少則由奢入儉乃人人行之甚便者不可
謂難也中外臣民其深體朕意朕自身體力行諸王内
外大臣文武官弁與鄉紳富戶當欽遵朕諭其共勉之
乾隆元年
諭八旗為國家根本從前敦崇儉樸習尚淳龐風俗最
為近古迨承平日久漸即侈靡且生齒日繁不務本
計但知坐耗財求罔思節儉如服官外省奉差收税
即不守本分恣意花消虧竭國帑及至干犯法紀身
罹罪戾又復貽累親戚波及朋儕牽連困頓而兵丁
閒散人等惟知鮮衣美食蕩費貲財相習成風全不
知悔旗人之貧乏率由於此朕即位以來軫念伊等
生計艱難頻頒賞賚優恤備至其虧空錢糧已令該
部查奏寬免入官之墳塋地畝已令查明給還因獲
罪革退之世職亦令查明請旨似此叠沛恩施者無
非欲令其家給人足返樸還淳共享昇平之福也見
在日與王大臣等籌畫久長生計次第舉行惟是曠
典不可數邀亦不可常恃而旗人等蒙國家教養之
厚澤不可不深思猛省自為室家之謀即如喜喪之
事原有恩賞銀兩自應稱家有無酌量經理乃無知
之人止圖粉飾虛文過為縻費或遇父母大故其意
以為因父母之事即過費亦所不惜不知蕩盡家産
子孫無以存活伊等父母之心其能安乎否乎他如
此等陋習不可悉數在己不知節省但希冀朝廷格
外之賞賚以供其揮霍濟其窮困有是理乎嗣後務
期恪遵典制謹身節用勿事浮華勿躭游惰交相戒
勉惟儉惟勤庶幾人人得所永遠充裕可免窘乏之
虞況旗員内之老成謹慎者可望擢用外任上為國
家效力辦公下亦可得俸禄飬廉以贍給家口儻伊
等不知痛改前非仍蹈覆轍驕奢侈靡虧帑誤公則
是伊等下愚不移自取罪戾不惟恩所不施且為法
所不貸朕必仍前按律懲治不少姑息且朕今日所
寬者即向日虧空官帑驕泰自恣之人也若不痛自
改省謹遵法紀則將來不於伊身必於伊等之子孫
又復罹追比之苦矣又何樂於目前數日之花費乎
凡朕之所以諄諄訓誡者總為伊等豫謀久遠生計
八旗大臣等可通行曉諭官兵人等其各敬聽朕言
熟思審計以無負朕之期望
又
諭厚生之道在於務本而節用節用之道在於崇實而
去華朕聞晉豫民俗多從儉樸而戶有盖藏惟江蘇
兩浙之地俗尚侈靡往往家無斗儲而被服必極華
鮮飯食靡甘澹泊兼之井里之間茶坊酒肆星列碁
置少年無知遊蕩失業彼處地狹民稠方以衣食難
充為慮何堪習俗如此民生安得不愈艱難朕軫念
黎元期其富庶已將歷年各項積欠盡數蠲除小民
乘此手足寬然之時正當各勤職業尚樸去奢以防
匱乏豈可習於侈靡轉相倣效日甚一日積為風俗
之憂也地方大吏及守令有臨民之責者皆當徧行
化導宣朕德音縉紳之家尤宜躬行節儉以率先之
布帛可安不必文綺也粗糲可食不必珍羞也物力
可惜毋滋浪費終身宜計毋快目前以儉素相先以
撙節相尚必能漸返淳樸改去積習庶幾唐魏之風
焉又聞吳下風俗篤信師巫病不求醫惟動禱賽中
産以下每致破家病者未必獲痊生者已致坐困愚
民習而不悔尤屬可憫地方官亦當曲加訓誨告以
淫祀無福嚴禁師巫勿令蠱惑亦保民之一端也凡
此皆不用嚴峻廹切立法繁苛反致擾民惟誠心訓
諭漸以歲月自應遷善而不自知朕保民念切不憚
諄切言之官吏士民其皆敬聽勿忽
十六年
皇上南巡
諭朕命駕時巡周覽風俗觀民察吏惟日兢兢吳越尤
所厪念也粤自我
皇祖聖祖仁皇帝巡幸東南先後六舉歷今四十餘年盛
典昭垂衢謠在耳頃者入境以來白叟黃童扶携恐
後就瞻愛戴誠意可嘉朕已叠沛恩膏廣敷渥澤惟
念大江南北土沃人稠重以百年休養戶口益增習
尚所趨盖蔵未裕紛華靡麗之意多而樸茂之風轉
有未逮夫去奢崇實固閭閻生計之常經而因時訓
俗以宣風而布化則官兹土者之責也其尚勵乃實
心以行實政無忝教養斯民之任凡兹士庶更宜各
敦本業力屏浮華以節儉留其有餘以動勞補其不
足時時思物力之維艱事事惟侈靡之是戒將見康
阜之盛益臻父老子弟共享昇平之福朕清蹕所至
有厚望焉
二十四年
諭曰各鹽政織造等夏節貢物以備賞賚之需雖行之
已久但邇來絺繡太求精巧既害女紅長此焉窮非
朕敦尚樸素之意也甚至華藻被於葛褥天中五日
以外無所用之迎凉適凊亦不宜於憩息也其禁之
(互見土貢考)
二十七年
皇上南巡
諭朕奉
皇太后安輿涖兹南服所以省方觀民勤求治理其各處
舊有行宫清蹕所駐為期不過數日但須掃除潔淨
以供憩宿足矣固無取乎靡麗適觀也而名山勝蹟
尤以存其舊規為得自然之趣從前屢降諭旨至為
明晰乃今日渡淮而南凡所經過悉多重加修建意
存競勝即如浙江之龍井山水自佳又何必更興土
木雖成事不說而似此踵事增華伊於何底轉非朕
稽古時巡本意且河工海塘為東南民生攸繫朕厪
懷宵旰時切紆籌地方大吏果加意修防永資捍禦
則兹之親臨閱視其欣慰當何如者而田疇豐潤井
里恬熙即所以博朕愜覽不在彼而在此也嗣後每
屆巡幸之年江浙各處行宫及名勝處所均毋容再
事增葺徒資糜費即圬墁裱飾不至年久剥落亦可
悉仍其舊此實不僅為愛惜物力起見也該督撫等
其各善體朕諭敬相遵守
又
諭朕巡幸所至凡地方豫備一切飾觀之具殊覺繁俗
已屢降旨概行斥禁因念回鑾直隸時節令適近端
陽恐地方官不無點綴節景或於趙北口有供備龍
舟之事著方觀承先期實力飭禁毋得稍踵靡文以
副朕意
三十五年
皇上巡幸天津奉
諭朕因淀神祠工落成親詣瞻禮并恭奉
皇太后安輿巡幸天津地方官於淀祠旁及左格莊二處
添建行宫工作未免煩費雖伊等義效尊親朕實不
欲其過耗物力著將此二處行宫各賞銀二萬兩於
鹽課應解内務府銀兩項下撥給並諭嗣後毋得稍
有增飾及新建行宫以副朕體恤崇樸至意
又
諭今歲巡幸天津山東撫臣富明安以明歲恭逢
皇太后八旬萬夀奏請登嶽祝
釐朕亦以闕里久未臨謁便道往莅来年巡蹕所至非但
畿甸境内不宜復事繁文即東省入疆以後亦不當
綴景增華致滋縻費朕省方問俗念切觀民惟以閭
里恬熙羣情愛戴為樂若備陳彩飾炫燿川途不足
美觀而徒耗物力實所不取該督撫其善體恪遵毋
違朕命
三十六年
皇上東巡奉
諭今日至寳稼營登舟見所設水營外圍席牆概行羃
以黃布甚屬非是向来巡幸所經水程營盤外牆率
以葦席代之今乃於葦席之外復加布襲且高逾數
仞儼如大牆其意何取布疋為小民被服所需豈宜
妄為耗費若留此布為貧民襦袴之用資衣被者不
知凡幾顧置有用為無用使不知者幾擬於土木被
文繡詎朕省方觀民之意前途有似此者著即撒去
所有布疋聽民間買用庶不至成棄物山東毗連直
隸恐亦聞風效尤並著速行除撒此次巡幸山東所
重在問民疾苦嘉惠羣黎實不欲絲毫耗及閭閻物
力猶恐地方大吏踵事增華屢經諄諭一切務從儉
約毋飾浮靡不啻三令五申楊廷璋何竟不知仰體
朕意著𫝊旨申飭并將此通諭知之
又
諭前於寳稼營登舟見所備水營外圍席牆羃以黃布
又添設坐落板房均為過當布疋為民間衣被所需
詎宜妄費因即令沿途槩行撤去而板房則成工難
於遽毁然每日駐蹕閱之輙為不懌夫水營不過為
艤舟一宿而設從前四巡江浙及年來再莅天津規
制未嘗增易朕甚安之亦衆所共知者何今次獨藉
此板屋數楹為憩息乎且又位置廊軒增華飾美心
益增厭是以所至之地竟有不登岸寓目者搆此何
為朕巡幸所經供頓儲備絲毫不欲累及官民每一
水營准令開銷數千金俾之承辦寬裕今乃不知撙
節轉事此無益之耗費實所不取嗣後或有安設水
營悉遵舊規不得稍有點綴致干咎戾此次著賞給
鹽庫銀一萬兩以償其費並為明白宣諭使知朕禁
奢崇實之至意
四十一年
皇上東巡奉
諭此次巡蹕所經直隸山東兩省每日俱有戲臺承應
甚或閒以排當殊屬無謂朕啟鑾前再三申諭勿務
繁文而地方官總不能實心仰體朕於道旁老幼扶
攜瞻覲每顧而樂之至於沿途點綴飾為巷舞衢歌
之象從未嘗攬轡停輿一為聽覽亦何必為此無益
之煩費乎前次恭奉
皇太后巡幸江浙臚歡祝
釐所至或綴陳燈綵音樂以奉
慈娛因兩淮蘇杭地本殷阜且俗尚如斯遂爾不加斥禁
然亦初不以為美觀若北方風氣淳樸豈可效其所
為又從而踵事增華乎朕行事期為天下後世法方
今綱紀肅清朕巡省周咨並不以遊觀為事誥諭諄
諄督撫等尚且不能深喻朕意我子孫若能恪守朕
訓庶不致為奢靡所移設或稍不自持略涉流連游
覽督撫因而曲意逢迎其流弊伊於何底此於國運
人心所繫甚鉅可不共知儆懼乎將此通諭知之
四十五年正月
皇上南巡
諭曰朕因東南黎庶望幸情殷爰舉舊章五巡江浙所
以省方觀民勤求治理清蹕所經各處舊有行宫祇
令掃除潔淨以供憩宿毋得踵事增華致滋縻費屢
經降旨諄切曉諭封疆大臣自能仰體朕心遵旨辦
理苐念直省行館近京數程屢經駐蹕即圬墁裱飾
為費尚屬無多其自山東以至江浙所有行宫則自
乙酉南巡至今未經臨莅閱時既久不免□舊剥落
地方官修理葺治不無所費且山東江蘇二省俱有
添建座落此項用度聞各省俱係捐廉辦理在地方
大吏養廉豐厚分年扣捐以抒忱悃尚屬可行况朕
又復加恩賞給庫銀用示體恤伊等辦理儘足敷用
若更因此派累閭閻致滋苛擾則斷不可且非朕念
切民依行慶施惠之至意也苐恐不肖有司或有借
辦差為名暗中科斂而窮鄉僻壤未及周知亦有帮
貼差費者一經察出必將該督撫等重治其罪以昭
警戒其各凛遵朕旨慎勿自干嚴譴也將此通諭知
之
又
諭朕清蹕時巡臨莅江浙原因厪念河工海塘親臨閱
視兼以省方問俗順時行慶非為游觀計也前屢經
降旨所有經過地方止須掃除蹕路一切供頓毋庸
踵事增華今浙省仍有添建屋宇點綴燈彩之事兼
多華褥未免徒滋繁費朕心實所不取三寳王亶望
均著傳旨申飭嗣後如再有似此過費者朕必加以
嚴譴不能寬貸也
又
諭朕自三十年南巡以後迄今十有五年東南土俗民
風易趨華靡每勖督撫大吏諄諄化導務期反樸還
淳以臻郅治乃自啟蹕以來所過直隸江南一切行
營供頓不過就舊有規模略加修葺辦理尚為妥協
而從事浮華山東已開其端至浙江為尤甚朕心深
所不取現在陶莊及海塘各工經朕親臨指示將來
工程完竣朕自當再行親莅閱視恐後任督撫見此
次所辦差務已多粉飾未免踵事增華從而加甚勢
將伊於何底著再通飭各督撫以後務宜黜奢崇儉
於地方諸大政實心經理毋得徒事繁華致滋浮費
以稱朕惠愛東南黎庶之至意
又
諭朕於明春二月廿二日啟鑾巡幸五臺蹕路所經已
降旨止就舊有行宫量加修葺無許再行添建該督
撫務宜妥協辦理不得踵事增華致滋縻費以副朕
省方觀民之至意
四十九年正月奉
旨於乾隆四十九年正月諏吉啟鑾祇謁
孔林巡幸江浙順道親閱河工海塘所有各處行宫
座落俱就舊有規模略加葺治毋得踵事增華致滋
繁費
御製南巡記
舉大事者有宜速而莫遲有宜遲而莫速於宜速而
遲必昧幾以無成於宜遲而速必草就以不達能合
其宜者其惟敬與明乎敬者敬
天明者明理敬
天斯能愛民明理斯能體物千古不易之理也予臨御五
十年凡舉二大事一曰西師一曰南巡西師之事所
為宜速而莫遲者幸賴
天恩有成二十餘年疆宇晏安兹不絮言若夫南巡之事
則所為宜遲而莫速者我
皇祖六度南巡子藐躬敬以法之兹六度之典幸成亦不
可以無言我
皇祖蕩蕩難名予藐躬瞠乎景仰述且弗能作於何有然
而宜遲莫速之義則不可不明示予意也蓋南巡之
典始行於十六年辛未是即遲也南巡之事莫大於
河工而辛未丁丑兩度不過敇河臣慎守修防無多
指示亦所謂遲也至於壬午始有定清口水誌之諭
丙申乃有改遷陶莊河流之為庚子遂有改築浙江
石塘之工今甲辰更有接築浙江石塘之諭至於高
堰之增卑易磚徐州之接築石隄並山無不籌度咨
諏得宜而後行是皆遲之又遲不敢欲速之為夫臣
之事君其有知不可而強諍者鮮矣河工關係民命
未深知而謬定之庸碌者惟遵旨而謬行之其害可
勝言哉故余之遲之又遲者以此而深懼予之子孫
自以為是而後之司河者之隨聲附和而且牟利其
間也與其有聚斂之臣寧有盜臣在他事則可在河
工則不可河工而牟利宣洩必不合宜修防必不堅
固一有疎虞民命繋焉此而不慎可乎然而為君者
一二日萬幾胥待躬親臨勘而後剔其弊日不暇給
焉則仍應於敬
天明理根本處求之思過半矣予之舉兩大事而皆幸以
有成者其在斯乎其在斯乎若夫察吏安民行慶施
惠羣臣所頌以為亟美者皆人君本分之應為所謂
有孚惠心勿問元吉予嘗以此自勖也至於克己無
欲以身率先千乘萬騎雖非扈蹕所能減而體大役
衆俾皆循法而不擾民亦亟其難矣斯必有振其綱
而挈其要然後可以行無事而胥得宜實總不出敬
明兩字而已故兹六度之巡攜諸皇子以來俾視予
躬之如何無欲也視扈蹕諸臣以至僕役之如何守
法也視地方大小吏之如何奉公也視各省民人之
如何瞻覲親近也一有不如此未可言南巡而西師
之事更不必言矣敬告後人以明余志
皇朝文獻通考卷三十九
