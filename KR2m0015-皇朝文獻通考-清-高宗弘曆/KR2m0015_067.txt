皇朝文獻通考卷六十七
學校考(五)
太學(三)
雍正十三年九月
皇上初登大寳
恩詔文官在京四品以上在外三品以上武官在京在
外二品以上者各送一子入監讀書
恩詔各省府州縣衛儒學以本年正貢作恩貢次貢作
正貢
定河南新設府縣各學出貢例陳許二府俱俟十
二年後照例一年一貢淮寧石梁二縣學各照例
二年一貢
又申定江南徐州府學歲貢例照州升為府例行
定福建建寧府各學出貢例建寧升府歲貢一人
永春升州三年二貢新設霞浦二年一貢古田分
設屏南照二年一貢之例兩縣輪貢臺灣府新設
彰化十年後四年一貢
又
廷試直省選拔貢生
乾隆元年又申定八旗拔貢生考選助教例凡肄
業期滿遇官學助教員缺准與各部院咨送人員
一同考選
更定河南南召縣學二年一貢例
定廣西西隆等州縣學貢例以西隆州額廩四名
三年二貢思恩縣學額廩五名二年一貢均屬太
驟改為四年一貢又上思河池等八縣及永寧州
額廩多未補足改為三年一貢
定陜西同州府學貢例州升為府俟十二年後歲
貢一人
定湖北宜昌府縣學貢例宜昌州升府十二年後
歲貢一人彛陵州改東湖縣照縣學例出貢
定山東泰安府縣學貢例泰安州升府俟十二年
後歲貢一人新設菏澤泰安二縣各照縣學例
定八旗官學生肄業期滿者得補官學助教例
申嚴貢監生包攬錢糧之例侵收入己者照例革
去貢監仍照常人盜倉庫錢糧律並賍論罪定擬
八十兩以上照不應為而為之律杖八十仍革去
貢監如不及八十兩以上仍照攬納税銀杖六十
之例定擬收贖
㨂選八旗直隸各省拔貢生分别錄用交吏部以
知縣試用者十八人餘令吏部詢問各生願以佐
貳官用者以佐貳用願就教職者以教職用二年
二月續行揀選直隸拔貢亦如之
申明舉貢生員概免雜差之例奉
諭雜色差徭紳衿例應優免乃各省竟有令生員充當
總甲圖差之類者殊非國家優卹士子之意嗣後舉
貢生員等著概免雜差俾得專心肄業
二年復貢監考職之例先是雍正年間以捐納貢監
多托人代考職銜之弊遂經停止至是奉
恩詔貢生監生每年仍派大臣官員考定職銜照舊例
送吏部註冊
恩詔貢監生在監肄業者免坐監一月本年十二月
恩詔同
又
廷試續到直省選拔貢生
又
命國子監
文廟大成門大成殿改用黃瓦崇聖祠著用綠瓦(詳見)
(祠祭門)
命倣宋儒胡瑗經義齋治事齋法嚴課諸生凡明經者
或一經或兼經務取
御纂折中𫝊說諸書探其原本於人倫日用之理切實講
明其治事者如歴代典禮賦役律令邊防水利天
官河渠算法之類或專治一事或兼治數事務窮
其源流考其利弊司成考課之時必以湛深經術
通達時宜稽古愛民之識三年期滿即所學分别
等第以示勸懲尋又定凡祭酒季考司業月課出
四書題一道五經講義各一道策問各一條助教
等官每月按堂考課亦如之
定稽查肄業諸生出入禮部議准學中設簿每日
令助教等官一人稽察諸生如有事故告假者悉
令將事由登記於簿月終移送監丞呈堂有肆行
出入及出入過多者勒令出學本堂師容隱者察
出記大過一次其有剽獵浮華不務實行者本堂
即行糾舉亦毋許隱徇
定安徽潁州等府縣學貢例潁州升府俟廩額補
足先將鳳陽府撥歸之廩生較食餼先後照例歲
貢一人其餘陸續挨貢新設阜陽縣照縣學例二
年貢一人
定山西朔平寧武府等學歲貢例朔平寧武人文
漸盛三年二貢又神池五寨照縣學例行
停拔貢生揀選引
見之例先是禮部奏定選拔貢生
廷試考列一二等者九卿會同簡選由部引
見簡用其考列三等者停其簡選照例劄監肄業凡宗
學義學教習即於此中考取三年期滿以知縣銓
用其肄業期滿者送部照例銓選至是又定拔貢
到部概停簡選引
見仍由部奏請
欽命大臣考試劄監肄業如有文理荒謬者照例議處
其肄業期滿除照例銓選教職外果有經義治事
精通練達品學兼優者祭酒等官覈實保薦引
見以知縣教職
簡用仍照例輪班序選
三年
上臨雍禮成以聖賢後裔來京觀禮者三十一人入監
讀書先是衍聖公孔廣棨奏視學大典聖賢後裔
例得陪祀五經博士東野衍兆未得一體觀光仰
請
敕部收錄奉
旨允行又
命以先賢閔氏冉氏言氏卜氏顓孫氏端木氏之世襲
五經博士均照五氏例行取陪祀并取閔冉等氏
各二人赴京觀禮
御書與天地參四字為
文廟匾額
御書氣備四時與天地鬼神日月合其德教垂萬世繼
堯舜禹湯文武作之師為
文廟對聫懸掛並
頒各直省懸掛學宫
大成殿(互見褒贈門)
定六堂肄業生額數每堂五十人在内肄業者三
十人每人歲支膏火銀二十四兩在外肄業者二
十人每人歲支膏火銀六兩凡到監之貢監生詳
加考驗擇文優品端者充補
命國子監選正途貢生善書者十人移送
武英殿錄書仍給與在監膏火數年後行走勤慎該
管王大臣秉公具奏酌量議叙
定八旗官學生考取監生之例凡八旗子弟選取
入學三年之内令其專誦經書朝夕講課三年後
監臣考驗擇其願學漢書資質相近者歸漢文班
分隸教習令其專心講誦其年齒已長願學繙譯
者歸滿文班分隸助教令其專心繙譯其歸漢文
班者不必專讀四書亦使講求經史為有用之學
每三年一次監臣錄其可以應考者奏請
欽派大臣考試優者授為監生由官學生而升太學使
與拔貢人等明經治事期滿擇尤異者一同保舉
考選錄用至六年又奏准官學生歸漢文班者邇
年以來頗知奮勉但諸生年幼度其資力止能於
四書外專治一經史冊浩繁乍難責其研究定於
明年八九月間試以經文一篇論一道優者酌量
拔作監生期滿尤異者保舉
停止教授八旗官學算法專設算學先是雍正十
二年八旗官學增設算學教習十六人教授官學
生算法至是以設立官學教養八旗子弟專以讀
書繙譯為業算學理數精微非童稚所能驟通况
以一時之暫教授三十餘人勢難遍及所有官學
生習學算法之例概行停止尋議令欽天監附近
專立算學額設教習二人滿漢學生各十二人蒙
古漢軍學生各六人即以向來八旗教習算法由
舉人筆帖式貢監生員出身者充補教習補完之
日即於學内學習有成之人考選充補五年期滿
量補欽天監等官其滿洲蒙古漢軍各學生即於
八旗官學生内擇其曾學算法資性相近者不拘
旗分選取漢人無論舉貢生童或世業子弟願入
算學者聽候考試錄取俱照官學例月給膏火功
課中線面體三部各限一年通曉七政共限二年
每季小試歲終大試分别勤惰去留五年期滿舉
人出身者以博士用餘俱補天文生
裁外肄業生留内肄業生一百八十人每歲各加
膏火銀六兩其外肄業生一百二十人裁去從禮
部尚書管監事趙國麟請也
定湖南慈利永定二縣學貢例二年一貢
定湖南沅州府各學貢例沅州升府祗轄三縣俟
十二年後照州學三年二貢新設芷江縣照縣學
例
定廣東商學貢例照天津濟南二府遇挨貢之期
二年一貢
定未經報部之歲貢身故例凡府州縣學廩生已
經考取歲貢給有貢單於未經報部本生身故者
即於報冊内聲明達部准作貢生以示矜恤其本
年歲貢仍將陪貢頂補所有旗匾銀兩給頂補之
生
四年定算學事宜文移案卷俱歸國子監管轄稱
國子監算學其教習之飯食衣服由監行文支給
至十年奏准以欽天監天文生二十四人撥歸國
子監算學肄業無庸别給膏火其一切教法及應
試考取均照算學生例倘教習不敷即選學業有
成之算學生協同分教已補者即食本俸未補者
仍領學生膏火十二年又奉准教習未滿五年分
教未經實授遇有陞任如實心訓課均仍留教習
之任令滿五年奏明交部議叙
更定雲南宣威雲龍等州歲貢例宣威暫照縣學
例二年一貢雲龍州舊定二年一貢今改照州學
例三年兩貢
定臨榆縣學歲貢例時改山海衛為臨榆縣議照
縣學例二年貢一人
定福建福鼎縣學歲貢例時霞浦縣分設福鼎縣
議准仍照例二年輪貢一人
定八旗官學生考補各部寺庫使之例凡遇缺出
考試能繙譯者四人咨部考擇充用後又定每缺
一人咨送三人與覺羅官學生一并由吏部考擇
充用
五年定廣東豐順鶴山各縣學歲貢例由嘉應州
海陽揭陽大埔三學撥入之舊廩鶴山縣學由新
會開平二縣學撥入之舊廩均按年先准出貢新補
本學廩生俟十年後准三年一貢
定廣西泗城鎮安二府及歸順州學新設廩生出
貢例俟十年後府學三年貢一人州學四年貢一
人
定雲南歲貢例向例雲南歲貢必係現食餼廩之
生其已補廩生而或以丁憂事故開缺未經補實
者雖年深亦不准貢與各省歲貢之例不符至是
禮部奏定嗣後遇應貢之年不論實廩虛廩挨年
序貢以昭畫一
定歲終甄别肄業生去留每於歲終將肄業生名
數奏明除選用佐貳等官及考補教習外其餘諸
生有三年期滿者咨部銓用其未滿三年而肄業
已在一年以上者監臣復加簡選果係才可造就
准其留監餘即咨回本籍歸原班挨次補用其願
留京應試者聽
又大學士管監事趙國麟議檢討夏之蓉奏成
均造士請倣宋胡瑗經義治事齋例詳明規制
嚴立勸懲諸條久經舉行毋庸再議惟各
省選拔貢生及選舉優生不無冒濫應令
直省學政嚴加考試務拔真才得
旨允行並
諭成均課士之道惟貴躬行實踐不在多立科條如
徒視為具文雖再增條欵又復何補是惟在國子諸
生自知黽勉則古稱先務為明體達用之儒勿役役
於禄位功名之念而司訓課之責者又復善為誘掖
切加勸懲則辟雍鐘鼓教化聿興而珪璋特達之士
亦從此輩出矣是月復奉
諭士為四民之首而太學者教化所先四方於是
觀型焉比者聚生徒而教育之董以師儒舉古
人之成法規條亦既詳備矣獨是科名聲利之
習深入人心積重難返士子所為汲汲皇皇者
惟是之求而未嘗有志於聖賢之道不知國家
以經義取士使多士由聖賢之言體聖賢之心
正欲使之為聖賢之徒而豈沾沾焉文藝之末
哉朱子同安縣諭學者云學以為已今之世父
所以詔其子兄所以勉其弟師所以教其弟子
弟子之所以學舍科舉之業則無為也使古人
之學止於如此則必可以得志於科舉斯已耳所以
孜孜焉愛日不倦以至於死而後已者果何為而然
哉今之士惟不知此以為苟足以應有司之求矣則
無事乎汲汲為也是以至於游惰而不知反終身不
能有志於學而君子以為非士之罪也使教素明於
上而學素講於下則士者固將有以用其力而豈有
不勉之患哉諸君苟能致思於科舉之外而知古人
之所以為學則將有欲罷不能者矣觀朱子此言洵
古今通患矣夫為已二字乃入聖之門知為已則所
講之書一一有益於身心而日用事物之間存養省
察闇然自修世俗之紛華靡麗無足動念何患詞章
聲譽之能奪志哉况即為科舉亦無礙於聖賢之學
朱子云非是科舉累人人累科舉若高見遠識之士
讀聖賢之書據吾所見為文以應之得失置之度外
雖日日應舉亦不累也據今之世雖孔子復生也不
免應舉然豈能累孔子耶朱子此言即是科舉中為
己之學誠能為已則四書五經皆聖賢之精藴體而
行之為聖賢而有餘不能為已則雖舉經義治事而
督課之亦糟粕陳言無補實用浮偽與時文等耳故
學者莫先於辨志志於為己者聖賢之徒也志於科
名者世俗之陋也國家養育人材將用以致君澤民
治國平天下而囿於積習不能奮然求至於聖賢豈
不謬哉朕膺君師之任有厚望於諸生適讀朱子書
見其言切中士習流弊故親切為諸生言之俾司教
者知所以教而為學者知所以學
定緣事斥革之貢監生准以原名應童試及捐復
例禮部奏准緣事斥革貢監除包攬詞訟武斷鄉
曲及凡實係本身重犯於律無可貸者仍照舊斥
革外其有因人波累與本身事犯情有可原及罪
在杖一百以内革後能改過自新者均准以原名
應童子試監生准以原名捐復其應行收考收復
者地方士庶不得挾嫌告訐違者以誣告論
六年又定酌減肄業生額數於内肄業生一百八
十人内撥出二十四人作外肄業計其膏火可給
一百二十人監臣仍詳加考驗分隸六堂倘月課
季考有曠怠不到者即行扣除
頒發
欽定四書文分給太學及八旗官學諸生先是元年
上以時文風尚屢變不一非明示以準的則主司難操
繩尺以度羣才士子亦難合矩矱以應搜羅
特命學士方苞裒集故明王唐歸胡金陳章黃諸大家
及
本朝劉子壯熊伯龍以後作者時藝精選數百篇批
抉其精微奥窔之處頒布天下以為舉業指南至
是刊刻告成
頒發直省并
賜太學及八旗官學肄業諸生
定漢算學生得由童生考取監生應鄉試例向例
只滿洲蒙古漢軍算學生得與官學生一同考取
監生入場至是議准得由童生考取監生應鄉試
俄羅斯國遣其子弟來學於監中滿漢助教内簡
發文理明通者各二人引
見簡用滿漢各一人教習清漢書衣服飲食等項由理
藩院給發九年奏准俄羅斯學漢助教為額外助
教咨部别行銓補後復裁去仍照滿助教例以六
堂内助教兼管俄羅斯學事務
七年
上以我朝屢開恩科加添中額所取進士濟濟多人而
舉人則日積日衆竟有需次多年而不得一官者
又添拔貢以分其缺數年一次舉行則人愈多而
缺愈少舉人銓選更為無期
特諭拔貢乃生員之優者夫既為文學華贍之青衿則
應科舉時自可脱穎而出又不專藉選拔以為呈身
之路也查從前選拔或數十年或二十年一舉今則
六年一舉為期太近理應酌量變通嗣後著定為十
二年選拔一次又以各省應試生員貢監由學臣錄
送入場向例每舉人一名額取科舉三十名嗣後
加至一百名而學臣於科舉之外遺才大收一概
錄送且有督撫好行其德普收送考者以致文理
荒疎之人皆得濫冒入場試卷太多不但試官於
倉猝之中難於别擇即浮薄之士子將以觀光為
游戲
特飭學臣慎重辦理毋得濫溢並永著為例
定貴州永豐州學新設廩生出貢例俟十年後准
作四年一貢
八年又申定八旗官學漢教習期滿交送印冊例
凡漢教習每人給印冊二本將三年内所教學生
若干名并學業功課詳細填註期滿時以一冊交
新教習收存照例填註一冊呈送監臣秉公察核
照例分别等第出具考語引
見酌用
定雲南東川昭通二府及鎮雄州永善縣各學新
設廩生出貢例府學三年一貢州學四年一貢縣
學五年一貢至二十三年改定俱四年一貢
定山東商籍廩生出貢例十二年後五年一貢
定甘肅口外安西等五衛廩生出貢例十二年後
六年一貢
九年禮部奏各省拔貢生自停止簡選引
見後領咨赴部者日少前因到部士子苦於守候積至
二二十名即奏請
欽命大臣考試今各省拔貢未到部者尚數百名雖積
至十餘名其先到者因資斧告謁又復回籍再難
積至二三十名若十餘名即奏請
廷試殊於體制未協查拔貢現例無論考試一二三
等均歸國子監肄業嗣後凡拔貢到部由部驗到
即劄國子監會同考試文理通者准為拔貢留監
肄業荒謬者即行斥革如文理雖不荒謬而辭句
疵累不稱拔貢之選者發回原籍肄業該學政仍
照例議處從之
十年又申定考核蒙古教習例以五年期滿為率
監臣詳加考核實不能教習者飭令歸旗優者分
别等第填註考語引
見記名以應陞缺補用
十一年更定考用八旗滿洲官學助教法先是以
繙譯題一道考取至是增添漢文論題一道兼優
者方准錄取其現任筆帖式等坐補助教者非舉
人恩拔副歲貢生生員出身之人不用至十五年
又定考試時准多取數人記名遇缺挨次補用
定直省拔貢生入監考到考驗例向來貢監生入
監先行考到列一二等者再行考驗貢生列一二
等監生列一等者方准入監肄業今定拔貢生亦
如之
停止額外助教之例時有協同助教學習行走者
名為額外助教監臣奏請可否給與單俸得
旨照請給與單俸嗣後額外助教之例著停止
定稽查援例貢監年貌籍貫之例凡直省援例貢
監生造冊報部即將本生年貌籍貫三代履歴造
冊送監本監别設號簿列名銓記各給印票一紙
在外者發與督撫轉給本生在部報捐者本生親
領倘有斥革病故者一面報部一面繳銷印票
定四川岳池縣學新設廩生出貢例十二年後准
三年一貢
定湖南永順府及永順保靖龍山桑植四縣學新
設廩生出貢例俟十年後府學二年一貢縣學三
年一貢
定陜西潼關縣學裁歸同知&KR0550;學廩生出貢例縣
學現在之廩生留於&KR0550;學二年一貢俟三次歲考
後存廩十五名三年一貢
定雲南普洱鎮沅二府恩施縣及黑白琅三鹽學
新設廩生出貢例俟十二年後府學三年一貢縣
學鹽學俱五年一貢
定山東威海靖海二衛歸併文登縣學廩生出貢
例文登額設廩生二十名威靖二衛歸併各二十
名作為候廩人多額少挨補無期因暫准一年一
貢俟舊存二衛廩生貢完仍照縣學例一年一貢
十二年考試八旗肄業期滿之世職人員
十三年
恩貢十三氏優生時
上東巡
念十三氏子孫遠承世緒濟濟膠庠其中當有文行兼
優者
特命學政甄拔數人咨送禮部貢入成均示鼔勵焉
裁滿洲司業一員向來蒙古司業漢司業各一員
惟滿洲二員至是裁去一員以符體制
十四年平定金川
御製告成太學碑文勒石學宫
文曰天畀我皇清握乾符俯坤軸函括萬邦悉主悉臣
五后纘承創守佑啟亦惟是二三藎臣布德宣力予曰有
先後予曰有禦侮用造我丕丕基罔有蘗芽罔不煦嫗
長養游於大當粤有金川娑羅莽者居西蜀桃關以
外界綽斯甲小金川之間向曾從征得受符檄與諸
土司齒顧恃其險遠夜郎自大搆釁鄰番各土司申
訴封疆吏吏曰蔓之不圖豈其視為甌脱乃請兵籌
餉期掃其穴而司其事者或怯縮以老師或&KR1536;狡以
蓄志軍無適從事用弗集予心&KR0832;然念邊徼之不寧
或致增防置戍重勞吾民大學士忠勇公傅恒義同
休戚毅然請肩斯任乃命以經略印益厚集諸路軍
芻粟相繼閭閻不驚卜吉於戊辰十一月之三日
禡牙以指所征朕親御武帳賜經略酒以行天日和昶
陽氣宣復都人士聽覩聳躍罔不忭喜謂露布之旦
暮至也乃歴燕晉驅秦隴越劍閣絶川江臨桃關之
巇經天射之峻又日討軍實而教誡拊循之均其渴
飲饑食同其曉征夜眠至於密贊機務親草奏章則
又經略獨勤其勞而諸武臣有所不知有弗能共者
恩威既明士用益勵度番落如戶庭過部伍於袵席
奸酋授首軍聲大振復以巨礟擊其碉堅碉以摧將
俟諸軍之集搗其中堅而番酋騤瞿駾喙稽首請降
經略臣以彼罪重惡極窮而乞生久或渝且背焉慮
不允所請朕惟天地之德在好生彼蟻潰而鼠駭者毋
寧赦而宥之且求降而盡殱之不可謂武矧不足以
汚我斧也於是經略宣朕明旨登壇受降己巳二月
之朢日金川平定捷音至京是役也罙入數千里奏
凱未七旬而振旅之師多有返自中途未究其用者
昔之成功巴蜀如建武之定公孫江陵之降李勢皆
在版圖之内無足比數廷臣舉
皇祖朔漠
皇考青海成例請勒碑成均以示來許夫秉丹誠而運籌
决勝永靖荒徼者經略大學士之功也商可否於帷
幄衝石矢於行陣者參贊大臣及諸將士力也朕何
有焉惟是體
乾元之德凛佳兵之戒保大定功安民和衆庶幾可以垂
則乎乃系之辭曰惟
天生人類聚羣分凡兹林林孰非我民有羈而縻有誨而
諄豈伊異視遠近殊倫守在四夷稽古名言無已用
之寓義於仁蠢彼金夷恃其險阻蠶食豨張謂莫我
拒不靖不庭侵厥鄰聚駭奔呌呶以干大咎匪棘匪
紓玁狁之故我張我伐玁狁之故我師既集賊亦相
持匪敢相持懼罪自支兩易寒暑敉功稍稽賊益以
狂怒臂當車罪臣既誅以徇我師朕咨於恒汝往視
之朕咨於恒惟汝同德惟我庶士亦久於後將兹旗
兵羽林神策其勇熊羆其心金石何敵弗摧何功弗
克濟以汝忠奏捷頃刻恒拜稽首臣弗敢蘉既
禡既宜師出於京師出於京時惟一陽未逾五旬乃壓
其疆前旌獵獵有節煌煌羣番乃驚謂自天降惟彼
攸恃曰良爾吉以偵以諜如鬼如蜮其恃爰誅其類
股慄紀律是明戎兵是詰鑄礟攻碉其守以失惟是
懼誅潛勿敢出其潛勿出乃旦夕延將齊吾軍披其
中堅大鞣大膊期目之前彼乃窮蹙乞降悚虔惟命
是從六事永遵除道築壇肉袒羊牽赳赳鍾琪乃度
之愬聿抵賊巢開誠以諭携其二酋軍門親赴悔罪
歸誠車塵馬足順斯撫之昭我王度昔也雷霆今也
雨露七縱諸葛單騎汾陽曰我相臣於前有光晉爵
錫服黼黻龍章速歸黃閣左右贊襄休養生息惠鮮
蜀邦我武既揚無疆惟慶
十五年
恩詔國子監監生及官學教習俱著免期一月
恩詔各省儒學以正貢作恩貢次貢作歲貢
十六年
恩詔國子監監生免坐監一月
定考取八旗官學漢教習恭候
欽命大臣至監會監臣彌封閱卷先是由監臣將肄業
之恩拔副優歲各項貢生考取充補至是改定此
例
奉
上諭各省選拔貢生經朕降旨以十二年舉行一次計
至癸酉年即届選拔之期惟是來京朝考揀選引見
劄監讀書或以知縣等官試用或以教職即用或以
教職歸班序選條例屢經更定朕思選拔於每學數
十百人中拔取一二人且不糊名易書可以驗其人
才核其素行自當精擇以充其選應令該學政於試
列前茅之士舉其文行兼優才品出衆者會同該督
撫秉公掄採至庠序為陶育人才根本今教職率多
昏髦龍鍾濫竽戀棧雖定以六年甄别而上官以閑
曹多方寬假非國家設官敷教本意應分以年限詳
加澄汰所遺員缺即以應授教職之選拔充補於士
風當有裨益所有選拔貢生赴部驗到作何定限及
朝考錄用一切規條俱應詳悉酌定永著為令大學
士九卿集議以聞尋議令直省學政於歲科兩試時
凡文理優通之廩增附生觀其才品接其言論合
之文章已得其大概至考校時屢次優等及見列
前茅之士擇其文優品端者秉公選拔即隨場咨
明督撫存案俟科考事竣八月鄉試以前學政𫝊
齊通省選拔之生會同督撫通行覆試驗看給與
貢單咨文赴部仍將正覆原卷送部磨勘再順天
學政選拔滿洲蒙古漢軍生員應於鄉試前奏請
欽命大臣會同覆試驗看奉天由府丞選拔應會同府
尹覆試驗看福建臺灣府由臺灣道選拔移送福
建學政會同督撫覆試驗看倘驗覆不堪充選仍
發回原學肄業至到部之期統以其年十月起限
四川廣東廣西雲南貴州定限八月於次年五月
到部江西福建浙江湖北湖南陜西限六月於次
年三月到部直隸奉天河南山東山西江南限四
月於次年正月到部禮部即照定限奏請
欽命大臣於
午門内考試分列三等進
呈如有文理荒謬不入等者學政照例議處督撫亦一
併議處至
朝考取列優等者九卿簡選引
見候
旨分别錄用再直省府州縣教職飭令督撫三年一次
澄汰將實在年力就衰者勒令休致澄汰員缺即
以簡選引
見之拔貢充補未入簡選者仍劄監肄業從之
十七年定學政學錄得升補助教官其錄正學錄
缺出以吏部記名人員補用
定四川成都華陽二縣學廩生出貢例三年内兩
縣輪貢一人
停止八旗世爵子弟附入官學肄業時以八旗世
爵既於兩翼設立官學將見在八旗官學肄業者
咨回各旗所有八旗官學增設之漢教習一人裁
去教射教習亦咨回本旗行走
十八年考試滿洲助教
十九年揀選浙江等省拔貢生
命國子監學正學錄等官照内閣中書例考試從御史
陳大化請也
命甘肅等省選拔貢生送熱河引見先是禮部奏准直
省選拔貢生赴部驗到
朝考引
見錄用規條内有遇
皇上行幸熱河所有考試
欽命四書論判題各一道請照乾隆十七年會試在京
總理事務處請
旨頒發題目并試卷免進
呈之例由總理處請題令閱卷大臣祗領考試分别
等第具摺奏
聞其一二等照例奏派九卿㨂選恭候
聖駕回鑾帶領引
見至是應考甘肅川廣雲貴等省拔貢適遇
皇上由熱河啟
鑾木蘭奉
諭此次考試甘肅等省拔貢若俟至回鑾後帶領引見
未免守候需時著交在京總理王大臣等驗看㨂選
其應行引見者即送至熱河行在帶領行見
定進士舉人考補學正學錄官例
二十年平定伊犁大功告成
御製碑文勒石太學
文曰遼矣山戎薰粥旃裘毳幕之人界以龍沙畜其驒
奚雖無恒業厥有分部蓋自元黃剖判萬物芸生東
夷西夷各依其地謬舉淳維未為理據皇古莫紀其
見之書史者自周宣太原之伐秦政亘海之築莫不
畏其侵軼猾夏是虞自時厥後一二奮發之君慨然
思挫其鋒而納之宥然事不中機材不副用加以地
遠無定處故嘗勞衆費財十損一得縉紳之儒守和
親介胄之士言征伐征伐則民力竭和親則國威喪
於是有守在四夷羈縻不絶地不可耕民不可臣之
言興矣然此以論漢唐宋明之中夏而非謂我皇清
之中夏也皇清荷
天之龍興東海撫華區有元之裔久屬版章歲朝貢從征
狩執役維謹準噶爾厄魯特者本有元之臣僕叛出
據海西終明世為邊患至噶爾丹而稍強吞噬鄰番
闌入北塞我
皇祖三臨朔漠用大破其師元惡伏冥誅脅從遠遯迹毋
俾遺種於我喀爾喀厥侄策妄阿拉布坦收其遺孽
僅保伊犁故嘗索俘取地無敢不共逮夫部落滋聚
乃以計襲哈密入西藏準夷之勢於是而復張
兩朝命將問罪雖屢獲捷而庚戌之役逆子噶爾丹策凌
能用其父舊人乘我師怠掠畜於巴里坤𢷬營於和
卜多於是而準夷之勢大張然地既險遠主客異焉
此勞往而無利彼亦如之故額爾德尼招之敗彼亦
以彼貪利而深入也
皇考謂我武既揚不可以既允其請和以息我衆予小子
敬奉
先志無越思焉既而噶爾丹策凌死子策妄多爾濟那木
扎爾暴殘喇嘛達爾扎簒奪之達瓦齊又簒奪喇嘛
達爾扎而酗酒虐下尤甚焉癸酉冬都爾伯特台吉
策凌等率數萬人來歸越明年秋輝特台吉阿睦爾
撒納和碩特台吉班珠爾又率數萬人來歸朕謂來
者不可以不撫而撫之莫若因其地其俗而善循之
且毋令滋方來之患於我喀爾喀也於是議進兩路
之師問彼罪魁安我新附凡運餉籌䭾長行利戰之
事悉備議之始熟經於庚戌之艱者咸懼蹈轍惟大
學士忠勇公傅恒見與朕同而新附諸台吉則求之
甚力朕謂犁庭掃穴即不敢必然喀爾喀之地必不
可以久居若而人毋寧用其鋒而觀厥成即不如志
亦非所悔也故凡
禡旗命將之典槩未舉行亦云偏師嘗試為之耳塞上
用兵必以秋而阿睦爾撒納禡木特請以春月欲乘
彼馬未肥則不能遯朕謂其言良當遂從之北路以
二月丙辰西路以二月己巳各𧺫行哈密瀚海向無
雨今春乃大雨咸以為時雨之師入賊境凡所過之
鄂拓克携羊酒糗糒迎恐後五月乙亥至伊犁亦如
之達瓦齊於格登山麓結營以待兵近萬我兩將軍
議以兵取則傷彼必衆彼衆皆我衆多傷非所以體
上慈也丁亥遣阿玉錫等二十五人夜斫營覘賊向
賊兵大潰相蹂躪死者不可勝數來降者七千餘我
二十五人無一人受傷者達瓦齊以百餘騎竄六月
庚戌回人阿竒木霍集斯伯克執達瓦齊來獻軍門
準噶爾平是役也定議不過二人籌事不過一年兵
行不過五月無亡矢遺鏃之費大勲以集遐壤以定
豈人力哉
天也然
天垂佑而授之事機設不奉行之以致坐失者多矣可與
樂成不可與謀始亦謂蚩蚩之衆云爾豈其卿大夫
之謂既克集事則又曰苟知其易將勸為之夫明於
事後者必將昧於幾先朕用是寒心且準噶爾一小
部落耳一二有能為之長而其樹也固焉一二暴失
德之長而其亡也忽焉朕用是知懼武成而勒碑
文廟例也禮臣以為請故據實事書之其辭曰茫茫
伊犁大幹之西匪今伊昔化外羈縻條支之東大宛
以南隨畜獵獸蟻聚狼貪乃世其惡乃恃其遠或激
或攻而乘我緩其計在斯其長可窮止戈靖邊化日
薰風不侵不距不來其那欵關求市亦不禁訶始慕
希珍終居竒貨吏喜無事遷就斯愞漸不可長我豈
懼其豈如宋明和市之為既知其然飭我邊吏弗縱
弗嚴示之節制不仁之守再世斯斬簒奪相仍飄忽
荏苒風沙革面煎鞏披忱集泮飛鴞食黮懷音錫之
爵位榮以華裾膝前面請願效前驅兵分兩路雪甲
霜鋒先導中堅如鼂錯攻益以後勁蒙古後屬八旗
子弟其心允篤二月卜吉牙旗飄飄我騎斯騰無待
折膠泉湧於磧蕪茁於路我衆歡躍謂有天助匪啻
我衆新附亦云黃髮未覩水草富春烏魯木齊波羅
塔拉台吉宰桑紛紛欵納牽其肥羊及馬潼酒獻其
屠耆合掌雙手予有前諭所禁侵陵以茶交易大愉
衆情衆情既愉來者日繼蠢達瓦齊擁兵自衛依山
據淖惟旦夕延有近萬人其心十千勇不目逃掄二
十五曰阿玉錫率性賊所銜枚夜襲直入其郛揮矛
拍馬大聲疾呼彼人既離我志斯合突將無前縱横
鞺鞳案角鹿埵隴種東籠自相狼藉孰敢攖鋒狐竄
鼠逃將往異域回部遮之兇渠斯得露布既至告
廟受俘凡此蕆功荷
天之衢在古周宣二年乙亥淮夷是平常武詩載越我
皇祖征噶爾丹命將
禡旗亦乙亥年既符歲德允協師貞兵不血刃漠無王
庭昔時準夷弗恭弗譓今隨師行為師侯尉昔時準
夷日戰夜征今也偃卧知樂人生曰匪準夷曰我臣
僕自今伊始安爾游牧爾牧爾耕爾長孫子曰無向
非豈有今是
兩朝志竟億載基成側席不遑保泰持盈
恩詔國子監貢生監生及官學教習免坐監一月
二十一年定湖南衡陽新分設縣學出貢例兩學
二年輪貢一人
二十二年禮部議順天府尹劉綸等奏大宛兩縣
冒籍貢監限滿不行自首請概行斥革并請將來
先取本縣印結始准報捐查兩縣貢監地方官並
不加意清查至限期將滿概請斥革殊未允恊應
令府尹督率兩縣詳查如果踰限無蹤再行照例
斥革至其具結始行報捐之處徒啟需索之弊均
毋庸議一疏奉
諭旨依議此等捐納貢監其因應試投捐者乃圖獵取
功名冒占試額自當從嚴辦理然例由國子監分堂
肄業或由學政錄科其為數不過數百人年貌語音
不難立辨嗣後應專其責成務令於肄業錄科時嚴
加察驗以杜假冒倘仍前濫行收考一經發覺必將
錄送各官嚴加議處至不應試之貢監第希頂帶之
榮或由以捐納官職自與占冒科名有關政體者殊
異若必如前議限年令自改籍不皆改籍者又皆斥
革及如該府尹所奏由該縣具結赴部始准收捐轉
致胥役藉端需索種種過甚無如聽其投捐為便
定考拔貢生試題例舊例考試拔貢第一場四書
題文二經文一第二場時務策一論一判一至是
禮部議准御史陳大復條奏改判為五言八韻詩
一首
朝考拔貢亦試以書藝一詩一著為例
二十三年定優生到部嚴加考試例試以書藝一
詩一分别等第進
呈其文理明通者照例劄監肄業荒疎者發回原學併
將該學政議處
定考試優生不拘人數之例定例考試各省優生
俟到部有四五名始行考試至是優生有於上年
五六月間到京因人數不足以致守候日久艱於
旅食者兵部侍郎兼管監事觀保奏請照考試續
到拔貢不拘人數之例一體辦理或遇有拔貢續
到亦可一同考試從之
二十四年停止捐納貢監歸教官約束例舊例捐
納貢監統歸地方官約束嗣因各省貢監不受學
臣約束妄自尊大部議准令督撫學臣轉飭州縣
會同教官將所屬貢監照生員例一併歸學舉報
優劣嚴加約束至是安徽學政劉墉奏捐納貢監
與生員迥不相侔責成教官約束向例由州縣造
冊移咨教官在州縣既覺繁瑣在教官不能綜覈
一柄兩操不但有名無實抑且體制不符應請停
止部議應如所請從之
十一月平定回部大功告成
御製碑文勒石太學
文曰建非常之功者以舉非常之事舉非常之事者以
藉非常之人然亦有不藉非常之人而舉非常之事
終建非常之功者則頼
昊蒼篤貺神運斡旋事若禍而轉福機似逆而轉順順
天者昌逆
天者亡故犁準夷之庭掃回部之穴五年之間兩勲並集
始遲疑猶未敢信終劼劬以底有成荷
天之龍在兹畏
天之鑒益在兹爰叙其事如左達瓦齊之就俘也伊犁已
大定矣無何而阿睦爾撒納叛彼其志本欲藉我力
以成己事時也人心未定佐饔者嘗一蜮肆狂萬狙
應響蜂屯蟻雜不可爬梳畏難者羣謂不出所料準
夷終不可取並有欲棄巴里坤為退守謀然予計其
衆志不齊將有歸正倒戈者於是督策將帥之臣整
師亟進既而伊犁諸台吉宰桑果悔過勤王思討逆
賊以自贖此
天恩助順者一也二酋大小和卓木者以回部望族久為
準噶爾所拘於阿巴噶斯鄂拓者也我師既定伊犁
乃釋其囚以兵送大和卓木波羅泥都歸葉爾竒木
俾統其舊屬而令小和卓木霍集占居於伊犁撫其
在伊犁衆回乃小和卓木助阿逆攻勤王之台吉宰
桑等阿逆頼以苟延及我師再入阿逆遂逃入哈薩
克而霍集占亦即收其餘衆竄歸舊穴此
天恩助順者二也準夷之事前紀略見梗概兹不復紀紀
興師討&KR0624;之由則以我將軍兆惠在伊犁時曾遣副
都統阿敏道往&KR0624;議事小和卓木乃以計誘阿敏道
而拘之及我師抵庫車問罪彼携阿敏道以來援至
中途害之及從行者百人彼猶逞其狂悖抗我師顔
且敢冒死入庫車城乃雅爾哈善略無紀律致彼出
入自由然我滿洲索倫衆兵士無不念國家之恩效
疆場之力故能以少勝衆逆渠懼而兔脱此
天恩助順者三也知僨轅之無濟掄幹材之可任時將軍
兆惠以搜勦準夷餘黨至布露特部落已欵服其衆
因命旋師定回部於是克庫車存沙雅爾定阿克蘇
略烏什收和闐師之所至降者望風直至葉爾竒木
城下而我軍人馬周行萬有餘里亦猶強努之末矣
二酋以其逸待之力統數萬人與我三千餘人戰我
師之過河者纔四百餘猶能斬將搴旗退而築堡黑
水固守以待此
天恩助順者四也萬里之外抱水救火其曷能濟乃予以
去年六月即降旨派兵撥馬欲以更易久在行間者
耳故兵馬率早在途一趲進而各爭前恐後人人有
敵愾之憤此
天恩助順者五也副將軍富德及參贊舒赫德輩率師進
援以速行戈壁中馬力復疲值狂&KR0624;據險坐俟頗有
難進之勢夫援軍不能進則固守以待者危矣而參
贊阿里衮驅後陣之馬適至夜𢷬賊營我師内外夾
攻彼不知我軍凡有幾萬握炭流湯之徒自相蹂躪
顧命不暇於是解黑水之圍鹿駭麞驚遁而保窟我
之兩軍合隊全旅以迴阿克蘇此
天恩助順者六也既而彼料我必再入泰山之壓難當乃
於我師未進之先携其部落載其重器跳而遠去而
葉爾竒木哈什哈爾二城之舊伯克等遂獻城以降
參贊明瑞一邀之於霍斯庫魯克副將軍富德再䧟
之於阿爾楚爾於是離心者面内前途者反旆二酋
唯挈其妻孥及舊僕僅三百人入拔達克山境此
天恩助順者七也人迹不通之地語言不同之國既已雀
敺寧不狼顧其授我與否固未可定也然一聞將軍
之檄莫不援旗請奮整旅前遮遂得兇渠函首露布
遥𫝊此
天恩助順者八也夷考西師之役非予夙願之圖何則實
以國家幅員不為不廣屬國不為不多惟厪守成之
志無希開創之名兼以承平日久人習於逸既無非
常之人安能舉非常之事而建非常之功哉然而輾
轉輻輳每以艱而獲易視若失而反得故自締始以
逮定功雖予自問亦將有所不解其故而不敢期其
必然者故曰非人力也
天也夫
天如是顯佑國家者以
祖宗之敬
天愛民蒙
眷顧者深也則我後世子孫其何以心
上蒼之心志
列祖之志勉繼繩於有永保丕基於無窮乎繫以銘曰二
酋偝德始亂為賊是興王師報怨以直伊犁既平蕞
爾奚屑徐議耕闢徐議戌設以噢以咻伊余本懷豈
其勿戢圖彼藐&KR0624;彼&KR0624;不量怒臂當車戕我王臣助
彼狂狙始攻庫車僨轅敗事用人弗當至今為愧悖
逆罪重我武宜揚易將整師直壓彼疆阿蘇烏什玉
隴和闐𫝊檄以定肉袒羊牽二酋孽深知不可活狼
狽相顧固守其穴桓桓我師周行萬里馬不進焉強
弩末矣以四百人戰萬餘虜退猶能守黑水築堡間
信達都為之傷悼所幸後軍早行在道督勅速援人
同怒心曾不兩月賊境逼臨賊境逼臨彼復徼隙馬
繼以進賊營夜斫出其不意賊乃大驚謂自天降孰
敢鋒攖大鞣大膊如虎搏兔案角隴種誰敢回顧黑
水圍解合軍暫旋整旅三路期並進焉賊偵軍威信
不可支挈其妻孥遁投所依所依亦回豈不自謀豈
伊庇猿而受林憂利厥錙重無遺盡掠遣其都丸遂
來獻馘詎惟獻馘並以稱臣捧賚表章將詣都門奏
凱班師前歌後舞尸逐染鍔温禺釁鼔露布至都正
逮初陽
慈寧稱慶亞歲迎祥
郊廟告成諸典並舉皇皇太學豐碑再樹豐碑再樹敢予
喜功用不得已
天眷屢蒙始之以武終之以文勘亂惟義撫衆惟仁布惠
施恩寰宇共喜古不羈縻今為臣子疆闢二萬兵出
五年據實書事永矢乾乾
二十五年定江南金山衛學出貢例三年貢一人
定湖南永綏&KR0550;學出貢例十年後四年貢一人
考試國子監助教
考試國子監教習
二十六年
恩詔直省儒學以正貢作恩貢次貢作歲貢
二十七年定貴州荔波縣學出貢例四年一貢
定四川茂州等學出貢例茂州二年一貢松潘越
巂三年一貢資州眉州俟六年後三年兩貢新寧
梁山三年輪貢一人
二十九年定四川嘉定潼川二府樂山三臺二縣
學出貢例俱二年貢一人
三十年更定四川䕫州府歲貢例照州學例三年
二貢
增派蒙古大臣一員兼管祭酒教訓蒙古學生
皇朝文獻通考卷六十七
