皇朝文獻通考卷五十一
選舉考(五)
舉士
乾隆二十一年清順天鄉會試冒籍之弊陜西道
監察御史陳慶升奏順天鄉試及會試冒籍考中
並出仕者俱准改歸本姓原籍該學政遇考試之
期嚴查辦理以清籍貫一摺奉
諭旨此奏大有關乎士習人心著大學士會同九鄉一
併詳議具奏尋議北皿北貝字號中式之舉人内有
南人冒捐北監及冒入北貝者於填寫親供時俱
自行首明更正勒令改歸原籍報明禮部如不早
自首别經發覺即照例斥革再該御史所奏今科
冒籍順天中式舉人李駿等三十一人已經訪知
確有本姓本籍僅令首明改歸原籍實不足以示
懲應將李駿等三十一人並今科之首明冒籍舉
人俱罰停會試一科以儆冒濫其現在翰林中薛
田玉之榜名田玉等皆係久經中式應改歸原籍
之人内除業經首明改歸江南原籍之人員外將
翰林院編修丁田樹與以罰俸處分至該御史單
開本科中式舉人三十一人之父兄身係職官者
於子弟冒籍不能覺察亦屬不合均照違令笞五
十公罪律罰俸九個月至從前各科南人冒捐北
監冒入北貝中式之舉人進士令其首明咨回本
籍倘踰限不行呈改照例斥革議處其冒籍未經
中式之貢監生員一體辦理得
旨允行
又奉
諭向例各省鄉試硃墨卷解送到部即派翰詹坊局以
上及京堂科道等公同磨勘所以慎重科場稽查弊
竇典至重也其磨勘諸臣不過按數按省分閱若不
於卷面註明某官某人磨勘字樣以專責成則已經
夾簽者尚知為某人摘出其未經夾簽者或不過虛
應故事陽博寬厚之名隂省校閱之煩而盡心乃事
者反不無觀望殊失磨勘本意此朕偶因問陳世倌
磨勘事而思及者然不戒視成朕所不為著以下科
為始磨勘諸卷俱於卷面填寫銜名俟該部彙卷後
朕另派人於每束内量取數卷特交大臣再詳加校
勘呈覽朕仍於此中復行抽閱如有草率從事者即
交部照例分别議處則磨勘各官及特派大臣之是
否詳慎均難逃朕之洞鑒矣著為例
又奉
諭旨鄉試磨勘一事前已有旨令於下科為始將來詳
加覆勘自不致視為具文惟是三場試藝篇幅繁多
士子風簷寸晷中檢點偶疎輒干指摘其以磨勘獲
咎者轉得有所藉口且設科立法程材無取繁文虛
設一士子論表判策不過雷同勦說而閱卷者亦止
以書藝為重即經文亦不甚留意衡文取士之謂何
此甚無謂也三場試以書藝經文足覘素養繼之五
策更可考其抱負之淺深又何庸連篇累牘為耶嗣
後鄉試第一場止試以書丈三篇第二場經文四篇
第三場策五道其論表判概行刪省至會試則既以
名列賢書且將拔其尤者備明廷制作之選淹長爾
雅斯為通才其第二場經文之外加試表文一道即
以明春會試為始鄉試以乾隆己卯科為始著為例
如此則士子闈中不得復諉之於日力不給而主試
者亦可從容盡心詳校無魚目碔砆之混且鄉試第
二場止經文四篇斯潦草完篇者當在所黜專經之
士得抒夙學淺陋者亦知所奮勵去浮文而求實效
斯足稱國家賓興大典可𫝊諭該部遵行再向來會
試例不磨勘未足昭慎重亦著寬至庚辰春榜後奏
請一體派員磨勘
二十二年奉
諭旨前經降旨鄉試第二場止試以經文四篇而會試
則加表文一道良以士子名列賢書將備明廷制作
之選聲韻對偶自宜留心研究也今思表文篇幅稍
長難以責之風簷寸晷而其中一定字面或偶有錯
悞輒千貼例未免仍費檢點且時事謝賀每科所擬
不過數題在淹雅之士尚多出於夙搆而倩代強記
以圖僥倖者更無論矣究非核實拔真之道嗣後會
試第二場表文可易以五言八韻唐律一首夫詩雖
易學而難工然宋之司馬光尚自謂不能四六故有
能賦詩而不能作表之人斷無表文華贍可觀而轉
不能成五字試帖者况篇什既簡司試事者得從容
校閱其工拙尤為易見其即以本年丁丑科會試為
始現在各省會試舉子將已陸續抵京該部即通行
曉諭知之旋以邊方北省聲律未諧驟押官韻恐不
能合有司程式
諭主考及分校各官今科各就省分酌量節取不必繩
以一律至下科會試時則三年之功自宜硏熟不妨
嚴其去取
又禮部議順天府府尹劉綸等奏大宛兩縣冒籍
貢監一疏奉
諭旨依議此等捐納貢監其因應試投捐者乃圖獵取
科名冒占試額自當從嚴辦理然例由國子監分堂
肄業或由學政錄科其為數不過數百人年貌語音
不難立辨嗣後應專其責成務令於肄業錄科時嚴
加察騐以杜假冒倘仍前濫行收考一經發覺必將
錄送各官嚴加議處至不應試之貢監苐希項帶之
榮或由以捐納官職自與玷冒科名有關政體者殊
異若必如前議限年令自改回籍違皆斥革及如該
府尹所奏由該縣具結赴部始准收捐轉致胥役藉
端需索種種過甚勿如聽其捐納為便
二十三年奉
諭旨滿洲蒙古現任三品以上大臣之子孫及親兄弟
子姪有應試者俱令自行奏聞必國語騎射皆有可
觀方准入場考試並照鄉試之例請派監試御史及
監場都統各員前往彈壓
又議准鄉會試第一場四書文外仍加試性理論
一篇
二十五年禮部議兵部侍郎錢汝誠條奏磨勘試
卷内除直書
廟諱
御名
先師諱及失格違禁真草不全五策悞寫題目者仍
照不諳禁例罰停會試三科其行款偶悞字面違
式者罰停會試一科應照所請纂入則例再順天
等五省試卷内有
御纂字樣未經三擡業經奏准罰停會試三科應否一併
改為罰停會試一科之處恭候
欽定一疏奉
諭旨依議磨勘順天等五省擡寫不合試卷著一體准
其改為罰停一科
又奉
諭旨廷試士子為掄才大典向來讀卷諸臣率多偏重
書法而於策文則惟取其中無疵纇不礙充選而已
敷奏以言特為拜獻先資而就文與字較則對策自
重於書法如果文義醇茂字畫端楷自屬文字兼優
固為及格之選若其人繕錄不能甚工字在丙而文
在甲者以視文字均屬乙等可以調停入彀之人自
當使之出一頭地况此日字學稍疎將來如與館選
何難臨池學習倘專以此為進退兼恐讀卷官有素
識貢士筆跡者轉以藉口滋弊非射策决科本義也
現在定例擬選十卷進呈須俟引見始定名次决科
衡文尚待觀人而閱卷時竟先抑文重字可乎又向
來讀卷官雖例不回寓然皆各覓公所散住地非鎻
院人得自由在監試王公大臣等既不能各分一員
同居糾察而讀卷諸臣從容退息亦何不可遣人回
家潛通消息此而置之不問則凡鄉會試之設法關
防又何取焉且試策不過一二百卷以十四人公閱
即一二日亦可竣事乃遲之三五日始行進呈晨集
暮散展轉需時於形跡尤為未協著大學士九鄉將
嗣後讀卷官如何參覈文字務令取擇適中並作何
住居監察刻期竣事之處一併詳悉議奏尋議得本
年
殿試奉
諭旨令於𫝊臚前一日將擬定十卷進
呈即於本日帶領引
見詳覈文品始定名次
臨軒策士本欲得明體達用文義醇茂之卷拔置上第
以備他日之用而讀卷諸臣向因原卷進
呈未免兼擇其書寫精工者始行充選行之既久轉
若嚴於字跡而寬於文格夫點畫粗工可以弋獲
而文詞醇茂或且見遺非所以示權衡之凖得輕
重之宜也應遵奉
諭旨參覈文字務令取擇適中除條對精詳楷法莊雅
者盡登上選外其有繕錄不能甚工而援据典確
曉暢時務即為有體有用之才亦應列為上卷若
對策敷衍成文全無根據即書法可觀亦不得充
選進
呈請於
文華殿兩廊並
𫝊心殿之前後房間令讀卷官及監察之王公大臣
科道收掌等官一同住宿舊例讀卷用十四人未
免過多應請量行裁減派用八員内
欽簡大學士二員其餘六員照會試總裁之例將應行
開列人員請
旨欽點以兩日閱卷第三日進
呈帶領擬定十卷貢士引
見刻期竣事不致輾轉需時既杜形跡之嫌而於衡校
益見肅清矣從之
又奉
諭旨據鞠愷奏粤西省内應試生童多有他省人冒籍
現在嚴行查辦等語該省地處偏隅嚮學者少他省
人士未免乘機混名冒考但自乾隆三年部議停止
外省及本省異府人入籍之例司學政者自應嚴為
禁飭何以尚多混行冒試者此歷任學臣不能查察
所致著該部查明乾隆三年以後所有廣西學臣照
例議處再此等冒考弊竇在江浙等處尚少他如雲
貴川廣偏僻州縣文風稍陋他省人或因父兄作幕
或因親友貿易遂爾乘便混考皆所不免并著各該
學政留心查察毋使滋弊
定主考同考意見不同闈中閱卷處分例禮部議
侍郎觀保奏鄉會試同考官黜落之卷主考官公
同研核如實係可中之卷仍行取中磨勘時有干
例議專坐主考倘所搜之卷允當即將同考官嚴
加議處應如所請從之
又奉
諭旨鄉會磨勘試卷蓋以防弊竇正文風所關綦重前
經降旨飭部定議實力奉行司事者勸懲既明持衡
者去取自慎其有剽竊支離穿鑿險僻希心詭遇之
士諒不敢濫登選格自取糾彈苐矯枉無取失中而
掄才務崇大體經義之制原以見理明通措詞爾雅
為正果能理明詞達有大醇而無小疵固稱上選若
其學識才情大端確有可取即一二字句失檢無妨
棄瑕採錄蓋風簷寸晷中一日校藝即在學問優通
者亦不能必無疵纇要不足為全璧之玷也為考官
者倘意在求免吏議因而吹求擯棄轉謂平庸膚淺
之文似是而非無可指摘遂致燕石冒玉魚目混珠
則所云救弊適以滋弊殊非慎重磨勘本意嗣後鄉
會典試諸臣務擇清真雅正文藝兼優之作為多士
凖繩不得因磨勘周詳反以庸才塞責更不得因有
此旨藉口瑕瑜不掩以致怠忽從事負朕崇實黜浮
至意將此通行𫝊諭知之
又奉
諭旨學政馮成修奏考試事宜一摺所見明昩各半朕
明斥其非然亦不棄其是如馮成修所稱試題不宜
割截牽搭一條據其所列各省出過諸題則實係不
顧文理強為凑合非惟難核真才抑且大悖經義非
取士之道即所奏童試取進文卷請免解部磨勘雖
不免有自為張本之意苐童試之文不能皆有醇無
疵且一學政所取合計通省不下數千卷原非鄉會
硃墨卷應行磨勘可比此二條尚不為無見若鄉試
及歲科兩試皆免試詩帖則其說已自相矛盾前因
科場表判多涉雷同勦竊陋套是以改試排律使士
子各出心裁若以詩為僅尚詞華則前此表判獨非
駢體乎試問表判之詞華較排律之詞華孰難孰易
若如馮成修之議去詩則將仍為表判乎否乎將仍
表判盜襲之風為是乎此論之必不可通者至考試
武生請復用四書論題一條所稱讀書明理乃能宣
猷閫外等語尤屬誕謬武科一項不過舊制相沿因
仍不廢若論我國家用兵自開創以來暨近日平凖
夷蕩回部皆我滿洲及索倫勇將健卒折衝萬里蕆
成大功綠營兵尚無所用更何嘗恃武科出身之人
而藉其干城腹心之寄耶至侈談昇平羽林棄武尚
文諸論此不過見之詩歌寄興尚可其實文恬武嬉
宴安酖毒為國家之大害朕必不出此而我子孫萬
世所當奉為家法永為深戒馮成修或别有深見欲
為嘗試乎從前明季陋習每遇一事舉朝各挾意見
議論紛然其時人主皆漫不省視是以諸臣得遇事
生風紛呶噂沓甚至借建白之名黨援門戸無所不
至究於國是毫無禆益朕於内外章奏何一不親覽
而肯令此風稍啟其漸耶馮成修識見卑詐如此不
可仍令司鐸著開缺來京供職其尚可行二條下該
部議行
二十六年大學士蔣溥奏考取内閣漢中書請於
會試薦卷中文理尚屬明通詩律亦能穩妥者照
上次額數另取中書一榜揭曉後照例帶領引
見定奪挨次選用如逢應取明通榜之年更於中書外
照例選取從之
又定國子監教習期滿引
見例舊例國子監教習人員分别一二等引
見其一等留學三年例以知縣即用遇有挑選例得赴
挑至是遵
旨定議嗣後三年期滿出具考語帶領引
見恭候
欽定毋庸分别等第亦毋庸留學三年俱令歸班候選
從之
又奉
諭旨乾隆十七年壬申恭遇
聖母皇太后六旬萬壽恩科曾經格外加恩於下第舉子
中揀選引見量予錄用其年在七十以上者並分别
賞給職銜本年恭遇
皇太后七旬萬夀敷天同慶特開
萬夀恩科所有未經入彀舉子應照前例一體加恩按其
科分名次先後為序派出大臣詳慎㨂選分别以知
縣試用教職銓補不得專取年少新科之人充數並
著軍機大臣會同該部查明應試舉子中有年在七
十八十以上者於揭曉後列名具奏候朕加恩降旨
以普
慈惠而光盛典旋禮部於揭曉後查明八十以上之李勉
等七人俱著賞給翰林院檢討職銜七十以上之
盛大業等十九人俱著賞給國子監學正職銜
又奉
諭旨廷試為策士鉅典上年因朱嵇條奏令讀卷官會
集文華殿悉心較閱其制已為周備惟是增派王公
大臣及御史等監試一節在讀卷諸臣有事讀卷而
監者終日坐視此不過防其爭執把持耳然各人意
見時有不同勢難禁其折中商確亦無取其同聲附
和也若云把持獨斷則今日尚覺鮮有其事即果有
之亦非監試數人所能盡察諸事朕惟務實有名無
實不如不為自後王公大臣御史均毋庸如朱嵇所
云增派因思諸臣讀卷向俱各加圈點分别標識其
間即各有參差不過如上之適中中之適下品題不
無互見當不至相去懸絶其或相去懸絶者必各存
成見有高下其手之弊應自本科為始俟𫝊臚事竣
禮部即將讀過試卷請旨另派大臣覆行察看如有
標識懸絶者即行簡明進呈候旨庶諸臣不敢稍以
私意抑揚鑑别益昭公慎又讀卷官所進策目問條
向有由内閣預擬之陋例漏洩揣摩不可不防其弊
應一概禁止屆期令讀卷官密擬策問進呈候朕裁
定發齎刊刻著為令嗣於二十八年四月定進
呈十卷不必預拆彌封候
欽定後再行𫝊齊按名引
見
三十年奉
諭旨前經降旨八旗三品以上子弟遇考試之期其父
兄自行奏明原因八旗淳樸素風恐其艷心詭遇是
以示之節制俾知崇實黜華非概從禁制遏其進取
之途也乃邇年來八旗大臣竟無奏請子弟應試者
我國家滿洲世臣宣力贊政者多不藉文章一途但
承平百餘年滿洲詞臣文藻黻飾亦不可少大臣子
弟中果能於國語騎射之外兼習文藝者仍准一體
入闈毋庸奏明請旨
又奉
諭旨科場取士原以文體為重士子作為制藝惟當根
柢經史發揮義理一以清真雅正為宗自不致動多
瑖纇磨勘官遇試卷中詞句多疵者自應逐一簽出
按例議處至科場禁例凡遇
廟諱字面理應恪遵敬避如有違錯自難貸其處分若擡
頭小悞既無關於弊竇且於文體無妨而條例所定
字樣甚多如必齗齗較量曲為指摘何異吹毛求疵
况擡頭格式本無一定即詞臣所進詩文尚有不能
悉合朕亦從不計較又豈肯於草茅下士風簷寸晷
中過為苛責乎又如貼例内有填寫添註塗改字數
等語其於立法防弊亦所謂不揣其本而齊其末所
有條例内應加刪正之處著大學士會同該部議行
尋議舉子行文恭遇擡頭頂格非係
廟諱
御名
至聖諱及例載
列聖
郊
社
宗廟
皇上各實寫字樣偶失檢點悞作單擡概予免議又試
卷内塗改添注字數各於卷尾填明之例一併停
止從之
又酌定科場事宜御史戈濤條陳科場事宜四事
一府尹監臨順天鄉試宜駐場終事一貼例字畫
小差擡頭雙單小悞添注塗改小不如式量從寬
宥一科舉應試騐文宜行裁革部議應如所請得
旨允行
三十一年奉
諭旨知貢舉等卷稱謄錄所燭煤失落燒損墨卷五十
二本俱不堪謄送内簾等語舉子跋涉觀光業經竣
事而試藝不獲送邀閱選情甚可憫著將被燒各卷
其如何加恩俾伊等文字得以一體補謄送閱不致
獨抱向隅之處查明辦理尋議就中燒去邊幅及損
缺一二百字者三十四本令本人仍照原卷謄校
不得改竄燒燬零落者十八本應行另試於三月
二十四日赴
圓明園恭請四書題二道與校謄原卷之三十四人
分别隔坐將各卷交知貢舉一體彌封發謄從之
又奉
諭旨向來新進士殿試朝考後復派王大臣騐别等第
原因人文並重且使遠省之名次在後者亦得均與
館選也但新進士通行引見其人之可造與否朕皆
臨時甄錄自可無庸預為揀選嗣後著各按省分仍
依甲第前後分班帶領並將上次每省錄用人數詳
悉開呈其朝考錄取者并注明於綠頭牌及排單内
三十三年令在京各衙門揀選開列試差人員
諭今年鄉試應考開列試差人員已降旨令該部帶領
引見但此次既停其考試則應開人員為數衆多其
中間有年力就衰學殖荒落者若令概行開送恐不
足副衡文之任著該衙門於合例人員内即速揀選
送吏部帶領引見
又議定鄉試卷鈐用關防並開寫履歷併歸畫一
先是各省鄉試硃卷有用監臨官關防者有用布
政司印信者有竟無鈐用印信關防者殊未畫一
嗣後各省鄉試硃卷照順天鄉試及會試之例於
硃卷接縫處鈐用彌封官土紅色關防其各省墨
卷首頁開寫履歷亦應照順天鄉試之例書寫某
生應乾隆某年某省鄉試字樣
乂議定中書以進士舉人輪用事宜吏部准御史
蔣曰綸疏稱中書一官向來為舉人進士兩項進
身之路而其職掌專以字畫工楷為重請將
朝考錄取未經
簡用之卷及會試薦卷内硃墨各卷一併奏請
欽派大臣彙總校閱擇其文字俱優者分别名單帶領
引
見恭候
欽定記名交部按照名次進士舉人相間輪用從之
又
諭嗣後校對順天闈墨筆跡不必另請派人即着派出
大臣磨勘時一併校對
又
諭前曾降旨令順天鄉試同考官南省人迴避南皿卷
北省人迴避北皿卷邊省人迴避中皿卷滿洲漢軍
迴避滿洲合字卷所以防弊竇而慎掄才顧行之未
久旋經給事中吳煒條奏停止今御史王猷奏請順
天鄉試房考閱卷仍應迴避所見甚是南北中皿雖
總數省合編究之本籍人多或同鄉戚友適分入本
房難保無暗為照應之事况鄉會試事同一例會試
房考閱卷既迴避本省鄉試何獨不當迴避本籍乎
取士大典所關綦重不可不杜漸防微以遠嫌疑而
矢公明於考官士子均為有益嗣後順天鄉試並仍
照乾隆六年所降諭旨行著為令
又令新中舉人照順天鄉試例依限赴學政衙門
填寫親供時即令默寫首藝七八行一同封固送
部辦理
又令主考官遵照定例於落卷中盡數搜閱其中
有無取中於奏報試竣摺内聲明
又申定順天副榜取中額數定例副榜中額每正
榜五名取中一名如不足五名不准取中順天鄉
試應分别滿合南皿北皿北貝等字號核計各號
正榜之數照每舉人五名取中一名以歸畫一至
夾旦中皿三號合算取中副榜之處查夾旦二號
每號額中舉人四名中皿字號額中一二三名不
等均不足五名之數應照例毋庸取中再各字號
舉人中額滿字二十七名合字十二名北貝一百
二名南北皿各三十八名今副榜亦分字號取中
除每舉人五名取中副榜一名外各號俱有竒零
亦應照不足五名之例毋庸核算取中
又奉
諭昨據順天府奏本年鄉試取中美二十號硃卷悞將
美十二號吳嗣德名姓填寫發榜後請將吳嗣德除
名其美二十號之卷毋庸議吳嗣德既係悞中自應
於榜内除名至原取中美二十號之朱鈐著加恩准
作舉人
三十四年
諭禮部奏請磨勘官照例議叙之處尚未允協從前定
例原為其實能詳慎從事秉公糾舉者而言若僅隨
班塞責而於卷内全無簽摘亦得倖邀叙錄不足以
示奬勸著詳悉定議具奏嗣經軍機大臣等會議得
嗣後磨勘鄉試會試卷各官全無簽摘及簽摘不
當塞責了事者概不准予議叙如磨勘官果能秉
公糾舉經覆勘大臣校勘俱各允當奏准
鑒定者事竣後禮部移咨吏部議叙准其紀錄一次若
奉
特旨交部議叙者准其加一級從之
又
諭昨派閱朝考卷之大臣以擬取各卷進呈朕閱前列
數卷并拆開彌封則擬列第一之嚴本卷論冒云人
心本渾然也而要必嚴辨於動靜之殊兩句内姓名
顯然併見復閱擬第二卷之王世維卷則云維皇降
衷而擬第三卷之鮑之鍾則用包含上下包為鮑字
之半擬第五卷之程沅則云成之者性也成與程音
相同實堪詫異雖文義原屬可取而字跡可疑且不
止一卷豈得盡謂偶然適合似此隠蔵字樣非關節
而何若謂此非關節不解有何等字樣為關節者朕
從不肯逆詐億不信而亦斷不能漠然無先覺為此
等伎倆所蒙諸臣皆朕所信任派出不値因此遽興
大獄今為一一舉出應有内愧於心者耳此事姑從
寬免究將此明白宣示俾嗣後衡文諸臣及應試士
子各自猛省倍加警惕
又禁臨場私改所習經書時因湖北巡撫查訊新
中舉人李桃張汝弼潘德化胡薰四名臨場私改
經書照違
制律杖一百革去舉人嗣後凡遇鄉試之年各直省
學政造送錄科錄遺等册均照順天鄉試之例將
年貌籍貫經書註明移送布政使交該收掌官於
投卷時詳加核對倘有不符不准收卷仍將底册
移送提調監試等官查核以杜臨場私改經書之
弊
三十五年奉
旨開
萬夀恩科
諭國家茂膺多福瑞祉駢臻思與海内同兹嘉慶粤在
壬申辛巳兩遇
慶典再開
萬夀恩科今年為朕六十誕辰明年恭逢
皇太后八旬萬夀仰惟
慈禧光被歡洽敷天允宜申錫無疆彙征叶吉用彰行慶
作人之盛著於本年八月舉行恩科鄉試來歲三月
舉行會試俾多士忭舞觀光副朕錫類延
釐至意
(臣)等謹按是科為始凡鄉試八十以上會試七十
以上者各督撫暨禮部查明具奏俱蒙
賞給舉人并檢討學正職銜有差自是耆年宿學得沐
恩榮作人之盛有加無已其詳見養老門内兹不贅焉
又
諭順天府進呈恩科鄉試錄内有中式舉人名姓與已
故尚書張照全同者其人籍隸宣化見聞僻陋偶然
適合亦未可知但張照係舊日大臣且其學問字法
近所罕有豈新進後生所能幾及又旗人有名乾元
者不知此二字著於易義豈臣下所宜命名均著禮
部查明即行更名註册
又酌議直省外簾等官直省外簾受卷等四所事
竣即陸續出闈收掌試卷官有始終經理之責該
督撫於事簡同知通判内不必拘定科甲遴調入
闈仍於揭曉後出闈嗣江寧等處布政使姚成烈
奏請減江南外簾官之處查江南外簾官增至二
十三員未免浮多應照順天十八員之例減去五
員以符體制
又停貢監生員改習經書先是士子改經雖任從
其便而在臨場則例綦嚴兹因廣西學政童鳳三
查出今科中式舉人朱一沛臨場私改經書奏
聞辦理並稱士子呈改經書非本經荒蕪即妄思僥倖
請嗣後舉貢生監改經之例永行停止其新捐貢
監及新進各生皆以初次進場錄科册註習某經
為定如有私行改經等情察出照例斥革從之
三十六年酌減
殿試執事官員等事宜禮部奏請向例
殿試應用監試御史四員受卷官十員彌封官十二
員收掌官四員印卷官四員填榜官十八員共五
十二員由臣部於内閣翰林院都察院等衙門題
請
簡用但受卷彌封事不甚繁應將受卷官改為四員彌
封官改為六員印卷官改為二員填榜官書寫清
漢字樣改為十二員於應辦事宜足敷經理至各
項執事内有應用臣部筆帖式者向例一併開入
嗣後交與臣等屆期酌量委用無庸一體開列以
符體制從之
又嚴禁謄錄對讀選充不慎及僱替等弊國子監
祭酒張裕犖奏請查向例謄錄書手係各州縣解
送對讀生員係教官解送若選充不慎有僱替充
數即將該員照例參處各役本身并僱替之人照
例究治從之
又頒發直省貢院書籍先是直省鄉闈惟順天領
有
欽頒書籍而江南等省尚沿用舊存坊本嗣經議准御
史趙鍈條奏頒發各省
御纂
欽定經史詩文各書及十三經註疏文獻通考史記前
後漢書各部俾闈中主考房考各官臨場用資繙
閱以正向來坊本沿訛之弊從之
又更定内外簾用藍筆禮部議覆署雲南巡撫諾
穆親奏請内外簾所用藍筆應行改定嗣後正副
考官仍用墨筆謄錄書手仍用硃筆外内簾自房
考内監試及内收掌官外簾自監臨提調監試及
受卷彌封謄錄對讀收掌等官均改用紫筆其原
用紫筆之對讀生改用赭黃筆即於本年
萬夀恩科會試為始從之
(臣)等謹按是年九月因御史興德奏請申明前議
嗣後對讀所官除文移册檔用紫筆外其於改正
硃卷字樣之處如有悞用紫筆者令監臨知貢舉
及監試等官查參議處又議准鄉會試卷尾印卷
戮記及一切應用藍色之處俱改用紫色以歸畫
一
又考試山東進獻詩賦諸生奉
諭此次山東省考試諸生各賞緞一疋
又
諭此次考試山東省進獻詩賦之生員初彭齡監生竇
汝翼俱著加恩賞給舉人准其一體會試
又
諭今日讀卷諸臣將擬定十卷進呈閱其文詞頌多規
少且有語涉瑞應朕意深為不取現就各卷中擇其
立言稍知體段不致過事鋪張者拔列前茅其措詞
近浮及引用失當之卷酌量抑置以昭激勸將此通
行曉諭知之
又議定
朝考散館等考試止限排律一首御史張霽奏請鄉
會科場例限排律詩一首近科新進士
朝考於
欽命詩題有賦至二首或三四首者應令遵照制科定
式毋許示異矜竒此外如庶常散館翰林大考以
及考試試差嗣後亦均不得違例多作以肅成規
而符體制從之
又
諭今歲恭逢
聖母皇太后八旬萬夀特開鄉會恩科俾懽洽彙征永為
例事其年臻耄耋者業於今春榜後視其齒序恩予
職銜
夀宇覃釐用徵士林嘉瑞而雲集觀光之衆亦當令其同
霑
慶澤益廣
慈禧著於明歲春闈後仍照丙戌年之例將應試舉人分
别等第揀選引見錄用俾得乘時筮仕以示振興並
彰錫類作人之至意
又議定鄉會試派出大臣隨帶官員從人名數御
史□克濟等奏請鄉試派出搜檢大臣等應帶官
役人數未經著有明條應請嗣後派往貢院搜檢
之王公等進磚門時隨帶官員不得過三員從人
不得過四名各部院八旗大臣等隨帶官員不得
過二員從人不得過三名仍預期將各職銜姓名
造具清册移送外場巡察御史臨期按照名數查
明放入再龍門内稽查接談換卷等弊之大臣及
會試鈐榜之禮部堂官順天鄉試鈐榜之府尹隨
帶官役並請照搜檢各大臣之例以歸畫一從之
禁策問不得連及
本朝臣子並不得過三百字議准左都御史張若溎
奏請近科策問有尚論古人連類及於
本朝臣子抑之則近於攻訐揚之則涉於黨同嗣後
鄉會試發策不得以
本朝臣子學問人品策問士子士子對策中亦不得
泛引涉及違者聽磨勘大臣舉奏分别議處至策
題每問至五六百字之多空疎者不難就題易移
點竄成篇應申明定例嗣後策問每道俱不得逾
三百字之數倘有逾額冗長者將該考官參奏
又酌議滇省鄉試同考官並增減經書房數議准
署雲南巡撫諾穆親奏請鄉試内簾同考官有分
校呈薦之責原應慎擇充選惟是滇省現任之員
為數較少而每年運銅差委較他省為多不敷考
選現在委署正印人員與閒居省會聲氣易通者
有異入闈襄事亦可無虞滋弊嗣後該省鄉試同
考官照例於科目出身之現任州縣同知通判内
調取外如有不敷即將現在委署州縣以上人員
一體考充其非現在委署及借補縣丞等官仍照
定例概不准入内簾以昭慎重再滇省同考八房
内詩書各二房而屢科詩經約有一千五六百卷
書經僅五百餘卷多寡迥别應將該省書經裁去
一房詩經加增一房定為三房從之
三十七年
諭前於乾隆三十一年丙戌科會試降旨分别挑選各
省舉人以疏壅滯閱今已逾六載業經加恩降旨於
本年春闈後照例舉行但思前次挑選所有新中舉
人不應遽行入選者止扣除切近兩科而王大臣等
驗看多取年力精壯之人是入選者仍係近科舉子
為多其科分較陳者仍致艱於預列豈朕設法疏通
本意自應再為參酌使官人造士並得其中方為允
協今計切近兩科如庚寅辛卯年分竟與本年直接
即推溯至戊子乙酉兩科距今亦不過五年七年舉
子半屬年富力強較之乾隆初年舉人懸隔三十餘
年者相去霄壤概予甄錄甚非情理之平此次挑選
者將乙酉戊子庚寅辛卯四科舉人均行扣除至王
大臣等就應挑舉人内量其科深而人才出色者列
入一等以備分發各省試用科深而才力不至近衰
堪勝司鐸者列入二等以教職銓補俱引見候旨定
奪其按省酌定人數照上屆例此朕愛惜士子慎重
官方不得已調劑之苦心該部即遵諭行嗣經吏部
奏准此次大挑據禮部查覆會試舉人在壬午科
以前者共二千四百八十九名各省人數多寡不
齊若大中小省分别核計難以適均臣等悉心籌
酌請照截取舉人分别遠近省之例近省直隷江
南山東山西河南陜甘浙江江西湖北挑取十分
之五遠省四川廣東廣西福建湖南貴州雲南挑
取十分之六約計一千三百餘名謹將各省人數
酌定應挑數目開列清單恭
呈
御覽至其入選之員無論遠近省分俱酌取一等四分
二等六分臣部將列在一等者帶領引
見恭候
欽定二等各員開列清單另行奏
聞註册銓選悉照上屆之例從之
又
諭今日禮部奏會試磨勘試卷請將簽摘允當之原勘
官照例議叙至以原勘遺漏之員交部察議而置全
無簽摘之員於不問定例殊未允協嗣後凡原勘官
已經簽出者雖覆勘另有增易毋庸復行交議至各
員内有派辦兩科並未簽摘一卷則其人全不以事
為事疎漏實所難辭照例予以處分庶足示儆所有
此次會試磨勘無簽各員著該部存記俟下科磨勘
時彙核查辦如此准情定例則功過皆得其平而公
事亦益昭詳慎著為令
又吏部將錄取
朝考未用人員及會試薦卷内挑取舉人等帶領引
見奉
旨李楘等三十人以内閣中書用劉景岳等十人以學
正學錄用
三十八年
諭此次天津召試一等生員顧堃李廷敬貢生閔思毅
陸伯焜賞給舉人舉人杜兆基以内閣中書用列在二等
之進士張虎拜舉人張方理等六人生員陸蓉三人
貢監生邱人龍四人俱賞緞二疋
四十年禁鄉試題不得割裂牽搭禮部議覆程景
伊條奏禁止鄉試考官出題割裂小巧嗣後如有
似此命題者將考官議處從之
(臣)等謹按時因四川省出題牽連無理正副考官
並行議處
又
諭據派出驗看本年八旗會試舉人騎射王大臣等奏
稱應行考試者一百二十五人内報近視眼者七十
三人已揀令二十人照常騎射外其餘實屬不能之
五十三人俱未令其騎射等語馬步騎射旗人根本
即讀書人亦不可不學今考試者一百二十餘人内
報近視眼者竟有七十餘人之多明係捏報希圖規
避嗣後考試内若有似此不能騎射者俱著停其考
試著為例
(臣)等謹按是年不能騎射之五十三人已停其考
試嗣後即著為令
又議革除鄉會試經頭名目先是鄉會試入場有
經頭名目雖載在條例令報明該衙門騐准取結
押送入場但此項既非州縣書手每科存此名目
不免有藉端包攬滋弊之處且與舊例選取總書
之語不符今御史孟邵奏請永行革除嗣後辦理
科場照舊例令地方官選送誠實書手正身入場
分撥四所仍就其中擇誠謹明白者每十名選取
總書一名亦令籖掣各經分司其事總於場内臨
時酌定自不致有先期請託之情弊並請會試交
知貢舉提調鄉試交監臨提調同至公堂御史一
體稽查從之
又議禁考試官不得向家中索取什物山東道監
察御史穆隆阿疏奏三年考試為
國家掄才大典必須關防嚴密杜絶弊端方可收取
真才向來值場中閱卷之時凡考試官員向家中
取送什物例無明禁請嗣後初八日舉子進場完
畢後凡考試各官不得仍向家中索取什物并請
交稽察外場御史如遇有考試各官自家中送到
什物即全行駮回不准放進從之
四十年
諭御史孟邵奏會試磨勘簽出應議之許士煌一卷原
係詩三房李殿圖呈薦經主考取中撥入詩四房白
麟名下今白麟固應照例處分其原薦之房考轉得
置身局外似覺偏枯請敕部釐定處分以昭平允朕
初閱之下以其言為近理及詢大學士于敏中奏稱
向例撥房之卷原儘受撥之房考覆閱必其文果當
意方交内監試改用薦條如不願受撥主考官亦不
能相強改撥之卷即由受撥房考閱定方換薦條即
與本房呈薦無異且聽其自擇並非主考所能抑勒
無虞滋弊至受撥以後即認該房考為房師與原薦
之房無涉則功過皆當任之遇有處分乃所應得更
不得謂之偏枯孟邵此奏不必行
皇朝文獻通考卷五十一
