皇朝文獻通考卷二百三十一
經籍考(二十一)
集
(臣)等謹按馬端臨通考集類六曰楚辭别集詩集
歌詞章奏總集粤自劉向裒屈宋諸賦定名楚辭
隋志集部即别為一門歷代因之别集門部舊本
最繁凡載道之辭言志之什與夫敷奏之鴻猷倚
聲之末技胥附焉逮馬氏析為四類而後詩與章
奏歌詞之獨行者秩然以分總集之内别析一子
目曰文史蓋總集在薈萃菁英文史則品題臧否
雖同居一類而流别攸殊五朝續通考一仍馬氏
之舊惟是章奏一門已遵
見謹列其目凡五首楚辭次别集次詩集次歌詞
次總集而文史則仍附總集之後
集(楚詞)(别集)
欽定補繪離騷全圖二卷
蕭雲從原圖乾隆四十七年奉
勅補繪雲從見經類
(臣)等謹按宋李公麟等多以離騷事物寫摹情狀
然不過一篇一章未能賅備雲從始因章句廣為
此圖一時詫為神品然考原圖九歌凡九天問凡
五十四而目錄凡例所稱離騷經遠遊諸圖俱已
散佚香草圖亦未之逮我
皇上念其用意之勤而掛漏之多也爰
詔羣臣參考成編補為全帙於是體物摹神粲然大備
仰見
幾餘游藝不遺繪事之微俾讀者按圖索句得以博物
辨名此誠萬世汲古之資而非僅雲從一人之私
幸矣
楚辭燈四卷
林雲銘撰雲銘字西仲侯官人順治戊戍進士官徽
州府通判
雲銘自述曰惜誦為懷王見疏之後又進言得罪而作
時但見疏而未嘗放本傳所謂不復在位者以不
復在左徒之位未嘗不在朝也且思美人抽思乃懷
王置之於外時作然此時在漢北尚與江南之埜無
涉惟涉江橘頌悲回風惜往日哀郢懷沙六篇始是
頃襄放之江南所作如此說來既與本傳使齊及諫
釋張儀諫入武關數事不相礙且與思美人抽思章
稱造都為南行朝臣為南人及來集漢北等語哀郢
章仲春東遷逍遥來東西思故都等語一一印合
(臣)等謹按王逸注以九章皆屈原放江南時作雲
銘取其篇次盡易其舊以為創解然觀其自述諸
語實以明黃文煥楚辭聽直為藍本也
離騷經注一卷九歌注一卷
李光地撰光地見經類
天問補注一卷
毛竒齡撰竒齡見經類
離騷經解一卷
方楘如撰楘如字文輈淳安人康熙丙戍進士官
豐潤縣知縣
山帶閣注楚詞六卷楚詞餘論二卷楚詞說
韻一卷
蔣驥撰驥字涑塍武進人
驥自述曰宋洪慶善朱晦菴考定原賦止於漁父篇
今採黃維章林西仲語并載招魂大招以正漢志二
十五篇之數其作文次第首惜誦次離騷次抽思次
思美人次卜居次大招次哀郢次涉江次漁父次懷
沙次招魂次悲回風次惜往日惜誦至卜居皆作於
懷王時大招以下作於頃襄王時若九歌天問橘頌
遠遊文辭渾然弗敢強為之說
離騷解一卷楚詞九歌解一卷讀騷列論一卷
顧成天撰成天字良哉婁縣人雍正庚戍進士官翰
林院侍講
嚴文在序曰離騷九章遠遊天問招魂大招卜居漁
父析其大旨而已足也九歌訛而戾於義理非條分
縷析不可得正得其意者足為人臣教忠之書興學
士感發無窮之意
離騷中正(無卷數)
林仲懿撰仲懿見子類
(臣)等謹按仲懿謂屈原以執中為宗𣲖主敬為根
柢其賦直與四子書相表裏又釋名余曰正則字
余曰靈均至牽引天命之性率性之道以相附合
曾謂騷人作賦而有是迂論乎
屈騷心印五卷
夏大霖撰大霖字用雨號梅臯衢州西安人
楚詞新註八卷
屈復撰復字見心號悔翁蒲城人
楚詞章句七卷
劉夢鵬撰夢鵬見經類
右楚詞
聖祖仁皇帝御製文集一百七十六卷
(臣)等謹按康熙五十年大學士張英等恭編凡三
集第四集則雍正十年和碩莊親王允禄等恭編
洪惟
聖祖仁皇帝寳祚延洪
大文丕煥
萬幾之暇寓志藝林故前後所編凡
勅諭奏書表論辨解序記說跋碑頌贊銘祭文雜著詩賦
各體自癸亥以前為初集四十卷丁丑以前為二
集五十卷辛夘以前為三集五十卷壬辰至壬寅
為四集三十六卷通一百七十六卷
聖人之著作日新貫絡綱維包涵宇宙闡事物難窮之義
濬古今未盡之藏允宜昭示萬年炳光二曜具徵
聖學高深洵非末學之士所能仰窺
睿裁於萬一已
世宗憲皇帝御製文集三十卷
(臣)等謹按文凡二十卷分十三體詩十卷前七卷
為康熙壬寅以前作曰
雍邸集後三卷則
御極以後作曰
四宜堂集欽惟
世宗憲皇帝至孝本乎性成
典學務乎時敏當潛邸之初
龍樓視膳夙夜躬親而燕息餘閒即
覃精藝苑洎乎
膺圖御宇宵旰勵精十三年之中
宣諭批答逾數百卷而
奎藻所抒復成巨帙迄今
册府尊藏仰見
聖人著作之精誠非佔畢儒臣所能仰贊一詞也
御製樂善堂文集定本三十卷
乾隆二十三年協辦大學士戶部尚書蔣溥等奉
勅重編
皇上御製序曰朕少讀尚書見二帝三王以及繼世之
哲后君臣咨儆惟是身心性命之本原其敷政命官
亦惟根柢道德而不規規於事為之末及考詩易四
子之言凡論政者皆與書所稱同其指歸互為表裏
其後博涉諸史則雖明盛之世所殫心竭慮者大概
詳於事功而略於本原教化之升降治象之崇卑其
分岐實判於此用是日有孜孜求所以取道入德之
門蒙
皇考示以明理立誠之大訓而略得其統貫又念修辭必
本乎誠故凡見於古文詩辭者咸以是為宗而不敢
有貳焉往者歲庚戍曾錄數年中所作序論書記雜
文詩賦次為十有四卷置諸几案時就所言以自檢
其行嗣是所作蓋四倍前繼序以來躬理萬幾兢兢
業業惟恐一事失宜負
皇考付屬之重思如曩時從容文墨之娛不可復得然少
有餘閒未嘗不考鏡經史以自觀省爰取庚戌文鈔
所載存十之三續作未訂入者存十之七總為一編
共若干卷非欲以文辭自表著蓋是集乃朕夙昔稽
古典學所心得實不忍棄置自今以後雖有所著作
或出詞臣之手真贋各半且朕亦不欲與文人學士
爭巧以轉貽後世之譏則是集之輯有不得已者記
曰本諸身徵諸庶民曩予自檢所行以勉副所言者
乃日用酬酢之常今兹所行事無大小莫非政教之
平陂生民之苦樂相倚不可以中立者也因此益自
儆惕而克艱天位顧畏民碞庶幾明理立誠之學參
前倚衡永永勿替也夫
(臣)等謹按
樂善堂文集於乾隆二年五月頒行至是復
命校擬簽貼進呈重訂定本凡文十三卷詩十七卷
御製文初集三十卷
皇上御製序曰于敏中排次數年來所為御製文初集
成而以序為請夫序者所以叙陳經旨故孔子作書
序子夏作詩序未聞自序其文也自序其文蓋漢唐
以後之事乎為天子者所以修己治人必當以三代
以上自勖豈可以漢唐以後自畫此正務也至於文
乃其餘事耳然亦豈可以漢唐以後為法哉如是則
敏中之請序可以不允既而思之向之樂善堂全集
及御製詩初集不既有序乎於凡惕已敬
天本身徵民憫農桑驗今昔蓋已言之悉矣例以向不可
以不序而以向之言之悉則又可以不必序矣雖然
不欲與文人學士爭長亦向之本意也則今之裒然
成集者與向之言為合乎為否乎以之自問抑又不
能措一辭云
(臣)等謹按
御製文初集凡五百七十餘篇分十有九類每類各以
年月為次乾隆二十八年戶部侍郎于敏中奏請
編刻奉
旨如所請行三十年復
允浙江學臣錢維城之請許直省布政使司照式刊布
欽惟我
皇上德隆千古學貫三才擷百氏之菁英潄六藝之芳
潤
文集所垂己逾數百其中包含廣大考索精深庶物庶
名兼該道器實心實政原本
敬誠譬之元化斡運宰制樞機而日月星雲大文彌煥
所謂與天合撰者道在是也至於體黜雕鏤旨探
刪定
萬幾餘暇
典學日勤
天縱聖神迥非臣下所能觀法於萬一臣等循環雒誦
仰羨
摛華之美富繼踵方新益徵
臨御之康強延釐未艾也己
燕香齋文集四卷詩集六卷
劉餘祐撰餘祐字申徵號玉吾又號燕香居士宛
平人原籍濱州前明萬歷丙辰進士官兵部侍郎
入
國朝官至戶部尚書
金文通集二十卷
金之俊撰之俊字豈凡吳江人前明萬歷己未進
士入
國朝官至中和殿大學士諡文通
灌研齋集四卷
李元鼎撰元鼎字梅公吉水人前明天啟壬戍進
士入
國朝官至兵部左侍郎
陸廷燦南村筆記曰元鼎家有古研五瓣如梅花
質如黃玉相傳為灌嬰廟瓦故以名齋因名集
用六集十二卷
刁包撰包見經類
秀巖集三十一卷
胡世安撰世安見經類
世安自序曰己夘秋以前稿因罹兵變露電委之
頃檢其存者彙錄成帙甲申春以前曰秀巖存詠
以後曰石芝軒集雜文曰容竹居偶存石芝軒續
存
澹友軒集十六卷桴庵集四卷
薛所藴撰所藴字子展前明崇禎戊辰進士入
國朝官至禮部侍郎
搜遺稿四卷
彭賓撰賓字燕又一字穆如華亭人前明崇禎庚
午舉人入
國朝官至汝寧府推官
青溪遺稿二十八卷
程正揆撰正揆見子類
王士禎跋曰正揆工畫其江山卧遊圖散在人間
者有數百本士禎亦藏其二
(臣)等謹按是集凡詩十六卷文十一卷序一卷附
竒夢錄一卷集中多題畫論畫之作蓋正揆嘗從
董其昌遊故於繪事頗擅其長
梅村集四十卷
吳偉業撰偉業見史類
(臣)等謹按偉業少時問學賅博文筆瑰麗一時頗
有徐庾之目其歌行一體尤所擅長故能仰契
宸衷榮傳詞苑至於倚聲末技亦能接跡屯田王士禎
嘗稱之惟古文擷魏晉之膏腴於散體之中時參
儷偶未免有乖正格耳
己亥存稿一卷
孫承澤撰承澤見經類
浮雲集十一卷
陳之遴撰之遴字素菴海寧人前明崇禎丁丑進
士官中允入
國朝官至宏文院大學士謫戍尚陽堡
且園近集四卷且園近詩五卷了菴文集九
卷
王岱撰岱字山長湘潭人前明崇禎己夘舉人入
國朝官隨州學正康熙己未嘗薦舉博學鴻詞
岱自記曰康熙丙午七月就隨州任黌宫有隙地
宅而園之曰且園因以名集
内省齋文集三十二卷
湯來賀撰來賀字佐平改字念平號惕菴南豐人
前明崇禎庚辰進士官至廣東按察司僉事
古處堂集四卷
高爾儼撰爾儼字岱輿靜海人前明崇禎庚辰進
士授編修入
國朝官至大學士諡文端
沚亭文集二卷
孫廷銓撰廷銓見史類
薪齋集八卷
吕陽撰陽字全五無錫人前明崇禎庚辰進士入
國朝官至浙江布政司參議
讀史亭詩集十六卷文集二十二卷
彭而述撰而述字禹峯鄧州人前明崇禎庚辰進
士授陽曲縣知縣入
國朝官至貴州巡撫終雲南布政使
朱彝尊跋曰而述為詩文人所應有盡有人所應
無不盡無
道山堂前集四卷後集七卷
陳軾撰軾字靜機侯官人前明崇禎庚辰進士入
國朝官至廣西蒼梧道
山圍堂集二十三卷
鄭宗圭撰宗圭字圭甫號瞻亭前明崇禎壬午舉
人入
國朝官烏程縣知縣
石雲居士集十五卷詩七卷
陳名夏撰名夏字百史溧陽人前明崇禎癸未進
士入
國朝官至大學士緣事伏誅
(臣)等謹按名夏歸命
本朝棄瑕錄用後因怙權骩法旋正刑章
御製人臣儆心錄訓誡詳明蓋其立身隳敗他無足觀雖
生平著述於典制有可考核然集中顛倒是非多
乖公論四庫全書僅附存目俾後之覽者因其集
以論其人益共凛然於臣道之防焉
誠正齋集八卷
上官鉝撰鉝字三立號松石翼城人前明崇禎癸
未進士入
國朝官至副都御史
青箱堂文集三十三卷詩集三十三卷
王崇簡撰崇簡見子類
東村集十卷
李呈祥撰呈祥字其旋一字吉津號木齋霑化人
前明崇禎癸未進士改庶吉士入
國朝官至詹事府少詹事
愚庵小集十五卷
朱鶴齡撰鶴齡見經類
(臣)等謹按鶴齡與崑山顧炎武善炎武因其專力
詞賦勖以本原之學始研思經義運以心裁作為
文章典雅醇實且有資於考證至與錢謙益同郡
而薄其為人集中不惟無一語及之且於所作元
裕之集後一篇借裕之以責謙益尤能持守大義
可謂錚錚矯矯者已
東谷集三十四卷歸庸集四卷桑榆集三卷
白允謙撰允謙見子類
陳士業全集十六卷
陳宏緒撰宏緒見史類
南雷文定十一卷文約四卷
黃宗羲撰宗羲見經類
(臣)等謹按宗羲居餘姚之竹橋有南雷里為唐謝
遺塵故居距竹橋僅數里故以名其集其曰文定
者蓋取丁廙後世誰相知定吾文語也晩年屢自
刊削僅存四卷因名曰文約云
紫峯集十四卷
杜越撰越字君異號紫峯容城人前明諸生康熙
己未薦舉博學鴻詞以老疾未赴
蒿菴集三卷
張爾岐撰爾岐見經類
五公山人集十四卷
王餘祐撰餘祐本姓宓字申之一字介祺直隸新
城人前明諸生後居易州五公山因號五公山人
水田居士文集五卷
賀貽孫撰貽孫見經類
織齋集鈔八卷
李煥章撰煥章字象先號織齋山東樂安人前明
諸生
燕峯文鈔一卷
費密撰密字此度成都人
虎溪漁叟集十卷
劉命清撰命清字穆叔臨川人
彭省廬文集七卷詩集十卷
彭師度撰師度字古晉號省廬華亭人
省軒文鈔十卷
柴紹炳撰紹炳見經類
潠書八卷思古堂集四卷東苑文鈔二卷
詩鈔一卷小匡文鈔四卷
毛先舒撰先舒見經類
先舒潠書自記曰是編所作皆雜文諸篇末惟王
猷定柴紹炳沈謙三君語略載數條以其為亡友
之筆故也
學園集二卷續編六卷
沈起撰起見經類
榆墩集選文九卷詩二卷
徐世漙撰世漙見經類
安靜子集十三卷
安致遠撰致遠字靜子一名如盤字拙石夀光人
貢生
致遠自序略曰余詩喜摩詰文慕廬陵愛其從容
閒雅不事鉤棘
嬾齋别集十四卷
僧通門撰通門字牧雲姓張氏常熟人祝髮於興
福禪林尋主古南鶴林天童等寺
西北文集四卷
畢振姬撰振姬見史類
(臣)等謹按振姬集縱横疎宕頗有竒氣然渾厚則
不足其云西北文者太原傅山所題以東南之人
謂之西北之文也
涑水編五卷
翟鳳翥撰鳳翥字象陸聞喜人順治丙戍進士官
至福建布政使
祓園集九卷
梁清遠撰清遠見子類
聿修堂集一卷
藍潤撰潤字海重即墨人順治丙戍進士初名滋
任侍讀時
賜今名歷官湖廣布政使
寒松堂集九十二卷
魏象樞撰象樞字環極蔚州人順治丙戍進士官
至刑部尚書諡敏果
(臣)等謹按寒松堂者象樞乞休時
聖祖仁皇帝御賜扁額也象樞學問深醇文筆樸直正色
立朝特標勁節仰邀
宸翰褒題信不負耳
兼濟堂文集二十卷崑林小品三卷崑林外
集(無卷數)
魏裔介撰裔介見經類
(臣)等謹按裔介所著述刻之江南者曰兼濟堂集
十四卷刻之荆南者曰兼濟堂集二十四卷刻之
京師者曰文選二集上下編崑林小品上下編崑
林外集一編奏疏四十九篇尺牘存餘七卷刻之
歸田後者曰兼濟堂文選十卷嶼舫近草五卷詩
七卷樗林三筆五卷又有聖學知統錄等書此二
十卷乃其子荔彤屬詹明章裒輯諸本選為一編
小品外集則雜著諸篇集外别行者也
四思堂文集八卷
傅維鱗撰維鱗見史類
燕川漁唱詩二卷植齋文集二卷
傅維橒撰維橒字培公號霄影靈夀人
倚雉集十二卷
竇遴竒撰遴竒字松濤大名人順治丁亥進士官
至僉都御史
王文靖集二十四卷附錄一卷
王熙撰熙字子撰一字胥廷宛平人順治丁亥進
士官至大學士諡文靖
(臣)等謹按熙生時所刻者曰寳翰堂集止十餘卷
此其全集也
林屋文稿十六卷詩稿十四卷
宋徵輿撰徵輿字轅文華亭人順治丁亥進士官
至都察院左副都御史
慎齋遇集五卷莅楚學記一卷日懷堂奏疏
四卷
蔣永修撰永修見經類
江南通志曰永修在應山有守禦功在平越清丈
苗民虛税八千有竒在湖廣振興文教楚風為之
一變
潛滄集七卷
余一元撰一元字占一號潛滄山海衛人順治丁
亥進士官至禮部郎中
安雅堂集十卷安雅堂詩安雅堂拾遺詩(俱無)
(卷數)安雅堂拾遺文二卷附二鄉亭詞四卷
宋琬撰琬見史類
王士禎池北偶談曰康熙以來詩人無出南施北
宋之右宣城施閏章愚山萊陽宋琬荔裳也又曰
宋浙江後詩頗擬放翁五古歌行詩闖杜韓之奥
又漁洋詩話曰康熙庚辰余官刑部尚書荔裳之
子思勃來京師以入蜀集相示亟錄而存之集中
古選詩歌行氣格深穏余多補入感舊集
退菴集二十一卷
李敬撰敬字退菴江寧人順治丁亥進士官至監
察御史巡按湖南
敬自序詩集略曰必深知元氣流行使心口之間
律吕相合乃適於喜怒哀樂之正
西山集九卷
張能鱗撰能鱗見經類
文襄公别錄六卷
李之芳撰之芳見史類
春樹草堂集六卷
杜恒燦撰恒燦字杜若號蒼舒三原人順治戊子
副榜貢生
屺思臺文集八卷詩集一卷
劉子壯撰子壯字克猷黃岡人順治己丑進士第
一授翰林院修撰
(臣)等謹按子壯未及第前困公車者二十年所作
制藝雄厚排奡凌轢一切與熊伯龍齊名世稱熊
劉至於古學往往失於粗豪則固遜於熊矣
熊學士詩文集三卷
熊伯龍撰伯龍字次侯號鍾陵漢陽人順治己丑
進士官至翰林院侍讀學士
學餘堂文集二十八卷詩集五十卷外集二
卷
施閏章撰閏章見子類
閏章語王士禎門人洪昇曰爾師如華嚴樓閣彈
指即見吾詩如作室者瓴甓木石一一就平地築
起
(臣)等謹按閏章之文剗除浮腐不失規矩
鶴靜堂集十九卷
周茂源撰茂源字宿來號釡山華亭人順治己丑
進士官至處州府知府
貽清堂集十三卷補遺四卷
張習孔撰習孔見子類
萬青閣全集八卷
趙吉士撰吉士見史類
湯子遺書十卷
湯斌撰斌見史類
(臣)等謹按斌與陸隴其俱號醇儒隴其篤守程朱
於陸王攻擊甚力斌則根柢姚江而亦能持新安
金谿之平故二人異趣同歸其生平得力具見語
錄中其他著述亦皆有體有用通達治體洵不愧
國家理學名臣之目也
皇朝文獻通考卷二百三十一
