欽定四庫全書
皇朝文獻通考卷二百三
刑考(九)
徒流(配没)
(臣)等謹按虞書流宥五刑曰五宅三居周禮以嘉
石役罷民曰三年二年一年而後舍蓋皆量罪人
所犯而分地定期以懲艾之至於竄殛放流郊遂
寄棘則投畀遠荒終身不齒所自昉也馬端臨考
歴代以迄(臣)等續纂五朝刑考徒流配没各有等
差
本朝國初風淳政簡律令所著鞭責以上遂至大辟
經
列聖遞為折衷我
皇上隨時損益凡不忍麗於法而懲其害於民者五徒
三流及準徒發遣諸條釐然大備臣等考刑制已
詳載前卷矣兹考所載自順治年始若夫酌罪重
輕量地遠近或因革舊例或改發新疆使徒隸有
全軀自新之門無聚處為匪之患而
國家收耕屯防禦之益則窳民皆遷其地而為良所
為
聖天子明刑弼教簡不肖以絀惡而成虞周之盛治者
於是乎在(臣)等謹條繋類纂於篇
順治二年定籍没毋得濫及給事中孫襄奏言犯
人家口入官婦女至於給配漸恐廉耻道喪節義
風微嗣後除叛逆強盗外均宜及身而止從之(臣)
等謹按
國初律無成書故籍没無正條用是
特允孫襄之奏迨順治三年
頒行大清律惟載謀反重犯家産人口入官並強盗亦不
在此例也
七年定隠匿錢糧者本犯正法仍籍没家産人口
(互見刑制門)
八年定投充旗人生事害民者本犯正法妻子家
産人口入官(詳見刑制門)
十二年定改發寧古塔之例寧古塔地方嚴寒發
往人犯易致斃命是時給事中魏裔介奏請於遼
東地方量其遠近酌罪輕重流之不必專發寧古
塔從之
定發尚陽堡之例凡一應流罪皆照律例所定地
方發遣其解部流徙者改發尚陽堡
定徒犯發遣屯田之例酌其年分以定開墾之多
寡開完釋放其願留者即永為已業從江西興屯
道翟鳳翥請也
十三年定旗人犯軍流徒罪折枷責之例軍罪枷
三月流罪枷兩月徒罪枷一月仍責以應得鞭數
(詳見刑制門)至十八年又議准旗人犯徒一年者枷二
十日一年半者枷二十五日二年者枷三十日二
年半者枷三十五日三年者枷四十日流二千里
者枷五十日二千五百里者枷五十五日三千里
者枷六十日旗人犯附近軍折枷七十日邊衛七
十五日邊遠八十日極邊烟瘴九十日
十四年定窩逃犯人免死責四十板面刺窩逃字
家産人口入官(詳見刑制門)
定興販攙和私錢者流徙尚陽堡(詳見刑制門)
十六年定官員犯貪贓杖流之例先是十二年定
官員犯貪贓至十兩以上者不分枉法不枉法俱
籍産入官至是免其籍没責四十板不准折贖流
徙席北地方
定誣告人死罪未决者本犯杖一百發邊衛充軍
(詳見刑制門)
定民人自首身係逃人借端行詐者責四十板妻
子家産人口入官
十七年定奸民刁訟持刀抹項希圖倖准者本人
按法究治妻子流徙尚陽堡
定應徙席北者俱改徙寧古塔
十八年
聖祖仁皇帝御極是年定叛逆案内應徙者改徙寧古塔
之例
康熙二年定流犯身死妻子免遣之例先是流徙
人犯分别應行僉妻及止遣本身嗣於康熙元年
將妻室未分家之子一併流徙令其室家完聚至
是以該犯妻子本係無罪
諭嗣後除反叛緣坐干連人犯仍照例遵行外其餘流罪
身死妻子皆免遣三年刑部又奏定流徙人犯夫死其
妻免流若有子或無子有僕仍遣僅乳子者免若
妻家冀免伊女致死其婿以謀殺論若惡棍冀得
犯人妻設謀致斃者照光棍例立斬(互見刑制門)至四
年仍定本犯已死者妻子槩行免遣至二十年又
定叛案牽連流犯身死其妻子有子者仍遣無子
者免遣
定窩逃隣佑及干連人犯向例徙寧古塔者俱改
徙尚陽堡
三年禁止私贖遣犯家屬凡發遣
盛京寧古塔等處逆犯家屬有私行買贖者係官革
職旗人枷鞕民人杖流(互見刑制門)
四年定家産盡絶追贓無完之流徒笞杖等犯應
行入官者原罪的决免其入官身故産絶者仍照
元年定例贓銀免追妻子亦免入官(互見刑制門)
定寧古塔流徙民人有嫁女旗下者聽妻子家屬
毋許賣與旗人其家奴聽從主賣
定外省流遣人犯起解限期凡起解流遣限期除
解部發落入官人犯照定例行外若在各省地方
軍流人犯以刑部咨文到日計限一月即行起解
該犯限日行五十里若三千里限二月二千五百
里限五十日餘准是俱限内至發遣處所其有應
追贓項限内不能追完起解者該督撫先行題明
如地方官遲延不起解及押解中途遲延者並照
違限例治罪
五年定婪贓衙役赦免後仍行充役者流徙寧古
塔
六年定不俟原問官審結徑行叩
閽者旗人枷號兩月鞕一百民人責四十板流三千里
(互見刑制門)
七年定賭博禁例凡開場賭博抽頭放頭者旗人
枷責民人充軍在場賭博者旗人枷責民人流徙
(詳見刑制門)
定窩逃流犯未發身故者妻子免遣從左都御史
王熙請也
九年更定停遣之例定例流徙尚陽堡寧古塔罪
人於六月十二月停遣至是
特諭刑部自十月至正月及六月俱勿遣
定隠匿入官人口至五名財物至五百兩者流徙
寧古塔(詳見刑制門)
定遣犯在途遇赦應免者題請釋放之例
十一年定流徙罪犯在配窩逃之例督捕侍郎折
庫納奏窩隠逃人例有處分至流徙處所窩隠逃
人者未經定例今尚陽堡寧古塔等處流徙人等
如窩隠逃人不便復擬流徙應枷號三個月責四
十板從之(互見刑制門)
十六年定誘取典賣良人子女者民人杖一百流
三千里旗人枷責完結(詳見刑制門)
定旗人犯入官罪例凡旗人犯入官之罪者俱入
各旗辛者庫其辛者庫人有犯入官之罪者枷責
完結
定侵盗錢糧一年不完者僉妻及未分家之子流
徙家産入官例(詳見刑制門)
十八年定衙役詐贓十兩以上者僉妻安插奉天
例(詳見刑制門)
定鑪頭匠役包攬買銅交納者枷責并妻子流徙
尚陽堡(互見刑制門)
定軍罪及免死流犯妻子仍僉之例凡軍流及免
死擬流人犯皆僉妻及未分家之子交戶部安插
如分家之子有情願隨往者聽
十九年定軍流分别發配之例先是十八年議定
凡軍罪及免死擬流者俱發烏拉地方其照常流
罪發奉天等處地方至是左都御史郝浴奏請死
罪減等者仍照例發遣烏拉其餘軍流俱充發奉
天等處從之
定貪贓官役發配例死罪減等者仍照例安插烏
拉其罪不至死而擬流者徙尚陽堡
二十年定旗人詐害平民者流徙凡上三旗及八
旗中有刁惡棍徒横行非法詐害良民者該旗嚴
查送部即行奏
聞發往寧古塔
二十一年改定發烏拉之例奉
諭烏拉地方風氣嚴寒由内地發遣安插人犯水土不習
難以資生念此輩雖干憲典但既經免死原欲令其全
生若仍投畀窮荒終歸踣斃殊非法外寬宥之初心以
後免死人犯俱發往尚陽堡安插其應發尚陽堡人犯
改發遼陽安插至反叛案内應流人犯仍發烏拉地方
當差不必與新披甲人為奴
定民人假稱逃人具告行詐者發寧古塔給披甲
人為奴(互見刑制門)
二十二年改定發遣罪例凡三次逃人三次竊盗
免死減等及誘賣人口藥餌迷拐各為從者并和
同被誘知情應擬流者俱改發寧古塔與披甲人
為奴
二十三年定誣䧟平民為盗嚇詐銀兩者照竊盗
三犯例發寧古塔旗人發遣本身民人僉妻俱追
銀入官(互見刑制門)
定強盗自首者免死充發凡強盗殺人案内如無
下手主謀情由者准其自首發邊衛充軍(互見刑制門)
二十五年閏五月定私賣軍器者充軍凡邊界地
方有奸徒私將軍器賣於土司番蠻之人者不論
官民兵丁俱杖一百發邊衛充軍該管官知情故
縱者與軍民一例治罪(詳見刑制門)
定軍犯定配之例凡充軍人犯在京兵部定衛在
外巡撫定衛仍鈔招知會兵部其問邊外為民者
鈔招送戶部
定邊口禁例凡蒙古擅殺内地民人及盗牲畜論
擬斬絞外妻子牲口皆入官其擕帶家口牲畜私
自入邊游牧者不論幾戶皆入官民人私自入邊
口者僉妻發山海關外遼陽等處安插(詳見刑制門)
二十六年定流犯查提妻室例凡應查提審擬流
之妻將犯人先發順天府羈候行文該地方查取
妻室候解到後發順天府夫妻一同發遣至三十
九年議准軍犯亦照此例
二十七年定借口子報父仇擅殺人者流徙刑部
議覆御史趙廷珪疏言律載子報父仇不告官而
擅殺者杖六十盖為未經審擬冤抑無伸者言之
也如仇家已經審擬或遇赦宥復有借口報仇者
不得概引輕條應如所請流三千里著為令從之
(互見刑制門)
定官員過贓未受者照聽許財物律杖徒
二十八年
命察流犯發遣之弊奉
諭流徙人犯遇有勢力者每羈禁不嚴及至發遣又展轉
遷延其貧苦無力營求者即肆行凌虐瀕於死亡向來
此弊甚多嗣後如遇有勢力之人即行發遣不得遲延
其貧困之人毋許凌虐致斃著戶刑二部堂官不時稽
察如有前項情弊指恭從重治罪(互見刑制門)
定強盗事發自首者分别論戍擬徒凡事發後查
拏時自首之強盗内如有傷人不死者照律擬戍
如不曾傷人者照知人欲告而自首減二等律擬
徒(互見刑制門)
定強盗年未及歲被誘同行贓無入已者免死杖
流(互見刑制門)
三十九年定那移銀至五千兩以上糧米至六千
石以上者毋論已完未完革職仍擬滿流例(詳見刑制)
(門)
四十一年改定僉妻流犯在京發配之例順天府
府尹錢晉錫疏言各省民人有在京定擬流罪及
免死減罪人犯舊例於順天府發遣但其中僉妻
流犯必俟該犯之妻從本省押解至京始行發遣
曠日稽延且單身女流長途押解易受解役凌辱
殊為可憫請嗣後在京發配者先發回本省照各
省發遣例僉妻解往從之
定僉妻人犯在配身故家屬回籍之例先是二十
八年兵部奉
諭軍罪犯人身故無子其孤寡之婦仍留配所情實可矜
著令回籍至是順天府府尹錢晉錫疏請嗣後流犯在
配身故者妻子俱准回原籍從之
定稽察流犯脱逃例刑部議准黑龍江寧古塔發
遣人犯逃者甚衆皆由該管官不行查察之故應
令各該將軍打牲總管等將發遣人犯每月收領
者若干逃走者若干拏獲者若干未獲者若干查
明造册咨部至年終將總數具奏按其逃走之多
寡治伊主及該管官之罪
更定免死人犯仍發黑龍江逃者嚴處刺字之例
定遣犯脱逃拒捕者即行正法
四十七年嚴流犯逃後犯法之例奉
諭凡減等流徒者俱係死罪豁免之人理當安靜守分若
仍不改過逃回作惡情殊可惡嗣後流所逃回不犯罪
者仍照例完結外逃後又復犯罪不論罪之輕重并將
舊案查出立時正法著為令(互見刑制門)
定充發人犯在配毆死人者即行正法(互見刑制門)
四十八年定兩次竊盗發遣例奉
諭嗣後如有兩次竊盗俱發黑龍江應當差者著當差應
給披甲為奴者著給與為奴(互見刑制門)
五十二年定發遣人犯俱發三姓地方之例
五十三年定造賣滛詞小說者杖一百流三千里
市買者杖一百徒三年(詳見刑制門)
五十五年定紏衆搶奪稻榖者發遣刑部議准凡
地方米價騰貴為首寫帖知會衆人將稻榖搶奪
應僉妻送部照例刺字發三姓等處給與披甲人
為奴(互見刑制門)
五十六年定強盗為從者免死發往黑龍江等處
(詳見刑制門)
五十七年改發遣黑龍江三姓地方例奉
諭發往黑龍江三姓地方之人俱因凶惡發遣若發在一
處人犯日多必致生事此後停其發往著發喀爾喀科
布多烏蘭固木地方彼處水土甚好著築城安插令其
開墾耕種八旗每佐領𣲖護軍披甲各一名於八月内
馬匹肥壯之時前去駐扎看守二年一換其沿途驛站
應備車輛毋致犯人勞苦
五十八年定沿江濱海用鎗棍格鬭者分别首從
流徒例(詳見刑制門)
五十九年定鹽梟就撫復行私販者將本犯解部
充發科布多烏蘭固木地方(互見刑制門)
六十年定造言訛詐者發遣刑部題准凡捏造無
影之言妄行訛詐銀兩者發科布多烏蘭固木地
方係民人僉妻(互見刑制門)
雍正元年定窩盗之家知情存留三人以上者充
發三姓地方(詳見刑制門)
二年定下五旗王等屬下發配之例奉
諭下五旗王等屬下問罪發遣者部擬俱發往各打牲處
數年之後該王等每有私令回京者嗣後因公事犯罪
發遣者不得發往該王門上打牲各量其罪之輕重發
往三姓黑龍江地方
定軍罪人犯發布隆吉爾地方開墾總理事務王
大臣議奏布隆吉爾地方現在修築城垣請將直
隸山西河南山東陜西五省軍罪犯人除賊盗外
盡行發往該處令其開墾從之
定旗人因重罪發遣復從配所逃回之例枷號三
月鞭一百發三姓等處
定官犯那移一萬兩以上者發邊衛充軍(詳見刑制門)
三年改定配之例
上以盛京為開基之地寧古塔黑龍江三姓等處俱為接
壤向來遣犯安插於此日積漸多恐引誘漸染廢
壊風俗且將來發遣之人多於本地兵丁亦有未
便因
命嗣後遣犯分發内地邊遠之區令地方官嚴加管束
又
諭嗣後年逾七十之人有犯發遣者另行具奏
定被逼行竊因而殺人者分别徒流之例刑部議
准如竊盗已經改過被夥盗強逼同竊者從之恐
罹法網不從又恐扳害將強逼之人殺死未經自
首者審有挾制實情免死擬流如殺死後即行自
首者減二等擬徒(互見刑制門)
四年定官犯侵欺一千兩以下者照監守自盗律
擬斬准徒五年(互見刑制門)
定漢軍人犯發遣之例大學士八旗都統九卿遵
旨議覆滿洲蒙古營生之道與漢民迥異有犯軍流罪者
概行發遣恐難以圖存請仍照舊例枷責完結其
漢軍人等有犯軍流罪者一體照例發遣
申定造賣賭具分别首從發遣流徒例(詳見刑制門)
改定刨參人犯發遣之例奉
諭偷刨人參遣犯發黑龍江等處則與伊等犯罪之處相
近兇犯不知懲戒嗣後偷參發遣之犯係滿洲蒙古發
往江南荆州西安等處有滿洲駐防之省城當苦差係
漢人漢軍發往烟瘴地方當苦差
定貢監生員包攬錢糧催收入已者黜革發黑龍
江當差例(詳見刑制門)
五年定徒犯本身發遣及徒滿仍回本籍之例刑
部奏向例在京問擬徒罪人犯無論本地及外省
人民俱送順天府衙門充發限滿仍回京京師首
善之地豈容奸徒雜處請嗣後順天府屬州縣仍
送該府尹發遣其餘各省民人俱遞回各該處督
撫衙門發遣限滿交於本籍地方官管束不許再
至京師如有私自來京者拏獲枷責遞回得
旨此等匪類豈但不宜再令來京即往别省亦生事妄行
嗣後交地方官嚴行管束不許出境倘有私自出境及
在本處生事者將該犯擬流遠省地方官管束不嚴嚴
加處分
定土司家口遷徙安插之例九卿遵
旨議覆雲南貴州四川廣西湖廣五省改土為流之土司
有犯斬絞重罪者其家口應遷於遠省安插犯軍
流罪者應遷於近省安插飭令地方文武官稽查
不許疎縱生事從之
定奉天遣犯發配之例奉
諭奉天習俗不好凡犯罪發遣之人若發往相近邊地必
致逃回生事嗣後犯法應枷責發遣者著解送來京照
例枷責滿日發與西安荆州等處滿洲駐防兵丁為奴
定旗下另戶犯流及在逃流犯例向例旗下另戶
之人犯罪發遣者俱不為奴至是刑部遵
旨議准嗣後奉天等處人犯有應枷責發遣者照例枷責
外若滿洲另戶正身發往西安等處駐防當差其
卑汚下賤原同奴僕及奴僕開戶而為另戶者發
給西安等處駐防兵丁為奴又從前在逃之犯已
奉
旨寬免令其自首若過限不行投到獲日將減等盗犯於
原發遣處正法平常發遣之犯有行兇為匪者亦
於原發遣處正法如無為匪之處枷號兩個月鞭
一百仍交原發遣處安插若旗下家人私自逃走
者加逃罪一等從之
諭嗣後枷責之犯奉旨改為發遣者俱免枷責有情罪可
惡仍應枷責者臨時請旨
六年嚴遣犯不法之例奉
諭披甲人查書夫妻父子弟妹及叔祖母九人俱被賞伊
為奴之犯紀二殺死甚可駭異凡免死發遣為奴之犯
皆禀性兇惡遣發之後往往恣意妄行不為管束嗣後
若仍有兇暴者不論有應死不應死之罪伊主便置之
於死不必治罪但將實在情節報明該管官咨部存案
其發遣當差之犯不守法度被該管官打死者該管官
亦免議但將情由報部存案若當差為奴人等與平人
鬭毆被打身死者平人從寬減等則兇惡之徒有所畏
懼不敢為非矣(互見刑制門)
定假冐考職發邊外充軍不准援赦之例(詳見刑制門)
定漢軍犯軍流查其祖父奏明之例奉
諭嗣後漢軍除犯死罪外其犯軍流者將其祖父或係從
龍舊人或有軍功陣亡之處查明奏聞
定漢軍犯軍流杖責之例時漢軍犯軍流等罪已
奉
旨照例發配故其杖責亦照民人例
七年更定軍流人犯停遣之例刑部議奏各省軍
流人犯有隆冬停遣之例其已發遣在途距充配
之處雖道里無多一交冬令亦為留住而隨行妻
女不得不一并收監致淹禁四月之久方得脱離
就道殊為可憫請嗣後各省軍流人犯除廣東起
解福建於冬月仍照常發遣並人犯在本地未經
起解者仍照例停遣外若已至中途初冬十月尚
未嚴寒經過州縣應照常接遞至十一月初一日
方准停遣俟次年開印即為起解如計抵配所不
遠即時值隆冬亦當訊明本犯情願前進者移明
前途州縣一體接遞仍將緣由查明報部再軍流
人犯自配所逃回者照逃人例分别刺字押解配
所治罪雖遇隆冬亦不准其停遣從之
定盗犯同居伯叔與弟不行出首者照窩盗坐家
分贓律發邊衛充軍(詳見刑制門)
定繼母凌逼前母之子致自盡者將繼母之子杖
一百流三千里(詳見刑制門)
定積匪猾賊不論曾否刺字俱發邊衛充軍從浙
江按察使方覲請也(詳見刑制門)
八年申定土司家口遷徙安插之例刑部議准嗣
後犯罪改土歸流土司之妻妾子女照例遷徙外
其父母兄弟係附和該犯為匪犯法本案有名或
平日倚恃土司聲勢素行兇横生事擾民者俱無
論同居分居一并遷徙安插如本案内並無附和
該犯為匪犯法平日又屬安靜者均應免其遷徙
再斬絞監候之土司若該犯止有妻妾並無子及
子嗣幼小又無應遷之父母兄弟即將伊妻妾幼
子免徙安插於本省省城令地方官稽查管束至
犯軍流之土司家口無論有子無子照例隨同本
犯遷徙外如本犯未遷之先身故並無子及子嗣
幼小者亦將伊妻妾幼子免徙安插省城俱令地
方官稽查管束從之
九年定流犯年逾六十者撥入養濟院給以口糧
改定流犯脱逃之例凡流犯脱逃分别原犯流罪
及免死減等為流者按脱逃次數遞加治罪原犯
流罪者初次脱逃照例枷號兩個月責四十板加
徒役三年二次枷號三個月責四十板加徒役四
年三次發邊衛充軍若係免死減等流犯初次脱
逃者枷號兩個月責四十板加徒役四年二次發
邊衛充軍三次照軍犯三次脱逃例擬絞監候(互見)
(刑制門)
十年改遣應發黑龍江人犯先是奏准應發黑龍
江罪犯改發扎克拜逹里克等處令其開墾耕種
嗣經停止九年準噶爾賊人犯扎克拜逹里克時
所有罪人跟隨官兵守護城垣竭力捍禦
上嘉憫之加
恩除其罪名令充兵入伍效力因
諭嗣後應發黑龍江人犯遣往北路軍營附近可耕之地
令其開墾效力
又停覺羅僉遣之例軍機大臣議准覺羅與平民
不同罪至發遣必其情罪重大若發遣身故又令
伊妻子回京殊為煩擾嗣後免其僉妻發遣永遠
拘禁高墻之内以示懲儆
十一年改定刨參人犯發遺之例定例偷穵人參
之犯滿洲蒙古發往江寧荆州有滿洲駐防之省
城當差漢軍漢人發往廣東廣西雲南貴州烟瘴
地方當差
上念廣東崖州陵水等處水土最惡每致染病令改發内
地之饒平欽州等處當差其雲貴廣西等處地方
風土有類此者亦著改發
定軍流徒犯孀婦獨子聲請留養例(詳見刑制門)
停旗人改發扎克拜逹里克等處種地例奉
諭凡應發黑龍江者改發扎克拜逹里克等處種地效力
朕思滿洲漢軍人等不諳耕種之事發往彼處甚屬無
益著仍遵舊例發往黑龍江
嚴定邪術避刑分别軍流之例凡奸徒以邪術避
刑相𫝊習者為首杖一百流三千里本犯僱人作
法架刑者照規避本罪律遞加二等罪止流二千
五百里三千里者俱發邊衛充軍(詳見刑制門)
申定竊盗同居親屬分别徒流之例(詳見刑制門)
定書役偽造印信分别杖流發遣之例凡衙門書
役偽造印信誑騙財物除自行雕刻照例定擬外
其倩人雕刻誑銀不及十兩錢不及十千者俱杖
一百流三千里銀十兩以上錢十千以外者俱發
遣黑龍江(詳見刑制門)
定竊盗三犯計贓在五十兩以下罪止滿杖者從
重改擬發遣(詳見刑制門)
定竊盗誣扳分别軍徒例刑部議准嗣後除積匪
慣盗有意䧟人者仍照本犯贓數自一兩至九十
兩俱發邊衛充軍如係初次為匪畏罪混扳者計
其贓數一兩至四十兩者俱加等徒三年其五十
兩至九十兩罪應擬徒者俱加等發邊衛充軍(互見)
(刑制門)
十二年分别盗夥發遣流徒之例凡盗夥三人以
下手持兵器者雖不得財杖六十徒三年得財一
兩以下計贓遞加一等至滿貫論絞四人以上雖
不得財亦無兇器為首徒一年為從杖一百得財
一兩以下亦計贓遞加如加至流三千里為首發
邊衛充軍為從流三千里六人以上不論曾否得
財首從皆徒三年計贓重於徒三年者為首流三
千里為從減一等滿貫為首者絞為從發邊衛充
軍十人以上不分首從並發邊衛充軍贓滿貫者
絞(詳見刑制門)
定宗室覺羅犯軍流徒罪之例凡閒散宗室覺羅
犯徒罪者在宗人府拘禁犯軍流罪者在宗人府
鎻禁俱照旗人應折枷號日期滿日釋放(詳見刑制門)
定附近苖疆民人煎穵硫磺百斤以上者發邊衛
充軍(互見刑制門)
改定遣犯逃後為匪解配所正法之例向例免死
遣犯與平常遣犯逃後為匪被獲者俱仍解遣所
正法至是改定即於拏獲地方正法仍行文發遣
處曉示(詳見刑制門)
定搶奪殺人傷人案内分别發遣軍徒罪例刑部
議准嗣後搶奪殺人下手為從之犯照竊犯拒捕
殺人為從分發吉林烏拉等處給披甲人為奴搶
奪傷人下手為從之犯亦照竊盗拒捕傷人為從
例發邊衛充軍仍俱照例刺兇犯二字其有傷非
金刃又傷輕平復者亦照竊盜拒捕例將為首者
發邊衛充軍為從及自首者杖一百徒三年
定賢良方正出身人員犯軍流加等之例凡保舉
賢良方正出身人員如犯貪婪不法等事除死罪
仍按律定擬外儻應笞杖徒流者照名例開載加
減罪例於本罪上按其等次遞加如應滿流者加
等附近充軍應極邊烟瘴充軍者加等發遣黑龍
江等處當差(互見刑制門)
定逃兵拐帶餉糧馬匹及知情容隠者充軍刑部
議准嗣後兵丁有拐帶餉米盗騎馬匹脱逃者俱
照守禦軍人在逃再犯律杖一百邊衛充軍其知
情之同居父兄及知情容隠之窩家俱照知情窩
藏律杖一百附近充軍(詳見刑制門)
定捕役誣拏分别軍徒例先是定例捕役緝盗未
獲將素行不端之人或曾經犯案蹤跡可疑者&KR0777;
詰拏獲及到官訊非真盗均照誣良為盗例充軍
至是改減擬徒其本係良民及雖犯竊有案業已
改惡為善人所共知妄拏私拷者均照誣良為盗
例充軍(詳見刑制門)
定流罪里程刑部覆准安西按察使何師儉條奏
嗣後流罪僉發三等里數應自該犯原籍府屬至
應流省分一并核算如未及應流本數者將該犯
分别遠處之府屬安插如己逾應流本數應即於
本省府屬内計里足數之地方安插再請令各該
督撫將原籍府屬至應流府屬道里實數彼此移
查明確照軍犯定衛之法按三等所限道里將該
犯係某府屬者應於所流之省某府屬安插逐一
酌定造冊報部彙送律例館詳核刊刻頒發遵行
十三年定留養人犯枷號之例軍流徒犯應留養
者除應得杖數外仍將軍流人犯枷號四十日徒
罪人犯枷號一個月
定刨墳夥犯分别發遣充軍之例除為首及夥犯
三次開棺照律擬絞外二次者照三犯竊盗贓數
不多例改遣一次者發附近充軍(詳見刑制門)
定因戲而誤殺旁人者僉妻流三千里至配所杖
一百仍追埋葬銀兩給付屍親(詳見刑制門)
皇朝文獻通考卷二百三
