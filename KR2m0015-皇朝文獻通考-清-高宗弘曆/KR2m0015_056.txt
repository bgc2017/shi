欽定四庫全書
皇朝文獻通考卷五十六
選舉考(十)
舉官
雍正元年定滿洲翰林陞轉例
上以滿洲進士舉人出身之翰林無陞轉之途著吏部議
尋議嗣後翰林院侍讀侍講諭德洗馬國子監司
業缺出將由庶吉士授職編檢之翰林論俸推陞
一員將由進士舉人出身之中允等陞補一員講
讀學士少詹庶子等缺出將現任之講讀諭洗司
業推陞一員之後將進士舉人出身之科道等官
陞補一員從之
又定科道陞轉不拘年限通行開列
又議准新改直隸州令督撫於屬員内揀選題補
又定年滿千總補授守備例凡守備缺出應歸部
選者照例銓選其應分發年滿千總補用者令督
撫不論名次先後秉公考驗弓馬優長具題補用
技藝生疎者令其學習
又奉
諭旨湖北布政使員缺朕熟思數日不得其人著大學士
尚書都御史侍郎副都御史等各保一人密摺封奏如
更有堪任他職者亦併繕入務宜謹密所奏必出於公
正倘有交通約會等情經朕聞知不獨見輕於朕且彼
此非笑亦當顧惜尚其慎之
又奉
諭旨各部院司官不論滿洲漢軍漢人郎中員外主事按
司官之多少十人内保舉一等一人二等一人各部院
遵
旨保舉滿洲蒙古漢軍漢人一等六十二人二等四十三
人
賞人參貂皮緞紗有差各部院衙門筆帖式按數保舉亦
如之
又奉
諭旨蒼梧道員缺業已部選殷邦翰朕聞張若霈居官聲
名較優所以允行至其餘各員俱照爾所請爾統率一
省該屬員自必有深知灼見處始行奏請假若日後改
易操行切無存回護之念姑息從事今日因其賢能而
保薦後日因其改易而糾參正見爾之公正無私將朕
此旨𫝊諭伊等俾各知警懼時加慎勉庶不敢恃被薦
在前而稍有放縱也保薦一事甚難人或懷衒玉求售
之心掩其不善而著其善一被愚惑他日受累不淺斷
不可輕忽於一時也朕將合省百萬赤子付託督撫似
此薦舉數人有何可疑而不推心信任其間設有徇情
納賄假公濟私實據斷不輕恕
又吏部奉
諭旨國家分理庶績務在得人道府州縣等官尤屬要職
其有才幹素著廉節自持者倘不得以時上聞何以示
勸著於各省道府同知通判州縣等官内總督保奏三
員巡撫保奏二員布政使按察使各保奏一員將軍提
督亦屬本省大員將所知者亦令保奏一員俱各密封
保奏不得會同商酌此保奏内不得將朕特用之員塞
責朕特用人員有才守兼優者不拘人數亦另摺奏聞
俟朕降旨調取之時再令來京引見如保奏不當日後
劣蹟敗露將保奏上司一併治罪
又兵部議覆雲南提督張國樑奏言雲南地極邊
遠副參遊守缺出部推人員每不諳邊情請照舊
例仍令該督撫提臣將才具優長熟諳邊情之員
越銜一二等揀選題補至守偹員缺仍於分發年
滿千總内秉公選用從之
又奉
諭旨部院筆帖式食俸僅二十八兩不及一護軍領催之
錢糧而伊等樂於供職者冀有陞轉之途也伊等既有
陞轉之途若概與加俸恐伊等不知鼓勵轉不竭力嗣
後各部院筆帖式著各堂官及該管之人將伊等内謹
慎無過又或辦事勤敏或寫本精工或善於繙稿者於
年終分别保奏此保奏之人如何照伊等品級增添俸
銀或另行加恩之處朕再降旨
又奉
諭旨從來用人之道必兼聽並觀疇咨博採方能允當而
無失朕於選用人員勤加諮訪正以朕一人之耳目有
限不若合爾諸臣之見聞始無遺漏也乃爾等僉云未
能深知互相推諉夫百職在廷四方具集同鄉親故豈
無見聞其賢者即小善亦應稱舉不肖者即小惡無容
隠匿若知其賢而不言是謂蔽賢知其不肖而不言是
謂黨惡即如月選官内有劉尚儉者係四川䕫州府參
革貪酷知府劉天觀之子其父刻剥民膏為伊子捐職
罪莫大焉如此之人豈可錄用在廷豈無一人知之者
乃俱緘默不言以此推之可見知而不言者甚多爾等
之意惟恐結怨於朋友不若徇情容隠雖誤朕選用之
事而不顧貽害於地方而不恤試思得罪於朋友與見
棄於君父孰重孰輕全一人與貽害地方孰大孰小即
所舉之人為賢為不肖朕不過於引見時借以參酌並
非責爾等保其終身無過致貽日後之累何必過慮乎
嗣後務宜痛政積習苟有見聞即從實舉出進賢勿避
嫌退不肖勿避怨朕生平惟以真誠待人爾等亦當以
至誠報朕尚其各抒忠悃勿負朕推心置腹之至意
又大學士等奉
諭旨國家建官分職於翰林之選尤為慎重必人品端方
學問醇粹始為無忝厥職所以培館閣之材儲公輔之
器也從前
聖祖加意育才循循訓導又纂修各種書籍需員甚多故
翰林院編修檢討幾至二百人庶吉士亦五六十人朕
臨御之初未有編纂諸事誠恐人才置之閒散特多方
錄用内而科道吏部外而道府州縣俱各隨材器使務
令疏通今編檢尚有百餘人庶吉士尚有數十人著内
閣大學士會同翰林院教習秉公别擇其學問優長字
畫端楷或精於繙譯國書者留本衙門辦事及派各館
纂修其或才具練達可當科道吏部之選或長於吏治
編檢可為道府庶吉士可為州縣者一一分别具奏至
或老病衰廢願自解退者聽其以原官休致其有行止
不端事蹟確實者奏聞革退今朕特恩開科人材輩出
將來揀選庶常朕當親加考試引見至日後散館仍照
舊例以三等分用今正屆殿試之期朕深知向有擬送
策聯鑽營甲第等弊殊可痛恨朕所點閱卷大臣俱係
平日實心委任之人各宜虛公謹慎杜絶諸弊倘有仍
蹈前轍者必嚴加處分務使文治日隆英材蔚起以副
朕籲俊興賢之至意
二年奉
諭旨朕命各省督撫提鎮將所知官員保題特以要缺須
得人辦理耳若其人著有勞績陞任别省者概不肯令
赴陞任乃復題留本省殊未允協夫天下一體豈得各
分爾我嗣後如係水師營緊要員缺仍許題請外餘俱
不許題留
又奉
諭旨各省武職有未經引見者可行文督撫提鎮自副將
以下遊擊以上除地方有緊要事務及曾經引見之員
外將人材可觀素有聲名者每省陸續保送四五人輪
流來京引見
又吏部議覆雲貴總督高其倬疏言彌勒州人烟
漸稠嵐瘴漸息請停調補例開化廣西二府瘴雖
漸減而地居極邊又禄勸州新平縣地方緊要請
將知府同知通判州縣等官俱照例調補五年報
滿如無合例之員請
旨揀選補用其廣西府屬之五槽地方去府治甚遠請以
該府通判分防彈壓俱應如所請從之
又刑部奉
諭旨刑名案件最為緊要朕所賴者諸大臣之贊襄諸大
臣所賴以辦事者各司之盡職是以每司必得一二實
心辦事才能之員方有裨益朕思翰林院滿漢編修檢
討庶吉士俱係進士出身伊等即未必素諳律例亦必
不難於練習爾等於滿漢編修檢討庶吉士内揀選或
有情願在刑部學習辦事者或有為爾等所知者共揀
二三十員帶領引見分在各司學習辦事如有辦事明
白實心效力者酌量題補
三年大學士等奉
諭旨進勦青海等處兵弁其人材可觀技勇優長者著將
軍岳鍾琪揀選保奏守備二員千總二員把總二員馬
兵四名總兵官黃喜林王嵩紀成斌宋可進孫繼宗每
人保奏守備一員千總一員把總一員馬兵四名文到
限三日書名報部候旨調來引見錄用
又奉
諭旨科道外轉向係降用是以令其將科道原銜帶於新
任前御史陳時夏越分奏事今河南管河道給事中陳
世倕工程掣肘他省所用道員倚恃科道職銜抗違上
司亦未可定除新用許容柯喬年陸錫書三人仍帶科
道職銜外其餘兼科道銜之各省道員各該督撫問明
情願不兼科道銜在道員效力者留任其有不願在道
員者仍調回原任
又大學士等奉
諭旨應開科道人員俱係科甲出身再考文字亦屬無益
今次著於翰林各部院衙門應行開列人員内令各堂
官薦舉從前朕於科道中欲用外省道員故將有才幹
者選用今外省道員將次用足科道職司言路務擇忠
誠為國直言無隠者方為稱職如錢廷獻之徒務虚名
劉燦之挾仇為已崔致遠之抗違狂妄此數人皆但知
有身而不顧朝廷如此存私之人斷不宜於言責今次
薦舉人員内若有此等行為必將原保舉之人一併究
問
又定外任迴避例督撫兩司及統轄全省之道員
其族人迴避者赴京另補若分巡數府之道員及
知府同知通判知州等官所轄之地無幾本族迴
避官員即於本省内調補
又吏部奉
諭旨各省吏治今漸可觀惟四川陜西兩省劣員甚多爾
部將應補應選人員𫝊集會同九卿驗看除年老及人
材甚劣者不用外其通曉文義人材可用者帶領引見
朕親加揀取再行考試發往四川陜西補用
又吏部奏各省題奏命盜案件及刑部咨稿俱係
漢文滿洲司官如不識漢字必被猾吏欺隠嗣後
刑部滿洲司官缺出請揀選通曉漢文人員補授
庶案件可理而滿洲學習漢字者愈加勉勵從之
四年奉
諭旨漢人為外官者俱迴避本省朕思漢軍之在直隸亦
當如漢人之迴避本省也直隸去京城甚近漢軍中親
戚朋友散處直隸州縣伊等莊田地土亦多分隸其地
保無請託牽制徇私報怨之弊乎嗣後應照漢人迴避
本省之例停其在直隸居官令於别省各缺銓用著九
卿速議具奏尋議八旗漢軍人員應照漢人迴避本省
之例凡遇直隸道府州縣等缺於銓選時扣除布
按二司缺出亦停其開列得
旨布政使按察使仍行開列
又奉
諭旨連年以來朕令督撫提鎮等保送所屬武弁進京引
見若該上司奏摺内有該員操守平常字樣朕於召見
日必將所奏諭知冀其洗滌前愆以圖後效無非愛惜
人材之意間有不肖之員於回任之後心懷怨望日漸
參商或又以平時操守不謹既為朕所知將來難望上
進志氣隳頽見私忘義該上司即當據實參奏勿謂朕
曾擢用有所瞻顧勿謂已曾保舉回護前非則賞罰明
而屬員知所勸懲矣
又吏部遵
旨議覆雲南貴州四川福建廣東廣西等省地處邊遠選
授教職曠缺遲久嗣後將應選人員由部截定人
數照科分名次填寫執照給發各該巡撫令其挨
次具題選補從之
又陜西巡撫圖理琛摺奏保送遊擊守備引
見奉
諭旨嘗見滿洲為上司則以滿洲為可信任漢人為上司
則以漢人為可信任漢軍為上司則以漢軍為可信任
不思身為大臣管轄之人滿漢俱有一有偏向則諸事
皆不得其平何以服人心而理庶務前朕令陜西督撫
提臣各保遊擊一員守備一員送京引見朕意以陜西
武弁可用者甚多而征討桌子山等處又多效力有功
之人地方大臣當從公保薦以副朕留心人材之意乃
圖理琛於遊擊内將查爾扈保送前來查爾扈曾在乾
清門行走而圖理琛即將伊保舉詎此外遂無可保舉
之人乎且查爾扈係朕所深知熟識之人又何必進京
引見著即令回任
又吏部奉
諭旨朕從前曾下諭旨各省道府州縣之居官好者命總
督巡撫提督布政按察二司各保舉密奏不得互相商
議原以通省人材不少保舉多者不過二三人少者僅
一人諸臣於素所知者各拔其尤自然精確乃其中竟
有挾私妄舉者及來京引見俱極庸陋殊非人臣以人
事君之義今各員俱已引見爾部可再行文與各省督
撫布政按察二司除從前曾經密舉及朕特旨補授各
員外督撫暨布按二司各於道府州縣中明舉一人不
得雷同督撫自行題奏布按二司咨呈爾部文到日爾
部即繕摺具奏被舉之州縣官員並令給咨來京引見
如有挾私任情草率濫舉者朕必從重治罪斷不姑容
又兵部議覆佐領一官非散職可比如兼在散騎
郎行走則佐領事務必至有誤應將現在佐領之
兼散騎郎者俱撤回嗣後散騎郎缺出不准挑取
佐領
定保送各處監督之堂官能據實參出者免其治
罪凡各處監督俱由該部院堂官保舉派出之後
若有劣蹟許據實參奏倘别經發覺則將原保題
之人一併治罪
又奉
諭旨吏治惟在得人而各省有司員缺甚多非廣收博取
不足備庶官之位故數年以來各省官員經朕揀選命
往者亦多然當其揀選之時或見其奏對明白舉止從
容或見其條陳事宜似屬可採遂命往各省以試用之
又有奉旨特用之員大約因督撫上司等薦舉保奏朕
召來引見見其才具可用遂加遷擢以鼓勵之此等人
員朕不過取拔於臨時並未曾試驗於平日實不知其
居心行事何如為督撫者宜深知朕心勿以其為揀選
特用之員有意優待而姑容之倘居官不善即據實參
奏則人皆知警而於吏治大有裨益
又奉
諭旨助教一官有教訓士子之責若只考試繕寫則年少
淺學但工寫字者皆可入選何能得人可𫝊諭各部院
衙門將滿字筆帖式内為人老成有品行者保舉引見
其應考繙譯仍照例考試
五年奉
諭旨治天下之道在於用人今日刑部堂官塞爾圖等保
舉筆帖式一人陞用主事朕問其在部辦事幾年則對
曰三月又問所以保舉之由則曰因伊坐臺十二年是
以舉之朕令内外各衙門遴選人員者原期官得其人
人稱其職使吏治民生均收實效也况刑部為民命所
關朕尤加意慎重惟恐用人不當使刑罰偶失其平干
天和而枉國法此意乃舉朝所共知者塞爾圖等以朝廷
量能授職之任視為用情市恩之地此不過身受者一
人感激而已而欲有益於國家之事生衆人鼓勵之心
豈可得乎朕治天下用賞用罰悉秉至公塞爾圖等身
為大臣乃庶官之表率今存卑鄙狹小之見既欲市賣
私恩則必迴避嫌怨似此私心自用即作威作福之所
由也此風斷不可長是以特行宣諭令内外臣工咸以
為戒
又改定保送科道及補授吏部司員例舊例科道
吏部等官專用科目出身之人至是閣部遵
旨議定嗣後科道缺出在京則令翰林院掌院於編修檢
討内保送各部院堂官於各屬司官内不論科甲
貢監擇其勤敏練達立心正直者保送在外則各
省督撫將州縣官保送其留京者以科道補用至
吏部四司郎中等員缺出與戶兵工刑四部司員
不論科甲貢監俱歸月選
又改定武職歸部選之缺准令該督撫提鎮保題
備用各省武職員缺有題補不題補之分有題缺
之省分陞遷甚速其本無題缺及題缺無多之省
分即有諳練之員格於成例亦必論俸陞遷至是
該督撫提鎮秉公揀選開列具本保題兵部註冊
以備選用
又定病痊起復例凡在京官因病告假回籍調理
者病痊之日仍以原衙門補用至在外各官一經
告病即令休致以防規避
上以外官有地方之責患病離任不得起用殊為可惜嗣
後府州縣官員告病者令其回籍調治痊可有情
願起用於本籍起文赴部引
見仍以原缺補用者如此可以杜規避之端而人才亦不
至淪棄至七年以文武一體武弁病痊起復亦如
之
又定拔補千總就近調補例先是督臣高其倬奏
凡兵丁不得拔補本營千把部議准行至是奉
諭旨朕思本營兵丁即為本營千把誠不能免於牽制瞻
徇若於同城之中互相更换庶於公私兩便其地方止
有一營者或於就近調補或仍照從前舊例著該部定
議尋議嗣後督撫提鎮於本標下左右前後等營准其
互相拔補或同城協營亦許彼此更换至獨營地
方千總有左哨右哨之分把總有頭司二司之别
如無隣近營汛可即於本營左右哨二司調拔庶
兵丁營理汛務各皆嫻熟且可免遷移之累從之
又大學士九卿等奉
諭旨為治之道首重得人朕臨御以來夙夜孜孜廣為諮
訪期得人材以理庶政内外臣工所保舉之員其中秉
公推薦足備任使者固不乏人而徇私濫舉及苟且塞
責者亦復不少朕思薦保人材關係國家辨材論官之
要道舉得其人則政事無不就理舉非其人則弊從此
而生孟子曰立賢無方孔子曰舉爾所知觀聖賢之言
則知得人之道宜廣其途以為搜羅而各舉所知庶可
以收克知灼見之益也今特諭内外諸臣等京官自翰
林科道郎中以上外官自知府道員學政以上武官自
副將以上旗員自參領以上皆令各舉一人滿洲官員
則保舉滿洲漢軍官員則保舉漢軍漢人官員則保舉
漢人文職官員許保武職武職官員許保文職於滿漢
文武内或係現任職官或係候補候選之人或係進士
舉人貢生生員或係山林隠逸務期有猷有為有守品
行才具足備國家之用者各人密封奏摺赴奏事人員
處轉奏外官則遣家人賫送密摺來京付奏事人呈進
即或親戚子侄等亦可據實薦奏不必以嫌疑引避但
京官如尚書侍郎外官如督撫提鎮兩司皆係朕已經
深知簡任者不必入所薦之列其奏摺内只開本人官
銜姓名註明所薦之人官銜考語不必引頌繁文此朕
旁求俊乂之苦心冀賢才輩出師濟盈廷俾百職得宜
庶務畢舉凡有保舉之責者不得瞻顧私交不得受人
囑託不得互相商議不得輕聽風聞夫十室之邑必有
忠信凡人生平豈無一人熟識深知者况既列朝紳受
國家之爵禄而朕又推心置腹畀以舉賢薦能之美事
倘猶有懷藏私意濫舉非人者清夜捫心尚可以為人
乎且朕之觀人往往洞見隠微將來觀所舉之人即可
知舉人者心術之公私識見之明昧亦不使諸臣得以
行其私也
六年奉
諭旨凡辦理府州縣事務若得曾經出仕諳練之人於地
方實有禆益朕愛惜人材於罷斥之員常降旨調來引
見以觀其才具之優劣不忍令其棄置今思從前因公
詿誤之員其中未必無才守可觀者著吏部行文各省
凡知府同知通判知州知縣任内除大計特疏糾參外
其因公詿誤降革者該員曾經居官五年而離任之後
交代清楚無錢糧案件未清之處准本人親赴吏部具
呈吏部不拘人數即行奏聞考試履歴帶領引見候朕
酌量起用起用之後若再貪婪不法再經察出必嚴加
治罪
又奉
諭旨州縣為親民之官向來督撫藩司等委員署印每憑
一己之私心而不計道里之遠近夫州縣一官錢糧必
及時徵收盜賊必立時緝捕人命必當時相驗承審案
件必如限完結若於數百里之外兼攝印篆顧此失彼
諸務廢弛嗣後州縣缺出必須委隣近官員署理倘正
印官一時不得其人即選隣近之賢能佐貳官署理如
隣近難得其人則將隔府正印官委署另委官以署該
員本縣之事務期人地相宜而各員公務又不至於遲
誤斯有禆益倘該上司有市惠徇情任意委署者經朕
察出嚴加處分
又吏部議覆理藩院尚書特古式等奏稱理藩院
專司蒙古事務非通曉蒙古字話之人不能辦理
請於八旗蒙古官學生監生内有能繙譯蒙古字
話者吏部會同理藩院考取以各部院蒙古筆帖
式挨次補用唐古忒學生由理藩院考取繙譯蒙
古唐古忒字話揀選好者以理藩院唐古忒筆帖
式挨次補用又唐古忒學生補用筆帖式中書者
仍兼唐古忒學行走陞至主事員外方令其離學
庶所習唐古忒字不致荒廢又舊例蒙古官學生
唐古忒學生補用中書似屬太優嗣後官學生停
其補中書中書缺出於八旗蒙古筆帖式内揀選
補用至内閣蒙古中書額設十六缺内有唐古忒
中書四員查内閣繙唐古忒字話既設巴克什喇
嘛並不專藉中書請以唐古忒中書内裁去二缺
止留二缺令唐古忒學生出身之筆帖式補用其
蒙古中書十二員令理藩院會同内閣於八旗蒙
古筆帖式考試擬定正陪咨送吏部引
見補用此補授中書人員内由理藩院蒙古筆帖式考取
者仍以理藩院應陞之缺陞轉由吏部等衙門考
取者仍以吏部等衙門應陞之缺用又國子監八
旗蒙古官學生監生學習滿洲蒙古繙譯既各蒙
恩賞給錢糧請將内蒙古學裁去其裁退之學生俟國子
監本旗學生缺出坐補其裁退之助教俟國子監
助教缺出坐補又八旗蒙古監生官學生内有學
習漢文情願考試滿漢繙譯者令其考試取中後
以吏部等衙門蒙古筆帖式缺與考試取中人員
一體挨次補用又八旗游牧員外郎主事仍照舊
例由理藩院於蒙古護軍校驍騎校中書筆帖式
護軍内揀選補放又喜峯口殺虎口驛站員外郎
各一缺張家口歸化城蒙古理事同知各一員原
係揀選之缺應照定例於理藩院司官内揀選補
授又國子監助教八員係訓迪滿洲蒙古繙譯之
員嗣後遇缺於理藩院及修書蒙古筆帖式并國
子監閒散巴克什内令理藩院會同國子監揀選
擬定正陪咨送吏部引
見補用又欽天監蒙古五官正二員原係考選之缺請照
例於内閣蒙古中書八旗蒙古筆帖式内考選咨
部引
見補用又理藩院司官筆帖式内有不通曉蒙古字話又
不通曉漢文者交與該堂官甄别令其回旗以對
品旗員補用其不能通蒙古字話而能通曉滿漢
繙譯之員令該堂官咨部註冊俟彙齊人數吏部
奏請考試果係繙譯精通者准其於六部司官筆
帖式等通行較俸以應陞之缺陞補俱應如所請
從之
又鑲黃旗蒙古副部統宗室滿珠錫禮奏言京營
武弁等員參將以下千總以上應參用滿洲不宜
專用漢人得
旨從來為治之道在開誠布公遐邇一體若因滿漢存分
别之見則是有意猜疑互相膜視豈可以為治乎天之
生人滿漢一理其才質不齊有善有不善者人情之常
用人惟當辨其可否不當論其為滿為漢也自我
太祖高皇帝開國之初即將滿漢兼用是以規模宏遠中
外歸心蓋漢人中固有不可用之人而可用者亦多如
三藩變亂之際漢人中能奮勇效力以及捐軀殉節者
正不乏人豈可謂漢人不當用乎滿洲中固有可用之
人而不可用者亦多如貪贜壞法罔上行私之輩豈可
因其為滿洲而用之乎且滿洲人數本少今將中外緊
要之缺補用已足辦理若參將以下之員弁悉將滿洲
補用則人數不敷勢必有員缺而無補授之人朕臨御
以來以四海為一家萬物為一體於用人之際必期有
濟於國家民生故凡秉公持正實心辦事者雖疎遠之
人而必用有徇私利己壞法亂政者雖親近之人而必
黜總無分别滿漢之見中外諸臣皆宜深體朕懷同寅
協恭股肱手足交相為濟則國家深有倚賴久安長治
之道必由於此也
又吏部奉
諭旨國家政務必得其人而後理朕加意旁求多方遴選
惟期庶士百職俊乂在官以收得人之效但各職需人
之處甚多該督撫等又屢屢奏請而見在赴部銓選之
員不敷揀用因思自古人臣為國有以人事君之義孔
子論舉賢才之道亦云舉爾所知可見凡人生平必有
深知篤信之才足備朝廷之使者果其以公忠為心自
無薦舉不得其實之理也兹特降諭旨著京官大學士
以下主事以上之滿洲漢軍漢人外官督撫以下知縣
以上之滿洲漢軍漢人每員各舉一人除現任知縣以
上官員不必保舉外或係舉貢生監或係山林隠逸果
有品行才猷可備任使者即親戚子弟亦不必引避嫌
疑據實保舉至外官所轄之見任佐貳雜職等屬員亦
准其保薦朕從政務需人起見開誠布公以期集思廣
益内外大小臣工等共受國恩時懷報效自應秉公據
實以展臣子之心必無有徇私冒濫以自蹈欺㒺者倘
或舉非其人將來覺察或試用不稱責有攸歸勉之勉
之
七年兵部奉
諭旨各省守備内有操守廉潔漢仗去得諳練營務熟習
水師堪用遊擊之員爾部行文該提督出具考語分别
水師陸路填寫年歲籍貫履歴照保舉副將參將分定
等第之例開列一等者咨部俟降諭旨再行調來引見
倘保舉之後有改易前轍不思奮勵精進者亦照副將
參將更换等第之例咨部改定
又奉
諭旨外任督撫藩臬為全省之表率關係甚重每當簡用
之時常以一時不得其人深勞念慮凡内外大臣受國
家厚恩均當留意於平時秉公奏薦盡以人事君之道
京官自學士侍郎以上外官自藩臬以上著各密保一
人將其人可勝督撫之任或可勝藩臬之任據實奏明
不必拘定滿漢亦不限定資格即府縣等官階尚遠者
累有真知灼見信其可任封疆大&KR1212;亦准列於薦牘之
内若一時無深知可舉之人准其從容採訪不得草率
塞責有負諮詢
又内閣奉
諭旨向來有司官補授之時迴避本省蓋因地方密邇恐
其中有嫌疑牽制等弊也朕思江南之上江下江湖廣
之湖北湖南陜西之西安甘肅雖同在一省中而幅員
遼闊相距甚遠定制各設巡撫司道以統轄之其情形
原與隔省無異則官員選補不過有同省之名並無嫌
疑牽制之處况既係同省則於彼處人情土俗較他省
之人更為熟悉未必不於地方有所禆益嗣後凡江蘇
安徽湖北湖南陜西甘肅諸處府州縣以下官員得本
省之缺不在本籍巡撫統轄之内者不必令其迴避其
相隔在五百里之内者仍照隔省迴避之例一體遵行
又改定各省庫大使選用人員向例庫大使以吏
員銓選嗣後照鹽大使例將候選知縣州同州判
縣丞等揀補給與八品職銜
又奉
諭旨凡外任文武官員因公詿誤革職者朕恐其罷斥之
由限於定例而人材尚屬可用不忍使之廢棄終身是
以格外施恩於部議革職之時往往酌量降旨令其交
代後該上司出具考語送部引見此朕愛惜人材體恤
下情之意惟是外官在任參罰之案常多每有先經革
職奉旨來京引見之員陸續又有别案革職者此等官
員著交部查明若續參之案情罪重於前案非係因公
詿誤應從後案辦理倘與初參革職之案情罪相同仍
著帶領引見於摺内將該員共有處分幾案之處聲明
候旨
又吏部議定六部漢軍堂主事員缺向係小京官
及有品筆帖式論俸推陞不能盡得熟習繙譯之
員嗣後漢軍堂主事缺出請令該堂官於應陞堂
主事之漢軍中書小京官及有品筆帖式内將熟
習繙譯者出具考語保送吏部擬定正陪引
見補授再起居注主事職司繙譯
諭旨載入史冊關係緊要亦請於應陞人員内揀選熟習
繙譯者引
見補授永為定例
九年奉
諭旨陜西甘肅地方辦理軍需須用年力精壯才可辦事
者命往以備差委現在分部學習人員内著該堂官保
送其候補候選及降革官員無錢糧未清之案者漢軍
人員著該旗大臣揀選保送滿漢大臣等若有深知之
人不論漢軍漢人亦准其舉出若該員身有掛欠處分
果係才能出衆亦准該旗及滿漢大臣等保送請旨此
差往人員著交與該撫酌量差遣委用將來辦事若好
著該督撫等奏聞加恩議叙
十年奉
諭旨山東地方戶口繁多現在辦事若得本省人員前往
更為妥協朕思在京居官及赴部候補者必多伊等熟
悉土風必能實心辦事著大學士等於此項人員内揀
選一二十員奏聞令往山東每人酌賞銀兩以為路費
俾其星速起程
又吏部議准派往軍前人員遇俸滿應陞雖經指
缺不准實授其新任之缺既已空懸而現出之缺
例不另補請嗣後除口内奉差人員仍俟引
見補授其派往軍前辦事官員得缺即具題補授准其陞
轉所遺員缺歸部月選從之
又八旗都統等議補選内外文職人員内有不能
即行補用者有降級調用及由各衙門撥回不能
即得對品之缺者此内不無人材可用之人請嗣
後此等人員内有情願就武職效力者令該旗大
臣等驗看揀選其有可習騎射年力精壯之人帶
領引
見照伊等品級相當之缺具題補用從之
十一年奉
諭旨官員有告假丁憂緣事開復者定例於單月補用有
待至經年累月者朕思告假開復人員自應遵照定例
若丁憂之員亦拘此例於情理未協嗣後不論單雙月
遇有缺出即行補用將此永著為例
又八旗漢軍都統等奉
諭旨嗣後補授驍騎校如本佐領下不得其人即於合旗
通行揀選如一佐領下人材果好即多補數缺亦無不
可
又奉
諭旨從前滿洲侍衛補用綠旗員缺乃朕鼓勵人材之意
近觀所用滿洲人員能整頓營伍者無幾且綠旗應用
之員甚多嗣後滿洲藍翎侍衛著仍在侍衛内行走揀
選都司守備時不必帶來引見
又兵部奉
諭旨從來將備之選務須精悍之材雖目不識丁而膽略
豈關文采縱貌非出衆而義勇無碍粗疎蓋整肅部伍
委寄干城矢奔走於疆場甘勤勞於行列類非薄具聰
明小有才幹者之所能為而勁健渾樸氣盛力充之禆
弁所當略短取長加意造就以儲將材以重武備者也
近見各省督提等保題引見之大小弁員除軍功勞績
外大率以明白勤敏才堪辦事註考朕親加簡閱并逐
一詢問奏對便給者有之才具明晰者有之而人材雄
偉技勇超軼者曾不數見豈明白勤敏即可為將材而
才堪辦事者可為武備耶嗣後該督提等凡保題將弁
務重弓馬兼選漢仗全材難得實效須收如仍有以軟
弱而謬稱熟練以機巧而謬稱通達濫行保題者是重
違朕訓膜視封疆矣定將該督撫等嚴加議處
十二年奉
諭旨各省將軍所屬協領内有堪膺外省副都統之任者
著行文各該將軍出具履歴考語保舉送部如不得其
人亦出具緣由報部毋得草率徇庇如所保之人不能
稱職定將原保之將軍大臣一併議處
十三年奉
諭旨現今道府出缺甚多一時不得勝任之員著在京三
品以上滿漢官員於現任科道部屬及知府同知知州
通判知縣内各舉一人或勝道員之任或勝知府之任
填註明白於三日内各送内閣彙齊奏聞候朕簡用若
所舉有相同者亦准彙奏伊等身為大臣歴官年久豈
無深知確見之人可膺保薦者况奉朕特旨尤當矢公
矢慎以副朕諮詢之意倘懷私心瞻徇情面將來所舉
之人或有不端劣蹟或不能勝任定將原保舉之大員
嚴加議處
皇朝文獻通考卷五十六
