皇朝文獻通考卷六十二
選舉考(十六)
考課
乾隆三十三年
諭向來各衙門保舉撫民同知通判例由吏部請旨特
派大員考試第思此項人員原不過取其通曉字義
標判文書而止並非場屋衡文可比若一一傳集校
藝恐其中轉易滋代倩𫝊遞諸弊甚屬無謂嗣後各
衙門保舉此項人員彙送吏部照月選官之例令其
赴部親筆繕寫履歷以憑核對不必另為派員考試
(臣)等謹按向例考試保舉人員久成具文今奉
諭止令填寫履歷以從核實所以澄叙官方者至矣
又
諭向來部院各衙門京察屆期所有列入一等人員均
由吏部帶領引見至二三等留任各官並無引見之
例該堂官等以循分供職無關黜陟之典且人數衆
多其中即有年力衰庸不無稍為姑息人材既難考
覈公務未免曠鰥大典何由克副嗣後京察二三等
人員内凡年至六十五歲以上者並令吏部一併帶
領引見候朕鑒定庶曹司不致濫竽戀棧而該堂官
甄别公私亦可立辨於澄叙官方益昭慎重著為例
又
諭各省歲貢生應用教職人員督撫考騐務須詳慎甄
别不得稍示姑容其教職遇有懸缺向來率委别學
教官代理此等司鐸微員兩任豈能兼顧現在各省
有挑選二等舉人在籍候選教職之員遇有缺出需
人聽候督撫會同學政挨次派委暫署則員缺既不
致久懸而需次者亦不致閒曠自為一舉而兩得該
部即遵諭行
又
諭翰林詹事府應考人員自乾隆二十八年考試之後
迄今已閱五年著於初五日在正大光明殿考試尋
定一等吳省欽等三員二等宋銑等十八員三等
袁鑑等三十員四等祝德麟等十五員不入等德
昌等二員又滿洲由别衙門陞用翰詹等官之一
等巴彦學一員二等恒濟等二員三等覺羅德成
等五員四等鶴齡一員不入等兆毅一員分别陞
降有差
又
諭向來各部司員補授御史該堂官等有奏請仍兼本
部行走者雖為熟諳部務起見但御史有稽查各部
之責若仍令兼司部務不無意存瞻顧嗣後司員改
任御史奏請留部之處著永行停止其現在御史中
兼部行走者并著撤回
又
諭各省甄别教職佐雜及千總等員前經諭令吏兵二
部於年終核較彙奏但各省地方大小不等額設員
弁多寡不同其在地狹員少之省每年酌量甄别一
二員即不得謂之姑息若大省員數衆多而其甄别
斥退者不過略舉數人塞責則較之小省為數稍多
而統計該省原額所去尚不及百之一二且並有全
行留任者勢必至衰頽庸劣之員姑容戀棧而年壯
應用者反阻陞進之路豈覈實澄叙之道嗣後吏兵
二部於彙奏時各按省分大小屬員多寡核其去留
之數列單呈覽並統核三年内有無甄别一併奏聞
(臣)等謹按甄别人員勸懲攸繫兹定為統核彙奏
之例庶政歸覈實吏治益昭慎重矣
三十四年
諭前經降旨令兵部將俸滿之滿洲副將參將隔二三
年題奏一次今據該部將各省俸深之員開列名單
具奏此内歷俸在五年以上之滿洲蒙古副將著該
部行文調取來京引見所有參將各員俟歷俸七年
再行調取來京引見著為令
又
諭昨吏部將各部院保送楚呼楚辦事之蒙古郎中等
帶領引見率皆年齒衰邁之人雖將哈喇勒岱派出
不過就短取長非謂其果副此選也各部院堂官遇
内地美差多擇出色司員保送而於此等差使輒以
衰庸無用之員充數塞責即此可見各堂官不能實
心任事著𫝊旨通行申飭嗣後如再蹈此轍必將該
堂官交部議處
三十五年督撫大計薦舉人員歷俸未滿三年分
别議處吏部議覆刑科給事中虞鳴球奏請嗣後
各省大計無論正附薦舉之員除本省前後閱歷
數任及輾轉陞署或緣事開復一時扣算未清經
臣部核明未滿三年者照例議駮該督撫免其查
議外其自到任之日起扣至該督撫具題之日止
實在俸次易於扣算顯然未滿三年者該督撫明
知必經部駮故違定例濫行列入即將該督撫隨
本查議照越次保題降一級留任從之
三十六年
諭今日吏部引見京察人員比較單内翰詹衙門保送
一等者已較上屆為多其外又有兼部行走之員由
部註考仍赴本衙門引見雖屬循例辦理但此等人
員既已職係翰林不佔部員之數而翰詹衙門又以
由部保薦聽其溢於舊額似此兩相影射浮濫潛滋
殊非慎重考績之道所有此次兼部翰林之保列一
等者俱著撤去不准帶領引見嗣後滿洲翰詹各員
有兼部行走列在一等者即入於各該部保送員數
内一體比較其仍歸本衙門另班聲叙之例不必行
又各部院衙門有到任未滿半年之員仍由原衙門
註考者該堂官往往曲為奬藉冀博寬厚之名按之
激揚大典究乖核實此等人員任事之日既淺即才
猷出衆何妨暫置二等俟下屆再登薦剡奚事亟亟
於此一時為耶著自今年為始即為查明改正所有
原衙門註考之例永行停止至各衙門人員在繙書
房行走者因其給事勤勞亦准保送一等向例由該
管大臣註考而引見則仍歸各本衙門并不於單内
註明尤易混濫此後繙書房准其自為一項吏部另
行帶領引見候朕閱定後即為將來比較之數並著
為令
又
諭太常寺鴻臚寺讀祝鳴贊等官其職專於宣贊自以
儀嫺聲亮者為優間有陞任各部院衙門者仍兼本
寺行走遇典禮執事如常並不藉其專心部務與翰
林兼部者不同是其考察又當責其本寺堂官而不
必歸於部院矣乃向來京察太常寺鴻臚寺官陞任
部院者皆由所陞之缺註考而本寺置之不問所列
一等率取其次者濫充既非所以示平允亦不足以
昭勸勵即如前日引見鴻臚寺京察人員該寺因永
信已陞刑部而以伍林泰為一等夫永信在刑部不
過旅進旅退即二等尚屬過分而在鴻臚傳贊實為
傑出之員迥非伍林泰所能及因將二人等第更置
今日太常寺之德明扎爾漢亦然若仍拘泥成例於
造就人材之道無益嗣後讀祝鳴贊等官陞任後仍
兼本寺行走者俱由該寺堂官註考保送著為令
又吏部議覆總理
泰陵事務公永璥等奏
陵寢筆帖式係隨同司員供職辦公之員三年舉核
大典該員等竟置之不議不足以示勸懲嗣後准其
照部院筆帖式之例一體辦理從之
又
諭本日引見京察各員内翰林庶吉士亦有列入一等
者該員尚未散館授職不應遽膺薦剡著撤去嗣後
庶吉士保列一等之例著停止
又
諭嗣後各省推陞知府人員該督撫騐係堪勝任者仍
遵前旨辦理外不能勝任之員亦著一體送部引見
或仍令回任或留部另用候朕臨時分别降旨其向
例陞銜留任未免過優應改照卓異人員例加一級
以示平允著為令
又
諭吏部將各部分别堪勝繁簡缺之知府人員帶領引
見内有保送簡缺兵部郎中張萬國一員朕閱其人
年力衰庸即簡缺亦難勝任因降旨將該員仍行留
部堂官則官保蔡新等註考咨送甚屬非是各部院
司員在署辦事情形該堂官皆所習見至年滿截取
分别繁簡自當秉公核實不得稍事姑容方為允協
該堂官如此漫不經心貽誤甚大使到任後一經體
察即登彈章於該員既難保全而人缺紛更官方已
深受其弊撫躬自問亦何所為而出此耶所有此次
濫行咨送張萬國之堂官俱交部議處
三十七年
諭嗣後各部司員派出坐糧廳倉差者除京察仍依舊
例由倉場衙門分别出考外其有於任内值報滿之
期者吏部且不必行文截取俟該員差滿回部後再
行知照該堂官分别繁簡及是否堪勝外任之處咨
送吏部引見著為令
三十八年
諭兵部將各處保送以副將參將等官應用之員揀選
帶領引見時朕視其中人去得者揀選數人記名以
綠營官員簡用至伊等記名後各省有奏請調用人
員者陸續揀發並非現在便可得缺發往理宜簡發
之前於各項差務仍照常奮勉苟以業經記名不日
便用遂將一應差務視為膜外□頇了事此乃斷不
可有之惡習著交各該大臣嚴行申飭各管記名人
員揀發之前務於各項差務當留心奮勉毋得稍有
怠忽倘有因已記名於一切差務視為膜外□頇了
事者該管大臣即據實參奏
又
諭前據裴宗錫奏到屬員賢否各府州内列在三等凡
三員其中知府李世瑞佘模二員因拿獲鄰省盜犯
陞用者其才具皆屬中平現在留心察看如果未能
向上難膺表率當即據實糾參所奏甚是嗣後各省
督撫均宜照裴宗錫所奏虛公甄别弗存成見於特
用人員内見有不堪策勵之員即當據實具奏斷不
可有意遷就稍事優容可將此通諭各督撫知之
又
勅督撫大計考察藩臬另摺具奏先是乾隆三十三年
浙江巡撫熊學鵬條奏凡遇大計之年藩臬二司
令該督撫出具考語繕具履歷清單隨本進
呈奉
諭嗣後遇大計之年著督撫等於藩臬考語另摺具奏
聲明交部存案毋庸再於本内夾單著為令
又
諭向來吏部推陞文職人員曾令該督撫等出具考語
送部引見而兵部之推陞武職送部引見時該督撫
並不出具考語所辦尚未畫一此等推陞人員部中
不過因其歷俸既深循資叙擢至其平日居官之優
劣及於營務是否有益惟該督撫為能深悉嗣後著
各督撫遇有論俸推陞武職人員於給咨送部時亦
照文職例出具切實考語咨部兵部於帶領引見時
注明綠頭籖上候朕臨時酌量錄用著為令
三十九年
諭嗣後凡新疆各處卡倫侍衛三年期滿果能巡查嚴
密不與哈薩克布嚕特等私行貿易並無過犯者准
其保列二等如照常行走者著列為三等其保列頭
等帶領引見之例著停止
定離任候補各官京察例吏部奏請考察各官適
屆京察之期年滿離任候補尚未得缺者仍由原
行走之處註考從之
又
諭昨因分部學習人員三年期滿奏留本部及歸部銓
選之例未經明晰以致歷年辦理每有參差令軍機
大臣酌議凡留部之員統歸各本部以主事用其次
以知縣歸班銓選及監丞等官用者仍照舊例甄别
嗣後分部學習人員三年報滿時各該堂官等務須
秉公覈實甄别毋致濫竽滋弊將此通諭知之
四十年
諭御史邱日榮所奏京察人員必本衙門歷俸三年方
准保送一等意在杜絶躁進之風所言不為無見即
不能照外省拘定三年亦當酌示限制著該部詳悉
妥議具奏尋議京察人員由别衙門陞調新任及由外
任陞補京職人員在現在衙門歷俸已滿一年方
准一體保送從之
又吏兵二部會同議覆鴻臚寺卿江蘭條奏查廢
弛營伍向由提鎮題揭參處是以免其處分至
欽派督撫大臣查閱營伍之時有以廢弛參奏者並不
由提鎮題揭自應將該管將備一體分别議處從
之
又
諭兵部議將總兵哈攀鳳照徇庇例降三級調用係因
鴻臚寺卿江蘭近日條奏定議其例未免過嚴各省
提鎮所轄將備如果年力衰憊弓馬不堪並不預行
參劾原應酌予處分但各標營員甚多督撫於巡察
營伍時必不能不察出一二以塞責若即將提鎮實
降則應降調者歲不知凡幾安得如許堪勝提鎮者
而易之人材難得亦殊可惜且恐督撫等因立法過
嚴慮提鎮之輕罹參處即實遇衰頽庸劣之員亦竟
姑容不劾日久流弊轉致營伍廢弛甚有關係並督
撫與提鎮或有嫌隙即藉此為挾私報復之計亦屬
非宜著該部另議行
又
諭騎射係滿洲本業今閱在京八旗大臣等送到引見
人員步箭甚屬不堪此内應行補放之人步箭平常
將擬陪者補放以示懲儆所有此次在京挑選引見
人員之都統副都統等俱著交部議處並將此通諭
八旗官兵等嗣後若仍有似此者不惟將該管大臣
議處必將伊等從重治罪
又
諭據高晉奏推陞廣西平樂協都司之守備陳錦章因
患病精力疲弱請勒令休致此等辦法貌似秉公久
之不免流弊其人才具中平或僅勝守備而不勝都
司或僅勝都司遊擊而不勝副將參將該督撫等於
各省推陞時據實奏聞自屬公當若年齒衰邁及精
力疲弱則平日早應知之何直待其推陞始行劾奏
此不過常時曲示姑容及部推之後必須送部引見
知難逃朕洞鑒恐干詰斥是以故為此奏以塞責各
督撫類此者甚多殊非封疆大臣秉公整飭營務之
道著𫝊諭通行申飭嗣後如仍有似此辦者必須將
該督撫議處
四十一年
諭據裴宗錫奏石阡府知府洪彬由刑部司員俸滿截
取以簡缺知府用該員才質中平辦理地方公務每
形竭蹷難勝表率之任請給咨送部引見可否以府
佐改補所奏甚是著交部照例辦理各部郎中員外
俸滿截取知府令該堂官酌量繁簡分别出具考語
保送引見其不勝外任者即聲明留部原屬慎重甄
别之意乃相沿日久各該堂官率徇情取悅以繁缺
保送者多而簡缺及留部者少昨經降旨申飭今裴
宗錫適有此奏可見各部堂官之保送不能公當矣
向來各部保送人員遇有貪黷敗露原舉之堂官考
成甚重而簡缺選用人員或有不勝任者該堂官向
無處分遂不免於任情濫舉嗣後各部保送簡缺知
府經督撫奏其不勝方面之任者其原舉之堂官亦
當予以議處俾知儆惕其應如何酌定之處著該部
詳議尋議得嗣後各部保送知府人員經督撫以不
勝知府參奏者將原保送不實之堂官照濫保繁缺
知府致犯貪贓之例議處從之
定各衙門濫保筆帖式處分吏部言在京各衙門
滿洲蒙古筆帖式外陞知縣於咨取時令各該衙
門於筆帖式内將歷俸五年以上堪勝外任者出
具考語按衙門員數保送陞用如後有以不勝外
任題參者將濫保之堂官照例議處從之
又
諭嗣後遇督撫題奏知縣改教人員摺奏到部留心察
核如有曾任教職之人除由下第揀選分發及舉人
進士本班截取選授知縣者毋庸查議若原保之督
撫陞調他省見所保之員難勝民社不肯迴護前非
據實奏請改教者自應免其處分止將原保之學政
議處其餘保舉堪膺民社之教職有仍改教者所有
原保之督撫學政均照例議處若該督撫於改教摺
内不將原係教職保舉之處聲叙經部查出將該督
撫嚴加議處倘該督撫瞻徇原保之上司情面任意
姑容經朕察出或經科道糾參必將該督撫重治其
罪
又
諭向來部院各堂官每屆計典除薦舉外不過約略劾
去一二員以符成例其餘槩予優容姑息瞻徇之習
皆所不免明年又屆京察之期各該堂官務將滿漢
司員及筆帖式等秉公覈實舉劾沙汰毋許稍示姑
容倘仍有心存徇庇致衰病庸劣之徒濫竽曠職者
或經朕訪聞或為科道糾彈必將該堂官從重議處
將此通諭知之
四十二年
諭向來各衙門保送京察一等人員俱照上次數目比
較寧闕毋濫引見時吏部開單進呈候朕閱定於甄
簡材能之中仍寓慎重激揚之意惟是每次比上屆
少一人下屆又比此次少一人遞行遞少勢將無所
底止亦非所以示鼔勵嗣後吏部引見進呈比較清
單著將上兩次數目一併開列若此次比上屆多一
人而較之再上次數仍相仿即可毋庸裁減將來吏
部較核亦以此為準如此酌中定制既無慮濫膺保
薦亦不至屈抑人材著為令
又吏部奏請凡告病人員該督撫等應詳慎註考
其有患病劣員出具應補考語至病痊補用後或
犯有貪酷劣蹟並才力不及者將從前出考之督
撫及該上司均照保薦不實例處分從之
令州縣佐雜不得輾轉更署大學士阿桂疏奏州
縣為親民之官刑名錢榖是其專責佐貳有彈壓
地方稽查匪竊監獄等項均須實缺之員辦理方
無貽誤請嗣後各省州縣佐雜不得輾轉更署如
有必須調署者將緣由並委調若干員按季造冊
咨報查核通省實缺調署數在十分之二以外將
督撫藩司照徇情例議處從之
又
諭保舉教職雖由司道府縣等轉詳然其人之堪膺保
薦與否則由督撫學政核定主稿使司道等所詳未
當督撫等原可駮正既已列之薦剡其處分自應較
重而原詳者酌予從輕方為允協至所保堪膺民社
之員後經他省以才力不及參劾者其原保題之上
司固難辭咎然竟議以降級調用不准抵銷設或所
保之員有犯貪婪不法者其原保官又當如何加重
乎所有議處原保上司之例著該部另行詳悉妥議
具奏尋議得嗣後保送教職人員如僅以才力不及
題參或仍請改教者將主稿之督撫學政改為降
二級留任申詳之司道府改為降一級留任從之
令道府以下等官終養滿服由本籍督撫騐看分
别奏咨浙江陞任巡撫三寳奏請道府廳州縣等
官凡遇病痊起用以及終養丁憂服滿請咨赴選
者均由本籍督撫騐看如果年力不至衰庸查叙
原咨考語給咨赴部引
見補用佐雜各員咨部銓補倘精力就衰難勝原官之
任即行據實分别奏咨降補改教勒令休致以昭
慎重或其中有不甘廢棄情願來京引
見人員即照大計六法人員情願引
見之例准其給咨赴部引
見從之
又
諭向來副參各員每屆五年該督等分别一二等密行
咨部具奏一次而提鎮因係專閫大員向未之及今
思各省提督不過十餘員皆朕所深知者始行擢用
原無俟該督之甄核至總兵員缺為數甚多間有經
朕特加簡用之員其餘或因副參等於保送引見時
酌量記名陞用亦有因軍營勞績及資俸稍深從而
陞補者其人之才具優劣及在任管轄操防是否於
營伍有益皆無由深悉嗣後著各該督將所屬總兵
亦照副參之例出具切實考語分别等次每屆五年
密為陳奏一次即以今歲為始其無總督省分即著
兼提督之巡撫遵照辦理宜一秉至公毋稍瞻徇
四十三年
諭向曾令翰林院於輪班日期帶領編檢十人引見以
備甄識著於三月内朕謁
陵回鑾後將現在編檢按班通行輪帶嗣後每閱五年即
請
旨辦理一次
四十四年吏部奏請凡卓異官原任錢糧未清及
前後别犯貪贓不法向例督撫降二級調用司道
等降三級調用查保用人員雖由司道等申詳其
堪膺薦舉與否則專由督撫核定出具切實考語
咨送引
見僅照舊例處分殊未允協請將舊例司道降三級調
用者今改擬督撫降三級調用其司道等即請照
議處督撫舊例查議庶計典不致濫邀懲勸益昭
平允得
旨允行
四十八年
諭現在京察屆期所有各部院衙門保送一等人員著
吏部即行辦理於三月内帶領引見
又
諭昨召見詹事興桂見其年力已衰已降旨將伊原品
休致此等三品京堂每逢京察屆期吏部不過照例
具本開列既不似各部院堂官時常接見又非如四
品以下京堂特派王大臣騐看帶領引見者可比是
衰庸者得以戀棧轉致有礙後進者陞途非澄叙官
方之道嗣後京察時滿漢内閣學士副都御史仍著
吏部照例開列具題其餘大小三品京堂既不便派
王大臣騐看俱著吏部一體帶領引見其履歷注明
所有本年京察三品京堂即著照此例行
又
諭臺灣為海疆重地民番雜處最關緊要向例該處總
兵道府俱係三年更换即調回内地該員等因瓜期
不遠未免心存玩忽以致諸務廢弛近來屢有械鬭
滋事之案必當設法調劑俾該地方文武大員久於
其任新舊相兼則伊等知責成綦重方足以資整頓
嗣後臺灣總兵道府各員俱著改為五年任滿屆期
若一體更换未免更易生手著將總兵道府各員輪
間更换每過兩年更换一員庶該處前後交代常有
久任熟諳之員經理於海疆重地自有禆益著為令
四十九年
諭據福崧參奏石門縣知縣朱麟徵因地保張奕高承
催錢糧多未完納令役責處張奕高推諉不服出言
唐突該縣將張奕高重責三十板旋因傷重斃命請
將朱麟徵革職等語所辦未免過當知縣身膺民社
如於所管人役有因私挾忿責處致斃情事自應參
奏革職治罪今朱麟徵於地保徵催錢糧多未交納
且又挺撞本官責處三十板亦係如法決責不得謂
之濫刑若因此而槩請革職則將來州縣所管吏役
保約皆得有所依恃挾制本官於實力辦公之道殊
多未便嗣後如挾嫌逞兇致斃人命者仍照例辦理
外如事屬因公按法責斃所屬人役該督撫止須奏
請交部議處部議時亦不過議以降級留任已足示
儆不得遽行革職致啟胥役刁惡之漸著為令
五十年
諭朕因修四庫全書未免從權優用兹書既告成理應
循名責實以清翰苑是以於乾清宫考試而切題者
不一二見祗按其文字優劣分為四等其留館者各
宜讀正書勵實行勉之考列一等陸伯焜等二員二
等蔡廷衡等三十五員三等彭冠等五十員四等
羅修源等三十二員不入等饒慶捷等四員分别
陞降留任改補部屬知縣及休致革職有差又考
試滿洲由别衙門陞用翰詹等官一等慶齡一員
二等觀永等二員三等傅彬等二員四等九十四
等二員不入等阿禮謨一員留任降革有差
皇朝文獻通考卷六十二
