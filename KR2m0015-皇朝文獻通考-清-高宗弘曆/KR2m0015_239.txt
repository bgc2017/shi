欽定四庫全書
皇朝文獻通考卷二百三十九
帝系考(一)
(臣)等謹按周官小史奠繫世辨昭穆帝系所由昉
也司馬遷史記立世表自黃帝以下譜之自時厥
後史表或立或缺不一要夫紹統歴年以及宫中
之位號傳世之本支按表而稽斯可指數馬端臨
師其意倣王溥唐及五代會要之體首叙帝王之
姓氏出處及其享國之期改元之數以及各代之
始終次及后妃皇子公主皇族其可考者悉著於
篇前此續編通考自宋迄明並循斯例欽惟
國朝肇基東土奄有方夏
聖神纘承流長源遠加以
宫庭翊贊德懋祉綏丕集純釐益昌景運(臣)等奉
命恭閱宗人府尊藏
帝系
玉牒
國史館
列祖實錄本紀暨我
皇上記注諭旨敬謹編纂依馬端臨通考五朝續通考
分類名目釐為七卷式彰
洪庥傳於奕世焉
帝號歴年
(臣)等謹按我
朝誕膺
天眷肇啓
皇圖自
先世發祥長白山之陽
靈符神貺丕著休徵洎乎
聖聖相承宏闢疆宇寖熾寖昌垂裕大統恢億萬年無疆
之祚猗歟盛哉亘千古而配兩儀矣臣等恭遵宗
人府
帝系敬謹編纂用昭
列聖億萬斯年垂裕盛軌云
皇始祖肇祖原皇帝姓愛新覺羅氏崇德元年四月丙戌
追尊曰
澤王順治五年十一月戊辰恭上
尊號
尊諡
興祖直皇帝
肇祖原皇帝曾孫崇德元年四月丙戌追尊曰
慶王順治五年十一月戊辰恭上
尊號
尊諡
景祖翼皇帝
興祖直皇帝第四子稱寧古塔貝勒崇德元年四月丙戌
追尊曰
昌王順治五年十一月戊辰恭上
尊號
尊諡
顯祖宣皇帝
景祖翼皇帝第四子崇德元年四月丙戌追尊曰
福王順治五年十一月戊辰恭上
尊號
尊諡
太祖承天廣運聖德神功肇紀立極仁孝睿武端毅欽安
弘文定業高皇帝
顯祖宣皇帝長子
聖母宣皇后誕生稱聰睿貝勒癸未
高皇帝起兵削平諸國丙午蒙古五部落來朝尊
高皇帝曰
神武皇帝鴻勲克集帝業已成貝勒大臣勸進丙辰正月
壬申朔恭上
尊號曰
覆育列國英明皇帝建元天命十一年八月庚戌
上賓
聖壽六十有八在位十有一年崇德元年四月丙戌恭上
尊諡曰
承天廣運聖德神功肇紀立極仁孝武皇帝廟號
太祖康熙元年四月丙辰加上
尊諡曰
承天廣運聖德神功肇紀立極仁孝睿武弘文定業高皇
帝雍正元年八月己酉加上
尊諡曰
承天廣運聖德神功肇紀立極仁孝睿武端毅弘文定業
高皇帝乾隆元年三月乙巳加上
尊諡曰
承天廣運聖德神功肇紀立極仁孝睿武端毅欽安弘文
定業高皇帝
恭加上
太祖承天廣運聖德神功肇紀立極仁孝睿武端毅弘文
定業高皇帝尊諡冊文曰
聖德誕敷肇啓萬年之統緒
神功丕煥弘開百世之昇平垂大業於無窮奉鴻名於有
永欽惟
太祖承天廣運聖德神功肇紀立極仁孝睿武弘文定業
高皇帝
智勇性成
聰明天縱
體元立極建經天緯地之功
應運綏猷擴物與民胞之量
聲教訖於九有文德遐宣
威靈懾乎萬方武功遠震
決機制勝成算如神
置腹推心求賢若渴啓疆宇而立
宗廟制度恢弘相原隰而定邦都規模久遠文同倉史爰
造國書義取卦圖聿修軍制致人心之徯應承
天命之維新緬惟
垂統訏謨發祥澤遠上溯開基厚德昌後功宏兹當纘緒
之初宜重追崇之典謹奉冊寶增上
尊諡曰
太祖承天廣運聖德神功肇紀立極仁孝睿武端毅弘文
定業高皇帝伏冀
聖鑒長昭
弘庥永被貽博大昌明之運集山陵岡阜之祥
恭加上
太祖承天廣運聖德神功肇紀立極仁孝睿武端毅欽安
弘文定業高皇帝尊諡冊文曰
天開泰運升日馭於東維
帝握乾符建斗樞於北極定萬年之統緒啓百世之昇平
盛業常昭鴻名彌耀欽惟
太祖承天廣運聖德神功肇紀立極仁孝睿武端毅弘文
定業高皇帝
聰明天亶
智勇性成
大德體元參三才而正位
至誠立極用庶務以成能
緯地經天卜世之功日永
民胞物與肇基之迹方新
聲教訖於四方仰同光被
神武昭於九有望切來蘇合謳頌以歸心集賢才而佐治
國書初設製字母以諧音軍制新頒按卦圖而取義
際
天與人歸之會肇建邦啓土之勲造草昧而大經綸發祥
自遠首庶物而膺圖籙裕後方長緬維
垂統之隆宜極尊崇之禮祗承丕緒敬考彝章謹奉冊寶
增上
尊諡曰
太祖承天廣運聖德神功肇紀立極仁孝睿武端毅欽安
弘文定業高皇帝伏冀
聖鑒長昭
皇圖永固益啓綿長之澤彌臻熙皥之風
建元一天命十一年
太宗應天興國弘德彰武寬温仁聖睿孝敬敏昭定隆道
顯功文皇帝
太祖高皇帝第八子
聖母孝慈高皇后誕生稱貝勒天命十一年九月庚午朔
嗣登大位改元天聰以明年為元年十年四月乙
酉羣臣表上
尊號曰
寬温仁聖皇帝建國號大清改元崇德八年八月庚午
上賓
聖壽五十有二在位十有七年是年十月丁卯恭上
尊諡曰
應天興國弘德彰武寬温仁聖睿孝文皇帝廟號
太宗康熙元年四月丙辰加上
尊諡曰
應天興國弘德彰武寬温仁聖睿孝隆道顯功文皇帝雍
正元年八月己酉加上
尊諡曰
應天興國弘德彰武寬温仁聖睿孝敬敏隆道顯功文皇
帝乾隆元年三月乙巳加上
尊諡曰
應天興國弘德彰武寬温仁聖睿孝敬敏昭定隆道顯功
文皇帝
恭加上
太宗應天興國弘德彰武寬温仁聖睿孝敬敏隆道顯功
文皇帝尊諡冊文曰
聖人有作贊化育於兩間
至德難名耀聲華於萬世道光簡冊頌溢寰區欽惟
太宗應天興國弘德彰武寬温仁聖睿孝隆道顯功文皇
帝
覆載同規
中和建極
照臨六合亶成性之聰明
表正萬邦錫自天之勇智
布公誠以待下英俊歸心
施慈惠以寧人蒼黎向化
武功耆定雷霆驅精銳之鋒
文教弘敷日月炳光華之象修明禮制同倫軌於方輿綏
輯要荒萃共球於屬國贊肇基之迹式廓
帝圖恢受命之符彌膺
天眷
耿光大烈已開一統宏模
厚澤深仁遂裕億年景祚欽承丕構緬懷
締造之猷思闡
鴻稱莫罄顯揚之願式稽古典爰合僉謀謹奉冊寶增上
尊諡曰
太宗應天興國弘德彰武寬温仁聖睿孝敬敏隆道顯功
文皇帝伏冀
神靈陟降
緒業昭融恭承
烈祖之庥永篤曾孫之慶
恭加上
太宗應天興國弘德彰武寬温仁聖睿孝敬敏昭定隆道
顯功文皇帝尊諡冊文曰
神謨丕顯瞻陟降於在天
帝德誕敷仰光華於復旦長垂啓佑遠樹儀型欽惟
太宗應天興國弘德彰武寬温仁聖睿孝敬敏隆道顯功
文皇帝
乾健偕行
離明普照
道兼作述繼鴻業以開太平
化洽寬仁慰羣黎而均覆幬
任英賢而圖治一德一心
定法制以宜民同倫同軌
文思廣被耀海隅出日之鄉
聖武布昭震漠外無雷之域決策而平遼右龍起雲從移
師以討朝鮮風行草偃三十五部咸抒貢琛獻賮之
誠億萬斯年永承
受籙膺圖之緒
大勲丕集皇哉迹廓肇基
景命維新赫矣功先定鼎鴻猷緯績崇
太室於不祧厚澤深仁覺
徽稱之莫罄式遵彝典爰合僉謀謹奉冊寶增上
尊諡曰
太宗應天興國弘德彰武寬温仁聖睿孝敬敏昭定隆道
顯功文皇帝伏冀
耿光俯燭
繁祉鴻綏鑒繩武之微忱介錫齡之遐福
改元二天聰十年崇德八年(天聰十年即崇德元年)
世祖體天隆運定統建極英睿欽文顯武大德弘功至仁
純孝章皇帝
太宗文皇帝第九子
聖母孝莊文皇后誕生正月十三日
萬壽聖節崇德八年八月丁亥嗣登大位改元順治以明
年為元年時流寇肆逆明祚已終入關靖寇建都
燕京天下傳檄底定六齡踐阼八年
親政十八年正月丁巳
上賓
聖壽二十有四在位十八年是年三月癸酉恭上
尊諡曰
體天隆運英睿欽文大德弘功至仁純孝章皇帝廟號
世祖雍正元年八月己酉加上
尊諡曰
體天隆運定統建極英睿欽文大德弘功至仁純孝章皇
帝乾隆元年三月乙巳加上
尊諡曰
體天隆運定統建極英睿欽文顯武大德弘功至仁純孝
章皇帝
恭加上
世祖體天隆運定統建極英睿欽文大德弘功至仁純孝
章皇帝尊諡冊文曰
聖德光昭長衍萬年之景運
神功奠定宜崇百世之鴻稱大一統以貽庥式九圍而立
極功弘啓佑禮重顯揚欽惟
世祖體天隆運英睿欽文大德弘功至仁純孝章皇帝
表正萬邦
首出庶物
精明果毅智勇本於性成
中正齊莊神靈由於天授擴
祖宗之弘業同軌同倫統華夏以歸心來王來享明禋昭
事精誠允格乎
蒼穹
駿烈纘承孝享實孚於
清廟隆
慈闈之尊養視膳問安普宗族之恩施明倫敦本時
頒解澤大地迴春屢
諭祥刑普天向化登兆人於袵席躋寰㝢於雍熙積十八
載之惕厲憂勤開億萬年之豐亨豫大緬懷
盛德繩
祖武於方新祗述
鴻規詒孫謀於盡善謹奉冊寶增上
尊諡曰
世祖體天隆運定統建極英睿欽文大德弘功至仁純孝
章皇帝伏冀
鑒觀有赫
默佑無窮永貽昌大之祥益啓昇平之祚
恭加上
世祖體天隆運定統建極英睿欽文顯武大德弘功至仁
純孝章皇帝尊諡冊文曰
聖人首出開景運於萬年
至德光昭享鴻稱於百世式九圍而立極大一統以垂庥
禮重顯揚業崇簡冊欽惟
世祖體天隆運定統建極英睿欽文大德弘功至仁純孝
章皇帝
道貫百王
功垂萬世
照臨六合亶成性之聰明
表正萬邦錫自天之勇智敷同軌同倫之治肇造鴻基萃
來王來享之忱長貽燕翼敬
天而虔昭事允秉精誠法
祖而篤顯承聿彰仁孝奉
慈闈而侍養備極隆儀恤宗族以敦倫頻施曠典深仁厚
澤率土均霑善俗宜民敷天共戴擴
祖宗之宏業統華夏以歸心受命則惕厲憂勤圖治於十
有八載啓後則親賢樂利衍慶於億萬斯年緬懷締
造之謨欽承丕構莫罄頌揚之願敬薦徽稱謹奉冊
寶增上
尊諡曰
世祖體天隆運定統建極英睿欽文顯武大德弘功至仁
純孝章皇帝伏冀
鑒觀有赫
默佑無窮恭承
列祖之庥永篤曾孫之慶
改元一順治十八年
聖祖合天弘運文武睿哲恭儉寬裕孝敬誠信中和功德
大成仁皇帝
世祖章皇帝第三子
聖母孝康章皇后誕生三月十八日
萬壽聖節順治十八年正月己未嗣登大位改元康熙以
明年為元年時八齡踐阼奉
世祖遺詔以四大臣輔政至六年七月己酉
躬親大政六十一年十一月甲午
上賓
聖壽六十有九在位六十一年雍正元年二月己巳恭上
尊諡曰
合天弘運文武睿哲恭儉寬裕孝敬誠信功德大成仁皇
帝廟號
聖祖乾隆元年三月乙巳加上
尊諡曰
合天弘運文武睿哲恭儉寬裕孝敬誠信中和功德大成
仁皇帝
康熙二十年十二月癸巳王大臣九卿等以滇逆
盪平請上
尊號
上諭大憝既除寰宇底定君臣之間宜益加修省恤兵養
民布宣德化共致太平其上尊號之事斷不可行
二十二年十月丁未九卿等以海寇底定請上
尊號
上諭臺灣僅彈丸之地得之無所加不得無所損若稱尊
號即入於矜張粉飾矣不必行
二十六年正月喀爾喀土謝圖汗察罕車臣汗諾
爾布及七旗濟農台吉等請上
尊號
上諭喀爾喀諸汗貝勒等恪恭敬慎具悉悃忱宜仰體朕
一視同仁無分中外至意謹識朕諭和之旨自兹以後
無相侵擾親睦雍和永享安樂更甚於上朕尊號也所
請不准行
三十六年六月庚戌王貝勒貝子公滿漢文武諸
臣及士民等以平厄魯特噶爾丹請上
聖神文武大德廣運尊號
上諭朕御極四十年自始至終孜孜不倦方今外寇既靖
正宜休養生息徒加尊號何益於治不必行毋復再奏
四十一年十二月壬辰王貝勒貝子公大學士九
卿文武諸臣及士民等以明年
皇上五十萬壽請上
尊號
上諭朕即位四十餘年未嘗一刻不以民生休戚為念遠
邇安寧為本若誇耀功德取一時之虚名大非朕意不
必敷陳諸王大臣等再三奏請終不允
五十年三月庚寅王貝勒貝子公大學士九卿文
武諸臣及士民等以恭遇
萬壽聖節請上
聖神文武大德廣運尊號
上諭朕自幼讀書歴觀經史持身務以誠敬為本治天下
務以寬仁為尚此心此念恪守五十年夙夜無間即纖
悉細務不敢稍有怠忽朕之御極年久皆
祖宗厚德景福積厚留貽之所致至於請上尊號特虚文
耳於朕躬毫無禆益所奏知道了
五十一年十一月己亥王貝勒貝子公文武諸臣
等以明年
皇上六旬萬壽請上
聖神文武大德廣運尊號
上諭朕臨莅日久每於讀書鑒古之餘念君臨天下之道
惟以實心為本以實政為務若侈陳功德加上尊號以
取虚名無益治道朕所不喜前諸王大臣等屢有奏請
朕曾手書批示諭以斷不允行前旨甚明所奏知道了
六十年三月己丑王貝勒貝子公滿漢大臣文武
百官等請上
聖神文武欽明睿哲大孝弘仁體元壽世至聖皇帝尊號
上諭從來所上尊號乃歴代相沿陋習本朝受命以來惟
以愛養萬民為務今當修省圖治加惠黎元所奏慶賀
無益不准行
恭加上
聖祖合天弘運文武睿哲恭儉寬裕孝敬誠信功德大成
仁皇帝尊諡冊文曰
乾符廣運超萬古而獨隆
鴻號丕昭配兩儀而並立
創垂永賴
巍蕩難名欽惟
皇考大行皇帝
道貫三才
恩涵九有
沖齡繼序肇增昭代之弘模
久道化成式廓熙朝之景運
敬
天
法
祖盡制盡倫濟世安民允文允武極孝思於尊養
郊
廟尤虔篤慈愛於宗支勲賢必恤用人立政欽明被四表
之光赦罪蠲租怙冒溥萬方之澤禮樂興而刑罰措水
旱弭而河嶽靈既好生之如天復神武而不殺兵威所
指反側皆消
廟算在心遐荒永靖收歴代未收之屬國闢從來未闢之
輿圖治河則神謨捷於禹功
巡狩則懿德多於周頌
誕敷文教
幸魯而崇萬世之師
勤御講筵尊朱以表六經之學金聲玉振帝王集其大成
精義入神道德通於游藝綜六十餘年之謨烈美不勝
書稽三百一帝之簡編古來未有唯手定長治久安之
天下而心懷憂勤惕厲以終身仰
靈爽之式憑考彝章而肆祀僉謂席守成而兼開創統中
外以定太平
功高百世而不祧禮洽羣情而稱
祖
中和建極聖則大而化之
乾健體元仁者善之長也敬備顯揚於
君父敢申昭告於神明謹奉冊寶上
尊諡曰
合天弘運文武睿哲恭儉寬裕孝敬誠信功德大成仁皇
帝廟號
聖祖於戲
秉謙德於生前屢辭
尊號定
徽稱於今日彌切追思伏冀於昭于天克昌厥後
紹庭陟降賴申錫於無疆
入廟顯承凜鑒觀之有赫永綏奕祀式荷
弘庥
恭加上
聖祖合天弘運文武睿哲恭儉寬裕孝敬誠信中和功德
大成仁皇帝尊諡冊文曰
聖德同天駿烈常垂於百世
仁恩浹地鴻稱永著於千秋萬方之元化周流五紀之太
和洋溢光昭啓佑禮重顯揚欽惟
聖祖合天弘運文武睿哲恭儉寬裕孝敬誠信功德大成
仁皇帝
道備中和
功隆化育
勵精圖治統經文緯武以宣猷
久道化成兼繼往開來而立極邁百王而獨盛廣運彌神
超千古以加隆大成集聖敬
天立政時時弗釋夫憂勤法
祖諴民事事務歸於寬大定三逆而平絶塞克成不世之
膚功蠲舊賦而緩新徵疊沛無窮之惠澤六十一年
宵衣旰食總萬幾而日昃不遑千八百國樂業安居
熙庶績而耄期不倦溯自眇躬之沖幼即蒙鞠育於
宫闈
聖訓親承憶音容而如昨
祖庭遠隔瞻色笑以何從敬紹丕基詒孫謀於盡善緬懷
盛德崇顯號於方新式考典章肅將忱悃謹奉冊寶增上
尊諡曰
聖祖合天弘運文武睿哲恭儉寬裕孝敬誠信中和功德
大成仁皇帝伏冀
神靈陟降
緒業昭融永貽昌大之祥長享昇平之福
改元一康熙六十一年
世宗敬天昌運建中表正文武英明寬仁信毅大孝至誠
憲皇帝
聖祖仁皇帝第四子
聖母孝恭仁皇后誕生十月三十日
萬壽聖節康熙三十七年三月丁丑封
多羅貝勒四十八年十月戊午晉封
和碩雍親王康熙六十一年十一月辛丑嗣登大位改元
雍正以明年為元年十三年八月己丑
上賓
聖壽五十有八在位十三年是年十一月丁未恭上
尊諡曰
敬天昌運建中表正文武英明寬仁信毅大孝至誠憲皇
帝廟號
世宗
恭上
世宗敬天昌運建中表正文武英明寬仁信毅大孝至誠
憲皇帝尊諡冊文曰
至德同天裕鴻模於萬世
深恩浹地垂駿烈於千秋揚
顯號以薦徽稱考彝章而崇殷禮光照寶冊輝映瑤圖欽
惟
皇考大行皇帝
道協清寧
功隆位育
敬
天而虔昭事孚精意於
郊壇
法
祖而篤顯承致孝忱於
廟祏紹中天之景運開奕代之昌期精一傳心建大中而
出治蕩平立極居至正以表邦敷文則重道尊師宏
作人之雅化振武則安邊懷遠恢保泰之神謨天亶
聰明坐照靡遺於庶物性成英睿淵衷遠徹於萬方
御衆以寬而蠲賦省刑共沐仁恩之浩蕩示民有信
而敦化善俗咸欽毅力之甄陶蓋本
大孝不匱之思善繼以成夫善述且運
至誠無息之用實政而體以實心乃至瑞集苞符海宇之
禎祥畢致誠輸職貢梯航之琛賮胥來而乃謙挹彌
深憂勤益勵
朝乾夕惕弗釋一二日兢兢業業之心
旰食宵衣用成十三載蕩蕩巍巍之治樹百王之模範言
言寶鑑丹書傳百代之章程事事金科玉律有典有
則永垂裕於後昆是訓是行敬率由於成憲兹博詢
夫公議期允愜於輿情
尊諡
憲皇實符
盛烈載稽往籍式考禮經宗堯宗禹宗湯廟貌宗尊於有
德世道世法世則烝嘗世奉於不祧殷美三宗宜肇
禋宗之典周崇世室爰開卜世之祥配
列祖於在天薦
世宗之新廟合朝野僉謀而悉協揆古今通議而交孚謹
奉冊寶恭上
尊諡曰
敬天昌運建中表正文武英明寬仁信毅大孝至誠憲皇
帝廟號
世宗惟耿光大烈之常昭冀景福純庥之茂介伏祈
昭格俯賜
鑒臨
改元一雍正十三年
今上皇帝
世宗憲皇帝第四子
聖母孝聖憲皇后誕生八月十三日
萬壽聖節雍正十一年二月乙未封
和碩寶親王雍正十三年九月紹登大寶改元乾隆以
明年為元年
乾隆十四年二月己亥王大臣等以平定金川請
上
尊號奉
旨不用
二十年五月乙未王大臣等以平準噶爾請上
尊號奉
旨不用
二十四年十月壬寅王大臣等以平回部請上
尊號
上諭諸王大臣等以巴達克山汗素爾坦沙投誠逆酋
小和卓木授首準噶爾全局大定具表奏賀並請加
上尊號雖稱援據典章而朕功成祗懼彌切於懷豈
肯崇尚虚文勉從所請西陲一事仰賴
上天福佑
宗社鴻庥殊勲速奏隸版籍者二萬餘里治軍書者不及
五年載籍以來實罕有倫比而朕所深用愜心者乃
不在遠圖之式廓而在
先烈之克成欽惟
皇考付畀朕躬夙夜勉圖繼述矧在蚤年備承
皇祖眷顧優隆每遇軍國重務即令面聆
聖訓籌畫是朕躬之仔肩倍重而纘緒者亦倍艱今以數
載間運籌決策之勞克全我
兩朝撻伐綏遐之略返衷自問差可無負燕詒者當在於
是故非好大喜功之為見也我
皇祖聖德神功超越萬古戡定殊勲炳於史冊廷臣請上
尊號尚未允行乃者關門以西迄乎大漠雖通亘古未通
之境究以國家全盛餘力及之視當年之事會稍需
刻難中輟者其緩急輕重固不可同年語矣然方其
罪人未得朕斷不因盈廷畏葸輒事苟安若逆渠既
獻馘告功則國法用申而軍威自無可極是以富德
奏捷尚請追索鄂斯滿阿布都海里二人以絶根株
朕以成事已蕆即傳諭飭止之固不能惑於築室之
謀亦豈或蹈夫佳兵之戒所謂行乎不得不行止乎
其所當止無成心也兹功成事定惟欽遵
祖宗之心法益深兢業耳所有王大臣等加上尊號之請
不必行
皇朝文獻通考卷二百三十九
