皇朝文獻通考六十五
學校考(三)
太學(一)
(臣)等謹按太學之制詳於禮經尚已王制太學天
子曰辟廱又曰成均鄭康成釋辟為明廱為和所
以明和天下也宋陳祥道謂明之以法和之以道
曰辟廱成其虧均其過不及曰成均蓋學校為造
士之地而國學尤為首善之區事則始乎明倫和
行而功則全乎成德均才故曰養士莫大乎太學太
學者賢士之所關教化之本原也
國家恢儒重道尊經右文自
定鼎以來即修葺國子監為太學設立
文廟講堂&KR0550;廨萃八旗子弟與直省貢監生肄業其
中而以祭酒司業董其成助教學正督其課官司
大備條教周詳嗣是
列聖繼承頒書
賜敇敦勉師儒
恩綸叠沛既厚其歲需復廣其學舍士子誦讀有資講習
有業矣我
皇上御極之初即
命監臣倣宋儒胡瑗經義治事齋法分課諸生時復
欽頒切諭以躬行實踐聖賢為已之學為策勵而於司
訓等職尤加慎選焉引明經耆宿之儒入充司業
嚴考取教習之例澄清化源今優拔副歲諸生補
博士弟子於是道德修明文物風雅郁郁彬彬四
方之士贏糧而景從者不遠千萬里至於蕃夷異
域蠻徼外臣航海梯山請横經而受業美哉洋洋
乎所謂辟廱成均之化何以加諸若夫
鴻碑鉅碣
聖訓
天文皆所以新多士之耳目而昭垂萬古者也(臣)謹臚
太學規制備載於篇
順治元年始置國子監官詳定規制置官之法詳
見職官考其規制一彛倫堂係
詣學御講之所本監堂上官不敢中堂而坐及中門出入
王以下文武各官亦不敢中門出入一祭酒司業
職在總理監務嚴立規矩表率屬員模範後進一
監丞職在繩愆凡教官怠於師訓監生有戾規矩
並課業不精悉從糾舉懲治(立集監冊凡監生有不遵學規者即登記)
(以憑通考)一博士助教學正學錄職在教誨務須嚴立
課程用心講解如或怠惰致監生有戾學規者堂
上官舉覺罰治一典籍職在收掌一應經史書板
典簿職在明立文案並支銷錢糧季報文冊一本
監正官每入署升堂就位各屬官以次赴堂序揖
分列東西相向對揖各堂監生排立恭揖禮畢方
退一本監屬官每遇赴堂禀議事務或質問經史
皆須拱立聽受一各監生入監日首謁
先師廟各生排列廟墀禮生贊行四拜禮畢赴彛倫
堂臺下序立謁見祭酒司業行四拜禮隨詣各堂
師相見行二拜禮凡遇進監至大門外下馬不許
乘馬出入一各監生於朔朢日隨行釋奠禮外有
講書(兩廂及六堂講四書性理通鑑博士講五經)覆書上書覆背諸課
每月三回週而復始一朔朢日祭酒司業率屬員
諸生拜謁
文廟畢升堂講書一各監生凡聽講書後習讀講章
有未能通曉者即赴講官處講觧或赴兩廂質問
毋得憚煩蓄疑安於愚昩一每日各監生務寫楷
書六百字以上須端楷有體一諸生到監日本堂
嚴查年貌籍貫經書務取連名保結以防冒名頂
替之弊如有犯者照例重處一在監肄業各監生
祭酒三月季考一次司業每月月課一次務期齊
集不許托故規避一例監生坐監二十四個月卹
廕生難廕生考滿廕生坐監六個月
恩詔廕生坐監二十四個月
恩貢生坐監六個月歲貢生坐監八個月選拔貢生内廩
膳坐監十四個月增附坐監十六個月准貢生坐
監三個月例監生内廩膳坐監十四個月增附坐
監十六個月俊秀坐監二十四個月貢生有考充
教習者連監期共三十六個月(至雍正五年定除監期計算)一
各廕監生途遇師長步行者旁立侯過乘騎者遠
下趨避藐忽抗行者决責一各監生凡一應事務
先於本堂教官禀知率領赴廂禀覆毋得徑行違
者决責一援例各監坐以文到日為始即赴監肄
業其有丁憂親老患病者地方官另文申報一監
生丁憂呈送本堂轉呈堂上官批准回籍守制如
在籍丁憂者有司隨申本監以憑稽考一監生入
監後遇有省親完姻及同居伯叔兄長喪而無子
者許告假歸里立限給以假票進限遲曠本監行
文提取計日倍罰一監生有不守監規及挾制師
長出入衙門包攬錢糧等事按律究治一本監舊
有號房五百二十一間為諸生讀書之所一分設
六堂教習諸生曰率性堂修道堂誠心堂正義堂
崇志堂廣業堂每堂各以助教學正司其事至於
監中事件順治元年以後俱屬禮部公同辦理十
五年改歸本監康熙二年復歸禮部十年仍歸本
監其應題應行事宜俱由本監奏請施行
恩詔文官三品以上廕一子入監讀書是為恩廕生之始
凡滿漢官員子弟或奉
旨送入監讀書或遇
恩詔分别内外文武品級各准廕一子入監讀書者皆為
恩廕生至是始廕及文官三品以上之子五年
恩詔並及文武三品以上官員之子至八年併
詔文官在京四品以上在外三品以上武官在京在外二
品以上各送一子入監讀書
又奉
恩詔直省府州縣學俱以本年正貢為恩貢次貢作正貢
每處貢二名舉行一次不著為例有才華出衆孝
弟著聞者不拘廩增附生許提學官特薦試用是
為恩貢之始二年
恩詔並同八年
詔欵每學恩貢一名餘並同
又奉
恩詔國子監積分監生已經考定者即與選授撥出歷事
監生免歷二月至八年又奉
恩詔監生免坐監一月已撥歷者免歷一月又奉
恩詔國子監監生免坐監兩月已撥歷者免歷事兩月至
十六年又奉
恩詔免監生坐監一月
命直省選拔貢生奉
諭舉選貢生掄才大典准先行歲考補足廩生以拨其尤
順天府特貢六名每府學貢二名州縣學各貢一名考
試盤費官為處給如有拔萃竒才許特疏薦舉尋禮部
議定在外府州縣學廩生赴提學道考試選貢來
京者以學逹經濟行合規矩方為及格至拔貢定
例彙通省廩生於貢院中兩埸考試士子跋涉艱
辛今聽學臣於所至之地便宜考試是為拔貢之
始
又
命滿漢官生入監讀書設滿洲司業助教官(互見旗學門)祭酒
李若琳奏言學以國子監名所謂國之貴游子弟
學焉者也前朝公侯伯駙馬初襲授者皆令入國
學習禮讀書今滿洲勲臣子弟有志向學者宜令
奏送國學一體讀書講習得
旨滿洲官員子弟有願讀清書或讀漢書及漢官子弟有
願讀清漢書者俱送入國子監仍設滿洲司業一員助
教二員教習清書(後滿洲助教增至十六員并設蒙古助教八員)
定
迋試貢生閱卷分等例上卷以知州用上次卷以推官
知縣用中卷以通判用中次卷以州判縣丞教職
用
增定學正助教等官及學長禮生額制祭酒李若
琳條奏太學官舊額三十九員今裁定十四員尚
缺學正助教等官未補滿洲子弟濟濟盈廷授書
課習亟須師儒啟迪乞於吏部候選進士舉人中
擇其學行兼優者充之太學舊規監生中有友伴
堂長禮生等名率諸生課習今應以二廳六堂分
配八旗每一旗須學長四人八旗共三十二人同
給廩米如有效則咨部量才考用至太學禮法之
地舊設禮生十五人
文廟各祭典執爵駿奔皆所必需應月給廩米年深
量補鴻臚寺序班下所司議行
二年禮部疏請直省府州縣學不拘廩增附生每
學將文行兼優者大學起送二名小學起送一名
入監肄業聽監臣考課仍以貢監名色彙送應試
從之
(臣)等謹按此例至康熙二十四年始復舉行餘不
數舉蓋特例也
廷試貢生先是禮部奏言貢生廷試每年例在四月十
五日昨年以銓選乏人將先到貢生隨便考試今
各省咨送恩拔歲貢生三百十四人若拘四月定
期守候為艱應請先行考試得
旨於三月十五日舉行吏禮二部同翰林官赴内院閱卷
又定設八旗官學教習先是元年祭酒李若琳奏
言滿洲官員子弟咸就成均肆業而臣衙門僻在
城東北隅諸子弟往返晷短途遥臣等議滿洲地
方各覓空房一所立為書院將國學二廳六堂教
官分教八旗子弟滿洲十六人蒙古八人各旗下
仍設學長四人俱於各旗書院居住朝夕誨迪臣
等不時親詣稽查勤惰定於每月逢六日各師長
率子弟同進衙門考課以示懲勸下部議行至是
祭酒薛所藴奏請凡滿洲子弟就學者分為四處
用伴讀十人以京省生員充補十日一次赴監考
課遇春秋演射五日一次就本處習練俾文武兼
資以儲實用從之(互見旗學門)
又定官學教習咨部考用及給月廩之例禮部議
准祭酒薛所藴疏言監中所取京學生員教授滿
洲子弟讀書三年中應查所教子弟成材多者將
生員咨吏部考用每月人給米二斛以資贍飬從
之(互見旗學門)
又增八旗官學生額數先是每佐領下各取官學
生一名以十名習漢書餘習滿書至是禮部奏請
增額
命每牛录增取一名於原額習漢書十名外加用十名餘
俱習滿書(互見旗學門)
定直省歲貢士於京師是為歲貢之始府學每年
貢一名州學三年貢二名縣學二年貢一名各省
提學將印結單卷由布政司起送提學造冊送部
定限三月如過期者次年補試至四年頒定起送
貢生
廷試單式於直省提學每歲將應貢生員屢經科舉者
三人一正一陪嚴加考試如正貢不堪次取陪貢
一陪不堪更及二陪務於挨次之中仍寓掄材之
意如有濫充於所送内發回五名以上者學政照
例罰俸其正陪以食糧年深為序同補則以原考
案先後為序至九年定已考正貢遇有事故出缺
繫人文未經到部在一年内者將原給追&KR0819;挨取
年力富強文學優長者充補十五年又定歲貢生
於禮部過堂時詳查年力強壯者方准送監其後
歲貢生多不到部吏部祗按冊挨選本省教官得
缺後該省巡撫有考騐之例
令順天鄉試副榜入監是為副榜貢之始增附中
式者准作貢監廪生及恩拔歲貢貢監中式者俱
免其坐監即與
廷試至十一年復定廩生副榜照恩貢生例坐監六月
增附生副榜照歲貢例坐監八月
又優取遼東入關士子送監順天提學御史曹溶
疏言遼東十五學遷隨入關僑居失業學問久荒
今逢考監議寬取百人就近教育仍敕監臣從優
考課減月積分為天下勸部議十五學内共取三
十名入監從之
定漢監生積分法禮部議准漢監生積分之法除
常課外每月一試經書策論各一道合式者優拔
一等通計一年内考居一等十二次者即為及格
免其撥歷即送
廷試超選
定監生給假例監生肄業或資斧不繼回籍取費
或各官子弟送親隨任及寒暑疾病量准給假日
期俱作曠學候補
定監生撥歷例凡監生讀書期滿分撥諸司部院
衙門歷事者務須練習政體三月考勤一年期滿
准送
廷試
三年
廷試恩歲貢生五百五人
四年以殉難陕西固原道副使吕鳴夏子入監讀
書是為難廕生之始至九年禮部題准凡内外滿
漢三品以上官三年任滿勤事以死者准廕一子
入監後又定凡三司首領州縣佐貳官死難者查
舊例有贈無廕嗣後應亦准廕一子入監讀書
五年
恩詔各學生員拔貢一名即用本年科舉首卷送部奏請
廷試如首卷中式或有事故即以次卷挨補
定例監生得在籍肄業例凡生員俊秀援例入監
事例不一由各該部題准遵行或入監肄業或在
籍准作監生免其入監
定遼學歲貢生額每歲貢三人
六年
廷試直省恩拔歲副貢生
八年
廷試天下貢生一千七十二人由禮部會同内院吏部
於四月十五日赴
天安門外橋南行禮考試畢會同閱卷定序送吏部
出榜
又定聖裔監生例時
上臨雍禮成以五氏子孫觀禮生員十五人送監讀書是
為聖裔監生自是永著為例
詔肄業監生月給米三斗
定漢軍歲貢生額數不論旗分每年起送二名(詳見)
(旗學門)
九年
廷試官貢監生等一百四十一人歲貢生八百五十人
副榜貢生六百二十七人
賜敕訓勉師生
敕曰聖人之道如日中天上賴之以致治下習之以事君
爾等務盡心教訓諸生諸生亦當祗承師訓力體諸身
教成為師訓之功學成為弟子之職倘訓誨不嚴服習
有怠爾師生俱不能辭其責勉之(互見視學門)
十年
廷試直省貢生五百六十一人
又
廷試官貢監生一百七人
十一年宗人府等衙門議覆祭酒姑爾瑪吽疏請
覺羅廕生照各官恩廕生例一體送監讀書俟月
分滿日仍開送宗人府與官員恩廕生一例照等
銓受從之(互見宗學門)
定察騐八旗官學生例每佐領下留官學生各一
名禮部會同國子監詳加察騐如學業無成者各
歸佐領仍於本佐領下選擇頂補以後三年一次
永為定例(互見旗學門)
定功貢例凡隨征廩生俱准貢監生員有軍功二
等准作監生更有軍功二等准作貢生此外有軍
功作紀錄至十五年停止
定直省考試選拔貢生條例禮部議准直省儒學
廩生令學臣通行考試限一日内作經書策論取
學行兼優者拔一名充貢其原卷印封觧部磨勘
不許轉發謄紅以致改竄文字荒謬者由禮部會
同禮科指參尋又議定各生原卷解部後仍令本
生自錄硃卷粘連貢單於布政司處取具該府州
縣印結送部彙交内院以候
廷試是月
廷試貢監生等八十四人
定選取監生充禮生例先是元年因本監無監生
可充以生員十二名選補三年期滿送吏部酌用
祭酒沙澄條奏仍照例於監生内選補至十七年
祭酒姑爾瑪吽復請於各項監生内選取容止端
莊聲音响亮者十人充之於朔朢釋菜時行獻贊
禮在監凡三十六月期滿咨送吏部優與出身即
授知縣下部議行至康熙二十九年停止
十二年增設八旗官學教習每旗選兼通滿漢文
義者各一員令其教習三年考滿核一次如果教
育子弟有成多蒙任用者陞遷紀錄不盡心者議
處(詳見旗學門)
又
廷試官生貢監生一百五人歲貢生五百四十八人恩
拔副榜貢生等八百二人
又吏部奏請八旗教習貢生期滿咨部免其歷事
考較文義以知縣通判酌用報可
停止京省生員教習八旗子弟例嗣後令禮部會
同國子監於監生中嚴加考試選補教習有成優
加錄用
十三年
廷試歲貢生五百三十九人
十四年奉
諭舊例官員遇恩詔及考滿俱得廕一子入監讀書如常
令讀書補授文職者居多則止尚文學不習武事其廕
監讀書各官子弟令其學習武事即於武職補用送監
讀書之例暫行停止
又
廷試貢生六百八十九人
又
廷試就教貢生四百六十六人
十五年
廷試恩拔歲貢生七百五十四人
定永平府遼學貢額遼學生有原寄永平府學者
與遼陽府學一例每年各貢一人遼海二縣學每
二年各貢一人
更定漢監生積分法祭酒姑爾瑪吽議積分之法
最有益於士子然諸監生盡令積分勢必不能擬
令各項監生考到之日拔其尤者許以積分其不
與積分之例者照例期滿咨部歷事積分之法以
一年為限除常課外每月一試考列一等者與一
分二等與半分二等以下無分有五經兼貫全史
精熟或善摩鍾王諸帖者雖文不及格亦准與一
分前後積滿八分為及格名數每歲不過十餘人
如係恩拔歲副等積分及格者咨送吏部歷滿考
職照教習貢生例上上卷以通判用上卷以知縣
用係例監咨部歷滿考職許與不積分貢生一體
廷試每百名取正印八名餘俱以州縣佐貳用其一年
後積分不滿數願分部者照常出咨不准優選再
願肄業滿分者聽其自便從之
又科臣王命岳疏言貢途壅滯故也又允禮部議
功貢准貢雖為數不多亦宜停止至副榜貢應照
舊額解卷與中式者一體磨勘准為貢生俟三科
不第後方准考職
又停内外文武四品以上官送子弟入監例至十
八年并裁四品以下官生入監讀書
廷試就教歲貢生六百二十一人
裁八旗漢書教習四員漢博士一員助教四員學
錄二員
十六年定湖南辰州府五寨苗學貢額照各縣例
二年貢一人
十七年裁國子監蒙古祭酒司業
定考選八旗教習止用恩拔副榜歲貢生例先是
十六年定教習改用監生至是復行更定凡准貢
例監不准考取
定貴州省屬苗生貢額時以苗生新進人數甚少
因令附大學者三年貢一人附中小學者五年貢
一人别立一冊將苗生挨年序貢勿與府州縣學
額數相混俟入學人多始照州縣舉行
嚴監生私歸之禁凡監生未經准假遽自私歸者
黜革
又
廷試歲貢生五百餘人
停止漢監生積分法時以恩拔歲副諸貢俱經停
止在監人少難以校定分數俟到監人多再議舉
行嗣後遂停止
又掌翰林院事學士折庫納條奏今見官學生習
學數年尚不諳文義此皆師範不得其人而弟子
嬉遊荒惰習學不專故也宜選滿漢文義精通德
行純正者以為教官不論滿洲蒙古漢軍學生俱
令讀滿漢書令國子監按季考試禮部年終考課
將該學師生分别勸懲部議應如所請嗣後國子
監祭酒司業助教等缺出臣於應陞各官内遴選
通滿漢文義才品優長可為師範者推用從之
增定八旗官學生額數滿洲漢軍每佐領下各出
二名一習滿書一習漢書止於武員及甲兵等子
弟内開送文員子弟不與(互見旗學門)
康熙元年禮部議准貢監生停止分撥各衙門歷
事於監期滿日本部即咨部考試取用自是部院
諸衙門俱無監生監生有文理俱通字畫端楷者
考選分送修書各館效力較其年勞分别議敘各
照應得職銜選用優者加等
令貴州雲南兩省貢生暫免
廷試貴州咨送吏部就近改補教職雲南咨行該撫就
近考試將試卷封送吏部校閱定銜序選至二十
三年又議准雲南蕩平後歲貢生暫就本省考試
試卷觧送到部閱定次序移咨吏部其願就
廷試者聽
酌減直省歲貢生額數府學三年貢二名州學二
年貢一名縣學三年貢一名至八年仍照順治二
年所定額數府學二年一貢州學三年二貢縣學
二年一貢
停止鄉試副榜作貢送監之例
二年復定貢監生考選内閣中書例(詳選舉考)
三年印刷監本四書大全五經等書
頒發直隸各省
又
命在監恩拔歲副貢生□補官學教習
分别監生考用職銜例監生以州同州判縣丞主
簿吏目用貢監生以州同用
四年定
恩詔廕生先送國子監讀書後授官職
定官廕准例監生未經考職者考補官學教習以
停止恩拔歲副補用之例也至六年復定考取八
旗教習先儘恩拔歲副官廕等生如無此項仍將
准例監生考取
定禮部每年考試官學生例凡官學生除該監照
常考試外每年禮部嚴考一次分别等第送部錄
用如肄業怠廢即開列助教教習職名參處
停止廕生監生分别文武例舊例廕生監生武官
之子以部院衙門用文官之子照品級隨旗上朝
至是題准滿洲蒙古漢軍廕生監生停其分别文
武凡年至十八歲文義優通者一體以部院衙門
錄用如有不能學習情願隨旗者各照品級令其
隨旗上朝
八年
上臨雍禮成以五氏子孫觀禮生十五人入監讀書
頒勅諭刊掛彛倫堂
勅諭國子監祭酒司業等官朕惟聖人之道高明廣大昭
垂萬世所以興道致治敦倫善俗莫能外也朕纘承丕
業文治誕敷景仰先聖至德行辟雍釋奠之典將以鼓
舞人才宣布教化爾等當嚴督諸生潜心肄業諸生亦
宜身體力行朝夕勤勵若學業成立可禆任用則教育
有功其或董率不嚴荒乃職業爾等係師生難辭厥咎
尚其勉之毋忽
九年
命包衣佐領下官員子弟入監讀書先是内務府佐領下
官員子弟不准為廕生監生至是
上以内外官員效力相同加恩豈宜有别
特諭吏部嗣後包衣佐領下官員子弟准為廕監之處爾
部定議具奏尋議照康熙六年
恩詔包衣下一品官子弟許其承廕二品至四品各廕一
子入監讀書(互見旗學門)
定奉天府府州縣學貢額每學五年一貢
奉
諭天文關係重大必選擇得人令其專心習學方能通曉
精微可選取官學生與漢天文生一同學習有精通者
俟欽天監員缺考試補用尋議於官學生内每旗選取
十名交欽天監分科學習有精通者俟滿漢博士
缺補用(互見旗學門)
定廕監生補用部院筆帖式例凡部院筆帖式員
缺錄用廕生監生停其年分次序俱照國子監年
滿咨送到部之文先後補用若將三次
恩詔所廕監生同日咨送者仍照廕監生年分前後補用
凡廕生監生錄用十員將庫使領催内識漢字者
用二名官學生識滿漢字者用二名若庫使領催
内無識漢字者將官學生補授其補授官學生令
該部考試咨送掣籖
復令八旗文官子弟得充官學生先是
世祖章皇帝時八旗官學生不論文武官員子弟每佐領
下選擇二名移送國子監教習後又定文官子弟
不許移送官學至是復奉
諭文武廕監仍以部院衙門錄用仍遵
世祖章皇帝時例不論文武官員子弟令本佐領將可學
之人移送本監教習(互見旗學門)
十年定八旗歲貢生額數滿洲蒙古漢軍每年各
出貢二人至二十八年减漢軍貢額一名(互見旗學門)
祭酒查禄疏言太學為教化本源之地查順治年
間曾令各省學臣選取生員文行兼優者起送赴
監今宜遵倣此例於郡邑各庠或間一歲或間三
五歲舉文行兼優年齒少壯者一人入太學肄業
則辟雍多經明行修之士矣得
旨直省各學於現考一二等生員内文行兼優者府學選
拔二名州縣等學選拔一名入監肄業
定滿洲漢軍監生咨部考試例凡滿洲監生并漢
軍識滿漢字監生坐監年滿者定期於二月八月
咨部三月九月考試照考定名次挨補其漢軍止
識漢字監生與漢人一體於五月十五日考試
復直省鄉試副榜作貢送監例先於元年停試至
是仍照順治十一年定例行從祭酒查禄之請也
十一年
命八旗選拔貢監於滿洲蒙古漢軍新舊生員内有文行
兼優者與漢生員一體入監肄業每旗滿洲蒙古
起送二名漢軍起送一名寧缺無濫(互見旗學門)
又酌減八旗官學生額數滿洲漢軍每佐領下止
减留一人讀書蒙古每二佐領下酌留一人讀書
(詳見旗學門)
十二年
賜八旗各官學大學衍義一部(互見旗學門)
嚴八旗漢軍廕生官學生考試於策論判語内酌
量出題考試再令繙譯滿漢文一篇嚴加關防彌
封各卷擇取文理優通者送部其未取者令回監
讀書如八旗各助教不行勤課者查參其滿洲識
漢字廕監生官學生不在考試之例
又停止舉人官廕准例監生考取八旗教習例止
以選拔副榜歲貢考充
定八旗教習坐監報滿之期凡恩拔歲副貢生考
充教習者連坐監期二十六月報滿
十三年定官廕生歸監臣考試咨部例凡漢軍漢
人各項官廕生俱聽國子監考試文理優通者咨
部錄用其吏部考試之例停止
十六年定八旗官學生以生員俊秀選補例如本
佐領下無生員俊秀准選補閒散人
嚴監生冒籍之禁凡監生有冒籍者許本生赴部
自首改歸原籍免其斥革在外赴學政自首改正
報部十八年十一月令考取監生充吏館謄錄
二十一年
諭大學士覺羅勒德洪等曰國子監乃國家養育人材之
所近聞司教之官不將監生嚴加約束教誨縱之游戲
又其甚者閒雜之徒任行出入爾等𫝊祭酒司業等官
嚴行申飭
二十二年定覺羅廕生由監臣考試咨部例(互見宗學門)
國子監祭酒王士正疏言明代南北兩雍皆有十
三經註疏二十一史刻板今國學所藏漫漶殘缺
宜及時修補至南監板請敕該督撫查明令學臣
收貯儒學尊經閣中毋致遺失從之
定八旗官學生考補筆帖式例
二十三年奉
諭助教官員職掌教習廕監官生應選優於文學者補用
若文學庸劣之人何以表率生徒以後著吏部考取仍
將試卷送内閣閱奏
二十四年令直省選拔貢生照十年例舉行
令八旗選拔貢生照十一年例舉行
又令本監嚴查監生凡各項監生有素行不端違
悖條教及娼優隸卒濫厠太學并武斷鄉曲懶惰
廢學者本監題參革處
定監生犯事參革例凡監生犯事經該督撫咨報
國子監者如係廕生及恩拔歲副貢生仍行題參
如係例監俊秀監生國子監徑行黜革發該撫究
問
又申定奉天錦州府等學貢額錦州府錦縣定遠
州三學各二年一貢廣寧縣五年一貢
復令直省起送貢監禮部議准監生止有輸納一
途貧窶之士無由觀光將各儒學生員選其文行
兼優者准作貢監府學二名其餘各學一名起送
赴監如該學無文行兼優者寧缺無濫其試卷解
部磨勘察有冒濫將考官糾參
二十六年
詔八旗子弟准與漢人一同考試先是十五年停止至是
復照舊例取生員四十名漢軍減二十名(互見旗學門)
定直隸懷來等衛學貢額時以懷來安定保安三
衛設學照縣學例每二年貢一人
停止直省歲貢生來京
廷試從禮部題請也凡直省歲貢生聽學臣考准挨序
咨部補授訓導捐納歲貢亦聽考選補授願入監
肄業者學政給文送部劄監
定臺灣等縣學貢額每二年貢一人二十七年始
照例舉行
二十七年准琉球國遣陪臣子弟來學先是二十
三年冊封使臣汪楫林麟焻奏言中山王尚貞親
詣館舍懇臣等轉奏願令陪臣子弟四人赴京受
業考之史冊唐貞觀中新羅百濟俱遣子入學琉
球自明初内附洪武永樂宣德成化間琉球官生
俱入監讀書今國王尚貞遠被
皇仁傾心嚮學應准所請聽其遣陪臣子弟入監讀書從
之至是奉
諭琉球國送到陪臣子弟三人入監讀書著安置得所尋
定取貢生一名令其教習博士一員專管董率祭
酒司業等不時稽察俾講觧經書學習文藝至衣
服食用等需官生三人每年冬季給緞面細羊皮
袍羊皮掛紡絲綿小襖褲各一件染貂鼠皮帽各
一頂鹿皮靴氊襪各一雙春秋二季給緞面袍褂
紡絲衫褲各一件線纓凉帽各一頂馬皮靴緞襪
各一雙夏季給紗袍褂羅衫褲各一件綢被褥各
一床所有紙筆墨等項月各給銀一兩五錢跟伴
三名每年冬季給布面老羊皮襖綿布小襖褲各
一件貂皮帽各一頂牛皮靴布襪各一雙春秋二
季給布綿袍褂各一件夏季給單布袍布衫褲各
一件綿布被褥各一床雨纓凉帽各一頂其官生
三人口糧俱照給進貢都事之例給發跟伴三人
亦照給跟役之例給發住居房屋於國子監附近
給十間并給與煤炭器皿等項
二十八年
御製孔子贊序及顏曾思孟
頒發國子監摹勒上石分發直省
定貴州貴筑縣學貢額照直省縣學例每二年貢
一人
定八旗歲貢例滿洲蒙古歲貢二人漢軍歲貢一人
二十九年停止監生贊禮期滿送部優叙之例
至三十一年并停止監生充禮生改令八旗教習
兼攝獻贊
三十年停八旗幼童選入官學之制時以科臣博
爾濟䟽請立
盛京兩翼官學奉
諭京師八旗幼童由各佐領内擇其優長之人令其教習
讀書及馬步箭著九卿一併議奏尋議
盛京左右兩翼各設官學二處設滿漢教習各二員
將各旗俊秀幼童選取十名每翼四十名分别滿
漢書並教習馬步箭所有京師八旗官學除讀漢
書官生外其餘幼童十歲以上者每佐領各選一
人滿洲漢軍學習滿書滿語蒙古兼學蒙古書語
均令教習馬步箭仍令各佐領驍騎校稽查將此
學名為義學從之(詳見旗學門)
三十一年定雲南馬龍州等學歲貢額馬龍寧師
宗三州照州學例每三年貢二人呈貢元謀定遠
三縣照縣學例每二年貢一人
申嚴季考月課禮部覆准國子監季考月課雖有
成例恐日久廢弛嗣後考試務親身督課分别奬
勵每月朔朢令滿漢監生齊集講書如視為具文
不實心奉行者從重議處
又嚴禁官役勒索到監諸生監臣徇庇失察者議
處定貢監撥堂錄科起文條例凡入監肄業生先
行考到列二等者復加考騐文字入格分撥六堂
其恩拔歲副等貢生或赴部廷試或在監肄業或
咨吏部考用遇鄉試年在外貢監生聽學臣錄科
入場其願入北闈者必於前一年起文赴監考試
三十二年奉
諭幼童惟在訓迪苟加意教誨未有不成者騎射與文字
原宜並重不可偏廢滿洲通文義官員即用之行間未
嘗不可近見國子監教習官學生甚屬委靡大不及前
即八旗教習幼童亦皆懈怠現在八旗幼童務宜選擇
良師勤加訓誨爾等𫝊諭該都統知之
定湖廣五開衛學歲貢額數照例二年貢一人
定貴州安化縣歲貢額每二年貢一人
頒發
御書萬世師表匾額於國學
琉球國奏請在監讀書之官生梁成構等歸國許之
三十三年定直隸宣化府學及宣化等縣學歲
貢額數宣化府學照例每年貢一人宣化懷安懷
來萬全蔚西寧龍門赤城八縣學照例二年貢一
人自是永著為例
三十六年
命直省及八旗選拔貢生
平定朔漠
恩詔直省儒學以正貢作恩貢次貢作正貢
定直省歲貢生由本府州縣給文到監肄業之例
向例俱由學臣起送至是停止
三十七年
御製平定朔漠文立石太學
御製文曰惟
天盡所覆海内外日月所出入之區悉以畀予一人自踐
阼迄今蚤夜殫思休養生息冀臻熙皥以克副維皇大
德好生之意庶幾疆域無事得以偃兵息民迺厄魯特
噶爾丹阻險北陲困此一方人既荼毒塞外輙狡焉肆
其兇逆犯我邊鄙虐我臣服人弗用寧夫蕩寇所以息
民攘外所以安内邊寇不除則吾民不安此神人所共
憤天討所必加豈憚一人之勞弗貽天下之逸於是斷
自朕心躬臨朔漠欲使悔面革心故每許以不殺彼怙
終不悛我師三出絶塞朕皆親御以行深入不毛屢涉
寒暑勞苦艱難與偏禆士卒共之迨彼狂授首脅從歸
誠荒裔之長來享闕下西北萬里灌燧銷鋒中外又謐
惟朕不得已用兵以安民既告厥成事乃蠲釋𤯝災潔
事禋望為億兆祈昇平之福而廷臣請紀功太學垂示
來兹朕勞心於邦本常欲以文德化成天下顧兹武略
廷臣僉謂所以建威消萌宣昭斯績於有永也朕不獲
辭考之禮王制有曰天子將出征受成於學出征執有
罪反釋奠於學以訊馘告而泮宫之詩亦曰矯矯虎臣
在泮獻馘又體王師大獻則奏凱樂大司樂掌其事則
是古者文事武事為一拆衝之用具在樽爼之間故受
成獻馘一歸於學此文武之盛制也朕嚮意於三代故
斯舉也出則告於神祇歸而遣祀闕里兹允廷臣之請
猶禮先師以告克之遺意而於六經之旨為相符合也
爰取思樂泮水之義為詩以銘之以見取亂侮亡之師
在朕有不得已而用之之實或者不戾於古帝王伐罪
安民之意云爾銘曰巍巍先聖萬世之師敬信愛人治
平所基煌煌聖言文武道一禮樂征伐自天子出朕臨
域中逾兹三紀嘗見羔牆寤寐永矢下求民瘼上承帝
謂四海無外盡隸侯尉維彼兇醜凟亂典常既梗聲教
遂窺我疆譬之於農患在螟螣秉畀不施將害稼穡度
彼游魂險遠是怙震以德威可往而取朕志先定龜筮
其依屬車萬乘建以龍旗祝融驂鸞風伯戒途宜暘而
𤾉利我樵蘇大野水涸川凟效靈爾忽自湧其甘如&KR0812;
設為觭角一出其西一出其東中自將之絶域無人獸
羣受掩五日窮迫彼狂走險大殱於路彼血其挐剪其
黨孽俘彼率徒衆烏晝號單馬宵遁恐久駐師重為民
困慎用戍守還轅于京自夏徂冬雨雪其零載馳載驅
我行歸至蠢兹窮寇昏惑不悔我邊我氓以休以助爰
寧其居爰徂其賦藩落老穉斯恬斯嬉豈晏來歸春與
之期春風飄翩揚我旌旓我今于邁如涉我郊言秣我
馬狼居胥山登高以眺閔彼彈丸天降之罰孤雛就羈
三駕三捷封狼輿尸既腊梟獍既獮豺貙大漠西北觧
甲棄殳振旅凱入澤沛郊卜明禋肆赦用迓景福昔我
往矣在泮飲酒陳師鞠旅誓屈羣醜今我来思在泮獻
功有赫頌聲文軌來同采芹采藻頌興東魯車攻馬同
亦鐫石鼓思在安民非出得已古人有作昭示此旨緬
維虞迋誕敷文德聖如先師戰慎必克惟兵宜戢維德
乃綏億萬斯年視此銘辭
命祭酒司業力行考課法凡監生考課不缺者准其應試
若臨期始到不准入場
三十九年嚴監生鑽營之禁監生或有借國學肄
業名色一遇試期鑽營作弊者著祭酒司業助教
等官平日檢舉不肖貢監嚴拿究治如徇庇者照
溺職例議處
停止直省選拔貢生定例選拔貢生務取真才如
有冒濫聽監臣駁回參處先是三十七年祭酒特
默德孫岳頒面試山西選拔張漢翀等六名陕西
吕爾恒等四名文理不堪照例駁回原卷抄發該
學道候參三十八年面試廣東選拔陳其瑋等三
名文理不堪字畫舛謬抄卷駁回至是遂停止選
拔遇應行拔貢之年以陪貢充之
四十一年
御製訓飭士子文勒石太學頒行直省
文曰國家建立學校原以興行教化作育人才典至渥也
朕臨御以來隆重師儒加意庠序近復慎簡學使釐剔
弊端務期風教修明賢才蔚起庶幾棫樸作人之意乃
比年士習未端儒效罕著雖因内外臣工奉行未能盡
善亦由爾諸生積錮以久猝難改易之故也兹持親製
訓言冄加警飭爾諸生其敬聽之從來學者先立品行
次及文學學術事功源委有叙爾諸生幼聞庭訓長立
宫墻朝夕誦讀寧無究心必也躬修實踐砥礪廉隅敦
孝弟以事親秉忠貞以立志窮經考業勿雜荒誕之談
取友親師悉化驕盈之氣文章歸於醇雅毋事浮華軌
度式於規䋲最防蕩軼子衿佻達自昔所譏苟行止有
虧雖讀書何益若夫宅心弗淑行已多愆或蜚語流言
挾制官長或隠糧包訟出入公門或唆撥奸猾欺孤凌
弱或招呼□類結社要盟乃如之人名教不容鄉黨勿
齒縱幸脱禠扑濫竊章縫返之於衷寧無愧乎若夫鄊
會科名乃掄才大典關係尤鉅士子果有真才實學何
患困不逢年顧乃標榜虛名暗通聲氣夤緣詭遇罔顧
身家又或改竄鄉貫希圖進取囂陵騰沸網利營私種
種弊端深可痛恨且夫士子出身之始尤貴以正若兹
厥初拜獻便已作奸犯科則異時敗檢踰閑何所不至
又安望其秉公持正為國家宣猷樹績膺後先䟽附之
選哉朕用嘉惠爾等故不禁反覆惓惓頒兹訓言爾等
務共體朕心恪遵明訓一切痛加改省争自濯磨積行
勤學以圖上進國家三年登造束帛弓旌不特爾身有
榮即爾祖父亦增光寵矣逢時得志寧俟他求哉若仍
視為具文玩愒不儆毁方躍冶暴棄自甘則是爾等冥
頑無知終不能率教也既負栽培復干咎戾王章具在
朕亦不能為爾等寬矣自兹以往内而國家外而直省
鄉校凡學臣師長皆有師鐸之責者並宜𫝊集諸生多
方董勸以副朕懷否則職業勿修咎亦難逭勿謂朕言
之不預也爾多士尚敬聽之
四十四年
賜景山官學及
兩京八旗官學古文淵鑑各一部
重修國子監告成
頒賜
御書彛倫堂匾額先是四十一年
詔修文廟及公廨至是告成
五十年定八旗官學生分堂肄業之制凡八旗官
學生隨貢監生分撥各堂鑲黃旗在東講堂正黃
旗在西講堂正白旗在率性堂正紅旗在修道堂
鑲白旗在誠心堂鑲紅旗在正義堂正藍旗在崇
志堂鑲藍旗在廣業堂令八旗六堂助教設立公
座每逢進署之日季考月課之期先赴本堂謁見
使坐立有所且杜頂替之弊(互見旗學門)
五十一年申嚴滿漢祭酒司業及助教等官潔已
率屬之戒
五十二年裁國子監滿助教四員漢博士一員漢
學正二員
頒發
御纂朱子全書於國子監
定廣西西隆州學貢額三年貢二人
宗人府題請宗人府素無廕子入監讀書之例今
奉
萬夀恩詔凡未入八分公以下及宗室内為一二品大臣
者俱准給廕生一人入監讀書之後即令隨旗行
走從之(互見宗學門)
恩詔直省儒學以正貢作恩貢次貢作正貢
五十四年
頒發
御纂周易折中於國子監
五十五年定湖南岳州府學輪年出貢之例時以
湖西六屬湖東四屬分建考院其挨年出貢定各
輪貢一年
定廣東諸衛學出貢之例附入各府學挨年出貢
五十九年琉球國遣其陪臣子弟來學
六十一年釐剔貢監頂冒入場之弊凡應試貢監
務於鄉試前一年起文到部自鄉試本年正月為
始月課季考無缺仍取連名互結并本堂助教等
官結狀方准移送入場如有頂冒等弊事覺一體
治罪
皇朝文獻通考卷六十五
