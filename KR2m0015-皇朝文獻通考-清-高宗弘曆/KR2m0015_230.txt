欽定四庫全書
皇朝文獻通考卷二百三十
經籍考(二十)
子(類書)(藝術)(道家)(釋氏)(神仙)
欽定淵鑒類函四百五十卷
康熙四十九年大學士張英等奉
勅撰
聖祖仁皇帝御製序曰朕幾務餘暇博涉藝林每覽一書
必盡其全帙沉潛往復既得其始終條理精義之所存
而文句英華亦常讀之矣嘗謂古人政事文章雖出於
二然文章以言理政事則理之發邇而見遠者也豈僅
以其區區文句之間而可以自命為學術乎自六朝乃
有類書而尤盛於唐此豈非求之文句之間者哉雖然
理之所寓於斯萃焉弗可廢也昔者孔子之繫易也曰
方以類聚又曰本乎天者親上本乎地者親下則各從
其類也於諸卦則曰其稱名也小其取類也大蓋以天
下古今事物之理畢具於易而易之為書因理象物因
物徵辭以斷天下之疑而成天下之務者各從其類以
明之然則類書之作其亦不違於聖人立言之意歟書
之最著者藝文類聚北堂書鈔初學記白帖杜氏通典宋
明以來撰者寖廣若博而不繁簡而能覈者抑亦鮮矣
獨俞安期唐類函頗稱詳括大抵祖述歐陽詢之類聚
稍刪存書鈔初學記白帖通典而附益之安期明人也
而曰唐類函者以其皆唐輯也既缺宋以來書而唐以
前亦有脱漏者爰命儒臣逖稽旁搜泝洄往籍網羅近
代增其所無詳其所略參伍錯綜以摛其異探賾索隠
以約其同要之不離乎以類相從而類始備焉書成計
四百五十卷夫自有類書迄於今千有餘年而集其大
成可不謂斯文之少補乎學者或未能盡讀天下之書
觀於此而得其大凡因以求盡其始終條理精義之所
存其於格物致知之功修辭立誠之事為益匪淺尠矣
(臣)等謹按明俞安期撰集虞世南北堂書鈔歐陽
詢藝文類聚徐堅初學記白孔六帖諸書以其為
唐人所述題曰唐類函六朝以前遺文舊事頗存
梗概至武德貞觀以後詞章僅見數篇蓋當時七
子倡復古之說相戒勿讀唐以後書安期在明之
季號稱積學猶持七子之緒論然唐人搜輯舊聞
不遺隋魏即宋時太平御覽亦著三唐况類書之
作要使古籍散亡藉以存什一於千百非徒為詩
文隸事而設則何必更限以時代轉令千餘年文
獻無徵乎我
聖祖仁皇帝乙夜觀書廣為紬繹因命詞臣博採元明之
文章事跡併安期所編會成巨製百川歸海九金
就鎔自有類書以來未有若兹之宏博富麗者也
御定佩文韻府一百六卷
康熙五十年大學士張玉書等奉
勅撰
聖祖仁皇帝御製序曰朕萬幾在御日昃宵分未遑自逸
時當燕閒不輟問學羣經子史誦其文而晰其義矣以
至百家之書凡可以禆世教勵民風者修明補正罔使
闕遺嘗謂韻府羣玉五車韻瑞諸書事繫於字字統於
韻稽古者近而取之約而能博是書之作誠不為無所
見也然其為書簡而不詳略而不備且引據多誤朕每
致意焉欲博稽衆籍著為全書爰於康熙四十三年夏
六月朕與内直翰林諸臣親加考訂證其訛舛增其脱
漏或有某經某史所載某字某事未備者朕復時時面
諭一一增錄漸次成帙猶以故實或未極博於十月復
命閣部大臣更加蒐採以裒益之既有原本增本又有
内增外增將付剞劂矣名曰佩文韻府隨於十二月開
局武英殿集翰林諸臣合併詳勘逐日進覽旋授梓人
於五十年十月全書告成共一百零六卷一萬八千餘
頁囊括古今網羅巨細韻學之盛未有過於此書者也
書成諸臣請序朕念自初至今經八年矣歷寒暑之久
積歲月之勤朕於此書政事之暇未嘗惜一日之勞也
朕又嘗諭諸臣從來著一大書非數十年之功不能成
今數年以來所成大部書凡十有餘種若非合衆人之
力豈能刻期告竣故念先後預事諸臣皆命列名其中
兹序佩文韻府因備記編撰之始末遂及修集諸書之
大指以見成書之不易如此
(臣)等謹按類書之分韻隸事昉於唐顔真卿之韻
海鏡原二百卷惜其書不傳今惟韻府羣玉五車
韻瑞等書盛行於世而舛訛疏漏之處或不免焉
我
聖祖仁皇帝特詔儒臣重加纂輯延閣廣内之儲蒐羅遍
焉前列韻藻凡皆陰氏凌氏之書所已錄者也後
則别標增字則兩家所未錄者也分隸之字由少
而多又各依經史子集序次秩如或一語而諸書
互見者則先引最初之書而其餘以次注於下又
别以事對摘句附綴於末
御定韻府拾遺一百十二卷
康熙五十五年刑部侍郎張廷玉等奉
勅撰
(臣)等謹按佩文韻府既成
特命搜竒抉秘復輯是書其分韻隸事悉凖前編而所補
之例則有四焉一曰前編所有之字則惟增韻書
之音切一曰前編未收之字從他韻增入者則兼
註音義一曰文句典故前編未及載者謂之補藻
一曰前編已載而復加註謂之補註清詞麗句蒐
採靡餘無隻字之憾信乎學海朝宗不遺涓滴也
已
御定駢字類編二百四十卷
康熙五十八年工部侍郎吳士玉等奉
勅撰
世宗憲皇帝御製序曰我
皇考德秉生知學深稽古萬幾之暇披覽簡編自六經諸
史以逮諸子百家莫不探其本源窮其閫奥又令詞臣
纂集羣言廣稽博採丹黃甲乙薈萃成編所就者非止
一書所錄者動盈萬卷咸秉
宸衷之釐定并為秘府之珍藏又以自古類書或以事而
相從或以韻而相次因循故轍訛偽相沿乃
命儒臣纂修駢字類編一書字從所統若律吕之有元聲
類以字分如百川之歸大壑提綱挈領義例燦然首天
地而時令次之次山水居處而珍寳數目又次之次方
隅采色器物而草木鳥獸蟲魚人事又次之部分則簡
而不煩取材則博而能要極詞壇之瑋麗創類苑之奇
觀朕景仰
前徽欽承丕緒如子史精華圖書集成等書悉遵
先志分命臣工夙夜校讐並皆竣事而駢字類編亦以今
秋告成記曰比事屬辭蓋駢之義也易曰方以類聚則
類之始也今字則從駢義雖不同而不妨於並列編則
從類事雖互見而不至於混淆於是乎乾坤之藴民物
之繁大備於一書之中而蔚然萃羣書之秀矣洪惟我
皇考盛德際天地大業照古今述作上繼夫聖明文章悉
歸於性道是書之成豈徒為藝林之盛事而已哉形而
上者謂之道形而下者謂之器引而伸之觸類而長之
無器之非道也爰書大意弁之簡端庶幾以學務時敏
之思為紹庭陟降之志云爾
(臣)等謹按韻府羣玉五車韻瑞等書皆取落脚字
為韻從未有以起頭字編次成書俾之互相為用
者我
聖祖仁皇帝韻府既成旋以尾字同韻必更以首字同韻
者相為經緯爰輯為是編凡分十有二門曰天地
曰時令曰山水曰居處曰珍寳曰數目曰方隅曰
采色曰器物曰草木曰鳥獸曰蟲魚又補遺一門
曰人事標首之字凡一千六百有四每條所引以
經史子集為次仍仿韻府成例也至引書必著其
篇名引詩文必著其原題或一題而數首者必著
其為第幾首俾檢閱者得一覽而知不徒泛為捃
摭務博而已
欽定子史精華一百六十卷
康熙六十年工部侍郎吳士玉等奉
勅撰
世宗憲皇帝御製序曰恭惟
皇考聖祖仁皇帝天縱聰明秉上聖之姿而垂意典籍勤
於稽古
御極六十餘年萬幾之暇披覽卷帙不輟寒暑巡幸所至
必以緗素自隨逮於耄齡精研不倦延閣廣内之藏搜
討無遺所謂好古敏求多學而一以貫之也欲以編輯
成書嘉惠天下後世嗜學之士
特命開書局於武英殿召集詞臣歷歲修纂每成數卷即
上呈
御覽
親加指示前後所成充溢冊府而子史精華之纂為最後
朕纘緒之初尚未告竣敬承
先志俾就厥功綜觀大凡其部三十其目二百七十有九
自天文地理帝德王功禮樂兵刑之大人倫日用之常
以及九邊之殊域二氏之異教方術技藝之巧草木鳥
獸之蕃門分類别條理具備而採掇子史芟蕪擷秀甚
有禆於學者蓋士之嚮學通經為先而博及於子史固
不能若窮經之專一惟攬其精華而識之弗忘俾考古
者於兹尋其緒則無慮於簡牘之繁績文者於兹取其
材則有助於翰墨之富用力甚簡而成功已多是
聖祖皇帝垂教無窮之至意也剞劂既畢展閱全編敬為
叙引昭示久遠用綴於篇端
(臣)等謹按是編部分三十天地帝王皇親歲時禮
儀設官政術武功邊塞倫常品行人事樂釋道靈
異方術巧藝形色言語婦女動植儀飾服飾居處
産業食饌珍寳器物凡治統道統之大品物名象
之微罔不賅備而又詳為分注端緒秩如於子史
兩家誠披沙而見寳矣
御定分類字錦六十四卷
康熙六十一年翰林院編修何焯等奉
勅撰
聖祖仁皇帝御製序曰司馬相如云合纂組以成文列錦
繡而為質蓋言詞賦雖雕蟲末技亦必掞藻敷華飾琢
其章句然後文質相宣也朕山莊避暑&KR0897;幾之暇以翰
墨自怡而卷帙充積廣博鮮要爰命何焯陳鵬年等薈
萃經史子集下至說部諸書採擇其字之麗雅者别為
四十門六百一十八類每類又分成對備用共六十四
卷名曰分類字錦閱三載編纂告成朕惟日星輝耀雲
霞綺駮天之錦也山川峙流草樹葱鬱地之錦也觀文
察理禮定樂興帝王之錦也若夫相如所云乃錦之膚
寸者耳然對偶本於陰陽音聲協於律吕古文人駢織
之功又烏可廢哉是書也子夏所謂雖小道必有可觀
者焉
(臣)等謹按隸事纂言列為對偶徐堅初學記中即
有此體有唐文士遂以精敏為工第丹青雜俎典
冊紛繁博採恒難駢羅未愜是書纂合麗句薈成
巨編凡四十門剪裁則華實兼收配隸則銖兩悉
稱或玉屑珠英可供文藻而單詞片語未易駢連
者各依字數附綴於末謂之備用於此見
石渠天禄之珍藏者誠衆美之畢萃也
欽定古今圖書集成一萬卷
雍正三年戶部尚書蔣廷錫等奉
勅校
世宗憲皇帝御製序曰欽惟我
皇考聖祖仁皇帝聰明睿知亶生知之質而又好古敏求
孜孜不倦萬幾之暇置圖書於左右披尋玩味雖盛暑
隆寒未常暫曠積數十載之久研綜古今搜討殆遍屢
命儒臣宏開書局若周易折中發四聖之微言朱子全書
會羣儒之奥義皆禀自
睿裁復
躬加校定若律歷淵源推軒皇之神策叶虞代之元聲皆
親行指授以天縱之能而凖於儀器凡注經考史選詩論
文以及博聞多識之資所纂輯雕鐫充溢於内府刪述
之功嘉惠無窮稱極盛矣而又以為未攬其全乃
命廣羅羣籍分門别類統為一書成冊府之鉅觀極圖書
之大備而卷帙浩富任事之臣弗克祗承既多訛謬每
有闕遺經歷歲時久而未就朕紹登大寳思繼
先志特命尚書蔣廷錫等董司其事督率在館諸臣重加編
校窮朝夕之力閱三載之勤凡釐定三千餘卷增刪數
十萬言圖繪精審考定詳悉書成進呈朕覽其大凡列
為六編析為三十二典其部六千有餘其卷一萬始之
以歷象觀天文也次之以方輿察地理也次之以明倫
立人極也又次之以博物理學經濟則格物致知誠意
正心治國乎天下之道咸具於是矣惟我
皇考法天行之剛健協坤德之含宏察於人倫明於庶物
尊六經而禮先儒釐六官以敷大政故是書之成貫三
才之道而靡所不該通萬方之略而靡所不究也我
皇考金聲玉振集五帝三王孔子之大成是書亦海涵地
負集經史諸子百家之大成前乎此者有所未備後有
作者又何以加焉敬藏石室寳垂久遠用敘其本末綴
於篇首上以彰
皇考好學之聖德右文之盛治并紀朕繼志述事兢兢業
業罔敢不欽若於
丕訓云爾
(臣)等謹按是書分六彙編三十二典首歷象彙編
為典四曰乾象典二十一部歲功典四十三部歷
法典六部庶徵典五十部次方輿彙編為典四曰
坤輿典二十一部職方典二百二十三部山川典
四百一部邊裔典五百四十二部次明倫彙編為
典八曰皇極典三十一部宫闈典十五部官常典
六十五部家範典三十一部交誼典三十七部氏
族典一千六百九十四部人事典九十七部閨媛
典十七部次博物彙編為典四曰藝術典四十三部
神異典七十部禽蟲典三百十七部草木典七百
部次理學彙編為典四曰經籍典六十六部學行
典九十六部文學典四十九部字學典二十四部
次經濟彙編為典八曰選舉典二十九部銓衡典
十二部食貨典八十三部禮儀典七十部樂律典
四十六部戎政典三十部祥刑典二十六部考工
典一百五十四部通六千一百九部凡一萬卷
典制紀略(無卷數)
孫承澤撰承澤見經類
(臣)等謹按承澤熟於典故是編廣徵博引頗資考
核然體例不免龐雜
經世篇十二卷
顧炎武撰炎武見經類
(臣)等謹按是書頗近埸屋策料蓋應科舉者鈔撮
類書為之而託名於炎武耳
考古類編十二卷
柴紹炳撰紹炳見經類
紹炳自述曰此書取便童蒙比於小學紺珠之類
廣羣輔錄六卷
徐汾撰汾字武令錢塘人
王晫今世說曰汾喜著書苦無由得錢為楮翰常
於破几上起草束麻濡煤以作字
(臣)等謹按陶潛聖賢羣輔錄乃後人假託為之此
編補續尤未免冗蕪至明代七才子十才子之目
乃係詞人標榜亦妄載之則苦於編摩而短於裁
别矣
二酉彙刪二十四卷
王訓撰訓字敷彛安邱人順治丁亥進士
古今疏十五卷
朱虛撰虛字邵齋號可菴又號介菴曹州人順治
丁亥進士官至紹興府知府
政典彙編八卷
王芝藻撰芝藻見經類
三才藻異三十三卷
屠粹忠撰粹忠號芝巖定海人順治戊戌進士官
至兵部尚書
三才彙編四卷
龔在升撰在升字聞園嘉善人順治己亥進士官
蘇州府推官
教養全書十一卷
應撝謙撰撝謙見經類
(臣)等謹按是書之例略仿馬端臨通考特改分選
舉學校治官田賦水利國計漕運治河師役鹽法
十考而多載明代掌故間附己見議論亦醇
韻粹一百七卷
朱彛尊撰彛尊見經類
宫閨小名錄四卷後錄一卷
尤侗撰侗見史類
格致鏡原一百卷
陳元龍撰元龍字廣陵海寧人康熙乙丑進士歷
官文淵閣大學士諡文簡
編珠補遺二卷續編珠二卷
高士竒輯士竒見經類
(臣)等謹按徐乾學序謂編珠四卷隋大業中著作
佐郎杜公瞻奉敕撰凡十四門門各有類惟取其
事之切於用者故卷帙不多考隋經籍唐藝文二
志並無此書他書錄亦皆不注士竒偕乾學奉
命校勘閣中書得之已逸其後二卷士竒博採故實以補
其闕又廣其門類之未備者
古事苑十二卷
鄧志謨撰志謨字景南饒安人
行年錄(無卷數)
魏方泰撰方泰字日乾號魯峯江西廣昌人康熙
癸未進士官至禮部右侍郎翰林院學士
石樓臆編五卷
周綸撰綸字鷹垂江南華亭人康熙中官國子監
學正
五經類編二十八卷
周世樟編世樟字章成太倉人
古事比五十三卷
方中德撰中德字田伯桐城人
典引輯要十八卷
丁昌遂撰昌遂字秀崖懷寧人
讀書記數略五十四卷
宫夢仁撰夢仁字定山泰州人康熙戊戌進士官
至福建巡撫
花木鳥獸集類三卷
吳寳芝撰寳芝石門人
廣事類賦四十八卷
華希閔撰希閔字豫原無錫人康熙庚子舉人
根黃集十卷
楊文源撰文源長泰人
(臣)等謹按是書排纂三禮之文分律吕封建井田
學校祭祀為五門每門之中各具子目其曰根黃
者蓋取黃鍾為萬事根本之意
三體摭韻十二卷
朱昆田撰昆田字西畯秀水人
文獻通考節貫十卷
周宗濓撰宗濓見儒家類
考古略八卷考古原始六卷
王文清撰文清見經類
春秋經傳類聫(無卷數)
王繩曾撰繩曾字武沂無錫人雍正庚戍進士官
揚州府教授
繩曾自序曰宋徐晉卿有春秋類對賦拘於聲韻
選詞難工事弗類從猶如野戰乃猶入經解得與
諸家炳如列星並垂不朽兹編分類彙集聫為駢
體以便記誦寧律不諧不使句弱寧句不工毋使
語俗開府之長庶幾有取乎
杜韓集韻三卷
汪文柏撰文柏字季青號柯庭嘉興人官兵馬司
指揮
古今記林二十九卷
汪士漢撰士漢見雜家類
士漢自述曰此書義例有二一紀淑慝以示勸戒
一蒐瑰琦以資見聞
古學捷錄十卷
陳應麐撰應麐原名應明字縉英莆田人
讀古紀源九卷
何懋永撰懋永字念修山陰人
經濟宏詞十二卷
汪學信汪以時同編學信字四如以時字太易新
安人
唐句分韻初集四卷二集四卷續集二卷四集五
卷
馬瀚撰瀚字炎州順天人
政譜十二卷
朱栗夷撰栗夷字心菴山陰人
是菴日記十四卷
楊擁編擁字蔚芝號是菴爵里無考
例略曰是編會心即錄叙次不倫挂漏孔多體殊握要
類書纂要三十三卷
周魯撰魯字南林無錫人
駢語類鑑四卷
周池撰池見史類
右類書
御定佩文齋書畫譜一百卷
康熙四十四年禮部侍郎孫岳頒等奉
勅纂
聖祖仁皇帝御製序曰書者六藝之一昔柳公權言心正
則筆正程子謂作字須敬即此是學蓋以紀事載言行
之天下垂之久遠書誠重矣夫書以傳其意而畫以肖
其形事若不相侔其義有可連類而並論者焉蒼頡史
皇以來歷代載籍多能道之而時數相推材智間出繁
重者變而之簡易樸拙者漸而之巧麗亦天地自然之
理也其初古文繼為篆隸而今之所謂真書行草三者
實權輿於斯矣然三者皆肇興於漢逮夫魏晉去古未
遠多見古人篆隸故鍾繇書有其遺法而王羲之踵美
垂徽祧前啟後士林所稱以為歸極矣若圖畫之事始
自秦漢盛於六朝其間作者輩出曹衛顧陸擅能於前
董展孫揚流聲於後隋有何鄭唐則閻吳大抵皆畫佛
像人物下筆輒依故事迨氣韻之超極於潑墨寫生之
精窮於没骨而畫之變盡焉朕萬幾燕閒披覽典册間
臨書家名蹟每觀前代紀錄書畫諸書種類錯互漫無
統紀遂即佩文齋所有者編輯之使各以類相從為一
百卷凡書畫之源流古今工於此者之姓氏以至聞人
之題䟦歷代之鑑藏悉備考而慎其擇亦可謂詳且盡
矣昔唐太宗好書親序王羲之傳自以為心慕手追而
當時内府之圖籍亦號最盛迄於今日流傳者日遠日
少晉唐已為隆古而况前此者乎然溯流者必窮其源
習今日之書而不推本於篆隸亦猶齊末之觀也故上
自蒼頡史皇下暨近代皆列焉朕於書畫偶有題䟦檢
出數十則以為一卷從諸臣之請也要之尚稽曩昔用
以攄適性情泳陶清暇附於古聖人游藝之意並為世
之嗜古者樹毫楮之表凖宏考索之旨趣則牙籖萬卷
之中是編其亦可以永傳也夫
(臣)等謹按書畫之品昉於齊梁唐張彦遠撰法書
要錄歷代名畫記自謂家世藏法書名畫李綽尚
書故實亦亟稱之嗣後收藏鑒識家記載日繁大
抵就所見聞品題真偽若考證之資固未能賅備
也我
聖祖仁皇帝萬幾餘暇翰墨怡情
御製書畫題䟦
奎章炳燿雲漢昭回乃復
詔輯中秘之藏分門列目博採旁搜訂為兹譜首論其藝
次傳其人而
宸翰之所品評故府之所題識以及名人手䟦審定真贋
者咸著錄焉
秘殿珠林二十四卷
乾隆九年刑部尚書張照等奉
勅編
(臣)等謹按晉唐以來書家所繕經典雜列法帖鄧
椿畫繼分八目亦以仙佛鬼神為首然均未嘗别
為一書也我
皇上以二氏之教畛域攸分爰
勅内府所藏書畫有關於釋典道籙者别為編錄體例
精詳卷端首載
三朝宸翰
皇上御筆次列歷代名人書畫而凡印本繡線刻絲之
屬以類附焉次為臣工書畫次為石刻木刻經典
語錄科儀及供奉經像三藏旁羅七籖並列金題
玉躞真有出於尋賞鑒之外者已
石渠寳笈四十四卷
乾隆九年刑部尚書張照等奉
勅編
(臣)等謹按書為游藝畫屬考工古未有所謂專門
名家也東漢以來始以筆法為能事至書評書斷
畫品畫記綜甄益精紀載日夥六朝三唐代有傳
人其於名姓品第收藏著錄題䟦古蹟辨别真偽
或限於一家之見聞或誤於一時之鑒别迄未能
羅厥衆美勒為鴻編惟我
皇上摛藻為春尺素寸牋天工默契而
内府藏弆者復多人間所未睹儲積日富品鑒彌精
勤政之餘萃成鉅帙其次序先册次卷次軸其記載則
先書後畫先分後合以及欵式高廣印記題䟦臚
載既詳而
列聖宸章
幾餘寳翰尤炳燿於册府之中允為藝林之盛事也已
庚子銷夏記八卷研山齋圖繪集覽三卷
孫承澤撰承澤見經類
(臣)等謹按承澤品行士論薄之而於鑒别書畫實
别具隻眼退居後嘗於夏日錄所藏墨蹟畫卷石
刻及所見他人處者為之評隲考據詳明名曰銷
夏記圖繪集覽三卷成於年八十二時其文多具
銷夏記中以有其子炯所補且間有同異處故附
錄於後别有墨蹟集覽法書集覽四卷則全與銷
夏記同無庸複載
無聲詩史七卷
姜紹書撰紹書見雜家類
李光映序曰是書出於郡城項氏因多譌脱乃校
定重刻焉
書學彙編十卷
萬斯同撰斯同見經類
(臣)等謹按斯同錄歷代善書之人凡一千五十四
搜羅既博考證亦精由其邃於史學也
畫法年紀一卷
郭礎撰礎字石公江都人順治壬辰進士官至順
德府知府
繪事備考八卷
王毓賢撰毓賢字星聚鑲紅旗漢軍人官至湖廣
按察使
(臣)等謹按毓賢吏治精敏而案牘之暇不廢賞鑒
是編先撮錄諸家畫法為總論次取古來畫家姓
名事迹以時代分序上自軒轅下至北宋雖祖述
張彦遠歷代名畫記夏文彦圖繪寳鑑二書而蒐
輯詳贍一覽周知謂之青出於藍可矣
書法正傳十卷
馮武撰武號簡緣常熟人
(臣)等謹按武為馮班從子書學頗有淵源此其年
八十一時所作閱歷既深論斷亦頗可據
江村銷夏錄三卷
高士竒撰士竒見經類
式古堂書畫彙考六十卷
卞永譽撰永譽字令之鑲紅旗漢軍人官至刑部
侍郎
王士禎居易錄曰卞中丞永譽貽書畫彙考六十
卷凡詩文題跋悉載上溯魏晉下迄元明所收最
為詳博
南宋院畫錄八卷
厲鶚撰鶚見史類
六藝之一錄四百六卷續編十二卷
倪濤撰濤見經類
(臣)等謹按此編上下二千年裒輯最富其為例凡
六曰金器欵識曰刻石文字曰法帖論述曰古今
書體曰歷朝書論曰歷朝書譜溯其源不遺其流
觀其通亦窮其變誠書家之統會藝圃之淵林也
草韻彙編二十六卷
陶南望編南望字遜亭上海人
石村畫訣一卷
孔衍栻撰衍栻字石村曲阜人
歷代畫家姓氏韻編七卷
顧仲清撰仲清字咸三號松壑嘉興人
烟雲過眼錄二十卷
周在浚撰在浚見史類
高兆跋曰綜計平生所聞見以欣賞之情具書畫
之識謂今人皆及古人曹吳關荆一顧再顧不復
累心惟於幽人詞客故老貧交斷練殘楮皇皇歲
月若寢食不暇耳
小山畫譜二卷
鄒一桂撰一桂字小山號讓鄉無錫人雍正丁未
進士官至内閣學士
(臣)等謹按一桂所畫花卉得惲夀平之傳此編論
畫花卉法皆酌採古人微論而知天知地知人知
物之說則未經人道者宜其以繪事之微上邀
宸賞非偶然也
傳神秘要一卷
蔣驥撰驥字赤霄號勉齋金壇人
漢溪書法通解八卷
戈守智撰守智字達夫平湖人
國朝畫徵錄三卷續錄二卷
張庚撰庚見史類
庚自序曰錄
國朝之畫家徵其蹟之可信者著於篇凡畫之為庚
所寓目者以鄙見論著之或聞諸鑒賞家所稱述
而未徵其蹟槩從附錄創始於康熙後壬寅脱稿
於雍正乙卯又精意識一卷記所見古畫而以論
畫終焉
月湖讀畫錄一卷
王樑撰樑震澤人
艷雪齋書品二卷畫苑二卷筆墨紙硯譜一卷
不著撰人名氏
右藝術類書畫
操縵錄十卷
胡世安撰世安見經類
松風閣琴譜二卷抒懷操一卷
程雄撰雄字雲松休寧人
(臣)等謹按雄嘗學琴於韓昌因取閩人莊臻鳳原
譜重加訂正宫夢仁祁豸佳皆為之序抒懷操三
十調皆取時人之詞諧以為譜并付梓而行之
溪山琴况一卷
徐谼撰谼太倉人
琴學心聲一卷
莊臻鳳撰臻鳳號蝶菴江寧人
琴談二卷
程允基撰允基字寓山徽州人
琴學内篇一卷外篇一卷
曹廷棟撰庭棟見經類
庭棟自序曰棟撰琴學内篇以律合琴即以琴證
律而知正律之外必有變律還宫五聲必取半律
實出於琴聲清濁之自然而與蔡氏新書有互相
發明者若夫以十分定半律以九寸為虚數則與
蔡氏微有不符至於取應必兼三節定徽俱出均
分制絃則巨細同歸律位則分寸各具固新書所
未備亦漢唐以來諸書所未論及也外篇薈萃古
今琴說妄以已意按其是非非敢譏議前人蓋不
如是無以明其理之必然與其用之變化也
右藝術類琴譜
印存初集二卷印存元覽二卷
胡正言篆正言字曰從海陽人前明嘗官武英殿
中書舍人
(臣)等謹按古人摹印之法以端重為宗明文彭何
震二家篆刻最著然彭喜秀雅而傷於嫵媚震尚
蒼勁而故示圭稜其末流均不能無失正言以摹
印名於時頗能矯兩家之弊是編乃其印譜朱印
者為初集墨印者為元覽凡名字印十之八齋閣
印十之一鐫成語者十之一
印典八卷
朱象賢撰象賢號清溪吳縣人
白長庚序曰印典引宋王基梅菴雜記蝸廬筆記
葉氏游藝雜述元宋無考古紀略四書皆得之檇
李曹氏鈔本為諸家所未見
右藝術類篆刻
(臣)等謹按漢藝文志曰道者秉要執本清虛以自
守卑弱以自持有合於謙讓之義自神仙之流赤
松子魏伯陽以煉養之術著盧生李少君以服餌
之方傳淮南鴻寳秘鍊丹鉛北魏謙之訣傳齋醮
以逮張魯杜充庭輩又以符籙科教為事異軌殊
趨源流不一要於清净無為之旨益背而馳此與
老莊之學所以不容混為一也今仍馬考之舊仍
析道家神仙為二至釋氏一門昉於阮孝緒七錄
而阮錄本列神仙之上四庫全書已師其例今亦
謹遵編次焉
御定道德經注二卷
順治十三年
世祖章皇帝御撰
世祖章皇帝御製序曰朕聞道者先天地而為萬物宗生
生化化莫得而名者也惟至人凝道於身故其德為玄
德而其言為聖言老子道貫天人德超品彙著書五千
餘言明清淨無為之旨然其切於身心明於倫物世固
鮮能知之也嘗觀其告孔子曰為人子者無以有己為
人臣者無以有己而仲尼答曾子之問禮每曰吾聞諸
老耼豈非以人能清淨無為則忠孝油然而生禮樂合
同而化乎猶龍之歎良有以也自河上公而後注者甚
衆或以為修煉或以為權謀斯皆以小智窺測聖人失
其意矣開元洪武之注雖各有發明亦未彰全旨朕以
聖言玄遠末學多岐苟不折衷以理恐益滋譌誤用是
博參衆說芟繁去支釐為一注理取其簡而明辭取其
約而遠未知於經意果有合否然老子之書原非虚無
寂滅之說權謀術數之談是注也於日用常行之理治
心治國之道或亦不相逕庭也爰序諸簡端以明大旨
云
(臣)等謹按司馬遷謂河上丈人通老子而不稱其
有注漢書藝文志亦僅載其書未以注聞自隋經
籍志以下注其書者始衆魏王弼宋蘇轍元吳澄
明焦竑之流代有言詮徵諸典籍誠以道德五千
餘言特揭無為之旨實足發人忠孝敬順之思迥
異於他子書之偏駁也然注釋滋多謬悠日甚我
世祖章皇帝知化窮神深明奥旨
親灑丹毫撰為此注大學士成克鞏等承
命編校闢諸解之虚無析羣言之淆亂使人知老子之教
不外尋常日用之間於以返樸還淳滌瑕盪穢夫
是以於萬斯年永臻寧一之休也
老子說略二卷
張爾岐撰爾岐見經類
爾岐自序曰流覽本文讀有未通輒以己意占度
稍加一二言於句讀隙間覺大義犂然迴視諸註
勿計不能讀亦已不欲讀矣
古今南華内篇講錄十卷
不著撰人名氏
(臣)等謹按是編題林屋洞藏書以郭象注為今本
以向秀註為古本然秀註雖間見於陸德明經典
釋文至陳振孫作書錄解題已稱亡佚又何從而
見其真本至於南華之名不知為唐天寳所尊而
疑為郭向所加則其人考古之學亦可見矣
陰符經註一卷
李光地撰光地見經類
南華評註(無卷數)
張坦撰坦字方平號一菴泰安人
坦自序曰廣求古注數十餘家採其簡當刪其繁
蕪又參以己意為之評釋别為或問十條列於卷
首
莊子解三卷
吳世尚撰世尚貴池人
南華通七卷
孫嘉淦撰嘉淦見經類
南華本義二卷
林仲懿撰仲懿爵里未詳
列子辨二卷
不著撰人名氏前有康熙後壬寅自序署其號曰
復堂
道德經編註二卷
胡與高撰與高字岱瞻黟縣人雍正癸卯舉人
與高自述曰老子今本相沿章句多舛乃遍訪古
本考正其文併注釋其義云
南華簡鈔四卷
徐廷槐撰廷槐字立三號笠山會稽人雍正庚戌
進士
道德經懸解二卷
黃元御撰元御見經類
道德經註二卷附陰符經註一卷
徐大椿撰大椿見醫家類
道德經注例略曰老氏之學與六經旨趣各有不
同六經為中古以後文物極盛之書老氏所云養
生修德治國用兵之法皆本上古聖人相傳之精
意故其教與黃帝並稱其用甚簡其效甚速漢時
循吏師其一二已稱極治
南華摸象記八卷
張世犖撰世犖字無夜錢塘人乾隆甲子舉人
(臣)等謹按世犖之學以禪為宗因以禪解莊子其
篇目皆依佛經之例以内篇之名標曰某品分割
併附又各敘其宗旨於每篇之首云
右道家
正宏集一卷
釋本果撰本果字曠圜潮州靈山寺僧
(臣)等謹按韓愈與大顛遊見與孟簡書中後人遂
為大顛别傳依託簡作並偽為愈與大顛三書陳
振孫書錄解題嘗力辨其妄是書仍侈談韓愈皈
依大顛事蓋猶沿襲宗門統要之說以復闢佛之
讐也
南宋元明僧寳傳十五卷
釋自融撰始末未詳
(臣)等謹按宋僧惠洪撰有僧寳傳一編自融乃復
采宋建炎丁未至
國朝順治丁亥凡五百二十一年中得九十七人各
系傳贊續為此編
現果隨錄一卷
僧戒顯撰戒顯字悔堂順治間居杭州靈隠寺
右釋氏
列仙通記六十卷
薛大訓撰大訓字六詁吳縣人
(臣)等謹按是書採錄道藏神仙凡八百七十七人
時代舛錯真妄雜糅華亭王宗熙兄弟為之序尤
怪誕無稽初名神仙通鑑順治己丑重刊改今名
真詮二卷
不著撰人名氏據後跋當為順治中人
自序曰葆真子所留真詮余嘗刪節之猶病其多
今重為訂正
果山修道居志二卷
葉鉁撰鉁見儒家類
參同契章句一卷
李光地撰光地見經類
光地自序曰參同契者參之而同契也三相類者
三字之義疏爾魏氏作參同契自謂闕略未備復
作三相類一篇互相解剥而二千年未有知者心
之不達則竊易舊簡以就膚見故此書獨無完編
惟漢魏叢書所載似是原本間有竄悞不多也獨
其不知中斷二書及截立標題亦庸末者之妄
參同契注二卷
陳兆成撰兆成字宜赤上虞人
得一參五七卷
姜中貞撰中貞會稽人
(臣)等謹按是書闡明修煉之旨所註陰符經道德
經各一卷參同契三卷黃庭經悟真篇各一卷為
書凡五故以得一參五名之
萬夀仙書四卷
曹無極編無極字若水金壇人
古文周易參同契註八卷
袁仁林撰仁林字振千三原人
古參同契集注六卷
劉吳龍撰吳龍字紹聞南昌人雍正癸卯進士官
至刑部尚書諡清慤
吳龍自序曰參同契自明楊慎掘地得原本經傳
始分因本元俞琰發揮而為是注
右神仙
皇朝文獻通考卷二百三十
