皇朝文獻通考卷九
田賦考(九)
水利田
乾隆二十四年濬山東曹單二縣江南豐沛二縣
之順堤河山東巡撫阿爾泰言曹單二縣境内之
順堤河上承直隸河南之水東注江南之豐沛二
縣入微山湖收蓄濟運因年久未挑間段淤塞臣
先經咨會江省督撫諸臣商辦務使江省與東省
河身一律寬深庶直豫之水不致灌聚曹屬尋據
兩江總督尹繼善言豐沛二縣順堤河東省上游
現在興挑下游入湖之路自應一併挑濬深通不
特濟運有資而順堤一帶田間坡水亦得藉以宣
洩實與運道民田均有禆益俱從之
開常熟昭文二縣白茒河徐六涇海口移建石閘
挑濬入海淤河兩江總督尹繼善等言蘇州府常
熟昭文二縣東北濱每向有海口二十餘處其最
大者如白茒河徐六涇為太湖及境内諸水歸海
尾閭乾隆十九年為防海潮築土塘一百十餘里
止留小口數處可以通潮餘皆築壩堵塞數年間
塘外通海之河淤成平陸内水漲發塘寬壩厚臨
時難開以致太湖所洩東來之水壅積不行自常
熟昭文及上游各縣田疇均受其患臣等相度形
勢白茒河徐六涇二口亟宜開通而海潮亦須防
護查上游舊有石閘二座自築土塘已成無用應移
於開壩之處用板啟閉以資蓄洩其塘外淤河挑
濬深通直達於海則尾閭通暢鮮有積水為患矣
疏入得
旨允行
又
諭現在甘霖未沛京師各處河渠若加修濬深通水土
之氣庶可條暢通達且無業貧黎畚鍤將事亦可得
僱植以資口食所有護城河渠圓明園一帶應修河
渠著鳩工開濬
准修建浙江海塘柴石各工程浙江巡撫莊有恭
言海寧仁和二縣石塘自康熙五十四年後陸續
改建已無復可加之工惟老鹽倉一帶柴塘四千
二百餘丈當年亦曾議建石工以活水浮沙難施
樁石而止現在江溜海潮因中小亹之下口門沙
漲連接水勢北趨其北大亹河莊山後已冲開港
道大溜由中北二亹水半分流則老鹽倉迤西之
華家衖翁家埠等處正在河莊峯之緊對北岸雖
塘外老沙尚未坍動設遇江流迅發秋潮盛滿不
能保無進臨塘脚之虞查柴塘停修已十餘年現
多矬蟄柴底自必霉朽應於富陽建德桐廬分水
四縣採辦柴料俟秋汛過後審量河勢有無坍逼
塘身應否拆修分别緩急辦理又海寧城外附塘
土堰共長三千三百餘丈應於現存矬蟄舊土之
上加高三尺以六尺為凖於舊堰底帮寬二尺以
一丈四尺為凖再新舊石塘全賴層石坦水保護
塘根今北趨方始而護河已日見坍卸應俟大汛
過後相度情形如有逼溜頂冲處所查若未建坦
水另行添建如舊有坦水或因年久樁朽石欹亦
即勘實修補疏入部議令大汎經臨即查勘確實
情形及時辦理得
旨依議即行
令濬衛河泉源河東總河張師載等言衛河之水
全賴泉源而山水性猛動挾泥沙退即淤墊應於
春季水生時凡有泉眼壅塞河身淤墊及豐草盤
結有礙泉流之處即飭地方官督率民夫上緊挑
濬芟夷自可收濟運利民之實益從之
二十五年
諭據張師載高晉陳弘謀等前後摺奏俱稱五月中雨
水較多各河水勢叠次加長旋即消退工程俱屬平
穩此皆前年籌辦河工水利時經朕特派大臣會同
各該督撫悉心相度不惜帑項疏濬得宜是以河道
俱極深通雖水勢驟長而消退甚速可見事苟善籌
效必旋至為其事而無其功者未之有也然此等工
程創之於一旦甚難隳之於日久甚易此時盛漲後
各河之淤墊必多若不隨時撈濬勢必漸成淺阻與
其修挑於甚淤之後費大而人勞何如修挑於未淤
之前事半而功倍著各該督撫一俟水退即行查察
淤淺處所一律挑濬仍不時相機籌辦俾河道長得
深通水勢永無泛溢用副朕又安生民至意
准將南關車邏等壩封土三尺尹繼善等言高寳
興泰下河被水之由皆由南關車邏等壩並無限
制故洪湖水長不及歸江歸海先後各壩滚入下
河其勢甚順乾隆十八年臣等曾經奏明將南關
車邏等壩封土三尺伏秋水漲次第開放二十二
年又經改議不必封土任其過水意謂以漸而去
下河可以容受但一遇水勢長發下河即易受淹
臣等再四籌思欲使下河減災惟有節其來水請
將南關車邏等壩仍封土三尺俟水勢長至三尺
以外方許啟壩如在三尺以内嚴謹防守不得擅
啟俾湖河之水專注歸江則下河可獲豐收實於
補偏救弊大有禆益從之
開運河東堤金灣壩下引河改低董家溝等三壩
禮部尚書嵇璜言運河東堤之金灣滚壩上承諸
湖之水為歸江要道今口門寬四十丈而尾閭仍
歸入六閘河内未能暢注應請於壩下開挑引河
一道俾減下之水由董家溝直捷注江則尾閭更
為寬暢又查董家溝廖家溝石羊溝三壩壩面尚
高應改低三尺以芒稻西閘為凖使就下之水益
加暢利奉
旨交尹繼善等勘議尋據尹繼善等議應如所請并請
於壩北展寬十丈以順其吸川建瓴之勢又西灣
壩下引河應取直加挑鳳凰橋引河亦應挑濬寬
闊董家溝廖家溝石羊溝三壩壩面並應展寬壩
下引河酌量挑濬從之
准改常熟昭文二縣海口石閘為壩江蘇巡撫陳弘
謀言白茒河徐六涇為常熟昭文二縣洩水最大
之海口向為土塘築斷乾隆二十四年臣會同督
臣尹繼善奏請開通將附近舊閘二座移建塘口
隨時啟閉奉
旨允行年來田禾均得有收已有成效因今年夏間潮
大異常又值霪雨以致閘口沖激欹斜其建閘之
處又係沙土即再增閘口亦難經久不如改閘口
為滚壩將土塘缺口用石鑲砌壩底另鋪石盤其
壩底高低以酌量内地需水之分為度不需啟閉
内蓄外洩旱澇益覺有備從之
二十六年准於易州原泉村開渠建壩以資灌溉
直隸總督方觀承言易州城西原泉村向有泉一
道由村南行入於沙灘即伏而不見從前曾在沙
灘北築壩鑿渠引水東注中貫厰城以達於州環
城為濠由西南放歸易水居民鑿子渠支分派引
約可溉田二百餘頃迨後壩毁渠塞泉仍滲入沙
灘應重建石壩一座隔截沙灘别開新渠一道長
一百一十八丈導入舊渠由厰城以達城濠又木
槽村及厰城西南乾河溝二道應各築小石壩攔
截俾無旁洩如此則水到之處田疇蔬圃均資利
澤而繞城深池亦符體制其各子渠聽民自行挑
挖官為督率辦理疏入得
旨報可至二十八年渠成
賜名安河
濬常熟縣之福山塘河陳弘謀言常熟縣福山塘
河潦則積水由此河歸海旱則引海水入河分資
灌溉千萬頃農田水利所關又為商賈入口之要
道祗因海潮帶沙常有淤積應及時挑濬得
旨允行至三十一年十月巡撫明德言福山塘河自開
浚後農田大有禆益迄今五載海潮冲擊河身復
淤宜乘時再行挑濬從之
疏通良鄉縣水道方觀承言良鄉縣逼近西山西
高東下每逢大雨山水漲發東注之水去路遏塞
往往為患田廬阻隔行旅查縣之雅河廣陽牤牛
琉璃等河本足以資宣洩因其間舊有溝渠淤塞
不能轉輸應按其地勢隨宜疏引使之節節流通
各有歸宿從之
開泰州阜寧鹽城縣之各閘引河歸海河道總督
高晉等言揚州府屬高寳興泰等下河地方積年
被淹蒙
恩准將南關車邏等壩封土三尺又加挑金灣壩下引
河分流歸江自此湖河之水不致漫過三壩而免
西來水患惟是各州縣境内支河汊港及田間積
水向來俱滙入串場河北流二百餘里始行歸海
道遠迂迴驟難消涸臣等相度形勢籌其去路請
將泰州之丁溪小海二閘引河疏濬深通順勢再
開一引河滙入王家港歸海又將阜寧鹽城二縣
境内之上岡草堰陳家冲三閘各引河疏濬深通
順勢亦開一引河滙入射陽湖歸海裁灣取直順
勢安流則積水可以早消沮洳漸成沃壤矣從之
二十七年
諭朕稽典時巡念海塘為越中第一保障比歲潮勢漸
趨北大亹實關海寧錢塘諸邑利害計於老鹽倉一
帶柴塘改建石工即多費帑金為民間永永禦災捍
患良所弗惜朕抵浙次日簡從臨勘則柴塘沙性澁
汕一樁甫下始多扞格卒復動搖石工斷難措手所
以為吾民善後者惟有力繕柴塘得補偏救弊之一
策地方大吏其明體朕意悉心經理定歲修以固塘
根增坦水石簣以資擁護庶幾盡人事而荷神庥是
朕所宵旰厪懷不能刻置者督撫等可將此旨於工
次勒石一通永誌遵守
又
諭尖山塔山之間舊有石壩朕今親臨閱視見其横截
海中直逼大溜猶河工之挑水大壩實海塘扼要關
鍵波濤衝激保護匪易但就目下形勢而論或用竹
簍加鑲或改用木櫃排砌宜隨時經理加意修防如
將來沙漲漸遠即宜改築條石壩工俾屹然成砥柱
之勢庶於北岸海塘永資保障該督撫等其善體朕
意於可興工時一面奏聞一面動帑儹辦并勒石塔
山以誌永久
准修築直隸濱河堤堰挑濬停淤水道以工代賑
方觀承言直屬上秋雨水過多河淀交漲各處濱
河堤堰多被冲刷亟需加培完補而河渠水過渟
淤亦應挑濬查文安大成等七州縣之千里長堤
固安霸州等五州縣之牤牛河並霸州之中亭河
六郎堤雄縣之清河高陽蠡縣之豬龍河河間府
屬之羊河天津海河西沽盧北口等處叠道南運
堤堰並青滄二減河吳橋東光等五州縣之宣惠
河河間天津二府屬分疏瀝水入子牙南運之各
支流河冀州衡水等處之滹滏會流河望都新安
等處長渠一切應濬應築各工均屬上年被水之
地仰懇
天恩准照興工代賑之例每土一方給米一升鹽菜錢
八文俾貧民咸得赴工食力而各處水道河防並
獲疏通鞏固實多禆益從之
命大學士劉統勲等查勘湖河歸江應辦事宜劉統勲
等議言臣等查勘湖河歸江之路自卲伯以下向
設有灣頭閘等七處宣洩湖水由鹽河歸廖家溝
石羊溝董家溝芒稻閘四河分流下注内如灣頭
閘壁虎橋鳳凰橋河身寬展足資分洩惟金灣滚
壩新挑引河尚覺未能暢遂又金灣六閘舊有鹽
河由芒稻閘歸江該處六閘金門僅寬十丈八尺
未免來源過窄又東灣滚壩先於乾隆二十二年
落低三尺西灣滚壩未能並落臣等酌議將金灣
壩新挑引河量為展寬以河底十丈為率下游地
勢稍仰亦應一律挑濬深通使有建瓴之勢六閘
鹽河向設南中北各二閘北閘二門為運鹽要津
應仍留以利鹽運自中間迤南拆去二閘添建石
壩三十丈其閘下土堤接築加長酌挑引渠以順
水勢西灣滚壩照東灣一體落低三尺并於西灣
河頭酌挑寬深以導引水勢則高寳諸河歸江之
路益暢實於下河民田廬舍大有禆益疏入得
旨報可
又
諭江南瀕臨河湖沮洳之區南則高寳甘泉北則宿清
海沐最稱窪下每遇伏秋大汛霖潦堪虞而下游蓄
洩機宜惟洪澤一湖尤為槖籥關鍵朕早作夜思為
澤國民生求保障安全之計非親巡規畫難定折衷
昨駐蹕蘇城先命大學士劉統勲協辦大學士兆惠
會同督河臣將歸江歸海各路詳勘標誌朕回鑾取
道按閱講求指示其在高寳一帶應宣導歸江者自
邵伯以下如灣頭閘等處足資分洩惟金灣滚壩新
挑引河未能暢達應再為展寬以河底十丈為率下游
地勢稍仰並一律挑濬深通俾成建瓴之勢又東灣
壩前已落低三尺西灣壩尚仍其舊諸臣議請一體
落低三尺朕量該處洩水情形至為便捷應將西灣
壩再落低一尺共低四尺則平日已有尺水入江庶
可預減暴漲之勢其河頭亦加挑寬深以資利導金
灣六閘應折去中二閘添建石壩按築土堤並量挑
引渠以備盛漲湖水自無閼壅之患然此節節措置
特為三湖旁疏曲引起見耳若其溯原掣要為釜底
抽薪之策則莫如廣疏清口乃為及今第一義現在
測驗洪湖高堰五壩高於水面七尺及七尺五寸不
等清口口門現寬二十丈當即以此酌定成算將來
俟兩壩之水如再增長三尺清口不必議寬設至
四尺即將清口拆寬一丈湖水以次遞長則清口以
次遞寬總以上壩增一尺之水下口開十丈之門為
凖過秋汛遂漸收至二十丈或十數丈則全湖勢暢
以視求助於分支别派者其功奚啻倍蓰至駱馬湖
水由永濟橋東注為六塘河源流既遠所受支河甚
多河中淤埂阻滯溜勢一遇暴漲猝難容洩田廬易
致漫淹應視兩岸中間窄狹者再加寬展切去河中
淤埂俾游波寬緩不至出槽堤身殘薄者量為修補
以資捍衛其六塘河尾閭横經鹽河由東岸武障等
河下洩入海原設條石滚壩為過水之凖其旁並設
草壩水小則蓄水運鹽水漲則拆壩消水商民彼此
各爭其便當每年權其緩急利害立定限制以時啟
閉地方大吏其善體朕意實力奉行所有一切各工
該督撫河臣會同鹽政悉心確估核議以聞
又
諭直屬被水窪地此時已屆冬令非設法疏消涸出何
以無悞春耕目下稍事因循一遇沍寒便已難施畚
鍤於民生關係甚重著方觀承趁此天氣融和悉心
及早籌度於沮洳附近之土多方挑挖溝濠俾積水
不致稍淤而赴工貧民兼可藉以餬口實為一舉兩
得可即一面詳悉具奏一面乘時妥辦
又
諭直省督撫辦理溝渠蓄洩事宜山東道御史湯世昌
言今歲近京各處雨水過多低田淹損行路泥濘
頗為農商之病惟於大道兩旁開渠深廣旱澇蓄
洩該地農民照河工民堰民修之例富者計畝出
夫貧者出力餬口因其地勢節節疏通則水有歸
宿農商不至受病矣疏入工部議如所請奉
諭旨工部議覆御史湯世昌條奏廣開溝渠以資蓄洩
一摺所辦尚未洞悉自古力役一項本為捍衛民生
並非征求無藝第如摺内所稱富者計畝出夫貧者
出力餬口微特小民久樂昇平不識公旬之令設使
地方不肖吏胥因而從中高下其手苛派賄脱轉非
因利利民之意自宜分晰籌畫如其地與民田民舍
甚為切近而工程又屬細微民間願出力從事者聽
其自行修築不必繩以官法外若其功非旦夕可既
而民力更難以全任則仍當官為酌助口食之資庶
民不艱而事易集是在封疆大吏飭屬善為之耳
建復南昌縣富倉圩石閘江西巡撫湯聘言南昌
縣屬之富倉圩地處極低該圩中間有民田萬一
千餘畝四面受水舊有土堤石閘以資捍禦今年
久頃圮宜於北堤小港以下琵琶洲以西建復石
閘一座乘此農隙水涸之時趕緊興築其土堤小
閘聽民自經理官為督率實於該處民田大有禆
益從之
濬烏程長興二縣境内漊港閩浙總督楊廷璋言
湖郡之水由七十二漊洩入太湖出蘇州之寳帶
橋歸吳淞口入海其漊隸烏程者三十六隸長興
者三十四港内淤墊港口復為蘆葦壅塞以致秋
雨過多山水驟發便至淹浸應開寬濬淤以分水
勢而護民田俾水道暢流歸湖迅速自不至有淹
浸之患從之
二十八年准濬鳳河上游以工代賑方觀承言鳳
河發源
南苑出回城門閘子口經大興東安通州武清天津
各地方入大清河其自武清之南宫村以下現在
深通南宫村以上至閘子口一百二十餘里内間
段淤淺兼有河身過窄之處雖泉河本水尚資容
納而兩岸&KR0377;水淹浸田禾即不能資其宣導今逐
段查勘應將淺處挑深窄處挑寬照現在工賑之
例辦理從之
又
諭畿輔一帶去年秋霖過多窪下之區現在設法消疏
以利東作因思海河為積水委輸之尾閭而地方官
或拘於成例僅將五閘宣洩不肯推廣籌辦多開壩
口以為釜底抽薪善策著協辦大學士兆惠馳驛前
往會同鹽政達色知府周元理悉心確勘情形有應
行增開之口一面奏聞一面辦理務期去路疏暢水
消之後補築口門即不無所費而利民實多不必稍
為瞻徇也兆惠言津城宣洩大勢水在運河東南者
以海河為尾閭今積水俱在東南必視海河長落
為利導臣等查看情形於舊設五閘口測量海水
高下大抵閘内之水高於海河五六七八寸不等
其中大閘口白塘閘均無庸加開其餘賀家口何
家圈灰堆等三舊閘應量為開寬以資輸瀉至五
閘外地方官所開溝渠自雙港東南至鹽水沽五
溝須大加開寬以便流駛又賀家口東之陳唐莊
灰堆北岸之黃家莊並雙港西口及新莊等四處
俱可添開溝道通計自大閘口至鹽水沽五十里
新舊溝閘凡一十五處足資疏消約計四月初間
全境積水可以消退其現添新溝至海河水長即
須填塞舊存五閘夏月潮漲亦須堵閉疏入得
旨報可
濬治蘇州松江太倉等屬水道江蘇巡撫莊有恭言
太湖之水由三江歸海經流蘇松太所屬之吳江
震澤十二州縣境内查吳江之十八港十七橋吳
縣之貼魚口大缺口為湖水穿運入江要道不無
淺阻又入吳淞之龐山湖等處向稱寬闊邇來民
間圖利遍植茭菱圈築魚蕩亦多所侵佔劉河情
形大非昔比舟楫來往必艤舟待潮崑山外濠為
婁江正道淺狹特甚蘇州之婁門外河為江源出
運咽喉河面僅寬三四丈不等應自運河以西凡
太湖出水之口就其有港可通有橋可洩之處為
之清釐佔塞務使分流迅速其運河以東吳淞江
自龐山湖以下婁江自婁門以下凡有淺狹阻滯
處所疏濬寬深一切植蘆插籪及冒佔水面之區
儘數剷除嚴為之禁疏入得
旨報可
准桃濬荆山橋舊河山東巡撫崔應階言東省濟
寧魚臺二州縣屢遭湖水淹浸本年復被偏災臣
於八月初旬查勘韓莊滚壩過水五尺至十二月
過水尚四尺一寸必須湖水與壩脊相平窪地方
可涸出今消落無期有妨耕種查南陽昭陽微山
等湖水昔年原藉銅沛境内之茶城小梁山内化
山三河會入荆山橋河内王母山倪家溝彭家河
三處出水濟運自荆山橋淤墊以致湖水泛漲蒙
恩發帑開東省之伊家河添建韓莊滚壩又將江南荆
山橋河道疏濬深通衆水齊下濱湖窪地盡皆涸
出是荆山橋尤為全湖尾閭扼要今查勘銅沛一
帶如茶城小梁山内化山三處支河俱已淤淺下
游荆山橋河道間段淤阻橋設一百五十九洞僅
止數洞流通餘俱乾涸微湖之水去路甚微仰懇
皇上天恩
勅下江南督撫將茶城小梁山内化山三處支河一律
挑濬使直達荆山橋其橋上下河道及出口入運
處凡間段淤淺者普加疏濬使湖水得以暢流東
省濱湖窪地固有禆益而江省銅沛二縣水淹地
畝亦可涸出矣疏入
諭崔應階奏請挑荆山橋舊河一摺所見甚是東省南
陽昭陽微山等湖滙為巨浸每遇水漲之時窪地常
遭淹浸濟寧魚臺二屬適當下游之衝田廬所關綦
重前曾特派欽差同地方大員辦理朕上次南巡復
經親臨閱視面諭河督諸臣隨宜設法籌辦但橋畔
河淤日增日積非大加興挑何以去沮洳而資利導
著派協辦大學士兆惠於明歲初春馳驛前往會同
尹繼善葉存仁崔應階相度會議熟籌妥辦至二十
九年尹繼善等言臣等遵
旨挑濬茶城等三處支河處處深通宣洩甚暢微湖之
水日漸消落茶城小梁山兩處河頭過水漸減經
臣高晉督令將茶城河頭接挑一百三十丈小梁
山河頭一百六十丈臣親行查勘湖水較前又落
數寸應再接挑茶城河頭七十丈小梁山五十丈
并將河形淺窄之處加展寬深其内化山河頭舊
有引渠二百一十丈亦屬淺窄應一併展寬仍不
時留心查看俟湖灘再有消涸即行續挑務期得
尺進尺挑至湖深處為止俾湖水源源暢洩永資
利賴從之
二十九年
諭高晉籌辦雲梯關黃河下游一摺所見甚是已於摺
内批諭雲梯關一帶為黃河入海尾閭原不必設立
堤岸與水爭地而無識者好徇浮言或以上流清口
洩水分數較多遇海潮盛時或不免意存顧慮因有
子堰堤防之議殊不知清口暢洩其收利在下河州
縣者不可數計至雲梯關附近不過阜寧安東二邑
所轄地面即令一時偶值盛漲所侵溢者不敵百分
一二高晉既知下游之制防一切毋庸置議益可信
清口之展放無難永遠力持於水利民生實為交有
禆益先是高晉言雲梯關下游北岸之五套南岸之陳家
浦近日溜勢趨逼漸次兜灣向裏舊有土堤卑矮
單薄據山海二廳請估帮高厚添接魚鱗越堤臣
親赴察勘雲梯關以外俱係蘆葦蕩地離海甚近
是以舊制本無堤岸因一望平灘水勢易於散浸
曾設卑矮土堤約欄水勢與關内堤工形勢迥别
自不應與水爭地臣等詳加相度與其築堤束水
致生新工不如讓地與水以順其性將來伏秋汛
内酌量情形預於舊堤上另作斜長子堰一道俾
漫灘之水攔入正河而清口東西壩每年大加拆
展湖水滙黃歸海尾閭寬闊於就下之勢益資暢
達矣疏入遂有是
諭
修築無為州圩田堤壩安徽巡撫託庸言安省沿
江各屬圩田全賴堤壩捍衛本年夏間江潮盛漲
漫缺甚多小民俱各自行修築惟無為一州地處
極低被水獨重臣委員分勘大小缺口二百餘處
州境内外堤壩二百餘里經江潮汕刷處處卑薄
應及時修築完整以資捍禦從之
三十年
諭海寧石塘工程民生攸繫深厪朕懷連年潮汛安瀾
各工俱屬穩固兹入疆伊始即日就近親臨相度先
行閱視遶城石塘五百三十餘丈實為全城保障而
塘下坦水尤所以捍衛石塘但向來止建兩層今潮
勢似覺頂衝外沙漸有汕刷二層之外應須預籌保
護該撫等上年所奏如建三層坦水六十餘丈亦就
尤險要處而言於全城形勢尚未通盤籌畫若一律
普築三層石坦則於護堤保塘尤資禆益著將應建
之一百六十餘丈均即一例添建其二層舊坦内有
樁殘石缺者亦著查明補换該督撫等其董率所屬
悉心籌辦動帑興修務期工堅料足無濫無浮以收
實濟副朕為民先事預籌之至意
又
諭前因微山湖蓄水過多瀕湖窪地每致淹浸經崔應
階等奏請宣洩微湖以水誌一丈為度於韓莊添建
新閘以殺其勢並挑荆山橋以暢其流朕今歲南巡
回鑾時舟行所經詢知窪地近多涸出農田耕作有
資但湖水暢消亦恐艱於濟運今據楊錫紱奏稱湖
内之水須存一丈二尺用至五月八閘底水尚可得
四尺餘寸若止存一丈則五月間八閘底水止存二
尺六七寸重運難行請交東省河撫二臣可否量改
水誌或將湖口以下數十里河底一律挑濬五尺等
語所奏於漕渠轉輸自有禆益但水誌改加二尺於
低窪地畝有無妨礙及挑深河底是否可行著崔應
階會同李宏詳悉確勘具奏期於漕運民田均得利
賴崔應階等議濟寧魚臺濱湖地勢高於滚壩無幾
如水消至一丈方能耕種若將滚壩加高二尺不
免淹浸臣等議將滚壩内磯心每孔安砌石槽設
立板片如水小之年加板欄束多收一尺設水勢
日增即將板片起除及時暢洩至八閘河底多係
沙礓難於開鑿惟應將新經淤墊沙泥儘力估挑
務至舊時河底而止如此則小水之年滚壩之上
既經加水一尺河底又復挑深於漕臣增水二尺
之數儘可相符而濟寧魚臺民地亦不致有淹浸
之患矣疏入得
旨報可
開挑武進丹陽二縣之孟瀆等河尹繼善言常州
府屬之孟瀆德勝兩河南通運道北達大江關係
數邑水利民田萬頃咸資灌溉緣積年吐納江潮
流沙停積河身淤墊孟瀆河計長一萬五百餘丈
德勝河六千六百餘丈亟須築壩大加挑濬鎮江
府丹陽縣之九曲河亦係通潮濟運灌溉田疇年
久淤塞計長九千五百餘丈亦應行挑濬從之
三十一年
諭京畿内外河道溝渠前經動帑興工濬治今雖閱有
年所物料或漸朽敝亦究因估辦之初未能核實所
致是以每歲仍事補苴難以經久完善今據該管大
臣等議覆御史戈濤請修街道溝渠條奏估需銀十
七萬餘兩此項程工關係緊要原不惜多發帑金以
為永遠利民之舉然非悉心籌辦實用實銷於事終
無所補現今估計大修非從前隨時修治者可比惟
在董辦大臣稽覈精詳毋致工程稍有偷漏庶從此
經途平坦溝道宣通足垂悠久
又
諭阿思哈奏嵩縣知縣康基淵開渠溉田著有成效批
司記功以示奬勵一摺州縣為親民之吏於地方農
田水利果能實心經理禆益民生實為吏治首務今
該縣康基淵挑濬伊河兩旁古渠並山澗諸流可資
引導者一律疏治深通溉田六萬二千餘頃洵屬崇
尚實政留心民事之員僅予記功不足以示鼓勵著
交部議敘但有司承辦此事務期誠心為民方足表
循績而膺錄敘若因有此旨妄生冀倖遂爾粉飾沽
名虛文塞責其或辦理不善紛擾更張則是名為興
利而轉以滋累又不可不防其流弊惟在各督撫覈
實體察以為課最耳著將此通諭知之
三十二年
諭朕此次巡幸天津閱視淀河隄牐按圖披覽内有千
里長堤之三灘里起至格淀隄莊兒頭止並無隄岸
東西約長十餘里每當雨水過多之年村民一二千
戶地畝千餘頃常被水患村民未免向隅著交與方
觀承再行詳悉相度接築長隄即核實估計妥議具
奏
又
諭朕此次巡行河淀閱視隄防今由運河回鑾經筐兒
港查看減河形勢見壩身出水處高於河底七尺則
遇汛漲時所減之水下注過猛易致跌落成坑排樁
不無撼動自應於石工之外接築灰工十五丈使坦
坡漸平以導其勢至王家務捷地興濟三處減河皆
所以宣洩盛漲保衛堤工則由一路入海不使三岔
河之水滙積尤為畿南水利攸關亦宜一律疏濬留
淤期於深通易達再子牙河故道自谷家莊以下至
吳家溝一帶河身窄狹並應普例展寬用消瀝水以
衛民田所有各處工程著該督方觀承按工核實估
計奏聞動帑興修務使疏洩得宜俾河務民生永資
利賴副朕省方籌咨至意
三十四年
諭前經軍機大臣會同工部議覆范宜賓奏挑挖運河
一摺以河工形勢不便懸擬請旨特派大臣於霜降
水涸後會同辦理今據吳嗣爵奏到現在回空糧艘
全出東境必須早為勘定庶可不悞挑工等語著派
大學士劉統勲侍郎德成馳驛前往會同吳嗣爵富
明安詳加履勘悉心籌畫據實核議奏聞妥協辦理
務期於河道運務俱有禆益
三十五年
諭據楊廷璋奏北運河張家王甫堤漫工甫經合龍因
連日大雨河水盛漲以致復有漫溢汕刷等語近日
直隸地方雨水過稠熱河古北口等處俱有被山水
冲刷民居鋪面之事今北運漫口復有汕刷之處所
有過水地方田廬間有損傷自應照例查辦至大城
文安一帶本屬窪下之區旁近地畝恐不無被淹之
處朕心深為軫念著傳諭楊廷璋即速遴委大員悉
心體勘如有被災戶民即行妥協撫綏其涸出之地
可以補種蕎麥者亦應酌借資本諭令及時趕種
又
命德成往永定河堵築漫口工程
三十六年
諭據高晉等奏七月初間汛勢更甚工程在在危險隨
開放王營減壩以洩黃漲而上游之桃源宿遷邳睢
豐碭各隄浸水滲水之處均無虞淹及民田廬舍等
語今年黃河秋汛復盛正切厪念高晉李宏能督率
員弁相機籌度搶護得宜現已漲消工固深為嘉慰
是年堵築桃源&KR0550;屬陳家道口工竣
三十七年
諭上年因永定河北運河等處遇夏秋雨水過多每不
免於漫溢宜急籌修治宣洩之方現在春河冰泮正
屆開工之期自應及時經理興作但此兩河應辦工
段極為繁重所派承辦之員甚多動用錢糧亦大著
尚書裘曰修前往協同周元理董率各員悉心佽助
務使大工迅速告成永資恬鞏
又修汶上嘉祥濟寧魚臺等州縣湖堤民埝兼疏
通水道
諭裘曰修奏驗收永定河工程一摺併陳近水居民與
水爭地之弊淀泊利在寬深其旁間有淤地不過水
小時偶然涸出水至仍當讓之於水方足以暢蕩漾
而資瀦畜非若江海沙洲東坍西漲聽民循例報墾
者可比乃瀕水愚民惟貪淤地之肥潤佔墾效尤不
知所佔之地日益增則蓄水之區日益減每遇潦漲
水無所容甚至漫溢為患在閭閻獲利有限而於河
務關係非輕其利害大小較然可見著通諭各督撫
凡有此等瀕水地面除已墾者姑免追禁外嗣後務
須明切曉諭毋許復行佔耕違者治罪
周元理奏永定北運二河并淀河之千里長堤及
天津之格淀隄等處修築工竣
三十八年
諭今日閱視淀河内鷹嘴壩及鹿疃兩處應添引河工
程其鹿疃引河據周元理擬挑九百丈即如所擬行
至鷹嘴壩曲處該督擬開挑引河一百二十七丈仍
恐射堤灣處不能引流歸漕著向西北展長百十丈
則大堤不致受頂衝以資保障河防原以衛民惟期
盡善即為費較多亦所不靳著周元理即照指示機
宜動帑妥協辦理仍飭大員董率稽查務令工歸實
濟民資利賴
張家口上堡圈城修築東北兩面石壩被水沖圮
之處計一百六十餘丈於外添築護壩石坦坡四
百十二丈二尺
三十九年
諭江南黃河老壩口堤工漫溢現在高晉等集料剋期
堵築併有旨令何煟於查勘潘家屯引黃入湖事畢
順赴老壩口協同堵築以期迅速集事但此次漫缺
堤工淹及板插淮安一帶水勢較大運道民生甚有
關係大學士舒赫德河工向為諳悉著即前往會同
高晉等妥籌速辦以副朕懷
吳嗣爵薩載等奏外河廳屬老壩口漫溢堤工晝
夜儹趕鑲柴壓土立見斷流黃河大溜全由故道
歸海
四十一年工部議巡漕御史索興阿奏通惠河各
牐修理工程坐糧&KR0550;不能親身辦理又無屬員可
委請改歸通永道管理如議行
四十二年
諭朕從前屢次南巡閱視清黃交滙處悉其倒漾之患
因思若能引向陶莊以北而流則清口通暢庶免黃
流倒灌因未躬臨陶莊一帶閱視是以踟蹰昨歲薩
載赴山東行在召見時諭令赴黃河海口上下察看
伊即奏請若於陶莊開穵引河一道使黃水繞北下
注清水益得暢行與朕意相合伊果能遵照指示剔
挑完竣可免黃河倒灌之虞並收清水刷沙之益即
就近險工亦俱化為平穩實為全河一大關鍵
四十三年工部議浙江仁和海寧等處修築柴塘
及竹簍魚鱗石塘坦水各工准動帑修理
諭高晉奏查時和驛漫口下注之水歴陳留杞縣睢州
柘城境内之黃河康家河南沙河老黃河均歸賈魯
新河下達江南亳州之渦河儀封漫口下注之水一
由考城之盤馬寺溝入北沙河至商邱縣之鄧濱口
由歸德府之陳兩沙河滙入渦河一由寧陵縣之馬
三河亦會歸德之陳兩沙河入渦河是豫省漫水均
以亳州之渦河為總滙如有停淤歸於歲修水利案
内一律疏濬等語所籌未為要善其疏濬工程斷不
宜照常籌辦復滋派累著高晉於祥符儀封合龍事
竣會同鄭大進閔鶚元沿途親行確勘將應挑之河
核實估計具摺奏聞候朕發帑興工
四十五年湖北巡撫鄭大進奏鍾祥潛江各堤潰
口攸關億萬田廬亟宜興築以資保衛鍾祥縣自
永興觀至保堤觀挽築月堤九百九十七丈又毁
家灣潰口淤沙盈積難於沙面築堤應挽築月堤
二百五十三丈潛江縣之長一垸地形窪下應自
地勢較高之董家□至鎮龍山挽築月堤一千八
十六丈四尺零則襄水不致衝突矣從之
大學士公阿桂等會奏雲梯關外馬港河修復牐
壩疏入奉
諭旨所奏修復馬港河西堤殘缺之處及接築無堤處
所聯至北潮河西岸民堰以禦倒漾自應如此辦理
其二套以下由北潮河入海之處既係路捷勢順設
遇漫溢正可分洩盛漲俾尾閭益得暢達轉可不必
添建牐壩雲梯關以外原不必與水爭地今二套以
下既為分洩盛漲之區則馬港河堤東灘地即不能
保無漫溢其應徵減則地畝錢糧著交薩載等查明
奏請加恩豁免
又
諭海寧州石塘工程所以保衛沿海城郭田廬民生攸
繫從前四次親臨指受機宜築塘保護連年潮汛安
瀾各工俱為穩固今朕閱視石塘惟繞海寧城之魚
鱗石塘内有工二十餘丈外係條石作牆内填塊石
歴年久遠為潮汐衝刷底樁霉朽兼有裂縫蹲矬之
處又城東八里文將字號至陳文港密字號止有石
塘工七段約共長一百五六十丈地當險要塘身單
薄亦微有裂縫不可不預為籌辦著將兩處塘工均
改建魚鱗石塘并添建坦水以垂永久又石塘迤上
前經築有柴塘四千二百餘丈究不如石塘之鞏固
雖老鹽倉有不可下樁之處未必四千餘丈皆然朕
於民瘼所繫從不惜帑省工俾資保護著該督撫將
可以改建石塘之處逐段勘估奏聞辦理俾濱海羣
黎永享安恬之福以副朕先事預籌至意
又
諭朕巡幸浙江由海寧閱視塘工至杭州老鹽倉一帶
有柴塘四千二百餘丈雖因其處不可下樁為石塘
然柴塘究不如石塘之堅固業經降旨將可以建築
石塘之處一律改建石塘以資永久保障兹忽憶及
該地方官及沿塘諸民見該處欲建石塘或視柴塘
為可廢之工不但不加防護甚或任聽居民拆毁竊
用致有損壊石塘未蕆工之前於該處城郭田廬甚
有關係且改建石塘原為保衛地方之計若留此柴
塘以為重關保障俾石塘愈資鞏固豈不更為有益
著該督撫即嚴飭地方文武官將現有柴塘仍照前
加意保固勿任居民拆損竊用
增築徐州城外石工徐州居江南黃河上游北岸
居民稠密南岸緊靠府城黃河至此一束河面寬
八十餘丈大汛時甚關緊要城外舊有石工七段
惟韓家山尚有空檔四百五十丈至是一律接築
石工自韓家山至奎山全資衛護
河臣陳輝祖言徐屬豐碭銅沛邳睢等&KR0550;漫堤平
堰之處現在保護平穩汎期已過乘此擇要加培
高厚方資抵禦從之
四十六年大學士公阿桂會同陳輝祖等奏仁和
縣西塘海寧城東石塘七段遵
旨一律改建魚鱗石塘
直隸總督袁守侗奏文安大城霸州天津靜海安
州新安雄縣武清等九州縣境内堤埝各工冲塌
過甚需工較多之處照工賑例修築下部議行
展挑沈家窰河工時清河舊縣之玉皇閣埽土迤
上河勢向走北岸冬間溜向南趨露有窰基數座
土人咸稱為沈家窰土性堅實就勢再為展寬與
陶莊新河頭形勢更為直捷從薩載等請也
阿桂薩載等會議桃源&KR0550;屬臨河集之九里岡砂
礓堅實中間横亘千餘丈未免梗阻全河惟於北
崖坐灣處自李家莊起至臨河集北首挑引河一
道計長一千一百四十丈自可冲刷寬深疏入奉
諭宜速為之
補修臨湖風損石工時揚河揚糧高堰山旴四&KR0550;
臨湖石工屢被風暴撞塌至是補修完竣
諭前以浙省老鹽倉一𢃄塘工是否可以及時接辦降
旨詢問阿桂兹據覆奏此段工程可以接續辦理浙
省辦理石塘二千二百餘丈計明歲冬間始可蕆工
其老鹽倉一帶塘工若一律築砌自應俟現辦工程
完竣後再行次第籌辦
四十七年
諭陳輝祖奏海塘頭圍開濬引河江潮暢順一摺所辦
甚合機宜可嘉之至海塘南岸淤沙綿亘從前歴辦
引河迄無成效陳輝祖能督率司道等悉心講論辦
理此段工程於南坍北漲之機切中窽要將來魚鱗
石工告竣可以永期鞏固此事陳輝祖所見既確不
待奏聞即督同屬員實力妥辦
又
諭據阿桂等覆奏豫省漫工另籌築堤改渠並嵇璜所
奏秋間施工一摺内稱青龍岡漫口屢經變動形勢
敗壊已極是以遵旨於迤南一帶另籌去路自應及
時辦理若於白露後開工恐水落歸槽不能掣溜且
既有決口漫水下注即遇伏秋盛漲不能復有移改
等語河工關係民生最為重大今據阿桂等奏於五
六七三月内興工即遇雨水躭延亦可先得雨月工
程並請現在應用民夫踴躍即東省災氓亦聞風雲
集並可以工代賑各等語所籌皆是均應如所議辦
理
又
諭前據胡季堂奏黃水灘出地畝甚多居民村落並皆
耕種麥苗一遇水發勢必築圍打壩填塞自多且河
身多一村莊即水勢少一分容納請勅下河南山東
江南各督撫確查令其遷居隄外等語河灘地畝居
民開墾日久必至填塞河身於河道甚有關係且居
民廬舍佔據灘地猝遇水漲之時於民居亦多未便
因特降諭旨令薩載等確加履勘其隄外地居高阜
者仍聽照常居住耕種若佔居堤内於水道有礙即
行明切曉諭俾陸續遷徙並令該督撫等妥為經理
毋致貧民失業因思灘地居民墾地結廬已非一日
若其目前無事安居已久不免安土重遷且河堤以
外均屬民田亦無隙地可以遷徙所有舊居隄内灘
地無礙河身者仍加恩准其各守舊業以副朕廑念
窮黎之至意此後毋許再行住居佔種
又
諭前據薩載奏開放顧家莊引渠分洩運中河水暢達
入黃情形一摺朕以該處引渠分洩上游漫口之水
既能得力即使掣動全河由此歸入舊黃河直注入
海似亦無不可因降旨詢問該處情形是否可以如
此辦理此朕廑念河防設為或然之想今據薩載覆
奏顧家莊所開引河分洩運中河之水入黃實為得
力若一經掣動全河則顧家莊至楊家莊口門此七
十里運道即不能通行舟楫必須經由黃河七十里
始行入運等語此等情節薩載熟悉彼處情形據實
入告所辦甚是自應照所議行
四十八年
諭此次曲家樓漫口為民生運道攸關特命大學士公
阿桂前往經理籌辦幾閱兩載因諭阿桂等於迤南
一帶另籌去路經阿桂等公同酌議於蘭陽十二堡
至商邱七堡共一百七十餘里另築新堤疏挑引渠
阿桂等原議本定霜降以前完工開放而堤渠並舉
需用人夫較多該地方督撫等屢請鄰省助夫朕洞
鑑情形以鄰省助夫非便屢經降旨訓諭并展限緩
至春間挑汛開放引河俾豫省夫役可以從容挑築
停止他省撥派之煩阿桂等遵照辦理如期開放大
溜全掣壩工堵合穩固此皆仰邀
天佑
神助幸得蕆工朕欣感之餘益深虔敬
工部議續辦西塘海寧州境内自場字號至因字
號柴塘一千七百丈一律改建魚鱗石塘以垂永
久飭該撫造冊送部先是大學士公阿桂等因場
字號至名字號一千五百丈改築鱗塘而獨留立
字號至因字號二百丈之柴工恐潮汐往來衝決
究不抵石塘之足資捍禦請一律改建石工從之
四十九年
諭浙江建築石塘所以保障民生關係甚重前庚子南
巡時朕親臨閱視指示機宜於老鹽倉舊有柴塘後
一律添建石塘四千二百餘丈次第興修於上年七
月間告竣今抵浙後親臨閱看所辦工程不惟不應
邀敘並多未協之處石塘既建自應砌築坦水保護
塘根乃後之督撫惟云柴塘必不可廢此受工員慫
恿為日後歲修冒銷地步况朕添建石塘原留柴塘
為重門保障並未令拆去柴塘前降諭旨甚明也若
如該督撫所言復加歲修又安用費此數百萬帑金
添築石塘為耶又石塘之前柴塘之後見有溝槽一
道現有積水並無去路將來日積日甚石塘根脚勢
必淹浸滲漏該督撫亦並未慮及又石塘上有堆積
土牛甚屬無謂不過為適觀起見無當實際設果遇
異漲又豈幾尺浮土所能抵禦耶所有塘上土牛即
著填入積水溝槽之内仍將柴塘後之土順坡斜做
祗需露出石塘三四層為度并於其上栽種柳樹俾
根株蟠結塘工益資鞏固如此則石柴連為一勢即
以柴塘為石塘之坦水至范公塘一𢃄亦必需一律
接建石工方於省城足資永遠鞏護著自新築石塘
工止處之現做柴塘及挑水段落起至硃筆圈記處
止再接築至烏龍廟止一體添築石塘撥給部庫銀
五百萬兩連從前發交各項帑銀交該督撫據實核
算仍予限五年分段從東而西陸續修築以期海疆
永慶安恬生民益資樂利
又
諭據薩載李奉翰奏江南河工預籌修防蓄洩機宜辦
理工程三處已於圖内詳悉批示並面諭該督等遵
辦矣天然牐下既舊有引河年久淤墊理應一律疏
濬深通以備盛漲之年開放分洩自當首先辦理方
為有備無患其所奏外河順黃壩堤工後深塘用土
填平並於迤下估築新堤一道是應次第辦理以資
保障
江西巡撫伊星阿奏南昌新建鄱陽餘干建昌等
六縣下游地接鄱湖又當章貢諸水之衝圩堤冲塌
田禾被淹請借項修築下部議行
五十年挑穵昆陽海口工程工部議准雲南巡撫
劉秉恬奏滇池在雲南省城之南周圍三百餘里受
昆明六河之水會為巨浸附近昆明呈貢晉寧昆
陽四州縣環海田疇資以灌溉者不下數百萬頃
所恃以宣洩者惟在昆陽州之海口大河為填池
出水咽喉疏通則均受其利壅遏則即受其害應
自龍王廟至石龍壩共長二千七百七十五丈應
穵一二尺至四五尺不等以資宣洩從之
河南巡撫畢沅奏查賈魯河即在古汴水發源滎
陽縣之大周山會京孛等水經鄭州中牟祥符至
朱仙鎮下達尉氏扶溝西華淮寧之周家口商水
項城沈邱至安徽省潁州正陽關入淮又賈魯河
自中牟縣西十五里分支為惠濟河經祥符陳留
杞縣睢州柘城淮寧鹿邑至安徽亳州會陽河入
淮各計長四百餘里此河淤塞為開封等府屬商販
民食攸關今既久經淤淺自應及時開濬且於水
旱年時兼可以資蓄洩從之
皇朝文獻通考卷九
