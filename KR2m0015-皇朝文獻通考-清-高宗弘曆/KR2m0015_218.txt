皇朝文獻通考卷二百十八
經籍考(八)
經(小學)
(臣)等謹按舊唐書經籍志以訓詁小學分為二類
然詁訓亦小學也焦竑曰古者八歲入小學習六
甲四方與書數之藝爾雅津涉九流標正名物講
藝者莫不先之於是有訓詁之學三蒼之說始製
字法而說文興焉於是有偏旁之學孫炎沈約始
作字音於是有音韻之學是解說名物固與辨釋
形聲同為小學之始基凡以使之知類通逹靡所
不晰而底於大成也今遵
書各以其類而編次焉
字詁一卷
黃生撰生字扶孟歙縣人前明諸生
越語肯綮錄一卷
毛竒齡撰竒齡見易類
(臣)等謹按宋趙叔向有肯綮錄詳述朝制竒齡沿
襲其名以記其鄉之方言而證以古音古訓本未
可厠於六經之末然李少通俗語難字載在舊唐
書經籍志張推證俗音顔愍林證俗音略載在新
唐書藝文志皆入小學類中今亦姑從其例而列
之
爾雅補注六卷
姜兆錫撰兆錫見易類
續方言二卷
杭世駿撰世駿字大宗號堇浦仁和人乾隆丙辰
召試博學鴻詞授翰林院編修
(臣)等謹按是編雜錄十三經注疏及說文釋名之
屬以補揚雄方言之所未及其前後類次悉仍爾
雅之舊特不明標其目雖採錄諸書多有闕漏六
朝以前方言散見於玉篇列子古今韻會等篇可
取以續揚雄之書者皆未之及然蒐羅典核引據
詳明於訓詁之學不為無功矣
連文釋義一卷
王言撰言字慎旃仁和人
右小學類訓詁
御定康熙字典四十二卷
康熙五十五年大學士張玉書等奉
敇撰
聖祖仁皇帝御製序曰易傳曰上古結繩而治後世聖人
易之以書契百官以治萬民以察周官外史掌逹書名
於四方保氏養國子教以六書而考文列於三重蓋以
其為萬事百物之統紀而足以助流政教也古文篆隸
隨世逓變至漢許氏始有說文然重義而略於音故世
謂漢儒識文字而不識子母江左之儒識四聲而不識
七音七音之傳肇自西域以三十六字為母從為四聲
横為七音而後天下之聲總於是焉嘗考管子之書所
載五方之民其聲之清濁高下各象其川原泉壤淺深
廣狹而生故於五音必有所偏得則能全備七音者鮮
矣此歴代相傳取音者所以不能較若畫一也自說文
以後字書善者於梁則玉篇於唐則廣韻於宋則集韻
於金則五音集韻於元則韻會於明則洪武正韻皆流
通當世衣被後學其傳而未顯者尚數十百家當其編
輯皆自謂毫髮無憾而後儒推論輒多同異或所收
之字繁省失中或所引之書濫疎無準或字有數義而
不詳或音有數切而不備曾無善兼美具可奉為典常
而不易者朕每念經傳至博音義繁賾據一人之見守
一家之說未必能會通罔缺也爰命儒臣悉取舊籍次
第排纂切音解義一本說文玉篇兼用廣韻集韻韻會
正韻其餘字書一音一義之可採者靡有遺逸至諸書
引證未備者則自經史百子以及漢晉唐宋元明以來
詩人文士所述莫不旁羅博證使有依據然後古今形
體之辨方言聲氣之殊部分班列開卷了然無一義之
不詳一音之不備矣凡五閱歲而其書始成命曰字典
於以昭同文之治俾承學稽古者得以備知文字之源
流而官府吏民亦有所遵守焉是為序
欽定篆文六經四書(不分卷)
(臣)等謹按是編悉依小篆文體凡周易尚書毛詩
春秋周禮儀禮學庸論語孟子綜為十四册漢人
傳經多用隸寫至唐開元改寫今文於是諸經悉
從楷體古經舊本久已沿訛是編仰蒙
聖祖仁皇帝鑒定俾學者奉為圭臬得以循流溯源有禆
經學洵非淺鮮也
欽定西域同文志二十四卷
乾隆二十八年大學士傅恒等奉
敕撰
皇上御製序曰歲庚午既定同文韻統序而行之蓋以
梵音合國書切韻復以國書切韻叶華音字母於是
字無遁音書皆備韻微特支那咒語窔奥可探而且
寰宇方言拘墟盡釋兹者西域既平不可無方略之
書然準語回文非纂輯文臣所曉是宜示之綱領有
所遵循俾無蹖駮舛訛之虞因以天山北路天山南
路準部回部並西藏青海等地名人名諸門舉凡提
要始以國書繼以對音漢文復繼以漢字三合切音
其蒙古西番托忒回字以次綴書又於漢文下詳註
其或為準語或為回語于是兀格蟀自之言不須譯
鞮象寄而凡識漢字者莫不通其文解其意瞭若列
眉易若指掌書既成名之曰西域同文志同文云者
仍闡韻統之義而特加以各部方言用名西域紀載
之實期家喻戶曉而無魚魯毫釐之失焉然嘗思之
天高地下人位乎其中是所謂實也至于文蓋其名
耳實無不同文則或有殊矣今以漢語指天則曰天
以國語指天則曰阿卜喀以蒙古語準語指天則曰
騰格哩以西番語指天則曰那木喀以回語指天則
曰阿思滿令回人指天以告漢人曰此阿思滿漢人
必以為非漢人指天以告回人曰此天則回人亦必
以為非此亦一非也彼亦一非也庸詎知孰之為是
乎然仰首以望昭昭之在上者漢人以為天而敬之
回人以為阿思滿而敬之是即其大同也實既同名
亦無不同焉逹者契淵源於一是昧者滯名象於紛
殊是志也將以納方俗於會極祛羣疑之分畛舉一
例凡豹鼠易辨即世道人心豈云無禆益哉
(臣)等謹按是書二十四卷又凡例總目一卷分門
四曰地曰山曰水曰人分部四曰天山北路準噶
爾部曰天山南路回部曰青海曰西番其體例則
每條首列
國書以為樞紐次以漢字詳註名義次三合切音次
蒙古字次西番字次托忒字次回字如本條係準
語則以托忒字為主而西番蒙古回字惟取對音
本條係回語則以回字為主而西番蒙古托忒字
惟取對音循環毗附音義咸審仰見
聰明天縱于異俗殊音無不洞徹源流同條共貫
聖德神功允超三古天下一家之盛真無有過于
今日者矣
欽定增訂清文鑑三十二卷補編四卷總綱八卷補總
綱一卷
乾隆三十六年大學士傅恒等奉
敕撰
皇上御製序曰稽古語言文字之傳不能不隨方隨時
代為變易將欲觀其會通惟音義兩端為之樞筦獨
是施之於繙譯則以字之不得其音而舛者亦以字
之強索其義而愈舛嚮評通鑑輯覽紏前史譯本失
真則有校正金元國語解之命及製西域同文志序
諸作復連類而引伸之兹增訂清文鑑告竣並為鬯
厥指以詔來者夫字之不得其音者如明安之為猛
安穆昆之為謀克猶云對字未叶耳甚者乃因字法
以寓褒譏如金史書烏珠為兀术貝勒為勃極烈或
為孛堇者是也且同一蒙古人名於膺世爵者則書
羅卜藏於隸讞牘者則書羅卜贜沿流至今未改不
綦誕乎至以文字強索其義者如蒙古語鄂博特堆
砌之統詞而曲說者以鄂為嵯峩之峩博為軷癸之
軷自詡語出經傳究之求其義而不得遂并其音而
失之不愈盭乎蓋對音本無義也即如國語稱天曰
阿卜喀蒙古語則曰騰格哩西番語則曰那木喀回
語則曰阿思滿以漢文求之皆無義之可索且以漢
文天字設用國書合音則字當云梯煙夫梯煙寧有
義乎豈梯必梯磴之梯而煙必煙霄之煙乎穿鑿者
又將謬解為梯煙而上為天之義可乎蓋嘗推而論
之前代之主其不暇兼治漢文者既一任夫承偽襲
謬而莫之正而兼治漢文者乃轉為漢文所牽掣而
不克博訂方言之異精研聲律之元譬諸以水濟水
誰能食之非虛語也洪惟
皇祖聖祖仁皇帝
神靈天亶制度考文於
列祖剏垂國書廣大精微貫穿賅洽
御定清文鑑全圅折衷大備惟當時編纂諸臣依國語
分類排纂未列三合切音漢字註中間採經傳成語
以佐訓詁日久易啟傅會穿鑿之習朕志切紹
聞指授館臣詳加㩁覈每門首著國語旁附漢字對音或
一字或二合或三合切音俾等量者不爽苗髮而字
之淆於不得其音者尠矣詮釋具以日用常言期人
共曉其俗解摭拾陳編章句及以之乎者也為文者
悉汰之而字之汨於強索其義者抑又尠矣綜計續
入新定國語五千餘句若古官名冠服器用鳥獸花
果等有禆參考者别為補編系之卷末庶幾嘉與我
子孫臣民可以同文可以傳世而行遠是為序
(臣)等謹按是編因
太宗文皇帝命巴克什庫爾纏剏造
國書以十二字頭貫一切音厥後日趨精密音義益
詳
聖祖仁皇帝慮口傳筆授或有異同乃輯清文鑑一書而
音譯則未之及
皇上復親加訂定凡三十有五部子目二百九十有二
每條以
國書為綱左列漢字切韻右列漢語又右則音以
國書而
欽定新語悉皆載入尤徵詳備信能包羅萬象綜括七
音
同文之盛軌蔑以加於此矣
欽定滿洲蒙古漢字三合切音清文鑑三十三卷
乾隆四十四年大學士阿桂等奉
敕撰
皇上御製序曰向既增訂清文鑑序而行之與夫穿鑿
字法謬寓褒譏曲解方言傅會漢語一切務竒求勝
亦既辨之詳矣兹三合切音清文鑑書成司事者以
序為請夫既有前序則此可以不必重為然前書祗
載國語漢語而未及蒙古此書乃並載蒙古語所為
異於前書者是不可以不闡其義我國家自
太祖
太宗以來近邊諸蒙古部落久為世臣而至今則喀爾喀
青海及準噶爾之四衛拉特前後歸順蓋無一蒙古
之非我臣矣諸部語言音韻剛柔雖略殊而大段則
一即國語雖與蒙古語異而亦有一二相同者朕即
位初以為諸外藩歲來朝不可不通其語遂習之不
數年而畢能之至今則曲盡其道矣侵尋而至於唐
古特語又侵尋而至於回語亦既習之亦既能之既
可以為餘暇之消遣復足以聯中外之性情因悟天
下之語萬殊天下之理則一無不戴天而履地無不
是是而非非無不尊君上而孝父母無不賢賢而惡
小人彼其於語言文字中謬存我是彼非入者主之
出者奴之不亦仰而唾空終於自汚其面哉故向有
校正金元國語解之命及製西域同文志壹是義也
雖然予以為亦無足深怪作金元史者之讕文何則
彼一類之人尚有越人視秦人肥瘠之言而况非其
類者乎又况彼實不解其語言音義乎則又安能保
千秋萬世後不解此書者之不又將如作金元國史
者之其人乎前書之序並命載于後庶幾並觀以互
相發明也
(臣)等謹按乾隆三十六年
皇上既命增訂
聖祖仁皇帝御撰清文鑑補注漢字各具翻切釋文而蒙
古字猶未備列乃
復命廷臣續定是編以
國語與蒙古書漢書貫通為一互相音釋每
國語一句必備載蒙古漢語以明其義復以蒙古漢
字與
國語對音以定其聲或漢字聲所無者則三合以取
之蒙古字聲所無者則分各種讀法寫法收法以
取之貫穿益為精密而稽覽更極詳明是皆頼
帝學淵深務綜其備俾讀者得以舉一知三巍乎煥乎
允昭萬世
敷文之極已
廣金石韻府五卷
林尚葵李根同撰尚葵字朱臣莆田人根字雲根
晉江人
周亮工序曰篆體惟許氏說文最詳核用修楊氏
宗之兼取衆家為六書索隱而其傳不廣錫山朱
時望所輯金石韻府一編至今幾二百年亦漸湮
没予獲諸舊簏因與林尚葵李根共為考訂譌者
正疑者晰即所未備者亦間補其什一焉分書是
序者鄭簠也
(臣)等謹按是編不列亮工之名而序稱與林李二
人共考訂未審其故卷首列所采各家次玉篇偏
旁形似釋疑次乃依平上去入韻以真體書為紐
而朱書類從焉
他山字學二卷
錢邦芑撰邦芑字開少丹徒人
六書準四卷
馮調鼎撰調鼎字雲鷗華亭諸生
調鼎自序曰六書曰象形指事會意諧聲假借轉
注形事字之原意聲字之流轉注假借又補原流
之不足而以形事意聲為變化者也漢平帝時徵
沛人爰禮等令說文字于未央庭中揚雄採以作
訓纂篇及和帝申命賈逵修理舊文於是太尉南
閣祭酒許慎采李斯揚雄之書博訪于逵作說文
解字十四篇五百四十部九千三百五十三字載
古文三百九十六籀文一百四十五重文或體六
百二十二至宋雍熙三年命徐絃等重較定概為
形聲昧於事意然頡籀遺文猶賴僅存世所流傳
六書統六書故六書略正譌本義索隱精藴之屬
書之六義詳見一二間嘗摘象形指事會意之混
淆轉注假借之錯亂及循俗譌謬者注分六義較
正誤差其可依俗成文無甚深義者已詳載諸書
不盡述
六書通十卷
閔齊伋撰齊伋字寓五烏程人
畢弘述序曰閔寓五先生集三代秦漢篆法其體
以說文字為標首下列古文籀文以及鼎彝符印
有變體必載使觀者知其全得其變與通也而又
繼之以附通附通者如東字之後附之以凍先字
之後附之以姺東先具各變體加水加女則無變
也然則東先之變參之以水女亦不可謂無本也
附之以不變通之以無不可變義精而體詳有功
後學不淺
程煒序曰晟溪閔寓五先生好古讀書能遠紹倉
頡微旨於三代秦漢諸篆法遐搜備其形體窮討
溯其本原參互辨其疑似勞精竭神者五十餘年
輯成書題曰六書通後流傳散失付之荒烟又六
十餘年煒得之煒交于畢殿揚弟既明先生一見
驚絶謂周秦古法復見於今惜殘闕非全書為之
參考篆訂以傳於後焉
篆隸考異二卷
周靖撰靖字敉寧吳縣人明吏部文選司郎中周
順昌之曾孫
隸辨八卷
顧藹吉撰藹吉號南原長洲人
藹吉自序曰隸辨之作為解經也字不辨則經不
解而古文邈矣漢人傳經多用隸寫變隸為楷益
失本真及開元始易以俗字名儒病其蕪累余因
收集漢碑間得刊正經文虞書大鹿舊本無林泰
卦包㠩後人加草鄭風摻執即為操執穀梁壬臣
當作王臣若斯之類取益頗多後于北海孫氏見
中郎石經殘碑經典釋文所云本又作者皆碑中
字也於是銳志精思采摭漢碑有不備者求之漢
隸字原準以說文辨其正變或省或加靡不兼載
譌者非之疑者闕之從古文竒字及假借通用者
隨字附之下注碑名並錄碑語羣書引據類以四
聲復依說文次第纂偏旁五百四十字括其樞要
又列叙諸碑之目折中分隸之說各為之考以彰
信析疑焉
項絪曰古隸書見於世者賴有漢碑然多增減移
易替代之字顧南原氏作隸辨以印其是而砭其
非昔之滯目礙膺者今皆可以屬讀矣前人亦常
用意於此而無其貫通明確隸釋諸家咸所不及
也
别雅五卷
吳玉縉撰玉縉字山夫山陽人廪貢生官鳳陽縣
訓導
韻原表一卷石鼓文定本二卷
劉凝撰凝見禮類
黃公說字(無卷數)
顧景星撰景星字黃公蘄州人康熙己未薦舉博
學鴻詞
讀書正音四卷
吳震方撰震方字青壇石門人康熙己未進士官
至監察御史
(臣)等謹按是書卷一以一音異讀者分門編輯其
無門可列者附以通用一門卷二别為類曰字音
清濁辨曰同音借義曰借同音不借義曰因義借
音曰音借而借曰語詞之借卷三多錄僻字而以
四聲編之卷四則各依部分編常用之字以正塾
師之誤毛竒齡序稱其精審然於古人之小學能
訂六書音韻源流者則尚未之逮耳
篆文纂要四卷
陳策撰策字嘉謀錢塘人
字辨七卷
熊文登撰文登字于岸南昌人
六書分類十二卷
傅世壵撰世壵字賓石歸德人
(臣)等謹按是書分類悉仿梅膺祚字彙之例每字
以小篆古文次於楷書後然古文真贋可信無幾
恐未有當於古義也
說文廣義十二卷
程德洽撰德洽字學瀾長洲人
篆字彙十二卷
佟世男編世男滿洲鑲黃旗人康熙中官知縣
鐘鼎字源五卷
汪立名編立名號西亭婺源人官工部主事
立名自序曰漢書藝文志書有六體曰古文竒字
篆書隸書繆篆蟲書是古文與竒字且各為一體
也世遠年湮其僅可據者彝器之欵識庶幾傳信
即篆書家所謂鐘鼎文是也然而歴代博雅之士
雖蒐集成編或直載本文或分隸韻部往往雜收
碑篆各字而亦統之曰鐘鼎夫銘器與篆碑之文
當必有異用不容以其說無可徵而臆為同也余
少嗜六書數十年來未經卒業近復尋閱金石韻
府見所收鐘鼎文徵引譌謬掛漏甚多爰考諸刻
自商盤周鼎以迄秦漢諸書專採鐘鼎文仍依今
韻編次有石刻之類於銘欵者如石鼓文為西京
法物得附錄焉其他碑篆皆不收采以其不合乎
鐘鼎二字之義也
天然窮源字韻九卷
姜日章撰日章字旦童如臯人
六書辨通五卷六書例解一卷附六書雜說一
卷八分書辨一卷
楊錫觀撰錫觀字顒若無錫人
五經字學考五卷
成端人撰端人字友端陽城人
六經字便(無卷數)
劉臣敬撰臣敬字恭邵江隂人
字學正本五卷
李京撰京字元伯高陽人
例略曰是書以小篆為本而正偏旁之不正者故
名正本
字學同文四卷
衛執㲄撰執㲄字子覲韓城人
(臣)等謹按是書分目從古未見凡十有三類曰上
類曰下類曰上下中類曰上下左右類曰上下左
類曰上下右類曰上左類曰下左類曰上右類曰
下右類曰左類曰右類曰左右類類各統部然其
中謬誤甚多則雖剏為此類亦未見其異於他書
耳
文字審一卷
不著撰人名氏
右小學類字書
欽定音韻闡微十八卷
康熙五十四年大學士李光地等奉
敕撰雍正四年告成
世宗憲皇帝御製序曰聲音之道微矣天地有自然之聲
人聲有自然之節古之聖人得其節之自然者而為之
依永和聲至於八音諧而神人和胥是道也文字之作
無不講求音韻顧南北異其風土古今殊其轉變喉舌
脣齒清濁輕重之分辨在毫釐動多訛舛樊然淆混不
可究極自西域梵僧定字母為三十六分五音以總天
下之聲而翻切之學興儒者若司馬光鄭樵皆宗之其
法有音和類隔互用借聲類例不一後人苦其委曲繁
重難以驟曉往往以類隔互用之切改從音和而終莫
能得其原也我
聖祖仁皇帝亶聰首出天地萬物之奥律歴象數之秘靡
弗心解神會洞徹本原以國書合聲之法出於自然足
以盡括漢文翻切之要妙也於是指授大學士李光地
擬定條例節目俾諸生王蘭生纂輯之後復以尚書徐
元夢董其成始自康熙五十四年迄今十載奏竣命之
曰音韻闡微蓋其為法也緩讀則成二字急讀則成一
音在音和中又極其和總出於人聲之自然而無所勉
強洵為簡明易曉從來翻切家所莫及而講求音韻者
習之良甚便也雖然此特就切韻言之耳嘗觀皇極經
世書律感吕而聲生吕感律而音生律吕倡和相生不
窮以聲音統攝萬物之變說者謂其以聲起數以數合
卦而萬物之理備焉我
聖祖仁皇帝獨見音韻之本原即用以審音定律作樂崇
德其道舉無所不貫蓋睿智淵通更有極乎至微者夫
豈羣下所能仰窺萬一哉
(臣)等謹按是書首列韻譜定四聲之輕重其部分
一如官韻而附載廣韻之子部以存其舊然亦如
冬鐘虞模許附近通用不碍施行其翻切則準乎
國書之合聲仍前列舊音以考古讀云
欽定佩文詩韻五卷
(臣)等謹按是書部分一百有六每字下系以切音
并詁釋一二語刊本有二其一廣註較詳
欽定同文韻統六卷
乾隆十四年和碩莊親王允禄等奉
敕撰
皇上御製序曰粤自字韻字母之學興於西域流傳中
土遂轉梵為華而中華之字不特與西域音韻攸殊
即用切韻之法比類呼之音亦不備於是有反切有
轉注甚至有音無字則為之空圈影附其言浩若河
漢而其緒紛如亂絲我國朝以十二字頭括宇宙之
大文用合聲切字而字無遁音華言之所未備者合
聲無不悉具亦無不脗合信乎同文之極則矣間嘗
流覽梵夾華文筆授充牣支那而咒語不繙取存印
度本音以傳真諦顧緇流持誦迥非西僧梵韻是豈
說咒不譯之本意耶和碩莊親王當
皇祖時面承音韻闡微之要旨精貫字母博涉明辨爰命
率同儒臣咨之灌頂普善廣慈國師章嘉胡土克圖
考西番本音溯其淵源别其同異為之列以圖譜系
以圖說辨隂陽清濁於希微杳渺之間各得其元音
之所在至變而莫能淆至賾而不可亂既正貝葉流
傳之訛謬即硏窮字母形聲之學者亦可探婆羅門
書之窔奥而破拘墟之曲見書成名之曰同文韻統
而著其緣起如此云
(臣)等謹按是編卷一天竺字母譜卷二天竺音韻
翻切配合字譜卷三西番字母配合字譜卷四天
竺西番隂陽字譜卷五大藏經典字母同異考卷
六華梵字母合璧譜蓋列天竺字母五十字以標
經咒諸字淵源列音韻翻切配合所成一千二百
十二字各譜以備經咒諸字聲至唐古特字母另
編一譜者所以備番字音聲其天竺西番字俱分
隂陽及可隂可陽三種義例皆蒙我
皇上敕示淵源使華語梵音同條共貫所以敷四海而
大一統者宜其超軼三古也已
欽定叶韻彙輯五十八卷
乾隆十五年協辦大學士吏部尚書梁詩正等奉
敕撰
皇上御製序曰叶韻非古也而即古也有今韻而後有
叶韻叶韻者以古韻而協之於今故曰非古然以今
視之則用叶以合異以古視之則非叶而本同故曰
即古朕幼習易詩諸經考其音多與今韻不合長而
汎覽百家其用韻亦往往異於今讀蓋韻書之行權
輿江左至唐以聲律取士部分較嚴而今所循用則
出於宋元人之分併宜其與古不相契也三代而上
言律吕言諧聲言書名其於音韻當必審清濁别唇
齒喉舌有一定之部分勒之簡策與律度量衡象魏
之法同為當世所遵守而惜其世遠而不傳也好古
之士欲忖而求之其道無由宋吳棫本易詩史漢諸
書為韻補子朱子嘗取以釋毛詩楚辭明楊慎廣之
為古音號稱淵博及證之羣籍其疏略不備者則己
多矣因于幾暇指授儒臣博考經史諸子以及唐宋
大家之文所用古韻舉而列之疏其所出次於今韻
之後臨文索句就考焉可以恢見聞可以益思致獨
是四庫之編浩如淵海學士畢生不能窮其讀區區
掇拾而覼縷之何異稽躔次而溯有虞氏之敬授汎
江淮河漢而追禹功之疏鑿其可指而數者幾何然
方之嘗鼎之一臠則未始非汲古之助云爾爰授之
梓而行之
(臣)等謹按書中每部前列今韻皆以佩文詩韻為
宗而參訂註釋益致精詳次以今韻雖部分各殊
而古韻相通者以類相比其古韻相通之字而今
韻所無者併附于後所援据書名悉為標正或古
今韻皆獨用者則一韻自為一部亦附以相通之
字
萬幾之暇詳示儒臣用以酌古韻之中資披吟之助豈
吳棫韻補楊慎古韻諸書所能比擬萬一哉
欽定音韻述微三十卷
乾隆三十八年奉
敕撰
皇上御製序曰音韻述微者述
音韻闡微之意也我
皇祖欽定佩文詩韻頒示中外復依國書合聲切韻之法
叶華音字母作
音韻闡微一書按字母之說始於隋書經籍志載後漢
佛法行於中國得西域書能以十四字貫一切音其
文省而義廣謂之婆羅門書至唐僧守温增為三十
六字母相沿至今未識其源由今考之蓋守温略知
唐古特字而所譯漢文則不免強為牽合即如見溪
羣疑乃梵音之嘠喀噶(迎阿)端透定泥乃梵音之答塔
逹納也
闡微則於每字皆用國書合聲法切之如東字舊韻德
紅切今用都翁切緩讀成二字急讀成一音較之舊
韻之轉字叶音實簡明精確足為華梵字母之會通
而啟自古音韻未發之秘準也夫國書以阿字為首
梵經亦謂阿字能括天下之音其生生之序出于自
然今以人之始生證之雖各國各地殊語至其孩啼
音皆出于阿則阿字之為諸方聲韻之源綜其異而
得其同從可知矣字母既源出西域則國書之阿字
實會通華梵字母之樞紐以立義所以得天地之元
聲不獨梵音藉國書而明即華音之字母亦因國書
而愈明也朕少時見等韻書亦茫然弗悉其原委及
後習蒙古語回語又習唐古特語番語然後知漢音
字母即梵音之字母而以國書樞紐其間率可以通
華梵之情暢形聲之奥前此同文韻統西域同文志
既仰承
聖祖闡微之義譔輯成編兹復命詞臣恭依
佩文詩韻並萃廣韻集韻之字刪冗存英為音韻述微
共收一萬五千二百七十九字成書三十卷嘗考古
來韻書沈約四聲其書不傳今惟宋陳彭年廣韻則
就隋陸法言切韻孫愐唐韻本重加修訂收字凡二
萬六千一百九十四字又宋丁度集韻至五萬三千
五百二十五字其實行用者不出尋常經見之文則
雖多亦奚以為也至諸家分韻皆二百六部然其中
有通用有獨用通用者名雖分而實合是以元隂時
夫撰韻府羣玉於獨用者仍之通用者併之即今
佩文韻府所因也及明樂韶鳳等奉敕撰洪武正韻則
减為七十六部所收一萬二千一百四十六字分韻
一改古人之舊誠未若今韻之繁簡適用損益得中
也又從來韻書主音字書主義二者不能兼賅而審
音與分韻又歧而為兩夫輕重清濁音也平上去入
韻也韻顯而易明音微而難察詩賦家所用惟韻而
不必審音至詩餘詞曲則兼辨音而於平上去韻轉
得通用此唐宋及今音韻之大略也是書翻切悉遵
闡微凡古今音韻之奥華梵會歸之故以國書為樞紐
無不一以貫之而於古人韻書義訓未詳者則加推
廣發明焉其訓釋古無今有者量加增訂期於字義
明而字音悉協四聲準而等韻貫通皆即
皇祖宣暢中聲嘉惠藝林之意纘述而引伸之蓋四十七
年以來所為繩繩翼翼無一念不敬承
先志無一事不聰聽
彝訓者亦於是書見端也夫
(臣)等謹按
御定音韻闡微以字母之先後為字之次序是書則以部
首一字之母為首其下諸母所領字以次從之其
合聲切字則一以
御定音韻闡微為主部分亦仍從
御定佩文詩韻惟以殷文分兩部而以殷附真不附文此
其稍變者也至所收之字亦多所增益凡古今音
訓迥異者亦從宜添入而互註之益為詳密蓋此
所重者字義故訓釋為較詳由是兩書相輔而行
則韻學之精微無美不備
聖朝之作述所以
嘉惠後學者至已
古韻通八卷
柴紹炳撰紹炳字虎臣仁和人
古韻叶音六卷佐同錄五卷
楊慶撰慶字憲伯秦州人前明諸生
聲韻叢說一卷韻問一卷韻學通指一卷韻
白一卷
毛先舒撰先舒字稚黃一名騤字馳黃仁和人
(臣)等謹按叢說乃雜論毛詩及古今來有韻文字
凡四十條韻問一卷則設為問答之辭通指謂風
字可以入侵韻非東韻之字全可入侵舒字可以
入支韻非魚韻之字全可入支謂古韻之差等有
三今韻之差等有四所見皆視前人為確又析通
指之緒餘輯韻白一卷皆雜論古韻詞曲韻之類
大抵皆詳于今而略于古于考證之學未免稍疎
焉
韻統圖說(無卷數)
耿人龍撰人龍字書升號岵雲江隂人
韻蕞一卷
徐世溥撰世溥見禮類
音論三卷詩本音十卷易音三卷唐韻正
二十卷古音表二卷韻補正一卷
顧炎武撰炎武見春秋類前五種本名音學五書
炎武自序曰今音行而古音亡為音學之一變宋
韻行而唐韻亡為音學之再變炎武既得唐韻之
書乃始發寤于中而旁通其說于是據唐人以正
宋人之失據古經以正沈氏唐人之失而三代以
上之音部分秩如至賾而不可亂乃列古今音之
變而究其所以不同為音論三卷考正三代以上
之音註三百五篇為詩本音十卷註易為易音三
卷辨沈氏分部之誤而一一以古音定之為唐韻
正十卷綜古音為十部為古音表二卷
又後序曰此書為三百篇而作也先之以音論何
也曰審音學之源流也易文不具何也曰不皆音
也唐韻正之考音詳矣而不附於經何也曰文繁
也已正其音而猶遵其次第何也曰述也古音表
之别為書何也曰自作也蓋嘗幾欲分之幾欲合
之久之然後臚而為五矣關中李因篤每與炎武
言詩今頗採之以答書附于末
韻補正自序曰炎武為唐韻正已成書矣念考古
之功寔始于宋吳才老而其所著韻補合者半否
者半一一取而註之名曰韻補正附古音表之後
李因篤曰亭林顧氏廣引古人韻語謂三百篇無
叶韻均是本音以闢吳才老韻補之謬山陽張弨
力臣刊行其書
詩韻更定五卷
吳國縉編國縉字玉林全椒人順治壬辰進士
聲韻源流考(無卷數)
萬斯同撰斯同字季野鄞縣人
諧聲品字箋(無卷數)
虞德升撰德升字聞子錢塘人
古今通韻十二卷易韻四卷韻學要指十一
卷
毛竒齡撰竒齡見易類
竒齡自序易韻曰自尚書古經并各傳諸子百氏
周秦間文以暨史記漢書淮南參同諸書往往間
及韻語而在古經則周易尤甚顧周易非盡用韻
者其彖象原辭亦偶然及之惟夫子上下象傳并
雜卦傳則無一不韻一如詩歌銘頌賦誄之所為
以其用讚體讚必盡韻所謂贊周易是也至彖傳
即用韻十九說卦則偶有一二語入韻而序卦閴
然焉
李天馥序韻學要指曰竒齡為史官曾著古今通
韻一書已梓之行世復括其議論之尤要者自三
古立均太師造韻以及後之析併通叶皆溯其所
始而究其所終即以訛傳訛如沈韻陸韻孫韻劉
韻切韻禮部韻鄭庠古韻吳棫韻補無不備為指
據確示可否使世之人讀詩讀易讀離騷古文及
諸子百家之書一開卷而燎若觀火焉
類音八卷
潘耒撰耒字次耕號稼堂吳江人康熙己未
召試博學鴻詞授翰林院檢討
例略曰舊字母三十有六有複有漏耒刪五增十
九成五十母各具隂陽而列以喉舌腭齒脣之序
舊四呼以音就字無定準今各母各韻並列四呼
字缺而音不缺舊分類互有得失今統有字無字
之音辨其全分分平上去為二十四類入為十類
舊切同母同韻之字皆通用今則同母之中必用
同呼同轉同韻之中必用元音分隂陽也
李光地榕村語錄曰潘次耕若將其師所著音學
五書撮總纂訂令其精當豈不大快却自出意見
欲駕亭林之上反成破綻以自已土音影響意揣
便欲武斷從來相傳之緒豈可乎
韻雅五卷
施何牧撰何牧蘇州人康熙己丑進士
古音正義一卷等切元聲十卷
熊士伯撰士伯字西牧南昌人官陜西高陵縣知
縣
古今韻表新編五卷
仇廷模撰廷模字季亭寧波人康熙辛夘舉人官
知縣
唐韻考五卷
紀容舒撰容舒字遲叟號竹厓獻縣人康熙癸巳
舉人官至姚安府知府
八矢注字圖說一卷
顧陳垿撰陳垿見樂類
(臣)等謹按八矢者譬字為的以八矢注之所謂八
門者一分四聲二經聲三定清濁之界四審五音
五分隂陽六分正變七分輕重八分留送是也其
謂三十六母為亂道已不可訓而于四聲之外又
增一下聲則更駭人聽聞之甚矣
聲韻圖譜(無卷數)
錢人麟撰人麟字鑄菴武進人康熙庚子舉人官
蕭山縣知縣
類字本意(無卷數)
莫宏勲撰宏勲字誠齋錢塘人
韻學臆說一卷韻學五卷
王植撰植見四書類
五方元音二卷
樊騰鳳撰騰鳳字凌虚堯山人
(臣)等謹按是書部分十二曰一天二人三龍四羊
五牛六獒七虎八駝九蛇十馬十一豺十二地其
字母則併為二十曰梆匏木風斗土鳥雷竹蟲石
日剪鵲系雲金橋火蛙皆純用方音于古義全未
深究至其變亂韻部較之洪武正韻有過之無不
及也
詩經叶音辨訛八卷
劉維謙撰維謙字讓宗自號雙虹半士松江人
黃之雋序曰我
朝文治賁明太平之鼓吹尤盛安溪李文貞光地論
切字之法分母之理南北古今之音而以
國書十二字頭為得天地元聲阿額伊鄂烏為歌麻
支微齊魚虞七韻能切諸韻而不為諸韻之所切
論極微渺而獨心服顧炎武之書竊謂炎武謂毛
詩四聲通為一韻似以宋元之詞曲例商周之雅
頌是書亦遵炎武而有駁正夫自有詩本音而詩
不叶而自叶有叶音辨譌而詩有一定之叶而無
餘叶其理同學者由是可以咏詩可以審音可以
識字其效亦同也
詩傳叶音考三卷
吳起元撰起元字復一震澤人
古韻標準四卷四聲切韻表一卷
江永撰永見禮類
本韻一得二十卷
龍為霖撰為霖字雨蒼成都人選拔貢生官至潮
州府知府
(臣)等謹按稱本韻者言韻必有本本樂律也樂有
五聲故取郝氏四聲加一轉音馬氏四聲加一全
音及林氏改為開承轉縱合五音之說以分為五
其有不可當者以變宫變徵當之而為七聲樂有
十二律故立十二字為韻而併合諸韻以屬之其
于切韻唐韻廣韻諸書等韻經世諸法無不排詆
以伸其說緣有傳本姑存而論之以備考焉
音韻源流五十卷
潘咸撰咸見易類
韻歧四卷
江昱撰昱見書類
音韻清濁鑑三卷
王祚禎撰祚禎字楚珍大興人
祚禎自序曰此編博極諸家如揚雄訓纂許慎說
文玉篇唐韻廣韻韻會篇海集韻正韻吕氏同文
釋日月燈無不繹其論說證其異同
聲音發源圖解一卷
潘遂先撰遂先句容人
(臣)等謹按是書分四聲為六聲曰初平次平終平
初仄次仄終仄支離穿鑿盡廢齒腭脣舌而專以
牙之一音定宫商角徵羽又盡廢齒牙腭脣而以
十二舌定平仄六聲其說全無根据遂先自為草
創其子命世續成之
右小學類韻書
皇朝文獻通考卷二百十八
