皇朝文獻通考卷三百
四裔考(八)
北
俄羅斯
俄羅斯國東北至海南接喀爾喀準噶爾哈薩克
土爾扈特西接西洋諸國秦時為渾庾屈射丁靈
諸國匃奴冒頓單于始北服之漢時郅支單于北
降丁令并有其地北魏時為烏洛侯國有于巳尼
大水所謂北海也唐為骨利幹國居瀚海北其地
北距海元時為阿羅思吉利吉思昂可新地元史
稱吉利吉思南去大都萬有餘里其境長一千四
百里廣半之有謙河西北流注于昂可剌河北入
於海今俄羅斯有昂噶喇河即元史昂可剌河也
昂可剌者元史謂即唐之骨利幹也今名俄羅斯
即元阿羅思轉音也相傳其國舊無汗號處西北
近海計由之地其酋名依番瓦什黑魚赤者因族
姓擾亂求助于西費耶斯科國假其兵力服屬諸
族自立為汗歷三百餘年今其酋皆稱察罕汗云
其地寒多隂蕃林木稀人烟分八道曰西畢爾斯科
曰喀山斯科曰佛羅尼使斯科曰計由斯科曰司馬
連斯科曰三皮提里普爾斯科曰郭羅多阿爾哈連
斯科曰莫斯窪斯科一斯科所屬城堡名柏興多
者至百餘少或一二十餘蒙古語謂民居為拜甡
俄羅斯與蒙古隣接疑即其轉音又即明人所云
板升者也官制汗左右近侍官四得專政每斯科
設總管官一彼中名噶噶林每柏興設頭目田則
什一而税凡業打牲者納貂鼠狐狸銀鼠灰鼠其
不打牲者歲納銀錢二百法律凡叛逆犯上者肢
解遇敵敗北者斬劫奪人及殺人者俱斬傷人者
斷手偷盜倉庫官物者視贜之多寡有劓刵者有
以火灼之而發遣者私鑄錢者鎔銅灌口内以殺
之私賣烟酒者重責籍其家遣其人因姦殺死本
夫者本婦則埋于地露其首以殺之姦夫則懸于
樹以殺之犯姦者本婦重責不離異姦夫重責又
罰銀入官其幼童與女子姦者重責之配為夫婦
俗尚天主教不知朔望或二十九日或三十日或
三十一日為一月十二月為一歲每歲按四季大
齋四次或四十日或三十餘日以冬季大齋完日為
歲初平時皆逢七齋戒知節儉厭兵戎性矜誇貪得
喜詼諧好詞訟每逢吉日男子相聚會飲醉則詠
謌跳舞婦女不避生客争相炫飾遊戲為隊行歌
于途卑賤見尊者免冠立地而叩尊長不免冠平
等相遇皆免冠立地而叩男子與婦人遇男子免
冠婦人立地而叩以去髭髯為姣好髮卷者為美
觀婚嫁亦用媒妁聘娶之日往叩天主堂誦經畢
方合巹殯殮有棺俱送至堂内葬埋不飲茶服氊
褐苧布以麥麫為餅餌不為飯每食用匙及小义
無箸俗尚貿易務農者少知種而不知耘不以牛
耕居河濱者善泅用瓜種大小銀錢有值三文十
文五十文百文者亦有紅銅錢與小銀錢通用以
十六寸為尺十二兩為斤千步為里後改五百步
為里其木則有杉松馬尾松楊樺叢柳櫻薁榆剌
玫其榖則有大麥小麥蕎麥油麥及稷其蔬則有
蘿蔔蔓青白菜王瓜芫荽倭瓜葱蒜獸畜則有駝
馬牛熊狼堪達韓野猪鹿狍黃羊狐狸兔貂鼠銀
鼠灰鼠磎鼠磎鼠行地中遇陽氣即死身大有重
萬斤者骨色白潤類象牙性最寒食之可除煩熱
骨可成器彼中名麻門槖窪禽則有鷹鵬鷂鵏海
青鴉鴨鷄又有聶木沁鷄大如鵝脚高尾短有蒼
黑色而花紋者有白色青斑者其冠色不時變幻
人稍侵之即鳴翅立冠下垂比戶畜之俄羅斯稱
西費耶斯科國為聶木沁云魚則有鮰鯺&KR3308;鯉石
斑鯽魴鰱&KR0008;鴨嘴哈打拉他庫木舒爾呼松阿禪
勾深牙魯四帖里烈帖鄂莫裏樂則有鐘鼓喇叭
木笛哨呐銅絃箏胡琴其土宜風俗物産大略如
此明時阻于朔漠未通中國
本朝順治十二年其國察罕汗始遣使來朝貢方物
上嘉其誠款降
敇及
恩賜令來使齎回國
勅曰爾國遠處西北從未一達中華今爾誠心向化遣使
進貢方物朕甚嘉之特頒恩賚即俾爾使臣賫回昭朕
柔遠至意爾其欽承永效忠順以副恩寵十三年遣使
奉表來朝貢方物以來使不諳朝儀却其貢而遣
之還十四年復遣使奉表進貢途經三載以十七
年五月至表稱俄羅斯一千一百六十五年語多
矜夸廷臣咸謂其不遵正朔宜逐之奏入得
旨察罕汗雖恃為酋長表文不合體制然外邦從化宜加
㴠容以示懷柔俄羅斯遠處邊陲未沾教化乃能遣使
奉表而至亦見慕義之忱來使著該部與宴貢物查收
察罕汗及其使量加恩賞但不必遣使報書爾衙門可
即以表文矜詡不令陛見之故諭而遣之康熙十五年
五月察罕汗又遣陪臣尼果頼罕伯里爾鄂維策
進貢方物奏言俄羅斯僻處遠方從古未通上國
不諳中華文義及奏疏禮儀兩次抒誠致多缺失
今特敬謹遣使奉貢仰祈矜宥得
旨准其通貢初順治間俄羅斯部落曰羅刹者竊據黑龍
江築城雅克薩之地侵擾索倫達呼爾等及是諭
察罕汗嚴禁羅刹毋擾邊陲而羅刹仍復潜侵淨
理溪等處遷延不返二十一年八月遣副都統郎
談公彭春率兵往達呼爾索倫覘羅刹情形將行
上面諭曰羅刹犯我黑龍江一帶侵擾民人昔發兵進討
未獲翦除近聞蔓延至赫哲費雅哈侵掠不已爾等此
行可聲言捕鹿沿黑龍江行圍徑薄雅克薩城下勘其
形勢度羅刹斷不敢出戰爾等還時其詳視自黑龍江
至額蘇里水程并訪自額蘇里至寧古塔道里偕薩布
素往勘以聞十二月郎談彭春等自達呼爾索倫還以
羅刹情形具奏
上諭議政王大臣等曰據郎談等奏攻取羅刹甚易朕意
亦以為然第兵非善事宜暫停攻取於黑龍江呼瑪爾
二處建木城遣寧古塔將軍巴海副都統薩布素以烏
拉寧古塔兵千五百戍之相幾集事二十二年四月巴
海等奏言黑龍江呼瑪爾距雅克薩城遼遠若駐
兵兩處勢分道阻倘羅刹增兵儲粟更難為計宜
乘其積儲未偹速行征𠞰
上以所議未合機宜令巴海留守烏拉以副都統瓦禮祐
偕薩布素統兵往俟抵彼相度形勢於可進之時
奏請進兵又經王大臣等議請將建城駐兵之處
移於黑龍江呼瑪爾中間額蘇里之地并設四驛
從之尋復於黑龍江建城以薩布素為將軍領之
設堠於呼瑪爾自黑龍江至烏拉置十驛由水路
輓運至黑龍江為永戍地時羅刹之衆有過黑龍
江者降其兵目三十餘人赦不誅並安插之九月
上諭理藩院尚書阿穆呼郎曰俄羅斯國羅刹等無端犯
我索倫邊境匿報特穆爾等逃人朕不忍加誅屢行曉
諭令歸故地還逃人廼執迷不悟轉肆焚掠因特遣重
兵駐守其地頃者羅刹遇我將卒降其三十餘人朕體
好生之德皆加豢養今彼若悔過則已否則必干天討
或路遠難歸傾心投誠者朕亦納之加恩撫䘏使得其
所爾院可遵旨具文遣來降番人宜番米海羅莫羅對
再行往諭彼有何言令其回奏時羅刹屬人多來歸者
令編為一佐領使彼此相依有資二十三年正月
薩布素等奏言宜乘四月冰解時遣官兵先往招
撫不即降則進兵滅之尋報遣夸蘭達鄂羅舜等
於正月十一日抵羅刹境令宜番等造其居開諭
之因以鄂羅春留質之子三人來并招撫米海羅
等二十一人送京安插五月遣往軍前之輕車都
尉瑪喇奏言羅刹之在雅克薩尼布楚二城者各
止五六百人於額爾古訥河口至布爾瑪台河口
十餘處築室耕田以自給喀爾喀與尼布楚人亦
時與交易資生請令喀爾喀車臣汗禁止交易再
令黑龍江將軍水陸並進作攻取雅克薩狀因取
其田禾則羅刹不久自困量遣輕騎𠞰滅似易時
將軍薩布素等亦以收取羅刹田禾為宜隨降
旨令薩布素等酌議由水陸路進兵孰便并諭車臣汗知
之尋以薩布素請停進𠞰坐失事機得
旨申飭十二月徵福建籐牌兵二十四年正月以瑪喇為
副都統參贊軍務先是
上以薩布素上疏引罪命都統公瓦山侍郎郭丕往會薩
布素等詳議應否攻取之處至是瓦山等與薩布
素會奏我兵於四月水陸並進先撫後𠞰如不克
則毁其田禾以歸
上因命都統公彭春督師命左都督何佑等率福建籐牌
官兵五百人往發盛京兵五百人代黑龍江兵守
城種地再令降
勅諭曉羅刹使送回雅庫以息兵爭三月達呼爾頭目倍
勒爾等往偵雅克薩情形擒羅刹噶瓦力喇等七
人以歸噶瓦力喇等偹述其酋約束所屬禁持兵
器往來並&KR0719;懼求援狀
上命人給時服一襲俟大兵進𠞰時示以寬大之意而釋
之五月都統公彭春等率師抵雅克薩城下遵
旨宣諭促令歸巢羅刹遷延不還乃分水陸兵為兩翼急
進攻城中大驚頭目額里克舍等窮迫詣軍前乞
降彭春等復宣
上恩德額里克舍率所部咸垂涕望闕稽顙受命遷歸雅
庫彭春等復雅克薩城並以逃人還捷奏至
上諭王大臣曰羅刹擾我黑龍江松花江一帶三十餘年
其所竊據距我朝發祥之地甚近應速為翦除是以命
將行師深入撻伐今收復雅克薩地得遂初心至於撫
綏外國在使之心服不在震之以威近遣侍衞關保等
往軍前諄諭之曰朕以仁治天下素不嗜殺爾其嚴諭
將士毋違朕旨以我兵力羅刹勢不敵必獻地歸誠爾
時勿殺一人俾還故土宣朕柔遠至意兹一一奉行朕
甚嘉焉七月釋羅刹宜番等四人歸國十月以都統公
彭春等為頭等第一軍功二十五年正月羅刹復
來城雅克薩地
上命將軍薩布素等率所部兵二千往𠞰八月
諭薩布素等河冰將結熟籌防禦之法薩布素奏言於城
三面掘壕築壘壕外置木樁鹿角分汎防禦城西
對江另設一軍復派𠞰禦之兵於東西兩岸偹江
路來援之羅刹為持久計時荷蘭國入貢使臣稱
與俄羅斯接壤因
諭議政王大臣等向者羅刹犯雅克薩尼布楚地曾諭察
罕汗來使尼果賚等撤回其衆竟不覆奏意尼果賚未
達前旨於察罕汗復令被擒羅刹持書從喀爾喀地宣
諭亦不復奏因發官兵招撫羅刹不戮一人令其頭目
額禮克舍等持書歸去羅刹聞我師歸復據雅克薩朕
思本朝頻行宣諭曾未一答而雅克薩羅刹又死守不
去或尼布潮諸地阻隔前書未達或雅克薩羅刹皆彼
有罪之徒不便歸國俱未可知其以屢諭情節為書付
荷蘭國使臣轉發察罕汗處令其收回雅克薩尼布潮
羅刹於何處分立疆界則兩界人民均得寧居不失永
相和好之意再依此作書發西洋國轉達之八月
命副都統博定率築城官兵二百人赴薩布素等軍前參
贊軍務九月察罕汗遣使上疏言
皇帝所賜之書下國無通解者及尼果賚歸始悉情節以
下國邊民搆釁請察明作亂之人收回正法除遣
使議定邊界外謹先齎書以獻並乞撤雅克薩之
圍
上諭大學士等曰俄羅斯以禮通好馳使請解雅克薩之
圍朕本無屠城之意其令薩布素等解圍近戰艦立營
城内羅刹聽其出入俟俄羅斯後使至定議二十六年
正月遣太醫院官二人往視軍士之患疾者令雅
克薩城羅刹就醫無禁十月遣兵部尚書鄂爾多
等往黑龍江籌議儲糧永戍之策二十七年三月
察罕汗遣費岳多羅等至
上命領侍衞内大臣索額圖都統公佟國綱尚書阿喇尼
左都御史馬齊護軍統領瑪喇等往二十八年十
二月會議於尼布楚歸我雅克薩尼布楚諸城定
議邊界一以北流入黑龍江之綽爾納即阿倫穆
河相近格必爾齊河為界循河上流以至於海凡
山南一帶流入黑龍江之溪河盡屬中國山北一
帶之溪河屬俄羅斯一以流入黑龍江之額爾古
訥河為界河之南岸屬中國北岸屬俄羅斯凡獵
戶人等不許越界犯則擒治一切行旅有准往來
文票者許貿易勿禁不留逃人議定乃盟立碑界
上釋兵而還三十二年十月察罕汗遣使進貢嗣
是遣使通市無間四十四年十一月俄羅斯貿易
來使至
上閱其文字曰此喇提諾托忒烏珠克俄羅斯三種文也
外國之文有三十六字母者亦有三十字五十字母者
源與中國同但不分平上去而尚有入聲其兩字合音
甚明中國辨四韻極精以兩字合音不甚緊要故知者
漸少若中國所有之字外國亦有之特不全耳五十一
年兵部職方司郎中圖理琛使土爾扈特國假道
俄羅斯奉
旨此役於俄羅斯國人民生計地理形勢均須留意歸而
悉其山川風俗為異域錄以獻其略曰歲在壬申
五月二十日出都城宿沙河行六日出張家口六
月初二日越興安嶺又十餘日至巴顔布拉克當
興安嶺上又二日至西拉布里度十六日至瀚海
南界之阿爾哈林圖枯布爾十七日至瀚海中朱
爾輝地十八日至瀚海北界之哈囊布拉克又四
日至那拉特勞赤又三日至達布蘇台又三日地
勢漸下七月初三日自鄂什欣布里度下興安嶺
北至汗山東枯爾布里度其東南二十里許即𠞰
滅噶爾丹之招木多地也初五日至土喇河岸宿
三日土喇河自根特山右發源向西流入發源杭
愛山之鄂爾渾河又魯倫河自根特山左發源向
東流入呼倫河又東流為額爾古訥河又東北流
入黑龍江其鄂爾渾河環布隆汗山向西北流入
色楞格河自此而北至俄羅斯國界皆山又十日
至博拉兩旁皆山色楞格河自西南來向東北流
入俄羅斯境又一日至蘇布克圖為俄羅斯分界
處又二日至楚庫柏興近色楞格河南岸河寬五
丈水清流溜楚庫河自東南來至柏興南十里
入色楞格河二河交滙處又色楞格河東岸民皆
樓居無城垣四面皆山俄羅斯與蒙古人雜處俄
羅斯官衣番薩非翅遣官兵列旗幟鎗礟鼓吹迎
導至公署後凡至館驛儀衞悉如之且言我國人
每年來中國貿易屢蒙
至聖大皇帝深恩天使此來一切輿馬供頓豈敢遲悞謹
已馳報察罕汗矣張宴饋食執禮甚恭五十二年
正月十四日有厄爾庫城頭目費多爾伊番訥翅
准托波爾總管噶噶林移會遣俄羅斯官温多里
卧番那非翅以察罕汗命來迓乃啓行至烏的柏
興在楚庫柏興東北二百餘里山高大多林藪濱
河有田疇色楞格河自此折而西北流烏的河自
東南來遶柏興之西入色楞格河山有石大如掌
層疊相附質薄而明如玻璃然可飭窗牖其頭目
出妻子獻酒張樂跳躍以為娛越三日至柏海爾
湖南岸之博索爾伊斯科其間小柏興六七處間
有田疇柏海爾湖在烏的柏興西北三百餘里南
北百餘里東西千餘里色楞格河自西南來巴爾
古西木河自東南來昂噶拉河自東北來俱入於
湖别一河從湖西北流出亦名昂噶拉湖内有地
曰鄂遼漢洲寬五十餘里長二百餘里洲上有山
岡産杉松榆柳多野獸布拉特蒙古五十餘戶居
之湖内多魚及獺十二月下旬冰始堅三月盡乃
解周迴諸山環抱林木蒼鬱煙波渺瀰極目無際
二十二日至柏海爾湖北岸之果落烏斯那越三
日至厄爾庫城沿途山不甚高昂噶拉河自東南
來遶城向西北流厄爾庫河自西南來入昂噶拉
河無墉垣有市井民樓居皆俄羅斯族少蒙古人
跡矣凡附近小柏興皆厄爾庫城所屬號稱雄鎮
頭目費多爾伊番訥翅以前途迎候官未至乞少
留則相與騎射捕魚為樂二月二十二日迎候官
博爾科泥册班訥非翅至自托波爾云河未泮陸
行多泥陷不可行至五月初四日始乘舟下昂噶
拉河河西北流厄爾庫河東入之水清溜急大於
色楞格河兩岸高峯絶壁激浪如矢有五伯克八
破落克九西費喇境絶竒險俄羅斯語懸崖謂伯
克瀑流謂破落克水石相激成湍溜處謂西費喇
所謂五伯克者曰滅提别西曰巴達爾滿斯克曰
多達爾斯克曰滅費斯克曰費達木克所謂八破
落克者曰博合滅爾訥曰皮牙乃曰巴敦曰多爾
規曰沙滿斯克曰阿普林斯克曰木爾蘇克曰四
鐵烈洛什所謂九西費喇者曰鄂標木索斯奈曰
洛什曰柏格曰郭洛活瓦曰郭費殷斯克曰噶什
那曰鄂費夏那曰鄂爾吉那曰郭薩牙也昂噶拉
河流千餘里水漸濁伊里木河自東北來入之濱
河積雪有嵯峨至丈餘者間有田疇把鋤而耕者
順流十九日水程三千里至伊聶謝柏興西為伊
聶謝河昂噶拉河西流入焉又東北流入北海者
也伊聶謝柏興居民千戶俗多畜鹿以供乘載名
曰俄倫其地去北海一月程夏至前後夜不甚暗
雖日落猶可弈棋不數刻東方即曙而日出矣駐
伊聶謝柏興五日乃舍舟而陸過麻科佛斯科嶺
越宿至麻科斯科一小村落也在伊聶謝柏興西
北二百五十餘里西傍揭的河河自麻科佛斯科
佛落克嶺發源環流麻科斯科向西北流入鄂布
河寬六七丈多紆曲水色赤多蚊䖟土燕巢於河
崖之間有鄂斯提牙斯科者其人别一種類散處
揭的河濱林莽間捕貂作貢又有西洋將軍雅那
爾者為俄羅斯所擄伊里木城頭目喇法林帖携
之來謁見中國衣冠不勝仰慕叩頭獻酒而去初
五日登舟順河流晝夜行水程二千五百里十二
日至那里木柏興即揭的河入鄂布河處也鄂布
河西北流一千四百餘里入額爾齊斯河又西北
流入北海大於伊聶謝河水濁溜緩衍波四溢洲
渚甚多濱河地勢平坦多林木由那里木柏興放
舟之次日颶風大作波濤洶湧舟楫傾欹俄羅斯
人頗不諳操舟幾至危殆二十四日至蘇爾呼忒
柏興越二日行六百里至薩馬爾斯科額爾齊斯
河自南來向西北流河東岸有土山設驛站那里
木柏興蘇爾呼忒柏興薩馬爾斯科地俱窪下無
田疇從托波爾托木斯科挽運以供食云由額爾
齊斯河遡流而上越六日至狄木演斯科在薩馬
爾斯科西南六百餘里額爾齊斯河至此東北流
漸濁而大越二日頭目葛禮果禮者同舟赴托波
爾城越九日至其地噶噶林馬提飛費多里魚翅
遣所屬俄羅斯官衣番鄂番那西赤迎候自河岸
至公署儀衞尤肅噶噶林隨趨至執手叩請中國
至聖大皇帝萬安云我國人民時往中國貿易屢沐
大皇帝深恩今
天使到此有干預我國之事否因諭之云我
大皇帝萬邦畏懷中外一體加恩愛恤不止俄羅斯一國
也兹特
命使臣齎
勅往諭土爾扈特國汗阿玉竒因傳詢爾國商人哈密薩
爾言沿途輿馬供億不敢違悞是以取道爾國前爾國商
人乞請准送能通經典之人入中國我大臣轉奏荷蒙
恩准使者回京可以携去噶噶林曰其人現在預偹至我
察罕汗聞中國
天使大人辱臨不勝忻悦特飭我等敬謹護送毋敢違
慢又曰中國承平日久想
天使受
大皇帝恩享用安樂復諭之曰我
大皇帝不嗜殺戮是以時和年豐臣民禔福我輩優游極
樂難以殫陳噶噶林曰中國
聖人仁愛國家殷富四方寧謐聞之已久我先察罕汗在
時上下無事當時臣宰俱享逸樂今察罕汗幼時
好與兒童為戰鬭戲從前同戲諸兒今皆為將二
十年來我國戰甲不少解即如沙漳汗恭喀爾汗
費頁斯科國厄納特赫國哈薩克國哈拉哈爾巴
國策旺阿喇布坦阿玉竒諸國皆互相爭競惟中
國河山清晏洵為極樂因問土爾扈特貝子阿拉
布珠爾事甚悉越日有衣番鄂番那西赤者求見
曰我國有近侍大臣四員可以專擅行事遇大政
君臣往來會議中國亦如是乎諭之曰中國事無
巨細皆具題請
旨遵奉施行豈敢云擅且
至尊固無往會臣議之禮也駐托波爾八日城内天主堂
二十餘駐兵二千前後所過諸柏興皆有教堂設
官兵此為都會故尤盛額爾齊斯河繞城之西濱
河有庫車回人流離至此俄羅斯人名之曰塔塔
拉自額爾齊斯河西南遡流入托波爾河九宿至
圖敏途中皆以塔塔拉供挽運受笞楚禁之乃止
時有西費耶斯科國人被擄於俄羅斯乃來舟中
鼓吹絃歌以為娱由圖敏西北遡土拉河舟行五
百餘里至鴉班沁多田疇不駐兵自是復捨舟而
陸地勢漸下越九宿至費耶爾和土爾斯科城在
鴉班沁西北四百餘里土拉河自西北來繞城東
南流東岸石山嶻嶪止二宿過費耶爾和土爾斯
科佛落克嶺在城西北二百餘里嶺不甚大而峯
巒競秀泉脈爭流野花爛然土拉河發源嶺東托
波爾河發源嶺西别有喀穆河發源嶺北水色赤
溜急折而西南流入佛爾格河嶺西北有山名帕
付林斯科高出羣峰土人云冬夏積雪不消人跡
罕至越七宿至索里喀木斯科在嶺西南二百餘
里沿途皆山藪值大雪巖壑積素喀木河自東北
來向西南流有烏索爾科河自東北入焉西北境
有方木鹽井四十餘越三宿至改郭羅多在索里
喀木斯科西北四百餘里喀木河自西北繞而東
南流有别爾馬羈人雜處其地與俄羅斯言語不
通盖又一部落附俄羅斯有年者多田疇不駐兵
自此西北行至莫斯科窪城二千二百餘里自改
郭羅多越四日至索羅博達有西費耶斯科國人
五千餘戶舊以被擄居此又一日至黑林諾付在
改郭羅多西南四百餘里有費牙忒喀河遶而西
南流入喀木河地勢彌下沿途小柏興甚稠密田
疇亦廣遥望林木鬱然俄羅斯全境凡八道自入
俄羅斯界至此皆屬西畢爾斯科道噶噶林馬提
飛費多爾魚翅所轄境也越六日至喀山在黑林
諾付西南五百餘里佛爾格河喀木河夾左右而
流有木城凡八門一面得二里周圍八里有郭外
環以木為鹿角置城隅别有車爾米斯及土爾扈
特人居之車爾米斯人皆削髮言語殊異亦别種
也地設管理喀山斯科道總管顧比爾那忒費多
爾薩馬落費赤統之又三日至西木必爾斯科在
喀山南三百餘里有舊城形勢略如喀山城佛爾
格河遶而西南流又西南五百餘里至薩拉托付
為俄羅斯土爾扈特接壤處時康熙五十二年十
一月十六日也佛爾格河東北來繞而南流水漸
濁溜緩土爾扈特人名之曰額濟爾河有巨艘寬
二丈長十餘丈亦有寬一丈長七丈餘者四五艘
時俄羅斯博爾科尼冊班諾費赤遣通事及頭目
馳告土爾扈特國汗阿玉竒於五十三年六月至
土爾扈特國使事告蕆旋返旆渡河七月下旬至
喀山十一月初七日至托波爾十二月初五日噶
噶林來見曰我察罕汗近在三皮提里普爾城而
此城舊屬西費耶斯科國地為我國所有隨以我
汗之名名之今歲我汗與西費耶斯科國戰勝之
擄其護船二十一將軍一兵八百今付蘭楚斯諸
國俱來援以是堅守不即下曩時我國又與圖里
耶斯科國王拱喀爾汗搆兵取其阿藻城近復議
和倂還其城自阿藻城東北盡隸我疆矣又云我
汗春秋四十一歴事二十八年曩時我國並未稱
汗自依番瓦什里魚赤始稱汗至今二十三傳計三
百五十餘載第十三代汗始征取喀山托波爾阿
斯塔爾汗諸地今已百六十年矣十二月二十二
日乃啟行越七宿至塔喇斯科在托波爾東南一
千二百餘里額爾齊斯河自東南來西北流塔喇
河自東南來入額爾齊斯河越十四宿至托木斯
科在塔喇斯科東南二千五百餘里為俄羅斯準
噶爾哈薩克哈拉哈爾巴四國接壤處鄂布河自
東南來西北流托木河自東南繞西而西北流至
百里外入鄂布河有塔塔拉與巴爾巴忒人雜處
夏秋飲行潦冬春食冰雪俄羅斯準噶爾兩國徵
其税入焉自托木斯科至伊聶謝一千六百餘里
有楚里木河自麻科佛斯科山發源西南流入鄂
布河又十日至伊里木城在伊聶謝東南二千餘
里四面皆山林伊里木河自東北環流其城入通
古斯河自伊里木城往厄爾庫城東南行千有餘
里由昂噶拉河舟行陸路亦可達餘略如來程所
歴不復書云圖理琛于五十一年奉使至五十四
年三月二十七日歸京師初凡通市諸物有噶噶
林印記者准市餘則否五十六年七月俄羅斯邊
城頭目以文來請于將軍托留欲私行貿易
上命托留移文切責之雍正五年三月察罕汗遣使表賀
上登極附貢方物八月遣郡王額駙策凌伯四格侍郎圖
理琛等與俄羅斯使臣薩瓦定議自額爾古訥河
岸至阿魯哈當蘇阿魯竒都勒齊克達竒林俱為
我斥堠應以相對之楚庫河為界自此以西沿布
爾古特山等處以博木沙畢鼐嶺為界立石以誌
不許越境滋事及容留逃盜人等犯者互相查挐
並以恰克圖口為常互市所人數不得過二百定
例遣理藩院司官一員照料修京城俄羅斯館來
京讀書幼童及教習等官給養贍願回者聽隨
召見薩瓦等
賞賜有差並優
賜察罕汗尋遣薩瓦歸國十月理藩院奏俄羅斯頭目郎
喀呈請以商人馬匹牛羊留張家口外牧放從之
令郎喀嚴約所屬毋許滋事遣司官一員照料並
飭附近張家口諸總管如俄羅斯貿易商人馬匹
牲畜遺失為查而歸之勿俾困于行旅乾隆二年
監督俄羅斯館御史赫慶奏言俄羅斯互市止宜
在於邊境其住居京城者請禁貿易止令以貨易
貨勿以金銀相售在京讀書子弟不可任其出入
使知内地情形輿圖違禁等物禁勿售與七年八
月俄羅斯人越界斫柴得
旨申飭黑龍江將軍伯第務竭力巡察勿得仍前怠玩
二十二年準噶爾平六月侍衞順德訥窮追阿睦
爾撤納至額爾圖拉與俄羅斯喀比潭相見於額
爾齊斯河上索阿睦爾撒納未得取喀比潭印狀
歸七月俄羅斯頭目來言曰阿睦爾撒納近以二
人徒步投我國濟河無蹤疑死於水矣參贊大臣
富德率順德訥等往偵虚實時有達瓦齊屬人自
俄羅斯境脱出者為言本年七月初遇阿睦爾撒
納攜八人入俄羅斯境被獲將軍兆惠等以
聞
特命理藩院移咨令遵不納逃人之例擒獻二十三年
正月俄羅斯遵奉行移不敢諱匿述阿睦爾撒納
避罪闌入我界渡河幾斃於水旋以痘死且出其
尸於邊界之恰克圖城迺遣親王齊巴克雅蘭品
爾等驗而歸之俄羅斯西北境有數小部落曰西
費耶斯科曰圖耶斯科曰博爾托噶里牙曰付蘭
楚斯曰雅爾馬尼牙曰宜大里牙曰宜斯巴尼牙
曰狄音曰和爾斯提音曰布魯斯竒曰博爾斯竒
曰别穆斯竒曰賽薩林木斯竒曰昂假爾斯竒曰
賀蘭斯竒曰博玻林木斯竒西費耶斯科者前以
兵助俄羅斯汗依番瓦什里魚赤遂有俄羅斯之
那爾瓦城後察罕汗索歸其城不許連兵不解者
數歲卒為俄羅斯所敗二十六年土爾扈特汗渥
錫以俄羅斯征調不息又徵其子入侍與合族台
吉挈全部來歸中國土爾扈特者凖噶爾四衞拉
特之一也渥錫之曾祖阿玉竒與策妄不睦竄歸
俄羅斯居額濟勒之地至是歸附或謂不宜納俄
羅斯之屬部
皇上謂遠人來歸不可不納且舍楞即我之叛臣歸俄
羅斯者一再索取訖未與我如以此折俄羅斯彼
將何辭以對卒納之俄羅斯卒不敢以此為言三
十年十一月奉
諭旨恰克圖貿易一事近因俄羅斯不遵舊制違背禁
約甚且多收貨税苦累商人是以降旨停止原以俟
其自知悔過抒誠祈請再准其通商貿易恐桑齊多
爾濟身係蒙古未能深曉事宜復派大臣前往稽查
彈壓協同辦理其所以責成者甚重當桑齊多爾濟
起意私通交易時丑達係特派大臣理應正言阻止
阻之不從即應據實參奏乃不惟不行阻止參奏並
且通同舞弊貿易多次核其賘私竟至數千兩之多
藐法營私殊出情理之外及經挐解來京尚敢冀免
顯戮在路延捱負恩喪心實屬可惡此斷不可以一
日容留丑達巳依議正法至額爾經額係隨往司員
若丑達等恰遵禁令嚴絶貿易則額爾經額決不敢
自行罔利其情較丑達稍輕是以改為應斬監候
此中輕重權衡朕惟一秉至公毫無成見期協乎情
罪之至當而已可將此曉諭中外并軍營辦事大臣
知之四十六年正月奉
諭據車登多爾濟等奏俄羅斯之固必爾那托爾等呈
稱遵伊主之令將現在住京之俄羅斯喇嘛學滿漢
話之俄羅斯學生照例派出喇嘛學生前往更换請
旨允准等語俄羅斯喇嘛學生住京已屆十年著施
恩即照車登多爾濟等所奏准固必爾那托爾遣人
更换
(臣)等謹按俄羅斯地處極北據使臣圖理琛所錄
夏至前後不甚暗日落猶可奕棋不數刻即曙而
日出正與唐史所載骨利幹國事相符又圖理琛
所錄俄倫地去北海一月程而荷蘭入貢使臣稱
與俄羅斯接壤又其俗皆奉天主教與西洋諸國同豈
其國近北海而又接西海歟在北魏時為烏洛侯
國疑侯字乃俟字之悞即俄羅斯轉音耳然地雖
荒遠亦不應使臣三四年而後歸伏讀
御製土爾扈特全部歸順記定為俄羅斯故為紆繞其程
觀土爾扈特之來祗八月而已至益可見矣其國
自羅刹歸誠以後恪守分界且遣使入貢幼童來
京讀書洵所謂
聲教四訖臣古來未臣之國非甚
盛德何以致此哉
左哈薩克
左哈薩克在準噶爾西北境西為右部哈薩克北
為俄羅斯東去塔爾巴哈台南去伊犁皆千里其
部曰鄂爾圖玉斯駐伊什爾河傍無城郭全境東
西千里南北六百里環璄皆山山脈自西而東其
南境之山曰喀拉巴克喀爾海又東為喀爾克圖
哈薩拉克山又東為扎拉圖哈薩拉克山又東為
勒克楞山踰山而南入準噶爾境齋爾界又東為
鄂綽沁吉斯山又東為阿爾津沙拉什保台山又
東北為阿爾輝西里接準噶爾境額敏界自喀拉
巴克喀爾海山西北行折而東為厄勒伊們山伊
什爾河源出焉又北為尼雅克圖山又東為尼滿
哈濟蘭山又東北為喀爾瑪竒爾哈山又東為阿
克竒拉山又東為巴顔山又東為毫哈薩拉克山
將軍哈達哈曾敗阿布賚於此又東南為阿巴拉
爾山又東至塔爾巴哈台而止羣山内外源泉經
絡其自喀拉巴克喀爾海山出者為綽多爾圖郭
勒由是而東為克巴什博爾濟爾郭勒又東為哈
薩拉喀泉又東為博爾格得克泉又東為額特倫
泉又東北為什納噶泉沮洳渙散燦若列星又東
為奎蘇泉又東為阿爾齊圖泉又東為青吉斯泉
又北為阿林泉又東為阿濟蘇泉又東為烏爾圖
泉又東為色爾格郭勒又東為罕拉海圖泉又東
北為薩嘉爾郭勒又東為楚庫魯克郭勒又東南
踰山入塔爾巴哈台界其西北境為伊什爾河沿
河西北行二百里為哈薩克春吉索波藍地苦寒
自是以西地益曠渺折北而西行二千里為依底
克山當搭拉斯河東南境其汗族為首領者名蘇
爾統居無常處盛夏常在伊什爾河平時逐水草
事游牧地廣人稠甲於他部其頭目首戴高頂冠
其頂或紅或白頂尖有孔正面用氊一幅旁二幅
兩縫當前一縫當後俱嵌黃皮或用氆&KR0008;邊飭以
皮狐貉貂鼠之屬衣錦衣寬而長帶用五色絲縧
有流蘇足穿紅黑皮履頭目之婦辮髮雙垂耳貫
珠環服錦鑲長袖衣冠履與頭目同其民人首戴
氊帽正面開口不飾以皮衣毼束布帶履革鞮男
婦皆同其風俗物産及文字大略與準噶爾同言
語稍異境西北隅有獨樹五株盤拏蔭廣可容二
百騎名鄂哷引噶克察默多年代莫紀為西域神
物哈薩克過其下者必膜拜供獻而不敢稱其名
舊傳其地為古大宛今詳考之盖漢康居國也晉
魏以降康居國西遷其地屬今右部哈薩克詳右
部傳其國久阻中華聲教乾隆二十年二月準噶
爾平
詔遣使往諭其汗阿布賚言於使臣侍衞順德訥達永
阿曰向聞
大皇帝臨御中土以山川之故貢譯不通今
天威遠播掃伊犂興黃教實無疆之福敢以誠心歸於
德化九月順德訥以其使博落布拜等歸伊犂適
阿睦爾撤納以伊犂叛明年走哈薩克阿布賚納之
詔遣將軍達爾黨阿由西路哈達哈由北路先後以大
軍進阿布賚遣和集博爾根以兵從阿睦爾撒納
走努拉自率千騎西行會於毫哈薩拉克山下以
待我師七月將軍達爾黨阿兵至於雅爾拉與和
集博爾根前隊罕巴巴諾羅斯等二千餘兵遇賊
設伏佯敗我師分阿里衮鄂寳哈寧阿明瑞為左
右翼將軍達爾黨阿副將軍扎拉豐阿執纛以中
軍進齊努渾瑪瑺特通額爾登分部從之風馳雷
動鋒鏃並發賊倉猝不及顧潰於山麓斬首五百
七十級餘敗去我兵進努拉擒大頭目楚魯克是
時和集博爾根引二千騎西行我軍逼之列而陣
出入鏖戰良久獲其纛礟斬首三百餘級賊遁初
順德訥歸自哈薩克以阿布賚恭順狀
聞
詔復遣賚
敕書
賜蟒服七月至博爾喀爾綽闊為哈薩克所阻不得達
時將軍哈達哈方别遣扎薩克三都布等擊阿布
賚兵於毫哈薩拉克山下斬首百餘級奪其馬匹輜
重無算阿布賚敗走師從之復斬百餘級獲大頭
目昭華什由是三戰三捷師至於伊什爾伊什爾
者阿布賚巢也於是達爾黨阿哈達哈兩軍合楚
魯克昭華什既獲而見將軍極陳阿布賚之欲内
附也將軍縱之還俾往諭曰
大皇帝命將討叛爾從賊則死若擒以來臣僕無二於
時阿睦爾撒納懾我軍威已潛竊哈薩克馬十餘
騎逃回博囉塔拉等處二十二年將軍兆惠參贊
大臣富德等復將兵西征阿睦爾撒納知大兵且
至倉皇北走我師急躡之適阿布賚以兵來會遣
其弟阿布勒比斯等為前隊與我軍遇陳情請罪
願受約束於是兆惠等復遣使往諭阿布賚乃遣
亨集噶爾等奉良馬四表請内附其文曰自臣祖
額什木汗楊吉爾汗以來未通中國聲教今祗奉
大皇帝諭旨加恩邊末部落臣暨臣屬靡不懽忭感慕
皇仁願率全部歸於鴻化永為中國臣僕聞於
朝
詔受之秋阿布賚使臣來朝
賜宴熱河之萬樹園觀燈火及迴
鑾
皇上較射於圓明園大西門外得與觀焉阿布賚既臣
於我遣兵來助擒賊導我師行而自以計擒阿睦
爾撒納於阿爾察圖不獲阿睦爾撒納奔俄羅斯
執其從賊阿布濟齊巴罕來獻初努拉之役和集
博爾根以殘兵遁及是聞阿布賚降乃與喀拉巴
拉特者親率其屬三萬戶款於軍門曰外臣不識
文字謹以身詣降將軍兆惠為啟帳命東向坐將
軍南向坐列筵食之牲體哈薩克俗必持咒破戒
始食於是乃言為
大皇帝臣豈敢稱禁因共飽食引觀花馬射懸鎻子甲
射之徹其裡益大駭服叩首去左部咸服十二月
定哈薩克貿易之地於烏嚕木齊二十三年五月
哈薩克拜濟格特部拜布拉克等獲台吉布庫察
罕六月哈薩克哈爾津等獲厄魯特和碩皆獻於
軍械送
京師二十四年阿布賚偕其兄阿布勒巴木比特弟
阿布勒比斯爾與其頭目伯克訥等來朝貢方物
賜宴並
勅書文綺玉磁等物二十五年六月阿布勒巴木比特
阿布賚阿布勒比斯遣使呼圖拜阿塔等來朝九
月阿布賚遣使杜勒特合特來朝貢方物
賜冠服二十七年六月阿布賚遣使貢馬二十八年正
月遣使臣來朝
上御紫光閣
賜宴與觀大閱賞賚有加七月明瑞奏言阿布賚之弟
阿布勒比斯稱前成衮扎布為將軍時曾諭哈薩
克有彼此不納逃人之約
上以成衮扎布雖經還彼逃人並無嗣後彼此不留之
約阿布勒比斯因緣前事妄生冀幸特飭止之二
十九年三月左哈薩克阿布爾色伊木畢忒遣使
臣肯濟哈拉等十二人來三十年左部鄂托爾濟
使臣等十七人來
召見錫賚三十四年左部汗阿布賚遣子幹里蘇爾統
及陪臣雅拉爾噶布氏等十五人來
賜幹里蘇爾統雙眼翎寳石帽頂兩團龍補掛蟒袍荷
包陪臣雅拉爾噶布氏冠服有差三十八年左部
汗波羅特使臣阿克台里克及阿布爾比斯之子
阿第爾蘇爾坦及其使達伊爾十五人來貢四十
一年閏十月奉
諭多敏奏烏梁海塔奔等盜薩哈克馬匹甚多著即正
法為從之阿穆爾巴圖貝克著發烟瘴充軍四十六
年阿布賚蘇爾坦使臣哈喇托霍來四十九年左
哈薩克阿布賚使臣鄂托爾齊八人來朝
(臣)等謹按漢書西域傳烏孫東與匈奴西北與康
居西與大宛南與城郭諸國相接今準噶爾部為
漢烏孫回部為天山南城郭諸國哈薩克在準噶
爾西與漢書所云烏孫西北與康居接者相合盖
左部哈薩克在準噶爾北合右部哈薩克而言正
當西北二境也又史記云康居東羈事匈奴漢書
云匃奴殺漢使者西阻康居又云烏孫北附康居
是匃奴之西烏孫之北為康居地明甚康居國王
冬治樂越慝地馬行七日至王夏所居蕃内顔師
古曰王每冬寒夏暑則徙别居不一處今哈薩克
汗阿布賚夏則居伊什爾等處冬則居哈薩拉克固
斯古爾班察爾等處所謂冬夏别居者其俗亦正
相類則是康居之為哈薩克証諸史傳無可疑者
若以哈薩克産馬甚良謂即大宛汗血之種則西
北諸部産馬處多且史稱大宛為城郭之國今左
部哈薩克逐水草無城郭風俗與大宛殊至右部
哈薩克境内間有城郭與康居五小王所治窳匿
等城方位相符說見後右部哈薩克篇内
右哈薩克(齊齊玉斯諤爾根齊附)
右哈薩克東與左部接東南與準噶爾接南與布
嚕特安集延納木干諸部接西南踰塔什干西六
百餘里其部曰齊齊玉斯烏拉玉斯其山川最著
者西南為格根河又西南為納穆爾河又南為雅
哈爾斯河又西南為錫爾河又西為薩哈斯河又
北為塔拉斯河格根河西近塔拉斯者為哈喇庫
勒為達布遜淖爾其薩哈斯錫爾兩河之間岡巒
綿亘為移呼扎爾山為哈喇綽克多嶺為奔阿錫
魯嶺為柯格納斯嶺嶺北大澤為騰吉斯周圍數
百里蓋小海也海之東南崖有部名沙爾又薩哈
斯河南有達拉什城噶拉楚克城錫爾河西北有
波拉克城其東有那穵喀忒城又南有蒿達克城
由蒿達克西踰錫爾河為塔什干其城寄居右哈
薩克部内不相統屬而别自為部右部之汗曰阿
北里斯其巴圖爾三曰圖里拜曰輝格爾德曰薩
薩克拜而圖里拜實專政阿比里斯駐塔什干城
不事事受成而已其俗大略與左部等其地為古
康居西境乾隆二十一年左部降其汗阿布賚告
於順德訥曰哈薩克之有三玉斯如準噶爾之有
四衞拉特也鄂爾圖玉斯則我為政矣他如齊齊
玉斯烏拉玉斯者皆族兄為之當與偕來作中土
臣乃使其弟阿布勒比斯往而參贊大臣富德方
以兵索逆賊哈薩克沙喇至右部遣蒙固勒岱赫
善等往撫次軍於莽格特城外是時圖里拜等方
與塔什干回人圖爾占戰蒙固勒代等單騎入兩
陣間指揮宣檄即解甲聽命於是圖里拜等詣軍
門納款奉馬進表以降其文曰伏念臣者久思内
附遠處邊末與左部阿布賚各長一方為準噶爾
阻絶末由自通近聞左部輸服被
恩優渥恭惟
天賜惠臨祗領
宸訓得均隸臣僕誠懽誠忭謹遣臣子弟入
覲瞻仰
天顔如天覆育之
聖人在上臣願竭衰駑奮勉自效永無二心倍於左部
二十三年圖里拜遣其子卓蘭及輝格爾德之弟
博索爾滿朝
行在
賜宴避暑山莊與觀大閱二十七年十一月齊齊玉斯
部之努爾里汗巴圖爾汗各遣使臣來朝貢馬同
時諤爾根齊部哈雅布汗遣使塞德克勒偕來貢
馬
上御紫光閣
賜宴諤爾根齊部亦哈薩克别部云二十八年右哈薩
克使及齊齊玉斯使臣呼巴什波羅特諤爾根齊
使塞德克勒俱
賜宴三十四年右哈薩克阿布勒比斯遣子卓爾齊及
各部落使人入
覲賞卓爾齊雙眼翎寳石帽頂兩團龍補服蟒袍荷包
四十六年西部努喇里之子並哈薩克汗阿布勒
比斯之子噶岱等迎
駕四十八年右哈薩克努喇里之子並哈薩克汗阿布
勒比斯之子噶岱等入
覲於賢良門五十年五月右哈薩克阿布額之子塞德
克蘇爾坦等八人来朝
上於太平莊行宫慰問
(臣)等謹按漢書所云烏孫西北與康居接者當今
準噶爾西北兩面應兼左右哈薩克而言略見前
傳矣更以歴代史傳考之漢書西域傳康居有小
五王一曰蘇□王治蘇□城二曰附墨王治附墨
城三曰窳匿王治窳匿城四曰罽王治罽城五曰
奥鞬王治奥鞬城凡五王屬康居晉書西域傳康
居國其王居蘇□城風俗衣服略同大宛唐書西
域傳或曰柘支曰柘折曰赭時漢大宛北鄙也西
南五百里康居也王姓石治柘折城故康居小王
窳匿城地據此則康居小五王所居為大宛北鄙
當屬漢康居全部之西境也今哈薩克右部偏西
應屬康居小五王地又小五王境接大宛是以建
有城郭略與大宛同俗今右部駐塔什干城與左
部之逐水草無城郭者稍異知即唐書所謂康居
小五王故地為大宛北鄙者而以相傳哈薩克即
大宛之說參之或與右部為近是爾
皇朝文獻通考卷三百
