欽定四庫全書
皇朝文獻通考卷二百四十二
帝系考(四)
皇太子皇子
皇始祖肇祖原皇帝子二
皇長子充善
皇二子禇宴(無嗣)
皇長子子三
皇長孫妥羅(無嗣)
皇次孫妥義謨(無嗣)
皇三孫錫寶齊篇古
皇三孫子一是為
興祖直皇帝
興祖直皇帝子六
皇四子是為
景祖翼皇帝(恭載年門帝號歴)
皇長子德世庫
皇二子留闡
皇三子索長阿
皇五子包朗阿
皇六子寶實
景祖翼皇帝子五
皇四子是為
顯祖宣皇帝(恭載年門帝號歴)
皇長子武功郡王禮敦
皇二子慧哲郡王額爾衮
皇三子宣獻郡王齋堪
皇五子多羅恪恭貝勒塔察篇古
(臣)等謹按凡紀載
皇子冠以爵號俱遵
玉牒提綱大書其封爵年月及始封晉封並詳封建考中
兹故不載
顯祖宣皇帝子五
皇長子是為
太祖高皇帝
宣皇后誕生(恭載年門帝號歴)
皇二子多羅誠毅勇壯貝勒穆爾哈齊
庶妃李佳氏生
皇三子和碩莊親王舒爾哈齊
宣皇后生
皇四子多羅通達郡王雅爾哈齊
宣皇后生
皇五子多羅篤義剛果貝勒巴雅喇
次妃哈達納喇氏生
太祖高皇帝子十六
皇八子是為
太宗文皇帝
孝慈高皇后誕生(恭載年門帝號歴)
皇長子廣略貝勒褚英
元妃佟佳氏生
皇二子和碩禮烈親王代善
元妃佟佳氏生
皇三子奉恩鎮國勤敏公阿拜
庶妃兆佳氏生
皇四子三等鎮國克潔將軍湯古代
庶妃鈕祜禄氏生
皇六子奉恩輔國慤厚公塔拜
庶妃鈕祜禄氏生
皇七子和碩饒餘敏親王阿巴泰
側妃伊爾根覺羅氏生
皇九子奉恩鎮國恪僖公巴布泰
庶妃嘉穆瑚覺羅氏生
皇十一子鎮國將軍巴布海
庶妃嘉穆瑚覺羅氏生
皇十二子阿濟格(原封和碩英親王恭謹按凡原有封爵因罪削奪者照玉牒)
(編載例不大書仍附注明後倣此)
大妃烏拉納喇氏生
皇十三子奉恩輔國介直公賴慕布
庶妃西林覺羅氏生
皇十四子和碩睿忠親王多爾衮
大妃烏拉納喇氏生
皇十五子和碩豫通親王多鐸
大妃烏拉納喇氏生
(臣)等謹按
玉牒末附載
太祖高皇帝第五子莽古爾泰第十子德格類俱原封多
羅貝勒以本身罪發覺奪爵削籍又第十六子費
揚果因獲大罪黜去宗室康熙五十二年五月奉
恩旨恐伊等子孫湮沒賜與紅帶為記附入
牒末今謹遵此例於本系下不書其名仍附識焉
太宗文皇帝子十一
皇九子是為
世祖章皇帝
孝莊文皇后誕生(恭載年門帝號歴)
皇長子和碩肅武親王豪格
繼妃烏拉納喇氏生
皇二子洛格
繼妃烏拉納喇氏生(早薨無封)
皇三子洛博會
元妃鈕祜禄氏生(早薨無封)
皇四子奉恩輔國公葉布舒
庶妃顔扎氏生
皇五子和碩承澤裕親王碩塞
側妃葉赫納喇氏生
皇六子奉恩鎮國慤厚公高塞
庶妃納喇氏生
皇七子奉恩輔國公品級常舒
庶妃伊爾根覺羅氏生
皇八子(未賜名)
敏惠恭和元妃科爾沁博爾濟吉特氏生(早薨無封)
皇十子奉恩輔國公韜塞
庶妃(氏無考)生
皇十一子和碩襄昭親王博穆博果爾
懿静大貴妃阿魯阿巴海博爾濟吉特氏生
世祖章皇帝子八
皇三子是為
聖祖仁皇帝
孝康章皇后誕生(恭載年門帝號歴)
皇長子鈕鈕
庶妃巴氏生(早薨無封)
皇二子和碩裕憲親王福全
寧慤妃棟鄂氏生
皇四子和碩榮親王(未賜名)
孝獻皇后生(早薨)
皇五子和碩恭親王常寧
庶妃陳氏生
皇六子竒授
庶妃唐氏生(早薨無封)
皇七子和碩純靖親王隆禧
庶妃鈕氏生
皇八子永幹
庶妃穆克圖氏生(早薨無封)
聖祖仁皇帝子三十五
皇四子是為
世宗憲皇帝
孝恭仁皇后誕生(恭載年門帝號歴)
皇長子固山貝子品級允禔
惠妃納喇氏生
皇二子和碩理密親王允礽
孝誠仁皇后生
康熙十四年六月癸亥
諭禮部曰帝王紹基垂統長治久安必建立元儲懋隆國
本以綿宗社之祥慰臣民之望朕荷
天眷誕生嫡子已及二齡兹者欽承
太皇太后
皇太后慈命建儲大典宜即舉行今以嫡子允礽為皇太
子爾部詳察應行典禮選擇吉期具奏十二月丙寅
册立皇子允礽為
皇太子
四十七年九月丁丑
上召諸王大臣侍衛文武官員等
諭曰朕承
太祖
太宗
世祖弘業四十八年於兹兢兢業業軫恤臣工惠養百姓
惟以治安天下為務今觀允礽不法
祖德不遵朕訓似此之人豈可付以
祖宗弘業俟昭告
天地
宗廟將允礽廢斥己丑
上召集諸王貝勒等副都統以上大臣九卿詹事科道官
員宣
諭廢
皇太子允礽辛夘幽禁
咸安宫
四十八年三月辛巳復立
皇太子允礽行
册立禮
五十一年九月庚戍
諭諸皇子等曰皇太子允礽自復立以來狂疾未除大失
人心
祖宗鴻業斷不可託付此人朕已奏聞
皇太后著將允礽拘執看守朕明日再頒諭旨示諸王大
臣十月辛亥朔
御筆硃書諭諸王貝勒貝子大臣等曰前因允礽行事乖
戾曾經禁錮繼而念父子之恩從寬免宥想伊自應痛
改前非晝夜警惕乃自釋放之日乖戾之心即行顯露
數年以來朕久隠忍不即發露者因向有望其悛改之
言耳今觀其行事即每日教訓斷非能改者況天下乃
太祖
太宗
世祖所創之業傳至朕躬非朕所創立恃
先聖垂貽景福守成五十餘載朝乾夕惕耗盡心血竭蹶
從事尚不能詳盡如此狂易成疾不得衆心之人豈可
付託乎故將允礽仍行廢黜禁錮為此特諭
五十二年二月庚戍
諭領侍衛内大臣大學士九卿等趙申喬陳奏皇太子為
國本應行册立朕自幼讀書凡事留意纖悉無遺況建
儲大事朕豈忘懷但關係重大有未可輕立者昔立允
礽為皇太子時索額圖懷私倡議凡皇太子服御諸物
俱用黃色所定一切儀注幾與朕相似驕縱之漸實由
於此索額圖誠本朝第一罪人也宋仁宗三十年未立
太子我
太祖皇帝並未預立太子
太宗皇帝亦未預立太子漢唐以來太子幼沖尚保無事
若太子年長其左右羣小結黨營私鮮有能無事者人
非聖人誰能無過安得有克盡子道如武王者今衆皇
子學問見識不後於人但年俱長成已經分封其所屬
人員未有不各庇護其主者即使立之能保將來無事
乎且為君難為臣不易古來人君窮兵黷武者有之崇
尚佛老者有之任用名法者有之朕御極五十餘年朝
乾夕惕上念
祖宗遺緒之重下念臣民仰望之殷乾綱獨斷柔遠能邇
體恤臣庶毫無私心當吳三桂叛亂時已失八省勢幾
危矣朕灼知滿漢蒙古之心各加任用勵精圖治轉危
為安是以數十年來海宇寧靖今欲立皇太子必能以
朕心為心者方可立之豈宜輕舉即臣僚為國為民念
兹在兹先憂後樂者實不易得太子之為國本朕豈不
知立非其人關係匪輕朕將允礽從幼教訓迨後長成
變為暴虐無所不為不知忠孝不識廉恥行事乖戾有
不可言者推其故皆由瘋狂成疾迷惑所致此疾有二
十餘載矣凡人醉後傷人醒時知悔伊似長醉不醒所
為過惡身不自知伊之儀表及學問才技俱有可觀今
一至於此非瘋疾而何自廢而復立以來朕尤加意教
訓心血耗盡因伊狂疾終不痊愈故又行廢黜孟子云
父子之間不責善責善則離離則不祥莫大焉大學云
人莫知其子之惡蓋父之於子嚴不可寬亦不可誠為
難事如朕方能處置得宜耳爾諸大臣俱各有子凡人
幼時猶可教訓及其長成一誘於黨類便各有所為不
復能拘制矣立皇太子事未可輕定特召集爾衆大臣
明示朕意趙申喬所奏摺著發還
皇三子多羅誠隠郡王允祉
榮妃馬佳氏生
皇五子和碩恒温親王允祺
宜妃郭囉羅氏生
皇六子允祚
孝恭仁皇后生(早薨無封)
皇七子和碩淳度親王允祐
成妃戴佳氏生
皇八子允禩(原封和碩廉親王)
良妃魏氏生
皇九子允禟(原封固山貝子)
宜妃郭囉羅氏生
(臣)等謹按
玉牒載允禩允禟於雍正四年因罪削爵除名黜去宗室
乾隆四十三年正月
特旨復其原名收入
玉牒仰見我
皇上篤念
宗親加惠本支至意今附識於此
皇十子固山貝子品級允䄉
温僖貴妃鈕祜禄氏生
皇十一子允禌
宜妃郭囉羅氏生(早薨無封)
皇十二子和碩履懿親王允祹
定妃萬琉哈氏生
皇十三子和碩怡賢親王允祥
敬敏皇貴妃章佳氏生
皇十四子多羅恂勤郡王允禵
孝恭仁皇后生
皇十五子多羅愉恪郡王允禑
順懿密妃王氏生
皇十六子和碩莊恪親王允禄
順懿密妃王氏生
皇十七子和碩果毅親王允禮
純裕勤妃陳氏生
皇十八子允祄
順懿密妃王氏生(早薨無封)
皇十九子允禝
襄嬪高氏生(早薨無封)
皇二十子多羅簡静貝勒允禕
襄嬪高氏生
皇二十一子多羅慎靖郡王允禧
熙嬪陳氏生
皇二十二子多羅恭勤貝勒允祜
謹嬪色赫圖氏生
皇二十三子奉恩鎮國公允祁
静嬪石氏生
皇二十四子和碩諴親王允祕
穆嬪陳氏生
(臣)等謹按
玉牒載
皇子幼齡薨者十一人不以齒序類列於後今遵此
恭載
皇子承瑞
榮妃馬佳氏生
皇子承祐
孝誠仁皇后生
皇子承慶
惠妃納喇氏生
皇子賽音察渾
榮妃馬佳氏生
皇子長華
榮妃馬佳氏生
皇子長生
榮妃馬佳氏生
皇子萬黼
貴人納喇氏生
皇子允禶
貴人納喇氏生
皇子允䄔
貴人郭囉羅氏生
皇子允禨
平妃赫舍哩氏生
皇子允禐
貴人陳氏生
世宗憲皇帝子十
皇四子是為
今上皇帝
孝聖憲皇后誕生(恭載年門帝號歷)
雍正元年八月甲子
上御乾清宫西暖閣召王大臣九卿入
諭曰我
聖祖仁皇帝為
宗社臣民計慎選於諸子之中命朕纘承統緒於去年十
一月十三日倉猝之間一言而定大計薄海内外莫不
傾心悦服共享安全之福
聖祖之精神力量默運於事先貫注於事後神聖睿哲高
出乎千古帝王之上自能主持若朕則豈能及此也
皇考當日亦曾降
旨於爾諸臣曰朕萬年後必擇一堅固可託之人與爾等作主必
令爾等傾心悦服斷不致貽累於爾諸臣也朕自即位以來念
聖祖付託之重
太祖
太宗
世祖創垂大業在於朕躬夙夜兢兢惟恐未克負荷向日
朕在藩邸時坦懷接物無猜無疑飲食起居不加防範
此身利害聽之於命蓋未任天下之重也今躬膺
聖祖付託神器之重安可怠忽不為長久之慮乎當日
聖祖因二阿哥之事身心憂悴不可殫述今朕諸子尚幼
建儲一事必須詳慎此時安可舉行然
聖祖既將大事付託於朕朕身為
宗社之主不得不預為之計今朕特將此事親寫密封藏
於匣内置之乾清宫正中
世祖章皇帝御書正大光明匾額之後乃宫中最高之處
以備不虞諸王大臣咸知之
皇長子和碩端親王弘暉
孝敬憲皇后生
皇二子弘昀
齊妃李氏生(早薨無封)
皇三子弘時
齊妃李氏生(無封)
皇五子和碩和恭親王弘晝
純懿皇貴妃耿氏生
皇六子多羅果恭郡王弘曕
謙妃劉氏生
(臣)等謹按
玉牒載
皇子幼齡薨者四人不以齒序類列於後今遵此恭
載
皇子弘昐
齊妃李氏生
皇子福宜
端肅皇貴妃年氏生
皇子追封和碩懷親王福惠
敦肅皇貴妃年氏生
皇子福沛
敦肅皇貴妃年氏生
今上皇帝皇子
皇長子和碩定安親王永璜
哲憫皇貴妃富察氏生
皇二子端慧皇太子永璉
孝賢皇后生
乾隆元年七月甲子召總理事務王大臣九卿等
諭曰朕受
皇考付託之重踐阼以來兢兢業業無刻不以敬
天勤民為念宵衣旰食日理萬幾務期海宇乂安庶政咸
理仰副我
皇考付託得人之聖心以綿
宗社無疆之慶朕思
宗社大計莫如建儲一事自古帝王即位首先舉行所以
重國本而定鴻基也朕即位已逾半載而未經降旨
者並非不稽古典而視此事為緩圖良以後世人心
不古往往有因建儲太早以致别生事端者或本人
恃貴驕矜漸至失德或左右逢迎謟媚引誘作非甚
且有奸宄之徒窺伺讒搆以搖動之是以
皇祖當日於建儲一事大費苦心及授神器於我
皇考時一言而定萬世之業我
皇考御極之元年
聖心即默注朕躬不肯宣布中外而傳集諸王大臣九卿
特加訓諭
親書密旨收藏於乾清宫内正大光明殿額之後此我
皇考監古宜今寶愛玉成之妙用也今朕當春秋方盛之
時皇子年齒又尚沖幼揆之事勢雖若可緩而國本
攸繫自以預定為宜再四思維惟有循用
皇考成式親書密旨照前收藏在我
皇考神明化裁創舉於一時而朕繼志述事踵行於今日
此乃酌權劑經之道非謂後世子孫皆當奉此以為
法則也將來皇子年齒漸長日就月將識見擴充志
氣堅定萬無驕貴引誘之習朕仍應布告天下明正
儲貳之位若夫以建儲為嫌忌而不肯舉行者此庸
主卑陋之見朕所深鄙者也今傳集總理事務王大
臣九卿等面降此旨非謂諸臣不知朕心必俟朕之
諄諄告諭也誠恐天下讀書泥古者以朕不早建儲
為疑用是特為宣曉如有拘牽舊制復行奏請者著
該衙門將奏章發還今日朕親書密旨著總理事務
王大臣親看宫中總管太監謹收藏於乾清宫正大
光明匾額之後
三年十月辛夘
諭曰二阿哥永璉乃皇后所生朕之嫡子為人聰明貴
重氣宇不凡當日蒙
皇考命名永璉隠然示以承宗器之意朕御極以後不即
顯行册立皇太子之禮者蓋恐幼年志氣未定恃貴
驕矜或左右謟媚逢迎至於失德甚且有窺伺動搖
之者是以於乾隆元年七月初二日遵照
皇考成式親書密旨召諸王大臣面諭收藏於乾清宫正
大光明匾額之後是永璉雖未行册立之禮朕已命
為皇太子矣今於本月十二日偶患寒疾遂致不起
朕心甚為悲悼朕為天下主豈肯因幼殤而傷懷抱
但永璉係朕嫡子已定建儲之計與衆子不同一切
典禮著照皇太子儀注行
皇三子多羅循郡王永璋
純惠皇貴妃蘇氏生
皇四子多羅履端郡王永珹
淑嘉皇貴妃金氏生
皇五子和碩榮純親王永琪
愉妃珂里葉特氏生
皇六子多羅質郡王永瑢
純惠皇貴妃蘇氏生
皇七子悼敏永琮
孝賢皇后生(早薨)
皇八子多羅儀郡王永璇
淑嘉皇貴妃金氏生
皇九子
淑嘉皇貴妃金氏生(早薨未有名)
皇十子
舒妃葉赫納喇氏生(早薨未有名)
皇十一子永瑆
淑嘉皇貴妃金氏生
皇十二子永璂
皇后納喇氏生
皇十三子永璟
皇后納喇氏生(早薨)
皇十四子永璐
令懿皇貴妃魏氏生(早薨)
皇十五子永琰
令懿皇貴妃魏氏生
皇十六子
令懿皇貴妃魏氏生(早薨未有名)
皇十七子永璘
令懿皇貴妃魏氏生
乾隆十八年十一月壬子朔
諭曰古稱建儲為國本大計朕酌古準今深知於理勢
有所難行載在史册者姑置勿論即如理密親王當
皇祖聖祖仁皇帝時
聖慈鍾愛初無間言嗣以東宫既建狎昵匪人䧟於失德
再致廢黜其先所置官僚何嘗非一時之選如湯斌
即所稱當代醇儒然亦何禆萬一蓋别立宫府則僚
屬多人賢否參雜斷難保其不滋事端夫以
皇祖之包含宏大尚迫於
宗社之重必不可容可見建儲一事亦如封建井田固不
可行之近世也是以
皇考鑒於前事默定
宸衷不事建儲分府惟擇老成宿望大臣如朱軾鄂爾泰
福敏張廷玉蔡世遠等勸讀内廷
聖謨深遠
慈覆如天朕纘承以來恪遵
家法今皇子等讀書内廷亦唯慎簡師傅俾之薰陶德性
講習詩書日有程課其視出閣就傅有名無實者相
去為何如耶要之豫教固所當重實亦存乎其人此
則
蒼穹之敷祐
宗社之貽庥景運靈長有非人力所致者矣
四十八年九月戊午
諭曰朕閱館臣所進職官表志詹事府一門其按語内
稱詹事為東宫官屬我國家萬年垂統家法相承不
事建儲册立詹事府各員留以備詞臣遷轉之階等
語是書館臣因朕前降諭旨於建儲一事之斷不可
行明切訓示故於按語内特為揭出其實書生拘迂
之見豈能深計及此且使是書留傳後世安知不又
訾議館臣為無奈迎合諭旨非其本懷耶用是不得
不再為明白宣諭夫堯授舜舜授禹唐虞固公天下
即禹之傳啟亦非於在位時有建立太子之事三代
以後人心不古秦漢預立太子其後爭奪廢立禍亂
相尋不可枚舉遠而唐高祖立建成為太子至於兄
弟相殘建成被害近而明神宗朝羣臣奏請預立國
本紛紜擾亂甚至宵小乘間伺釁釀為亂階如梃擊
等案神宗召見太子泣為慰藉父子之間至於如此
閱之真可寒心可知建儲册立非國家之福召亂起
釁多由於此即以我朝而論
皇祖時理密親王亦嘗立為太子且特選公正大臣如湯
斌者為之輔導乃既立之後情性乖張即湯斌亦不
能有所匡救羣小復從而蠱惑遂致屢生事端上煩
皇祖聖慮終至廢黜且即理密親王幸而無過竟承大統
亦不過享國二年其長子弘晳縱欲敗度不克幹蠱
年亦不永使相繼嗣立不數年間連遭變故豈我大
清宗社臣民之福乎是以
皇祖有鑒於兹自理密親王既廢不復建儲迨我
皇祖龍馭上賓傳位
皇考紹登大寶十三年勵精圖治中外肅清
皇考敬法
前徽雖不預立儲位而於宗社大計實早為籌定雍正元
年即
親書朕名緘藏於乾清宫正大光明匾内又另書密封一
匣常以隨
身至雍正十三年八月
皇考升遐朕同爾時大臣等敬謹啟視傳位於朕之
御筆復取出内府緘盒密記核對脗合人心翕然此天下
臣民所共知者也朕登極之初恪遵
家法以皇次子乃
孝賢皇后所生嫡子為人端重醇良依
皇考之例曾書其名藏於乾清宫正大光明匾額後乃稟
命不融未幾薨逝遂命大學士鄂爾泰張廷玉將其
名撤出追諡為端慧皇太子是未嘗不立嫡也但不
以明告衆耳嗣後皇七子亦
孝賢皇后所出秉質純粹深愜朕心惜不久亦即悼殤
其時朕視皇五子於諸子中覺貴重且漢文滿洲蒙
古語馬步射及算法等事並皆嫺習頗屬意於彼而
未明言乃復因病旋逝設依書生之見規仿古制繼
建元良則朕三十餘年之内國儲凡三易尚復成何
事體是以前於癸巳年復書所立皇子之名藏於匣
内常以自隨是年
南郊大祀令諸皇子在
壇襄事曾以所定皇子默禱於
上帝若所定之子克承堂構則祈
昊蒼眷祐俾得年命延長倘非
天意所屬則速奪其算朕亦可另為選擇毋誤我國家宗
社生民重寄本年恭詣
盛京祗謁
祖陵亦如告
天之言默祝於
太祖
太宗之前仰祈
靈爽式憑永垂昭鑒朕非不愛子也誠以宗社為重若朕
之子孫皆以朕此心為心實大清國億萬斯年之福
也今日召對諸皇子及軍機大臣面降此旨即朕前
所默告
上帝
祖
宗之言豈容有絲毫虛餙耶朕於天下一切庶務無不宵
旰勤求悉心籌畫寧於繼體付託之重轉不早為定
計乎秋間朕於避暑山莊河岸御鎗打鵁鶄失足落
水濕衣其時不特御前王公大臣等聞知俱即趨至
問安即漢軍機大臣亦接踵前赴該處朕仍率伊等
談笑而行並未有因内廷禁地太監等敢於阻止者
設朕起居偶有違和大臣等俱可直詣寢所此皆由
朕平日君臣一體無日不接見諸臣面承諭旨何至
有若前代夜半禁中出片紙之語為杞人之憂乎總
之建儲一事即如井田封建之必不可行朕雖未有
明詔立儲而於
天
祖之前既先為齊心默告實與立儲無異但不似往代覆
轍之務虚名而受實禍耳故現在詹事官屬雖沿舊
制而其實一無職掌祇以備員為翰林陞轉之資耳
因再明切宣諭我子孫其各敬承勿替庶幾億萬年
無疆之休其在斯乎總之此事朕亦不敢必以為是
其有欲遵古禮為建立之事者朕亦不禁俟至於父
子兄弟之間猜疑漸生釀成大禍時當思朕言耳並
諭館臣將此旨冠於是編之首俾天下萬世咸知朕
意
十月十九日
諭曰朕歷覽前代建儲諸弊及我朝
家法相承於立儲一事之不可行已明降諭旨宣示中外
至史册所載因建立儲貳致釀事端者不可枚舉自
當勒成一書以昭殷鑒著諸皇子等同軍機大臣及
尚書房總師傅等將歴代册立太子事蹟有關鑑戒
者採輯成書陸續進呈即著皇孫等之師傅為謄錄
書成名為古今儲貳金鑑
十二月初八日
諭曰朕恭閱康熙三十三年
聖祖實錄禮部奏祭
奉先殿儀注將皇子拜褥設置檻内
上諭尚書沙穆哈曰皇太子拜褥應設檻外沙穆哈即行
奏請
諭旨記於檔案經
聖祖降旨交部嚴加議處部議革職一事禮臣安設拜褥
未協既經
聖祖面諭業已遵奉移設乃沙穆哈胸中即預存畏忌皇
太子之見奏請
諭旨記檔以為日後卸責地步我
皇祖洞燭其隠將伊革職
皇祖之仁慈大度皇太子維時年幼尚無縱恣事蹟禮臣
因關係儲位即心懷顧忌如此厥後日漸失德致遭
黜廢夫仁如
聖祖册立儲貳猶致有理密親王之事設後之人主未能
如
聖祖之慈愛明哲而為太子者又不能小心謙謹必致漸
生嫌隙鮮有能始終獲保萬全之理可見建儲册立
之斷不可行也在書生拘墟之見必有竊議其非而
後之人不思深慮遠仍踵前轍或啟事端彼時當益
信朕言之早經灼見耳前經朕疊頒諭旨明切曉諭
並令皇子及總師傅軍機大臣等編輯古今儲貳金
鑑垂示久遠因恭閱
皇祖實錄禮臣安設拜褥請
旨記檔即此一節益可見朕所慮之不爽並令編入古今
儲貳金鑑卷首
四十九年正月十四日
諭曰皇長孫綿德前因與革職禮部郎中秦雄褒往來
餽遺書畫革去承襲定郡王嗣復加恩封為公爵綿
德為皇長子定安親王嫡長子係朕長孫設如書生
拘迂之見若明洪武時懿文太子既歿劉三吾建議
謂皇孫世嫡禮宜承統洪武泥於法古遂立建文為
皇太孫其後釀成永樂靖難之變禍亂相尋臣民荼
毒皆劉三吾一言喪邦之所致也朕惟深鑒於歴代
建儲之失是以再三宣諭並令纂輯儲貳金鑑一書
為萬世法戒若如洪武之泥古立儲封建以
祖宗神器之重輕為付託豈我大清宗社萬年之福乎今
念綿德之子奕純新歲可以得子朕慶抱元孫五世
一堂實為古稀盛事自應特沛恩施以衍奕禩雲仍
之慶綿德著加恩晉封固山貝子嗣後宜益加謹飭
常存敬畏以期永承恩澤副朕諄切訓勉之至意此
旨並著入於儲貳金鑑
十二月初六日
上召見諸皇子大學士軍機大臣諭曰昨和珅福長安
伊齡阿覆審内務府郎中海紹妄斷地畝釀成人命
一案訊出海紹曾於上年十月具稿呈堂内務府大
臣俱經閱畫而原參摺内未將曾經畫稿之處聲明
實屬迴護請將内務府大臣交部嚴加議處朕以内
務府大臣取巧迴護自應嚴議乃述旨時僅寫餘依
議字樣竟未聲明叙入經朕硃筆添入蓋因六阿哥
兼管内務府欲為之隠諱耳方今綱紀肅清諸皇子
皆敬慎小心奉公守法諸臣亦斷無有畏憚迎合者
而因有皇子在内形迹之間猶不免稍存瞻顧此甚
非也即朕有錯誤處不容大臣及御史等明言乎即
如前代之建儲册立其流弊不可屈指數朕近閱
皇祖聖祖仁皇帝實錄康熙三十六年八月
上諭内務府總管海喇孫等膳房人花喇額楚哈哈珠子
德住茶房人雅頭伊等私在皇太子處行走甚屬悖亂
著將花喇德住雅頭處死額楚交與伊父英赫紫圈禁
家中一事其時理密親王尚在年幼
皇祖何等英明而膳房人花喇等即敢心存彼此依附覬
覦
皇祖洞燭先幾將花喇等正法以示懲創厥後羣小復從
而蠱惑遂致屢生事端上煩
皇祖聖慮終至廢黜自理密親王既廢不復建儲迨我
皇祖傳位
皇考十三年勵精圖治中外肅清及朕纘承洪業五十年
間日理萬幾朝乾夕惕重熙累洽海宇昇平使理密
親王及弘晳父子繼踐尊位不數年間屢遭事故豈
大清宗社臣民之福乎夫以我
皇祖之慈愛明哲猶有理密親王之事設後之人主未能
如
皇祖之仁慈英斷而為太子者又不能小心謙謹必致漸
生嫌隙鮮有能始終獲保萬全之理可見建儲冊立
之斷不可行也又朕偶閱續通志載李林甫搆䧟太
子瑛一事記載未明因檢查通鑑輯覽稱明皇惑於
武惠妃之譖欲廢太子瑛而張九齡犯顔強諫武惠
妃密使宫奴謂九齡曰有廢必有興若為之援宰相
可長處九齡叱之即以其語奏聞明皇為之動容九
齡實賢臣若明皇能斷應立抵武惠妃之罪乃致九
齡反罷斥李林甫專國阿附宫闈搆䧟太子卒與鄂
光二王廢黜同日賜死夫以儲位之故搆煽交乘致
明皇一日而殺三子天下銜冤足見儲貳一建幻起
百端兄弟既多所猜嫌宵小且從而揣測其懦者獻
媚逢迎以䧟於辜其強者設機媒蘖以誣其過往往
釀成禍變遂致父子之間慈孝兩虧而臣工亦必由
此身罹刑憲平心而論其事果有益乎無益乎朕即
位之初即默告
上天若蒙
穹蒼眷佑願如
皇祖御極六十年之久不敢復有奢望其時朕年甫二十
五歲並未計及六十年當至八十五歲至過五旬萬
夀後始憶及此因暇日侍
聖母時面奏及此曾蒙
慈諭皇帝如此勤政愛民天下臣民亦必不肯聽皇帝歸
政朕因默念若得
上天嘉佑
聖母夀踰百齡朕即八十五歲亦何敢即言歸政今既始
願不遂追憶斯言實深悲咽朕春秋七十有四距歸
政尚十一年自當仰體
上天愛養億兆董治百官猶日孜孜不敢自暇逸倘蒙
嘉貺將來得歸政頥養親為授受豈非古今稀有之盛事
而朕之心亦可明於天下後世朕辦理天下一切大
小庶務無不宵旰勤求悉心籌畫即安置一物亦必
期其穏妥寧於繼體付託之重轉不早為詳慎定計
是朕非不立儲特不肯效立儲之虚名俾衆人有所
窺伺致父子之間有責善則離之不样爾此正朕維
持調護之殷衷
天地
祖宗實鑒朕心若子子孫孫皆能以朕此心為心則我大
清億萬年可永承
鴻貺於無疆也總之立儲一事如井田封建之必不可行
尚有過之將來書生拘墟之見必有心生竊議且謂
今日諸臣有意迎合不知此等陽為國家根本之論
而隂實遂其鑽營結納之私即億萬年後朕之子孫
有泥古制而慕虛名復為建立之事者亦所不禁但
人心不古如江河日下之勢父子之間必有為小人
搆成覺隙復啟事端彼時始信朕言之不爽然悔已
晩矣此事前屢頒訓諭並令皇子及總師傅軍機大
臣等編輯古今儲貳金鑑垂示久遠兹恭閱
皇祖實錄處治膳房人花喇等事用是再行明切申諭並
著補載入古今儲貳金鑑
(臣)等謹按
聖朝
列祖垂統神器攸歸不事冊立我
皇上欽遵
世宗憲皇帝成式默定
宸衷函名
禁匾屢降
諭旨明切宣示又復酌古準今
命纂儲貳金鑑一書
睿慮精深實足為萬世法守敬謹備載以垂久遠焉
(臣)等謹按册立皇太子冊封皇子皇太子納妃皇子
婚諸儀注馬端臨通考列皇太子皇子門五朝續
通考則仍王圻本移入王禮考今從之
公主
崇德元年定
中宫所生女封固倫公主
妃所生女封和碩公主
中宫撫宗室女下嫁亦封和碩公主
會典同輩者封長公主長一輩者封大長公主順
治十七年定郡主縣主郡君縣君鄉君等封號
顯祖宣皇帝女一
宣皇后生甲申年正月下嫁額駙伊爾根覺羅氏噶哈善
哈思
太祖高皇帝女八
皇長女固倫公主
元妃佟佳氏生戊子年下嫁額駙棟鄂氏都統公和和
禮
皇二女和碩公主
側妃伊爾根覺羅氏生下嫁額駙郭囉羅氏都統達爾
漢
皇三女(無考)
皇四女
庶妃嘉穆瑚覺羅氏生戊申年九月下嫁額駙烏拉納
喇氏貝勒布占泰
皇五女
庶妃嘉穆瑚覺羅氏生戊申年下嫁額駙鈕祜禄氏黨
竒
皇六女
庶妃嘉穆瑚覺羅氏生癸丑年下嫁額駙納喇氏尚書
蘇鼐
皇七女鄉君品級
庶妃伊爾根覺羅氏生天命四年十一月下嫁額駙納
喇氏騎都尉鄂托伊
皇八女和碩公主
側妃葉赫納喇氏生天命十年正月下嫁額駙博爾濟
吉特氏台吉固爾布錫
(臣)等謹按馬端臨通考五朝續通考凡皇女之未
封暨封號未及公主者並詳載今從之
和碩莊親王舒爾哈齊第四女福晉瓜爾佳氏生
天命年間撫養
宫中封和碩公主天命二年二月下嫁額駙博爾濟
吉特氏台吉恩格德里
多羅克勤郡王岳託第一女福晉納喇氏生天命
年間撫養
宫中封和碩公主天聰二年正月下嫁額駙科爾沁
博爾濟吉特氏和碩達爾漢巴圖魯親王滿珠錫
禮
多羅恪僖貝勒圖倫第二女夫人完顔氏生天命
年間撫養
宫中封和碩公主天命十一年五月下嫁額駙科爾
沁博爾濟吉特氏土謝圖汗奥巴
太宗文皇帝女十四
皇長女固倫公主
繼妃烏拉納喇氏生天聰七年正月下嫁額駙博爾濟
吉特氏台吉旺第
皇二女固倫温莊長公主
孝端文皇后生天聰十年正月下嫁額駙博爾濟吉特氏
和碩親王額爾克孔果洛額哲
皇三女固倫靖端長公主
孝端文皇后生崇德四年正月下嫁額駙科爾沁博爾濟
吉特氏郡王竒塔特
皇四女固倫雍穆長公主
孝莊文皇后生崇德六年正月下嫁額駙科爾沁博爾濟
吉特氏親王弼爾塔哈爾
皇五女固倫淑惠大長公主
孝莊文皇后生順治七年下嫁額駙巴林博爾濟吉特氏
郡王色布騰
皇六女晉封固倫公主
側妃扎嚕特博爾濟吉特氏生順治元年十二月下嫁
額駙伊爾根覺羅氏誇扎
皇七女固倫公主
孝莊文皇后生順治二年正月下嫁額駙博爾濟吉特氏
鏗吉爾格
皇八女固倫永安長公主
孝端文皇后生順治二年四月下嫁額駙科爾沁博爾濟
吉特氏和碩土謝圖親王巴雅思祜郎
皇九女(封無考)
側妃扎嚕特博爾濟吉特氏生順治五年九月下嫁額
駙博爾濟吉特氏哈尚
皇十女縣君
庶妃納喇氏生順治八年八月下嫁額駙瓜爾佳氏公
輝塞
皇十一女固倫公主
懿靜大貴妃阿魯阿巴海博爾濟吉特氏生順治四年
十二月下嫁額駙博爾濟吉特氏噶爾瑪索諾木
皇十二女鄉君品級
庶妃(氏未詳)生順治八年八月下嫁額駙博爾濟吉特氏
頭等侍衛班第
皇十三女(封無考)
庶妃納喇氏生順治九年二月下嫁額駙瓜爾佳氏副
都統拉哈
皇十四女和碩純恪長公主
庶妃察哈爾竒禮氏生順治八年八月下嫁額駙吳應
熊
世祖章皇帝女六
皇長女
庶妃陳氏生(早薨)
皇二女和碩恭慤長公主
庶妃楊氏生康熙六年二月下嫁額駙瓜爾佳氏訥爾
杜
皇三女
庶妃巴氏生(早薨)
皇四女
庶妃烏蘇氏生(早薨)
皇五女
庶妃巴氏生(早薨)
皇六女
庶妃納喇氏生(早薨)
和碩承澤裕親王碩塞第二女福晉納喇氏生順
治年間撫養
宫中封和碩和順公主順治十七年六月下嫁額駙
尚之隆
和碩簡純親王濟度第三女福晉科爾沁博爾濟
吉特氏生順治年間撫養
宫中封和碩公主康熙九年九月下嫁額駙科爾沁
博爾濟吉特氏和碩達爾漢親王班第雍正元年
三月封固倫端敏公主
多羅安郡王岳樂第二女繼福晉納喇氏生順治
年間撫養
宫中封和碩柔嘉公主康熙二年十一月下嫁額駙
耿聚忠
聖祖仁皇帝女二十
皇長女
庶妃張氏生(早薨)
皇二女
端嬪於氏生(早薨)
皇三女固倫榮憲公主
榮妃馬佳氏生康熙三十五年五月下嫁額駙巴林郡
王烏爾滚
皇四女
庶妃張氏生(早薨)
皇五女和碩端靖公主
貴人兆佳氏生康熙三十一年八月下嫁額駙噶爾臧
皇六女固倫恪靖公主
貴人郭囉羅氏生封和碩恪靖公主康熙三十六年十
一月下嫁額駙喀爾喀親王敦多布多爾濟雍正
元年二月封固倫恪靖公主
皇七女
孝恭仁皇后生(早薨)
皇八女
孝懿仁皇后生(早薨)
皇九女固倫温憲公主
孝恭仁皇后生康熙三十九年九月下嫁額駙佟佳氏舜
阿顔雍正元年三月追封
皇十女固倫純慤公主
通嬪納喇氏生康熙四十五年九月下嫁額駙喀爾喀
和碩超勇親王策凌雍正十年十二月追封
皇十一女
温僖貴妃鈕祜禄氏生(早薨)
皇十二女
孝恭仁皇后生(早薨)
皇十三女和碩温恪公主
敬敏皇貴妃章佳氏生康熙四十五年七月下嫁額駙
翁牛特多羅杜稜郡王倉金
皇十四女和碩慤靖公主
貴人袁氏生康熙四十五年五月下嫁額駙散秩大臣
孫承運
皇十五女和碩敦恪公主
敬敏皇貴妃章佳氏生康熙四十七年十二月下嫁額
駙科爾沁多爾濟
皇十六女
庶妃王氏生(早薨)
皇十七女
庶妃劉氏生(早薨)
皇十八女
温惠皇貴妃瓜爾佳氏生(早薨)
皇十九女
襄嬪高氏生(早薨)
皇二十女
庶妃鈕祜禄氏生(早薨)
和碩恭親王常寧第一女庶福晉晉氏生康熙年
間撫養
宫中封和碩純禧公主康熙二十九年二月下嫁額
駙科爾沁頭等台吉班第雍正元年二月封固倫
公主
世宗憲皇帝女四
皇長女
懋嬪宋氏生(早薨)
皇二女和碩懷恪公主
齊妃李氏生康熙五十一年九月下嫁額駙納喇氏星
德雍正元年三月追封
皇三女
懋嬪宋氏生(早薨)
皇四女
敦肅皇貴妃年氏生(早薨)
和碩理密親王允礽第六女側福晉唐氏生雍正
年間撫養
宫中封和碩淑慎公主雍正四年十二月下嫁額駙
科爾沁博爾濟吉特氏貝子觀音保
和碩怡賢親王允祥第四女福晉兆佳氏生雍正
年間撫養
宫中封和碩和惠公主雍正七年十二月下嫁額駙
喀爾喀博爾濟吉特氏世子多爾濟色布騰
和碩莊恪親王允禄第一女福晉郭囉羅氏生雍
正年間撫養
宫中八年十二月下嫁額駙科爾沁博爾濟吉特氏
郡王齊默特多爾濟九年四月封和碩端柔公主
今上皇帝女
皇長女
孝賢皇后生(早薨)
皇二女
哲憫皇貴妃富察氏生(早薨)
皇三女固倫和敬公主
孝賢皇后生乾隆十一年三月下嫁額駙科爾沁和碩
親王色布騰巴勒珠爾
皇四女和碩和嘉公主
純惠皇貴妃蘇氏生乾隆二十五年三月下嫁額駙
富察氏尚書公福隆安
皇五女
皇后納喇氏生(早薨)
皇六女
忻貴妃戴佳氏生(早薨)
皇七女固倫和靜公主
令懿皇貴妃魏氏生乾隆三十五年七月下嫁額駙
喀爾喀親王拉旺多爾濟
皇八女
忻貴妃戴佳氏生(早薨)
皇九女和碩和恪公主
令懿皇貴妃魏氏生乾隆三十七年八月下嫁額駙
烏雅氏武毅謀勇公扎蘭泰
皇十女晉封固倫公主
惇妃汪氏生指婚大學士和珅之子豐紳殷德為額
駙
和碩和親王弘晝第一女福晉烏扎庫氏生撫養
宫中封和碩和婉公主乾隆十五年十二月下嫁額
駙巴林輔國公德勒克
(臣)等謹按凡冊封下嫁諸儀注馬端臨通考列公
主門五朝續通考則仍王圻本移入王禮考今從
之
皇朝文獻通考卷二百四十二
