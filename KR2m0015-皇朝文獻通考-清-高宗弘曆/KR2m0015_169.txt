欽定四庫全書
皇朝文獻通考卷一百六十九
樂考(十五)
樂歌一
圜丘樂章
康熙十六年定
迎
神奏始平之章
敬承純佑兮於昭有融時維永清兮四海攸同輸
忱元祀兮從律調風穆將景福兮乃眷微躬淵思
高厚兮恐負鴻則聿章彛序兮夙夜宣通雲軿鸞
輅兮忽降中壇翠旂紛裊兮列缺豐隆肅始和暢
兮慶洽陶匏百靈祇衛兮齋明辟公恭仰
顥穹兮神來燕喜協昭慈惠兮逖鑒予衷
奠玉帛奏景平之章
靈旗爰止兮奉玉筵執事有恪兮駿奔前有美珪
璧兮薦縞纖經緯獲理兮耀瑚璉來格洋洋兮思
儼然孔忱翼翼兮告中虔
進爼奏咸平之章
升肴珍錯兮列豆籩吉蠲為饎兮格乾圜九州美
味兮薦膏鮮特牲潔敬兮苾芳筵願垂降鑒兮駐
雲軿錫嘉福兮億萬斯年
初獻奏夀平之章
玉斝肅陳兮明光桂漿初醖兮信芳臣心廸惠兮
捧觴醴齊載德兮馨香靈慈徽眷兮矞皇勤仰止
兮斯徜徉
亞獻奏嘉平之章
考鐘拂舞兮再進瑶觴翼翼昭事兮次第肅將睟
顔容與兮蒼几輝煌穆穆居歆兮和氣洋洋生民
望澤兮仰睨玉房榮泉瑞露兮慶無疆
終獻奏雍平之章
終獻兮玉斝清肅秬鬯兮薦微誠磬管鏘鏘兮協
氣升盈盈旨酒兮勿替思成尚其醉止兮懷嘉生
八龍蜿蜒兮苞羽和鳴
徹饌奏熙平之章
盥薦畢兮精白申虞燕娭兮勞
帝神百辟肅雍兮傾罍尊福施下逮兮宜祐人民
送
神奏太平之章
嘉德夙成兮晻藹壇場穆思廻盼兮雲駕洋洋山
河日月兮朗曜崇深青龍按節兮白虎低昂洪鈞
滌蕩兮妖孽潜消我求時惠兮感思馨香鳴玉鏘
金兮肅若有望紫壇嶻嶪兮赫赫皇皇臣乘寳歷
兮載須我輔願蒙博産兮河岳鍾良天施地育兮
不可殫究殖我嘉師兮沐浴休光
望燎奏安平之章
雷車電邁兮飛遠揚有虔秉火兮焫越芳繁會賁
鏞兮奮龍旂俾爾昌熾兮降蕭光烝民歌福兮富
夀康予獲疇祉兮萬億斯皇
皇帝還宫導迎樂奏祐平之章
皇天有命
列聖承之我
后配德文匡武綏海隅寕謐神靈宴娭於萬斯年流慶
降釐
乾隆七年重定
迎
神奏始平之章
欽承純祐兮於昭有融時維永清兮四海攸同輸
忱元祀兮從律調風穆將景福兮迺眷微躬淵思
高厚兮期亮天工聿章彛序兮夙夜宣通雲軿延
佇兮鸞輅空濛翠旗紛裊兮列缺豐隆肅始和暢
兮恭仰
蒼穹百靈祇衛兮齋明辟公神來燕娭兮惟
帝時聰協昭慈惠兮逖鑒臣衷
奠玉帛奏景平之章
靈旂爰止兮樂在縣執事有恪兮奉玉筵聿昭誠
敬兮駿奔前嘉玉量幣兮相後先來格洋洋兮思
儼然臣忱翼翼兮告中虔
進爼奏咸平之章
吉蠲為饎兮肅豆籩升餚列爼兮敢弗虔毛炰繭
栗兮薦膏鮮致潔陶匏兮香水泉願垂降鑒兮駐
雲軿錫嘉福兮億萬斯年
初獻奏夀平之章
玉斝肅陳兮明光桂漿初醖兮信芳臣心廸惠兮
捧觴醴齊載德兮馨香靈慈徽眷兮矞皇勤仰止
兮斯徜徉
亞獻奏嘉平之章
考鐘拂舞兮再進瑶觴翼翼昭事兮次第肅將睟
顔容與兮蒼几輝煌穆穆居歆兮和氣洋洋生民
望澤兮仰睨玉房榮泉瑞露兮慶無疆
終獻奏永平之章
終獻兮玉斝清肅秬鬯兮薦和羹磬管鏘鏘兮祀
孔明旨酒盈盈兮勿替思成明命顧諟兮福羣生
八龍蜿蜒兮苞羽和鳴
徹饌奏熙平之章
一陽復兮協氣伸盥薦畢兮精白陳旋廢徹兮敢
逡巡禮將成兮樂欣欣瞻九閶兮轉鴻鈞福施下
逮兮佑此人民
送
神奏清平之章
升中告成兮晻藹壇場穆思廻盻兮雲駕洋洋臣
求時惠兮感思馨香願蒙博産兮多士思皇天施
地育兮百穀繁昌殖我嘉師兮正直平康
望燎奏太平之章
隆儀告偹兮誠既將有虔秉火兮焫越芳雷車電
邁兮九龍驤紫氛四塞兮靈旂揚烝民蒙福兮順
五常惟予小子兮敬戒永臧
皇帝還宫奏導迎樂章
崇德殷薦升燎告虔惟
聖能饗至誠
天眷駕六龍臨紫烟佑命申圖籙綿
(臣)等謹按祭祀樂歌俱重定於乾隆七年其奏樂
章名則乾隆十一年奉
御筆更定也
方澤樂章
康熙十六年定
迎
神奏中平之章
吉蠲兮玉宇開薰風兮自南來鳳馭紛兮後先岳
瀆藹兮徘徊肅展禮兮報功沛靈澤兮九垓
奠玉帛奏廣平之章
神州吉土兮中壇毖我郊畤兮孔嚴辟公趨蹌兮
吉蠲考鐘伐鼓兮肆筵黃琮纖縞兮陳列靈光下
燭兮誠悃宣
進爼奏咸平之章
玉爼金奏兮未央嘉餚有踐兮大房牲牷告歆兮
惟恪民力普存兮肅將厚載資生兮無外几筵俯
鑒兮洋洋
初獻奏夀平之章
匏尊泛齊兮朝踐揚博碩升庖兮鼎方清風穆穆
兮靈旂張神明和樂兮舉初觴洽百禮兮禋祀罄
九土兮豐穰
亞獻奏安平之章
江茅兮縮漿山罍雲羃兮馨香介黍稷兮芳旨再
展微誠兮趨蹌樂成八變兮樂只儼
皇祇兮悦康
終獻奏時平之章
方壇兮豐薦盈旨酒思柔兮中和平陟降從容兮
駐雲軿禮成三獻兮捧玉觥含弘廣大兮德厚靈
祐丕基兮永清
徹饌奏貞平之章
樽爼畢兮誠未虧黃琮告徹兮儀景暉晏隂定兮
邀靈錫南訛秩兮奏薰時肅惟昭明兮孔邇覃博
厚兮載羣黎
送
神奏寧平之章(望瘞同)
靈旂兮雲際屯飛龍兮逝駸駸隂儀粹兮德純眷
四海兮無塵配
皇穹兮化宣綏百禄兮烝民
皇帝還宫導迎樂奏祐平之章(圜丘不辭同祀複載)
乾隆七年重定
迎
神奏中平之章
吉蠲兮玉宇開薰風兮自南來鳳馭紛兮後先岳
瀆藹兮徘徊肅展禮兮報功沛靈澤兮九垓
奠玉帛奏廣平之章
式時吉土兮中壇毖我郊兆兮孔安辟公趨蹌兮
就列考鐘伐鼓兮舞干黃琮纖縞兮既奠靈光下
燭兮誠丹
進爼奏含平之章
禮行樂奏兮未央嘉肴有踐兮大房牲牷告歆兮
惟恪民力普存兮肅將厚載資生兮無外几筵來
格兮洋洋
初獻奏太平之章
醴齊融冶兮信芳博碩升庖兮鼎方清風穆穆兮
休氣翔神明和樂兮舉初觴洽百禮兮禋祀罄九
土分豐穰
亞獻奏安平之章
一茅三脊兮縮漿山罍雲羃兮馨香介黍稷兮芳
旨再滌犧尊兮敬將樂成八變兮綴兆儼
皇祇兮悦康
終獻奏時平之章
紫壇兮嘉氣盈旨酒思柔兮和且平凛兹陟降兮
心屏營禮成三獻兮薦玉觥含弘光大兮德厚靈
佑丕基兮永清
徹饌奏貞平之章
玉爼列兮庶品該黃琮告徹兮雲徘徊晏隂定兮
㬢景回南訛秩兮日恢台肅惟昭明兮孔邇覃博
厚兮奠九垓
送
神奏寧平之章(望㾏同)
靈旂兮雲路遵飛龍蜿兮高旻隂儀粹兮德純眷
四海兮無塵配
皇穹兮兩大綏下土兮烝民
皇帝還宫奏導迎樂章
隤爾而静持載廣生長至修祀聿來光景富媪愉
元德升嶽瀆安民物亨
祈榖壇樂章
康熙十六年定
迎
神奏中平之章
惟
帝勤民兮求莫匪舒小民何依兮黍稷與與元日有事兮
百辟趨為民請命兮食咸需遥瞻龍駕兮歴紫虛
日臨黃道兮東風徐臣深昭事兮遑寧居願垂嘉
惠兮大有書
奠玉帛奏肅平之章
民天惟食兮農事先粒我烝民兮有大田風霆流
形兮雨澤霑實穎實栗兮氣化全玉帛祇奏兮禋
祀虔仰祈寰宇兮享豐年
進爼奏咸平之章
鼎烹兮苾芬嘉薦兮無文奉雕爼兮大武羶薌逹
兮氣干雲昭普存兮民力惟明德兮馨聞
初獻奏夀平之章
初獻兮旨酒盈著誠致潔兮犠尊盛儼對越兮在
上惟昭明兮有融瑟黃流兮玉瓚
帝心歆假兮賚嘉禎
亞獻奏景平之章
著尊啓兮告虔清酤次第兮舉前禮再獻兮肅拜
列瑶觴兮秩斯筵神悅懌兮如在惠我嘉生兮福
便便
終獻奏永平之章
終獻兮泰尊移苾芬嘉旨兮圭瓚交馳神既醉止
兮錫祉禮成於三兮陳詞願灑餘瀝兮沐羣黎臣
拜手兮望雲霓
徹饌奏凝平之章
爼豆具陳兮庶品齊舉荷昭鑒兮靡或遺饌告徹
兮玉几登歌洋溢兮式禮無違肅微忱兮告終事
上帝居歆兮錫純禧
送
神奏清平之章
祇奉天威兮弗敢康小心翼翼兮昭穹蒼雲垂九
天兮露瀼瀼翠旂羽節兮歸何鄉臣拜下風兮意
徬徨願沛汪澤兮時其雨暘
望燎奏太平之章
翹首兮天閶邈彼雲海兮何蒼茫焫蕭束帛兮薦
馨香精誠感格兮降福穰四時順序兮百榖以昌
臣同兆姓兮咸荷恩光
皇帝還宫導迎樂奏祐平之章(圜丘不辭同祀複載)
乾隆七年重定
迎
神奏祈平之章
帝篤祐民兮求莫匪舒小民何依兮飲食惟需莫嘉於榖
兮萬事權輿為民請命兮豈非在予日用辛兮百
辟趨暾將出兮東風徐惟予小子兮敬盥顒孚皇
皇龍駕兮穆將愉
奠玉帛奏綏平之章
念兹稼穡兮惟民天農用八政兮食為先雨暘時
若兮玉燭全粒我烝民兮迄用康年仰三無私兮
昭事虔奉璋承帛兮慄若臨淵
進爼奏萬平之章
鼎烹兮苾芬嘉薦兮無文升繭栗兮惟犉羶薌逹
兮干雲昭民力兮普存惟明德兮馨聞
初獻奏寳平之章
初獻兮元酒盈致純潔兮儲精誠瑟黃流兮罍承
酌其中兮外清明儼對越兮惟清
帝心歆假兮綏我思成
亞獻奏穰平之章
犧尊啓兮告虔清酤既馨兮陳前禮再獻兮祠筵
光煜爚兮非烟神悅懌兮僾然惠我嘉生兮大有
年
終獻奏瑞平之章
終獻兮奉明粢苾芬嘉旨兮清醴既釃神其衎兮
錫祉禮成於三兮陳詞願灑餘瀝兮沐羣黎臣拜
手兮青墀
徹饌奏渥平之章
爼豆具陳兮庶品宜肸蠁昭臨兮荷帝慈饌告偹
兮玉几登歌洋溢兮廢徹不遲肅微忱兮告終事
上帝居歆兮錫純禧
送
神奏滋平之章
祇奉天威兮弗敢康小心翼翼兮昭穹蒼雲垂九
天兮露瀼瀼翠旂羽節兮上翺翔臣拜下風兮肅
徬徨願沛汪澤兮民多盖藏
望燎奏榖平之章
卬首兮天閶混茫一氣兮浩無方&KR2130;蕭束帛兮薦
馨香精誠感格兮降福穰穰四時順序兮百榖以
昌臣同兆姓兮咸荷恩光
皇帝還宫奏導迎樂章
民者邦本食乃民天爰卜辛日大君殷薦龍角明
祈有年耒耜親天下先
雩祭樂章
乾隆七年定
迎
神奏靄平之章
粒我烝民兮神降嘉生雨暘時若兮百榖用成龍
見而雩兮先民有程臣膺天祚兮敢不祗承念我
農兮心靡寧肅明禋兮殫精誠靈皇皇兮穆以清
金支五色兮罨靄蜺旌
奠玉帛奏雲平之章
玉帛載陳兮磬管鏘鏘為民請命兮惕弗敢康令
清和兮遂百昌麥秀岐兮禾茀稂日照九兮時雨
滂俾萬寳兮千斯倉
進爼奏需平之章
越十雨兮越五風三光昭明兮嘉氣蒙
天所子兮眇躬予小子兮子萬邦紛總總兮頼
皇穹犉牡鬺亨兮逹臣衷
初獻奏霖平之章
酌彼兮罍洗飶芬兮椒香愧明德兮維馨假黍稷
兮誠將願
大父兮念兹衆子穆將愉兮綏以豐穰
亞獻奏露平之章
再酌兮醑清仰在上兮明明庶來格兮鑒誠曷敢
必兮屏營合萬國兮形神精承神至尊兮思成
終獻奏霑平之章
三酌兮成純備物致志兮敬陳多士兮駿奔靈承
無斁兮明禋維蕃釐兮媪神雨留甘兮良苖懷新
徹饌奏靈平之章
禮將成兮舞已終徹弗遲兮畏神恫願留福兮惠
吾農神之貺兮協氣融遂及私兮越我公五者來
備兮錫用豐
送
神奏霮平之章
祥風瑞靄兮彌靈壇
上帝居歆兮風肅然左蒼龍兮右白虎般裔裔兮糺縵縵
仰九閶兮返御介祉釐兮康年
望燎奏霈平之章
碧翏翏兮不可度思九奏終兮爟火哲而神光四
燭兮休氣夥頤安匪舒兮抑抑威儀
帝求民莫兮日鑒在兹錫福繁祉兮庶徵曰時
皇帝還宫奏導迎樂章
炎夏初届憫我穡夫為民請命法駕載塗明德馨
誠意孚禾稼登斯樂胥
大雩童子舞雲漢詩
乾隆七年
御製
瞻彼朱烏爰居實沈協紀辨律羽蟲徵音萬物芸生
有壬有林有事南郊陟降維欽瞻仰
昊天生物為心
右第一章
維國有本匪民伊何維民有天匪食則那螻蟈鳴矣
平秩南訛我祀敢後我樂維和鼉鼓淵淵童舞娑娑
右第二章
自古在昔春郊夏雩曰惟龍見田燭朝趨盛禮既陳
神留以愉雷師闐闐飛廉衙衙曰時雨暘利我新畬
右第三章
於穆
穹宇在郊之南對越嚴恭
上帝是臨繭栗量幣用將悃忱惴惴我躬肅肅我心六事
自責仰被桑林
右第四章
權輿粒食實維后稷百王承之永奠邦極惟予小子
臨民無德敢懈祈年潔衷翼翼命彼秩宗古禮是式
右第五章
古禮是式值兹吉辰玉磬金鐘大羹維醇元衣八列
舞羽繽紛既侑
上帝亦右從神尚鑒我衷錫我康年
右第六章
惟天可感曰惟誠恪惟農可稔曰惟力作恃天慢人
弗刈弗穫尚勤農哉服田孔樂咨爾保介庤乃錢鏄
右第七章
我禮既畢我誠已將風馬電車旋駕九閶山川出雲
為霖澤滂雨公及私興鋤利甿億萬斯年農夫之慶
右第八章
大享殿合祀樂章
順治十七年定
迎
神奏元和之章
乾元資始兮仰戴元功坤厚載物兮率履攸同亭
毒萬彙兮昭明有融隂肅陽舒兮協氣流通晝夜
逓禪兮二曜在中羣靈畢萃兮陟降景從大德普
存兮化著清寧臣思報本兮蠲潔粢盛延竚雲駕
兮屏息臣躬馨香祇薦兮爰殫微誠瞻望歆格兮
瑞色曈曨至止壇壝兮式慰欽崇
奠玉帛奏景和之章
俯仰覆載兮殿萬邦展儀備物兮舉舊章良璧在
陳兮介豆觴束帛戔戔兮忱可將對越冥漠兮念
徬徨臣虔齋明兮效趨蹌降鑒無方兮悦而康願
錫嘉祉兮慶未央
進爼奏肅和之章
和氣暢兮神格思洽百靈兮誠無移潔豆登兮答
洪慈膋芬逹兮雜葅施臣仰祈兮福履綏房産芝
兮矞雲垂祝史列兮敬陳詞形聲穆兮鑒在兹
初獻奏夀和之章
威光奕煜肅肅靈旂壺觴肇啓用介神禧普洽和
樂罄無不宜鏗鍧迭奏克叶塤箎駿奔翼翼進反
有儀臣薦清酤眷佑弗違
亞獻奏安和之章
齋心夙夜祈答碧虛洋洋在上載酌清醑苾芬式
享秩秩于于干戚在舞張弛靡踰彌歆元旨臣藎
方舒永言迓惠戬榖錫餘
終獻奏永和之章
餚核既旅八音克諧罇罍未罄慈惠靡涯肅將三
祝黃流在臺菁茅既潔祼獻徘徊願言醉止庶展
臣懷於皇錫祉景福方來
徹饌奏協和之章
百福既洽兮羞明神蘋藻可將兮臣悃伸雲軿欲
駕兮彌逡廵几筵敬徹兮不再陳
送
神奏泰和之章
敬酬高厚兮肅秩靈壇居歆幸孚兮進止克嫻羣
神偕從兮馭鶴驂鸞清風穆穆兮旌旆生寒遥開
閶闔兮雲路漫漫六龍前駕兮劍佩珊珊百辟相
事兮卿士戒班臣心益虔兮竚立盤桓式禮莫愆
兮餘忱未殫惠及黎庶兮四宇騰歡萬物咸若兮
遐邇乂安綿綿衍慶兮水奠如磐
望燎瘞奏清和之章
祥光杳靄兮滿雲端霓旌揚兮言還虔蕭焫兮祈
上逹百執旅進兮環列紫垣臣仰止兮彌切束躬
翹首兮望元關天休滋至兮欽承㒺斁知神永覆
兮濊澤寬
(臣)等謹按合祀之禮順治十七年以後未經復行
是以樂章仍用和字乾隆十六年改
大享殿為祈年殿
太廟時享樂章
康熙十六年定
迎
神奏開平之章
皇輿啓圖世德欽崇粤庇𦕈躬率土攸同九州維
宅爰止自東太室既尊萬國朝宗翼翼孝孫對越
肅雝維神格思
皇靈顯融
奠帛初獻奏夀平之章
於皇
祖考克配
上天越文武功四方維宣孝孫受命逹志承前永錫純袩
億萬斯年
亞獻奏嘉平之章
毖祀精忱洋洋如生有融昭明陟降於庭僾然有
容愾然有聲孝孫虔只顒若中情
終獻奏雍平之章
越
祖宗之德肇兹天歷敢曰予小子享有成績欲報之德昊
天㒺極殷勤三獻我心悦懌
徹饌奏熙平之章
儀肅樂成神燕以娭告成於
祖亦右
皇妣敬徹不遲用終祀禮介福綏禄永錫祚祉
送
神還宫奏成平之章
盈溢肅雝神運無迹寢祏静淵恍兮安適惟
靈在天惟
主在室於萬斯年孝思無斁
皇帝還宫導迎樂奏禧平之章
於皇紹烈累熙重光銷鑠羣慝我武奮揚肅肅清
廟峩峩奉璋奠鬯斯馨祚命無疆
乾隆七年重定
迎
神奏貽平之章
肇兹區夏世德欽崇九州維宅王業自東戎甲十
三奮起飛龍維神格思
皇靈顯融
奠帛初獻奏敉平之章
於皇
祖考克配
上天越文武功萬邦是宣孝孫受命不忘不愆羹墻永慕
時薦斯虔
亞獻奏敷平之章
毖祀精忱洋洋如生罇罍再舉於赫昭明僾然有
容愾然有聲我懷靡及顒若中情
終獻奏紹平之章
粤若
祖德誕受方國肆予小子大猷是式欲報之德昊天㒺極
慇懃三獻中心翼翼
徹饌奏光平之章
庶物既陳九奏具舉告成於
祖亦右
皇妣敬徹不遲用終殷祀式禮如兹
皇其燕喜
送
神還宫奏人平之章
對越無方陟降無迹寢祏静淵孔安且吉惟
靈在天惟
主在室於萬斯年孝思無斁
皇帝還宫奏導迎樂章
儀若先典追孝在天鴻慶遐鬯烈光丕顯祀事明
神貺宣福庶民千萬年
太廟祫祭樂章
康熙十六年定
迎
神奏貞平之章
承眷命兮撫萬邦嗣丕基兮
祖德昌溯謨烈兮弗敢忘虔歲祀兮舉舊章瀝悃誠兮迓
休光祈來格兮意徬徨
奠帛初獻奏夀平之章
紛葳蕤兮神畢臨儼對越兮抒素忱陳纖縞兮有
壬林酌醇酤兮薦德馨恪漙將兮俶來歆錫嘉祉
兮祐斯民
亞獻奏嘉平之章
維肇祥兮德配天垂燕翼兮祈萬年潔豆籩兮秩
斯筵載陳醴兮介牲牷協笙鏞兮遶雲軿肅駿奔
兮中彌虔
終獻奏雍平之章
椒飶芬兮神留俞節三奏兮旨清醑萬羽干兮樂
孔都禮明備兮罔敢渝既醉止兮咸樂胥永啓佑
兮披皇圖
徹饌奏熙平之章
典儀叙兮神格思尊爼將兮享靡遺悦且康兮徹
弗遲鑒精禋兮茀禄綏
送
神還宫奏清平之章
孝思展兮禮告成神言歸兮陟在庭萃龍馭兮返
穆清主肅將兮式丹楹瞻
列聖兮僾容聲廻靈眄兮佑丕承維神聽兮和且平繼序
皇兮亶休徵
乾隆七年重定
迎
神奏開平之章
承眷命兮撫萬邦嗣丕基兮
祖德昌溯謨烈兮唐哉皇虔歲祀兮式舊章肅對越兮誠
悃將尚來格兮仰休光
奠帛初獻奏肅平之章
粤我先兮肇俄朵長白山兮鵲啣果綿瓜瓞兮天
所佐明之侵兮殱其左混中外兮逮乎我奉太室
兮安以妥
亞獻奏協平之章
紛葳蕤兮
列聖臨儼對越兮心欽欽陳纖縞兮有壬林擊浮磬兮彈
朱琴恪漙將兮俶來歆錫嘉祉兮天地心
終獻奏裕平之章
椒飶芬兮神留俞爵三獻兮旨清醑萬羽干兮樂
孔都禮明備兮罔敢渝神醉止兮咸樂胥永啓佑
兮披皇圖
徹饌奏誠平之章
祝幣陳兮神燕娭尊爼將兮反威儀悅且康兮徹
弗遲不可度兮矧射思禋有成兮釐百宜鑒精誠
兮茀禄綏
送
神還宫奏成平之章
龍之馭兮旋穆清神之御兮式丹楹瞻
列聖兮僾容聲廻靈眄兮佑丕承惟神聽兮和且平繼序
皇兮亶休徵
又定祭
堂子導迎樂章
禋祀隆兮維統百靈延福儲祉奠安神鼎修祀祠
通紫庭降福祥昭德馨
社稷壇樂章
康熙十六年定
迎
神奏廣平之章
猗與土榖兮功化隆烝民立命兮九域同壇壝儼
肅兮風露通我稷翼翼兮爼豆豐望雲駕兮驂鸞
龍秉圭植璧兮予親躬
奠玉帛初獻奏夀平之章
禋祀黝牲兮北郊同清酤既載兮臨齋宫朝踐初
舉兮鑒予衷洋洋在上兮錫福洪
亞獻奏嘉平之章
樂具入奏兮聲喤喤兕觥其觩兮恭再揚厚德配
地兮祐家邦屢豐年兮兆庶康
終獻奏雍平之章
方壇北宇兮
神中央盈庭帗舞兮時低昂酌酳三爵兮綠醑香新舊
邦兮命漙將
徹饌奏熙平之章
籩豆大房兮儼成行歆此吉蠲兮猶迴翔椒漿瑶
席兮餘芬芳黍稷非馨兮悦且康
送
神奏成平之章
孔盖翠旌兮随風颺龍輈容與兮指天閶咫尺神
靈兮隔穹蒼流景祚兮卜世昌
望瘞奏成平之章
牲玉陳兮延景光百禮既洽兮終瘞蔵願神聽兮
時予匡四海攸同兮惠無疆
乾隆七年重定
迎
神奏登平之章
媪神蕃釐兮厚德隆嘉生繁祉兮功化同壇壝儼
肅兮風露融我稷翼翼兮黍芃芃望雲駕兮驂鸞
龍植璧秉圭兮冀感通
奠玉帛初獻奏茂平之章
恪恭禋祀兮肅且雍清醑既載兮臨齋宫朝踐初
舉兮玉帛共洋洋在上兮鑒予衷
亞獻奏育平之章
樂具入奏兮聲喤喤鬱鬯再升兮賓八鄉厚德配
地兮佑家邦綏我豐年兮兆庶康
終獻奏敦平之章
方壇北宇兮
神中央盈庭萬舞兮帗低昂酌酒三爵兮桂醑香清雖
舊邦兮命溥將
徹饌奏博平之章
大房籩豆兮儼成行歆此吉蠲兮神廸嘗廢徹不
遲兮餘芬芳桐生茂豫兮百榖昌
送
神奏樂平之章
孔盖翠旌兮随風颺龍輈容與兮指天閶咫尺神
靈兮隔穹蒼願流景祚兮貺皇章
望瘞奏徵平之章
玉既陳兮延景光禮既洽兮恭瘞藏願神聽兮時
予匡垂神祐兮永無疆
皇帝還宫奏導迎樂章
分職三大康乂國家平土蕃榖降休中夏薦吉蠲
神不遐遍九垓鴹祉嘉
又定
社稷壇祈雨報祀樂章
迎
神奏延豐之章
九土博厚兮阜嘉生方壇五色兮祀孔明甿力穡
兮服耕仰甘膏兮百榖用成熙雲路兮瞻翠旌殷
闓澤兮展精誠
奠玉帛初獻奏介豐之章
神來格兮宜我黍稷兩圭有邸兮馨明德罍尊湛
湛兮干羽飾油雲澍雨兮溥下國
亞獻奏滋豐之章
奏齍明兮申載觴龍出泉兮靈安翔周寰宇兮滂
洋載神庥兮悦康
終獻奏霈豐之章
帗容與兮奮皇舞聲遠姚兮震靈鼓爵三奏兮縮
桂醑號屏來御兮德施普
徹饌奏綏豐之章
協笙磬兮告吉蠲神廸嘗兮禮莫愆心齋肅兮增
惕乾咨田畯兮其樂有年
送
神奏貽豐之章
撫懷心兮神聿歸華蓋郅偈兮驂蚪騑洪釐渥兮
雨祁祁公私霑足兮孰知所為
望瘞奏博豐之章
宣祝嘏兮列瘞繒貺允答兮時欽承高原下隰兮
以莫不興歌率育兮慶三登
朝日壇樂章
康熙十六年定
迎
神奏寅曦之章
於昭兮旭輪浴虞淵兮初升春已融兮交泰循典
禮兮惟馨焫蕭艾兮祇肅神其聽兮和平
奠玉帛奏朝曦之章
神來格兮太乙東統萬國兮玉帛同肅將享兮承
筐篚盥以薦兮孚有顒
初獻奏清曦之章
御景風兮神式臨酌清酤兮椒其馨爵方舉兮歌
且舞憑龍勺兮吹鳳笙
亞獻奏咸曦之章
再舉奠兮鬱金香嘉樂合兮舞洋洋神飲食兮意
徜徉容貌舒兮和以康
終獻奏純曦之章
式禮未竭兮還升終以告虔兮醁醽願神且留兮
鑒茹以侑以勸兮至誠
徹饌奏延曦之章
儀既成兮物已饗神欲起兮運靈爽徹不敢遲兮
慎趨蹌照臨下土兮嘗朗朗
送
神奏歸曦之章
雲車征兮風馬翔驅馳千仞兮臨萬方再拜手兮
稱送神振轡兮當陽中天麗兮徹隠普天戴兮恩
光敷和煦兮成物錫萬寳兮永康報神功兮時享
祈神佑兮悠久無疆
乾隆七年重定
迎
神奏寅曦之章
羲馭兮寅賓光煜爚兮紅輪春已融兮交泰循典
禮兮明禋嚴大采兮祇肅神之來兮如雲
奠玉帛奏朝曦之章
果黃道兮暾出東肅將享兮玉帛同美齊翼兮王
君公盥以薦兮孚有顒
初獻奏清曦之章
御景風兮下帝扄酌黃目兮椒其馨爵方舉兮歌
且舞漾和盎兮龍旂青
亞獻奏咸曦之章
再舉勺兮欝金香嘉樂合兮舞洋洋德恢大兮神
哉沛澹容與兮進霞觴
終獻奏純曦之章
式禮莫愆兮昭清終以告虔兮休成願神且留兮
鑒茹以妥以侑兮忱誠
徹饌奏延曦之章
物之備兮希德馨神欲起兮景杳冥徹不遅兮咸
肅穆照臨下土兮瞻曜靈
送
神奏歸曦之章
雲車征兮風馬翔猋萬里兮臨萬方報神功兮以
時享祈神祐兮永無疆
皇帝還宫奏導迎樂章
雝肅音送暾出自東兼燭垂曜與天用同秩典修
皇敬通表瑞輝揚至公
夕月壇樂章
康熙十六年定
迎
神奏迎光之章
猗與太隂兮御望舒式遵九道兮游清虛駕冰輪
兮行西陸今之夕兮來享予
奠玉帛初獻奏升光之章
有來雝雝幣帛在陳琮璜以嘉明德惟馨式舉黃
流兮挹犧尊籩豆静嘉兮肴核芬
亞獻奏瑶光之章
二齊載升維以告虔歌管鍠鍠奉神之懽荷亘古
兮麗天挹清光兮几筵
終獻奏瑞光之章
一敬畢申三舉願釂誠信潔齊天下有道鼔鍾簡
兮聲容並茂象大德兮厥光皓皓
徹饌奏涵光之章
其香既歆對越告成徹爾登豆敬用駿奔神悅懌
兮意欣欣予翼慎兮安以寧
送
神奏保光之章
駕彩霞兮驂景星御和風兮躡慶雲神欲起兮不
再停瞻天衢兮拜雲程影蹁躚兮光澄清饗予誠
兮意慇懃予所祝兮世太平偃武修文兮萬世長
春
乾隆七年重定
迎
神奏迎光之章
繼日代明兮象麗天式遵九道兮臨八埏玉律分
秋兮西顥躔修毖祀兮樂在縣
奠玉帛初獻奏升光之章
少采兮將事玉帛兮載陳式舉黃流兮挹犧尊籩
豆静嘉兮肴核芬
亞獻奏瑶光之章
齊醍兮再獻神之來兮肅然仰肹蠁兮鑒顧挹清
光兮几筵
終獻奏瑞光之章
戞瑟鳴琴兮鋗玉鏘神嘉虞兮申三觴金波穆穆
兮珠熉黃休嘉砰隠兮溢四方
徹饌奏涵光之章
對越在天兮禮成徹登豆兮湛露零神悅懌兮德
馨世曼夀兮安以寧
送
神奏保光之章
駕卿雲兮景星御和風兮霞軿神留俞兮壇宇福
率土兮黃丁
皇帝還宫奏導迎樂章
殷仲嘗酎華黍若油興榖繁祉受符天後湧桂華
凝彩斿玉燭調千萬秋
先農壇樂章
康熙十六年定
迎
神奏永豐之章
勾芒秉令土牛是驅天下一人蒼龍駕車念彼田
疇民命所需生成有德尚式臨諸
奠帛初獻奏時豐之章
先農神哉耒耜教民田祖靈哉稼穡是親功德深厚天
地同仁肅將幣帛肇舉明禋厥初生民萬彙莫辨
神錫之庥嘉種乃誕執兹醴齊農功益見玉瓚椒
醑肅雍舉奠
亞獻奏咸豐之章
上原下隰百榖盈止粒我烝民秀良興起樂舞具
備吹豳稱兕再躋以獻肴馨酒旨
終獻奏大豐之章
□芑秬秠維神所貽以神饗神曰予將之秉耒三
推東作允宜五風十雨率土何私
徹饌奏屢豐之章
於皇農事自古為烈莫敢不承今兹欣悦籩豆既
豐簠簋云潔神示井疆執事告徹
送
神奏報豐之章
麻麥芃芃秔稲連阡縱横萬里皆神所贍人歌鼔
腹史載有年歲有常典茀禄綿延
望瘞奏慶豐之章
玉版蒼幣來鑒來歆敬之重之藏於厚深典禮由
古予行自今樂樂利利國以永寧
乾隆七年重定
迎
神奏永豐之章
先農播榖克配彼天粒我烝民於萬斯年農祥晨正協
風滿&KR0950;曰予小子宜稼於田
奠帛初獻奏時豐之章
厥初生民萬彙莫辨神錫之庥嘉種乃誕斯德曷
酬何名可贊我酒惟旨是用初獻
亞獻奏咸豐之章
無物稱德惟誠有孚載升玉瓚神肯留虞惟兹兆
庶豈異古初神曾子之今其食諸
終獻奏大豐之章
秬秠□芑皆神所貽以之饗神式食庶幾神其丕
佑佑我黔黎萬方大有肇此三推
徹饌奏屢豐之章
青祇司職土膏脉起日涓吉亥舉耕耤禮神安留
俞不我遐棄執事告徹予將舉趾
送
神奏報豐之年
匪且有且匪今斯今靈雨崇朝田家萬金考鐘伐
鼓戞瑟鳴琴神歸何所大地秧鍼
望瘞奏慶豐之章
肅肅靈壇昭昭上天神下神歸其風肅然玉版蒼
幣瘞埋告虔神之聽之錫大有年
皇帝還宫奏導迎樂章
翩彼桑扈仁風布和千畆親御百祥膺荷保介歆
穜稑多
帝手推民樂歌
耕耤三十六禾詞
雍正二年定
光華日月開青陽房星晨正呈農祥
帝念民依重耕桑肇新千耤考典章吉蠲元辰時日良
蒼龍鑾輅臨天閶青壇峙立西南方犧牲簠簋升
芬芳
皇心祗敬天容莊黃幕致禮虔誠將禮成移蹕天田旁
土膏沃洽春洋洋黛犁行地牛服韁司農穜稑盛
青箱洪縻在手絲鞭揚率先稼穡為民倡三推一
墢制有常五推九推數逓詳王公卿尹咸贊襄
甸人千耦列雁行耰鋤既畢恩澤滂自天集福多
豐穰來牟蕎蘥森紫芒華薌赤甲秈稈䄱秬秠三
種黎白黃稷粟堅好碩且香糜芑大穗盈尺長五
菽五豆充壠場穄粢□□九色糧蜀秫玉黍兼東
廧烏禾同收除童粱雙岐合穎遍理疆千箱萬斛
收神倉四時順序百榖昌八區九有富蓋藏歡騰
億兆感
聖皇
耕耤進種導迎樂章
乾隆七年定
晨作農正鸞輅勸耕穜稑嘉種降康延慶帝耤開
農政行我稼同明賜成
先蠶壇樂章
乾隆七年定
迎
神奏庥平之章
軒轅御籙時西陵位正妃柔桑沃載陽遲黼黻元
黃供祀事稱繭更繰絲龍精報貺椒屋宗師
奠帛初獻奏承平之章
春隄柳綻金倉庚有好音衣褘翟致精忱后月躬
應教織紝柘館式齋心黃流初薦肹蠁如臨
亞獻奏均平之章
清和日正長靈壇水一方紆香陌執籧筐桑葉隂
濃風澹蕩八育普嘉祥玉鬯再陳降福穰穰
終獻奏齊平之章
神臯接上園葭蘆翠浪翻鸎聲滑藕花繁天棘絲
絲初引蔓三薦潔蘋蘩雲依寳鼎露浥旌旛
徹饌奏柔平之章
公宫吉禮成有齋奉豆登僮僮被肅肅升廢徹無
遲咸祇敬法坎不常盈萬方衣被百福其朋
送
神奏洽平之章
神風拂廣筵靈香下肅然儀不忒禮無愆禺馬流
星相炳絢玉蝀亘平川彤管司職瑞繭登編
皇后親蠶進筐鉤導迎樂章
戴勝告時西陵肇典爰舉懿筐爰臨柘館御鞠衣
登瑞繭金鉤陳嘉義展
皇后採桑樂章
躬耕禮成詔躬桑蠶月吉已迎辰祥金華紫罽五
翟光瑞雲彩映椒塗黃壇南宿戒帷宫張西陵展
事搖珩璜齋肅恭敬柔雍彰金鉤綠籧懿筥筐尚
宫司製奉以將柔條在東涵露香鞠衣三摘鳴鳩
翔月靈臨賁龍精昌黼黻五色質且良昭事上帝
祠烝嘗儀刑宇宙帥妃嬙衣食滋殖被萬方
歷代帝王廟樂章
康熙十六年定
迎
神奏雍平之章
乘時兮極隆造經綸兮顯庸總古今兮一揆貽大
寳兮微躬仰徽猷兮有嚴閟宫儀羣帝兮後先予
稽首兮下風
奠帛初獻奏安平之章
靈之來兮儼若盈予仰止兮在庭承筐篚兮既登
偃靈蓋兮結翠旌鑒予情兮歆享薦芳馨兮肅成
景行兮六龍嘉氣兮曈曈奠犧尊兮以笙以鏞羣
工肅兮屏營惠我懿則兮允中
亞獻奏中平之章
貳觴兮酒行諸帝熙和兮悦成念昔致治兮永清
瞻龍衮兮自天紹錫兮嘉平
終獻奏肅平之章
瑶爵兮獻終萬舞洋洋兮沐清風龍鸞徐整兮企
予嗣徽音兮何從盻雲車兮緩移示周行兮廸予
衷
徹饌奏凝平之章
饁肴烝兮畢升五音會兮滿盈禮將徹兮虔告鑒
孔忱兮載翼載登
送
神奏夀平之章
旛幢繚繞兮動回風和鸞並馭兮歸天宫五雲擁
兮高馳翔願回靈盻兮錫年豐
望燎奏夀平之章
羣龍驂駕兮一氣中焄蒿芬烈兮窅冥通望神光
兮遥燭惟終古兮是崇
乾隆七年重定
迎
神奏肇平之章
撫時兮極隆造經綸兮顯庸總古今兮一揆貽大
寳兮微躬仰徽猷兮有嚴閟宫予稽首兮下風
奠帛初獻奏興平之章
莽若雲兮神之行予仰止兮在廷承筐篚兮既登
偃靈盖兮翠旌鑒予情兮歆享薦芳馨兮肅成
亞獻奏崇平之章
貳觴兮酒行念昔致治兮永清瞻龍衮兮若英願
紹錫兮嘉平
終獻奏恬平之章
鬱鬯分獻終萬舞洋洋兮沐清風龍鸞徐整兮企
予示周行兮廸予衷
徹饌奏淳平之章
饁肴烝兮畢升五音會兮滿盈禮將徹兮虔告鑒
孔忱兮載翼載登
送
神奏匡平之章
羽幢繚繞兮動回風和鸞並馭兮歸天宫五雲擁
兮馳翔願回靈盼兮錫年豐
望燎奏匡平之章(與上並為一關)
駕羣龍兮一氣中焄蒿芬烈兮窅冥通望神光兮
遥燭惟終古兮是崇
皇帝還宫奏導迎樂章
時序羣品端在一欽衣德凝命荷天之任景軌儀
誠既歆肅駿奔顒若臨
先師孔子廟樂章
康熙十六年
迎
神奏咸平之章
大哉
至聖峻德宏功敷文衍化百王是崇典則有常昭兹辟
雍有虔簠簋有嚴鼓鐘
奠帛初獻奏寧平之章
覺我生民陶鑄前聖巍巍泰山實予景行禮備樂
和豆籩惟静既述六經爰斟三正
亞獻奏安平之章
至哉
聖師天授明德木鐸萬世式是羣辟清酒維醑言觀秉
翟太和常流英材斯植
終獻奏景平之章
猗與素王示予物軌瞻之在前神其寧止酌彼金
罍惟清且旨登獻既終弗遐有喜
徹饌奏咸平之章
璧水淵淵崇牙嶪嶪既歆
宣聖亦儀十哲聲金振玉告兹將徹鬷假有成羹墻靡
愒
送
神奏咸平之章
煌煌學宫四方來宗甄陶胄子暨予微躬思皇多
士膚奏厥功佐予永清三五是隆
乾隆七年重定
迎
神奏昭平之章
大哉
至聖德盛道隆生民未有百王是崇典則昭垂式兹辟
雍載虔簠簋載嚴鼓鐘
奠帛初獻奏宣平之章
覺我生民陶鑄賢聖巍巍泰山實予景行禮備樂
和豆籩嘉静既述六經爰斟三正
亞獻奏秩平之章
至哉
聖師克明明德木鐸萬年惟民之則清酒既醑言觀秉
翟太和常流英材斯植
終獻奏叙平之章
猗與素王示予物軌瞻之在前師表萬祀酌彼金
罍我酒維旨登獻雖終弗遐有喜
徹饌奏懿平之章
璧水淵淵芹芳藻潔既歆
宣聖亦儀十哲聲金振玉告兹將徹鬷假有成日月昭
揭
送
神奏德平之章
煌煌辟雍四方來崇甄陶樂育多士景從如土斯
埴如金在鎔佐予敷治俗美時雍
皇帝還宫奏導迎樂章
先聖垂軌千載是祇虔奉師表景行行止奠兩楹神降
之啓後人文在兹
皇帝視學導迎樂章
崇聖尊道乾德下交思樂多士化流芹藻鼓篋徵
經術昭聽講環宏育陶
又定直省
文廟樂章
迎
神奏昭平之章
大哉
孔子先覺先知與天地參萬世之師祥徵麟紱韻答金
絲日月既揭乾坤清夷
初獻奏宣平之章
予懷明德玉振金聲生民未有展也大成爼豆千
古春秋上丁清酒既載其香始升
亞獻奏秩平之章
式禮莫愆升堂再獻響協鼖鏞誠孚罍甗肅肅雍
雍譽髦斯彦禮陶樂淑相觀而善
終獻奏叙平之章
自古在昔先民有作皮弁祭菜於論思樂惟天牖
民惟聖時若彛倫攸叙至今木鐸
徹饌奏懿平之章
先師有言祭則受福四海黌宫疇敢不肅禮成告徹毋
疏毋凟樂所自生中原有菽
送
神奏德平之章
鳬繹峩峩洙泗洋洋景行行止流澤無疆聿昭祀
事祀事孔明化我烝民育我膠庠
神祇壇樂章
乾隆七年定
迎
神奏祈豐之章
雲車馳兮風旆征雷闐闐兮雨冥冥表六合兮穹
青横大川兮揚靈紛總總兮來會穆予心兮齋明
奠帛初獻奏華豐之章
束帛戔戔兮筐篚將昭誠素兮鬯馨香瘼此下民
兮侯有望神垂鴻祐兮未渠央
亞獻奏興豐之章
䟽羃兮再啓芳齊兮載陳惠邀兮神貺福我兮民
人
終獻奏儀豐之章
犠尊兮三滌旨酒兮思柔誠無斁兮嘉薦神宴娭
兮降休
徹饌奏和豐之章
禮既成兮孔殷潔明粢兮苾芬廢徹兮不遲至敬
兮無文
送
神奏錫豐之章
流形兮露生苞符兮孕靈介我稷黍兮曰雨而雨
神之格思兮祀事孔明
太歲壇樂章
康熙十六年定
迎
神奏保平之章
吉日良辰祀典孔殷於惟太歲月將諸神乘時秉
德輔國佑民遥遥龍馭頓轡九閽壇壝蠲潔延佇
來臨
奠帛初獻奏安平之章
維神至此螭駕雲旂洋洋在上淑景延禧束帛承
筐展我誠斯神示昭鑒尚其無遺神兮弭節薦馨
敢後祀事方初陳饋捧酎神光熹微嘉祥承候百
禮不愆樂具入奏
亞獻奏中平之章
以我齊明率禮攸行再拜稽首旨酒斯盈牲牷肥
腯交彼神明樽罍上下鬷假思成
終獻奏肅平之章
執事有嚴品物斯備非馨黍稷用宣誠意朱絃登
歌絲衣揚觶於胥樂兮神錫爾類
徹饌奏雍平之章
春祈秋報歲省惟勤含醇飲德莫匪明神惟神臨
御肹蠁逡廵獻酬云畢誠敬斯伸
送
神奏寧平之章
出令明堂神爽卒度報功迎氣崇祀斯作神人以
和既康且樂瞻望景光邈彼寥廓
乾隆七年重定
迎
神奏保平之章
協兹五紀歲月日辰天惟顯思神職攸分於赫太
歲統馭百神承天之德隂隲下民
奠帛初獻奏定平之章
禮崇明祀涓選休誠潔齋滌志量幣告誠祈福惟
何福我蒼生陳饋奉酎瞻仰雲旌
亞獻奏嘏平之章
百末蘭生有飶其香升歌清越磬管鏘鏘牲牷肥
腯嘉薦令芳神其歆止在上洋洋
終獻奏富平之章
執事有嚴再拜稽首三爵既升以妥以侑顒若有
孚肅兹籩豆神其歆止人民曼夀
徹饌奏盈平之章
王省惟歲有報有祈六氣無易平衡正璣嘉生蕃
祉澤及蜎飛百禮以洽承神吉輝
送
神奏豐平之章
神兮旋馭肅瞻景光靈颷上下無體無方嘉承惠
和億兆漙將歲歲大有神其廸嘗
又定
太歲壇祈雨報祀樂章
迎
神奏需豐之章
持元化兮富媪神秉歲籥兮六氣均馳雲車兮風
旂殷闐闐兮天門情彷徨兮孔殷神之來兮康我
民
奠帛初獻奏宜豐之章
薦嘉幣兮芳醴清練予素兮升飶馨紛肸蠁兮格
歆甘膏沃兮神所令
亞獻奏晉豐之章
啓山罍兮攝椒漿侑神宫兮靈洋洋族雲興兮使
我心若惠嘉生兮降康
終獻奏協豐之章
清斝兮三㪺揚翟籥兮載愉靈回翔兮六幕澤霶
霈兮遍八區
徹饌奏應豐之章
禮儀備兮孔時音繁會兮徹不遲昭靈貺兮迓蕃
祉田多稼兮汜濩之
送
神奏洽豐之章
顧億兆兮誠求渥甘㴻兮神之休慶時若兮百昌
遂惠我無疆兮歲有秋
羣祀慶神歡樂章
乾隆七年定
三皇廟
精氣緣乎理調劑觀所頥曰惟古聖嘗草定醫似
鐡随磁沴除吉至化工出自於指萬姓永荷恩施
顯佑宫
居所躔星軫象緯環拱辰貞元運轉蔵用顯仁宥
密基命毓和葆順潔粢醴以昭信日襄哉贊大鈞
東嶽廟
維嶽崧高五泰岱常祀殊累朝玉檢柴望始虞木
德條風吹萬畢煦宅東㝢以生物仰天齊鑒有孚
城隍廟
佳麗皇都勝保障神力宏萬方輻輳尨夜不驚正
直聰明癉彰如影荷靈貺篤其慶固金甌護玉京
關帝廟
扶植綱常正浩氣昭日星絶倫獨立英爽若生爼
豆常馨夏夷胥敬仰神德莫疇並助邦家永太平
關帝廟樂章
乾隆三十三年重定
迎
神樂章
青湛湛玉霄門神來下綵旄紛宫墻輪奐籩豆芳
芬光景動人民丹心照日浩氣扶輪
初獻樂章
調蘭醑酌桂樽神來饗房爼陳忠貫金石義炳乾
坤純臣戴一君力扶王室不願三分
亞獻樂章
汎盎齊觴再進簫鼔諧聲歌韻武節絶倫不辭利
鈍神勇天威震方知舊史未符公論
終獻樂章
禮秩秩樂欣欣儼威靈至今存惟靈惟佑佑
國佑民典祀極隆文式揚顯號時薦明禋
徹饌樂章
司儀告徹靈風來洎神聿歸嘉徵萃大濟羣生善
良胥得意邪慝無伸喙
王化所及咸尊廟食東西朔南靡勿暨
火神廟
離正南方位燭照光九圍粒民火食功用不違瓘
斝明粢我民所慰履祥靄戢鶉尾息融風降福禧
黑龍潭
興雨祁祁應歴歲恩屢覃湫幽神御農扈具瞻寸
合崇朝十千有渰黍膏漙牟麥湛賽神庥以作甘
祭門
和氣嘉祥應聖日華耀明仰方泰紫俯奠泰寧繚
廊紘瀛此惟表心食神德蒙神慶享明禋億萬齡
祭司工
仰眺銀河上閣道如駕梁儼神宅只愉矣穆將揆
日鳴櫜翳神斯掌奠椒酒以禋享荷神庥澤未央
迎吻
皇作宫殿因地順天如竹苞矣美哉輪奐鳥翼飛
松角梴芋且寧居萬年
時巡致祭
岱嶽樂章
乾隆七年定
迎
神奏祈豐之章
資元氣兮鎮青陽鼓槖籥兮孕靈祥行時令兮東
廵式展禮兮誠將
奠帛初獻奏華豐之章
金壇肅穆兮黼帷張瑟黃流兮茅縮漿昭誠素兮
舉初觴神斯陟降兮格馨香
亞獻奏興豐之章
日觀兮雞鳴天門兮鳳翔犧尊兮再獻維神兮降
康
終獻奏儀豐之章
醴齊兮三薦金牒兮輝煌申至敬兮無祈鑒予誠
兮齋莊
徹饌奏和豐之章
瞻石閭兮在望實籩豆兮大房黍稷兮非馨明德
兮是將
送
神奏錫豐之章
禮成兮孔臧神駕兮龍驤膚寸而合兮觸石而起
彌於六合兮降福穰穰
時巡致祭
嵩嶽樂章
迎
神奏祈豐之章
維靈嶽兮鎮中央展時廵兮洛之陽虔望秩兮懷
柔儼對越兮神光
奠帛初獻奏華豐之章
石闕岧嶤兮鳴鳳翔奏瑶笙兮肅祼將初奉斝兮
陳篚筐至誠昭格兮福無疆
亞獻奏興豐之章
潁水兮安恬緱嶺兮青蒼黃琮兮告薦椒醑兮芬
芳
終獻奏儀豐之章
香升兮華黍三滌兮嘉觴答靈響兮嵩門登萬寳
兮咸昌
徹饌奏和豐之章
三臺蔚兮峻極二室鬱兮相望告徹兮維時懷德
兮靡忘
送
神奏錫豐之章
雲車兮龍驤仰止兮高閶玉漿含滋兮金璧呈瑞
配天作鎮兮長發其祥
又定致祭
長白山樂章
迎
神奏祈豐之章
天作高山兮作而康鍾王氣兮應期昌廵豐沛兮
來望躬禋祀兮虔將
奠帛初獻奏華豐之章
飶黃流兮進初觴緬仙源兮心遫莊靄佳氣兮鬱
蒼蒼欣來格兮惠無疆
亞獻奏興豐之章
朱果兮實蕃靈淵兮澤滂清尊兮再獻綿祚兮純
常
終獻奏儀豐之章
具薦兮玉饌三爵兮瓊漿思王迹兮彌欽清緝熙
兮敢忘
徹饌奏和豐之章
松花水兮湯湯鴨綠波兮泱泱神飫兮錫釐如川
至兮莫量
送
神奏錫豐之章
祀事兮孔臧昭格兮永明邁周岐兮越殷土萬有
千歲兮長發其祥
皇朝文獻通考卷一百六十九
