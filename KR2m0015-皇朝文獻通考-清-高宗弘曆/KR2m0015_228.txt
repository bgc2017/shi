皇朝文獻通考卷二百二十八
經籍考(十八)
子(小說家)(農家)(譜錄)
(臣)等謹按漢班固曰小說家流出於稗官如淳注
謂王者欲知閭巷風俗故立稗官使稱說之也張
衡西京賦曰小說九百本自虞初然則稗野傳竒
厥來已久馬端臨權輿班志别輯是門四庫全書
復析為三目凡叙述舊聞者曰襍事記錄神怪者
曰異聞綴緝瑣屑者曰瑣語體例益周於馬考今
從而輯之其妖妄熒聽之屬則從汰焉
讀史隨筆六卷
陳忱撰忱字遐心秀水人
(臣)等謹按是書採掇瑣屑間附論斷立名雖似史
評實則傳記之屬故列於此
玉堂薈記一卷
楊士聰撰士聰字朝徹號鳬岫濟寧人前明崇禎
辛未進士官翰林院檢討入
國朝官至諭德
士聰自序曰古來正史所闕或得之襍錄漫記以
補其所不足亦識其小者之意也自余叨史局不
廢記存且積有年歲壬午再入春明感興時事乃
取舊所編輯更加撰次不拘年月惟有慨於中則
書之彙為一帙凡十餘年來世局朝政物態人情
約略粗載於此而戲笑不經之事亦往往而在
庭聞州世說(無卷數)
不著撰人名氏題曰桃都漫士宫紫陽述
客途偶記一卷
鄭與僑撰與僑字惠人濟寧人前明崇禎丙子舉
人
玉劒尊聞十卷
梁維樞撰維樞字慎可真定人前明舉人官工部
主事
明語林十四卷
吳肅公撰肅公見經類
明逸編十卷
江有溶撰鄒統魯補編有溶字谷尚長沙人統魯
字大系衡陽人
聞見集三卷
蔡憲陞撰憲陞字江雲南昌人
笻竹杖七卷
施男撰男字偉長吉水人順治初隨征廣西以軍
功授廣西按察司副使
今世說八卷
王晫撰晫見襍家類
秋谷襍編三卷
金維寧撰維寧見史類
隴蜀餘聞一卷皇華紀聞四卷
王士禎撰士禎見史類
惠棟精華錄訓纂曰隴蜀舊游之地具詳驛程記
中此又紀其所未備者也
硯北叢錄(無卷數)
黃叔琳撰叔琳見經類
魏兆龍序曰是書為叔琳巡撫浙江時罷官後所
偶錄襍採唐宋元明及近時說部亦益以耳目所
聞見
漢世說十四卷
章撫功編撫功字仁艷錢塘人
凡例曰書以語名始論語也國語記言不參以事
陸賈新語馬上翁每奏稱善臨川世說一書諸名
士所共撰述始自竹林迄於江左風流簡遠少許
勝多最為可貴兹編獨尊兩漢意專叙事故不以
新語名篇
(臣)等謹按是書紀漢人言行大抵以史記漢書為
主而襍以他書附益之蓋仿劉義慶世說新語之
體然義慶所述溯自東漢並非始於竹林且本名
世說新書後人乃改為新語見黃伯思東觀餘論
凡例所云誤矣
過庭紀餘三卷
陶越撰越字艾村秀水人
右小說家襍事
蚓菴瑣語一卷
李王逋撰王逋字肱枕嘉興人
矩齋襍記二卷
施閏章撰閏章見史類
(臣)等謹按是書多記見聞雜事舊載閏章外集中
今别為著錄故隸於此
冥報錄二卷
陸圻撰圻見襍家類
雷譜一卷
金侃撰侃字亦陶吳縣人
史異纂十六卷有明異叢十卷
傅爕詷撰爕詷字去異靈夀人工部尚書維麟子
官至汀州府知府
觚賸八卷續編四卷
鈕琇撰琇字玉樵吳江人康熙壬子拔貢生官至
陜西知府
山海經廣注十八卷
吳任臣撰任臣見史類
曠園襍志二卷
吳陳琰撰陳琰見經類
鄢署襍鈔十四卷
汪為熹撰為熹字若木桐鄉人官鄢陵縣知縣
為熹自序曰此書事涉鄢陵者十之六七涉省郡
别州縣者十之三四合以身之所歴目之所覩得
十四卷
果報見聞錄一卷
楊式傳撰式傳字雪崖鄞縣人
信徵錄一卷
徐慶撰慶字賓溪自序曰烏山人未詳何地
見聞錄一卷
徐岳撰岳字秀方嘉善人
簪雲樓襍說一卷
陳尚古撰尚古字雲瞻德清人
右小說家異聞
豆區八友傳一卷
王蓍撰蓍字宓草秀水人
(臣)等謹按蓍以製造菽乳其名有八因呼八友各
為寓名而傳之蓋游戲之小品
筆史二卷
楊忍本撰忍本字因之南城人
板橋襍記三卷
余懷撰懷字無懷號澹心閩縣人
右小說家瑣語
(臣)等謹按馬端臨輯農家一門引宋三朝藝文志
謂殖物寳貨著譜錄者亦在助衣食之源故咸見
於此然列香譜於農家何異綴錢圖於譜系懸癭
引蔓厥體殊乖四庫全書於農家類盡汰榛蕪祇
存本業並仿尤袤遂初堂書目之例别輯譜錄一
門俾酒譜茶經胥歸統隸變而能通善斯擇焉五
朝續通考已師其例今亦從之庶幾小道可觀不
以溷豳風無逸之本旨焉
欽定授時通考七十八卷
乾隆六年大學士鄂爾泰張廷玉等奉
敕撰
皇上御製序曰孟子言不違農時榖不可勝食蓋民之
大事在農農之所重惟時敬授人時載於堯典周公
七月一篇於日星霜露之候昆蟲草木之化詳哉其
言之故先王之民莫不震動恪恭於農以修其事者
懼失時也我
聖祖仁皇帝勤咨民隠首重農桑率育烝黎涵濡德澤六
十餘載戸慶盈寧
皇考世宗憲皇帝歲舉耕耤之儀率先天下興水利廣儲
蓄為萬世規凡兹薄海蒼生得荷鋤饁餉優游隴畝
之間樂生遂性衣食滋豐者何莫非我
祖宗宵旰勤勞以貽樂利於無疆耶朕纘承基緒鑒前代
生深宫之中長阿保之手誠知稼穡艱難日與中外
臣工為斯民籌食用至計腁胝機杼之作苦日厪於
懷因檢前人農桑通訣農政全書諸編嘉其用意勤
而於民事切也命内廷詞臣廣加蒐輯舉物候早晚
之宜南北土壤之異耕耘之節儲偫之方蠶織畜牧
之利自經史子集以及農家者流凡言之關於農者
彙萃成編命之曰授時通考夫天道廣運於上而四
時行萬彙生地道發育於下而庶品蕃百昌遂人事
參贊其中而六府修三農殖輔相裁成固國家之大
政也趨事赴功亦閭閻之本業也貴穀劭農服田力
穡上下交勉弗懈於時以副朕阜成海宇之至願覽
斯編者尚有取焉
(臣)等謹按是書凡分八門一曰天時二曰土宜三
曰榖種四曰功作五曰勸課六曰蓄聚七曰農餘
八曰蠶桑自土宜以下七門各冠以彙考一卷我
皇上軫念民依首殷農政爰
命儒臣刪纂諸書輯成是帙斟酌古今之制調劑天地
之宜凡舊章政典之有禆於日用者㒺不臚陳垂
美利於萬年溥盈寧於六合
聖人之心抑何其詳且盡也
梭山農圃三卷
劉應棠撰應棠字又許奉新人
豳風廣義三卷
楊屾撰屾字雙山西安人
(臣)等謹按蠶桑之法自明以前秦地久廢每逢卒
歲恒苦無衣然條桑采蘩之咏載在豳風其地固
非不宜蠶桑者比屾是書備陳樹桑養蠶諸法并
詳繪諸圖系以論說兼及雞豚畜字之法極為詳
明近時秦紗之織傳售四方固抑賴
聖天子衣被之功亦足徵屾等講求之力也
右農家
御定廣羣芳譜一百卷
康熙四十七年翰林院編修汪灝等奉
敕編
聖祖仁皇帝御製序曰粤自神農氏嘗草辨榖民始知樹藝
醫藥伊耆氏命羲和推步定歷以授時民始知耕穫之
不愆而百工熙績偉哉開物成務啟牖來兹聖帝之功
與天地並矣朕聽政之暇披閱典籍留意農桑繪耕織
之圖製永言之什時巡所止親歴田間其稼穡之艱難
作勞之辛苦既周知而洞悉矣每思究百昌生殖之理
極萬變消長之情著為成編以佑吾民嘗謂爾雅具其
名物而郭璞陸佃孫炎之流疏注埤翼又加詳焉其明
備者莫如本草自本經以迄陶弘景蘇頌而下數十種
凡採治之法無不賅核他如齊民要術月令廣義諸書
其蒔植之宜為更晰矣遐稽往牘擷其英華歸於簡括
良非易也比見近人所纂羣芳譜蒐輯衆長義類可取
但惜尚多疎漏因命儒臣即秘府藏帙攟摭薈萃刪其
支冗補其缺遺上原六經旁据子史洎夫稗官野乘之
言才士之所歌吟田夫之所傳述皆著於篇而竒花瑞
草之産於名山貢自遠徼絶塞為前代所未見聞者亦
咸列焉復允廷臣之請益以朕所賦詠依類分載總一
百卷命名曰佩文齋廣羣芳譜冠以天時尊歲令也次
榖次桑麻崇民事也次蔬茶果木花卉資厚生溥利用
也終以藥物重民命也其諸天時早晚之候人事種溉
之方地力彼此之殊物性良楛之異㒺弗條舉縷析燦
然可觀焉是書也攬品彙之蕃滋想羣生之率育一展
卷間化機洋溢於兹畢呈固不惟矜淹洽侈藻麗也以
是刊布天下垂之久遠使吾民優游於農圃之中家室
盈寧樂其業而不憚其勤而大夫士以及民之秀者因
以區别物宜審其淑慝凛嗜好之常慎節宣之度於以
躋仁夀而享泰平亦不為無所禆助也哉
(臣)等謹按明王象晉二如亭羣芳譜多有疎漏我
聖祖仁皇帝博綜萬彙涵育羣英
特詔儒臣開局廣修十增六七凡天時譜六卷榖譜四卷
桑麻譜二卷蔬譜五卷茶譜四卷花譜三十二卷
果譜木譜各十四卷竹譜五卷卉譜六卷藥譜八
卷凡遠徼遐陬之産竒花異草之名為爾雅所未
聞本草所未賅者蕃然並萃博物之鴻編實古來
著錄家所未見也
欽定西清古鑑四十卷
乾隆十四年協辦大學士吏部尚書梁詩正等奉
敕編
諭曰邃古法物流傳有自者惟尊彝鼎鼐歴世恒遠良
以質堅而體厚不為燥濕所移剥蝕所損淵然之光
穆乎可見三代以上規模氣象故嗜古之士亟有取
焉宣和博古一圖播在藝苑繼之者有吕氏考古圖
而外此紀載寥寥豈非力能致之而弗能聚所見隘
而無足紀歟我
家法不事玩好民間鑒賞概弗之禁而殿廷陳列與夫内
府儲藏者未嘗不富朕於幾務晏閒間加題品夷考
舊圖多所未載因思古器顯晦有時及今不為之表
章載之簡牘考索者其奚取徵焉爰命尚書梁詩正
蔣溥汪由敦率同内廷翰林倣博古圖遺式精繪形
模備摹款識為西清古鑑一編以游藝之餘功寄鑑
古之遠思亦足稱昇平雅尚云爾
(臣)等謹按是編以
内府所藏法物按器為圖因圖系說每一卷成輒恭
呈
點定授梓刊行循覽之餘覺法器森羅儼然在目昔陸
佃作禮象以改聶圖之失尊鼎舟彛皆從借覽以
求其實矧乎
祕府所儲有典有則垂之無窮讀是編者其亦可極
天下之大觀而無遺憾也夫
欽定錢錄十六卷
乾隆十五年協辦大學士梁詩正等奉
敕撰
(臣)等謹按是譜所錄皆
内府所藏歴代古錢卷一至卷十三上自伏羲帝昊
錢下迄崇禎通寳卷十四列外域諸品卷十五撒
帳吉語諸品及異錢各種卷十六厭勝諸品凡為
錢五百六十有七辨明真贋圖繪形模夫錢幣之
利弊可以驗國政之廢修一展覽間千古之盛衰
畢著是豈徒為數典之助哉蓋監古以省度者
聖人之心固不遺於一物也
欽定西清硯譜二十四卷
乾隆四十三年大學士于敏中等奉
敕編
皇上御製序曰向詠文房四事謂筆硯紙墨文房所必
資也然筆最不耐久所云老不中書紙次之墨又次
之惟硯為最耐久故自米芾李之彦輩率譜而藏之
以為藝林佳話内府硯頗夥或傳自勝朝或弆自國
初如晉玉蘭堂硯璧水暖硯久陳之乾清宫東西暖
閣因思物繁地博散置多年不有以薈綜粹記或致
遺佚失傳為可惜也因命内廷翰臣甄覈品次圖而
譜之凡舊藏者若干枚散置者若干枚新獲者若干
枚其棄置庫中為之翦拂刮磨鬱為竒品者又若干
枚譜既成欲命于敏中擬四六引言以行之既思題
句銘辭皆自作且六日而成四十首所為惜淪棄悟
用人慎好惡戒玩物無不三致意焉則又不可以無
文而不序其梗概也昔許採一文人耳藏硯幾至百
枚兹百年太平石渠天禄之府貯硯多至二百枚亦
不為過而予以為己過者蓋意有所好必有所繫若
謂文房之資立言傳道有異他物之為嗟夫是予所
以自解乎抑亦所以自訟乎
(臣)等謹按是譜取
内府所藏各硯圖其正背間及旁側並恭摹
御製題銘與前人之款識凡尺度材質形製之殊悉皆
詳述而收藏賞鑒諸家姓名及舊人銘跋諸臣奉
敕所題均得附錄
宸章之後計瓦石之屬為硯二百凡四百六十四圖後
附松花紫金駝基紅絲諸品及仿製澄泥各種為
硯四十一凡百有八圖古藻之垂照映萬古於以
上供
乙覽傳示來兹自有硯譜以來未有如是之大觀者也
異魚圖贊箋四卷異魚圖贊補三卷閏集一卷
胡世安撰世安見經類
(臣)等謹按異魚圖贊明楊慎所著間有自注世安
因而箋之辨證頗悉又因其闕漏作為補編古雋
亦略與慎等
倦圃蒔植記三卷
曹溶撰溶見史類
漫堂墨品一卷怪石贊一卷
宋犖撰犖見史類
雪堂墨品一卷
張仁熙撰仁熙字長人號藕灣廣濟人
曹氏墨林二卷
曹素功編素功字聖臣歙縣人歲貢生官布政司
經歴
續茶經三卷附錄一卷蓺菊志八卷
陸廷燦撰廷燦見襍家類
(臣)等謹按是編視陸羽經多至十倍依原例分一
之源二之具三之造四之器五之煑六之飲七之
事八之出九之略其十之圖不傳補以茶具茶器
圖蓺菊志凡分六類以所繪蓺菊圖題詞附之
觀石後錄一卷
毛竒齡撰竒齡見經類
竒齡自序曰嘗見友人高兆作觀石一錄流傳人
間故此曰後錄
北墅抱甕錄一卷
高士竒撰士竒見經類
漢甘泉宫瓦記一卷
林佶撰佶字吉人侯官人康熙乙卯舉人壬辰
特賜進士授内閣中書
烏衣香牒四卷春駒小譜二卷
陳邦彦撰邦彦字世南海寧人康熙癸未進士官
至内閣學士兼禮部侍郎
茶史二卷
劉源長撰源長字介祉淮安人
居常飲饌錄一卷
曹寅撰寅字子清號楝亭鑲藍旗漢軍人康熙中
巡視兩淮鹽政加通政司銜
酒部彙考十八卷
不著撰人名氏
茶花譜三卷
舊題樸靜子撰不著姓氏
竹譜一卷蛇譜一卷
陳鼎撰鼎見史類
箋卉一卷
吳菘撰菘字綺園歙縣人
(臣)等謹按宋犖嘗題黃山僧雪花所繪黃山諸卉
圖菘取其題詞各為作箋故曰箋卉
晴川蠏錄四卷後錄四卷
孫之騄撰之騄見經類
苔譜六卷
汪憲撰憲見經類
畫眉筆談一卷
陳均撰均字康疇歙縣人
名花譜一卷
舊題西湖居易主人撰不著名氏
右譜錄
皇朝文獻通考卷二百二十八
