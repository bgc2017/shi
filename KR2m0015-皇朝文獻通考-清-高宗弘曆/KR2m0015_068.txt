皇朝文獻通考卷六十八
學校考(六)
太學(四)
乾隆三十一年又改定考試教習書題二道為一
道增試五言排律八韻例(詳見旗學門)
又申定增設八旗官學滿洲教習一員裁漢教習
一員(詳見旗學門)
嚴申送歲貢入監肄業例(詳見直省鄉黨門)
三十三年
頒
孔廟門題殿榜
諭修葺文廟現届落成太學規模式昭輪奐惟門題殿
榜尚應詳考彛章用肅景仰向來正殿稱先師廟二
門曰廟門而大門未有書額蓋沿習明代舊文未加
釐正夫廟門之號於禮經所稱祖廟既涉嫌疑而先
師廟額揭諸殿楹名實尤多未稱應於大門增先師
廟額其正殿改為大成殿二門改為大成門庶符會
典定制朕親書牓字涓吉恭懸以彰崇道尊師之至
意
三十三年禮部議貢監内有年老癃疾情願繳照
不換者照生員告衿之例准其仍𢃄原頂應於執
照繳銷之時即在季報四柱冊内註明緣由下季
毋庸造報以省案牘從之
三十四年
御製重修文廟碑記
舉江淮河濟以贊海吾知其不知海舉嵩岱恒華以
贊地吾知其不知地然則舉道德仁義以贊孔子者
其亦類於是乎夫江淮河濟豈不為海所納而不足
以形海之大然海固不拒江淮河濟以為水也嵩岱
恒華豈不為地所載而不足以究地之厚然地固不
讓嵩岱恒華以為土也道德仁義豈不為孔子所垂
而不足以盡孔子之量然孔子固不外道德仁義以
為教也教之義始見於虞書而未有定所夏校殷序
周庠學則三代共之是國學所昉乎夫三代既有學
亦必有教而吾以為孔子立道德仁義之教者何盖
三代以前之教非孔子不明三代以後之教非孔子
不垂也國學始於元太祖置宣聖廟於燕京由元及
明代有損益至本朝而崇奉規模為大備
列聖右文臨雍必事輪奐乾隆戊午朕詣學展儀先詔易
盖黃瓦聿昭茂典然丹艧雖致飾壯觀而上棟下宇
風雨燥濕歴年既久浸欹是虞爰以歲丁亥發帑二
十餘萬特簡重臣司其事越己丑仲春告蕆工朕親
釋奠以落成焉先是言臣有以宜乘此時修復辟雍
圜水之制為請者禮官以為三代之制弗相沿襲實
政不必泥古朕以其言良是遂從之門殿諸額一準
會典皆親書各懸於其所舉大功者必勒碑以誌故
叙其事書之若夫述孔子之言仍以頌孔子是猶繪
日月星辰以象天朕有所不能
諭向來各省學政三年任滿例應舉報優劣其優生之
保題到部者經禮部彙試分别廩增附作貢監送入
成均肄業且有按省大小定額不得過幾名之令而
日久相沿奉行殊難責實在學政中之拘謹畏事者
多以無可舉為辭人才既不無屈抑其他好名市惠
之人雖所舉不敢踰額必致儘數充選自博寬厚之
譽况學政與生員分屬師生隨時得以相見其中保
無納贄夤緣情弊於造士掄才甚有關係但三年舉
行一次為奬勵士子之一端若竟輟而不行未免因
噎廢食嗣後學政舉報優生照選拔貢生之例會同
該督撫一體考核果屬文行兼優者准其會銜保題
庶諸生不得濫邀而甄拔益昭公當其報劣之例照
舊核實辦理
吏部覆准管國子監事侍郎德保奏准學正學錄
例應推陞各衙門典簿司務等官其有文理優長
訓課有方者或遇推陞准奏明請
旨留監俟助教缺出照例題補從之
管國子監事侍郎德保奏請本監滿漢博士助教
及學正學錄等官有文理荒疎而年力未衰尚堪
辦事者咨行吏部准其以對品官調補從之
更定泰州學出貢泰州本三年兩貢嗣以額設廩
增將十名分撥東臺縣因改為二年一貢
三十五年更定四川綿州學歲貢生三年兩貢彰
明德陽二縣學四年一貢
三十六年更定雲南元江州廣西州歲貢生各三
年二貢普洱府二年一貢武雲州三年二貢禄勸
縣二年一貢鶴慶府三年二貢彌勒師宗建水三
縣各二年一貢順寧府三年二貢麗江府學二年
一貢順寧麗江二縣學四年一貢
是年恭上
皇太后徽號
恩詔國子監貢監生及各官學教習俱免坐監期一月
令各省儒學以正貢作恩貢以次貢作歲貢
三十九年四庫全書處奏准永樂大典内採輯散
篇成部有可刊行之書擬於國子監揀派内肄業
貢生十名到
武英殿照現在行走貢生例專供校錄刊本之用得
旨允行
三十九年增定浙江海寧州學出貢例三年兩貢
又定福建古田縣學歲貢生三年一貢屏南縣學
四年一貢
四十一年建立熱河學宫定熱河等七廳以開考
年計算俟十二年後始行出貢照例三年一貢遇
拔貢年拔取一名
又定懷仁縣學出貢例四年一貢拔貢年拔貢一
名
禮部奏准廩生出貢各該學政於考准之日當堂
填給貢單令其收執其赴監肄業者仍取本籍地
方官文結并親齎貢單投驗倘無單呈騐除駮回
外將遺漏給單之該學政參處至現在肄業及續
來之歲貢生内如出貢在乾隆四十年以前未經
給有貢單者由國子監核騐本籍文結再咨查禮
部俟准部覆貢冊有名仍准其肄業報滿咨部銓
選毋庸補給貢單以歸簡易從之
禮部議准順天各屬考貢諸生距考棚在五百里
以内者以十月為限其在五百里以外者以一年
為限如逾限不行投考即將該生應貢之處永行
扣除其赴考以前有實在患病事故者由該教官
具結報明暫行轉限不得過三個月仍於冊内聲
明報部所有現在應貢之生即照新定章程辦理
並通行各省學政一體遵照從之
平定兩金川大功告成恭上
皇太后徽號
恩詔國子監貢監生及各官學教習俱免坐監期一月
平定兩金川大功告成
御製碑文勒石太學
太上立德其次立功又其次為立言而德與功皆頼
言以𫝊言之無文行而不遠文之時義大矣哉然𫝊
德之辭直而寡𫝊功之辭費而多直而寡者不因文
而德自見二典三謨經世立教是也費而多者必因
文而功乃明周誥殷盤佶屈聱牙是也吾嘗讀韓昌
黎平淮西碑益悉此言之不爽何則彼其藩鎮乃家
奴之類慫惥因循以致宛成敵國削而平之是宜引
以為愧而不可炫以為功頼昌黎之文幾與江漢常
武同稱耆定然有識者固知其辭費而多飾而未知
憲宗之愧與弗愧耳今之平定金川之文不有類於
斯乎解之者曰逆酋羈縻徼外非若淮蔡之居中土
元濟之為世臣也吾則以為既受職為土司則是我
臣而其地近接成都遠連衛藏則是我土我土我臣
而横生逆志蠶食鄰封將欲大有所為弗勦而滅之
則西川將不能安枕兹雖蕆事與平定淮蔡擒吳元
濟何以異故宜引以為愧而不可炫以為功者以此
金川之始見於己巳告功之文兹不複記記其復叛
而復征則其隂謀負恩已自戊寅年始盖戊辰之師
實緣其跳梁不靖而師既臨境彼即窮蹙乞降遂以
赦罪班師甫十年而其酋郎卡即與革布什咱搆釁
又四年遂與綽斯甲布及三雜谷為敵而逆子索諾
木凶悖益甚自恃地廣人衆力強與各土司搆兵訖
無寧歲故各土司皆畏之如虎而以勢分力散又莫
能如之何余以為業已受其降不宜復加兵且蟻鬭
蠻觸不足以勞王師因命地方文武大吏隨宜彈壓
令弗越内地界亦足以安民而示度耳不虞地方大
吏欲息事而每示寬逆酋轉以為無足懼而日益逞
其小金川逆酋僧格桑者始則與索諾木水火相仇
繼乃狼狽為奸於是索諾木計殺革布什咱土司色
楞敦多布取其印勅以歸而僧格桑亦侵佔鄂克什
地界且發兵圍其土司色達拉之官寨期於必取總
督阿爾泰提督董天弼知事不可掩乃有發兵之請
是役也或咎阿爾泰依違誤事之過而余則以為阿
爾泰之過皆余之過盖金川因其地險衆悍久蓄異
志是以有殺至維州橋之謠(維州本漢徼外羌冉駹地蜀將姜維征羌駐此)
(築壘役因名姜維城唐武德初因其地置維州屢叛屢復廣德中䧟土蕃號為無憂城遂屢入寇擾大中)
(時始復内附五代蜀州内徙改縣曰保寧宋景德初改曰威州元至元間以州治保寧縣并入明洪武初)
(於州境析置保縣有本朝雍正五年省威州入保縣屬茂州今其地尚維州橋之稱而促浸番人以殺)
(至維州橋播為謠曲似係聞土蕃舊事妄冀效尤耳)則其不忘内地情率可知
戊辰之役我師罙入屢勝即不宜赦其罪而受其降
此一誤也甫十年而郎卡背恩作亂以及逆子踵其
蹟皆不及發兵問罪惟令地方大吏隨宜處置又屢
誤也以至尾大不掉終於興師故予不咎人之議為
窮兵黷武而轉咎已之類於姑息養奸盖中國之制
外域張撻伐則彼畏而歛跡主和好則彼輕而生心
漢唐宋明之覆轍率可按也若謂予窮兵黷武則予
頼
天恩平伊犂定回部拓疆二萬餘里豈其尚不知止足而
欲滅蕞爾之金川以為揚赫濯紀勲烈之圖哉雖然
平伊犂定回部其事大矣然費帑不及三千萬成功
不過五年兹兩金川小寇地不逾千餘里人不滿三
萬戶而費帑至七千萬成功亦遲至五年則以跬步
皆險番奴效命死守故能延至今日而我將軍阿桂
立志堅定决機明敏兩副將軍及參贊領隊諸臣同
心合力各軍士敵愾奮勇凡經大小數百餘戰而後
成功視平伊犂定回部費力轉不啻倍蓰設非
天恩助順衆志成城則金川未易言滅而國威或致少損
矣是不可以不記觀斯文者尚諒予懷慚悔過之不
暇知非稱功詡德而為言其庶幾乎繋之以辭用誌
始末云爾
小金首禍曰僧格桑兵救鄂什(向稱沃日今定為鄂克什急呼之則鄂什)
(也)竟抗顔行(僧格桑於庚寅夏與鄂克什土司搆怨稱兵阿爾泰董天弼親往誠諭奏稱逆)
(酋遵教退歸亦遂釋而不問未數月復圍鄂克什辛卯夏阿爾泰乃遣兵護鄂克什而逆酋遂與官兵交)
(戰)督臣提臣每事遷就知弗勝任將軍别授(阿爾泰等名為)
(進兵仍思遷就完事因諭温福由滇赴川經理軍務且命桂林馳往視之辛卯冬因阿爾泰始終遲疑玩)
(誤遂罷其職而以温福代為大學士授定邊將軍由西路督兵進攻其四川總督則令桂林代之統兵攻)
(勦南路)攻破巴朗(向訛為斑斕山今改)直取達圍進抵資哩數月
克之兩路夾擊遂得美諾鼠竄狼奔金川助惡(温福初至)
(西路即策勵將士攻克巴朗拉乘勝直取達圍進攻資哩數月而克之繼命豐昇額為副將軍同温福進)
(勦賊尋退還木蘭&KR0309;我兵進抵路頂宗桂林在南路其始頗合機宜連破約咱卡了諸寨並復革布什咱)
(侵地尋為宋元俊所誤致有墨壟溝之失桂林匿不上聞為阿爾泰所劾因即罷斥而令阿桂為副將軍)
(赴南路代領其兵南路自逹烏至僧格宗皆峭壁懸崖碉卡林立阿桂董飭官軍勵勇摧堅罙入其阻乘)
(勝進擣美諾賊營壬辰十一月遂克之温福亦攻克明郭宗至美諾與阿桂會復督兵攻取布朗郭宗逆)
(酋自僻徑竄入金川擒其父澤旺解京仍𫝊檄撫定汗牛大板昭等寨落小金川悉平而金川逆酋索諾)
(木復敢黨惡拒命因移兵並討之)既平䟎拉(小金川番語本名)遂討促浸(即金)
(川番語名)雪多境險奏功以沈奏功以沈賊更遮郄綠營
怯懦遇戰辟易(攻勦浞浸之兵溫福由功噶爾拉阿桂由當噶爾拉分兩路並進功噶之)
(前為卡撒了口賊築碉斷徑不能進遂别由昔嶺繞攻而碉堅地險兼多雨雪攻之半年雖屢得賊卡終)
(未扼其要害綠旗兵既懦葸温福又不善調度以二萬餘人散布各卡防守遂以分而見單賊窺其罅隙)
(於癸巳六月遣番衆數百由間道潜出煽誘䟎拉降番復叛董天弼庸懦失守為賊所戕賊益猖獗擾温)
(福後路直侵大營綠營兵衆先潰將領戰&KR1177;者多温福率親兵與賊搏戰亦遇害䟎拉之地復失逆酋等)
(罪大惡極愈不可寬矣)兵既無能將亦失算豈如南路全師而
返(叶果阿桂在當噶軍律明而士心困賊不敢犯然木木有事之後當噶亦難獨駐遂飭勵兵衆由)
(南路全師而歸)重調勁旅吉林索倫健銳火器其心忠純(前已)
(簡派八旗兵三千令赴川助勦為温福等奏止使木果木軍營有滿洲兵在彼則綠營得所依恃亦不致)
(倉皇潰竄是其事仍由温福自誤幸阿桂一路軍氣甚整即授為定西將軍並選健銳火器營兵三千吉)
(林索倫黑龍江兵四千迅赴軍營重籌進勦)仍分兩路堂堂正正不旬日
間美諾重定(癸巳冬將軍阿桂統兵由西路進攻其南路則令明亮為副將軍進勦兩路並)
(進所向克捷旬日之間即收復小金川全部)谷噶既入馬尼(去聲)並克豢養
旗兵允得其力(阿桂等於甲午正月搶佔谷噶了口山梁明亮等亦於是時攻克馬尼兩)
(路之兵皆因有八旗勁旅奮勇先登綠營觀感激勸皆效法恐後奏績甚速)釃三路進一
阻宜喜及彼絨布遇險而止(副將軍豐昇額同舒常於宜喜駐兵與阿桂明)
(亮共成三路第宜喜之兵攻勦半載未能寸進而明亮則由馬尼攻得木谿卡卡角及抵庚額特亦阻險)
(而未能進遂駐絨布寨)阿桂西路則屢建功羅博淜普逮遜克
宗(甲午三月阿桂攻克羅博瓦山梁六月攻克色淜普此諸寨並峰峻碉堅賊衆悉力死守官軍皆涉)
(險銳攻殱醜甚衆遂臨遜克爾宗)喇穆山梁日則了口舉默格爾以
擾其後(我兵攻克色淜普後賊衆防守並力阿桂偵知喇穆喇穆迤西峯崖陡削賊備禦稍疎因)
(分兵超越進攻盡據其碉並攻克日則了口亦六月中事其後兵進稍阻至十月初復繞道攻得默格爾)
(山梁其榮噶爾博日爾八當噶之賊皆截於後)明亮宜喜亦據嶺梁而復難
進徒然望洋(宜喜為賊要隘守禦極嚴豐昇額舒常攻之一年未下繼而命豐昇額改赴西)
(路舒常在彼更不能進甲午夏因明亮在絨布屢攻未進不宜頓兵於無用之地令其分兵七千移攻正)
(地明亮遣偵卒往探不見賊蹤難以輕進亦赴西路協勦阿桂扎止之會綽斯甲布土司懇明亮駐宜喜)
(并願效前驅明亮乃出其不意分兵冒兩直進遂據宜喜山梁並攻得俄坡格勒古賊因掘濠斷路明亮)
(等復為所阻矣)逮昨乙未略康薩爾木斯工噶賊碉並毁(阿桂)
(自攻得默格爾欲乘勝直進賊復於康薩爾山梁抗拒兩月餘乙未正月阿桂派兵分路前進拔其鹿角)
(連越重濠躍上碉頂遂毁其碉殱賊甚衆四月復攻得木思工噶克了口從此下壓勢益甚矣)明亮
河西亦有所據日旁以前五十里路(明亮因逹爾圖之路為賊所斷)
(商之阿桂謂當仍由宜喜一路進攻並派西路兵一千令福康安帶往攻克甲索碉卡海蘭察亦往會攻)
(合力并擊先克撒撤谷其日旁右之沙壩山並逹爾圖得楞及溝内之斯年木咱爾各賊皆紛紛棄碉遁)
(周圍五十餘里寨落悉行焚燒)夾河兩軍聲息可通並清後路遜克
爾宗(五月中明亮攻克額爾替碉卡可下至平坡六月間復攻克石真噶寨阿桂派兵沿河從赤爾)
(寨攻打隔河之沙爾尼一帶兩岸夾擊聲息可通适阿桂攻得噶爾丹喇嘛寺等處居高得勢以遜克爾)
(宗在我兵之後留之非計遂派兵三路分進豐昇額督率攻勦或斫寨而入或梯墻而進遂得其碉殺賊)
(無算後路益肅清矣)菑則大海昆色拉枯層層破要步步披嶇
(阿桂以昆色爾喇嘛寺在拉枯喇嘛寺之上於此路尤為扼要其菑則大海亦當並勦分派將領統兵同)
(往其昆色爾山梁最險官兵皆蟻附上攻佔其碉寨復縱火焚燒拉枯喇嘛寺又攻得菑則大海官兵無)
(不超越而登飛騰而入)遂克勒圍紅旗飛遞而何四月大捷未
至既克西里乃若建瓴科布(曲)索隆(古)不日而傾(阿桂)
(於八月十五夜攻克勒烏圍其附近碉卡木城六十餘處一夕無不推破八日而紅旗遞至木蘭詳見聞)
(捷凱歌及誌事詩自奏捷後四□月雖時有克獲未能罙入直至十一月初攻克西里軍聲愈壯而賊勢)
(愈蹙尋即攻得科布曲索隆古山梁並克格隆古兜窩等要隘又掃清安布魯木一帶監據建瓴之勢矣)
雍中舍齊易如拉朽密圍噶喇(依)賊其奚走(阿桂既由索隆)
(古進攻朗阿古則朗噶克了口等處皆克之並據噶古山梁十二月十七日遂由瑪爾古當噶一帶寨落)
(悉行掃蕩並克舍濟喇嘛寺次日復攻克雍中喇嘛寺即於十九日統兵直擣噶喇依四面圍攻水陸俱)
(斷促浸番衆自攻克勒烏圍以來大小男婦紛紛投出其大頭人布籠普阿納木達什阿庫魯等遂皆相)
(率乞降並索諾木之母阿倉姑阿青及其姊妹亦皆投至軍營僉云索諾木莎羅奔兄弟并作惡之大頭)
(人丹巴爾雜爾等皆在圍中此盖逆酋賊黨等也罪孽深重天奪其魄驅之一處以就擒)時是
河西明亮亦入富德馬邦𫝊檄芥拾(明亮既克阿爾古等寨克取獨)
(古木開通乃當山梁並擣甲雜掃獨松河西一帶悉行勦洗遇河會阿桂合攻賊巢富德亦將河南北之)
(噶咱普庚額特曾達等各寨落全行掃清直據馬爾邦亦遣兵與阿桂會富德所得之地俱不煩兵力易)
(如拾芥)設非西路圍噶喇依則其兩路亦無進期(明亮富德)
(兩路向皆難於攻取而富德久駐絨布尤未能寸進自阿桂既克索隆古乘勝席捲已圍噶喇依各處之)
(賊皆膽破心散望風潰降非果由力戰而得若非西路官兵直擣賊巢則明亮富德兩路仍未有進取之)
(期也)諸軍既合火攻周遭雖據三穴訖其奚逃然猶死
守四十餘日計窮力竭乞命而出(官兵四面合圍賊猶負嵎力抗繼用)
(大礟環轟摧其碉卡將士等乘勢克取旁近寨落層層進逼殱賊日多逆酋惶懼遣其兄岡逹克彭楚克)
(次第詣營並即拘繋於是攻圍益急據其近碉斷其水道索諾木窘迫無計遂於二月初四日早率其兄)
(弟莎羅奔甲爾瓦沃雜爾斯丹巴并兩土婦及黨惡大頭人丹巴沃雜爾阿木魯綽窩斯甲尼瑪噶喇克)
(巴並兩喇嘛挈大小頭目男婦二千餘人出寨逆酋跪捧印信乞免誅戮因即悉就擒獲俘獻京師自圍)
(勦以來計四十餘日至是全境蕩平罪人斯得紅旗於二月十二日馳至桃花寺行宫適當告功)
(東陵之期此實仰賴功將士皇祖默佑益深感敬隨諭將軍阿桂等統成擇日凱旋俟東巡回蹕)
(至黃新莊舉行郊勞大典以昭偃武策勲之盛)金川之功阿桂居首特恩異
數加之宜厚(征勦金川之役實由將軍阿桂藎誠體國不憚艱勞制勝運籌克成偉績實為)
(此事首功特封為頭等誠謀英勇公加賞雙眼孔雀翎紅寳石帽頂四團龍補褂金黃𢃄紫轡以昭崇奬)
能出能入有權有經運長擊短後實先聲金川之功
允資羣力寸步層峯冰滑石仄將軍指揮無不奮勇
以此破敵鹿埵隴種金川之功非予所期事弗可已
久而得之鬭猶獸困捨懲雞肋念我衆勞至今心惻
金川之功允賴
上蒼靖彼蕃徼我武維揚勒碑太學用遵成例静言思之
文以誌愧
四十二年禮部議各館謄錄人員如係肄業外班
於依限寫書之外仍可自理本業無庸扣除
五月
孝聖憲皇后升祔
太廟
恩詔國子監貢監生及各官學教習俱免坐監期一月
是年
廷試八旗各直省選拔貢生將一二等帶領引
見以知縣試用者十五人以部員用者九人餘交部以
教職佐貳用嗣經吏部言拔貢以部員用者向無
成案請照雍正八年湖北拔貢楊可鏡之例在七
品小京官上學習行走得
旨允行
四十四年多羅質郡王等奏四庫全書處貝字謄
錄内有前由寄籍順天入學旋經遵例改歸該省
原籍併有由
召試二等在館行走各生以在館謄錄不能回原籍應
試俱呈請就近在順天鄉試各取具同鄉京官印
結按照省分歸於南北中皿字號照例由本館咨
送國子監一體錄科應順天鄉試從之
四十五年
皇上七旬萬夀
恩詔
一
歴代帝王陵寢
先師孔子闕里應遣官致祭
一國子監貢監生及各官學教習免坐監期一月
一各省儒學以正貢作恩貢以次貢作歲貢
(臣)等謹按辟雍之名昉於大雅王制宋横渠張子
謂商以前本未有辟雍頖宫之名文王建侯國之
學命曰辟雍亦猶謂其臺曰靈臺謂其沼曰靈沼耳
厥後治定制禮遂以為天子之制其說最優漢書稱
武帝欲治明堂濟南人公玉帶上黃帝時明堂圖於
是作於汶水上後漢書載建武中初營明堂辟雍靈
臺故東京賦曰左制辟雍右立靈臺薛綜注謂於之
班教曰明堂大合樂射饗者曰辟雍記候節氣者曰
靈臺蔡邕又謂取其堂則曰明堂取其四門之學則
曰太學取其四面周環水圓如璧則曰辟雍異名而同
事其實一也毛萇詩𫝊曰水旋邱如璧曰辟雍以節
觀者白虎通曰辟雍者所以行禮樂宣德化也我
皇上御字五十年法
祖敬
天登皇纂聖凡所以覺世牖民者固已隆風猷於至粹矣
乃復參稽周制酌古準今
特命新建辟雍於太學彝倫堂之南乙巳歲仲春吉日
親詣
文廟
釋奠禮成
臨雍講學爰開
經筵闡宣
御論大小臣工祇聆
聖訓諸生觀禮環集橋門
文教覃敷
殊恩特沛矞皇盛典洵千載一時也謹臚其制度規模
於左至
臨雍典禮儀節别詳載視學門焉
辟雍殿一座四面各顯三間内明間面闊二丈一
尺次間各面闊一丈六尺外週圍廊深六尺八寸
柱高一丈六尺徑一尺八寸擎簷廊深四尺三寸
四脊攢尖安銅寳頂重簷成造琉璃牌樓一座面
闊五丈五尺高三丈五尺五寸進深六尺六寸
碑亭二座各方二丈柱高一丈四尺五寸
石碑二統各高一丈六尺五寸
鐘鼓&KR0550;二座各方一丈四尺柱高一丈
圓河一座裏口徑過十九丈二尺深一丈
橋四座各長四丈寬二丈二尺
丹陛二道長二十一丈九尺寬二丈二尺
皇上親詣
文廟
釋奠禮成
諭稽古國學之制天子曰辟雍所以行禮樂宣德化昭
文明而流教澤典至鉅也朕此次釋奠禮成念國學
為人文薈萃之地規制宜隆而辟雍之立自元明以
來典尚闕如自應增建以彰美備著派禮部尚書德
保工部尚書兼國子監劉墉侍郎德成敬謹前往閱視
度地鳩工諏吉興建落成之日朕將行臨雍典禮以
昭久道化成之盛嗣經尚書德保等相度地勢定於
彛倫堂南營建繪圖進
呈
上諭德保等將辟雍圖式呈進自應仿照禮經舊制度
地營建即著德保劉墉德成總司其事敬謹承辦以
光盛典嗣於四十八年九月初五日興工
四十九年
諭稽古明倫設教典重學官國學為首善之區橋門觀
聽規制尤宜隆備前命尚書劉墉德保金簡侍郎德
成鳩工庀材興建辟雍現在已届落成朕於明年仲
春
釋奠禮成即臨雍講學所有應行典禮著該衙門詳議
具奏
欽派大學士伯伍彌泰大學士兼管國子監事務蔡新
祭酒覺羅吉善鄒奕孝充
臨雍進講官
諭太學門集賢門匾額及繩愆廳博士廳六堂等處横
額俱換豎額添寫清文
五十年正月
詔曰朕膺圖建極熙績撫辰恭荷
上蒼篤祐
列聖貽謨遐邇乂安版圖式廓夙夜兢業弗敢康寧仰惟
皇祖聖祖仁皇帝化成久道仁義漸摩
皇考世宗憲皇帝累洽重熙涵濡休養朕祗承
世德敬迓
鴻釐於今五十年夀逾古稀康強勤政稽三代以上帝王
御宇紀登久祚者代不數覯洎漢而後史冊更尠聞
焉方今
昊穹申命繁禧茂祉集於朕躬五世元孫一堂衍慶緝熙
純嘏之庥浹於海宇凡兹中外臣民咸登仁夀際斯
熙會洵千載一時爰循
祖典於上春六日懋舉耆筵龐眉鳩杖集於闕廷者三千
叟二月上丁恭行
釋奠迺臨新建辟雍引年講學用以導揚明和式昭觀
聽上儀既舉丕烈用光我國家億萬斯年之福申錫
無疆惟爾海内羣黎向化喁喁瞻依彌摯前者朕七
旬萬夀曾普頒恩詔闓澤覃敷今御極五十年嘉慶
疊臻兆民允頼是宜特沛殊恩下孚輿望用稱朕敬
天法
祖加惠黎元之至意
一
先師孔子闕里遣官致祭
一滿漢大臣命婦年過六十者俱加恩賜
一軍民年七十以上者許一丁侍養免其雜派差役
八十以上者給與絹一疋棉一觔米一石肉十觔九
十以上者倍之百歲者題明旌表並加賞大縀一疋
銀十兩
一各省儒學以正貢作恩貢次貢作歲貢
一國子監監生及各官學教習免其坐監期一月
又
諭朕此次
釋奠禮成臨雍講學圜橋觀聽文教覃敷實為矞皇盛
典且自冬春以來雨雪尚未霑足朕心焦切兹當俎
豆馨聞恰值春膏霑霈深為欣慶第念隨從執事諸
臣及觀禮多士衣履沾濕允宜廣錫恩賜所有執事
扈從之王公大臣衍聖公並文武官員俱著紀錄一
次其觀禮諸生及至聖各裔並如恩分别賞賚
御製國學新建辟雍圜水工成碑記
名者實之賓實者名之主為學之方應務其實以蘄
循其名不可炫其名以致亡其實興學之源綦要於
國學國學者天子之學也天子之學曰辟雍諸侯之
學曰泮水北京之國學自元歴明以至本朝盖五百
餘年矣有國學而無辟雍名實或不相稱雖有建議
請復以乏水而格部議至今未復癸卯春始有復建
之諭甲辰冬乃觀新工之竣將於乙巳行釋奠禮遂
臨雍以落成焉夫北京為天下都會教化所先也大
典缺如非所以崇儒重道古與稽而今與居也雖乏
水然有不改之井汲以綆而用之無窮亦在人為之
而已於是石之鱗次見圜斯池水之鏡澄見明斯漪
殿之據中見隆其榱橋之通行見接其基上庠下庠
雖難考二典之制而東序西序總不出三代之規則
是工之舉也又予知過論所謂於不可已者仍酌行
之之意而物給價工給值原非勞民動衆之為若夫
三老五更之說予以為括於養老化俗之儀而非天
子臨雍所必應並行而不遺者盖弗見於詩書乃特
出於杜氏通典之私耳且予向有三老五更之說已
明闢其謬兹不復綴乎詞雖然予更有懼於是舉者
夫是舉豈非復古興學之懿有何懼而予懼之者恐
後之人執予復古之說於一切衣冠典禮皆效漢人
之制則予為得罪
祖宗之人匪教伊虐甚屬不宜也予之子孫體予此心於
可復古者復之其不可復古者斷不可泥古而復之
夫徒慕復古之虛名而致有忘
祖宗之實失非下愚而何予不為也予敬以是告子孫以
保我皇清萬年之基也
御製上丁
釋奠後臨新建辟雍講學近體詩四首
國學由來教化先北京建五百餘年空𫝊中統廟修
矣(案元史稱太祖平燕京以金樞密院為宣聖廟又世祖紀中統三年修宣聖廟此皆言南城國子監)
(盖元太祖初定燕京時所建也至選舉志稱至元二十四年遷都北城立國子監學於國城之束又世紀)
(二十四年閏二月設國子監乃今城東國子監之權與也是以己丑年御製重修文廟碑記云國學始於)
(元太祖置宣聖廟於燕京乃指燕京初設國子學時而言兹城東之文廟國子監則世祖至元二十四年)
(遷都北城所立而非中統所修矣向來記載重叠每自相牴牾因為訂正明晰附記於此)獨惜辟
雍宫闕然酌古準今圖以創穿池引井璧成圓崇儒
重道心雖亹懼亦在兹記語宣(古制天子之學曰辟雍諸侯之學曰泮宫)
(北京國學自元歴明以至本朝五百餘年有國學而無辟雍名實不稱雖有建議請復以乏水而格部議)
(昨癸卯春始命酌古準今穿池引新建圍水復親製碑文以復古而不可泥古諄切誥誡詳見辟雍碑記)
(文)
放勲巍蕩未言學教胄命䕫始有虞夏序殷宗因遞
述文豐武鎬豈相殊橋圜莫作徒觀者廷獻應為有
用儒却憶永平稱億萬(後漢紀稱明帝永平二年上始率羣臣恭養三老五更於)
(辟雍饗射禮畢帝正坐自講諸生執經問難於前冠帶搢紳之人圜橋門而觀聽者盖億萬計云云所記)
(未免失實臨雍盛典觀聽雖多然搢紳冠帶何至億萬人之多且圜橋之間豈能容而人多擁擠亦必觀)
(聽不及史𫝊之誣往往類是)雖云善善却鄰誣
三五昔經著說詳謂他杜撰失荒唐(三老五更之說不見詩書惟禮)
(記出漢儒非孔子之言古𫝊始有三老凍餒之文註疏者紛紛不一而蔡邕獨斷遂有父事兄事之說白)
(虎通直以為老更各一人且曰父一而已不宜有三其謬更甚杜佑通典亦宗其說真成杜撰矣向嘗著)
(說闢之詳見三老五更說今命刻於辟雍碑隂)祗宜養老示恩渥難並臨雍
贊禮煌韓愈不甘弟子列蔡新或備伯兄行(韓愈答呂毉山)
(人書謂世無孔子不當在弟子之列其見甚高其語甚正若今之羣臣孰可當老更之席者獨大學士蔡)
(新長於予四歲或可居兄事之列然恐其局趨弗敢當舉王導對晉元帝之語耳)慮其驚懼
謝無當(去聲)王導稱曾喻太陽(晉書王導𫝊率登尊號百官陪列命導升御床)
(導固辭曰若太陽下同萬物蒼生何能仰照帝乃止)
祭毋欲數上丁逢釋奠禮成臨辟雍舉事率因待時
節(北京國子監自元迄今五百餘年而臨雍國水之制未備癸卯春始命興建甲辰冬工竣此誠舉大)
(事者亦必有時節之待也)崇儒寧渠(去聲)在儀容五倫知止須勤勖
一已自強切戒慵(是日講章題大學為人君止於仁為人臣止於敬為人子止於孝為)
(人父止於慈與國人交止於信易經天行健君子以自強不息)文質彬彬衆和樂重
熙茂對誌兹恭
又
諭朕此次
釋奠禮成臨雍講學諸生觀禮環集橋門允宜廣錫恩
施以昭盛典著於乾隆五十一年丙午科順天鄉試
皿字號卷内廣額十五名用示嘉惠膠庠鼓勵人材
之至意
又湖南學政錢灃奏請隨棚投考出貢不得過一
年以外從之
又定湖南陽清二縣遇拔貢年於二縣共拔一人
皇朝文獻通考卷六十八
