欽定四庫全書
皇朝文獻通考卷九十四
郊社考(四)
郊(儀注)
(臣)等謹按古者制禮聖者作之明者述焉作則立
其宏綱述乃臻於美備也考儀於
今日以通禮為定蓋自立制以來儀節逓有損益今
則禮明樂備釐定精詳昭之方策永為法守兹編
纂輯一遵
盛典庶無參差焉
冬至大祀儀
冬至大祀
天於
圜丘先期五日遣親王一人詣犧牲所恭代眡牲所牧豫
設香案於庭中南向一東西向各一遣官補服(遇朝)
(期則朝服)太常寺贊禮郎二人前引詣香案前北向所
牧立案右牧人牽牛羊過案前導以旗仗所牧跪
告牷次東向眡鹿西向眡豕所牧跪告如前儀畢
引由北門退
右眡牲
先三日昩爽太常寺卿進齋戒牌銅人設黃案於
乾清中門之左太常寺卿率所屬咸補服(常朝日朝服雨雪常)
(服)恭奉齋戒牌在前銅人在後導以御仗入自西
長安門至
午門徹仗太常寺官十人前引由中道入進
太和門
中左門
後左門侍衛二人引至
乾清門階下太常寺官恭設於案齋戒牌南向銅人
西向太常寺卿行一跪三叩禮退
皇帝致齋於大内頒
制辭於羣臣曰某年月日冬至朕恭祀
皇天上帝於
圜丘惟爾羣臣其蠲乃心齊乃志各揚其職敢或不共國
有常刑欽哉勿怠文武衙署恭書
制辭於版安奉正堂自員外郎騎都尉以上咸齋於公
署
右齋戒
先二日遣禮部尚書一人詣犧牲所省牲如眡牲
儀
右省牲
是日昩爽太常寺司祝恭送祝版於内閣授中書
舍人安奉潔室敬書祝詞於版畢内閣典籍豫設
黃案於政事堂正中舍人奉祝版陳於案南向大
學士詣案前立北面展祝文敬書
御名舍人奉祝版安奉堂上俟翼日授司祝
右書祝版
先一日子初刻宰人豫鑿坎於宰牲亭外墻東廣
深二尺太常寺官設香案於宰牲亭外光禄寺卿
一人朝服太常寺贊禮郎二人前引詣香案前北
面立三上香遂及御史二人禮部司官二人咸朝
服眡宰宰人以鸞刀割牲以豆取毛血瘞於墻東
之坎
右眡割牲
是日五鼓太常寺卿率屬掃除上下藉以椶薦設
上帝神座於
圜丘第一成南向
列聖東西向
四從於第二成
大明東
夜明西
北斗七星五星二十八宿周天星辰在
大明之次
雲師雨師風伯雷師在
夜明之次均施青幄工部司官張
皇帝拜次於第二成午階上張大次於外壝左門外神
路之東太常寺典簿陳牲俎於
神厨博士辨簠簋籩豆登鉶之實登以太羹鉶以和
羹簠以黍稷簋以稻梁籩以形鹽槀魚棗栗榛菱
芡鹿脯白餅黑餅糗餌粉餈豆以韭菹醓醢菁菹
鹿醢芹菹兔醢筍菹魚醢脾析豚拍酏食糝食以
次展器於
神庫
右設
神座幄供張展牲器
其日昩爽太常寺設黃案於
太和殿中
御座之南設香亭於殿内左楹之東設奉祝版亭奉玉
帛香亭於殿内右楹之西太常寺贊禮讀祝各官
具玉帛於篚貯香於盤祇竢
太和門外太常寺卿率屬贊事殿内屆時太常寺卿
率欽天監博士二人至
乾清門奏時
皇帝龍袍補服乘輿出宫至
太和殿北階降輿
御殿立左楹前西向記注官四人立殿右門外東面司
祝自内閣奉祝版入
太和中門玉帛香隨入前列提鑪二太常寺贊禮郎
十人導引升中階至丹陛上導引止司祝奉祝版
各官奉玉帛香進殿中門以次陳於黃案三叩退
太常寺卿展祝文贊禮郎布拜褥(凡拜則布拜褥後同)
皇帝詣案前次第恭閱畢行一跪三拜禮興復位立太
常寺卿韜祝版贊禮郎徹拜褥(凡拜畢則徹拜褥後同)司祝
各官進至案前三叩興恭奉祝版玉帛香依次設
亭内三叩退司香官就香亭奉香盒立於亭東太
常寺卿二人恭導
皇帝至香亭前立司香跪進香
皇帝上香畢行一跪三拜禮興復位司香奉香盒置亭
内退鑾儀衛官率校尉舁亭香亭在前祝版亭玉
帛香亭以次由中道出前引如儀太常寺卿奏禮
成
皇帝乘輿還宫太常寺卿隨亭送
南郊安奉
神庫内是日徹
乾清門齋戒牌銅人恭設於
齋宫導引如儀
右
閱祝版玉帛香
厥明步軍統領飭所部清蹕除道鑾儀衛官校陳
大駕鹵簿全設(詳見鹵簿)凡職事官均采服親軍護軍旗尉
民尉各服其服辰刻不陪祀王公百官咸朝服會
闕下鴻臚寺序班序百官立位東班西面西班東面
均北上祗候已刻太常寺卿赴
乾清門奏請詣
南郊齋宿
皇帝龍袍補服乘禮輿出至
太和門階下降輿鑾儀衛進玉輦掌鑾儀衛内大臣
一人跪奏請陞輦鑾儀使二人奉輦扶輦官四人
納陛於輦正中
皇帝陞輦駕士三十六人轝輦
駕發警蹕鑾儀使二人率官校夾輦而趨
午門鳴鐘鼓導迎樂前引而不作出
午門百官跪送前引大臣十人後扈大臣二人暨侍
衛扈從諸臣以下咸乘馬御道左右塗巷皆設布
幛護軍統領步軍統領各率所屬按班立於幛外
咸辟除清蹕所至不得讙譁
右
鑾輿出宫
駕至
南郊由西門入至
昭亨門外(謹案乾隆三十五年奉處降諭改由雩廣利門入於向時祭畢乘輦輦詳見門)
掌鑾儀衛内大臣跪奏請降輦扶輦官納陛輦前
皇帝降輦前引大臣右贊引左對引太常寺卿二人恭
導
皇帝由外壝南左門入至
皇穹宇詣
上帝香案前立司香官太常寺少卿一人跪進香
皇帝跪受香拱舉仍授司香官興三上香畢以次詣
列聖香案前上香如儀
皇帝行三跪九拜禮兩廡
從位遣分獻官上香行禮
皇帝詣
圜丘陟午階第一成恭眡
上帝位
列聖配位贊引以次跪奏畢暨對引官恭導
皇帝由内壝東左門詣
神庫恭眡籩豆贊引跪奏如前儀遂遣官並視牲牢
皇帝由内壝南左門出至外壝左門外陞輦詣
齋宫陪祀王公百官采服分班祗竢於門外
皇帝降輦陞禮輿入
齋宫乃退均隨壇齋宿是夜嚴更宿衛警蹕環巡
右
視
神位
壇位籩豆眡牲齋宿
將事之夕夜分太常寺卿率官屬入然蠟炬明金
鐙積柴加燔牛於上實以香具器陳於案各以其
序登居中簠左簋右籩從簠豆從簋俎在案前第
一成
上帝幄内犢一登一簠二簋二籩十有二豆十有二金鑪
一青鐙二金鐙四鑪缾五事爵墊一
列聖幄内皆犢一登一簠二簋二籩十有二豆十有二金
鑪一青鐙金鐙各二爵墊一幄南中設一案少西
北向供祝版東設一案西向陳蒼璧一郊祀制帛
十有二(色青)奉先制帛三(色白)香盤四尊四匏爵十有
二壺一爵一實福酒盤一實胙肉西設一案東向
陳奉先制帛二(色白)香盤二尊二匏爵六凡牲陳於
俎凡玉帛實於篚凡尊實酒承以舟疏布冪勺具
第二成
大明
夜明幄内皆牛一登一簠二簋二籩十豆十青瓷琖二
十鑪一鐙四各設一案陳禮神制帛一(色一赤一白)尊
一爵三香盤一俎篚冪勺具
星辰
雲雨風雷幄内皆牛一羊一豕一登一鉶二簠二簋二
籩十豆十琖三十鑪一鐙四各設一案一陳禮神
制帛十有一(青黃赤黑各一白七)一陳禮神制帛四(青黃黑白各一)
各尊一爵三香盤一俎篚冪勺具鑾儀衛冠軍使
設洗於外壝左門外大次樂部率太常協律郎設
中和韶樂於三成階下(詳見樂考後皆同)
右陳設
陳設畢禮部侍郎一人由西階陞第一成太常寺
博士前引詣
上帝位前眡玉帛齍盛及籩豆豋俎之實以次詣
列聖位前省齍畢仍由西階降至第二成
四從位前周視如儀
右省齍
辨行禮位第一成午階上為讀祝受福胙
皇帝拜位第二成黃幄次為
皇帝行禮拜位北向第三成階上為陪祀王貝勒拜位
階下為貝子公拜位均北面左翼東階西上右翼
西階東上庭中夾神道東西為分獻官拜位外壝
門外為陪祀百官拜位文五品武四品官以上東
西各五班皆北面重行異等東位西上西位東上
辨執事位第一成太常寺官二人立午階上
皇帝拜位前一司拜牌西面一司拜褥東面司祝一人
立祝案西東面司香四人司玉帛一人司帛三人
司爵四人序立東案之東西面司香二人司帛二
人司爵二人序立西案之西東面光禄寺卿二人
立東司香之後西面侍衛二人立西司香之後太
常寺贊賜福胙一人立西司爵之次東面侍儀禮
部尚書一人侍郎一人立東案之南西面都察院
左都御史一人副都御史一人樂部典樂一人立
西案之南東面均北上第二成司拜牌拜褥官各
一人分立黃幄次東西與第一成午階同第三成
階上太常寺典儀一人立於東階西面引王貝勒
行禮鴻臚寺官二人糾儀御史四人禮部祠祭司
官四人分立拜位左右均東西面第三成階下記
注官四人立於神道之西東面引貝子公行禮鴻
臚寺官二人分立拜位左右東西面司樂協律郎
樂工序立東西樂懸之次北面歌工立樂工之次
樂舞生文武八佾分行序立東在歌工之左西在
歌工之右皆東列西上西列東上外壝門外糾儀
御史二人禮部祠祭司官二人立於從祀百官東
班之東御史二人禮部祠祭司官二人立於從祀
百官西班之西鴻臚寺序班東西各一人立於糾
儀官之次稍後太常寺傳贊四人二人循内壝墻
立二人循外壝墻立掌燎官一人率燎人立燎鑪
之東南隅
右辨位
祀日日出前七刻司祝詣
神庫祝版案前上香行一跪三叩禮恭奉祝版至
壇安於祝案跪叩如初退禮部尚書率太常寺卿屬恭請
神位鑾儀衛冠軍使二人率校尉豫設龍亭一於
皇穹宇階下正中南向又設龍亭五於左右稍後均南向
又設龍亭四於南東西向至時太常寺官啟
神龕禮部尚書詣
皇穹宇各香案前三上香退出門檻外行三跪九叩禮太
常寺卿率屬分詣
皇穹宇及兩廡各行一跪三叩禮先請
四從位奉至丹墀東西向次請
列聖神位於殿内東西向竢請
上帝神位南向先行乃奉
列聖神位以從既出殿奉
四從神位以從依序奉安於龍亭内各行一跪三叩禮
校尉舁亭太常寺官十人前引禮部尚書從由
圜丘北門入至午陛亭止
上帝居中
列聖左右稍後均南向
從位再後東西向太常寺官詣各亭前跪三叩興恭
請
上帝
列聖神位陞午階詣第一成
四從神位陞東西階詣第二成以次奉安於
神座各行一跪三叩禮退
右請
神位
太常寺卿赴
齋宫奏請詣
壇
皇帝御祭服乘禮輿出
齋宫鑾儀使進玉輦掌鑾儀衛内大臣奉請
皇帝陞輦納陛奉輦如前儀
齋宫鳴鐘太常寺導駕官二人前引大臣提鑪官執
鐙官左右列行後扈大臣二人暨侍衛從恭導
皇帝至外壝門外神路西掌鑾儀衛内大臣奏請
皇帝降輦納陛扶輦如儀導駕官退右贊引左對引太
常寺卿二人恭導
皇帝詣大次少竢太常寺贊禮郎引分獻官於外壝右
門外序立鴻臚寺官引陪祀王公於外壝門外侍
衛後百官於行禮位後按翼東西序立祗候太常
寺卿告奉安
神位畢奏請行禮
皇帝出大次鑾儀衛雲麾使二人跪奉盥冠軍使一人
跪奉帨巾盥畢司拜褥官豫布拜褥於第二成拜
次(凡行拜禮則布拜褥後皆同)退贊引對引官恭導
皇帝由外壝南左門入陞午階就第二成拜位北向立
司拜牌官安拜牌(凡就位復位則安拜牌後皆同)退侍衛至内壝
門外前引内大臣執鑪鐙官至三成階下均止立
後扈大臣隨侍(凡陞壇隨侍同)太常寺贊禮郎引分獻官
入内壝右門至分獻拜位立鴻臚寺官引諸王貝
勒貝子公文武百官均就拜位北面序立典儀贊
樂舞生登歌執事官各共廼職武舞執干戚進贊
引奏就位
皇帝就拜位立
右就次盥洗就位
皇帝既就位典儀贊燔柴迎
帝神乃燔柴司香各奉香盒由案南東西相向行至左右
幄前止立司樂贊舉迎
帝神樂奏始平之章(辭詳樂考後皆同)協律郎舉麾工鼓祝樂作
(凡樂以舉麾鼓柷作後皆同)司
上帝香一人由左而北司
列聖香東位三人從西位二人由右而北以次進至各香
案前恭竢司拜牌官起拜牌(凡陞拜牌後壇所司先起皆同)
贊引奏陞
壇暨對引官恭導
皇帝陞第一成對引官至祝案前止立(凡陞禮皆同壇行)贊
引官恭導
皇帝詣
上帝香案前司香跪贊引奏跪
皇帝跪奏上香司香進香
皇帝上炷香次三上瓣香興以次詣
列聖香案前上香儀同贊引奏復位暨對引官恭導
皇帝復第二成拜位立贊引奏跪拜興
皇帝行三跪九拜禮傳贊贊跪叩興王公百官均隨行
禮(凡衆官行禮皆傳贊後同)協律郎偃麾工戞敔樂止(凡樂以偃麾戞)
(敔止後皆同)
右燔柴迎
神
典儀贊奠玉帛左司玉帛官暨司帛官由東案奉
篚右司帛官由西案奉篚以次進至案前恭竢如
奉香儀司樂贊舉奠玉帛樂奏景平之章樂作贊
引奏陞
壇恭導
皇帝陞第一成詣
上帝位前立司玉帛官跪贊引奏跪
皇帝跪奏獻玉帛司玉帛官進篚
皇帝受篚拱舉奠於案興以次詣
列聖位前司帛官跪進篚
皇帝受篚奠帛儀同贊引奏復位恭導
皇帝復第二成拜位立樂止
右奠玉帛
皇帝既奠玉帛典儀贊進俎贊引對引恭導
皇帝轉立拜位旁西向司拜褥官起拜褥(凡轉立引詣皆起拜褥後)
(皆同)太常寺官引分獻官鴻臚寺官引王公各退避
東西面立有司貯羹於壺恭執太常寺官二人引
至壇階下止立執壺官陞午階以次登壇過幄次
仍布拜褥恭導
皇帝復位王公及分獻官皆引復位執壺官詣
上帝
列聖位前跪拱舉興以羹沃俎者三退由西階降司樂贊
舉進俎樂奏咸平之章樂作贊引奏陞
壇恭導
皇帝陞第一成詣
上帝位前立贊引奏跪
皇帝跪奏進俎
皇帝拱舉進俎興以次詣
列聖位前進俎儀同贊引奏復位恭導
皇帝復第二成拜位立樂止
右進俎
典儀贊行初獻禮有司揭尊冪勺挹酒實爵左右
司爵執爵以次進至各案前恭竢如奉香儀司樂
贊舉初獻樂奏夀平之章樂作司樂舉節舞干戚
之舞(凡舞以節領之導引進退後皆同)贊引奏陞
壇恭導
皇帝陞第一成詣
上帝位前立司爵跪贊引奏跪
皇帝跪奏獻爵司爵進爵
皇帝受爵奠於墊中興贊引奏詣讀祝位
皇帝詣讀祝拜位立司祝至祝案前跪三叩興奉祝版
跪案左樂暫止贊引奏跪
皇帝跪羣臣皆跪贊引贊讀祝司祝讀祝辭曰維某年
月日
嗣天子臣御名敢昭告於
皇天上帝曰時維冬至六氣資始敬遵典禮謹率臣僚以
玉帛犧齊粢盛庶品備此禋燎祇祀於
上帝奉
太祖承天廣運聖德神功肇紀立極仁孝睿武端毅欽安
弘文定業高皇帝
太宗應天興國弘德彰武寬溫仁聖睿孝敬敏昭定隆道
顯功文皇帝
世祖體天隆運定統建極英睿欽文顯武大德弘功至仁
純孝章皇帝
聖祖合天弘運文武睿哲恭儉寬裕孝敬誠信中和功德
大成仁皇帝
世宗敬天昌運建中表正文武英明寬仁信毅大孝至誠
憲皇帝配尚
饗讀畢興奉祝版跪安
上帝位前篚内三叩興退樂作贊引奏拜興
皇帝率羣臣行三拜禮興贊引恭導詣
列聖位前以次獻爵儀同贊禮郎引
從位分獻官由東西階陞詣各
神位前上香獻帛獻爵畢贊引奏復位恭導
皇帝復第二成拜位立分獻官咸降階退各復拜位立
樂止武功之舞退文舞執羽籥進
右初獻讀祝
典儀贊行亞獻禮司爵執爵以進司樂贊舉亞獻
樂奏嘉平之章樂作舞羽籥之舞贊引奏陞
壇恭導
皇帝陞第一成以次奠爵於左儀如初獻贊引奏復位
恭導
皇帝復位立樂止
右亞獻
典儀贊行終獻禮司爵執爵以進司樂贊舉終獻
樂奏永平之章樂作(舞同亞獻)贊引奏陞
壇恭導
皇帝陞第一成以次奠爵於右儀如亞獻贊引奏復位
恭導
皇帝復位立每獻分獻官詣
從位獻爵升降均如初樂止文德之舞退
右三獻
既終獻贊禮郎一人詣祝案前東面立贊
賜福胙光禄寺卿就東案奉福胙至
上帝位前拱舉贊引奏詣飲福受胙位恭導
皇帝詣第一成飲福受胙位立光禄寺卿二人奉福胙
祗立
皇帝拜位之右侍衛二人進立於左贊引奏跪
皇帝跪左右官咸跪奏飲福酒右官進福酒
皇帝受爵拱舉授左官奏受胙右官進胙
皇帝受胙拱舉授左官贊引奏拜興
皇帝三拜興贊引奏復位恭導
皇帝復第二成拜位立贊引奏跪拜興
皇帝率羣臣行三跪九拜禮典儀贊徹饌司樂贊舉徹
饌樂奏熙平之章樂作司玉帛官詣
上帝位前跪叩興奉蒼璧以退樂止
右受福胙徹饌
典儀贊送
帝神司樂贊舉送
帝神樂奏清平之章樂作贊引奏跪拜興
皇帝行三跪九拜禮王公百官均隨行禮興樂止
右送
神
典儀贊奉祝帛饌恭送燎位司祝司帛詣
神位前咸跪司祝奉祝司帛奉篚皆三叩興司香跪奉香
司爵跪奉饌興以次恭送燎所
皇帝轉立拜位旁西向竢祝帛過
皇帝復位立(儀如進爼)
從位香帛饌仍由東西階降送内壝東西門外燎所典
儀贊望燎司樂贊舉望燎樂奏太平之章樂作贊
引奏詣望燎位恭導
皇帝由内壝南左門出詣望燎位望燎分獻官各詣東
西門外望燎贊引奏禮成恭導
皇帝入大次樂止
右望燎
大祀禮成鑾儀衛冠軍使率校尉設各龍亭於
圜丘午階下位向均如初太常寺卿率屬詣各
神位前跪三叩興恭請安奉亭内跪叩如初鑾儀校舁亭
依次行至
皇穹宇
上帝居中
列聖左右均南向
從位東西相向以次復
御禮部尚書上香行禮儀並與迎
神同
右
神位還御
皇帝既還大次更衣至外壝神路西乘禮輿出至
昭亨門外
大駕鹵簿前導和聲署官贊奏樂導迎樂作奏祐平之
章
皇帝回鑾王公從各官以次退不陪祀王公百官仍朝
服集
午門外跪迎
午門鳴鐘樂止王公隨
駕入至内金水橋恭候
皇帝還宫皆退太常寺官徹
齋宫齋戒牌銅人送寺
右回
鑾
遣官恭代在第三成階下行禮陞降由西階讀祝
時在第二成階下跪讀畢行三叩頭禮復位不行
飲福受胙禮送祝帛饌時退立西旁王以下入八
分公以上不齋戒陪祀祝文内改敢昭告於字樣
為恭遣官致祭於六字(凡恭代皆同)其行禮供設俱同
右遣官恭代
乾隆三十七年遵
旨議准郊
天儀注
冬至前一日
皇上先期莅
齋宫乘步輦入自西天門由
齋宫南
御禮轎至神道西降輿步入琉璃左門詣
皇穹宇上香禮成仍於降輿處
御禮轎還
齋宫
閱視
壇位遣親王恭代行禮祀日
皇上自
齋宫乘步輦行至神道西階下幄次相對處降輦升
階由
櫺星左門步入禮成仍於降輦處
御禮轎還宫其行禮時
皇上初升至二成拜位立贊引奏升
壇
皇上升階上香畢還至二成拜位行迎
神禮典儀官贊奠玉帛
皇上升階行奠玉帛禮還就讀祝位立以次進俎三獻
及飲福受胙禮成仍還至二成拜位行謝
福胙及送
神禮
孟春祈穀儀
孟春上辛祈穀之禮先期五日遣親王一人恭代
眡牲如
圜丘儀
右視牲
先三日
皇帝齋於大内齋宫王公百官各齋於次儀與冬至大
祀同誓戒
制辭曰某年月日上辛朕恭祀
上帝於
祈年殿為民祈穀惟爾羣臣其蠲乃心齊乃志各揚其職
敢或不共國有常刑欽哉勿怠書版恭奉齋次如
式
右齋戒
省牲
書祝版
眡割牲(均與冬至同)
先一日五鼓太常寺卿率屬掃除
祈年殿藉以椶薦設
上帝神座於正中南向設
列聖神座於左右東西向所司張大次於
祈年門外神路之東陳牲爼於
神厨展祭器於
神庫如式
右設
神座供張展牲器
其日昩爽
皇帝御太和殿閱祝版玉帛香儀與冬至大祀同
右
閱祝版玉帛香
厥明步軍統領飭所部清蹕除道鑾儀衛官校陳
設
大駕鹵簿玉輦諸司各共其事已刻
皇帝龍袍補服乘輿出宫降輿陞輦警蹕導從
午門鳴鐘鼓王公百官跪送並與冬至大祀同
右
鑾輿出宫
駕至
南郊壇南門外神路西降輦前引大臣贊引對引太常寺
卿恭導
皇帝由
祈年左門入詣
皇乾殿
神位前上香次詣
祈年殿恭視
壇位次由壝東門詣
神庫視籩豆遣官視牲牢並同大祀儀禮畢仍由
祈年左門出宿
齋宫陪祀王公百官分班祗竢如儀
右
視
神位
壇位籩豆視牲齋宿
將事之夕夜分太常寺卿率屬入然炬明鐙積柴
加燔牛於上具器陳於案辨簠簋籩豆登俎之序
陳三案一設殿中少西供祝版一東次西向一西
次東向分奠玉帛香尊爵壺盤福胙惟
上帝前用告祀青帛一餘儀均與
圜丘大祀同鑾儀衛設洗於
祈年門外大次樂部率太常協律郎設中和韶樂於丹
陛上分東西懸陳樂舞於樂懸之次五鼓太常寺
博士引禮部侍郎陞西階入自右門恭省玉帛齍
盛如大祀儀
右陳設省齍
辨行禮位殿南正中為
皇帝拜位其前為讀祝受福胙位北向丹陛東西為諸
王貝勒貝子公陪祀拜位左翼東階西上右翼西
階東上丹墀内東西為陪祀百官拜位文員外郎
武騎都尉以上東西各五班東位西上西位東上
重行異等皆北面辨執事位太常寺司拜牌拜褥
官二人分立門内
皇帝拜位左右東西面司祝一人立祝案西東面司香
司玉帛司帛司爵贊賜福胙官奉福胙光禄寺卿
接福胙侍衛侍儀禮部尚書侍郎都察院左都御
史副都御史樂部典樂序立東西案之次東西面
太常寺典儀一人立東檐下西面司樂協律郎樂
工歌工舞佾序立丹陛上東西樂懸之次北面太
常寺傳贊二人分立東西陛石欄前東西面記注
官四人立西階下東面引禮鴻臚寺序班四人糾
儀御史四人禮部祠祭司官四人分立從祀王公
百官拜位左右均東西面掌燎官率燎人立燎鑪
之東南隅並如
圜丘儀
右辨位
祀日日出前七刻司祝恭奉祝版至
祈年殿安於祝案如式鑾儀衛官校豫設龍亭一於
皇乾殿階下正中又設龍亭五於左右稍後均南向太常
寺官啟
神龕禮部尚書上香行禮太常寺卿率屬恭請
上帝神位
列聖神位奉安龍亭内前引後從舁亭行如儀至
祈年殿階下亭止依序如初南向太常寺官詣亭前奉請
神位以次升中階入殿中門奉安各
神座一跪三叩並如
皇穹宇奉請之儀
右請
神位
太常寺卿赴
齋宫奏請詣
祈年殿
皇帝御祭服乘輿出
齋宫陞玉輦前列鑪鐙導從扈衛如常儀至
祈年門外神路西
皇帝降輦詣大次少竢陪祀王公於
祈年門外百官於丹墀按翼東西序立祗候太常寺卿
告奉安
神位畢奏請行禮
皇帝出大次鑾儀衛官跪奉盥奉巾如儀盥畢贊引對
引恭導
皇帝由
祈年左門入陞東階進殿東門就拜位北向立執鑪鐙
官止東階下夾階左右立侍衛退至東西隅僉立
前引内大臣止檐下東西侍立後扈大臣随侍鴻
臚寺官引王公百官均就拜位序立典儀贊樂舞
生登歌執事官各共廼職武舞執干戚進贊引奏
就位
皇帝就拜位立
右就次盥洗就位
典儀贊燔柴迎
帝神左右司香奉香盤進如祀
圜丘之儀司樂贊舉迎
帝神樂(凡儀節皆典儀贊舉樂皆司樂贊並詳冬至大祀儀)奏祈年之章樂作
皇帝詣
上帝位前跪上香次詣
列聖配位前跪上香畢興復位率羣臣行三跪九拜禮樂
止(凡行禮進退皆贊皆引陪祀官随行禮皆傳贊詳見冬至大祀儀)
右燔柴迎
神
乃奠玉帛舉奠玉帛樂奏綏平之章樂作司玉帛
奉玉帛司帛奉帛進如奉香儀以次至各案前跪
皇帝詣
上帝位前跪奠玉帛以次詣
列聖位前跪奠帛畢興復位樂止
右奠玉帛
乃進俎舉進俎樂奏萬平之章樂作有司執壺羹
自中階升進殿内沃俎如
圜丘儀
皇帝詣
上帝位前
列聖位前跪進俎興復位樂止
右進俎
行初獻禮舉初獻樂奏寳平之章樂作舞干戚之
舞
皇帝詣
上帝位前司爵跪奉爵(凡司爵奉爵皆豫至各仿此神案前恭竢如奉香儀後)
皇帝跪獻爵奠於墊中興退詣讀祝拜位立司祝至祝
案前跪三叩興奉祝版跪案左樂暫止
皇帝跪羣臣皆跪司祝讀祝辭曰維某年月日
嗣天子臣御名祗奏於
皇天上帝曰臣仰承
眷命撫育萬方念切生民亟圖康乂兹者候届上辛春
耕將舉爰攄誠悃上迓
洪庥謹率臣僚以玉帛牲醴粢盛庶品恭祀
上帝伏祈
昭鑒時若雨𤾉俾百穀用成三農攸賴奉
太祖承天廣運聖德神功肇紀立極仁孝睿武端毅欽安
弘文定業高皇帝
太宗應天興國弘德彰武寬温仁聖睿孝敬敏昭定隆道
顯功文皇帝
世祖體天隆運定統建極英睿欽文顯武大德弘功至仁
純孝章皇帝
聖祖合天弘運文武睿哲恭儉寬裕孝敬誠信中和功德
大成仁皇帝
世宗敬天昌運建中表正文武英明寬仁信毅大孝至誠
憲皇帝侑
神尚
饗讀畢興奉祀版安於帛篚内跪叩如初退樂作
皇帝率羣臣行三拜禮興以次詣
列聖位前跪獻爵儀同興復位樂止武功之舞退文舞執
羽籥進
右初獻讀祝
行亞獻禮舉亞獻樂奏穰平之章樂作舞羽籥之
舞
皇帝詣
上帝位前以次詣
列聖位前跪奠爵於左如初獻儀興復位樂止
右亞獻
行終獻禮舉終獻樂奏瑞平之章樂作(舞同亞獻)
皇帝詣
上帝位前以次詣
列聖位前跪奠爵於右如亞獻儀興復位樂止文德之舞
退
右三獻
既終獻太常寺官贊
賜福胙
皇帝詣飲福受胙位飲福受胙如
圜丘儀復位率羣臣行三跪九拜禮乃徹饌舉徹饌樂奏
渥平之章樂作有司詣
上帝位前跪叩興奉蒼璧退樂止
右受福胙徹饌
乃送
帝神舉送
帝神樂奏滋平之章樂作
皇帝率羣臣行三跪九拜禮興樂止
右送
神
乃望燎執事官以次詣
神位前奉祝帛香饌恭送燎所如
圜丘儀舉望燎樂奏穀平之章樂作恭導
皇帝由
祈年左門出詣望燎位望燎贊引奏禮成引入大次樂
止
右望燎
祈穀禮成鑾儀衛官校依次設龍亭於階下均南
向太常寺卿率屬恭請
神位奉安亭内以次行復
御皇乾殿禮部尚書上香行禮並如奉請之儀
右
神位還御
皇帝既還大次更衣乃出次至神路西乘禮輿出
昭亨門外
大駕鹵簿前導導迎樂作奏祐平之章前部大樂畢舉
皇帝回鑾王公從不陪祀王公百官朝服跪迎
午門鳴鐘王公隨
駕入均如常儀
右回
鑾
乾隆三十七年遵
旨議准
祈穀儀注
前一日
皇上乘輦入西天門於
齋宫東
御禮轎至西磚城左門間降輿步入琉璃左門詣
皇乾殿上香禮成仍於降輿處
御禮轎還
齋宫其視
壇位遣親王恭代行禮祀日有司先設幄次於
祈年門東間
皇上自
齋宫乘輦至東北甬道適中處
御禮轎由新設門入至南磚城門外神道西降輿由磚
城左門步入就幄次自
祈年左門入行禮禮成仍於降輦處
御禮轎還
齋宫至行禮時
皇上初升至二成拜位立贊引奏升
壇
皇上升階上香畢還至二成拜位立行迎
神禮典儀官唱奠玉帛
皇上升階行奠玉帛禮還就讀祝位以次進俎三獻及
飲福受胙禮成仍還至二成拜位行謝
福胙及送
神禮
列聖升配
南郊儀
將行
南郊
升配之禮先期有
制下禮部禮部具疏行欽天監諏吉工部於
昭亨門外擇潔地設黃幄太常寺設香案於幄内禮工
二部尚書上香行三跪九叩禮工部敬製
升配神位既成諏吉鐫字内閣翰林官朝服敬書題字大
學士滿漢各一人朝服視鐫上香行禮如儀
升祔
太廟禮成諏吉日以
聞飭諸司敬謹供備
右敬製
神位戒辦
視牲
致齋
書祝版(均與冬至同)前二日遣官各一人祗告
天
地
宗廟
社稷如常告儀(儀見告祭)
右祇告
閱祝版
視割牲(均與冬至同)
前一日太常寺卿率屬詣
郊壇潔蠲上下恭設
上帝青幄暨
列聖配幄畢乃恭設
升配青幄寳座几案如式鑾儀衛設龍亭黃蓋御仗於
昭亨門外黃幄之前是日
皇帝詣
南郊齋宿鑾儀衛陳
大駕鹵簿
午門鳴鐘鼓樂陳而不作不陪祀王公百官朝服跪
送如常儀
駕至
南郊降輦贊引對引官恭導
皇帝詣
皇穹宇上香行三拜禮畢恭導詣
圜丘祗視
壇位乃導出
昭亨門外陞輿詣
齋宫大學士二人朝服祗竢於黃幄前太常寺官具
鑪鐙大學士入幄右門詣案前上香行三跪九叩
禮恭視工部以青飾
神位題字畢禮部尚書詣案前恭奉
神位奉安於黃案上香行禮如前儀畢各退
右
視
神位
届日昧爽太常寺卿詣
壇陳設祭器樂部陳樂懸樂舞工部官張大次陪祀執事
各官朝服豫集祇竢均如大祀儀禮部太常寺官
十人前引
神位祗竢於黃幄外禮部尚書太常寺卿詣
皇穹宇行禮恭請
神位安奉如儀太常寺卿詣
齋宫奏時
皇帝禮服出
齋宫乘輦前引大臣前導後扈大臣隨侍如儀
皇帝出
廣利門至
昭亨門右降輦盥手贊引對引恭導
皇帝入黃幄左門詣
神位前行一跪三拜禮興進前跪恭奉
神位興由中門出奉安於龍亭跪三拜興避立道左校尉
舁亭前列御仗黃蓋禮部太常寺官左右導引前
引大臣贊引對引恭導
皇帝於亭後行陪祀王以下内大臣侍衛於
昭亨左門外跪迎候過隨行龍亭入
昭亨左門百官跪迎於次候過北面祗立龍亭至内壝
左門外止贊引對引恭導
皇帝詣亭前跪三拜興進前跪恭奉
神位入内壝左門至
圜丘三成階下御仗黃蓋退前引大臣止立贊引對引恭
導
皇帝陞
壇司拜褥官布
神位拜褥於正中布
皇帝拜褥於稍後贊引跪奉
廟諡皇帝祇見
皇天上帝
皇帝恭奉
神位跪安於拜褥退就拜位贊引奏跪拜興
皇帝三跪九拜恭代行祗見禮畢贊引跪奏請
陞座
皇帝進前跪恭奉
神位興司拜褥官徹
神位拜褥
皇帝詣
配幄前跪奉安
神位於寳座退至幄外香案前贊引奏跪拜興
皇帝行一跪三拜禮贊引對引恭導
皇帝詣第二成拜位立乃行大祀禮儀節均與冬至同
祀畢恭導
皇帝出
昭亨左門乘輿還宫
大駕鹵簿前導樂陳而不作不陪祀王公百官祗候迎
駕如前儀太常寺官恭請
神位
御皇穹宇上香行禮均如冬至大祀儀翼日
頒詔布告天下
右
升配
升配
圜丘禮成恭遇孟春上辛吉日秩祀
祈穀壇乃奉
神位配饗
祈年殿祀前諸儀並同
圜丘豫日有司恭設
升配寳座於
祈年殿屆日設龍亭黃蓋御仗於恭製
神位黃幄前導引如儀
皇帝恭奉
神位由左階陞入
祈年左門奉安於
寳座(不再行祗見禮)餘儀節均與上辛祈穀同
右
升配祈榖壇
大享殿合祀儀
(臣)等謹按會典順治十七年四月
世祖章皇帝特舉
大享殿合祀之禮蓋稽諸舊典用展誠敬嗣後未經復行
而儀節具存敬謹纂載以備典制
前期二十日遣官告祭
大享殿前期五日
皇帝親詣視牲前期三日禮部太常寺官進齋戒牌銅人
如儀
皇帝在大内致齋二日詣
壇齋宿一日陪祀王公百官齋戒如儀前期二日遣禮部
堂官省牲内閣撰祝文禮部敬書祝版用青質硃
書仍送内閣恭填
御名前期一日禮部太常寺奏請
皇帝閱視祝版玉帛香於
太和殿如常儀禮部都察院太常寺光禄寺官監視
割牲瘞毛血如儀是日遣官七員告祭
圜丘
方澤
太廟
朝日壇
夕月壇
太歲壇
歴代帝王廟供獻行禮不作樂禮部太常寺官於大内
安設
皇天上帝神牌正中居左
后土皇地祇神牌正中居右皆南向
太祖高皇帝神牌居東西向
太宗文皇帝神牌居西東向殿外安設
大明神牌於東一壇
夜明神牌於西一壇
星辰神牌於東二壇
雲雨風雷神牌於西二壇
五嶽啟運山神牌於東三壇
五鎮天柱山隆業山神牌於西三壇
四海神牌於東四壇
四瀆神牌於西四壇
太歲神牌於東五壇
歴代帝王神牌於西五壇
天下山川神牌於東六壇
天下神祇神牌於西六壇俱東西向陳設於幄次殿
内
上帝位前祭品與祈穀同
皇地祇位前祭品與夏至大祀同
配位祭品與祈穀同殿外
東西壇祭品均如正祀之秩
天下山川神祇祭品與
太歲神位同正祭日
皇帝出
齋宫乘輦至鋪椶薦處降輦贊引對引官恭導詣幄
次盥手更衣由
大享東旁門入鴻臚寺官引陪祀王公隨後入文武各官
於甎門西旁門入排班立贊引恭導
皇帝陞東階下殿内拜位前立王公在階上百官在階
下皆序立典儀唱樂舞生就位執事官各司其事
武舞生執干戚引進贊引奏就位
皇帝就拜位立典儀唱燔柴瘞毛血迎
帝神協律郎唱舉迎
帝神樂奏元和之章樂作贊引恭導
皇帝詣
上帝香案前立司香奉香盒跪進於右贊引奏跪
皇帝跪奏上香
皇帝舉炷香上爐内又三上瓣香興贊引恭導
皇帝詣
皇地祇香案前立司香奉香盒跪進於左贊引奏跪
皇帝跪奏上香
皇帝上香如前儀贊引恭導
皇帝詣
太祖高皇帝香案前上香又詣
太宗文皇帝香案前上香均如前儀贊引奏旋位
皇帝旋位立分獻官於各
神位前跪上香興俱復位立樂止贊引奏跪叩興(傳贊贊衆)
(官俱跪叩興)樂作
皇帝行三跪九叩禮陪祀者皆隨行禮興典儀唱奠玉
帛協律郎唱舉奠玉帛樂奏景和之章樂作贊引
恭導
皇帝詣
上帝位前立奉玉帛官跪進於右贊引奏跪
皇帝跪奏奠玉帛
皇帝受玉帛拱舉授玉帛獻於案上興贊引恭導
皇帝詣
皇地祇位前奉玉帛官跪進於左贊引奏跪
皇帝跪奠玉帛如前儀贊引恭導
皇帝詣
太祖高皇帝位前奠帛又詣
太宗文皇帝位前奠帛均如前儀贊引奏旋位
皇帝旋位立樂止典儀唱進俎贊引恭導
皇帝轉立拜位東旁進俎官率厨役舉胙牛由中路次
第進於
上帝
皇地祇正位
太祖高皇帝
太宗文皇帝配位前陳次畢退
皇帝旋位立協律郎唱舉進俎樂奏肅和之章樂作贊
引恭導
皇帝詣
上帝位前立贊引奏跪
皇帝跪奏進俎
皇帝拱舉興贊引恭導
皇帝詣
皇地祇位前進俎復恭導詣
太祖高皇帝位前進俎又詣
太宗文皇帝位前進俎均如前儀贊引奏旋位
皇帝旋位立樂止典儀唱行初獻禮協律郎唱舉初獻
樂奏壽和之章樂作贊引恭導
皇帝詣
上帝位前立奉爵官跪進於右贊引奏跪
皇帝跪奏獻爵
皇帝受爵拱舉授爵獻於案上正中興贊引恭導
皇帝詣
皇地祇位前立奉爵官跪進於左贊引奏跪
皇帝跪獻爵如前儀贊引奏詣讀祝位
皇帝詣讀祝位樂止讀祝官至祝案前一跪三叩頭奉
祝文跪祗竢於案左贊引奏跪(傳贊贊衆官俱跪)
皇帝跪王以下陪祀各官俱跪分獻官各就
神位前跪贊引贊讀祝讀祝官讀祝文曰維順治十七
年四月
嗣天子臣廟諱敢昭告於
皇天上帝
后土皇地祇曰覆載宏恩生成萬彙
郊壇禋祀合薦馨香特展悃誠用申虔報謹率臣工以玉
帛犧齊粢盛庶品恭祀於
大享殿具兹燎瘞
神祇諸壇各以類從奉
太祖承天廣運聖德神功肇紀立極仁孝武皇帝
太宗應天興國弘德彰武寬温仁聖睿孝文皇帝配尚
饗讀畢奉祝文至
上帝位前跪安帛匣上三叩頭退贊引奏叩興(傳贊贊衆官俱叩興)
樂作
皇帝行三叩禮王以下俱隨行禮興贊引恭導
皇帝詣
太祖高皇帝位前獻爵又詣
太宗文皇帝位前獻爵均如前儀贊引奏旋位
皇帝旋位立分獻官亦於各
神位前獻爵畢復位立樂止武舞生叩頭退文舞生執
羽籥引進典儀唱行亞獻禮協律郎唱舉亞獻樂
奏安和之章樂作贊引恭導
皇帝詣
上帝位前獻爵行禮如初獻儀獻爵於案上之左贊引恭
導
皇帝詣
皇地祇位前獻爵又詣
太祖高皇帝位前獻爵又詣
太宗文皇帝位前獻爵均如前儀贊引奏旋位
皇帝旋位立分獻官亦於各
神位前獻爵畢復位立樂止典儀唱行終獻禮協律郎
唱舉終獻樂奏永和之章樂作贊引恭導
皇帝詣
上帝位前獻爵行禮如亞獻儀獻爵於案上之右贊引恭
導
皇帝詣
皇地祇位前獻爵又詣
太祖高皇帝位前獻爵又詣
太宗文皇帝位前獻爵均如前儀贊引奏旋位
皇帝旋位立分獻官亦於各
神位前獻爵畢復位立樂止文舞生叩頭退太常寺堂
官唱
賜福胙光禄寺奉福酒官一員奉胙官一員自案上奉起
向
正位前左旁拱舉奉至
皇帝受福胙位贊引奏詣受福胙位恭導
皇帝詣受福胙位立奉福胙官二員跪於右旁祗俟接
福胙官二員跪於左旁祗俟贊引奏跪
皇帝跪奏飲福酒
皇帝受爵拱舉授左旁接爵官奏受胙
皇帝受胙拱舉授左旁接胙官俱退贊引奏叩興
皇帝行三叩禮贊引奏旋位
皇帝旋位立贊引奏跪叩興(傳贊贊衆官俱跪叩興)
皇帝行三跪九叩禮王以下俱隨行禮興典儀唱徹饌
協律郎唱舉徹饌樂奏協和之章樂作奉玉官至
上帝位前
皇地祗位前各一跪三叩頭奉玉退樂止典儀唱送
帝神協律郎唱舉送
帝神樂奏泰和之章樂作贊引奏跪叩興(傳贊贊衆官俱跪叩興)
皇帝行三跪九叩禮王以下俱隨行禮興樂止典儀唱
奉祝帛香饌恭詣燎瘞位
皇帝轉立拜位東旁奉帛祝官各詣位前一跪三叩頭
奉起奉香饌官跪奉香饌不叩次第詣燎瘞位
皇帝旋位立典儀唱望燎瘞協律郎唱舉望燎瘞樂奏
清和之章樂作贊引奏詣望燎瘞位恭導
皇帝詣望燎瘞位燎半贊引奏禮成樂止恭導
皇帝由
大享東旁門出陞輿
大駕鹵簿全設作樂回宫王以下公以上隨行各官退
禮部太常寺官恭請
神牌送至
皇乾殿安設上香跪叩如常儀太常寺官徹齋戒牌銅人
送庫
右合祀儀(會典據順治間儀注開載樂章和字未改平字備考)
皇朝文獻通考卷九十四
