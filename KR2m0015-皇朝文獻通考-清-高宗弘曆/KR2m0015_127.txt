皇朝文獻通考卷一百二十七
王禮考(三)
朝儀
常朝(謝)(恩儀附)
(臣)等謹按常朝之禮唐時有朔望御太極殿文武
職事官九品以上皆入朝文官五品以上日參號
常參官武官三品以上三日一朝號九參官五品
以上五日一朝號六參官宋初以文德殿入閣為
常朝之盛禮文武官每日赴文德殿正衙曰常參
五日一赴崇德殿或垂拱殿曰起居熙寧以後罷
入閤儀始定月朔御文德殿望日御紫宸殿而常
參六參朔望參其儀不廢由金迄明朝參常朝制
亦與唐宋等
本朝大典以每月五日十五日二十五日為常朝之
期先期鴻臚寺奏請
御殿王公百官應謝
恩者及外國陪臣以次行禮若不
御殿則王公列坐於
太和門外百官列坐於
午門外内務府官列坐於
右翼門外糾儀官察其失儀者移時乃退所以昭儀
度而辨品秩也若夫常朝之外八旗官員則於月
朔及十日二十日坐班左右翼王公分單雙日坐
班上三旗領侍衛大臣侍衛等每日坐班滿漢御
史司員各加糾察是仿唐宋常參六參之意而益
精詳也今皆著於篇
崇德元年定每月初五十五二十五日
御殿聽政及各官謝
恩儀凡王以下各官遇陞賞等事於每月常朝日行謝
恩禮王貝勒貝子等謝
恩者皆啟奏進内行禮官員有功陞賞者亦啟奏進内
行禮其因事謝
恩者於
大清門外行禮革職官不許具朝服行禮外藩王貝
勒貝子及外藩官謝
恩亦於常朝日行禮凡王以下文武官陞遷謝
恩者行三跪九叩禮
賜銀幣等物行二跪六叩禮
賜食行一跪三叩禮凡賞賚謝
恩皆常服不贊是歲五月諸王貝勒等以
賜儀仗皆入
清寧宫丹墀謝
恩次衆官欲謝
恩禮部官奏曰官員甚衆若俱入
清寧宫丹墀行禮恐不能容札蘭章京以下應於
大清門外行禮
太宗文皇帝曰向例惟獲罪官員方在外遠處謝恩豈可
因人多不容遂令門外行禮乎因俱令入内行禮
八年命吏部定王貝勒貝子公等失誤朝會處分
例凡常朝之期有一次不到者親王罰大牛一郡
王罰中牛一貝勒罰中次牛一貝子罰小牛一公
等罰羊一若借稱有事失誤朝會者送法司治罪
順治八年九月重定謝
恩儀禮部擬定儀注王以下各官以上陞級授官謝
恩王貝勒貝子公大臣等出師凱旋受賞謝
恩王以下文武各官以上及喀爾喀貢使朝見俱設鹵
簿奏樂鳴鐘鼓
上御太和殿鳴贊官唱贊行禮王以下官員以上
欽命婚娶者或於
中和殿或於
位育宫俱朝服行禮不唱贊其不時賞賚謝
恩便服行禮亦不唱贊從之
九年二月定常朝之期禮部議覆科臣楊黃疏言
舊例百官每月十一朝似太煩數今應於每月初
五十五二十五日
上御太和殿在京文武百官俱穿朝服入朝行朝參禮
凡陞選起用及朝見辭朝等官有應面朝者俱於
太和殿前丹墀行禮其餘俱於
午門外行禮從之
八月定常朝儀凡朝期
上御太和殿鹵簿全設奏中和丹陛樂鳴鐘鼓鳴鞭内
大臣侍衛列殿内兩傍王以下輔國公以上集於
常朝房文武各官列
午門外其謝
恩辭朝陛見等官該部分别應在内在外行禮先期奏
聞親王以下文武官進爵陞官及王貝勒貝子公大臣
出征凱旋賞賚及諸恩賜俱於常朝日進内聽唱
贊行禮漢軍漢人官員赴任及外省朝覲應行禮
各官亦進内行禮應在外行禮各官俱於
午門外行禮如是日不
御殿赴任及朝見官員均在
午門外行禮外藩王以下公台吉以上來朝及喀爾
喀厄魯特諸部落入貢使臣亦於常朝日行禮
又定八旗武官坐班儀凡八旗武官除大朝常朝
外每月初一初十二十日具公服於
午門外分翼坐班如遇
巡幸除朝期外每日於
午門外坐班用常服
十年定常朝日謝
恩見辭文武官四品以上
太和殿前行禮五品以下
午門外行禮
十二年定朝期王以下公以上在
午門内朝房齊集
又禮部奏嗣後常朝
御殿謝
恩各官行禮諸王貝勒貝子公等應進
殿兩旁排立俟各官行禮畢
賜茶候
旨列坐俟
駕還宫方出從之
十八年定王公百官行禮位次凡大朝及常朝親
王以下入八分公以上在丹陛上行禮不入分公
以下於丹墀内行禮
又定常朝日如遇
御殿文武陞賞各官及京官外陞外官來京應行禮者
不論品級皆於
殿前行禮如免朝於
午門外行禮
康熙九年令都察院糾察諸王大臣失儀者
諭都察院曰國家朝儀大體所在貴於整肅嚴飭不止係
堂陛之觀瞻亦以見臣心之敬肆諸王大臣有踰越班
行交相接語或輕佻嬉笑禮不踰階而相與言又况其
甚乎爾衙門監察御史侍班切近見而不糾皆緣畏事
徇情所以如此都察院職任重大朕躬有失尚爾指陳
王及諸臣乃不參奏揆之事理實所未協今後有失儀
者毋得容隠
十年禮部議準凡遇應具朝服日奏事官咸朝服
補服違者本部指參
十二年又議凖官員宜具朝服日而服不如制者
罰俸一月
十四年禮部議每月常朝日
御殿行禮後羣臣入内奏事止具補服如不
御殿仍具朝服
二十年設常朝糾儀御史及司員凡常朝及八旗
上朝坐班之日班首以滿漢御史各一人班未以
滿漢御史各一人吏部禮部亦委滿漢司官監察
如有越次私語或互相背坐及先自起散者指名
題參
雍正二年三月遣侍衛四人監察朝班凡常朝日
遣侍衛四人監看如有坐立越班跪拜失儀御史
指示侍衛即指名拿參交刑部治罪
又定凡
御殿日未明以前鴻臚寺官左右各二人引左右翼官
從兩掖門入各就本班坐鼓嚴咸起立聽唱贊由
仗南引進依次排班行禮
乾隆元年三月
諭曰每月逢五朝期鴻臚寺照例奏請御殿朕雖未准
行而未經降旨曉諭蓋此二十七月之内如遇國家
重大典禮萬不可已者間一御殿外此概不舉行從
前諭旨甚為明晰似此朝會常儀理應停止俟二十
七月之後再行奏請
又奉
諭嗣後御門聽政若遇逢五日朝期各官咸補服奏事
不必用朝服永著為令
二年申嚴常朝坐班儀凡朝期除
内廷行走各官外凡滿漢文武大小官均於黎明齊
集坐班如有事故先期於朝單内聲明至期都察
院吏禮二部官稽察有無故不到者指名參奏
三年定每月八旗官員坐班日(初一初十二十日)禮部兵
部各派司官二人稽察
又定文武月選官謝
恩儀凡文武官選授之後吏兵二部開列名單知會鴻
臚寺俟領憑領劄十日之内鴻臚寺傳集演禮四
品以上於
午門外五品以下於
天安門外謝
恩逾期不到者四品以上由鴻臚寺指名題參四品以
下送吏兵二部察議彙奏
六年奏准每逢朝期八旗官員除有公事外不赴
朝班者稽察御史會同該部將官員過少旗分察
明緣由指參交部察議
七年六月
諭内閣昨日陞殿遇雨謝恩大臣官員及御前侍衛乾
清門侍衛大門侍衛内務府官員等冠服未免霑濕
著各賞給正俸之半
十六年七月
諭此次陞殿行禮時遇雨霑濕衣帽之大臣官員等著
各賞給正俸半年御前大臣侍衛乾清門侍衛亦照
此賞給
十二月禮部奏上朝官員宜朝服親投職名由東
西掖門分入以便稽察常朝坐班各部院大臣宜
董率庶僚按期到班母許曠闕從之
十七年四月禮部奏常朝坐班向無定時今定春
冬以辰正夏秋以夘正屆時各官依次列坐後至
者指參從之
又定各部院堂官惟實有事故不能到班方許於
册内聲明若遇本署奏事仍留一人率屬就列毋
得曠闕
二十八年七月更定外官謝
恩例凡文武月選官于給發憑劄日齊集吏兵二部先
期行知鴻臚寺派員率領謝
恩其各省㨂發陞調薦舉卓異預行保舉官員例應給
照者由部彙齊人數定期知照鴻臚寺率領謝
恩再行給照赴任
二十九年六月更定外官謝
恩例凡外任文武各官引
見後仍令吏兵二部將職名咨送鴻臚寺由寺定期傳
示帶領謝
恩三傳不到者鴻臚寺按季彙參
三十五年定外藩使臣朝賀儀凡外藩使臣來京
應入於何班朝賀俱由禮部先期奏請是年猛拱
頭目興堂札貢象來京奉
旨隨五品班之末行禮又蒿漢使臣來京奏准入於三
品班之末行禮
三十八年哈薩克阿布賴遣子阿苐勒素坦來京
禮部具奏行禮班次奉
旨交軍機大臣查奏入於蒙古公之次回子之前其同
來瑪木克等入於三品班之末
四十年閏十月禮部以土爾扈特郡王策楞德勒
克來京恭遇
皇帝陞殿奏准入于蒙古王公之次行禮
常朝儀每月五日常朝之期
皇帝有旨陞殿謝恩各官具銜名送鴻臚寺列疏交送
内閣至日五鼓所司豫設案一於
太和殿内之西陳筆硯樂部和聲署入展中和韶樂
於
殿檐前展丹陛樂於
太和門檐下鑾儀衛率官校入陳
法駕鹵簿鳴鞭仗馬步輦五輅馴象鼓吹常朝象依次
如式侍班執事官王公文武百官班位如朝賀儀
右陳設序位
漏未盡王公文武百官朝服外國陪臣以時至者
服本國服畢會
闕下質明侍班執事官入就位鴻臚寺官按翼序定
王公班次由
午門左右門
太和門左右門引入序定文武百官班次由
午門左右掖門
昭德門
貞度門引入又序定外國陪臣班次引隨西班百官
後入咸就位立鴻臚寺卿二人鳴贊官二人詣
乾清門奏請
御殿
午門鳴鐘鼓
皇帝禮服乘輿出宫鴻臚寺卿前導前引後扈如朝賀
之儀至
大和殿北階降輿入中和韶樂作奏隆平之章
皇帝御太和殿陞座樂止鑾儀衛官贊鳴鞭丹墀内三
鳴鞭丹陛樂作奏慶平之章鴻臚寺官引謝
恩官出班(其餘百官俱按本班立)序立贊進皆進贊跪皆跪贊叩
興王公百官行三跪九叩禮興贊退各復原位立
樂止又贊進鴻臚寺官引外國陪臣進就西班拜
位立丹陛樂作奏治平之章贊行三跪九叩禮畢
鴻臚寺引退復位立樂止乃
賜茶(儀詳三大節)畢丹墀内三鳴鞭中和韶樂作奏顯平之
章
皇帝還宫樂止鴻臚寺分引王公百官依次出退
右朝儀
(臣)等謹按中和韶樂每歲十二月各有常朝樂章
依所值歌之其辭載樂考
常朝日坐班儀先期八旗部院寺具朝官名册送
六科至日黎明王公百官朝服畢會
闕下鴻臚寺官序定王公班位於
太和門外東西各二班按翼分列親王郡王貝勒一
班貝子入八分公一班皆東西面北上(如巡幸聖駕日)
(王公常朝位於午門外左右)序定百官班次
午門外朝房前東西各九班東班鑲黃正白鑲白正
藍四旗吏部戶部禮部宗人府通政司翰林院詹
事府太常寺光禄寺鴻臚寺國子監吏科戶科禮
科内閣中書欽天監太醫院以次在左翼四旗之
南西班正黃正紅鑲紅鑲藍四旗兵部刑部工部
都察院大理寺鑾儀衛大僕寺中書科兵科刑科
工科順天府京縣五城兵馬司三營以次在右翼
四旗之南公侯伯以下世爵暨文武品官各依序
為位(詳見三大節)皆東西面列坐重行北上糾儀御史
二人吏部禮部司官各二人分位東西班首糾儀
御史二人吏部禮部司官各二人分位東西班末
均東西面北上
右班位
列坐之節春冬以辰正夏秋以夘正屆時門校禁
斷行人糾儀官就位左翼諸王率羣公入
午門左門右翼諸王率羣公入
午門右門就位未入八分公以下文武百官各以次
就位坐吏部禮部官屬受銜名糾儀官起繞班行
視不如儀者糾之上下一匝還復位坐少頃王率
羣公出百官皆退
右列坐
凡係
内廷行走軍機處行走及内閣大學士學士官員等
每晨進
内辦事遇常朝日毋庸坐班再上元端陽中秋等日
恭遇
皇帝在圓明園各部院堂官俱宜赴賀或逢朝期該堂
官適有帶領引
見之事均免坐班偶遇雨雪各官例免坐班七月初十
十二月二十五日俱係素服之期照雨雪之例毋
庸坐班
盛京常朝儀凡月朔及逢五日
盛京文武官於
大政殿八旗朝堂前坐班其日黎明百官朝服會朝
堂辨定班位鑲黃正白鑲白正藍四旗在東正黃
正紅鑲紅鑲藍四旗在西奉天府堂屬官在鑲藍
之南其班將軍一班副都統五部侍即一班巡察
御史奉天府尹府丞一班五部郎中佐領治中五
部員外郎五品世職一班五部主事通判京縣知
縣防禦一班七品筆帖式七品世職司庫經歷驍
騎校一班八品筆帖式教授一班九品筆帖式司
獄一班東位西面西位東面皆北上春冬辰正夏
秋邜正就各朝堂前按班列坐禮部贊禮郎左右
各一人自班首繞行受銜名畢少頃各退
八旗坐班儀每月朔及月之十日二十日王貝勒
貝子公暨八旗武官咸補服列坐左翼在東右翼
在西班位與常朝日同元日
萬壽聖節前後凡七日上元節前後凡三日上三旗四
品以上官於
太和門外五品以下暨下五旗官於
午門外咸朝服列坐每月左右翼王公分單日雙日
常服列坐班位均如常朝儀
三旗内大臣侍衛坐班儀三旗領侍衛内大臣侍
衛隨侍衛班親軍均分兩翼鑲黃旗為左翼正黃
旗為右翼正白旗半為左翼半為右翼每日黎明
除内外班直宿内大臣侍衛外内大臣侍衛等均
會集於
太和門門左右次各設榻二重東西向散秩大臣以
上得與坐本班侍衛按次坐於兩稍間負壁北上
東西向鑲黃正黃二旗侍衛在東西三四間一等
侍衛齊前楹為第一班二等三等藍翎侍衛為二
三四班東西上正白旗侍衛在東西次間各二行
北上均北面序坐三旗前鋒護軍參領列坐於左
右門之外各東西向王公入朝領侍衛内大臣以
下咸降榻坐於一等侍衛之前直班侍衛什長令
侍衛知會尚茶由内
頒茶左右各二筩至門下兩翼侍衛什長各二人起立
視侍衛等分授王公内大臣及前鋒護軍參領一
二等侍衛茶宗室侍衛漢侍衛不散茶茶畢以次
退如遇齋戒日素服日不
頒茶元日
萬壽聖節前後凡七日上元節前後凡三日朝晡二次
上朝亦如之
内務府官員坐班儀凡常朝内務府總管率所屬文
武官於
右翼門外總管於門階上各官以次列坐於階下以
都虞司司官察班
皇朝文獻通考卷一百二十七
