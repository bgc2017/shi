欽定四庫全書
皇朝文獻通考卷一百九十四
兵考十六
軍器
(臣)等謹案軍器為武備所必需周考工記所載至
纖至悉漢有武庫唐有軍器監歴代相因勿替然
弓矢戎兵固為禁暴遏亂之具而必以覈寔為先
苟徒有其名則亦與無器等明時有兵仗軍器諸
局屬内庫掌以中官有盔甲局屬兵部掌以郎官
而諸司衛所又俱有雜造局軍資器械名目繁夥
幾不可枚舉其後有器而不能用豈非緣飾觀聽
名存而實亡者乎我
朝以武功開國弧矢之利精強無敵
列聖相承皆身先教閱俾折衝禦侮者咸嫻習騎射至於
八旗之士分演鳥槍而火器又别設專營百餘年
來稽覈精嚴力振惰窳之習
皇朝聖明天縱留心制作武備器什會典未經臚載者
皆進
御審定是範是程一切軍器皆歸實用是故制度有定
式給發有定數簡閱有定期年久朽損或出征殘
闕者以時修補贏餘者令官兵典守以備用私賣
私典者皆論如法可謂詳且盡矣若夫戰船一項
馬氏列於車戰之後今水師營制既隨各省載入
直省兵内其所用戰船亦即附見此門云
天命十一年奉
上諭弓矢矛刀行軍之要器三大貝勒以下入八分諸貝
勒以上凡遇蒙古諸貝勒遣來之人毋得私與若與則
必奏聞至外藩諸貝勒大臣以下小民以上遇蒙古諸
國雖經歸順者亦不得私鬻與彼違者罪之
天聰七年奉
上諭元帥孔有德總兵耿仲明興師在即恐兵丁有私賣
馬步器械者急為修整卿等擕來紅衣礮及大小火礮
即以付卿槍礮弓矢教演不得間斷
崇德二年奉
上諭水軍船艦須用遮牌
給發軍器
凡軍器金鼓以示進退之節海螺以定朝昏之聚
散旗纛以一瞻視甲胄以衛身各器械以制敵各
營兵之專習者為弓箭為鳥槍為礮為藤牌兼習
者為長槍為大刀為挑刀水師則有排槍鈎䥥槍
標槍火箭之屬水陸異用險異異宜習者期純熟
教者期專一大礮以兵千名設十礮為率郡邑城
守沿海沿邊及水師戰艦各貯礮於其所若兵少
及非要隘營汛貯礮於督撫提鎮駐劄之地需用
迺發仍以時演放如法
順治初年定軍器由兵部定式移文工部製造按
名給發仍令該管官隨時稽察有損闕者修整補
製如有盈餘器械留營以備增補敝壞者悉行銷
毁
五年奏准馬兵每名給甲一胄一櫜鞬一弓一箭
四十腰刀一步兵每名給甲一胄一腰刀一其步
兵之弓箭兵給弓一箭三十長槍兵給長槍一鳥
槍兵給鳥槍一直省兵均照此給發
是年定八旗兵需用甲胄軍器移交工部製給或
給銀令其自製直省兵丁鎧仗動支本地錢糧造
給報部覈銷其守護
陵寢兵丁及八旗新滿洲寧古塔新滿洲人等應給軍器
該管大員奏准咨部弓箭由兵部給發甲胄等項
由兵部轉行工部造給
康熙六年奏准八旗世爵暨文武官各備甲一胄
一弓二櫜鞬一腰刀一其箭數視品秩之大小公
五百五十侯五百伯四百五十子四百男三百五
十輕車都尉二百五十騎都尉二百雲騎尉百五
十武官一品至五品視子男至雲騎尉六品以下
均一百文官一二品視子男三品京堂視武職二
品四品京堂科道郎中視武職三品員外郎視武
職四品營兵護軍前鋒領催各七十驍騎各五十
世爵中官大於爵者照官職箭數爵大於官者照
世爵箭數直省督撫提鎮及副將以下官應備弓
矢甲胄各按品級定數與八旗武職同
三十年設八旗火器營每佐領下設鳥槍前鋒一
名鳥槍護軍三名鳥槍驍騎校四名每名各給鳥
槍一滿洲八旗每旗各設子母礮五位其餘大小
銅鐵礮位均貯漢軍八旗礮局内
又定八旗護軍營驍騎營每佐領下護軍二名各
給長槍一驍騎二名合給長槍一護軍營八旗每
旗各設海螺三十六前鋒營左右翼各設海螺八
火器營八旗每旗各設隨礮海螺五八旗鳥槍護
軍鳥槍驍騎每旗各設海螺十四驍騎營每佐領
下各設海螺一每參領下各設海螺二漢軍鳥槍
營每旗設鼓一金五礮營每旗設鼓一金五藤牌
營每旗設海螺五每旗設藤牌兵一百名每名各給
藤牌一㓲刀一每旗設挑刀兵五十名每名各給
挑刀一漢軍八旗每佐領下各設鹿角一架連耞
棍四副每鹿角一架設棉甲兵四名每名給連耞
棍一副直省標營金鼓海螺鹿角藤牌挑刀等項
視營之大小兵之多寡隨地酌設
是年荆州將軍奏湖廣總督巡撫提督總兵官標
有火器而滿洲兵無火器應於四千兵内每旗派
一百名習鳥槍其所用八百桿鳥槍於荆州庫内
取用火藥槍子亦於武昌荆州庫内支用奉
旨八百鳥槍手仍令將軍都統管轄兩翼各協領一員每
旗佐領一員防禦一員分管又江南將軍奏請添設火
器奉
旨即於四千馬兵内每旗挑百名教習鳥槍將軍等於駐
防官内酌派章京管理
雍正五年奉
上諭各處營伍所用器械向來原無一定之例是以武弁
到任往往以己所好尚及素所熟習者操演所屬兵丁
間或學習未久而接任官又别有意見將從前所習者
更改調換是兵丁之技藝每視該上司之去留以為轉
移非訓練專精之道也凡事久則熟熟則生巧宜令各
省將軍督撫提鎮因地制宜酌定規制永遠遵奉除騎
射最為緊要天下通行學習外其餘各種學習悉著該
上司會同通省官弁細心斟酌應用何軍器詳悉定議
奏聞令各營永遠遵行接任官不得擅自更改倘將來
有應變通之處具題請旨如此則兵丁各精其業且使
一省之中彼此畫一將來或有調遣會集之處正可相
資為用於營伍大有裨益
是年覆准官兵遇陞遷事故其本人舊有軍器係
官銀置備者留給頂補之人若自備者除官員軍
器聽其自便外兵丁軍器該管官視其器械之利
鈍酌量定價給新補之兵即將新補兵應領錢糧
扣給原主
又議准官兵所用軍器内鳥槍一項能衝銳折堅
最為便利如腹内省分地勢平坦利用弓矢至沿
海沿邊省分利用鳥槍應將腹内省分每兵千名
設鳥槍三百桿沿海沿邊省分每兵千名設鳥槍
四百桿
又議准山東省各營軍器如弓箭鳥槍礮藤牌長
槍大刀均係通設之械每兵百名分作十分弓箭
三分鳥槍五分藤牌一分長槍一分此外别設礮
手專演發礮不得擅為更換
又議准河南省各營軍器駐防八旗設馬步弓箭
兵鳥槍兵子母礮兵長槍兵督標左右兩營設馬
步弓箭兵鳥槍兵礮兵藤牌兵大刀兵河北鎮標
九營各設馬步弓箭兵鳥槍兵礮兵護礮片刀兵
南陽鎮七營各設馬步弓箭兵鳥槍兵礮兵護礮
片刀兵藤牌兵各營軍器雖不同而緊要通行者
已無不備仍令永遠演習不得更換
六年議准直隸省各營軍器有弓箭馬槍礮及三
眼槍藤牌長槍大刀之屬均隨時演習但地勢之
險夷不同兵器之利用各别除騎射鳥槍礮永遠
畫一操練外至藤牌於宣化鎮平陽之地最利應
以該鎮向設之三眼槍長槍大刀改換藤牌兵紫
荆關鳥槍甚少應以該鎮向設之大刀改換鳥槍
兵
又議准山西省各營地屬沿邊每兵百名分作十
分弓箭六分鳥槍四分别設礮兵專演大礮惟殺
虎協舊有藤牌兵三百名仍令演習其餘長槍㓲
刀之屬悉令改為弓箭鳥槍兵
又議准江南江西省水師各營軍器除弓箭鳥槍
礮外如藤牌大刀鈎䥥槍過船槍鉞斧標鐵彈弓
為水師營利用之器毋庸議改其陸路各營有設
三眼銃長鎗而無藤牌者按三眼銃不能致遠長
槍遇險狹之地不能旋轉任意應將三眼銃改為
鳥槍長槍改為藤牌兵
又議准福建省陸路各營每兵千名分作二十隊
弓箭馬兵四隊弓箭步兵二隊鳥槍兵十隊礮兵
一隊藤牌兵一隊長槍兵一隊大刀兵一隊各營
兵數多寡不齊照此遞為增減水師戰船大趕繒
船設兵八十名設排槍四十二桿中趕繒船設兵
六十名設排槍三十桿小趕繒船設兵五十名設
排槍二十五桿大艍船設兵三十五名設排槍十
六桿中艍船設兵三十名設排槍十六桿小艍船
設兵二十名設排槍十桿仍各備火藥彈子火罐
火箭之屬
又議准浙江省各營每兵千名分作二十隊弓箭
兵三百名為六隊鳥槍兵四百名為八隊藤牌兵
一百名為二隊片刀兵一百名為二隊長槍兵五
十名為一隊礮兵五十名為一隊
七年議准陜西四川省各營除弓箭鳥槍礮通行
演習外其弓箭馬兵兼習槍棒守兵兼習㓲刀又
令提標守兵二百名專習藤牌
又議准廣東省各營每兵百名設弓箭兵二十名
各佩腰刀兼習雙刀鳥槍兵長槍兵共五十名各
佩腰刀藤牌兵十名兼習排刀挑刀兵十名礮兵
十名
又議准雲南貴州廣西三省各營每兵千名設弓
箭兵二百名鳥槍兵六百名藤牌兵一百名以礮
兵百名兼習牌刀其不足千名營分亦照此數遞
減分派
十年議准福建省水路則海面遼闊陸路則林深
箐密鳥槍一項最為利用於定例每兵千名設鳥
槍四百桿外再增鳥槍百桿
十一年議准八旗官兵盔甲弓矢櫜鞬等項多不
齊備如遇點驗私相那借且初授之官新選之兵
亦有不及設立者應令各佐領覈明殘闕軍器或
繫全無或闕少若干逐細報明補造借給俸餉以
為價值工部照依定價按式成造分給該管大臣
每年於霜降後點驗一次仍令各佐領稽察倘年
久應修亦照此例造給
乾隆五年議准雲南貴州二省地多山箐又隂雨
不常弓箭一遇潮濕之時險仄之地不能應手施
展惟弩弓以木為質其力最勁令弓箭手各兼習
弩弓
十五年議准湖廣武昌鎮水師二營地界川江水
操弓箭技有難施惟鳥槍極為便利照沿海沿邊
省分每兵千名設鳥槍四百桿
簡覈軍器
凡京營軍器三年一次由八旗奏請
特命王公大臣騐閱駐防八旗軍器各將軍都統副都
統於到任後率所屬簡稽軍營鎧仗同城限二月
外屬限三月竣事遊牧處官兵軍器由部奏請
特命大臣騐閱各察其盈絀利鈍具疏以
聞直省各標營軍器以都司守備為專管官副將參將
遊擊為兼管官遇有動用修補估價詳報給公項
治備歲終彙送布政使覈銷督撫提鎮歲委官察
騐取具冊結歲終彙疏保題以冊達部稽覈虧闕
者論如法
順治四年
諭兵部兵丁甲胄及一應器械爾部於每歲春秋二季各
簡閱一次
五年奏准每年秋季奏請點騐八旗護軍營驍騎
營器械春季奏請點騐前鋒營步軍營器械令該
管官互相稽察
又定點騐軍器若盔甲弓箭等項全無者官革職
兵鞭一百革退軍器闕少及箭上無字並書他人
姓名者官罰俸一年兵鞭五十軍器朽壞者官罰
俸兩月兵鞭二十如所屬官兵盔甲弓箭等項全
無及軍器闕少或朽壊者一名至五名該管都統
等罰俸三月參領等罰俸六月六名至十名都統
等罰俸六月參領等罰俸九月十名以上者都統
等罰俸九月參領等罰俸一年二十名以上者都
統等罰俸一年參領等降一級留任三十名以上
者都統等罰俸二年參領等降一級罰俸一年至
佐領驍騎校等所管兵數多多有軍器缺少朽壊
一名至三名者罰俸六月四名至六名罰俸一年
七名至十名降一級留任内府及王公府屬佐領
管領下有十名以上者降一級罰俸一年二十名
以上降二級留任
十六年覆准綠旗營官兵軍器按季點騐違者扣
餉治罪各該督撫時加簡閱自十七年秋季為始
兵部奏請差大臣分往各地閱視永為定例三年
一舉行
雍正元年奏准游牧八旗察哈爾官兵軍器由部
越一歲疏列滿洲蒙古都統統領副都統職名恭
請
欽點一人前往稽閱
又奏准官兵以軍器質當者官革職兵鞭一百革
退軍器追繳還官失察之該管官罰俸一年
二年奉
上諭八旗軍器年久殘闕不全兵丁無力修整著賞給庫
帑各旗覈明數目照舊設立三年點騐之時暫行封貯
竢各旗騐畢始令發回以杜那借
六年奏准官兵私賣軍器者革退交刑部治罪失
察之該管官罰俸一年
十年議准直省各營軍裝器械屬督撫所轄者督
撫委官盤察提督所轄者提督委官盤察皆取本
營並無闕少及委官並無捏飾印甘結存案各於
年終保題至於各鎮有督提統轄者由該鎮委官
盤察取印甘結並加具保結送督提察覈於年終
保題若無督提統轄各該鎮委官盤查取結亦於
年終保題其保題時各將所屬軍裝器械數目分
晰標營造冊並保結送部察覈如保題後仍有闕
少將從前盤察官罰俸六月督撫提鎮罰俸三月
倘委官明知闕少扶同捏結報稱並無闕少者降
三級調用
又議准各營軍裝器械以都守為專管官副參遊
為兼管官若無故闕少經督撫提鎮題參將專管
官罰俸一年兼管官罰俸六月照數分賠係兼管
官察出揭報者免議止令專管官獨賠皆限六月
賠完如逾限不完將專管官住俸兼管官停陞竢
賠完日開復若係兵丁闕少經該管官察出揭報
追補足額者免議至於新舊各官接任將軍裝器
械限一月交代如無闕少新官造冊出結詳報督
撫提鎮年終報部若交代時舊官推卸不交新官
勒索不受皆照交代遲延例分别議處至病故官
弁闕少軍裝器械者係兼管官病故著落專管官
獨賠專管官病故著落兼管官獨賠倘專管官兼
管官一時病故著落從前未經察出之兼專各官
分賠其闕少各數果係年久朽壊出師闕損及因
公動用者准動公費製備免其議處分賠倘有藉
端科累兵弁製備者照因公科歛例議處
又議准督撫提鎮將營中盔甲弓箭鳥槍藤牌刀
槍旗幟鍋帳鉛藥鍬棍等項按照題定額數製備
一有損闕該管官即詳報隨時修整准其動用公
費務期齊全足用如有盈餘擇其堪用者存營以
備增補其朽敝者酌量銷毁以免竊賣之弊
十一年議准營中一應軍器遇有闕損不按時修
整及修整而收貯不謹以致朽爛或將預備鐵木
等項堆貯潮濕地方以致鏥蝕者將該管官罰俸
六月仍令照數賠補
又議准失火燒毁官兵盔甲器械等物者該管官
罰俸六月若因公他出者免議
又議准營汎兵丁所帶腰刀該管官不時察騐遇
有損壊即時修整如損壊不堪使用及有白鐵無
鋼者將兵責革該管官罰俸一年
乾隆元年議准修補一應軍裝器械該管官估定
價值呈報該提鎮察無浮冒准其動公修補完日
委官察騐出結申報提鎮該提鎮陸續移會布政
使司并詳督撫存案
是年議准民間不許私製鳥槍其鄉村險僻之處
防盜防虎鳥槍在所必需各省督撫確察州縣内
有實在應用地方照兵丁鳥槍式樣製造書鏨姓
名具呈地方官編號註冊備案如非應用地方有
私藏或私造售賣者均責四十板鳥槍入官失察
之該管官罰俸一年
四年題准各省將軍都統副都統於到任時將所
屬同城親標旗營一應軍裝器械限兩月委官盤
騐其外屬各營軍裝器械限三月委官盤騐各保
題一次仍取具該管官並無虧少印結及委員並
無捏飾印結存案於年終保題仍將所屬各營軍
器數目造冊送部察覈倘委盤保題後仍有闕額
别經發覺者將盤騐之官罰俸六月將軍等罰俸
三月委官扶同捏結者降三級調用
十四年議准營兵號衣之外别有聽差衣帽向係
坐扣餉銀官辦尺寸有定各兵身材不齊長短不
能合式且僱覓縫人費用頗多其中不肖官弁隊
長不免扣尅染指嗣後不必官辦令兵自行製備
免其坐扣餉銀該上司不時察騐務使潔淨整齊
不至闕乏
十五年奉
上諭八旗官兵器械闕少者均咨部官為造給器械内
弓箭尤為緊要惟賴不時整理善為收貯從前兵
部八旗都統會議訓飭八旗官兵將器械善為收
貯曾經奏准施行今都統等或因日久廢弛不以
為事亦未可定著再行𫝊諭務遵原諭留心訓飭
稽察
十六年覆准鳥槍為緊要軍器倘有年久不堪適
用者令該堂官騐看確實准其重造其舊槍鎔化
之鐵加謹收貯以備增造各項軍裝之用
十八年奉
上諭八旗軍器例應每年特簡王公大臣點騐但一歲
點騐殊覺煩擾嗣後著三年一次點騐既寬點騐之
限臨時務宜留心察覈不得草率了事若朕親閱時
軍器仍有虧闕損壊者必將點騐之王公大臣治罪
至點騐之年將八旗前鋒營護軍營驍騎營内府護
軍官兵軍器仍照例點騐外其内府佐領下驍騎及
王公府屬兵丁軍器皆停其點騐
四十一年
諭各該處軍器嗣後遇應點騐之期俱著交兵部一體
奏派王大臣點騐毋庸自行奏請再旗員内如護軍
校筆帖式等微末員弁所有軍器可毋庸點騐以示
體恤其應如何酌定章程之處著兵部另議具奏尋
議得八旗各營軍器遇應行點騐之年自應彙齊
查騐以整武衛而肅軍容向來領侍衛等處相沿
舊例俱不由兵部一體奏派辦理原未畫一今欽
遵
諭旨嗣後俱令造冊咨送兵部一體辦理外至旗員内
護軍校筆帖式等官一切軍器向係隨同查騐今
酌議武職六品以下與護軍校筆帖式品級相同
所有各該員一切軍器均一概免其點騐以歸畫
一
四十二年奏准嗣後每年八旗漢軍演放大小礮
位酌定千觔以上礮靶作為三百步五百觔以上
礮靶作為二百步四百觔重等礮靶作為一百步
其千觔以上礮位演放十五礮中十礮以上五百
觔以上礮位演放十五礮中十二礮以上四百觔
重等礮位演放十五礮中十三礮以上俱為合式
如較定數少中者將管礮位照例議處
四十五年奏定演放五百觔及千觔礮位較四百
觔礮位立靶稍遠車上演放勢必搖動難以得准
嗣後换用土臺演放較礮車實為穏妥其四百觔
重等礮仍照舊例
四十六年奏准箭枝撤袋腰刀均係緊要器械向
由外僱匠役承造難免生疎嗣後八旗及各省駐
防凡遇有行取箭枝撤袋腰刀等項請交造辦處
武備院製造以期妥協
四十八年奏准正陽等内外十六門存貯礮位隨
同八旗演放分作四門一次以東直門廣渠門西
直門廣寧門為一次朝陽門左安門阜城門右安
門為一次崇文門永定門德勝門西便門為一次
安定門東便門正陽門宣武門為一次每屆三年
每門出演十位共計四十位並將神機神樞等礮
每次撥出二十位随同四門出演之礮一併試演
由步軍統領將門千總漢軍副尉協尉礮手領催
步軍並巡捕營將備等兵酌派前往如法演習以
資習練
軍器制度
王命旗牌
旗牌之制旗色以藍繒為之方廣二尺六寸兩面銷
金書清漢令字各一令字上各鈐以兵部印旗杆一
長如旗木頂垂以朱髦牌以椵木製形圓高一尺二
分闊七寸五分厚一寸朱髹上刻荷葉形綠髹牌
兩面鎸清漢令字各一飾以金懸於槍上槍以榆
木為之長八尺圍一寸鐵頂鎗冒髹以黃繪龍垂
朱髦牌邊及鎗杆均鎸清漢令字第幾號填以金
順治二年
頒給督撫等官王命旗牌總督及掛印總兵官十副提督
八副巡撫六副總兵副將五副參將遊擊三副
尋又改定經略十二副總督掛印總兵官各十副
巡撫提督八副總兵官五副
又定令旗令牌不加謹收貯以致損朽者罰俸六
月其因水火盜賊損失者免議
康熙七年奏准巡撫不令轄兵停給旗牌
九年奏准甘肅巡撫照舊轄兵仍給旗牌
十二年奏准直省巡撫均令轄兵照例仍給旗牌
雍正三年奉
上諭各省督撫提鎮舊例均頒發王命旗牌所以重節鎮
之權崇天室之威也但傳守既久或遇地方卑濕蚛蛀
漆剝或因閱歲滋多形制毁敝而督撫提鎮等以旗牌
損壊例當參處不敢修整甚有豫防損壊將所頒旗牌
收貯照樣别造者尤為不可嗣後各督撫提鎮所頒王
命旗牌加謹收貯勿致損傷亦不得别造其有地方卑
濕閱歲滋多不免蚛蛀漆剝形制毁敝者從寬免其處
分聽其一面照式准修一面咨部偹案
乾隆十四年奏准旗牌金書令字之上例鈐兵部
印今已遵
旨改用新鑄清篆印而直省存貯旗牌尚繫兵部舊印
應將旗面移送兵部換鈐新印由部行知各督撫
提鎮委官赴部請領以昭信守至舊領旗面竢頒
到日送部繳銷
令箭
令箭之制凡旗面式樣大將軍將軍督撫提鎮均
用三角旗駐防將軍都統副都統均用方旗咸以
雲縀為之三角旗高一尺八寸斜長三尺下闊二
尺四寸大將軍將軍用本旗之色督撫提鎮用黃
色方旗高一尺五寸五分闊九寸五分均銷金書
清漢令字及清漢官銜箭鏃以鐵為之三面鋄銀
清漢令字下鋄銀清漢十二辰字移送兵部配製
笴羽鈐印頒發
康熙三十二年奏准步軍統領增給令箭十二枝
旗面金書提督九門步軍巡捕三營統領清漢字
樣由部製造頒發
乾隆十四年奏准步軍統領舊設令箭年久損壊
應行更換再巡捕營三字業經遵
旨繙清所有該衙門印信已照新定字樣改鑄前項令
箭應更造給發至各省督撫提鎮駐防將軍令箭
一并改製給發以示畫一
盔甲
盔制以鐵二片製如帽形上銳下平合而成之曰
盔高五寸圍圓一尺九寸合縫處壓以鐵梁曰盔
梁盔前安鐵一片曰遮眉闊寸餘圍長七寸上覆
鐵檐一形如盖曰舞擎闊六分長四寸三分其下
曰護額為覆椀於盔上其上仰者為盔椀徑一寸
六分高一寸二分圍圓五寸安管一長二寸圍圓
一寸以插盔槍長三寸六分上為盤以垂髦上安
頂頂各以品(詳見於後)垂於後者曰護頂垂於左右者
曰護耳其下曰護頸其表官用錦緞或施綵繡兵
用布無定式傅以鐵葉護頂用鐵葉九護耳二用
鐵葉各六護頸同其采飾制各有差
凡親王郡王胄頂鏤金火𦦨寳石金立龍二承之
垂熏貂纓十有八梁左右鏤金梵文三重上重八
次七次二十飾皆鏤龍銜寶石護頂護耳護頸均
石青鎖子錦表月白綺裏青繒緣外布金釘貝勒
貝子固倫額駙頂銜素金垂熏貂纓十有四入八
分公植密鼠尾垂貂尾纓十有二不鏤梵文領侍
衛内大臣都統統領直省總督提督巡撫均頂植
雕翎二垂貂尾纓十有二鋟飾龍及花文護頂護
耳護頸均石青綺表藍布裏繡蟒五中敷鐵外布
銀釘内大臣和碩額駙郡主額駙内大臣中行走
之公侯伯散秩大臣均頂植密鼠尾垂紅纓隨旗
行走之公侯伯子男文武一品文二品副都統宗
室將軍縣主額駙直省總兵均頂植熏獺尾垂紅
纓文三品至五品驍騎參領郡君額駙以下直省
副將均頂植獺尾垂紅纓侍衛鑾儀衛官均頂植
豹尾垂紅纓前鋒護軍參領侍衛均頂植獺尾垂
黑纓文六品至九品直省參將以下均頂植獺尾
垂紅纓不加鋟繡王府官均頂植猞猁猻尾長史
垂黑纓護衛典儀垂紅纓前鋒校護軍校均鐵頂
紅纓護頂護耳護頸均以素綺繡蓮花外布黃銅
釘前鋒護軍綠旗營軍士皆如之護頂以下用青
布不繡驍騎校驍騎均鐵頂黑纓護頂以下各如
旗色校以綺兵以布均繡蓮花
甲制上衣下裳左右護肩左右䄂左右護腋裳間
分遮襠左襠甲衣長二尺二寸幅四下廣一尺一
寸護肩二各長一尺一寸廣一尺三寸袖二各長
一尺二寸上圍一尺二寸下圍九寸護腋二各長
一尺上廣九寸凹其中以承腋其末銳遮襠一方
八寸左檔一方六寸甲裳長二尺六寸幅二每幅
上廣一尺二寸下廣一尺五寸其表官用錦緞或
施錦繡兵用布無定式甲衣用鐵葉一百三十六
每葉長二寸五分廣二寸甲裳用鐵葉一百十六
護肩甲䄂護腋遮襠左襠均用小鐵葉長一寸六
分廣一寸四分(步兵甲衣長二尺甲裳長二尺六寸間有無裳者)餘制並
同其敷棉者曰棉甲施鐵鐷於外者曰明甲其采
飾制各有差
凡親王以下至八分公甲用石青鎖子錦表月白
綢裏青繒緣裳幅護肩皆露鐵鐷飾珊瑚綠松青
金石䤹金雲龍中敷鐵外布金頂前懸護心鏡勒
以縧親王郡王金黃色貝勒以下石青色固倫額
駙同領侍衛内大臣都統統領内大臣散秩大臣
公侯伯子男宗室將軍縣主額駙以上文武一品
文二品副都統直省總兵均石青綺表藍布裏青
繒緣通繡蟒十護肩露鐵鍱文三品以下及驍騎
恭領郡君額駙以下直省副將均通鏽蟒六侍衛
鑾儀衛官前鋒護軍參領侍衛王府長史護衛典
儀均通繡蟒四裳幅露鐵鍱皆鍍金雲龍中敷銕
外布銀釘前鋒校護軍校素綺表繡蓮花裳幅露
鐵鍱無䄂外布黃銅釘前鋒護軍綠旗營軍士均
青布表加緣有白裏不加繡餘與校同驍騎校驍
騎表各從旗色校以綺兵以布均繡蓮花
順治十七年奉
上諭領侍衛内大臣都統盔頂仍令上插鵰鴒下垂貂尾
餘皆去鵰翎貂尾定議具奏議准親王郡王盔三角起
花金頂嵌綠松石珊瑚寳石者聽不得擅用東珠
下垂熏貂二十四條為髦貝勒貝子盔起花金頂
髦同入八分公盔插密鼠尾領侍衛内大臣都統
盔插鵰翎二作燕剪形垂貂尾十二條為髦和碩
額駙郡主額駙散秩大臣等盔插密鼠尾垂朱髦
統領副都統等盔插薰獺尾垂朱髦上三旗侍衛
鑾儀衛官盔插貂尾下五旗王府官盔插猞猁孫
尾王府長史垂黑髦餘垂朱髦前鋒護軍參領副
參領等盔插獺尾垂黑髦驍騎參領以下官盔插
獺尾垂朱髦親軍校前鋒校護軍校前鋒護軍盔
鐵頂垂朱髦領催驍騎垂黑髦其鐵頂各旗異制
以示别
康熙五年奏准八旗前鋒校護軍校甲以白縀為
表前鋒護軍繡甲以藍布為表侍衛護衛前鋒護
軍均用明甲八旗驍騎甲以繡布為表各如其旗
之色
又定直省督撫提鎮盔插鵰翎垂貂尾副參以下
盔插熏獺尾垂朱髦馬步兵盔槍鐵頂朱髦甲之
式與八旗同
雍正十一年奏准官員盔甲區為三等一二品官
為一等盔之護頂護耳護頸甲衣前後甲裳左右
護肩護腋遮襠左襠共繡團蟒十有五三品至五
品官為二等繡團蟒十有一護腋及遮襠左襠不
繡六品至八品官為三等甲衣甲裳護肩繡團蟒
六餘皆不繡
乾隆二十一年
欽定棉胄之制以革髹漆頂植護頂護耳護頸均敷棉
護軍校前鋒護軍垂紅纓護頂以下石青色驍騎
校驍騎鹿角兵礮手垂黑纓護頂以下各從旗色
甲亦敷棉護軍校驍騎校前鋒護軍均全身驍騎
無左右袖鹿角兵礮手無裳及左右袖左襠色如
胄制官用綺表綢裏外布黃銅釘鋄金兵用綢表
布裏外布白銅釘鋄銀
二十三年奏定兩翼前鋒統領護軍統領盔頂均
插鵰翎二垂貂尾
又定親王郡王盔頂垂熏貂纓均十有八貝勒貝
子均十有四固倫額駙縣主額駙郡君額駙縣君
額駙鄉君額駙子男甲胄各視其品
又定親王郡王甲縧用金黃色貝勒以下用石青
色
欽定工部則例造盔甲式(乾隆二十一年定)
馬兵繡蟒鐵盔
步兵繡蟒鐵盔
馬兵刻絲補鐵盔
步兵刻絲補鐵盔
銅虎頭盔
鐵虎頭盔
鐵梁棉盔
棉盔
鐵椀盔
有盔尾護耳鐵椀盔
有盔檐絮羊毛鐵椀盔
皮高盔
皮椀盔
盔襯
馬兵有裙袖繡花蟒鐵甲
步兵有裙袖繡花蟒鐵甲
有裙無袖繡花蟒鐵甲
有袖無裙繡花蟒鐵甲
無裙袖繡花蟒鐵甲
馬兵繡團蟒鐵甲
步兵繡團蟒鐵甲
馬兵繡團飛虎鐵甲
步兵繡團飛虎鐵甲
馬兵刻絲補鐵甲
步兵刻絲補鐵甲
步兵有裙袖錠勇字素布鐵甲
步兵有裙無袖錠勇字素布鐵甲
步兵有袖無裙錠勇字素布鐵甲
有裙袖鐵釘棉甲
有裙無袖鐵釘棉甲
有袖無裙鐵釘棉甲
無裙袖鐵釘棉甲
無裙袖鑲邊實行鐵梁棉甲
鐵梁實納棉甲
錠銅護心鏡銅釘棉甲
錠鐵護心鏡實行棉甲
綴團蟒刻絲補銅釘銅鏡棉甲
繡花蟒鐵釘棉甲
繡團蟒棉甲
繡飛虎銅釘實行棉甲
繡團花虎藤牌甲
綴刻絲補鐵釘棉甲
刻絲補棉甲
有戰腰套褲鐵釘棉甲
安布胸牌錠護心鏡鐵梁棉甲
錠擺錫鐵釘錫泡勇字棉甲
錠勇字絮紙布甲
前胸安鐵葉絮紙布甲
錠胸釘布軟甲
鑲邊錠鐵護心鏡鐵釘棉甲褂
錠擺錫鐵釘鐵梁棉甲褂
襯甲
戰裙
收拾盔甲皮包
夾號褂
單號褂
夾號袍
單號袍
夾號衣
夾布滚布
夾布虎衣
單布虎衣
鷹膀褂
弓箭
弓制胎用榆木或欇木南方削巨竹為之取材視
竹木之理平正端直無事矯揉者則張而不跛胎
長三尺七寸面傅牛角背施筋膠外飾樺皮胎一
而角兩角之接用鹿角一塊圍以筋膠加煖木皮
於外曰弓靶兩弰以桑木為之各長六寸三分鑲
以牛角刻鍥其末以受弦彄弰與胎闘筍處光削
其面以鹿角為方釘於角端曰墊弦弦有二一纏
絲弦教射用之蠢絲二十餘莖為骨外用絲線横
纏以束之纏分三節隔七寸許空一二分不纏則
不張弓時可摺叠而收之一皮弦剪鹿皮為之用
於戰陣弓力彊弱視胎面厚薄筋膠輕重一力至
三力用筋八兩膠五兩四力至六力用筋十四兩
膠七兩七力至九力用筋十八兩膠九兩十力至
十二力用筋一觔十兩膠十兩十三力至十五力
用筋二觔膠十二兩十六力至十八力用筋二觔
六兩膠十四兩
箭制笴以楊木柳木樺木為質取圓直之桿削成
之别用數寸之木刻槽一道曰箭端笴必範於端
以均停其首尾刻銜口以駕弦曰括其端受鏃冶
鐵為之曰透甲錐曰柳葉曰梅針皆戰箭曰鑿子
頭曰鈹子曰菠菜曰蔆菜曰艾葉曰月牙曰兔义
曰狼舌曰燕尾曰雞心皆田獵箭施於教閱者曰
骲箭以寸木空中鏤竅發則受風而鳴又謂之響
箭簇如骨角小哨者曰鳴鏑剪雕鸛翎三膠粘箭
括之上曰箭羽羽間親王至長子書爵貝勒以下
至官兵均書銜名
順治二年奏准秋季於昌平密雲採弓胎弓弰萬
副需用樺皮於寧古塔採取令司弓一人率每旗
弓匠長各一名弓匠各二名前往騐採
又定兵部設箭匠十名以造官箭八旗每佐領下
各設弓匠一名製造官弓
康熙六年奏准官弓交八旗司弓製造採取弓胎
於八旗内選□練司弓一人每旗委弓匠長一名
弓匠十名乘官馬領四十日行粮每年採弓胎弓
弰五千二百副武備院選二千副每旗四百副以
備製造仍令鄰近驛站支車運送至京其採取弓
胎如不敷用具奏增採寧古塔將軍隔一年選委
官兵採樺皮七萬二千二百張以偹用
十九年奏准造箭務箭心堅長手鑚安釘如有草
率匠役治罪
又議准匠役造弓箭擅敢式樣售賣者鞭五十所
造入官
雍正五年議准箭價等次每箭以五枝為率首一
二三等青鶴翎箭次一二三等蝉鵝翎箭次一二
三等鸕鷀翎箭次一二三等鸛翎箭次一二三等
鴇翎箭次一二三等芝蔴鵰戰箭次一二三等雁
翎箭
欽定工部則例造弓箭式(乾隆二十一年定)
五六七力角弓(每張使竹胎一片如用木胎者准其改用牛角面一副弛木一塊如)
(用鹿角者准其改用梢木一對牛角梢嘴二箇如用羊角者准其改用鹿角墊二個牛筋一觔每觔)
(折淨八兩魚膠六兩樺皮一副如鑲□皮者准給桃皮煖皮一塊鹿皮二塊桐油一兩絲弦一條重)
(一兩皮弦一條如式製造其弓力重者以次增加牛角魚膠絲絃各有差)
八九十力角弓
十一十二力角弓
十三十四力角弓
十五十六力角弓
十七十八力角弓
馬步等箭(每枝用新箭桿木一根翎花三枝桃皮一塊魚膠一錢牛筋四分如有生絲者)
(准其改用桐油三分銀硃二分水膠五分箭頭一個如式造)
旗纛
旗纛之制八旗各以其色為辨正黃正白正紅正
藍四旗均方幅鑲黃鑲白鑲紅鑲藍四旗均左幅
稍銳都統纛各長五尺七寸廣五尺繪龍竿長一
丈二尺鐵頂朱髦惟正紅旗用黑髦佐領纛長四
尺二寸廣五尺不繪綵竿長一丈二尺黑髦領催
小旗長一尺五寸廣一尺八寸竿長五尺八旗同
式而於鐵頂各異其製以示别護軍營纛各如本
旗之色裁幅為三角邊作火燄形直長五尺五寸
斜長七尺三寸繪龍竿長一丈二尺鐵頂朱髦正
紅旗用黑髦護軍校小旗三角直長一尺二寸斜
長二尺三寸竿長五尺五寸八旗同式而於鐵頂
别其製前鋒營纛方幅長二尺三寸廣一尺八寸
繪飛虎竿長六尺頂飾豹尾朱髦火器營旗纛護
軍驍騎各如其本營之式加白號帶以别之健銳
營旗纛左翼鑲黃右翼正黃均正幅加號帶直省
標營大纛皆綠色裁幅為三角直長五尺八
寸斜長一丈邊作火𦦨形(或繪雲蟒或繪飛熊隨地異製無定)
(式)鐵頂朱髦什長旗三角直長二尺三寸有
竒斜長三尺八寸邊作火𦦨形鐵頂朱髦督
撫提鎮大帥旗以黃布為之方幅廣一丈八
寸長一丈四尺兩面大書帥字加號帶長一
丈五尺廣一尺竿長一丈六尺刻木葫蘆為
頂其先鋒旗督陣旗門旗令旗禀事旗均隨
營異製
國初設滿洲蒙古漢軍各八旗以鑲黃正白鑲白正
藍四旗為左翼以正黃正紅鑲紅鑲藍四旗為右
翼凡各營旗纛各視其本旗之色
乾隆十七年奏准旗纛係兵所瞻視舊制各省
駐防將軍都統副都統補授即更換不惟繁冗
且於瞻視無凖嗣後各省駐防分定旗色
盛京江寧西安綏遠城將軍熱河副都統皆用鑲黃
旗色吉林青州杭州福州寧夏將軍歸化城右翼
都統山海關副都統皆用正黃旗色黑龍江荆州
涼州廣州將軍歸化城左翼都統成都副都統皆
用正白旗色其各將軍都統兼轄之副都統各視
將軍都統旗色
二十二年定伊犁將軍用鑲黃旗色
二十六年定察哈爾都統用鑲黃旗色察哈爾副
都統右翼用正黃旗色左翼用正白旗色
欽定工部則例造旗纛式(乾隆二十一年定)
鑲火燄邊貼金雲蟒緞纛
鑲火燄邊貼金雲蟒緞什長旗
鑲火燄邊彩畫雲蟒緞纛
鑲火燄邊彩畫雲蟒緞什長旗
鑲火燄邊貼金飛熊緞纛
鑲火燄邊貼金飛熊緞什長旗
鑲邊貼金太極圖緞纛
鑲邊貼金太極圖緞什長旗
鑲火燄邊貼金字火攻緞纛
鑲火燄邊貼金字火攻緞什長旗
週圍鑲邊撥沙皮金雲蟒緞纛
週圍鑲邊撥沙皮金雲蟒緞什長旗
貼金飛虎牛肚式緞纛
貼金飛虎牛肚式小緞旗
彩畫飛虎牛肚式緞纛
彩畫飛虎牛肚式小緞旗
貼金飛虎方式緞纛
貼金飛虎方式小緞旗
彩畫飛虎方式緞纛
彩畫飛虎方式小緞旗
貼金飛虎五色緞先鋒旗
彩畫飛虎五色緞先鋒旗
撥沙皮金飛虎五色緞先鋒旗
貼金字緞衝鋒旗
貼金字尖式緞督陣旗
貼金字長方式緞督陣旗
撥沙皮金字尖式緞督陣旗
撥沙皮金字圭式緞督陣旗
長式鑲火燄邊緞帥旗
尖式緞門旗
長方式緞門旗
鑲火燄邊尖式緞令旗
不鑲邊尖式緞令旗
方式緞招旗
長方式緞禀事旗
遊兵塘馬彩畫緞旗
素鑲邊彩畫行蟒紬纛
素鑲邊彩畫行蟒紬什長旗
方式鑲圓月心紬纛
方式鑲圓月心紬什長旗
彩畫貼金飛虎五色紬先鋒旗
貼金字方式紬督陣旗
五行正氣紬旗
彩畫五宿方式大紬旗
彩畫五宿方式小紬旗
圭式紬哈巴什旗
帥字紬旗
方式鑲太極圖紬旗
尖式五色紬宣令旗
方式五色紬號令旗
長方式紬宣令旗
方式五色紬鑲宣令旗
長方色禁止喧譁紬令旗
火燄邊圭式紬令旗
方式演陣令字大紬旗
方式更陣令字紬旗
方式監陣令字紬旗
方式紬禀令旗
鑲火燄邊圭式紬禀報旗
尖式紬招旗
長方式紬標旗
紬得勝旗
長方式紬開門旗
尖式鑲圓月心火燄邊大紬旗
方式鑲圓月心大紬旗
方式水操紬令旗
鑲火燄邊彩畫雲蟒布纛
鑲火燄邊彩畫雲蟒布什長旗
彩畫夏布大旗
大帥旗
將臺帥旗
子營帥旗
布營頭旗
布得勝旗
布順風旗
布大花旗
布小花旗
布標旗
布四方高照旗
布斗方旗
布小塘旗
布塘汛巡旗
櫓船揚纛
繒船艍横纛
繒艍船蜈蚣旗
繒艍船火攻旗
繒艍船衝風旗
繒船船禡祖旗
槳船揚纛
□槳船横纛
□槳船蜈蚣旗
□槳船禡祖旗
沙船尖角大旗
沙船蜈蚣旗
沙船禡祖旗
沙船衝風旗
沙船梢斗旗
快船尖角大旗
快船蜈蚣旗
快船衝風旗
中巡船旗
小巡船旗
桅旗
兵仗
欽定工部則例造兵仗式(乾隆二十一年定)
春秋刀
樸刀
挑刀
腰刀
斬馬刀
滚被雙刀
牌刀
長刃大刀
寬刃大刀
雙手帶刀
背刀
長片刀
寬刃㓲刀
虎牙刀
窩刀
鴛鴦刀
船尾刀
割刀
繚風刀
長槍
長矛
火燄槍
蛇䥥槍
雁翎槍
梨花槍
鈎䥥槍
雙鈎䥥槍
十字䥥槍
噴筒火䥥槍
虎牙槍
攅竹手槍
木桿手槍
虎槍
釘槍
竹桿槍
雙鐧
雙鎚
馬义
鳳翅攩
五齒鐵攩
月牙快把
通天把
長柄斧
雙斧
雙鉞斧
三鬚鈎
鐵挽
梨頭標
鐵斗標
單連環棍
雙連環棍
齊眉棍
虎頭棍
藤牌
挨牌
燕尾牌
圓木牌
長木牌
虎頭皮牌
滚被
頭號戰被
二號戰被
三號戰被
皮帳
火器
大者曰礮其制或鐵或銅或鐵心銅體或銅質木
瓖或鐡質金飾重自五百六十觔至七千觔輕自
三百九十觔至二十七觔長自一尺七寸七分至
一丈二尺其擊遠或宜鐵彈或宜鉛子均助以火
藥引以烘藥鐵彈自四十八兩至四百八十兩鉛
子自二兩至二十兩火藥自一兩三錢至八十兩
烘藥自三四錢至二兩皆按礮尺高下度數以定
所及之遠近鑄釘時或命官監督或由部委官無
常制小者曰鳥槍曰火甎曰火毬曰火箭曰弩箭
曰噴筒曰銃皆隨時成造
太宗文皇帝天聰五年紅衣大礮成
欽定名鐫曰
天祐助威大將軍天聰五年孟春吉旦造督造官總
兵官額駙佟養性監造官遊擊丁啓明備禦祝世
隆鑄匠王天相竇守位鐵匠劉計平先是未備火
器造礮自此始其年征明久圍大凌河而功以成
用大將軍力也自後師行必擕之
崇德七年
命梅勒章京馬光輝孟喬芳率劉之源旗下楊名高祖澤
潤旗下李茂佟國賴旗下佟國蔭石廷柱旗下金
玉和吳守進旗下孫德隆金礪旗下柯永盛巴顔
旗下高拱極墨爾根侍御李國翰旗下楊文魁及
鑄礮牛彔章京金世昌王天相等往錦州鑄
神威大將軍礮
八年
命固山額真劉之源吳守進同梅勒章京金維城曹光弼
率將士赴錦州督鑄紅衣礮
順治初年定八旗礮厰鑲黃旗正白旗鑲白旗正
藍旗各三十五間在鑲黃旗教場空地正黃旗正
紅旗各三十間在德勝門内鑲紅旗鑲藍旗各二
十三間在阜城門内八旗火藥厰鑲黃旗正黃旗
十二間在安民厰餘六旗二十間在
天壇後皆撥八旗官兵看守安民厰在西直門内之北收
貯礮位其縧而衚衕局安定門局並貯礮位
又定各省需用銃礮火甎火箭噴筒火毬鐵彈鉛
子等由各督撫奏請造備工料銀報部察核
十年遣官祭
紅衣礮之神
康熙十三年
上諭兵部大軍進𠞰須用火器著治理歴法南懷仁鑄造
大礮輕利以便登涉
十四年造大礮八十位各長七尺三寸口徑四寸
九分膛口徑二寸七分底徑六寸七分鐵彈重二
觔用火藥一觔八兩礮車全
十五年造礮五十二位
欽定名為
神威無敵大將軍内重二千二百七十四觔銅礮八
位各長七尺七寸口徑一尺膛口三寸七分底徑
一尺二寸鐵彈重八觔用火藥四觔重一千六百
十三觔鐵礮二十四位各長七尺六寸口徑八寸
五分膛子三寸三分底徑一尺一寸鐡彈重六觔
用火藥三觔木瓖大礮二十位各重八百十七觔
礮車均全
十八年奉
上諭攻擊海賊營壘宜用火礮内造西洋礮甚利且輕便
易運可以湖廣所有西洋礮二十具委官遞送福建軍
前用資勦禦
十九年造䤹金龍礮八位各長五尺七寸重二百
五十觔至三百觔鉛子重十三兩至十四兩
是年議准各省大小銅礮多餘鐵礮均令解京鐵
礮壞者銷鐵備用尋以鐵礮解送勞民多餘者准
原處留貯
二十年造銅礮二百四十位
欽定名為
神威將軍各重三百九十觔長六尺六寸火門後徑
五寸七分口徑三寸三分合膛鉛子重十八兩用
火藥八兩中的至一百弓用火藥九兩中的至一
百五十弓口篐之上立星表與甲乙線相等礮車
全
是年奉
旨直隸沿邊及路險地方各礮不必解送又令松江銅礮
留存原處備用
二十一年奏准福建四川雲貴兩廣路途險遠銅
鐵礮均留貯
二十四年造鐡心銅礮八十五位各長五尺二寸
重一百觔至一百二十觔鉛子重四兩五錢至多
兩鐵竒礮一位長五尺六寸重三十三觔鉛子重
二兩五錢
二十五年造鋄金龍礮一位長四尺五寸重八觔
鉛子重五兩二錢
二十六年造礮五位
欽定名為
威遠大將軍(即衝天礮)各長二尺一寸重二百八十五觔
至三百三十觔生鐵彈重二三十觔大如瓜中虚
仰穴兩耳鐵環其法先置火藥於鐵彈内次用螺
螄轉木纏火藥撚裏以朝鮮貢紙插入竹筒入於
彈内下留藥撚一二寸以達火藥上留藥撚六七
寸於彈外餘空處亦塞滿火藥以鐵片蓋穴口外
用臘封固於小膛底下火藥間以木馬加土寸許
乃安鐵彈於大膛又加潮土數寸以隔火如放二
百步至二百五十步用藥一觔三百步增二兩如
放二三里用藥三觔火門施烘藥次以礮尺高低
度數定放之遠近其最遠在礮尺四十五度本度
上下若干即減遠若干臨時施放先點彈口火藥
撚再速點火門烘藥
二十七年福建進臺灣銅礮雲南進渾銅礮
二十八年造大礮六十一位
欽定名為
武成永固大將軍重自三千六七百觔至六七千觔
長自九尺七寸五分至一丈二尺膛口自三寸八
分至四寸九分用鐵彈自十觔至二十觔火藥自
五觔至十觔鐵軸礮車均全
又改造木瓖礮八十位
欽定名為
神功將軍各重千觔長七尺一寸膛口二寸七分用
鐵彈三觔八兩火藥一觔十二兩礮車全
二十九年造鐵子母礮二百有二位各長五尺五
寸重八十觔至百觔鉛子重四兩至六兩又銅衝
天礮八位各長二尺三寸重五百六十觔生鐵彈
重三十觔
三十年議准將八旗大礮運交宣化大同各四十
位内神功將軍十六位神威將軍二十四位各發
鉛鐵礮子萬個存庫備用火藥由各州縣製造交
營
三十四年造銅礮四十八位
欽定名為
制勝將軍内四十六位各重五百觔長五尺一寸膛
口三寸四分用鐵弹三觔火藥一觔八兩二位重
三百六十觔各長五尺用鐵弹二觔火藥一觔
五十六年覆准福建省舊有城寨處設立礮臺又
覆准廣東沿海立礮臺每年正月九日委就近文
職會同該營弁每礮演放十餘次具報總督察覈
五十七年造
威遠將軍銅礮十位各長三尺一寸重一百七十觔
鉛子重十九兩
五十八年造
威遠將軍銅礮十六位各長三尺重一百四十觔鉛
子重十五兩
六十年造鐵子母礮六位各長五尺重百觔鉛子
重五兩又鐵虎尾礮二位各長三尺重二十七觔
鉛子重二兩
雍正二年定各營收貯大礮隨時演放毋致鏥蝕
三年給成都子母礮二十四
又議准荆州六門每門設發貢礮一設八旗行營
子母礮四十
又議准江寧城之儀鳳朝陽太平三門每門設發
貢礮五八旗駐防滿洲兵每旗分給子母礮三共
二十四京口駐防漢軍每旗分給子母礮二共一
十六
五年造
威遠將軍鐵礮十位各長一尺七寸七分重四十五
觔鉛子重二十八兩用火藥十四兩又鋄金子母
鐵礮十七位重四十八觔者六位各長五尺二寸
鉛子重四兩用火藥二兩重四十觔者一位長五
尺五寸鉛子重二兩六錢用火藥一兩三錢重三
十六觔者十位各長五尺五分鉛子重二兩五六
錢用火藥一兩三錢又鋄銀子母礮重四十八觔
者十位重三十六觔者四位又子母鐵礮三位重
四十八觔者一位重三十六觔者二位尺寸均與
鋄金鐵礮同
是年奉
上諭各處應設礮竢給齊後將彼地所有子母礮解送來
京交部尋議定舊例各省每兵千名設立威遠礮四位
子母礮六位今自
盛京寧古塔二處近海黑龍江與俄羅斯接壤此三
處子母礮百位照舊設立外其餘直省子母礮盡
行解部别製衝擊便利之礮總以兵千名設礮十
位之數為凖再沿海沿邊及水師戰船並直省守
護城池緊要隘口之礮仍舊存留至小口戍兵無
多礮應撤回存貯督撫捉鎮駐劄地方庫内遇需
用時酌發
十年奏准青州駐防兵增設子母礮十六位交造
辨處給發
十一年覆准張家口獨石口柴溝龍門等處為沿
邊要地駐劄副將遊擊應將宣化鎮收存大礮四
十位内於張家口獨石口二處各撥給神功礮二
位神威礮四位於柴溝龍門二處各撥給神威礮
二位神功礮二位演放需用火藥即在額數内分
給鉛鐵礮子於部發原存數内動支舊存礮車在
存公項下動支修整再向來演礮並不加子施放
以致凖頭遠近星斗高低官兵茫然不知礮位堪
用與否礮手亦不諳練應揀發旗員一人礮手二
名往該處騐看演放竢熟悉後即令回京至大同
收存大礮應一例於山西緊要隘口酌撥安設演
習
十二年議准大礮攻守兼資必平時預備齊全臨
時方能得用各省大礮擇其堅好者存留鏥壞者即
報明鑄造督撫提鎮嚴飭該管官將現有之礮建
置礮車加謹盖藏以避風雨潮濕每年十月間演
放一次以防鏥蝕一有損壞詳明動項製造如本
營未備而别營有餘者通融撥取造冊咨部備案
若有盖藏不謹及遇有損壊並不修整者將該管
官照燒燬軍器例議處
是年廣東進九節銅礮
十三年覆准大同鎮大礮生鐵鑄造移動演放均
不輕便且年遠鏥蝕現今各營子母礮一百二十
七位兼以神功神威礮均可適用應將大礮分别
存留銷燬報部毋庸從新鑄造
十六年奏准黑龍江地方發子母礮四十位八旗
漢軍礮局所貯鑲黃旗六十九位正黃旗七十九
位正白旗六十九位正紅旗七十四位鑲白旗六
十三位鑲紅旗六十八位正藍旗六十五位鑲藍
旗七十二位
四十七年議准甘肅各標按照每槍兵二百名添
建劈山礮一位
五十年議准湖北添建劈山礮二十位湖南添建
劈山礮二十九位
欽定工部則例造火器式(乾隆二十一年定)
母子礮威遠礮
靖氛礮决勝礮
得勝礮行營礮
靖平礮提行礮
鐵行礮靖海礮
靖蠻礮滅逆礮
神威礮蕩寇礮
紅衣礮西洋礮
發貢礮貢礮
帶子貢礮霸王鞭礮
趙公鞭礮百子鞭礮
鞭礮百子礮
班機礮過山鳥礮(又名鳥機礮)
佛郎機礮劈山礮(又名開山礮)
信礮號礮
河塘礮威風礮
湧珠礮連珠礮
轉輪礮(又名腰邊礮)獨彈礮
車礮喊礮
響礮地雷礮
通關礮扳槽礮
鱟尾礮斗頭礮
肆把連礮大將軍礮
二將軍礮將軍礮
磨盤礮漆礮
西瓜礮千里馬礮
定更礮獨子砂礮
砂礮豆底礮
碗口礮坐地礮
九篐礮竹節礮
無名大礮無名中礮
無名小礮虎威礮
追風礮追風獨眼礮
虎尾礮虎蹲礮
馬蹄礮馬腿礮
馬卵礮牛蹄礮
牛腿礮牛尾礮
雞脚礮替子礮
筆管礮靜街礮
銅沙礮銅百子礮
大小銅礮銅貢礮
銅馬卵礮千里馬銃
扳槽銃
(臣)等謹按各省礮位長短大小輕重不一其製法亦
互異即一省中同名而觔兩懸殊且或用生鐵或
用熟鐵或用銅隨地隨時各因其便
鳥槍又子鳥槍
虎槍排槍
鉸槍盤條鳥槍(又名盤絲鳥槍)
馬上槍大鳥槍
威子追風鳥槍神槍
蕩寇槍琵琶槍
長柄义槍攅把鳥槍
藤牌小鳥槍三眼槍
四眼槍
(臣)等謹案各省鳥槍長短尺寸不一亦各隨其規
式之便
火藥
工部設濯靈厰委官製火藥
特命大臣督之厰設石碾二百盤每盤置藥三十觔為
一臺每臺碾三日者以備軍需碾一日者以備演
放槍礮預貯軍需火藥以三十萬觔為率隨用随
備
順治初年定八旗試演槍礮及
盛京各駐防每歲操演需用火藥其硫黃於西什庫
支取硝令直隸山東山西河南採辦解部委官監
製存貯蕩氛厰給發並設中營火藥三局東營西
營各局局收貯火藥
康熙二年議准各省軍需火藥彈子等項遇有征
𠞰准其動用開銷駐防官兵以時操演亦准支給
十九年議准移廣積庫硝黃等項貯丁字庫
三十年定八旗
京城各門及直省標營存貯火藥防範宜嚴令該管
大臣選員率兵守護
三十一年奏准八旗試演槍礮火藥在濯靈厰取用
又奏准濯靈厰每歲造演放火藥二十餘萬觔烘藥二三
千觔外備貯庫需火藥三十萬觔烘藥四千觔如逢運
用之年隨時補額簡司官一人經理豫造(每火藥百觔隨烘藥一觔)
又奏准城上房屋修理完整將原貯中營東營西營等
各厰庫舊火藥移放又以中營餘藥十六萬觔移
貯濯靈厰
三十五年奏准各省兵每歲演礮鉛鐵子照數拾
回備用
五十五年奏准城上直班官夤夜私移城上備用
火藥者革職其同班官不行攔阻者罰俸一年
雍正二年奏准軍需火藥貯過十年者許改作演
放火藥陸續取用其額貯之數即行補造
雍正二年奏准軍需火藥貯過十年者許改作演
放火藥陸續取用其額貯之數即行補造
是年又奏准城上存貯火藥屋步軍統領隨時巡
視有聞人左近行走者看守官罰俸九月兵鞭四
十致有疎虞者看守官革職兵鞭一百革退
又定兵丁私賣所領火藥者革退交刑部治罪失
察之該管官罰俸一年該兼管官罰俸六月
三年
特命大臣管理火藥事務覈定價直
是年奏准官貯火藥擅行棄毁者官革職兵鞭一
百至三百觔以上者無論官兵皆革退交刑部治
罪若遺失及誤毁無多者官罰俸一年兵鞭五十
至三百觔以上者官降一級兵鞭八十其闕少悉
追賠
十年奏准直隸山東河南山西每次解硝各十五
萬觔山西由山路䭾運所有題銷工運價直視三
省較昂且硝之成色亦不及三省應將山西例解
之硝停其辨運令直隸山東河南各增辦五萬觔
解部應用
十一年議准各省兵每歲操演用鉛子准其檢七
耗三除拾回抵算外將寔用鉛價於公項銀兩開
除報銷
十二年奉
上諭旗營兵演放鳥槍鉛子均不拾回徒然抛棄外省兵
演放鉛子既有拾回之例京城所放鉛子作何拾取之
處著八旗並操演火器營大臣等會議具奏尋議准嗣
後京城官兵演放鳥槍之鉛子各旗委兵用心拾
取務將實得數目註冊收貯歲終各營將每月由
工部領回數目並拾回數目合算交部
是年議准直省各營火藥關係緊要必須預備方
為有益督撫提鎮將所轄各營酌量每年應用之
數動公費製造潮濕地方預備三年高燥地方預
備五年加謹收貯每年所用火藥即於收貯數内
動支仍照動支數目製造貯庫出陳易新按年造
冊報部該管官如遇陞遷事故離任照倉庫錢糧
例交代若虧缺及不堪用者責令專管官賠補仍
罰俸一年該管上司罰俸六月
乾隆七年奏准每逢工部碾造軍需火藥完日奏
請
欽點大臣驗看如果合式凖其貯庫備用
十一年議准兵丁操演所需鉛彈火藥火繩應動
用公費但各營議有定數若操演時或施放生疎
欲令多放數次則此項鉛藥火繩須兵自備因而
該管官恐兵無力不免草率了事終於不能純熟
嗣後概動公費製給
十八年奏准厰内製造演放火藥每火藥萬觔用
硝八千觔硫黃一千有五觔十兩廣膠六觔四兩
每烘藥百觔用硝八十三觔十兩八錢硫黃十四
觔七兩五錢
又奏准從前貯軍需火藥均置油簍荆條脆朽不
能經久應在濯靈厰内建木倉五間貯之
帳房
帳房之制官用藍布為之每架高六尺五寸下寬
一丈二尺深六尺四寸兵用白布為之有堂屋者
每架高六尺五寸下寬一丈二尺深九尺六寸無
堂屋者制與藍帳房同
欽定工部則例造凉篷帳房式(乾隆二十一年定)
夾頂夾圍大凉篷單頂單圍大凉篷
夾頂單圍大凉篷夾頂單圍中凉篷
夾頂單圍小凉篷夾頂單圍土地祠凉篷
單頂無圍凉篷彩畫單布照壁
有堂屋夾帳房無堂屋夾帳房
單帳房單堂房
單綳子拐角夾帳房
拐角單帳房彩畫布城
收貯大凉篷皮包收貯小凉篷皮包
梅花樁
戰船
戰船每船長十一丈至一丈九尺闊二丈三尺五
寸至九尺六寸各有差天津山東福建船均屬外
海江西湖廣船均屬内河江南浙江廣東船分屬
外海内河外海定限三年小修六年大修九年再
大修不堪修者更造内河定限三年小修八年大
修十一年再小修十四年再大修不堪修者更造
其修造之費有正價有津貼正價各以其直無定
額津貼每正價百兩自加四加六加八至加倍倍
半有差由工部准兵部移咨覈覆修造各令本省
道員會同副將參將等官弁監造工竣報部題銷
康熙三十四年奉
上諭戰船關係緊要修理銀數覈減太過恐臨用之時因
船料單薄復行大修以致貽悞著工部會同戶兵二部
再行確議具奏尋議准令各督撫將軍提鎮將修理戰
船銀照各地方工料價直據實確估具題工竣報
銷
五十二年覆准戰船風篷桅索除應修之年毋庸
别給外每歲於朋扣餘剰銀内給與製辦
又議准各營艍犁趕繒等船於船頭船尾刊刻某
營某鎮某號捕盜船名
雍正六年奉
上諭各省修造戰船於成造之時解送總督親騐總督委
中軍每向監造文員需索規例為之徇隠是以工料皆
屬虛糜其實不能堅固朕思戰船關係緊要嗣後船厰
附近省城者著在城之督撫提鎮及布按兩司於承造
完工之日公同騐看倘有不能堅固完好及浮冒侵蝕
等弊即揭報題恭按律治罪
是年議准浙江承造戰船船底□木用大號堅固
松木每□長一丈面梁闊三尺三寸船身正桅均
長一丈二尺頭號水艍船闊二丈二尺五寸船身
增長八丈九尺倉深七尺九寸板淨厚三寸一分
二號趕繒船闊一丈九尺五寸船身減長七丈九
尺倉深七尺一寸板淨厚二寸九分三號雙篷䑩
船闊一丈七尺五寸船身減長六丈六尺倉深六
尺一寸板淨厚二寸五分四號快哨船闊一丈四
尺船身減長四丈八尺倉深五尺板淨厚二寸每
板長一丈均用釘三
又議准奉天戰船身長七丈四尺寬一丈八尺七
寸二十一倉
八年奉
上諭向來外省各標營沙唬趕繒等船原令道員會同副
將監督修造道員遴委同知通判承修副將遴委都司
守備監修聞承修之人辦料必俟監修騐看自千總以
及遊副逐層需索及如式修造赴各標營交收又有騐
看勒索之弊迨交收之後一任船置河干雨淋日曬船
中器械繩索為頭舵人等竊賣而該管將弁槩不追究
夫始則借端勒索後則聽其毁棄豈非以承修專在文
員而監修武弁置身局外乎此弊聞各處仍然而京口
將軍標下為尤甚嗣後修造標營戰船著道員副將會
同領價道員遴委丞倅副將遴委都守協同辦料修造
如係將軍標下之船即遴委參領下等官同領辦其船
交收之後在汛停泊責令頭舵苫蓋澆洗每歲該管將
弁具結送督撫察覈如有陞遷事故具結交代至船有
小修大修拆造之不同是以工料懸殊今聞船未發厰
頭舵人等已將在船什物私行盜賣即屆小修亦必令
其拆換加倍甚屬不法嗣後著將什物一并具冊移交
如有虧闕將該管將弁及頭舵人等分别參追
十年議准天津大趕繒船每船用梗木棍十五根
舵牙二根水藤一百五十觔竹篾一百五十觔小
趕繒船每船用梗木棍十五根舵牙二根水藤一
百三十觔竹篾一百三十觔各船收操之後詳加
察騐果有損傷照數更換騐無損傷仍責令收貯
備用
又議准山東登膠南北二汛海口趕繒船照雍正
六年浙江題定之例身長七丈三尺板厚二寸七
分雙篷䑩船身長六丈四尺板厚二寸五分福建
大號趕繒船身長九丈六尺板厚三寸二分二號
趕繒船身長八丈板厚二寸九分三號趕繒船身
長七丈四尺及七丈二尺板均厚二寸七分雙篷
䑩船身長六丈板厚二寸二分江西南湖營沙唬
船身長四丈四尺至六丈八尺板厚一寸三分至
一寸六分直隸天津水師營大小趕繒船身長七
丈四尺板厚二寸九分身長八丈六尺板厚三寸
身長六丈五尺板厚二寸六分以上每板一尺概
用三釘江南修造戰船應用板片厚薄鐵釘數目
照浙省所定分寸沙船一尺三釘趕繒船尺板四
釘京口營船九丈以外梁頭棧板均淨厚三寸九
丈以内梁頭棧板淨厚二寸八分量定三寸三分
用一釘以收一尺三釘之實蘇州狼山川沙吳淞
等營船身長四丈七尺至十一丈板厚二寸二分
至三寸六分每板一尺用三四釘有差湖北湖南
戰船身長三丈二尺至七丈八尺八寸板厚一寸
二分至二寸二分每板一尺用三四五釘有差廣
東戰船身長一丈九尺至九丈板厚一寸至三寸
一分每板一尺用三四五六釘有差各省戰船寬
九尺六寸至二丈三尺五寸有差均令道員會同
副參等官監督廣東外海戰船委道員内河委知
府各會同副參等官監督
又覆准廣東戰船採買桅木於道庫鹽課項下支
銀四千兩遴委文武官弁勘騐估買如遇修造聽
承修各官選擇配用將每株實價若干較原定部
價節省若干每株圍圓長短若干造冊報部
十一年議准直省修造戰船報銷限期直隸限以
四月福建臺灣限以十月其餘各厰限四月山東
限六月江西大修拆造限三月小修限兩月江南
限四月湖廣大修拆造限六月小修限四月浙江
限四月廣東瓊州限六月其餘各厰限四月均以
工竣日起限
十三年議准天津戰船需用繩索按年增换風篷
定為隔年更換所遺舊篷等項照江省例變價凑
用
又議准福建浙江二省戰船篷索循照舊例按年
更換其廣東戰船篷索更換亦照閩浙之例遵行
乾隆元年議准江南各厰拆造沙唬船每部價百
兩加津貼銀一百二十五兩拆造後小修每百兩
給銀一百二十五兩大修給銀一百三十五兩再
次小修給銀一百五十兩艍&KR1620;船大小修每部價
百兩加津貼銀一百八十兩拆造一百五十兩淮
厰唬船拆造及拆造後小修每部價百兩給銀一
百三十兩小修後大修給銀一百三十八兩修造
趕繒船加增銀照各厰例畫一遵行
二年覆准山東登膠南北兩汛額設趕繒雙篷䑩
船凡屆大小修拆造之年照部定價直每百兩量
貼銀百兩工完報銷仍節省銀三十四兩
三年議准廣東各標營外海戰船拆造加八津貼
大修加六津貼小修加四津貼
五年議准浙江繒艍船大小修拆造照江省繒艍
船之例津貼拆造每部價百兩加津貼銀一百五
十兩大小修每百兩均加津貼銀百五十兩外又
别加三十兩䑩哨船照江省沙唬船之例小修拆
造每部價百兩加津貼銀一百二十五兩大修每
百兩加津貼銀百三十五兩
六年議准福建戰船桅木仍令各道採辦除臺灣
遠隔海洋仍循舊例外其興泉道承修之泉厰令
興泉永三府州協辦汀漳龍泉道承修之漳厰令
汀漳龍三府州協辦鹽法道承修之福厰令延建
邵三府協辦
八年奏准福建修造戰船津貼銀福泉漳三厰小
修每正價百兩加津貼銀一百三十兩大修加一
百二十兩拆造加百有十兩臺厰小修每正價百
兩加津貼銀百有十兩大修加百兩拆造加九十
兩
十二年覆准福建臺厰修造戰船照内例給與津
貼並别加三分外再加運費銀二分
十六年覆准福建三江口營額設大小哨船嗣後
准其按季整洗每歲於司庫存公銀兩動用年終
報銷如遇修造照例扣除
直隸外海戰船
大趕繒船小趕繒船
山東外海戰船
趕繒船雙篷艍船
江南外海戰船
趕繒船沙船
哨船唬船
艍犁船巡船
水艍船犁繒船
决哨船
江南内河戰船
唬船沙船
小哨船中哨船
大馬船中馬船
吧唬船快哨船
快巡船巡船
小快船
江西内河戰船
唬船哨船
福建外海戰船
趕繒船雙篷艍船
雙篷䑩船平底哨船
圓底雙篷䑩船白艕䑩船
白艕哨船哨船
平底船雙篷哨船
水底□船
福建内河戰船
花駕座船八槳哨船
八槳船小八槳船
六槳平底小巡船中八槳船
大八槳船花官座船
哨艍船
浙江外海戰船
水艍船雙篷艍船
巡船趕繒船
快哨船大趕繒船
八槳巡船大唬船
釣船六槳巡船
小趕繒船
浙江内河戰船
哨船快唬船
中巡船小巡船
快船巡船
唬船
湖廣内河戰船
唬船五板戰船
刷子船
廣東外海戰船
趕繒船艍船
拖風船□仔船
烏□船哨船
廣東内河戰船
四櫓槳船兩櫓槳船
槳船急跳船
四櫓船兩櫓船
急跳槳船六櫓船
六櫓槳船八櫓船
一櫓船快槳船
快船艟艚船
䑩艚船八櫓槳船
快哨船
皇朝文獻通考卷一百九十四
