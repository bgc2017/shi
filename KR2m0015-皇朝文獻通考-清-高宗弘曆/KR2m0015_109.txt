欽定四庫全書
皇朝文獻通考卷一百九
宗廟考(三)
太廟
康熙六十一年十一月辛丑
世宗憲皇帝登極雍正元年二月己巳恭奉
冊
寶上
大行皇帝
尊諡曰
合天弘運文武睿哲恭儉寬裕孝敬誠信功德大成仁皇
帝
廟號
聖祖先是康熙六十一年十一月辛丑
世宗憲皇帝諭禮部朕惟自古賢聖之君必有顯號徽稱
以彰功德之盛垂於萬世此國家不易之鉅典也仰惟
我
皇考大行皇帝臨宇六十一年蚤承大統寅畏小心旦明
凛昭格之忱
郊祀親升中之典監於成憲率由舊章孝奉
兩宫尊養兼至展敬
陵
廟備物盡誠總攬萬幾阜成兆姓蠲賦動盈千萬賑恤曾
不稽時水旱先籌雨暘必達寬刑肆赦德洽好生盛暑
則釋囹圄嚴寒則賑饘粥兵糧預給優賞頻頒淮甸屢
巡動數百萬之帑金運
睿謨而兩河底績魯邦特幸行數千年之殊禮屈
帝尊而九拜崇師覽奏牘而利弊周知覲臣僚而賢愚立
辨保全勲舊庇廕宗支廣育人材敦厚風俗布昭聖武
申討不庭元裔背叛而旋踵就殱三孽逆命而尅期獻
馘鄂羅斯佔喀爾喀之疆圉諭以威德即奉約章喀爾
喀逼厄魯特之暴殘納其困窮胥登衽席噶爾丹肆毒
鄰境三臨絶漠掃靖烽烟策妄阿喇布坦摧滅與國出
師命將恢復藏地臺灣置郡紅苗格心南朔東西無思
不服至於天縱生知日新好學講筵時御手定六經廣
博士於五賢配先儒於十哲文嫓二典書邁百家貫徹
天文總括地理旁羅術數考正元聲研索羣編鑒裁纂
輯凡此難名之美善洵亘古帝王首出之一人雖復累
牘連章不能紀述萬一朕方與天下臣民均切怙戴不
意
龍馭上賓顧予冲人嗣膺大統仰承佑啓之恩敢後顯揚
之禮謹考彝章宜升
尊諡爾部詳察典禮具奏乙巳總理事務王大臣等奏
大行皇帝
尊諡
廟號乃追崇大典臣等管窺蠡測未能仰盡高深恭祈
睿思親定以昭垂萬世奉
諭曰
皇考大行皇帝
尊諡
廟號諸王大臣等請朕親定朕思子臣尊崇君父之心何
有止極然必須至允至當方孚千秋定論若少有溢美
之詞不獨失天下之至公且開後人之僭越是因臣子
之愚忠愚孝轉將君父盛德大業之實行涉於贊頌之
虛文朕心殊不安也我
皇考大行皇帝纘繼大統舊典本應稱宗但經云祖有功
而宗有德我
皇考鴻猷駿烈冠古轢今拓宇開疆極於無外且六十餘
年手定太平德洋恩溥萬國來王論繼統則為守成論
勲業實為開創朕意宜崇
祖號方副豐功但追崇大典攸關理應僉謀共協爾諸王
大臣等會同九卿詹事科道文六品以上武四品以上
詳考舊章從公確議毋得依違毋得附和務期紀實以
垂萬年己酉諸王貝勒貝子公文武大臣官員等議奏
大行皇帝
尊諡
廟號議曰謹按傳云為人君止於仁禮運云仁者義之本
順之體也得之者尊說文云在天為元在人為仁
故易曰元者善之長仁者德之首
大行皇帝體元立政茂育羣生以義制事綏安兆姓史稱
帝堯其仁如天惟
大行皇帝實與並之又按禮經云有虞氏禘黃帝而郊嚳
祖顓頊而宗堯而尚書舜典云舜格於文祖釋者
謂文祖堯廟也又歸格於藝祖釋者謂藝祖堯之
祖也合之祖顓頊之文則有虞氏有三祖矣宋臣
陳祥道云凡配天者皆得稱祖故國語展禽有有
虞氏祖高陽而郊堯之說堯所以稱文祖也顓頊
至堯皆黃帝子孫而皆稱祖又周禮大宗伯祫禘
追享朝享解云古者朝廟合羣祖而祭焉故祫謂
之朝享以合羣祖為不足又禘其祖之所自出故
禘謂之追享夫祖之所自出始祖也而其下曰羣
祖則自始祖以下皆可稱祖矣又諡議曰帝王功
業隆盛引古者祖有功之義得稱祖此皆經書可
據者臣等竊謂惟
聖字可以贊揚
大行皇帝之峻德惟
祖號可以顯彰
大行皇帝之隆功恭擬敬上
尊諡曰
合天弘運文武睿哲恭儉寬裕孝敬誠信功德大成仁皇
帝
廟號曰
聖祖是日
召諸王大臣等入
諭曰諸王大臣官員俱深悉我
皇考一生神聖實行同心合詞恭上尊稱無一人異詞甚
愜朕懷朕之哀思庶可稍釋
諭畢
上持針刺中指出血將奏内
聖祖二字圈出敬恭高捧交與大學士等齎出至是先期
禮部具儀注奏
諭曰爾部所奏閱
冊
寶儀注内並未議及朕躬行禮之處凡閱
壇
廟祝帛悉皆行禮今閱
聖祖仁皇帝冊寶亦當行禮為是禮部隨議定凡閱
壇
廟祝帛
皇上並皆行禮今閱
冊
寶亦應照閱祝帛儀行一跪三拜禮得
旨是是日設
冊
寶案於
太和門正中大學士二員恭捧香
冊香
寶安奉案上行一跪三叩禮畢禮部奏請
升太和門視
冊
寶
上素服乘輿出宫至
太和門後階下即降輿步至
太和門東門望見
冊
寶即悲感涕泣閱畢行一跪三拜禮大學士恭捧
冊
寶由正中階下奉安各彩亭内前列
御仗出
協和門彩亭啓行後方回
駕預詣
夀皇殿恭候是日
大行皇帝鹵簿全設於
夀皇殿大門外彩亭由景山東門入大學士恭捧
冊
寶由中門中路入殿中槅扇奉安於東邊案上
上從大門中門入進殿東就拜位行三跪九拜禮大學士
恭捧香
冊箱跪獻
上受
冊供獻畢授左邊禮部大臣跪接恭安
冊案上大學士恭捧香
寶盝跪獻
上受
寶供獻畢授右邊禮部大臣跪接恭安
寶案上典儀官奏宣
冊宣
寶隨捧絹
冊絹
寶宣畢
上行三跪九拜禮奠帛獻爵亞獻終獻畢
上行三跪九拜禮恭奉祝帛絹
冊絹
寶詣燎位贊禮官奏禮畢
上趨至
几筵前跪撫
寶榻呼號大慟左右無不悲感以各有執事不敢進勸捧
冊
寶大學士二人進前哀懇良久
上方出及乘輿猶涕泣不止供獻時
上高捧頂戴於首備極恭敬
冊文曰源遠流長寶歷綿延於萬葉功高德盛鴻名炳耀
於億年參覆載以成能亘古今而立極光垂寶冊典重
彝章恭惟
皇考大行皇帝智勇表邦寬洪錫福統
天作則符大德之好生法
祖綏猷繼顯謨而垂裕溯自
乾綱始握暨夫
泰運宏開推上理之化成以至仁為治本勤勞幾務皆緣
利濟蒼黔愛惜人才總為輯寧區㝢涖
法宫而問夜民隠周知御
鑾輅以省方輿情畢慰導黃流於淮海悉本
宸衷輓紅粟於東南用寬物力無一夫之不獲致比屋之
可封萬象如春嫓美三皇之世百祥從善凝和四德之
元
尊號宜崇惟
仁克允若乃時際守成功同開創我
皇考膺圖受籙纘緒重光文治休明威靈赫濯值三藩之
叛逆
命諸將以誅鋤攘元裔之跳梁擣其巢穴滌臺灣之氛祲
隸我版圖喀爾喀窮蹙來歸綏闔部而享安全之樂噶
爾丹兇頑不戢
統六師而彰掃蕩之勲惟彼策妄阿喇布坦者潛蹤遠竄
負固弗庭禁旅長驅露布捷馳於北闕
天威遠震
御碑屹立於西藩光
列聖相繼之謨猷拓自古未開之疆土式遵彝典載考詩
書禹謨以帝堯為聖君商頌以成湯為烈祖德無不備
必稱
聖而始該功有獨隆非稱
祖其曷副小子寅紹丕基仰承鴻業莫罄顯揚之悃僉詢
朝野之公謹奉
冊
寶恭上
尊諡曰
合天弘運文武睿哲恭儉寬裕孝敬誠信功德大成仁皇
帝
廟號曰
聖祖萬年有赫百代彌尊伏冀
天慈俯垂
鑒格謹言
寶文曰
聖祖合天弘運文武睿哲恭儉寬裕孝敬誠信功德大成
仁皇帝之寶
(臣)等謹按凡香
冊香
寶致祭時恭獻後即奉安
山陵絹
冊絹
寶宣讀送燎位是皆上
尊諡所用也若夫進玉
冊玉
寶則以尊藏
太廟
七月癸巳以加上
列祖
列后
尊諡恭修飾
太廟神牌遣官行禮
八月己酉恭奉
冊
寶加上
太祖承天廣運聖德神功肇紀立極仁孝睿武端毅弘文
定業高皇帝
孝慈昭憲敬順仁徽慶顯承天輔聖高皇后
太宗應天興國弘德彰武寬温仁聖睿孝敬敏隆道顯功
文皇帝
孝端正敬仁懿哲順莊敏輔天協聖文皇后
孝莊仁宣誠憲恭懿至德翊天啓聖文皇后
世祖體天隆運定統建極英睿欽文大德弘功至仁純孝
章皇帝
孝惠仁憲端懿慈淑純德順天翼聖章皇后
孝康慈和莊懿恭惠温穆崇天育聖章皇后
尊諡於
太廟又恭上
仁孝皇后
尊諡曰
仁孝恭肅正惠安和儷天襄聖皇后
孝昭皇后
尊諡曰
孝昭靜淑明惠正和欽天順聖皇后
孝懿皇后
尊諡曰
孝懿温誠端仁憲穆奉天佐聖皇后先是康熙六十一年
十二月丁巳
世宗憲皇帝諭朕仰荷
祖宗眷佑纘承大統恭上
皇考聖祖仁皇帝
尊諡敬念
太祖高皇帝
太宗文皇帝
世祖章皇帝
三聖相承功高德盛載考典章加上
尊諡因念
孝端文皇后
孝莊文皇后肇基翊運啓佑
兩朝朕在冲齡備膺慈愛
孝康章皇后誕育
先皇懿徽流慶
孝惠章皇后德隆福厚篤愛朕躬朕意亦宜並加
尊諡但追尊固出至情而推崇必遵定禮爾等酌古準今
會同確議俾朕得展思慕之誠又念
仁孝皇后作配
皇考孝敬寬仁坤儀懋著
孝昭皇后恪恭温順樹範宫闈
孝懿皇后徽音淑德慈撫朕躬恩勤備至均應恭上
尊諡以昭示萬年内閣九卿翰詹科道會同詳察典禮具
奏尋議上臣等伏查從前恭上
列祖尊諡
太祖承天廣運聖德神功肇紀立極仁孝睿武弘文定業
高皇帝今擬於睿武字下加上端毅二字
太宗應天興國弘德彰武寬温仁聖睿孝隆道顯功文皇
帝今擬於睿孝字下加上敬敏二字
世祖體天隆運英睿欽文大德弘功至仁純孝章皇帝今
擬於體天隆運字下加上定統建極四字又查從
前恭上
列后尊諡
孝慈昭憲敬順慶顯承天輔聖高皇后今擬於敬順字下
加上仁徽二字
孝端正敬仁懿莊敏輔天協聖文皇后今擬於仁懿字下
加上哲順二字
孝莊仁宣誠憲恭懿翊天啓聖文皇后今擬於恭懿字下
加上至德二字
孝惠仁憲端懿純德順天翼聖章皇后今擬於端懿字下
加上慈淑二字
孝康慈和莊懿恭惠崇天育聖章皇后今擬於恭惠字下
加上温穆二字
仁孝皇后
孝昭皇后
孝懿皇后
尊諡應遵照初上
尊諡十二字之典禮恭擬上
仁孝皇后
尊諡曰
仁孝恭肅正惠安和儷天襄聖皇后
孝昭皇后
尊諡曰
孝昭靜淑明惠正和欽天順聖皇后
孝懿皇后
尊諡曰
孝懿温誠端仁憲穆奉天佐聖皇后伏候
欽定得
旨是依議至是
親詣行禮恭加上
太祖高皇帝
尊諡
冊文曰
聖德誕敷肇啓萬年之統緒
神功丕煥弘開百世之昇平垂大業於無窮奉鴻名於有
永欽惟
太祖承天廣運聖德神功肇紀立極仁孝睿武弘文定業
高皇帝智勇性成聰明天縱體元立極建經天緯地之功
應運綏猷擴物與民胞之量聲教訖於九有
文德遐宣威靈懾乎萬方
武功遠震決機制勝成算如神置腹推心求賢若渴啓
疆宇而立
宗廟制度恢宏相原隰而定邦都規模久遠文同倉史爰
造國書義取卦圖聿修軍制致人心之徯應承
天命之維新緬惟
垂統訏謨發祥澤遠上溯
開基厚德昌後功宏兹當纘緒之初宜重追崇之典謹奉
冊
寶增上
尊諡曰
太祖承天廣運聖德神功肇紀立極仁孝睿武端毅弘文
定業高皇帝伏冀
聖鑒長昭弘庥永被貽博大昌明之運集山陵岡阜之祥
謹言
寶文曰
太祖承天廣運聖德神功肇紀立極仁孝睿武端毅弘文
定業高皇帝之寶
孝慈高皇后
尊諡
冊文曰義重顯揚
懿範聿昭於開創功宏贊助隆稱宜奉於纘承緬令則之
長垂識凝休之有自欽惟
孝慈昭憲敬順慶顯承天輔聖高皇后承乾育物應地資
生潙汭觀型早著幽閒之度洽陽作合夙嫻貞靜之風
歸我
太祖高皇帝克勤克儉勷櫛風沐雨之勞至孝至仁佐天
與人歸之業著慈祥於樛木弘愷悌於螽斯景運誕膺
本
慈闈之垂裕輿圖式廓推
至德之淵源緬懷雝肅
徽音傳諸奕世永被睢麟雅化貽及萬年用展微忱敬加
鴻號謹奉
冊
寶增上
尊諡曰
孝慈昭憲敬順仁徽慶顯承天輔聖高皇后伏冀
慈鑒丕昭繁禧懋錫萃日升月恒之福介民安物阜之休
謹言
寶文曰
孝慈昭憲敬順仁徽慶顯承天輔聖高皇后之寶
太宗文皇帝
尊諡
冊文曰
聖人有作贊化育於兩間
至德難名耀聲華於萬世道光簡冊頌溢寰區欽惟
太宗應天興國弘德彰武寬温仁聖睿孝隆道顯功文皇
帝覆載同規中和建極照臨六合亶成性之聰明表正萬
邦錫自天之勇智布公誠以待下英俊歸心施慈惠以
寧人蒼黎向化
武功耆定雷霆驅精銳之鋒
文教弘敷日月炳光華之象修明禮制同倫軌於方輿
綏輯要荒萃共球於屬國纘肇基之迹式廓
帝圖恢受命之符彌膺
天眷耿光大烈已開一統宏模厚澤深仁遂裕億年景祚
欽承丕構緬懷
締造之猷思闡
鴻稱莫罄顯揚之願式稽古典爰合僉謀謹奉
冊
寶增上
尊諡曰
太宗應天興國弘德彰武寬温仁聖睿孝敬敏隆道顯功
文皇帝伏冀
神靈陟降緒業昭融恭承
烈祖之庥永篤曾孫之慶謹言
寶文曰
太宗應天興國弘德彰武寬温仁聖睿孝敬敏隆道顯功
文皇帝之寶
孝端文皇后
尊諡
冊文曰配天立極表地道之安貞儷日揚光彰壼儀之雝
肅徽音勿替顯號宜加欽惟
孝端正敬仁懿莊敏輔天協聖文皇后敬慎温恭含弘光
大範高蘭掖邁夏室之塗山德冠璇閨嫓周家之渭涘勤
勞成性心㒺軼於箴規節儉持身動必遵乎律度雞鳴警戒助
當宁之求衣佩帨從容向
閟宫而潔藻玉階金戺聿傳温惠之風綺殿珠宫式著齋
莊之範承
文皇齊家之化業贊時雍逮
世祖御極之期禮隆孝養屬當冲眇初荷鴻基追
椒壁之遺芳捧瑶函而頌美謹奉
冊
寶增上
尊諡曰
孝端正敬仁懿哲順莊敏輔天協聖文皇后伏冀
慈靈降鑒厚澤凝庥恒衍慶於紫宸永揚名於彤管謹言
寶文曰
孝端正敬仁懿哲順莊敏輔天協聖文皇后之寶
孝莊文皇后
尊諡
冊文曰道符内則垂芳範於千秋德懋
母儀享鴻聲於
九廟几筵增煥典冊攸新欽惟
孝莊仁宣誠憲恭懿翊天啓聖文皇后應地含章配天贊化
仁弘逮下關㫿傳和藹之心禮重正家褕翟仰端凝之度
宵衣旰食常參燮伐之勲體巽承乾每佐憂勤之治誕我
世祖章皇帝鍾祥啓運
善教凝庥八埏歸王會之圖四海戴
慈闈之澤逮我
聖祖仁皇帝神姿濬哲彌資
鞠育之深恩至孝感孚丕受緜長之介福備
兩朝之尊養運啓羲農裕奕葉之貽謀名高任姒顧惟冲眇夙荷
恩暉兹當繼序之初爰切追崇之義謹奉
冊
寶增上
尊諡曰
孝莊仁宣誠憲恭懿至德翊天啓聖文皇后伏冀
長綏純嘏俯鑒精誠緜百世之本支篤萬年之慶譽謹言
寶文曰
孝莊仁宣誠憲恭懿至德翊天啓聖文皇后之寶
世祖章皇帝
尊諡
冊文曰
聖德光昭長衍萬年之景運
神功奠定宜崇百世之鴻稱大一統以貽庥式九圍而立
極功弘啓佑禮重顯揚欽惟
世祖體天隆運英睿欽文大德弘功至仁純孝章皇帝表
正萬邦首出庶物精明果毅智勇本於性生中正齋莊
神靈由於天授擴
祖宗之弘業同軌同倫統華夏以歸心來王來享明禋昭
事精誠允格乎
蒼穹
駿烈纘承孝享實孚於
清廟隆
慈闈之尊養視膳問安普宗族之恩施明倫敦本時
頒解澤大地迴春屢
諭祥刑普天向化登兆人於衽席躋寰㝢於雍熙積十八
載之惕厲憂勤開億萬年之豐亨豫大緬懷
盛德繩
祖武於方新祗述
鴻規
詒孫謀於盡善謹奉
冊
寶增上
尊諡曰
世祖體天隆運定統建極英睿欽文大德弘功至仁純孝
章皇帝伏冀
鑒觀有赫默佑無窮永貽昌大之祥益啓昇平之祚謹言
寶文曰
世祖體天隆運定統建極英睿欽文大德弘功至仁純孝
章皇帝之寶
孝惠章皇后
尊諡
冊文曰
懿德垂休美報宜隆於奕世
聖慈積慶鴻名自耀於億年禮莫重於追崇義必先於報
本彝章式煥典冊丕昭欽惟
孝惠仁憲端懿純德順天翼聖章皇后淑慎温恭含弘光
大佐
世祖以敷政内治勤修事
文母以承歡孝思維則精誠罔懈潔
九廟之蘋蘩謙抑自持率六宫以節儉撫
聖神於冲幼端
母教於掖庭歷六十四載之恩勤
仁慈備至合千八百國之推戴尊養兼隆緬企
前徽彌思
厚德宫闈顧復瞻
色笑以長依禁籞趨承溯
音容而如昨盖諸福咸備已徵保定之符而
慈教長垂愈衍昇平之慶兹丕基之是纘正顯號之宜崇
謹奉
冊
寶增上
尊諡曰
孝惠仁憲端懿慈淑純德順天翊聖章皇后伏冀
神靈默佑福履永綏介繁祉於無疆錫弘庥於勿替謹言
寶文曰
孝惠仁憲端懿慈淑純德順天翊聖章皇后之寶
孝康章皇后
尊諡
冊文曰
慈範丕昭厚德衍無疆之慶
徽音廣被深仁開有道之長稽鉅典以尊崇奉鴻名而揚
扢金函煥采玉冊增輝欽惟
孝康慈和莊懿恭惠崇天育聖章皇后坤順同符乾元協
撰著幽閒之度禁掖流芬建雝肅之儀宫庭起化克宣
内治精誠而潔蘋蘩
奉事
重闈愉婉而勤問視
躬節儉以昭令則澣濯成風本愷悌以布弘庥慈祥及
物篤生我
聖祖仁皇帝誕應昌期毓成至德集萬方之愛戴慶五紀
之昇平當纘承伊始之年正尊顯宜隆之日仰體
孝思於不匱繼述維殷緬懷
懿訓於無窮顯揚益切謹奉
冊
寶增上
尊諡曰
孝康慈和莊懿恭惠温穆崇天育聖章皇后伏冀
慈眷加隆純禧洊至奠清寧於四海貽昌熾於萬年謹言
寶文曰
孝康慈和莊懿恭惠温穆崇天育聖章皇后之寳
己未恭奉
冊
寶上
大行皇太后
尊諡曰
孝恭宣惠温肅定裕贊天承聖仁皇后先是
世宗憲皇帝諭朕惟尊親之典首重易名聖善之修必崇
顯號我
皇妣大行皇太后端莊恭肅慈惠安和奉侍
先皇壼儀茂著誕育冲藐母道備隆顧復恩周命提義盡
寬仁逮下澤洽宫庭謙儉持躬化流禁掖朕繼承大統
嗣服鴻基方期合萬國之歡心奉
慈闈之色養不意遽遭大故
仙馭上昇抱痛銜哀感深罔極惟藉顯揚之典少申孝慕
之誠允宜稽考彝章薦升
尊諡六月丁巳大學士恭擬上
尊諡得
旨是是日
世宗憲皇帝素服率諸王大臣文武官員詣
夀皇殿
大行皇太后梓宫前躬獻
冊
寶致祭行禮
冊文曰
母儀正位仁風誕播於四方壼德流輝寶訓永垂於萬世進
徽稱於
清廟
玉冊爰新議典禮於容臺彤編式煥欽惟
皇妣大行皇太后華渚炳靈慶都凝瑞秉含弘之淑性應
地安貞樹雝肅之芳型儷天作則贊襄内治逮&KR0591;御以
加恩輔佐
先皇自宫庭而起化寬仁夙著胥食德而飲和樸素攸崇
務去奢而存儉荷生成於
聖母誕育藐躬極尊養於
慈闈未酬厚載上推崇之號允諧萬國歡心執謙讓之衷
堅却百僚敦請
音容倏隔戀慕實深兹當升祔之辰莫罄顯揚之悃嘉言
懿行永懷至德於坤元琬刻瑶稜肅薦明禋於閟寢謹
奉
冊
寶恭上
尊諡曰
孝恭宣惠温肅定裕贊天承聖仁皇后伏冀
默扶景祚弘衍慶源啓後人紹衣之圖克承克繼導寰宇
龐鴻之祉俾熾俾昌謹言
寶文曰
孝恭宣惠温肅定裕贊天承聖仁皇后之寶
九月庚辰恭奉
聖祖合天弘運文武睿哲恭儉寬裕孝敬誠信功德大成
仁皇帝神主
孝誠恭肅正惠安和儷天襄聖仁皇后神主
孝昭靜淑明惠正和欽天順聖仁皇后神主
孝懿温誠端仁憲穆奉天佐聖仁皇后神主
孝恭宣惠温肅定裕贊天承聖仁皇后神主升祔
太廟先是六月乙丑禮部奏配祔
太廟事關鉅典宜合廷臣考古制覈正禮確議以定
世宗憲皇帝諭總理事務王大臣内閣九卿翰詹科道會
同詳稽典禮確議具奏丁卯議上恭請
四后同祔
聖祖廟
尊諡並加仁字奉
諭曰朕惟
母后升祔
太廟大典攸關欲伸臣子之孝思必準前代之成憲務得
情理允協乃可昭示萬年諸王大臣等奏請
四后同祔
太廟引據宋朝太宗真宗四后祔廟之禮朱子及有宋諸
儒皆以為允當覽奏既得展朕孝敬無窮之心復合前
代斟酌盡善之典不覺悲慰交集恭惟
孝誠仁皇后元配
宸極
孝昭仁皇后
孝懿仁皇后繼位中宫
孝恭仁皇后誕育朕躬母儀天下按先儒祔廟之儀一元
后一繼后一本生以次並列今
母后升祔位次當首奉
孝誠仁皇后次奉
孝昭仁皇后次奉
孝懿仁皇后次奉
孝恭仁皇后如此庶於古禮符合而朕心亦安矣先禮部
等衙門奏恭上
仁孝仁皇后尊諡仁字重複謹請改易恭上
孝誠恭肅正惠安和儷天襄聖仁皇后得
旨是又奏准諏吉恭請
孝誠仁皇后
孝昭仁皇后
孝懿仁皇后安奉
奉先殿神牌至
太廟恭製
神牌處改題前期遣大學士二人恭行填青禮别於
奉先殿神庫敬製恭題
奉先殿神牌同日升祔八月乙亥
聖祖仁皇帝升祔
太廟届期
命大學士等恭奉
神主填青
諭曰填青典禮所關最重古人必取名望素著德行純粹
學問淵深者以充此任今爾等位既貴顯人品皆優是
以特加簡命爾等當體朕敬恪之誠潔誠齋戒屏除塵
慮儼如
聖祖在
天之靈陟降上下誠意所孚洋洋如在方副朕一片孝思
爾等不必有意於哀慟不必有意於儀文祗以一誠感
格為是是日
神主黃輿由朝陽門入諸王大臣滿漢文武官員集
大清門外朝服跪迎
世宗憲皇帝御禮服於
端門外跪候
聖祖仁皇帝黃輿將至
太廟街門親王三人詣
孝誠仁皇后
孝昭仁皇后
孝懿仁皇后神主案前跪三叩興恭捧
神主各安奉於黃輿竢
聖祖仁皇帝
孝恭仁皇后黃輿入街門中門
三后黃輿叙次隨行至
廟南門外
世宗憲皇帝詣
聖祖仁皇帝黃輿前跪三拜興恭捧
聖祖仁皇帝神主親王四人詣
四后黃輿前跪三叩興恭捧
孝誠仁皇后
孝昭仁皇后
孝懿仁皇后
孝恭仁皇后神主敬升
太廟
世宗憲皇帝恭代行祗見禮於
太宗文皇帝神位之次以次奉安
神位行大饗禮如儀是日恭進
孝誠仁皇后
尊諡
册文曰道協坤元樹
母儀而作則化隆内治揚
聖淑以垂休晉千秋有耀之榮稱奉萬世無疆之寶册欽惟
皇妣孝誠仁皇后慶鍾厚載德嫓皇家當
先帝敕天凝命之辰乃
中宫應地含章之會虔奉
重闈之&KR0949;瀡曲慰
慈顔潔承
九廟之蘋蘩克襄
孝治仁能逮下推惠澤於掖庭恪以持身贊勤勞於旰食
椒塗緬企芳型閱久以長存彤管昭垂懿範如新而未
遠期當
升配兩儀均健順之功事極尊崇奕葉著肅雝之範刻瑶
函而煥彩彝典丕彰依玉几以薦馨徽音永協謹奉
册
寶恭上
尊諡曰
孝誠恭肅正惠安和儷天襄聖仁皇后伏冀
慈恩默佑錫介祉以熾昌
壼教永新致協和於悠遠極顯揚之微悃庶靈爽之式憑
謹言
寶文曰
孝誠恭肅正惠安和儷天襄聖仁皇后之寶
孝昭仁皇后
尊諡
冊文曰襄治化於
昌朝夙合二儀之撰耀
徽音於典冊聿昭萬葉之光勲華之盛烈丕彰任姒之芳
規益播欽惟
皇妣孝昭仁皇后性含柔順範表温莊華閱鍾祥協坤貞
而作則椒塗正位偕
帝德以交輝侍膳
慈闈克謹晨昏之奉勞心中壼每分
宵旰之勤箴銘茂著於彤編褕翟久辭於丹禁溯
淑恭之懿行茂典流光揚藹吉之仁風貞珉煥彩兹值纘
承之始彌深崇報之思
清廟森嚴考彝章而合祔寶函鄭重列俎豆以升馨謹奉
冊
寶恭上
尊諡曰
孝昭靜淑明惠正和欽天順聖仁皇后伏冀
在天靈爽永貽萬世之安裕後儀型長介億年之福進鴻
稱而永協垂琬琰以光昭謹言
寶文曰
孝昭靜淑明惠正和欽天順聖仁皇后之寶
孝懿仁皇后
尊諡
冊文曰儷乾作則坤元彰厚載之功體巽流徽廟祀舉尊
親之典賁瑶函於有耀熙鴻號於無窮欽惟
皇妣孝懿仁皇后毓粹高門騰芬戚畹佐
顯承之弘烈壼政勤修篤慈愛之盛心
母儀懋著履和思順致誠孝於彤闈尚儉懷謙翼昇平於
黼座撫冲齡而顧復備蒙
鞠育之仁溯十載之劬勞莫報生成之德緬宫庭之佑啓
翟茀如存感歲月之遷流萱闈久閟追維
慈覆彌懷高厚之恩誕紹丕基倍切顯揚之願安貞令範
洵應地以無疆炳曜徽音長配天而不泯謹奉
冊
寶恭上
尊諡曰
孝懿温誠端仁憲穆奉天佐聖仁皇后伏冀
淑靈式庇茂膺天禄之熾昌嘉德維馨永廓聖圖之廣大
潔苾芬而肅薦耀金石以長垂謹言
寶文曰
孝懿温誠端仁憲穆奉天佐聖仁皇后之寶
三年五月丙辰恭修飾
太廟神牌是月戊戌朔禮部奏欽天監敬擇本月十九日
申時修飾
神牌
太廟派太常寺卿行禮恭捧
神牌交承修官敬謹修飾得
旨是
六年十二月癸巳恭進
太祖高皇帝
孝慈高皇后
太宗文皇帝
孝端文皇后
孝莊文皇后
世祖章皇帝
孝惠章皇后
孝康章皇后
聖祖仁皇帝
孝誠仁皇后
孝昭仁皇后
孝懿仁皇后
孝恭仁皇后玉
冊玉
寶奉安
太廟先是庚寅
諭
冊
寶告成恭進
太廟奉安事關大典朕親詣行禮其應行禮儀著怡親王
大學士會同禮部詳定具奏其恭捧玉
冊玉
寶之員著將王貝勒貝子公大學士部院堂官旗下頭等
大臣開列請旨辛卯禮部以職名奏奉
硃筆圈出十七員又
硃筆批出九員是日
世宗憲皇帝親詣行禮
(臣)等謹按雍正元年二月禮臣會同大學士遵
諭議准
列祖
列后玉
寶修平舊篆敬鐫加上
尊諡新造玉
冊並舊進玉
冊一同珍奉時恭進
太祖高皇帝
冊十頁青玉脩八寸八分廣四寸厚四分鐫字深二釐面
底二頁鐫升降龍
孝慈高皇后
冊十頁青玉脩八寸九分廣厚同
太宗文皇帝
冊十頁青玉脩八寸九分廣厚同
孝端文皇后
冊十頁青玉脩八寸九分廣厚同
孝莊文皇后
冊十頁青玉脩八寸九分廣厚同
世祖章皇帝
冊十頁青玉脩八寸九分廣厚同
孝惠章皇后
冊十頁青玉脩九寸廣厚同
孝康章皇后
冊十頁青玉脩九寸廣厚同鐫字皆深二釐面底二頁皆
鐫升降龍
寶八方皆改鐫加上
尊諡
聖祖仁皇帝
冊十頁青玉脩九寸廣四寸厚四分鐫字深二釐面底二
頁鐫升降龍
寶白玉方四寸二分厚一寸二分紐高二寸四分方三寸
九分
孝誠仁皇后
冊十頁青玉脩廣厚同
寶白玉方同厚一寸四分紐高二寸六分方三寸八分
孝昭仁皇后
冊十頁青玉脩廣厚同
寶青白玉方同厚一寸七分紐高二寸八分方三寸八分
孝懿仁皇后
冊十頁青玉脩廣厚同
寶青玉方四寸三分厚一寸七分紐高二寸八分方同
孝恭仁皇后
册十頁青玉脩廣厚同鐫字皆深二釐面底二頁皆鐫升
降龍
寶青玉方厚同紐高二寸八分方三寸八分
皇朝文獻通考卷一百九
