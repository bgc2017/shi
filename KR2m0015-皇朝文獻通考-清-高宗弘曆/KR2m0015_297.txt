皇朝文獻通考卷二百九十八
四裔考(六)
南
意達里亞(厄勒祭亞羅瑪尼亞翁加里亞波羅尼亞莫斯哥未亞大尼亞諾而勿惹亞雪)
(際亞鄂底亞附)
意達里亞在歐邏巴州南境其地周一萬五千里
三面環地中海一面臨高山土田饒沃州郡繁多
其最大者凡六城曰羅瑪曰勿搦祭亞曰彌朗曰
納波里曰熱孥亞曰福楞察羅瑪城周一百五十
里地有大渠曰地白里由城外百里入於海四方
商舶軿集於此相傳天主耶蘇亡後其徒名伯多
禄寳禄者於羅瑪城衍教嗣後常有教王居之列
國咸致敬禮凡有大事必請命焉其左右嘗簡列
國王侯至戚五六十人分領教事城中有七山其
大者曰瑪山人煙稠密舊無泉造一高梁長六十
里梁上立溝接遠山之水近地曰羅勒多其西北
為勿搦祭亞城建海中有一種木植為樁入水千
年不腐其上鋪石造屋備極精巧城内街衢俱引
海水環流兩傍可通陸行城中有橋梁極闊上列
三街俱有民居不異城市橋高可下度風帆有勿
里諾湖在山巔從石峽瀉下聲如迅雷聞五十里
有異泉出山石中物墜其内半月必生石皮又有
沸泉高丈餘不可染指投畜物於中頃刻糜潰其
南為納波里地極豐厚其地名哥生濟亞有兩河
一河濯髮則黃濯絲則白一河濯絲髮俱黑從納
波里至左里城有石山相間國人穴山通道廣可
容兩車其四周皆小山山洞甚多入内可療疾每
洞各主一疾因有百洞遂名曰一百所云其名島
有三曰西齊里亞有大山噴火不絶山四周多草
木積雪不消常成晶石石沸泉如醋物入即黑國
人最精天文造日晷法自此地始曰摋而地泥亞
亦廣大有草名摋而多泥人食之輙笑死曰哥而
西加有三十三城産犬能戰一犬當一騎國人布
陣騎間以犬此意達里亞山川形勢之大較也其
俗尊奉天主自國郡至閭井咸設天主堂有掌教
者專主教事稱為神父其堂一切供億皆國王大
臣民庶轉輸不絶每七日瞻禮一次名曰彌撒此
日百工悉罷通國往焉聽掌教者講論經典勸善
戒惡女婦則别居以聽其婚娶臨時議婚不預聘
通國皆一夫一婦無二色者土肥饒産五榖米麥
為重果實更繁出五金以金銀銅鑄錢為幣衣服
有天鵝羢織金縀毯罽之屬又有利諾草可為布
質細而滑敝可搗為紙極堅靱君臣冠服有差等
相見以免冠為禮男子二十以上槩衣青色兵士
勿論女人餙金寳服羅綺佩帶諸香至年四十及
未四十而寡者則否釀酒以葡萄不雜他物可積
至數十年有樹頭果曰阿利襪熟可為油生最繁
味美而用多其核可為炭滓可為鹻葉可食牛羊
凡國人畜大小麥為上戸葡萄酒次之阿利襪又
次之畜牛羊者為下會客不盡飲偶犯醉者終身
以為垢食用金銀玻璃及磁器用桌椅如中國屋
有三等最上者純以石其次磚為墻柱木為棟梁
其下土為墻築臺最高累六七層至十餘丈下一
層入地中可藏窖瓦用鉛或輕石板或陶瓦歴久
不壤工作極精巧羅瑪城有名苑中有流觴曲水
銅鑄羣鳥遇機一發鼔翼而鳴各具本類之聲造
舟預庀物料指顧可成西齊里亞島有天文師名
亞而幾墨得者嘗遇敵駕數百艘臨其島則鑄一
巨鏡映日注射敵艘光照火發一時燒盡又其王
命造一極大舶舶成將下海牛馬駱駝不能運幾
墨得用巧法苐令王一舉手舟如山岳轉動須臾
下海又造一自動渾天儀十二重層層相間七政
各有本動凡日月五星列宿運行遲疾與天無異
以玻璃為之重重可以透視其駕車國王用八馬
大臣六馬次四馬二馬戰馬皆用牡騸則弱不堪
戰矣尚文學設學校郡國有大學中學鄉邑有小
學各選學行最優之士為師生徒多至數萬人小
學曰文科有四種一古賢名訓一各國史書一各
種詩文一文章議論學者自七八歲至十七八學
成師儒試之優者進於中學曰理科有三家初年
學落日加譯言辨是非之法二年學費西加譯言
察性理之道三年學默達費西加譯言察性理以
上之學總名斐錄所費亞學成試之優者進於大
學乃分為四科聽人自擇一曰醫科主療病疾一
曰治科主習政事一曰教科主守教法一曰道科
主興教化皆學數年而後成又試之然後入官凡
試士法師儒羣集於上生徒北面於下一師問難
畢又當一師一日止試一二人一人遍應諸師之
問如流乃取中凡讀書以天主經典為宗專設檢
書官詳看羣書母或異說設書院日啟門二次聽
士子入内抄寫誦讀云大學四科之外别有度數
之學曰瑪得瑪苐加專究物形之度與數度其完
者為幾何大數其截者為幾何多二者或脱物而
空論之則數者立算法家度者立量法家或體物
而偕論之則數者在音相濟為和立律吕家度者
在天迭運為時立歷法家亦皆設學立師但不以
取士耳隨處皆有貧院養鰥寡孤獨及殘疾有幼
院育小兒有病院養病者各城邑遇豐年多積米
麥饑歲以常價糶之國中有天理堂選盛德鴻才
無求於世者主之凡有舉動征伐必先質問合天
理否以為可然後行賦税皆自輸無徵比催科之
法詞訟極簡小事里中和解大事乃聞官官府設
三堂凡訟先訴第三堂不服訴第二堂終不服則
上之國堂凡判事不先加刑俟事明罪定然後刑
之封内略無戰鬭惟世族英傑嘗合數千人名義
會皆一可當百遇警則成師旅焉其國人來者自
述其政教風俗之槩如此元以前未通中國明萬
歷九年有利瑪竇者始泛海抵廣州二十九年遂
入京師中官馬堂以其方物進獻嘉其遠來給賜
甚厚利瑪竇安之遂留不去嗣後來者益衆皆祖
述其說略言天下有五大州一曰亞細州自中國
至日本安南西域等國是也二曰歐邏巴州南至
地中海北至冰海東至阿比河西至大西洋即利
瑪竇所生本國也三曰利未亞州南至大浪山北
至地中海東至西紅海西至阿則亞諾海是也四
曰亞墨利加州地分南北中有一峽相連峽南曰
南亞墨利加南起墨瓦蠟泥海峽北至加納達峽
北曰北亞墨利加南起加納達北至冰海東盡福
島是也五曰墨瓦蠟泥加州相傳歐邏巴屬之伊
西巴泥亞國王念地為圜體西往可以東歸命其
臣墨瓦蘭者往訪沿亞墨利加東偏展轉經年忽
得海峽亘千餘里以墨瓦蘭首開此區遂即其名
命曰墨瓦蠟泥加也又盛誇天主之教為天地萬
物主宰時禮部侍郎沈㴶給事中晏文輝等斥其
邪說惑衆乞加驅逐崇禎初歷法疏舛禮部尚書
徐光啟請以其國新法相參校開局纂修報可書
成未用會
本朝建元始採取其說先後命西洋人湯若望南懷
仁等為欽天監官先是欽天監按古法推算康熙
八年十二月置閏南懷仁言雨水為正月中氣是
月二十九日值雨水即為康熙九年之正月不當
閏置閏當在明年二月
上命禮部詳詢欽天監官多直懷仁言乃改閏二月並許
自行其教餘凡直隸各省開堂設教者禁康熙九
年六月國王阿豐肅遣陪臣瑪訥撒爾達聶等奉
表進貢金剛石飾金劔金珀書箱珊瑚樹珊瑚珠
琥珀珠伽南香哆囉絨象牙犀角乳香蘇合香丁
香金銀乳香花露花幔花氊大玻璃鏡等物得
旨西洋地居極邊初次進貢具見慕義之誠可從優賞賚
尋遣瑪訥撒爾達聶等歸國行次山陽縣瑪訥撒
爾達聶以病故加
恩諭祭十七年八月阿豐肅遣陪臣本多白壘拉奉表貢
獅子并奏言凡在西洋所屬瞻仰巍巍
大清國咸懷尊敬願率諸國永遠沾恩等日月之無窮
時天主降生一千六百七十四年也
上召見於
太和殿宴賚遣歸五十六年廣東碣石鎮總兵官陳
昂疏言天主一教各省開堂聚衆在廣州城内外
者尤多加以洋舶所滙同類招引恐滋事端乞循
康熙八年例再行嚴禁毋使滋蔓從之五十七年
兩廣總督楊琳疏言西洋人開堂設教其風未息
請循康熙五十六年例再行禁止五十九年西洋
人德里格以妄行陳奏獲罪得
旨從寬禁錮雍正元年
恩詔釋德里格於獄時浙閩總督覺羅滿保疏言西洋人
於内地行教聞見漸淆請除送京效力人員外俱
安置澳門其天王堂改為公廨奏入得
旨西洋遠夷住居各省年久今令其遷移可給與半年之
限並委官照看毋使地方擾累沿途勞苦二年十二月
兩廣總督孔毓珣疏言西洋人先後來廣東者若
盡送澳門安置濱海地窄難容亦無便舟歸國請
令暫居廣州城天主堂内年壯願回者附洋舶歸
國年老有疾不能歸者聽惟不許妄自行走衍倡
教說其外府之天主堂悉撒為公廨内地人民入
其教者出之三年二月毓珣又言廣東香山澳有
西洋人來居此二百餘年戶口日繁至三千餘丁
邇年常從外洋造船回澳已及二十五艘請著為
定額毋許添置彼處頭目以瓜期來代者許留餘
悉隨船歸國俱報
可三年八月意達里亞國教化王伯納第多遣陪臣噶達
都易德豐等表謝
聖祖撫䘏恩并賀
上登極貢方物使臣歸國令齎
敇諭其王曰朕纉承大統勉紹
前徽王地處極遠特遣使賫章陳奏感
先帝之垂恩祝朕躬之衍慶周詳懇至詞意虔恭朕甚嘉
慰使臣遠來已加禮優待至西洋寓居中國之人朕以
萬物一體為懷教以謹飭安静果能慎守法度行止無
愆自當推愛撫䘏兹以爾使臣歸特頒斯敕並賜粧縀
錦縀大縀二十次緞四十王其領受悉朕惓惓之意又
加賜國王貂皮人參洋漆器芽茶紙墨絹扇并文綺四
年六月釋西洋人畢天祥計有綱於獄初天祥等
於康熙間以罪繫廣東獄及是教化王伯納第多
請援德里格之例釋天祥等從之乾隆五十年十
月奉
諭前因西洋人吧吔哩咉等私入内地傳教經湖廣省
查拿究出直隸山東山西陕西四川等省俱有私自
傳教之犯業據各該省陸續解到交刑部審擬定為
永遠監禁苐思此等人犯不過意在傳教尚無别項
不法情事如呈明地方官料理進京者原屬無罪因
該犯等並不報明地方官私在各處潜藏暗相傳引
如鬼蜮伎倆必致煽惑滋事自不得不嚴加懲治雖
坐以應得之罪朕仍憫其無知僅予圈禁今念該犯
等究係外夷未諳國法若令其永禁囹圄情殊可憫
所有吧吔哩咉等十二犯俱著加恩釋放如有願留
京城者即准其赴堂安分居住如情願回洋者著該
部𣲖司員押送回粤以示矜恤遠人法外施恩至意
傳聞意達里亞旁有八九國西洋人艾儒為職方
外紀道諸國山川風俗略言由意達里亞東行為
厄勒祭亞當歐邏巴極南境地分四道凡制度文
字皆為西土之宗其人喜啖水族東北有羅瑪尼
亞都城周環三層生齒殊衆城外居民綿亘二百
五十里一聖女殿門開三百六十以象周天附近
有高山名阿零薄有河水一名亞施亞白羊飲之
變黑一名亞馬諾黑羊飲之成白有二島一名厄
歐白亞海潮一日七至一名哥而府出油蜜極美
遍島皆橘柚香櫞之屬由厄勒祭亞東北行為翁
加里亞物産極豐牛羊可供歐邏巴一州之用有
四水甚竒其一從地中涌出即凝為石其一冬月
常流至夏合為冰其一以鐵投之即如泥再鎔又
成精鐵其一水色沈綠遇凍則成綠石永不復化
由翁加里亞東北行為波羅泥亞國分四區區居
三月一年而遍地甚冷冬月海凍行旅常於冰上
歷幾晝夜望星而行其屬國波多理亞地易發生
種一歲有三歲之獲海濱出琥珀從石隙流出初
如油出穴便凝由波羅尼亞東行為莫斯哥未亞
東西經五千里南北經八千里中分十六道有窩
爾加河最大支河八十皆為尾閭以七十餘口入
北高海部内兵力甚強日事吞併其地夜長晝短
冬至日止二時氣候極寒雪下則凝室宇常用火
温行旅為嚴寒所侵驀入温室耳鼻輙墮于地八
月四月皆衣皮裘惟國王許習文藝餘雖貴戚大
臣亦禁學有大鐘不撞惟王即位及誕日以三十
人搖之造大銃長三丈七尺用藥二石可容二人
入内掃除又有蜜林其樹皆為蜂房國人各界其
樹為恒産厄勒祭亞羅瑪尼亞翁加里亞波羅尼
亞莫斯哥未亞五國皆在意達里亞東境其在西
北境者有四大國曰大尼亞曰諾而勿惹亞曰雪
際亞曰鄂底亞大尼亞沿海産菽麥牛羊最多海
中魚蔽水面不藉網罟隨手取之諾而勿惹亞寡
五榖山多材木鳥獸海多魚鼈人性馴厚喜接遠
方賓旅雪際亞地分七道屬國十二多五榖五金
財貨市中貿易以物相抵鄂底亞在雪際亞南亦
繁庶此四國者與熱爾瑪尼亞相隔一海套道阻
難行西史稱為别一天下其南夏至日長六十九
刻其中長八十二刻其北夏至日輪横行地面半
年為一晝夜蓋意達里亞南際地中海而四國則
北際冰海云
(臣)等謹按西洋去中國水程八萬里其道由地中
海西出大洋南行過福島東南行泛利未亞海過
大浪山折而東行過西南海東北行過小西洋又
東行至吕宋入廣東境遠泛重洋傾誠慕義我
朝接待錫賚之典亦不與他國同其貢使來時用内
務府司員佐以彼國供職
中朝者送逆廣東境上貢物無定額亦無定期但船
不得過三隻每船不得過百人正副使來京者不
得過二十人餘俱留廣東聽賞凡
賜敕書俱令本使自賫歸不遣朝使與海洋諸國同蓋念
海道險遠使臣孤危故也至意達里亞人所稱天
下為五大洲盖沿於戰國鄒衍裨海之說第敢以
中土為五洲之一又名之曰亞細洲而據其所稱
第五洲曰墨瓦蠟泥加洲者乃以其臣墨瓦蘭輾
轉經年忽得海峽亘千餘里因首開此區故名之
曰墨瓦蠟泥加洲夫以千餘里之地名之為一洲
而以中國數萬里之地為一洲以矛刺盾妄謬不
攻自破矣又其所自述彼國風土物情政教反有
非中華所及者雖荒遠狉獉水土竒異人性質樸
似或有之而即彼所稱五洲之說語涉誕誑則諸
如此類亦疑為𠞰說躗言故其語之太過者今俱
刊而不紀云
博爾都噶爾亞(伊西巴尼亞熱爾瑪尼亞博厄美亞拂朗察法蘭得斯附)
博爾都噶爾亞在歐邏巴極西境周七百里西濱
大洋地分五道四方商船皆聚都城有大河曰德
若經都城西入海通海大市凡六水泉二萬五千
國有二學曰阨物&KR0008;曰哥應拔歐邏巴高士多出
此學有耶蘇會士蘇氏者著陡禄日亞書最精土
産果實絲綿多水族善釀葡萄酒即過海至中國
不壊園囿有周數十里者禽獸充牣異國名王過
其地往射獵焉俗有仁會恤孤寡煢獨商舶至或
有死無主者收行李訪其戚屬還之國王隨處遣
官為孤子治家長則還所有且加益焉明以前未
通中國入
本朝西洋諸部落向風内面雍正五年四月其國王
名若望者遣陪臣麥德樂表貢方物
上優加宴賚
賜敕書於國王令麥德樂賫歸國乾隆十八年三月遣陪
臣巴哲格等表貢方物
命欽天監監正劉松齡前途導引至京
召見巴哲格等
賜宴並
賜敕書
諭博爾都噶爾雅國王曰覽王奏并進方物具見悃忱
洪惟我
聖祖仁皇帝
世宗憲皇帝恩覃九有光被萬方因該國王慕義抒誠夙
昭恭順是以疊沛
温綸並加寵錫今王載遴使命遠涉重瀛感
列祖之垂慈踵闕庭而致祝敬恭式著禮數彌虔披閱奏
章朕心嘉悦既召見使臣遂其瞻仰之願復親御帳
殿優以宴賞之榮西洋國人官京師者晉加顯秩慰
王遠念茲以使臣歸國特頒斯敕其錫賚珍綺具如
常儀加賜彩縀羅綺珍玩器具等物王其祗受悉朕
睠懷先是雍正五年朝貢於常賞外
特賜國王人參四十觔庫縀二十五疋磁器一百三十件
洋漆器六十六件紙三百張墨二十匣字畫絹一
百張及荔枝酒哈蜜瓜松糕茶糕芽茶香餅燈扇
香嚢等物又加賞來使倭縀磁器漆器紙墨扇絹
等物至乾隆十八年又
特賜該國王龍縀四疋粧縀花縀線縀各八疋百花粧
縀十二疋綾紡絲各二十二疋羅十三疋杭綢七
疋册頁一付瑪瑙玉器六件琺瑯器二種漆器十
九種磁器三十三種及紫檀木器畫絹香袋香餅
紙墨扇茶又加賞正使畫絹紙墨扇茶及文綺又
隨
敕書賜國王龍縀片金各二疋蟒縀倭縀各三疋粧縀
七疋花縀六疋閃縀花縀青花縀藍縀青縀帽縀
線縀各四疋綾紡絲各二十二疋羅十三疋絹七
疋又因端陽節加賞國王紗四十疋葛百疋及香
囊香串宫扇藥錠等物并正副使紗葛香串藥錠
宫扇等物念其遠來從優錫予焉二十五年廣東
南海縣民林六因緣入教至於變易服餙娶妻生
子經兩廣督臣李侍堯等奏准比照左道惑衆為
從例治罪以維風俗部議從之其國東境為伊西
巴尼亞又東北為拂朗察又東北為法蘭得斯又
東北為熱爾瑪尼亞博厄美亞彼中紀載盛稱諸
國山川風俗可得而略述云伊西巴尼亞有二大
名城曰西未利亞近地中海曰多勒多城在山巔
有巧工製一水器能盤水至山城晝夜轉動不煩
人力有河名寡第亞納伏流地中百餘里其上穹
窿若橋梁舊為牧場又有塞惡未亞城乏甘泉從
遠山逓水架一石梁上作水道擎以石柱綿亘數
十里又一都城皆火石砌成故其國相傳有三絶
謂一橋萬羊牧其上一橋水流其上一城以火石
為之也有渾天儀大如屋各重天轉動度數悉與
天合製此象者注想十七年造作三年曾未重作
一輪多勒多城中有銀殿高丈餘闊丈餘内有一
小金殿高數尺近又造一瞻禮堂有黑白玉琢成
古王像六高一丈八尺堂内三十六祭臺中臺左
右編簫二座各三十二層每層百管管各一音合
三千餘管凡風雨波濤謳吟戰鬭與夫百鳥之聲
皆備國人極好學有共學二所在撒&KR0008;蔓加與亞
而加&KR0008;古有名賢曰多斯達篤者著書最多每日
得三十六章盡屬奥理其遺像兩手各持一筆又
又有王名亞豐肅者好天文歷法撰歷學全書制
圖象為今西法之宗初博爾都噶爾亞國君乏嗣
伊西巴尼亞之君為其昆仲乃權署其國事後復
自立君長不相統云博爾多噶爾亞國人傅作霖
以天文家來仕
中朝與劉松齡同官而松齡為熱爾瑪尼亞人在博
爾都噶爾亞東北五千里其國王不世及或用本
國臣或用列國君請命教王立之其土人散處各
國為兵極忠實各國護衛宫城皆選此國人充之
工作精巧能於戒指内納一自鳴鍾所屬有法蘭
哥地人質直易信行旅過者輙詈之或不答則喜
延入具酒食為計緩急謂已嘗試可信托也多葡
萄善造酒常沽往他處又有屬國名博厄美亞者
地生金掘井恒得金塊有得羅林日亞者最侈汰
其王一延客堂四周皆列珊瑚儼如屏幛由博爾
都噶爾亞東北行踰伊西巴尼亞法蘭得斯拂朗
察乃至其地云拂朗察地周一萬一千二百里分
十六道屬國五十餘其都城名巴理斯其國王能
以手愈人&KR1031;瘡每歲一日療人疾法蘭得斯地不
甚廣人居稠密
(臣)等謹按西洋人尊奉天主謂之陡斯言天主始
制天地萬物而主宰之使無尊主斡旋其間則日
星何以循次萬物何以托命是所謂天主者盖懸
指所以然之理自以耶蘇為扶世立教之人而其
說益堅今審其致力之端大約以保全性靈為亞
尼瑪之學亞尼瑪譯言性靈也以私為惡之根以
欲富貴欲逸樂為私之榦以驕傲嫉妬貪吝忿争
饕餮滛慾怠惰為欲之枝於是有伏傲平妬觧貪
熄忿塞饕坊滛策怠之七克以自守其亞尼瑪亦
似與聖賢克己之意符者至所云欲知正性當觀
人已不殊事而推親屬於路人齊死生為一致其
心漠然無復有疾痛苦癢之相關則自成一說與
老佛之意同矣意達里亞博爾都噶爾亞為歐邏
巴二大國久仰
盛朝風聲抒誠稱貢餘國之人亦多筮仕中華寄居
閩廣百餘年來不可殫述其山川風土隨地異形
自利瑪竇始為全圖流傳中國厥後龐我迪繙刻
西洋地圖衍為圖說艾儒略輯為職方外紀其言
未免夸張正莊子所云存而不論者若其幾何原
測量法義諸書籍以考核天文獨為精審而又勤
於測驗巧製彛器
本朝璇玉所窺亦資其用俾殊方異能之士服官專
司實足補郭守敬諸家所未備惟天主一說則但
使自沿厥俗勿俾流傳致淆聞見屢奉
聖明飭禁意至深遠此誠我
朝仁育義正之懷收其人必盡其用安其俗不存其
教而羈臣旅客來庇仁宇者又靡不體恤周詳内
外一視所由獻玉貢琛重趼疊迹無間於八萬里
而遥也
英吉利
英吉利一名英圭黎國居西北方海中南近荷蘭
紅毛番種也距廣東界計程五萬餘里國中土地
平衍宜麥禾果豆有一山名間允産黑鉛民為開
採輸税入官國人出入處左有那邨右有加釐皮
申村皆設立礮臺二邨中皆有大海駕船往來海
邊多産火石王所居名蘭侖有城距村各百餘里
其俗信奉天主每七日一禮拜誦經不食齋不理
事男女不問年少長以相悦而成婚姻或有以媒
合者女率贅男而居婦亡則更贅於女不置妾媵
男戴三角帽具鞋襪衣制窄小男下體著褌女則
施裙而已色以紅綠白為吉青為凶相見脱帽握
手為禮多佩刀飲食用金銀器人有喪即日營殯
葬所親送葬相與掩土而歸男女閉戶號泣不設
位斷烟火所親饋之食則食七日後始開門舉火
王姓名世系遠者不可考其近者為弗氏京也治
傳子昔斤京也治昔斤京也治傳子非立京也治
即今之王也我
朝康熙間英吉利始來通市後數年不復來雍正七
年後互市不絶初廣東碣石鎮總兵官陳昂奏言
臣徧觀海外諸國皆奉正朔惟紅毛一種奸究莫
測其中有英圭黎諸國種族雖分聲氣則一請飭
督撫關部諸臣設法防範乾隆七年十一月英吉
利巡船遭風飄至澳門海面遣夷目至省城求濟
廣東總督策楞令地方官優給貲糧修整船隻令
俟風便歸國先是其互市處所或於廣或於浙二
十二年部議英吉利不准赴浙貿易於是皆收泊
廣東每夏秋交由虎門入口其土産則有大小絨
嗶嘰羽紗紫檀火石及所製玻璃鏡時辰鐘表等
物精巧絶倫二十四年方嚴絲斤出洋之禁兩廣
總督李侍堯奏近年英吉利夷商屢違禁令潜赴
寧波今絲斤禁止出洋可抑外夷驕縱之氣惟本
年絲斤已收請仍准運還奏入報
可是年英吉利夷商洪任輝妄控粤海關陋弊訊有徽
商汪聖儀者與任輝交結擅領其國大班銀一萬
三百八十兩按交結外國互相買賣借貸財物例
治罪二十七年英吉利夷商白蘭等求仍照前通
市兩廣總督蘇昌請照東洋銅商搭配綢縀之例
酌量配買得
旨每船准買土絲五千斤二蠶湖絲三千斤其頭蠶湖
絲及紬綾縀疋仍如舊禁止不得影射取利自是英
吉利來廣互市每船如額配買歲以為常其明年
并准帶綢縀成疋者二千斤所屬有亞齊國
(臣)等謹按絲斤綢縀向無明禁乾隆二十四年御
史李兆鵬奏請禁止絲斤出洋嗣後凡私販絲斤
出洋者照偷運米穀例治罪是年九月兩廣總督
奏綢縀綿絹出洋應否與絲斤一并定議處分亦
經奏准照例科斷惟銅商不在禁例旋因英吉利
夷商籲請每船准配買土絲二蠶絲共八千斤此
皇上加惠英吉利之特恩也二十九年三月兩江總督
尹繼善江蘇巡撫莊有恭合詞請弛絲禁
上諭曰絲斤出洋之禁行之日久絲價未減抑有更貴
者可見生齒繁衍取多用宏物情自然之勢其故非
盡由出洋也今尹繼善等議請弛禁莊有恭並稱前
撫浙時體察杭嘉湖三郡民情亦以絲斤弛禁為便
浙江情形如此餘省亦可概見盖緣出洋絲斤本係
土絲及二三蠶者非内地綢縀必湏精好物料可比
况英吉利噶喇巴等俱已特旨准其酌帶配用外洋
諸國亦宜一體弛禁其如何立定章程及設法稽查
之處俟各督撫奏到該部詳議以聞旋據兩江總督
尹繼善江蘇巡撫莊有恭奏商人范清洪楊裕如
等船如願帶絲斤者每二三蠶絲一百二十斤抵
綢縀一捲其帶多者以此抵算每船總不得逾一
千二百斤浙閩總督楊廷璋浙江巡撫熊學鵬福
建巡撫定長奏商船每船准配土絲一千斤二蠶
絲一千斤兩廣總督蘇昌奏請於二十七年
恩旨八千斤外再加增粗絲二千斤總以萬斤為率其
往噶喇巴暹羅安南等處之本港洋船約三四十
隻一年可往來一二次每船亦准帶粗絲一千六
百斤前後均經戶部彙奏請
旨遵行仰見
皇上體恤民瘼無微不至始則慮絲價日昂官為禁止
迨行之無效隨時變通廣商人之利益裕閭閻之
生計而仍於寬大之中示以節制令地方大吏悉
心稽察毋使奸商於成額外影射增加斯内外兩
利行之久遠而無弊矣
干絲臘
干絲臘在西北海中與英吉利相近風俗與英吉
利同其國王姓名傳國世次無考每歲駕夾板船
來廣東互市據吕宋速巫等處為貿易之處干絲
臘國常分遣小王鎮守吕宋云
(臣)等謹按佛朗機在明時既襲據吕宋今干絲臘
亦分守吕宋蓋舊國已空島夷互据難以實稽也
荷蘭
荷蘭俗稱紅毛番亦曰紅夷在西北海中西北與
佛朗機接去中國水程五萬餘里其國有大山名
那蘭山山麓建城名那蘭城其人深目長鼻鬚眉
髮皆赤足長尺二寸其國受
朝敇稱王名列外服其臣下官爵見於奉使者亦有
戶部官總兵官等名俗奉天主教與英吉利同性
強悍好争雄所恃惟巨舟大礮舟長三十丈廣六
丈厚二尺餘樹五桅後為三層樓旁設小窗置銅
礮桅下置二丈巨鐵礮發之可洞石城震數十里
世所稱紅夷礮即其製也柁後置照海鏡徑大數
尺能照數百里其所役使名烏鬼入水不沉走海
面如平地然舟用夾板重大難轉或遇淺沙即不
能動而其人亦不善戰故挫衂每多其土産有馬
珊瑚哆囉絨嗶嘰丁香檀香自鳴鐘冰片琥珀鳥
鎗火石皆充貢物又産禾麥豆及金銀瑪瑙玻璃
大絨羽紗縀花氊胡椒所製刀劍可屈伸縈繞如
帶國土既富遇中國貨物不惜厚貲故華人樂與
為市明萬歴中荷蘭來侵吕宋泊香山澳入澎湖
嶼尋據臺灣時
本朝天命初年也天命三年荷蘭與噶喇巴合將入
澎湖求互市明發兵擊敗之崇德二年復為明將
鄭芝龍所破餘衆猶㩀臺灣教習土番耕作築平
安赤嵌二城以自固順治九年鄭成功寇鎮江敗
歸謀取臺灣會荷蘭通事何斌逋夷負遁鹿耳門
說成功以水師從鹿耳門入與荷蘭相持久荷蘭
戰屢敗棄臺灣走十年廣東巡撫奏報荷蘭願備
外藩謹修職貢十三年六月國王墨投為也甲必
丹物馬綏極遣陪臣杯突高嚙惹諾皆色齎表朝
貢并請貢道經禮部議奏荷蘭從未入貢今重譯
來朝誠我
朝德化所致應五年一貢貢道由廣東入得
旨荷蘭慕義抒誠航海修貢念其道路險遠可八年一朝
以示體恤遠人之意八月貢使歸國
賜敕諭曰惟爾荷蘭國墨投為也甲必丹物馬綏極僻在
西陲海洋險遠歴代以來聲教不及乃能緬懷德化效
慕尊親擇爾貢使赴闕來朝虔修職貢朕甚嘉之用是
加賚文綺白金以報孚忱至所請朝貢出入貿易有無
雖灌輸貨貝利益商民但念道里悠長風波險阻若貢
期頻數猥煩多人朕皆不忍著八年一次來朝員役不
過百人令二十人到京所擕貨物在館交易爾其慎乃
常職祗承寵命康熙三年大兵渡海攻鄭錦等進克厦
門荷蘭國率舟師助𠞰以夾板船乘勢追擊斬首
千餘級遂取浯嶼金門二島事由靖南王耿繼茂
奏
聞
上嘉其功
賜國王文綺白金等物先是二年三月荷蘭遣其戶部官
老磨軍士丹鎮總兵官巴連衛林等朝貢六年五
月國王噶嘍吧王油煩馬綏極再遣陪臣奉表入
貢有刀劍八皆可屈伸馬四鳳膺鶴脛迅速異常
二十五年六月國王耀漢連氏甘勃氏遣使賓先
吧芝表獻方物請定進貢限期五年一次又貢船
例由廣東入但廣東路近而泊地險福建路遠而
泊地稳嗣後請由福建入部議應如所請是年定
减荷蘭貢額
賜敕諭曰朕惟柔遠能邇盛代之嘉謨修職獻琛藩臣之
大節輸誠匪懈寵賚宜頒爾荷蘭國王屬在遐方克抒
丹悃遣使齎表納貢忠藎之忱良可嘉尚用是降敕奬
諭并賜王文綺白金等物王其祗承益勵忠貞以副朕
眷由是職貢彌謹雍正初年通市不絶夏秋交來廣由
虎門入口至冬乃回歲以為常乾隆元年
特命裁减荷蘭税額
諭曰朕聞外洋紅毛夾板船到廣時泊於黃浦地方輸
稅之法海船按梁頭征銀二千兩左右再按則抽其
貨物之税此向例也近於額税之外將伊所擕置貨
現銀另抽加一之税名曰繳送與舊例不符非朕嘉
惠遠人之意著該督查例裁减並宣諭各夷人知之
荷蘭故居西北地號西隴去中國絶遠自通市後
常佔居噶喇吧地六年為羣番所擾以漢人有罪
遣居西隴者禦之捷則徙還噶喇巴後連戰輙捷
將以無辜漢人投西隴代遣者還衆不受命荷蘭
乃殺漢人事詳噶喇巴傳二十七年准荷蘭
國夷商每船配買土絲五千斤二蠶湖絲三千斤
是年十月其商人許力等呈稱彼國無織紉之工
求量帶綢縀經兩廣總督蘇昌奏准每絲千斤扣
帶綢縀入百斤著為例云
(臣)等謹按明史載鄭和七下西洋歴諸番國獨未
至所謂荷蘭者厥後高帆巨艦東來市易而其本
國在西洋者相去固絶遠也乾隆六年浙閩總督
策楞奏稱西隴為荷蘭祖家去噶喇巴甚遠所謂
西隴者當即西洋故地荷蘭雖佔居噶喇巴而荷
蘭之名久通
朝貢
綸錫頻邀故仍其故號以著
聖化之遠云
佛朗機
佛朗機一名和蘭西亦紅毛番種也東與荷蘭接
其國都地名巴離士至中國水程五萬餘里從羅
令山峡出口境絶險國王姓無盧蒙名雷士堅治
父名雷士吉多治祖名雷士爹利治遠代世次不
可考其人長身高鼻猫晴鷹嘴卷髮赤鬚恃強陵
轢諸國無所不往衫袴垂至脛皮屨服用𤨏袱西
洋布貴者冠賤者笠見尊長輙去之飲食不用匙
箸富者食麫貧與奴僕食米婚娶無媒妁佛前相
配以僧為証謂之交印國有大故亦多與僧謀人
死貯布囊以葬土産有象犀珠貝市易但伸指示
數雖累千金不立約契有事指天為誓不相負餘
風俗略同和蘭英吉利諸國我
朝順治四年八月廣督佟養甲疏言佛朗機國人寓
居壕鏡澳與粤商互市於明季已有歴年後因深
入省會遂飭禁止請嗣後仍准番舶通市
上從之自是每歲通市不絶惟禁入省會其族類有居吕
宋者詳吕宋傳來粤互市或從其本國或從吕宋
國至云
(臣)等謹按佛朗機在前史為佛郎機其番人巨礮
大艦肆掠諸國横行海島今皆安帖洋面與倭人
之震懾
天威同一致矣
瑞國
瑞國在西北海中達廣東界俱係海洋計程六萬
餘里國中土地平衍有大山三一曰庇高天牙禮
花閱三四年輙有光燭天望之若烟火四面巉巖
壁立千仞人迹不能到一曰布農故巴棃自山麓
達於頂俱白沙童然無一草一木一曰化倫仕高
勞華山中産紅銅民為開採納於王王所居土名
仕的哥盧國人會聚之地土名乙頓巴棃距王居
七百餘里國中四面皆大澤汪洋千頃國人之散
處者非駕船不能往來乙頓巴棃蓋泊船總滙處
也凡大市鎮當國人貿易之期則有官司至若古
司市者故市鎮皆設館舍以供駐宿置班衙以供
使令其人信奉天主俗同英吉利通市始自雍正
十年後歲歲不絶每春夏之交其國人以土産黑
鉛粗絨洋酒葡萄亁諸物來廣由虎門入口易買
茶葉瓷器諸物至初冬回國乾隆二十七年
特旨准配買絲片是年十月瑞國商棉是呾等呈稱夷
等外洋各國雖有絲斤不諳織作以不能自織之
國若止准帶絲斤仍屬無由服用現在瑞國已缺
乏綢縀二三年懇先准帶綢縀成疋者二千斤由
兩廣總督蘇昌代奏以聞并請嗣後每絲千斤止
准帶綢縀入百斤毋得額外多求至現在瑞國懇
先帶綢縀二千斤之處為數無多臣等仰體
皇上優恤遠夷至意業准其帶往奏入
上從之其國王姓名世系遠者無考近而可知者曰土
的亞多傳子非里地力非里地力傳子亞敦非里
地力是為今瑞國王云
嗹國
嗹國地居西北方凡歷海洋六萬餘里始達廣東
界國中土地平衍山澤少著名者有一山土名士
嗹國人皆從此出入前臨大海左右設礮臺距王
城五十里王所居土名顛地墨王名非厘德歴王
父為奚成王祖為奚厘成其遠者無考其國人風
俗則信奉天主多同英吉利土産黑鉛琥珀白金
及大青葡萄亁之屬自雍正間有夷商來廣通市
後歲以為常每夏秋之交由虎門入口至廣東易
買茶葉瓷器絲斤至冬初風信到時駕船而歸本
港商人無至其國者
皇朝文獻通考卷二百九十入
