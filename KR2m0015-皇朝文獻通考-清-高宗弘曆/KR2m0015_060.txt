欽定四庫全書
皇朝文獻通考卷六十
選舉考(十四)
考課
雍正元年奉
諭旨國家養育人材首重翰苑既讀中秘之書必當立品
端方居心敬慎方不愧官箴聞有僥倖之徒平昔結黨
營私互相援引轉為請託此風甚不可長急當甄别以
示勸懲著大學士張鵬翮尚書田從典徐元夢左都御
史朱軾侍郎張伯行李級會同滿漢掌院學士將翰林
院詹事府等官不安本分有玷官箴者勒令解退回籍
無得徇情
總理事務王大臣等奏准八旗滿洲蒙古漢軍内
前鋒護軍另戶領催披甲閒散人等有能繙譯書
寫清字者從前並無陞用之路請通行查詢如有
長于繙譯書寫清字情願考試者開其人數奏請
考試選擇進
呈
吏兵二部遵
旨議奏嗣後大計軍政除卓異八法照舊例舉行外其平
等官員文職自知縣以上武職自守備以上俱於
大計軍政之年令督撫提鎮註明考語送部察核
從之
吏部議覆廣西總督孔毓珣奏言廣西南太慶思
四府缺出舊例將桂平梧潯柳五府屬内人員選
擇調補歴俸三年具題報滿今改為揀選之員五
年報滿與由部掣選之員仍通省較俸陞轉遲速
不均請將揀選人員仍照夲省調補之例三年報
滿由部掣選者五年報滿應如所請從之
議准運弁陞調例一守備千總酌量繁簡保題調
補一押運千總完運一次二次俱准加銜三次押
運全完者准其議敘即陞一部發效力武舉領運
事竣赴淮考核後咨部推用從漕運總督張大有
請也
吏部議准内閣滿洲漢軍侍讀學士侍讀中書俱
有繙譯之任嗣後侍讀學士缺出請將漢字出身
郎中等官俸深者十員考試繙譯選擬正陪題補
侍讀缺出將中書内辦事敬慎之員題補中書缺
出將本旗進士舉人與現任筆帖式及應陞人員
内考試繙譯選擬正陪題補
舉行軍政考選在京武職官員奉
諭旨此係初次考選爾等秉公考騐内有出兵效力行走
年老俸深者諸事尚堪坐理仍著留任再人雖年老衰
頽不宜留任而出兵效力之處甚多將伊即行革退致
令無以度日深屬可憫應另行分晰具奏朕自加恩其
雖無效力行間之處而供職年久者伊等身逢太平之
世何由經歴戰陣爾等亦宜留心騐看
二年奉
諭旨三年一次舉行大計軍政此内有應革職者若俟部
議具題奉旨之後方行觧任其地方遠者為日甚久劣
員預知被革恐其恣肆妄為嗣後舉行大計軍政之時
有應革職者即令觧任若具題之後或應免其革職者
仍可再行補授
奉
諭旨嗣後文官在軍前效力者即著兵部議叙永著為例
兵部奉
諭旨各省副將以下遊擊以上官員除地方有緊要事及
曾經引見之員外將人材可觀素有聲名者每省陸續
保送輪流來京朕親視其漢仗弓馬即可知其優劣至
伊等操守如何訓練如何之處各省將軍督撫提鎮於
咨部引見時據實密奏
三年吏部奏請差湖南山東學政得
旨從前學政主考皆就其為人謹慎者泒往並未考試文
藝其中竟有不能衡文者著查奏應差之翰林並進士
出身之各部院官員俟朕試以文藝再行差委至三月
考試於
太和殿
奉
諭旨保舉卓異乃該旗大員要務非陞進官階可比必將
漢仗好曾經效力應保之人薦舉方為合宜其人平常
不應保者伊等或受請託入於其間朕必將徇情薦舉
之人治罪
吏部議覆左都御史江球條奏考試月官履歴摺
子止湏簡明直叙無用繁冗履歴之後請增一條
議以觀其才識應如所請從之
兵部奉
諭旨部院官之兼武職者但由該旗保舉其在部院衙門
行走如何之處該旗大臣並不得知俱令部院衙門於
京察時察覈
左都御史尹泰奏言定例監察御史試俸一年不
稱職者以按察司經歴改補請嗣後一年限滿未
能深信者再試一年庶賢否可以詳察從之
議准功加弁員分别錄用是時以功加人員甚多
遊擊都司守備不能盡補遇該省有把總缺出准
其三缺内將功加人員補用一員又覆准功加人
員既有職銜不便令千把管轄該督撫提鎮收入
標下效力差操給與兵糧如果差操勤慎給與外
委把總名色率兵巡防地方以觀後效再令督撫
提鎮會同考騐分為三等其人材超羣技藝純熟
或經血戰帶傷者為第一等保題送部引
見以應得之缺用候缺之際或令侍衞上行走或發巡捕
營當差其人材技藝尚屬可觀者為第二等造冊
報部以把總用如技藝精熟許再保題引
見以應得之缺用其技藝尚湏學習營伍尚未諳練可以
保題者亦許其保題可以拔補把總者許其拔補
至功加人員内現任之千把總有人材超羣技藝
純熟者概不論俸令其保題引
見以應得之缺用稍次者千總六年俸滿以守備用仍帶
功加職銜把總照常拔補千總其人材弓馬不堪
錄用者咨部註冊
飭考試月官摺子密封進
呈選人得缺之後順治年間令吏部當堂考其身言
糊名考其書判分為三等進士舉貢不論甲第考
案前後總以考試等第為次其法未久輒停至康
熙年間令寫履歴以三百字為限又有九卿騐看
之例月官内有行止不端出身不正者各據見聞
陳奏後又定月選各官所得地方繁簡難易必預
為籌畫何以治民何以厚俗以及催科撫字之術
讞獄聽訟之方令各出己見詳陳一二事於繕寫
履歴之後以觀其才識其補任陞任之員令其將
舊任地方利弊明白敷陳至是奉
諭旨月官條奏原欲觀其人之存心今漸有將地方關係
事務條奏者伊等新進小臣恐或受人囑託或將條奏
事件在外聲揚以沽虛名或刻入文集此等情弊一經
查出必治以重罪爾等即明白𫝊諭嗣後月官考試履
歴令其密封進呈
吏部右侍郎福敏條奏官員陞任時其不隨帶之
加級漢官每一級例改紀錄一次滿官無改紀錄
之例一概削去請嗣後亦照例遵行以昭畫一從
之
吏部都察院奉
諭旨安民必先弭盜盜風不息皆由有司官諱盜不報之
故不但江南地方盜賊素多近聞河南湖廣路上有過
往官員被劫者州縣官賄賂事主通同隠匿司道既無
覺察督撫亦受蒙蔽以致盜賊無忌貽害不小不可不
嚴行稽察朕思巡按御史久經裁汰自不可復今或於
滿漢御史内揀選賢員酌量於湖廣江南浙江福建山
東河南等處每省各差二員或一員或兩省差一員兼
理令其專司稽察盜賊併巡查驛站烟燉倘有縱容盜
賊隠諱不報者許據實題參一切地方事宜差員不得
干預若生事滋擾從重治罪
奉
諭旨朕體恤臣工凡官員辦事著有勞績者無論大小俱
勅部議敘其有過誤致干例議者亦照例處分夫一人
之身有功有過一官之級有降有加舊例官員降級留
任停其陞轉必三年無過方准開復降級後雖有恩詔
加級不准抵銷殊非以功補過開人自新之路嗣後降
級留任官員遇有恩詔其議敘加級者俱准以加一級
抵銷降一級庶使人皆奮勵勉圖後效亦鼔舞吏治之
一道也至於降級後捐納加級者不得抵銷前案
四年奉
諭旨部院大臣以司官為臂指今各部院司官筆帖式内
有行走懶惰經年不到衙門者有庸劣不能辦事者有
不能寫字雇人繙譯者有奔競鑚營招搖生事者其本
衙門堂官不能盡知即有見聞或因瞻徇掣肘姑且優
容今著爾等司官將本司之筆帖式分别勤惰優劣據
實奏明所舉當否許筆帖式公同面質
吏部議定計典官員除貪酷外其參劾等官交代
清楚給咨赴部引
見慮有冤抑及避重就輕等弊也其舉薦卓異官員吏部
會同都察院考核合例者引
見如果才品兼優准卓異註冊回任候陞降級罰俸者不
准卓異
奉
諭旨倉差甚有關係小京官未有人御史亦有職掌漢監
督著將候補候選道府同知知州有情願效力者報名
吏部戶部會同九卿揀選引見如任内果能效力以應
陞之缺即用滿監督著部院挑選筆帖式保送引見如
能實心效力以主事即用若係中等仍留原職下等者
革退
奉
諭旨嗣後遇京察之年著内閣滿漢大學士吏部都察院
吏科河南道公同閱看著為例
吏部兵部奉
諭旨凡因冤抑被參復職者皆係朕特恩超拔之人該員
自應益加奮勉以報格外之恩嗣後此等人員除因公
詿誤外若居官仍有貪酷不法者應重治罪題參虧空
革職之員補完開復與捐復者亦如之著行文各直省
將軍督撫提鎮一體遵行
定隨征護衞官員議敘例原任長史額爾德黑曾
在軍前立功未經議叙伊子噶爾弼請辭本身進
藏議敘追請諡法下部定議尋議向例隨王等出
征護衞人員功冊無名嗣後應令領兵將軍將功
績據實造冊報部分别等次照出征官兵議敘如
有遺漏及冐開者將該將軍題參治罪
奉
諭旨居官立身之道自以操守清廉為本但封疆大吏職
任甚鉅洪範所稱冇猷有為有守三者並重則是操守
者不過居官之一節耳安民察吏興利除弊其道多端
倘但恃其操守博取名譽而悠悠忽忽於地方事務不
能整飭經理苟且塞責姑息飬奸貽害甚大盖此等清
官無所取於民而善良者感之不能禁民之為非而豪
強者頌之故百姓之賢不肖皆稱之無所取於屬員亦
不能禁屬員之不法故屬員之賢不肖者皆安之大臣
之子弟親戚犯法則姑容而不行參革地方之強紳劣
衿生事則寬待而不加約束故大臣紳衿皆言其和平
而望其久留甚至胥吏作奸而不能懲盜賊肆行而不
能察故自胥吏至於盜賊皆樂其安静而不欲其去任
及至事務廢弛朝廷訪聞加以譴責罷斥而地方官民
人等羣然歎息以為去一清廉上司為之稱屈此則平
日模稜悦衆違道干譽之所致也且操守平常者其心
既不敢自恃心懷畏懼頗能整頓經理事務不致曠廢
朝廷又時時留心訪察一有不善即加懲戒而在朝之
官員及伊屬下之官吏紳衿人等皆伺察其過不肯為
之隠諱是以此等之人貽累於地方者尚輕而潔已沽
譽之巧官貽累於地方者更甚朕深望爾等為明體達
用之全材而深惜爾等為同流合俗之鄉愿勉之勉之
奉
諭旨古者射御居六藝之中聖人所重本朝開國以來騎
射精熟歴代罕有倫比旗人凡少長貴賤皆專心練
習未有一人不嫻熟弓馬者士之應試必先試其騎射
合式方准入闈盖恐其專習文藝或致騎射生疎故先
以此試之即今部院堂司官亦每月如期在本旗教場
該管都統佐領看練弓馬所謂有文事者必有武備創
制立法之意誠深遠也近來文官外任之人漸不習於
騎射若聽其因循怠惰將來必致騎射生疎豈國家創
制立法之意乎凡旗人外任文官六十歲以下者該督
撫即行參劾若督撫徇隠經朕察知將督撫一併治罪
内閣奉
諭旨向來邊省地方或烟瘴難居或苗蠻頑桀官斯土者
與内地不同是以邊俸較腹俸之陞為最速今太平日
久亦有烟瘴漸消風俗漸淳之處仍照舊例題補陞轉
亦覺太濫著九卿將各邊俸之缺或係瘴癘未除宜令
督撫等題補或係風氣已轉可照内地選用至文武原
屬一例武職官員亦應照文官遷轉之例著一併議奏
尋議凡文武邊俸非保題調補之缺俱與内地一
體較俸陞轉從之
奉
諭旨月選各官考試履歴條奏原以觀其學識即知將來
之趨向今考試各官内將所進履歴條奏詢問本人竟
有不能奏對者明係倩人代作甚屬不合嗣後如有預
倩親友代作者一經查出將代作之人與本人俱以違
旨例治罪
九卿等奉
諭旨各部漢司官實能辦事者不過一二人其餘庸碌無
能之人偷惰安閑實屬冗濫朕即位以來其賢能司官
或陞道府或選科道擢用甚衆而平庸之人若一概陞
用必致曠官廢事然尚不忍多行黜退盖以各司人衆
兼有堂官辦理事無貽悮故今春京察止將甚不堪者
革退數人其餘概為優容此朕寬大之恩也乃汪景祺
查嗣庭等妄謂郎中員外主事等官壅滯不得陞轉至
有白首為郎十年不調等語此必司官中有不感朕寬
容之恩而以不得陞用私相怨望者此等之人既不能
為國家效力而反以不得即陞為怨又復多占員缺阻
塞後人陞補之路甚非整飭官方之道著各部堂官將
所屬司官詳加甄别有才具平常目前不能辦事將來
不堪陞用者盡行舉出與應留辦事人員一同帶領引
見請旨各部堂官不得瞻徇情面稍有容隠
奉
諭旨向來革職留任官員從前無開復之例但年久奉職
無愆亦應示以鼔勵嗣後革職留任之員如四年無過
該督撫等題明准其開復著為例
定各省教職考課例凡補用教職例由撫臣考校
其考試四等五等者俱令觧任學習三年再行考
試六等者革職所屬文武生員抗欠錢糧捏詞唆
訟該教官不行申詳縱容徇庇者革職如六年之
内士子無前項過犯該督撫學臣將該教官保題
以應陞之缺即用
五年奉
諭旨向例千把總俱由督撫提鎮拔補往往以其家人長
隨及私自效力請托夤緣之人補用而兵丁内年力精
壮技勇可觀者轉不能得一官職甚為可憫千把總為
行伍出身之途若聽其因循冒濫何以整飭戎政今定
半年之限令該督撫提鎮將所轄千把總内凡有老弱
不堪不能稱職者秉公細加看騐考試盡行沙汰不可
姑容一人其所出之缺從公選擇拔補不得仍蹈故習
奉
諭旨漢司官屢經侍班朕得以認識滿司官中有不甚認
識者嗣後凡遇御門理事之日著滿司官四員漢司官
四員一體輪流侍班引見若有條奏之事即於侍班時
密封具奏止許條陳一事不得以數事並奏如此則司
官之賢否優劣可知矣
奉
諭旨各省副將參將著該省之督撫提鎮會同分别列為
一等二等三等出具考語密咨兵部添寫履歴年齒鄉
貫繕寫進呈副將參將中有經特用及該上司題陞者
亦仍分别等次出具考語一體咨部
奉
諭旨朕因盛京各官習氣不好是以揀選京員調補原欲
其悉心辦理事務若到任未久即以京城員缺陞用於
盛京部務無益嗣後由京補授盛京滿漢司官歴俸三
年方行陞轉如三年内遇伊應陞之時爾部奏聞以陞
銜留任仍以陞銜較俸
六年奉
諭旨據山西太原總兵袁立松奏稱平垣營守備梁玉年
已六十八歲雖干八法而精力不衰且操守廉潔辦事
敏練等語夫八法内開列年老者盖謂其衰老不能辦
事故令罷斥並非限定年逾若干即入於八法之内若
限定年歲以為處分則年齒未老而早衰不能辦事者
又將姑容之乎况年老諳練事務之人尤為難得倘精
力可用該上司當優待以為後進之表式今袁立松將
伊填入八法參劾之内殊非體朕愛惜人才之意梁玉
著仍留原任并令袁立松酌量梁玉既年老歴練若可
勝遊擊之任遇有缺出著即題補
奉
諭旨國家舉行大計乃三年考績之大典其中卓異人員
皆加以特恩不次擢用誠以該管上司為國家薦拔人
材必深知灼見然後列為卓異斷非徇私受託草率冐
濫以負國恩而辱鉅典而到任未久之上司不能深
知屬員之賢否又准其題請展限以俟確訪如此則
屬員人品之邪正自無有不能辨晰之理乃見從前
卓異之員而後任内竟至貪贓枉法罹於重罪夫以
三年之久數百屬員之多保舉數人以光大典則非
一時應詔薦舉可比也其人既犯貪贓枉法之條則
平日必係行止奸邪之輩又非尋常詿誤及才力不
及之類可比也督撫提鎮等專以察吏為務而乃以
此等之人列為卓異及至敗露之後尚可藉口於知
人之不易不能保其將來乎此等若不定以處分恐
相沿日久必有濫舉失實之弊嗣後文武卓異官員
有犯贓不法之款而審訊確實者將從前列為卓異
之上司一并議處倘於該員未敗露之先有能查出
參奏者免其處分其如何定例之處著九卿詳議具奏
尋議嗣後文武卓異之員原任内有濫行貪酷不
法之處原薦舉卓異之上司不行揭報題參者督
撫提鎮降五級調用司道府副將遊擊等均行革
職若文武官員卓異之後或復回本任或陞轉他
省别犯貪贓不法之款其原薦舉之各上司分别
降級調用不准抵銷從之
奉
諭旨知府一官管理通郡有察吏之責内有循分供職不
能察吏而又素無過犯不至於參劾者著各省督撫甄
别具題以在京部屬改補仍令該員暫留夲任辦事一
面於本任同知以下知縣以上等官内揀選能勝知府
之任者保題引見如所保人員可用准其補授俟伊到
任後著前任知府交代清楚來京以部屬之缺改用若
所保人員到京引見時朕察其才具亦屬中平則仍將
前任知府留於原任各省督撫宜秉公詳擇以副朕澄
敘官方之至意
定湖廣南北二省千把人員分隸考試舊例湖廣
鎮標協標考拔千把先行咨送提督轉送總督再
加考試方行補用但湖南湖北路途遥遠又隔洞
庭之險微弁往返艱難資斧不易且致久曠汎守
嗣後湖北二十四營千把專隸總督考定咨知提
督俾微弁得省遠行之費而汎守亦不至于久曠
若新任總督提督到楚之時南北各標武職等官
仍聽總督提督通行調試分别優劣
七年奉
諭旨士子者百姓所觀瞻士習不端民風何由得厚是以
考課士子設立舉優黜劣之典以為移風易俗之道所
關亦綦重矣無如教官愚懦無能學臣因循苟且往往
視為具文奉行不力每當學臣按試之時教官輒以無
優無劣具文申詳草草塞責嗣後若教官沽名邀譽縦
容劣生不行舉報者經學臣察出立即指參將教官照
溺職例革職若學臣不行糾參一經發覺照徇庇例降
級調用著將此永著為例
八年奉
諭旨朕愛惜人才不忍聽其限於考成遂致放廢而外任
各官案件繁多往往易罹參罰是以數年來因公詿誤
之員例應降革者多於覆本之内降旨令該上司出具
考語送部引見若其才具稍有可用必再試以職任而
成全之雖片善寸長亦不肯輕棄也今思在京部院司
官及旗員等雖參罰之案不多亦有因公詿誤者所當
一體加恩予以贖過自新之路嗣後在京文武各官有
因公詿誤至于降革而任内無錢糧不清及治罪之案
者准照外員之例令該堂官該旗大臣出具考語奏聞
帶領引見或將該員仍留原任或另行試用或照例降
革候朕降旨定奪
大學士等議覆署福建總督阿爾賽疏言臺灣道
府廳縣等官舊例到任一年後督撫揀選内地之
員赴臺灣協辦俟半年以後將舊員調回補用統
計前後不過年半而獨當其任者不過半年為期
太近該員未必不以任事不久草率塞責諸務諉
延請嗣後調臺各員俟到任二年該督撫選員赴
臺協辦仍照例於半年後調回舊員則在臺各員
既得盡心辦事又可免交盤頻疊及草率諉延之
弊應如所請從之
十二年奉
諭旨各省卓異人員俱有現任地方之責每當大計之年
理應先行具夲候旨勅交部院查議其與例相符應准
卓異者奏聞令其進京引見其與例不符不准卓異者
候朕酌量應令引見與否再降諭旨如此則地方事務
不致廢弛而與例不符之員亦不徒費往返將此永著
為例
正藍旗漢軍副都統祖魯奏言文職旗員内有才
具平庸難勝部屬州縣之任者准以旗缺對品補
用但此等人員弓馬既屬生疎旗務又不諳練若
非指定銜缺補用恐有任情愛憎高下其手之弊
請勅下該部就其品級擬定銜缺如科道郎中道
府等官以副參領公中佐領補用員外郎同知知
州等官以步軍校副佐領補用主事通判知縣等
官以驍騎校補用其司道府之首領州縣之佐貳
以及筆帖式等官俱以副驍騎校補用該旗大臣
留心試看其技藝生疎行走怠惰者即行參奏治
罪若果奮志黽勉著有勞績一年之後遇有應補
缺出據實出具考語與該旗應陞之員擬定正陪
引
見恭候
簡用從之
皇朝文獻通考卷六十
