皇朝文獻通考卷一百七十
樂考(十六)
樂歌二
皇帝三大節慶賀樂章
康熙二十二年定
元旦
皇帝陞座中和樂奏元平之章
於穆
元后敬授人時四始和令三陽肇基鸞路蒼龍載青其
旗迎氣布德百工允釐行慶施惠及我烝黎
皇帝還宫中和樂奏和平之章
有奕元會
天子穆穆蹡蹡羣公至自九服正朔所加海外臣僕率
土懷惠萬民子育千齡億祀永綏茀禄
諸王百官行禮丹陛樂奏慶平之章(三大節常朝並同)
皇覆萬㝢品物咸亨九賓在列百譯輸誠濟濟卿士式
造在廷
帝仁如天
帝明如日親賢任能愛民育物禮備樂成聲教四訖
外藩行禮丹陛樂奏治平之章(三大節常朝並同)
天盡所覆以畀我清我德配命涵濡羣生萬國蹈
舞來享來庭俁俁蹲蹲視彼干戚
天威式臨其儀不忒
冬至
皇帝陞座中和樂奏遂平之章
乾符在握道轉鴻鈞天心見復物始資元景長舜
日紀恊堯春玉琯應瑞寶歷肇新衆正在位輔翼
一人
皇帝還宫中和樂奏允平之章
萬國在宥一陽斯溥淵默臨朝天職修舉君子道
長駢珪聮組占日書雲産祥降嘏宜暘而暘宜雨
而雨
萬夀聖節
皇帝陞座中和樂奏乾平之章
二儀清寧三辰順則維
帝凝命函冒區域仁恩廣覃至於動植久道化成隆功
駿德
聖人多夀年世萬億
皇帝還宫中和樂奏太平之章
鑒觀惟德丕命惟
皇肇兹夀域薄海要荒物性茂育民俗樂康冠帶之國
望斗辨方曰惟萬年同於昊蒼
乾隆七年重定
元旦
皇帝陞座中和樂奏元平之章
維天眷我
皇四海昇平泰運昌歲首肇三陽萬國朝正拜
帝閶雲物奏嘉祥乘鑾路建太常時和化日長重九譯
盡梯航
皇帝還宫中和樂奏和平之章
聖人延俊英鈞天樂奏繞彤庭華夷一統寧士庶歡忻
樂太平寶鼎御香盈祥烟裊瑞靄生簫韶喜九成
齊慶祝萬千齡
諸王百官行禮丹陛樂奏慶平之章(三大節常朝並同)
鳳凰在藪麒麟在郊坰不如國士充陛庭野無遺
賢宗有英夙夜在公在公明明
外藩行禮丹陛樂奏治平之章(三大節常朝並同)
我清世德作求若天行天盡所覆畀我清萬方悦
喜來享庭曰予一人業業兢兢
内廷行禮丹陛樂奏雝平之章(三大節並同)
關雎四教邦家作孚先黃裳元吉地承天六宫仁
順化穆宣麟之趾兮萬福之原
皇帝前元旦進表導迎樂章
元旦朝享臨御萬方閶闔通啟太平呈象旅貢陳
軒樂張徧海隅瞻
帝光
冬至
皇帝陞座中和樂奏遂平之章
陽回黍谷春萬國衣冠拜紫宸旭日耀龍鱗雲物
呈祥福禄臻堯階蓂莢新熙庶績撫五辰九服共
來賓調元化轉鴻鈞
皇帝還宫中和樂奏允平之章
皇心克配天玉琯葭灰得氣先彤庭臚唱宣四海共球
奏御筵珠斗應璣璿金鏡朗麟鳳鶱人間景福全
咨屢省懋乾乾
皇帝前冬至進表導迎樂章
黃鍾應律玉琯迴陽書雲薦瑞迎日履長共球集
韶濩張奉金函來萬方
萬夀聖節
皇帝陞座中和樂奏乾平之章
祥雲扈紫冥四海臣民祝
聖齡淑氣轉階蓂堯籙羲圖燦御屏嵩呼徧在庭天呈
瑞地效靈南極拱台星億萬載頌康寧
皇帝還宫中和樂奏太平之章
皇躬福禄宜永紹鴻圖丕丕基彤陛長仙芝樂奏箾韶
丹鳳儀南山獻夀巵人心悦天意隨為德徧羣黎
歌樂愷萬年斯
皇帝萬夀進表導迎樂章
神聖文武提挈六符綏以眉夀罄宜多祜邁斗維
呈瑞圖萬歲聲山應呼
(臣)等謹按朝會宴饗樂歌俱重定於乾隆七年其
奏樂章名則乾隆十年奉
御筆更定也
平定回部冬至慶賀
頒詔增撰武成慶語中和樂章
二十四年十一月定
皇帝陞座中和樂奏遂平之章
陽迴玉琯春華闕晴暉映紫宸聲教訖無垠烽燧
長清玉塞塵絶域盡王臣安作息荷陶甄奉贄獻
靈珍超三古懋經綸
皇帝還宫中和樂奏允平之章
淑氣轉瑶閶緹幕葭飛啟百昌
恩威亘八荒雪嶺天山道里長納欵向明堂三足鳥暨
鳳凰乾珍普降祥彌顧諟勑幾康
常朝樂章
順治九年定
皇帝陞座中和樂奏隆平之章
赫矣
天鑒眷求惟
聖保佑我清既集有命假樂
大君天位以正涖下有容鑒於萬方念兹崇功駿命孔
常
皇帝還宫中和樂奏顯平之章
於昭
四后誕降世德亹亹我
皇克艱衮職治定功成中和建極龍飛在天鳳儀於庭
式奏王夏垂億萬齡
乾隆七年重定
正月
皇帝陞座中和樂奏隆平之章
敷天恊氣鮮新又蒼龍正晨萬國歡心仰紫宸
皇天錫嘏懿純陳充庭華瑵金根扇春風風兆人澤如春
睿周萬品化洽無垠
皇帝還宫中和樂奏顯平之章
淵然至道遊神恊天行地文照㝢騰華若早輪清
明廣大和誾恩滂洋葭葦霑仁念民生生此辰酌
于民瑞惟大有寶則賢臣
二月
皇帝陞座中和樂奏隆平之章
所無逸恭已巖廊萬㝢恊嘉祥吹律圜鐘諧舜琯
負扆當陽柳風初轉芽黃翠甸輕雷蘇百昌發生
心
皇奉若寬大詔播天常
皇帝還宫中和樂奏顯平之章
肅羣后鳴佩鏘鏘拜手仰顒卬初日曈曨奎字麗
明庶風翔普天和氣休穰浹化鷹成鳩眼良躬清
明基宥密恩溥洽達要荒
三月
皇帝陞座中和樂奏隆平之章
日麗風和徧寰區新榆改火龍旂荏苒晃鸞坡赫
如曦
皇陞座羣辟集瑶珂拂花茵垂佩多天門蕩蕩無偏頗
純嘏詠卷阿
皇帝還宫中和樂奏顯平之章
瑞靄祥颷映彤墀紅雲繚繞
一人淵默德光昭百花中千門曉銅鶴篆烟飄奏仙音
駕退朝促耕布穀飛靈沼盈耳說農勞
四月
皇帝陞座中和樂奏隆平之章
玉宸旦婺中
天王御法宫乘朱路曳長虹六六泠簫諧女鳳萬物被
薰風阜財解愠福禄來同
皇帝還宫中和樂奏顯平之章
麥秋滿野登桑農繭已成玉衡正泰階平上下交
孚寰海靜婦子樂盈寧罄天亘地茂豫桐生
五月
皇帝陞座中和樂奏隆平之章
禁林清反舌無聲登進忠良佞不行南風假大而
宣平坐明堂賞五德法乘離以持衡
皇帝還宫中和樂奏顯平之章
槿初榮旉與朱明天稷星邊漢影萌紅輪照九神
嘉生念農芸夏暑雨穆
皇心以靡寧
六月
皇帝陞座中和樂奏隆之章
鼔含少黃宫諧鳳伏庚光赤帝騎龍嘒彼三星正
昏中茂對乘時穆
聖衷陳金奏宣景風明光覲辟公
皇帝還宫中和樂奏顯平之章
彌六合黎元祝頌奉三無
帝念淵冲蓊鬱元雲渰宸楓大雨時行黍稷芃虞琴奏
皇在宫勤思劇月農
七月
皇帝陞座中和樂奏隆平之章
金井桐飄大火流夷則聲清律應秋天行轉蓐收
黃茂滿田疇曉光閶闔浮搏拊戞鳴球玉殿千官
咸拜手仰宸旒
皇帝還宫中和樂奏顯平之章
鷹祭蟬鳴届白藏御廩初登榖始嘗秋回禁陛涼
皇居奠總章恩光正溥將零露浥瀼瀼六合顒顒齊所
卬挈珠囊
八月
皇帝陞座中和樂奏隆平之章
乾坤爽氣澄序宫殿清光静安設九賓而法見叶
九和於天端晻靄揚雲罕&KR0785;瓏動玉鑾列徽猷兮
萬世肅纓冕兮千官
皇帝還宫中和樂奏顯平之章
雲高漢迥參見露白颷清蛚寒汔告成夫萬寶祗
祝釐於三壇瑞榖岐而秀玉粢好且完喜盈寧兮
百室納嘉慶兮天歡
九月
皇帝陞座中和樂奏隆平之章
鴻依銀渚菊有黃花隴雲飛木葉下百穀登場罷
芳辰逢令嘉黃麾列正衙豹竿移龍鱗射日上朱
霞天錫吾
皇多稼
皇帝還宫中和樂奏顯平之章
鞭鳴鐘動簾捲烟斜漾金風香衣駕天屣言還暇
黃雲香滿車村村書響耞處深宫心區夏重恤民
家黼扆豳風圖畫
十月
皇帝陞座中和樂奏隆平之章
時合黃純熙修司職顓皇執坎持權聽彤庭珮響
玉琯風宣懷黃綰白趨丹陛
皇儀展於穆同天光華舜日罘罳煥彩暄到齊編
皇帝還宫中和樂奏顯平之章
寰海豐穰農夫之慶深宫理化揮絃念艱難稼穡
不敢游畋琳琅萬卷環天禄三餘愛清晏探研時
幾勑命明良喜起所寶惟賢
十一月
皇帝陞座中和樂奏隆平之章
七日陽來天地仁萬物一中分人從心上起經綸
綱紀三才屬
大君答陽臨玉宸無私學化鈞包元履德日勞勤品類
盛荷陶甄
皇帝還宫中和樂奏顯平之章
順氣祥風翺九垠太史正書雲沉幾先物福生人
淵默雷聲秉道真八風依序均天根月窟循昭乎
若日正三辰不遠復以修身
十二月
皇帝陞座中和樂奏隆平之章
斗柄將東四序周佳氣滿皇州嘉平吉日諏翠輅
充廷立九斿吾
皇御大裘法座侍王侯服舊德布新猷穆若天儀福禄
遒
皇帝還宫中和樂奏顯平之章
太室黃雲紫氣蒙時雪報年豐天關槖籥充臘鼓
催春大地通
皇家寶緒隆契合動昭融月西朓日生東萬載回環不
息同
廷試臚傳樂章
乾隆七年定
皇帝陞座中和樂奏隆平之章
啟文明五色雲呈珊網宏開羅俊英梧桐彩鳳雝
喈鳴氣如珠河似鏡集賢才於蓬瀛
皇帝還宫中和樂奏顯平之章
海榴舒木槿初榮宣賜宫衣最有名薰來殿角微
凉生鳳棲梧麟在囿致
皇風於昇平
丹陛樂章
賢關大啟五緯麗霄光九苞彩鳳鳴高岡日華五
色舜衣裳濟濟鏘鏘多士思皇
又定
廷試武臚傳樂章
皇帝陞座中和樂奏隆平之章
寶殿雲開朱檐日近甲袍金鎻玲瓏看敦詩說禮
國士之風王朝楨幹資英俊參帷幄克詰兵戎雲
臺繪畫勲名偉績嫓美前縱
皇帝還宫中和樂奏顯平之章
玉燭光調金甌綏靖兩階干羽雍容念求賢渭水
兆恊飛熊中林罝兔多賢士資心腹雲起風從龍
韜豹略後先疏附鵬翼搏風
丹陛樂章
鷹揚鶚薦厲翮九霄清兔罝在野維干城龍韜豹
略蜚英聲肅肅赳赳王克生
又定
殿試送榜導迎樂章
賢綱寬整才俊畢登疏附先後
一人惟聖教澤長多士盈景運開龍虎蒸
命將出師樂章
乾隆七年定
皇帝陞座中和樂奏隆平之章
臨軒策將
聖武恢仙仗挾風雷龍驤虎賁羣英來專閫正藉勒銘
才神機翊上台恩隆轂是推揚威邊徼圖雲臺承
廟略往欽哉
皇帝還宫中和樂奏顯平之章
絳霄瑞靄六龍迴寰㝢靖氛埃天戈遥指閶闔開
敦忠秉信閫外裁風雲列陣該崇墉計日摧鋒車電
掣天馬徠軍聲歡騰九埃
丹陛樂章
金殿宸開銅龍啟推轂恩隆典儀九重上爭歌喜
起敷聖教盡仰
天威
出師祭
堂子導迎樂章
維文武略勲業攸崇欽承
睿算往征不恭扇仁風在師中月三捷奏膚功
又定凱旋樂章
皇帝陞座中和樂奏隆平之章
慶溢朝端靄祥雲河山清宴鈴旂迢遞送歸鞍赫
元戎繄良翰靖獻寸誠丹載干戈和佩鸞功成萬
里勒銘還遐邇共騰歡
皇帝還宫中和樂奏顯平之章
雉扇徐迴徧堯封齊銷烽燧依依楊柳六師歸逮
春耕修農耒論賞策勲隨九重深五絃揮敷天率
土裒時對日月耀明威
丹陛樂章
决勝從容籌上將師行肆靖遐方宣武略更敷文
德垂衣治端拱明堂
平定回部凱旋謝
恩行禮丹陛樂章
二十五年定
紫霧氤氲浮彩仗丹階虎隊鵷行敷文德虞徽接
響靖邊徼來享來王
平定兩金川凱旋慶賀樂章
乾隆四十一年定
皇帝陞座中和樂奏隆平之章
扇薰風六幕祥融共解征衣拜舞同雲開玉壘昭
膚功頌聲靈赫以濯喜韜戈績銘鐘
皇帝還宫中和樂奏顯平之章
慶天中凱奏勲隆笮徼煙銷化雨濃磨崖紀勒銘
重重壯
皇猷沛
帝澤聽歡聲徧堯封
丹陛樂章
遠播
皇威鯨鯢掃瘴雨蠻烟盡消看振旅歡聲載道瞻
天處樂奏簫韶
實錄告成進書導迎樂章
乾隆七年定
昭示無坱謨烈聿皇垂布方策日星輝朗配典墳
揚耿光永繹思綏萬邦
又定
玉牒告成進書導迎樂章
瓜瓞滋長椒實衍昌公姓千億福疇維嚮定角仁
朱芾皇錫類洪咸樂康
又定
頒時憲書導迎樂章
欽若誠亶
皇正朔頒分杪無忒玉衡齊貫敬授時宜暑寒穡事明
民庶歡
又定
頒詔書導迎樂章
申命重巽綸下九閽勾出萌達百昌咸振象魏懸
鞀鐸巡德意宣天地春
太皇太后三大節朝賀樂章
康熙二十二年定
太皇太后陞座中和樂奏升平之章
嘉樂
聖母慈徽穆穆恊德坤元以涵以育以天下養永綏天禄
皇情展慶禮明樂淑億萬斯年受兹介福
太皇太后還宫中和樂奏恒平之章
天祐
皇家景命洊申宫幃重慶繁祉川臻如南山夀集嘏斯
純我
皇樂只燕及臣民薄海内外㒺不尊親
太皇太后宫行禮丹陛樂奏晉平之章
彤庭景麗旭日祥風繽紛綵仗奕奕璇宫
鴻慈燕喜歡洽
聖衷萬方一軌來賀來同千官拜舞樂胥有融維夀維
祺天地並隆
又定
皇太后三大節朝賀樂章
皇太后陞座丹陛樂奏豫平之章
有懿
慈闈惟天下母厚德之符含弘九有式嗣徽音以昌厥後
寵綏受之遐不單厚福禄來求如山如阜
皇太后還宫丹陛樂奏履平之章
百禮既洽燦然其章瑞雲承輦麗日舒長萬方玉
食怡愉未央言旋彤幄凝祉儲祥
一人有慶萬夀無疆
皇太后宫行禮丹陛樂奏益平之章
品物咸亨景光清泰展禮孔偕式瞻嘉會金石相
宣貫珠編貝思媚思齊德音四沛以介繁禧萬年
保艾曰夀而臧曰昌而大
乾隆七年重定
皇太后陞座中和樂奏豫平之章
慈闈福履昌瑞雲承輦獻嘉祥徽流寶册光玉食歡心萃
萬方旭日正當陽綏眉夀樂且康瑶池蓂葉芳如
山阜永無疆
皇太后還宫中和樂奏履平之章
璿宫瑞靄霏翬翟山河上衮衣寶籙慶璇幃萬國
歡愉頌
德徽長日麗晴暉青鸞舞鳳在墀康強福禄宜億萬載祝
期頤
皇太后宫行禮丹陛樂奏益平之章
皇家燕喜福夀協
慈徽千官拜舞萬國瞻依靄璇宫聖日輝
皇太后萬夀進表導迎樂章
昭受天貺鍾慶發祥
文母禔祉福隆尊養錫類蕃
慈訓彰億萬年臨夀康
平定回部冬至慶賀
皇太后宫中和樂章
二十四年十一月定
皇太后陞座中和樂奏豫平之章
慈寧集慶長坤元叶德煥嘉祥晴暉轉一陽玉食承歡福
履昌西極盡來王同稽首頌夀康堯階蓂葉芳受
兹福永無疆
皇太后還宫中和樂奏履平之章
璿宫靄紫烟日麗彤幃百福全德範播堯天文笥
珠璣晉九邊翬翟耀瓊筵添宫線玉戺前綏和兆
萬年永樂愷恊璣璇
册尊典禮樂章
乾隆七年定
皇帝閱
皇太后
册寶中和清樂奏海上蟠桃之章
海上蟠桃乍熟日邊紅杏初芳
慈幃履慶承天貺景福正綿長(一解)啟蓬萊排仙仗露漙漙
凝仙掌褘衣翟服爛明璫耀金鋪日擁扶桑喜風
和駘蕩鑪薰百和香太平有象孝德光昌(二解)殿當
中雲光瀁駕臨軒金閨敞孝思不匱重天常展瑶
函寶册輝□喜風和駘蕩鑪薰百和香太平有象
孝德光昌(三解)紫霞杯葡萄釀九華燈芙蓉桁流霞
紺雪酌天漿頌期頤地久天長喜風和駘蕩鑪薰
百和香太平有象孝德光昌(匹解)玉衡平金波朗湛
露濃階蓂長雲璈法曲奏清商奉
慈徽長信傳芳喜風和駘蕩鑪薰百和香太平有象孝德
光昌(五解)萬方玉食尊親養孝治蒸蒸天下仰敬歌
萬夀無疆(趨辭)
皇太后陞座還宫中和樂章(與三大節同)
行禮丹陛樂章(與三大節同)
皇后三大節朝賀樂章
康熙二十二年定
皇后陞座丹陛樂奏淑平之章
乾資於坤儷尊
宸極皇化攸宜
母儀萬國履順含章茂明内德福履永綏迺燕迺翼
皇后還宫丹陛樂奏順平之章
椒宫奕奕隂教修明褘衣有耀環佩和鳴禮容孔
恪萬福來成關雎之德流美風聲
皇后宫行禮丹陛樂奏正平之章
采章有蔚禮備樂宣令儀令德率履無愆型家而
國實惟承乾既淑且和景福綿綿
乾隆七年重定
皇后陞座中和樂奏淑平之章
承天地道光嗣徽音兮儷我
皇椒宫壼教彰萬國為儀燕翼昌彤管紀芬芳春雲渥
環珮鏘安貞德有常敷内政應無疆
皇后還宫中和樂奏順平之章
瑶樞煥上台椒殿風和麗景開晴旭上蓬萊佳氣
氤氲徧九垓祥雲護燕禖培麟趾毓蘭荄雉尾影
徘徊看瑞靄集宫槐
皇后宫行禮丹陛樂奏正平之章
正坤維兮儷
皇極
母儀昭萬國福履永綏將六宫承法則
皇后千秋進箋導迎樂章
坤德柔靜隂教順承螽羽麟角允惟嘉應寶册鐫
天慶膺永嗣徽如月恒
皇帝幸盛京朝賀樂章
乾隆八年定
皇帝陞座中和樂奏元平之章
維天眷我清一統車書四海寧
法駕蒞陪京祠謁
珠丘展孝誠陟降舊宫庭思
祖德答天明佳氣繞龍旍暾聖日海東升
皇帝還宫中和樂奏和平之章
文思洽九瀛神孫繼治洊昇平皇初七德成締造
艱難景命膺撫序惕中情凝旒竚若奉盈昭兹萬
億齡
列祖武敬其繩
諸王百官行禮丹陛樂奏慶平之章
重熙累洽紘瀛被仁風穆如神孫臨鎬豐橋山禮
成御故宫零露瀼瀼有來雍雍
外藩行禮丹陛樂奏治平之章
萬方合敬同愛所親尊思木有本水有源東西朔
南咸駿奔純固恪恭日子雲孫
皇帝親詣辟雍殿講學樂章
乾隆五十年定
皇帝陞座奏盛平之章
辟雍建規矩圓方復古自吾
皇
先聖宫牆千仞近講學升堂於論鐘鼓鏗鏘春水圜
橋流浩湯作
君師時萬億隆禮樂煥文章
皇帝還宫奏道平之章
聖人出天下文明玉振叶金聲日月江河昭法象自古
經行
講筵雝肅和平熙事純常茂典成覺羣黎敷五教彝倫
敘萬邦寧
行禮奏慶平之章
禮成典樂辟水監姬章中天日月瞻顒卭
宸儀有肅拜舞行夀考遐昌
聖化汪洋
皇朝文獻通考卷一百七十
