皇朝文獻通考卷七十二
學校考(十)
直省鄉黨之學(四)
乾隆三十一年增定福建分設屏南縣學本籍寄
籍取補廩增例雍正十三年分古田為屏南定入
學額數每縣各八名廩增各缺亦均分兩學嗣因
屏南文風不及古田禮部議准古田童生寄考屛
南額取四名名曰寄屏其本籍童生額取四名名
曰正屏廩增額缺輪流間補至是學政王杰奏屛
南廩增十缺多為寄屏所佔正屏無廩童生考試
亦無認保請將歲科試卷面註明正屏寄屏字樣
以便酌量錄取從之
嚴申送歲貢入監肄業例各省歲貢赴監例由地
方官取結覈其籍貫有無違礙方行申送至是并
令詳驗本生年力不得以精神衰邁之生濫行申
送赴監
三十三年禮部議准四川雅州府人文日盛應與
卭州分棚考試另立一棚卭州照舊自為一棚學
政以次按臨考試
又議准廣西土民佃種土官之田向聽土司役使
充兵若准其應試一經上進勢必不服差徭其果
有志向上退還所佃之田實無原籍可歸者方准
令土司送考如退佃准考之後仍隱占土官田地
託避徭役該地方官嚴查究處
又議准查各省造送學冊其府學生員並不註明
係某州縣籍貫以致遇有報捐等事無憑核對嗣
後各該學政造送學冊務將府學生員名下查明
本州縣籍貫詳細填註毋致舛錯以備查核
又咨覆浙江巡撫永德咨稱廩生丁本生父母期
年憂例不出缺其廩糧各學有照舊支給者亦有
停糧扣除者辦理兩岐當經行查戶部據稱江南
等十三省奏銷冊開丁憂廩生廩糧銀兩係扣缺
造報並未造有期喪扣缺之欵浙省事同一例應
畫一辦理
三十四年設立迪化寧邊二廳學額議准烏嚕木
齊地方駐兵屯田招徠開墾生齒繁盛自設立義
學以來兵民子弟俱各踴躍現在讀書習弓馬者
均有成效照安西敦煌等縣之例設立學額以示
鼔舞應將迪化寧邊二廳兵民子弟内歲科兩試
每廳各取進文童四名歲試取進武童四名交與
兩廳管束其考試事宜均照安西之例歸於陜甘
學政咨部辦理但烏嚕木齊距甘肅窵遠諸童應
試維艱應令陜甘學政按臨肅州之前將考試文
武生童題目封固預行密送駐劄大臣俟廳道將
錄取應試文童名冊呈送到日嚴行扄試仍將試
卷封固移送學臣按額取進其武童外場弓馬技
藝由廳道錄送駐劄大臣考試分别等次造冊并
考試策論一併移送學臣按額取進如文武童生
試卷不能足額均照例寧缺無濫
又議准吳縣太湖内東西兩山分隸太湖同知所
轄舉貢生監遇有丁憂服滿事故等項准其就近
取結送部監生北闈鄉試亦合歸廳給文其鄉會
科場起送并舉報節孝等案應令吴縣儒學查明
送廳轉詳
又議准雲南永北府既改為掌印同知並無府佐
州縣等官其考試童生應照蒙化景東二府之例
即令掌印同知考試申送學政錄取
又議准泰州額設廩增既將十名分撥東臺縣若
仍照州學例三年兩貢未免太驟應改為二年一貢
三十五年
諭畿輔為首善之區人文漸被多士蔚興上屆臨幸天
津曾加恩廣額用光黌序乃者
慈禧普被懽洽敷天業已特開鄉會恩科彙徵叶吉而
鑾輅經臨推恩行慶並宜嘉惠士林所有直隸通省本年
入學名數大學增額五名中學增額四名小學增額
三名該學政其悉心甄錄務拔其尤以副樂育作人
至意
是年禮部議准四川羅江縣裁併綿州又羅江縣
學原額六名内分撥綿州四名嗣後綿州連原額
十名共取進十四名其二名撥入梓潼縣學連原
額八名共取進十名羅江縣廩增額數歸併綿州
廩增各三十名與州學定額相符應照州學例三
年兩貢毋庸與彰明德陽二縣輪貢其彰明德陽
二縣廩生各額數均止有十名應照清溪縣之例
四年一貢梓潼縣廩增額數及出貢年分仍循舊
例
又議准大宛兩縣童生令知縣教官遵例慎選素
行優謹衆所共信之廩生申送府丞該府丞臨時
復實心查核如有濫選妄保諸弊聽其隨時查辦
又議准江南省和州江浦二縣縣交界之豐樂宋
家唐家馬家華家黃墩等六圩統歸江浦縣管理
其考試報捐等事亦應改隸江浦縣所有現隸和
州之捐納各生應改换江浦籍貫得
旨允行
又議娼優隸卒子孫雖經出繼不准收考凡娼優
隸卒專以本身嫡𣲖為斷本身既經充當賤役所
生子孫例應永遠不准收考其子孫雖經出繼為
人後者終係下賤嫡裔未便混行收考
又議准定例舉貢生監罪在杖一百以内革後能
改過自新者該地方官查明取具里鄰確實甘結
申送准以原名應試若於結案時即聲明辦理其
能改過自新與否尚未可知嗣後如係舉人斥革
願以原名應試者由該督撫核明咨部定議其貢
監生員斥革後呈請原名應試應照例令鄰里出
具甘結由教官牒送該州縣官申送提調官詳報
學政收考
三十六年
聖駕東巡增廣山東學額一次大學加取五名中學加
取四名小學加取三名嗣覆准山東省遵奉
恩詔增廣學額查靈山衛業已歸併膠州並非各為一
學且於乾隆十六年減去進額三名若膠州既照
大學例增額五名靈山衛復照小學例增額三名
未免浮濫應於膠州增額五名内酌與靈山衛一
名
又禮部議准雲南之永北蒙化景東三府各改為
直隸廳仍照原額各取進文生二十名武生二十
名原設廩增及出貢年分俱毋庸裁改元江府原
額文武生各二十名係與他郎通判合取今改府
為直隸州他郎改歸普洱府應將元江直隸州學
額改為文武生各十五名廣西府原額文武生各
二十名係與五嶆通判合取今改府為直隸州五
嶆改歸曲靖府應將廣西直隸州學額改為文武
生各十八名所減二名作為五嶆之額撥歸曲靖
府元江廣西各原設廩增各四十名今改為三十
名三年二貢鎮沅府原額文生十名内有威遠同
知撥入二名武生八名今改府為直隸州威遠改
歸普洱府應將鎮遠直隸州學額改為文生八名
其武生八名及廩增額數出貢年分俱毋庸議改
普洱府原額文武生各八名今威遠撥歸文生二
名他郎撥歸文武生各五名應增為文生十五名
武生十三名原設廩增各八名今增為十二名二
年一貢武定府原額文武生各二十名係和曲禄
勸二州及元謀縣分撥今改府為直隸州裁汰同
城之和曲州應將和曲州本額文生十二名并撥
府十名武生八名并撥府十名歸入武定直隸州
仍照大學之例定為文武生各二十名武定原設
廩增各四十名今改為各三十名三年二貢至禄
勸州改為縣本額文武生各八名并撥府文武生
各六名應定為禄勸縣學額進文生十四名武生
十四名原設廩增各三十名今改為各二十名二
年一貢元謀縣本額文武生各八名并撥府文武
生各四名應為文生十二名武生十二名原設廩
增及出貢年分俱毋庸議改姚安府原額文武生
各二十名係撥姚州大姚縣文生各八名白井文
生四名撥姚州武生十一名大姚武生九名今該
府既裁應將府學原額酌歸姚州大姚縣文生各
八名武生各八名白井文生四名武生四名姚安
府原設廩增應行裁汰姚州大姚白井各原設廩
增及出貢年分俱毋庸議改鶴慶府原額文武生
各二十名今改府為府屬州仍取進文生二十名
其武生二十名應改為十五名原設廩增各四十
名今改為各三十名三年二貢彌勒師宗建水三
州今改為縣彌勒縣照原額取進文武童生各十
五名師宗縣照原額取進文武童生各十二名建
水縣照原額取進文生二十名武生十五名彌勒
師宗建水各原設廩增各三十名今改為各二十
名二年一貢順寧府原設文武生各二十名今新
設首縣應將府學裁去文武生各八名作為順寧
縣學府學原設廩增各四十名今改為各三十名
三年二貢麗江府原額文武生各十五名今新設
首縣應將府學裁去文武生各七名作為麗江縣
學府學原設廩增各三十名今改為各二十名二
年一貢順寧麗江二縣均設廩增各十名四年一
貢各府州所裁廩增應歸於現在所隸本籍作為
候廩候增歲科兩試各按考案新舊間補
又議准生員代人作證經地方官審係全誣則故
攖法網較之尋常包攬者其情尤重應行詳請禠
革即照教唆詞訟本罪上各加一等治罪如計贓
重於本罪者仍照律以枉法從重論其訊明事屬
有因並非捏詞妄證者雖證佐確鑿而以全無關
涉之事出入公庭其平日不能讀書自愛已有明
騐亦應將本生嚴加戒飭倘再犯案申詳黜革
又議准陜西學政劉墫奏稱山陜之樂戶江浙之
丐戶雖編籍由來無不確據而其相仍託業實屬
卑汚雍正元年因御史年熙噶爾泰先後條奏准
令除籍改業得為良民正所以杜其邪僻之路非
即許其厠身衣冠之林嗣後應酌定限制如削籍
之樂戶丐戶應以報官改業之人為始下逮四世
本族親支皆係清白自守方准報損應試該管州
縣取具親黨里隣甘結聽其自便若僅一二世及
親伯叔姑姊尚習猥業者一槩不許僥倖出身其
廣東之蛋戶浙江之九姓漁戶及各省凡有似此
者悉令該地方官照此辦理所有從前冒濫報捐
各生均行斥革
又議准奉天復州學額自雍正十二年為始照小
學例取進八名蓋平廣寧二縣學各取進二名今
復州應試僅三十餘人蓋平廣寧二縣應試自三
十餘人至五十餘人不等各學額數未昭平允應
將復州原額八名照遼陽寧遠二州之例改為五
名即以復州所減三名撥增蓋平廣寧各一名仍
餘一名歸入奉天府學令該府丞於府屬州縣内
撥取武童亦照此例辦理再復州原設額廩增各
五名較之遼陽寧遠二州尚少二名應仍其舊
又議准湖南衡永寳辰郴靖等府州所屬猺童向
例另編字號於正額外各量取一二名嗣於雍正
三年因額少人多定議增為三名今永州府屬之
東安永明二縣每試猺童不過數人而寧遠縣則
有百餘名多寡懸殊應將東安永明猺童進額各
減二名定為一名至寧遠縣應試猺童既多應於
東安永明二縣所減四名内酌撥二名作為定額
五名
三十七年貴州巡撫李湖奏黔省書院掌教張甄
陶由編修改授雲南昆明縣嗣在雲南五華書院
掌教五年經前督臣劉藻奏明移為貴山書院掌
教已滿六年克著成效應照五華書院掌教孫見
龍例議叙給與八品官職銜從之
又議准河南内黃縣應試童生僅三百餘人湯隂
縣應試童生六百餘人文風較勝應將内黃進額
裁減三名增入湯隂縣兩學額數均各取進十五
名
又議奏
盛京學宮每歲春秋祭祀沿用民間鼔樂於
文廟定制有違請令該府尹等將需用樂舞等噐按
照
欽定皇朝禮噐圖如式製造其額設樂舞生照
闕里之例酌選稍通音律者送太常寺肄業俟熟諳
時咨回本學令其轉相𫝊授從之
又議准定例娼優隸卒之家不准考試其皂隸馬
快小馬禁卒之子孫有朦混捐納者俱照例斥革
至門子長隨湖南省有濫行報捐者均予斥革惟
民壯一項雍正年間先後議准各省民壮原為捍
禦城署倉庫而設應停其承緝盗犯耑令學習武
藝其中有技藝可觀者准挑入營伍漸次考拔是
民壮既與兵丁一律拔補自非賤役可比應不便
阻其進身之階但各省俱有皂快民壮三班隨時
改撥者應令地方官查明除未經改撥之民壮子
孫准其報捐應試外其由民壮改充皂快及其先
曾充當皂快者仍不准報捐應試以杜冒濫
又議准奉天府屬滿合生員散居各州縣者於雍
正五年議令撥歸各該學與民籍諸生一例收管
所有現在滿合諸生居址應即交與該將軍查造
清册咨送府丞其補廩補增出貢等項由府丞查
明檄行各該學申送仍令奉天府學照例註冊於
各名下註明某州縣字樣送部查核
三十八年禮部議准湖南省庫子斗級據該撫查
明係選擇質樸殷實農民承充與皂隸馬快禁卒
門子等役不同其子孫應照民壯之例一體報捐
應試如有先後改充皂快禁卒門子等役者應仍
照例不准報捐應試得
旨允行
又議准廩生報劣照考列四等之例停支廩糧仍
照例察看怙過不悛者即行斥革如果改悔自新
確有實據仍於冊内門註改過字樣俟報部核准
後再行開支
又議准江蘇金山衛學裁汰將取進童生原額十
二名分撥華亭婁南匯三縣各三名廩增生缺亦
各三名奉賢上海金山三縣各一名廩增生缺亦
各一名作為定額歲科兩考照蘇太等衛之例於
冊卷填明衛籍字樣其已進之廩增附生俱撥歸
住居之縣學教官就近管東廩增均先儘實缺補
足餘俱作為候廩候增照例新舊問補
又議准生童無籍可歸者許於寄籍應試報捐各
事宜童生應試有籍可歸者飭令撥回原籍以杜
雨處岐考之弊至入籍已久而原籍地方並無田
産室廬則雖有原籍之名實無可歸之業嗣後除
寄籍未久原籍尚有嫡親伯叔兄弟及本人名下
確有田産室廬可倚者仍照例撥回原籍若原籍
僅存疎遠族屬本人名下並無田産室廬其入籍
年分巳與定例相符者該地方官查明確實申詳
督撫學臣立案准入於寄籍地方應試報捐又順
天寄籍人員既令呈明更正其子弟除入籍已逾
二十年外其有實非土著從前寄籍順天之舉貢
生監俱勒令一體改正統限一年内著落本生自
首咨回原籍嗣後大宛兩縣捐納貢監生以及捐
職人員先令取具同鄉京官實係土著印結粘呈
戶部查核仍於收捐後將所具印給劄順天府飭
交大宛兩縣備案存查
又議准除兵丁鄉試名目兵丁取進武生一體由
學臣考試分别錄送入闈不必另立兵丁鄉試名
目以致科條歧異
是年設巴里坤學額巴里坤為關外藩屏自新疆
式廓以來拓地二萬餘里巴里坤為四面適中之
區邇年城郭民屯繁庶久同内地遵
旨將巴里坤改設為府即以烏嚕木齊為屬州所有哈
密闢展穆壘及附近設有職官之處並歸管轄向
隨安西所屬三縣赴肅州考試往返四千餘里難
以跋涉應照烏嚕木齊迪化寧邊二廳封題考試
之例專設學額歲科兩試取進文童各四名歲試
武童取進四名今陜甘學政按臨肅州之前將文
武童生試題封固密行安西道將該府縣錄送童
生嚴密扄試封送學政按額取進其武童外場弓
馬技藝由府縣錄送該道會同駐劄大臣考試分
别等次造冊并考試策論將試卷一併移送學臣
按額取進寧缺毋濫嗣於三十九年四月議准巴
里坤改為鎮西府附府設宜禾縣嗣後考試童生
先由該府縣錄取造冊呈送陜甘學政俟學政按
臨肅州之前將題目封發鎮西府嚴密扄試並將
試卷密送學政按額錄取其武童外場弓馬技藝
由該府會同巴里坤鎮考試分别等次造冊並將
考試策論同試卷一併封送學政閱取至鎮西府
學應於所屬宜禾縣生童内歲科兩試各撥府學
文童二名歲試撥武童二名
增減四川資州等學額四川資州所屬之資陽仁
壽二縣學現在應試人多原額各進八名井研縣
學文童較少原額進十二名應將井研額内酌減
二名以一名撥入資陽一名撥入仁壽均作為定
額再成都所屬之金堂縣原額進八名綿州所屬
之德陽縣原額進六名今人文日起童試人數漸
多未免限於名額應將乾隆三十七年議裁松潘
等處學額所餘二名分撥金堂德陽二學各給一
名
又議准陜西學政楊嗣曾奏甘肅寧夏府鄉試於
順治二年題准設立丁字號每科額中二名今該
府人文頗勝他屬請照凉州聿字號乾隆十四年
議准事例以一科歸入大號與通省公同比試一
科仍列丁字號取中二名嗣後寧夏鄉試准其一
科與通省合試憑文錄取毋庸另編字號一科仍
列丁字號照舊額取中俟將來文風益盛再行統
歸大號鼓勵邊陲士子較有禆益從之
諭昨據禮部議駁四川學政吴省欽奏請科考文生錄
取二三等者先將坐號一體榜示已照部議飭行比
詢及考試生員出案事宜據大學士于敏中面奏從
前曾任浙江山東學政俱按照舊時章程辦理初按
臨時先考生員大學不過十日小學不過七八日為
期從不過遲學臣不能早為閱卷發案者皆緣見小
惜費不肯多延幕友所致應請通飭各該學政實力
妥辦等語國家所給學政養廉本屬豐厚原以資其
辦公之用若於延致幕友尚思靳惜廉金不肯多延
名幕致以人少誤公已昧人臣敬事之義且任學政
者不思校士育才而斤斤惟養廉是惜其鄙陋尚可
問乎嗣後各省學政務須通曉大體多擇工於閱文
之幕友即極小省分亦不得不及五六人並著各督
撫留心稽察如有不肯多延幕友辦理周章者即隨
時據實奏聞毋得稍涉徇隱將此通行飭諭知之
裁金山衛學改歸各縣蘇松所屬蘇州太倉鎮海
鎮江四衛軍童均已各歸坐落州縣應試其金山
衛舊有守備因事簡議裁歸併鎮海衛管理應將
該衛學名目裁汰各就生童住址改歸各縣考試
將取進原額查明各生童居住各縣人數多寡均
勻分撥歲科兩考照蘇太等衛之例於冊卷填明
衛籍字樣其已進之廩增附生俱撥歸住居之縣
學教官就近管束嗣後每屆四年編審時將屯軍
勲軍滋生新丁一體編查造報臨期考試各該縣
按冊較對如有不敷即行剔除查究仍責成衛廩
生認保畫結如無衛廩生之縣准衛籍增附生互
相認識保送
又議准江西定南縣改為定南廳所屬訓導并文
武學額仍循舊例
三十九年增海寧州廩貢額缺浙江海寧縣改為
海寧州安吉州改為安吉縣入學額數仍循舊例
至廩生額缺海寧應改為三十名三年兩貢安吉
改為二十名兩年一貢以符州縣體制現在安吉
多補廩生十名應俟陸續缺出改歸海寧補數
是年改撥安西淵泉廩增額缺安西府改為直隸
州併裁汰淵泉縣府縣兩學原設廩生各二名前
經題准撥歸新改州學其原設增缺亦應一體撥
入州學幫補現在廩增各生本隸淵泉者撥入州
學即以實廩實增註冊其籍隸玉門等處者改歸
原籍各學應作為候廩候增遇縣學有缺新舊間
補至現在取進鎮西府屬童生暫發宜禾縣督課
俟該督題定後再為分撥
又改定迪化等州縣學額迪化州改為直隸州寧
邊州同改為昌吉縣其所設學額歲科兩試准其
各取進文童四名歲試取進武童四名令陜西學
政按臨肅州之前將題目密送巴里坤道嚴行扄
試仍將試卷封送學政按額取進再迪化州改為
直隸州寧邊州同改為昌吉縣已不由鎮西府管
轄其文武生童無撥府之例應將該州縣應試童
生照額取進各歸本學收管毋庸酌撥府學
又增減福建屛南古田學額文武入學額數以八
名留古田八名歸屛南廩增各二十缺亦均分兩
學嗣因屛南童生稀少復議准古田童生報名寄
考謂之寄屛取進四名其屛南本籍童生謂之正
屛亦取進四名廩增十缺各半分撥但正寄相雜
恐滋冒考之弊應將寄屛進額四名撥歸古田縣
准其歲科兩試各取進十二名廩增各十五名屛
南縣取進四名廩增各五名俱作為定額刪去正
寄字樣再古田二縣廩生從前照分學之例兩縣
輪流二年一貢今既分隸各學所有古田縣廩缺
較多應改為三年兩貢其屛南廩生五缺照該省
小學例定為四年一貢
又議准蘇州府學增生季秉德於乾隆三十年
聖駕南巡時獻畫考取進京在
内廷行走經前院以遊學註冊欠考三次該生現在
丁憂回籍又難補考若照例除名則該生實屬辦
公與尋常遊學欠考者不同應於學冊内註明因
公欠考字樣俟服闋後再行補考
又議准向例生員已成痼疾及年屆七旬者准給
衣頂免其補考其欠考數次並未載明但此項病
廢生員與有心規避者有間其廢病日久既不能
希冀痊愈雖欠考二三次尚非託詞展限可比應
照例准給衣頂免其補考
四十一年熱河地方設立義學每廳一處延請品
學兼優之士分司訓課
是年
上東廵
諭朕因兩金川耆定恭奉
慈輦東巡修在泮獻功之典首自近畿覃敷愷澤膠庠樂
育並宜一體加恩著將直隸本年入學名數大學增
額五名中學增額四名小學增額三名該學政其悉
心校錄甄拔殊尤副朕加惠士林至意
又
諭兩金川現已勦平獻俘奏凱稽典東巡告功在泮業
已恩施疊沛慶洽羣黎更念齊魯諸生戶盈弦誦地
切近光當此武功大定之時更宜加惠膠庠式敷教
澤所有山東省本年入學名數大學著增額五名中
學增額四名小學增額三名該學政其悉心蒐錄遴
拔真才副朕樂育人材至意
定安徽衛籍丁童歸各土著州縣報名收考管束
先是江蘇等省衛所軍童各歸坐落州縣收考今
安徽衛籍丁童亦由各土著州縣收考但不論離
衛遠近由衛報明移送各州縣丁童考試既歸各
州縣不便於臨考之前復令其赴衛報名應令各
衛將本管軍籍預行造具戶口印冊移送土著州
縣存案至考試屆期即令各本童徑赴州縣報名
填註衛籍字樣該州縣按照本衛原冊詳細核對
如有本童隐匿衛籍及廩保扶同出結者照例治
罪至取進衛童均撥入本州縣學以便管束毋庸
撥入府學其從前由衛錄取之廩增附生亦令填
明衛籍改歸各土著州縣學冊
諭朕每歲木蘭秋獮先期駐蹕熱河數十年來見該處
戶口日增民生富庶且農耕蕃殖市肆殷闐儼然成
一都會惟弦誦之風未盛由於口外人多樸魯無所
師承且未立學額更無以示鼔舞因思熱河各廳所
屬編氓及僑居年久者其子弟應不乏秀良誠能教
育而振興之未嘗不足以示造就自宜剏設義學延
師訓課以勵文風并當建立學宫酌定庠額俾得藉
以上進其如何興建籌辦各事宜著該督周元理悉
心勘議具奏至學校章程并著會同學政羅源漢酌
議奏聞副朕嘉惠塞民廣學毓材至意嗣據議准歲
科二考熱河一廳每試取進文童四名其餘六廳
各取進文童二名如佳卷不敷寧缺無濫歲考武
童減半取進額定廩增各十六名以開考之年計
筭俟十二年後始行出貢照例三年挨貢一名遇
拔貢之年拔取一名
又熱河本無土著凡流寓民人身家清白寄籍二
十年者俱准考試各廳查明申道轉送學政考取
入學其有現在口外居住業於密雲等處入學者
准其報明改歸熱河學冊其中有現係廩生應即
令其各保本廳童生如該廳現無改歸廩生飭取
地鄰保結俟該處補有廩生仍照例令廩生保結
又熱河生童從前歸併密雲縣學歷年俱赴通州
考棚應試今七廳生童仍赴通州應試毋庸另建
考棚俟將來人數日增再行酌量添建其鄉試之
年一體編入北貝字號取中
御製熱河
文廟碑記
丙申夏駐蹕熱河避暑山莊曹秀先以禮部尚書扈
從幾暇召見談及時政秀先云臣春卿也在職言職
以為此處宜興學校以造就士朕曰俞哉亦其時矣
於是乎有設學之旨於是乎有加額之恩學校既設
則
文廟亟宜建乃命相地伐材卜吉鳩工宫墻泮水殿廡
禮樂一如制越二年已亥夏朕以來巡親
釋奠而落成之夫熱河固自古關塞以外荒略之區也
雖金遼有興州之稱然旋舉旋廢建置沿革率不可
考而况有臯比之𫝊絃誦之聲哉是以我
皇祖每年避暑於此亦不過名之曰山莊故有
聚民至萬家之句盖於禮樂之興未免
存待以百年之意今則耕桑日以闢戶口日以滋幅員計
之不啻數千里而版籍或逾十萬焉此而無學校以
牖民迪俗豈宣
祖猷揚
聖化之道且今西域烏嚕木齊等處率置郡縣立學校
以此較彼為尤近矣則兹
文廟之建於時於地胥不可緩亦不待人之請而後行
稱之曰熱河
文廟者今雖升之曰承德府從其朔紀其因也昔蘇軾
作韓愈碑記云公之神之在天下如水之在地中予
謂韓愈因文見道我
夫子體道垂文韓愈之所因者即
夫子之所垂而見猶待乎行體則其本也且水在地中
尚需求而得之我
夫子乃天之經地之義山之峙海之淵無日不在人人
心目之中範圍曲成而不遺豈待穿鑿求之而後得
然則
木鐸之音孰謂不可覺斯民於關外荒略之區也哉
又設立仁懷廳學仁懷縣改設直隸同知專設學
校其入學額數於遵義府仁懷縣兩學進額内各
撥二名定為廳學四名並將遵義府仁懷縣額設
廩增缺内各撥四名定為廳學廩生八名增生八
名至出貢年分照永豐州等學之例四年挨貢一
名俟十二年後選拔之期拔取一名如無文行兼
優之士照例寧缺毋濫
又設立水城廳學時以平遠州所轄之時豐歲稔
崇信三里撥歸水城通判管轄該廳舊轄二里額
定進學二名附入大定府學平遠州舊轄九里額
進十五名今以三里裁歸廳學亦應裁去州額三
名即於該廳所轄五里内定為額進五名附入府
學嗣於乾隆四十二年議准平遠州廩增各撥六
名作為水城廳額缺歸入大定府學
又更定兩淮商籍額數時以兩淮商籍額多人少
不應仍照原額取進亦不便以商竈之額攤入民
額致啟混淆酌定商竈每十名各取進一名其尾
零過半者亦准取一名照例附入揚州府學嗣後
商竈倘人文復盛仍於原額内通計酌取總不得
過原額二十名之數以示限制仍令該學政每屆
考竣之期開造清冊並將商竈應試各若干名即
於文内聲明呈送禮部查核如考試童生雖與取
進額數相符而佳卷不敷寧缺毋濫
山東省增撥濟寧臨清二直隸州學額時以兖州
東昌二府分出濟寧臨清二直隸州并州屬各縣
應於兖州府學額内以二名撥入濟寧州東昌府
學額内以二名撥入臨清州其廩增生員與各本
州縣生員照考案先後挨次間補較其食糧年分
一體出貢其歲科兩試文武童生由本州考取徑
送學院考試濟寧州屬之汶上等三縣臨清州屬
之武城等三縣各文武童生由縣考定送州覆考
轉送學院按試錄取並於各該州城另建考棚其
未建考棚之先暫附兖州東昌二府考棚應試
甘肅省設立竒台阜康二縣學時以甘肅特納格
爾等處改設竒台阜康二縣專設學額歲科兩試
竒台阜康二縣各取進文童四名歲試取進武童
四名竒台縣係鎮西府管轄應照内地之例撥入
府學文童一名武童一名竒台與宜禾縣並隸鎮
西府定撥府學額三名其阜康縣係直隸迪化州
管轄取進文武生童各歸本學收管毋庸酌撥府
學學政按臨肅州之前將考試文武生童題目密
送鎮西府并巴里坤道嚴密扄試封送學政按額
取進如試卷不能足額照例寧缺無濫其武童外
場亦由該府會同巴里坤鎮考試照例辦理
四十二年禮部議准雅州府科歲連考四川雅州
一府生童往返險阻該學政咨請歲科連考准為
定例
又議准各省廩生按照年分挨次出貢其平時有
無緣事戒飭之案原應分别核辦應行令各省學
政嗣後廩生内有詞訟牽連經地方官審明申詳
督撫發學戒飭者即將該生出貢之處扣除註冊
仍將原案呈報禮部查核
四十三年申嚴地方官子弟親族冒占商籍并裁
倂各省商籍設立鹵字號各事宜先是四十三年
因紹興府通判張廷泰引
見奉
旨飭令冒籍人員自行呈明改歸本籍毋許隐匿不報
嗣後倘有牽混入籍不准再請改歸照例斥革治罪
嗣有潘鷺杭光晉俱籍隸浙江均係現任濟寧州
知州藍應桂之婿冒占山東運籍入學中式後又
不遵例改歸仍以山東商籍赴京會試實屬顯違
例禁應行斥革仍照違制例杖一百再定例現任
官員令子弟冒籍者革職藍應桂現任山東官員
明知伊婿等冒籍並不禁阻又不勸令改歸實屬
瞻顧親誼應請
旨革職潘鷺之父潘汝誠曾任山東濮州知州潘鷺入
學乃不令據實呈報改歸應交部議處嗣後凡有
商籍省分之各督撫學政飭屬嚴查商籍内有本
省現任地方官之子弟親族在彼冒籍者除本人
斥革外將該員查參革職其已經離任後尚有子
弟親族在彼冒籍者查明斥革仍將該員議處至並
無父兄在該省居官僅有商人招引冒籍者俱著
自行呈報改歸如敢隐匿查出斥革查辦之後仍
有冒籍别經發覺者原查之督撫學政及該管各
官交部議處嗣後止許領有鹽引合例官商之親子
弟姪應考併於結内三代下註明現行何地引鹽
及住居地方以憑查核倘不敷學額寧缺無濫奉
旨藍應桂僅予革職尚不足以蔽辜著發往軍臺效力
贖罪又是年續經御史戈源參奏孫履謙原籍常州
陽湖縣人入籍宛平縣進學中式本年二月到京
場期已迫未及呈改仍以順天籍中式進士孫履
謙雖無父兄戚屬在順天居官較潘鷺杭光晉有
間但並不遵例改歸朦混應試顯違例禁未便照
自行呈明之吴煥胡秀森辦理應全行斥革以示
懲儆
皇上詣
盛京恭謁
祖陵將
盛京滿合二號及奉天所屬各學科考廣額一次其
向取進六名以上者增額三名四五名者增額二
名二三名者增額一名
禮部議覆直隸總督周元理奏長蘆商籍歷年應
試文童不過二十七八名武童十六七名計十名
取進一名文童定額三名武童定額二名又商籍
生員每科五十餘名應照從前另編鹵字號五十
名取中一名人數雖多不得過二名之額不及五
十名不准取中至順天鄉試房考閱卷有南北互
相迴避之例應交該督將鹵字號應試者預查原
籍咨報順天府臨場令内簾迴避併造冊送部以
憑磨勘時查核至竈籍一項住居已久與土著無
異應照舊歸入北貝字號應試
又議覆山西巡撫覺羅巴延三奏山西運學舊額
進二十名雍正九年減去八名額進十二名兹據
奏山西有坐商運商二項坐商置有畦地錠票澆
曬鹽觔本年文童一百九十七名内籍隸朝邑及
解州平陸等縣者僅十一名籍隸安邑者一百八
十六名若非專設運學則此項坐商當全歸安邑
勢必多佔民額其運商係本省殷戶出資轉運共
五十五名其中兼置畦地者五十二名未置畦地
者止餘三人向係附運報考應仍一體附考俟五
年更换後移回本籍運學進額酌減二名取進十
名武童酌減八名取進四名鄉試毋庸另編鹵字
號
四十四年奉
上諭熱河自
皇祖建立山莊以來迄今六十餘年戶口日滋耕桑益闢
儼然一大都會禮樂百年而後興此正其時曾於丙
申秋降旨添設學校書院加廣庠額以教育而振興
之並相地鳩工建立
文廟兹鑾輅來巡適屆落成親詣行
釋奠禮宫庠泮水間青袍環列彬雅可觀從此文化益
當蒸蒸日盛苐現在庠生已有五十餘人均應與順
天鄉試雖丁酉科曾經中式一人但邊外士子樸魯
者多恐尚未能與通省貝字號卷校藝獲售著加恩
照宣化府之例另編承字號每科鄉試取中舉人一
名俾士子知上進有階愈加鼓舞俟將來文風漸盛
人數多至百餘名該督臣學臣再行奏聞增額以示
嘉惠上塞士林多方樂育至意
御製文廟釋奠禮成有述
聖祖於斯避暑曾養恬樂利被黎蒸閭閻此日較前盛禮
樂百年以後興爰建
廟堂欣慶落載因釋奠仰依憑菁莪雅化捷影響已有
庠間俊秀升
禮部尚書曹秀先奏請
頒發
熱河學宫書籍
聖祖詩文全集
世宗詩文全集
皇上御製文初集
御製詩初二三集及
武英殿刊刻
御纂
欽定書籍詩賦時義各編照直省學校之例一體
頒發送至
熱河貯
文廟之尊經閣從之
又議覆江蘇巡撫楊魁奏本年商籍報考人數合
例者止有張鏻一名請將學額酌留四名仍照童
生十名取進一名之例以為定制不及十名之數
停其收考其鄉試之人每科多則十二三名少則
六七名不敷另編鹵字號請併入民卷取中所有
雨淮商學應行裁汰此後如果人文日盛該撫等
不妨隨時據實查奏再行設額其鄉試現在人少
此後缺額既裁自不能另編鹵字號取中有願改
歸本籍者准其改歸其與入籍之例相符者准其
在江南入籍又竈籍童生與土著無異請改歸民
籍應將該省竈籍學額六名裁汰歸各州縣民籍
考試
又議覆山東巡撫國泰奏東省商籍文武原額各
進八名今奉新例本省商人改歸本籍人數較前
愈少請額減一半各進四名如不敷取數寧缺無
濫等語查商學進額亦須約計人數核實辦理若
不查明槩為減半恐原額本多議減尚少嗣後交
該撫等查明實數以十名取進一名如果有四十
名方准取進四名即人數再多不得過額入學後
另編鹵字號鄉試如中額不敷有願改回本籍者
遵照原奏辦理
又議覆陜甘總督勒爾謹奏甘省寧夏府商學額
進文武各八名該府地處邊隅向係平凉慶陽二
府屬及寧夏屬五州縣人合夥充商並無外省承
充之人間有一二山西陜西人幫辦鹽務俱係三
府屬商人出結一同應考毋庸另設學額應將寧
夏商學裁汰均令改歸原籍
又議准署理兩廣總督李質穎奏粤省向編立鹵
字號雖數百人止取中一人現在别省真商子弟
姪存粤應考者七八十人應酌定進額七名如人
數不敷寧缺無濫鄉試另設鹵字號於民籍外另
設中額如人數不敷不准取中亦無庸併入民卷
其有情願改回本籍者聽
浙江巡撫王亶望奏請將浙省商籍學額五十名
全行裁汰
諭浙省商籍與長蘆山東情形不同該省人文本盛應
試人多本地之人藉商籍登進者十居七八其中人
材輩出頗有用至大僚者是浙省商籍即仁錢士子
進身之一途朕所素知若一旦全行裁汰名為嚴核商
籍童生實則暗減杭城學額寒畯不免有向隅之歎
况商籍所以清釐者原因該省地方官或私令子弟
至親冒名入籍以冀倖進實為積弊不可不嚴查究
治此外如實係冒濫者有犯必懲其餘則不必因噎
廢食預申厲禁朕從不為已甚之事何必獨於此加
嚴以抑士氣乎且浙江商籍學額相沿已久向亦未
聞其有弊竟可毋庸更張朕以為浙江商籍學額竟
可仍舊辦理但令該撫等隨時查察勿使有倖濫等
弊足矣尋九卿議奏浙省商學向撥杭府仁錢三學
凡廩增出貢中式即佔仁錢之額其中人材輩出
誠如
聖諭與長蘆山東情形不同未便議請裁汰應遵
旨照舊辦理其現在行鹽及商人後裔一併收考至商
籍各生既入杭府仁錢三學即與民籍無異鄉試
照舊散入民卷取中不必另編鹵字號得
旨允行
(臣)等謹按各省商籍俱從酌量減額裁併惟浙江
商籍欽奉
恩旨照舊辦理所以嘉惠浙省士子者至矣
四十五年
上南巡增廣江蘇安徽浙江三省學額一次大學加取
五名中學加取四名小學加取三名
四十七年
諭朕稽古右文究心典籍近來命儒臣編輯四庫全書
特建文淵文溯文源文津四閣以資藏庋現在繕寫
頭分告竣其二三四分限於六年内按期蕆事所以
嘉惠藝林垂示萬世典至鉅也因思江浙為人文淵
藪朕翠華臨莅士子涵濡教澤樂育漸摩已非一日
其間力學好古之士願讀中秘書者自不乏人兹四
庫全書允宜廣布流𫝊以光文治如揚州大觀堂之
文滙閣鎮江金山寺之文宗閣杭州聖因寺行宫之
文瀾閣皆有蔵書之所著交四庫館再繕寫全書三
分安置各該處俾江浙士子得以就近觀摩謄錄用
昭我國家藏書美富教思無窮之盛軌
(臣)等謹按
國家文治覃敷士敦實學我
皇上幾餘念典
特命儒臣編輯四庫全書建文淵文溯文源文津四閣
以資藏庋又以江浙為人文淵藪
復命繕寫全書三分於揚州大觀堂之文滙閣鎮江金
山寺之文宗閣杭州聖因寺
行宫之文瀾闌各貯一分俾士子得以就近觀摩以照
嘉惠藝林之至意此誠千古以來文教之隆未有
如
今日者也(臣)等謹於學校門恭載
諭旨以見
皇上稽古右文之盛至於採訪遺書及全書目錄俱詳
載經籍門焉
四十八年
皇上詣
盛京恭謁
祖陵
盛京滿合二號及奉天所屬各學歲考廣額一次其
向取進六名以上者增額三名四五名者增額二
名二三名者增額一名
定順天府四路二十二州縣照大宛兩縣例歸府
丞考試向例順天府所屬各州縣童生於該州縣
考試錄取後大興宛平二縣則由順天府丞考試
其餘各州縣則由四路同知各按所管於駐劄地
方考試至是尚書兼管府尹胡季堂奏稱該同知
各處衡要之地遇有要事公出往往稽遲試期所
有四路二十二州縣請一體責令府丞考試令各
屬童生即赴通州考棚該府丞尅期前往就棚考
試至府丞試畢正屆學政考期士子即於該處應
試既無似從前先赴各路府考又赴通州院考往
返道路之煩而該處原有考棚無庸另為籌辦亦
與保定等府體制畫一從之
諭盛京為本朝根本重地兵丁皆知恪守舊風嫻騎射
以裕武備現亦校閱分别賞賚其讀書之士亦漸摩
文化蒸蒸日盛堪與畿甸比隆朕鑾輅所臨青衿獻
詩趨迓絃誦彬彬且見膠庠樂育自宜一體加恩用
彰作人盛典著將盛京滿合二號及奉天所屬各學
歲考廣額一次其取進六名以上者增額三名四
五名者增額二名二三名者增額一名該府丞其悉
心校錄甄拔殊尤副朕加惠士林至意
四十九年
上南巡增廣江蘇安徽浙江三省學額一次大學增取
五名中學增取四名小學增取三名
五十年酌定隨棚投考出貢事宜大學士九卿議
奏湖南學政錢灃奏稱嗣後考貢概令無須遠出
歲科兩試各就本棚投考除本年考本年者無論
外其有下年始輪應貢而計下年按臨不復至者
准其預考有本年應貢而本年按臨不及者准俟
下年補考給發貢照時仍按應貢本年填註報部
應如該學政所奏辦理惟學政按臨一屬不過匝
月該生等難保無患病事故致悮本棚考試應仍
准其隨棚投考以示體恤但須明立限期無論預
考補考均以學政按臨之期定限一年違者不准
出貢至該學政奏稱永順一府最為窵遠例歲科
兼試二年一貢通計六年三貢前後按臨兩次則
此次一貢下次兩貢亦係酌量變通之意應如所
奏辦理各省有歲科並考之處其出貢年分不一
應令各該學政就該省所屬道里遠近酌量核定
報明禮部存案得
旨允行
是年增減湖南鳳凰乾州等廳學額大學士九卿
議覆辰州府屬之鳳凰乾州三廳量為酌改學額
請將鳳凰廳原額八名減去二名仍留六名永綏
乾州二廳原額各八名各減去四名仍留四名其
武童取入名額亦照此數至所減各額請照該省
苗疆新童之例於鳳凰廳所減漢童二名改設新
童二名永綏乾州二廳各減四名亦各改設新童
二名仍照例寧缺無濫衡州府附郭之衡陽清泉
二縣文風久為出色而入學名數較少請將永綏
乾州二廳所減學額二名撥增衡陽清泉二縣各
取進文童十二名又請衡陽清泉二縣遇選拔之
年於二縣内酌取一人今二縣實有讀書上進之
士請將共技一人之例量為酌變得
旨大學士九卿議覆學政錢灃酌定苗疆學額内衡陽
清泉二縣遇選妆之年仍照舊例於二學内酌取一
名但念該省為民苗雜處之地而衡陽清泉二學既
據該學政奏稱烟戸錢糧稍多且文風較為出色自
應隨時量為酌變著照所請准其於選拔之期各拔
一名以示鼓勵
陜甘總督福康安烏嚕木齊都統奎林奏請巴里
坤自三十八年設學以來因道途遥遠學政將試
題密封發往考試從前責成該處道員辦理後改
歸府嗣於四十四年前任總督會題統歸烏嚕木
齊都統扄試俱於考後將試卷密送學政按額錄
取鎮西府屬生童自改歸烏嚕木齊都統扄試之
後歲科兩試往返長途資斧不繼並有因此不能
赴試者請仍復舊制將鎮西府宜禾竒台二縣生童
就近歸府扄試從之
皇朝文獻通考卷七十二
