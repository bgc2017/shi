皇朝文獻通考卷二百八十四
輿地考(十六)
西域
(臣)等謹按西域之名始見於漢史自玉門陽關而
外直抵葱嶺其在天山以北為烏孫諸國地天山
以南為城郭三十六國地班范二書西域傳所載
道里遠近形勢宛然大約各君其國自相雄長終
漢之世時通時絶雖有都護校尉之設聊示羈縻
而已唐代西突厥居天山之北龜兹焉耆諸國居
天山之南當貞觀永徽盛時分設北庭安西都護
開置四鎮其地之列為州府者往往各就其部落
稱之而版籍不登於司徒貢賦不入於天府有駕
馭之名而實鮮開闢之實此無他地既荒遠人復
鷙悍中外迥絶控制為難歷代以來凡其名稱之
沿革疆域之分併且有未能深悉者矣我
國家統一函夏式廓丕基薄海内外罔不欵服維凖
噶爾以元代強臣遺孽竄處西陲據有伊犁役屬
回部竟敢恃其險遠自外生成我
聖祖仁皇帝三征朔漠克奏膚功其餘衆退保故巢復成
部落
世宗憲皇帝嗣位以後遣師致討未及掃穴犁庭逮我
皇上御極二十年中亦未嘗一加撻伐聽其自生自息
於天地之間豈復有幾微利其土地人民而為佳
兵黷武之事無何蠢爾凖夷自尋禍亂其部衆欵
關内附相望於途
天子命將出師用聲厥罪長驅而入徑繫其酋乃甫與
輯安旋生逃叛斯地斯民水深火熱洎乎
王師繼進重定伊犁回部二酋復敢負
恩助逆抗我師顔用是上厪
睿謨再申
天討我
皇上指授方略無不曲中情形於萬里之外是以五年
之内兩集大勲天山南北悉歸綏定此以見
天之仁愛斯民必欲使之入我版圖共霑聲教惟
聖主奉
天時若運籌决策洞悉機宜用以丕拓遠圖迪光
先烈由此休養生息保艾奠安億萬斯年垂之無極矣
天山北路
(臣)等謹按天山為葱嶺分支即漢書西域傳所謂
北山也漢之烏孫匈奴唐之突厥皆随畜牧逐水
草與龜兹於闐諸國之土著者不同並以天山為
之限今之西域新疆北為凖部故地南為回部故
地風氣之分其來久矣夫自古行國居國種類各
殊而其習俗之獷悍兵力之驍雄則山北尤為強
國凡山南之城郭君長率多服屬之漢唐之世逼
近塞垣乘勝角逐雖結之以繒幣重之以和親猶
難保其終不内犯也明初自衛拉特建國雄長諸
酋宣德以後脫歡額森稱號太師往往誘脅諸部
窺伺塞下蓋邊徼之患無代無之威之以力則客
主既殊制之以謀則要領未悉即有一二英武之
主奮發有為亦不過攘之境外而止從未有收其
全部入我版圖者我
皇上智勇天錫超越百王先機制勝獨操
神斷故師行衽席罙入其庭拓地之遥罕有倫比自登
天朝輿籍以來以伊犁為總統之區以烏嚕木齊為孔
道之要以雅爾為封守之固而又南有回部諸城
為之襟帶西北有哈薩克布嚕特諸部為之屏翰
於是計里興屯因方築堡開荒裔之土田皆成沃
壤起大蒙之亭障不限提封舉從古狉獉睢盱之
地一變而為廬井桑麻共歸耕鑿從兹山河表裏
樂業安生永享太平之福豈非斯土斯人之厚幸
歟
天山北路漢時為烏孫國其東境兼為蒲類諸國
北境兼為匈奴右部地北魏時為悅般國其東北
境兼為高車及蠕蠕國地後周時盡入於突厥唐
初西突厥強盛部落皆散處天山以北其東境又
兼為東突厥地太宗既擒突厥頡利諸部相繼降
附遥置各州設北庭大都護府以統之後賀魯來
降置瑶池都督府永徽初以賀魯叛廢都督府顯
慶以後擒滅賀魯復以諸部遥置各都督府有金
滿沙陀二州都督府隂山大漠元池三都督府鹽
泊雙河匐延嗢鹿絜山鷹娑六都督府並隸于北
庭都護天寶初又置北庭節度使治北庭都護府
後逢安史之亂其地漸與中土闊絶各府州亦相
繼淪廢唐末突厥為諸夷所侵至五季時漸以式
微宋代聲教不及史無可紀元太祖肇迹北方蕩
平西域多以皇子諸王統軍鎮之此為勒穆爾部
其東境兼為回鶻三城地元亡而其強臣蒙克特
穆爾據之其部落曰衛拉特在韃靼之西吐魯番
之北後其衆分而為三其渠有馬哈木者尤雄於
部内數與韃靼酋長阿魯台相讐明永樂時阿魯
台既受封為和寧王馬哈木亦内附封為順寧王
其後擁兵將入犯明帝親征破其衆於呼蘭和實
衮追至圖拉河而還馬哈木復修貢職其子脫歡
嗣封順寧王於宣德年間襲殺阿嚕台欲自稱汗
而衆不附乃求元後托克托布哈立之自為丞相
居漠北凡蒙古諸部俱屬焉脫歡死子額森嗣稱
太師衆益強托克托布哈不能制正統時額森脅
諸番大舉入寇明師覆於土木既而額森弑其主
自立以其次子為太師東自烏梁海野人西至蒙
古赤金哈密皆受約束額森入貢於明自稱大元
田盛大汗明帝詔稱為衛拉特汗額森恃強盛益
驕景泰中阿拉知院攻額森殺之額森諸子始不
復居漠北而衛拉特之衆亦以分散其承襲代次
無可考嘉靖以後又數為土魯番哈密所侵掠勢
益寖衰至
國初時復自成部落曰凖噶爾傳至巴圖魯台吉於
順治七年曾遣使入貢其子僧格繼之僧格被弑
其弟噶爾丹繼益強盛自稱博碩克圖汗因與喀
爾喀相争闌入我邊塞
聖祖仁皇帝親整六師自康熙二十八年至三十五年三
征朔漠噶爾丹戰敗走死其姪策妄阿拉布坦收
其父僧格舊屬及噶爾丹遺衆復自據汗位子噶
爾丹策凌繼之至策妄多爾濟那木扎爾嗣立其
庶兄喇嘛達爾扎簒而奪之尋又為達瓦齊所簒
於是部衆内潰欵塞來歸者接踵於道
皇上乃出師兩路討之於乾隆二十年春抵其境其所
屬之台吉宰桑等相率迎降凡三月直抵伊犁擒
其酋達瓦齊伊犁平越月阿睦爾撒納叛大兵追
討之阿睦爾撒納奔哈薩克二十二年大兵分道
並進阿睦爾撒納自哈薩克來還博囉塔拉等處
與大兵遇復奔追及哈薩克哈薩克降阿睦爾撒
納遂奔俄羅斯而死其餘黨以次擒滅凖噶爾全
境悉定其部舊稱四衛拉特曰綽羅斯部曰都爾
伯特部曰和碩特部曰土爾扈特部後土爾扈特
部西遷復以輝特部為四衛拉特之一而綽羅斯
世為之長其餘各部皆為衆台吉其地有二十四
鄂拓克九集賽二十一昂吉鄂拓克為其汗之屬
戶每一鄂拓克或千戸至數千戸不等各有宰桑
司之其供賦皆上之於汗集賽所出賦則以供應
喇嘛事務其昂吉為各台吉之屬戸而仍統屬於
其汗自平定以後其地皆内屬
恭載
御製平定凖噶爾告成太學碑文
遼矣山戎薰粥旃裘毳幕之人界以龍沙畜其驒奚
雖無恒業厥有分部蓋自元黃剖判萬物芸生東夷
西夷各依其地謬舉淳維未為理據皇古莫紀其見
之書史者自周宣太原之伐秦政亘海之築莫不畏
其侵軼猾夏是虞自時厥後一二奮發之君慨然思
挫其鋒而納之宥然事不中機材不副用加以地遠
無定處故嘗勞衆費財十損一得搢紳之儒守和親
介胄之士言征伐征伐則民力竭和親則國威喪於
是有守在四夷羈縻不絶地不可耕民不可臣之言
興矣然此以論漢唐宋明之中夏而非謂我
皇清之中夏也
皇清荷
天之龍興東海撫華區有元之裔久屬版章歲朝貢從征
狩執役惟謹凖噶爾厄魯特者本有元之臣僕叛出
據西海終明世為邊患至噶爾丹而稍強吞噬鄰蕃
闌入北塞我
皇祖三臨朔漠用大破其師元惡伏冥誅脅從遠遯跡毋
俾遺種於我喀爾喀厥姪策妄阿拉布坦收其遺孽
僅保伊犁故嘗索俘取地無敢不共逮夫部落兹聚
乃以計襲哈密入西藏凖夷之勢於是而復張
兩朝命將問罪雖屢獲捷而庚戍之役逆子噶爾丹策凌
能用其父舊人乘我師怠掠畜於巴里坤擣營於和
卜多於是而凖夷之勢大張然地既險遠主客異焉
此勞往而無利彼亦如之故額爾德尼招之敗彼亦
以彼貪利而深入也
皇考謂我武既揚不可以既允其請和以息我衆予小子
敬奉
先志無越思焉既而噶爾丹策凌死于策妄多爾濟那木
扎爾暴殘喇嘛逹爾扎簒奪之逹瓦齊又簒奪喇嘛
達爾扎而酗酒虐下尤甚焉癸酉冬都爾伯特台吉
策凌等率數萬人來歸越明年秋輝特台吉阿睦爾
撒納和碩特台吉班珠爾又率數萬人來歸朕謂來
者不可以不撫而撫之莫若因其地其俗而善循之
且毋令滋方來之患於我喀爾喀也於是議進兩路
之師問彼罪魁安我新附凡運餉籌䭾長行利戰之
事悉備議之始熟經於庚戌之艱者咸懼蹈轍惟大
學士忠勇公傅恒見與朕同而新附諸台吉則求之
甚力朕謂犁庭掃穴即不敢必然喀爾喀之地必不
可以久居若而人毋寧用其鋒而觀厥成即不如志
亦非所悔也故凡禡旗命將之典概未舉行亦云偏
師嘗試為之耳塞上用兵必以秋而阿睦爾撒納禡
木特請以春月欲乘彼馬未肥則不能遯朕謂其言
良當遂從之北路以二月丙辰西路以二月己巳各
起行哈密瀚海向無雨今春乃大雨咸以為時雨之
師入賊境凡所過之鄂拓克擕羊酒糗糒迎恐後五
月乙亥至伊犁亦如之達瓦齊於格登山麓結營以
待兵近萬我兩將軍議以兵取則傷彼必衆彼衆皆
我衆多傷非所以體上慈也丁亥遣阿玉錫等二十
五人夜斫營覘賊向賊兵大潰相蹂躙死者不可勝
數來降者七千餘我二十五人無一人受傷者達瓦
齊以百餘騎竄六月庚戌回人阿竒木霍集斯伯克
執達瓦齊來獻軍門凖噶爾平是役也定議不過二
人籌事不過一年兵行不過五月無亡矢遺鏃之費
大勲以集遐壤以定豈人力哉
天也然
天垂佑而授之事機設不奉行之以致坐失者多矣可與
樂成不可與謀始亦謂蚩蚩之衆云爾豈其卿大夫
之謂既克集事則又曰苟知其易將勸為之夫明於
事後者必將昧於幾先朕用是寒心且凖噶爾一小
部落耳一二有能為之長而其樹也固焉一二暴失
德之長而其亡也忽焉朕用是知懼武成而勒碑文
廟例也禮臣以為請故據實事書之其辭曰
茫茫伊犁大幹之西匪今伊昔化外羈縻條支之東
大宛以南随畜獵獸蟻聚狼貪乃世其惡乃恃其遠
或激我攻而乘我緩其計在斯其長可窮止戈靖邊
化日薰風不侵不距不來其那欵關求市亦不禁訶
始幕希珍終居竒貨吏喜無事遷就斯愞漸不可長
我豈懼其豈如宋明和市之為既知其然飭我邊吏
弗縱弗嚴示之節制不仁之守再世斯斬篡奪相仍
飄忽荏苒夙沙革面煎鞏披惋集泮飛鴞食黮懷音
錫之爵位榮以華裾膝前面請願效前驅兵分兩路
雪甲霜鋒先導中堅如鼂錯攻益以後勁蒙古舊屬
八旗子弟其心允篤二月卜吉牙旗飄颻我騎斯騰
無待折膠泉涌於磧蕪茁於路我衆歡躍謂有天助
非啻我衆新附亦云黃髮未覩水草富春烏嚕木齊
波羅塔拉台吉宰桑紛紛欵納牽其肥羊及馬潼酒
獻其屠耆合掌雙手予有前諭所禁侵陵以茶交易
大愉衆情衆情既愉來者日繼蠢達瓦齊擁兵自衛
依山據淖惟旦夕延有近萬人其心十千勇不目逃
掄二十五日阿玉錫率往賊所銜枚夜襲直入其郛
揮矛拍馬大聲疾呼彼人既離我志斯合突將無前
縱横鞺鞳案角鹿埵隴種東籠自相狼藉孰敢攖鋒
狐竄鼠逃將往異域回部遮之兇渠斯得露布既至
告
廟受俘凡此蕆功荷
天之衢在古周宣二年乙亥淮夷是平常武詩載越我
皇祖征噶爾丹命將禡旗亦乙亥年既符歲德允協師貞
兵不血刃漠無王庭昔時準夷弗恭弗穗今随師行
為師候尉昔時凖夷日戰夜征今也偃卧知樂人生
曰匪凖夷曰我臣僕自今伊始安爾遊牧爾牧爾耕
爾長孫子曰無向非豈有今是
兩朝志竟億載基成側席不遑保泰持盈
御製凖噶爾全部紀略
自古無不誌外夷而實者少舛者多非以其方域所
限言語不通耶得什一於千百加以魚魯亥豕其堪
信者鮮矣兹者平定凖部止封達瓦齊子一人居之
京都且城伊犁駐將軍鎮守事耕牧焉念彼原一大
部落不可無紀故就親詢實事書之亦以便方略纂
敘也凖噶爾四衛拉特者綽羅斯部都爾伯特部和
碩特部土爾扈特部是其輝特一部本附庸於都爾
伯特後土爾扈特竄歸俄羅斯故别輝特為一部仍
稱四衛拉特云衛拉特明史稱為瓦剌其音頗近史
所載脫歡太師蓋其始祖元亡而其疆臣分為三其
渠曰馬哈木者即脫歡之父也脫歡者蒙古凖語同
為釡今凖人語釡為海蘇而蒙古語則仍舊蓋凖人
自避其祖諱此亦一證也自脫歡逮孛汗其世次不
可考孛汗背正妻與他婦野合而生子曰烏林台巴
靼太師其母棄之澤中孛汗收養之遂統部落又十
一世而傳至賽音諾顔哈喇忽喇是為策妄阿拉布
坦之曾祖子曰巴圖魯渾台吉有子十一人五曰僧
格策妄之父六曰噶爾丹博碩克圖其餘無事無足
稱長曰策臣次曰巴圖魯策臣與巴圖魯殺其弟僧
格噶爾丹博碩克圖始自藏中回舊部反俗為汗於
康熙年間犯塞戰敗走死先是噶爾丹博碩克圖既
殺兄僧格之次子索諾木阿拉布坦僧格臣七人與
策妄阿拉布坦同遠逃凖語所謂多倫努庫爾者是
多倫者漢語為七努庫爾者漢語為友蓋其患難相
共所謂世臣並赦其子孫七死云及噶爾丹為我兵
敗策妄始還和博克薩里收其父舊屬及噶爾丹餘
衆復成部落并縛噶爾丹子獻闕下遂自據汗位子
噶爾丹策凌噶爾丹策凌子策妄多爾濟及那木扎爾
其庶兄喇嘛達爾扎執而篡之達瓦齊復因阿睦爾
撒納之計簒奪其位達瓦齊者巴圖魯渾台吉之第
七子布木之子大策零敦多卜之孫於策妄為再從
姪孫其小策零敦多卜則策妄之祖巴圖魯渾台吉
之弟默爾根代青之曾孫其去策妄世派蓋已遠矣
先是康熙年間噶爾丹博碩克圖拘繫和碩特車臣
汗收所屬人衆併入凖噶爾鄂托克其時有和碩特
之拉藏汗者居唐古特忒地即顧實汗之裔也子二
人一名丹衷一名索爾扎丹衷由唐古忒仍回至厄
魯特娶策妄阿拉布坦之女博托洛克為妻後策妄阿
拉布坦知其學習哈拉爾查達術(即巫蠱事也)以兩釡夾
丹衷身烙死遂令大策零敦多卜領兵六千襲西藏
擒殺拉藏并擄伊子索爾我
聖祖仁皇帝勅諭策妄阿拉布坦不得繹騷唐古忒地並
發大兵進剿於是大策零敦多卜携索爾扎逃回厄
魯特藏地復平迨雍正年間策妄阿拉布坦死子噶
爾丹策凌欲與唐古忒和好給索爾扎戸十資養並
以博托洛克與韋徵和碩齊為妻其在丹衷處所生
子班珠爾給戸五資養彼時博托洛克復有孕未産
適韋徵和碩齊後乃生一子是曰阿睦爾撒納故阿
睦爾撒納雖為輝特台吉實與班珠爾皆丹衷之子
噶爾丹策凌死策妄多爾濟那木扎爾恐索爾扎之
子納哈查逃往唐古忒將伊禁錮至達瓦齊簒立始
將納哈查釋放又和碩特羅卜藏車凌者娶策妄阿
拉布坦之女達什色布騰為妻噶爾丹策凌時因羅
卜藏車凌率領伊屬萬戸欲往土爾扈特遂遣兵擒
藏羅卜藏車凌囚之以其妻給韋徵和碩齊二子交
烏魯特鄂拓克宰桑伍巴什安置至青海居住之羅
卜藏丹津於策妄阿拉布坦時逃至凖噶爾策妄阿
拉布坦死後羅卜藏車凌羅卜藏丹津二人謀殺噶
爾丹策凌嗣因羅卜藏丹津被拘羅卜藏車凌恐亦
被囚遂逃往土爾扈特故雍正年間我
世宗憲皇帝索羅卜藏丹津噶爾丹策凌稱已縛送至中
途聞進兵而止者非詐也蓋彼業經拘繫之囚故不
靳固而且欲以為竒貨也噶爾丹策凌於丑年死策
妄多爾濟那木扎爾年幼其姊鄂蘭巴雅爾同母出
也每以善言相勸禁其淫亂策妄多爾濟那木扎爾
年既長遂不受其禁制並聽讒言謂其姊欲效我羅
斯其立為扣肯汗(扣肯汗者女人掌國事也)遂將鄂蘭巴雅爾拘
繫並殺戮多宰桑其後屠狗盜妻之事無所不為益
無忌憚鄂蘭巴雅爾之夫薩因伯勒克遂同噶爾丹
策凌庶子喇嘛達爾扎攻執策妄多爾濟那木扎爾
喇嘛達爾扎遂簒汗位有噶爾丹策凌幼子策旺達
什者阿睦爾撒納班珠爾欲誘出策旺達什立為汗
後被喇嘛達爾扎知覺遂殺策旺達什阿睦爾撒納
班珠爾二人慫慂達瓦齊云喇嘛達爾扎既將與爾
同仇之達什達瓦(小策凌敦多卜之子)殺戮恐禍將及爾於是
達瓦齊阿睦爾撒納班珠爾三人同逃哈薩克至申
年達瓦齊阿睦爾撒納班珠爾復回舊遊牧處阿睦
爾撒納遂殺其兄沙克都爾據其衆復與伊犁喇嘛
等合謀殺害喇嘛達爾扎立達瓦齊為汗其次即阿
睦爾撒納用事二人仍屬親厚有達什達瓦姪訥默
庫濟爾噶爾者欲與達瓦齊分領凖噶爾猝領兵一
萬至伊犁與達瓦齊戰達瓦齊敗至舊遊牧額米爾
處與阿睦爾撒納會因阿睦爾撒納計誘執納默庫
濟爾噶爾誅之凖噶爾衆仍立達瓦齊為汗達瓦齊
聽伊犁衆宰桑言與阿睦爾撒納生隙阿睦爾撒納
本垂涎汗位既失望遂與班珠爾納哈查及都爾伯
特納默庫等會同哈薩克將額米爾一帶住牧者肆
行擄掠且耕種額爾齊斯為自固計達瓦齊凡三遣
兵剿阿睦爾撒納皆不克其後自領兵三萬至阿睦
爾撒納遊牧之額爾齊斯蹙之阿睦爾撒納勢不敵
始投誠來歸此凖噶爾始終搆亂所由也至凖噶爾
鄂拓克昂吉之名各異者鄂拓克為其汗之部屬昂
吉為各台吉之戶下舊鄂拓克凡十有二烏魯特有
四宰桑人五千戶為一鄂拓克喀拉沁有一宰桑人
五千戶為一鄂拓克額爾克騰有一宰桑人五千戶
為一鄂拓克克里野特有二宰桑人六千戶為一鄂
拓克卓托魯克有一宰桑人三千戶為一鄂拓克布
庫斯有一宰桑人三千戶為一鄂拓克阿巴噶斯哈
丹各有一宰桑共人四千戶為一鄂拓克鄂畢特有
一宰桑人三千戶為一鄂拓克羅岱有二宰桑人三
千戶為一鄂拓克多果魯特有一宰桑人四千戶為
一鄂拓克霍爾博斯有一宰桑人三千戶為一鄂拓
克綽和爾有一宰桑人三千戸為一鄂拓克其後復
立鄂拓克十有二巴爾達木特有三宰桑人四千戶
為一鄂拓克庫圖齊納爾有五宰桑人四千戶為一
鄂拓克噶爾雜特有三宰桑人四千戶為一鄂拓克
沙拉斯有二宰桑人三千戶為一鄂拓克嗎唬斯有
一宰桑人五千戶為一鄂拓克布庫努特有一宰桑
人二千戶圖古特有一宰桑人五百戶為一鄂拓克
烏拉特有一宰桑人三千戶為一鄂拓克阿爾達沁
有一宰桑人五百戶為一鄂拓克扎哈沁有三宰桑
人二千戶包沁有三宰桑人一千戸為一鄂拓克竒
爾吉斯有四宰桑人四千戶為一鄂拓克特楞古特
有四宰桑人四千戶鄂爾楚克有一宰桑人五百戸
烏爾罕濟蘭有一宰桑人八百戶為一鄂拓克明阿
特有二宰桑人三千戶為一鄂拓克鄂拓克之外復
有五集賽阿克把集賽有二宰桑人四千戶賚嗎里
木集賽杜爾把集賽推素隆集賽伊克胡拉爾集賽
各有一宰桑人各一千戶其後復立集賽四温都遜
集賽善披領集賽各有一宰桑人各一千戶桑堆集
賽品陳集賽各有一宰桑人各三百戸此九集賽辦
理喇嘛一切事務喇嘛有六千餘凖噶爾共六十二
宰桑二十四鄂拓克一切供賦俱其汗公物其外復
取烏梁海及葉爾羌喀什噶爾阿克蘇和闐四城回
人租入其二十一昂吉為各台吉所有而統屬於凖
噶爾之汗昂吉者凖語分支之謂也綽羅斯部之達
瓦齊一昂吉達什達瓦一昂吉多爾濟丹巴一昂吉
噶爾藏多爾齊一昂吉訥默庫濟爾噶爾一昂吉鄂
齊爾伍巴什一昂吉都爾伯特之策凌一昂吉達什
一昂吉伯什阿哈什一昂吉和碩特之沙克多爾曼
濟一昂吉輝特之塔爾巴哈沁薩音伯勒克一昂吉
和通額默根一昂吉多羅特舍楞一昂吉敦多克一
昂吉葉克明安巴雅爾一昂吉車凌班珠爾一昂吉
巴圖爾額默根一昂吉察汗圖克阿睦爾撒納一昂
吉傳洛果特台吉諾海竒齊克一昂吉土爾扈特台
吉巴圖爾伍巴什一昂吉吞都布一昂吉共二十一
向於西師詩稱二十一昂吉為其汗公屬者蓋考之
而未詳兹始詳詢縷細如右然各台吉雖分領其昂
吉凡出師執役無不聽其汗之令則初所譯者亦未
為大差也統既其汗之二十四鄂拓克九集賽及各
台吉之二十一昂吉得二十餘萬戶六千餘萬口成
一部落者百十餘年語云十人成之而不足一人敗
之而有餘吾於紀凖噶爾之事益見其不爽賈生所
謂仁義不施而攻守之勢異雖夷狄之有君豈能外
是道哉
烏嚕木齊各路全境東至烏蘭烏蘇接巴爾庫勒
其東南踰山接闢展界西至博囉塔拉其西南接
伊犁界南至天山踰山接哈喇沙爾界北至雅爾
界自烏嚕木齊城至
京師九千八百九十里漢時為蒲類後國其東北境
兼為烏貪訾離國少東為單桓國又東為車師後
王國地西境兼為烏孫國地北魏時為高車蠕蠕
二國所據後周時入於突厥唐時為西突厥地與
東突厥相接貞觀時既破高昌西突厥泥伏沙鉢
羅諸部内附以其地為庭州領金滿蒲類輪臺三
縣後置北庭大都護府於此又以沙陀突厥處月
部地遥置為金滿州都督府以胡禄屋闕部與處
密部地遥置為鹽泊都督府以攝舍提暾部地遥
置為雙河都督府並隸於北庭大都護府今烏嚕
木齊本城及迤西之昌吉羅克倫地方為蒲類縣
後改為後庭縣地自烏嚕木齊城東境為金滿縣
兼為金滿州都督府地其南則為輪臺縣接天山
南路界自烏嚕木齊城西境瑪納斯左右地方為
鹽泊都督府地又西至博囉塔拉左右地方為雙
河都督府地至貞元時俱廢宋時為高昌國北庭
元時稱回鶻五城明時為衛拉特地舊為凖噶爾
各鄂拓克集賽及各台吉游牧處乾隆二十年大
兵平凖噶爾地皆内屬其烏嚕木齊城本境山環
水繞土脉膏腴為西域要地駐辦事大臣恊辦大
臣及提督等官管轄無定員並設同知通判等員
分理屯田各事務乾隆二十八年
賜城名曰迪化城
烏嚕木齊東路地
古木地(在烏嚕木齊城東北乾隆二十七年建城一賜名輯懷城又附近烏嚕木齊城)
(外阿爾塔齊河之東西有新舊二屯共建堡六堡賜名曰惠徠堡曰屢豐堡曰宣仁堡曰懷義)
(曰樂全堡曰寳昌堡)
特訥格爾(在烏嚕木齊城東北二百里漢時為車師後王所分烏貪訾離國地唐時為沙)
(陀突厥處月部遥置為金滿州都督府並為金滿縣故地有城一乾隆二十八年賜名阜康城)
(其附近建堡三堡曰賜名曰遂成堡曰豐潤綏來堡)
賽音塔拉(在特訥格爾東六十里漢時為單桓國地唐時亦為金滿縣故地)
庫哩頁圖(在賽音塔拉東六十里自此而東皆漢時車師後王國地唐時亦為金滿縣故)
(地)
納里特(在庫哩頁國東二十里)
博什特勒克(在納里特東一百二十里)
得勒呼蘇台(在博什特勒克南五十里)
都爾伯勒津(在博什特勒克東六十里)
鄂布當托來(在都爾伯勒津南四十里)
托博綽克(在鄂布當托來東一百里)
穆壘(在托博綽克東一百八十里)
伊勒巴爾和碩(在穆壘北五十里)
阿克塔斯(在伊勒巴爾和碩東五十里)
烏里雅蘇台(在阿克塔斯西南四十里)
烏蘭烏蘇(在烏哩雅蘇台東二十里舊為凖噶爾東境接巴爾庫勒西界)
烏嚕木齊西路界
昌吉(在烏嚕木齊城西八十里乾隆二十七年建城一賜名寧邊城)
羅克倫(在昌吉西二十里自烏嚕木齊城西至此其附近地方皆漢時蒲類後國地唐時為)
(蒲類縣故地)
呼圖必(在羅克倫西一百里乾隆二十九年建城一賜名諴和城)
揚巴勒噶遜(在呼圖必西五十里)
瑪納斯(在揚巴勒噶遜西一百九十里自揚巴勒噶遜至此其附近地方皆漢時烏孫國東)
(境唐時為西突厥胡禄屋闕部與處密部雜居遥置為鹽泊都督府地乾隆二十八年建堡一)
(賜名綏來堡)
巴克呼蘇(在瑪納斯西四十里)
和爾郭斯(在巴克呼蘇西七十里)
博羅特克圖魯庫(在和爾郭斯西二十里)
安濟海(在博羅特克圖魯庫西南一百七十里)
奎屯(在安濟海西四十里)
庫爾喀喇烏蘇(在奎屯西四十里乾隆二十八年建堡一賜名遂成堡)
布拉噶齊(在庫爾喀喇烏蘇西八十里)
郭爾圖(在布拉噶齊西五十里)
托多克(在郭爾圖西六十里)
噶順(在托多克西七十里)
烏里雅蘇台(在噶順西七十里)
鄂壘扎拉圖(在烏里雅蘇台之西)
晶(在烏里雅蘇台西三十里乾隆二十八年建堡一賜名豐潤堡)
托里(在晶西五十里)
察罕拜甡(在托里西五十里)
博囉塔拉(在托里西北一百八十里其地東西三百餘里南北百餘里水甘土肥形勢尤)
(勝為烏魯木齊西北要地自布拉噶齊至此皆漢時烏孫國地唐時為西突厥攝舍提暾部遥置為)
(雙河都督府地自此而西南接伊犁界)
以上為烏嚕木齊屬地
雅爾各路全境東至額爾齊斯其東北踰阿勒坦
山接喀爾喀界西至齋爾其西北通哈薩克界南
至哲克得里克踰沙磧接烏嚕木齊北境界北至
塔爾巴哈台其境外通俄羅斯界自雅爾城至
京師一萬四百里漢時為匈奴右地三國時為鮮卑
右部北魏時為高車國後為蠕蠕所併後周時入
於突厥唐時為突厥三葛邏禄部地一曰謀落部
二曰熾俟部三曰踏實力部當東西突厥之間唐
以謀落部遥置為隂山都督府以熾俟部遥置為
大漠都督府以踏實力部遥置為元池都督府後
又析熾俟部增置金附州都督府其三葛邏禄又
與處木昆部雜居别置匐延都督府其東境兼為
突厥阿史那氏地後賀魯居之唐遥置為瑶池都
督府尋以賀魯叛亡廢瑶池都督府復以沙陀突
厥處月部地遥置沙陀金滿二州都督府以賀魯
故地屬之尋復置崑陵都督府以統沙陀金滿二
州而於賀魯故地别置濛池都護府與崑陵南北
分領諸部仍並隸於北庭大都護府今雅爾本城
及左右地方為葛邏禄三都督府全境自雅爾城
北境愛呼斯左右地方為匐延都督府地自雅爾
城東南境哲克得里克左右地方為沙陀州都督
府地其南則為金滿州接烏嚕木齊界其東境額
爾齊斯左右地方初為瑶池都督府後為濛池都
護府地貞元時俱廢宋以後無可考見明時為衛
拉特地舊為凖噶爾各鄂拓克集賽及各台吉游
牧處乾隆二十年大兵平凖噶爾地皆内屬其雅
爾城本境控制外藩環衛山北為西域要地駐辦
事大臣及領隊大臣等官管轄無定員乾隆三十
年建城一
賜名肇豐城
雅爾自南路至東路地
納林和博克(在雅爾城東西)
哲克得里克(在納林和博克東南八十里又東南臨近沙磧漢時為匈奴右地南境唐)
(時為沙陀突厥處月部遥置為沙陀州都督府地是為雅爾之南境踰山接烏嚕木齊界)
格爾額爾格(在納林和博克東十五里)
克特和博克(在納林和博克東南二十里)
烘郭爾鄂隴(在克特和博克東十五里)
什巴爾圖(在克特和博克東北一百二十里)
烏爾圖(在什巴爾圖東北二十里)
薩里(在烏爾圖東北六十里自此而東南入沙磧自格爾額爾格至此皆漢時匈奴右地唐時)
(為葛邏禄三都督府地)
青吉勒(自薩里東南踰沙磧至此接烏嚕木齊之東北界)
拜達克(在青吉勒南六十里)
和通鄂博(在青吉勒東一百里)
烏頁齊(在和通鄂博東六十里)
布敦齊(在烏頁齊東一百二十里)
額爾齊斯(在青吉勒東北踰山一百里其地東西七百里南北三百里形勢寬廣宜於畜)
(牧為雅爾東境要地其東接阿勒坦山界自青吉勒至此皆漢時匈奴右地唐時為突厥之多邏斯)
(川地阿史那氏步真居之後賀魯代居其地賀魯内屬遥置為瑶池都督府尋廢又置為濠池都護)
(府地其後回鶻薛延陀諸部皆迭居於此舊為凖噶爾都爾伯特部游收處乾隆十九年都爾伯特)
(台吉策凌及策凌烏巴什策凌孟克等率所屬來降於喀爾喀境内之烏蘭固木地方)
雅爾自北路至東路地
額默爾(在雅爾城東北)
愛呼斯(在額默爾西北五十里自額默爾至此皆漢時匈奴右地唐時為西突厥處木昆部)
(遥置為匐延都督府地)
塔爾巴哈台(在愛呼斯東北七十里地處邊裔形勢尤要漢時為匈奴右地唐時為葛)
(邏禄三都督府後又分熾俟部遥置為金附州都督府地是為雅爾之北境)
裕勒雅爾(在塔爾巴哈台西南境)
竒爾噶遜齊布哈達遜(在塔爾巴哈台東南境)
察罕呼濟爾(在竒爾噶遜齊布哈達遜東南境)
烏蘭呼濟爾(在察罕呼濟爾東北境西距塔爾巴哈台一百里自此而南入沙磧)
雅爾西南路地
納木(在雅爾城南)
穆呼勒岱鄂多特(在納木西四十里)
達爾達木圖(在穆呼勒岱鄂多特西二十里)
蘇海圖(在達爾達木圖西二十里)
摩多圖布古圖(在蘇海圖西南二十里)
尼楚衮布古圖(在摩多圖布古圖西五十里)
伊竒爾(在尼楚衮布古圖西四十里)
布爾噶蘇台(在伊竒爾西四十里)
察拉垓(在布爾噶蘇台西三十里)
綽爾(在察拉垓西四十里)
齊爾(在綽爾東北五十里自納木至此為漢時匈奴右地西境亦唐時葛邏禄三都督府地自)
(此而南接烏嚕木齊西路界)
以上為雅爾屬地
伊犁各路全境東至登努勒台接烏嚕木齊南界
西至塔拉斯通布嚕特界南至天山踰山接回部
諸城界北踰巴爾噶什淖爾至沙磧其西北通右
部哈薩克東北通左部哈薩克界自伊犁城至
京師一萬有八百二十里漢時為烏孫國地北魏時
為悦般國尋為蠕蠕所併後周時入於突厥唐為
西突厥地其射匱可汗建庭處即今之伊犁城其
後沙鉢羅咥利失可汗與乙毗咄陸可汗又兩分
其地以河為界約諸部自河以東受令於咥利失
自河以西受令於咄陸今自哈討至圖古哩克為
唐時咥利失所轄西盡境自奎屯至古爾班薩里
為唐時咄陸所轄東盡境自賀魯破滅地為别部
突騎施烏質勒所有建大牙於碎葉川建小牙於
伊犁其後唐以突騎施索葛莫賀部遥置為嗢鹿
州都督府以突騎施阿利施部遥置為絜山都督
府又以突厥鼠尼施處半部遥置為鷹娑都督府
今伊犁本城及附近東境為嗢鹿州都督府地伊
犁西北境沿阿下流自哈討至古爾班薩里為絜
山都督府地伊犁東南境之裕勒都斯左右地方
為鷹娑都督府地貞元時俱廢宋時無可考見元
時為阿勒穆爾地明時為衛拉特地舊為凖噶爾
各鄂拓克及各台吉游牧處其伊犁城本境山水
形勝甲於諸部為西域一大都會舊為凖噶爾建
庭之所乾隆二十年大兵進討凖噶爾其部衆皆
迎降擒其酋達瓦齊伊犁平其後阿睦爾撒納煽
亂於二十二年復討平之其地皆内屬設總統將
軍總理天山南北全境並駐參贊大臣領隊大臣
等官恊同管轄無定員兼設同知等員分理屯田
各事務
御定平定凖噶爾勒銘伊犁碑文
惟
天盡所覆俾我皇清罔不在宥惟清奉
昊天撫薄海兆庶悉主悉臣(叶)
太祖
太宗
世祖肇基宅中皇耆其武
聖祖
世宗覲光揚烈克臻郅隆逮予藐躬思日孜孜期四海同
風咨汝準噶爾(叶)亦蒙古同類何自外擕數世梗化
簒奪相仍碩仇其下厥逹瓦齊甚毒於酲衆心疧疧
如苗斯蟊如虺斯螫衆口嗷嗷視爾嗷止予焦勞止
期救不崇朝止視爾疧止予噫嘻止亟出汝塗泥止
迺命新附爾為先鋒熟悉其路迺命勁旅擕數月糧
毋或掠擄師行時雨王旅嘽嘽亦無潦阻左旋右抽
王旅渾渾既暇以休烏嚕木齊及五集賽度之折折
台吉宰桑迎降恐後奚事斧吭波羅塔拉闥爾竒領
險如關闔倒戈反攻達瓦齊走早夕塗窮回部遮獲
彼鼠斯喙地入無隙露布飛至受俘午門爰貸其罪
自今以始四部我臣伊犁我宇(叶)曰綽羅斯及都爾
伯特和碩特輝特封四可汗衆建王公游牧各安宰
桑公臣屬我旗籍誰汝苦辛爾恭爾長爾孳爾幼徐
以教養爾駝爾牛爾羊爾馬畜牧優游分疆各守毋
相侵凌以干大咎齊禦外域曰布魯特越哈薩克醉
飲飽食敬興黃教福自天錫伊犁平(叶)矣勒貞珉(叶)
矣於萬斯年矣
御製平定凖噶爾後勒銘伊犁碑文
天之所培者人雖傾之不可殛也
天之所覆者人雖栽之不可殖也嗟汝凖噶爾何狙詐相
延以世而為賊也強食弱衆凌寡血人於牙而蔑知
悛易也云興黃教敬佛菩薩其心乃如夜叉羅刹之
以人為食也故罪深惡極自作之孽難逭活也先是
分封四部衆建宰桑四圖什墨廿一昂吉蓋欲繼絶
舉廢以休以息也而何煽亂不已焦爛為期終於淪
亡胥盡伊犁袤延萬里寂如無人之域也是非我佳
兵不戢以殺為德也有弗得已耳西師之什實紀其
詳悉也以其反覆無常遲益久而害益深則其叛亂
之速未嘗非因禍而致福也是蓋
天佑我皇清究非人力也伊犁既歸版章久安善後之圖
要焉已定者豈宜復失也然屯種萬里之外又未可
謂計之得也其默移潛運惟
上蒼鑒之予惟奉時相機今日之下亦不敢料以逆也是
平定凖噶爾後勒銘伊犁之碑所由作也
伊犁東北路地
海努克(在伊犁城東乾隆二十七年建堡一)
固爾扎(在伊犁河北岸乾隆二十七年建城一賜名安遠城)
烏哈爾里克(在伊犁河北岸乾隆二十七年建城一賜名綏遠城)
塔哩竒(在伊犁河北岸乾隆二十七年建城一)
阿里瑪圖(在伊犁東北五十里)
烏爾圖固爾畢(在阿哩瑪圖東北九十里)
博囉布爾噶蘇(在烏爾圖固爾畢東北六十里自海努克至此唐時皆為西突厥突)
(騎施部遥置為嗢鹿州都督府地其東北接為烏嚕木齊西界)
伊犁東南路地
都爾伯勒津(在伊犁東一百二十里)
崆吉斯(在都爾伯勒津東南三百二十里形勢寬廣宜於耕牧為伊犁東南最近要地自都)
(爾伯勒津至此唐時亦為西突厥突騎施部束境遥置為嗢鹿州都督府地)
哈什(在崆吉斯之北形勢與崆吉斯相連屬為伊犁東最近要地)
珠勒都斯(在崆吉斯東南二百里其地東西六百里南北二百里山水圍抱形勢尤勝為)
(伊犁東南要地自珠勒都斯左右地方唐時皆為突厥鼠尼施處半部遥置為鷹娑都督府地)
哈布齊垓(在珠勒都斯東一百八十里)
登努勒台(在哈布齊垓之東北近天山南麓自此而東接烏嚕木齊界其東南踰天山通)
(闢展界)
伊犁西北路地
哈討(在伊犁河北岸)
摩垓圖(在哈討北一百里)
哲克得(在摩垓圖北八十里)
雅木里克(在哲克得西北六十里)
徹臣哈喇(在雅木里克西北五十里)
哈喇塔拉(在徹臣哈喇之西)
達朗呼都克(在哈喇塔拉之西)
托博隴(在達朗呼都克之西)
庫克車勒(在托博隴之西)
圖古哩克(在庫克車勒之西自哈討至此皆在伊犂河下流之北巴爾噶什淖爾之南唐)
(時為西突厥咄利失可汗分界處後為突騎施部所有唐遥置為絜山都督府地自此而北為巴爾)
(噶什淖爾其西北通哈薩克界)
奎屯(自圖古哩克折而南當伊犁河南界)
庫爾圖(在奎屯東十里)
古爾班阿里瑪圖(在庫爾圖東二十里)
塔拉噶爾(在古爾班阿里瑪圖東四十里)
圖爾根(在塔拉噶爾東二十里)
古爾班察畢達爾(在圖爾根東三十里)
古爾班沙集垓(在古爾班察畢達爾東三十里)
塔拉錫克(在古爾班沙集垓南四十里)
沙塔圖(在塔拉錫克南六十里)
庫爾木圖(在沙塔圖西三十里)
古爾班呼蘇台(在庫爾木圖西三十里)
古爾班薩里(古古爾班呼蘇台西三十里自奎屯至此皆在伊犁河下流之南圖斯庫)
(勒之北唐時為西突厥咄陸可汗分界處後為突騎施部所有唐遥置為絜山都督府地自此而北)
(接圖斯庫勒界)
伊犁西路地
庫納薩爾(在伊犁西南一百六十里)
烏蘭哈勒噶(在庫納薩爾西二百里)
濟爾噶朗(在烏蘭哈勒噶南十里)
圖爾根察(在濟爾噶朗之西南)
古爾班哲爾格斯(在圖爾根察之西)
阿爾什圖(在古爾班哲爾格斯之西)
特布克(在阿爾什圖之西)
頁特庫斯(在特布克之西自圖爾根察至此為圖斯庫勒東南岸)
招哈(在頁特庫斯西四十里)
古爾班伊勒噶齊(在招哈西三十里)
巴勒衮(在古爾班伊勒噶齊西二十里)
塔瑪噶(在巴勒衮西二十里)
托薩爾(在塔瑪噶西十五里)
通(在托薩爾西十五里)
阿克賽(在通西二十里)
烘郭爾鄂隴(在阿克賽西二十里自招哈至此為圖斯庫勒南岸)
什巴爾圖和碩(在濟爾噶朗之西北為圖斯庫勒東北岸)
哈喇諾海(在什巴爾圖和碩西五十里)
推托墨克(在哈喇諾海西一百里)
察巴噶圖(在推托墨克西三十里)
和約爾察罕烏蘇(在察巴噶圖西三十里)
古爾班克敏(在和約爾察罕烏蘇西八十里自哈喇諾海至此為圖斯庫勒北岸)
和什噶爾(在圖斯庫勒西岸)
裕勒阿里克(在圖斯庫勒西岸自庫納薩爾至此皆環圖斯庫勒四境唐時為突厥之)
(碎葉川地突騎施烏質勒移建大牙於此其後别部蘇禄復居其地)
吹(在圖斯庫勒西北二百里自此沿吹河西北行五百餘里統名曰吹)
薩勒濟圖(在吹河南岸)
沙穆什(在薩勒濟圖西二十里)
格格圖布拉納(在沙穆什西三十里)
阿什圖(在格格圖布拉納西北二十里)
達布蘇圖(在阿什圖西南三十里)
阿爾察圖(在達布蘇圖西三十里)
伊蘭巴什(在阿爾察圖西南五十里)
庫努克薩爾(在伊蘭巴什西四十里)
索郭魯克(在庫努克薩爾四十里)
哈喇巴爾圖(在索郭魯克西三十里)
古爾班哈納圖(在哈喇巴爾圖西三十里)
阿什布里(在古爾班哈納圖西五十里)
和爾衮(在吹河下流地方自薩勒濟圖至此皆在圖斯庫勒之西北境沿吹河南岸唐時為)
(突厥之千里細葉川異姓突厥居之其西踰沙磧通哈薩克界)
英阿爾(在圖斯庫勒南二百餘里)
博得里克(在英阿爾西南一百里)
額得墨克(在博得里克西一百里為塔拉斯河上流發源之處唐時為突厥弩矢畢部地)
塔拉斯(在額得墨克之西為塔拉斯河下流左右之地唐時為突厥之干泉突厥統葉護可)
(汗建庭於此)
烏嚕穆瑪拉爾(在塔拉斯河上流西一百里)
特穆爾哈巴哈納(在烏魯穆瑪拉爾西一百里)
薩爾巴哈什(在特穆爾哈巴哈納西南二百里自英阿爾至此皆在圖斯庫勒之西南)
(境其西北通哈薩克界南踰山通布嚕特界)
以上為伊犁屬地
皇朝文獻通考卷二百八十四
