欽定四庫全書
皇朝文獻通考卷六十六
學校考(四)
太學(二)
康熙六十一年十一月
世宗憲皇帝御極
恩詔直省儒學以正貢作恩貢次貢作正貢其不及正貢
之府州縣衛學准以次貢作恩貢再次貢作正貢
雍正元年禮部尚書陳元龍疏稱國子監監生皆
由捐納入監能文之士稀少舊例各省學臣於府
州縣生員内每學拔取一名送監肄業名曰選拔
監生此例停止已久應令直省學臣查明往例舉
行一次於各學廪膳生員内秉公考試每學拔取
一名送監肄業尋議請仍照康熙三十六年例府
學選拔二名州縣衛所等學每學選拔一名每旗
滿洲蒙古共選拔二名每旗漢軍選拔一名如無
文行兼優者寧缺勿濫如有文理荒疎者將該學
政照溺職例處分從之
定新進士考取八旗教習例捐納歲貢不准考充
酌減直省歲貢生額數凡各省府州縣學有廩額
數少者量減貢額
停止國子監官用捐納人員祭酒伊爾登奏言監
丞助教博士學正學錄等員各有司教之職請停
止捐納專用正途出身之教授學正教諭陞補從
之
又奉
諭内外廕生監生到部考試繙繹書法再分𣲖各部行走
令伊等咸得勉力學習至世襲官員所得三品廕生内
若考試有列優等者賜以所應得原品則伊等必痛自
砥礪以求上進不但國家得有用人才即各部院衙門
亦不致令無知子弟羣厠其間矣
又增設蒙古教習官先是額設八員至是於八旗
蒙古護軍領催驍騎校内選有通曉經籍明白繙
譯熟練國語蒙古語者十有六人分旗送學與助
教一同教習(互見旗學門)
命禮部會同工部修葺國子監
文廟及講堂學舍
酌減雲南麗江府學貢額時以學中止設廩生三
十名不得照他府學廩四十名每年一貢之例仍
照州學例三年貢二人
二年
上臨雝禮成以五氏子孫觀禮生三十五人送監讀書
賜祭酒司業各官冠服及廕貢生銀兩有差
諭曰朕惟聖人之道昭揭日月彌綸天地萬世帝王下逮
公卿士庶罔不仰遵成憲率由教言我國家尊崇至聖
遠邁前代朕纘承大統古訓是學惟日孜孜兹雍正二
年三月朔日親詣辟雝祗謁
先師孔子行釋奠禮思以鼔勵羣英丕隆文治爾監臣
宜嚴督諸生善為誘導諸生亦宜殫心肄業實踐躬行
秉端方以立身敦忠孝以興誼勿營奔競勿事浮華文
必貴於明經學務期乎濟世俾品成詣進以副朕教育
至意此爾多士之庥亦惟爾監臣董率之功也慎勿怠
荒職業以貽爾羞諸生其共勉之
增在監肄業錄送貢生監生本科鄉試中額
准琉球國遣陪臣子弟鄭秉哲等三人來學照康
熙二十七年例遴選文行兼優貢生盡心訓迪委
博士二人董率本監堂官不時稽察其教習生廩
糧咨部考職等項俱照官學教習例其住房及四
時衣服用物統令稽察務使得所
又以平定青海大功告成
御製碑文勒石太學
御製文曰我國家受
天眷命撫臨八極日月所照罔不臣順遐邇乂安兆人蒙
福乃有羅卜藏丹津者其先世固始汗自國初稽首歸
命當時使臣建議畀以駐牧之地其居雜番羌密近甘
凉我
皇考聖祖仁皇帝睿慮深遠每厪於懷既親御六師平定
朔漠威靈所加青海部落扎什巴圖兒等震讋承命
聖祖仁皇帝因沛殊恩封為親王兄弟八人咸賜爵禄羈
縻包容示以寬大而狼心梟性不可以德義化三十年
來包藏異志朕紹登寶位優之賜賚榮其封號尚冀革
心輯寧部衆而羅卜藏丹津昏謬狂悖同黨吹拉克諾
木齊阿喇布坦溫布藏巴扎布等實為元惡謂國家方
宏浩蕩之恩不設嚴密之備誕敢首造逆謀迫脅番羌
侵犯邊城反狀彰露用不可釋於天誅遂命川陕總督
太保公年羹堯為撫遠大將軍聲罪致討以雍正元年
十月師始出塞自冬涉春屢破其衆凡同叛之部落戈
鋋所指應時摧敗招降數十萬衆又降其貝勒貝子台
吉等二十餘人朕猶憫其蠢愚若悔禍思愆束手來歸
尚可全宥而怙惡不悛負險抗違乃决翦滅之計以方
略密付大將軍羹堯調度軍謀簡稽將士用四川提督
岳鍾琪為奮威將軍於仲春初旬禡牙徂征分道深入
搗其窟穴電掃風驅搜剔巖阻賊徒蒼黃糜潰窮蹙失
據羅卜藏丹津之母及逆謀渠魁悉就俘執擒獲賊衆
累萬牲畜軍械不可數計賊首逃遁我師踰險窮追獲
其輜重人口殆盡羅卜藏丹津孑身易服竄匿荒山殘
喘待斃自二月八日至二十有二日僅旬有五日軍士
無久役之勞内地無轉輸之費克奏膚功永清西徼三
月之朔奏凱旋旅鐃鼓喧轟士衆訢喜四月十有二日
以倡逆之吹拉克諾木齊等三人獻俘
廟
社受俘之日臣民稱慶伏念
聖祖仁皇帝威靈振於遐方福慶流於奕葉用克張皇六
師殄滅狂賊行間將士亦由感激
湛恩厚澤為朕踴躍用命斯役也芟夷凶悖綏靖番羌俾
烽燧永息中外人民胥享安阜實成
先志以懋有丕績廷臣上言稽古典禮出征而受成於學
所以定兵謀也獻馘而釋奠於學所以告凱捷也宜刊
諸珉石揭於太學用昭示於無極遂為之銘曰天有雷
霆聖作弧矢輔仁而行威遠寧邇維此青海種類實繁
錫之茅土列在藩垣被我寵光位崇禄富負其阻遐禍
心潛搆恭惟
聖祖慮遠智周睠念荒服綏撫懷柔朔野既清西陲攸震
爵號洊加示之恩信如何凶狡造謀逆天鼓動昏憝寇
侵於邊惟彼有罪自干天罰桓桓虎貔爰張九伐王師
即路冬雪初零日耀組練雷響鼙鉦蠢兹不順敢逆戎
旅奮張螳臂以當齊斧止如山嶽疾如雨風我戰則克
賊壘其空彼昏中迷曾不悔戾當翦而滅斯焉决計厲
兵簡將往擣其巢踰歴嶔嶇坦若坰郊賊棄其家我縶
而獲牛馬谷量器仗山積蹇兔失窟何所逋逃枯魚遊
釡假息煎熬師以順動神明所福旬日凱歸不疾而速
殪彼逆謀懸首藁街獻俘成禮金鼓調諧西域所瞻此
維雄特天討既申羣酋惕息槖戈偃革告成辟雍聲教
遐暨萬國來同惟我
聖祖親平大漠巍功煥文邁桓軼酌流光悠久視此銘辭
繼志述事念兹在兹
令滿漢祭酒司業率助教等官勤課官學諸生國
子監滿漢祭酒司業轉飭助教教習等官每日親
臨官學將官學生内習滿文者教以書寫本摺字
畫習文章者講論聖賢經𫝊習繙繹者熟繙古文
淵鑒大學衍義等書祭酒司業不時巡行親查以
勸勤儆惰每月𫝊至國子監考試一次分别優劣
優者奬賞劣者戒懲俾有實效毋存虚名
又禮部議定凡五經博士應襲職之子孫宜送本
部考試文藝劣者送監肄業三年方准承襲
復建立題名碑制
諭禮部工部國子監進士題名之典始於唐時新進士榜
後於慈恩寺塔下題名立碑自宋明以至我朝皆建碑
國學按其甲第先後勒載姓名籍貫於上所以重科名
也今太學
聖廟戟門外所立本朝歷科題名碑自順治丙戌科起
至康熙戊戌科而止稽之會典諸進士釋菜後禮部題
請工部給建碑銀一百兩交與國子監立石題名康熙
三年裁省自後每科諸進士各自捐貲立石我國家振
興文教凡鄉試會試動用帑金數萬朕即位之始即開
恩科誠以科目一途實關用人取士之要題名之典豈
宜缺焉著工部動用正項錢糧會同國子監將雍正癸
卯甲辰兩科題名碑速行建立康熙辛丑科亦宜補建
嗣後每科仍照舊例題請庶士子觀覽此碑知讀書登
榜之榮益勵其潛修上達之志爾該衙門即遵諭行
定甘肅凉州衛學歲貢生例三年貢二人
改定奉天府學歲貢例向例滿字號五年一貢未
免壅滯民籍一年一貢未免太速至是改定滿字
號三年貢一人民籍二年貢一人
增定陜西凉州衛學貢額向例二年一貢今照州
縣例三年兩貢
三年左通政陳良弼條奏八旗漢軍筆帖式貢監
生員官學生亦有學習繙繹者請照滿洲蒙古例
一體考試部議以三年之内應行考取秀才舉人
進士各一次從之
復設國子監舊裁滿助教四員從國子監祭酒宗
室伊爾登請也
定陜西寧夏府州縣衛學出貢例寧夏西寧凉州
甘州四府各學一年一貢靈州學及中衛縣學三
年並兩貢寧夏寧朔西寧武威平羅碾伯古浪高
臺永昌鎮番山丹平番等縣學俱兩年一貢張掖
出貢照寧夏例
酌減廣西思明府等學貢額時以思明府學額廩
不滿十名一年一貢左州額廩十名養利州永康
州額廩不滿十名三年一貢未免太驟乃均定四
年一貢至太平土州初設學其廩生出貢俟補廩
十年後照縣學例二年一貢
四年頒
御書文行忠信匾額於太學
定山西朔平府等學貢額新設朔平寧武二府二
年一貢其右玉偏關左雲平魯陽高天鎮六縣挨
年出貢均照縣學之例
吏部議奏國子監漢字助教員缺請將舉人副榜
按科分每旗咨取十人并將由舉人副榜出身之
俸深筆帖式每旗咨取五人清文助教員缺於清
文俸深筆帖式内每旗咨取十人考取註冊不限
旗分各按名次補用論俸陞轉從之
奉
諭内閣助教一官有教訓士子之責若只考試繕寫則年
少淺學但工寫字者皆可入選何能得人可𫝊諭各部
院衙門將滿洲筆帖式内老成有品行者保舉引見其
應考繙譯者仍照例考試
吏部遵
旨議覆各省恩拔副貢已就教職者應令學臣於歲科兩
試事竣會同督撫與挨貢一體騐看造冊送部銓
選年老者以原品休致從之
五年定捐納貢監歸學臣約束例捐納貢監有應
行禠革者令地方官申報督撫學臣事屬督撫者
准督撫移咨學臣事屬學臣者准學臣移咨督撫
增定奉天府學出貢例禮部議覆奉天府府丞湏
洲疏言府學民籍廩生請二年一貢滿字號廩生
請三年一貢應如所請從之
命八旗官子弟十八歲以上者入監讀書(互見旗學門)其不能
習文者令其披甲學習馬步弓箭向來𢃄赴外任
之處永行停止至八年又定八旗外官子弟十八
歲以上者悉令歸旗願讀滿漢書者移送官學國
子監肄業并習弓馬
定繙譯舉人得考補八旗官學助教例
王大臣等議准凡選擇官學生不拘門第務擇聰
明俊秀子弟年幼者令學滿文稍長者令學漢文
向例八旗每佐領下必選一人入學今酌定一旗
額設官學生百名分𣲖滿洲六十名(以三十名習滿文三十名)
(習漢文)蒙古二十名漢軍二十名凡有官學生缺出
通在一旗選擇不拘佐領申送本旗都統騐看交
國子監當堂考錄再向來官學每旗設滿洲蒙古
教習二員漢教習五員今酌定漢教習每旗共設
六員每名下各𣲖定學生若干人專心訓課以專
責成不得如往日之輪流更换其支給銀米俱倣
照景山官學之例本堂官不時稽查分别勤惰勸
懲三年期滿以知縣候選再留教習三年者以知
縣即用(互見旗學門)
給官學生肄業錢糧康親王等議覆祭酒孫嘉淦
條奏八旗官學生向來皆無錢糧以故無力之家
不能行走查得八旗所設教養兵滿洲三千六百
八十名蒙古四百八十名漢軍九百六十名滿洲
蒙古每名一月給銀三兩漢軍每名一月給銀二
兩令其學習弓馬但其中每有將幼穉者充額不
能操弓上馬而官學生年壯者往往挑選披甲伏
思今官學生内有年壯而讀書遲鈍者令回旗披
甲其所出之缺選年幼者補之以習滿文俟其稍
長再學弓馬則彼此皆有禆益伏望
聖恩飭令八旗將教養兵額數滿洲分出三十名蒙古十
名漢軍十名將此五十名錢糧給官學生計滿洲
蒙古每名領銀一兩五錢漢軍每名一兩則壯者
既有錢糧以學習弓馬幼者亦有錢糧以學習文
藝長幼皆蒙
聖恩文武皆得造就請將八旗教養兵清查數目如目前
現缺五十名者即照數撥給官學如缺額不及五
十名者俟其將來缺出陸續撥給官學得
旨允行(互見旗學門)
奉
諭禮部直省拔貢舊例十二年題請舉行一次後因各省
學政不能秉公選取國子監未便照例請行於雍正元
年特行一次朕思各州縣每年歲貢較其食廪淺深挨
次出貢内多年力衰邁之人欲得人才必須選拔著各
省學臣於科考時照例府學拔取二名州縣學拔取一
名寧缺勿濫務取學問優通品行端方才猷可用之人
命其來京朕將親加考騐令入國子監肄業如有學問
荒陋人品不端才具庸劣者將該學政嚴加議處嗣後
六年選拔一次國子監届期題請候旨又奉
諭向例考取拔貢俱於現考一二等生員内選取但恐作
文有一日之長短而文理平通不列優等者其人或品
行端方才識練達足備國家之用亦未可定嗣後不必
拘一二等生員俱准收考酌量試以時務策論果有識
見才幹再訪其平日品行端方即正考未列優等亦准
選拔
定河南延津縣學貢額時以胙城縣裁歸延津縣
兩學見廩四十名照縣學例二年一貢未免壅滯
議准出貢之年起送二人俟廩額停補扣清後仍
照各縣學例二年一貢
定湖南鎮谿所學貢額俟補廩十年後照例二年
貢一人
定陜西潼關縣學貢額潼關衛學新改縣學照例
二年一貢
酌定山東萊州府學貢額時以復州金州二衛廩
生既歸并山東萊州府學每年一貢未免壅滯議
准每年萊州府學二名俟金復二衛出貢完日仍
照例每年貢一人
六年吏部議准八旗蒙古官學生監内有能繙譯
滿洲蒙古字話者以各部院蒙古筆帖式用又國
子監八旗蒙古官學生監生學習滿洲蒙古繙譯
既各蒙
恩賞給錢糧其内蒙古學實屬多設應將内蒙古學裁去
其裁退之學生俟國子監本旗學生缺出坐補其
裁退之助教俟助教缺出坐補又八旗蒙古監生
官學生内有學習漢文情願考試滿漢繙譯者令
其考試取中後以吏部等衙門蒙古筆帖式用又
國子監助教八員係訓迪滿洲蒙古繙譯之員嗣
後遇缺於理藩院及修書蒙古筆帖式并國子監
閑散巴克什内令理藩院會同國子監揀選擬定
正陪咨送吏部𢃄領引
見補用(互見旗學門)
增設八旗官學向來兩旗共立官學一所而八旗
子弟家居各自散處其遠者或值天寒或值隂雨
不能就學至是令每旗各立一學共增四所並添
設教習四員每學各一員其子弟二十歲以下十
歲以上俱入學肄業或所居與别旗學相近情願
就近讀書者聽其自便(互見旗學門)
俄羅斯國遣其官生魯喀佛多德宜畹喀喇西木
四人來學即舊會同館設學選滿漢助教二員教
之每人給以銀米學成遣歸嗣後更番受業不絶
七年定湖北恩施縣學二年一貢例
定四川成都華陽各學出貢例成都華陽四年輪
貢二人威州學三年二貢餘縣學俱二年一貢
命八旗選拔貢生滿洲蒙古每旗起送二名漢軍每旗起
送一名
命直省選拔貢生府學二名州縣學一名
命各省拔貢來京者准以貢單應北闈鄉試
嚴例監生借照入場之弊先是生員俊秀援例捐
貲入監事例不一如軍需營田塘工荒賑之類由
各部題准遵行或咨送本監讀書或在籍准作監
生免其到監至是禮部議覆學臣徐本疏言俊秀
監中不應試者往往於鄉試年以監照借人頂名
入場請飭各省於捐納後行文取結時即令其填
寫不應試字樣以便查騐從之
八年定肄業生分班考課之期各省恩拔歲副貢
生每旬以二五八三六九為期分為兩班按期赴
監考課不得託故不到
廣國子監學舍將附近官房一百四十二間給與
肄業生等從祭酒鄂爾竒孫嘉淦之請也
恩賞肄業生膏火每年於戶部支給賞銀六千兩為諸生
衣食膏火之資其餘以備諸生之遇有事故及實
在無力者量加助給之需
(臣)等謹按太學之地所以儲材育士也史稱光武
起太學博士舍及内外講堂諸生横巷為海内所
集唐貞觀五年增創學舍國學之内八千餘人以
為近古以來未之有也我
朝文教敷宣崇儒養士即元明國子監舊基而振新
之復廣學舍五百三十一間以為諸生作息之所
招徠遊學之士
命直省起送貢監肄業其中猶復籌其衣糧而外曲備需
用極於至纖至悉
厚澤恩仁真同覆載蔑以加矣至是叠行選拔多士觀光
者雲集京師
特沛恩綸加賞官房一百四十二間以廣學舍並
賜歲需銀六千兩以資餼廪於是膏火充餘几席展布四
方之負笈而横經者濟濟如林視漢唐極盛時所
稱猶未足比擬焉我
皇上臨雝講學隆禮
先師
曠典殊恩有加無已而重修黌序輪奐聿新是以瑞槐
重榮益彰棫樸菁莪之化以徵
雲漢作人之盛而
文治彌隆
聲教四訖歟
命九卿於進士舉人内保舉助教等官向例助教等官由
外省學官陞轉至是
特命祭酒司業秉公甄别年老衰憊者以原品休致學問
平常者以應得之官改補所遺員缺以保舉人員引見
補用
定四川分設州縣學出貢例舊州分縣輪流二年
出貢州貢二人縣貢一人其一州又分設二縣者
仍照三年二貢例州貢一人後新縣貢一人州再
貢一人後次新縣貢一人若舊縣分設新縣輪流
二年各貢一人
定湖南澧州直隸州學出貢例澧州升為直隸州
從前撥入府學者州籍歸州縣籍歸縣廩增改為
舊廩舊增與本州縣學生員照考案先後挨次間
補較年分出貢其九谿永定二衛歸併安福縣學
照縣學例二年一貢
定山西河東運司學出貢額照縣學例二年一貢
九年又申定選拔順天八旗貢生增加額數先是
八年順天府府尹兼管國子監事孫嘉淦奏言漢
人貢生為數甚多而旗下選拔不過數人臣前為
學政考試八旗生員見其材質聰明氣宇軒昂者
實繁有人而皆溺記誦詞章之習不知返躬實踐
修已治人之道似為可惜請將旗下生員多行選
拔每旗或拔八人或拔十人令其入監肄業臣等
與各省貢生一體教導俟其學成再行揀用或即
以之補授助教等官使之督率生徒則八旗官學
益加振興矣得
旨著果親王鄂爾竒孫嘉淦會同選拔至是以考試八旗
選拔九十四人送監肄業奏
聞報可
(臣)等謹按此次選拔專為順天八旗即奉天亦未
舉行也蓋自雍正五年定選拔貢生以六年一次
為率是以此次係出
特典云
十年大學士等遵
旨議覆凡滿洲教習三年期滿其行走勤謹教導有成者
列為一等舉人以小京官即用貢生生監以筆帖
式即用已補筆帖式之貢生生員照舉人例用列
為中等者再留教習三年如教導有成帶領引
見照例咨部選用不能稱職者禮部不時查參從之
令八旗漢軍記名舊家子弟無力延師者得入官
學肄業左翼二十一人右翼十一人每月人給銀
二兩令其各就本旗官學肄業該助教與教習等
課讀清漢書再於兩翼滿洲内選騎射教習各一
人間日赴學教騎射并國語每月人給銀三兩
定直隸天津府縣等學貢額時天津州改為府俟
十二年後照例一年一貢寳坻分設之寧河亦俟
十二年後照例挨年出貢天津縣學仍二年一貢
天津府商竈二籍廩生遇應貢之年照例出貢
十一年定優生准作貢監例先是順治十五年以
科臣王命岳疏言貢途壅滯遂停止選用優生之
例至是禮部奏言各省優生令學政出具考語具
題送部從前祗議升入太學並未分晰貢監名色
以致一切考試錄用皆無從着落今擬優生由廩
增升入太學者准作歲貢附生武生准作監生皆
由部换給執照劄監肄業得
旨各省保送優生廩增准作歲貢附生准作監生該部劄
監肄業其武生到部時禮部考試文藝兵部考試騎射
請旨
十二年定江南徐州府銅山縣各學歲貢例府學
歲貢一人縣學二年貢一人
吏部議覆祭酒覺羅吳拜條奏國子監監丞典簿
員缺向例由各省教職論俸推陞每有年力衰邁
學問平常者難為士子表率嗣後請於守部進士
并學習期滿舉人内揀選引
見補授應如所請從之
定陜西興商二州屬縣各學出貢例紫陽山陽商
南二年貢一人其石泉鎮安三年貢一人平利白
和四年貢一人俟四學廩生各補足數仍准其二
年一貢
定奉天復金二州學出貢額復州三年貢一人金
州五年貢一人
命教授八旗官學生算法先是康熙五十二年設算學館於
暢春園之蒙養齋簡大臣官員精於數學者司其事
特命皇子親王董之選八旗世家子弟學習算法又簡滿
大臣翰林官纂修數理精藴及律吕諸書至雍正
元年告成
御製序文鐫板頒行至是年於八旗官學增設算學教習
十有六人每旗官學各擇資質明敏者三十餘人
定以每日未時起申時止學習算法(互見旗學門)
十三年又復增定奉天永吉州學歲貢例五年貢
一人
定安徽夀州新分縣學出貢例州學二年一貢縣
學三年一貢
選拔八旗貢生滿洲蒙古每旗起送二名漢軍每
旗起送一名入監肄業
選拔直省貢生府學二名州縣等學一名
定山東武定沂州等府學歲貢例皆州升為府俟
十二年後每歲貢一人博山惠民蘭山各照縣學
二年一貢
定廣西太平府屬之太平土州學泗城府屬之西
林縣學出貢例俟十年後四年貢一人
定江南揚州府屬分縣各學出貢例江都分設甘
泉舊廩暫照二年一貢之例兩縣輪貢俟舊廩完
竣兩縣新廩四年貢一人山陽鹽城分設阜寧俟
舊廩照例出貢後新補廩生山陽二縣各五年二
貢阜寧四年一貢
皇朝文獻通考卷六十六
