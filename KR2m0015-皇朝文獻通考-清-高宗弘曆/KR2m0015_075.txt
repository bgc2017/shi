欽定四庫全書
皇朝文獻通考卷七十五
學校考(十三)
祠祭褒贈錄後(三)
雍正十三年
訓勉聖裔
皇上御極之初衍聖公孔廣棨入
覲奉
上諭至聖先師功在萬世我
皇考尊師重道備極敬誠典禮之隆超越往古爾為後裔
尚躬行實踐勤學讀書勉為聖賢以仰承先澤凡爾
子孫兄弟雖親疏不一姿禀或殊然遠溯尼山要皆
聖人之後不可自待菲薄務期交相砥礪立志端方
使天下儒風有所宗仰遵家訓即所以報國恩也朕
實有厚望焉
遣官告祭
闕里
乾隆元年
命修周公顔子曾子子思孟子廟
增定
文廟祭品禮部議准祭祀脯醢宜豐鹿脯鹿醢加增
鹿二
正位及
四配
崇聖祠正位仍用兔醢十一哲兩廡
崇聖祠配位兩廡易兔醢為醓醢加增豕二其陳
設向于前一日與各處例不畫一今交太常寺照
各
廟辦理祭畢國子監官分胙
予從祀先儒陸隴其諡贈禮部奏從祀
文廟之御史陸隴其欽奉
恩旨
賜諡清獻應照字號字樣建立石碑查御史係五品之
員會典内並無開載碑價數目其應照何品級給
與碑價之處請
旨遵行奉
諭旨陸隴其著加贈内閣學士兼禮部侍郎照例給與
碑價
二年恭奉
世宗憲皇帝升祔
太廟配饗
南北郊禮成遣官祭告
闕里
又
詔太廟文廟改用黃瓦崇聖祠改用綠瓦奉
上諭至聖先師孔子天縱聖神師表萬世尊崇之典至
我朝而極盛
皇考世宗憲皇帝尊師重道禮敬尤隆闕里文廟
特命易改黃瓦鴻儀炳煥超軼前模朕祗紹聖猷羹墻念
切思國子監為首善觀瞻之地辟雍規制宜加崇飾
大成門大成殿著用黃瓦崇聖祠著用綠瓦以昭展
敬至意
以元儒吳澄從祀位在先儒趙復之次
三年二月上丁
上詣太學釋奠
先師孔子行三獻禮
上齋戒二日于前一日
閱視祝版
諭大學士等曰本年春祭文廟朕降旨親詣行禮查文
廟春秋二祭舊例遣官我
皇考尊師重道始定親祭之禮間年舉行從前所未有者
今覽太常寺奏進儀注朕躬獻爵一次其亞獻三獻
之爵預先陳設香案上朕思既行親祭仍當從三獻
之儀至是致祭禮畢以
御書與天地參匾額
命懸掛國子監大成殿并
書氣備四時與天地鬼神日月合其德教垂萬世繼堯
舜禹湯文武作之師對聮懸掛(互見太學門)
升先賢有子配享位于大成殿位于先賢卜商之
次移朱子神位于西在先賢顓孫子師之次號十
二哲前期祗告照朱子升配之禮
命給文廟執事官員封典衍聖公孔廣棨奏
文廟執事官自三品至九品共四十員皆孔氏子孫
充補恭遇
覃恩請一體給與封典奉
旨允行
又
命文廟碑亭易用黃瓦
四年
御製文廟碑文勒石學宫
御製文曰天生蒸民若有恒性人道立焉亶生聰明神
聖作之君作之師以厚其生以正其德綱常之所以
不墜倫類之所以相維相係于天地間者斯焉是賴
古聖皇繼天立極君師之道兼隆夐乎尚矣繼是以
來雖代有君而克盡其為君之道者蓋寡若夫同天
地亘今古繼往聖開來世特立為師之道于宇宙間
者則維我
先師孔子一人敬惟
孔子集羣聖之大成祖述憲章垂教萬世使後之帝
王建極綏猷得有所遵循以求治法道法之大全由
之則治悖之則亂大哉
孔子功參乎覆載明並乎日月生民以來未有盛焉
者也我
列祖撫御寰區敘彛倫明禮樂誠民阜俗一惟
孔子所傳之大經大法是矩是式微言奥義悉推闡
而表章之統緒相承心源符契欽敬追崇之盛典超
越往代其在彛章予小子懋學門闈景行志切逮寅
承丕緒祗奉
先猷夙夜兢兢繹思聖道越乾隆三年季春上日躬釋奠
於
先師前期飭官庀材崇飾廟貌特命大成殿宇大成
門覆以黃瓦崇聖祠覆以綠瓦稱朕慕道崇師至意
記曰禮時為大宜次之稱次之先王之制禮也順于
鬼神合于人心惟其稱而已太學者帝王尊師之地
盡禮備物以明尊也稱其德而不為過宜莫大焉抑
非以炫耳目之觀也欽崇至道敷正教以淑羣黎法
祖隆
師㒺敢或斁俾薄海内外無一夫不與被
聖人之澤斯朕志也夫乾隆四年己未用允廷臣之
靖勒文紀事以垂示于奕世系以詩曰于昭道統淵
源三五
至聖挺生立極萬世贊修刪定為帝王師天地悠久
斯文在茲惟我
祖
宗惇崇典禮爰謁林廟爰封祖禰予膺鴻緒彛憲足承釋
奠視學大昕鼓徵萬仞宫墻圜橋首善笙鏞斯陳俎
豆斯薦耽耽翼翼鳥革翬飛制符宸居金碧流輝丕
煥宏模神明所宅玉振金聲永揚教澤式眎兆庶式
育才賢光宣文治億萬斯年
五年八月丁祭
上親詣釋奠
御製丁祭
先師孔子詩一章
法
祖恢文德崇儒禮
素王晨光開輦輅露氣浥旂常寅祀心恒凛丁辰日
正陽皇皇陳禮樂肅肅對宫墻言念百王後身登
夫子堂君師誠有愧仰止志方良
六年
頒
文廟祭器於
闕里鉶十六簠一簋一籩四豆四俱有盖
頒
文廟從祀先賢先儒神位次序于直省學宫議准學
宫從祀先賢先儒神位次序以京師太學成式通
行直省府州縣遵照書題按東西先後次序安設
七年改定山東曲阜及直省
文廟樂章内舊稱王字大學士等議中允于振奏闕
里志樂章内稱惟王神明猶襲唐人稱王之舊恭
請釐正查國子監所歌六曲皆已稱師稱聖無可
改易至曲阜及各省學宫未能畫一應請另行撰
擬頒發遵照得
旨依議
文廟樂章令張照撰擬進呈頒發曲阜及各省學宫
八年正月衍聖公孔廣棨卒予祭葬如例
又
頒
闕里文廟樂章
迎神奏昭平詞曰大哉
孔子先覺先知與天地參萬世之師祥徵麟紱韻答
金絲日月既揭乾坤清夷初獻奠帛奏宣平詞曰予
懷明德玉振金聲生民未有展也大成俎豆千古春
秋上丁清酒既載其香始升亞獻奏秩平詞曰式禮
莫愆升堂再獻饗協鼖鏞誠孚罍甗肅肅雍雍譽髦
斯彦禮陶樂淑相觀而善終獻奏敘平詞曰自古在
昔先民有作皮弁祭菜於論詩樂惟天牖民惟
聖時若彛倫攸敘至今木鐸徹饌奏懿平詞曰
先師有言祭則受福四海黌門疇敢不肅禮成告徹
毋疏毋凟樂所自生中原有菽送神望燎奏德平詞
曰鳬繹峩峩洙泗洋洋景行行止流澤無疆聿昭祀
事祀事孔明化我烝民育我膠庠
以故衍聖公孔廣棨子孔昭煥襲封衍聖公世爵
上駐蹕
盛京詣
文廟行禮
九年二月上丁
上詣太學釋奠
先師孔子
御製詩一章
靈春惟仲月吉日值丁辰禮樂遵先進詩書淑兆民
宫墻增慕永俎豆薦馨新敢謂百王後能傳一脈真
承筐將素幣獻爵列儒臣試問得門者誰為不愧人
上幸翰林院謁
先師孔子
十一年增定
崇聖祠執事官及祭器增分獻官國子監助教二人
贊引官太常寺贊禮郎二人其陳設四案增帛二
爵六
八月仲丁
上詣上書房
至聖前行禮
御製詩一章
萬古生民首千秋祭典光攝儀專國學展禮詣書堂
言念承
宗社何曾致治康徘徊講筵側惟覺愧
宫墻
十二年
欽頒
闕里文廟祭器銅爵七
十三年二月
上躬詣闕里致祭于
先師孔子
御詩禮堂
視學畢遂謁
孔林先是十二年奉
上諭朕幼誦簡編心儀先聖一言一動無不奉聖訓為
法程御極以來覺世牖民式型至道願學之切如見
羹墻辟雍鐘鼓躬親殷薦而未登闕里之堂觀車服
禮器心甚歉焉仰惟
皇祖聖祖仁皇帝巡幸東魯親奠孔林盛典傳于奕禩
皇考世宗憲皇帝崇聖加封重興廟貌嘗遣朕弟和親王
恭代展祀未以命朕意者其或有待歟朕寅紹丕基
撫兹熙洽思以來年春孟月東巡狩因溯洙泗陟杏
壇瞻仰宮墻申景行之夙所有應行典禮至大學士
會同該部稽考舊章詳悉具議以聞其應預備之各
衙門宜先期請旨尋大學士等奏闕里祀典即係春
秋丁祭之禮康熙二十三年
聖祖仁皇帝親詣致祭折衷盡善典文該洽應請遵例舉
行其
文廟樂章于乾隆八年奉
旨改定頒發曲阜及天下學宫但恐本處學宫尚有未
諳應遵康熙二十三年之例令樂部太常寺派官
員人等前往演習至康熙二十三年
聖祖仁皇帝致祭闕里行視學禮畢頒
勑諭于衍聖公及五氏官員子弟即日詣
孔林行三酹禮今請遵照往例將應宣
勑諭及應講經書即
命翰林院撰擬于隨
駕大學士内奏𣲖一員會同衍聖公于五氏子孫内選
擇二人進講講畢
駕詣
孔林行奠獻禮奉
旨允行又奏准設
御案于詩禮堂
御座南陳講章正本于
御案東野氏閔氏冉氏言氏卜氏端木氏顓孫氏各裔
照孔顔曾孟仲五氏之例同赴講堂聽講
命太常卿往闕里查視樂舞樂器樂部等衙門遵
旨議准闕里樂工照
文廟人數于京師樂工内揀選樂員三員樂生五十
名𣲖員帶往其舞佾仍用本處舞生至是
駕臨曲阜詣
文廟
親行周覽
御書大成殿匾額曰時中立極對聮曰覺世牖民詩書
易象春秋永垂道統出類拔萃河海泰山麟鳳莫喻
聖人詩禮堂匾額曰則古稱先對聮曰紹緒仰斯文
識大識小趨庭承至教學禮學詩并書杏壇金絲堂
奎文閣同文門大中門宏道門聖時門櫺星門萬仞
宫墻等匾
御製萬仞宫墻贊曰芚予自幼被服
聖言明德新民知易行難顒有素誠瞻謁尼山亦既
涖止敢云得門奎文閣贊曰奎婁垂象爰在魯東
夫子之文天地並隆煌煌
御書充仞其中先聖後聖其揆則同手植檜贊曰文欄肥
壤厥有檜株
先聖攸植繋手澤餘幾經枯榮左紐右紆造物憑護
孫枝扶疎杏壇贊曰憶昔緇帷詩書授受與有榮焉
軼桃轢柳博厚高明亦曰攸久萬世受治杏林何有
禮器贊曰祗謁
先師載觀禮器犧尊象尊伊古之制有道存焉儀型
攸繫申明太常記予初祭聖蹟殿贊曰明王不興夫
孰能宗豈無宗者邈矣莫從鐫勒苕華景仰遺蹤七
十三年雲中見龍金絲堂贊曰禮樂詩書金絲萬古
豈繫魯恭廣宅斯舉在左移西亦惟其所懸甕乃神
夫子不語詩禮堂贊曰昔者趨庭詩禮垂訓維言與
立伊誰不奮九仞一簣願免乎進御堂聽講景仰
聖舜故井贊曰疏食飲水曲肱樂之既清且渫汲繩
到兹我取一勺以飲以思嗚呼
宣聖實我之師故宅門贊曰居廟之左厥門斯故藻
繢不施意存後素徘徊瞻仰心焉學步告爾後人由
兹義路翼日
詣
先師廟行釋奠禮
啟聖王祠
崇聖祠遣顯親王致祭四配十哲兩廡遣官分獻
命遵照
聖祖成例以
御用曲柄黃傘留供大成殿中
上御詩禮堂
命舉人孔繼汾進講中庸貢生孔繼涑進講易經各一
章畢大學士宣
諭衍聖公孔昭煥等曰至聖之道參天地贊化育立人
極為萬世師表凡兹後裔𣲖衍支繁尤當永念先型
以期無忝昔我
皇祖東巡時邁特頒
聖諭炳若日星朕仰紹
前徽虔修展謁之禮念爾等令緒相承淵源勿替再申告
諭用是訓行其務學道敦倫修身慎行克禀先師之
彛訓祗遵
皇祖之誨言勿愧為聖者子孫朕心實嘉予之其欽承毋
怠衍聖公祗聽畢率執事官五氏子孫等叩謝于階
下
駕至
先師墓門
降輦步入墓前北面跪三酹酒畢行三叩頭禮是日復
詣
元聖周公廟行禮
駕還行宫
御製闕里釋奠禮成詩曰禮原尼父定文是素王垂用
以將欽若因希尚鑒兹一貫(平聲)天道性萬古帝王師
過魯繩
皇祖思齋奉
聖慈黍莫陳俎豆升降式威儀教澤常貽在心𫝊竟屬誰
景行稍此遂蠡管尚難窺三子希蹤後安能贊一詞
孔林酹酒詩曰宫墻親釋奠林墓此重來地闢天開
處泗南洙北隈春鳴仙樂鳥冬綠石碑苔教澤垂千
古泰山終未頽
上諭孔昭煥曰先師修道立教萬世之人服習聖訓咸
有以自善其身况為其子孫者乎卿以宗裔奉祠紹
封列爵既優崇矣當思淵源何自夙夜敬勉親師尚
學以植始基慎行謹言以培德器循循詩禮之教異
日卓然有所成就允孚令望表率族黨俾當世知聖
人之後能守家傳于勿替非徒章服之榮已也豈不
休哉
賜衍聖公博士等宴并
賜衍聖公孔昭煥
御製日知薈說十三經二十一史明史唐宋文醇各一
部蟒衣狐裘貂裘各一襲表裏各五端曲阜縣世
職知縣孔𫝊松加一級書二部蟒衣一襲縀五端
復
諭朕東巡至曲阜敬禮先師躬詣講堂覩宗廟百官之
盛衍聖公既優加賞賚其餘聖賢後裔應一體加恩
凡孔氏及十二氏子孫官員著加一級進士舉人各
賞銀十兩貢監生員各五兩俾共沐洪恩鉅典廣山
東通省入學額數府學大學增取三名中學二名小
學一名又奉
上諭朕此次東巡加恩士類已令增廣入學名數復念
十三氏子孫遠承世緒濟濟膠庠其中當有文學可
觀讀書立品之彦宜加甄拔以廣恩施其令該學政
考騐其文行兼優者數人咨送禮部貢入成均示鼓
勵焉其引駕官孔繼汾朕看其人尚可造就著加恩
以内閣中書用遣官詣顔曾思孟故里專廟致祭并
命以
御製贊詞勒石
御製復聖顔子贊曰貧也者吾不知其所惡夀也者吾
不知其所慕德以潤身孰謂其貧心以傳道孰謂難
老簞瓢陋巷至樂不移仰高鑽堅三月無違夫子有
言克已成性用致其功允成復聖宗聖曾子贊曰宣
聖轍環在陳興歎孰是中行授兹一貫曾子孜孜惟
聖依歸唯而不疑以魯得之會友輔仁任重道遠十
傳釋經超商軼偃念彼先子沂水春風淵源益粹篤
實春容臨深履薄得正以終三千雖多□得其宗述
聖子思贊曰天地儲精川嶽萃靈是生仲尼玉振金
聲世德作求孝思維則師曾𫝊孟誠身是力眷兹後
學示我中庸位天育物致和致中夫子道法堯舜文
武紹乃家聲述乃文祖亞聖孟子贊曰戰國春秋又
異其世陷溺人心豈惟功利時君爭雄處士横議為
我兼愛簧鼓樹幟魯連高風陳仲廉士所謂英賢不
過若是于此有人入孝出弟一髮千鈞道脈永繋能
不動心知言養氣治世之略堯舜仁義愛君澤民惓
惓餘意欲入孔門非孟何自孟丁其難顔丁其易語
默故殊道無二致卓哉亞聖功在天地
又
御製
至聖先師孔子廟碑文勒石大成門外
御製文曰朕惟至聖先師孔子天縱聖人躬備至德修
明六籍垂訓萬世自古聖帝明王繼天立極覺世牖
民道法之精藴至孔子集其大成後之為治者有以
知三綱之所由以立五典之所由以叙八政之所由
以措九經之所由以舉五禮六樂之所由以昭宣布
列於天地之間遵而循之以仰溯乎古昔雖堯舜禹
湯文武之盛弗可及已而治法賴以常存人道賴以
不冺詎不由聖仁之教哉往代表章尊禮隆重亦越
我
朝偹極其盛當
皇祖聖祖仁皇帝甲子之歲東巡闕里躬謁殿廷盛典矞
皇垂于册府
皇考世宗憲皇帝追晉王封鼎新廟貌崇敬誠切瑞應章
顯實由心源孚契先後同揆惟
聖人能知聖人所以躋海宇於蕩平仁夀之域也朕自養
德書齊服膺聖教高山景行之慕寤寐弗釋於懷嗣
統以來仰荷
天庥海宇又安用舉時巡之典道畿甸歷齊魯登夫子廟
堂躬親盥獻瞻仰睟儀展敬林墓徘徊杏壇循撫古
檜穆然相見盛德之形容愾乎若接夫聞聖人之風
誦其詩讀其書皆足以觀感興起况親陟降其庭觀
車服禮器得見宗廟百官之美富有不益增其嚮慕
俛焉而不能自己者歟朕撫臨方夏惟日兢兢期與
斯世臣民率由至道敷教澤于無疆顧德弗類於衷
歉焉恭繹
兩朝碑刻之文益以知道德政治體用一源顯微無間慕
聖人之德而不克見之躬行者非切慕也習聖人之
教而不克施之實政者非善學也法
祖尊師固無二道用勒石中庭志鑚仰服習之有素思以
繼述
前徽酬願學之初志云敬系以辭曰皇矣至聖代天覺民
天何言哉聖人是申立人之極曰義與仁建治之統
曰明與新聖謨洋洋祖述憲章配天廣運應地無疆
四時遞嬗日月貞明濯以江漢暴以秋陽泱泱東海
巖巖岱宗於穆聖德疇與絜崇巍乎聖公疇與比隆
循之則治彌暢皇風仲稽令辟展敬尊師過魯祀牢
炎祚開基宫墻翼翼魯壁金絲蒼檜鬱鬱殷楹鼎彝
皇祖
皇考聖智達天探脈道要孚契心源豐碑虬護巨榜鸞鶱
上繼三五一中允傳顧惟寡昧仰紹先型時邁自東
祗謁廟庭洋洋盈耳玉振金聲若弗克見時殫予誠
見聖匪艱由聖則難弗克由聖孰圖治安亦既涖止
觀止是歎摛辭表志乾隆戊辰
定闕里
文廟陳設樂器舞佾之式先是闕里
文廟陳設樂器相沿訛舛至是始遵定式陳樂器于
露臺上編鐘在東編磬在西壎一箎一排簫一為
一列在編鐘之北西上笛三一在壎北一在箎北
一在排簫北洞簫三在笛北瑟二在洞簫北琴三
在瑟北編磬之北亦如之東上楹鼓一在編鐘之
東瑟北向歌工東三人在琴東北西三人在琴西
北笙六在歌工後搏拊二在歌工北東柷一西敔
一在搏拊北麾二在柷敔北皆東西相向文舞生
六佾三十六人在樂懸之中旌二在舞佾之北相
向
十四年平定金川遣官祭告
闕里
十五年
恩詔遣官祭告
闕里
十六年十一月
皇太后六旬萬夀恩詔遣官祭告
闕里至二十六年十一月
皇太后七旬萬夀恩詔並同
十八年八月上丁
上詣太學釋奠
先師孔子
御製詩一章
高居詎恃九重尊丁祭親承率駿奔山海從來欽出
類宫墻何有得其門樂音六奏非鐘鼓禮器千年復
簋罇經席昨臨今釋奠躬行未逮敢他論先是七月
奉
上諭春秋釋奠例應遣官朕自往歲恭詣孔廟行禮後
已閱五年仰止宫墻心殷景慕此次親詣行禮崇聖
祠遣史貽直行禮大學士等奏
先師孔子廟
皇上親詣行禮現在戸部主事聖裔孔繼汾可否准其
一體陪祀奉
旨准其陪祀
二十年平定伊犂遣官祭告
先師孔子
二十一年
上詣太學行釋奠禮
御製詩一章
經筵昨甫過釋奠此親臨寧僅崇文典惟殷望道心
衣冠集魚雅殿幕仰深沈道法參天地
神衣貫古今千年綿後裔六佾協元音
聖藻光楣梠君師責並欽
衍聖公以祖庇廟戸事部議革爵
上以孔昭煥為先聖後裔且年少無知
特加恩寬免
上詣
闕里釋奠
先師孔子
御製禮成即事詩一章
涖止重瞻禮器遺翕如既備協金絲星霜倏隔八年
序日月同昭萬載師芹藻獻功
皇祖述宫墻煥道
素王垂可封比戶吾恒願教養切關恧自知是日
謁
孔林酹酒
御製詩一章
一老名愆魯兩楹夢奠殷
聖惟知有命天豈喪斯文六尺存瓴甓千秋鬱柞枌
壠前欽下拜景仰寸心勤
謁元聖祠行禮
御製詩一章
東山宗國重廵狩
元聖宗祠設苾芬三吐有勤殷接士一篇無逸訓為
君輔成跡不同遷甲忠武心原為孝文官禮㫿麟共
條貫諸家注解惜徙紛
又
恩授聖裔曲阜縣知縣六品世襲官其縣缺改為題缺
吏部議准白鍾山所奏曲阜縣知縣改為題缺奉
上諭闕里為毓聖之鄉自唐宋以來率以聖裔領縣事
夫大宗主鬯既已爵列上公而知縣一官專以民事
為職奉法令則以裁制傷恩厚族黨則以偏私廢事
甚至因緣為奸簠簋不飭者有之且亦非古人易地
而官之道我國家尊崇先聖遠邁前朝延恩後葉有
加無已豈于此而有靳焉但與其循舊制而致癏官
有乖政體何如變通宜民㑭吏舉其職民安其治于
邑中黎庶孔氏族人均有禆益著照該部所議行其
現任世職知縣既已謝事若歸部改銓不過恩及其
身而止于朕心猶有未愜著加恩授為世襲六品官
仍令揀選充補用副朕重道崇儒至意
二十二年
上南廵至蘇州
詣
文廟行禮迴蹕至山東
詣
闕里瞻拜
御製詩一章
去歲躬親奠
素王迴程重謁
廟堂皇誰知獻馘翻成偽遂致餘氛更搆殃豈礙告
成斯定局曰惟聲罪不庭方
祖功
聖德胥垂佑在泮行歌載輯章
二十四年以平定回部功成遣官祭告
闕里
二十七年
上南廵至鄒縣城外展禮
孟子廟至曲阜釋奠
先師孔子遂
詣
孔林酹酒
賜衍聖公孔昭煥表裏縀各四疋
御製詣闕里瞻拜詩一章
過魯常聞祀漢王
師尊萬古帝兮皇斯文未喪真成慶違道移治(平聲)必
致殃六籍俱存猶望港五年又值此巡方
天庥獻馘曾於泮載和籌邊昔歲章
三十年
上南巡遣官告祭
闕里
頒鏄鐘特磬於國子監
(臣)等謹按先是江右獻古鏄鐘
特命樂部仿鑄適和闐已入版圖復
詔采玉以琢特磬至是告成乃依春秋釋奠月律
頒夾鐘南吕鏄鐘特磬各二焉
三十三年
諭國學崇祀先師規制法程美備是飭我
列聖右文重道尊禮有加朕臨御初即詔易黃瓦儀惟其
隆邇以殿廡歲久弗葺特發帑金二十餘萬鳩庀鼎
新勅大臣董厥成輪奐視舊增益工就告蕆而門殿
諸額向沿明張璁陋議非所以肅觀瞻明折衷也既
依會典定名躬為牓書並宣示釐正大指兹復親製
碑記具修建原委且於幾暇手書付鋟表示鄭重將
以明年仲春詣學釋奠落成之彰盛典焉遐稽闕里
廟堂有後漢時犧象諸尊以為觀美爰擇内府所藏
周笵銅鼎尊卣罍壺簠簋觚爵洗各一頒置太學陳
之大成殿中用備禮器夫孔子志在從周楹間列姬
朝法物於義惟允所司其敬凛將事典守弗替以克
副朕意
命先師廟碑亭並易黃瓦
三十四年上丁
上詣太學釋奠
先師孔子并落成國學
御製即事詩二章
國學惟新逮落成躬承丁祭致寅精經綸萬古歸陶
冶道德千秋示典程祗覺行難增以愧未能言贊出
乎誠(見近作重修國學碑記)
兩朝題額奎章煥心法由來治法并
子曰三年必有成虞𫝊惟一與惟精益滋宵旰寸心
恧敢詡治安百世程周鼎載陳古如式(釋奠前出内府所藏周笵)
(鼎尊罍壺簠簋觚爵冼各一供大成殿中用備禮器)春芹敬薦潔為誠試看
陪禮來東魯(時衍聖公孔昭煥聞命自曲阜先期赴京陪位將事)教澤帡幪弈
葉并
修
先師廟工成
皇上親詣釋奠儀注(與乾隆三年同)
三十五年禮部議准曲阜縣俊秀挑補
文廟禮生
闕里文廟額設禮生十六名雍正年間建立
崇聖祠添設二十名俱以曲阜俊秀選充嗣於乾隆
三十年議令將曲阜四氏兩學生員内補用又於
三十四年議准四氏兩學生員散處各州縣未便
常用供役應令在廟佃戶子弟内挑補不必復以
俊秀選充今衍聖公咨稱
闕里文廟禮生湏稍知文義熟悉禮儀者方克勝任
廟佃各戶子弟率皆椎魯不文請將曲阜縣俊秀
充補嗣後挑選禮生除廟佃戶子弟四十名外其
餘四十名准將曲阜縣俊秀挑選補足仍造册送
以備查核
又禮部議准浙江西安縣
聖廟歲時祭薦與曲阜同所有
大成殿及四配兩廡
崇聖祠等處需用禮生四十名准于本氏族人中儘
數選充如有不敷將西安縣附近俊秀挑補足數
仍造册送部查核從之
是年春
皇上車巡詣
文廟行釋奠禮翼日
上臨閱復聖廟
詣
孔林
少皥陵
元聖廟行禮
賜衍聖公合族等飯是日協辦大學士于敏中等奉
諭旨前歲修葺太學告成因念
闕里廟堂設有犧象諸尊爰擇舊藏周笵銅鼎等十事
陳之
大成殿用備禮器兹臨幸曲阜祗謁
先師閱視所列各器不過後漢時所造且色澤亦不能
甚古惟兹昌平
聖里宜陳法物以為美觀著倣太學之例頒内府所藏
姬朝銅器十事備列廟庭用愜從周素願俟回鑾後
慎選郵發交與衍聖公孔昭煥世守弗替以副朕則
古稱先至意
十一月
皇太后八旬萬夀遣官告祭
闕里
四十一年春
上東巡詣
文廟行釋奠禮
賜衍聖公及孔氏族人食
上詣
孔林
少皥陵
元聖廟行禮
四十五年
上南巡八月
皇上七旬萬夀均遣官告祭
闕里
是年冬
恩賜衍聖公孔昭煥
御筆五臨曲阜詩一匣
命陳設
闕里以為世寳
四十六年
諭熱河自恭建
文廟以來朕每至山莊之日必即展誠祗謁用志景行
嗣後仲秋著照在京
文廟之例𣲖扈從大學士一員前往行禮以襄大典
四十七年
諭據衍聖公孔昭煥奏稱自本年六月以來患病沉重
難以承祀等語孔昭煥著准其解職調理伊長子孔
憲培前經賞給二品頂帶今已成立即著承襲衍聖
公以奉祀事
四十九年春
上南巡至曲阜
親詣
文廟行釋奠禮
五十年元旦頒
恩詔以紀元五十覃慶神人遣官祭告
闕里
是年
新建辟雍落成
上詣
文廟行釋奠禮(詳見視學門)
御製仲春丁祭
先師禮成述事
月令徒聞釋上丁用丁義未著明經象心承丙前賢
注内聖外王後世型疏十四年增怵惕當仲春月敢
稽停擬仍明歲奠
闕里重道猶應勵艾齡
皇朝文獻通考卷七十五
