皇朝文獻通考卷六十一
選舉考(十五)
考課
乾隆元年奉
諭旨翰林以讀書為職業然讀書將以致用非徒誦習
其文辭也古來制誥多出詞臣之手必學問淹雅識
見明通始稱華國之選今翰詹官員甚多於詩賦外
亦當留心詔勅掌院學士以下編檢以上可各以己
意擬寫上諭一道陸續封呈朕覽即可以覘其文藝
之淺深並可以觀其胸中之藴蓄倘有切於吏治民
生者朕亦即頒發見諸施行則詞曹非徒章句之虚
文而國家亦收文章之實用矣嗣後庶吉士散館後
即照此例行
奉
諭旨外省知縣由正途出身任内無參罰者按其資俸
行取來京以主事補用其有廉明公正之員或因公
罣誤與例不符者亦准督撫保題此古三載考績之
意所以簡賢能錄功最也但各部主事設有定額一
年之中出缺無幾又有應補之人則行取來京之員
挨班選授三年内必不能用完而下次行取之期又
至日積月多勢將有遲至四五年不能得缺者朕思
此等人員服官供職著有成效故特予行取以優待
之今令其遽離原任需次選曹在彼既不免守候之
苦而外任轉少一諳練之縣令殊為可惜所當酌量
變通者嗣後行取屆期該部將合例之人具題後知
會督撫照武官保舉註冊之例仍留本任俟單月缺
出按俸銓補得缺之後給咨引見再赴新任
二年吏部奏凡親老改補近地人員到任後停其
陞轉保題俟伊丁憂服闋後坐補原缺再行論俸
陞轉以杜借端規避奉
諭旨親老改近人員將來坐補原缺後若在任三年無
過准其通算前俸陞轉
奉
諭旨翰林乃文學侍從之臣所以備制誥文章之選朕
看近日翰詹等官其中詞采可觀者固不乏人而淺
陋荒疎者恐亦不少非朕親加考試無以鼓勵其讀
書向學之心自少詹講讀學士以下編修檢討以上
著於本月初七日齊赴乾清宫候朕出題親試倘有
稱病託詞者具奏以聞試畢尋進
呈各卷
上親加詳閱按其優劣分為四等分别陞降改補部屬
知縣及原品休致有差嗣於八年十三年十七年
二十三年二十八年如例考試分别黜陟
兵部遵
旨議覆綠旗軍政年老官員内如從前曾經出兵效力
今係年老衰憊實難勝任者准其原品休致仍令
其子弟一人入伍食糧如無子弟給與守糧一分
以終贍養其年齒雖老而精力未衰尚可辦事者
令該督撫提鎮悉心酌量或仍留原任或調補簡
缺俾效力之員得以保全末路從之
奉
諭旨三載考績大典攸關在外則為大計在内則為京
察所以昭黜陟而示勸懲也但向來直省大計經督
撫薦舉卓異之員俱送部引見准其註冊者例得陞
用其有干八法等官分别議處至於京察各官才守
兼優者列為一等祗與二等三等人員均以應留註
冊而無優叙之例惟列在四等者照八法例處分未
免有懲無勸不足以示鼓勵朕意京察列在一等者
亦應酌量加恩但京官與外省職任不同其應如何
分别定議之處著九卿詳悉定議尋議嗣後京察之
年除三品以上自陳官員仍應照例舉行其各衙
門四品五品京堂并内閣侍讀學士及開坊翰詹
官員以上俱係蒙
恩特用之員官階體制與外省藩臬無異雖經列為一
等無庸復行優叙加級又順天府奉天府所屬城
内應入京察各官向例大計之年仍准保薦卓異
亦無庸另議外其餘應行考察官員奏准引
見列為一等者准其加一級註冊以示鼓勵至
盛京五部等衙門三年期滿調回之時帶領引
見准列一等並加一級以上人員遇有保舉之時該堂
官即於此項人員内揀選薦舉二等三等人員仍
照舊例註冊具題存案列在四等者分别議處如
例從之
三年奉
諭旨我朝國書義藴精微向來工於繙譯者能得其神
理於漢文大有裨益昔
聖祖仁皇帝時常將滿洲官員考試分别優劣以示鼓舞
皇考世宗憲皇帝特開繙譯之科俾人人奮勉嚮學以圖
進取誠為盛典朕思現任官員不在鄉會試之列者
若不特加考試則優者無以表見或至怠惰日漸荒
疎著禮部通行𫝊諭除三品大臣外現任職官等有
通曉繙譯者在部報名該部奏聞候旨考試
奉
諭旨為政之道安民必先察吏則自蒞任之始便當細
察廣詢詳加甄别王謩署事東粤已及一載而猶以
屬員賢否未能深知為言則其不留心於察吏可知
朕御極之初曾有旨著各省督撫將屬員賢否具摺
奏聞彼時各省督撫皆陳奏一切乃今並無一人陳
奏者豈必待朕諭旨屢頒而始為遵旨敷陳了事耶
即督撫之身不必更換他省仍居原任而前後數年
之間屬員之新舊不一即就屬員而論彼一人之身
亦豈無改行易轍者似此均當隨時奏聞惟以秉公
據實為主不可存苟且塞責之念尤不可有瞻徇回
護之私如此則激濁揚清不致差忒而於察吏安民
之道庶有裨補
四年奉
諭旨各省藩臬兩司朕已令其陸續來京引見至道府
人員亦係地方緊要職任非朕親見無以知其優劣
著各省督撫查明除已經引見之道府無庸再行送
部外將未曾引見者酌量本地情形何時可以來京
給文送部引見
吏部議覆鴻臚寺少卿查斯海奏外省官員有干
六法者例得送部引
見惟京察被劾向無引
見之例内外似未畫一或以姿本英露而堂官性多沉
抑即目之為浮躁或以質稍遲鈍而堂官識多明
敏即棄之為不及且更有賦性戅直舉止率略不
善應酬遂以嫌隙而加之吏議則廢置之中安知
無片善寸長可以自效嗣後京察六法官員請照
外省大計例令各該衙門咨送吏部引
見恭候
聖裁應如所請行之
五年奉
諭旨朕恭閱
皇祖聖訓内載
諭九卿之旨曰爾等俱為大臣天下督撫之賢否應於平
時留心細訪以備顧問誰貪誰廉即行公舉雖門生故
舊不為徇庇庶人皆知畏懼而勉勵矣乃者朕問時或
謂未經同衙門辦事或自謂平時不接見人知之不真
以此推辭非理也
聖諭煌煌切中情事近日在廷諸大臣之習亦甚類此即
如郝玉麟鄂彌達從前議處之案皆從外省發覺廷
臣並未有參奏之者又如王士任之劣蹟德沛參劾
之岳濬之劣蹟楊超曾參劾之豈伊等未經敗露之
前在廷大臣等竟一無聞見而必待督臣之舉發耶
朕統御寰區一人耳目豈能周知中外臣工之臧否
惟大學士九卿等留心訪察有聞即奏庶人人知所
儆戒共凛官箴朕可以收明目達聰之益且如王士
任等以督撫而不能自保一身之操守
皇考時並未有此也朕用是愈滋愧懼焉嗣後各矢丹誠
無稍瞻顧則於朝廷進賢退不肖之道大有裨益
六年奉
諭旨八旗記名人員内不無人材可用者著大學士等
𫝊齊考試或能詩文或能繙譯各就所長不拘一格
考試後分别等次進呈
奉
諭旨知府一官承上接下為州縣之表率誠親民最要
之職也蓋小民之休戚惟州縣知之最周而州縣之
賢否亦惟知府知之最悉是以雍正六年
皇考特頒諭旨令各省督撫甄别所屬知府以昭懲勸今
各省郡守未必無庸碌衰邁之員著該督撫秉公甄
别如有年老龍鍾者即勒令休致或才具不勝知府
方面之任尚可内用部屬外用同知通判等官者亦
分别具奏與年老之員一同送部引見請旨庶守令
相因整理而於吏治民生大有裨益
奉
諭旨軍營辦事人員從前用兵之際期滿更替議以應
陞即用者所以重軍務示鼓勵也今既已罷兵酌留
駐防原與尋常差遣無異若仍照舊例議叙則無事
之時與有事毫無輕重將來萬一有事又何以示鼓
勵是不獨額外筆帖式即凡見任之員所有議叙條
例較從前亦應分别著該部詳議尋議嗣後各部院
派往軍營辦理糧餉人員三年期滿更換回京令
該將軍出具考語保題列為一等之見任司員筆
帖式俱准照軍功例加一級隨帶如額外司員筆
帖式准其以應得之缺不論雙單月不入班次即
行補用二等現任者准紀錄二次額外者准以應
得之缺入於本班先用三等見任者准紀錄一次
額外者准以本班應得之缺選用二缺之後補用
至額外人員應選應補班次在先者仍照例准其
銓補陞用俟年滿後按該將軍分别等第照見任
司員之例准其加級紀錄帶於新任至派往坐臺
官員並照此例庶勞逸勤惰均有分别而議叙亦
得畫一矣從之
奉
諭旨各省副將參將從前曾降諭旨令督撫提鎮會同
分别等第五年舉行一次見在陸續咨部將所保一
等之副將參將俱送部引見永著為例
奉
諭旨今年更換各省學政凡應開列出差人員著該部
𫝊齊擇日於保和殿考試其不願與試者聽
七年奉
諭旨國家舉行大計乃三載考績黜陟幽明之要典督
撫大臣職司其業必當秉公去私杜絶請託精明鑑
别無黨無偏舉一人而衆皆知勸劾一人而衆皆知
儆則官方以肅吏治以清百職修舉而民生共受其
福矣昔我
皇祖
皇考嚴降諭旨訓飭再三乃朕見近來各省計典頗有視
為具文苟且塞責者或賢員不薦或劣員不糾或就
目前之一端而不察居官之素或徇一己之愛憎而
不參輿論之同又或庇護私人瞻徇情面而使貪墨
不職之人姑容在位祗將教職及佐雜微員草草填
註以充其數所謂旌别淑慝者安在乎督撫受朕股
肱心膂之寄於此等切要政務等諸泛常朕將何所
倚頼今年乃大計之期用是特頒諭旨各督撫等務
精白乃心矢公矢慎以肅鉅典倘有仍蹈前轍者經
朕訪聞必當加以嚴譴旋以五年一舉軍政
諭各省督撫提鎮亦如之
八年再試名列下等已
予休致之翰詹官員先是乾隆二年
御試翰詹諸臣列為四等至是試於
正大光明殿一等者仍列三員其餘遷擢降改及罰
俸休致俱仍向例旋以休致之十九人
命題再試仍留原任者六人嗣於二十八年
御試休致者十一人
允掌院學士奏以久在書局現有承纂未竣之書暫令
留任者一人
令翰詹官員中由部屬等官遷轉者一體考試翰
林侍讀侍講以上詹事府中允贊善以上滿洲蒙
古班有由别衙門科目人員遷轉者前屆
御試之期未經與試至是奉
諭旨該員等已陞用翰詹讀書作文乃其職業既不似
侍衛之足供差遣又不似部屬之日辦簿書若徒虚
縻廪禄豈不貽誚素餐且伊等雖不由庶吉士陞轉
實由科甲出身縱使不能詩賦如作論繙譯豈得謝
曰不能著於初七日齊集候考嗣後考試翰林時即
將此等人員一併傳齊另題考試永著為例試卷進
呈
上定列等第分别陞降外用罰俸休致有差後皆如之
奉
諭旨朕惟養民之本莫要於務農州縣考成固應用是
為殿最而向來功令不專以此課吏者因其迹似迂
愚驟難見效又或上官之察勘難周有司之條教易
飾不似催科聽斷捕盜等事之顯而有據也督撫察
吏每於此等本計視為老生常談漠焉不甚加意以
致州縣之吏趨承風旨專以簿書期會為先而農事
反居其後職司民牧之謂何不知為政之道本舉而
末自隨之如果南畆西疇人無餘力于耜舉趾日無
暇時則心志自多醇樸風俗自鮮囂陵人知急公而
閭閻無待追呼矣人知畏法而盜賊因以寢息矣本
計既端末事亦次第就理如此則州縣之考成似疎
而實密即督撫之察核可簡而不煩日計不足月計
有餘民生大有裨益即治道亦漸致郅隆各督撫其
共勉之
(臣)等謹按虞書三載考績黜陟幽明而考課之制
緣以始孟子言入其疆土地闢田野治則有慶周
家考課之法略見於斯唐以四善二十七最課天
下吏職其云耕耨以時為屯官之最則特為屯田
者言之非以課守令也我
朝重農務本以民事為先
皇上問俗省方咨詢穡事每因麥秋在野
戒扈從騎士毋得踐擾大田麥秀黍華見於
賡咏
聖心勤懇總以勉吏治而勸農功尚慮直省守令以課
耕為文具而專事於期會簿書是以
特沛德音下
明詔務俾阡陌循行汙萊盡闢青葱在望滿目桑麻戴
記月令所云命農勉作毋休於都而減從輕騎不
使更增人吏之擾庶幾本務既得家有盖藏則無
事催科而徵書易集無煩禁捕而盜賊自弭古帝
王所以致治於上理者率由斯道考課之法當以
是為要務云
奉
諭旨昔蕭何相漢終舉曹參羊祜佐晉亦進杜預薦賢
自代青史稱焉是以宋有詔觀察薦忠勇自代之條
金有勅宰臣奏賢良自代之諭今三載考績黜陟幽
明邦之要典大臣徒遵例自陳乞賜罷斥而不舉賢
自代使遂其高尚職將誰任乎其以明歲為始凡大
臣自陳乞罷斥者令各舉德行材能堪以自代之人
隨疏奏聞若一人兼數職者材恐難全舉二三人或
三四人聽食禄及韋帶之士均許但不得舉同列及
位在己上者著為令
監察御史章佑昌奏三年京察激濁揚清定例部
院衙門所屬官員俱由該部堂官填註考語惟是
四五品京堂與正卿分屬同官並無統轄往往俱
置優等立法似未周詳請嗣後四五品京堂照國
子監欽天監之例止令正卿開寫各員事實移送
吏部都察院大臣於諸員過堂時秉公填註考語
從之
奉
諭旨向來在京八旗武職及外省駐防官員并在京文
武官員遇有罰俸案件准其將議叙加級改為紀錄
抵銷惟在外文武不准此例朕思大小臣工雖分職
有内外之殊而以功抵過俱屬一體嗣後外省地方
文武各員有情願將議叙加級改作紀錄抵銷罰俸
者著照在京文武官員之例准其抵銷
吏部議覆江蘇按察使李學裕奏請令月選州縣
官考試律例應毋庸議奉
旨李學裕所奏事屬可行著即於九卿騐看時摘問律
例數條令其條對與履歷一并進呈著為例
九年奉
諭旨國家承平日久各省營伍日就廢弛現今據奏各
處情形大槩甲仗旗幟尚屬鮮明而鳥鎗騎射則皆
平常該管大臣平日所司何事而輕視若此乎本應
從重議處但人數衆多祗將甚屬廢弛者交部議處
為此特降旨嚴行申飭各宜痛改舊習勤加訓練
監察御史彭肇洙奏將各省關係民生風俗之事
雖經題結仍令戶部計歲中某省旱澇豐歉刑部
計歲中某省強盜奸滛鹽梟謀故鬭殺干名犯義
案件若干簡切詳明按省分註於封印日彙集進
呈此即歲終課殿最之遺意奉
旨照所請行
十年甄别年滿千總選擇年力精壯才技可觀者
仍留候補外其弓馬漢仗平常而年力漸衰者俱
准以原品休致三年舉行一次所留候補之員於
支領千總俸銀外另賞給步糧一分
奉
諭旨每科學習清書之庶吉士於散館授職後遂不留
心清文以致日久荒棄歷來習氣如此昔我
皇考曾經訓飭今當散館之期朕再行申諭所有清書留
館各員既用三年之功仍應隨時温習不使遺忘棄
置數年之後朕當考試以分勤惰毋謂朕不戒視成
也
奉
諭旨會典開載康熙年間選拔庶常後有選派講讀修
撰編檢數員為小教習之例教習漢庶吉士詩文四
六今科庶吉士著掌院張廷玉阿克敦教習庶吉士
之大臣德沛汪由敦於現在講讀修撰編檢内選派
數員為小教習
十一年奉
諭旨三年京察之典激濁揚清所以叙官方而明黜陟
自當矢慎矢公甄别允當上次舉行之際恐各部院
堂官有瞻徇情面濫列一等者曾降旨令大學士於
騐看過堂時慎重分别有不稱一等者俱行裁去嗣
經大學士等分别去留此亦權宜辦理之道究之察
核司員惟堂官最為親切要在平日留心體察臨時
舉劾公平方為允協如上次定以一等者三年中行
走平常即當改為二三等不得稍存姑息之心上次
原列二三等者三年以來知所奮勉即當列為一等
亦不得仍拘已成之見惟一秉至公分别等第庶察
典肅而人人知所勸懲明歲又屆京察之期特先行
傳諭各部院堂官知之
十二年奉
諭旨為國求才者若渴之心以人事君者忘私之義朕
於京察之年令自陳大臣各舉賢自代乃夷考其中
瞻顧黨同皆有所不免是不可以不諭如禮部侍郎
楊嗣璟以廣西人而舉本省之學政官獻瑶不以官
階越次為嫌内閣學士朱定元舉雲南知府徐鐸是
皆藉口朕有韋帶之士亦許薦舉之旨不知朕之此
旨原以待出衆之材必猷為特達者而後稱豈官獻
瑶徐鐸輩即可舉以應明詔耶此等處若謂無私誰
其信之又如盛京侍郎四人同在一城而所舉彼此
相同顯係邪許會合並不出於誠也又如戶部侍郎
李元亮甫薦湖北臬司徐琳而徐琳即被總督塞楞
額參奏以為辦事乖張居心詐偽李元亮之特保何
所取耶又如廣西巡撫鄂昌薦布政使李錫秦上年
託庸革職因粤撫一時不得其人即用鄂昌署理而
用李錫秦為布政使適李錫秦在京朕召見時伊痛
貶託庸之劣而極稱鄂昌居官之優今鄂昌即舉李
錫秦以自代其何能免黨同朋比之嫌乎書曰舉能
其官惟爾之能稱匪其人惟爾不任諸臣獨不聞之
乎嗣自今諸臣其克勉進賢之誼勿苟且以塞責勿
假公以濟私勿藏拙以廢公勿勉強以從事本省督
撫不得舉本省藩臬本省搢紳亦不許舉本省官員
著為例
十三年河南巡撫碩色奏稱懷慶府知府郭咸寧
由部郎補授難勝郡守之任請將該員送部引
見降補奉
諭旨此等人員與其改補於事後不如斟酌於事前嗣
後有似此俸滿應陞者掣補之時該堂官公同酌量
或能勝繁劇之任或才具雖不甚優尚可以簡缺用
者即咨明吏部准其前赴新任倘人雖老實而才具
中平在内猶可黽勉供職而於外任不甚相宜者其
應陞之處改為加級亦可酬勞所遺道府員缺照例
另選下大學士九卿議行
奉
勅諭翰林考試不得稱病規避時翰林院奏侍讀學士
世臣等病痊請行補考其病尚未痊不能補考者
應請休致
上免其考試分别處分並飭下次考試翰林有稱病規
避者劾之
奉
諭旨朕令大臣自陳者舉可以自代之人凡以拔茅茹
籲俊乂之意也今吳同仁之囑周學健乃以許兩干
之數朕不解焉問之錢陳羣始知二千之賕夫考績
黜陟豈可為苞苴之門豈朕若渴之誠尚未喻於二
三大臣耶朕甚恧焉其罷之
十四年奉
諭旨各省督撫於所屬道府内有不能勝任者或奏請
調簡或勒令休致不得仍請以部曹改用此定例也
朕思此等人員既以不能勝任奏請改補執例詰駮
往返遷延該員明知不能久留未免志氣隳頽視同
𫝊舍甚至縈情囊槖簠簋不飭於地方殊屬無益嗣
後各省督撫題奏改補人員於本摺内分晰聲明或
宜調簡或勒令休致其才具平常而年未衰老者或
以同知降補俱著送部引見有違例仍請改用部曹
者吏部將該督撫議處一面行令離任毋致貽悞地
方
十五年奉
諭旨大計軍政固三載考績之義以示激揚但文武大
臣具疏自陳雖屬遵循成例而於實政未覺甚有裨
益蓋中外大臣皆朕所簡用既經委任其居心之誠
否才具之短長舉在洞鑒之内如不能稱職早已隨
時甄别其待至三年而計去者實缺非要任而人無
大過介在可否之間者至於大臣恪供職守正宜久
任以收實效而屆期輒求斥革復降旨令照舊供職
拘成例而事繁文非崇實務夲之道也至御前大臣
領侍衛内大臣等或簡自勲戚或拔從宿衛其辦理
閣部卿長以及八旗職任俱量才器使非循資錄用
者比且伊等多世沐國恩趨承左右論其情理亦不
當引退就閒甘心暇逸而每至三年亦循例求罷是
轉以疎遠自居如君臣一體之義何即如來保自
皇祖時即已侍直内廷迄今五十餘載雖年登七袠而受
恩如此其深且久則自陳請解退職任者義當然乎
抑明知其於理有未安乎又何事此虚文為也前因
宗室王公兼辦閣部等職者俱係宗潢近派特旨令
不必自陳嗣後御前大臣領侍衛内大臣御前侍衛
乾清門侍衛等兼理閣部及八旗事務者遇大計軍
政俱著不必自陳餘仍照舊例行
奉
諭旨京官察典屆期三品以上堂官尚具本自陳部院
司員亦俱令引見而四五品京堂則不在自陳之列
考核之後亦不行引見雖有吏部都察院填註考語
之例不過按冊過堂虛文應事其中龍鍾庸劣者既
得姑容即才具優長精力壯盛堪供驅策者亦無由
自見於培養人才澄叙官方之道蓋兩失之嗣後京
察年分吏部開列王大臣等職名請旨特派數人將
四五品京堂秉公分别一二三等及應留應去具摺
奏聞帶領引見以定黜陟庶優劣分而人知激勸於
實政有裨其王大臣等之是否秉公據實亦不能逃
朕洞鑒即於本年為始著為令
十七年奉
諭旨京察之年部院大臣各省督撫循例自陳求罷候
旨照舊供職此雖三載考績之義但卿貳職贊機務
督撫任寄封疆朕量材簡擢日復於懷其有不副委
任或克稱簡畀者率已隨時黜陟斷無遥待三年之
理凡可俟之京察解退者不過閒曹冷署年力衰昏
而又非有大過介於可去可留之間者耳且身列大
臣謬以斥罷為辭是相率為偽誠無謂也嗣自今内
而部院司員外而道府京察大計之例仍舉行以昭
激勸其自陳繁文著停止武職五年軍政視此
十八年奉
諭旨前經降旨部院堂官稱職與否久悉朕懷自可隨
時黜陟京察之年停其自陳四五品京堂特派王大
臣秉公分别去留奏聞引見至三品京堂則非尚書
侍郎比也今既不令自陳轉得以散地容其濫竽可
乎其令吏部於京察時將伊等事實另繕清摺候朕
親為裁奪
奉
諭旨刑部議駮外省題達案件經督撫遵駮改正者司
員並邀議叙夫指駮案情必有首先立議之人乃將
各員通行議叙其中隨同畫稿並學習額外之員均
得濫邀叙錄非核實之道且由刑曹陞調别衙門者
恃有加級紀錄可以抵銷往往不肯認真勉力辦事
因思吏部司員向因議處之案較多别部僅將承辦
之滿漢司員各一人開送議處此雖非正例然以吏
部議罰可以通刑部議叙其於考課之法方為平允
嗣後刑部各司遇有因題駮議叙者著照此旨行
奉
諭旨藩臬兩司履任三年屆滿請旨陛見乃古述職之
意朕得隨時察看以備簡用其奏請未經允准次年
以後每年俱應復行具奏若又待三年之期是六年
矣近來各省藩臬中具奏之例多未畫一該部可通
行傳諭嗣後均照此旨行
奉
諭旨向例各省教職六年俸滿該督撫學政公同甄别
堪膺薦舉者保題送部引見其年力衰邁者咨部休
致但督撫陋習既不肯輕舉又不肯多革是以保題
者固屬寥寥而休致者亦不多見惟使龍鍾之輩濫
竽戀棧無所區分蓋視教職為無足輕重初不計及
為造士之根本也前以選拔貢生為教職之階曾降
旨訓諭各督撫學政令其加意慎重嗣後教諭除有
劣蹟者隨時參劾外至六年俸滿堪膺民社者保題
其年尚強壯精力未衰可以留任者出具考語送部
引見若准留任俟六年再滿仍如是甄别如年老人
員即著咨部休致有願來京引見者照大計之例該
督撫聲明給咨引見至訓𨗳一官例止得陞縣佐該
上司尤多忽略嗣後甄别之例與教諭同著為令嗣
於二十六年以遠道孤征寒氊可念舟中傔從不
無多費僻在邊省者轉瞬六年尤為僕僕雲貴川
廣福建湖南甘肅等省俱改為八年舉行一次其
六年保題及餘近省分仍照舊例行
十九年奉
諭旨前以知府需人降旨令各督撫遴選保送并飭部
查明歷俸十年以上之府佐州縣均令送部引見蓋
恐有用之才或以悃愊無華不事奔競因而見屈長
官久羈下吏今各省雖未到齊而就直隸各員均經
朕親覽即百里之任尚有未可姑容者况求其堪勝
知府豈可得乎例之各省已可槩見則知中材藏拙
簡任者多而脱穎者早登薦剡各督撫原未致屈抑
人材朕用以慰而嘆十年不調者非不自量則旁觀
好事者流為之嘖嘖稱屈耳以朕觀之各督撫尚屬
包荒而非蔽賢嗣後更宜不時查察屬吏毋事姑息
范文正之言甚可味也著再通行𫝊諭知之
奉
諭旨湖廣總督開泰奏稱截取舉人李兆龍看其年力
不特不堪知縣之任即改補教職并恐難司訓廸已
勒令休致咨部等語知縣為舉人應選之缺其中有
衰邁濫竽者自應慎重甄别但改補教職已屬降等
今開泰於截取之日未試以職即行淘汰雖曰加意
甄别然若輩讀書上進即年力才分各有所限而窮
年苦志竟不獲一登仕版揆諸情理未免過當此正
所謂過猶不及也朕總理庶政務在持平未嘗稍有
畸重畸輕之見李兆龍既不勝知縣之任著仍以教
職用
二十二年奉
諭旨江南淮徐海等屬受水患有年矣朕翠華南涖周
覽土風加賑截漕所有積年借欠籽種口糧槩予豁
免惟是恩澤所施非得賢守令實力奉行無由下究
况在稍歉之區尤資良牧撫循培養庶幾日有起色
若仍因循闒冗漠不關情假手胥吏視為故事即使
厚費帑金蒼生何能免溝壑流離之慘是以此方州
縣視他處更重該督撫當慎加遴選務得有猷有為
悃愊愛民者以膺斯任仍時時留心體察有暇即親
行咨詢使窮鄉僻壤民隠畢逹守令賢否自不能掩
惟期於地方有益該督撫其善體朕懷毋僅以簿書
期會為課吏先務也其數府現任守令各官著該督
撫各出考語具摺奏聞或有如所諭賢明之吏宜留
任者或有不能勝此而可以調他處事簡者其悉心
詳酌一二年後朕將親臨考察若仍入其疆而田野
不治則非守令之罪將督撫是問矣
定甄别年滿千總以六年舉行一次定例各省提
督將年滿千總内候補候推人員三年甄别一次
並令將實在出衆者准再行保舉引
見即用其原應題補而非出色者咨部降為候推候推
内有應拔置題補者准一體保送引
見其不在保送之例而人材尚可留者仍隨營候推衰
老懶惰咨部休致定例綦詳從前因候補候推人
員積年壅滯為數甚多是以定期三年舉行一次
上以本年甄别之後伊等班次自可逐漸疏通特降
諭旨著嗣後六年甄别一次兩廣總督楊應琚彙奏甄
别一摺將每項若干員分款列名開具清單辦理甚
屬明晰嗣後各督提於六年甄别後著照此式開單
彙總進呈則各督提之辦理得宜與否率可知矣
奉
諭旨牧令與民最親其賢否所繫甚重前恐外省督撫
各存意見登之薦剡者未必盡出於至公而實在循
良之例或致淹滯有十年不調之嘆是以降旨令將
歷俸十年以上者送部引見蓋恐實有才具可觀久
屈下僚者冀得簡拔數人以供驅策且示鼓勵乃數
年陸續引見各員多屬尋常供職之人求其才猷出
色者甚少類皆庸庸者流適膺簡僻小邑得以藏拙
故可姑容其至十年之久者幸耳即如今日之廣東
江陽縣知縣李青廣西武緣縣嵇坊其人殊無足觀
較之督撫題陞薦舉之員相去甚遠可見數年來各
督撫於保題陞調尚不敢逞其私意屈抑人才嗣後
俸深人員如本人情願引見仍照例送部其有不願
者聽不必僕僕道路徒費往返然人才具雖限之於
天而志由自立果能實心任事必有實惠及民所當
奮勉向上為國家有用之員上司自有聞見若該督
撫等曲為隠庇以博寬大之名則大非委任封疆之
意矣著將此旨通行傳諭知之
甄别各部屬年齒衰邁司員凡各部院司員除保
送記名御史繁簡缺道府直隸州知州及歷俸未
滿三年者外所有現任之郎中員外主事各官年
逾五十五歲者奉
諭旨著各部堂官詳加甄别或精力雖衰尚能辦事及
行走年久熟諳部務者分别應留應去通行帶領引
見該堂官之秉公甄擇與姑息從事亦於是觀之
奉
諭旨各部院司員現已甄别龍鍾衰邁難以供職者予
以原品休致將來部曹自可得人其給事中御史内
亦有年力已衰甚至步履維艱者著都察院堂官照
各部院甄别之例秉公區擇酌擬去留帶領引見
二十三年奉
諭旨各省水師所設兵弁以熟諳水務為要向來遇有
考選拔補督提等專以弓馬較優劣夫使既習水務
又嫻弓馬誠為出衆全材但水師所重全在能識風
雲熟知砂線以及通曉駕駛等事嗣後除内河水師
仍照舊例拔補外其出巡外洋各兵弁著該管官於
統領出巡時留心查察權水務之緩急驗技藝之高
下分别等第詳記檔案預行申報遇有考拔督提等
可按籍而稽外委則以一等之兵丁考補千把則以
一等之把總外委考補如一等不敷即用二等庶不
致所試非所用而營務可收實效至水師保送俸滿
千總尤當詳慎著各督提等嚴行考核并發隔營統
巡大員帶領出海試驗如果嫻習水務准其送部引
見其或本營濫行保送及隔營扶同徇庇即行查明
參處其著為令
二十四年定京察陞調人員分班引
見京察向例各部院堂官將所屬官員分别等第若陞
調未滿半年者則仍由原衙門堂官出具考語移
咨新任衙門辦理至是奉
諭京察為澄叙大典理宜詳慎甄擇以防濫竽各該堂
官等因該員陞調别任移送考語或未免於有意假
借嗣後京察人員在新任衙門年例未滿已移咨前
任堂官出具考語列在二等三等者仍照舊例其有
列為一等者於帶領引見時另分一班不得因有此
分班之旨轉增各部向來所定額數致滋濫觴
奉
諭旨向來内外文武三品以上大員遇京察軍政之年
援例自陳文具相沿無裨實政曾經降旨停罷第念
伊等洊陟崇階並由特簡其人賢否優劣雖已均在
洞鑒然其間不乏旅進旅退苟圖持禄戀棧之人若
以平時既無大過足干吏議又不按例甄核任其迴
翔日久必致職業不揚甚非澄叙官聯之道嗣後吏
部於京察時將在京之尚書侍郎以下至三品京堂
以上在外之總督巡撫分列為二本兵部於軍政時
將在京之都統副都統在外之駐防將軍都統副都
統各省之提督總兵官分列為三本繕具簡明履歷
清單進呈候朕鑒裁以重考績大典著為令
令督撫於舉人截取時甄别就教署四川總督岳
鍾璜奏截取舉人現任瀘州學政龍正國年力雖
未衰老但氣體甚弱人亦拘迂難膺民社應仍令
回學正之任咨部註冊奉
諭旨岳鍾璜所奏甚當知縣職司刑名錢榖原非才力
衰庸者所能勝任與其得缺時始行改補何如截取
時先為甄别此不獨地方可收循良之效即該員亦
得免跋涉之勞岳鍾璜以暫攝督篆而能實心鑒别
不事姑容深足嘉予但在該員或以曾列乙科未經
引見豈即甘心冷署所謂人苦不自知也嗣後似此
者著照大計年老被參之例如願來京准予給咨聽
該員自行赴部引見庶不致妄抱向隅之怨而大吏
程材之當否亦難逃朕洞鑒若不願赴部仍聽其便
奉
諭旨愛必達奏楚姚總兵陳益將陛見起程舊疾猝發
請緩至七月提鎮履任三年令具摺奏請陛見其人
才優劣精力盛衰並可隨時體察今陳益因來京稱
疾貴州提督哈攀龍自云病愈來京而言辭步履依
然不能自主福建提督馬負書又因來京忽值感冐
風寒不即就道夫疾病雖常有之事然若無陛見之
例其甚不堪者幾資其養拙戀棧而姑息之督撫或
且以為無礙姑容則害戎政為大矣即督撫膺一省
重寄藩臬任方面專司吏治民生所繫尤為重大若
以往來資斧計議則尚謂之封疆大臣乎且如胡寳
瑔無歲不請陛見而總未允其請嗣後督撫藩臬皆
宜如提鎮之例若朕深知及有要務者自不令其亟
來也
奉
諭旨前經降旨各省副將歷俸五年以上該督撫陸續
送部引見而由旗員外補之人又有五年調換來京
由軍機處查奏請旨之例與綠營漢缺副將等專定
五年一次送部者不同今據李侍堯將歷俸五年以
上之副將福海送部引見係遵前旨辦理但該員已
屆應行調換之期若甫令回任旋復調京不特伊等
徒勞僕僕道途且恐有妨營務嗣後凡旗員副將分
别道里遠近定以年分雲南貴州四川廣東廣西福
建等省著以七年為期江西浙江湖南湖北陜西甘
肅等省以六年為期江南河南山東山西直隸等省
以五年為期著該督提等屆期將該員分别出具考
語送部引見如有堪勝總兵之任者一併奏明或應
留京或回本任候朕酌量降旨所有綠營副將彷此
畫一辦理福海著即回京其員缺著兵部照例開列
請旨所有軍機處查辦五年調換之例著停止
奉
諭旨直隸州知州調取引見應與道府各員一併按照
省分遠近酌量分别年分著為定例直隸山東山西
河南江南等省著以六年為期江西浙江湖南湖北
陜西甘肅等省以七年為期雲南貴州四川廣東廣
西福建等省以八年為期庶該員等赴部之期既屬
適均而甄擇人材亦為有益
二十八年奉
諭旨向來直省俸滿千總於引見發回後概行開缺是
雖有陞擢之名轉致無任可回情理亦堪憫惜該部
奏請嗣後千總等既經俸滿其下次無庸再待六年
即改為三年一次據實甄别之處應如所議行第念
頻年壅積員數過多現在即應通行甄别而其去留
等次又當就年力以為斷蓋武弁所業者弓馬所飭
者戎行必年力壯盛始可能於其任非如俸滿教職
苟不至暮齒頽唐猶可從容司鐸不當概以年格限
之也所有直省各項年滿千總及例前尚在需次各
員著即一併悉心秉公分晰甄别有年在六十以上
者候補之員降為候推候推之員降為留任俱俟下
次甄别以次遞降至六十六歲即予休致其咨部留
任之員一至六十歲以上者概令休致其年雖未及
期而技藝生疎人材闒葺不堪造就者並即勒休出
缺毋得稍存遷就之見如此則把總陞用之途不致
過閼而營政官常亦均有裨益矣著為令
御史王懿德奏考試翰詹諸臣事宜奉
諭旨嗣後考試翰詹等官俱著彌封試卷
二十九年奉
諭旨外省題陞人員向例前此引見未滿三年者免送
引見蓋因其人政績尚優且經朕鑒别未久也至罣
悞人員議降議革本屬分所應得特以事屬因公准
令送部引見候朕量材甄錄此乃格外之恩其情事
與名列陞調之人判不相同今吏部於失察邪教之
王銘錫馬鵬飛等前已因公罣悞從寬錄用近復以
此干議而該部以引見未滿三年聲明雙請是於僥
倖中復求僥倖也王銘錫等仍著送部引見著為令
奉
諭旨前令各督撫學政將俸滿教職六年甄别一次除
保題勒休之外並令一體送部引見年來各省送到
此等人員率皆循分供職並無必須復加鑒别之處
因念伊等官卑禄薄特限於俸滿之例僕僕來京未
必不以為苦嗣後凡僅堪勝任之員莫若多展年限
分定等差按年遞汰著大學士等奏議尋議教職六
年俸滿應行留任者該督撫學政核其才力堪策
勵者列為勤職次為循分供職各註切實考語咨
部註冊後俸再滿如勤職中有才政卓著者勿以
前次未經保題概置不問如止照常奮勉仍列勤
職如其少遜於前即改為循分供職又供職中有
較前奮勉者准列勤職如止照常訓課仍列供職
如才力衰庸即與休致再年逾七十以上其衰憊
者固應勒休即精力尚堪留任者亦只展限五年
概令休致得
旨允行
奉
諭旨大計附薦人員其有正項錢糧未完及革職留任
未經開復者部議俱以毋庸議題覆第思此等人員
多以才具可造由簡調繁及處分多而開復不易即
登附薦又以格於成例不獲隨衆引見其中恐不無
屈抑著該部分别年例酌量章程具奏尋議附薦官
員除係簡缺有錢糧處分及降革未經開復者仍
議駮外其現任兼三兼四繁缺者以歷俸五年為
限臣部將應否送部引
見聲請如此等人員處分題本到部時現屆開復者即
與正薦合例人員一體議准又嗣後卓異計俸應
以本省屆滿三年為例其前别省歷俸不應接扣
俱得
旨允行
奉
諭旨緣事降調人員其中應行送部引見者例由督撫
具考朕既核其人之才具亦因以覘該督撫之鑒别
法至善也至離任候補人員因係前任案件罣悞本
籍督撫無從注考嗣後此等人員著原籍之督撫一
體具考送部是年十月復奉
諭旨於該員請咨回籍時該督撫即具切實考語咨明
本籍存案俟於赴部時徑由本籍督撫查叙原咨無
庸前赴原隸衙門注考以昭畫一
三十年奉
諭旨藩臬兩司有奏事之責乃或摭拾尋常事件及更
改一二律例俱於實政無裨至附奏年歲晴雨情形
又多仿照督撫所報而於地方要務未有專摺入告
者如近日豫省河隂縣民因歸併滎澤聚衆罷市巡
撫阿思哈時值迎鑾行在該藩臬雖一面具禀一面
親往拏究但巡撫公出諸事責在兩司豈有遇此等
重案猶待據禀具奏者雖督撫隨時陳奏兩司固不
便攙越然使皆存顧忌概不發言將督撫倘有敗檢
骫法之事勢必徇隠欺朦所關更鉅嗣後兩司於地
方要務有應陳奏者即以奏聞又從前保舉堪勝知
府皆以督撫為政今後如再有應行保舉時兩司會
同參核以昭公慎
奉
諭旨各省道員副將歷俸六年以上者向俱送部引見
該督撫等將伊等勝否臬司總兵之處聲明奏聞今
思臬司總兵均係大員道員等堪勝與否朕原可於
引見時甄定且恐循行日久視為具文屬僚或藉為
干進之階而上司亦以為市惠之地於政體轉有關
係嗣後著概行停止
奉
諭旨巡視臺灣御史前已降旨三年簡派一次事竣即
回無庸候代今思該處駐有鎮道大員足資經理而
向來巡察御史多屬有名無實若遽行裁撒則有司
或以遠隔海洋無人稽察日久不免廢弛嗣後屆三
年請派之期該衙門仍照例奏請或停或派隨時酌
量其盛京等五處分班簡派稽察亦視此例
皇朝文獻通考卷六十一
