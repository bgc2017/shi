皇朝文獻通考卷一百七十五
樂考(二十一)
散樂百戲
(臣)等謹按秦有角觝之戲漢有魚龍曼延之戲而
後之踵事增竒詭怪百出大都聲容器數均非部
伍之正故馬端臨考以散樂百戲賅之
國家筵宴之候亦有散樂百戲然雅俗二部而外初
未嘗有駭觀驚俗之竒也自平定西陲回紇内附
獻其樂伎始有尋橦高絙承盌轉碟諸戲攷西域
前史載其俗多幻術如跳丸胡旋倒行足舞並皆
騰踏蹻捷眩惑非常是其俗伎流傳由來已久兹
既向化歸誠亦使之列於
殿廷隸之樂府與諸蕃樂伎並陳於燕饗非徒昭逮
下之情而亦所以示覆幬之廣也他如火戲冰戲
之屬隨時行之要非無事而舉者謹考定制亦附
紀焉
耕耤筵宴散樂百戲進菓桌管絃樂奏朝天子安
桌畢樂止領樂官一員樂工二名領舞童五名四
時和隊舞承應樂奏望吾鄉舞畢樂止領樂官一
員樂工六名百戲變碗承應進酒領樂官一員樂
工二名領幼童十三名呈瑞應承應樂奏黃薔薇
舞畢樂止領樂官一員鼓板三名領老人一名探
子二名承應唱商調集賢賓進饌領樂官一員樂
工八名清樂奏太清歌徹饌樂止領樂官一員領
莊家老四人舞童八名老人四名攛掇四名黃童
白叟鼓腹謳歌承應樂作換莊農舞畢次文士九
名感天地承應樂奏啄木耳次武士九名感祖宗
承應樂奏黃薔薇次進寳回回五名頌得勝承應
樂奏紅衲襖次香斗老人三名黎民歡樂承應樂奏
調笑令次五方夜义五名承應樂奏鬼令次五海
龍王承應樂奏清江引次三官五方彩旗承應樂
奏看花會俱用大樂以次陳伎
火戲每歲正月
幸圓明園奉
皇太后觀火戲例於十三十四十七十八每日晚刻設放
吉祥盒子燈或二座或三座十五十六每日午刻
設放日間盒子各一座晩刻設放吉祥盒子燈或
二座或三座及萬國樂春臺火戲各一座
冰戲每歲十月咨取八旗及前鋒統領護軍統領
等處每旗照定數各挑選善走冰者二百名内務
府預備冰鞋行頭弓箭毬架等項至冬至後
駕幸瀛臺等處陳設冰嬉及較射天毬等伎分兵丁為
二翼每翼頭目十二名服紅黃馬褂餘俱服紅黃
齊肩褂射毬兵丁一百六十名幼童四十名俱服
馬褂背小旗按八旗各色以次走冰較射陳伎畢
恩賞銀两頭等三名各賞銀十两二等三名各賞銀八
两三等三名各賞銀六两其餘兵丁各賞銀四两
俱由内府廣儲司支給
走馬伎乾隆十二年起奉
旨交與内府三旗前鋒人等挑選學習解馬花馬箭共
一百二十名至乾隆十三年冬奉
上諭南苑
紫光閣
圓明園及木蘭熱河等處呈用預備所有預備之處
花馬箭照常衣服解馬皆用短襖其閱伎之時與
閱伎之地盡照
旨遵行
笳吹樂司笳一人司胡琴一人司筝一人司口琴
一人司章四人皆服蟒服跪一膝奏蒙古樂曲
番部合樂筝一琵琶一三絃一火不思一番部胡
琴一笙一管一笛一簫一雲鑼一二絃一月琴一
提琴一軋筝一拍一每器各一人與笳吹同入共
二十人為四班皆蟒服跪一膝奏蒙古樂曲
高麗國俳笛伎管伎鼓伎各一人戴烟氊帽鏤金
頂服藍雲縀袍棕色雲縀背心藍綢帶俳長一人
戴面具青縀帽紅纓服紅雲縀袍白綢長袖綠雲
縀虎補背心十字藍綢𢃄擲倒伎十四人服紅短
衣在丹陛兩旁立俳長從右翼上於氊南立北面
致辭(係高麗語)笛伎管使鼓伎各一人從右翼上於氊
西南立東北向擲倒伎從左翼上自東向西各呈
其伎
回部樂伎銅繩伎用銅繩一根徑二寸長一丈餘
或用麻繩一根徑二寸長三丈餘横於架木之上
架木高二丈五尺又用麻繩一根斜墜於地拴於
橛一邊立桅木一根高六丈回人服綵衣兩手執
木一根赤足自地登繩斜上履繩而走往返遊躍
於繩上既而又服其靴足掌下加一銅盤踏銅盤
而履繩亦可往返行之或去銅盤踏一立木徑二
寸許高五寸許遊於繩上亦可或履或行或跳或
躍或跨而騎或坐而起如履平地然下立回人一
亦服綵衣擊鼓而喧於下戲躍既畢左懸弓右挾
矢抱桅木而直上至桅頂地設帽毬一枚援弓而
射之
皇朝文獻通考卷一百七十五
