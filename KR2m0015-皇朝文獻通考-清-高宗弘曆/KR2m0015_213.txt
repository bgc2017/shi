欽定四庫全書
皇朝文獻通考卷二百十三
經籍考(三)
經(書)(詩)
日講書經解義十三卷
康熙十九年翰林院掌院學士兼禮部侍郎庫勒
納等奉
敕編
聖祖仁皇帝御製序曰天生民而立之君非特予以崇高
富貴之具而已固將副教養之責使四海九州無一夫
不獲其所也是故古之帝王奉若天道建都樹屏以立
其綱設官置吏以張其紀經天緯地以盡其才親親尊
賢以弘其業黎民阻饑而為之教稼五品不遜而為之
明倫為禮樂以導其中和為兵刑以息其爭訟事未然
而預為之備患已至而亟為之驅蓋治天下之法見於
虞夏商周之書其詳且密如此宜其克享天心而致時
雍太和之效也所以然者蓋有心法以為治法之本焉
所為敬也誠也中也敬則神明有主而物欲不能搖誠
則孚信在中而偽巧不能間中則公正無偏而邪說不
能移凡書中曰欽明曰寅恭曰祇懼曰迪畏皆敬之屬
也曰允塞曰至諴曰一德曰惇信皆誠之屬也曰義制
事禮制心曰沈潛剛克高明柔克曰寬而有制從容以
和皆中之屬也性之者為堯舜禹文身之者為湯武高
宗困而學之者為太甲成王悖而去之者為太康桀紂
嗚呼心法之存亡治道之升降分焉天命之去留繫焉
曷其奈何弗鑒朕萬幾餘暇讀四代之書惕若恐懼爰
命儒臣取漢宋以來諸家之說薈萃折衷著為講義一
十三卷逐日進講兹加鋟梓頒示臣民俾知朕仰法前
代聖王志勤道遠然夙夜兢兢思體諸身心措諸政治
以無負上天立君之意夫豈敢一日忘哉是為序
欽定書經傳說彙纂二十四卷
康熙六十年大學士王頊齡等奉
敕撰
世宗憲皇帝御製序曰朕思六經皆治世之書而帝王之
大經大法昭垂萬古者惟尚書為最備蓋自繼天立極
精一執中二帝三王之心法遞相授受而治法亦因之
以傳今觀書所載成天平地經國造邦建官立教禮樂
兵刑之弘綱大用與夫賡颺都俞之休風嘉謨嘉猷之
陳告凡所為永膺天命而致時雍協和之效者雖去數
千年尚可於方策中想見其欽明寅畏之衷敷布經綸
之迹後之君臣得奉為楷模以追蹤於唐虞三代之隆
詎不於書是賴哉我
皇考聖祖仁皇帝聖學淵深治功宏遠存於中者二帝三
王之心發於外者二帝三王之治而稽古好學於典謨
訓誥之篇沈潛研究融會貫通初
命講官分日進講著有解義一篇頒示海内復
指授儒臣薈萃漢唐宋元明諸家之說參考折中
親加正定廣大悉備於地理山川援今據古靡不精核為
書經傳說彙纂凡二十有四卷兹值刊校告竣與易詩
春秋諸經次第傳布敬製序文勒之卷首夫後世之天
下唐虞三代之天下也而治法之垂為典章心法之原
於性命者先後同揆百世之聖君賢輔未能易也故為
君者必思比德於堯舜禹湯文武而後無忝乎為君為
臣者必思嫓休於臯䕫伊傅周召而後無忝乎為臣朕
夙夜兢兢冀克守主敬存誠之道以遂覲光揚烈之懷
尤冀卿尹百執事共體元首股肱之誼殫協恭厲翼之
忱寅亮天工諴和民志俾薄海内外永底乂安於以遠
宗聖哲而仰承
皇考尊崇經學啟牖萬世之盛心顧不美歟是為序
(臣)等謹按是書有卷首上下卷上卷列引用姓氏
書傳圖下卷綱領卷末附書序一卷合正文二十
一卷為二十四卷書成恭呈
欽定凡典謨訓誥之大山川地理之賾無不精硏援据悉
禀
睿裁仰見
聖學淵深心法治法同條共貫其間採輯蔡沈集傳可從
者從之不可從者必附錄舊說以明之大公至正
鑑空衡平彙羣說而折衷至當洵萬世所遵守矣
彼袁仁等之故立異同陳櫟等之堅守門戶者烏
足以窺萬一哉
尚書集解二十卷九州山水考三卷
孫承澤撰承澤號退谷山東益都人世隸上林苑
籍故自稱曰北平前明崇禎辛未進士官兵科給
事中入
國朝官至吏部侍郎
承澤自序曰尚書不獨治統所屬道統寄焉言心
言性言敬實開萬古理學之宗視諸經為尤要文
有艱澀平易之不一以事非一代作非一手如周
易四聖繁簡不一詩之正變不同三頌簡縟之相
遠也朱子即不注書而仲默所注或曾面授意旨况
同時有吕東萊書說後百年有金仁山之表注許
白雲之叢說其精粹不遜於朱子余舊著集解一
編今年屆八旬恐其散佚重加裒益刊之家塾所
解多從蔡傳參以東萊其有不合者正以仁山白
雲兩先生要歸之明顯暢逹而止
又山水考自序曰古今山經水志搜竒者失之荒
唐紀遊者但狎其耳目無足取也禹貢一篇不獨
紀載成功造化之功用神聖之彌綸俱在焉余反
覆讀之仍著其總目於前而分考之於後夫山之
所墳水之所湧水之所奔山之所亘動静相生剛
柔互錯先儒謂理一分殊一理之妙不於山水益
見乎
尚書近指六卷
孫竒逢撰竒逢見易類
張溍曰此其晩年所論定也
書經稗疏四卷尚書引義六卷
王夫之撰夫之見易類
書經疏略六卷
張沐撰沐見易類
(臣)等謹按是書詮解多襲蔡傳其獨出已見者如
解無逸篇則知小人之依句曰於是知小民者君
子之所依賴以安也幾於不成文義又所載孔安
國序於春秋左氏傳句解之曰傳附經左曰左傳
是以左氏為左右之左則更駭人聽聞矣
古文尚書疏證八卷
閻若璩撰若璩字百詩太原人徙居山陽康熙己
未薦舉博學鴻詞
黃宗羲序曰吴草廬作纂言以伏氏二十八篇為
之解釋以古文二十五篇自為卷袠其小序分冠
各篇者合置於後歸震川以為不刊之典郝楚望
著尚書辨解亦依此例然從來議古文者以史傳
考之則多矛盾惟取秦火以前諸書如左氏内外
傳孟子荀子墨子之類證之嘉靖初梅鷟著尚書
譜取諸傳記之語與二十五篇相近者類列之以
證其剽竊稱引極博然終未合於史傳之異同
是書謂兩漢時安國之尚書雖不立學官未嘗不
私自流通逮永嘉之亂而亡梅賾作偽書冐以安
國之名則是梅賾始偽後人可并以疑漢之安國
乎中間辨析三代以上之時日禮儀地理刑法官
制名諱祀事句讀字義因尚書以證他經史足祛
後儒之蔽
古文尚書冤詞八卷尚書廣聽錄五卷舜典
補亡一卷
毛竒齡撰竒齡見易類
竒齡自述略曰梅賾所上者乃孔傳而非古文尚
書其古文尚書本傳習人間而賈馬諸儒未之見
又曰漢藝文志書以廣聽向讀宋儒書不能於此
外有所推暨而往往以聽而廣其說是廣聽者本
於書廣而今乃以聽廣也補亡則取史記為主而
以孟子左傳尚書大傳參之
朱彝尊曰蕭山毛氏見說經者多攻古文尚書之
偽作冤詞八卷為孔安國梅賾訟冤
(臣)等謹按竒齡才辨而博懼拾前人緒餘故反其
詞以求勝冤詞之目一曰總論二曰今文尚書三
曰古文尚書四曰古文之冤始於朱氏五曰古文
之冤成於吴氏六曰書篇題之冤七曰書序之冤
八曰書小序之冤九曰書詞之冤十曰書字之冤
托名以衛經為詞實則虛辭臆斷罅漏彌甚又嘗
語其門人曰尚書事實乖錯如武王誥康叔周公
居洛邑成王寧周公周公留召公皆並無此事乃
据漢志作廣聽錄五卷堅護孔傳不顧其安惟名
物典故引据精核於經義實有所禆至摭史記以
補舜典之缺則是以竄亂古今詆朱子而不知自
蹈於竄亂之尤者矣
尚書埤傳十七卷禹貢長箋十二卷
朱鶴齡撰鶴齡字長孺别號愚庵吳江人
鶴齡埤傳自序曰尚書者古帝王之心法治法所
總而萃也義解一訛貽害非𦕈古文孔傳晩出書
義稍顯孔穎達為之疏雖正二劉之失未愜學者
之心求其條貫羣言闡明奥旨信無逾於仲默集
傳者但其意主於撥棄註疏故名物制度之屬不
能無訛讀禹貢者河渠遷改眩若進風陳洪範者
九數相乘迷如辨霧安望其酌古準今卓然稱有
用之儒哉余竊用愍歎此埤傳之所由作也
例略曰經文不全解故不全載昔趙子常說春秋
有杜氏補註一書專取杜註之舛闕者補之此書
實仿其體漢唐二孔氏名物度數之學多得其真
蔡氏訓釋義理而稽古却疎故取註疏為主參以
諸儒之說至禹貢一篇於賦税漕渠田制水利采
摭特詳
又禹貢長箋自序曰自禹迄今陵谷代變山川往
蹟難以深求幸漢唐以來諸儒辨論各出以及乘
志圖經約略可據雖其間甲乙齟齬往往有之而
考證析合亦存其人爰取注疏大全百氏之說條
貫而衷斷之體宗訓詁而旁及史家求為通經適
用之學惟望博雅君子論定而是正焉
禹貢錐指二十卷洪範正論五卷
胡渭撰渭見易類
李振裕序禹貢錐指曰今乙酉首春振裕校書
内廷與禁直諸臣從容言
天子崇尚經學搜求遺逸若胡處士渭禹貢錐指一書豈
可令伏而不見杳學士昇乃以奏呈三月
南巡狩渭親賫是書并所撰平成頌一篇以獻
賜御書詩扇匾額詳載渭姪禮部侍郎會恩恭紀是書卷
首有四十七圖皆渭手摹書中先為分列經句其
集解亞經一字集解後附錄又亞一字首列孔傳
孔疏次宋元明諸家之說有雖係經解而不成章
者並以已意融綴用渭案二字别之如山海經越
絶書吳越春秋吕氏春秋淮南子尚書中候河圖
括地象等書所言禹治水事一切擯落
渭自序洪範正論曰洪範一書如日月之麗天有
目者所共覩而間有晦盲否塞者則先儒之曲說
為害也五事本於五行庶徵本於五事不過以雨
暘煥寒風之時不時騐貌言視聽思之敬不敬而
漢儒五行傳專主灾異固已乖矣而又推廣言之
復援春秋及漢事以實之以瞽史矯誣之說亂彝
倫攸叙之經害一也洛書之本文具在洪範劉向
之言非妄而宋儒乃創為白黑之點方圓之體九
十之位則書也而變為圖矣且謂範之理可通於
易劉牧易數鉤隠以九位為河圖十位為洛書而
蔡元定兩易其名害二也洪範元無錯簡而宋儒
任意改竄移庶徵王者惟歲以下為五紀之傳移
皇極斂時五福至其作汝用咎及三德惟辟作福
以下並為五福六極之傳害三也愚惟是解自甲
申迄己丑乃成纂為五卷
(臣)等謹按胡渭殫心著述遭逢
聖祖仁皇帝尊崇經術採訪遺編得以上塵
睿鑒讀是編者匪特仰
聖度如天不遺蕘獻亦以見儒生稽古之榮堪垂不朽也已
書經衷論四卷
張英撰英見易類
尚書解義一卷
李光地撰光地見易類
(臣)等謹按是書僅七篇二典三謨及禹貢洪範而
外他未之及蓋未竟之本
古文尚書考一卷
陸隴其撰隴其字稼書平湖人康熙庚戍進士官
嘉定靈夀二縣知縣行取御史乾隆元年
特命從祀
孔子廟廷
賜諡清獻
尚書體要六卷
錢肅潤撰肅潤字礎日無錫人
繆泳曰肅潤為馬世竒弟子隠居十峯草堂其說
書多本於馬
尚書惜隂錄六卷
徐世沐撰世沐見易類是編乃其七十二歲時作
尚書口義六卷
劉懷志撰懷志字貞儒武強人左都御史劉謙之
父
禹貢正義三卷
曹爾成撰爾成字得忍無錫人
陸眉序曰是書依經立義於蔡傳多所釐正如曰
九州之道非專為貢賦設乃全經之樞紐蓋敷土
主於分通道所以合九州九道各為一小成弼成
五服至外薄四海為九州一大成君民一體呼吸
感通而雍之北道使西人遶河而來即漢武斷右
臂之意也又曰導山導川二章首尾腹背相應北
條表裏河山自相應也南條係南派之彭蠡於北
派已綴表裏為一又與北江中江三方犄角互相
應也濟淮以南北相應渭洛以東西相應規畫布
置經緯可見又曰河流重濁分殺則勢緩而易填
淤合併則勢疾而冲刷有力故不特上導豫之四
水盡歸於河又下障濟溢之滎澤與河併行然後
河之趨東一往無滯又謂下自濟口以北至二渠
九河之分所以牽之使去上自渭汭以東與泗水
滎澤之合所以推之使前近世言治河者殆無以
易也
尚書義疏(無卷數)
蔣家駒撰家駒字千里丹陽人康熙庚午舉人官
懷集縣知縣
書經參義六卷
姜兆錫撰兆錫見易類
兆錫自序曰蔡傳遵體遺經功匪淺鮮然其間失
檢者不無千百之什一錫不揣固陋反復潛體參
訓義者凡十條又參句義二條節義篇義共六條
簡義三條并凡義順而文未順者謹體朱子遺訓
竊附私淑之義具參於篇
書經詳說(無卷數)
冉覲祖撰覲祖見易類
禹貢臆參(無卷數)
楊陸榮撰陸榮見易類
尚書地理今釋一卷
蔣廷錫撰廷錫字揚孫常熟人康熙癸未進士官
至大學士諡文肅
禹貢譜二卷
王澍撰澍字若霖亦號篛林金壇人康熙壬辰進
士官至給事中
禹貢解八卷
晏斯盛撰斯盛見易類
今文尚書說三卷
陸奎&KR0564;撰奎勲見易類
奎勲自序曰今文尚書有二體其體正而辭顯者
如堯典臯陶謨禹貢洪範之類其體變而辭晦者
如盤庚大誥多士多方之類古文尚書增多二十
五篇文從字順時代之近不辨自明朱子於易有
本義毛詩有集傳而尚書獨無定本蔡氏承本師
之命撰成書傳六卷惟是禹貢黑水三危之屬生
長南疆末由考訂洪範中以五事配五行意在破
劉氏曲說專主相生之序不兼相剋之序未免後
人滋議昔鄱陽董氏鼎廬山陳氏師凱皆於蔡傳
之外别有發明&KR0564;博採先儒間附已意非故與蔡
氏立異亦欲使蔡氏之書成為盡美盡善爾至古
文尚書真偽錯出本朱子之意作辨二篇附諸卷
末
尚書通義十四卷
方葇如撰葇如見易類
尚書質疑二卷
顧棟高撰棟高字震滄晩年始治春秋又自號左
畬無錫人康熙辛丑進士乾隆辛未薦舉經學
賜國子監司業丁丑又
賜國子監祭酒銜
禹貢會箋十二卷
徐文靖撰文靖字位山當塗人雍正癸卯舉人乾
隆元年薦博學鴻詞十七年薦舉經學
特授翰林院檢討
(臣)等謹按禹貢詮釋諸家自宋以來論說不一至
胡渭作錐指而羣言始有所折衷是書因渭所已
言而更推尋所未逮故較渭書益為精密惟好古
而過信山海經竹書紀年等書是其失耳
尚書舉隅六卷
徐志遴撰志遴字掄英江西新城人雍正甲辰舉
人
書經劄記(無卷數)
顧昺撰昺見易類
禹貢方域考一卷
湯奕瑞撰奕瑞號玉峯南豐人雍正中官福建鹽
場大使
尚書約旨六卷尚書通典略二卷
楊方達撰方達見易類
禹貢約義(無卷數)
華玉淳撰玉淳字師道號澹園金匱人
(臣)等謹按是編乃其隨筆紀載未成定稿之書其
論三江主鄭玄蘇軾之說極為有識至九江自在
潯陽乃以洞庭當之雖與胡渭所見略同終未免
疎於考據耳
尚書質疑八卷
王心敬撰心敬見易類
書經提要十卷
徐鐸撰鐸見易類
尚書小疏一卷
沈彤撰彤字冠雲號果堂吳江諸生因修三禮及
一統志議叙九品官
心園書經知新八卷
郭兆奎撰兆奎平湖人
尚書讀記一卷
閻循觀撰循觀字懷庭號伊蒿昌樂人乾隆丙戌
進士官吏部考功司額外主事
尚書私學四卷
江昱撰昱字賓谷號松泉甘泉人廪貢生
尚書注解纂要六卷
吳蓮撰蓮字余嘉江都人
尚書剰義四卷
黃燐撰燐見易類
右書
日講詩經解義
聖祖仁皇帝御製序曰昔者虞廷命后䕫為典樂之官以
教胄子首詔之曰詩言志則詩之為教所從來遠矣蓋
人性情之發不能無所寄託而詩則兼備六藝諷誦吟
咏之間足以觀感而興起者莫善於此故曰温柔敦厚
詩教也自夫子刪定而後三百篇之旨粲然其採之里
巷者則為風陳之朝廷者則為雅薦之郊廟者則為頌
觀其美刺而善惡之鑒昭矣觀其正變而隆替之治判
矣觀其升歌於廟朱弦象管之所唱嘆而祖功宗德之
具在矣千載而下猶得見江漢之遺風豳岐之故俗關
雎麟趾之化矇瞍七月之箴天保鹿鳴堂陛賡颺之盛
清廟閟宫歌雍舞勺之章皆賴此三百篇之存安可不
沉酣優渥於其間哉朕嘗思古人立訓之意既有政教
典禮紀綱法度以維持之矣而感通乎上下之間鼓舞
於隠微之地使人從善遠惡而不知優游順適而自得
則必賴乎詩如天之生萬物也日以暄之雨以潤之露
以濡之雷霆以肅之而又必宣暢八風以疏通而條逹
之然後萬類咸遂其生養而無促迫矯強之弊故教至
於詩而微矣治至於詩而極盛矣朕志慕隆古淳穆之
理崇奬詩教爰命儒臣輯成詩經講義日進於坐隅朝
夕觀覽凡立說一準於考亭而旁搜義藴兼及註疏博
綜名物亦參爾雅又思夫子平日雅言之教稱引誦說
惟詩最多如大學中庸孝經篇末必引詩以詠嘆之亦
以見古人之斯須不離乎此也朕亦欲四海臣民謹思
貞度以揚風扢雅之學偕進於温厚和平之教故序而
頒之此則朕之所深望也夫
欽定詩經傳說彙纂二十一卷序二卷
康熙六十年戶部尚書王鴻緒等奉
勅撰
世宗憲皇帝御製序曰朕惟詩之為教所以成孝敬厚人
倫美教化移風俗其用遠矣自說詩者各以其學行世
釋解紛紜而經旨漸晦朱子起而正之集傳一書參考
衆說探求古始獨得精意而先王之詩教藉之以眀國
家列在學官著之功令家有其書人人傳習四始六義
曉然知所宗尚我
皇考聖祖仁皇帝右文稽古表章聖經
御纂周易折中既一以本義為正於春秋詩經復
命儒臣次第纂輯皆一以朱子之說為宗故是書首列集
傳而採漢唐以來諸儒講解訓釋之與傳合者存之其
義異而理長者别為附錄折衷同異間出已見乙夜披
覽親加正定書成凡若干卷名曰詩經傳說彙纂朕惟
詩三百篇先王所以明勸懲而行黜陟蓋治世之大經
而後世文人學士乃以風雲月露之詞自託風雅學經
者又溺於訓詁詞章之陋習烏在其能明先王之道也
我
皇考指授儒臣勒為是編冀以闡先王垂教之意與孔子
刪詩之旨學於是者有得於興觀羣怨之微而深明於
事父事君之道從政專對無所不能則經學之實用著
焉所謂用之鄉人用之邦國以化天下者亦於是乎行
焉刊校既竣敬述
聖意序之簡端
(臣)等謹按是書分二十一卷首列凡例引用姓氏
詩傳圖諸國世次圖作詩時世圖綱領大序詩集
傳序卷末附詩序辨說皆經
聖祖仁皇帝睿裁故凡經義之菁英衆說之同異無不
酌斟美善别白瑖瑜視彼前代箋釋諸家奚啻撥雲霧而
見日月以故雍容揄揚著於奕世者孰非是編有
以和平其心氣歟
欽定詩義折中二十卷
乾隆二十年大學士公傅恒等奉
勅撰
皇上御製序曰詩之教大矣古今言詩者衆矣自小序
而下箋疏傳註各名其家各是其說辨難糾紛幾如
聚訟曩嘗肄業於此流連諷咏豁然心有所得而考
之昔人成說往往拘牽扞格不能相通辛未秋間與
尚書孫嘉淦論及諸經其所見平實近理因先從事
毛詩授以大指命之疏次其義凡舊說之可從者從
之當更正者正之一無成心唯義之適視政餘功親
為釐定以備葩經之一解編既竣在館諸臣以序請
夫詩之道何昉乎其在虞書則曰詩言志志者詩之
本也聲與律其後起者也其在魯論則曰一言蔽之
思無邪無邪者詩之教也興觀羣怨事父事君其道
不越乎此也其在子輿氏則曰以意逆志是為得之
此說詩者之宗也逆志而得其志之所在則詩之本
得其為教也正矣傳曰衆言淆亂折諸聖用中者聖
學之大成也雖不能至心嚮往之爰竊取
皇祖周易命名之義命之曰詩義折中而叙其槩以為弁
(臣)等謹按
欽定傳說彙纂以集傳為綱而附錄舊說以補其缺實昭
衡鑒之至公我
皇上以
聖祖之心為心覃思六義綜覽四家而於諸儒之得失無
不
澄懷研審務持其平即集傳中有未可盡信者亦必根
據毛鄭以訂其訛使事必徵實義必闡微仰見尼
山刪定之旨心源相印而
聖朝作述之隆亘古罕覯者已
詩經朱傳翼三十卷
孫承澤撰承澤見書類
承澤自序曰集傳力正毛氏之失而不甚許可詩
記當時信者半駭者半明初獨詩主集傳不兼他
說治詩者師無異授學有專門嘉隆而後日趨新
異蓋詩本於日用屬於人情取義於聲韻之微默
寓夫勸懲之旨大者載焉小者載焉貞者載焉淫
者載焉蓋不極乎事之變不足以窮人之情情者
性之用也情至於窮而性見矣故曰思無邪思由
情反性之路也此聖人教人學詩之要非謂詩盡
無邪也毛氏不達其解篇篇必求止乎禮義穿鑿
迂滯而不通余取小序與朱子之說並立每篇之
首定其是非又就集傳略為推衍以暢其旨俾學
者觀小序朱子之說上合之於經文固有洞然於
心而無疑者昔王輔嗣以棄象之說亂易毛氏之
罪豈在輔嗣下朱子闢之厥功偉矣故翼朱者翼
經也
朱彝尊曰退谷孫氏謂毛氏之罪豈在輔嗣下毛
氏較齊魯韓三家詩最醇故獨傳其亦何罪之有
此由尊朱子之過也未免失言矣
詩經稗疏四卷
王夫之撰夫之見易類
田間詩學(無卷數)
錢澄之撰澄之見易類
徐元文序略曰是書非有意於攻集傳於漢唐以
來之說亦不主於一人無所攻故無所主無所攻
無所主而後可以有所攻有所主
錢金甫曰田間詩學一以小序為斷其言曰小序
去古未遠雖未可全據要不甚謬若舍序說詩隨
意作解泛濫無歸非附會即穿鑿矣序如關雎后
妃之德也葛覃后妃之本也卷耳后妃之志只此
一語是古序此下即其說而引伸之乃東漢衛宏
所作不可槩從必考之三禮以詳其制作徵諸三
傳以審其本末稽之五雅以核其名物博之以竹
書紀年皇王大紀以辨其時代之異同與情事之
疑信周之典禮殷之宗祀魯之郊禘其源流度數
具載於詩宜為之考詳定正蓋飲光於詩學擇衆
說而和調之近代說詩者莫有過焉者也
詩說簡正錄十卷
提橋撰橋字景如號澹如居士河間人前明天啟
壬戌進士入
國朝官至刑部侍郎
詩經通義十二卷
朱鶴齡撰鶴齡見書類
例略曰通義者通古詩序之義也序乃一詩綱領
必先申序意然後可論毛鄭諸家得失後序多漢
儒附益者今取歐蘇吕諸說為之辨正又曰古本
標序於經文之前今從郝仲輿本移序從經毛鄭
歐蘇吕嚴諸本所分章句各有異同今一以集傳
為正集傳所叶之音與陳季立顧寧人考證者無
甚相遠而四聲不用則四聲通為一音初學多不
曉入聲轉韻故仍用集傳所叶
毛詩稽古編三十卷
陳啟源撰啟源字長發吳江人
朱鶴齡序曰余向為通義多與陳子長發商𣙜而
成深服其援據精博近乃自成稽古編若干卷悉
本小序注疏為之交推旁通余書猶參停今古之
間長發則專宗古義宣幽决滯劈肌中理即考亭
見之亦當爽然心開欣然頤解世有溯源三百者
必能尊奉此書為孔傳未墜長發其俟之而已
(臣)等謹按是書一卷至二十四卷叙關雎至殷武
而冠以叙例二十五卷至二十九卷曰總詁分六
門曰舉要論小序四始六義詩樂詩人詩傳詩證
逸詩也曰正字論字義字形字音也曰辨物辨草
木禽蟲也先為總辨曰數典論祀典樂舞禮制土
田梁名門室器用旗幟佩玉衣裘也曰稽疑論他
注引傳疑誤正義引爾雅疑誤監本經注疑誤釋
文疑誤集傳疑誤也三十卷曰附錄亦依風雅頌
編次古義彬彬言皆徵實一洗明代說經家騁虛
剿說之習惟附錄牽引佛教横滋異學是則瑜不
掩瑕識者惜之
詩問一卷
吳肅公撰肅公字雨若號街南宣城人
詩經傳說取裁十二卷
張能鱗撰能鱗字西山順天人順治丁亥進士官
至四川按察使副使
毛詩日箋六卷
秦松齡撰松齡字留仙號對巖無錫人順治乙未
進士改庶吉士緣事罷官康熙己未復舉博學鴻
詞官至左春坊左諭德
宋犖序曰紫陽毛詩集傳往往不依小序於鄭風
皆目為淫奔之詩先儒議之然語錄論東山鳲鳩
詩云惜注已行不及更改則知集傳乃晚年未定
之書是箋雖不盡取小序然能精擇毛鄭舊說以
會萃於諸儒之言而折衷於朱子間發已意必協
於正於近儒郝敬顧炎武諸家皆取節焉獨於明
嘉靖時所出之子貢詩傳申培詩說排擯不錄一
語
詩經疏略八卷
張沐撰沐見易類
詩經比興全義一卷
王鍾毅撰鍾毅字遠生華亭人順治中松江府學
歲貢生
詩所八卷
李光地撰光地見易類
光地經書筆記曰詩序世次既不可信則但當味
其辭求其意以論其世懽忻交通者必文武成康
之詩否則必宣平幽厲之詩故是編論世為多
陳萬策跋曰先生嘗論顧炎武音學妙契古先故
略吳氏叶韻而載炎武詩本音
詩經惜隂錄二十卷
徐世沐撰世沐見易類
毛詩寫官記四卷詩札二卷詩傳詩說駁義
五卷續詩傳鳥名三卷白鷺洲主客說詩一
卷國風省篇一卷
毛竒齡撰竒齡見易類
竒齡自述曰昔漢武置寫書之官記其所聞某居
壁中有官寫者說詩於主人之堂未能記也久之
而纖詞𤨏文串見於心於是稍憶其所說雜以成
記曰寫官記又曰嘉靖中廬陵郭相奎家忽出子
貢詩傳申培詩說二書以為得之黃文裕祕閣石
本然究不知所為石本者何如第見相奎家傳本
則摹古篆書而附以楷體今文用作音注嗣此則
張元平李本寧先後刻之於是一入之百家名書
再入之漢魏叢書遂相沿不可去庸罔固陋無少
忌憚乃至如此此不可不辨也又曰少時所作毛
詩續傳既盡失之祗存省篇寫官記詩札三種康
熙乙酉相距六十年隣人某曾錄竒齡傳末鳥名
卷而殘脱無所用會錢塘姚彦暉攜所著詩識名
解請序乃取殘卷重理之并列朱注於行間且辨
且正名之曰續詩傳鳥名卷又曰省篇者自省也
聞詩而有省也齊魯韓三家已極漫漶而為之說
者自漢迄今抑何侈也吾畢去其說而僅取所偶
聞者著為篇
李塨曰嘗以詩義質之先生先生曰予所傳諸詩
有未能改者數端如以十畝之間為淫奔以䲭鴞
為避居於東以封康叔為武王以有邰家室為太
姜瑯琊之駘凡此皆惑也
竒齡門人記曰詩札西河少時所作故其立說有
暮年論辨所不合者其間校韻數則尤所矛盾行
世既久不便更易
陸葇曰宣城施侍讀閏章參政湖西時葺白鷺洲
書院講學楚人楊恥菴偕其徒為都講大可與之
辨淫奔詩并笙詩
毛朱詩說一卷
閻若璩撰若璩見書類
詩識名解十五卷
姚炳撰炳字彦暉錢塘人
詩傳名物輯覽十二卷
陳大章撰大章字仲䕫號雨山黃岡人康熙戊辰
進士改庶吉士以毋老乞歸
詩藴四卷
姜兆錫撰兆錫見易類
詩經集成三十卷
趙燦英撰燦英字殿颺武進人
(臣)等謹按是編卷帙雖多然為揣摩場屋之用非
說經之體
詩說三卷
惠周惕撰周惕字元龍長洲人康熙辛未進士由
庶吉士改密雲縣知縣
田雯序曰唐韓昌黎始疑詩序非子夏作而歐陽
子因之著詩傳其說與漢儒異矣然猶不廢小序
也至朱紫陽刪去小序另為一編又與韓歐異矣
然猶不廢注疏也同時鄭夾漈王雪山各自立說
并傳注去之然猶間有去取也自是以後學者屏
去訓詁而鑿空臆造惠子元龍病之因著詩說三
卷其旨本於小序其論采於六經旁搜博取疏通
證據雖一字一句必求所自而考其義類晰其是
非蓋有宋儒之博有宋儒之醇庶幾得詩人之意
而為孔子所深論者歟
汪琬序曰惠子元龍好為淹博之學所著詩說多
所發明雖未知於孔子刪詩之意果合與否然博
而不蕪質而不俚善辨而不詭於正亦可謂毛鄭
之功臣夾漈紫陽之諍子矣
詩經劄記一卷
楊名時撰名時見易類
詩經詳說(無卷數)
冉覲祖撰覲祖見易類
詩統說三十二卷
黃叔琳撰叔琳見易類
讀詩質疑三十一卷附錄十五卷
嚴虞惇撰虞惇字寳成常熟人康熙丁丑進士第
二官至太僕寺少卿
(臣)等謹按是編乃其孫湖南驛鹽道有禧刊刻乾
隆十二年曾呈
御覽大旨宗小序而參以集傳亦間附已說於毛朱兩
家擇長棄短確有所見頗能破除門戶之習
復庵詩說六卷
王承烈撰承烈字復庵涇陽人康熙己丑進士官
翰林院檢討
毛詩通義十四卷
方葇如撰葇如見易類
詩經測義四卷
李鍾僑撰鍾僑字世邠安溪人康熙壬辰進士官
翰林院編修降補國子監丞
鍾僑自述略曰夫子未嘗刪詩特據所得編之而
已若謂三千刪為三百則春秋時君卿大夫所賦
多三百篇中所有且其人皆在夫子之前豈能預
合聖人之意而去取之風雅正變之說亦難據楚
茨以下瞻洛諸篇皆承平之作而列之於變平王
之孫列在二南編詩不必以正變為低昂正變不
必以世代為前後
詩經旁參二卷
應麟撰麟見易類
毛詩類釋二十一卷續編三卷
顧棟高撰棟高見易類
陸堂詩學十二卷
陸奎勲撰奎勲見易類
詩經廣大全二十卷
王夢白陳曾同撰夢白字金孺曾字衣聖皆無錫
人
韓菼序曰廣大全一書以集傳為主而存毛鄭之
足存者又間及周禮儀禮注疏及他名物諸書以
資博覽其言曰大全一書采羣經而或割裂片語
未備本末引諸家論說而或未有折衷夫是以廣
之也二君之於詩也亦勤矣往顧先生亭林嘗語
余自五經有大全而經學衰大全者當時奉詔趣
成之書殊多闕略且勸余凡宋元說經諸書無論
當否宜悉儲之余竊韙之今二君何乃不謀而志
與之合也
詩經序傳合參(無卷數)
顧昺撰昺見易類
毛詩說二卷
諸錦撰錦字襄七號草廬秀水人雍正甲辰進士
改庶吉士散館外補知縣改補教授乾隆丙辰復
舉博學鴻詞授翰林院檢討官至右春坊右贊善
學詩闕疑二卷
劉青芝撰青芝字芳草襄城人雍正丁未進士改
庶吉士
詩貫十八卷
張叙撰叙見易類
毛詩訂韻五卷
謝起龍撰起龍字天愚餘姚人歲貢生
(臣)等謹按起龍自序發明陸德明古人韻緩不煩
改字之說詆吳棫韻補之謬然所論古音之外有
所謂叶韻但以音屬讀取其順吻而止則是與吳
棫均為臆定之書耳
詩義記講四卷
夏宗瀾撰宗瀾見易類
詩經提要錄三十一卷
徐鐸撰鐸見易類
豐川詩說二十卷
王心敬撰心敬見易類
心敬自述曰自宋至今毛氏之傳廢於朱傳之盛
行郝敬云序近古而朱在後不合以後說而反廢
前說固為得之然使後說而合經安在不可舍前
而遵後且齊魯韓三家盡在毛詩之前而皆以毛
傳盡廢安在後之更合者不可獨行又將謂毛序
必承傳有自不可改不思三家之傳亦必承傳有
自而一廢盡廢何也
詩經拾遺十三卷
葉酉撰酉字書山桐城人乾隆己未進士官至左
春坊左庶子降編修
風雅遺音四卷
史榮撰榮號雪汀鄞縣人
(臣)等謹按是書謂朱子集傳原本有音未備其音
多後人妄加故以集傳與音互相考證詳辨其剌
謬之處共二十四類持論頗精然於今音考究甚
詳古音則茫無所解至於舊音偶有舛謬輒肆詆
諆則亦從來釋經家所未有此體也
詩深二十六卷
許伯政撰伯政見易類
三家詩拾遺十卷詩瀋二十卷
范家相撰家相字蘅洲會嵇人乾隆甲戌進士官
至柳州府知府
(臣)等謹按三家詩拾遺補王應麟詩考所未備所
採頗為該博詩瀋則其伸明古義者也
詩序補義二十四卷
姜炳璋撰炳璋字石貞號白巖象山人乾隆甲戌
進士官石泉縣知縣
綱領曰詩有詩人之意有編詩之意如雄雉為婦
人思君子凱風為七子自責是詩人之意也雄雉
為刺宣公凱風為美孝子是編詩之意也朱子順
文立義大抵以詩人之意為是詩之旨國史明乎
得失之迹則以編詩之意為一篇之要
詩疑辨證六卷
黃中松撰中松字仲嚴上海人
虞東學詩十二卷
顧鎮撰鎮字備九號古湫亦號虞東常熟人乾隆
甲戌進士官至宗人府主事
(臣)等謹按是書大旨在調停小序集傳兩家之說
繁稱博引不下數十家而於歐陽修蘇轍吕祖謙
嚴粲四家為最多潛心疏解斟酌持平破除門戶
之見與姜炳璋詩序補義體例雖殊其有禆於讀
詩者則一也
毛詩廣義(無卷數)
紀昭撰昭字懋園獻縣人乾隆丁丑進士官内閣
中書舍人
詩經彙詁二十四卷
范芳撰芳字令則如臯人
詩經正解三十卷
姜文燦撰文燦字我英丹陽人
右詩
皇朝文獻通考卷二百十三
