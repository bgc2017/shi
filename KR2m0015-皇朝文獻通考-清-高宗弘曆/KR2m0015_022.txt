皇朝文獻通考卷二十二
職役考(二)
康熙元年令江南蘇松兩府行均田均役之法時
戸科給事中柯聳疏言任土作賦因田起差此古
今不易之常法但人戶消長不同田畝盈縮亦異
所以定十年編審之法則役隨田轉册因時定富
者無兔脱之弊貧者無䖟負之憂勞逸適均法至
善也臣每見官役之侵漁差徭之繁重不一而足
其源總由於僉點之不公積弊之未剔目下編審
届期請痛除宿弊以拯民困查一縣田額若干應
審里長若干每里十甲每甲該田若干田多者獨
充一名田少者串充一名其最零星者附於甲尾
名曰花戸此定例也各項差役俱係里長挨甲充
當故力不勞而事易辦獨蘇松兩府名為僉報殷
實竟不稽查田畝有田已賣盡而仍報里役者有
田連阡陌而全不應差者不特十年之中偏枯殊
甚至年年小審那移脱換叢弊多端田歸不役之
家役累無田之戸以致貧民竭骨難支逃徙隔屬
請令撫臣通行兩府及今大造之時必期田盡落
甲役必照田務將本區之田均役本區十甲倘本
區田多則派入下區按田起役不得憑空僉報以
滋賣富差貧之弊庶幾役均而民便矣其他花分
子戸詭寄優免隔屬立戸買充册書諸弊皆宜嚴
加禁革戸部議覆通行
(臣)等謹案均役之法時惟知婁縣李復興行之最
為得宜各屬皆倣而行之因編為均役成書沈荃
序略曰婁邑自均役以後流亡復歸荒蕪日墾鄰
邑外省相繼取法所慮世俗昧於均役之義而議
其無義且以為師心而不法古夫三代之役軍旅
土功而已夫子所謂使民以時王制所謂歲不過
三日皆此役也井田廢而兵民分兵久無預於民
若夫築城浚川則計田出費以供其事如近日吳
淞之役豈非至均者哉若議里役不設則古之鄉
長里正本非役也周之比長里宰皆下士閭胥酇
長皆中士旅師比師皆上士黨正縣正皆下大夫
州長則中大夫此命官也豈役也哉漢去古未遠
故亭長嗇夫聽獄訟收賦税皆有禄秩張敞朱邑
朱博薛宣之流由此至卿相隋人欲以鄉正理五
百家獄訟李德林謂鄉官治民恐徇私不便唐時
此意未冺故柳宗元言有里胥而後有縣大夫有
縣大夫而後有諸侯有諸侯而後有方伯連帥是
里胥與連帥貴賤雖殊而皆為天子任理民之責
者也未聞有比較鞭笞破家亡身者也唐末大亂
諸節帥多出羣盜所用守令視民如仇而用之日
新由是鄉里之職大為民困此豈古所謂役哉五
代因循至宋未改或差役或雇役或義役皆能困
民然弊則改之初無定轍元時賦最輕故役亦輕
而民多富明室賦重縣令催科難徧故分編里甲
使之催賦俗曰經催是役之設為催賦設也賦辦
則役舉矣今均田之法家自催賦無不辦之賦是
即無不舉之役豈必辦賦之法歲破數百家斃數
百命而後謂之役哉向之有役有不役故見其役
今也即賦為役故不見其役若遂議其無役此正
如對和羹而别索鹽梅多見其不知味也若謂以
田從人為非則向者以人從田圖蠧圖書為政而
官與民交受其害今之以田從人業戸自為政而
官與民交受其利行且徧此法於吳越間雖百世可
也
二年濬淮安涇河閘計田出夫漕運總督林起龍
疏言開濬涇河閘自淮城迤南運河東岸至金吾
莊延袤七十餘里下流淤塞處約可十餘里令山
陽寶應二縣計田出夫衆志鼓舞甫二十日畢事
河道深通閘流無阻直達射陽湖入海居民田廬
可無水患下部知之
六年嚴禁江西提甲累民之弊御史戈英疏言州
縣每年設有輪值甲長凡催徵錢糧及衙門需用
各項之費皆令甲長承辦獨江西更有提甲之弊
既將現年甲長追比各項銀兩復提次甲為現年
甲長責成備辦禮物廣信等府積弊尤甚至有連
提數甲不止者累民已極請飭該撫嚴禁奉
旨令督撫察奏巡撫董衛國以並無私派奏覆總督郎廷
佐奏提甲之弊風聞如御史言奉
旨嚴飭令確查禁革
(臣)等謹案提甲之說始於前明嘉靖中名曰提編
實則加派當時以兵役繁興為此不得已之法迨
乎役罷名存遂不能改其後所行十段錦亦有此
弊汙吏緣以為奸非值
聖明之世不能一旦除之也
七年定驛遞給夫之例凡有驛之處設有夫役以
供奔走各按路之衝僻以為多寡額數不一其夫
日給工食自一二分以至七八分不等皆入正賦
編徵若額外雇用則按遠近加給工食水驛用縴
夫亦同凡應給夫役者按品定數不許額外強索
是年戶科給事中吳國龍疏言驛遞苦累最甚除
出征大兵及駐防官兵家口自北往南皆係緊急
軍機應照例給夫外其自南往北者宜停止給夫
庶不致差繁費重事下兵部部臣言出征大兵關
係軍機應照舊例其駐防官兵家口無論往南往
北陸路量給夫車下水不給縴夫上水縴夫比舊
例減半給發自京起程者臣部定限自外起程者
該督撫定限報部不許沿途逗遛違者治罪從之
(臣)等謹案郵傳之設除車馬船隻外水陸皆有額
設人夫雖例給工食皆募民充之差役稍繁莫不
臨時添雇是亦民役之一也律載包充驛夫詐索
驛夫皆有明禁其出使人員役使民夫擡轎者治
罪仍追雇值銀八分五釐五毫蓋所以甦驛困亦
所以恤民力又考直省所設之夫名目不同凡有
馬之驛視馬多少例設二馬一夫外有走遞夫白
夫青夫(此項裁)摃夫所厰夫差夫站夫有水驛之處
有水手水夫縴夫南省有轎夫兜夫擔夫摃擡夫
皆隨宜額設支給工食
九年於江南山東派夫協濟河工加給工食并停
地方津貼之費是歲九月河道總督羅多以大修
河工額用協夫三萬四千八百餘名請於江南山
東兩省僉派協濟事下工部以僉派夫役道遠民
艱又恐官吏借端滋擾應行召募為便查舊發工
役銀每日四分今加給二分則工程不致遲誤奉
旨河工關係重大時近冬寒勢不容緩倘臨期應募無人
復行僉派必致遲誤著該督先行竭力召募儘所得人
夫供役如萬不能得就近量行僉派協濟十一月刑科
給事中張惟赤疏言河工協濟人夫皆經該地方
津貼而來江南各府方被水旱之災正項尚且議
蠲額外豈堪重累前部臣主募夫之議原定每名
給工食銀六分今河臣改用派夫豈有募則給工
食而派遂不給工食之理所宜一體議給將原派
地方按月津貼之說行令停止復下工部議從之
(臣)等謹案河工夫役工有大小則夫役有多寡在
河臣酌其緩急時有變通考用夫之多莫如康熙
十六年以靳輔為總河大修全河之時考靳輔初
議每日需夫十二萬有竒議令山東江南河南鄰
郡地方協募赴工後經議減仍日用夫三四萬人
皆係設法就近召募其最後奏疏有曰從前河工
原無修治全河之事間有興舉無不勒之州縣派
募里民凡所派之州縣用一費十民不勝其苦累
臣奉
命兩河並舉日需人夫十餘萬若循派募之舊章必半壁
號呼矣乃易派募為雇募多方鼔勵設法招徠十
年之中大功告成而民不擾又議挑運河亦日用
夫三萬四千有竒奏疏有云挑濬運河向有每工
給銀四分之例亦有撥派坊里人夫量給銀米之
例此番工程浩大萬難撥派况坊里人夫率皆老
弱不堪之輩而又每每逃逸大抵坊里夫十名不
敵募夫三四名之用不若一體召募為便又挑高
郵月河因河帑不敷調用附近州縣民夫每名日
食米鹽菜銀二分二釐以為日無多故也其大修
歸仁堤令泗州虹縣五河臨淮四處協募人夫一
萬又恐有影射透領之弊乃令百姓按田出夫以
其土方工價與錢糧抵兑一時頗以為便總其前
後諸疏亦見河工夫役之略矣至二十七年開濬
下河於高郵等州縣用夫一二萬則仍派募云
十二年停止河南僉派河夫河南巡撫佟鳳彩疏
言河工派夫貽累地方請動支錢糧雇夫應役下
工部議允之令凡遇歲修准動河庫銀雇募每夫
月給銀二兩嗣是河道總督王光裕又專疏請停
僉派其歲修夫役動帑雇募皆如河南之例
(臣)等謹案河工歲修夫役原屬舊例撫臣之為此
請欲以便民也考靳輔奏疏嘗言人夫一項除架
船裝料鋪埽簽樁收放揪頭繩纜栽柳修柳巡查
堤岸看守料物修補水溝填塞狼窩貛穴等務俱
河兵力作僅僅足用至於&KR3463;䌁打纜搬運草柳拉
埽擡梯挑土幫修埽臺等一切雜作則用歲修人
夫往例歲修工程從無募夫之例皆係酌撥附近
民夫資其力役江南河南山東三省皆然後河南
一省經前撫臣佟鳳彩因每年所用歲修人役太
多且不特附近州縣而隔遠州縣亦行概撥人夫
不無遠涉之苦於是具題改為雇夫應用江南山
東則仍舊今康熙二十二年山東曹單二縣黃河
工程除用額夫之外照例酌撥附近州縣民夫協
助額夫力作量各險工共撥歲修夫八九千名見
在舉行考此是歲修夫役例固未嘗盡廢也
十六年禁止有司派罰百姓修築城樓垜口
十七年裁江南鳳陽淮安等府淺夫溜夫改設河
兵河臣靳輔經理河工事宜請設江南河兵八營
專司河工而罷回所設夫役從之至三十八年又
裁徐州所屬額設歲夫改設河兵先是沿河之處
皆設有淺夫溜夫以備挑濬募民充應時有裁減
至是裁夫設兵遂為定制
十八年令天下立社倉義倉以本鄉之人管理其
事時議整飭常平倉法勸諭官紳士民捐輸榖石
於鄉村立社倉市鎮立義倉公舉本鄉敦重善良
之人管理出陳入新春月借貸秋收償還每石取
息一斗儲榖多者管倉人給予頂帶
二十五年置近輔屯莊保甲直隸巡撫于成龍疏
言順永保河四府旗民雜處盜警時聞非力行保
甲不能寧謐應將各屯莊旗丁同民戸共編保甲
令屯撥什庫與保正鄉長互相稽查有事一體申
報究治下兵部議從之
二十九年令直省紳衿田地與民人一例差徭山
東巡撫佛倫疏言累民之事第一職役不均凡紳
衿貢監戶下均免雜差以致偏累小民富豪之家
田連阡陌不應差徭遂有奸猾百姓將田畝詭寄
紳衿貢監戶下希圖避役應力為禁革請限二月
之内通令自首盡行退出嗣後凡紳衿等田地與
民人一例當差庶積弊一清而小民免偏枯之累
得
旨紳衿等優免丁銀原有定例其鄉紳豪強詭寄濫免以
致賦役不均積弊已久該撫所奏直省應一體行下其
事九卿確議尋議上悉如所奏一體通行
又徵僉派河夫工銀令州縣雇夫應役河道總督
王新命山東巡撫佛倫合疏言前以沿河州縣僉
夫苦累將額編工食銀兩徵解令河員募夫應役
但非地方官專司雇夫恐致逃散請令州縣雇夫
解交下工部議從之
(臣)等謹案河工用夫繁多勢不能不取之民徵銀
召募乃隨時權宜之法也河臣于成龍嘗請豁免
民夫得
旨以河道工程浩繁未允所請河臣董安國上言黃運兩
河險汛甚多若將民夫豁免專責河兵必致貽誤
止請酌減民夫一二千名部議從之先是既設河
兵原為減省夫役于成龍再為總河又以歲夫苦
累亟請變通言每派歲夫一名約費銀二十兩老
幼充數或到工即逃計歲夫數將七千請每名量
徵銀五兩編入正供徵解河工添設營兵三千餘
酌量緩急分班搶護亦從之大抵歲修夫役例出
僉派改為徵銀召募設兵乃役法之變耳法非可
執總期不累於民則善矣
三十二年發民夫修
盛京城垣奉天將軍綽克托疏言修理
盛京城垣需用夫役請在本處民内按丁取用工部
議覆從之
(臣)等謹案從來修築大工莫不起發民夫
本朝之例取用民丁給以工食即召募之義蓋於公
旬之中隠寓優恤考律載凡軍民官司有所營造
不申明待報而擅起差人工者計雇役之值罰之
若非法營造及非時起差人工者罪亦如之惟城
垣倉庫公廨有急修處一時起差丁夫修理者不
在此限
三十九年令甲首催徵錢糧時行滚單法如一邑
每里之中或五戸或十戸止用一滚單逐戸開明
田糧及應完分數限期發給甲首挨次滚催令甲
内之民照例自封投櫃以免里長銀匠櫃書稱收
作弊
四十七年申行保甲之法先是順治元年即議力
行保甲至是以有司奉行不力言者請加申飭部
臣議奏弭盜良法無如保甲宜倣古法而用以變
通一州一縣城關各若干戶四鄉村落各若干戸
戶給印信紙牌一張書寫姓名丁男口數於上出
則註明所往入則稽其所來面生可疑之人非盤
詰的確不許容留十戶立一牌頭十牌立一甲頭
十甲立一保長若村莊人少戶不及數即就其少
數編之無事遞相稽查有事互相救應保長牌頭
不得借端魚肉衆戶客店立簿稽查寺廟亦給紙
牌月底令保長出具無事甘結報官備查違者罪
之
皇朝文獻通考卷二十二
