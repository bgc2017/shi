皇朝文獻通考卷二十七
征榷考(二)
征商(關市)
乾隆元年革除龍江西新關衙規驗票等項銀兩
戶部覆准兩江總督趙宏恩等奏稱龍江西新關
務舊有衙規茶果照驗单票等項在正額盈餘加
一火耗之外應令一概革除如織造衙門承辦各
項差務養廉不敷准在盈餘内支存一萬兩酌量
動用每年將動用欵項並餘存銀兩報解内務府
查核從之
又定閩省征收漁船課稅例閩浙總督郝玉麟奏
閩省漁課一項分隸侯官等三十六縣征收出諸
各澳漁戶其原始於五代相沿至今新增漁稅一
項分隸閩縣等十五縣南澳軍民一廳非獨征諸
捕漁為業之船即出海小商船亦在其内定例樑
頭七尺以上折算五尺二寸歸關輸稅五尺以下
歸縣輸稅又有船規一項分隸侯官等十三縣征
收此合歸關歸縣之大小商漁船隻按照征收陋
規也查漁課係應征之項相沿已久毋庸裁革但
澳有漲荒船有歇業請照田地之例分别漲荒豁
除其有澳之新開船之新造仍復按年辦理至漁
稅一項歲有常額船無定數不以船之大小定稅
而以船之多寡均徵胥吏得以高下其手請照田
房稅銀之例分别上中下三則起科不拘定額數
儘收儘解其有已完漁課之船並小船渡船等概
行豁除至於已經輸納稅課之船又取給照船規
殊屬額外重徵應請革除如有不肖官吏私收入
己者論如法從之
又以江南水災免各關米麥額稅戶部議准御史
王文璿條奏江南被水各屬皆係濱江濱河之地
轉運甚易應請特頒
諭旨勅部查明隣近災屬之關口將米麥等額稅以奉
文之日起暫行寬免兩月扣算期滿照舊征收但
江省水路乃南北通衢商販往來絡繹不絶誠恐
米船過關免稅之後商人隨處售賣不至被災地
方應令該督撫轉飭管理關務各員凡有米船過
關即詢明該商如果前往被災各邑售賣者免其
納稅給與印票責令到境之日呈送該地方官鈐
盖印信以便回空查銷如有免稅米船偷運别省
并未到被災地方先行糶賣者將寬免之稅加倍
追出庶商販流通市價不致昂貴疏上得
旨依議速行
又定甘省稅課則例頒示通行甘肅布政使徐杞
奏言各省應納稅課例應刊刻木榜大書設立關
口使商賈一目了然經戶部議請通行各省臣遵
即通飭各屬大書設立并納稅串根與造報底冊
逐一查對内有比冊征收短少者亦有比冊浮多
者更有比坊刻通行則例浮減不一有無不同者
且有府與府異縣與縣異一稅而數處各别者緣
各屬並無部頒則例各憑照破爛舊本按物收稅
伏查甘省稅課除牙帖等項外有商畜二稅内有
過稅坐稅之分過稅係販往别地貨物應納過路
之稅坐稅係置買别地貨物到店發賣即為落地
稅銀稅名不一輕重各别必須逐條刊刻大張曉
諭方免濫收脱漏今甘省既失部頒條例輸納自
無準則未便因其相沿已久苟且從俗仰懇
勅部查照逐條抄發刊示通行部議應如所請行文甘
撫將該省應征各稅查照節年奏銷定數即行刊
刻木榜大張曉諭倘各該州縣陽奉陰違仍有濫
收脱漏之處即行指名題參嚴加議處得
旨允行
二年以關稅既輕物價未減申
諭各省督撫奉
諭旨據原任江西巡撫俞兆岳奏報乾隆元年九江贛
州兩關稅課盈餘銀兩較前任共減收九萬有餘此
事交與該部及新任巡撫岳濬查核奏聞朕前因各
省關稅於正額之外每多無名之費恣意科索苦累
商民是以降旨釐剔弊端將應行減除者概令禁止
全在督撫大臣等督率司𣙜之員潔已奉公實力遵
行以副朕輕徭薄賦加惠商民之至意今就江西一
省言已少收銀十萬兩推之各省則約計百有餘萬
矣如果商民得沾實惠即更逾此數亦朕所樂聞有
何吝惜但從來關榷稅務與百物價值原係相為表
裏如果關稅減輕則物價亦必平賤若稅輕而價仍
不減是各關所减課銀商民並未沾被恩澤徒飽吏
胥之囊槖耳我
皇考臨御以來澄清吏治凡此等官侵吏蝕之習久已弊
絶風清今督撫諸臣如不能稽查屬員被其朦混則
庸懦無能有忝封疆之任若或已身少有染指則名
節有虧朕一經擯斥之後斷不復加錄用也可將此
旨傳諭各省督撫令其各行稽察深自警省若錯會
朕釐剔弊端藏富於民之意又欲多報贏餘以致商
民受困識見鄙陋其罪更不可逭矣
又免天津臨清二關糧稅船料總理事務和碩莊
親王允禄等議准四譯館少卿蔣炳疏奏雨澤愆
期正需糧米若將關稅暫免俾商賈趨利輓輸源
源接濟甚屬有益應如所奏將天津臨清等關裝
載米麥豆榖雜糧之車輛船隻到關驗明並無夾
帶私貨即令放行暫免其抽稅并免其交納船料
毋得藉端稍有留難阻滯俟得雨後行文征收從
之
又以臺臣條奏各省稅務宣示内外臣工奉
諭旨御史舒赫德奏請將各省稅務歸併旗員管理不
知國家設立關隘原以查察奸宄利益商民並非為
收稅之員身家之計也若以旗員貧乏而差遣之是
導之使貪矣朕日以砥礪廉隅訓勉臣工尚恐其不
能遵奉而可以謀利之見為之導乎且各省委辦稅
務率多道府等官並無滿漢之别如滿洲有任道府
而廉潔自愛者何嘗不可派委而必定以為例乎朕
御極之初圖理琛即為此奏總理事務王大臣亦以
為可行朕並未俞允後此陳奏者紛紛朕概不准行
亦未交議今舒赫德又條奏及此可將朕旨宣示於
外使咸知朕意
又免淮安沿河口岸等處經過米糧雜物納稅奉
諭旨今冬挑濬淮揚運河大工齊舉所有員役人夫不
下數十萬日用薪米食物所需甚多恐將來物價漸
至增長查淮關則例除本地所收米麥雜糧不收稅
課其外來客商販賣者按石征收舊例如此朕思目
下興工之時若裁去一分稅銀自可平減一分物價
於沿河居民及在工夫役均有禆益着管理淮安關
稅内務府員外唐英將淮安大關并沿河口岸經過
之客販食米豆麥雜糧以及煤炭葦柴等物悉免稽
查不必納稅俟明年工竣之後照舊征收又聞河南
固始縣素稱産米之鄉每年客販運至清江浦地方
卸賣其價頗賤今運口築埧固始米船不能直達清
江浦而相近清江有老埧口地方可以卸賣着將此
地米稅亦照淮關之例暫行寬免
又定淮安滸墅各關經費以杜吏役濫征之弊淮
安關監督唐英條奏各項經費及書役飯食不敷
請動盈餘一案部議應行令江南總督慶復會同
該監督熟籌妥議奉
諭旨朕思商民皆為赤子輕徭薄賦俾人人實沾惠澤
乃朕愛養黎庶之本懷但恐官吏不能實力奉行仍
多巧取以飽私槖則徒於國課有虧而於商民無益
即如年來各省關稅較前額數大減矣其取之商民
者仍似未減若關稅減輕則商貨價值亦應平減今
京師貨物騰貴仍復如前可知商民未得實沾減賦
之益至江南淮安等關或因胥吏添設過多以致工
食不足則當量行裁汰且查管關官員養廉之數亦
覺太豐可通融分給如有不敷則動用盈餘以補之
可寄信慶復諭知朕意經江南總督等會議查得滸
墅關上年共支費用養廉八萬七千八百七十三兩
有奇今遵
旨議裁衙役酌減工食養廉銀兩每歲經費預定額數
約需銀七萬九千七百六十八兩有奇統由該關
報銷淮關遵
旨議裁人役工食銀四千九百七十六兩四錢有奇又
書役飯食等項約需銀六萬五千五百二十八兩
一分有奇如收數盈縮據實報銷疏上從之
三年暫免臨清天津二關米豆納稅及通州張家
灣登陸處所落地稅銀奉
諭旨上年畿輔之地收成歉薄米價日漸昂貴今聞近
省商賈米船陸續漸至所當格外加恩俾其踴躍從
事着將臨清天津二關米豆之船免其納稅至通州
張灣等登陸處所舊有米豆雜糧落地稅銀亦着免
征俟二麥收成之後米價平減再照舊例征收并嚴
禁不肖官吏暗中需索等弊以副朕通商惠民至意
嗣因二麥有收經督臣覆奏開徵復因沿河地方
被水米價加昂海運既開商販雲集將内河前項
米糧各稅一併暫停征收並江南浙江歉收之處
俱免其收稅
又以江南米船過關免稅給照繳銷之法行知各
處關差時江蘇歲旱歉收凡商販米船前往被災
各邑給照免稅者到境鈐印回空驗銷難免守候
稽延滸關監督海保與巡撫許容議詢明運往災
邑米船行知該邑印官到境申報至所給過關免
稅照票不必鈐印聽其隨便回空繳銷並以面商
辦理之處奏聞奉
旨覧海保所奏與許容商酌辦理之處甚是各處關差
凡有商販米船至被災之州縣者俱照此例行至於
商船先報前往某州縣若此地販運者多米糧足用
即不妨轉移隣邑總之歉收之地乏食之民皆吾赤
子不容歧視也
四年定滸墅關口岸船柵裁撤事宜先是御史舒
赫德參奏滸關監督海保於離關百里及二百里
之常熟無錫江陰等縣私立柵座濫設巡船密行
江督蘇撫將該關私設各口相度情形報部據該
督那蘇圖奏稱滸墅關在長洲縣境最為衝衢所
轄湖河海道支港紛繁易於透漏從前崇福等三
橋望亭等七港十處口岸設役守巡報部有案歷
任監督恐稽查難周添設蠡口港等一十三處船
柵以佐三橋七港之不及後又添設板橋等二十
九處通共五十二處口岸雍正八年前蘇撫尹繼
善將續後增設之板橋等二十九處盡行裁撤另
於王莊等十處立柵及顧二房廊下等五處設船
統計現在口岸三十八處今臣遵照部文就現在
各口詳酌查有原報部之轉水柏凟二港既扵毛
塘九里二處添設柵巡則二港可以毋庸複設又
南北角各減去巡船一隻其各處口岸應請暫為
存留仍不作報部經制如有應行納稅之船俱令
直赴大關報稅不許各口擅立稅房私自征收亦
不許混指透漏濫行究罰至於本地土貨非捆載
貿易遠方者原不征課其附近鎮集船載米麥不
及十石者免其收稅農民交租辦粮質當米麥皆
不論石數放行章程久定仍應遵照辦理經部議
駁飭另議得
旨照該督所請行
又准江蘇撫臣所奏以兩淮鹽政管理瓜州由閘
稅務揚州鈔關及瓜州由閘稅務自歸併巡撫例
於道府内遴員代管是年以揚州知府高士鑰查
災辦賑未能帶管榷務撫臣奏鹽政近在同城稽
查便易可否照織造管關之例就近令其帶管於
𣙜務實有禆益從之
又
勅蕪湖鳳陽關稅務專差管理戶部議原任安徽巡撫
孫國璽奏蕪湖鳳陽兩關税務請專差監督管理
應如所請從之
五年以塼板閘稅務歸併臨清關管理先是山東
巡撫岳濬奏稱臨清州有二關一為戶部關係巡
撫衙門管理收稅解交戶部一為工部塼板閘關
報納短載紙價稅銀係管河道管理收稅由河道
總督奏銷解交工部各船既向大關報納貨稅船
料似毋庸一地兩關經河道總督議奏請將工部
一關裁去其應征銀兩移歸臨清大關征收從之
又嚴禁捏名討關積弊戸部議覆御史陸尹耀奏
稱會典内開過關船隻如有指稱内外官員及旗
下商人夾帶私貨者該關報部參處是榷關定例
遵行已久近復有執持科道名帖赴關免稅者查
京員科道等官供職京師自無經營貿易之理即
或子弟偶有在外經商者豈容捏寫父兄名帖討
關希圖透漏恐在外奸商或捏名影射希免稅料
亦未可定應通行管關各督撫監督嗣後在京及
在外官員眷口船隻過關除無貨物照常驗放胥
吏人等毋得任意需索外如有假捏京員科道名
帖或有京員子弟執持父兄名帖討關夾帶貨物
希圖免稅者遵照定例查參如明知瞻徇一併議
處從之
六年清查外省關榷私增口岸奉
諭旨外省關榷皆久經該督撫就近稽查除現設口岸
報部有案者照舊設立外其有私行增添之口岸逐
一詳查題報應留者留應革者革此番清查之後司
榷之員若再有違例苛索者胥役嚴處官吏嚴參該
督撫不行查察經朕訪聞必於該督撫是問至滸墅
北新二處係江浙大關尤為緊要交與楊超曾德沛
照此稽查辦理
又免官辦米穀過關稅銀戶部議覆署理兩江總
督楊超曾奏言設關之意不專在於取盈盖以準
百物之權衡而平其市價故歷來但有征商之令
而不兼及於官物况米穀一項係民間食用所必
需發帑採買原為接濟民食起見與商賈之射利
逐末者不同今既征其船料又責其完納稅銀取
之司庫以輸關庫此絀彼盈國課毫無增益應如
該督所請將各屬委員採買賑濟及糶三補倉
米穀經過各關税口仍照臣部題准之例止納船
料可也疏上如議行
又議定武昌厰關口岸稅額並除宗關收稅耗羡
戶部議覆湖廣總督那蘇圖奏武昌厰關正額盈
餘之外所收口岸銀兩並正額盈餘項下征收加
一耗銀先於雍正十年據撫臣咨報征收餘銀二
千九百餘兩今據奏稱每年征收共計銀一萬餘
兩除例應支銷外每年約可餘銀七八千兩是較
之歷年報收銀數盈餘幾及加倍即將此項為地
方辦理利濟軍民之事如標營兵丁應建營義倉
厫武昌漢陽應設義渡船隻管關之員既徹底報
出亦應酌給公費至各關口岸銀兩因非正項既
不收耗則宗關同一口岸自不應獨收耗羡應據
督臣所奏准其免收從之
又飭各關盈餘增減據實造報考核具題奉
諭旨各省關稅定有正額而儘收儘解日有盈餘此不
過杜司榷者侵蝕之弊並無有累於商民也但各省
年歲之豐歉不同貨物之多寡亦異其盈餘原不能
每年畫一近見各關報滿之時如盈餘浮於上年則
部中不復致議如減於上年之數則部中即行駁查
司榷者惟恐部駁必致逐歲加增年復一年將何所
底止苦累商民事有必然之勢朕思關稅盈縮相去
本不致懸殊若乙年所報盈餘之數稍不及甲年原
可不必駁查若過於短少亦必有情由惟應令督撫
確查則地方實在情形自難逃於公論總之查核過
嚴則額數日增其害在於衆庶查核稍寬則司榷侵
蝕其損在於國帑此中輕重固有權衡著大學士會
同該部詳議具奏經部臣議定嗣後各關盈餘銀兩
如與上年數目相倣者戶部即行考核具題如本
年所報盈餘與上年數目大相懸殊令各該督撫
就地方實在情形詳細確查如無侵隐等弊據實
聲明覆奏倘該督撫查奏不實扶同徇隐别經發
覺將該督撫等一併交部議處著為定例
七年免乾隆三四兩年渝關缺額追賠銀兩四川
巡撫碩色奏重慶渝關木稅與别項雜稅不同抵
渝木料皆伐自深山窮谷年豐水漲則木筏順流
而下一歲之中可以發數年之木若遇歲旱水涸
不能漂出則已伐之木常積於深溝淺溪未能到
渝是年歲之旱澇不齊木料之多寡難定則稅銀
盈縮亦理勢之必然也渝關木稅自乾隆二年三
年皆不敷原額奉部行追而乾隆五年時值米賤
水漲木多稅盈扣此補彼更有盈餘奏請免其賠
補從之
又免直省各關米豆稅奉
諭旨朕御極以來直省關稅屢次加恩減免每遇地方
歉收天津臨清滸墅蕪湖等關口商販米船概給票
放行免其上課皆以為民食計也但係特恩間一舉
行未能普遍夫以養民之物而榷之稅轉以病民非
朕已饑已溺之懷也今特降諭旨將直省各關口所
有經過米豆應輸額稅悉行寬免至各關口征收則
例不一有征商稅者有征船料者有商稅船料並征
者今既蠲免米稅其船料一項若不分晰明確著為
規條恐致混淆滋弊應如何辦理之處著交該部詳
查妥議具奏經部議詳查各關米豆雜糧等稅有按
樑頭丈尺納料者有收納船戶空船料銀及無論
有載無載按年抽单納課者又有計石征稅不收
納船料者各關則例有殊故征收未能一致應令
各關監督查明定議報部旋據御史李清芳沈廷
芳並奏部議船料事件俱發九卿議奏未上得
旨朕愛養黎元特沛殊恩將關榷米豆等稅悉行蠲免
以為充裕民食之計但船料一項議論不一朕思向
日征收船料者應照例征收向不征船料者豈可因
免米豆之稅而轉加征料該部即速行文各關知之
又奏准麥石稅課一體免徵署福州將軍兼管閩
海關事策楞奏豆稅既經免征部文並未指明麥
石字樣應否一體寬免奉
諭旨自應一體免征下所司知之
又禁革爐地裡塘等處私收畜稅打箭爐地方公
出雅納二卡向有達賴喇嘛使人收稅并於裡塘
等處收取鞍子錢每年約得稅銀不過六七百兩
雍正三年欽奉
諭旨每年賞給達賴喇嘛茶葉五十觔班禪額爾德尼茶
葉二千五百觔并運茶脚費銀二百兩今將收取鞍子
錢停止隨經達賴喇嘛將在裡在爐收稅之堪布等一
併撤回嗣扵雍正十三年達賴喇嘛自泰寕回藏
後有留住惠遠廟之徒弟帕朋喀庫圖克圖羅卜
藏格隆復安人於公出雅納二卡收取番民所賣
騾馬牛羊稅銀四川巡撫碩色請
勅達賴喇嘛將私收畜稅之處永行禁革并在爐之藍
占巴等一併撤回部議應如所奏得
旨允行
八年免淮關監督私免稅銀賠項淮關監督伊拉
齊私自免征酒麯絹粉等稅銀部議應令賠補
特旨免之
又免征山東臨清關船料奉
諭旨山東臨清關向征銅補商補相沿已久報部則統
名之為船料前撫臣岳濬改為計石上稅而將銅補
商補歸入石頭征解是名革而實存也今朕既降旨
蠲免各省米糧之稅此項亦應一體邀恩豁免著該
部即行文山東巡撫知之
又定暹羅國運米船隻酌免船貨稅銀有差先是
乾隆七年暹羅商人運米至閩曾奉
特旨免征船貨稅銀至是歲仍復帶米來閩貿易
上念外洋運米源源而來其加恩之處自當著為定例
自乾隆八年為始凡遇外洋運米閩粤等省貿易
帶米一萬石以上者免其船貨稅銀十分之五帶
米五千石以上者免其船貨稅銀十分之三
九年定湖南寳慶府口岸收稅則例湖南巡撫蔣
溥奏言寳慶府征收商稅向例按照貴賤價值酌
中定數每兩三分之外不得多取絲毫一切零星
貨物俱不許濫行抽取刊刻簡明木榜䜿立曉諭
其書役票錢向係稅銀一兩取銀一錢今酌減五
分不及一兩者不許苛索數浮一兩者亦不得過
五分之多此外陋規一概嚴禁部覆准行
又飭各省奏報關課核實辦理奉
諭旨江南滸墅關乾隆六年十一月至七年十一月稅
銀缺少一案經戶部行查巡撫覆奏稱係按月計算
未經減少並無絲毫欺隐等語朕之裁減各關稅課
並免米麥稅銀無非惠念商民之至意從前有旨盈
餘減少戶部不必過於苛察惟令督撫就近查奏乃
自有此旨之後各處所報盈餘無不減少者而督撫
之查奏亦不過虛應故事並無實力查出略有異同
者故自減免稅課以來米豆價仍然昂貴而於商民
未見有益於稅課日見有虧用頒此旨通行訓飭朕
既寬免稅課數百萬兩之多豈較量此些小盈餘之
數各督撫及司稅官員毋錯會朕意以報增盈餘為
念嗣後務須核實辦理無欺無隐不得視為具文
十年復開馬白稅口大學士伯鄂爾泰等議覆雲
南總督張允隨奏稱馬白稅口前因該國都竜厰
被賊佔踞商旅裹足稅課無出是以題請封閉今
厰民漸次復業應於明春撤回臨廣官兵之日照
舊開關收稅儘收儘解據實填報至往來商旅責
令該同知嚴加盤詰照例填給腰牌親身驗放不
容奸匪混行出入應如所請得
旨依議行
又禁止宿遷關通船一載徵稅之例宿遷關舊有
通船一載之例如船實能受載百擔而所裝之貨
乃在七十擔以下者仍照現徵之數按擔征收若
有數滿七十擔者遂援通船一載之例令輸百擔
錢糧其船隻之受載數百擔以至千餘擔者所裝
貨物雖有多寡之殊而稅銀俱按此例征收至船
頭船梢及平坂上跨俱為剔除不入簽量見數之
内即有貯貨於此者亦不征其稅至是監督倭赫
奏稱近有狡黠船戶每計貨船已滿七分即將貨
物分貯頭梢上跨以避一載之例而奸猾吏胥亦
伺船貨之在七分上下者即高下其手以逞其隐
漏勒索之技應如所請將散裝貨物不拘頭梢艙
跨悉照成包成捆貨物一例簽查見數按擔征收
將通船一載之例即行禁止從之
又豁免福建浦城關稅缺額銀兩奉
諭旨朕聞福建浦城關稅從前題定額征銀二千七百
餘兩後於乾隆三年更定稅則委員監收一年以為
定額缺少銀五百四兩零嗣後連年短征蓋因該關
長脚難於雇覓以致商貨稀少經征各員無力墊補
遂成懸欠著將此項稅銀加恩豁除令其儘收儘解
其乾隆三年以後節年缺額銀兩一併加恩免其賠
解該部即遵諭行
十一年以米糧免稅價值仍昂
勅督撫示諭商賈平價江蘇布政司安寕奏言自免米
豆稅銀以來弊竇叢生國課日少而米價之貴較
甚於前應請仍照舊征收
上念衆商乃無知愚人當先加以化導
勅各該督撫愷切訓諭俾各商感發天良悉除私弊督
撫等仍設法查察妥協辦理庶幾足食便民閭閻均
受其福
又免暹羅國商人船貨稅銀十分之二福州將軍
新柱奏報本年七月内有暹羅國商人先後載米
入口皆不足五千石之數並各帶蘇木鉛錫等貨
所有船貨稅銀未便援例寬免奉
旨該番等航海運米遠來慕義可嘉雖不足五千之數
着加恩免其船貨稅銀十分之二以示優䘏
十二年又改溪雅稅館於懸鐘地方並定䑩仔頭
船之禁先是福州將軍新柱奏請將溪雅稅館移
至懸鐘經戶部行文撫臣周學健議稱溪雅地方
遠距懸鐘三十里稅館設在溪雅船隻俱泊懸鐘
在關則有鞭長莫及之虞在商則有乘機偷漏奔
走守候之弊部覆應如所請將溪雅稅館准其改
設懸鐘又該將軍奏稱厦門等處有奸民置造䑩
仔頭船雙篷雙艣傍用四槳非商非漁專為包攬
偷漏貨物請行飭禁經戶部行知該撫議覆請嗣
後䑩仔頭船式樣永行禁止所有現在之船毋許
加用四槳多添柁水并十船編甲互結部議應如
所請從之
勅内地人民往暹羅造船未載回米糧者倍罰船稅大
學士伯張廷玉等議覆福建巡撫陳大受奏閩省
赴暹羅買米造船運回請給印票進口之日繳銷
仍另給牌照歸澳安插蓋往暹羅造船本為買米
而設如或該商並無米石載回只造船而歸者應
令倍罰船稅示警得
旨允行
又免失風洋船官買銅觔稅課福州將軍新柱等
奏商人陳天元船隻遭風銅觔全數交官照部定
價值收買仰懇免其銅稅從之
又以戶工二部奏報蕪湖關稅贏縮足敷抵補免
其駁查蕪湖關報部戶關盈餘較去年有餘毋庸
置議工關盈餘較去年不足行令查覈奉
諭旨此案戶工二部所報足敷抵補如將有餘者毋庸
置議不足者再加行查於考核功過之意未合即使
行查亦徒多往返登答工部再行查核之處不必行
嗣後着該部照此辦理如一人而兼兩關其比較上
年盈餘之處俱有不足再令該督撫據實查核
十三年定廣東太平關收稅則例廣東巡撫岳濬
疏稱太平關則例内未經開載之九十五條查照
粤贛兩關稅則斟酌征收統按其中因與海關同
屬初次抽稅及貨物貴重應照海關定例者則有
珍珠玉器錦繭布楠木因先由粤海征稅次及内
地分販應照贛關定例者則有氆氌琥珀蜜蠟瑪
瑙哆囉嗶嘰因粤贛兩關未載按照貴賤科稅者
則有布帳黃楊器黃楊木因原稅本屬平允即用
着為正條者則有毛布水晶玻㼈松線布刀石紅
木因貨物初經收稅者則有姑絨花生甘草梅海
石茶子桐子因各處出産價值不同適中損益者
則有棉器布器油菜子因稅則籠統復加分别者
則有哆囉器緞器氊器兒帽祖帽因物同名異即
倣本例者則有氊底桌氊紫香香粉麻包泥碗其
浛光各條内因與太平橋正例開載相符應令一
體遵收者則有廢銅香蕈洋青石青石綠八角金
針菜紫檀紫榆木骨角器皮器鐵器布棉器各色
糖菓綢綾器絲緞器哆囉器嗶嘰器錦絲線帶布
帳薯茛鹽㰖良薑柯子楓子草仁石蓮子石决明
因下水已經輸稅上水應予輕減者則有紗羅包
頭帽緯毛布氊片姑絨氆氌又木稅各條内因原
稅本屬適宜即擬著為正條者則有土杉枋杉板
松板紅木大杉木樟木枋板床板門枋因料大稅
輕量子加增者則有松木因料同稅重較正酌減
者則有長薄板松筒杉木因論剪恐滋夾帶改作
論根者則有遇仙橋之小杉木至遇仙橋浛光厰
欵目與太平橋相同者均應畫一抽收共計擬定
貨稅七十三條木稅二十二條俱屬因地制宜斟
酌允當反覆確核委無偏重偏輕一併刊載例内
並䜿榜三關厰曉示商民俾有遵循而稅則益歸
盡善部議應如所奏從之
(臣)等謹按太平關征稅比照粤贛兩關因時因地
以定稅額重輕如珍珠每觔纔收課銀二錢玉已
成器者纔收課銀四分未成器者每觔收銀一分
七釐有奇即使珠玉價值極微亦數十百分而取
一矣其餘哆囉嗶嘰蜜蠟琥珀俱每百觔纔收稅
銀一二兩香楠及黃楊俱每百觔收稅銀自一分
至五分而止蓋通工惠商儉於取民超軼前代非
可數計特以我
國家休養生息百有餘年幅員廣闊亘古無比凡舟
車商賈所達西北及於天山外裔東南及於閩粤
重洋積少以成多未始不足以資國用若分析計
之則至微至薄矣夫征商之令見於周官孟子所
述惡商賈之罔利故從而征之其詳不可得聞大
約周人田賦以什一為制至扵重本以抑末則征
榷之數諒必加於計畆秦漢以後稅額逓增征榷
之輕未有如我
聖朝者兹所臚列貨稅共九十五條按名定數未可以
羅縷備書附識於此以見薄征之大概焉
又以廣西梧潯等府稅務歸該管道員查核戶部
議覆廣西巡撫鄂昌奏粤西梧潯二府關稅及桂
平南慶等府富川賀縣懷集等縣各雜稅銀兩皆
為凑充兵餉及支給通省大小各官養廉之用向
係該管府縣自行征收分别正額盈餘按季造册
解司並無專事稽查抽收之員則疎漏自不能免
查粤西蒼梧左江右江三道俱有統轄地方之責
且其該管之府州縣例應按季巡歷一切稽查甚
屬便易應請將各處稅務分隸各道就近稽查查
桂林平樂蒼梧三府并富川賀縣懷集三縣俱係
蒼梧道所轄其稅務即隸蒼梧道稽查南寕府係
左江道所轄其稅務即隸左江道稽查潯州慶遠
二府係右江道所轄其稅務即隸右江道稽查飭
令各府縣將逐日抽收貨稅銀兩數目按月造報
該轄道查核并於按季巡歷之時親赴收稅之所
飭取存厰抽收底簿與月報冊逐一核對應如所
請從之
又以米豆免稅市價未平仍依原額征收戶部議
覆江蘇滸墅關監督圖拉條奏直省各關米豆稅
銀歷來按額征收乾隆七年
皇上特恩寬商稅以平糧價乃自豁免以來奸商大賈
惟知㒺利不顧民艱近年各省米豆價並未少減
甚且有比舊加昂者徒使奸商飽槖市儈居奇窮
黎究未得沾實惠誠屬無益况現當軍需浩繁之
際亦宜酌量籌辦應如圖拉所奏將直省各關米
豆稅銀仍復舊額奉
諭旨依議朕降旨蠲免各關米豆稅銀本以食為民天
關稅優免則市價可減是以不惜千萬正課為小民
謀饔飱寬裕計當時内外臣工屢有以但利商賈無
益民生為言者概未允准朕意欲試行數年果否於
民食有禆再行酌量乃數年來稅免而米豆之價不
惟不減而昂貴時或有加明係奸商不知免稅之恩
專利自封轉以有限之帑項肥三倍之囊槖無裨閭
閻久宜仍復原額且地方偶有偏災即將該處關口
應征米豆稅額加恩寬免則估舶聞風雲集市價自
平駔儈不得居奇窮黎均霑實惠轉得操權自上朕
意不專為軍需起見也如既復之後奸商藉端長價
弋利妨民該地方官即應嚴行查察究處至淮關因
寬免米稅後倭赫奏准加征船料今既征米稅仍循
舊例行
(臣)等謹按米豆納稅向例征收
皇上念食為民天特降
温綸免其征課以所去之額稅減糧價於市中則貧民
日糴斗升計數加贏不啻分太倉之粟粒乃米稅
既免而糧價日昂則減稅之效不著於常年當收
於歉歲所以
俯允廷臣之請仍依舊例俾偏災郡邑可以鼓勵轉輸
蓋出疆興販者本非南畆之民用其心計坐列市
門既仰虧稅額於征商復力争細民之價值其載
米似知本務之重而罔利實為逐末之尤從古征
斂之法即緣此輩而起我
國家正供賦額歲有蠲除而利權贏縮則仍操之自
上因事轉移留榷政之有餘補征斂之不足亦具
見平施稱物之妙用焉
又以東省歉收特開海運接濟免收米稅山東巡
撫凖泰奏本年五月内經大學士高斌等以東省
之登萊青三府地處東隅别無河道連年歉薄不
但民間絶無蓋藏即倉儲亦因賑濟鮮有積貯請
將奉天米石聽商民糴買由海運往山東售賣流
通商販權宜補救誠為目下萬全急務欽奉
諭旨允行今赴奉天販運各商陸續抵東請將此項米
石行令免征稅銀飭地方官遵照辦理從之
十四年
勅直省各關稅額視雍正十三年分數為準戶部奏各
關征收盈餘銀兩比較上屆短少至一分以上者
各按數定以處分奉
諭旨此摺所見雖是但盈餘究在正額之外然非額外
别征餘盈緣照額征收儘收儘解其溢於成額者即
謂之盈餘是名雖盈餘寔課帑也亦即正供也當康
熙年間關差各有專員恣意侵蝕不但無盈餘并不
敷正額然至任滿之時未嘗不量其所入派工派差
無得飽其私槖者而當時風氣俱視缺額為分所當
然是以有雍正年間一番清理凡官侵吏蝕僕使中
飽舉燭照而數計焉於是各關之以盈餘報者相屬
而缺額者從未之聞矣可見歲額本敷盈餘本有向
之有缺無盈其弊自在漏巵耳自朕御極而中外人
心舉知政尚寬大希圖欺隐時則盈餘歲減一歲又
將漸開虧損正額之端用是曾降諭旨所有較前減
少之員交部嚴行察議令其少知法紀而朕意又恐
查核過嚴則各關自顧考成必求溢羡或致借端横
索因令數目相倣者該部即行核題迄今年復一年
較前有減無增部臣請比較上屆短少至一分以上
者各按數定以處分此雖為慎司國計起見然所稱
與上屆比較不無流弊有如甲盈一萬則下屆之乙
必思盈及萬有五千再下屆之丙又將增加二萬至
丁而三萬似此相競不已又將無所底止必至病商
歛怨非理財之正道也夫盈餘無額而不妨權為之
額朕意當以雍正十三年征收盈餘數目為定其時
正諸弊肅清之時而亦豐約適中之會也自雍正十
三年而上下二三十年之中歲時之殷歉相若也賈
舶之往來相若也民風之奢儉相若也則司𣙜之征
收又何至大相懸殊哉嗣後正額有缺者仍照定例
處分其各關盈餘成數視雍正十三年短少者該部
按所定分數議處永著為例
十五年定各關征收稅課成數扣足一年彙報戶
部奏各關征收稅課有一年期滿者有未及年滿
離任者亦有管理一年餘數月者是以奏報盈餘
向係按照管關月日各清各任惟是各關稅課統
年征收則貨物之出産皆齊商賈之往來畢集較
之上年銀數自應相倣如係征收數月則貨物有
衰旺之分商賈有多寡之異管關官員或數月内
正值貨物豐盛或數月内適值貨物儉少若概照
周年足月之數勻算比較未免碍難查辦請嗣後
各關管理稅務日期凡接任征收無論兩任三任
俱令扣足一年為滿其管關一年餘數月者將一
年盈餘奏報其奇零月數歸於下屆統俟扣足一
年再行彙奏以昭畫一得
旨允行
又定古北口征收斗稅額銀戶部覆准直隸提督
布蘭泰奏古北口斗稅贏縮原出於商販之多寡
乾隆十二年二月内歸營試收適遇口外豐收口
内糧價較貴糧車進口雲集按例征收據實儘報
是以收稅較增至乾隆十三年而口内地方糧價
平減商販不前市集鬻糧無幾即斗稅亦無從征
取是以收稅較少應准仍照原定斗稅銀二千兩
之數作為正額如遇糧價昂貴販運者多征收盈
餘據實儘數具報從之
十六年免浙省各關口米稅奉
諭旨浙東府屬雨澤愆期該撫預籌民食請弛海禁著
照所請江閩二省商販赴浙屬之温台寕處四府者
准其暫開海禁仍令該撫飭屬給予印票沿途實力
稽查嚴禁奸商等借端偷買透漏其浙省各關口並
着加恩免征米稅以示招徠務俾商販流通米糧充
裕該部遵諭速行
十七年以鎮雄州購運川鹽脚價彌補畢節稅課
雲南巡撫愛必達奏言鎮雄新闢夷疆本無額稅
因畢節稅羡不敷議撥代征自雍正七年設立州
城古芒部却左毋亨牛街五處稅口兩省官員互
相稽查迨後歸鎮雄州征收不能敷額臣查鎮雄
州銅運馬匹因無回頭貨物脚戶等退縮不前現
在議令承運官每歲購辦川鹽一百萬觔令䭾銅
之馬運回鎮雄州行銷每年擬酌收稅銀以補畢
節稅羡之不敷於鹽價尚未昂貴而畢節稅課有
着鎮雄商民無擾疏上
勅部議覆准行
十八年
勅各關奏報盈餘數目經部臣覆核無庸復交督撫查
奏奉
諭旨各省奏報關稅盈餘數目較上屆短少部議俱交
督撫查明情由該督撫不過據監督及管關委員所
報取結聲明具覆從未有察出侵蝕情節據實查參
者章奏往返竟成故套朕思關稅時贏時絀勢所不
免若該監督等無故短少或任意侵肥該督撫自應
隨時查察奏聞治罪如其果無情弊何必重複聲明
徒滋案牘嗣後各省奏報關稅盈餘數目該部覆核
時無庸復交督撫查奏
十九年免高堰堤工運石應追船料奉
諭旨高堰堤工需用石料辦運船隻甚多俱官為雇覓
已按給水脚銀兩其例征船料自應照數完納但此
番工程緊要更番迭運無悮工程加以石貨粗重挽
載維艱所有從前運石過關船隻應征料稅着加恩免
其追繳
二十二年更定浙江海關洋船稅例戶部覆准閩浙
總督喀爾吉善兩廣總督楊應琚奏稱設關分榷原
以裕課通商而因地制宜亦湏權衡公當如外洋紅
毛等國番船向俱收泊廣東少至浙江是以浙海關
稅則略而不詳今自乾隆二十年以來外洋番船收
泊定海舍粤就浙歲歲來寕若不將比較則例更定
章程必至私扣暗加不特課額有虧亦與番商無補
臣等悉心會商將粤海關征收外洋船隻入口出口
貨物現行徵稅則例及比例規例併外洋船出口貨
物估價科征各册逐一查核除比例一冊緣天下之
物類繁多稅則未能備載以此例彼比照征收原無
軒輊其規例一項原係從前陋例嗣經查出歸公征
收報解以上二項浙海關循照征收均毋庸另議增
減惟正稅一項未便仍照粤海關科則一例征收蓋
向由浙江赴粤販買之貨今就浙置買稅餉脚費
俱各輕減而外洋進口之貨分發蘇杭亦屬便易
該番商既比在粤貿易獲利加多則浙海關之稅
則自應酌擬加征其中有貨物産自粤東原無規
避韶贛等關稅課者悉仍舊則概不議加正稅之
外仍照加一征耗其粤海關估價一項係將該商
出口貨物估計價值按貨本一兩征收銀四分九
釐名為分頭今應遵照辦理但如湖絲磁器茶葉
等各種貨物現就浙江時值多與粤海關原例不
符似應按照時值增估更定其中有時價相符者
仍循其舊至船隻樑頭之丈尺及貨物進口出口
之担頭悉照粤海關則例征收奉
諭旨依議此摺内所稱若不更定章程必致私扣暗加
課額有虧與商無補等語尚未深悉更定稅額本意
向來洋船俱由廣東收口經粤海關稽察征稅其浙
省之寕波不過偶然一至近來奸牙勾串漁利洋船
至寕波者甚多將來番舶雲集留住日久將又成一
粤省之澳門矣於海疆重地民風土俗均有關係是
以更定章程視粤稍重則洋商無所利而不來以示
限制意並不在增稅也將此明白曉諭該督撫知之
(臣)等謹按舊例海舶貿易外洋者給之照以稽察
出入其出洋歸港皆憑照為信因按其照稅之有
藏匿奸匪私帶違禁之物者論如法良以外洋紅
毛諸國番船向皆收泊粤東
國家張官置吏分駐營伍以資彈壓凡定例所查禁
者嚴明約束垂諸令甲是以海口肅清民不滋擾
至扵浙省寕波向非洋船聚泊之地邇年奸牙市
舶狃於稅額之輕微自乾隆二十年及二十一年
外洋夷船歲至定海轉運寕波於是督撫大吏據
浙關科則比較粤海課額更定征收我
皇上聖謨深遠念海疆重地多一利端即增一弊藪洋
船歲至寕波徑途日熟勢將與粤省之澳門無異
而商舶頻仍則有奸牙之勾串吏胥之需索及其
易貨歸棹則有絲粟之出洋鐵器之渡海日久弊
生難以盡杜津會既成夷商叢雜之區必湏重為
經理夫昌國寕海松門澉浦皆浙省濱海之藩籬
也推而至於金山乍浦海門崇明又南省濱海之
門戶也風濤出没持貨賄以懋遷既可騖趨寕波
亦可轉移他郡利之所在瑕釁易滋
聖天子所以經畫於未然而杜其端於始事者職此之
由蓋自章程更定以來外洋市舶知違例紆道之
無所利不復收泊寕波内無禁令之煩而夷艘自
遠無事巡查之密而海口敉寕我
皇上潜移密運之權誠有握要於幾先者矣
又免湖北撥運豫省米石回空船料奉
諭旨湖北撥運豫省米石抵豫交卸後原船回過各關
例應輸納船料但各船戶回棹時如已攬載客貨其
船料自當征收若僅原船回空船戶未免拮据着加
恩免其征收船料以示優䘏嗣是二十三年復奉
特旨以川米原船回空時如查無攬載者一體加恩免
其征收船料
二十四年定葉爾羌喀什噶爾二處貿易抽稅例
回部商稅舊制凡本地回民往外貿易帶回物件
者抽稅十分之一外處回民販來物件抽稅二十
分之一於乾隆二十四年經定邊將軍兆惠奏聞
仍照舊例辦理是年又據參贊大臣舒赫德奏稱
葉爾羌喀什噶爾二處牲畜價貴請減收商稅分
數奉
旨允准嗣是本地貿易帶回之牲畜改為抽稅二十分
之一其緞布皮張則十分抽一外番商人販來牲
畜改為抽稅三十分之一其緞布皮張則二十分
抽一若牲畜貨物不及抽分之數馬一匹抽一騰
格大牛一頭則二十五普爾小牛一頭半之大羊
一牽稅十二普爾小羊一牽亦半之雜項物件視
其值之貴賤折收騰格普爾(回地錢名曰普爾以銅為之五十之數為)
(一騰格)至乾隆二十八年駐劄喀什噶爾大臣永貴
奏布嚕特回民到烏什貿易物件請照喀什噶爾
之例收稅報可
二十五年議除粤海等關一切規禮名色戶部覆
准兩廣總督李侍堯等奏言查粤海關外洋本港
商船貨物出入向來除按照則例征收船鈔之外
另有官吏家人通事巡役人等規禮以及分頭担
頭等項銀兩節經奏報歸公而則例冊内仍照從
前開報各項名色分别臚列誠於體制未協兹彙
併核算統作進口出口歸公銀兩各若干將一切
規禮火足開倉驗倉放倉押船貼寫小包等名色
悉行刪除改正至大量領牌原與收稅章程無碍
毋庸過為更易其分頭担頭等項統作一條造報
至於各口規則皆查明歷年收稅冊檔分别等次
開造以杜弊竇又查省城大關以及虎門潮州雷
州瓊州各口向有書役家人收作飯食舟車等費
悉作歸公造報統俟核覆奏准刊刻頒發各口永
遠遵守繁冗既刪名目亦正洵足清稅欵而杜弊
端應如該督等所奏悉行更定仍將更定條欵刊
榜曉示畫一征收從之
二十七年嚴禁𣙜關漏稅積弊大學士公傅恒等
議覆兩江總督尹繼善等奏言各關𣙜務定有則
例凡一應官民船隻但有應行納稅貨物俱循照
定則征收其討關陋習久經嚴禁但行之日久不
無懈弛應再行各關監督實力奉行至各省
貢物船隻關口向不查驗其間家人船戶不無藉端私
攬客貨冀圖漏稅情事該督等請將
貢物開單用印文知會關口查驗此外貨物均令納稅
亦應如所請辦理從之
又准江蘇撫臣所奏清釐滸關積弊四條戶部覆
准江蘇巡撫陳宏謀條奏滸墅關近日情形清釐
積弊四條一滸關向有舖戶代客完稅包攬居奇
節經禁革乃旋革旋復陽奉陰違現且派定地方
如江西湖廣上河下河船由何處開來稅由何舖
戶包納與在關之家人書役通同一氣遂致正稅
串改罰項舞弊無窮應請將包攬舖戶盡行列榜
禁革仍令商人自行完納按簿親填一各處關口
貨船抵關官役到船簽驗按則納稅方許過關惟
滸關先不簽驗多寡聽其自報納稅之後船已過
關方始簽驗名曰倒住因而舖戶奸商僥倖漏稅
營求免罰分肥者亦復不免嗣後貨船到關令委
員帶同丈量人役查驗簽量令其赴關納稅給票
之後始准過關以杜偷漏一江南各關口俱有坐
關之員遴委佐雜半年一换惟滸關委員四人向
係久管不换相習日久漸滋弊竇應請嗣後將滸
關委員已過半年即遵照乾隆十七年前撫臣莊
有恭原奏更换不得任其戀缺致啓弊端一督撫
於關稅監督原應相助為理惟是每月所征關稅
數目各處監督均不咨明督撫及至缺稅交查事
在一年之後客商四散簿籍難憑多寡之數無從
稽核應令管關監督按月知會督撫仍於年滿奏
報時將一年總收數目統行咨會至龍江淮安兩
關歸兩江總督稽查滸墅關歸蘇州巡撫稽查辦
理庶就近分查責成益專於關務更有禆益從之
二十八年飭天津各關口稅則畫一辦理戶部議
覆天津關監督達色奏稱各關分設口岸原以防
奸商之遶道漏征其一切稅則自應遵照大關部
頒條例畫一征收以免避重就輕之弊今天津苑
口等十三口岸每貨百觔每布百疋較大關稅則
互異自應俱按津關部頒則例改正征收以昭畫
一從之
又議准山東豆石由海運赴浙販賣山東各屬産
豆素多向例許從海口運赴江南久經奏准遵行
其淅省未據奏明一體辦理是以東省豆石從前
並無運進浙江海口販賣之例至是浙閩總督楊
廷璋等奏稱黃豆一項浙省需用甚廣應照運江
之例一體通商接濟俾兵民均有禆益部議應如
所請准其將東省豆石聽商由海運浙發賣以資
接濟其商船運到各府即准其由鎮海關乍浦海
門汎東關汛等處收口所有經過關口應納稅銀
應令一體照例輸納填入該年部頒印簿送部查
核至出口進口驗票繳票一應設法稽查之處均
應如該督撫等所請從之
定伊犂地方舖面房間分等收稅將軍明瑞奏伊
犂地方舖面房間分等收稅從之
又定哈喇沙爾地方舖面收稅例駐劄哈喇沙爾
大臣達桑阿奏該處商民開設舖面共四十間量
大小作為三等收稅從之
又定闢展地方收稅例闢展辦事郎中德爾格奏
闢展吐魯番魯克沁等處地方凡售買馬匹牲畜
照内地例給票每銀一兩上稅銀三分奉
旨照所請行
二十九年定烏嚕木齊市易上稅例駐劄烏嚕木
齊大臣旌額理奏烏嚕木齊地方買賣馬匹牲畜
請照闢展之例俱行給票每兩上稅銀三分奉
旨允行又阿克蘇地方奏買賣牲畜亦照此例每普爾
一百文收普爾三文報可
又更定臨清關商稅征鈔名色山東巡撫崔應階
奏稱臨清關稅務自雍正六年部頒則例各項貨
物應征稅銀俱開征鈔幾貫字樣如緞疋每疋鈔
二十八貫船料每丈鈔七十五貫如此等類分别
數千百條僅於則例尾頁註明鈔每一貫折銀三
釐一毫七絲三忽字樣一時頗難明晰商客過關
不能通曉則例即目覩則例亦不知幾十萬貫需
銀若干必須按數折算經書有意模糊藉此可啓
多收侵没之弊臣愚擬將商稅論鈔論貫之數概
行刪去其各項貨稅照每貫折銀若干核定應征
銀若干確數載入例册送部較正刊刻木榜設立
關口庶商客易遵經胥不致弊混從之
三十年更定吉林等處征收稅額戶部議吉林等處
稅銀自乾隆十六年題定吉林額征馬畜雜稅銀一
千六百五十兩木稅銀三百七十兩寕古塔額征稅
銀二百八十兩遇放參票之年征稅四百五十兩伯
都納額征稅銀二百七兩至拉林阿爾楚喀二處乾
隆二十五年奏准試收每年征收稅銀二百四五兩
不等今據吉林將軍恒魯奏以吉林寕古塔生齒日
繁貿易益盛派委旗員協同同知徵收稅銀較多於
前分别酌定稅額應如所請吉林雜稅以一千七百
八十兩為額木稅仍三百七十兩寕古塔添收木稅
以一百五十八兩為額雜稅每年儘收儘解遇放參
票之年以九百十二兩為額伯都納稅銀仍以二百
七兩為額拉林稅銀定以七十二兩為額阿爾楚
喀稅銀定以三百三十八兩為額從之
又裁潘桃口監督缺所有稅務歸併張家口監督
管理其潘家口所管六小口改歸通永道征收
三十一年以潘桃口木稅令多倫諾爾同知管理
直隸布政使觀音保奏大河口地方距張家口五
百餘里張家口監督不無顧此失彼之虞可否將
稅務就近交多倫諾爾監督或交多倫諾爾同知
兼管抽收工部議以領票商人係多倫諾爾居民
該同知身任地方撫綏勸導商情易協應請將潘
桃口木稅事務交於多倫諾爾同知征收從之
三十四年奉
諭自來硫磺出入海口俱有例禁原為磺觔係火藥所
需自不便令其私販若奸商以内地硫磺偷載出洋
或外來洋船私買内地硫磺載歸者必當實力盤詰
治罪乃定例於洋船進口時亦不許其私帶殊屬無
謂海外硫磺運至内地並無干碍遇有壓艙所帶自
可隨時買備於軍資亦屬有益何必於洋舶初來多
此一番詰禁乎嗣後於海船出口時切實稽查不許
仍帶磺觔以防偷漏之弊違者究治其各省洋船入
口禁止壓帶硫磺之例概行停止著為令
(臣)等謹按軍資火藥最重磺觔慮奸民私販儌利
自不得不嚴加譏察故凡商船出口及番船歸洋
時與絲粟銅鐵同一例禁其由海外運至内地者
向亦為之嚴詰不許其携載入口於市舶情形殊
多未便我
皇上聖謨深遠准其壓帶禁令則弗使煩苛商販則咸
資利益法良意美斟酌盡善防奸之道無不至柔
遠之政蔑以加矣
四十二年戶部言打箭鑪界近邊陲嗣後税差
請照山海等關之例於宗人府正副理事官及各
部院郎中員外郎等官内㨂選保送庶於𣙜務彈
壓有禆得
旨允行
又奉
諭戶部奏查核揚關征收稅銀較雍正十三年短少三
萬二千六百餘兩請着落經管之道員孫栝賠補一
摺因命軍機大臣交戶部查該關歷年盈餘之數較
雍正十三年多寡若何今閱單開各年盈餘數目惟
乾隆十四十七兩年較雍正十三年有贏無絀其餘
各年則節次短少並非始自近年各關稅課盈餘例
與上屆相比較朕御極之初本不知各處所收關稅
多寡之數因諭部臣即以雍正十三年為凖使胥吏
不敢例外苛求監督不能征多報少且使每年比較
不致歲漸加增加減無所底止實於體恤商民之中
寓司關稅者不致作弊剋減之意並非因雍正十三
年關稅獨多使各關稅必足其數也乃行之未久部
臣因各關奏報盈餘較雍正十三年有贏者居多若
置上屆於不問恐監督以比舊已多即可從中侵隐
易滋流弊請仍與上屆相比較又復通行日久昨歲
考核淮關鳳陽關較上屆屢形短絀因令復照雍正
十三年比較則所短之數更多自係辦理不善今揚
關亦復節年短少且通計短少最甚者惟此三關若
因此而徧及諸關未免窒礙且恐無識之徒疑朕於
關稅必欲從其多者相核實不知朕體恤商民之本
意矣朕有意於帑項增多則不三次通免天下錢糧
其所增益不較此百倍乎又思乾隆二十八年臨清
關征收盈餘較二十七年短少朕曾諭戶部令與二
十五六兩年再行比較嗣經部臣奏稱該關盈餘之
數雖較上屆少銀三萬餘兩而較之五六兩年尚多
銀一萬五千餘兩即予免議蓋課稅盈縮率由於年
歲豐歉固難免參差不齊而通計三年即可得其大
槩若多寡不甚懸殊原可無庸過於拘泥此法最為
平允嗣後各關征收盈餘數目較上屆短少者俱著
與再上兩年復行比較如能較前無缺即可核准若
比上三年均有短少再責令管關之員賠補彼亦無
辭夫朕以雍正十三年為凖者本屬美意今既有此
求全之毁嗣後此例不必行所有揚關本年比較盈
餘交該部照此例另行核議具奏並將此通諭知之
四十五年奉
諭向來荆關打箭鑪兩處征收稅務俱派部院司員前
往管理一年報滿更换但派往之員人地生疎又或
經理不善往往易致缺額按例既不可不令其賠補
而該員等因一二年小差以致折變房屋賠繳官項
非所以示體恤雖該員等賠項每加恩豁免而於帑
項公務究屬無濟所有此兩處稅務由京派員前往
之處竟可不必其業派往者俱着撤回嗣後着交該
督撫照臨清等關之例派委妥員奏明管理
四十九年免粤海關珍珠寳石等稅(詳見市糴考)
皇朝文獻通考卷二十七
