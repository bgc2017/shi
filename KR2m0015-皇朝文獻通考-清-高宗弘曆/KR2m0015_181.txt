皇朝文獻通考卷一百八十一
兵考(三)
禁衛兵
八旗步軍營
順治元年設提督九門步軍統領統轄八旗步軍
營及九門官兵其巡捕營别以兵部職方司漢主
事一人督之康熙三十年始定步軍統領兼管
提督九門巡捕三營步軍統領一人左右翼步軍
翼尉協理三營事務每翼各一人(順治元年設步軍總尉乾隆十)
(九年改名翼尉)八旗步軍協尉每旗各三人(順治五年設步軍副尉乾)
(隆十九年改名協尉每旗滿洲蒙古漢軍兼用共二十四人餘倣此)步軍副尉每旗
各三人(雍正四年設步軍參尉乾隆十九年改名副尉)步軍尉每旗滿洲
二十一人蒙古漢軍各八人捕盜步軍尉每旗滿
洲三人蒙古漢軍各一人(捕盜步軍尉康熙三十四年設)步軍委
署步軍尉每旗滿洲五人蒙古漢軍各二人(委署步軍)
(尉康熙三十四年設即於步軍内選委)領催共二千二十八名步軍
共一萬八千一百四名(各官養廉兵糧六百八名即在數内)捕盜步
軍三百二十名步軍統領所屬文職員外郎二人
(初制設一人康熙六十一年增一人)主事二人司務一人(司務雍正十三年增)
(設)筆帖式十二人(初制設四人康熙三十年增四人雍正十三年又增四人)
内城九門每門城門領各二人(初名城門尉乾隆十九年改名城門)
(領外七門同)城門吏各二人(初名城門校乾隆十九年改名城門吏外七門同)
外城七門每門城門領各一人城門吏各一人内
外城門千總每門各二人(初設指揮千戶順治四年改為門千總)城
門驍騎共三百三十名門軍共六百四十名(門軍初制)
(召募民人充補雍正二年改用八旗養育兵乾隆四年定於步軍内撥補)礮手每門各
二名(初制惟設内九門礮手乾隆七年外七門增置)
中南北左右巡捕五營中軍副將兼管中營參將
一人(原設參將乾隆四十六年改設副將)南北左右四營參將各一
人(原設二人乾隆四十六年增二人)每營遊擊各一人(原設三人乾隆四十)
(六年增二人)都司各一人(乾隆四十六年增設)守備共十八人(康熙)
(三十年初設守備十七人五十一年增一人雍正元年又增一人乾隆四十六年裁一人凡中營四)
(人南營五人北營三人左營三人右營三人)千總共四十六人(康熙三十年初)
(設千總七人雍正元年增一人十二年增七人乾隆四十六年增三十一人凡中營十人南營十二)
(人北營八人左營八人右營八人)把總共九十二人(初制設十人順治四年增)
(五人康熙三十年增六人五十一年增二人雍正元年增一人十二年增六人乾隆四十六年增六)
(十二人凡中營二十人南營二十四人北營十六人左營十六人右營十六人)外委千總
共四十六人外委把總共九十二人馬兵共四千
名戰兵共三千名守兵共三千名(原設馬兵一千五百名步兵三)
(千六百名共五千一百名乾隆四十六年增設兵四千九百名共一萬名凡馬兵四千名戰兵三千)
(名守兵三千名)
巡捕營之制順治元年設南北二營十四年增設
中營康熙三年始令步軍統領兼管原設三營參
將三人遊擊三人守備十九人千總十五人把總
三十人兵五千一百名
乾隆四十六年奉
諭京師輦轂重地向來步軍統領所管營務止分中南
北三營地方本屬廣闊又西北昆明湖一帶離城較
遠稽查巡緝更覺耳目難周所有額設官兵不敷𣲖
撥且營制亦有參差未協之處其應如何添設兵丁
酌安營汎並管兵員弁及一切事宜著步軍統領衙
門會同各該部詳悉妥議具奏尋議准增設左右二
營增副將一人參將一人遊擊二人都司五人千
總三十一人把總六十二人兵四千九百名共為
五營二十三汎額兵一萬名
又
諭現今京城巡捕三營已改為五營每營俱應添設官
兵但此等馬步兵缺向例招募民人挑選今既添兵
甚多著於八旗漢軍鄂爾布步甲閒散内擇其年壯
漢仗好者充補著交步軍統領遵旨挑選
凡城守之制内九門城門領城門吏以八旗滿洲
外七門以漢軍内外城門千總並以漢軍内九門
城門驍騎門軍以八旗滿洲蒙古外七門以漢軍
康熙三十八年增定正陽門城門領城門吏驍騎
等由八旗充補母庸議調其崇文等八門官向係
各按本翼旗分管轄或致瞻徇應對調看守崇文
門以鑲黃旗宣武門以正黃旗朝陽門以正白旗
東直門以鑲白旗阜成門以正紅旗西直門以鑲
紅旗安定門以正藍旗德勝門以鑲藍旗其兵丁
等仍按旗守門
凡内外城門啟閉城門領司之轄以步軍統領其
非時啟閉者順治初年定每月逢五常朝日由禮
部咨兵部轉行步軍統領於黎明啟正陽門遇
御門聽政日外城居住官員應早入者由兵部行文於
曉鐘後啟正陽門遇
壇
廟祭祀日内外城陪祀官有應早入城出城者由太常寺
先期咨兵部轉行於五鼓後啟門内務府遇有祭
祀出城取水預期行文或早啟或遲閉其餘各部
院八旗有應早出入者均預具印文移咨兵部核
明應行者轉行啟門如無兵部印文概不准啟康
熙三十一年定遇
行幸駐蹕
暢春園(雍正元年以後遇同駐蹕圓明園制)城内各衙門按日前赴
奏事𫝊知西直門德勝門西便門遇
駐蹕南苑𫝊知正陽門永定門均酌量早啟遲閉其尋
常行人仍於黎明放行雍正四年於正陽門西直
門各頒隂文合符一扇𫝊諭步軍統領如遇夜有
奉
旨差遣及緊急軍務應即時啟門者俟
大内持出陽文合符該城門領即取隂文合符騐明
啟鑰仍報知統領其餘各門遇陽文合符至門即
報統領親齎隂文合符至門與陽文合符比騐
乃啟均於次日具奏平時啟閉仍遵例行
凡門禁順治初年定
午門外朝會坐班行禮處一應閑人交步軍尉等驅
逐雍正年間增定凡遇
朝會之期委步軍協尉四人副尉四人步軍尉十六
人步軍酌量差撥於
午門外
大清門内
御道兩旁巡警禁止喧譁又於
長安左右門外每門委捕盜步軍尉二人阻逐閑人
其内九門外七門官兵各按分管之處晝稽出入
夜守扃鑰以為常凡越城者有禁依城搭蓋席棚
及閑雜人等近門歇宿者均有禁凡送葬者禁出
正陽門遇夏至祭
地壇春秋祭
日壇
月壇安定門於祭前十日朝陽阜城門於臨祭日禁亦
如之
凡步軍營汎守之制
皇城内各汎專隸八旗滿洲共分汎九十列栅一百
十六鑲黃旗滿洲界在
紫禁城北東自
地安門箭亭城牆起西至
地安門甬路分中接正黃旗界北自火藥局城牆起
南至三眼井接正白旗界中設步軍尉二人(後各旗同)
分汎十每汎設步軍十二人(後各旗同)栅欄十八每座
設步軍三人(後各旗同附近汎者或即以汛兵兼管)於
景山後設步軍尉一人(管理街道灑水兼管河道後各旗步軍尉職掌同)步
軍百二十人(後各旗步軍數同)正白旗滿洲界在
紫禁城東北東自内府庫東口東牆起西至
景山東牆止北自三眼井起南至銀牐風神廟接鑲
白旗界分汎十一栅欄十於
景山東門設步軍尉步軍如前鑲白旗滿洲界在
紫禁城東東自騎河樓東牆起西至北池子止北自
宣仁廟起南至北池子南口並望恩橋北接正藍
旗界分汎十栅欄十三於北池子街設步軍尉步
軍如前正藍旗滿洲界在
紫禁城東南東自
東安門東城牆起西至南池子街止北自北池子街
並望恩橋起南至菖蒲河城牆止分汛十一栅欄
九於南池子口設步軍尉步軍如前正黃旗滿洲
界在
紫禁城北東自
地安門甬路分中起西至西什庫止北自侍衛教場
城牆起南至弘仁寺分中接正紅旗界分汎十二
柵欄十六於
地安門設步軍尉步軍如前正紅旗滿洲界在
紫禁城西北東自
景山西門起西至
西安門城牆止北自弘仁寺分中起南至
西安門甬路接鑲紅旗界分汎十二栅欄十七於
景山西門設步軍尉步軍如前鑲紅旗滿洲界在
紫禁城西東自大高元殿門分中起西至
西安門城牆止北自
西安門甬路分中起南至大石槽城牆止分汎十二
栅欄二十四於大光明殿後設步軍尉步軍如前
鑲藍旗滿洲界在
紫禁城西南東自
西華門起西至西苑門止北自慎刑司起南至南府
城牆止分汎十二栅欄九於
西華門外設步軍尉步軍如前
皇城外各汎分隸八旗滿洲蒙古漢軍内九門城上
設汎八十七所(遇四十駐蹕圓明園增八旗驍騎汎八所與步軍相間看守遇)
(大街巡幸方岳將步軍撤下分防巷口城上汎守悉易以驍騎)大城内共分汎
六百二十五列栅一千一百九十九鑲黃旗滿洲
界在大城北(蒙古旗同)東自新橋起西至舊鼓樓大街
接正黃旗界北自安定門城根起南至紅廟後接
正白旗界中設步軍尉五人(後滿洲各旗同)分汎五十三
每汎設步軍十二人(後各旗步軍數同)栅欄九十四每座
設步軍三人(後各旗同)蒙古旗界東自東直門北小街
口接本旗漢軍界起西至新橋西接本旗滿洲
界北自北城根接本旗滿洲界起南至汪家衚衕西
口接正白旗界中設步軍尉二人(後蒙古漢軍各旗同)分汎
二十二栅欄二十九漢軍旗界在大城東北東自
東直門城根起西至新橋東接本旗蒙古界北自
角樓迤西接本旗滿洲界起南至南水關接正白
旗界分汎十七栅欄二十七正白旗滿洲界在大
城東(蒙古漢軍旗同)東自朝陽門北城根起西至
地安門大街分中接鑲黃正黃旗界北自汪家衚衕
西口起南至大市街接本旗蒙古界分汎五十一
栅欄九十蒙古旗界東自拐棒衚衕東口接鑲白
旗界起西至
皇城牆止北自兵馬司衚衕接本旗滿洲界起南至
豹房衚衕接鑲白旗界分汎二栅欄三十五漢軍
旗界東自朝陽門城根起西至雞鵝市接本旗滿
洲界南自南小街口接鑲白旗界起北至何家口
接本旗滿洲界分汎十四栅欄三十一鑲白旗滿
洲界在大城東(蒙古旗同)東自東城根起西至
皇城牆止北自炒麪衚衕西口接正白旗界起南至
金魚衚衕東口接本旗漢軍界分汎四十六栅欄
八十蒙古旗界東自城根中心臺起西至
東安門止北自小石槽衚衕接本旗滿洲界起南至
小街口接本旗漢軍界分汎十三栅欄三十五漢
軍旗界在大城東南東自東城根起西至王府大
街院府衚衕口止北自金魚衚衕東口起南至就
日坊三條衚衕接正藍旗界分汎十二栅欄十八
正藍旗滿洲界在大城南(蒙古漢軍旗同)東自城根起西
自
皇城牆轉西至
長安左門止北自三條衚衕起南至小豹房衕衕西
口接本旗蒙古界分汎四十五栅欄八十七蒙古
旗界東自城根起西至敷文坊東口接本旗漢軍
界北自小豹房衚衕起南至城根止分汎十九栅
欄四十五漢軍旗界東自敷文坊東口起西至碁
盤街分中接鑲紅旗界北自兵部街北口接本旗
滿洲界起南至城根止分汎十五栅欄十五正黃
旗滿洲界在大城北北自德勝門城根起南至
皇城牆西北角止東自
地安門分中接鑲黃旗界起西至水關橋止分汎五
十五栅欄九十一蒙古旗界在大城西北(漢軍旗同)北
自北城根起南至官園口止東自横橋起西至西
直門止分汎十八栅欄三十漢軍旗界北自北城
根起南至臭皮衚衕接正紅旗界東自水關接本
旗滿洲界起西至横橋接本旗蒙古界分汎十八
栅欄四十一正紅旗滿洲界在大城西(蒙古漢軍旗同)北
自臭皮衚衕起南至丁字街止東自大市街分中
起西至馬石橋接本旗蒙古界分汎三十八栅欄
七十九蒙古旗界北自朝天宫前起南至武衣庫
衚衕止東自石馬橋起西至阜城門止分汎十四
栅欄三十六漢軍旗界北自倉夾道北起南至
西安門分中止東自
皇城牆起西至大市街分中接本旗滿洲界分汎十
栅欄十四鑲紅旗滿洲界在大城西南北自按院
衚衕起南至南城根止東自瞻雲坊分中起西至
西城根止分汎四十八栅欄九十六蒙古旗界在
大城南(漢軍旗同)北自絨線衚衕接本旗滿洲界起南
至宣武門止東自六部口起西至大濠止分汎十
二栅欄二十三漢軍旗界北自刑部門分中起南
至南城根止東自碁盤街分中起西至六部口接
本旗蒙古界分汎十栅欄三十九鑲藍旗滿洲界
在大城西(蒙古旗同)北自丁字街接正紅旗界起南至
瞻雲坊接鑲紅旗界止東自
皇城牆起西至河漕沿止分汎五十栅欄九十七蒙
古旗界北自武衣庫衚衕接正紅旗界起南至按
院衕衕止東自河漕沿起西至西城根止分汎十
五栅欄二十四漢軍旗界在大城南北自灰厰接
本旗滿洲界起南至刑部門分中接鑲紅旗界止
東自
長安右門起西至瞻雲坊接本旗滿洲界分汎十栅
欄三十四以上各汎均按分轄地界防守稽察夜
則擊柝每汎設更籌自初更起上下汎往來𫝊送
至黎明乃止其
圓明園附近處汎守之制雍正元年定設八旗步軍
汎五十以步軍協尉四人步軍尉十二人分轄之
每汎設領催三名步軍十名晝夜巡警
凡巡捕營汎守之制外七門城上設汎二十五所
(初制設十八所乾隆十年增七所)每汛設步兵三人共以千總一
人把總二人轄之其大城外各汎分隸中南北三
營中營所屬馬兵汎五十四步兵汎五十五列栅
一百九十三南營所屬馬兵汎六十二步兵汎八
十二列栅一百四十五北營所屬馬兵汛四十九
步兵汎四十列栅一百有二各統以參將游擊轄
以專汎守備中營參將駐抽分厰游擊駐猪市口
南營參將駐南海淀游擊駐廣寧門大街北營參
將駐海鉢寺街游擊駐安定門外大街三營守備
分駐外城以内者六(康熙三十年設)中營東南守備駐蒜
市口一人西南守備駐棉花衚衕一人南營東南
守備駐東小市一人西南守備駐菜市口一人北
營内北東守備駐東河沿一人内北西守備駐延
夀寺街一人其三營守備分駐郊外者十(康熙三十年設)
中營守備駐朝陽門外一人駐廣渠門外一人駐
左安門外一人又南苑牆守備駐永定門外一人
南營守備駐西直門外一人駐右安門外一人駐
廣寧門外一人北營守備駐安定門外一人駐德
勝門外一人駐東直門外一人凡中營外正東汎
内所轄至䨇橋止外東南汎内所轄至北鹿司邨
止北營外東汎内所轄至大王莊觀音堂止均接
通州界俱在東中營南苑牆守備轄南海子圍牆
外正南汎内所轄至南海子北牆止南營外南二
汎内所轄至西紅門三官廟止均接舊州營界俱
在南南營外南三汎内所轄至大井村止又外南
一汎内所轄至田村府君廟止均接拱極營界俱
在西北營外北汎内所轄至清河利水橋河沿止
接鞏華營界外東北汎内所轄至羊房村止接沙
河汎界俱在北每守備汎守之處各以千總把總
佐之亦有但以千總把總分駐者又南營分防
暢春園附近地方守備一人分防
圓明園附近地方守備一人又分防
静明園
静宜園附近地方守備各一人(康熙三十年南營設暢春園守備一人)
(五十一年增一人雍正元年設園圓明園守備一人乾隆九年以後增設静明静宜園營汎)
(移南營額設守備分駐)其
圓明園附近處汎守之制雍正元年定設巡捕營馬
兵汎十五步兵汎五十二乾隆九年增定
静明園附近處設巡捕營步兵汎十二
静宜園附近處設巡捕營馬兵汎一步兵汎十西山
小屯村及冷泉附近處各設巡捕營馬兵汎一步
兵汛四(每汎設兵三四人或四五人)凡遇
駐蹕以參將一人於清梵寺前駐劄各汎守備在通衢
千總把總等在僻巷嚴加稽察晝夜巡警
凡隨時增設汎守者康熙三十一年定遇
車駕行幸
皇城内外要地增置汎守每旗增步軍協尉一人直
宿其分汎列栅官兵及捕盜步軍尉等亦加嚴防
正陽崇文宣武三門外令巡捕營參將游擊各率
該管守備千總把總直班看守并增八旗步軍汎
二十於三營兵汎中交界處相間看守委步軍尉
十六人轄之協尉四人更番稽察其餘各門外守
備在各門護城河橋相近直班千總把總等在關
廂直班加謹守衛俟
駕回乃撤乾隆十二年定遇
郊祀先一日
駕宿齋宫步軍統領於附近城門内直宿翼尉一人協
尉副尉四人於祀所直宿外垣以内八旗步軍營
共設汎二十四以步軍尉十六人分轄之每汎領
催一名步軍六名竟夕巡警外垣以外巡捕營共
設汎四十每汎步兵四名每十汎以千總把總各
一人轄之以守備二人往來稽察參將游擊各一
人在要路防守
凡扈從之制康熙三十一年定遇
車駕恭謁
陵寢奏委步軍總尉(即今翼尉)一人副尉(即今協尉)一人捕盗步軍
尉八人守備千總把總各一人健步官十人分𣲖
番役捕盜步軍馬兵等隨往如
駕幸木蘭亦令總尉以下各官兵從
皇子未分封者奉
差奏委捕盗步軍尉二人千總一人酌撥步軍番役捕
盗步軍馬兵隨行
凡潔除之制
大清門
天安門
端門並以步軍司灑掃(初制三門皆以步軍守衛雍正七年守門改用護軍其步)
(軍惟司灑掃)遇
朝會之期酌撥步軍於
午門外
御道左右巡警掃除其大城内各街道遇
車駕出入令八旗步軍修墊掃除大城外街道為京營
所轄令步軍及三營兵掃除凡
乘輿經由内外城均由步軍統領率所屬官兵先期除
道設幛衢巷以蹕行人
凡防火之制偶有不戒於火者官兵各按營界即
時赴救遇外城失火報知步軍統領即率所屬啟
正陽門往救兩翼步軍翼尉親督官軍於城門防
守
凡緝捕之制滿洲八旗每一旗分界為三令滿洲
捕盗步軍尉三人分管蒙古漢軍八旗每旗各以
捕盜步軍尉一人轄之專司巡緝盗賊稽察奸宄
其餘凡京城内外如有強竊横惡負罪潜逃私鑄
私銷賭博鬭毆一切違禁不法之事均責成步軍
營廵捕營專汎兼轄等官督率屬兵隨時緝獲按
名叙賞徇隠不報逾限不獲及軍捕受財縱放者
皆論如法凡緝獲人罪止笞杖者即時斷結徒罪
以上送刑部審擬其八旗官軍耽於優劇及内外
城闤闠侵占街塗送死用火化三冬風高演放起
火均有禁如番役捕役人等擅設白役偵探部院
事擾害良善者則嚴治其罪
凡夜禁内外城均於起更後閉栅欄自王以下官
民人等皆禁行走惟奉
旨差遣各部院𫝊事民間喪事生産問疾延醫祭祀嫁
娶燕會均詢明聽出若無故夜行者分别官民察
議責處其弁兵疎縱與非時妄拏故為留難勒索
擾累行人者責罰有差
白塔信礮官(附載)
順治十年置白塔礮臺設信礮官漢軍左右翼各
二人領催二名每旗驍騎二名雍正二年改今制
乾隆八年定歸步軍統領管轄
信礮總管一人司信礮官漢軍八旗每旗各一人
礮手八名領催四名步軍十六名
信礮之制順治十年兵部尚書噶洪達等奏前在
盛京凡遇有警急則鳴鼓集衆及入北京因京城遼
闊設礮於煤山以為信後復停止無憑集衆
詔會議尋議定於白塔山及九門各設礮五座(後定内九門各設礮)
(十外七門各設礮五)竪旗杆五遇有警急聲礮為號杆上晝
則懸旗夜則懸燈白塔鳴礮則九門皆應之各旗
官兵聞礮聲皆披甲於應集之處齊集其白塔礮
臺有
上諭遣人持金牌至則舉礮金牌書鳴礮字樣藏於
禁中
内府三旗
順治初年設内府鑲黃正黃正白三旗(初制惟設佐領内管)
(領後以次增設各員)隸領侍衛内大臣康熙十三年改隸内
務府總管三十四年又隸領侍衛内大臣雍正元
年仍隸内務府總管
内府護軍營三旗護軍統領各一人(雍正元年設)護軍參
領各五人(康熙十六年設)副護軍參領各五人(康熙三十六年每旗)
(設侍衛委署參領三人四十三年改名副參領雍正十三年裁鳥搶護軍營又以每旗裁缺委署參)
(領二人編入舊營)護軍校委署護軍參領各三人(委署護軍參領)
(康熙二十年設即於護軍校内選委)護軍校共九十九人(順治十八年設三旗)
(護軍校滿洲朝鮮佐領下各二人旗鼓佐領内管領下各一人康熙二十一年改定各佐領内管領)
(下合九十六人二十三年酌裁三十六人雍正十三年裁鳥鎗護軍營又以裁缺護軍校六十人編)
(入舊營新舊共一百二十人内以九人為委署參領乾隆十三年又選撥六人署前鋒參領六人為)
(前鋒校别入前鋒營)筆帖式共三十人護軍委署護軍校共
十五人(委署護平校康熙二十年設即於護軍内選委)護軍共一千六十
五名(初制滿洲九佐領朝鮮一佐領下各十五名旗鼔十二佐領下各十名三十内管領下每)
(二管領合設十五名順治十八年滿洲朝鮮佐領下各增置五名旗鼓佐領内管領下各增置十名)
(康熙二十一年改定各佐領管領下每護軍校一人領護軍十名合九百六十名二十三年酌裁三)
(百六十名雍正十三年裁鳥槍護軍營又以裁缺護軍六百名編入舊營新舊共一千二百名定滿)
(洲十五佐領朝鮮二佐領下各二十五名旗鼓十八佐領下一佐領十九名餘各十八名三十内管)
(領下各十五名内以十五名為委署護軍校乾隆十三年又選撥一百二十名為前鋒别入前鋒營)
(臣)等謹按康熙十六年定遴選三旗佐領正黃旗
朝鮮佐領及内管領下甲兵共為六百名停其一
應差遣專令學習鳥槍雍正九年分設鳥槍護軍
營三旗設兼管護軍參領各二人侍衞委署參領
各二人護軍校委署參領各五人護軍校各十五
人護軍各二百名十三年以侍䘙委署參領及護
軍校護軍編入舊營餘缺悉酌裁故不另列
内府前鋒營(乾隆十三年設即於人内府三旗護軍校内每旗各簡選二為委署參領)
(二人為前鋒校於護軍内撥一百二十名為前鋒仍屬護軍統領管轄)三旗前鋒校
委署前鋒參領各二人前鋒校各二人前鋒委署
前鋒校各二人(即於前鋒内選委)前鋒共一百十四名
内府驍騎營三旗掌關防驍騎參領各五人(康熙十六)
(年設乾隆十六年以司官兼攝)副驍騎參領各五人(康熙四十三年設雍正十)
(三年停止補授乾隆十六年復改設)滿洲佐領各五人(初制各三人康熙三十四)
(年每旗增二人)旗鼓佐領各六人(初制各四人康熙三十四年每旗增二人)内
管領各十人内副管領各十人正黃旗朝鮮佐領
二人(朝鮮佐領初制設一人康熙三十四年增一人)正白旗回子佐領一
人(回子佐領乾隆二十五年設)驍騎校共三十六人(康熙十六年設三旗)
(驍騎校每佐領下各一人三十四年定正黃旗十三人鑲黃正白二旗各十一人雍正五年各佐領)
(下增設領催委署驍騎校一人十三年停止補授乾隆二十五年增設回子佐領下驍騎校一人)
領催共二百六十四名(初制每佐領内管領下各領催六名康熙四十三年)
(各酌裁二名乾隆二十五年增設回子佐領下領催四名)驍騎共五千二百五
十名(初制滿洲朝鮮佐領及内管領下每二丁設驍騎一名旗鼔佐領下不論丁每佐領設驍)
(騎五十名康熙二十三年改定各佐領管領下均三丁設驍騎二名其滿洲佐領等戶下人每佐領)
(下各設驍騎十二名每内管領下各設驍騎十名每旗鼓佐領下各設驍騎八十名四十年又定戶)
(下人充驍騎者每佐領下額限五十名管領下額限十五名四十二年各佐領管領下各酌裁一名)
(雍正三年又定每佐領管領下均額定驍騎五十名其戶下人充驍騎者俱停止九年增設三旗訓)
(練兵二千名别分為二營十三年以訓練兵二千歸入舊營更定滿洲十五佐領朝鮮二佐領三十)
(内管領下各八十九名旗鼓十八佐領下各五十九名餘額五名以丁多之佐領勻補乾隆二十五)
(年回子佐領下亦一體增設驍騎)
凡宿衛之制
景山正門護軍參領一人護軍校一人護軍九人山
内左右門護軍校各一人護軍各九人(皆順治十年設)
慈寧宫正門内管領一人(内務府所屬)護軍參領一人護軍校
一人護軍九人(順治十年設初制尚有司官一人乾隆元年酌裁又康熙二十七年)
(停止護軍改用驍騎乾隆元年復舊制)左右門護軍參領各一人護
軍校各一人護軍各九人(皆乾隆元年增定)
永康左右門護軍校各一人護軍各九人(順治十年設康熙二)
(十七年改用驍騎乾隆元年復舊制)
慈祥門護軍參領一人護軍校一人護軍九人
寧夀宫正門内管領一人(雍正元年增設)護軍參領一人護軍校
一人護軍九人(康熙二十八年設五十六年減護軍五人改用驍騎雍正元年復舊)
(制)
履順門護軍參領一人護軍校一人護軍九人(康熙二十)
(八年設五十六年改用驍騎雍正元年復舊制)
蹈和門護軍參領一人護軍校一人護軍九人(康熙四十)
(四年用八旗驍騎營官一人領催一人驍騎九人乾隆二十二年改用護軍)
順貞門護軍統領一人護軍參領一人護軍校二人
護軍十八人(初制用八旗護軍營參領一人護軍校三人護軍十二人雍正元年改用)
(内府護軍乾隆十二年令西北門亦用内府護軍)三所正門護軍參領一
人護軍校一人護軍九人(三所門初以散秩等官輪直乾隆十九年改設)
(護軍)其
官禁外圍地方均各佐領内管領下遴選領催輪班
直宿
紫禁城内
夀康宫角門後鐵門兆祥所
武英殿
南薰殿瓷器庫等處西苑門
淑清院公主府及慎刑司豐益倉等處均令散秩官
驍騎校輪直
紫光閣蕉園門南府
豐澤園
先蠶門收貯帳殿庫等處均委各内管領下有頂帶
領催輪直再織染局花爆作吉安所郡主府三眼井
官房租庫石作等處均委各佐領下有頂帶領催
輪直(皆乾隆十六年增定)
凡專司防火者曰防範兵别為一班雍正五年定
於守衞
寧夀宫正門
履順門護軍内各撥二人
順貞門護軍内撥四人禁城内直班三旗驍騎内撥
二十人各處直班之執事服役人内選二十人於
步軍營内選步軍尉二人步軍四十人鑾儀衞直
班校尉内選十人共以百人合為一班令其更番
防範屬
慈寧宫正門直班内管領等統轄仍令直班之内務府總
管護軍統領司鑰長公同稽察如有應用齊集之
處令直班内務府總管或領侍衞内大臣散秩大
臣率直班之内管領等並添調
太和門直班之侍衞什長及親軍
左翼門等處之八旗護軍協同前往定於
咸安宫前設班房輪直乾隆三年移於
夀康宫西牆外令直班驍騎參領管轄
凡扈從之制每
乘輿出入設馬上引燈五班每班燈六以護軍校二人
庫使七人(庫使及庫守皆内務府所屬)護軍二十一人執之委
司官等稽察
躬祀
太廟
社稷則
午門外兩旁列燈四十以庫守二十人護軍二十人
司之祀
南北郊及各
壇廟除
午門列燈外照馬上燈之例增設引燈五班均於
駕出之門兩旁恭候遞行交代至
壇廟門而止展拜
堂子則街門紅柱兩旁增列燈二十以庫守十人護軍十
人司之均委司官等稽察遇
皇太后
皇后
妃嬪出入均設豹尾班以内府總管一人(如總管奉差則以領)
(侍衞府散秩大臣一人)内府護軍統領一人護軍參領二人
率護軍校護軍從以十人執搶十人佩儀刀翊衞
由
宫至
圓明園委司官八人以四人恭候於
順貞門外步行引導至
景山西門外四人屬櫜鞬乘馬接引至
圓明園如由
圓明園進
宫乘馬司官引導至
景山西門外步行司官接引至
順貞門止後從護軍統領一人護軍參領二人率豹
尾班護軍校護軍二十人從再以護軍十人前導
三十人兩翼巡邏十人後扈遇恭奉
皇太后巡幸
皇后
妃嬪隨往則以護軍統領一人護軍參領二人護軍
校三人委署護軍校一人護軍三十六人沿塗扈從
其
皇子福晉公主出入引導及下嫁外藩公主來京隨
從守衞亦均用内府護軍參領護軍校護軍等有
差
(臣)等謹按内務府官兵除在京城分備宿衛扈從
外其各處守護
行宫京東路為盤山為燕郊為白澗為桃花寺為隆
福寺為大興莊為了髻山等七處京西路為黃新
莊為秋蘭村為梁家莊為半壁店等四處京北路
為石槽為三家店為密雲縣為瑶亭為羅家橋為
懷柔縣等六處各設千總一人委署千總一人兵
自四人至四十九人有差分隸盤山黃新莊總管
口外熱河
行宫設千總七人委署千總十三人兵二百七十人
有竒自熱河以南為喀喇河屯為王家營為常山
峪為兩間房為巴克什營自熱河以北為釣魚臺
為黃土坎為中關為什巴爾臺為波羅河屯為張
三營為濟爾哈朗圖為阿穆呼朗圖各處
行宫分設千總及委署千總或一人至二人三人兵
自六人至九十八人有差隸熱河總管皆内務府
所屬謹附載於此
又按
盛京捕牲烏喇設總管一人並協領佐領驍騎校等
員統轄打牲兵丁凡採珠者為珠軒設有頭目副
頭目又有參戸蜜戸漁戶獵戸鷹戸狐戸獺戸鸛
戶於吉林境内專司採捕諸役皆兼隸於在京内
府三旗亦附載於此
南苑守衛官兵(附載)
南苑總尉一人防禦八人領催十名驍騎九十名(皆康)
(熙二十四年設)
凡守衛之制於康熙二十四年定苑内原有大紅
門小紅門南紅門東紅門西紅門共五門又增設
正國寺門黃村門迴城門䨇橋門合為九門大紅
門設四品總尉一人領催二名驍騎十八名其餘
八門每門各設五品防禦一人領催一名驍騎九
名
(臣)等謹按
南苑守衛官兵隸於奉宸苑為内務府所轄謹附載
於内府三旗之後
火噐營
總統六人(初制無定員由人以特簡大臣總理雍正年間定為六王公或領侍衛内)
(大臣都統前鋒統領護軍統領兼任)八旗掌關防營總每旗各一人
(乾隆二十九年設)鳥槍護軍參領各一人(初制設鳥槍護軍參領十六人)
(每旗各二人均以旗員兼任雍正三年裁察哈爾八旗護軍參領改補火器營鳥槍護軍參領為專)
(設官乾隆二十九年酌裁八人)副鳥槍護軍參領各二人(初制設鳥槍驍)
(騎參領二十四人乾隆二十九年酌裁驍騎參領增設副護軍參領)管礮參領各一
人(管礮參領乾隆二十九年增設即以旗員兼任)鳥槍護軍校委署鳥槍
護軍參領各四人(委署護軍參領乾隆二十九年增設即於護軍校内選委)管
礮章京各五人(管礮章京以旗員兼任)鳥槍護軍校每旗滿
洲二十人蒙古八人(初制設鳥槍護軍校一百十二人每旗滿洲十人蒙古四)
(人設鳥槍驍騎校如護軍校之數乾隆二十九年裁驍騎校并入護軍校内)管礮驍騎
校各五人(管礮驍騎校以旗員兼任)筆帖式各二人(雍正九年設即於護)
(軍内選用仍食原餉)鳥槍藍翎長每旗滿洲二十人蒙古八
人(食護軍餉之筆帖式十六人及鳥槍藍翎長二百二十四人均在兵數内)八旗滿洲
蒙古每佐領下鳥槍護軍七名礮驍騎一名
火器營之制於康熙三十年設定鳥槍護軍每人
各給鳥槍一八旗各給子母礮五專司教演火器
乾隆三十三年增兵二千名
圓明園八旗護軍營
總統無定員(以王公大臣兼任乾隆十六年定以一人掌印亦由特簡)八旗
營總每旗各一人(乾隆十六年定以二人隨印協理事務)護軍參領
各一人(護軍參領雍正十年設乾隆十六年定以二人隨印協理事務)副護軍參
領各二人護軍校委署護軍參領各四人(即於護軍校内)
(選委)護軍校各十六人(初制設八十人雍正十年增三十二人乾隆十二年增)
(十六人十六年定以四人隨印)副護軍校各十六人(雍正七年初設七十二人)
(十年增四十人乾隆十二年增十六人即於護軍内選用)筆帖式共四十人(雍正)
(十年設即於護軍内選用仍食原餉乾隆十六年定以八人隨印)護軍共三千八
百名(初制設三千名乾隆十二年以京城護軍八百名移駐每旗各四百七十五名所有副護)
(軍校一百二十八人及食護軍餉之筆帖式四十人均在數内四十三年裁護軍三百名改設披甲)
(三百名五十年仍增護軍三百名)養育兵共四百八十名(初制設九十六)
(名乾隆三年增三百八十四名每旗各六十名)
圓明園八旗護軍營之制於雍正二年設在
禁苑周圍建營房八所選京中八旗官軍按旗駐劄
初定
圓明園門汎警蹕共百處日以營總四人副護軍參
領八人署護軍參領十六人護軍校護軍千人入
直夜𫝊更籌十六遇
駕至
圓明園及還
宫自
圓明園至紅橋以副護軍參領署護軍參領四人護
軍校護軍八十人於路旁兩翼清蹕如
駕由水路自
暢春園西南門經聖化寺至長春橋以營總三人副
護軍參領署護軍參領十六人護軍校護軍二百
四十人於長河兩岸清蹕乾隆四年恭奉
皇太后駐蹕
暢春園於
圓明園改設門汎共七十六處日以營總二人護軍
參領二人副護軍參領署護軍參領十五人護軍
校護軍七百六十人守衛
暢春園增設門汎十九處日以營總一人副護軍參
領署護軍參領四人護軍校護軍一百九十人守
衛夜𫝊更籌八八年定遇
駕駐静宜園設門汎五十一處日以營總二人護軍參
領一人副護軍參領署護軍參領十三人護軍校
護軍五百十人守衛夜𫝊更籌十
車駕往還均以營總三人護軍參領三人副護軍參領
署護軍參領二十人護軍校護軍五百二十人於
經由之路左右清蹕遇
駕詣黑龍潭大覺寺行禮以營總三人護軍參領三人
副護軍參領署護軍參領十四人護軍校護軍七
百人沿路清蹕十年增設
長春園門汎二十處日以護軍參領一人副護軍參
領署護軍參領四人護軍校護軍二百人守衛夜
傳更籌八十八年增設
清漪園門汎六處日以副護軍參領或署護軍參領
一人護軍校護軍六十人守衛又定
駕幸静明園等處以營總三人護軍參領三人副護軍
參領署護軍參領九人護軍校護軍二百四十人
沿路清蹕
圓明園内府三旗
營總一人(雍正十年設)三旗護軍參領各一人副護軍
參領各一人護軍校委署護軍參領各一人(即於護軍)
(校内選委)護軍校各三人副護軍校各一人(雍正七年設委署護)
(軍校每旗各一人後改為副護軍校即於護軍内選用)筆帖式四人(即於護軍内選)
(用仍食原餉)護軍共一百二十名(副護軍校三人及食護軍餉之筆帖式四)
(人均在數内)披甲三十名(乾隆五十年增設)
圓明園内府三旗護軍營之制於雍正二年設備
禁苑諸處𣲖委由
圓明園總統八旗事務王公大臣掌其升選僉補仍
隸於内務府
健銳營
總統無定員(以公侯大臣兼任)左右翼翼長各一人八旗
前鋒參領每旗各一人副前鋒參領各一人前鋒
校委署前鋒參領各二人(委署前鋒參領乾隆十八年增設即於前鋒校)
(内選委)前鋒校共五十人副前鋒校共四十人(副前鋒校)
(乾隆十八年增設即於前鋒内選用)筆帖式四人(即於前鋒内選用仍食原餉)藍
翎長共五十人前鋒共一千名(副前鋒校四十人及食前鋒餉之筆)
(帖式四人藍翎長五十人均在數内)委署前鋒一千名(委署前鋒乾隆十八年增)
(設)養育兵一百名(乾隆十七年增設上三旗五十名下五旗五十名)
前鋒軍演習水師教習漢侍衛十人(乾隆十八年增設)把
總十人(由天津及福建水師營選送天津四人福建六人)水手七十二名
(初制設水手四十八名亦由天津福建選送附内府正黃旗旗鼓佐領下十八年增設江蘇省戰船)
(水手七十二名二十三年酌栽四十八名)
健銳營之制於乾隆十四年設奉
諭去歲金川用兵朕思我滿洲兵向用雲梯攻城因命
八旗於前鋒護軍内擇年壯人才健勇者千人特命
大臣監視操演所選兵各奮勉學習不數月間皆已
精練隨征金川功成凱旋如令仍回本營隨行行走
則伊等前功徒費且我滿洲舊日技藝仍至廢弛若
將伊等專設一營演習均可為精銳兵於緩急之用
更有禆益遇有行幸令伊等隨往圍獵學習行走更
得嫻熟竢回軍之日不必令回本營專令大臣數人
管轄特簡大臣一人總統其如何設營伍操演遇行
幸隨蹕再如何施恩使得升轉之途著大學士公同
管轄操演之大臣等詳議具奏尋議准雲梯兵一千
名原委翼長四人前鋒參領十六人前鋒校四十
人管轄今既專設一營應將雲梯兵千名分為兩
翼每翼設翼長八旗各設前鋒參領副前鋒參領
設前鋒校五十鑲黃旗九人正黃正白二旗各八
人正紅等五旗各五人以上各官不能兼任均應
專設至健銳營總統以公侯大臣兼理請
旨特簡其雲梯兵千名上三旗五百鑲黃旗一百六十
六名正黃正白二旗各一百六十七名下五旗五
百每旗一百名專習雲梯鳥槍馬步射馳馬躍馬
舞鞭舞刀諸技又於昆明湖設趕繒船(初制設八船十六年)
(增二十四船二十一年減八船二十三年又減八船)以前鋒軍習水戰駕船
駛風之技(三十三年增兵一千名)
凡守衛之制乾隆十五年定日以參領一人前鋒
校前鋒十人守衛
静宜園宫門遇
駕幸静宜園則以侍衛守門而移參領等駐碧雲寺孔
道十八年又定新增官兵内以署前鋒參領二人
副前鋒校每旗各一人署前鋒每旗各十五人駐
紅石山
凡扈從之制乾隆十五年定每遇
巡幸以健銳營官軍分撥十分之四隨往十七年又定
健銳營操演事繁嗣後隨
駕撥官軍十分之二
恭載乾隆十四年平定金川
御製實勝寺碑記
去歲夏視師金川者久而弗告其功且苦酋之恃其
碉也則創為以碉攻碉之說將築碉焉朕謂攻碉已
下策今乃命攻碉者而為之築碉是所謂借寇兵而
資盗糧者全無策矣為之懣然因憶敬觀
列朝實錄開國之初我旗人躡雲梯肉薄而登城者不可
屈指數以此攻碉何碉弗克今之人猶昔之人也則
命於西山之麓設為石碉也者而簡佽飛之士以習
之未逾月得精其技者二千人更命大學士忠勇公
傅恒為經略統之以往且厚集諸路之師期必濟厥
事頼
天之佑大功以成此固經略智勇克兼用揚我武酋長畏
威懷德厥角請命是以敵愾以往者率中道而歸竊
恨未施其長技有餘怒焉記不云乎反本修古不忘
其初雲梯之習猶是志也而即以成功則是地者豈
非綏靖之先聲繼武之昭度哉因命擇向庀材建寺
於碉之側名之曰實勝夫已習之藝不可廢已奏之
績不可忘於是令成功之旅立為健銳雲梯營並於
寺之左右建屋居之間亦依山為碉以肖刮耳勒歪
之境昔我
太宗皇帝嘗以偏師破明十三萬衆於松山杏山之間歸
而建實勝寺於盛京以紀其烈夫金川蕞爾窮番豈
明師比然略昆明而穿池勝僑如而名子其識勿忘
一也漢書訓碉作雕碉為石室而雕則若雕鶚之棲
云者皆非是蓋西南夷語彼中呼樓居其音為碉云爾
乾隆二十六年平定西域
御製實勝寺後記
歲己巳建實勝寺於西山之下其緣起已見前記不
復綴今頼
昊天垂佑
宗社篤祐平凖噶爾回部拓地伊犁喀什噶爾葉爾羌一
帶二萬餘里其外羈縻附屬如哈薩克布魯特安集
延拔達克山等部不與焉凡乘機决計信賞必罰奉
天討罪藉衆集事諸大端俱見太學之碑開惑之論西師
之詩亦不復綴兹記者寺左近健銳雲梯營實居之
營之兵是役效力為尤多故不可不旌其前勞以勸
夫後進先是呼爾璊霍斯庫魯克之戰我師以少敵
衆而賊據險伺隙故凡行陣參伍彌縫之際略覺旗
靡鼓餒處得健銳兵數十立其間則屹如堅城整而
復進遂乃斬將搴旗用成殊績盖索倫兵馬射雖精
以之馳突乘勝破陣無不如志而知方守節終不如
我滿洲世僕其心定其氣盛夫出萬死一生為國宣
力而為之君者事成而忽若忘獨何心哉朕豈為之
哉自己巳設此營而辛巳即收其效不啻樹樹十年
之得報故潜移默運有若
天授予亦有所不知其然而然者而敬繩
祖武丕揚國烈瞿瞿惴惴惟盛滿之是懼猶初志也是用
重勒碑記之且肖喀喇烏蘇襲迫之狀築堡其側歲
時幸香山閱健銳兵用寓尹鐸晉陽之意不亦可乎
(臣)等謹按健銳營之設始於乾隆己巳年厥後平
定凖噶爾回部雲梯兵宣力為多仰見
睿略周詳修明武備用能儲材於十載之前而程功於
二萬餘里之外敬錄
御製前後碑記以表兹營緣起之始及收效之遠焉
三旗虎槍營
總統一人(以公侯領侍衛内大臣兼任)三旗總領各二人(初制設每)
(旗各一人雍正元年各增一人以内大臣都統前鋒統領護軍統領副都統侍衛簡用)虎槍
長各七人(初制設每旗各一人雍正元年增定即於虎槍人内選用)虎槍副長
各七人(雍正元年增設即於虎槍人内選用)筆帖式六人(乾隆三年增設)虎
槍人共六百名(於親軍校親軍前鋒校前鋒護軍校護軍驍騎校驍騎領催及閑散)
(人内選用初制設三百六十人雍正元年增置每旗各二百名内為虎槍人四百八十名學習虎槍)
(人一百二十名)
虎槍營之制於康熙二十三年黑龍江將軍進精
騎射善殺虎新滿洲四十人至京分隸上三旗初
設虎槍營
凡扈從之制遇
車駕蒐狩虎槍總統總領率所屬從日以十人携虎槍
於前導侍衛前行安營後偵虎豹出入備伏弩箭
犁刀
行田遇大獸則列槍從之奉
旨殪虎或尋山追蹤得實具奏有
旨則殪虎以獻以首先刺虎一二人名奏
聞如差往畿輔或口外殺虎量地遠近奏請
簡總統或總領酌帶虎槍人以前
盛京内府三旗
順治三年設
盛京内府鑲黃旗正黃旗佐領八年設正白旗佐領
初制給佐領總管
盛京内府事務關防奏簡一人掌之乾隆十七年特
設
盛京内務府總管令三旗佐領皆歸統轄
三旗佐領各一人(順治三年設二人八年設一人)内管領一人(乾隆)
(三十年增設)驍騎校三人(康熙十七年設)司庫一人(初制設三人乾隆十)
(九年改補主事一人三十年改補内管領一人仍食原俸)主事一人(乾隆十九年增設)
委署主事一人(乾隆三十年於筆帖式内改補)筆帖式十五人(初制)
(設十六人乾隆三十年改補委署主事一人仍食原俸)庫使十六人(初制設十人即)
(在驍騎數内乾隆九年改為定額又增六人)頭目及執事人六十七名
(頭目及執事人初制即在驍騎數内乾隆九年改為定額)催長八人(初制設九人乾隆三)
(十年酌裁一人定食俸四人食餉四人)領催十八名驍騎委署領催
二十四名驍騎六百八十四名(初制每佐領下驍騎各二百三十共)
(六百九十名乾隆九年定驍騎額内庫使及頭目執事人等為專設之缺實存驍騎六百十三名又)
(增設十七名定為每佐領下各二百十共六百三十名十二年除各項專差打獵驍騎三十名看倉)
(驍騎六名委署領催驍騎二十四名之外共存五百七十名又增設七十八名)
凡守衛之制順治初年定三旗官率所屬驍騎輪
班守衞
宫殿初制設班房六座乾隆九年增設宫内班房三
座定驍騎分七班輪直每九十人為一班每班房
十人十二年增設兩掖班房三座合新舊班房十
二座改定驍騎分六班輪直每一百八人為一班
每班房九人其餘官兵並分職掌酌𣲖齎送貢物
及圍獵各差並屬於
盛京内務府總管仍由在京内務府掌其升選
(臣)等謹按
盛京内府三旗守衞
留都宫闕非駐防地方之比敬載入禁衞兵中其三
將軍所屬官兵俱入直省兵内
守衞
陵寢官兵
陵寢守衞各總管一人翼領二人(惟孝東陵昭西陵禦驍專設防)
(騎校各員)騎都尉雲騎尉等世職無定員防禦十六人
驍騎校二人所屬驍騎均八十名
園寢守衞各防禦八人(惟園寢設景陵皇貴妃防禦四人)驍騎校
一人所屬驍騎均四十名
凡
陵寢守衞之制天聰八年
永陵設散秩官一人順治五年
福陵
昭陵設散秩官各一人十三年
福陵
昭陵設總管各一人翼領各二人防禦各八人康熙二年
孝陵設總管一人翼領二人防禦十六人八年
三陵散秩官改為司工匠官各一人九年
永陵設總管一人翼領二人防禦八人十三年
三陵增防禦各八人十九年
仁孝皇后(後恭易孝誠仁尊謚為皇后)陵寢(今陵景)設總管
一人翼領二人防禦十六人二十年
妃園寢設防禦八人二十七年
暫安奉殿(今西陵昭)設防禦十六人五十七年
孝東陵設防禦十六人乾隆元年
泰陵設總管一人翼領二人防禦十六人二年
昭西陵
孝陵
孝東陵
景陵
泰陵設驍騎校各二人
景陵妃園寢設驍騎校一人三年
泰陵妃園寢設防禦八人驍騎校一人八年
景陵皇貴妃園寢設防禦四人驍騎校一人九年
端慧皇太子園寢設防禦八人十八年
孝賢皇后陵寢設總管一人翼領二人防禦十六人驍
騎校二人
妃園寢設防禦八人驍騎校一人四十二年
泰東陵設防禦十六人驍騎校二人領催四人馬甲七十
六名
王公府屬官兵
親王設長史一人散騎郎四人護衞二十人典儀
六人親軍校無定員世子設長史一人散騎郎三
人護衞十七人典儀五人郡王設長史一人散騎
郎三人護衞十五人典儀四人長子設長史一人
護衞十二人典儀三人貝勒設司儀長一人護衞
十人典儀三人貝子設護衞六人典儀三人鎮國
公輔國公各設護衞四人典儀二人五旗内王公
府屬參領每旗各五人佐領每旗各七人驍騎校
每佐領下一人王貝勒貝子公等府佐領各設甲
兵多寡不等固倫公主府本佐領額兵内設守門
甲兵十五名和碩公主府十名郡主府八名縣主
府六名
凡王公府屬守衞之制於順治八年詳定官數至
康熙十八年又定府屬長史散騎郎護衛典儀及
佐領員缺並由王貝勒等擬定具題始行補授其
六品以下各官照例選補雍正元年定諸王旗屬
佐領非包衣佐領可比嗣後旗屬人員祗准用為
散騎郎護衛親軍校此外或挑取隨侍之人或令
各衙門官員兼理家務或需用多人供役或令隨
侍子姪者俱列名請
旨然後知會該旗都統覆奏四年定各王屬下仍准設散
騎郎其貝勒貝子等所有散騎郎一概酌裁乾隆
十八年定長史司儀長員缺於下五旗應用人員
内令該旗都統每旗選二人咨送兵部會同領侍
衞内大臣該王貝勒擬題護衞以下由王貝勒等
選擬俱引
見補用
皇朝文獻通考卷一百八十一
