皇朝文獻通考卷二十九
征𣙜考(四)
鹽
乾隆元年正月弛窮民販鹽四十觔以下之禁停
止商人私僱鹽捕及巡船汛兵以除擾累奉
諭旨私鹽之禁以大夥私梟每為盗賊逋藪務宜嚴加
緝究然恐其展轉株連故律載私鹽事發止理人鹽
並獲其餘獲人不獲鹽獲鹽不獲人者概勿追坐至
於失業窮黎肩挑背負易米度日不上四十觔者本
不在查禁之内乃近見地方官辦理私鹽案件每不
問人鹽曾否並獲亦不問販鹽觔數多寡一經指挐
輙根追嚴究干累多人至於官捕業已繁多而商人
又添私僱鹽捕巡鹽船隻凡遇奸商大梟公然受賄
縱放而窮民擔負無幾輙私拘執或鄉民市買食鹽
一二十觔者並以售私挐獲此弊直省皆然而江浙
尤甚朕心深為憫惻著直省督撫嚴飭各府州縣文
武官弁督率差捕實挐奸商大梟勿令疎縱其有愚
民私販四十觔以上被獲者照例速結不得拖累平
人至貧窮老少男婦挑負四十觔以下者概不許禁
捕所有商人私僱鹽捕及巡鹽船隻帮捕汛兵俱嚴
查停止毋得滋擾地方
又改浙江巡撫為總督管理兩浙鹽政浙江布政
使張若震奏稱藩司之職經管通省錢糧難以兼
管鹽務奉
諭旨大學士嵇曾筠現為浙江巡撫著改為總督兼管
兩浙鹽政浙省海濱之地向來鹽價每觔不過數文
今加一倍且有不止一倍者小民甚為不便嵇曾筠
可悉心調劑使之平減俾商民均受其益
又裁汰滇省鹽課盈餘以平鹽價奉
諭旨朕聞滇省鹽價昂貴每百觔自二兩四五錢起竟
有賣至四兩以上者邊地百姓物力艱難僻壤夷民
更為窮苦每鹽價太貴有終年茹淡之事朕心深為
軫念查該省鹽課除正項外有增添盈餘以備地方
公事之用朕思盈餘之名原係出於民力充裕之後
若民食不充自無仍取盈餘之理著總督尹繼善悉
心妥辦將盈餘一項即行裁汰令鹽價平減縱使昂
貴亦只可在三兩以下若裁去盈餘之後公用有不
敷處另行酌議請旨
減廣西鹽觔價值先是廣西鹽引因商人無力承
辦於雍正元年經督臣孔毓珣題請官運官銷借
動庫銀將鹽本赴廣東納價配鹽分給各州縣照
部定價值發賣行之二年已有盈餘遂將通省鹽
價照部定之數每觔減價二釐百姓稱便雍正五
年又經孔毓珣奏稱粤西鹽觔自官運官銷以來
已無鹽缺價貴之虞應請照原定部價一體銷售
不必裁減二釐經部議准至是奉
諭旨食鹽乃小民日用之需部價既多二釐則民間所
費必不止於二釐廣西地瘠民貧道路遥遠應令鹽
價平減以惠閭閻自乾隆元年為始著照雍正元年
原題每觔減去二釐銷售該督撫可嚴飭各州縣不
許加增分毫務使小民均沾實惠
暫停浙江鹽政領發餘引大學士浙江總督管理
鹽政嵇曾筠奏查兩浙正引每年共七十萬一千
六百九十八道雍正七年間前督臣李衛預請餘
引額目十萬道經部議准鹽多增配鹽少續銷贏
縮隨時原不拘定成數嗣後則步趨前例必欲取
盈逓年增至二三十萬引不等查上年冬掣不敷
正額今届夏掣竭力趕煎衹可照正引捆運暫停
請領餘引從之
又議准浙江鹽務四條大學士浙江總督嵇曾筠
條奏浙江鹽政四條一商捕難裁請盡改為官役
報明地方官造入夘簿以便約束一水路巨梟積
販原藉兵役駕舟巡緝請將緊要隘口令有司會
同營汛逐一確查編號造册以備巡緝之用一巨
商領運鹽觔自應一引一鹽若飛渡灌包夾帶引
鹽相離殊非鹽法定制應飭巡船弁兵一體查挐
究處一巡緝私鹽應以功過之大小定賞罰之次
第嗣後巡鹽兵捕能挐獲私鹽船隻應分别賞給
有差部議應如所請從之
定漁戶領鹽例兩江總督趙宏恩奏覆酌籌鹽務
事宜經部行查各欵逐一分晰咨部查漁戶領票
赴買之鹽除淮分司所屬場分歷來並無海關照
票亦無完課之處至通泰二分司所屬各場每逢
魚汛之期沿海居民僱備船隻先赴海關投納船
税請領照票本關騐明該船梁頭尺寸九尺以上
為大船八尺以上為中船七尺以上為小船票内
填定舵工船戶姓名並大中小尺寸漁戶執票赴
場場司騐票大船給鹽三千觔中船給鹽二千觔
小船給鹽一千觔漁戶買鹽出洋採捕汛畢歸港
報明場司查騐該船得魚若干如魚少鹽多即令
將餘鹽歸垣售商如魚多鹽少漁戶即投醃切牙
行照魚數買鹽復醃仍照魚數於狼鎮投納餉税
然後装赴江南貨賣此外並無完納别項課銀再
報税用鹽俱以魚數之多寡為憑此等船隻承潮
雲集赴場則多報漁數希圖混冐鹽觔赴關則少
報魚數希圖脱漏税課關場官役勢難盤查實數
每多受其欺蒙應飭令各場員每年汛畢漁船進
港該船報明捕得漁數一面查核用銀之多寡一
面將各船魚數咨呈狼鎮收税衙門如漁戶投税
少報魚數聽收税衙門查究則漁船不敢捏報冐
鹽亦不敢減數漏税應飭行為例下部議行
又定浙省增觔改引例奉
諭旨浙江濱海地皆斥鹵向來鹽價甚賤居民稱便十
餘年來鹽價增長近則加至二三倍不等朕再四圖
維並留心諮訪鹽價之貴固在於場鹽少産亦由於
商本艱難惟有使商人鹽觔充裕則鹽價自然平減
今酌定增觔改引之法將杭嘉湖三所引鹽循照兩
淮舊額每引加增鹽五十觔連包索共重三百三十
五觔至松江一所原屬濱海産鹽之區向因額設季
引九萬餘道分别上中下三則徵收正課公費銀五
萬四千餘兩遂使近場州縣多有鹽貴之苦今循照
沿海温台等處之例改行票引九萬餘道每引給鹽
四百觔令商人設店住賣如此增觔改引則商本寬
裕轉輸便易庶可復還數十年前之原價以便民用
又以運河挑淺預運鹽觔酌寬商人納課限期奉
諭旨淮揚運河於來歲挑淺鹽船不能行走民食所關
必湏先事綢繆預為捆重運至儀所以便源源運往
口岸計得預鹽七十萬引但商人行鹽原係陸續完
課以次轉輸今既預運七十萬之引鹽即湏早完七
十萬引之正雜錢糧商力未免竭蹷查鹽務正雜錢
糧商人向分三次完納首先完銀謂之請单其次完
銀謂之呈綱最後完銀謂之加觔此舊例也今朕寬
緩其期將此預運之引鹽所有請单呈綱兩次應納
錢糧准於加觔時一併完納俾商力寬舒得以從容
辦課至淮北引鹽亦由運河經過所有預運鹽觔十
萬餘引亦照此例行嗣以預運與正運一齊趕辦恐
其中仍不免竭蹷令將淮南丁巳綱正運引鹽未
築壩以前運到儀所過掣者其應納請单呈綱錢
糧各先完納一半餘聽陸續完納總限奏銷之時
全數通完俾商人更得通融辦理
裁滇省鹽課盈餘并除分派烟戶食鹽之弊先是
滇省鹽價昂貴每百觔有賣至四兩以上者
敕諭滇省督臣裁減盈餘以平鹽價續於是年又奉
諭旨各省鹽政辦理之法各異如雲南所産井鹽俱係
府州縣領銷派定額數由各鹽井領運分銷辦課不
許越界販賣通行已久兩迤衝繁之處人民輻輳不
難照常銷引間或缺鹽借之鄰近州縣通融恊濟其
山僻州縣鄉村窵遠居民鮮少地方官恐蹈墮銷之
咎關碍考成遂將鹽觔分派里甲挨戶分食官鹽按
限繳課名曰烟戶鹽小民家口多者可以照數納銀
若貧民家口無多餘鹽未曾食盡及期催追前課未
完後派又至輾轉積累懸欠難償夫鹽為小民日用
必需之物慮民遠涉是以因地制宜不徒為銷引計
也一則患鹽之不足一則患鹽之有餘俱非均平之
道著該督撫酌量變通悉心妥議務使官不墮銷民
無偏累戶部行文該督經督臣尹繼善等疏奏仍下
戶部議覆除井地賣價每百觔自二兩内外至三
兩以内者毋庸置議外其黑井等井鹽觔運至昆
陽永北建水保山嶍峨開化石屏等處行銷鹽價
每百觔既自三兩一二錢至四兩一二錢不等應
令該督等遵奉
上諭減至三兩以下至鹽觔派散烟戶多由鹽不能銷
官慮考成所致自應酌量變通改撥調劑其白井
墮銷鹽九十萬觔照依該督等送部原册改撥省
店並元謀等州縣行銷白井井東按板改板等井
煎鹽共八十四萬一千六百觔其鹽課及本欵盈
餘銀兩相應一併准其豁免滇省每年正項鹽課
銀二十七萬六千三百三十九兩七錢零今除豁
免銀一萬四千三百九十餘兩尚應徵課銀二十
六萬餘兩應令該督尹繼善等造入鹽課奏銷册
内具題查核疏上如議行
臣等謹按滇省地處極邊水程難達自後漢時夷
人歲輸鹽一斛以為常賦至明季而分井各置鹽
官我
朝因之順治十七年給票易引以出鹽多寡定經制
課程各隨商販照例抽税雍正二年於鎮沅府地
方開按板井於威遠地方開抱母井三年於普洱
地方開磨黑井元江府地方開猛野土井合之白
珥雲龍安寧阿陋等共十五井地不愛寳鹽井已
視前加闢而昇平日久生齒繁庶苖猺夷猓仰食
於各井鹽觔是以鹽價日昂
皇上裁減盈餘以核定鹽價為民食計者至周且渥而
因地制宜改撥調劑則一時酌盈濟虛裒多益寡
之道並著於此矣
二年免兩廣鹽課餘平銀兩戶部議准兩廣總督
鄂彌達疏稱兩廣鹽課商人完餉每一千兩於平
頭三十三兩之外徵收飯食銀十五兩其餘平二
十五兩全行免徵應如所請從之
四年議准古州行食粤鹽先是乾隆三年戶部議
准兩廣總督鄂彌達疏稱貴州省古州地方原係
新闢苖疆向無官引行銷俱係買食淮鹽價值甚
昂民苦食淡經臣於雍正十年七月内奏明撥發
帑鹽委員運往該地試銷每觔定價二分一釐聽
該地方民苖買食題增引餉欽奉
諭旨允行嗣查古州試銷帑鹽將及五載委員料理民
苖稱便但思官辦究非常策自應招商認引行鹽
以定章程咨商貴州督臣轉行鹽道核議兹據驛
鹽道黃岳牧詳稱黔省司道所議從前于古州設
埠試銷之始恐僻遠居民未能遍及是以於丙妹
永從三角&KR0749;等處俱設子埠以便民屯就近買食
今試銷五載日漸疏通應以古州為總埠分撥銷
售其商人亦應聽古州同知管理每年銷引應請
定額四封計引三千八百道逓年按引輸餉歸古
州同知衙門督徵銷解所有應輸餉銀應請照粤
東次輕之保昌埠例每封餉銀六百二十七兩五
錢三分有竒逓年額引三千八百道共應輸餉銀
二千五百一十兩一錢四分有竒所有鹽觔亦照
東省各埠每引行鹽二百三十五觔自乾隆四年
行銷乾隆三年引鹽為始彙入東省額内造册奏
銷每觔應照定價賣銀二分一釐母許絲毫增長
應如所請從之至乾隆六年復於銷買引鹽酌減
價銀案内每觔減銀二釐
停止浙江省儲備鹽觔先是管理浙江總督嵇曾
筠疏稱請動道庫帑羡收買餘鹽入厫存貯以備
平價之需至是巡撫盧焯奏稱出易之時分派各
商脚費甚重鹽觔消耗力不能賠勢必取償於賣
價不但累商并以累民是貯鹽一事殊未有便部
議應如所奏將儲備鹽觔永行停止從之
又以兩浙鹺政分隸江南
敕江南督撫提鎮督率所屬稽查私販奉
諭旨江南蘇松常鎮四府及太倉州皆邊海鄰場為浙
鹺門戶該地方文武官弁倘或巡緝懈弛必致有妨
引課而藉端滋擾又必有累平民著江南督撫提鎮
諸臣時飭所屬官弁實心稽查善於辦理務期有禆
公事不擾閭閻勿以為鄰省之鹽政而淡漠視之
又免雲南各鹽井歸公之項及黑井鍋課銀兩奉
諭旨雲南黑白琅等鹽井舊有規禮銀二千八百餘兩
歸入公項下為公事養廉之需在於每年發給薪本
銀内扣解在當日柴價平減竈戶猶能供辦聞近年
以來童山漸多薪價日貴兼之鹵淡難煎所領薪本
不敷購買柴薪之用竈戶未免艱難所當酌量變通
以示存恤著將白琅二井節禮黑井鍋課銀兩免其
扣解俾竈戶薪本較前寬裕所有公項不敷統於銅
息銀内撥補放給
六年議准酌加淮鹽引價成本先是乾隆四年十
一月太僕寺卿蒋漣奏兩淮運地極廣鹽價日昂
小民甚受其累請仿照長蘆之例官為定價湖北
巡撫崔紀奏湖廣通省行銷淮鹽蒙
世宗憲皇帝特差吏部侍郎黃叔琳等酌定價值迨雍正
二年鹽臣噶爾泰奏海潮淹没鹽場倍增成本懇
祈隨時銷售部議覆准至乾隆二年部議據鹽臣
三保撫臣崔紀開列成本數目互相參校請
旨并交接任鹽臣準泰秉公查察巡撫徐士林會同確
核定議旋經撫臣鹽臣等會議查南鹽草本之資
包索水脚之費辛工火足之用掣鹽之装載三汊
河之起駁揚州漢口之商夥灣頭關鈔之税課及
織造銅觔河餉等之銷算引窩根窩之租息合之
引課定額按照閣部會議通盤酌核賤價時每引
應需成本銀五兩三錢七分三釐八毫零每包一
錢二分八釐每觔一分五釐六毫零至貴價時每
引應需成本銀五兩七錢八分二毫零每包一錢
三分八釐六毫零每觔一分六釐八毫零按欵造
册大學士會同戶部議覆應如所請奉
旨依議至是巡撫徐士林奏恤商正以惠民懇加給淮
商餘息每引三錢至七年九月兩淮鹽政準泰奏
場竈為行鹽根本連遭水潦商運艱難懇再加每
引餘利三錢下部議駁奉
旨今年江省被水非尋常可比著照依該鹽政所奏以
次年四月為限不得為例
七年定福建鹽務歸水商辦理並定該省行鹽引
額戶部議覆閩浙總督那蘇圖等奏稱法定例自
應以部引為憑商領引以行鹽官按引而徵課方
可無那移影射之弊閩省除汀州一府尚食粤鹽
外其餘各府州縣舊額共部頒引一十萬九千九
百二十二道每引配鹽多寡不等額徵正課及額
徵坵折銀共九萬四百六十一兩六錢嗣經定例
將鹽院衙門及商人盡行裁革援照粤東瓊州府
竈戶徵課之例均派各場交與各府州縣照數收
納解司上游西路延建邵三府屬下游福興泉漳
福蒲潯&KR1801;惠浯浦詔各場俱係官運其餘各縣或
招水客行運或聽民販在場完課挑賣漳州府屬
之龍溪海澄南靖長泰平和龍巖漳平寧洋八縣
在於石碼設館徵課奏准遵行並未請引至雍正
六年十年節經督臣先後奏請閩省之鹽全歸商
運惟永安一縣仍留官運更有福州府屬之長樂
福清泉州府屬之晉江同安或係附場之邑或係
産鹽之區非官運不能遏絶私梟毋庸招商其漳
州府之漳浦海澄長泰平和詔安暫委官運現在
招募水客承充亦經奏准遵行而歷年因循至今
並未請引查閩省鹽額原額九萬四百六十一兩
六錢零又經裁革鹽院各官雜費歸公銀八萬二
千二百一十兩又雍正元年以後陸續陞報坵折
銀三百七十三兩八錢零共銀一十七萬三千四
十五兩五錢零内除原額及新陞址折共銀一萬
三千八百八十五兩七錢零另行解部外實存銀
一十五萬九千一百五十九兩七錢零此項額征
有年自應定為正引内西東南三路及各縣澳共
應給引五十四萬五千六十五道合之西路鹽觔
銀兩連雲澳額課及台灣鹽埕餉銀徵課如額應
令僉商分地行銷定為正課其附近場地各縣仍
歸官辦又前經戶部議准督臣郝玉麟以閩省銷
鹽既招水客承充應酌定盈餘均勻配搭此項盈
餘銀一十四萬一千六百九十八兩六錢零歷年
徵收並未缺額似應定為餘引其西東南三路及
各縣澳共應給餘引四十萬六千九百四十四道
及連雲澳台灣頒發餘引定為盈餘額課再此外
每年尚有盈餘銀兩每年西路約發餘引二萬三
千道東南二路及各縣澳約發餘引十萬道應額
外銷算不入年額考成之内倘有存剰餘引繳部
查銷均應如所奏辦理得
旨如議行
又議准勻銷粤鹽商引酌量改撥並將沿海鹽&KR2770;
改種稻麥以重本計戶部覆准署理兩廣總督慶
復條奏粤省各商埠地遠近不一其近在場竈之
埠因各場産鹽日多鹽價日賤民間多食就近私
鹽而官鹽壅滯難銷此名曰難銷之埠其離場地
稍遠界近鄰省雖運費加增民多買食此名曰易
銷之埠請將難銷埠引勻撥於易銷之埠配運行
銷應如所奏辦理如有勻出埠地轉難為易或受
勻之埠别有難銷仍准臨時酌量題請改撥又沿
海鹽&KR2770;太多宜改稻田以絶私販之源查鹽觔米
榖均關民食而産鹽之區日多究不若産米之地
日墾粤東鹽&KR2770;前據侍郎吳應棻等奏請改為稻
田臣部原恐産鹽或有不敷民食無以接濟且已
墾鹽田均係斥鹵諒難改種榖麥是以無庸置議
今查粤場近年以來正鹽之外收有餘鹽出産甚
多四處充溢應如所奏將離場窵遠之鹽&KR2770;飭改
稻田數經雨洗即可改種稻麥從之
又准四川蓬溪等處積滯鹽引改撥行銷戶部議
覆四川巡撫碩色奏稱蓬溪一縣於雍正九年計
口授鹽時原額袛陸引四百九十七張嗣復增一
千三百五十二張又增水引一百七十八張較原
額三倍有餘又瀘州仁夀縣松潘廳均有積滯引
張難以行銷今查有德陽等十三縣均以食指漸
繁額鹽不敷情願各就近便認銷應如所請將蓬
溪等四廳州縣積引二千二百五十一張自乾隆
八年為始酌量改撥於德陽等處就近行銷得
旨依議速行
以淮揚鹽務道事歸併淮揚道管理戶部議淮揚
海一帶地方場竈俱係淮揚道所屬其通州地方
場竈亦與該道所屬毗連請將鹽務道所有事宜
俱責成淮揚道管理青山頭守備三江營陸路守
備及各營弁丁并原設巡役俱聽鈐束從之
八年議准兩淮乙夘綱未完引額提入癸亥綱閏
月内帶銷戶部覆准兩淮鹽政凖泰奏稱兩淮引
鹽經前任鹽政三保奏請自庚申綱起將乙夘綱
引鹽照帶戊之例分作十年帶銷今乾隆八年遇
有閏月現行癸亥綱引既不敷民食自當通融酌
辦以資接濟應如所請將己巳年淮南應帶乙夘
綱引一分提入癸亥綱内帶辦得
旨准行
九年改撥川鹽接濟滇黔兩省民食戶部議覆四
川巡撫紀山疏稱滇省東川等處鹽觔不敷民食
經滇省督臣奏請改撥川鹽接濟查犍為各厰現
有餘鹽可以增引行滇應令照富順原行水引一
百五十張折增陸引一千八百七十五張自厰順
流運至宜濱縣換截引紙水小之時督商運至鹽
井渡若時届大水仍聽由筠高長寧等縣換截引
紙運至川滇口岸令滇省民人商販接運發賣其
犍鹽入滇務令川省換截各衙門將截過引數日
期移明滇省查察其應徵課銀查川省水引一張
徵税銀三兩四錢五釐陸引一張徵税銀二錢七
分二釐今以折增陸引一千八百七十五張按引
徵税應令該撫飭令犍為縣照現行折增陸引數
目按則徵收造報至行滇引鹽既於宜賓換截自
應照例刊入引紙以便換截配運其黔省施秉縣
及鎮遠縣屬之西南北三隅均係沿邊買食川鹽
地方應令一併刊入引紙從之
十年添鑄煎鹽盤角兩淮鹽政吉慶奏言臣前因
兩淮所産之鹽僅敷年額並無積餘足備緩急是
以籌議奏明添鑄盤角二十七副較之䥕煎費省
産多甚為便利自應多為添鑄以資廣産而備儲
蓄兩淮煎䥕向係商人呈明開鑄兹添鑄盤角應
無論商竈如有情願備資自鑄者許其循照往例
呈明官為稽察從之
又議准兩廣鹽法八條戶部議覆兩廣總督那蘇
圖條奏兩廣鹽法一商欠宜分年帶徵以清帑項
一催追商欠宜酌定議處議叙之例以示勸懲一
現在埠商宜秉公甄别以肅鹺政一運鹽到埠宜
令地方官先收鹽價以專責成一加增各埠鹽包
宜盡行革除以清鹽法一緝捕私鹽宜頒發賞格
以示奬勵一各屬鹽規宜責令首報一運司分司
鹽庫宜徹底清查以杜侵冐俱應如所請從之
又定淮揚預運鹽觔每引加鹽之數是年淮揚之
串場等河築堤挑濬鹽舟不能行走其丙寅新綱
預先趕運
特旨諭令請单呈綱兩次應納錢糧俱緩至加引時一
併完納又以預運鹽觔堆積垣所不無滷耗著照
乾隆二年之例凡本年十二月三十日以前到所
新鹽每引加耗二十觔自是每恭遇
南巡省方之歲皆奉
諭旨加耗如例
又准兩淮食鹽撥於綱地行銷兩淮鹽政吉慶因
山清等八州縣食鹽壅滯屢次奏請通融酌銷以
三分留運本地以七分撥運綱鹽口岸行銷戶部
照例議覆不准所請奉
諭旨通融撥銷鹽引自於商人有益其夾帶影射之處
該鹽政等亟當實力稽查以清弊竇著暫准其所請
俟一二年後食鹽疏通之日該鹽政奏聞仍照定例
辦理嗣於十一年四月以淮南寧國等縣壅積食鹽
經鹽政奏請通融行銷戶部仍按例議駁
上以事同一例准其所請交與該鹽政遵照淮北之旨
一體辦理
十一年豁免海贛二州縣鹽場帶徵銀兩奉
諭旨淮安分司所屬坐落海贛二州縣之板浦徐瀆中
正莞瀆臨洪興莊等六鹽場乾隆十年以前未完折
價帶徵銀兩一體豁免
十二年定淮南運楚限期並建常平鹽倉於漢口
鎮戶部議覆湖廣總督鄂彌達奏言淮鹽運楚船
大難行改用小船得以速運請將現在可装四百
引以上至一千二百引之船准其常行装運其水
程日期擬装四百引及五六七百引之船定限一
月到漢其装八九百引以至一千二百引之船定
限四十日到漢逾限十日以外即比照凡差送起
解官物違限律笞二十以每五日加一等科斷又
漢口建造常平倉厫以存貯遞年未銷積引自是
有備無患查倉基舊址有二十三處雖或經棄置
或經改造請即飭令各商仿照從前倉房酌量修
葺仍轉飭鹽道於場鹽旺産水滿風便之時督令
各商預為多運存貯以備接濟從之
十三年加給兩淮引額鹽觔兩淮鹽政吉慶奏稱
兩淮綱食引鹽近因蒲草歉産包索減輕鹽觔易
致虧折仰請量予加增俟蒲草豐時奏聞停止奉
諭旨於引額之外每引增給十觔俾商本不致虧折民
食永資利益
十四年以長蘆鹽臣請增課額傳
旨申飭交部察議長蘆鹽政麗柱奏稱大軍凱旋辦理
一切善後事宜官兵糧餉等項在在需用其撥協
軍餉之各省歲支俸餉亦所必需請照康熙十四
年之例蘆東每引增銀五分並請飭令兩淮兩廣
河東浙江等省一體按引增課奉
諭旨金川用兵供億固為浩穰但國家公帑所儲儘足
敷用且康熙十四年增加鹽課原因開創未久正供
缺乏今時勢懸殊豈可援以為例麗柱著交部察議
又議准粤省鹽引按年酌撥運銷戶部議准兩廣
總督碩色奏言粤省難銷埠地共有順德等四十
二埠易銷者計有連州等三十六埠奏請將難銷
各埠積引撥交易銷之埠代為運銷三年一撥造
册報部惟是近場難銷之埠尚不止於四十二處
此外如仁化江浦乳源陽江長樂等二十餘埠亦
皆屬近場疲爛之區與其三年之後方始造册報
部致有在外私融之弊莫若按年隨時酌撥據實
報部且查閩省鹽法遇有難銷額引俱係按年隨
時酌撥彙册報部閩粤事同一例自可援照辦理
從之
十六年豁免兩淮竈戶未完折價帶徵銀兩奉
諭旨兩淮竈戶僻處海隅專以煎曬鹽觔為業其生計
更窘於農民殊深軫念所有乾隆二年至十四年因
災停緩帶徵各未完折價共四萬二千餘兩著加恩
照民戶例一體豁免
臣等謹按場竈為鹽法根本之地竈丁為鹽場作
苦之民故竈戶之勤與農家等盖竈丁終年盤䥕
之間畜蕩草勤淋曬謹火伏候隂晴薄寒盛暑不
得休息展四體之力僅足以給衣食我
皇上軫念細民咨詢疾苦憫其生計更窘於農民數年
逋欠盡予豁免計通州分司所屬各場曰豐和曰
掘港曰石港曰西亭曰金沙曰吕四曰餘西曰餘
東曰角斜曰栟茶泰州分司所屬各場曰富安曰
安豐曰梁垜曰東台曰何垜曰丁溪曰草堰曰小
海曰劉莊曰伍祐曰新興曰廟灣曰板浦曰中正
曰臨興凡場有竈竈有戶戶有丁丁有額家人婦
子棲息於濱海斥鹵之地按册考數可以坐計而
周知大抵兩淮鹽場執業約有二端淮南之鹽熬
於盤其形散淮北之鹽晒於地其形顆鹽成輸賦
為民食之源
國家所以保護而生全之者旁皇周浹無不曲至自
是年豁免帶征折價之外有蠲恤以救其歉收有
借給以免其稱貸雖煮海編氓漸有家給人足之
象
睿慮所經不使一夫不獲其所也
加兩淮綱食引額鹽觔奉
諭旨朕省方所至廣沛恩膏因兩淮商衆運綱輸課接
濟民食著將兩淮綱鹽食鹽於定額外每引加賞十
觔不在原定成本之内减一分售鹽之價即利一分
食鹽之人其有昂值綱利致累閭閻則深負德意矣
該鹽政其通示商衆知之
又免兩淮追繳鹽引貴價盈餘並令淮商嗣後不
得於貴價外另增價值兩淮運銷丁夘戊辰己巳
三綱引鹽皆照原定貴價曾經部駁追繳鹽政吉
慶奏請免追戶部仍照例議駁奉
諭旨向來各省鹽引原聽其自相交易無官為限制之
例長蘆河東至今尚然惟兩淮行運江楚鹽引適因
崔紀沽名三保庇商兩持異議始將各商運楚成本
分别定以賤價貴價然自定價以來商人總以貴價
銷售至今夫恤民裕商本屬一事若任其屢擡時價
日引日增則於民食有害然勒令賤價則該商等又
以成本有虧不免紛紛籲請今計各商比年行銷價
值於成本自可無虧將來即藉口年歲不齊料亦不
過如今之所稱歉年而止耳嗣後淮商銷售引鹽即
遇應貴之年亦不得於現在所銷價值外復議稍有
加增庶可示以限制至於歲事豐稔鹽價可以酌量
平減則令各該督撫會同鹽政等隨時籌畫妥辦部
臣亦不必固執定例徒滋駁結之繁庶於商民均為
有益至於部議已賣貴價復令商人追繳之處事理
亦屬難行若云買貴在民則仍應給還食鹽之戶於
勢固有所不能否則以商人市值所餘歸之官帑
於政體尤有所不可總之民間物價本自不齊袛可
隨時調劑不能概繩以官法即如人生日用最急者
莫如食米一項今謂意在恤民而欲官為立制務使
市價損之又損閭閻皆得賤食意則善矣欲其行之
於事能乎不能乎國家休養生息百有餘年戶口繁
衍自古希逢之盛會人庶則用廣用廣則價昂此一
定之理經國者要在務知大體而於事勢通變贏縮
之間為之補偏救弊俾庶政皆得其平即所以嘉惠
元元者不外是矣因議鹽法故推類及之而因時立
政之道實亦不外此將此傳諭中外知之
又借給兩淮鹽丁公項銀兩兩淮鹽政吉慶奏言
兩淮各場煎丁本屬窮民專以煎晒鹽觔為業每
因鹽觔不能接濟向各竈戶重利借貸以資日用
生計甚為拮据奉
諭旨該鹽政酌量於公項内動銀數萬兩准其赴官借
領每年春借冬還不必加息務湏妥協經理俾濱海
窮丁咸沾實惠
又酌減河東餘引四萬道并更正陜西咸寧等處
升斗照依部式軍機大臣議覆河東鹽政西寧條
奏酌減河東餘引一摺奉
諭旨河東商人營運資本原非兩淮可比歷年餘引存
積既多自難一時銷售但向來頒給餘引本為廣濟
民食起見例准儘銷儘報並未責其按數全完何至
領運不前藉稱商本銷乏或由商人等以每歲餘引
既有額頒則於銷未及額之中究不敢過為減少而
司𣙜政者因視為考成所繫雖儘數銷報之項亦未
便任其贏縮懸殊此鰓鰓過計所由慮其辦理拮据
也此項既屬餘引嗣後部臣亦不妨量為酌准以示
體卹朕加惠商民原無二視著照軍機大臣等所請
令該鹽政會同山西陜西河南各該撫將實在民官
行銷及商人承辦各情形詳悉熟籌疏引裕商一一
酌議具奏嗣經三省撫臣及鹽政會議合詞具奏查
得晉省太原汾州寧武三府遼沁平定忻代保德
等六州例銷河東之引或食本地土鹽或食蒙古
達鹽州縣各按引徵税名曰鹽税陜西鳳翔一府
邠州屬之長武縣例銷河東之引食花馬池鹽州
縣按引徵課名曰鳳課長武課此民官行銷之情
形也引既無多鹽復任便經久相安税課不誤無
可置議其晉省之平陽蒲州潞安澤州四府解綘
吉隰四州陜西西安同州二府邠乾商興四州豫
省之河南南陽二府陜汝二州許州屬之襄城共
一百二十四州縣例銷河東之引食河東池鹽俱
係商人認地銷引凡出鹽出場覓脚轉發所認地
方或用升斗或計觔兩遵照定價聽民買食如有
額引不敷之處請領餘引接濟此商人承辦各情
形也查河東餘引自雍正十三年至乾隆五六兩
年陸續增添至二十四萬道若如該鹽政所請遽
減十分之三核計減數已至七萬二千道較之歷
年未銷之數反覺過多不若將續增餘引四萬道
暫為酌減其餘引二十萬道作為定數至所稱陜
省咸寧等十二廳州縣查明升斗較報部之數加
重應請改正並運銷豫省鹽觔請由水路運發以
省脚費均屬恤商疏引之舉應悉照該鹽政等所
議辦理從之
又議准滇省鹽政五條戶部議雲南巡撫愛必達
條奏一滇省原定鹽價低昂不齊請按照地方情
形統行酌定數目每百觔自一兩五六錢至二兩
三兩不等與乾隆元年欽奉
諭旨每百觔總在三兩以内之數相符一滇省鹽觔惟
黑白兩井額煎最多黑井鹽概運省店行銷白井
鹽分運大理等府屬行銷其雲龍安寧琅阿陋草
溪麗江景東抱母各井或分給近便府州縣行銷
或即令本府兼辦均係歷年各按應徵課欵開報
奏銷嗣於乾隆四年奏撥川鹽二百四十餘萬又
奏運粤鹽以致鹽多壅滯自應量為增減原題川
鹽另行撥銷並將增減改撥數目開造清册送部
一各井員離任交盤應將支發薪本流滷及舖販
鹽觔各項應追應接統於册内分别條欵交代一
滇省行鹽井官專司督煎則奏銷督征職名自應
免其開列至該管知府有督征之責行銷未完者
應開列請參全完者亦應開列請叙以上均應如
所議辦理一滇省井官督煎有無墮悞作何議叙
議處亦應如所奏督煎井官如按年足額准照課
欵全完五萬兩以下議叙之例紀錄一次其墮煎
官亦照輕重分别議處得
旨如議行
十七年
敕長蘆加觔商鹽減半納課並豁免應追未完鹽課加
觔銀兩奉
諭旨從前長蘆各商積欠甚多令於每引加鹽五十觔
分派行銷續經部覈每年應增課銀八萬九千餘兩
但蘆商積困之餘舊欠甫清若按觔加課商力未免
拮据著將所加鹽觔減半納課永為定額其乾隆二
年至六年應追未完加觔課銀一十四萬餘兩著一
併加恩豁免
十八年准長蘆添領餘引七萬道長蘆鹽政吉慶
奏長蘆額引而外向設餘引五萬道今乾隆十八
年領到餘引均已分領全完就現在暢銷情形通
計本年應運引數前領餘引實在不敷銷售應請
再領餘引七萬道連前共合十二萬道存貯運庫
庶可乘此場鹽旺産之候多為領運使引地皆有
儲積民食不虞缺乏疏入報可
免天津餘引輸納課銀軍機大臣議覆直隸總督
方觀承等奏言天津縣老少牌鹽影射滋弊仍舊
折給錢文俾老弱貧民餬口有資牌鹽既去而引
鹽計本取值則民食皆須增錢買鹽與民情亦多
未便若使商鹽仍照牌鹽之價亦虧運商成本請
以天津所銷餘引免其輸課惟額引照例輸納從
之
十九年禁止蕩草出境販賣戶部議覆兩淮鹽政
吉慶奏稱通泰二分司所屬各場俱係淋滷煎鹽
而其法即將煎鹽之草灰攤晒淋滷熬成鹽觔是
以沿海草蕩俱撥給竈戶供煎歷禁開墾占賣蕩
内産草二種白者力大較旺灰滷沉厚紅者稍遜
總以供場竈之燒煎不容出境販賣乃各場竈藉
口紅草曾有出賣每將蕩草私販出場轉至煎辦
無資查鹽法誌載止有放荒蓄草之條而私販蕩
草該管場員分司州縣並無處分之例應照管理
礦厰官員私運銅鐵出厰不行查出罰俸一年至
産草極豊之年供煎有餘紅草仍聽酌量轉售白
草雖遇豐收仍禁止販賣以裕竈煎疏入報可
十月定鎮雄州歲解鹽觔仍歸商辦設口抽税戶
部議准雲南巡撫愛必達條奏滇屬鎮雄州地方
歷係行銷川省邊引鹽觔聽商販自行運售今既
官為辦銷若聽威寧鹽販經由過往查察難周必
致販商充斥官鹽墮銷若概令禁阻則威寧川販
雖向由永寧畢節一路運銷而自開羅星渡以來
即俱由羅星渡轉運享便捷之利已久一旦阻止
令其遶道赴威又恐於威寧民食額税致多掣肘
官商實有不能並行之勢應將鎮雄官鹽停止仍
聽商販行銷於鎮雄總滙扼要之處酌設税口抽
收每馱一百六十觔抽税銀一錢八分試抽一年
再行題請定額從之
二十年議准兩淮新淤草灘悉照□䥕給陞戶部
議覆江蘇巡撫莊有恭奏言泰州分司所屬十二
場除何垜一場新淤尚屬不毛外其餘十一場共
丈出有草新淤八千六十一頃八十一畆零原應
給各竈戶報陞但版籍竈戶並不盡業煎鹽現煎
場□亦不盡皆竈業自應分别給陞查富安安豐
梁垜東台丁溪劉莊伍祐等七場□場俱係竈業
所有新淤沙蕩自應按各本場竈戶現在□池面
口勻派給陞至草偃小海新興三場及廟灣一場
應請無論為商為竈俱按現在煎辦□䥕均勻酌
配管業無□䥕者雖係竈籍不准給陞則場商之
自置□䥕者俱各有草可刈不須重價購買倘恐
日久商佔竈業則令地隨□䥕轉移如該商□䥕
歇開即將原給蕩地另給接開之人倘版籍竈戶
向不業煎者肯自置□䥕辦鹽查淤地甚多因草
未旺盛未經全文嗣後草漸蕃廡亦即照例撥給
應如所奏辦理從之
二十一年准河東借買蘆鹽配運接濟河東每年
額餘引張共五十八萬三千一百三十八引應配
鹽四千八百五十九名是年河東鹽政西寧奏稱
六七等月隂雨連綿收鹽歉薄除收獲鹽觔配運
之外尚不敷鹽二千四百名懇借買長蘆餘鹽一
千五百名仍用河東額引運發附近之豫省汝州
等州縣及晉省潞澤等府屬按地行銷即將河東
收獲應配晉豫二省鹽觔就近改撥陜省嗣後不
得援以為例疏上報可嗣是累年皆以池鹽不敷
配運借買蘆鹽接濟俱經部覆准行
議准粤東海康等縣場埠事務統歸官辦粤東場
産鹽觔例係動帑收買轉給各商配埠行銷原屬
官為經理惟雷屬海康遂溪徐聞三縣向未設有
場員一切場埠事務俱交商人承辦據兩廣總督
楊應琚奏稱自各商經辦以來未能撫恤竈戶重
收鹽觔近復無力飬竈漸致田&KR2770;荒殘竈丁失業
請一體改歸官辦其埠務亦現乏殷商承充部議
應如所請統歸各縣管理從之
又議准增復河東餘引河東鹽政西寧奏稱河
東從前每年請領餘引二十四萬道嗣因積鹽
過多壅滯難銷於乾隆十六年奏請將續增四
萬道暫為酌減乾隆十八年經前任鹽政薩哈
岱以從前積鹽銷完商力稍紓奏請酌復餘引
二萬道今積鹽久已銷完商力亦覺漸紓各地
方既經暢銷請將從前酌減餘引二萬道照舊
增復從之
二十二年加淮鹽每引十觔以二年為限奉
諭旨兩淮商衆銷引辦課歲額通完而於地方公事更
樂輸恐後著加恩自丁丑綱為始綱鹽食鹽每引加
賞十觔不在原定成本之内以二年為限庶民食足
而商力亦紓以示恤商愛民之意
又以河東鹽池歉收准運蒙古鹽觔接濟戶部議
覆山西巡撫塔永寧等奏言本年河東池鹽不敷
配運伏查太原府屬之岢嵐州等一十八州縣皆
因相距河東千有餘里馱運維艱向無官鹽到此
而地近沿邊所以俱員食蒙古之鹽百姓便安已
久此十八州縣之民既准買食蒙古之鹽則其餘
州縣之民偶因不足暫時通融亦得仰請援照事
同一例查河東運發陜省鹽觔由黃河運入渭河
向來船笩行之已久今自蹬口裝載由黃河運至
河津縣蒼頭鎮順流而下計程不過二千餘里且
鹽觔運回必須由河保營等處按票查騐然後放
行進口一路經由地方均可按票稽查其包頭地
方交易仍轉飭薩拉齊通判就近約束無許滋擾
應令理藩院轉行鄂爾多斯貝子吳喇忒公綏遠
城建威將軍將所買鹽觔照依時價公平交易不
得高擡居竒致滋勒掯并令該管蒙古將山椽小
木售賣商人以備船笩行運各商亦勿得借端私
販木植得
旨如議行
二十三年修築河東鹽池以資澆晒山西巡撫塔
永寧河東鹽政那俊奏言河東鹽池畦地為産鹽
之本引課之源三省民食攸繫今為水所淹沒急
須修築請於池北築堰一道外禦南面之汪洋而
戽乾堰内之水使復舊畦仍開&KR0636;洞以資澆晒其
餘地有可墾者多開新畦添補不足部議應如所請
借給耗羡銀兩興工修築從之
又定兩廣鹽務章程大學士忠勇公傅恒等議覆
戶部侍郎吉慶署兩廣總督李侍堯條奏兩廣鹽
務章程一改設引目以定課程也查粤省鹽法正
鹽之外又有正額餘鹽額外餘鹽子鹽耗鹽花紅
餘鹽等項正餉之外又有正鹽場羡餘鹽場羡埠
羡額外餘鹽場羡七折埠羡三封掛一鹽價子鹽
京羡花紅額溢羡餘等項名目紛雜官吏易於牽
混請照每年各色餘鹽觔數所納羡餘銀數核計
改為額引按引輸課實屬簡易便行而於各省鹽
法亦歸畫一應改設額引一十七萬六千六百九
十五道併入現行六十萬四千一百三十二道額
引之内又給餘引五萬道以備接濟即自乾隆已
夘年為始按數行銷一嚴緝私處分以杜私梟也
查粤西巡查私鹽立法未嘗不善無如相沿日久
視為故套間獲一起多係有鹽無犯又以積少成
多為場員開脱處分嗣後地方官承審私鹽案件
必須究其來自何場審明實在數目即將場員照
鹽法透漏成例議革如有仍聽多開人犯巧脱罪
名者將承審官嚴加議處一官辦各埠宜全行改
歸商辦也查粤西官辦之埠拖欠羡餘銀兩反多
於商埠且商人行鹽等弊賴地方官稽查惟至官
辦誰復為之查察自應照依平樂等埠一例召商
領引辦課至廣東之博羅等埠亦應令該督作速
召商承頂一禁攙和定價值以通商竈也查竈丁
煎晒鹽觔資本微細一經虧折則攙和鬻私之弊
必多是欲杜弊端必先恤竈戶應於歉收之年按
場竈情形生鹽每包加價二分至五分不等熟鹽
每包加價四分至八分不等使竈力稍裕則積弊
可以漸除但加價之後仍當不時稽查如仍有攙
和泥沙等弊即行查挐究治場員照例參處從之
又定買運蒙古鹽觔事宜戶部議覆山西巡撫塔
永寧等奏稱蒙古運鹽交商領買䭾運之地遠近
不等今查鄰近包頭之薩拉齊廳并托克托城與
陜西之皇甫川皆離水次甚近即陜省神木縣離
水次亦止一百餘里該貝勒既情願分運至四處
地方與商貿易應准定以四處為蒙古商人交易
之所至蒙古鹽斗每斗四十觔有竒今買運蒙古
鹽觔彼此必須用牲口䭾運若不酌增價值不敷
食用請按向日與民間交易至重之價每斗酌定
價銀二錢四分令較準鹽斗印照給發各處自今
歲至明年正月運足三萬石以資接濟其餘鹽十
三萬石零統限於八月内運完向來鹽觔入口止
於殺虎口河保營皇甫川三處水陸税口上税即
聽其散往各處售賣應給發印票以便稽查得
旨如議行
二十四年以河東池鹽歉收准配銷花馬大小池
等處鹽觔接濟河東鹽政薩哈岱奏言河東池畦
被水收鹽無幾所有山陜兩省民食全賴蒙古鹽
觔以資接濟奈急切不能運到民間待食孔殷伏
查甘肅寧夏府靈州所屬之惠安堡共計鹽井四
百餘眼除配運平慶寧各府屬本引之外向有積
鹽餘剰並附近之花馬小池蓮花爛泥狗澗等池
收鹽豐裕較勝往時分多潤寡實於課食有益再
陜省延安府屬定邊縣之大花馬池産鹽亦裕但
山路險僻䭾運艱難成本不無多費然蒙古鹽觔
未到之先亦宜令商人備資赴買以濟配運不敷
之處部議應如所請飭商自備資本前往買運以
濟民食仍照長蘆之例給發護票以杜私販至所
買之鹽配河東之引輸河東之課所有本省課税
自應免其重複徵收得
旨如議行
議准粤西南寧等府土民鹽觔仍歸官辦粤西南
寧等府屬土民即苖獞之類住居深山窮谷向隸土
司管轄與漢人不相往來從前俱係買食交趾鹽
觔嗣因改設流官分轄每年分撥土司餘鹽四千
三百九十四包照各府首邑鹽價每觔減去四五
六釐不等專責該管知府領運轉發土司官運回
銷售繳納價羡旋因粤省官埠久課經侍郎吉慶
等奏請將官運各埠招商定引土司鹽觔亦應一
體改引以歸畫一是年兩廣總督李侍堯奏該處
每年領銷餘鹽僅止四千三百九十餘包合引二
千八百四道零為數無幾若與民人畫一辦理該
土司素食賤鹽非其意所樂從且苖獞與漢人素
不相往來未便以銷鹽細故遽令商人前往交售
致啟漢奸交通之漸所有南寧等府土司領銷鹽
觔仍歸官運免其改設引目部議應如所奏辦理
仍令該督責成知府領運轉發稽查銷解不得於
額銷鹽包之外再請餘鹽以杜價輕易致别埠影
射之弊疏上報可
又酌撥淮鹽食引於綱地行銷戶部議兩淮鹽政
高恒奏江甘高寳泰等州縣壅積食引請改撥綱
地融銷查兩淮行鹽口岸通融改撥例有明禁且
江甘二縣逼近場竈尤為私鹽充斥之所若派撥
綱地非特私鹽愈滋透越將見綱鹽口岸悉為食
引所佔殊於鹽法有碍應將該鹽政所請之處無
庸議奉
諭旨高寳等十四州縣著照該鹽政所請行其江都甘
泉二縣照部議不准撥綱行銷
又准滇省添買粤鹽撥給彌勒州行銷雲南省城
鹽店每年應收黑井等處鹽九百三十餘萬觔聽
各舖販領賣於昆明嵩明彌勒十六州縣行銷其
開化廣南二府地方每年買粤鹽一百四十萬觔
分運銷售巡撫劉藻以近年生齒日繁兼秋成豐
稔鹽觔較前多銷請添買粤鹽三十萬觔酌撥附
近廣南之彌勒州行銷其應支鹽價及帶買耗鹽
等項悉照從前買運成例辦理統於銅鹽互易案
内&KR1328;兑如有不敷核明應找價值數目支給報部
至添買鹽觔即令委買本年粤鹽之員帶運回滇
撥給行銷所有賣出鹽價除還原借銅息銀兩即
將盈餘數目隨本年報銷案内一併造冊送部查
核從之
二十六年議准籌辦河東鹽務事宜大學士忠勇
公傅恒等議覆巡撫鄂弼鹽政薩哈岱等奏辦鹽
務事宜查河東鹽務自鹽池被淹以來産鹽既少
不敷配運應准其所請將二十五年額引寬至來
年六月清繳俾得漸次疏銷續增餘引十四萬道
之内暫行停領七萬道現今鹽價之外每觔酌增
一釐至該鹽政另摺所奏遴取殷商頂補引地不
過一時補救之計在該鹽政惟當以經理鹽池為
急務鹽池之産鹽果旺商賈之人惟利是趨不必
勉強遴取而自争先恐後矣至於近歲收買蒙古
鹽觔甚屬有限惟小民之貿易出口者或以布帛
茶烟互相&KR1328;換往來既便私販日多在目下鹽少
之時禁之過嚴則有妨民食而將來鹽多之際查
之不力則有碍官引又當因時制宜悉心籌畫務
祈河東鹽務日就整頓以仰副我
皇上軫念至意疏上如議行
又議定兩淮鹽法七條奉
諭旨兩淮鹽務經費浩繁商力不無拮据如預提餘引
一事從前吉慶係派之通綱而普福高恒則擇其奮
勉辦事者以為酬奬之地其中即不能允協羣情其
應作何定立章程著軍機大臣會同尹繼善吉慶高
恒等詳悉妥議具奏尋議一擬派餘引宜均攤衆商
以期普沾利澤一外支銀兩除公務應用不得濫
行開銷一辦理常貢宜酌定用數以備查核一鹽
政養廉宜裁減五千歸之公項一匣商費用宜嚴
加查察以免通綱派累一綱食鹽引宜照例行銷
不得濫為通融一私鹽透漏宜嚴加查緝以疏引
目從之
又
敕准長蘆未完鹽課分作五年帶征奉
諭旨戶部議駁長蘆鹽政金輝鹽課緩徵一摺自屬按
例定議但念該處鹽場今秋雨水過多商力未免稍
艱著加恩將長蘆本年未完鹽課四十二萬兩准其
緩至明年奏銷後分作五年帶徵以示體恤
二十七年停止粤東茂暉等場墾闢鹽&KR2770;先是兩
廣總督楊應琚疏請墾闢鹽&KR2770;奏准行知嗣因沙
土鬆浮一遇大潮風雨基圍易於坍壊以致旋作
旋輟現在開成場&KR2770;僅成一百八十三口每年可
收鹽三千包餘皆罷廢應准其停止其築成鹽&KR2770;
行令該督造具應陞課銀清冊報部所收鹽觔歸
官收買以資配運從之
二十九年准長蘆鹽政奏增蘆鹽價值大學士忠
勇公傅恒等議准長蘆鹽政高誠疏奏長蘆物價
近年增長繩巾蓆片車船脚費逐歲加增辦課辦
運每多拮据除天津係公共口岸衆擎易舉無庸
增價外其餘請照各州縣地方原定鹽價每觔加
增制錢一文以資行運在小民每人每月食鹽不
及一觔以一月之内多用制錢一文實無所累而
商免虧賠之累民無淡食之虞應如所奏以收因
時調劑之益從之
又加給滇省黑白二井薪本銀兩戶部議覆雲南
巡撫劉藻奏言滇省黑白二井自十八年釐定章
程以後兩井合計每年多辦餘鹽一百二十餘萬
觔産鹽甲於通省又該二井取給薪柴於百里之
外運價較前倍蓰與各井情形迥有不同請將黑
井之大東復三井應煎額鹽每百觔添給薪本銀
一錢白井所煎正額沙滷鹽每觔添給銀一錢五
分即於該二井續辦收買及白井所管之安豐井
餘鹽息銀内動支以二井額外之有餘補二井竈
戶之不足於民食大為有禆應如所奏從之
二十九年准兩淮鹽政奏預提乙酉綱引給商接
濟兩淮鹽政高恒奏兩淮行鹽各省年糓屢豐銷
售甚暢現辦甲申一綱計算不敷民食請預提乙
酉綱淮南鹽引三十萬道淮北鹽引十萬道分給
領運以裕民食戶部議查兩淮每年行銷綱引共
一百六十八萬五千四百九十二道先於乾隆十
一年據前任鹽政奏請預提綱鹽每年可銷若干
先期約數咨部請領經臣部議覆准行嗣後歴任
鹽政按年酌數請領行銷自二十萬至三四十萬
不等今該鹽政奏預提乙酉綱引四十萬道應如
所請照數給商領運從之
又准長蘆鹽課奏銷展限一月長蘆鹽政高誠奏
長蘆各商本年領借帑項運鹽較遲鹽價未及歸
回而奏銷已届酌請暫展一月於十一月舉行以
紓商力得
旨如所請行
三十年准兩淮鹽政奏預提丙戌綱引給商接濟
兩淮鹽政高恒奏請預提丙戌綱淮南綱引二十
萬道以裕民食戶部議如所請從之
又令河東額外存鹽照淮揚之例配用餘引以濟
民食奉
諭旨據李質穎奏河東本年收鹽配引足額外尚存鹽
三千二百引有零令各商加謹收貯以備將來不敷
年分等語鹽觔收貯過夏易致滷耗該處池鹽何以
獨能久貯留待將來補用河東邇年産鹽既旺照額
暢銷之外尚有盈餘或可將此項存鹽仿照淮揚之
例配用餘引以濟民食較貯積陳因不更妥協乎著
傳諭李質穎確按彼處情形悉心籌畫據實奏聞嗣
河東鹽政李質穎奏請先酌復餘引三萬道自三
十年為始赴部補領仍察看情形如有鹽引不敷
之州縣即行奏請給引領運從之至三十一年復
請復餘引二萬道給商領運
又酌增山東行鹽餘票山東原設額票一十七萬
一千七百四十道雍正八年增餘票五萬道乾隆
元年復增一千五百道五年六年復增一萬五千
道至是長蘆鹽政高誠奏山東濱海行銷票鹽各
州縣鹽觔日加暢銷恐將來不敷接濟請再增餘
票一萬五千道以本年請領丙戌綱票引為始所
銷之票按數納課戶部議應如所請從之
三十一年准兩淮鹽政奏預提丁亥綱引給商接
濟兩淮鹽政普福奏請預提丁亥綱淮南鹽引二
十萬道淮北鹽引五萬道以裕民食戶部議如所
請從之
三十二年
諭朕此次臨幸天津該商等趨事辦公頗稱踴躍因念
長蘆通綱引課每年十月内奏銷正值銷售菜鹽之
時鹽價未及收齊而奏限已届商力未能舒徐著將
長蘆通綱鹽課嗣後改至十一月底奏銷俾得從容
完納以示體恤
三十五年兩淮鹽政尤拔世奏淮南北各場春夏
多雨場鹽歉産各口岸亦多被水行銷不暢請將
已丑綱奏銷展至八月題報經部議駁得
旨著照所請行
又
諭兩浙商人聞朕允直隸臣民之請恭奉
皇太后安輿巡幸天津情殷愛戴籲懇巡撫熊學鵬代奏
携衆赴津抒誠祝
嘏奏到時伊等業已在途情詞誠切兹蹕途所至見該商
等歡忻踴躍忱悃可嘉自應量加恩賚著將每額引
定鹽觔外加鹽五觔免其輸納課項以一年為滿俾
商力益臻饒裕
三十六年
諭上年夏間天津等處因雨水過多被災較重業經疊
降諭旨動撥銀米蠲賑頻施黎民幸無失所苐念長
蘆鹽地同時亦被淹浸該商等工本不無稍虧既仍
照常納課又不能與貧民一體沾恩未免向隅今翠
華臨蒞深悉該處情形且諮訪錢價較前更為平減
雖去歲曾加鹽價現在商力仍覺拮据著加恩每觔
再暫加錢一文以降旨之日為始定限一年仍照舊
值行銷俾資充裕以副因災恤商之意
又
諭山東引票各商自乾隆十六年至三十一年尚有積
滯未銷之鹽六十餘萬包課項俱已隨引清完而鹽
包仍須陸續運售加以按年輸納正課商力未免拮
据著加恩將乾隆三十五年應徵欵項除雜項錢糧
照舊交納外所有正課銀十八萬三千八百五十兩
零分作八年帶徵俾各商益資寬裕
又
諭前以長蘆鹽地去夏偶被水淹且詢知今年錢價較
前更為平減因降旨准將鹽價暫加錢一文以一年
為限仍照舊值行銷兹臨蒞山東聞該商歴年引課
無欠而積鹽仍有未銷經降旨將乾隆三十五年應
徵正課分作八年帶徵苐念東省錢價亦甚平減著
再加恩准照長蘆之例每觔暫加錢一文以奉旨之
日為始定限半年俾商力益資充裕
三十八年
諭長蘆商衆貲業素微前兩次巡莅天津閱視鹺務深
悉其情是以節次加恩增價俾不致有墊累並將乾
隆三十六年引課分作三年帶徵以紓商力今翠華
臨幸各商無不踴躍歡呼但念伊等第一次銀兩業
已完交而第二限帶徵之銀與本年正課同時並納
仍不免少形竭蹷著再加恩將三十七年正餘課項
自三十八年奏銷後起分限六年帶徵俾紓商力益
臻充裕以示格外體恤
三十九年戶部議覆山西巡撫覺羅巴延三河東
鹽政瑺齡奏大池産鹽不敷配運請開六小池並
撥運蘆鹽接濟應如所請將原封六小池開濬仍
將貯鹽處所堅固築垣以防透漏並令長蘆鹽政
知會河東飭商買運從之
又長蘆鹽政西寧奏商力微薄請將乾隆三十六
年第三限銀兩並三十七年六限銀兩統俟本年
奏銷後分限十年帶徵經部議駁得
旨允行
又四川總督文綬奏請犍為縣開淘鹽井照例徵
收課銀從之
又
諭據李質穎奏今歲黃河漫堤淮安一帶鹽堆被浸該
商成本虧缺商力未免竭蹷請將甲午綱除己完正
課外其未運引鹽應完正課銀兩分限徵收等語著
照所請將淮北未運綱食引鹽應完正課銀二十七
萬五千餘兩加恩准其自乙未綱起分限五年帶完
以紓商力
四十年兩淮鹽政伊齡阿奏請預提丙申年淮南
綱引二十萬道給商接濟以裕民食戶部議如所
請從之
又
諭兩淮鹽課例限次年二月奏銷前以乙亥己丑兩綱
該處鹽場歉收是以准其展至八月今乙未綱奏銷
復請展限該部議駁但念該處場竈偶被旱災商力
不無拮据加恩將乙未綱准其展至明年八月造報
至稱淮北各商上年被水辦鹽實多竭蹷請將丙申
以後四綱帶完銀二十二萬餘兩展限完納之處並
加恩展限四年分作八年完納以紓商力
署山西巡撫覺羅巴延三等奏請將河東暫增二
釐鹽價再展限三年經部議駁得
旨戶部議駁巴延三等奏河東暫增二釐鹽價再請展
限三年之處毋庸議一摺自應照例辦理但念該處
場價未平其小鹽池六處甫經開採接濟所得贏餘
未能補足前兩年歉收之數商力不無拮据著加恩
照該撫等所請將從前暫增二釐鹽價再行展限三
年俾轉運益資充裕
四十一年
諭朕因兩金川蕩平奏凱恭奉
皇太后安輿臨蒞山左詣
岱拈香告成
闕里所有東省商衆祗候迎鑾用宜特沛渥恩俾沾
慶澤著加恩將山東商人本年應征乾隆四十四十
一兩年引票正項銀三十六萬七千七百餘兩又未
完借項銀二十四萬兩自本年奏銷後起限分作八
年帶征以示優恤
四十三年
諭河東鹽政與山西巡撫因各有專司未免意存畛域
於鹽務每多掣肘因思河東鹽政事務本簡非兩淮
長蘆可比竟不如令山西巡撫兼管至一切鹽務原
有運使專辦今得該撫統轄俾事權歸一呼應更靈
並著為令
四十五年
諭朕巡幸江浙道經畿輔長蘆商衆踴躍抒忱用宜一
體加恩俾沾慶澤著加恩將長蘆商人應徵乾隆四
十四年分鹽課銀五十餘萬兩内十分之一分作五
年帶征俾商力益資饒裕
又
諭朕此次巡幸江浙蹕途經過直隸山東地方其長蘆
商人業經加恩緩征課項所有山東商人並著加恩
將乾隆四十五年應征票引鹽課銀十八萬餘兩自
本年奏銷後起限分作六年帶征以示優恤
四十七年
諭淮南商人應繳提引餘利銀兩前經降旨加恩將未
完銀展期遞緩分作二十一限繳完今該商等已完
至苐十三限其餘八限尚應交銀三百八十六萬六
千餘兩此項提引餘利弊由高恒而起該商等按限
完交已經過半朕思恤商即所以惠民著加恩於未
完銀内豁免二百萬兩其餘一百八十六萬六千餘
兩仍著按原限完繳以示體恤
四十九年
諭朕翠華南幸取道淮揚兩淮商衆踴躍抒忱自應特
沛恩膏俾沾慶澤所有該商等提引餘利銀一百六
十三萬二千七百七十四兩零著加恩全行豁免俾
淮揚商衆益資饒裕
又
諭朕此次南巡勤求民隱翠華所蒞慶典時行因念兩
淮竈戶僻處海濱亦應一體加恩俾得均沾慶澤所
有乾隆四十五四十六等年各場因灾帶征逓緩未
完銀七千九百餘兩著加恩全行豁免
又
諭朕鑾輅時行普施慶惠長蘆山東商衆踴躍抒忱自
應一體加恩俾沾渥澤所有長蘆應徵引課銀四十
九萬餘兩山東應徵引課銀三十六萬餘兩著加恩
分作八年帶徵俾商力益資饒裕
又戶部議覆兩廣總督舒常奏粤東鹽務經尚書
福康安會同福州將軍永德於審辦譚逹元控告
總商沈翼川案内查出各商逾限未完鹽價銀一
十八萬七千三百餘兩皆由轆轤轉運各商完舊
掛新陸續拖欠且因總商派捐津貼銀兩散商有
所藉詞遂致積少成多力難併納請照乾隆二十
三年清查積欠成例分限帶徵如數在一千兩以
内者分别定限自四箇月起至八箇月止勒令全
完自一千兩至二千兩者限一年帶完自三千兩
至四千兩者限一年半帶完自五千兩至一萬以
内者限二年半帶完王昌龍名下埠地較多欠數
繁重應請限五年帶完等語臣等伏思粤東鹽務
自乾隆二十四年查辦以後仰蒙
皇上天恩先鹽後課俾得轉輸獲利各商等自應急公
報效乃經理不善掛欠鹽價至如許之多若一時
遽議紛更轉於公事無益應如所奏照乾隆二十
三年清查積欠成例分限帶徵勒追還欵仍令該
督轉飭運使將應完銀數按月追繳倘有不實力
急公仍前拖欠者即將該商加倍治罪並將承追
不力各員照例參處該督仍隨時通飭文武員弁
實力緝私俾得暢銷官引又稱總商之設原因督
辦查催必需有人承總方得無誤課程前因沈翼
川倡議派捐以致衆情不服今面詢散商均稱辦
理奏銷督催餉項必須專責總商應請仍循其舊
查粤省設立總商原因督催餉課承辦奏銷乃積
久弊生遂有收捐津貼致成派累今既清釐積弊
自應一併革除况運使及場員皆專司鹽務地方
官又有承催鹽課不力處分該督果實力督辦不
患不年清年欵何必固循陋習復立總商致滋勒
派之漸從之
五十年
諭全德奏海州分屬板浦中正臨興三場因去冬今春
雨澤愆期晴乾日久産鹽有限請將乙已綱應征錢
糧懇恩緩征著照所請所有該竈戶等應輸乙已綱
錢粮著加恩緩至本年秋場産旺後再行征收以紓
商力
十二月山西巡撫伊桑阿奏請將河東續增二釐
鹽價作為定額經部議駁得
旨戶部議駁伊桑阿奏河東運鹽成本不敷請將續增
二釐作為定額一摺固屬照例辦理苐念河東池鹽
全係陸運需費浩繁今戶口日增物價胥貴則運鹽
之食物脚價較之往年自必有增無減該撫既稱現
增之價不致有妨民力而該商等亦藉得少為舒展
著照所請將續增二釐鹽價加恩准作定額以紓商
力
皇朝文獻通考卷二十九
