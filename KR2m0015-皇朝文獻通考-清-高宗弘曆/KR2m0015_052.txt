皇朝文獻通考卷五十二
選舉考(六)
舉士
乾隆四十一年
諭朕因平定兩金川集勲奏凱巡幸山左告成泮林山
東及各省士子聯袂迎鑾抒誠忭頌進獻詩賦者甚
多因照從前巡幸之例命題考試就其文義量加甄
錄所有列在一等之貢生黃道煚李憲喬監生蔡廷
衡俱著賞給舉人其舉人竇汝翼秦瀛著以内閣中
書用其列在二等之舉人貢監生員李佩鸞等十六
人俱著賞給縀二疋以示偃武修文慶惠士林之至
意
又
諭朕因平定兩金川告成
闕里回鑾舉行郊勞盛典蹕途經過津門直隸各省士
子祇迎道左忭頌抒誠進獻詩賦者甚多因照此次
在東省召試之例就其文義量加甄錄所有列在一
等之進士邱桂山等五人俱著以内閣中書補用蔡
萬年等三人俱著賞給舉人其列在二等之舉人貢
監生員周光裕等二十人俱著賞縀二疋以示嘉惠
士林之至意
又
諭繙譯鄉會試停止以來已二十餘年近日滿洲學習
清文善繙譯者益少著加恩以乾隆戊戌年八月考
試繙譯舉人己亥年三月考試繙譯進士尋議繙譯
會試所有中式繙譯進士應與文進士一體截取
選用知縣其有歸班銓選者應以翰林院典簿等
缺補用
四十二年
諭昨檢閱内廷舊存摺奏内有康熙五十六年詹事王
弈清密奏請於考官入闈後即諭謄錄官凡七藝破
承開講等虛字概不謄寫以防關節王奕清所奏自
屬防弊之一法但將破承起講等虛字概不謄寫於
文理既不明順且篇幅不完體制尤多未協朕思與
其暗防弊竇不若明示章程况近今鄉試頭場改為
書藝三篇尤易防範嗣後令順天及各省主考官於
刊發題目時即酌定三篇内承題起講應用虛字明
白開列另行刊印一紙分給舉子如此科篇首承題
用夫字次篇用蓋字三篇用甚矣起講首篇用今夫
次篇用且夫三篇用嘗思之類下科即將此等虛字
錯綜更换總聽主考臨期酌定俾衆共聞知通場一
體遵用違者貼出如此於防範更為周密至會試亦
著照此通行將此旨通諭中外知之并刊入科場條
例
又議定房考官無庸分經閱卷及定試卷分束章
程奉
諭向例鄉會試同考官分經閱卷易書詩三經卷分三
四五房春秋禮記卷止分一二房以一二人專閱一
經則暗藏關節易於識認立法不能無弊况各經卷
多者一房閱至數百卷甚且多至千卷其卷少者一
房止閱一二百卷校閱多寡亦覺懸殊各省主考既
以一人兼閱五經卷則房考官同係科甲出身諒無
不能閱看他經之理著自乾隆丁酉科為始鄉會試
考試官俱不必拘泥五經分房如房官十人試卷五
千本則每房各閱五百卷均勻分派其每經分中卷
數仍照原額如此各房通看即欲呈送關節勢不能
遍送多人於防範更為周密而各房考均勻派閱亦
不慮多寡相懸致滋草率之弊將此通行曉諭并刊
入科場條例一體遵行嗣經議奏分給試卷係漢御
史一員主持其事應請再定以掣籖分卷之例先
令至公堂監臨知貢舉等官於每次進試卷時照
房考十八員之數將試卷分為十八束分别登簿
即用簽開寫第一束第二束等字樣鈐蓋監臨知
貢舉關防送進内簾考試大臣會同滿漢御史及
收掌官先將第幾房掣籖次將試卷第幾束掣籖
當堂分給仍填號登簿以便稽核其二三場試卷
即照頭場號簿辦理如此則各房試卷並無須逐
卷分派而分卷關通之弊不禁而自除至各省鄉
試内簾閱卷並請照此掣籖分給以昭畫一從之
又
諭大學士于敏中等將順天鄉試會試卷如何分束之
處會同順天府禮部詳細酌議尋稱順天鄉試卷有
滿合南北中皿之分房考有旗員南北中籍貫之别
乾隆三十三年欽奉
上諭嗣後順天鄉試仍照乾隆六年所降諭旨南省人
迴避南皿卷北省人迴避北皿卷邊省人迴避中皿
卷著為令誠以防弊竇而慎遴選法至善也今議將
試卷概分為十八束若以應迴避之卷錯雜其中
房考仍難於閱看查近科試卷數目其滿字合字
夾字旦字及中皿北皿等卷約在一千七八百卷
及二千餘卷即分為南籍房考應掣之卷南皿卷
約在九百餘卷及一千餘卷即分為北籍房考應
掣之卷如有旗員及邊省人員併入北籍房考數
内核計將此儘數酌分十八束其貝字號試卷約
在五千餘卷以外除直隸籍貫官員例應迴避順
天鄉試其餘各籍房考俱可通行閱看則以貝字
卷量為勻配以均十八束之數不致多寡參差其
二三場試卷只須按滿合南北中皿貝夾旦等字
樣分束概送内簾令查明第一場掣卷號簿照例
分給閱看如此庶於掣籖分卷之中仍與迴避之
例不相違碍再查會試按省分額房考閱卷向止
迴避本省今鄉試分卷之法既定為兩項分掣則
會試分卷自可比照核辦臣等謹就各省卷數及
中額多寡均勻搭配並照上兩科
欽派房考籍貫應行迴避之省酌分兩項其迴避員數
稍多之項應閱卷數分為十束(八旗浙江江西山西河南福建湖北)
(湖南廣東廣西雲南等卷分為十束約共二千餘卷)迴避員數較少者所閱
卷分為八束(奉天直隸江南山東陜西四川貴州等卷分為八束約共一千七百餘卷)
每束卷約在二百以外合計總數不甚相懸知貢
舉提調於分送封固後將某省若干卷標於封面
至送入内簾即交主考官同内監試按照房考迴
避省分員數查對卷束掣籖分閱其二三場試卷
亦即照鄉試辦理庶立法更周而查辦亦易但每
科
欽點房考省分員數多寡不能一律應令知貢舉提調
臨時按照
派出房考員數省分卷數倣此式量為分配具摺奏
聞遵照辦理從之
又奉
諭科場外簾各官子弟迴避之例節經御史條奏禮部
議覆准行其中尚有未甚允協者如監臨知貢舉監
試提調總辦場内一切事務其受卷彌封謄錄對讀
收掌等官亦各有承辦試卷之責自應令其子弟迴
避以杜弊端若兩翼副都統參領章京不過入場彈
壓事畢即行出闈與考試文字毫無干涉至供給等
所並不與士子相見即順天府所委之巡綽等官止
於號外巡查不能進號關照又如磚門御史點名後
例不入場亦可毋庸防範所有副都統參領章京磚
門御史及供給巡綽等官嗣後俱不必迴避即自今
年為始著為令
又議定現充謄錄不准重考别館禮部議奏各館
現充謄錄人員嗣後遇考試漢教習之時俱不准
其考試並查明現在如有謄錄教習兩處兼走之
員係先補謄錄者即將教習撤回係先補教習者
即將謄錄撤回如係肄業外班於依限寫書之外
仍可自理本業毋庸扣除以昭平允從之
又議定申明祖籍寄籍並聲明冒籍條例吏部議
准侍郎蔣賜棨條奏本年八月遵
旨定議聲明祖籍寄籍將不由科目出身之各項人員
責成地方官督撫及騐看大臣科道稽查籍貫如
有混冒即行糾參治罪嗣後順天中式舉人寄籍
者發榜後填寫親供並令據實呈明改歸原籍如
無家可歸亦令呈明原籍及因何不能改歸緣由
確實註册其實係順天土著取同中舉人互結順
天府查明造册送吏部禮部存案備查倘仍有含
混隠慝情事後經查出本人治罪互結舉人及順
天府承辦之員議處即以本年丁酉科為始遵照
辦理
又議准御史戈源條奏申明冒籍條例四款一查
乾隆九年議准考試大宛童生究出冒籍情弊廪
保照變亂版籍例杖八十革去衣頂如受財冒保
計贓從重論教官受賄革職交刑部計贓定罪一
查乾隆九年二十一年清查籍貫議令廪生一體
查明改歸距今日久自宜申禁令應照吏部議准
鄉試中式之例飭令改歸無家可歸者呈明註册
如實係土著亦飭取各生互結憑查交順天府飭
該縣教官分别辦理一查定例考試大宛童生派
審音御史滿漢各一員現在南籍御史一體開列
誠非遠嫌防弊之意應行迴避扣除一查順天貢
監於乾隆二十二年奉
旨令學政於錄科時嚴加察騐以杜假冒是學政錄科
原有稽查之責惟錄科之前該貢監等先赴大宛
兩縣起文該縣於給發印文時自應逐一查核嗣
後令該縣確實查明申送如並不詳查輙行送考
照審音不實例議處至申送後仍令學政覆加查
察不得因有地方印文率行收考
又
諭向來雲南貴州舉人進京會試一路賞給驛馬騎坐
所以體恤遠方寒畯者至優極渥本年陜西鄉試中
式第二名舉人黃斌即係新設迪化州阜康縣人可
見關外人文漸盛殊屬可嘉第念該處進京道里較
雲貴等省更遠即每科新疆士子赴西安鄉試路亦
不近而新疆車馬等項僱覓維艱殊堪軫念嗣後嘉
峪關以外士子赴西安鄉試及進京會試並著加恩
照雲貴之例一體賞給驛馬以示優恤邊陲寒士之
至意
四十三年
諭今年繙譯鄉試前經降旨於八月舉行但今秋起鑾
前往盛京先朝舉行為便著將繙譯鄉試改為七月
又議定彈壓填榜日書吏人役禮部左侍郎謝墉
奏稱填榜放榜日期外簾自知貢舉以下俱集聚
奎堂共襄開榜供給等官率厨匠皂役亦并入内
龍門人數既衆禮部鈐榜官到時護印護榜送錄
領卷官并欽天監候時官等下至書吏家人一擁
而入向未設有彈壓之員往往紛紜雜沓有争先
捷報關通𫝊信以圖厚利至毁物傷人末由迹問
且設有匪猾乘此作奸則必至疎縱尤不可不防
微而杜漸應請
旨飭令原
派之副都統二員於填榜之日早赴貢院至公堂前會
同外簾巡察御史查騐覈實放入臨期同入内龍
門在聚奎堂外仍分兩翼各帶兵數名彈壓巡查
從之
又
諭文以明道自當以清真雅正為宗曾諄諄訓諭而文
風總未能醇蓋非一朝一夕之故本年會試闈中進
呈前十名卷朕詳加披閱文體較為純正尚不失制
義之本發榜後詢之大學士于敏中據奏近年風氣
喜為長篇又多沿用墨卷膚詞爛調遂爾冗蔓浮華
即能文者亦不免為趨向所累等語士子平日覃心
經術探討古文及時文諸大家以立其體作文尤須
體會先儒𫝊說以闡發聖賢精藴獨出心裁屏除習
見語其文自然合度何必動輙千言因陳不察耶昔
陸機云要辭達而理舉固無取乎冗長韓愈云惟陳
言之務去二語實文章正鵠士子宜深味乎其言嗣
後鄉會兩試及學臣取士每篇俱以七百字為率違
者不錄其庸熟墨卷悉行剔除又或過為新竒墮入
牛鬼蛇神惡道尤在所澄汰操觚者慎毋掉以輕心
司衡者各宜示以正軌務期風會蒸蒸日上以副朕
崇雅黜浮之至意
又議更定同考官仍用藍筆大學士于敏中奏稱
同考官評閱硃卷近科改用紫筆似未妥協查向
例評閱硃卷同考官用藍筆主考用墨筆三色較
然且藍筆用於硃字之旁亦不嫌太素自乾隆三
十六年經禮部議定將内外簾所用藍筆悉行改
易因將同考官閱卷改用紫筆色稍淡即易與硃
相混圈點加於字旁不甚分明設或點乙數字亦
難以辨别甚至内簾書吏繕寫文移登記檔案並
用紫筆尤覺非宜臣愚以為同考閱卷應仍照舊
用藍筆其内收掌及書吏並當一體更正惟内簾
監試御史仍用紫筆庶足以昭慎重從之
又
諭國子監助教吳省蘭助教銜張羲年學問尚優且在
四庫館校刊羣書頗為得力俱著加恩准其與本科
中式舉人一體殿試
又選拔貢生引
見奉
旨以部員用者十五人經吏部奏定以七品小京官用
又
諭本年選拔貢生除引見分别錄用外其餘已經考試
各生如有情願自備資斧在四庫書館效力者准其
呈明充當謄錄嗣經議准寫書之日為始扣足五年
期滿照例辦理
又議減定商學額數及設立鹵字號中額大學士
九卿會議御史戈源條奏近來商學商人子弟日
少外省假冒日多請將商籍生員一體勒回原籍
將各處商學運學各額概行删除查商籍定額始
自順治十一年相沿日久若因清釐冒考概將真
商學額
恩例裁除亦未允協商學運學原額直隸山東陜西均
取進八名山西取進十二名江南取進十四名廣
東取進二十名浙江取進五十名額數既多寡不
等文風亦高下不齊是以南省之人每樂向北省
夤緣若核實定額即本商亦不肯輕以予人應請
敕交各省督撫學政通查各省真商親子弟姪應試者
核計人數多寡另行酌減學額具奏
欽定至鄉試若實因道路窵遠必在商籍就近應試當
照直隸從前另編鹵字號之例定額取中除廣東
舊設有鹵字號中額外其餘直隸江南浙江山東
山西陜西均查明從前另設鹵字號之例歸於該
省定額内五十名取中一名雖應試多至數百名
總不得過二名之額如有因人數過少不敷取中
情願改歸本籍者准其呈明改歸嗣議准山東學
政姚梁奏商籍之設原因民人遠出充商其子弟
不能回籍應考准在行鹽地方入籍嗣後實係遠
商其子弟照例收考
(臣)等謹按四十四年議准江蘇商籍鄉試之人每
科多則十二三名少則六七名不敷另編鹵字號
請併入民卷取中有情願改歸本籍者准其呈明
改歸本籍鄉試謹附識
舉行繙譯鄉試
諭繙譯鄉試卷止須彌封交送内簾校閱毋庸另行謄
錄
是年奉
旨開
萬壽恩科
諭朕本意以庚子年為朕七旬慶辰越歲辛丑即恭逢
聖母九旬萬壽斯時敷天同慶自當臚歡祝
嘏以抒萬姓悃忱今既不能遂朕初願尚復何心為已稱
慶但天下士民遇朕七旬皆不免望恩幸澤此則情
理之常亦何肯因不舉行慶典並靳恩施乎著於己
亥年八月舉行恩科鄉試庚子年三月舉行恩科會
試以彰壽考作人之盛
四十四年舉行繙譯會試
又
諭熱河庠生照宣化府之例另編承字號每科鄉試取
中舉人一名
又准各省謄錄歸入皿字號應順天鄉試
又
諭近來凡有諭旨應兼蒙古文者必經朕親加改正方
可頒發而以理藩院所擬原稿示蒙古王公等多不
能解緣繙譯人員未能諳習蒙古語就虛文實事敷
衍成篇遂致不相脗合又如從前德通所繙清文阿
岱閱之往往不能盡曉夫阿岱素精國語無不備知
其所以不曉德通之清文者非阿岱不通清語乃由
德通拘泥漢字文義牽綴為文於國語神理全未體
會是歧清語與清文而二之無怪其相背也則蒙古
王公等之不解理藩院之蒙古文其義亦然總由國
朝定鼎至今百有餘年八旗滿洲蒙古子弟自其祖
父生長京城不但蒙古語不能兼通即滿洲語亦日
漸遺忘又復憚於學習朕屢經訓示而率教者無幾
固由習俗所移亦其人之不肯念本向上耳朕因絜
矩而思之非特此也即如制義所以代聖賢立言雖
古今時會不同而中國語言相沿未改無難會意追
求乃今之所為時文朕覽之多不能解朕雖不喜作
時文然向在書齋中於明季及國初名家大家之文
亦曾誦習其中如歸有光黃淳耀純乎古文讀之心
喜餘亦理精義正足供玩味柰何今之作者相戾若
此至於文理之變固不始於今時曩者魏晉六朝習
尚浮靡斯文極敝韓愈出而起衰八代約六經之旨
以成文人見之轉以為怪故其言曰作俗下文字下
筆令人慚及示人必以為好小慚者謂之小好大慚
者即以為大好是文士趨向之壞在韓愈時且然何
况今之距唐又將千載乎夫文風遞降說者每以比
之江河日下然聽其流而不返日甚一日伊於胡底
昔韓愈尚思迴狂瀾於既倒矧有移風易俗之責者
乎文以明道宜以清真雅正為宗朕曾屢降諭旨諄
諄訓誡無如聽之藐藐恬不為怪讀書人於此理尚
不能喻安望他日之備國家任使乎大抵近來習制
義者止圖速化而不循正軌每以經籍束之高閣即
先正名作亦不暇究心惟取庸陋墨卷𠞰襲撏撦效
其浮詞而全無精義師以是教弟以是學舉子以是
為揣摩試官即以是為去取且今之舉子即異日之
試官不知翻然悔悟豈獨文敝即士習亦不可問矣
嗣後作文者務宜沉潛經義體認先儒𫝊說闡發聖
賢精藴務去陳言辭達理舉以蘄合於古人立言之
道慎毋掉以輕心試官閱卷亦當嚴為甄别一切膚
詞爛調槩擯不錄庶幾共知謹凛文化蒸蒸日上以
副朕崇雅黜華之至意其繙譯清文蒙古文亦當實
力講求勿仍陋習此旨著頒示貢院暨各省學政及
繙書房理藩院各書一通揭之堂楣俾皆觸目警心
欽承毋忽并諭中外知之
又
諭明歲又屆庚子鄉試正科各省正副考官應行陸續
簡派而雲貴省向例於四月中旬進本其時朕南巡
尚未回鑾不能預行考試而今歲考差後尚有陸續
進京銷假及陞補各員應與考者亦頗不少未便獨
令向隅莫若於今冬再行考試一次除本年已出各
省試差及上年會試曾經分校人員毋庸考試外著
交吏部查明各衙門應行考試人員開具清單於十
月中旬奏請定期考試以備簡用嗣經吏部奏請本
年順天鄉試分校各員亦著一體無庸考試以昭
平允從之
又
諭原任大學士劉統勲之孫劉鐶之現應順天鄉試未
能中式著加恩賞給舉人一體會試
又
諭原任尚書王際華之子王朝梧昨歲已降旨賞給内
閣中書著加恩准其一體會試
又
諭昨大學士于敏中之孫于德裕中式舉人前赴行在
謝恩因令其將闈中詩文默出呈覽雖大致尚屬清
順但其首篇内朝廷自有養賢之典何臣子偏為過
激之辭小臣意為棄取而大君馭富無權又今日之
粟出之於國非出之於家國家無以報功而羣下適
為多事等句語意俱與𫝊註不合朱註云孔子為魯
司宼時以思為宰是思乃孔子家臣九百之粟即夫
子所與非受禄於魯國更非頒禄於周室也朝廷之
語魯國尚不足以當之而况夫子之家乎又云夫子
行芳志潔行芳非六經所有而以擬夫子更覺不倫
此實認題不真及遣詞不當之故但恐通場類此者
或所不免而今年鄉試揭曉適當木蘭秋獮迴蹕熱
河之時闈中十魁卷例不先行進呈朕無由得見因
命軍機大臣取闈中所刻元魁卷前十名勘閱粘簽
進呈則首名破題即有尊國制所以重君恩之語而
其他如以功詔禄以禄馭富朝廷詔糈之典國家之
體制垂焉上尊政體下廣國恩計功詔禄國典攸關
御廪之頒天家之餼等句十名中不可枚舉即其中
偶有敘及為宰者亦未切實發揮均未能體會正解
總由近時文風日壞習制義者祇圖速化而不循正
軌無論經籍束之高閣即先儒𫝊說亦不暇究心專
取浮詞俗調撏撦求售師以是教弟以是學舉子以
是為揣摩試官即以是為去取豈可聽其流而不返
乎前曾降旨釐正文體務以清真雅正為宗著再明
白曉諭嗣後作文者各宜體認先儒𫝊說闡發題義
試官閱卷當嚴為甄别若仍復掉以輕心必令將此
庸陋之句悉心磨勘以示懲儆毋謂朕不戒視成也
將此通行𫝊諭知之
四十五年
諭浙江進獻詩册考取一等之馬履泰沈颺李彤沈叔
埏著特賜舉人授為内閣中書學習行走與考取候
補人員挨次補用其二等之吳純等十三名俱著賞
縀二疋
又
諭江蘇安徽進獻詩册諸生其考取一等之舉人汪履
基著授為内閣中書遇缺即補吕光復等十人俱著
特賜舉人授為内閣中書學習行走與考取候補人
員挨次補用江西省考試一等之蔣知讓裘元復著
照直隸山東召試之例賞給舉人准其一體會試其
江蘇安徽江西三省考列二等之葉恩紱等三十三
名著各賞縀二疋
定内簾官入闈後遇有服制事故毋庸即行移會
知貢舉謝墉疏奏考官入闈後遇有丁憂事故其
應行出闈與否於例未有明文請凡在十五日以
後者文到禮部暫行押住并不必移文知貢舉如
屆十三四日間經禮部移知至公堂以己未送卷
為率酌定查定例同考官入闈後如遇有事故奏
明交與考官通融辦理毋庸另派是考官入闈後
遇有事故向例俱令出場於防閑未為周密今據
知貢舉謝墉所奏較舊例固為詳慎但閱卷既虞
洩漏而試題尤應關防嗣後鄉會試主考同考内
簾等官入闈後遇有服制事故無論曾否送卷該
承辦衙門毋庸移會場内均俟撤棘之日令其守
制從之
又
諭制藝以清真雅正為主其在前列者尤為士林模楷
必擇理醇法密辭語精當之作方足以式多士而正
文體今日據磨勘大臣奏到覆勘本科會試中式第
三名之鄧朝縉首藝内有讀鳲鳩在桑之什而表裏
瑩然咏鶴鳴九皋之篇而精粗不紊峻德著協和之
績可騐表裏之無違干羽本文德之敷可見精粗之
悉舉等句語意粗雜理題不應有此所奏甚是此等
題文在士子擇語不精率意填寫或所不免此卷現
據指出而其餘似此未經磨勘者當復不少但即使
舍短取長亦只可在二三十名外今竟高列第三名
位置殊為失當近年因文體蹖駮屢經降旨訓飭凡
有衡文之責者尤應悉心甄拔以期有醇無疵使文
風日臻淳雅何致漫無區别若此著總裁德保等明
白回奏
又
諭前以各省舉人選用知縣需次至三十餘年因於壬
申辛巳丙戌壬辰等科降旨挑選分發各省試用於
銓政既無壅積而士子得及鋒而試不致淹滯多年
今因三十七年壬辰科挑選以後距今又屆九年所
有分發一等舉人各省將次用完即二等之教職亦
俱陸續補用著該部於明年辛丑科會試榜後請特
派王大臣再行挑選並照例將近四科舉人扣除俾
科分較深者得早乘時自效
又議更定開列稽察御史條例都察院左都御史
張若溎疏稱鄉會試外場内場内簾三處派有御
史監試所以稽察弊端責任綦重向例惟將資淺
御史依次開列二十員指定所司之事請用十員
是一年半年之前已可揣度而知保無請託照應
請嗣後一體通行開列
聖明簡用之人非資格挨定之人於關防更為周密從
之
又
諭鄉試為掄才大典欲拔真才先清弊竇本年順天鄉
試經搜檢王大臣奏挐獲懷挾𫝊逓及頂名代倩不
一而足各犯已交部從重辦理用昭炯戒順天科場
特派王大臣等於磚門龍門逐次嚴查尚有此等弊
竇何况外省稽察搜查斷不能如京師之嚴密該巡
撫等職任監臨摘弊防奸是其專責乃歷年披閱各
該撫奏摺惟今年富綱奏稱先於場前訪查積習出
示禁諭并增築夾墻另開更道於擡運人夫逐加搜
檢印用號戳並不假手吏胥等語辦理較屬認真此
外則均以三場無弊一奏塞責並未見有查出懷挾
𫝊逓頂冒之事豈作奸犯科者惟順天有之而各省
竟俱弊絶風清如此乎實因各撫臣模稜市譽不肯
認真任怨耳夫取怨於作奸犯科之人亦何妨乎嗣
後各省巡撫凡遇大比之年必須實力稽察慎密防
閑如有前項弊端即當立時查獲嚴加究治從重核
辦務令闈中積弊肅清士子懷刑自愛庶足以甄别
人材振興士習將此通諭知之並令於每科引旨覆
奏著為例
又
諭據磨勘試卷大臣奏江南省第一名顧問卷頭場四
書文三篇純用排偶於文體有關且首藝未經點題
請將該考官及本生交部查議制藝代聖賢立言原
以清真雅正為宗朕屢經訓諭不啻至再至三何得
又將駢體錄取且拔冠榜首所謂釐正文風者安在
况三藝俱用排偶場中易於辨識并不必再用字眼
關通更易滋别項情弊殊屬不合除將該舉子交部
照例查議外所有江南省正考官錢載副考官戴均
元著交部議處並將此通諭知之
四十六年
諭向來殿試新進士有至次早始交卷者雖伊等草茅
新進對揚之始未免矜持但考試給燭最滋弊竇至
於連宵達旦則更長人倦防閑更未能周且朝考例
作四題尚不過日入完場而殿試對策一道窮日之
力寫作已可從容何必焚膏繼晷始得成章乎况殿
廷重地尤宜謹慎嗣後殿試交卷至遲亦以日入為
度不得仍准給燭其不能完卷者仍准列入三甲末
士子等各宜自勉以副朕剔弊遴才之至意
又
諭各省大挑舉人分發試用向例原以省分大小酌定
挑數自乾隆三十七年壬辰科部臣始以遠省挑十
之六近省挑十之五定例請旨固為邊遠士子跋涉
較難格外優恤起見而未思及近省中式者本來人
多遠省本來人少兹朕閱本年各省大挑舉人名單
内所挑近省舉人科分有遠至三十五六年者而遠
省科分最久不過二十餘年蓋因直隸江浙等近省
係中式舉人會試三科始得揀選而雲貴川廣等遠
省會試一科即行揀選是以遠省科分略深者業已
挨班選用其得官已較近省為優今大挑舉人再按
五六分挑取則大省科分較深舉人轉多壅滯除本
年已經辦畢無庸議外至乾隆五十二年丁未科再
加恩舉行大挑時無論省分遠近但就人數多寡均
勻挑取俾遠近士子均得乘時自效以示朕加惠寒
畯之至意
四十七年
諭大學士九卿科道等將從前任克溥條陳諸弊會議
具奏摺内稱現在綱紀肅清前代粃政俱已革除净
盡惟在大小臣工實力奉行自不致有因循廢弛之
弊此語朕疑信半焉亦惟日慎一日所其無逸耳至
副都御史巴彦學有請更定科場詩論以杜關節以
端士習之奏所言實為深切時弊不虛朕降旨之意
已依議行矣蓋詩題係朕所命且律句謹嚴難以揣
摩又若頭場詩文既不中選則二三場雖經文策問
間有可取亦不准復為呈薦倘同考官仍蹈故轍監
試官即可指名參處如此亦防弊之一端巴彦學此
奏殊可嘉尚又御史鄭澂稱論内易藏關節一款已
於巴彦學摺内准行
又議覆准舉貢監生員仍得改習經書先是三十
五年准廣西學政童鳳三奏請舉貢生員改經之
例永行停止今御史施學濓奏稱定例以後春禮
孤經習者漸少邊省尤甚閱卷不過數本嗣後舉
人會試貢監生員鄉試之年仍照向例不准改經
外其平時將所習之經具呈請改者原非臨場趨
避應令舉人由該州縣申詳督撫貢監生員由州
縣教官分詳學政准改立案並於年終彙造清册
咨報禮部以憑查核從之
四十八年
諭鄉會試派出主考房官秉公閱看試卷由内監試按
照卷數分為十八束籖派各房閱看此定例也各房
官誠能細心檢閱矢公矢慎閱薦之後聽主考取中
自可甄拔真才即有一二不肖房官欲通關節設其
人不在所分卷束之内亦無從作弊近聞闈中房考
於閱卷時竟有互相披閱之事如此則彼此通同其
流弊何所底止嗣後房官於分卷後止准各就所分
之卷悉心校閱不得互相抽看著主考官並内簾監
試御史時加查核如有仍蹈前轍者指名參奏毋稍
瞻徇
又定停止彌封紅號並二三場佳卷通行校閱例
大學士公阿桂等會議掌江南道監察御史孟生
蕙奏請停止彌封紅號以防割换藏匿之弊科場
試卷定例糊名易書將硃卷戳印紅號分送内簾
其紅號一項責令彌封所官親手用印防範本極
嚴密上年御史梁景陽條奏請將頭場硃卷卷面
於印號登簿後照墨卷之例一體彌封經禮部議
准通行誠恐不肖胥吏藉紅號關通内簾易於辨
識亦為豫防竇弊起見但據御史孟生蕙具奏本
年順天鄉試監試外場所見試卷紅號照新例彌
封分送内簾辦理諸形掣肘且恐易滋割換卷面
之弊自係現在實情並據查照向來舊例本極詳
盡是欲嚴杜弊端惟在監試提調官遵照成例留
心查察胥吏人等毋許絲毫洩漏何致内外關通
况紅號一經彌封則落卷無可查對勢難保無割
換匿藏情事是欲除弊轉以滋弊自未便輕改前
例徒致分更應如所奏將彌封紅號停止仍照舊
例辦理再現在條例律詩改置頭場主考等官將
頭場閱薦既畢再分閱二三場即不得復薦頭場
從前欽奉
諭旨三場並重久經遵照辦理今概令於取中已定後
再將二三場核對其頭場未取中者主考房考官
轉可藉名防弊全不寓目是後場竟屬具文殊非
核實之道嗣後令各房考於頭場閱薦既畢即將
二三場通行細閱如實有出色佳卷仍准補薦頭
場聽主考官酌量取中則博採之中仍寓防閑之
意從之
五十年又議申定二場論題並用孝經性理禮部
尚書姚成烈疏稱查鄉會試舊制二場論題孝經
與性理按科輪出數科以來祇以性理命題恐士
子以孝經為
功令所不及庋之高閣祈
皇上敕令查明舊制凡典試論題將孝經仍與性理輪
出使天下士子益知仰體
皇上孝治天下之意從之
(臣)等謹按順治十六年議准鄉會試後場論題令
考官間出孝經以勵士習又康熙二十九年以孝
經論題甚少將性理太極圖說通書西銘正蒙一
併命題嗣後或專用性理或專用孝經或二書參
用更改不一乾隆二十一年奉
諭旨將論判表概行刪省二十三年御史吳龍見奏准
鄉會試仍出性理論一題未曾分晰具奏以致近
科惟以性理命題兹經禮部議奏二場論題仍將
孝經與性理二書兼出著為令式所以敦崇實學
者至矣
又定江南陜西二省迴避安徽甘肅現任官子弟
例御史丁雲錦疏稱江寧司道首府首縣准用安
徽籍貫人員其子弟等即在江寧省城應試情形
與各省不同迹涉嫌疑應酌定條例防於未然所
有江南省城司道首府首縣之安徽籍貫人員其
子弟宗族姻親概令迴避但須查明鄉試之時現
在履任者方照此辨理若屆期改任别省及業經
回籍者不在此例又内外簾官不應調取安徽籍
貫人員例無明文應請一併載入科場條例再陜
西省城司道首府首縣亦准用甘肅籍貫人員其
子弟等即在西安鄉試亦應照此畫一辦理從之
又議申定雜項考試人數二百名以外歸貢院考
試
又
諭九卿議覆御史梁景陽條奏滿漢雜項考試應酌歸
貢院一摺内稱嗣後各項考試人數在五百名以内
仍令在午門考試如五百名以上應歸貢院所議未
為允協午門為朝會之所考試人數較多不但稽察
難周且於觀瞻有礙嗣後人數在二百名以内仍在
午門考試如至二百名即歸貢院考試著為令先是
三十四年准御史五章阿奏請一切雜項考試人
數在五十名以内仍照舊例在
午門考試至五十名外歸貢院考試嗣於四十八年
刑部尚書胡季堂言貢院地方閒曠難於防範請
仍在
午門内外朝房辦理今因御史梁景陽疏請仍歸貢
院考試經九卿議奏從之
登科總目
順治三年三月
廷試李奭棠等三百七十三人
賜傅以漸等進士及第出身有差
四年三月
廷試李人龍等二百九十八人
賜吕宫等進士及第出身有差
六年四月
廷試左敬祖等二百九十五人
賜劉子壯等進士及第出身有差
九年三月
廷試滿洲進士麻勒吉等五十人
賜麻勒吉等進士及第出身有差
廷試張星瑞等三百九十七人
賜鄒忠倚等進士及第出身有差
十二年三月
廷試滿洲進士查親等五十人
賜圖爾宸等進士及第出身有差
廷試秦鉽等四百四十九人
賜史大成等進士及第出身有差
十五年三月
廷試張貞生等三百四十三人
賜孫承恩等進士及第出身有差
十六年九月
廷試朱錦等三百七十六人
賜徐元文等進士及第出身有差
十八年四月
廷試陳常夏等三百八十三人
賜馬世俊等進士及第出身有差
康熙三年三月
廷試沈珩等二百人
賜嚴我斯等進士及第出身有差
六年三月
廷試黃仍緒等一百五十五人
賜繆彤等進士及第出身有差
九年三月
廷試宫夢仁等二百九十九人
賜蔡啓僔等進士及第出身有差
十二年三月
廷試韓菼等一百六十六人
賜韓菼等進士及第出身有差
十五年三月
廷試彭定求等二百九人
賜彭定求等進士及第出身有差
十八年三月
廷試馬教思等一百五十一人
賜歸允肅等進士及第出身有差
召試博學鴻詞一等彭孫遹等二十名二等李來泰等三
十名授翰林院編修檢討並給予職銜有差
二十一年九月
廷試金德嘉等一百七十九人
賜蔡升元等進士及第出身有差
二十四年三月
廷試陸肯堂等一百六十四人
賜陸肯堂等進士及第出身有差
二十七年三月
廷試范光陽等一百四十六人
賜沈廷文等進士及第出身有差
三十年三月
廷試張瑗等一百五十七人
賜戴有祺等進士及第出身有差
三十三年三月
廷試裴之仙等一百六十八人
賜胡任輿等進士及第出身有差
三十六年七月
廷試汪士鋐等一百五十人
賜李蟠等進士及第出身有差
三十九年三月
廷試王露等三百五人
賜汪繹等進士及第出身有差
四十二年五月
廷試王式丹等一百六十六人
賜王式丹等進士及第出身有差
四十五年三月
廷試尚居易等二百九十人
賜王雲錦等進士及第出身有差
四十八年三月
廷試戴名世等二百九十二人
賜趙熊詔等進士及第出身有差
五十一年三月
廷試卜俊民等二百七十七人
賜王世琛等進士及第出身有差
五十二年
萬壽恩科十月
廷試孫見龍等一百九十六人
賜王敬銘等進士及第出身有差
五十四年三月
廷試李錦等一百九十人
賜徐陶璋等進士及第出身有差
五十七年三月
廷試楊爾德等一百六十五人
賜汪應銓等進士及第出身有差
六十年三月
廷試儲大文等一百六十三人
賜鄧鍾岳等進士及第出身有差
雍正元年
特恩開科十月
廷試楊炳等二百四十六人
賜于振等進士及第出身有差
二年十月
廷試王安國等二百九十九人
賜陳惪華等進士及第出身有差
五年四月
廷試彭啟豐等二百二十六人
賜彭啟豐等進士及第出身有差
八年四月
廷試沈昌宇等三百九十九人
賜周&KR0584;等進士及第出身有差
十一年四月
廷試陳倓等三百二十八人
賜陳倓等進士及第出身有差
乾隆元年四月
廷試趙青藜等三百四十四人
賜金德瑛等進士及第出身有差
召試博學鴻詞一等劉綸等五名二等楊度汪等十名
授翰林院編修檢討庶吉士有差次年又補試博
學鴻詞一等萬松齡二等朱筌等三名如前例授
官有差
二年
特開恩科五月
廷試何其睿等三百二十四人
賜于敏中等進士及第出身有差
四年四月
廷試軒轅誥等三百二十八人
賜莊有恭等進士及第出身有差
七年四月
廷試金甡等三百一十三人
賜金甡等進士及第出身有差
十年五月
廷試蔣元益等三百一十三人
賜錢維城等進士及第出身有差
十三年四月
廷試鄭忬等二百六十四人
賜梁國治等進士及第出身有差
十六年五月
廷試周澧等二百四十三人
賜吳鴻等進士及第出身有差
十七年
皇太后萬壽恩科九月
廷試邵嗣宗等二百三十一人
賜秦大士等進士及第出身有差
十九年四月
廷試胡紹鼎等二百四十一人
賜莊培因等進士及第出身有差
二十二年五月
廷試蔡以臺等二百四十二人
賜蔡以臺等進士及第出身有差
二十五年五月
廷試王中孚等一百六十四人
賜畢沅等進士及第出身有差
二十六年
皇太后萬壽恩科四月
廷試陳步瀛等二百一十七人
賜王杰等進士及第出身有差
二十八年四月
廷試孫效曾等一百八十八人
賜秦大成等進士及第出身有差
三十一年四月
廷試胡珊等二百十三人
賜張書勲等進士及第出身有差
三十四年四月
廷試徐烺等一百五十一人
賜陳初哲等進士及第出身有差
三十六年
皇太后萬壽恩科四月
廷試邵晉涵等一百六十一人
賜黃軒等進士及第出身有差
三十七年四月
廷試孫辰東等一百六十二人
賜金榜等進士及第出身有差
四十年四月
廷試嚴福等一百五十八人
賜吳錫齡等進士及第出身有差
四十三年四月
廷試繆祖培等一百五十七人
賜戴衢亨等進士及第出身有差
四十五年
萬壽恩科五月
廷試汪如洋等一百五十七人
賜汪如洋等進士及第出身有差
四十六年四月
廷試錢棨等一百六十九人
賜錢棨等進士及第出身有差
四十九年四月
廷試侯健融等一百二人
賜茹棻等進士及第出身有差
皇朝文獻通考卷五十二
