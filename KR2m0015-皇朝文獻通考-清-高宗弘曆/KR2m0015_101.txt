皇朝文獻通考卷一百一
郊社考(十一)
耤田祭
先農(儀注附)
(臣)等謹按耤田之制上以奉粢盛下以劭農事稽
古簡牒其典鉅矣我
朝重農務耕以開
王業舉
先農之祀開千畝之耤冕而秉耒於古有加焉逮夫
今日禮益備事益勤推之郡邑莫不順時循典以敬
從事又舉
先蠶祀禮
躬桑令典務食之源重衣之本以率天下粟帛豐贏婦
子恬熙此其端與
順治十年三月
詔舉行
先農祀典
十一年二月
世祖章皇帝行耕耤禮
親祭
先農壇
康熙十一年二月
聖祖仁皇帝行耕耤禮
親祭
先農壇禮儀與順治十一年同前期遣官祗告
奉先殿
雍正二年二月
世宗憲皇帝行耕耤禮
親祭
先農壇禮儀與康熙十一年同三推畢復加一推
頒發新製三十六禾詞使工歌左右隨行禮畢王以下行
慶賀禮停止筵宴自是每歲皆
親耕如儀
八月以耤田瑞榖宣付史館是年耤田内産瑞榖
一莖四穗者三本一莖三穗者三本一莖兩穗者
十二本順天府尹張令璜奏進羣臣請宣付史館
從之四年所産尤多有一莖九穗者
豐澤園所植稻亦然羣臣表賀宣付史館蓋瑞應頻
書不勝紀云
四年八月
命各直省俱行耕耤禮祭
先農壇是月奉
諭旨國以民為本民以食為天朕念切民依舉行耕耤之
禮殫竭精誠為民祈榖於
上帝乃雍正二年三年耤田特産嘉禾今歲所産自一莖
雙穗至九穗皆碩大堅好異于常穀朕見之心甚慰悅
特令宣示廷臣蓋實有見於天人感召之理捷於影響
無纖毫之或爽朕以至誠肫懇之心每歲躬耕耤田以
重農事即蒙
上帝降鑒疊産嘉榖以昭休應豈人力之所強為乎禮曰
天子為耤千畝諸侯百畝則耕耤之禮亦可通于臣下
矣朕意欲地方守土之官俱行耕耤之禮使之知稼穡
之艱難悉農民之作苦量天時之晴雨察地力之肥磽
凡為官者存重農課稼之心凡為農者無苟安怠惰之
習於養民務本之道大有禆益九卿詳議具奏尋奏上
請令奉天府尹各直省督撫及府州縣衛官于所
治地方擇潔淨之地設立
先農壇及耤田自雍正五年為始每歲仲春亥日各率
所屬行禮如儀所收米粟敬謹收貯以供祭祀之
粢盛其祭
先農壇之禮如祭
社稷凡大小武職官一體與祭俾知耕耤鉅典又以吉
林黑龍江二處將軍皆有民社之任令照直省之
制建立
先農壇致祭耕耤以重農事禮部於每年十月預擇次
年耕耤吉期奏
聞通行内外同日行禮
乾隆三年三月
皇上行耕耤禮
親祭
先農壇是歲初舉
親耕之禮前期六日
幸豐澤園演耕至日
親祭
先農壇遂詣耤田行三推禮畢復加一推禮成
上御齋宫王以下行慶賀禮
五年三月以閏歲春寒遣官致祭
先農壇禮部奏
親耕典禮原可間歲舉行今逢閏年節氣尚覺春寒更
衣行禮不無過于煩勞請暫行停止其致祭
先農壇遣官行禮從之
八年二月
詔遣官祭
先農壇用中和韶樂内閣奉
諭旨向來
先農壇親祭始用中和韶樂遣官則同小祀之例
朝日
夕月等中祀雖遣官仍用中和韶樂但不飲福受胙而
已朕思國之大事在農
先農宜在中祀之列此次遣和親王恭代即照
朝日
夕月等壇之例用中和韶樂永著為例
十九年三月重修
先農壇
十八年冬奉
諭旨朕每歲親耕耤田而
先農壇年久未加崇飾不足稱朕祗肅明禋之意今
兩郊大工告竣應將
先農壇宇修繕鼎新其外壖隙地老圃於彼灌園殊為
䙝凟應多植松栢榆槐俾成隂鬱翠庶足以昭虔妥
靈該部會同查明具奏總理工程王大臣遵
旨詳議次第修繕並
太歲殿
天神
地祗壇俱崇飾鼎新惟旗纛殿以前明舊制
本朝不於此致祭毋庸修葺壖外隙地計一千七百畝
乘時種樹交太常寺飭壇戸敬謹守護疏上從之
先農壇在正陽門外西南制方南向一成方四丈七尺
高四尺五寸四出陛各八級東南為瘞坎壇北正
殿五間東
神庫西
神廚各五間井亭各一東南為
觀耕臺臺前為耤田後為
具服殿東北為
神倉前為收穀亭後為祭器庫繚以周垣門南向歲
以仲春亥日
皇帝親饗
先農之神祭畢乃
躬耕耤田及秋玉粒告成所司以
聞擇吉收貯
神倉以供
天
地
宗廟
社稷之粢盛
二十三年二月
詔除耕耤設棚懸綵之例舊例相沿耕耤則設綵棚
皇上以其繁費無益
諭曰吉亥耤畝所重劭農黛耜青箱畚鏄蓑笠咸寓知
民疾苦之意而設棚懸綵以芘風雨義無取焉吾民
凉雨犁而赤日耘雖襏襫之尚艱豈炎濕之能避且
片時用而過期撤是中人數十家之産也其飭除之
三十九年三月
上親耕耤
詔嗣後耕耤時觀耕臺添設幄次
四十七年三月
皇上行耕耤禮
親祭
先農壇
(臣)等謹案吉亥劭農典禮綦重
天子夀逾古稀致勤民務維時侍儀之大學士尚書等
皆年逾七旬以上(臣)等恭讀是歲
御製耕耤禾詞仰惟
皇上聖夀無疆法
天行健固已協無逸而慶屢豐而大臣觀禮者復多龐眉
華首喜溢班聯洵千載罕逢之嘉會也
五十年三月
皇上行耕耤禮
親祭
先農壇是歲十一月奉
諭每歲春三月應祭
先農壇行耕耤禮禮部俱先期將祭祀日期及耤田一
應事宜預行具題雖屬照例辦理但國家典禮以實
不以文朕臨御以來兢兢以敬
天勤民為念
郊
壇大祀無不躬親即耤田親耕亦未嘗稍憚煩勞雖本年
夀已七十有五猶親舉三推之典惟是春秋已高或
恐步履稍遜若二三年後自揣精力如常偶一舉行
豈非熙朝盛事至本年甫經親行耕耤明歲應否躬
莅自應候朕酌行乃禮部仍照例具題竟似每歲俱
親詣行禮者然豈不轉為具文耶我國家受
命延洪純嘏敷錫世世子孫若能皆似朕之敬勤不倦自
必景祚綿長享國久遠嗣後我子孫繼承奕禩惟當
不懈益勤凡遇親耤典禮若年在六十以内禮部自
應照例具題年年躬行耕耤之禮若年逾六十禮部
先期以親莅或遣官之處具本題請庶鉅典不尚虚
文而展禮益昭誠恪著為令
皇帝親祭儀
歲仲春吉亥
皇帝親饗
先農前二日禮部尚書一人眡牲如儀
右眡牲
致齋(東西儀同郊祀)
先一日遣官一人詣
奉先殿祗告如常儀
右告祭
書祝版
眡割牲
眡祝版(東西儀同郊祀)
是日清晨太常寺卿率屬潔壇上下藉以椶薦為
瘞坎于壇東南隅設
先農神座于壇正中南向施黃幄工部官張
皇帝拜次于南階上如式
右設神座供張
將事之夕夜分太常寺卿率屬入壇具器陳牛一
羊一豕一登一鉶二簠簋各二籩豆各十琖三十
鑪一鐙二壇南中設一案少西北向供祝版東設
一案西向陳禮神制帛一(色青)香盤一尊一爵三設
福胙于尊爵之旁加爵一牲陳于爼帛實于篚尊
實酒承以舟疏布冪勺具鑾儀衛冠軍使設洗于
壇東樂部率太常協律郎設中和韶樂及樂舞于
壇下東西分列器數與
東西郊祀同
右陳設
省齍(東西儀同郊祀)
辨行禮位壇上幄次為
皇帝拜位正中北向壇下東南為望瘞位東向陪祀王
公位樂懸北東西各二班百官位樂懸南東西各
五班重行異等東位西上西位東上均北面辨執
事位壇上太常寺司拜牌拜褥官各一人立
皇帝拜位左右司祝司香司帛司爵各一人光禄寺卿
二人侍衛二人太常寺贊荅福胙一人侍儀禮部
尚書侍郎都察院左都御史副都御史樂部典樂
各一人位東西序分立祝案尊案之次如常儀壇
下太常寺典儀一人司樂一人東立西面起居注
官四人西立東面糾儀御史四人禮部祠祭司官
四人引禮鴻臚寺官四人分立王公百官拜位之
次協律郎歌工樂工舞佾分立樂懸之次均東西
面掌瘞官率瘞人立于瘞坎之南北面
右辨位
其日五鼓步軍統領率所部清蹕除道
御道左右塗巷皆設布幛鑾儀衛陳
法駕鹵簿于
午門外不陪祀王公百官朝服祗候如常儀辰初三
刻太常寺卿赴
乾清門奏時
皇帝御祭服乘禮輿出宫前引後扈如儀
駕發警蹕
午門鳴鐘鼔導迎樂陳而不作羣臣跪送提鑪官左
右騎導詣壇如
郊祀之儀
右
鑾輿出宫
駕將至司祝奉祝版設於祝案禮部尚書一人率太常
寺卿屬詣
神庫上香行禮恭請
先農神位奉安壇座上如儀鴻臚寺官豫引陪祀王公
于壇門内按翼序立候
駕至隨行引陪祀百官東班于拜位南北面西班于拜
位西東面序立祗候
駕至壇東門内降輿贊引對引太常寺卿二人恭導
皇帝至壇東盥鑾儀衛官跪奉盥奉巾如儀贊引對引
恭導
皇帝由中階陞就拜位前立前引内大臣提鑪官侍衛
均于階下止立後扈大臣隨侍鴻臚寺官引陪祀
王公百官均就拜位典儀贊樂舞生登歌執事官
各共廼職武舞執干戚進贊引奏就位
皇帝就位立
右盥洗就位
典儀贊瘞毛血迎
神司香奉香進立祗候司樂贊舉迎
神樂奏永豐之章樂作贊引奏就上香位恭導
皇帝詣香案前立奏上香司香奉香跪進於右
皇帝上炷香次三上瓣香畢奏復位恭導
皇帝復位立贊引奏跪拜興
皇帝率羣臣行三跪九拜禮樂止
右迎神
典儀贊奠帛爵行初獻禮司帛奉篚有司揭尊冪
勺挹酒實爵以次至案前恭竢司樂贊舉初獻樂
奏時豐之章樂作司樂舉節舞干戚之舞司帛跪
獻篚奠于案三叩司爵跪獻爵奠于墊中興各退
司祝至祝前跪三叩興奉祝版跪案左樂暫止贊
引奏跪
皇帝跪羣臣皆跪贊讀祝司祝讀祝辭曰維某年月日
皇帝致祭于
先農之神曰惟
神肇興農事萬世永賴兹當東作之時躬耕耤田祈諸
物豐茂為民立命謹以牲帛酒醴庶品之儀致祭
尚
饗讀畢興奉祝版跪安
神位前三叩興退樂作贊引奏拜興
皇帝率羣臣行三拜禮樂止武功之舞退文舞執羽籥
進
右初獻
典儀贊行亞獻禮司樂贊舉亞獻樂奏咸豐之章
樂作舞羽籥之舞司爵獻爵于左儀如初獻樂止
右亞獻
典儀贊行終獻禮司樂贊舉終獻樂奏大豐之章
樂作(舞同亞獻)司爵獻爵于右儀如亞獻樂止文德之
舞退
右三獻
既終獻太常寺贊禮郎一人少前西面立贊荅福
胙光禄寺卿二人奉福胙至
神位前拱舉退祗立于
皇帝之右侍衛二人進立于左贊引奏跪
皇帝跪左右官皆跪奏飲福酒右官進爵
皇帝受爵拱舉授左官次受胙如飲福儀贊引奏拜興
皇帝三拜興又奏跪拜興
皇帝行二跪六拜禮王公百官均隨行禮典儀贊徹饌
司樂贊舉徹饌樂奏屢豐之章樂作徹畢樂止
右受福胙徹饌
典儀贊送
神司樂贊舉送
神樂奏報豐之章樂作贊引官奏跪拜興
皇帝率羣臣行三跪九拜禮樂止
右送神
典儀贊奉祝帛香饌送瘞司祝司帛詣
神位前咸跪三叩司祝奉祝司帛奉篚興司香跪奉香
司爵跪奉饌興以次恭送瘞所
皇帝轉立拜位東旁西向竢祝帛過復位立典儀贊望
瘞司樂贊舉望瘞樂奏慶豐之章樂作陪祀王公
百官退贊引奏詣望瘞位
皇帝詣望瘞位望瘞贊引奏禮成恭導
皇帝詣
太歲殿上香樂止禮部尚書率太常寺卿屬恭請
神位復御上香行禮如儀
皇帝于具服殿更衣乃行
親耕禮禮畢還宫太常寺官徹
乾清門齋戒牌銅人送寺
右望瘞禮成
乾隆三十七年遵
旨議准
先農壇儀注
皇上御禮轎自外北天門入内北天門循
太歲殿後轉至
壇東北隅降輿詣
壇行禮禮成仍於降輿處
御禮轎詣
太歲殿上香
遣官饗
先農壇之禮先一日太常寺以祝版送内閣恭書受而
奉諸
神庫至日雞初鳴遣官朝服詣壇贊引太常寺贊禮
郎二人引由壇右門入行禮于階下上香贊升壇
升降均由東階不飲福受胙王公不陪祀祝帛送
瘞避立西旁饗畢順天府府尹率屬行耕耤禮餘
均如前儀
右遣官儀
直省府州縣衛各建
先農壇歲以仲春亥日致祭省會以總督若巡撫一人
主之若有故則布政使以次攝陪祀文武官及各
執事入均如祭
社稷之禮先二日主祭官及各官致齋公所掃除壇
壝内外祭日雞初鳴執事人入設
先農神案于正中南向陳鉶一簠二簋二籩豆各四案
前設爼陳羊一豕一又前設香案一陳祝文香盤
鑪鐙左設一案東向陳帛一尊一爵三陳福酒胙
肉于尊爵之次設洗于階下之東質明引班引陪
祭官入引贊引主祭官入通贊贊執事者各司其
事贊就位引主祭官至階下盥手就拜位立陪祭
官按班就東西拜位立均北面迎
神上香讀祝行三獻禮餘儀均與祭
社稷同祭畢率屬行耕耤禮其府州縣官歲祭
先農壇並同
社稷祭期牲帛器數行禮儀節與省會同
右直省府州縣先農壇
皇帝親耕儀
歲仲春吉亥
皇帝躬耕
帝耤前期禮部疏請得
旨命親王郡王三人卿貳九人從耕順天府備
躬耕絲鞭耒耜飾以黃服耜黃犢稻種青箱備從耕三
王麥榖九卿豆黍青箱鞭及耒耜朱飾服耜黝牛
皆依期畢辦
右戒辦
先一日遣官祗告
奉先殿是日黎明順天府豫設案二於
太和殿東檐下以龍亭三分載
躬耕鞭耒種箱彩亭四分載麥榖豆黍種箱鑾儀衛備
曲蓋御仗樂部和聲署設鼓吹均竢於
午門外府尹率屬奉耕器入陳于第一案鞭左耒右
奉種箱陳于第二案中稻種左麥榖右豆黍
皇帝御中和殿閱
先農壇祝版畢記注官退竢丹墀
皇帝御保和殿戸部尚書侍郎率屬舉案入
太和殿南左門出北左門詣
中和殿内正中陳鞭耒案于北陳種箱案于南皆東
西肆遂及禮部尚書侍郎序立丹陛之南重行西
面記注官升西階復位立禮部尚書奏請
皇帝御中和殿閱耕器五榖種畢奏禮成
皇帝出殿門乘輿還宫扈從如儀戸部官舉案復于
太和殿東檐下順天府官升左階徹案奉鞭耒種箱
出
午門外仍設各亭内鑾儀校舁行前列繖仗導迎樂
作奏禧平之章至
先農壇由中門詣耤田耕所
右閱耒耜榖種
是日工部官灑掃
觀耕臺上下藉以椶薦張次於
具服殿之東設
御屏寶座于臺上正中南向武備院官供
御座鋪陳順天府官陳鞭耒種箱龍亭于耤田之左右
陳麥榖豆黍種箱采亭于從耕位之左右陳耕器
農器于臺下東西兩旁如儀
右陳設
鴻臚寺官乃辨位耤田之北正中為
皇帝躬耕位戸部尚書一人在右順天府府尹一人在
左禮部尚書一人太常寺卿一人鑾儀衛使一人
在前耆老二人農夫二人掌耕犢立表于左右從
耕田首東班王二人戸部兵部工部通政司各一
人西上西班王一人吏部禮部刑部都察院大理
寺各一人東上皆順天府官屬丞倅二人從耆老
一人農夫二人掌耕牛樂部典樂一人和聲署正
二人丞二人立于耤田南北面工歌禾詞者十有
四人司金鼓板篴笙簫各六人頂帶耆老四人披
蓑戴笠執錢鎛者二十人麾五色采旗者五十人
耆老三十有四人農夫三十人相間為班魚貫東
西序立署正一人立于北東面鴻臚寺鳴贊一人
立于東西面一人立于西東面侍儀御史二人分
立鳴贊官之北東西面記注官四人立臺南階下
之西東面不從耕王公大學士及三品以上官夾
臺東西隅翼立陪位
右序位
届時
皇帝親饗
先農禮畢前引内大臣贊引對引太常寺卿恭導
皇帝詣具服殿更黃龍袍少竢鑾儀衛官率輿尉迴輿
於
觀耕臺東階外從耕三王九卿暨陪位王公以下咸
蟒袍補服按班東西祗候執事官依位序立禮部
尚書太常寺卿奏時遂及前引大臣恭導
皇帝出殿南向詣耕耤位和聲署正舉旗三麾歌工樂
工以下齊赴耤田北前引大臣退於兩旁侍立從
耕三王九卿就耕位東西面立鳴贊贊進耒耜戸
部尚書奉耒耜贊進鞭順天府府尹奉鞭均北面
跪進興退
皇帝右秉耒左執鞭禮部尚書太常寺卿鑾儀衛使恭
導行
躬耕禮耆老牽牛農夫扶犁順天府府尹執青箱戶部
尚書隨播種左右鳴金鼓采旗招颭工歌三十六
禾詞唱和從行
皇帝三推三返(每歲奉加一推)一(返旨)畢歌止順天府府尹以
青箱復于龍亭鳴贊贊受耒戸部尚書跪受耒耜
贊受鞭順天府府尹跪受鞭皆興復置龍亭内
皇帝御補服禮部尚書奏請
御觀耕臺暨太常寺卿恭導
皇帝升中階
御寶座後扈内大臣隨升立
御座兩旁記注官升西階東面北上序立從耕三王九
卿以次受鞭耒耆老牽牛農夫扶犂順天府屬丞
倅一人執青箱一人隨播種三王五推五返九卿
九推九返釋鞭耒入侍班位立執事官以青箱復
各采亭内序班引順天府屬官及耆老農夫服本
色服持農器至臺前西偏北面東上重行序立聽
贊行三跪九叩禮退至耤田終畝
右
親耕
禮部尚書奏禮成
皇帝降東階乘輿由
先農門出
法駕鹵簿前導導迎樂作奏祐平之章
皇帝回鑾王公從各官以次退不陪祀王公百官朝服
集
午門外跪迎
午門鳴鐘王公隨
駕入至内金水橋恭候
皇上還宫各退
右
鑾輿回宫
恭遇
時巡省方遣官祭
先農壇禮畢順天府府尹率屬耕耤九推九返農夫終
畝畢望
闕行三跪九叩禮直省督撫耕耤禮同(儀見後)
右順天府府尹耕耤
奉天府直省府州縣衛歲仲春吉亥省會總督若
巡撫率在城文官耕耤是日首縣知縣視土宜備
榖種青箱朱鞭耒服耜黝牛及他農器耕器豫陳
耕所耆老率農夫竢於田間通贊學弟子員分立
田首向
闕張畫屏設香案南向通贊立香案之南引班教諭
訓導立通贊之南皆東西面届期致祭
先農禮畢各官易蟒袍詣耤田通贊贊行耕耤禮督撫
以下就耕所執事者授耒耜鞭皆右秉耒左執鞭
進耕督撫以府佐貳官一人執種箱一人播種布
政使按察使以首領官各道以州縣佐貳官知府
知縣以丞史執箱播種皆耆老一人牽牛農夫二
人扶犁各九推九返畢釋鞭耒以次序立田首西
面北上農夫遂終畝告畢事各官補服望
闕立通贊贊齊班引班分引督撫以下至香案前按
班序立重行北面耆老農夫稍遠列行北面隨立
贊跪叩興行三跪九叩禮畢各退若府不附省州
縣衛不附府者正官率佐貳丞史耕耤各以耆老
二人執箱播種餘儀同
右直省耕耤
皇朝文獻通考卷一百一
