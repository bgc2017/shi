欽定四庫全書
皇朝文獻通考卷一百三十六
王禮考(十二)
巡幸
(臣)等謹按四巡之典載在虞書時邁之歌列於周
頌所以觀民設教展義示度典至重也漢唐以後
偶有巡幸之文鮮聞勤民之實我
朝
列聖相承以無逸作所為
家法
聖祖仁皇帝翠華臨幸察吏治恤民隐相度河防講求水
利若山東山西若河南陜西若江南浙江
宸遊所經父老謳思數十年如一日以至塞垣清暑畿輔
水圍歲每舉行凡以體乾健而敷兑澤
聖謨深遠誠足為萬世法我
皇上繩
武紹聞自強不息
御極五十年來舉行時巡之典詣
盛京
幸齊魯禮嵩洛歷三晉而東南吳越
車駕特六至焉所過整飭官吏加惠黎元嶽瀆懷柔神
人胥洽至於河隄海塘
躬親相度指示機宜以為一勞永逸之計前者敬遵
聖祖仁皇帝前後省方恭侍
太皇太后
皇太后鉅典祗奉
聖母親掖
安輿錫類推恩罔不周溥仰見
天家孝德之隆
聖母尊養之備遠邇欣愉殊音同聲則又稽諸往牒罕有
倫比者也謹彙次歷年
巡典具著於篇其蠲租免賦勸學造士優老恤刑諸大典
則分見於國用學校刑考兹不載若夫
盛京之地王業肇基
聖祖仁皇帝凡三巡我
皇上已四詣報本追遠愷澤覃敷則謹載於
謁
陵門至於
巡幸近畿行慶施惠諏咨民莫一歲之間
六飛屢駕其詳見於
起居注編年紀月有舉必書兹惟恭載最初一次嗣
後事同一例者不備書
天聰三年三月
上南巡閱視邊境城垣頽壊者
車駕次牛莊命築新城高二丈二尺有竒加雉堞
賜督工諸臣宴次海州有漢民夫婦俱百餘歲子年七十
有三
召見令守臣善視之
九年三月
上巡幸盛京北山道經都統楞額禮墓下馬以金杯酌酒
奠而痛哭之
崇德七年五月
上閱草場渡遼河
閱視牛馬羣
順治三年十月定
行幸迎送禮儀所經過地方文官知縣以上武官遊擊
以上於本境道右百步外跪迎送地方官百里内
者來朝百里外者免
八年四月定諸王文武羣臣扈從及接
駕送
駕凡
大駕行幸扈從及留京和碩親王多羅郡王多羅貝勒
各具吉服齊集朝房候
駕出宫於
午門内分兩翼序立
駕至金水橋俱跪候
駕過隨出留京固山貝子以下文武各員及隨行固山
貝子公都統各具吉服於
午門外常朝處分兩翼序立
駕出午門俱跪候
駕過其留京王以下都統以上俱隨行候
旨方回扈從護軍統領副都統參領等官各率本旗兵
丁於
駕出門外排列跪候
駕過各照旗按隊隨行
駕還宫諸王貝勒各具朝服於
午門外各樓邊分兩翼序立固山貝勒以下及文武
各官各具朝服於
午門外常朝處序立
駕至王以下皆跪候
駕過諸王貝勒隨入
午門於内金水橋前分兩翼序立
駕入宫乃退凡諸王貝勒貝子公等扈從俱分翼隨
駕行
召問則勒馬稍後欠身恭對赴
駐蹕所俱於百步外下馬扈從大臣官員候
御前鹵簿及諸王貝勒貝子公護衛過畢按旗分翼隨
行若
召問從旁入勒馬稍後欠身恭對赴
駐蹕所於二百步外下馬是月
上行幸塞外禮部奏言
聖駕出都行幸地方官例進御膳等物得
旨進獻禮物出自民間有司以此進奉於禮不合今後永
不許進
十六年十一月
上巡幸近畿過昌平州遣官分祭明諸陵
親至明崇禎帝陵前酹酒遣學士麻勒吉奠明太監王承
恩墓
諭有司明代諸陵樹木永禁樵采
康熙七年九月
諭吏部兵部朕頃以秋冬農隙講武之時欲一往邊外閱
視不久即還今覽諸臣前後各疏稱今歲災變甚多不
宜出邊以致兵民困苦朕思諸臣抒陳忠悃直言進諫
深為可嘉已允所請停止邊外之行以後國家緊要重
大事情如有未當務將所見直陳朕不憚更改
八年十月
諭戶部朕巡歷所至凡御用器物皆係所司由京城供辦
毫無取於地方除内廏之馬不用飼秣即部撥馬匹所
需芻豆亦屬無多向聞地方官指稱御用私派民間預
為儲偫既不銷算又不還民貪汚官吏侵肥入己苦累
小民重違法紀自後務加嚴禁倘有仍前借端科派者
所司官嚴察參究重懲如匿不上聞事發一併治罪
十一年正月
上奉
太皇太后幸赤城湯泉先期
諭有司動支帑金前往修理道路毋得擾民
啓蹕之日
上隨
太皇太后輦步行至神武門乘馬路出南口遣内大臣祭
明代諸陵過八達嶺
上自山麓下馬扶
太皇太后輦
太皇太后念
上步行勞苦諭乘馬
上奏曰此處道路必扶御輦於心始安至坦道始乘馬過
長安嶺亦如之
駐東山廟地少水是日山泉忽湧成河人馬皆足飲及至
湯泉每日詣
太皇太后行宫問
安以耕耤屆期回京行禮禮畢復
幸湯泉給换班兵丁口糧銀兩
回鑾日
上扶
太皇太后輦行數步方乘馬行過長安嶺大雨
上下馬步行扶
輦至嶺上
太皇太后欲少憩
上即趨行命取凉棚親視安置及下嶺仍步行如初過八
達嶺亦如初及回京至神武門下馬扶
太皇太后輦入宫隨詣
太皇太后宫問
安
(臣)等謹按天子之德莫先於孝
聖祖仁皇帝孝事
兩宫恭奉
太皇太后詣湯泉步行扶輦嗣後奉
仁憲皇太后南巡攬江山之名勝士庶之歡抃喜動
慈顔中外傳為盛事我
皇上敬承
家法時邁所至恭奉
聖母皇太后安輿以展養志之誠仰見我
朝
聖母嗣徽衍慶
一人推恩錫類之隆軌前後輝燿伊古以来所未有也
十六年九月
上巡視沿邊内外諸蒙古王公等来朝貢駝馬調喀喇沁
杜楞郡王扎什鎮國公烏忒巴喇一等塔布囊西
達等率兵丁一十五百名来為嚮導各賜衣帽帶
鞾白金縀布有差
二十年九月
上巡幸近畿
召霸州知州吳鑑保定縣知縣李文英詢以地方被災若
何民生若何鑑等奏畢
上曰知州知縣最為親民之官必忠勤守法愛惜百姓方
為稱職若肆其貪殘貽害地方國家自有定法也直隸
巡撫于成龍入見
上密詢百姓生業地方事宜
賜以御衣
(臣)等謹按自是歲以後
聖祖巡省畿甸歲恒舉行以肄習水圍循視河隄觀風問
俗勤恤民隠於輦轂之下尤加意焉一遊一豫無
非事者頌聲之作洵與夏諺同軌矣
二十二年二月
上幸五臺山
諭巡撫穆爾賽等曰五臺繁峙静樂崞縣等處地瘠民貧
爾等既膺簡用必持己廉潔恪共職業務期利興害除
使民生各得其所不然罪有所歸矣六月
上奉
太皇太后出古北口避暑閏六月
幸興安拜察地方
召科爾沁達爾漢親王額駙班第阿禄科爾沁多羅郡王
額駙色楞翁牛特多羅杜楞郡王畢禮衮達頼喀
喇沁多羅杜楞郡王扎什及公台吉官兵等
諭曰人生以道理為重人為情欲所牽恣意妄為以致喪
身皆由不明道理之故耳朕見其無知䧟罪甚為憫惻
即今阿禄科爾沁翁牛特二旗盗賊甚衆為盗賊而致
富者能有幾人身受惡名被獲則死凡貧富皆由天命
違理妄求能必得乎爾等各遵法守分有牲畜者擇水
草善地畜牧能耕田者勤於耕種則各得生理天亦佑
之倘有貧困至極無以聊生者該管之主宜加撫恤使
之得所坐視其迫於饑寒以致離散爾等之心何安朕
本内外一視並無分别爾外國遇年歲荒歉朕即運糧
米賑濟或有困乏即賜牲畜縀疋無非慮爾失所之意
况此番巡幸爾等或有過犯朕並不執法治罪且頻加
賞賚優待爾等於此可見嗣後爾等宜遵守教諭革除
惡習以副朕好生之意及
回鑾日復
諭八旗護軍統領等榖者生民之命一歲不登則一歲乏
食今正秋收之時田穀未獲向恐擅放馬匹蹂踐禾苖
屢降明諭傳飭今觀隨從人等尚有未遵法令蹂踐民
田者爾等各嚴緝以聞
(臣)等謹按此
巡幸熱河避暑之始自是每歲夏月
啓鑾至秋則舉獮狩之典仰見
聖祖健行不息詰戎綏遠之
家法超越往古矣九月
上奉
太皇太后幸五臺山
上過涿州以長城嶺山徑險峻先往親視所修道路命裕
親王福全恭親王常寧隨
太皇太后駕行
諭扈從各官凡經過地方不許隨從人等借名市物擾害
小民犯者并其主罪之至曲陽縣以行近五臺戒扈從
人等勿射生
太皇太后駕至長城嶺
上侍左右親督校尉及隨從人等前後扶行歷嶺路數盤
山勢巉崿險隘殊甚
太皇太后諭曰嶺路實險予及此而止積誠已盡五臺諸
寺應行虔禮者皇帝代我行之猶我親詣也
上下馬受
命躬送
鑾輿還龍泉關仍命裕親王福全扈行
上瞻禮五臺諸寺發白金三百兩綿三百觔命有司分給
所過地方貧民
二十三年九月
上東巡先是吏科給事中王承祖疏請巡狩燔柴泰山即
過孔林觀禮器下九卿議應如所奏從之遂
諭戶部曰朕軫念蒼生勤求治理邇年以来於畿輔郡縣
時行歷覽補助兼施今俯允廷議諏吉東巡正欲體察
民情周知吏治一切沿途供用皆令在京有司儲備毫
不取之民間猶恐地方官役不能深體朕懷借端支應
妄行濫取今特加申飭如有悖旨私徵一經發覺定行
從重治罪更念此番巡歷原以撫䘏編氓問俗觀風於
閭閻休戚務期洞曉凡經過地方百姓須各安生業照
常寧處毋得遷移遠避反滋擾累爾部即行令該地方
徧令曉諭知之前期
頒詔天下曰帝王誕膺景命統御萬邦道重觀民政先求
莫是以虞廷肆覲肇舉省方周室懷柔式歌時邁詩書
具在典制丕昭朕仰荷
天庥纘承
祖烈撫兹兆庶期底時雍夙夜孜孜懋求治理以富以教
靡敢怠遑猶慮蔀屋艱難㒺由上達故於直隸郡縣周
覽巡行勤施補助更念山左等處土宜俗尚不加循習
曷克周知矧歲逢甲子世際昇平聿圖泰運之恒新在
措芸生於豫大乘時命駕咨彼民依但樂利祗慰夫一
方而德澤未敷於九有朕心歉焉用是特昭公普以宏
仁庶奏諴和之盛治於戲時臻熙皥彌隆寬䘏之恩戶
樂清寧丕篤綿長之慶布告天下咸使聞知
車駕發京師日鹵簿大駕照常陳設王以下文武各官跪
送如常儀經過百里以内地方官率本地鄉紳士
民迎於十里之外本地鎮守滿漢官軍各整隊伍
亦於十里外恭迎至山東泰安州
親詣
嶽廟祀
泰山之神遂登泰山絶頂侍臣請往觀捨身崖
上曰愚民無知惑於妄誕之說以捨身為孝不知身體髮
膚受之父母不敢毁傷故曾子有臨深履薄之懼且父
母愛子惟疾之憂子既捨身不能奉養父母是不孝也
此等事宜曉諭嚴禁使百姓不為習俗所誤觀之何為
至桃源縣
閱黃河北岸諸險工指授河臣方略
上目擊隄夫作苦駐轡久之親加奬勞復
諭河臣曰隄上工役勞苦倍常所給工食為數無幾恐不
肖官役從中侵蝕當使人人得沾實惠渡黃河遣官祭河
神
上臨視天妃閘水勢湍急令河臣改為草壩另設七里太
平二閘以分水勢
御舟過高郵湖見民間田廬多在水中惻然念之因登岸
循行隄畔十餘里
召耆老詳問被災之由復
諭督臣曰朕此行原欲訪問民間疾苦凡地方利弊必設
法興除使之各得其所昔堯憂一夫之不獲况目睹此
方被水情形豈可不為拯濟耶渡江乘沙船風浪恬静
舟行甚速
上顧侍臣曰自兵興以来恢復岳州長沙多得此船之力
今海㝢承平昔時戰艦僅供巡幸渡江之用然安當思
危治當思亂朕乘此舟未嘗不念艱難用武之時非以
觀遊為樂也至蘇州府
上謂侍臣曰向聞吳閶繁盛今觀其土風大略尚虛華安
佚樂逐末者衆力田者寡遂至家鮮盖藏人情澆薄為
政者當使之去奢返朴事事務本庶幾家給人足可挽
頽風漸摩既久自有熙皥氣象至江寧府遣官祭
明太祖陵
御製祝文
上仍親詣
明太祖陵奠酒是日過明故宫慨然久之
幸江寧教場令將軍副都統總兵等官校射
上親射右發五矢五中左發五矢四中士民觀者咸歡呼
動地
上將回鑾地方文武各員及縉紳士民數十萬跪送
諭之曰朕向聞江南財賦之地今觀市鎮通衢似覺充盈
其鄉村之饒人情之朴不及北方皆因粉飾奢華所致
爾等大小有司當潔己愛民奉公守法激濁揚清體恤
民隱副朕老安少懷之至意至江都縣
命吏部尚書伊桑阿等往視海口議疏導之法至淮安府
閱高家堰及黃河南岸諸險工至宿遷縣
閱隄工居民老幼數千人跪迎隄畔其年老貧寒者各賜
白金
駕至曲阜縣親詣
先師廟致祭特行三跪九叩禮遣官祭啓聖公皆
御製祝文禮成
上御詩禮堂選孔氏子弟二人進講經書周覽
先聖遺蹟復詣
孔林酹酒
御前曲柄黃盖留設
先師廟廷遣恭親王常寧及禮部尚書介山祭
元聖周公廟
御製祝文
二十八年正月
上南巡先期
諭吏部戶部兵部工部朕統莅寰宇二十八年於兹早作
夜思勤求治理務恤黎庶永圖乂安如黃運兩河運道
民生攸係朕日切心勞比年工役雖漸有緒而應修應
塞議論紛紜曩歲巡幸曾允淮揚士民所請疏濬下河
前已興工尚稽底績屢經廷議請朕親行閱視今特諏
吉南巡躬歷河道兼欲觀覽民情周知吏治所至沿途
供億皆令在京所司儲偫一切不取之民間即有日用
應需該衙門於所在地方照市估平買不許錙銖抑勒
小民猶恐地方官吏不能悉體朕懷借名科派供應今
特頒諭嚴飭如有悖旨借端私徵者察實即以軍法從
事地方文武大小官員不許與扈從官員指稱交戚輙
通餽遺違者並以軍法從事其扈從大小官員及隨往
傔役如有生事擾民者一并從重治罪朕兹巡省原以
軫恤編氓咨諏風俗凡經過地方百姓各安生業務令
廛無廢市隴不輟耕毋得倉皇驚避輙滋煩擾其軍民
人等懷奸挾詐希逞私憤擅於駐蹕處所凟行告訢者
一概嚴禁倘有妄控除所告事不與准理外仍嚴加治
罪爾部即傳諭各該督撫備行曉諭以副朕惠愛元元
至意
駕過獻縣民有進嘉禾一莖雙穗者
諭侍臣曰自古聖王不貴金玉而貴五穀穀者民之命也
朕甚寳之至山東
躬率文武諸臣望祭
岱宗行禮至江南界
閱視中河親坐隄上出河圖指示諸臣至揚州府
諭江浙督撫諸臣曰朕省察黎庶疾苦兼閱河工巡幸江
南便道至浙觀方問俗簡約儀衛鹵簿不設扈從者僅
三百餘人頃經維揚民間結綵歡迎盈衢溢巷雖出恭敬
愛戴之忱恐至稍損物力甚為惜之朕視宇内編氓皆
吾赤子惟使比戶豐饒即不張結綵幔朕心亦所嘉悦
前途經歷諸郡邑宜體朕意悉為停止又見百姓老幼
男婦奔走雜遝瞻望恐後未免諠譁擁塞念此行原以
為民不嚴警蹕但人衆無所區别高崖水次或有傾跌
之虞一夫不獲其所足軫朕懷此後止於夾道跪迎勿
得紊亂追趨致有諸患自蘇州抵杭州府
諭扈從部院諸大臣曰朕稽古省方咨求治理閱視河道
期底平成凡有利於民生必令羣沾實惠念政治所先
在崇文教江南浙江為人文萃集之地入學額數應酌
量加增永昭宏奬江寧鎮江杭州駐防滿洲漢軍兵丁
鎮守要地久歷歲時深用軫念應加恩賚以彰優恤自
南巡以来所經過地方官員除八法處分及列欵糾劾
外凡因公罣悞降級留任者俱准與開復降級調用者
著帶所降之級留任其經過地方現在監禁人犯除十
惡及詔欵所不赦等罪並官員犯贓者不宥外其餘自
康熙二十八年二月十一日以前死罪及軍流徒罪以
下已結未結俱准寬釋以示朕赦罪宥過之意備辦船
隻地方各官效力勤勞著該督撫會同奉差官員確查
具題各加一級縴夫供役勞苦亦著該督撫察明人數
量給恩賞朕厪念民依特蠲租賦總期實德潤澤蒼生
近見民間有建立碑亭稱頌德意者雖出羣黎感戴之
誠但恐各郡皆然未免致損民力誠使閭閻殷阜則禆
益良多碑亭何與焉嗣後亦宜停止江浙錢糧既經蠲
豁猶慮有不肖有司借端詞頌朘削民生著諸督撫嚴
行禁飭至各處𣙜關原有則例朕舟行所至諮訪過關
商民每不難於輸納額税而以稽留關次不能速過為
苦𣙜關官吏理宜遵奉屢頒諭旨恤商惠民豈可反貽
之累自今應力除積弊凡商民抵關交納正税即與放
行毋得稽留苛勒以致苦累朕蚤夜孜孜惟冀官吏軍
民士農工商無一人不獲其所故於民生吏治圖維區
畫務極周詳爾等可即傳諭俾一體奉行稱朕意焉
賜扈從王大臣侍衛及部院諸臣銀幣渡錢塘江至會稽
親詣
禹陵致祭
御撰祭文祭文内書
御名禮成還錢塘
閱視官兵騎射以杭州將軍郭丕等請留駐一日
諭諸臣曰朕兹行特為閱視河道諮訪閭閻風俗因禹陵
在邇躬往致祭歸時便道過西湖聊爾寓目非為遊觀
也又
諭扈從部院諸大臣曰朕巡省民生風俗行次浙江見省
會兵民俱相和輯生齒蕃庶閭里乂安但觀民間習尚
好為爭訟爭訟一興則不肖有司因緣詐索勢所必至
縱或官員無所朘削而胥吏作奸究不能無私行勒取
之弊則小民之牽連苦累者多矣夫微忿不捐搆成嫌怨
小則耗損物力大則傾隕身家其為蠧害不可勝言矜
此愚民允宜深戒地方大小衙門官員亦應各簡詞訟
勸導閭閻俾守分息爭共安生業又夙聞東南巨商大
賈號稱輻輳今朕巡歷吳越州郡察其市肆貿遷多係
晉省之人而土著者益寡良由晉風多儉積累易饒南
人習俗奢靡家無儲蓄目前經營僅供朝夕一遇水旱
不登則民生將至坐困苟不變易陋俗何以致家給人
足之風爾等可傳諭將軍總督等令家喻戶曉務使敦
本興讓崇儉黜浮兵民日益協口風俗日益淳樸詞訟
日益減少積儲日益豐盈則教洽化行朕心實加頼焉
至蘇州府蘇松紳士軍民等獻本處所産土物叩
請
聖駕暫留數日
上曰國家之用雖盡出於百姓朕兹南行民間之物秋毫
無犯爾等既各輸誠姑取米一撮果一枚以慰民殷勤
來貢之意至朕時巡事畢明日發駕不必勉留臣民復
再三叩請
上命再駐一日至江寧府
親詣
明太祖陵饗殿致祭復至陵前奠酒賜守陵人白金
百兩
閱江寧駐防官兵步射賞江寧鎮江杭州駐防兵丁一月
錢糧至淮安復
閱高家堰隄岸指授方略
三十年四月
上巡幸多倫諸爾喀爾喀汗台吉等來朝謁受封賞有差
是歲以喀爾喀土諾圖汗等率所屬數十萬人来
歸
特往撫綏安輯
諭内大臣等嚴約官兵人衆勿使踐踏麥田至古北口
閱總兵官蔡元標下官兵至多倫諾爾
上御行宫前黃幄喀爾喀汗台吉等行三跪九叩禮以次
序坐樂作大宴
上親閱喀爾喀營寨察其窮困者賞以銀布又大賚喀爾
喀王貝勒貝子公台吉等牛羊留兵部尚書馬齊
料理會閱事
上回鑾喀爾喀土謝圖汗車臣汗王貝勒貝子公台吉等
皆依戀不已伏地流涕
諭扈從諸臣曰昔秦興土石之工修築長城我朝施恩於
喀爾喀使之防備朔方較長城更為完固矣
三十五年二月
上親征噶爾丹出獨石口駐中拖陵地方撫遠大將軍費
揚古以捷書聞
御幔城行慶賀禮
回鑾至清河設鹵簿
皇太子諸
皇子諸王及在京文武大小官員出郭外五里跪迎
八旗護軍驍騎步軍及近京閑散官員士民工商
耆老男婦夾道捧香跪迎九月
上巡幸北塞經理軍務出張家口歷歸化城渡黃河至東
斯垓地方乃班師
三十六年二月
上巡幸寧夏出師征噶爾丹
諭大學士曰自古帝王巡狩凡所過地方前代帝王陵寢
先賢墳墓及名山大川皆行致祭甚盛典也朕今巡幸
沿途所經其有古帝王陵寢先賢墳墓名山大川皆詳
察具奏應致祭者祭之
上至寧夏諭川陜督臣曰朕巡幸沿邊地方詢察閭并生
聚及土田沃瘠之狀自晉及秦經行三千餘里直抵寧
夏所以勤求民隐至殷且切朔方資大河之灌注疏渠
溉田宜於稼穡當兹春氣暢遂正三農盡力南畝之時
誠恐有司官員不體朕懷因車駕經臨調遣師旅借辭
供億擾累小民東作有妨西成奚望今一切軍需芻糧
俱儲偫足用至扈從簡約馬悉放牧並不以供辦草豆
動煩民力爾可傳飭有司勿借端科派違者治罪務使
地方百姓各安本業㕓無廢市隴不輟耕以副朕親歷
邊圉軫恤民隠之至意
御製牌文曰諭寧夏文武官員兵民人等朕體天育物日
以治安為念雖身在宫庭而心恒周四海頃因指畫軍
務不憚勤勞遠涖寧夏無非為蕩滌寇氛綏乂生靈計
也緣邊千餘里土壤磽瘠惟寧夏洪流灌輸諸渠環匝
巡覽所至甚愜朕懷夫農桑者衣食之本積貯者殷阜
之原爾官吏宜董勸父老子弟三時力田以盡地利比
屋勤殖以裕盖藏縱使歲偶不登亦可無憂匱乏若夫
秦風健勇自昔為然其在朔方尤勝他郡爾等或職居
將領或身隸戎行尚各厲精銳以效干城禦侮之用斯
國家有厚頼焉至於忠信慈惠服官之長軌孝弟齒讓
生人之大經法紀不可不明禮教不可不肅勿以地處
邊陲而不治以經術勿以習尚氣力而不澤以詩書總
期上率下從庶幾馴臻雅化兹乘輿返蹕距靈朔雖遠
而睠念塞垣如在几席爾等誠能敬體朕言將吏協恭
兵民咸理生聚日益厚風俗日益淳則疆圉實有攸禆
朕心亦用深慰慎勿視為具文辜朝廷惓惓牖導之意
欽哉遂自寧夏出師往白塔駐狼居胥山
駕出行宫親閱八旗鎗手綠旗兵起行至布古圖地方撫
遠大將軍費揚古奏報噶爾丹窮蹙飲藥自盡
上率文武官員拜
天畢
御行宫行慶賀禮乃班師
三十七年四月
上幸五臺山路經房山
命皇子及大學士至
金太祖
金世宗陵奠酒
三十八年二月
上奉
皇太后南巡前期
諭吏部戶部兵部工部朕撫馭寰區孜孜圖治期於天下
咸遂生成物無不得其所今邊烽永靖四方無事獨是
黃淮為患衝决時聞下河地方田廬漂沒朕軫念民艱
曩曾屢遣大臣督修不惜數百萬帑金務期早綏黎庶
乃歷年已久迄無成功今水勢仍復横濫浸漫城閭沉
沒隴畝以致民多失業董其役者未有上策可以宜民
時厪朕懷未嘗少釋在内諸臣咸請朕親臨指示為一
勞永逸之圖方今春時水勢減少正宜講求疏濬以遂
安瀾爰諏吉南巡親加勘閱更以吳地襟帶江湖乃東
南奥壤勵俗省耕兼行臨視凡一切往返供億已皆俾
辦於京師即途次日用所需亦令各衙門照本地時值
採買總於民間一無所累仍恐沿途官吏藉名科派致
累閭閻故特頒諭嚴行申飭如有悖旨假託派索者察
實即以軍法從事其扈從大小官員隨行傔從人等如
有横行生事者一并從重治罪凡經過地方百姓各安
生業皆如常時毋得遑遽引避其軍民人等懷挾私怨
受人指使擅於駐蹕處所輙行告訐者一概嚴禁不准
仍照例嚴加治罪爾部即傳諭通知以副朕體恤惠愛
至意
駕發京師由水路啟行將抵江南界
御舟先行閱視高家堰歸仁隄等工畢回至奉迎
皇太后舟渡河復
臨視黃河隄岸
命截留漕糧二十萬石於被水地方減直發糶渡江自京
口至杭州府傳
諭接駕兵丁速行遣回勿使踐踏麥田又
諭各鹽差關差向因軍需煩費於正額外令在差官員以
所私得贏餘交納充用今思各官孰肯自捐私槖必仍
行苛取商瘠民困職此之由著將加增銀兩一概停罷
至江寧府遣官祭
明太祖陵
躬詣奠酒
諭大學士等令訪求明代後裔授以一官俾世守祀事
回鑾渡黃河
閱視新埽並
閱河標官兵射仍由水路還京
四十年正月
上巡幸塞外
諭大學士等朕聞索岳爾濟山係名勝之山最為高大今
巡幸塞外欲乘便一往視之遂出張家口過上都塔爾
呼必拉歷烏闌布通至喀爾必拉
幸索岳爾濟山
諭大學士等曰此山形勢崇隆允稱名勝嗣後此山禁止
行圍
四十一年正月
上幸五臺山山西百姓詣
行宫前跪奏言晉省饑饉蒙
恩蠲免錢糧又動支倉粟賑濟愚民無以仰報請於菩薩
頂建立
萬壽亭
上不允諸百姓跪獻各種食品命各取菓品少許
上回鑾至大城縣
巡視子牙河諸隄九月
上南巡閱河至德州
回鑾前期
諭吏部戶部兵部工部朕念黃淮兩河為運道民生所係
屢次南巡親臨閱視以疏濬修築之法指授河臣開六
壩以束淮敵黃通海口以引黃歸海比歲以來工程次
第告竣修防漸有成效昨年冬月河臣張鵬翮曾以河
工善後之策及應修之處請朕親閱指示兹當農事之
隙減約從員輕装南下自徐州一路循視堤堰沿途皆
設營幄不御屋廬日用所需悉已儲偫經過地方一切
供帳宜通行禁止倘有官吏藉名科派累及小民或指
稱預辦擅動庫帑察出定嚴加治罪地方大小文武官
員託言親舊私相餽遺及隨從人等有妄行生事者俱
以軍法從事閭閻百姓各事本業不須引避有懷挾私
怨於駐蹕處所告訐者一概不准仍照律治罪該部即
傳諭通知
駕發京師至德州留駐十數日
諭扈從諸臣曰朕因閱河南巡今以皇太子允礽患病朕
駐蹕此地為時已久應即回鑾明歲再閱視河工也
四十二年正月
上南巡自
暢春園啓行至泰安州登岱遣領侍衛内大臣詣
嶽廟致祭入江南境沿途
周視河防至蘇州府賞賚扈從大臣及侍衛護軍執事人
等白金有差至杭州府遣官閱錢塘江隄至鎮江
府賜京口驛站兵丁銀兩駐江寧府遣大學士馬
齊祭
明太祖陵又
命皇太子往奠酒
回鑾以河工告成
頒詔天下十月
上西巡前期
諭吏部戶部兵部朕統御寰區勤求治理鑾輿時邁省方
觀民春月閱視河工自畿輔山東以及江浙地方皆經
巡幸兹兩河漸已底績所至之地民生風俗亦因以周
知念陜西省為巖疆重地當出師塞外時曾經歴其邊
境而西安一路未及親莅頃陜西督撫諸臣言秦民望
幸之心至殷至切合詞陳奏河南山西巡撫等亦諄切
具請乘此冬令農隙之際觀覽民風詢察吏治簡閱禁
旅整飭軍營實為要務用是輕装約從諏吉西巡沿途
一切供御皆内廷儲備纖毫不取辦於地方即偶有市
易之物亦敕所司依時價給值不許錙銖抑勒所過大
小官員宜體朕愛民德意勿借詞供億私派閭閻如有
悖旨科斂者察出即以軍法從事地方官不許與扈從
人員指稱交戚私相餽遺違者並以軍法從事其扈從
人員宜約束僕役勿使妄行如不遵法紀生事擾民一
并從重治罪朕視民如子凡乘輿所至市㕓隴畆宜各
安生理米豆薪芻等物民間照常貿易不必禁止惟懷
私挾詐衝突告訐者所告事不准理仍嚴加治罪爾等
即傳諭扈從官員人等並行各督撫令於經過府州縣
城市村莊徧示曉諭俾咸悉朕懷
駕發京師
命給事中御史各一人於扈從後察不法者即時鎻拏至
太原府
閱官兵騎射復
諭山西撫臣曰朕君臨天下四十餘載無一刻不以蒼生
為念近因西省望幸甚切故于冬時農隙減從輕騎由
晉及秦入境以來觀風問俗見民生略有起色閭閻之
間俗朴尚儉朕心少慰朕自弱齡讀書往往以不知窮
簷僻壤之疾苦為嘆息所以留心於官方凡有往來者
必先諮詢民情豐歉偶有失時定加蠲賑且思晉省不
通水運歲或不登即難籌畫雖有州縣存貯之米穀未
必實數具在反益不肖有司之虧空也今歲山西收成
頗佳爾等仰體朕愛民如子之至意曉諭民間若歲豐
用奢則荒年必致匱乏教之以禮義導之以守法重農
務本藏富於民則朕無西顧之憂矣凡朕所歷之處必
大沛恩澤其將四十二年以前山西所屬州縣未完銀
兩米草盡行蠲免以示朕加惠黎元之念至洪洞縣遣
官祭
女媧氏陵
駕渡河至潼關遣禮部侍郎祭
西嶽華山賜固原提標迎
駕兵丁二百五十名銀兩又賜接
駕百歲夀民銀兩至西安府
閱駐防官兵分别賞賚遣官分祭
周漢唐帝王陵寢
諭禮臣曰文王武王皆古之聖君非他帝王可比祭文内
可書朕名
諭督撫諸臣曰秦省為天下要地時厪朕懷曩者連歲荒
旱所司未經奏報朕訪聞得實即多方籌畫運米拯濟
蠲賦免逋秦民始得少蘇自康熙三十二年遣皇太子
允禔致祭華山以來雨暘時若年榖豐登閭閻稍有起
色朕隆冬跋履風霜遠臨兹土見百姓歡迎載道且知
今歲有秋地方文武大吏更能恪勤奉職滿漢軍士亦
皆訓練有方朕心甚悦凡巡幸所至必大沛恩膏今將
陜西甘肅所屬康熙四十二年以前各項積欠銀米草
豆錢糧盡行蠲免俟四十三年直省咸獲豐稔當將秦
省四十四年正供亦行免徵該督撫即通行曉諭俾窮
鄉僻壤小民均沾實惠至陜州
命皇子及侍衛等往閱三門底柱
駕由孟津渡河遣官祭
漢光武帝陵
諭河南撫臣曰朕念西土兵民生計乘冬令農隙之時特
事西巡返轡京師道由豫省自入潼關見閿鄉以及河
南府民生甚艱而懷慶少裕至衛輝府則又艱苦頼薄
有秋成尚能餬口倘遇歉歲必至流亡此皆大小官吏
互相容隠雖有衰老病廢懶惰退諉之員仍使在任以
致貽誤地方河南百姓質朴愚魯輸賦從未稽遲而今
歲所欠乃至四十萬兩顯係州縣官聞朕蠲除秦晉積
欠錢糧希冀恩免於中漁利見今民欠俱免催徵著將
河南通省俸工銀兩補足所欠之數如有不完停其陞
轉俟完日開復至磁州
賜先賢端木子後裔為五經博士
御書賢哲遺休匾額命懸先賢端木子墓前
四十四年二月
上南巡前期
諭吏部戶部兵部工部朕厪念民生加意河道屢行親閱
一切疏濬修築事宜悉經周詳指畫獲告成功前黃河
之水往往倒灌清口者皆由仲莊閘與清口相對駱馬
湖水勢湍急遂逼黃流灌入清口朕視河時躬臨相度
命河臣移仲莊閘改建於楊家莊出口工竣之後河臣
報稱黃水暢流入海絶無倒灌清口之患朕尚未經親
閱今欲特涖其地察驗形勢用籌善後之規其中河黃
河運河有應加修防者亦隨宜指示以圖經久至於山
東省薦饑之民頼兩年來極力賑贍繼以有秋幸皆得
所其民間生聚果否殷阜並於沿途親行周覽焉乘兹
仲春解凍減從輕装循河南下往返皆用舟楫不御室
廬經過地方不得更指稱繕治行宫妄事科歛其日用
所需俱自内廷供御從無纖毫取辦於民前此屢次南
巡閭閻皆所深悉倘有不肖官吏藉名預備擅動官帑
並圖日後加派補償以為巧取侵漁之地者事覺嚴行
治罪决不寬宥所在官吏私餽扈從人員及隨行人役
生事擾民者俱如前旨以軍法從事奸民挾私控訐者
從重治罪爾部即通行傳諭
駕發京師於張家灣登舟至山東境紳士軍民數十萬跪
迎奏言山東連年饑歉蒙
恩截漕散賑蠲免錢糧通省民命始得全活無不感激垂
涕
諭山東巡撫曰朕為兩河告成特來巡閱道經山左見民
生自去歲休養之後漸有起色朕心甚慰夾岸黃童白
叟歡呼載道感恩叩謝者日有數十萬今仲春之時麥
苗未長未致妨農倘回鑾之際正值農忙麥秀恐妨稼
穡爾即曉諭百姓概免叩謝各務農事可也
駕入江南境士民夾道跪迎奏稱
聖駕屢臨河上指示修築淮黃方略故能丕告成功今復
謀及萬全務期善後不憚跋涉之勞為民閱視河
道亘古未有感
恩叩謝歡聲雷動至蘇州府恭遇
聖誕百姓爭獻食物得
旨朕因閱視河工巡訪風俗而來非為誕辰也朕一切應
用之物俱備自内府所過地方秋毫無犯今爾兆民中
心篤至朕已知之即如朕受之爾等可攜去至松江府
閱各標官兵射
賜松江兵丁餉銀一月至青浦縣
御書聖跡遺徽扁額命懸掛孔宅相傳漢時孔氏苗裔避
地至此奉
先聖衣冠葬處也
諭江南督撫曰朕為兩河告成楊家莊新河建閘特来閱
視爾等同地方士民再四懇請故渡江而南見百姓雖
不能比戶豐饒幸安居樂業無憔悴之色朕心少慰矣
編氓皆朕赤子休息撫養已數十年民雖至愚亦所深
悉所以扶老攜幼日計數萬隨舟擁道歡聲洋溢者皆
由中而發非假飾也但人多路隘菜蔬苗麥瀰漫田野
不能保其無損朕甚惜也爾等即出示曉諭萬勿踏壊
田禾有負朕恤民之意至杭州府
閱浙江各標官兵射
賜杭州八旗兵丁餉銀兩月至江寧府遣官祭
明太祖陵
上仍親往率諸皇子及大臣侍衛等行禮自蘇州至江寧
御試士子者三中選者給白金令赴京錄用有差
駕至清河復
臨高家堰徧閱河隄仍由水路回京
四十六年正月
上南巡前期
諭吏部戶部兵部工部朕念淮黃兩河工程為東南要務
屢次躬臨河上相度指示一切修防疏濬業已次第奏
功昨歲河漕督撫諸臣詳勘地形請於溜淮套别開河
道直達張福口以分淮勢朕欲即令動帑興築而督撫
諸臣又以事關創建合詞請朕親閱九卿等集議復冄
三陳請朕以諸臣之言奏聞
皇太后祗遵
慈命擇于本年正月二十二日啓行閱河舟楫往返不御
室廬日用所需取辦内府經過府州縣毋得更以預備
行宫供設御用冒侵庫帑科斂閭閻倘有不遵事覺定
嚴加治罪其文武大小官員私相餽贈隨從人役生事
擾民及奸惡挾私告訐者俱如屢次諭旨重處不宥爾
等即轉行各該督撫通飭所屬張示徧諭俾咸知悉
御舟至臺莊士民數十萬人進獻食物恭請暫停
御舟少伸瞻仰之忱
上為之登岸
御龍亭令耆老近前問以農事生計
諭令停止進獻耆老復叩懇收納
命收食物一二種
上由清口閱視溜淮套詳看形勢
命停止開河渡江至江寧府遣大學士馬齊祭
明太祖陵復
親往行禮
幸演武場閱射
賜扈從大臣侍衛護軍及執事人等金幣有差至蘇州恭
遇
聖誕士民萬餘人集
行宫前進表叩祝
萬壽至松江府
閱提標官兵射至杭江府
閱浙江駐防官兵射
賜扈從大臣侍衛護軍及執事人等縀匹有差
諭江浙督撫曰朕因視河駐蹕淮上江浙兩省官員及地
方官紳士軍民皆環道遠迎懇請臨幸朕勉順羣情涉
江而南巡省風俗所至郡縣見雨暘應時麥苗蕃殖比
閭樂業可冀盈寧雖山東一路尚未悉觀而江浙田疇
鬱䓤在望深愜朕懷方今二麥垂熟正將刈穫之時一
切扈從人員皆以次舟行不致蹂踏誠恐百姓沿途迎
送老稚扶攜動盈千萬越阡度陌不無踐傷朕心甚為
軫惜凡所過地方悉令停止迎送且節候漸熟朕舟行
乘夜迎凉亦未可定民雖遠來無由親見爾等督撫可
張示徧加曉諭無負朕重農愛民之意
四十九年二月
上幸五臺山
五十七年七月編纂
省方盛典左都御史蔡升元疏言
皇上親閱河隄指示方略淮黃底定漕運無虞生民永頼
至于
翠華時巡察吏治訪民俗諮問必周芻蕘必納
聖德神功洵可為萬世法恭請編纂
省方盛典一書以光至治禮部議覆應如所奏設局纂修
從之
皇朝文獻通考卷一百三十六
