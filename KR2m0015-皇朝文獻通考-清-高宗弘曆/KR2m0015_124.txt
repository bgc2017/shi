皇朝文獻通考卷一百二十四
羣廟考(六)
親王世子郡王家廟儀
立廟七間南嚮中五間為堂左右二間隔以牆為
夾室後堂楣以北分五室中奉始封之王世世不
祧高曾祖禰依世次為二昭二穆昭東穆西親盡
則祧由昭祧者藏主於東夾室升昭之二位於一
室以二室奉升祔之主由穆祧者藏主於西夾室
升祧亦如之庭繚以垣南為中門又南為廟門左
右各設側門庭東西廡各三間東藏遺衣冠西藏
祭器樂器廟重簷丹楹采桷綠瓦紅堊壁階戺三出
陛各七級門繪五色花草出陛如之焚帛鑪在中
門之内庭東南隅刲牲房在中門之外西嚮歲以
四時仲月諏吉祭其始封祖及高曾祖禰五世仲
春之祭並出祧主合食
右廟制祭期
合食之禮既擇日徧告在廟所出子孫成人以上
者屆期會行禮府屬官僚咸陪祭先三日戒子弟
屬官有執事於廟者讀祝一人通贊一人引贊一
人職盥一人掌燎一人職拜褥二人以屬官為之
奉香每案一人奉帛每案一人奉爵每位一人以
子孫為之主人齋於外寢陪祭執事者咸致齋
右戒執事齋
祭前一日執事者入廟掃除拂拭主人盛服率執
事詣廟引贊引主人入自東門(執事者隨入)升東階入
堂左門北面視設神案堂中始封祖專案正位南
嚮左東夾祧主共案東位西嚮右西夾祧主共案
西位東嚮左次二昭共案東位西嚮右次二穆共
案西位東嚮堂中少西設祝案一北嚮東序設香
帛案一尊案一均西嚮設盥於東階上既備引贊
引主人降詣庭東廊下展樂器祭器閱祭文詣刲
牲所視殺牲畢由廟東門出各退
右閱祭器視割牲
祀日昧爽廟中然炬明燈主人率陪祭者執事者
咸朝服(末仕者盛服)入執事者入堂左門具器陳每案
羊一豕一鉶二簠二簋二籩八豆八(器末備者代以盤椀時物)
(隨用)鑪一鐙二每位七一箸二祝陳祝文於祝案職
香帛爵者陳香盤五尊五帛每位各一爵每位各
三於負序東案上陳胙盤於爵北實帛於篚實酒
於尊實水於盥盆加巾樂工陳樂於西階上(樂六器工)
(六人)主人位堂檐内正中北面與祭伯叔以上尊行
位東階上兄弟子孫位東階下以世為差世以齒
為序官屬位西階下以爵為序北面祝立祝案西
東面職香帛爵者序立尊案之東西面樂工立西
階上北面通贊立堂門外東楹前職盥者立盥所
燎人立燎鑪隅
右陳設序位
質明子弟之長者二人詣始祖室前啟室奉請神
主安設于几考左妣右又四人分詣東西夾室昭
穆室前各奉請神主安設于几凡昭位考右妣左
穆位考左妣右跪一叩興各退就原位立職拜褥
二人布褥于主人拜位前通贊贊執事者各司其
事引贊引主人陟東階至盥洗所盥手畢通贊贊
就位引贊引主人就拜位立子弟屬官各就位立
通贊贊迎神職香者奉香盤進樂作引贊引主人
詣始祖位前贊跪主人跪贊上香職香者跪奉香
主人三上香興以次詣左右祧位左右昭穆位前
上香畢復位贊叩興主人宗族屬官行二跪六叩
禮興樂止通贊贊奠帛爵行初獻禮樂作執事者
揭尊冪勺挹酒實爵職帛者奉帛職爵者奉爵以
次詣各神位前奠篚于案南獻爵于案北正中畢
皆退樂暫止祝者至祝案前跪奉祭文竢案左引
贊贊跪主人跪陪祭者皆跪贊讀祝祝讀祝畢興
奉祭文奠于始祖案前帛篚内退樂作贊叩興主
人率陪祭者三叩興樂止通贊贊行亞獻禮職爵
者奉爵各獻于左如初儀贊行終獻禮奉爵各獻
于右如亞獻儀既終獻引贊贊主人詣始封祖位
前奉福胙二人(以正位前職帛爵者供事)取胙槃詣始祖案前
一抄簠簋之實于槃一取案北正中爵退至主人
右跪竢接福胙二人跪竢于左(以職拜褥者供事)贊跪主
人跪右執事進爵主人受爵拱舉以授左執事進
胙受胙亦如之畢執事者各退贊叩興主人三叩
興退復位通贊贊徹饌辭神樂作執事者徹畢引
贊贊叩興主人率陪祭者行二跪六叩禮興樂止
通贊贊奉祝帛送燎執事者跪奉祝帛香興祝前
香帛後以次由堂中門出送燎所主人避立拜位
旁東面(職拜褥者徹褥)竢過復位與祭尊屬降階立庭東
西東西面通贊贊望燎引贊引主人降東階詣燎
位東面視燎畢告禮成主人退就庭東立子弟之
長者各詣神位前奉主還室跪三叩闔室退執事
潔滌祭器謹藏之主人率陪祭執事者咸退乃分
胙徧給于族屬
右行禮
時祭之禮堂中設五案始祖考妣正位南嚮高曾
祖禰依昭穆為左右與合食同均南嚮屆日陳設
每案專牲羊一豕一餘牲帛器數及禮節並與合
食儀同
右時祭
時節致薦先一日潔備品物届日主人夙興率子
弟盛服入廟埽除堂宇于始祖暨四親室前設案
每案果六槃時羞六槃香槃一每位箸二琖三鑪
鐙具陳設畢子弟之長者分詣各神位前啟室主
人以次詣各案前跪上香三叩子弟取壺注酒于
琖徧獻一巡主人就拜位前行二跪六叩禮子弟
少後隨行禮畢乃徹果饌闔室各退
右時節薦新
因事致告屆日夙興入廟啟室薦果槃四庶羞四
主人上香子弟酌酒獻酒及行禮並同薦新儀
右因事告廟
月朔日及望日謁廟禮節與祭告同東西夾室祧
位前每月朔望主人就室前啟室上香二跪六叩
子弟獻酒隨行禮如前儀畢闔室退
右朔望行禮
貝勒貝子宗室公家廟儀
立廟五間南嚮中三間為堂後楣以北分五室奉
始封祖暨高曾祖禰兩旁為夾室奉始封而下親
盡祧主如前位廟及大門均綠瓦紅堊壁階五品
廟不重檐門不備采餘如前制合食始祖專案專
牲羊一豕一東夾室祧主暨二昭專案共牲羊一
豕一西夾室祧主暨二穆亦如之時祭皆專案二
昭同牲二穆同牲視親王籩豆各減二不用樂行
禮皆一跪三叩餘儀與親王同時節則薦果盤四
時羞槃四有事則告朔望則參果槃二庶羞槃二
薦獻儀節均與親王同
品官家廟儀
立家廟于居室之東一品至三品官廟五間中三
間為堂左右各一間隔以牆北為夾室南為房堂
南檐三門房南檐各一門階五級庭東西廡各三
間東藏遺衣物西藏祭器庭繚以垣南為中門又
南為外門左右各設側門四品至七品廟宇三間
中為堂左右為夾室為房階三級東西廡各一間
餘制與三品以上同(世爵公侯伯子視一品男以下按品為差等)八九
品廟三間中廣左右狹階一級堂及垣皆一門庭
無廡以篋分藏遺衣物祭器陳于東西房餘與七
品以上同(在籍進士舉人視七品恩拔歲副貢生視八品)堂後楣北設四
室奉高曾祖禰四世皆昭左穆右妣以嫡配南嚮
高祖以上親盡則祧由昭祧者藏主于東夾室由
穆祧者藏主于西夾室遷室祔廟均依昭穆之次
東序西序為祔位伯叔祖之成人無後者伯叔父
之成人無後及其長殤(十六歲至十九)者兄弟成人無後
及其長殤中殤(十二歲至十五)者妻先殁者子姓成人無
後及其長殤中殤下殤(几歲至十一)者皆以版按行軰
墨書男統于東女統于西東西嚮歲以春夏秋冬
仲月擇吉致祭戒子弟讀祝文一人贊禮一人執
爵每案一人分薦祔位東西各一人凡在廟所出
子孫年及冠以上者皆會行禮
右廟制祭期
先祭三日主人及在事者咸致齋前一日主人率
子弟盛服入廟視潔除拂拭畢執事者于各室前
設几几前供案堂南總香案一鑪擎具祔位東西
各統設一案設祝案于香案之西設尊爵案于東
序設盥盤于東階上視割牲一品至三品官羊一
豕一四品至七品官特豕八品以下豚肩不特殺
視滌祭器三品以上每案爼二鉶二敦二籩六豆
六七品以上籩四豆四八品以下籩二豆二皆爼
一鉶敦數同(代以時用椀盤者聽)辨祭器之實爼實牲體鉶
實羹敦實飯籩實時果餅餌魚腊之屬豆實炙胾
時蔬之屬
右致齋具牲饌
屆日五鼔主人朝服與祭執事者盛服入廟主人
竢于東階下族姓竢庭東西以昭穆世次為序執
事者陳鑪鐙于供案南陳尊爵于東序案(代以壺琖者聽)
陳祭文于祝案實水于盥盤加巾主婦率諸婦盛
服入詣㸑所視烹飪羹定入于東房治籩豆之實
陳鉶敦七箸醯醬以竢質明子弟之長者盥詣各
室前跪一叩興啟室奉主以次設于几昭位考右
妣左穆位考左妣右分薦者設東西祔位畢贊禮
立堂東檐下西面諸執事分立東西序端相嚮贊
就位主人升自東階盥詣中檐拜位立族姓行尊
者立于東西階上卑者立于階下皆重行北面贊
參神主人入堂左門詣香案前跪執事二人(司爵者充)
一奉香盤一挹尊酌酒詣主人左右跪左進香主
人三上香右進爵主人酹酒于地以爵奠于案興
退出右門復拜位及族姓行一跪三叩禮贊初獻
主婦率諸婦出于房薦七箸醯醬于几前案北跪
一叩興徧及祔位退入于房庖人解牲體實于爼
執事者奉以升各薦于供案主人詣高祖考案前
執爵者奉爵主人獻奠于正中跪叩興以次詣曾
祖祖禰案前獻爵如前儀分薦者徧獻祔位酒訖
退立于拜位贊讀祭文主人跪族姓皆跪祝詣祝
案之左跪讀祭文曰維某年月日孝孫某謹告于
某考某官某府君某妣某氏之靈曰氣序流易時
維仲(春夏秋冬)追感歲時不勝永慕謹以潔牲庶品粢
盛醴齊敬薦歲時以某親某氏等祔食尚饗讀訖
興以祭文復于案退主人以下一叩興贊亞獻庖
人納羹飯于東房主婦率諸婦和羹實于鉶飯實
于敦出薦于案及腊肉炙胾徧跪叩興退如初禮
主人獻爵于各位之左贊三獻主婦率諸婦出于
房薦餅餌果蔬叩退主人獻爵于各位之右分獻
者徧獻祔位酒均如初獻儀贊受嘏祝取高祖供
案酒饌降至香案旁主人詣香案前跪祝代祖考
致嘏于主人主人啐酒嘗食反器於祝接以興主
人一叩興復位贊送神主人以下一跪三叩興贊
望燎祝取祭文由中門出送燎主人退避東階下
行軰長者咸降階主人詣燎位視燎畢與祭者出
主人率子弟納神主上香行禮徹祭器傳于燕器
潔滌謹藏之闔門各退
右祭儀
日中乃餕三品以上時祭徧舉四品至七品春秋
二舉八品九品一舉庖人執酒饌僕人布餕席于
堂東西北上陳醯醬于席西隅琖楪匙箸之屬皆
辦與祭者尊卑咸在從曾祖諸父居東第一席從
祖諸父居西第一席諸父次東一席諸昆弟次西
一席諸子諸孫在東西之末各一席序定主人肅
尊者入席從曾祖諸父即席從祖諸父東嚮尊者
肅揖就位諸父東嚮揖西嚮揖就位諸昆弟揖如
之復揖諸父就位諸子揖如諸父復揖諸昆弟諸
孫揖如諸子皆就位主人離席僕執壺實酒從主
人酌諸尊長酒每酌一人肅揖尊長答揖徧就位
子弟之長者離席僕人執壺從敬酌主人諸子弟
咸避席揖主人答揖復位主人命諸子弟徧酌酒
席中少者執壺各酌于其長者既徧皆坐主人興
舉酒請于尊長坐尊長乃嘗酒卒爵衆嘗酒卒爵
僕人進食主人興請于尊長坐尊長舉箸嘗食乃
皆食每進食子弟間行酒三巡長幼獻酬交錯飲
無算爵湯飯畢長者起主人請留長者告飽遂離
席諸子弟咸離席以次出主人送長者于門外入
命徹席餕庖人僕人皆盡
右餕
歲逢令節薦新物一二三品官每案時果四庶羞
四羹飯具四品至七品官每案時果二庶羞四八
品九品官每案時果庶羞各二餘同是日夙興主
婦潔辦果饌主人盛服率族姓子弟入廟然鐙灑
埽設案室前訖盥洗啟室子弟分陳匙箸壺琖之
屬于案北主人序立于香案前族姓以次序立于
主人之後主人跪焚香訖叩興子弟奉果羞從主
人詣高祖考妣位前薦果薦羞畢子弟舉壺取琖
酌酒進于主人主人奠酒訖子弟復奉羹飯從主
人薦羹飯訖以次詣各案薦奠如前儀退至香案
前率族姓子弟一跪三叩興子弟徹饌主人闔室
皆退
右時節薦新
月朔望日主人豫備茶食之屬每案二器主人夙
興盥洗盛服率族姓子弟入廟灑埽潔神案啟室
序位于香案前主人跪焚香訖叩興子孫奉食及
茶從主人詣各神案前以次供食供茶畢退復位
率族姓子弟行禮如時薦之儀徹主人闔室皆退
右朔望獻茶
恭遇
覃恩
制書至主人以黃紙恭謄一通奉于廳事正中諏吉日
擇同姓或戚族已仕者一人宣
制戒子弟引贊二人通贊二人徧戒族姓屆期會行禮
前一日齋戒備告文祝文牲饌視新贈之爵為等
至日夙興灑埽堂宇供張設饌案(以追贈所及世數為凖)香
案施枷如儀設改題神主案東西嚮使人速宣
制者主人朝服率子弟盛服入廟諸與祭者皆會主人
詣贈主室前啟室焚香跪子弟一人奉告文跪于
主人之左讀告文辭曰維某年月日孝子某(或稱孝孫)
(隨宜)謹告于某考某官府君某妣某封某氏之靈曰
某幸得列于位恭奉
恩命
贈及先人敬請神主祗受
制書改題奉祀謹告讀訖興主人叩興奉考主子弟奉
妣主及族姓出廟門竢于道左宣制者朝服奉
制書前行二人導行至廟衆跪接
制書入中門升中階南嚮立衆皆隨入至階下序立主
人奉考主在東子弟奉妣主在西族姓重行立其
後皆北面通贊分立東西柱前贊宣
制主人以下皆跪聽宣
制畢奉主行三跪九叩禮衆隨行禮宣制官以
制書供香案架上主人奉主置改題案上揖勞宣制者
宣制者答揖復揖辭降自西階主人從至廟大門
外揖送入改題神主爵位訖奉主復位序立參神
讀祝三獻爵如時祭儀祝辭曰維某年月日孝子
某謹告于顯考某府君先妣某氏之靈曰某恭承
庭訓列位于
朝仰荷
皇仁推恩所生贈考為某銜妣為某銜感念先澤禄弗
逮養兹以焚黃謹備牲醴用申薦告尚饗祭畢焚
黃并祝文奉主復于室闔室出主人以下皆退頒
胙于宣制者餕屬姓如儀
右焚黃告祭
庶士(貢監生員有頂帶者)家祭儀
為龕于寢堂之北以板别為四室奉高曾祖禰皆
以妣配位如前儀南嚮前設香案總一服親男女
成人無後者按行軰書紙位祔食男東女西相嚮
事至則陳已事焚之不立板歲以春夏秋冬節日
出主而薦粢盛二盤肉食果蔬之屬四器羹二飯
二前期主人及與祭者咸致齋薦之前夕主婦吉
服治饌于房中厥明夙興主人吉服率子弟設香
案于南然燭置祭文堂北設供案二昭東穆西均
以妣配位均南嚮設祔案于兩序下各一男東女
西東西嚮主人以下盥奉木主設于案設祔位于
兩序案訖主人東階下立衆各依行軰東西序立
主人詣香案前上香畢率在位者一跪三叩興主
婦率諸婦出房中薦七箸醯醬跪叩如儀退子弟奉
壺諸人詣神案以次斟酒薦熟訖皆就案南跪
叩興子弟薦祔位畢主人跪在位者皆跪祝進至
香案之右讀祭文(辭見官品祭禮减潔牲二字餘同)訖興退主人
以下叩興再獻主婦薦飯羹三獻主婦薦餅餌時
蔬主人斟酒跪叩均如初儀畢主人率族姓一跪
三叩興祝取祭文及祔食紙位焚于庭衆出主人
納木主徹退日中而餕春一舉布席于堂東西北
上陳椅琖匙箸如其人數傳祭食于燕器熱酒饌
族姓至主人肅入序位以行軰年齒為等旅揖即
席進酒饌酬酢如禮湯飯畢長者離席告退主人
送于門外諸子弟皆隨以出徹僕人餕餘食皆盡
月朔望日主人及家衆夙興盥洗啟寢室然燭詣
香案前依行軰序立主人上香訖子弟奉茶主人
獻茶復位率衆一跪三叩興徹茶闔室衆退若家
有吉事主人盥洗然燭焚香以其事告行禮如朔
望儀
庶人家祭儀
為龕于正寢之北奉高曾祖禰神位歲逢節序薦
果蔬新物每案不過四器羹飯具其日夙興主婦
治饌主人率子弟設案然鐙啟室奉神主于案上
以昭穆序主人立于香案前家衆序立于主人下
以行軰為先後主人上香一跪三叩興主婦陳七
箸醯醬薦羹飯果羞跪叩如儀主人酌酒進于各
位前凡三次皆跪一叩興畢主人率衆一跪三叩
興納主于室徹退日中衆餕神食歲一舉論行輩
先後同行序齒列坐酒行飯已肅揖以退月朔望
日供茶然香鐙行禮告事亦如之均與庶士儀同
皇朝文獻通考卷一百二十四
