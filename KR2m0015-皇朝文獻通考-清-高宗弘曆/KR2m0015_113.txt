欽定四庫全書
皇朝文獻通考卷一百十三
宗廟考(七)
太廟
時享
雍正十三年九月己亥
皇上登極癸丑定三年内享
太廟儀
皇上親詣或遣官恭代俱用禮服作樂先期齋戒用素
服冠綴纓緯
視祝版用禮服時
上定行持服三年之禮
二年七月乙巳以營修
奉先殿恭奉
列祖
列后神牌暫安
太廟遣官祗告
太廟
八月定素服不入
廟之制是月甲子
皇上諭今因修
奉先殿恭請
列祖
列后神牌暫安奉
太廟中殿八月初九日
太宗文皇帝忌辰十一日
太祖高皇帝忌辰此二日朕親詣
太廟中殿行禮著總理事務王大臣會同禮部查明禮儀
具奏和碩莊親王允禄等覆奏向來恭遇
列祖
列后忌辰
皇上親詣
奉先殿俱用素服至時享
太廟及告祭
皇上親詣俱用朝服並無素服入
廟之制再禮部等前奏
奉先殿興工告成之間朔朢一切祭祀俱遵康熙十八年
修
奉先殿例彼時遇
列祖
列后忌辰
聖祖仁皇帝未嘗
親詣
太廟中殿今
太祖
太宗忌辰未便於
太廟素服行禮應請停止至八月二十三日
世宗憲皇帝再週之期
皇上親詣
雍和宫行禮則禮制周備
皇上純孝之思已展是
世宗憲皇帝忌辰
太廟行禮亦應停止從之二十一日
上詣
雍和宫供奉
世宗憲皇帝聖容行禮二十三日
上詣
雍和宫
聖容前行禮
十月戊申以
奉先殿工竣恭奉
列祖
列后神牌還御遣官祗告
太廟
五年七月癸巳
勅所司稽載祭器太常寺少卿蔣炳奏寺庫貯祭器俱
有印冊惟
太廟
社稷壇祭器未設印冊雖内監經收無憑稽考請
勅下禮部會同太常寺將新舊祭器敬謹造冊用印一
存禮部一存太常寺以重典守得
旨著照所請行
六年十一月丙寅
命審定
太廟樂章字譜
七年七月戊午朔
命樂部大臣總修太常寺樂並釐正樂員(詳見樂考)同日
飭太常寺樂部勤習樂律(詳見樂考)
十二年十月
命享
廟派宗人府王公一人監視執事宗室人員是月己未
諭向來祭享
太廟獻爵獻帛例用侍衛及太常寺官朕御極後俱令用
宗室人員蓋因宗支繁衍實惟
祖德所貽
一氣感孚昭格尤為親切且使駿奔走執豆籩有事為榮
亦得服習禮儀陶鎔氣質意蓋有在但演習禮節太
常實所專司宗室既非所屬未必聽其指授嗣後每
逢祭祀之期著派宗人府王公一人前往監視俾進
退優嫻執事有恪以昭誠敬
十三年正月丁亥
命敬造
太廟祭器仿古範銅
十四年五月戊申朔
命禮部尚書侍郎敬典祀事時奉
諭稽古虞書秩宗典朕三禮周宗伯掌邦禮而首以吉
禮事邦國之鬼神示春官典祀職莫重焉乃者
郊壇
宗廟以太常寺專司而禮部堂官不蒞其事非古也治神
人和上下敬服乃職其所有事者何在大學士會同
禮部并會典館總裁官詳議以聞
四十二年正月壬辰以
皇太后升遐重定百日内及二十七月内致祭
太廟服色各儀是日奉
上諭昨據禮部奏
大行皇太后喪儀二十七月之内所有
郊
廟
社稷壇等祭祀援照雍正九年
孝敬憲皇后喪儀素服致祭樂設而不作等因朕以
郊
廟大祀典禮綦重似不應因大喪而稍略其祀因命軍機
大臣查明具奏兹據查稱會典所載康熙年間
列后之事遇大祀典祭日即穿朝服作樂禮部此奏未將
遠年舊例細查僅引雍正九年乾隆十三年近年之
例所辦原未周到今公同酌議二十七月之内如遇
郊
廟大祀仍作樂穿朝服行禮其餘尋常祭祀均用素服致
祭樂設而不作等語所奏甚是
孝敬憲皇后聖母大事係九月二十九日翼日即遇孟冬
時享
太廟彼時禮官或因為時太近不及詳查會典從權率辦
本不可據以為例至
孝賢皇后喪事係三月十一日至仲秋祭祀已在百日
以外尤不當引雍正年間二十七月以内之例其時
禮部所辦本屬未協朕亦忽略看過未為核定今既
知其誤自應更正著交禮部即照軍機大臣所議辦
理其從前誤辦之案不必存稿即以此著為令典同
曰又奉
諭旨雍正十三年
皇考龍馭上賓朕欲持服三年羣臣請循以日易月之例
朕皆未允嗣奉
聖母慈諭令朕持服百日因即遵行然百日釋服後仍素
服滿二十七月今遭
聖母大故自應仍遵
懿旨持服百日昨已明降諭旨矣其素服二十七月亦照
前例惟遇
壇
廟大祀行禮及致齋三日
閱視祝版先期詣
壇并視朝聽政諸事朕從前惟準理而行並未載在令典
此時當詳議及之又如王公大臣官員持服二十七
日而除素服則滿百日用何服色及陪祀齋戒常期
坐班並一切典禮應如何定制亦當酌定章程頃檢
閱雍正十三年王大臣等所定條欵頗為該括著將
原摺交軍機大臣會同辦理喪儀王大臣等悉心詳
議具奏嗣軍機大臣等議奏恭擬
皇上隨時御用服色及酌定王公大臣服色分為兩單
進呈恭候
欽定奉
旨依議
一百日内
皇上服縞素百日釋服之外二十七月内均用素服詣
大行皇太后几筵前冠摘纓緯
一百日内遇
天壇
地壇
太廟
社稷壇等祀俱遣官行禮
皇上遇先期齋戒之日用素服冠綴纓緯帶齋戒牌百
日外
皇上親詣行禮齋戒日常服不掛朝珠
閱視祝版先期宿
壇用常服掛朝珠不御龍袍龍褂祭日朝服作樂還
宫時導迎鼓樂設而不作
一閱視
大行皇太后
冊
寶用素服冠綴纓緯先期齋戒三日亦用素服冠綴纓緯
帶齋戒牌
一百日内祭
奉先殿
皇上戴有纓冠用青袍青褂百日外用珠頂冠藍色袍
金龍褂
一二十七月内祭
夕月壇
歴代帝王廟
先師孔子廟
先農壇廟俱遣官行禮
一百日内遇祭
天壇
地壇
太廟
社稷等壇遣官恭代所遣之官先期省牲視牲咸素服
照常齋戒祭日承祭執事各官咸朝服作樂百日
外二十七月内恭遇
皇上親詣行禮齋戒日用常服掛朝珠
閱視祝版及先期省牲視牲俱用補褂不服蟒袍祭日
咸朝服
一百日内祭
奉先殿隨
駕執事各大臣官員俱用青色袍褂戴有纓帽百日外
用補褂朝珠
一奉移
梓宫至
山陵随從人員在途用青長袍褂帽摘纓緯
禮成後恭奉
神主回京仍用青長袍褂帽綴纓緯
皇上登極以來乾隆元年至五十年時享
太廟
親詣行禮六十六
(乾隆元年正月丙午元年四月乙丑朔)
(元年七月癸巳朔元年十月辛酉朔)
(二年正月乙未朔二年四月己未)
(二年七月丁亥朔二年十月乙酉朔)
(三年正月戊午朔三年四月癸未)
(三年七月辛亥朔三年十月庚辰朔)
(四年正月乙夘朔五年七月己巳)
(五年十月戊戌朔六年四月乙未朔)
(六年十月壬辰朔七年七月戊午朔)
(七年十月丙戌朔九年正月丙戌)
(十年十月己亥朔十一年正月乙亥)
(十一年四月丙寅朔十二年四月庚申朔)
(十二年十月戊午朔十三年七月癸未朔)
(十三年十月壬午朔十四年十月丙子朔)
(十六年正月癸夘朔十六年十月甲午)
(十七年十月戊子朔十八年四月丙戌朔)
(十九年四月庚辰朔二十年四月甲辰朔)
(二十一年十月乙丑朔二十三年四月丙辰朔)
(二十三年十月甲寅朔二十四年十月戊寅朔)
(二十五年四月乙亥朔二十六年四月庚午朔)
(二十七年十月庚寅朔二十八年十月甲申朔)
(二十九年四月壬午朔三十年十月癸夘朔)
(三十一年四月庚子朔三十二年十月辛酉朔)
(三十三年四月戊午朔三十三年十月乙夘朔)
(三十四年十月己酉朔三十六年正月丁未)
(三十七年正月甲辰朔三十七年十月壬戌)
(三十八年十月丙戌朔三十九年十月辛巳朔)
(四十年十月乙亥朔朔四十一年十月己亥)
(四十二年七月甲子朔四十二年十月癸巳朔)
(四十三年十月丁巳朔四十四年十月辛亥朔)
(四十五年十月丙午朔四十六年十月庚午朔)
(四十七年四月丁夘朔四十七年十月甲子朔)
(四十九年十月癸未朔五十年十月丁丑朔)
時享儀歲四時饗
太廟孟春於上旬諏吉夏秋冬於孟月朔先三日禮部尚
書一人詣犠牲所眡牲如儀
右眡牲
是日昧爽太常寺卿率屬恭進齋戒牌銅人於
乾清門均如
郊祀儀
皇帝乃齋於
大内齋宫王公百官各齋於次
右致齋
書祝版
眡割牲(儀均與郊祀同)
先期一日昧爽太常寺設黃案一於
中和殿
御座之南太常寺卿率屬祗候贊事殿内司祝由内閣
恭奉
太廟後殿
中殿祝版暫設
太和殿初昕太常寺卿率欽天監博士至
乾清門奏時
皇帝御補服乘輿出宫至
中和殿後降輿
御殿立左楹前西向司祝由
太和殿恭奉祝版以次行導引如儀至
中和殿奉
後殿祝版恭設案左奉
中殿祝版恭設案右三叩興退太常寺卿二人展祝文
贊禮郎布拜褥
皇帝詣案前恭閱行三拜禮畢太常寺官恭送祝版奉
安
太廟神庫内餘如
北郊祀儀
右閱祝版
其日太常寺卿率屬入
廟潔蠲殿内外藉以㯶薦恭設
後殿
列祖
列后神座於
寝室前
肇祖原皇帝正中
原皇后配
興祖直皇帝左
直皇后配
景祖翼皇帝右
翼皇后配
顯祖宣皇帝次左
宣皇后配均南向恭設
中殿
列祖
列后神座於
前殿
太祖高皇帝正中南向
孝慈高皇后配
太宗文皇帝東位西向
孝端文皇后
孝莊文皇后配
世祖章皇帝西位東向
孝惠章皇后
孝康章皇后配
聖祖仁皇帝東次西向
孝誠仁皇后
孝昭仁皇后
孝懿仁皇后
孝恭仁皇后配
世宗憲皇帝西次東向
孝敬憲皇后
孝聖憲皇后配展
前殿兩廡配饗東通達郡王次武功郡王武功郡王妃
次慧哲郡王慧哲郡王妃次宣獻郡王宣獻郡王
妃次禮親王次睿親王次鄭親王次豫親王次肅
親王次克勤郡王次怡賢親王均西向西信勇公
費英東次宏毅公額亦都次武勲王揚古利次果
毅公圖爾格次䧺勇公圖賴次忠達公大學士圖
海次超勇襄親王策凌次襄勤伯鄂爾泰次大學
士張廷玉均東向以北為上
右設神位
(臣)等謹案雍正九年加直義公費英東為信勇公
忠義公圖爾格為果毅公昭勲公圖賴為䧺勇公
文襄公圖海為忠達公神牌增書而通禮之文因
之惟武勲王揚古利亦追加為英誠公則仍書王
爵
將事之夕夜分太常寺卿率屬入
廟然炬明燈具器陳於案各以其序
帝
后皆同案每案牛一羊一豕一簠二簋二籩十有二豆十
有二爐一鐙二每位豋一鉶一金匕一金箸二南
設三案一少西供祝版一東次西向一西次東向
分奠
帝
后每案香盤一每位奉先制帛一□尊一玉爵三
後殿
前殿同
前殿東案陳壺一實福酒盤一實胙肉東廡十一案皆
牛一羊一簠二簋二籩十豆十每位鉶一西廡九
案皆羊一豕一鉶一簠一簋一籩四豆四又各設
案於東南廡奠尊三每案香盤一每位展親制帛
一(色白)爵三西廡奠尊五每位報功制帛一(色白)餘同
東廡凡牲陳於俎凡帛實於篚凡尊實酒陳以舟
疏布冪勺具工部司官張黃幄於戟門鑾儀衛官
設洗於幄外樂部率太常協律郎設中和韶樂於
殿外階上分東西懸陳武功文德二舞於樂懸之
次並如
郊祀儀
右陳設
陳設畢太常寺博士引禮部侍郎一人詣
後殿
前殿
神位前省眡牲帛齏盛及籩豆豋鉶之實畢並詣東西廡
周眡如儀
右省齏
辨行禮位
前殿門内正中為
皇帝行禮拜位北向殿外階上東西為王以下公以上
拜位階下甬道東西為兩廡分獻官拜位廟廷東
西為百官拜位文官郎中以上武官參領世爵輕
車都尉以上東西各五班重行異等均北向東位
西上西位東上辨執事位司拜褥鑾儀衛官二人
分立於
皇上拜位左右太常寺司祝一人立祝案西東面太常
寺司香三人宗室官司帛三人司爵九人序立東
案之東西面太常寺司香二人宗室官司帛二人
司爵六人序立西案之西東面均北上光祿寺卿
二人立東司香之後西面侍衛二人立西司香之
後太常寺贊賜福胙一人立西司爵之次均東面
北上侍儀禮部尚書侍郎各一人立東案之南西
面都察院左都御史副都御史各一人樂部典樂
一人立西案之南東面均北上太常寺典儀一人
立殿東門外西面階上東西糾儀御史二人禮部
祠祭司官二人立於王公拜位之前引王公行禮
鴻臚寺官二人分立於糾儀官之次均東西面司
樂協律郎樂工序立樂懸之次歌工立樂工之次
樂舞生文武八佾分行序立東列歌工之左西列
歌工之右北面起居注官四人立西階下東面北
上糾儀御史四人禮部祠祭司官二人鴻臚寺官
二人分立於百官行禮位前均東西面掌燎官率
燎人立燎爐南承祭
後殿官拜位設於殿外階上太常寺司祝一人司香四
人覺羅官司帛四人司爵八人糾儀御史四人以
次序立於殿内均東西面太常寺典儀一人立於
殿門外之東掌燎官立位同前
右辨位
其日五鼓鑾儀衛陳
法駕鹵簿(詳見於祭儀北郊)於
午門外陳金輦於
太和門外陪祀王以下公以上按翼集廟街門外候
駕至隨行承祭
後殿官分獻官均先竢於廟南門外陪祀百官序立於
庭左右祗候司祝二人詣
神庫祝案前跪三叩興恭奉祝版先
後殿次
前殿奉安於祝案跪叩如初日出前四刻公一人詣
後殿香几前上香退出殿右門外就階上正中行三跪
九叩禮覺羅官分詣
後殿寢室前跪三叩興恭請四室
神位奉安於殿内
寳座跪三叩興退王一人詣
中殿上香行禮如
後殿之儀宗室官分詣
中殿寢室前跪三叩興恭請五室
神位以次出殿中門太常寺官十人前引由
前殿北門入循殿左轉至殿中依序奉安於
寳座跪三叩興退均就執事位
右請神位
太常寺卿赴
乾清門奏時
皇帝御祭服乘禮輿出宫至
太和門外降輿乘金輦鑾儀衛奉輦納陛内大臣侍
衛前引後扈如常儀執爐燈官左右列行
午門嚴鼓導迎樂陳而不作不陪祀王公以下文武
各官咸朝服跪送太常寺贊禮郎豫引
後殿承祭官由右戟門入至
後殿内垣門外東面立
駕入
太廟街門左門至神路右降輦納陛扶輦如前儀右贊引
左對引太常寺卿二人恭導
皇帝至
太廟南門入左門詣戟門幄次少竢太常寺卿告奉安
神位畢奏請行禮
皇帝出次鑾儀衛官跪奉盥奉巾如儀盥畢入戟門左
門司拜褥官豫布拜褥於殿門内正中贊引對引
官恭導
皇帝陞東階進
前殿左門就拜位前北向立執爐燈官止東階下夾階
左右立侍衛退至東西陛隅僉立前引内大臣止
殿外檐下東西侍立後扈大臣隨侍贊禮郎二人
引承祭
後殿官由内垣右門入升自西階至中階拜位前立贊
禮郎東西各二人引分獻官鴻臚寺官引陪祀王
公百官均就拜位序立典儀贊樂舞生登歌執事
官各供迺職武舞執干戚進贊引奏就位
皇帝就位立
後殿典儀贊執事官各供迺職贊禮郎贊就位承祭官
就位立
右就次盥洗就位
典儀贊迎
神左右司香奉香盤以次進至各案前恭候司樂贊舉迎
神樂奏貽平之章(樂辭俱詳見樂考)協律郎舉麾工歌柷樂作贊
引奏詣香案前暨對引官恭導
皇帝詣
太祖高皇帝香案前對引官至祝案前止立司香案贊引
奏跪
皇帝跪奏上香司香進香
皇帝工炷香三上瓣香興以次詣
太宗文皇帝
世祖章皇帝
聖祖仁皇帝
世宗憲皇帝香案前上香儀同贊引奏復位暨對引官恭
導
皇帝復位立贊引奏跪拜興
皇帝行三跪九拜禮王公百官俱隨行禮協律郎偃麾
工戛敔樂止(凡樂以舉麾鼔柷作以偃麾戛敔止後同)初迎
神時
後殿典儀贊同贊禮郎贊詣香案前贊跪贊上香引承
祭官詣
肇祖原皇帝
興祖直皇帝
景祖翼皇帝
顯祖宣皇帝香案前以次跪上香畢復位行三跪九叩禮
如儀
右迎神
典儀贊奠帛爵行初獻禮司樂贊舉初獻樂奏敉
平之章樂作司樂舉節舞干戚之舞(凡舞以節領之導引進退)
(後同)有司揭尊冪勺浥酒實爵左右司帛司爵以次
進至各
神位前司帛跪獻篚奠於案三叩興司爵立獻爵奠於墊
中各退樂暫止司祝詣祝案前跪三叩興奉祝版
跪案左贊引奏跪
皇帝跪羣臣皆跪贊讀祝司祝讀祝辭曰惟某年月日
孝孫嗣皇帝御名敢昭告於
太祖承天廣運聖德神功肇紀立極仁孝睿武端毅欽安
弘文定業高皇帝
孝慈昭憲敬順仁徽懿德慶顯承天輔聖高皇后
太宗應天興國弘德彰武寬温仁聖睿孝敬敏昭定隆道顯
功文皇帝
孝端正敬仁懿哲順慈僖莊敏輔天協聖文皇后
孝莊仁宣誠憲恭懿至德純徽翊天啟聖文皇后
世祖體天隆運定統建極英睿欽文顯武大德弘功至仁
純孝章皇帝
孝惠仁憲端懿慈淑恭安純德順天翊聖章皇后
孝康慈和莊懿恭惠温穆端靖崇天育聖章皇后
聖祖合天弘運文武睿哲恭儉寬裕孝敬誠信中和功德
大成仁皇帝
孝誠恭肅正惠安和淑懿儷天襄聖仁皇皇
孝昭静淑明惠正和安裕欽天順聖仁皇后
孝懿温誠端仁憲穆和恪奉天佐聖仁皇后
孝恭宣忠温肅定裕慈純贊天承聖仁皇后
世宗敬天昌運建中表正文武英明寬仁信毅大孝至誠
憲皇帝
孝敬恭和懿順昭惠佐天翊聖憲皇后
孝聖慈宣康惠敦和敬天光聖憲皇后曰時屆孟(春夏秋冬)謹
以牲帛醴齋粢盛庶品用展追思伏惟尚
饗讀畢興奉祝版跪安
神位前帛篚内三叩興退樂作贊引奏拜興
皇帝率羣臣行三拜禮興樂止武功之舞退文舞執羽
籥進初奠帛爵時
後殿典儀贊奠帛爵行初獻禮有司揭尊冪勺浥酒實
爵左右司帛司爵以次進至各
神位前殿帛獻爵儀同
前殿司祝詣祝案前跪三叩興奉祝版跪案左贊禮郎
贊跪承祭官跪贊讀祝司祝讀祝辭曰惟某年月
日
孝孫嗣皇帝御名謹遣某官某敢昭告於
肇祖原皇帝
原皇后
興祖直皇帝
直皇后
景祖翼皇帝
翼皇后
顯祖宣皇帝
宣皇后曰時屆孟(春夏秋冬)謹以牲帛醴齋粢盛庶品用展追
思伏惟尚
饗讀畢興奉祝版跪安
神位前篚内三叩興退贊禮郎贊叩興承祭官行三叩禮
興
前殿兩廡贊禮郎引分獻官詣兩廡配饗位前上香執
事生揭尊冪勺浥酒實爵奉篚奉爵各分獻退
右初獻
典儀贊行亞獻禮司樂贊舉亞獻樂奏敷平之章
樂作舞羽籥之舞司爵詣各
神位前獻爵於左儀如初獻
後殿典儀同時贊行亞獻禮司爵獻爵各
神位前如
前殿之儀兩廡隨分獻畢樂止
右亞獻
典儀贊行終獻禮司樂贊舉終獻樂奏紹平之章
樂作(樂同亞獻)司爵詣各
神位前獻爵於右儀如亞獻
後殿典儀同時贊行終獻禮司爵獻爵各
神位前如
前殿之儀兩廡隨分獻畢樂止文德之舞退
右三獻
既終獻太常寺贊禮郎一人詣拜位前西向立贊
賜福胙光祿寺卿二人奉福胙詣
神位前拱舉退祗立於
皇帝拜位之右侍衛二人進立於左贊引奏跪
皇帝跪左右官皆跪奏飲福酒右官進福酒
皇帝受爵拱舉授左官奏授胙右官進胙
皇帝受胙拱舉授左官奏拜興
皇帝三拜興又奏跪拜興
皇帝率羣臣行三跪九拜禮興典儀贊徹饌司樂贊舉
徹饌樂奏光平之章樂作徹畢樂止有司徹
後殿饌如儀
右受胙徹饌
皇帝既受福胙太常寺贊禮郎詣
神位前跪奏禮畢請
還寢室三叩興退司樂贊舉
還宫樂奏乂平之章樂作贊引奏跪拜興
皇帝率羣臣行三跪九拜禮興樂暫止典儀贊奉祝帛
送燎司祝司帛詣
神位前咸跪三叩司祝奉祝司帛奉篚興司香詣香案前
跪奉香興以次送送燎所
皇帝轉立拜位旁西向司拜褥官徹拜褥王公百官退
避側立東西面俟祝帛過(仍布拜褥)
皇帝復位立
後殿贊禮郎贊跪叩興承祭官行三跪九叩禮興典儀
贊奉祝帛送燎司祝奉祝司帛奉篚司香奉香恭
送燎所如
前殿之儀樂舞生奉兩廡香帛焚燎樂作贊引奏禮成
暨對引官恭導
皇上自殿左門降東階由東戟門出贊禮郎引承祭
後殿官退王公二人率宗室覺羅官恭奉
後殿
前殿
神位還寢室上香行禮與迎
神同
右禮成神位還御
時饗禮成
皇帝至
太廟南門外神路右乘禮輿導迎樂作奏祐平之章
午門鳴鐘不陪祀王公百官咸朝服跪迎王公隨
駕入至内金水橋恭候
皇帝還宫皆退太常寺官徹
乾清門齋戒銅牌送寺
右乘輿回宫
(臣)等謹案自康熙三十八年十二月定元旦
聖節恭請
太廟後殿
四祖神牌至
奉先殿行禮之處停止即於
太廟後殿照
奉先殿典禮供帛酒籩豆讀祝文遣官致祭嗣後每歲元
旦
聖節
奉先殿行禮時
太廟後殿即遣官致祭茲謹錄祝文於左
元日
後殿祝文維年月日
孝孫嗣皇帝御名謹遣某官某敢昭告於
肇祖原皇帝
原皇后
興祖直皇帝
直皇后
景祖翼皇帝
翼皇后
顯祖宣皇帝
宣皇后曰兹逢元旦歲序方新歲事更始謹以香帛醴齋
粢盛庶品特修祀禮用申追慕之情伏惟尚
饗
皇太后萬夀聖節
後殿祝文維年月日
孝孫嗣皇帝御名謹遣某官某敢昭告於
肇祖原皇帝
原皇后
興祖直皇帝
直皇后
景祖翼皇帝
翼皇后
顯祖宣皇帝
宣皇后曰兹逢
皇太后聖節仰荷
恩佑追慕良深謹以香帛醴齍粢盛庶品特修祀禮用申
報忱伏惟尚
饗
皇帝萬夀聖節
後殿祝文維年月日
孝孫嗣皇帝御名謹遣某官某敢昭告於
肇祖原皇帝
原皇后
興祖直皇帝
直皇后
景祖翼皇帝
翼皇后
顯祖宣皇帝
宣皇后曰兹臣誕辰深承
啟佑莫罄報私謹以香帛醴齋粢盛庶品特修祀禮用展
微忱伏惟尚
饗
皇朝文獻通考卷一百十三
