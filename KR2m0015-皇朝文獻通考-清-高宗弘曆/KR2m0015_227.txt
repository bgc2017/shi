皇朝文獻通考卷二百二十七
經籍考(十七)
子(雜家)
(臣)等謹按雜家一門昉於班史雜之義廣無所不
包隋志所謂兼儒墨之道通衆家之意見王化之
無不貫也顧名墨縱横之屬今已無書黃虞稷千
頃堂書目雖併入雜家亦寥寥無幾至於兼綜六
籍泛濫百家旁及名物象數之細者要皆雜氏之
流品也指歸攸别為類綦繁四庫全書酌劑其宜
析子目凡六首雜學次雜考次雜說次雜品次雜
纂次雜編今從其例以補馬氏之未備焉
息齋藏書十二卷
裴希度撰希度字晉卿號中菴陽曲人崇禎甲戌
進士官監察御史入
國朝官至太常寺少卿
希度例略曰自一卷至十卷皆古先聖賢之前言
往行間出臆見以發攄其底藴十一卷之證可十
二卷之麈譚摘則同人之書札往來與夫坐譚有
涉名教者
衡書三卷
唐大陶撰大陶字鑄采䕫州人官長子縣知縣
格物問答三卷螺蜂說錄一卷聖學真語二
卷
毛先舒撰先舒見經類
(臣)等謹按先舒主王守仁之說而又過之竟以二
氏為儒之根本欲混三教為一蓋末流之失彌巧
而彌離其宗即守仁亦不料流弊之至於此極也
潛齋處語一卷蒙訓一卷
楊慶撰慶見經類
理學就正言十卷
祝文彦撰文彦字方丈海寧人
聖學大成(無卷數)
孫鍾瑞撰鍾瑞字子麟嘉興人
(臣)等謹按是編所引皆講學之語當列儒家類中
然其流品混淆如楊起元輩儼然自號比邱者亦
厠簡牘不可訓矣故改錄於此
拳拳錄二卷顔巷錄一卷晚聞篇一卷
李衷燦撰衷燦號梅村含山人官荆門州知州
栢鄉魏氏傳家錄二卷附家約一卷勸世恒言
一卷
魏裔介撰裔介見經類
萬世太平書十卷
勞大輿撰大輿見史類
新婦譜一卷
陸圻撰圻字麗京號講山錢塘人
(臣)等謹按是編凡五十九條皆詳論為婦承順之
道
龍巖子集十二卷
李丕則撰丕則曲沃人自號龍巖山人順治乙未
進士官金谿縣知縣
唾居隨錄四卷
張貞生撰貞生見史類
圖書秘典一隅解一卷
張沐撰其子煓注沐見經類煓仕履未詳
潛書四卷
唐甄撰甄字鑄萬達州人僑寓蘇州順治庚子舉
人官長子縣知縣
(臣)等謹按宋李覯先有潛書見旴江集甄殆未覩
其書故偶同其名
五倫懿範八卷
不著撰人名氏舊本題曰天台鹿門子
天方典禮擇要解二十卷
劉智撰智字介廉江寧人回回之裔
(臣)等謹按智嘗搜取回回國經典七十種譯為天
方禮經復撮其要為此編蓋智雖宗回教頗習儒
書文亦雅贍可觀然以僻謬之根柢欲借文詞以
飾之此不可得之數也
進善集(無卷數)
張天柱撰天柱字孟高號擎菴秀水人
懿言日錄一卷二錄一卷續錄一卷别錄一卷附
禮闈分校日記一卷七規一卷
王喆生撰喆生字素巖崑山人康熙壬戍進士官
翰林院編修
方齋補莊(無卷數)
方正瑗撰正瑗字引除號方齋桐城人康熙庚子
舉人官至陕西潼商道
公餘筆記二卷
張文炳撰文炳見經類
文炳自序曰官浙江安吉州州判時嘗奉檄校刊
欽定朱子全書
御纂周易折中得益窺聖學之始終全體大用多所發明
容膝居集雜錄六卷
葛芝撰芝字龍仙崑山人
苕西答問一卷
吳學孔錄其師羅為賡講學語為賡號西溪南充
人康熙中官烏程縣知縣
續箋山房集略十八卷
鄭道明撰道明字希濓號松岡懷寧人乾隆丙辰
副榜貢生
頤菴心言一卷
喬大凱撰大凱見經類
聖學逄原錄十八卷
金維嘉撰維嘉號潛川休寧人
右雜家類雜學
菰中隨筆三卷
顧炎武撰炎武見經類
義府二卷
黃生撰生見經類
藝林彙考二十四卷
沈自南撰自南字留侯吳江人順治壬辰進士官
山東蓬萊縣知縣
汪汾序曰彙考所載諸書皆有辨正者閱之足以
益智祛疑又所采必載書名令習其書者可一望
而知欲觀原文者亦可按籍以求其體例皆非近
世類書所能及
修潔齋閒筆四卷
劉堅撰堅字青城無錫人
堅自序略曰同邑顧宸有辟疆園習察一書綴輯
未竟因刺取數十則以附益之
天香樓偶得十卷
虞兆漋撰兆漋字虹升嘉興人康熙初諸生
言鯖二卷
吕種玉撰種玉字藍衍長洲人
事物考辨六十二卷
周象明撰象明見經類
潛邱劄記六卷
閰若璩撰若璩見經類
若璩孫學林識語曰劄記卷一至六乃大父有疑
即錄自為問難之書其中有已校訂者有止存舊
說而未校訂者或謂已校訂者自當付梓未校訂
者乃古人舊說似宜刪去學林以是皆先人疑而
未訂之義何敢妄加去取至卷五一冊乃仲弟學
機竭數年之力尋先人手迹陸續成帙不敢漫為
分析惟依原本付梓以成先志
(臣)等謹按是書傳本有二山陽吳玉搢所刪定者
條理較善學林所刊之本則一字不遺頗嫌蕪雜
故四庫全書錄吳本入
祕閣而以學林本存目焉
天禄識餘二卷
高士竒撰士竒見經類
杭世駿跋曰錢唐高侍郎著書二冊曰天禄識餘
意謂延閣廣内之藏有非窮巷陋儒所得窺見者
今觀其書則笑䐑言鯖豈足以當天厨一臠也迹
其所徵引辨說大半襲前人之舊一二偏解時有
牴牾不觀左傳注妄謂窒皇為冢前之闕不觀漢
書注妄引後漢紀以證太上皇之名不觀水經文
選两注妄詫金虎冰井以實三臺不觀地理通釋
妄分两函谷關為秦漢其尤蹖駁不可據者青雲
二字莆田周方叔以為有四解乃遽以隠逸當之
聚頭扇已見之金章宗詞詠乃謂元時高麗國始
貢銀八两為流本漢書食貨志乃引集韵以為創
獲八米盧郎既見之齊隋两書姚寬叢語云盖關
中語歲以六米七米八米分上中下言在榖取米
取數之多也黃山谷徐師川何嘗誤用乃用元微
之八米詩成未伏盧為證是知一未知二也古人
為學先根柢而後枝葉先經史而後詞章侍郎置
身石渠金匱獲窺人間未見之本而所采擷若此
可以徵其造詣矣
湛園札記二卷
姜宸英撰宸英見史類
畏壘筆記四卷
徐昂發撰昂發字大臨長洲人康熙庚辰進士官
翰林院編修
古今釋疑八卷
方履中撰履中字素北桐城人方以智之子
例略曰是編以所聞於父師者自經史禮樂天地
人身及律歷音韻書有承誤踵謬者輒通考而求
證昔王儉七志一志專收圖譜漁仲見楊佺期京
洛圖方省張華知漢宫千門萬戸之由見杜預公
子譜方覺武平一知魯三桓鄭七穆之故故此書
亦間有圖凡採摭諸書諸說必著其書其人之名
本非完書姑以所得錄之
螺江雜記八卷
張文檒撰文檒見經類
知新錄三十二卷
王棠撰棠字勿翦歙縣人
白田雜著八卷
王懋竑撰懋竑見史類
義門讀書記五十八卷
蔣維鈞編其師何焯校正諸書之文焯字屺瞻長
洲人官翰林院編修緣事褫職後以校書復原官
贈侍讀學士
西圃叢辨三十二卷
田同之編同之字在田德州人康熙庚子舉人官
國子監學錄
樵香小記二卷
何琇撰琇字君琢號勵菴宛平人雍正癸丑進士
官至宗人府主事
管城碩記三十卷
徐文靖撰文靖見經類
掌錄二卷
陳祖范撰祖范見經類
訂譌雜錄十卷
胡鳴玉撰鳴玉字廷佩號吟鷗青浦人歲貢生乾
隆丙辰薦舉博學鴻詞
經史問五卷
郭植撰植字于岸古田人乾隆壬戌進士
識小編二卷
董豐垣撰豐垣字暨之號菊町烏程人乾隆辛未
進士官東流縣知縣
右雜家類雜考
春明夢餘錄七十卷
孫承澤撰承澤見經類
(臣)等謹按是書體例龐雜不可為典要而於勝國
遺刑言之鑿鑿一朝掌故多頼以存頗足為鑒古
家資蒐採焉
棗林雜爼(無卷數)
談遷撰遷見史類
讀書偶然錄十二卷
程正揆撰正揆字端伯孝感人前明崇禎辛未進
士官尚寳司卿入
國朝授光禄寺丞官至工部侍郎
見聞記憶錄五卷
余國楨撰國楨字瑞人别號劬菴遂安人前明崇
禎庚辰進士官富順縣知縣
國楨自序曰生平卷帙盡佚兵火兹特偶舉所憶
惝恍都如夢境
餘菴雜錄三卷
陳恂撰恂字子木本姓曹海鹽人前明崇禎壬午
舉人
冬夜箋記一卷
王崇簡撰崇簡字敬哉宛平人前明崇禎癸未進
士
國朝補選庶吉士官至禮部尚書
(臣)等謹按崇簡襍記先正格言軼事及耳目所見
聞於小說家頗稱徵實
匡林二卷
毛先舒撰先舒見經類
先舒自序略曰蘇氏論古十三篇不立題統名曰
志林盖擬自成一書者也浩蕩轉掣極筆墨之妙
特其持論處稽諸事理時或戾焉因偶為駁正數
段更取他作之類似者併錄之得若干篇名曰匡
林
樗林三筆五卷
魏裔介撰裔介見經類
雕邱雜錄十八卷
梁清遠撰清遠字邇之號葵石正定人順治丙戌
進士官至吏部侍郎
蔣說二卷
蔣超撰超見史類
雲谷卧餘二十卷
張習孔撰習孔字念難歙縣人順治己丑進士官
至山東提學僉事
蒿菴閒話二卷
張爾岐撰爾岐見經類
(臣)等謹按顧炎武與汪琬書自稱精於三禮卓然
經師不及爾岐故原跋以是編為日知錄之亞
池北偶談二十六卷居易錄三十四卷香祖
筆記十二卷古夫于亭雜錄六卷分甘餘話
四卷
王士禎撰士禎見史類
士禎自序池北偶談曰所居之敝廬西為小圃有
池焉老屋數椽在其北書數千卷庋置其中輒取
樂天池北書庫之名名之池上有亭曰石帆暇日
與客坐其中相與論文章流别析經史疑義至
國家之典故歴代之沿革名臣大儒之嘉言懿行時
亦及焉記錄既多第為一書曰談故談獻談藝談
異其無所附麗者稍稍以類相從凡二十六卷
又年譜曰康熙己巳十一月赴京師撰池北偶談
成二十六卷辛巳秋撰居易錄成三十四卷乙酉
續成香祖筆記丙戌四月往于兹山别業憩夫于
草堂山有古夫于亭取義於此即陳仲子所居抑
泉口也己丑在里中著分甘餘話
又自序古夫于亭雜錄曰是書無凡例無次第故
曰雜
暑窗臆說二卷
王鉞撰鉞見史類
鉞自序曰三伏酷毒揮汗之餘取架上書得明人
小說百餘種逡廵讀之隨讀隨筆輯為臆說云
聽潮居存業十卷
原良撰良字鳴喜江西樂安人順治中貢生官寧
都縣訓導
庸言錄(無卷數)
姚際恒撰際恒字善夫徽州人
筠廊偶筆二卷二筆二卷
宋犖撰犖見史類
二樓紀略四卷
佟賦偉撰賦偉字青士襄平人官寧國府知府
(臣)等謹按寧國舊有北樓即南齊謝朓之高齋明
嘉靖中知府朱大器又起文昌臺設書院其下賦
偉更為修治題曰南樓簿書之暇登臨載筆雜錄
見聞故曰二樓紀略
介軒遺筆二卷
史既濟撰既濟字若川鄱陽人
復堂雜說一卷竹村雜記二卷
史白撰白字堅又鄱陽人
山志六卷
王宏撰撰宏撰見經類
尚論持平二卷析義待正二卷事文標異一卷
陸次雲撰次雲見史類
在園雜志四卷
劉廷璣撰廷璣字玉衡號在園鑲紅旗漢軍人廕
生官至江西按察使後降補分廵淮徐道
妙貫堂餘譚六卷
裘君宏撰君宏字任遠新建人康熙丙子舉人
東山草堂邇言六卷
邱嘉穗撰嘉穗見經類
蓉槎蠡說十二卷
程哲撰哲字聖跂歙縣人
王士禎序曰聖跂抱博辨之才具論斷之識無雷
同勦說之弊
道驛集四卷
張祖年撰祖年字申伯湯溪人
讀書隨記一卷續記一卷剰語一卷
不著撰人名氏自題湖上逸人
巵壇對問六卷
江德中撰德中見史類
經史慧解六卷
蔡含生撰含生字天度蕭山人
任菴語略(無卷數)
王建衡撰建衡見史類
嶺西雜錄二卷後海堂雜錄二卷
王孝詠撰孝詠字慧音吳縣人
南村隨筆六卷
陸廷燦撰廷燦字秩昭嘉定人官崇安縣知縣
枝語二卷
孫之騄撰之騄見經類
(臣)等謹按是書大略仿陸佃埤雅一編詮釋花木
蔬果之屬詳其名義兼及偏旁形聲似應入農家
或小學類中但細核體裁兩俱不類故從四庫書
之例附隸於此
諤崖脞說五卷
章楹撰楹字柱天浙江新城人雍正癸丑進士官
青田縣教諭
書隠叢說十九卷
袁棟撰棟號漫恬吳江人
然疑錄六卷
顧奎光撰奎光見經類
瀟湘聽雨錄八卷
江昱撰昱見經類
經史筆記(無卷數)
潘繼善撰繼善見經類
榴園管測五卷
王元復撰元復字能愚號醒齋里貫未詳
數馬堂答問二十卷
黃名甌撰名甌字馭卜福州人
鈍根雜著四卷
周池撰池見史類
右雜家類雜說
韻石齋筆談二卷
姜紹書撰紹書字二酉丹陽人
(臣)等謹按宋周密有雲煙過眼錄記所見古器書
畫略品甲乙紹書是編仿其體例小為異同其辨
别黃氏文王鼎河莊淳化帖等皆鑿然有理可資
考證者固不少也
七頌堂識小錄一卷
劉體仁撰體仁字公勇諸書或作公㦷河南潁川
衛人順治乙未進士官至吏部郎中
研山齋珍玩集覽(無卷數)
孫炯撰炯字挈菴大興人吏部侍郎承澤之孫
研山齋雜記二卷
不著撰人名氏
(臣)等謹按研山為孫承澤齋名然書中所引多承
澤以後事疑亦孫炯所撰也
老老恒言五卷
曹廷棟撰廷棟見經類
初學藝引二十三卷
李仕學撰仕學字亨敏號遜齋揭陽人
右雜家類雜品
豐暇觀頤四卷
不著撰人名氏據自序為順治中人
無事編二卷
項真撰真字不損秀水人前明諸生入
國朝官景陵縣知縣
葉書一卷
黃生撰生見經類
倫史五十卷
成克鞏撰克鞏字清壇大名人前明崇禎癸未進
士入
國朝補選庶吉士官至保和殿大學士
多識集十二卷雅說集十九卷佳言玉屑一
卷牛戒續鈔三卷希賢錄十卷資麈新聞
七卷
魏裔介撰裔介見經類
嗜退菴語存十卷
嚴有榖撰有榖字既方歸安人
有榖子我斯識曰先君子晚年結廬城東隅顔曰
嗜退網羅古名儒碩輔嘉言懿行及隂陽圖緯兵
農禮樂百家衆流之書探綜研究成一家言用以
娛老名曰語存析為内外編外編卷帙稍多故先
梓内編以問世
勝飲編一卷
郎廷極撰廷極見史類
廷極自識曰不飲而勝於飲故名之曰勝飲
經世名言十二卷
蘇宏祖撰宏祖字光啟湯隂人順治丙戌進士官
知縣
宏祖自序曰經世名言者關乎身心之學所謂名
言禆乎出處之微所謂經世也
寄園寄所寄十二卷
趙吉士撰吉士見史類
擇執錄十二卷
王家啓撰家啓字誠菴蔚縣人順治辛邜舉人官
廣東新會縣知縣
聞鐘集(無卷數)
勞大輿撰大輿見史類
同歸集十六卷
吳調元撰調元字雨蒼石城人
國初舉人官教諭
夀世秘典十八卷
丁其譽撰其譽字蜚公如臯人順治乙未進士官
行人司行人
遂生集十二卷
王晫撰晫字丹麓仁和人
晫自序曰予所纂輯中善惡果報捷於影響無非
欲使天下之人不失好生之意天下之物得遂樂
生之情故以遂生為名
畜德錄二十卷
席啓圖撰啓圖字文輿震澤人官内閣中書舍人
宋稗類鈔八卷
潘永因撰永因見史類
四本堂座右編二十四卷
朱潮遠撰潮遠字卓月揚州人
敦行錄二卷
張鵬翮撰鵬翮見史類
學仕要箴五卷
張圻撰圻字邑翼崑山人
徐元文序曰莘田侍御蔣伊集仕學格言圻續為
纂輯凡分十類曰存心曰省身曰型家曰處物曰
養蒙曰舉業曰居官曰臨民曰仕宦曰慎刑
秦氏閨訓新編十二卷
秦雲爽撰雲爽見儒家類
庸行篇八卷
牟允中撰允中字叔庸天津衛人
人道譜(無卷數)
閔忠撰忠歸安人
讀書樂趣八卷
伍涵芬撰涵芬字芝軒於潛人康熙丁邜舉人
硯北雜錄(無卷數)
黃叔琳撰叔琳見經類
孝史類編十卷
黃齊賢撰齊賢字敬思嘉興人
(臣)等謹按孝為百行之原所編頗足發人至性以
其雜入二氏之言故附錄於此
經術要義四卷
高元標撰元標字琴山嘉興人
查浦輯聞二卷
查嗣瑮撰嗣瑮字德尹海寧人康熙庚辰進士官
至翰林院侍講
會心錄四卷
孔尚任撰尚任見史類
尚任自序曰是錄不考出處不次前後不分體例
間有複譌者亦嬾於刪
範家集略六卷範身集略八卷
秦坊撰坊字表行號儼塵無錫人
元明事類鈔四十卷
姚之駰撰之駰見史類
(臣)等謹按元代故實載於說部者最少是書搜羅
頗博典則可觀至有明一代說部紛繁雖未能採
摭賅備然萬歷以後門戸紛爭記錄之書多不足
信之駰殆猶不失闕疑之義
閑家編八卷
王士俊撰士俊字犀川平越人康熙辛丑進士官
至河東總督
養正遺規一卷訓俗遺規一卷從政遺規二
卷教女遺規一卷
陳宏謀撰宏謀見儒家類
學統存二十四卷
宋士宗撰士宗見史類
士宗自序曰周有老莊宋有象山明有文成兼之
宗杲大鑑輩日與吾黨爭理即濓洛關閩復生不
能驟起而勝也
權衡一書四十一卷
王植撰植見經類
植自序曰王充有論衡蘇洵有權書衡論皆為一
家之私言而此一書則合古今之嘉言而為之權
衡也
多識類編二卷
曹昌言撰昌言字禹拜新建人
昌言兄茂先序曰余弟聞名山勝蹟異卉竒葩必
周游歴覽考究本末間從野老農夫詢動植情形
得其實歸即筆之於書所著有輿圖輯略多識類
編諸書
養知錄八卷
紀昭撰昭見經類
昭自序略曰人為利欲所昏習俗所染於是盡失
其本心之明豈人本無知哉蓋所以喪其良心者
有由然耳特為指其大義以養其良心良能故曰
養知
閑家類纂二卷
彭紹謙撰紹謙字濟光長洲人乾隆丁邜舉人官
至桃源同知
課業餘談三卷
陶煒撰煒字賓玉秀水人
福夀陽秋(無卷數)
魏博撰博字約之江寧人
言行彙纂十卷
王之鈇撰之鈇號朗川湘隂人
諸儒檢身錄一卷
令狐亦岱撰亦岱字太峯猗氏人官縉雲縣知縣
心鏡編十卷
譚文光撰文光里籍未詳
子苑一百卷
不著撰人名氏
(臣)等謹按此書係衍聖公孔昭煥家藏本其中雜
摭諸子分人倫性行學業政事人事五門雖用意
深至而名實多乖如水經注檀弓等總以子苑名
之殊為未協
右雜家類雜纂
學海類編(無卷數)
曹溶撰溶見史類
莊屈合詁(無卷數)
錢澄之撰澄之見經類
澄之自序曰著易學詩學成思所以翊二經者而
得莊子屈原以莊繼易以屈繼詩足以轉相發明
楊園全書三十四卷張考夫遺書五卷
張履祥撰履祥字考夫桐鄉人
(臣)等謹按履祥初講蕺山慎獨之學晚乃專意於
程朱立身端直鄉黨稱之其書凡十二種類多儒
家之言然如近古錄見聞錄等採前明以來嘉言
懿行則近於傳記農書詳桐鄉物土又農家之流
體例雜糅無可專屬故附隸於雜家類焉
竹裕園筆語十二卷
李曰滌撰曰滌字亦白臨川人前明歲貢生
昭代叢書一百五十卷
張潮編潮字山來徽州人
(臣)等謹按是編皆
國初人雜著或從文集中摘錄或從全書中割取並
非著述強以書名中亦時有改竄凡甲乙丙三集
各五十卷
丹麓雜著十種十卷
王晫撰晫見雜纂類
檀几叢書五十卷
張潮王晫同編
政學合一集(無卷數)
許三禮撰三禮見經類
鈍吟雜錄十卷
馮班撰班字定遠號鈍吟居士常熟人
檢心集十四卷
閔則哲撰則哲字睿先應山人
右雜家類雜編
皇朝文獻通考卷二百二十七
