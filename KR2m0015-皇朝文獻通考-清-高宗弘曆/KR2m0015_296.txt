皇朝文獻通考卷二百九十七
四裔考(五)
南
暹羅
暹羅東廣南南東埔塞古暹羅斛兩國地也地方
千里環國皆山國分郡邑縣隸於府府隸大庫司
大庫司者猶華言布政司也庫司九曰暹羅可刺
細馬足曹本皮細綠束骨胎果平疋倒腦細討丕
六毘府十四曰綵納無老比采東板魯&KR0008;皮疋皮
里采野多鐃千無里細辭滑采欲欵細灣沾奔魁
山縣七十二西北土磽确暹地也東南土平衍羅斛
地也王城分八門城壕磚砌周遭十餘里城中有
小河通舟城外西南居民輳集王居在城西隅另
建城約三里餘殿用金裝綵繪覆以銅瓦室用錫
瓦階砌用錫裹磚欄杆用銅裹木王出乘金裝彩
轎或乘象車其&KR0987;蓋以茭蔁葉為之王每旦登殿
官僚於臺下設氊以次盤膝坐合掌於頂獻花數
朵有事則具文書朗誦上呈候王定奪乃退國王
自明洪武中始用中國賜印
國朝往封
賜以駝紐鍍金銀印文曰暹羅國王其國官制九等一
曰握亞往二曰握步喇三曰握蠎四曰握坤五曰
握悶六曰握文七曰握板八曰握郎九曰握救選
舉由鄊舉於大庫司以文逹於王所王定期試之
咨以民事應答得當即授官服補用否則黜考課
亦以三年為期其文字皆旁行不通漢字明正德
中選留貢使一二人入館肄業後乃稍習漢文其
服餙惟王留髮冠金嵌寳石帽製似兜鍪上衣長
三尺用五綵縀小䄂下用五綵布幔鞋韈用紅縀
官及庶民皆剪髮男女稚結白布纏頭官一等至
四等金嵌寳石帽五等至九等五綵絨縀帽衣俱
兩截襪履用牛皮婦人粧髻於後餙用金銀簮戒
指鐲釧脂粉貧者用銅上衣披五色飛花布幔下
衣五綵織金花幔曳地餘二三寸足著紅黑皮靸
鞋氣候不常地卑濕人皆樓居上聫㯽榔片藤覆
之亦有用陶瓦者無床桌椅櫈但以氊及藤席藉之
而已俗信釋教男女多為僧尼亦居庵寺富貴者
尤敬佛百金之産以半施之亦不自惜死者用水
銀灌口而葬貧則移屍海濱即有群鴉飛啄頃刻
盡所親拾其骨號泣而投之海謂之鳥葬其交易
以海&KR1437;代錢是年不用&KR1437;則國必大疫官民有銀
不得私用皆送王所委官傾瀉成珠用鐵印印文
其上每百兩入税六錢無印文以私銀論罪初犯
斷左指再犯斷右指三犯者死錢榖出入之事取
决婦人婦多智夫聽命焉國人有名無姓為官者
稱握某民上者稱奈某下者稱隘某風俗勁悍習
於水戰大將用聖鐵裹身刀矢不能入聖鐵者人
腦骨也其土産有龍涎香速香金銀香象牙胡椒
藤黃豆蔻蘇木烏木大楓子薔微露西洋閃金花
縀之屬皆充貢物又金石則有金綱鑚寳石花錫
之屬羽毛鱗介則有孔雀五色鸚鵡犀象金絲猴
六足龜之屬花木蔬果則有黃竹萗竹猫竹石榴
子水瓜土瓜之屬香則有丁香沉香樹香之屬又
産羅斛香味清遠似沉香盖以其地得名也明洪
武中入朝賜印文曰暹羅始稱暹羅國我
朝順治九年十二月暹羅遣使請貢并換給印勅勘
合從之自是職貢不絶康熙三年七月平南王尚
可喜奏言暹羅國來餽禮物却不受並請嗣後外
國禁餽邊藩督撫從之四年十一月國王森列拍
臘照古龍拍臘馬嘑陸坤司由提雅普埃遣陪臣
坤司吝喇耶邁低禮等齎金葉表文航海入貢其
文曰暹羅國王臣森列拍臘照古龍拍臘馬嘑陸
坤司由提雅普埃誠惶誠恐稽首頓首謹奏
大清皇帝陛下伏以
新君御世普照中天四海沾帡幪之德萬方被教化之恩
卑國久荷
天朝恩渥未傾葵藿之心今特躬誠朝貢敢效輸欵敬
差正貢使握坤司吝喇耶邁低禮副貢使握坤心
勿吞瓦替三貢使握坤司敕博瓦綈大通事揭帝
典辦事等臣綈航渡海齎奉金葉表文方物譯書
一道前至廣省差官伴送京師進獻用伸拜舞之
誠恪盡遠臣之職伏冀俯垂寬宥不恭微臣瞻仰
天聖曷勝屏營之至謹具表稱奏以聞
上命從優賞賚七年十一月遣陪臣握坤司吝喇耶邁低
禮等來貢時部議以所貢物與會典不符應令後
次補貢得
旨暹羅小國貢物有産自他國者與會典難以相符所少
貢物免其補進以後但以伊國所有者進貢十一年三
月遣使來貢得
旨貢使所擕貨物願至京師貿易則聽其自運或願在廣
東貿易督撫委官監視之十二年二月貢使握坤司吝
喇耶邁低禮等至四月封森列拍臘照古龍拍臘
馬嘑陸坤司由提雅普埃為暹羅國王
賜誥命銀印令握坤司吝喇耶邁低禮等齎回
誥曰來王來享要荒昭事大之誠悉主悉臣國家著柔遠
之義朕纉承鴻緒期德教暨於遐陬誕撫多方使屏翰
躋於康乂彛章具在渙號宜頒爾暹羅國森列拍臘照
古龍拍臘馬嘑陸坤司由提雅普埃秉志忠誠服躬禮
義既傾心以向化乃航海而請封礪山帶河克荷維藩
之寄制節謹度無忘執玉之心念爾悃忱朕甚嘉焉今
封爾為暹羅國王賜之誥命爾其益矢忠貞廣宣聲教
膺兹榮寵輯乃封圻於戱保民社而王纂休聲於舊服
守共球之職懋嘉績於侯封爾其欽哉無替朕命先是
外洋貢船入廣東界守臣查騐屬實進泊河干封
貯所携貢物俟禮部文到始貿易物輙毁壊二十
三年六月國王遣使來貢因疏請嗣後貢船到廣
具報後即次河干俾貨物早得貿易并請本國採
買器用乞
諭地方官給照置辦貢使進京先遣貢船回國次年差船
奉迎
聖勅歸國奏入部議應如所請二十四年十二月閣部議
覆增賞暹羅縀幣表裏五十從之四十七年六月
遣使入貢得
旨貢使所帶貨物聽隨便貿易免其徵税六十一年四月
遣使來貢
賜其國王及王妃紗縀
諭令運米三十萬石於福建廣東寧波等處糶賣並
諭大學士等曰暹羅國人言其地米甚饒裕銀二三錢可
買稻米一石朕諭令分運米石至福建等處於地方甚
有禆益此三十萬石係官運不必收税雍正二年十月
貢稻種果樹加
賜國王蠎緞玉磁等器其船捎目九十六人本係漢人求
免回籍得
旨暹羅不憚險遠進獻稲種果樹恭順可嘉其運來米石
令地方官以時直售賣毋許行戶低昂隨帶貨物槩免
征税捎目九十六人居住該國歴經數代實難勒令歸
還應免回籍以示寬大之典六年二月運米入厦門七
年六月載米船艘因風飄泊其撈回壓船貨物并
免征税七月遣使入貢賞賚如例又加
賜國王蠎縀玉磁等器
御書天南樂國匾額賜之並奉
旨該國遠隔海洋所進方物齎送不易朕欲酌量裁減以
示恩恤遠藩之意但此次既已齎送難以帶回本國着
照往例收納其常貢土物内有束香安息香架裟布疋
等嗣後免其入貢是年貢使到廣呈請採買京弓銅線
等物
上特允之乾隆元年六月國王森列拍照廣拍馬嘑陸坤
司由提雅普埃以嗣立故遣陪臣朗三立哇提等
賫舊篆及方物例貢象一隻因航海故增一以偹
並咨禮部言往時
欽賜蟒龍大袍藏承
恩亭上歴世久遠難保無虞懇再邀
恩賞賜一二每年造福送寺需用銅斤求暫開禁例赴
粤採買部議不可得
旨暹羅遠處海洋抒誠納貢除照定例給賞外可特賞
蟒緞四疋至採買銅觔一節國王稱係造福送寺之
用加恩賞給八百斤後不為例八年九月奉
旨暹羅國商人運米至閩源源而來其加恩之處自當
著為常例嗣後外洋貨船帶米萬石以上者免船貨
税銀十之五五千石以上者免税十之三十一年九
月暹羅商載米進泊閩海或四千三百石或祗三
千八百有零餘皆蘇木鉛錫等貨福建將軍新柱
奏番船載米不足五千之數所有船貨額征未便
援例寬免
上以該番航海遠來仍加恩免其船貨税銀十分之二
次年福撫陳大受奏言閩商前赴暹羅販米其國
木料甚賤應聽造船運回給照查騐報
可自是番船益便往來十四年七月遣使入貢
御書炎服屏藩匾額賜之十六年閩督奏請商人赴暹
羅運米至二千石以上者查明議叙賞給頂帶
上從之十八年二月遣使入貢并懇
賜人葠纓牛良馬象牙并通徹規儀内監部議不可并
飭使臣於歸國後曉諭國王恪守規制益勵敬恭
得
旨方物照例收受其筵宴賞賚著加恩照上次例行並
加
賜人葠二十二年遣使入貢二十七年遣使入貢三十
年十月遣使丕雅嵩統呵沛等賫表入貢三十一
年遣使入貢仍照例
加賞先是乾隆元年暹羅貢使呈稱國王乞
賜蟒龍大袍一二襲奉
旨特賜蟒緞四端十四年入貢
特加賜蟒緞片金粧緞閃緞各二疋錦四疋緞八疋玉
器六件瑪瑙器二件琺瑯器四件松花石硯二方玻璃
器十件磁器百四十六件又因續進黑熊白猿等物
加賞國王庫緞二十疋十八年
特賜人参四觔緞錦共二十疋玉器四件瑪瑙器二件
琺瑯器六件銅煖硯二方玻璃器十件磁器一百
四十件二十二年入貢
特賜國王蟒緞錦緞各二疋閃緞片金各一疋八絲緞
四疋玉器瑪瑙器各一件松花石硯二方琺瑯器
十三件磁器一百四十件二十七年三十一年
特賜物件俱與二十二年同四十六年正月暹羅國長
鄭昭遣使臣朗丕彩悉呢霞握撫突等二人入貢
并奏稱自遭緬匪侵凌雖復土報仇紹裔無人兹
群吏推昭為長遵例貢獻方物得
旨覽國長遣使航海遠來具見悃忱該部知道原表並
發
上於山高水長連日
賜使臣宴暹羅貢道由廣東逹
京師其國都在廣東省西南海道約四十五晝夜可
至始自廣東香山縣登舟乘北風用午針出七洲
洋十晝夜抵安南海次中有一山名外羅八晝夜
抵占城海次十二晝夜抵大崑崙山又用東北風
轉舟向未及申三分五晝夜可抵大真樹港五晝
夜可抵暹羅港入港二百里即淡水洋又五日抵
暹羅城其國西南有大山綿亘由暹羅沿山海而
南為宋腒朥&KR0008;仔六崑大呢皆暹羅屬國
(臣)等謹按暹羅相傳即隋唐時赤土國隋焬帝時
屯田主事常駿至赤土知其國王姓瞿曇氏豈王
崇佛教故從之耶考暹羅舘志則云人皆有名無
姓雖世隔千年而有姓無姓語多不符又暹羅為
扶南别種南史海南諸國傳扶南初以女人為王
號曰柳葉明王圻續通考稱暹羅婦人智量在男
子上其果扶南遺風歟自元明以來世與華通我
朝文命遠敷兼令運載米石津濟内地徛歟休哉比
於明鄭和之下海洋徒收寳物者何啻霄壌而該
國奉琛王享慕義無窮在南方諸國中盖與安南
比埒云
港口
港口國在西南海中安南暹羅屬國也王鄭姓今
王名天錫其沿革世次不可考國中多崇山所轄
地纔數百里有城以木為之宫室與中國無異自
王居以下皆用磚瓦服物制度彷彿前代王蓄髮
戴網巾紗帽身衣蟒袍腰圍角帶以鞾為履民衣
長領廣袖有喪皆衣白平居以雜色為之其地常
暖雖秋冬亦不寒人多裸而以裳圍其下體相見
以合掌拱上為禮其風俗重文學好詩書國中建
有孔子廟王與國人皆敬禮之有義學選國人子
弟之秀者及貧而不能具脩脯者絃誦其中漢人
有僦居其地而能句讀曉文義者則延以為師子
弟皆彬彬如也土産海参魚乾蝦米牛脯
本朝雍正七年後通市不絶經七洲大洋到魯萬山
由虎門入口達廣東界計程七千二百里距厦門
水程一百六十更
(臣)等謹按諸番之於中華皆海為之限港口東埔
寨去粤東止七千里在諸番中為最近觀其宫室
婚姻吉凶之制略與中國同而建文廟設義學俾
國人皆知絃誦以自附於中華之禮教是則聖人
之道之大與
聖朝之化之神也
東埔寨(尹代嗎附)
東埔寨在西南海中海岸多泥名瀾泥尾北枕大
山國中無城池王即山而建府架竹木為之覆以
茅葉民居亦然其尤近海濱者潮汐至則屋為之
浮而上沉而下天時暖而不寒常若春夏衣不以
鈕扣披于其身若已解者下則圍以裙名曰水幔
首蓄髮蒙以花帕自王至于國人無異制惟貴者
始得服綢緞國人皆布以是為等差人柔弱喜飼
象教之撡演禦敵飲食咸用手團以漁獵耕種為
業帶劎入山尋犀角獻尊長以為禮父母喪則薙
髮以黑色為居喪之服土産蘇木象牙白荳䓻螣
黃麖皮㯽榔子黃蠟每冬春間浙閩粤商人往彼
互市近則兼市絲斤及夏秋乃歸粤人之歸也舟
必經七洲大洋到魯萬山由虎門入計程七千二
百里距厦門水程一百七十更國王名竦王丹女
之子簒之不知其姓名安南暹羅屬國也其旁有
尹代嗎國距厦門水程一百四十更亦屬安南暹
羅風俗略與港口東埔寨同
宋腒朥(&KR0008;子六崑大呢附)
宋腒朥在西南海中屬暹羅俗佞佛以手團食男
蓄髮削其髯著衣袴無鞋襪首插雉尾腰繋疋帛
事耕漁常佩刀女椎髻跣足短衣長裙披錦于肩
能紡織土産牛鹿肉蝦米燕窩海參番錫之屬
本朝雍正七年後通市不絶其國距厦門水程一百
八十更旁有&KR0008;仔六崑大呢諸國&KR0008;仔在西南海
中東北與宋腒朥接風俗男子服短衣布幔跣足
持刀女穿花色衣被絲幔足曳淺拖鞋土産燕窩
番錫象牙棉花其國距厦門水程一百八十更西
與六崑國接六崑風俗物産同&KR0008;仔距厦門水程
一百五十更大呢一名大年在西南海中東北與
六崑接男女短衣跣足佩刀執鎗土産胡椒蝦米
燕窩黃蠟牛鹿脯其國距履門水程一百五十更
三國自雍正七年後通市不絶與宋腒朥俱暹羅
屬國
柔佛(丁機奴單呾彭亨附)
柔佛在西南海中背山而國前臨大海歴海洋九
千里達廣東界經七洲大洋到魯萬山由虎門入
口國中無地郭宫室王府即建於海濱府治非磚
瓦所成支以竹木盖以茅葉民皆環山而居亦竹
木茅葉為之崇山峻嶺樹木叢雜野獸縱横天時
雖秋冬亦暖王以柳葉為衣左袵下裳密綴小花
為之佩刀首蓄髮長二三寸蒙以金花帕跣足民
人冠用銅線為胎幔以白布衣短衫或裸而以裳
圍其下體婦女織席挽椎髻肩披錦父母喪則薙
髮衣黑衣為喪服夫皆贅於婦相見以合掌拱上
為禮俗輕生好殺尚佛教喜闘鷄伐烏木拾海菜
時出海劫掠飲食以手忌猪肉嗜烟歲齋一月舉
國絶食見星乃食歴三十日始止土産降香烏木
西國米冰片海参胡椒燕窩之屬亦産沙金鑄花
小金錢為幣康熙五十七年五月柔佛等國番人
利哈等五十三名遭風飄至新安等縣船壊官給
貲糧贍恤兩廣總督楊琳奏言柔佛等國無内地
商船到彼閩粤二省亦無彼國船隻今原船已壊
利哈等永無還鄉之日情殊可憫請給内地船一
隻令難番附合駕歸嗣後如有飄至内地難番原
船可修者給貲修整如船已損壊者給船遣歸奏
入
上從之時方嚴南洋諸國商販之禁迨雍正七年弛禁後
其國通市不絶距厦門水程一百八十更七洲洋
中有神鳥狀如海雁而小長喙色紅脚短而綠尾
羽如箭長二尺許能導人水程呼是則飛去曰否
則仍飛而來献紙謝神翺翔不知所之矣柔佛屬
國有丁機奴單呾彭亨雍正七年後皆通市不絶
丁機奴在西南海中四時皆暖雖隆冬無霜雪崇
山峻嶺蜿蟺相望風俗略同柔佛土産胡椒美甲
於他番餘則沙金冰片沙藤速香等物其國人終
身不出境無航海而來中國者每歲冬春間粤東
本港商人以茶葉瓷器色紙諸物往其國互市乾
隆二十九年以兩廣總督蘇昌奏准帶土絲及二
蠶湖絲浙閩人亦間有往者乃夏秋乃歸必經七
洲大洋至魯萬山由虎門入口達廣東界計程九
千里單呾在西南海中距厦門水程一百三十更
風俗衣服飲食土産與柔佛同彭亨國與柔佛連
山相枕内地商民往柔佛國有轉附番舶至其地
貿易者
亞齊
亞齊在西南海中相傳舊為蘇門答剌國明萬歴
中乃易今稱其王嚴防衛拓宫殿建六門雖勲貴
不得帶刀上殿出乘象象駕亭而帷其外如是者
百餘俾人莫測王所在云風俗男女穿長衣頭纏
白布土産西洋布丁香肉果水安息蘇合油之屬
地本瘠無麥有禾一歲二稔市道稱平内地商船
常往其地貿易
吕宋
吕宋居南海中在臺灣鳳山沙馬畸東南至厦門
水程七十二更其國北面高山遠視若鋸齒俗曰
宰牛坑山有土番屬於吕宋閩人以其地富饒商
販者數萬人往往久居不返至長子孫俗淳樸無
爭訟出入佩刀自衛亦時禮佛誦經父子兄弟不
同寢席晨鳴鐘為日午鳴鐘為夜昏鳴鐘為日夜
半鳴鐘為夜傍午嚴夜禁黃昏張燈火成市國有
機易山産金銀傳聞樹生金豆按騐亦不實也明
萬歴中佛朗機自西北來見吕宋國弱可取遣酋
襲殺王據其國名仍吕宋
本朝崇德中吕宋遣使進貢於明使臣留閩未還順
治三年福建平守臣送其使入
京師四年六月
上錫以服物
賜勅諭於其王遣歸本國康熙五十六年吕宋等國口岸
多聚漢人
聖祖仁皇帝諭令商船禁止南洋貿易雍正五年後通市
如故十三年正月吕宋以麥收歉薄附洋船載榖
二千石銀二千兩海参七百觔來厦門欲易麥二
三千石時提臣王郡以例禁五榖出洋奏請得
旨朕統御寰區内外一體吕宋雖隔重洋朕心並無岐視
國家所以嚴禁五榖不許出洋者乃杜奸商匪類暗生
事端若該國缺少米糧以實情奏聞朕尚酌量豐餘以
濟之今載榖易麥更為情理當從著轉飭有司均平糶
糴俾番船載回以濟其用並將朕旨傳諭來商知之乾
隆十八年六月吕宋番官龍番教魯那羅船被風
飄入内地照例支給口糧護送歸國吕宋大山從
宰牛坑延繞東南至利仔犮水程十二更又南至
甘馬力水程二十一更隔海對峙有五島曰班愛
曰惡黨曰速巫曰猫務烟島各有王人家無所蓄
其東南又有萬老高人物土産俱與吕宋相類由
吕宋正南行有山名息力大山山之東為蘇禄國
(臣)等謹按吕宋自故明時為佛朗機所據今之通
商互市者大率佛朗機人居多然佛朗機本國自
在西北海中勢不得以西北舊名名其東來盤踞
之地故於此仍名吕宋云至明萬歴時奸民望風
滋擾欲往機易山開採吕宋以並無其事拒而不
許事具前史故不悉載
莽均逹老
莽均逹老在東南海中其種類曰巫來由男女服
短衣絲幔跣足以手團食土産海參黃臘烏木㯽
榔之屬
本朝雍正七年後通市不絶其國距厦門水程一百
五十更
噶喇巴
噶喇巴本瓜哇故地巫來由種也後屬荷蘭國在
南海中距福建厦門水程二百八十更計一萬六
千八百里明世諸番互市其國未嘗一至至
本朝始與吕宋蘇禄等通商閩海閩廣間人浮海為
業者利其土産率潛處番疆逗遛不返康熙五十
六年以噶喇巴口岸多聚漢人恐寖長海盗禁止
南洋往來其在外人民不得復歸故土嗣奉
恩旨凡五十六年以前出洋民人限三年回籍然亦尚有
留者雍正五年弛洋禁嗣後通市不絶乾隆元年
閩督郝玉麟復請自康熙五十六年例禁後私去
者不准歸國其例前之民願歸者應聽自便從之
初噶喇巴為荷蘭人所佔委夷目鎮守更代皆聽
荷蘭之命漢人居之者以數萬計生長其地曰土
生仔司漢人貿易者曰甲必丹人有罪則徙之西
隴西隴在西洋中距噶喇巴遠甚荷蘭舊國所屬
地也六年閏六月為羣番所擾荷蘭力不勝遣罪
人禦之許立功後令還噶喇巴罪人奮勇效命戰
屢捷羣番為之退却荷蘭旣有立功贖罪之令又
慮遣還罪人則西隴孤弱一再令噶喇巴調無辜
漢人往代時有甲必丹連富者以漢人在此貿易
惟領票輸銀無調取之例不受命番目拘之被獲
者先後不勝計於是漢人大恐鳴金罷市番目怒
舉火鳴礟相攻殺傷頗多署福建總督策楞提臣
王郡聞於
朝策楞又奏言被害漢人久居番地屢邀寬宥之
恩而自棄
王化按之
國法皆干嚴譴今被其戕殺多人事屬可傷實則孽
由自作但噶喇巴以地隔重洋恃其荒遠㒺知顧
忌肆行殘害恐嗣後擾及商舶請禁止南洋商販俾
知畏懼俟革心向化再為請
旨施恩又廣東道監察御史李清芳奏言商人往東洋
者十之一南洋者十之九江浙閩廣税銀多出於
此一加禁遏則四省海關税額必至於缺每年統
計不下數十萬其有損於國帑一也大凡民間貿
易皆先時而買及時而賣預為蓄積流通不窮今
若一旦禁止商旅必至大困二也應暫停噶喇巴
貿易俟其哀求然後再往至南洋各道不宜盡禁
奏入
上令江浙閩廣督撫詳查議奏嗣兩江總督德沛浙閩
總督那蘇圖署福建總督策楞兩廣總督慶復皆
遵
旨議奏王大臣會同兵部奏言臣等查各督撫所議或
請毋庸禁止南洋商販或請暫禁噶喇巴往來雖
所議不同其大意皆以仰體
皇上懷柔無外之盛心令海外遠夷悔過自新均霑德
澤即議令暫禁噶喇巴者原欲使其畏懼今聞噶
喇巴已將夷目黜責於我船返棹時加意撫慰護
送囑令再往並無擾及商客之意宜仍准其通商
為便奏入
上從之十五年四月閩督喀爾吉善等奏龍溪縣民陳
怡老久居噶喇巴貿易娶夢噶適番女高冷為妾
賄通夷目謀充甲必丹於十四年五月潛回厦門
為地方官訪獲以
聞照例遠遣二十四年禁絲觔出洋二十七年復弛英
吉利瑞璉諸國之禁而南洋噶喇巴諸國飭禁如
故二十九年十二月廣督李侍尭等奏言噶喇巴
諸國仰望
殊恩懇將土絲及二蠶粗絲准一體酌帶其數應以一
千六百觔為率時江南督撫亦以為請懇嚴立限
制不使外番求售無厭或致市價加昂奏入報
可由是南洋諸國皆得衣被
聖朝章采奉職彌謹云
(臣)等謹按諸番在西北者皆來互市在南洋者皆
往而互市人曰本港商人船曰本港商船大約自
十月至二月乘風往自六月至八月乘風回出口
船隻有司於四月内造册報部入口船隻有司於
九月内造册報部此出入之候也本港商船在
聖祖仁皇帝時止准往東洋一帶及安南一國若吕宋噶
喇巴等國皆在禁例迨
世宗憲皇帝及我
皇上御宇以來中外一家特開洋禁海外諸番無不沐
浴膏澤不徒本港商船數十萬衆仰邀利賴也而
防範周詳商船禁帶軍器康熙五十九年廣東提
臣疏奏出洋商人毋許擕帶軍器
上命兩江浙閩兩廣山東各督撫公同議奏僉稱各省自
五十六年以來即禁止商船携帶軍器歴年廵哨
舟師在洋盤查無軍器者為商船有軍器者為賊
艘可使奸良立辨且隨船之篙鎗木棍儘足防身
應請如該提臣所奏將沿海各省出洋商船礟械
軍器概行禁止令該地方官查收如有私帶者從
重治罪地方官不嚴查禁止一并嚴加議處從之
又商船限定帶歸米石雍正七年福建總督高其
倬奏定商船出洋帶歸米石應按船隻大小分别
如有偷漏照接濟外洋例治罪經兵部同王大臣
議應如所請准其照數帶歸仍於入口時確查數
目除米石多餘一併造報查核外如不足原數即
嚴訊偷漏情由照接濟外洋例處絞從之又商船
限定歸期乾隆六年福建按察使王丕烈奏言海
洋風信皆有定期内地往來固屬甚便即外洋諸
番一年一度間有番賬未清致風信久逾躭延隔
歲者謂之壓冬亦止兩年回棹乃近年内地外洋
諸船竟有藉口失風私往各番貿易日久弊生保
無蹤跡詭秘作奸犯科之事請嗣後海船出口如
至内地貿易者查出口處所勘有逾期未歸之船
倘遲至二年後始歸不准復聽其出海貿易至船
往外洋諸番逾期不歸倘遲至三四年始歸者商
人船舵水手飭回原籍安置永遠不許復出海口
其外洋各汛如遇洋船停泊汛防各官照舊掛騐
報查倘有船照已閱多年者即將該船勒令入口
聽地方官訊究經各省督撫議行惟閩浙總督那
蘇圖奏請展期以三年為限從之又商船准帶絲
觔二十九年兩廣總督蘇昌奏言噶喇巴暹羅港
口安南等國夷民聞英吉利諸國准買絲斤冀得
一體邀
恩懇於本港商人往彼國時每船酌帶土絲一千斤二
蠶湖絲六百觔綢縀八折扣算海外屬國霑沐
恩榮即本港商民亦邀藉貿易之資尋經戶部議准如
數配帶仍定以限制每年一次從之此可見
天朝富有四海於慈愛之中寓防制之道内治修而遠
人服真所謂至於海隅日出罔不率俾者矣
皇朝文獻通考卷二百九十七
