皇朝文獻通考卷一百七十三
樂部(十八)
樂歌四
皇帝筵宴樂章
康熙二十二年定
皇帝陞座丹陛大樂奏協平之章
聖皇涖止穆穆皇皇百爾卿士章服斯光吹笙鼔琴式
燕嘉賓萬福既同歸美
一人
皇帝還宫丹陛大樂奏興平之章
湛湛零露維豐之芑猗與在公思皇多士宴示慈
惠以洽百禮敬慎威儀福禄來只
皇帝三大節筵宴樂章
乾隆七年定
進果丹陛清樂奏海宇昇平日之章
海宇昇平日景物熙然徧乾坤草木樂清時河清
海宴麥雙岐麟遊鳳集枝連理風澹澹日依依正
蓬壺乍啟奉
天顔有喜金門嶰竹傳仙吹金猊篆裊香烟細合殿歡
聲殷地一統山河萬年
天子(一解)佳氣佳瑞滿皇畿天門詄蕩御筵披千峯叠嶂
排晴翠動龍蛇日暖旌旗菁葱玉樹萬年枝晏温
温玉戺金墀(二解)天上四序平分歲
皇心惟念小民依一自農功始祁寒暑雨徧疇咨崇墉
櫛比豐樂成民瑞真民瑞茅簷外簫鼓樂豳詩(三解)
溯當年深仁厚澤到於今累洽重熙
皇心繼述踵前徽勤宵旰勅惟時惟幾(四解)孝享吉蠲脩
祀事捧明粢于豆于登祝繁禧為民祈
聖心無逸
天休至
天心錫福
聖無為
聖無為太平恭已垂裳治(五解)得賢臣襄上理賁干旌連
茹彙征至蟬有緌鷺在墀九苞颺彩映朝曦來集
上林枝(六解)民俗恬熙盈寧婦子康衢黃髮偕兒齒
食舊德服新菑想中天堯舜世鼓腹共遊嬉亦越
于兹戴堯天遵舜軌(七解)重譯來時梯航萬里冠裳
玉帛圖王會於萬載太平基想中天堯舜世鼓腹
共遊嬉亦越于兹載堯天遵舜軌(八解)
皇心和豫陽春似自萬類光輝盛美四海共傾葵五雲
齊獻瑞(趨辭)
進酒丹陛清樂奏玉殿雲開之章
玉殿雲開金門春在蓬壺界日月昭回景福齊天
大(一解)乾坤清泰五雲深處是三台看勾陳北指更
閣道南迴明朗朗左樞兼上相爛熒熒龍角枕河
魁際中天珠連壁合仰紫極麕至鳬來
一人有慶萬國春臺(二解)府事脩和籲俊才扇仁風徧九
垓萬方樂育仰栽培
一人宵旰符真宰幾康劼毖天工代民生亦快哉饔飱
厪
聖懷勵憂勤保大持盈泰歌
帝力望堯階(三解)香馥馥葡萄潑醅天漿泛玉罍光灔灔
露從仙掌開北斗傾萬夀觴南山獻延夀杯慶玉
食萬方來(四解)看蓬瀛春暖林巒間早梅喜風和日
麗年華入
睿才况山巔水隈玲瓏萬卉開綠芊芊蘚似茵紅灼灼
花如海雨過也隠隠輕雷(五解)到清和暑風來茂對
乘時長景恢台敞水殿紅紛綠駭曳暄颸楊柳毰
毸(六解)金飈至商序回清秋皓月揚光彩芙蓉初日
舒蓓蕾平疇䆉稏黃雲靄歲登大有萬民歡
皇仁優渥敷天戴(七解)寒雲沍四序該一陽來復天心泰
兕觥釃酒公堂介豐年蜡饗吹豳賽乾資美利本
無言
帝恩廣運真無外(八解)天呈瑞愜
睿懷金鏡光輝玉燭和諧鳴鳳雝喈堯棟上雲影徘徊
舜琴中愠為吾民解奏南薰還阜民財冠裳玉帛
圖王會
皇風蕩蕩
聖德巍巍(九解)淵思往代茅茨土階不圖不繪黃幄心齋
不築崔嵬不重玫瑰不貴腥羶菹醢却猩蜃減豹
胎惟寳賢才亦有鹽梅和舟楫九棘三槐念民依
饑渴殷懷願時和田不汙萊神倉御廪藏精粺五
風十雨無僭無差(十解)日晶熒雲靉靆蓂葉芳生玉
階紺露丹霞接上台
帝居深在蓬萊泛瑶觴玉斝雲罍宫漏銅壺緩緩催頌
元首明哉喜君賡臣拜太平時節萬年杯(趨辭)
進饌中和清樂奏萬象清寧之章
萬象清寧海宇承平瑞日麗彤廷乾主大生坤職
資生四序不言而成
宸居端拱敷皇極
帝道無為法健行五緯明百度貞萬邦額手歡慶(一解)軒
圖麗日懸金鏡堯階蓂莢舒長景陽回黍谷開春
令帝車運轉杓携柄天道本無言
主德惟居敬萬方感頌吾
皇聖(二解)歡幸累洽重熙際太平萬國獻葵誠簪紱盈庭
筐篚充庭圖王會奏咸英微颸不動珠簾捲露溥
溥仙掌高擎酒初馨薦瑶觥共祝
一人有慶(三解)彤墀上花磚布影瑶階上爐烟細生鳳凰
鳷鵲敞雲屏宫漏悄玉壺清(四解)泰階久平大有屢
登上林草木瑞光凝卿雲景星梯航萬國冠裳整
香烟盎盎排蓮井宫殿風微仙樂盈九成韶箾來
儀鳳肅穆
天容睟以清(五解)庭燎初炳仰垂裳
一人有慶明離午正又千道彩霞籠瑞景西山峩峩分
翠黛共南山獻夀北斗天漿溟涬天長地久永兹
九野盈寧萬方綏定(六解)念
世德承
天命况復寳籙鴻圖嘉祥歲歲呈五風十雨九穗雙岐紫
芝朱草榮木華連理更兼之屈軼階前指佞(七解)欣
慶際昌期觀
聖政億萬載培周鼎宵衣旰食日邁月征殫厥心為民
求瘼菖葉抽時花綻杏寫豳風又思省春省秋省
(八解)玉振金聲
皇朝功德慶成從此年年獻兕觥佳節良辰喜交併傾
堯酒堯棟雲生夀籙綿綿天共永(趨辭)
又定上元筵宴樂章
皇帝陞座中和樂奏怡平之章
皇心保太和海宇昇平樂事多瓊樹長新柯冰泮春流
漲玉河晴雲展細羅擎堯酒泛天波花舞鳥能歌
齊拜手賦卷阿
皇帝還宫中和樂奏昇平之章
時雍頌帝堯玉珮鏗鏘慶早朝紫禁瑞烟飄春意
凌寒上柳條和風禁院饒陳仙樂奏簫韶三五正
良宵宫漏永月輪高
除夕元宵上燈中和清樂奏火樹星橋之章
火樹星橋爛煌煌燈月連宵夜如晝春風料峭鈞
天奏徹奏徹簫韶烟雲中瑞靄交籠著鮫鮹錦繡
叢萬花繚繞魚龍夭矯嵩祝聲高(一解)分明是洞天
是絳霄分明是靈臺靈囿靈沼更春光乍到景物
暄妍雨露饒又黃上柳條漏洩青陽在野橋(二解)賀
聖朝
世德遥鬱曈曈日麗層霄
聖嗣
聖重明繼照萬民歡樂萬方熙皥昇平節瑞應昭瓊蕊飄
蕭寳殿開法曲雲璈魚龍夭矯嵩祝聲高(三解)金支
麝氣飄西吠琉璃四照影娥池鳳燭燒百子池涎
爇龍膏九華燈篆烟消寒星纍纍綴銀霄蟻穿九
曲珠光耀好良宵是
皇家景福滔滔(四解)滿山椒花簇百枝嬌月輪正高燈和
月一片冰霄是
皇家景福滔滔(五解)殿當中黼座高春悄銅壺漫敲笙歌
千萬里而遥是
皇家景福滔滔(六解)良宵正好正好良宵看皇都萬井多
娛樂良宵正好正好良宵蓬壺清窈銀海光搖百
和香霏瑶島紫羅囊繡綵飄花匼匝東風吹飽同
慶清朝(七解)小梅梢暗香浮動淡烟籠罩月上柔枝
露滴輕苞今宵裡巷舞衢歌遍寰瀛同慶清朝(八解)
願春光年年好三五迢迢不夜城燈月交奉
宸歡暮暮朝朝成矞成卿萬朵祥雲護帝霄(趨辭)
耕耤筵宴樂章
雍正二年定
進筵奏雨暘時若之章
祥開黼座兮布瓊筵歌迭奏兮天樂宣三推既舉
兮賜豐年五風十雨兮時不愆優渥霑足兮溉大
田
皇心悦豫兮福禄綿
進酒奏五榖豐登之章
龍犂轉兮春風生
帝勤稼穡兮供粢盛戒農用兮勸服耕富教化行兮百
榖成禾九穗兮麥兩莖黍稷種穋兮充棟楹歲登
大有兮怡
聖情堯樽特進兮玉醴盈勞酒禮飲兮邁鎬京
進膳奏家給人足之章
嘉禾炊饌兮雲子芳仙厨瓊粒兮七箸香吾
皇重農兮禮肅將明昭感格兮錫嘉祥千倉萬箱兮百
榖穰崇墉比櫛兮遥相望豐亨樂利兮遍八方家
多充積兮野餘糧含哺鼓腹兮化日長朝饔夕飱
兮夀而康萬邦同慶兮璿圖昌
乾隆七年重定
進果丹陛清樂奏喜春光之章
喜春光將瑞靄集斗杓運農祥正土脈融平野水
泉滋景風至農夫塗脛長隄柳蠒館條桑映蓑共
笠村謳相永頌
元后眉夀萬年育我民四方歡慶(一解)看風烏翔玉樹外
帝座臨瑶階影百辟趨搢笏共朝天摳衣拜田夫
瞻望簫韶奏磬管聲依永寢園内朱櫻初迸玉井
藕十丈移根安期棗似瓜晶瑩(二解)是瑶池來閬苑
薦世間物如何並嵰雪甜王母遠相將笑留核冰
桃還勝吾
皇念菽粟真民命異物捐芳甘俱屏富方榖在歲有秋
勞則思若時恒性(三解)辨土宜頒月令遍紫陌野人
望杏玉盤待賜紅垂上苑櫻(趨辭)
進酒丹陛清樂奏雲和迭奏之章
雲和迭奏聽倉庚載鳴玉壺清漏萬井歡娛桑柘
隂濃綠樹稠紅墻外柳絲微軃鴉黃瘦更桃李暄
妍晴晝
聖天子勞民勸相今日青轅黛耜芳塍如繡(一解)霞觴獻
夀願吾
皇萬年與天齊耉玉斝尊罍栢葉芳馨綠蟻浮彤墀下
緋衣玉帶兼青綬更父老摳趨在後共慶祝
皇圖鞏固從此五風十雨年年大有(二解)
皇心在宥念春風始和不忘耕耨婦子盈寧宵旰仍懷
饑溺憂深宫内心齋常屏瑶池酒喜天耤既栽黃
茂坐廣厦與民同樂但見遐阡邇陌黃童白叟(三解)
芳旨陳金石奏進九醖在廷拜手萬年永錫稱觥
樂有秋(趨辭)
進饌中和清樂奏風和日麗之章
風和日麗時鳥初喚春晴卓午清甽外一犂春雨
玉砌旁萬年芳樹共慶天田成禮後
聖主一遊一豫看零雨桑田疎疎秧馬闐闐村鼓(一解)雲
開寳殿玉案初進金盤齊舉蘭英末盈盈翠醑蓬
池鱠紛紛細縷玉粒長腰雲子飯來自神倉天庾
正樂奏咸英春旗簇仗塗歌巷舞(二解)吾
皇厪念四海黔首吾胞吾與所無逸九功六府繪豳風
築場治圃一粟一絲民力在信是農家辛苦更問
夜求衣亮工熙績治登三五(三解)勸九歌脩六府飭
太史順時[瓜見]土禮成樂備堯厨扇箑蒲(趨辭)
皇帝陞座還宫中和樂章(與三月常朝同)
幸翰林院筵宴樂章
乾隆九年定
皇帝陞座中和樂奏隆平之章
龍文五色偕羽葆亭童法駕來秘閣列清才就日
瞻雲瀛丈隈象緯正三台糺縵縵卿雲迴元首實
康哉舟用楫鼎需梅
皇帝還宫中和樂奏顯平之章
恩光浹面槐瀛洲十八並追陪南山頌有臺酒醴
笙簧霖雨諧帝屣下蓬萊金枝靄秀華堆文光耀
九垓求千里始於隗
進果丹陛清樂奏文物京華盛之章
文物京華盛論道崇儒萃衣冠禮樂在鴻都木天
藻飾舊規模翬飛鳥革何軒翥麟在囿鳳棲梧牙
籖分四庫更芸香辟蠧綺窗青瑣連朱戶飈輪不
隔瀛洲路鈴索丁東風度僚宷雍容鵷行鷺序(一解)
欣遇欣遇小春初五雲深處啟鑾輿鳴鳶風細雲
霞曙擁橋門萬歲山呼詞林曠典古今無泝心源
上接唐虞(二解)聖皇自昔需元輔都俞吁咈矢嘉謨
斆學先稽古旁求爰立夢相符後先疏附左右皆
心膂皆心膂如魚水在藻更依蒲(三解)况我朝雨露
涵濡採瓌材並植天衢承明著作重璠璵欲方駕
子雲相如(四解)
聖學高深超邃古得元珠乙夜丹黃性所娛不知劬琳
瑯宛委圖書府赤文綠字德充符德充符淳龐渾
厚登三五(五解)戞球琳鳴筍虡際中天堂上虞琴撫
獻堯尊接舜壺金虀玉膾出仙厨湛露共沾濡(六解)
琬琰天書鸞翔鳳翥羲文奎畫雲霞護光藻井麗
金鋪矢卷阿零露湑枚馬共嚴徐億萬斯年慶龍
光歌燕譽(七解)勖爾簪裾勉思建樹風雲月露終無
取崇實行是真儒矢卷阿零露湑枚馬共嚴徐億
萬斯年慶龍光歌燕譽(八解)翠華臨幸恩光溥重儒
術榮生藝圃天禄被春風石渠沾化雨(趨辭)
進酒丹陛清樂奏延閣雲濃之章
延閣雲濃蘭臺日麗鑾輿涖香泛玻璃九醖傳仙
醴(一解)深嚴丹地高張黼座面南離看黃庭碧蔭早
清露晨晞錦斒□綵仗和風度玉琮琤香階晝漏
移光瀲灔雲開蓬島露氤氲香裊金猊鳳來丹穴
鶴在軒墀(二解)雲漢為章際盛時命冬官斧藻施雕
楹玉磶煥雲楣采椽不斵無華侈五經貯腹便便
笥臨軒集衆思賢才聖所資慕神仙虚妄誠無謂
惟得士致雍熙(三解)啟天禄斯文在兹宵燃太乙藜
入承明花磚日影移覆錦袍蒙眷禮撤金蓮歸院
遲賜玉膾自蓬池(四解)緬崆峒問道虚懷謁具茨更
金華侍講流清鑒不疲信鴻逵羽儀通經淺漢韋
樂横汾宴鎬京歌在藻思行葦咸英奏春酒初釃
(五解)集簪裾宴鳳池柳外輕颸曲沼漣漪陋宋主賞
花垂釣笑唐宗結綵評詩(六解)班聯肅樂有儀天厨
下逮皆珍味凝甘天酒還如醴御爐靉靆香烟細
賡歌颺拜萬年歡年年侍奉
天顔喜(七解)
天顔喜福履綏太和保合中天世珠聯璧合奎垣麗一
心妙衍圖書秘賡歌颺拜萬年歡年年侍奉
天顔喜(八解)玉河東抱清且漣兮斯干既咏不日成之稽
古論思銀榜親題用作儒林之氣培其根達其支
無二無欺若作和羹為舟楫唯爾攸資思贊襄日
有孜孜亮天工庶績咸熙須將器識先文藝有為
有守汝翼汝為(九解)湛露濃卿雲麗滿院芝蘭臭味
秋水蒹葭寤寐思鶴書時賁巖隈伴青松商雒仙
芝拜手羣歌既醉詩更束帛安車徧山巔水湄得
賢致理聖無為(趨辭)
進饌中和清樂奏玉署延英之章
玉署延英環珮璁珩法駕幸蓬瀛龍口琮琤碧沼
澄清壺天一鏡空明廣筵日近祥雲覆阿閣風微
寳篆縈象緯呈泰階平儒林額手歡慶(一解)
皇心無逸常居敬松軒雲牖勞咨儆深宫遐覽千秋鏡
淵思汲古資脩綆唐虞授受親奎璧圖章炳百年
禮樂於斯盛(二解)多幸朝野從容際治平麟閣集簪
纓鳳敞雲屏鵠立軒庭徵法曲奏咸英青袍紅綬
相輝映露瀼瀼芳瀉瑶觥瑟黃流飫大烹共祝
一人有慶(三解)小山上參差桂影梧桐上雝雝鳳鳴罇罍
次第沐芳馨早斜日映簾旌(四解)三都兩京鼓吹縱
横五車四庫擷菁英大鳴小鳴柏梁黃竹追高咏
仰看五緯駢東井天獻珍符答
睿情何止高陽聚德星(五解)天心籲俊灼知見宅心三俊
自天保定更保佑自天申景命思皇多士生王國
更拔茅連茹多士彙征並進白駒空谷尚無金玉
爾音席珍待聘(六解)行漏永銅烏静從此書帶芊綿
承恩盡向榮五老遊河堯心廣被垂衣文教成萬
方矯首喜蜉蝣蟋蟀氣求聲應(七解)堪慶佩縑囊隨
後乘秘書省龍光炳丹黃點勘削簡汗青勤著述
手讐目覽玉尺冰裁時共凛入承明不須看花影
磚影(八解)玉振金聲儒林徧荷殊榮五色雲從畫棟
生石室芸臺有餘清頌
聖夀悠久高明學海年年仍望幸(趨辭)
平定金川凱旋
皇帝幸豐澤園筵宴樂章
乾隆十四年定
進果丹陛清樂奏景運乾坤泰之章
景運乾坤泰八表歸懷迅除戎玉罍陣雲開一封
箋表達堯階
天顔大霽宣僚宷抒壮略運竒才建膚功奏凱永敉寧
邊界錦江春色消烟靄人工健羨天工代方叔師
干應賽績著旂常榮褒圭玠(一解)指授指授特宣差
何殊吉甫頌平淮運籌帷幄成功快賀澄清宴啟
蓬萊祥光爚煜襲罘罳暖融融瑞氣南來(二解)歸而
飲至垂方策平安火報樂無涯五服施章采萬方
寧謐陟春臺車書玉帛丕冐如天大同天大慶酬
庸列爵耀三台(三解)緬嚴冬旗麾色展喜今春笳鼔
聲諧都緣
廟略聖親裁移時節掃浮雲浮埃(四解)我武維揚羣虎拜
咏良哉來享來王亘紘垓貢金苔洗兵何必臨魚
海作舟端藉濟川才濟川才還資燮理調仙鼐(五解)
望前途戈倒載荷包蒙赦宥加寬貸驅獸散叶鳳
喈用逷蠻方福孔皆琛賮喜盈階(六解)花雨輕篩香
雲結靄鴻鈞氣轉陽和届拖杏頰暈桃腮睠盈筐
嘉實采玉案早安排春並恩長暢
宸襟符
帝賚(七解)三殿歡諧千官樂愷堯樽舜樂欣重再知有喜
永無猜睠盈筐嘉實采玉案早安排春並恩長暢
宸襟符
帝賚(八解)明良遭際光千載喜振旅歡騰中外駿烈協賡
歌鴻猷標史册(趨辭)
進酒丹陛清樂奏聖德誕敷之章
聖德誕敷
皇威遠播資元輔授鉞前驅蕩定昭神武(一解)豨張巴蜀
臨軒推轂掌兵符便霜戈西指更羽騎南趨威凛
凛先聲馳遠徼顫巍巍撻伐審孤虚仰台垣權操
左相寄專閫星耀中樞濯征咫尺尅捷須臾(二解)奮
武揆文秉
聖謨甫臨衝奏捷書耿光揚烈志何如申明紀律嚴軍
伍指揮决勝
天威助風雲八陣圖機宜式範模勵公忠德教忙宣諭
恢覆載宥頑愚(三解)承
睿算天兵勦除何愁蜀道紆卜遄征鷹揚出上都凍日
寒棧入雲嚴風勁雪載塗乘橇走殫勤劬(四解)乍營
開細柳温同挾纊餘凛自天成命聲靈振八區把
宵人剪除握要似摧枯息氛祲淬戈鋋修文德陳
干羽振士氣忠信交孚(五解)競輸誠悔負嵎面縛來
降釡底遊魚開湯網傳宣露布慰堯心不事征誅
(六解)班師慶報捷初鳴笳叠鼓催前部不驚雞犬咸
安堵威名綽著追強弩太平一統萬年歡潛消兵
氣成霖雨(七解)和風扇淑景攄承恩既醉趨鵷鷺端
資啟沃聯心膂儲胥常見風雲護堂廉一德慶昇
平春光怎及恩光溥(八解)沾優渥賜大酺三爵言言
拜錫宫壺饜飫天厨波瀲灔湛露涵濡競稱觥介
夀綏多祐好韶華春盎雲衢垂裳有道開昌宇光
浮玉盞麗映金鋪(九解)龐洪異數羣歌樂胥威馳六
合位重三孤進獻嘉謨出靖邊隅允作中朝砥柱
企都俞佐唐虞百辟嚴趨殿陛山呼師濟濟颺拜
歡娛戞鏘鏘依永笙竽萬斯年玉燭安舒河清海
宴金甌固榮生虎竹喜溢簪裾(十解)日舒長時和煦
萬彙從兹昭蘇寳篆氤氲裊御爐玉缸香泛酴酥
想當年在藻依蒲鎬宴何曾今昔殊慶槐鼎雲需
賡君臣相遇曈曈旭日照
宸居(趨辭)
進饌中和清樂奏日耀中天之章
日耀中天慶祝堯年淑氣正暄妍嫩柳芊綿豔李
飄翩遐方永息烽烟雲峰四起迎宸幄霞綺千重
映御筵韜略宣羽書傳臣鄰雀躍歡忭(一解)和風麗
日祥雲現九天閶闔開宫殿笙簧酒醴昇平宴勲
標麟閣王猷顯寅亮載周官風動徵堯典干戈載
戢民遷善(二解)堪羨衛霍功勞相後先樓可上籌邊
征罰斯專步伐寧愆申軍實督戎旃布昭
聖武彰天罰既來庭底用攻堅福如川酒如泉共沐恩
波不淺(三解)貔貅統山苞禹甸欃槍掃風調舜絃來
威補入雅詩篇車嘽嘽鼓淵淵(四解)王師載旋揚厲
無前温綸鐘鼎姓名䥴安邊定邊天涯静處消爭
戰蠶叢鳥道竒功建高捧霞觴北斗連旌旂柳拂
春風暖一點葵心傍日暄(五解)仙人六膳藉鹽梅分
嘗禁臠玉階舞忭懸日月雙開明雉扇共歡天意
同人意賞九重春色飽德流鶯百囀風光滿美從
看香噴金猊花明上苑(六解)晝漏迥晴霞絢嗣此作
楫為霖台鼎合韋絃雲韶燦設彩仗森排徵歡物
更妍一人有慶定衅藏戈甲文脩武偃(七解)婉孌醉
仙桃催曉箭見花外高□轉治登上理海宇宴然
億萬載兵銷刑措惕厲精勤資拜獻喜今朝最難
忘
皇眷
天眷(八解)贊化調元方蹤周召名賢裒對敷天景福全臨照
恩光浩蕩寰區遍止是甲士三千鰲極高擎欣永奠
(趨辭)
平西凱旋
皇帝幸豐澤園筵宴樂章
乾隆二十五年定
進果丹陛清樂奏聖武光昭世之章
聖武光昭世品彙咸熙看平戎玉塞捲雲霓開疆已軼
漢關西顯承謨烈追前紀朝授鉞暮鳴鼙正三軍
鼓吹便武成誌喜論功青史應無比
天心眷顧
君心慰吉甫平淮遜美績著鷹揚榮分龍衛(一解)堪羨堪
羨亞夫儀晴開細柳拂前麾英風掃盡樓蘭壘擴
車書萬里丕基仙韶一派繞彤墀御爐烟靄瑞霏
霏(二解)投戈解甲風雲會休休士女樂和綏嘉樂承
慈惠九重咫尺凛
天威鴛班鷺隊羣至如星綴如星綴堯階上干羽舞龍
墀(三解)想前兹伊犂大定喜今朝回部全歸鐃歌齊
唱耀旌旗回頭望過東漸西被(四解)
廟算都緣天錫智相機宜乙夜勤勤檄親披壯邊陲月
弓星劍皆精銳邪氛綏靖斬鯨鯢斬鯨鯢從教斧
鉞驅民癘(五解)聽風聲同鶴唳倒前途草木皆兵騎
迎簟食實繒綈前歌後舞盡傾葵回向仰光輝(六解)
笳鼔聲催平安火遞春臺普徧祥光起纘偉績誌
豐碑際昇平揚盛美仙宴錫蓬池億萬斯年集
皇圖符
帝軌(七解)運應昌期師師濟濟御筵載啟瞻雲日威赫赫
德巍巍際昇平揚盛美仙宴錫蓬池億萬斯年集
皇圖符
帝軌(八解)賡歌環慶唐虞際看矯矯師臣拜稽駿烈兆鴻
禧祥和開夀域(趨辭)
進酒丹陛清樂奏禹甸遐通之章
禹甸遐通周疆遠控資良棟撻伐成功庭引來儀
鳳(一解)吾
皇端拱軍書方略授元戎把準夷擴定更朔漠來同奉
玉帛大宛分左右貢瑶琛布露盡西東沛殊恩豺
狼解網思負義梟獍逞兇雉盟既背螳臂稱雄(二解)
師律嚴明主將忠颺征麾拂綵虹衝開朔雪與嚴
風温如挾纊咸歡哄先聲士氣矜餘勇貔貅百萬
雄風雲指顧通笑么麽小醜懷恇悚驚魑魅竄豜
豵(三解)揚我武王師肅雍憑將䟦扈窮諒鳥覆危巢
豈待風釡底魚跡漫逃負嵎虎勢莫容騎甲馬掃
狂童(四解)待風清三窟天山月掛弓更撫懷百雉旌
旗漫蔽空任狼奔匿叢妖氛莫避蹤渡西洱似摧
枯臨拔達如泉湧逢義旆雙殄元兇(五解)競歸懷望
先顒願隸王臣爭效球共瞻舜陛元黃納貢達堯
庭箋表連封(六解)班師至露布工西維部落咸風動
非關矜武窮荒壠鴻謨自是承
先統
聖朝大命一時新勲華千禩膺天寵(七解)
皇心悦式宴崇追陪三殿趨鸞鳳涵濡湛露成歌頌卷
阿再續周詩咏明良此日慶都俞天河洗甲知無
用(八解)葭灰起律應宫銀雪繽紛苑樹雕瓊枤杜歌
融聲窈窕叶羽諧鐘競承恩拜爵玻璃捧喜時清
光耀曈曨金甌永固山河重春生瑞草慶溢祥松
(九解)需雲乍擁晴霞晝烘百僚鵠立瑶珮丁東仙仗
峥嶸芝蓋玲瓏洵是珠輝玉瑩奏師矇間笙鏞偉
烈豐功述
祖歌
宗光奕奕安石來紅響蕭蕭宛馬從東拜氍毺簪黻雍容
油油三爵威儀重鶴聞倡和鳳叶萋菶(十解)醉仙厨
花漏永放牛歸馬功成
帝德醍醐拜賜榮玉階蓂莢葱蘢想當年宴鎬營豐樂
愷興歌今昔同喜瑞靄璇宫更辰居星拱一庭端
拜進瑶觥(趨辭)
進饌中和清樂奏聖治遐昌之章
聖治遐昌牒紀嘉祥六幕仰重光化日舒長瑞啟金閶
照臨亶被殊方星雲爛漫膺天慶風雨和調佐帝
觴廓版章静欃槍
皇威遠域宣暢(一解)金莖玉露融仙掌堯天晴日輝金牓
將軍閫外寒威敞櫜戈進爵春雲盎凌閣紀勲名
瀲灔恩波廣桓桓在泮王猷壯(二解)遐想大業神功
邁漢唐殊策靖疆場兵氣恢揚士馬騰驤申天討
遏蠻荒
廟謨布算風雷捲握韜鈐指授戎行慶綏康載旂常奏
凱師旋舞唱(三解)榆關外蜺旌虎帳邊城望蜂窠蟻
房人皆赤子盡來王清沙漠殪天狼(四解)歸而解装
人盡軒昂葱山蒲海百花香神揚氣揚論勲飲至
先名將金樽次第邀前賞西域葡萄美且芳共欽
王道無偏黨向日葵心率土將(五解)和光駘宕酌瓊
巵珍饈百釀蓼蕭露瀼瞻肅穆
天容真爽朗大官六膳調金鼎向御筵供奉雉扇明開
兩兩雲霞萬狀眄兹瑞氣輝煌三山蓬閬(六解)承燕
喜
皇風鬯從兹斥堠無驚甲胄衅而藏珍符紛郁瑞應駢
羅天心降福穰誕敷文德更阜財解愠薰琴接響
(七解)瞻望沐
皇仁抒衆仰似花柳春前放仙桃錫宴恩溥德洋解戰
袍歡騰貔虎還擬圖形麟閣上靖烽烟願長迓天
錫神貺(八解)酒醴笙簧恩膏欣遍巖廊來享來王曰
是常偃武修文覘治象何異咏洛水泱泱食德飲
和聲教廣(趨辭)
平定兩金川凱旋筵宴樂章
乾隆四十一年定
皇帝陞座中和樂奏隆平之章
玉衡紀正陽昇平景運昌神功著德威揚凱聲競
奏喜起賡揚
皇帝還宫中和樂奏顯平之章
功成愷澤滂兵銷喜氣揚櫜弓矢掃欃槍紫閣酬
庸懋膺賞虎拜沐恩光萬年受祐慶衍無疆
乾清宫普宴宗室樂章
乾隆四十八年定
皇帝陞座奏隆平之章
中天鳳紀開新列堯階繡茵
聖德重華九族親垂光惇敘家人敷仙蓂十葉宜春扇
雍和和氣誾郁祥芬瓊蕤捧日寶鄂承雲
皇帝還宫奏慶平之章
璇霄氣應韶鈞仰重熙令辰行葦恩華衎燕申歡
承麟趾振振霑椒觴芳酎含醇荷龍光光被均瑞
璘彬萬年
聖夀一本天倫
清樂樂章
進茶奏瑞旭中天麗之章
瑞旭中天麗慶溢昌期敞金門嘉敘宗支叢雲五
色蔭仙芝華林萬樹連瑶戺光煜爚景逶迤正韶
風乍吹奉乾清燕喜奉乾清燕喜天家慶篤重光
瑞孫曾四代龍樓侍寳胄衍振振公子九族天親
九重樂事(一解)蕃祉嘉宴播仁慈播仁慈因緣時節
匪遲遲銀潢一派瞻天咫瞻天咫並家人禮拜丹
墀並家人禮拜丹墀寅秋惇敘典行時更鴻儀三
載重提(二解)椒繁瓞衍瓊華紀都從若木秀新枝襲
慶從今始特恩四品列華資雁行接次綵服紆金
紫紆金紫尊其位富貴以親之(三解)棣華篇軒宫展
愛梓材書疆畎敷菑
宸躬教養本無私申天顯庸庸祇祇(四解)合族敦宗傳古
禮肆筵几行葦方苞叶歌詩太平時同榮一體華
連理同莖異畆穗雙岐穗雙岐周家仁政親親始
(五解)况
皇朝洪錫類賁天庥光贊放勲治恩載推禮則宜鳳麟
左右並來儀黃幕受洪釐(六解)影颺蒼旂聲騰仙吹
言情俯講家人禮仙掌露似珠霏仙掌露似珠霏
帕傳柑盤撤荔滿袖共香携寵沐無涯拜恩華玉
案底拜恩華玉案底(七解)寳序相輝
温顔有喜篚筐昭貺便蕃意陳玉帛以將之陳玉帛以
將之燦精鏐列錦綺
御墨與封題寵沐無涯拜恩華玉案底拜恩華玉案底
(八解)曦輪垂照光輝美億萬載花跗韡韡禮樂茂前
徽史書欽
聖瑞(趨辭)
進酒奏珠斗杓迴之章
珠斗杓迴銅龍春靄祥雲繪夀㝢熙臺慶衍靈長
派(一解)天潢嘉會九華敷影扇菱開看天榆銀映更
日杏紅栽輝爛爛綵屏翔玉勝馥霏霏仙木間宫
梅接花茵宗英師濟仰
紫座文治昭回瑞綿姬籙氣盎堯階(二解)化日舒遲景
蕩駘聫萼跗樂耉駘瓜綿百世溯豳邰雲礽萬葉
猗蘭茝蟠根仙李嗤唐代承華懋哉玉牒鏤瓊瑰
導璇源鴨綠三江大球琳品楨榦材球琳品楨榦
材(三解)蹌濟濟寶胄肩排天家一氣培展懿親仁恩敷
睿懷肅肅兮圭瓚醻雍雍也金石諧接武上天街(四解)喜
疇庸五等一番爵賞開慶惇宗九族一般衮繡裁
總擢秀三台一時藩翰才荷龍章寵載頒承鳳綍
銜新拜列座處紫綬青緺(五解)望南山獻頌來辛韭
登盤剛卯鐫牌光豔豔麟衫鶴彩羽翩翩花翎黃
帶(六解)晴雪影映松釵爐烟金穗飄芳靄枌楣牋帖
垂銀薤唐花繡纈珠千琲觚稜鳷鵲旭初昇宫壺
仙漏春如海(七解)祥麟趾威鳳喈金華葩瑵承芝蓋
蒼龍孑蜺颺青旆昭華瑞琯三陽泰周家宗室是
城垣高陽才子多元凱(八解)椒花醴栢葉醅露湛尊
罍霞映罘罳風扇金階黃幄上曦馭徘徊泛瑶觴
玉是和闐采泛瑶觴玉是和闐采二千人歌咢榮
懷
天顔笑語春生藹東西序列昭穆班排(九解)金枝玉蕾蕙
蕊蘭荄棣華孔懷蓼蕭樂愷不立監催不藉卿陪
不用糾儀史在化雍和時麗佳芽逗宫槐頌進臺
萊斟和氣酎象清淮聽和聲樂奮春雷聽和聲樂
奮春雷願年年北斗樽迴東廂夀酒賡歌拜旅酬
禮洽積慶圖開(十解)受洪禧千萬載降福穰穰孔皆
六幕和風扇九垓融融佳氣蓬萊仰堯文蕩蕩巍
巍親睦平章淳化推更行葦篇裁協箾韶天籟五
雲長捧紫霞杯(趨辭)
進饌奏景麗仙瀛之章
景麗仙瀛雲藹
彤庭煜煜燦芝英春風送晴春露含清寳鑪香篆徐縈
羽儀幸接青霄路紳珮欣聯紫闥情鸑鷟鳴蒲箑
生萬年珠樹同慶(一解)
金枝派衍雲礽盛一規
仁壽懸高鏡卿雲色向璿枝映工歌先唱麟之定阿閣
動和風步履三霄聽趨陪邀得
天家幸(二解)堪慶四海熙和際治平
丹陛彩霞明枝耀華苹葉茂祥蓂宣韶濩奏咸英中
天華日曈曈正瀉珍珠滿溢金莖延
皇屬論
宗盟亘古於斯為盛(三解)看樓角初陽暹映聽枝上宫
鶯早鳴
天厨特勅賜芳馨春有脚似
恩榮(四解)金盤自明玉盌自瑩山腴水豢未須稱蘭烝蕙
烝由來禁臠誇珍盛淳熬將出龍頭鼎多是鹽梅
滋味成不須更啖如瓜棗但飽
天恩總益齡(五解)
龍墀位定慶振振寳牒分榮祥鍾鵲果迓多福自
天申景命今朝公姓駢蕃會念靈根式固日榦光華交映
洪釐懋錫好占五色雲邊宗人星炳(六解)晝漏永瑶
階静遥見雉尾雙開
天顔喜氣凝展親誼篤
温綸欵被廣殿樂盈盈氣求聲應仰
聖系彪鴻
一人有慶(七解)深幸鎬京詩同拜命棣萼會安能並分餐
玉食鳳髓麟羹更飄來仙音一片暖律新調笙吹
應飫春膏恰今番人勝花勝(八解)愷樂歌成咸邀四
品殊榮俊髦耆年總玉潢
賚予歸來黃帕擎慶仙源景福凝承彩雲長護蓬萊頂(趨辭)
乾清宫千叟宴樂章
乾隆五十年定
皇帝陞座奏隆平之章
乾隆五十年春月王正日辰
帝世重熙盛典陳高年高會楓宸有盈庭鶴髮臣民望
鑪香開扇輪共尊親年逾書亥福迓重申
皇帝還宫奏慶平之章
雲開黼座氤氲望天回紫宸九拜龍光舞蹈申仙
韶聲遠偏聞退朝班仙仗繽紛到蓬萊攜紫雲散
仙羣
九重曼夀千叟長春
清樂樂章
進茶奏夀愷昇平瑞之章
夀愷昇平瑞慶叶重熙仰
宸躬行健天儀乾符象顯泰階期久於其道唐虞際超
頊俈軼循蜚正宵衣旰食德之純不已德之純不
已輿圖二萬鴻勲啟全書三萬奎文麗允文武
古稀天子四海羲圖萬年軒紀(一解)宴啟拜舞首宗支首
宗支公卿牧伯共追隨歸田人許扶鳩至扶鳩至
更陪臣海外高麗更陪臣海外高麗封翁夀爵上
丹墀並皤皤皓首龐眉(二解)黃鸝練雀羣僚底兜鍪
隊帥旅熊羆濟濟章縫士
宸躬敷錫徧羣黎老農匠藝鼓舞軒鼚喜軒鼚喜春筵
上萬萬萃期頤(三解)溯當年龍光喜起到於今燕翼
謀詒吾
皇繼述茂前徽重開宴重光奠麗(四解)尚爵朝廷先尚齒
觥稱兕千復千人介維祺樂清時東膠養老三王
治南山獻頌九如詩九如詩引年今日多加禮(五解)
况天家諸福備慶曾元
五代同堂喜桐有蕤蘭載猗春風花發萬年枝瓜瓞衍
洪禔(六解)福有由基人惟德致
君王有道嘉祥備風皥皥景熙熙合諸天環大地都是
吉雲垂日月無私普人間添甲子普人間添甲子
(七解)寳翰
天題元音虞陛人分一首賡颺義聫百韻栢梁詩聯百
韻栢梁詩
帝庸歌人七字金石播英詞日月無私普人間添甲子
普人間添甲子(八解)天人嘉應重華世問史策誰能
嫓美珥筆慶昌期稱觴千萬歲(趨辭)
進酒奏紫禁春開之章
紫禁春開壺天雲靄羣仙會願祝臺萊春滿三千
界(一解)春風寰海紫霞同上萬年桮仰乾清辰共正
泰運天開紅瑟瑟初陽升若木白輝輝晴雪在宫
槐换桃符千門懸綵喧爆竹萬戶轟雷南弧獻瑞
北斗㪺醅(二解)大禹崇情惡旨懷但尋常却酒杯獸
樽庭下醴成醅衢樽陌上春濃海瓦樽田畔盤堆
萊同浮玉罍不是等閒排是豳風春酒公堂介稱
觥衆徧九垓稱觥衆徧九垓(三解)雲縵縵巵琢瓊瑰
皚皚暎玉階光灔灔和闐白玉材碧瀣漿芳滿壺
黃封醖甘滿巵德産自西來(四解)有年華九十幾人
壽耉鮐更頭銜一品幾人廊廟材總優老恩推幾
人手賜桮照
天光席近前斟
天酒春生靄三爵也酡貎春回(五解)更芳筵布兩階蒲箑
堯厨桃實瑶臺但到處飽餐沆瀣問何人曾聞天
籟(六解)三百歲合三槐綸扉阿伍兼嵇蔡朝天免使
晨星戴寒風免使朝珂待
天恩頤養享康寧傳來感激羣僚宷(七解)瞻雲日閩嶠來
春巡六度江干届
春綸兩度殊恩沛新銜司業諸生拜持將百五歲春秋
酬恩萬倍籌添海(八解)堯樽沛周賚排如意瓌材繡
縀雲裁鳩杖天街三十兩人帶銀牌萬民衣字寫
皇恩大萬民衣字寫
皇恩大帶鑪煙捧出瑶階兒孫巷陌傳佳話人間誰到
天上初回(九解)山龍綉綵金石雍諧德貫三才堂顔
五代勝上春臺勝拜堯階勝祝華封人在
帝揮絃民阜財夀世羲媧大有埏垓問來朝菜甲挑纔
樂春盤有酒如淮樂春盤有酒如淮願年年天上
春來香山洛社人千倍燕毛禮洽燕喜圖開(十解)願
從今嘉會再夀宿長明上台千叟恩榮宴屢開重
將十體詩排積篇章無量京垓敷錫宜民福孔皆
感雨露恩裁夀佛醍醐海五雲長是繞蓬萊(趨辭)
進饌奏夀宇同登之章
夀宇同登萬國咸寧協氣徧寰瀛三霄露盈三殿
春生
一人端拱乾清鵲鑪鸞扇祥煙裊珠樹銀播繡影榮鷺
序横虎拜成布筵設席同慶(一解)先春瑞雪農祥正
上辛一日豐年定雞竿
詔下新頒令階葦六葉良辰慶迎氣浹旬旂剪綵明朝
勝都來瑞叶筵前應(二解)昭敬白髮蒼顔氣屏營黃
帕正高擎瑶檻如迎瓊陛如繩移雕案近金莖柘
黃繖直龍銜柄望紅雲低傍前楹調寶鼎晉仙羹
捧向
御筵端正(三解)何須侈麟腴鳳脡何須詡駝峰豹羹
君王旰食為民情菲飲食禹功成(四解)綏桃露零碧藕風
清摘梨大谷瑞烟凝金盤幾層安期巨棗如瓜贈
餦餭粔籹高頭飣不是尋常讌席横回城三果徠
包貢
帝耒天禾種得成(五解)龍墀排定啟黃封四豆甘凝天巵
味永看八百瓊筵班列整羣臣長飽
天家禄有田間瓦鬴鼓腹兒孫偕慶今朝筵上又來飽
德堯厨含滋周鼎(六解)執醬爵祝噎哽更有春仲羅
鳩
君王袒割牲古儀傅會諸儒掇拾何如此日誠一堂和
樂仰
君酢臣醻情親禮敬(七解)歡慶玉筵頒
天語命克食賜傳餐盛鼎珍禁臠共得斟羹更招來孫
曾扶掖六膳移歸仙味夐向堯蒲荷分惠衢樽非
幸(八解)授几儀成三千黃髮盈庭今古何人見此曾
億兆京垓讌屢行願長此
萬夀稱觥照世桮明仁夀鏡(趨辭)
皇帝親詣辟雍殿講學
賜茶清樂樂章
乾隆五十年定
仰
君師兼道統集講筵啟圜橋聽
御論宣皇極示綱常五倫敘君仁臣敬家慈孝與國人
交正誠不息維天之命體行健同德乾元亹緝熙
合符前聖(一解)向階前初聽講罷穆穆瞻天垣正左
右趨耆彦服膺誠摳衣拜朝班黌席聖賢裔弟子
青衿整紹心學外王内聖五十載久道而成萬千
歲生民之盛(二解)况鴻儀彰盛典備四門學岐周並
王制云天子曰辟雍笑炎漢三雍非正
訓辭著復古真王政泥古誣重言甲命燕千叟新歲禮
行辨五更舊文論定(三辭)告以成晉玉茗霑渥賜敷
茵共慶一規璧水長隨教澤生(趨辭)
筵宴慶隆舞樂章
乾隆七年定
於鑠
皇清受命於
天光延鴻祚億萬斯年天開令節瑞啟階蓂共球萬國
聖夀千齡粤自我先肇基俄朵長白之山鵲啣朱果綿
綿瓜瓞長發其祥篤生
烈祖積慶重光式廓舊疆東訖海表
聖聖相承永世克紹
右第一章
赫赫
神功龍飛崛起戎甲十三奮迹伊始復讎靖難首克圖倫
天戈一指震懾強隣九姓潛侵滅跡如掃蒙古五
部來奉大號明師四路五日而殱定鼎遼瀋都城
巖巖陣雲五色江冰夜凝天助有德應運而興
右第二章
天亶聰明覆幬下國遠服邇歸誕敷文德四方來附雲集
景從建長命官庶職是綜爰創國書頡文羲畫聲
協元音萬古不易爰定軍制綵旐央央或純或間
永奠八方締造鴻模創成大業錫福無疆慶鍾千
葉
右第三章
佑啟哲嗣光闡前猷昭崇駿德誕迓天庥携貳綏
懷朝鮮歸欵世奉東藩釐爾圭瓚三十五部厥角
稱臣西被佛土重譯來賓濯征有明耀師齊魯電
掃郊圻有而勿取略地松杏屢殪敵軍百戰百克
用集大勲
右第四章
帝德廣運昭受鴻名建國紀元永定大清敦睦九族彝倫
式敘尚德親賢股肱心膂三館是闢鑑古崇儒郊
社禘嘗式賁皇圖爵秩以班六曹承政百工允釐
萬邦表正威鑠函夏德配蒼穹敬承無斁駿烈豐
功
右第五章
帝授神器統一寰瀛剪滅巨寇乾坤載清一著戎衣若雨
甘雨大告武成作神人主
躬親大政飭紀整綱制禮作樂昭示典常納諫任賢慎微
慮遠定律省刑萬世垂憲克勤克儉忠厚開基景
命維新兢業自持
右第六章
聖神建極道冠百王六十一年福祚久長天縱聰明冲齡
御宇孝奉
兩宫德隆千古三孽蠢動一舉蕩平海氛永靖浪息長鯨
親御六師三征沙漠威肅惠懷鋤頑撫弱禹功底績虞典
時巡敷天率土莫不尊親
右第七章
惟
天行健
神聖則之典學勤政作君作師無逸為箴宵衣旰食
一人憂勞綏此萬國文經武緯地平天成中和立極玉振
金聲億萬斯年覲光揚烈敬天勤民體元作哲天
鍳孔彰翼翼後王儀型
皇祖
帝祚遐昌
右第八章
瑶圖炳煥六合雍熙星輝雲爛風雨以時翕受嘉
祥調和玉燭治靄皇風道光
帝籙東漸西被北燮南諧梯航琛賮畢致堯階日升月
恒萬邦蒙福擊壤歌衢嵩呼華祝秩秩盛儀洋洋
頌聲紹休
列祖永慶昇平
右第九章
皇帝七旬萬夀喜起舞樂章
乾隆四十五年定
皇帝萬萬夀福如大海源浩元氣兮和春温澤洋溢兮
彌乾坤
右第一章
歲維庚子恭遇
七旬太平有象鴻禧日新
右第二章
班禪覲從藏十方皈依舉延企瑞靄集豐年廣法
輪宗風被
右第三章
麗正門開詄蕩王公大臣拜舞瞻仙仗旌罨藹芬
芒芒五雲朗鑪煙上
右第四章
敬
天勤民久純德四海敷
皇帝夀萬萬年孔固南山如
右第五章
蒙古衆台吉青海衛拉特愛之如赤子傾心世歸
德
右第六章
土爾扈特歸順武義金川威震如天大德曰生蹈
舞揚庥入覲
右第七章
曼夀多福臚歡無疆如松栢茂萬葉純常
右第八章
皇子及孫曾稱觴介
眉夀祝鴻禧兮歲其有與天地兮同悠久
右第九章
幸盛京筵宴世德舞樂章
乾隆八年
御製
粤昔造清匪人伊天天女降思長白闥門是生我
祖我弗敢名迺繼迺承逮我元孫
右第一章
元孫累葉維
祖之思我西云來我心東依歴兹故土仰溯始謀皇澗過
澗締此丕基
右第二章
於赫
太祖肇命興京哈達輝發數渝厥盟如龍田見有虎風生
戎甲十三王業以興
右第三章
爰度爰遷拓此瀋陽方城周池
太室明堂不寧不靈匪居匪康事異放桀何心底商
右第四章
丕承
太宗允揚前烈倬彼松山明戈耀雪以寡敵衆杵漂流血
惜無故老為余詳說
右第五章
余來故邦瞻仰
橋山慰我追思夢寐之間崇政清寧載啟南軒華而不侈
鞏哉孔安
右第六章
惟我
祖宗欽
天敬神執豕酌匏咸秩無文帷幔再張樽俎重陳弗渝弗
替遵我
先民
右第七章
先民宅兹載色載笑今我來思
聖日俯照爵我周親藎臣並召亦有嘉賓歡言同樂
右第八章
懿兹東土允惟天府土厚水深周原膴膴南陽父老
於是道古有登其歌有升其舞
右第九章
我歌既奏我舞亦陳故家遺俗曷敢弗因渾灝淳休
被於無垠勿替引之告我後人
右第十章
盛京筵宴舞詞
皇天明命篤生
太祖錫之聖智奄有東土於
聖太祖開基創業始制國書同文六合曰若
太宗嗣承
天命肇造區夏仁育義正
太宗如天丕冐純德於鑠
大清懋建皇極興京聿興盛京斯盛惟其至仁九有託
命欽惟
聖皇追慕深思率
祖攸行惠我嘉師敬觀
實錄日星為昭
祖業艱難中心忉忉乃頒
明詔播告臣氓恭謁
祖陵旋軫陪京
皇帝篤誠
珠邱展覲文武從臣駿奔效藎我
皇聖哉細大不遺從臣文武體恤周知乃出邊關乃經
蒙古閱七愛曼蕃部悦舞御光遠臨旃裘畢來
宸衷軫念錫賚恩恢受我
皇恩祝我
聖皇合十膜拜恩膏溥將涖克爾素駕言行狩手格虎
殪馬射熊仆英哉我
皇舍矢如破獲獸孔多萬人腹果爰涖舊邦爰謁
三陵既躬既親我心則平豈敢憚遠豈敢畏險至止禮成
心猶繾綣
皇帝大孝承祭至敬肅將明禋萬邦為鏡
皇仁懋哉重齒敬老清問殷勤德施浩浩盛京涖止臨
朝閱武
御崇政殿恩敷率土
乾清宫普宴宗室世德舞樂章
乾隆四十八年定
天開
聖清覺羅肇興
列祖繼序統一寰瀛
右第一章
溯祥長白垂統發蹟幅員廣大景附悦懌
右第二章
聖皇立極與天比崇純常茀禄昌後隆宗
右第三章
篤親九族
錫恩單厚金黃帶垂峩冠品授
右第四章
枝蕃萼榮
皇情則怡嘉承天和方春載熙
右第五章
璇宫肆筵宗人爰集黼繡盈廷班行辨級
右第六章
皇睠有喜便蕃賚予侍衛賜茶
恩涵露醑
右第七章
肫仁普澤大府頒金
皇慈既渥以洽壬林
右第八章
宗人拜舞臚歡忭祝億萬斯年永綏多福
右第九章
平定金川凱旋筵宴德勝舞樂章
乾隆十四年定
乾隆聖世瀛寓乂康元首惟明股肱惟良景運鴻
昌休德懋著統馭八埏惠液遐布金川小醜蠢爾
冥頑惟時弗率跳梁窮邊用申天討聲罪執言長
驅驛駕油雲斯屯
聖謨廣運决機萬里聿簡賢臣良弼是荷曰忠曰勇經
略戎功心堅金石誠格蒼芎身先烝徒䟦履岩阻
晨夕盡瘁均勞共苦奸宄是殛逆諜是攘國憲孔
昭我武孔揚窟穴犂止巖巢圯止堅卞隳止峻碉
毁止爰禠其魄爰喪其膽震衣股栗潛伏於坎如
鼠竄穴如鱗遊釡號呼哀籲再三求撫元臣執義
憤欲蕩除
帝德好生曰免駢誅六條攸約虔慄遵循
恩綸祇奉解網施仁丕革厥心匍匐奔赴除道築壇香
雲擁路
帝仁覃敷六合滂洋蘇其枯朽錫以再生展也滿兵彌
月成功云何其速
皇猷是憑神功炳焯乾坤軒豁
九重勝算明並日月勒諸琬琰昭諸汗青禮成鉅典樂
奏昇平膚功克奏慶筵是侑太和氤氲翔洽宇宙
卿雲糺縵景緯珠聯梯航琛賮億萬斯年
平西凱旋筵宴德勝舞樂章
乾隆二十五年定
祖志繼成翦滅遠叛籌畫從容疆闢二萬川原式廓乃經
土田
廟算宏深
天心契焉車楞内訌丐恩臣服爵賜王公周恤其屬鬼域
阿首匍匐
帝庭寵以藩服秉鉞專征俘達瓦齊再生曲宥念彼軍
勞崇封晉授阿首狡獪將伏天誅妄冀非分叛於
中途反覆二心棄厥妻子役屬離散巨惡宜爾汲
水萬里欲息燎原似彼狂首徒然自燔竄俄羅斯
疫戕其命遐方尊王獻屍于境滿洲索倫凌波飛
渡奮勇莫當峻嶺爰度俘厥逋逃收彼牲畜取彼
子女如摧朽木弓矢所加賊壘莫禦急思兔脫震
駭無措蠢爾賊衆作亂變更
帝德涵濡惸獨遂生豈曰窮兵豈曰黷武乘時遘會忍
弗遠撫回首在囚解其禁錮甫還庫車流言煽布
惟彼兇渠負君莫比罔念
聖恩能勿切齒伊犂既輯諸部賓服預策久長悉收回
族二賊潰逸命將追遏踰其穴巢直抵巴達爰遣
侍衛乃得其情回長搏顙獻馘輸誠邃古莫稽列
史具在殱寇如斯未有儗類欃槍淨掃寰宇昇平
師出以正中外永清
睿謨惟誠宵旰無逸宏奏膚功
聖心斯懌順我者昌逆我者亡旌别恐遺
天語孔彰酬庸封爵表勇錫名昭兹懋賞章采聿明誅
鋤元惡大功告成如春育物德合清寧
筵宴笳吹樂章
乾隆七年定
牧馬歌
人君之樂恃此紀綱兆民之樂恃我君王室家孔
宜夫君之力朋友有成和輯之德
古歌(與牧馬歌同調)
八種成壊兮實人世之常堕迷網中兮慾鎖與情
韁愚人無識兮樂兹殊未央執空為有兮謬語其
奚當
如意寳(與牧馬歌同調)
不澡心於羣經具本性而無明不服膺於佛乘說
妙行而聽熒
佳兆
一人首出萬國尊親湛恩汪濊普被生民百花敷
榮一日悦目灌頂寳光萬衆所伏
誠感詞(與佳兆同調)
良胡畏哉襄以至誠良胡過哉竭已所能良胡偽
哉語無文飾良胡怠哉罔敢休息
吉慶篇(與佳兆同調)
有君聖明逾戴天有臣靖共勝後嗣健婦持家過
丈夫如意寶珠惟孝子
肖者吟(與佳兆同調)
滅除已罪仗佛真言如欲療病惟良藥存菩提燈
兮出衆生於黑暗知慧梳兮櫛六慾之糾纏
君馬黃
大海之水不可量天府寳藏奚渠央良朋和睦益
無方聖有謨訓垂無疆
懿德吟(與君馬黃同調)
人君能仁蒸黎之父君子和平羣相肺附懿厥哲
人實惟師傅匿智懷私乃民之蠧
善哉行
惟安惟和心意所欲無貳無虞朋友式榖
樂土謠(與善哉行同調)
分人以財惠莫大焉施人以慧寧不踰旃
踏搖娘
日將出兮明星煌煌夀斯徵兮秀眉其龐三十維
壮五十遲暮莫親祖母莫尊祖父
頌禱詞(與搖踏娘同調)
我馬蹀&KR1923;行如流水雋英滿座交親悦喜族䣊姻
婭咸富且貴酌酒為歡既多且旨
慢歌(與搖踏娘同調)
十五歡娛八十衰壮容華茂遲暮悲祖妣最親祖
尊哉
唐公主
遵王之路兮愆尤希素位而行兮夫奚疑
丹誠曲(與唐公主同調)
罔有敗事兮遵道而行長無離析兮順親之情
明光曲(與唐公主同調)
瞻彼日月虛空發光聖君聖母焜燿萬邦
吉祥師(與唐公主同調)
日月之明兮容光必照聖君之明兮蒸黎咸造
聖明時
際聖明時良我福只横被恩澤良我禄只
微言(與聖明時同調)
倏忽變遷順其自然如彼蜃樓余生渺焉
際嘉平(與聖明時同調)
諸惡莫作菩提薩多瞑矇妄行用堕三塗
善政歌
經何本本於宗身何本媪與翁罪何本嗔爞爞福
何本和雍雍
長命詞(與善政歌同調)
靡言不適於道兮水萬派而朝宗夫惟外道之妄
語兮井自畫而不通
窈窕娘
惴惴原獸思全其身兢兢庶士思庇後昆
湛露(與窈窕娘同調)
維彼愚人惟知己身惟此哲人心周萬民
四賢吟
六慾相牽微生是戀嘆彼駒光如夢如電
賀聖朝(與四賢吟同調)
慈悲方便永斷疑情極樂淨土不滅不生
英流行
知之而作兮明哲所由不知而作兮庸愚之儔慮
而後動兮卓彼先覺率而妄動兮是乃下流
堅固子(與英流行同調)
馬蹀&KR1923;兮身不獲康念此身兮本自無常馬騰驤
兮生不獲寕念此生兮本自無生
月圓
良馬之德於田可徵良朋之行相交乃明
緩歌(與月圓同調)
良馬云何乘者所思良朋云何久而敬之
至純辭
惟帝力兮勞來父母力兮免懷乘騏驥兮馳驟仗
巨擘兮弓開
美封君(與至純辭同調)
貢高專美曰惟不仁擁貲自厚不久四分惟不惺
惺乃不戒懼凶心常萌誰與共處
少年行
嗟棄捐於巖穴兮盍遠播夫芳聲嗟終老於草芥
兮盍永垂夫令名
四天王吟(與少年行同調)
悲哉北邙令聞宣揚北邙悲歟青史不渝
宛轉辭
瞻彼中林芃芃萬木旃檀有香生是使獨萬類咸
若攘攘芸芸民之父母首出一人
鐵驪
載飛載翔惟翮是憑為聲為律惟心是經射之能
中惟指是憑交之能善惟和是恒
木槵珠
鷇之成雛兮孚化之功羽用為儀兮賦命之隆迪
彼愚蒙兮惟聖之功明厥本性兮實在已躬
好合曲
維勤斯哲安不可懷溺兹小樂至樂難期
童阜
乾照無私聖教無類謨訓洋洋鍳斯不昧
天馬吟
騏驥不羣蹇驢鴻鵠不偕斥鷃騶虞不邇狐狸聖
哲不昵愚賤
大龍馬吟
疇知幻軀秘此佛性疇不退轉佛恩來證上德墮
落疇其知病下士頓超疇其知競
始條理
福慧天亶誠哉難遘通人達士豈伊易逅
追風赭馬
葱兮蒨兮山有芳蘭僮兮祁兮首有妙鬘
迴波詞
元首明哉首出股肱良哉罕匹賢夾輔兮王室莫
執左道兮蟊賊
長豫
景行行止下民堪憐宜泛愛衆毋逆忠言
平調
騏驥適我體櫜鞬衛我身嘉言資我道經史沃我
心
遊子吟
升彼高阜兮思我故鄉有懷二人兮莫出戶堂陟
彼崔嵬兮思我故鄉有懷二人兮莫出垣墻
平調曲
帝王無逸天地和寧辟公膚敏兆民阜成
高士吟
日之升天為經民之行君為程水之流隨坎盈牝
之遊駒之情
哉生明
非冐於貨賄也感兄弟之敬心非貪於飲食也感
父老之忱誠
高哉行
云何致太平睪然望皇衢人生夫何常善保千金
軀民之不能忘令名照神區子孫振繩繩百千萬
億餘
三章
敬遵佛勑如滋甘雨莫行邪惡種兹罪苦
圓音
身無常花到秋名無常雷不留財無常蜂釀蜜業
無常海發漚
欄杆
賢者斯賢賢不賢不賢賢蜜蜂見花駐蜻蜓去翩
翩
思哉行
千金寳馬不如先人之敝遺嘗盡諸果不如母乳
之甘兮
法座引
電可畏兮時届朱明霜可畏兮五榖將登禍可畏
兮歡樂所成罔不可畏兮憶神魂之初降生
接引詞
火宅無清凉苦途無安樂鳥路誰能攜閻浮難駐
脚
化導詞
閻浮提界如彼高山越之維艱盡却今時大海漫
漫欲度良難
七寳鞍
瞻彼隄岸水則不濫有君牧民當無畔散飛鳥雖
疲寧甘堕地君子固窮之死不二
短歌
嗟余生之歡樂兮似黃離之盈昃感韶光之荏苒
兮似葉上之青色及芳華之當齒兮且喜樂以永
日
夕照
時乎時乎時外無時時其逝矣奚與樂為黃離既
昃定少温暾天光既暮曀曀其隂
歸國謠
皇矣聖世以如仁君懷哉懷哉日遠日分亦有良
朋如兄如弟日遠日離能不遥跂
僧寳吟
投誠皈命即安旦夕如佛塔廟云胡遠别和樂且
耽手足提擕如姊如娣云胡遠離
婆羅門引
酪必成醐父將成祖沙必成邱母將成嫗
三部落
試觀三界漚起漚滅如彼秋雲乍興乍沒
五部落
流水何湯湯吾生如是遊雖有賢聖人誰能少滯
留
平西凱旋筵宴笳吹樂章
乾隆二十五年定
閶闔煌煌鐘鏞鏘鏘鳴鞭祇肅
帝用宴康荷
天純嘏
祖德凝庥從容底定允升大猷
聖德宏敷光被遐邇如拱北辰諸部歸止慈恩覆幬滄
海無量爭先效順奔走來王憲章斯備勝算克成
跳梁羣醜魚貫輸誠
天威震疊小腆惕厲
大君惟仁莫不臣隸
聖教宏敷額手格心月竁同風越邁古今遠謨是協絶
徼安康撫綏之德遍於遐荒乾元功懋滂洽垓埏
巍巍盛德億萬斯年
筵宴番部合奏樂章
乾隆七年定
大合曲
元縡是依明神是祇一心至誠照事勤只巍巍
大君永底烝民中心愛戴稽首來臣念人生之無常兮
合勤修夫善行信百行之咸善兮終和平而神聽
染絲曲
大君至聖教敷率土敉寧萬拜拜跪奉主
公莫
丕顯
元后惠懷萬方國彦棐恭協贊邦常率土之濱誠意溥
將咸拜稽首依戴
聖皇
雅政詞
皇皇
明聖無遠弗燭林林衆庶無思不服元化惠心為善去
惡聖人之邦長生永樂
鳳凰鳴
承乾體元惟我
聖君光開草昧惟我
聖君綱紀庶政惟我
聖君父母萬國惟我
聖君惟我
聖君兮覆幬如天惟我
聖君兮自新新民惟我
聖君兮中外乂安惟我
聖君兮羣慝消淪拜手稽首兮頌溢兆民
乘驛使
大地茫茫大海滄滄豈伊無寳求之奚方自古在
昔為君為王膺圖御宇命不于常實心實政惠此
萬邦聖御大寳繄惟我
皇繄惟我
皇兮疇可與之頡頏
古稀祝嘏樂章
乾隆四十五年藏僧班禪額爾德尼進
宅中和會延鴻祥
法王綏御臨當陽穆穆太紫瞻圜方金城寳界天中央
乾德坤倪德莫量勖哉庶職咸才良滂洋鬯富來
穰穰
宸儀永固歌天慶
右第一章
妙喜如意香嚴開廣場選佛熙春臺
古稀天子萬福偕匪今斯今吉大來隂陽諧燮含八垓
讚宣寳卍雲縵回
右第二章
相光震旦開金輪無疆
聖德夀萬春純純常常維日新矢音來賀颺
尊親
右第三章
賜衍聖公筵宴樂章
乾隆七年定
洙泗發源長麟鳳流芳久眷兹後裔克紹箕裘詩
書教澤延禮樂家聲舊茅社長膺天眷厚際端冕
凝旒桓圭章甫彤庭舞蹈時覲春秋(一解)詔宗伯使
饔人進羞大酋獻酧形虎形鹽訓恭訓儉慈惠兼
施寵錫優勵嘉修素風益懋庶不負
皇朝渥澤旨酒思柔(二解)
又定賜正一真人筵宴樂章
上清碧落誦黃庭游德園道成龍虎衛靈壇法貽
後嗣承天眷來朝金闕頒嘉讌(一解)論論論仙家術
最最最重是無為道德全說說說著這騎鳳與驂
鸞便便便家風殊苦縣恁恁恁役風雷掌握間為
為為黎民蠲灾沴要要要煉心性金丹久自還再
再再守清虛雲月常舒卷願願願
聖天子福如川(二解)
又定賜進士筵宴樂章
啟天門日麗黃金榜趁驊騮緩步青雲上論聖賢
事業無涯量况生平温飽何曾望念鯫生叨渥澤
天來廣雖持寸草心莫報
君恩蕩涓埃矢竭酬天貺(一解)玳筵内金壺玉漿月臺上
絲竹鏗鏘繼自今木天清敞增岱巖不辭土壤(二解)
又定賜武進士筵宴樂章
和風洽泰階平
皇威截烽烟靖念兔罝亦有干城虎頭猿臂交相慶看
雕翮秋來勁(一解)須知道羽扇綸巾還有那弓強箭
勁更兼之武庫縱横效折衝驊騮騁執戈殳衛羽
林備公侯腹心(二解)
鄉飲酒升歌樂章
乾隆十年
御製補笙詩
我逝南陔言陟其岵昔我行役瞻望有父欲養無由
風木何補我逝南陔言陟其屺今我行役瞻望有
母母也倚閭歸則寧止南陔有筍籜實包之孱孱
孩提孰噢咻之慎爾温清潔爾旨肴今爾不養日月
其慆
右南陔三章二章章六句一章八句
有白者華不汚纖塵咨爾士兮宜修其身不修其身
乃貽羞于二人有白者華婉兹静好咨爾女兮宜
修婦道不修婦道乃貽羞于二老白華匪玉湼而
不緇白華匪蘭芬乃勝之我擷白華載咏載思白
華匪玉質玉之令白華匪蘭臭蘭之淨我擷白華載
思載咏
右白華四章章六句
瞻彼阪田厥黍始華胝足腁手嗟嗟我農夫瞻彼
阪田黍華以秀腁手胝足惟勤斯殖茂華有不秀
矣秀有不實矣其雨其雨矣杲杲日出矣惄予愁之
恤矣
右華黍三章二章章四句一章五句
王庚便便東西朔南六符調燮八風節宣王庚容
容朔南西東惟敬與勤百王道同王庚廓廓東西
南朔先憂而憂後樂而樂王庚恢恢南朔東西皇
極孰建惟德之依
右由庚四章章四句
澗松童童蛙黽隣兮邱草萋萋蕩青雲兮凡百君子
慎乃託身兮澗松童童澗則卑兮邱草萋萋邱則
﨑兮凡百君子審乃所依兮有崇者邱物無不遂
有卓者道愚無不智資生育德永植無替
右崇邱三章章六句
在上曰天在下曰地君君臣臣父父子子在下曰
地在上曰天父父子子君君臣臣由其儀矣物則
熙矣儀其由矣物則休矣
右由儀四章二章章四句二章章二句
皇朝文獻通考卷一百七十二
