欽定四庫全書
皇朝文獻通考卷一百五十一
王禮考(二十七)
山陵
世祖章皇帝陵曰
孝陵
孝康章皇后
端敬皇后合葬在遵化州西北七十里昌瑞山本名豐臺
嶺亦曰鳳臺山山脈自太行來重岡疊阜鳳翥龍
蟠嵯峨數百仞前有金星峯後有分水嶺諸山聳
峙環抱左有鮎魚關馬蘭峪右有寬佃峪黃花山
千巖萬壑朝宗迴拱左右兩水分流夾繞俱滙於
龍虎峪崇隆鞏固為
國家億萬年鍾祥福地
康熙元年三月庚戌朔建
世祖章皇帝陵稱曰
孝陵先是順治十八年
詔建
世祖章皇帝饗殿
地宫精選識地理人等令内院禮部工部都察院科道官
員率往會擬至是工成設内侍官員兵丁守護
二年四月辛酉奉移
世祖章皇帝寳宫至
孝陵
五月乙未奉移
孝康章皇后寳宫至
孝陵
六月壬寅奉安
世祖章皇帝
孝康章皇后
端敬皇后寳宫於
孝陵前一日遣輔臣文武三品以上官詣
陵致祭屆日恭奉
世祖章皇帝寳位安設
地宫石牀正中
孝康章皇后寳位安設於左
端敬皇后寳位安設於右畢輔臣跪祭酒衆隨行禮舉哀
各退
癸夘奉安
世祖章皇帝
孝康章皇后
端敬皇后神位於
饗殿致祭是時
饗殿告成稱曰
隆恩殿中一間寢室奉安
世祖章皇帝神位居左奉安
孝康章皇后神位居右右一間奉安
端敬皇后神位均南嚮門為
隆恩門樓為
明樓上懸
孝陵牌匾行奉安致祭禮
世祖章皇帝神位居正中
孝康章皇后神位居左
端敬皇后神位居右均南響讀祝奠獻一如時饗儀是年
封
孝陵山曰昌瑞山從祀
方澤
七年正月庚戌恭建
孝陵神功聖德碑
聖祖仁皇帝御製文曰我國家肇基東土
祖功宗德昭格
皇天恢弘景運於萬年篤生我
皇考皇帝睿聖首出奄有萬邦大孝弘仁武功文德配兩
儀而軼千古既奉冊寳恭上
尊諡惟
陵寢宜有功德之碑謹撰述大概鐫諸貞珉用傳永久叙
曰
皇考世祖體天隆運英睿欽文大德弘功至仁純孝章皇
帝
太宗應天興國弘德彰武寬温仁聖睿孝隆道顯功文皇
帝第九子也
母昭聖慈壽恭簡安懿章慶敦惠温莊康和太皇太后
皇考未誕之先
太皇太后嘗有紅光繞身女侍驚以為火近則不見衆皆
大異之又夢異人授一子曰此統一天下之主也次日
皇考誕生宫内紅光照耀香氣瀰漫經久不散
皇考生而神靈英異非常六齡讀書不假師資一目數行
俱下
太宗甚鍾愛焉甲申嗣登大寳是時流寇肆逆明祚已終
國亡君殉萬姓無歸爰整六師一戰而破百萬之強寇
乃建都燕京齊晉秦豫傳檄底定靖寇救民王師南下
金陵僭號者其臣下執之以降由是下楚蜀平浙閩兩
粤滇黔數年之内以次掃蕩遂成大一統之業治本愛
民師出則嚴紀律毋敢殺掠百姓知民苦賦重盡除明
季加𣲖又停江浙督催織造官免陜西皮張羢褐之貢
罷各省柑橘鰣魚石榴等物之進停止邊外城工蠲𣲖
徵民間助工之餉已臨清燒磚之役减朝鮮進貢之數
定賦役全書修大清律令各衙門規制事例祗奉
太祖
太宗成法治具畢張敬
天尊
祖饗祀親虔孝事
太皇太后晨興問安長跪受教披閱章奏每至夜分勤學
好問擇滿漢詞臣充經筵日講官於景運門内建直房
令翰林官直宿備顧問經書史策手不釋卷遂知性知
天洞悉至道兼綜天文地理禮樂兵刑賦役古今因革
利病之源旁及諸子百家莫不博涉得其要領素衣菲
食不興土木之工親視太學釋奠先師發帑金崇其廟
貌雖太平不弛武備立賢無方丁亥己亥再舉會試間
廣額數以羅人才科場作弊者從重治罪視滿漢如一
體遇文武無重輕破故明人臣朋黨之習尚廉正斥貪
邪時時甄别廷臣以示激勸下詔求言虚懷納諫外官
入覲面諭以愛民勤職詳慎刑獄大辟覆奏再四駁審
命官恤刑各省冤濫者皆得免又停秋决一年閹寺不
使外交立鐵牌示禁命儒臣修
祖宗聖訓順治大訓通鑑全書孝經衍義等書以教天下
臣民詣先農壇躬耕耤田勸農以足民四方水旱災荒
頻發内帑多金賑濟雲貴初平頒發帑金溥賑軍民焦
心勞思惟念軍民疾苦至於故明諸陵設護衛禁樵採
憫崇禎帝死難頒諭祭誄其臣之殉難者予贈䘏其宗
室投順者令畜養樂業其厚待如此我
皇考以精明理政務以仁厚結人心法制則細大無遺德
百則遐邇咸徧故使山陬海澨莫不覃被恩膏東至使
鹿使犬等國西至厄魯特吐魯番等國北至喀爾喀
俄羅斯等國南至琉球暹羅荷蘭西洋海外等數百國
見海不揚波咸曰中國有聖人出焉梯山杭海莫不重
譯來王我
皇考惟是兢業祗慎無一日自暇逸也順治十八年正月
不豫於丁巳日上賓嗚呼哀哉
聖壽二十有四在位十八年葬
孝陵陵豫定於昌瑞山
皇考遺命山陵不崇飾不藏金玉寳器嗚呼故明政亂久
矣
太祖高皇帝
太宗文皇帝誕膺景命定亂無難特以尚德緩兵故也至
我
皇考當流寇殘破明室生民塗炭大兵西下掃平逆寇統
一寰宇非神武不能開基非至聖不能致治謨烈於昭
道法具在雖堯舜之德湯武之功何以尚兹謹拜手稽
首而陳頌曰
天佑下民眷於有德大清受命奄有方域
太祖肇基
太宗弘業
皇考纘緒亶生睿質運協禎符懋建皇極大武布昭剪除
寇賊王師西下一戰而克定鼎燕京綏懷反側指日蕩
平一統萬國怙冒烝民仁恩洋溢罷貢停工以甦民力
立綱陳紀利興弊革成憲周詳有典有則圖治勵精憂
勞日昃萬幾畢理大猷允塞崇儉去奢克勤無逸敷政
優優居心翼翼丕承遺緒永言孝思先意順志恭事
慈幃好學不倦悟道淵微博綜經史百事周知戒勵臣工
首在勿欺賢奸立辨黜陟咸宜纂成文籍洋洋訓詞金
匱是寳萬世可師慎刑薄賦賑救荒災勸農興學富之
教之帝王道貫覆載功齊聲教四訖遐邇不遺殊方重
譯入貢京師治化溥洽道法昭垂休徵駢集洪烈長貽
巍巍
孝陵神爽憑依山苞川拱祥護靈祗鏤詞貞石億禩歌思
孝惠章皇后陵曰
孝東陵在
孝陵之東
康熙五十七年三月壬申奉移
孝惠章皇后梓宫往
山陵
四月乙酉奉安
孝惠章皇后梓宫於
寳城地宫是月奉安
孝惠章皇后神位於
饗殿時
孝惠章皇后山陵禮成並擇吉安葬
皇考諸妃及諸宫人於各墓
隆恩殿中寢室奉安
孝惠章皇后神位左室奉安
悼妃
恭妃
恪妃
端順妃神位右室奉安
貞妃
淑惠妃
寧慤妃神位均南嚮祭日奉
孝惠章皇后神位居中南嚮
四妃神位居左西嚮
三妃神位居右東嚮奠獻行禮與
孝陵同
諸妃奠獻咸用内監
十二月丙辰
聖祖仁皇帝詣
孝惠章皇后陵行期年致祭禮
五十八年二月甲子尊
孝惠章皇后陵曰
孝東陵
禮部等衙門言古來帝后有不合葬而自為陵者
俱就方位定名今
孝惠章皇后陵在
孝陵之東不必另立陵名臣等恭擬尊稱為
孝東陵得
旨是
聖祖仁皇帝陵曰
景陵
孝誠仁皇后
孝昭仁皇后
孝懿仁皇后
孝恭仁皇后合葬
敬敏皇貴妃從葬在
孝東陵之東
康熙十五年二月壬戌建
仁孝皇后地宫興工
(臣)等謹按
孝誠仁皇后於康熙十三年上
尊諡曰
仁孝皇后雍正元年六月始改上
尊諡曰
孝誠恭肅正惠安和儷天襄聖仁皇后
二十年二月
陵寢地宫成癸邜奉移
仁孝皇后
孝昭皇后梓宫於
陵寢
三月辛酉奉安
仁孝皇后
孝昭皇后梓宫於
陵寢地宫
二十八年十月甲戌奉移
孝懿皇后梓宫於
陵寢
癸未奉安
孝懿皇后梓宫於
陵寢地宫
雍正元年二月丁夘尊
聖祖仁皇帝陵曰
景陵大學士等恭擬
聖祖仁皇帝陵名進呈
世宗憲皇帝哀慟不勝親刺指血圈出
景陵兩字
三月丙午奉移
聖祖仁皇帝梓宫於
景陵先是正月總理事務王大臣等議言謹按宋明之禮
梓宫至山陵嗣帝皆不親送宋時以親王宰相充
之明時或以王子親王主之祈
聖上思宋明定制之深意念
宗廟
社稷之重任以慰臣民之心得
旨凡事當遵奉
祖考已行典禮方為盡善前
曾祖母太皇太后發引時
皇考親自躬送至
祖母皇太后發引時
皇考聖躬違和並有足疾尚且親送
梓宫啓行諸王大臣豈能勸止乎親送
皇考梓宫至
山陵朕意已定大臣等勿再強奏
四月辛亥
聖祖仁皇帝梓宫至
景陵暫安奉
享殿
世宗憲皇帝諭扈從諸王大臣曰朕親送
梓宫沿途於大禮雖獲免闕遺而思慕未有窮期朕欲留
住
山陵數日然後回京諸王大臣務體朕意王大臣等合辭
奏言
聖駕奉
皇太后在此若不回鑾
皇太后亦必愈加哀慟所關甚重懇請仍照原議於祭畢
回京乃從之
八月乙丑奉移
孝恭仁皇后梓宫於
景陵
辛未
孝恭仁皇后梓宫至
景陵暫安奉
享殿是日
世宗憲皇帝謁
暫安奉殿
孝陵
孝東陵行禮舉哀畢遂詣
景陵望見
陵門即長慟至
享殿祭酒行禮舉哀傳諭諸王大臣悉至
聖祖仁皇帝梓宫前衆皆感慟良久乃出至黃幄内祗候
孝恭仁皇后靈駕至
世宗憲皇帝跪迎於碑亭前步從入奉安
梓宫於
饗殿之左蘆殿内列
几筵
世宗憲皇帝祭酒行禮舉哀畢傳
諭曰
皇太后素性謙謹事
聖祖仁皇帝數十年未嘗少懈今暫安奉
梓宫於蘆殿
饗殿内見奉
聖祖仁皇帝梓宫
仁壽皇太后前一應供獻及祭文不可由中門出入皆應
於西門行走以仰體我
皇妣謙冲至意
九月丁丑朔奉安
聖祖仁皇帝
孝恭仁皇后梓宫於
景陵前期一日行告祭禮
世宗憲皇帝詣
饗殿於
聖祖仁皇帝几筵前讀文致祭奠獻行禮次詣
孝恭仁皇后几筵前讀文致祭奠獻行禮畢乃暫出至
隆恩門外幄次竢徹祭品少頃復入於
聖祖仁皇帝梓宫前祭酒奉移時
聖駕前行至
明樓前
蘆殿恭奉
聖祖仁皇帝梓宫奉安於龍輴畢復至
孝恭仁皇后梓宫前祭酒舉哀奉安於
聖祖仁皇帝梓宫之右均北嚮
冊
寳各設於
梓宫兩旁行奠獻禮
命凡
聖祖仁皇帝諸皇子皇孫及向日親近大小臣工皆得入
蘆殿瞻仰
梓宫畢乃出至是日
世宗憲皇帝詣
景陵行奠獻禮欽天監奏吉時屆迺於
聖祖仁皇帝梓宫前祭酒三爵次於
孝恭仁皇后梓宫前祭酒三爵各行三拜禮畢至
陵寢門外向北跪哭以竢諸臣恭率校尉先奉
聖祖仁皇帝龍輴入
地宫次奉
孝恭仁皇后龍輴入
地宫奉安
梓宫於寳牀陳
冊
寳於各石案次請
敬敏皇貴妃金棺從葬掩閉
元宫石門
世宗憲皇帝於祭臺前祭酒三爵行禮舉哀衆隨行禮舉
哀畢乃出是時諸王大臣及各官仰見五色祥雲
自西北起覆於
景陵繚繞不散僉謂
聖祖峻德宏功之瑞應
世宗至誠大孝之感格焉是日大學士等恭題
聖祖仁皇帝
孝恭仁皇后神主畢行虞祭禮
世宗憲皇帝恭奉
神主回京升祔
太廟先是三月乙巳禮部奏言臣等欽奉
上諭詳察題主禮儀今考禮書既葬藏明器下誌石復土堅
築乃題主奉神主升車反室蓋未葬之前事以生
禮既葬之後奉以神道謹議於
梓宫奉安地宫之後恭題
太廟神主禮成奉安黃輿令親王大臣等敬奉回京奉
旨明季帝王皆不親送梓宫故令親王大臣奉主回京朕
既親往若不親奉
神主而歸於心何安竢
山陵事畢題
主禮成朕親奉
皇考神主還京八月乙亥升祔
太廟屆期
命大學士嵩祝等恭奉
神主填青
諭之曰填青典禮所關最重古人必取名望素著德行純
粹學問淵深者以充此任今爾等位既貴顯人品皆優
是以特加簡命爾等當體朕敬恪之誠潔誠齋戒屏除塵
慮儼如
聖祖在
天之靈陟降上下誠意所孚洋洋如在方副朕一片孝思
爾等不必有意於哀痛不必有意於儀文只以一誠感
格為是是月奉安
聖祖仁皇帝
孝誠仁皇后
孝昭仁皇后
孝恭仁皇后神位於
隆恩殿禮部議
隆恩殿中一間寢室奉安
聖祖仁皇帝神位居中
孝誠仁皇后神位居左
孝昭仁皇后神位居右
孝懿仁皇后神位居左次
孝恭仁皇后神位居右次
敬敏皇貴妃神位於右一間均南嚮
明樓上懸
景陵牌匾每年清明孟秋望冬至歲暮行大饗禮恭請
帝
后神位南嚮
敬敏皇貴妃神位東嚮奠獻行禮均與
孝陵禮同
二年三月乙酉清明節
世宗憲皇帝躬詣
陵寢致祭行上土禮
五年閏三月丁丑恭建
景陵聖德神功碑遣官告祭
世宗憲皇帝御製文曰
皇天眷佑我國家顯謨盛烈世世相承
太祖
太宗肇基東土締搆鴻圖
世祖混一寰瀛克成駿業篤生我
皇考皇帝亶神聖之姿立君師之極大德廣運健行不息至
明如日至仁如天集皇王之大成亘古今而首出書契
以來罕有倫比以揚
列聖之耿光以裕我無疆大歴服予小子纘承基緒既奉
冊寳恭上
尊諡山陵禮畢宜建穹碑頌揚功德欽惟我
皇考臨御六十餘年厚德崇功布濩宇宙盈溢簡牒巍巍
乎蕩蕩乎不可殫述謹掇大概鐫勒貞珉用昭垂於億
萬祀叙曰
聖祖合天弘運文武睿哲恭儉寬裕孝敬誠信功德大成
仁皇帝
世祖體天隆運定統建極英睿欽文大德弘功至仁純孝
章皇帝第三子也
母孝康慈和莊懿恭惠温穆崇天育聖章皇后在妊時
孝莊文皇后見
孝康章皇后衣裾若有龍繞知為毓聖之祥逮降誕之辰
異香盈室經日不散五色光華與日並耀宫人内侍咸
所瞻仰天表竒偉耳大聲洪雙瞳日懸隆凖岳聳膚理
瑩白皎然玉質舉止嚴重性度恢宏敦敏聰明出言中
理辛丑正月嗣登大寳時甫八齡
孝莊文皇后問所欲對曰惟願天下乂安兆人樂業共享
太平之福
孝莊文皇后動容嘉嘆知能荷神器為生民主也自初讀
書十行俱下略不遺忘講幄既開日與儒臣論難往復
雖烈暑沍寒未嘗暫輟焚膏繼晷常至中宵遜志覃思
好古敏求勤篤甚於儒素譚經評史發揮道奥流覽之
功編於七略爰及緯象聲律算數百家之書莫不觸類
洞徹得其精要故知性知天察人倫而明庶物雖一名
一物皆研究精微而一以貫之敬
天尊
祖禋祀必親齋明盛服率禮無怠至踰六十頗艱拜起冬
至上辛祫祭羣臣懇請遣官恭代猶必詣
郊
廟省視陳設行迎神之禮退居齋幄默致精誠俟禮畢然
後旋輅天性純孝事
孝莊文皇后垂三十年致愛盡誠委曲周至從幸時乘馬
不離左右道路少仄即下馬扶輦踰嶺則扶掖升降彌
加恭謹康熙二十六年冬
孝莊文皇后聖體不豫
皇考親嘗湯藥席地而坐目不交睫衣不解帶者三十五
晝夜逮疾大漸自撰祝詞步禱
南郊請减已算以延慈壽伏地誠懇涕泗交頥至居廬時
哀瘠過甚不盥沐者數十日釋服後仍處偏殿衣布素
恭送龍輴每日必步隨數里朝夕慟戚如初喪終身思
慕每一言及聲淚俱發事
孝惠章皇后垂六十年備極孝養省方江南避暑塞外必
奉鑾輿以行康熙四十九年
孝惠章皇后壽躋七旬
皇考亦年近六旬矣正月元夕宫中張燈設宴躬親起舞
稱萬壽場中外傳為天家盛世事友愛裕親王等同問
安慈寧宫每序家人之禮親親之誼久而彌篤其疾也
屢親視之薨也屢親臨之宗室中用其才俊而禮其高
年無爵位者亦有常廩自康熙六年始親政事未明求
衣日昃忘食數御門延見公卿詳論得失綜理萬幾日
有常程靡所稽滯嘗於廵幸之次章奏未至秉燭以俟
或於四鼓披覽達旦遂忘寢息孜孜圖治不自暇逸歴
六十餘年終始惟一虛已求言以廣視聽片詞之善必
蒙采錄或星象示異水旱為沴即命羣下直陳休咎所
起無有隐諱又命督撫諸臣密奏地方利弊所宜興罷
者雖在萬里之外周悉情狀視若目前審官班禄必惟
其當内自六卿之屬外自縣令以上臨軒召見觀其可
否然後命之其以清修苦節著聞者立行甄擢以勸有
位介胄之士無大小必親試其能開霽天顔從容詢問
寸長微績並加奬勵人皆感激自奮
聖性天授一經覲謁歴久不忘故文武之選程材使器官
得其人人稱其職
皇考智勇天錫廟算如神三逆未叛之前即燭其終為悖
亂宜早定大計遣大臣趨召之吳三桂果反耿精忠繼
之乃宣睿略簡禁兵守荆州安慶鎮江為聲勢命諸王
大臣為大將軍分道並進三桂自出至衡州湖南皆陷
王師扼之於岳州用戰艦據江湖斷賊餉道三桂憂怖
死遂拔岳州盡收湖南地由陜西取漢興定四川明年定
貴州又明年定雲南逆孽自焚餘黨悉平精忠兵出仙
霞旁擾温台大兵遏之衢州屢摧其鋒逐北入仙霞順
流而下精忠自縳軍前温台賊悉破散尚之信最後反
王師北自韶州東自潮州蹙之之信束身乞降其間孫
延齡陸梁於桂林王輔臣潰亂於寧羌戈鋋所指不久
就俘當賊勢之熾大江以西五嶺以南悉為賊踞烽火
幾半海内
皇考默運神謨不動聲色八載之間再定寰宇廓清氛翳
耿精忠之亂鄭經自厦門盜踞下游三府精忠敗大兵
乘勝復三府經遁歸厦門越二年克厦門經遁歸臺灣
以海舟守澎湖為門戶
皇考决策命師治艨艟以六月乘北風攻澎湖再戰破之
臺灣震讋乞降遂以其地為郡縣海氛起於明季自鄭
成功巢穴兹島傳子經及其孫歴三世出没為閩南患
至是悉靖察哈爾部布爾尼者元之遺裔其先世納欵
獻傳國璽故荷特恩尚主封王父阿布柰漸為狂恣
皇考不忍置之法羈諸盛京俾布爾尼襲封召之不至遂
以所部叛遣將率禁旅討之兩月之内殱厥魁渠招撫
其衆北藩以寧俄羅斯夙慕德化奉職貢乃其邊人羅
刹踞雅克薩城納我逋逃以擾索倫興師徂征拔其城
縱其俘振旅而還會俄羅斯之國王遣使上疏謝罪命
大臣往定邊界東北數千里延及海邊胥隸版圖厄魯
特者元之牧牲人也其頭目噶爾丹梟桀習戰鬭刦服
諸番殘回部數百餘城復與喀爾喀搆難潛刦其衆故
喀爾喀七旗數十餘萬皆稱臣内附
皇考親巡塞外受其朝謁錫之名爵頒諭兩部落息兵寧
人噶爾丹顧頑梗弗率以追喀爾喀為名闌入邊界
皇考計安藩服躬申天討以康熙三十五年春親統六師
由中路直抵克魯倫料賊必逸而西别遣大將由西路
進兵土喇噶爾丹聞天兵至棄其輜重連夜西奔恰遇
西師於昭木多大破之噶爾丹收合餘衆竄伏窮荒其
冬車駕再出至鄂爾多斯遺使招附明年春又出寧夏
循賀蘭山哈密擒其子以獻其族類丹濟拉等潛輸誠
欵師次狼居胥山天兵四布噶爾丹勢孤援絶仰藥自
盡丹濟拉攜其遺骸及其子女人口來歸朔漠蕩定其
兄子策妄阿喇布坦素與噶爾丹有隙乘其南發潛據
其地誘致逋逃種類漸滋因圖青海諸部及西域諸番
暗遣人攻拉藏殺之掠據藏地
皇考以
太宗文皇帝時班禪額爾德尼逹賴喇嘛知東土有聖人
遣使歸命追念厥誠不可以勿救於是分遣諸將率西
寧諸路之兵自青海入四川雲南之兵自拉里入整旅
前驅不遺一矢遂定藏地復達賴喇嘛之位安西域之
衆其他西番諸國無不欣喜感戴委贄恐後軫念東西
水患屢勤翠華躬視河淮每步長堤或駕小舟周迴觀
覽高下險易瞭若指掌授策河臣罔不奏效開中河以
避黃河百八十里之險治下河則疏人字芒稻河注之
江濬蝦鬚諸溝注之海治清淮則培高堰塞六壩以蓄
其勢開張福口裴家場以暢其流治黃河則浚雲梯關
以通海口築挑水壩開陶莊引河以導其北向築減水
壩修鹽河以洩其旁溢於是淮不東漫而北敵黃黃不
南灌而東趨海下河七州縣化浸為沃農桑徧野漕艘
商舶上下數千里安若衽席其在畿輔之内則隄子牙
而漳滏滹沱無泛濫開柳坌口而蘆溝不横决皆
皇考頻年巡省面授經畫用迄於成績勤民求瘼凡所在
暘雨之期封疆大吏隨時奏聞偶有旱澇無不周知賑
恤之恩不稽旬日籌畫詳盡溥遍優渥故雖有愆伏而
民忘其災遠至蒙古諸籓並厪
睿慮分遣使臣教以網罟耒耜之利俾知鮮食艱食每聞
積雪荒歉即賜之牲畜米糧咸獲贍給康熙三十六年
朝鮮以大饑告截河南漕米由登州汎海發盛京倉貯
合水陸運致數萬石平糶賜賚凋瘵盡起舉國忭慶蠲
租之詔無歲不下所在災傷見告即與减除積年逋負
輙免追征積算無慮億萬計人用底於殷阜四十八年
特勅逓免天下地丁錢糧三歲而徧八埏之内次第霑
被寬仁之澤浹於黎烝隆冬停流遣之期盛夏鮮囹圄
之禁法司奏讞多所矜釋和氣薰陶萬方康泰至於三
藩之亂所全宥不可勝紀明降勅諭尚之信耿精忠罪
大惡極法應及族但念尚可喜耿仲明航海歸誠著有
勞績其兄弟俱從寬免罪屬下人有父兄子弟在賊中
者一無所問又如噶爾丹子女赦弗誅俾子有室女有
家仍官其子自秦漢以降叛逆之條蔓及宗族横枉無
辜
皇考弘曠蕩之恩遂除二千年誅戮慘酷之弊慎兹祥刑
復於三代興行教化申之以告誡
御製訓飭士子文刊於學宫
聖諭十六條頒於州縣訓詞深厚丁寧周至士習民風於
焉丕變崇敬先師表章前賢東巡守至於兖州親詣闕
里致祭孔子拜跪之儀有加於往代廣賢裔博士之封
宋儒周邵二程張朱皆稱子而不名升朱子祀於堂壽
考作人開鄉會試者各二十有二科髦俊蔚興相繼輩
出增江浙入學名數廣直省鄉試解額文思光被苗猺
之秀隸籍黌宫島上君長遣子弟就業辟雍窮山越海
靡然嚮風右文稽古命儒臣纂修周易折中圖象卦爻
之藴親加論定又修書詩春秋傳說彙纂性理精義朱
子大全經籍之道煥然大明又親授詞臣考訂律歴歴
得合天律諧真度誠萬世不易之法按北極之高測地
理南北東西差得皇輿全圖其他所編輯卷帙繁富充
於内府聽政之暇喜操翰墨文成典誥詩為雅頌書蹟
神運天矩為百代模楷闓五鈞之弓射大鏃之矢發則
必中中必洞貫文事武備並臻其極所謂天縱之聖又
多能也致敬前代禮踰常典自夏商以迄元明帝王膺
歴服者咸入廟而享祀焉前後南巡親祭明孝陵者三
又欲封其後裔俾承世祀予小子祇奉遺言錫之侯爵
公卿大臣戎行將帥多服官至四五十年
皇考眷待耆舊恩禮優渥凡朝會讌享龐眉皓齒濟濟盈
庭三代而下誠為盛典
皇考自幼齡奉
孝莊文皇后慈訓凡飲食起居視聽言動皆有矩度盛德
自然周旋中禮端扆涖政天顔肅穆雖宫庭閒讌一言
一笑不以假人太和元氣充於四體冬不爐而自温夏
不扇而手足未嘗濡汗正衣冠尊瞻視終日儼乎若思
逮於耄齡聖敬日躋敦尚儉素衣不辭澣濯食不取珍
異宫掖人數至少光禄寺一歲所費較之前代僅十之
一服御器用歴久不易未嘗以故弊棄遺巡幸所至不
煩民間一物宫室舟舫純用樸斵無丹青之飾秉德謙
冲自平定三逆肅清朔漠凱旋告功及五旬六旬
萬壽節五十六十年寳歷國家大慶諸王公文武臣僚太
學生徒京兆耆老屢請恭上
尊號雲集闕下備陳丹懇
皇考頻下諭旨讓而弗居於戲惟我
皇考躬備聖德久道化成風教翔洽錫福烝人胥躋於仁
壽乃至鳥獸草木咸若守成之業恢於創造拓開疆宇
廣袤各數萬里在昔未賓之國重譯踵至戴天履地含
生負氣之倫莫不尊親自有生民蓋莫盛於斯日者然
且兢兢業業緝熙單心敬上天之明威察下民之視聽
焦勞萬務未嘗以天位為樂憂勤惕厲以迄於終身是
所以接堯舜禹湯文武孔子之心傳優入聖域而仁覆
天下也康熙六十一年冬十一月甲午崩
聖壽六十有九雍正元年九月丁丑葬
景陵謹拜手稽首而作頌曰維我皇清
上天眷命二儀凝祉
三朝篤慶
皇考紹烈建中表正亶聰亶明乃神乃聖翼翼昭事仰格
高穹化將道贊祭以誠通虔承
九廟孺慕
兩宫大孝備矣至德光融爰在冲年夙成睿智致泰之基
徵乎言志日就月將古訓是嗜理數兼該窮源抽秘萬
幾在御八表君臨克勤於政無逸為箴晨赮欲起宵漏
已深慮周禹迹事厪堯心廣聽並觀樹旌建鼓靡善不
揚有闕斯補四門攸闢庶官式叙既採珪璋亦羅貔虎
苞有三孽怙勢悖恩默運神機載奠乾坤旆麾峰熄弩
指鯨奔提封式廓截海為藩元裔速辜不修厥職禁旅
一臨兇渠伏殛羅刹擾邊邊帥討賊拔城縱俘感恩懷
德維彼雄梟搆難比隣比隣内附稽顙稱臣敢抗明詔
怙惡不悛
天子三征掃蕩邊塵蠢兹遺孽搆氛西徼自恃荒遐狂跳
縱暴堂堂天兵何幽不到底定三危恩同再造瑶池之
水崑崙之岡窮域絶漠越海踰洋書傳所記咸我昄章
敷天率土無不來王睠念河淮頻乘四載既安二瀆亦
通百𣲖一授成功萬世永賴胥樂憂同仁膏遍沛周詩
時邁虞典歲巡省方詢俗輦路生春蠲租賜復歲有恩
綸惠心溥渥益道平均暘雨偶愆恩澤已布朔漢朝鮮
同霑膏露象魏既懸鷄竿屢樹貫索其空桁楊可厝德
惟善政道在遺經紆御東魯親奠兩楹禮明樂備檜柏
增榮光華復旦天下文明覃心四府研精儒術典籍大
興英髦踵出爰在璣衡協時正日玉振金聲審音調律
海涵地負大哉王言鸞鶱鳳翥煥乎宸翰文經武緯異
用同源道高能博藝備德尊歴代帝王祀典彌厚備列
几筵光延籩豆修敬前朝親臨鍾阜三恪垂封烝嘗有
後功勲耆舊恩禮優容龐眉皓首濟濟雍雍撝謙克讓
川受谷冲穆穆其敬安安其恭六幕啟宇八垓肇域維
我
皇考憂勞靡極三靈集祐五紀膺歴維我
皇考兢勤不息貽我臣庶食德難忘貽我子孫卜世無疆
昌瑞之山峰峙川長功德穹碑天日同光先是以
景陵建
聖德神功碑遣大學士工部欽天監堂官相度立碑方位
諭諸臣曰
世祖章皇帝碑文字似小
聖祖仁皇帝在位六十餘年功德隆盛文章字數甚多一
碑不能盡載建立二碑一刻清字一刻漢文其碑若比
世祖章皇帝碑亭寬展恐有未安即或加寬必不可加高
爾等詳議具奏尋議應依
孝陵碑亭之式建立二碑俟鐫刻告成擇吉建立從之
皇朝文獻通考卷一百五十一
