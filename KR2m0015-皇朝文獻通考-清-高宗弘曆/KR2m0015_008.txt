皇朝文獻通考卷八
田賦考(八)
水利田
乾隆十二年直隸總督那蘇圖奏霸州豐潤二處
營田宜設專員以收實效
上曰古有田畯之官巡行阡陌勸稼課耕宣布德化該
督所奏專員經辦營田尚得古人遺意著照所請令
管理之員親身督率加意經理如三年之後果能著
有成效該督奏聞送部引見
十三年
諭江南淮海一帶州縣近年屢被災傷推原其故皆由
山東沂郯等處上游雨水盛漲建瓴而下河道不能
容納遂直注駱馬湖衝决六塘河兩岸子堰淹浸民
田以海沭為歸宿小民蕩析離居甚屬可憫但查從
前淮海所屬不盡失收即山東亦非盡無雨水盛漲
之事何以至今為患愈劇而山東之以旱潦見告者
亦迄無寧歲必係該省水道所在梗塞蓄洩機宜久
廢不講以致本處既告漫溢鄰境俱受淹傷相因為
害至於如此上年阿里衮奏請開濬沂蘭等河朕命
大學士高斌前往會勘查辦是否通盤籌畫可以永
免兩省災傷抑係暫為一隅補救之計細閱伊等前
後奏摺大槩加意修築堤埝而於該省全局及淮海
一帶相因受害應作何疏濬料理未據詳悉議及著
傳諭大學士高斌左都御史劉統勲會同該撫阿里
衮將山東全省水道窮源竟委廣諮博訪躬親履勘
務將近年所以致患之由并將來作何查辦毋致再
被浸漫延及鄰省之處悉心定議該省見在加恩賑
恤倘前項工程之外有應舉行者即照以工代賑之
例隨宜興作俾災黎稍資生計亦一舉兩善之道也
高斌等言山東登萊青曹四府見無宣洩機宜可
言濟南東昌泰安兖沂五府境内皆有運河而武
定各海口則分洩運河盛漲入海之尾閭也運河
受漳衛汶泗沂之水兩旁承以諸湖水小則開湖
以濟運水大則藉湖以受水其間山泉支港閘壩
涵洞橋梁斗門皆有關於蓄洩今議德州哨馬營
滚水壩宜落低以消漳衛之盛漲海豐之馬頰河
聊城之徒駭河宜疏導以分運河之漲東平之戴
村二壩宜落低以减運河漲溢之水濟寧之董家
口宜引入白馬河歸湖濟運以衛民田沂州之江
楓口宜築堤壩使入湖歸運以免旁溢至於沂河
以南下注江南之駱馬湖但使山東之運道泉湖
安流順軌即下游淮海之地亦可减免水患矣疏
入下廷臣集議從之
又
諭據直隸總督那蘇圖奏稱正定府屬之平山令郭殿
正於河旁度地勸諭居民自備工本營治稻田共九
十二頃餘又阜平縣境内有大沙河濁流該令羅仰
鑣沿河查勘督令居民實力墾營田五十餘頃於河
道無所妨礙郭殿正羅仰鑣殫心民事朕甚嘉焉宜
交部議叙朕自即位以來於凡開墾水利以及樹萟
孳畜之事無不諄諄誥諭而至今未有牧令董勸有
方如今那蘇圖所奏者則是各督撫及羣有司尚未
明曉朕意也且此平山阜平二邑之民處山區瘠土
而能不惜辛苦墾荒成熟至萬有餘畝是民亦知謀
生加以勸導無不風行著各省督撫實力勸諭有司
懋勤本圖無俾怠緩其有成效優敘例此苟或以熟
作荒及將河湖灘地留以瀦水者妄行開墾致盛漲
無所容納反受漫溢之患則國法具在不假借也
十五年
敕河臣督臣會議淮北修築圩岸事宜御史胡蛟齡言
江南之邳宿贛沭諸州縣皆淮水下流而海州上
承東省來源下鄰海浦每春夏之交栽植甫畢水
患隨至有種無收率以為常宜倣江南圩田之法
多為溝洫使足容水查乾隆十一年議海州等屬
令有司勸民修築圩岸數年以來作何辦理情形
乞下督撫諸臣確切定議疏入
上令總河高斌總督黃廷桂會議尋據高斌等議言臣
等查得海州及沭陽安東宿遷三縣築圩挑溝已
經工竣阜寧贛榆二縣亦已勘明興修桃源清河
二縣四鄉均係旱地並無水田圩岸有費無益竊
思水利農田相為表裏圩岸之制誠為良法惟是
地勢不同難以一律而論海州上承駱馬湖之水
由六塘沭山兩河分注入海從前民間自築圩堰
後經奏請動帑加築費至數十萬然遇山水盛漲
之年民田無論有無圩岸均不免於水患誠以來
源甚多下流甚窄容洩不及勢必横溢不能強與
水爭也至於圩岸之制惟宜於蘇松常鎮等屬其
次則高寶興泰山鹽諸縣行之亦有成效蓋上游
無異漲之水故圩岸得以施功若海州等八州縣
在黃河以北一望平衍土性浮沙不宜禾稻民間
惟恃春麥向有一麥抵三秋之諺一交夏秋則上
游山水泛溢六沭交漲非圩岸所能禦臣等思水
性地利之宜不容穿鑿而補偏救弊之方不可不
盡所有各州縣已成之圩岸仍令有司督率民夫
歲修至沙高土鬆并卑窪容水之地均不能強行
修築如此則淮徐海各州縣春麥既可歲獲豐稔
秋成則合計數年之内亦可一二年有收庶沮洳
之地隨時補救水患可漸减矣
十六年
諭曰朕經過淮安見城北一帶内外皆水雖有土堤為
之防而人煙凑集之區設經異漲其何以堪亟應改
建石工以資保障著確勘詳估及時建築毋忽
令於高梁橋迤西營治水田大學士傅恒等言高
梁橋迤西近河地畝俱可營成水田請交順天府
并派内務府官勘定經理從之
詔疏濬京城内外水道
又
諭曰朕今歲南巡浙江見蕭山會稽一帶河道淺窄復
聞夏旱之時河流淤涸舟楫難行朕思疏濬河道本
以便民若乘此時以工代賑開通深廣足垂永久之
利該督撫即行相度估計奏聞辦理外此或有當疏
濬興工之處該督撫次第酌量修舉俾貧民得資餬
口
二十一年
諭據楊錫紱奏荆山橋河身淤淺出水甚少以致滕嶧
等縣積水難以宣洩今歲孫家集黃流漫溢淤墊河
身致荆山橋下過水不能通暢自宜設法疏浚俾附
近田廬永免淹浸著總河白鍾山悉心查勘奏聞辦
理
二十二年
命侍郎夢麟勘視荆山橋工程
築駱馬湖隄河道總督白鍾山等言微山昭陽諸
湖遠承豫東二省之積潦近受黃河北岸之漲水
見已疏通荆山橋上下河道由王母山入運而來
源既大運河盈滿勢必歸入駱馬湖湖北受沂州
諸山之水西受微山湖水其尾閭居六塘河之上
游今湖隄在在殘缺亟請修築以資捍禦從之
敕建海神廟於杭州省城(詳見郊社考)以江海大溜直趨中
小亹兩岸沙灘日長瀕海諸邑無水患故也
又
諭山東之濟寧金鄉魚臺滕嶧五州縣上年被水地畝
見已涸出補種者不過十之二三其餘或雖已涸出
而泥濘難於耕種且積水一二尺至五六尺不等者
此時若能亟為疏濬尅日消退晚禾荍豆尚可乘時
布植使再延至五六月間則大雨時行愈難經理矣
頃巡撫愛必達自江南來奏稱荆山橋至小梁山一
帶水勢通溜無阻徐州城東狼矢溝積水一百六十
餘頃已經開放四五日内即可涸出是下游既已疏
通積水即當宣洩何以此五州縣内尚有水深至五
六尺者耶著鶴年速赴荆山橋一面知會夢麟白鍾
山同至工所會同查勘速為妥協籌辦務使農民得
以補種晚禾以慰朕念江南山東地界毗連救災恤
患事屬一體兩省大吏不可稍分畛域沛縣等處亦
應一律查辦
又
諭六塘河以下為沂沭諸水下游見有餘潦停積桃源
宿遷諸縣阻黃臨運為堤堰所隔積水無由宣洩窪
地多成巨浸農民失業堪憫或應添建滚壩或應酌
建涵洞或開導溝渠瀦為陂澤水减一分則民間受
一分之益著侍郎夢麟率該道吳嗣爵等速行確勘
次第妥協辦理至下河高寶諸湖之水入江入海各
有分途小港支渠排比行列但或淤或淺以致水無
所歸不特沿海興鹽七邑被其患而高寶首當其衝
城垣廬舍亦重為可慮當使近江者入江近海者歸
海條理井然深通暢達不致汎濫田畝則所全實多
嵇璜請於昭關設滚壩一座滚壩之下復開支河南
關舊壩改建滚水石壩此項工程并一應支河即著
嵇璜率同何煟董其事
又
諭曰朕此次南巡親涖河工為積歲被災羣黎籌疏洩
之方捍禦之策者宵旰靡寧冀收實濟近據山東巡
撫鶴年奏報山東之金鄉魚臺等州縣未涸地畝尚
有一千餘莊因思此方積潦再經伏雨秋霖將益苦
汎濫而上江之宿虹靈壁等處河南之永城夏邑等
處在在皆有積水計漫淹地界不下數百里此其受
病非一朝一夕驟致蔓延蓋其始皆由於地方官漫
不經心偶遇水災不亟為籌度日復一日因循釀害
積水日益增淹地日益廣以致高下田廬盡成巨浸
及至受害既深自非大動帑項厚資工力不能奏效
而大小各官又莫能深悉受害之由確得祛患之術
惟恐議疏議築虧帑遺累遂爾噤口束手坐視其民
為魚而莫展一籌見今水患已不可勝言若不及時
徹底籌辦將來何所底止著侍郎裘曰修馳驛前往
山東河南上江積水各州縣往來周視寬以時日熟
察情形諮詢輿論勿憚再三其在山東者與鶴年會
商在河南者與圖爾炳阿會商在上江者與高晉會
商其地方官有熟悉水道之員聽其酌量差委務在
通盤籌辦無分疆域凡可以登民衽席計安全而謀
樂利者果歸實用毋惜多費帑金朕痌瘝一體南顧
疇咨輾轉憂勤之思皆諸臣所共悉其深體而共勉
之以副委任
令江南督臣等辦理湖河修濬各工程嵇璜言淮
揚運河東隄减入下河之水自邵伯以北者皆歸
海邵伯以南者皆歸江下河入海之路從前所建
各閘丁溪小海地勢外高不能洩水其草堰劉莊
伍祐新興等場分注鬭龍港新洋港等口歸海皆
得地勢之宜今請於伍祐場之蔡家港添建五孔
石閘二座挑引支河歸新洋港入海又石䃮閘天
妃越閘裏頭塌卸應請修補各閘下支河年久淤
淺應請挑濬射陽湖形勢灣曲應引使徑直趨海
泰州之孔家涵鹽城之岡溝河皮坌河皆應浚治
運河東堤之郎兒閘子嬰南閘邵伯三閘年久傾
圮應請拆修此皆下河歸海之路也但湖河水勢
歸江近而歸海遠歸海紆迴而歸江徑直多一分
入江之路即少一分歸海之水運河入江之路芒
稻閘董家溝石羊溝廖家溝四處閘壩共寬八十
六丈邵伯以南運河東堤舊設金灣六閘金灣滚
壩東西滚壩東西灣壩鳳凰橋壁虎橋灣頭閘諸
處共寬九十餘丈上下相應以導水入江今止有
金灣六閘并灣頭閘過水合計七閘口門僅寬十
二丈八尺尚不如芒稻東西二閘之寬應將金灣
滚壩金灣北閘改低一尺東灣壩改低二尺五寸
鳳凰壁虎二橋下淤灘挑深東灣壩添寬十二丈
壁虎橋之上另開河頭十二丈滙入壁虎橋引河
内又邵伯諸湖遞注之引河亦多淺阻應將湯家
絆引河改向西南王家莊東首另挑引河引朱家
湖入尤家窪下接挑新河一道由蕪城墩引入越
河此皆湖河歸江之路也至於宣洩機宜惟在冬
春初夏若六月以後江面既高潮汐又大雖盡開
閘壩而洩减無多且山旴五壩寬三百三十丈又
益以蔣家壩十八丈而歸江閘壩止八十餘丈來
水幾五倍於去水必須長年開放寸寸洩减俾高
寶諸湖豫留過水之地斯不至壅溢為患而芒稻
閘河為鹽艘必由之路閉閘以濟鹽運則河工坐
誤啟閘以利湖河則鹽船或阻查灣頭至丁堰之
運鹽河道淺深不一甚有淺至尺許者應請一律
挑深以芒稻西閘底水深五尺為度使鹽河長存
五尺之底水則鹽船可以遄行而沿江閘壩可以
長啟矣疏入
諭曰嵇璜奏湖河宣導機宜并應疏應修各工一摺頗
中肯綮運河减洩之水歸海路遠歸江路近然亦有
不能歸江之處此皆南巡得之目擊者今分别緩急
因勢利導俾田畝資其灌溉水漲不受淹浸所言頗
合朕意但向來地方各官州縣局守一隅不能通盤
籌畫而大吏又因循草率憚於動帑興工每致臨時
竭蹷節節補苴迄無成效今會全局而熟籌之綢繆
於先事其中改紆為直移遠為近濬淺為深所奏應
疏應修各工具有條理不必更行交議著照所請交
與尹繼善白鍾山普福等會同嵇璜於應動工時次
第興舉所需帑項照例分别動支該督等其董率屬
員悉心辦理俾下河民生永有禆益
又
諭曰今日召見陳弘謀詢及各省水災據云皆因上游
為衆水所滙而下游無所歸宿必當會同通盤籌畫
方為有益其言頗中肯綮江南山東河南壤地相接
數年以來頻罹水患而今年為最朕早見及此於閱
河時即已諄切訓諭并分命欽差及督撫河臣相度
籌辦而時已首夏不及措施竣事者荆山橋上下百
餘里及清河積水而已豫兖之境則被災之地較廣
人戶田廬撫卹者不下數十州縣南望為之惄然傷
懷轉瞬秋冬正工作可施之候若不先事而亟圖之
徒坐視其年復一年横流四出直至臨時張皇補苴
何所底止耶山東之水滙於淮徐河南之水達於鳳
潁該督撫等雖各守封疆要不得各分畛域况此嗷
嗷災黎皆朕赤子大臣公忠體國之謂何而忍稍存
分别見乎在今日言之會三省之全局而川澮以疏
之隄防以禦之工費誠屬浩繁然一舉而使千百里
之田疇民舍可以永獲安全則生民之利孰大於是
即多需帑金所不當惜况統屢年賑卹所用計之為
數果孰多孰寡耶在國家蠲賑未嘗不動盈數百巨
萬而小民已先受蕩析之苦即使為督撫者皆能體
朕愛民之心郡縣之吏又悉良有司撫卹極其周經
理極其善而災黎所得日纔以升合計度命而已何
如無災而得中歲蓋藏稍裕之為自能樂其生耶且
水非旱比赤地千里待澤
上蒼非人力所及有吁嗟籲禱而已水則治之專藉人工
所難者治之當得要領及任事當求忠實勇往之大
臣耳前曾以此諭尹繼善伊於地方情形非不熟悉
惟恐辦之或無成效動曰地處窪下而治之亦不能
保其不被水患夫治之而仍受水患此自未得治之
之道耳豈終不可治耶乃以是藉口而委之不治是
正因噎而廢食矣江蘇巡撫陳弘謀安徽巡撫高晉
山東巡撫鶴年河南巡撫胡寶瑔皆能任事之大臣
所有三省積年被水之由應如何相度形勢從長計
議俾可永弭水患之處著該撫等各於所屬境内悉
心查勘仍復彼此會同詳籌妥辦侍郎裘曰修夢麟
往來查閱隨時商酌其有應會兩總河者亦著會閱
詳議諸臣膺茲委寄務各矢實心和衷共濟以慰朕
念切民瘼宵旰憂勞之至意
又
諭豫省之衛輝等府屬被水田畝見據侍郎裘曰修奏
令地方官督率民夫開挖淤沙引入大河其距河遠
者即於原有坡河就近開通俾田水有所歸以期普
行涸出不誤春麥等語疏濬溝塍原係民間自理之
事但該處當被災之餘民力殊堪軫惻著通飭各屬
於派撥民夫每日按名量給飯錢亦屬寓賑於工之
意該部即遵諭行
又
諭尹繼善奏酌籌沛縣疏洩事宜一摺内稱山東湖口
閘與韓莊閘相近雖為蓄水濟運實亦洩水尾閭而
該閘僅寬丈餘不足宣洩又沂河自北而南流入駱
馬湖近因水大於邳州之盧口向西散漫入運與荆
山橋洩下之水相阻以致不能通暢皆為沛縣受病
之由此言頗中近日形勢而沂水不使入運尤為切
要蓋諸湖向以濟運而邇年運河之水不患其少惟
患其多良由横决之水散漫入湖以致湖不能容溢
而入運運益不能容併為巨浸運艘阻滯旁邑為災
皆緣於此不可不急為籌辦其應如何設法堵築使
沂水各歸駱馬湖及湖口一閘應如何添建滚壩俾
得暢為宣洩而不致横流微山入運之處著該督等
通盤詳加勘閱繪圖具議以聞
又
諭江南督臣所勘水利各工速行興修時尹繼善言南
陽昭陽微山等湖宣洩之路有二一由荆山橋至
王母山入運一由山東湖口閘入運請於湖口閘
添設滚壩及河清河定河成三閘越河俱挑寬五
尺使湖水得以宣洩又請堵築王家溝草壩口門
使駱馬湖水不得由此入運疏入
諭曰尹繼善奏稱湖口閘應添滚壩及河清河定河成
三閘應挑越河各工見已咨商白鍾山張師載等次
第籌辦等語所奏并圖中所指工段於該處情形頗
中肯綮惟是近年受患全因湖流宣洩未暢所有關
係宣洩機宜既經查勘明確該督即當會同欽差及
河督等速行相度興工蓋此數百里中久遭汎濫災
黎待拯刻不可緩雖籌畫不厭精詳而興修不容濡
滯咨商往返坐耽時日轉不免築室道謀圖中應舉
工程甚多轉瞬冬令必須乘此時動工庶可於歲前
竣事稍或遲延則明年春水方生又妨工作且該處
民田久被淹浸無西成可望更無慮傷及秋禾亦復
何所瞻顧而不亟亟為之耶著裘曰修夢麟尹繼善
白鍾山嵇璜張師載及各該撫等凡有先後勘明各
工權其輕重緩急就中最要者速即同時並舉餘亦
次第興修均於歲内告成以收實效總之各工早竣
一日則水患早弭一日諸臣其同心協力奮勉趨事
以副朕奠安民生至意尹繼善等又言沂河源出山
東至邳州盧口地方正流由駱馬湖入六塘河旁
流由盧口壩入運緣舊壩口門寬至八十丈年久
刷深旁流過多有礙運河宣洩但沂水來源甚大
若遽行堵閉不但暴漲之時全注六塘為桃宿清
沭之患倘遇運河水小之年亦無以接濟擬將石
壩口門祗留三十丈壩底填碎石以為節制使沂
水大半歸湖仍留二三分濟運至目下運河之水
惟患其壅滯無需接濟應於盧口築草壩堵截使
沂水不得涓滴入運又六塘河處駱馬湖下游為
宣洩沂水之要道應加挑浚其入海之武障義澤
東門白蜆牛墩六里等河間有淺阻俱應挑治并
請開小冲河五圖河俾下游多增入海之路俱從
之
又
諭裘曰修高晉等奏會勘宿靈虹積水情形籌辦疏浚
事宜一摺於水勢之來源去路頗為明晰所言歴年
受病之由及目前利導之法已俱得其要領見奏疏
浚各工應興舉者即行興舉不必會商往返致稽時
日朕為百姓生計並不惜費惟期用之於實永遠消
患而已至毛城舖為濉河上游欲濉河之無淤墊計
惟有堅閉毛城舖苟非盛漲不得開放萬不得已如
今歲之自行漫溢即當於斷流之後將淤沙盡力挑
浚若少因循則今年淤一尺明年即淤二尺河身墊
高節節阻礙年復一年其淤更甚故逐年挑濬深通
是為要務其濉河下游皆達於洪澤湖而洪澤湖以
清口為出路前經指授河臣於汛前將草壩拆卸俾
得暢流已有成效嗣後即以此為法不待盛漲一遇
水勢長發隨時酌量拆卸草壩預為减水之地從前
惟恐運河水少故須蓄以濟運今則惟患其多所當
因時審度不可執一而論也所有見議應開支河赶
辦竣工去累年淤阻泛濫之患不特宿靈虹等州縣
漸有起色上游豫東諸積水皆有所歸民生利賴所
關甚鉅諸臣其共勉之時裘曰修等言宿靈虹諸州
縣被水之田緣豫省商虞夏永四邑之水畢滙於
宿州所恃以宣洩者惟濉河一道而濉河自徐淮
口至符離集七十餘里因上年毛城舖諸閘减洩
黃水太多沙於平岸河形全失濉河既不能容納
則豫省諸水及宿州諸山水散流漫衍遂於徐淮
口南北分為二股南一股自張家溝至猪羊山冲
斷驛路下至時村由唐溝歸入濉河北一股自牛
家樓至大頭山高里壩於時村迤下三村歸入濉
河臣等議濉河上段已成平陸難以施工擬即就
兩旁冲出之河形因勢利導分一河為兩河至符
離以下仍入於舊河俾上游散漫之水得以順軌
分流自符離至靈壁之霸王城百數十里河身亦
間有淤墊應加挑深通以暢去路至霸王城以下
為靈壁之五湖從前楊疃土山陵子崔家孟山五
湖原各為一湖今則連而為一其地最窪即多開
溝渠亦屬無益不若捐之於水以為瀦蓄之道其
水沈地糧題請豁除至虹縣之板橋各小河口則
濉河之入五湖者至此復露河形分為二支一由
謝家溝經古汴河一由烏鴉嶺經歸仁閘下安河
俱入於洪澤湖此兩支亦宜開浚以免阻礙其他
支河之在宿州者有彭家溝□河栢山河在靈壁
者有斗溝拖尾河沱河在虹縣者有荀家溝岳家
河皆須挑浚以暢分流之勢虹縣又有潼河年久
淤塞宜改從潘家山南達於董家溝較為徑捷此
三州縣應修之水道也惟是下游之下復有下游
洪澤一湖以清口為去路前蒙
聖明指示河臣將草壩拆卸以暢其流若每歲皆應期
開放俾上游之水隨來隨去則來者雖多而去者
能速不致壅閼於一時矣巡撫高晉又請浚治潁
州府屬之兩河口急三道河茨河明河淝河武家
河宋湯河鳳陽府屬之栢家河裔溝河黑濠河濕
泥河俱報可
令疏浚河南幹支各河裘曰修胡寶瑔等言豫省
自滎澤以下北阻大河南則連山横亘諸水所經
惟以正東及東南兩面為去路正東則江南宿州
之濉河向因徐溪口等處梗塞以致豫省之巴河
响河豐樂河皆無出路下阻則上淤此商虞夏永
四邑被水之由也東南則以江南潁州府之阜陽
太和亳諸州縣為出路淮水之大本能宣洩而兩
省犬牙相錯之處淺阻亦多豫省之水濡滯而不
下則豫省受其患繼之則極漲而潰奔流四溢其
患又且及於上江此開封陳州迤下及於歸德之
柘城鹿邑汝寧迤下及於西平下蔡水患之由也
今濉河已奉
旨興挑而潁亳一帶亦且次第疏導則去路可以無阻
夫而後水之在中州者可得而治也豫省東面之
幹河在商邱則為豐樂河在夏邑則為响河在永
城則為已溝實即一河而旁受惠民溝陸鄰溝毛
家河虬龍溝岐河諸水河身既窄深不過四五尺
亟宜大加挑治東南一面之幹河以大沙河為大
即古之潁水見在深通毋庸疏治其他則賈魯河
歴祥符尉氏扶溝西華淮寧五縣入於大沙河自
尉氏以下宜加挑濬又有惠濟河在開歸陳三府
之中分賈魯河之水以達於淮向皆淤阻宜通身
浚治又有渦河經通許太康柘城鹿邑諸縣入亳
州界以達於淮下游淤阻自鹿邑以上漫口甚多
亦當挑濬此外如永城之漕溝夏邑之毛家河小
引溝觀音閣引河白河三汊河虞城之惠民溝商
水之北沙河大澗溝鹿邑之清水河汝寧府之洪
河汝河均有間段窄淺之處亦宜遍加疏濬如此
由引河以達於支河由支河以達於幹河其不能
歸河者或於田間多作溝渠以為導引或窪地聽
為藪澤以資停蓄總使有源之水既得下注而潢
汙野潦亦有所約束而不至於散溢則水道治矣
疏入得
旨報可
浚山東之伊家河從巡撫鶴年等議以洩微山湖
之水使由梁王城入運也又裘曰修等請挑兖州
之府河洸河及改金口閘涵洞為減水閘改楊家
壩為石閘俱從之
又
諭嵇璜奏高郵運河東隄添建石壩已竣并請酌定水
則如上游五壩過水漸多車邏南關二壩過水至三
尺五寸開放五里中壩若車邏南關二壩過水至五
尺再開放新建石閘視水勢之大小以為啟閉自無
壅潰之虞此所見深得蓄洩機宜蓋湖河水勢以五
壩為來源以江海為去路而歸江之路近於歸海况
下河一帶地本卑窪必視歸江諸閘壩實有宣洩不
及之勢始可以次啟放今春南巡時親臨指示令將
車邏南關二壩常行開放俾湖河得以隨時减洩而
又早闢歸江之路以達其流下河田畝遂獲豐收此
已試之明效自當酌定水則以時啟閉著照嵇璜所
奏過水尺寸立誌壩旁以垂久遠嵇璜又言高郵南
關車邏二壩下引河應切去灘嘴俾過水順暢不
致漫溢民田高郵之官河南澄子河北澄子河均
有淺阻應挑濬以導兩壩之去路再寶應湖下之
小新河廟基港蔣家壩下之金釵澗高郵湖下之
越河王家港俱應疏挑深通庶冬春水小之時得
以遞相灌輸騰空湖面以多留山旴五壩過水之
地
諭速為之
二十三年浚芒稻閘越河尹繼善等言芒稻閘為
湖河歸江最要之尾閭宜常行啟放使湖水分洩
於冬春水落時早為騰空以備伏秋容納之地但
芒稻河乃鹽艘必由之路若徹底啟放則礙鹽運
查鹽艘向由芒稻閘出灣頭河今改由芒稻閘迤
東越河直走金灣北閘則洩水與運鹽分為兩途
實於水利有益惟越河水勢淤淺應再挑深五六
尺并請將金灣北閘底改低二尺四寸以利輓運
從之
又
諭豫東黃河大隄相隔二三十里河寬隄遠不與水爭
乃民間租種灘地惟恐水漫被淹止圖一時之利增
築私埝以致河身漸逼一遇汛水長發易於衝潰滙
注隄根即成險工不知隄内之地非隄外之田可比
原應讓之於水者地方官因循積習不加查察名曰
愛民所謂因噎而廢食者也著河南山東巡撫飭該
地方官曉以利害嚴行查禁俾小民知所顧忌不許
再加培築
又
諭夢麟奏微山湖水漸次疏消其湖口洩入荆山橋河
所有分引支河三道近來疏消已暢是以湖底漸涸
出路亦漸遠隨經接挑引河三百餘丈源源導引見
在湖流自不致壅滯但將來非得專員查看隨涸隨
挑恐日久又成淤墊著傳諭尹繼善白鍾山等派道
員專司其事不時查勘如有水涸沙屯即陸續挑挖
俾永遠疏通足資宣洩母使已成之功復致堙塞也
又
諭尹繼善奏查勘宿桃等屬工程情形摺内有將駱馬
湖尾閭商之河臣早行開放使湖面騰空以待汛水
之語此湖河第一緊要之務也湖雖所以瀦衆水而
不為之及時宣洩則停蓄既多鮮有不致漫溢者向
來治河諸臣不思達其去路而惟恃湖隄以相捍禦
及湖漲難容終至泛溢不收而遠近田廬胥受其害
矣駱馬湖之水由六塘河下洩而東流入海其河之
兩岸則宿桃安清海沭六州縣田廬在焉伏秋大汛
民生攸繫若使湖面早為騰空則汛水之來有所容
納盈科後進源源下注湖水無泛漲之虞而六塘河
兩岸亦斷不致潰决四出矣豈惟此六州縣之利其
瀕河一帶運道民生亦咸奏安瀾之慶尹繼善既已
商之河臣早為開放尾閭以為預騰湖面之計應如
所奏速行此後每歲大汛之前應行開放時著總河
會同該督先期奏聞以免因循觀望并將此旨勒石
湖濱俾後之司河務者永遠遵守焉
又
諭陳弘謀所奏籌辦溝洫圩圍情形已於摺内批諭矣
淮揚各屬水利見經相度挑浚大工告竣其溝洫圩
圍乃係隨時葺治禆益農田之事雖當悉心經畫然
須次第從事若以意在保護民田而與水爭地轉
貽日後之患此又不可不為顧慮者所謂修廢舉墜亦
當隨宜籌度者此也如高寶海州等處從前舊有圩
田自應隨時酌量修理以資生計若所云湖蕩可為
圩田遽欲勸導興築恐此等窪下之區原皆留以瀦
水今若任民圍田設遇水勢盛旺不溢而為上游之
患即漫圩而過冲潰必多又安在其為利民耶雖謂
附近居民原所樂從並非強令興舉但小民惟知占
地之近利豈能深計全局况今年甫獲豐收民力未
甚寬裕地方官正宜體恤未便槩責以力從趨事此
於數郡民生甚有關係其實在情形非詳加體勘難
以懸定著交與尹繼善會同該撫再行悉心查看酌
議奏聞請旨尹繼善等議言溝洫圩圍之工原以資
蓄洩備旱潦但若任民圍築阻礙水道必為上游
之患臣等遵
旨督率各屬因地制宜或開溝以洩水或築圩以衛田
舊圩之殘缺者補之舊溝之淤塞者疏之凡低窪
湖蕩仍留為瀦水之區不許圍築其通湖蕩之水
路並令酌量留寬寧讓地與水不與水爭利各處
挑浚溝洫務與新浚之河道脉絡灌注新舊圩溝
各别緩急以三年内全完庶民力舒徐而積歉之
區元氣可以漸復從之
皇朝文獻通考卷八
