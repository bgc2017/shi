皇朝文獻通考卷一百二
郊社考(十二)
親蠶祭
先蠶
乾隆元年建
先蠶祠於都城北郊以季春吉已遣官致祭先蠶雍正
十三年河東總督王士俊疏請奉祀先蠶禮部議
於北郊依
先農壇典制建立
先蠶壇尋以侍郎圖理琛奏改立
先蠶祠於安定門外每歲季春巳日遣太常寺堂官以
少牢致祭
七年建
先蠶壇於西苑定
皇后親蠶祀
先蠶之禮是年七月大學士鄂爾泰等奏言古制天子
親耕南郊以共粢盛后親蠶北郊以共祭服我
皇上親耕耤田以示重農至意乾隆元年議建先蠶祠
宇所以經理農桑之道至為周備今又
命議親蠶典禮伏思躬桑親蠶歷代遵行但北郊蠶壇
向在安定門外故明嘉靖時以后妃出入道遠親
莅未便且其地水源不通無浴蠶所遺址久經罷
廢考唐宋時后妃親蠶多在宫苑之中明代亦改
建於西苑伏讀
聖祖仁皇帝御製耕織圖序於豐澤園之北治田數畦環
以溪水隴畔樹桑旁立蠶舍是育蠶之事
聖祖仁聖帝親加講求今逢重熙累洽禮明樂備之時親
蠶大典關係農桑自應遵
旨舉行以光典禮其應相度蠶地建立蠶壇桑壇蠶宫
從室之處請交内務府會同工部等衙門辨理至
親蠶典禮所應齋祀躬桑授蠶治繭等儀注及選
擇蠶母蠶婦受桑布繅一切禮文事宜應交禮部
詳議請
旨奏上從之乃建
先蠶壇於西苑之東北南向一成方四丈高四尺四出
陛各十級西北為瘞坎東南
先蠶神殿西向覆以綠琉璃崇基三出陛左右宰牲亭
一井亭一北為
神庫南為
神厨壇東為
觀桑臺前為桑園
具服殿五間東西配殿各三間後殿五間配殿各三
間均覆以綠琉璃浴蠶河在宫牆之東自外圍北
垣流入由南垣出設牐啟閉木橋二橋東蠶署三
間蠶室二十七間均西向壇垣周百六十丈西南
隅正門三左右門各一禮部擬上儀注言
皇后親饗
先蠶應令欽天監選擇吉日禮部具奏兩請
皇上轉奏
皇太后如奉
懿旨
皇后親蠶之年禮部具題恭請行禮豫日設立
先蠶西陵氏神位於蠶壇之上太常寺先期奏
聞致祭前二日
皇后於正殿致齋至日以一太牢
親祀行三獻禮應陪祀者各致齋陪祀翼日(蠶未生則諏日)
皇后詣桑壇行
躬桑禮蠶事畢蠶母率蠶婦擇繭之圓潔者貯筐恭獻
以告蠶事之登擇吉
皇后復詣蠶壇親臨織室行繅三盆手禮遂布於蠶婦
之吉者使繅而朱綠元黃之以供
郊
廟黼黻之用從之(蠶母二人於内外命婦中擇高年嫻禮儀者充之蠶婦二十七人擇内苑熟悉)
(蠶事者充之詳見儀注)
(臣)等謹按蠶桑之利養育萬民王政要務故以親
桑率之而必報功於始為其事者誠不忘本也伏
讀
聖祖仁皇帝耕織圖詩二十三首自浴種以至成衣備悉
蠶女之情狀其第十五圖為祀謝
御製云自是西陵功德盛萬年衣被澤無疆則
先蠶之祀亦待時而舉爾至於蠶神名號漢祀二神固
屬無稽鄭氏馬祖之說亦殊難據農始炎帝止稱
先農則蠶始黃帝止稱先蠶禮臣原議義理允當
及茲定禮列於中祀祭用太牢樂用六奏仲吕為
宫及諸禮儀皆折衷盡善焉
九年三月吉巳
皇后親饗
先蠶壇翼日行
躬桑之禮
七年之秋既定
皇后親蠶禮冬十二月禮部具疏以
親饗
先蠶吉期上請欽奉
皇太后懿旨皇后親詣行禮是年首舉
親蠶大典行禮如儀
十一年定致祭
先蠶遣
妃恭代之禮先是禮部具儀親蠶典禮於
皇后不行親祭之年照例遣太常寺堂官致祭是年不
行親祭禮部照例具題奉
諭旨從前建立蠶祠未議皇后親蠶之禮是以照祭祀
例遣官今既舉行皇后親蠶典禮若遇不行親祭之
年自應遣妃内一人恭代致祭所有行禮儀注大學
士會議具奏尋議上嗣後或
皇后親饗或遣
妃恭代之處禮部照例兩請具題如奉
旨遣
妃恭代之年應交内務府請
旨從之嗣至十四年二月禮部具疏請代奉
諭旨
先蠶祭期禮部奏請照例遣妃恭代此於禮意未協夫
妃所恭代者代皇后也有皇后則妃可承命行事皇
貴妃未經正位中宫則親蠶之禮尚不當舉行何得
遣妃恭代應照皇帝不親行耕耤順天府尹致祭
先農之例於内務府總管或禮部太常寺堂官奉宸院
卿内酌派一人致祭方足以明等威而昭儀制於是
禮部遵行並載入會典及
皇后冊立乃復舉
親饗
先蠶及
躬桑之禮
皇后親祭儀
歲季春吉巳
皇后親饗
先蠶先二日禮部尚書一人視牲如儀
右視牲
是日昧爽太常寺進齋戒牌銅人内監豫設黃案
一於
交泰殿之左内務府總管一人及宫殿監侍豫竢於
乾清門太常寺卿率所屬恭奉齋戒牌在前銅人在
後前引如儀至
乾清門内務府總管以授宫殿監侍恭設於
交泰殿案内齋戒牌南向銅人西向跪三叩退
皇后乃齋陪祀
妃
嬪公主福晉以下文官三品武官二品命婦以上咸
致齋
右致齋
眡割牲(先農儀與饗同)
先一日奉宸苑卿率屬潔壇上下藉以椶薦為瘞
坎於壇西北施黃幄於壇上太常寺官恭設
先蠶神座於幄内正中南向工部官張
皇后拜幄於南階上如式太常寺典簿具牲俎博士辦
簠簋籩豆登鉶之實以次展於
神厨太常寺卿詣
神庫以恭請
神位之儀指授蠶宫令退贊禮郎引内務府總管一人
詣
神厨周眡牲牢籩豆太常寺官以陳設之儀指授宫
殿監侍訖皆退
右設神座幄供張展牲器
至日雞初鳴内務府總管及宫殿監侍率内監入
壇具器陳牛一羊一豕一登一鉶一簠簋各二籩
豆各十鑪一鐙二東設一案西向陳禮神制帛一
(色青)香盤一尊一爵三設福胙於尊爵之旁加爵一
牲陳於俎帛實於篚尊實酒承以舟疏布冪勺具
内監設洗於具服殿樂部率掌儀司内監陳樂於
壇下東西分列如式
右陳設
辨行禮位壇上正中為
皇后拜位北向壇下西北為望瘞位西向當階左右為
陪祀
妃
嬪公主福晉拜位北面稍南左右為陪祀命婦拜位
按翼分列重行異等東位西上西位東上均北面
辨執事位司拜褥女官二人立於壇上
皇后拜位左右相儀女官二人立拜位後左右均東西
面司香女官一人司帛女官一人司爵女官一人
奉福胙女官二人序立東案之東西面接福胙女
官二人立於壇上之西東面壇下典儀司樂女官
各一人當階左立西面傳贊女官六人二人立於
壇南東西面二人立於
妃
嬪公主福晉拜位左右二人立於命婦拜位左右均
東西面樂工歌工(以童内監為之)序立於東西樂懸之次
女官掌瘞者立於瘞坎之西北隅
右辨位
未明前三刻步軍統領飭所部清蹕除道自
神武門至
壇門左右塗巷皆設布幛陪祀公主福晉命婦及執
事女官朝服豫集壇内鑾儀衛率内監陳
駕鹵簿(詳見鹵簿)於
順貞門外凡旂尉民尉皆内監充辰正初刻太常寺
卿暨内務府總管赴
乾清門奏時宫殿監督領侍轉奏
皇后御禮服乘鳳輿出宫如儀陪祀
妃
嬪咸乘輿從由
順貞門
神武門北上門入陟山門至内壝左門相儀女官二
人跪奏請降輿
皇后降輿
妃
嬪咸降輿從前引女官十人右贊引左對引女官二
人恭導
皇后入具服殿少竢
妃
嬪隨入配殿祗竢傳贊女官引公主福晉命婦等於
具服殿門外東西序立祗候(執事女官之外補闕八人以備執事之闕)
(凡女官均於宫人内選充如不足於内府及八旗命婦内選充)
右車駕詣壇
辰正一刻蠶宫令詣
神庫上香跪三叩興恭請
先蠶神位内監十人前引入壇奉安座上畢相儀奏請
行禮
皇后出具服殿盥司盥跪奉帨巾盥畢詣壇
妃
嬪以下隨行司拜褥女官豫設拜褥於壇上拜次贊
引對引女官恭導
皇后陞中階就拜位前北向立前引十人止立壇下相
儀二人隨侍傳贊引
妃
嬪公主福晉及命婦均就拜位序立典儀贊執事者
各共乃職贊引奏就位
皇后就位立
右盥洗就位
典儀贊迎
神司香奉香進至香案前祗候司樂贊舉迎
神樂奏庥平之章樂作贊引奏就上香位暨對引恭導
皇后詣香案前立對引至帛案前止立司香跪贊引奏
跪
皇后跪奏上香司香進香
皇后上炷香三上瓣香興贊引奏復位暨對引恭導
皇后復位立奏跪拜興
皇后行六肅三跪三拜禮傳贊贊跪叩興
妃
嬪以下隨行禮樂止
右迎神
典儀贊奠帛爵行初獻禮司帛奉篚司爵奉爵進
至案前祗竢司樂贊舉初獻樂奏承平之章樂作
司帛跪獻篚奠於案一叩興司爵跪獻爵奠於墊
中興皆退樂止
右初獻
典儀贊行亞獻禮司樂贊舉亞獻樂奏均平之章
樂作司爵獻爵於左儀如初獻樂止
右亞獻
典儀贊行終獻禮司樂贊舉終獻樂奏齊平之章
樂作司爵獻爵於右儀如亞獻樂止
右三獻
典儀贊答福胙奉福胙二人恭奉福胙詣
神位前拱舉退祗立於
皇后拜位之右接福胙二人進立於左贊引奏跪
皇后跪左右女官皆跪奏飲福酒右女官進福酒
皇后受爵拱舉授左女官次受胙如飲福之儀贊引奏
拜興
皇后一拜興又奏跪拜興
皇后行四肅二跪二拜禮
妃
嬪以下均隨行禮典儀贊徹饌司樂贊舉徹饌樂奏
柔平之章樂作徹畢樂止
右受福胙徹饌
典儀贊送
神司樂贊舉送
神樂奏洽平之章樂作贊引奏跪拜興
皇后率
妃
嬪以下行六肅三跪三拜禮樂止
右送神
典儀贊奉帛香饌送瘞司帛詣
神位前跪一叩司帛奉篚興司香跪奉香司爵跪奉饌
興以次恭送瘞所
皇后轉立拜位旁西向(起拜褥)竢香帛過(仍布拜褥)復位立典
儀贊望瘞陪祀
妃
嬪公主福晉命婦退贊引奏詣望瘞位樂作恭導
皇后詣望瘞位望瘞奏禮成恭導
皇后詣具服殿更衣
妃
嬪隨入便殿更衣樂止蠶宫令恭請
神位復御上香行禮如儀
皇后還宫宫殿監侍徹
交泰殿齋戒牌銅人授太常寺官送寺越日
皇后乃率從桑之
妃
嬪公主福晉命婦行
躬桑禮
右望瘞禮成
遣
妃致祭
先蠶之禮先二日及陪祀之公主福晉命婦均致齋所
司供具如式至日昧爽
妃朝服乘輿詣壇清道辟除如常儀至内壝右門降
輿入行禮於階下上香贊引壇升降均由東階
妃
嬪不陪祀不飲福受胙香帛送瘞避立西旁餘如前
儀
右遣妃儀
皇帝遣官致祭
先蠶之禮所司供具如前儀至日鷄初鳴遣官朝服詣
壇贊引太常寺贊禮郎二人引由壇左側門入行
禮儀節與饗
先農同
右遣官儀
皇后躬桑儀
歲季春
皇后躬桑前期三日禮部具疏以請
皇帝承奉
皇太后懿旨下
制報可乃徧布諸司供備内務府豫奏以
妃
嬪二人公主親王福晉以下縣君鎮國公夫人以上
三人文三品武二品官以上命婦四人從蠶採桑
掌儀司治桑畦飭採桑鈎筐
皇后金鈎
妃
嬪銀鈎均黃筐公主福晉夫人命婦均鐡鈎朱筐依
期畢辦
右戒辦
皇后既以吉已饗
先蠶禮畢蠶已生翼日(如蠶未生則視蠶生諏日)
皇后散齋一日從採桑
妃
嬪公主福晉夫人命婦畢齋宫殿監侍設案於
交泰殿内正中東西肆又設案於左右南北肆率内
監至
内右門祗候是日執事官咸蠎袍補服黎明内務府
官以龍亭一載
躬桑鈎筐采亭一載從採桑鈎筐内鑾儀校舁行掌儀
司官前導總管暨蠶宫令從由
隆宗門至
内右門亭止宫殿監督領侍率蠶宫令丞暨内監恭
奉鈎筐以次入
内右門陳
皇后筐鈎於
交泰殿中案陳
妃
嬪公主福晉夫人筐鈎於左案陳命婦筐鈎於右案
皆筐左鈎右畢乃奏時
皇后吉服出
御交泰殿
妃
嬪隨出侍立
皇后先閱鈎次閱筐既徧還宫
妃
嬪從入宫殿監侍奉筐鈎出
内右門仍置各亭内以次舁行出
隆宗門鑾儀校接舁前引如初至内務府署旗仗前
導導迎樂作奏禧平之章及西苑奉宸苑卿自門
迎入蠶宫令分陳於採桑所
右閱筐鈎
届期蠶宫令率内監潔掃具服殿内外及
觀桑臺上下藉以椶薦設
皇后觀桑寶座於臺北正中南向供
御座鋪陳臺下桑畦東西首行第一株為
皇后躬桑位東向執鈎相儀一人在右執筐相儀一人
在左東西第二行一株為
妃
嬪從採位第三行一株為公主福晉夫人從採位第
四行一株為命婦從採位執鈎筐蠶婦各二人皆
在左右傳贊女官二人在臺南左右北面侍班福
晉夫人命婦在女官之南東西面内侍率童監歌
採桑辭者十人司金鼔板遂笙簫者二十有四人
於臺前東西麾五色采旂者四十人於桑畦外東
西分班序立
右序位
是日黎明蠶宫令啟西苑門從桑侍班公主福晉
夫人命婦及執事女官蠶母蠶婦咸蠎袍補服豫
至西苑南門内序立祗候辰正二刻禮部尚書内
務府總管詣
乾清門奏時已初刻宫殿監侍轉奏
皇后御龍袍乘輿出宫從桑
妃
嬪蠎袍乘輿從詣西苑如饗
先蠶儀
右車駕出宫
皇后駕至西苑詣具服殿少竢傳贊分引
妃
嬪公主福晉夫人命婦就從採位立引侍班之公主
福晉夫人命婦就侍班位立執事女官暨童監咸
依位序立典儀奏請
皇后行躬桑禮
皇后出具服殿前引後從如常儀至桑畦北正中相儀
女官一人奉鈎跪進於右一人奉筐跪進於左興
皇后右持鈎左持筐東行桑畦外采旂招颭臺前内監
鳴金鼔歌採桑辭(辭詳樂考)
皇后至東第一株桑前東向採桑一條蠶母二人助採
復行至西第一株桑前東向採桑二條蠶母助採
亦如之採畢歌止各退
皇后以鈎筐授相儀相儀二人跪受於左右興復於龍
亭退竢臺隅典儀奏請
御觀桑臺贊引對引命婦恭導
皇后陞臺御座
妃
嬪以下採桑各蠶婦一人授鈎一人授筐二人助採
妃
嬪公主福晉夫人採桑五條命婦採桑九條畢咸釋
鈎筐授蠶婦復於采亭
妃
嬪登臺侍立
皇后寶座前左右公主福晉夫人命婦退入侍班位立
執鈎筐者皆退典儀相儀各女官歛諸筐次第置
於臺南傳贊引蠶母蠶婦至臺前北面跪典儀舉
皇后懿筐授蠶母蠶母恭受次舉
妃
嬪以下從桑各筐授蠶婦蠶婦受訖皆興奉筐至蠶
室切之蠶婦灑箔禮成
右親桑
蠶母以禮成告典儀典儀跪奏
皇后駕興贊引對引恭導
皇后詣具服殿典儀奏陞座
皇后陞寶座傳贊分引
妃
嬪以下東西序立次公主福晉次夫人次命婦次蠶
母蠶婦東位西上西位東上皆北面傳贊贊跪叩
興皆行六肅三跪三叩禮退典儀奏禮畢
皇后降座陞輿警蹕
妃
嬪從還宫如來儀公主福晉以下皆退
右禮成回宫
及蠶成蠶母蠶婦擇繭貯筐以獻
皇后遂以獻於
皇帝
皇太后乃擇吉日
皇后行繅三盆手禮採桑
妃
嬪從繅是日乘輿出宫警蹕如常儀至織室繅盆前
妃
嬪侍立蠶母漬繭於盆以手出緒握其總跪進
皇后
皇后受總親繅三少退立
妃
嬪進繅以五為節遂布於蠶婦之吉者使繅禮畢乘
輿還宫警蹕如來儀
右獻繭繅絲
皇朝文獻通考卷一百二
