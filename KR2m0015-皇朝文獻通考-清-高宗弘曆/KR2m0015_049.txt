欽定四庫全書
皇朝文獻通考卷四十九
選舉考(三)
舉士
雍正元年奉
諭旨直省主考官俱係
皇考選用之人必能自好是以特簡為主考官務秉公考
取學問優長之士果能不徇私情聲名無忝則不但無
負朕之選用亦不負
皇考愛養之恩矣回京之日朕自加陞擢如有徇私之處
經朕訪聞定行從重治罪决不寬貸
又選新進士為内外官學教習吏部等衙門議定
新進士除選取庶吉士外揀選學問好者令為内
外官學教習年滿遇月官扣缺補用餘令回籍候
選至是年六月又定三年期滿照科分名次以中
書補用
又總理事務王大臣奉
諭旨八旗滿洲等除照常考試漢字秀才舉人進士外在
滿洲等繙譯武藝亦俱屬緊要應將滿洲另繙滿文考
試秀才舉人進士武秀才舉人進士之處爾等會同該
部作何考試額數多少等處定議具奏尋議滿洲蒙古
能繙譯者三年之内考取秀才二次舉人一次進
士一次每遇考取秀才之年吏部行文翰林院各
部院衙門將滿洲翰林侍讀郎中等官内由清漢
字出身精通繙譯者咨送吏部開列具題
欽點學政一員其考試之童生八旗都統備造旗分佐領
三代履歴年貎清冊咨送禮部轉送兵部考試馬
步箭册送學政於貢院内考試將四書直解限三
百字内為題繙滿文一篇其繙譯精通者聽考官
選取考試之後將卷冊交送禮部該員仍回本衙
門辦事其鄉試會試另立一場於子午夘酉年二
月鄉試辰戌丑未年八月會試鄉試禮部照例咨
取滿洲由清漢出身之大臣官員職名併漢大臣
官員職名開列具題
欽點滿漢正副主考官各二員滿同考官四員禮部滿洲
侍郎一員為監臨官會同順天府提調官管理鄉
場内外之事其應考之人不拘滿漢字貢監生員
其現任筆帖式能繙譯者俱照例考試馬步箭咨
送入場頭場將四書解義易經解義書經解義性
理精義孝經衍義大學衍義古文淵鑑資治綱目
等書限二百字内出題三篇二場漢主考官或判
論或表策自作二篇為題三場於入場後取現到
通本一道為題其所用通本鄉試命順天府官赴
通政司親領封固親身送至貢院門首交提調官
轉送内簾監試主考官公同開閱會試亦照此例
由禮部官賫送其現在文舉人能繙譯者亦准與
繙譯會試
殿試題目或於古文及律詩詞賦等文内由内閣奏
請恭候
欽命其鄉試於雍正二年十一月舉行會試於雍正三年
二月舉行
殿試於三月舉行
奉
諭旨國家掄才大典首重試官主考憑房考閱薦之文定
其去取則一榜衡鑒之當否係於分校諸臣之賢不肖
亦匪輕矣近科以來
皇考慎重闢門籲俊之典於順天鄉試及會試房考官慮
其人邪正不一特命每房各用二人同閱試卷使之互
相覺察彼此鉗制用意良為周密但法久弊生一房爾
考官豈皆遇秉公持正之人設有一狡黠者參雜其間
即為賢者之累况兩人或皆不肖則朋比作奸為弊更
甚嗣後仍著照原定科場條例各房止用一人校閱其
責既專其功罪亦難推諉務俾鎻闈清肅悉拔真才以
仰繼
皇考旁求俊乂之志爾部即遵諭行
又奉
諭旨此番鄉試落卷著大學士王頊齡刑部尚書勵廷儀
署吏部侍郎内閣學士史貽直戶部侍郎張伯行李周
望兵部侍郎阿克敦副都御史李紱同南書房翰林檢
閱如人不足於翰林院編檢内揀選十員同閱再此番
係雍正元年特恩加科士子有因迴避不曾應試者殊
屬可憫即令派出大臣擬題奏請候朕點出於内閣考
試尋經考試取中迴避卷四名落卷二名
又奉
諭旨孝經一書與五經並重蓋孝為百行之首我
聖祖仁皇帝欽定孝經衍義以闡發至德要道誠化民成
俗之本也鄉會試二場向以孝經為論題後改用太極
圖說通書西銘正蒙夫宋儒之書雖足羽翼經𫝊豈若
聖言之廣大悉備今自雍正元年會試為始二場論題
宜仍用孝經庶士子咸知誦習而民間亦敦本勵行即
移孝作忠之道胥由乎此
又奉
諭旨各省鄉試房考凡州縣官由科甲出身者止許入闈
一次夫考官以秉公精鑒識拔人才為主何論曾否入
闈嗣後凡遇鄉科各省督撫臨場調齊科甲出身之員
不論己未分房監臨試以時藝一篇其文理優長者為
内簾房考荒疎者供外場執事則分校得人而佳文盡
拔矣
分湖北湖南兩闈鄉試先是湖南士子赴湖北鄉
試必經由洞庭湖六七月間風浪不測間有覆溺
之患或至士子畏避險遠裹足不前特奉
諭旨於湖南地方建立試院每科另簡考官俾士子就近
入場永無阻隔之虞明年二月為鄉試之期湖南巡撫
若能於二月之前預備場屋則於明春即分湖北湖南
兩闈考試至於湖廣通省取中原有定額今既分兩闈
其取中之數應如何分别之處著湖北湖南督撫定議
尋議定楚省分闈湖北中式五十名副榜十名湖
南中式四十九名副榜九名武舉各二十五名
又禮部奏言請定今科取中進士名數得
旨今科進士照朕所定一百八十名之數取中仍降旨與
總裁官朱軾張廷玉此外不拘省分不限額數如有佳
卷選出另行具奏
增廣東省鄉試舉人中額六名武舉中額四名從
署廣東巡撫年希堯請也
總理事務王大臣等奉
諭旨今年殿試天氣已寒諸貢士若照舊例在丹墀對策
恐硯池冰結難於書寫著在太和殿内兩傍對策再𫝊
諭總管太監多置火爐使殿内和煖諸貢士得盡心作
文寫卷
又奉
諭旨向來庶吉士學習清書散館之後每至荒廢殊為可
惜嗣後清書散館之翰林不可令其荒廢今年新科進
士選拔庶常朕意學習清書者少派數人令其盡心學
習務期通曉散館後亦不可荒廢或在翰林或在部曹
即令與滿員一同繙譯如此方實有禆益新科進士於
引見之前朕欲先行考試知其學問再行引見選拔庶
人才不致遺漏目今天氣寒冷一應仍照殿試預備考
試題目朕將詩文四六各體出題視其所能或一篇或
二三篇或各體俱作悉聽其便
又禮部議覆御史田嘉榖條奏各省學政科考生
員舊例用四書題文二篇請增用經題文一篇以
崇經學如遇三冬日短減去四書文一篇應如所
請從之
又吏部䟽奏舉人揀選知縣每逾三十年不克及
時試用除現在已經截取赴部聽其照例銓選外
其餘無論己未揀選之員除本科外應行令直省
督撫每於鄉試事竣會同主考官秉公騐看凡年
力精壯克勝吏治者給文赴部銓選其年老及才
具平常者雖已經截取俱准於本籍具呈改就教
職歸班銓選從之
又奉
諭旨昨引見新科進士名單内有用點記名者三十員以
知縣即用尖圈記名者十七員年力尚壯𫝊問伊等有
願在各館效力及在内官學教習者令各自陳明若行
走勤謹學問好者朕仍拔為翰林
二年
上親詣太學釋奠加增國子監鄉試中額十八名五經加
中四名直隸各省分别加增五經中額
又吏部議奏内閣漢中書員缺專用景山教習之
進士補授每致辦事乏人嗣後請照舊例以願就
中書之進士舉人銓補内閣酌量考取擇其字畫
端楷者分班選用從之
又奉
諭旨遠省州縣員缺舊例部選月官領憑赴任每至需遲
累月甚而懸缺日久署印屢易其官以致貽誤地方不
少朕意將揀選舉人選期尚遠者挑選命往各省聽候
缺出委用署事至應選時仍來京候選庶遠省署事不
致乏人於吏治有益下部定議尋議會試後下第舉人
吏部揀選引
見發往雲貴川廣五省委署試用如果才守兼優著有實
效該督撫保題於本省補用平常者咨部請
旨有情願會試者聽從之
又禮部奉
諭旨鄉會試為掄才大典内外簾官子弟理應迴避但跋
涉數千里志切觀光既至京師不得與試深為可憫朕
於上科特降諭旨另行考校然此只可暫行不便著為
定例今科凡官員入闈者其子弟著一體應試將試卷
另行進呈朕派大臣校閱遴選
又奉
諭旨闈中謄錄試卷弊端甚多其有賄囑者則書寫精工
否則潦草舛錯致誤佳文著知貢舉及監試御史嚴行
申飭其謄寫不工者必重加責懲令其重寫併令對讀
官員嚴飭各生悉心校對勿使字畫錯誤倘有外簾官
失於查察日後發覺將該管官一併嚴加議處
又
命會試舉人分别道里遠近賞給歸途路費雲南廣東廣
西貴州四川五省每人銀十兩福建浙江江南江
西湖廣陜西六省每人銀七兩直隸山東山西河
南四省每人銀五兩
又
命會試及順天鄉試元魁三場試卷繕錄進呈
又奉
諭旨考試繙譯舉人不必分作三場只須一次考試一日
一夜量其所能章奏一道或四書或五經酌量出一題
其優劣便已可見此考試並無漢文不必派漢大臣再
考試舉子俱係八旗内人其繙譯好者衆所共知即字
蹟亦最易識認伊等試卷應行謄錄著於六部各衙門
善書之筆帖式内酌量足用選取令其謄寫選中之卷
進呈時再定額數仍寫備卷呈覽其分校及巡察等員
亦俱照文鄉試例派用尋議定繙譯舉人作一次考試
或用章奏一道或於四書五經内酌出一題選取
各部院衙門筆帖式等令其謄錄其堪中式之卷
挑選奏進時再行定額仍選備卷數本呈
覽考試官員於滿大臣内派正考官一員副考官一員部
院官員内派同考官四員其餘應行事宜俱照文
鄉試例本年甲辰科繙譯鄉試取中滿洲繙譯舉
人九名
又禮部工部國子監奉
諭旨進士題名之典始於唐時進士榜後於慈恩寺塔下
題名立碑自宋明以至我朝皆建碑於太學按其甲第
先後勒載姓名籍貫於上所以重科名也今太學
聖廟戟門外所立本朝歷科題名碑自順治丙戌科起
至康熙戊戌科而止稽之會典諸進士釋菜後禮部題
請工部給建碑銀一百兩交與國子監立石題名康熙
三年輔政大臣裁省自後每科諸進士各自捐貲立石
我國家振興文教凡鄉會試動用帑金數萬朕即位之
始即開恩科誠以科目一途實關用人取士之要題名
之典豈宜缺焉著工部動用正項錢糧令國子監將雍
正癸夘甲辰兩科題名碑速行建立康熙辛丑科亦宜
補建嗣後每科仍照舊例題請庶士子觀覽此碑知讀
書登榜之榮益勵其潛修上達之志爾該衙門即遵諭
行
又增福建省鄉試中額四名從福建巡撫黃國材
請也
三年奉
諭旨前各省正副主考朕皆視其人謹慎者派往並未試
其文藝間有不能衡文者此皆由中式之後荒疎年久
故耳著將應差委之翰林由進士出身各部院官員查
奏朕試以文藝差委旋遵
旨將翰林院及進士出身官員人數查明具奏召集於
太和殿試以四書題文二篇
親定甲乙封貯内閣以備鄉試差遣次年將考試取定人
員書名牙籖盛以金筒每届按省分差之期設黃
案於
午門外
命大學士同禮部官掣籖唱名恭請
欽定正副主考七年仍行
御試分别記名暨十三年鄉試主考皆如之
又禮部議覆左通政陳良弼條奏八旗漢軍筆帖
式貢監生員官學生亦有學習繙譯者請照滿洲
蒙古例一體考試應如所請嗣後三年之内考取
秀才二次舉人一次進士一次其取中額數視人
數多寡臨期請
旨欽定從之
又吏部等衙門議覆原任川陜總督年羹堯䟽言
陜西寧夏等衛所新經改設郡縣請分設寧夏西
寧凉州甘州四府一年一貢靈州三年兩貢寧夏
寧朔二縣各兩年一貢中衛縣三年兩貢西寧武
威平羅碾伯古浪高臺永昌鎮番山丹平番張掖
等縣各兩年一貢照寧夏例行應如所請從之
又領侍衛大臣奉
諭旨爾等俱係勲舊大臣之子孫孰不當為國家效用但
今擇人任用大臣等之子孫内能勝任者不可驟得今
大臣之子及散秩大臣侍衛等之子内爾諸臣有知其
善者即行舉奏縱不深知訪問於章京護軍校等如得
其人亦行舉奏以備朕之試用
又吏部議覆吏部左侍郎查郎阿奏言直隸州州
同州判雖係佐貳現管逃盜等案不便以捐納貢
監補授管轄屬縣請舉人銓補州同恩拔副榜貢
生銓補州判應如所請從之
四年奉
諭旨國家設學校以儲養人才鄉會廷試拔其尤者而用
之即古選士造士之遺意也但士子作文有一日之長
短縱使主司公明搜羅豈能無遺况去取惟憑文藝其
人品之高下才能之優絀無由得知每有出羣拔萃之
才屢試不售即或晚得一第而年力衰邁不堪為國家
任使朕思各省學政奉命課士黜劣舉優係其專責嗣
後學政三年任滿將生員中實在人品端方有猷有為
有守之人大省舉四五人小省二人送部引見朕親加
考試酌量擢用現在報滿各學政即遵照薦舉其到任
未久如有所知亦即舉出夫一省而舉數士不可謂無
人學政巡歷各府三年之久日與士子相親考文察行
不得謂不知但能虛公衡鑒所舉必得其人且風聲所
樹凡讀書士子必皆鼓舞振興力學敦行求為有用之
儒於士習人才大有禆益其各實心奉行毋得苟且塞
責如有徇私冒濫等弊必嚴加治罪
又以繙譯鄉試添增漢軍照文鄉試例滿洲蒙古
編滿字號漢軍編合字號
又定江西鄉試内簾書經房考舊用二員經撫臣
裴繂度奏卷多房少請酌添書經房同考官一員
從之
又吏部議奏國子監漢字助教員缺將舉人副榜
按科分每旗咨取十人併將由舉人副榜出身之
俸滿筆帖式每旗咨取五人清文助教員缺於清
文俸深筆帖式每旗咨取十人考取註册不限旗
分各按名次補用論俸陞轉從之
又奉
諭旨士子讀書制行之道首在明經其以五經取中副榜
者必有志經學之士著將今年各省五經取中副榜之
人俱准作舉人一體會試再今科各省所中副榜内有
兩次中副榜者亦准作舉人一體會試此係特典後不
為例
又定考騐就教貢生例各省恩拔副貢生内已就
教職者各省學臣於歲科兩考事竣會同巡撫與
挨貢一體騐看造册送部銓選年老者以原品休
致
五年吏部奉
諭旨會試舉人著爾部揀選引見併問九卿將所知者舉
出再舉人内有伊等同鄉素日推服之人亦著舉人公
舉或數人共舉一人或十數人共舉一人俱將姓名註
明務須有猷有為有守之人方可推薦不得冒濫
又奉
諭旨士子讀書應試須專心講習方可望其成就八旗舉
人生員内在護軍執事人行走者朕念其用度艱難恐
致分心是以於雍正元年特加殊恩令其退回仍賫給
錢糧養贍俾得專心讀書勉勵上進庶國家可收得人
之益今已三年有餘其中或有年力衰邁及不肖之人
徒領錢糧無志上進虛糜國帑者亦未可知若不加考
課分别勤惰無以鼓勵人才著於會試後將八旗滿洲
蒙古舉人生員漢軍舉人查明人數請題考試分别等
第騐其優劣
又奉
諭旨朕以今年閏月節氣稍遲二月天寒故將會試日期
改至三月但目今天氣尚覺寒冷若再改期又恐舉子
盤費無多艱於旅食今照舊於初八日入場著曉諭各
舉子俱許攜帶手爐以温筆硯皮衣及厚綿衣服俱許
穿進但不得乘機懷挾以滋弊端場内茶飯著供給官
加意預備朕另派大臣照看料理令早晩給與薑湯并
按名給發木炭以資其用
又奉
諭旨今科選拔庶常應如何簡選考試務得人材以濟實
用著會議具奏尋議進士選拔庶常原屬儲才大典必
得其學問素優才品兼著之士方可選列清華查
雍正元年癸夘科
殿試後集諸進士於
保和殿
御試並令九卿各舉所知雍正二年甲辰科照前舉行今
科進士亦應詳加考試仍令内閣九卿確行保舉
其考試擬用論詔奏議詩四題或作一二篇或諸
體全搆聽其各展所長屆期
欽點大臣閱卷進呈其進士内有彼此熟悉素為衆所推
服者亦令公同舉出伏候
親加選定從之
又奉
諭旨外省鄉試房考舊例皆用現任知縣入闈朕思知縣
身為民牧地方政務甚繁入闈動經數月諸事或至遲
誤朕意欲將外省房考之例斟酌更定或於隣省中舉
人進士之在家候選者臨期調取數十人交與監臨之
督撫秉公掣籖令其入闈分校著九卿詳議具奏尋議
順天鄉試仍照舊例其外省鄉試飭令所屬地方
官將在籍之進士舉人文行素優者送督撫衙門
騐看以備隣省調取大省十八房取用三十名中
省十四房取用二十五名小省十二房或十一房
取用二十名十房取用十八名隣省咨文到日遣
官伴送人給路費銀三十兩臨期掣籖得内簾者
入闈分校餘令回籍至外簾之收掌等五所官仍
於本省府州縣佐貳等官内委用從之
分設八旗官學順天學政孫嘉淦條奏請整飭八
旗官學以育人材嗣後挑選官學生務擇聰明俊
秀子弟考課分習清漢書每旗給官房一所為學
舍以貢生五人為教習派定所教人數優其廪給
專其訓導又不時稽查勤惰期滿分别議敘從之
改定奉天廪生出貢例禮部議覆奉天府丞須洲
䟽言奉天府學民籍廪生一年一貢似覺太速請
二年一貢滿字號廪生五年一貢似覺太遲請三
年一貢再
盛京幅&KR0695;廣闊滿漢生員散處千里之内總屬府學
教官管轄耳目難周請令查明居址撥歸相近縣
學督課俱應如所請從之
又禮部奉
諭旨直省拔貢舊例十二年題請舉行一次後因各省學
政不能秉公選取國子監未便照例請行於雍正元年
時特行一次朕思各州縣每年歲貢較其食廪淺深挨
次出貢内多年力衰邁之人欲得人材必須選拔著各
省學政於科考時照例府學拔取二名縣學拔取一名
寧缺毋濫務取學問優通品行端方才猷可用之才令
其來京朕將親加考騐令入國子監肄業如有學問荒
陋人品不端才具庸劣者將學政嚴加議處嗣後六年
選拔一次國子監屆期題請候旨
六年刑部尚書勵廷儀條奏請除監生考職倩代
頂冒之弊得
旨各省監生每於考職之時或憚於跋涉或不諳文理託
在京之親戚朋友代為應考而本人安坐原籍濫竊職
銜此等陋習相沿已久是以數年來朕特遣大臣專司
考職之事及後訪察知考試之臣亦只能校閱文藝不
能除假冒之弊故上年考試後朕令將一千一百餘人
通行引見彼時伊等自知頂冒情虧不敢報名引見者
九百餘人俱經降旨革退其引見之二百餘人朕以為
皆係正身又見其中有人材可用者因揀七十餘人交
部即用或令外省督撫試用且有加恩用至知縣知州
等官者近聞此即用人員内竟尚有頂冒之人似此敢
於欺罔可謂愍不畏死者矣今朕開恩准其自行出首
若代考得官之人遵旨出首朕酌量寬減其罪其託人
代考者情罪較輕若遵旨出首但革去監生不治其罪
倘仍前隠匿不首一經察出將與者受者即行正法其
從前歷來考職監生有代考得官者亦照此例行
又
敕浙江士子照舊鄉會考試先是雍正四年停止浙江鄉
會考試至是奉
諭旨浙江士習澆薄朕為世道人心計不得不嚴加整理
今二年以來李衛王國棟先後奏稱兩浙士子感朕訓
誨之恩省愆悔過將舊日澆凌奔競之習痛自改除可
稱士風丕變前年朕原降旨浙人秉性聰慧既知讀書
必明大義非如強悍執滯之難於感化者一經指示則
醒悟亦必最捷不出二三載可以望其自新今果然矣
明年即屆鄉試之期浙省士子准其照舊鄉會考試以
示朕訓俗牖民樂聞遷善之至意
又
敕各省保舉貢生生員以教職用者俸滿應陞之時不得
别行陞轉
又禮部奉
諭旨各省考取拔貢原欲遴選儒生以宏教育向來之例
俱於現考一二等生員内選拔文行兼優者但恐作文
有一日之短長而文理平通不列優等者其人或品行
端方才識練達足備國家之用亦未可定嗣後著各省
學政不必拘一二等之生員俱准收考酌量試以時務
策論其人果有識見才幹再訪其平日品行端方即正
考未列優等亦准選拔則文行兼收可以昭國家廣攬
人材之典
七年宗人府奏宗學教習期滿之舉人貢生請予
議敘得
旨宗學教習於期滿之時自應加恩議敘除舉人係應選
知縣之員照原議銓選外其貢生等善於訓課未必嫻
於吏治若一概用為知縣不但於吏治無益而本人不
能辦事致干參處亦非所以成全之也凡各處教習之
貢生等著於期滿之時該管衙門帶領引見或用為知
縣或用為教官候朕頒發諭旨因材器使將此通著為
例
又奉
諭旨考官專司衡文之任必須學問明通者始能鑒别不
爽雍正三年曾將在京科目出身應充正副考官之員
通行考試分别等次記名於雍正四年掣籖命往各省
使典試事今已越三年從前考取人員其中陞遷外任
及告假回籍者甚多即有在京者其所學或以日久漸
荒而前此之未曾入選者今用四年之功文藝未必無
所進益且陸續新到之員亦復不少著照雍正三年之
例通行考試俟朕分别記名以備持衡之任有不願就
試者亦聽其意
又禮部議覆雲貴廣西總督鄂爾泰䟽言貴州一
省原轄十一府四十州縣每科鄉試額取文舉人
三十六名五經二名武舉二十名近於四川湖南
兩省内將十三州縣改隸貴州赴試人數較多請
增貴州鄉試解額加中文舉人六名共四十二名
武舉三名共二十三名庶不致人多額少黔省既
經議加則四川湖南應行議減請將四川解額文
舉人減四名武舉人減二名湖南解額文舉人減
二名武舉人減一名應如所請從之
又奉
諭八旗貢監生員已經考取小京官筆帖式者准其與舉
子等同與鄉試
又奉
諭旨各省拔貢聞已陸續來京伊等既不能應本省之鄉
試則當准其應試北闈俾得與觀光大典凡拔貢之有
貢單者俱著該堂官咨送順天府令其應試再修書各
館内從前有外省生員在館效力者若情願入場考試
著取具同鄉官印結送順天府亦准入場
又定漢軍義學肄業子弟如有文理精通考繙譯
者不拘閒散俱准赴吏部考取筆帖式其文理粗
通弓箭可造者聽其在本旗挑補領催兵丁三年
之内教習勤謹者將教習人員分别議敘
又遴選廣東連州生員
欽賜舉人四名時署廣東巡撫傅泰䟽言廣州府理猺同
知朱振基於前任連州知州任内奉祀逆賊吕留
良牌位據連州生員陳錫等合詞呈首
上以連州生員陳錫等深明大義不為邪說所惑據實出
首令將今年該州應試完場之舉子交與該省學
政秉公遴選學問優長者賞作舉人一體會試如
今科所取副榜内有連州生監亦准作舉人
又奉
諭旨大學士尚書侍郎都御史副都御史各大員有子在
京闈及本省鄉試未經中式年二十以上者著各舉文
理通順可以取中者一人開送内閣尋開列大學士蔣
廷錫子蔣溥吏部尚書嵇曾筠子嵇璜都御史唐
執玉子唐少游吏部左侍郎史貽直子史弈簮戶
部右侍郎王廷揚子王鏐禮部左侍郎錢以塏子
錢鋈禮部左侍郎鄂爾竒子鄂倫兵部左侍郎楊
汝榖子楊綏刑部左侍郎繆沅子繆橒工部右侍
郎張大有子張鴻運侍郎署理倉場事務凃天相
子凃士炳副都御史王寵子王謝升等具奏得
旨俱賜舉人戶部侍郎劉聲芳子劉俊邦因病未應鄉試
亦准作舉人一體會試
又准八旗參領處酌派筆帖式行走凡八旗文移
稿案向由管檔領催繕寫伊等多係兵丁出身於
滿漢文理不能通曉不無草率舛錯之處經給事
中奚德慎條奏嗣後八旗監生生員官學生内有
通曉滿漢文願在參領處效力行走者令該都統
等按旗揀選滿洲每參領下酌派二員蒙古漢軍
每參領下酌派一員授為貼寫筆帖式辦理一切
檔案事件五年期滿該旗咨送吏部考試繙譯取
中後以部院衙門筆帖式補用應如所請從之
八年分派新進士於六部額外主事學習行走是
年新進士除選拔庶吉士外曹繩柱係現任中書
以六部主事用其馬丙等五十八名均奉
諭旨在六部額外主事上學習行走該部按各部司分多
寡掣籖分派具奏三年之後如能稱職該部堂官
題補如不能稱職該部奏聞其内若果有才猷出
衆明練政治之員於一年之後該堂官將情由聲
明保奏帶領引
見請
旨此各部行走之員俱照額外主事之例給與俸禄
又奉
諭旨今科外用進士著就伊等本籍地方掣籖派往交與
各該督撫分派藩臬衙門令其學習伊等中式之後原
須候選數年始能得官今著學習三年委署試用一年
約計四年之後題補實授與伊等候選之期相仿而又
得學習吏治較之閒居豈不大有禆益此三年内若該
地方需用人員仍著奏請另行揀選命往不必於新科
進士内遷就委用倘新進士中果有才具出衆平日熟
練吏治不待學習者著該督撫格外委署題補即於本
内聲明若才具庸常難以練習吏治情願改教者不拘
三年之期准其具題改補其學習之員每年公費若干
該督撫於公用銀兩内酌量給與著行文各督撫知之
又吏部奉
諭旨向來各處鹽政弊端甚多難以清理是以定議於候
選知縣内揀選命往彼時因人員不敷遂將監生捐職
之人亦入於揀選之内聞有央同鄉官出結而私相饋
送者此風斷不可長嗣後不必用捐銜之人著將在部
學習及留京之拔貢生令各堂官擇其為人謹慎有身
家可以辦事者保送吏部以備揀選
又各省選拔生員到京派大臣秉公考試分别等
次内有湖北應山縣生員楊可鏡一卷文理荒疎
經部議照例革去選拔奉
諭旨楊可鏡乃明臣楊漣之元孫昔順治四年楊漣之子
楊之易為江南松江府同知遭提督吳勝兆之叛捐軀
殉難凛然忠節此即楊可鏡之曾祖也朕思楊漣父子
兩世忠義其後嗣子孫若稍能自立品行無虧雖文藝
不工亦當格外造就楊可鏡准作選拔赴國子監肄業
仍著禮部帶領引見
又禮部議覆四川巡撫憲德䟽言茂州羌民久列
版圖載糧入册與齊民無異請照例與漢民一體
應試科舉出貢卷面不必分别漢羌額數憑文去
取以廣樂育鼓勵之意應如所請從之
九年奉
諭旨看來蒙古旗下人能蒙古話及能以蒙古字繙譯者
甚少如是相沿日久蒙古文字并蒙古話必漸至廢棄
宜令蒙古旗下人亦照考試滿洲繙譯生員舉人進士
之例考取蒙古繙譯生員舉人進士在理藩院補用如
有讀習漢書情願考試文生員舉人進士者令照常考
試著在别部院補用如此則蒙古旗下人俱各奮發勤
學蒙古文字並蒙古話不至廢棄而理藩院亦收得人
之效著大學士會同理藩院議奏遵
旨議准八旗蒙古人等能繙譯滿洲蒙古文字者照考試
滿洲繙譯之例三年之内考取秀才二次舉人一
次進士一次鄉會試與滿洲繙譯合為一闈滿洲
應試舉子在東文場考試蒙古應試舉子在西文
場考試滿洲蒙古合為一榜一同張掛考取秀才
派蒙古學院一員鄉會試各添派蒙古主考官一
員蒙古同考官二員俱由該衙門咨取各部院蒙
古大臣官員職名開列具題
欽點考取秀才題目於清字日講四書内照漢文限三百
字為題繙譯蒙古文一篇鄉會試題目於清字日
講四書内照漢文限三百字為首題再用清字奏
䟽一道為次題繙譯蒙古文二篇謄錄試卷於各
衙門善書蒙古字之筆帖式内咨取派用其監臨
提調監試等官於滿洲繙譯科具題
欽點毋庸另派其取中秀才舉人進士額數令考官挑取
中式之卷並選備卷數本一并進呈請
旨欽定考取秀才於本年十月舉行鄉會試於考試滿洲
繙譯一同舉行雍正十年壬子科繙譯鄉試取中
滿洲繙譯舉人十六名蒙古繙譯舉人二名
定滿洲教習選用例禮部奉
諭旨滿洲教習俱係旗人並無别項差使在館充數三載
即得一官爾等當不時稽查分别優劣如果教導有方
即當奏聞其不能稱職者亦應題參今值酌定成例之
初凡教習期滿作何補用之處著會同大學士等妥議
具奏尋議滿洲教習三年期滿其行走勤謹教導有成
者列為一等係舉人以小京官即用貢生生員以
筆帖式即用已補筆帖式之貢生生員照舉人例
用列為中等者再留教習三年如教導有成帶領
引
見照例咨送選用不能稱職者禮部不時查參從之
又吏部奏筆帖式例於繙譯人員内按旗補用但
各旗出缺多寡不同請嗣後照各部主事例不論
旗分補用得
旨借缺還缺易滋弊端惟是筆帖式一員係各旗出身之
路若本旗一時無應補之人即將别旗人員頂補恐行
之日久漸至人少嗣後該旗筆帖式缺出如不得應補
之人帶領二十員候旨補授
十一年奉
諭旨雲南貴州廣東廣西四川福建六省舉人赴京會試
郵程遥遠非近省可比朕意欲於落卷中擇其文尚可
觀而人材可用者添取數人候旨錄用以昭朕格外加
恩之意著𫝊諭主考官於六省試卷遵旨取中外其次
等可取之卷不拘數目秉公選出俟發榜後朕另派大
臣會同主考官騐看人材更加遴選再六省下第舉子
内除願與下科會試者不必報名外若有情願小就以
圖即行錄用者著在禮部報名一併交與派出之大臣
主考官揀選奏聞請旨
又吏部遵
旨議奏定例滿洲舉人選用小京官漢軍舉人選用知縣
從前漢軍舉人有冒入滿洲額内中式者以致内
用外用任意趨避嗣後請令各該旗於考試時將
應考人員詳加分别開明咨送順天府如仍有混
行冒考中式者查出將咨送之該旗都統佐領等
官交部議處舉人革退從之
十二年奉
諭旨鄉試之年宣化府屬另立旦字號與奉天府屬夾字
號額數相同各取中三名今宣郡人材較前漸盛又添
蔚州一屬應舉人數加多查夾字號前已廣額二名則
旦字號應加增中式之數下禮部議定宣化旦字號加
增中額一名與夾字號各中四名
十三年奉
諭旨縣令為親民之官關係民生休戚最為切近凡選用
知縣者類多舉人進士出身之人其中才具可觀克稱
厥職者固多而年老迂疎不諳吏治者亦復不少朕念
其攻苦寒窗幸登科目不忍遽令放廢於是定以改教
之例每見候選各員有年老才庸不稱縣令之任而苦
不自量仍欲勉強謁選其意蓋以縣令為榮希圖僥倖
且以到任之後不能辦事仍可改補教職無碍於功名
故為苟且姑試之計殊不思以不能勝任之人冒昧銓
選及到任之後試看一年半載再請改教其間輾轉更
换時日已多事務廢弛之患有必不能免者嗣後科目
出身之員若係簡選命往者到任後不勝縣令之任准
該督撫以教職題請改補如係月選之員或年力衰邁
或才識庸愚即當於未選之先或臨選之際呈請改教
若不自量度仍欲銓選知縣該員到任後著該督撫留
心察看或以才力不及或以溺職分别題參不得奏請
改教以遂其自便之私如果有為人謹慎學問優通者
著該督撫將應否改補教職之處具本聲明送部引見
請旨
禮部議覆福建巡撫盧焯䟽言臺灣鄉試士子向
係另編字號額中舉人一名今臺灣五學人文日
盛請於閩省解額外將臺灣字號再加中一名以
示鼓勵應如所請從之
是年九月
皇上登極
詔增鄕會中額會試額數俟禮部臨期奏請廣額外鄉
試大省加三十名次省加二十名小省加十名奉
天宣化各加中一名廣東商籍亦於民籍外另額
取中二名
皇朝文獻通考卷四十九
