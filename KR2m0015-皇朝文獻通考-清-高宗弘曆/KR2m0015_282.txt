皇朝文獻通考卷二百八十二
輿地考(十四)
陜西省
(臣)等謹按古雍州與冀接壤而禹貢叙之於九州
之末說者以為其地勢最高故治水之功以是終
焉自豳岐豐鎬遞作周畿所稱奥區神臯者於是
乎在公羊傳始有陜東陜西之稱後漢書郡國志
以陜陌為二伯所分即今河南之陜州是也兩晉
之時陜東西各隨建都之地稱之西晉都洛陽則
關中曰陜西東晉都建康則稱荆州曰陜西自唐
乾元時置陜西節度使指陜州以西而言宋初始
置陜西路於是潼關以西全秦之地通謂之陜西
矣夫陜省據形勢之險秦漢迄唐之故都皆在焉
其東距崤函西連隴坻南控漢津而北則黃河迴
繞右自延安府之定邊縣西北出塞左自榆林府
之府谷縣東北入塞其間迤為河套環帶邊城實
為四塞之國明代以套地為元裔所居時多邊警
雖屢議恢復而卒鮮成功自入
本朝以來鄂爾多斯諸部隸我版宇拱衛塞垣是以
三輔提封鞏固此實
國家撫裔寧邊懷柔無外之盛略豈徒以百二山河
表地形之勝而已哉明陜西等處承宣布政使司
治西安府領府八直隸州一其西安鳳翔漢中延
安四府興安一州為今陜西省地又置陜西都指
揮使司領西安等衛及鳳翔等守衛千戸所
本朝初因之設陜西巡撫及布政使司按察使司皆
駐西安府設陜西總督駐固原州兼轄四川又别
設延綏巡撫駐榆林衛順治十四年令總督罷轄
四川專為陜西總督康熙元年裁延綏巡撫二年
移右布政使司分治甘肅其左布政使司仍治西
安領西安鳳翔漢中延安四府興安一州四年令
總督兼轄山西為山陜甘總督駐西安府六年改
左布政為西安布政使司後改為陜西布政使司
十四年令總督罷轄山西改為陜甘總督十九年
改為川陜甘總督兼轄四川二十二年移總督駐
漢中府後仍還駐西安雍正三年升西安府之同
華耀商乾邠六州延安府之鄜綏德葭三州俱為
直隸州九年令總督專轄陜甘又改榆林衛為府
十三年令總督仍兼轄四川又升直隸同州為府
降直隸華州屬同州府降直隸耀州還屬西安府
乾隆元年降直隸葭州屬榆林府十四年令總督
仍專轄陜甘二十四年令兼轄陜西四川二省於
甘肅專設總督尋仍定為陜甘總督二十九年定
總督移駐甘肅蘭州府兼轄陜西四十八年升直
隸興安州為興安府凡領府七直隸州五各衛所
俱以次裁併入州縣東西距九百三十五里南北
距二千四百二十六里東至河南陜州閿鄉縣界
三百五里西至甘肅秦州清水縣界六百三十里
南至四川達州太平縣界一千三十里北至榆林
府邊牆一千三百九十六里東南至河南南陽府
浙川縣界六百二十里西南至四川保寧府廣元
縣界一千三百八十五里東北至山西保德州河
曲縣界一千八百六十里西北至甘肅慶陽府真
寧縣界三百二十里在
京師西南二千六百五十里
西安府為省治東西距三百五里南北距七百十
里東至同州府華州界一百六十里西至乾州武
功縣界一百四十五里南至興安州石泉縣界四
百三十里北至鄜州宜君縣界二百八十里東南
至商州界二百里西南至漢中府洋縣界三百六十
里東北至同州府蒲城縣界二百十里西北至乾
州永夀縣界二百里自府治至
京師二千六百五十里明為西安府共領州六縣三
十一
本朝初因之雍正三年升同華耀商乾邠六州並為
直隸州以朝邑等十七縣分屬六州十三年又以
耀州及同官縣還凡領州一縣十五
長安縣(附郭治府西境)
咸寧縣(附郭治府東境)
咸陽縣(在府西少北五十里)
興平縣(在府西一百里)
臨潼縣(在府少北六十里)
高陵縣(在府東北七十里)
鄠縣(在府西南七十里)
藍田縣(在府東南九十里)
涇陽縣(在府西北七十里)
三原縣(在府北九十里)
盩厔縣(在府西南一百六十里)
渭南縣(在府東少北一百四十里)
富平縣(在府東北一百二十里)
醴泉縣(在府西北一百二十里)
耀州(在府東一百三十里屬西安府雍正三年升為直隸州十三年還屬府)
同官縣(在府北一百八十里初屬西安府雍正三年分屬耀州十三年還屬府)
同州府在省治東北二百四十里東西距一百七
十八里南北距三百五十五里東至山西蒲州府
永濟縣黃河界五十八里西至西安府富平縣界
一百二十里南至商州雒南縣界一百七十五里
北至鄜州雒川縣界一百八十里東南至雒南縣
界一百二十里西南至西安府渭南縣界五十里
東北至山西綘州河津縣黃河界二百六十里西
北至雒川縣界一百九十里自府治至
京師二千一百三十里明同州屬西安府
本朝初因之雍正三年升為直隸州以朝邑郃陽澄
城韓城四縣來屬十三年復升為府增置大荔縣
以華州及華隂蒲城潼關三縣并耀州之白水縣
來屬乾隆十二年裁潼關縣以同知分治為潼關
廳共領州一縣八廳一
大荔縣(附郭金以前為馮翊縣地元省入州縣本朝雍正十三年升州為府以州地置為)
(府治)
朝邑縣(在府東三十里初屬西安府雍正正三年分屬同州十三年屬府)
郃陽縣(在府東北一百十里初屬西安府雍正三年分屬同州十三年屬府)
澄城縣(在府北一百里初屬西安府雍正三年分屬同州十三年屬府)
韓城縣(在府東北二百二十里初屬西安府雍正三年分屬同州十三年屬府)
白水縣(在府西北一百三十里初屬西安府雍正三年分屬耀州十三年改屬同州府)
華縣(在府南一百八十里初屬西安府雍正三年升為直隸州十三年改屬同州府)
華隂縣(在府南一百六十里初屬西安府雍正三年分屬華州十三年改屬同州府)
蒲城縣(在府西八十里初屬西安府雍正三年分屬蒲州十三年改屬同州府)
潼關廳(在府東南九十里明洪武九年置潼關衛本朝初屬西安府雍正四年改置潼關)
(縣屬華州十三年改屬同州府乾隆十二年裁潼關縣移同知駐此分理民事)
(臣)等謹按古雍梁二州皆以華山分界華隂為雍
華陽為梁華東則為豫故周禮職方氏又以華山
為豫鎮也自太華以西其北則為華州西安府鳳
翔府境其南則為商州興安州漢中府境其間大
山長谷遠者或數百里終南山東連二華竦峙長
安之南有子午谷直達漢中岡巒綿亘歴盩厔至
武功郿縣為太乙山駱谷斜谷之口皆當其地又
西過寳雞迄于隴首其山之高而長大者曰秦嶺
西京記云長安正南山名秦嶺東起商洛西盡硏
隴東西八百里是也關中指此為南山漢中指此
為北山斯實雍梁之大限矣
鳳翔府在省治少西北三百六十里東西距四百
二十里南北距二百四十里東至乾州武功縣界
一百五十里西至甘肅秦州清水縣界二百七十
里南至漢中府鳳縣界一百七十里北至甘肅平
凉府靈臺縣界七十里東南至西安府盩厔縣界
一百六十五里西南至鳳縣界一百八十里東北
至乾州永夀縣界一百六十五里西北至平凉府
華亭縣界二百十里自府治至
京師三千里明為鳳翔府
本朝因之領州一縣七
鳳翔縣(附郭)
岐山縣(在府東五十里)
寳雞縣(在府西南九十里)
扶風縣(在府東一百十里)
郿縣(在府東南一百十里)
麟遊縣(在府東北一百二十里)
汧陽縣(在府西少北七十里)
隴州(在府西少北一百五十里)
漢中府在省治西南一千七十里東西距八百十
里南北距六百五十里東至興安州石泉縣界三
百十里西至甘肅階州界五百里南至保寧府南
江縣界一百四十里北至鳳翔府寳雞縣界五百
十里東南至興安州紫陽縣界三百二十里西南
至四川保寧府廣元縣界三百四十里東北至西
安府盩厔縣界三百六十里西北至甘肅秦州兩
當縣界四百八十里自府治至
京師三千五百里明為漢中府
本朝因之乾隆十五年增置留壩廳凡領州一縣八
廳一
南鄭縣(附郭)
褒城縣(在府西北四十里)
城固縣(在府東少北七十里)
洋縣(在府東一百二十里)
西鄉縣(在府東南二百四十里)
鳳縣(在府西北三百八十里)
寧羌州(在府西南二百八十里)
沔縣(在府西一百十里)
略陽縣(在府西北二百九十里)
留壩廳(在府西南一百九十里本鳳縣留壩驛地本朝乾隆十五年移通判駐此分理民)
(事以附近松林武關二驛地俱屬之)
延安府在省治北七百四十里東西距四百八十
里南北距三百九十里東至山西汾州府永寧州
黃河界三百里西至甘肅慶陽府合水縣界一百
八十里南至鄜州界一百三十里北至綏德州界
二百六十里東南至同州府韓城縣界三百五十
五里西南至鄜州界一百四十里東北至綏德州
清澗縣界一百九十五里西北至甘肅寧夏府靈
州界六百四十里自府治至
京師二千二百里明為延安府共領州三縣十六
本朝初因之雍正三年升鄜綏德葭三州為直隸州
以雒州等八縣分屬六州乾隆元年以榆林府之
靖邊定邊二縣來屬八年增置安邊廳凡領縣十
廳一
膚施縣(附郭)
安塞縣(在府北少西四十里)
甘泉縣(在府南少西九十里)
安定縣(在府北少東一百八十里)
保安縣(在府西北二百二十里)
宜川縣(在府東南二百六十里)
延川縣(在府東少北一百九十里)
延長縣(在府東一百五十里)
靖邊縣(在府西北三百里明成化十一年置靖邊營屬延綏鎮本朝初為靖邊所雍正二)
(年設同知于此九年改置靖邊縣屬榆林府乾隆元年改屬延安府)
定邊縣(在府西北三百五十里明正統二年置定邊營屬延綏鎮本朝初為定邊協鎮雍)
(正九年改置定邊縣屬榆林府乾隆无年改屬延安府)
安邊廳(在府西北二百五十里明正統二年置安邊營成化十一年于南境六十里改置新)
(安邊營嘉靖時新舊二營並設兵駐守乾本朝初以新安邊營併入舊安邊營為安邊堡隆八年)
(移同知駐此分理民事)
榆林府在省治北一千三百五十里東西距五百
二十二里南北距二百二十三里東至山西汾州
府臨縣黃河界二百六十七里西至延安府靖邊
縣界二百五十五里南至綏德州米脂縣界一百
六十五里北至邊牆外鄂爾多斯界五十八里東
南至臨縣界二百九十二里西南至延安府安塞
縣界三百七十五里東北至山西保德州黃河界
五百十五里西北至邊牆八十里自府治至
京師一千九百七十里明成化七年置榆林衛為延
綏鎮治
本朝雍正八年改置榆林府增置榆林懷遠靖邊三
縣九年增置定邊縣乾隆元年以葭州及神木府
谷二縣來屬以靖邊定邊二縣往屬延安府領州
一縣四
榆林縣(附郭明成化七年置榆林衛榆本朝雍正二年省衛入綏德州八年置林縣為府)
(治)
懷遠縣(在府西一百六十里明天順中置懷遠堡本朝雍正九年改置懷遠縣)
葭州(在府東南一百七十里初屬延安府雍正三年升為直隸州乾隆元年改屬榆林府)
神木縣(在府西北二百四十里初屬延安府雍正三年分屬葭州乾隆元年改屬榆林府)
府谷縣(在府西北二百里初屬延安府雍正三年分屬葭州乾隆元年改屬榆林府)
興安府在省治南六百八十里東西距七百六十
里南北距六百二十里東至湖北鄖陽府鄖縣界
四百十五里西至漢中府西鄉縣界三百四十五
里南至四川䕫州府大寧縣界三百五十里北至
商州鎮安縣界二百七十里東南至鄖陽府竹雞
縣界二百四十里西南至四川達州太平縣界四
百四十里東北至鄖陽府鄖西縣界四百二十里
西北至西安府長安縣界三百九十里本府境東
西距一百八十里南北距三百三十里東界洵陽
縣西界漢隂縣南界平利縣北界鎮安縣自府治
至
京師四千四百四十里明初屬漢中府萬歷十一年
改為興安州二十三年升為直隸州
本朝初因之乾隆四十八年升為府領縣六
安康縣(附郭舊屬興安州乾隆四十八年升州為府置縣為府治)
平利縣(在府南少東九十里舊屬興安州乾隆四十八年屬府)
洵陽縣(在府東一百二十里舊屬興安州乾隆四十八年屬府)
白河縣(在府東四百里舊屬興安州乾隆四十八年屬府)
紫陽縣(在府西南二百二十里舊屬興安州乾隆四十八年屬府)
石泉縣(在府西北二百七十里舊屬興安州乾隆四十八年屬府)
商州在省治東南三百里東西距四百六十里南
北距四百三十里東至河南陜州盧氏縣界三百
三十里西至西安府藍田縣界一百三十里南至
湖北鄖陽府鄖西縣界二百四十里北至同州府
華隂縣界一百九十里東南至河南南陽府浙川
縣界三百二十里西南至興安州漢隂縣界四百
三十里東北至陜州閿鄉縣界二百二十里西北至
西安府渭南縣界二百里本州境東西距三百里
南北距一百六十里東界商南縣西界藍田縣南
界山陽縣北界雒南縣自府治至
京師二千八百里明洪武七年降州為商縣屬華州
成化十二年復升為州屬西安府
本朝初因之雍正三年升為直隸州領縣四
鎮安縣(在州西南三百四十里初屬西安府雍正三年分屬商州)
雒南縣(在州北少東九十里初屬西安府雍正三年分屬商州)
山陽縣(在州南少東一百二十里初屬西安府雍正三年分屬商州)
商南縣(在州東少南二百五十里初屬西安府雍正三年分屬商州)
乾州在省治西北一百六十里東西距九十五里
南北距二百二十里東至西安府醴泉縣界三十
五里西至鳳翔府扶風縣界六十里南至西安府
盩厔縣界九十五里北至邠州界一百二十五里
東南至盩厔縣界九十里西南至鳳翔府郿縣界
七十五里東北至邠州界一百六十里西北至邠
州界一百四十里本州境東西距九十五里南北
距八十五里東界醴泉縣西界扶風縣南界武功
縣北界永夀縣自州治至
京師二千八百里明屬西安府
本朝初因之雍正三年升為直隸州領縣二
武功縣(在州西南六十五里初屬西安府雍正三年分屬乾州)
永夀縣(在府北九十里初屬西安府雍正三年分屬乾州)
邠州在省治西北三百二十里東西距二百九十
里南北距九十五里東至西安府耀州界一百八
十里西至甘肅涇州界一百十里南至乾州永夀
縣界三十五里北至甘肅慶陽府寧州界六十里
東南至西安府涇陽縣界一百七十里西南至鳳
翔府麟遊縣界七十五里東北至鄜州宜君縣界
一百五十里西北至寧州界一百二十里本州境
東西距一百二十五里南北距九十五里東界淳
化縣西界長安縣南界永夀縣北界寧州自州治
至
京師三千里明省新平縣入州屬西安府
本朝初因之雍正三年升為直隸州領縣三
三水縣(在州東北六十五里初屬西安府雍正三年分屬邠州)
淳化縣(在州東少南一百四十里初屬西安府雍正三年分屬邠州)
長武縣(在州西北八十里初屬西安府雍正三年分屬邠州)
鄜州在省治北五百五十里東西距三百五十里
南北距三百八十五里東至同州府韓城縣界一
百八十里西至甘肅慶陽府合水縣界一百七十
里南至西安府同官縣界三百四十里北至延安
府甘泉縣界四十五里東南至同州府白水縣界
一百八十里西南至慶陽府真寧縣界三百二十
里東北至延安府宜川縣界九十里西北至甘泉
縣九十里本州境東西距二百里南北距一百二
十五里東界洛川縣西界合水縣南界中部縣北
界甘泉縣自州治至
京師二千五百里明屬延安府
本朝初因之雍正三年升為直隸州領縣三
雒川縣(在州東南六十里初屬延安府雍正三年分屬鄜州)
中部縣(在州南少西一百四十里初屬延安府雍正三年分屬鄜州)
宜君縣(在州南二百十里初屬延安安府雍正三年分屬鄜州)
綏德州在省治東北一千一百里東西距二百七
十里南北距二百四十五里東至山西永寧州黃
河界一百三十里西至延安府安定縣界一百四
十里南至延安府延川縣界一百六十里北至榆
林府榆林縣界八十五里東南至延川縣界二百
十里西南至安定縣界八十里東北至榆林府葭
州界一百三十里西北至榆林府懷遠縣界二百
八十里本州境東西距一百五十里南北距四十
五里東界永寧州西與北並界米脂縣南界清澗
縣自州治至
京師一千八百里明屬延安府
本朝初因之雍正三年升為直隸州領縣二乾隆元
年復以吳堡縣來屬凡領縣三
米脂縣(在州北八十里初屬延安府雍正三年分屬綏德州)
清澗縣(在州西南一百四十里初屬延安府雍正三年分屬綏德州)
吳堡縣(在州東三十里初屬延安府雍正三年分屬葭州乾隆元年改屬綏德州)
皇朝文獻通考卷二百八十二
