欽定四庫全書
皇朝文獻通考卷一百三十八
王禮考(十四)
巡幸
乾隆三十年正月
上奉
皇太后南巡先是二十八年十二月
諭曰兩江總督尹繼善等合辭具奏請於乾隆乙酉年
再舉南巡之典以慰臣民顒望一摺朕惟江浙地廣
民殷一切吏治農功均關要計且襟江帶河濱湖近
海之區籌畫澤國田廬無一不重縈宵旰前以壬午
歲恭奉
安輿時巡周覽凡淮河水誌節宣牐壩啓閉以及杭屬塘
工勘建柴石料段諸事宜曾與封疆大吏目擊手畫
以期利濟羣生年來叠經督撫等疏報下河郡邑汛
水恬流並無漫溢惟是浙中海潮漲沙雖有起機大
溜尚未趨赴中亹是深所厪念而修築柴石諸塘亦
當親閱其工以便隨時指示又近日特遣大臣督修
水利如濉河荆山橋等處亦為數省灌輸喫緊關鍵
所以騐前工而程後效正惟其時矧東南歲事頻告
豐登洪惟
聖母皇太后福履康寧彌臻純嘏於是承
歡行慶答士民望幸之忱稽典實為允協著照所請准於
乙酉之春諏吉南巡其河工海塘應親臨省視者即
行先期預備至前此燈綵繁文暨扈從人員僱覓巨
舟并簽佔公館諸禁已屢頒諭旨即朕所過行宫道
路距上届為日匪遙祗須灑掃潔蠲足供頓憩不得
稍事增華勞費副朕仰承
慈豫俯順輿情之至意將此通諭各該衙門知之至是
駕發京師至景州
諭曰朕恭奉
皇太后安輿省方問俗凡清蹕所經祗令灑掃潔淨毋事
華飾及添建行宫屢經降旨申諭而地方大吏以
慈駕臨駐旃廬究不若屋宇之安善尚有葺治行館以供
憩息者因其義適温凊且成事不說是以不復禁止
兹停蹕景州見一切位置頗為妥適從前所賞公帑
尚恐不敷應用在封疆大臣善體朕意雖不敢派累
閭閻而各官或有捐廉經理亦非所以示體恤著加
恩于直隸存公項内賞銀二萬兩以裕工作之費再
山東亦有新建座落三處經畫諒與直隸相同亦著
於該省存公項内賞銀二萬兩充用該部即遵諭行
至山東遣官祭
東嶽
先師孔子闕里
元聖周公廟入江南境遣官祭
河瀆
淮瀆
江瀆
駕至清河縣渡河
閱清口東壩木龍至蘇州
詣
文廟行禮至海寧縣
閱海塘
幸尖山觀潮
諭增築塘下石坦水三層以衛石塘至杭州遣官祭
禹陵
南鎮
海神廟
閱兵
御試進獻詩賦士子中選者四人
特賜内閣中書至江寧
親祭
明太祖陵
閱兵
御試江蘇安徽進獻詩賦士子中選者十一人
特賜内閣中書至淮安
閱高家堰堤工至徐州
閱河工遣官祭
河神廟
駕自德州登陸回鑾
命簡親王豐訥亨等扈從
皇太后聖駕由水程回京
乾隆三十二年二月
上巡幸天津先是正月
諭曰朕於二月二十五日啓鑾巡幸天津閱視河堤所
有應行備辦事宜著各該衙門照例預備至是
駕發京師
閱淀河
諭曰朕此次巡幸天津閱視河堤經過陸路水程該地
方官預備座落數處以供憩頓恐應銷公項銀兩不
敷需用著於長蘆應解内務府銀兩賞給銀三萬兩
以為辦差之費三月
閱子牙河堤
駕至福佑寺
海神廟拈香
觀海
閱鹽池
閱兵
上回鑾
三十五年三月
上奉
皇太后巡幸天津先是三十四年十二月
諭曰據楊廷璋奏淀河神宇告竣請奉
皇太后安輿拈香祝釐一摺天津近依輦轂朕前此親臨巡
視經理淀河工程俾得永資樂利復以
神庥昭應歲稔瀾安勅建淀神祠宇同答嘉貺該督
既稱兹當輪奐維新之會喜值普天同慶之時畿輔
輿情願切瞻就自宜俯從所請於明春掖
輦承
歡祝延瞻禮以慰蒸黎望幸之忱明年為朕六旬慶節敬
當展謁
東陵
西陵禮成旋蹕正屆春和即敬奉
慈輿諏吉前往該督其飭所屬一切務從儉約毋得增飾
繁文副朕行慶省方嘉惠甸民之至意所有應行預
備事宜著各該衙門照例預備又奉
諭曰明歲為朕六十夀節祗循彝典躬謁
東陵
西陵復據楊廷璋奏直隸臣民情殷瞻就籲請敬奉
慈輦巡涖天津以申祝
釐望幸之忱業已降旨允行隨即奏聞
聖母兹蒙
皇太后以後歲為
八旬萬夀亦欲於明春同朕展謁
兩陵禮成再幸津門朕敬承
懿旨益切欽愉謹涓吉於來年二月十八日恭奉
皇太后聖駕啓鑾所有應行典禮著各該衙門敬謹預備
至是
上奉
皇太后謁
東陵
西陵禮成
巡幸天津三月
詣
淀神廟拈香
閱文安堤
幸望海寺拈香奉
皇太后至海光寺拈香
閱操
諭曰朕因淀神祠工落成親詣瞻禮並允直隸天津臣
民之請恭奉
皇太后巡幸天津共伸慶祝地方官於淀神祠旁及左格莊
二處添行宫以供
安憩臨幸時因其事屬已成不能復為禁飭但工作未
免煩費雖伊等義效尊親朕實不欲其過耗物力著
將此二處行宫各賞銀二萬兩於鹽課應解内務府
銀兩項下撥給俾資興葺之需並諭該督等嗣後毋
得稍有增飾及新建行宫以副朕體恤崇樸至意
上回鑾
三十六年二月
上奉
皇太后巡幸山東先是三十五年八月
諭曰今歲巡幸天津山東撫臣富明安至行在覲謁以
明歲恭逄
皇太后八旬萬夀普天同慶奏請登嶽祝
釐且言該省臣民五年來望幸之情實為誠切籲懇至於
再三朕因奏
聞
聖母以泰山廟宇鼎新欲
親詣拈香展敬朕亦以
闕里久未臨謁便道往涖於禮為宜而往返俱由水
程可適
高年頤養面諭該撫俟秋成後再行降旨兹該撫奏山左
二麥既穫大田豐稔比戶盈寧爰允所請於獻歲春
和恭奉
安輿擇吉啓蹕以臚懽抃而迓
慈禧惟是連歲恭逢
慶典業於春巡津淀時俯順輿情俾共伸巷舞衢歌之悃
來年巡蹕所至非但甸畿境内不宜復事繁文即東
省入疆以後亦不當綴景增華致滋糜費朕省方問
俗念切觀民惟以閭里恬熙羣情愛戴為樂若備陳
彩飾紛耀川塗不足觀美而徒耗物力實所不取該
督撫其善體恪遵毋違朕命將此宣諭知之又
諭曰明春恭奉
皇太后巡幸山東由通州水路至德州登陸仍自濟寧水
路回鑾所有御舟後親隨船十餘隻仍照今歲自天
津回鑾之例備用外其餘隨從之大臣官員人等俱
由陸路扈行該督撫即飭屬留心體察毋任胥吏人
等借端封禁船隻致滋繁擾著將此宣諭直隸山東
督撫等知之至是
駕發京師
諭曰今日至寶稼營登舟見所設水營外圍蓆牆概行
羃以黃布甚屬非是向來巡幸所經水程營盤外牆
率以葦蓆為之儘足以蔽外内惟江浙兩省因葦蓆
稀少代之以布即與内布城相屬高下亦略相等今
乃於葦蓆之外復加布襲且高逾數仞儼如大牆其
意何取布疋為小民被服所需豈宜妄為耗費即如
武清等縣去夏曾經被淹因加恩從優賑卹幸而民
無菜色稍為慰懷若留此布為貧民𥜗袴之用資衣
被者不知凡幾顧置有用為無用使不知者幾擬於
土木衣文繡豈朕省方觀民之意司牧之謂何曾不
知體下情承上德乎前途有如此者即撤去所有布
疋聽民間買用庶不至成棄物山東毗連直隸恐亦
聞風效尤並著速行除撤至水營内所備座落數椽
該督之意為朕披覽奏牘召對臣僚而設亦甚無謂
且又未預為奏明又屬冒昩朕自辛未南巡以來川
塗所涖每月辦理庶務延見臣工俱在御舟諸凡甚
為攸適且並未以舟居廢事衆所共知此次允富明
安之請巡幸山東所重在問民疾苦嘉惠羣黎實不
欲絲毫耗及閭閻物力猶恐地方大吏踵事增華屢
經諄諭一切務從儉約毋飾浮靡不啻三令五申楊
廷璋何竟不知仰體朕意若此著傳旨申飭并將此
通諭知之
駕至山東
上幸靈巖寺拈香
詣
岱廟拈香
詣壺天閣
碧霞宫拈香
御試山東省進獻詩賦士子中選者二人
特賜舉人一體會試至兖州城
上臨閱復聖廟
詣
孔林酹酒
少皥陵
元聖廟行禮
賜衍聖公合族等飯
諭曰前歲修葺太學告成因念
闕里廟堂設有犧象諸尊爰擇舊藏周範銅鼎尊等
十事陳之
大成殿用備禮器兹臨幸曲阜祗謁
先師閱視所列各器不過後漢時所造且色澤亦不
能甚古惟兹昌平
聖里宜陳法物以為觀美著倣太學之例頒内府所藏
姬朝銅器十事備列
廟庭用愜從周素願俟回鑾後慎選郵發交衍聖公
孔昭煥世守勿替以副朕則古稱先至意
上回鑾
三十八年三月
上啓鑾祗謁
泰陵禮成後奉
皇太后巡幸天津先是三十七年九月
諭曰昨據周元理奏請明春巡幸津淀仰懇敬奉
皇太后安輿周覽畿甸以洽
慈歡並請趙北口登舟一路均係水程較為安適等語朕
俯循輿望恭請
懿旨仰蒙
慈諭欣悦允行明歲
皇太后自京啓鑾由黃新莊涿州至紫泉一路于趙北口
登舟所有應行預備事宜各該衙門照例敬謹預備
至是正月
諭曰朕于三月初三日啓鑾祗謁
泰陵禮成後奉
皇太后安輿巡幸天津距京師不過數程較之熱河道里
猶近非若巡幸他省可比如河東總河及山東河南
二省巡撫以地壤相接就近奏請覲光原為合理即
如鹽政織造等呈進備賞之物亦尚有因至各省督
撫等差人齎摺請安已可不必乃督撫等相率進獻
方物甚屬無謂念其遠道而來至費跋涉難以槩行
屏却因量收食物數種以備隨營賚予但封疆大臣
惟當善體朕心似此非理之禮實所不取嗣後巡幸
近畿各督撫務恪遵此旨不得復有進獻將此通諭
知之
上詣龍王廟拈香
閱永定河堤
詣
淀神祠拈香
閱淀河
御試直省進獻詩賦士子
特賜内閣中書者一人給舉人者四人
詣教場閱兵
閱永定河下口堤
上回鑾
四十一年二月
上奉
皇太后巡幸山東先是正月乙未
諭曰前據將軍阿桂等奏蕩平金川大功業已全定更
無俟馳報紅旗今諏吉二月初九日啓鑾先謁
東陵再謁
西陵申達集勲忱悃禮成回至南苑恭奉
皇太后聖駕由桐柏村登舟巡幸山東由德州遵陸掖
輦展謁
岱廟祗迓
慈釐即詣
闕里告成瞻禮仍於濟寧由水程回鑾計當將士凱
旋之期即可舉行郊勞以彰定武鴻庸所有應行一
切典禮各該衙門照例敬謹預備至是
上謁
陵禮成二月
上詣
皇太后行宫請安即恭奉
慈駕登舟巡幸山東三月
諭曰朕以金川全境蕩平恭奉
皇太后安輿巡幸山東告成
闕里先期諭知該督等沿途無事點綴繁文兹桐柏
村駐蹕之所祗循向有行館而自寶稼營登舟以來
水營規模亦悉仍其舊但程站較多地方官修葺經
理亦未免需費著加恩於長蘆鹽課應解内務府銀
兩内賞銀一萬兩以示體恤又奉
諭曰朕因兩金川全境蕩平恭奉
皇太后巡幸山左登
岱延
禧告功
闕里巡撫楊景素以遵陸後沿途雖舊有行宫而自
德州至平原程站較長因於適中處所添設樸屋數
楹以備
聖母慈躬安憩於
高年頤養為宜是以不加禁止兹臨駐所至見其規制雖
不事奢華而結構究不無所費且逐程修葺行館亦
不免稍需用度著于山東鹽課内賞給銀二萬兩以
示體恤又奉
諭曰朕前歲閱視河工臨涖天津督撫等有逐道進貢
者曾降旨通諭飭禁兹因平定兩金川巡幸山東告
成
闕里各省督撫呈遞貢摺者甚多殊屬無謂朕鑾輅
所經如本省大吏呈進方物尚非過分即各鹽政關
差織造間進紬縀等項以備賞賚亦尚有因乃各省
督撫竟相率遠致皮張縀匹等物為誇多鬭靡之舉
朕非但不喜且覺煩凟可憎封疆大臣朕委任以地
方政務惟視奉職程其殿最豈因進貢衡其短長伊
等何不知善體朕意冒昩若此乎所有此次各督撫
呈進之物已諭令奏事處槩行擲還仍著傳旨申飭
嗣後遇朕巡幸務恪遵此諭毋得復有進獻將此再
行通諭知之
上詣遙參亭
岱廟拈香
上詣泰山壺天閣南天門
關帝廟
碧霞宫拈香
賜山東巡撫以下及鹽政等官食
御試山東及各省進獻詩賦士子
特賜内閣中書者二人賞給舉人者三人
上詣
文廟行釋奠禮
賜衍聖公及孔氏族人食復
詣
孔林酹酒
少皥陵
元聖廟行禮四月
上登舟至分水龍王廟
關帝廟
禹王廟拈香
諭曰此次巡蹕所經直隸山東兩省每日俱有戲臺承
應甚或間以排當殊屬無謂朕啓鑾前再三申諭勿
務繁文而地方官總不能實心仰體朕於道旁老幼
扶攜瞻覲嘉其情殷愛戴每顧而樂之至於沿途點
綴飾為巷舞衢歌之象從未嘗攬轡停輿一為聽覽
亦何必為此無益繁費乎前次恭奉
皇太后巡幸江浙臚歡祝
釐所至或綴陳燈綵音樂以奉
慈娱因兩淮蘇杭地本殷阜且俗尚如斯遂爾不加斥禁
然亦初不以為觀美若北方風氣淳樸豈可效其所
為又從而踵事增華乎況今年巡涖山東原因臨清
地方前歲經逆匪王倫滋擾閭閻不免凋敝故欲親
臨閱視以慰厪懷適當平定兩金川告功
闕里登堂展禮藉申五年疎闊之忱又因道經泰山
祗奉
安輿詣
岱廟瓣香展敬以迓
鴻禧此則朕自抒尊養之誠有司等固不當援引南巡祝
嘏之例也朕省方問俗惟以民生休戚為念而農田晴雨
尤軫于衷即如三月朔日天津途次優渥春膏夾岸
麥隴青䓤深為欣悦乃自入山東境至今為之望霖
已經彌月雖有廉纖微潤而甘澍未得霈霑麥禾漸
覺減色朕心實切焦勞即行館供陳亦為之居不安
席豈復能適意乎督撫等當以朕此心為心方不負
朕委任至意朕簡畀封疆大臣惟視其留心民事者
加之恩眷從未嘗因其能辦差善承奉稍為嘉奬此
尤中外臣民所共見共聞者督撫等可不知所趨向
乎朕行事期為天下後世法方今綱紀肅清朕巡省
周咨並不以游觀為事誥諭諄諄督撫等尚且不能
深喻朕意我子孫若能恪守朕訓庶不致為奢靡所
移設或稍不自持略涉流連游覽督撫因而曲意逢迎
其流弊伊于何底此於國運人心所係甚鉅可不
共知儆懼乎又如前四次南巡大學士傅恒總理諸
務極為安静邇年兩次東巡大臣等管理一切雖尚
屬妥協而行營已不能如從前之一無所事又漸有
餽遺之風扈從諸臣不可益加戒勉乎今日召見軍
機大臣並周元理楊景素詳悉誡諭並將此通諭知
之
駕至天津
詣
海神廟拈香
御試直隸及各省進獻詩賦士子
特賜内閣中書者五人賞給舉人者三人
上御舟至望海寺香林院拈香
上回鑾
四十五年正月
上啓鑾南巡先是四十三年十月
諭曰大學士管兩江總督高晉閩浙總督楊景素等合
詞陳奏以江浙臣民望幸甚殷且河工海塘皆冀親
臨指示懇請於庚子春再舉南巡盛典以愜輿情一
摺朕於乙酉南巡回鑾時因耆孺攀戀情殷曾許以
翠華再涖然敬念
聖母皇太后春秋已高難以再奉
安輿長途遠涉遂諭江浙大吏不必更以南巡為請而江
鄉士庶愛戴依戀之情狀未嘗不往來于懷距今已
十有四年其顒望悃忱自益肫切且自前巡閱定五
壩水誌以為展拓清口之凖下河從此遂免水災嗣
聞黃河倒漾所繫甚重因酌定挑濬陶莊引河面諭
薩載籌辦河成而清黃交滙處移遠清口不復有倒
灌之患但下游尚有停淤亦不可不除其流弊而一
切善後事宜若非臨涖閱視究不能悉其實在情形
至浙省海塘近來潮勢漸趨北岸深為厪念亦不可
不親為相度機宜今高晉等既有此奏著照所請於
乾隆四十五年正月諏吉啓鑾巡省江浙便道閱視
河工海塘所有各處行宫座落俱就舊有規模略加
葺治毋得踵事增華致滋煩費至該督等以庚子年
適逢朕七旬萬夀欲就近舉行慶典則斷不可朕本
意以庚子年為朕七旬慶辰越歲辛丑即恭逢
聖母九旬萬夀斯則敷天同慶自當臚歡祝嘏以抒萬姓
悃忱今既不能遂朕願尚復何心為已稱慶況朕蹕
途所經老幼歡迎扶攜恐後未嘗不顧而樂之若經
棚戲臺侈陳燈彩點綴紛華飾為衢歌巷舞深所不
取且非所以深體朕意也不特江浙臣民不當為祝
釐之舉即凡内外大小臣工於朕七旬萬夀時亦均
不得請行慶典以及進貢獻詩若伊等謂欲藉以申
其尊敬之誠是轉增朕心之所不悦尚得謂之忠愛
乎將此通諭中外知之十一月
諭曰前因降旨允江浙所請於乾隆四十五年正月啓
鑾南巡並諭令沿途毋得踵事增華致滋糜費第念
蹕路所經江蘇地面較多水營行宫等事皆不能不
需用度前四次南巡俱曾賞給庫銀以資籌辦因諭
令高晉將現辦南巡差務需用銀兩若干通盤核計
據實具奏兹據高晉將上四次南巡報銷銀數及恩
賞銀兩開單呈覽並稱此次差務除添建行宫三處
餘俱撙節辦理較之上屆所費有減無增等語該省
辦理差務所用經費既有一定章程上届乙酉年曾
經恩賞運庫銀三十萬兩以資籌辦此次著照乙酉
之例於運庫恩賞銀三十萬兩為辦理南巡差務之
用即著伊齡阿照數撥給仍具摺奏聞該督撫務須
董率所屬妥協辦理毋得絲毫科派閭閻致滋擾累
副朕觀民孚惠至意該部即遵諭行至是
駕發京師
諭曰朕因東南黎庶望幸情殷爰舉舊章五巡江浙所
以省方觀民勤求治理清蹕所經各處舊有行宫祗
令掃除潔淨以供憩宿毋得踵事增華致滋糜費屢
經降旨諄切曉諭封疆大臣自能仰體朕心遵旨辦
理第念直省行館近京數程屢經駐蹕即圬墁裱飾
為費尚屬無多其自山東以至江浙所有行宫則自
乙酉南巡至今未經臨蒞閱時既久不免□舊剥落
地方官修理葺治不無所費且山東江蘇二省俱有
添建座落此項用度聞各省俱係捐廉辦理在地方
大吏養廉豐厚分年扣捐以抒忱悃尚屬可行況朕
又復加恩賞給庫銀用示體恤伊等辦理儘足敷用
若更因此派累閭閻致滋苛擾則斷不可且非朕念
切民依行慶施惠之意也第恐不肖有司或有藉辦
差為名暗中科斂而窮鄉僻壤未及周知亦有帮貼
差費者一經察出必將該督撫等重治其罪以昭警
戒其各凛遵朕旨慎勿自干嚴譴也將此通諭知之
駕至遥參亭
岱廟拈香遣官祭
先師孔子闕里
少皥陵
元聖周公廟至江南境遣官祭
河瀆
江瀆
淮瀆
駕渡河
詣陶莊龍王廟惠濟祠廣濟龍王廟拈香
閱清口東壩
駕渡江至金山江天寺焦山定慧寺甘露寺拈香至蘇
州三月
御舟至石門縣跋馬度城易輕舟至海寧州
詣
海神廟拈香
閱海塘至杭州遣官祭
禹陵
閱兵
諭曰朕清蹕時巡臨蒞江浙原因厪念河工海塘親臨
閱視兼以省方問俗順時行慶非為遊觀計也前屢
經降旨所有經過地方止須掃除蹕路一切供頓毋
庸踵事增華今浙省仍有添建屋宇點綴燈綵之事
兼多華縟未免徒滋繁費朕心實所不取三寶王亶
望均著傳旨申飭嗣後如再有似此過費者朕必加
以嚴譴不能寬貸也
御試浙江進獻詩冊士子中選者四人
特賜内閣中書
諭曰朕巡幸江浙臨蒞杭州見西湖花神廟所塑神像
及後樓小像牌字俱書湖山神位其像大小雖異而
面貌相仿聞係李衛在浙江時自塑之像托名立廟
是以後樓并有正夫人及左右夫人之像甚為可異
李衛於督撫中並非公正純臣其在浙江亦無甚功
德於民聞其仰藉
皇考恩眷較優頗多任性驕縱之處設使此時尚在猶當
究治其愆豈可令其托名立廟永享祠祀乎所有廟
中原像著該督撫俱即撤毁於前殿另塑潮神之像
並於後殿另塑花神花后以昭信祀
上回鑾
諭曰朕自三十年南巡以後迄今十有五年東南土俗
民風易趨華靡每勖督撫大吏諄諄化導務期返樸
還淳以臻郅治而江南之陶莊清口浙江之海寧塘
工其修舉尤關民瘼因允兩省督撫籲請於今春再
舉時巡之典乃自啓蹕以來所過直隸江南一切行
營供頓不過就舊有規模略加修葺辦理尚為妥協
而從事浮華山東已開其端至浙江為尤甚朕心深
所不取現在陶莊及海塘各工經朕親臨指示所有
應行修理工程特命頒發帑金交督撫等悉心妥辦
將來工程完竣後朕當再行親蒞閱視恐後任督撫
見此次所辦差務已多粉飾未免踵事增華從而加
甚勢將伊於何底且江浙士民情殷瞻就者固多而
窮鄉僻壤或有名附讀書不能上進之徒本自憤懣
不平今因巡幸一切點綴過華朕視之實覺過當又
安能免若輩之議論乎朕臨御四十五年無日不厪
念民依乃以省方問俗之殷懷轉貽口實是誠督撫
大吏之不能善體朕心而朕亦將引以為愧矣著再
通諭各督撫以後務宜黜奢崇儉於地方諸大政實
心經理毋得徒事繁華致滋浮費以稱朕惠愛東南
黎庶之至意
上渡江至江寧府
親祭
明太祖陵
閱兵
御試江蘇安徽進獻詩冊士子中選者十一人
特賜内閣中書江西士子二人
賞給舉人
閱高堰堤工
御舟過黃河
詣分水龍王廟
禹王廟拈香五月
上至圓明園
四十六年二月
上巡幸五臺山先是四十五年十二月
諭曰朕於明春二月十二日啓鑾巡幸五臺所有應行
預備事宜各該衙門照例預備至蹕路所經已降旨
止就舊有行宫量加修葺毋許再行添建該督撫等
務宜妥協辦理不得踵事增華致滋糜費以副朕省
方觀民之至意至是
駕發京師
巡幸五臺山
四十九年正月
上啓鑾南巡先是四十八年正月奉
諭旨曰兩江總督薩載閩浙總督富勒渾等合詞陳奏
以江浙兩省臣民望幸情殷且河工海塘以次告竣
一切善後事宜尤冀親臨指示懇請於乾隆四十九
年春六舉南巡盛典以愜輿情一摺朕自庚子南巡
時巡閱高家堰石塘及徐州城外石堤鉅工俱逐一
親臨指示兹據奏以次告成所有一切善後事宜自
應臨蒞閱視指授機宜俾河流永慶安瀾至浙省海
塘前經降旨將柴塘四千二百餘丈一體改建魚鱗
石塘為瀕海羣黎永資捍衛今要工將竣亦不可不
親為相度且自四十一年告功
闕里後閱時已久應行展謁
孔林以伸景仰今據該督撫等合詞陳奏江浙兩省
耆庶望幸悃忱尤為肫切著照所請於乾隆四十九
年正月諏吉啓鑾祗謁
孔林巡幸江浙順道親閱河工海塘所有各處行宫
座落俱就舊有規模略加葺治毋得踵事增華致滋
繁費該督撫等其善體朕意妥協辦理副朕省方問
俗觀民孚惠至意十一月
諭曰朕於明年正月十一日啓鑾南巡江浙閱視河工
海塘所有應行事宜各該衙門照例預備至是
駕發京師至山東
詣
岱廟拈香
詣
孔廟行釋奠禮致祭
少皥陵
元聖周公廟至江南遣官祭
河瀆
江瀆
淮瀆
駕渡河
詣陶莊
河神廟
湖神廟拈香
駕渡江至海寧州
詣
海神廟拈香
閱海塘至杭州遣官祭
禹陵
閱兵
御試浙江進獻詩賦士子中選者四人
特賜内閣中書至江寧府
親詣
明太祖陵酹酒
閱兵
御試江蘇安徽進獻詩賦士子中選者十五人
特賜内閣中書江西中選者二人
賞給舉人
回鑾至徐州
閱黃河形勢指授方略
駕還京師
御製南巡記
舉大事者有宜速而莫遲有宜遲而莫速於宜速而
遲必昩幾以無成於宜遲而速必草就以不達能合
其宜者其惟敬與明乎敬者敬
天明者明理敬
天斯能愛民明理斯能體物千古不易之理也予臨御五
十年凡舉二大事一曰西師一曰南巡西師之事所
為宜速而莫遲者幸賴
天恩有成二十餘年疆宇晏安兹不絮言若夫南巡之事
則所為宜遲而莫速者我
皇祖六度南巡予藐躬敬以法之兹六度之典幸成亦不
可以無言我
皇祖蕩蕩難名予藐躬瞠乎景仰述且弗能作於何有然
而宜遲莫速之義則不可不明示予意也蓋南巡之
典始行於十六年辛未是即遲也南巡之事莫大於
河工而辛未丁丑兩度不過勅河臣慎守修防無多
指示亦所謂遲也至于壬午始有定清口水誌之諭
(向來河臣率皆靳拆凊口恐干多費工料之議洪湖盛潨則開五壩下河一帶無歲不被偏災自壬午年)
(三次南巡始定高堰五壩水誌高一尺清口即放開十丈為凖候秋汛後洪湖水勢既定仍如常接鑲口)
(門嗣是河臣恪守此法數十年來下河免受水患田廬並資保護)丙申乃有改遷陶
莊河流之為(向來清水每慮黃水倒漾康熙己夘春皇祖南巡親蒞河干閱)
(視形勢因河臣命於清口迤西隔岸挑陶莊引河導黃使北董安國開放過早旋復淤墊其後庚)
(辰辛巳壬申甲午以及雍正庚戌歴黃水倒命大臣會同河臣籌勘挑辦功迄未就是以灌舍開)
(陶莊引河更無善策丙申春諭令河臣薩載詳悉履勘繪圖貼說往返指示即于是年秋興工至丁酉仲)
(春蕆事開放新河大流暢逹既免黃流倒漾之虞兼收清水刷沙之益因命建河神廟以答神佑詳)
(見御製碑記)庚子遂有改築浙江石塘之工(浙江海塘自戴家橋迤西)
(皆柴塘不足資鞏護庚子南巡親臨閱視因飭該督㣳於老鹽倉一帶改建魚鱗石塘仍諭令存留舊有)
(柴塘以為重門保障辛丑壬寅等年陸續採辦石料勘石建築至癸夘八月該督撫富勒渾福崧等奏報)
(海塘三千九百四十丈全行告竣)今甲辰更有接築浙江石塘之諭
(浙江海塘老鹽倉一帶魚鱗石塘雖已全竣而章家菴以西惟藉范公塘土堤一道衛護形勢單薄不足)
(以資捍禦因先期傳諭該督撫詳晰籌畫採石鳩工兹甲辰南巡親臨指示不惜百餘萬帑金降旨一律)
(接築石塘俾濱海黔黎永資樂利)至於高堰之增卑易磚(庚子南巡閱視高家)
(堰工據薩載請將三堡六堡等卑矮磚工加高余以磚工究不若石工之經久因命毋惜帑費一律改建)
(石工分井修甃以冀永遠鞏固)徐州之接築石堤並山(丁丑壬午乙酉三次南巡)
(均至徐城閱視河工形勢次第籌辦添甃石堤俱用石十七層以資鞏固其舊有石工三段長九百七十)
(餘丈較之丁丑新建石堤短少二三層于庚子南巡時命嵇璜薩載會勘一律加高十七層又自韓山至)
(奎山一帶向止土堰兹亦一律接築石堤四百五十丈直連山脚俾濱河永保安居)無不籌度
咨諏得宜而後行是皆遲之又遲不敢欲速之為夫
臣之事君其有知不可而強諍者鮮矣河工關係民
命未深知而謬定之庸碌者惟遵旨而謬行之其害
可勝言哉故余之遲之又遲者以此而深懼予之子
孫自以為是而後之司河者之隨聲附和而且牟利
其間也與其有聚斂之臣寧有盜臣在他事則可在
河工則不可河工而牟利宣洩必不合宜修防必不
堅固一有疎虞民命繫焉此而不慎可乎然而為君
者一二日萬幾胥待躬親臨勘而後剔其弊日不暇
給焉則仍應於敬
天明理根本處求之思過半矣予之舉兩大事而皆幸以
有成者其在斯乎其在斯乎若夫察吏安民行慶施
惠羣臣所頌以為亟美者皆人君本分之應為所謂
有孚惠心勿問元吉予嘗以此自勖也至于克已無
欲以身率先千乘萬騎雖非扈蹕所能減而體大役
衆俾皆循法而不擾民亦亟其難矣斯必有以振其
綱而挈其要然後可以行無事而胥得宜實總不出
敬明兩字而已故兹六度之巡攜諸皇子以來俾視
予躬之如何無欲也視扈蹕諸臣以至僕役之如
何守法也視地方大小吏之如何奉公也視各省民
人之如何瞻覲親近也一有不如此未可言南巡而
西師之事更不必言矣敬告後人以明余志
巡幸儀凡
時巡省方
命下禮部具議以
聞乃宣布諸司及
巡省之方豫期供備其地方大吏飭文武官屬敬修迺守
攷迺職事無敢不敬戒
駕所經行守土官陸治橋梁道路水備舟楫以竢旣
諏吉閣部院寺府監疏列正貳官銜名請
旨扈蹕武衛諸臣部勒羽林衛士軍卒嚴明紀律鑾儀
衛官整装
御營次舍供張皆依時畢辦
右戒辦
啓行前一日遣官祗告
奉先殿如常儀鑾儀衛校以行營次舍先發至日昧爽鑾
儀衛陳
騎駕鹵簿於
聖駕所出禁門外扈從王公暨文武各官服征衣佩弓
矢留京王公百官蟒袍補服咸按翼序立門外祗
候
鑾輅經行之地
時命扈從大臣等護視田野青苗禁踐踏者稽察䭾車
舟楫禁隘道爭先者皆出郊先發屆時
皇帝御征衣乘輿出宫導從扈衛如常儀鼓吹振作鹵
簿前導扈從王公各官咸跪候過興乘騎隨發留
京王公百官跪送候過興各退
駕出郊鑾儀衛校韜鹵簿
御前張黃龍曲蓋領侍衛内大臣率侍衛佩弓矢親軍
二十人執豹尾槍前後翊衛豹尾槍後扈從諸王
貝勒貝子公為一隊次公侯伯以下文武各官為
一隊次八旗官軍依旗為隊每旗齊馬首按部就
班從人輜重隨後扈從次第進發鴻臚寺官豫傳
百里内守土文官率紳士耆民武弁率本軍肅隊
於
御道右百步外序列
駕至跪迎侯過興隨至
行宫行禮
右鑾輿發京師
鑾輿既啓行有司豫庀
駐蹕行營重城張幔殿黃幄五里外遠斥堠八旗護軍
布幕環列於重城之外閣部院寺府監扈從官布
幕環列於護軍之外皆以
御營為向
駕至詣
行營王公離東旌門百步内下馬從大臣羣官百步
外下馬從均候
宫門前奏事如常及夜嚴鼓侍衛率禁旅分番警巡
五漏交外營從官衛士聽角聲治行裝蓐食陸續
前後扈從王公大臣豫至
駕所出旌門外道右按翼序立内大臣侍衛於
宫門前序列辨色
皇帝御輿出宫翊衛如儀衆騎從地方文武官跪送道
右如初迎禮
右行營駐蹕
御道所經
名山大川及
歴代帝王聖賢名臣忠烈陵寢祠墓在三十里以内
者
行在禮部奏遣扈從大臣各一人齎香帛致祭如儀
(詳見郊社考及羣廟考)
右祭所過名山大川
將至
巡省之方將軍總督都統巡撫總兵官出境奉迎提督
學政布政使按察使道府以下州縣以上文官副
將以下守備以上武官於本界奉迎皆蟒袍補服
恭竢道右
駕至跪候過興隨行至
行宫紳士耆民隨守土官後跪迎翼日望秩於
方嶽及祭古昔
帝王功德隆重者
先聖先師皆
親詣行禮境内山川先賢名臣忠烈祠墓遣官致祭並
如儀(詳見郊社考及羣廟考)
右望方嶽秩山川百神
駐蹕行宫日
覲地方大吏察其所屬能否而黜陟之
清問民生利弊隨宜興除
臨視河防
指授方略
召試陳詩獻賦之士量授以官廣泮宫取士之額以勵
文風
親閱方鎮重兵辨將備材武軍士技勇以講武事所過
府州縣蠲免正賦訪問黎老凡男婦年七十以上
者
賜銀米有差
右考績行慶惠
省方禮畢乃以回
鑾吉日宣示在京羣臣
鑾輿旋蹕地方文武大吏率屬跪送如奉迎禮内閣得
旨宣布各部院寺府監
駕將至王公暨文官京堂武官副都統以上
内廷供奉記注翰林官科道等官咸蟒袍補服豫出郊
至
駐蹕行營外道右序立祗候
駕至跪候過興隨至
行營恭請
聖安各退翼日黎明序立于
聖駕所入禁門外祗候
駕至跪迎
皇帝還宫遣官祗告於
奉先殿如初禮
右回鑾
皇朝文獻通考卷一百三十八
