欽定四庫全書
皇朝文獻通考卷一百四十
王禮考(三十三)
國恤
(臣)等謹按慎終追遠古典所先儀禮止有士喪既
夕士虞三篇而大夫以上闕焉黃榦續儀禮經傳
通解據周禮禮記諸書綴緝次第以補其闕而國
恤之禮始釐然可考馬端臨述宋一代之制本之
九朝史及會要其儀注視古稍詳我
朝
列聖大事一切禮儀周詳賅備誠孝之至通乎神明(臣)等
逖稽在昔哲王慎終之典未有如斯之盡禮盡哀
者也謹臚而載之以為萬世法式
天命十一年八月庚戌
太祖高皇帝崩恭奉
梓宫於宫中正殿
辛亥恭移
梓宫暫安奉於瀋陽城西北隅
天聰三年二月奉移
梓宫於
福陵(奉移後典禮並載山陵門後條俱倣此)
崇德元年四月恭上
尊諡曰
承天廣運聖德神功肇紀立極仁孝武皇帝
廟號
太祖
康熙元年四月加上
尊諡曰
太祖承天廣運聖德神功肇紀立極仁孝睿武弘文定業
高皇帝
崇德八年八月庚午
太宗文皇帝崩次日奉安
梓宫於
崇政殿
九月壬子奉移
梓宫於
昭陵
順治元年十月辛酉恭上
尊諡曰
應天興國弘德彰武寬温仁聖睿孝文皇帝
廟號
太宗
順治十八年正月丁巳
世祖章皇帝崩恭奉
梓宫於
乾清宫
二月壬午奉移
梓宫於景山
夀皇殿
三月癸酉恭上
尊諡曰
體天隆運英睿欽文大德弘功至仁純孝章皇帝
廟號
世祖
康熙二年四月辛酉奉移
梓宫於
孝陵
康熙六十一年十一月甲午
聖祖仁皇帝崩次日奉安
梓宫於
乾清宫
世宗憲皇帝諭曰
皇考教養文武大小臣工六十餘年孰不躬沐深恩今一
旦升遐衆心哀痛切至大殮時著令王貝勒貝子公文
武大臣皆入乾清門内令其瞻仰得盡哀戀之情又禮
部奏儀注内公主福晉咸於
乾清宫丹墀齊集奉
旨
皇考之女朕兄弟之福晉豈可遠列丹墀著仍入大内親
近
梓宫使得盡哀朕之兄弟子姪亦皆令入乾清門在丹墀
上隨朕行禮(嗣後公主近支王福晉大人咸集於几筵殿内)是日諸王大
臣奏請諒隂之次或
御昭仁殿或
御弘德殿
諭曰朕遭
皇考大事哀痛方深何忍安居内殿其以乾清宫東廡為
倚廬自後
上居乾清宫東廡晝必席地夜必寢苫每日上香奠禮凡
五次
十二月甲寅奉移
梓宫暫安奉於
夀皇殿先是十一月
命總理事務王大臣修理景山
夀皇殿
諭曰朕受
皇考深恩如天罔極忽升
仙馭攀戀無從惟有朝夕瞻仰
梓宫稍盡哀慕之忱今王大臣等所議安奉之處或在南
海子或在鄭家莊此二處隔越郊外離宫禁甚遠朕心
不忍緬惟
世祖章皇帝大事時曾安奉景山夀皇殿朕意亦欲安奉
於景山夀皇殿庶得朝夕前往親行奠獻
庚申行大祭禮始釋服先是十一月己亥
世宗憲皇帝諭諸王大臣等曰朕凡事無不遵奉
皇考遺旨但持服乃人子之道
遺詔二十七日釋服朕斷然難從若此事朕不得行其志
必至懣恨無已爾等宜體朕意壬寅諸王大臣等以萬
幾至重難以久曠請遵
遺詔二十七日釋服奉
諭釋服之制以日易月雖始於漢文而高宗諒隂三年獨
非古制乎朕不能上比高宗而思慕之情何能自己揣
爾等惟恐過勞朕躬殊不知有服朕尚可稍進饘粥暫
眠苫塊若必強朕釋服必至寢食皆廢矣
皇考遺命一句一字朕無不拳拳服膺止此二十七日釋
服之
詔非敢故違而罔極深恩哀思迫切雖蹈違
命之愆亦不恤也爾諸王大臣其諒之甲辰諸王大臣等
復合詞奏言從來天子之孝與士庶人不同孝經
云天子以德教加於百姓施於四海為孝書稱高
宗諒隂晉臣杜預謂是釋服後心喪之文蓋以人
君一身為郊廟社稷之主祭為吉禮必於除服後
舉行若二十七日不即除服則祀典不免有闕
大行皇帝聖學淵深若易月之制可以更易豈肯於
遺詔中諄諄垂訓伏乞上思
郊
廟神靈之所倚賴下念中外臣民之所託命勉遵
遺詔俛順輿情疏入復叩首固請始奉
旨朕覽諸王大臣所奏引據經書義理明晰朕惟有嗚咽
悲痛耳始知為君之難祗此持服一節乃天子第一苦
衷轉不如臣庶尚能各盡其心雖勉從所請朕之哀思
因兹愈切矣又
諭曰諸王大臣僉云二十七日後應居乾清宫朕思
皇考六十餘年所御宫殿朕即居住其中心甚不忍朕意
欲居月華門外養心殿著將殿内向日一應陳設敬謹
收徹葺改務令堊素以備朕居朕不敢謂遵古諒隂之
禮然必如此守孝二十七月以盡朕心至是滿二十七
日大祭禮成
世宗憲皇帝從倚廬移
御養心殿齋居素服三年如一日
雍正元年二月己巳恭上
大行皇帝尊諡曰
合天弘運文武睿哲恭儉寬裕孝敬誠信功德大成仁皇
帝
廟號
聖祖
癸酉百日致祭
世宗憲皇帝詣
夀皇殿躬親奠獻哭泣盡哀諸王大臣等奏
皇上追念
先皇悲思篤切躬襄大事勞悴倍常伏懇強抑哀情仰慰
先皇付託之命其詣
夀皇殿拜奠之處乞多隔數日得
旨朕因
皇考付託鴻基之重故愛惜此身於臣子哀慕之道十分
未盡二三朕非強飾以取孝名但朕受
皇考四十五載顧復教育深恩今一旦永訣中心悲痛何
能自己目今尚可瞻仰
梓宫罔極哀思乘此猶可稍展至
梓宫暌隔之後何由得再瞻仰
皇考乎朕躬尚能自持朕亦儘力強制諸王大臣所奏知
道了
三月丙午恭移
聖祖仁皇帝梓宫於
景陵
二年九月禮部議奏元旦元夕行慶賀禮及廷臣
朝服日期得
旨竢朕素服三年後照所請行
三年二月庚辰以
聖祖仁皇帝服制期滿祫祭
太廟釋服即吉先是二年十二月吏部尚書朱軾奏雍正
三年二月十三日服制已滿請祫祭
太廟頒示天下臣民即吉釋哀得
旨朕受
皇考四十餘年顧復深恩罔極莫報諒隂三年祗以默盡
一點私情非謂歴代帝王不能行之事朕能行之欲立
法定制以垂令名也且如祭祀朝會大典不容久曠者
朕亦強循諸王大臣之請照常舉行惟有齋居素服悲
哀思慕盡一已之誠於宫禁之中古人云禮之至者無
文哀之深者無節朕自嗣統以迄於今撫時生感觸物
增悽僾見愾聞潸然出涕情不容以自禁心不能以自
覺遑論其合於古制否乎昔
世祖
聖祖皆以冲齡登極一時禮制容有未備設踐阼之日已
若朕躬之年則盡禮盡制必有朕所萬不能逮者今朕
抱歉之處尚多敢云盡禮乎至深山窮谷無不哀戀思
慕遏密八音此
皇考六十餘年深仁厚澤浹髓淪肌四海臣民哀痛迫切
愈久不忘出於人心之自然非有所禁約而然也夫以
薄海内外凡有知識之倫尚且哀慕不忘如此况躬為
子臣欲報昊天罔極之德其終身哀慕復何能己卯至
是祫祭禮成次日
諭順天府府尹直省督撫曰朕惟古昔帝王以孝治天下
誠以孝者天之經地之義民之則也故魯論曰慎終追
遠民德歸厚矣朕以眇躬纘承大統永維
皇考聖祖仁皇帝顧復洪慈恩德罔極中心哀痛什伯恒
情以日易月實所不忍特以
郊
廟大祀朝會重典不容久曠時亦勉從諸王大臣之請遵
禮奉行惟於宫庭内素服齋居默盡此心每撫時觸景
輒增悽愴僾見愾聞之際哀發於中潸然出涕實非有
所倣而行亦非欲以立法定制垂譽於天下後世也終
身孺慕寧有巳時今諸臣據二十七月即吉之文合辭
公請祫祭釋服朕以禮制情勉允所請於雍正三年二
月十二日祫祭
太廟釋服即吉伏念
皇考聖祖仁皇帝御極六十一年深仁厚澤普遍寰區
賓天之日凡京畿直省海澨山陬士農工商白叟黃童莫
不呼號哀泣孺慕之誠三載以來有如一日今舉行吉
禮應敷告天下朕嗣位以來惟日兢兢嚴恭寅畏不敢
怠息庶幾克荷
皇考聖祖仁皇帝付託之重百姓受
皇考聖祖仁皇帝教育深恩當勉勵忠誠勤守職業言慈
言孝克友克恭農夫盡力於南畝工商致精於器用毋
尚奢侈毋事浮偽共期歸真返樸比戶可封以無負
皇考六十餘年培養漸摩之至德於朕奉先思孝之心實
有賴焉爾該地方官遍行曉諭俾薄海黎民咸悉朕意
雍正十三年八月己丑
世宗憲皇帝崩奉安
梓宫於
乾清宫
上慟哭失聲擗踊不止竟日水漿不入口羣臣伏地請
節哀
上悲痛不能自己左右皆弗忍仰視以
乾清宫南廊讀書處為倚廬舊制未釋服内批本用
藍筆各部院行文皆用藍印奏章竢十五日後再
行具奏均用朱印得
旨過十五日以後仍用藍筆又奉
諭旨
皇考前奠獻時閑散宗室覺羅亦令入乾清門瞻仰應每
次以宗室三十人覺羅二十人輪流入内以伸哀慕
甲午諸王大臣等奏請節哀不允是日和碩康親
王巴爾圖等合詞奏言
皇上至孝性成慕思誠篤每日三次供奠
梓宫前盡禮盡哀悲慟迫至臣等瞻仰之下感動悚切伏
祈
皇上念
大行皇帝付託之隆
宗社臣民之重俯鑒愚悃稍抑哀情得
旨朕受
皇考顧復深恩邅此大故哀痛之情其何能已但念
皇考付託之重非徒事哀痛所能盡孝朕亦不敢至於毁
瘠有誤政務即諸王大臣均荷
皇考教養之恩亦無不思慕悲切者惟當各效公忠共勷
國事君臣交勉使天下咸稱
皇考付託得人庶幾上慰
皇考在天之靈下盡臣子報效之誼此後不必再請節哀
九月丁未恭移
大行皇帝梓宫暫安奉於
雍和宫
癸丑定
親行三年喪禮先是八月庚寅奉
諭旨朕受
皇考鞠育顧復深恩昊天㒺極今忽邅大故
龍馭上賓朕自念生平無纖毫之報答日夜哀泣痛入五
中况我
皇考仰體
聖祖仁皇帝付託之重教養萬國臣民十三年來旰食宵
衣苦心遠慮備極勞瘁此朕所親知親見者是以薄
海内外共享昇平之福貽及子孫不獨朕心感切仰
報無由也若服制一節仍遵定例朕心實為不忍惟
有行三年之喪稍盡思慕之情於萬一天下臣民仍
照定例行著諸王大臣即行會議具奏至九月庚子
復奉
諭旨諸王大臣奏稱三年之喪難以舉行請朕仍依舊
制以二十七日釋服朕受
皇考顧復深恩昊天㒺極中心哀慕實不能自己所以欲
行三年之喪稍盡子臣之誼朕承
皇考付託之重總期恪守
貽謀勉遵
先志使天下乂安永享昇平之福乃朕之孝非以持服三
年遂為盡孝也自古帝王亦有行三年之喪者今諸
王大臣所引杜預心喪之說後人多議其非朕自幼
讀書與未曾披覽典籍者有間此等議論豈可援以
為據耶若以
遺詔有二十七日釋服之旨此乃為天下臣民而言非指
朕一人也從前
皇祖聖祖仁皇帝冲齡踐阼未得舉行而我
皇考大行皇帝即位之時軍國重務速行辦理之處甚多
是以俯准廷臣之請然素服齋居三年如一日也今
經
皇考十三年宵旰勤勞孜孜圖治舉凡大綱小紀莫不悉
有章程朕今日遵守成規一如
皇考在日朕親承指授一一奉行而已輾轉思維三年之
喪在朕今日實屬可行况昨日大學士等奏稱十五
日以後應照例送本辦事朕已允行豈行三年之喪遂
不能辦理一切事務乎至於
郊壇祭祀大典原可並行不悖諸王大臣所奏以日易月
之說斷不准行朕意已定毋得再請其如何舉行
三年之喪著詳查典禮確議具奏丁未諸王大臣等
議三年喪禮具奏即召入面
諭曰諸王大臣所議三年喪禮援據經傳斟酌典章甚
為詳悉朕惟
皇考臨御十有三年居心行政念念出於至誠此諸王大
臣所共知共見者也
皇考總明天亶建極綏猷垂法萬世朕雖不能企仰萬一
然誠之一字實欲身體力行黽勉效法以圖善繼善
述至持服三年乃朕哀慕至情萬不能已並非欲博
行三年之喪之名也况持服三年亦何足以言孝所
願吾君臣同德同心勤求治理使民物康阜海宇乂
安令天下咸頌我
皇考付託得人此吾君臣所當共勉者今覽所奏諸王大
臣深悉朕廹切苦衷俾得稍展哀忱可謂能諒朕心
矣但所議尚有一二宜酌者如元旦朝賀請朕吉服
陞殿朝正固國家之吉典然羣臣實為朕一人稱慶
在二十七月之内吉服受賀朕心實切不安又稱御
門蒞官聽政用素服冠綴纓緯等語朕縞素齋居凡
一切引見官員奏事降旨俱可於便殿隨時舉行非
必須御門方可辦理也至
郊
廟大祀朕自不敢因一已孺慕之私情有缺
天
祖禘嘗之鉅典所議朕詣行禮甚是但先期齋戒所以潔
齊心志對越
神明朕意遇齋之日即當素服冠綴纓緯其視
祝版亦當照例用禮服以昭敬謹
朝日
夕月等祀雖係遣官行禮然誠敬之心默為昭格陟降
左右不啻親承朕意於遣祭正日亦應素服冠綴纓
緯方與禮意相合又所議朕躬及羣臣諸典制俱屬
明備皇后妃嬪及皇子持服之處尚未議及爾等一
併詳查典禮再議具奏己酉復奉
諭旨今日將議定持服三年之處奏聞
皇太后奉
皇太后懿旨皇帝欲行三年之喪諸王大臣遵旨議行悉
遵古制予思帝王之孝非臣民可比蓋因國家典禮重
大政務殷繁實有至難舉行之處是以當年
大行皇帝屢經降旨欲持服三年比時諸臣奏懇再三雖
中心哀慕亦不得不俯從所請今皇帝必欲舉行諸王
大臣自應勸阻且國朝服制自有典章亦不便輕為改
易在皇帝受
大行皇帝付託之重惟當善繼善述勤求上理豈可執意
欲行
皇考所未行之制諸王大臣亦惟當殫心輔佐俾海宇乂
安庶政澄清始為克盡子臣忠孝之道至於持服三年
不過盡孝之一端况
大行皇帝十三年以來宵旰憂勤惟願四海昇平吉祥善
慶為子臣者自應仰體
在天之靈紹述纘承共享和平之福以成
先志若必欲重服三年以為盡孝上揆
大行皇帝聖心亦未必鑒慰也欽此持服一節朕原不敢
以為克盡繼述之大猷不過稍盡臣子之私情今
皇太后既有此旨且責朕以行
皇考所未行朕何敢當之爾諸王大臣將
皇考未行之故并朕今日可行之故分晰開陳俾
皇太后閱之而心安則朕意既遂而朕心亦慰矣即日諸
王大臣等覆奏言臣等伏思喪禮古今異宜斟酌
務期至當欽奉
皇帝諭旨令臣等議行三年喪禮敬惟
聖祖仁皇帝冲齡御極未經舉行
大行皇帝臨御之初疊降
諭旨欲三年持服以展孝思因彼時軍國重務有急需整
理之事是以廷臣再三奏懇雖蒙
俞允二十七日釋服而
聖孝純篤素服三年有如一日今伏覩
皇帝至性肫誠哀思廹切屢蒙
訓諭以仰承
大行皇帝貽緒必行三年之喪於心始安伏念
皇帝為
社稷臣民之主羣生之所倚頼
皇帝純孝哀慕之心得安即海内臣民之心亦得少安
是以遵
旨酌議具奏又奉
諭旨元旦不應受賀聽政不必
御門臣等正在議覆間伏讀
皇太后懿旨以國家典禮重大政務殷繁本朝服制舊章
不便輕改
慈訓諄篤指示周詳臣等謹遵
懿旨再行定議謹議得
皇帝服制於百日之内用縞素二十七月之内俱用素
服詣
几筵前仍用縞素遇
郊
廟祀典應請
皇帝親詣行禮以承大典至
陞殿受賀所以肅萬國之觀瞻
御門聽政所以綜萬幾之體要俱應循照典禮以時舉
行如此則
皇帝之孝思既得盡展
國朝之典制亦屬相符期以上慰
皇太后諄切垂諭之聖心即以副
皇上遵奉
慈訓之至意而臣庶仰望之忱均慰矣奏入
上召見總理事務王大臣面傳
皇太后懿旨諸王大臣議奏持服之禮酌古凖今情理允
協知道了至是管理禮部事務多羅履郡王允祹等會
議言
皇上大孝深純斷自
宸衷舉行三年喪制臣等謹考載籍詳慎酌議凖古今
之宜揆情文之當仰遵
皇太后之慈訓敬體
皇上之孝思
國朝之典制既符臣庶之輿情均惬謹條列於左一
祭祀按禮記王制喪三年不祭惟祭天地社稷為
越紼而行事註謂不敢以卑廢尊是天地社稷之
祭三年之内於古禮本當親行明吕坤謂祖宗不
輕於父母奉祭不緩於居喪何可久廢誠以天祖
一理宗廟之祭亦當並舉謹議凡遇
天
地
太廟
奉先殿
社稷大祀
皇上親詣行禮或遣官恭代俱禮服行禮作樂先期齋
戒用素服冠綴纓緯視
祝版用禮服
朝日
夕月
歴代帝王
先師孔子
先農等祀遣官行禮咸用禮服作樂正祭之日
皇上素服冠綴纓緯宫内祭
神俟百日後舉行凡報祀之日若
皇上親詣行禮具常服冠綴纓緯其承辦祭祀職事人
員俱用常服至
經筵
臨雍
耕耤等禮俱俟二十七月釋服之後舉行一朝會鉅典
體制攸關元旦朝正共球畢集萬國瞻仰朝儀最
重臣等謹議二十七月之内遇元旦朝賀應請
皇上具吉服陞太和殿不宣表不作樂常朝
陞殿亦用吉服不作樂一
御門聽政典制至鉅昔宋仁宗行三年之喪臨朝改服
孝宗於二十七日之後百官請聽政援書經被冕
服出應門之禮固請乃許是持服三年不廢臨朝
聽政稽之史冊自古為然謹議尋常事件及引
見官員俱請於便殿辦理百日後恭請
皇上御乾清門聽政一冠服按諒隂之制先儒謂上古
本無可考史載魏孝文帝唐德宗釋服後仍以素
服練巾聽政宋仁宗雖用以日易月之制改服臨
朝宫中實行三年之喪蓋縞素不可以臨朝前代
行三年之喪者亦惟宫中素服而已朱子亦云人
主不免於視朝聽政豈不可酌輕重而為之權制
此不易之論也謹擬百日内
皇上服縞素百日外請髮易素服詣
大行皇帝几筵前仍服縞素
御門蒞百官聽政恭詣
皇太后宫俱素服冠綴纓緯遇
陞殿受朝俱用吉服祭祀並一切典禮俱用禮服至二
十七月服滿照百日禮致祭禮畢
皇上釋服一宫中服制帝后齊體服制不容有異
皇后持服自應遵照
皇上舉行伏惟
皇后朝夕侍奉
皇太后兼有祭神報祀之禮應於二十七日後在宫中素
服遇一切典禮日期俱禮服恭詣
大行皇帝几筵前仍用縞素
妃
嬪於二十七日釋服二十七月之内俱素服遇一切
典禮日期俱用禮服
皇子與諸王臣工同一在京諸王公大臣文武官員
二十七日釋服百日剃頭自釋服後各衙門有應
行典禮及朝會坐班仍用禮服吉服從事外凡入
朝奏事在署辦事俱素服冠綴纓緯恭詣
大行皇帝几筵前則冠去纓緯二十七月服滿
皇上釋服後俱遵吉禮行一二十七月内門神對聯除
太和殿
中和殿
保和殿
坤寧宫仍照常張掛外餘處俱釋服後張掛一各衙
門進呈本章於二十七日百官除服後俱用硃印
一在京王公大臣文武官員二十七日内不作樂
不宴會一年之内不嫁娶其外省官員以及軍民
人等仍照從前定例行其門神對聫王公以下及
有頂帶官員俱於二十七月後張掛軍民人等仍
照常例行
制可
十一月丁未恭上
大行皇帝尊諡曰
敬天昌運建中表正文武英明寬仁信毅大孝至誠憲皇
帝
廟號
世宗
乾隆元年正月丙申朔
上詣
雍和宫行禮先期王大臣議奏乾隆元年正月初一日
皇上若往
雍和宫行禮不便具禮服亦不便摘冠纓請於初二日再
往行禮得
旨正月初一日朕躬若不往
雍和宫行禮朕心如何得安况有雍正元年正月初一日
皇考素服往
夀皇殿門下行禮之例明年元旦朕往
夀皇殿行禮畢在
觀德殿更素服於
雍和門下行禮是日
雍和宫照常三次奠獻停止舉哀
八月甲戌
皇上萬夀節
上詣
雍和宫行禮先期傳
諭本月十三日詣
雍和宫行禮據禮部奏稱請照今年元旦之例
雍和門行禮朕思元旦乃天下臣民公共之大節只得勉
從所請今朕一人誕辰非元年歲朝可比朕仍詣
几筵前行禮
十月辛未奉移
世宗憲皇帝梓宫於
泰陵
十一月乙酉冬至祭
世宗憲皇帝几筵先期
諭曰據禮部奏稱本年冬至恭祭
列祖陵寢
世宗憲皇帝梓宫尚未奉安地宫每日照常供獻應照例
不行冬至致祭之禮等語朕思冬至祭祀關係大典
若
皇考梓宫前不行冬至祭祀之禮於心不安於理亦屬未
協著該部再議具奏禮部議言謹查各
陵大祭遇清明中元歲暮忌辰皆朝服行禮祭畢更素服
舉哀冬至日惟朝服致祭不更素服舉哀是以會
典喪儀内未載有冬至之祭今請於
世宗憲皇帝几筵前供牲帛三獻讀祝致祭令贊禮官贊
禮但
梓宫尚未安奉
地宫且在二十七月以内所有承祭執事各官應不綴冠
纓素服行禮從之
二年十一月壬申
上躬詣
泰陵行釋服禮
列聖大喪儀疾大漸
召
嗣皇帝侍側王大臣數人承
簡命入恭紀
遺詔初崩王大臣奉
嗣皇帝正主喪位去冠纓哭踊
皇后
皇貴妃
貴妃
妃
嬪咸摘耳環去首飾陳小殮
冠服
嗣皇帝奉以進哭踊視小殮畢所司恭奉
梓宫於宫中正殿
嗣皇帝哭踊憑
梓宫視大殮畢
特簡王公大臣恭理喪儀
嗣皇帝成服截髮辮
皇子
皇孫隨成服截髮辮
皇后
皇貴妃以下成服剪髮公主皇子皇孫福晉同時
成服剪髮王公百官宗室覺羅及内務府所屬
官員皆給白布制服公主福晉以下三等侍衛
妻以上及内務府所屬婦女咸去首飾給布制
服如之
皇帝服三年喪居翼室百日以内
上諭用藍筆百日以後素服
御門聽政
郊
廟大祀祭服行禮
詣
几筵前仍喪服二十七月而除
皇后
皇貴妃
貴妃
妃
嬪服同
皇子
皇孫居
宫中别室治喪儀王大臣及
殯宫守衛執事官俱百日除服公主福晉以下侍衛妻以
上及内務府所屬婦女服同羣臣八旗文武官
居
闕左門外漢官居各公署服二十七日而除皆百日
不剃頭二十七日内奏疏文移皆用藍印京朝官
二十七月不作樂期年不嫁娶專司
太廟
奉先殿祭
神殿
陵寢祭祀事務男婦内監及出征在軍營官兵家屬咸不
必成服
右初崩成服
既殮乃奠所司於
几筵殿内設綴衣(中黃左右白)供牀南向坐褥具左右各設牀
列黼扆十有四南設供案設引旛于
乾清門外之左鑾儀衛陳
法駕鹵簿於
乾清門至
太和門外諸執事皆辦辨内外哭位
嗣皇帝立殿檐東西向哭衆傳哭
皇子
皇孫立丹陛東西面
皇后立綴衣内東向
皇貴妃
貴妃
妃
嬪公主皇子皇孫福晉立於後殿下丹墀右為諸王
福晉夫人郡主以下至二品命婦哭位
隆宗門外為三四品命婦以下哭位
乾清門外為王以下公侯伯子男及二品以上官哭
位(王公以下二品官以上宗室覺羅哭特命進内瞻仰者入乾清門序)
景運門外為三品以下文武官哭位(非命婦齊集之日右翼官於)
(隆宗門外序立)皆分左右翼序立東西面北上内監啟門
治喪儀王大臣及執事官率尚茶奉茶尚膳奉膳
由中門入至殿前
皇帝入殿左門詣
几筵前正中立尚茶跪進茶衆皆跪
皇帝舉茶奠於案行一拜禮衆隨行禮尚茶徹茶次尚
膳進膳揭巾冪
皇帝親上食畢執事官進奠几於正中
皇帝詣几前跪奉爵王大臣跪進爵
皇帝祭酒三爵每祭一拜興衆隨叩興乃徹闔門哭止
皇帝還翼室衆各退嗣是朝晡日中三奠朝晡進羹飯
肴饌日中進果筵儀均如前
右殮奠朝晡日中奠
越日恭頒
遺詔工部官設黃案於
几筵殿内之東内閣學士自閣奉
詔書内閣官前引至
乾清門大學士奉
詔書由中門入至
几筵殿檐下
皇帝恭受奉安於東案跪三拜興由殿左門出西向立
竢大學士入右門詣黃案前跪三叩奉
詔書興出殿中門
皇帝跪候
詔書過興還翼室大學士奉至
乾清門外授禮部尚書尚書跪受祠祭司官以雲盤
接奉出頒
詔於
天安門樓王公百官喪服率軍民集外金水橋跪聽
宣讀畢舉哀行三跪九叩禮
詔下禮部恭鐫謄黃
頒於天下順天府府尹率屬制服跪迎於府署開讀在
京候選官及教習進士舉貢肄業國子生等咸集
朝夕哭臨三日
詔至直省將軍督撫率所屬文武官暨薦紳師生耆老素
服出郊迎入公廨開讀分駐之提鎮率所屬將弁
道府州縣率所屬丞倅掾吏紳士耆老素服跪迎
於治所開讀均易喪服北面行禮朝夕哭臨三日
喪服二十七日百日不剃頭不嫁娶期年不作樂
京師暨直省軍民男去冠纓女去首飾素服二十七
日百日不作樂一月不嫁娶遣使頒
詔於朝鮮國國王率羣臣素服恭迎止鼔樂使者就館不
受燕饗餘如常儀使還國王遣陪臣上表進香納
方物其使有在京者給白布制服遣理藩院官分
路頒
詔外藩蒙古王台吉公主福晉等入京行叩謁禮在二十
七日以内令制服後二十七日至者男去冠纓女
去首飾各三日
右頒遺詔
越日諏吉
嗣皇帝詣
几筵前祗告受
命出更禮服
御太和殿即
皇帝位(詳登極門)禮畢反喪服
右祗告即位
諏日殷奠前期翰林院撰擬祭文至日五鼔工部
官設幕於
乾清門外之西置奠几陳燎牀於燎所具楮帛九萬
設祭文案於殿檐下稍西鑾儀衛官校陳鹵簿王
公百官公主福晉命婦各集於其位如前儀侍衛
班領導治喪儀王大臣内務府總管率執事官入
陳俎豆於
几筵前列祭筵二十有一羊九酒十有一尊於丹陛左右
陳設畢侍衛仍導以出司祝奉祭文禮部尚書侍
郎二人恭引由
乾清門中門入設於案出(執事者出入皆導以侍衛班領後仿此)内監
奉
冠服篚設於供牀屆時禮部尚書奏請
皇帝自翼室出詣
几筵前哭就位衆皆舉哀獻茶上膳如前儀司祝進至案
前奉祭文至檐外正中北面跪禮部尙書侍郎二
人左右跪展祭文執事官進奠几
皇帝於几前跪衆各於其位跪哭暫止讀祭文畢仍復
於案退衆舉哀如初奉爵王大臣跪進爵
皇帝祭酒三爵每祭行一拜禮衆隨行禮乃徹司祝奉
祭文禮部尚書侍郎恭引内監奉
冠服篚宫殿監侍二人内大臣十人恭引均由中門出送
燎所
皇帝由
乾清左門出跪候
冠服過從行王公内大臣侍衛於
乾清門外跪候過隨豹尾槍後從行鴻臚寺豫引三
品以下各官於燎所東西跪候過
皇帝詣燎位前衆皆跪奉爵王大臣跪進爵
皇帝祭酒三行禮如前儀興稍後西向立衆隨叩興奉
爵王大臣灌畢哭止
皇帝還翼室衆退
右殷奠
諏日奉移
殯宫先期以奉移祗告於
几筵行啓奠禮陳設讀文(祭文翰林院撰擬)奠獻内外集序均如
殷奠儀
右啟奠
屆日五鼓鑾儀衛陳
法駕鹵簿治喪儀王大臣率執事官校入徹綴衣黼扆豫
送
殯宫工部陳大昇轝於
景運門外校尉民夫均服其服分班立竢戒在途執
事官役敬謹集事王公百官於
梓宫所門外列定班位豫竢
皇后
妃
嬪暨公主福晉夫人命婦豫往
殯宫集竢屆時禮部尚書奏請
皇帝詣
梓宫前舉哀執事官進奠几
皇帝祭酒三爵每祭一拜興立於左治喪儀王大臣工
部鑾儀衛使率執事官校小轝恭奉
梓宫啟行
皇帝哭從
梓宫出
乾清門中門直班内大臣侍衛於門外跪哭至
景運門外
登大昇轝初班校尉恭舁(舁轝夫役八班八十人首班末班以鑾儀校尉餘選五城民夫)
(充)
皇帝西向跪(凡換班皆跪後同)禮部尚書祭轝奠酒三爵每奠
行一叩禮興校尉舁行
法駕鹵簿前導
皇帝於
梓宫左步行恭送治喪儀王大臣禮部工部内務府及恭
送之王貝勒貝子公等夾道隨行文武百官咸跪
舉哀候過興隨行經過門橋内大臣祭酒三爵每
祭一叩興
靈駕至
殯宫大門外大昇轝止
皇帝於門外之左跪迎舉哀衆隨跪舉哀校尉恭舁
梓宫入中門至
殯殿
皇帝隨入立於後殿檐東王公至輔國將軍大學士公
侯伯子男至副都統副都御史蒙古王至台吉於
大門外序立東西面其餘文武百官於旁門外序
立治喪儀王大臣率官校入殿奉安
梓宫於殿内正中設綴衣黼扆如初
皇帝詣殿位奠爵衆隨叩如前儀既畢徹饌闔門哭止
皇帝居側殿苫次(二十七日以後還宮倚廬)
皇后
妃
嬪以下還宫衆各退既嬪朝夕上食日中進果筵如
初二十七日之後
皇帝詣
殯宫奠酒日一次既周月間日一次再周月間二日一次
餘日
命皇子諸王分詣恭奠内務府官護軍領催等於大門
外之東内府官員命婦婦女於大門外之西各更
班齊集每日隨朝晡日中三奠舉哀行禮治喪儀
王大臣恭視&KR0238;飾
梓宫凡四十有九次
右奉移殯宫
諏日行初祭禮前期翰林院撰擬祭文届日工部
設冪於
殯宫門外之西置奠几設祭文案於
殯殿西檐下陳燎牀於燎所具楮幣四十萬鑾儀衛陳
法駕鹵簿於大門外治喪儀王大臣内務府總管率所司
陳俎豆於
殯殿内列祭筵八十有一羊二十有七酒四十有一尊於
丹陛左右設奠几於正中司祝奉祭文禮部尚書
侍郎引入設於檐下西案内監陳
冠服篚於供牀均如初儀王公百官於大門外分位集竢
王妃以下二品命婦以上於二成門内之右集竢
在内公主福晉等集於殿内届時
皇帝喪服詣
几筵前舉哀衆皆舉哀獻茶上膳讀文畢
皇帝奠酒行禮衆隨行禮及送燎
皇帝出殿左門跪候
冠服過從行至大門外王公以下皆跪候過從行三品以
下各官鴻臚寺豫引於燎所左右列跪候過
冠服祭文送至燎所恭安於燎牀
皇帝詣奠位跪衆皆跪奉爵王大臣進爵
皇帝奠爵三每奠一拜興衆隨叩興奉爵大臣灌畢哭
止退均如殷奠之儀翼日繹祭遣官行禮陳饌筵
十有一羊五酒五尊楮幣三萬不設鹵薄不齊集
不讀祝惟治喪儀王大臣及禮部工部内務府光
禄寺官執事餘如儀
右初祭
諏日行大祭禮前期撰祭文執事諸司供備至日
陳設祭筵内外集序讀文哭奠送燎均如初祭次
日繹祭亦如之
右大祭
周月陳饌筵二十有一羊九酒九尊具楮幣十萬
皇帝喪服哭奠行禮王公百官素服去冠飾隨行禮舉
哀均如儀期年以内未葬月有奠祭筵十有一羊
五酒五尊餘陳設禮儀均與殷奠同(不讀文)
右月奠
諏日恭上
尊諡
制下先期禮部具疏請
命總理王大臣内閣九卿暨翰詹科道文六品武四品
以上官集議恭擬
尊諡
廟號進呈
欽定工部豫製香
冊香
寳及宣讀絹
冊絹
寶於製造所翰林院撰
冊文
寳文擇良辰恭鐫是日所司豫設案於内閣政事堂中設
冊
寳亭二香亭一於製造所門外内閣大學士禮部工部尚
書侍郎咸素服集政事堂祇竢工部官奉
冊
寶設亭内鑾儀校舁至内閣門外亭止有司奉
冊
寶恭設於案退大學士等行三跪九叩禮大學士一人奉
冊一人奉
寶以授匠人鐫字於潔室恭上
尊諡前一日遣官各一人祗告
天
地
太廟
奉先殿
社稷如常儀至日五鼓鴻臚寺官豫設
册
寶案各一於
太和門正中南向鑾儀衛官設黃亭二於階下南北
肆設
法駕鹵簿於
殯宫大門之外内務府太常寺官設香案於殿内正中左
右設宣讀
册
寶各一案又左設香
冊香
寳案漏未盡執事官咸入王以下公以上於
協和門外集序均素服禮部侍郎二人詣内閣奉宣
讀
册文
寶文於函至
太和門階下豫設亭内退大學士二人自閣奉香
冊香
寶於盝至
太和門階上恭陳案上跪三叩興退祗竢於丹墀東
質明欽天監官報時届禮部尚書詣
乾清門奉請
皇帝素服乘輿出宫至
太和門北階降輿司拜褥官豫設拜褥於門檻外正
中
皇帝由
太和左門出詣案前立北向閱
冊
寳訖就拜位立行一跪三拜禮興轉立東旁西向司拜褥
官徹拜褥大學士二人進詣案前跪三叩興奉
册
寶分設亭内跪三叩興禮部尚書奏禮畢
皇帝易喪服豫詣
殯宫側殿祇竢鑾儀校恭舁
冊亭
寶亭以次行禮部官十人前引導以御仗二華蓋一奉冊
寶大學士暨執事官從王公於所集之位跪候亭
過興以次從至
殯宫門外公侯伯以下四品官以上皆於大門外按翼序
立候亭至跪迎亭由大門中門入至内門止禮部
尚書侍郎二人奉宣讀
冊文
寶文豫陳於殿内左右案大學士二人詣亭前跪三叩興
奉香
冊香
寶禮部尚書侍郎恭引由中門中路進殿中門陳於左案
跪叩如初退欽天監報時届禮部尚書詣側殿奏
請贊引對引太常寺卿二人恭導
皇帝由大門左門入就中正拜位前立鴻臚寺官引王
公於階下東西公侯伯以下文武四品官以上於
大門外按翼序立典儀贊執事官各共廼職贊引
奏就位
皇帝就拜位北向立司香奉香合進贊引恭導
皇帝詣香案前立司香跪贊引奏跪
皇帝跪奏上香司香進香
皇帝受香合供舉仍授司香興三上香奏復位
皇帝復位立奏跪拜興
皇帝率羣臣行三跪九拜禮興贊引奏跪
皇帝跪羣臣皆跪典儀贊進
冊大學士自東案奉香
冊跪進於左
皇帝受
册拱舉授禮部尚書跪接奉安於案跪三叩興退進
寶於右如進
册之儀迺宣
冊宣册官詣案北面跪恭奉絹
册宣訖復於案三叩興退宣
寳儀同贊引奏跪拜興
皇帝率羣臣行三跪九拜禮興迺奠帛讀祝三獻爵如
儀禮畢執事官奉祝帛禮部尚書侍郎二人詣案
前跪三叩興奉宣讀絹
册絹
寳送燎所由中道出
皇帝轉立拜位東旁西向竢過復位贊引奏禮成
皇帝還宫衆退翼日
頒詔天下
右上尊諡
百日奠獻陳饌筵二十有五羊九酒十有三尊楮
幣十有一萬五千内外齊集讀文哭奠如初祭儀
右百日祭
歲逢清明中元冬至歲除日
梓宫在殯均以時致奠
皇帝親詣行禮先期諸司供備屆日陳祭筵羊酒具楮
幣内外齊集讀文(清明不用祭文)哭奠(冬至日不哭)餘均如前
儀
右時薦
朞年小祥
皇帝躬詣
山陵致祭(儀載山陵門)如
梓宫猶在
殯宫祭日設禮儀俱如初祭
右小祥
再朞大祥
皇帝詣
山陵致祭或遣官行禮如朞年儀(三周致祭儀同)
右大祥
二十七月
皇帝詣
山陵致祭(儀載山陵門)祭畢
皇帝
皇后均除服羣臣皆即吉
右除服
(臣)等謹案馬考國恤門備載初喪至殷奠之儀自
卜宅以至窆虞作主諸儀則載於山陵門今從此
例自營治
山陵以至題
主虞祭之禮謹别載山陵門惟上
尊諡儀恭檢
大清通禮例在奉移
山陵之前故載於此
皇朝文獻通考卷一百四十七
