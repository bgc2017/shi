皇朝文獻通考卷一百
郊社考(十)
山川
(臣)等謹按王制天子祭天下名山大川五嶽視三
公四瀆視諸侯蓋嶽瀆之為德甚博施甚大故崇
禮以報若巡狩則望秩焉後世代有損益得失各
殊
本朝法古定制祀有常經凡山川之祀皆視其功德協
於義法至於
時巡望祭一則虞周封襌之文陋而勿舉尤超越千古
云
順治元年定崇祀
嶽鎮海瀆及直省有司春秋致祭之禮定制以
五嶽
五鎮
四海
四瀆配享
方澤壇(見第五卷)立
地祗壇於
天神壇之西北向一成方廣十丈縱六丈高四尺四出
陛各六級壇南立青白石龕五刻山形者三為
五嶽
五鎮
四陵山位(詳第五卷)刻水形者二四圍鑿池祭則注水為
四海
四瀆位均高八尺二寸左設石龕二刻山水形各一為
京畿名山大川位右設石龕二製同為
天下名山大川位均高七尺六寸壝方二十四丈歲
遇水旱則遣官祭告祈禱有應則報祭(互見第七卷)凡
嶽鎮海瀆所在地方有司歲以春秋仲月諏日致祭祭
東嶽泰山於山東泰安州(今升為府)祭西嶽華山於陜
西華陰縣祭中嶽嵩山於河南登封縣祭南嶽衡
山於湖廣衡山縣祭北嶽恒山於直隸曲陽縣(移祭)
(見後)祭東鎮沂山於山東青州府祭西鎮吳山於陜
西隴州祭中鎮霍山於山西霍州祭南鎮會稽山
於浙江會稽縣祭北鎮毉巫閭山於遼東廣寧衛
(今改為縣)祭東海於山東萊州府望祭西海於山西蒲
州(今升為府)祭南海於廣東廣州府望祭北海於河南
濟源縣(移祭見後)祭河瀆於蒲州祭江瀆於四川成都
府祭淮瀆於河南唐縣祭濟瀆於濟源縣
八年正月
世祖章皇帝親政遣官致祭
嶽鎮海瀆定制恭遇
慶賀大典頒布
恩詔則遣官致祭以四品以上堂官將事北鎮(後兼祭北海)
遣官一人東嶽東鎮東海遣官一人西嶽西鎮江
瀆遣官一人中嶽北海淮瀆濟瀆遣官一人南嶽
遣官一人北嶽中鎮西海河瀆遣官一人南鎮南
海(分遣見後)遣官一人諏吉將行先期陳祝文香帛於
中和殿
皇帝親閱遣之
十七年三月改祀
北嶽恒山於山西渾源州北嶽之祭向在直隸曲陽縣
自明孝宗時尚書馬文升議請改祀渾源其疏引
據周禮及明一統志立說甚正以格於部議而止
後屢有言者皆不行至是以科臣援前議請改祀
渾源下禮部議覆從之
康熙六年七月
聖祖仁皇帝親政遣官致祭
嶽鎮海瀆禮儀與順治八年同惟南鎮南海遣官各一
人
十四年十二月以
冊立
皇太子遣官致祭
嶽鎮海瀆
十六年九月加封
長白山之神定致祭禮先是四月中
聖祖命内大臣覺羅武默納侍衛費耀色等詣長白山審
驗明白酌行祀禮至是復命奉
諭旨長白山發祥重地竒蹟甚多山靈宜加封號永著祀
典以昭國家茂膺神貺之意禮部奏言考金大定中封
長白山為興國靈應王又加封帝號明初悉去封
號止稱為神請依嶽鎮之禮封為
長白山之神照五嶽例春秋致祭禮儀並同初次往封
遣大臣擇地設帳幄立神牌致祭其春秋二祭令
寧古塔將軍遣官在烏喇地方望祭遇有
慶典亦應一例望祭即令祭北鎮官前往行禮從之
十八年五月加封
洞庭湖之神遣官致祭時湖南用兵討賊屢捷咸言
湖神助順遣官加封致祭
勅曰頃者逆氛未靖天討用加地當師旅之屯衆賴精英
之佑閱時八月波浪不驚俾我六軍舳艫共濟堅城立
拔餘孽宵奔眷言撻伐之竒勲實屬神功之丕顯特申
昭報式考彛章封為洞庭湖之神載諸祀典專官告祭
惟神鑒之
二十一年二月以平定雲南遣官致祭
嶽鎮海瀆
長白山是歲於所遣承祭官外各遣筆帖式一人典守
香帛祭文又各給黃縀繖一御仗二龍旗二牌二
三月
聖祖東巡
盛京望秩
長白山是時
駐蹕吉林烏拉地方於松花江岸東南設幄次
神位致祭行禮
二十三年
聖祖東巡十月
躬祀
泰山之神十一月遣官致祭
嶽鎮海瀆
長白山先是吏科給事中王同祖疏請巡狩燔柴泰山
即過孔林觀禮器九卿議當允行於是禮部議奏
虞舜東巡至於岱宗燔柴致祭漢高過魯以太牢
祀孔子俱係巡歴所至致祭行禮今
皇上聖德神功同符堯舜倣古之制爰事
東巡經過泰山闕里亦應致祭從之至是
親詣
東嶽廟致祭行禮其餘均遣官致祭二十八年
東巡致祭禮同嗣是
南巡所過名山大川均照例致祭
二十五年五月移
北海祀典於吉林望祭(移祭見後)副都御史徐元珙疏言祀
典所載致祭北海尚沿宋明舊制於河南濟源縣
係在京之南於義未合況北嶽已改祀渾源州則
北海應請改祀於混同江庶方位允協下部議行
部臣奏言混同江非奉天所轄應照長白山例在
附近地方設立幄次神位於祭長白山後行望祭
之禮從之
二十七年十月以
孝莊文皇后升祔
太廟遣官致祭
嶽鎮海瀆
長白山
三十二年二月遣
皇長子祭
西嶽華山(詳見第十四卷)
三十四年以災異遣官告祭
嶽鎮海瀆
長白山(互見第十四卷)
三十五年建
海神廟於大沽海口加封致祭時由天津海道運米
盛京以備賑濟海神效靈往來迅駛乃建廟大沽海
口封為
大沽海口之神遣禮部司官往祭後定祀典用二月
八月中戊日致祭
三月以
親征噶爾丹致祭所過
山川之神是歲
聖祖親統六師北征朔漠三月戊午遣官祭居庸關山川
之神丁卯祭獨石口山川之神四月
命大學士祭風雨之神界外山川之神五月祭克魯倫河
之神三十六年二月
西巡至保德州及横城再渡河均遣官致祭黃河之神
至寧夏祭賀蘭山之神凡所歷名山大川均遣官
致祭與因事遣祭之禮同
三十六年七月以平定朔漠遣官告祭
嶽鎮海瀆
長白山
三十七年七月建
永定河神廟於盧溝橋先霸州新安等處屢被水災
發帑濬河以疏水道至是新河告竣
賜名永定河封其神為
永定河之神建廟立碑遣官致祭春秋祀之
九月
聖祖東巡遣大學士致祭
松花江之神
三十九年六月建
海神廟於江南安東縣河道總督張鵬翮疏言遵
旨將海口攔黃壩拆去水勢通流自興工以來風潮不作
海神效靈請建廟崇祀
詔改名大通口封為
大通口海神春秋致祭
四十二年三月
聖祖仁皇帝五十萬壽遣官致祭
嶽鎮海瀆
長白山
十一月
聖祖西巡遣官致祭
西嶽華山
四十三年二月封
淮神為長源佑順大淮之神以河道總督張鵬翮請立
廟崇祀
賜御書靈瀆安瀾匾額與安東縣大通口海神廟皆入春
秋祀典
四十八年三月以復行
冊立
皇太子遣官致祭山川如初立之禮
五十二年三月
聖祖仁皇帝六十萬壽遣官致祭山川與四十二年同
五十七年十二月以
孝惠章皇后升祔
太廟遣官致祭
嶽鎮海瀆
長白山是歲遣官將事滿漢編檢以上皆通行開列
六十年三月以
御極六十年大慶遣官致祭山川與
萬壽告祭禮同
六十一年建
江海潮神廟於浙江之尖山時浙江修築石塘工成
巡撫朱軾請建廟於江海匯流尖山之麓廟成
賜御書協順靈川匾額春秋致祭(詳見於後)
六十一年十一月
世宗憲皇帝登極遣官致祭
嶽鎮海瀆
長白山
雍正元年二月以恭上
聖祖仁皇帝尊謚遣官致祭
嶽鎮海瀆
長白山
十二月以
冊立
皇后遣官致祭
嶽鎮海瀆
長白山
二年八月加
江海大神封號少詹事錢以塏上言請加封江海諸神
有功德於民者下禮部議覆從之於是加
四瀆封號江瀆曰涵和河瀆曰潤毓淮瀆曰通佑濟瀆
曰永惠均遣官齎送祭文香帛令督撫布政使大
員致祭又加封
四海龍神東海曰顯仁南海曰昭明西海曰正恒北
海曰崇禮均如四瀆儀令地方官致祭又封
大沽海口之神加廣惠二字立廟天津又封
浙海潮神為運德海潮之神立廟海寧縣又封
洞庭湖神加涵元滙利四字立廟常德府均致祭如
儀
三年三月封山東臨清州
河神為福漕漳河之神館陶縣
河神為惠濟漳河之神初禮部議覆錢以塏奏以直省
廟祀諸神果有捍禦保障之功者應令請加封號
列之祀典於是山東撫臣以漳河濟漕利運請加
封號歲以春秋致祭允之
是歲致祭
衞源之神衞水源出百泉今運河之經流也河南撫
臣疏言百泉之上衞源神祠通漕濟運請列祀典從
之仍
御書匾額令巡撫致祭歲以春秋祀之
五年二月以黃河澄清
御製祭文遣官致祭
黃河之神
四年冬督撫諸臣次苐奏報黃河澄清地連四省
時逾二旬諸王大臣請陞殿慶賀
世宗不許諭以河神福國佑民功用顯著宜崇祀典以答
神庥乃遣官分詣清河武陟二處新建神廟致祭
行禮嗣是每昭靈應必遣官致祭
五月重修江南宿遷縣皂河
河神廟春秋致祭
十二月遣官致祭
河源之神於河州口外以黃河澄清及江南淤地利
民故也建祀西寧詳見於後
七年建
江神廟於湖廣武昌春秋致祭内閣奉
諭旨山川之神錫福於地方百姓是以自古帝王皆誠心
展祀以答神貺湖廣境内西南數省之水匯入大江又
為川澤之總匯凡屬土地人民及舟楫行旅皆仗江神
默佑保護安寧允宜建修廟宇按時致祭以崇報享著
湖廣總督巡撫動帑辦理此朕虔禱神祇護國佑民之
意非諂媚以求一己之福也乃建廟於湖北武昌平湖
門之外歲以春秋致祭
八年建
海神廟於浙江海寧縣加封為寧民顯佑浙海之神
浙江潮神廟既建於尖山又加封號是歲奉
諭旨朕惟古聖人之制祭祀也凡山川嶽瀆之神有功德
於民生能為之禦災捍患者皆載在祀典蓋所以薦馨
昭格崇德報功也雍正二年浙江海塘潮水沖决發帑
修築比年以來塘工完整災沴不作居民安業今年潮
汛盛漲幾至汎濫官民震恐幸而水勢漸退隄防無恙
此皆神明默垂護佑惠我蒸民者也兹特發内帑十萬
於海寧縣勅建海神之廟以崇報享着該督遴委賢員
度地鳩工務期制度恢宏規模壯麗崇奉祀事用答明
神庇民禦患之休烈乃建廟於海寧之春熙門内中祀
運德海潮之神以英衞公伍員誠應武肅王錢鏐配
享(二神見後)其他諸神祀於配殿
世宗御製碑文加神封號遣大臣致祭乾隆十六年二十
二年
皇上南巡皆遣官致祭二十七年後四
巡江浙
莅蹕海寧並
躬詣拈香又
命於杭州建廟崇祀立碑皆如海寧之制(詳見於後)
是年建
湘江神廟於湖廣長沙春秋致祭
(臣)等謹按武昌所祀乃江瀆之神長沙之廟在湘江
橘洲則湘江之神也又湖南之巴陵亦建廟於城
陵磯磯為蜀江洞庭所匯所祀蓋江瀆之神而未
列祭典並識於此
四月建
河源神廟於甘肅河州加封為開津廣濟佑國庇民
昭應河源之神先是以黃河澄清遣官致祭是年
奉
諭旨古稱黃河之神上通雲漢光啟圖書禮曰三王之祭
川也皆先河而後海惟神澤潤萬國福庇兆民自古及
今功用昭著我朝自定鼎以來仰荷神庥尤為彰顯至
於澄清六省之遥閱歴七句之久稽諸史冊更屬罕閒
朕思江南河南等處皆有廟宇而河源相近之處向來
未建專祠考河源發於崑崙地隔遥邊人稀境僻其流
入内地之始則在秦省之西寧地方朕意於此地特建
廟宇專祀河源之神九卿詳議具奏尋議黃河發源西
番枯爾坤山經河州之長寧驛流入中國應於河
州口外擇地建廟春秋致祭
御製碑文勒石從之十一年十二年皆遣官致祭
十二月封直隸
滹沱河神為長源永濟滹沱河神春秋致祭
九年建
永定河神惠濟廟於石景山永定河即古之桑乾河
源出太原合衆水為流乘高注下其性湍悍畿南
恒被其害
聖祖時親加指示導之安流名曰永定加封河神祀之盧
溝橋雍正七年
世宗以石景山據河上游工程最要既嚴加捍禦因
命擇地建廟廟成遣官致祭
賜名惠濟仍
御製碑文以紀之
十年閏五月建望祭
長白山享殿於温德亨山(今名望祭山)舊例春秋致祭皆由
寧古塔將軍遣官於吉林之温德亨山設幄次望
祭將軍常德奏請於望祭之處為屋五間與長白
山相望既不違望祭之義又足以避風雨庶祀事
得盡其誠從之十三年令春秋二祀即以寧古塔
將軍致祭恭領以上均齋戒陪祀
七月建
洪澤湖神廟於高家堰春秋致祭高堰山盱石工告成
奉
諭旨洪澤湖賴高堰以為保障建立石工為久遠之計二
年以來風濤恬靜工作易施皆湖神默佑之力宜虔誠
展禮以申報享之忱乃令河臣建廟於堰上歲以春秋
祀之
十三年九月
皇上登極遣官致祭
嶽鎮海瀆
長白山
十一月以恭上
世宗憲皇帝尊諡遣官致祭
嶽鎮海瀆
長白山
十二月致祭河南開封府
河神廟先是河東總督王士俊奏請致祭省城河神
至是禮部請遣官齎祭文香帛以往
皇上以河神顯異曾奉
世宗憲皇帝特旨致祭乃
御中和殿閱視祭文香帛齎送總督行禮致祭
乾隆元年八月
特諭致祭
河神
海神石景山
永定河神禮部奉
諭旨南北河工與浙江海塘關繫國計民生最為緊要
當朕即位元年咸慶安瀾理宜虔修祀典以荅神貺
部臣議於清河武陟海寧三處神祠照例齎送祭文
香帛令總督致祭又令直隸河道總督往石景山
致祭從之
二年正月釐定
洞庭湖神
君山廟神致祭典禮二祠春秋致祀祭品向由有司
具備是歲奉
諭旨洞庭湖神福佑一方靈應顯著君山神廟載在祀
典所有春秋祭品禮儀理應動用正項錢糧辦理著
照湘江之神之例一體開銷以昭敬禮明神至意
四月以恭奉
世宗憲皇帝配享
南郊遣官致祭
嶽鎮海瀆
長白山
十二月以
冊立
皇后加上
皇太后徽號遣官致祭
嶽鎮海瀆
長白山
三月立
海神廟於江南寳山縣春秋致祭大海自北而南奉
賢寳山南滙上海皆當其衝而寳山三面距洋尤
為險要撫臣請築石塘三百餘丈以資捍禦發帑
成之即建廟於上以祀
海潮之神祀典視淅之海寧
御製碑文紀之
八年八月
皇上東巡
盛京遣官致祭
北鎮廟
長白山
十三年二月
皇上東巡
躬祀
泰嶽增用中和韶樂遣官致祭
嶽鎮海瀆
長白山先是十二年六月
諭内閣奉
聖母皇太后懿旨泰山靈嶽坤德資生近在魯邦宜崇報
享朕不敢違爰遵
懿訓親奉
鑾輿秩於岱宗旋蹕青齊觀風布澤以昭崇
聖法
祖教孝省方鉅典大學士等會議以聞尋議奏古者因名
山以升中原有燔柴之禮
聖祖仁皇帝因儀文度數書闕有間議封禪者尤多不經
特允廷議以祀五嶽禮致祭今
皇上東巡致祭泰山應遵康熙二十三年之禮舉行惟
是致祭方嶽向未用樂謹按周禮大司樂奏蕤賓
歌函鍾舞大夏以祭山川是山川之祭自古用樂
今
特舉盛典秩於岱宗請用中和韶樂令儒臣增撰樂章
令太常寺協律郎率樂生豫習備用十三年二月
壬午至於泰安
皇上先詣
岱廟拈香於配天門内降輿由仁安門入三上香行一
跪三拜禮翼日癸未致祭如康熙二十三年之儀
遂奉
皇太后登岱所至祠廟皆拈香致敬奉
諭稽古巡狩翕河喬嶽典禮攸隆朕兹親祀
孔廟有事於
泰山其四嶽四瀆皆宜薦馨用申誠敬著該督就近遴
委大員前往以崇秩祀尋議準祭文香帛仍由京馳
驛齎送
十四年四月以平定金川恭上
皇太后徽號遣官致祭山川如二年之禮
十五年九月以
冊立
皇后恭上
皇太后徽號遣官致祭山川如十四年之禮
十月庚午朔
皇上巡幸中州詣
嵩嶽廟拈香越日辛未致祭如東巡祭岱廟之儀是年
祭祀山川悉準東巡之例以
御道所經遣官致祭黃河之神及衛源神祠
十六年二月
皇上南巡遣官致祭所過
名山大川之神凡巡狩所至禮祀山川是年
皇上南巡於山東祀東嶽泰山之神至江南祀清河縣
河瀆之神淮瀆之神江都縣江瀆之神皆遣官致
祭二月
親祭清河河神廟至浙遣官祭海神廟南鎮會稽山凡
往返渡河渡江致祭之處皆
親詣拈香行禮又詣清口風神廟惠濟祠拈香至泰安
詣岱廟拈香蓋於懷柔百神之禮無不舉矣
六月加封
永定河神為安流廣惠之神遣官致祭
十二月以
皇太后六旬萬夀恭上
徽號遣官致祭
嶽鎮海瀆
長白山
十九年八月
皇上東巡
盛京望祭
長白山渡松花江祭
江神九月祭
北鎮廟皆
親詣行禮
二十年六月以平定伊犁恭上
皇太后徽號遣官致祭山川如十四年禮是歲以大兵西
征致祭所過
山川之神大軍所經之山致祭者四一曰阿勒台山
一曰珠爾庫柱山一曰博克達山一曰阿拉克山
皆以
詔旨讀文致祭
二十二年
皇上南巡致祭所過
名山大川之神如十六年禮是後四
巡江浙致祭皆同
三月建
海神廟於杭州之觀潮樓
勅封為平潮利涉浙海之神是月
大駕駐蹕杭城奉
諭旨浙海之神自雍正八年海塘告成時
特加褒封
勅於海寧縣地方建廟崇祀邇年以來海波不揚塘工鞏
固朕省方浙中親臨踏閱見大溜直趨中小亹兩岸
沙灘自為捍禦濱海諸邑得慶安瀾利及生民實資
神明顯佑應於杭州省城之觀湖樓敬建海神之廟
以昭朕崇德答佑至意應行事宜該部查例具奏禮
部奏言雍正八年
勅建海寧海神廟規制典禮具有成案今奉
諭旨於杭州觀潮樓敬建海神廟應令該督撫敬謹相
度擇吉興修工成之日遣官告祭加封神號春秋
致祭悉遵雍正八年事宜舉行並請
御製碑文勒石廟中從之
二十四年十一月以蕩平回部遣官致祭
嶽鎮海瀆
長白山
二十五年定西域
山川諸神祀典先是大軍平定西域新疆乾隆二十
四年告祭額琳哈畢爾噶鄂拉歲春秋致祀及是
駐劄大臣奏請歲祭博克達鄂拉格登鄂拉穆素
爾達巴伊犁郭勒從之嗣後由駐劄大臣次第奏
請歲祭者於山則塔爾巴哈台鄂拉塔勒竒鄂拉
崆郭爾鄂博阿布喇拉鄂拉巴爾魯克鄂拉阿勒
坦額墨勒鄂拉博爾圖塔克於水則崆格斯郭勒
哈什郭勒察罕烏蘇阿里瑪圖郭勒和爾郭斯郭
勒策集郭勒薩瑪爾郭勒奎屯郭勒額彬格遜淖
爾賽哩木淖爾阿拉克圖古勒淖爾額敏郭勒裕
勒雅爾郭勒俱每歲春秋令駐劄大臣致祭其祭
文香帛由京師齎往行禮
二十六年十二月以
皇太后七旬萬夀恭上
徽號致祭
嶽鎮海瀆
長白山更定遣官之制先是嶽鎮海瀆遣官七員分七
差致祭後分遣八員康熙十六年後增祭長白山
特遣一員後與北海同遣共遣官九員乾隆二十
六年左都御史金德瑛奏請與歷代帝王陵寢及
闕里兼行禮部議言嗣後併為六差長白山北海
同遣官一員西嶽華山西鎮吳山江瀆遣官一員
東嶽泰山東鎮沂山東海及南鎮會稽山遣官一
員中嶽嵩山南嶽衡山濟瀆遣官一員北嶽恒山
中鎮霍山西海河瀆遣官一員南海遣官一員其
歷代帝王陵寢及闕里之祀即分道兼舉毋容另
遣從之
是年建楊橋
河神祠先是伏汛河溢祥符遂潰楊橋隄乃鑿引渠
釃河溜兩匝月而合龍爰建祠並
頒額勒碑從大學士劉統勲請也
三十六年建
白河神廟河挾諸山之水而來至密雲流益壯性益
駛其處為
巡幸熱河所必經是年七月霖雨積日河驟漲齧坡岸
浮橋當水衝不可度乃遣官致禱越日漲陡落丈
餘
命於河壖構祠壬辰五月成
御製詩勒石祠内
是年十一月
皇太后八旬萬夀恭上
徽號遣官致祭
嶽鎮海瀆
長白山如二十六年之禮
三十九年四月
封太白山神為昭靈普潤太白山之神建祠祀之
四十一年五月以平定兩金川恭上
皇太后徽號遣官致祭
嶽鎮海瀆
長白山
四十二年三月恭上
大行皇太后尊諡遣官致祭
嶽鎮海瀆
長白山
是年八月
命定兩金川
山川諸神祀典先是四十一年兩金川平該處名山
大川效靈助順應入祀典者
上命副將軍明亮具狀以聞尋奏金川之索烏甲索二
山小金川之墨爾多山均為番衆敬奉大軍進勦
時頗著靈應又金川大河當官兵攻勦勒烏圍時
立柵沿河堅持數日適值陰雨連綿河水旋長旋
消於沿灘柵寨並無妨碍及攻克移柵後河水陡
發前立柵之處均漫水甚大
河神效順實贊成功應請秩祀以彰報功之義爰
命載入祀典用垂久遠
四十三年八月
皇上東巡
盛京望祭北海
命建
北海神廟于山海關並改定望祭處奉
諭海神咸有廟祀惟北海自山海關至盛京一帶向未
專建廟宇以隆禋祀尚屬闕典着於山海關澄海樓
相近處建立
北海神廟以妥靈佑九月又
諭稽考祀典北海原於河南濟源縣望祭河南地屬中
州且非濱海固於事理未協嗣經改於吉林東門外
望祭雖屬北境然距海尚遠亦非所宜所有春秋秩
祀及遇告祭典禮自應恭移於此以協方位
是月
上致祭
北鎮神廟
又奉
諭遼河雙源遥引合而為巨流河襟帶神臯恬波涵潤
實為陪都境内大川朕恭謁
祖陵蹕路所經舟梁利涉緬念
河神之功甚溥著專建
河神廟以昭妥侑
九月
命建
渾河神廟于
盛京城東
諭渾河發源遥遠自東北來入英峩邊門西流幾及千
里會遼入海縈護
三陵滋演萬年
靈脈長川襟帶兼衛陪都厥功甚鉅自宜虔崇廟祀以答
神庥著於盛京城東度地鳩工興建
河神廟以昭妥佑
是月建
松花江神廟
諭吉林之松花江導源長白襟帶神臯為本朝
發祥之地綿演億萬載
景運靈長厥功甚鉅自宜虔崇廟祀用迓
神庥已諭令於吉林城外濱江處所度地興建其一
切祀典即照望祭北海之制載入會典
四十五年
皇上七旬萬夀遣官致祭
嶽鎮海瀆
長白山
命廟宇有應修葺者守吏以聞
五月新建
北海神廟成遣親王致祭
十二月改定神廟
敕賜為
敕封時以頒發新建巨流河渾河神廟扁額奉
諭建廟神牌扁額均係褒崇神祀沿用勅賜二字未協
敬謹之意嗣後如遇有建廟封神等事擬請欽定者
廟名著寫勅建其神牌扁額俱著寫勅封字樣
四十七年以豫省青龍岡漫口合龍未就
命乾清門侍衛阿彌達至青海河源祭告
河神是年豫省疏挑引渠自蘭陽至商邱一百七十餘
里越歲癸邜春三月河工告成
是年三月
諭朕前歲南巡駐蹕金山即敬書金山靈區安瀾恒佑
宏仁廣濟至德尊神牌位供奉神祠及回鑾渡江時
雖有風濤而御舟穏渡實賴神佑不可不崇昭秩祀
以答靈庥著該部載入祀典嗣後每遇致祭之期著
該部封香帛祝文送往交該督撫親詣金山寺行禮
四十八年
皇上東巡
盛京遣官致祭
遼陽太子河
是年
上致祭
北鎮神廟
四十九年
諭此次河水陡長各工險要賴
河神協應得化險為平著蘭第錫等親至
河神廟虔祀以答嘉庥
五十年正月以
皇上御極五十年大慶遣官致祭
嶽鎮海瀆
長白山
是年奉
諭江南洪澤湖向藉淮水挹注今淮水發源之處經畢
沅勘明疏瀹將支港小河一律浚導該處賈魯惠濟
二河其下流歸併渦河入淮現在亦加疏濬俾就通
暢并於淮瀆廟虔申祭告自當仰邀
靈佑泉源湧發衆水會歸下游湖水日就充足以助清
敵黃至淮瀆廟如果歲久未修或形傾圯即動項興
修俟廟工告竣時朕當親書匾額用答
神貺將此諭阿桂畢沅知之尋覆奏南河淮瀆廟一在
裏河廳屬運口每年隨時修理現在完整(臣)阿桂
親往瞻禮默告一在洪澤湖中盱眙縣境内龜山
之上相傳向著靈異年久未修(臣)等仰體
聖主誠敬感孚廣邀靈貺之意亦請一體修葺用答
神庥從之
皇帝親祭方嶽儀
時巡省方禮其方
嶽特行
親祭之典有司諏吉豫期守土官潔掃廟宇内外備祭
品牲牢先一日
皇帝乃齋扈從王公百官地方文武官應與祭者畢齋
行在太常寺(凡祭祀皆贊□行在有司)具祝文(翰林院隨時撰擬)内閣
舍人恭書於版授太常寺官豫送祭所
右具祝版
是日昧爽光禄寺卿一人視割牲守土官於祭所
神厨設香案光禄寺卿公服上香宰人牽牲告腯
遂及守土官視宰瘞毛血如儀
右視割牲
祭之前夕守土官各因其方為瘞坎於廟門之外
工部官張黃幄於廟戟門内之左鑾儀衛官設洗
於幄次太常寺卿屬率守土官入廟供具陳
神位前牛一羊一豕一豋一鉶二簠簋各二籩豆各十
鑪一鐙一設二案一少西北向供祝版一東次西
向陳禮神制帛一(色各隨其方)香盤一尊一爵三冪勺
具樂部率太常協律郎設中和韶樂於廟階上如
式乃辨位設
皇帝拜位於廟内正中北向司拜褥官二人立於左稍
後陪祀王公位階上百官位階下東西序立重行
異等均北面司祝司香司帛司爵分立祝案尊案
之次司樂協律郎樂工歌工分立樂懸之次記注
官四人立西階下東面御史二人禮部祠祭司官
二人鴻臚寺官二人分立王公百官拜位左右東
西面典儀一人立東階上西面掌瘞官率瘞人立
於瘞坎之隅
右供張陳設序位
祭日漏未盡守土大吏率屬治道清蹕自
行宫至祭所汜掃無令塵揚鑾儀衛官陳
騎駕鹵簿於
行在宫門外領侍衛内大臣及内大臣勒所部翊衛
官護軍統領宗人府王公勒所部後管官采服分
班於
行宫門外祗候不陪祭扈從官序列
行宫門外守土官序列祭所門前道左陪祭王公於
享殿大門外序列候
駕至隨入内外文武官於享殿庭左右序列執事官豫
入就位均采服屆時太常寺卿赴
行宫奏時
皇帝龍袍補服乘輿出宫前引後扈不陪祭扈從官跪
送如常儀
右
鑾輿出行宫
駕至廟不陪祭守土官跪迎
皇帝於大門内降輿右贊引左對引太常寺卿二人恭
導
皇帝由戟門中門入至幄次少竢出盥手鑾儀衛官奉
盥巾如儀贊引對引官恭導
皇帝陞中階入殿中門詣拜位前立内大臣侍衛止立
階下後扈大臣隨侍鴻臚寺官引陪祭王公百官
按班均就拜位序立典儀贊樂工登歌執事官各
共迺職贊引奏就位
皇帝就位立
右盥洗就位
典儀贊迎
神司香奉香進至香案前祗竢司樂贊舉迎
神樂奏祈豐之章(樂辭方嶽不同俱詳樂考)協律郎舉麾工鼓柷樂
作贊引奏就上香位暨對引官恭導
皇帝詣香案前立對引官至祝案前止贊引奏上香司
香跪進香
皇帝上炷香三上瓣香畢奏復位恭導
皇帝復位立奏跪拜興
皇帝行二跪六拜禮王公百官均隨行禮協律郎偃麾
工戞敔樂止
右迎神
典儀贊行初獻禮有司揭尊冪勺挹酒實爵司樂
贊舉初獻樂奏華豐之章樂作司帛奉篚司爵奉
爵以次詣
神案前司帛跪獻篚奠於案三叩興司爵立獻爵奠於
墊中畢皆退司祝詣祝案前跪三叩奉祝版跪案
左樂暫止贊引奏跪
皇帝跪羣臣皆跪贊讀祝司祝讀祝訖興以祝版跪安
於篚内叩如初退樂作贊引奏拜興
皇帝率羣臣行三拜禮樂止典儀贊行亞獻禮司樂贊
舉亞獻奏興豐之章樂作司爵奉爵獻於左如初
獻儀樂止典儀贊行終獻禮司樂贊舉終獻樂奏
儀豐之章樂作司爵奉爵獻於右如亞獻儀樂止
右三獻
典儀贊徹饌司樂贊舉徹饌樂奏和豐之章樂作
有司徹畢樂止典儀贊送
神司樂贊舉送
神樂奏錫豐之章樂作贊引奏跪拜興
皇帝率羣臣行二跪六拜禮樂止典儀贊奉祝帛送瘞
司祝司帛詣
神位前跪三叩司祝奉祝司帛奉篚司香跪奉香興以
次恭送瘞所
皇帝轉立拜位旁西向竢過復位立
右徹饌送神瘞祝帛
祝帛出贊引奏禮成暨對引官恭導
皇帝降中階出中門乘輿還
行宫前列鹵簿導從扈衞如來儀陪祭官退不陪祭
守土官仍於道左跪送扈從官於
行宫外跪迎如儀
右禮成
還行宫
遣官致祭方鎮儀
遣官致祭太常寺具祝文香帛授遣官齎往守土
官豫期潔掃廟宇戒辦牲牢器物備執事人司祝
司帛司香司爵以府州縣佐貳官通贊以教諭訓導
引贊以學弟子員充先祭一日遣官及執事官齋
其夕宰人割牲於厨地方州縣官一人公服視宰
如儀祭日昧爽守土官率饌人入廟供具陳
神位前牛一羊一豕一豋一鉶二簠簋各二籩豆各十
鑪一鐙二設案一於中少西供祝版設案一於左
陳禮神制帛一(色各如其方)香盤一尊一爵三設洗於
階東引贊二人竢於門質明執事官豫入就位均
朝服遣官朝服詣廟引贊引入詣東階下盥手升
階至階中北面通贊贊就位遣官就拜位立贊迎
神引贊引遣官入殿左門詣香案前贊跪遣官跪贊上
香司香跪奉香遣官上炷香三上瓣香興贊復位
遣官復位贊跪叩興遣官行二跪六叩禮通贊贊
行初獻禮司帛奉篚跪獻於案三叩興司爵奉爵
奠於正中皆退贊讀祝引贊贊跪遣官跪司祝進
至祝案前跪三叩奉祝版宣讀訖復於案叩如初
退贊叩興遣官行三叩禮通贊贊行亞獻禮司爵
奠爵於左贊行終獻禮司爵奠爵於右均如初儀
贊送
神引贊贊跪叩興遣官行二跪六叩禮通贊贊奉祝帛
送瘞執事官各奉祝帛香由中道送瘞如儀遣官
避立拜位東竢過復位立引贊引遣官視瘞禮畢
引遣官出執事官皆退
右方鎮遣官
遣官祭山川儀
時巡所經輦路三十里内
名山大川遣官致祭太常寺具祝文香帛授遣官齎
往始終儀節與祭
方鎮禮同
右祭所過名山大川
皇帝時巡所過大川上香儀
凡將濟大川守土官於岸治壇設案以紙為神位
式書
神號奉設案上陳果盤五爵三香盤一鑪一鐙二
皇帝親詣上香其日黎明贊引對引預於壇外祗俟太
常寺司香一人預於香案旁祗竢司拜褥官豫奉
拜褥於案前祗竢均公服
皇帝御補服乘輿詣壇導從扈衞如常儀及壇降輿司
拜褥官豫布拜褥於正中退贊引對引恭導
皇帝詣香案前司香跪進香
皇帝上炷香三上瓣香畢贊引對引恭導
皇帝就位三拜興出壇登舟司拜褥官徹拜褥退
右
時巡所過大川上香
遣官致祭嶽鎮海瀆儀
凡逢
慶典遣官致祭
嶽鎮海瀆皆因廟行禮望祭者設次於其所致祭豫期
有司諏吉日禮部疏列閣部院寺文職二品以下
四品以上官銜名候
旨分遣承祭將遣官
皇帝散齋一日遣官各齋於次太常寺具禮神香祝(翰林)
(院隨事撰擬)制帛(五嶽五鎮四海各如其方包四瀆色用黑各一)送禮部禮部
祠祭司官各加封題翼日黎明遣官公服會於禮
部太常寺官設黃案於
中和殿正中左右各一均南向鑾儀衞設龍亭一於
禮部堂上正中設香亭一於龍亭前祠祭司官恭
奉祝文帛香設龍亭内校尉舁亭行導以御仗香
亭在前龍亭在後進
大清門中門至
午門前亭止祠祭司官公服詣龍亭前跪三叩恭奉
祝文香帛由
午門左門
昭德門至
中和殿由中門入陳祭文於中案帛左案香右案跪
叩如初由殿左門出退立階下記注官四人序立
於殿西檐下導引太常寺卿二人序立於殿北門
外侍儀禮部尚書侍郎各一人分立殿東西檐之
次又侍郎一人率欽天監博士詣
乾清門奏時
皇帝御補服乘輿出宫導從扈衞如常儀至
中和殿北階上降輿太常寺卿導引
御殿内詣案前北向徧閱祝文香帛畢仍自殿北門乘
輿還宫祠祭司官奉祝文香帛出設龍亭内如來
儀所司徹案校尉舁亭出禮部尚書侍郎從至禮
部陳於堂上正中遣官及齎送香帛筆帖式以次
序立於堂左禮部尚書一人於亭左立祠祭司官
詣亭前跪三叩以次奉祝帛香授尚書轉授遣官
遣官跪受興授筆帖式依序由中門出若非
親閱太常寺送禮部各加封題禮部尚書率執事官屬
暨遣官散齋一日至日黎明咸公服會禮部祠祭
司官設三案於堂上正中奉祝文設於中案陳香
左案陳帛右案訖退立案前左右贊事禮部尚書
一人敬謹周眡訖以次分授遣官如前儀
右閱祝文香帛遣官
遣官至所祭地守土官潔廟宇備牲牢器物備執
事人遣官暨執事官齋祭日有司供具陳設上香
讀祝行三獻禮一應禮儀並與
時巡遣官祭告同
右祭儀
歲春秋祭儀
歲春秋仲月凡
嶽鎮海瀆所在守土正官一人詣廟致祭執事以禮生
祭用少牢餘並同
慶典遣官之儀
右所在專祭
特祭山川之神儀
所在
名山大川顯著靈異於民有捍禦功者奉
特典遣專官或崇建廟宇落成降香以部筆帖式一人
并祝文齎往守土官就廟致祭陳設儀節並同前
右所在特祭
歲祭山川之神儀
直省所在山川有
勅賜封號立專祠者守土官以時致祭祭日有司具祝
文飭廟戶潔掃祠宇拂拭神案備執事人具器陳
羊一豕一簠簋各二籩豆各十鑪鐙具陳祝文於
案左陳帛一香盤一壺一爵三於案右主祭官朝
服詣祠引贊禮生二人引入拜位前立乃迎
神司香自右奉香盤進主祭官三上香引贊贊跪叩
興主祭官行三跪九叩禮興司帛自右跪授帛主
祭官受帛拱舉授司帛興獻於案司酌酌酒實爵
自右跪授爵主祭官受爵拱舉授司爵獻於正中
退司祝跪讀祝引贊贊跪主祭官跪讀祝畢主祭
官行三叩禮興司爵酌酒獻於左又酌酒獻於右
退乃徹饌送
神引贊贊跪叩興主祭官行三跪九叩禮興執事者
以祝帛送燎禮畢各退各祠儀皆同
右專祠歲祭
皇朝文獻通考卷一百
