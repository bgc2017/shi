皇朝文獻通考卷二十一
職役考(一)
(臣)等謹按古者體國經野因民授事凡鄉黨州里
之間皆以官治之考之周禮其法良備大抵以士
大夫治其鄉之事為職以民供事於官為役於以
敷政教聯族黨興庶功而均勞逸條理秩然亦上
下相維之端也漢治近古三老亭長嗇夫之屬其
職匪一於民之任役者則從而後先之至於唐鄉
職漸微自是凡治其鄉之事皆類於役迨至宋代
役法紛如差役雇役義役屢變而弊彌甚自元暨
明鮮有良規我
朝政平事簡與民休息鼛鼓之徵公旬之召幾無其
事不獨公家營造一瓦一木不肯徒用民力甚至
修城浚池以及河工興築諸務凡所以為民捍禦
者莫不按日計工人予之直殆實未嘗役一民也
即如近年
皇上平定伊犁大兵冞入師行極遠然所用皆索倫勁
旅河西近塞之民目覩出車耳聞唱凱而身不與
其役古所稱從袵席上過師者今始見之且所過
之區蠲租賜復殆無虚歲民生其間誠厚幸矣是
故襲狐貂之厚者不知至寒之悽愴享昇平之樂
者不知憚人之況瘁熙熙之衆沐
國家休養生息之恩百有餘年之久自高曾以逮子
孫安居聚處愚氓狃於樂利或有忘乎前代之事
竟若分所應得如擊壤老人者臣等依馬氏前考
仍立此門非徒以體例不容變易而已亦以見職
役為生民之常分而
聖朝寬大實千載一時也謹就現存版籍編為四卷而
復除一卷附焉
天聰八年以漢官陳訴差役重科
命集衆官宣諭之時衆漢官訴於管戶部貝勒之前云所
派差役似有重科之事
太宗文皇帝命大臣察訊所訴多不實因
命傳集衆官諭曰爾衆官在明國時所有人丁若干今有
若干孰多孰寡何不細思之朕思我國雖貧爾等如此
亦足矣欲令爾等與滿州一例當差尚恐致累今爾等
反言苦累過於滿洲滿漢官民雖有新舊皆我臣庶豈
有厚薄之分乎滿洲出兵三丁抽一今令爾等亦與滿
洲一例三丁抽一為兵爾等以為何如乎且滿洲之偏
苦於漢人者不但三丁抽一也如每牛彔下守臺淘鐵
及一切工匠牧馬人旗下聽事人役等所出不下三十
人當差者凡十有四家又每年耕種以給新附之人每
牛彔又出婦人三口又耀州燒鹽獵取禽獸供應朝鮮
使臣驛馬修築邊境四城出征行獵後巡視邊墻守貝
勒門及派兵防守巨流河在在需人皆惟每牛彔是問
又每牛彔設哨馬二匹遇有倒斃則均攤買補遇征瓦
爾喀時又各餧馬二三匹從征每牛彔復派護軍十名
兵丁二三名往來驅使差回又令餧養所乘馬匹遇各
國投誠人至撥給滿洲現住房屋令滿洲展界移居又
分給糧穀令其舂米釀酒解納每年獵取獸肉分給新
附之人又發帑金於朝鮮貿易布疋仍令滿洲負載運
送邊城滿洲又有窖冰之役每年迎接新附之虎兒哈
於教場看守皮張運送薪水朝鮮蒙古使至駐瀋陽護
軍甲喇額真各出一人運給水草若夏月至更有採給
青草之役又每年採參併負往朝鮮貨賣每旗以一戶
駐英格地方巡緝蹤跡又以一戶駐瀋陽渡口看守船
隻此皆滿洲偏苦之處若不向爾等詳切言之爾等亦
未必深信今滿漢均屬一國人民爾等何竟不知差徭
之少倍減於滿洲而滿洲差徭之多實踰爾等三十餘
項也諭畢衆官謝罪並釋之
(臣)等謹按開
國之初規模宏遠而經制未定徭役之事略見於此
敬錄之以備原始之義至於各項差務分派八旗
兵丁者不復與民差類載云
九月嚴濫役民夫之禁先是天命十一年
太宗即位之初嘗
諭羣臣云城郭邊墻事關守禦勞民力役事非得已今修
葺已竣嗣後不復興築用䘏民力專勤南畝以重本務
至是自郊外還集諸臣於朝
諭之曰朕昨出見民間耕種愆期蓋因牛彔章京有事城
工欲先時告竣故額外派夫致誤耕作築城固為正務
然田地荒蕪民食何賴嗣後有濫役民夫致妨農務者
該管牛彔等俱治其罪
順治元年置各州縣甲長總甲之役各府州縣衞
所屬鄉村十家置一甲長百家置一總甲凡遇盜
賊逃人姦宄竊發事件隣佑即報知甲長甲長報
知總甲總甲報知府州縣衞核實申解兵部若一
家隠匿其隣佑九家甲長總甲不行首告俱治以
罪
(臣)等謹按保甲為弭盜安民之良規
國家定鼎之初即舉而行之其後屢經申飭為法甚
詳且備此蓋其權輿也考十七年令民間設立里
社則有里長社長之名惟八旗莊屯以設領催不
更設里長南省地方以圖名者有圖長以保名者
有保長其甲長又曰牌頭以其為十家牌之首也
十牌即為甲頭十甲即為保長又曰保正是皆民
之各治其鄉之事而以職役於官沿諸古法變而
通之與民宜之各直省名稱不同其役一也又有
耆老一項例有頂帶亦預聞鄉里之事考順治三
年僉都御史李日芃言耆老不過宣諭
王化無地方之責非州縣鄉約比若以連坐之法加之
似於情法未協乃定議耆民在九家内者連坐在
外者免其株連
定取用匠夫之例臣等謹按凡内工取用匠夫行
文工部移都察院轉行五城取送如工程緊急即
行坊官取送至康熙十年定各衙門應用工匠均
行都察院轉行五城取用永以為例
二年令順天府屬州縣各派匠役一百名赴工應
役時以營建
太和殿需用工匠行令各州縣派解應役按工給值
至十二年工部以匠役缺少工程稽遲復奏令順
天等八府派解赴工又令山東山西二省查各匠有
願應役者解部供用其後大功告成凡匠役皆酌
路塗遠近按日給與飯銀令其回籍
又除豁直省匠籍免徵京班匠價前明之例民以
籍分故有官籍民籍軍籍醫匠驛竈籍皆世其業
以應差役至是除之其後民籍之外惟竈丁為世
業(匠價詳見十五年)
三年
特命大臣訂正賦役全書因田定賦計丁授役舊有經制
明季加派紛繁民生凋瘁
世祖章皇帝定鼎後
特命大臣察覈欵項盡除濫額擬定賦役全書進呈
御覽至十四年告成
頒行天下兹後隨時修訂備詳舊制以現行者為定則
(臣)等謹按取民之制有田則有賦有丁則有役而
丁役分銀差力差則有受役輸銀之不同其閒分
異等則派别名目皆役法也今考全書所載地糧
自歸田賦人丁宜屬戶口惟是丁徭之征原係版
籍供役而凡民役之在官者編徵工食召募應役
其數具列於中優免服除亦在焉是故會典所載
祗舉大綱考丁徭者惟全書可備稽云
又定編審人丁征徭科則編審之法核實天下丁
口具載版籍年六十以上開除十六以上添註丁
增賦亦隨之考直省丁徭有分三等九則者有一
條鞭徵者有丁隨地派者有丁隨丁派者其後改
隨地派十居其七總計直省徭里銀約三百數十
餘萬亦閒徵米徵豆其科則最輕者每丁科一分
五釐重者至一兩三四錢不等而山西有至四兩餘
者鞏昌有至八九兩者大抵因地制宜如前代差
役視民間物力為輕重故各有不同三年或五年
一編審凡所以平賦役清隠匿别老幼均差徭律
有差遣不平賦役不均隠蔽差役逃避差役之目
皆役法之條件也又有屯丁者明代衞所屯軍各
給以地入
本朝除其軍籍改為屯丁其後惟留駕運漕船之運
丁其非運丁者陸續改入民籍現運屯丁則免科
閒丁各科銀不等皆免其民丁重派又三等九則
之目沿自前明一條鞭征法亦同其法將均徭均
費等銀不分銀力二差俱以一條鞭從事凡十甲
丁糧總於一里各里丁糧總於一州縣州縣總於
府府總於布政司通計一省丁糧均派一省徭役
里甲與兩税為一凡一州縣丁銀畢輸於官官為
僉募以充一歲之役小民得無擾而事亦易集至
康熙五十二年
恩詔以現在丁冊定為常額續生人丁永不加賦雍正元
年以後各省丁徭皆陸續攤入地畝惟編審人丁
以供差役其詳具見於戸口考
又定内外各衙門額設吏役凡内外各衙門書吏
皆取良民充役定有經制額數不許濫設
國初沿前明之例吏典由各處僉撥充役後改為考
取或由召募投充凡在内各衙門書役投充必取
原籍地方官印結方准著役不許有冒籍冒姓頂
替之弊各衙門各派一官專司稽察在外府州縣
書役必取隣佑親族甘結地方官印結方准著役
其有無弊端責令道員按察司查察之司道關鹽
書役令督撫稽察督撫衙門自行稽察不許有重
役濫充之弊役以五年為滿役滿不退者斥革凡
在内書役及各館閣供事役滿報部彙至三月於
吏部衙門考試封貯試卷以俟在外考試者在外
書吏役滿印官保送巡撫每年七月彙集考試并
試卷送吏部至年終吏部一併校閱定等第名次
奏
聞請
旨以雜職等官分别銓用其府州縣額設祗候禁子弓
兵於該納税糧三石之下二石之上戶内差點免
其雜泛差役勿得將糧多上戸差占各處衙門又
有快手皂隸門卒庫子諸役皆按額數召募額外
濫充者謂之白役私用白役者有禁白役犯贓與
正役同罪通州坐糧廳所屬八行運役及倉役亦
有定額令知州僉選誠實良民應役不許旗人充
應不許一人充兩三役兼充者謂之霸役罪至徒
初定禄秩之時吏役銀米皆有定額在内各衙門
聽事書役及皂役隸卒匠夫人等按季給以銀米
多寡各殊在外各衙門吏書門子舍人皂隸禁卒
舖兵倉夫斗級工匠人役亦按季給以工食銀兩
其後屢經裁減皆於州縣地畝編征詳載賦役全
書
臣等謹按吏役之設今古異制而未嘗不同如内
外衙門之有書吏猶古之有曹掾古者由於辟召
故有秩有職士人為之不以為賤今由召募充役
官府故皆名之曰役然必取之鄉戶之中擇而使
之其受役有期考察有法入仕有階亦與古相似
其在鄉里非出於微賤者亦可以與士齒凡吏之
能其事者可以贊助政理有禆吏治在宋代所云
曹司押錄諸名目皆其類也其曰快手者以供奔
走驅使如宋之承符人力手力之屬又以馬步别
為名目其主捕逐盜賊者别名健快亦曰應捕其
役如古游徼求盜大率不得與士人齒其諸雜役
則又卑矣民壯一項考之前明其初為數不多後
州縣官以額設兵丁隨營差操不敷驅遣多取民
閒壯丁教以技藝以備守城禦寇已遂泛應雜差
用供奔走
國初頗裁其冗制為定額凡督税課攝詞訟捕盜賊
祗候迎送皆役使之白役非額設之人諸正役私
引為助律有明禁然州縣事劇役繁必藉其力勢
有不能盡革者惟在得良民充之正役有缺即以
代役書吏雖禁額外濫充然因税糧由帖戶口冊
籍雇募攅造者則勿論或從書吏習業名曰貼寫
亦非所禁又各衙門皆有募充書識凡經制之吏
有缺即於現充書識内選代惟濫取掛名及監司
衙門收受納班錢者有禁自書吏以下諸役既庀
官事亦養身家在民每願為承應非如宋時役法
之害視為畏途者比也其以鄉人治其鄉之事者
鄉約地方等役類由本鄉本里之民保送僉充而
地方一役最重凡一州縣分地若干一地方管村
莊若干其管内税糧完欠田宅爭辯詞訟曲直盜
賊生發命案審理一切皆與有責遇有差役所需
器物責令催辦所用人夫責令攝管稍有違誤扑
責立加終歲奔走少有暇時鄉約里長甲長保長
各省責成輕重不同凡在民之役大略若此
又定賦役不均及脱漏戶口隠蔽差役逃避差役
之律凡有司雜泛差役皆驗籍内戶口田糧為派
差之差等若放富差貧那移作弊者罪之如由部
中派取物料必酌所屬大小豐歉坐派不均者亦
罪之在民戶有定籍按籍受役若戶不附籍及隠
蔽他人在戶則差役不平應治其脱漏之罪仍改
正當差若民戶逃往他處以避差役者罪如之并
治里長故縱之罪若丁夫雜匠在役而逃與故縱
者皆罪之
又禁革主保里長并催頭大戶名色天下各府州
縣編賦役冊以一百一十戶為里推丁多者十人
為長餘百戶為十甲甲凡十人歲役里長一人管
攝一里之事城中曰坊近城曰廂鄉里曰里里長
十人輪年應役催辦錢糧勾攝公事凡十年一周
先後各以丁數之多寡為次其鰥寡孤獨不任役
者帶管於百一十戸之外名曰畸零若有妄稱主
保小里長保長(此與他處保長不同)主首等項名色生事擾
民者皆治其罪里中有合設耆老者於本鄉年高
有德衆所推服人内選充不許罷閑吏卒及有過
之人充應凡里甲之民輪充現年止令催納各戶
錢糧其一應差徭勿使現年受累若有徵收錢糧
派人作催頭者或有借稱徵糧令里中僉報大戶
派納銀米至於破産者皆嚴行禁革其州縣官或
於額外私派而上司徇隠者許里長甲長據實控
告依律治之
又禁止私充牙行埠頭凡城市鄉村通商之處陸
有牙行船有埠頭為客商交易貨物並選有抵業
人戸充應官給印信文簿附寫客商船戸住貫姓
名路引字號物貨數目每月赴官查照不許私充
雍正二年有言各省牙帖之弊者略為州縣正税
之外又有雜税戶部額徵為數無幾將所收田宅
印契典舖行帖等銀已綽然解部有餘至小民趁
集交易乃數百文數十文之事為利甚微藉以營
生餬口而地方光棍自呼為經紀百十成羣逐日
往州縣中領牙帖數十紙每紙給銀二三錢不等
持帖至集任意勒索不論貨物大小精粗皆視賣
之盈縮為抽分之多寡名曰牙帖税少與齟齬即
行驅逐不容陳設於街道此積弊也於是令各省
藩司查明禁止至十一年奉
諭旨各省商牙雜税額設牙帖俱由藩司衙門頒發不許
州縣濫給所以防增添之弊不使貽累於商民也近聞
各省牙帖歲有增添即如各集場中有雜貨小販向來
無籍牙行者今概行給帖而市井奸牙遂恃此把持抽
分利息是集場多一牙戸商民即多一苦累甚非平價
通商之本意著直省督撫飭令各該藩司因地制宜著
為定額報部存案不許有司任意增添嗣後止將額内
退帖頂補之處查明換給再有新開集場應設牙行者
酌定名數給發亦報部存案庶貿易小民可永除牙行
苛索之弊矣(互見市糴考)
又禁有司官私役部民凡有司官私役部民出百
里之外及久占在家使喚者有禁仍追雇直若有
吉凶及在家借使雜役不得過五十名役其人不
得過三日違者以私役論
又定州縣舖司舖兵及弓兵之制禁止私役直省
各州縣公文來往役民遞送名曰舖兵每十五里
置急遞舖一所設舖兵四名舖司一名於附近有
丁力糧近一石之上二石之下者點充須要少壯
正身與免雜泛差役凡公文一到即刻遞送晝夜
須行三百里稽留者分别時刻治罪若公文有損
壊沈匿拆動原封者亦分别治罪舖司為舖兵之
長專一於該管舖分往來巡視其提調官吏每月
親臨稽查若有無藉之徒不容正身應當用強包
攬多取工錢以致公文有誤者重治其罪其各衙
門一應公差人員不許差使舖兵挑送官物各私
齎行李若舖舍不修什物不備舖兵數少及老弱
當役則罪其舖長巡檢司所屬弓兵專司巡緝地
方亦不許包攬應當並禁止私役違者如私役舖
兵之罪
四年設直隸沿河堤夫御史佟鳳彩言近畿沿河
州縣屢年衝決禾稼被淹有虧正賦宜令各州縣
額設堤夫量其河之淺深口之寬狹修築堅固庶
河水不致汎漲而秋成可望下部議允之
(臣)等謹案瀕河之地例有夫役守護黃運兩河皆
然此所請設乃舊制未備者餘并詳後
又設立臨河州縣墩堡舖夫快壯從總河楊方
興請以護漕運也
九年令直省州縣置社學社師每鄉置社學一區
擇其文義通曉行誼謹厚者補充社師免其差徭
量給廪餼令提學考核之雍正元年復申明其制
十一年定流民附籍當差之例明季民多流移所
居之地不附冊籍至是部臣議奏凡外省新舊流
民俱編入冊籍與土著一體當差新來者五年當
差從之
十二年增給河夫工食時遣大臣視河言額設河
夫工食不敷請酌為增給下部議行仍令河臣嚴
察河工官吏扣折夫食
(臣)等謹案民間夫役河工為大用民之例有二一
為僉派一為召募皆屬民間力役前代沿河州縣
有歲修民夫頗為苦累
國初改設河夫額給工食編入賦役全書十六年河
臣朱之錫條奏河政議增河南夫役均派淮工夫
役撥補河夫工食皆下所司議行考順治九年河
決封邱起大名東昌兖州及河南丁夫數萬塞之
此僉派舊例也額設之夫則召募新例也間遇大
役召募不足即用僉派仍給工食詳見於後又考
河工夫役其名不一黃河兩岸皆有堡夫二里置
堡設夫二名住宿堡内常川巡守每日責令擔積
土牛以資修補堤工之用後令改築子堰運河所
設亦同山東有黃運河徭夫分汛供役遇有險要
調集搶護又有淺溜橋牐壩渡等夫各以其事供
役又於有泉之十七州縣額設泉夫歲以春夏秋
三季在本境浚泉栽柳冬季調赴運河均令濬淺
河南有浚船柳船長夫埽工長夫樁埽夫直隸河
淀有&KR1651;夫淺夫漳河有防夫其或裁或設事例不
一皆於沿河州縣召募應役山東運河大濬額募
夫六千有餘小濬用夫千二百有餘日給工銀外
仍給以器具銀江南浙江海塘例設堡夫塘長湖
廣江防有隄長圩長圩甲圩役其沿江隄岸例用
民間夫役按糧均派至康熙五十五年
聖祖仁皇帝賞銀六萬兩以助民工至雍正六年
世祖憲皇帝亦賞銀六萬兩以助民工四川亦有堰工按
照田畝均攤夫價解官募夫冬月修築考各直省
所用夫役皆始由僉派繼歸召募盖役民給直較
古役法為最善矣
十五年令直省匠價仍照經制徵解工部等
衙門奏言按經制所載遇有大工直隸各省徵諸
匠役解赴京師每年春秋更換後匠役屢解屢逃
因而折工價解部於順治二年奉
旨除免匠價今臣部工程尚繁需用不貲應將匠價仍照
經制徵解從之至康熙三十六年以後陸續併歸
田畝各省賦役全書分析項數名目具存
十六年令直省舉行鄉約之法宣講
上諭
(臣)等謹按先是順治九年
頒行六諭卧碑文曰孝順父母恭敬長上和睦鄉里教訓
子孫各安生理無作非為至是令五城設立公所
講解開諭以廣教化直省府州縣亦皆舉行鄉約
各地方官責成鄉約人等每月朔望聚集公所宣
講至康熙九年
頒上諭十六條一敦孝弟以重人倫一篤宗族以昭雍睦
一和鄉黨以息爭訟一重農桑以足衣食一尚節
儉以惜財用一隆學校以端士習一黜異端以崇
正學一講法律以儆愚頑一明禮讓以厚風俗一
務本業以定民志一訓子弟以禁非為一息誣告
以全善良一誡窩逃以免株連一完錢糧以省催
科一聯保甲以弭盜賊一解讐忿以重身命令府
州縣鄉村人等切實遵行十八年浙江撫臣衍輯
直解奏進名曰鄉約全書刊刻分發至雍正二年
御製
聖諭廣訓萬言
頒發直省通行講讀於是人敦孝弟俗化敦龐蒙樂利之
澤於無疆矣
十七年禁有司私派里甲之弊凡有司各官私派
里甲承奉上司一切如日用薪米修造衙署供應
家具禮物及募夫馬民壯每年婪飽之弊通飭撫
按俱行嚴禁康熙八年科道官言各處土産有文
武官員行票差役令州縣買送州縣按里派取等
弊請行嚴禁部臣又言州縣加派里民近經禁革
乃以日用供應取辦牙行舖家並強索賤市應勒
石永禁皆從之至三十九年復申陋規雜派之禁
如遇大差大役有因公濟私以一派十者又有每
年每節派送大小禮儀者郡守之交際又有派之
各屬者有府州縣衞所官出門派中火路費以及
跟役之食用者有上司差使往來派送規例下程
者起運餉銀派解費者嗣後革除陋習不得仍蹈
前轍又部議湖廣等處徵收錢糧有公然科派如
闔邑通里共攤同出者名曰軟臺如各里各甲輪
流獨當者名曰硬駝豪劣奸棍包攬分肥應勒石
永禁從之
皇朝文獻通考卷二十一
