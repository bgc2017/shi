欽定四庫全書
皇朝文獻通考卷十三
錢幣考(一)
(臣)等謹按自上古刀布之用一變為九府圜法厥
後輕重代殊而肉好之式未之有易於以權百物
之貴賤通農末之有無錢之所關誠鉅矣顧利之
所在弊亦隨之錢重則姦民盜銷以牟利惜銅愛
工則又以薄惡而偽鑄易興有天下者操利人之
柄求酌中之宜惟在以人用法有以持其弊而已
歴代錢法之得失具詳馬考及五朝續考中我
太祖
太宗龍興東土創制顯庸即已鑄有錢文以資民用逮定
鼎燕京以來
列聖相承府事允治内而寳泉寳源之設輕重協宜圜函
精好外則各省局爐座或設或停隨時調劑而又
定官司之監理以專責成分兵餉之配支以廣流
布務使有遠近通行之利而無奸民骫法之弊經
畫周詳並足垂諸永久邇者西陲底定式廓昄章
復頒錢式於回部各城開鑄
天朝乾隆通寳錢俾荒服之人咸昭法守斯尤大同之
郅治已若夫鼓鑄所需首在採銅山礦所開海航
所市歲以數千百萬計若錫若鉛亦各隨所産京
省諸局悉取給焉其收買有時其運輸有限權衡
定制中外交資求之漢唐錢制極善之時未聞意
美法良有如此者也至馬氏叙錢而兼及于幣蓋
古者錢亦稱幣而尚不足以盡幣管子稱三幣而
刀布為下則凡可以通功易事利民權物者皆可
以幣例之也三代以後珠玉但為器飾而不以為
幣皮幣惟漢武一行之龜貝惟王莽一行之元明
時雲南行使&KR1437;子以之折賦尚沿貝貨之遺逮鼓
鑄旣興而海&KR1437;之用久廢若乃自宋以來兼用楮
幣其制起於交子會子而金元明稱之曰鈔原其
始亦以鹽茶劵引之屬視之而暫以權錢行之旣
久乃即以當錢論者謂以虚代實民不寳貴
國家錢貨充盈而無藉乎鈔法之用故順治年間雖
暫用之而旋即停止則亦非今日通行之幣也夫
幣之堅而可久者莫過于金金有三品或黃或白
或赤而錢特居其一周制黃金方寸而重一觔國
語註虞夏商周黃金為上幣銅錢為下幣漢書秦
并天下黃金以鎰名者為上幣銅錢識曰半兩為
下幣漢代復以觔名金用金多以千萬觔計蓋其
時但以黃金為幣若白金之用惟漢武之白選王
莽之銀貨一見於史而後亦漸廢固不皆以為幣
也魏晉以後金日少而昂幣始專用錢六朝迄唐
交廣之域以金銀為幣然止限於一隅至金時鑄
銀名承安寳貨公私同見錢用此以銀為幣之始
前明中葉令各處稅糧得收納白金而銀之用益
廣我
朝銀錢兼權實為上下通行之幣故凡銀色之高下
與銀直之輕重並附編於左
天命元年鑄天命通寳錢丙辰春正月諸貝勒等
具表上
太祖尊號曰
覆育列國英明皇帝建元天命尋開局鑄錢二品依古九
府圜法制之輪郭外周錢面作字陽起一為
國書滿文一漢字曰天命通寳其滿文一品錢質較
大
(臣)等謹按
太祖己亥年二月始
命以滿洲語製為
國書嗣後議開金銀礦及鐵冶蓋五金之利已由此
肇興逮建元天命以後即以滿漢字分鑄制錢迄
今圜法流傳中外臣民共珍為重寳謹依舊制首
載是編仰見我
朝開國之初所以裕國而利民者規模宏遠矣
天聰元年鑄天聰通寳錢時
太宗文皇帝御極改元天聰亦鑄錢二品一為滿文一漢
字曰天聰通寳大小各如舊制
順治元年置戶部寳泉局工部寳源局鑄順治通
寳錢時
世祖章皇帝定鼎燕京今置寳泉局屬於戶部寳源局屬
於工部各鼓鑄制錢文曰順治通寳用漢字每文
重一錢寳泉局歲鑄錢觧交戸部庫配銀給發兵
餉以戶部漢右侍郎一人督理京省錢法滿漢司
官各一人監督局務每年掣差設局大使一人寳
源局歲鑄錢觧交工部節慎庫以備給發各工之
用錢法亦掌於漢右侍郎置滿漢監督官三人專
司出納設局大使一人餘制與戸部同尋戶部議
將順治通寳錢式頒發各省鎮有應需鼓鑄者令
定議開局
(臣)等謹按唐宋鑄錢之所皆稱為監元時亦稱為
司其稱為局者仍明制也明代直省鑄局皆得稱
寳泉寳源
本朝惟京局稱之其開鑄之期曰邜宋以後始有畫卯
點卯之名蓋取其時之早相沿旣久遂以一期為
一夘至計錢之數自漢以來曰貫亦曰緡前明或
以錠計每五千文為一錠今以錢千文為一串猶
之貫緡之義云
二年定錢制每文重一錢二分先是工部侍郎葉
初春以制錢每七文準銀一分錢價日增民未稱
便請頒鑄當五當二錢以便民用不允至是戶部
議言錢文尚輕應更舊制每文重一錢者為一錢
二分凡七文準銀一分舊錢以十四文準銀一分
官以此徵收民以此輸納聽便行使從之
(臣)等謹按錢之輕重古以銖與絫黍計今以錢與
分釐計蓋分釐之數古者但以為度名而不以為
權名權之為數則十黍為絫十絫為銖二十四銖
為兩自太公圜法輕重以銖漢以後每以銖之數
鑄於錢文唐開元通寳為二銖四絫積十錢重一
兩是每文為今之重一錢後人以為繁而難曉故
十分其兩而代以錢字蓋宋之前已然考宋太宗
淳化二年詔定稱法其時以太府權衡但有一錢
至十觔之數乃别為新制以御書三體淳化錢較
定實重二銖四絫為一錢就黍絫銖參之度尺以
忽絲毫釐各積分為一錢之則然後制取等稱新
制旣定中外以為便是則十釐為分十分為錢之
計數始於宋時所謂錢者即借錢幣之錢以為數
名所謂分釐者即借度尺長短之名以為輕重之
名也若夫古之稱法至後世而加重隋文帝鑄五
銖錢重如其文而每錢一千重四觔二兩則古稱
三觔為隋一觔而少隋書亦謂開皇以古稱三觔
為一觔孔穎達左傳正義謂周隋稱於古三而為
一杜佑通典謂六朝稱三兩當唐一兩今以古稱
三之一約之則漢之五銖錢止當今七分而弱而
今之重一錢二分者實為古八銖有贏此固權法
相沿之不同亦可見今之鼓鑄其不愛銅而不惜
工實更勝於古焉
又議令崇文門及天津臨清淮安三關各動支税
銀一萬兩辦銅觧寳泉局
又定工部差司官一人專督辦買商銅觧寳源局
又令山西陜西省及密雲薊宣府大同延綏臨清
等鎮各開鼓鑄局先是元年已頒發錢式至是各
省鎮陸續奏請開鑄戸部議准每文照京局重一
錢二分令各右布政使總理錢法委就近道府及
同知通判等官分管局務
(臣)等謹按各鎮之名
國初尚沿明舊制其薊宣府大同延綏四鎮明代在
九邊之列順治初年於宣府大同仍專設有總督
巡撫學道總兵等官於延綏設有巡撫總兵等官
密雲為順天巡撫所駐并設總兵等官薊與臨清
各設總兵等官並為重鎮故特置錢局嗣後各員
陸續裁併移駐各地方仍如府州縣之制不復稱
為鎮云
三年禁用前代舊錢戶部議定制錢漸廣舊錢應
概禁不用惟崇禎錢暫許行使其餘舊錢有願送
部者每觔給直八分以資鼔鑄至八年以明季舊
錢流行日久未能遽革復申其禁以三月為限過
三月仍行使者罪之
又申假銀及行使低銀之禁
(臣)等謹按銀乃幣之一端魏晉以前以黃金為通
行之幣金元以後以白金為通行之幣漢時偽黃
金之律馬考亦載入錢幣門自銀旣盛行與錢互
相流轉假銀與低銀足為市易之害考
國初定偽造金銀者杖一百徒三年為從及知情買
使者減一等至康熙年間定凡造錫錁充假銀者
杖枷流三千里乾隆五年復定凡用銅錫鉛鐵藥
煮為假銀行使者係旗人鞭枷發黑龍江係民杖
枷發雲貴川廣烟瘴少輕地方為從及知情買使
者擬流其將銀鑿孔傾入銅鉛及將銅鉛傾錠外
包以銀使用者仍照杖徒原律定擬(互詳刑考)
又增設戸部寳泉局筆帖式二人以一年更代
又令湖廣省城及荆州府各開鼓鑄局
四年議令蕪湖滸墅揚州西新北新九江六關各
動支稅銀一萬兩辦銅觧寳泉局
禁止偽錢戶部議言天下初定草竊未靖雜出偽
錢且至奸民乘便盗鑄應下令禁戢從之
(臣)等謹按
國朝初年有故明福王朱由崧竊據江左於順治二
年平之唐王朱聿鍵竊據福州唐王之弟朱聿&KR2045;
竊據廣州俱於順治三年平之永明王朱由榔初
據肇慶後屢經轉徙於順治十八年平之朱由崧
等僣有偽號私鑄錢文故是年禁止行使
又令
盛京及江西河南省湖廣之常德府各開鼓鑄局
又更定錢直戶部議定制錢行使原係每七文準
銀一分錢價旣重小民交易不便應改為每十文
準銀一分永著為令
(臣)等謹按錢與銀相權而行欲求錢法之流通必
先定錢直之高下錢無定直則舖戶之倒换者得
以操其重輕私家之居竒者得以伺其贏縮錢價
無準而物價亦失其平自漢以來銀尚未為通用
之幣故銀錢相權之直前史多未及詳大抵古者
金銀視後世較賤而銅錢視後世較貴漢書食貨
志漢武鑄白金三品龍文白選重八兩直三千馬
文直五百龜文直三百所謂白金者雜銀錫為之
旣非專用真銀而其時以縣官空乏聊造以贍用
不可據以為準故重八兩者直三千而六兩四兩
者止直五百三百則知當日原未嘗以白金之重
與銅錢相較而平其直也新莽時黃金一觔直錢
萬銀八兩為一流朱提銀一流直錢一千五百八
十他銀一流直錢千以古稱比後世三之一計之
金一觔實為今五兩有竒而直止萬銀八兩實為
今二兩八錢有竒而直止千有竒及千則漢時錢
貴可見而金價但五倍於銀則以金多而易得也
宋真宗嘗論咸平中金兩五千銀兩八百是金銀
之直已較貴於漢自鈔法盛行而錢價益無定準
金時每銀一兩折錢二貫則銀直又過昂明代錢
互有貴賤每銀一錢直五十五文至百文不等又
有京錢外省錢多寡之異末季至銀一兩易錢五
六千文而錢法大壞我
朝定鼎之初議以銀一分為錢七文是年更定每分
為十文以為定例嗣後屢經申明其令其囤積官
錢者有禁興販攙和小錢者有禁偶遇錢價稍昂
復多方調劑以平其直務使轉移出入上握其權
交易流通下收其利誠為酌中便民之利也
五年開江南江寧府鼓鑄停
盛京及延綏鎮局戶部議言江南江寧府為前代建
都之地商賈雲集現在有滿兵分駐防守准於所
在設局開鑄其
盛京及延綏鎮錢文尚非急需採買銅觔亦甚不易
應請暫行停止從之
六年移大同鎮局于陽和城
令浙江福建山東省各開鼓鑄局
七年議令臨清淮安滸墅蕪湖北新九江六關各
增支稅銀一萬兩辦銅觧寳泉局
開湖廣襄陽鄖陽二府鼓鑄局
七月裁江寧府局鼓鑄同知先是以江寧重鎮特
設同知一人專理局務至是定議裁減令地方官
兼管
八年增定錢制每文重一錢二分五釐戶部議言
錢為國寳務厚且大始定制每文重一錢繼重一
錢二分猶嫌其輕應每文改鑄重一錢二分五釐
仍照定制以每錢百文準銀一錢從之
又行鈔貫之制是年始造鈔一十二萬八千一百
七十二貫有竒自後歲以為額至十八年即行停
止
(臣)等謹按鈔法始於宋之楮幣至明代鈔以桑穰
故紙為之外為闌紋中圖錢貫之状並印貫例文
字於其上民間偽造者有禁原以濟錢法之窮也
順治初年經費未定用度浩繁是歲
世祖章皇帝親政之始先以國帑未充
特命發内庫銀支給官俸等項嗣後倣明舊制造為鈔貫
與錢兼行蓋金元以來鈔法之弊在於錢不勝鈔
鈔旣日多錢行日少於是鈔輕物重終至壅格而
法遂以窮明臣往往言鈔法不可行以用之者
無權也
國初制鈔甚少其上下流通仍以銅錢故暫行之而
無弊嗣後旋即停罷大抵自宋迄明於銅錢之外
皆兼以鈔為幣
本朝始專以銀為幣夫因榖帛而權之以錢復因錢之
難於齎運而權之以幣鈔與銀皆為權錢而起然
鈔虚而銀實鈔易昏爛而銀可久使鈔難零析而
銀可分用其得失固自判然前代恐鈔法之阻滯
并銀與銅錢而禁之至于用銀者以奸惡論以錢
交易者掠治其罪亦為不揣其本末矣然則錢與
幣之各得其宜固無有逾於我
朝者也
又議令各布政司止各開一局餘俱停止戶部議
言見在鑄局過多民易盗鑄為奸應行裁減於各
布政使司駐劄之省城止留一局鼓鑄其餘各鎮
及湖廣之荆州常德襄陽鄖陽府等局一概停止
從之
九年定各省局錢本息奏銷之例先是各省設局
鼔鑄初定章程局錢本息各布政使雖立册稽查
未經達部戶部議言本部為天下財賦總滙應責
成各該管衙門將鑄錢本息按季報部以憑核查
歲終彙册奏銷從之
又議減西新關辦寳泉局銅銀五千兩改令蕪湖
關滸墅關增辦先是定西新關支税銀萬兩蕪湖
滸墅關各二萬兩辦戶局銅觔至是以西新稅課
不比他關戶部議准令減銀五千兩改增蕪湖關銀
二千兩滸墅關銀三千兩如額分辦
十年復開密雲薊宣府陽和臨清等鎮鼓鑄局先
因各省鎮局過多定議裁減至是以錢用日廣錢
價漸昂戶部議准仍設密雲等處鑄局共增爐三
百有四座
又鑄一釐字錢九卿等會議疏通錢法奏言鑄錢
務照定式每文重一錢二分五釐錢背之左增鑄
漢文一釐二字其右戶部鑄戶字工部鑄工字如
江南江西浙江福建湖廣河南山東山西陜西省
城及密雲薊宣府陽和臨清等鎮並鑄開局地方
一字須極精工鑄不合式者參究每千文准銀一
兩其見行舊時制錢原有高低厚薄不等難以強
齊一切貿易應暫從民便至直省錢法責成右布
政使專督稽查奉
上諭錢法難行皆因鑄造不精所致見今官錢該部酌減
爐座務精工如式背添一釐二字上下通行聞向來官
爐夾帶私鑄尤為病國犯者以枉法贓論罪其私鑄奸
民不時嚴緝若仍違犯並地方官究處餘悉如議行
(臣)等謹按古半兩五銖等錢皆紀銅之輕重
本朝之一厘字錢則紀直銀之數考古者數名先作氂
字一蠶所吐為忽十忽為絲十絲為毫十毫為氂
說者謂毫斷馬尾為之氂為氂牛尾毛蓋取自微
至著之義也史記漢書多作氂後乃通用作釐其
又為厘者從省文也是年錢局幕文皆作厘
十二年定制錢配給俸餉之例戶部議言制錢日
廣請於每年二月八月以局錢半成配給官俸及兵
餉其直省兵餉等項亦令以制錢按成搭放從之
(臣)等謹按直省開鑄地方除搭放兵餉外或兼給
官役俸工驛站雜支等項視局錢之多寡隨時酌
放核算報銷本無定額
又開山東莱州府鼓鑄局
十三年停福建鼓鑄
又定奏銷錢本違限處分戶部議言各省鼓鑄錢本
宜按期奏銷違者應酌定處分其自今各州縣錢
本過三月不完者罰六月俸再限三月不完者住
俸再展限三月仍不完者降職二級調用接催官
不完者處分同例如樣錢頒發而鑄造遲延及季
報愆期錢式粗壞者俱罰一年俸從之
又移陽和局於大同改鑄錢幕陽字為同字
(臣)等謹按陽和地近大同明洪武年間築城景泰
時設宣大總督駐此為重鎮
國初尚沿其制順治六年以移大同府治于此并移
鑄局八年仍還故治至是年議裁宣大總督故鑄
局復移大同時以高山衛并入陽和衛為陽高衛
今為陽高縣
十四年定直省錢糧兼收銀錢之例戶部議言直
省徵納錢糧多係收銀見今錢多壅滯應上下流
通請令銀錢兼收以銀七錢三為準銀則盡數起
觧其錢充存留之用永為定例從之
(臣)等謹按古者賦稅之制惟以穀帛其後以錢又
其後以銀漢律有口算出錢但施之丁賦而已自
唐定兩稅法始以錢為惟正之供宋代因之民間
輸官之物謂之錢糧由此昉也唐以銀為土貢而
不以為賦宋景祐時詔諸路歲輸緡錢福建二廣
易以銀于是銀始得代錢明洪武九年許民以銀
錢鈔絹代輸今年租稅於是銀始得代糧正綂元
年以後令浙江江西湖廣等處租稅俱量收銀此
以銀為賦之始也
國初於是年定銀七錢三之例嗣後銀錢交納仍各
隨民便雍正十一年復以民間正賦槪行交銀經
安徽巡撫徐本奏准凡小戶零星及大戶尾欠錢
糧納銀時恐致稱收折耗請令完納制錢每銀一
分收錢十文連耗羡在内至乾隆元年又以直隸
所屬州縣徵收錢糧多有以錢作銀民間交錢比納
銀為數較重
特諭凡錢糧在一錢以上者不必勒令交錢在一錢以
下者仍照舊例銀錢聽其自便云
又停各省鎮鼔鑄專歸京局更定錢制每文重一
錢四分扵錢幕鑄滿文戶部奉
上諭鼓鑄之法原以裕國便民今各省開爐太多鑄造不
精以致奸民乘機盗鑄錢愈多而愈賤私錢公行官錢
壅滯官民兩受其病欲使錢法無弊莫若鼓鑄歸一其
各省鑄爐一槪停止獨令京局鼓鑄務比舊錢體質更
加闊厚每文重一錢四分磨鑢精工且兼用滿漢字俾
私錢難扵偽作一面鑄順治通寳四漢字一面鑄寳泉
二滿字其見行之錢姑准暫用俟三年後止用新鑄制
錢舊錢盡行銷毁
(臣)等謹按是年為錢背鑄滿文之始尋工部局亦
照式鑄寳源二滿字考錢之為制自古迄今遞加
詳備荀悅謂夏殷以前錢無文周制則有文蓋以
寳字繫錢自周景王之寳貨始以年號繫錢自宋
孝武之孝建錢始以通寳字繫錢自唐之開元錢
始但武德鑄開元錢原取廻環可讀亦得稱開通
錢其專稱通寳者實自唐之建中通寳始至錢背
之繫以地名則自唐會昌時之開元錢始厥後或
有繫以開鑄年數者或有繫以當五當十數者至
本朝始定鑄在京局名及直省地名焉若夫錢之有面
有背古錢皆一面有字一面無字昔人以無字處
為面為陽有字處為背為隂謂如器物欵識必書
扵底其實不然考漢書稱錢之面背又作文與幕
荀悦以幕為漫而無文韋昭曰幕錢背也則無文
字處之為背自古已然惟是古錢有字之面但紀
銖兩之輕重至宋孝建四銖錢兼紀年號於是兩
面皆有字唐宋以來皆紀年號而不紀銖兩遂以
通寳之文為面此則古今稱號之各隨其宜也
定私鑄銅錢禁例和碩簡親王濟度等議定凡奸
民私鑄為首及匠人擬斬監候為從及知情買使
者擬絞監候總甲十家長知情不舉首者照為首
例不知者杖一百徒三年告捕者給賞銀五十兩
其賣錢之經紀舖戶有興販攙和私錢者杖一百
流徙尚陽堡
(臣)等謹按錢之禁例事屬刑制而其隨時輕重所
以維持錢法故前考亦見錢幣門考私鑄原律為
首及匠人絞候為從及知情買使者各减一等至
是年更定其例十八年復申其禁視前例加嚴為
首及匠人斬决家産入官為從及知情買使者絞
决總甲十家長知情照為首例不知者枷一月仍
擬杖徒興販攙和者枷一月仍擬杖流康熙七年
定攙和在十文以上者仍照原例九文以下者擬
枷杖免其流徙又定私鑄之鄰佑不論知情與否
俱枷一月杖一百徒一年二十九年定攙和私錢
者不論錢數多寡係旗人鞭八十係民杖八十免
其枷示流徙三十六年定官船戶夾帶私錢者擬
杖流同船人知情不首者擬杖徒三十八年定攙
和私錢者係旗人鞭一百係民杖一百各枷一月
四十四年定私鑄之總甲十家長不知情者枷一
月杖一百徒二年興販攙和者枷二月杖一百發
雲貴川廣烟瘴少輕地方尋又令水陸要口查拏
專事興販私錢之人照知情買使例絞决四十七
年定私鑄之鄰佑與總甲十家長知情不首者俱
擬斬决私行興販者亦分為首斬决為從絞决漕
船鹽船夾帶運賣私錢者俱照斬决例雍正十一
年定私鑄各犯將情由審明照強盗例分别法所
難貸情有可原扵䟽内申明可原者改擬發遣十
三年定拏獲私鑄其知情分利之同居父兄伯叔
等減本犯罪一等雖分利而不知情者減二等父
兄不能禁約者杖一百又定私鑄未成即被獲者
杖一百流三千里其鄰佑人等知情不首者杖一
百徒三年不知者杖八十乾隆五年定私鑄之房
主鄰佑總甲十家長知情者照為從者絞决不知
者係旗人鞭一百係民杖一百十五年改定私鑄
為首及匠人皆擬斬候為從及知情買使者皆發
遣為奴如在場止得受些微僱直及停工後貪其
價賤偶為買使以及房主鄰佑總甲十家長知情
不首者皆照為從罪減二等杖一百徒三年其房
主人等並不知情但失於覺察者杖一百官船戶
夾帶私錢者杖一百徒二年同船人知情不首者
杖八十二十三年定私鑄在十千以上及鑄非一
次者秋審時俱入情實其數不及十千及畏罪中
止者俱照情有可原發遣二十四年定私鑄未成
之房主鄰佑人等知情不首者照已成之案減二
等罪止杖八十徒二年其受雇之人亦如之(互詳刑考)
定各官失察私鑄處分和碩簡親王等議定凡民
間私鑄該管地方官知情者照為首例不知情及
聽其興販攙和者以失覺察論在内五城坊官在
外州縣衛所官失察每起降職一級掌印兵馬司
知府直隸知州每二起降一級司道官每三起降
一級同知通判吏目典史有緝捕之責者照掌印
官例鹽運使照司道官例分司照知府例鹽場大
使照典史例武職副將參將遊擊照司道官例都
司守備千總照州縣官例如五城御史各撫按不
行查究者一併議處至十八年更定失察之例凡
五城坊官州縣衛所官每起降二級調用至三起
革職掌印兵馬司知府直隸知州每起降一級調
用至四起革職司道官二起降一級三起降二級
四起降三級俱調用五起革職府州縣之緝捕佐
貳及鹽務武職官各按職掌照新定例處分尋復
定五城御史各巡撫不察參者每起罰三月俸至
四起五起罰一年俸六起以上降一級留任
定攙和行使舊錢廢錢禁例戶部會同刑部議定
凡係旗人犯者鞭一百係民杖一百各枷示一月
(臣)等謹按攙和舊錢廢錢之例至康熙十年更定
係旗人鞭五十係民笞五十仍枷示旁人首告者
舊錢廢錢入官制錢給賞首告之人十九年定仍
照順治十四年例治罪(互詳刑考)
十五年裁工部寳源局大使一人
十七年復開各省鎮鼓鑄增置雲南省局定錢幕
兼鑄地名滿漢文時定各局錢背分鑄地名江南
江寧府局鑄寕字江西南昌府局鑄江字浙江杭
州府局鑄浙字福建福州府局鑄福字湖廣武昌
府局鑄昌字河南開封府局鑄河字山東濟南府
局鑄東字山西太原府局鑄原字陜西西安府局
鑄陜字密雲鎮局鑄密字薊鎮局鑄薊字宣府鎮
局鑄宣字大同鎮局鑄同字臨清鎮局鑄臨字並
增置雲南之雲南府局鑄雲字皆滿漢文各一滿
文在左漢文在右每文俱重一錢四分惟京局之
寳泉寳源字俱用滿文
臣等謹按順治十年所鑄一釐錢幕漢字地名惟
江南江寧作江字江西南昌作昌字湖廣武昌作
武字餘俱與是年所鑄字同
又定工部寳源局監督差滿漢司官各一人增設
筆帖式一人皆一年期滿更代
又議定工部與蕪湖龍江南新荆州四關及蘆政
差分辦寳源局額銅工部䟽言寳源局鼓鑄每年
額需銅一百八十萬觔本部司員悉買自商販之
手銅數太多轉得藉口難購應兼令蕪湖龍江南
新荆州四關差及蘆政差動支歲課銀辦銅觧局
定各差分辦九十萬觔部辦九十萬觔則採購較
易可源源接鑄從之
十八年議收毁舊鑄無一釐字制錢先是順治十
年扵錢背鑄一釐二字其舊行無一釐字錢暫從
民便十四年復定錢文兼用滿字其舊錢俟三年
後盡行銷毁至是以三年限滿戶部議言見在各
局滿漢文新錢鑄造尚少其一釐字錢暫令展限
行使請先收買十年以前無一釐字舊錢每觔給
直七分交局銷毁改鑄從之
臣等謹按順治年間錢式屢經隨時更定有錢幕
未鑄字者蓋
太祖高皇帝始鑄天命錢一面有字一面無字
太宗文皇帝天聰錢亦然前明時錢幕亦多不鑄字
國初尚仍其制嗣後有鑄漢文戸工字及各省鎮地
名一字於錢幕之上或於錢幕之右者皆順治十
年以前之制自十年七月增鑄一釐字與戶工及
各省鎮一字左右分列十四年改定京局錢幕鑄
二滿字十七年復開各省錢局令鑄本地方一字
兼用滿漢文而十年以前之舊錢及十四年以前
之一釐字錢迭經先後發價收買銷毁更鑄故流
行者少至雍正元年始定各省局錢幕亦照京局
之例以寳字為首次鑄本地方一字皆用滿文至
今遵行蓋於錢面鑄年號以昭
王制於錢幕鑄
國書以示同文折衷盡善洵為萬世不刊之制云
又減大同局爐座額數增入山西省城局山西巡
撫白如梅䟽言山西省城錢局關係太原平陽潞
安汾州四府配給兵餉之用今僅設爐十座所鑄
錢不敷搭放大同僅一府治設爐二十座錢法恐
致壅滯應扵大同留爐十座其十座增入省城作
為二十座鼓鑄戶部議如所請從之
又議收買私錢及舊錢廢錢山東道御史余司仁
䟽言頃者禁止私鑄及明季之舊錢廢錢立法甚
嚴但此等錢積聚民間者不可勝數今禁止攙和
行使而未講求收買變通之方請於
京師並直隸各省地方立法收買俾民無所行使則
攙和者自息下部知之
皇朝文獻通考卷十三
