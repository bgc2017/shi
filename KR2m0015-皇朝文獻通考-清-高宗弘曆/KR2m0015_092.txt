欽定四庫全書
皇朝文獻通考卷九十二
郊社考(二)
郊
順治十八年十一月丙子冬至
聖祖仁皇帝大祀
天於
圜丘
親詣行禮是年正月己未
聖祖仁皇帝登極以即位遣官告祭
昊天上帝尋以諸臣詳議祀典各祀如舊其禁中
上帝壇及
大享殿合祀
太廟階下合祭皆請停罷從之是月首舉冬至之典
親祭如儀
康熙六年十一月丁未冬至大祀
天於
圜丘奉
世祖章皇帝配享御史周季琬疏言
世祖章皇帝以創業垂統之君文德武功光昭萬世應同
太祖高皇帝
太宗文皇帝配享
郊壇乃合嚴父配天之義下禮臣議卜日行禮尋允所奏
於丁未冬至大祀之日舉行其配享
方澤即於丙辰日舉行正祭日
聖祖仁皇帝親詣行禮恭奉
神位奉安於
上帝神位之左
太祖高皇帝之次第二青幄内前期祭告一應禮儀俱與
順治十四年同
九年正月辛丑祈穀於
上帝奉
世祖章皇帝配享
十二年八月定祭祀時辰及别殿齋戒之例禮部
奉
諭旨議奏歴代祭祀壇廟時辰俱未畫一詳定請照
太宗文皇帝時
壇
廟用黎明
夕月壇用酉時又言歴代致齋俱於别殿今凡遇祭祀
皇上應於别殿齋戒從之
二十五年十二月定陪祀官員例向例大祀陪祀
官員俱照加級四品以上人員衆多以致失儀不
敬至是禮臣議請不照加級止論職掌有失儀者
監察御史及禮部官指名題參其他中祀亦如此
例行疏上從之
二十九年正月辛丑祈穀於
上帝
御製祝文
親詣行禮先是二十八年十二月
諭内閣朕意於祭祈穀壇文欲更製焉祈穀壇或有一代
祀之亦有不祀之者輔臣時輟其祀矣朕以為民祈穀
之故肇舉祀事每歲祭文皆因舊詞比年穀未大登民
艱於食夫特為民生致祭祈穀宜悉陳其情愫更製新
詞此事内閣九卿等官會同詳議奏聞至是
親詣行禮
御製祝文曰臣纉承鴻業撫育烝黎惟貴粟重農先務是
亟荷
天之眷歴紀順成率土元元久沾樂利頃者歲行在已旱
暵為憂畿甸之間阻饑尤甚臣覩災饉閔此窮簷宵旰
省惟中情惶惕殫心賑救罔敢暇寧顧時閱三冬同雲
鮮應側席減膳倍篤焦勞兹者候届上辛田功肇始伏
念
天心仁愛必軫民力艱難苟非
錫以豐穰何由共登康乂敢因祈歲展竭悃誠冀昭事之
精虔荷
穹蒼之鑒格謹率臣僚以玉帛牲醴粢盛庶品恭祀
上帝仰祈
右兹將享時若雨暘用觀百穀之登溥洽三農之慶尚饗
御製祈穀壇頌(有序)
嘗觀古之明王必嚴於敬天隆於尊祖誠於養人惟
其敬天故饗帝尊祖故崇配養人故重農而上辛祈
穀厥義備焉蓋隂陽順風雨調災沴不生五穀咸熟
斯比戶可封然後寬刑簡賦導以禮樂躋之仁壽苟
隂陽失序風雨不時則五穀傷矣五榖傷而民饑至
矣修粢盛而奏馨聞將何藉焉予肅將禋祀每遇薦
享大典備極誠敬期於孚格蒼穹為羣黎禔福幸海
内穡事浹歲順成即間遘微祲而補助旋施有秋洊
至豈非
上天粒我烝民而默佑予一人以無疆之休哉仰戴
帝慈莫可名喻聊攄感忱作為頌曰
皇矣
上帝仁覆萬國靡物弗懷鑒於有德古聖聿修昭事建極
元日殷薦爰祈粒食藐躬受命精意以禋泰圻體方郊
丘象圜屋而大享典禮均虔外至必主本祖本天巍巍
三聖陟降攸格盡志對越百神其懌曰潔籩豆曰崇珪璧
匪祝一身為民請澤惟
天監觀愛我兆人宜夏而夏宜春而春和風應節甘雨司
辰災螟罔作瑞穗含醇豈止郊畿式暨五服畇畇疆理
何土不淑薿薿黍稷何産不熟造化靳施伊誰能育啟
蟄而耕納稼而場于耜于趾我倉我箱詎曰農夫實予
之慶上下交裕藉此豐穣民則不知予敢忘賜湛恩汪
濊頌思奚匱歲歲吉蠲竭誠肆類庶其眷之永錫樂利
四十四年正月辛丑祈穀於
上帝
親詣行禮
御製唯
天為大頌(并序)
康熙乙酉正月六日初辛有事於
南郊是夜瑞雪清塵光風拂面瞻拜之際不覺虔密精誠
筋力彊健所以不揣無文敬賦唯
天為大頌一篇聊記其事云爾
唯
天溥澤唯大涵弘無微不照億兆攸同至誠感
神豈曰高崇玉帛鐘鼓禮云表衷為民請命祈穀神功潜
施默化密運罔窮惟予小子潔虔齋戒對越
昊蒼匪敢少懈食乃民命時若是快念兹邦本無遠弗届
履薄臨冰敬勤作誡宵旰縈縈夙夜何解東風拂淑庚
日布雲玉花徧野萬姓欣欣占年自慶望澤先殷愆多
德寡恐塞上聞一日二日萬幾紛紜休戚相關乃寐夜
分猗猗娭娭須臻風化熙熙皥皥所賴春夏惟德動天
編氓趨下燠寒以時蕃廡禾稼三季苦辛至冬少暇穀
黍登場子女敬迓
紫壇紺席殷薦成田欽若昭事四十四年求端可畏鑑之
在天慎終如始寸隂斡旋作民父母正直無偏前後念
兹庶幾保全
四十六年十一月丁丑冬至大祀
天於
圜丘羣臣請遣官恭代弗許
諭内大臣大學士九卿等
郊祀大典諸臣以天時嚴寒請朕勿親詣行禮朕身體彊
健步履安和毫不知倦若果稍有患苦即遣皇太子或
大臣代行典禮何不可之有今身既無恙可欺妄乎况
年齒漸增正欲乘未老之時躬親行禮耳
四十八年正月辛巳祈榖於
上帝遣官行禮
御製祝文曰臣仰承
眷命撫育萬方念切民生亟圖康乂兩年以來江浙地方
遭罹水旱民失生業去歲山東河南亦因被旱田禾歉
收又去冬至今乾暵無雪臣雖抱病心切靡寧遡自順
治二年以迄今日垂七十載承平日久生齒既繁野無
曠土縱當大穫之歲猶慮民食不充倘或一遇旱潦則
臣雖竭力殫思蠲租散賑而窮鄉僻壤豈能保無轉於
溝壑之人在臣憂國憂民之念即始終不渝而雨澤應
期實惟
上天仁愛愚氓是賴兹者時届上辛春耕將舉臣理應躬
詣齋次祗修祀事但今幸荷
天佑疾漸痊愈而肅將大禮尚未克勝身雖未能致齋而
為萬民懇切禱祈之誠敢用攄布仰籲
洪庥特命臣僚潔蠲敬戒虔備玉帛牲醴粢盛庶品恭祀
上帝伏冀昭鑒俾雨暘時若百穀用成三農弘濟尚饗
五十年十一月戊戌冬至大祀
天於
圜丘
親詣行禮初臣僚以
聖躬違和請遣官恭代報可尋奉
諭旨朕躬安好如常必親祭方展誠心朕今年已六十行
禮時兩旁人少為扶掖亦可正祭日遂
親詣行禮
五十四年正月祈穀於
上帝用立春後辛酉日祈穀例用上辛是年正月十日上
辛尚未立春
諭諸臣詳議之乃以正月三十日下辛行禮
十一月己未冬至大祀
天於
圜丘用
御定雅樂(詳見樂考)
五十七年十一月乙亥朔冬至大祀
天於
圜丘遣官恭代仍照常齋戒定制大祀之前致齋三日是
月
諭大學士等曰十一月冬至祀
天明日即應齋戒朕因足乏力來至湯泉身雖在此瞻望
郊壇不能釋懷爾等傳諭太常寺令將齋戒銅人照常送
至乾清門朕在此照常齋戒其祭祀人員齋戒務令恭
敬
五十六年十一月庚辰冬至大祀
天於
圜丘
命親王恭代仍
親往瞻拜行禮先是冬至將届
諭大學士等敬
天尊
祖所關重大年來因多病足痛不能親往遣大臣恭代今
冬至齋戒之時朕足雖不得力潔誠之念有餘擬於祭
祀之前升
壇瞻仰省視俎豆量力跪拜退處幄次俟恭代親王行禮
畢然後回宫此係創行之禮如漢大臣以從無此典引
據書史為言朕年已老在位六十年矣豈易得此例乎
諸臣覆奏以
聖體初愈天氣嚴寒請停
親祭又奉
諭旨朕必親往前者偶未親祭王以下公以上俱不齋戒
此次著照常齋戒隨朕前往不必隨朕行禮朕行禮不
必贊禮作樂俟拜畢至更衣幄次派出親王偕衆行禮
禮畢朕乃回宫將朕親詣之處著祝文内正祭前一日
御太和殿視祝版香帛如儀正祭日升
壇先拜拜畢
命皇子和碩諴親王允祉行禮
六十一年十一月丙申冬至大祀
天於
圜丘是月十五日冬至前期五日
聖祖仁皇帝命
世宗憲皇帝恭代行禮十三日
聖祖疾大漸
命
世宗嗣皇帝位改遣大臣恭代行禮十四日祝版恭填
世宗御名太常寺堂官由内閣恭捧安設十五日承祭官
行禮時各官不陪祭
雍正元年正月辛夘祈榖於
上帝
世宗憲皇帝親詣行禮前歲之冬
世宗憲皇帝登極以即位遣官告祭
天
地
宗廟
社稷逾歲改元以
壇
廟祭祀典禮重大
命派王二人散秩大臣御史各二員部員侍衛各四員稽
查失儀及扈從人等任意行走著為例是月辛夘
親行祈穀之禮
十一月辛丑冬至大祀
天於
圜丘奉
聖祖仁皇帝配享先是九月辛巳
諭禮部自古祖功宗德制在不祧饗帝饗親理應並舉報
本之情罔極配
天之典宜隆我
皇考聖祖仁皇帝允宜崇祀
郊壇克配
上帝以後冬至祈榖祭
天祗奉
聖祖仁皇帝同
太祖高皇帝
太宗文皇帝
世祖章皇帝配享夏至祭
地亦如
南郊祈穀禮祗奉配享其詳議以聞至是冬至大祀
世宗憲皇帝親詣行禮恭奉
神位奉安於
上帝神位之右
太宗文皇帝之次第二青幄内前期祭告一應禮儀俱與
康熙六年同
二年正月辛巳祈穀於
上帝奉
聖祖仁皇帝配享
七年正月
詔嚴
壇廟演禮之禁是歲既行祈穀禮越日奉
諭旨
壇廟之中最宜嚴肅聞祭祀之先即在其中演禮非潔齋
虔享之義其議之部臣議奏會典開載凡祭祀執事等
官當在凝禧殿演禮嗣後宜仍遵行如有特加祭
典先期於神樂觀演習從之
八年正月祈穀於
上帝以初二日上辛行禮停止朝賀筵宴上辛在初二日
例用次辛前十二月奉
諭旨定例正月上辛日祈穀於
上帝若上辛在初五日以前則於次辛行禮雍正三年五
年俱以次辛祈穀仍舊章也但思元旦朝賀者朕躬之
禮儀上辛祈穀者祀
天之大典也明年正月初二日上辛禮部請於十二日中
辛行祈穀禮朕思以正月而論則十二日為中辛若以
立春後而論則為下辛矣因朝賀筵宴而展祈穀之期
朕心深有未安著於初二日上辛行禮先期照例敬謹
齋戒停止朝賀筵宴嗣後若逢元旦上辛則於次辛祈
穀如在初五以前或值初七日
世祖章皇帝忌辰著兩奏請旨正月初二日辛未
親詣行禮
十三年正月祈穀於
上帝以次辛行禮是歲正月初十日上辛尚未立春前十
二月奉
諭旨前太常寺奏請於雍正十三年正月初十日恭祭
祈穀壇今順天府尹奏於雍正十三年正月十二日進春
朕思祈穀乃新春典禮似不應在立春以前其定議以
聞部臣請以次辛二十日行禮從之
(臣)等謹按禮以義起義之所在即大中至正之禮
也然惟能執中行權乃克各當其義我
世宗憲皇帝於雍正八年正月初二日上辛祈穀部臣請
改期不允是年以尚未立春
特諭改用次辛蓋一則敬
天之誠一則重時之義云
太宗文皇帝在位十七年
親郊二
(崇德元年四月乙酉元年十一月乙丑)
世祖章皇帝在位十八年
親郊十五
(順冶元年十月乙邜元年十一月丁未)
(三年十一月丁巳四年十一月癸亥)
(五年十一月戊辰七年十一月戊寅)
(九年十一月己丑十年十一月甲午)
(十一年十一月己亥十三年十一月庚戌)
(十四年正月辛亥十四年三月己酉)
(十五年正月辛亥十七年正月辛酉)
(十七年四月己酉)
聖祖仁皇帝在位六十一年
親郊八十三
(順治十八年十一月丙子康熙元年十一月辛巳)
(二年十一月乙酉三年十一月壬辰)
(四年十一月丁酉五年十一月壬寅)
(六年十一月丁未七年十一月癸丑)
(八年十一月戊午九年正月辛丑)
(九年十一月癸亥十年正月辛酉)
(十年十一月戊辰十一年正月辛酉)
(十一年十一月甲戌十二年正月辛巳)
(十二年十一月己夘十三年正月辛未)
(十三年十一月甲申十四年正月辛未)
(十四年十一月己丑十五年正月辛夘)
(十五年十一月乙未十六年正月辛夘)
(十六年十一月庚子十七年正月辛巳)
(十七年十一月乙巳十八年正月辛亥)
(十八年十一月庚戌十九年正月辛丑)
(十九年十一月丙辰二十年正月辛巳)
(二十年十一月辛酉二十一年正月辛酉)
(二十一年十一月丙寅二十二年十一月辛未)
(二十三年正月辛夘二十四年正月辛巳)
(二十四年十一月辛巳二十五年正月辛巳)
(二十五年十一月丁亥二十六年正月辛夘)
(二十六年十一月壬辰二十七年十一月戊戌)
(二十八年十一月癸夘二十九年正月辛丑)
(二十九年十一月戊申三十年正月辛夘)
(三十一年十一月己未三十二年十一月甲子)
(三十三年正月辛亥三十四年正月辛未)
(三十六年正月辛酉酉三十六年十一月乙)
(三十七年正月辛巳寅三十七年十一月庚)
(三十八年正月辛巳三十八年十月乙未)
(三十九年十一月辛丑四十年正月辛丑)
(四十一年正月辛夘戌四十三年十一月壬)
(四十四年正月辛丑四十五年正月辛未)
(四十六年十一月丁丑四十七年正月辛酉)
(四十八年正月辛巳四十九年正月辛未)
(四十九年十一月癸巳五十年正月辛丑)
(五十年十一月戊戌五十一年正月辛亥)
(五十一年十一月癸夘五十二年正月辛夘)
(五十二年十一月己酉五十三年正月辛亥)
(五十三年十一月甲寅五十四年正月辛酉)
(五十四年十一月己未五十五年十一月甲子)
(五十六年正月辛酉辰五十八年十一月庚)
(六十年正月辛未)
世宗憲皇帝在位十三年
親郊二十三
(雍正元年正月辛夘元年十一月辛丑)
(二年正月辛巳午二年十一月丙)
(三年正月辛亥子三年十一月壬)
(四年正月辛丑巳四年十一月丁)
(五年正月辛丑戌五年十一月壬)
(六年正月辛酉夘六年十一月丁)
(七年正月辛亥酉七年十一月癸)
(八年正月辛未九年正月辛巳)
(九年十一月癸未十年十一月戊子)
(十一年正月辛夘午十一年十一月甲)
(十二年正月辛巳亥十二年十一月己)
(十三年正月辛卯)
皇朝文獻通考卷九十二
