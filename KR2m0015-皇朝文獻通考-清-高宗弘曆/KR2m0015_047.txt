皇朝文獻通考卷四十七
選舉考(一)
(臣)等謹按王制命鄉論秀士升之司徒曰選士由
選士三升至於司馬辨論官材論定然後官之任
官然後爵之位定然後禄之昔之后王君公所以
蒐羅俊又量能授官蓋如此其難也書有曰萬邦
黎獻共惟帝臣惟帝時舉又曰舉能其官惟爾之
能斯蓋選舉之義所權輿矣自三代後漢稱得人
選孝秀舉賢良詔書策厲至再至三魏晉以後立
九品官人之法馴至月旦混淆世族盤據王謝崔
盧與時升降風尚之偏於斯為甚隋唐以後迺有
進士明經諸科宋元以來亦沿詞賦策論之舊至
故明末造取士則專尚文學而武備日弛論官則
爭尚浮言而實政漸隳人材楛窳選舉陵夷時則
我
太祖高皇帝
太宗文皇帝肇啟東邦廣收俊傑瑰偉英異之士應運篤
生際會風雲策勲鐘鼎八方士類莫不望風翕集
馬前俘獲立授官階帳外受降加之章服一才一
藝皆爭自濯磨以供後先奔走之用迨我
世祖章皇帝定鼎中原鄉會開科
詔求遺逸隨才器使辨别精嚴暨我
聖祖仁皇帝御極六十一年安内攘外廷臣文武各展所
長昇平日久自
内廷宿衛以至督撫外僚官司小吏或稚齒以及黃
髮或身受以及子孫銀青金紫各世其家小善必
揚片長是錄凡舉士舉官考其治行屢經集議而
釐定之我
世宗憲皇帝作興士類整飭官方韋布青衿咸登薦剡外
省士子公車上計
臨軒
面諭慎選守令親民之官大法小廉奉職維謹欽惟我
皇上承
列聖之貽謀加意旁求知人則哲澄清鑑别釐剔弊端於
扄闈考試則申懷挾之禁嚴關節之防謹磨勘之
令用以養禾而去莠於選人謁選則銓除有定式
報最有年限考課有成規用以止競而去囂一切
選舉之法循名核實綱舉目張即一命至微遇有
銓補揀發亦得仰瞻
雲日入覲
彤庭蓋上自宰執六卿下逮偏陬末吏賞罰黜陟出自
聖裁皆伊古立政用人之君所未嘗有者至於
推恩任子教習於幼稚之時以及吏掾出身急公叙秩
或天文象緯之家或藝術岐黃之學前民利用業
有專工亦得通諸仕籍各奏厥長洋洋乎洵
大聖人兼容并包之量也(臣)等謹據馬端臨選舉考而
少為變通之首舉士次賢良方正合以孝廉次武
舉次任子我
朝無童子之科闕之次吏道次方伎又次舉官次辟
舉而終之以考課蓋大小臣工莫不有課最以辨
其勤惰優劣之數宜以是殿選舉之後也凡十門
十六卷
舉士
(臣)等謹按周禮以鄉三物教萬民而賓興之有六
德六行六藝之目是為舉士所肇端因是孟子有
上士中士下士之名戴記有選士俊士造士進士
之辨故離𬞞釋屩而登王廷者皆得以士目之漢
時取人多以掾吏起家以辟署任事至於舉士皆
詔旨命之曰賢良方正曰孝廉曰博士弟子曰茂
才曰明經則皆士也魏晉專尚門第隋唐漸用科
目宋遼金元明試士之道各殊而專用文藝以决
擇流品歸於一致蓋鄉舉德行而後文章意非不
善而矯偽相尚易售其欺試之文藝得明敏通達
之才足以集事伊古以來名臣碩士未嘗不出於
其中是以我
聖朝應運龍興尚仍其制惟是
列聖相承首端士習垂
訓誡於宫墻杜弊端於場屋其有行險僥倖希心弋獲者
懲一警百立法綦嚴我
皇上念制藝為文以代聖賢言語
欽定四書文為之正鵠
親幸貢院
賜以天章右文愛士之中示以斯文標準煌煌
鉅典實為曠古所希士生斯世而不爭自濯磨砥礪以
仰承
上旨不可為士矣臣等謹按馬端臨選舉考例列舉士
一門於卷首謹依次編集具列於篇
太祖高皇帝乙卯年
上以薦舉人才之義諭示羣臣是時我
國家肇啟東土英豪蔚起
上旁求俊哲
諭羣臣曰嘗聞古訓心貴正大予思心之所貴誠莫過於
正大也卿等薦人勿曰吾謂舍親而舉疎也當不論家
世擇其心術正大者薦之不拘門第視其才德優長者
舉之凡為政即一才一藝之士猶為難得若有其人堪
輔弼大業者急宜顯陟之耳
天聰三年
上諭曰自古國家文武並用以武功戡禍亂以文教佐太
平朕今欲振興文治於生員中考取其文藝明通者優
奬之以昭作人之典諸貝勒府以下及滿漢蒙古家所
有生員俱令考試於九月初一日命諸臣公同考校各
家主毋得阻撓有考中者仍以别丁償之尋考試分别優
劣得二百人一等者賞緞二二等三等者賞布二
俱免二丁差徭嗣於八年三月考試漢人生員分
别三等賞給銀兩有差
八年禮部考取通滿洲蒙古漢書文義者為舉人
取中滿洲習滿書者剛林敦多惠滿洲習漢書者
查布海恩格德漢人習滿書者宜成格漢人習漢
書者齊國儒朱燦然羅繡錦梁正太雷興馬國柱
金柱王來用蒙古習蒙古書者俄博特石岱蘇魯
木共十六人
上俱賜為舉人各
賜衣一襲免四丁宴於禮部
崇德三年
賜中式舉人羅碩等十名朝衣各一領授以品級各免人
丁四名一等秀才十五名二等秀才二十八名三
等秀才十八名各
賜紬布授品級已入部者免二丁未入部者免一丁
六年内三院大學士范文程等奏請於滿漢蒙古
内考取生員舉人
上從容諭曰忠經有云在官惟明莅事惟平立身惟清聽
不可以不聰視不可以不明清則無欲平則無曲明能
正俗聰則審於事明則辨於理爾等當善體此言從公
考校尋考取中式舉人滿洲鄂謨克圖蒙古杜當漢人
崔光前等七人各
賜緞朝衣一領生員滿洲科爾科代等緞布有差
順治元年定舉行鄉會試年分會試定於辰戌丑
未年各直省鄉試定於子午卯酉年凡舉人不係
行止黜革者仍准會試
加本年直省廪生貢額併令提學官薦舉廪增附
學生員京府并直省各府州縣學廪生貢額年分
不等今正貢准改恩貢次貢准改正貢每處貢二
名止行一年後不為例有才華出衆孝弟著聞者
不拘廪增附學俱許提學官特薦試用
廷試貢生上卷以知州用上次卷以推官知縣用中
卷以通判用中次卷以州判縣丞教職用
二年定錄送鄉試科舉額數照各直省每額中舉
人一名止許取應試生儒三十名提學考試精通
三場者方准應試不得將初學之士冒濫錄送亦
不許仕宦子弟於父兄原任衙門移文起送凡在
籍恩歲貢生監生願就本省鄉試者俱許與生員
一體考送又在監肄業貢監生俱聽本監官考選
科舉若直隸貢監生内有仍赴學政及吏部考送
京府應試者通編皿字號亦不許混入生員至直
省現任教職年力精強文學優長者准提學考送
應試臨場均不准改名改經其假滿病痊事結未
經補考者不得錄送
定順天及各直省房考分校事宜禮部議定制科
取士全繫司衡今後鄉試主考除翰林六科照例
皆以次差遣臨期倍取正陪題請
欽點外其餘各衙門咨送務遴才品不得但取資次亦不
得浮獵聲華順天鄉闈用中行評博及候選進士
如不足取在外推知到京即送察院衙門關防扄
鑰屆期會宴入簾分校各直省房考取本省科甲
屬官不足聘鄰省科甲推知及鄉科教官掛議遷
謫者不與其房數悉以各直省科舉之數為凖每
房分閱三百卷或二百五十卷計數分房計房取
官必擇治行最年力強學識俱到者用之至於春
秋禮記經孤恐易揣摩臨時聽監臨官互换房分
易詩書三大經入簾次日亦聽監臨官將房考各
官單密送主考官臨分卷時照單定房以杜關節
之弊凡簾内官專主校閱簾外官專主糾察有越
俎侵事者劾之
又禮部疏請直省府州縣學生員應令各學選拔
文行兼優者大學二名小學一名送國子監肄業
聽監臣考課仍以貢監名色彙送應試從之
定鄉會試三場試題之制下禮部等衙門議嗣禮
部奏覆故明舊制考取舉人第一場時文七篇二
場論一篇表一篇判五條三場策五道今應如科
臣請減時文二篇用時文五篇於論表判外增用
詩去策改用奏疏
上不凖所請
命考試仍照舊例初場四書三題五經各四題士子各占
一經四書主朱子集註易主程𫝊詩主朱子本義
書主蔡𫝊春秋主胡安國𫝊禮記主陳澔集說二
場論一道判五道詔誥表内科一道三場經史時
務策五道鄉會試同
又禮部奏言貢生到部每年例在四月十五日
廷試昨年以銓選乏人先將到部貢生隨便考試今
各省咨送恩拔歲貢生三百十四名伏祈
欽定日期先行考試
命於三月十五日考試吏禮二部同翰林官赴内院閱卷
又定題差鄉試主考官日期事例禮部將應差直
省鄉試主考先後疏名上請雲南貴州四月初一
日題四川廣東廣西福建五月十二日題浙江江
西湖廣六月十三日題陜西江南六月二十三日
題河南七月十三日題山東山西七月二十日題
順天八月初四日題凡係開列具題内外簾之文
武大小各官於八月初六日黎明各備朝服行李
齊集
午門外聽候宣
旨凡點入闈之員一體謝
恩同入貢院如有一名不到禮部查參議處各省主考官
題請後俟
命下尅期起行不許因便擕家不辭客不擕帶多人騷擾
驛逓并滋奸弊所過州縣逓相防護不遊山水不
接故人不交際一到提調官即迎入公館止許監
臨提調監試一拜考官不回答事完日方許相見
以避嫌疑其未入貢院以前所寓公館仍用考官
封條聽監察御史委官巡邏依時啟閉凡主考官
欽點後有實在患病許即日具疏辭免如在京丁憂止用
本衙門印信文書到部即將擬補官員坐名題請
其出京未遠而有憂制者度其道里時日尚可差
官更替者取所在官司印信公文火速差人赴部
投遞即與題請更代俱免自奏以致躭延時日如
行至中途聞有憂制等項題補無及者止行所在
有司轉申本省撫按代奏本官即先回籍守制其
現在一員或正或副即前赴科場併力辦理
又定鄉會試日期秋八月舉行鄉試初九日第一
場十二日第二場十五日第三場先一日點名放
進次一日交卷放出春二月舉行會試與鄉試同
三場試題俱如舊例其四書第一題用論語第二
題用中庸第三題用孟子如第一題用大學則第
二題用論語第三題用孟子策題以關切事理明
白正大不許搜尋僻事掩匿端倪必問者列款而
示使對者可按牘而陳庶乎真才可辨第一場試
題先將經書分段書籖公同拈掣如論語分為十
段主考掣得每段即令房考於本段内各擬一題
仍書籖拈掣餘題俱凖此例其京闈題擬定後即
莊寫一通向
闕設案恭捧安置主考等官行一跪三叩頭禮然後
進
呈
又定内簾考官閱卷之例主考房官共坐一堂隨
分隨閱隨取隨呈去取權衡專在主考不得但憑
房考薦閱倘有執拗憤爭者即會同監臨提調指
參
又定外簾關防四所須選精明強幹之員受卷彌
封二所關係尤重當量材受任一應書役必取土
著正身以防頂替凡卷面必印官役姓名以憑稽
考四所總門除送薪水一次外皆實封鎻不得宴
聚提調監試輪日稽察俟謄錄對讀完日方許撤
封
又定懷挾代倩之罪生儒入場細加搜檢如有懷
挾片紙隻字者先於場前枷號一個月問罪發落
如有倩人代試者倩代與受代之人一體枷號問
罪搜檢員役知情容隠者同罪場内供應員役或
有預將文字埋蔵號舍及出入處所或巧為𫝊遞
互相容隱弊竇不易發覺又有外簾官與諸生熟
識者格外差送茶湯酒飯入號往來滋弊難防監
臨宜嚴行禁約容隱者同罪各役宜嚴選信實司
門宜改易佐貳點名必互輪識認門内執法巡邏
廣加偵伺臨期或委能幹官二員專察諸生領卷
尋號時有在號外停立者立即扶送監臨詰問坐
定出題一切簾外員役不許私入號房𫝊送茶湯
其深夜受卷時監臨委官一員坐堂上嚴督受卷
官分經收卷有五十卷即時封號入箱委官一員
坐門内出必點籖稽察有卷發籖籖完必&KR0819;毋使
不完者闌出務令卷數與人數相合其大門内關
防尤宜嚴緊不許一人闌入以杜𫝊遞
又定取中副榜之制鄉會試卷有文理優長限於
額數者取作副榜與正榜同發舉人中副榜者免
其
廷試禮部即咨送吏部授職
又定試官筵宴之制會試正副主考同考執事各
官二月初六日於
午門前行禮出赴禮部簮花筵宴主考同考給與綵
緞表裏出場次日行禮筵宴如前直省鄉試正副
主考同考執事等官入場日簮花筵宴主考同考
各給表裏出場次日筵宴如前
又嚴冒籍頂姓之弊凡生童有籍貫假冐姓系偽
謬者不論己未入學盡行斥革仍將廪保懲黜若
有中式者在内科道在外撫按覈實題參革去舉
人發回原籍當差如有刑傷過犯詐偽夤緣等情依
律治罪如祖父入籍在二十年以上墳墓田宅俱
有的據取同鄉官保結方許應試已中科甲者優
免戶田亦不得於祖籍近籍重疉濫免
又嚴夤緣誆騙之弊直省地方每遇鄉試年先期
榜示禁約仍令巡捕員役嚴加緝訪如有生監營
幹中舉及積年棍徒假稱考官親戚多方設計誆
騙汚累考官者照例問擬枷號滿日發烟瘴地方
充軍其生監央凂營幹致被誆騙者亦照例發遣
如有挾仇忌才私寫匿名紙帖揭於街衢或編就
歌謠預先𫝊播以致場中雖已取中不敢填榜者
在内聽巡城御史及五城兵馬司在外聽按察司
及應捕人役緝拏依律治罪見者即便燒燬主試
官亦不得以避嫌妄退文卷如生監因訟牽告在
官不係緊要對證亦許科場畢日問理毋墮奸計
以長刁風
定各直省鄉試解額順天中式一百六十八名(内直)
(隸生員貝字號中一百十五名北監生皿字號中四十八名宣鎮旦字號中三名遼東奉天府學夾)
(字號中二名)江南省中式一百六十三名(内南監生皿字號中三十)
(八名)浙江省中式一百七名江西省中式一百十三
名湖廣省中式一百六名福建省中式一百五名
河南省中式九十四名山東省中式九十名廣東
省中式八十六名四川省中式八十四名山西省
中式七十九名陜西省中式七十九名(内寧夏丁字號中二)
(名甘肅聿字號中二名)廣西省中式六十名雲南省中式五
十四名貴州省中式四十名至八年又奏准滿洲
蒙古漢軍鄉試於順天舉人定額取中滿洲漢軍
各五十名蒙古二十名至順治九年加監生中額
十五名十一年順天加中十名江南浙江江西福
建湖廣加中七名山東山西河南陜西廣東四川
加中五名
又定磨勘試卷例前場文字以明理會心不愧先
程者為合式後場以出經入史條對詳明者為合
式各卷解到之日禮部會同禮科磨勘如决裂本
題不遵𫝊註引用異教影合時事摭入俚言諧語
及小結大結不分明甚至作全不可解之語者並
後場空疎五策原問十不憶五者酌量所犯重輕
察參首嚴弊倖次簡瑕疵此外字句偶疵風簷寸
晷不妨寬貸至順治八年題准磨勘試卷内有字
句可疑者以卷數多寡分别處分考官降罰革職
十五年議准益以文理悖謬不諳禁例文體不正
等條十七年議准有雷同勦襲者黜革
又增江南鄉試中額江南鄉試舊額生員中式一
百二十五名監生三十八名以南雍既裁本省在
監者即與生員一體考試應增二十名至八年正
月仍裁去所增之額
三年定選用會試考官例禮部議會試主考屆期
禮部開列内院大學士學士六部尚書侍郎都察
院堂官職名題請
簡用同考官二十員内用翰林院官十二員六科官四員
吏部司官一員禮部司官一員兵部司官一員戶
刑工三部司官每試輪用一員各該衙門推舉資
俸優深才望素著者送内院裁定入闈閱卷
增廣禮部會試中額禮部奏言
龍飛首科正士類彈冠之日今年二月會試天下舉人其
中式名額及内簾房考官均宜增廣其數以收人
才而襄盛治得
旨開科之始人文宜廣中式額數准廣至四百名房考二
十員後不為例
又定中式新進士冠服式樣金鍍銀三枝九花頂
賜一甲一名冠服照六品頂帶及諸進士鈔銀
又定新進士銓選法故明舊例進士四百名二甲
選部屬知州三甲選中行評博推官知縣不論名
次内外兼用部議開創之始法宜變通擬二甲前
五十名選部屬後二十名選中行評博三甲前十
名選中行評博十一名至二十名選知州二十一
名至七十名選推官餘選知縣庶政體人情均得
其平從之
又議准再行鄉會試以收人才時大學士剛林等
疏請於本年八月再行科舉來年二月再行會試
以收人才其未歸地方生員舉人來投誠者亦許
一體應試從之
四年定新選庶吉士分書教習時内院大學士范
文程等奏言新庶吉士周啟寯等二十員應同前
科庶吉士分别讀滿漢書命學士查布海蔣赫德
等一併教習
八年吏部奏言各旗子弟率多英才可備循良之
選但學校未興制科未行耳
先帝在盛京愛養人才開科已有成例今日正當舉行臣
等酌議滿洲蒙古漢軍各旗子弟有通文義者提
學御史考試取入順天府學鄉試作文一篇會試
作文一篇優者准其中式照甲第除授官職則人
知向學進取有階下禮部議定滿洲蒙古漢軍生
員開科鄉試各衙門無品筆帖式亦同生員應試
其滿洲蒙古生員筆帖式同列一榜漢軍生員筆
帖式漢生員監生同一榜俱以文字高下分别前
後至順治十四年停止康熙二年復准滿洲蒙古
漢軍生員鄉試十五年停止二十六年仍准八旗
一體鄉試
又定考核學政事宜禮部條議學政六事一學臣
報滿照例考核公明者優陞溺職者參處一科歲
兩考完日即報部銓補新舊交代以杜署事諸弊
一學臣以到任日為始歲考限十二箇月考完所
取生童文字以純正典雅為主詭謬者本生褫革
學臣參處一生員不許聚衆結社糾黨生事一教
官生員不遵條教違法者學臣嚴行懲究若與武
職兵丁有爭教官生員聽學臣處治不許武職擅
責武職兵丁該衙門處治不許生員結黨爭抗一
學官不宜懸缺致曠職業撫臣務按缺題請吏部
銓補其有不由科貢出身濫冒教職者一併題明
送部别用不得濫用雜流從之
又定各直省試差例順天江南正副主考浙江江
西福建湖廣正主考差翰林官八員浙江江西福
建湖廣副主考山東正主考差給事中五員山東
副主考山西正副主考河南陜西正主考差光禄
寺少卿一員吏禮二部司官各二員河南陜西副
主考四川廣東正副主考廣西雲南正主考差戶
兵刑工四部司官各二員廣西雲南副主考貴州
正副主考差行人二員中書評事各一員如光禄
寺乏人以戶兵刑工四部司官中書行人充副主
考後又定光禄員缺以太常太僕少卿充之皆臨
期倍取正陪以次題請
欽點順治十四年以江南既改為省仍照浙江一體題差
又禮部議定八旗科舉凡遇應考年分内院同禮
部考取滿洲生員一百二十名蒙古生員六十名
順天學政考取漢軍生員一百二十名鄉試取中
滿洲五十名蒙古二十名漢軍五十名滿洲蒙古
識漢字者繙漢字一篇不識漢字者作清字文一
篇漢軍文章篇數如漢人例會試取中滿洲二十
五名蒙古十名漢軍二十五名各衙門博士筆帖
式俱准應會試考取文字篇數與鄉試同
又禮部奏定今科順天鄉試取滿洲舉人五十名
蒙古舉人二十名主考應用滿洲内院禮部官各
一員閱卷漢軍舉人五十名聽漢主考官閱卷又
監生額數既加三十八名應增漢同考官二員至
八旗鄉試滿洲蒙古或繙譯漢文一篇或作滿文
一篇漢軍舉子試藝本年鄉試明年會試第一場
四書文二篇經藝一篇如未通經者作四書文三
篇二場論一篇三場策一道自後試藝以次加增
順治十一年鄉試十二年會試第一場四書文三
篇經藝二篇二場論一篇判五條三場策三道順
治十四年鄉試十五年會試第一場四書文三篇
經藝四篇第二場論一篇表一篇判五條三場策
五道
九年禮部議壬辰科會試
恩詔廣額取進士四百名應照會典開載南北中卷之例
南卷應取二百三十三名北卷應取一百五十三
名中卷應取一十四名從之
又内院議覆吏科給事中高辛允疏奏慎選庶常
宜參考舊例斟酌時宜擇其年貎合格文字雅醇
者充其選名數照己丑科例選漢進士四十名查
照直省大小及近日人才多寡直隸江南浙江各
取五名江西福建湖廣山東河南各取四名山西
陜西各取二名廣東取一名内拔其年青貎秀聲
音明爽者二十名習學清書餘二十名習學漢書
屆期奏請考試其滿洲進士取四名蒙古進士取
二名漢軍進士取四名俱選年貎聲音合式者同
漢進士一體讀書進館之後仍不時稽查敬肆勤
惰以為優劣用昭
朝廷作養人才之意報可
又奏准㨂選舉人以會試三科為限
十一年禮部奏言會試俱有定例博士筆帖式皆
係六七品官各有職任優劣自有分别况歷科中
式舉人頗多嗣後滿洲蒙古漢軍會試止准舉人
應試其在部院等衙門博士筆帖式等不准會試庶
滿漢試例一體從之
十二年奉
諭旨設立學校原欲養育人才為將來治民之用著各提
學官察照舊例分别優劣有司教官不得徇情通賄每
有不肖之尤自知公論共棄畏罪鑽營反叨優舉或有
原非甚劣偶因别事觸犯官吏遂挾嫌主使以不檢開
送尤為可恨俱著嚴行飭禁違者事發治罪
又内三院奉
諭旨今科殿試較往年更宜虛懷詳慎一秉至公兹命爾
等讀卷務體朕求賢若渴至意各官所閱試卷粘貼浮
簽止書次第不必書各官姓名以除師生陋習其各擬
首卷密封進覧恐九卿等官取卷好尚不同爾等仍通
加詳閱期拔真才用光大典
又停選漢軍庶吉士
又奉
諭旨朕惟人臣事君勿欺為本近來進呈登科錄及鄉會
殿試等卷率多隱匿年歲以老為壯以壯為少國家開
科取士本求賢良進身之始即為虛偽將來行事可知
更有相沿陋習輕聮同宗遠託華胄異姓親屬混列刊
布俱違正道朝廷用人量才授任豈論年齒家世乎今
科進士登科錄及以後各試卷務據實供寫其餘陋風
悉行改正毋負朕崇誠信重廉恥至意
(臣)等謹按周制鄉大夫三年大比考其德行道藝
而興賢者能者鄉老及鄉大夫羣吏獻賢能之書
於王登於天府内史貳之此即登科錄之制所由
昉也自唐以後務浮華而少本實晉魏專重閥閱
故家敝俗相沿貴少賤老輕寒門而重世族是以
登科錄中亦復習於作偽抑知先資拜獻為臣子
事君之始而蔵匿年歲且濫引宗族刊布於策名
上計時不誠不敬孰大於是甚非所以奏對
御前端乃初服之意也自是年蒙
特旨訓飭凡鄉會進
呈登科錄第敬書年齒三代而無同異姓親屬之載
於體制為更合云
又吏部奏言八旗教習貢生期滿咨部宜免其歷
事考校文義以知縣通判酌用報可
十三年内宏文院大學士覺羅巴哈納等奏言内
三院機務繁多辦事撰文各有專職嗣後撰文中
書請於額設員缺外另考取六員果能三年稱職
即送部選授主事其額設中書三十員止令辦事
於本衙門加銜久任不復送部選授至考取之法
撰文者則於舉貢内擇文理優長學問淹博者選
用辦事者則於貢監生員内擇文理平通字畫端
楷者選用庶供職得人而閣務無曠矣從之尋示
期考試吏部考取正副卷移送内院覆試錄用至
康熙六年令進士考取中書三十三年例監准貢
不准考取中書而恩拔副歲正途出身者猶循舊
例三十四年將貢生等盡停考試中書其缺專歸
進士舉人補用至滿洲貢監生員仍得考補又定
中書及部院各衙門筆帖式出缺俱令考試補授
又准平南王靖南王下考取生員各十五名舉人
各三名俱於廣東應試照漢軍例編號會試取中
進士及舉人貢監陞轉補授俱與漢軍例同
又工科給事中梁鋐奏言臣聞聖王用人立賢無
方我
皇上寤寐英才詔舉山林隱逸一時懷才應聘之士自不
乏人然採訪未確有負盛舉者亦已叠見如江南
撫臣特舉吕陽遂授監司未幾以婪贓革職又山
東巡撫特舉王運熙蒙授科員亦未有讜論建明
復以計典而去臣觀吕陽輩豈真抱匡濟之才不
過為梯榮之藉耳臣思江南及各省接踵彙進者
豈繄無人再四圖維不得不預為之慮夫山林者
何謂其遠於朝市也隱逸者何謂其異於趨競也
舉逸大典行之一時垂之千萬世必得其人乃當
其位伏祈通飭各省督撫按臣細加採訪凡地方
人才或品行邁倫或博洽經史或淹通禮樂或曉
隂陽星緯或熟山川要害或智可籌兵或才堪足
國不拘已官未官各就所長開列詳確俟起送到
日
皇上臨軒親試量能授職庶大典不致濫及為千古求賢
之盛事疏入報聞
十四年吏禮兵三部奉
諭旨我國家之興全賴治兵有法今見八旗人民崇尚文
教怠於武事以披甲為畏途遂至軍旅較前迥别詳究
其原皆由限年定額考取生童鄉會兩試即得升用及
各部院考取博士筆帖式徒以文字由白身優擢六七
品官得食俸禄未幾又陞副理事額者庫等官免從軍
之役各部院衙門一事數官以致員缺居多無不樂於
部用今後限年定額考取生童鄉會兩試俱著停止其
每佐領下子弟一人讀書仍遵前旨行各部院衙門員
缺即以讀書子弟補用不得取用閒散人舊例官員遇
恩詔及考滿俱得廕一子入監讀書如常令讀書補授
文職者仍多則止尚文學不習武事其廕入國子監讀
書各官子弟盡行停止令其學習武事即於武職補用
自今以後送監讀書者暫行停止俟太平之日仍照舊
行其蒙古漢軍及平西三藩下屬員子弟俱停其考試
蒙古兩佐領出一人讀書漢軍佐領下讀書人數與滿
洲同
又奉
諭旨朕惟制科取士課吏薦賢皆屬朝廷公典原非臣子
可借以罔上行私市恩報德之地至於師生稱謂必道
業相成授受有自豈可攀援權勢無端親暱近乃陋習
相沿會試鄉試考官所取之士及殿試讀卷廷試閱卷
學道考試優等督撫按薦舉屬吏皆稱門生往往干謁
於事先徑竇百出酬謝於事後賄賂公行甚至平日全
未謀面一旦仕宦同方有上下相關之分輒妄託師生
之稱或屬官借名獻媚附勢趨炎或上官恃權相迫恐
喝要挾彼此圖利相煽成風朕欲大小臣工痛革積弊
俱宜確守職業不許投拜門生如有犯者即以悖旨論
罪薦舉各官俱照衙門體統相稱一切讀閱卷考試等
項俱不許仍襲師生之號即鄉會主考同考務要會集
一堂較閱試卷公同商訂惟才是求不許立分房名色
如揭榜後有仍前認作師生者一併重處務令永絶朋
黨之根以昭朕激勸羣工共還蕩平至意
定寧夏等衛儒學每科鄉試另編字號額中二名
又奉
詔廷試貢生不必擬以通判用裁去上上卷名色所取上
卷以知縣用中卷以州同州判縣丞用
又奉
勅滿洲蒙古庶吉士照常錄用
又奉
諭旨國家登進才良特設科目關係甚重况京闈乃天下
觀瞻必典試各官皆矢公矢慎嚴絶弊竇遴拔真才始
不辱求賢大典今年順天鄉試發榜之後物議沸騰同
考官李振鄴等中式舉人田耜等已經審實正法其順
天鄉試中式舉人速𫝊來京候朕親行覆試不許遲延
規避至十五年正月
上親覆試順天舉人面
諭之曰頃因考試不公故兹親加覆閱爾等皆朕赤子其
安心各抒實學毋畏嗣以覆試之卷進
呈
欽取米漢雯等一百八十二名仍准會試蘇洪濬等八名
文理不通革去舉人
十五年禮部議覆福建道御史趙祥星疏言會試
大典剔弊宜嚴第一場四書五經題目請
欽定密封送入内簾刻印頒發其二三場題目體裁既繁
仍責令主考官照例擬出得
旨第一場四書題目候朕頒發餘著考試官照例出題
又禮部奏言自元年以來會試舉人俱在
天安門外考試臣等伏思
臨軒策士大典攸關應於
太和殿前丹墀考試報可
上親覆試丁酉科江南舉人分别辦理准作舉人者七十
四名罰停會試二科者二十四名革去舉人者十
四名至十六年閏三月
上復親試罰停會試二科者八人停一科者十人餘俱准
其會試
吏部奉
諭旨設科取士原為授官治民使之練習政事向例二甲
授京官三甲授外官同一進士頓分内外未為得當今
科進士除選取庶吉士外二甲三甲俱著除授外官遇
京官有缺擇其稱職者陞補永著為例
更定科場條例一解卷遲延司府官每十日罰俸
兩月一磨勘試卷字句可疑主考同考降級罰俸
有差重者革職提問一文體不正主考分别罰俸
降革同考官降革提問有差一舉子試卷字句可
疑文體不正者俱禠革有蒙詞累句者罰停會試
二科不諳禁例者罰停會試三科一用墨筆藍筆
添改字句者主考同考及同經共閱分别降級一
取中卷内二三場同考官藍筆主考官墨筆不全
點閱者分别降罰一各考官輕率改作原墨者降
三級一硃卷應先填舉子名次後填姓名墨卷雖
有姓名亦應填寫名次違者降一級墨卷錯落及
違式應貼不貼者受卷官降一級本生文内筆誤
一二字不礙禁例者罰停會試一科錯落題目者
罰停會試二科其文内有不諳禁例字句稍涉可
疑者罰停會試三科一謄寫錯落數行者謄錄對
讀官罰俸一對讀向用藍筆今改用黃筆違者降
一級對讀生員斥革議上從之
又定各省舉人揀選年分并貢監考試補用例舊
例舉人會試三科乃准揀選就教者不拘年分今
將遠省舉人酌議如舊其餘直隸近省舉人會試
五科方准揀選會試三科方准就教各項貢監已
考定職銜者過堂之時滿漢公閱察其年力衰老
者照授職銜例給與頂帶不必除授此外有因難
於久候情願告降者許呈明察准嗣後除歲貢照
舊外其餘貢監考職每百名止取正印八人餘俱
以州縣佐貳用告降選授俱照舊例行
又定副榜考職之期内院會同吏禮二部議覆科
臣王命岳疏言恩拔選貢各途已經暫行停止惟
有功貢准貢雖為數不多亦宜停止至副榜貢應
照舊例解卷悉與中式者一體磨勘准為貢生俟
三科不第後方准考試從之
又吏部議覆科臣王命岳疏言貢途壅滯應暫停
恩拔選貢生至考取知縣宜先期點定閱卷官倍
加關防又於常試題目外量加策論一道以盡所
長從之
改宣府生員附山西鄉試中額仍照順天例
又酌減鄉會中額會試進士鄉試舉人照原額減
半以疏通選法十八年又定會試視卷數多寡臨
時定額
十六年奉
諭旨雲貴新經内附地方綏輯需人見在候選各員尚不
足用應預為徵取以備任使著於今秋再行會試
廣頒孝經衍義於學宫
命考官二場以孝經命題至康熙二十九年議准鄉會試
二場孝經論題甚少嗣後考試將性理太極圖說
通書西銘正蒙一併命題五十五年論題去孝經
專用性理
十七年四川巡撫張所志疏言蜀省鄉試中額舊
例八十四名前三科以全川未復取未及額止中
七十六名今奉有直省中額各減半之
旨適值三川俱復之後應仍照舊例減半取中四十二名
以鼓士氣章下所司議行嗣以廣西巡撫李秀請
定廣西省鄉試中額三十名經部議准亦如之
又嚴禁科場作弊禮部議覆科臣楊雍建條奏每
科鄉會試關係人才進取理宜一體慎毖以絶弊
竇同考各官先取甲科若同考官作弊聽主考糾
參若主考通同作弊京闈許監試御史糾參外省
許各撫按糾參其撫按所取同考官有作弊者撫
按一并治罪從之是年定會試舉人場前投遞詩
文干謁者革去舉人下刑部究擬京官不行舉首
者如之雍正元年覆准考官士子通同作弊一應
採名受賄聽情關節中式者審實將作弊之考官
并夤緣中式之舉子處斬俱立决
又雲貴總督趙廷臣疏言滇省貢院未修學臣未
到庚子科鄉試應於十八年補行從之
又内閣辦事中書舍人宫昌宗等奏求應試得
旨撰文辦事中書俱准應試即中式仍在内閣辦事不陞
别衙門其勤勞稱職者准加銜留任永著為例
又禮部議覆御史胡文學疏言直省鄉試硃卷解
到原有先後臣部及禮科隨到隨閱俱於二月會
試場前閱畢具題今科解到試卷除順天等六處
閱完外其餘陸續解到各卷隨閱送科閱完即行
具題應如臺臣所請不必拘定舊例其棍徒乘機
指詐著五城御史查明糾參從之
十八年禮部奏會試取士原分南北中卷後因雲
貴等省未經平定將中卷分入南北卷内今各處
省分俱全應仍將浙江江西福建湖廣廣東五省
江寧蘇松常鎮徽寧池太淮揚十一府廣德一州
為南卷直隸及山東山西河南陜西四省奉天等
處為北卷四川廣西雲南貴州四省廬鳳安慶三
府徐滁和三州為中卷其南北中卷中式額數照
赴試舉人之數均派從之
皇朝文獻通考卷四十七
