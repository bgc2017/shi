欽定四庫全書
皇朝文獻通考卷二百十七
經籍考(七)
經(四書)(樂)(儀注)
日講四書解義二十六卷
康熙十六年大學士庫勒納等奉
敕編
聖祖仁皇帝御製序曰朕惟天生聖賢作君作師萬世道
統之傳即萬世治統之所繫也自堯舜禹湯文武之後
而有孔子曾子子思孟子自易書詩禮春秋而外而有
論語大學中庸孟子之書如日月之光昭於天岳瀆之
流峙於地猗歟盛哉蓋有四子而後二帝三王之道傳
有四子之書而後五經之道備四子之書得五經之精
意而為言者也孔子以生民未有之聖與列國君大夫
及門弟子論政與學天德王道之全修已治人之要具
在論語一書學庸皆孔子之傳而曾子子思獨得其宗
明新止善家國天下之所以齊治平也性教中和天地
萬物之所以位育九經達道之所以行也至於孟子繼
往聖而開來學闢邪說以正人心性善仁義之旨著明
於天下此聖賢訓辭詔後皆為萬世生民而作也道統
在是治統亦在是矣歷代賢哲之君創業守成莫不尊
崇表章講明斯道朕紹
祖宗丕基孳孳求治留心問學命儒臣撰為講義務使闡
發義理禆益政治同諸經史進講經歷寒暑㒺敢間輟
兹已告竣思與海内臣民共臻至治特命校刊用垂永
久爰製序言弁之簡首每念厚風俗必先正人心正人
心必先明學術誠因此編之大義究先聖之微言則以
此為化民成俗之方用期夫一道同風之治庶幾進於
唐虞三代文明之盛也夫
(臣)等謹按四書之名仿於朱子自元迄今定為程
式我
聖祖仁皇帝夙齡懋學以四書為作聖之基敷治之本爰
取
經筵講義
親御丹鉛首先刊布諸臣欽承
指授薈萃成編揭四子之心傳綜百王之治法仰見
帝德之隆同符洙泗遠紹唐虞也已
四書近指二十卷
孫竒逢撰竒逢見易類
竒逢自序曰劉静修著四書精要至鹿忠節著說
約一編竊領其教旨述曰近指非有高遠之言也
麗竒軒四書講義(無卷數)
紀克揚撰克揚見易類
四書翊注四十二卷
刁包撰包見易類
聖學心傳(無卷數)
薛鳳祚編鳳祚字儀甫益都人
四書大全纂要(無卷數)
魏裔介撰裔介見孝經類
四書講義困勉錄三十七卷松陽講義十二卷
三魚堂四書大全四十卷續困勉錄六卷
陸隴其撰隴其見書類
四書惜隂錄二十一卷
徐世沐撰世沐見易類
世沐自記曰仇滄柱示以關中李中孚反身錄中
孚曾講學毘陵彼深惜南浙兩省學者害於舉業
彼時心不甘南士必遜北士如此迄今幾三十年
彼學已成名已立南士竟無與頡頏狂不自量續
為惜隂二集不覺積成二十一卷又曰李從陸王
入而出入於程朱四子余從程朱入而準則於周
宋八賢雖剛峻不逮而古人所云醇正則當仁不
欲多讓云
四書初學易知解十卷
卲嗣堯撰嗣堯見易類
四書述十九卷
陳詵撰詵見易類
詵自序曰朱子慮佛教之惑人故確切分疏以為
下學所遵守陸子略其枝葉而獨抉其宗旨蓋於
朱子有一本散殊之分而非有所悖謬也
(臣)等謹按詵自序乃調停於朱陸兩家之學者故
是書多不主朱子章句集注蓋其源固出於姚江
也
四書鈔十八卷
秘丕笈撰丕笈字仲負故城人康熙癸丑進士官
至陜西提學副使
四書貫一解十二卷
閔嗣同撰嗣同字來之號雙溪烏程人康熙乙夘
副榜貢生官景寧縣教諭
四書賸言四卷補二卷四書索解四卷逸講
箋三卷
毛竒齡撰竒齡見易類
章大來序賸言略曰是編補綴所聞各有記憶且
亦陸續成此書故不能一轍
王錫序索解曰謂必有以解之直是索解人不得
耳一經考索則世多學人豈無始而驚既而疑又
既而劃然以解者因更名索解
四書釋地一卷續一卷又續二卷三續二卷
閻若璩撰若璩見書類
若璩自序曰宋王尚書應麟作詩地理考蓋補紫
陽夫子之不備然序而不斷甚至兩說並存其與
僅云邑名地名不詳其所在者何以遠過余故矯
之作四書地理考得若干條爾雅有釋地杜氏有
春秋釋地爰易其名曰釋地云
(臣)等謹按是書初釋五十七條續八十條間及人
名以地非人不傳也又續一百六十二條遂因人
以及物且廣而釋訓詁釋典制三續一百二十二
條則又推之及其餘蓋若璩學既淹通又精於考
證故旁參互訂精核詳明自顧炎武而外鮮有與
之相匹者
聖門釋非錄五卷
陸邦烈編其師毛竒齡語邦烈字又超平湖人
邦烈自述曰北宋諸儒高樹門幟不容一人訾議
如劉貢父改二程全書一二字便作札四布痛加
譏貶必欲使其還復舊文而後已而於先聖先賢
恣情敲駁大學孝經連篇刪改即孔門諸賢何一
不受其削斵相其用心實有抑聖賢以揚同類之
意因稍輯先生所言與他書偶錄可引據者彙為
一卷名曰釋非以為聖門口語各有精義或未可
盡非耳
四書反身錄六卷續補一卷
李顒撰顒字中孚别號二曲盩厔人康熙己未薦
舉博學鴻詞以老病未赴
(臣)等謹按是書乃顒口授門人王心敬所錄實仍
顒所自定康熙四十二年
聖祖仁皇帝西廵
召顒入見時顒已衰老遣其子慎言以是書及二曲集進
呈
睿覽
特賜御書操志高潔匾額仰見
聖度如天嘉奬宿學秦中下士至今稱榮幸焉
四書劄記四卷辟雍講義一卷
楊名時撰名時見易類
此木軒四書說九卷襍說(無卷數)
焦袁熹撰袁熹見春秋類
五華纂訂四書大全十四卷
孫見龍撰見龍字叶飛號潛村烏程人康熙癸巳
進士改庶吉士嘗掌教雲南五華書院故是編以
五華為名
見龍自序曰於四書大全舊本訛者正之偏者刪
之明以來諸家制藝評語併為採入間附以近時
李光地楊名時之說見龍有所自見亦附著於後
四書纂言(無卷數)
王士陵撰士陵見易類
四書參註(無卷數)
王植撰植字槐三深澤人康熙辛丑進士官至邳
州知州
菜根堂劄記十二卷
夏力恕撰力恕字觀川孝感人康熙辛丑進士官
翰林院編修
四書錄疑三十九卷
陳綽撰綽見易類
四書本義滙參四十五卷
王步青撰步青字漢階或自書罕皆號已山金壇
人雍正癸夘進士官翰林院檢討
步青自序略曰朱子之注易曰本義步青稟此以
讀四子之書四子書之本義固以朱子為宗而朱
子書之本義則必以章句集注為斷焉
四書約旨十九卷
任啟運撰啟運見易類
翼藝典略十卷
蕭正發撰正發字次方廬陵人
(臣)等謹按劉吳龍序曰翼藝者所以羽翼制藝也
書中皆詮釋四書典故蓋專為制科而作
江漢書院講義十卷
王心敬語其子功述而錄之心敬見易類
四書說註巵詞十卷
胡在甪撰在甪永年人乾隆丙辰進士官湖北松
滋縣知縣
四書順義解十九卷
劉琴撰琴字松雪任邱人乾隆丙辰舉人官順義
縣教諭
邊連寶序略曰是編自雍正丁未至乾隆壬午三
十年而後脱稿臨歿猶斟酌改竄一以紫陽為主
不敢稍背云
四書就正錄十九卷四書晰疑(無卷數)
陳鋐撰鋐字宏猷嘉定人
晰疑例略曰四書疑義雖多其間或有一說之確
當於經義者概不敢贅特輯朱注以來諸說之所
未偹而或未定者故論孟皆少而學庸多
虹舟講義二十卷
李祖惠撰祖惠本姓沈字屺望嘉興人乾隆壬申
進士官高安縣知縣
四書句讀釋義十九卷
范凝鼎撰凝鼎字庸齋自號磨鏡居士洪洞人選
拔貢生
四書逸箋六卷
程大中撰大中字拳時號是菴應城人乾隆丁丑
進士
四書講義尊聞錄二十卷
戴鋐撰鋐字景亭長洲人
四書窮鈔十六卷
王國瑚撰國瑚字夏器號珍吾臨縣人
襍說八卷
不著撰人姓氏
右四書
御定律吕正義五卷
(臣)等謹按康熙五十二年
聖祖仁皇帝御撰律歷淵源此其第二部也凡分三編上
編二卷曰正律審音以定尺考度推求律本下編
二卷曰和聲定樂以明因律制器并圖說之同異
續編一卷曰協均度曲則取西洋聲律節奏而以
古法證之欽惟
聖祖仁皇帝學究天人心參造化故能辨積黍之縱横審
旋宫之端委
神明通手制作之原度數析乎精微之藴自非
聖神天縱烏能使千古難明之絶學炳如復旦也乎
御纂律吕正義後編一百二十卷
乾隆十一年和碩莊親王允禄和碩履親王允祹
大學士張廷玉等奉
敕纂
皇上御製序曰
皇祖聖祖仁皇帝建中和之極通聲氣之元
欽定律歷淵源一書審推步以明象緯研數理以備成法
至律吕正義凡所以定尺考度制器審音與夫五聲
二變應和之原析其精微區其訛舛古樂之大義明
而千古有定論今樂之至理具而千古有正聲誠所
謂惟
聖人能之者顧七政授時九章布算至今遵循罔斁而律
吕尚未暇施行太常之司和聲之署習其氣而不能
究其所以然遂并其所習者而失之襲謬承偽不協
不度篇章音節非重為釐正不可和碩莊親王親承
皇祖指授貫徹樂義尚書張照研窮律本博習往訓因命
協同考正朕親加釐定為器為音為宫為調聲之高
下節奏之短長分刌而節比之合則仍其故不合則
易其辭更其調或出自臣工撰述或出自幾暇親裁
必考義理之原究制作之本夫而後
郊
廟所陳朝會燕饗所奏律吕各得其宜歌奏不淆其序八
音克諧無相奪倫矣爰詮次成編俾垂永久更參稽
前代因革損益之異為樂器考樂制考樂章考度量
權衡考以備律吕之條貫復推闡為樂問三十五篇
以申明其旨趣於是而
聖祖之所為審音定樂制器協均者一一旋諸實用自漢
魏以迄元明是非得失之故瞭然可述名之曰後編
者實以徵
皇祖天縱聖神通極造化千古作者無能出其範圍亦無
能窺其涯涘至於繼述
先緒則在我後人益亹焉而弗敢忘
(臣)等謹按是編凡分十類曰祭祀樂曰朝會樂曰
宴饗樂曰導迎樂曰
行幸樂曰樂器考曰樂制考曰樂章考曰度量權衡考
曰樂問蓋
聖祖仁皇帝首闡聲氣之元我
皇上洞徹源流備徵器數至是而律吕之學粹然集萬
古之大成矣
大成樂律一卷
孔貞瑄撰貞瑄字璧六晩號聊叟曲阜人順治庚
子舉人官大姚縣知縣
鐘律陳數一卷
顧陳垿撰陳垿字玉停太倉人康熙己酉舉人官
行人司行人
古樂經傳五卷
李光地撰光地見易類
(臣)等謹按是書首樂經即周官大司樂章而注之
是為古樂經次樂記即小戴禮之樂記注之次附
樂經即易書詩周禮儀禮之言樂者注之次附樂
記一聲律篇取禮記左傳國語管子吕氏春秋淮
南子史記漢書後漢書通典文獻通考及宋儒之
言樂者注之次樂教篇取孟子禮記之言注之次
樂用篇取孟子禮記左傳之言注之而附以樂論
三篇皆考核精詳議論確當固非師心臆度者所
可比擬也
古樂書二卷
應撝謙撰撝謙見易類
聖諭樂本解說二卷
皇言定聲錄八卷竟山樂錄四卷
毛竒齡撰竒齡見易類
李塨序曰樂者六經之一也漢藝文志稱六經為
六藝六藝者一易二書三詩四禮五樂六春秋也
則是樂在春秋之前而惜其經不傳迄於今即志
所載六家之學尚存百六十五篇者亦皆不傳而
於是樂亡焉先生少於樂有神解著樂錄四卷會
聖諭樂本指生聲之法開周秦以後既亡之緒因之著樂
本解說二卷
皇言定聲錄八卷塨讀而感之越三千里請受樂凡三日
恍然曰如是乎豁然開於心即以所受五音二變
四清七始九聲十二管之旨歸而被以歌按以器
色始知人皆有聲以人聲而調之以律皆可以為
樂而乃籌管量尺稱錙算黍使舉世茫然以為古
樂不可復是猶言衣食者不以口嘗味以身量衣
但聞古聖衣食之制皆取諸易因争執乾坤以為
衣裳描畫小過以當杵臼令人惶惑莫解駭衣食
為神竒而去之卒至飢寒相尋而莫知返不亦異
哉夫以塨之愚聞先生言尚覺心怡意解渢渢手
古樂若在當前况天下之大生人之衆誰非具天
地自然之聲者一倡百和清明廣大之奏可立致
也
(臣)等謹按前二種竒齡嘗於康熙三十八年繕錄
恭
進其後一種則竒齡所自作而託於其父鏡所傳鏡字
竟山故題曰竟山樂錄
律吕圖說九卷
王建常撰建常字仲復渭南人
王士禎曰此編本諸朱蔡參之李文利王子魚邢
雲路諸書而折衷以自得之義
李氏學樂錄二卷
李塨撰塨見易類
塨自識曰塨學樂河右先生一年餘矣雖窺涯岸
未盡精微也其明年春卜旋里乃將五聲歌訣及
旋宫相生諸義修札求剖而忽忽拜别受言未悉
鬱抑於心端月北上一路沉吟似有所得若相生
圖則四易稿乃成焉因具錄如左以備就正
(臣)等謹按&KR3530;嘗問樂五音七聲十二律以器色相
配之說於毛竒齡因手錄之附宫調圖七調全圖
十二律旋相為宫隔八相生七聲旋宫相生諸圖
而皆為之論說主於四上尺工六五字圓轉為用
於黃鍾律本之義一無發明存之以備參考可耳
樂經内編二十卷
張宣猷撰氏籍未詳
律吕新書注三卷
周模撰模儀封人
律吕新書衍義一卷
吕夏音撰夏音字大昭新昌人雍正丙午舉人官
知縣
(臣)等謹按蔡元定論律吕相生謂六律在子寅辰
午申戍六陽辰者皆損而下生六吕在丑卯己未
酉亥六隂辰者皆益而上生至蕤賓生大吕損而
下生其管只四寸一分八釐三毫夷則生夾鍾損
而下生其管只三寸六分六釐三毫無射生仲吕
損而下生其管只三寸二分八釐六毫於是謂三
吕在隂無所增損三吕在陽則用倍數使與十二
月之氣相應夏音雖取元定之書更為推闡而不
從其說專主吕氏春秋淮南子之論無惑乎與司
馬遷班固諸家古法多不合耳
樂律表微八卷
胡彦昇撰彦昇字竹軒德清人雍正庚戍進士官
定陶縣知縣
賡和錄二卷
何夢瑶撰夢瑶字報之南海人雍正庚戍進士
(臣)等謹按是書恭錄
聖祖仁皇帝律吕正義為述要上下卷末附所纂蔡氏律
吕新書訓釋曹庭棟琴學纂要二篇諸家論琴律
皆云一弦為宫蔡曹二書亦仍舊說恭讀
御定律吕正義本管子白虎通諸書以大弦為倍徵三弦
為宫與諸說迥異夢瑤未能據正義以糾流傳之誤
則亦烏能推闡
聖製之精微乎
易律通解八卷
沈光邦撰光邦臨海人雍正中官中書舍人
樂經古義二卷
童能靈撰能靈見易類
律吕新論二卷律吕闡微十卷
江永撰永見禮類
(臣)等謹按新論上卷分九篇下卷分七篇大旨本
京房造均以弦求聲之意故以琴音立說不知管
音弦音生聲取律稍有不同故不免於牽合闡微
十卷首錄
聖祖仁皇帝論樂五條為
皇言定聲一卷然於五線六名八形號三遲速之類多不
能解則亦未嘗恭讀
御製律吕正義也其書中大旨多原本於鄭世子樂書惟
方圓周徑用密率起算則不能盡合云
大樂元音七卷
潘士權撰士權號龍菴黔陽人官太常寺博士
士權自序曰琴備五音之全以全音之琴而定各
音之調則無不可就理愚嘗欲定古樂於琴而音
則究無有一定讀管子有云下徵之數一百八下
羽之數九十六又白虎通云弦音離故首徵由是
按弦審音以首弦為下徵二弦為下羽三宫四商
五角六徵七羽且從全數而半之而再半之而再
半半之靡不各如其音以相應粗述鄙見聊為
盛世雅樂之助云爾
律吕新書箋義二卷
羅登選撰登選衡山人
(臣)等謹按登選以蔡沈律吕新書至明永樂中列
入性理大全而韓邦奇直解李文察補注今皆不
傳乃薈為箋釋卷首附集論及八音考略各一卷
蓋取蔡元定書為之訓釋間附以臆說不能無強
合云
律吕圖說一卷
張紫芝撰紫芝字鷲山一字秀山杭州人
音律節略考一卷
潘繼善撰繼善號本菴婺源人
黃鍾通韻二卷
都四德撰都四德字乾文號秋莊滿洲鑲紅旗人
樂原(無卷數)
舊本題囂囂子撰名字里籍未詳
律吕纂要二卷
不著撰人姓氏
琴旨二卷
王坦撰坦字吉途江南通州人
(臣)等謹按是書奉
御定律吕正義為宗而反復推求精思闡發論琴音之律
吕而獨得其宗旨故附之於樂不以之入藝術類
焉
右樂
讀禮問一卷
吳肅公撰肅公見詩類
(臣)等謹按是書辨論禮家喪服之制意所未喻及
俗禮之不合於古者雖斷以已見亦頗有可採焉
讀禮偶見二卷
許三禮撰三禮字典三湯隂人順治辛丑進士官
至兵部右侍郎
朱子禮纂五卷
李光地撰光地見易類
汪漋曰文貞服膺朱子於語類手輯至再是編則
專擇其言之關涉經典散見文集及語類者
讀禮通考一百二十卷
徐乾學撰乾學字原一號健菴崑山人康熙庚戍
進士第二官至刑部尚書
讀禮記略六卷附婚禮廣義一卷
朱董祥撰董祥字熊占長洲人
婚禮辨正一卷喪禮吾說篇十卷辨定祭禮
通俗譜五卷
毛竒齡撰竒齡見易類
竒齡婚禮辨正自述曰幼時觀鄰人娶婦婦至不
謁廟不拜舅姑歸而疑之急舉似之仲氏仲氏曰
斯禮之不明五百年矣禮無不謁廟者娶則告迎
入則謁至曲禮曰齋戒以告鬼神此告迎也左傳
曰夫人姜氏入此謁至也婦至之夕必入而告謁
謂之謁廟亦謂之朝廟予聞其言越數十年每就
人質難而不得要領予本無學而仲氏又逝全禮
不明將以俟後之有學者因先錄婚禮一節記其
所聞於仲氏之所言者以就正有道名曰辨正嗟
乎世豈無知禮者耶
又自序吾說篇曰少時與先仲兄相訂纂喪祭二
禮以正末俗而奔走鹿鹿何能著書往往偶記一
禮但默會其意以為之說縱不之考據而疑即闕
之初還里時先輯祭禮通俗譜藉以問世而衰疾
頓至急取喪禮所為說因陋就簡綴成帙間較胸
臆所未備者縱或原文難稽多以已意相疏校而
一往審慎並不敢鈔易其辭而變反其義至於武
斷則務絶焉子不云乎吾學周禮今用之則但從
先古所傳與習俗所誤而較論其間是亦夫子吾
說之意也
(臣)等謹按婚禮辨正一書論頗辨博多有根據惟
穿鑿處在所不免吾說篇則恃才譎辯妄肆攻擊
竒齡說經固多立異此則其叛經之尤者通俗譜
則取朱子家禮并各族祠堂禮酌以今制先為譜
以備參考斟酌變通辨析古俗存之以備一家之
說可耳
學記五卷
李塨撰塨見易類
服制圖考八卷
朱建子撰建子字辰起秀水人朱彝尊之從子
儀禮節要二十卷
朱軾撰軾見易類
(臣)等謹按軾家居時嘗輯吉凶諸禮載之譜牒其
後又博蒐三禮及唐宋議禮諸書著為家儀及後
廵撫浙江乃增訂全書益以士相見鄉飲酒禮為
十七卷而屬其門人王葉滋為圖三卷附刊行世
其目冠禮一學義一婚禮二士相見一鄉飲酒一
喪禮九祭禮二有黃利通為之序
家禮辨定十卷
王復禮撰復禮號草堂錢塘人
四禮寧儉編(無卷數)
王心敬撰心敬見易類
婚禮通考二十四卷
曹庭棟撰庭棟見易類
齊家寳要二卷
張文嘉撰文嘉字仲嘉錢塘人
右儀注
皇朝文獻通考卷二百十七
