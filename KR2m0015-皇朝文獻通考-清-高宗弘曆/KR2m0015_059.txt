欽定四庫全書
皇朝文獻通考卷五十九
選舉考(十三)
考課
(臣)等謹按虞書三載考績黜陟幽明周官六計弊
羣吏以廉為本重有守也漢法刺史以六條察二
千石唐以四善二十七最課其屬分九等定考金
制十七最視唐為簡易矣宋遼元明代有考課之
法然如明末邱橓所奏八事請託公行貪墨不禁
徇資格以判等差結私交而忘公義則察吏之典
固已蕩然我
國家定鼎之初懲明季之舊習重為掃除京察大計
時内而六卿外而督撫或加銜或鐫級或竟罷斥
之莫不指其優劣立示勸懲凡朝覲官員
召對殿迋申嚴戒飭至再至三我
聖祖仁皇帝御極六十餘年每優擢廉吏皆至顯官
世宗憲皇帝吏治肅清小廉大法乾隆七年
廷試進士
制策有云康熙年間有清官雍正年間無清官非無清
官也夫人而為清官也
治化重熙垂扵
今日我
皇上春温秋肅上繼
列聖之鴻規去繁文而求實效考試詞垣澄清臺省督撫
藩臬定朝覲之期守牧令丞拜章服之
賜兼以
六飛巡幸所至入疆循覽
褒擢時加昔之以勸課農桑觀風問俗為殿最者至是
而得其實焉(臣)等謹按年編纂我
朝選舉之法扵斯大備矣
天命八年奉
諭旨朕扵八和碩貝勒設大臣八人副之者欲察扵心也
誰則以己之事人之事視為一體而公以持論誰則扵
己之事非是不自引咎而變色拒諫爾八大臣公察之
知其非即直言責之不受以聞朕設爾等之意此其一
至扵國事之何以成何以敗當深為經畫有輔弼帝業
者則稱其堪任而舉之有才不勝任者則指其無能而
劾之此其二總兵以下及諸武臣凡行軍之事宜謀其
何以得何以失若野戰須何器具若攻城須何器具凡
應用者修治之能將兵者則稱其能不能將兵者則指
其不能此其三若不肖者不降不革則惡無以懲賢者
不舉不用則善無以勸爾等果能經理國事各得其宜
則朕之心自泰然而愉快矣
天聰五年奉
諭旨朝廷黜陟以昭勸懲而人才亦宜矜惜向日官員獲
罪不論應贖與否槩行削職似覺未當嗣後自總兵官
以下備禦以上功績茂著者或宜超陞或宜叙陞量加
遷擢若犯罪應坐者或宜削職或宜降級亦量罪處分
六年定城守官員考課例滿洲耀州鞍山牛莊東京薩
爾呼鐵嶺甜水站析木城威寧營張義營等處並
有城守官員三年任滿者令赴瀋陽考察功過有
功者賞有罪者革職仍令留任供職三年再行考
察各遣還駐守原地
八年考察管轄漢民各官時考察各官以撫養之
善否戶口之繁減分别優劣參領殷廷輅所轄耗
損甚多更改冊籍詭稱逃亡病故所司察核知屬
捏造事
聞
上以其不善撫恤既致民數耗損且素行詭譎遂誅之筆
帖式席喇布為廷輅改造冊籍亦鞭一百貫耳鼻
崇德八年各部尚書侍郎等奉
諭旨爾等誠能擔任部務克矢公忠有見即行勤勞罔懈
三載考績即行擢用倘獲罪愆亦必降黜决不爾貸都
察院奉
諭旨爾等俱係朝廷風紀之官向来諸王貝勒貝子公等
辦理國政及朝謁勤惰原屬吏部稽覈今官員聽之吏
部王貝勒等應爾衙門稽察有事應糾參者須據實奏
聞方為稱職若瞻徇隠匿有負總憲之任三年考覈必
不少貸
順治元年順天巡按柳寅東疏言察吏務清其源
吏部掌銓衡統百官吏治之源也若監司守令各
當其職自然政治廉平太平可致近見陞除各官
凡故明犯贓除名流賊偽官一槩錄用雖云寬大
為治然流品不清奸欺得售非慎加選擇之道其
為民害不可勝言是所當亟清其源也攝政和碩
睿親王報以經綸方始治理需人凡歸順官員既
經擢用不必苛求此後官吏犯贓審實立行處斬
二年四川道監察御史張濩疏言盗賊竊發皆因
有司惟知善事上官不暇軫恤民瘼今有司殿最
宜以守已端潔實心愛民者為上考撫按註冊達
部久任責成三考奏績不次擢用若僅幹理簿書
惠鮮無策雖有才能止註中考下部議行
三年吏部奏言朝覲考察之期定扵次年正月舉
行其應行事宜首重五花冊臣部即照舊式頒發
各撫按令其䟎造齎送朝覲官員姓名起程日期
限十月到部其應朝覲官員俱限十二月到京違
限者參奏不許私自馳驛分外科擾賢否考語一
惟撫按定註考語止用才守政年四格須按人指
事明白直書不許鋪叙繁文如有毁譽徇情是非
顛倒者論如法從之
四年奉
諭旨天下人民困苦極矣朕既出之水火而隨與監司守
令共圖治平盖四載扵兹奈明季之積弊難除頽風猶
煽有司則貪婪成習小民之疾痛誰憐司道則賄賂薰
心屬吏之貞邪莫辨瘡痍未起朘剥彌工流離顛連未
見何方招撫萑苻嘯聚不聞何道消弭朝廷之德意時
勤郡邑之沮格如故優游日月夤覬陞遷雖婪墨間有
糾彈而姦滑每多賄脱朕甚憤憤兹當大計已嚴飭所
司貪酷重懲闒冗罔貰爾等姑准留任仍服舊官尚思
祓濯前愆勉圖後效滌穢濁以清廉易煩苛為寬大扵
以助流愷澤永保治安庶稱朕奉
天子民至意嗣是每遇大計入覲之年必嚴切
訓諭之
吏部奏言計典三年一舉乃舊例也目今廣輿大
勢漸次盡入版圖請以三載考績為定制自順治
五年至七年合天下之羣吏而大計之庶大典畫
一易為遵守填註考語用才守政年四格才則或
長或平或短守則或廉或平或貪政則或勤或平
或怠年則或青或中或老督撫按考定咨達部院
衙門嚴核造報不實者指參其八法處分貪酷革
職提問罷軟不謹革職年老有疾休致才力不及
浮躁者酌量降調雖有加級紀錄不准抵銷大計
處分官員不准還職
八年都察院甄别臺員分為六等擬應差用者二
十二人應内陞者二人應外陞者十一人應外調
者四人應降用者五人應革者八人疏入報可
又奉
諭旨國家設官圖治必公忠自持殫力報效方能禆益民
生共襄盛治若藉權行私肥已蠧國不知開代紀綱不
念民生疾苦此等不肯自愛之人徒取備員毫無實效
皆由用人無定衡之故朕自親政以来屢下詔諭嘉與
更始近見部院諸臣因仍前弊未能滌洗肺腸托名熟
練持禄養交習為固然其有年屆懸車貪戀爵禄豈真
有心報國不過假借朝廷之官為養身之計朕今令吏
部具列各部院堂官職名親行更定與天下見之
又奉
諭旨邇来吏治敝壊不肖者脧剥民財營求陞轉稍知自
愛愛民者因上官舉薦不公不覺操守頓易至扵不識
文義之人益不勝任文移招詳全憑幕友代筆轉換上
下與吏役通同作弊貽害百姓督撫不行糾察大乖法
紀嗣後應嚴行甄别有德有才兼通文義者著保奏其
不識文字聽信吏役害民者立行參劾不得姑留地方
如督撫徇情隠蔽不行糾參即為溺職事發一併治罪
至扵銓選之時爾部考試告示文移等項優者選用劣
者除名澄清吏治大端在此内外各官著遵諭實力舉
行
都察院議巡按在差事跡宜覈每一差為一冊自
出都以及入境一應條陳舉劾勘報等事按日登
記差回之日公同考核三日内議定優劣具疏奏
請分别勸懲從之
九年吏部奏言朝覲計典三年一行舊例府州縣
正官入覲勢必委署但署官害民反為地方之累
今議止令藩臬各一員各府佐一員代覲從之
吏部奏言京察應以
皇上親政辛夘年為始六年一次遇寅申年舉行嗣是兵
部奏准舉行軍政年分與京察同從之
十年
上幸内院閱大計疏謂大學士范文程等曰貪吏何其多
也此輩平時侵漁小民兹當大計之年亦應戒懼文程
奏曰彼平居未仕時亦知貪吏不可為一登仕籍
則見利智昏矣
上曰此由平素不能正心之故也苟識見既明持守有定
安能為貨利搖動乎
(臣)等謹按洪範之稱好德也有猷之後繼以有守
盖人苟不能自堅所守則所求取者既多動多窒
碍雖見地未嘗不明才力未嘗不裕而為利所餌
不能自展其用則一變而摸稜再變而阿附而人
品遂不可問故明積弊貪墨成風我
朝定鼎之初每朝覲官員必嚴切警戒之兹當
世祖章皇帝親政之始首嚴墨吏之罰
天語從容以正心定守為
諭旨簡而意該操約而行遠
聖有明訓即為萬世官箴奕禩臣工所當奉而弗失者夫
飭各衙門事件依限註銷六科奉
諭旨朕惟内外本章關係民生國計豈宜遲延時日如往
年部臣稽遲事件朕察出罰治而科臣竟不預行摘參
又不具疏認罪已職不盡何以糾人著六科將六部都
察院從前奉旨應銷事件挨順年月各造清冊逐月進
呈以後俱照舊例嚴行註銷應催完者催完應摘參者
摘參務使各衙門承行事件刻期註銷其行各督撫按
者亦定限報完内無留滯外無推諉若曕徇容隠罪必
不宥
定大計年科道糾察拾例故事三年大計冊報在
撫按考察責在部院糾拾責在科道順治四年科
道拾遺被處者多科臣魏象樞疏奏拾遺緊要得
旨以後科道糾拾官員照大計一例處分科道官有挾私
妄糾者著吏部都察院指實參奏
又奉
諭旨國家設翰林院衙門原為儲養人材以充侍從之選
故特選教習滿書官員令伊等兼習滿語滿文以資奏
對講讀選授之時惟擇少年以其易扵學習也今計三
科之内有經六七年者有經三四年者朕親臨内院面
試若不加分别伊等何由激勸今將通滿洲文義者三
人不拘資俸以應陞之缺用其次可造者十二人仍各
照原銜責令勉力習學俟再試分别其全未通曉不能
成文者五人理應調外念伊等曾入詞林數内姑著調
六部用
又奉
諭旨朕稽往制每科考取庶吉士入館讀書歷任編檢講
讀及學士等官不與外任所以諮求典故撰擬文章充
是選者清華寵異過扵常員然必品行端方文章卓越
方為稱職乃者翰林官不下百員其中通經學古與未
嘗學問者朕何由知今將親加考試先閱其文繼觀其
品再考其存心持己之實據豫求其學備朕異日顧問
自吏禮兩部翰林侍郎及三院學士詹事府詹事以下
各候朕旨親試分别高下以昭慎重詞臣之意尋經考
試
御筆親定去留其留原衙門者照舊供職少詹事王崇簡
侍讀學士喬廷桂侍讀王炳昆侍講法若真韋成
賢諭德張爾素中允王一驥傅維鱗王紫綬贊善
喬映任李培真編修宋杞傅作霖王大礽張宏俊
張天植胡亶張道湜安煥高光䕫檢討李廷樞俱
從優外轉因
諭吏部國家官人内外互用在内者習知紀綱法度則内
可外在外者諳練土俗民情則外亦可内内外敡歷方
見真才朕親試詞臣量為分别有照舊留任者有改授
外任者其外任編修以上官照詞臣外轉例優與司道
等缺如年衰病弱者聽其請告朕仍優遣之
吏部都察院奉
諭旨朕惟内外官員佐理天下外官計典十年内已三舉
行京官殿最亦當察核除吏部侍郎及學士詹事等官
朕親行考試區别外其六部等衙門有年老疾病不能
任事及素行不孚衆論或才力可外任者俱令各部堂
官自行詳察嚴核彙送吏部都察院同吏科河南道議
奏其通政司大理寺太常寺太僕寺等衙門堂官開送
吏部都察院同吏科河南道察核具奏嗣據各衙門甄
别具奏照八法例分别辦理
考試歸旗遼人柯汝芝等六十九名上上卷授知
縣上卷授通判
吏部奉
諭旨總督管轄兩省巡撫專任一方得其人則事治民安
非其人則叢姦滋弊民受其害如不行考核賢否無辨
何以示勸懲著以順治十一年起爾部會同都察院矢
公矢慎將各地方總督巡撫嚴加考核分别確議具奏
不許通賄行私朦蔽徇縱向来推用督撫但止舉侍郎
布按嗣後遇有督撫員缺不拘品級務從公會推擇其
品行才猷素著者將政蹟事實詳註會推本内毋得聽
受鑚營濫舉匪人朕以澄清吏治責之督撫考核督撫
責之部院如推舉不公著都察院科道指實糾參旋甄
别各直省督撫稱職者加銜加級不稱職者降級
革職分别處分以示勸懲
十一年吏部奉
諭旨朝廷設立言官原為矢忠進諫糾彈不法近来言官
未見有建白切當及糾參顯要者皆因懼被論之人反
脣仇訐遂爾緘口自今以後凡被論者如有辯處止許
就所參事款據實剖白不許反脣仇訐有乖法紀言官
亦不得挾私誣捏自取咎戾其參奏公私當否或現任
或陞任考察京官之時該部分别核奏以為勸懲爾部
即行嚴飭
十二年飭考選軍政照文官例卓異者
賜服旌勸從兵科給事中張文光請也
内三院奉
諭旨考選庶吉士原欲儲養真才以備任用必須懋勉學
問時加策勵乃能練習典故博通文章無負朕親行簡
拔之意除照舊教習館試院試外今後滿漢庶吉士同
讀書一甲翰林每二月朕必面試一次以辨勤惰高下
每歲六試著為令
定官員考滿議叙例初次考滿大學士六部尚書
有應加宫保銜者俱候
上裁學士侍郎及通政使司大理寺等衙門正卿有注優
考者作何加銜亦候
上裁二次考滿仍列優等者加一級照舊供職二等者紀
錄三次考滿一二等者照前議加級紀錄啟心郎
侍讀學士理事官初次考滿註優等者加正卿銜
漢啟心郎副理事官内閣侍讀初次考滿註優等
者加正卿銜俱照舊供職
吏部奏言内外官員有加一級及從優陞轉者若
止照應得職銜陞轉非所以旌勸賢勞今議扵各
官應陞職銜之上俱實加一級陞用至其俸次先
後仍照常叙論著為定例從之
十三年大計天下官員副使崔成名等二百九十
二員各革職降調休致有差
奉
諭旨翰林為儲才之地鼎甲庶常皆使兼習滿漢文字以
俟將来大用期待甚殷乃今習滿書者將及一年頃經
親試語句生疎皆因不肯專心工夫怠惰若不分别勸
懲何以激勵此次考試十名俱加賞賚後四名各罰俸
三個月嗣後俱當精勤策勵無負朕惓惓作飬諄諄教
誨至意嗣以右春坊右庶子王熙精通滿書以
御服貂褂賜之
又吏部奉
諭旨國家考績之典所以辨功能昭勸懲不可無畫一之
程自今以後部院滿官除有事故罪過外三年俸滿者
三品以上自行具疏爾部分别議奏四品等官各衙門
咨呈爾部分别議奏朕悉覈其優劣定為勸懲其六年
一次會行京察之例三品以上自陳爾部會同都察院
察議具奏四品等官各衙門咨呈爾部爾部仍會同都
察院察議具奏朕皆親覈優劣以定去留考察之時加
陞者有罪者及才能不及老疾等項詳細開列永為定
例遵行部院滿官今年即照此例考滿
奉
諭旨朕所與共圖治安者惟監司守令是賴歷年考績責
望甚殷何爾等之泄泄從事也朕親政六載扵兹勵精
圖治不敢懈逸振飭官方未嘗寬假今又當大計之年
而治猶未進民猶未安錢糧逋欠盗賊竊發大者仍不
法小者仍不廉致上之德意無由下究民之疾苦無由
上聞非爾等失職之故與已嚴飭所司重懲貪酷俱如
例降革外姑准爾等仍服原官毋謂塗飾可以久施毋
謂僥倖可以常恃宜各正直存心清廉持己勉圖後效
吏部奏言凡考滿官員稱職者准復其職仍給與
應得
誥命平常者止准復職不准給與永著為例報可
吏部奏言滿官京察則例凡三品以上滿洲官俱
扵考察之前具本自陳有出征奉差者事竣之日
補陳四品以下不論出征奉差俱由堂官詳加考
核註明賢否密送部院内三院四品以下官吏部
都察院會同内三院考核六科掌印官聽部院考
核其餘俱由各科掌印官開列實蹟註明考語彙
送部院其考核事宜俱照八法處分從之
吏部奏言巡方各官職銜不同其有忠廉稱職者
應照各原銜分别陞用原係御史者照例考核陞
轉外其理事官在内應陞侍郎在外應陞左右布
政使副理事官内陞理事官外陞按察使郎中内
陞通政司參議外陞布政使司參議員外郎内陞
鴻臚寺少卿外陞布政使司參議主事内陞太僕
寺寺丞外陞按察使司僉事中書行人評事博士
内陞光禄寺寺丞外陞按察使司僉事以上或應
内陞或應外轉伏候
上裁得
旨巡方各官稱職俱著内陞
十五年奉
諭旨翰林讀書作文是其職業不加考試何以分優劣别
勤惰除三衙門學士外其餘翰林官員朕親行考試應
用等項俱照例備辦是年考課清書庶吉士其未習熟
者罰俸一年
定督撫按臣舉劾例督撫按舉劾各官其庸碌者
許不時查參不得徇庇貽誤地方薦舉大省不過
十人小省不過三四人不得充數濫舉其有舉無
劾者不准註考仍聽該部院察處
定加級功過相抵例凡紀錄二次或薦二次者准
免降一級其應加級之官如有級可加仍照例加
級無可加者遇應加一級改為紀錄二次
十六年奉
諭旨翰林院自乙未科以後所選翰林庶吉士令習清書
俱期有禆實用恐其自謂已熟將向来所習或致遺忘
朕今先加考試一次以後翰林院堂官仍不時考課務
令純熟副朕簡拔之意
十七年考核在京官員吏部奉
諭旨國家政務委任庶官必大小臣工咸得其人乃可共
襄化理在京各衙門官員宜加澄叙以勵官常大學士
尚書等俱著自陳侍郎以下俱著開列職名候朕親行
甄别嗣以吏部甄别京官開列各衙門職名進
呈得
旨三品以上各官開列職名候朕親加甄别四品以下各
官吏部甄别具奏尋以外省各督撫任内功過稱職與
否飭該部詳加甄别
都察院左都御史魏裔介疏請行糾拾之法以補
甄别之所未及内而京官外而督撫不拘現任丁
憂告假飬病應悉照京察事例令科道各官遇有
見聞即據實糾劾下部知之
十八年定考核御史立為上中下三等其在地方
清慎端嚴恪遵
上諭潔己愛民奬廉去貪興利除害聽斷明恪鋤蠧捍患
軫恤民瘼察核錢糧招撫流移墾荒興學等事無
不修舉又能大破情面糾察地方惡宦劣衿者照
例酌量分别加級紀錄回道管事其次謹慎奉法
察吏安民者准其回道管事其行事碌碌無實政
及民者參送吏部降調外用至扵有徇情貪賄等
弊即訪確據實糾參革職治罪
奉
諭旨國家政務委任庶官分理必大小臣工各稱其職乃
可收得人之效近見在京部院各衙門官員有稱職者
有不稱職者宜速加甄别以示勸懲内三院滿漢大學
士學士各部院尚書侍郎等官俱著自行陳奏其滿郎
中向来亦係自陳今同漢郎中以下至筆帖式俱著部
院各該衙門堂官實心詳加考核稱職與否應去應留
開送爾部再嚴加考核如將不稱職者草率徇情姑留
倘事後發覺將當日考核之官即以徇庇治罪以後京
察考滿郎中不許自陳永著為例
吏科給事中雷一龍疏言三年大計國典攸關民
生所係勿得遺大吏而摘微員懲去位而寬現任
請飭部定議閱冊之日令該藩臬兩司赴部面同
指實按冊詳察如大計之後或有敗類貽害地方
者即治兩司以徇庇之罪再藩臬入覲例有條奏
本省應行應革事宜據實敷陳不許浮泛塞責下
部議行
康熙元年吏部議嗣後大計布政使按察使俱停
其入覲布政使以參政或參議道一員按察使以
副使或僉事道一員代覲從之
奉
諭旨向来京察考滿各官由本衙門堂官註定考語有註
稱職者有註平常者及至陞轉時全不察照殊非鼓勵
盡職之意今後京察考滿俱著堂官詳加察議註定考
語日後陞轉即將稱職者照考語次序先令陞轉仍註
明歷俸年月其各衙門堂官須扵京察考滿之時矢公
矢慎以副倚任之意不許瞻徇
又吏科都給事中嚴沆疏言在京三品以上及督
撫等官自陳宜將任内何事加級何時紀錄何事
曾經鐫罰何日曾被糾彈何項應罰而蒙恩寬宥
一一開列以明悉無遺為凖不宜侈張勤勞任事
之浮詞以混干澄叙官方之大典臣見近時督撫
諸疏竟有鋪張累幅稱詡不已者殊大失陳告之
體請
勅部嚴行申飭下部議行
奉
諭旨内外大小官員歷俸三年考滿視其稱職與否即可
分别去留以示勸懲此外又有京察大計之例實屬故
套且考察之時多有營求徇庇被處之官縱有屈抑不
准申辯無罪被誣者甚多今思澄肅官方祇在實行勸
懲不在踵襲繁文多立名色以後官員貪酷昭著及不
能稱職者在外督撫不時參劾在内各衙門堂官及科
道糾察其京察大計應行停止内外大小官員俱著三
年考滿之時在外責成督撫在内責成各衙門堂官矢
公矢慎開註事蹟考語移送部院嚴加考察分别去留
以昭勸懲如開送不公併原衙門考察之官糾察治罪
爾部院詳議定例以聞尋議三年考滿滿漢三品衙門
堂官以上及在外督撫俱各自陳其餘官員應立
五等考語一等稱職者加一級二等稱職者紀錄
一次後緣事降級准其抵銷辦事平常者仍留原
任辦事不及者降一級調用不稱職者革職以後
陞轉照考語次序一等者先用又在京四品僉都
御史卿員國子監祭酒六科滿漢都給事中中書
科行人司上林苑掌印官並在外兼僉都御史銜
之巡撫任滿三年咨送部院註考語此外各官在
京者各部院堂官註考語在外者各督撫註考語
仍咨送部院核覆如註考語官員徇情不公及明
知屬員俸滿不考或地方盗案錢糧未清冒稱考
滿及各官歷俸已滿規避不考者在内部院在外
督撫及本官一併治罪從之旋奉
特旨改定一等稱職者紀錄一次分别賞給表裏有差嗣
是兵部奏直隸各省總督所屬武職應依文職例
按照年限總督提督會同舉劾紀錄給賞得
旨允行
戶科給事中俞之琰疏陳考滿之典四條一外吏
之實俸難滿宜三年冊報以稽政蹟一陞轉之遲
速不同宜通俸併考以免遺漏一優考之名實難
副宜詳加事實以杜冒濫一賢否之評隲貴詳宜
公同考核以昭大公下部知之
二年吏部都察院遵
旨議覆文武大小官員惟遇
覃恩准給封贈
誥勅其文官以考滿給
誥勅之例應行停止從之
三年吏部都察院議覆河南道御史張沖翼薦舉
向来卓異薦舉皆有定額今考滿官員大省應定
一等若干名二等若干名中省小省一等二等若
干名仍必實指某人以何政績無愧一等某人以
何政績無愧二等如定額之外濫冒一人及優考
之人别經發覺將督撫一併議罪即在内各部院
亦當以員數之多寡定一二等之多少庶令内外
大小臣工争自濯磨當考滿之際咸知自審材分
永息奔競之風應如所請再行部院直隸各省嚴
加考核得
旨近日内外文武各官考滿一等二等甚多豈無一才力
不及不稱職者此後各部院直隸各省文武官員考滿
將三年之内某官所辦某事奉旨改正者某事駮行者
某事處分者某事察明保奏若考過一等二等官員非
係賢能及不稱職事發之日將考核時具保之官一併
治罪餘如議行
奉
勅太常寺衙門仍聽禮部考核
吏部奏京察大計已經停止内外官員俱三年考
滿其參劾各官或酌量罪之輕重處分或仍照八
法處分奉
旨著酌量罪之輕重處分
刑科給事中張惟赤疏言六部郎中例陞道府但
一體掣籖曾無分别則考覈竟為虛文嗣後或道
或府有一項缺出者除仍照舊例將内外應陞各
官推陞外若道府兼出應將考核一等者以道缺
籖補二等平常者以府缺籖補若有應補道缺而
考核一等之人不足仍將考核二等者以道缺一
體籖補若二等不足即考核平常者亦一體籖補
若考核一等之人數多道府員缺俱籖補一等之
人經吏部議准從之
奉
諭旨近見考滿内外各衙門具奏吏部等衙門又行覆題
以致事多繁冗賢否甚難甄别内外大小文武各官除
今年考滿外以後每三年彙考一次其到任未經三月
者不必考向来自陳等官仍照舊例自行陳奏候旨定
奪事下吏部兵部議覆在外各官每人一本具題事務
繁多今定考一等二等平常及辦事不及不稱職
者各一疏每省會齊具題其辦過事件功過亦造
冊送部院部院官仍照例覆考從之
四年山西道御史季振宜條陳停止考滿三疏一
言自行考核以来臣見部院大臣上疏自陳不過
鋪張履歷功績博
朝廷表裏羊酒之賜至堂官考核司屬朝夕同事孰
肯破情面秉至公其中鑚營奔競弊不勝言况今
自尚書以下悉按品陞補與考滿全無關涉且是
正月至四月皆自陳考滿之日一人一疏以數千
計加之六部覆奏殷繁諸務叢脞弊從此生請停
考滿之法申飭羣工循名責實安心辦事止照俸
序陞轉庶息躁進之風一言外官考滿改八法科
條以五等為優劣數年以来其弊尤大即如州縣
官由府廳至督撫經五六衙門各上司豈盡不受
賄賂不徇情面一憑公道品隲優劣者乎若層層
剥覈州縣力不能堪勢必侵欺公帑刻剥小民以
賄屬上官希圖越俸陞轉相習成風莫可挽回請
嗣後直隸各省不肖官員止責督撫不時糾劾其
任内無參罰詿悞者吏部照俸滿轉一言武職考
滿副將以下莫不營謀優等武官無錢糧侵那勢
必扣尅窮兵糧餉設有意外盗賊綠旗窮兵精力
銷扵饑寒器械罄扵典鬻貽悞封疆不無隠憂請
嗣後凡歷俸深功次多者兵部按籍陞轉其生事
擾民不修營伍侵蝕兵餉者令提督不時糾參得
旨考滿之典原欲分别賢否以示勸懲近因内外文武各
衙門考核各官多係優等劣等甚少故有旨改為三年
彙考據奏各官徇情鑚營等弊且章奏繁擾實扵勸懲
無禆下議政王貝勒大臣等議覆嗣後各官陞轉照舊
例論俸部院滿漢官有不稱職者各堂官查參直
隸各省文武官有不稱職者該督撫提督不時題
參其自陳各官均應停止得
旨允行
吏部奏康熙三年分山西額徵錢糧一年内全完
請議叙巡撫等官得
旨先以山西太原等處地方人民饑饉不預行奏請賑濟
將督撫各官從重治罪時值頒赦從寬留任豈可仍以
錢糧全完為功巡撫布政使俱不准加級太原等處官
員不准紀錄其未曾饑饉地方官照例紀錄
六年吏部兵部都察院奉
諭旨國家政務委任庶官内外大小臣工咸得其人乃可
共襄治理京察大計軍政俱應扵今歲舉行將内外大
小各衙門滿漢文武官員分别澄叙以勵官方應行事
宜爾部院察例議奏旋議覆舊例三年一次大計六年
一次京察自康熙元年停止大計京察内外官俱
行考滿至康熙四年停止考滿今應照舊例舉行
京察大計從之
定舉行軍政事宜各衙門所屬武職官員各該管
官詳核填寫考語開明四柱一曰操守或廉或平
或貪一曰才能或長或平或短一曰騎射或優或
平或劣一曰年歲或壯或中或老並將各該員履
歷及有無在軍前行走受傷得功之處註明分别
應去應留造冊送部其堪膺薦舉必有行止端方
弓馬嫻熟管轄嚴肅當差勤慎不擾害該屬給餉
無虛等考語方准薦舉其應行糾參之員必有貪
酷不謹罷軟年老患病才力不及浮躁者始行糾
參
又
勅各直省提督仍聽總督註考京察各部院自陳官員原
品解任革職降級隨旗行走有差
吏部議覆御史田六善疏言卓異之員宜以清廉
為首列若非潔己愛民不得濫叨大典應如所請
督撫開報卓異先論守次論才凡司道以下推官以上必開
某官不派節禮不索餽送不借端詐官不生事擾
衆知府以下知縣以上必開某官不派雜差不重
火耗不虧損行戶不強貸富民即以清吏之有無
定督撫之賢否從之
給事中李宗孔請復薦舉經部議考滿停止現行
大計既有三年卓異之官毋庸又行薦舉其所舉
卓異之員不論本任及陞轉任内一有不職應將
從前申詳薦舉等官分别降革得
旨前卓異薦舉原係並用後因舉行考滿將薦舉停止舉
劾關係勸懲大典今考滿既經停止薦舉仍著復行其
卓異官原任有事舉薦官理宜處分至後任有事仍將
前薦舉官處分永塞薦舉之路又所擬處分之例太過
著再議尋議督撫司道等官薦舉不實降級調用其卓
異官扵薦舉之後在本任内有不稱職者免原舉
官處分
七年吏部議覆左副都御史折庫納金世德等疏
言督撫原有撫綏百姓之責近例處分止有貪墨
欠賦并違限錯擬等罪而百姓失所地方未治並
無處分之例請
勅部議定如有百姓困苦流離抛棄田地地方毫無治理
者將該督撫革職從重治罪應如所請從之
吏部奏各部院甄别才力不及滿漢官共三十七
員得
旨才力不及滿洲蒙古漢軍各官不必扵部院衙門調用
俱著降二級隨旗行走漢官不必調外用俱著以所降
二級頂帶致仕
停總兵官軍政自陳聽總督提督考核其無總督
地方聽提督巡撫考核
准軍政卓異並加一級陞用從左都御史王熙請
也
八年奉
諭旨部院等衙門滿漢各官應行澄叙以示勸懲大學士
尚書三品以上堂官俱著自陳三品司官及四品以下
各官吏部會同都察院詳加甄别具奏在外總督巡撫
係封疆大臣著部院查明任内功過稱職與否詳加甄
别具奏扵是甄别部院堂官禮部尚書布顔等七人督
撫莫洛等九人或隨旗行走或年老休致或降級
或革職或降二級留任内陜西總督莫洛巡撫白
清額俱以輿情乞留免其降革仍還原任
九年吏部議覆左副都御史鄂善等疏言查罰俸
之法有陞任之官原任有事應行罰俸不照原任
即照陞任罰俸者或被降之官有事應行罰俸不
照所降之級仍照原任追銀者一陞一降即為互
異請畫一法制便扵遵守嗣後原任有事應罰俸
者陞任官員扵新任罰俸降調官員如已補任者
照所降之級罰俸其未補任之員併裁缺給假丁
憂等官扵補官日罰俸從之
十一年議准功加武弁選用例武職由行伍出身
者因功加銜順治初題准經制千把總及無職任
效用官員内有因功加至府銜並副將署副將者
以遊擊缺用加至參將遊擊者以都司僉書缺用
加至都司僉書守備者以守備缺用加守備以上
各官如係未補千把總者咨部照功加官例用至
是又題准已補千把總功加守備以上職銜不論
千把總俱照功加例用現任把總銜大者仍拔補千
總其功加千總准補營千總至功加各官咨部選
用時原領劄付令夲弁赴部親繳至二十四年以
功加遊擊守備等官人多壅滯願告降補用干把
總者聽
十二年山西道御史馬大成疏言康熙元年吏部
奏准各省大計年分令道員代藩臬入覲但藩臬
總理一省錢糧刑名熟悉地方利弊嗣後請仍令
藩臬親身朝覲從之
吏部奉
諭旨國家設言官專司耳目凡政治得失民生利弊必須
詳切條陳直言無隠斯為稱職若但敷衍虛文浮冗剿
襲或以不急之務草率塞責非廣開言路之意今將科
道官親加考試其留用各員著益加勉勵殫心盡職以
副委任内石文郁范時起何名揚才庸無文不稱言職
着革職
十七年都察院右副都御史劉楗疏言連年以来
軍興旁午大計暫停今漸次蕩平又屆二年舉劾
之期請嚴飭各該督作速舉行其中或有改行易
節者該督一體嚴參不得徇縱下部議尋議行令
直省速行其保舉各官亦一體嚴察如有情弊經
科道糾察照例處分從之
十八年江南道御史范承勲疏言定例降調官員
果係清廉良吏許督撫題請留任原為愛惜人材
起見故雖降調以示懲而又題請留任以示勸職
與降調雖稍有重輕同一詿誤請將詿誤革職之
員果有潔己愛民者督撫核實許與降調官員一
體題留若離任具題者不准從之
十九年吏部議覆都察院左副都御史郝洛疏言
各部院司官賢否不一請令各堂官留心查騐每
歲終舉劾一人舉者照薦舉註冊劾者照例處分
以昭勸懲
吏部奉
諭旨科道為耳目之官關係最要必選用得人方能稱職
漢官皆由行取考選補授惟滿官論俸叙陞著吏部都
察院將見在滿洲給事中監察御史會同選擇堪用者
仍留原任不稱職者對品調扵部院衙門用旋經會議
將滿洲六科滿洲漢軍監察御史等分别留任去
任具奏得
旨吏科給事中蘇拜等六員滿御史單璧等十五員漢軍
御史祝鍾靈等二員俱著留任吏科給事中勒色黑等
五員滿御史哲備等八員漢軍御史郎廷秀等五員俱
著革任
吏部奉
諭旨言官職司耳目必學識優長練達政務乃克勝任近
以科臣孫纉條奏應加考選因將現任科道各官俱行
親試觀其才品以昭澄叙姚締虞王曰温李迥條奏詳
明克稱言職并張鵬等俱著留任其益加勉勵殫心職
業以副任用傅廷俊和鹽鼎孫纉才識庸常不稱言職
俱著降三級調用不准以加級紀錄抵銷
吏部等衙門會議直省學臣試卷停其觧部磨勘
俟三年期滿督撫以稱職薦舉者照例以參議道
用以公明尤著保舉者照例内陞京堂若有徇情
溺職等弊應聽督撫查參督撫徇情不參被科道
糾參或别官首出將督撫一併議處從之
二十年吏部都察院奉
諭旨國家設官分職各有專司必勤勵辦事乃克勝任近
見各衙門官員有虛糜俸禄懶惰不上衙門者有老疾
孱弱不能任事者應分别勤惰以示勸懲堂上官員爾
等開列具奏所屬官員會同各該堂官分别議奏旋議
甄别各部院司屬官員年老懶惰不稱職者共十
一員均應照例處分得
旨翰林李来泰從寬免革職仍留任
二十一年兵部議覆工科給事中碩穆科疏言滇
逆蕩平軍政大典應仍舉行各官事故履歷應從
康熙十一年軍政後開起九門千總等今設有九
門提督應聽該提督填註考語造冊開送舊例止
有現任總兵官自陳今候補總兵官等均令其自
陳副將以下候缺官員仍照例各原任考察從之
二十二年内閣及各部院衙門遵
旨糾察才力不及等官二十六員分别降革
二十三年大學士等奉
諭旨各司官内雖有一二糾參皆係末員其實庸劣無能
專恣行事各部院中有朕所明知而不參者可嚴諭指
名題參尋經内閣及各部院衙門糾參才力不及暨狂
妄行事王三省等三十六員分别各降革有差
吏部奉
諭旨州縣官遇事竟不完結者甚多應行罷斥以疏出身
之路尋議遲延不結一月二月者照舊例處分外三月
者絳三級調用四月者革職
二十四年吏部奏漢軍官員既與漢人一體陞轉
内外員缺必須通曉文義應行考試見任漢軍侍
郎學士以下有無品級筆帖式以上及候選候補
内外員缺官員俱概行考試其文義通者仍留任
補用不曉文義者停其以文職用如無品級者即
行罷斥得
旨漢軍内旗缺官員著考試繙譯有願作漢文者准其作
漢文漢缺官員著考試漢文有願繙譯者准其繙譯餘
如議以五月考試扵
太和門前分别等第去留優者照常供職補用劣者
處分有差惟難廕子弟仍令學習俟文義通曉之
日奏請錄用其曾經效力行間者以武職補用
奉
諭旨内閣用通曉漢文善繙譯者其自卿員以下部院筆
帖式以上及滿洲蒙古廢員暨閒散人曉習漢文能繙
譯滿文者統加考試計其文理用之
吏部奉
諭旨督撫藩臬官資相近請託易行每逢大計各省督撫
多以藩臬舉報卓異不無結納徇情之弊著通行禁止
二十五年直隸各省朝覲官員行禮畢
上諭之曰國家三載考績原以崇奬廉善擯斥貪殘必吏
治澄清庶民生安樂今當大計已嚴飭所司重懲貪酷
餘俱如例降革其有衆論不孚是非失實者特黜一二
以警積玩外姑准爾等仍服原官爾等平日官評賢否
公論昭然若值會推輒鑚營奔競以圖僥倖居心先已
不肖何以率屬涖民且凡朝覲之期每因仍陋習借端
科派大小相循私通交際是察吏本以安民而反以擾
民甚非朕激揚清濁至意嗣後務須洗滌肺腸勉圖自
新毋貎承心違蹈常習故國憲俱存决不爾貸
吏部等衙門議覆左都御史佛倫疏言三年大計
令各省藩臬齎冊入覲既將地方情形及興革利
弊具疏陳奏查藩臬專理一省錢糧刑名伊等来
京朝覲之後委員代理或致錢糧刑名舛錯稽遲
亦未可定雖有條奏不過細事塞責况道途供應
或不肖官員借端私派嗣後大計請將各省藩臬
及各府佐貳官員入覲之例通行停止照慶賀
萬夀表章例每省委道官一員齎冊入覲至官員賢否去
留止以督撫文冊為憑造五花冊三本分送吏部
都察院吏科其藩臬二司所造冊籍分送各部院
科道司等項亦請停止以省無益繁費均應如所
請從之
二十六年奉
諭旨設官分職原以為民所在得一良吏則民遂其生今
觀各官雖有品行清潔者但畏國法而然如直隸巡撫
于成龍之真實清廉者甚少若不從優褒奬何以勸衆
可令九卿集議尋會議直隸巡撫于成龍實心任事並
無勉強虛假之處應奬勸以勵官方其優加宫保
出自
特恩至督撫各官内如雲南貴州總督范承勲山西巡撫
馬齊四川巡撫姚締虞居官皆優
上曰范承勲等居官果善但伊等尚有勉強之意于成龍
則出自誠心毫無瞻顧今人不往来大臣之家則恐其
意有不悦如于成龍介然自守無所交遊為大臣者其
奈于成龍何著加太子少保銜以為廉能稱職者勸
召試廷臣扵乾清宫
上召尚書陳廷敬湯斌侍郎徐乾學少詹事耿介侍讀學
士高士竒德格勒侍講學士孟亮揆侍講徐元夢
諭德徐潮中允徐嘉炎編修熊賜瓉勵杜訥等至
乾清宫内考試
上閱諸臣試卷畢諭曰朕政事之暇惟好讀書始與熊賜
履講論經史有疑必問樂此不疲繼而張英陳廷敬等
以次進講大有禆益德格勒每評論時人學問朕心以
為不然故召爾等面試妍媸優劣今已判然總之人之
學問原有一定分量真偽易明若徒肆議論則不自量
矣
二十八年吏部等衙門議覆山西巡撫葉穆濟疏
言大計不謹罷軟等官雖經具疏必俟部文到日
方行委官署理交代離任誠恐此等官員自知被
劾官箴民瘼益罔顧恤且致衙役乘機滋弊請嗣
後計參之官及督撫不時題參之官扵拜疏之日
即行遴官署理再武職官有不職者其被劾之後
亦照文職例舉行應如所請從之
又吏部議覆工科給事中譚瑄疏言各省大計所
參年老一條多開教職充數臣思教職專司訓飭
生員無刑名錢榖之責若果衰邁聾瞶者仍令照
例題參其年紀雖老而精力未衰尚能課士者停
其開列年老應如所請從之
三十一年奉
諭旨朕思所參才刀不及官員仍補授部院衙門殊未允
當著照伊等所降之級隨旗行走伊等曾在部院辦事
自能稱旗下之任至因公詿誤降級之員應俟復用三
年無過准算前俸則官員方知鼓勵有過者得少分别
矣
吏部等衙門議覆河道總督靳輔疏言河官之賢
否得失惟總河知之最確嗣後大計如係管理河
務兼有錢糧之責者總河督撫各行考核其專係
河官令總河自行考核具題應如所請從之
三十四年甄别部屬官先是
上諭大學士及部院各衙門堂官等各將屬員賢能者揀
選保舉其才力不及年老有疾者亦甄别引見至是大
學士九卿等以保舉郎中員外等官四十七員及
甄别者四十二員引
見
上曰此次參革官員皆由部院年久原非罪過老病者著
解任餘皆以旗缺補用此保舉郎中係朕親用之員朕
皆知之其員外主事之中有年少堪任用者爾等可再
行揀選尋大學士又保舉九十五員引
見得
旨此次參革郎中員缺以揀選員外郎開列員外郎缺以
揀選主事開列俱視其出缺之先後歷俸之淺深以次
陞補其主事員缺著將筆帖式揀選補用再各省有操
守清廉愛飬百姓練達吏事之官亦著該督撫各舉二
員或三員咨送到日奏聞引見
大學士等奉
諭旨從前科道内陞之員有仍令兼管科道者條奏盡職
並無一人言官極屬緊要此後科道内陞可即出缺不
必更令兼管
四十三年吏部奉
諭旨教職官員必文義明通方稱厥職近見直隸各省教
職官内不諳文義者甚多如此何以訓士著行文各該
撫將各屬教職官通行考試分别具題嗣後俱照此例
不時考試
四十四年奉
諭旨嗣後薦舉卓異務期無加派無盗案無虧空民生得
所日有起色其他所開虛文俱不必入
五十二年大學士奉
諭旨翰林官自講讀學士以下編檢以上滿洲漢軍由進
士選入翰林者其中或有不修行檢日事飲博扵詩文
書法全不究心又或督學典試分校聲名不好者爾等
會同九卿詳查舉出即行黜退各省皆有翰林九卿豈
無聞見毋容徇隠其現在散館庶吉士及教習進士内
有此等人亦舉出革退
五十四年奉
諭旨朕前日考試翰林竟有不能詩文之人詩中有用習
坎等字者此因朕素講易經故皆濫用不計切題與否
彼皆以荒疎已久為辭部院司官有辦理之事猶可云
荒疎翰林理應讀書亦云荒疎可乎今之翰林迥不如
昔如熊賜履張玉書張英陳廷敬徐乾學徐元文徐秉
義王士正等學問俱佳又如内廷行走及武英殿修書
翰林亦較在外翰林不同詩文皆大方總由每日纂修
校對之故也
禮部奉
諭旨教習進士已滿三年今加考試其優者以月選官内
黜退之缺即用餘令回籍候補
六十一年奉
諭旨在京武職官員亦當照外省武職官員例五年一次
考選軍政其如何考選之處著定議具奏尋議在京武
職官員如領侍衛内大臣八旗都統前鋒統領護
軍統領副都統步軍統領等俱係近御大臣不必
令其自陳遇五年考選軍政時各將屬員詳核填
註考語照外省薦舉及八法例分别具奏各省駐
防將軍都統副都統等照提鎮例自陳其屬員俱
照京城之例舉行至德州等處之城守尉協領𣲖
大臣前往考選其屬員即會同城守尉協領等詳
核填註考語具奏從之
皇朝文獻通考卷五十九
