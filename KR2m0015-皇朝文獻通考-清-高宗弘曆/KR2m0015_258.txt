欽定四庫全書
皇朝文獻通考卷二百五十八
象緯考(三)
儀器
(臣)等謹按虞書在璿璣玉衡以齊七政儀器之重
由來尚矣自漢而後代有制作洛下閎造渾天儀
張衡造候風地動銅儀晉陸績造渾象吳王蕃造
渾儀後魏有候部鐵儀梁有重雲殿銅儀隋有觀
臺渾儀唐有凝暉閣渾儀開元黃道游儀武成殿
水運渾天宋太平興國及祥符皇祐元祐各製渾
儀皆所以察三光分宿度著天體布星辰也乃馬
端臨象緯考俱不之載盖以其制不皆可考且或
適於一時之用而不能經遠或合於一事之宜而
無當全用耳
國家整一函夏西法諸器畢萃觀臺
列聖相承折衷至當創制靈臺六儀及璣衡撫辰諸儀彰
數理之精密集占候之大成以視王圻續考所載
簡儀仰儀景符儀玲瓏儀闚几燭漏之屬如日月
出而爝火難以為光矣兹先序創制新規詳其體
用而凡舊法及西法諸器藏於
天府可備參騐者臚列於後焉
康熙八年六月令改造觀象臺儀器先是七年七
月欽天監監副吳明烜言推歷以黃道為騐黃道
以渾儀為凖今觀象臺渾儀損壊亟宜修整又地
震方向各有所占請造滚球銅盤一座並設臺上
儀器備則占騐始為有據疏入下禮部議尋以取
到元郭守敬儀器於江南不果行至是南懷仁為
監副疏請改造從之
十三年正月掌欽天監事南懷仁以新製天體儀
黃道經緯儀赤道經緯儀地平經儀地平緯儀紀
限儀告成將製法用法繪圖列說名新製靈臺儀
象志疏呈
御覽得
旨儀象告成製造精密南懷仁勤勞可嘉下部優叙
天體儀以銅為球徑六尺面刻黃赤二道平分十
二宫布列星漢以肖穹象中貫鋼軸露其兩端以
屬於子午圈之南北極其外為子午圈週圍各浮
天體球五分兩面刻去極度南北極各作半圓合
伏兔半圓以受天體之軸其下為地平圈週與子
午圈同面寬八寸環渠為界外刻四象限度及諸
曜出入地平時刻方位下施四足承以圓座高四
尺七寸設螺柱以取平子午正對處向西少闕以
受子午圈半入地平下半出地平上自天頂設高
弧帶地平遊表以察諸曜地平經緯度以時盤定
於子午圈設遊表於北極樞令自轉以定日度又
能隨天體旋轉以指時座下設機輪運轉子午圈
使北極隨各方出地度升降則天象隠現之限皆
可究觀
黃道經緯儀以銅為之凡三重四圈其外正立為
子午圈徑六尺規面厚一寸三分側面寬二寸五
分兩面皆刻去極度兩極側面各貫鋼軸以伏兔
半圓合而固之次内為過極至圈外徑五尺五寸
規面寬二寸五分側面厚一寸三分兩面亦刻去
極度貫於南北赤道極之兩軸象天左旋又從南
北赤道極各距二十三度三十一分三十秒定黃
道極去極九十度横置黃道緯圈與過極圈交徑
及寬厚亦同陷其中以相入四面皆刻黃道經度
象七政右旋又從黃道南北兩極貫黃道經圈外
徑五尺一寸四分規面寬九分側面厚二寸三分
四面皆刻黃道緯度象黃道四遊兩極施直軸徑
一寸中半施横表長三寸於緯圈上加遊表對直
軸以測黃道經度於經圈上設遊表對横表以測
黃道緯度下為半圓雲座升龍二承之
赤道經緯儀以銅為之凡二重三圈其外正立為
子午圈制與黃道經緯儀子午圈同距兩極各九
十度横置赤道經圈與子午圈交陷其中以相入
外徑五尺九寸規面寬二寸五分側面厚一寸三
分内規面及上側面鐫晝夜時刻外規面及下側
面鐫周天度分南極旁承以兩象限弧又從南北
兩極貫赤道緯圈外徑五尺六寸規側面寬厚與
經圈同四面刻赤道緯度内為通軸設横表遊表
俱與黃道經緯儀同下為半圓雲座升龍承之
地平經儀以銅為之平置地平圈徑六尺二寸寬
二寸四分厚一寸二分上面側面皆刻四象限度
上面自南北起初度側面自東西起初度以立龍
四承之圈下立柱其高相等適當圈心上出圓軸
圈上東西二龍柱結横梁中穿孔為天頂與圈心
對施立表長四尺四寸上應天頂下應地心表末
結十字横表與圈相切尺寸與圈徑同立表頂左
右結二線斜貫横表兩端成兩三角形旋轉横表
令三線與所測參直視表所指以測各曜之地平
經度
地平緯儀一名象限儀以銅為之直角為心兩方
皆為半徑各長六尺寬二寸一分厚一寸一分正
面鐫九十度分外規面鐫度數字其數自上而下
以紀地平高度自下而上以紀距天頂度聯以雲
龍東西立柱縱八尺八寸上下梁横七尺八寸飾
以雲龍梁中各穿圓孔以受立軸軸與儀之立半
徑平行長九尺七寸寬二寸一分厚一寸七分東
西運之直角施横軸長二寸一分軸本加遊表寬
二寸一分厚二分有竒長與半徑等遊表末設立
耳以測地平緯度
紀限儀一名距度儀以銅為之其制一弧一幹弧
為圓周六分之一通六尺面寬二寸五分從中線
起左右各列三十度幹為圓之半徑長亦六尺末
有柄以便運旋上端為圓心設立柱加遊表長與
幹同遊表末設立耳為測一曜之用弧背左右各
設窺表為另測一曜之用又於幹兩旁設立柱相
距應弧背之十度以為借測之用儀面聯以流雲
背以樞低昂之承以半圓有齒立軸旁加小輪可
使平測其下立柱入於儀座以左右之座高四尺
寬三尺繞以立龍
(臣)等謹按靈臺儀象志言天體儀之用凡六十黃
道經緯儀之用凡十赤道經緯儀之用與黃道經
緯儀同者凡五異者凡九地平經儀緯儀之用凡
十八紀限儀之用凡六要之天體儀乃渾天之全
象為諸儀之用所統宗七政恒星之經緯宫次度
分與先後相連之序相距之遠近俱於斯見焉黃
道經緯儀赤道經緯儀地平經儀緯儀所以推七
政恒星之行及所躔之度分也紀限儀則旋轉盡
變以對乎天或正交或斜交定諸星東西南北相
離之度分焉此六儀者用各有異而又可互用相
參故能測騐精密而分秒無差也歟
二十年二月製簡平儀以銅為之徑一尺凡上下
二重各分天地盤上地盤外列周歲十二月及餘
分内列日分中心為北極東西弧界為北地平天
盤外列朔策内列赤道十二宫三百六十度更内
列二十四節氣中為赤道北恒星斜帶為春分後
半周黃道度下所列亦如之為南地平為赤道南
恒星為秋分後半周黃道度上盤向北視故皆左
旋而月數節氣右旋下盤向南視故皆右旋而月
數節氣左旋下盤連地平為橢形盤當天盤之半
横列節氣線十二道縱列日出入五更攢點線八
道以上盤宫度對日分求交節之日知閏月以遊
表加太陽黃道經度轉天盤與地平交知日出入
時刻以太陽赤道經度對時刻視午正則知中星
以午正之星騐太陽赤道經度知星中之候以日
加時視遊表所指知月之方位以表加節氣與日
出入更線之交知五更時刻
製地平半圓日晷儀以銅為之凡二重地平盤長
四寸三分寬三寸五分中施指南針外畫時刻線
正北當午正正西夘正正東酉正後直立方盤上
加半圓通徑中為中心兩旁各為半徑半徑上穿
孔地平中心線入之視線影以知時刻半圓中心
施遊表表兩端立耳穿中線對太陽騐遊表與通
徑距度以凖太陽高弧
三十二年四月製三辰簡平地平合璧儀以白金
為之如匵形正方徑七寸九分上下啟之凡六重
第一重為三辰公晷外盤列十二時初正二十四
節氣内遊盤列十二時初正三十日及恒星星名
等次第二重為日行時刻度分下列度數上以遊
盤羃之測時旋轉使當其空處第三重為指南針
盤上帶遊表環以地平方向第四重為地平儀外
列九十度中施指南針上帶遊表内畫矩度第五
重為簡平儀地盤外為赤道列十二時初正中心
為北極内橢圓心為天頂圓線為經圈徑線為緯
圈天盤小圓為黃道列十二宫上帶遊表第六重
為象限儀弧線為圓度弧内外方線為矩度以合
諸儀之用各如其法
五十二年二月
命監臣紀利安製地平經緯儀以銅為之其制平置地平
圈徑五尺寬七寸七分周圍鐫四象限度下設四
柱圓座承之東西立柱高一丈一尺上結曲梁中
為立軸下端貫以圈心螺柱上端以梁中圓孔受
之中加象限儀直角在下半徑六尺寬二寸七分
正面列九十度分中聯方圓及弧矢形背結於立
軸以運之直角施遊表長八尺本設横耳末設横
柱以備仰窺
(臣)等謹按地平經緯儀合地平象限二儀而為一
凡測諸曜則旋象限儀以遊表低昂合之令與諸
曜參直其横半徑所指即地平經度遊表所指即
地平緯度測一器而經緯胥得也
五十三年二月製星晷儀以銅為之凡二重有柄
地盤徑四寸二分列十二時初正天盤徑三寸三
分列二十四節氣上帶直表兩端書帝星勾陳以
中心墜線當孔中轉天盤直表兩端當兩星使相
參直視節氣對時分以知時刻下盤外列夜刻内
横為節氣線縱為更線按節氣以定每更時刻
製四遊表半圓儀以銅為之通徑二尺四寸線長
二尺作二千分其半為圓心施立耳能旋又施遊
表二各長一尺二寸作一千二百分表端各有立
耳半周外一百八十度為心角度通徑線兩端各
施遊表表兩端各有立耳面穿線有比例弧以指
分數内圓線二界每界十重列邊角度表中心各
有小半圓通徑七寸五分以取邊角半周一百八
十度其圓心又施小遊表各一長四寸五分取每
度斜線之長作二十分與斜線相交成二十格自
邊角中心取半圓為心角度之半左邊角度畫於
圓線内界右邊角度畫於外界測量法以兩遊表
相距度為所測之角量算法三角俱銳者以通徑
二千分與所知一邊為比例以邊角度施所測之
二角使邊遊表相交成三角形察其交處距角若
干分仍以所知比例如一角鈍者以半徑一千分
為比一心角一邊角施之法如前如兩邊夾一角
者以中兩遊表之度施之各按二邊丈尺察兩遊
表分數以邊遊表之分數比量之承以直柱下岐
三足
製矩度象限儀以銅為之半徑五寸四分象限之
周九十度内畫方矩縱横各九十分兩半徑線末
立耳為定表圓心施遊表二相連其末各有立耳
下帶弧一段作六十分當外周三十度半以比例
分秒圓中亦有立耳旋之與四立耳皆相對遊表
直邊與方矩之分等四表間弧度數為矩度比例
之分外有銅三角稜施墜線以取平直承以直柱
三足能升降
製方矩象限儀以銅為之半徑八寸五分象限之
周九十度圓線十重以斜線相交成十格象限外
畫方矩線斜直相交亦成十格象限内亦畫方矩
線平半矩施立耳為定表圓心施遊表表兩端有
立耳中為指南針盤前施二墜線測量法以遊表
直邊指度數兩表相距度分為所測之角承以銅
軸攢木為三足能升降
乾隆九年二月製三辰公晷儀以銅為之通高二
尺一寸凡二重四圈正立為子午圈列周天度上
應天頂下應地心兩軸為南北極與子午圈十字
交而常定不動者為天常赤道圈列晝夜時刻天
常圈内層為遊旋赤道圈列十二宫以南北極為
樞而東西旋轉者為過極遊圈座心表末與天頂
地心相對後施指南針前施墜線表四足施螺旋
以中腰表耳測赤道經度以對南北極直距中窺
衡測赤道緯度以遊表加遊旋赤道上測時刻
製看朔望入交儀以銅為横尺兩端木座如几形
横一尺八寸縱七寸八分凡三重下為黃道中為
白道各十五度三十分上為時刻表左右直距以
白道距黃道南北緯度為凖正中為黃道位日食
以日體月食以地影加黃道上月體加白道上皆
按度分以其相掩知入交為日月食以相掩之分
知食之淺深以時刻表中心對白道表端施直表
對月行距日度視所指知食之時刻
製六合騐時儀以銅為兩球下球徑六分有竒重
二十四銖上球減十之二貫以鋼鋌長四寸六分
有竒近上三之一為兩軸横梁承之前後亦為横
梁前梁下鍵以銅葉一往一還為一秒七秒為五
里候凡發聲時撥之使動騐秒數以知聲之遠近
製方月晷儀以銅為之徑五寸五分上下二盤下
盤外重列十二時次内初正各四刻次内刻各十
五分上盤外重列三百六十度内二重列三十日
空度起朔為日月同度朔後月距日漸遠至九十
度為上弦倍之為望三倍之為下弦周復為朔為
一月與日一會朔弦望相距各七日半中心施遊
表以遊表中線對上盤日數若干度轉上盤朔上
表末使表對月立環内無影視表末所指以知時
刻
重製圭表置銅圭於石臺長一丈六尺二寸寬二
尺七寸周以水渠南端植銅表高一丈上端施銅
葉中穿圓孔徑二分午正日景自圓孔透圭面成
橢形南界為日體上景北界為日體下景中心為
中景
京師夏至景二尺九寸四分八釐冬至景一丈九尺
九寸四分以次贏縮北端設立圭高三尺五寸冬
至景上立圭二尺七寸四釐
(臣)等謹按迎日推筴肇自上古而土圭測景詳於
成周宋元嘉時何承天立表候晷後代仍之前明
於觀象臺下設晷影堂南北平置銅圭於石臺南
端植銅表上設横梁用影符以取中景
本朝因其制惟銅表舊高八尺今加二尺焉
十一年四月重製壺漏成以銅為播水壺方形承
以木架上曰日天壺面寬一尺九寸底寬一尺三
寸高一尺七寸水欲常滿次曰夜天壺次曰平水
壺形制遞減一寸在平水壺後稍下曰分水壺形
制如平水壺又為受水壺圓形置架前地平上曰
萬水壺徑一尺四寸高三尺一寸壺皆有盖播水
壺前面近下皆為龍口玉滴以次漏於受水壺又
平水壺後面近上穿孔洩於分水壺以均水平漏
受水壺上為銅人抱箭長三尺一寸鐫兩晝夜時
刻上起午正下盡午初壺中安箭舟如銅鼓形水
長舟浮則箭上出水盈箭盡則洩之於池
御製銘曰粤昔重黎分司地天迎日揆景舉分測辰明
時敬授欽若昊乾予承百王省歲祈年齊政協紀命
彼疇人徼宫戒井斟衡酌權範金規木製兹漏蓮玉
注金筩水火燥寒協其高卑别以方圓九十六刻成
一日焉視彼陽晷明晦無愆較自鳴鐘淫巧徒傳攝
提有紀孟陬用平於以考時寢興慎旃於以熙績勤
民禮賢業業兢兢俯察仰觀器與道偕是騐是虔作
銘垂戒貽百曾元
(臣)等謹按宋史天文志沈括議浮漏之制有求壺
廢壺複壺以播水建壺以受水玉權以釃水銅史
以令刻今之日天壺即求壺遺制夜天壺即複壺
遺制平水壺分水壺即廢壺遺制萬水壺即建壺
遺制至於龍口玉滴銅人抱箭亦即玉權銅史遺
制盖其制自宋以來大略相同惟舊法每日十二
時分一百刻今釐為九十六刻此則有異者也
十五年八月製萬夀天常儀以銅為之通高一尺
一寸制與三辰儀同座心穿孔對天頂垂線用與
三辰儀表末同中腰兩表耳一實一虚綰遊旋赤
道實者穿中縫虛者留中線用與三辰儀窺衡同
以遊表加遊旋赤道上視遊表末所指用與三辰
儀表耳同
十九年正月璣衡撫辰儀告成先是九年十月庚
午
上幸觀象臺閱儀器和碩莊親王允禄等言三辰公晷
儀規倣璣衡其用廣大簡易前所未有請製大儀
設臺上以裨測候從之至是疏言宋錢樂作渾天
儀即璿璣玉衡遺法
本朝因之為儀三重其在外者曰六合儀次其内曰
三辰儀其最在内者曰四遊儀臣等前製三辰公
晷規倣其制省為兩重腰帶赤道以其一器而備
日月星之用故名三辰今製大儀仍為三重惟省
黃道地平二環即璣衡遺法若僅名三辰於義未
備伏請
欽賜嘉名疏入
命名璣衡撫辰儀復
允監臣請編著圖說冠於
欽定儀象考成之首其制以銅為之凡三重五圈在外
者曰子午圈正立雙環外徑六尺三寸内徑五尺
六寸六分環面寬三寸二分厚九分中空一寸兩
面皆鐫周天度自南北極起初度至中腰九十度
是謂天經斜倚單環為天常赤道圈外徑六尺一
寸二分内徑五尺六寸四分環面寬二寸四分厚
一寸四分平分其厚為赤道中線兩面皆鐫晝夜
時刻以子正午正當子午雙環中空之半而結於
其中腰是謂天緯其兩極各設圓軸軸本長三寸
寬二寸一分厚一寸實於雙環之間軸長六寸徑
八分當雙環中空之半内向以貫内二重之環其
次内者曰赤極經圈制如子午雙環差小外徑五
尺五寸六分内徑五尺一寸二分環面寬二寸三
分厚八分中空一寸二分兩面皆鐫周天度一面
自兩極起初度至赤道九十度以應天經一面自
赤道起初度至兩極九十度以應赤緯兩極各設
軸孔以受天經之軸於赤極經圈之中腰結遊旋
赤道圈制如天常赤道單環差小外徑五尺五寸
六分内徑五尺一寸二分環面寬二寸二分厚一
寸二分平分其厚為赤道中線兩面各鐫周天度
上面分為十二宫下面自丑宫起初度右旋以丑
宫未宫初度之線當赤道雙環中空之半而結於
其中腰使赤道中線適當經圈之九十度兩圈相
結與天之赤道旋轉相應其最内者曰四遊圈制
亦雙環外徑五尺内徑四尺六寸八分環面寬一
寸六分厚七分中空一寸四分兩面皆鐫周天度
一面自北極起初度至南極一百八十度為去極
度一面自赤道起初度至兩極各九十度為距緯
度南北極各設軸孔以受天經之軸於下半周之
中腰設直表以指經度及時刻兩面對南北極各
設直距寬一寸六分厚七分中空一寸四分直距
之二面對環之兩極作直徑線對環之九十度作
横徑線綰於直距之中心者為窺衡長四尺七寸
二分方一寸二分中空一寸四面各取中線上面
設立表下端右面設指緯度表左右兩面之中心
各開圓孔使直距中腰小軸之末入其中以綰之
則窺衡能南北低昂而隨雙環東西運轉焉
(臣)等謹按璣衡撫辰儀本渾天儀之規制而釐以
今之度數其在外者即古之六合儀而不用地平
圈盖既測定南北正線而後置子午圈則子午圈
即為南北之正線平面之四方皆正又北極出地
度以
京師為凖自北極而上五十度五分即上應天頂自
南極而下五十度五分即下對地心而應天頂之
衝則兩極正立面之四方亦正而地平已在其中
故不用地平圈也其次内者即古之三辰儀而不
用黃道圈盖有天常赤道圈有赤極經圈則測得
日月星之赤道經緯度即黃道經緯可推且黃道
與赤道之相距古遠今近或日久有差而儀器可
無改故不用黃道圈也其最内者即古之四遊儀
大略相同焉隋志述渾天儀謂揆正宿度凖步盈
虚既動静兼狀以效二儀之情又周旋衡管用考
三光之分信有徵矣
二十五年二月製地球儀規木為球圍四尺五寸
兩端中心為南北極貫以鋼軸腰帶赤道斜帶黃
道平分三十六分每分占十度布列地名外正立
為子午圈面刻三百六十度座面為地平圈列地
平度外列十二時九十六刻皆鑄銅為之承以圓
座高二尺四寸七分北極上加時盤以
京師為凖旋之知各處時刻及日出入地平度
(臣)等謹按地球儀之制所以象地體與天體儀相
配亦仍西法惟布列地名舉凡新闢西疆及新向
化蒙古回部靡不咸具騐
皇輿之無外前此所未有也
渾天合七政儀以銅為之徑一尺二寸高一尺三
寸五分凡三重外二環平者為地平圈上列西洋
書十二宫十二月立者為子午圈子午圈上天頂
垂銅葉為地平高弧北小圈為時刻盤次内五環
兩軸為南北極貫二極為二至經圈腰帶赤道斜
帶黃道黃赤道交處為二分相距最遠處為二至
二極軸上小圈為負黃極圈其最内平面圓環為
黃道十二宫中心為日體圓邊為地球對地球立
表以指日行宫度日與地各為盤地盤有月體日
盤有金水二星體日外大盤有火木土三星體皆
以璣璇之月旋以地為心五星旋以日為心座面
旁施指南針以測太陽緯度及出入地平時刻方
位
七政儀以銅為之徑一尺六寸五分高二尺五分
凡二重外重平圈為黃道列周歲十二月周天十
二宫斜圈為赤道十字圈為赤道子午夘酉經圈
内重為七政盤列十二宫與黃道左右相應中心
為日體最近日為水星次金星次月與地次火星
次木星最遠土星木星旁四小星土星旁五小星
土星上圓環平之則星正圓側之則星長圓日體
旁為瓶置燈以取日影對日處映以玻璃盤内皆
有機輪其旁以小盤之軸挈諸輪轉之承以半圓
十字下岐三足座心設指南針十二宫上施遊表
表轉一周為一日視諸體之旋轉以測七政晝夜
隠見之象
地平赤道公晷儀以銅為之徑七寸八分地平盤
分内外外方盤施露管二螺柱四内圓盤列地平
三百六十度施指南針中帶銅弧弧上九十度赤
道環在圓盤北銅弧入之以定各處北極高度環
面施大遊表表近上加立表中有直線環上端小
圓盤内有小遊表及半環環上穿小孔以大遊表
對日景從小孔透立表中線視大遊表下端所指
知時刻小遊表所指知分數
地平經緯赤道公晷儀以銅為之通高一尺地平
盤分内外外盤畫子午線三角植螺柱内盤列地
平三百六十度施指南針縱横置露管盤上正立為赤
道經圈上環中線為天頂斜倚為赤道中施直表列節
氣宫度表中縫加遊表上穿孔使透日光經圈上
平赤道施兩表耳測日影内盤九十度線與外盤
子午線凖以赤道經圈按度對天頂以遊表小孔
對節氣日數視日影所臨知時刻以赤道經圈對
日上下轉之日影從上表耳孔透下表耳之兩點
視赤道距天頂度與九十度相減知太陽距地平
高度視内盤距子午線度知太陽距午正東西偏
度以外盤分數線與度數線對知時刻
八角立表赤道公晷儀以銅為之地平盤長二寸
二分寬一寸八分前施指南針後為赤道盤横軸
上下之盤周畫時刻線正北當午正西南起寅正
東南止戌正盤上施日影表以指北極右帶高弧
表角與弧皆高六十度騐影以知時刻
方赤道地平公晷儀以銅為之地平四寸二分中
施指南針後為赤道盤外方内圓兩面畫時刻線
正北當午正西南起夘初東南止酉初盤底有機
上下之地平右施螺旋表環列度數以表指之赤
道盤中施直表指南北極春分後向北秋分後向
南騐表影以知時刻
遊動地平公晷儀以銅為之圓座徑二寸一分高
一寸八分内遊環三層繫日晷地平盤於三層環
内中施指南針周圍時刻線三層依北極高三十
度四十度五十度北有弧表畫線亦如之自地平
中心出斜線對弧表線以指北極視線影以知時
刻為舟行測騐之器
提環赤道公晷儀以銅為之外環為子午圈徑七
寸二分内環為赤道上環為天頂赤道北九十度
為北極其對為南極中施直表列節氣宫度及距
緯度表中縫施遊表上穿孔以透日光以上環對
子午圈度數以遊表孔對節氣日數手提上環旋
直表使影入赤道内視所臨以知時刻
赤道地平合璧日晷儀以銅為之長一尺三寸寬
八寸六分前為地平盤列二十四節氣圓盤加直
表其上按節氣進退以就日行黃道度外橢圓形
列時刻西起寅初東盡亥初外列周天度中施斜
表表下施垂線以指北極高度承以半圓以輪齒
低昂之兩盤相合定南北視表影以知時刻
定南針指時刻日晷儀以銅為之地平盤長一尺
三寸五分寬一尺一寸一分中為指南針外畫時
刻線七重第一重為二分第七重為二至以次順
逆數之線各分十二時初正兩端立表耳中線對
日兩耳影相對騐指南針所指以知時刻
圓盤日月星晷儀以銅為之圓盤徑四寸一分下
有柄上為日晷兩立耳相距二寸四分各穿孔以
透日光兩旁直線為時刻線之起止中為半圓其
半為北極畫節氣線十九道當北極為二分線間
二線為一中氣往来數之左盡夏至右盡冬至一
線占一旬自北極上横分六十度為北極高度下
分十二時右起丑未初左盡子午正中施遊表以
表末對北極高度及節氣線表末施墜線穿小珠
對太陽所躔宫度使兩耳孔日光正對騐珠影以
知時刻背為月晷星晷外分三百六十六日内分
十二宫中心第一重圓盤徑二寸二分外分十二
時初正午正出直表以指太陽内分三十日自直
表起朔第二重圓盤徑一寸七分周穿圓孔中出
直表表所指之日數圓孔下騐晦朔弦望自第一
重對太陽宫度表起午正數之至第二重指日數
表所指以知時刻第三重施直表出圓盤外表心
及末皆穿圓孔以表心孔窺勾陳大星以表末孔
窺天樞天璇使相參直亦如月晷數法以知時刻
日月晷儀象牙為之凡二重下為日晷地平長二
寸寬一寸四分中施指南針外畫時刻線啟其上
直立之以地平中心線綰小孔内視線影以知時
刻上為月晷赤道盤上列三十日從正北起中心
置時刻遊盤列十二時午正初刻上出表末以指
日數中施遊表表端立環對月表末指時以上重
左銅鈎按下重側面北極高度搘定立環内不見
月光視表末以知時刻
四定表全圓儀以銅為之通徑一尺全周三百六
十度中施指南針圓線十層以斜線相交成十格
分四象限通徑線兩端各施立耳為定表中心設
旋圓盤其通徑線兩端施立耳為遊表表兩端直
邊對立耳中線以指度數以定表遊表相距度分
為所測之角平測立測惟所宜
矩度全圓儀以銅為之通徑六寸全周三百六十
度分半周通徑線兩端各施立耳為定表中心施
遊表表中線兩端加立耳立耳中線與遊表中線
對上施指南針前施墜線表端銳處指度數以兩
表相距度分為所測之角圓内下半周矩度縱横
各六十分為勾股比例之用平測立測惟所宜
小花全圓儀以銅為之通徑二寸施定表遊表指
南針與矩度全圓儀同以中圓花隙銳處對遊表
立耳指度數平測立測惟所宜
雙半圓儀以銅為之平置直尺長一尺内開空槽
束以銅如帶鋌施輪軸使遊動兩半圓通徑皆三
寸一加尺端一綰槽内半周一百八十度内畫半
方矩縱横皆十二分圓心各有立耳又施遊表長
與直尺等表端各有立耳圓心立耳旋之與直尺
對則為定表之用與遊表立耳對則為遊表之用
後施墜線測量法以定表遊表之距度為所測之
角量算法以所知一邊與直尺為比例兩半圓進
退施之按度分以定所測之二角兩遊表相交成
三角形承以直柱三足能升降平測立測惟所宜
雙遊表半圓儀以銅為之通徑四寸八分半周一
百八十度圓心施遊表二其長皆為一百五十分
其端各有立耳開中線與遊表中線對圓心亦有
立耳旋之與遊表中線參直遊表上各帶掐表一
中心與遊表中線對共綰一直表長與二遊表共
度等一端當掐表中心一端隨遊表開闔中施指
南針後施墜線測量法以兩遊表相距度分為所
測之角量算法兩邊夾一角者以所知之邊角按
度分安定成三角形承以直柱三足能升降平測
立測惟所宜
測太陽高度象限儀以銅為之半徑一尺二分象
限之周九十度圓線十重以斜線相交成十格平
半徑兩端各有立耳上立耳中線穿小孔下立耳
中線為空圈内交十字半徑旁施指南針午正日
光從小孔透十字心與表耳參直圓心施墜線於
方銅管内以護風由管末玻璃中視墜線距日光
線知太陽距天頂之度以時刻儀騐凖對太陽測
之知太陽隨時高度易墜線為遊表兩立耳皆如
定表法與所測參直以二表距度為所測之角承
以直柱三足能升降平測立測惟所宜
測高弧象限儀以銅為之半徑一尺七分象限之
周九十度圓線十五層以斜線相交成十五格兩
半徑線末各施立耳為定表中圓柱四面穿直孔
旋之使孔中線與立耳中線相對以受日光圓心
施銅墜線表穿長孔有比例分以指分數座中施
指南針以墜線距定表為太陽距天頂度承以直
柱有輪能升降
測礟象限儀以銅為之用兩象限周皆九十度中
為初度左右各四十五度圓心皆施墜線當初度
以取平座上為横方柱一加柱端一倚柱旁用時
置礟上以柱旁墜線所指合礟末所起之度柱中
空左右各四十五度中施遊表穿小孔對礟末所
起之度於孔内視礟之星斗
地平方位儀木質螺鈿飾徑二寸三分中施指南
針周列十二辰八方列八卦内周施遊盤盤面分
十二宫對立直表其長兩相等先定子午線轉銅
環令表與所測之處參直距正午東西若干度為
地平偏度以分界知其所屬方位
雙千里鏡象限儀以銅為之半徑一尺四寸五分
象限之周九十度圓線十重以斜線相交成十格
平半徑千里鏡為定表平中心千里鏡為遊表下
為半圓縱横設兩輪低昂之測量法以兩表相距
度分為所測之角承以直柱三足平測立測惟所
宜
四遊千里鏡半圓儀以銅為之通徑一尺三寸五
分半周一百八十度外圓線三重内層十二重每
度末斜線與圓線相交成十二格通徑線兩端立
耳為定表其半圓心施遊表表兩端有立耳表端
中線以指外重度分立耳方孔中線以指内重度
分立耳内施墜線表心施指南針圓盤外兩柱承
千里鏡以兩軸左右上下之以遊表定表相距度
為所測之角座三足能升降平測立測惟所宜
攝光千里鏡筩長一尺三分接銅管二寸六分鏡
凡四重管端小孔内施顯微鏡相接處施玻璃鏡
皆凸向外筩中施大銅鏡凹向外以攝影鏡心有
小圓孔近筩端施小銅鏡凹向内周隙通光注之
大鏡而納其影筩外為鋼鋌螺旋貫入進退之以
為視遠之用承以直柱三足高一尺一寸五分
日影表木質立表高八寸上施墜線平表長二尺
七寸中銜銅尺三角施螺柱以指南針盤九十度
對表候影正時自立表下量之視影之長短以定
節氣時刻
時辰表以金為之形圓盤徑一寸五分二釐均分
時刻以針指之内施輪齒盛以金合當盤面處空
之合徑一寸五分二釐通厚八分周飾雜寶金索
三行三就間鏤花文
自鳴鐘以金為之中承以柱下為方匵面設表盤
均十二分上起子午正右旋一日再周以短針指
時長針指刻起丑未初鐘一鳴盡子午正十二鳴
其初正自一鳴至四鳴各四刻匵内藏鋼輪三重
中為大輪四軸上間小輪三聯之以旋時刻針左
為大輪三軸上間小輪二聯之旁大輪一綰擊具
以擊鐘知時右亦如之以擊鐘知刻三重皆施墜
線擊具皆有銅片為作止之限表盤徑二尺一寸
五分羃以玻璃匵木質髤漆繪金花文四隅皆有
柱中為周闌髤以金縱距四尺七寸横五尺七寸
五分通高一丈六尺六寸
皇朝文獻通考卷二百五十八
