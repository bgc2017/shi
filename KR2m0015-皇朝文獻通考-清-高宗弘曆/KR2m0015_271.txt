欽定四庫全書
皇朝文獻通考卷二百七十一
輿地考(三)
盛京
(臣)等謹按古帝王膺籙受圖天人協應必有王氣
特鍾之地締造鴻基而後四海宅心大統茂集故
居岐百堵致美於周詩過沛三侯流徽於漢史創
業艱難發祥有自固非偶然也今之
盛京為古青州之域居東方生物之位實符帝出乎
震之義其水土深厚長白拱其東醫無閭控其西
滄溟襟其前混同江黑龍江絡其後山海環抱為
天下形勢之首蓋自開闢以來天作地藏以待首
出之
聖人我
太祖高皇帝誕膺
天眷撫有東土天命十年以瀋陽形勝之地遂定都焉
太宗文皇帝底定全遼東至使犬使鹿之部㒺不服屬
世祖章皇帝統御寰宇定鼎
京師尊
盛京為留都設文武大員駐守其地
聖祖仁皇帝孝思維則崇奉
山陵
大駕三巡
躬修展謁又以平定羅刹闢地至黑龍江以北大興安嶺
之外
世宗憲皇帝善繼善述添設州縣增易駐防
聖謨洋洋經書盡善我
皇上丕顯丕承義昭繩
武自乾隆八年暨十九年再謁
園寢
賜酺賜復恩澤便蕃賦有
陪京之製舞成
世德之辭
奎藻宸章益光
前烈蓋自承平累葉以來聲教之隆文明之盛逾沙漠而
被東瀛
留都四境幅員萬里民物殷富風俗淳和瞻
陵廟之巍峩仰
宫廷之肅穆龍蟠鳳翥佳氣鬱葱
國家億萬年景祚鴻庥皆基於此矣
盛京明洪武四年置定遼都衛八年改為遼東都指
揮使司以領各衛盡罷所屬州縣改元之遼陽路
地置定遼中左右前後五衛及東寧海州蓋州復
州金州五衛改元之瀋陽路地置瀋陽中左右中
屯四衛及鐵嶺衛改元之開元路地置三萬遼海
二衛改元之廣寧路地置廣寧中左右前後五衛
改元之大寧路地置廣寧中屯左屯右屯前屯後
屯五衛及義州寧遠二衛永樂中復置安樂自在
二州其迤東北混同江左右之境置努爾干都司
領外衛一百八十四外所二十皆因其部族授為
都督都指揮千百戶鎮撫等職俾統其屬以時朝
貢不在封域之内其後各相繼淪廢我
朝發祥長白自
遠祖定三姓之亂居俄漠惠之野鄂多理城在今寧古塔
西南三百餘里
國號滿洲是為滿洲國開基之始逮
肇祖光復舊業始居呼蘭哈達山下之赫圖阿拉地方締
造
興京肇基王迹傳至
興祖
景祖
顯祖積功累仁基緒益大至
太祖高皇帝創業鴻圖奄有哈達輝發烏拉葉赫及寧古
塔諸地天命三年城界藩五年遷薩爾呼六年取
瀋陽遼陽七年建
東京於遼陽十年自
東京遷都瀋陽
太宗文皇帝天聰五年營造
宫闕號為
盛京於是全遼之地悉歸撫定
世祖章皇帝統御六合入關定鼎以
盛京為留都順治元年悉裁諸衛設八旗駐防官兵
以内大臣副都統領之三年改内大臣為按班章
京給鎮守總管官印十年以遼陽為府置遼陽海
城二縣又於寧古塔設按班章京副都統鎮守之
十四年罷遼陽府始於
盛京置奉天府設府尹康熙元年改奉天按班章京
為鎮守遼東等處將軍寧古塔按班章京為鎮守
寧古塔等處將軍三年設廣寧府領廣寧縣錦縣
寧遠州四年改鎮守遼東等處將軍為鎮守奉天
等處將軍又罷廣寧府置錦州府移治錦縣仍隸
奉天府尹是年奉天府又增置承德蓋平開原鐵
嶺四縣改遼陽縣為州十年於吉林烏拉設副都
統十五年移寧古塔將軍駐吉林烏拉留副都統
鎮守寧古塔二十二年於黑龍江設將軍副都統
二十九年移黑龍江將軍駐墨爾根三十年於伯
都訥設副都統三十二年移黑龍江副都統亦駐
墨爾根三十八年黑龍江將軍副都統皆自墨爾
根城移駐齊齊哈爾四十九年於墨爾根設副都
統雍正三年於阿爾楚喀設副都統四年於吉林
烏拉置永吉州寧古塔置泰寧縣伯都訥置長寧
縣俱隸奉天府五年設熊岳錦州二副都統七年
罷泰寧縣又於三姓設副都統八年於黑龍江城
設副都統十年設九關臺門同知駐義州管理邊
外土默特敖漢等部蒙古民人交涉事務十二年
於故復州衛地置復州故金州衛地置寧海縣又
於錦州府增至義州乾隆元年罷長寧縣九年於
阿爾楚喀設副都統十二年罷永吉州十三年裁
九關臺門同知以所管旂務改屬熱河之塔子溝
廳二十七年又於拉林設副都統其全境自遼河
左右則奉天將軍統之其東則吉林將軍統之其
北則黑龍江將軍統之而副都統復分鎮於將軍
所轄之地其餘各城各邊門又有城守尉防守尉
等員分駐焉至編戶之民則隸於州縣而以府統
之共設府二其錦州一府仍屬於奉天府尹東西
距五千一百餘里南北距六千八百三十餘里東
至海四千三百餘里西至山海關接直隸永平府
界八百餘里南至海七百三十餘里北至黑龍江
外大興安嶺接俄羅斯界五千一百餘里東南至
希喀塔山濱海界二千九百餘里西南至海八百
餘里東北至赫哲費雅哈濱海界四千餘里西北
至蒙古土默特奈曼各部界六百九十餘里自
盛京至
京師一千四百七十餘里
興京在
盛京東南二百七十里東西距二百五十五里南北
距二百九十里東至吉林界三十五里西至奉天
府承德縣界一百九十里南至鳳凰城界一百八
十里北至奉天府開原縣界一百十里東南至吉
林界十五里西南至鳳凰城界一百六十餘里東
北至吉林界一百五十里西北至開原縣界一百
三十里自
興京至
京師一千七百四十餘里明初置建州衛後廢
本朝為
四祖及
太祖高皇帝發祥之地天聰七年設城守尉駐此乾隆二
十八年增設理事通判廳凡駐防旗務以城守尉
治之仍統於奉天將軍凡旂民交涉事務以通判
治之仍統於奉天府尹
奉天府東西距一百八十里南北距九百九十餘里
東至撫順城界八十里西至錦州府廣寧縣界一
百里南至海七百三十餘里北至開原縣發庫邊
門接内扎薩克蒙古界二百六十餘里東南至鳳凰
城界一百八十餘里西南至錦州府廣寧縣界三
百里東北至威遠堡邊門接伯都訥界二百三十
餘里西北至廣寧縣界一百里明洪武中置遼東
都指揮使司治遼陽以領諸衛此為瀋陽中衛又
兼為定遼中左右前後及東寧海州蓋州復州金
州鐵嶺三萬遼海十三衛並安樂自在二州地
本朝天命十年
太祖高皇帝自遼陽遷都於此天聰五年尊為
盛京順治元年以為留都設按班章京鎮守十四年
設奉天府置府尹康熙元年以後改按班章京為
將軍又增置各州縣以奉天府尹領州二縣六其
錦州府各州縣亦兼轄焉自奉天將軍以下又分
設副都統協領佐領等員凡滿洲蒙古漢軍八旗
事務則統之於奉天將軍凡民人事務則統之於
奉天府尹
承德縣(附郭明洪武中置瀋陽中衛屬遼東都指揮使司本朝建為盛京順治十四年)
(置奉天府康熙三年置承德縣為府治)
遼陽州(在府南一百二十里明洪武四年置定遼都衛八年改遼東都指揮使司置定遼左)
(右前後四衛東寧衛及中左右前後等千戶所並為都司治後又徙置自在州於城内本朝天命)
(七年築遼東京城於遼陽城東五里九年遷都之十年由陽遷都瀋陽順治初設東京遼陽城)
(守尉駐此十年置遼陽府領遼陽海城二縣十四年罷府為遼陽縣康熙四年升為遼陽州凡駐防)
(旗務以城守尉治之統於奉天將軍凡民人事務以知州治之統於奉天府尹)
開原縣(在府東北二百里明洪武中置都萬衛後又徙置遼海衛於此並屬遼東指揮使)
(司永樂中於城内置安樂自在二州後徙自在州於遼陽城内本朝康熙二十一年設開原城守)
(尉駐此康熙三年置開原縣凡駐防旗務以城守尉治之統於奉天將軍凡民人事務以知縣治之)
(統於奉天府尹)
鐵嶺縣(在府北一百三十里明洪武二十一年於鐵嶺城置衛二十六年徒置鐵嶺衛於此)
(領中左右三千戶所屬遼東都指揮使司禦本朝康熙三年置鐵嶺縣二十九年設鐵嶺防駐此)
(凡駐防旗務以防禦治之屬於開原城守尉仍統於奉天將軍凡民人事務以知縣治之統於奉天)
(府尹)
海城縣(在府南二百四十里明洪武中置海州衛屬遼東都指揮使司本朝順治十年改)
(置海城縣遼陽府十四年改屬奉天府)
蓋平縣(在府南三百六十里明洪武中置盖州衛屬遼東都指揮使司本朝天聰七年設)
(盖州防禦駐此康熙三年置盖平縣凡駐防旗務以防禦治之隸於熊岳副都統仍統於奉天將軍)
(凡民人事務以知縣治之統於奉天府尹)
復州(在府南五百四十里明洪武中置復州衛屬遼東都指揮使司本朝康熙二十六年設)
(復州城守尉駐此雍正五年設復州通判轄復金二州之地十二年改為州凡駐防旗務以城守尉)
(治之隸於熊岳副都統仍統於奉天將軍凡民人事務以知州治之統於奉天府尹)
寧海縣(在府南七百二十里明洪武中置金州衛領中左千戶所屬遼東都指揮使司本)
(朝康熙二十年設金州城守尉駐此雍正五年兼屬復州通判所轄十二年置寧海縣凡駐防旗務)
(以城守尉治之隸於熊岳副都統仍統於奉天將軍凡民人事務以知縣治之統於奉天府尹)
錦州府在
盛京西南四百九十里東西距五百三十里南北距
一百八十里東至奉天府遼陽州界二百四十里
西至山海關接直隸永平府界二百九十里南至
海四十里北至九關臺清河等邊門接内扎薩克
蒙古界一百四十里東南至奉天府海城縣界三
百五十里西南至山海關界三百里東北至奉天
府開原縣界三百八十里西北至明水堂邊門一
百六十里自府治至
京師一千里明洪武初置廣寧中屯左屯右屯前屯
後屯五衛與廣寧衛及廣寧中左右三衛寧遠義
州二衛並屬遼東都指揮使司
本朝康熙三年改置廣寧府治廣寧縣四年罷廣寧
府改置錦州府移治錦縣領州二縣二雍正五年
設錦州副都統駐此又分設城守尉佐領等員凡
駐防旗務屬於錦州副都統仍統於奉天將軍凡
民人事務屬於錦州知府仍統於奉天府尹
錦縣(附郭明洪武二十四年置廣寧中屯左屯二衛其城東南境又置右屯衛並屬遼東都)
(指揮使司廣本朝康熙元年改置錦縣屬奉天府三年改屬寧府四年置錦州府以縣為府治)
寧遠州(在府西南一百十里明初為廣寧前屯中屯二衛地宣德三年分二衛地置寧遠衛)
(屬遼東都指揮使司府本朝康熙二年改置寧遠州三年屬廣寧四年改屬錦州府)
廣寧縣(在府東一百六十里明洪武二十三年置廣寧衛二十五年封建遼王改廣寧中護)
(衛明年復改廣寧衛又置中左右三衛並屬遼東都指揮使司本朝順治四年設廣寧協領駐此)
(康熙三年置廣寧府並置廣寧縣為府治四年罷府以縣屬錦州府凡駐防旗務以協領治之統於)
(奉天將軍凡民人事務以知縣治之屬於錦州知府)
義州(在府北九十里明洪武中置義州衛屬遼東都指揮使司本朝初以其地賜察哈爾康)
(熙十四年察哈爾叛討平之遷其部衆於宣化大同邊外十五年與義州設巡檢司屬廣寧縣十九)
(年設義州城守衛駐此六十一年移錦州府通判臨治雍正十年改屬九關臺邊門同知管轄十二)
(年升為義州屬錦州府凡駐防旗務以城守尉治之隸於錦州副都統仍統於奉天將軍凡民人事)
(務以知州治之屬於錦州知府)
(臣)等謹按
盛京為留守重地凡形勝扼要所在並設八旗駐防
自將軍而下有副都統城守尉防守尉等官各有
分治之地今奉天錦州二府全境皆奉天將軍統
轄地也其各駐防之與州縣同城者已兼載入二
府之内其有專城駐守地不屬於州縣者謹編次
於左
鳳凰城(在奉天府東南四百二十餘里明初為鳳凰城堡設兵戌守後廢本朝天聰八年)
(註官兵於通遠堡崇德三年移駐於此設城守尉及佐領防禦驍騎校等員管理駐防旂務雍正年)
(間定旗民交涉事務分屬熊岳通判管理)
牛莊城(在奉天府海城縣西四十里明為海州衛地置牛莊驛於此本朝天命六年設防)
(禦駐此管理駐防旗務)
(臣)等謹按以上屬奉天將軍統轄其
興京城駐防已載奉天府之前
東京遼陽城及開原城駐防已見奉天府廣寧城駐
防已見錦州府不複載
熊岳城(在奉天府盖平縣城南六十里明為盖州衛地本朝初設城守尉及佐領防禦驍)
(騎校等員駐此雍正五年移置副都統鎮守後又增設理事通判廳凡駐防旂務以城守尉治之隸)
(於副都統仍統於奉天將軍凡旗民交涉事務以通判治之統於奉天府尹)
秀巖城(在盖平縣東二百五十里明為盖州衛地本朝康熙二十六年設城守尉及佐領)
(防禦驍騎校等員駐此雍正年間定旂民交涉事務分屬熊岳通判管理)
旅順城(在奉天府寧海縣南一百二十里明為金州衛地置中左千戶所後廢本朝康熙)
(二十年設水師營協領及佐領防禦驍騎校等員駐此管理駐防旗務)
(臣)等謹按以上屬熊岳副都統分轄其復州城金
州城盖州城駐防已見奉天府又有義州城駐防
别屬錦州副都統分轄已見錦州府不複載
撫順城(在置興京西北一百九十里明為瀋陽衛地撫順千戶所後廢本朝康熙二十)
(九年設防禦駐此管駐防旗務屬興京城守尉仍統於奉天將軍)
巨流河城(在錦州府廣寧縣東北二百三十里理本朝康熙二十九年設佐領於此管)
(駐防旗務屬廣寧協領仍統於奉天將軍)
白旗城(在廣寧縣東一百六十里駐本朝康熙二十九年設佐領於此管理防旗務屬廣)
(寧協領仍統於奉天將軍)
小黑山城(在廣寧縣東六十里理本朝康熙二十九年設佐領於此管駐防旗務屬廣)
(寧協領仍統於奉天將軍)
閭陽驛城(在廣寧縣西南五十里理本朝康熙二十九年設佐領於此管駐防旗務屬)
(廣寧協領仍統於奉天將軍)
小凌河城(在錦縣東南二十里理本朝康熙二十九年設佐領於此管駐防旗務屬錦)
(州副都統仍統於奉天將軍)
(中)後所城(在寧遠州西南八十里駐本朝康熙十四年設佐領於此管理防旗務屬錦)
(州副都統仍統於奉天將軍)
中前所城(在寧遠州西南一百六十五里理本朝康熙二十九年設佐領於此管駐防)
(旗務屬錦州副都統仍統於奉天將軍又寧遠州亦設佐領駐防與州同治不複載)
法庫邊門(在奉天府開原縣西北一百里防本朝康熙元年設防禦駐此管理駐旗務)
(屬奉天將軍)
威遠堡邊門(在開原縣東北三十里務本朝初設防禦駐此管理駐防旗屬六邊門)
(總管仍統於奉天將軍)
英額邊門(在開原縣東南二百十里屬本朝初設防禦駐此管理駐防旂務六邊門總)
(管仍統於奉天將軍)
興京邊門(在此興京東南三十里六本朝初設防禦駐管理駐防旂務屬邊門總管仍統)
(於奉天將軍)
鹻厰邊門(在禦興京南一百四十里屬本朝初設防駐此管理駐防旂務六邊門總)
(管仍統於奉天將軍)
愛呼邊門(在鳳凰城北一百二十里屬本朝初設防禦駐此管理駐防旗務六邊門總)
(管仍統於奉天將軍)
鳳凰城邊門(在鳳凰城西南十里增本朝初屬鳳凰城守尉雍正元年設防禦駐此)
(屬六邊門總管仍統於奉天將軍)
松嶺邊門(在錦縣西北二十里駐本朝康熙十七年設防禦駐此管理防旗務屬錦州)
(副都統仍統於奉天將軍)
新臺邊門(在寧遠州西北七十里旗本朝順治十一年設防禦管理駐防務舊在州西)
(北四十里康熙三十六年移駐於此屬錦州副都統仍統於奉天將軍)
梨樹溝邊門(在寧遠州西北一百里防本朝雍熙十八年設防禦管理駐旗務舊在)
(州西北七十里之碾盤溝邊門三十六年移駐於此屬錦州副都統仍統於奉天將軍)
白石觜邊門(在寧遠州西一百二十里防本朝康熙十八年設防禦管理駐旗務舊)
(在高臺堡二十五年移於州西北一百里之寬邦邊門三十六年又移駐於此屬錦州副都統仍統)
(於奉天將軍)
明水塘邊門(在寧遠州西北一百六十里理本朝康熙十八年設防禦駐此管駐防)
(旗務屬錦州副都統仍統於奉天將軍)
彰武臺邊門(在廣寧縣北一百七十里管本朝康熙二十六年設防禦駐此理駐防)
(旗務屬廣寧協領仍統於奉天將軍)
白土厰邊門(在錦州府義州東北一百三十里理本朝康熙十五年設防禦駐此管)
(駐防旗務屬義州城守尉仍統於奉天將軍)
清河邊門(在義州東北五十五里駐本朝康熙十五年設防禦駐此管理防旗務屬義)
(州城守尉仍統於奉天將軍)
九關臺邊門(在義州西北三十里理本朝康熙十五年設防禦駐此管駐防旗務屬)
(義州城守尉仍統於奉天將軍)
(臣)等謹按禹貢海岱惟青州孔傅以為東北據海
西南距岱正義惟青州之境非止海畔故曰據也
舜時又置營州鄭康成謂舜以青州越海分置營
州是堯時遼東本屬青也杜佑作通典遵用舊說
謂青州從岱山東歷密州東北經海曲萊州越海
分遼東樂浪三韓之地西抵遼水馬氏通考亦因
之以今與地言之從大遼水為界遼水東之奉天
府為古青州境遼水西之錦州府為古冀州境
吉林將軍駐吉林烏拉城在
盛京東北八百二十餘里東西距四千餘里南北距
一千九百餘里東至海三千五百餘里西至威遠
堡邊門接奉天將軍地界五百九十五里南至長
白山外接朝鮮界一千三百餘里北至松花江接
黑龍江將軍地及内扎薩克蒙古界六百餘里東
南至希喀塔山濱海界二千三百餘西南至英額
邊門接奉天將軍地界七百餘里東北至赫哲費
雅哈濱海界三千餘里西北至赫爾蘇邊門接内
扎薩克蒙古界四百五十餘里自本城至
京師二千三百里明初置毛憐兀者等外衛共八十
有四置努兒干都司領之後俱廢
本朝初自長白山迤東濱海諸部地近
興京最先歸附我
太祖高皇帝
太宗文皇帝恩威並用順者以德服逆者以兵臨於是鴨
綠江混同江左右全境以次撫定至
世祖章皇帝定鼎
京師之後於順治十年設按班章京及副都統鎮守
寧古塔康熙元年改按班章京為將軍十二年始
建吉林烏拉城十五年將軍自寧古塔城移鎮於
此雍正五年於吉林城之西境增設永吉州隸奉
天府尹乾隆十二年罷州改設理事同知廳亦駐
吉林城屬將軍管轄自將軍以下分設副都統協
領佐領防領驍騎校等官管理滿洲蒙古漢軍錫
伯巴爾虎等旂戶並屬將軍統轄凡副都統分駐
之地五協領佐領分駐之地四防禦分駐之地四
亦統於吉林將軍
寧古塔城(在吉林烏拉城東南六百三十五里其舊城在今城西北五十里本朝順治)
(十年設按班章京及副都統駐此康熙元年改為鎮守寧古塔等處將軍康熙五年始於呼爾哈河)
(北岸移建今城五十年以將軍移駐吉林烏拉城留副都統鎮守於此雍正五年於境内增設泰寧)
(縣隸奉天府尹七年罷縣以舊縣城屬吉林理事同知廳管轄乾隆二十一年俱改屬寧古塔副都)
(統自副都統以下為協領佐領防禦驍騎校等員管理各旂戶)
(臣)等謹按自寧古塔東七百餘里外沿松花江大
烏拉江直至入海處兩岸為赫哲費雅哈部所居
其俗不知耕種以捕漁為生其來往行獵並皆以
犬即所謂使犬部也俗亦謂之魚皮部考陶宗儀
輟耕錄稱征東行省每歲委官至努兒干須用站
車每車以四狗挽之悉諳人性元志稱其俗有狗
車木馬輕捷之便狗車形如船以數十狗曳之往
來逓運又舊志稱乞列迷有四種捕魚為食著直
筒衣暑用魚皮寒用狗皮不識五穀六畜自
太祖高皇帝天命元年即招服使犬路嗣後全部内附以
其土産貂皮等物就寧古塔副都統處輸納歲以
為例其有赴
京師上貢者以兵護送之其散處最遠不能以時到
寧古塔者若烏拉江口居住之庫頁等五百餘戶
則每歲遣章京等員赴寧古塔境外三千餘里之
普禄鄉等地方令其以六月會集若烏蘇里江居
住之掐喀爾班吉爾漢等戶則間歲遣章京等員
赴寧古塔東南境外三千餘里之尼曼河地方令
其以五月會集各交納貂皮給與賞賫自寧古塔
水程至其所居盡處四千五百餘里各設姓長鄉
長分戶管轄蓋與編戶無異云
伯都訥城(在吉林烏拉城西北四百八十里副本朝康熙三十二年以舊城改建設都)
(統鎮守雍正五年於境内增設長寧縣隸奉天府尹乾隆元年罷縣改州同十二年裁州同以舊縣)
(地屬吉林理事同知廳管轄二十六年俱改屬伯都訥副都統自副都統以下為協領佐領防禦驍騎)
(校等員管理各旗戶)
三姓城(在吉林烏拉城東北一千九十里防本朝康熙五十四年建三姓城始置駐兵以)
(協領等官領之雍正十年增設副都統鎮守自副都統以下為協領佐領防禦驍騎校等員管理各)
(旗戶)
阿爾楚喀城(在吉林烏拉城東北六百里領本朝雍正四年始置駐防兵以協兼副)
(都統銜領之七年改建阿爾楚喀城乾隆九年增設副都統鎮守自副都統以下為協領佐領防禦)
(驍騎校等員管理各旗戶)
拉林(在吉林烏拉城東北三百六十里本阿爾楚喀副都統所轄地乾隆二十一年以移駐旗)
(戶日衆增設副都統一員分為左右兩翼嗣後以移駐之戶陸續編為二十四屯二十七年以拉林)
(副都統與阿爾楚喀副都統分設二處自副都統以下為協領佐領防禦驍騎校等員管理各旗戶)
琿春(在寧古塔城東南六百餘里其南與朝鮮接界自琿春河左右皆庫雅拉人等所居亦名)
(庫爾哈康熙五十三年設協領及佐領防禦驍騎校等員管理各戶屬隸於寧古塔副都統仍統於)
(奉天將軍)
打牲烏拉城(在吉林烏拉城北七十里於本朝初編設佐領康熙四十二年舊城東)
(改建新城雍正五年設總管駐此自總管以下為協領佐領防禦驍騎校管員管理各戶屬)
伊通河(在吉林烏拉城西北九十里等本朝雍正六年設佐領及防禦驍騎校員於此管)
(理各旗戶)
額木赫索囉(在吉林烏拉城東南三百四十五里本朝乾隆三年設佐領及防禦驍)
(騎校等員於此管理各旗戶)
巴延鄂佛囉邊門(在吉林烏拉城北二百十里軍本朝設防禦駐此屬吉林將)
伊通邊門(在吉林烏拉城西北一百九十里本朝設防禦駐此屬吉林將軍)
赫爾蘇邊門(在吉林烏拉城西北四百六十里本朝設防禦駐此屬吉林將軍)
布爾圖庫蘇巴爾罕邊門(在吉林烏拉城西北五百六十八里本朝設)
(防禦駐此屬吉林將軍)
黑龍江將軍駐齊齊哈爾城在
盛京東北一千八百餘里東西距三千一百餘里南
北距三千八百餘里東至畢占河接吉林將軍地
界二千三百餘里西至喀爾喀河接喀爾喀車臣
汗部界八百餘里南至松花江接吉林將軍地界
五百餘里北至外興安嶺接俄羅斯界三千三百
餘里東南至葉里伯赫河接吉林將軍地界二千
三百餘里西南至雅爾河接内扎薩克科爾沁扎
賚特各蒙古界一百二十餘里東北至外興安嶺
接吉林將軍所轄之哈達烏拉河界三千六百餘
里西北至額爾古訥河接俄羅斯界二千餘里自
本城至
京師三千三百餘里明永樂初有黑龍江地面凡五
十八並入朝貢羈縻於努兒干都司後俱廢
本朝
太祖高皇帝天命年間黑龍江人次第歸附有索倫達呼
爾二部居東北境之額爾古訥河及精竒尼江之
旁與俄羅斯接壤並服屬於
太宗文皇帝繼因俄羅斯之衆曰羅刹竊據雅克薩之地
築城居之侵擾索倫達呼爾崇德四年移其部衆
駐諾尼江後羅刹復來侵擾康熙二十二年始設
將軍副都統鎮守初駐黑龍江城東北十里之愛
呼城於二十五年發兵進剿羅刹克其城俄羅斯
遣使謝罪二十八年遣大臣於格爾必齊河旁立
石為界自尼布楚地以東皆歸版圖於是索倫達
呼爾諸部仍居舊地二十九年以後移黑龍江將
軍及副都統駐墨爾根城三十年始建齊齊哈爾
城取諾尼江北之齊齊哈爾莊為名三十八年將
軍始自墨爾根城移鎮於此自將軍以下分設副
都統協領佐領防禦驍騎校等員管理滿洲漢軍
巴爾虎索倫達呼爾等旗戶並屬將軍統轄凡副
都統分駐之地二城守尉分駐之地一總管分駐
之地二亦統於黑龍江將軍
墨爾根城(在齊齊哈爾城北少東四百二十五里嫩江南岸本朝康熙二十五年建城)
(二十九年移黑龍江將軍駐此三十二年並移黑龍江副都統駐此三十八年始移駐齊齊哈爾城)
(四十九年復於此設副都統鎮守自副都統以下為協領佐領防禦驍騎校等員管理滿洲漢軍索)
(倫達呼爾等旗戶)
黑龍江城(在齊齊哈爾城東北八百五里黑龍江西岸本朝康熙二十三年建城初設)
(城守尉駐此雍正八年改設副都統鎮守自副都統以下為協領佐領防禦驍騎校等員管理滿洲)
(漢軍索倫達呼爾等旗戶)
呼蘭河(在齊齊哈爾城東南八百十七里校本朝雍正十年設副總管及佐領驍騎等員)
(乾隆初年增設城守尉初駐齊齊哈爾城北二百七十餘里之博爾多地方後移駐於此管理各旗)
(戶)
呼倫貝爾(在齊齊哈爾城西少北七百六十里年本朝雍正十年設統領駐此乾隆八)
(改為總管兼副都統銜又有巴爾虎索倫二部正副總管佐領驍騎校及投誠分隸之厄魯特部總)
(管佐領護軍校驍騎校等員管理各戶屬)
打牲總管地方(在齊齊哈爾城北三百四十里各本朝自康熙雍正年間先後設)
(總管初駐齊齊哈爾西北一百六十里之布特哈地方後移駐於此自滿洲掌關防正副總管之外)
(又有索倫達呼爾正副總管佐領驍騎校及使馬鄂倫春使鹿鄂倫春佐領驍騎校等員管理打牲)
(戶屬)
(臣)等謹按索倫達呼爾為東北最遠之部散處山
林以捕貂為業亦稱土中人自
國初天命天聰年間即相率内附其後列於軍伍多
以材勇自效至於鄂倫春一名竒勒爾其所居益
為遼遠使馬鄂倫春在諸部之外使鹿鄂倫春又
在使馬之外距齊齊哈爾城復千有餘里考舊志
謂可木地野人以樺皮為屋行則䭾載止則張架
以養馬射獵為生又稱乞列迷去努兒干三千餘
里一種曰北山野人乘鹿出入蓋其僻在窮荒習
俗殊異自古以為化外之邦今且審戶比丁編為
佐領儼與八旗世僕相等焉又豈特以豊貂之産
歲時獻納為嫓美於禹貢之島夷皮服哉
又按黑龍江四徼分設喀路其防如邊門然自齊
齊哈爾邊境歴墨爾根城黑龍江城及呼倫貝爾
凡設卡路六十四曰特木德克曰温圖琿曰多鼐
曰塔爾哈曰古魯曰烏拉諾爾曰茂興曰四家子
曰阿拉克沁曰邦塔拉曰拉哈鄂佛羅曰温德亨
曰蘇克沁蘇蘇曰諾穆歡巴顔和洛曰甘河之善
郭克達曰伊拉喀曰喀末尼喀曰博爾多曰拉哈
曰寧年曰塔哈爾曰綏楞額山曰喀末尼峰曰黑
龍江口凡二所曰烏魯素木丹曰精竒尼江曰科
洛爾曰喀爾塔爾錫曰庫穆爾曰額頁爾曰牛曼
河曰遜河口曰訥穆勒河源曰庫爾都里河曰特
力墨爾津河曰特爾格河曰沖古和洛曰墨理格
爾口哈吉口曰伊勒該圖和洛曰西拉鄂蘇蘇和
洛曰薩爾濟圖山曰開蘭鴻温曰蘭鴻温都哩額
勒蘇曰烏蘭剛噶曰布拉克圖泉曰摩垓圖泉曰
托洛海圖泉曰哈卜齊垓圖曰阿拉爾圖曰濟喇
曰布克爾曰和羅海圖曰哈沙圖曰音沁曰阿嚕
布拉克曰墨敦哈沙圖曰扎穆呼都克曰布裕爾
布嚨得爾蘇曰烏爾遜河烏蘭剛噶曰克布都克
曰西林呼都克曰諾穆罕布都哩曰呼拉得烏木
克布拉克各設官兵守之重扃保障金湯萬禩矣
皇朝文獻通考卷二百七十一
