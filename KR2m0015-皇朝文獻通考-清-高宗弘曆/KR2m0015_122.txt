欽定四庫全書
皇朝文獻通考卷一百二十二
羣廟考(四)
特祀
天聰九年三月甲戍
太宗文皇帝
親臨楞額禮墓及詹墓奠酒時
駕巡盛京北山道經固山額真一等按班章京楞額禮墓
下馬至墓前以金杯酌酒奠而哭之復至詹墓前
奠酒詹本北方蒙古伊蘇忒部落貝勒來歸時
太宗知其賢寵眷有加至是追念之亦奠以酒
崇德元年六月甲申
上命以牛祭和碩穎親王薩哈廉先是己夘
太宗文皇帝御翔鳳樓偶寢夢東行至一殿與禮親王代
善穎親王薩哈廉坐
太宗默念穎親王已故何在此遂避還
盛京道遇儀仗左右列有人自後至請曰穎親王乞
上賜牛一
駕行不數武碩託又自後至奏曰穎親王令臣求
賜牛
太宗曰已與之矣及覺以問内院大臣希福剛林詹霸瑚
球衆奏曰此悼念之切所致耳
太宗曰不然當别有故也于是希福等檢會典親王薨初
祭賜牛一穎親王初祭未嘗用牛遂以奏至是
特命禮部備牛致祭
順治六年十月甲午
勅賜碑于和碩禮親王代善墓
世祖章皇帝御製碑文
爾和碩禮親王代善乃
太祖武皇帝次子于崇德元年晉封和碩禮親王不幸薨
逝當
太祖武皇帝征哈達輝發烏拉葉赫諸國時爰整即旅四
出比克有明又為國家著勞用是特諭該部式展追痛
之思勒石塋前以示顯揚之典
七年三月己巳
勅建碑于輔政叔德豫親王多鐸墓
世祖章皇帝御製碑文
爾輔政叔德豫親王多鐸乃
太祖武皇帝少子天聰二年戊辰
太宗文皇帝征蒙古多羅特國盡有其地賜王額爾克楚
虎爾號天聰五年辛未
太宗皇帝攻取明大凌河城王擊敗錦州敵兵為
太宗皇帝前驅破敵天聰八年甲戍征明大同府王攻克
保安州捉生於明錦州時王又擊敗錦州松山二城敵
兵崇德元年丙子封和碩豫親王順治元年甲申四月
王同叔父攝政王於山海關破流賊李自成兵二十萬
取明中原十月命王為定國大將軍統大軍擊敗流賊
李自成馬步兵進克潼關及陜西西安府又平河南擊
敗各處兵攻克揚州遂平江寧生擒明福王朱由松以
平江浙屢建大功進封和碩德豫親王順治三年丙戍
蘇尼特吉斯思反命王為揚威大將軍統率大軍追及
騰吉斯於衮噶魯台地方擊敗之獲其妻子生畜喀爾
喀土謝圖汗碩雷汗率衆迎戰於查濟布喇克地方復
敗之多所斬殺自平定中原以來厥功甚茂順治四年
丁亥封為輔政叔德豫親王參贊機務順治六年己丑
三月十八日不幸薨逝兹命該部勒石墓前用彰追䘏
至意
八年八月戊辰
勅賜碑於和碩肅親王豪格墓
世祖章皇帝御製碑文
爾和碩肅親王豪格乃
太祖武皇帝之孫
太宗文皇帝長子當征蒙古札魯特東魁察哈爾鄂爾多
斯諸國時所在克敵收服其國迨屢征明國所在擊敗
敵兵攻克城池甚多封爾為和碩肅親王平定朝鮮時
率左翼兵屢敗敵衆下其城同睿王於山海關破流賊
二十萬衆克定中原順治三年又統大軍剿除四川逆
寇平定郡縣師還之後值睿王專政啟釁遽加以罪名
輒行拘繋抑勤致死朕知爾無罪不勝悼念仍追封爾
為和碩肅親王用建塜碑傳之後世
九年正月壬寅
命立碑於三等阿思罕尼哈番安達禮三等阿達哈哈番
敦達禮墓
(臣)等謹按我
太宗文皇帝上賓安達禮敦達禮朴誠自矢俱以身殉至
是
世祖章皇帝褒其忠特加追䘏
十年十月戊子遣官
諭祭明殉難大學士范景文等十五人並
予以諡仍于各原籍
賜地春秋供祭先是元年八月辛巳順天學政御史曹溶
啟睿親王請旌故明殉節諸臣范景文以下二十
八人王令俟天下平定再議迨九年十一月乙酉
世祖章皇帝諭禮部明末寇䧟都城君死社稷當時文武
諸臣中豈無一二殉君死難者幽忠難冺大節可風爾
部會同各部院詳訪實跡具奏勿遺勿濫於是刑科給
事中趙進美疏言明末死節諸臣蒙
諭察訪異代忠魂莫不仰沾
聖澤伏查順治元二年間亦有未達天心徒抱片節硜硜
之志百折靡悔者雖抗順之辜無辭斧鉞而授命
之義不忝昔賢仰祈
勅部核實表彰以作忠義得
旨所司議奏是年六月辛亥禮部奏明末殉難忠臣大學
士范景文戸部尚書倪元璐左都御史李邦華副
都御史施邦耀太常寺少卿吳麟徵左庶子周鳳
翔檢討汪偉都給事中吳甘來御史王章陳良謨
左中允劉理順馬世竒主事成德金鉉駙馬都尉
鞏永固等應加旌䘏得
旨范景文等給諡賜祭依議行仍於各原籍賜地春秋致
祭至是諡范景文曰文忠倪元璐曰文貞李邦華曰忠
肅施邦耀曰恭愍吳麟徵曰貞肅周鳳翔曰文介
汪偉曰文毅吳甘來曰莊介王章曰節愍陳良謨
曰恭潔劉理順曰文烈馬世竒曰文肅成德曰介
愍金鉉曰忠潔鞏永固曰忠烈遣禮部侍郎高珩
致祭
十二年九月壬辰遣官
諭祭明殉難侍郎孟兆祥等八人(其七人姓氏未詳)
十三年閏五月庚子遣官
諭祭明殉難太僕寺丞申嘉允予諡端愍
十四年二月庚寅
勅賜碑于和碩武肅親王豪格墓
世祖章皇帝御製碑文
國家紀功崇德首重懿親苟能宣力王室著有&KR0564;勞高
爵寵禄以光耀於生前豐碑美諡以流傳於殁後典至
鉅也和碩肅親王豪格係
太宗文皇帝長子朕親兄也智略超羣英雄盖世其征蒙
古札魯特東揆察哈爾鄂爾多斯等國及征明數次平
定朝鮮入山海關破流賊兵二十萬諸功前碑載之詳
矣順治三年統率大軍往征四川賊寇至陜西立解漢
中府之圍所屬州縣盡為平定攻克三寨山張閣老崖
等處山寨三座各寨俱就招撫擊敗水陸馬步兵二十
二次追殺八次又招撫偽總兵副將參游以下官百十
二員士卒翕然歸命陜中逋寇掃蕩無餘又復入川攻
克内江縣擊敗張獻忠一百三十六營斬賊首獻忠及
其偽巡撫總兵等官二千三百有竒俘獲無算廣宣德
意招徠文武官二百三十五員馬步兵六千九百九十
有餘四川大定建此竒功宜膺上賞睿王攝政掩其開
疆拓土之功横加迫脅幽囚之慘忠憤激烈以致薨逝
朕念手足之誼不勝悽愴親政之後即令樹立貞珉以
紀厥功而加䘏予諡之典闕焉未舉今特重叙前績表
王之德業闢土斥境折衝禦侮宜諡曰武追封為和碩
武肅親王加以厚賚嗚呼朕追思痛悼弗能自已是用
旌爾殊勲揚爾忠義昭朕篤親酬庸之意勒之金石用
傳不朽
七月癸丑
勅賜碑于和碩鄭親王濟爾哈朗墓
世祖章皇帝御製碑文
朕惟國家膺圖受籙天降英傑以佐鴻業勲庸既著於
生前榮名宜彰於殁後故報功昭德勒碑墓道禮也况
屬在懿親功高德茂褒崇之典尤當隆重者乎叔和碩
鄭親王濟爾哈朗乃
太祖弟莊親王之子忠貞天挺端亮性生秉志精誠夙懷
英毅當我
太祖武皇帝肇造丕基之時暨我
太宗文皇帝底定鴻業之日王以本支之親膺心膂之任
躬擐甲胄奮冒矢石始征蒙古札魯特獲把克貝勒多
爾機鄂齊爾桑征高麗攻拔城池收服其國及征明都
城攻取大安口入邊之後敗五路援兵招服馬蘭峪諸
堡又追蹤叛賊愛塔所在敗其兵而誅之駐守永平又
下建昌遷安樂亭諸縣及兼攝司寇秉心忠良行已端
誠仰體
皇考好生之心以致刑清法平而治兵輔政亦皆克殫靖
共因封為和碩鄭親王迨
皇考升遐宗室兄弟懷亂各有異謀惟王矢志翼戴永堅
一心以定大計此功高社稷較戰陣之績為尤重矣既
而統大兵攻拔明中後所前屯衛中前所諸城後進征
湖廣道出山東聞賊據曹縣偏師剿滅之及至楚境恢
復寳慶等四府八州四十四縣又遣兵收復貴州五府
七縣擊敗賊兵六十四陣誅偽王一偽總督一偽總兵
十四文武偽官四十一收降偽總兵一偽官六十九遂
定湖南至若佐輔朝政益著勞績睿王忌王忠誠罷輔
政叔王改為和碩親王及朕親政復封叔和碩鄭親王
王克贊廟謨沃心前席其所裨益朕躬振飭紀綱者匡
勷實多方期益殫嘉猷以翊太平遽爾嬰疾遂致屬纊
嗚呼若王者忠冠當時功昭後世可謂始終一德生死
不渝者矣朕每切哀思用深痛悼念勲名既載於盟府
而風烈宜表於隧阡爰述懋功顯揚忠義勒諸貞珉俾
奕世垂之不朽云
十八年四月壬午
聖祖仁皇帝賜一等阿達哈哈番侍衛傅達理祭葬予諡
忠烈
(臣)等謹按我
世祖章皇帝上賓侍衛傅達理感報
恩遇即以身殉至是
特加優䘏
康熙十年九月辛未遣官祭
盛京諸王暨功臣墓時以寰宇一統
躬詣
太祖
太宗山陵行告成禮遣官各致祭
十四年十月丙寅
上躬詣
孝陵遣官奠和碩襄昭親王墓太子太保都統三等精竒
尼哈番佟圖賴墓
十八年四月辛巳遣官奠輔政大臣一等公索尼
墓是日
駕出德勝門觀禾路經其墓遣内大臣覺羅武默納以酒
奠之
十九年正月壬子遣官奠昭勲公圖賴墓是日
駕幸鞏華城道經西山之麓遣武默納至其墓奠之
二十一年正月
勅賜碑於廣西巡撫諡文毅馬雄鎮墓
聖祖仁皇帝御製碑文
朕惟臣子之誼大節為重然居平無事之時人人侈談
忠義一旦臨事而為國捐軀確乎不奪者盖寡則所稱
成仁取義之士國家得之宜如何褒崇焉爾馬雄鎮洊
歷禁近簡授節旄恪共之譽有聞綏輯之功斯著豈意
叛藩逆命怙惡弄兵急變起蕭墻之中孤城介桂領之
外聲阻援絶形絀勢危爾則以死自持抗詞罵賊遂觸
兇怒横致幽囚然猶志切輸忠力圖滅寇間關遣子萬
里來歸慷慨上書一心罔貳丹誠既通於王室闔門咸
殉於巖疆節挺冰霜歷四年而益厲操堅金石經百折
而不撓可云烈矣嗚呼惟見危乃知授命之不易疾風
勁草繄爾一身實荷綱常之鉅朝廷養士數十年有臣
如此庶無負焉朕用既憫且嘉特考彛憲賜諡文毅躋
以崇階爰勒貞珉昭示來世几屬臣僚聞風興起咸思
自勵爾之為功世道豈淺歟
二月戊寅以雲南底定海㝢蕩平
躬詣
盛京祭告
陵寢遣官往伯夷叔齊廟行禮是日
駐蹕灤州王家店遣領侍衛内大臣舅舅佟國維大學士
明珠往祭
諭曰伯夷叔齊古之聖人清風可仰爾等前往可焚香展
敬
三月乙卯遣官祭功臣墓領侍衛内大臣舅舅佟國維
祭功臣穎親王薩哈廉墓内大臣都統巴泰祭克勤
郡王岳託墓内大臣伯費揚古祭武勲王揚古利墓
内大臣索額圖祭直義公費英東墓内大臣坤巴
圖魯侍衛祭弘毅公額亦都墓内大臣覺羅烏默
納祭忠義公圖爾格墓
丙辰遣官祭諸臣墓尚書郭四海祭多羅靖定貝
勒飛揚武多羅安平貝勒杜度鎮國公馬占墓侍
郎覺羅沙賴祭碩翁科羅巴圖魯圖魯什墓侍郎
額星格祭輔國公塔拜鎮國將軍聶克塞墓侍郎
郭丕祭都統納穆泰都統楞額禮墓侍郎黨務禮
祭大學士達海巴克什大學士雅泰都統達爾哈
額駙墓副都御史塞克德祭鎮國將軍湯伍泰墓
侍郎温代祭内大臣伊爾登尚書薩穆什喀墓侍
郎阿喇尼祭領侍衛内大臣精竒尼哈番多爾濟
内大臣諾爾布占圖謝土墓侍郎明愛祭二等伯
明阿都統覺羅拖博輝墓學士庫勒納祭原列五
大臣内碩翁科羅巴圖魯尚書伊孫墓詹事牛鈕
祭額駙李永芳都統博爾金侍衛墓通政使席蘭
泰祭鎮國將軍慕爾察内大臣宗室額克泰墓大
理寺卿恕舒祭
盛京按班章京葉克書尚書冀孫墓少詹拉巴祭内
大臣公常鼐一等精竒尼哈番巴竒蘭墓太僕寺
卿色楞祭精竒尼哈番侍衛席爾巴墓鴻臚寺卿
安太祭三等阿思罕尼哈番安達禮三等阿達哈
哈番敦達禮墓太常寺卿席爾達祭尚書車爾格
墓光禄寺卿鄂哈祭
盛京將軍阿穆爾圖墓少卿護穆布祭内大臣覺羅
色勒墓司業葛思泰祭尚書馬福塔墓
己未遣官祭功臣覺羅祖墓内大臣覺羅塔達祭
武功郡王禮敦巴圖魯墓内大臣公福善祭恪恭
貝勒塔察篇古墓又内大臣覺羅塔達祭
陵寢附近地方覺羅祖墓
四月壬午
勅賜碑于浙閩總督諡忠貞范承謨墓
聖祖仁皇帝御製碑文
朕惟朝廷簡畀重臣授以封疆之任平時則竭誠殫力
以靖厥職猝逢事變則有凛乎不可犯確然不可奪之
節舍生取義流光天壤古所謂不二心之臣如此而已
爾范承謨名臣之子奮跡甲科入侍禁林出典節鉞咸
有聲績著於當官洎閩疆莅鎮之年值狂豎盜兵之日
寇起門庭禍生肘腋智未及施勇不暇展而爾志恥倖
生義無苟免奮身罵賊誓不共天遂致闔室幽囚三年
拘繫阻敓其衣食迫脅以甲兵兇𦦨彌張貞操愈勁卒
蹈白刃以作完人慷慨從容兼有其美兹者底定疆陲
申明命討罪人斯得臣節益昭倍深軫悼之情特厚飾
終之禮寵以隆秩諡曰忠貞嗚呼褒忠顯善帝王治世
之大權恩命疊頒朕曷有私於爾以培正氣以植人倫
庶使選愞之士覩盛典而知興慕義之夫聞休風而加
勸勒諸貞石其永有譽於無窮哉
五月丁亥遣官奠巴圖魯親王達爾漢墓貝勒卓
爾圖墓
己亥遣官奠平南親王尚可喜墓
十一月辛亥遣官奠和碩純靖親王墓時
躬謁
孝陵回鑾是日
駐蹕邦均南
二十二年五月
勅賜碑於太子太傅都統三等公議政大臣吏部尚書中
和殿大學士佐領贈少保仍兼太子太保諡文襄
圖海墓
聖祖仁皇帝御製碑文
朕撫御方夏勤求治理惟兹丞弼之臣協心毗贊綏靖
邦家實依賴焉爾圖海秉資忠慤砥行端勤密勿周旋
歷有年所敬以事上誠以持躬淵塞沉幾克膺大任自
為都統時嘗平荆楚西山之亂還入綸扉贊襄匪懈迺
逆賊吳三桂憑藉寵靈煽動南服一時羣不逞之徒囂
然附和察哈爾孤負國恩造釁搆孽爾以將軍副信郡
王祗承廟算出關征討膚功立奏東服底平繼以涇原
騷動西土震驚命爾為大將軍以乘勝之師迴戈西向
賊方肆其狂獗思與滇逆併力惟爾以重臣建牙遂得
横截秦隴扼亢擣虛逆勢窮蹙始帖耳垂尾復來效命
邇年以來爾鎮撫三秦威略大著能使羣賊胆寒則凡
天戈所指建耆定之成功者惟爾勞勩為多爵以上公
俾之振旅方將復煩以機務與之講持盈保泰之理共
享隆平至治詎圖勤瘁之餘溘然殞逝腹心失倚深用
䀌傷雖恩䘏有加錫之嘉諡而朕軫悼元老之心則未
有已也爰命伐石樹之墓道使後有溯&KR0564;舊之烈者得
以考焉
二十三年十一月己夘
駕幸曲阜遣官祭
元聖周公廟先日戊寅
諭大學士明珠周公大聖人制禮作樂垂示萬世今廟在
曲阜應行致祭此係重大典禮其遣恭親王常寧及禮
部尚書介山偕往以示朕尊崇先聖之至意
二十四年二月庚子
詔修
周公廟立碑給祀田授後裔為五經博士
御製碑文
御書勒石文曰
世運代嬗隔越千載則必有神聖挺生其間以承大統
以作名世惟公體上聖之質紹祖考之德孝友篤仁左
右寧王厥勲爛矣及乎負扆能以勤勞寅恭惇大忠信
之道翼贊其君太和洽而頌聲作焉夫功莫大於致治
綏邦業莫隆於制禮作樂公身兼數器開物成務其龐
鴻炳爍之烈既已載於詩書志諸史冊至於繫爻辭定
官禮撰爾雅出言為經又何博奥難窮也昔孟子論列
古帝王至於公曰兼三王施四事而韓愈亦歷數堯舜
禹湯文武以至公盖道統之傳如此豈僅以治理之彰
彰者歟遙想風徽官公遺嗣俾昭世澤於無窮既命有
司新公廟貌希慕之餘勒石頌德而繫之以詩詩曰䆳
古民朴混混茫茫列聖經綸肇軒迄商叙厥倫紀賁以
采章公監二代揆時立制有因有除禮明樂備體國經
野成理萬彙集武之勲詔文以孝代成諴民並孔五教
為子為臣是則是傚宗邦綿歷忠厚所貽貞珉載鐫作
頌致思鳬繹同峙億禩為期
二十九年十月
勅賜碑於一等公内大臣都統國舅諡忠勇佟國綱墓
聖祖仁皇帝御製碑文
朕惟自昔&KR0564;舊之臣乃心王室平居恪勤職事左右宣
勞一旦奉揚威命忠不辭難勇不避險鴻名駿烈焜燿
無窮史册所書良足嘉歎爾佟國綱賦性貞純秉心淵
塞親居元舅而敬以持身位列上公而謙能服物入則
虔共宿衛出則筦領禁軍偉量夙重於巖廊令聞允孚
於寮采迺者小醜搆爭近逼邊圉三軍聲討簡佐元戎
爾乃慷慨厲兵赳桓敵愾屬賦鋒之既挫將棄壘以潛
奔爾猶擐甲直前提戈獨進銳志彌堅金石壯氣逾薄
虹霓誓掃陸梁永清朔漠豈期上將遽殞師中夫爾以
肺腑之親心膂之寄秩崇望峻勞久勲高假令偕衆旋
軍亦可從容奏凱而義存憤激甘蹈艱危人盡如斯寇
奚足殄易曰君子以致命遂志傳曰殺敵為果致果為
毅惟忠生勇爾實兼之循行易名斯無愧矣嗚呼典禮
加隆榮哀悉備英風震於邊徼勁節炳若丹青九原有
知應無遺憾惟朕睠思懿戚篤念老成身後追褒久而
益痛特命所司勒文墓石昭朕無已之懷亦俾後人知
所激勸焉
三十七年八月甲子
上恭奉
慈輿詣
盛京謁
陵
駐蹕嘉門蘇賽包地方遙奠發庫山是日
諭領侍衛内大臣索額圖等曰
皇太后父母所葬在發庫山相去二百里應於道路附近
處擇潔淨之地俟
皇太后遙為祭奠
十月甲寅
命奠武功郡王禮敦巴圖魯墓恪恭貝勒塔察墓
己未
聖祖仁皇帝臨奠武勲王揚古利直義公費英東弘毅公
額亦都墓前一日戊午
諭大臣等開國佐運&KR0564;臣揚古利費英東額亦都效力甚
可嘉尚此三人墓朕祭
昭陵日親臨奠酒其餘諸臣效力亦屬可嘉康熙二十一
年曾經祭奠者照前舉行穎親王薩哈廉克勤郡王岳
託等墓各遣大臣致祭尋揚古利費英東額亦都之子
孫公福善等奏
皇上欲親奠臣等祖墓臣等不勝惶懼祈
勅停止
聖祖仁皇帝諭之曰
太祖
太宗開國定鼎爾祖輔佐勲勞即爾等亦不能詳悉朕時
閱
實錄知爾等之祖於開創時功績懋著深屬可嘉朕既親
來謁
陵必當臨爾祖墓奠酒爾等毋庸再奏是日
駕臨三勲臣墓設牀偏西北向
上坐牀上置奠池各奠酒三巵隨從王大臣侍衛等及&KR0564;
臣子孫皆於墳院内叩頭
勅賜碑於開國佐運勲臣武勲王揚古利直義公費英東
弘毅公額亦都墓
聖祖仁皇帝御製碑文
朕惟我國家創建丕基開無疆之景運既篤生神聖英
武之君以剪除亂逆啟闢疆宇勘定諸邦一統之烈肇
於東土其時則有一德一心之佐殫忠戮力經營四方
以翊鴻猷而成大業盖天實挺生異才鍾山嶽之靈挾
風霆之氣貞誠不二毅勇無倫名高百戰之勲位超五
等之爵垂聲竹帛配食
廟廷以與國家共承休祉子孫世延其澤是豈偶然者哉
當我
列祖之龍興也一時人材蔚起猛士如雲戰將如雨以藝
勇稱以功名顯者不可勝數而功冠諸臣為一代元勲
則有開國佐運忠勇王揚古利直義公費英東弘毅公
額亦都為傑出焉朕嘗恭覽
列聖實錄考三臣行事折衝行間則戰必勝攻必克平居
則矢忠直贊謀畫豐功偉績至今焜燿簡編未嘗不緬
想英風興懷往績昔人創造艱難枕戈擐甲櫛風沐雨
之勞恒留連往復不能去於懷也歲在戊寅朕循行舊
京展祀
陵寢追維
祖宗功德隆盛並及當時佐命之臣邱壠所在皆遣官致
祭而於三臣之墓特親至奠醊以示優崇仍復專官祭
享蓋功在社稷以死勤事古人爰有明禋之典朕篤念
&KR0564;庸用申異數并為文勒諸貞石以昭示於無極焉
四十年四月
勅賜碑於武英殿大學士兼吏部尚書佐領加二級諡文
清阿蘭泰墓
聖祖仁皇帝御製碑文
朕惟國家之務全賴平章簡我良臣得之匪易其有克
副股肱之寄積抒夙夜之勤律已彌見小心佐政能持
大體方切倚毗而不假年飾終之禮有加哀往之情恒
篤用泐貞石永世有辭爾武英殿大學士兼吏部尚書
佐領加二級諡文清阿蘭泰有容之德大受之材自歷
百司御史以至為冡卿罔不慎乃在位朕甚嘉之用俾
爾弼余一人以襄大政爾能和衷以協力推誠以布公
遵國家蕩平直正之途養人心清淨寧一之福十年之
久聞𤯝無間豈惟朕心所素知抑亦羣情所悦服至於
潔廉之操尤著美於朝端蕭然故居朕嘗書額示寵且
性本謙冲義惟止足每一求退朕輒黯然欲斷來章温
言批答間有微疾賜問頻仍豈期近者卧病一旬遂爾
不起輟朝深痛未解朕懷賵馬賻金䘏爾身後臨喪祖
奠如朕親行加祭易名悉從優異嗚呼緬生平不事聲
名之迹惟密勿常多贊助之勞朕無溢辭務傳其實尚
俾知我弼臣之遺徽茂烈足以光於邦家風於有位千
秋不冺眎此豐碑
四十一年二月己巳
命奠大學士梁清標墓時
駕幸五臺是日
駐蹕真定府
諭大學士馬齊侍郎法良此城十餘里外有大學士梁清
標墓朕巡行所及已故大臣墓俱遣大臣致祭爾等其
往奠之
四十二年二月丁亥
命奠大學士宋德宜墓時
駕巡視南河是日
駐蹕蘇州府城内遣侍衛善射都察院左都御史温達翰
林院掌院學士揆叙至其墓奠酒
十一月戊申
上西巡遣官奠大學士衛周祚墓
戊午
命奠提督張勇墓總兵官梁化鳳墓
四十四年二月壬午
命奠刑部右侍郎諡文恪勵杜訥墓時
駕南巡
御舟泊靜海縣
御書諡故刑部右侍郎勵杜訥文恪二字遣乾清門一等
侍衛副都統馬武等
錫於其家並令至其墓奠酒
四十六年十月壬午
上巡幸塞外遣官奠喀喇沁多羅杜楞郡王扎什墓
四十九年十一月壬子
上謁
孝陵遣官奠和碩裕憲親王墓和碩純靖親王墓
聖祖仁皇帝御製和碩裕憲親王碑文
國家景運龐洪本支百世用惇秩叙懋建屏藩矧兹同
氣之最親加以懿行之茂著恩無間於終始禮務盡夫
榮哀紀述生平倍增愾嘆惟王為
皇考世祖章皇帝之長子朕之親兄也冑既屬尊齒復居
長而秉性寬和持身謙牧虚受之量雖疎賤不遺矜慎
之衷雖細微必飭而其大者則在因心展孝曲盡
慈寧色養之誠視國如家克敦夙夜奉公之義入而預聞
大政出而翊贊戎機佐致昇平共享清宴豈期偶恙遽
遘厥凶當王之初疾也嘗遣醫審藥躬視再三王自謂
漸瘳諄辭遜謝及朕時巡塞上哀訃忽聞遂觸冒炎蒸
倍道遄返輟朝臨奠制誄抒懷歷喪禮之告竣常涕泗
之横集顧瞻華屋杳隔春暉歲月不淹頓成陳跡能不
悲夫迄今追惟往事溯自齠齡或同侍寢門或偕遊禁
苑或𠫭稽圖史或陪扈鑾輿朕日篤家人昆弟之歡而
王則益修臣職惟謹四十餘年曾無失德天懷樂善何
日忘之經曰高而不危所以長守貴也滿而不溢所以
長守富也王服習斯訓美備厥躬按法旌行予諡曰憲
洵無忝矣兹王之寢園在黃華山麓川迴巖抱既固且
完朕親加相度迺襄大事嗣子保泰命紹舊封式纘王
緒於戲惟王克忠克孝允樹為臣為子之型王之休德
朕褒揚之王之後嗣朕佑芘之爰据實摛文勒之貞石
用垂令聞於不朽俾後之覽者知所景仰焉
康熙六十一年十一月壬寅
世宗憲皇帝追封已故大學士三等公圖海為一等公致
祭修墓
甲辰
命修佟國維墓
雍正元年三月戊子
命追封
皇后之父内大臣步軍統領費揚古為一等公致祭修墓
五年五月庚申
命祭河道總督靳輔時奉
諭朕覽治河方略見原任河道總督靳輔昔年修理河工
勞績茂著欲加恩澤以奬勲庸該部查奏靳輔於康熙
四十六年已蒙
聖祖仁皇帝
特恩加贈宫保給與世職今著追加工部尚書銜致祭一
次以示朕篤念前勞之至意
五月庚辰
命造怡賢親王塋時於淶水縣境内
賜地一區即著管
太平峪工之員經理丙戌
上以王雖有遺言塋兆悉遵會典然寢園僅循常制則褒
德顯功之禮實為缺略
特諭大學士九卿悉心詳酌定議具奏六月辛酉大學士
等議奏怡親王塋制宜建享堂七間享堂外中門
三間内圍墻一百丈中門内焚帛亭祭噐亭中門
外神厨五間神庫三間東西廂及宰牲房各三間
碑亭一外大門三間圍墻二百九十丈大門外奉
祀房二十間石橋二石坊一擎天柱二神道碑一
得
旨怡親王有遺言殯殮用常服一切金玉珠寳之屬不可
用王妃及諸子遵遺言只以常服殮即平日所束之帶
未曾用朕親臨其喪亦祗以血淚巾帕及所佩香囊附
棺中示含玉之意誌永訣之哀盖王天性節儉一生服
食愛惜物力不多費絲粟故拳拳身後如此且識見高
明深凛古人寳玉送死之戒是以附身附官皆不忍違
其素志至於園寢之制則關係國家典禮德懋懋官功
懋懋賞乃古人之通義恐非朕所得私亦非王所可讓
者今大學士九卿等詳定悉與典禮符合甚愜朕懷著
依議行
世宗憲皇帝御製和碩怡賢親王碑文
朕惟國家啟昌隆之運則誕降名臣祖宗鍾福慶之貽
則篤生賢胄粤若師師虞代稷契為帝室之英濟濟周
朝旦奭是姬宗之彦莫不紀諸謨典誦以聲詩前績可
稽遺編具在如朕弟怡賢親王則于古有光者也王秉
乾坤之清淑萃川嶽之精華爰自幼年早徵至行禁廷
奉
誨循禮度以持躬内殿承
歡篤孝思於繞膝實超出於同氣久默識於中懷是以纘
紹之初慎選親賢之寄特加恩命晉授王封正在亮隂
俾膺總理當良奸之雜處以鎮靜服羣情遇綱紀之待
釐以精明襄萬務成勞既著眷倚逾殷綜中外之訏謨
司兵農之大計而王恪勤匪懈兢勵彌深體朕心為已
心視國事如家事詳核度支之積竇府藏充盈請蠲吳
越之浮粮閭閻康阜興田工於畿内秔稻連疇籌水利
於江南河渠順軌至若邊形指掌瞭大勢于川原武略
在胸贊成謀于帷幄壯戎容于雁磧組練鮮明裕軍實
於龍沙驊騮騰躍蒼黔恬樂罔聞徵發之煩朝省安閒
莫見運籌之迹是其潛思默算備極精誠故能應變投
機不形聲色者矣扶持正直公道於以昭彰薦達猷為
人材由兹奮起度維謙挹同事務協于和衷量本寬洪
曹官胥歸于涵茹領周廬之環衛訓練維勤定宫府之
規模施為悉當凡關於民生吏治知無不言曾經其熟
計深圖言皆有效祗慎而不宣於衆退謙而恐居其名
皆中禁之密陳豈外廷之能曉心跡則青天白日衾影
無慚節操則瑩玉清冰垢塵不染研幾窮理得聖經賢
傳之精微輔世寧民具帝佐王臣之藴負道光竹帛恢
平章調爕之勲瑞叶星雲樹喜起明良之範朕實賴王
治安寰㝢王實為朕翌贊昇平既歷八年猶如一日斯
乃
上天降佑
列祖垂庥賚良弼於本支作盛時之梁棟於
皇考為孝子於朕躬為純臣自昔罕倫在今幸覯惠兹之
性宜其克享遐年豈弟之思足以迓承繁祉人情胥願
天數難齊詎盡瘁以忘軀遂抱疴之纏體禱神祇而靡
應商醫藥而弗瘳王忠愛之忱始終一致沉綿之候遷
避而弗敢上聞危篤之期溘逝而慮傷永訣朕將臨視
王已飄升望幻影於雲中靈竒示象蜕色身於塵界慧
覺超凡生有由來理當可信王幽明感德遠近歸仁錫
命每申則日晴紫陌俎筵方徹則風靄青阡虔叩繐帷
動舉朝之痛憶競隨素紼溢長路之悲號嘗賜標題略
傳梗概忠敬而兼之誠直勤慎而益以廉明禮重易名
約一言而該美善義隆加諡冠八字以示寵褒朕親奠
郊坰頻紆車駕時陳牲醴每遣臣僚敦儉素之風塋兆
本由於自擇議推崇之典經費優給於官兵吉兆既安
豐碑宜勒於戲念股肱之誼重雕刻金鏞惓手足之情
深鋪揚玉牒功高德茂享亘古之鴻聲生榮死哀並生
人之全福將使斯文炳煥偕星耀以流輝貞石嵯峨與
峯巒而並峙云爾
八年十二月
命祭大將軍岳鍾琪祖墓於蘭州是月乙未朔
諭大將軍岳鍾琪忠誠體國懋著功勤實由先世積德累
仁是以誕生賢良為國家之柱石查岳鍾琪晉封公爵
以後未遇覃恩尚未領受誥命應加特典以表&KR0564;勞著
照岳鍾琪公爵給伊曾祖祖父三代及本身封誥聞伊
之祖墓在蘭州地方伊明春前赴軍營取道祖營之側
着賜諭祭一壇令撫臣致祭以示朕眷禮大臣推恩先
世之至意
十一年十月辛亥
命安徽巡撫徐本祭大學士張英於本籍先是九月辛夘
諭朕已降旨諭祭賢良祠大學士張英於本籍大學士張
廷玉著給假數月於十月十三日起身回家舉行典禮
張若靄着隨去其族中子弟若有在京閒散職銜可以
暫假者准其隨回襄事江蘇學政張廷璐亦着給假回
本縣其學政印務照例交與督臣代管竢事竣仍回本
任
乾隆元年十月戊寅
皇上詣水東村奠怡賢親王墓先是乙丑奉
諭旨朕躬送
梓宫回時詣怡賢親王墓次奠酒
八年九月丙午
上詣
盛京恭謁
祖陵禮成親奠克勤郡王墓武勲王揚古利墓
戊申
上親奠直義公費英東弘毅公額亦都墓
十三年二月己夘
上東巡躬謁
元聖周公廟先是丁丑
諭朕莅止闕里奠
先師祀
少昊夙誠申矣惟是周公元聖祠咫尺不一瞻拜於心
歉然其致祭已照例遣親藩從事今朕欲至祠瓣香
瞻拜所司具儀以聞且朕所重者道也豈所論於位
乎
三月己丑
上躬謁
帝舜有虞氏廟前一日戊子
諭朕詣闕里釋奠禮畢因以祀
少皥謁
元聖素懷良慰今至歷下聞
有虞氏之廟近在城中緬想重華之盛實惟元德之區
景仰匪遙儀型甚邇其令所司潔祠宇以竢拜瞻
十四年正月
命山東巡撫造周公廟及四氏先賢祠祭器是月壬子
諭國家崇禮
先聖先賢秩祀惟謹闕里
文廟祭器
皇考世宗憲皇帝時製造頒發宫墻美富穆然見隆古典
型乃者各
壇
廟升馨薦享亦既悉用古制矣惟兹
元聖周公廟及四氏先賢祠朕於東巡之次特命修
葺今輪奐翼如而器具未備非所以重明禋將誠恪
也該撫凖泰其飭有司遵定式敬謹成造俾奠獻几
楹執事有恪肅鉅典焉
十五年八月丁亥
聖駕時巡中州遣官祭前代聖賢忠烈祠墓凡祠墓在
御道所經三十里内者皆遣官致祭前代名臣以配享
帝王廟者為斷先賢以從祀
聖廟者為斷
本朝勲臣以入祀賢良祠者為斷時祭
周文王廟伊尹墓周公廟宋璟墓許遠墓吕蒙正祠范
仲淹墓司馬光祠王曾墓韓琦墓岳飛廟子貢祠
韓愈墓程顥祠程頤祠邵雍祠朱子祠許衡墓又
奉
命特祭殷比干墓漢關帝墓晉嵇紹祠唐顔真卿墓
本朝魏裔介墓
十六年正月
聖駕南巡壬戍遣官山東祭
元聖周公廟
二月壬申遣官祭河臣靳輔齊蘇勒嵇曾筠祠
辛巳遣官祭丹徒縣宋宗澤祠
本朝張玉書祠陽湖縣周吳季札祠
本朝趙申喬祠
丁亥遣官祭長洲縣周言子游祠宋韓世忠祠
本朝湯斌祠張伯行祠陳鵬年祠吳縣周泰伯祠宋
范仲淹祠
庚寅遣官祭嘉興府唐陸贄祠錢唐縣唐錢鏐祠
宋岳飛墓明于謙墓
本朝徐潮墓
三月己亥遣官祭山隂縣明王守仁祠
乙夘遣官祭上元縣晉卞壺廟宋曹彬廟明徐達
墓常遇春墓方孝孺等一百一十八人祠江寧縣
本朝于成龍祠傅臘塔祠
四月壬申
上駐蹕王老口大營詣
禹王廟拈香
(臣)等謹按是年遣祭名臣先賢凖十五年中州例
二十一年三月
聖駕東巡庚午
躬詣
元聖周公廟拈香先是二月乙丑
諭朕躬詣闕里祭告
先師禮成後即親詣
少昊金天氏之陵及
周公元聖祠瓣香瞻拜用申誠悃
二十二年
聖駕重舉
南巡正月乙巳遣官河間縣祭漢毛萇墓
辛亥遣官山東祭
元聖周公廟
壬戍遣官祭河臣靳輔齊蘇勒嵇曾筠祠
二月丁夘遣官祭丹徒縣宋宗澤祠
本朝張玉書祠陽湖縣周吳季札祠
本朝趙申喬祠潘思榘祠
己夘遣官祭長洲縣周言子游祠宋韓世忠祠
本朝湯斌祠張伯行祠陳鵬年祠吳縣周泰伯祠宋
范仲淹祠
乙酉遣官祭嘉興府唐陸贄祠錢塘縣唐錢鏐祠
宋岳飛墓明于謙墓
本朝徐潮墓
三月乙未以故大學士徐本入浙江賢良祠遣官
致祭先是二月庚寅
諭昨至浙江省城禮部未奏請遣祭故大學士徐本詢
其故則以未入賢良祠例不致祭為對徐本歷事
兩朝宣力多年勤勞懋著即如前者過常州時已故之
巡撫潘思榘禮部尚猶奏請徐本視潘思榘為何如
耶朕巡幸所經郡縣名臣舊輔皆即致祭乃國家念
舊酬功之典該部自當慎重辦理何得膠柱鼓瑟乃
爾徐本着入本省賢良祠並着該部奏請遣官致祭
(臣)等謹按十六年二十二年
皇上南巡至浙江
駐蹕西湖皆
駕臨唐臣錢鏐表忠觀
戊申遣官祭上元縣晉卞壺廟宋曹彬廟明徐達
墓常遇春墓李文忠墓方孝孺等一百一十八人
祠江寧縣
本朝于成龍祠傅臘塔祠
二十七年春
聖駕三舉
南巡遣官祭唐臣許遠張巡祠及
本朝大學士陳元龍陳世倌蔣溥等墓奠酒時禮部
奏准先儒名臣非
嶽鎮海瀆
先聖先師可比前於
聖駕南巡已於兩次邀
恩致祭此次無庸讀文致祭屆期繕扈從大臣名籖恭
候
欽點拈香奠酒其遣祭之處與二十二年同又奏准唐
臣許遠張巡合祠遣官致祭又奉
諭大學士陳元龍陳世倌蔣溥等墓俱遣官奠酒
三十年春
聖駕四舉
南巡遣官往大學士史貽直墓奠酒其遣祭之先儒名
臣與二十七年同時奉
諭朕清蹕時巡所有經過地方大臣祠墓在三十里以
内者例俱遣官致祭原任大學士史貽直之墓雖遠
在漂陽念其宣力年久亦着加恩一體遣祭以示優
䘏
三十六年
聖駕東巡
躬謁
元聖周公廟遣官至
禹王廟仲子祠任子祠拈香周尹吉甫墓奠酒
三十八年二月壬戍
命修葺睿親王園陵是日奉
諭旨睿親王多爾衮當
世祖章皇帝冲齡踐祚時攝政有年威福自專不能恪盡
臣節身没之後因其屬人首告經諸王大臣定罪除
封成案具在苐念我朝定鼎之初睿親王實先統衆
入關肅清京輦檄定中原前勞未可盡冺今其後嗣
廢絶而塋域之在東直門外者歲久益就榛蕪亦堪
憫惻著交内務府派員前往視其墻屋傾頽酌加繕
葺仍為量植松楸並准其近支王公等以時祭掃用
昭朕篤念成&KR0564;瑕瑜不掩之至意
三十九年二月庚戌
上謁
東陵禮成後
詣故大學士公傅恒塋酹酒
四十一年二月壬戍
上謁
泰陵遣官至故大學士公傅恒塋致祭時奉
諭旨朕躬謁
陵寢俱出派王大臣祭奠沿途王等園寢嗣後原任大學
士公傅恒亦著入於祭奠之内一體出派
三月丁酉
上以金川全境蕩平恭奉
皇太后安輿告功
闕里
詣
元聖廟行禮
四月壬寅
上駐蹕王老口大營詣
禹王廟拈香
四十三年八月癸未
上恭謁
盛京
祖陵禮畢
臨克勤郡王墓酹酒
甲申
上詣額駙揚古利墓公費英東墓公額亦都墓各酹酒
四十五年春
聖駕五舉
南巡遣官祭已故尚書錢陳羣墓其遣祭之先儒名臣
與三十年同時奉
諭旨朕鑾輅時巡凡大學士祠墓在三十里内者例俱
遣官致祭已故尚書錢陳羣向在内廷行走人品學
問俱優著加恩派達椿前往致祭以示眷念舊臣之
意
四月己巳
上駐蹕王老口大營詣
禹王廟拈香
四十八年九月丙午
上詣
盛京恭謁
祖陵禮畢
臨克勤郡王墓酹酒
丁未
上臨公費英東公額亦都墓各酹酒
四十九年春
聖駕六舉
南巡遣官致祭之先儒名臣祠墓與四十五年同
皇帝東巡遣官釋奠
元聖周公儀先期
行在太常寺奏遣正獻官分獻官各一人預具祝文
(翰林院隨時撰擬)香帛授遣官齎往前期姬氏子孫率祀
生潔掃廟宇内外守土官戒辦牲牢器物備執事
人司祝司香司帛司爵通贊引贊均以本族祀生
及弟子員充先一日遣官至境乃齋其夕守土官
公服眡割牲如儀越日昧爽率祀生入廟供具陳
周公位前羊一豕一登一鉶二簠簋各二籩豆各八
鑪一鐙二
魯公配位前陳設同設案一於中少西供祝文司
祝一人立於其南設案一於東陳禮神制帛二(色白)
香盤二尊二爵六冪勺具司香司帛司爵各二人
立於案後設洗於階下之東通贊一人立於門左
引贊四人竢於廟大門内均服其服質明遣官朝
服詣廟引贊二人引正獻官入二人引分獻官隨
入詣東階下盥手升東階至階中正獻官在前分
獻官在後均北面通贊贊就位引贊分引遣官就
拜位通贊贊迎
神司香二人各奉香盤進至正位配位前立引贊引
正獻官入自闑東詣
周公位前引分獻官隨入詣
魯公位前贊跪遣官跪贊上香遣官上炷香三上
瓣香興贊復位遣官均復位立贊跪叩興遣官均
行二跪六叩禮興通贊贊行初獻禮司帛各奉篚
跪奠於案三叩興司爵各奉爵獻于案正中皆退
通贊贊讀祝引贊贊跪遣官皆跪司祝至祝案前
跪三叩奉祝文跪案左讀訖復于案三叩興退引
贊贊叩興遣官均三叩興亞獻各奠爵于左三獻
各奠爵於右如初儀通贊贊送
神引贊贊跪叩興遣官均行二跪六叩禮興執事官
各奉祝帛香由中道送燎如儀遣官避立拜位東
竢過引贊引遣官視燎禮畢引遣官出執事官皆
退
皇帝時巡方岳前代聖賢忠烈祠墓暨
本朝賢臣墓在
御道三十里内者遣官致祭儀
前期翰林院具祝文(隨時隨人撰擬)太常寺備香帛授遣
官齎往祭日守土官于祭所設洗備脯醢果實七
盤(品物各隨其土産)鑪鐙具左設一案供祝文右設一案
陳香盤一帛一尊一爵三通贊一人引贊二人司
祝香帛爵各一人以所在禮生充黎明遣官朝服
至所祭地引贊引詣盥洗所盥手畢通贊贊執事
者各司其事引贊贊就位引遣官詣拜位前立通
贊贊迎神引贊引遣官詣香案前司香奉香跪於
左引贊贊上香遣官上香如常儀贊復位遣官退
復位贊跪叩興遣官行二跪六叩禮興通贊贊奠
帛爵行初獻禮司帛獻篚司爵獻爵如常儀贊讀
祝司祝奉祝文立案左宣讀訖安于篚内退亞獻
終獻均如初儀通贊贊送神引贊贊跪叩興遣官
行二跪六叩禮興通贊贊奉祝帛送燎執事者各奉
祝帛香以次送燎通贊贊望燎引贊引遣官詣燎
鑪前視燎禮畢引遣官退執事者皆退
皇朝文獻通考卷一百二十二
