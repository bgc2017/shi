欽定四庫全書
皇朝文獻通考卷三十一
征𣙜考(六)
雜征歛(山澤津渡)
順治二年以寺臣條奏蘆政傳
旨訓飭太常寺典簿王文言條奏江南長江一帶荻蘆數
千餘里中多膄地乞遣臺臣部臣以次清查立為
蘆政以充國用得
旨江南初經歸附治平急務惟在安民王文言何得借端
言利不准行
(臣)等謹按瀕江之地沙土隨水性遷移漸成洲渚
小民植蘆為業田曰洲田課曰蘆課上農耕治之
後即可以藝菽麥種秔稻與良田等非僅以菰蘆
萑葦之盛為地利也盖大江兩岸坍漲靡常此落
彼淤有司者隨時親勘備書於册越五年按籍履
畆而覆核之其坍沒於水者除賦水落沙長者分
年起徵以方田之法度其丈尺而乘除之其隔江
對岸地分兩屬則令兩地牧令會勘酌其贏縮以
定抵補之數順治九年暨十八年廷臣論奏蘆政
利弊未嘗不採用之典簿王文言以小臣越職言
事首論及此非真有度支盈絀之計特以
聖政維新覬恩澤於分外傳
旨申飭以深折之恭誦
聖諭治平急務惟在安民一語遂開我
朝億萬年樂利之休云
四年裁山東明季牙雜二税從巡撫丁文盛請也
九年革除江隂青浦二縣坐派飬牛雜稅戸部奏
言江隂青浦二縣有坐派飬牛之稅實屬病民請
嚴飭督撫按臣行府州縣官將牛牙雜稅等項止
許於買賣市集照例抽收若有横派鄉民者指名
參處
又定蘆課五年丈量例工部奏言計臣王永吉按
臣秦世禎請以蘆課歸併有司誠以丈量催提等
弊重為民擾也但各州縣正項錢糧尚虧定額恐
蘆課零星分散逋欠益多今後蘆課應仍歸主事
管理每五年一丈量止丈新漲新坍之地漲者增
額坍者開除不漲不坍毋得丈量以滋騷擾報可
十八年准巡按御史條奏蘆課六弊戸部議覆巡
按江寧御史何可化條奏蘆課六弊坍設之賠累
宜豁收解之耗費宜革豪強之𨼆佔宜清洲書之
飛洒宜禁佃蠧之侵欠宜究蠲免之條例宜漙俱
應如所請從之
又清查各省蘆政工部議覆工科給事中王曰高
條奏蘆政利弊四欵一嚴催征以懲積欠一清踏
勘以核實數一按地形以清課額一酌久任以專
責成俱應如所請得
旨江南江西湖廣每省差滿漢司官各一員嚴行清查
康熙二年免崇明縣加征蘆課江寕巡撫韓世琦
疏言崇明縣大糧田九千六十頃五十畝零除正
賦外復征蘆課銀八千三百八十餘兩實係一田
兩賦亟請蠲豁部議應如所請從之
六年免廣東雜稅四千兩有竒廣東巡撫王來任
請免粤東雜稅四千有竒以甦民困部議不准
上特允之
十年准江南江西湖廣等省蘆課錢糧歸併地方
官管理戸部奏江南江西湖廣蘆課錢糧原係地
方官按畆征收轉解監督衙門與各關差監督親
收商稅者有别請嗣後停止差遣部員將蘆課錢
糧歸併地方官管理從之
三十八年准内地商人往殺虎口外伐木入口販
賣騐放輸稅工部議覆山西巡撫倭倫疏言殷實
商人願往殺虎口外大青山等處採木者請令其
赴部具呈給票守口官兵騐明放行輸稅入口販
賣查殺虎口外從無砍木之例應將該撫所請毋
庸議得
旨内外之民俱屬一體大青山木伐賣商民均為有益著
照該撫所請行
四十八年除革私設牙行吏部議覆江南道監察
御史張蓮條奏貿易貨物設立牙行例給官帖使
平凖物價乃地方棍徒於瓜果菜蔬等物亦私立
牙行名色勒掯商民請敕部查稅課定例除應
立牙行者照舊設立外其餘一切私設盡數除革
應如該御史所請從之(互見市糴考)
五十三年議准呼努呼河等處木植抽分差奉天
部院司官一員管理工部議覆
盛京工部侍郎貝和諾疏言呼努呼河等處商人所
販木植於十五根之内抽取一根請派
盛京各部才能司官一員抽分一年差滿更換應如
所請從之
雍正七年免貴州軍田上契稅銀戸部覆准雲貴
廣西總督鄂爾泰疏言原任工部侍郎申大成條
奏黔省軍田許照民田一體買賣每畆上稅銀五
錢給契為業經九卿議覆准行但黔省軍田一畆
之價可買民田二畆應納糧賦一畆亦可扺民田
二畆其每畆上契稅銀仰請豁免嗣後凡有軍田
授受悉照常例報稅從之
十年免西寧煤稅奉
諭旨朕聞西寧北川口外白塔地方出産石煤附近漢土
番回民人穵取販賣以為生計每䭾納稅錢三十文西
寧府委員收解充餉約計每年收銀一千九百餘兩近
因西陲用兵之際西寧移駐兵弁較前為多率皆用煤
以供炊㸑煤價漸至昂貴若仍照例征收稅銀恐價值
不能平减於兵民均有未便著將應收稅銀寬免
十一年飭令各省額設牙帖報部存案
諭内閣各省商牙雜稅額設牙帖俱由藩司衙門頒發不
許州縣濫給所以防增添之弊不使貽累於商民也近
聞各省牙帖歲有增添即如各集場中有雜貨小販向
來無藉牙行者今概行給帖而市井奸牙遂恃此把持
抽分利息是集埸多一牙戸即商民多一苦累甚非平
價通商之本意著直省督撫飭令各該藩司因地制宜
著為定額報部存案不許有司任意增添嗣後止將額
内退帖頂補之處查明換給再有新開集場應設牙行
者酌定名數給發亦報部存案庶貿易小民永免牙行
苛索之累(互見市糴考)
十二年免黔省遵義府各山埸小稅雲南廣西總
督尹繼善等疏奏黔省遵義府除遵義仁懷兩大
稅之外又有遵義縣小板山場綏陽縣永興山埸
桐梓縣新街山埸共小稅銀四百十九兩零到場
之物皆係遵義仁懷兩大稅處已經征稅者查黔
省原有各山場小稅久經豁免遵義向隸川省是
以仍循舊規今既改隸黔省應請一例邀免以除
民累得
旨遵義等縣山埸小稅著照黔省通例一併加恩豁免
十三年禁止契紙契根并停征收稅課議叙之例
奉
諭旨民間買賣田房例應買主輸稅交官官用印信鈐
盖契紙所以杜奸民捏造文劵之弊原非為增課也
後經田文鏡創為契紙契根之法預用布政司印信
發給州縣行之既久書吏夤緣為奸需索之費數十
倍於從前徒飽吏役之壑甚為閭閻之累不可不嚴
行禁止嗣後民間買賣田房仍照舊例自行立契按
則納稅地方官不得額外多取絲毫將契紙契根之
法永行禁止至於活契典業者乃民間一時借貸銀
錢原不在買賣納稅之例嗣後聽其自便不必投契
用印收取稅銀其地方官征收稅銀多者停其議叙
乾隆元年除近海居民雜稅戸部覆准尚書甘汝
來奏言邊海之地居民採捕魚蝦藉以活命其船
則用單桅不能出洋貿易向祗於本縣給照稽其
出入並不輸稅近聞各海關監督雖單桅船隻亦
令請領關牌同雙桅出洋貿易之船一體輸鈔無
論輸鈔之多寡即請領關牌一次已需規例四五
兩不等請查明海疆單桅捕魚之船概免領牌輸
餉庶海額貧民得有生計至近海貧民資生無業
有用竹□取魚者有於埠頭養鴨者閩廣之間悉
按□按埠征稅此項稅銀無多既非額稅所有即
係官吏私征應令各該撫查明禁止從之
免廣東歸善海豐惠來潮陽四縣加額漁稅並免
粤東埠租奉
諭旨廣東山海奥區貧民多以捕魚為業各縣俱有額
征海課為數無多相沿已久後因歸善縣不肖知縣
私取陋規加於額征十數倍遂經撫臣定議加增魚
稅一千餘兩作為盈餘而海豐惠來潮陽三縣亦仿
照加增海豐縣則增至四千餘兩惠來縣增至五百
兩潮陽縣增至七百餘兩朕思粤東山多田少小民
生計艱辛故以捕魚為養贍之計今他縣漁租皆仍
舊額而歸善等四縣獨征收加重恐漁民輸納維艱
非國家愛養黎元之意著將四縣加增之數悉行豁
免仍照原額征收其捕魚小船尤不應在輸稅之内
再查粤東有埠租一項亦民間自收之微利前經地
方官通查歸公為凑修園基之費夫園基既動公項
銀兩修築則埠租一項亦著一體免征以免閭閻之
煩擾該督撫可轉飭有司實力奉行毋使奸胥地棍
借端私取致窮民不得均沾實惠
又免湖北太和山香稅奉
諭旨山東泰安州香稅朕已降旨豁免近聞湖北太和
山凡遠近進香者亦有香稅一項著照泰安州之例
永行豁免該督撫即飭令地方官實力奉行毋使奸
胥土棍巧取滋弊
又復各直省契尾舊例廣東巡撫楊永斌奏向來
未設契紙以前凡民間執契投稅官給司頒契尾
一紙粘連鈐印令民間收執為據盖因田房稅契
銀兩贏縮不齊若止就民間自立之契印稅則藩
司衙門無數可稽不肖官吏得以私收飽槖而且
民間交易之後往往延挨不稅候至官員離任之
頃假託親知書吏或乞恩盖印或量減稅銀彼匆
忙解組之員多寡視為幸獲豈能審察致詳於是
遂有捏造假契乘機投稅致滋訐訟不休者是以
會典開載凡買田地房産必用布政使契尾非惟
防私徵亦所以杜捏造也迨後因用契紙而契尾
之例遂爾停止今契紙既已革除而契尾尚未復
設臣思契尾之例係投契之時官為印給不同契
紙苐由民間價買致有滋擾可比似應仍請復設
照依舊例由布政使編給各屬令地方官粘連民
契之後鈐印給發每歲奏銷之時將用過契尾數
目申報藩司查考其稅銀如有贏縮仍令儘收儘
解庶可杜官吏侵收與奸民捏造之弊經王大臣
會同戸部議奏得
旨如所請行
四年開三道溝及熱河八溝等處煤窑戸部議
覆亶隸提督永常奏三道溝至熱河八溝等處産煤
之所請開挖煤窑以天地自然之利惠及兵民固
屬因地制宜之法但三道溝等處俱係邊關塞外
地方遼闊一設窑座人民叢集自應稽查防範並
劄知欽天監委員前往相度於
行宫有無妨碍是日面奉
諭旨古北口外三道溝等處請開煤窑朕祗期於地方
並無滋擾兵民實有禆益至於行宫不過暫時巡幸
之所其有無妨碍不必議及
又以牙帖歲增令各省嚴加核實奉
諭旨昔我
皇考惠養商民恐州縣牙行歲有增添以致奸棍爭奪抽
分利息為閭閻之擾累於雍正十一年
特諭令直省因地制宜著為定額報部存案不許有司任
意增添所降
諭旨甚明近聞江蘇各屬於額帖之外陸續請增者一縣
竟有數十張以至百餘張不等此必州縣官員才識
短淺聽信吏胥播弄借新開集場准其添設之例或
舊業而捏為新設或裁牙而混詳改充徒使貿易小
民受其苛索莫可申訢江蘇如此則各省亦必皆然
著該部即通行各省督撫該地方果有新開集場應
設牙行者由府州核實詳司給發牙帖如非新開集
場而朦混請添者即行題參從重議處
至五年議定清釐牙行之例向例每行認充經紀
取具同行互保一人出具殷實良民甘結該管官
加結送司給帖充應互結雖有殷實字樣而互保
之責成未經議及今定舖家拖累商人者將本牙
行帖追繳勒限清還仍行給與若係牙行誆騙商
人將互保行帖一併追繳勒限清還本牙更換互
保行帖仍行給與倘逾限不完將互保之人一并
更換牙行惟圖用錢任舖戸坑騙客商者除逾限
不完將牙行革退外仍將舖戸責限追比其不足
之項令牙行賠補牙行侵吞客賬者除逾限不完
將本牙互保一體斥革外仍將本牙責限追比其
不足之項令互保攤賠其追比之限期按欠數之
多寡酌定至於以後客之貨挪補前客之欠移弱
客之貨代償強客之欠該互保先行舉首免其治
罪客𨼆者責令分賠牙行夥計人等侵吞容賬總
照牙行侵吞之例追帖賠補(互見市糴考)
五年奉
諭旨民間懋遷有無官立牙行以評物價便商賈其頂
冒把持者俱有嚴禁近聞外省衙門胥役多有更名
捏姓兼充牙行者此軰倚勢作奸壟斷取利必致魚
肉商民被害之人又因其衙門情熟莫敢申訴其為
市㕓之蠧尤非尋常頂冒把持者可比所當亟為查
禁嗣後胥役人等冒充牙行作何定例嚴禁及地方
官失於查察作何處分之處交該部定議具奏尋議
各省衙門胥役現在更名捏姓兼充牙行者令地
方官嚴查確實即行追帖勒令歇業並將胥役充
補牙行之處永行嚴禁倘不法胥役仍敢更名捏
姓兼充牙行應照更名重役例治罪侵食客貨貽
累商人者發附近充軍該管官照例議處載入則
例遵行從之
准東省濟南等府開挖煤窑戸部議覆山東巡撫
朱定元疏稱東省生齒日繁山林所産樵蘇價值
倍於往昔必須煤炭接濟查濟南府屬之章邱淄
川泰安府屬之泰安新泰來蕪肥城兖州府屬之
寧陽滕縣嶧縣泗水沂州府屬之蘭山郯城費縣
蒙隂莒州青州府屬之益都臨朐博山登州府屬
之萊陽海陽等州縣俱有煤可採今議於産煤之
處每窑立一窑戸民地以地主為窑戸其官山官
地以領帖輸稅之人為窑戸照當稅之例領帖辦
稅凡有僱用人夫必用本籍之人取具地隣等各
結無許外方人等充冒致生事端從之
六年革除牙稅積弊戶部覆准河南巡撫雅爾圖
奏稱懋遷有無小民日用之常而抽收稅課設立
牙行所以通商賈而息爭端其有私收把持者均
干禁例查牙戶一項原因從前州縣任意增添濫
行給帖是以著為定額毋許額外增添其有把持
壟斷朋夥私充者例有治罪之條地方官理應實
力奉行豈容於額設牙行之外另立名色擾累商
民今該撫所奏各省貿易集埸及零星口岸於額
設牙行之外豈復有集主包頭攬頭名色朋比攘
據任意勒索實為商民之累自當通查禁革清除
積弊以便商民應行令各省督撫轉飭各該地方
官嚴查禁革倘地方官奉行不力復滋前項弊竇
亦即指名查參從之
八年免浙江玉環塗稅奉
諭旨浙省温台二洋為漁船採捕之所從前玉環未經
展復以前凡漁船在洋採捕者汛兵需索陋規無異
私稅後因展復玉環該地方官惟恐經費無出遂將
陋規改收塗稅以資經費之不足此一時權宜之計
也而每年所委微末員弁及丁役人等往往借端苛
索朕思濱海編氓以海為田每歲出沒於風濤之中
捕魚以餬其口生計淡泊應加軫恤况自玉環展復
以來地方所有錢糧已敷公事之用無庸更收塗稅
著將此項永遠革除
九年定稽察参山積弊事宜舊例商人領票辦参
每票一張一人兩䭾前往刨採而領票之人早已
雇夫出口每票一張或三四人五六人不等經奉
天將軍奏稱與其聽伊私雇人夫任意刨採不若
嚴定人數給發腰牌請嗣後每領官票一張准其
三人出口一人守䭾炊㸑兩人入山刨採給發腰
牌三面以别真偽至包攬飛参之棍徒應與産礦
山場礦徒潛行偷挖約練接濟夥同分利者同科
請嗣後拏獲包送飛参之人亦照此律究治惟是
邊門所轄鞭長莫及難以防範如威遠堡邊門路
通寧古塔黑龍江兩省商賈車輛往來不絶又如
英額江清二門雖無車輛出入多有馬䭾私運至
鹻厰靉河兩門並應添巡緝即在各屬員内調補
三年更換戸部議覆俱應如所奏從之
十一年准湖南衡州府城設立牙行戶部覆准湖
廣總督鄂彌達等疏稱郴桂二州界址雖屬毗連
其水路所通一由永興來陽地境出衡郡大河一
由常寧地界出衡郡大河河道既分運行各别其
附近處所惟衡州府城為該二州往來舟楫必由
之道實為總會處所應於衡州府城設立牙行頒
給印烙官秤先儘採買後儘客販當面議價該牙
止在旁眼同兊交銀兩貨物以免爭競該牙行如
有壟斷把持哄誘代買以及虧欠客本等弊即行
究革勒追另募頂充從之
又免廣東瓊州府牛新等項無著稅銀廣東瓊州
府屬有應征牛新等項稅銀四千二百餘兩載全
書例應征納經該督撫查奏此項稅銀内有無著
銀一千七百餘兩實係畸零小戶難以照舊派征
奉
特旨永行豁免
十四年定應城縣征收石膏稅額署湖廣總督新
柱奏言查得應城縣石膏征稅一項征之於産膏
地方之峝民者則曰峝稅征之於評膏價之經紀
者則曰行稅征之河下装運石膏之船戸者則曰
河稅歴來照數征收報解今委員監收一年期滿
監收膏稅正餘并峝行河稅銀共四千一十八兩
九錢八分零内除膏稅正額及耗羡并峝行河稅
以及經巡紙筆飯食暨贏餘項下解費銀兩外實
贏餘銀二千二百六十兩九錢七分八釐零其征
收膏稅已奉發有循環簿登填其秤係照部法較
凖逐船查秤設立木櫃令商人親填完納部議應
如所請得
旨允行
又更定稅契之法先是民間買賣田房應買主輸
稅交官官用印信鈐盖契紙以杜奸民捏造文契
之弊經田文鏡創為契紙契根之法於雍正十三
年特奉
諭旨停止又於乾隆元年經廣東巡撫楊永斌奏請仍
復契尾舊例覆准通行至是戸部議駁河南布政
使富明疏奏請於業戸納稅時將契尾粘連用印
存貯每遇十號申送知府直隸州查對不知契尾
經一衙門即多一衙門之停擱由一吏胥即多一
吏胥之苛求甚且掯勒駁查以致業戶經年累月
求一執照寧家而不可得應將所奏毋庸議臣等
酌議請嗣後布政使頒發給民契尾格式編列號
數前半幅照常細書業戶等姓名買賣田房數目
價銀稅銀若干後半幅於空白處預鈐司印以備
投稅時將契價稅銀數目大字填寫鈐印之處令
業戸看明當面騎字截開前幅給業戶收執後幅
同季册彙送布政使查核此係一行筆跡平分為
二大小數目委難改換庶契尾無停擱之虞而契
價無参差之弊疏上如議行
十七年停止大宛二縣舖面行稅三年編審之例
改為按年征收戸部議覆直隸總督方觀承等奏
稱大興宛平二縣舖面行稅舊例分别上中二戶
按則征收三年編審一次原以杜𨼆漏之弊惟是
編定之後如過該年舖面減少則將下戸陞作中
戸中戸陞作上戶加征稅銀以符前數商民不無
苦累如遇該年舖面增多稅亦因之而多而報解
仍止此數徒供官吏之侵蝕行欲稅之征收皆歸
實在誠莫若於舖面之開閉隨時考核應請於每
年二月令該二縣將各行舖親身查點一次分别
資本充裕者列為上戶照例歲征銀五兩稍次者
列為中戸照例歲征銀二兩五錢並於由單内填
註明白地方官祇須按舖給單按單收稅無俟假
手吏胥紛紛查報應如所奏從之
二十年定蘆洲地畆坍戶以次撥補之例江西巡
撫胡寳瑔奏言蘆洲地畆坍漲靡常舊制五年丈
量一次漲陞坍除嗣於乾隆十三年經部定議凡
有坍塌洲地即令業戶報官勘明註册立案遇有
淤漲按照報坍先後以次撥補倘有餘剩新淤官
地召民認墾按則陞科通行遵照惟是蘆洲有有
課無課之分凡濱江洲地先由水影次變沙灘又
次為泥灘為草塌為草坦至於漸積成洲然後納
課計自水影以至成洲必經數十年或十餘年之
久其成洲頗費工本及遇塌卸必届大丈之年始
行除課若有淤漲之地自應按照報坍先後俾復
其業以完課額至於水影沙灘等類原無工本可
費是以例不陞課即有坍卸自不在撥補之列乃
有奸猾之徒因定例未經分晰指明往往以無課
之沙灘等項混爭撥補請嗣後將有課之洲報坍
者挨順先後彙為一册按次撥補庶課額既定訟
端可弭經部議覆應如所請凡濱江新漲之地查
原舊有課之洲報坍者次第撥補至於水影沙灘
等項雖稱未經陞課但小民承認多年希圖成業
一遇坍塌既不得與有課坍戸一例撥補至撥補
餘剩之地若不量為准撥恐失業之戸未肯甘心
彼此復啟爭端情理殊未平允應令嗣後新漲地
畆除儘有課坍戸補足之外尚有餘地即將無課
坍戸按照報坍先後酌量撥補再有餘剩始行召
墾仍嚴行各洲戶安分息爭一聽官撥分别辦理
疏上得
旨如議行
二十一年准
盛京大那禄等山埸招商砍木納税
盛京侍郎清葆奉寬奏大那禄山九處山場請勒限
三年仍給各商領票砍木納稅至三年期滿仍將
九處山場撥給台丁砍木如台丁内有不願領票
者照例招商承領輸納稅課得
旨允行
二十三年核定順天府屬額設牙行順天府尹劉
綸等疏稱順天府通判所屬牙行額設一千七十
二名除節次裁去各牙一百五十八名外實在存
留牙行八百四十九名連崇文門經紀四十二名
每年共應征銀一千五百兩有竒著為定額至議
裁之燒酒瓜茄青菜共二十三名停其募補并嚴
禁坐地奸賈暗取牙錢其實係自置自買以及零
星肩挑背負售賣者不得使該牙等藉端需索從
之
二十四年定山西穆納山征收木植稅課山西穆
納山木植久經封禁該處奸商藉此射利潛行偷
砍地方胥吏需索勒詐每滋弊端
上命戸部郎中英廉會同巡撫塔永寧前往各山溝逐
細履勘具奏産木山埸共有四十七處屢經砍伐
而可用之材尚多但山埸荒僻路徑叢雜與黃河
磴口處處相接可通水運亟應仰遵
諭旨竟弛其禁招商砍伐按料給與蒙古山價既可為
養贍窮乏蒙古之資材木運入内地又可供官民
興作之用謹將招商開採設口稽查各事宜逐一
詳議一稅口宜互相稽查也查穆納山木植運至
山口即就山口騐量鑿用稅厰斧印派附近駐劄
之薩拉齊協理通判兼司辦理至上游磴口木植
必由查漢庫連磴口與托克托城河口兩處滙集
或就近由陸路發往歸化城抑或竟由水路赴殺
虎口河保營轉運各處售賣請於兩處各設立稅
口責成各該駐劄之通判經管並令歸綏道專司
稽查以專責成一稅課山價宜彙同征收分别解
給也查從前議定商人認買穆納山木植每料長
七尺厚七寸寬一尺交官價二錢八分今運送稍
艱請酌中定以每料收木稅銀一錢二分至山價
一項乾隆十七年奏定每料給與一錢今應仰體
禆益蒙古之
恩旨每料酌增二分亦以一錢二分酌給行知烏喇特
扎薩克差員赴歸綏道衙門領回養贍所屬窮乏
蒙古每兩隨稅耗銀一錢以為吏役飯食巡船紙
張之用一商人工丁宜定數約束以免滋擾蒙古
也今酌議召募殷實諳練者為商總其散商或三
四人或五六人不得過六名之數每商一名其名
下砍運工丁不得過一百名給與該商人印照指
定山溝分編字號在山伐運一稅厰應按時分别
開停也查穆納山木植非藉黃河水運不能致遠
黃河每年十月立冬冰合至三月清明後冰泮方
能行運兩處稅口即以酌定啟閉日期通報至開
採數年之後大木無有所有商丁自應概行查逐
出山以免逗留滋事從之
二十五年定湖廣漢口等鎮牙行稅額湖廣總督
蘇昌議覆湖北布政使公泰條奏牙行所完牙稅
皆有上中下三等之殊江西牙稅上則納銀三兩
中則納銀二兩下則納銀一兩湖北四通八達漢
口一鎮更為九省通衢商買輻輳不減江浙等省
乃檢查報部稅册自黃州鄖陽與漢口等處比較
輕重失宜應請將通省各牙行酌中定議上行完
稅銀二兩中行完稅銀一兩下行完稅銀五錢查
湖北漢口富商大賈絡繹往來洵屬貿易最盛之
地其他如荆州府之沙布草市襄陽府屬之樊城
安陸府屬之岳家口等處雖在市集中亦稱繁盛
而往來客貨已較遜於漢口其餘州縣之鄉村小
鎮所有商販多係小本經營牙儈不過微利餬口
不但與漢鎮懸殊即較之草市等處情形迥别今
若改征稅銀較之舊時上行加增三倍中下行俱
加增兩倍有餘恐簡僻州縣鄉村小鎮之牙行完
納不前轉致有名無實請將漢口草市沙市樊城
岳家口等處牙行按照上中下則上行完稅銀二
兩中行完稅銀一兩下行完稅銀五錢其餘僻邑
村鎮上行完稅銀一兩中行完稅銀五錢下行完
稅銀三錢其黃州鄖陽二處牙稅一體改正從之
二十六年議准徵收殺虎口油酒烟觔稅課并令
守口員弁毋得禁止出口農噐戸部議覆前任殺
虎口監督期成額奏言口外烟油酒三項向係由
内地興販出口赴彼貿易是以該處並未定有起
課之則今蒙古地方頗種烟葉雜糧口内民人赴
彼造作油酒烟觔在歸化城一帶村庄售賣應行
令現任殺虎口監督將此三項與皮張雜貨均附
於落地木稅按則抽納至奏稱鐵噐到口收課守
口員弁人等以久干禁例不准出口查戸部頒行
關稅全書内鍋杓鋤梨等項俱經列有科則並未
禁其出口嗣後行令監督詳細查明除廢鐵鐵料
仍照舊禁止外如祗係農噐及民間日用噐物即
行按則征稅將名色件數註於票内毋庸禁止從
之
二十七年定烏嚕木齊舖面園圃分等收稅利駐
劄烏嚕木齊大臣旌額理奏該處商賈開設舖面
房五百餘間墾種園圃三百餘畆視其生理大小
作為三等其園圃按年薄征從之
(臣)等謹按舖面開設即日中為市之義以兼奏園
圃生理故入雜征其他計舖面收稅者概入關市
門類
二十八年議准在京牙帖額能通融頂補戶部議
覆順天府尹錢汝誠等疏稱在京各項經紀多寡
不齊一牙一帖統計額缺八百九十一名征輸稅
銀一千五百三十一兩例由順天府通判管理遇
有事故懸缺報明募補復定為五年編審一次將
各牙實在情形查明覆核現在桐油棉花綢縀藥
材等項帖多貨少陸續告退六十四名乏人充補
又白炭江米銅鉛等項帖少貨多分𣲖城市不敷
評價此絀彼盈難於酌劑請將現在懸帖六十四
張發司查銷所遺懸缺即於貨多帖少之行准其
認補飭司給帖按則輸稅實征實解總不得逾原
定牙帖八百九十一名之額使額帖不致虛懸虧
課而市儈亦無從壟斷居竒自屬因時制宜酌劑
變通之法應如所奏從之
三十一年令民間稅契無司頒契尾者首明即行
補給其稅銀於原經手之州縣名下追完奉
諭旨前據湖北按察使雷暢條奏民間田房稅契不粘
連司印契尾者立限一年令業戶首明補稅以杜侵
隱而稽假冒經戸部覆准並令各督撫分别定限報
部查核夫隠匿漏稅若在民間自應查明令其補交
若州縣官辦理稅契於契紙内鈐盖印信並不粘用
司印契尾是係不肖有司意圖侵肥入己所致其實
小民應投稅銀業已照數輸納今乃令業戸首明補
稅而不於原稅之州縣名下追還是百姓受重稅之
累而侵隱之官吏轉安享其利於情理殊未得平著
各該督撫詳悉出示曉諭凡民間有已經報稅並無
司頒契尾者令其據實首明即行補給契尾其契銀
毋庸重複補納以恤民力並查係何員任内經手除
事在五年以前及該員已經身故者查明免其勒追
外其現任及陞調各員著照原稅銀數於各名下定
限追完此次立法已後如再有止鈐契紙不連用契
尾者各督撫即行查恭治罪如此則閭閻既免重科
州縣共知儆惕將來小契之弊亦可不禁自止著將
此通諭知之
定稅契申送道府直隸州查騐之例戸部議覆直
隸按察使裴宗錫奏民間置産投稅布政使頒發
契尾久經定例惟是法久弊生或有官吏串通將
所填契尾前半幅之給民者開寫實數後半幅之
送司者開寫虛數以百改十以千改百徵多報少
希圖侵蝕請令該管之道府直隸州核轉固屬剔
弊之法但契價多寡不同概令申送騐發事屬繁
瑣臣等酌議嗣後州縣給發契尾如契價在千兩
以下者仍照舊辦理毋庸申送查騐其契價在千
兩以上者應如所請令各州縣將所填契尾粘連
業戸原契按月申送知府直隸州查騐直隸州則
申送該管道員查騐相符即將契裁兩半定限十
日發還州縣一給業戸收領一彙送藩司稽核逾
限不給者分别議處至田房稅契例應州縣衙門
填給契尾經管征收查各處竟有由佐雜官征收
者亦宜統歸正印官經管以昭畫一從之
四十八年
諭據慶桂奏挐獲吉林等處私行挖参人犯永瑋因朕
恭謁
祖陵前往辦理供應事宜是以見未及此著將慶桂奏摺
抄錄寄永瑋閱看並著伊派委妥幹官兵于産参山
厰通衢要隘及山谿僻處嚴行搜緝近年封厰停採
原期護養参苗令其滋長今吉林等處挐獲私挖人
犯至百餘名之多是有封閉之名而無其實反令不
肖之徒得以倖獲何若仍行放票開採之為愈也著
自明年為始仍行放票開採
皇朝文獻通考卷三十一
