欽定四庫全書
皇朝文獻通考卷二百二十九
經籍考(十九)
子(天文醫家)(推算)(五行)(占筮)(形法)(兵家)
(臣)等謹按天學至後世而益精自利瑪竇入中國
始倡幾何之學制器作圖愈推愈密我
聖祖仁皇帝造化在心璣衡齊政
御定歷象考成諸書研闡精微示萬世修明之法
皇上復親涖靈臺徧觀儀制
欽定儀象考成等編酌古準今昭垂無極臣下如梅文
鼎輩各抒妙悟具有成書言天之學洵無過於
昭代矣考天文推算馬氏析而為二然善言天者必
有驗於人故陳象緯之文率兼推步今從其例略
為分輯凡兼言測量之法者胥隸天文明所統也
至陰陽一門今已無書亦從其闕仍以五行占筮
形法列於後云
御制儀象考成三十二卷
乾隆九年和碩莊親王允禄大學士鄂爾泰等奉
敕撰
皇上御製序曰上古占天之事詳於虞典書稱在璿璣
玉衡以齊七政後世渾天諸儀所為權輿也歷代以
來遞推迭究益就精密所傳六合三辰四游儀之制
本朝初年猶用之我
皇祖聖祖仁皇帝奉若天道研極理數嘗用監臣南懷仁
言改造六儀輯靈臺儀象志所司奉以測騐其用法
簡當如定周天度數為三百六十周日刻數為九十
有六分黃赤道以偹儀制减地平環以清儀象創制
精密尤有非前代所及者顧星辰循黃道行每七十
年差一度黃赤二道之相距亦數十年差一分所當
隨時釐訂以期脗合而六儀之改創也占候雖精體
制究未協於古赤道一儀又無遊環以應合天度志
載星象亦間有漏略躐次者我
皇祖精明步天定時之道使用六儀度至今必早有以隨
時更正矣予小子法
祖敬
天雖切於衷而推測協紀之方實未夙習兹因監臣之請
按六儀新法參渾儀舊式製為璣衡撫辰儀繪圖著
說以禆測候并考天官家諸星紀數之闕者補之序
之紊者正之勒為一書名曰儀象考成縱予斯之未
信期允當之可循由是儀器正天象著而推算之法
大備夫制器尚象以前民用莫不當求其至精至密
矧其為授時所本熙績所關尤不容有杪忽差者折
衷損益彰往察來以要諸盡善奉時修紀之道敢弗
慎諸至乃基命宥密所為夙夜孜孜監於成憲者又
自有在是為序
(臣)等謹按尚書在璿璣玉衡以齊七政馬融諸人
註皆以為渾儀蓋自軒昊以来羲和所掌以之則
天象而立人紀者莫大於是唐宋而後新製屢更
而所謂六合儀三辰儀四游儀者亘古不變元郭
守敬析之為簡仰二儀頗稱精當我
聖祖仁皇帝命監臣南懷仁新製赤道黃道二儀及地平
象限紀限天體四儀與黃赤相錯綜者共為六儀
又
命製地平經緯儀合地平象限二儀為一其法尤密
皇上以渾天之制為最古改製璣衡撫辰儀酌古今以
通其變損益得中斟酌盡善爰勒為是編以
御製璣衡撫辰儀說冠諸卷首焉
天文大成管窺輯要八十卷
黃鼎撰鼎字玉耳六安人明末以諸生從軍積功
至總兵官入
國朝官至提督
中星譜(無卷數)
胡亶撰亶號勵齋仁和人
靈臺儀象志十六卷
南懷仁撰懷仁西洋人官至欽天監治理加工部
右侍郎銜諡勤敏
(臣)等謹按康熙十三年懷仁製新儀六曰黃道經
緯儀曰赤道經緯儀曰地平經儀曰象限儀曰紀
限儀曰天體儀並撰說四卷表十卷圖二卷書成
恭進並請刊布肄習得
旨允行
天經或問前集一卷天經或問後集(無卷數)
游藝撰藝字子六建寧人
天步真原一卷天學會通一卷
薛鳳祚撰鳳祚見經類
梅文鼎䟦曰鳳祚以西法六十分通為百分從授
時之法實為便用惟仍以對數立算不如直用乘
除為正法惜所證正之處未獲與之相質云
(臣)等謹按天步真原鳳祚所譯西洋穆尼閣法也
天學會通所言皆推算交食之法蓋用表算之例
殊為簡捷精密
璇璣遺述七卷
揭暄撰暄字子宣江西廣昌人
梅文鼎序曰暄深明西術又别有悟入其謂七政
小輪皆出自然亦如盤水之運旋而周遭以行疾
而生旋渦遂成留逆一條為古今之所未發
中西經星同異考一卷
梅文鼏撰文鼏字爾表宣城人
文鼏兄文鼎序曰歲戊辰歸自武林武林人張慎
碩忱能製西器鼎乃依歲差考定平儀所用大星
屬碩忱施之渾蓋而屬弟鼏作恒星黃赤二新圖
因詳核星之經緯知楊氏歷書圖表與南懷仁儀
象志星名夲同而數有多寡異於古人者别識之
以成此書至其所為辨正經緯之度者尚存别卷
又曰西歷黃道十二象與中土異而回回歷與歐
邏巴復自不同故雙女或以為室女陰陽或以為
雙兄至黃道内外之星或以為六十象或以為六
十二象而貫索星回回歷以為缺椀歐邏巴以為
冕旒其餘亦多互異且西歷言恒星有經度東行
歲差而緯度終古如一然又言二至距緯古遠今
近是黃極且有微移既言恒星之形略無改易然
又言王良之側有萬歷癸酉年新出之星竊嘗譬
之地志陵谷豈無小異而嶽瀆大致自如然其名
之所起亦人實為之而已矣
萬青樓圖編十六卷
邵昂霄撰昂霄字子政餘姚人拔貢生乾隆元年
薦舉博學鴻詞
右天文
御定歷象考成四十二卷
康熙五十二年
聖祖仁皇帝御定
世宗憲皇帝御製序曰粤稽前古堯有羲和之咨舜有后
䕫之命周有商高之訪逮及歷代史書莫不志律歷偹
數度用以敬天授民格神和人行於邦國而周於鄉閭
典至重也我
皇考聖祖仁皇帝生知好學天縱多能萬幾之暇留心律
歷算法積數十年博考繁賾搜抉奥微恭伍錯綜一以
貫之爰
指授莊親王等率同詞臣於大内蒙養齋編纂每日進呈
親加改正彙輯成書總一百卷名為律歷淵源凡為三部
區其編次一曰歷象考成其編有二上編曰揆天察紀
論本體之象以明理也下編曰明時正度密致用之術
列立成之表以著法也一曰律吕正義其編有三上編
曰正律審音所以定尺考度求律本也下編曰和聲定
樂所以因律製器審八音也續編曰協均度曲所以窮
五聲二變相和相應之源也一曰數理精藴其編有二
上編曰立綱明體所以解周髀探河洛闡幾何明比例
下編曰分條致用以線面體括九章極於借衰割圜求
體變化於比例規比例數借根方諸法蓋表數偹矣洪
惟我國家聲靈遠届文軌大同自極西歐羅巴諸國專
精世業各獻其技於閶闔之下典籍圖表燦然畢具我
皇考兼綜而裁定之故凡古法之歲久失傳擇焉而不精
與西洋之侏&KR0867;詰屈語焉而不詳者咸皆條理精明本
末昭晰其精當詳悉雖專門名家莫能窺萬一所謂惟
聖者能之豈不信歟夫理與數合符而不離得其數則
理不外焉此圖書所以開易範之先也以線體例絲管
之别以弧角求經緯之度若此類者皆數法之精而律
歷之要斯在故三書相為表裏齊七政正五音而必通
乎九章之義所由試之而不忒用之而有效也書成纂
修諸臣請序而傳之恭惟
聖學高深豈易鑽仰顧朕夙承
庭訓於此書之大指微義
提命殷勤歲月斯久尊其所聞敬效一詞之贊蓋是書也
豈惟
皇考手澤之存實稽古準今集其大成高出前代垂千萬
世不易之法將欲協時正日同律度量衡求之是書則
可以建天地而不悖俟聖人而不惑矣
(臣)等謹按是編合律吕正義數理精藴二編凡三
部本為一書初名律歷淵源此即其第一部也天
文推步之術由疎而漸密然西洋算術本於周髀
特中土失其傳而西人能推闡其說我
國朝聲教覃敷泰西諸國累譯而至歷算之術測闡
彌詳
聖祖仁皇帝以精一之心執大中之矩
特命諸臣詳加考證釐定此書上編曰揆天察紀下編曰
明時正度集中西之法而歸於一致推衍精密累
黍無差殊非管蠡之見所能窺測也
御製數理精藴五十三卷
(臣)等謹按是編為康熙五十二年
聖祖仁皇帝御定律歷淵源之第三部於中西兩法融會
貫通權衡歸一上五卷曰數理本源曰河圖曰洛
書曰周髀經解曰幾何原本曰算法原本則其立
綱明體者也下四十卷曰首部曰選部曰面部曰
體部曰末部則其分條致用者也又八卷曰八線
表曰對數闡微表曰對數表曰八線對數表則其
經緯異同辨訂今古者也至本法所不能求者一
一疏通證明之俾學者了然心目實為從古未有
之書
大聖人所以妙契天元精研化本者胥不外乎是矣
御製歷象考成後編十卷
乾隆二年
皇上御定
(臣)等謹按測騐之學積久而彌精自西史第谷以
來其法盛行我
聖祖仁皇帝創歷象考成上下二編闡發精微洞徹理數
固已貫通中西之法以歸於大同垂諸萬世矣西
洋噶西尼發蘭德等即將第谷未盡之藴更為推
衍窮極纖微其大端有三一曰太陽地半徑差一
曰清蒙氣差一曰日月五星之本天騐之經緯尤
為密合是以
世宗憲皇帝特命修日躔月離二表續於歷象考成之後
然未加詳說亦未及推算之法我
皇上纘承前緒夙夜勤求復增修表解圖說凡新法與
舊法不同之處疏剔精鑿而古法新製脗合無殊
仰見
聖學之高深而心源之符合也已
曉菴新法六卷
王錫闡撰錫闡字寅旭號曉菴又號天同一生吳
江人
錫闡自序曰炎帝八節歷之始也而其書不傳太
初三統法雖疎遠而創始之功不可冺也劉洪姜
岌次第闡明何祖專力表圭益稱精切自是南北
歷家率能好學深思多所推論皆非淺近所及唐
歷大衍稍親然開元甲子當食不食一行乃為諛
詞以自解何如因差以求合乎至宋而歷分兩途
有儒家之歷有歷家之歷儒者不知歷數而援虚
理以立說術士不知歷理而為定法以騐天天經
地緯躔離違合之原槩未有得也明初元統造大
統歷因郭守敬遺法增損不及百一及西人利氏
來歸頗工歷算崇禎初命禮臣徐光啟譯其書數
年而成遂盛行於世今兼採中西去其疵纇參以
臆見著歷法六篇會通若干事考正若干事表明
若干事增葺若干事立法若干事舊法雖舛而未
可遽廢者兩存之理雖可知而非上下千年不得
其數者闕之雖得其數而遠引古測未經目信者
别見補遺而正文仍襲其故非敢妄云窺其堂奥
也
梅文鼎序曰從來言交食只食甚分數未及其邊
惟王寅旭則以日月圓體分為三百六十度而論
其食甚時所虧之邊凡幾何度今為推演其法頗
為精確又曰近代歷學以吳江為最識解在青州
薛鳳祚之上
幾何論約七卷數學鑰六卷
杜知耕撰知耕字臨甫號伯瞿柘城人
梅文鼎序曰近代作者如李長茂算海詳說亦有
發明然不能具九章惟方位伯數度衍於九章之
外蒐羅甚富杜端伯數學鑰圖註九章頗中肯綮
可為算家程式
數度衍二十四卷
方中通撰中通字位伯桐城人明檢討以智之子
中通弟中履序曰九算之名始出周禮註稱九章
則見於鄭康成傳章懷云九章周公所作凡九篇
藝經又云周公作捐悶今皆不傳惟周髀積矩三
圖而已自鄭元嵩真曹元理輩皆善算而未嘗著
書張衡許商等皆有著書而亡者又衆近惟泰西
諸書行於世古法用竹徑一分長六寸二百七十
一枚而成六觚為一握今則用珠算泰西則用筆
算又有籌算尺算其法不一其理則同蓋勾股出
於河圖加减乘除出於洛書此數度衍之所以作
也
凡例曰西學精矣中土失傳耳今以西學歸九章
以九章歸周髀周髀獨言勾股而九章皆勾股所
生故以勾股為首少廣次之方田次之商功次之
差分次之均輸次之盈朒次之方程次之粟布次
之九章取用無踰加减乘除四法四法偹於四算
故以珠筆籌尺之法衍於九章之前數盡於九章
矣然有不可屬於某章之下者故曰外法於九章
之後衍之又云勾股出於河圖加减乘除出於洛
書知一切不外河洛也故首言其原黃鍾為數之
始故次律衍線面體之理盡於幾何故約之
歷算全書六十卷大統書志十七卷勿菴歷
算書記一卷
梅文鼎撰文鼎字定九宣城人康熙四十一年大
學士李光地嘗以其所著歷學進呈會
聖祖仁皇帝南巡於德州
召見
御書積學參微四字賜之後奉
詔修樂律歷算等書
文鼎自序曰萬歷中利氏入中國始倡幾何之學
以點線面體為測量之資制器作圖頗為精密然
其書率資繙譯篇目既多徑紆瀾闊讀者每難卒
業又奉耶蘇為教與士大夫聞見齟齬學其學者
又張皇過甚輙以世傳淺術為古九章盡此於是
薄古法為不足為而或株守舊聞遽斥西儒為異
學兩家之說遂成隔碍此亦學者之過也竊以學
問之道求其通而已己之所不能通而人則通之
又何間於今古何别乎中西因彙其書而說之
(臣)等謹按文鼎歷算全書乃魏荔彤屬楊作枚所
校刊首曰歷學疑問即
聖祖仁皇帝親為點定者其他著述極為繁富衍九章之
未備著今法之面形論中西形體之變化釋弧矢
勾股八線之比例蓋中西法至難貫通文鼎原原
本本洞究精微實為數家之總滙大統書志因明
初大統術詳為推衍分為法原立成推步三部法
原凡七目立成凡四目推步凡六目辨論詳明有
條有理歷算書記各疏其論撰之意於中西諸法
一一得其要領自郭守敬徐光啟以來無有出其
右者矣
秦氏七政全書(無卷數)
秦文淵撰文淵爵里未詳
勾股引蒙五卷勾股述二卷
陳訏撰訏字言揚海寧人由貢生官淳安縣教諭
隠山鄙事四卷
李子金撰子金號隠山柘城人
勾股矩測解原二卷
黃百家撰百家見儒家類
(臣)等謹按勾股測量昉於絜矩其術至精其用至
廣測高則用立矩測深則用覆矩測遠則用偃矩
顧方可測圓不可測於是割圓之法立平可測險
不可測於是重差之術生周髀開方之圖劉徽海
島之算傳者寥寥不絶如綫自
本朝三角形測量法立較勾股至為徑捷簡易功用
懸殊要之儀表相輔而行勾股之法實不可廢百
家是書雖不過摭陳古法而測量之學頗足以資
考證焉
少廣補遺一卷
陳世仁撰世仁海寧人康熙乙未進士
(臣)等謹按少廣之術所賅不一是編專取少廣中
堆垜一條因其僅具邊數層數求積數法未具以
積數求邊數層數法且算家鮮通其故乃以一面
尖堆及方底三角底六角底尖堆各半堆等題分
為十二法復有抽竒抽偶諸目反覆推求以補少
廣所未偹實為有禆算學惜其圖說未之及焉
歷算叢書六十二卷
梅㲄成重定其祖文鼎之書㲄成宣城人康熙乙
未進士官至左都御史
莊氏算學八卷
莊亨陽撰亨陽字元仲南靖人康熙戊戍進士官
至淮徐海道
九章錄要十二卷
屠文漪撰文漪字蒓洲松江人
圍徑真旨(無卷數)
顧長發撰長發字君源江蘇人
全史日至源流三十三卷
許伯政撰伯政見經類
算學八卷續一卷
江永撰永見經類
八線測表圖說一卷
余熙撰熙字晉齋桐城人
右推算
御定星歷考原六卷
康熙五十二年
聖祖仁皇帝御定
(臣)等謹按古者重黎世職羲和命官所以順天行
而成人事也後世陰陽之術頗沿其流方技之家
遂滋其說蓋荒誕無稽者往往而有矣是書簡汰
諸說之紛繁而括其綱要凡分六目一曰象數本
要二曰年神方位三曰月事吉神四曰月事凶神
五曰日時總類六曰用事宜忌每一目為一卷俾
趨吉避凶者瞭如指掌
大聖人所為敬承天道而不拘於小數不牽於禁忌者宜
萬世奉行而勿替也已
欽定協紀辨方書三十六卷
乾隆六年和碩莊親王允禄刑部侍郎張照等奉
敕撰
皇上御製序曰粤昔帝堯命羲和敬授人時厥民知析
因夷隩之節後聖有作推而彌廣至於外事用剛日
内事用柔日此皆載之經典百王不易者也厥後濫
觴日以訛謬術士以吉凶禍福之說震驚朕師不可
方物如褚少孫補史記所稱彼家云吉此家云凶彼
家云小吉此家云大凶茫乎不知其畔岸漢武以來
已如聚訟而荀悦王充輩斥為理之所無棄而勿論
者也雖然天以日月行四時人奉天而時若嚮明而
治嚮晦而息后王君公所以奉若天道也日出而作
日入而息羣黎百姓所以奉若天道也否則不能晨
夜不夙則暮詩人譏焉人人所知也然則舉大事動
大衆協乎五紀辨乎五方以順天地之性豈無寸分
節解以推極其至精至微之理者歟其支離蒙昧拘
牽謬悠之說乃術士之過而非可因噎而廢食者也
欽天監舊有選擇通書刻於康熙二十二年其書成
於星官之手因訛襲謬見之施行往往舉矛刺盾
皇祖聖祖仁皇帝知其荒率不可以訓曾纂為星歷考原
一書刊刻頒行而未將監本改正蓋以待夫後人
聖人之心慎而又慎如此也以喻監臣監臣曰通書之謬
允宜改正朕因其請謂及今猶有莊親王等數人曾經
皇祖指授稍明此理使此時不加訂正恐後此益復無可任
使爰命編輯成書頒布天下較之舊本謬說少除然
俗所久沿則亦不能盡去便民用也命名曰協紀辨
方書夫協紀辨方者敬天之紀敬地之方也一作止
一語默天地實式臨之况其大乎如曰如是則吉如
是則凶如是則福如是則禍則明者所弗道也雖然
敬不敬之間吉凶禍福隨之矣是為序
(臣)等謹按舊本選擇通書羣疑滋甚
皇上特命諸臣詳加駁正定為斯編凡本原二卷義例
六卷立成宜忌用事各一卷公規二卷年表六卷
月表十二卷日表一卷利用二卷附錄辨訛各一
卷凡五行之生克神煞之吉凶一一繪圖立說以
識趨避之端舉術家之傅會不經繁碎拘礙者悉
破除之仰見
聖人利用前民無不本乎至正大中之義有如是之深
切著明者耳
禽遁七元成局書十四卷
汪漢謀編陳錕校錄漢謀錕里籍俱未詳
(臣)等謹按是書用翻禽倒將之法世頗稱之然與
池本理所論以翻覆為翻禽倒轉為倒將不能盡
合蓋猶未離乎俗說也
陳子性蔵書十二卷
陳應選撰應選字子性廣州人康熙中諸生
右五行
易冒十卷
程良玉撰良玉字元如歙縣人
良玉自序曰用爻隨大隨細可求吉凶良玉向成
筮類五十篇内設三百七十有七問適楚遇枯匏
老人授以闡易之書數十種立法四十一篇計九
十一章列成卦成爻之由立世立應之法蓋易者
象也告於蓍則以蓍占告於五行則以五行占告
於焦氏則以焦氏占可也其成卦成爻一也
皇極數鈔四卷
陶成撰成南城人康熙己丑進士官翰林院編修
卜法詳考四卷
胡煦撰煦見經類
畫前易衍(無卷數)
徐燦撰燦字朗亭號玉峯崑山人乾隆辛酉舉人
(臣)等謹按燦取周子太極圖說衍為是編法用十
六事為綱以十六事相錯得二百五十六每事各
為五兆合為一千二百八十兆古來言數者所未
有也
右占筮
畫莢圖一卷撼龍經一卷
孫光&KR0034;撰光&KR0034;字丹扶餘姚人順治辛夘副榜貢
生官藁城縣知縣
定穴立向開門放水墳宅便覽要訣四卷
梅自實撰自實字有源宣城人
山法全書十九卷
葉泰撰泰字九升婺源人
例略曰山法流傳既久其正形正象俱葬去無遺
故曰有遺穴無遺龍若言遺龍惟竒形怪穴人所
不能識人所不敢下者耳於今日而言山穴舍竒
怪無從也
尚書天地圖說六卷
潘咸撰咸見經類
(臣)等謹按是書多涉堪輿之說雖借尚書以立名
實則支離蔓衍渺不相關故附於形法之末
右形法
握機經解一卷
王㬚撰㬚字始旦絳州人
(臣)等謹按李衛公問對三卷本宋阮逸偽撰㬚乃
據以定此書為太公之文多見其考古之疏耳
孫子彙徵四卷
鄭端撰端見儒家類
武經體註大全會解七卷
夏振翼撰振翼字遯闇蕪湖人
兵鏡十一卷
鄧廷羅撰廷羅字叔竒號偶樵江寧人順治中拔
貢生官至湖廣荆南道
武偹志略五卷
傅禹撰禹字服水義烏人
歷代車戰叙略一卷
張泰交撰泰交字洎谷陽城人康熙壬戍進士官
至浙江巡撫
練閱火器陣記一卷
薛熙撰熙字孝穆蘇州人
右兵家
御定醫宗金鑑九十卷
乾隆四年大學士伯鄂爾泰等奉
敕撰
(臣)等謹按醫雖小道而學必深於古用必酌乎時
岐伯秦越人後精其業者不少槩見雖以宋代重
醫而官撰局方或未能實禆於療治我
皇上仁育萬民同登夀宇特為釐定此編凡訂正傷寒
論註十七卷訂正金匱要略註八卷刪補名醫方
論八卷四脈要訣運氣要訣各一卷諸科心法要
訣共五十一卷正骨心法要旨四卷斟酌適中權
衡允當洵乎拯濟生民之要術也已
尚論篇八卷醫門法律六卷附寓意草一卷
喻昌撰昌字嘉言南昌人選貢生
(臣)等謹按是書有三百九十七法凡太陽經篇一
百五十五法陽明經篇七十三法少陽經篇二十
一法附合病九法併病五法壊病二法痰病三法
太陽經全篇九法少陰經前篇後篇四十四法厥
陰經全篇五十五法附過經不解病四法差後勞
復病六法隂陽易病一法有自序以為引伸觸類
究不敢於仲景論外溢一辭至醫門法律者治則
著以法誤則罪以律也
金匱要略論註二十四卷
徐彬撰彬字忠可嘉興人
聖濟總錄纂要二十六卷
程林刪定宋政和中原本林字雲來休寧人
(臣)等謹按宋徽宗御製聖濟經十卷又詔海内名
醫纂輯二百卷林撮其大要汰其荒誕别擇具有
條理足為岐黃家資考證焉
證治大還四十卷
陳治撰治字三農華亭人
治自述曰余家五世業醫所著書有璜溪醫學解
外臺秘典脈學驪珠各種皆斟酌盡善擇其近要
者付之梨棗
馬師津梁八卷
馬元儀撰元儀蘇州人
石室秘籙六卷
陳士鐸撰士鐸字遠公山隂人
李氏醫鑑十卷續補二卷
李文來編文來字昌期婺源人
(臣)等謹按此編全據休寧汪桓醫方集解本草偹
要二書排纂而成末附桓所作三焦命門辨一篇
頗稱簡要
張氏醫通十六卷傷寒纘論二卷緒論二卷
本經逢原四卷診宗三昩一卷
張璐撰璐字路玉號石頑吳江人
璐自序醫通曰是書初名醫歸未及刊行佚其目
科痘疹二冊晩年命子以倬重輯目科治例以柔
重輯痘疹心傳補成完帙改題此名
又自序本經逢源曰瀕湖博洽今古尚爾舍本逐
末僅以本經主治冠列於首以為存羊之意繆氏
仲淳開鑿經義迥出諸家之上而於委曲難明之
處則旁引别錄等說疏作經言未免朱紫之混
醫學彙纂指南八卷
端木縉撰縉字儀標當塗人
傷寒舌鑑一卷
張登撰登字誕先吴江人
(臣)等謹按以舌觀病之法始於漢張機傷寒論此
編分胎色八種為圖一百二十視金鏡錄觀舌心
法等書繁簡尤為得中也
傷寒兼證柝義一卷
張倬撰倬字飛疇吳江人
絳雪園古方選注三卷附得宜本草一卷
王子接撰子接字晉三長洲人
續名醫類案六十卷
魏之琇撰之琇字玉横錢塘人
臨證指南醫案十卷
葉桂撰桂字天士吳縣人
濟陰綱目十四卷
武之望撰汪淇箋釋之望字叔卿自署關中人淇
字澹漪一字右子錢塘人
保生碎事一卷
汪淇撰
釋骨一卷
沈彤撰彤見經類
彤自序曰此編為吴文球講明經穴而作
醫學求真錄總論五卷
黃宫繡撰宫繡宜黃人
素問懸解十三卷靈樞懸解九卷難經懸解
二卷傷寒懸解十五卷傷寒說意十一卷
金匱懸解二十二卷長沙藥解四卷四聖心
源十卷四聖懸樞四卷素靈微藴四卷玉
楸藥解四卷
黃元御撰元御見經類
神農夲草經百種錄一卷蘭臺軌範八卷傷
寒類方一卷醫學源流論二卷難經經釋二
卷醫貫砭二卷
徐大椿撰大椿字靈胎號洄溪吴江人
(臣)等謹按大椿說醫猶毛竒齡說經論病如秦越
人論方如孫思邈輩無不遭其詆排然其辨論實
有切中肯綮之處固非庸醫所能知也
成方切用十四卷傷寒分經十卷
吴儀洛撰儀洛字遵程海鹽人
得心錄一卷
李文淵撰文淵見經類
文淵自述曰古方不能盡中後人之病後人不得
盡泥古人之法故名曰得心錄
傷寒論條辨續註十二卷
鄭重光撰重光字在辛歙縣人
醫津筏一卷
汪之蘭撰之蘭字含微歙縣人
右醫家
皇朝文獻通考卷二百二十九
