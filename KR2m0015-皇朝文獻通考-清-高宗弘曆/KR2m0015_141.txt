皇朝文獻通考卷一百四十一
王禮考(十七)
皇帝冠服(皇子親王以下至臣工冠服附)
(臣)等謹按孟冬始裘孟夏始絺因乎寒燠之時千
古不可變者先儒泥周禮祀昊天上帝則大裘而
冕之文謂祀地亦服大裘不知夏至非服裘之時
此泥古而固者也若夫冠服之制或因於古或因
於今毋追委貎夏周之式各殊縫掖章甫宋魯之
俗攸别紗幞行而麻冕皮弁之制廢革鞾著而青
絇黃繶之用微古稱紅紫不為䙝服而唐以後貴
官始得賜紫古以頭巾為賤者之服而宋世諸帝
常朝燕坐亦御頭巾盖古今之時不同毋庸相襲
宋儒邵雍亦有今人不敢服古衣之說洵有得乎
禮從宜之旨已我
國家龍興東土風尚朴淳衣冠多從儉約吉服燕服
各隨所宜
列聖相承世守罔替(臣)等恭讀
皇上欽定皇朝禮器圖式
御製序文有云籩豆簠簋所以事神明也前代以盌盤
充數朕則依古改之至於衣冠乃一代昭度夏收殷
冔本不相襲朕則依我朝之舊而不敢改焉恐後之
人執朕此舉而議及衣冠則朕為得罪
祖宗之人矣此大不可且北魏遼金以及有元凡改漢衣
冠者無不一再世而亡後之子孫能以朕志為志者
必不惑於流言於以綿國祚承
天祐於萬斯年勿替引之可不慎乎可不戒乎至矣哉
聖人之恪守
家法防微杜漸如是洵足為億萬禩之金鑑矣歷代史輿
服志備載冠服制度馬氏王禮考有君臣冠冕服
章一門五朝考亦從其例兹據
呈朝禮器圖式以類叙次恭載
至尊朝祭冠服朝珠佩𢃄以至
皇子諸王公品官各有等差咸著於篇
崇德二年四月
諭曰昔金熙宗及金主亮廢其祖宗時衣冠儀度循漢人
之俗遂服漢人衣冠盡忘本國言語迨至世宗始復舊
制衣冠凡語言及騎射之事時諭子孫勤加學習如元王
馬大郭遇漢人訟事則以漢語訊之有女直人訟事則
以女直語訊之世宗聞之以其未㤀女直之言甚為嘉
許此本國衣冠言語不可輕變也我國家以騎射為業
今若不時親弓矢惟躭宴樂則田獵行陣之事必致疎
曠武備何由而得習乎盖射獵者演武之法服制者立
國之經朕欲爾等時時不忘騎射勤練士卒凡出師田
獵許服便服其餘俱令遵照國初之制仍服朝衣且諄
諄訓諭者非為目前起見也及朕之身豈有習於漢俗
之理正欲爾等識之於心轉相告誡使後世子孫遵守
毋變棄
祖宗之制耳
順治八年閏二月御史匡蘭兆奏言朝祭宜用衮
冕得
旨一代自有制度朝廷惟在敬
天愛民治安天下何必用兖冕
乾隆三十二年五月戶部奏臣等恭校禮器圖冠
服一門惟雨衣之制向未詳備嗣後文武三品以
下官員請分别雨帽邊頂鑲用采色以辨等威恭
候
欽定增入冠服圖會典永遠遵行奉
旨所奏是應照此辦理
三十七年十月
諭曰朕閱三通館進呈所纂嘉禮考内於遼金元各代
冠服之制叙次殊未明晰遼金元衣冠初未嘗不循
其國俗後乃改用漢唐儀式其因革次第原非出於
一時即如金代朝祭之服其先雖加文飾未至盡去
其舊至章帝乃槩為更制是應詳考銓次以徵蔑棄
舊典之由並酌入按語俾後人知所鑒戒於輯書關
鍵方為有當若遼及元可例推矣兹因編訂皇朝禮
器圖曾親製序文以衣冠必不可輕言改易及批通
鑑輯覽又一一發明其義誠以衣冠為一代昭度夏
收殷冔本不相沿襲凡一朝所用原自有法程所謂
禮不㤀其本也自北魏始有易服之說至遼金元諸
君浮慕好名一再世輙改衣冠盡失其純樸素風傳
之未久國勢寖弱洊及淪胥蓋變本㤀先而隱患中
之覆轍具在深可畏也況揆其所以議改者不過云
兖冕備章文物足觀耳殊不知潤色彰身即取其文
亦何必僅沿其式如本朝所定朝祀之服山龍藻火
燦然具列悉皆義本禮經更何通天絳紗之足云耶
且祀莫尊於
天
祖禮莫隆於
郊
廟溯其昭格之本要在乎誠敬感通不在乎衣冠規制夫
萬物本乎天人本乎祖推原其義實
天遠而
祖近設使輕言改服即已先忘
祖宗將何以上祀
天地經言仁人饗帝孝子饗親試問仁人孝子豈二人乎
不能饗親顧能饗帝乎朕確然有見於此是以不憚
諄覆教戒俾後世子孫知所法守是創論實格論也
所願奕葉子孫深維根本之計毋為流言所惑永永
恪遵朕訓庶幾不為獲罪
祖宗之人方為能享
上帝之主於以永綿國家億萬年無疆之景祚實有厚望
焉其嘉禮考仍交館臣悉心確核遼金元改制時代
先後逐一臚載再加按語證明改繕進呈候朕鑒定
昭示來許並將此申諭中外仍錄一通懸勒上書房
四十一年四月
諭曰阿桂既已賞給寶石頂四團龍補褂金黃帶令其
服用著再加恩賞穿四開裾袍
皇帝朝冠
冬用薰貂黑狐惟其時上綴朱緯頂三層貫東珠
各一皆承以金龍各四飾東珠如其數上銜大珍
珠一夏織玉草或藤絲竹絲為之緣石青片金二
層裏用紅片金或紅紗上綴朱緯前綴金佛飾東
珠十五後綴舍林飾東珠七頂制同
皇帝吉服冠
冬用海龍薰貂紫貂惟其時上綴朱緯頂滿花金
座上銜大珍珠一夏織玉草或藤絲竹絲為之紅
紗綢裏石青片金緣上綴朱緯頂制同
皇帝常服冠
紅絨結頂餘俱如吉服冠
皇帝端罩
以紫貂皮及黑狐為之明黃緞裏左右垂帶各二
下廣而銳色與裏同
皇帝衮服
色用石青棉袷紗裘惟其時繡文五爪正面金龍
四團兩肩前後各一其章左日右月前後萬夀篆
文間以五色雲
皇帝朝服
色用明黃惟祀
天用藍
朝日用紅
夕月用月白棉袷紗裘惟其時披領及䄂俱石青片金
緣冬加海龍緣繡文兩肩前後正龍各一要帷行
龍五袵正龍一襞積前後團龍各九裳正龍二行
龍四披領行龍二袖端正龍各一列十二章日月
星辰山龍華蟲黼黻在衣宗彛藻火粉米在裳間
以五色雲下幅八寶平水十一月朔至上元披領
及裳俱表以紫貂袖端薰貂繡文兩肩前後正龍
各一襞積行龍六列十二章俱在衣間以五色雲
皇帝龍袍
色用明黃棉袷紗裘惟其時領袖俱石青片金緣
繡文金龍九列十二章間以五色雲領前後正龍
各一左右及交襟處行龍各一袖端正龍各一下
幅八寶立水裾左右開
皇帝常服褂
色用石青花文隨所御棉袷紗裘惟其時
皇帝常服袍
色及花文隨所御裾左右開棉袷紗裘惟其時
皇帝朝珠
縧皆明黃色吉服朝珠珍寶隨所御大典禮朝珠
用東珠一百有八佛頭記念背雲大小墜雜飾各
從其宜惟祀
天以青金石為飾祀
地珠用蜜蠟
朝日用珊瑚
夕月用綠松石
皇帝朝𢃄
色用明黃龍文金圓版四飾紅寶石或藍寶石及
綠松石每具銜東珠五圍珍珠二十左右佩帉淺
藍及白各一下廣而銳中約鏤金圓結飾寶如版
圍珠各三十佩囊文繡燧觿刀削結佩惟宜縧皆
明黃色凡祭祀龍文金方版四其飾祀
天用青金石祀
地用黃玉
朝日用珊瑚
夕月用白玉每具銜東珠五佩帉及縧惟祀
天用純青餘如圓版朝帶之制中約圓結如版飾銜東珠
各四佩囊純石青左觿右削並從版色吉服常服
帶鏤金版四方圓惟便銜以珠玉雜寶各從其宜
左右佩帉純白下直而齊中約金結如版飾餘制
同
皇帝雨冠雨衣雨裳之制皆用明黃色氊及羽縐油紬
惟其時
皇子朝冠(親王同)
冬用薰貂青狐惟其時上綴朱緯(其制下達文武一品皆同後不)
(具詳)頂金龍二層飾東珠十上銜紅寶石夏織玉草
或藤絲竹絲為之緣石青片金二層裏用紅片金
或紅紗上綴朱緯前綴舍林飾東珠五後綴金花
飾東珠四頂制同
皇子吉服冠
冬用海龍薰貂紫貂惟其時上綴朱緯紅絨結頂
夏織玉草或藤絲竹絲為之紅紗紬裏石青片金
緣上綴朱緯頂制同
皇子端罩
紫貂為之金黃縀裏左右垂帶各二下廣而銳色
與裏同
皇子龍褂
色用石青繡文五爪正面金龍四團兩肩前後各
一間以五色雲棉袷紗裘惟其時
皇子朝服
色用金黃披領及袖俱石青片金緣冬加海龍緣
繡文兩肩前後正龍各一要帷行龍四裳行龍八
披領行龍二䄂端正龍各一下幅八寶平水十一
月朔至上元披領及裳俱表以紫貂袖端薰貂繡
文兩肩前後正龍各一襞積行龍六間以五色雲
皇子蠎袍
色用金黃片金緣繡文通九蟒裾左右開(制達宗室後不)
(具詳)
皇子朝珠(親王世子郡王同)
縧皆金黃色自東珠外隨所用雜飾惟宜
皇子朝帶(親王同)
色用金黃金銜玉方版四每具飾東珠四中飾貓
睛石一左右佩縧如帶色吉服帶色同版飾惟宜
皇子雨冠雨衣雨裳之制均用紅色氊及羽紗油紬
惟其時
親王吉服冠(下至貝勒皆同)
冬用海龍薰貂紫貂惟其時夏織玉草或藤絲竹
絲為之紅紗綢裏石青片金緣上綴朱緯(其制下達庶官)
(皆同後不具詳)頂用紅寶石曾
賜紅絨結頂者亦得用之
親王端罩(下至貝子固倫額駙皆同)
青狐為之月白緞裏曾
賜金黃色者亦得用之左右垂帶各二下廣而銳色與
裏同
親王補服(世子同)
色用石青繡五爪金龍四團前後正龍兩肩行龍
親王朝服蟒袍(世子郡王同)
藍及石青諸色隨所用曾
賜金黃者亦得用之(餘如袍皇子朝服蟒之制)
親王坐褥
冬用猞猁猻緣貂皮夏用五爪蟒龍紅緞襯紅白
氊(餘皆如皇子)
世子朝冠
頂金龍二層飾東珠九上銜紅寶石夏朝冠前綴
舍林飾東珠五後綴金花飾東珠四
世子朝帶
色用金黃銜玉方版四每具飾東珠三左右佩縧
如帶色吉服帶色同(凡宗室帶色皆如之覺羅用紅)
世子坐褥
冬用貂皮緣猞猁猻夏用四爪蟒文藍緞(餘如親王)
郡王朝冠
頂金龍二層飾東珠八上銜紅寶石夏朝冠前綴
舍林飾東珠四後綴金花飾東珠三
郡王補服
色用石青繡五爪行龍四團兩肩前後各一
郡王朝帶
色用金黃金銜玉方版四每具飾東珠二貓睛石
一左右佩縧如帶色(餘皆如親王世子)
貝勒朝冠
頂金龍二層飾東珠七上銜紅寶石夏朝冠前綴
舍林飾東珠三後綴金花飾東珠二
貝勒補服
色用石青前後繡四爪正蟒各一團
貝勒朝服(下至輔國公和碩額駙皆同)
色自金黃外隨所用披領及袖俱石青片金緣冬
加海龍緣繡文兩肩前後正蟒各一要帷行蟒四
裳行蟒八披領行蟒二袖端正蟒各一下幅八寶
平水十一月朔至上元披領及裳俱表以紫貂袖端薰
貂繡文兩肩前後正蟒各一襞積行蟒六間以五色雲
貝勒蟒袍(下至輔國公和碩額駙皆同)
色自金黃外隨所用片金緣繡文通九蟒皆四爪
貝勒朝珠(下至輔國公和碩額駙皆同)
縧用石青色
貝勒朝帶
帶色用金黃金銜玉方版四每具飾東珠二佩縧
皆石青色(餘如郡王)
貝子朝冠(固倫額駙同)
頂金龍二層飾東珠六上銜紅寳石夏朝冠前綴
舍林飾東珠二後綴金花飾東珠一吉服冠用紅
寳石圓頂(固倫額駙用珊瑚乾隆五十二年遵之旨照固倫額駙色布騰巴爾珠爾)
(例戴紅寳石帽頂)皆戴三眼孔雀翎
貝子補服(固倫額駙同)
色用石青前後繡四爪行蟒各一圑
貝子朝帶
色用金黃金銜玉方版四每具飾東珠一
貝子坐褥
冬用白豹皮夏用藍緞緣以粧緞(餘皆如貝勒)
固倫額駙朝𢃄
色用石青或藍金銜玉圓版四每具飾東珠一左
右佩縧皆石青色吉服帶色同
鎮國公朝冠(和碩額駙同)
頂金龍二層飾東珠五上銜紅寶石夏朝冠前後
舍林飾東珠一後綴金花飾綠松石一吉服冠用
珊瑚圓頂(入八分公用紅寶石)俱戴雙眼孔雀翎
鎮國公端罩(輔國公和碩額駙同)
紫貂為之月白緞裏左右垂帶各二下廣而銳色
與裏同
鎮國公補服(輔國公和碩額駙同)
色用石青前後繡四爪正蟒方補
鎮國公朝帶(輔國公同)
每具飾貓睛石一
鎮國公坐褥
冬用紅豹皮夏用紅閃緞襯紅氊(餘皆如貝子)
輔國公朝冠
頂金龍二層飾東珠四
輔國公坐褥
冬用紅豹皮去首尾夏用青閃緞(餘制俱與鎮國公同)
和碩額駙朝帶
每具飾貓晴石一(餘如固倫額駙朝帶之制)
民公朝冠
頂鏤花金座中飾東珠四上銜紅寶石吉服冠用
珊瑚圓頂
民公端罩(侯伯子男輔國將軍郡主額駙縣主額駙同)
貂皮為之藍緞裏左右垂帶各二下廣而銳色與
裏同
民公補服(侯伯同)
色用石青前後繡四爪正蟒
民公朝服(侯伯子男輔國將軍郡主額駙縣主額駙同)
藍及石青諸色隨所用披領及袖俱石青片金緣
冬加海龍緣兩肩前後正蟒各一要帷行蟒四中
有襞積裳行蟒八十一月朔至上元披領及裳俱
表以紫貂袖端薰貂兩肩前後正蟒各一襞積行
蟒四皆四爪曾
賜五爪蟒緞者亦得用之
民公蟒袍(侯伯子男及奉國將軍郡君額駙以上皆同)
藍及石青諸色隨所用通繡九蟒皆四爪曾
賜五爪蟒緞者亦得用之
民公朝珠(侯伯子男及奉恩將軍縣君額駙以上皆同)
珊瑚青金綠松蜜珀隨所用雜飾惟宜縧用石青
色
民公朝帶
色用石青或藍鏤金銜玉圓版四每具飾貓睛石
一佩帉下廣而銳(帶色下達庶官皆同後不具詳)吉服帶色同佩
帉下直而齊版飾惟宜(下達庶官並如之)
民公雨冠雨衣雨裳均用紅色
民公坐褥
冬用虎皮夏用青閃緞襯紅氊
侯朝冠
頂鏤花金座中飾東珠三上銜紅寶石吉服冠用
珊瑚圓頂
侯朝𢃄(郡主額駙同)
鏤金銜玉圓版四每具飾綠松石一
侯坐褥
冬用虎皮去首尾夏用青色綠花閃緞(餘皆如公)
伯朝冠
頂鏤花金座中飾東珠二上銜紅寶石吉服冠用
珊瑚圓頂
伯朝帶
鏤金銜玉圖版四每具飾紅寳石一
伯坐褥
冬用虎皮去首尾夏用藍雲緞(餘皆如侯)
子朝冠(鎮國將軍郡主額駙同)
頂鏤花金座中飾東珠一上銜紅寶石吉服冠用
珊瑚圓頂
子補服(鎮國將軍郡主額駙同)
色用石青前後繡麒麟
子朝帶
鏤金銜玉方版四每具飾紅寶石一餘皆視一品
(鎮國將軍帶色用金黃餘制同)
男朝冠(輔國將軍縣主額駙同)
頂鏤花金座中飾紅寶石一上銜鏤花珊瑚吉服
冠用鏤花珊瑚圓頂
男補服(輔國將軍縣主額駙同)
色用石青前後繡獅
男朝帶(縣主額駙同)
鏤金圓版四每具飾紅寶石一餘皆視二品(輔國將軍)
(帶色用金黃餘制同)
奉國將軍朝冠(郡君額駙同)
頂鏤花金座中飾紅寶石一上銜藍寶石吉服冠
用藍寶石圓頂
奉國將軍補服(郡君額駙同)
色用石青前後繡豹
奉國將軍朝服(奉恩將軍縣君額駙同)
藍及石青諸色隨所用披領及袖俱石青片金緣
冬加海龍緣兩肩前後正蟒各一要帷行蟒四中
有襞積裳行蟒八(鄉君額駙色用石青前後方襴行蟒各一中有襞積片金緣)
奉國將軍朝帶
色用金黃鏤花金圓版四(郡君額駙帶色用石青或藍餘制同)
奉恩將軍朝冠(縣君額駙同)
頂鏤花金座中飾藍寶石一上銜青金石吉服冠
用青金石圓頂(鄉君額駙上銜水晶餘制同)
奉恩將軍補服(縣君額駙同)
色用石青前後繡虎(鄉君額駙繡熊)
奉恩將軍蟒袍(縣君額駙鄉君額駙同)
藍及石青諸色隨所用通繡八蟒皆四爪
奉恩將軍朝帶
色用金黃銀銜鏤花金圓版四(縣君額駙鄉君額駙色用石青飾鋄)
(金方鐵版四)
一品官朝冠
薰貂紫貂青狐皆得用頂鏤花金座中飾東珠一
上銜紅寶石常服冠用珊瑚圓頂
一品官補服
文職繡鶴惟都御史繡獬豸武職皆繡麒麟
一品官朝服
緞紗隨時自黃色外皆得用披領及袖俱石青片
金緣冬加海龍緣十一月朔至上元披領及裳表
以紫貂袖端亦如之繡正蟒行蟒皆四爪(文二品三品武)
(二品及一等侍銜並同)
一品官蟒袍
緞紗隨時自黃色外皆得用繡四爪蟒九(三品以上及一)
(等侍衛並同)
一品官朝帶
色用石青或藍鏤金銜玉方版四每具飾紅寶石
一
一品官端罩
貂皮為之左右垂藍緞帶各二(文二品三品武二品及京堂翰詹科)
(道皆得用)
一品官朝珠
以蜜珀玉石及諸香為之雜飾惟宜縧石青色(文五)
(品武四品以上及京堂翰詹科道皆得用)
一品官坐褥
冬用狼皮夏用紅禍
二品官朝冠
薰貂貂尾皆得用頂鏤花金座中飾紅寶石一上
銜鏤花珊瑚常服冠用鏤花珊瑚圓頂
雨冠紅色雨衣雨裳青色(惟各省巡撫均用紅色)
二品官補服
文職繡錦雞武職繡獅
二品官朝帶
鏤金圓版四每具飾紅寶石一
二品官坐褥
冬用獾皮夏用紅褐緣皂褐武職皆如文二品
三品官朝冠
頂上銜藍寶石餘制同二品常服冠用藍寶石圓
頂(一等侍衛俱戴孔雀翎端罩猞猁猻為之間以貂皮)
三品官補服
文職繡孔雀惟副都御史及按察使繡獬豸武職
皆繡豹(惟無緣貂及端罩)
三品官朝帶
鏤花金圓版四(一等侍衛同)
三品官坐褥
冬用貉皮夏用皂褐緣紅褐
四品官朝冠
薰貂為之頂鏤花金座中飾藍寶石一上銜青金
石常服冠用青金石圓頂
雨冠紅色前加緣二寸五分後五寸青色(二等侍衛俱戴)
(孔雀翎端軍紅豹皮為之兩冠裘乾清門侍衛皆用紅色雨衣兩)(御前侍衛衛御前侍)
(用紅色其餘侍衛各從其品)
四品官補服
文職繡雁武職繡虎(二等侍衛同)
四品官朝服
緞紗隨時自黃色外皆得用披領及袖俱石青片
金緣冬加海龍緣兩肩前後正蟒各一要帷行蟒
四中有襞積裳行蟒八(一等侍衛武三品並同二等侍衛冬夏供剪絨緣前)
(後方襴行蟒各一裳行蟒四中冇襞積)
四品官蟒袍
繡四爪蟒八(二等侍衛以下及五品六品並同)
四品官朝帶
銀銜鏤花金圓版四(二等侍衛同)
四品官坐褥
冬用山羊皮夏用皂褐
五品官朝冠
頂上銜水晶餘制同四品常服冠用水晶圓頂(三等)
(侍衛俱戴孔雀翎端罩黃狐皮為之)
五品官補服
文職繡白鷴惟監察御史繡獬豸武職繡熊(餘皆如文)
(五品惟無朝珠)
五品官朝服
色用石青前後方襕行蟒各一中有襞積片金緣
(六品七品同三等侍衛藍翎侍衛俱剪絨緣)
五品官朝𢃄
銀銜素金圓版四
五品官坐褥
冬用青羊皮夏用藍布襯白氊
六品官朝冠
頂上銜硨磲餘制同五品常服冠用硨磲圓頂
六品官補服
文職繡鷺鷥武職繡彪
六品官朝帶
銀銜玳瑁圓版四
六品官坐褥
冬用黑羊皮夏用黑㯶色布
七品官朝冠
頂鏤花金座中飾水晶一上銜素金常服冠用素
金圓頂進士朝冠上銜金三枝九葉舉人公服冠
上銜金雀
七品官補服
文職繡鸂鶒武職繡犀牛
七品官朝帶
素銀圓版四
七品官蟒袍
繡四爪蟒五(八品九品同)
七品官坐褥
冬用鹿皮夏用灰色布
八品官朝冠
頂鏤花金座上銜花金常服冠用花金圓頂貢生
監生公服冠頂鏤花銀座上銜金雀貢生常服冠
用花金圓頂監生常服冠用素銀圓頂
八品官補服
文職繡鵪鶉武職繡犀牛
八品官朝服
用石青雲緞片金緣中有襞積(九品同)
八品官朝帶
銀銜明羊角圓版四
八品官坐褥
冬用麅皮夏用土布
九品官朝冠
頂鏤花金座上銜花銀常服冠用花銀圓頂未入
流同生員公服冠頂鏤花銀座上銜銀雀常服冠
用素銀圓頂
九品官補服
文職繡練雀武職繡海馬
九品官朝帶
銀銜烏角圓版四
九品官坐褥
冬用獺皮夏用土布
祭祀舞生冠
頂鏤花銅座中飾方銅鏤葵花文舞生所用上銜
銅三角如火珠形武舞生所用上銜銅三棱如古
戟形
祭祀舞生袍
以綢為之(其色用黑)(南郊用石青社稷壇北郊祈糓壇)
(農太廟太歲朝日壇紅帝王廟月文廟月先壇壇俱用夕壇用白)文舞
生所服前後方襴銷金葵花武舞生所服通銷金
葵花
祭祀舞生帶
綠綢為之
祭祀執事人袍
以綢為之(其色不加緣南郊用石青用黑太廟)(文廟北郊)
(先農壇稷太戚壇俱用青色藍緣廟俱用祈穀壇社壇朝日壇帝王青色石)
(青緣色月夕月壇用青白緣)
樂部樂生冠
頂鏤花銅座上植明黃翎
樂部樂生袍
紅緞為之丹陛大樂諸部樂生所服通織小團葵
花中和韶樂部執戲竹人所服前後方襕繡黃鸝
樂部樂生帶
綠雲緞為之
鹵簿輿士冠
頂鏤花銅座上植明黃翎(校尉冠頂素銅座)
鹵簿輿士袍
紅緞為之通織小團葵花(校尉同)
鹵簿輿士帶
綠綢為之(校尉同)
鹵簿護軍袍
石青緞為之通織金夀字片金緣領及袖端俱織
金葵花
凡官員父母受封者冠服得如所封之品官員加
級受封冠服均從本任惟致仕後准照所封之品
服用其革職留任之員准照原品頂𢃄服用凡都
察院都事經歷筆帖式及按察使經歷照磨等官
俱照本身品級不得用獬豸補服外郎耆老冠頂
以錫
凡每歲春季用凉朝帽及夾朝衣秋季暖朝帽及
緣皮朝衣於三九月内或初五日或十五日或二
十五日酌擬二日奏請得
旨通行各衙門一體遵照
凡十一月初一日起至次年正月十六日止朝會
祭祀俱用緣貂朝衣先期奏請得
旨行宗人府轉行王公並通行在京三品以上各衙門
凡元旦節王公百官咸衣蟒袍補服七日上元節
自十四日至十六日衣蟒袍補服三日均於前一
年八月内一并具題每歲
皇帝萬夀
皇太后萬夀王公百官咸衣蟒袍補服七日
皇后千秋衣蟒袍補服一日恭遇
皇帝萬夀大慶
皇太后萬夀大慶之年應衣蟒袍補服一月均前期請
旨通行在京各衙門及直省其餘筵宴迎
鑾以及一切嘉禮俱衣蟒袍補服每月朔日及初五初
十十五二十二十五等日俱衣補服
凡親王以下宗室以上皆束金黃帶覺羅束紅帶
其金黃帶紅帶非
上賜者不得給與異姓
凡王公以下額駙等以及民公侯伯一二品大臣
侍衛内有蒙
上賜紅絨結頂冠者除所
賜外不得如式更製郡王以下均不得用織金彩色五
爪龍衣服及五爪暗龍緞若
上賜者許用仍去一爪若王等賞所屬織金彩色龍者
雖服過仍去一爪其餘服物不得使受賞者踰越品級
凡王公以下不得用
上用服色黃色秋香色及黑狐皮五品官以下不得用
蟒緞粧緞貂皮猞猁猻八品以下不得用大花緞
紗及白豹天馬等皮
凡四品官以下除京堂翰詹科道侍衛等官外不
得用端罩文四品以下武三品以下除有職掌大
臣及一等侍衛外不得用緣貂朝衣朝會之地除
應端罩人員外不得反穿皮衣混充補服
凡文六品以下除翰詹等官批本奏事軍機處行
走人員内務府主事外武五品以下除侍衛外不
得用朝珠惟禮部主事兼
文淵閣檢閱中書太常寺博士典簿讀祝官贊禮郎
鴻臚寺鳴贊光禄寺署正署丞典簿國子監監丞
博士助教學正學錄等官在
壇
廟執事及
殿陛侍儀准掛朝珠其平時宴處及在公署仍不得用
凡衣服織文親王郡王貝勒用龍文貝子以下宗
室各將軍民公以下四品官以上及
御前侍從官均得用蟒文七品以上官得用諸花繒八
九品官用雜花及素繒舉人視七品貢監視八品
軍民吏員得用綾絹餘並不得濫用
凡内外文武大小官員頂帽補服坐褥悉照本身
現任品級不得計算加級濫用
凡文武官迎送謁見上司止用補服不得濫用朝
服披執
凡商賈有捐納職銜者冠服各從其品無職銜者
與庶民同
凡考職吏員在籍止用頂帽不得僭用補服内外
各衙門供事書吏非年滿考職者並不得僭用金
頂
凡奴僕優伶皂隸不得服用緞紗及各種細皮各
帽用染騷鼠狐貉獺皮不得用貂
凡王以下文武一品大臣及
御前行走侍衛直省督撫雨衣雨帽均用大紅色文武
二三品及
内廷行走官員雨帽用大紅色四品以下雨帽均紅
頂黑邊七品以下黑頂紅邊無職人不得用紅色
油帽氊帽並同
凡文武官員上朝及坐班時如非下雨戴雨帽者
照例參處
皇朝文獻通考卷一百四十一
