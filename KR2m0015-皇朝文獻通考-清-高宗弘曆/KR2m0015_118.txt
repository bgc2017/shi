欽定四庫全書
皇朝文獻通考卷一百十八
宗廟考(十二)
壽皇殿
(臣)等謹按舊制在景山東北恭閱
聖祖仁皇帝實錄順治十八年二月壬午奉移
大行皇帝梓宫於
壽皇殿蓋密近
紫宸崇嚴清閟歴稽
大事之禮皆即
殿以行
世宗憲皇帝登極初元敬於
中殿奉
聖祖仁皇帝神御歲時詣
奉先殿行禮畢即詣
壽皇殿行禮或以日專詣焉
孝思垂則禮展
宫壼我
皇上繼述心虔追隆
世德敬於
東室安奉
世宗憲皇帝神御既復
命所司諏吉移建
殿於正中南對景山鬱葱輪奐恭繹
御製碑記曰
安佑視
壽皇之義
壽皇視
安佑之制煌煌鉅典篤祜萬年矣兹恭紀
壽皇殿之禮於前復恭紀
安佑宫
永佑寺之禮於後盖惟
聖人為能享
親
宫中
苑中皆得以時殷對越愛敬之誠情文之備無地弗
崇兹謹載制度儀注以誌永言惟則於無窮焉
雍正元年四月甲子
世宗憲皇帝恭奉
聖祖仁皇帝御容於
壽皇殿中殿先是康熙六十一年十二月丙寅
諭朕受
皇考深恩四十餘年未嘗遠離
皇考升遐無由再瞻
色笑今追想
音容宛然在目御史莽鵠立精於寫像昔日隨班奏事常
覲
聖顔
皇考有
御容數軸收藏内府今
皇考高年
聖顔微異於往時著莽鵠立敬憶
御容悉心薰沐圖寫戊寅御史莽鵠立恭繪
聖祖仁皇帝御容成捧進於
養心殿
世宗憲皇帝瞻仰依戀悲慟不勝
命俟
梓宫發引後敬謹恭奉於
壽皇殿至是
親詣行禮悲愴瞻仰儼如
神爽式憑云於是定
壽皇殿每日香燈供獻供淨水九盌諸色米九盌紅花水
九盌香九盌乾果九盌茶九盌密果九盌乳餅九
盌絹花九盌每月朔望更換每日獻餑餑案一每
月朔望供重十兩茜紅白蠟一對
十一月己丑黎明以
聖祖仁皇帝忌辰詣
奉先殿
聖祖仁皇帝神位前行奠獻禮辰時詣
壽皇殿瞻拜
聖祖御容是日
世宗憲皇帝哀痛過甚製為詩章以誌思慕自後每歲恭
遇
聖祖仁皇帝忌辰必先詣
奉先殿復詣
壽皇殿著為定禮
四年正月甲午朔詣
奉先殿行禮畢詣
壽皇殿行禮自後元旦必先詣
奉先殿復詣
壽皇殿著為定禮
(臣)等謹按康熙六十一年十二月甲寅恭移
大行皇帝梓宫安奉
壽皇殿庚申二十七日大禮後每日黎明
世宗憲皇帝詣
壽皇殿奠獻雍正元年九月丁丑朔
山陵禮成庚辰升祔
太廟禮成辛夘詣
壽皇殿行禮自後月必
瞻拜或月至三詣焉或是日
奉先殿行禮後或
親享
太廟禮成後或
親祫
太廟禮成後或是日兼詣
恩佑寺以時奠獻猶必以時依戀
聖容
帝心愛敬之誠十三年如一日洵所云大舜五十而慕者
也
五月甲寅
孝恭仁皇后三週忌辰
世宗憲皇帝詣
壽皇殿行禮
(臣)等謹按是年四月
諭
壽皇殿乃供奉
皇考
皇妣御容之處則五月甲寅之
行禮蓋實
瞻依
孝恭仁皇后聖容用伸孺慕
八月丙戌
世宗憲皇帝諭我
皇考聖祖仁皇帝三年大禮已滿朕追念
罔極深恩欲於
皇考忌辰每歲遵照三年以内祭祀之禮永遠舉行恭讀
祝文用伸誠悃朕受
皇考教育慈恩至深至厚終身永慕無有窮期豈三年禮
制之所能限况天下憶萬臣民感戴
皇考深仁厚澤六十餘年自古帝王罕能比並一切禮儀
亦非定制所得拘也朕舉行此禮乃朕自展其思慕誠
切之衷至與舊制相合與否朕皆不遑計及此禮亦惟
朕躬持行之於我
皇考後世子孫勿得奉為成例
乾隆元年正月丙申朔
皇上詣
奉先殿行禮復詣
夀皇殿行禮
(臣)等謹按元旦
皇上瞻拜
壽皇殿之禮自
御極以來歲如
世宗憲皇帝時恭行
十月丁亥供奉
世宗憲皇帝御容於
壽皇殿東室
皇上親詣行禮是月定每日香燈供獻俱與
中殿儀同
十一月壬寅
聖祖仁皇帝忌辰
皇上詣
夀皇殿行禮(先詣先殿奉)
(臣)等謹按十一月
聖祖仁皇帝忌辰
親詣
壽皇殿行禮歲如
世宗憲皇帝時恭行
二年八月己夘
世宗憲皇帝二週忌辰
皇上詣
壽皇殿行禮畢復詣
雍和宫
御容前瞻拜行禮
(臣)等謹按前二日丁丑
皇上詣
雍和宫供奉
世宗憲皇帝御容至己夘詣
御容前行禮盖以
本朝定禮饗
太廟及告祭
親詣御朝服恭遇
列祖
列后忌辰
親詣
奉先殿御素服是年修
奉先殿恭請
列祖
列后神牌暫安奉
太廟中殿兹恭遇
世宗憲皇帝二週忌辰既不可以素服入
廟爰有
雍和宫特供
御容之禮至十一月丁丑三年禮終祫祭
太廟即吉自後專奉
御容於
壽皇殿
三年八月己亥
皇上以二十三日
世宗憲皇帝三週忌辰恭奉
皇太后慈輿詣
泰陵致祭午時詣
壽皇殿行禮啟
鑾
(臣)等謹按恭遇
謁
陵
省方啟
蹕回
鑾皆行禮於
壽皇殿
四年八月丁酉
世宗憲皇帝忌辰
皇上詣
壽皇殿行禮(先詣先殿奉)
(臣)等謹按八月
世宗憲皇帝忌辰
親詣
壽皇殿之禮歲如
聖祖仁皇帝忌辰恭行
五年八月辛亥
皇上萬壽聖節詣
壽皇殿行禮(先詣先殿奉)
(臣)等謹按恭遇
萬壽聖節暨諸令節行禮於
壽皇殿盖自元年元旦以來月必
瞻拜或恭遇
郊
廟禮成後或
奉先殿行禮後或是日兼詣
恩佑寺或是日兼詣
安佑宫或月至三四詣焉
七年十二月定每年除夕
壽皇殿供九如燈一對
十三年三月
命重建
壽皇殿是月丁未
諭内務府移建
壽皇殿於正中照
安佑宫欵式尋呈樣
覽定擇吉興工經營於己巳孟春以是冬告成
大殿九室戟門一座五間配殿二各五間碑亭二
神厨庫二各五間焚帛爐二井亭二四柱九樓寳坊
三(正中寶坊匾額南面顯承無斁四字北面昭格惟馨四字東寶坊匾額東面紹聞祗遹四字西)
(面繼序其皇四字西寳坊匾額西面世德作求四字東面舊典時式四字)月臺一石碑
二石獅二甎城門三琉璃花門六直房二各七間
嗣又增建
大殿東西歇山耳殿二各三門
御製重建
壽皇殿碑記
予小子既敬循
壽皇殿之例建
安佑宫於圓明園以奉
皇祖
皇考神御重垣廣墀戟門九室規模略備而歲時朔望來
禮壽皇聿瞻殿宇歲久丹艧弗煥且為室僅三較安
佑翻遜巨麗予心歉焉盖壽皇在景山東北本明季
遊幸之地
皇祖常視射較士於此我
皇考因以奉
神御初未擇山向之正偏合閟宫之法度也乃命奉宸發
内帑鳩工庀材中峯正午甎城戟門明堂九室一仿
太廟而約之盖安佑視壽皇之義壽皇視安佑之制於是
宫中苑中皆有獻新追永之地可以抒忱可以觀德
傳不云乎歌於斯哭於斯則壽皇實近法宫律安佑
為尤重若夫敬奉
神御之義則見於安佑宫碑記兹不複述惟述重建本意
及興工始末歲月盖經營於己巳孟春而落成於季
冬上澣之吉日云敬作頌曰
惟堯巍巍惟舜重華
祖
考則之不競不絿仁漸義摩
祖
考式之弘
仁皇仁明
憲帝憲小子職之是繼是繩曰明曰旦小子恧之天遊雲
殂春露秋霜予心惻之
考奉
祖御於是壽皇予仍即之制廣向正爰經爰營工勿亟之
陟降依憑居歆攸寧羹墻得之佑我後嗣緜禩於萬
匪萬億之觀德於兹無然畔援永欽識之
乾隆十有四年歲在己巳冬十有二月之吉孫臣御
名敬製并書
碑陰恭刊乾隆十五年五月初十日
上諭一道
十五年七月定
壽皇殿祭
聖容禮先是五月初十日内閣奉
上諭
壽皇殿恭奉
皇祖聖祖仁皇帝
皇考世宗憲皇帝聖容朕以時躬詣行禮愾聞僾見得伸
逮事之忱仰惟
太祖
太宗
世祖聖容
列后聖容向於體仁閣函奉尊藏未獲修歲時展謁之禮
粤稽前代安奉神御或於宫中别殿或於寺觀淨宇
本無定所國家緣情立制宜極明備周詳敬念
列祖創垂顯承斯在永懷
先澤瞻仰長新式衷
廟祫之儀期恊家庭之制應即於
壽皇殿增修丹雘恭迎
列祖
列后聖容敬謹奉安於歲朝合請懸供肅將祼獻以昭誠
慤所有應行典禮著内閣大學士會同内務府王大
臣等詳悉具議以聞欽此嗣和碩莊親王等議覆恭
查
太廟四孟時享歲除祫祭俱用太牢籩豆
奉先殿前殿朔望用籩豆
奉先殿後殿節令用果品今
壽皇殿恭懸
聖容暨恭收
聖容之日請如
奉先殿後殿節令果供例致祭大祭之日如
奉先殿前殿朔望獻磁器籩豆供品致祭每歲除夕内監
詣
壽皇殿恭請
列祖
列后聖容恭懸每案供乾鮮果品十二羊豕肉二清醬一
碟酒三爵上香行禮元旦大祭獻磁器籩豆供品
上香行禮作樂獻帛爵不樂舞不讀祝初二日如
除夕供上香行禮畢恭收
聖容即
殿尊藏元旦
皇上詣
堂子
奏先殿行禮畢詣
壽皇殿王公隨行禮内務府前期請除夕初二日俱令
皇子輪班行禮掌儀司前期請樂章用
奉先殿前殿朔望樂章掌儀司太監預習歲除元旦初二
日既供獻果品籩豆其年例宴餑餑不必復供上
元節每日供餑餑如常儀歲秋季開晾
聖容飭宫殿監督領侍等預派内監敬謹執事祭日司香
司帛司爵陳設祭品樂器内監執事如儀贊禮典
儀司樂掌儀司贊禮郎執事如儀
十二月十八日恭繪
列祖
聖容成大祭
壽皇殿
皇上親詣行禮
是日
親詣儀夘正初刻内務府大臣奏時
皇帝御龍袍補服乘輿前引後扈如常儀出
神武門由
北門上
景山東門至
壽皇殿甎圈門外藉椶薦處降輿隨從大臣侍衛於甎圈
門外立前引大臣次贊引大臣對引大臣恭導
皇帝入甎圈門内監跪奉盥盤帨巾如儀盥畢司拜褥
太監預布於
殿門内正中贊引對引恭導
皇帝陞月臺入
殿左門就拜位前北向立前引大臣止立月臺上後扈
大臣隨入僉立於
皇帝拜位後左右隨行禮王公入甎圈門之翼門於月
臺東西旁序立北面典儀贊樂舞生登歌執事官
各共迺職贊禮奏就位
皇帝就位立典儀贊迎
神司香太監奉香盤以次進至各案前祗竢司樂贊舉迎
神樂奏貽平之章(樂辭與同後仿太廟時享儀此)樂作贊引奏詣
香案前暨對引恭導
皇帝詣
太祖高皇帝聖容香案前司香跪贊引奏跪
皇帝跪奏上香司香進香
皇帝上炷香三上瓣香興贊引對引恭導
皇帝詣
太宗文皇帝
世祖章皇帝
聖祖仁皇帝
世宗憲皇帝聖容香案前上香如前儀畢贊引對引恭導
皇帝至正中前立司香跪進大紅香
皇帝恭奉大紅香供獻香爐畢贊引奏復位
皇帝復位立贊引奏跪叩興
皇帝行三跪九拜禮王公均隨行禮樂止典儀贊奠帛
爵行初獻禮司樂贊舉初獻樂奏敉平之章樂作
有司揭尊羃勺挹酒實爵司帛司爵太監奉帛爵
以次進至各
聖容前司帛跪獻篚奠於案三叩興司爵立獻爵奠於墊
中各退樂止典儀贊行亞獻禮司樂贊舉亞獻樂
奏敷平之章樂作司爵奉爵詣各
聖容前獻爵於左如初獻儀樂止典儀贊行終獻禮司樂
贊舉終獻樂奏紹平之章樂作司爵奉爵詣各
聖容前獻爵於右如亞獻儀樂止典儀贊徹饌司樂贊舉
徹饌樂奏光平之章樂作徹畢樂止贊禮郎一人
進前北面跪奏禮畢請
還宫三叩退司樂贊舉
還宫樂奏乂平之章樂作贊引奏跪拜興
皇帝行三跪九拜禮興樂止典儀贊奉香帛送燎司帛
詣各
聖容前跪三叩奉帛興司香奉香以次恭送燎所樂作贊
引對引恭導
皇帝轉立拜位東旁西向司拜褥太監撤拜褥王公亦
稍後東立西向竢香帛過(仍布拜褥)
皇帝復位立焚香帛贊禮郎數帛贊引奏禮成暨對引
恭導
皇帝出殿左門降月臺出甎圈門陞輿還
宫王公等隨出
遣王恭代儀屆期夘刻王蟒袍補服贊引官對引
官導王由甎圈門
戟門西旁門入於月臺西階稍後立典儀贊樂舞生
就位執事官各供乃職贊引贊就位王就位典儀
贊迎
神司香太監奉香盤以次進至各案前祇竢司樂贊舉迎
神樂奏貽平之章樂作贊禮贊詣香案前暨對引導王入
殿西門詣
太祖高皇帝聖容香案前司香跪贊引贊跪王跪贊上香
司香進香王上炷香三上瓣香畢興贊引對引導
王詣
太宗文皇帝
世祖章皇帝
聖祖仁皇帝
世宗憲皇帝聖容香案前上香如前儀畢贊引贊復位王
復位贊引贊跪叩興王行三跪九叩禮興樂止典
儀贊奠帛爵行初獻禮司樂贊舉初獻樂奏敉平
之章樂作司帛司爵太監奉帛爵以次進至各
聖容前司帛跪獻篚奠於案三叩興司爵立獻爵奠於墊
中各退樂止典儀贊行亞獻禮司樂贊舉亞獻樂
奏敷平之章樂作司爵奉爵詣各
聖容前獻爵於左如初獻儀樂止典儀贊行終獻禮司樂
贊舉終獻樂奏紹平之章樂作司爵奉爵詣各
聖容前獻爵於右如亞獻儀樂止典儀贊徹饌司樂贊舉
徹饌樂奏光平之章樂作贊禮官一員進前北面
跪贊禮畢請
還宫三叩退司樂贊舉
還宫樂奏乂平之章樂作贊引贊跪叩興王行三跪九叩
禮興樂止典儀贊奉香帛送燎司帛詣各
聖容前跪三叩奉帛興司香奉香以次送燎所贊引對引
導王於西旁立竢香帛過王復位立焚香帛贊禮
郎數帛贊引贊行禮畢導王由原入門出
每歲除恭懸
聖容正月初二日恭收
聖容遣皇子致祭儀是日
皇子蟒袍補服贊引官對引官由甎圈門西旁門導
皇子入
戟門西旁門升月臺西階入
殿西門詣
太祖高皇帝聖容香案前贊禮不贊
皇子跪上攅香三次畢導詣
太宗文皇帝
世祖章皇帝
聖祖仁皇帝
世宗憲皇帝聖容香案前各跪上攅香三次畢導
皇子由原入門出於月臺上行三跪九叩禮畢贊引
對引導
皇子由原入門出
安佑宫
乾隆五年四月丙戌
命重建
安佑宫是日
諭内務府營建
安佑宫照
壇
廟深遠欵式尋奏准以七月興工至八年十一月告成
大殿九室重樓玉石欄杆月臺一上設香爐三銅鶴鹿
各二東西配殿二各五間碑亭二焚帛爐二鐡海
六
安佑門一座五間左右角門二花瓶二戟六十枝鐡海二
東西朝房二各五間井亭二筒子河一道石橋五
垣門五門外正中寳坊一(匾額南面羹牆愾慕四字北面雲日瞻依四字)
東西寳坊二(東匾額西面謨烈重光四字東面勲華式煥四字西匾額東面功隆作述)
(四字西面德配清寧四字)月牙河一道石橋三前寳坊一(匾額南面)
(鴻慈永佑四字北面燕翼長貽四字)西角天柱四東致孚殿一三間
致孚門一
御製
安佑宫碑文
序昭穆以祀其先祖有功而宗有德建報本之義為
萬古之經者宗廟之制三代以上即有之繼人之志
述人之事者所當謹也設衣裳以如其生朔有酌而
望有獻盡事親之禮抒不匱之思者原廟之制西漢
以來始有之繼人之志述人之事者弗敢廢也後世
神御殿亦猶漢原廟之義耶然漢之原廟不過月出
衣冠一遊耳至宋之時乃有神御之名盖奉安列朝
御容所也上元結燈樓寒食設秋千其視漢為已備
矣而崇建徧郡國奉祀或禪院識者多議其非禮焉
我
皇祖聖祖仁皇帝在位六十餘年恩澤旁覃僻邑窮谷圓頂
方趾之衆飲其德而不知子孫臣庶躬被教育者宜
其謳歌慨慕而無已思也是以雍正元年我
皇考世宗憲皇帝謹就大内壽皇殿奉安
御容朔望瞻禮牲新時薦而於
皇祖所幸暢春園亦陳薦如禮非輕為此創舉也我
皇祖有非常之澤及天下是以
皇考合天下之情亦以非常之禮報之有漢宋備物備禮
之誠而無宋代徧及郡國祀繁致褻之譏也予小子
嬛嬛在疚顧諟
皇考之陟降勅明旦凛紹庭良法美政布在方策者謹守
而弗敢失既就壽皇殿東室虔奉
皇考御容以配
皇祖念兹圓明園我
皇考向日遊觀在囿在沼之地也其何忍恝視爰擇爽塏
之地具殿廡之規為室九敬奉
皇祖御容於中奉
皇考配東一室匪惟予小子罔極之思羹牆之慕藉以稍
抒亦欲使後世子孫凜覲揚之志勤堂構之基所為
禮以義起有其舉之莫敢廢也鳩工於乾隆庚申而
蕆事於癸亥所司以碑文請乃序其事如左而繫之
以詩懿兹苑囿
皇考所作土階茅茨遵堯之約匪誇丹雘有窅谿壑匪沸
管絃有唳雲鶴詎羹之求惟
聖所樂我龍受之中心惕若宅是廣居九有是度
祖武斯繩宏規敢略爰相其地載斟載酌爰創其模載經
載落廟貌巖巖堂皇綽綽有閑旅檻有梴松桷周之
以郛其郛嶽嶽環之以池其池㶁㶁其水何有鳶飛
魚躍其宇何有網軒珠箔
神御孔安心乎莫莫來覲來齋曰望曰朔於萬斯年予誠
永託
乾隆八年歲在癸亥秋八月嗣皇帝臣御名敬誌
八年十一月辛夘定
安佑宫供享儀内務府奏考前
恩佑寺奉
聖祖仁皇帝御容時是日獻大宴並餑餑案嗣後每日供
餑餑案一其大宴案上供淨水九盌諸色米九盌
紅花水九盌香九盌乾果九盌茶九盌密果九盌
乳餅九盌絹花九盌今
安佑宫安奉
神御請照例敬謹備供得
旨是
(臣)等謹案每歲春正月
皇上幸圓明園駐蹕之初詣
安佑宫行禮上元日必
詣行禮恭遇
大駕謁
陵
省方秋獮自苑啟
鑾及還駐
蹕皆詣
安佑宫行禮
戊戌恭請
聖祖仁皇帝御容安奉
中室
世宗憲皇帝御容安奉
東一室先是雍正三年四月乙酉
世宗憲皇帝追慕
聖祖仁皇帝敬即
暢春園建
恩佑寺工竣奉安
聖祖仁皇帝御容
親詣行禮自後月必展拜或兩詣三詣焉至是
安佑宫成内務府大臣率屬蟒袍補服赴
恩佑寺
清淨地恭備彩亭駕衣從
恩佑寺預備
龍旗御仗鼓樂恭迎
聖祖仁皇帝御容進
圓明園西南門過
清淨地恭請
世宗憲皇帝御容同進
安佑宫辰時安奉恭引
皇上供享行禮如儀
(臣)等謹按雍正元年
世宗憲皇帝既推
奉先殿之禮敬奉
聖祖仁皇帝御容於
壽皇殿顧猶未足以罄思慕之誠而復有
恩佑寺御容之奉盖
苑中則詣
恩佑寺
宫中則詣
壽皇殿瞻依
聖容之心與
起居而時切我
皇上御極元年十月即敬奉
世宗憲皇帝御容於
壽皇殿東室三年二月丁丑復敬奉
世宗憲皇帝御容於
安佑宫猶我
世宗憲皇帝純孝之聖心也至五年擴
安佑宫制八年迎
聖祖仁皇帝御容於
恩佑寺虔供於
安佑宫中室奉
世宗憲皇帝御容虔供於
東室於是
苑中瞻仰
聖容始專禮於
安佑宫至十三年重建
壽皇殿十五年恭繪
聖容成大祭盖初既推
世宗憲皇帝聖心迎
聖祖仁皇帝御容以
世宗憲皇帝御容配而崇
安佑宫之奉
兩朝神爽臨御一殿
聖慈
聖孝之心安矣繼復推
世宗憲皇帝孝事
聖祖仁皇帝之聖心恭安
太祖高皇帝
太宗文皇帝
世祖章皇帝聖容
列后聖容而益崇
壽皇殿之奉
五朝神爽同饗玉筵至是而
神御之禮大備恭繹
壽皇殿
安佑宫
御製兩碑文至矣哉
聖天子之孝無乎不逹矣斯皆廣宗廟事生事存無已
之孝思以允恊於
家庭之禮者也
乾隆四十二年二月丁酉
上以
大行皇太后升遐
親詣
安佑宫於
聖祖仁皇帝
世宗憲皇帝神御前行告哀禮先是正月丙申恭移
大行皇太后梓宫於
九經三事殿前期王公大臣奏向例奉移之日即回原
處居住伏思
圓明園係
世宗憲皇帝
皇上久居之處與宫中無異仰懇於敬移禮成後即回
圓明園居住奉
諭旨朕本意俟
皇太后梓宫於
九經三事殿奉安禮成即在暢春園之無逸齋居住以申
哀悃兹據王公大臣等合詞具奏向例奉移之日應
回原處居住既舊例如此著照所請行至朕遭
聖母大故理應於
皇祖
皇考前告哀但
壽皇殿在城内二十九日步送
梓宫後自揣實不能再行禮且應即往暢春園恭
候奉
迎因思
安佑宫係
皇祖
皇考神御所在與
壽皇殿相同擬於二月初一日躬詣祗告
(臣)等謹按是年冬敬建
恩慕寺於
暢春園仰誌
慈恩以為薦福重地故但供奉佛像時申瞻禮恭遇
聖誕令辰及除夕上元節日
大内則
壽康宫
寳座前行禮至
暢春園之
長春仙館
避暑山莊之
松鶴齋為
孝聖憲皇后舊
御寢宫亦惟恭詣
寳座前行禮不復供奉
神御伏讀戊戌年
御製正月十四日作詩註云禮緣義起予惟恪奉
前規不敢稍有過不及如
壽皇殿向奉
皇祖
皇考御容而
皇祖妣
皇妣御容惟於除夕元旦同
列祖
列后
神御敬奉瞻拜至圓明園之
安祐宫則祗奉
皇祖
皇考御容未及
列后惟養心殿及圓明園之東佛堂
皇考時曾恭奉
孝恭仁皇后神位因亦遵奉
聖母神位至
壽康宫雖尊奉
慈闈頤慶年久但其地宜留為萬萬年奉養東朝所居奕
禩所當敬守若於此安奉
聖母御容
神位何以示垂貽久遠之圖是以不敢輕率議加以協
舊典又讀
御製
恩慕寺瞻禮詩云慕而未敢奉
神御
恩以難忘建梵宫
御製長春仙館禮佛有感詩云未敢頻興
神御屢因之潔治佛筵崇仰見
聖心純篤思慕之誠無有窮極而緣情定制允合乎禮
以義起之文兹謹敬識於此使天下萬世共仰大
中之
盛軌焉
永佑寺
寺建於
避暑山莊湖北岸之東即
御題山莊三十六景中之甫田叢樾地也我
皇上敬承
聖祖仁皇帝巡邊講武
家法歲駐
山莊
孝思純篤爰
躬度平敞地特崇
寳構虔奉
聖祖仁皇帝神御名曰
永佑以誌
祖恩鳩工於乾隆十五年至十六年秋告成明年增建後
樓至十八年夏工竣
御製
永佑寺碑文
昔如來以法王御世宏濟人天徧現十方虛空不住
顧其安立道場必在靈山寳地鷲峯鹿苑精舍莊嚴
盖聖蹟所留尤福祐之所聚矣我
皇祖聖祖仁皇帝以無量壽佛示現轉輪聖王福慧威神
超軼無上
省方覽勝乃睠熱河建山莊為
清暑地因巖壑自然之勢示茅茨不剪之規
養性怡神從容綜理而風雷之所鼓動雨露之所涵濡神
化周通不疾而速猶佛之林間燕坐灑落安禪而說
法則聲震大千慶生則施洽羣有也予小子蚤年隨
侍仰見我
皇祖清晏娛遊無逸乃逸對時育物天地同流至於今彈
指三十餘年秋獮之餘時復税駕於此松雲如舊榱桷
翹瞻感
陟降之在庭思報
恩而薦福遂即山莊内萬樹園之地創立精藍爰名永佑
固不特鐘魚梵唄足令三十六景借證聲聞我
皇祖聖日所照千秋萬歲後子孫臣庶無不永如在之思
是即釋迦之耆闍崛山金剛法座天龍擁護相好依
然而朕之繩
武寧
親祝釐養志者於是乎託庶其無忝
前志云爾
乾隆二十七年秋恭奉
世宗憲皇帝神御於寺樓之
東室先是即寺建樓既虔供
聖祖仁皇帝御容於
中室至是以比歲秋中
駐蹕山莊八月二十三日屆
世宗憲皇帝忌辰
皇上思慕齋居時殷僾愾爰恭奉
神御於
東室至日
上虔詣瞻拜用申依戀樓西偏精藍三楹顔曰
寫心精舍每歲
上謁
神御時
臨憩於此
乾隆四十四年秋
上詣
松鶴齋
孝聖憲皇后御榻前行禮
(臣)等謹按
松鶴齋為我
皇上恭奉
慈輿避暑夏凊之所
皇上恪守
前規不敢屢奉
神御故惟於
御榻前申依戀之忱自是每歲
駐蹕遇薦新及節日皆
親詣瞻禮
(臣)等謹按熱河
避暑山莊康熙四十二年建
聖祖仁皇帝歲臨避暑遂秋獮於木蘭用綏拊蒙古四十
八藩之部我
皇上紹承
家法每秋嘗駐
山莊歲乙亥平定準噶爾己夘平定回部先後諸藩
之新臣附者皆來朝於
山莊
湛露優霑中外禔福盖益以昭
聖祖仁皇帝留貽之厚於無疆矣恭讀己夘秋
駕臨
山莊
御製詩有永佑寺瞻禮
皇祖神御感成長句曰
靈臺經始庶民攻逐處
奎章仰
聖蹤
神御肇禋思
所喜
祖恩如昨報何從恬文嬉武戒常凜揚
烈覲光志益恭三十七年舂鼓夢凉風白日感重重
天藻謂三十七年者敬誦
初集丁夘避暑山莊百韻詩序曰
予小子自十二歲蒙
皇祖恩養育宫中侍奉左右扈蹕至此臣等謹按是年為
康熙六十一年壬寅則由己夘上溯雍正元年癸
夘三十七年矣
聖心思慕之誠盖常如一日且百韻詩序曰
繼序以來敬惟
昔日時巡之意更值四方寧謐之時實不敢使文恬武嬉
以隳
聖祖家法顧兹者
瞻禮
神御已越十三年而仍復凜戒於文恬武嬉恭惟
孝德之純以成
武功之大即此可紬繹
聖心之報
祖恩於無已焉夫以
聖祖仁皇帝歲臨之
御苑
寳構崇閎
神御式憑而復於寺樓
東室虔奉
世宗憲皇帝御容恭繹辛巳秋
御題寫心精舍詩曰
每至思
皇祖今朝
皇考思益深悲
序繼實恐負
謀貽武幸臻耆定豐惟祈屢綏向誰寫心是無我息肩時
盖自是每歲
躬謁紀以詩章
兩聖神御瞻對同申
聖人之孝如侍
起居如親
陟降義廣肇禋情殷繩
武典禮之隆允宜垂則於萬年億年者矣
皇朝文獻通考卷一百十八
