欽定四庫全書
皇朝文獻通考卷六
田賦考(六)
水利田
臣等謹按古者畫井分田制為溝洫畎澮以逹於
川廣深尋丈俱有定式蓋無在而非水利而稻人
掌稼下地所謂畜水止水蕩水均水舍水寫水之
法即後代言水利者之權輿也自阡陌既開而引
渠溉田之利紀於前史争為美談洪惟我
朝
列聖相承念切民依廣興水利東南則籌疏導之方西北
則資灌溉之益民生樂利及於無窮我
皇上御極以來尤以水利為要務淮揚畿輔之地經理
宣導厥有成績迺者復以江淮兖豫頻年積潦
特命廷臣會同守土大吏講求宣洩之要
指授方略諄切周詳不惜工不愛帑不勞民遂使沮洳
下濕之處皆成沃壤而猶
宵旰憂勞有加無已所以為閭閻籌乂安者至深且遠
允宜悉著於編以垂示萬世
順治九年以工科給事中胡之俊言經理東南水
利之俊疏言方今天下財賦半出東南而東南要
地莫如江浙蘇松嘉湖地勢汙下舊劉家河吳淞
江等處海口壅淤河道成田土豪占據水患屢告
請濬吳淞以洩陳澱之水濬劉河以洩巴揚之水
庶於國計民生有賴
十一年
諭東南財賦重地素稱沃壤連年水旱為灾民生重困皆
因失修水利致悞農功該督撫責成地方官悉心講求
疏通水利以時蓄洩庶水旱無虞民安樂利
十六年修浙江海鹽縣海塘禮科給事中張惟赤
言杭嘉湖蘇松常鎮七郡皆瀕於海海塘築自唐
開元中至明始易以石編立字號并編定夫銀以
事歲修他郡無論即修海鹽一處之塘歲編銀六
千九百九十九兩零自明末至今並未修築此塘
不知此項作何支修應請定限歲修以防水患工
部議如所請即於是年修致雨二號石塘二十一
丈明年復修閏餘二號成歲二號石塘共六十丈
康熙二年以近畿地方夏潦遣官察看並經理修
隄挑淺事宜雲南道御史梁熙言近畿田地分與
八旗今歲夏多雨各處堤岸潰決損壊田禾收成
絶少河間一帶莊屯淹沒更甚請遴材幹官周行
察看凡堤岸之應修者實行培築淤淺之應疏者
實行挑濬庶河流有歸潦不為灾從之
十年截留蘇松常三府漕折銀九萬兩杭嘉湖三
府漕折銀五萬兩以充水利經費為疏濬吳淞江
及劉家河故也
十一年濬吳江長橋一帶以洩太湖
十二年修河南安陽縣之萬金渠引洹水溉田
二十年濬常熟之白茒港武進之孟瀆河
二十五年遣官往淮揚下河督率挑濬車路等河
并串場河白駒丁溪草堰場等口
三十六年
諭漕河督臣會勘下河積水應作何盡令歸海涸出民田
之處一一議奏漕運總督桑格等言下河為洩水入海
之區自淮安以至邵伯鎮計運河東岸共有涵洞
三十牐十滚水壩八運河及高郵邵伯等湖之水
由諸涵洞牐壩之口歸入射陽廣洋等湖以至白
駒岡門等口入海緣下河受水之處甚多而洩水
入海之口猶少是以水勢汪洋易於停蓄下河州
縣均受水害因議疏浚各口及應建牐壩之所疏
入工部議准令將各項工程估計具題從之
三十七年
諭大學士等曰霸州新安等處水灾旗民莊田皆沒盖由保
定府南之水與渾河會流以致汎濫著原任河道于成
龍河督王新命往察令其分流農事方興不可用百姓
之力遣旗下壯丁備器械給以銀米令其修築又
諭于成龍王新命曰清河發源太行山脈會漳河子牙河
滹沱河易水諸流其勢雖盛但堅築堤岸遏之即可無
虞又漳河支流經大城縣入子牙河其勢湍悍數年以
來諸處遭水此河之故爾等宜詳悉查勘至渾河發自
馬邑甚微每遇大水之年則横流汎濫致淹民田其故
盖由渾河淤沙既多春時水乏保安州以下居民又引
灌田沙礫壅墊河身積高淫雨水發遂致田土冲沒爾
等惟挑濬淤沙令水暢流當不至於漲溢矣
復
命廷臣會議開下河漕運總督桑格等又言臣等會勘下
河州縣歷被水灾皆由上游受水之處多而洩水
入海之處少兼之各邑水道俱多淤澱以成泛溢
之患今欲救此灾黎舍開浚故道多分水勢之法
别無善策臣等前議修芒稻河者欲分高郵邵伯
兩湖之水入江使不至下河也議挑曹家灣湯家
絆七節橋者欲開通高郵邵伯兩湖淤塞之水路
使通芒稻河以下江也議挑車兒埠之稻子河者
欲使泰州所受之水由苦水洋入海也議挑澗河
者欲分運河之水流入澗河由射陽湖下海使不
至高郵也議挑海陵溪者欲使高郵所受之水通
岡門下海也議挑車路白塗海溝三河者欲使興
化所受之水由丁溪草堰白駒入海也議挑蝦鬚
二溝戛梁河并朦朧河西首淤塞之射陽湖者欲
使高寳興泰鹽山等處之水俱由廟灣下海此海
口為下河最窪最寬之地洩各處上流之水尤為
宣暢也今臣細加覆勘與前無異惟是九卿會議
所云江海有無倒灌之處臣等細察各處海口及
江口皆係歷來洩水之舊跡而臣等所議挑浚諸
工皆内地淤阻之河道照舊開通使水得逹於口
洩之江海自無倒灌之虞又會議所云或係海口
高阜内河低窪以致積水不能出海臣等相度形
勢海口較之内河終屬低窪現在洩水而目今水
勢尚在汪洋民間被淹田地多未涸出皆由諸河
水道淤塞之地若使前議挑浚之工一舉水循故
道下流入海民田自當涸出實大有益於生民
又
諭大學士等曰下河民生攸繫從前命凱音布孫在豐等
專司開濬伊等俱奏工程告竣由今觀之止是虚糜國
帑水勢並未消減田畆並未涸出所謂有益民生者何
在今桑格又奏當行開濬而九卿遽議准行若果如其
所請疏鑿開濬而桑格等能必水即消田即出有禆於
民以身家保奏則即令開濬之可令九卿詳詢前次督
濬者復稽考諸冊籍然後確議以聞
三十八年
諭下河既有積水不得不引出歸海著將串場河射陽湖
蝦鬚沙溝一帶挑通引積水流出歸海至四十年河道
總督張鵬翮言高寳山陽鹽城一帶之水由射陽
之蝦鬚二溝入廟灣以逹於海今宜挑蝦鬚二溝
淤塞之處約四十餘里引水入朦朧河以逹海高
郵滚水壩下之水由興化縣安豐鎮至白駒場以
逹於海今宜挑鮑家莊至白駒地高水壅之處約
八十餘里高郵之水又自興化車路河至丁溪由
澇魚港以逹於海今宜挑澇魚港淤塞之處八十
餘里寳應之水由子嬰溝老河口入射陽湖以逹
於海今宜挑老河口淤淺之處三里有餘泰州之
水由淤溪至車兒埠滔子河以入於海今宜挑滔
子河三十二里引水由苦水洋入海得
旨允行
四十三年令天津開墾水田時以天津附近荒地
開墾一萬畆為水田令各省巡撫將閩粤江南諸
處水耕之人出示招徠情願者安插天律諸處計
口授田給與牛種限年起科
四十六年
諭工部曰江南浙江生齒殷繁地不加增而仰食者日衆
其風土隂晴燥濕及種植所宜迥與西北有異朕屢經
巡省察之甚悉大約民恃田畝為生田資灌溉為急雖
東南民稱水鄉而水溢易泄旱暵難支夏秋之間經旬
不雨則土坼而苗傷矣濱河低田猶可戽水濟用高仰
之地力無所施往往三農坐困朕為民生再三圖畫非
修治水利建立閘座使蓄水以灌輸田疇無以為農事
緩急之備江南省蘇州松江常州鎮江浙江省杭州嘉
興湖州各府州縣或近太湖或通潮汐宜於所有河渠
水口度田建閘隨時啟閉水有餘則宣洩之水不足則
瀦蓄以備用其有支河港蕩淤淺者並宜加疏濬使引
水四逹仍行建閘多蓄一二尺之水即田高一二尺者
資以灌溉矣多蓄四五尺之水即田高四五尺者資以
灌溉矣行之永久可俾高下田畝無憂旱潦此於運道
無涉而於民生實大有禆益爾部速移文該督撫等令
將各州縣河渠應建閘蓄水之處並應建若干座通行
確察明晰具奏爾部即遵諭行
四十八年濬寧夏之宋澄堡李洋堡二渠引黃水
溉田建閘壩十三以時蓄洩
五十九年
命修築浙江海塘工部議准浙江總督滿保等奏一議築
海寧縣老鹽倉北岸石塘以保護杭嘉湖三府民
田水利一議開中小亹淤沙以復江海故道以免
潮勢北冲一議築上虞縣夏盖山石塘以防南岸
潮患又據浙江撫臣議准海寧老鹽倉等處原議
修築石塘但海潮遷徙靡定請於土浮不能釘椿
砌石之處改築草塘至六十一年巡撫屠沂疏言
海寧縣石塘五百丈草塘一千五十五丈上虞縣
石塘二千二百五十六丈先後告竣動用銀十四
萬三千六百五十兩其中小亹淤沙應挑之處今
北岸石塘已固應停其挑濬從之
雍正元年議政王大臣等議准修築海寧塘工
諭曰錢鏐所築塘堤中間雖被冲壊至今間有存者數年
來督撫等所修塘堤俱虛冒錢糧於不當修築處修築
以至隨修隨壊又聞赭山有三處海口今一處淤沙壅
塞水不通流若濬治疏通使潮汐不致留沙壅塞則海
寧一帶塘工方可保固言之者雖未必稔知然不可不
留意抑或地方大臣恐糜費錢糧此等處雖明知而不
顧也爾等傳諭該督撫知之
二年
命尚書朱軾往浙江會議修築海塘事宜朱軾會同浙江
撫臣議言餘姚縣東自滸山鎮西至臨山衛六十
里舊有土塘三道内一道為老塘離海三四十里
或十餘里即昔時之海岸歷年沙淤百姓開墾報
陞自築土塘二道是為外塘今議加高三四尺加
厚五六尺又自臨山衛至上虞縣界之烏盆村十
五里自村至會稽縣&KR0377;海所四十五里有石塘二
千五百餘丈(即康熙五年八年所築)其東西兩頭土塘七千
丈坍塌甚多擬於塘底開深二尺填築亂石上鋪
大石寬六尺高六尺貼石築土寬二丈高一丈三
四尺又仁和縣之翁家埠起西至海寧縣之陳文
港七十餘里舊有石塘無庸議修自陳文港至尖
山二十餘里草塘七十四丈亂石砌邊土塘三千
七百二十六丈應將土塘加寬一丈五尺高三尺
上鋪條石厚一尺其草塘亦如式改修又塘外原
有亂石子塘寬三四尺不等外加排椿年久欹斜
剥落應修全完固其原無子塘者亦如式興修又
海鹽縣東自秦駐山三澗寨起西至演武場石塘
二千八百丈年久塌壊八十餘丈去秋風潮衝潰
七十丈應照式修築又自演武場至平湖縣之雅
山砲臺一帶土塘見在地方官加修月内可以完
工以上估修銀十萬五千七百餘兩又會同江蘇
撫臣議言松江府之華亭婁上海等縣沿海二百
五十餘里地勢窪下土脈鬆泛捍海塘工較他郡
尤要自金山衛城北十里起至華家角止四十餘
里土塘六千二百餘丈内最險工一段自漴闕墩
至東灣九百六十九丈六尺次險工四段自金山
墩至西墩七百六十八丈兵厰至張家舍二百八
十八丈倪家路至三岔墩三百六十丈周公墩至
華家角一千四百六十八丈八尺俱應易土為石
以資保障其餘二千四百餘丈水勢稍緩宜堅築
土塘用條石鋪底砌邊外釘排樁自華家角至上
海之頭墩十餘里塘外淤沙一二里不等自頭墩
至嘉定縣界一百二十里舊有土塘二道内為老
塘外為新塘應俱加築高厚外塘仍密釘排椿以
防衝潰以上估修銀十九萬二千九百餘兩疏上
令依議速行
詔修濬杭州西湖令督撫察勘會議總督滿保等議言錢
塘仁和海寧三縣田畝數萬頃賴城外上下兩塘
河水以灌溉而兩河之水皆源自西湖謹按西湖
舊志三十餘里内有民人占為田蕩阻遏水道納
於官者每年僅銀三十餘兩米二十餘石其為官
民利益甚微而所損於民者實不止於鉅萬應請
豁除糧額清出歸湖其見存湖址二十二里有竒
通計裏外湖面一萬一千三百一十五畝零淤淺
硬沙葑灘共三千一百二十二畝應將淺涸者挑
深淤塞者開濬芟除葑草以復故址則湖水不至
涸竭而三縣民田旱潦有備矣至於城内之河共
有數道一為中河一為東河一為小河而小河又
有中西北之分昔人設筧鑿溝引西湖之水自湧
金水門入城曲折出入凡三十里然後由桃花港
響水閘會流於上下兩塘河以溉田畝是城河正
所以通西湖之血脈也今當相其淺塞量請開濬
庶幾水利可復疏入准部議行於是年興工四年
工竣
三年
諭江浙沿海黎庶全賴堅築海塘捍禦潮汐事關民瘼朕
時在念著動支司庫錢糧立限堅築尅期報完務使永
保安瀾毋得因循延緩亦不得草率塞責
又
命怡親王允祥大學士朱軾察勘直隸水利繪圖進呈
四年
諭九卿曰怡親王陳奏畿輔西南水利情形披覽甚為明
晰著交與九卿會議具奏怡親王等於去冬今春奉命
察看水利前後往返三月餘而於直隸地方東西南三
面數千里之廣俱身履其地不憚煩勞凡巨川細流莫
不窮源竞委且因地制宜凖今酌古曲盡籌畫以期有
益民生公忠為國甚屬可嘉
是歲設營田水利府以怡親王等董其事初於灤
州玉田諸州縣濬流築圩建閘開渠皆官為經理
民人願耕者官給帑銀以為工本秋成時歲收十
分之一足額而止募江浙老農課導耕種之法有
力之家率先遵奉者以圩田多寡分别奬賞其濬
疏圩岸以及瀦水節水引水戽水之法各因地勢
次第興修所需農具水車等募江浙工匠如式製
造課本地工人習之是秋田之成熟者凡百五十
頃有竒而民間自行播種者若霸州文安大成保
定新城安肅任邱共七百一十四頃有竒多獲秋
登五年分立營田四局一曰京東局轄豐潤玉田
薊州寳坻平谷武清灤州遷安自白河以東凡可
營田者咸隸焉一曰京西局轄宛平涿州房山淶
水慶都唐縣安肅新安霸州任邱定州行唐新樂
滿城自苑口以西凡可營田者咸隸焉一曰京南
局轄正定平山井陘邢臺沙河南河磁州永年平
鄉任縣自滹滏以西凡可營田者咸隸焉一曰天
津局轄天津静海滄州暨興國富國二場自苑口
以東凡可營田者咸隸焉局各有長有副有效力
委員凡相度估料開築建造皆委員與地方官偕
而查報地數花名給發工本則專責之地方官水
田既成令地方官遵前規而以時逹之水利營田
府自五年設局至於七年營成水田六千頃有竒
京東局玉田縣袁家莊馬營曲河頭羅畢窩等
處營田引小泉煖泉孟家泉黃家山泉藍泉諸水
豐潤縣横估王蘭莊刁家窩曹家泊盧各莊車道
舖望林泊梁家灣胡家泊等處營田引陡河泥河
黑龍潭楊家汫諸水遷安縣徐流營三里河泉莊
等處營田引徐流河三里河黃山泉諸水灤州冉
各莊孟家店黃家莊等處營田引沂河煖泉福山
泉諸水平谷縣龍家務水峪等處營田引泃河及
山泉之水薊州山岡莊鄭各莊馬伸橋等處營田
引大小海子諸泉水洩水於淋河寳坻縣八門城
尹家圈下汪各莊等處營田引薊運河潮水寧河
縣東窩莊南窩莊岳旗莊江潢口林家莊張家莊
齊家估田家莊等處營田引薊運河潮水武清縣
桐林等處營田引鳳河水京西局新安縣大
殷淀太平莊趙家莊等處營田引雹河依城河及
淀河諸水安州東西壘頭南北馮村等處營田引
依城河及淀河之水安肅縣白塔舖古莊頭高林
莊南梨園等處營田引督亢陂及雹河之水唐縣
明伏莊大洋村温家莊等處營田引唐河水望都
縣高嶺村侯坨村等處營田引隍池北隆建功湧
魚諸泉水淶水縣赤土村八坌溝等處營田引淶
河水房山縣廣運莊高家莊南良莊長溝村等處
營田引拒馬河挾河水涿州茂林莊毛家屯普利
莊北魯陂等處營田引拒馬河胡良河水霸州魚
厰村高各莊臺山平口等處營田引中亭水任邱
縣關城村營田引白洋淀水文安縣蒼耳淀李齊
淀流河淀等處營田引會同河子牙河水大城縣
李齊淀流河淀營田引子牙河水定州吳家莊曹
家莊等處營田引小清河馬跑泉水行唐縣河合
村歡同村等處營田引蓮花池龍泉諸水新樂縣
大流村牛家溝等處營田引海泉湧泉諸水滿城
縣一畝泉北竒村等處營田引一畝鷄距紅花諸
泉水宛平縣蘆溝橋西北修家莊三家店等處營
田引永定河水京南局磁州務本村張家莊
太平莊杏園營等處營田永年縣張家莊南湖賈
村馬道固村等處營田平鄉縣豆二莊周章村油
召村等處營田皆引滏陽河水任縣邊家莊牛新
寨西北張村等處營田引滏陽并牛尾諸河水正
定縣雕橋村王古寺順成關等處營田引大鳴泉
小鳴泉方泉班泉諸水平山縣奉良莊川防村等
處營田引滹沱河冶河水井陘縣防口村西河村
洛陽灘等處營田引冶河水邢臺縣樓下村孔橋
村小汪村等處營田引百泉及逹活紫金諸泉水
沙河縣北九家莊趙村等處營田引邢臺百泉及
小灃諸泉水南和縣豆村河頭郭楊家屯等處營
田引百泉水天津局天津州城南藍田及賀
家口圍田静海縣何家圈吳家嘴雙港白塘口辛
莊等圍營田滄州葛估盤估二圍營田興國富國
二場東西泥沽二圍營田俱引海口潮水(雍正九年設天)
(津府改州為縣自何家圈以下圍田皆隸天津)
(臣)等謹按畿輔水利之議見於古者北魏裴延㑺
為幽州刺史於范陽漁陽立渠堰溉田萬餘頃唐
瀛州刺史盧暉引滹沱溉田五百餘頃寧晉令程
處默引洨水溉田平棘令弓志元開畢泓以蓄洩
水利又鎮州獲鹿縣有大唐渠有禮教渠引太白
渠溉田宋臨津令黃懋請於河北諸州作水利田
而制置河北屯田使何承矩於雄莫霸州平成順
安軍興堰六百里置斗門引淀水灌溉以足邊食
元提舉諸路河渠郭守敬言水利六事一曰順德
逹泉引入城中分為三渠灌城東地一曰磁州東
北滏漳二水合流處引水由滏陽邯鄲洺州永年
下經鷄澤合入灃河可灌田三千餘頃明汪應蛟
巡撫天津於葛沽白塘種水稻畝收四五石疏請
於朝以防海官軍萬人分田墾種而徐貞明水田
之議尤詳京東諸州縣皆有其遺跡至我
朝雍正三年直隸以水患告既賑貸而撫恤之
特命怡親王等周履三輔大興營田引水溉田之法旌敘
鼓舞之方既詳且悉其所設京東局則徐貞明之
遺規也京西局則何承矩黃懋之舊制也京南局
則郭守敬之議可循天津局則汪應蛟之跡尚在
分命官吏督率營治而民人亦有踴躍從事者數
年之間得水田六千頃有竒而灌溉之利被於三
輔矣
五年
諭地方水利關係民生最為緊要江南戶口繁庶宜更加
修濬時其蓄洩以防旱澇我
皇考念切民依康熙四十六年巡省江浙
躬親講求將附近太湖及通江潮之處條分縷析
特頒諭旨令江浙督撫於蘇松常鎮杭嘉湖地方疏濬河
港以資灌溉修建閘座以便啟閉皆動用公帑錢糧不
使絲毫出於民力恩至渥也乃當時督撫諸臣不能實
心仰體惟以虚文奉行糜費帑金二十餘萬而無實效
深可痛恨今巡撫陳時夏特行奏請且稱費用不過十
餘萬兩即可成功著副都統李淑德原任山東巡撫陳
世倌會同巡撫陳時夏總河齊蘇勒總督孔毓珣悉心
踏勘詳加酌議凡建立閘座疏濬河流務期盡除淤塞
以杜泛溢之虞廣蓄水泉以收灌溉之益其一應公費
俱動用庫帑支給
又
諭曰朕聞陜西鄭渠白渠龍洞向引涇水溉民田甚廣歷
年既久漸致淤塞堤堰坍圯醴泉涇陽等縣水田僅存
其名特令該督岳鍾琪詳酌興修今據奏龍洞亟宜挑
穵鄭白渠務當疏濬更須修築堤堰建設閘口以備堅
久著動用正項錢糧及時挑濬務期渠道深通堤堰堅
固俾民田永賴
又
諭蘇松地勢稍下特遣大臣會同督撫開濬水道太湖之
水歸海者經劉河白茒河居多圖誌載二河形勢數十
里一徑直趨入海年久潮沙堙塞悉成平陸太倉常熟
之紳衿土豪佔種報科者十無二三今既開濬必盡去
新漲地畆以復故道該督撫等當竭力秉公詳勘務為
一勞永逸之策是歲陳世倌疏請先挑吳淞江白茒河
孟瀆德勝九曲河其餘諸河俟完工之日以次開
濬從之
議修揚州五塘以溉民田婁江水利告成士民請
建
萬夀碑亭
諭速止之是月水利營田所進瑞稻一莖三穗或一莖二
穗
召入大學士等
賜觀
又
諭自古治水之法在順其自然之勢而利導之蓋水之為
害者大抵由於故道堙塞使水不得徑直暢流以致泛
濫為害但徑直之路堙塞年久或民間既已蓋造室廬
開墾田畝或且安葬墳墓人情各顧其私不知遠大之
計今見欲於此地開濬河道則百計阻撓而司其事者
未免惑於浮議遂使遷就紆迴苟且從事而不能成一
勞永逸之舉昨據岳鍾琪奏陜西現在興修漢渠但開
濬之處不無礙於墳墓故爾遲回朕諭之曰果係民間
墳墓所在當給與買地之價令其遷葬民自樂從今江
南興修水利著該督撫與欽差官員照此辦理
又
諭吳淞石塘當日勘估之時於海潮紆緩之處酌量修築
土塘盖因工程浩大諸臣為節省錢糧起見故如此定
議但東南財賦之區灌溉田畝保聚室廬全賴海塘捍
衛海勢衝激風濤旋轉難定不若一例盡修石塘為百
姓萬年之利著將現在土塘改築石塘不得惜費省工
苟且塞責兩江總督范時繹奏報估計修濬太倉州河
道工料銀兩且言太倉州鎮洋縣士民僉稱境内
劉河已蒙發帑開濬其七浦河願依舊例業戶給
食佃戶出力不敢再費帑金
上曰國家財用充足朕為地方籌畫萬年之利不惜多費
帑金興修鉅工養育萬姓若仍用民力以辦公事非朕
本心也著將士民捐助之處停止仍動用公帑辦理並
曉諭該州縣士民伊等當體朕愛養元元之心於工程
告竣之後歲歲修濬防護俾地方永受其益則勝於目
前之趨事赴功多矣
八年
諭寧夏地方萬民衣食之源在於大清漢唐三渠之水利
定例每年疏濬修理使民田得沾灌溉聞歷年專司之
員疎忽怠玩以致閘道堤岸逐漸損壊時有衝決渠身
淤泥填塞日見淺窄而三渠之中惟唐渠為尤甚近來
其口過低其梢過高水勢不能逆流而上多誤小民耕
種之期雖每春定有歲修之例然不能以一月之工程
整數十年之荒廢也見今兵部侍郎通智開濬惠農昌
潤二渠於寧夏水利自然明悉著會同太常寺卿史在
甲即行查議今歲預備物料明春動工修補務令三渠
堅固俾邊郡黎元灌溉有資永享盈寧之慶
九年遣太僕寺卿顧琮稽覈直隸水田除距水稍
遠地勢稍高須車戽而升者聽民隨便種植外其
水足地平無煩汲升之處今地方官具永遠可為
水田結狀呈報戶部荒廢者如例議處又議設營
田觀察使二員分轄京東西督率州縣營治可田
地畝無力者貸以牛種秋收扣還設副使二員出
資經理以為民倡所有舊田圍渠閘洞時加修治
毋致廢壊
十年
諭寧夏為甘肅要地渠工乃水利攸關朕特遣大臣督率
官員開濬惠農昌潤二渠又令修理大清漢唐三渠以
溥民利年來惠昌二渠及唐渠工程漸次告竣於民田
大有禆益其大清渠漢渠雖未竣工然加謹堵築極力
挑濬已足以資灌溉不過湃岸閘座有應行修補之處
可以從容經理查寧夏有專司水利之同知著將未竣
之渠工交與該員於每歲春工内分年陸續修理務期
工程堅固利濟有資使民田永霑膏澤是歲又以甘肅
所屬之瓜州地肥饒可墾將疏勒河上流築壩開
渠引水入河又於安家窩舖對岸導渠疏濬深通
引水溉田至十一年陜西之柔遠堡鎮夷堡口外
雙樹墩等地方開墾令開渠溉田十二年甘肅口
外柳林湖地屯墾令築壩建隄開渠又陜西之中
衛縣白馬寺灘地廣可耕令開渠建槽以資灌溉
議濬淮揚下河水道以濟鹽運溉民竈田
令松江府之奉賢上海南滙等縣修築捍海土塘
江蘇撫臣喬世臣言金山華亭奉賢上海南滙五
縣地方西抵浙江平湖縣界東至寳山縣接壤之
黃家灣綿亘二百五十餘里舊有土塘以捍潮汐
雍正二年議自金山嘴至華家角四十餘里(係金山華)
(亭二縣地)俱易土為石次第告竣其華家角以東之舊
塘未經修築今年七月中海潮漫溢以致南滙上
海奉賢三縣被灾較重今議修築土塘在奉賢者
由華家角石塘起至南滙縣東界共九千三百二
十七丈六尺在南滙者自奉賢縣西界起至上海
縣東界共一萬五千四百六十四丈在上海者自
南滙縣西界起至寳山縣界之黃家灣共一千二
百二十三丈八尺俱底寬五丈面寬二丈五尺高
一丈二尺共需銀九萬八千三百五十四兩零又
黃家灣以北至寳山城四千二百二十八丈一尺
有竒舊塘亦頽廢並宜增築塘底寬五丈面寬二
丈五尺共需銀一萬七千一百一十六兩零疏入
命廷臣集議如所請行之
十一年
詔修揚州之范公堤
命内大臣海望等查勘浙江海塘海望等疏言浙江江海
之門戶有三省城東南龕赭兩山之間名曰南大
亹禪機河莊兩山之間名曰中小亹河莊之北寧
邑海塘之南名曰北大亹惟中小亹當南北兩岸
之中江水海潮若由此出入則兩岸無虞但其地
面不及南北兩大亹之半潮過沙淤偶通旋塞不
徙而南即徙而北南岸尚有龕常諸山連絡捍衛
北岸惟恃一綫塘堤而已南大亹久淤成平陸數
十年前尚有中小亹出入嗣後漸徙至北大亹今
欲遏江海之狂瀾使其仍歸中道恐非人力所能
為查海寧東南有尖山聳峙海口其西有小山俗
名塌山相去百餘丈水底根脚相連兩山之間向
有石壩堵截水道後因修塘人役誤取其石見今
江水大溜緊貼北塘直趨尖山塌山之間引入海
潮衝激塘身護沙日卸若於兩山之間照舊堵塞
使江水海潮仍向外行則北岸護沙可漲而水道
亦可望其南徙至於華家衖以東尖山以西一帶
塘工有草塘并條石塊石塘不等應改建大石塘
庶可垂永遠所需工料約銀一百八十餘萬兩非
歷數年之久不能告竣臣等見議塞尖山水口既
堵之後果能漲沙護塘則石塘可不必改建如仍
無漲沙再行改建似亦未遲也惟翁家埠一段草
塘塘内地勢低窪及塘背附土單薄之處即應培
補又石草各舊塘僅有一層應請於塘後添築土
備塘一道比舊塘再高五六尺以禦風潮泛溢之
害疏入
上曰所奏俱屬妥協著照所奏行朕思尖塌之間建立石
壩以堵水勢似類挑水壩之意所見固是若再於中小
亹開引河一道分江流入海以減水勢似更有益從前
雖經開挖旋復壅塞者皆因惜費省工之故今若倍加
工力兩工並舉更覺妥備石壩建後即有漲沙而石塘
亦當漸次改建以為永久之利其開挖引河著程元章
等相度地勢酌量辦理
十二年兩江總督趙弘恩察勘松江海塘議於石
塘外築貼石土塘一道從之
十三年閏四月河東總督王士俊言東平州之安
山湖地勢低於運河其湖旁涸出之地請開墾以
濟民食
上令部臣詳議
諭曰山東運河之水全賴諸湖停蓄以資灌注所以前人
有水櫃之名後因諸湖淤墊居民侵占為田以致水少
不能濟運朕屢降諭旨令河道總督等悉心經理近年
始無水淺停舟之慮今王士俊此舉乃為開墾起見朕
思湖水專資濟運倘經理之初但貪田畝之有餘不計
湖水之不足將來田多水少漕運稽遲則顧此失彼未
免輕重倒置不可不慎之於始也遂
命止之
皇朝文獻通考卷六
