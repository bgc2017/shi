皇朝文獻通考卷二百六十八
物異考
(臣)等謹按馬氏通考於通典之外增五門物異其
一也為卷二十為類五十有七其例以物之有妖
有祥者標題曰異以物之但為妖者標題曰禍曰
孽曰妖大抵濫采稗官喜談變怪所言既多龐雜
失實而支離蔓衍旁及雨暘水火歲凶地震之類
是災而非異者亦一概濫載體例尤為不純夫傷
於人者謂之災兆于物者謂之異唐書五行志曰
災者被于物而可知者也水旱蝗螟之類是已異
者不可知其所以然者也五石六鷁之類是已今
考洪範庶徵于極偹極無皆謂之凶不謂之異而
春秋鸜鵒來巢之類傳言異而不言災然則商羊
兆雨肥&KR1414;兆旱樞星解而兆地震謂之曰異可也
至于已雨已旱已震則其災既成宜列賑恤之條
不屬占騐之科矣既以物異名考而博引諸災非
其倫也至于河清井溢是水異也飛鳥信幡是火
異也若波濤偶决失或在于防堤竈突不戒釁或生
於婢媪而凡有水火皆稱物異有是理乎螟螣蟊
賊周雅是詠非不經見之物故螽由天雨春秋異
之書曰雨異雨非異螽也蝝以冬生春秋異之書
曰生異生非異蝝也其餘書螟書螽傳皆不言記
異而蜚不為災經即不書明其物之非異也馬氏
以蝗螟之屬與豕禍蛇妖並列非經義矣他若造
作圖讖宣布歌謠皆桀黠不軌之徒襲篝火狐鳴
之智本無關于天道乃強附于鬼謀詩妖訛言並
登物異又何其傎耶其尤悖者物異之例本妖祥
並載者也而凡五色之氣皆謂之眚則周禮以五
雲之物辨吉凶何必兼言吉乎又獨標歲凶之名而
不列豐登之目則春秋書無麥無禾足矣何必又書
大有乎至其總叙之内既歷引歐陽修蘇洵鄭樵
之說破漢志強配五行之謬妄而所列五十七目
乃衍舊說而加詳炫博貪竒自相矛盾猶其小失
矣二十四門之内此門實最不足遵然河圖載易
鳳凰載書嘉徵既聖人所必致太戊祥桑武丁雉
雊微眚亦治世所不諱古帝王眡日書雲蓋誠凛
凛我
朝自
列聖相承以來明天察地敬謹尤深實不可闕而不載故
仍馬氏之名而不用馬氏之例謹就
實錄及各省通志所紀見聞稍異信而有徵者著于篇至
符瑞之說久為
聖朝所不尚故史館多不備書而
國家重熙累洽太和洋溢亦無所謂變怪之徵如前史
所種種臚陳者故但以年月先後為次不復如馬
氏瑣列門目必求其事以實之庶幾信以傳信共
仰見欽崇
天道之至意焉
太祖高皇帝壬子十月辛酉朔大軍征烏拉告
天祭纛有青白二氣指烏拉城北
癸丑九月辛酉
大駕至古勒城之野日兩旁有青赤二色祥光對照如門
隨
駕而行
乙夘三月甲戍寅刻有黃氣亘天映徹上下至辰
刻乃散
四月戊申夘刻
大駕駐蹕於牧竒地方有紅綠祥光二道夾日又有藍白
光一道映日上如門隨
駕而行
天命元年八月黑龍江結冰成橋時逹爾漢侍衛
扈爾漢碩翁科羅巴圖魯安費揚古統兵征東海
薩哈連部駐營黑龍江南岸之佛多羅衮寨每歲
黑龍江及松阿哩烏拉河九月始冰是日丁巳我
營對岸横結冰橋一道長二里許廣六十餘步將
士皆驚以為天助遂取薩哈連部内十一寨兵還
前冰已解其西偏復如前結冰成橋我兵既渡而
解
三年正月丙子黎明黃氣貫月四月壬子夕有青
黑氣二道東西亘天五月乙夘大軍征明有青赤
白氣三自天下垂覆營左右上圓如門隨軍而行
五十里方散九月甲寅寅刻東南有白氣亘天形
如刀尾細而卷長十五丈廣丈餘凡十六日乃滅
十月丙寅白氣見于東方尾指明國凡十九日而
滅
六年三月癸丑大軍征明夜行有青白二氣自西
而東繞月暈之北至南而止
天聰五年九月丁夘大軍征明錦州有青氣自天
衝入敵營擊敵敗之
天聰七年鵽鳩集於遼東遼東素無此鳥乃西北
蒙古所産其色淡黃形如鴿爪如人足而有毛國
人皆曰蒙古之鳥來至我國必蒙古歸順之兆云
(臣)等謹按唐時鵽鳩入邊識者以為突厥入寇之
兆既而果然所謂禽鳥得氣之先者也而是時鵽
鳩集遼東後察哈爾額哲果來歸同一事而異其
應可知天象靡常惟人所召在無德者則為妖在
有德者則為祥天人感召之理有非可以術數推
測者而自來五行諸志分别名目確謂某物為妖
某物為祥若可按圖而索者非通方之論矣
九年十一月拉木倫河獲黑狐有土默特者于拉
木倫河遇黑狐獲之以獻黑狐産長白山迤東濱
海赫哲費雅哈之地土人歲以進貢非國内産
十二月
大内供佛水盂内冰結高盂寸許形如細箸
崇德二年三月虎勒湖南平地湧泉是日壬午
太宗文皇帝大駕駐蹕上都河源已刻上都河西虎勒湖
南平地泉湧高五尺
六年六月朝鮮國獲地中黃金朝鮮國慶尚道咸
陽郡新溪書院之側每夜有光怪掘地得瓦罌一
貯黃金二十四觔内有金片刻宜春大吉字罌蓋
上刻一千年三字國王遣使進獻奉
諭旨還之
(臣)等謹按藏金出土本非物異然其光氣自騰銘
文叶吉則實有若或啟之者蓋
天佑
聖朝上以示卜年之慶而下以堅屬國忠順之忱地合靈
契非偶然也故敬錄於篇以昭
眷顧
是年九月乙亥有白虹自巽至乾其形如雲又有
黑虹自艮至兌其形如烟辛巳寅刻東方有金光
大如斗内復有金光一道形如椽冲天而起
順治元年六月庚午有白氣自西南至東北
二年正月河南孟縣黃河清二日
二月山西交城縣牛産犢遍生鱗甲又榆次縣産
靈芝又江西廬山生瑞芝九本
五月山西陵川縣新鄭書院産紫芝二莖又河道
總督楊方興進瑞麥麥産山東濟寧州有三四岐
至十岐者得
旨時和年豐人民樂業即是禎祥不在瑞麥地方官當益
知撫輯惠養元元副朝廷愛民德意
(臣)等謹案嘉禾之篇見諸書序蓋孔子刪定所錄
也馬氏纂成周以後北宋以前嘉禾瑞麥之類凡
三十四事總題曰榖異而竹米野穀附見焉皆前
代史書稱為上瑞者也我
世祖撫臨函夏亭育寰區導元氣之太和滌前朝之餘沴
即位二載瑞麥旅生地寳天符響然丕應而
宸衷謙抑却而勿居軫念民依倍申咨儆煌煌
寳訓垂示萬年是以
列聖以來克承
家法每逢嘉應謹凛彌深從無鋪張揚厲之事而四海臣
庶亦皆仰見
聖心一切瑞麥嘉禾草野或不盡聞于官司官司或不盡
登于章奏其紀于史冊者不過千百之一二職是
故也然一莖一穗物理之常麥至兩岐禾逾九穎
異乎常矣異乎常者固考物異者所不容略也故
恭錄
諭旨見
聖朝不崇符瑞之意而其事則仍從馬氏之例據實備載
焉
閠六月浙江錢塘江潮連日不至定國大將軍和
碩豫親王多鐸既定南京進取浙江駐營江岸敵
兵見之以為潮至必淹沒乃江潮連日不至驚為
神助相率納欵
八月浙江杭州府梅花大放柳生桃如栗
十月木生介
是年江南通州甘露降又降於蕭縣
(臣)等謹按江南通志載此事不書月分敬附書此
年之末後凡月分無考者皆倣此
三年正月壬戍夜北方有赤光如火影良久乃散
五月錢塘江水淺可涉大軍征浙東偽帥等營于
江東岸我軍未能渡江忽江沙暴漲水淺可涉都
統圖頼等策馬徑渡遂敗賊兵
是年江南和州學宫産芝三十六莖又浙江餘姚
縣甘露降於松又湖廣黃安縣山石驟長
四年正月芝草生于河南嵩山廵撫吳景道表賀
奉
諭旨政教修明時和年稔方為祥瑞芝草何必稱竒
五月庚戍有白氣起于西南長二丈餘
七月福建延平府飛虎入城隍廟
十一月山東濟陽縣獲文豹
是年山西臨縣城堞火光熖發以物擊之即燃視
之不燬又陜西咸陽縣渭水清又福建甌寧縣梅
岐里桐樹葉化刀劍形
(臣)等謹按順治初年朱聿鍵僣號延平新經戡定
而明季土寇嘯聚者尚多餘孽未盡削平故餘沴
猶為變怪飛虎見延平樹化刀劍見甌寧皆其地
也然桐葉望秋先隕最易凋零實為不久之象示
其兆于桐葉變亂之易平神告之矣
五年陜西興平縣獲異獸興平河得一物色青黑
頭角如鹿尾如馬而秃目下别有二竅深寸餘
是年福建建陽甌寧二縣竹生米又江南蕭縣産
芝三本
六年九月陜西岐山縣潤德泉復見泉在縣西北
十五里即古卷阿水相傳世治則出唐時嘗湧見
于表奏明初復見後久涸至是湧出
八年四月山西絳州泮池水香氣如龍腦
五月江南丹陽縣麥秀雙岐
十一月陜西静寧州黃河清
九年湖廣竹結實味甘可食
十年二月山東曹縣夜有火光燭天大小不一
三月乙亥午刻日有黃光照地
四月浙江杭州府巨獸食虎餘杭諸鄉多虎患一
日太&KR0008;山有巨獸高八尺長丈餘紫鬛白身黑尾
逐虎食之虎患遂息
是年江西贑州府産靈芝高二尺又江南含山縣
生嘉禾一莖五穗
十二年六月庚午北方有青黑雲氣變化如龍
是年湖廣江華縣甘露降又直隸所屬榖多雙穗
又湖廣辰州府鳥異辰州有鳥萬計色黑大如鳩
自北而南所下處草為之赤時辰州尚為黔寇所
據識者以為滅賊之兆
又騶虞見於甘肅静寧州有異獸游於西北野白
質黑文時謂騶虞
十三年二月河南寧陵縣隕石時日方午空中有
聲不絶黑氣如斗光芒如燈墜於寧陵如石硯重
五十三兩撫臣以聞
(臣)等謹按春秋僖公十六年隕石於宋五周内史
叔興以為是陰陽之事非吉凶所生故物異之徵
有異則兆災者彗孛出之類是也有災即為異者
糓洛鬭之類是也有災而不為異者計倪論太陰
所處金穣水毁木康火旱之類是也有異而不兆
災者即叔興所論隕石之類是也蓋二氣摩盪偶
然凝結而下隕事非常見不得不謂之異而實非
人事所關漢儒以讖緯說經務欲一一穿鑿舉天
下之事悉歸於咎徵則謬且妄矣
九月湖北黃州府教軍場有白氣起平地蜿蜒如
龍向空而没湖南有白光自東射西長數丈
是年福建建陽縣井水自溢又雲南昆明縣竹結
實如稻
十七年河南新鄭縣生白雀又冬鴻雁至于雲南
雲南舊無鴻雁至是千百為羣皆西去自後年年
見之
十八年雲南臨安府小白蝶羣飛蔽天月餘乃止
是年雲南安寧縣甘露降于學宫古柏形如貫珠
味如飴又江南定遠縣民家牛産麟
康熙元年雲南師宗州白蝶羣飛如臨安
是年江南建德縣學宫枯樹復生又雲南寧州田
禾徧生雙穗
三年八月福建邵武府學宫銀杏樹生火以水沃
之不滅
是年夏山東兖州府有蒼諸蟲蟲飛蔽天聲如流
水形如蜣螂而差小色如金識者以為蒼諸
(臣)等謹按蒼諸之名古書罕見通志稱識者以為
歲凶之兆蓋田家占騐之言也然
聖朝欽若
昊天勤求民寞察禨祥而偹豐凶恒不遺于昆蟲草木之
細而是歲兖州實有旱災其說亦似有徵者故謹
錄于篇凡篇中以微物而登載者例皆倣此
四年湖廣永州府竹實如麥民以為食
是年浙江永嘉縣露凝樹枝其甘如蜜
五年四月江西南昌縣民家牛産麟
是年鳳凰見于河南唐縣
七年福建泉州府學宫榕樹生芝
八年四月四川茂州麥秀七岐
六月山西絳州夜見流火光明如晝飛入學宫明
倫堂棟間更許乃隠是月樂平縣鳳凰山神泉自
湧土人名靈瑞泉
十一月河南寳豐縣楊公渠冰成梅花形
九年正月朔廣東信宜縣儒學有五色祥光
是年春山西榮河縣黃河清又山東濟南府趵突
泉溢
十年五月雲南有異鳥來大鳥見于昆明是年大
水又見於劍川州其喙如鋤張喙則小鳥飛於喉
中以礮擊之不動數日而去二十四年見於廣通
縣足高四尺翼倍之
十一年二月丁丑朔宣化府東山廟山泉自湧成
河時
大駕駐蹕東山廟廟舊有井易涸水不足用是日山泉忽
湧成河人馬皆給
十二年四月山西静樂縣流火西行有聲
是年江南鎮江府有大鳥如鳳毛羽五色羣鳥從
之又山西長治縣生嘉禾一莖五六穗
十三年五月甘肅寧遠縣有聲如雷墜地化為石
十四年山西陽城縣鑿石得石龍陽城人侍郎張
爾素家鑿石中有石龍一鱗甲頭角宛然刻畫長
丈餘
是年廣西慶遠土司家馬頭生兩肉角身有炎燄
十六年三月四川順慶府甘露降味如飴四月又
降秋又降
十七年山西平陸縣木棉花如牡丹
(臣)等謹案
實錄載是年八月逆藩吳三桂將死有犬升其案而坐三
桂悖逆亂常自干
天討當豕突將踣之日有犬妖為禍之形於逆藩為覆族
之徵於
國家即為平賊之兆用附識其事以見助順殄逆
天道彰彰云
二十年雲南有異象由普洱入思茅舊道甚險辛
酉歲有異象出于普夷人逐之象從一高嶺行人
步從之遂成通道今尚有象跡
是年江南蒙城縣麥秀五岐
二十一年陜西平凉縣産芝高尺餘大如盤盂五
色俱偹
是年江西瑞金縣甘露降徑一里許閱四十餘日
二十二年六月師征臺灣有鹿耳門潮湧之異大
軍進取臺灣鹿耳門險隘難入兵至潮湧舟隨潮
進遂平之
十一月山西蒲州至平陸黃河清十有五日
是年福建臺灣水始冰臺灣土氣炎熱從無霜雪
是歲八月始入版圖遂見雪冰傳為異事
是年江南貴池縣竹實如麥又雲南蒙化府有異
鳥鳥頭如鴿項有紅毛尾如帚火光星落
二十三年江南崇明縣海一日三潮
二十四年山西廣靈縣民家牛産麟又山東歷城
等縣生嘉禾一莖五六穗
是年黑龍江有羣鹿之異是時征雅克薩城之兵
駐黑龍江糧食匱乏忽有鹿數萬自山趨下軍人
取之獲五千餘以為奏功之兆
二十六年貴州畢節縣白蛾羣飛有鳥啄食之又
河南寳豐縣鸇雀食蝗
二十八年四月雲南曲靖府李樹菜花皆結豆
是年浙江鎮海縣民家牛生犢徧體肉鱗
二十九年七月貴州婺川縣陸地生蓮花又生樹
杪
三十年正月朔江南武進縣木介七日
三十一年正月朔江南木介
三十二年江南合肥縣民家牛産麟
三十三年秋福建漳浦縣晚稻方插吐穗結實
三十五年正月江西雩都縣學宫桂樹盛花
是年大軍西征有靈泉忽湧之異是歲
大駕親征噶爾丹四月至塔爾竒喇掘井無水及
駕至清泉忽湧導成巨流人馬資用不竭衆皆大悦五月
至燕圖庫列圖地方乏水侍衛等過一平山忽泉
源湧出水極甘美充用有餘次年二月
駐驆李家溝地方溝水甚少是日水從山溝湧出俄頃深
二三尺鄉人驚異次日至輦鄢村山嶺險峻僅有
二井
大駕甫之南山之下見有水痕衆趨視之地中各處泉湧
頃刻洋溢衆咸歡呼曰如此神異誠所以佑
聖主也
三十七年十一月福建龍巗州甘露降
三十八年江西贑縣産紫芝七莖高三尺餘又江
南石埭縣學宫古檜結毬大逾斗
三十九年秋直隸巡撫䟽進嘉禾四十一本
是年甘肅鎮番州之白亭海水潮丈餘井水皆溢
又江南武進縣黑鵰集于郭外形如人翅廣丈餘
四十二年春山東濟南府舜井水溢
四十三年雲南㠄峩縣生嘉禾
四十四年江南六合縣古松結毬如斗者二團圞
玲瓏經年不朽
四十五年陜西静寧州白楊開花如蓮
四十七年五月四川綿竹縣麥穗六岐
七月山西交城縣署牡丹盛開
是年山東濰縣牛産麟
是年山東巡撫奏進嘉穀自二三穗至十穗不一
四十九年夏江西興國縣官舍桑樹生黃芝大如
盤徑二尺閱三年每年長一臺
五十年秋山東滋陽縣産瑞榖雙穗成畆
五十一年夏山西臨汾縣瑞麥徧野一莖多至八
九穗又秋山東闔省進嘉禾雙穗者三千六百本
是年雲南劍川州竹花結實甘淡可食
五十二年夏山西平陽府産瑞芝
五十三年江南徐州麥秀四五岐自是連年皆稔
五十六年四月陜西固原州黃河清又湖南産嘉
禾
五十八年江南涇縣竹生實民採食之
六十年浙江臨海等縣箭竹結實為粉可食
是年湖廣益陽縣署甘露降于叢竹又湖南長沙
府湖湘縣書院産芝
雍正元年四月
孝陵蓍草生總兵官范時繹奏進傳示廷臣
宣付史館大學士等奏
孝陵新産蓍草由
皇上孝治之感請
宣付史館
上諭曰
孝陵新産蓍草皆由
世祖
聖祖功德隆盛所致非朕孝思所能感格諸臣陳奏剴切
著照所請行
八月河南山東二省麥榖兩岐雙穗蜀黍一幹四
穗又
内池蓮房同莖分蒂諸瑞叠呈
宣付史館
是年湖廣江華縣學宫生瑞芝雲南新興縣産五
色芝
二年七月江南松江府飛鴉食蝗
八月
耤田産瑞榖一莖二三四穗者十八本
豐澤園
御種稻田生瑞稻一莖二三四穗者二百餘本大學士等奏
耤田内既見瑞榖之登今
御苑中復覩嘉禾之獲此皆
皇上敬誠所感仁孝所孚上瑞嘉祥請
宣付史館從之
三年春江南安東縣黃河清
是年
耤田産瑞榖又湖廣永州府甘露降於松上
四年
耤田瑞榖一莖雙穗至九穗者共五十本
豐澤園稻榖雙穗至四穗者二百九十餘本五年所
産亦同皆
命宣付史館内閣奉
諭旨國以民為本民以食為天朕即位以來舉行耕耤之
禮殫竭精誠為民祈榖于
上帝乃雍正二年三年耤田特産嘉禾有至一莖九穗者
朕心亦以為偶然之事今據府尹劉於義進呈今歲耤
田所産自一莖雙穗三穗以至八九穗皆碩大堅好異
於常榖朕見之心甚慰悦特令宣示廷臣並非以此為
祥瑞誇耀於衆也蓋實有見於天人感召之理捷於影
響朕以至誠肫懇之心每歲躬耕耤田以重農事即
蒙
上天降鍳叠産嘉榖以昭休應似此八穗九穗之榖豈人
力所能強為亦豈人君所能強之使有乎
十二月陜西河南山東江南各省黃河澄清守臣
先後奏報
宣付史館河道總督齊蘇勒副總河嵇曾筠漕運總督張
大有河南廵撫田文鏡山東廵撫塞楞額陜西廵
撫法敏等先後奏報黃河自陜西府谷縣歷山西
河南山東至江南之桃源縣河水澄清上下三千
一百餘里綿歷三旬有餘陜西山西始自四年十二
月初八日至五年正月十三日凡三十有六日河
南山東始自四年十二月初九日至五年正月十
日凡三十有一日山東單縣亦始于十二月初九
日至二十二日凡十四日江南始自十二月十六
日至二十三日凡七日俱以漸復舊其清自上而
下復舊自下而上諸王大臣奏稱為從來未有之
瑞懇請升殿受賀欽奉
諭旨以數年之中休徵叠見稽諸史册咸稱福慶而受寵
若驚不以為喜實以為懼惟有君臣益加勉勖一德一
心以承
天眷若允行慶賀則沿襲頌美之虛文大非誠敬之素志
專遣祭告
景陵遣大臣致祭
河神内外大小官員各加一級羣臣恭請
宣付史館
御製碑文勒石奉
諭允行
是年河南産瑞榖有多至十三穗者
五年
景陵地方産嘉穀又蜀黍一莖十一穗
是歲十月浙江進瑞穀大同鎮臣奏鄂爾坤岡地
方産瑞麥一莖十五穗
特諭停止進奏
六年十月
景陵寳城生瑞芝羣臣表賀
宣付史館諸王大臣等奏言臣等敬觀
景陵寳城所産瑞芝五本光彩輝燦五色鮮潤仰惟
聖祖仁皇帝盛德崇功超越隆古深仁厚澤普被羣生我
皇上純孝性成至誠昭格今兹
景陵寳城特産芝英
宣付史館昭示萬世奉
諭旨朕以實心實政為本不言符瑞但今芝草生於
景陵寳城此我
聖祖仁皇帝昭示嘉祥景象朕心不勝感慶准照所請宣
付史館
是年冬江南松江府甘露降
七年七月浙江歸安縣民家萬蠶同繭浙江總督
性桂疏報湖州府歸安縣民王文隆家育蠶二十
七筐有九筐萬蠶同結瑞繭一幅長五尺八寸寬
二尺三寸自然成就不由人工八月奉
諭旨前據浙江署督性桂署撫蔡仕舢奏進湖州居民家
萬蠶同織瑞繭一幅父老稱為從來未有之竒朕恐小
民圖利望恩或用人工造作而成因令體訪確實勿為
所欺昨性桂蔡仕舢等於本地詳加騐看訪察實係自
然成就具摺覆奏廷臣等以蠶桑織絍乃衣被之大原
養民之切務今浙江有此瑞應則小民温煖可期咸為
國家稱慶朕素不言祥瑞數年以來每遇休徵必倍加
乾惕儆戒所頒諭旨至再至三朕愛育元元務期普天
率土之人同沾實惠一時希有之物不足以禦饑寒倘
蒙
上天俯鍳悃誠錫福黎庶蠶桑普盛衣食充盈乃朕心之
所謂祥瑞也
十月
景陵聖德神功碑儀柱之右瑞芝産於石上總理
陵寢事務大臣等具奏奉
諭旨朕從來不言祥瑞惟是建立
景陵聖德神功碑甫經勒石告成而瑞芝即産于碑亭之
右仰見
上天特賜嘉祥以表揚我
皇考功德之隆盛朕心不勝慶慰
是年貴州都勻府苗疆芝草叢生又貴州新闢苖
疆産嘉禾一莖十五六穗刊圖
頒示天下又雲南趙州白巗地出甘泉
八年正月鳳凰見於房山縣直隸總督唐執玉奏
報奉
諭旨上年據散秩大臣尚崇&KR1561;奏稱天台山民李萬良等
呈報十一月十三日黎明見山中有一神鳥高五六尺
毛羽如錦五色俱偹所立處羣鳥環繞北向飛鳴等語
朕以邊地居民所見事屬渺茫將所奏發還未曾宣示
廷臣昨據總理石道事務散秩大臣常明侍郎宗室普
太奏稱石工監督司官田周呈報正月二十日在房山
縣石梯溝山中見瑞鳳集於峯頂五色俱備文彩燦然
工匠樵木居民人等約千有餘人莫不共見又據總兵官
管承澤及順天府府尹孫嘉淦等所奏亦皆相同朕亦
俱未宣示廷臣可以知朕心矣今據總督唐執玉繕本
具奏朕思古稱鳳凰乃王者之嘉祥朕撫躬自問功德
凉薄不足以致鳳儀之上瑞此事猶疑而未信也
是月
景陵寳城山上産靈芝三本羣臣表奏
宣付史館諸王大臣奏上奉
諭旨
景陵寳城山上首春産瑞芝三本諸王大臣等奏為朕純
孝之所感孚朕撫躬自問生平事我
皇考不敢當純孝之名但誠敬之心數十年如一日自御
極以來不但一言一事仰體
聖心而後見諸行事即夢寐之中一念舉發從無有知其
不合
聖意而敢存胸臆者諸王大臣等稱朕以
皇考之心為心此實朕之悃忱至云朕以
皇考之政為政朕之才力遠不逮我
皇考舉凡宣猷敷政之間雖黽勉效法究不能企及於萬
一何能致芝草之嘉祥諸臣以此歸美于朕朕不居也
實因
皇考之聖德神功際天蟠地深仁渥澤積厚流光
上天特欲顯示天下臣民是以數年之中三見芝英於
陵寢以今之歷霜雪而挺生當首春而呈瑞稽之史冊更
屬罕聞朕感
上天照示之洪恩叨
皇考貽謀之景禄慶幸歡欣不敢不宣布於衆庶使天下
後世臣民知
上天之眷佑
皇考與
皇考之垂裕萬年者即瑞芝一事明顯昭著信而有徵固
如是也著照所請行宣付史館
是年湖南産嘉禾萬餘本
九年六月雲南昭通府赤蟲食稻羣鴉啄之
是年四川南川縣生瑞榖一本十二莖一莖三穗
又浙江杭州府獲白鹿
十年山東鉅野縣民家牛産麟山東巡撫岳濬疏
報奉
諭旨山東地方前歲被水百姓不獲寧居去夏今春雨復
愆期朕遣官發粟賑恤多方幸未致流離失所即京師
去夏今春晴雨亦不均調西北兩路不得已用兵征戍
將士露處于外偹極勞苦朕心戒懼修省但知感
上天垂象示儆之恩不敢望嘉祥之誕錫今聞瑞麟産於
東省實增愧悚該撫奏請詔付史館宣示中外皆屬虚
文將朕朝乾夕惕對越
上天之悃誠曉諭天下臣民共知之
十一年春廣西欝林州瑞泉見(詳見羣祀考)
十二年夏山西介休縣瑞泉見(詳見羣祀考)
是年湖廣鎮筸紅苖地方瑞榖徧野又陜甘邊外
高臺地方生瑞榖一穗之上重生五六穗
十三年八月直隸遵化州及保定縣瑞穀生内閣
奉
諭旨據直隸總督李衛奏遵化州
陵寢垣外地畆及保定縣耤田所産瑞榖多種並有一本
九穗者朕覽之不勝欣慶朕常言地方年穀之豐歉在
乎督撫居官之感召十餘年留心體察歷歷不爽至於
京師畿輔之地則内觀刑部讞獄之公私外觀督撫政
令之得失以為雨暘休咎之本總之感召之責固在督
撫而用人之責則在於朕此中是非得失朕實與督撫
共之所望内外大臣官員等時時儆戒刻刻提撕信天
道之昭垂凛鍳觀之不遠則豐亨有慶災沴潛消萬民
共受其澤矣朕素不言祥瑞久已䧏旨不令各省進獻
嘉禾今因瑞穀産於
陵寢地方感
天
祖
皇考之昭示福應信而有徵特賜廷臣共觀並將朕敬慎
乾惕之意重加宣諭期與諸臣共勉之
乾隆四年陜西西安鳳翔漢中同州等府産嘉禾
五年六月河南廵撫奏進榖穗盈尺七月直隸總
督奏進如河南
御製詩記之
十一年七月直隸總督奏進穀穗長尺餘
宣示廷臣
是年浙江杭州府野蠶成繭
十二年正月内閣奉
諭旨浙江廵撫常安奏杭州諸府桑間自生蠶繭可取
以織紬名曰天蠶蓋以為瑞也朕謂此范成大詩所
謂野蠶可繅而常安未之知者然不假人力用佐女
紅則信乎授衣之助
十四年九月山東廵撫進瑞穀圖
十六年春國子監古槐重榮國子監西講堂前古
槐一株為元臣許衡所手植歲久已枯是歲重榮
枝葉鬱茂大學士蔣溥繪圖以進
御製詩紀之
(臣)等謹按百穀草木麗乎土故草木之榮悴視乎
地氣之盛衰和氣所鍾生機普暢固位育之實理
也我
朝自
列聖以來不言祥瑞我
皇上欽崇永保昭受
天申惟期實政實心敬承
眷祐尤不尚鋪張揚厲之虚文故不特瑞麥嘉禾視為恒
事即古槐重茂廷臣所動色稱異者亦惟因事
賜題俯答慶忭而未常稍存矜詡之心然謙冲者
聖帝之懷紀載者史臣之職信而有徵之事不可闕略
而不書故備紀其實敬著於篇焉
是年秋蒙古台吉畢力衮逹頼獻瑞麅麅色純白
如雪目睛如丹砂按抱朴子稱鹿夀千歲滿五百
歲則色白此殆其類次年秋復獲于巴顔和羅圉
中均有
御製詩紀之
二十七年七月嘉峪關外地湧靈泉嘉峪關外路
多戈壁從前並無水泉大兵經過鑿井俱得甘泉水
勢騰湧普濟軍行奉
旨照康熙年間拖犁建廟之例春秋祀之(詳見羣祀考)
四十年冬粤東總督李侍堯奏進平定合符
御製詩紀之
(臣)等謹按玉符質瑩而製巧上下各一鐫小篆文
上曰平定下曰合符遠自南交浮海而至先是安
南王城之西南界有地名順化久為阮姓竊據稱
順化王與奉朔受封之黎姓國王為世仇是歲粤
民有私越邊界至彼乘亂刦其王子財貨逃回内
地者有司執之籍其家因得此玉隨牘奏進適當
王師濯征金川刻日奏凱之時而斯符適至仰惟
睿謨廣運炳燭幾先寰海效珍丕應徯志先事之徵有
昭然不爽者矣
四十一年夏六月山東廵撫楊景素奏進泰安縣
雙穗榖
御製詩紀之
(臣)等謹按大有書於春秋屢豐咏于周頌凡以六
府孔修則九榖咸殖固自然之徵應况當萬寳告
成之時有瑞榖嘉禾之異實堅實好充溢倉箱豐
樂之符非偶然也洪惟
列聖相承無逸作所溥美利於寰區
皇上懷保羣生九功惟叙慶盈寧於海寓是以太和翔
洽上而雲物呈祥下而動植咸若而九穗雙岐叠
呈瑞應尤田夫野老皆知為瑞者歡騰四野章奏
九重蓋猶是吹豳鼔蜡之淳風非襲頌揚之故事也謹
具載於篇亦以著休徵之恊應云
皇朝文獻通考卷二百六十八
