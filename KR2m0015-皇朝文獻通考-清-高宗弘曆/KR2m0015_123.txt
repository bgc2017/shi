皇朝文獻通考卷一百二十三
羣廟考(五)
京師王廟
順治五年定
莊親王立一廟
禮親王巽親王謙郡王共立一廟
肅親王立一廟
饒餘親王端重郡王共立一廟
穎親王順承郡王共立一廟
豫郡王立一廟(按乾隆四十三年奉旨後親王封號)
克勤郡王衍禧郡王共立一廟
雍正九年定
怡賢親王立一廟
廟立於正寢東正殿臺高二尺一寸院内東西廂
大門臺高一尺六寸
主高二尺廣四寸朱色刻所封諡號墨書設紅漆
龕内外垂紅片金慢
祭日以正月四月七月十月歲暮恭候
皇帝祭
太廟諸王陪祭禮畢乃各歸其府致祭凡薦新品物
太廟未獻之先不許供(儀制供品詳後家廟禮)
(臣)等謹案宗室封王者立家廟祭崇德元年所定
也迨順治五年
世祖章皇帝命宗室封王無嗣者
太廟祔享有嗣者令其子孫立家廟十年議定郡王以上
祀追封祖父於家廟貝勒以下祀追封祖父於墳
墓嗣又以諸王皆在
京師離墳墓近可隨時親詣致祭其
京城内各立家廟令停止至雍正九年
世宗憲皇帝篤念怡賢親王體國忠貞
特命立家廟致祭在諸王勲重宗功名登
太室禮隆元祀已極褒榮而家庭之間猶復推恩立廟俾
得各展霜露之思揆諸古者諸侯廟禮其儀制適
符兹特敬謹備錄以昭我
朝惇叙酬庸之盛典焉
京師功臣宗祠
順治十一年十月丁丑立定南武壯王孔有德祠
世祖章皇帝諭禮部定南武壯王孔有德審時率衆航海
來歸屢建功績迨朕平定天下有德剿巨寇靖南服開
闢廣西勲勞懋著不意桂林之役衆寡不敵精忠自矢
竟以身殉義烈允彰稽考舊典有立祠致祭之例爾部
詳察具奏己夘
命以二妃陪祀嗣經禮臣議准建祠於廣寧門外中設一
案以妃白氏李氏配歲以春秋仲月諏吉遣太常
寺卿致祭祭文曰維某年月日
皇帝遣某官某
諭祭於定南武壯王孔有德之靈曰人臣盡忠仗節矢
天日而不渝朝廷恤死酬&KR0564;撫歲時而增感爾定南
武壯王孔有德膚功早著偉烈常存兹當仲(春秋)之辰
益念忠良之績特頒祭典用慰幽靈王如有知尚克
歆享
康熙十八年三月己未立宏毅公諡恪僖遏必隆
祠
聖祖仁皇帝諭禮部自古帝王敦重倫常篤念勲舊必有
嘉褒之典以示推恩孝昭皇后德著椒宫母儀天下懿
範如在每切追思其父遏必隆簮纓世裔宣力累朝忠
殫謀猷功存弼亮況篤生賢淑佐理宫闈宜加表揚垂
諸久遠已勅所司特為建立祠堂其妻縣主夙茂温恭
克昭家訓宜並祔享朕親製碑文勒之貞珉告成之日
應賜諭祭嗣建祠於安定門外中設一案以縣主一品
夫人舒舒覺羅氏配歲以春秋仲月諏吉遣太常
寺卿致祭祭文曰維某年月日
皇帝遣某官某
諭祭於恪僖公遏必隆之靈曰沛隆恩於勲舊國有彝
章展時祭於春秋禮逾常格爾恪僖公遏必隆名垂
青簡績著豐碑追
椒寢於所生宜專祀以有永兹當(春秋)仲申侑几筵靈如有
知尚克歆饗
聖祖仁皇帝勅賜一等公遏必隆家廟碑
孝昭皇后壼德攸宣倫情肫篤念父母鞠育之勤思祠
宇春秋之祀朕嘉其意遣官督理後二月皇后已崩十
七年十二月工作告成因諭内閣詳考明代寔錄允符
典例特賜碑文勒諸貞石粤稽往代臨御萬邦必敦九
族宫闈化洽内輔惟賢眷佑之隆宜崇曠典以篤椒親
道至備也孝昭皇后仁孝性成温恭德著久存屺岵之
思每深霜露之感爾一等公遏必隆同妻縣主敬慎齊
家洽謙冲之令望肅雍秉訓誕淑慎之坤儀是當錫以
丹堊享以蘋蘩爰命冬官董其興作事方行乎二月哀
忽動於六宫未遂之志朕甚悼焉念爾勲戚大臣兼覈
歴朝典制落成之日用賜豐碑昭國家不遺故舊之恩
示皇后永懷顧復之念光流泉壤堪為戚屬之羽儀名
列丹青不愧綸言之奬賚凡爾子孫克保無斁欽哉
雍正元年三月癸未立定南將軍一等承恩公諡
勤襄佟圖賴安北將軍内大臣一等公諡忠勇佟
國綱領侍衞内大臣一等公諡端純佟國維祠奉
命春秋致祭祠建於朝陽門外祠内設三案勤襄公居中
以一品夫人覺羅氏配忠勇公左以一品夫人他
塔喇氏温都氏配端純公右以一品夫人赫舍哩
氏配歲以春秋仲月諏吉遣太常寺卿致祭祭文
曰維某年月日
皇帝遣某官某
諭祭於勤襄公佟圖賴忠勇公佟國綱端純公佟國維
之靈曰崇功報德禮首逮於元臣錫類推恩誼尤敦
於懿戚考彝章而立廟因時序以薦觴惟爾一門宣
猷累葉效忠貞而體國名著旂常秉孝義以型家芳
傳國史望高閥閱蔚為&KR0564;舊之宗慶衍庭幃光啟
聖慈之範兹當(春秋)仲特遣專官設奠几筵靈其歆饗
世宗憲皇帝勅賜一等公佟國賴佟國綱佟國維家廟碑
國家弘開景運光啟昌期必有佐命元&KR0564;承家懿戚遞
膺時棟蔚作世臣矢奕葉之公忠隆累朝之毗倚帶礪
褒封於勿替馨香崇祀於靡窮凡以答殊勞昭盛典也
爾佟圖賴挺生華胄翊贊
興朝先烈丕承任專閫握樞之寄嘉謨聿著樹名鍾勒鼎
之功
重闈之毓慶彌光後嗣之貽謀永裕爾佟國綱丹心貫日
勁節凌霜愛國忘家乃鞠躬而盡瘁舍生取義實移孝
以作忠爾佟國維盛代耆英巍班碩德靈鍾川嶽誕萬
國之
母儀誼重股肱荷九重之
天眷朕酬庸念切錫類情殷懷篤棐之純忱報豐功以專
祀絲綸式賁祠宇維新於戲忠藎萃於一門柱石繫邦
家之重苾芬薦於兩世旗常流史冊之徽千秋宗緒綿
延克昌厥後累代國恩優渥長發其祥爰泐堅珉用彰
懋賞風於有位垂示來兹
雍正元年三月癸未立大學士一等公諡文襄圖
海祠奉
命春秋致祭祠建於德勝門外中設一案以一品夫人覺
爾禪氏鈕祐禄氏配歲以春秋仲月諏吉遣太常
寺卿致祭祭文曰維某年月日
皇帝遣某官某
諭祭於文襄公圖海之靈曰義重酬勲眷鈞衡之舊德
禮隆秩祀因節序以申恩爾文襄公圖海望高國器
功贊王猷表世德於戟門生膺茀禄贈崇階於鼎爵
殁被榮名煥新綍以建祠遣專宫而致祭時當(春秋)仲
式布几筵靈其有知尚能歆格
世宗憲皇帝勅賜一等公圖海祠碑
朕惟國家義重酬庸典隆眷舊丹宸錫寵已弘配享之
文紫綍揚芬更重專祠之祭所以篤純臣旌丕績也爾
圖海賦資誠慤奉職公忠入掌樞機允副弼諧之任出
麾旌鉞屢成克敵之功運籌而荒服蕩平威宣閫外制
勝而西陲底定績奏師中宜示褒揚俾膺特祀輝煌棟
宇色映雲霞璀璨絲綸光生碑碣屆春秋之令序薦黍
稷之維馨於戲嘉乃壯猷丕著優崇之典念兹元老弘
敷逾格之恩式克欽承昭兹來許
乾隆二年立光禄大夫弘毅公額亦都祠
奉
命歲祭於其家祠祠在安定門外歲以春秋仲月諏吉
遣太常寺卿致祭祝辭曰維某年月日
皇帝遣某官某
諭祭於弘毅公額亦都巴圖魯之靈曰誼重酬庸茂典
聿加於勲舊禮隆展祀歲時宜備於馨香爾弘毅公
額亦都巴圖魯開國名臣從龍上佐表成勞於鍾鼎
青史楊芬紀偉績於旗常豐碑示寵既叨恩於
廟食更賜祭於專祠式賁新綸允符彝憲時當(春秋)仲用布
几筵靈如有知尚其歆格
乾隆十四年三月乙夘立太子太保内大臣追封
一等承恩公諡恪僖哈世屯戶部尚書内務府總
管追封一等承恩公諡敏果米思翰一等男兼察
哈爾總管追贈一等承恩公諡壯慤李榮保祠
皇上諭人子報本之忱必念爾祖國家酬庸之典爰及
所生大學士公傅恒夙夜宣猷贊襄機務前因金川
番蠻不靖丹誠奮發自請督師維時朕以其世篤忠
貞服勞王家鍾慶椒室聯輝懿戚悉由乃祖乃父積
厚流光誕兹良弼陛辭之際朕欲加恩賜立祠堂秩
於祀典大學士公傅恒奏稱臣仰蒙高厚榮賁先人
寔出至願如果憑仗天威肅清荒徼凱旋之日擬當
懇請殊恩今威信遠孚番酋效順膚功克奏美著旗
常宜考懿章以示優錫其照&KR0564;臣額亦都佟國維之
例勅建宗祠春秋致祭增光俎豆用奬忠勲嗣建祠
於東安門内正祠五間内設三案恪僖公居中以
一品夫人覺羅氏配敏果公左以一品夫人穆溪
覺羅氏博爾濟吉特氏配壯慤公右以一品夫人
覺羅氏配歲以春秋仲月諏吉遣太常寺卿致祭
祝辭曰維某年月日
皇帝遣某官某
諭祭於恪僖公哈世屯敏果公米思翰壯慤公李榮保
之靈曰禮隆念舊千秋之俎豆攸光義重酬庸奕代
之馨香勿替考彝章而秩祀因時序以申恩惟爾一
門夙稱望族忠誠體國數傳紀績於旗常端敬型家
累葉垂芳於圖史祥開坤極早錫榮封佑啓勲賢復
新廟貌命祠官而陳芬苾落成已賁恩綸隨節候而
展几筵歲薦彌昭懿典兹當(春秋)仲常祀聿修靈如有
知尚其歆格
三十五年十月乙巳
命大學士忠勇公傅恒入祀哈世屯祠領侍衞内大臣
尹德尚書果毅公阿里衮入祀遏必隆祠時奉
諭前以大學士忠勇公傅恒體國公忠鞠躬盡瘁已降
旨入祀賢良祠復念傅恒曩者金川奏績時以其祖
父世篤貞忠流光鍾慶曾諭令建立宗祠自其曾祖
哈世屯以下官為春秋致祭今傅恒自應令其一體
入祀酬庸俎豆至尚書果毅公阿里衮宣力殫忱克
彰勞勩昨歲曾令入祀賢良今思其先世額亦都遏
必隆並以崇&KR0564;建有宗祠得膺祀典阿里衮亦應附
食邀榮而其父領侍衞内大臣尹德尚未列入著一
併入遏必隆祠用奬勲藎該部即照例行
睿忠親王祠乾隆四十四年奉
旨特建祠立於朝陽門外鷄市口歲以春秋仲月諏吉
遣太常寺卿致祭祝辭曰維某年月日
皇帝遣某官某
諭祭於睿忠親王之靈曰惟王功懋造邦忠能奉國馳
驅盡瘁任隆則實冠親賢篤棐盟忱誣辨而彌彰精
白既雪貞心於百載宜酬偉績於千秋鏤簡鐫珉追
䘏盡從渥典雕筵翠俎升馨用飭祠官兹以仲(春秋)特
陳時薦靈其來格勿替欽承
(臣)等謹按唐制貴臣立家廟宋制文武官依舊式
立家廟詳見於司馬光作文彦博光廟碑記馬端
臨所已載入諸侯宗廟者我
本朝親王郡王皆令立家廟此固古者諸侯宗廟之制
而自王以下勲賢諸臣
祖
宗朝以來荷蒙
恩禮宏推得立廟於
京師如右所紀爵膺五等之崇禮及千秋之永仰惟
國家教忠教孝深意非僅以埒於古諸侯而崇旌其
身後且褒錫其先人也代有興起者生為柱石功
在
宗
社酬報之典其咸視此已
皇朝文獻通考卷一百二十三
