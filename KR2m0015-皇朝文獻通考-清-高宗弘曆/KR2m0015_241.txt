欽定四庫全書
皇朝文獻通考卷二百四十一
帝系考(三)
后妃
皇始祖肇祖原皇帝
皇始祖妣原皇后順治五年十一月戊辰恭上
尊號
尊諡
興祖直皇帝
直皇后順治五年十一月戊辰恭上
尊號
尊諡
景祖翼皇帝
翼皇后順治五年十一月戊辰恭上
尊號
尊諡
顯祖宣皇帝
宣皇后喜塔喇氏都督阿古女為
宣皇帝嫡妃誕育
太祖順治五年十一月戊辰恭上
尊號
尊諡
次妃哈達納喇氏完汗養女
庶妃李佳氏古魯禮女
太祖高皇帝
孝慈高皇后葉赫納喇氏貝勒揚吉努女戊子九月歸
太祖為
皇后誕育
太宗癸卯九月庚辰崩崇德元年四月丙戌恭上
尊諡曰
孝慈昭憲純德貞順成天育聖武皇后康熙元年四月丙
辰加上
尊諡曰
孝慈昭憲敬順慶顯承天輔聖高皇后雍正元年八月己
酉加上
尊諡曰
孝慈昭憲敬順仁徽慶顯承天輔聖高皇后乾隆元年三
月乙巳加上
尊諡曰
孝慈昭憲敬順仁徽懿德慶顯承天輔聖高皇后
恭加上
孝慈昭憲敬順仁徽慶顯承天輔聖高皇后尊諡冊文曰
義重顯揚
懿範聿昭於開創功弘贊助
隆稱宜奉於纘承緬
令則之長垂識凝休之有自欽惟
孝慈昭憲敬順慶顯承天輔聖高皇后
承乾育物
應地資生媯汭觀型早著幽閒之度洽陽作合夙嫺貞靜
之風歸我
太祖高皇帝克勤克儉襄櫛風沐雨之勞至孝至仁佐天
與人歸之業著慈祥於樛木弘愷悌於螽斯景運誕膺
本
慈闈之垂裕輿圖式廓推
至德之淵源緬懷雝肅
徽音傳諸奕世永被雎麟
雅化貽及萬年用展微忱敬加鴻號謹奉冊寶增上
尊諡曰
孝慈昭憲敬順仁徽慶顯承天輔聖高皇后伏冀
慈鑒丕昭
繁禧懋錫萃日升月恒之福介民安物阜之休
恭加上
孝慈昭憲敬順仁徽懿德慶顯承天輔聖高皇后尊諡冊
文曰功隆贊助遡開創於前猷誼重尊親表肅雝於顯
號仰資生之
大德昭裕後之光儀欽惟
孝慈昭憲敬順仁徽慶顯承天輔聖高皇后
合撰坤元
膺符宸極璇閨毓德早傳淑慎之風蘭室觀型夙著安貞
之範歸我
太祖高皇帝順乃承天仁能逮下奉神靈而理萬物肇作
邦作對之休昌後嗣而燕
皇天啟卜世卜年之運式荷
慈闈之謙裕應地無疆毗成王業之崇隆發祥有本敬嗣
徽音於百世丕昭
鴻號於萬年謹奉冊寶增上
尊諡曰
孝慈昭憲敬順仁徽懿德慶顯承天輔聖高皇后伏冀
慈鑒式憑
繁禧載錫永啟萬方之景福長綏奕世之洪庥
元妃佟佳氏塔本巴晏女
妃富察氏莽塞杜諸祜女
大妃烏拉納喇氏貝勒滿泰女
側妃伊爾根覺羅氏扎親巴晏女
側妃葉赫納喇氏貝勒揚吉努女
妃博爾濟吉特氏科爾沁貝勒明安女
妃哈達納喇氏貝勒祜爾翰女
妃博爾濟吉特氏科爾沁炳圖郡王孔果洛女順治十
八年十月尊封
皇曾祖壽康太妃
庶妃兆佳氏喇克達女
庶妃鈕祜禄氏博克瞻女
庶妃嘉穆瑚覺羅氏貝渾巴晏女
庶妃西林覺羅氏奮杜里哈斯祜女
庶妃伊爾根覺羅氏察弼女
太宗文皇帝
孝端文皇后博爾濟吉特氏科爾沁貝勒莽古思女崇德
元年以嫡妃
冊立為
清寧中宫后
世祖登極尊為
皇太后(尊諡恭載皇太后門)
關雎宫宸妃博爾濟吉特氏科爾沁貝勒寨桑女崇德
元年封六年十月諡
敏惠恭和元妃
麟趾宫貴妃博爾濟吉特氏諾顔阿魯阿巴海額齊克
女崇德元年封順治九年十月尊封
皇考懿靜大貴妃
衍慶宫淑妃阿魯阿巴海博第賽楚祜爾塔布囊女崇
德元年封順治九年十月尊封
皇考康惠淑妃
元妃鈕祜禄氏巴圖魯公額亦都女
繼妃烏拉納喇氏貝勒博克鐸女
側妃葉赫納喇氏貝勒阿納布女
側妃扎嚕特博爾濟吉特氏巴雅爾圖戴青女
庶妃納喇氏英格布女
庶妃竒壘氏察哈爾諤勒濟圖固英寨桑女
庶妃顔扎氏布顔女
庶妃伊爾根覺羅氏安塔錫女
庶妃(氏未詳)拜祜女
庶妃(氏及所生父俱未詳)
世祖章皇帝
孝惠章皇后博爾濟吉特氏科爾沁多羅貝勒原封鎮國
公綽爾濟女順治十一年六月甲戌
冊立為
皇后
聖祖登極恭上
尊號曰
皇太后(恭載)(徽號皇太后尊諡門)
冊立
皇后冊文曰朕惟兩儀作配后德肇於坤承百世延禧王
化基於内則義偕資始位正安貞咨爾博爾濟吉特氏
乃科爾沁鎮國公綽爾濟之女川岳鍾祥雎麟嫓美柔
嘉成性允符天俔之禎淑慎為儀式兆月恒之慶兹仰
承
懿命以冊寶立爾為皇后其尚助隆孝養克叶雝和茂衍
昌熾於本支共薦馨香於
宗廟欽哉寶文曰
皇后之寶
孝獻皇后棟鄂氏内大臣鄂碩女順治十三年十二月己
卯封
皇貴妃十七年八月壬寅薨甲辰追封
皇后諡
孝獻莊和至德宣仁温惠端敬皇后
靜妃博爾濟錦氏科爾沁卓哩克圖親王烏克善女順
治八年八月戊午
冊立為
皇后十年八月降為
靜妃(謹據恭纂實錄)
妃博爾濟吉特氏科爾沁和碩達爾漢親王曼珠錫禮
女順治十五年三月追封
悼妃
妃棟鄂氏輕車都尉巴度女順治十八年二月追封
皇考貞妃
妃石氏侍郎石申女康熙六年十二月追封
皇考恪妃
妃浩齊特博爾濟吉特氏多羅額爾德尼郡王博羅特
女康熙十二年十二月尊封
皇考恭靖妃
妃科爾沁博爾濟吉特氏多羅貝勒綽爾濟女康熙十
二年十二月尊封
皇考淑惠妃
妃阿巴海博爾濟吉特氏一等台吉布達希布女康熙
十二年十二月尊封
皇考端順妃
庶妃棟鄂氏長史喀濟海女康熙十二年十二月追封
皇考寧慤妃
庶妃穆克圖氏雲騎尉伍喀女
庶妃巴氏
庶妃陳氏
庶妃唐氏
庶妃鈕氏
庶妃楊氏
庶妃烏蘇氏
庶妃納喇氏
聖祖仁皇帝
孝誠仁皇后赫舍哩氏領侍衛内大臣承恩公噶布拉女
康熙四年九月辛卯
冊立為
皇后十三年五月丙寅崩六月庚申諡
仁孝皇后六十一年十二月追上
尊諡曰
仁孝恭肅正惠安和儷天襄聖皇后雍正元年四月改上
尊諡曰
孝誠皇后九月庚辰加上
尊諡曰
孝誠恭肅正惠安和儷天襄聖仁皇后乾隆元年三月乙
已加上
尊諡曰
孝誠恭肅正惠安和淑懿儷天襄聖仁皇后
冊立
皇后冊文曰朕惟乾坤德合式隆化育之功内外治成聿
懋雍和之用典禮於斯而備教化所由以興兹爾赫舍
哩氏乃内大臣噶布拉之女也世德鍾祥崇勲啟秀柔
嘉成性宜昭女教於六宫貞靜持躬應正母儀於萬國
兹仰承
太皇太后懿命以冊寶立爾為皇后其尚弘資孝養克贊
恭勤茂本支奕葉之休佐
宗廟維馨之祀欽哉寶文曰
皇后之寶
仁孝皇后尊諡冊文曰朕惟王化肇於閨門洵藉内庭之
助陰教成於宫壼尤資皇后之賢故皇英嬪而帝道興
任姒歸而皇圖永緬稽淑行載籍攸存惟翬服之有光
斯彤管其紀盛聿彰令聞爰著徽稱皇后赫舍哩氏毓
自名門躬全懿範作朕元配正位中宫慈惠本乎性成
柔嘉維則温恭篤於天賦禮度攸嫻主雅化於閨闈表
芳型於海宇勤
兩宫之孝養嫻以承顔遇九御以寬和恩能逮下蘋蘩時
飭克佐精誠澣濯常衣允昭節儉箴規之益贊宵旰而
彌勤貞順之風御家邦而式化方期永綏福履詎意頓
隔音容月掩椒塗鑑亡蘭殿朕心傷悼率土悲哀懷哲
思賢惓徽音於靡盡揚休宣譽垂鴻號於無疆彝典式
遵崇褒用錫特以冊寶諡曰仁孝皇后於戲聖善弘宣
奕世頌褘褕之盛母儀備美千秋耀琬琰之輝靈其有
知膺兹光寵
恭加上
孝誠恭肅正惠安和儷天襄聖仁皇后尊諡冊文曰道協
坤元樹
母儀而作則化隆内治揚
聖淑以垂休晉千秋有耀之榮稱奉萬世無疆之寶冊欽
惟
皇妣孝誠皇后
慶鍾厚載
德嫓皇家當
先帝勅天凝命之辰乃
中宫應地含章之會虔奉
重闈之滫瀡曲慰
慈顔潔承
九廟之蘋蘩克襄孝治仁能逮下推惠澤於掖庭恪以持
身贊勤勞於
旰食
椒塗緬企
芳型閱久以長存彤管昭垂
懿誨如新而未遠期當
升配兩儀均健順之功事極尊崇奕葉著肅雝之範刻瑤
函而煥采彝典丕彰依玉几以薦馨
徽音允協謹奉冊寶恭上
尊諡曰
孝誠恭肅正惠安和儷天襄聖仁皇后伏冀
慈恩默佑錫介祉以熾昌
壼教永新致協和於悠遠極顯揚之微悃庶
靈爽之式憑
恭加上
孝誠恭肅正惠安和淑懿儷天襄聖仁皇后尊諡冊文曰
功同厚載襄治化於昌朝禮重鴻稱耀
徽音於寶冊夙合二儀之撰聿垂奕葉之光欽惟
孝誠恭肅正惠安和儷天襄聖仁皇后
性秉温恭
範垂莊肅潔蘋蘩於
九廟齋祀加虔奉滫瀡於
重闈晨昏致謹孝慈育物椒庭之令則宏昭誠敬持躬蘭
殿之芳徽允播勞心閫閾常分
宵旰之憂勤贊化宫闈克佐昇平之治理溯仁風之已遠
彤管方輝緬
懿誨之長垂瑤函正煥欽承丕緒值典禮之維新式考彝
章方顯揚之莫罄謹奉冊寶增上
尊諡曰
孝誠恭肅正惠安和淑懿儷天襄聖仁皇后伏冀
淑靈式庇
嘉德惟馨永貽昌熾之庥益佑和恒之福
孝昭仁皇后鈕祜禄氏太師果毅公遏必隆女康熙十六
年八月丙寅由妃
冊立為
皇后十七年二月丁卯崩閏三月辛酉諡
孝昭皇后六十一年十二月追上
尊諡曰
孝昭靜淑明惠正和欽天順聖皇后雍正元年九月庚辰
加上
尊諡曰
孝昭靜淑明惠正和欽天順聖仁皇后乾隆元年三月乙
巳加上
尊諡曰
孝昭靜淑明惠正和安裕欽天順聖仁皇后
冊立
皇后冊文曰朕惟道法乾坤内治乃人倫之本教型家國
壼儀實王化之基資淑德以承庥宜正名而惇典咨爾
妃鈕祜禄氏乃公遏必隆之女也鍾祥世族毓秀名門
性秉温莊度嫺禮法柔嘉表範夙昭令譽於宫庭雍肅
持身允協母儀於中外兹仰承
太皇太后慈命以冊寶立爾為皇后爾其誠孝以奉
重闈恭儉以先嬪御敬襄
宗祀弘開奕葉之祥益贊朕躬茂著雍和之治欽哉寶文
曰
皇后之寶
孝昭皇后尊諡冊文曰朕惟正兩儀之位資始允藉夫資
生端萬化之原治外必先於治内故壼政修而家邦永
賴坤貞著而品物咸亨緬懷懿淑之隆益念匡襄之德
徽音尚在盛典宜崇咸由紀美於休稱始克流光於奕
世皇后鈕祜禄氏夙承華閥聿茂令儀暨正宫闈作朕
良配履和思順端恪本於天懷體巽居謙温莊發乎至
性奉
兩宫之定省愉婉彌殷襄
九廟之馨香敬共加篤衣疏服澣首弘儉樸之風夜寐夙
興克佐旰宵之治惇五常而仁能逮下循四教而慎以
禔躬覽史披圖既嫓徽於彤管含章藴美洵叶吉於黃
裳何圖掖殿之旋虚深痛儀型之永逝載考追崇之典
式稽節惠之文諡以尊名表慈惠愛親之實詞難罄媺
兼聖聞昭達之休懿德聿彰鴻名無忝特以冊寶諡曰
孝昭皇后於戲炳丹青於百代至行堪師垂琬琰於千
秋芳規丕著哀榮斯極寵命宜承
恭加上
孝昭靜淑明惠正和欽天順聖仁皇后尊諡冊文曰
襄治化於昌朝夙合二儀之撰耀
徽音於典冊聿垂萬葉之光勲華之盛烈丕彰任姒之芳
規益播欽惟
皇妣孝昭皇后
性含柔靜
範表温莊華閥鍾祥協坤貞而作則
椒塗正位偕
帝德以交輝侍膳
慈闈克謹晨昏之奉勞心中壼每分
宵旰之勤箴銘茂著於彤編褕翟久辭於丹禁溯淑恭之
懿行茂典流光揚藹吉之仁風貞珉煥采兹值纘承之
始彌深崇報之思
清廟森嚴考彝章而合祔
寶函鄭重列俎豆以升馨謹奉冊寶恭上
尊諡曰
孝昭靜淑明惠正和欽天順聖仁皇后伏冀
在天靈爽永貽奕世之安
裕後儀型長介億年之福進鴻稱而允協垂琬刻以光昭
恭加上
孝昭静淑明惠正和安裕欽天順聖仁皇后尊諡冊文曰
功符坤厚詒燕翼於萬年
德合乾元表鴻名於奕葉義必先於報本禮莫重乎尊稱
欽惟
孝昭靜淑明惠正和欽天順聖仁皇后
性成淑慎
範著温恭華胄鍾祥頌芳聲之早播
椒塗正位垂内則以長昭慰色笑於
慈闈晨昏盡養佐憂勤於
黼座夙夜加虔盛德方新翟茀遽辭於丹禁仁恩永戴箴
銘並著於彤編溯藹吉之令儀千秋煥采緬孝慈之
懿行百世流芳洎及眇躬實切顯揚之願欽承鴻業
益深崇報之思考彝典以揚芬進瑤函而煥彩謹奉
冊寶增上
尊諡曰
孝昭靜淑明惠正和安裕欽天順聖仁皇后伏冀
厚蔭常垂
慈恩默佑介無疆之景福開有象之太平
孝懿仁皇后佟佳氏領侍衛内大臣承恩公國舅佟國維
女康熙十六年八月丙寅封
貴妃二十年十二月己亥封
皇貴妃二十八年七月癸卯
冊立為
皇后甲辰崩九月乙卯諡
孝懿皇后六十一年十二月追上
尊諡曰
孝懿温誠端仁憲穆奉天佐聖皇后雍正元年九月庚辰
加上
尊諡曰
孝懿温誠端仁憲穆奉天佐聖仁皇后乾隆元年三月乙
巳加上
尊諡曰
孝懿温誠端仁憲穆和恪奉天佐聖仁皇后
冊立
皇后冊文曰朕惟德協黃裳王化必原於宫壼芳流彤史
母儀用式於家邦秉令範以承庥錫鴻名而正位咨爾
皇貴妃佟佳氏乃領侍衛内大臣舅舅佟國維之女也
系出高閎祥鍾戚里矢儉勤於蘭掖展誠孝於椒闈慈
著螽斯鞠子洽均平之德敬章翬翟禔身表淑慎之型
夙著懿稱宜膺茂典兹仰遵
慈諭命以冊寶立爾為皇后爾其祗承景命善保厥躬化
被蘋蘩益著徽音之嗣榮昭璽紱永期繁祉之綏欽哉
寶文曰
皇后之寶
孝懿皇后尊諡冊文曰道弘地載六宫資陰教之修化始
人倫萬國仰母儀之重壼闈擅媺音足嗣於前徽圖史
流馨德常新於奕禩皇后佟氏英鍾戚畹瑞衍名宗克
秉淵心協女箴之婉娩式昭玉度本天賦之温莊自媯
水以嬪虞比周京之纘女佐晨昏而將敬勤著雞鳴溥
鞠育以宣慈慶貽麟定仁能逮下木樛曲以堪縈志在
進賢荇參差而必采世方逢乎豐豫儉德滋彰名已冠
乎宫庭謙懷彌篤珮環有節恒贊宵衣織紞維勞允師
内職二南之風繼軌九御之屬傾心乃正坤維洵推哲
配褘褕初御方期延祉於長秋繐帳旋陳遽悼韜輝於
永夜雖此日之芳華易謝而千年之令譽彌窮考古彝
章稱兹顯諡聿煥丹青之采丕揚金石之光特以冊寶
諡曰孝懿皇后於戲溯淑型於桂館嫓美姜任播嘉則
於瓊章垂聲穹壤榮哀具備寵渥祗承
恭加上
孝懿温誠端仁憲穆奉天佐聖仁皇后尊諡冊文曰
儷乾作則坤元彰厚載之功
體巽流徽廟祀舉尊親之典賁瑤函於有耀熙
鴻號於無窮欽惟
皇妣孝懿皇后毓粹高門騰芬戚畹佐
顯承之弘烈
壼政勤修篤
慈愛之盛心
母儀懋著履和思順致仁孝於
彤闈尚儉懷謙翼昇平於
黼座撫沖齡而顧復備蒙
鞠育之仁溯十載之劬勞莫報
生成之德緬
宫庭之佑啟翟茀如存感歲月之遷流
萱幃久閟追惟
慈覆彌懷
高厚之恩誕紹丕基倍切顯揚之願安貞
令範洵應地以無疆炳曜
徽音長
配天而不冺謹奉冊寶恭上
尊諡曰
孝懿温誠端仁憲穆奉天佐聖仁皇后伏冀
淑靈式庇茂膺
天禄之熾昌
嘉德惟馨永廓
聖圖之廣大潔苾芬而肅薦耀金石以長垂
恭加上
孝懿温誠端仁憲穆和恪奉天佐聖仁皇后尊諡冊文曰
儷天立極垂令範於千秋
應地含章享隆名於奕世廟庭增煥典冊維新欽惟
孝懿温誠端仁憲穆奉天佐聖仁皇后毓瑞高閎騰芬戚
畹贊
顯承之偉烈内則勤修篤
慈愛之深仁
母儀茂著晨昏有恪盡孝養於
彤闈夙夜維虔佐憂勞於
宸扆溯
宫庭之佑啟撫
皇考於沖齡十載劬勞備荷
生成之德終天哀痛常懷高厚之恩洎自𦕈躬欽承丕業
體
孝思於不匱尊禮宜崇熙鴻號於無窮頌揚莫罄謹奉冊
寶增上
尊諡曰
孝懿温誠端仁憲穆和恪奉天佐聖仁皇后伏冀
慈眷加隆
純禧益懋貽安阜於四海綏昌熾於萬年
貴妃鈕祜禄氏太師果毅公遏必隆女康熙二十年十
二月封
貴妃三十四年十一月諡
温僖貴妃
貴妃佟佳氏領侍衛内大臣承恩公國舅佟國維女康
熙三十九年十二月封
貴妃雍正二年六月尊封
皇考皇貴妃乾隆元年十一月尊封
皇祖壽祺皇貴太妃八年七月諡
皇祖慤惠皇貴妃
慧妃科爾沁博爾濟吉特氏三等台吉阿郁錫女康熙
九年五月追封
惠妃納喇氏郎中索爾和女康熙十六年八月封
惠嬪二十年十二月晉封
惠妃
宜妃郭囉羅氏佐領三官保女康熙十六年八月封
宜嬪二十年十二月晉封
宜妃
榮妃馬佳氏員外郎蓋山女康熙十六年八月封
榮嬪二十年十二月晉封
榮妃
平妃赫舍哩氏領侍衛内大臣承恩公噶布拉女康熙
三十五年六月追封
敏妃章佳氏參領海寬女康熙三十八年七月追封雍
正元年六月諡
皇考敬敏皇貴妃
宣妃博爾濟吉特氏科爾沁達爾漢親王和塔女康熙
五十七年十二月封
和妃瓜爾佳氏三品協領祜滿女康熙三十九年十二
月封
和嬪五十七年十二月晉封
和妃雍正二年六月尊封
皇考貴妃乾隆元年十一月尊封
皇祖温惠貴妃八年十一月尊封
皇祖温惠皇貴太妃
成妃戴佳氏司庫卓竒女康熙五十七年十二月封
良妃衛氏内管領阿布鼐女康熙三十九年十二月封
良嬪後晉封
良妃
安嬪李氏總兵官剛阿岱女康熙十六年八月封
敬嬪章佳氏護軍參領華善女康熙十六年八月封
端嬪董氏員外郎董達齊女康熙十六年八月封
僖嬪赫舍哩氏賚山女康熙十六年八月封
定嬪萬琉哈氏郎中拖爾弼女康熙五十七年十二月
封雍正二年六月尊封
皇考定妃
密嬪王氏知縣王國正女康熙五十七年十二月封雍
正二年六月尊封
皇考密妃乾隆元年十一月尊封
皇祖順懿密太妃
勤嬪陳氏二等侍衛陳閔女康熙五十七年十二月封
雍正四年二月尊封
皇考勤妃乾隆元年十一月尊封
皇祖純裕勤太妃
貴人納喇氏監生常素保女雍正二年六月尊封
皇考通嬪
貴人兆佳氏參領塞克塞赫女
貴人郭囉羅氏佐領三官保女
貴人袁氏
貴人納喇氏那丹珠女
貴人陳氏陳秀女
貴人納喇氏驍騎校昭格女
庶妃高氏高廷秀女康熙六十一年十二月尊封
皇考貴人乾隆元年十二月尊封
皇祖襄嬪
庶妃色赫圖氏員外郎多爾濟女康熙六十一年十二
月尊封
皇考貴人乾隆元年十二月尊封
皇祖謹嬪
庶妃石氏石懷玉女康熙六十一年十二月尊封
皇考貴人乾隆元年十二月尊封
皇祖靜嬪
庶妃陳氏陳玉卿女康熙六十一年十二月尊封
皇考貴人乾隆元年十二月尊封
皇祖熙嬪
庶妃陳氏陳岐山女康熙六十一年十二月尊封
皇考貴人乾隆元年五月追封
皇祖穆嬪
庶妃鈕祜禄氏員外郎晉寶女
庶妃張氏
庶妃王氏
庶妃劉氏
世宗憲皇帝
孝敬憲皇后納喇氏承恩公費揚古女雍正元年十二月
丁卯以嫡妃
冊立為
皇后九年九月己丑崩十二月己亥諡
孝敬皇后十三年八月
皇上登極十一月丙辰恭上
尊諡曰
孝敬恭和懿順昭惠佐天翼聖憲皇后
冊立
皇后冊文曰朕惟道原天地乾始必賴乎坤成化洽家邦
外治恒資乎内職既應符而作配宜正位以居尊咨爾
嫡妃納喇氏祥鍾華胄秀毓名門温惠秉心柔嘉表度
六行悉備久昭淑德於宫中四教弘宣允合母儀於天
下兹奉
皇太后慈命以冊寶立爾為皇后爾其承顔思孝務必敬
而必誠逮下為仁益克勤而克儉恪共祀事聿觀福履
之成勉嗣徽音用贊和平之治欽哉寶文曰
皇后之寶
孝敬皇后尊諡冊文曰地宏厚載承乾道以時行月炳陰
暉助曦輪而垂照正位彰母儀之盛化茂周南禔躬備
婦德之全名高媯汭式稽令典宜表徽稱皇后納喇氏
毓質粹和秉心柔順蘭閨佩訓蹈女史之規型朱邸來
嬪嫺天潢之禮度問安内殿盡孝敬於
先皇侍宴禁闈奉懽愉於
母后逮登大寶爰陟坤寧處貴逾謙居尊彌懋深懷恪敬
凜夙夜於椒庭永念兢勤贊儆咨於黼座恩流九御頒
樛木之慈仁儉率六宫敦葛覃之澹約褘衣肅穆方期
福履之綏璜佩渺茫忽感音容之隔乃頒綸命聿詔近
臣考諡法之相符詢僉謀而惟允特以冊寶諡曰孝敬
皇后於戲播鴻聲於萬國采煥金函揚媺行於千秋光
騰瑤牒祗膺寵賁用具哀榮
恭加上
孝敬恭和懿順昭惠佐天翼聖憲皇后尊諡冊文曰
慈徽永慕垂
懿範於千秋茂典追崇耀
鴻聲於萬葉晉瑤函而展孝溯
淑德以揚休欽惟
皇妣孝敬皇后
體順承天
含章應地
性成純孝
重闈之奉養備得
歡心化洽肅雝朱邸之贊襄久彰
令則迨正中宫之位益宏内治之功躬節儉以表率宫庭
履敬慎而分憂
宵旰温恭示教茂昭愷悌之風惠愛覃敷咸頌寬和之德
顧惟沖眇夙荷
恩暉
蘭殿瞻依緬
訓言之如在
雲軿長往愴歲序之頻遷兹當繼序之初倍切顯揚之願
敬循彝典祗奉
尊稱謹奉冊寶恭上
尊諡曰
孝敬恭和懿順昭惠佐天翼聖憲皇后伏冀
慈鑒丕昭錫蕃禧而昌後
鴻庥垂庇貽介福以流徽永懷罔極之恩佑啟無疆之祚
皇貴妃年氏湖廣巡撫年遐齡女雍正元年十一月封
貴妃三年十一月晉封
皇貴妃十二月諡
敦肅皇貴妃
齊妃李氏知府李文熚女雍正元年十二月封
裕妃耿氏管領耿德金女雍正元年十二月封
裕嬪晉號
裕妃乾隆二年九月尊封
皇考貴妃
寧妃武氏知州武柱國女雍正十二年五月追封
懋嬪宋氏主事金柱女雍正元年十二月封
謙嬪劉氏管領劉滿女雍正十一年六月封乾隆二年
九月尊封
皇考謙妃
今上皇帝
孝賢皇后富察氏承恩公李榮保女乾隆二年十二月
丁亥以嫡妃
冊立為
皇后十三年三月乙未崩五月甲辰
冊諡
冊立
皇后冊文曰朕惟乾坤定位爰成覆載之能日月得天
聿衍升恒之象惟内治乃人倫之本而徽音實王化
所基茂典式循彝章斯舉咨爾妃富察氏鍾祥勲族
秉教名宗當親迎之初年禮成渭涘應嫡妃之正選
譽藹河洲温恭嫺圖史之規敬慎協珩璜之度承歡
致孝問安交儆於雞鳴逮下流恩毓慶茂昭於麟趾
允賴宜家之助當隆正位之儀兹奉
崇慶皇太后慈命以金冊金寶立爾為皇后爾其祗承
懿訓表正壼儀奉
長樂之春暉勗夏凊冬温之節布坤寧之雅化贊宵衣旰
食之勤恭儉以率六宫仁惠以膺多福螽斯樛木和
風普被於閨闈繭館鞠衣德教覃敷於海宇永綏天
禄懋迓鴻禧欽哉寶文曰
皇后之寶
孝賢皇后尊諡冊文曰内治丕昭夙播周南之雅化坤
儀懋著宜揚媯汭之芳聲稽茂典於容臺易名綦重
備鴻章於閟寢命冊攸崇琬刻初成瑤緘永煥惟
皇考之慈命作配朕躬蒙
皇妣之褒稱深嘉至性聿自坤寧正位每宵旰之相資常
偕
萱殿承歡實凊温之是代奉
神靈之統克嗣徽音端宫府之型宏宣令問禮修繭館儉
勤則躬曳練衣恩洽椒塗仁恕則澤均樛木綜平生
之懿行莫罄揄揚薦壹惠之鴻名用垂久遠式循彝
典爰布明綸在昔黔婁諡定於其妻亦越展禽誄傳
於乃婦蓋由伉儷之篤匪朝伊夕以相從斯能纖悉
無遺有美而文之備至追思皇后之淑德惟朕知之
為最深疇咨諡典之隆稱自朕衡之而允協惟賢與
孝實乃兼優惟孝與賢詞無溢美兹以冊寶諡曰孝賢
皇后於戲闡揚至行寸心可信於千秋約舉大端兩
字實該夫衆善金章龍紐蘭宫之寶器猶新香檢鸞
書黼帳之琅函肇設祗膺寵賁默鑒追思
皇后納喇氏佐領那爾布女乾隆二年十二月丁亥封
嫺妃十年十一月甲申晉封
貴妃十四年四月壬午晉封
皇貴妃攝六宫事十五年八月壬申
冊立為
皇后三十一年七月壬午薨癸未奉
諭旨據留京辦事王大臣奏皇后於本月十四日未時
薨逝皇后自冊立以來尚無失德去年春恭奉
皇太后巡幸江浙正承歡洽慶之時皇后性忽改常於
皇太后前不能恪盡孝道比至杭州則舉動尤乖正理跡
類瘋迷因令先程回京在宫調攝經今一載餘病勢
日劇遂爾奄逝此實皇后福分淺薄不能仰承
聖母慈眷受朕恩禮所致若論其行事乖違即予以廢黜
亦理所當然朕仍存其名號已為格外優容但飾終
典禮不便復循孝賢皇后大事辦理所有喪儀止可
照皇貴妃例行交内務府大臣承辦著將此宣諭中
外知之
冊立
皇后冊文曰朕惟乾始必賴乎坤成健順之功以備外
治兼資於内職家邦之化始隆惟中壼之久虚宜鴻
儀之肇舉爰稽茂典用協彝章咨爾攝六宫事皇貴
妃納喇氏秀毓名門祥鍾世德早從潛邸含章而懋
著芳型晉錫榮封受祉而克嫺内則禔躬淑慎洵堪
繼美於蘭幃秉德温恭信可嗣音於椒殿往者統六
宫而攝職從宜一準前規今兹閱三載而屆期成禮
式遵
慈諭恭奉
崇慶慈宣康惠皇太后命以金冊金寶立爾為皇后爾其
祗承
懿訓表正掖庭虔修温凊之儀洽
歡心於長樂勉效蘋蘩之職端禮法於深宫逮螽斯樛木
之仁恩永綏後福覃繭館鞠衣之德教敬紹
前徽顯命有光鴻庥滋至欽哉寶文曰
皇后之寶
皇貴妃高氏大學士高斌女乾隆二年十二月封
貴妃十年正月晉封
皇貴妃四月諡
慧賢皇貴妃
皇貴妃富察氏佐領翁果圖女乾隆元年十月追封
哲妃十年四月諡
哲憫皇貴妃
皇貴妃金氏上駟院卿三保女乾隆二年十二月封
嘉嬪六年十一月晉封
嘉妃十四年四月晉封
貴妃二十年十二月諡
淑嘉皇貴妃
皇貴妃蘇氏蘇召南女乾隆二年十二月封
純妃十年十一月晉封
貴妃二十五年四月晉封
皇貴妃五月諡
純惠皇貴妃
皇貴妃魏氏内管領清泰女乾隆十年十一月封
令嬪十四年四月晉封
令妃二十四年二月晉封
貴妃三十一年六月晉封
皇貴妃四十年正月諡
令懿皇貴妃
忻貴妃戴佳氏總督那蘇圖女乾隆十九年閏四月
封
忻嬪二十八年九月晉封
忻妃薨以
貴妃禮殯
慶貴妃陸氏陸士隆女乾隆十六年六月封
慶嬪二十四年二月晉封
慶妃三十三年六月晉封
慶貴妃
愉妃珂里葉特氏員外郎額爾吉圖女乾隆六年十
一月封
愉嬪十年十一月晉封
愉妃
舒妃葉赫納喇氏侍郎永綬女乾隆六年十一月封
舒嬪十四年四月晉封
舒妃
穎妃巴林氏都統兼輕車都尉納親女乾隆十六年
六月封
穎嬪二十四年十二月晉封
穎妃
豫妃博爾濟吉特氏寨桑根敦女乾隆二十四年十
二月封
豫嬪二十九年七月晉封
豫妃
容妃和卓氏台吉和扎賚女乾隆二十七年五月封
容嬪三十三年六月晉封
容妃
惇妃汪氏都統四格女乾隆三十六年十月封
惇嬪三十九年九月晉封
惇妃
順妃鈕祜禄氏總督愛必達女乾隆三十三年六月
封
順嬪四十一年六月晉封
順妃
怡嬪柏氏柏士彩女乾隆六年十一月封
怡嬪
婉嬪陳氏陳廷璋女乾隆十四年四月封
婉嬪
恂嬪拜爾噶斯氏德穆齊賽音察克女乾隆二十七
年五月封
恂嬪
慎嬪霍碩特氏台吉烏巴什女乾隆二十七年五月
封
慎嬪
誠嬪鈕祜禄氏二等侍衛兼佐領穆克登女乾隆四
十一年十一月封
誠嬪
循嬪伊爾根覺羅氏總督桂林女乾隆四十一年十
一月封
循嬪
(臣)等謹按凡册封后妃諸儀注馬端臨通考列后
妃門五朝續通考則仍王圻本移入王禮考今從
之
皇朝文獻通考卷二百四十一
