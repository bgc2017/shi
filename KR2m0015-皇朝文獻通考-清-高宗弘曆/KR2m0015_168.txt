欽定四庫全書
皇朝文獻通考卷一百六十八
樂考(十四)
樂縣
(臣)等謹按周禮春官大司樂凡樂事大祭祀宿縣
遂以聲展之小胥正樂縣之位冬官梓人為簨虡
蓋金石為衆音之綱領故工師所掌並以樂縣賅
之我
朝樂制凡朝祭宴享鐃吹凱樂用各不同器無不備金
聲玉振崇牙樹羽之飾輝映宫縣謹依樂部臚陳
條次作樂縣考
圜丘樂縣祭日樂部率太常寺恊律郎設中和韶樂於三
成階下黃鍾鏄鍾一編鍾十有六在東黃鍾特磬
一編磬十有六在西皆縣以虡業東建鼓一柷一
麾一西敔一東西分列琴十瑟四簫十笛六排簫
二箎六壎二笙十摶拊二旌二節二干戚羽籥各
六十有四司樂恊律郎樂工序立東西樂縣之次
咸北面歌工立樂工之次樂舞生文武八佾分行
序立東在歌工之左西在歌工之右皆東列西上
西立東上凡樂作止舞進退均恊律郎執麾引之
凡
祈榖
雩祭
大雩樂縣並同
皇帝躬祀
南郊鹵簿鼓吹導迎樂器前部大樂大號四小號四金口
角四和聲署史十有二人鼓吹大樂金二金鉦四
鈸二鼓二(有架)點二笛四雲鑼二管二笙二金口角
八大號十有六小號十有六金鉦四畫角二十有
四掆鼓二十有四横笛十有二拍板四杖鼓四金
二掆鼓二十有四署史六十有八人民尉百七十
有六人畫角前掆鼓後導迎樂戲竹二管六笛四
笙二雲鑼二鼓一板一
方澤樂縣祭日樂部率太常寺協律郎設中和韶樂於二
成階下林鍾鏄鍾一編鍾十有六在西林鍾特磬
一編磬十有六在東皆縣以虡業西建鼓一柷一
麾一東敔一琴瑟笙簫笛壎箎摶拊旌節及干戚
羽籥歌工樂工樂舞生依數東西分立均與
南郊同
皇帝躬祀
北郊鹵簿鼓吹導迎樂器前部大樂大號四小號四金口
角四和聲署史十有二人鼔吹大樂大號八小號
八金鉦四畫角二十有四掆鼓二十有四横笛十
有二拍板四杖鼓四金二掆鼓二十有四署史六
十有八人民尉百六十有四人畫角前掆鼓後導
迎樂戲竹二管六笛四笙二雲鑼二鼓一板一
臣等謹按凡恭遇
皇帝親祭
太廟暨
社稷等各壇廟陳設鹵簿鼓吹導迎大樂均與祀
北郊同
太廟樂縣祭日樂部率太常寺協律郎設中和韶樂於殿
外階上太蔟鏄鍾一編鍾十有六在東太蔟特磬
一編磬十有六在西建鼔柷敔琴瑟壎箎摶拊之
屬東西分列陳武功文德二舞於樂縣之次器數
歌工樂舞並與
南郊同
奉先殿
夀皇殿
安佑宫樂縣並與
太廟同
天神壇樂縣祭日樂部率太常寺協律郎設中和韶樂
於階下之南黃鍾鏄鍾一編鍾十有六在東黃鍾
特磬一編磬十有六在西東建鼓一柷一麾一西
敔一琴瑟笙簫壎箎摶拊東西分列陳樂舞於樂
縣之次器數歌工舞佾並與
南郊同
地祇壇樂縣祭日樂部率太常寺協律郎設中和韶樂
於階下之北林鍾鏄鐘一編鍾十有六在西林鍾
特磬一編磬十有六在東西建鼓一柷一麾一東
敔一琴瑟笙簫壎箎摶拊東西分列陳樂舞於樂
縣之次器數歌工舞佾並與
北郊同
朝日壇樂縣祭日樂部率太常寺協律郎設中和韶樂
於壝門内左右太蔟鏄鍾一編鍾十有六太蔟特
磬一編磬十有六建鼓柷敔琴瑟笙簫壎箎摶拊
之屬南北分列歌工舞佾依縣序立均東面器數
並與
北郊同
夕月壇樂縣祭日樂部率太常寺協律郎設中和韶樂
於壝門内左右南吕鏄鍾一編鍾十有六南吕特
磬一編磬十有六建鼓柷敔琴瑟笙簫壎箎摶拊
之屬南北分列歌工舞佾依縣序立均西面器數
並與
北郊同
社稷壇樂縣祭日樂部率太常寺協律郎設中和韶樂
於壝門内左右鏄鍾一(春用夾鍾秋用南吕特磬同)編鐘十有
六特磬一編磬十有六建鼓柷敔琴瑟笙簫壎箎
摶拊之屬東西分列歌工樂舞依縣序立均南向
器數並與
北郊同
先農壇樂縣祭日樂部率太常寺協律郎設中和韶樂
於壇下姑洗鏄鍾一編鍾十有六姑洗特磬一編
磬十有六建鼓柷敔琴瑟笙簫壎箎摶拊之屬東
西分列歌工舞佾依縣序立器數並與
北郊同
皇帝耕耤樂器是日樂部典樂一人和聲署署正二人
署丞二人立於耤田南北面司金司鼓司板司笛
司笙司簫各六人工歌禾詞者十有四人魚貫東
西序立
先蠶壇樂縣祭日樂部率掌儀司内監設樂於壇下建
鼓一在東琴四瑟四簫六笛六笙六杖鼓二方響
十有六雲鑼二板二東西分列樂工歌工(以童内監為之)
序立於東西樂縣之次
皇后躬桑樂器是日内侍率童監歌採桑詞者十人司
金司鼓司板司笛司笙司簫各四人於臺前東西
序立
太歲壇樂縣祭日樂部率太常寺協律郎設中和韶
樂於殿内太簇鏄鍾一編鍾十有六建鼓一柷一
麾一在東太簇特磬一編磬十有六敔一在西琴
四瑟二簫四笛四排簫二笙四壎二箎二摶拊二
東西分列樂工歌工樂舞八佾序立東西樂縣之次
歴代帝王廟樂縣祭日樂部率太常寺協律郎設中和
韶樂於殿外階上鏄鍾一(春用夾鍾秋用南吕特磬同)編鍾十
有六特磬一編磬十有六建鼓柷敔琴瑟笙簫壎
箎摶拊之屬東西分列器數歌工舞佾並與
北郊同
先師孔子廟樂縣祭日樂部率太常寺協律郎設中和
韶樂於殿外兩階鏄鍾一(春用夾鍾秋用南吕特磬同)編鍾十
有六在東特磬一編磬十有六在西皆縣以虡業
東建鼓一柷一麾一西敔一東西分列琴六瑟四
簫六笛六排簫二笙二壎二箎四摶拊二旌二羽
籥三十有六樂工歌工文德之舞六佾於階上樂
縣之次東西序立闕里
(臣)等謹按直省
敔琴瑟笙簫壎箎歌工舞佾之數並與
太學同惟備編縣不設鏄鍾特磬
皇帝時巡致祭
方嶽樂縣祭日樂部率太常寺協律郎設中和韶樂於
廟階上編鍾在東建鼓一柷一麾一編磬在西敔
一東西分列琴四瑟二簫四笛四排簫二笙四壎
二箎二摶拊二樂工歌工分立於東西樂縣之次
不設舞佾
景惠殿
顯佑宫
火神廟
東嶽廟
關帝廟
城隍廟
黑龍潭
玉泉山龍神
門神
司土
司工
礟神
窑神各羣祀樂器祭日和聲署設樂於西階上鼓一
笙一管二雲鑼一笛二板一
日月食行救護禮樂器鼓二十有四金鉦二畫角十有
二掌以民尉救護日食在禮部月食在太常寺俱
設於衙門甬道左右
皇帝御太和殿樂縣是日樂部和聲署設中和韶樂於
殿檐前鏄鍾一(正月至十二月各按十二律吕特磬同)編鍾十有六在
東特磬一編磬十有六在西皆縣以虡業建鼓一
在鍾東琴四瑟二簫四笛四壎二箎二排簫二東
西分列器各一人皆北向立笙八左右各四摶拊
二左右各一麾一柷一在東敔一在西器各一人
均東西向立歌生四人左右各二在笙前立設丹
陛大樂於
太和門檐下大鼓二架方響二虡東西各一雲鑼二
簫二笙管笛各四杖鼓拍板各一俱在東器各一
人均北向立司戲竹二人夾丹陛中階東西向立
鑾儀衛率官校設鹵簿鼓吹大樂於
午門外掆鼓二十有四金二杖鼓四拍板四横笛十
有二掆鼓二十有四畫角二十有四金鉦四小號
大號各八署史六十有八人民尉百六十有四人
畫角前掆鼓後
乾清宫
重華宫
盛京崇政殿
熱河
避暑山莊正殿樂縣器數陳設並與
太和殿同
皇太后御慈寧宫樂縣是日内監設中和韶樂於
慈寧宫檐下設丹陛大樂於
長慶門檐卞中和樂設南吕鏄鍾一南吕特磬一皆縣
以虡業東西分列其餘樂器暨丹陛樂均與
太和殿同
皇后御交泰殿樂縣是日内監陳設中和韶樂於
宫檐前設丹陛大樂於
宫門内中和樂設南吕鏄鍾一南吕特磬一皆縣以
虡業東西分列其餘樂器暨丹陛樂均與
太和殿同
皇帝筵宴樂縣是日中和韶樂丹陛大樂陳設如朝會
儀設清樂二部每部笛二笛二管二雲鑼二杖鼓
一手鼓一拍板一一部在中和樂東後立一部在
丹陛樂東後立慶隆舞樂琵琶八三絃八奚琴一
筝一節拍各十六司抃十六人(世德舞德勝舞樂噐並同)笳吹
樂笳一胡琴一筝一口琴一番部合樂筝琵琶三
絃火不思番部胡琴笙管笛簫雲鑼二絃月琴提
琴軋筝拍各一高麗國俳笛一管一鼓一瓦爾喀
部樂觱篥四阮四回部樂達卜一那噶喇二哈爾
扎克一喀爾奈一塞他爾一喇巴卜一巴拉滿一
蘇爾㖠一均俟於
殿外東隅
皇太后筵宴樂縣器數陳設均與
皇帝筵宴同
皇帝巡幸鐃吹樂器大銅角八小銅角八金口角八雲
鑼二龍笛二平笛二管二笙二金二銅鼓四銅點
四鈸二行鼓二蒙古角二
皇帝親征鼓吹大樂器金二金鉦四鈸二點二鼓二笛
四雲鑼二管二笙二金口角八小號八大號八
親征祭纛樂器蒙古角十有六海螺二百
凱旋郊勞鐃歌樂器金四大銅角四小銅角四鑼二
銅鼓二鐃四鈸四小鈸二金口角八花腔鼓四得
勝鼓四海笛四管六簫六笛六笙六箎六雲鑼四
人各一器司鐃歌二十人
凱歌樂器方響一鈸二杖鼓二管十二點二笛四星
二笙四鐋二簫四大鈸二雲鑼四司樂器共四十
八人司凱歌十二人
大閱樂器是日樂部陳設鐃歌鼓吹大樂於
行宫門外
御營左右設蒙古畫角十鳴角軍二十有一人其前
設五旗諸王蒙古畫角十鳴角軍二十人承傳鳴
螺親軍十有二人漢軍驍騎火器營金五鳴金兵
十人鼓一舁鼓兵四人擊鼓兵二人號螺五鳴螺
兵五人漢軍鳥鎗營金五鳴金兵十人鼓一舁鼓
兵四人擊鼓兵二人號螺十有三鳴螺兵十有三
人護軍鳥鎗營號螺十鳴螺兵十人驍騎鳥鎗營
號螺十鳴螺兵十人前鋒營號螺五鳴螺兵五人
驍騎營號螺十鳴螺兵十人護軍營號螺六鳴螺
兵六人
皇朝文獻通考卷一百六十八
