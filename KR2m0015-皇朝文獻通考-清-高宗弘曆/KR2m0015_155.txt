欽定四庫全書
皇朝文獻通考卷一百五十五
樂考(一)
(臣)等謹按古帝王德盛者樂盛太古之樂如雲淵
咸英尚矣而獨稱韶為美善之盡雖其聲與容與
器後世靡得詳焉而時或散見於傳記考古者要
不能舍是三者以别求所為盛德之形容也伏讀
聖祖仁皇帝御製律吕正義一書首明黃鍾度分體積倍
半相生相應之理較古尺九寸得今尺七寸二分
九釐以定黃鍾徑圍長短之數而八音之屬或繪
圖立說以昭法守我
皇上重輯律吕正義後編又續定丹陛導迊鐃歌凱歌
鼓吹及四夷諸樂器圖說歲在乾隆己夘冬江右
得古鎛鍾十一圜以獻當西師告捷之時式彰瑞
應
上廼釐定其名復
詔樂部依式仿鑄
御製銘詞鐫垂永久鍾成
上允臣工請採和闐之玉琢為特磬以儷鎛鍾而特懸
乃備此我
朝樂之不可及者器其一也
世祖章皇帝御宇之元年定
郊社
宗廟
社稷樂章錫名曰平
聖祖仁皇帝御極之十有六年二十有二年兩加增定而
樂章備矣又以古隔八相生之法寖久失傳定為
濁調從陽清調從陰而五音正矣
世宗憲皇帝御製三十六禾詞被之聲歌於是耕耤之樂
具焉至我
皇上定
南郊
北郊之樂以黃鍾林鍾為宫定
慈寧
坤寧之樂以南吕為宫定
朝會中和丹陛之樂則順十二律吕以為宫而律通
於歷兼得置閏之法焉推之行幸鐃歌出師郊勞
臨雍釋奠鄉飲酒禮靡不審比樂音章曲大備至
若牧馬歌如意寶鳳凰鳴乘驛使等曲藩服遠夷
之音咸登樂府藻金石而絣萬禩洋洋乎盛矣此我
朝樂之不可及者聲又其一也文舞羽籥武舞干戚
郊
廟
社稷及中祀皆用之先武後文從古制也增定
大雩童子舞元衣羽翳歌
御製雲漢詩八章軫民瘼也恭遇
皇上賜宴羣臣外藩並陳慶隆舞而高麗國俳瓦爾喀
樂回人樂伎莫不畢進詠仁蹈德美備詳明此我
朝樂之不可及者容又其一也臣等學愧膚庸職司
編纂謹依馬端臨考分為十三門按類記載垂諸
無窮昭法式焉
樂制一
天命元年定上
尊號建元行禮慶賀樂制是年元旦諸貝勒大臣文武
羣臣進表恭上
尊號曰(一)
覆育列國英明皇帝
上焚香告
天行受寶禮以是年為天命元年禮畢
陞御座諸貝勒羣臣行慶賀禮陳設鹵簿奏樂
八年定凱旋拜
天行禮筵宴樂制時台吉阿巴泰等征蒙古還至都城
上出城迊之遇於古城堡南因破敵竪纛八鳴角拜
天禮畢
御帳殿出征台吉大臣等朝見設大宴慶勞奏樂
天聰六年定宣捷拜
天行禮筵宴樂制時喀爾沁部落古魯思轄布查薩衮杜
稜具筵進獻陳設樂舞適和碩鄭親王濟爾哈朗
等奏報錦州蒙古貝勒諾木齊吳巴什等歸降
上大悦命八門擊鼔召衆於
崇正殿宣捷翌日
上至演武亭率諸王貝勒羣臣行拜
天禮畢
陞御座諾木齊吳巴什等率部衆朝見行禮畢設樂舞大
宴令諾木齊等較射又令侍衞大臣等較射選力
士為角觝之戲
八年定出師謁
堂子拜
天行禮樂制時出師征明
上率大貝勒代善左翼超品公楊古利護軍統領等出
盛京撫近門謁
堂子列八纛鳴角奏樂行拜
天禮畢大軍西行
定元旦朝賀樂制是日陳設鹵簿奏樂
九年停止元旦雜劇梅勒章京張存仁奏言元旦
朝賀大體所關雜劇戲謔不宜陳於殿陛臣亦知
皇上未嘗好此不過因蒙古所無者聊與觀之何不於歲
前二三日設宴迊春而佐以各項雜劇以示慈惠
之意至元旦之辰百官慶賀既畢仍應照舊例八
旗設宴止用雅樂使君臣共樂太平從之
十年定上
尊號改元建國號行禮慶賀筵宴樂制諸貝勒大臣文武
羣臣進表恭加上
尊號曰
寬溫仁聖皇帝陳設鹵簿奏樂拜
天行受寶禮建國號曰大清改元崇德羣臣行慶賀禮筵
宴備陳樂舞
崇德元年定致祭
太廟樂制時肇建
太廟追尊
列祖凡四孟時享歲暮祫祭並奏樂
定鹵簿樂器内院官奏請定
御前儀仗内樂器
上命酌量裁減尋議准鑼二鼓二畫角四簫二笙二架鼓
四横笛二龍頭横笛二檀板二大鼓二小銅鈸四
小銅鑼二大銅鑼四雲鑼二嗩呐四樂人綠衣黃
褂紅帶六瓣紅絨帽銅頂上插黃翎
定
命將出師謁
堂子拜
天行禮樂制時
命和碩睿親王多爾衮和碩豫親王多鐸等帥師征明
上率諸王貝勒大臣出撫近門謁
堂子吹螺鳴角奏樂行拜
天禮畢聲礟啟行
定冬至
萬夀聖節朝賀樂制與元旦同
定元旦上元穿朝服作樂之制元旦前三日起至
第九日止上元十四日起至十六日止俱作樂各
官皆朝服
定
册封公主行禮用樂
定諸王家廟致祭用樂凡宗室封王者立於廟歲
時祭祀用樂
二年定受降用樂之制
時臣服朝鮮國王李倧率羣臣獻明國所給勅印
自南漢山城来朝
上出宫旗纛森列奏樂渡漢江登壇李倧率羣臣伏地請
罪
(臣)等謹按
國初之制命將出師有祭纛拜天之樂凱旋慶賀有
郊勞宴筵之樂宣捷受降有鹵簿鼓吹之樂凡所
以肅軍威而作士氣者聲容美盛創制宏深非僅
如前古鐃吹鼓角之制已也自後
列聖相承平定中原
親征朔漢西師克捷青海歸誠我
皇上御極以来臣服金川蕩平西域
天威震叠
聖武光昭駿烈崇勲焜燿史册者不可勝紀皆以欽承
祖制潤色鴻庥蓋
開國之規模即有以定萬年之法制者矣謹錄征蒙古
平朝鮮行軍奏凱諸樂制而凡後此之陳師獻馘
相因用樂者胥視此焉
順治元年定
郊
廟
社稷樂章名用平字大學士馮銓等奏言郊廟及社稷
樂章前代各取嘉名以昭一代之制
本朝削平寇亂以有天下擬改用平字
郊社九奏
宗廟六奏
社稷七奏從之
十月朔
世祖章皇帝駕至京師行受寶禮用樂時
定鼎燕京禮部奏准
聖駕至京禮儀先期令錦衣衞設鹵簿儀仗旗手衞設金
鼔旗幟教坊司設大樂俱於
行殿西候
駕至前導是日
上至京師祇告
天地
御寳座陳設鹵簿用大樂
(臣)等謹按教坊司名目仍前明之舊至雍正七年
始改教坊司為和聲署詳俗部樂門
定慶賀暨筵宴樂制時羣臣行慶賀禮筵宴鹵簿
大駕陳設於
午門外奏中和樂
定
頒詔樂制時
欽頒恩詔於天下
上御皇極門陳設鹵簿大駕奏樂
定
圜丘大祀樂制
皇帝出宫
午門鳴鐘不作樂致祭燔柴迊
神樂奏始平之章奠玉帛樂奏景平之章進俎樂奏咸平
之章初獻樂奏夀平之章亞獻樂奏嘉平之章終
獻樂奏雍平之章徹饌樂熙平之章送
神樂奏太平之章望燎樂奏安平之章禮畢教坊司導迊
樂奏祐平之章
午門鳴鐘
皇帝還宫
定
方澤大祀樂制
皇帝出宫
午門鳴鐘不作樂致祭瘞毛血迊
神樂奏中平之章奠玉帛樂奏廣平之章進俎樂奏咸平
之章初獻樂奏夀平之章亞獻樂奏安平之章終
獻樂奏時平之章徹饌樂奏貞平之章送
神望瘞樂奏寧平之章禮畢教坊司𨗳迊樂奏祐平之章
午門鳴鐘
皇帝還宫
定
祈穀壇樂制
皇帝出宫
午門鳴鐘不作樂燔柴迊
神樂奏中平之章奠玉帛樂奏肅平之章進俎樂奏咸平
之章初獻樂奏夀平之章亞獻樂奏景平之章終
獻樂奏永平之章徹饌樂奏凝平之章送
神樂奏清平之章望燎樂奏太平之章禮畢教坊司𨗳迊
樂奏祐平之章
午門鳴鐘
皇帝還宫
(臣)等謹按是年定
大祀樂制嗣後恭奉
列聖配享
兩郊暨
祈穀壇致祭用樂之制並同
定
太廟時享樂制
皇帝出宫
午門不鳴鐘不作樂致祭迊
神樂奏開平之章奠帛初獻樂奏壽平之章亞獻樂奏嘉平
之章終獻樂奏雍平之章徹饌樂奏熙平之章
送
神還宫樂奏成平之章(望燎樂同)禮畢教坊司𨗳迊樂奏禧平
之章
午門鳴鐘
皇帝還宫
(臣)等謹按是年定時享樂凡恭遇追尊
列祖加上
尊諡升祔
太廟致祭用樂之制並同
定
社稷壇樂制
皇帝出宫
午門鳴鐘不作樂致祭瘞毛血迊
神樂奏廣平之章奠玉帛初獻樂奏夀平之章亞獻樂
奏嘉平之章終獻樂奏雍平之章徹饌樂奏熙平
之章送
神望瘞樂奏成平之章禮畢教坊司導迊樂奏祐平之
章
午門鳴鐘
皇帝還宫
定
太歲壇樂制迊
神樂奏保平之章奠帛初獻樂奏安平之章亞獻樂
奏中平之章終獻樂奏肅平之章徹饌樂奏雍平
之章送
神望燎樂奏寧平之章
定祭
先醫廟
關帝廟俱教坊司作樂
定朝會宴享中和丹陛導迊各樂之制凡三大節
及常朝
皇帝陞殿還宫俱奏中和韶樂羣臣行禮奏丹陛大樂
親祭
壇
廟
乘輿出入用導迊樂樂章均用平字宴享清樂以樂詞之
首句為章名
定進慶賀表箋樂制禮部備表亭香亭教坊司作
樂導引
定隨鑾細樂之制用太監十八名
皇帝祭祀行幸内傳承應
定部宴鄉宴俱教坊司作樂
定迊春樂制每歲直省府州縣官豫造芒神土
牛於東郊立春日各官朝服迊春設酒果致祭
行禮畢舁芒神土牛香亭鼔樂前導各官隨後
至署陳於堂前各官執綵杖環立擊牛三樂工
擊鼓
二年定
歷代帝王廟樂制迊
神樂奏雍平之章奠帛初獻樂奏安平之章亞獻樂奏
中平之章終獻樂奏肅平之章徹饌樂奏凝
平之章送
神望燎樂奏夀平之章
(臣)等謹按
歷代帝王廟定制遣官致祭嗣於順治十二年禮部奏
准如遇
特行崇祀之典
親祭行禮照例陳設鹵簿用導迊樂
定
文廟樂制迊
神樂奏咸平之章奠帛初獻樂奏寧平之章亞獻樂
奏安平之章終獻樂奏景平之章徹饌樂奏咸
平之章送
神望燎樂奏咸平之章
八年重定
頒詔樂制時
上親政
頒詔天下禮臣奏定禮儀是日鹵簿大駕全設
御太和殿
午門鳴鐘鳴鞭奏樂
詔書設龍亭内校尉舁亭御仗前列導迊樂作至
天安門外橋南奉
詔書設高臺黃案上衆官跪聽宣
制行禮畢仍奉
詔書設龍亭内作樂前導至禮部謄黃頒行天下
(臣)等謹按嗣後恭遇
大慶典
欽頒恩詔均照是年定制用樂
定樂舞樂章樂器之數禮部請定享廟禮樂言
大樂向作於門上今應作於廟内文武二舞俱應
全備樂章俱應全歌樂器俱應全用樂舞生向
定五百七十名今缺一百三十六名應請補足從
之
定
朝日壇樂制迊
神樂奏寅曦之章奠玉帛樂奏朝曦之章初獻樂奏清
曦之章亞獻樂奏咸曦之章終獻樂奏純曦之章
徹饌樂奏延曦之章送
神望燎樂奏歸曦之章
定
夕月壇樂制迊
神樂奏迊光之章奠玉帛初獻樂奏升光之章亞獻樂
奏瑶光之章終獻樂奏瑞光之章徹饌樂奏涵光
之章送
神望燎樂奏保光之章
(臣)等謹按
兩壇祀典如遇
親祭並照例陳設鹵簿導迊大樂
定祭
真武廟
東嶽廟
城隍廟均教坊司作樂
定
皇太后三大節慶賀樂制是日
皇太后宫儀仗全設
皇太后陞座
皇上行禮
皇后暨公主和碩福金以下行禮
皇太后還宫俱用丹陛大樂
定
皇后三大節慶賀樂制是日
皇后陞座公主和碩福金以下行禮
皇后還宫俱用丹陛大樂
定
大㛰行禮樂制是日鹵簿大駕樂懸全設
上御太和殿陞座奏樂内院官奉
册寶授使臣設綵亭内鑾儀校舁亭御仗前列作樂至
皇后邸
皇后禮服同后父母迊接行禮畢
皇后陞輿
册寶綵亭前列儀駕鼓樂導引至
協和門儀駕鼓樂止女官奉
册寶前引
皇后輿至
太和殿降輿入宫
上詣
皇太后宫行禮畢
御太和殿
午門鳴鐘鼔奏樂
賜后父親屬及王公百官燕畢
上還宫
皇后率后母朝
皇太后行禮畢
皇后還宫
皇太后賜后母燕畢禮成
上御太和殿王公百官行慶賀禮奏樂
(臣)等謹按康熙十一年恭遇
大㛰盛典照是年定制用樂
定恭上
徽號行禮樂制時以
大㛰禮成恭上
皇太后徽號
上詣
皇太后宫行禮奏樂
(臣)等謹按嗣後遇
大慶典恭加上
太皇太后
皇太后
徽號
皇帝御殿閱
册寶進
册寶行禮均照定制用樂
定
廵幸樂制鹵簿樂器照常陳設
定謝
恩見朝樂制禮部奏准凡授官出師凱旋受賞遇慶賀
頒賞及貢使見朝是日
御殿陳設鹵簿鳴鐘鼔奏樂
九年定常朝樂制是日陳設鹵簿
午門鳴鐘鼓
陞殿中和韶樂奏隆平之章王公百官行禮丹陛大樂
奏慶平之章外藩行禮丹陛大樂奏治平之章
還宫中和韶樂奏顯平之章
定
尊封
太妃行禮樂制
(臣)等謹按嗣後每逢
尊封典禮均照定制用樂
定
幸學釋奠樂制是日
駕出宫鹵簿大樂前導至櫺星門降輦詣
先師廟行釋奠禮迊
神樂奏咸平之章奠獻樂奏寧平之章送
神樂奏咸平之章禮畢
幸彝倫堂講書賜茶畢
駕還宫鹵簿大樂前導次日衍聖公等恭進
謝表
御殿奏樂
(臣)等謹按我
朝重道崇儒尊禮
先師孔子首定
廟諡繼備宫懸恩禮之隆有加靡已兹復
臨幸太學
躬親奠獻展羹牆之景慕極禮數之優崇法制照垂度
越前古嗣後恭遇
臨雍釋奠行禮用樂之制並同
十年定教坊司樂人服色之制禮部奏准教坊司
樂人服色中和樂用紅補服丹陛樂用紅百花袍
十一年定祭
先農壇行耕耤禮暨筵宴樂制前期順天府官進耒耜
及穜稑種
上御太和殿閱畢順天府官捧出
午門外安於綵亭作樂送至耕耤所至日
駕出宫
午門鳴鐘不作樂
駕至壇致祭
先農瘞毛血迊
神樂奏永豐之章奠帛初獻樂奏時豐之章亞獻樂奏
咸豐之章終獻樂奏大豐之章徹饌樂奏屢豐之
章送
神樂奏報豐之章望療樂奏慶豐之章祭畢
駕至耕耤所行耕耤禮教坊司作樂承應耕耤禮成
御齋宫導迊大樂奏天下樂
陞座大樂奏萬歲樂羣臣行禮丹陛大樂奏朝天子筵宴
進酒大樂奏三月韶光進饌清樂奏太清歌宴畢
鹵簿導迊樂作
駕還宫
定直省迊接
詔書樂制恭遇
詔書至地方官員具龍亭儀仗鼓樂出郭迊接至展讀畢
行禮時仍奏樂
定
册立
中宫行禮樂制
(臣)等謹按嗣後恭遇
册立大典均照定制行禮用樂
定建造修造告祭
門神
司土
司工等俱教坊司作樂
十三年定
册立
皇貴妃行禮樂制
(臣)等謹按嗣後舉行
册立
皇貴妃
貴妃
妃
嬪典禮均照定制用樂
十四年定
奉先殿樂制禮部奏准迊
神樂奏開平之章初獻樂奏夀平之章亞獻樂奏嘉平之
章終獻樂奏雍平之章徹饌樂奏熙平之章送
神還宫樂奏成平之章以後
親祭俱行家人常禮其太常寺贊禮官樂舞生俱不用
應令内府官贊禮作樂立春上元四月初八端
陽重陽係尋常節忌辰清明霜降十月朔係哀
慕日期俱不贊禮不作樂
飭部修整祭祀樂器
諭禮部祭祀樂器必考辨精良始足肅將誠悃朕觀近來
各
壇
廟所用樂器其中尚有敝壞非朕祗事
天地
宗廟
社稷及致敬古帝王聖賢之意爾部即詳加察驗應行
修整者節次開列奏請以便内府修理換給
十五年飭典樂官演習樂舞聲容儀節
諭禮部祭祀大典必執事人員通曉嫻熟始克肅將誠敬
近見太常寺樂舞生聲容儀節多有未諳皆該衙門平
日教演不精以致如此爾部即遵諭嚴行申飭是月辛
亥
上親行祈穀禮畢還宫復謂大學士等曰各處祭祀太常
寺所奏樂俱未和諧樂乃祭祀之大典必聲容儀節盡
合歌章始臻美善其召太常寺官嚴飭之此後須責令
勤加肄習毋致違忽
定策士樂制
殿試日鹵簿大駕樂器全設
御太和殿鳴鐘鼔奏樂讀卷後一日設鹵簿大駕
御殿奏樂傳臚後五日狀元率諸進士上表謝
恩仍設鹵簿大駕
御殿奏樂
定會試部宴樂制文武會試有上馬宴進士傳臚
後有恩榮宴各於禮部兵部衙門陳設教坊司鼓
樂承應
定鄉試宴樂制文武鄉試開榜後有鹿鳴鷹揚等
宴俱教坊司鼔樂承應
十六年定
太廟祫祭樂制迊
神樂奏貞平之章奠帛初獻樂奏夀平之章亞獻樂奏嘉
平之章終獻樂奏雍平之章徹饌樂奏熙平之章
送
神還宫樂奏清平之章
十七年飭太常寺精熟樂歌音韻
諭禮部祭祀樂歌所以歆格神明理宜虔恪今太常寺奏
樂人員平日怠於肄習以致樂章音韻多不中節該寺
各官演習不勤殊為疎玩爾部即嚴加申飭以後務演
習精熟聲調協和以副朕誠敬祭典之意
定
大享殿合祀樂制燔柴瘞毛血迊
神樂奏元和之章奠玉帛樂奏景和之章進俎樂奏肅和
之章初獻樂奏夀和之章亞獻樂奏安和之章終
獻樂奏永和之章徹饌樂奏協和之章送
神樂奏泰和之章望燎瘞樂奏清和之章
(臣)等謹按合祀之禮嗣後未經復行是以樂章尚
用和字至乾隆十六年改
大享殿為
祈年殿每歲行祈穀禮改用樂章見前
康熙二年換造樂器時禮臣奏請換造中和丹陛
等樂器從之
定祭
火神廟教坊司作樂
七年定
太皇太后
皇太后三大節筵宴樂制是日
陞座還宫進筵俱用丹陛大樂
八年定三大節朝賀樂章元旦
皇帝陞座中和韶樂奏遂平之章還宫中和韶樂奏和平
之章冬至
皇帝陞座中和韶樂奏遂平之章還宫中和韶樂奏允平
之章
萬夀聖節陞座中和韶樂奏乾平之章還宫中和韶樂奏
太平之章羣臣行禮丹陛大樂俱奏慶平之章外
藩行禮丹陛大樂俱奏治平之章
定
太皇太后三大節朝賀樂章是日
太皇太后陞座中和韶樂奏升平之章還宫中和韶樂奏
恒平之章行禮丹陛大樂奏晉平之章
定
皇太后三大節朝賀樂章是日
皇太后陞座樂奏豫平之章還宫樂奏履平之章行禮樂
奏益平之章俱用丹陛大樂
定
皇后三大節朝賀樂章是日
皇后陞座樂奏淑平之章還宫樂奏順平之章行禮樂奏
正平之章俱用丹陛大樂
(臣)等謹按三大節朝會樂章俱訂定於是年惟
皇后千秋令節樂章則奏准於康熙十一年也
十年定
幸盛京樂制時恭謁
祖陵
幸盛京
御清寧宫陳設鹵簿奏樂
定恭進
玉牒樂制是日鹵簿大駕全設宗人府官奉
玉牒設綵亭内校尉舁行黃蓋御仗前列教坊司作樂
導引由
大清門進
皇帝御中和殿閱畢
御太和殿鳴鐘鼔奏樂總裁等官行禮畢
皇帝還宫樂止總裁官奉
玉牒設綵亭内御仗鼓樂前導送
皇史宬尊蔵
(臣)等謹按嗣後纂修
玉牒其告成恭進樂儀均照是年定制
十一年飭典樂官練習音樂
諭太常寺祀典關係重大理宜敬慎嫻習近見爾衙門典
禮俱未諳練又所奏音樂多未合節殊非慎重禋祀之
義以後著勤加練習勿仍前怠忽䙝越祀典
定恭進
實錄樂制是日鹵簿大駕鼓樂全設
皇帝御太和殿鳴鐘鼓奏中和韶樂進
實錄時奏丹陛大樂次日羣臣行慶賀禮
御殿奏樂
(臣)等謹按是時恭纂
世祖章皇帝寶錄先成擇吉恭進嗣後纂輯
列祖實錄告成恭進用樂之制並同
十二年
幸南苑大閱鳴金鼔用樂
裁減祭祀執事樂舞人數
諭禮部太常寺
壇
廟禋祀理宜虔肅今觀祭祀執事之人過多殊為煩雜應
酌量裁減務令肅清尋禮部太常寺議覆凡祭祀執事
之人及樂舞生均酌量裁減
禁迊春大張鼓樂禮部議准直省府州縣迊春止
用鼓吹綵亭其裝潢故事臺閣排列金珠張鼓
樂樹旗幟並科派提取車馬優伶等項嚴行禁
止
定
册封諸王樂制是日王府陳設儀衞樂器正副使自
太和殿持
節鑾儀校舁
册寶綵亭鼓樂前導王率本府屬官跪迊受
册寶行禮作樂正副使持
節復
命王率屬官跪送作樂
十四年定謝
恩見朝樂章禮部奏准王公羣臣謝
恩見朝行禮丹陛大樂奏慶平之章外藩謝
恩見朝行禮丹陛大樂奏治平之章其詞與三大節丹陛
樂同
定日月食救護樂制救護日食在禮部衙門月食
在太常寺衙門教坊司設鼔樂於露臺下日月初
食至復圓救護各官俱朝服上香行禮鳴鼓作
樂
定
册立東宫行禮陳設鹵簿奏樂
十八年定祭窑迊吻樂制時改建
奉先殿遣官祭
琉璃窑之神教坊司作樂迊吻用金花紅縀御仗鼔
樂前導
二十一年釐正朝會宴享樂章先是左副都御
史余國柱奏請釐正
郊
廟朝會宴享樂章
上曰享祀樂章一代制作所係禮部翰林院集議以聞至
是禮臣等議奏自古廟樂原以頌述祖功宗德
本朝
郊壇
廟祀樂章曲名曰平現今遵奉已久
太祖
太宗
世祖同在
太廟致祭不便分廟另撰宜如舊惟朝會宴享等樂曲
調風雅未備宜勅下所司酌古凖今求聲律之
原定雅奏之節進呈請定嘉名以昭盛典從之
二十三年定致祭闕里
文廟樂制時
上東廵
親詣闕里致祭
先師孔子是日
上御輦陳設鹵簿樂器至大成門降輦入
殿行釋奠禮畢陞輦
還行宫鹵簿𨗳迊大樂作致祭時所用樂章樂舞生先期
令太常寺委司樂官前往指示肄習與太學
文廟同并將太學樂舞生袍服擕往搆用
二十六年定恭送
御書至闕里樂制禮部奏准
御書
聖廟碑文遣官齎送闕里設黃盖御仗鼓樂迊送
二十九年會閱用樂時以額爾喀新附數十萬衆
必訓以法度俾知禮儀特行會閱禮奏樂
三十四年定
大閱鳴角擊鼓鳴金之制
(臣)等謹按
大閱會閱之禮舊制並用鼓樂兹復定金鼓之節嗣後凡
遇舉行
大典均照是年用樂定制
四十九年正月
皇太后七十萬夀
上親行起舞進爵用樂先是
諭禮部蟒式舞者乃滿洲筵宴大禮至隆重歡慶之盛典
向來皆諸王大臣行之今歲
皇太后七旬大慶朕亦五十有七𣣔親舞稱觴是日於
皇太后宫進宴奏樂
上近前進爵起舞
(臣)等謹按順治初年定三大節朝賀筵宴樂制嗣
後慶賀
聖節均照定制行禮用樂是年恭遇
孝惠章皇后七旬大慶我
聖祖仁皇帝大孝純仁尊飬承
歡盡誠竭敬
宫庭慶溢合萬國之歡心典禮尊隆展
一人之孺慕雖古虞舜之盛德至孝無以加諸迨後乾隆
二十六年十一月恭逢
皇太后七十萬夀
皇上侍宴
慈寧宫捧觴上
夀
親行起舞復
命和親王果親王皇子皇孫額駙等以次進舞
慈顔悦豫
聖孝光昭洵乎
先聖
後聖其揆一也謹特誌起舞稱觴用樂之制仰見
天家慶典繼繼承承實千古未有之盛事云
五十二年
詔修輯律吕數理諸書并考定
壇
廟宫殿樂器
五十三年考訂中和樂章聲調
諭南書房翰林等向来陞殿所奏中和樂章皆仍眀代所
撰句有長短體制類詞後因文體不雅命大學士陳廷
敬等改撰其章法皆以四字為句而奏樂人未習聲調
仍以長短句法凑合歌之是雖文法易而聲調未易也
今考察舊調已得其宫商節奏甚為和平必得歌章字
句亦隨詞調則章法眀而宫商諧此事所關最要著南
書房翰林同大學士等詳考定議務使章法與聲調協
和歸於允當
定律吕書名和碩誠親王允祉等以
御製律吕正義進呈得
旨律吕歷法算法三書著共為一部名曰律歷淵源
五十四年十一月冬至
躬祀
圜丘用新定樂律
(臣)等謹按是時考正律吕審定元音凡樂制樂器
樂歌皆經
親定宫商悉協制度得中以是月
南郊大祀為始嗣後各祭祀朝會典禮並用
欽定雅樂
五十五年頒中和韶樂於直省
文廟禮部奏准
欽定樂章皆平字之義各州縣
文廟未經頒發仍用和字著通行直省儒學春秋丁祭
一體遵行
雍正元年定直省祭器樂器圖式禮部遵
旨議定直省各州縣祭祀壇廟一應祭器樂器逐一繪
圖著為成式釐為定數刊刻頒示遵行
定祭
時應宫教坊司作樂
定官民婚嫁樂制凡有品級官員各用伊執事鼓
樂人不得過十二名生監軍民不得僭用執事鼓
樂人不得過八名
二年定耕耤禾詞是日教坊司領樂官四員鑼鼔
板樂工六名歌禾詞樂工十二名綵旗樂工五十
名於耕耤所排列祭
先農畢行耕耤禮樂工鳴鑼鼔歌三十六禾詞拈颭綵
旗唱和隨行禮畢樂止
重定耕耤筵宴樂制進筵丹陛樂奏雨暘時若
之章進酒管絃樂奏五穀豐登之章進饌清樂
奏家給人足之章
皇帝陞座還宫俱奏𨗳迊樂羣臣行禮奏丹陛樂
定祭
風伯廟教坊司作樂
令闕里樂工赴太常寺演習禮部奏准
文廟樂舞奉
聖祖仁皇帝頒賜中和韶樂今闕里所奏音節未合由
無指授所致令闕里選工赴太常寺演習純熟轉
相傳授至樂舞生亦令擇人充用毋致參差不齊
其衣服等項均照國學定式畫一製備
七年定祭
雷師
雲師和聲署作樂
十二年遴選各省樂舞生禮部奏准通行各省
將現在樂舞生詳加考驗擇其寔係本籍俊秀
子弟通曉音律嫻習禮儀者仍行存留如有冒
濫悉行斥退
皇朝文獻通考卷一百五十五
