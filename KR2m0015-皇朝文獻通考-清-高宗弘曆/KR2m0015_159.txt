皇朝文獻通考卷一百五十九
樂考(五)
律吕制度二
乾隆十年
御製律吕正義後編成
律吕正義後編樂問含少篇曰問有以三寸九分
為黃鍾者是耶非耶曰此乃含少非黃鍾也此說
始於吕氏春秋而長孫無忌之隋志劉恕之外紀
述之至明李文利則樹其一家之說黃積慶王邦
直李廷機之說與文利同曰然則從九寸而不從
三寸九分者何也曰此其義有四端初九律之首
初六吕之首參天兩地之義也於三寸九分何取
焉一也河圖天數九黃鐘九寸是得河圖之天數
也洛書之數四十五倍之為九十黃鍾九寸是得
洛書之倍數也於三寸九分又何取焉二也黃鍾
之宫屬土土重濁而下凝若以三寸九分為之是
土反輕清而上浮也可乎三也九以純陽為元聲
管長聲濁故為十一律之本若三寸九分之管則
極短極清其能藴有衆音乎四也黃鍾制器規圓
矩方權重衡平準繩嘉量若以三寸九分易之則
分之無一黍之廣而度不成矣龠無千二百黍之
積而量不成矣積無十二銖之重而權衡不成矣
出納鮮平農桑失業皆自此始其可乎曰然則其
聲為黃鍾之宫者何也曰黃鍾之半律不與黃鍾
應而應黃鍾者為太簇之半律半太簇長四寸其
掣音之分比黃鍾微低再短一分則恰與黃鍾合
故三寸九分之管其聲適中黃鍾之宫此乃聲音
應合自然之理而非謂三寸九分即為黃鍾也且
吕氏季夏紀又曰三分所生益之一分以上生去
其一分以下生其法固與史記漢書同而黃鍾之
宫仍實起於九寸也是吕氏固亦未嘗以是為黃
鍾也漢書用吕氏說而猶削去長三寸九分一語
蓋亦有所不取矣
又樂問朱載堉新說篇曰問明鄭世子載堉律吕
精義不宗黃鍾九寸不用三分損益不拘隔八相
生不取圍徑皆同何也曰此載堉之臆說也淮南
子曰黃鍾之律九寸而宫音調因而九之九九八
十一故黃鍾之數立焉所以必九其九者以宫數
為八十一而後宫商角徵羽各得整分無竒零也
載堉舍其九寸之說而執宫數之八十一以為縱黍
之長此其為臆說者一也律書生鐘分曰子一分
丑三分二十二律子母之分甚明載堉強以子一
分為一尺又引漢志筭法用竹徑一分象黃鍾之
一為一尺之眀證夫漢志所云筭法用竹者即後
世之算籌也徑一分長六寸其數也象黃鍾之一
者即黃鍾之一分象林鍾之長者即林鍾之長數
也如以黃鍾子一分為一尺則林鍾丑三分二已
非六寸顧以徑一分象黃鍾之一者為一尺則長
六寸象林鍾之長者又何說耶此其為臆說者二
也律書又曰置一而九三之以為法實如法得長
一寸凡得九寸命曰黃鍾之宫漢志曰以成之數
忖該之積如法為一寸則黃鍾之長夫所謂成者
酉也即置一而九三之之數也所謂該者亥也即
置一而十一三之之數也其理其法信而有徵載
堉乃概以劉歆班固為偽辭而謬指史遷之一分
為横黍一尺之柄據此其為臆說者三也三寸九分
為含少載堉謂於一百二十之中減三十九得八
十一夫一百二十數既不合於圖書而說又不見
於經傳此其為臆說者四也管子曰凡將起五音
凡首先主一而三之四開以合九九以是生黃鍾
小素之首三之而四開云者乃三倍全分之數四
分之而取其一之謂是指絃音宫分為下徵四分
之三而言載堉乃以三之為三寸又四之為十二
寸開以合九九為黃鍾之長八十一夫四與開既
不得拆為二義十二寸又不得指為一百二十是
強為之解而其義益不可通也此其為臆說者五
也漢儒言律實倚易數而起載堉既舍先儒而不
之信任其私智創為新法乃曰蓋黃帝云然此其
為臆說者六也律吕之用三分損益也取諸聲而
後騐諸數載堉亦謂律由聲制非由度出而乃自
立差分之法使第十三率為第一率之一半則是
律由度出而非由聲制矣此其為臆說者七也律
吕之隔八相生也亦由十二律之既定而推其損
益之序適符乎位次之自然非人之所能為也載
堉既以己意立為差分之法則連類而生也可隔
一亦可隔二亦可以至隔三隔四隔五隔六隔七
順生逆生亦無不可是則人之所為矣乃以此為
循環無端之妙用其何堪識者之一噱耶此其為
臆說者八也律吕之圍徑同而長短異故聲之清
濁高下於是乎生漢志所謂厚竅均者是也如以
意為遞減則正律之於倍律半律之於正律或命
為斜之方或命為周之徑或命為三角之中垂自
二之一以至百之二極形變態無所不可而究於
律吕之清濁高下無當也此其為臆說者九也且
律之為數合縱長面羃積實計之無往非九而聲
適中黃鍾之宫三分損益終於十二此聲音理數
之所以妙合也載堉以黃鍾為一尺外徑五分而
面羃積實無一合者徒執差分周而復始之法以
自鳴其筭術之精此術士之曲藝而於聲音數理
毫無所取也此其為臆說者十也曰載堉所定十
二律之率皆以倍應鍾之率累除而得之終而復
始可不謂精於筭乎曰所貴乎筭術者皆出於數
理之自然故黃鍾為律本而十一律皆由之而生
至順也如以倍應鍾之率累除而得之不已逆乎
曰載堉之密律出於㮚氏為量内方尺而圓其外
句股求弦豈絶無義理歟曰非有義理也特假借
句股之名以欺人耳夫以黃鍾為度法東西為句
南北為股倍𬎼賓為弦其名已無當矣至於句乘
𬎼賓開平方而得南吕以句股乘南吕開立方而
得應鍾又將何以名之乎且其自為之說曰造率
始於黃鍾必先求蕤賓者猶冬夏二至次求夾鍾
南吕猶春秋二分然其率並無次求夾鍾之法則
是惟務文飾其詞而並不顧其顯謬也又寧可以
義理求耶曰然則其率果何法乎曰差分法也亦
開諸乘方法也其術先定黃鍾正律為一尺倍黃
鍾為二尺其間十一律皆欲作為連比例率使累
次乘除而得之故以倍應鍾之率除倍應鍾得黃
鍾之一尺即以倍應鍾之率除倍無射得倍應鍾
是則倍應鍾之率為方根而倍無射之率即方根
自乘之數也倍南吕之率即方根再索之數也由
是遞推至於倍黃鍾之率即方根十一乘之數也
夫十一乘方之積其為自乘者二再乘者一故以
倍黃鍾之率為實開平方得數又開平方得數又
開立方即得倍應鍾之率也其所以一開平方而
得倍𬎼賓再開平方而得倍南吕者凡數以某數乘
幾次之數相乘即與以某數乘幾次等開諸乘方
之法固然與勾股弦冬夏至春秋分諸名義了無
干涉而乃飾其詞以自文假其名以欺世不亦惑
之甚耶曰開方之法方邊以十寸為尺平方以百
寸為尺立方以千寸為尺故載堉以二百為實開
平方得倍蕤賓以十寸乘之開平方得倍南吕又
以十寸再乘開立方始得倍應鍾今謂以倍黃鍾
之率二尺為實或開平方或開立方則寸分以下
位數之不齊其將何以命之乎曰凡命位以單位
為主彼其以黃鍾之率為一尺倍黃鍾之率為二
尺其十一律之率皆在一尺二尺之間雖累次乘
除其位不改故第以尺為單位而寸分以下之竒
零皆由尺次第命之自不虞其紊也此命位之精
義固非載堉所及知也曰三分損益止於一法載
堉不拘隔八則相生乃有四法可不謂善變者乎
曰非善變也止一比例術耳且使十二律果可以
比例相求則又變之不勝變豈止四法已哉如載
堉第一法黃鍾生林鍾林鍾生太蔟下生五億乘
上生十億乘皆以七億四千九百一十五萬有竒
除之是固近乎乎三分損益者矣而其實有不然
者彼以黃鍾生林鍾林鍾生太蔟猶仲吕之再生
黃鍾故其所為七億四千九百一十五萬有竒者
即其仲吕之率也下生猶正生半故以五億乘上
生猶半生正故以十億乘則猶是比例術也第二
法黃鍾逆生仲吕仲吕逆生無射猶林鍾之逆生
黃鍾故其所為六億六千七百四十一萬有奇者
即其林鍾之率也上生下生同第一法則亦猶是
比例術也第三法是以應鍾生半黃鍾為比例也
第四法是以大吕生黃鍾為比例也夫十二律既
皆為連比例率則順逆錯綜無所不可與其以仲
吕再生黃鍾為比例何如以黃鍾下生林鍾為比
例與其以林鍾逆生黃鍾為比例何如以黃鍾轉
生倍仲吕為比例與其以應鍾順生半黃鍾大吕
逆生黃鍾為比例何如以黃鍾順生大吕逆生倍
應鍾為比例變除用乘法良簡易載堉何未之知
耶曰載堉所定圍徑之數十二律雖不同然半黃
鍾適為倍黃鍾之一半亦以定率累除而得之是
又用何術歟曰二十三乘連比例率也彼求十二
律之長以正黃鍾為倍黃鍾之半中間十一律故
為十一乘連比例率其求圍徑則以半黃鍾為倍
黃鍾之一半中間二十三律故為二十三乘連比
例率夫二十三乘方之積其為自乘者三再乘者
一較之十一乘方之積又多一自乘而倍半之比
例等故即以倍應鍾之率為實開平方即得求圍
徑之比例率也曰其黃鍾之外徑適為内徑方之
斜又與倍黃鍾之内徑等此亦豈私意之所得為
歟曰此其比例之巧合者也蓋以半黃鍾之率為
一分則黃鍾之率為第十二乘若以黃鍾為一分
則倍黃鍾之率亦為第十二乘故倍黃鍾之率與
黃鍾自乘之數等以倍黃鍾之率二尺為實開平
方得一四一四二一三五為黃鍾之率而兩率相
為比即同於斜與方之比其數恰合非有出於比
例之外也曰載堉以比例率求圍徑又以比例率
求面羃積實何以皆盡合乎曰此同一比例也凡
物以類相比邊以線面以自乘體以再乘線面體
雖不同而比例則一載堉求面羃之率即求長之
率也亦即徑率自乘之數也求積實之率即長率
再乘羃率之數也夫以其徑率自乘而求面羃又
以其長率再乘而求積實初無彼此之别又安得
不盡合耶曰載堉引淮南子及晉宋書所載十二
律吕之數謂亦不用三分損益與其新法頗同其
說然歟曰不然是載堉之臆斷也按淮南子晉書
𬎼賓之數五十七宋書作五十六夷則之數五十
一宋書作五十當以淮南晉書為是而宋書為非
應鍾之數四十二宋書作四十三夾鍾之數六十
八宋書作六十七當以淮南晉書為非而宋書為
是盖即三分損益之數過半分者進一數不足則
棄之猶筭家之所為強弱也載堉自執己見以夾
鍾之數為六十八則與其所謂上生一千乘下生
五百乘總以七百四十九除者相合遂以淮南晉
書為斷夫所謂七百四十九者即其仲吕之率而
去其奇零耳不可以為據也曰其所謂别法用一
千乘五百乘而用七五除者又何說耶曰即三分
損益之法也以七百五十為三分則二百五十為
一分故一千為四分即三分益一也五百為二分
即三分損一也載堉以三分損益為舊法而又必
以一千乘五百乘七百五十除者為别法則其好
為新奇可知矣
又樂問往而不返篇曰問律吕之數往而不返何
也曰仲吕三分益一以上生得七寸一分九釐一
毫八絲七忽九微二纖有竒比之黃鍾七寸二分
九釐之數不足九釐八毫一絲二忽零七纖有竒
所謂不返也易有之窮則變變則通天下未有窮
而不變者即未有不窮而能變者律至仲吕而窮
即以不返而變變而後十二律之道通也夫十二
律猶十二時也十二月也歷十二時而成日而亥
盡交子之時非即昨日之子歷十二月而成歲而
正月朔旦非即立春積歲而為章積章而為會積
會而為統即至十一月朔旦子時冬至五星如運
珠日月如合璧而其所會之度必不同於太初之
度其義一也今欲仲吕生黃鍾是猶歲歲必以元
日立春也烏乎可哉然仲吕三分益一雖不足黃
鍾九寸之數而較之大吕已為有餘寧得不謂之
返於黃鍾耶猶夫癸亥歲十二月既盡甲子元日
雖非立春寧得不謂之返於甲子耶朱載堉以筭
術取巧必欲其返而十二律之本數皆舛是猶回
回以春分為歲首十二月為一歲天竺以黑月白
月紀時一歲二十四月是二法者皆可舍氣盈朔
虛而氣盈朔虚在其内然此可以為敬授人時之
憲典歟
又樂問中聲篇曰問宫最濁商次濁角居中徵次
清羽最清然則角乃中聲樂不以角為君而以宫
為君何也曰沈括曰濁為宫稍清為商最清為角
清濁不常為徵羽斯言最是夫音大則濁小則清
自宫以下清至於羽而止自羽以上濁至於宫而
止羽之下不容復有聲必轉而之乎宫之上乃可
然則宫乃中聲正聲君聲而不可以紊歟沈括斯
言正足以証律吕應倍不應半之義也
又樂問四倍律篇曰問古以十二正律不足於用
必加以四清聲而後成樂今乃不用半黃鍾半太
簇半大吕半夾鍾而用倍夷則倍無射倍南吕倍
應鍾黃鍾為元首之象與其加倍律於上何如加
半律於下歟曰黃鐘者應乎氣之始而實應乎聲
之中中則必有始今不始之求而於末續之以中
為始則中失其中而黃鍾於是乎非黃鍾而以太
簇夾鍾姑洗之間當黃鍾矣夫黃鍾之聲中之中
也中之中即正中也故曰正聲從此中正之聲以
執其兩端而數乃由以起則此中正之聲乃元聲
也然而此聲必有上必有下上之固至於無射應
鍾矣下之非加四倍律則黃鍾不得為中之中四
倍律者乃自然而然而毫非人力之所能為也然
世以黃鍾為始律故第一聲必黃鍾於是宫立於
姑洗焉又舛其度於是或在太蔟夾鍾之間或在
夾鍾姑洗之間是以不用半聲不能成樂此數千
年之襲謬至
聖祖仁皇帝而重開者也朱子亦曰黃鍾為中之中猶夫
子時初四刻屬前日正四刻屬後日兩日之間中
之中也正與今之用倍律不用半律者同義而特
未嘗著為定論以黜用四清聲之非假使朱子而
在今日得左右
聖祖仁皇帝以成一代定樂之功不且千古之一快也哉
又樂問變律篇曰問京房六十律蔡元定六變律
今皆不用何也曰聖人制律必實有是音而後有
是器六吕之與六律同一聲字而高半音故謂之
六同又謂之六間若執始而下比之正律只差分
釐愈短則差愈少不能自成一音又安得自為一
器乎新書用六變律即執始去滅時息結躬變虞
遲内不用其名而用其實謂為還宫用聲之綱領
今絃則取之而管則不取以仲吕之管為宫則其
五聲二變之音已具八管之内(六正吕二倍吕)不須另製
變律也曰新書有云樂之和在於三分損益樂之
辨在於上下相生今以仲吕之管為宫其餘七管
皆非仲吕上下損益之所生宜其不和不辨而謂
五聲二變之音已具八管之内又何也曰十一律
皆由黃鍾上下損益而生則是十二律之音固已
和矣辨矣安得仲吕為宫遂不和不辨乎且由仲
吕而再生六變律不能與六正律另為一音安得
與變律和而辨與正律不和而不辨乎無庸更求
變律而七聲之用自足故曰已具也曰國語曰大
不踰宫細不踰羽所謂不相陵犯也今管無半律
則商角徵羽不嫌其大於宫乎曰國語所云者乃
五音之定分宫數不及八十一則為君陵臣商數
大於七十二則為臣犯君五音各得其分而不失
之少則不下陵矣各得其分而不失之多則不上
犯矣至於還宫之法則或倍或半各隨其用管子
徵羽之數大於宫是也盖調有高低音有升降高
調自下而上上極則轉而之低低調自上而下下
極則轉而之高中調則周旋於高低之間乃聲音
自然之理又烏有大於宫之患哉曰黃鍾不為他
律役者以有變黃鍾也今無變律則黃鍾為他律
役矣其可乎曰黃鍾之不為他律役乃絃度之自
然後人因以至尊之義傅之耳鍾律止於十六若
非黃鍾將焉用之且即以役而論林鍾止為黃鍾
役太蔟不為姑洗南吕役南吕不為姑洗役臣為
君事役而不為民物役猶可說也事不為臣役物
不為民役亦有說乎故以聲氣之元而論則十一
律皆黃鍾統體一太極也而以還相為宫而論則
黃鍾亦一律各具一太極也使能大而不能小能
尊而不能卑則黃鍾轉成無用之物而於義為亢
矣况律以和聲倡和清濁迭相為經所以成樂也
而拘文牽義豈律吕之本哉曰明鄭世子載堉六
變律可廢之說與今同乎曰否鄭世子謂仲吕復
生黃鍾而半律與全律應故七音皆用正律失還
宫之實而蹈商大於宫之弊則又不如用變律之
猶自有條理也烏可與今之精義而利用者同日
語哉
又樂問律吕分均篇曰問一均之内律吕互用由
來舊矣今鐘磬排簫以六律加二倍律為陽均六
吕加二倍吕為隂均陽純用律隂純用吕果可為
萬世法乎曰音之有七也以第八音與首音同然
在絃則半分與全分應自首音至第八音計得六
分五聲各得一分二變各得半分在管則半律不
與全律應而下律之半乃與本律應自首音至第
八音計得七分五聲二變各得一分故黃鍾為宫
則徵聲不與林鍾應而與夷則應羽聲不與南吕
應而與無射應變宫不與應鍾應而與半黃鍾應
至半太簇乃復為清宫而與黃鍾應比則秦漢以
下樂書淪亡後人疑之而不能知知之而不能斷自
聖祖仁皇帝精其數製其器審其音確然定之而無疑而亦
為有耳所共曉是直與黃帝造律先後同揆而萬
世莫能易者也夫律管也其不可與絃同日而語
理之自然者也使律吕而可相雜則周禮何不直
云十二律又何不渾言之曰律吕而必條分縷晰
曰六律六同陽聲隂聲云爾哉且周禮大司樂之
用六樂也倘律吕之可雜用何不於所奏者而一
參之於吕或於所歌者而一錯之以律乎是其奏
與歌有相合而無相混也國語於律吕也既分别
次第而數之又各自連類而數之未嘗曰一黃鍾
二大吕三太簇四夾鍾云云也管子以絃音五聲
之分而言而數止於五未嘗及十二律吕也凡此
雖未析言管絃之不同而要各不相混夫既不相
混則亦無庸析言之矣至淮南子乃取管子五聲
之分而衍之以至於十二然雖用十二律之名而
猶是絃音之度未即以絃為管也史記律數九九
八十一以為宫乃絃音之度自為一叚黃鍾八寸
十分一以下乃律管之度别為一叚是雖用十二
管之分數而亦未即以管為絃也逮後漢志則直
曰京房受學焦延夀六十律相生之法黃鍾為宫
林鍾為徵云云又曰竹聲不可以度調故作準以
定數始以律準絃而後又以絃準律於是管絃混
淆而度數遂不可辨矣梁制四通亦猶夫是然房
曰竹音不可以度調則猶疑律與絃之不合自房
以後則又皆祖房之失而並所謂竹音之不可度
調者亦不可考孟子曰不以六律不能正五音謂
竹不可以度調豈待智者而後知其謬哉明鄭世
子載堉謂八音當以竹為首竹以律為首黃鍾半
律不與黃鍾應而半大吕近之是亦實有考據而
具卓識者然未能密考筭數多截律管而得半太
簇之與黃鍾合依然局於襲誤而莫之能辨此則
所謂後人疑之而不能知知之而不能斷者也曰
今之所定固為有耳所共聞而自東漢以來何以
獨無一人聞而知之者耶曰朱子有言十二律皆
在只起黃鍾之宫不得所以起不得者只是尺不
定又曰自漢以來未得黃鍾之正聲與黃鍾之真
度則所謂黃鍾者非黃鍾而各律各吕皆非其律
吕唐宋以來之樂大率比古高三律
聖祖仁皇帝始得黃鍾聲氣之元故五聲之分際陰陽正
半乃皦然眀白漢晉而後人未嘗聞今日之元聲
則當日之失宜其不能辨也
又樂問黃鍾不為商篇曰問古法隂陽二均互用
故能五音十二律各得其序今陽為陽均隂為隂
均則其序俱舛毋乃違于古而非所謂自然者歟
曰黃鍾得其真則清濁自不可以混夫黃鍾為商
謂之君居臣位依古所忌蓋君臣一體而天地兩
位必不可以混故黃鍾必不可為商若民與事物
皆君之所有事所謂盡己之性以盡人之性盡人
之性以盡物之性盡物之性以贊天地之化育者
也若臣也者與君同斯事而不得干其位故黃鍾
可為角徵羽於民事物無所嫌今若隂陽迭用則
無射為宫黃鍾必為商矣毋乃不可乎若隂陽分
用則六陽均内總無黃鍾為商者惟倍無射立宫
則黃鍾為商倍無射者黃鍾均變宫為十二律還
相為宫之所不用而黃鍾為商則立宫者又必黃
鍾之變宫理與數符如此此則真所謂自然而非
人力所能為者也
又樂問三大祀篇曰問常朝之樂還相為宫而各
壇廟又不用還相為宫何也曰義各有取也帝王
御宇法天以出治必當按月生律還相為宫先儒
有定論矣至於壇廟之樂則烏可同日語哉周禮
凡樂圜鍾為宫黃鍾為角太簇為徵姑洗為羽冬
日至奏之圜丘則天神可得而禮矣凡樂圅鍾為
宫太簇為角姑洗為徵南吕為羽夏日至奏之方
澤則地示可得而禮矣凡樂黃鍾為宫大吕為角
太簇為徵應鍾為羽奏之宗廟之中則人鬼可得
而禮矣此周禮之文雖難施於用然亦以見壇廟
用樂宜各以其宫矣曰今祀
圜丘何以不仿周禮用圜鍾而用黃鍾祀
太廟何以不仿周禮用黃鍾而用太簇祀
方澤仿周禮用林鍾矣而律吕次第又與周禮互異何歟
曰漢律歷志言之矣黃鍾為天統林鍾為地統太
簇為人統故祀天用黃鍾黃鍾子天正也祀地用
林鍾林鍾未之冲丑地正也祀宗廟用太簇太簇
寅人正也唐祖孝孫遵用其說最為近古可法也
至於律吕次第與周禮互異者朱子曰周禮所稱
是降神之樂自是四樂各舉其一者言之注家之
說非也隋音樂志牛宏姚察許善心劉臻虞世基
等亦言後周之時以四聲降神雖採周禮而年代
深遠其法久絶不可依用先儒解釋既莫知適從
且此四聲非直無商又律吕乖次以之為樂無克
諧之理今古事異不可行也明何瑭樂律管見曰
周禮圜鍾為宫之說或有别法今無所考闕疑可
也然則周禮之不可附會亦古之人言之詳矣今
師其意不必泥其文可也曰然則何以不用月律
也曰若以月律言則
圜丘之祭以建子之月其用黃鍾不待言矣
方澤之祭以建午之月於法當用蕤賓地隂也而用陽律
非其質矣况林鍾固蕤賓之吕坤位在未又萬古
不可易者也
太廟之祭大祫於建丑之月於法當用大吕時享以四孟
之月於法當用太族仲吕夷則應鍾若與朝會同
義則十二律吕闕其七人神同制已非所以尊神
况乂闕也故惟太簇一均寅為人正人本乎祖為
宜用之
宗廟也義至精當與常朝之樂以月律還相為宫並行不
倍可也
又樂問
宗廟不用吕篇曰問天秉陽地秉隂陽用律隂用吕黃鍾
律也林鍾吕也固宜至於
宗廟用太簇雖符三始之義而太簇是律非吕得無與隂
陽之大義猶有舛乎曰肖形天地與天地參者惟
人子産曰人生始化曰魄既生魄陽曰魂用物精
多則魂魄強是以有精爽至於神眀由是觀之神
固陽也凡人皆然况乎立萬民之上而為帝在帝
左右而為神乎若夫神而克配彼天則陽中之陽
矣且於穆清廟帝后並焉帝固宜用陽律矣后亦
不得用吕也后從帝也后之生后也后而陟降在
天則亦神也神不得謂之隂惟后亦不得謂之隂
而用吕而後神人不得同均之義眀正隂陽之大
義也且帝配天則亦同用黃鍾矣迨乎配地則亦
同用林鍾矣配神而陽配祇而隂生而為人没而
為神為祇固宜然也至於在宗廟之中則用太簇
者人之始人本乎祖君者億兆之本也則君之祖
尤本中之本也本中之本即天也雖與天同體而
降黃鍾以用太簇示不敢擬乎天義之盡也且天
之樂用黃鍾矣太簇者黃鍾之商商為臣眀乎天
工人代之義也夫自百姓稱之則曰天子(自)天子
自稱於天地則同乎臣黃鍾生林鍾林鍾生太簇
於相生之序有宗子之義焉於宫商之序有君臣
之義焉而其用之宗廟又以昭繼天出治本支百
世之義焉誠莫善焉者也
又樂問
社稷以下用月律篇曰
社稷壇
文廟
歴代帝王廟春秋二祭之用夾鍾南吕也謂以二仲月
行祀事也然
歴代帝王廟每以三月九日祭而不用姑洗無射若
先農壇每以三月祭則又用姑洗太歲又用太簇其義
安在曰三代而下禮樂散亡與其因殘襲缺而不
概於人心無寧於近代典制中擇其合理者從之
猶可以寡過也近代典制惟唐太宗時祖孝孫所
定為最優故今朝賀之以還相為宫
圜丘
方澤
宗廟之以三始皆從孝孫之說也至
社稷壇等祀唐史闕焉但云五郊朝賀宴享則隨日用
律為宫而已五郊今無其制而
社稷
文廟等祀在二月八月則用夾鍾南吕猶是隨月用律
為宫之義也若夫
歴代帝王廟之春以三月秋以九月也則以二月八月
祀事孔殷次第舉行至於諏日每在清明後霜降
前故有三月九月致祭者然固應亦以二月八月
也便定為姑洗無射則後人必轉以二月八月為
不當用失其本意且清眀後霜降前以月建言則
為三月九月以日躔言則猶是二月八月與其過
而用姑洗無射也無寧過而用夾鍾南吕也若夫
先農壇之用姑洗者雖耕耤每在三月而非因三月而
用姑洗盖耕耤之禮舊用卯月亥日未時取亥卯
未木德之盛今之用三月者以京都在燕地氣寒
多二月上亥尚未解凍故用下亥而每入於三月
然日躔仍是卯月之次也夫黃鍾為宫則姑洗為
角角為木既有取於木德之盛而姑洗云者為萬
物去枯而就鮮木氣榮長農夫所望故也若夫太
歲壇之祀固隨月用律為宫可矣然而人神異制
不得隨月用律為宫也十二律皆可用則當用首
律矣而讓於天又不敢用黃鍾是以用太簇也又
今之所行者夏時建寅為歲首則亦當用太簇也
是二者雖小變乎祖孝孫之說然五帝殊時不相
沿樂其義亦有托焉
又樂問
朝日用太蔟篇曰問夕月之用南吕也月以秋分為極
盛斗建在酉律中南吕固已以月例日應用夾鍾
且朝日時固春分矣而又不用春分之律乃用太
簇且唐祖孝孫之議羣祀皆以其月之律為宫今
於朝日獨不然其義安在曰朝日之用太蔟也亦
猶夕月之用南吕也月極盛於酉而日則非極盛
於卯日之在天照臨下土常以照九覆三為日長
至照三覆九為日短至照九覆三日出於寅則日
之極盛也且夫日者人之心日之所至羣生遂焉
是天地之心也天地無心以生物為心天地人物
本同一心物之生皆日之所為之也人為萬物之
靈舉人以該萬物故曰日者人之心也人生於寅
日實生人以人統祀日又所以昭顯著明日之為
功大也况日陽而月隂陽用律隂用吕二月朝日
如用夾鍾豈不曰陽應用律而誤用吕乎今用太
簇太簇者固是夾鍾吕之律也夫月固不敢與日
對也月之光即日之光其體一而曷能為對待哉
則祀月以南吕而祀日以夾鍾是為兩大而敵尊
其義未至故不從祖孝孫之議也
又樂問工尺字譜篇曰問工尺字譜雖宋燕樂志
有之然猶是說以為郊廟朝廷樂譜無乃非乎曰
不然也事有宜於古而不宜於今者君子猶將變
古以從今况宜於今而適以合乎古又非古之所
無雖用之郊廟朝廷何不可之與有且今之四上
尺即古之黃林太也本無分於黑白徒強加以雌
黃何其不憚煩哉曰漢書律歷志云黃中色也鍾
種也吕旅也太簇以下各有精義今之四上尺工
復何義哉曰子何以其義為哉其便於用斯用之
而已矣必求其義以實之則鑿矣且史記漢書所
載黃鍾大吕等名義所以詁訓月律以明是月中
是律是吕之由非若四上尺等字之所以紀音聲
也况工尺之說在屈原時已有之亦非不典也曰
若然則今鍾虡所縣十六鍾並可以上尺工為號
而必仍黃林太之名其於鍾譜仍以黃林太紀其
節奏得無言之自相矛盾耶曰黃林太者乃鍾名
也吹管而應何鍾則以何鍾之名名其管管之以
黃林太名本假借也度絃而協何律則又以何鍾
之名名其絃之分位絃之以黃林太名又假借中
之假借也固不若狀聲之字所為上尺工者譜之
之為便也若夫鍾則黃林太等其本名也安得棄
而從上尺工歟况上尺工者即七音也流轉於黃
林太之間者也而乃欲以為鍾名過矣
又樂問候氣飛灰篇曰問列管候氣自然之應也
以此定律豈尚不足據歟曰無是理也二氣之迭
運也陽動而隂静陽闢而隂翕陽伸而隂屈天氣
下降地氣上騰則陽氣氤氳而為發育天氣上升
地氣下降則隂氣凝固而為閉藏此天地之一呼
一吸也謂冬至一陽伏於地中微陽初動管灰從
之為可候騐則自是厥後陽氣暢逹遞長遞盛至
於魚上冰蟲啓戶勾者畢出萌者盡逹氣之嚮伏
地中者今且布濩於地上矣猶然埋管於地以候
之不亦左乎矧陽生於子漸進至已而極隂生於
午漸進至亥而窮若候氣於窮上反下之會時就
斂嗇灰何由飛且以坤輿之大東西朔南暨訖綿
邈候氣者祗騐試於一室之内夫東室之西即西
室之東咫尺之地相距曾幾而期氣之動某某管
是必氣為有知擇管而入管亦有覺迎氣以動而
後可也律吕新書朱子序其書獨於候氣置而不
論既又謂季通律書甚分眀但未細考大抵指此
類耳曰吕覽繋樂於夏紀後漢書言候氣於二至
安在陽極隂生之會不可以候騐耶曰雷出地奮
陽氣鬱閼初逹豫之取象於作樂者緣樂由陽來
以卦氣言之其時猶屬仲春司馬光所謂春分之
候雷出地以動萬物萬物悦豫而從之者是也惟
冬至子半一陽萌動於卦為復古或以為於此時
可以候氣而餘月則否彼紀樂於夏傅會豫象而
溺其旨至夏至亦可候氣之說則於所謂陽復地
中之義又自相戾矣曰然則禮記備載十二月令
有律中太簇姑洗云云則又何說曰蔡邕月令章
句不云乎謂聖人鑄金作鍾以正十二月之聲乃
截竹為管其聲之清濁與鍾相應故曰律中太簇
蓋以按月奏樂言耳則均非專主鄭康成候氣吹
灰之說也候氣之說蓋昉於京房諸人而流衍於
東漢䜟緯之書遞相祖述漫無據依况候之之法
又各不同歴代紛紜迄無定說故昔人目候氣為
詖術直等之吹律生黍吹律知均置之存而不論
之列就諸說較之則惟冬至黃鍾一管可以候氣
猶為彼善於此然而皆非其實也曰一陽始生於
卦為復潜龍勿用陽在於下飛灰應管與易相為
表裏或緹室之制未合乎古或客土之劑未得其
數是以灰不能飛則有之矣今謂為無是理豈一
陽來復之義亦未可信歟曰飛灰之說之妄正考
於易而知之也易曰象也者像也是故凡易之訓
皆取象以示人俾悟其理若泥象以求之無異刻
舟以求劍一陽來復陽在下者累六爻以為象則
初九一爻其象在下故又曰雷在地中蓋地五隂
也雷一陽也一陽在五隂之下也抑地坤也雷震
也震在坤之下也後人以復為十一月卦十一月
律中黃鍾而謂此十一月一陽之氣在地中置管
加灰以騐其飛正所謂泥象以求無異刻舟求劍
者也夫天包地外地處天中人戴天而履地自人
目所見則頂以上為天足以下為地其實縱之横
之無往而非上天下地也地球此面為吾雙足之
所履矣仰而望之天之蒼蒼也地球之彼面必亦
有人焉履地而戴天其視天仍上也其視地仍下
也地球之體固如是也然則所謂一陽在下固於
何寄頓耶以吾目之所見天光之所及曰此客土
也未及一陽之所居掊去其客土而天光又及焉
則又客土也愈掊愈下而客者仍為客是固終不
可得主土能居此一陽者以飛吾鍾管之灰也夫
陽無可絶之理一陽生則天之下地之上左右前
後莫不一陽生也二陽生則天之下地之上左右
前後莫不二陽生也乃斤斤焉求之地中以冀陽
氣之飛灰亦惑矣且一陽之生生於何所其必生
自地心也地面週圍七萬二千里上應周天三百
六十度以圍三徑一計之全徑為二萬四千里則
自心至面半徑為一萬二千里如謂小雪陽盡於
上而始生於地心歴冬至一陽大寒二陽至雨水
三陽而後上騰於地面則冬至之時陽氣自地心
始上升四千里距地面尚有八千里不得入地九
寸即遇陽氣而灰飛也如謂小雪陽始生於地心
冬至一陽即上騰於地面則一月之間陽氣已升
一萬二千里一日當升四百里不在區區尺寸之
間黃鍾之管長九寸太簇之管長八寸其相差止
一寸九寸之管冬至而灰飛則八寸之管不得遲
至雨水而後飛也使不拘何律之管冬至皆能飛
灰則又何取乎以飛灰騐律矣即或以水之冰地
之凍驗之謂十月地氣下降陽在地中距地面不
過數尺冬至陽氣漸升距地面九寸故黃鍾管應
雨水陽氣距地面八寸故太簇管應然冬至距雨
水六十日而陽氣止上一寸以天地之寥廓而驗
其氣於一寸之間以為冬春之别亦迂闊之甚也
且小滿仲吕管應猶在地面下六寸餘是陽氣終
未至地上也益知其無是理也夫時之春秋冬夏
日為之也日行北陸則冬西陸則春南陸則夏東
陸則秋以其遠近而為寒煖以其寒煖之分際而
為隂陽之消長八風於是行乎其中而十二律應
焉皆天之下地之上事也今乃欲求之於地中以
為律管之驗夫亦未逹於雷在地中之旨歟
聖祖仁皇帝依古法遍試之皆不驗夫天不變道亦不變
所以天地之道貞觀者也未有驗於古而不驗於
今者殆昔之人主忽視律數一事而以付之有司
未嘗親加試驗史亦仍其舊文以相傳而不知其
誤也如或偶有一驗而非古今之常則事屬渺茫
而益不足以為據矣
皇朝文獻通考卷一百五十九
