欽定四庫全書
皇朝文獻通考卷九十六
郊社考(六)
雩(禱水旱附)
(臣)等謹按古者龍見而雩遇旱而禱以為百榖祈
膏雨以為民請命皆王者敬天勤民之心也我
朝凡遇水旱或
親詣祈禱或遣官將事皆本誠意以相感格不事虛文
初立
神祇壇以禱水旱雩祀既舉禮儀修備間或遣禱山川
悉準古典謹考
國史備載於策
順治十四年四月癸卯
世祖章皇帝以旱禱於
圜丘是歲四月不雨
世祖躬行祈禱率羣臣致齋三日官民衣淺淡色服禁屠
宰不理刑名至期
皇帝素服詣
圜丘不設鹵簿不除道不奏樂不設
配位不奠玉不飲福受胙餘行禮如常儀遣官致祭
方澤
社稷壇
神祇壇應時大雨越三日遣官行告謝禮
(臣)等謹按
本朝定制歲遇水旱則遣官祈禱
天神
地祇
太歲
社稷至於
親詣
圜丘即大雩之義初立
天神壇於
先農壇之南以祀
雲師
雨師
風伯
雷師立
地祇壇於
天神之西以祀
五嶽
五鎮
四陵山(五今為陵山)
四海
四瀆
京畿名山大川
天下名山大川(詳見第十卷)於禮本無專祀惟祈雨則修
祀事義與雩同既行常雩間有不雨仍遣官祗告
以祈甘雨雨潦祈晴冬旱祈雪亦如之祈而應則
報祀禮儀皆同直省各令建壇致祭常雩祈報皆
循定制行禮
十五年六月以久旱禱雨遣官詣各
壇致祭
十六年五月以久雨祈晴遣官詣各
壇致祭如禱雨禮
十七年六月丙申以久旱禱雨於
圜丘
世祖章皇帝步行詣
南郊齋宿行禮是年亢旱日久五月中遣官分詣各
壇虔禱如禮六月壬辰
諭禮部今夏亢𤾉日久農事堪憂朕念致災有由痛自刻
責榖為民天非雨不遂竭誠祈禱積有日時乃精誠未
達雨澤尚稽晝夜焦心不遑啟處兹卜於月之十三日
預行齋戒黎明步至
南郊於夜子刻祭告
圜丘懇祈甘霖速降以拯災黎若仍不雨則再行躬禱務
回
天意又
諭祭告為民請命應先詣
郊壇潔誠齋戒十三日步至
南郊即於彼處齋戒三日以十五日之夜子刻祭告十三
日丙申
皇帝率諸王文武羣臣素服步至
南郊齋宿是日早四際無雲頃之隂雲密布甘霖大沛越
三日戊戌行祀禮於
圜丘祭畢雨復降越四日辛丑遣官行告謝禮是時禮部
奏請修舉名山大川及古帝王聖賢祀典從之
康熙四年三月旱
命禮部遣官同河道總督朱之錫往泰山祈雨
十年四月壬辰
聖祖仁皇帝禱雨於
圜丘是歲自春入夏亢陽不雨
諭旨深自刻責即詣
天壇禱祀前期致齋三日素服詣
壇致祭旋以甘霖沾足遣官告謝俱與順治十四年同
十七年六月丁亥
親祈雨於
圜丘是歲夏旱
諭禮部朕惟天人感召理有固然人事失於下則天變應
於上捷如影響豈曰罔稽今天氣亢𤾉禾苗枯槁朕夙
夜靡寧力圖修省躬親齋戒虔禱甘霖爾部擇期具儀
來奏前期致齋至日自西天門步行至
壇行禮時甘霖大沛仍步出西天門乘馬回宫十八年四
月十九年四月皆以祈雨
親詣行禮
詔諭修省直言得失清理刑獄得雨告謝皆同
二十二年六月以天氣亢旱
命建壇祈禱即日雨
二十六年五月丁酉
親祈雨於
圜丘是月以天旱
諭九卿等曰京師為天下根本之地乃幾月不雨朕甚憂
之欲躬行祈禱大小臣工宜盡誠齋戒毋循故事至期
素服乘馬自西天門步行至
壇行禮
御製祭文曰臣以𦕈躬仰承
天眷撫育羣黎兢兢業業惟恐隕越邇日自春徂夏雨澤
愆期京輔亢暘深懷疚懼良由眇躬不德政未咸宜大
小臣工罔盡厥心惟君臣之咎於億兆何辜前者循省
已過詔告四方而靈雨尚未霑足浹旬仰望彌切焦勞
兹特潔蠲吉日率勵羣工實圖洗心齋祓將事呼籲
上帝切望
慈休伏冀
俯鑒誠懇大沛甘霖俾兆民之咸蘇惟邦家之有慶引領
郊壇尚祈
昭格謹告祭畢
回鑾甘霖立降雨有香氣越日遣官告謝如儀
二十八年六月丁未以旱
御製祭文遣官禱雨於
圜丘
五十五年五月
駐蹕熱河以天旱減膳齋戒
諭京師虔誠祈雨越七日雨始復常膳
(臣)等謹按水旱之災關乎天運治世所不能無然
聖賢之心則無事不惕厲靡已敬考
聖祖仁皇帝康熙五十六年冬
諭諸皇子及大臣等曰京師初夏每少雨澤朕臨御五十
六年約有五十年祈雨每至秋成悉皆豐稔昔年曾因
暵旱朕於宫中設壇祈禱長跪三晝夜日惟淡食不御
鹽醬至第四日步詣
天壇虔禱油雲忽作大雨如注步行回宫水滿兩鞾衣盡
沾濕後各省人至始知是日雨徧天下又
諭曰禮部於各寺廟祈雨所用僧人道士但務虚文殊無
實意大約每月十八二十二十二二十四等日往往有
雨人多言宜及此數日祈禱朕以為既知有雨何用禱
為若知有雨而後禱此心便已不誠矣總之天行不齊
多賴人事補救朕倉有餘粟帑有餘金隨時隨地皆可
賑濟故雖逢旱歲亦不能災也恭誦
王言敬稽前事仰見六十年中祈禱之誠感格之理雖堯
湯弗逮蓋編纂有不能詳者焉
雍正元年五月微旱甲申
世宗憲皇帝諭禮部虔誠祈禱諸大臣各敬謹齋戒至於
己亥
世宗減膳齋戒精虔致禱甘雨大霈羣臣諄請乃照常進
膳
二年二月辛未
親詣黑龍潭禱雨黑龍潭在都城西北金山之麓潭有黑
龍禱雨輙應(詳見羣祀)
聖祖時建廟致祭是年旱乃
親詣拈香致禱越數日
世宗親祭
歴代帝王廟甘雨大&KR0584;羣臣衣盡沾濕各加
恩賜
御製喜雨詩羣臣敬和
五年七月以久雨
世宗齋戒祈晴時自初八九日隂雨連綿
世宗在圓明園行宫齋戒虔禱十一日午刻冒雨步行至
恩佑寺
聖祖仁皇帝御容前虔誠叩懇雨勢遂緩次日晴越一日
復雨乃詣
大高殿虔禱於
上帝行禮畢回宫雨止天晴
九年六月京師旱
世宗齋心祈禱命羣臣設壇祈雨即日大雨
(臣)等謹按
世宗憲皇帝十三年中偶值亢旱無不齋居虔禱精誠感
應史不絶書謹載數事以見敬
天憂民之意始終如一日云
乾隆二年六月以天時亢旱遣官致祭
天神
地祗
太歲各壇及
四海之神
七年五月增
神祗壇祈雨樂章是歲夏旱
皇上親禱黑龍潭復
命於
神祗壇祈雨增用樂章其後十七年禮臣奏言舊例祈
雨惟祈告於壇而不奏樂自乾隆七年始增樂章
揆之一應因事祗告之禮均不作樂殊未畫一至
甘雨霑足報祭之時僅用酒果脯醢與祈告相同
又與報祭之禮未稱請嗣後各壇告祭停止作樂
至報祭時均應加籩豆牲牢即將
神祗壇樂章用於報祭
詔令更議之尋奏言凡祈雨之祭時當待澤孔殷蠲誠
致禱與因事祗告之禮原有不同儀文自宜周備
今奉
諭旨祭祀用樂以導和氣而格神祗乃祀神之禮與齋
戒徹懸自致誠恪其義各異且樂足以宣通隂陽之
氣祈雨致祭仍當用樂為是應遵
旨仍用樂章其
太歲壇祈雨樂章交樂部另行撰擬奏上允之
八年四月始行常雩禮於
圜丘先是七年四月御史徐以升奏言堯水湯旱聖世不
免災異之乘禱雨祈晴古來原有特舉之禮我
皇上旰食宵衣勤求民瘼今春夏以來畿輔地方雨澤
愆期
深宫齋禱默致精禋
恩旨頻頒大施觧澤臣竊以為祀典所在宜亟修也按
春秋傳曰龍見而雩蓋古者有雩祭之典所以為
百榖祈膏雨也祭法曰雩宗祭水旱也月令仲夏
之月命有司祈祀山川百源大雩帝用盛樂命百
縣雩祭百辟卿士有益於民者以祈榖實是為常
雩乃若偶逢亢旱則又有雩周禮稻人旱暵共其
雩斂春秋書雩二十有一故有一月而再雩者旱
甚也是又因旱而雩義雖不同要之雩祭之典自
古有之考雩字為吁嗟求雨之義其制則為壇於
南郊之旁故魯南門為雩門是雩壇亦有其地矣
自西漢之世雩禮始廢旱則禱祀天地宗廟晉永
和時議制雩壇於國南郊梁武帝始移於東郊又
改燔燎而從坎瘞唐太宗又雩祀於南郊宋制孟
夏雩祀昊天上帝前明雩壇在泰元門外是歴代
皆雩也我
朝禮制具備會典載有
躬禱之儀獨於雩祭尚未設有壇壝似屬缺典雖
郊祀之祭亦有
雲雨風雷之神與
嶽鎮海瀆之位而禮必有所專設乃於祈禱之典似更
覺誠敬周詳伏乞
勅下禮臣博求典故詳考制度於京城之内擇地建立
雩壇倣古龍見而雩之禮每年及期擇日致祭偶
遇亢旱愆陽雨澤稀少即於此望告
嶽鎮海瀆及諸山川能出雲雨者以祈求雨澤毋庸於
各宫觀處祈禱再者祈雨祈晴事同一體倘有雨
水過多祈求開霽之處請照祭法雩宗祭水旱之
例亦於雩壇致禱庶誠敬克伸於典禮似為允協
併請停止僧道建壇諷經勿庸禁止屠宰照常辦
理刑名又考之書曰王省惟歲卿士惟月師尹惟
日自古雨暘寒燠休咎攸關不獨人君當誠心修
省即大小臣工亦宜有省躬省職之思至於直省
州縣亦應並設雩壇俾展祈求之典臣請京師地
方或遇雨𤾉偶爾愆期應致祈禱者
皇上於大内虔誠致禱
特遣大臣官員詣壇致祭其王公各官員如何分班詣
壇虔誠祈禱及直省官員遇本地方水旱詣壇祈
禱之處伏乞
勅下禮臣一併詳議酌定儀注施行疏上
詔禮部大學士會議尋議奏孟夏龍見擇日行常雩禮
祀
昊天上帝於
圜丘以
列聖配享
四從壇從祀於下前期禮部奏請
皇上親詣行禮或遣親王行事孟夏後旱則祈
天神
地祗
太歲壇次祈於
社稷壇次祈於
太廟皆七日一祈不雨或小雨不足還從各壇祈禱如初
旱甚乃大雩祀
昊天上帝於
圜丘先經祈禱
太廟既已虔告
列祖此次不設
配位仍設
四從壇於下雨足則報祀或已齋未祈而雨及所曾經
祈禱者皆報祀如常儀其以前望祭四海之禮可
以停止再考古大雩用舞童二佾衣元衣各執羽
籥歌雲漢之詩今蒙
皇上倣雲漢之體
御製歌詩八章
聖念懇誠
宸章剴切從古未有應令舞童習歌交内務府製辦教
演所用
神祗壇樂章交與律吕正義館撰擬若久雨祈晴之處
歷考前代皆無禜祭雩壇之禮請倣春秋左傳鼓
用牲於社及文獻通考禜祭國門之禮但伐鼓禜
祭於京師國門視水來湧集最多之門而祭仍雨
不止則伐鼔用牲祭於社毋庸於各壇祈禱其僧
道建壇諷經應行停止餘皆如舊至直省州縣所
有耕耤田中皆設有壇祀應令於孟夏擇日行常
雩禮或有亢旱亦每七日先祭界内山川次祭社
稷致齋虔禱雨澤但不得用大雩之禮其或霪潦
為災則伐鼔用牲禜祭城門以祈晴霽不必另設
雩壇至京師雨暘愆期
皇上於大内祈禱其專承祈禱之官
天神
地祗
社稷
太歲各壇遣王大臣一人
太廟
上帝遣親王一人應陪祀各官皆一體齋戒詣壇行禮如
遇
皇上親詣
圜丘王以下俱陪祀疏上皆從之是歲初舉雩祭
皇上已降旨親詣行禮醫院臣奏
聖體微患初愈不宜勞動左右大臣言
皇上誠敬之心至肫至切足以昭格
穹蒼雩祭為常行之典不必今歲一定
親行乃遣恒親王弘晊恭代行禮
九年四月乙卯雩於
圜丘
皇上親詣行禮是年孟夏常雩祀前五日奉
諭旨雩祭之典所以為百榖祈膏雨也從前定議禮儀
悉照恭祀
圜丘之制行朕思目下畿輔雨澤愆期此次舉行雩祭正
望恩迫切之時非每夏常雩可比其先期前詣齋宫
及祭畢回鑾朕俱御常服不乘輦不設鹵簿不作樂
以示虔誠祈禱為民請命之意
五月乙酉
皇太后禱雨於
龍神廟是年亢旱屢禱未應五月初二日
皇上恭請
皇太后安還大學士等奉
諭旨一春以來雨澤稀少二麥黃萎今逾芒種之期甘
霖猶未普降切恐秋禾難以佈種民食堪虞朕心憂
灼思過省愆無一時之暫釋朕詣
暢春園問安
皇太后雖慈訓屢頒寬慰朕躬而每見
皇太后以天時亢旱憂形於色朕心更為不寧今日
皇太后從寢宫步行至園内
龍神廟虔誠祈禱朕敬聞之下惶恐戰慄此皆朕之不
德不能感召
天和而累
母后焦勞至於此極為人子者實無地以自容即刻前往
請
安諄懇謝罪恐衆不知以為他故並諭内外臣工知之
二十四年四月丁巳孟夏常雩
皇上親詣行禮以天時亢旱步行致禱前三日奉
諭旨日者恭逢雩祭農民望澤正殷朕宵旰靡寧仰祈
靈貺宜從抑損以𢡟寅承前詣
壇齋宿所司應設法駕鹵簿一概停止視
壇位拈香時服常服至翼朝由齋宫步行恭詣幄次行禮
五月辛丑
皇上步禱
社稷壇
御製祝文薦玉行禮(社稷詳見門)
六月庚申大雩於
圜丘祀前五日奉
諭旨朕躬祭
方澤值祈雨之時竭誠籲懇未獲甘霖夏至已逾迫不可
待後日即進宫徹膳虔齋思過待
命十一日敬舉大雩之禮以祈
天祐
御製祝文曰臣奉
命嗣服今二十四年無歲不憂旱今歲甚焉曩雖失麥可
望大田兹尚未種赤地里千嗚呼其惠雨乎常雩步
禱未蒙
靈佑
方社
方澤均漠弗佑為期益迫嗟萬民誰救敢辭再瀆之罪用
舉大雩以申前奏嗚呼其惠雨乎
上天仁愛生物為心下民有罪定宥林林百辟卿士供職
惟欽此罪不在官不在民實臣罪之日深然
上天豈以臣一身之故而令萬民受災害之侵嗚呼其惠
雨乎謹以臣身代民請
命昭昭在上言敢虚佞計窮力竭辭戅誠罄油雲沛雨
居歆賜應嗚呼其惠雨乎謹告己未
皇上乘馬詣
齋宫齋宿正祭日戴雨纓冠素服步詣
圜丘壇行禮十二十三日大雨霑足乃令直隸總督飭所
屬有司勸種晩禾酌借牛具籽種以待秋成
二十八年四月京師微旱遣官祈禱
上帝
太廟
天神
地祗
社稷
太歲各壇尋得雨報祭如禮
三十一年五月京師微旱遣官祈禱尋得雨報祭
如禮
三十五年四月癸丑常雩於
圜丘定遣官省視籩豆詣
壇降輦儀節
諭朕祗肅明禋恭遇
郊壇大祀竭誠致慎向於致祭
圜丘先期敬宿齋宫必躬詣
神位前升香展禮其省視籩豆臨期由禮臣請旨或循例
遣官或降旨親莅而朕每親詣者多今朕年屆六旬
郊祀大典歲歲躬行即將來晉袠日高仍當弗懈益虔惟
是儀文品節之間略宜折衷至當可以永遠率由行
之無斁如先期赴壇時
神位前允宜躬親展謁其省視籩豆應按例專遣臣工莅
事不必更請旨至赴壇所經由道路向由
昭亨門外降輦步入第步履遥遠當質明行事轉恐失
儀嗣後應改由
廣利門入於向時祭畢乘輦處降輦
五月以京師微旱
命禮部照例虔禱又
諭刑部清釐庶獄以祈雨澤
(臣)等謹按三十六年三十九年四十年四十七年
四五月間京畿偶遇雨澤愆期俱
命禮部照例虔申祈禱並清理刑獄霑足後報謝如儀
四十三年四月
皇上齋禱黑龍潭五月
詣時應宫禱雨
(臣)等謹按頻年以來偶遇缺雨
上親詣黑龍潭時應宫虔求輙獲甘㴻是歲禱黑龍潭
後
諭禮部按例虔祈
神祗各壇五月
詣時應宫虔求并
命大臣往石匣虔禱白龍潭翊日大雨霑足各報謝如
儀
四十七年四月壬申常雩於
圜丘
諭常雩大典朕親詣行禮凡執事諸臣胥應共矢恪恭
一切禮器於朕未經齋宿之先預行𣲖員周視均宜
敬謹安設誠以敬
天大典小心昭事之忱大小臣工所當共凛乃朕行禮時
見
壇内懸掛天燈僅止二盞更衣幄次所設坐褥亦不整齊
夫敬
天所以勤民龍見而雩典禮尤重朕古稀之年尚敬謹為
民請命乃大小諸臣疎忽若此不得不嚴加懲創禮
部工部太常寺官並分别降譴有差
常雩禮始乾隆八年至乾隆五十年
皇上親詣數次
(乾隆九年四月乙夘十年四月乙夘)
(十一年四月丙子十二年四月乙丑)
(十四年四月庚辰十五年四月丙子)
(十七年四月戊戌十八年四月辛夘)
(十九年四月乙酉二十年四月己酉)
(二十一年四月辛丑二十三年四月辛酉)
(二十四年四月丁巳二十五年四月辛巳)
(二十六年四月丙子二十八年四月辛夘)
(二十九年四月戊子三十年四月癸夘)
(三十二年四月庚子三十三年四月庚申)
(三十四年四月乙夘三十五年四月癸丑)
(三十七年四月辛未三十八年四月甲午)
(三十九年四月丙戌四十年四月甲申)
(四十三年四月丁酉四十四年四月辛酉)
(四十六年四月己酉四十七年四月壬申)
(四十八年四月丁夘五十年四月丙戌)
孟夏常雩儀
龍見常雩之禮歲以孟夏即事於
圜丘準冬至大祀儀祝辭曰維某年月日
嗣天子臣御名敢昭告於
皇天上帝曰臣恭承
帝命率育寰區民為邦本深思稼穡之艱難食乃民天惟
冀雨𤾉之時若用蠲吉日肅展明禋兹當龍見之期
爰舉祈年之典維
皇上帝鑒兹將享之誠用康兆民咸受明昭之
賜俾五風十雨黍稷維馨九榖三農順成有慶奉
太祖承天廣運聖德神功肇紀立極仁孝睿武端毅欽安
弘文定業高皇帝
太宗應天興國弘德彰武寬温仁聖睿孝敬敏昭定隆道
顯功文皇帝
世祖體天隆運定統建極英睿欽文顯武大德弘功至仁
純孝章皇帝
聖祖合天弘運文武睿哲恭儉寬裕孝敬誠信中和功德
大成仁皇帝
世宗敬天昌運建中表正文武英明寬仁信毅大孝至誠
憲皇帝侑
神尚
饗祀日迎
神樂奏靄平之章奠玉帛樂奏雲平之章進俎樂奏需平
之章初獻樂奏霖平之章亞獻樂奏露平之章三
獻樂奏霑平之章徹饌樂奏靈平之章送
神樂奏霮平之章望燎樂奏霈平之章
回鑾樂奏祐平之章
右常雩
大雩祀
圜丘儀
大雩之禮孟夏常雩後不雨既徧祈三復仍不雨
乃諏吉修大雩禮於
圜丘
右諏吉
既諏吉翰林院撰擬祝辭或
皇帝親製祝文先期齋戒如常禮齋之日禁斷屠宰祀
前一日
皇帝御常服於
太和殿眡祝版執事官咸常服太常寺卿率屬掃除
潔器陳備脯醢果實設
皇天上帝神座於
圜丘第一成南向設
四從神位於第二成東西向
皇帝詣
壇齋宿常服出宫乘騎不乘輦不設鹵簿不陳樂前引後
扈大臣侍衛咸常服導從
午門鳴鐘不陪祀王公百官常服跪送
駕至
郊壇由西門入至
昭亨門外降騎步行恭眡
壇位上香行禮如儀
右減服御徹樂
祀之日
皇帝雨冠素服步禱於
壇扈從官及陪祀執事各官咸雨冠素服恭行雩禮不燔
柴不進俎不飲福受胙餘與常雩同
皇上行三獻禮畢復位北向立協律郎引舞童十有六
人衣元衣執羽翳進為八列典儀贊舞童歌詩贊
引奏跪
皇帝跪羣臣皆跪舞童乃舞皇舞按節歌
御製雲漢詩八章(詩見樂考)歌畢引退贊引奏拜興
皇帝率羣臣行三拜禮興乃徹饌送
帝神望燎並如常雩之儀禮畢
皇帝還宫
午門鳴鐘不陪祀王公百官常服跪迎如初儀
右大雩
直省雩祭之禮歲孟夏後諏吉行常雩禮祭
雲雨風雷及境内
山川
城隍之神與春秋祀儀同(詳見第七卷)若間不雨及潦諏
宜祀之辰撰祝文備牲器守土大吏率屬素服虔
禱為民請命行禮儀節與常祀同既應而報則朝
服將事禮與祈祀同各府州縣雩若祈報均同省
會
右直省雩祭祈報
皇朝文獻通考卷九十六
