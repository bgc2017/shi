皇朝文獻通考卷二十六
征𣙜考
(臣)等謹按馬端臨征𣙜考紀述𣙜政為目有六曰
征商即關市之征也曰鹽鐡則管子正鹽筴之說
所造端也曰𣙜酤自漢時征之曰𣙜茶曰坑冶皆
自唐時征之曰雜征歛自山澤津渡以及坊場牙
契因事並見至宋代經總制錢月樁板帳並著於
是雜征云者不可以類舉也盖自周易有重門擊
柝之文周禮司關掌國貨之節典其治禁以便詗
譏而安行旅凡貨不出於關者舉其貨罰其人其
餘川澤林藪各有專司所以崇本抑末使民歸於
南畝經制所定在昔為然秦漢相沿至唐宋而加
密竹木間架及坊場撲買未可縷述降及明季以
軍興餉絀税額屢增惟我
國家肇造區夏蕩滌繁苛與之更始
列聖相承如傷厪念自惟正之供屢經蠲免而外言關市
則
温綸告戒至再至三惟恐司𣙜之臣乘勢以取贏也論
鹽法則加引加觔以紓商力因時因地以恤民艱
惟恐鹺政之臣厲民以自封也至酒醪糜穀則惟
燒鍋躧麯是嚴而不專設𣙜酤之務五金産地則
以聚人生事為戒而不計及礦税之饒他如寬漁
課以卹濱海之民定牙契而嚴胥役之禁所以為
小民計者至周且渥夫貨惡其棄於地而地廣則
民用益饒我
皇上西陲底定拓疆二萬里内地商民持布幣而往者
輪蹄萬計薄征減税道路歡呼商賈市易之地已
倍廣於向時而征商之額未嘗重加於昔日伊犁
闢展烏嚕木齊葉爾羌喀什噶爾等處凡有市易
之地略征其税二三十分之一以慰新疆赤子食
毛踐土貢芹獻曝之心初非利所有也臣等謹依
類纂集考
國朝之故實合以馬氏之舊文而變通之首關市次
鹽法又次𣙜酤𣙜茶坑冶而終之以雜征凡六卷
惟是馬氏沿漢時故事合著鹽鐡今則以鐡屬坑
冶而不繋於鹽私&KR0552;之禁我
朝不列於令甲既為𣙜政所蠲除則節目應歸於簡
易因並去之以明紀載核實之義焉
征商(關市)
本朝
太祖高皇帝丁亥年與明通市於撫順清河寬奠靉陽四
關口是時
上招徠各路國勢日盛明亦遣使通好歲以金幣聘問我
國所産東珠人參紫貂元狐猞狸猻諸珍異之物
於撫順清河寬奠靉陽四關口互市以通商賈
天命十一年定漏税私商之罪奉
諭旨通商為市國家經費所出應任其交易漏税者罪之
若往外國交易亦當告知諸貝勒私往者罪之
順治元年豁免明季各項税課虧欠
又免各直省關津抽税一年禁革明末加增税額
銀兩免順治元年關津税課自二年正月初一日
以後方照故明額起税凡故明末年一切加增税
額盡行豁免其直省州縣零星抽取落地税銀名
色概行嚴禁
二年禁革陜西省落地税銀
又定蕪湖等關抽分例工部奏言蕪湖杭關龍江
荆州清江五處每年例抽税銀計十二萬九千六
百三十一兩四錢有竒請差本部官抽分從之
三年革明季加增太平府姑溪橋米税金柱山商
税安慶府鹽税
四年歸併荆關通惠河中河清江厰杭關蕪湖龍
江等關於戶部
又定閩浙收税例並禁明末濫征私税閩浙關津
抽税經明末疊增數倍原額戶部奏定照萬歷年
間原額及天啟崇禎遞增額數一半征收杭州南
北二關先已差官其餘自順治四年正月初一日
以後俱照此例一體抽征其州縣零星抽取落地
税銀名色及閩省勢官土豪不肖有司向來津頭
牙店擅科私税概行嚴禁違者罪之
又定關差滿漢員數戶工二部十九處關差漢官
外增設滿洲官十九員漢軍官十九員
又定張家口等處關口開塞事宜戶部兵部奏差
理事官科奎鍾固自張家口起西至黃河止察得
張家口關門迤西黃河迤東共一千四十五里共
應留臺二百四十四座故明時得勝堡一口係察
哈爾國討賞出入之路河保營係鄂爾多斯部落
茶鹽交易之處以上二口俱已堵塞又差理事官
滿都戶等自張家口起東至山海關止察得張家
口迤東山海關迤西共二千四百四里共應留臺
四百一十七座洪山口龍井關口西常峪正關口
潘家口冷口俱係捕魚網戶耕種往來之路密雲
迤後石塘嶺正關口係民間運木之路昔戶部於
此按枚抽税以上應留關口共六處外如常峪口
獨石口龍門所口墻子嶺口黃崖口羅文峪董家
口劉家口桃林口界嶺口一片石口以上十一關
口俱已堵塞得
旨河保營既為鄂爾多斯部落交易鹽茶之地與董家口
俱准開餘如議
(臣)等謹按
國家設關置尹掌其治禁本以譏察奸宄而安行旅
非徒徵商抑末用佐經費已也山海關外在我
朝本為内地然内外人民往來關口未嘗不稽其出
入之數異言異服非有勘合騐放者無所容於其
間今自張家口至山海關較諸故明所設臺座減
十之七八而攜帶軍器有禁夾帶私參有禁屬國
朝使持禁物出關亦有禁當兹中外一家仍寓重
門擊柝之意是以關口開塞與臺座興廢之故仍
備著於篇云
六年嚴禁各關差收税例外多徵戶部奉
諭旨設關徵税原寓稽察奸宄之意非專與商賈較錙銖
也爾部行文各關滿漢官員以後俱照原定則例起税
如有徇情權貴放免船隻乃於商船增收或希充私槖
例外多徵以病商民者一經查出定行重處
八年減定關差員數先是各關差期滿回京戶部
行咨吏部議叙銓用而關差員數遞增攜帶書吏
多行不法
上深知其弊
諭吏部𣙜關之設原有定額差一司官已足何故濫差多
人忽而三員忽而二員每官一出必市馬數十匹招募
書吏數十人未出都門先行納賄戶部填給糧單沿途
騷擾鞭打驛官奴使村民包攬經紀任意需索量船盤
貨假公行私商賈恐懼不前百物騰貴天下通行河道
何以至此朕灼知今日商民之苦著仍舊每關設官一
員其添設者悉行裁去以後不得濫差其裁缺撤回之
員既不利於商賈又何利於州縣之民戶部不得妄咨
勤勞吏部不得更與銓補國家愛惜牧民之官豈得仍
前朦混爾部謹識朕諭實心遵守毋負朕通商愛民之
意
九年定直省典舖税例在外當舖每年定税銀五
兩其在京當舖並各舖仍令順天府查照舖面酌
量徵收
十一年准科臣所奏清釐關弊戶科給事中杜篤
祐條奏清釐關弊四事一裁吏役一查税累一關
差迴避原籍一批文核對限期章下所司遵行
十八年定張家口殺虎口兩翼税額張家口税額
每年一萬兩殺虎口税額每年一萬三千兩兩翼
税額每翼一年六千兩
康熙二年定盤詰糧船關口地方戶部議覆漕運
總督林起龍條奏漕運重船原令各關盤詰夾帶
私貨但關口甚多處處盤詰必多悞運應如所請
止於儀真瓜州淮安濟寧天津等五處地方嚴加
盤查又運丁舊例每船許帶土宜六十石恐南北
關司概作私貨查每船土宜載在議單應仍許帶
以恤運丁勞苦從之
四年罷抽税溢額議叙之例令各關税務分别
差遣戶部司員及地方官兼理奉
諭旨各省設立關税向例將抽税溢額者加級紀錄遂致
各差冀邀恩典困苦商民嗣後税課俱照定額征收缺
額者處分溢額者加級紀錄之例永行停止其輪流差
遣部員亦應停罷并税額作何征收著議政王貝勒大
臣九卿科道會議具奏嗣後議定京城左右翼張家口
殺虎口四差不必輪差六部官員止於戶部司員
中輪差管理其崇文門税務歸順天府治中兼理
天津鈔關税務歸天津道兼理通州税務歸通薊
道兼理居庸關税務歸昌密道兼理
又嚴禁各關違例收税及遲延掯勒之弊奉
諭旨各省關鈔之設原期通商利民以資國用近聞各處
收税官員巧立名色另設戥秤於定額之外恣意多索
或指稱漏税挾詐過往商民或將民間日用瑣細之物
及衣服等類原不抽税者亦違例收税或商賈已經報
税不令過關故意遲延掯勒遂其貪心弊端甚多難以
枚舉嗣後凡地方收税官員俱著洗心滌慮恪遵法紀
如有前項情弊在内科道官在外督撫嚴察參奏從重
治罪如督撫不行參奏别經首發即治該督撫以徇縱
之罪
五年議准刊刻關税條例竪立木榜於直省關口
孔道曉諭商民戶部議覆直隸巡撫王登聫疏言
直隸各省征收關税條例甚屬繁多請刊刻木榜
竪立關口並商賈往來之孔道徧行曉諭或例内
有加增之數亦明白註出以杜吏役濫征之弊應
如所請嗣後直隸各省設立關税之處應多刊木
榜昭示商民照額征收如有不肖官吏於定額之
外私行濫收者令該督撫不時查察據實題參依
律治罪從之
又定居庸關每年税額銀三千兩
又停罷崇文門出京貨物税課
六年議定淮安關及直省各關税務俱委專員管
理戶部議覆河南道御史徐浩武疏言江南淮海
道專管海防地方事務俱停其兼管其淮安關税
等項亦應委員管理應如所請并行文直隸各省
將各關事務俱委專員管理從之
又命杭州府同知管理北新南新兩關事務
七年命浙江鹽運使管理北新關事務
八年議定各關税務分别差遣部員及地方官管
理戶部議覆戶科給事中蘇拜疏言關税一差歸
於外府佐貳官管理但各官俱有專掌又兼理關
税事務煩多且身為地方官畏懼上司希圖足額
必致增派商民請仍差部員應如所奏將滿漢司
官專差收税奉
諭旨關税多者將各部院賢能滿漢官員差遣關税少者
仍交地方官征收其應差部院官與應交地方官之處
分别議奏戶部再議查崇文門税差已經設官收税其
通州坐糧廳京城左右二翼倉寳泉局大通橋通
州西倉中南倉張家口殺虎口此九差原係臣部
官員差遣應仍舊例外滸墅關蕪湖關北新關九
江關淮安關太平橋揚州關贛關天津關西新關
淮安倉臨清關鳳陽倉税額俱多應擇各部院賢
能滿漢官員差遣其穵運廳居庸關徐州倉税額
俱少應交與地方官征收從之
又定部員關差掣籖例戶部議覆御史黃敬璣疏
言各省關差缺出於部曹中選用賢能止可為一
時破格之舉行之既久恐有營求之弊請照舊例
挨資俸掣籖應如所請關差缺出將六部俸深官
員咨送掣籖其差過之員不准重差從之
九年裁江南西新關戶部差歸併龍江關工部管
理江南蕪湖關工部差歸併本關戶部管理
十一年更定關差員數減戶部工部關差員數照
鹽差例不論滿洲漢軍漢人序俸掣籖每關差司
官一員筆帖式一員
十二年禁直隸各省官吏無得私税市貨
十三年以江南鳳陽等三處倉關事務歸併地方
官管理江南總督阿席熙疏言鳳陽倉額税本折
錢糧歸併鳳陽府知府管理正陽關税歸併通判
管理臨淮關税發大使征收停差部員部議應如
所請得
旨允行
二十一年移九江𣙜關於湖口縣先是給事中雅
齊納條奏請將九江𣙜關移於湖口地方九卿兩
議並奏
上命畫一定議尋九卿議覆暫移九江關於湖口收税以
一年所得為定額如有不便具題另議從之
又停止差遣潼關收税部員先是潼關額税有司
征收七千餘兩康熙十九年遣郎中敦多禮督徵
得税四萬餘兩至是奉
諭旨數年以來秦省兵民苦於輓運潼關收税仍照舊額
著停止差遣部員
二十三年議准浙江沿海貿易收税例九卿等議
覆工部侍郎金世鑑疏言浙江沿海地方請照山
東諸處見行之例聽百姓裝載五百石以下船隻
往海上貿易捕魚預行禀明人數至收税之處交
與該道計貨之貴賤定税之重輕按季造冊報部
應如所請從之
又定開海征税則例其海口内橋津地方貿易悉
免抽分九卿等議覆戶科給事中孫蕙疏言海洋
貿易宜設立專官收税應如所請得
旨海洋貿易創收税課若不定例恐為商賈累當照關差
例差部院賢能司官前往酌定則例嗣經郎中伊爾格
圖酌定開海征税則例奏請給與各關定例款項
於橋道渡口征收税課奉
諭旨向令開海貿易謂於閩粤邊海民生有益若此二省
民用充阜財貨流通各省俱有禆益且出海非貧民所
能富商大賈懋遷有無薄征其税不致累民今若照奉
差郎中伊爾格圖所奏給與各關定例款項於橋道渡
口等處概行征收何以異於原無税課之地反增設一
關科歛乎此事恐致擾民爾等傳諭九卿詹事科道會
議具奏戶部等衙門遵
諭議覆福建廣東新設關差止將海上出入船載貿易貨
物征收其海口内橋津地方貿易船車等物停其
抽分并將各關征税則例給發監督酌量增減定
例從之
又議定通惠河税差照例掣籖三年更换戶部等
衙門會議僉都御史趙之鼎疏言通惠河一差每
年帶征税銀有議叙之例應歸入各關内將部院
衙門官員照例掣籖三年更差應如所請從之
二十四年免外國貢船抽税福建總督王國安疏
言外國貢船請抽税令其貿易部議應如所請得
旨進貢船隻若行抽税殊失大體且非朕柔遠之意悉免
之(互見市糴考)
乂酌減洋船丈抽之例監督伊爾格圖奏言粤東
向有東西二洋諸國往來交易係市舶提舉司征
收貨税明隆慶五年以夷人報貨奸欺難以查騐
改定丈抽之例按船大小以為額税西洋船定為
九等後因夷人屢請量減抽三分東洋船定為四
等我
朝未禁海以前洋船詣粤照例丈抽但往日多載珍
竒今係日用雜物今昔殊異請於原額之外再減
二分東洋船亦照例行至江浙閩廣俱經開海若
不畫一恐啟外夷趨避之端應照粤省量減此等
丈抽船隻裝載回國或因風水不順飄至他省查
騐印票即便放行其四省印烙船隻往外國貿易
者亦照此例從之
二十五年停止抽税溢額議叙之例先是康熙四
年罷抽税溢額議叙之例至十四年題准各關欠
不及半分者降一級留任餘照前例全完者紀錄
一次溢額每千兩者加一級至五千兩以上者以
應陞缺先用十六年題准各關額税二萬兩以下
者仍照前議叙二萬兩以上者額税全完紀錄一
次溢額半分以上加一級一分以上加二級一分
半以上加三級二分以上加四級三分以上以應
陞缺先用數多者遞准加級十七年定關税足額
者不准議叙至是
上以各關差苛取溢額希圖議叙而採買銅觔價值不敷
恐累商人令大學士等傳集舊任關差各員問明
四季造冊送部果否有益據舊任關差各官並稱
部定銅觔價值六分不敷採買其各差造冊四季
報部不如改令差滿之日一并彙送奉
諭旨國家設關𣙜税必征輸無弊出入有經庶百物流通
民生饒裕近來各關差官不恪遵定例任意征收託言
辦銅價值浮多四季解冊需費將商人親填部冊改换
塗飾既已充肥私槖更圖溢額議叙重困商民無禆國
計朕思商民皆我赤子何忍使之苦累今欲除害去弊
必須易轍改絃所有見行例收税溢額即陞加級紀錄
應行停止其採辦銅觔定價既已不敷作何酌議增加
其四季達部冊籍應俟差滿一次彙報嗣後務令各差
潔已奉公實心釐剔以副朕體下恤商至意如或仍前
濫征侵隠藐玩不悛作何加等治罪至銅價既議加給
額税應否量增俱著九卿詹事科道詳議具奏尋議關
差各官希圖議叙託言銅價浮多不遵定例任意
苛征令酌議加增銅價停其議叙即於各關部定
則例原額外酌量勻派著為定額以為採買之費
以康熙二十四年為始如有例外苛索征多報少
將商人親填簿單捏造改易被參察出從重治罪
至見在關差各官雖有溢額俱不准議叙并停其
四季所報部科簿單總俟任滿彙報從之
又
敇關差缺額處分仍依定例御史敦拜條奏關差缺額處
分例輕以致拖欠日重應嚴定處分則例並賠補
限期
上曰關差缺額處分自有定例若法令太嚴必致苦累商
賈所奏無益不准行
敇閩海抽税仍依定例督理閩海税務戶部郎中瑚什巴
疏言閩省商賈貿易無丈船抽税之例請照粤關
一例丈抽至貿易船隻原在某關印烙給照准出
海口者别關不得私留仍令各回本關庶人數軍
器各有稽查而奸宄不敢影射得
旨凡收海税官員因係創行設課希圖盈溢將出入商民
船隻任意加征以致病商累民亦未可定著嚴加申飭
務令恪遵定例從公征收無溢無苛以副朕軫恤商民
至意所請不准行
二十六年議滸墅關監督征收溢額之罪戶部題
滸墅關監督桑額任内除征收正額外溢銀二萬
一千二百九十六兩零得
旨設立關𣙜原欲稽查奸宄照額征收桑額征收額課乃
私封便民橋以致擾害商民著該衙門嚴加議處
二十八年嚴飭各處𣙜關毋得稽留商民奉
諭旨朕舟行所至諮訪過關商民每不難於輸納額税而
以稽留關次不能速過為苦𣙜關官員理宜遵奉屢頒
諭旨恤商惠民豈可反貽之累自今應力除積弊凡商
民抵關交納正税即與放行毋得稽留苛勒以致苦累
違者定行從重處分
又議定江浙閩廣四省海關徵税之例戶部奉
諭旨近聞江浙閩廣四省海關於大洋興販商船遵照則
例征收税課原未累民但將沿海地方採捕魚蝦及貿
易小船概行征税小民不便今應作何征收俾商民均
益著九卿詹事科道會同確議以聞尋經九卿等遵
旨以兩議覆奏一議錢糧無多應交地方官征收一議交
與地方官則無專管之員應仍差官征收至海中
船隻何者應免收税惟候
聖裁得
旨採捕魚蝦船隻及民間日用之物併糊口貿易俱免其
收税嗣後海關著各差一員管理税務
又減免閩海關税額永著為例閩海關監督殷達
禮奏閩海關税額逐一確查分晰應免税銀共六
千四百九十四兩有竒著為則例永遠遵行從之
又免琉球國接貢船隻税課琉球國中山王尚貞
疏言舊例外國進貢定數三船船中貨物免其收
税今琉球進貢止二船尚有接貢一船未蒙免税
請照例免收以足定數下部議覆准行
三十四年定山海關每年税額銀二萬五千兩
三十五年令海洋商船往天津海口運米但收貨
物正税外免其雜費
三十七年減廣東海關額税奉
諭旨廣東海關收税人員搜檢商船貨物槩行征税以致
商船稀少關税缺額且海船亦有自外國來者如此瑣
屑甚覺非體著減額税銀三萬二百八十五兩著為令
三十八年停罷各關正額外加增盈餘銀兩奉
諭旨向因軍需繁費關差官員欲於正額外以所得盈餘
交納充用今思各官孰肯自捐私槖必仍行苛取商瘠
民困職此之由著將加增銀兩一槩停罷
四十一年遣官偕喇嘛監督打箭爐貿易喇嘛達
木巴色爾濟郎中舒圖員外鐡圖等往打箭爐地
方監督貿易
上諭以移文第巴令彼速遣大喇嘛來監督貿易其税銀
不取於彼就我國商人征之不可專以税額為事(互見市糴)
(考)
四十七年免暹羅國貢使所帶貨物征税禮部題
暹羅國貢使所帶貨物請聽其隨便貿易并免征
税以示柔遠之意從之
五十三年以臨清關税務交巡撫征收奉
諭旨臨清關錢糧每至缺額皆由地方積棍串通作弊所
致不必派遣監督著交該巡撫收税
五十五年以鳳陽關税務交巡撫征收戶部奏請
更换鳳陽等關監督
上諭大學士等曰各關監督所欠錢糧甚多未𣲖之先俱
願前往及到任之後額税必欠此皆多帶人役征收過
刻之故昔南新關有一監督問巡撫王度昭錢糧如何
不致缺額王度昭告以從寬征收斷不欠缺後果如其
所言鳳陽關額税著交與該巡撫征收餘缺俟朕另派
又嚴各關監督題請展限之禁戶部題奏定例各
關監督一年限滿更替邇來以錢糧虧空為辭題
請展限者甚多嗣後有似此者請照溺職例革職
從之
五十七年
命浙江南新北新兩關税務交杭州府捕盗同知管理從
撫臣朱軾請也
又定免厦門關經過商船增税之例閩浙總督覺
羅滿保疏言各省往來臺灣船隻經臣題明必令
到厦門盤騐護送但查從前自臺灣往各省貿易
船隻俱從外洋直至停泊之處赴本處海關輸税
至於中途經過之所不便一貨兩征嗣後各省商
船遵例必到厦門盤騐除收泊厦港貿易者照舊
報税如收泊江南浙江各省貿易者仍聽其彼處
海關報税其中途經過之厦門關税免其增添下
所司議行之
五十八年
敇查江西湖廣糧船無得夾帶貨物致妨榷政戸部議覆
蕪湖關監督赫昌疏言蕪湖關缺少錢糧因江西
湖廣糧船二千餘隻每年過關旗丁任意將貨物
滿載船尾拴扎木筏不令查騐請令兩省糧道於
本處糧船載米起運後親身先行到關查騐放行
如有裝載貨物木筏盡行入官庶於糧船無悞而
關課亦不致多闕應如所請令總漕於湖廣江西
二省漕船載米起運後令各該道至上流漢口吳
城馬頭親身稽察仍嚴飭押運官弁每船照定例
除土宜六十石外如有違例多載及拴扎木筏過
關者將貨物入官該管道及押運官弁一併題參
治罪從之
六十年議准停征淮安鳳陽等關米船課税一年
又議准淮安關税交江蘇巡撫管理戶部議覆署
理河道總督事陳鵬年疏言淮安關税經河臣趙
世顯於康熙五十八年題請歸併總河衙門令裏
外河同知一員管理臣思河員職守緊要不可暫
離勢難兼管𣙜務請别差部員或歸併附近衙門
帶管應如所請將淮安關税交與江蘇巡撫管理
從之
六十一年免暹羅國運米收税奉
諭旨暹羅國人言其地米甚饒裕價值二三錢即可買稻
米一石朕諭以爾等米既甚多可分運米三十萬石至
福建廣東寧波等處販賣此米係官運不必收税(互見市糴)
(考)
又
敕各省税務悉交地方官監收總理事務王大臣奉
諭旨往年税差官員公帑無虧而羡餘又足養贍家口兼
及親族近日則不然率多虧帑獲罪公私均屬無益
皇考洞鑒其故每將税務交與地方官管理各省已居其
半嗣後税務悉交地方官監收歲額之外所有羡餘該
撫奏聞起解應賞給者再行賞給至雍正元年正月戶
部等衙門議定滸墅揚州龍江蕪湖湖口贛關太
平橋粤海閩海等九關税務應照淮安天津等關
例交與各該撫令地方兼管從之
雍正元年以額外御史慶元管理淮關税務時兼
管税務趙世顯征收錢糧多侵蝕隠瞞之項
上以淮安關課緊要著慶元查明即授慶元額外御史管
理税務三年
又嚴飭各關差及崇文門税務毋許任信胥役分
外苛求奉
諭旨朕撫御寰區加惠黎庶惟恐民隠不能上達近聞𣙜
關者往往寄耳目於胥役不實騐客貨之多寡而只憑
胥役之報單胥役於中未免高下其手任意勒索飽其
欲者雖貨多税重而朦蔽不報者有之或重從輕報者
亦有之不遂其欲雖貨少税輕而停滯關口至數日不
過是國家之額税聽猾吏之侵漁以小民之膏脂飽奸
胥之谿壑司其事者竟若㒺聞知乎又聞放關或有一
日止一次者江濤險急河路窄隘停舟候關於商亦甚
不便嗣後司關𣙜者務須秉公實心查騐過關船隻隨
到隨查應報税者納税即放不得任胥役作弊勒索阻
滯以副朕通商便民之意至於崇文門收税及分派各
處查税之人亦有多方勒索分外苛求之弊京師為四
方輻輳之地行李絡繹豈宜苛刻滋擾尤當不時稽察
杜絶弊端
二年以兼理關𣙜
諭各省督撫實心辦理奉
諭旨從來關𣙜之設或用欽差專轄或令督撫兼理無非
因地制宜利商便民之至意也大抵關差之弊皆惟知
目前小利恣意侵漁聽信家丁縱容胥吏開關分别遲
早肆無厭之誅求報單任意輕重為納課之多寡飽谿
壑者則任其漏税代為朦朧不遂欲者則倒箧傾箱不
遺纖細致商賈畏懼褁足不前行旅徬徨越關迂道則
困商實所以自困也故關差惟在嚴禁苛求使舟車絡
繹貨物流通則税自足額至於督撫皆封彊大吏當仰
體朝廷歸併之心不得視為帶理漫不經心誤任屬員
聽其剥削况欽差猶每年更換而督撫兼理則無限期
若不實心奉法遴委得人責有攸歸其恪遵朕旨
(臣)等謹按此與元年所奉
諭旨並為各關奉差者以報滿有期視為傳舍歸併督撫
兼管望其實力奉行雖封疆繁重而遴委得人則
弊端自絶嗣後或因時因地轉移委畀各從其宜
仰見我
世宗憲皇帝加惠商民周知疾苦臚列諸弊端如在指掌
損上益下之盛意為萬世準則云
又准移江西湖口𣙜關於九江分設口岸於大姑
塘從江西巡撫裴&KR0973;度請也以湖口關税盈餘
諭江西巡撫嚴飭胥吏毋致加税累民江西巡撫裴&KR0973;度
摺奏湖口關税盈餘應悉解部奉
諭旨今歲盈餘是爾等清釐所致但數覺過多倘額外剥
削商民則斷然不可關税多少係於年歲之豐歉難可
預定或遇不及之年不可勉強必求足數不然是又增
加税額矣當嚴飭胥吏毋致苦累商民
又免暹羅國運米壓船貨税暹羅國王入貢稻種
果樹等物并運米來廣貨賣廣東巡撫年希堯以
聞
上嘉其國王不憚險遠進獻稻種果樹等物最為恭順運
來米石令地方照粤省時價速行發賣其壓船隨
帶貨物概免征税(互見市糴考)
又以各直省税務申
諭巡撫并刊刷税務詳單徧示商旅奉
旨朕念商賈貿易之人往來關津宜加恩恤故將關差歸
并巡撫兼管以巡撫為封疆大吏必能仰承德意加惠
商旅也但各關俱有遠處口岸所委看管之家人賢愚
不一難免額外苛求及勒取飯錢之弊稍不如意則執
送有司有司礙巡撫之面徇情枉法則商民無所控訢
矣嗣後將上税課之貨物遵照則例逐項開明刊刷詳單
分發各貨店徧行曉示使衆皆知悉其關前所有刊刻
則例之木榜務令竪立街市人人共見不得藏匿屋内
或用油紙掩盖以便高下其手任意苛索立法如此自
能剔除弊端但爾等受朕委任之重尤當仰體朕心遴
選誠實可信之人以任稽查之責必期商民有益方為
稱職
三年禁邊關城門索取蒙古進貢車輛茶馬税銀
其借名蒙古匿税者罪之理藩院奉
諭旨邊關城門祇令來往商人納税其請安進貢之蒙古
等並無收税之例今聞將伊等餘帶馬匹及口糧車輛
與買用之茶俱勒令停止私行收税并索取零星物件又
有奸商希圖匿税專雇蒙古車輛偷載商貨著行文該
管官員嚴行禁止
又更定委員管理宿遷關及由閘税務例工部議
准河道總督齊蘇勒奏言淮徐道一官有經管徐
邳宿遷一帶黃運兩河之責地方遼闊工程浩繁
且駐劄清江與宿遷關相距二百餘里不惟難以
稽察而遇河工緊急之時更不能分身兼顧恐於
公事有悮請將宿遷關收税事宜
敕令督撫擇就近賢員以司其事再揚州江防同知既管
瓜州一帶江工又收由閘税課亦難兼顧應請一
例飭委别員俾同知得專力修防應如所請得
旨宿遷關著交與年希堯兼管由閘税課著該撫遴選就
近地方賢員管理
又定川省船料報税飭禁沿途地方官借端需索
川陜總督岳鍾琪疏言川省運販米船向無船料
客商或夾帶私鹽違禁之物無可稽查而沿途地
方往往借端需索請照淮關船料尺寸則例抽報
料税所輸無幾稽查甚便至米船出川地方官如
有勒索稽留者該督撫指名題參從之
六年免暹羅國運米内地税銀禮部議覆福建巡
撫常賚疏言暹羅國王誠心向化遣該國夷商運
載米石貨物直達厦門請聽其在厦發賣照例征
税委員監督嗣後暹羅運米商船來至福建廣東
浙江者請照此一體遵行得
旨依議米穀不必上税著為例(互見市糴考)
又
敕定各關征税則例戶部議浙江布政使高斌奏滸墅關
現行征收則例與部頒數目不符請
敕部議定刊刻木榜令衆商共曉遵依應如所請並令直
省各關將各處現行徵收則例徹底清查據實奏
聞刊刻木榜曉示奉
旨著各省兼理税務之督撫並各關監督實力奉行毋得
陽奉隂違虛應故事倘經接理之員查出定行交部從
重議處
又定䕫州府收税派差監督一員戶部議覆四川
巡撫憲德疏言䕫州關税向委䕫州府知府監收
請於己酉年為始照滸墅淮關例派差監督一員
征課按年遴員更換應如所請從之
諭崇文門查税官員毋得稽留會試舉子借端苛索内務
府總管常明奏報蘆溝橋遵
旨盖造官房安歇會試舉子工程告竣得
旨此朕體䘏應試舉子之意俾其有旅次居宿之安而無
盤查行李之擾並令崇文門每年查税官員實心奉行
嚴飭巡察人役等毋得借端稽留額外苛索
七年令各關據實填寫部頒號簿奉
諭旨各關開放船隻之處向例部頒號簿以便稽查兹聞
各關另設私簿征收惟於報部之時始將號簿挨日填
造其意以水路船隻往來多寡不齊若據實填簿則不
能逐日有征收之數目恐干駁查是以設法勻派填造
如此則簿内全非實在數目與商船過税串票毫不相
符殊非政體凡事據實則可以無弊作偽則弊竇叢生
今既係任意勻派填造則號簿亦為虛設矣嗣後各關
於部頒號簿據實填寫如無船隻過税之日亦即註明
不得仍蹈前轍致滋弊端
又移湖北荆州徐關於田家洲更名田關從湖北
巡撫馬會伯請也
又免暹羅載米失風船隻貨税禮部議覆廣東總
督孔毓珣疏言暹羅載米船隻因風飄泊廣東已
飭各屬加意撫恤其撈回壓艙貨物仍請准其輸
税發賣得
旨免其輸税
又以核實落地税銀申飭各省大小臣工奉
諭旨朕即位以來屢有臣工條奏各處地方官征收落地
税銀交公者甚少所有盈餘皆入私槖雍正三年又有
人條奏廣西梧州一年收税銀四五萬兩不等止解正
項銀一萬一千八百兩潯州一年收税銀二萬兩止解
正項銀二千六百兩應令該撫查核據實奏聞並令各
省抽收税銀之處俱據實奏報等語隨經九卿議令各
省督撫遴委幹員監收一年之後視其盈餘若干奏聞
候旨朕思孟子言治國之道首稱取於民有制所謂有
制者即一定額征之數也若課税之屬無顯然額征之
數則官吏得以高下其手而閭閻無所遵循即如從前
各處税課經地方官征收有於解額之外多數倍者且
多至數十倍者既無一定之章程則多寡可以任意其
弊不可勝言屬員既已貪取上司必至苛求官員既已
營私胥吏必至横索日積月累漸有增加之勢豈非生
民之隠患乎朕是以允從條奏所請及九卿所議令各
省督撫委員監收以定科則其征收不及舊額者亦令
奏聞降旨裁減年來報出盈餘之處朕皆令留於本地
或作各官養廉之需或為百姓公事之用使官員用度
有賴自不妄取民財使地方公用有資即可寬恤民力
無非以小民財物仍用之於民間不令飽貪官汙吏之
欲壑而已乃聞外省中多有奉行不善者以朕愛民除
弊之善政而庸劣有司借歸公之名或肥身養家或争
多鬭勝以致肩挑背負之微物皆征收税課而該督撫
等又不悉心稽查民間苦於擾累自諭到通行之後倘
仍有如此者必從重治罪决不寬貸
八年定征收落地税銀搜求溢額議處之例戶部
奉
諭旨向來各處落地税銀大半為地方官吏侵漁入已是
以定例報出税銀四百兩者准其加一級後因查報漸
多吏部定議報出税銀八百兩者准其加一級多者以
此計算年來地方官員皆知守法奉公凡有税課隨收
隨報不敢侵隠其報出之數每倍於舊額祇恐將來不
無冀倖功名之人希圖優叙以致恣意苛索擾累小民
且落地税銀非正項錢糧有一定之數者可比侵蝕隠
匿者固當加以處分而争多鬭勝者不但不當議叙亦
當與以處分其如何定議並如何議叙加級處分之處
著吏部戶部悉心妥議具奏尋議嗣後各省落地税及
税契銀兩如搜求需索以致盈餘之數倍於正額
或將數十年以前置買産業苛索擾累者令該督
撫題參革職上司失察徇庇查出照例議處其於
正額外實在盈餘者以八百兩為率准加一級多
者不得過三級永著為例從之
十二年令直省督撫稽察各關𣙜務奉
諭旨直省關税監督於地方官原不相統轄一切呼應不
靈而大小口岸甚多監督一人勢難分身兼顧雖選委
書役公同親信家人稽查收放而地方文武各員以為
無與己事並不協力或轉挾私意則姦商之隠漏地棍
之把持督撫或不關心監督動則掣肘不獨於税務無
補即於地方亦難免擾累嗣後凡有監督各關著該督
撫兼管所屬口岸飭令該地方文武各官不時巡查如
有縱容滋擾情弊聽該督撫參處至監督徵收税課及
一切應行事宜仍照舊例遵行不必聽督撫節制如此
庶既有專司仍無岐視於税課商民似均有禆益嗣據
監督毛克明奏稱粤東海關地面遼闊事務繁多
洋商胥吏以及地方勢豪引誘串通弊端百出監
督一官難於稽查防範不若就近歸於督撫兼管
則通省文武軍民均受統屬節制不敢欺公玩法
再令京員掌管監督印信監收錢糧則税務肅清
而弊端可杜䟽上照所請行
又以貴州永寧縣改隸四川裁除永寧縣税四川
叙永廳與永寧縣同處一城從前廳隸四川縣隸
貴州各設税口征收鹽雜等課嗣經兩省會勘將
永寧縣改隸蜀省所有田地丁糧已俱改照川省
條例征收惟税課一項仍係廳縣兼收
敕諭將縣税裁除止留叙永廳税一切俱照川省之例行
十三年議定張家口居庸關已經收税之貨無得
於宣府重徵設居庸關税課大使一員戶部議准
兵科給事中尚德疏奏關税事宜一宣化府為南
北通衢凡有貨物已經張家口居庸關上税過府
之時張家口監督復委家人書吏照數重收以致
小民肩挑背負無不邀攔收税民情甚為不便且
家人書吏征多報少究非實裕國課嗣後南北商
貨若已在張家口居庸關上税者請勅部定例宣
府不許重征刊刻木榜竪立各門如有違禁横征
者嚴加參處一居庸關收税之所離張家口三百
餘里監督勢難躬親每差親信家人協同書役攜帶
印單收税而家人識見卑鄙輙為關役利誘私用
小票隠漏偷肥嗣後請委附近州縣不時查考但
昌平延慶二州離關稍遠請設立税課大使一員
給以鈐記令收商税銀兩按月轉解監督仍令霸
昌道就近稽查照宣府之例民間零星日用之物
免其抽税如有掯勒商民侵漁滋事者亦嚴加參
處均應如所請從之
是年
皇上即位之初奉
旨朕聞各省地方於關税雜税外更有落地税之名凡
耰鋤箕帚薪炭魚蝦蔬菜之屬其值無幾必查明上
税方許交易且販於東市既已納課貨於西市又復
重征至於鄉村僻遠之地有司耳目所不及或差胥
役征收或令牙行總繳其交官者甚微不過飽姦胥
猾吏之私槖而細民已重受其擾矣著通行内外各
省凡市集落地税其在府州縣城内人烟凑集貿易
衆多且官員易於稽查者照舊征收不許額外苛
索亦不許重複征收若在鄉鎮村落則全行禁革不
許貪官汙吏假借名色巧取一文著該督撫將如何
裁革禁約之處詳造細冊報部查核倘奉旨之後仍
有不實心奉行暗藏弊竇者朕必將有司從重治罪
該督撫並加嚴譴此旨可令各省刊刻頒布務令遠
鄉僻壤之民共知之嗣以淮關監督年希堯於徐州
所屬四縣之落地税例應地方官征收者改為關
額征收私添税口并市集買賣微物亦勒令上税
得
旨交該督撫嚴查究審并飭行查明該縣落地税之應
征者歸地方官征收應革除者仍即遵
旨革除
皇朝文獻通考卷二十六
