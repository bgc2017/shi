皇朝文獻通考卷九十八
郊社考(八)
社稷(儀注附)
(臣)等謹按古者建國之制右社稷左宗廟于祀典
為尊重誠以非土不立非穀不食王者以土榖為
重為天下求福報功故親祭社稷有事則告焉祈
焉報焉其義達于上下故令郡縣皆祀社稷而民
間亦有里社自三代以下雖頗有異同其義率凖
諸此
國家稽古定制典禮周詳享祀虔恪誠千古不易之
典也
順治元年定祭
社稷壇之禮定制每歲春秋仲月上戊祭
太社
太稷之神同壇同壝
社主用石半埋土中(今全埋)
稷主用木祭則恭設
神牌
太社位右
太稷位左均北向以
后土勾龍氏配東位西向以
后稷氏配西位東向壇在
午門之右制方北向二成皆白石上成以五色土如
其方色分築之内壝甃以琉璃甎如其方色覆瓦
同門四面北瘞坎二壇北拜殿五間戟門五間列
戟七十二均覆黃琉璃前後各三出陛西南
神庫
神厨各五間井一壇垣内外丹雘覆以黃琉璃西門
外宰牲亭一井一北門外東北為正門門三南門
外東南為
社稷街門東北為左門均東向凡祀
社稷壇為大祀
皇帝親詣行禮先于
中和門閱視祝版用白質墨書玉用方珪用禮神制
帛牲用太牢樂用七奏春以夾鐘為宫秋以南吕
為宫舞用八佾
配位無珪祭日如遇風雨則在北拜殿行禮
八年二月戊戌祭
太社
太稷
世祖章皇帝親詣行禮先是定制以来或
皇帝親祭或遣官恭代皆先期奏請是歲
世祖親祭如儀進福酒胙肉如
圜丘例其秋八月值
太宗文皇帝忌辰陪祀各官行禮畢仍易素服九年秋復
值忌辰禮部以改期請奉
諭不改自是年至十八年正月
親詣者八以告祭
親詣者二
康熙元年二月戊申祭
太社
太稷
聖祖仁皇帝親詣行禮
十六年二月戊申
親祭
社稷壇遇雨照常行禮定制祭日如遇風雨
皇帝于拜殿内門檻南行禮從祀王公在殿外中甬路
兩旁各官在王公後行禮是日雨贊引官以舊例
請
聖祖命照常行禮遇雨在拜殿行禮之例盖未經行云
二十一年二月戊子
親祭
社稷壇前期齋戒恭值
太皇太后聖節于行禮之後補行慶賀自元年以後凡
親祭
社稷壇者三十有八餘皆遣官
雍正元年二月戊午祭
太社
太稷
世宗憲皇帝親詣行禮先是康熙六十一年十一月
世宗憲皇帝以祭官遣官告祭
社稷雍正元年仲春上戊
親詣行禮自是年至十三年春
親祭者十有七
二年閏四月以平定青海告祭
社稷行獻俘禮(詳見禮考)
十年三月
詔直省郡縣修
社稷壇敬謹行禮先是定制直省府州縣均設壇壝以
祀
社稷雍正二年定各直省
社稷祭品刊圖通行是月奉
諭旨直隸各府州縣設立壇墠致祭
社稷及
風雲雷雨山川城隍之神每歲春秋展祀以崇報享典
至重也從前初建之時有司或視為具文規制未必周
備又未必及時修葺是以僻遠之郡縣規模簡略禮儀
草率者往往有之甚非肅將禋祀之本意也著禮部行
文各省督撫飭府州縣敬謹修理以重祀典
乾隆元年二月戊辰祭
太社
太稷
皇上親詣行禮
二年閏九月
詔各直省
社稷山川風雲雷雨等壇令督撫大員率屬行禮總理
事務王大臣奉
諭旨大清律載各府州縣
社稷山川風雲雷雨諸神所在有司以時致祭所以肅
祀典而迓休和禮至重也省會之地督撫司道駐劄
同城向不與祭專屬府縣官行禮督撫司道等官均
有封疆守土之任自當虔奉明禋為民祈報凡春秋
致祭督撫應率闔屬文武大小官員敬謹行禮提鎮
道員駐劄之地一體率屬陪祭其如何分别班次派
員監禮及修整壇壝祭器之處該部詳議具奏奏上
通飭行之八年七月以貴州布政使陳惪榮奏并
頒發各省
壇廟祝文
二十年六月以平定凖噶爾獻俘
社稷壇十月冄行獻俘禮俱遣親王將事
二十一年五月增
社稷壇望瘞樂章(詳見樂考)
二十四年五月辛丑禱雨于
社稷壇
皇上御製祝文步行詣
壇薦玉行禮(互見雩考)先期奉
諭朕此次親詣
社稷壇祈求雨澤禮部所開儀注内無薦玉之禮詢其
原委則係相沿舊規並無義意可考夫玉以庇蔭嘉
穀使無水旱之灾載在傳記且于答隂之義更為相
稱著飭所司敬謹用玉將事並載入會典
御製祝文曰臣聞人事失于下
天變應于上兹亢陽之示警洵贊化之無能言念昨年秋
霖缺而冬雪乏逮至今歲春望霈而夏未霑歷四時
之久矣嗟三農其如何常雩步禱弗蒙矜不敢冄三
之凟羣祀親藩徒致籲益增宵旰之憂敬念
右壇為祈穀之所載稽祭義司土穀之精蠲吉虔齋攄
忱躬懇為民請命願代萬姓之灾責己惟誠奚啻六
事之舛重舉答隂之典冀施甘雨之滂雲作雷隨毋
俾箕伯侵軼犧成粢潔尚敷帝里休和殷佇
神歆立霈祥&KR0584;謹告正祭日
皇帝戴雨纓冠素服自右門由右路至御輦處步行詣
壇行禮
二十五年正月以平定回部獻俘
社稷壇如二十年之禮
四十一年二月定祭日若遇風雨
神位移奉拜殿儀是月戊申祭日雨奉
諭
社稷壇之有拜殿原以備致祭之日或有風雨也今年
偶值雨所司移拜位香案于殿中餘仍列于
壇上是朕獨得蔽棟宇而
神位牲醪並皆露設非所以昭妥侑朕心深切不安雖
社稷之制不設棟宇以承天陽祗就壇壝而言至
神牌平日原係尊藏
神庫未嘗不在屋宇之内則祭享時偶因風雨移奉殿
内又有何嫌忌乎且拜殿甚寬想當締造之初未必
不預為臨時移奉計嗣後祭時或遇大風雨所有
神位祭器樂簴應如何移就拜殿之處著大學士九卿
會同太常寺詳議具奏尋議如祭日請
駕前十刻值風雨太常寺將祭品樂簴移設拜殿奉安
神牌于殿内致祭若驟遇風雨謹用
神龕覆護
神位另設香案于拜殿奏請
皇帝于拜殿行禮從之
四月以平定金川告祭
社稷行獻俘禮
四十二年二月定祭
社稷壇
御用禮服及陪祀執事官服色(詳見王禮考)
自乾隆元年至乾隆五十年
皇上親祭者三十九因事
親祭者一(五十年後敬俟續纂)
皇帝親祭儀
歲祭
社稷壇之禮以春秋仲月上戊先三日禮部尚書一人
詣牲所視牲如儀
右視牲
致齋
書祝版
視割牲
視祝版(北郊儀均與同)
先一日太常寺卿率屬掃除敷五色土于上如其
方色恭設
神座如式
右敷土設神座
祀日五鼓太常寺卿率屬入壇然炬明鐙具器陳
于案各以其序
太社
太稷皆牛一羊一豕一豋一鉶簠簋各二籩豆各十有
二鑪一鐙二
配位同壇下設三案一少西南向供祝版一東次西
向陳香盤二一西次東向陳香盤二方珪二(色一黃一)
(青)禮神制帛四(色黑)尊二玉爵二陶爵四又陶爵六
壺一實福酒盤一實胙肉凡牲陳于俎凡玉帛實
于篚凡尊實酒承以舟疏布冪勺具工部張幄次
于戟門内少東鑾儀衛設洗于次外樂部率太常
協律郎設中和韶樂于壝門内左右分東西懸均
南向陳舞佾于樂懸之次如
北郊儀
右陳設
陳設畢太常寺博士引禮部侍郎一人升壇詣
正位前省視齍盛及籩豆豋俎之實以次詣
配位前周視如儀
右省齍
辨行禮位壇壝門外正中為
皇帝行禮拜位南向拜殿之前夾甬道左右為陪祭王
公拜位左翼居東右翼居西拜殿前東西隅為百
官拜位文官郎中以上武官參領世爵輕車都尉
以上東西各五班重行異等東位西上西位東上
辨執事位壝門外司拜褥鑾儀衛官二人分立于
皇帝拜位左右東西面太常寺司祝一人立祝案西東
面司爵四人司玉帛二人司帛二人司香二人光
禄寺卿二人太常寺贊賜福胙一人序立西案之
西東面司香二人序立東案之東西面侍儀禮部
尚書侍郎各一人立東案之南西面都察院左都
御史副都御史各一人樂部典樂一人立西案之
南東面司樂協律郎樂工歌工舞佾立位與
北郊同太常寺典儀一人在樂工之北西位東面接福胙
侍衛二人立于壝門外東司拜褥官之次記注官
四人立于侍衛之次均西面糾儀御史四人禮部
祠祭司官四人分立于陪祀王公百官拜位前引王
公百官行禮鴻臚寺官二人分立于御史禮部官
之次均東西面掌瘞官率瘞人立壝外西北隅
右辨位
其日五鼓鑾儀衛陳
法駕鹵簿于
午門外陳金輦于
太和門外陪祀王以下公以上按翼集壇門外候
駕至隨行百官序立于壝門外左右祇竢均東西面司祝
恭奉祝版安于祝案日出前四刻禮部尚書一人
率太常寺卿屬詣
神庫上香行禮恭請
神位以次奉安于
神座如儀
右請神位
太常寺卿赴
乾清門奏時
皇帝御祭服乘禮輿出宫至
太和門外降輿乘金輦鑾儀衛官納陛奉輦内大臣
侍衛前引後扈如常儀提鑪官執鐙官左右列行
午門鳴鐘鼓導迎樂陳而不作不陪祀王公百官咸
朝服跪送
駕出闕右門至壇北門外神路東降輦右贊引左對引
太常寺卿二人恭導
皇帝入自北門之右至幄次少竢太常寺卿告奉安
神位畢奏請行禮
皇帝出次盥洗鑾儀衛官跪奉盥巾如儀贊引對引恭
導
皇帝由拜殿出至壝北門外就拜位前南向立前引内
大臣侍衛執鑪鐙官至拜殿外止立後扈大臣隨
侍鴻臚寺官引陪祀王公百官各就拜位序立典
儀贊樂舞生登歌執事官各共迺職武舞執干戚
進贊引奏就位
皇帝就位立
右
鑾輿出宫就次盥洗就位
典儀贊瘞毛血迎
神司香二人升東西階分詣
正位前祗候司樂贊舉迎
神樂奏登平之章協律郎舉麾工鼓柷樂作贊引奏陞
壇暨對引官恭導
皇帝陞北階詣
太社位前對引官至北階上止立司香跪贊引奏跪
皇帝跪奏上香司香進香
皇帝上炷香次三上瓣香興詣
太稷位前上香儀同贊引奏復位暨對引官恭導
皇帝復位立司香二人由東西階升分詣
后土勾龍氏
后稷氏位前跪上香畢各退贊引奏跪拜興
皇帝行三跪九拜禮王公百官均隨行禮協律郎偃麾
工戛敔樂止
右迎神
典儀贊奠玉帛行初獻禮司樂贊舉初獻樂奏茂
平之章樂作司樂舉節舞干戚之舞有司揭尊冪
勺挹酒實爵司玉帛奉玉帛司帛奉篚司爵奉爵
均由北階升司玉帛分詣
正位前司帛分詣
配位前各跪獻篚奠于案三叩興司爵分詣
神位前各跪獻爵奠于墊中畢自西階退司祝至祝案
前跪三叩興奉祝版升北階左就壇中少西跪樂
暫止贊引奏跪
皇帝跪羣臣皆跪贊讀祝司祝讀祝辭曰維某年月日
皇帝御名敢昭告于
社
稷之神曰惟
神贊輔
皇天
皇祗發生嘉榖粒我烝民萬民永頼兹當仲春(秋曰仲秋)謹以
玉帛牲醴庶品致祭(秋曰報謝)配以
后土勾龍氏
后稷氏尚
饗讀畢興奉祝版跪安于
太社位前篚内三叩興退自西階降樂作贊引奏拜興
皇帝率羣臣行三拜禮樂止武功之舞退文舞執羽籥
進
右奠玉帛初獻
典儀贊行亞獻禮司樂贊舉亞獻樂奏育平之章
樂作舞羽籥之舞司爵奉爵分詣
神位前跪奠爵于左如初獻儀樂止
右亞獻
典儀贊行終獻禮司樂贊舉終獻樂奏敦平之章
樂作(舞同亞獻)司爵奉爵分詣
神位前跪奠爵于右如亞獻儀獻畢樂止文德之舞退
右三獻
既終獻太常寺贊禮郎一人詣祝案前東面立贊
賜福胙光禄寺卿二人奉福胙升階至
神位前拱舉退降北階左祗立于
皇帝拜位之右侍衛二人進立于左贊引奏跪
皇帝跪左右官皆跪奏飲福酒右官進福酒
皇帝受爵拱舉授左官奏受胙右官進胙
皇帝受胙拱舉授左官奏拜興
皇帝三拜興又奏跪拜興
皇帝率羣臣行三跪九拜禮典儀贊徹饌司樂贊舉徹
饌樂奏博平之章樂作司玉帛詣案前跪叩奉方
珪以退樂止
右受福胙徹饌
典儀贊送
神司樂贊舉送
神樂奏樂平之章樂作贊引奏跪拜興
皇帝率羣臣行三跪九拜禮樂止
右送神
典儀贊奉祝帛香饌送瘞司祝司帛分詣
神位前咸跪三叩司祝奉祝司帛奉篚興司香跪奉香
司爵跪奉饌興以次恭送瘞所典儀贊望瘞司樂
贊舉望瘞樂奏徵平之章樂作贊引奏禮成恭導
皇帝由壇北門出樂止
右望瘞
祀畢禮部尚書太常寺卿率屬恭請
神位復御儀與迎
神同
皇帝至北門外神路東陞禮輿導迎樂作奏祐平之章
午門鳴鐘
皇帝還宫一應儀節均如常儀
右
乘輿回宫
乾隆三十七年遵
旨議准
社稷壇儀注
有司先設幄次于拜殿内
皇上乘輦由闕右門入東北門至
社稷壇外門外
御禮轎入右門循戟殿東行至拜殿東階下降輿升階
詣
壇行禮禮成升輿亦如之
社稷壇祈報儀
孟夏常雩後歲間不雨既祈
天神
地祇
太歲越七日乃禱于
社稷遣官一人將事文武官應陪祀者咸與祈禱致齋
三日前期具祝文潔器陳備脯醢果實祭日陳玉
帛樂懸樂舞執事官依次序立與常祀同遣官暨
陪祀官素服就位行禮樂章曰豐迎神奏延豐之
章初獻奏介豐之章亞獻奏滋豐之章終獻奏霈
豐之章徹饌奏綏豐之章送神奏貽豐之章望瘞
奏溥豐之章凡典儀司樂唱贊舞生進舞與常祀
同得雨則報用牲牢遣官暨陪祀官朝服行禮若
雨潦祈晴冬旱祈雪禮亦如之
直省祭社稷儀
直省府州縣各建
社稷壇皆
社右
稷左異位同壇歲以春秋仲月上戊致祭省會以總
督若巡撫主之有故則布政使攝事在城文武官
縣丞千總以上咸與祭視割牲省齍盛以布按二
司副使等官糾儀以教官司香帛爵祝饌以丞倅
贊引以學弟子員嫻禮儀者充之前期主祭陪祭
執事官于公廨致齋三日掃除壇壝内外祭之前
夕掌饌潔備品物置案于神厨設香燭視割牲官
公服上香三叩宰人牽牲告腯遂割牲瘞毛血祭
之日雞初鳴執事人入設案一于壇上正中北向
陳鉶二實和羹簠二簋二實黍稷稻梁籩四實形
鹽棗栗鹿脯豆四實菁菹鹿醢芹菹兔醢若不能
備各就土所有以其類充案前設俎陳羊一豕一
又前設香案一陳祝文香盤鑪鐙左設一案東向
陳篚一實帛二尊一爵六又設福胙于尊爵之次
司祝一人司香帛二人司爵二人位案西東面階
下之東設洗當階為主祭官拜位其後為陪祭官
拜位文東武西(班與外朝賀禮同)通贊二人立階下左右
糾儀官二人分立陪祭官左右均東西面漏未盡
各官皆朝服畢集壇外引贊二人引省齍官入徧
眡牲器酒齊饌者告潔退左右引班二人引陪祭
官入東西序立東西面引贊二人引主祭官入至
階下盥手通贊贊執事者各司其事贊就位引贊
引主祭官引班引陪祭官咸就拜位立贊迎
神引主祭官升詣香案前跪司香跪奉香主祭官三
上香興贊復位引主祭官降階復位立贊跪叩興
主祭官暨陪祭官行三跪九叩禮贊初獻引主祭
官升詣
神位前跪司帛跪奉篚主祭官受篚恭獻仍授司帛
興奠于案司爵跪奉爵主祭官受爵恭獻仍授司
爵興分詣
社
稷位前各奠正中皆退贊讀祝引主祭官詣香案前
跪陪祭官皆跪司祝三叩興奉祝文跪于右讀曰
維某年月日某官致祭于
社
稷之神曰維
神奠安九土粒食萬邦分五色以表封圻育三農而
蕃稼穡恭承守土肅展明禋時屆仲(春秋)敬修祀典
庶丸丸松栢鞏磐石于無疆翼翼黍苗佐神倉于
不匱尚
饗讀畢三叩興以祝文復于案退贊叩興主祭官
暨陪祭官三叩興贊復位引主祭官降階復位立
贊亞獻引主祭官升詣
神位前獻爵于左贊終獻獻爵于右均如初獻儀贊
賜福胙引主祭官升詣香案前跪司爵跪進福酒于
右主祭官受爵拱舉司爵接爵興司饌跪進豆肉
于左主祭官受豆拱舉司饌接豆興各退贊叩興
主祭官三叩興贊復位引主祭官復位立贊送
神贊跪叩興主祭官暨陪祭官行三跪九叩禮贊徹
饌執事官徹饌贊瘞祝帛執事官奉祝次香次帛
次饌詣瘞所禮畢各退若監司分駐各府者各主
其地
社稷之祭其他府州縣皆以長官主之長官有故則
佐貳以次攝在城文官丞史武官把總皆與祭視
割牲省齍盛府州以佐貳縣以丞若史糾儀均以
教官二人執事均用掾史贊相禮儀均于學弟子
員内選充祭期牲帛器數行禮儀節均與省會同
右直省祭儀
皇朝文獻通考卷九十八
