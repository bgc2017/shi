欽定四庫全書
皇朝文獻通考卷一百三十
王禮考(六)
登極
臣等謹按馬端臨王禮考不載登極之儀王者踐
阼而治萬國應期啟聖握紀御符典禮詎宜從略
元史禮樂志載即位受朝儀明史禮志亦首載登
極儀於例為協洪惟我
太祖肇興王業建元受朝式創受命之規
太宗拓土啟疆諸部咸附建國號曰
大清築壇告
天宣表稱賀益宏開國之模
世祖定鼎燕京柴燎告
天行即位禮遂成萬年一統中外之業至於
列聖繼體守文正位凝命告於
几筵臨莅萬國所定儀注斟酌古今之宜至孝至仁超軼
千古我
皇上嗣皇帝位悉遵
前典敬迓
天庥兹按
五朝實錄
起居注及
大清會典敬謹編載以垂示無極
天命元年正月壬申朔諸王百官恭上
太祖高皇帝尊號曰覆育列國英明皇帝建元天命
御殿受朝賀是日内外貝勒大臣率羣臣集殿前分八旗
序立
上御殿陞座衆貝勒大臣率羣臣跪八大臣出班跪進表
章近侍侍衛阿敦巴克什額爾德尼接表額爾德
尼在
御前宣表訖
上乃降御座焚香告
天率貝勒諸臣行三跪九叩禮畢復
陞座衆貝勒大臣各率本旗人員行慶賀禮
十一年九月庚午
太宗文皇帝嗣皇帝位
御殿受羣臣朝
頒詔大赦是日三大貝勒諸貝勒大臣及文武各官聚於
朝具
法駕設鹵簿
上率貝勒羣臣焚香告
天行三跪九叩禮畢
上陞座諸貝勒大臣文武官員行三跪九叩禮畢
頒詔大赦以明年為天聰元年
崇德元年四月乙酉内外貝勒以下文武百官上
尊號曰寬温仁聖皇帝改元崇德建國號曰
大清前期築壇於
天壇之東屆期
上率内外貝勒以下文武百官出德盛門詣壇告祭
天
地禮成文武各官先至壇東所築壇下奉玉璽四金椅陳
設壇上
大駕鹵簿陳設壇前畢𨗳引官二人在前恭導
駕由中階登壇升座諸貝勒大臣左右序列樂作鳴贊官
贊跪叩衆行三跪九叩禮興贊跪衆皆跪和碩貝
勒等捧寶跪獻
上受寶授内院官置寶盝内諸貝勒等復位鳴贊官贊叩
興衆行三跪九叩禮興贊跪衆皆跪宣讀官捧滿
洲蒙古漢字三體表文立於壇東以次宣讀畢贊
叩興衆行三跪九叩禮興贊退諸貝勒羣臣俱退
陳儀仗奏樂
駕還宫越二日丁亥諸貝勒大臣率文武各官上表慶賀
齊集殿前分翼排立
上御殿陞座樂作鳴贊官贊排班贊進贊跪叩興貝勒大
臣率滿洲各官行三跪九叩禮興贊跪貝勒大臣
率滿洲各官俱跪捧表跪進侍臣接至
御前跪讀畢贊叩俱行三跪九叩禮興贊退各復原位立
次外藩貝勒大臣進表行禮次漢官進表行禮俱
如前儀
御前官傳
旨曰
寬温仁聖皇帝有制諭諸貝勒大臣進前贊禮官贊班齊
衆皆序立贊禮官贊跪衆皆跪滿洲文臣捧
上諭至諸貝勒大臣前西向立宣讀曰
寬温仁聖皇帝勅諭朕以涼德祗承丕緒加以尊號懼無
以慰衆望爾等勸進再三屢辭勿獲今敬告
天
地允受尊號爾諸貝勒大臣當同心輔政恪共厥職以匡
朕之不逮正已率屬各殫忠誠立綱陳紀毋圖小利倘
能建立功名朕當隆以爵賞尤須撫衆恤民君臣一德
庶幾上合
天心下遂民志如此則明良喜起政治咸熙萬民樂利
天益佑助之矣布告天下咸使聞知宣畢諸臣奏曰
聖諭及此國家之福也於是贊禮官贊跪贊叩諸貝勒大
臣行三跪九叩禮贊禮官贊復位諸貝勒大臣俱復
位次執事文官都察院贊禮官各行三跪九叩禮
畢
賜諸貝勒大臣文武各官坐衆各一跪一叩坐
賜宴畢
駕還宫衆皆退是日
頒詔大赦
八年八月丁亥
世祖章皇帝嗣皇帝位
御殿受羣臣朝
頒詔中外前期告祭
郊壇
宗廟是日内外諸王貝勒率文武羣臣具朝服齊集
篤恭殿前兩翼按旗序立内院官奏請
陞殿
上出宫時寒甚侍臣進貂裘
上却視裘弗御時
上甫六齡將升輦乳媪欲同坐
上曰此非汝所宜乘不許遂升輦由東掖門出諸王羣臣
跪迎
御殿陞座和碩鄭親王濟爾哈朗和碩睿親王多爾衮率
諸王貝勒貝子公文武羣臣前進鳴贊官贊跪叩
興衆行三跪九叩禮興贊退俱復原位立次外藩
王以下各官前進鳴贊官贊跪叩興衆行三跪九
叩禮興贊退俱復原位立贊排班贊進贊跪衆俱
跪贊頒
恩詔大學士自黃案上捧詔書至丹陛上立宣
詔曰我
太祖武皇帝受
天明命肇造丕基懋建鴻功貽厥孫子
皇考大行皇帝嗣登大寶盛德深仁宏謨遠略克協
天心不服者武功以戡定已歸者文德以懷柔拓土興基
國以滋大在位十有七年於崇德八年八月初九日
上賓諸伯叔兄及文武羣臣咸以國家不可無主神器不
可久虚謂朕為
皇考之子應繼大統乃於八月二十六日即皇帝位以明
年為順治元年朕年幼冲尚賴諸伯叔兄大臣共襄治
理所有應行赦𣢾開列于後布告中外咸使聞知宣
詔畢贊叩興衆行三跪九叩禮興贊退俱復原位立贊禮
畢
上陞輿還宫顧謂侍臣曰適所進裘若黃裏朕自衣之以
紅裏故不服耳諸王以下文武各官跪送各退是日不
陳鹵簿不作樂不設筵宴
順治元年十月乙邜朔以定鼎燕京告
天行即位禮
御殿受朝賀
頒詔天下前期太常寺官掃除壇壝司設監設金椅於
郊壇之東南向設寶案于金椅前是日遣官告於
太廟
社稷鹵簿全設
駕由大清門出作樂前導
上躬詣
南郊告祭
天
地畢内院大學士率文武各官跪奏告祭禮成贊禮官恭
𨗳進詣壇東幄次更衣
陞座諸王以下文武各官侍立鳴贊官贊排班贊進贊跪
衆俱跪大學士剛林由東班陞階正中跪學士詹
霸自案上捧寶授大學士剛林大學士剛林奉寶
奏云
皇帝君臨萬國諸王文武羣臣不勝懽忭奏畢以寶仍授
學士詹霸置於案上皆退立原班鳴贊官贊跪叩
興衆俱行三跪九叩禮興贊退俱復原位立候
駕還宫鹵簿前導作樂進
大清門衆俱退是日鴻臚寺設
御座子皇極門正中(今名太和門)設表案於門檐之東王等齊
集於金水橋之北文武各官齊集於金水橋之南
東西相向序立祇竢樂作
上陞座樂止鑾儀衛官贊鳴鞭階下三鳴鞭内大臣侍衛
内院禮部都察院及鴻臚寺執事各官先於階上
行三跪九叩禮畢各司其事鳴贊官贊排班贊進
贊跪諸王率文武各官俱跪贊進表内院大學士
捧諸王等所進三體表文跪置案上興鳴贊官贊
宣表内院大學士詣案前取表以次跪宣畢興捧
表仍跪置案上行三叩禮興退立原位鳴贊官贊
跪叩興諸王以下文武各官行三跪九叩禮興贊
退衆俱復原位立鑾儀衛官贊鳴鞭階下三鳴鞭
上還宫各退越九日甲子
御皇極門
頒詔天下大宴諸王文武羣臣
詔曰我國家受
天眷佑肇造東土
列祖創興鴻業
皇考式廓前猷遂舉舊邦誕膺新命迨朕嗣服雖在冲齡
締念紹庭永綏厥位頃緣賊氛洊熾極禍中原是用倚
任親賢救民塗炭方馳金鼓旋奏澄清既解倒懸非富
天下而王公列辟文武羣臣暨軍民耆老合詞勸進懇
切再三乃於今年十月初一日祗告
天
地
宗廟
社稷即皇帝位仍建有天下之號曰大清定鼎燕京紀
元順治緬維峻命不易創業尤艱况當改革之初更屬
變通之會是用準今酌古揆天時人事之宜庶幾吏習
民安彰
祖功
宗德之大於戲天作君師惟鑒臨于有德民歌父母斯悅
豫於無疆既已俞旨布恩宏敷大賚將使投誠歸命無
阻幽深惟爾萬方與朕一德布告遐邇咸使聞知
十八年正月己未
聖祖仁皇帝嗣皇帝位
御殿受羣臣朝
頒詔天下前期司設監設
御座於
太和殿宣徽院設
寶案於
御座之南鴻臚寺設表案于簷下之東設
詔案於檻内之東是日遣官各一人祭告
天
地
太廟
社稷陳鹵簿儀仗於
太和殿前陳輦輅於
午門陳黃蓋雲盤於丹墀内陳龍亭香亭於
午門外教坊司陳中和韶樂於丹陛上之東西陳丹
陛樂於
太和門之東西俱設而不作内閣官捧
詔置於
太和殿内之東案上尚寶司捧
寶置於
御座之南案上
上縞素服詣
世祖章皇帝几筵前行三跪九叩禮祗告受命禮畢具禮
服詣
聖祖母太皇太后前行三跪九叩禮次詣
兩宫
皇太后前行三跪九叩禮畢禮部堂官奏請
御中和殿升座鴻臚寺官引内大臣侍衛内院禮部都察
院執事各官行三跪九叩禮畢不贊禮部堂官奏
請
御太和殿陞座鳴鐘鼔不作樂王以下公以上齊集丹陛
上文武百官齊集丹墀内俱朝服序立鑾儀衛官
贊鳴鞭鳴贊官贊排班贊進贊跪諸王以下各官
俱跪贊上表稱賀有
旨免宣鳴贊官贊跪叩興諸王以下各官行三跪九叩禮
興贊退俱復原位立内閣官捧
詔至
寶案前用寶訖大學士捧出
太和殿授禮部堂官禮部堂官跪受由中階降安設
雲盤内張黃蓋由中道出行禮開讀王以下公以
上進
殿内一跪一叩坐
賜茶畢鳴鞭
駕還宫易服是日
頒詔天下
詔曰惟我國家受
天眷命
祖功
宗德肇造丕基我
皇考大行皇帝盛德至仁英資大度纘承歷數統一寰區
恩波洽于多方政教臻于上理方期邦國永底雍熙不
幸奄棄臣民遽升
龍馭顧以大寶屬於眇躬朕煢煢在疚本不忍聞而諸王
貝勒大臣文武官員人等僉謂神器既已攸歸天位不
宜久曠堅請再三朕是以俯徇輿志勉抑哀衷於是月
初九日祇告
天
地
宗廟
社稷即皇帝位仰惟
上天眷佑之篤
祖宗付託之隆涼德冲齡膺兹重寄敬圖覲光揚烈用紹
無疆之休其以明年為康熙元年與天下更始式衍舊
恩聿弘新化於戲孝思惟則永深繼述之懷忠悃載攄
實賴劻勷之佐凡爾親賢文武其尚輔翼菲躬共矢嘉
謨以成至治布告天下咸使聞知
康熙六十一年十一月辛丑
世宗憲皇帝嗣皇帝位
御殿受羣臣朝
頒詔天下前期遣官各一人告祭
天
地
太廟
社稷禮部設
寶案於
太和殿
御座之南鴻臚寺設表案於檐下之東設
詔案於檻内之東是日鑾儀衛陳鹵簿儀仗於
太和殿前陳輦輅於
午門外陳黃蓋雲盤龍亭香亭於丹墀内教坊司陳
導迎樂於
午門外陳中和韶樂於簷之東西陳丹陛樂於
太和門之東西設而不作内閣大學士捧
詔置于
太和殿之東案内閣學士捧
寶大學士隨後由
乾清門至
太和殿置於
御座之南案上
上縞素服詣
聖祖仁皇帝梓宫前行三跪九叩禮祗告受命出更禮服
詣
聖母皇太后宫行三跪九叩禮出至
乾清門外陞輿(先是總管太監下清乾清宫中間簾内鑾儀衛在乾宫丹陛中預偹)
(出奉金輿奏請清宫雖陞輿由何乾清門中門旨乾垂簾朕忍在)
(皇父前即坐輿出中門朕從東旁門出再坐輿心始安)禮部堂官恭𨗳至
保和殿後降輿奏請
御中和殿陞座鴻臚寺引内大臣侍衛内閣翰林院詹事
府禮部都察院執事各官行三跪九叩禮畢不贊
禮部堂官奏請
御太和殿陞座鳴鐘鼓不作樂王以下公以上齊集丹陛
上文武百官齊集丹墀内俱朝服排班序立鑾儀
衛官贊鳴鞭鳴贊官贊排班贊進贊跪諸王以下
各官俱跪贊上表奉
諭免宣鳴贊官贊跪叩興王以下各官行三跪九叩禮興
贊退俱復原位立大學士捧
詔至
寶案前用寶訖捧出
太和殿授禮部堂官禮部堂官跪受由中階降安設
雲盤内由中道出行禮開讀文武各官由
昭德門
貞度門出王以下公以上進
殿一跪一叩坐鳴鞭王以下各官興
駕還宫易服内閣學士捧
寶大學士隨後送至
乾清門乃退是日
頒詔天下
詔曰我國家受
天綏佑
太祖
太宗肇造區夏
世祖章皇帝統一疆隅我
皇考大行皇帝臨御六十一年德茂功高文經武緯海宇
寧謐歷數悠長不謂謝棄臣民遽升
龍馭親授神器屬於藐躬朕
皇考大行皇帝
德妃之子昔皇二子弱齡建立深為
聖慈鍾愛寢處時依恩勤倍篤不幸中年神志昏憒病類
風狂
皇考念宗社重任付託為艱不得已再行廢斥待至十有
餘年沉疾如故痊可無期是以
皇考升遐之日詔朕纘承大統朕之昆弟子姪甚多惟思
一體相關敦睦㒺替共享昇平之福永圖磐石之安孔
子曰三年無改於父之道我
皇考臨御以來良法美政萬世昭垂朕當永遵成憲不敢
少有更張何止三年無改至於
皇考知人善任至明至當内外諸大臣朕方亟資翊贊以
期始終保全務宜竭盡公忠恪守廉節俾朕得以加恩
故舊克成孝思倘或不守官箴自干國紀既負
皇考簡拔委用之恩又負朕篤愛大臣之誼部院屬吏直
省有司亦宜實心任事潔己奉公不得推諉上官自曠
厥職天下百姓受
皇考恩澤日久蠲賑頻施勸懲備至間有愚氓甘犯律令
皇考每遇讞決必加詳審爰書累牘披閱靡遺少有可生
之路立施法外之仁凡我百姓各宜孝親敬長畏罪懷
刑以副朕仰法
皇考如天好生之意兹因諸王貝勒大臣文武官員人等
僉謂天位不可久虚
宗社允宜蚤主再三陳請朕勉徇輿情暫抑悲痛於是月
二十日祗告
天
地
宗廟
社稷即皇帝位以明年為雍正元年仰惟
先志之宜承深望皇圖之永固遹昭新化期衍舊恩於戲
追慕
前徽繼述無忘於夙夜廣推
聖澤恩膏願被於寰區凡爾親賢文武其共矢藎誠各輸
心膂用紹無疆之業永垂有道之庥布告天下咸使聞
知
雍正十三年九月己亥
皇上嗣皇帝位
御殿受羣臣朝
頒詔天下前期遣官各一人告祭
天
地
太廟
社稷至日五鼔各執事官入
太和殿設
寶案於
御座前正中設
詔案筆硯案表案陳鹵簿樂懸均如儀内閣學士一人
奉
詔書禮部儀制司官奉表内閣中書奉筆硯均陳於案
大學士一人率學士詣
乾清門請
皇帝之寶陳于
殿上
寶案正中質明
上縞素服詣
世宗憲皇帝几筵前行禮祇告受
命出更禮服詣
皇太后宫行禮畢禮部堂官奏請
御殿
上自乾清門左旁門出陞輿(先是禮部奏此奏登極儀注得旨内稱安)
(轎于乾清門正中今門正中皇考梓宫安奉乾清宫朕不敢於乾清乘輿著安于稍左)導
引扈衛如儀
御中和殿内大臣侍衛内閣翰林院禮部都察院執事
各官行禮畢禮部堂官奏請
御太和殿陞座鳴鞭王公百官行三跪九叩禮畢復位大
學士奉
詔詣
寶案學士北面用寶訖乃
頒詔布告天下禮成鳴鞭
上還宫易服是日宫懸大樂設而不作不宣表不賜茶
詔曰惟我國家受
天眷命
太祖
太宗創垂基緒
世祖統一萬邦
皇祖聖祖仁皇帝享祚久長重熙累洽我
皇考大行皇帝纘承大統御宇十有三年夙夜憂勞勤求
至治用康乂我億兆臣民盛德豐功炳耀寰宇恩膏
洋溢漸被八紘薄海時雍中外蒙福方期永綏隆祚
仰荷鴻禧何意奄棄臣黎遽升
龍馭以
宗廟
社稷之重屬於藐躬朕自冲齡即蒙
皇祖撫育宫中深恩鍾愛睠睞逾常
皇考顧復恩勤聖慈篤摯瞻依朝夕祗受
誨言牖迪有加
宸衷默眷朕自惟凉德懼弗克勝顧念神器不可久虛勉
抑哀衷欽遵
成命於九月初三日祭告
天
地
宗廟
社稷即皇帝位以明年為乾隆元年仰惟
上天篤祜之隆
皇考詒謀之重撫躬乾惕祗紹
前徽丕布新恩聿昭錫類於戲覲光揚烈深思負荷之維
艱建極綏猷時勵精勤於㒺懈諸王文武大小臣工
其共殫公忠協心襄贊懋圖上理祗迓洪休以光大
我國家無疆之祚布告天下咸使聞知
登極儀凡
登極之禮既&KR1258;吉諸司下所屬供備王公大學士文
武百官前期進表内閣先一日遣官祗告
天
地
太廟
社稷各一人朝服將事如常儀禮畢出易服退
右祗告
是日五鼓步軍統領勒所部屯禁城諸門所司入
太和殿鋪陳
御座南正中設一案南向前楹之東設二案皆西向西
設一案東向又中設一案於丹陛上設黃繖雲盤
于丹墀鑾儀衛率官校入備鑾輿陳
法駕鹵簿樂部率和聲署入展樂如儀夜漏未盡禮部
尚書奉表入陳東楹南案内閣中書奉筆硯入陳
西案内閣學士一人奉
詔書入陳東楹北案大學士一人率學士詣
乾清門請
皇帝之寶學士恭奉大學士從入
殿内恭設於中案退記注侍班執事各官王公百官
班位如常儀(詳見三大節)
右陳設序位
質明王公文武百官畢會
午門闕下朝服序入均如常儀
皇帝詣
几筵前行祗告受
命禮禮成出更禮服詣
皇太后宫
皇太后禮服陞座
皇帝行三跪九拜禮畢禮部尚書侍郎二人率欽天監
候時官奏時
午門鳴鐘鼔
皇帝由
乾清門左門出乘輿禮部尚書侍郎恭𨗳内大臣十
人前引二人後扈豹尾班執鎗侍衛十人佩刀侍
衛十人翊衛隨行由
保和殿
御中和殿陞座鴻臚寺官引侍班導從各官按班行禮
畢侍班官先趨出外朝就位禮部尚書一人進至
檐前奏請即
皇帝位
駕興導引翊衛如初
御太和殿陞
寶座南面即
皇帝位鑾儀衛官三傳鳴鞭丹墀内三鳴鞭鴻臚寺卿
引王公於丹陛上鳴贊引文武百官於丹墀内北
面立贊進皆進贊跪皆跪贊叩興王以下文武百
官行三跪九叩禮興鴻臚寺官引退復位立大學
士進
殿左門就東案奉
詔陳於中案上少退西面立内閣學士進就中案北面
用
寶訖退禮部尚書進至檐下大學士奉
詔由闑東出
殿中門授禮部尚書禮部尚書跪受興奉至丹陛案
前北面恭設于案行一跪三叩禮興復奉降中階
至丹墀陳於雲盤禮部儀制司官一人跪受興十
人前導由中道出
頒詔天下
皇帝降座至
殿後階乘輿入
後左門至
乾清門左門外降輿入還側殿易服大學士率學士
奉
皇帝之寶送
乾清門各退是日陳表而不宣宫懸大樂皆設而不
作餘儀與三大節同
右百官朝見
皇朝文獻通考卷一百三十
