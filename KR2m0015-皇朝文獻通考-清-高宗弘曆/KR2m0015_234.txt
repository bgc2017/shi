皇朝文獻通考卷二百三十四
經籍考(二十四)
集(詩集)
(臣)等謹按馬端臨於别集外復輯詩集一門凡無
文而獨有詩及有文而詩仍獨行者胥隸焉伏讀
我
皇上御製樂善堂文集並
御製文初集
奎藻騰輝裒成巨帙而
御製詩自初集以至四集篇逾三萬騰誦寰瀛不特為
歴代帝王之所無即上下千餘年望重詞壇著述
浩博者亦疇能仰希萬一自今以往
富有日新更不知以幾千萬億計是非分門恭輯曷由
見
典謨賡咏各極其隆有如是之空前軼後者爰仍端臨
舊例别輯是門而以臣下之單行詩集敬附於後
其已見别集類者亦不復更載焉
御製詩初集四十四卷目錄四卷二集九十四卷目錄
十卷三集一百卷目錄十二卷四集一百卷目錄十
二卷
皇上御製初集序曰向叙樂善堂集云夙昔典學所心
得不忍棄置後雖有作或出詞臣之手真贋各半且
亦不欲與文人學士爭長故十數年來臣工以編次
詩文集為請者概弗許然幾務之暇無他可娛往往
作為詩古文賦文賦不數十篇詩則托興寄情朝吟
夕諷其間天時農事之宜涖朝將祀之典以及時巡
所至山川名勝風土淳漓罔不形諸咏歌紀其梗概
積至今以數千百首計矣而較晴量雨憫農疾苦之
作為多觀其詩可以知憂勞而驗今昔使閱歲逾時
或致殘缺失次其不忍棄置較先為甚因取丙辰以
迄丁夘所作略加編定都為四十四卷古今體計四
千一百五十首有竒命翰林中字畫端楷者分卷鈔
錄裝為一集不付剞劂猶初志也
(臣)等謹按
御製詩己刻者凡四卷皆合古今諸體編年為次自乾
隆元年丙辰至乾隆十二年丁夘為初集計詩四
千一百五十餘首自乾隆十三年戊辰至乾隆二
十四年己卯為二集計詩八千四百七十餘首皆
大學士蔣溥恭校自乾隆二十五年庚辰至乾隆
三十六年辛卯為三集計詩一萬一千六百二十
餘首大學士于敏中恭校自乾隆三十七年壬辰
至乾隆四十八年癸夘為四集計詩九千七百餘
首協辦大學士梁國治恭校通三萬三千八百七
十餘首三百七十二卷極古今詩集之富無有過
於我
皇上者仰見
敬
天法
祖勤民愛物之念殷於
宵旰者五十年猶如一日故宣為歌詠者三萬篇如出
一源至於
覽蹟考器陟巘觀泉
宸翰昭垂㒺非道妙蓋
天章富有積萬首始彙成編而海澨情殷閱一紀始窺
新製故當四集奏竣在
大聖人沖懷謙抑猶是不令付梓之初心而中外臣庶
益思進覩
鴻篇方冀剞劂氏之雕鋟無已也矣
靜惕堂詩集四十四卷
曹溶撰溶見史類
橘洲詩集六卷
范士楫撰士楫字箕生定興人前明崇禎丁丑進
士入
國朝官至吏部郎中
(臣)等謹按士楫是集皆順治乙酉以後所作諸詩
卷首有自序一篇述其作詩梗概詞多奥澁尚沿
明季風氣故其詩亦未能湔除餘習戞然自造
棲雲閣詩十六卷拾遺三卷
高珩撰珩字䓤佩號念東晚號紫霞道人前明崇
禎癸未進士入
國朝官至刑部侍郎
(臣)等謹按王士禎居易錄曰珩生平撰著不減萬
篇今觀其詩多不經意之作蓋揮寫有餘而凝鍊
不足也
蕉林詩集(無卷數)
梁清標撰清標字玉立清苑人前明崇禎癸未進
士改庶吉士入
國朝官至保和殿大學士
九山游草一卷梅花百咏一卷
李確撰確見史類
二槐草堂集(無卷數)
王翃撰翃字介人嘉興人
王晫今世說曰翃少失學論孟不卒讀識字而已
弱冠偶覽傳竒即欣然會意曰此無難吾亦能之
即據案唔唔學填詞竟合調自後學不稍懈工詞
曲又進攻詩然貧日甚抱膝苦吟落落不問家人
産
直木堂詩集七卷
釋本晝撰本晝字天岳號寒泉子居紹興平陽寺
李鄴嗣序曰天岳詩非有人作序幾不知為曲彔
座上人也
黃宗羲序曰天岳五律上入王孟之室次不落大
復以下
南耕草堂詩稿(無卷數)
曹亮武撰亮武字渭公號南耕宜興人
雲龕遺稿一卷
梁春暉撰春暉號淑三福建長樂人
春暉孫澄漪䟦曰初名雲龕吟稿嘗謀鋟板而力
未逮藏弆既久不幸為蟲鼠所戕剥蝕斷爛至不
可讀細加檢錄得其首尾完具者僅十之一二裒
為一卷顔曰雲龕遺稿云
茂綠軒集四卷
顧夢游撰夢游字與治江寧人前明諸生
苧菴二集十二卷
吳懋謙撰懋謙字六益松江人
徐太拙詩稿(無卷數)
徐振芳撰振芳字太拙山東樂安人
蘧廬詩(無卷數)
韓純玉撰純玉字子蘧别號蘧廬居士歸安人
毛先舒序曰子蘧詩悲凉沈遠矯然不羣
朱彛尊序曰子蘧五古詩波瀾老成南北行旅諸
篇尤為竒崛
張秦亭詩集十三卷
張丹撰丹字祖望原名綱孫錢塘人
蕊雲集一卷晩唱一卷
毛先舒撰先舒見經類
筠溪集七卷
范青撰青字筠堅上海人
橘苑詩鈔十一卷
諸匡鼎撰匡鼎字虎男錢塘人
完玉堂詩集十卷
釋元璟撰元璟字借山浙江天童寺僧
(臣)等謹按元璟居武陵曾結西溪吟社一時名流
皆相過從推服者頗衆王士禎居易錄亦摘錄其
句雖根抵未深而落筆清新絶無一點塵俗之氣
冬關詩鈔六卷
釋通復撰通復字文可嘉興人
蘭雪堂詩集三卷
謝賓王撰賓王字起東臨淄人順治丙戌進士官
南康府推官
黃山詩留十六卷
法若真撰若真字漢儒號黃石一字黃山膠州人
順治乙酉以五經
特賜中式授中書舍人丙戌成進士改庶吉士官至南康
府知府
心遠堂詩集十二卷
李霨撰霨字坦園高陽人順治丙戌進士官至大
學士諡文勤
(臣)等謹按霨詩舂容和雅不為呌囂之音故能黼
黻
昇平導揚雅化際一時交泰之盛荷
九重特達之知所謂和聲以鳴盛者誠不同乎瓦缶之響
也
且亭詩集(無卷數)
楊思聖撰思聖字猶龍鉅鹿人順治丙戌進士官
至四川布政使
夢吟集一卷續集一卷
王天春撰天春字魯源濟寧人順治丙戌進士官
至兵部侍郎
佳山堂集十卷
馮溥撰溥字易齋益都人順治丁亥進士官至大
學士
馮定遠集十一卷
馮班撰班見子類
(臣)等謹按班與其兄舒皆以詩名稱海虞二馮然
舒之論詩講起承轉合最嚴班則欲化去此法微
有不同要其所作俱淵源於才調集玉臺新咏二
書則其風格猶未能進而益上也
志壑堂詩十五卷
唐夢賚撰夢賚字濟武淄川人順治己丑進士官
翰林院檢討
姜宸英序曰讀其經世之言所謂籌餉積穀銅鈔
改漕之法訏謨碩畫鑿鑿皆可見之施行
王士禎序曰夢賚文近於蒙莊詩近於東坡慈溪
前集二十四卷後集八卷今選定為十五卷
寶綸堂集五卷
許纉曾撰纉曾見史類
(臣)等謹按纉曾集中樂府規倣舊文七言古詩多
學初唐四傑之作頗能不為宋體所惑
漫餘草一卷
王庭撰庭見子類
(臣)等謹按庭所為詩有秋間三仕二西諸草是集
刻於康熙戊辰乃其晚歲所訂大約近體多於古
體七律一種又多於諸體
循寄堂詩稿(無卷數)
朱廷燝撰廷燝字山輝富平人順治己丑進士官
至河南布政使參政
容菴詩集十卷辛卯集一卷
孫爽撰爽字子度錢塘人
萬山樓詩集二十四卷
許虬撰虬字竹隠長洲人順治辛卯舉人官至思
南府知府
林卧遥集三卷
趙吉士撰吉士見史類
(臣)等謹按是集凡詩一千五百餘首題雖不一皆
疊金壇于漢翔所貽四首之韻初名疊韻千律尋
又續得五百餘首名曰千疊波餘合為是集夫和
詩而至千餘首之多亦古今所剏見以云能工則
未之信也
張康侯詩草十一卷
張晉撰晉字康侯狄道人順治壬辰進士官丹徒
縣知縣
憗齋存稿四卷
白乃貞撰乃貞字廉叔號蘂淵順治壬辰進士官
翰林院檢討
堪齋詩存八卷
顧大申撰大申字震雉一字見山華亭人順治壬
辰進士官至戶部郎中
陳伯璣䟦曰大申七律高華可追王李
天延閣詩前集十六卷後集十三卷花果會唱和
詩一卷贈言集四卷瞿山詩略三十三卷
梅清撰清字潤公號瞿山宣城人順治甲午舉人
涑亭詩略一卷
林堯光撰堯光字覲伯莆田人順治中拔貢生官
行人司行人
浣亭詩略二卷浣亭歸來吟一卷附山䕬花埡長
短句一卷
林堯華撰堯華字開伯莆田人堯光之弟順治甲
午舉人官榆次縣知縣
鄭王臣序曰堯光伯仲詩各臻妙境堯光尤秀拔
當為馬氏白眉
鶴嶺山人詩集十六卷
王澤宏撰澤宏字涓來黃岡人順治乙未進士官
至禮部尚書
綿津山人詩集十八卷附楓香詞一卷緯蕭草堂
詩一卷
宋犖撰犖見史類
劉榛序曰綿津集如種樹然方初植雖一病葉不
忍摘久之而繁枝芟焉又久之而歧幹斮焉
(臣)等謹按是集合子目十有四種大抵其初旋出
放刻故瑕瑜互見後撫江右時屢自刪削併為是
編而諸集之目如舊後又自訂西陂類稿悉取此
集中詩而去之則學問愈深故盡悔其少作耳
漁洋詩集二十二卷續集十六卷南海集二
卷雍益集一卷精華錄十卷
王士禎撰士禎見史類
盛符升序雍益集曰先生自言再使秦蜀往返萬
里得詩纔百餘篇皆寥寥短章無復當年蜀道南
海豪放之格
(臣)等謹按士禎詩正續集三十八卷皆其生平刻
意之作蓋士禎官詹事以前文章聲譽遍滿騷壇
方與天下作者馳逐矜名故是二集為菁華所聚
至南海集則其奉使祭告南海往還之作趙執信
謂其開卷二詩似羈臣遷客之語雍益集則為奉
使祭告西岳西鎮江瀆時所作嘗自言老躭禪寂
遇事短吟略放西竺氏偈頌不應作文字觀矣精
華錄十卷乃士禎刪掇諸集手定成帙其子啟汧
以為曹禾盛彦升所錄蓋託辭也
掄山集選一卷
王士禧撰士禧字禮吉山東新城人
閒居草一卷
董含撰含字榕菴華亭人
秋笳集八卷
吳兆騫撰兆騫字漢槎吳江人順治丁酉舉人緣
事戍寧古㙮蒙
恩赦還
嵩菴集五卷
馮甦撰甦見史類
行素堂詩集一卷
李如淓撰如淓字仲淵高陽人順治己亥進士官
鄷都縣知縣
(臣)等謹按如淓之祖父均遭明末之難如淓間關
冒險尋訪遺蹤扶櫬歸里鄉人至今稱其孝行云
笠山詩選五卷
孫蕙撰蕙見史類
王士禎序曰蕙工五七言詩雖古作者無以加之
谷口山房詩集十卷
李念慈撰念慈字屺瞻號劬庵涇陽人順治辛丑
進士官河間府推官改補新城縣知縣緣事禠職
後以運餉有功再授天門縣知縣
證山堂集八卷
周斯盛撰斯盛字屺公鄞縣人順治辛丑進士官
即墨縣知縣以事繫獄後放歸
時一吟詩四卷
黎耿然撰耿然字介菴晉江人始為諸生後從軍
積功至雲南總兵官
積書巖詩選(無卷數)
劉逢源撰逢源字津逮廣平人
稽留山人集二十卷
陳祚明撰祚明字允倩錢塘人
浙江通志曰祚明博學善屬文以貧傭書京師歿
於客邸所著有詩二十卷詞一卷古文尤富
(臣)等謹按詞與古文今皆未見此其詩集也亦名
敝帚集
性學吟二卷
徐世沐撰世沐見經類
(臣)等謹按是編以詩講學皆拈太極仁義之類為
題又時附夾注數語
定峯樂府十卷
沙張白撰張白原名一卿號定峯江陰人
葭里集六卷葭里二集六卷葭里三集五卷
周鐈撰鐈字若柯南和人順治中諸生
魏裔介序曰鐈詩温潤清脫唐人中項斯馬戴可
以伯仲
突星閣詩鈔十五卷
王戩撰戩字孟榖漢陽人
戩從子楠識曰前五卷阮亭付梓後九卷朱愷仲
董養齋所鐫末一卷則許謙次諸人所刻
杏村詩集七卷
謝重輝撰重輝字千仞號方山德州人大學士陞
子由蔭生官至刑部郎中
蕭亭詩選六卷
張實居撰實居字賓公號蕭亭鄒平人
王士禎序曰肅然之隂其東面曰大谷谷中二十
四村皆隱逸之奥區實居得靈芝五色於山麓泉
上因作採芝山堂詩千餘首樂府古選尤有神解
為擇其最者三百篇為此集云
後圃編年稿十六卷
李嶟瑞撰嶟瑞字蒼存盱眙人
王士禎序曰嶟瑞詩縱横有竒氣
丁野鶴詩鈔十卷
丁耀亢撰耀亢字西生號野鶴諸城人順治中由
貢生官至惠安縣知縣
吾好遺稿一卷
章靜宜撰靜宜字湘御吳縣人順治中諸生
菜山堂集八卷遺稿五卷
章金牧撰金牧字雲李歸安人官栢鄉縣知縣
江泠閣詩集十四卷
冷士嵋撰士嵋見别集類
澄江集(無卷數)
陸次雲撰次雲見史類
(臣)等謹按尤侗序曰次雲尚有玉山集附此以傳
今未之見
恕齋偶存七卷
方士穎撰士穎字伯陽淳安人諸生
耐俗軒詩集三卷
申頲撰頲字敬立廣平人副榜貢生
一溉堂詩集一卷
余光耿撰光耿字介遵婺源人康熙初諸生江南
通志作舉人
陽山詩集十卷
陳炳撰炳字虎文長洲人
黃中堅䟦曰炳詩有松頂紅裙拖綠上山腰白鳥
破青飛之句由是知名
黃葉村莊詩集十卷
吳之振撰之振字孟舉石門人貢生官中書科中
書
璇璣碎錦二卷
萬樹撰樹字紅友宜興人
(臣)等謹按是集皆迴文詩圖組織頗巧然敝精神
於無用之地固大雅所弗尚也
彊恕堂詩集八卷
高之騱撰之騱字仲治淄川人
重知堂詩二卷
趙善慶撰善慶字怡齋德州人貢生官至金華府
知府
王士禎序曰怡齋之詩妙在本色
寵夀堂詩集三十卷
張競光撰競光字覺菴杭州人
雪菴詩存二卷
丁嗣徵撰嗣徵字集虛嘉善人
尺五堂詩刪六卷
嚴我斯撰我斯字存菴歸安人康熙甲辰進士第
一官至禮部左侍郎
珂雪詩(無卷數)
曹貞吉撰貞吉字升六號實菴安邱人康熙甲辰
進士官至禮部員外郎
(臣)等謹按王士禎嘗選十子詩略貞吉其一也詩
格遒鍊為世所推惜稿多散佚故士禎感舊集所
選登望海樓吳山晚眺金山諸詩是集中皆未之
見焉
戒菴詩存一卷
邵遠平撰遠平本名吳遠字戒三仁和人康熙甲
辰進士官至光禄寺少卿己未
召試博學鴻詞授翰林院侍讀歴遷詹事府少詹事
遠平自序曰己未再入京五載内所作多典禮紀
頌之章
雪園詩集六卷
梁珪撰珪字至鋐號雪園福建長樂人
樂圃詩集七卷
顔光敏撰光敏字遜甫一字修來曲阜人康熙丁
未進士官至吏部考功司郎中
柳村詩集十二卷
董訥撰訥見史類
張希良序曰訥有别墅在城南二里曰柳村取以
名集今
上四十一年冬
法駕時巡幸柳村之南樓
御書眷念舊勞四大字以旌其墓又
命其子思凝繕寫遺集上之
石屋詩鈔八卷補鈔一卷
魏麐徵撰麐徵字蒼石溧陽人康熙丁未進士官
至邵武府知府
慎修堂詩集八卷
廖騰煃撰騰煃字占五號蓮山將樂人康熙己酉
舉人官至戶部侍郎
玉巖詩集七卷
林麟焻撰麟焻字石來莆田人康熙庚戌進士官
至貴州提學僉事
古鉢集選一卷
王士祜撰士祜字叔子一字子側號東亭又號古
鉢山人山東新城人康熙庚戌進士
計東䟦曰三王並工詩西樵阮亭早達故聲譽起
若東亭之才詎肯作蜂腰哉
世恩堂集三十五卷
王頊齡撰頊齡號瑁湖華亭人康熙丙辰進士己
未
召試博學鴻詞授編修官至大學士諡文恭
(臣)等謹按頊齡遭遇
昌時荷蒙
特拔從容館閣洊陟台衡故其詩雍容和雅多太平黼黻
之音昔人所謂臺閣文章蓋如是也
寳嗇堂詩稿四卷河上草二卷蘭樵歸田稿
一卷
張榕端撰榕端見史類
龐塏序寶嗇堂稿曰榕端詩和而不迫秀而不纖
逸而不肆宛轉纏綿一寫其胸中之趣而未嘗借
以宣其喜怒不平之氣
宋犖序河上草曰榕端泥塗攆橇楗石沈薪卒以
塞決乃不見其有歌咏勤苦之勞而往往道其達
天適性之學
彭椒巖詩稿二十二卷
彭開祐撰開祐字孝緒號椒巖婁縣人康熙丙辰
進士官至武岡州知州
翠滴樓詩集六卷
馮雲驌撰雲驌字懿生代州人康熙丙辰進士官
翰林院編修
清芬堂存稿八卷
胡會恩撰會恩字孟綸德清人康熙丙辰進士官
至刑部尚書
西澗初集六卷
劉然撰然字簡齋江寧人
受祺堂詩集三十四卷
李因篤撰因篤字子德又字天生富平人康熙己
未
召試博學鴻詞授翰林院檢討
深秀堂近草五卷
潘鍾麟撰鍾麟字層峰華亭人
因園集十三卷
趙執信撰執信號秋谷晚號飴山老人博山人康
熙己未進士官至左春坊左贊善
門人丁際隆䟦曰辛酉秋重謁秋谷先生於因園
時先生病目彌甚不作詩者六年矣從仲君羹梅
得先生手定詩稿分十三集錄副未及校而羹梅
遂索原本以去歲寒無事乃校一過曩見手書濟
南竹枝及宿法慶寺二律皆不在蓋所刪多矣
艮齋倦稿十五卷
尤侗撰侗見史類
(臣)等謹按侗詩除已載全集及鶴棲堂稿外此其
晚歲之作故曰倦稿
野香亭集十三卷
李孚青撰孚青字丹壑合肥人大學士天馥子康
熙己未進士官翰林院編修
雪石堂詩草(無卷數)
劉爾&KR0008;撰爾&KR0008;字敬又宜君人康熙己未嘗薦舉
博學鴻詞
蓮洋詩鈔十卷别本蓮洋集二十卷
吳雯撰雯字天章本遼陽人寄籍蒲州康熙己未
嘗薦舉博學鴻詞
晚樹樓詩稿四卷
吳震方撰震方見經類
(臣)等謹按震方以御史罷歸康熙癸未恭逢
聖祖南巡進所輯朱子論定文鈔蒙
恩復職復
御書白居易詩賜之因摘詩中晚樹二字名其樓
徐都講詩一卷
徐昭華撰昭華字亦曰昭華駱加采之妻
(臣)等謹按昭華之父咸清嘗與毛竒齡游迨竒齡
里居年已垂暮昭華以詩請業稱女弟子故有都
講之目是編即附刻西河集後陳維崧序之
山曉閣詩十二卷
孫琮撰琮字執升嘉善人
香草居集七卷
李符撰符本名符遠字分虎號耕客嘉興人
寶菌堂遺詩二卷
趙執端撰執端號緩菴益都人
(臣)等謹按執端為執信之從弟王士禎之甥執信
著談龍錄以指摘士禎執端獨舍兄而從舅字摹
句擬間亦得其形似所過士禎舊居詩為其兄談
龍錄而作在執信負氣之過誠所不免然執端竟
以羣兒謗傷詆之是亦可謂已甚已
友栢堂遺詩選二卷
馮協一撰協一字躬暨益都人大學士溥第三子
以溥蔭官至臺灣府知府
雙溪草堂詩集十卷附遊西山詩一卷
汪晉徵撰晉徵字涵齋休寧人康熙己未進士官
至戶部侍郎
老雲齋詩刪十卷
沈不負撰不負字集九一字次山平湖人
陸奎勲序曰康熙己卯不負刪其詩存十之五編
年而不分體以授其子方蕙曰汝他日力能開雕
當名之曰老雲齋詩刪不必更有增入
馮舍人遺詩六卷
馮廷櫆撰廷櫆字大木德州人康熙壬戌進士官
中書舍人
艾納山房集五卷
王九齡撰九齡字子武華亭人康熙壬戌進士官
至都察院左都御史
(臣)等謹按九齡之詩純以情韻勝蓋挹何李之流
波而加以富艷者
嶺南二紀二卷
茅兆儒撰兆儒號雪鴻錢塘人
(臣)等謹按是編皆其紀遊之詩二卷共三百八十
題每題皆以絶句一首系之
愛日堂詩二十七卷
陳元龍撰元龍見子類
(臣)等謹按愛日堂者
聖祖仁皇帝御書匾額也其詩編年分集多鳴盛之和聲
倚雲閣詩集一卷
汪灝撰灝字文漪一字天泉臨清人康熙乙丒進
士官至貴州廵撫
&KR1321;老編年詩鈔十三卷
金張撰張字介山錢塘人
皇朝文獻通考卷二百三十四
