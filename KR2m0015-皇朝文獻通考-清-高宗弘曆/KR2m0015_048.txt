皇朝文獻通考卷四十八
選舉考(二)
舉士
康熙二年停止八股文體鄉會試以策論表判取
士分為二場第一場試策五道第二場四書論經
論各一篇表一道判五條直省學政亦以策論考
試生童
三年更定科場試題鄉會考試自甲辰年為始頭
場策五篇二場用四書本經題作論各一篇三場
表一篇判五道
四年禮部侍郎黃機疏言制科取士稽諸往例皆
係三場先用經書使士子闡發聖賢之微旨以觀
其心術次用策論使士子通達古今之事變以察
其才猷今甲辰科止用策論減去一場似太簡易
恐將來士子勦襲浮詞反開捷徑且不用經書為
文則人將置聖賢之學於不講恐非朝廷設科取
士之深意臣請嗣後復行三場舊制庶士子知務
實學而主考鑒别亦得真儒以應國家之選下部
知之
六年吏部議覆福建道御史李棠條奏例監考補
中書三年後即陞部屬進士舉人乃遲至十年之
久始得官職嗣後例監考授中書之例應行停止
將各科進士照年分前後一缺五人咨取考試得
旨各科進士不必拘年分前後人數有願考者預行選取
遇缺即補
又
命滿洲蒙古漢軍准赴考試先是八旗生員舉人進士停
止考試至是復
命滿洲蒙古漢軍與漢人同場一例考試其生童於鄉試
前一年八月内考試從御史徐誥武請也
又禮部議八旗教習缺出舉人内有願就教習者
准國子監一體考取從之
九年奏准二甲三甲進士俱以知縣用因推官已
裁故也
十年吏部奏八旗滿洲監生識滿漢字者考試繙
譯止識滿字考試繕寫優者授為正八品以部院
筆帖式補用其漢軍監生識滿漢字者照滿洲監
生例考試取用止識漢字者照漢監生考職例以
州同等官用從之
十一年
勅順天鄉試及會試仍用滿漢監察御史料理場務
十五年議政王大臣等議覆禮部疏言
朝廷用人雖文武兼資然八旗子弟尤以武備為急
恐專心習文以致武備懈弛今值用武之際若令
八旗子弟仍與漢人一體考試必偏向讀書有誤
訓練現今已將佐領下子弟一名准在監肄業亦
自足用除現在生員舉人進士錄用外嗣後請將
旗下子弟考試生員舉人進士暫令停止應如所
請從之
又吏部奏滿洲蒙古漢軍旗下生員既經停其考
試應將伊等以無品筆帖式註册錄用從之
十六年禮部奏本年添行鄉試查直隸江南浙江
三省貢監數多應各遣考試官河南山東陜西山
西貢監數少應令河南省遣官一同考試湖廣江
西歸併江南省福建歸併浙江省考試以入場應
試人數計算於十五名中取中舉人一名不必另
取副榜於本年九月内考試從之
十八年
召試博學鴻詞
欽取五十人分别授職先是十七年奉
諭旨自古一代之興必有博學鴻儒振興文運闡發經史
潤色辭章以備顧問著作之選朕萬幾時暇遊心文翰
思得博洽之士用資典學我朝定鼎以來崇儒重道培
養人才四海之廣豈無竒才碩彦學問淵通文藻瑰麗
可以追蹤前哲者凡有學行兼優文詞卓越之人不論
已仕未仕著在京三品以上及科道官員在外督撫布
按各舉所知朕將親試錄用其餘内外各官果有真知
灼見在内開送吏部在外開報該督撫代為題薦務秉
公延訪期得真才以副朕求賢右文之意嗣經内外諸
臣保薦陸續送部又奉
諭旨所舉官人俟全到之日考試恐有貧寒難支者戶部
量給衣食於是月給俸廩及柴炭銀兩至是集諸人於
體仁閣考試
欽命試題賦一篇詩一首
上親覽試卷大學士掌院學士參閱分為四等曰上上曰
上曰中曰下以彭孫遹為第一共取五十卷上上
卷二十作一等上卷三十作二等其中卷三等下
卷四等俱落第又於上卷中斥去一卷
上自取嚴繩孫卷補之爰
命閣臣取前代制科舊例查議授職尋議查得兩漢授無
常職晉上第授尚書郎唐制策高者特授以尊官
其次等出身因之有及第出身之分宋制分五等
其一二等皆不次之擢三等始為上等恩數比廷
試第一人四等為中等比廷試第三人皆賜制科
出身第五等為下等賜進士出身得
旨俱授為翰林院官於是分别定議内陞道員授為侍讀
邵吳遠一人候補道員郎中授為侍講湯斌李來
泰施閏章吳元龍四人進士出身之主事中行評
博内閣中書知縣及未仕之進士授為編修彭孫
遹張烈汪霦喬萊王頊齡陸葇錢中諧袁佑汪琬
沈珩米漢雯黃與堅李鎧沈筠周慶曾方象瑛金
甫曹禾十八人舉貢出身之推知教職革職之檢
討知縣及未仕之舉貢廕監布衣俱授為檢討倪
燦李因篤秦松齡周清原陳維崧徐家炎馮勗汪
楫朱彝尊邱象隨潘耒徐釚尤侗范必英崔如岳
張鴻烈李澄中龐塏毛竒齡吳任臣陳鴻績曹宜
溥毛升芳黎騫高詠龍燮嚴繩孫二十七人共五
十人俱充史館官纂修明史又奉
諭旨杜越傅山王芳榖等文學素著念其年邁從優加銜
以示恩榮因俱授為内閣中書聽其回籍
二十年以軍興旁午准撫臣所奏貴州本年鄉試
於壬戌年補行
又改增楚省中額先是因滇逆變亂於康熙十六
年改照中省取中湖南平定撫臣請仍改為大省
額數取中從之
二十二年補行雲南省辛酉科鄉試
二十三年
諭大學士等曰滿文中書皆論旗分漢文中書不論旗分
如此則一旗或多或少今應照旗均分其有餘者令解
任候缺滿洲進身之階不可不加選擇嗣後部院各衙
門中書缺出俱令考試補授
又吏部覆奏助教各官應加考試錄用得
旨職掌教習廕官生應選學優者補用若用文學庸劣之
人何以表率生徒以後著吏部考取仍將試卷送閱具
奏
二十四年刑科給事中楊爾淑疏言試士先以八
股首闈七藝重在四書請自乙丑科以後會試及
順天鄉試四書題目俱乞
皇上欽定從之凡鄉會試屆期先一日恭請試題密送内
簾考試官其五經及二三場仍令考試官擬出照
例恭進著為例是年會試二場表題亦出自
欽定各直省鄉試試官出題錯誤者照例處分
又定會試三場畢主考等官遴選試卷十本繕寫
恭進自第一名至第十名俱由
欽定仍送場内拆號填榜以後會試及順天鄉試並同但
止頭場文字雍正二年合進三場揭曉後刊刻試
錄登科錄即於試錄内並載三場中式文擇其尤
者每題一篇正副主考作前後序以進
二十八年兵部議覆兵科給事中能泰奏言考取
滿洲生員宜試騎射應如所請
上命如議又奉
諭旨滿洲以騎射為本學習騎射原不妨礙讀書考試舉
人進士亦令騎射倘將不堪者取中監箭官及中式人
一併從重治罪旋經奏准奉天八旗考試亦如之
(臣)等謹按戴記云古者天子以射選諸侯卿大夫
士諸侯歲獻貢士於天子天子試之於射宫其容
體比於禮其節比於樂而中多者得與於祭其諸
候有慶則益地以示賞反是者讓之削地以示罰
射之於舉士其重如此孔子射於矍相之圃觀者
如堵墻古之儒者未有不能射者也自後世溺於
章句而文武判為兩途懷鉛握槧之儒幾不知弓
矢為何事寬衣博帶以號於人曰士也抑知六藝
均為士人所有事習書廢射則得一藝而失一藝
人才之偏而不全遠遜三代者職是之故我
朝以武功定天下而
國書繙譯貫串經史創千古所未有凡考試滿洲進
士舉人必先是二者乃准入闈以其為
國家本務不可逐末而忘夫肇始是以
功令所在八旗有不與試之士而無不能射之人入
則含毫挾册出而躍馬彎弧要皆為有用之學承
平無事蒐苗獮狩扈從塞外雞翹豹尾之間射雉
獲鹿各具所長有事則公卿可為將帥頗牧出於
禁廷行師一二萬里之外指揮坐定無事登壇選將
如往代委曲繁重之所為也竊考是年定滿洲考
試兼閱騎射遼海為
興京重地例亦如之考之戴記射義舊文益見
聖朝制作殆有酌古今而盡善者歟
又九卿議覆左副都御史梅鋗疏言會試定例分
南北中卷後又於南北中卷之内各分左右致閱
卷者不盡衡文祇算卷數以定中額請仍照定例
止分南北中卷概去左右名色應如所請併將江
南廬州等府滁州等州舊係中卷者俱歸南卷其
雲南貴州四川廣西四省去其中卷名色每科雲
南定為雲字號額中二名四川定為川字號額中
二名廣西定為廣字號額中一名貴州定為貴字
號額中一名康熙二十九年會試
恩詔加額應將雲南四川各加中二名廣西貴州各加中
一名從之至三十年五月復分江南浙江為南左
江西湖廣福建廣東為南右直隸山東為北左河
南山西陜西為北右四川雲南為中左廣西貴州
為中右仍照定例各計卷數之多寡憑文取中至
安廬鳳三府滁和徐三州改歸南卷俱照原議行
三十二年禮部議覆國子監祭酒吳苑疏言八旗
之人學習制藝者日多而中式之額太少請增加
名數查鄉試滿洲蒙古原取中舉人十名今增六
名漢軍原取中舉人五名今增三名會試滿洲蒙
古原取中進士四名今增二名漢軍取中進士二
名今增一名從之
三十四年增雲南鄉試解額十五名增貴州鄉試
解額十名
三十五年廣八旗滿洲蒙古漢軍直隸各省鄉試
解額滿洲蒙古四名漢軍二名順天生員十七名
南北監生十四名江南二十名浙江湖廣福建各
十七名河南十五名山西陜西各十三名江西十
八名山東廣東四川各十四名廣西十名
三十六年宗人府禮部奉
諭旨國家樂育人才振興文教將使海内英雋之士靡不
蒸蒸蔚起矧宗室子弟系託天潢豈無卓越之姿足稱
令器久宜甄拔奬掖俾克有成考諸前史以公族應制
舉入仕者代不乏人今屬籍所載日益繁衍除已授爵
秩人員外閒散子姓素無職業誠恐進取之途未闢致
嚮學之意漸隳嗣後八旗宗室子弟有能力學屬文奮
志科目應令與滿洲諸生一體應試編號取中則賦質
英異者咸服習於詩書而學業成就者不阻抑於仕進
凡屬宗支人人得以自效而於朕興賢睦族之至意亦
用是以允愜焉爾等衙門即遵諭行
又
命直省選拔文行兼優之士府學選拔起送二名州縣學
一名滿洲蒙古二名為拔貢生
又禮部以順天鄉試同考官開列知縣等具奏奉
上諭考例用十六員此疏内進士知縣止有十人若應試
之人預擬此十人必為試官有所鑽營則作弊更易著
將員外主事以下小京官及知縣守部進士一併開列
著為令
又准順天鄉試貢監生五經中式
又
諭大學士王熙等曰鄉試為掄才大典出題理宜詳慎今
覽各省所進題名錄中其題目多有未當如福建三場
策問臺灣事宜一道於地方情形事勢毫未通曉乃茫
昧命題殊為悖謬其餘各省亦未盡當爾等將各省呈
覽題目及題名錄詳加檢閱若有悖謬最甚者察出參
奏於是察看福建雲南河南三省第三場策問命題詞
義多有未當均屬悖謬部議將主考王連瑛等分
别各降級調用從之
三十七年吏部議覆湖廣道御史李登瀛疏言直
隸山東河南江南浙江江西陜西湖北等處舉人
會試五科不中方許揀選又需次數年始得補用
請酌減科分揀選使得及時效力應如所請直隸
等九省舉人會試三科不中准其揀選知縣一科
不中改授教職者以州學正縣教諭補用從之
三十九年奉
諭旨此科中式舉人因有情弊為人指參朕亦聞外議紛
紜故行覆試以騐其實朕親命題特命皇子重臣侍衛
嚴加監試朕初謂必有不能終卷者及閱各卷俱能成
文尚屬可矜至於落第者在外怨謗勢所必有焉能杜
絶諸臣所擬三等以上者皆可觀有在三等朕拔置二
等者亦有在四等朕拔置三等者四等果屬不堪著令
黜革三等以上者仍令其會試
又吏部等衙門會議各省舉人吏部於每年四月
十五日考試以知縣用並無去取亦無分職銜大
小之處考試實屬具文應行停止俱照各省中式
年分名次註冊挨次選用從之
又吏部奏各省舉人就中書者人多缺少此内有
願就知縣教職之人聽其具呈改注仍以科分名
次序選八旗教習期滿以知縣用亦照舉人例停
其考試照咨送年滿日期注冊與舉人較年月先
後序選漢軍舉人無銓用之處今酌議於舉人班
次内每選過三班後選漢軍舉人一人從之
定開列試差人員各省正副主考除應行開列外
將侍郎學士京堂翰林科道部屬等官由進士舉
人出身者無論己未典試通行開列
又奉
諭旨今科鄉場曾令宗室考試宗室朕數加恩何患無官
嗣後停其考試
又准冒籍自首免罪除入籍二十年以上進學者
照例不議外凡在京冒籍舉人貢監生員以部文
到日為始限兩月内具呈自首禮部查明改歸原
籍肄業如過期不准行仍照例黜革其出結等官
亦於兩月内檢舉過限者仍照定例處分嗣後凡
有假冒籍貫品行不端者或被告發或被紏參查
審明確即行黜革仍交刑部又定中式舉人有冒
籍者處分送考官宛大兩縣審音不詳亦如之康
熙四十年改粤西冒籍舉人著歸原籍六十年議
直隸冒籍進士舉人准其自首又議冒保定等衛
籍者治罪又議令直隸中式舉人取具同鄉京官
印結雍正六年議准外省貢監赴京闈者取具本
籍地隣甘結加地方官印結十一年定滿洲漢軍
朦混考試之禁乾隆三年議准包衣人員有投充
庄頭子弟隸内務府管轄編入上三旗者又有舊
漢人在内管領下及五旗王公所屬包衣旗鼓佐
領内者此等原係漢人因由滿洲都統咨送每有
在滿額内中式者悉行改正并飭嚴行禁止
又奉
諭旨考取舉人進士特為得人耳若或行賄夤緣而得之
則出身之本源不清而欲冀他日之為忠臣良吏得乎
今朕意欲凡係大臣子弟另編字號令其於此中較閱
自必選擇其文之優劣大臣子弟既得選中又不致妨
孤寒之路經九卿議覆嗣後直隸各省鄉試在京三品
以上及大小京堂翰林科道吏禮二部司官在外
督撫提鎮及藩臬等官子弟俱編入官字號另入
號房考試各照定額每十卷民卷中取九卷官卷
中取一卷不必分經其副榜亦照此算取若各省
鄉試官員子弟或止數人者不必另編官字號雲
南四川貴州廣西四省在監鄉試亦編入南監内
俱一體分别編官字號照額取中會試滿合字號
南北字號亦編官字號每二十卷取一卷雲南等
四省中額仍照現例行不另編官字號各項監生
有願在監入場者俱由國子監錄取責令祭酒等
力行考課之法考課不缺者准其入場照例分别
南北官民卷其願在本地鄉試者與監生一體分
别官民卷取中從之旋停止會試官卷雍正元年
覆准官卷内佳文不敷中額以民卷佳者補之七
年議准有本係官卷而已經出繼者不准編入官
號十三年議准貴州編設官號如例
四十年禮部奏順天鄉試副榜額中二十六名請
分定直隸生員貝字號内中十六名南北監皿字
號内各中五名從之
四十一年增浙江省鄉試中額十二名照江南例
共八十三名並增同考官三員從巡撫趙申喬請
也
又增湖廣省鄉試中額十三名從總督郭琇請也
又增順天鄉試中額八旗滿洲蒙古三名漢軍一
名順天等八府十名國子監貢監生八名奉天一
名宣化一名從順天府尹錢晉錫請也
又江蘇巡撫宋犖疏言江南文闈同考官舊例用
十二員今酌增四員以重衡文之典從之
又定鄉會五經中式例先是順治二年以士子博
雅不在多篇停五經中式至康熙三十六年京闈
鄉試有五經二卷
特旨授為舉人後不為例至是禮部議本年鄉試監生莊
令輿俞長策試卷作五經文字與例不合奉
諭旨五經文字若俱浮泛不切自不當取中若能切題旨
文理明順一日書寫二萬餘字實為難得莊令輿俞長
策俱著授為舉人准其會試嗣後作五經文字不必禁
止作何定例著九卿詹事科道議奏尋議嗣後鄉會試
作五經文字者應於額外取中三名若佳卷果多
另行題明酌奪五經文字草稿不全免其貼出二
場於論表判外添詔誥各一道頭場備多頁長卷
有願作五經者許本生禀明給發從之五十年增
五經中額順天二名外省一名會試增中三名五
十六年停止雍正二年議准每額中十九名加中
五經一名
四十三年禮部議覆提督湖廣學政潘宗洛疏言
湖廣各府州縣熟苗中有通文藝者准與漢民一
體應試應如所請從之
四十四年奉
諭旨内廷供奉諸翰林雖皆善書但朕勤心典籍卷帙繁
多見供奉人員繕寫不給爾等出示𫝊諭安徽江蘇浙
江舉貢生監等有精於書法願赴内廷抄寫者報名考
試旋考試浙江舉貢生等詩字以顧祖雍顧寧遠二人
記名考試蘇州舉貢生等詩字以汪泰來等五十
三人記名考試江寧舉貢生等詩字以錢榮等五
人記名嗣奉
諭旨南巡考取貢監生生員准其一體順天鄉試至五十
三年准太醫院及各館應舉生監亦俱准錄送鄉
試雍正元年覆准候補天文生及補用天文生之
監生生員俱令入皿字號鄉試
又兵部議覆兩廣總督于成龍疏言土司子弟中
有讀書能文者注入民籍一同考試從之
五十年增各省鄉試中額先是順治十七年奏減
直省鄉試中額之半嗣後屢有加增至是
上以各省讀書士子日盛鄉試中額酌令加增加順天生
員貝字號十八名南北監生皿字號十三名滿洲
蒙古四名漢軍二名江南浙江湖廣各十六名福
建十四名江西十五名山東河南各十二名山西
陜西各十名廣東四川各十一名廣西八名雲南
九名貴州六名其副榜分經取中之處俱照名數
計算永為定例至康熙五十八年江西解額著照
浙江湖廣例取中
又寬鄉會試發榜期限先是順治二年定闈中閱
卷限程自分卷以至揭曉約可半月至是年順天
鄉試發榜過期為監試御史參奏得
旨直隸各省生員舉人增額既多赴試者較前倍衆考試
官不能細心徧閱草率錄取以致遺失佳卷此皆因出
榜之期太近故耳如出榜多展數日則考試官得以詳
閱試卷不致有遺珠之嘆下九卿議奏尋議嗣後會試
揭曉寬於三月十五日内鄉試揭曉大省寬於九
月十五日内中省寬於九月初十日内小省寬於
九月初五日内直隸江南浙江鄉試人數倍於他
省照會試例加用房考二員限期既寬主考官閱
房考官之薦卷外餘卷亦令徧閱庶不致遺失佳
卷從之
五十一年量增雲貴廣西會試中額各一名其江
浙人士冒北籍者准其自首奉
諭旨趙申喬題請雲南貴州廣西三省中額量增數名今
覆試中式進士可令趙申喬將所取三省備卷舉人亦
帶來考試邇來浙江江南人冒直隸等處北籍及代人
考試者甚多十三省語音朕悉通曉觀人察言即可識
辨著出示徧曉中式進士等其中有冒籍替代等項俱
赴部自首覆試之日朕前亦許面奏倘隠蔽不發朕一
查出悔之無及
又奉
諭旨今歲考取進士額數無多止一百六十一人揀拔庶
吉士者不過四五十人其餘俱挨次選授知縣縣令與
民切近有刑名錢榖之責未登仕以前如不知事宜典
禮則登仕之後於地方民生事務無有禆益今歲考中
進士除揀選庶吉士外其餘勿使回籍俱交與禮部選
翰林内學優品端者數人派令教習文藝從事典禮如
有修書處率同修書又考中武進士皆以參將遊擊守
備等項員缺補用此等俱有約束兵丁整飭營伍之責
未補官以前不可不先令其學習嗣後考取武進士亦
著勿回原籍見在年滿千總皆分撥八旗武進士等亦
著分撥八旗隨圍學習行走
又禮部奏直隸各省舉人貢監生員李長庚等呈
稱康熙五十二年恭遇
皇上六旬萬夀普天胥慶率土同歡恭請特開
萬夀鄉會科以彰千載一時之盛應如所請照順治丙戌
科特行鄉試丁亥科特行會試例於二月内舉行
鄉試八月内舉行會試以愜輿情以彰盛典得
旨造就人材實為美事著如所議行
又奉
諭旨近見直隸各省考取進士額數或一省偏多一省偏
少皆因南北卷中未經分别省分故取中人數甚屬不
均今文教廣敷士子俱鼓勵勤學各省赴試之人倍多
於昔貧士自遠方跋涉赴試至京每限於額多至遺漏
朕深為軫念自今以後考取進士額數不必預定俟天
下會試之人齊集京師著該部將各省應試到部舉人
實數及八旗滿洲蒙古漢軍應考人數一併查明預行
奏聞朕計省之大小人之多寡按省酌定取中進士額
數考取之時就本省卷内擇其佳者照所定之數取中
五十二年奉
諭旨主試之人衡文取士必當除去偏見拔選佳文若以
偏見閱文則人心不服上科京闈鄉試雖無交通賄賂
之弊而所中之卷不佳且有少年稚子僥倖入彀即題
目應出各種乃得佳文今歲京闈鄉試所出七題皆係
理致士子偶有一二語合主司意者遂獲登錄其同考
官選文薦閱又皆揣摩主司之意場中士子未能各展
其長而實學之人多擯不錄者職是故也
又吏部議覆内閣中書奉
旨用進士出身之人嗣後滿中書缺出應論旗分於進士
内挨次擬用如無進士將舉人挨次擬用漢中書
缺出用留京教習進士其從前進士舉人候選中
書者停其選授改歸知縣教職等項用其候選中
書不由進士舉人出身者對品改選以鑾儀衛經
歴詹事府主簿等缺用從之
又
殿試讀卷官大學士等遵例以試卷十本進
呈
上閱至第二卷曰此卷必係南省人命拆視之果然
上一一閱卷畢
諭大學士等曰爾等大臣多係進士出身深知文字凡文
章書法各有所習一覽可知朕適閱第二卷未及拆封
早知為南省人昭然不爽聞來京應試之人將伊等所
作文字各處投送其應開考試官悉令過目以博已之
聲名以求人之採取爾等場中閱卷當一秉虚公略無
私意始稱厥職至五經四書俱係聖賢之言考試出題
專意取冠冕者則題目漸少士子易於揣摩甚有將不
出題之書刪而不讀尚得言學問乎經書内有不可出
之題試官自然不出其餘出題之處須以各種題目試
之則懷才實學之士自無遺棄矣
又奉
諭旨文武考試雖曰兩途俱係遴拔人才而習文之内亦
有學習武略善於騎射者習武之内亦有通曉制義學
問優長者如或拘於成例以文武兩途不令通融應試
則不能各展所長必至遺漏真才嗣後文生員舉人内
願就武場武生員舉人内願就文場應各聽其考試中
式者造入新冊不中式者仍各入文武原冊不准再考
五十三年奉
諭旨教官有教養士子之責員缺甚屬緊要嗣後掣選教
官者應取至京師令大臣面試方可補授其補授州同
亦應取至京師令九卿面試補用有出身不明者著革
退嗣於康熙五十七年
諭教官不必來京惟令督撫考試可用者補用年老不堪
者罷之
又九卿議中式舉人俱到府丞衙門填寫親供與
試卷一同送部磨勘如逾限不即送部禮部題參
照例議處從之
五十四年
勅科場毋出熟習擬題令同考官互相紏察并停止五經
中式先是康熙五十二年以近科鄉會試多擇取
冠冕吉祥語出題每多宿搆倖獲降
旨申飭兹復奉
諭旨科場出題關係緊要鄉會經書題目不拘忌諱斷不
可出熟習常擬之題朕常講易及修定天文律吕算法
諸書爾等考試官斷不可以此諸書出題表題亦不可
出修書賜書等類不然則人皆可擬題倖進實學何由
而得再房考亦屬緊要若房官有弊主考亦無如之何
今可將一房卷令不同省房官二人同閱如一人有情
弊發覺後二人並坐則各知畏懼互相紏察再五經中
式甚屬無益十七八歲之幼穉皆能之不過手敏多寫
字耳殊無實學著停止雍正元年覆准考官若仍出熟
習擬題交與該部議處
是年
賜内廷行走舉人梅瑴成一體殿試
五十六年禮部奏請順天鄉試正副考官及同考
官將九卿舉出官員職名開列奉
諭旨棘闈弊端甚多此番房考官即在所開正副考官内
每房派二員其各省人著參雜派出每房所派二人不
得派同省之人
五十七年吏部奏貢監赴臣部考職者應交與九
卿公同考試如有試卷與親供筆跡不同者察出
從重治罪從之
又奉
諭旨考試月官令作八股時文大都抄錄舊文苟且塞責
嗣後不必作八股時文止令寫履歴以三百字為限觀
其書法妍醜文理工拙則人之優絀自可立見矣
五十八年禮部議覆江西巡撫白潢疏言江西鄉
試入場士子多至一萬二千餘人而中額比浙江
湖廣少九名請照浙江湖廣額數取中九十九名
應如所請從之
六十年奉
諭旨此番應試之人有學問優長不得中式以致抱屈者
朕亦無從而知即有人奏聞亦難深信如舉人王蘭生
學問南人中或有勝彼者若直隸人則未能及之前周
易折中性理精義朱子全書魏廷珍王蘭生等在朕前
晝夜校對五年不遺一字讀書人少全讀性理者王蘭
生甚為精熟學問亦優屢試未中或文章不佳抑别有
故耶再滿洲舉人留保學問好滿洲蒙古漢軍中罕有
及者即翰林中諒如彼者亦少此在朕前行走之人朕
深知之非屬偏向也王蘭生留保俱賜進士一體殿試
皇朝文獻通考卷四十八
