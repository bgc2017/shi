欽定四庫全書
皇朝文獻通考卷一百六十
樂考(六)
度量衡
(臣)等謹按虞書同律度量衡邱濬謂同律而必及
於度量衡誠以其受法於律三者之制皆與律同
斯為同矣故曰黃鍾為萬事根本我
聖祖仁皇帝妙契元音得黃鍾真度爰製五金木石之表
度量權衡互相立法載在會典頒示遵行
時巡省問既考市㕓之同異而觀其會通
庭訓煒煌復順時俗之便安而統歸畫一前民利用昭示
大同斯誠遠紹虞廷而垂法萬世者矣謹次度量
衡考
順治五年頒定斛式戶部較準斛樣照式造成發
坐糧廳收糧又定工部造鐵斛二一存戶部一存
總督倉場再造本斛十二頒發各省
十一年飭遵部定法馬私自增加者罪之
十二年重定鐵斛頒發各省
時題准較製鐵斛存戶部一發倉場總漕各一頒
發直省各一布政司照式轉發糧道各倉官較製
收糧永遠遵行
十五年定各關秤尺
時議准各關量船稱貨務使秤尺準足不得任意
輕重長短
康熙元年頒定新法馬
四十三年議定斛式并停用金斗關東斗時奉
諭旨朕見各省民間所用等秤雖輕重稍殊尚不甚相懸
絶惟斗斛大小迥然各别不獨各省不同即一縣之内
市城鄉村亦不相等此皆牙儈評價之人希圖牟利之
所致也又升斗面寬底窄若稍尖量即致浮多若稍平
量即致虧額弊端易生職此之故於民間甚為未便嗣
後直省斗斛大小作何畫一其升斗樣式可否底面一
律平準以杜弊端至盛京金石金斗關東斗亦應一併
畫一著九卿詹事科道詳議具奏尋遵
旨議定直隸各省府州縣所用斛面俱令照戶部原頒鐵
斛之式其升斗亦照戶部倉斗倉升式樣底面一
律平準盛京金石金斗關東斗俱停其使用鑄鐵
斗鐵升各三十發盛京戶部順天府五城倉場總
漕直隸各省巡撫今轉發奉天府寧古塔黑龍江
等處及各該布政司糧道府州縣倉官通行曉諭
遵行
五十二年
御製律吕正義定度量衡
律吕正義曰黃鍾為聲氣之元象數之本度量權
衡皆於是受法焉律吕新書審度篇曰度者分寸
尺丈引所以度長短也生於黃鍾之長以子穀秬
黍中者九十枚度之一為一分十分為寸十寸為
尺十尺為丈十丈為引嘉量篇曰量者籥合升斗
斛所以量多少也生於黃鍾之容以子穀秬黍中
者一千二百實其龠以井水準其槩以度數審其
容合龠為合十合為升十升為斗十斗為斛謹權
衡篇曰權衡者銖兩斤鈞石所以權輕重也生於
黃鍾之重以子穀秬黍中者一千二百實其龠百
黍一銖一龠十二銖二十四銖為一兩十六兩為
斤三十斤為鈞四鈞為石又新書載周禮典瑞璧
羨以起度玉人璧羨度尺好三寸以為度易緯通
卦騐以十馬尾為一分孫子算術以蠶所吐絲為
忽又載周禮考工記㮚氏為量改煎金錫則不耗
不耗然後權之權之然後準之準之然後量之量
之以為鬴深尺内方尺而圓其外其實一鬴其臀
一寸其實一豆其耳三寸其實一升重一鈞聲中
黃鍾之宫注周鬴容六斗四升實一千二百八十
龠計一百零三萬六千八百分漢斛容十斗實二
千龠計一百六十二萬分今置鬴積以深一尺分
之得面冪一萬零三百六十八分約之以尺得正
方一尺零三寸六十八分然則所謂内方尺者非
鬴之圓面冪容正方一尺耶若求鬴徑則置面冪
用平圓求徑定率推之得徑一尺一寸四分八釐
九毫有奇再以鬴積六斗四升分之每升得一萬
六千二百分以十合分之每合得一千六百二十
分以二龠分之每龠得八百一十分與黃鍾龠數
同漢斛積以十斗分之每斗得一十六萬二千分
以十升分之每升得一萬六千二百分與周鬴所
容升數同自升而下亦得黃鍾之龠數焉夫黃鍾
之積有古今尺度為數之不同而就黃鍾本律之
分而言則周鬴漢斛皆可以相証也權衡之數始
於銖古之一龠為十二銖重五錢今所定之龠以
現行權衡考之止二錢五分強五量之數終於斛
古之十斗為一斛今則五斗為一斛權衡與量今
比古皆加一倍矣推原其故古尺乃横黍所累本
小今尺乃縱黍所累本大小尺所制黃鍾之龠必
小故量與權衡亦隨之而小大尺所制黃鍾之龠
必大故量與權衡亦隨之而大使不審尺之大小
則黃鍾幾無定體之可憑矣即今所定黃鍾之龠
而論之則古尺之八百一十分與今尺之四百三
十分數雖不同而體則一若但執一尺而論則八
百一十分與四百三十分其體幾差一倍此今之
量與權衡所以加古一倍也要之量與權衡之大
小皆由於尺度之短長尺度之短長原於定黃鍾
之各異定黃鍾之各異又係於累黍之不同然則
度量權衡皆起於黃鍾而驗黃鍾者可不取証於
度量權衡耶是知一本而萬殊者由於萬類之難
齊萬殊而一本者無非一理之所貫故古聖人同
律度量衡為經國宜民之要務也
聖祖仁皇帝庭訓曰書云同律度量衡論語曰謹權量蓋
為禁貪風除欺詐所以平物價而一人情也今市㕓之
上閭閻之中日用最切者無過於丈尺升斗平法其閒
長短大小亦或有不同而要皆以部頒度量衡法為準
通融合算均歸畫一則不同而實同也蓋以大同者定
制度而以隨俗者便民情斯為善政自上古以迄於今
幾千百年度量權衡改易非一苟一旦必欲強而同之
非惟無益於民生亦且有妨於治道此又不可不留心
講究者也
御製數理精藴定度量衡表
營造尺以分兩定尺寸之準
赤金一十六兩八錢白銀九兩
紅銅七兩五錢黑鉛九兩九錢三分
各鑄為寸方高廣六面悉均皆可得部頒營造尺
一寸
法馬(形圓)以寸法定輕重之準
赤金方寸白銀方寸
紅銅方寸黑鉛方寸
與前分兩相符即得部頒法馬等秤輕重之準
鐵升斗斛(形方)以寸法定容積之準
升方三十一寸六百分
斗方三百一十六寸
斛方一千五百八十寸
兩斛為石方三千一百六十寸
如為升面底方三寸深三寸五分一釐為斗面底
方六寸五分深七寸四分七釐九毫為斛面底方
一尺深一尺五寸八分為十斗斛面底方一尺四
寸深一尺六寸一分二釐皆與右寸數相符即得
部頒鐵升斗斛容量之準
乾隆六年奏覆同律度量衡刑部侍郎張照奏蒙
天語垂問律度量衡之曷由同臣竊惟黃鍾為聲氣之
元象數之本度量權衡皆於是受法我
聖祖仁皇帝心通天矩學貫神樞既以斗尺秤法馬式頒
之天下又凡省府州縣皆有鐵斛收糧放餉一準
諸平違則有刑又恐法久易湮且古法累黍定度
度立而量與權衡準焉度既不齊黍數即不符合
躬親累黍佈算而得今尺八寸一分恰合千二百黍之分
符乎天數之九九於以定黃鍾之律尺既定矣又
恐不寓諸器則法不可明乃以金銀製為寸方著
其輕重而度與權衡之準瞭如指掌列之為表載
入會典頒行天下
皇上以度量權衡天下猶有未同勤惓垂問仰見平鈞
四海之至意臣以為在今日非法度之不立在奉
行之未能請
命有司按表成造尺秤法馬斗斛頒行天下再為申明
違式之禁務使畫一併令直省將會典内權衡表
刊刻頒布使人人共曉或亦同之之一法也夫五
方風氣不齊民俗所便各異然在官者有一定之
法則能以我之至齊者齊彼之不齊而不齊者亦
齊其所不齊亦無害臣昔聞於
聖祖仁皇帝者如此今蒙
聖諭虞舜巡狩同律度量衡惟其時亦有不同者是以
同之若其皆同何同之有然而在我者安可不同
至哉
聖言信乎
先聖
後聖其揆一也臣又謂立法固當深講而用法自在
得人度量權衡雖同而官司用之入則重而出則
輕以為家肥更甚者轉以此為國利行之在上如
此百姓至愚必以為度量權衡
國家本無定準浸假而民間各自為制浸假而官司
轉從民制以為便此歴代度量權衡所以不同之
本也夫期民間之恪守先從官司之恪守始
上是之
七年
御製律吕正義後編定權量表
權制形圓以寸法定輕重之率(黃銅方一寸重六兩八錢)
量制形方以寸法定容積之率
升方積三十一寸六百分面底方四寸深一寸九
分七釐五毫
斗方積三百一十六寸面底方八寸深四寸九分
三釐七毫五絲
斛方積一千五百八十寸面方六寸六分底方一
尺六寸深一尺一寸七分
(臣)等謹按此權量寸法均遵
聖祖仁皇帝欽定營造尺度其升斗斛之制雖與前表尺
寸不同而中容實積則一也特形式微異耳
九年
御製嘉量并銘嘉量方圓各一範銅塗金列之
殿廷其上為斛其下為斗左耳為升右耳為合龠其
重二鈞聲中黃鍾之宫
親為之銘并刻方圓度數於其上備清漢文銘曰皇予
聖祖建極憲天度律均鍾洞契元聲微顯闡幽何天衢亨
小子纉緒寰區撫臨協時月正日同律度量衡製兹
法器列於大廷匪作伊述
大猷敬承遵鍾得度率度量成量為權衡律諧六英猗
聖合
天
天心
聖明七政是齊為萬世法程如衡無私如權不凝如度制
節如量祇平律得環中紹
天明命永寳用享子孫繩繩我日斯邁而月斯征中元甲
子乾隆御銘
圓制(時得東漢嘉量按其度數中今太蔟乃倣其式用今律度合黃鍾焉)
嘉量斛
積八百六十寸九百三十四分四百二十釐容十
斗
深七寸二分九釐
羃一百一十八寸九分八十釐
徑一尺二寸二分六釐二毫
嘉量斗
積八十六寸九十三分四百四十二釐容十升
深七分二釐九毫
羃一百一十八寸九分八十釐
徑一尺二寸二分六釐二毫
嘉量升
積八千六百零九分三百四十四釐二百毫容十
合
深一寸八分二釐二毫五絲
羃四百七十二分三十九釐二十毫
徑二寸四分五釐二毫
嘉量合
積八百六十分九百三十四釐四百二十毫容二
龠
深一寸零九釐六毫
羃七十八分五十三釐九十八毫
徑一寸
嘉量龠
積容深為合之半羃徑與合同
方制(唐太宗時張文收造嘉量形方亦倣其制而用今律度)
嘉量斛
積八百六十寸九百三十四分四百二十釐容十
斗
深七寸二分九釐
羃一百一十八寸九分八十釐
方一尺零八分六釐七毫
嘉量斗
積八十六寸九十三分四百四十二釐容十升
深七寸二分九釐
羃一百一十八寸九分八十釐
方一尺零八分六釐七毫
嘉量升
積八千六百零九分三百四十四釐二百毫容十
合
深一寸八分二釐二毫五絲
羃四百七十二分三十九釐二十毫
方二寸一分七釐三毫
嘉量合
積八百六十分九百三十四釐四百二十毫容二
龠
深八分六釐零九絲
羃百分
方一寸
嘉量龠
積容深為合之半羃方與合同
圓方嘉量寸法並依工部營造尺為縱累百黍之
度營造尺九之九即律尺為横累百黍之度右圓
方度數倣漢斛之制斛與升合皆正書斗龠皆倒
書盖翻舉斗龠視之則皆正也清丈從左起
律吕正義後編曰案周鬴漢斛皆云深尺内方尺
而圓其外度同而容積不同故先儒皆遷就以為
之說究其所謂方尺者實不止方尺故曰旁有庣
焉則其度數亦未為定法也今以律尺起量而以
營造尺命度則古今度量權衡同異之致瞭然可
見斛積八百六十寸九百三十四分四百二十釐
即律尺一千六百二十寸也斗積八十六寸九十
一分四百四十二釐即律尺一百六十二寸也升
積八千六百零九分三百四十四釐二百毫即律
尺一萬六千二百分也合積八百六十分九百三
十四釐四百二十毫即律尺一千六百二十分也
龠積為合之半即律尺八百一十分也斛深七寸
二分九釐為黃鍾之度即律尺九寸也斗深七分
二釐九毫為黃鍾十分之一即律尺九分也升深
一寸八分二釐二毫五絲為黃鍾四分之一即律
尺二寸二分五釐也以深除積得羃而圓徑方邊數
各不同若以圓徑方邊求面羃而以深乘之其積
仍一也至於合龠則圓徑方邊俱為營造尺一寸
在律尺則為一寸二分三釐四毫五絲六忽七微
九纖即古尺今尺之異也圓徑一寸者面羃七十
八分又萬分分之五千三百九十八方邊一寸者
面羃百分圓方之定率也斛深七寸二分九釐斗
深七分二釐九毫并底厚八釐一毫共八寸一分
律尺之全度也析尺為寸而古之寸法在是累寸
為尺而今之尺法亦在是則古今度法之同異可
見矣從度起量斛容二千龠其實十斗以今量法
準之止二斗七升二合餘以十析之則斗之容積
為今二升七合餘升之容積為今二合七勺餘則
古今量法之同異可見矣從量起衡斛容二百四
十萬黍重一千兩以今之權法準之止重五百三
十一兩餘嘉量之體重二鈞計九百六十兩以今
權法準之止重五百十兩餘則古今權法之同異
可見矣推原其故則權量皆自度始盖律尺為横
累百黍之度營造尺為縱累百黍之度而横黍尺
十寸當縱黍尺之八寸一分古之權量以横黍之
度起龠尺小故權量亦隨之而小今之權量以縱
黍之度起龠尺大故權量亦隨之而大今律尺雖
亡而營造則未之有改明冷謙制律用營造尺其
律固失之長而權量之法大率由是而起試以營
造尺九寸制為黃鍾之管命其所容為一龠則二
斛十斗之積當為營造尺三千二百四十寸命其
一龠之重為五錢則律尺一龠之重當為二錢六
分五釐七毫二絲零五微而律尺十斗二千龠之
重當為五百三十一兩四錢四分一釐我
朝權量之制大抵皆仍前明之舊今考戸部量法二
斛十斗之積為三千一百六十寸比之營造尺起
龠者少八十寸而權法則與營造尺起龠者相合
然則今之權量其亦有所本矣自
世祖章皇帝以來部頒定制昭示天下
聖祖仁皇帝親加考定既以大同者定制度又以隨俗者
便民情今天下之大兆民之衆所用丈尺斗斛等
秤雖長短大小輕重或有不同而要皆以部頒定
制為凖通融合筭均歸畫一則不同而實同也我
皇上敬紹
先猷製兹法器備具四物垂憲萬年其與虞廷同律度量
衡之意不後先一揆歟今將古今度量衡比例法并
今民間所用度量衡長短大小輕重之率悉列於左
古今度量衡比例法
律尺十寸為營造尺八寸一分置律尺之數以八
十一乘之或九因二次得營造尺之數置營造尺
之數以八十一除之或九歸二次得律尺之數其
長皆相等
營造尺十寸自乘得一百寸律尺當營造尺八寸
一分自乘得六十五寸六十一分以此為比例率
置律尺羃數以六十五寸六十一分乘以百寸除
之得營造尺羃數置營造尺羃數以百寸乘以六
十五寸六十一分除之得律尺羃數其羃皆相等
營造尺十寸自乘再乘得一千寸律尺當營造尺
八寸一分自乘再乘得五百三十一寸四百四十
一分以此為比例率置律尺積數以五百三十一
寸四百四十一分乘以千寸除之得營造尺積數
置營造尺積數以千寸乘以五百三十一寸四百
四十一分除之得律尺積數其積皆相等置律尺
權法重數以五百三十一寸四百四十一分乘以一
千寸除之得今戶部權法重數置今戶部權法重
數以一千寸乘以五百三十一寸四百四十一分
除之得律尺權法重數亦相等
律尺斛十斗為營造尺方八百六十寸九百三十
四分四百二十釐今戶部量法一斗為營造尺方
三百一十六寸以今斗積除律尺斛積得二斗七升
二合四勺以此為比例率置律尺量法容數以二斗
七升二合四勺乘以十斗除之得戶部量法容數
置戶部量法容數以十斗乘以二斗七升二合四
勺除之得律尺量法容數其積亦相等
今官民度量衡比例率
營造尺八寸一分為律尺一尺
裁衣尺九寸為營造尺一尺
裁衣尺七寸二分九釐為律尺一尺
律尺一尺二寸三分四釐五毫為營造尺一尺
律尺一尺三寸七分一釐七毫為裁衣尺一尺
戶部倉斛十二斗五升為洪斛十斗
洪斛八斗為倉斛十斗
關東斗五斗為倉斛十斗
關東斗六斗二升五合為洪斛十斗
倉斛二斗七升二合四勺為嘉量十斗
洪斛二斗一升七合七勺為嘉量十斗
關東斗一斗三升六合二勺為嘉量十斗
部法五兩三錢一分四釐四毫為律法十兩
京市法五兩四錢七分三釐八毫為律法十兩
錢法五兩五錢八分零一毫為律法十兩
京市法十兩三錢為部法十兩
錢法十兩五錢為部法十兩
皇朝文獻通考卷一百六十
