皇朝文獻通考卷二百九十九
四裔考(七)
西
東布嚕特
東布嚕特回部别種也在天山北凖噶爾部西南
近葱嶺東北距伊犂千四百里其部有五共戶二
千有竒曰薩雅克鄂拓克者圖魯齊拜主之曰薩
拉巴噶什鄂拓克者車里克齊主之两頭目不相
統别推一年長者名瑪木克呼里兼轄之曰霍索
楚鄂拓克者邁他克主之曰啓台鄂拓克者喀喇博
托主之兩鄂拓克析居塔拉斯地距薩雅克薩拉
巴噶什鄂拓克六日程曰薩婁鄂拓克者阿克拜
主之其酋長戴氊帽如僧家毘盧頂甚銳捲末為
簷衣錦衣長領曲袷至腰際束紅絲縧履紅革鞮
頭目之婦辮髮雙垂耳貫珠環或一或二或三無
定數衣冠履略同男子其民人冠無皮飾衣褐布
帶革鞮其國舊游牧處在特穆爾圖淖爾左右後
為凖噶爾所侵始西遷寓居安集延乾隆二十年
凖噶爾部平得復故地二十三年六月將軍兆惠
等追捕逆賊哈薩克沙喇兵臨布嚕特界獲其頭
目圖魯齊鄂庫遣侍衛烏爾金托倫泰往撫抵其
游牧珠穆翰地恭奉
諭旨宣讀畢薩雅克薩拉巴噶什兩鄂拓克人衆俱以
手加額曰我部久思投誠
大皇帝為凖噶爾間阻不能自通今得為
天朝臣僕實望外之幸言訖環向叩首歡聲振地時塔
拉斯頭目邁他克子額什博羅適在其地亦願率
所部來降托倫泰與俱往行六日至其地撫定霍
索楚啟台兩鄂拓克人衆瑪木克呼里年九十餘
形體肥平時趺坐腹垂至地不能遠行乃遣車里
克齊圖魯齊拜尼沙三人獻牛羊百頭謁軍門兆
惠等與之筵宴令觀軍營武藝咸驚詫曰
天朝弓矢之利向固聞之至於有發必中層甲洞穿馬
上三鎗連發五箭左右連射離馬及地騰躍而起
此種竒特實罕聞見彼凖噶爾殘虐不道固宜破
滅哈薩克素稱富強望風款附何有於我等區區
小部落乎相與駭嘆不置同時邁他克遣弟舒庫
爾喀喇博托遣姪哈畢齊來營投誠七月參贊大
臣富德復遣侍衛伊達木扎布至薩婁鄂拓克阿
克拜聞
恩旨招撫亦深感悅偕其姪車里黑葉里黑所轄共五
千戶及愛達爾伯克分領之百餘戶來歸于是東
布嚕特全部皆内附尋遣使臣朝
京師
詔扈木蘭行圍
賜宴萬樹園觀燈火二十五年正月布嚕特阿集必依
遣使西拉噶斯來
召見於勤政殿
賜宴六月又遣使臣来貢二十六年部長額穆爾且以
其所寶之玉匕首来獻自是遵奉正朔每來朝貢焉
(臣)等謹按漢書西域傳烏孫南與城郭諸國相接
所謂城郭諸國者指天山以南葱嶺以東之三十
六國而言東自車師西迄疏勒其北境皆與烏孫
接特烏孫在山北諸國在山南耳今回部喀什噶
爾城為古疏勒地踰山而北即今東布嚕特之薩
雅克薩拉巴噶什諸部落是東布嚕特之在漢當
屬烏孫西境地矣漢書又稱烏孫本塞地大月氐
西破走塞王塞王南越縣度大月氐居其地後烏
孫昆莫破大月氐大月氐西臣大夏而烏孫昆莫
居之故烏孫民有塞種大月氐種是月氐未為烏
孫所破時實居塞王故地在葱領之北也塞王南
越縣度之後地屬月氐月氐西臣大夏之後地屬
烏孫今東布嚕特諸部正當葱嶺之北是即昆莫
當日西居月氐之地為烏孫西鄙無疑漢書又稱
烏孫不田作種樹隨畜逐水草與匈奴同俗今東
布嚕特諸部無城郭逐水草與迤東之凖噶爾同
俗是亦烏孫之舊俗也夫
西布嚕特
西布嚕特與東布嚕特相接在回部喀什噶爾城
西北三百里道由鄂什踰葱嶺而至其部落凡十
有五最著者四曰額德格納鄂拓克曰蒙科爾多
爾鄂拓克頭目阿濟畢兼轄之戶七百有竒曰齊
里克鄂拓克頭目由瑪特戶二百有竒曰巴斯
子鄂拓克頭目噶爾住戶千三百有竒部落雖分
而駐牧同地東南扼葱嶺西迄布哈爾諸部落共
二十餘萬人逐水草事游牧其風俗衣冠略與東
布嚕特同舊為休循捐毒地其國素仰
天朝德化久思内附以兵阻未得通乾隆二十四年將
軍兆惠既定山南回部追捕餘孽道經其地遮道
籲請内附乃遣二等侍衛達克塔納等往撫阿濟
畢奉將軍書曰額德格納布嚕特部小臣阿濟畢
恭祝
大皇帝萬萬夀恭呈如天普覆廣大無外如受養生素
賚滿佛之鴻仁如古伊斯干達里之神威如魯斯
坦天下無敵之大勇富有四海
乾隆大皇帝欽命將軍之前今將軍自喀什噶爾傳諭
我部頒給印文謹已奉到不勝踴躍適慰心想當
率諸都自布哈爾迤東二十萬人衆皆作臣僕兆
惠嘉其誠表於
朝
詔受之十五部落皆内附諸頭目以未出痘不敢入中
國迺遣由瑪特之兄呼達里朝
京師
詔與觀大閱
賜宴觀燈火二十五年八月遣侍衛索諾穆策凌等往
賜之
敕至額德格納齊里克部其頭目阿濟畢等咸懽躍踰
望郊迎祗受盡禮二十七年十二月遣使來朝先
是二十三年九月初三日布嚕特使臣車里克齊
等來朝初六日布嚕特使臣舍勒伯克來朝初八
日布嚕特使臣舒庫爾來朝俱
賜宴加賚又初七日將軍富德奏右部哈薩克及塔什
干城回人遣子弟入
覲
上以西域諸番部降附來朝自乙亥丁丑戊寅三年皆
適會於布呼圖口地靈佳兆若有神異
賜名曰伊綿峪云
(臣)等謹按漢書捐毒國至疏勒南與葱嶺屬西上
葱嶺則休循也西北至大宛北與烏孫接據此則
休循之東為捐毒捐毒南為疏勒捐毒北為烏孫
烏孫據有月氐之地月氐之先本塞王地以一方
形勢考之北則烏孫南則捐毒捐毒以西則休循
大宛則當休循捐毒之西北而東又與烏孫據有
月氐之地相接今之東布嚕特既為古烏孫則今
之西布嚕特其為休循捐毒二國地無疑又休循
捐毒皆在葱嶺外二國相属附葱嶺而居今喀什
噶爾西鄂什一帶統屬葱嶺休循捐毒當在其西
北麓班史所謂西上葱嶺者由鄂什口西出葱嶺
也今西布嚕特之蒙科爾多爾諸部落道由鄂什
出葱嶺則諸部正當其麓益信其為休循捐毒故
地矣
安集延(瑪爾噶朗霍罕納木干附)
安集延東與東布嚕特部南與西布嚕特部接東
南至回部喀什噶爾城五百里其西北為納木干
西為瑪爾噶朗又西為霍罕四城俱當平陸南控
葱嶺北濱河名那林郭勒從東布嚕特境西行過
安集延城北又西過瑪爾噶朗城北又西過納木
干城北又西過霍罕城南南北山泉支流會合襟
帶諸城之間土膏沃衍氣候和煦人民殷庶畜牧
饒富其人亦布嚕特種奉回教習帕爾西語其頭
目冠高頂皮帽其頂尖衣錦衣束紅巾穿紅革履
其婦辮髮雙垂不束帛不綴珠衣鑲邊錦衣及翠
㲲衣履與頭目同民人戴白氊毛皮為邊衣黃褐
以金絲緣袖穿革鞮其地則皆古之大宛國也安
集延納木干瑪爾噶朗霍罕等地諸城皆有伯克
而霍罕城伯克額爾德尼為之長衆咸聽命乾隆
二十四年將軍兆惠追捕霍集占遣侍衛達克塔
納等撫定布嚕特諸部至其地額爾德尼伯克遣
都官伯克迎至城内日饋特羊瓜果酒米及氊毺
馬匹諸物備極誠敬使旋遣頭目托克托瑪哈默
特等謁軍門上額爾德尼所奉表并上將軍書曰
額爾德尼伯克等請
大皇帝欽差統兵至威至勇如達賚扎木西特之將軍等
安仰賴
上天之德
大皇帝洪福吾等羣生亦獲安業聞將軍至葉爾羌喀
什噶爾後布嚕特哈薩克等衆部落俱傳檄安定
而我部檄書未至日夜以冀幸侍衛齎將軍書來
我等得為
大皇帝臣僕永受康寧不勝感悅於是安集延等四城
咸内附遣托克托瑪哈默特等朝
京師貢馬
賜宴瀛臺二十五年正月安集延額爾德尼伯克遣使
臣托克塔瑪特入貢宴賚有加與觀燈火八月遣
侍衛索諾穆策凌等齎
勅往
諭額爾德尼伯克率屬郊迎祇受成禮二十六年使臣
巴巴什克入
覲二十七年十二月額爾德尼伯克遣使来朝二十九
年七月奉
上諭據五吉納世通等將阿布却里雅木私下遣人寄
書與霍罕額爾德尼伯克唆使謀叛之處審明定
擬具奏阿布却里雅木原係霍集占黨羽早應正法
之人因霍集占迯竄後伊看守喀什噶爾城池投順
大兵是以寬宥其罪補放伊什罕伯克伊不知感恩
反起意作亂其情甚屬可惡阿布却里雅木著照所
擬凌遲處死仍梟首示衆伊所有子嗣俱著正法伊
之婦女并伊弟兄家屬俱一并送京將伊家産抄沒
其知情前往額爾德尼伯克處送書之果帕和卓哈
爾默特著即處斬其餘著照伊所奏辦理噶岱默特
感戴朕恩訪知此事禀告納世通甚屬可嘉著施恩
賞緞十疋納世通著交部議叙至托穆齊圖從前去時
原將阿布却里雅木之人一併帶往其私下遣人寄
信與額爾德尼伯克之處縦不覺察而額爾德尼伯
克與伊等接見時舉止傲慢並未出迎伊等回来時
並不據實禀告仍虚捏掩飾甚属不堪著將托穆齊圖
之翎摘去仍交部嚴加議處永貴在彼失察亦交部
察議三十五年霍罕伯克那爾巴圖遣使拜默特來
京恭祝
萬夀
上御同樂園
召見賞賚有差四十八年正月奉
諭從前安集延回子阿布拉因在葉爾羌私行販賣玉
石挐獲審明擬絞解京監禁現據該屬伯克那爾巴
圖由遠方感激朕恩遣使鄂布勒克色穆前来請安
奏稱那爾巴圖懇恩請將阿布拉賞給等語著照那
爾巴圖所請將阿布拉釋放交伊使臣鄂布勒克色
穆帶回原處並著該部遍行烏什葉爾羌喀什噶爾
駐防大臣等一體辦理瑪爾噶朗東與安集延接相
去百八十里南揖葱嶺北濱那林河西亦有河出
葱嶺北山北入那林河霍罕東與瑪爾噶朗接其
城相去二百里北濱那林河踰河南揖䓤嶺納木
干東北與布嚕特雜處東南距瑪爾噶朗城八十里
西南距霍罕城八十里南濱那林河有水出城北
山南流入那林河
(臣)等謹按漢書稱自車師前王廷隨北山波河西
行至䟽勒為北道西踰葱嶺則出大宛康居奄蔡
諸國今喀什噶爾為古䟽勒其北踰葱嶺必經鄂
什是即古時自疏勒西踰葱嶺出大宛之北道也
又休循在葱嶺西捐毒附葱嶺而居西北皆當大
宛而捐毒稍東其北尚與烏孫接自今鄂什出葱
嶺之道計之葱嶺西北為休循休循西北為大宛
也休循捐毒夲塞種不土著無城郭為今之布嚕
特無疑由是西北為安集延又西為瑪爾噶朗又
西為霍罕北為納木干皆有城郭土著與史記大
宛土著耕田有城郭屋室之說合則今安集延四
城為古大宛地無疑元魏以洛那國為古大宛云
在疏勒西北方位非誣唐之拔汗那即魏破落那
而更名寧遠者是安集延諸城在漢為大宛在唐
又為寧遠也
塔什干
塔什干東南與納木干接東與布嚕特接東北與
右部哈薩克接南距回部喀什噶爾城一千三百
里居平原有城郭以三和卓分轄其衆曰默勒多
薩木什曰沙達曰圖爾占由塔什干西南行七百
里外踰錫爾河又踰那林河為薩瑪爾罕城又西
南為哈拉科子城又西臨達里岡阿鄂謨西境盡
矣在漢為康居西境大宛北鄙唐則石國地也其
部舊為凖噶爾羈屬歲貢差役伊犂平後右哈薩
克將脅服其部圖爾占不從默勒多薩木什者哈
薩克所置和卓也為圖爾占所逐哈薩克之兵久
而不解乾隆二十三年參贊大臣富德追擒哈薩
克沙喇至其地遣蒙固勒岱赫善等往撫次軍於
莽格特城外以待之蒙固爾岱赫善迺諭哈薩克
降復憫塔什干之受兵於哈薩克也因諭哈薩克
圖里拜等以睦鄰守土之義並宣示
聖主威福遂大感悟釋爭相好如初於是默勒多薩木
什圖爾占等獲安耕牧遣其屬默尼雅斯奉表降
詔受之其文曰臣默勒多薩木什跪奏
大仁至聖普冒羣生大皇帝恭惟
天使惠臨臣土臣不勝懽躍奉承
諭旨若開瞽矇蠢兹邊末敢備外藩岡或有二心所有
準孽額什木扎布謹獻
闕下外臣草莽冀隨星軺仰瞻
聖容躬服
彛訓回歸游牧宣示臣等永永無極九月默尼雅斯入
朝又塔什干回人吐爾占貢馬稱臣恭遣子弟入
覲
賜宴避暑山莊額什木扎布阿睦爾撒納兄子也亡命
入回部為塔什干所得至是附貢使以獻
上恩宥其死而遣還之自是朝貢不絶
(臣)等謹按北魏時康居五王分為九姓後稍西南
遷居漢大宛西北北史謂康居之後舊居祈連山
北昭武城因被匃奴所破西踰葱嶺唐書謂九姓
昭武始居祈連北為突厥所破南依葱嶺即此是
也今塔什干城在哈薩克西安集延諸部北當葱
嶺直北四百里外應即古所謂昭武城者是以南
遷則依葱嶺西遷則踰葱嶺也
巴達克山
巴達克山居于葱嶺中南境西北至伊西洱庫爾
東北去葉爾羌千餘里有城郭其汗曰素爾坦沙
部落繁盛戶十萬有竒頭目戴紅氊小帽束以錦
帕衣錦㲲衣腰繫白絲縧足穿黑革鞮女則被髮
雙垂餘與男子同其民人帽頂制似葫蘆邊飾以
皮衣黃褐束白絲縧足穿黑革鞮亦有用黃牛皮
者婦人不冠被髮雙垂衣紫㲲餘與男子同其國
負山險扼葱嶺之右頗擅形勢有河北流經博羅
爾巴達克山兩部落之間至伊什得特克分流一
流經北入圖斯庫爾一流道西南又北入於伊西
洱庫爾其北鄙之城曰瓦漢在漢烏秅國地乾隆二
十四年八月回部逆酋波羅尼都霍集占為
王師所敗奔巴達克山副將軍富德率師追之遣諭
其汗素爾坦沙宣示博羅尼都霍集占負
恩悖逆狀令擒獻是時二賊方竄入巴達克山之錫克
南村詭稱假道往墨克乃逸去肆掠村落素爾坦
沙因縛博羅尼都而以兵圍霍集占于阿爾渾楚
哈嶺賊退保齊那爾河素爾坦沙以其屬進戰賊
不能支傷背及胯乳擒之囚之于柴扎布柴扎布
者巴達克山繋囚處也素爾坦沙乃遣人詣軍門
投款且報二賊就擒副將軍富德鑒其忠順遣使
者往諭責令獻俘進軍瓦漢以待之是時温都斯
坦方以兵臨巴達克山謀劫霍集占兄弟而塔爾
巴斯者巴達克山讐國也賊將通之攻巴達克山
所遣使被獲乃遷霍集占於密室以二百人圍而
殺之初素爾坦沙以二逆酋與已同派噶木巴爾
裔欲縳獻恐諸部不從難之富德反覆曉以順逆
利害之故遂大覺悟曰我屬為
大皇帝臣當同所惡且豈忍以兩兇故貽數萬生靈患
耶乃刃二酋出逆屍馳獻率其部落十萬戶與博
羅爾部三萬戶俱降二十五年遣陪臣額穆爾伯
克等朝
京師貢刀斧及八駿馬二十六年正月
上召見額穆爾伯克巴圖爾伯克等
賜賚如例二十七年素爾坦沙遣使阿布斯爾咱木來朝
上御大西門幄次
閱健銳營軍俾與觀焉二十八年三月素爾坦沙貢馬
犬鳥鎗腰刀至由是職貢不絶云
(臣)等謹按漢書皮山國西南至烏秅國千三百四
十里皮山在於闐國西今自和闐西行至巴達克
山亦千三百餘里其國居葱嶺南境四面皆山與
班史烏秅國山居之說相合則今之巴達克山在
漢為烏秅國也又魏書載阿鈎羌國在莎車西南
西有縣度山漢書亦云烏秅國西有縣度莎車今
之葉爾羌在巴達克山東北亦與阿鈎羌國在莎
車西南之說合又權於摩國去代一萬二千九百
七十里阿鈎羌國去代一萬三千里二國相距止
三十里當属毘聫之境疑漢時統為烏秅至魏乃
分兩國東属權于摩故去代較近西属阿鈎羌故
獨與縣度相接也唐書不載烏秅權於摩阿鈎羌
諸國有碣盤陀者由疏勒西南六百里至其國今
之喀什噶爾古疏勒地西南六百里至巴達克山
道里適符城居山内河抱城東所謂治葱嶺負徒
多河者形勢可騐至元史載有巴達哈傷明史載
有八答黑商其音與巴達克山相近疑即此地然
元史不載遠近道里而明自陳誠使西域一至其
地名號粗傳天順後絶不復至重以中外譯音彷
佛同異猝難審証聊附存以備考云
博羅爾
博羅爾在巴達克山東有城郭戶三萬有竒四面
皆山西北面有河乾隆二十四年與巴達克山同
時内附遣陪臣沙伯克等朝
京師二十五年正月
召見沙伯克等宴賚如例二十七年十一月博羅爾伯
克沙呼沙默特貢斧匕首諸物其南有小部落曰
温都斯坦産金絲緞霍集占走巴達克山時温都
斯坦方以兵相攻謀劫霍集占不果後其部為愛
烏罕所并二十九年正月博羅爾沙呼沙默特遣
使呼達達特入朝是時博羅爾與巴達克山屢行
搆釁圍城劫掠沙呼沙默特乞援于駐劄葉爾羌
都統新柱遣諭巴達克山恪遵約束還俘罷兵至
是沙呼沙默特以其部所寶之匕首進貢謝
恩三十四年又進玉欛雙匕首
愛烏罕
愛烏罕在巴達克山西部落最大有三大城曰喀
奔曰堪達哈爾曰默沙特喀奔城南北西面俱臨
山東面地多平曠堪達哈爾城四面俱山其汗愛
哈默特沙居之默沙特城舊属伊蘭愛哈默特沙
征取之並兼有温都斯坦地遂統治三城俗事耕
種無游牧人民廣稠勝兵十有五萬軍器則鳥鎗
長鎗腰刀之属不用弓矢善田作戶有餘糧少物
采自兼并温都斯坦部後資其金絲緞疋諸物物
力加豐其人亦有奄䜿名曰巴爾什和特多取諸
温都斯坦者别部商人不至其國乾隆二十四年
大兵逐霍集占將入愛烏罕境為巴達克山酋素
爾坦沙擒獻其属下有奔愛烏罕者具以情告愛
哈默特沙以霍集占之見殺將問罪於巴達克山
先遣使往素爾坦沙懼以
御賜燈二盞及文綺往遺並言霍集占負
大皇帝恩内地兵力甚盛設不擒獻則巴達為墟凡諸
不得已狀愛哈默特沙云
大清國地廣人稠見於記載未知道里近遠今擬與爾
部偕往投誠
大清國諒能容我乾隆二十七年十二月遣使臣密爾
漢來朝
宴賚優渥二十八年三月愛烏罕遣使和卓密爾哈貢
馬又所属有阿拉克巴拉斯阿爾雜拜延俱舊隸
伊蘭者由喀奔至堪達哈爾二十八日程由堪達
哈爾至默沙特二十日程其北境接布哈爾西有
默克孔志爾等數部落中隔沙漠過此為西海南有
思布部落過思布亦海也
(臣)等謹按漢書出西域分二道北道西踰葱嶺通
大宛南道西踰葱嶺入大月氐今愛烏罕部在葱
嶺西以方位考之應属漢大月氐地初方以霍集
占見殺之故欲問罪於巴達克山及聞
聖天子德威之盛遂乃翻然革面慕義輸誠不煩尺書
寸刃而
聲靈所及重譯駢來且其國西境逾一二小部落已
瀕西海更推論之北則俄羅斯瀕北海立界守約
所謂六合為家莫有盛於
今日者也
皇朝文獻通考卷二百九十九
