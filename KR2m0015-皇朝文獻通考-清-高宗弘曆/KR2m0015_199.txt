皇朝文獻通考卷一百九十九
刑考(五)
刑制
乾隆十一年定聽從毆死大功以下尊長例大學
士九卿議覆刑部奏請嗣後凡聽從下手毆本宗
小功大功兄姊及尊屬至死者除實係廹於尊長
威嚇勉從下手邂逅至死並非助毆傷多情重者
仍照律减等外其雖有尊長使令毆打情事而輙
行叠毆傷多情重者將本犯擬斬監候秋後處决
并載入例冊從之
申定掘驗尊長骸骨之例刑部議覆江西按察使
張師載奏言愚民惑於風水凡父母葬後一二年
輙將骸骨起出刮洗驗其紅黑色以定地之吉凶
名曰洗筋或曰檢筋紅則仍行掩埋黑則改葬别
地逾年仍行掘驗請嗣後如有將已葬祖父母父
母及五服内尊長骸骨發掘洗筋者均照服制以
毁棄坐罪幫同檢洗之人俱照為從論地保扶同
隐匿者杖一百如有故而依禮遷葬者仍照律不
坐應如所請從之(互見徒流門)
定旗人發掘墳墓之罪先是旗人犯案從未有發
掘墳墓之事至是有犯者部議擬絞監候
上命改為絞决並通行八旗及各省駐防旗人俾共知
儆戒
十二年定姦夫拒捕刃傷應捉姦之人例照竊盗
拒捕毆所捕人至折傷以上者擬絞監候
定追贓二限已滿分别侵貪未完分數之例奉
諭侵盗貪婪之犯因例内載有分年减等逾限不完仍
照原擬監追之語至秋審時概入緩决外而督撫内
而九卿法司習為固然初不計二限已滿既入秋審
自當處以本罪豈有虛擬罪名必應緩决之理即如
立限减等原屬法外之仁至限滿不完則是明知不
死更欲保其身家此等藐法無恥之徒即應照原擬
明正其罪嗣後凡二限已滿照原擬監追之犯九卿
於秋審時核其情罪應入情實者即入於情實案内
以彰國法朕於勾到日再為酌奪其如何分别酌核
之處着大學士九卿妥議速奏尋議凡侵貪案犯二
限已滿察其獲罪之由如係動用雜項及那移核
减一應著賠作為侵欺并收受借貸等欵問擬貪
婪迨監追後急圖完公者應量擬為緩决若以身
試法贓私累累至監追二限已滿侵蝕未完尚在
一千兩以上及貪婪未完尚在八十兩以上者秋
審時即列入情實請
旨勾到從之
十三年定獨子承祀不得濫請之例陜西廵撫陳
宏謀奏獨子承祀之例不宜濫請嗣後惟弟毆胞
兄至死夫毆妻致死並無争奪兇毆謀故别情者
父母已故家無次丁照例援請承祀毆死一應
有服尊長均不得援請承祀其中果係情有可原
者止應照例將情有可原之處聲明應否末减從
之
定聚衆抗官之罪奉
諭刁民聚衆抗官大干法紀雖有嚴禁重懲之諭並未
專設科條是以無所畏憚該部嚴切定例具奏尋議
直省刁民因事閧堂塞署逞兇毆官聚衆至四五
十人者為首依例斬决仍照強盗殺人例梟示其
同謀聚衆轉相紏約下手毆官者雖屬為從其同
惡相濟審與首犯無異亦照光棍例擬斬立决其
餘從犯照例擬絞監候被脅同行者照例各杖一
百如遇此等案件該督撫先將實在情形奏
聞嚴拿正犯速訊明確如實係首惡該督撫一面具題
一面將首犯於該地方即行梟斬并將犯事緣由
及正法人犯姓名刻示遍貼城鄉俾愚民咸知儆
惕如承審官不將正犯究出混指他人為首因而
坐罪及差役誣拿平人株連無干者嚴參治罪該
督撫交部嚴加議處從之
定僧尼毆弟子及毆受業師分别徒流之例(詳見徒流)
(門)
定親屬相盗援律减等例三法司議奏律載本宗
外烟尊長親屬相盗雖無服之親得减一等科罪
但三黨内無服尊屬數不勝紀若不明立界限任
意推廣於法未免寬縱嗣後親屬相盗除本宗五
服以外俱照無服之親定擬外其餘外姻尊長親
屬相盗惟律圖内載明者方准照律减等此外不
得一概援引并請載入例冊從之
定玩寇老師有心貽誤之律奉
諭軍旅乃國家第一重務軍法從事成例綦嚴今查律
内玩寇老師有心貽誤竟無正條非所以慎重軍務
儆戒失律也自應稽查舊案明著刑章著軍機大臣
會同該部詳酌定議尋議凡統兵將帥玩視軍務苟
圖安逸故意遷延不將實在情形具奏貽誤國事
者又凡將帥因私忿娟嫉推諉牽制以致縻餉老
師貽誤軍機者又身為主帥不能克敵轉布流言
煽惑衆心借以傾陷他人致誤軍機者均屬有心
貽誤應擬斬立决從之
十四年更定私鑄私銷律舊例私鑄罪犯擬絞監
候燬化制錢俱依私鑄例治罪嗣於雍正三年酌
定私鑄錢文例將為首者斬决為從者絞决至乾
隆六年刑部議覆御史楊朝鼎條奏因私鑄案内
有砂殼一種與成字大錢有間將應斬决者改為
斬候應絞决者改為發遣至是三法司核擬湖南
私鑄砂殼錢文之羅朝倫照例斬候得
旨依議又據福建廵撫潘思榘審擬私鑄銅錢之頼檜
斬决刑部等照例題覆奉
諭刑部議覆此案與昨所題湖南羅朝倫一案同係私
鑄而一擬斬决一擬斬候雖私鑄例内原有銅鉛砂
殼之分但條例既殊援引反難畫一議法者轉得高
下其手以出入人之生死若以為斬决之例過重因
增出砂殼一條則既同一私鑄何不歸併斬候以從輕比
朕意私銷之罪應重於私鑄嗣後私銷照私鑄之例
一體研鞫查禁其作何另行妥擬之處著九卿詳悉
定議尋議拿獲私鑄之犯不論砂殼銅鉛為首及匠
人俱擬斬候為從及知情員使者俱發遣為奴(互見)
(徒流門)私銷之犯為首者斬决家産入官為從者絞
决知情受賄代為隐匿者照為從律治罪此案賴
檜改為斬候從之
更定滿洲互相毆殺之例舊例滿洲互相殺傷俱
擬斬决至雍正年間乃按律以謀殺鬭殺分别斬
絞亦即行正法乾隆二年以旗民條例輕重懸殊
酌歸畫一俱擬監候至秋審時苟非謀故重情則
概入緩决至是以法輕易犯
特命概入情實俾旗人咸知儆惕
更定民人行竊蒙古牲畜照蒙古治罪律向例凡
在蒙古地方游牧居住仍屬内地管束之人行竊
蒙古牲畜俱照民人行竊常例枷責完結乾隆七
年定察哈爾旗分人等偷竊蒙古馬匹改照扎薩
克蒙古行竊依蒙古竊犯例為首絞候抄没為從
鞭一百罰三九牲畜治罪(蒙古竊馬賊犯本律至乾隆二十四年復經更)
(定詳後偷竊四項牲畜條)嗣乾隆十四年三月定呼倫貝爾
旗分巴爾虎人等偷竊厄魯特人牲畜五月定船
厰打生索倫人等劫竊壯丁牛馬罪俱改依蒙古
律定擬至是理藩院奏民人行竊蒙古牲畜亦請
照蒙古律治罪奉
諭蒙古偷竊民人牲畜治以重罪而民人偷竊蒙古牲
畜止從輕枷責殊未平允合將漢人之竊漢人仍照
漢人例漢人之竊蒙古照蒙古例著照理藩院所奏
將律文更定
改定繼母故殺前妻之子律奉
諭繼母如母名分甚尊其於前妻之子究無屬毛離裏
之愛果其視如己出則子自當事若所生然忿戾殘
刻非理凌虐者比比而是皆由法雖設而不行人心
無所儆畏故也律載故殺子孫者杖六十徒一年嫡
繼慈養母者加一等致令絶嗣者絞律文之以加等
治罪正以其與親生者有間當其戕害軀命則子母
之恩已絶况致令絶嗣則得罪於其夫得罪於其夫
之先代母子夫婦天倫盡癈執國法以繩之固殺人
之兇犯耳揆之天理人情毫無可恕朕意子果不孝
經官驗明有據則雖繼母不必治以加等及擬絞之
罪如其無罪致死則但當治以國法而不復追論其
名分其絶嗣擬絞亦但當論其現在之有無子息而
不必計其後此之續娶另生凡情罪可惡者以情實
定擬與謀故人犯一併正法則慘毒之行有所畏憚
庶足以正刑章而厚倫理著大學士九卿定議尋議
繼母故殺前妻之子審係撫如己出而其子不孝
經官訊驗有據即照父母故殺子孫律分别擬以
杖徒不必援照加等之律如伊子本無違犯教令
而繼母非理毆殺故殺者除其夫現有子嗣仍依
律加等定擬外若現在並無子嗣即照律擬絞監
候於秋審時將情罪可惡者入情實冊内請
旨定奪從之
定鬭殺案内死罪不准留養之例刑部奏定凡理直
傷輕及戲殺誤殺等案照定例遵行外如罪犯實
係理曲或金刃重傷及雖非金刃而連毆多傷致
死者此為情重之犯雖係親老丁单應於照例聲
請時以不准留養議罪
定強姦十二歲以下幼女未成審有確據者發遣
黑龍江(互見徒流門)
定姦夫拒捕殺死本夫姦婦仍擬絞監候例刑部
議准凡姦夫並無謀殺本夫之心其因本夫捉姦
姦夫情急拒捕姦婦已經逃避或本夫追逐姦夫
已離姦所拒捕殺死本夫姦婦並未在場及雖
在場而當時喊救與事後即行首告並因别事
起釁與姦無涉者姦婦仍止科姦罪外其姦夫臨
時拒捕姦婦在場并不喊阻救護而事後又不首
告者應照姦夫自殺其夫姦婦雖不知情律擬絞
監候
定代賠帑項限滿不完之罪奉
諭向來州縣虧空本犯無力完帑將徇隐之革職知府
勒限賠𥙷至限内不完例止革職别無治罪之條夫
已經革職復議革職不過照例註册虛文從事耳嗣
後應代賠之知府限滿不完作何分别治罪之處該
部另行定議具奏尋議知府失察屬員虧空及本犯
實係因公那移者仍照原例辦理外其知府通同
徇隐州縣侵欺倉庫錢糧著落代賠之項若三限
已滿未完按其已未完交分數治罪以十分為率
如未完之數在五分以内者杖一百至六分者杖
六十徒一年每一分加一等十分無完者杖一百
徒三年均不准納贖從之(互見徒流門)
增改殺一家非死罪三人律註刑部奏律内凡殺
一家非死罪條下查前明箋釋内有謀殺故殺放
火行盗而殺皆是之語是鬭毆殺原不在此限但
律内未經註明援引恐致錯誤應請於殺字下增
註謂謀殺故殺放火行盗而殺字樣又律例箋釋
一家謂同居雖奴婢雇工人皆是或不同居果係
五服至親亦是迨
本朝纂輯律文將五服至親四字改為父子兄弟至
親六字推原改纂之意或因五服恐為外姻牽混
故指明父子兄弟以切本宗也但恐拘牽字義謂
父子兄弟而外不得更加旁推則不同居之祖孫
伯叔其分誼服制轉不若同居之雇工得為一家
矣應請將父子兄弟字樣改為本宗五服至親六
字以便遵照引擬從之
十六年定尚未成婚聽從殺夫之罪先是刑部核
覆四川總督策楞等審擬卭州民婦趙氏孀貧無
子因忿夫弟陳琰不相顧恤復詈其絶嗣遂乘琰
夫婦遠出哄令琰養媳劉氏幫同殺死琰子元書
元格亦欲使絶嗣劉氏不允趙氏嚇逼點燈前行
手自持刀連砍元書𩕄門斃命又將砍死元格劉
氏熄燈扯止趙氏應絞監候援
赦劉氏應凌遲處死經御史范廷楷以趙氏起意謀殺
無辜劉氏雖同行殺夫尚未成婚且與手刃有間
奏駁至是刑部以劉氏知救夫弟而不救夫情難
曲宥趙氏謀殺無辜請照本律不准原减恭候
欽定覆奏
上以劉氏有未婚情節刑部當據此聲明夾簽併
諭此案劉氏童年愚稚尚未成婚遽受極刑情殊可憫
著改為立斬趙氏情實慘惡著依本律
十七年分别留養人犯是否在籍之例奉
諭嗣後凡例應留養之犯必察明現在本籍者方准援
請若在他省獲罪即屬忘親不孝之人雖與例相符
亦不准其留養
十八年定斬絞重犯在監行兇致斃人命例凡犯
死罪監候人犯在監復行兇致死人命者照前後
所犯斬絞罪名從重擬以立决
嚴毆差奪犯致斃人命之例時閩粤等省多有刁
悍之民遇官差捕犯則聚衆劫奪定例只坐首犯
其未傷人者即首犯亦罪不至死
上以法輕易犯
特諭嗣後各省有毆差奪犯致斃人命者俱著不分首
從即行正法其但經聚衆奪犯無論曾否毆傷差役
即照因而傷人律從重擬絞若數年後此等案漸少
再為酌量降旨仍復舊例
定鬭毆誤殺尊長不准聲請减等之例時安徽廵
撫張師載奏阜陽縣民袁大山因伊姊夫趙應恕
罵伊姊袁氏併牽及其父母袁大山聽而氣忿遂
與趙應恕鬭毆時適昏夜袁氏在趙應恕背後拉
勸袁大山暗中失顧用鎗誤扎伊姊身死伊母痛
女扎死又懼伊子問罪亦即投繯殞命袁大山應
擬斬立决刑部照例夾簽奉
諭袁大山著改為絞决此案袁大山因護姊誤扎雖並
無逞兇犯尊等事但致伊母張氏自戕殞命於理即
不得從寬正為好勇鬭狠以危父母者嚴示炯戒嗣
後命案中有似此者即情有可原俱不必聲請减等
定殺三人以上之案不得照限完結奉
諭命案内殺一家非死罪三人者律應凌遲處死即所
殺三人中有實犯死罪及三人而非一家者亦擬斬
决良以兇殘不法罪浮謀故當立置重典以示炯戒
乃按限審轉僅與尋常命案等閭閻日久漸忘安望
其動色相戒且使兇犯或瘐死囹圄竟逃顯戮亦無
以慰幽魂於地下嗣後凡殺死三命四命之案督撫
速審題達法司即時核覆不得以定限尚寬稽延時
日庶國憲重而人心知警不失辟以止辟之意
定
御駕廵幸地方民人具呈妄控者照衝突儀仗例杖戌
(互見徒流門)
定聚衆械鬭一命一抵之例凡聚衆械鬭互殺多
命審係各下手致死之人一命一抵俱列入秋審
情實冊内請
旨勾决
定禁卒賄縱監犯越獄例河南巡撫蔣炳奏密縣
禁卒陳得魁賄縱重犯申珍等越獄審擬絞監候
奉
諭禁卒典守監獄乃於斬絞重犯受財故縱此非尋常
因事受財可比自應按照本律與囚同罪但則例又
載有擬絞緩决候逃囚得獲審豁之條未免法輕易
犯嗣後監犯脱逃審出禁卒得賄情節即視所縱囚
罪全律科斷如本犯應入秋審情實者亦入情實應
絞决者亦擬絞决應斬决以上者亦即擬以斬决著
為例
定旗人跑迷之例向例旗人跑出失迷著該旗止
於年底彙奏無議罪定條至是大學士等議准年
未至十五者仍照舊辦理查拿外如十五歲以上
俱照逃人例跑迷幼孩内至十五歲不自行投回
逾十五歲外即自行投回亦照逃人例治罪
十九年定情罪重大案犯遇停勾另奏之例奉
諭停止勾决之年情實案内有紏衆聚匪劫犯辱官及
侵蝕虧空各犯與尋常謀故殺等不同若輩予以監
候已屬法外之仁使更久稽顯戮地方百姓日遠漸
忘非所以肅刑章而示炯戒嗣後停决年分著刑部
將情罪重大案犯開具事由另行奏聞請旨正法
更定僧道匠藝故殺弟子之例先是十三年刑部
議准僧尼故殺弟子者照故殺大功卑幼律擬絞
監候謀殺已行者依故殺罪减二等已傷者减一
等已殺者依故殺律定擬若止毆傷亦照毆傷卑
幼非折傷勿論律勿論折傷以上减凡人三等至
死者照毆殺堂姪律杖流至僧尼毆受業師至篤
疾者亦照毆大功尊長至篤疾律擬絞監候傷者
照毆傷大功尊長律杖徒折傷以上加凡鬭傷一
等至是大學士等奏定凡僧尼道士因姦盗别情
謀殺弟子者無論已傷未傷已殺未殺悉照凡人
分别定擬其有挾嫌逞兇故殺弟子及毆殺内執
持金刃兇器非理扎毆致死者亦同凡論匠藝人
等致死弟子亦如之
申定檢驗不實之例吏部刑部會議御史王應綵
奏稱檢驗不實之處分宜歸畫一查吏部則例内
官員驗屍有傷報稱無傷或打傷砍傷報稱跌傷
磕傷者降二級調用傷痕不全報者降一級調用
至致命傷痕報出不致命傷痕遺漏或拳傷報稱
踢傷之類罪無出入者罰俸一年刑律開載官吏
仵作因檢驗而罪有增减者以出入人罪論失出
减五等失入减三等罪俱至擬徒同一檢驗不實
罪有出入從處分則例則止於降調從律則至於
擬徒未免參差互異臣等酌議請嗣後審有受財
故檢情弊以致故出入人罪者仍依律問擬外其
止於失出失入並無别情仍送吏部照
欽定則例分别降調以歸畫一至刑部參奏審擬之案
或有案情重大降調不足以蔽辜者仍聽刑部臨
時酌量辦理從之
定旗人犯命案罪應軍流者不准概折鞭枷之例
(詳見徒流門)
二十年嚴派往拉林旗人逃回之例時以八旗生
計艱難
特命選派滿洲旗人令往拉林種地
諭派往人等如有不肖為匪之徒私逃回京者該將軍
拏獲奏明於彼處正法示衆
定僧道毆傷僱工以凡論之例刑部議浙江省僧
人顯剛毆傷工人俞章觀身死畏罪燒屍出錢賄
和查例載官民之家凡倩工作之人立有文劵議
有年限依僱工人論係明指官民之家僧道例無
家長僱工之文應同凡論顯剛除畏罪燒屍賄和
各輕罪不議外應依鬭毆殺人律擬絞監候從之
更定私盗墳塋木石例步軍統領衙門奏例載凡
子孫將祖父墳園樹木砍伐私賣者照違令律治
罪私買者同科奴僕盗賣者計贓加竊盗一等治
罪盗他人墳園樹木者准竊盗論其盗賣墳塋之
房屋碑石磚瓦木植等項均照此例治罪向來立
法太輕以致不肖之徒無所顧忌請嗣後墳園樹
木除實在乾枯者許具呈該管官查明准其砍伐
外如子孫將祖父墳園樹木砍伐私賣一株至十
株者杖一百枷號三個月如在十株以上即行充
發奴僕盗賣者罪同盗他人墳塋樹木者杖一百
枷號一個月其盗賣墳塋房屋碑石磚瓦木植者
亦照此例治罪(互見徒流門)私買者照現議盗他人墳
塋樹木例一體治罪所有私砍樹木等物分别入
官給主從之至二十八年又奏定凡看墳人等如
果受有房地居住代守墳塋歴有年所輙敢盗賣
墳主樹木者雖係民人均照奴僕盗賣例辦理
酌定外姻尊屬有犯科罪例刑部奏外祖父母與
本家期親尊長無異母舅兩姨新改小功服制其
中有名稱同而實不同者如繼母之父母兄弟姊
妹皆外祖父母舅姨也查新例繼母非理毆故殺
前妻之子若現無子嗣即照律擬絞於秋審時入
情實冊内請
旨定奪是繼母之不比於親母其義甚明今設有繼母
之父母毆故殺其婿前妻之子反得减等徒流則
於情法俱乖但律無明文將何適從竊按禮記云
親母死於室則為其黨服而不為繼母之黨服是
母死而父再娶其繼母之父母兄弟姊妹一切皆
以凡論據經可以定例也請嗣後凡於母黨有犯
除親母嫡母本生母黨屬仍照服制定擬外其餘
均同凡論著為例從之
二十一年定旗下家奴告主徒滿後仍賣為奴之
例向例旗下家奴告主徒罪限滿之後仍給還原
主管理至是大學士等奏准奴僕告主嫌釁既開
仍還原主恐挾嫌凌虐或該奴積怨愈深轉致釀
成事端若令回旗竟與開戶為民者無别亦非懲
治之道嗣後應交與各該旗照例官賣仍令為奴
價給原主(詳見徒流門)
二十二年申定金刃扎傷本官即行正法之例定
例金刃扎傷本管官者斬决仍定限保辜其限内
死者該犯妻子發遣傷痕平復者妻子免遣至是
大學士等議奏保辜之限專為該犯妻子發遣免遣之
分與該犯毫無干涉若俟保辜限滿始行題達轉
令兇犯得以苟延時日請嗣後遇有此等犯案刑
部即將本犯具題正法於本内聲明俟保辜限滿
再將該犯妻子照例分别辦理從之
定秋審官犯行刑之例奉
諭官犯審題結案在該省行刑之日以前者皆𥙷疏題
請或情實或緩决其情實予勾即行刑之日已過亦
著行刑其在行刑以後審結者乃入下年冊内
禁止隆冬停訟定例每年四月至七月農忙停訟
至隆冬原無不收呈詞之例而外省相沿亦行停
訟至是奉
諭嗣後除農忙停訟外不得再沿隆冬停訟之陋習應
准理者即行准理應完結者即行完結以免稽滯
二十三年更定審擬私鑄人犯例大學士等議覆
刑部奏請嗣後外省私鑄銅錢案犯亦照私鑄鉛
錢例核其錢數至十千以上並雖不及十千而私
鑄不止一次後經發覺者秋審時一併列入情實
請
旨勾决其偶然偷鑄錢文數不及十千並鑄造未成旋
即畏罪中止者情有可原列入緩决若但將伊等
照常監禁仍無以昭炯戒應如所請將私鑄案内
情輕緩决之犯照強盗免死减等例改發巴里坤
種地效力從之(互見徒流門)
定絞犯秋審三次緩决减等發遣之例刑部議定
嗣後朝審秋審案内搶竊滿貫及三犯竊贓數至
五十兩以上問擬絞候之犯查明緩决三次者均
照強盗免死减等發遣例改發雲貴兩廣極邊烟
瘴充軍其年老有疾者仍入秋審具題(互見徒流門)
停止侵虧官犯限内完贓之例定例侵貪官犯按
律問擬之後勒限追比若於限内完贓者分别减
免乾隆六年以侵貪之案漸多該犯於應完贓欵
之外仍得以未盡敗露之私贓飽其囊槖特將情
罪較重者陸續發往軍臺效力至是奉
諭限内完贓發往軍臺效力此雖向例但思完贓减等
之例實屬未協苟其因公那移尚可曲諒若監守自
盗肆行無忌豈可以贓完限内遂從未减耶且律令
之設原以防奸匪以計帑或謂不予减等則孰肯完
贓是視帑項為重而弼教為輕也使人果知犯法在
所不赦孰肯以身試法其所全當更多耳嗣後除因
公那移及倉榖霉浥情有可原等案仍照舊例外所
有實係侵虧入已者限内完贓之例著永行停止
嚴旗人結交為匪浙江廵撫楊廷璋奏民人陳老
元等商謀欲將曹大章等容隐逆黨等詞寫作匿
名揭帖而董老九即穆克德納即行書寫貼於各
衙門墻壁請將董老九解部發往黑龍江等處當
苦差奉
諭董老九即穆克德納係旗下世僕乃妄稱匪名又與
奸民交結傾䧟平人匪惡已極非尋常犯法者可比
著交該管大臣𫝊集該處旗人即行正法俾共知懲
創穆克德納之敢於肆行至此者皆因伊父不教訓
約束所至罪亦難遣所有穆克德納之父並伊妻子
俱發往黑龍江賞給披甲人為奴並𫝊諭八旗嗣後
敢似此肆意妄行者必照此辦理
申定命案獨子之例刑部議覆署福建廵撫楊應
琚奏郭端毆黃睿身死擬絞監候聲請留養奉
諭留養之例乃法外之仁必該犯實係理直或誤傷致
斃既有一線可原始得邀恩末减若尋常鬭毆曲為
開脱於定律之義何居此宜照例定罪秋審時自在
可矜之列是其監禁不過一二年之間而定案之初
犯者尚知情罪可凖俾好勇之風因而少戢則閭閻
寧而致斃者鮮所全實多又何必於理宜監禁一二
鬭狠之人曲為開脱若以該犯身係獨子不宜羈於
囹圄即出之囹圄此等敗類亦難責以盡心孝養也
且一年之後原屬矜免何必亟亟耶將此通行曉諭
俾司憲者知臨事檢核一歸平允副朕明刑弼教之
至意至二十七年六月大學士九卿遵
旨議准嗣後親老丁单及孀婦獨子留養之犯除實係
戲殺誤殺並無鬭毆情形該督撫仍照例於題本
内聲請留養法司隨案核覆外其鬭殺之案概令
督撫於定案時止將應侍緣由於題本内聲叙不
必分别應准不應准字樣統俟秋審時取結報部
刑部會同九卿核擬入於另冊進
呈恭候
欽定
更定部民軍士吏卒犯上之例刑部議覆湖北廵
撫莊有恭奏律載吏卒謀殺六品以下長官并佐
貳首領官各依凡論之條不得其平請照軍士謀
殺本管官律問擬查部民謀殺本屬長官軍士謀
殺本管官吏卒謀殺本部五品以上長官已行者
流二千里已傷者絞已殺者皆斬本註内吏卒謀
殺六品以下長官并佐貳首領官各依凡論又吏
卒毆六品以下長官各减毆五品以上三等此原
定之律文也例載因事聚衆將本管及監臨官毆
打綁縳者不分首從發極邊充軍此舊有之成例
也乾隆十二年定直省刁民因事閧堂塞署逞兇
毆官至四五十人者為首照強盗例斬决梟示同
惡相濟轉相紏約下手毆官者照光棍例斬决為
從者絞候又例載軍民人等毆死在京現任官員
照毆死本管官律斬候謀殺者斬决八旗兵丁不
服管教將本管官戳死者若閑散及護軍披甲人
記讐將該管官動兵刃致傷者本犯即行正法此
現行之則例也現在辦理毆傷本官之案俱照現
行則例擬罪特未明著科條應請嗣後直省部民
軍士吏卒有犯罪在官不服據拿審斷或挾讐逞
兇殺害本官者拿獲之日無論本官品級及有無
謀故等情審明已殺者不分首從皆斬立决已傷
者為首照光棍例斬决為從下手者絞候其聚衆
逞兇者仍照定例分别首從科罪餘非本屬本管
本部各官有犯並該管官恃有嚴例任意凌虐及
不守官箴自取侮辱者各案其情罪輕重臨時酌
量分别比引辦理從之
定嘓匪結黨輪姦及白晝搶奪例刑部議覆四川
按察使吳士端奏言四川省嘓匪結黨成羣輪姦
行路婦女白晝搶奪場市貨物較他省為甚應如
所請嗣後遇有輪姦之案審實俱照強盗律不分
首從皆斬但經同行尚未同姦者仍依本律絞候
因而殺死人命者無論成姦與否俱照強盗殺人
例奏請斬决梟示至嘓匪搶奪窮兇極惡僅照尋
常律例辦理無以示儆請嗣後嘓匪止一二人在曠
野攔搶者分别首從該犯徒罪以上者俱發巴里
坤等處種地其有川省嘓匪潛逃近省仍行結黨
犯法即照新例嚴行懲治從之(互見徒流門)
二十四年申定罪人拒捕刃傷條例凡罪人拒捕
刃傷捕捉之人除姦盗罪犯依例照折傷以上擬
絞立决外其餘罪人拒捕如毆所捕人至折傷及
殘廢篤疾在折傷以上均依律絞候其但係刃傷
仍照律加本罪二等問擬
申明詐假官假與人官律浙江省秋審招冊内將
偽造憑照誘買假官之王星瞻按律擬斬而受買
頂冒之童汝德照例擬軍
上以情罪未協
特覽本律原文
諭曰律載凡詐假官假與人官者斬可謂櫽括明切乃
自律註日增而律意轉晦司讞者因註語而誤會本
律又輾轉引用他例遂至強生支節輕重懸殊即如
詐假官者即童汝德也假與人官者即王星瞻也今
一事兩岐皆因例註滋繁轉易啟高下其手之弊其
所關於王章民命者甚鉅然同一假官其中情狀亦
自不同有假充冒頂止圖為鄉里光榮者有冒稱職
官而意在圖騙一人行一事者并有冒名赴任欲臨
民用事如童汝德之藐視憲典者若非分别等差精
研釐正則當輕而重如民命何當重而輕如王章何
其非弼教之意均也所有本條應酌議畫一之處刑
部分别定議尋議一偽造憑劄自為假官者偽造憑
劄并將有故官員憑劄賣與他人者及買受憑劄
冒名赴任者俱擬斬監候知情說合者杖一百流
三千里一凡無官而詐稱有官并冒稱現任官員
姓名并未造有憑劄止於圖騙一人行一事犯在
徒罪以下者發邊衛充軍軍流罪者擬絞監候一
假冒頂𢃄自稱職官止圖鄉里光榮無所求為亦
無憑劄者杖六十徒一年假冒生監頂𢃄者杖一
百從之(互見徒流門)
申定為人後者於本生期功親屬有犯之例江西
按察使亢保奏律載為人後者為本生親屬服皆
降等服降則罪亦宜降應否與本身親屬有犯照
所後服制律分别定擬又查毆期親尊長律注云
兄弟雖為人後姊妹雖出嫁降服其罪亦同若出
繼之兄毆弟者依現服制科斷又毆大功以下尊
長律注云族兄出繼族姊出嫁不作無服是否卑
幼犯尊長俱按本服尊長於卑幼悉依現服
敇下部議尋議律載為人後者為本生親屬降服而不
復立有犯科條蓋服定則罪定無庸複贅也自律
註措詞既不賅備引用遂多疑義應請嗣後為人
後者如於本生祖父母父母有犯仍照所後服制
定擬外其伯叔兄弟以下均依律圖降一等科罪
尊長之於卑幼亦如之律註二則均請刪除從之
更定偷竊四項牲畜條例定例凡蒙古搶奪駝
馬牛羊因而殺人者擬斬立决傷而未死者擬斬
監候所竊牲畜數少情無可惡者首犯擬絞監候
秋審時减等併妻子賞給效力之台吉為奴從犯
鞭一百罰三九牲畜
上以此等慣行偷竊之徒减等放出勢必仍行偷盗
特諭刑部會同理藩院詳議尋議嗣後蒙古人等除搶
奪四項牲畜殺人及傷人者仍照舊例辦理外如
偷盗四項牲畜滿十匹以上者首犯擬絞監候秋
審時入於情實其偷盗九匹以下者並計匹數多
寡分别烟瘴邊遠附近等處發交驛地當苦差其
民人在蒙古地方偷竊九匹以下者俱照此例一
體分别充軍為從人犯照定例行并奏請
行圍廵幸地方如有偷竊馬匹者不分蒙古民人五匹
以上擬絞立决四匹以下分别發往烟瘴邊遠等
處地方充軍俱交驛地當苦差為從及知情故買
者係民人减本犯一等係蒙古仍照蒙古辦理從
之(互見徒流門)
申定白契奴婢及年限僱工有犯之條凡白契所
買奴婢如有殺傷家長及家長緦麻以上親者均
照紅契奴婢一體治罪家長殺奴婢仍分紅白契
辦理凡僱倩工作之人除典當家人及隸身長隨
有犯俱照定例治罪外其立有文契年限及雖無
文契而議有年限或計工受值已閱五年以上者
於家長有犯均依僱工人定擬若隨時短僱受值
無多者仍同凡論
二十五年定獄囚衣制刑部議覆山東按察使沈
廷芳條奏嗣後斬絞軍流重犯羈禁在監以及解
審發遣俱給衣赭色布服與鎻杻互為標示易為
識認弗致有疎脱漏網之虞應如所請通行從之
申定隣佑毆斃賊人之例河南按察使蔣嘉年奏
隣佑因聞事主聲喊失竊前往協捕將賊人毆打
至死者例内未設專條向例多比照罪人不拒捕
而擅殺以鬭殺論擬絞監候似覺情輕法重請照
减鬭殺二等例定擬刑部遵
旨議覆嗣後除賊犯持杖拒捕捕者格殺之不問事主
隣佑俱照律勿論外如有携贓逃遁隣佑人等直
前追捕倉猝毆斃或賊勢強横不能力擒送官以
致毆打戕命者照事主毆打至死减鬭殺罪二等
例杖一百徒三年(互見徒流門)若業已拿獲輙復叠毆
或捕人多於賊犯倚衆共毆及恃強逞兇致斃者
仍照罪人不拒捕而擅殺律定擬共毆之餘人仍
照律杖一百從之
定代刻假印審明是否同謀分贓之例凡起意偽
造印信除自行雕刻照律擬斬監候外其他人代
為雕刻審係同謀分贓者將起意與雕刻之人並
擬斬監候為從减等擬流若僅受些微價值代為
私雕並無同謀分贓者以為從論(互見徒流門)其誆騙
財物銀不及十兩錢不及十千罪應擬流者亦將
雕刻之人審明是否同謀分贓分别首從辦理
定解役開放鎻杻致重犯脱逃例凡押解斬絞重
囚在途開放鎻杻致本犯脱逃未獲者即將解役
究審定擬嚴行監禁俟拿獲逃犯之日究明賄縱
情節即照本犯罪名一律全科如果僅係疏脱並
無别故仍照例發落
申定罪人拒捕條例先是二十四年刑部奏定凡
官司差人捕獲罪人有聚衆中途打奪毆差致死
者為首斬决為從下手致命者絞决其傷差未致
死者首犯照例絞候但經聚衆奪犯雖未傷人亦
照因而傷人例從重擬絞餘仍照律分别坐罪若
數年後此風稍息請
旨仍照舊例遵行其非聚衆及不於中途打奪者各按
本律註分别辦理至是廣東按察使來朝奏罪人
在家毆差奪犯傷人至死僅擬絞候未足蔽辜請
酌更條例事下兩廣總督李侍堯詳議尋議凡罪
人在家拒捕如造意糾集兇黨至三人以上均係
持械下手共毆者不論殺人傷人俱照中途打奪
現行定例分别首從治罪其並未糾酌聚衆僅因
一時争鬭拒毆致弊人命者俱照本律分别擬議
設係有心欲殺究明謀故確情除有罪本犯自行
殺傷仍坐以罪人拒捕律外若本犯無罪及非所
勾攝人係謀殺按照本律分别首從擬議係故殺
為首應斬監候為從下手者發邊衛充軍部議應
如所請從之
定停止彙奏枷號人犯分别能否改悔之例舊例
永遠枷號人犯大理寺於歲底分别能否改悔彙
奏一次
上以既經枷號拘管即欲復蹈前轍亦所不能又何從
知其改悔與不改悔不過該管各官奉行故事無禆
實政
特諭嗣後彙奏時止將各犯原案罪由摘叙摺内其分
别改悔之例着停止
更定解役疎脱重囚例刑部議奏疎脱重囚與故
縱有别律例所載各按所犯輕重有减囚罪二
等者亦有罪止滿杖者勒限緝拿限内能自捕得
及他人捕得俱准免罪未免法輕易犯請嗣後押
解斬絞重犯除受賄徇情故縱依新例照禁卒賄
縱罪囚辦理外其違例雇替托故潛回無故先後
散行止留一人押解者改照故縱律與囚同罪不
准照舊减罪囚二等問擬果係依法管解偶致疏
脱審有確據者除依律治罪外仍勒限緝拿他人
捕得亦不准寬免從之
增定徇隐私鑄鉛錢之例刑部議覆廣東按察使
來朝條奏查私鑄銅錢房主隣佑甲長俱有分别
治罪專條而私鑄鉛錢定例惟有里長知而不首
者杖一百不知者不坐之文其房主隣佑未經詳
及應如所請嗣後私鑄鉛錢之案如有夥衆開爐
鑄至十千以上者房主隣佑十家長知而不首俱
杖八十徒二年(互見徒流門)失於查察者杖八十其實
係窮鄉僻壤隣里較遠或空房别舍誤借匪人不
及查察者方准依例以不知科斷從之
定犯人假冒土苖例凡苗民錯處之地該犯有供
認土苗者於定案時飭取地保各結如流徒軍遣
等犯捏稱土苗者各依本律發配外先於本犯地
方枷號一月其捏結之隣保照例分别治罪至二
十八年刑部覆准廣西按察使伯琨條奏土苗斬
絞重犯亦令承審官取具地保里隣切實甘結以
杜假冒土苗之弊
申定賭博&KR0810;娼及僧道犯姦條例山東按察使沈
廷芳條奏三事一壓寳誘賭者將掌盆及同賭之
人悉照開場賭博例一體治罪一生監兵役人等
如有窩頓土娼誑誘平人出身架護者悉照窩賭
治罪如係偶然存留為日無幾枷號三月杖一百
若日月經久者杖徒再犯者杖流其有得受娼家
財物者仍准枉法計贓從重論一僧道尼僧女冠
犯姦係和姦者照軍民相姦律加一等於本寺觀
菴院門首枷號兩月杖一百其犯有夫之婦及刁
姦者分别杖徒仍於本寺觀菴院門首枷號兩月
部議應如所請從之(互見徒流門)
皇朝文獻通考卷一百九十九
