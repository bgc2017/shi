敬鄉錄卷七
元吳師道輯
蘇簡字伯業遲之子遲則黃門公長子也遲字伯充
建炎二年以右朝請大夫直秘閣知婺州奏减買羅
額按揮麈錄三年葉夢得為左丞十四日罷其自記
奏對語云知婺州蘇遲奏本州上供羅皇祐勅額一
萬疋今增至五萬八千九百九十七疋乞减一半上
惻然令依皇祐云法羅得奏今用度不同恐减太多
乞减二萬并八千有零從之父老為立生祠因家焉
卒葬蘭溪靈洞今棲真院側後贈少傅婺之蘇氏始
此公以祖恩補假承務郎宣和初調鄭州司刑曹滿
遷華州錢監改京兆府曹建炎充江浙制置書
宜文字通判宜州未上改饒州紹興初監都進奏院
江淮開都督府選入幕府守嚴州使者列薦請便養
守建州嚴人思其遺愛再除守嚴知處州直秘閣帥
廣東轉諫議大夫眉山縣男措置海盗有方除直徽
猷閣尋除直龍圖閣帥洪踰月罷次年辭召丐祠轉
中散大夫復龍圖閣致仕乾道初封中大夫二年卒
後贈少保有山堂文集二十卷
蘇策字伯行簡之弟以外祖梁子美恩授將仕郎主
新鄭簿辟江西帥屬改秩知錢塘縣諸軍審計司軍
器監丞兼權吏部郎出為閩曹守台州丁父憂終喪
奉祠十年而卒祔葬蘭溪紫巖鄊少傅墓傍累贈朝
請大夫為人明敏遇事嚴辨在錢塘减税課之無藝
者在閩罷運鹽押綱以請求得之者在台禁私鹺而
課自入倍在吏部主右選號為精詳平允事見簡所
撰墓誌
蘇諤字伯昌簡之子以祖恩初任浙東帥屬知台州
仙居縣江西運司幹官主管文字知柳州又除卲州
韶州繼遭父母喪服除入對除寧國司馬直秘閣明
州司馬召除工部郎中改兵部尚書郎補外直顯謨
閣湖南運副明州長史召除大理少卿大府卿秘閣
修撰知鎮江未上以弟誦卒丐便郡經理其喪得江
東運副改提刑未上遷江西後奉祠卒官朝議大夫
贈至正奉有拙齋集
蘇誦字伯言諤之弟以父恩補將仕郎終知濠州
蘇林字伯茂諤之子以祖恩初任紹興嵊縣主簿再
中漕舉知嚴州建德縣監都進奏院丁父憂免喪添
差通判秀州幹辦諸軍糧科院司農寺主簿將監丞
補外知衢州福建提舉就除通判轉朝散大夫
次韵張正民遊智者寺
養拙何所詣白晝門常關剥啄有好懷遶郭橫秋山佛
廬占山麓清净非人間曳杖得晤語幽尋為怡顔三峯
聳而秀羣巘抱以環寺同喬木古僧與白雲閒一鳥不
復鳴流泉自潺湲山林足勝踐世路羊腸艱
至後書事
歲盡意不盡日長愁更長將士介生蟣黔黎疻復瘡拊
膺念江夏掩面向山陽大隠未高枕巨鼇仍望洋舊聞
死可禱或以酒自戕廢卷三太息撫時徒感傷
賦雪梨寄二孫
梨乃北方果東陽有遺種開花如雪潔結實論斤重似
聞風霜來採摘不旋踵膚瑩玉在手剖之醴泉湧甘涼
宜觧酲席上賈餘勇甚美非耐久糜潰失前寵長安疑
父祖壓沙豈伯仲時方禁苞苴林下喜得共老人齒頰
寒食指難為動鄰墻有酒仙雙苞可持送
同諸孫賦冰筯
雪堆屋背已崔巍溝瓦垂冰凍不摧乳石駢羅疑在谷
遺簮璀璨儼成堆沍寒侵被憐衰老咀嚼鳴牙憶尚孩
自是中原驗時令江南春候亦難裁
次韻徐惇濟久不食肉
舉家食肉迹雖陳端有寒儒繼後塵杜老長鑱聊卒歲
顔生陋巷不逢辰啖氊竊喜全高節食肉從来鄙要津
捫腹祗應多愧負天教吾黨合清貧
詠金橘
小小根栽出近(闕)繁實傲秋天恍如列宿掛庭樹
幾誤饑兒逐弹圓荔子甘香欲争席赤心粗俗敢差肩
飲仙嚼闕賞賦客寡聞猶未編
重脩板橋記
蘭谿縣陸走郡再舍而近来者捐舟去者問津車音足
音憧憧逹旦板橋届其中途紫巖山谷緜䆳春水時至
秋淋積潦衆壑悍激滙於橋下入於大溪橋壊弗治行
旅病涉廣智寺僧可威獨任其事因舊增新靡金錢二
百萬募緣僅二十萬傾竭衣鉢以足其費營於紹興辛
巳之冬成於隆興甲申之春礱石請書夫開道途謹關
梁吏事也子産以乘輿濟人於溱洧惠則惠矣而孟子
議之曰歲十一月徒杠成十二月輿梁成古之君子於
是乎觀政郡縣多事力不暇給而重於勞民政廢不舉
斯盖一端林下之人非有吏責而視朝涉者若已褰裳
惕然有不安乎其躬者誠可書也初威告鳩工嘗語之
曰昔者橋高於路累尺謂水不能冒曾不知增高易攲
客土難持水甚至泛濫於道固自若也盖當損高益平
以便馳驅原其址多為鋸牙以殺水勢益其廣疏為三
硔以分湍流迄用此說工不加倍而橋遂堅壮威俗姓
(闕)屋甚潤常有以資衣裓者既買田一頃山七十畝以
歸廣智又雅飾佛殿創藏經鐘樓斯橋特其餘力云下
元日右中散大夫直龍圖閣致仕蘇簡
淨土禪寺新塑羅漢記
乾道庚寅婺州城西净土禪寺新塑十八大阿羅漢像
偉岸奇古神彩瞭然士女大會香雲蟠結擎跪贊歎謂
殊勝事獨未曾有贊歎既巳有問於衆是諸尊者或在
中土或在異域山椒水巖窮絶之境辛苦學道成此果
位天人恭敬龍鬼贊慕鳥獸降伏奉寳布金摘花獻果
皆得証發無上善心今我所覩諸(闕)偶斵木為體
水土成塗體具膚全加被五采或現禪定(闕)坐或
現炷香支頥默然或擎盂水與大龍王同清涼趣或伏
猛虎使自消滅狠戾怖畏工以巧心幻出諸相而我何
為一瞻敬禮便當獲福無量無數况復瓣香能謂感通
數千萬里于刹那頃煮茗浮花神燈飛空如此顛倒無
有是處有答於衆是善男子心目内外妄外分别今我
與汝心從何来姓字乙甲更相稱謂自從無始逮於今
生不知幾身復幾姓字建立宫宇撞鐘布座妓樂歌舞
作大快樂如彼昆蟲螻蟻子等見如是事眩惑狂走謂
大竒異謂大神怪今汝所說亦復如是耳目可接汝信
不疑所不可接便謂顛倒瀕海有山其名曰天台石橋
梯空方丈在焉下臨無地仰觀古木彼所見相種種竒
特不可名狀于信向人不作斯事于闡提惑偏示顯海
是諸尊者有大願力堅固如金剛應化如鍾律法身圓
對規矩直立彼空中燈是你心燈彼甌中花是汝心花
心無有二法亦復如是以心感心心本来一故云何區
别肉身土偶惟心惟法徧滿虚空牆壁瓦礫皆具佛道
聞者再拜慙愧失辭答者一笑退入於衆長老真惠大
師請記歲月眉山蘇諤以所聞者識之於石眉山蘇諤
午日書
蘇籕字仲兹遲長子為适後以祖蔭補官陕州儀曹
掾任子諒薦入漕幕登朝為太府監丞將作監丞補
外參議䕫府遠不能赴改會稽請祠歸卒累官朝請
大夫贈大中大夫少侍文定公講學以文學見知晁
以道張加父洪玉父諸公然自處方嚴不苟合故仕
止於此喜論事多著述今存雙溪集十五卷潁濱遺
言一卷
大父令賦舊扇
裁紈作團扇當暑不離手炎凉一推遷委擲昏塵垢蒙
蒙蛛絲網闇闇迷遠岫人情逐時移浪自分好醜一朝
被收錄巳廹朱明候開篋振浮埃清風亦生袖有愛必
有憎無新故無舊可憐漢婕妤涕泣將誰咎賢哉楚令
尹無欣亦無詬
大父令賦捕魚
寒魚不樂水遇汕輒来依溪邊蓑笠翁智深魚莫知網
罟既不設釣竿亦罷攜蕭蕭徒手來一一取無遺幽人
買魚食心亦憐魚癡蚤知烹割苦寧如在流澌世人亦
異此外物常見羈好鑒李斯犬當觀莊子犧
去年
去年敵窺清水巖黃河狹隘東陵頑戾如飄風速如鬼
疆宇蹂躪恣凶殘馬星奔汗(闕)地猛士眥裂髮指冠
潼雍見兵不及萬半闕甲冑屯河邊隆寒身體裂皸瘃
亦復勉強橫戈鋋它司金繒封雍府犒軍紙襖如泥錢
敵人隔水相笑侮殺身於爾何眞焉同州告急唇齒喻
無兵赴救誠難旃元戎鈴下兵八百蒼頭厮養争後先
鄜延詔發五千騎此日收兵姑自全平時保甲例烏合
縣符廹促揮空拳甚哉田夫無鬭志一夕驚走如窮烟
漢將蒼黃結旌遁邊騎勢合彌山川關中控弦誠萬騎
忠臣義士力何宣書生命運亦蹇劣我師疲少隣敵堅
却憶長安無事日談及禍亂為尤愆飯嚢酒甕誇厚福
捧土揭木皆才賢生靈未悉坐得罪髓腦塗地尤蒼天
天公誠能祐外敵豈復不觧興中原案圖戎索八百郡
我邦日蹙知誰憐吳中據江恃舟楫惴惴慄慄聊偷安
旅人流徙隘城郭歲事塞薄理勢然去年往矣不須問
安枕而卧祈来年
臘雪
吞屋糁空嘷越犬如椽懸乳戰吳僧晶然一色紛無際
飄瞥羣花散却凝人迹禽飛遭屏絶竹端松頂重何勝
將軍逐北弓刀濕坐屋書生能不能
秋辭三首
澹天高兮影徹警鶴鳴兮霜曉何旻天之疾威絶千里
之寸草蛩鳴聚而哽咽鳥投葉而驚噪息人心之浮競
韜狂志而縮瓜聳南阜之高枝睨快鶻之騫矯予不去
兮楸上思胡為乎天杪惟古人之竒懷超獨覺而遠到
乘千里之遺風獲萬仞之藏寳吞日珠兮月露瑩心精
之雪藻
其二
息恢台之燠燠兮金俯凝而火流天風凄以遒緊兮悲
五勝之王囚下何草之不黃兮上何葉之或留維九華
之采采慰吾人之好脩操榖螺之豆漆幸汙邪之滿篝
居老氏之藏室揖丘明之素侯鞭叱羊而視後神為馬
而天游恍鈞天兮帝所俯崑閬如浮漚畸於人而自然
捨吾道兮焉求
其三
始吾登兮終南既而陟兮崧丘縦風行而雲卧凛石瘦
而潦收日昇上兮跳丸山滌靄兮脱裘豁二儀兮大全
得三秀兮巖陬獨策馬而歸来芘茒葦兮三秋情廓落
其何慕求骯髒而與謀心八極而氣完得逍遥之至游
二松賦
商邑巖巖羣山環中膏液夜□英靈内鍾其人黃綺其
植曰松翹翹我室契闊朋從二友㤀言冉冉秋冬古之
遺直夲(闕)尺寸非可較量繩墨非可究窮凜凜乎
其可嚴憚也如見大賓如承大祭形魄竦動圭璋卬顒
矯矯乎其能勵操也如首陽之二賢如齊魯之兩翁石
㤀其堅山失其穹確乎其不可拔也如辭位之太伯邈
乎其不可扳也如憂世之元龍炎羲鬱攸金石銷鎔冰
合九河雲屯萬峯毛髮磔磔不改聲容如藺子之完璧
怒髮衝冠睢陽蔽江張髯乘墉天籟嘷鳴非鼓非鐘生
三秋之栗冽時一警於昏聾若洞庭之樂鈞天之奏(闕)
跌宕它樂莫同斵而支大室之壞輯而營靈闕之宫
如良弼之用舍係此邦之替隆雖然待雨露而茂遂積
歲月而強雄世俗莫得而企仰蛇鼠謬託於蔽蒙孰知
其筋幹鱗甲非時據地而摩空猶龍變化乘雲高蹤排
隂助陽追日廻風超乎六合之表出乎造化之工遺琥
珀與茯苓貽俞跗與倉公嗟夫世人欲速種柳與楓菌
生朽壤蔓延楚叢惟二友之不凡受正命於厥躬相與
唫嘯而作殆其莫逆於胸
東萊先生吕祖謙字伯恭
著述書目
許由夏夜春日西興道中白鹿洞書院記
重修釣臺記清曉出郊城樓竹窗八詠樓
有感秀州陸宣公祠堂記漢弩機歌野步
晚春綠映亭薛常州墓誌銘
吕祖儉字子約成公之弟
著述書目
霜月有感和德鄜潘公新居紹興三年封事
遊赤松記癸丑封事和晦翁燕歌癸丑輪對
乙夘封事寄黃侍丞左藏文
吕喬年為成公後
著述書目
金貂亭記明招寺二先生祠記吕忠公贈汪時
法詩
韶陽之遷道中呈汪時法(乙夘夏)
南江一道水分明寂寂扁舟不記程回望家山在雲際
夢魂猶對短書檠
汪氏諸郎子獨賢相從過嶺過韶川九齡風味猶存否
莫向南華却問禪
一川風月下扁舟蕩漾金波泛白鷗此去韶江知幾里
九成縹緲在雲頭
道上有感
羣書亂插架荏苒忽忘年歸来誰會心拂拭復茫然聖
遠道難繼事變如山連寒夜煨芋栗炎天浮藕蓮時與
舊朋儔曳杖訪林泉忽來朝市中歲月復推遷一朝落
南去道里有餘艱韶陽號善地九齡亦稱賢杜門省愆
咎夙夜相周旋異時歸故里拜掃明招阡目力儻未衰
庶幾守遺編
送汪時法歸金華
扁舟南去意茫然襆被追隨便欲前親故道途相與語
但言高義薄雲天
梅潦因仍不計旬舟車屢易敢因循昭真觀裏泠泠水
豈觧遊人有怒瞋
霽虹觧䌫動江聲風不随人舟易橫咫尺青泥含淡月
何時相對話平生
問途快閣得寬恩舟轉風移日未昏山月相㤀期度歲
别懷祗覺暗銷魂
人言追送不嫌遠我獨衰殘懶出門重數來時路傍候
猶留風雨伴黃昏
歸去兒曹欲與言相思切處莫窺園吾宗事業無多子
守得簞瓢始見根
攜手山橋第一軒誰能結我夢中緣他年有意重過我
細細爐熏理舊編
送時法登舟
四山寒雨送行舟獨掩柴扉(闕)未收歸見故人應問我
為言卒歲敢優游
朱子與汪時法
七月十六日熹頓首啟去冬遠承訪及得以少欵為慰
為感别後不能一奉問但聞裂裳裹足遠送遷客為數
千里之行意氣偉然不勝嘆服未及致意忽辱手示獲
聞比日動履殊勝尤以為喜子約此行無愧人臣之義
而學(闕)粗知廉恥如熹等輩有愧於彼多矣聞廬陵
寓舍有園亭江山之勝又得賢者俱行相與講貫亦足
以忘其遷謫之懷也使中寓此病倦草略餘惟自愛不
宣
汪約叟哭大愚吕公詩
一封朝奏夕南遷抖擻精神笑出關只有詩書來眼底
更無儕輩敢通銜聖恩寬大時時降天意難明特地慳
鬻藥買田非立異甘心只作林泉計所求於世如斯爾
造物云何降毒厲嗟哉我公雖下世萬古千秋未嘗逝
家庭學問誠難繼我公超道獨能詣日月有光還有翳
行人澘然咸出涕嗟哉我公雖下世萬古千秋未嘗逝
往年蒼天夭伯氏歸咎云發千聖秘遷客蕭寺猶羇竒
未知曷犯蒼天意嗟哉我公雖下世萬古千秋未嘗逝
汪大度字時法自號獨善弟大章字約叟俱成公門
人公銘汪公將仕墓名灌者其父也慶元初忠公以
言事忤權奸貶韶州改徙廬陵獨善往送之伴送者
順風旨相凌辱獨善以義折之直欲與之坐獄朱子
與之書深所敬嘆忠公道中示時法及送歸詩並見
集中後忠公量移筠之高安寓居大愚寺以卒約叟
距秋試纔四日舍之就道護喪以歸有高安紀行載
其哭忠公詩獨善之孫開之字元思寳藏朱帖及忠
公手書七絶句嘗以刻之石後魯齋王先生舁二石
刻置麗澤書院約叟之子時中記其父故人知監路
公卒於蘄妻弱子幼喪不能歸約叟走蘄載其柩歸
割地殯之孫某者客(闕)鄉朋滿前獨謀於忠簡
王公時為都司籍以主其(闕)而畢亦義士也元思
力貧好學其友胡讚為固窮集類聚聖賢言行貽之
元思自著貧約有不衣絹帛不食夜飯不顧僕從不
妄收買不趁人情不作雜書不轉假借不轉懇事不
為妄費不借人物凡十條魯齋少與元思共學深究
四書之旨元思死率朋友歛之欲遂葬焉其父不從
越十餘年父死遂得同窆且述其志行請銘於北山
何先生二公之所與可知其人矣今具載忠公詩朱
子帖及約叟哀詩於上以著其節云
張垓字伯廣成公門人以恩入仕好義有氣節忠公
貶時在建康帥幕聞之即觧装貿輕貨間行追及之
於信安盡以贐之龍川陳公以事係大理獄鄉人畏
禍莫敢問伯廣奔走經營卒脱其難葉正則戴少望
少時甚貧未為人所知伯廣館之於家葉公帥建康
實始辟之再為湖廣總領淮東轉運司幹辦公事皆
有聲績以老奉祠而終成公教授嚴陵時伯廣從行
張宣公為守與吕公講切得在其間讀論語至君子
喻於義小人喻於利宣公顧問伯廣起對曰此精神
之所偏至也人為萬物之靈雖賢不肖異習顧其用
之不同用之所在精神集焉(闕)而(闕)之謂喻
宣公欣然是之
敬鄉錄卷七
