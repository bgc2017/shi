敬鄉錄卷十
元吳師道撰
何恪字茂恭義烏人紹興庚辰進士調官主吉之永
新簿遷徽州錄事參軍未赴纂恢復二十策欲以進
於朝與諸公議不合而歸未幾卒龍川陳先生謂邑
士之稱雄者四人喻叔竒何茂恭陳德先喻季直是
也龍川未顯時茂恭竒其才以其兄恢茂宏之女妻
之故其集中屢致此意嘗評其人山峙玉立地負海
涵目空四海獨能舉意一世豪傑其文竒壯精緻反
覆開闔而卒能自闡其意云
孝子顔氏墓碑
永嘉林侯元仲宰義烏下車未遑他事訪顔孝子之墓
曰邑由孝子名長吏宜致敬焉即束帶趨駕出邑之東
四里展拜墓下禮容甚肅見二塜纍然蔽叢棘中狐兔
交跡樵蘇不禁侯愀然易色曰何以底民孝哉越明年
政成將去又部刺史列其治狀上於朝侯於是證圖牒
盡反民所侵塋地繚以崇墉石壯其趾甓覆其上嚴扄
鑰以限薪樵畜蹂蒔松檟數十百株表顔孝子墓四大
字於道周過者必式之庀工於乾道丙戌秋七月旦閱
月而就廼二千里走書禾川諗予曰子枌榆也為我碑
其上庶俾後人明吾心無替封植則顔氏墟墓永有託
且以善百里俗予觀漢承秦風俗大壊之後未易遽還
於古自嬴政狃祖昭以子遷廢其母家習於見聞不為
異卒身受其報死廵幸胡亥兄弟起相屠至於鮑魚雜
腐胔載輼輬遺臭億齡劉季固英主忍分羹語后失母
道不哀其子逮太宗時號為黎民醇厚訊賈生言則德
色借鉏誶語取帚其遺風故在也孝子以匹夫有至性
獨不移於習俗親葬自負其土感烏銜泥來助咮吻為
之傷因名縣曰烏傷其後或曰烏孝或曰義烏皆必本
於孝子故邑眎他縣曾無一姦民謼亂萑蒲繄孝子立
其閑也且自古至富貴人丘隴雖錮南山徹九原亡不
破者而孝子阡由漢迄今數千百年巍然獨存佳令君
又從而旌護之則聞其風者孰不知勸哉侯忠孝人也
御太夫人官吾邑其政嚴而不殘者時出於喜平反之
一笑也既帥之以身又屬之以孝子類非俗吏之所能
為也予既為記其實且係之辭曰
由漢迄今千餘春錮銅斮漆知幾墳陵谷變遷不可尋
顔氏有所巋然存孝肉順骨世所尊馬鬛蓬顆幾何分
烏兮無知猶能馴肯有襟裾忘其親因以名縣淑吾民
為之長者(闕)益敦一木抔土或見侵曾禽不如何足云
䟦黃槐卿題太平樓樂府
一時之詘億載之信其利害遠近之相去不待明者而
後見然其勇武不足者亦不能待也方秦氏忌人之短
已既傳重議以箝天下之口而且以利啗人使告往往
牀第燕私之語無不發露一可媒糵言者或至殺身湛
族而告者遂有其富貴然秦氏死肉未寒是非乃定凡
異時以言罪者類物色旌崇之而告者犬彘不食其餘
矣則詘信之長短何如哉予友黃槐卿有膽略之士也
當秦氏側目磨牙以擇忠肉義骨之際獨不為威惕成
長短句以摩其須其仇因挾為竒貨以控之且二十年
矣會秦氏下世遂不及發其脱於虎口者幸也凡前日
黃氏之宗姻舊遊皆幸其發之後得免於禍已而復惜
其不假手於仇及秦氏在時發之槐卿雖暫阨苟未至
於死迨今其名日甚矣予則未敢以為然夫貴槐卿此
言者以其處韋布而不忘君耳使果計其幸不幸之遲
速而言之則言雖忠而意何取焉然曩時仇固得其迹
屢欲發而不發仇今豈能終抑之哉槐卿之言不患其
不白也南湖何恪茂恭父䟦
西園記
道烏傷而西多平疇沃野亡名谿山贏十五里少南有
湖堤孔道曰南湖四山墻立一水蜿蜒貫之清而不映
山秀而不頗可舟可園可屋而居凡瀕湖而居者舉何
氏也余居之西林樾静深源泉隨之而委其地視他山
頗夷而多土宜果蔬葩繞以藩垣柴荆截水為限曰西
園入門巨竹聳其顛修楊沿其堤短花細草夾徑行可
百步有堂曰林堂枕岡面湖峻嶺對峙如列屏障而亂
峯叠巘又出其背倒影湖中翠光浮動淺則荷芰菰茨
離披而去望之不盡深則白波際天微風過之怒濤奔
放驚鱗跋刺助為竒壯水鳥族居飛鳴上下雲烟開斂
晴雨晦明四時朝暮變態不齊而所遇皆可樂尤於雪
月為宜其東有亭曰湖隂以湖水出其南也西曰横爽
以南嶺横其前也其去堂階五六十步堂後有二室左
所見惟竹曰竹屋右香草被其砌曰蘭坡從二室階磩
而登有屋四楹為宴寢之地曰復齋齋之西壁盡伐櫺
檻依山升降而畦之藝以杞菊上有老松數百株皆合
抱杉楠楓楮錯植其間無筭也蒼藤碧蘿樛結樹杪石
出林中嵌空竒怪繇石罅環行媻姗而上僅七十丈至
絶頂因其峻培而亭之曰招隠圍以巖花花自地而升
猶不及於欄楯江海數十株耀白於青林中天寒木脱
心舒目爽所見甚遠徑東三十步有曰杉亭椽檻皆杉
木而不斵徑二十步有曰栢亭悉栢為之其郁烈不歇
二亭皆可下瞰蒼波渺茫漁舟上下鷗鷺去來於喬木
脩篁之外亘亭之北山益深竹樹隂翳餘草不植亘溪
皆簷蔔約行百餘步有堂屹然聚書數千卷曰讀書堂
前甓池以引山溜有魚數十尾行池可見環池皆取草
木之宜隂者樹之幽䆳閴寂人跡所不及惟青樹萃蔓
之所見松聲鳥語之所聞也稍東木奴百樹亭於其中
曰景陸少折而北有亭巋然立於叢薄翳條之間級而
登之遐矚旁睇遥岑隠見膚寸數百里雲黃葛仙之峯
俱在望焉曰餘青並墻逶迤而去有别圃曰壺中穴墉
以出其下絶八十丈竒海棠翼之柯葉蒙絡如行龕洞
屋於其坳曰野堂堂後益樹以海棠數十百株花時明
艷綺綰繡錯有泉側出石岸泓澄盈咫循途墮湖中潨
然有聲前為三欄盡植芍藥欄下雜他花卉每種不過
三本識其名物而已湖岸多木芙蓉山水至是益平遠
堂外有地數十畆其平如掌梅杏梨柰橘柚各植以類
而塢列之支徑旁午絡以諸花其西有坡壠崛起數丈
其高又二十尺為臺而屋其上前有两峯屹立曰兩峯
亭凡圃中之勝可一目而盡也降亭趨松徑出湖上絶
湖底南山循湖而堤遥見隔岸亭榭参差出沒於松竹
之末堤上有二亭西曰清華以其含水木之滋也東曰
浸山以其從西園而望山與水平若出於水中也水激
岸斷略約過之有巨石出水際可坐而釣遵南轉山腹
而北至其麓有枯梅二離立積莽中下有兩怪石如卧
虎又數步得石坎昌陽封其限堮水冽而甘冬夏不枯
並梅臨水結茒三間雲氣出入忩牖中曰雲巢敞其前
楹剪木之前枝以見水鳥皆眎其背風起木末萬竅皆
和猿聲鶴唳以助悽惋自是而南則翳塞峭絶不可通
也余觀林泉之樂非仕者所能有雖有亦不能久也有
且久其隐者乎然余非隐者也未能無意於當世之事
使果不可以有為則亦終於隐而已而造物者以是畀
我厚矣余日讀書堂中間有得處足以自娱倦則棹舟
散策徜徉於兩峯間一泉一石一草一木皆為吾真有
也客至具果蔬於山取魚鼈於湖去者不留留者徑醉
亦何必仕哉且今之仕者皆入而不能出往往以官為
家而視其官家為傳舍一日去官則皇皇無所之而患
失之心重若余之迂豈能必合於世哉故於其出者每
為太早計苟得是以老則將益䟽治其園池而賦之姑
摭其凡而為之記
永新縣脩學記
永新故有學占縣治之左歲月多棟桴蠧撓將壓瓦腐
塈落墄夷甃闕像貎䵝昧學徒散逸閱三歲令熟視逡
廵揆不可撑又重改營逮濮陽馬侯淙來一日祗謁廟
下顧瞻喟然歎曰飾學宫教秀民此下車政也我碌碌
為簿書錢糓倥偬故未遑今終更纔四月使果不及新
斯宮而去吾則不無負於邑人邑人達而賢者聞而諗
其鄉大姓曰是故吾結髮所游老且導吾後進焉苟學
遂廢不嗣以墜教基不惟令君之責亦吾屬之羞於是
可動以義者二十人因爭出力&KR1833;木陶瓦鑿石輦土既
具乃以乾道丙戌夏六月庀工一撤而新之凡為屋五
十楹重門夾廡而殿次講堂直廬列肄舍两翼庖湢庫
庾合以序為繪塑精嚴服器整飭不侈不陋各中法程
秋八月上丁釋奠於新宫以落其成百里之士聿來觀
禮禮成以長少坐堂上下邑簿南湖何恪揖而進曰諸
君知今日學之易於昔歟其亦知所自幸也歟自周之
衰塾庠序學之制隳人自為學雖兩漢盛際亦不過建
學於首善之地至郡邑之有學則係長史之良唐常定
三等生員數而教養之法卒不立借不幸出僻絶貧陋
之鄉雖有聰明樸茂之資未易以學也非若今日里令
甲薄海内外俱立黌舍以幸多士雖今荒郡過縣畢置
教官諭長增弟子員室廬既稟圖史資用一物以上悉
給之官就學者如歸令佐守貳咸主學士又以部刺史
提舉之諸君學於此時豈不為易且幸耶然自五六十
載以來士之守所聞而施於用者顧不如昔人若何耶
殆又病在乎學之過易也大抵學之難則識之也堅而
其行也亦不苟學之易則識之也不固逮行已忘之矣
故今之學者類知學為科舉而已科舉外則無所用學
諸君可知學之幸而無忽於學之易稍能用意於科舉
之外以事其難則一二父兄之不愛費以樂從佳令君
之敦明昭代立學之至意與余抗顔之言及諸君所自處
者為幾僉曰唯唯願托先生之文以記不獲辭其記後
日戊寅也
仰山廟記
江西之俗禨鬼病却醫藥不御惟巫史禳禬是信不愛
費死且弗寤故一草木之妖一狐梟之祥往往尸而祝
之既久祈不騐始覺其故不足以驚動禍福人輙斥不
祝所過頽祠僵像無一堠地無之至若廟貎巋然而能
奔走數百里之地享存若不及是必其神有大功德於
此土受其報事為無怍也仰山二王按圖牒肇於晉永
嘉中降於宜春仰山之下袁人即其所祠之遠近因以
地號其神歴唐五季廟食不絶逮我宋受命悉主百神
遇國有大慶必加封錫今爵為八字王廟殿額孚惠境
有水旱螟螣疾疫兵火禱之輙應故民戴神賜永永無
窮已自大江以西家有其像飲食必祭昔唐韓退之行
行篤道自信諱怪神不語其守袁也嘗以不雨禱於祠
下有祈報二文見集中則神之威靈並孚於世尚矣濮
陽馬侯淙來宰永新順民之願致民之敬度地於邑東
之十里石角山之隂巒阜拱揖而禾水委其水形勢靈
傑宜為神之所降依因鑿山為址立屋四十楹以揭虔
妥靈寢殿言言門廡翼翼像貎祠器咸中法程經始於
隆興甲申某月甲子落成於某月甲子於是父老合辭
以請於邑簿南湖何恪願託文以記余既為記其起卒
且依楚辭作迎神以遺之俾歌以祀神而併刻諸石記
在乾道丙戌夏六月望其辭曰
神之廬兮獺潭之湄神之靈兮無不之禾中委兮山中
峙專棲神兮山之趾夀宫突兀兮靈旗旖旎氓要神兮
下隨神去來兮風馬龜堵田兮莫石閣之下眎氓虔兮
戾止奚瞻彼兮釋此驅癘疫兮時雨賜投鉤鎩兮耕桑
侑洞簫兮奠清酤亘千萬禩兮福兹土
訥齋記
多言近躁訥近禁嘿槩諸中道均過也通於道者其言
如饑飽之於食不可欠餘也何給訥之過哉必不得已
而過則寧訥無給盖訥之去重厚為不遠於吾道未甚
病也以其近仁義而敏於行焉耳雖然喋喋捷給如嗇
夫利口反覆如息夫躬輩則給固不如訥使託於訥者
如孔光之不言温樹周仁之不泄祕戲訥亦何足多哉
否則言事曾不能出口而所立甚偉若周絳侯口吃於
劇談嘿而好深沉之思若揚子雲者為幾矣然揆之無
擇於語嘿而語嘿當物者又不知相去幾也番陽胡侯
猶能接前輩能自強於古人事嗜學喜持論殆不能休
以其緒餘施於官者良可觀第病於莫能容忍人有不
可其意輙面數之以是為人忌宦游多不偶其外舅程
公榜其所居曰訥齋正以砭其病也余謂古人能立身
於無過之地者類知於其所不及者勉過者矯今人則
一切諱之所以滋不古人如也今侯頓挫亦久矣更事
且熟矣不患不訥訥且富貴矣余懼侯之既富貴當可
言而猶守之以訥則非侯外舅名齋之意也大抵矯過
者敝極於返往往知強矯於彼而不悟頋過於此者柳
子厚賦佩韋蓋知矯夫剛急耳豈自料其過乃終在於
脂韋哉則公之矯於言者似難膠於訥矣余因為通訥
之說以遺之使歸而鐫諸石以記為實乾道丙戌四月
十二日侯名璪字元質程公諱瑀字采伯余何恪茂恭
父也
隠齋記
張侯湛九江名家子也其風流醖藉餘前人典型余來
官禾川逮寮侯者猶四閱月以余之迂所至寡與侯獨
原我甚余亦樂為侯傾惜其遽終更去也臨分侯語余
曰吾世家德化有先人之敝廬在凡士大夫由蜀漢來
者舟銜軸車連軫日過吾門吾嬾與事接翛然一室閉
門却掃頗自適也今歸即偃仰其下矣嘗榜曰隠齋子
盍為我記之余笑曰才諝如侯宜頡頏以取世資隠非
所以名齋也侯亦顧予囅然曰吾固非敢必隠然亦吾
志爾子毋詰我必記焉廼已余遂不敢詰不能辭因坐
侯以議其將諸稱隐者非必去朝市裂冠裳巖棲穴處
山衣藿食猿狖之與居鹿豕之與遊然後為隐凡能栘
世族日所馳騖以為不足㽜意於一物以自休類足以
隠名如昔人或隠於卜或隠於賈或隠於屠釣俱不害
其為隠雖吏亦可以隠稱也然士多膠於出處進退之
際躁者不知隠隠者又固而不通微軒冕桎梏則泉石
膏肓巳故酷遺綿上之草木者未免於懟痛想華亭之
唳鶴者蓋傷於見晚要必垂老起商山定漢家父子紛
圓如園綺報韓仇竟亟托辟糓以引去如留侯則幾於
通矣使果以是隠庸何傷且侯以盛年一出為吏遽能
獲於上官而同列不忌德於細民而巨室無怨望挾此
以遊於世無患不合患諸公要人爭欲出我門下侯於
此當知有所擇母一於進則不墜侯之門戶矣於名齋
亦一助也侯頷之且曰得此以記吾齋足矣余因書以
授之
祭竈齋記
簿之秩下丞令而列尉上其權則遠出尉下自簿書程
督勾核外於縣事一不得以可否且檄傳於部郡刺史
僕僕道途無寧日故所至令丞尉治多葺而簿或寓於
老佛氏之屋就有之亦卑阨老腐不治亦其勢然也永
新為吉之支邑在大江之極西介於湖湘嶺嶠之間去
今行都二千里省七百里郡且二百里以僻絶氣習固
陋甚不特官室廬為然矧簿又冷官其治之卑阨老腐
抑固其勢也以予之迂且介既力不足以與世之名智
能據津要者逐則耽華屋之念不存踰壯四上而卒就
下科以進流落於此日與林蠻洞蜑處殆又其勢所宜
得也然予去其家千有七百里襆被就寸廩單特孑立
至所托之廬復蠧撓將壓幾亡以禦其寒暑風雨余固
不欲厲民以自便而新之然亦非敢視之蘧廬因即聽
事之西偏汛治一室柱傾易腐級圮覆漏去壁而忩使
之虚明縱横纔丈餘書數十百卷圍之長物一不置以
為退食之地休吏即偃仰嘯歌其下遇其意到理得則
怡然忘其為羇旅牢愁寧復知天壤間有所謂土堅木
好高明之觀者哉榜之曰祭竈用漢孫寳是也寳之學
不能淳病在好激以詭利為此事偶與吾說合大抵君
子之仕無崇卑必有以也卿相而不以行道所不屑抱
關擊柝而以貧未病也然既居其職則不可以不安不
安而進則躁退則懟留則苟躁懟苟三者類非君子之
所由也余因鐫諸石以自儆云
宜齋記
子何子榜所居之齋曰宜有客睇而詰曰宜謂何將櫺
檻明曠宜展卷乎庭宇䆳密宜遠囂乎可瑟可奕宜適
意乎有圖有刻宜寓目乎搘枕隐几眠坐適時宜寄傲
而養恬乎僕笑而應曰凡子之所謂宜者豈僕之所宜
哉僕每痛伯仲間兩盡其所宜今昔所難且以舜為兄
固宜矣而有象之弟以旦為弟固宜矣而有鮮之兄雖
聖賢猶不免於不幸矧中下乎故若兩龔之節二陸之
文元季之名德與夫共被易衣推財争死之事雖簡牘
浩茫汗牛充棟所載可屈指數而布粟不容豆箕相煎
之誚無世無之可謂難矣吾家二兄弟雖節未龔文未
陸名德未陳所幸父母俱存義方時𨗳日對古人黃卷
中而尚友之吾兄所以待僕者既友愛矣而僕亦不敢
不恭此得孟軻氏三樂之一若今閭巷言同氣者方其
孩提嬉戲肴核分咀不見斯須念或感啼真若肉骨自
然莫可間一旦愛奪長舌猜忌不相能雖親在堂而鼎
異餁槖私儲所争纔錐刀手足為仇敵至有限閾不踰
連甍不過縱斧相瘉且不顧遇急難往往束手旁觀甚
者隂擠而竊幸嗚呼此殆不禽獸草木如也吾兄弟不
移於習俗如前數子致美之懿非曰等之竊有意焉因
取詩人宜兄弟之義名齋以自樂客嘿然良久曰斯名
固宜矣子之兄弟其踐之無徒言無徒言客去因援筆
而誌諸壁時紹興己巳冬至日也
送余端蒙序
世儒類喜能吏而吾儒鄙之大率能吏若辦事而多流
於苛刻儒者以遲鈍不失於惠慈然能吏最易以得名
因取要官職故吾儒守道不堅者或利而從之所以循
良之治蔑如也昔班孟堅序西都循吏謂漢武時外事
夷人致中國之凋敝吏少能以治化稱者惟董公孫倪
三人皆儒者故居官可紀盖吾儒之政自有門庭不以
時而遷就也夫仲舒之學視漢羣儒則已醇矣若弘寬
輩時名為儒耳且猶知此則知今之去儒而吏者殆不
弘寬若也雖然讀古人之書而官於今日之州縣亦難
乎其有聲矣有能未盡忘其書之用且無失名譽者亦
千百而一二也番陽余公儒之醇者也其為吉水邑鉅
事夥吏賑俗獷雅號不易治公一切用其平日之所學
者以臨之卒能行教化于法令之著誠篤于鈎鉅之外
匪亟匪徐不茹不吐而事亦隂以集似有古之為邑者
氣象雖比更一二守好用世吏子孫新進年少專勵強
壯蜂起而公屹然不動如山惟知守吾學而巳彼上官
故所不悦久而亦自知之因剡章共薦於朝得倅長沙
既受代士民皆重其去為之嗟咨涕洟相與祠于學宫
以永其遺愛焉夫觀人之政必於其去之日去而人共
快之猶恨其不早則其政不問可知矣去而人共思之
猶惜其不留其為政亦不問可知矣若吾宗漢大司空
其所居無赫赫之名去後常見思此真儒者之政也公
其得之矣凡士大夫以詩祖公之行者無慮數十百篇
僉以僕與公尤加厚且使序其梗槩云
送喻叔竒丞鄱陽序
士歎知己之難遇微難乎知己之遇也難遇足以知已
者耳至寳横棄道側不必待卞和過而後收之雖牧䜿
之愚見必驚其光彩之異且知欲取攘玩矣若過而不
顧者非狂則盲也然世豈盡狂與盲者耶特以忌心之
不去焉耳每怪世之翹翹然以自樹立者多見毁于異
巳夫其所以毁之者豈真不知而毁之哉惟知其最賢
於已忌心一萌勢不得不出于毁也彼忌我異巳而毁
我不相為謀然又有實不悦巳而謬為恭敬有實厚我
近之則顧以汙巳此皆所謂不足以知已者夫既不足
以知已則吾詎可輕受其知哉宜其於世愈落落而難
合也薌山喻公名世人也學志於古而仕必欲行其學
用是學益成名益遠而仕益困然公安之而不恤也得
丞鄱陽待三年之次而始上視羣飛刺天則公為回翔
甚矣然守迺侍御王公於今號為有道之士士皆樂其
知而侍御之所以知公者甚嚴而公非可以偽得而私
干也乃獨與公深相知人徒知公于侍御為同舍生又
為同年進士故相知初不知公之所以受知于侍御者
正不在于同舍同年也蓋侍御之同舍同年豈惟公而
已哉然相知特深于他同舍同年者則必自有以相知
也夫丞之職最冷而秩介于令簿尉之間上下偪于令
簿尉然昔為之者以無甚吏責也今則又有常平泉布
之責矣以公處之則為非其地僕與公有連雅相好方
僕僕從江外數千里來而公遽東去然不敢為兒女感
者誠樂公是行遇足以知已者爾吾君苟不先一州而
後天下則侍御必無久留鄱陽侍御歸則公亦歸矣僕
雖不識侍御然以公之知我侍御亦當知我見侍御幸
為我一出此序
永新縣主簿題名記
永新非壯邑簿非熱官即縣官可知居者之於世何如
也治故有屋數楹陋甚又無石識居者名氏巳去則不
復訪其為誰余既因其陋而粗加葺焉使粗可居且礱
諸壁以題居者名氏題蓋始於余俾繼余者嗣書不絶
凡府寺之碑題名第書其名秩姓字到罷之日月而巳
若其人之賢否政之媺惡類不書矧簿職簿書外無可
書故今吏部選必以初解褐人者未欲驟責之以吏道
所難姑薄假之禄使習於為吏爾然既去更數十百年
之遠邑人睹其名氏有猶思之者有罵之而不置者則
所謂人之賢否政之媺惡終不可冺也簿又任之濫觴
尤不可忽乾道丙戌臘月旦南湖何恪記
陳炳字德先乾道二年進士(闕)龍川稱其
人學一世不足以當其意其文清深勁䴡要不可少
云
宗忠簡公畫像贊
諸葛孔明平生勲業僅與魏吳鼎峙而君子每以伊吕
姐豆之獻疑者多矣予嘗語人曰偏師一出而三郡響
應留屯渭上則軍民安堵者此其胸中凜三代規模矣
忠簡宗公名在國史事業在天下當靖康建炎間厮隸
孩童能道其出處公吾里人也其故居去予家無百步
世或知其大者而其為人之詳則余實親得之父兄公
久連蹇場屋初似無意功名四十餘年始以進士末科
在選調為州縣小官將二十年晚倅登州黃冠師以俠
犯禁同官相愕眙事好語謝遣之公曰何至是獨攝取
杖其背訴之朝謫監鎮江酒久之敵侵邊得知磁州磁
正遭困攻危甚守城具百無一有公大開門以計譎之
敵宵遁後守留鐍京師以忠義激奮將士兩河豪傑投
誠聽命至以一押字得兵二十萬皆願效死力麾下自
州縣脱譎籍纔二年遂為當世社稷大臣公狀貎樸竒
瞳子黑白瞭然髯疎而勁磔磔蝟立常語子弟曰人誰
不死等死耳有補于國吾榮多矣其忠壯蓋天性每出
兵必屈指計勝期喜誦左氏春秋少嘗盡以左氏事綴
粘壁間以便朝夕觀覽為文章直寫其肺腑無飾辭其
亡也兩河復危矣予每評公直孔明伯仲不獨其心相
似迹亦偶類雖然孔明何如人哉其子兵部嘗出公畫
像示予慕不能舍去誰不知敬公像獨于予心有感也
為之贊曰
平生孔明稱慕莫及像見忠簡懦夫有立横流砥柱萬
里長城欲奪空拳以植危傾猛將歛手氣指目使誰知
此公亦韋布士
巢湖神母廟碑
巢湖或曰焦湖幅員三百里北流底於合肥東薄居巢
南匯大江以入于海而西控濡須其支溢于泌為三百
六十有竒濤波晝夜無時蓋其底鏡平無窪凹以阨威
故微風亦搏擊縱臾平地數丈烟氛相蒙漫不見畔岸
柁篙無所施巧檝夫類拱手惟所之然四面皆可以帆
無定所真若默有主宰稍黬黮不虔往往濟登纔咫尺
復帆其舟浩㵿直入無際故往來人一委其可否于神
而神母實尸之神魏皇初間隠於巫湖故巢邑其陷也
或血於石龜之口神既豫告於人不之信擇地之特高
者走焉地陷而神獨免故人神之于湖之濱予聞之土
人或水澈清阡陌階甃歷歷可數所謂特高之地即今
之姥山岌然湖心居民數十家皆龍氏他姓莫得居焉
神亦龍氏也嘗歸其故家歸則香氣芬馥相脣齒有獨
山焉兩山出沒虚無間皆無草木崖根翌裂舟多碎于
其下環湖廟不可指計而莫盛於中廟巨石鑿空鬭水
而堤殿庭煥儼礎柱突兀赫然金碧危出霄漢其西口
廟新落成而東口則近厄于原燎多寳寺之下亦廟焉
磴危趾高負抱幽林予得檄督綱維堧烏合賈舟敝腐
不堅綱蔽虧姦偷不時病于呵幾八月既望分泊東岸
江淮禨鬼福禍呶紛彌日翳隂大風不休愳不克濟私
禱於神主程有期訖定無虞願碑其事以答神貺既得
吉雞鳴解舟帆檣蔽天霽光澄明煙端雲倪莫辨東西
清颷披拂烏散后先忽合復離閴無人聲移夘逹申隠
見横青犯險徑前若驥著鞭頃刻岸西吏卒懽呼相銜
舳艫鮮纜於河曾不淹旬萬斛登厫大振軍聲畢事告
還復道祠下居人左右勞訊相欣予曰神益靈矣敢謝
稽首退問祝者送迎神未嘗有詩實為闕文既與碑又
詩以遺之神今廟額靈惠始封累八字云
舟之來兮風高蕩泊潏兮帆招燎薰在堂兮潔涓牲牢
望神儼然兮歛袵願速我濟兮不崇朝舟之去兮風微
破渺瀰兮迅于飛帆拂拂兮茫無涯眼眩膽栗兮將安
之我有願兮惟神焉依秋深兮木落葭葦蕭騷兮清日
薄神今兮焉在吐吞月星兮獨處廓神甚仁兮寧以為
禍愚有弗虔兮幸賁過天地一葉兮相繼神無波濤兮
駭我
望黃山詞
望黃山兮峩峩見接天以葱青紛羣峰兮怪竒眩百變
兮幽明朱砂湯兮山椒下白龍兮甚靈襲深潭兮百尺
夜有光兮晶熒山中泉兮娛嬉坐蛇虺兮隠形歲徂夏
兮既秋農無助兮麕驚禾稼鬱兮滿野垂稿死兮無成
訴哀恫兮神祠牲豆陳兮芬馨巫夸詡兮後先龍跧處
兮皇寧合歸雲兮九霄麾雷公兮震霆前豐隆兮戒路
叱雨師兮建瓴予朅來兮江東元礱覈兮儲鉼井邑荒
兮窮谷門兩版兮常扄汎襏襫兮良勤幾視日兮占星
粟升斗兮莫飽將填壑兮鰥煢官吾卑兮何求職水旱兮
憂矜願時以雲兮又以雨黃山之田兮世世可耕
泛秋浦詞
九華北兮瀨東石畏磈兮屈盤誰此汎兮萬頃初禹鑿
兮何年窈其深兮莫測微波湧兮淪漣民遭甍兮渚居
矗百雉兮造天外涵浸兮幾城混金碧兮中邊羌予行
兮酷暑修途邈兮回邅埃迷目兮眵昏僕馬瘦兮躓顛
若有人兮扁舟破菱荷以徑前接予袂兮俱往欲駕我
兮登仙與汝釣兮空明魚雜龍兮藻荇青與汝浴兮靚
深悲風度兮秋濤生與汝遊兮嵌岩駭鷗鳬兮爭翾與
汝望兮茫溟若有無兮飛烟水一去兮入海問此程兮
數千指蓬萊兮一髮有安期兮偓佺紫貝闕兮珠宫笑
紛卑兮塵寰沆瀣飲兮芝飡盍輕舉兮蜕蟬嗟吾生兮
窮屯履平地兮奔湍心炯炯兮猶在願脱屣兮人間青
楓老兮欲丹露溥溥兮山寒吾何歸兮日暮寄此懷兮
江之南
喻良能字叔竒義烏人紹興丁丑進士嘗任鄱陽丞
紹興府倅擢國子監主簿工部郎中出知處州號香
山為監簿上忠義𫝊起戰國王蠋終五代孫晟上下
一千一百年所取一百九十人凡二十卷乞頒之武
學授之將帥孝宗嘉之淳熙八年也有文集若干卷
龍川稱其文精深簡雅讀之愈久而意若新弟良弼
季直之文蔚荗馳騁包羅衆體而一字不苟讀之亹
亹而無厭也叔竒敏識強記嘗考試一士人賦當選
而用苻秦事誤從竹黜之其人伺出院遮道中詰公
公形貎短小為立几上誦其所作一字不遺曰子賦
雖工如格不合何其人愕然愧謝去此事聞諸前輩
云
三月二十四日再朝永祐陵
扁舟投曉出重城春浪初肥綠滿汀竹裏幾聲泥滑滑
河邊十里草青青人家艾葉驚飛燕水面楊花點翠萍
漸近昭陵佳氣集五雲松栢喜重經
次韻范伯廉機宜見寄
夫君自是穎囊錐何事翻為滄海遺造化小兒聊戲劇
山林大藥豈無資得閒因病還應樂信手揮毫却有詩
休嘆銀杯成羽化會須拔劒撥年衰
詔檄舟行出五雲門
畫舫朱簾出曉關便風飛過幾重灣路經僧舍漁村畔
身在烟霏霧靄間驚浪拂晴輸遠浦亂雲拖粉露崇山
偶因王事從心賞詩語匆匆不暇删
春水
慶湖春水夜來生曉起雷聲逗雨聲去馬來牛心莫辨
鸕鷀鸂鶒眼俱明飄零花片有底意摇曳柳絲如許輕
旬月烟村半風雨榆錢好為買春晴
五舅處士惠訪小園作詩為謝
五舅名道氣相過茹杞苗意行隨綠徑情話竟清宵送
酒花飛急撩人鳥語嬌不堪分手處風雨晚蕭蕭
九日偕成均同官北山登高
輕霞朝日兩微茫沙路駸駸十里強照水有情楓葉赤
倚巖無數菊花黃興酣爭舉凌雲筆醉熟重浮灔海觴
明日蝶愁人亦懶未須歸去苦匆忙
忠義𫝊序
忠義者天下之大閑也亦天地勁正之氣之所寓也是
氣之在太虚間金得之更百鍊亦不變松與竹得之冒
嚴霜烈風積雪而不少衰人臣得之蹈白刃赴水火歷
萬死而不改其操由此其故也李白有言忠於其主人
之主皆欲其臣然則不忠於主亦人主之所不欲也蓋
人主之意若曰斯人也既忠於彼豈負於我哉苟負于
彼必不忠于我矣且比干違武王者也武王封之美其
正也太宰嚭成越王者也越王誅之惡其奸也丁公不
殺漢高恩孰甚焉而報以大戮者豈非以其背於楚乎
季布數窘高祖仇孰甚焉而赦為郎中者豈非以其義
於羽乎徐世勣不負李密之黎陽太宗所以勤勤於托
孤也鄧曉聞李軌敗而入賀高祖所以廢而不齒也章
聖皇帝東巡過巡遠雙廟徘徊歎息嘉其盡節異代著
金石刻以贊其忠夫巡等盡節於有唐之時而見褒於
有宋之英主蓋忠則為人主之所貴不忠則為人主之
所賤未有反覆賣國左右取容而見好于人主者亦未
有盡忠為國不為詭隨而見惡于人主者此忠義𫝊之
所以作也𫝊起自列國終于五代博採正史旁及𫝊記
為忠節係天下國家之所以安危事之所以成敗可以
禆名教可以勵風俗者乃在此選不然不錄也上下千
餘年間所取者不過一百九十人而已嗚呼可謂難得
也矣後之為人臣者可不慕哉
祭何茂恭文
嗟嗟茂恭其果然耶何昌于德何嗇于年何成之艱何
奪之遄病胡不聞訃奚以傳為善得福造化所權宜夀
得夭報應曷愆蒼蒼蒼蒼不仁者天茂恭之行粹然璧
全茂恭之才煜然春妍茂恭之文浩乎如川茂恭之字
薛稷明乾茂恭之詩長吉謫仙謂宜西掖儷美許燕不
然東觀接武固遷胸中萬頃不施滴涓光燄千丈膚寸
靡然五十未加一病不痊二子白丁徧觀華巔人誰無
死子獨可憐嗟嗟茂恭吾實子賢我作我文子推子先
磬水南湖日往月還聯轡握手北陌西阡劇談月底痛
飲愁邊我吏江東書札翩翩不遠千舍尋我藍田我官
閩南不我棄捐藥物兔穎朋來海堧二月初吉我熟我
眠忽夢子來談笑我前文字談論胸懷究宣我因作詩
欲寄未緣豈意彌月子隔重泉欲拊子棺道遠且邅憂
心煢煢涕淚漣漣千里致奠一哀告虔我酒孔甘我肴
既鮮嗟嗟茂恭尚歆此篇
五龍王廟記
龍王廟鄱陽故祀典也郡侯有禱虔則應賢有德則應
集英殿修撰永嘉王公由侍御史守鄱之明年六月不
雨吏請修廟公曰三日不雨龍失其職三日滂沛當修
如法是夕大雷電以雨闔境告足歲遂大稔人喜而後
知公之能約東而龍之知敬公也公檄將官趙廣修其
祠工甫畢有小龍狀如蛇見祠下蟠屈如一大錢文彩
炳煥廣見而拜之小龍昂首起立若與為禮者衆皆屬
目俄失所在亦甚異矣噫世人之諄諄喻之而不帥威
而使之而不肯從况於神乎况於龍乎今公之于龍一
號令之應亦如響既新其宇靈誣煜然公之德與龍之
所以靈皆不可不書也趙素剛直其言不妄說龍若是
故併記之
評詩
予嘗評唐諸家詩杜子美如司馬温公自是三代以還
第一等人無毫髮可議韓退之如藺相如顔平原雖死
向千載凜凜尚有生意李太白如謝安石雖紆身朝紱
而志在林泉或攜妓自娛不拘小節要之蕭然有出塵
之姿自不可掩揚子雲著書悔其少作韜藏偃仰不願
人知皓鶴冲天閒鷗戲海回視前日始知烏鳶攫肉鵲
鳩争巢蓋不啻糞壤爾孟浩然王維韋應物如志和霅
水和靖孤山雖未能追蹤高隠要不得為俗氛所蔽白
樂天如公羊傳經羽翼聖道根本教化然其失也不能
不俗杜牧之如荆卿匕首子房鐵錐豪健勇决吁可畏
乎其駭人也孟東野如翳桑餓人形影相弔悲鳴憔悴
有辛酸可憐之狀雖膏粱狐貉亦不能不為之憫然動
心李長吉如汲冢古書茫然異物雖瓌詭竒怪動人耳
目然莫能名狀不知其適用與否也
吕皓字子陽自號雪溪永康人初以賑粟當補官淳
熙中領鄉薦會父兄為人誣構係獄子陽投匭上書
願納所得官贖其罪書辭甚偉朝奏夕報可由是知
名子殊字愚牧第進士為江陵府教授迎子陽侍養
後漢劉光祖時作帥以遺逸薦子陽於朝所著遁思
遺藁六卷事監韻語三卷老子支離解葉正則為序
遁思其庵名光祖為記殊尤善春秋學亦嘗教授永
嘉
上孝宗皇帝救父兄書
臣聞言動之過而非故為之此士君子之所不能免而
王法之所宜宥也父兄之難而不能以死救此天地之
所不容而王法之所宜誅也宜宥而不獲宥宜誅而不
及誅是雖匹夫之幸不幸猶螻蟻之自生自死于天地
之間固無損于造化之功也匹夫之不獲尚足為致治
之累自昔聖人在上蓋甚憂之凡下民之微有一不平
而義激乎其中莫不使之朝聞而暮達不啻如家人之
相與以情通焉嗚呼父子兄弟之際天下之至情也以
不獲宥為不幸而自幸其不及誅揆之常情猶不能以
自安况夫至情所在渾然一體無所間斷庸可以幸不
幸為區别坐視而弗之救畏一死之輕而廢大義之重
不一仰扣天閽以庶幾一悟而甘自投于不孝之域也
耶臣婺之永康人世修儒業而未有顯者於是臣父縱
臣之兄與臣宦學於外以從四方之士游而求光其先
業焉中間郡縣旱暵相仍聖意軫念赤子無以為生也
降詔捐爵勸輸富室出粟以賑之臣父慨然動心令臣
首出應命既而朝廷雖特授臣以一官然臣不佞自少
稍有立志不忍假父之貲以食君之禄於兹三年矣去
年之冬獲從羣士貢於禮部未能以遂其志而仇人怨
家所競不滿百錢至誣臣之兄以叛逆誣臣之父以殺
人叛逆天下之大懟也殺人天下之惡也非至棘寺終
不能自明一門父子既械係而極囹圄之苦獄告具而
無纖芥之實卒從吏議以數年酒後戲言而重臣兄之
罪搜抉獄文以家人共犯而坐臣父之罪夫酒後果有
一二戲言而豈有異志此所謂言動之過而非故為之
者也深山窮谷之中蓽門圭竇之戲言而至上瀆九重
之尊則幾於失朝廷之體矣且怨仇告訐之情累歲不
可知之事所不應治也有司今獨受而窮究之則幾于
長告訐之風矣予實有罪則子受之固也搜抉微文以
致其父則忠厚之意亦少損矣昔漢女緹縈上書自乞
為官婢以贖父罪猶足以感動文帝之聽臣不佞亦嘗
聞義矣父兄不幸誤入于罪而有司一致之以法則上
以失朝廷之體下以長告訐之風而損忠厚之意所關
若是其大也乃不能乘是略出一言以動天聽寧不愧
死于一女子乎臣重念士之求仕于時也亦將以行其
志云爾今日閨門踐履之基即異日朝廷設施之驗也
平居父兄落難乃庸懦顧惜不能自出死力而哀救之
是無父也天下豈有無父之子可以受君之爵食君之
禄而立乎人之本朝哉臣願納此一官以續父罪而甘
以末技自鬻於場屋之間毋寧冒此一官以為無父之
子而無所容于聖明之世倘陛下哀矜其志而獨從其
請則臣區區之志願足矣子弟之義庶乎其無負矣然
豈臣父子一門之私恩而巳哉苟以為國家自有定法
雖子不能以及父遂置之而不問是非陛下之聖明有
虧於漢之文帝實臣之不肖有愧于一女子而不足以
盡感動之誠也則惟有先乎父兄而死耳復何所恨哉
干冒天威罪當萬死
别荆州諸友
荆州三度别此别尤酸冷蒹葭逐岸靡烟雨隔林迥去
棹行且留離觴醉還醒緬懷荆州士鵠立霜毛整競爽
信何人班班紛脱穎况是清峻流魁然挈裘領相逢名
教樂殊忘擭機境草木臭味同何庸強畦町虎豹識避
就寧忍覆陷穽人情不忍遠頗諒心耿耿眼裏絶荆蓁
夙生獨何幸時恨多曠達赧容發面頸分袂復自兹深
淵惜斷綆斷綆無續期分袂有時并但願各自珍時當
動深省一簣會成山九仞猶棄井要令百鍊金青熒無
留礦大哉乾坤内吾道相與永
題青溪神女祠次東坡韻
青溪為琳法師道場琳峨眉人一日思鄉水龍
女為致四足魶為證
生居萬山中二年依澤國偶於生曺暇聊欲訪禪默再
拜神女祠劈山定何術上有琳公巖作論期破惑只今
澄潭中異影眩莫執宗源人幽窈峨眉如可及吾聞大
地下出没水中日胡為二魶魚欲歸猶未得變化乘雲
雷那能繫不食山深風竅號天寒日車急寄語龍宫君
安隠藏故穴近來托怪多勿遣容易測
峨眉亭
採石山頭月正弦捉月臺邊酒滿船擾擾利名蟻慕羶
如公豈但酒稱賢平生醉裏詩三千捲起長江作長箋
悲哉人世隔天淵一日乘風反自然死生在我不在天
欲死得死豈其冤欲罷長風大放顛蒼茫何處可拍肩
吕殊
上林樞密書(大中)
某聞舉事者必順人心蘇公軾嘗言古今未論行事之
是非先觀衆心之向背謝安之用諸桓未必是而人之
所樂則國以乂安庾亮之召蘇峻未必非而勢有不可
則反為危辱是非疑似之際尤必取决於人心而况今
日送首之事是非較然詎可以犯人心獨行而不顧乎
向者誅竄奸魁收召舊德雖未及大有所設施而天下
翕然想望至治者無他衆心之所歸則未為而人已信
之也夫未為而人信之則易為力欲為而人議之則難
為功盛名之下其實難副某切為閣下惜此舉動是舉
也不審閣下其以為誠然耶或心不然而貌從之耶抑
嘗誦言其不可而卒不勝同列之議耶今京都之内兒
童婦女舉以為非至有掩口而不願言塞耳而不願聽
者人心所在相去不遠想閣下亦必知為非也豈惟閣
下知其非想同列之人所謂異議者亦未必自以為是
也夫彼未必自以為是而復不肯中止徘徊顧望若將
力排衆議而為之者其毋乃以力排衆議之罪小而重
違敵情之禍大耶夫重違敵情則和議未决和議未决
則邊釁未弭此固今日主議之人所為徘徊顧望者也
抑不知和好之所以可恃者在吾國有人足以大服其
心不在事事而從之以求厭其無厭之欲也數日以來
學校諸生詣闕投匭巳嘗及此想閣下亦必聞之矣今
區區欲為閣下言數語而巳閣下以為持三公之首以
送敵庭自開闢以來有之乎無之也閤下以碩德重望
為蒼生而起乃使開闢以來所未有之事書之史册傳
之後世自閣下始豈不惜哉閣下以為敵得吾三公之
首其止以謝邊民而巳耶其必將用是以薦宗廟也其
必將用是以傳告諸國也其必將用是以改元肆赦奉
上尊號也其必將用是以東封西禪刻石頌功也其君
負中興之名其臣受不次之賞而吾君吾相乃含羞忍
恥偷安一隅猶為國有人乎敵自得志以來八十年矣
國力民心將帥士馬皆未必逮昔兩年之間技巳止此
吾不能少忍乃舉三公之首而亟授之以成其名是所
謂藉寇兵而資盗糧也是所謂借樞於敵而授人以柄
也其為失計不言可知衆怒難犯專欲難成今者人言
籍籍萬口一辭大決所犯傷人必多不如小决使道吾
聞而藥之也為今之計誠能一紙布告遠近明言昨來
以生靈為念勉從所請而内外臣庶以為未安所有巳
差通謝副使等姑遲未行而前所謂小使者不憚再遣
彼以吾為有人未必不從猶有難者則雖往復數四未
害也况敵情叵測和議雖成邊備其可弛乎均之未能
備何至若是之迫切哉某昨到京都首聞斯議疎遠之
人未知廟堂實意徒見人言如此不無私憂故竊為閣
下惜此舉動也夫人固有好議論辨捷給訕上不遜以
沽直者閣下視某何如人耶閣下被召親故滿不過謂
閣下行取高官厚禄以為宗族交游光寵耳如某者正
以功名事業期閣下閣下其無以位在五人之下立議
不專異時或可藉口也昔元祐諸公坐棄地之議而擯
死者非一今日之事未論為國計正使為身計亦巳疎
矣人事變遷詎可保耶惟閣下熟籌之毋以人廢言則
天下幸甚社稷幸甚
敬鄉錄卷十
