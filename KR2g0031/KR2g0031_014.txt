敬鄉錄卷十四
元吳師道撰
李誠之字茂欽東陽人呂成公門人鄉薦第一成公
與學者書云茂欽作魁大可喜使世俗知本分為學
者不與科舉相妨後入太學舍選第一慶元初釋褐
為國子錄佐江西福建帥幕嘉定中知蘄州增陴浚
隍繕樓櫓修器械作惠民倉真文忠公為作記十四
年金人犯邊一日破五關遂自關入踐躪蘄時公已
逾滿代者不至欲先遣孥歸聞敵至而止時州兵迎
新者半又分於憲司存者無幾乃選丁壯分布城守
募死士迎擊十里外大破之敵百道攻城池陽合肥
援兵敗走朝命馮榯援二郡擁兵境上遷延不進攻益
急公又調兵殺其二將夜出劫其寨而還敵始憚之
會黃失守併兵為一凡十餘萬勢不能支公激勵將
士勉以忠義城陷子士允力戰死之公付州印於虞
兵使懷以歸朝廷謂其家人曰爾等宜速死毋辱即帥兵
巷戰自子至寅士卒感其義皆死無一降者左右略盡引
劍自剔時年七十餘妻許氏及子婦若孫皆赴水死自城
守至陷凡二十六日時三月十七也事聞贈朝散大夫秘閣
修撰封正節侯立廟於蘄陽名褒忠士允贈通直郎妻以
下皆褒贈有差獨長子士昭以先返家獲全同時死者通
判秦鉅教授阮希甫軍事判官趙與標知蘄春縣林槩主
簿寗時鳳統領孫中江旺監轄嚴剛中並真公慕義宗知
縣事陳仲垓亦立廟於縣治之西歲以死事之日致
祭之宋寧宗紀書金䧟蘄黃事云何大節棄城遁誠
之死之當時士大夫記此者羅大經云蘄黃相繼䧟
茂欽果决全節立可遲懦敗事立可大節字也時少
章云黃守懦甚逆戰境上敗死其庶官空其城以逃
按劉克莊答傅諫議伯成書云何憲初護齊安官吏
士民過武昌復自還齊安固守半月城破為敵騎擁
入大江死於赤壁磯下建安陸通判石孝淳伏而逃
死吏民無以遁辨之甚詳又有聞二守臣訃詩云初
聞邊報暗吞聲想見登譙與敵争世俗今猶疑許遠
君王元未識真卿傷心百口同臨穴極目孤城絶救
兵多少虎臣提將印誰知戰死是書生何老長身李白
鬚𫝊聞死尚握州符戰場便可營雙廟太學今方出
二儒史館何人徵逸事羽林無日訪遺孤病夫疇昔
曾同幕西望關山涕自濡疑許遠之句為何發也劉
又云茂欽死守孤城或咎其不知變坑陷生靈者盖
當時煩言如此何公死事惟劉公所辨明白可以正
史氏之誣二詩亦佳故附著於此以見其實大節太
平州人慶元丙辰進士也
徐僑字崇甫淳熙十四年進士早從學於東萊門人
葉邽子應後登朱子之門其官序學行並見諡議
賜諡勅命
勅中書門下省尚書省送到吏部狀准批下太常寺狀
准省禮部交本寺狀抗等待罪奉常稽諸搢紳之論僉
謂故朝奉大夫集英殿脩撰提舉佑神觀兼侍讀寶謨
閣待制致仕徐僑資禀清勁氣節委特十遜侍卿九辭
次對垂沒固辭郊恩皆得請而後巳本寺所合照近降
指揮檢舉申陳欲望公朝特賜敷奏照近來黃幹李燔
劉宰例下本寺為徐僑議諡其於風化實非小補
諡議承議郎太常博士趙崇潔
竊謂宋文公朱子發揮聖𫝊開闡後學辨析於毫分之
異究極於底藴之微者凡以使人精體實踐由此身而
達之閨門鄉黨推之於天下國家而非徒口耳誦習之
謂也善乎侍讀徐公僑之言曰比年以來晦菴先生之
書滿天下家藏人誦不過割裂掇拾以為進取之資求
其專精篤實能得其所以言者盖鮮嗚呼若徐公者可
謂得其所以言者歟公主上饒簿時請學於朱先生之
門首言不可直以人心為人欲即為先生首肯謂勉齋
黃公曰崇父明白剛直士也講學已有意趣又謂趙戶
曹曰主簿析理殊精可從之游又嘗答書曰日用工夫
已得之勿令間斷且命以毅名齋自是所造益深所養
益固今觀門人相與次公家𫝊謂規模正大而梯級甚
明綱領提挈而節目不遺則公之學可見矣今考公平
生踐履次第燕居獨處如對神明者公之修身也承志
婉愉居喪哀毁者公之事親也男女以正長幼有序者公
之居家也小夫野人事有慊於心必曰提舉得無聞之
乎州縣長吏政有慊於心必曰毅齋得無知之乎則公
之居鄉也又以莅官立朝觀之自初仕不肯輕受部刺
史薦為郡幕以詳刑使者待以敵已禮提舉江東常平
茶鹽上便民事極言貪吏債帥而願明詔大臣以正已
之道正人憂家之慮憂國此嘉定十二年也時宰怒嗾
言者罷公越六年從臣有自為公請祠者始主管華州
雲臺觀公迄不受禄紹定二年遂告老再請乃得謝環
堵之室怡然樂道盖已忘情軒冕矣一旦上親政碩儒
宿望弓旌四出遂詔公復起仕提點江東刑獄未幾除
秘書少監又未幾除太常少卿且諭旨趣覲公首奏以
正心為本知人為急謂舉天下之民皆瘠由天下之官
皆墨也凡數千言上為竦聽在講帷以經𫝊所載友愛
之言反覆開導上用是復濟邸王爵請廢王安石從祀
而祠周程張朱五先生欲以忠定趙公侑食茂陵上皆
如其請每與上從容講濓洛之學剖析理欲因致勸懲
且著讀易記以進上褒嘉再三常置御几間斯可謂君
臣之盛矣會金使至公以無國書恐失大體宜館之於
外如晉叔向辭鄭故事忤丞相意遂力乞休致章十上
上諭留甚勤未幾除工部侍郎丐去益力章六上遂命
以内祠侍讀公懇辭不已宣命親諭乃勉就職如論並
相各私其私如乞召崔公與之開督府如保全故相相
臣子復起議和之師創建邸第家廟皆随事捄正頃之
以病申前請辭益苦上意惻然始以寶謨閣待制奉外
祠公猶力辭次對恩終於不受而止嗚呼士大夫厚貌
深情苟以欺世取名者方其平居猶可強自矯飾名利
在前小可慕悦則起而奪之矣公凛然一節自守弗渝
遜寵辭榮萬乘不能強而留海内識與不識聞公之風
皆心誠服之非精體實踐卓然不負其師之學疇能然
哉按諡法道德博問曰文臨官潔正曰清公講明正學
卓為宗師可不謂文乎操持大節不愛好官可不謂清
乎請以文清為諡謹議
覆
朝散郎尚書考功員外郎兼莊文府教授洪勲
士君子以知道為難知之矣守尤難是故非明無以知
非剛無以守人必無私也然後明必無欲也然後剛無
私則此心不為外物所掩而知之的無欲則此心不為
外物所屈而守之固是君子之難能也故(下缺)
竹門即事(具見濂洛風雅)
偶書二絶
有源一本流無窮有物萬殊生不同自從太極兩儀後
往古來今感應中
日月東西逓往還四時遷易不曾閒要知天地生成妙
只在隂陽進退間
克齋銘
天命於人曰仁者心外物翳之神曜淵沉天理之微人
欲之熾率理若登從欲如墜世有堅敵若名與利白刃
敢蹈鐵石其壘號有力者坐以風靡我其克之賁育莫
施其殆庶乎顔氏如愚千萬人敵勇匪曾養敬以為帥
智以立幟禮陣堂堂無竒無偽人蜮伏辜天君正位
四訓
每讀論語竊見夫子所以誨人不倦而於深切
者有五因輯約而為四訓奉以自儆焉
不講是憂(理窒則憂)悦此時習(理洽則悦)自謂不厭猶恐其失十
五始志逮矩不踰十室忠信好不我如我非生知敏以
求之發憤忘食老至不知終夜不寐以思無益於我何
有要在默識易加數年無大過焉女何不為可興者詩
君子就道無求安飽篤信守善随道隱見三年不易匪
志於榖寡尤寡悔奚俟干禄六蔽有言務不是力好仁
好信終堕愚賊入孝出悌文乃有餘賊人之子惡置讀
書不思則罔不重奚固愛人以道為已乃古子以四教
多識一貫謀道不憂約禮弗畔毋怠而寢莫省所誨毋
悦而畫自安於退遷怒貳過不萌於微未聞好者有焉
其誰博無成名曷從庶幾進而不止惟顔是希
右訓學
好無以尚安與利異其遠乎哉我欲斯至終食無違造
次於是立人達人欲不徇己能好能惡占其為矣一日
用力未見不足加我加人誰能無欲巧言令色有之則
鮮剛毅木訥近之則漸小人未有君子不憂勇則可必
生其弗求苟志無惡觀過可知先難後獲能行是為静
而樂山無加其身動而出門如見大賓已所不欲於人
勿施其在邦家夫誰怨之恭敬而忠行此三者雖之夷
狄不可棄也博施濟衆堯舜猶病吾則豈敢若是與聖
子所罕言謂不可偏克巳之偏復禮之全視聽言動罔
或有愆由人乎哉天下歸焉三月不違心存者天其庶
矣乎亞聖大賢
右訓仁
巧則鮮仁知難宜訒恥於過行惟訥斯敏有德必有就
道必謹聖人示教曾無爾隱賜不受命億惟善辭野哉
由也誨女知之信始觀今於予何誅舍欲為辭求非吾
徒詩書執禮先行後從性與天道樂在其中審於答問
與點是偃考之德行騫中雍然默而識之予欲無言時行
物生何哉者天斯道之𫝊得之寡矣回也如愚參乎曰
唯
右訓言
為禮不敬吾何以觀人而無信又烏可焉見賓承祭每
事必然車無䡚軏寸步莫前犬馬能養孝何以别兵食
可去民無不立親諫不違謹有餘力國以是道敬事後
食兼是二者言行無愧豈但州里蠻陌行矣立參於前
輿倚於衡随所見焉則著則明為仁大方循道坦履君
子一之曰誠而已
右訓敬信
陳鞾字子華福州長樂人父孔碩北山先生朱子高
弟也北山嘗任婺戶曹鞾生於廨舍初郡有玉蟾大
王廟在子城上時見白玉蟾形大小不常威靈甚厲
鞾生時見玉蟾入其室實異氣所感也性英果有威
略年未三十出竒破淮東寇紹定中為福建招捕使
平汀邵劍三州盜屢開閫督兵終樞密使諡忠肅亦
名臣也鞾嘗以征殺所得婦人乳頭糟以食遠饋其
親北山食之甘初不知也後更索之無以應詰其故
遂以實告北山驚惋得心疾藥物不能療其友人問
疾公語之故友曰子事朱先生幾何年矣乃不能自
愈此疾耶公問之則曰誦程子四箴足矣於是日誦
不輟月餘脱然復常鞾之殘忍盖有自來臨終誦明
月雙溪水清風八詠樓句而逝此事雖近怪屢聞諸
前輩盖有所授云
孫道子後避賈似道名改德之字(闕)東陽人自號
東白盖縣之山名登(闕)進士似道父涉客也
博學善文章以涉故亦頗倨視似道仕止秘書監丞
有文集若干卷讀大事記未見
諸暨接待院記
佛入中國千三百載其教日盛梵宫緇廬所在充斥諸
暨越之支邑而寺額隸祠曹者六十四他可槩巳觀音
院居縣(闕)七十里興創竟役僧妙端介予友胡君普來
請記予聞釋氏之祖有為石室者每度人輙置籌其中
積久不勝記若寺不勝記不幾乎室中之籌乎雖然不
可不記也初胡氏子幼能持素出家誦法華經如流水
人稱之如昔言法華云慶元初謁鄞縣田主簿一德自
言生無益於世覬随願力作利濟事兵厨水通浣溪犬
牙三邑杭越往來者道焉而故無接待誠得地數弓當
結廬治供以便去來田善之法華不愛膚體披攘經營
以開禧初得度名法通聞郡僧慧雲世盧氏之術乃禮
其嗣道祺師迎之共職補治歴二十年稍具而法華寂
臨終口緣事猶弗置紹定改元慧雲得請徙故院額道
祺繼創門闥鐘樓略稱事矣妙端法華之弟子也翳所
入夥滋欲治其故而大之會田縣丞宋卿首捐金他助
者亦至斧不絶聲又二十年始績於成自大殿經藏西
方閣像設以及堂奥廡序庫帑浴湢深穏周備而又殖
産為永遠計噫何其能也周官羇旅有委積道路有候
館此王者之政也至漢猶設陌里亭候後世置不論顧
異教得竊拾其遺意以私惠其徒而其人又多行足以
動衆材足以辨事堅忍強力必於成而後已則其教雖
欲不盛得乎仁宗朝撫之可棲以醫立菜園院曾子固
謂其用力之勤刻意之專故所為無不如志深歎世儒
不能建必世百年之功則彼之盛由此之衰其所感發
深矣嗟夫棲特十年耳未知慧雲子𫝊孫孫𫝊子綿歴
五十年之遠也以儒者之時計之則仁可洽禮樂可興
奈何其不能然哉予之不可不記以是夫
顯慶寺林泉記
旌德顯慶寺嵌大小陵嶺間面二高峯而龍井之水横
貫以入於湖信吉瓖也寺後大石贔屭蓊然雲逗粲然
星離筋脉竒瘐如覩䕫源竅穴玲瓏如鑿混沌環行卒
愕疑欲搏噬其勝絶尤在右腋方池湛湛舊有亭翼然
主僧智印以其與薌林冷泉鼎峙更扁曰林泉盖合二
者而言之也講課餘閒拄頤眺望意造物之無盡藏必
有如隋珠和璧之不露者集數客佩耰鋤决䟽沮洳剔
决嵁巖澗谷逶䆳俄若異境蔽虧往復疑於無窮意甚
樂之筧竹引泉激流過顙又數十舉武亭於岩上取無
心出岫之義名以静雲稍東漫瓏坡陀龍鼻注水歕亂
幽竇上蔭老木小徑斗折西向著亭取烟光凝而暮山
紫之句名以凝紫羣岡擁護萬松干霄而層巒疊巘無
不合竒轉勢自獻於几席之下矣靈苗異卉莫可名狀
禽聲上下與鐘梵答大非人間世也一日印以書緘圖
示予請記其勝予曰師主於教者也教主於學者也山
之登峯造極非師之講貫乎泉之窮源究本非師之探
索乎升高而明敞望遠而通達非師之屏除障閡乎信
如是則可游乎物之表矣師曰然乃筆授刊之岩上
嵊縣平糴倉記
東陽何侯涖剡之數月立倉平糴踰兩年而就其民樂
而歌舞之相與走邑西隣境請某記其事某惟魏之平
糴接乎春秋之末最得古意漢常平隋義倉不能外也
國朝熙豐之大臣建置倉法吏不堪其嚴始苟偷以逃
責扁閉廩廥逓相付受不敢訾省脱遇賑發往往多腐
為飛埃惠不下究兹平糴之所以不可不講歟剡居千
巖萬壑中田少食難類多取給於舟泛溪流滲澁至或
不時則負郭之氓盻盻然無所得食兹平糴之所以尤
不可後歟侯下車之初民以饑告首捐公帑督市儈負
販一時藉以少紓久則無策於是平糴之議起焉撙節
浮費得緡錢為萬者三以時而糴時而出之視其糴之
直無所取盈歲增月益通至十萬緡乃視縣治之南為
堂三間扁曰存愛兩廡倍之即以為厫摽以春頒而秋
歛之之號門墉有嚴他屋咸具費若干緡而民不知役
亦可謂難也已侯又惟倉有耗有費取廢寺若豪民欺
隠官田地充之以其羡置田或以濟窮乏之不能糴者
出納之事盡委之鄉之寓公善士吏不得一摇手於中
條疏密而防慮遠剡何幸歟道子嘗謂天下事無不可
為特患士大夫不以為家之心為國爾侯所節費用多
例所入一切屏去詭重力難以就兹緒殆不啻如其家
之為先是學宫摧圯棟桴梁柱岌岌如坐漏舟中侯悉
力整治然後堅好如新成日會弟子員聘請上庠名流
迪以義理之學侯亦間至據案抗聲衍析大義士皆蘇
醒起立嗟乎平糴以養民興學以養士養民政也養士
則知教矣侯造朝有日由是以致其用其設施詎止如
今所覩哉侯名夢祥字視履名父之子道子居同里知
之詳故備書之以塞剡民之望且以慰其去後之思云
寶祐三年記
北山先生何基字子恭魯齋先生王栢字會之同金
華人魯齋師北山者也二先生之學上接紫陽之𫝊
以明道為已任當宋之季北山屢召不起魯齋亦不
肯仕之片言垂訓明正精密而標點諸書尤極開示
之切北山所著少而有諸書發揮𫝊布已久魯齋所
著甚多比年燼於火𫝊抄者僅存導江張須魯齋門
人以其道顯於北方吾里金履祥俱登何王之門又
會粹推明其旨今亦行於時學者知尊二先生而淵
源行實之祥或未之悉則亦未能深知也二先生之
文皆關義理非敢有所去取今據金公所編濓洛風
雅中諸詩其文亦各採數篇不能悉錄而以行狀壙
誌誥詞祭文之屬附於後使世之士得以有考而此
不復詳敘云
暮春感興春日閒居春晚郊行法清寺水
珠呈杜季高寬兒輩
已上五詩俱載濓洛風雅兹不錄
繫辭發揮序
圖書出而易之數顯卦爻畫而易之象明蓍策設而易
之占立曰數曰象曰占是三者乃聖人作易之大用舍
是則無以為易一以貫之則畫前太極之妙又易道之
根源也在易伏羲氏繼天立極不過因造化自然之數
推卦畫自然之象攷蓍策自然之變作為卜筮以告夫
後世使人得以決疑成務而不迷於吉凶悔吝之途云
爾至文王之係彖周公之係爻雖曰因事設教丁寧詳
密然又不過即卦象之所值依卜筮為訓俾之觀變玩
占趨吉避凶以為處已應物之方而不失其是非之正
而已云云(具見北山發揮此不詳錄)
魯齋箴潛夫井銘北山先生行狀楊侍郎
文仲請贈諡二先生劄子
特補迪功郎特添差婺州文學教授兼麗澤書院
山長誥
依前迪功郎特授史舘校勘誥
崇政殿說書降詔
特諡文定誥金履祥祭北山何先生文
魯齋王先生
三君子贊(為金吉父書)愛日齋箴(為族孫僕作)秋蘭辭和
立齋踏月歌老菊次時所性韻題定武蘭亭副
本漁舟晚笛風雲掩靄野渡山居(巳上四首)
(題畫)八詠樓屈平張子房武侯像羊叔子
與何無適宿山寺陶淵明元夕獨坐題愚齋
梅軸蘭亭記新竹次韻(巳上俱濓洛風雅所載兹不具)呂太
后像贊武后像贊
周子太極圖說衍義序六義字原序正始音
序書附𫝊序魯經章句序魯齋記魯齋
先生壙誌(葉由庚作)
魯齋先生文集目後題(通齋作)祭魯齋先生文又率
諸生祭文奉焚黃告魯齋文(俱仁山作)
葉由庚字成父䕫漕諱蓁之子以口吃不受世賞從
毅齋徐文清公游稱其静愿無他好講學有(闕)與
北山何先生魯齋王先生往來尤密故北山之卒也
魯齋為之狀其行魯齋之卒也成父為之誌其壙嘗
謂先天圖太極生兩儀加倍而為四八以至於六十
四左自一陽而六陽右自一隂而六隂自然如此生
生無窮皆天地本然之數河圖上止於四象以為水
火木金即其中以為土說到五行即性各有其義不
必將先天圖並參較也又曰古之人知行並進聞一
善言見一善行未之能行惟恐有聞若一向為言語
文字纏蔽奪其精神必待知至而後行是終無可行
之日也識者以為名言
王偘字剛仲號立齋魯齋先生之從子初從劉撝堂
炎學卒業於北山何先生有詩集若干卷
夜對梅花示彦恭姪
羇旅不自怡坐閱芳歲晚江湖有莫逆梅花還到眼平
生相慰藉風期無近遠今夕共短檠與子興不淺
其二
羇旅閱世紛坐念百憂集共子時劇談滿懷冰雪激儀
型雖有常梅花静玉立何用對忘憂歲寒端有益
道士舒道紀晚唐人
赤松子廟
松老赤松原松間廟宛然人皆有兄弟誰共得神仙雙
鶴冲天去羣羊化石眠至今丹井水香滿北山田
浩然觀
澄心坐清境虚白生林端夜静笑聲出月明松影寒綘
霞封藥竈碧竇濺齋壇海樹幾回老先生棋未殘
此赤松道士舒道紀晚唐人僧貫休集中屢有
與舒道士詩又悼其下世云仙廟詩難繼注云
師題赤松子廟兄弟神仙一聫人皆服之自今
觀之終篇精絶古今題此者殆無以過也浩然
觀在蘭谿郭東一里許唐所建玄元祠壇有丹
井舊名靈瑞宋治平中改今名此題盖後人易
之也語意亦佳二詩外他無𫝊然豈在多乎哉
黃初平自號赤松子見神仙𫝊與神農時為兩
師服水玉能入火不燒張子房欲從之游者各
為一人郡志既括神仙𫝊所載又引太平寰宇
記赤松子遊金華山以火自焚太平廣記二人
奕棋自稱赤松子安期生云云皆附會之說後
人往往誤以為一晉志東陽郡長山縣注有赤
松子廟此詩題極為明著也
僧保暹字希白金華人普惠院僧喜為詩有處(闕)囊
訣一卷景德初直昭文舘陳充所序九詩僧詩暹其
一也
寄行肇上人
舊隱湖西寺青山千萬峯來書度深雪歸夢斷䟱鐘開
口與時僻論心似我慵流年共衰鬢昨夜又聞蛩
重登文兆師水閣
重來久凭闌臨水景多閒高樹下殘照寒潮平遠山夜
吟常負宿秋病久思還早晚離城裏從兹定掩關
寄白閣元貞
一從歸白閣更不入長安絶頂無人上西風徹夜寒懸
崖乘雪度飛瀑過雲看應念馳名者青門得路難
秋居書懷
默默䟱林下獨知秋氣濃半生猶是客昨夜更聞蛩吟
苦仍成癖年衰自覺慵終期拂衣去江上有諸峯
敬鄉錄卷十四
