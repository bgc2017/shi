欽定天禄琳琅書目卷七
明版經部
韓詩外傳(一函六册)
漢韓嬰著十卷前元錢惟善序
錢惟善序作於元順帝至正十五年稱海岱劉侯
貞來守嘉禾聽政之暇因以所藏諸書悉刊郡庠
云云是此書實為元末刊本然觀其紙質與明版
諸書相同當屬元刊而明印者考明史惟善字思
復錢塘人至正元年以省試羅刹江賦得名官副
提舉張士誠據吳遂不仕既殁與楊維楨陸居仁
同葬干山人目為三高士墓浙江通志載劉貞於
順帝時任嘉興路總管以惟善序證之其時適相
脗合也
韓詩外傳(一函四冊)
篇目同前闕錢惟善序
此書即是前版而橅印則愈後紙色墨光遠遜之
矣
明文彭藏本按王世貞吳中往哲像贊文彭字夀
承號三橋待詔徵明子也少承家學善真行草書
尤工篆隸咄咄逼其父以秀水訓導擢國子助教
於南京清白堂印無考
詩經集傳(一函十冊)
宋朱子集傳二十卷
此書前後俱無序跋亦不載刊刻年月而板式字
體實屬明刊其刻手印工咸出上選惜墨色少差
耳
闕補卷九(九十十二二)(十六三十七二十)卷十一(十五十六)卷
十七(二十五二十六)
詩緝(一函十冊)
宋嚴粲著三十六卷前宋林希逸序粲自序袁甫
手帖并條例清濁音圖十五國風地理圖
粲自序作於宋理宗淳祐八年稱緝諸家說句析
其訓章括其旨使之瞭然易見命鋟之木云云是
宋時此書業經刊行而此本固非宋槧按音圖後
别行有趙府刊於居敬堂七字考明史趙王祐採
子厚煜嗣封事祖母楊妃以孝聞嘉靖七年璽書
褒予厚煜性和厚搆樓讀書文藻曕麗則所刊趙
府或即厚煜所自記歟書前載林希逸序袁甫手
帖皆極稱粲深得風人之旨凌迪知萬姓統譜嚴
粲字明卿邵武人精毛氏詩閩縣志林希逸字肅
翁號鬳齋端平間登進士第歴官學士宋史袁甫
字廣微鄞縣人嘉定七年進士第一由祕書省正
字累官至吏部尚書卒謚正肅
詩緝(六函二冊四十)
篇目同前
詩緝(五函三冊三十)
篇目同前林希逸嚴粲二序袁甫手帖俱闕
詩緝(二函冊十二)
篇目同前
以上三書皆與前部同版橅印並出一時
闕補卷十三(三)
周禮(一函四冊)
漢鄭康成注唐陸德明音義十二卷
此書不載刊刻年月而紙色甚舊是明初橅印
闕補卷十一(二十八)
儀禮(二函冊十四)
漢鄭康成注十七卷
此書係規仿宋槧每卷末詳記經注字數與前宋
版周易之式相同然以彼較之書手刻工皆大相
逕庭矣
書中有趙氏子昂樞密之章允文三印篆法庸俗
皆出一手其為書賈偽造無疑不足載
三禮(四函四冊四十)
漢鄭康成注周禮十二卷儀禮十七卷禮記二十
卷共四十九卷
此書與前周禮儀禮皆無校刻人序跋當是坊間
所刻之本蓋明永樂中命儒臣纂修五經風聲所
及或有以倡之也
曲江張氏收藏印記未詳其人
三禮考註(二函十冊)
元吳澄撰六十四卷前明羅倫序謝士元跋夏時
正求校三禮考註書楊士奇跋後時正跋
夏時正跋作於明憲宗成化九年正月稱三禮考
註版刻無傳成化庚寅間時正以使命莅南昌按
察司副使夏君寅以錄本相示係得之翰林編修
張君元禎余因建昌守謝君士元以禮樂為教乃
許以堂食之餘鍥梓并命錄請狀元羅君倫訪善
本正字訛闕留謝守所原本還之張君去年冬謝
守書來上鍥有日喜無量也用謹書其鍥梓始末
云云書前所載求校三禮考註書即時正所致倫
者倫故為之序謝士元跋作於成化九年七月蓋
在刊刻成書之後矣其載楊士奇跋以士奇謂是
書經元季兵亂藏於吾邑康氏後為郡中晏璧所
得遂掩為已作書中所增義率多混淆豈璧所為
云云疑非確論羅倫序中亦深辨之今按朱彝尊
經義考稱草廬先生諸經解各有序錄余購得周
官禮乃先生孫當所補其餘儀禮則有逸經戴記
則有纂言今所傳三禮考註以驗對先生之書論
議體例多有不合其為晏氏偽託無疑云云是時
正當時得見此書過於偏信遂欲開雕而羅倫之
校讐亦僅取資於三禮考註别本而未能如彝尊
之旁參互證也考明史夏時正字季爵仁和人正
統十年進士除刑部主事成化六年以南京大理
少卿巡視江西坐上奏不具齎奏人姓名吏科論
其簡恣遂乞休歸羅倫字彝正吉安永豐人成化
二年擢進士第一授翰林修撰以上疏論大學士
李賢謫福建市舶司副提舉後因商輅薦召復原
職改南京居二年引疾歸築室著書年四十八卒
嘉靖初追贈左春坊諭德諡文毅謝士元字仲仁
長樂人景泰五年進士授戶部主事天順七年擢
建昌知府後巡撫四川坐事下獄事白遂致仕夏
寅字正夫松江華亭人正統十三年舉進士授南
京吏部主事成化間遷江西副使累官至山東布
政使張元禎字廷祥南昌人天順四年進士改庶
吉士授編修武宗時擢吏部左侍郎兼學士入東
閣專典誥勅尋卒天啟初追諡文裕楊士奇名寓
以字行泰和人建文初以史才薦召入翰林充編
纂官尋命吏部考第史館諸儒擢第一成祖即位
改編修屢遷至禮部侍郎兼華蓋殿大學士尋以
少保兼兵部尚書正統三年進少師九年卒贈太
師諡文貞
明邵寶藏本有錫山邵氏家藏印寶見前餘印無
考
大戴禮記(一函四冊)
漢戴德著十三卷前宋韓元吉序
此書係明仿宋刊僅能效其版式而字畫則拘滯
矣韓元吉宋史無傳凌迪知萬姓統譜載元吉字
無咎潁川人紹興間知建陽縣用廣而賦嗇乃貿
遷鹽鹺以佐其費遷守建川以軍興調發功轉
朝奉大夫赴召去民甚懷之後官至吏部尚
書
明李應昇藏本考明史應昇字仲達江隂人萬歷
四十四年進士由南康府推官擢福建道監察御
史以劾魏忠賢崔呈秀等人為閹黨曹欽程誣諭
削籍歸復以李實劾周起元疏入應昇名逮下詔
獄酷掠斃之崇禎時贈太僕卿福王時追諡忠毅
其所著有落落齋集見常州府志
大學衍義(二函冊二十)
宋真德秀撰四十三卷前明世宗序後楊一清序
此世宗特命司禮監重刊之本也寬行大書筆法
在顔柳之間不減宋槧楊一清實董其事故作後
序考明史一清字應寧巴陵人少能文以奇童薦
為翰林秀才年十四舉鄉試登成化八年進士授
中書舍人累官至戶部尚書嘉靖間轉吏部尋加
特進左柱國華蓋殿大學士繼以張璁等搆朱繼
宗獄坐一清受張容金錢遂落職疽發背卒後數
年復故官久之贈太保諡文襄
書中欽文之璽鈐世宗序後所記年月之上又廣
運之寶皆鈐每卷上方當即為世宗寶也
大學衍義(四函冊二十)
篇目同前前錄真德秀原序并進表申狀尚書省
剳子
此書即前版而闕明世宗及楊一清兩序每卷首
葉皆鈐廣運之寶亦是當時内府所藏後流傳於
外失去序文得是書者不知為嘉靖時所刊遂依
宋本抄錄原序進表等篇以為補原書之闕而原
書所闕則固不在此也
大學衍義(三函冊十五)
篇目同前闕明世宗楊一清二序
此書版式字體亦與前同而無内府所鈐諸璽其
橅印亦遠不相及當屬坊間翻刻之本
大學衍義(四函冊四十)
明邱濬撰一百六十一卷前明神宗序濬自序并
進書表周洪謨進書表
丘濬進表作於憲宗成化二十三年考明史孝宗
本紀以成化二十三年嗣位其明年為弘治元年
周洪謨進表係是年作稱邱濬所進大學衍義補
原書副本俱已裝潢成冊中間字樣亦各校正無
差合無順付公差人員齎去福建布政司轉發建
寧府著落書坊照樣謄寫務要字畫端楷就將原
書比對校正停當翻刻完日仍將印過書籍並發
去原本送部查考云云是孝宗命所司刊行是書
鄭重周詳已可概見此本為萬歷二十三年所刊
神宗復為之序亦極褒揚是書之善乃刊印草草
不求精良觀洪謨進表中有謹撰表文一通之句
其時竟將謹撰二字截斷分為兩篇編校者俱未
之見抑何漫不經心耶丘濬字仲深瓊山人景泰
五年成進士改庶吉士授編修官至禮部侍郎孝
宗嗣位表上是書特進禮部尚書尋命兼文淵閣
大學士加少保卒贈太傅諡文莊周洪謨字堯弼
長寧人正統十年進士及第授編修官至禮部尚
書弘治三年卒諡文安明史俱有傳
監本附音春秋穀梁傳注疏(一函六冊)
晉范甯集解唐楊士勛疏陸德明音義二十卷前
范甯序
按前宋版亦有此書標題稱監本附音春秋穀梁
注疏此書標題於穀梁下刊入傳字其非宋本無
疑觀每卷之版長短不齊其長者規仿宋槧猶有
似處短者則遠遜之蓋係書賈偶得舊印不全之
本翻刻者半補刊者半耳紙墨亦俱不佳非善本
也
泰興季氏藏本
春秋經傳集解(三函册三十)
晉杜預集解三十卷前預序後預後序
此書寬行大字橅刻極精書賈得之遂偽作咸平
辛丑刊五字補印於板心上方以當宋槧不知墨
色濃淡一望可知且其中有不能容五字者其咸
字已印出邊闌之外而刊字復縮其結體用墨筆
補填於下心勞日拙此之謂也
明内府藏本有文淵閣印吕雄印見前餘印無
考
春秋經傳集解(二函冊十二)
篇目同前
此與前書同出一版惟閱歲既久版之徑圍稍縮
書之橅印亦差其版心上方並無咸平辛丑刊五
字益足證前書之偽矣
明焦竑藏本有澹園印見前
國語(二函冊十二)
吳韋昭解宋宋庠補音明張一鯤輯二十一卷前
一鯤序昭庠二序
書首標題次行刊明侍御史蜀張一鯤楚李時成
閱虞部郎豫章郭子章選部郎東粤周光鎬校一
鯤序稱先是同年李惟中刻内傳於督學署中不
佞與郭相奎敢外傳各分四國&KR0008;之註仍韋氏益
以宋氏補音條註其下字畫剞劂一放内傳庶幾
稱左氏完書云云一鯤等四人明史俱無傳朱彝
尊明詩綜載郭子章字相奎泰和人隆慶辛未進
士歴官都御史巡撫貴州進兵部尚書周光鎬字
國雍潮陽人隆慶辛未進士除寧波推官陞南京
戶部主事改吏部歷郎中出知順慶府屢遷至僉都
御史撫寧夏入為大理寺卿一鯤時成二人亦未
載考明太學進士題名碑此四人者皆登隆慶辛
未進士序所稱李惟中者即時成之字其刊刻是
書蓋合四同年而互相讐校者也碑載張一鯤四
川重慶府合州定遠縣人李時成湖廣黃州府蘄
水縣人
國語(一函四冊)
篇目同前
此書紙墨之色皆遜前部蓋版同而後印也
書中有震宫育德弱侯楊爵之印斛山金壇王氏
書畫珍藏二酉藏書鐵笛道人東樓書畫印記香
爐式印九印篆法既不能佳其印色亦復相等且
兼以油污糢糊幾不可辨係書賈偽造一時所鈐
不足採錄其餘四印亦俱無考
國語(一函八冊)
吳韋昭解二十一卷前昭序
此書專載韋解橅刻精良其版在一鯤所刊上
如定窩中人收藏印記未知誰氏
國語(二函冊十六)
吳韋昭解二十一卷前昭序宋宋庠補音序并注
解諸家名氏諸國世系說
諸國世系說後有明許宗魯識語則此書當為宗
魯所刊第書首空載宋庠序文而其補音並未採
錄體例不孚未為盡善也凌迪知萬姓統譜載宗
魯字伯誠長安人正德丁丑進士嘉靖初任湖廣
提學僉事剛明峻潔不為權勢所屈博學能詩文
所取皆知名士擢山東副使屢遷至僉都御史尋
免歸
十三經注疏(二十二函冊一百二十)
周易九卷上下經魏王弼注繫辭晉韓康伯注唐
孔穎達疏前穎達序後附唐陸德明音義王弼略
例尚書二十卷漢孔安國傳唐孔穎達疏陸德明
音義前穎達序次安國序毛詩二十卷漢鄭康成
箋唐孔穎達疏陸德明音義前穎達序次詩譜序
春秋左傳六十卷晉杜預注唐孔穎達疏陸德明
音義前穎達序次預序後預後序春秋公羊傳二
十八卷漢何休學疏不者名或云徐彦撰陸德明
音義前載宋景德二年校刊牒文次休序春秋穀
梁傳二十卷晉范甯集解唐楊士勛疏陸德明音
義前甯序周禮四十二卷漢鄭康成注唐賈公彦
疏前公彦序次序周禮廢興儀禮十七卷漢鄭康
成注唐賈公彦疏前公彦序禮記六十三卷漢鄭
康成注唐孔穎達疏前穎達序孝經九卷唐元宗
注宋邢昺校前昺序次宋傳注序唐元宗御製序
論語二十卷魏何晏集解宋邢昺疏唐陸德明音
義前晏上集解序孟子十四卷漢趙岐注宋孫奭
疏前奭序次奭題辭解爾雅十一卷晉郭璞注宋
邢昺疏唐陸德明音義前昺序
此明北監本也其板心皆記刊刻之年係創始於
萬歷十四年逮二十一年而工畢計閱八載之久
每卷標題次行分别校刊及重修者各列其祭酒
司業銜名其校刊之祭酒經八人司業經七人而
重修之祭酒司業則祇二人始終其事蓋校刊者
係合計八載中歴任是官之人故其數多而所謂
重修者不過於書成之後讐勘一通其功易竣其
日無多也第是當時奉勅刊行宜加鄭重乃所載
陸德明音義於周易則别為一卷附於書後其尚
書毛詩三傳以及論語爾雅忽散列於書中而三
禮之音義又不採錄去取混淆漫無體例抑獨何
耶
明内府藏本有欽文之璽鈐蓋上方
九經釋音(一函五冊)
宋趙孟至撰不分卷前孟至自序
孟至序稱暇日取陸氏釋文質以韻書採其可音
者音之不可則以四聲紀之又不可則著翻切於
其下云云孟至宋史無傳朱彝尊經義考引鄭元
慶曰孟至宋燕懿王後祖希懌自青田徙湖州父
與&KR0696;嘉定中登第孟至咸淳乙丑進士官運判彝
尊又稱未見此書則知流傳於世者少此本規仿
宋槧橅刻頗精惜字體不能如宋人書之流麗耳
明内府藏本有東宫書府印張璁亦經收藏有賜
名孚敬印考明史張璁字秉用永嘉人登正德十
六年進士第世宗初踐阼議追崇所生父興獻王
廷臣持之議三上三却璁時在部觀政上疏曲排
廷議世宗大喜擢璁南京刑部主事尋召赴都授
翰林學士繼由兵部侍郎屢遷至華蓋殿大學士
進少師璁以名嫌御諱請更乃賜名孚敬字茂恭
御書四大字賜焉繼引疾歸卒贈太師諡文忠李
先開明史無傳考太學萬歷己未進士題名碑先
開係直隸河間府景州人
七經圖(一函八冊)
易書詩周禮禮記春秋六經圖宋楊甲撰儀禮圖
宋楊復撰明吳繼仕編校不分卷前明焦竑序繼
仕自序儀禮圖前繼仕又序
前宋版經部中有六經圖其儀禮圖則元版中有
之而橅印不及六經圖之善此本為繼仕合刊一
規宋槧製極精良焦竑序云新安吳君見宋刻六
經圖而奇之手自摹畫考校授之梓人與好學者
共焉又念儀禮為朱子所定其徒楊復篇為之圖
幷加編纂合為七經圖以傳學者得而讀之可謂
粲然明備無復遺憾云云今以此書觀之竑之所
許良不誣也繼仕始末未詳
六經圖(一函六冊)
宋楊甲撰不分卷前明顧起元序次載校刊姓氏
宋苗昌言原序
顧起元序稱新都吳氏購得宋本始授梓人計部
大夫汝南方公覽而善之謀於同寮諸大夫出帑
羨復刻而存於署云云是此書之刻在吳氏刊六
經圖甫成之後其時儀禮圖尚未付諸剞劂遂不
獲摹入耳應明時為南京戸部郎中掌戸部者係
南京吏部尚書衞承芳兼攝其事故首列之其餘
司曹同寮計三十四人皆備載姓氏起元曾官南
京國子司業故為之序其作序時則官右庶子也
顧起元字太初江寧人萬歷二十六年賜進士第
三除翰林編修累官至吏部侍郎兼翰林學士卒
諡文莊見江南通志方應明汝寧府光州人登萬
歷三十二年進士見太學題名碑其歴官事蹟無
考明史列傳衞承芳字君大達州人隆慶二年進
士萬歷中官温州知府公廉善橅字屢遷至南京
吏部尚書卒於官贈太子太保諡清敏
六經圖(一函六冊)
篇目同前顧起元序及校刊姓氏俱闕
此書即前版書賈見其橅刻精良遂割去序文并
校刊姓氏以希偽充宋槧也
明檇李項氏藏本孫克弘亦經收藏有漢陽太守
印按松江志孫克弘字允執號雪居文簡公承恩
子也以蔭為應天府治中擢漢陽知府精於六法
山水花鳥無不臻妙餘印無考
六經圖(一函六冊)
篇目同前顧起元序及校刊姓氏俱闕
六經圖(一函六冊)
篇目同前顧起元序及校刊姓氏俱闕
以上二書與前第二部皆曾經書賈之手作偽伎
倆如出一轍然是書之善摹宋槧亦可概見矣
五經圖(一函二冊)
明盧謙輯不分卷前明李維楨章達二序
經圖目錄後别行刊章達盧謙同輯今閱達序稱
盧公自永豐令歸攜信州學五經圖石本以授余
且曰公幸割俸鐫之余亟命工刊石樹之學宫又
念石本摹搨之艱更損為卷帙刻於金陵云云是
章達係校刊之人而輯是圖者則盧謙也考明史
盧謙字吉甫廬江人萬歷三十三年進士授永豐
知縣擢御史出為江西右參政引疾歸崇禎八年
流賊犯廬江城陷謙服命服罵賊死贈光禄卿章
達楚人事蹟無考刻是書時以無為州知州攝廬
江縣事是書所載各圖亦採宋人六經圖中所列
者小變其前後之序詳略之文而以周禮禮記合
為一經遂名之曰五經圖殊失古製之舊也李維
楨字本寧京山人隆慶二年進士由庶吉士授編
修官至南京禮部尚書此書係刻於金陵故有其
序
六經正誤(一函五冊)
宋毛居正撰六卷前宋魏了翁序
陳振孫書錄解題稱柯山毛居正誼甫校監本經
籍之誤所欲刊正者魏鶴山為之序而刻傳之云
云是六經正誤一書為了翁所付刊者方為宋槧
此本每卷前俱刊江都郝梁子高重校刊九字郝
梁為何如人雖無可考以書中字體紙質校之係
明時坊刻之本亦非其至者也居正毛晃子考衢
州志晃字叔明江山人紹興中免解進士嘗增注
禮部韻學者稱為鐵研先生子居正亦第進士有
名於時
收藏諸印無考
闕補卷一(四五)卷三(二十十四二十五二四)卷四(四十六二二)
卷五(九七十)卷六(十四三二十一四二十二四二十八十九十五十八)
五經四書性理大全(十二函十冊一百二)
明永樂間奉勅輯首載胡廣等進書表易宋程願
傳朱子本義二十四卷前總目次凡例程頥序朱
子上下篇義圖說五贊筮儀易說綱領書宋蔡沈
集傳十卷前凡例書圖沈集傳序書說綱領漢孔
安國序後書序詩朱子集傳二十卷前凡例詩圖
朱子序詩傳綱領後大小序辨說春秋宋胡安國
傳三十七卷前凡例序論年表諸國興廢說東坡
圖說禮記宋陳澔集說三十卷前凡例總論澔序
大學朱子章句前讀大學法或問朱子序凡例中
庸朱子章句前或問朱子序讀中庸法論語朱子
集註二十卷前讀論語孟子法朱子序說孟子朱
子集註十四卷前朱子序說性理七十卷前明成
祖序次先儒姓氏
此書中五經大全皆攘前人成書以為已有顧炎
武朱彝尊嘗譏之已載前元版經部中矣其輯性
理大全附於書後者蓋以先儒議論格言足以輔
翼五經四書也成祖序諸臣進表皆作於永樂十
三年書前所列編纂儒臣銜名共四十有二而胡
廣楊榮金幼孜實董其成刊印之善亦足稱焉考
明史胡廣字光大吉水人洪武三年以文學選為
御史成祖即位偕解縉迎附擢侍講遷學士兼左
春坊進文淵閣大學士卒贈禮部尚書諡文穆楊
榮字勉仁建安人建文三年進士授編修成祖入
京以請先謁陵受知屢遷其官仁宗初由謹身殿
大學士進工部尚書正統間進少師卒諡文敏金
幼孜名善以字行新淦人建文二年進士授戸科
給事中成祖即位改翰林檢討官至禮部尚書兼
武英殿大學士卒諡文靖
五經四書(十函六冊五十)
明正統間奉勅刊首載英宗諭旨易宋程頥傳朱
子本義十卷前頥序次易圖易說綱領後上下篇
義五贊筮儀書宋蔡沈集傳六卷前沈序次書圖
書說綱領漢孔安國序後書序詩朱子集傳二十
卷前朱子序詩圖詩說綱領大小序辨說春秋宋
胡安國傳三十卷前安國序春秋圖春秋興廢說
春秋總例禮記宋陳澔集說十六卷前澔序集說
凡例大學朱子章句前朱子序後大學或問中庸
朱子章句前朱子序後中庸或問論語朱子集註
十卷前朱子序說孟子朱子集註十四卷前朱子
序說後讀論語孟子法
英宗諭旨以五經四書經註書坊刊本譌誤者多
令司禮監謄寫重刊以取便於觀覽其版寬行大
字橅印頗精嘉惠藝林亦盛典也
詩經内有枕流漱石君則氏二印係先割去舊有
之印鈐於補紙上者其君則氏印本小乃平列二
方與枕流漱石配合明屬書賈偽為又四書内
有尚寶寺卿袁忠徹家藏書畫印考明史職官
志有尚寶司而無尚寶寺之名其列傳内載袁
忠徹字靜思鄞人從父珙謁燕王王厚遇之及
即位召授鴻臚序班賜賚甚厚遷尚寶司丞尋
進少卿今印記中以司為寺以袁為表謬誤尤
甚均不足存真賞齋荆溪邵氏收藏二印亦無
考
五經(八函八冊三十)
明正統間奉勅刊篇目同前四書闕
是書之首不載英宗諭旨蓋因四書已佚書賈從
而汰之然橅印精潔與前部相埒且五經具存未
可以闕四書而棄之也
樂律全書(六函六冊三十)
明朱載堉著律吕精義内篇十卷外篇十卷律學
新說四卷樂學新說一卷算學新說一卷聖夀萬
年歴二卷萬年歷備考三卷律歷融通四卷附錄
一卷操縵古樂譜一卷旋宫合樂譜一卷鄉飲詩
樂譜六卷六代小舞譜一卷小舞鄉樂譜並二佾
綴兆圖一卷靈星小舞譜一卷共四十七卷首載
堉書成進表其餘各書進表序文并勅諭題跋俱
散見各卷
萬歷三十四年載堉進書表稱臣檢閱書笥除歷
書已進外其律書内有數目字樣及樂舞圖恐謄
寫舛誤就令畫圖刊板是以延遲十載今始成書
為此具本謹以所撰律吕精義一部計六冊律學
新說一部計六冊樂舞全譜一部計八冊裝潢成
帙專差右長史李德齎捧進獻云云是載堉此書
非由一時進御故各自為卷可分可合也考明史
鄭恭王厚烷以言時政獲罪降為庶人錮之鳳陽
子載堉篤學有至性痛父見繫築土宫室門外蓆
藁獨處者十九年厚烷還邸始入宫上歷算歲差
法及所著樂律書考辨詳確識者稱之卒諡端清
朱彝尊經義考謂河間獻王之後言禮樂者莫有
過焉良不誣也
明内府藏本有廣運之寶寶見前
樂舞全譜(二函八冊)
明朱載堉著首操縵古樂譜次旋宫合樂譜次鄉
飲詩樂譜次六代小舞譜次小舞鄉樂譜并二佾
綴兆次靈星小舞譜
觀前書載堉進表稱樂舞全譜一部計八冊是此
書原可單行今所分冊數與表所云適合且係初
印本紙墨並出前部之上
爾雅(一函一冊)
三卷晉郭璞注前璞序
坊間刊行之本橅印亦不能工
明内府藏本有廣運之寶其醉茗齋書畫印無
考
埤雅(一函四冊)
宋陸佃著二十卷前佃子宰序
宰序稱其父作埤雅言為爾雅之輔按馬端臨文
獻通考載陸佃曾撰爾雅新義其曾孫子遹刻於
嚴州為二十卷是佃撰此書在爾雅新義既成之
後陳振孫書錄解題曾並載之此本與前爾雅板
式字畫如出一手蓋書賈鋟木祗謂埤雅為爾雅
之輔遂將郭璞所注並刊而不知佃自有爾雅新
義一書宰序所指非璞注也考宋史佃字農師山
隂人熙寧中擢甲科官至尚書左丞會稽志宰字
元鈞佃子官朝請大夫
收藏二印與前爾雅同
埤雅(一函四冊)
篇目同前
此書與前部同版而橅印在先遂覺明朗紙墨亦
俱過之
埤雅(一函十冊)
篇目同前
此仿宋巾箱本式而不能作蠅頭細書且字法端
楷有餘流麗不足去宋刊遠矣
劉杏收藏印記無考
重刊許氏說文解字五音韻譜(一函冊十二)
宋徐鍇編輯十二卷前漢許氏說文序慎子冲序
鍇兄鉉進表雍熙三年中書門下牒文
規仿宋刊頗殊俗本而篆法撫刻未精亦形筆弱
葉氏收藏印記未詳其人
許氏說文解字五音韻譜(二函冊十二)
篇目同前
此書標題雖無重刊二字而篆法遜於後一部蓋
欲偽充宋槧而不能上者也
文彭錢謙益俱經收藏印記見前其漁陽子郊無
考又有趙子昂印篆刻甚庸劣其為偽作可知
重刊許氏說文解字五音韻譜(二函冊十二)
篇目同前
此本篆法亦劣以書中印記證之乃建本也
太山趙氏收藏未詳其人
重刊許氏說文解字五音韻譜(二函冊十二)
篇目同前
此書橅印稍後亦前版也
閔聲收藏印記無考
重刊許氏說文解字五音韻譜(一函四冊)
篇目同前
紙墨在前二部之下雖出一版實遠遜之
隸釋(二函冊十四)
宋洪适著二十七卷前适自序
宋中興藝文志稱适取古今石刻法其字為之韻
辨其文為之釋以辨隸書曰隸釋陳振孫亦稱年
來北方舊刻不可復得覽此猶可慨想此本雖非
宋槧橅印不精而其書則固足重也
歴代鐘鼎彝器款識法帖(一函二冊)
明萬岳山人校刊二十卷前山人自序
萬岳山人不知何許人序後有宣公後裔之印則
為陸氏可知惜未詳其名始末無考其序作於萬
歷十六年稱蘇人貨古物者有博古圖錄予厚價
而得之每自稱快又數年得鐘鼎款識一集與博
古圖相為表裏然有鈔本無刻本意欲梓焉謀之
數年因艱於摹寫之手遂不果邇年偶得松石姜
君能兼諸家書又工篆隸遂以是集付之不半月
而就於是遂得而梓焉云云是此書非山人所撰
而序中亦未及作者之名考宋人諸書目祇載鐘
鼎篆韻七卷亦無此書蓋亦以未有刊本罕傳於
時也書中篆法古雅竟似從鐘鼎彝器中摹搨而
出其橅印以朱不以墨亦别饒古色明版之傑出
者矣
六書精藴(六函冊三十)
明魏校著六卷前校自序後附校門人徐官音釋
舉要一卷
明史魏校字子才崑山人弘治十八年成進士歴
南京刑部郎中累遷至太常卿尋致仕所著有大
學指歸六書精藴卒諡恭簡書中字法或以古篆
翻楷或以小篆翻楷弗混於俗深得先民之遺刻
手亦能傳其筆意足稱良工徐官因字有難識者
為音俗字於書端并附舉要於書末以便披覽官
吳人登正德十二年進士第見太學題名碑
韻補(一函五冊)
宋吳棫著五卷前宋徐蕆序書目後有棫識語
吳棫作此書自易詩書而下以及歐蘇撰著所採
凡五十種其用韻有與時不同者皆載之凡字有
一義或二義三義必有所證陳振孫書錄解題備
詳其說吳棫宋史無傳凌迪知萬姓統諸棫字才
老建安人時號通儒朱子評近代考訂訓釋之學
亦亟稱之姑蘇志徐蕆字子禮工漢隸由進士知
饒州後改浙東提舉常平知秀州此本係明時
坊刻其板式猶規宋槧而字畫紙墨迥乎不係
矣
吳岫收藏邱記見前餘印無考
改併五音類聚四聲篇(二函十冊)
金韓道昭著十五卷前明憲宗序次昭兄道昇序
并重編雜部一篇五音改併增添明頭號樣一篇
目錄後附重編併部依三十六母再顯之圖書後
附金竇慶補背篇列部之字一篇
道昭字伯暉松水人其書成於金章宗泰和八年
係取玉篇類篇等書之字改併部次别以五音系
以三十六字母蓋宗婆羅聲音之學者此本為明
成化十年所刊憲宗序稱其上下縦横律度精密
有益學者特命工繡梓以廣其傳故橅印精良迥
殊坊本
改併五音集韻(二函十冊)
金韓道昭著十五卷前昭兄道昇序
前書以字母分排此書以聲韻分排而每韻中亦
各以字母分紐皆因其父孝彦未成之編續加修
定者道昇序作於金崇慶元年則道昭此書係後
前書五年而成是本橅印頗佳似從金時原版翻
刻者也
改併五音集韻(一函十冊)
篇目同前
此書即前板橅印之時亦不相遠惟紙墨稍差耳
書中有楊&KR0008;印記未詳其人
重刊改併五音集韻(二函冊二十)
金韓道昭編十五卷前載金崇慶元年原序次唐
郭知元孫愐唐韻舊序二篇後附明沙門真空貫
珠集八卷劉序又真空直指玉鑰匙門法一卷夏
元序
五音集韻目錄前標題稱至元庚寅重刊目錄後
標題又稱成化庚寅重刊而各卷首標題則稱正
德乙亥亦有稱正德丙子者其第十五卷之末行
總標正德乙亥春日重刊至丙子孟秋完頗疑目
錄所記年月前後何以懸殊且成化庚寅距正德
乙亥已閱四十六年之久亦覺相去太遠及觀書
中版心下方往往載出貲刊書姓氏大半皆御馬
監中之官員太監目錄與各卷所載略同則所標
至元或係沿元時刊本之舊其標成化者或係爾
時集貲未足僅刊目錄而止至正德間始獲成書
遂以舊存目錄凑合其仍為一版可知且姓氏上
有稱信官者其為沙門集貲刊版又可知矣劉聰
作貫珠集序時雖稱弘治戊午而夏元之序作於
正德癸酉越二年即為乙亥則貫珠集之與五音
集韵同刊不更彰彰乎真空自號訥菴始末無考
劉聰稱其於經史子集之外凡荒徼重徼如象胥
天竺諸域元言梵典如雲笈楞嚴諸經悉搜剔纂
採族分類合又為歌訣詞法以概諸首夏元亦稱
其於舊本芟繁就簡取易去難意不深刻聲不聱
牙一覩之餘即得止宿則訥菴於聲韻之學深契
其理矣劉聰江西宜春人登成化十四年進士第
見太學題名碑夏元未詳其人作序時官湖廣京
山縣令
詩韻釋要(一函六冊)
明潘雲杰著五卷附古韻釋要一卷并切韻要法
前明王穉登序
潘雲杰雲間人其始末不可考按松江志有潘雲
會者為刑部尚書潘恩之子登萬歷四十七年進
士第雲杰或其雁行此書注釋聲韻參訂頗詳王
穉登序極稱之橅印精善似非坊刻所能為者穉
登字伯穀長洲人四歲能屬對六歲善擘窠大字
十歲能詩長益駿發有盛名以布衣終明史有傳
明陳龍光藏本龍光雲南石屛州人萬歷三十二
年進士見太學題名碑來鴻軒親義禮堂二印未
知即龍光所鈐否也
童蒙訓(一函一冊)
宋吕本中著上下二卷前宋樓昉序
昉序作於宋寧宗嘉定八年稱金華太守邱公長
雋出錢五萬鐫刻於吕氏祠堂此本書末别行刊
紹定己丑郡守眉山李&KR1033;得此本於詳刑使東萊
吕公祖烈因鋟木於玉山堂以惠後學按紹定己
丑為理宗紹定二年去嘉定八年已閱十有四載
則吕祖烈所藏即邱長雋所刊以置吕氏祠堂者
李&KR1033;特取而翻刻其版耳此本又從李版翻出橅
刻再三故字畫不能圓勁紙亦不佳係坊間所印
行者也考宋史吕本中字居仁夀州人公著之曾
孫好問之子宣和六年由大名府帥司幹官除樞
密院編修遷職方員外郎紹興六年特賜進士出
身擢起居舍人官至侍講兼權直學士院不附秦
檜為御史蕭振所劾罷提舉太平觀卒諡文清樓
昉宋史無傳凌迪知萬姓統譜昉鄞縣人少從吕
祖謙學號迂齋紹熙中登進士第
養正圖解(一函四冊)
明焦竑撰不分卷前祝世禄序竑自序
明史焦竑傳稱皇長子出閣竑為講官竭誠啟迪
嘗採古儲君事可為法戒者為養正圖說擬進之
同官郭正域輩惡其不相聞目為賈譽竑遂止是
當時此書以猜阻未經進奉故無官刻之本此本
祝世禄序稱繪圖為丁雲鵬書解為吳繼序捐貲
鐫之為吳懷讓按雲鵬繼序名重一時書畫皆臻
其妙懷讓欲刻是書先以作圖書解屬斯二人亦
不苟於剞劂者矣祝世禄饒州德興縣人登萬歷
十七年進士見太學題名碑作序時官南京吏科
給事中
養正圖解(一函二冊)
篇目同前
橅印與前部並出一時紙質墨光故無軒輊
欽定天禄琳琅書目卷七
