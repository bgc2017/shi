欽定天禄琳琅書目卷六
元版子部
纂圖分門類題註荀子(一函十冊)
周荀况撰三十二篇唐楊倞注分二十卷前載楊
序并新增麗澤編集荀子事實品題一卷不著纂
人姓氏又宋陳傅良輯荀子門類題目一卷
此當時帖括之書也其門類題目一卷於標題次
行刊永嘉先生陳傅良編所分門類始曰天地終
曰五常共四十門末又附拾遺并事要總類二條
皆擇書中之可作題目者分類摘句以取便於觀
覽卷後别行刊麻沙劉通判宅刻梓于仰高堂十
二字卷一之後亦于别行刊關中劉旦校正所謂
劉通判者當即是人第書首標題為纂圖分門類
題註荀子書前仍當有圖蓋已失之矣至所載荀
子事實品題一卷觀其識語稱舊本荀揚圖說不
過具文今得麗澤堂編次品題凡卿雲事實顛末
歴歴可攷云云則是荀揚合刊之書非此本中所
應有乃書賈割取荀子事實以冠于書首耳且書
中自卷九之卷十三及卷十五共六卷標題祗稱
荀子卷十六卷二十兩卷標題又稱監本音註荀
子書名既不畫一板式亦復懸殊係以三刻凑成
一書其標稱荀子者橅印甚精紙墨俱佳實為宋
槧餘則元時所刊遠不相及然宋本流傳者絶少
今尚存吉光片羽于元刻之中雖出凑合亦可寳
也
明文徵明毛晉藏本
本朝泰興季氏亦經收藏
河南程氏遺書(一函八冊)
宋朱子輯二十五卷附錄一卷外書十三卷後附
文集十二卷又元譚善心輯遺文一卷目錄後有
善心識語并朱子辯誤書末載宋趙師耕麻沙本
後序季襲之春陵本後序又元鄒次陳虞槃序二
篇
譚善心字元之臨川人元史無傳其事蹟不可考
所作識語稱程子遺文遺事一卷善心始慮世傳
胡氏本猶未盡善而朱子改本惜不可見貞白虞
叔近示以所得吳内翰家藏别本乃與意見脗合
用鋟諸梓以與學者共之其朱子與劉共父張南
軒辯論所及者悉附注于目錄之下且為竊考程
氏世系譜于十二卷之首云云世系譜此本已闕
鄒次陳序稱遺書外書俱出程門弟子手記朱子
家藏世所刊本無不同者獨二先生文集出胡文
定公家頗有改削朱子定其所當改者數紙屢以
書致劉張二公然承舛習訛卒莫之從譚元之因
與蜀郡虞槃往復討論以復乎朱子所改之舊焉
今觀李襲之舂陵本後序祇言遺書外書而不及
文集其趙師耕麻沙本後序則稱二程先生文集
憲使楊公已鋟版三山學宫遺書外書則庾司舊
有之後俱燬于乙未之火師耕承乏來此亟將故
本易以大字與文集為一體刻之後圃明教堂云
云按陳振孫書錄解題載河南程氏文集十二卷
謂為建寧所刻本載在集部不與遺書合錄子部
之中是振孫所指建寧本似為楊公所刊而以一
體合刻則自師耕始也考浙江通志師耕黃巖人
登宋寧宗嘉定七年進士第其序猶自署古汴者
蓋不忘故土之意李襲之無考元史虞槃字仲常
隆州仁夀人集之弟登延祐進士授吉安永豐丞
後終嘉魚縣尹西江志鄒次陳字周弼一字悦道
宜黃人中博學宏詞科所著有遺安集十八卷史
鈔十卷此書校正文集雖足訂别本之訛然橅印
草草紙墨皆不求精在元刻中又其次者
書中有趙氏子昂龍門子圖書記進士郡李縣令
三印考元史孟頫以英宗至治二年六月卒而鄒
次陳序作于至治二年七月譚善心識語作於至
治三年九月是孟頫殁時書尚未經刊行安得其
收藏印記進士郡李縣令一印文義亦不可解觀
三印篆法俱極麤劣其為書賈偽造無疑故不採
錄
闕補文集卷八(全)
近思錄(一函四冊)
宋朱子吕祖謙同輯十四卷宋葉采集解前采序
並進書表目錄後載朱子祖謙識語二篇
陳振孫書錄解題馬端臨文獻通考皆載近思錄
十四卷而不及葉采集解明王圻續文獻通考載
近思錄有何基發揮戴亨補註柳貫廣輯黃績義
類諸書亦不載此本考宋史無葉采傳凌迪知萬
姓統譜稱采字仲圭成都人初從蔡淵受易學已
而往見陳淳淳以其好躐高妙而少循序就實工
夫屢折而痛砭之采自是屛歛鋒鋩駸趨著實淳
深喜之理宗寶慶初為祕書監嘗論郡守貪刻之
害上嘉納之今觀書中進表係淳祐十二年表後
結銜為朝奉郎監登聞鼓院兼景獻府教授距作
祕書監時已歴二十八載迪知乃未經考及耳集
解之作蓋在黜浮崇實之後序中有研思積久踰
三十載義稍明備之語用心亦良苦矣此本係仿
宋刊而紙質不免麤黝之病
闕補卷二(三十五)卷九(十六)
近思錄(一函三冊)
篇目同前闕葉采序
此本版式較大紙質亦極堅緻勝於前本
闕補卷一(四)卷十(十一十二)卷十四(十一之十三)
朱子語類(八函六冊九十)
宋黎靖德輯一百四十卷前載宋黃幹李性𫝊蔡
抗吳堅黃士毅魏了翁王佖諸序并語錄姓氏門
目目錄後靖德識語二篇考訂九條
馬端臨文獻通考載李道𫝊輯晦庵語錄四十六
卷其弟性𫝊又輯續錄四十六卷王圻續文獻通
考載文公語類一百三十八卷乃黃士毅所序次
者今按靖德識語稱李道𫝊刊語錄於池李性𫝊
刊續錄蔡抗刊後錄皆十饒是為三錄黃士毅輯
語類刊于蜀王佖作續類又刊于徽是為二類凡
五書靖德合而參校之削其復者一千一百五十
餘條云云是靖德所見者博而所採者精也凌迪
却萬姓統譜載靖德永嘉人為沙縣主簿攝縣事
清謹善理繁劇博學能文嘗修沙陽志此書字晝
不工紙簏墨黯乃元時坊刻之本
檇李項氏藏本
本朝黃虞稷亦經收藏按虞稷字俞邰晉江人康熙
間以諸生預修明史食七品俸一時以為榮
闕補卷三十二(六十一二)卷三十五(二七十)卷八十一
(三十二)卷九十四(十四十五)卷一百十(一)卷一百二十
八(十)
朱子語類(四函四冊二十)
篇目同前前有宋王栢序
此與前部同出一板橅印之時亦不相遠而此書
多王栢序序作于宋咸淳乙丑稱靖德編校成書
文公之遺語大備是栢序專為此書而作前部無
之當屬闕佚第栢序紙色與全部深淺迥殊似非
一時所印或由取資於别本耳
道命錄(一函一冊)
宋李心𫝊輯元程榮秀釐正分十卷前心𫝊序宋
朱申序榮秀序
考宋史李心𫝊字微之隆州井研人慶元二年薦
于鄉既下第絶意不復應舉閉戶著書晚因崔與
之魏了翁等之薦為史館校勘賜進士出身累官
至工部侍郎以言去奉祠潮州淳祐三年致仕卒
載所著成書甚多内有道命錄五卷心𫝊自序係
作于理宗嘉熙三年朱申之序乃淳祐十一年知
江州時為之刻梓而作其書尚仍五卷之舊榮秀
序稱道命錄五卷刻梓在江州燬於兵榮秀嘗得
而讀之疑為初稿尚欲刪定而未成者齋居之暇
略加釐正彙次為十卷重刊於龜山書院而識其
後云云書中第十卷末附宋理宗淳祐以後贈䘏
指揮二篇制詞三篇標為續增又元文宗天歴以
後請加封狀并部議二篇贈䘏制詞五篇標為新
增乃榮秀所補錄者當時刻手印工咸出上選紙
潔墨瑩幾與宋槧無異誠元刻之佳本也榮秀序
闕末數行以明萬歷間丁元薦刊本校之榮秀姓
程新安人序作于至順四年結銜為奉直大夫江
浙等處儒學提舉惜宋史無榮秀𫝊新安志亦未
載其事蹟不可考序末數行今依元薦本補錄
御題道命錄十卷宋嘉熙間編次濂洛關閩五先生進
退黜陟之所由而終以諡議贈䘏制詔元時重刻于龜
山書院則又續增作書後所有事實及元代追崇興冊
之文也其云道命者蓋言道之行與廢皆命云爾此書
猶是元龜山書院初本乾隆甲子秋日御識鈐
寳二曰乾隆宸翰曰幾暇臨池
朱卧菴吳岫收藏諸叩無考
類編標注文公先生經濟文衡(一函六冊)
宋馬括輯前集二十五卷後集二十五卷續集二
十二卷共七十二卷前宋黃昇序括自序
馬括宋史無傳宋人諸書目亦不載是書其序作
於淳祐辛亥按辛亥為宋理宗淳祐十一年書中
蓋取朱子所著論者類而編之加以標注黃昇序
稱括字曰季機而未詳其爵里昇宋史亦無傳著
有中興詞選字曰叔𤾉號曰玉林又號花菴胡德
方為之序稱其早棄科舉吟咏自適秋房樓公以
泉石清士目之馬括當時纂輯此書似未刻梓是
本前集總目後有時泰定甲子春刊于梅溪書院
木記按泰定甲子為元泰定帝御極之元年板式
係仿宋巾箱本而未能如宋槧之工也
類編標註文公先生經濟文衡(一函六冊)
篇目同前
此書即前版橅印亦出一時
周大訓印無考
詳註東萊先生左氏博議(一函四冊)
宋吕祖謙著二十五卷前祖謙自序
祖謙序以左氏博議為諸生課試而作故當時付
刊仿巾箱本之式書中無刻梓年月亦不載作註人
姓氏觀其紙黝墨黯乃元橅宋槧而不能工者也
元趙孟頫藏本明陳繼儒徐渭亦經收藏孟頫見
前考明史繼儒字仲醇號眉公松江華亭人為諸
生與董其昌齊名年甫二十九取儒衣冠焚之隠
居崑山之陽後築室東余山在門著述工詩善畫
年八十二卒徐渭字文長號天池生山隂人為諸
生有盛名嘗自言吾書第一詩次之文次之畫又
次之
胡子知言(一函一冊)
宋胡宏著一卷後錄一卷前宋張栻序
宋史胡宏字仁仲建寧崇安人安國次子初以蔭
補右承務郎不調秦檜當國貽書其兄寅問二弟
何不通書意欲用之宏書辭甚厲人問之宏曰正
恐其召故示之以不可召之端檜死宏被召竟以
疾辭著書曰知言張栻謂其言約義精道學之樞
要制治之蓍龜也按張栻嘗從宏遊其序作于孝
宗乾道四年極推崇之意朱子語錄有曰因與諸
子論湖湘學者崇尚胡子知言曰知言固有好處
然亦大有差矣如論性往往與告子湍水之說生
之謂性之意有相似處云云而吕祖謙謂知言勝
似正蒙則又過於稱許矣此書兩卷後别行皆刻
後學天台吳堅刊於福建漕治考宋史無堅𫝊浙
江通志載堅仙居人登淳祐四年甲辰進士第歴
官至端明殿學士此書係元時翻刻雖不能精而
宋槧規矩猶存尚屬元版之佳者
本朝商邱宋犖藏本有緯蕭草堂印按犖作西陂雜
詠詩有緯蕭草堂一篇其子至曾取以名其集
困學紀聞(一函六册)
宋王應麟著二十卷前應麟自識元牟應龍袁桷
序後陸晉之序
考宋史王應麟字伯厚慶元府人九歲通六經淳
祐元年舉進士寶祐四年又中博學宏辭科歴官
禮部侍郎尋轉尚書兼給事中左丞相以留夢炎
用徐囊黃萬石等遂東歸後二十年卒所著書甚
多困學紀聞其一也牟應龍序作于元英宗至治
二年袁桷序作于泰定帝泰定二年元史列傳應
龍字伯成其先蜀人後徙居吳興應龍幼警敏日
記數千言擢咸淳進士第賈似道招之拒不見不
得寘上第調光州定城尉沿海制置司辟為屬以
疾辭不仕而宋亡矣已而起家教授溧陽州晚以
上元縣主簿致仕泰定元年卒年七十八袁桷字
伯長慶元人以薦為翰林國史院檢閱官屢遷至
侍講學士泰定初辭歸四年卒追封陳留郡公諡
文清陸晉之吳郡人元史無傳其結銜為慶元路
儒學教授序中有鳩工度費給以學儲本學官及
岱山長共助以足其用云云按顧炎武日知錄引
陸深金臺紀聞曰元時州縣皆有學田所入謂之
學租以供師生廩餼餘則刻書工大者合數處為
之故讐校刻畫頗有精者今證以晉之所言適相
脗合第此書橅印不佳耳
闕補卷二(三十七三十八)卷十一(十七)卷十五(十二)
困學紀聞(一函冊十一)
篇目同前前牟應龍序後陸晉之序俱不載
此書板較大非陸晉之所校刊者故不載其序應
龍序或本有而後失之刻手印工較前部皆高一
籌在元刻中尚為佳本
闕補目錄(三)卷二(三十五)卷三(九十七二)卷六(十八三十)
(一十二三)卷七(八)卷十一(六四九十六十)卷十四(十五)
卷十五(十一十二)卷十九(二六)(五)卷二十(一四)(三)
北戶錄(一函二冊)
唐段公路纂龜圖註三卷前唐陸希聲序
公路唐書無傳陸希聲序稱為鄒平公之孫考唐
書段文昌于唐文宗時以御史大夫進封鄒平郡
公則公路乃文昌之孫矣其書皆採嶺南民風土
俗飲食衣製歌謠哀樂有異于中夏者錄而誌之
至于草木果蔬蟲魚羽毛之類有瑰形詭狀者亦
莫不畢載謂之北戶錄者蓋取淮南子云南方之
極自北戶之界至炎風之野赤帝祝融之所司也
希聲吳人善屬文由右拾遺歴官至同中書門下平
章事唐書有傳龜圖無考書中目錄後别行刊臨安
府太廟前尹家書籍鋪刊行則知是書先有宋槧
此本規仿為之意欲偽充宋刊故猶存尹家之名耳
元王元伯藏本
本朝泰興季氏虞山錢氏亦經收藏錢曾見前考江
南志元伯金壇人四世不異爨家人百餘口無間
言日使諸女婦聚一室為女工畢歛貯一庫室無
私藏兄宣伯卒以家事付兄子軌軌辭元伯曰若
宗子也宗子宜主之相讓既久卒以付軌縉紳之
家咸自謂不如至元間旌表其門
宋沈括著二十六卷前括自序
括序稱予退處林下思平曰與客言者時紀一事
於筆謂之筆談聖謨國政及事近宫省皆不敢私
紀至於繫當日士大夫毁譽者雖善亦不欲書所
錄惟山間木蔭率意談噱不繫人之利害者下至
閭巷之言靡所不有云云考宋史括字存中錢塘
人擢進士第歴官至龍圖閣待制知審官院出知
青州未行改延州以功加龍圖閣學士尋謫均州
團練副使元祐初徙秀州繼以光禄少卿分司居
潤八年卒此書當屬居潤時所作故有退處林下
之語其書曰故事曰辨證曰樂律曰象數曰人事
曰官政曰權智曰藝文曰書畫曰技藝曰器用曰
神奇曰異事曰謬誤曰譏謔曰雜誌曰藥議共十
有七門開雕者雖仿宋槧而橅印不工紙質亦未
能堅緻其為元刻無疑
明杜堇藏本考馮仙湜圖繪寶鑑續纂杜堇字懼
男有檉居古狂青霞亨長之號丹徒人占籍京師
舉進士不第遂絶意進取為文奇古兼善繪事安
陽開國印記無考又有宋徽宗政和二字寶篆麄
俗係書賈偽作不足載入
詩苑叢珠(一函三冊)
元仇舜臣編曹彦文增輯三十卷前曹輗序
輗序作于大德己亥按己亥為元成宗大德三年
序後有至正甲辰菊節西園精舍新刊木記按至
正甲辰為元順帝至正二十四年距輗作序之時
已逾六十六載書分三十六門皆採摘成語取其
二三字集成對偶并附詩聫以備初學撏摭之用
係餖飣之書故不顯于當世歴年既久書賈得之
始為開雕宜其刊印草草也舜臣彦文輗俱無考
元版集部
分類補註李太白詩集(一函五冊)
唐李白著元楊齊賢集註蕭士贇補註二十五卷
前載唐李陽冰宋樂史宋敏求曾鞏毛漸五序劉
全白李君碣記
陳振孫書錄解題曰唐志有草堂集二十卷李陽
冰所錄也今按陽冰序文但言十喪其九而無卷
數又樂史序文稱李翰林集十卷别收歌詩十卷
校勘為二十卷又於館中得賦序書表贊頌等亦
為十卷號為别集然則三十卷者樂史所定也家
藏本不知何處本前二十卷為詩後十卷為雜著
首載陽冰史及魏顥曾鞏四序李華劉全白范傅
正裴敬碑志卷末又載新史本傳而姑孰十詠笑
矣悲來草書三歌行亦附焉復著東坡辨證之語
其本最為完善别有蜀刻大小二本卷數亦同而
首卷專載碑序餘二十三卷歌詩而雜著止六卷
有宋敏求後序言舊集歌詩七百七十六篇又得
王溥及唐魏萬本同裒唐類詩諸編洎石刻所傳
廣之無慮千篇以别集雜著附其後曾鞏蓋因宋
本而次第之者也以校舊藏本篇數如其言然則
蜀本即宋本也耶末又有元豐中毛漸題云以宋
公編類之勤曾公考次之詳而晏公又能鏤版以
傳於世乃晏知止刻于蘇州者然則蜀本蓋傳蘇
本而蘇今不復有云云今觀此本首卷錄賦八篇
餘二十四卷皆載謌詩並無雜著與振孫所見諸
本不惟卷數參差亦且所收反少雖載陽冰諸人
之序而皆不仍其舊矣書中有建安余氏勤有堂
刊篆書木記目錄末葉板心記至大辛亥三月刊
按辛亥為元武宗至大四年其時勤有堂之名尚
存蓋建安俞氏子孫皆世守其業者也楊齊賢無考
蕭士贇字粹可寧都人篤學工詩與吳澄友善所
著有冰涯集見西江志
陳惟中收藏印記無考
闕補卷三(三十三)
唐翰林李太白集(一函八冊)
唐李白著二十六卷前唐李陽冰序後宋樂史曾
鞏毛漸三序目錄後載薛仲邕編白年譜
此書不載編纂人姓氏前二十四卷皆載歌詩賦
則列于二十五卷其二十六卷專載讃十七篇較
前部故多一卷然橅印遜于前部其中錯誤亦多
如作序之毛漸並訛為毛述似是坊間自為刊行
之本也
明安國錢榖黃姬水俱經收藏安國見前按蘇州
志錢榖字叔寳吳人少孤貧失學迨壯始知讀書
家無典籍游文待詔門下日取架上書讀之以其
餘功點染水墨得沈氏之法黃姬水字淳父長洲
人五岳山人省曾之子生而英敏山人出入必攜
之俱命學書千祝京兆遂傳其筆法餘印無考
集千家注分類杜工部詩(一函十冊)
唐杜甫著宋徐居仁編次黃鶴補註二十五卷前
載傳序碑銘一卷註杜詩姓氏一卷年譜一卷
陳振孫書錄解題曰門類杜詩二十五卷稱東萊
徐居仁編次未詳何人云云是門類係居仁所編
而集千家註之名則自黃鶴為之書分七十二門
所列註詩姓氏始韓愈元稹終以文天祥謝枋得
劉會孟共一百五十六家其曰集千家者蓋夸大
之詞耳黃鶴字叔似臨川人所著有北窗寓言見
西江志書中門類目錄後有皇慶壬子鐘式木記
勤有堂鑪式木記傳序碑銘後有建安余氏勤有
堂刊篆書木記詩題目錄及卷二十五後皆别行
刊皇慶壬子余志安刊于勤有堂按皇慶壬子為
元仁宗皇慶元年前余氏所刊李太白集係至大
辛亥與此刻僅隔一年蓋欲以李杜詩集並行于
時故刻手印工亦復相等也
闕補卷二(十六)卷五(十一)卷七(十七之二十二)卷十五(三十)
(二十二三)卷十九(十四七十五二十)
集千家注分類杜工部詩(一函冊二十)
篇目同前後附文集二卷
此書即前版惟將傳序碑銘後建安余氏篆書木
記鑱去别刊廣勤書堂新刊木記門類目錄後鐘
式鑪式二木記尚存而以皇慶壬子易刊三本書
舍勤有堂易刊廣勤堂其詩題目錄後别行所刊
之皇慶壬子余安安刊于勤有堂十二字雖亦鑱
去而卷二十五後所刊者當時竟未檢及失于削
補所增附之文集二卷橅印草草較之前二十五
卷亦不相類此拙工所為雖欲作偽亦安能自掩耶
本朝泰興季氏藏本餘印無考
集千家註分類杜工部詩(一函六冊)
篇目同前闕傳序碑銘一卷年譜一卷文集二卷
此本與前第二部為一時橅印之書其卷二十五
後雖亦無皇慶壬子余志安刊于勤有堂一行乃
用别紙粘接非由版中鑱去係後之鬻書者知其
作偽未周又從而彌縫之耳
闕補詩題目錄(十八)卷七(十七)
集千家註分類杜工部詩(二函六冊二十)
篇目同前
此書乃以前版重加翻刻故將建安余氏前後所
列之名盡為削去其廣勤書堂新刊木記亦復不
存惟以鐘式木記中三峯書舍四字易刊汪諒重
刊而鑪式木記中之廣勤堂則仍其舊汪諒無考
觀其去廣勤書堂新刊木記則是堂亦非汪諒所
有矣書中註字本小一經翻刻筆畫未免較肥然
紙質印工實出前二部之上
闕補卷十一(全)卷十五(全)
韋蘇州集(一函五冊)
唐韋應物著十卷前宋王欽臣序元沈明遠補撰
傳
馬端臨文獻通考載韋蘇州集十卷未及作序之
人考宋史王欽臣字仲至應天宋城人洙之子用
蔭入官文彦博薦試學士院賜進士及第歴集賢
殿修撰知和州徙饒州斥提舉太平觀徽宗立復
待制知成德軍卒欽臣性嗜古藏書數萬卷手自
讐正世稱善本沈明遠元人史無傳考顧瑛玉山
名勝集載明遠吳興人精隸法玉山草堂春暉樓
綠波亭諸額皆其所書又稱其與顧德輝同時按
德輝之子元臣於太祖至元之季為水軍副都萬
戶則明遠為元初人無疑此書當屬欽臣所訂而
明遠重刻于元初者故橅印精好與宋槧猶不相
遠
御題韋應物五言詩高遠閒淡世所罕及年至九十餘
益造微妙浮屠皎然工詩嘗擬其體應物語之曰人各
有能有不能子欲為我且失其故步至今傳為知言白
居易繼守蘇州詩云敢有文章替左司其見推重如此
惜其文史逸不傳所傳者特詩集耳是集編次雕鋟雅
稱善本予愛讀其詩因書數語于卷首乾隆甲子九秋
三日鈐
寶二曰乾隆宸翰曰幾暇臨池
或謂公詩不琢句不用事不鍊詞不知公之所以
為唐大家者或謂此也晴窗點檢遂為三歎辰翁
志(沈明遠補傳後)
右識語一作小行書用筆高古考西江志辰翁姓
劉名會孟廬陵人補太學生壬戌廷試忤賈似道
意而理宗嘉之寘丙第以親老請濂溪書院山長
江萬里陳宜中薦居史館又除太學博士皆固辭
宋亡托方外以歸著須溪集百卷書中有漱石枕
流印當為辰翁托方外時所寄意者以此證之是
書為元初刊本益信
增廣註釋音辯唐柳先生集(一函八冊)
唐柳宗元著童宗說音註宋張敦頥音辯潘緯增
廣音義正集四十三卷别集二卷外集二卷附錄
一卷共四十八卷前唐劉禹錫原序宋陸之淵序
並編集姓氏
陸之淵序作於宋孝宗乾道三年稱予至灊山郡
齋雲間潘廣文攜音訓數帙示予比於祝充之註
昌黎集云云潘緯宋史無傳考凌迪知萬姓統譜載
緯字仲寶華亭人紹興中舉進士甲科恬于進取
工著述陸之淵無考是書亦係翻刻宋本字畫猶
存其概而紙質墨香則不相侔矣
明晉莊王鍾鉉藏本鍾鉉見前
增廣注釋音辯唐柳先生集(一函五冊)
篇目同前闕編集姓氏
前書于正集外雖分别集外集附錄而目錄則同
列于正集之首此本以末五卷目錄移置别集之
首版式雖仿前書而實别為刊梓橅印之工又出
其下也
明毘陵周氏藏本良金印已見前吳蒙印記無考
增廣注釋音辯唐柳先生集(一函冊十二)
篇目同前闕别集外集附錄目錄
此本較第二部又遜一籌合觀三書皆非一板何
開雕者如是之多而顧草草以從事耶
鄭翼明收藏印記無考
陸宣公集(一函五冊)
唐陸贄著十卷
陳振孫書錄解題曰陸宣公集二十二卷權德輿
為之序稱制誥集十三卷奏草七卷中書奏議七
卷今所存者翰苑集十卷牓子集十二卷序文稱
别集文賦表狀十五卷今不傳據此則陸贄集乃
四十二卷至宋已闕二十卷矣振孫所謂翰苑集
即制誥集其牓子集係合奏草奏議為二書馬端
臨文獻通考專載奏議十二卷蓋因制誥奏議集
名既分原可各自單行不必合二十二卷始為全
本此書所載皆制誥之文分以十卷即單行之翰
苑集也字明紙瑩洵屬元刊善本
歐陽文忠公文集(五函五冊四十)
宋歐陽修著居士集五十卷外集二十五卷易童
子問三卷外制集三卷内制集八卷表奏書啓四
六集七卷奏議集十八卷雜著述十九卷集古錄
跋尾十卷書簡十卷共一百五十三卷總目後有
宋胡柯撰年譜一卷并記書後有附錄五卷及編
校姓氏宋周必大序
胡柯記周必大序皆作于宋寧宗慶元二年必大
序稱郡人孫謙益丁朝佐曾三異互加編校起紹
熙辛亥之春迄慶元丙辰之夏始成是書云云按
陳振孫書錄解題曰歐公為一代文宗其集遍行
海内而無善本周益公解相印歸用諸本編校定
為此本且為之年譜曰居士集外集而下至于書
簡凡十名刊之家塾其子綸又以所得歐陽氏傳
家本乃公之子棐所編次者屬益公舊客曾三異
校正益完善無遺恨矣今以必大序考之三異本
預校讐之列書中並無必大子綸重加編次之語
且年譜係出胡柯之手而非必大所作豈振孫所
見又為别本耶此書字法規仿鷗波深得其妙定
屬元時所重刊者觀其橅印之精非好古家不能
為此書前應有序文似是書賈欲充宋槧遂妄為
割去而不知反掩其善也曾三異宋史無傳凌迪
知萬姓統譜載三異字無疑臨江新淦人少有詩
名尤尊經學屢從朱子問辨因顔讀書之堂曰仰
高部使薦于朝授承務郎端平初以袐閣校勘召
力辭年八十一卒孫謙益字彦撝丁朝佐字懷忠
胡柯字伯信俱吉州人其事蹟無考
弘治十五年十月二日收入淮東書院一部一百
五十三卷附錄五卷四十五冊留都人獻(第四十五冊末)
右識語一作蠅頭楷書而筆法不工乃書院中掌
書籍者所識以取便於稽核耳淮東書院無考按
明史地理志載淮安揚州二府元時隸淮東道宣
慰司則書院當在此二府間也
明李廷相周良金俱經收藏印記見前
東坡集(二函冊十二)
宋蘇軾著前集四十卷後集二十卷奏議十五卷
内制集十卷外制集三卷和陶詩四卷應詔集十
卷共一百二卷無校刊姓氏
此書前後俱無序跋密行細書橅印工緻係仿宋
巾箱本式欲以之亂真者當屬元初人所為始克
有此形似惜紙質鬆脆不能相強耳
元邵桂子藏本明邵享真文徵明亦經收藏翠竹
齋玉蘭堂諸印見前按鮑楹雪舟詩序青溪邵桂
子字德芳太學上舍登咸淳進士任處州府教授
宋亡避地雲間贅曹氏居泖湖之蒸溪嘗瀕湖構
亭名雪舟著述其間有脞稿十卷脞談二十卷皆
以雪舟名之預為生壙號曰元宅著元宅七銘後
七銘續七銘别七銘凡二十八事摹周易作忍默
恕退四卦又松江志載邵桂子之孫亨貞字復儒
博通經史贍千文辭凡隂陽醫卜佛老之學莫不
究其奥洪武間為府學訓導尋戍潁州後歸卒年
九十三著有蛾術集
增刊校正王狀元集註分類東坡先生詩(三函冊三十)
宋蘇軾著王十朋集註劉會孟批點二十五卷前
十朋序趙䕫序并註詩姓氏傅溁撰東坡紀年錄
一卷
毘陵邵長蘅作王註正譌稱王十朋分類蘇詩註
三十二卷註中引用故事謬誤實多有極淺陋可
為失笑者十朋為南渡名臣著梅溪集行世史稱
其天資穎悟廷對萬餘言淹通經史其所註蘇詩
何至紕繆乃爾又作註蘇例言稱永嘉王氏註本
孤行其失大要有三一曰分門别類失之陋西蜀
趙夔舊序自言此書分五十門金華吕氏省為三
十二門而王氏因之玩其標目了無意義且就分
門之中亦必顛倒次第云云是王氏所分之三十
二門已不免後人訾議今觀此書僅二十五卷並
非王氏三十二卷之舊而所分門類多至七十有
六數且不止于倍之其間篇章之割裂名目之犯
複殆有甚焉而乃於標題下署十朋之名抑何妄
耶注詩姓氏後有汪氏誠意齋集書堂新刊本記
假名妄作必是此人特以其書規仿宋槧橅印清
朗尚屬元刻之善者故存之
元何九思藏本明項元汴
本朝季振宜俱經收藏印記俱見前餘印皆無可考
欒城集(二函冊三十)
宋蘇轍著前集五十卷後集二十四卷三集十卷
應詔集十二卷共成九十六卷無校刊人姓氏
是書卷目次第與馬端臨文獻通考所載悉合其
版式之工紙墨之善亦與前東坡集相等蓋當時
本以二蘇文集合刊橅印係出一手也
書中有文徵明梅溪精舍玉蘭堂二印前東坡集
中亦有之而元邵氏收藏印記則為此本所無此
本之任氏王氏季氏諸印又不見於東坡集中則
知此二書惟歸文氏時曾經合璧其前乎此後乎
此者皆各自流傳今離而復合同為
冊府之珍亦是刻之幸矣王氏季氏諸印見前其雲間任氏
子先一印按任氏為雲間望族松江志載元末有任暉
者字東白其父名子文則子先或即子文之伯仲行也
欒城集(七函冊四十)
宋蘇轍著前集五十卷後集二十四卷三集十卷
共八十四卷前集轍曾孫詡序後集宋鄧光跋
按前宋版欒城集後載鄧光并轍曾孫詡四世孫
森三跋詡森跋皆其自書用筆猶秉家法此本森
跋已失詡跋並非自書且移置簡端以為書序是
刊刻者未覩宋槧本又安能橅印精良耶
闕補前集卷六(三十三)卷四十(八十三)後集卷十
六(六十七)三集卷一(二十)
伊川擊壤集(二函十冊)
宋邵雍撰二十卷前雍自序
鼂公武郡齋讀書志載邵堯夫擊壤集二十卷稱
堯夫隠居洛陽熙寧中與常秩同召力辭不起邃
於易數始為學至二十年不施枕而睡其精如此
歌詩蓋其餘事亦頗切理盛行于時自為之序云
云是宋時擊壤集雍所自刊此本亦仿宋槧之式
而標為伊川者蓋據宋史雍葬親伊水上遂為河
南人也
黃太史精華錄(一函二冊)
宋黃庭堅著任淵選八卷前淵序後朱承爵跋
陳振孫書錄解題載黃山谷詩二十卷新津任淵
註稱其不獨註事而兼註意惜宋史無任淵𫝊始
末不可考淵既嘗註庭堅詩則是書所錄擇焉必
精朱承爵跋不記年月觀其跋稱任子淵精華錄
選予嘗得其目錄蓋宋元祐間刻板而亡其文愚
輯其辭而完刻之云云是承爵必非宋人以板式
紙質定之當屬元時刊本無疑
陳氏收藏諸印無考
屛山集(二函冊十二)
宋劉子翬著二十卷前宋胡憲序朱子撰遺帖跋
墓表後朱子屛山集跋
考宋史劉子翬字彦冲建州崇安人贈大師韐之
仲子以父任授承務郎辟真定府幕屬韐死靖康
之難子翬痛憤幾無以為生服除通判興化軍賊
不敢犯旋以羸疾辭歸武夷山不出者凡十七年
與胡憲劉勉之友善而期以任重致遠者惟新安
朱子而已年四十七卒學者稱屛山先生胡憲字
原仲亦崇安人紹興中以鄉貢入太學會伊洛學
有禁歸故山力田賣藥以奉其親賢士大夫高仰
之以其行義聞于朝上屢召之憲辭母老乃賜進
士出身授左迪功郎添差建州教授後除秘書正
字以病請歸紹興三十二年卒年七十七書中憲
序作于紹興三十年稱彦冲殁後越十有三年其
嗣子玶始編次其遺文得二十卷朱子後跋乃作
于乾道九年距子翬作序時又越十有三載稱先
生啟手足時玶年甚幼以故平生遺文多所散逸
後十餘年始復訪求以補家書之闕然皆傳寫失
真同異參錯於是反復讐訂又十餘年始克成書
云云是胡憲作序在訪求散逸之後而朱子作
跋係讐訂已成之時也至朱子所撰遺帖跋在
慶元五年距作集跋時又踰二十六載跋中皆
珍惜遺墨之意與是書無關乃刊行者借以取
重耳玶宋史無傳凌迪知萬姓統譜載玶字平
父仕為從仕郎自號七省翁每與諸名賢唱和
有詩集行世
雲停印無考
象山先生集(三函冊十八)
宋陸九淵著正集二十八卷外集五卷共三十三
卷前宋楊簡袁燮吳杰三序
馬端臨文獻通考載象山文集二十八卷外集四
卷并錄袁燮序文今觀此書外集係五卷其第五
卷乃錄孔煒丁端祖所撰諡議二篇然則九淵外
集仍止四卷也文獻通考不載楊簡吳杰二序按
簡序作於寧宗開禧元年燮序作於寧宗嘉定五
年相去已越八年之久吳杰序作於嘉定十三年
後燮序又經八載燮序稱為刊於倉司而杰序則
云聞建安狀元陳公子孫喜與人同其善敬送上
件文集請用刊行仍以二賢諡議次於其後云云
是端臨所見者係袁燮刊行之本此本為陳氏所
刊諡議亦吳杰補錄非復袁本之舊矣外集卷五
後有辛巳歲孟冬月安正書堂重刊木記按嘉定
十三年歲在庚辰則木記所紀辛巳當為嘉定十
四年但此書墨闇紙黝決非宋本當屬元時翻刻
之書考宋史九淵字子靜撫州金谿人登乾道八
年進士第歴官知荆門軍卒諡文安嘗與朱子論
辨所學多不合門人楊簡袁燮輩皆傳其學焉楊
簡字敬仲慈谿人乾道五年登進士第授富陽主
簿會九淵道過遂執弟子之禮歴官至寶謨閣直
學士轉朝議大夫慈溪縣男繼以寶謨閣學士大
中大夫致仕卒袁燮字和叔鄞縣人入太學登進
士第調江隂尉官至寶文閣待制進直學士奉祀
以卒初入太學陸九齡為學錄以道義相磨切厥
後見九齡之弟九淵遂師事焉學者稱之曰潔齋
先生吳杰江西南城人事蹟無考
元趙孟頫藏本明陶宗儀
本朝黃虞稷俱經收藏孟頫虞稷見前考明史宗儀
字九成黃巖人少試有司一不中即棄去洪武六
年命有司舉人才皆及宗儀引疾不赴晚歲有司
聘為教官非其志也所著輟耕錄三十卷又葺說
郛書史會要四書備遺並行於世
金臺集(一函二冊)
元迺賢著危素編二卷前歐陽玄李好文黃溍三
序後虞集張起巖詩泰不華(今改正曰台哈布哈)識語貢師
泰揭傒斯危素程文揚彝五序
危素序稱易之金臺前稿余既序之矣及再至京
師又得後稿一卷云云今書有二卷當是前後稿
並刊而無危素前序蓋偶佚之書中諸賢序詩識
語皆至正間所作當時心折易之匪特文章各盡
所長書法亦兼其妙真行篆隸無體不具則無體
不精而摹刻者又能得其精神不失銖黍選紙選
墨印而傳之豈獨為元刻之冠即置之宋槧佳本
中又何多讓焉迺賢元史無傳按浙江通志迺賢
字易之先世居金山之西元興西北諸部仕中朝
者多散處内地故易之稱南陽人隨其兄宦遊江
浙卜居于鄞再至京師以能文名尤長歌詩久之
歸浙東辟為東湖書院山長以薦授翰林編修官
尋卒元史歐陽玄字原功瀏陽人延裕二年賜進
士出身由平江州同知官至翰林學士承旨進階
光禄大夫年八十五卒追封楚國公諡曰文李好
文字惟中東明人登至治元年進士第由大名路
濬州判官入為翰林國史院編修歴官至翰林學
士承旨階榮禄大夫尋屢引年乞致仕遂拜光禄
大夫河南行省平章政事仍以翰林學士承旨一
品禄終其身黃溍字晉卿義烏人中延祐二年進
士第由台州寧海丞歴官侍講學士同知經筵事
年八十一卒追封江夏郡公諡曰文獻虞集字伯
生蜀人僑居臨川以薦授大都路儒學教授歴官
奎章閣侍書學士年七十七卒贈江西行中書省
參知政事護軍封仁夀郡公張起巖字夢臣濟南
人年弱冠以察舉為福山縣學教諭中延祐乙夘
進士首選除同知登州事特旨改集賢修撰屢遷
至翰林承旨進階榮禄大夫泰不華字兼善家於
台年十七江浙鄉試第一明年進士及第授集賢
修撰累官至浙東道宣慰使死于方國珍之難追
封魏國公諡忠介貢師泰字泰甫宣城人肄業國
子學為諸生泰定四年釋褐出身授從仕郎由太
和州判官屢遷至戶部尚書俾分部閩中未幾召
為秘書卿行至杭之海寧得疾而卒揭傒斯字曼
碩龍興富州人以薦授翰林國史院編修官遷侍
講學士同知經筵事進階中奉大夫卒追封豫章
郡公諡曰文安明史危素字太樸金谿人至正元
年用大臣薦授經筵檢討歴官參知政事除翰林
學士承旨出為嶺北行省左丞言事不報棄官居
房山尋起為承旨甫至燕都明師已入素投報恩
寺井中僧大梓挽之出洪武間官弘文館學士後
謫居和州守余闕廟歲餘卒程文揚彛俱無傳揚
彛未詳其人新安志載程文字以間婺源人以薦
入直翰林累拜南臺御史擢禮部員外郎卒
收藏諸印無考
文選(六函一冊六十)
梁昭明太子蕭統撰唐李善註六十卷前蕭統序
李善上文選註表唐吕延祚進五臣集注文選表
書中每卷標題下於李善注次行刊奉政大夫同
知池州路總管府事張伯顔助率重刊張伯顔無考
其橅刻此書頗得宋槧模範第書中祗收李善一人
之註而又錄吕延祚進五臣註表未免自淆其例矣
兩漢文鑑(二函冊二十)
宋陳鑑編西漢文二十一卷東漢文十九卷共四
十卷前鑑自序
陳鑑宋史無傳自署為建安人其始末亦無考序
作于端平甲午按甲午為宋理宗端平元年稱余
作兩漢史節積十餘年而功始竟至若名公鉅卿
忠言嘉謨何敢一字妄加節略是以别為一編云
云考馬端臨文獻通考載陶氏西漢文類二十卷
竇氏東漢文類三十卷初未言及此書其史部中
亦不錄陳鑑史節豈鑑本非知名之士著述不顯
于時抑其書未經付刊逮元而始有是刻耶
收藏二印無考
闕補西漢文卷六(十八)卷十六(七之十)東漢文卷十
三(十八)
三國志文類(二函冊二十)
六十卷無編纂姓氏
馬端臨文獻通考載三國文類四十卷引陳振孫
語曰不知何人集考宋史藝文志亦稱是書不知
集者名氏然所載係六十卷與通考異今觀此本
卷數適與藝文志符合則端臨所稱四十卷者尚
非全書得此元刊亦足證宋本之誤矣
明著莊王鍾鉉藏本印記見前餘無考
續文章正宗(一函十冊)
宋真德秀撰二十卷後宋倪澄梁椅鄭圭三序
前宋版續文章正宗祗載倪澄鄭圭二序不錄梁
椅序文蓋閱歲久而佚其一篇也此本出自元刊
橅印雖所不及然三序得全亦參考之一助按兩
浙名賢錄梁椅字子奇麗水人登嘉熙進士第除
太常寺丞權禮部郎官晚年慕程朱之學編輯遺
論名曰論語翼
明徐達藏本有魏國公印嚴嵩亦經收藏有鈐山
堂印考明史徐達字天德濠人年二十二從太祖
軍所向克捷謀略甲諸將初以平吳功封信國公
洪武三年進封魏國公十八年卒年五十四追封
中山王諡武寧嚴嵩字惟中分宜人舉弘治十八
年進士改庶吉士授編修移疾歸讀書鈐山十年
還朝進侍講累官至華蓋殿大學士太子太師竊
政二十年天下咸目為奸臣年八十五黜為民寄
食墓舍以卒今觀書中本有禮部官書朱文長印
俱為嵩鈐山堂諸印所掩考明禮部尚書鄭賜奉
詔訪賜遺書係永樂四年之事徐達以洪武十
八年先卒則知此書乃先為達所藏而後入于
禮部者至嵩以私印鈐蓋官印之上明是嵩入
直文淵閣仍掌禮部事時攘取官書以為已有
小人貪邪無所不至即一書可見矣劉文燿印
無考
類編層瀾文選(一函四冊)
前集十卷後集十卷續集十卷别集十卷共四十
卷無編集姓氏
此書前後俱無序跋前集目錄前有未記識語稱
將舊集所選古文重加增錄分為前後續别四集
前集類編賦詩雜語雜著以便初學者誦習後續
别三集類編記傳等作以便作文者披閱云云其
書始自楚騷終于北宋每卷標題下别行刊雲坡
家塾鼎新刊行係當時帖括之書書賈刻以謀利
者故仿宋巾箱本式取易售耳
蕭德源收藏印無考
闕補前集目錄(五六)後集卷八(五六)
新編古賦題(二函八冊)
前集十卷後集八卷共十八卷不載編集人名氏
此與前部同類之書也亦仿巾箱本式標題下别
行刊翠巖劉氏家塾新編兩集目錄後均有木記
識語紀年為天歷己巳庚午係元文宗初年刊行
之本其書于經史子集中類纂賦題各疏本末于
下蓋為應試者揣摩之用前集仍有未備爰纂後
集以補之
明毘陵周氏藏本印記見前尚古堂印無考
闕補後集卷三(一二)
新編事文類聚翰墨全書(十函冊八十)
元劉應季編甲集十三卷乙集九卷丙集五卷丁
集五卷戊集五卷已集七卷庚集二十四卷辛集
十卷壬集十二卷癸集十一卷後甲集八卷後乙
集三卷後丙集六卷後丁集八卷後戊集九卷共
一百三十四卷前元熊禾序並全書總目及諸道
圖
考宋建安祝穆撰事文類聚一書先以羣書要語
次以古今事實次以古今文集分綱列目採摭頗
詳此本雖襲其名而所分門類二十有五皆取便
于書問之往來文翰之酬應世俗鄙俚之言無所
不載非復祝穆所輯之舊矣劉應李熊禾元史俱
無傳凌迪知萬姓統譜載應李字希泌建陽人初
名棨登咸淳甲戌進士調建陽主簿入元不仕退
與熊禾胡廷芳講道于淇源山後建化龍書院于
莒澤聚徒講授學者雲集顧嗣立元詩選載熊鉌
字位辛初名禾字去非居建陽之鼇峯志求濂洛
之學訪朱子門人輔氏而從遊焉宋度宗咸淳十
年登進士第授寧武州司戶參軍宋亡遂隠不仕
創雲谷書院四方來學者翕然歸之
闕補後乙集目錄(一)
欽定天禄琳琅書目卷六
