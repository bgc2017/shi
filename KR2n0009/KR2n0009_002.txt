欽定天禄琳琅書目卷二
宋版史部
漢書(五函四冊四十)
漢班固撰唐顔師古注帝紀十二卷年表八卷志
十卷列傳七十卷共一百卷
宋景德二年七月中書門下牒文具載篇首結銜
為畢士安寇準王旦馮拯與監本附音春秋榖梁
註疏同而彼為景德二年六月此為七月故牒文
有顧兹三史繼彼六經之語書尾載淳化五年奉
勅刊正至道三年吕端等進書後又有景祐元年
余靖奉詔偕王洙赴崇文院讐對嘉祐六年陳譯
重校歐陽修看詳雕印熙寧二年書成奏御各銜
名據此則淳化至道間校正之本在宋太宗時業
經雕印真宗景德年又經重刻仁宗景祐時復命
余靖等校正神宗嘉祐熙寧間經歐陽修詳定刊
成是北宋時官刻漢書已非一本而熙寧本為最
後然詳閱此書首葉牒文中慎字有缺筆係避宋
孝宗諱又凡遇完字皆缺筆係欽宗嫌名則明為
南宋時重刻之書非熙寧舊本考朱彝尊經義考
載宋葉夢得語曰淳化中以史記前後漢書付有
司摹印自是書籍刊鏤者益多又載宋李心𫝊語
曰監本書籍者紹興末年所刊也國家艱難以來
固未暇及九年九月張彦實待制為尚書郎始請
下諸道州學取舊監本書籍鏤版頒行從之然所
取者多殘闕故胄監刊六經無禮記正史無漢唐
二十一年五月輔臣復以為言上謂秦益公曰監
中其他闕書亦令次第鏤版雖重有所費不惜也
由是經籍復全云云乃知宋代摹刻漢書始於淳
化而此則照熙寧本重付剞劂想即心𫝊所稱紹
興末年所刊之本直至孝宗之時校讐完備始得
次第成書耳當時詔勿惜費鄭重其事故書手刻
工皆屬上選摹印紙墨亦經加意取材必求精善
宜官刻之書無出其右者矣
御題内府蔵舊刻書甚夥而前後漢書雕鐫紙墨並極
精妙實為宋本之冠覽前人跋語知舊為吳興趙孟頫
家物展轉流傳一歸之王世貞再歸之錢謙益王錢輩
皆精於賞鑒而愛惜珍貴至比之寳玉大弓良非虚語
每一繙閱楮墨猶香古今至寳真有神物護持耶乾隆
甲子仲秋之月御題鈐
寳三曰乾隆宸翰曰幾暇臨池曰稽古右文之璽又
御題冠冕琳琅天禄收因刊書目閱從頭吳蔵本自趙
魏國楚得重歸王弇州久入上方不知故兹編四庫識
其由舊杯新斝多佳玉却笑無能大白浮乙未新正下
澣御題鈐
寳二曰幾暇怡情曰得佳趣中繪
御容鈐乾隆雙璽左方鈐
寳二曰德日新曰執兩用中
牒文前葉有趙孟頫像右方上書趙文敏公小像
下書長洲陸師道題於顧汝修芸閣考王世貞弇
州續稿載陸師道字子𫝊長洲人官尚寳少卿汝
修無考按明版秦漢印統有黃姬水序稱其書為
東川御醫顧公所纂厥嗣汝由光禄汝修鴻臚汝
和廷評共成之考松江志顧從禮字汝由顧從義
字汝和而不及汝修今卷中有顧從德印以從禮
從義證之當即汝修之名但姬水稱其官為鴻臚
而世貞跋以光禄稱之似誤以汝由之官屬之汝
修固不若姬水序其所著之書為可據也
眀王世貞跋余平生所購周易禮經毛詩左傳史
記三國志唐書之類過三千餘卷皆宋本精絶最
後班范二漢書尤為諸本之冠桑皮紙白潔如玉
四旁寬廣字大者如錢絶有歐柳筆法細書絲髮
膚緻墨色精純奚潘流瀋蓋自真宗朝刻之秘閣
特賜兩府而其人亦自寳惜四百年而手若未觸
者前有趙吳興小像當是吳興家入吾郡陸太宰
又轉入顧光禄失一莊而得之噫余老矣即以身
作蠧魚其間不惜又恐兹書之飽我而損也識其
末以示後人瑯琊王世貞元美甫重跋次頁繪像
旁有小楷書王弇州先生像六字不知何人筆考
明史陸太宰名完長洲人正德間官吏部尚書但
跋所稱真宗朝刻之秘閣係據書首牒文而言未
能審為南宋刊本且於書尾景祐以後重訂始末
皆未詳考也
王士騏跋此先尚書九友齋中第一寳也近為國
稅新舊併急不免歸之質庫中書此志愧明史載
士騏世貞子字冏伯舉鄉試第一登萬歷十七年
進士終吏部員外郎亦能文
錢謙益跋趙文敏家蔵前後漢書為宋槧本之冠
前有文敏公小像太倉王司寇得之吳中陸太宰
家余以千金從徽人贖出蔵弆二十餘年今年鬻
之四明謝象三床頭黃金盡生平第一殺風景事
也此書去我之日殊難為懷李後主去國聽教坊
雜曲揮淚别宫娥一段凄涼景色約略相似癸未
中秋日書於半野堂又跋京山李維柱字本石本
寧先生之弟也書法橅顔魯公嘗語余若得趙文
敏家漢書每日焚香禮拜死則當以殉葬余深愧
其言右漢書二跋載在初學集中坦公司馬既得
此書屬余重錄於此又跋趙吳興家蔵宋槧兩漢
書王弇州先生鬻一莊得之陸水村太宰家後歸
於新安富人余以千二百金從黃尚寳購之崇禎
癸未損二百金售諸四明謝氏庚寅之冬吾家蔵
書盡為六丁下取此書却在人間然其流落不偶
殊可念也今年游武林坦公司馬攜以見眎余縱
臾勸亟取之司馬家插架萬籖居然為壓庫物矣
嗚呼甲申之亂古今書史圖籍一大劫也吾家庚
寅之火江左書史圖籍一小劫也今吳中一二蔵
書家零星据摭不足當吾家一毛片羽見者誇詡
比於酉陽羽陵書生餓眼但見錢在紙裹中可為
捧腹司馬得此十篋乃今時書庫中寳玉大弓當
令吳兒見之頭目眩運舌吐而不能收不獨此書
得其所歸亦差可為絳雲主人開顔吐氣也劫灰
之後歸心空門爾時重見此書佛言昔年竒物經
歴年歲忽然復睹記憶宛然皆是蔵識變現良非
虚語而吕不韋顧以楚弓人得為孔老之云豈為
知道者乎司馬精於佛學并以斯言諗之歲在戊
戌孟夏二十一日虞山蒙叟錢謙益重跋於武林
之報恩院謙益人品不足稱而長於鑒古故於是
書三致意跋中所稱謝象三黃尚寳坦公司馬諸
人均無考惟李維柱載蘇州府志京山人領鄉薦
嘉靖中為常熟教諭又卷中有黃正賓印每用錢謙
益印鈐蓋其上正賓當即官尚寳售此書於謙益者
收蔵諸印中有鼎元伯雅潘允端諸印無考
後漢書(五函冊四十)
帝后紀十卷列傳八十卷宋范蔚宗撰志三十
卷晉司馬彪撰梁劉昭注補共一百二十卷
首載乾興元年十一月中書門下牒文係孫奭
奏請刊印後漢書并劉昭補志奉勅令國子監
依奏施行後列銜名右諫議大夫參知政事魯
給事中參知政事吕中書侍郎兼禮部尚書平章
事王守司徒兼侍中無姓考宋史乾興元年七月
以王曾為中書侍郎同中書門下平章事吕夷簡
魯宗道參知政事與牒尾三人列銜脗合是年二
月丁謂為司徒兼侍中六月罷按宋史職官志司
徒為宰相親王加官而不常置時丁謂適罷故闕
其人耳此書於宋諱桓構慎瑗諸字皆缺筆字畫
欵式與前漢書相同版心下方刻書人姓名如劉
仲王中陳伸等亦與前書相合蓋皆為紹興末年
校刊而孝宗時成書者特以劉昭補志合刻始於
乾興故仍列舊牒於書首
御題范書八志不傳後人雜取東觀漢記等書以補之
蓋自宋以前無全本其不全者轉為仍古之舊宋本無
八志者民間本也若此書有八志者學官本也乾隆御
題鈐
寳一曰乾隆宸翰
前漢書王世貞錢謙益跋皆合此書而言諸印
記亦同
隋書(六函冊六十)
帝紀五卷列傳五十卷唐魏徵撰志三十卷唐
長孫無忌撰共八十五卷
是書未載刊刻年月而於宋諱皆缺筆其避廓
字乃寧宗嫌名係南宋嘉定間刊本
御題此書字跡紙質墨瀋與趙吳興董華亭題跋文
選可稱聯璧大内貯宋本書故多視此並遜一籌矣
乾隆甲子九秋御筆鈐
寳二曰乾隆宸翰曰擕筆流雲藻
琴川毛氏泰興季氏蔵本有印記又書堂胡氏印無考
闕補目錄(十八十九)志二(二十六)志二十四(十三)
唐書(十函冊一百)
本紀十卷志五十卷表十五卷宋歐陽修撰列
傳一百五十卷宋宋祁撰共二百二十五卷書
首載曾公亮進書表
考宋史仁宗嘉祐五年六月歐陽修等上新唐
書是書之末前載嘉祐五年六月二十四日進
書銜名提舉為曾公亮刊修為歐陽修宋祁編
修官為范鎮王疇宋敏求吕夏卿劉羲叟後載
是月二十六日準中書劄子奉旨下杭州鏤版
頒行富弼韓琦曾公亮董其事校勘官為裴煜
陳薦文同校對官為吳申錢藻按宋葉夢得論
天下印書有杭州為上蜀本次之福建最下之
語意當時新唐書成朝廷重其事故特下杭州
鏤版詳閱此本行密字整結構精嚴且於仁宗以
上諱及嫌名缺筆甚謹不及英宗以下其即為嘉
祐奉勅所刊之本無疑印紙堅緻瑩潔每葉有武
侯之裔篆文紅印在紙背者十之九似是造紙家
印記其姓為諸葛氏考宣城諸葛筆最著而唐書
載宣城紙筆並入土貢唐張彦遠歴代名畫記亦
稱好事家宜置宣紙百幅用法蠟之以備摹寫則
宣城諸葛氏亦或精於造紙也
泰興季氏崑山徐氏蔵本又有錢塘梁氏及李安
詩梅谷樹德堂諸印無考
資治通鑑考異(一函三冊)
宋司馬光撰三十卷
晁公武郡齋讀書志光既成通鑑又參考異同俾
歸一塗别為考異一編則考異本单行胡三省後
取以入注耳考書成在元豐七年玉海載元祐七
年詔諸路安撫鈐轄司并西京南京各賜通鑑一
部是哲宗朝刻本已具今校書内欽宗以下諱俱
不闕當是元祐槧也
御題是書字體渾穆具顔柳筆意紙質薄如蟬翼而文
理堅緻為宋代所製無疑中間十二卷至第十八卷舊
闕不知誰氏補抄幾與雕本莫辨皇媧煉石竟成完璧
亦兹書之幸也乾隆甲子秋八月御識鈐
寳三曰幾暇臨池曰稽古右文之璽曰含味經籍
書史會要建炎間劉夫人掌内翰文字及寫宸翰
高宗甚眷之亦善畫畫上用奉華堂印記又見陳
善杭州志此本南渡初已入鑒蔵更足徵為北宋
本又倪淵乃元初人著周易集說易圖說卦說序
例諸書黃溍文集有其墓志淵字仲深烏程人承
務郎富陽縣尹三山敖繼翁深於三禮而尤喜易
公從之游於節文度數之詳辭變象占之妙靡不
博考洞究其史氏一印不載名而玉海有史炤通
鑑釋文三十卷考尚友錄炤字子熙眉山人其父
清卿蘇氏兄弟以師事之未審是其人否也
闕補(卷十二之卷十八)
資治通鑑綱目(六函冊六十)
宋朱子撰五十九卷前自序
宋陳振孫書錄解題載朱子綱目云刻於温陵别
其綱謂之提要今版在監中廬陵所刊則綱目並
列不復别也是書大書細注字畫分明即當時廬
陵刊本
御題涑水創為開義例紫陽述訂益精微直𫝊一貫天
人學兼揭千秋興廢機敬勝治兮怠勝亂念兹是耳釋
兹非三編惟此遵綱紀輯覽曾無越範圍鋟出新安留
面目弆增天禄有光輝外王内聖斯誠備勿失服膺永
勅幾乾隆甲午仲秋月御筆鈐
寳二曰乾隆宸翰曰幾暇臨池前繪
御容鈐乾隆雙璽
卷後間有印記俱經割去不知誰氏所蔵而補抄
之葉紙潔字工竟無異於刊本則蔵是書者必為
好古之士書中雖有八冊以别本補入紙色印工
稍遜而亦皆取之舊刻不相懸絶也
闕補卷一(全)卷九(二之十二)卷三十二(十六十七)卷五十四
(一之三)卷五十七(十二之十四)卷五十九(末葉)
通鑑紀事本末(十六函冊八十四)
宋袁樞編四十二卷有楊萬里序
宋史袁樞建之建安人試禮部詞賦第一乾道七
年除太學錄求外補出為嚴州教授嘗以司馬光
資治通鑑浩博乃區别其事而貫通之號通鑑紀
事本末參知政事龔良茂得其書奏上孝宗讀而
嘉歎以賜東宫及分賜江上諸帥玉海載淳熙三
年詔取袁樞資治通鑑與陸䞇奏議賜皇太子熟
讀以求治道與宋史脗合是書初刻於嚴陵淳熙
元年楊萬里出守臨漳過嚴陵為序行之理宗寳
祐時宗室趙與籌以嚴陵版字小且訛易為大書
讐校重刊有與&KR0696;自序即此本而缺其序
御題洓水編年著通鑑建安紀事别成書興亡本末為
金鑑條理因依若輔車雖有增前斯數典便稱續後此
開初淳熙紙墨香天禄玩味孜孜日警予乾隆乙未新
春御筆鈐乾隆雙璽
通鑑紀事本末(十四函冊八十四)
篇目同前楊萬里序後有趙與&KR0696;序
按此亦寳祐刊本而刷印稍後每卷首末有禮部
官書朱文長印考明史藝文志永樂四年命禮部
尚書鄭賜訪購遺書又朱彝尊經義考載明永樂
間勅翰院凡南内所儲書各取一部於時修撰陳
循督舟十艘載書百櫝送北京又嘗命禮部尚書
鄭賜擇知典籍者四出購求遺書不特合宋金元
之所遺而滙於一且奉使者復命必納書於庫縹
緗之富古未有也鄭賜當時官禮部董其事或所
採之書鈐以禮部官印是書似亦曾為所採也
闕補卷四(八十八)卷八(六十二)卷二十二(九十九)
卷三十八(一百)卷四十二(六七)
通鑑紀事夲末(六函二冊四十)
篇目同前趙楊二序前有元陳良弼序
是書亦寳祐舊版據良弼序稱版蔵趙與&KR0696;家束
之高閣四十餘年延祐六年其孫趙明安售於良
弼置之嘉禾學宫復為之序良弼號公輔宣城人
時為嘉禾郡文學掾出貲購版以惠後學蓋亦好
古之士也書中雖間有字畫漫漶及補葉處然實
為宋槧未可以元印而少之
闕補卷一(五)卷六(七十六)卷十(十五十六)卷十一(三十三)
(三十四)卷十二(八十六)卷十四(十一十二)卷十五(一十十五六)
卷十六(一百一)卷十七(五十二)卷十九(十一十二)卷二
十五(四十六)卷二十九(七十七七十八)卷三十二(三四)卷三
十三(一百十九一百二十)卷四十一(六十七六十八)
帝學(一函四冊)
宋范祖禹編八卷
宋史祖禹字淳甫神宗時進士甲科從司馬光編
修資治通鑑書成光薦為秘書省正字哲宗元祐
初擢右正言尋改著作郎兼侍講在講筵八年蘇
軾稱為講官第一嘗進唐鑑十二卷深明唐三百
年治亂學者尊之目為唐鑑公是書亦同時所進
書後有嘉定辛巳青社齊礪跋載祖禹五世孫擇
能宰高安刊置縣齋未幾散逸戶曹玉牒汝洋一
日訪得元本俾鋟木以永其傳云云考宋史宗室
世系表汝洋為太宗長子漢王元佐八世孫齊礪
無考按赤城志有齊碩者青社人以宣教郎知台
州則礪當屬其雁行也詳閱是書楮墨精好洵屬
嘉定時所重刊者
御題此宋學士范祖禹編輯進上乙覽元本也成於元
祐戊辰重刊於嘉定辛巳蔵弆御府有年每於幾餘展
閱不特芬流楮墨足備石渠東觀之遺而自宓羲迄宋
凡帝王務學求師之要燦然眉列實為千秋金鑑董子
有言彊勉學問則聞見博而知益明因題卷首以志自
勗云乾隆甲子重九前一日鈐
寳二曰稽古右文之章曰乾隆宸翰又
御題元祐成書心力殫逮乎嘉定又重刊欣兹祖禹芸
編在不異九齡金鑑看務學求師著儀軌修身莅政示
倪端知之行矣吾猶恧綈几寧惟玩古觀乙未新正再
題鈐乾隆雙璽
明吳寬蔵本寬字原博長洲人成化八年會試廷
試皆第一授修撰累官至禮部尚書卒贈太子太
保諡文定叢書堂印無考
諸史提要(二函冊十六)
宋錢端禮撰十五卷前劉孝韙序
宋陳振孫書錄解題載諸史提要十五卷參政吳
越錢端禮撰考宋史端禮於紹興間通判明州有
聲高宗材之累遷至端明殿學士簽書樞密院事
兼權參知政事是書蓋其時所刊故序中有參政
錢公之語端禮為吳越王錢鏐八世孫書中自鏐
以後諱皆缺筆孝韙自稱門下士未詳其人書後
載迪功郎前監潭州嶽廟李龜朋從事郎前平江
府吳縣尉主管學事徐似道迪功郎紹興府府學
教授胡紘校正李龜朋亦無考明凌迪知萬姓統
譜載徐似道天台人少負才名為吳縣尉受知於
范成大遷秘書監少監胡紘慶元人幼穎悟好學
讀書過目不忘累官至吏部侍郎出為廣東經略
所至有能聲劉孝韙序稱門下士合辭以請則龜
朋等校正是書皆出端禮之門墻者也
明晉莊王鍾鉉蔵本餘印無考
新唐書糾謬(一函六冊)
宋吳縝撰二十卷前自序後載縝進書表宋吳元
美後序
宋鼂公武郡齋讀書志曰吳縝字廷珍成都人仕
至郡守數新書初修之時其失有八類其舛誤二
十門凡四百餘事又宋王明清揮麈後錄載嘉祐
中詔宋景文歐陽文忠諸公重修唐書時有蜀人
吳縝者初登第因范景仁而請於文忠願預官屬
之末上書文忠言甚懇切文忠以其年少輕佻拒
之縝鞅鞅而去逮夫新書之成乃從其間指摘瑕
疵為糾謬一書至元祐中縝遊宦蹉跎老為郡守
與五代史纂誤俱刊行之紹興中福唐吳仲實元
美為湖州教授復刻於郡庠且作後序以為鍼膏
肓起廢疾杜預實為左氏之忠臣然不知縝著書
之本意也吳元美宋史無傳考明凌迪知萬姓統
譜載元美福州人紹興中為福建安撫司機宜鄉
人鄭瑋告其家亭號潛光有心於黨李堂名商𨼆
無意於事秦秦檜惡之謫容州是書元美作後序
時為紹興戊午乃宋高宗紹興八年序稱直寳文
閣宇文時中自蜀來守吳興以郡庠有新唐書五
代史版本而吳君此書不可不附見遂令併刻之
云云此本密行小字楮墨甚精實宋刊本之佳者
宇文時中仕左中奉大夫直秘閣亦見迪知萬姓
統譜
御題新唐書糾謬宋吳縝所作也觀其離為二十門逐
條考證摘舉舛訛洵稱犂然有當夫以宋代文學之臣
如歐陽修宋祁者主持館局尚不免紕繆牴牾信史之
難亶其然乎是書為元刻舊本幾暇覽觀用誌數語於
卷首乾隆甲子十月廿有八日鈐
寳二曰莊敬日強曰内府書畫之寳
書後有明文徵明行書一行曰弘治丙辰春三月
廿四日觀於唐子畏書樓文璧記按弘治丙辰為
明孝宗九年書畫譜載徵明名璧以字行長洲人
子畏係唐寅字吳縣人二人皆工書畫擅才名寳
貴是書則在前明己難得矣子畏有印記
本朝季振宜徐乾學均有收蔵圖章
新唐書糾謬(一函四冊)
篇目同前缺吳元美後序
是書密行小字體式與前部同而筆畫較肥亦
間有訛字蓋宋代翻刻之本後缺吳縝進表一
葉及吳元美後序係本書所有而後經散逸者
表末六行墨筆補書而中仍缺一百三十四字
注明缺文補書者不知誰氏書中頗有校正訛
字之處亦留心考古之士惜所見非全本耳
明鴻臚顧汝修蔵本詳見後明版秦漢印統考
證
本朝大學士蔣廷錫編修查慎行俱經收蔵廷錫
字揚孫江南常熟人康熙癸未進士選庶吉士
授編修官至東閣大學士諡文肅慎行字悔餘
號初白浙江海寧人康熙癸酉舉順天鄉試以
大學士李光地薦入直
南書房癸未成進士選庶吉士授編修得樹樓即
慎行家樓名其武陵世家顧蒙困學齋諸印無
考
闕補(進表末葉)
唐書直筆新例(一函二冊)
宋吕夏卿撰四卷後附新例須知一卷
宋史吕夏卿字縉叔泉州晉江人舉進士為江
寧尉編修唐書直秘閣其學長於史貫穿唐事
博采傳記雜說數百家折衷整比又通譜學創
為世系諸表於新唐書最有功鼂公武郡齋讀
書志稱夏卿強記絶人預修唐史此其在書局
時所建明歐宋間有取焉此與新唐書糾謬版
式相等想同時所鋟蓋是時新書初成文學之
唐宋名賢歴代確論(二函冊二十)
一百一卷無撰人姓名
宋陳振孫書錄解題云歴代確論一百一卷不
知何人集自三皇五帝以及五代凡有論述者
隨世次編次又宋史藝文志載名賢十七史確
論一百四卷不知作者卷帙雖少異意即是此
書其標題唐宋名賢疑為後人所加然宋志有
詹玠唐宋遺史又有無名氏唐宋名賢詩話蓋
當時習有此稱按書中事涉宋主皆空格於宋
諱均有缺筆且字畫刊印俱極工妙信宋刻佳
本也
每冊首末有緝熙殿文淵閣御府内殿諸璽則
南宋明初此書俱登中秘後乃轉入收蔵家有
長洲文氏玉蘭堂辛夷館印檇李項氏萬卷堂
遼西郡諸印
夲朝泰興季氏亦有印記
古列女傳(二函八冊)
漢劉向編八卷每傳有圖晉顧愷之畫
宋曾鞏列女傳序文傳凡八篇事具漢書向列
傳而隋書及崇文總目皆稱向列女傳十五篇
曹大家注以頌義考之蓋大家所注離其七篇
為十四與頌義凡十五篇而益以陳嬰母及東
漢以來凡十六事非向書本然也蓋向舊書之
亡久矣嘉祐中集賢校理蘇頌始以頌義編次
復定其書為八篇與十五篇者竝蔵於館閣而
隋書以頌義為劉歆作與向列傳不合今騐頌
義之文蓋向之自序又藝文志有向列女頌圖
明非歆作也今校讐其八篇及十五篇已定可
繕寫云云鼂公武郡齋讀書志曰漢劉向撰凡
八篇前有王回序其略曰此書有母儀賢明仁
智貞慎節義辨通嬖孽等篇而各頌其義圖其
狀總為卒篇傳如太史公記頌如詩之四言而
圖為屏風然世所行向書乃分傳每篇上下竝頌
為十五卷其十二傳無頌三傳同時人五傳其後
人通題曰向撰題其頌曰向子歆撰與漢史不合
故崇文總目以陳嬰母等十六傳為後人所附予
以頌考之每篇皆十五傳耳則凡無頌者宜皆非
向所奏書不特自陳嬰母所斷也頌云畫之屏風
而史有頌圖在八篇中莫得而考以向所序書多
散亡獨此幸存而完復為他手竄疑於其真而以
頌證之刪為八篇號古列女傳餘二十傳其文亦
奥雅可喜故又以時次之别為一篇號續列女傳
公武按隋經籍志有劉向列女傳十五卷又有劉
歆列女傳頌又有項原列女後傳今回刪此書為
八篇以合漢史得之矣至於疑頌非歆作蓋因顔
籀之言耳則未必然也二十傳豈項原所作耶今
合觀曾鞏王回鼂公武所言各有異同其以頌皆
為劉向所作也則曾與王同而鼂又據隋經籍志
以頌為出於歆手其以八篇為仍劉向之舊也則
曾王鼂皆合而曾以陳嬰母以下十六事非向書
本然鼂則以凡無頌者皆非向所奏書蓋因其時
向之舊書已亡而所流傳者又非一本刪訂者亦
非一人皆各就所據而言耳此本為宋寧宗嘉定
七年刊行前有武夷蔡驥按語云列女傳頌義大
序小序及頌或者皆以為劉向子劉歆作驥謹按
隋書崇文總目及本朝曾校書序則非歆作明矣
然崇文總目則以續二十傳無頌附入向七篇中
分上下為一十四篇并傳頌一篇共成一十五篇
今人則以向所撰列女傳七篇竝續列女傳二十
傳為一篇共計八篇今止依此將頌義大序列於
目錄前小序七篇散見目錄中間頌見各人傳後
觀者宜詳察焉蔡驥宋史列傳不載其云依今人
所定不知出於誰氏之手書分八卷前七卷以頌
附傳後與曾鞏所訂傳七篇頌一篇定為八篇者
不合至無頌之二十傳王回所云號續列女傳别
為一篇者本在八篇之外此則列為第八卷書中
每傳有顧愷之繪圖按曾鞏序中據藝文志有向
列女傳頌圖一語竝未言及所校讐者有圖與否
王回則云史有頌圖在八篇中莫得而考是愷之
所繪二人皆未之見此獨燦若列眉宜藝林珍秘
目錄後刊建安余氏印書中或稱静菴余氏模刻
或稱余氏勤有堂刊即岳珂九經三傳沿革例所
稱建安余氏也
御題劉向列女傳宋嘉定間閩中所刊圖書竝列殆古
遺製大内有顧愷之女史箴圖旁書箴文即董其昌刻
入鴻堂帖者不知蘇子容所見列女傳畫為墨跡耶抑
刻本也乾隆甲子秋九月御題鈐
寳二曰乾隆宸翰曰擕筆流雲藻
錢謙益跋余蔵列女傳古本有二一得於吳門老
儒錢功甫一則丙戌入燕得於南城廢殿中皆僅
免於劫灰此則内殿本也功甫指示余圖畫雖
草略尚是顧愷之遺製蘇子容嘗見舊夲於江
南人家其畫為古佩服而各題其頌像側今此
畫佩服古樸坐皆尚右儒者在百世之下得見古
人形容儀法非偶然者吾子其寳重之余心識
功甫之言不敢忘近又簡吳中舊刻贊後有贊
乃黃魯曾以已作竄入與古文錯迕讀者習而
不察久矣秦漢古書多為今世妄庸人駁亂甚
矣古本之貴重也壬辰孟冬虞山蒙叟錢謙益
題識考錢功甫名允治長洲人錢榖之子黃魯
曾字得之吳縣人前明正德丙子科舉人
琴川毛氏蔵本内府長印未詳時代餘印亦無考
闕補目錄(前三葉)卷八(末三葉)
方輿勝覽(四函二冊三十)
宋祝穆編七十卷吕午序祝穆自序祝洙跋卷首
有引用文集目一卷
書首有咸淳二年六月福建轉運使司禁止麻沙
書坊翻版榜文祝穆跋為咸淳丁夘季春丁夘係
咸淳三年是書當是咸淳二年開雕成於三年因
洙重訂是書故禁坊間翻刻舊版洙稱先君子方
輿勝覽行於世者三十餘年版老字漫遣工新之
重整凡例分為七十卷又云元本拾遺各入本州
之下新增五百餘條竝標出是此書不盡為祝穆
之舊矣編次首浙西訖利州凡十七路每州郡分
標事要二十門考穆字和甫嘗從朱子授業以儒
學昌其家子洙寳祐中進士景定間為涵江書院
山長郡守徐直諒薦其趨向不凡學問有本宋史
載吕午字伯可歙縣人嘉定時進士官至中奉大夫
孫齊之氏印無考
闕補吕序(一)目錄(九之十二)卷一(十九)卷三(十九二十)卷四
(十三十四)卷五(八九)卷九(七)卷十(五)卷二十六(七八)卷三十
八(七)卷四十五(十一)卷五十八(十)
宋版子部
纂圖互註荀子(一函八冊)
周荀况撰三十二篇唐楊倞注分二十卷前載楊
序序後有欹器大路龍旗九斿三圖
宋陳振孫書錄解題曰漢志作孫卿子者避宣帝
諱也至楊倞始復改為荀分二十卷而注釋之淳
熙中錢佃耕道用元豐監本參校刊之江西漕司
其同異著之篇末凡二百二十六條視他本最為
完善云云據此則宋時刊刻荀子已非一本是書
標為纂圖互註書中於倞註外又加重言重意互
註諸例與經部宋本毛詩周禮春秋經傳集解三
書正同圖樣字體版式亦復相等蓋當時帖括之
書不獨有經也
序首董珏生章一印無考
闕補卷三(一)卷十八(一)卷二十(二)
南華真經(二函十冊)
周莊周撰晉郭象註唐陸德明音義十卷
宋鼂公武郡齋讀書志曰按漢書志書本五十二
篇晉向秀郭象合為三十三篇内篇七外篇十五
雜篇十一唐世號為南華真經又宋戴埴曰今之
刊印小冊謂巾箱本起於南齊衡陽王鈞手寫五
經置巾箱中賀玠曰家有墳索何須蠅頭細書荅
曰檢閱既易且手寫不忘諸王從而效之古未有
刊本雖親王亦手自抄錄今巾箱刊本無所不備
是宋時巾箱本盛行於世此書版高不及半尺較
之經部中五經及東萊家塾讀詩記尺寸尤縮而
字畫倍加纖朗紙質墨光亦極瑩緻乃巾箱本之
最佳者
御書南華真經四字鈐
寳一曰乾隆宸翰又
御題大内宋鋟南華經傳自永樂間蠅頭細書紙香墨
古誠寳跡也古人有巾箱五經便於行役登臨觀覽斯
亦其類歟乾隆御題鈐
寳二曰乾隆宸翰曰稽古右文之璽
明王紱贊云柱下五千漆園萬言無適非道所賦
自天後來者上青出於藍萬幾攸暇展兹簡編玉
堂秘本金匱竒鐫珍蒙睿覽永矢勿諼中書舍人
臣紱奉勅恭贊永樂二十一年歲次癸夘二月六
日
考明史王紱字孟端無錫人博學工詩能書永樂
間以善書供事文淵閣除中書舍人次葉有莊子
像上元程京萼書史記莊周𫝊京萼無考書類明
文氏父子畫筆亦秀逸不知誰作
華亭董其昌蔵本有印記餘印無考
闕補卷一(一二)
纂圖互註南華真經(二函十冊)
篇目同前首有郭象序次節錄莊子大宗師為太
極說而繪宋周敦頤太極圖於後并載圖說是書
於郭象注陸德明音義外復標互註合之荀子皆
一時所刊之書
書中有世禎印未知其姓又華善卿氏亦無考按
明有華愛字仁卿鄞人正德進士歴桂林守直道
忤人被劾落職家居鎮日以詩書自娛精古書
法尤工羲獻行草為詩希盛唐風格見凌迪知
萬姓統譜善卿氏或其雁行也
纂圖互註南華真經(一函五冊)
篇目同前闕郭象序及太極圖說
此與前一部版式相同惟每葉左方欄線外俱
刊篇名卷數葉數於上宋版往往有此
琴川毛氏蔵本有毛扆印扆字斧季晉季子精
於小學最知名見蘇州府志又有莫雲卿印考
明史莫如忠子是龍字雲卿後以字行更字廷
韓十歲能文長善書皇甫汸王世貞輩亟稱之
以貢生終又有華亭王氏王彦淳諸印無考
闕補卷六(十六)卷十(十二)
戰國策(一函八冊)
宋鮑彪注十卷首宋王信序次彪序并載劉向
曾鞏上目錄序二首
按曾鞏戰國策序云劉向所定戰國策三十三
篇崇文總目稱十一篇者闕臣訪之士大夫家
始盡得其書正其誤謬而疑其不可考者然後
三十三篇復完所謂三十三篇者東周一西周
一秦五齊六楚四趙四魏四韓三燕三宋衛一
中山一陳振孫書錄解題云尚書郎括蒼鮑彪
注以西周正統所在易為卷首其注凡四易藁
乃定王信序曰鄉先生鮑公戰國策注余得其
本刊之會稽郡齋序為紹興辛亥作考宋史王
信字誠之處州麗水人紹興進士官至通議大
夫嘗以集賢殿修撰知紹興府山隂境有&KR0008;&KR0008;
湖四環皆田歲苦潦信創啟斗門築十一壩化
滙浸為上腴民繪像以祀更其名曰王公湖此
書蓋即知紹興時所刊也
闕補卷七(二十四)
農蠶書(一函一冊)
宋陳旉農書三卷秦觀蠶書一卷附樓璹耕織
圖詩
按宋史藝文志陳旉農書三卷陳振孫書錄解
題云農書三卷稱西山𨼆居全真子陳旉撰未
詳何人其書曰田曰牛曰蠶洪慶善為之後序
慶善係洪興祖字又云秦少游蠶書見少游淮
海集第六卷云云此本二書合刻係宋江綱守
高郵時所編其跋農書略云高沙素稱沃壤每
遇豐歲長淮所賴以儲蓄者糴於此以取足焉
余曩得農書一帙凡耕桑種植之法纖悉無遺
朅來守此視事之初急鋟諸木以為邦人勸孫
鏞蠶書跋云高沙之俗耕而不蠶郡太守汪公
取秦淮海蠶書示余曰子謂高沙不可以蠶此
書何為而作乎乃命鋟木與農書並傳焉二跋
俱為嘉定甲戌按甲戌為宋寧宗嘉定七年後
附樓璹耕織圖詩並錄璹孫洪鐫石題識稱嘉
定庚午蓋汪綱刻書時見此石刻遂併取之以
附於二書之末耳宋史汪綱字仲舉黟縣人淳
熙中中銓試調鎮江司戶參軍歴知平陽弋陽
蘭溪太平諸縣又以選知高郵軍進直煥章閣
知紹興府權戶部侍郎致仕綱學有本原多聞
博記兵農醫卜隂陽律歷諸書靡不研究所著
有恕齋集左帑志漫存錄史雖未載此書而記
其知高郵時嘗增修興化堤堰以興水利政績
甚多蓋留心經濟宜以勸課農桑為急務也
檇李項氏泰興季氏蔵本有印記
容齋三筆(一函四冊)
宋洪邁著十六卷邁自序
宋史洪邁字景盧博極載籍雖稗官虞初釋老
旁行靡不涉獵有容齋五筆夷堅志行於世陳
振孫書錄解題云容齋隨筆續筆三筆四筆各
十六卷五筆十卷每編皆有小序五筆未成書
此三筆自序成於慶元二年凡二百四十八則
目錄後記臨安府鞔鼓橋南河西岸陳宅書籍
鋪印考杭州府志鞔鼓橋屬仁和縣境今橋名
尚沿其舊與洪福橋馬家橋相次在杭州府城
内西北隅按魏了翁鶴山集書苑菁華序云臨
安鬻書人陳思集漢魏以來論書者為一編最
為該博又南宋六十家小集亦陳思彙編書尾
皆識臨安府棚北大街陳氏書籍鋪刊行方回
瀛奎律髓載陳起睦親坊開書肆自稱陳道人
起字宗之能詩凡江湖詩人皆與之善嘗刊江
湖集以售時又有賣書者號小陳道人據此則
當時臨安書肆陳氏多有著名惟陳思在大街
陳起在睦親坊即今弼教坊皆非鞔鼔橋之書
鋪也
御題洪忠宣皓節並蘇典屬國而時會之難有過之
其子邁博學淹通夀登耆耋為宋宿儒孫亦世其家
聲善人有後矣邁所著容齋隨筆雜志今古以傳其
所聞此為隨筆之三真宋鋟也乾隆御識鈐
寳三曰稽古右文之璽曰乾隆宸翰曰萬國農桑寤
寐中
正統十二年崖菴重志(十六卷末)
右識語一崖菴未詳其人此書歴經長洲文徵
明檇李項篤夀泰興季振宜崑山徐乾學收蔵
俱有印記餘無考
闕補卷八(末葉)
程氏演蕃露(一函一冊)
宋程大昌撰六卷前自序陳應行跋
考宋史程大昌字泰之休寧人十歲能屬文登紹
興二十一年進士第主吳縣簿擢太平州教授召
為太學正試館職為秘書省正字孝宗即位遷著
作佐郎選為恭王府贊讀擢國子司業兼權禮部
侍郎直學士院繼除浙東提點刑獄徙江西轉運
副使尋命權刑部侍郎升侍講兼國子監祭酒給
事中累遷權吏部尚書以行中外更迭之制力請
郡遂出知泉州汀州遷知建寧府光宗嗣位徙知
明州尋奉祠紹熙五年請老以龍圖閣學士致仕
慶元元年卒賜諡文簡大昌篤學於古今事靡不
考究有禹貢論易原雍錄易老通言考古編演蕃
露北邊備對行於世此書有泉州州學教授陳應
行跋稱淳熙庚子分教温陵始得其禹貢圖論繼
又得其考古編演蕃露二書亟命繕寫鋟木以𫝊
於淳熙辛丑竣事按辛丑為淳熙八年合之宋史
大昌出知泉州當在其時宋陳振孫書錄解題載
演蕃露十四卷續六卷今書祗六卷乃十四卷已
佚而此特其續者應行字季陵建安人文獻通考
載其所撰之書有杜詩六帖十八卷
明焦竑蔵本有印記考明史竑字弱侯江寧人萬
歷十七年進士殿試第一官翰林修撰博極羣書
自經史至稗官雜說無不淹貫善為古文典麗馴
雅集名澹園蓋竑所自號也餘三印俱無考
嘯堂集古錄(一函二冊)
宋王俅撰分上下二卷首宋李邴序後宋曾機跋
文獻通考載宋陳振孫語曰王俅子弁撰李邴漢
老序之稱故人長孺之子未詳何王氏也皆錄古
彝器欵識自商迄秦凡數百章以今文釋之疑者
闕焉是王俅在振孫時已無可考按宋史李邴任
城縣人中徽宗崇寧五年進士第高宗紹興間累
官資政殿學士卒諡文敏有草堂集一百卷此書
邴序稱與俅父同鄉又為同年進士則俅之家聲
里閈約略可知俅於邴為後進成書時當在南渡
以後書末有跋其署名處闕去考宋版翻刻本乃
淳熙丙申廬陵曾機所撰跋中稱是書最為後出
竒文名蹟自商及秦凡數百章尤為精夥初不暁
其前晦而今見因得其鋟版試摘所蔵邵康節秦
權篆銘較之毫髮不舛益信子弁裒類之不妄敬
書於後且掇古人所為觸物存戒之意以拜之云
云丙申為宋孝宗淳熙三年去紹興間未遠曾機
無考當亦好古博雅之士也
書中收蔵印記三俱無考卷下載古印章處下方
鈐有朱印雜複不倫篆刻亦出俗手非鑒賞家所
太學新編排韻字類(八函四冊六十)
宋李錫虞韶撰上平聲十五卷下平聲二十三卷
上聲十五卷去聲十五卷入聲八卷共七十六卷
是書卷首刊昭武李錫建安虞韶編次考之宋史
列傳二人俱不載藝文志内亦未列此書然標題
之上冠以太學新編二人似曾肄業於太學者按
經義考云天下印書福建本幾徧天下錫韶俱閩
人當是閩中刊行之書且版高半尺乃巾箱本亦
宋所盛行者字朗紙堅瑩然可寳
御題此宋太學本也依韻分編備聲律之用與選青賦
箋同屬閩中所刊跡其字古墨香蔵之秘府足為縹緗
生色乾隆甲子秋日御識鈐
寳二曰乾隆宸翰曰幾暇臨池
闕補目錄(上平聲一去聲十三)下平聲卷七(一)上聲卷十二
(二十二二十三)卷十五(三十七之三十九)去聲卷一(一之五)卷十五
(四十一四十二)入聲卷一(全)卷二(全)
欽定天禄琳琅書目卷二
