欽定天禄琳琅書目卷九
明版子部
標題句解孔子家語(一函三冊)
明何孟春補註三卷前漢孔衍魏王肅二序孟春
自序林俊序
前影宋鈔中載王肅所注孔子家語係為十卷較
此三卷詳備遠甚蓋孟春未見肅注序中已自言
之矣考明史孟春字子元彬州人登弘治六年進
士由兵部主事歴官吏部左侍郎世宗時以議大
禮屢疏力爭出為南京工部左侍郎引疾歸及明
倫大典成削其籍卒於家隆慶初贈禮部尚書諡
文簡林俊明史無傳按朱彛尊明詩綜小傳俊字
待用莆田人成化戊戌進士由刑部主事累官至
刑部尚書加太子太保諡貞肅
荀子(一函十冊)
周荀況撰唐楊倞註二十卷前倞序
是書版心上方標世德堂刊四字按世德堂原版
係以老子莊子列子荀子楊子文中子合刻行世
者而此本則其分部單行之本版式印手俱工
明桑氏收蔵諸印一稱黎陽郡叢桂堂考黎陽即
桑氏族望一稱栢臺世澤考明代桑氏官御史稱
忠直者惟嘉靖間江都桑喬為最著此或其後人
耳其文峯主人子純氏本樸氏諸印當即一人之
私印也
荀子(二函冊十四)
篇目同前
此亦前版分部單行之書
五臣音注揚子法言(一函四冊)
漢揚雄著晉李軌唐柳宗元宋宋咸吴秘司馬光
五家注十卷前咸序次咸進書表次光序次篇目
次渾天儀圖說二篇
考馬端臨文獻通考載揚子法言十三卷引晁公
武讀書志云晉祠部郎中李軌注宋史藝文志載
柳宗元注揚子法言十三卷宋咸補注又載司馬
光集注四家揚子法言十三卷文獻通考亦載温
公集注法言十三卷引讀書志云温公集晉李軌
唐柳宗元國朝宋咸吳秘注温公自言李祠部注
本及音義最為精詳宋吳亦皆據李本而文多異
同今參以漢書取其通者以為定本先審其音乃
解其義云云據諸書所稱軌及宗元秘所注者俱
止名為注咸注者謂之補注光集者謂之集注明
以前未嘗稱音注亦無五臣之目且著於錄者皆
十三卷不止十卷是本亦世德堂所刊六子中之
一蓋仿文選注名而稱為五臣因其兼及審音而
稱為音註又改併卷㠸省為十卷則皆非宋刻之
舊乃書中所載咸進表亦稱十卷豈改竄其原文
耶咸字貫之建陽人天聖二年進士官至都官郎
中秘甌寧人官提點京東路刑獄並見凌迪知萬
姓統譜
桑氏收蔵印記見前
五臣音註揚子法言(一函四冊)
篇目同前
五臣音註揚子法言(一函八冊)
篇目同前
以上二書皆與前部同版而紙墨則以第二部為
勝也
劉向新序(一函四冊)
漢劉向著十卷目錄後有宋曾鞏序
此蓋明翻宋槧之本而紙質則嫌麄厚橅印亦未
能工
劉向說苑(一函八冊)
漢劉向著二十卷首宋曾鞏序目錄後載向原序
此與新序同時並刊之本
徐幹中論(一函二冊)
漢徐幹著上下二卷前無名氏序次宋曾鞏序後
宋石邦哲元陸友識語二篇
考中論一書陳振孫書錄解題謂唐志六卷今本
二十篇有序而無名氏蓋同時人所作晁氏讀書
志馬氏通考所載俱稱二十篇分上下二卷與今
本篇目無異按石邦哲識語稱紹興二十八年假
朱丞本校於博古堂陸友識語稱邦哲字照明再
世蔵書至治二年得之錢塘仇遠氏是此書乃初
校於宋再刻於元而今本則又為明時翻刻者版
小而字畫精潔不減宋梓邦哲紹興時官大理評
事友字友仁博雅好古工漢隸八分嘗著硯史墨
史印記並見凌迪知萬姓統譜仇遠字仁近自號
近村又號山村見兩浙名賢錄
文中子(一函四冊)
隋王通著宋阮逸注十卷前逸序
是書亦世德堂刊本橅印並工
桑氏收蔵諸印記並見前惟中增瀛洲仙客一印
皇極經世書(四函冊三十)
宋邵雍著十卷
此書前後俱無序跋考晁氏讀書志陳氏書錄解
題馬氏文獻通考俱作十二卷雍子伯温為之序
系其略云其一之二則總元會運世之數三之四
以會經運五之六以運經世七之十則以隂陽剛
柔之數窮律吕聲音之數以律吕聲音之數窮動
植飛潛之數十一之十二則論皇極經世之所以
為書蓋原書十二卷前十卷為書謂之皇極經世
書末二卷為篇謂之觀物篇又别見觀物内篇二
卷單行之本陳振孫謂即經世書之第十一第十
二卷也内篇之外又有觀物外篇六卷晁公武謂
雍門人所記張載謂外篇亦雍所作門人第編集
之引雍詩若無揚子天人學安有莊周内外篇之
句為證近世刊行之本僅止觀物内外篇而前十
卷之書不可多覯此書雖闕二卷而前十卷獨全
洵收蔵家希有之珍也
心經附註(一函四冊)
宋真德秀心經明程敏政附註前敏政序次德秀
心經總目并贊次宋顔若愚跋次宋程復心心學
圖并說後敏政後序明汪祚識語末李滉心經論
按敏政是書以真西山心經為綱採摭程朱以下
大儒之言互有發明者附之於後故名附註第考
明史藝文志僅載敏政道一編五卷而附註一書
不見著錄今按敏政自序汪祚識語同作於弘治
五年而李滉論乃作於嘉靖四十五年相距又七
十五載其論極言敏政道一編以朱子晚年悔悟
與陸氏合之說為牽合附會而獨取此書遵朱子
之意贊西山之經為有益學者故為此論以發明
之據此則為敏政未刊之書而滉所梓行者因明
末儒林宗尚良知故道一編多所流傳此書雖刻
而仍未盛行史家遂獨見遺也考凌迪知萬姓統
譜程復心婺源人仕元為徽州路教授嘗著四書
章圖總要明史文苑𫝊程敏政字克勤休寧人成
化進士累官禮部侍郎贈禮部尚書歙縣志汪祚
字承之著有寳經堂稿崇孝編顔若愚李滉爵里
俱未詳
天原發微(二函十冊)
元鮑雲龍著明鮑寧辨正五卷前雲龍自序次元
方回二序次總目次辨正凡例次圖一卷次篇目
名義一卷次問答節要一卷後元曹涇跋戴表元
後序
考鮑寧辨正一書見明史藝文志此本載方回二
序一述鮑雲龍著書之意一叙鄭昭祖刻梓之由
雲龍著書時嘗與回辨析其義所云問答蓋往來
手札中語也寧之辨正以小字分註本文之下又
刪問答之繁複者名為節要是此書初刻出於昭
祖今本則寧作辨正後所刊也篇目名義亦寧所
作後一部有寧序此本闕之回之二序一作於至
元辛卯一作於元貞丙申曹涇跋亦作於丙申戴
表元序作於大德己亥皆昭祖原刻中所有而寧
仍其舊者考歙縣人物志鮑雲龍字景翔鮑寧字
廷謐方回字萬里一字囦甫號虛谷宋時知建德
府入元累遷通議大夫曹涇字清甫號宏齋至元
中授紫陽書院山長著服膺錄讀書記諸書鄭昭
祖字孔昭元初以薦除廣南西道儒學提舉不赴
元史戴表元字帥初奉化人咸淳中進士乙科大
德八年拜信州教授調婺州以疾辭
天原發微(一函四冊)
篇目同前前有明鮑寧序其鮑雲龍自序方回後
序辨正凡例曹涇跋戴表元序俱闕
此與前書同版而橅印在後故紙墨不及
闕補圖(十二)卷一(二十八)卷二下(十一十二)卷三下(七)
卷四(三十五)卷五上(二)卷五下(五十二)
聖學心法(一函四冊)
明成祖御撰四卷前成祖序
成祖序稱嘗見唐文皇帝作帝範十二篇以訓其
子雖未底於精一執中之藴要皆切實著明可以
為治故於幾務之暇采古聖賢嘉言編輯為書云
云其書四卷皆言君道而以父道子道臣道附於
第四卷之後此本橅印不佳似是坊間售本非内
府印蔵之書也
五倫書(四函二冊三十)
明宣宗御撰六十二卷前明英宗序
考明史藝文志載五倫書六十二卷宣宗採經傳子
史嘉言善行有關於五倫之道者編輯成帙正統中
英宗製序刊行此書橅刻極精並是當時初印之本
明内府蔵本有廣運之寳
五倫書(六函冊六十)
篇目同前
此與前書同時橅印而紙質之緻膩過之
明内府蔵本鈐寳同前
五倫書(四函二冊六十)
篇目同前
此本印工較前二部更為精潔
闕補卷五十四(全)
五倫書(六函二册六十)
篇目同前
此本橅印在前三部之後書中雖鈐内府之寳而
亦有收蔵家私印者未必非因紙墨稍差散入民
間也韓氏仲氏印記未詳其人
五倫書(四函冊六十)
篇目同前
此書墨香紙色與第一部同亦橅印之佳本也明
内府鈐寳並同
格物通(二函冊二十)
明湛若水著一百卷前若水自序次進書表次謝
恩進書疏疏後載明世宗諭旨次若水纂要錄一
卷後明周相吕柟二序高簡跋
按若水此書以大學明德之事莫先于格物格之
為功在于誠意正心修身遂可以齊家治國平天
下故自誠意以下類其物之繁簡列以目之多寡
或綴經史格言或闡祖宗大訓明史稱其仿大學
衍義補而作者是也書成百卷進于嘉靖七年世
宗極為嘉賞周相吕柟高簡各序跋皆作于嘉靖
十二年三人皆出若水門同刻是書者也若水字
元明增城人弘治十八年進士歴官南京國子監
祭酒南京吏禮兵三部尚書吕柟字仲木高陵人
正德戊辰進士第一累官南京禮部侍郎贈尚書
諡文簡見明史儒林𫝊周相吳江人高簡綿州人
俱嘉靖己丑進士見太學題名碑相作序時官四
川道監察御史
明内府蔵本有廣運之寳潯陽陶氏印記未詳其人
闕補卷六(五六)卷七(九)
古今攷(一函四冊二十)
宋魏了翁著元方回續三十八卷前了翁序序後
有回識語
按此書雖名為了翁所撰而經其手定者止二十
則餘皆回所續成每條之首俱標某某曰以為别
引史傳語則稱某紀某傳故于了翁所自著者燦
若列眉矣每卷首第二行悉標上海後學王圻校
刊其三十八卷之末附刊元人周文英詩一章并
其子南序序題至正二十年稱此書未能版行姑
與同志者抄寫數十本云云是此書在宋元間並
無刊本至王圻始為付梓也文英父子爵里俱無
考了翁回並見前
闕補卷一(二十)
老子道德經(一函二冊)
周李耳撰二卷河上公章句前三國葛元序
此亦從世德堂刊本中分出單行者其橅印與前
荀揚諸子並出一時
南華真經副墨(一函六冊)
周莊周著明陸西星注八卷前明程涓序次西星
自序次篇目次讀南華真經雜說次批點法次論
音叶次論字畫後明孫大綬序
按西星自序稱南華為道德經之註疏妙竅同元
並通大乘之祕故為是註以匡昔賢之不逮云云
蓋合二家之說而參訂一書也其以副墨為名者
即取莊子副墨之子聞諸洛頌之孫句考郭象注
副墨即文字之謂西星序作于萬歷戊寅涓與大
綬二序俱作于萬歷乙酉涓字巨源新安人大綬
字伯符各見本序西星爵里無考是書紙墨雅潔
可稱明版佳本
沖虚至德真經(一函四冊)
周列禦宼著晉張湛注唐殷敬順釋文八卷前湛
序目錄後載漢劉向原序
考馬端臨文獻通考載張湛注列子八卷又載列
子釋文二卷是知宋時傳本注與釋文分刻此則
合刊亦世德堂梓行六子之一也其以沖虚至德
真經為名者唐天寳初奉冊列禦宼為沖虚真人
改題其書為沖虚真經逮宋景德四年勅加至德
之號又稱沖虚至德真經晁公武讀書志所載已
同此名矣
桑氏收蔵印記見前
沖虚至德真經(一函六冊)
篇目同前
亦世德堂刊本紙墨與前部同
戰國策(一函八冊)
宋鮑彪注十卷前彪序次載漢劉向宋曾鞏上目
錄序二篇卷十後有彪識語
前宋版戰國策有王信序自記其梓刻之由此本
無之惟卷末有嘉定五年夏月世綵堂刊本記其
左右邊闌墨線俱就版中分行線痕凑成本記之
式其為偽造固已顯然況字畫亦遠不相及乎
徐摭收蔵印記無考次一印青字下一字糢糊不
可辨識
吕氏春秋(一函四冊)
秦吕不韋著漢高誘訓解二十六卷前誘序目錄
後有鏡湖遺老識語明張登雲跋
考是書卷目各家著錄互異唐宋藝文志及晁氏
讀書志並作二十六卷惟馬氏文獻通考作二十
卷陳氏書錄解題又作三十六卷與此本亦異按
鏡湖遺老識語稱餘杭鏤本亾三十篇又有脱字
漏句凡本得於東牟王氏四明使君於元豐初奉
詔修書於資善堂取太清樓藏本為之校定元祐
壬申余喜得此書校讐始就為一客挾去後三年
見歸因募筆工錄之云云據此則鏡湖遺老為宋
人其時所校定者原未嘗刊刻此本有陳世寳訂
正朱東光補參張登雲繙校諸名目刊列于標題
之下是其書為登雲所手刻而遵用鏡湖遺老校
定舊本概可見也陳世寳朱東光爵里俱無考張
登雲山東兖州府寧陽縣人登隆慶辛未進士見
太學題名碑
明鄭曉蔵本有淡泉大司宼章二印曉字窒甫號
淡泉海鹽人嘉靖元年舉鄉試第一明年成進士
由職方主事歴官刑部尚書以忤嚴嵩之故坐事
落職隆慶初贈太子少保諡端簡明史有傳
論衡(二函冊十二)
漢王充著三十卷後有宋楊文昌後序
文昌爵里無考其序作於慶歷五年稱先得俗本
七率二十七卷其一程氏西齋所貯又得史館本
各三十卷於是互質疑謬沿造本源又為改正塗
注凡一萬一千二百五十九字募工刊印云云今
考眺公武陳振孫馬端臨諸家著錄卷目悉符則
文昌校刊之本為可據矣此本版心下方有通津
草堂四字紙質墨光係為明製蓋取文昌定本而
重加校刻者
農書(一函五冊)
元王禎著農桑通訣五卷農桑圖譜二十卷穀譜
十卷共三十五卷前禎自序後山東巡撫准刊文
移
此書卷末有大明萬歷二載甲戌濟南府章邱縣
刊行木記而卷首則載嘉靖九年山東巡撫邵准
布政司顧應祥申請文移一通内稱元豐城縣尹
王禎所著農書三部久無刻本應再加校正命工
翻刻分發所屬附州縣掌印治農等官云云是此
書初刻於嘉靖九年而章邱縣署又翻刻於萬歷
二年故橅印字畫俱不能工整然實為重農務本
之書固自可寳考泰安府志稱王禎字伯善東平
人官旌德令再調永豐不言其為豐城尹按永豐
豐城二邑皆隸江西名復相近其中所載或各有
訛誤也禎為山左人其書自盛傳於故土官山左
者因為刻梓以表章之苐惜木記中未載章邱縣
尹之名遂不可考其人固勤於民事者矣顧應祥
字惟賢長興人弘治乙丑進士累官南京刑部尚
書贈太子少保著有崇雅堂集見浙江通志
六子全書(一函八冊)
老子二卷河上公章句前三國葛元序次老氏聖
紀圖莊子十卷晉郭象注唐陸德明音義前象序
次太極圖說列子八卷晉張湛註唐殷敬順釋文
前湛序荀子二十卷唐楊倞註前倞序次圖揚子
十卷晉李軌唐柳宗元宋宋咸吳祕司馬光註前
咸序并進書表次光序次圖文中子十卷宋阮逸
註前逸序書首載宋龔士卨總序
前宋版中有荀子一部南華真經一部其版皆與
此書之荀子莊子相同觀揚子序後木記云將監
本四子精加校正謄作大字刊行是宋時初刻止
有四子也龔士卨序于老莊荀揚之外兼論文中
而不及列子則士卨增刊亦止五子今書有六子
者蓋明人翻刻時始增列子無疑也且書中通體
字畫俱不圓整而序文之字用筆牽連處并多紕
謬尤為翻刻之明證苐所載揚子亦止十卷據木
記所云豈宋時監本已改併十三卷為十卷耶
明毛晉王時敏俱經收蔵按朱彛尊明詩綜小傳
時敏字遜之號烟客太倉州人太傅錫爵孫承祖
蔭官尚寳司丞弘載家蔵印無考
闕補莊子卷五(二十八)卷七(三十一三十)揚子卷十(一)
六子全書(二函冊十四)
篇目同前不載圖
此書版心上方俱標世德堂刊乃為六子合印全
本也版式刻工遠勝前部然書首仍載龔士卨序
則于序中之止言五子並未加考且標為老子道
德經序益見其疎略實甚矣
收蔵印記無考
六子全書(二函册十四)
篇目同前
此即世德堂刊本而鑱去版心之字惟於老子上
卷第五葉標桐隂書屋校蓋其版為書賈所得遂
鑱去世德堂偽充宋槧又故作校正之名補刊上
方以掩人耳目也
闕補荀子卷十(二十三)
六子全書(二函冊十四)
篇目同前
此亦鑱去世德堂後印本然墨色精瑩印工之良
也
明張宏志蔵本宏志河南開封府項城縣人登崇
禎丁丑進士第見太學題名碑其仍稱曲江者蓋
九齡之裔耳
六子全書(八函冊四十)
篇目同前
此本亦標桐隂書屋校而橅印在前二部之後紙
墨俱遜
六子全書(六函冊四十)
此本並將桐隂書屋校五字俱為割去而補痕顯
然又作偽之拙者矣
蕭蓼亭收蔵印未知誰氏
闕補老子卷上(十六)列子卷八(十)荀子卷十九(十)
(八)文中子卷三(八)卷五(十四)
五子全書(一函三冊)
鬻子一卷唐逢行珪註前行珪序並進書表子華
子二卷前漢劉向序鶡冠子三卷前宋陸佃序唐
韓愈讀鶡冠子文尹文子一卷前魏仲長氏序公
孫龍子一卷無序書首有明歐陽清總序
按此書卷數與宋時諸家所著錄者互有盈縮眺
氏讀書志陳氏書錄解題馬氏文獻通考所載子
華子皆作十卷而此本止二卷眺氏陳氏所載尹
文子並作三卷馬氏作二卷宋史藝文志又作一
卷而此本則亦作一卷與宋史同陳氏馬氏所載
公孫龍子皆三卷而此本又止一卷惟鬻子鶡冠
子與諸書所載皆合此篇目異同之概也鬻子為
行珪所註考凌迪知萬姓統譜稱行珪為隋時人
而眺陳諸家皆謂行珪官華州鄭縣尉其書進于
永徽四年則已在唐高宗時矣至諸家所載尹文
子皆稱為仲長氏所定馬氏述李獻臣之言謂仲
長氏統也又言傳稱統卒於獻帝避位之年而此
云黃初末到京師豈史之誤乎云云蓋以序中稱
黃初疑為非統而陳振孫又云仲長即統未知孰
是書首歐陽清序作于嘉靖五年清上饒人官浙
江按察司副使其序稱五子向有刻本久未及校
始為改誤補正云云則是宋元以降雖有舊刊之
版而此本乃清所别刻者矣
荆川稗編(六函冊六十)
明唐順之著一百二十卷前明茅坤序次順之自
序次茅一相序并例義
按順之此書博採經史諸子百家之說凡農圃醫
卜方技一切小道無不備載其書為順之門人毘
陵左烝所刊後茅坤姪一相以其不載原書批點
為之鑱入其實仍為左氏原版觀書中每卷標題
之下仍各載考校門人姓氏而左烝之名列於卷
首是可證也考明史順之字應德武進人嘉靖己
丑進士累官僉都御史巡撫淮揚天啟中追諡襄
文茅坤字順甫歸安人嘉靖戊戌進士累官廣西
按察司副使
補齋印記無考
梁谿漫志(一函五冊)
宋費衮著十卷前衮自序次國史院抄錄梁谿漫
志牒文次宋樓鑰序施濟跋語
考宋史藝文志載是書入小說家止稱一卷以此
本證之則史臣之誤也費衮始末無考按常州志
梁谿源出惠山南流入太湖古溪狹小梁大同中
重浚故名梁谿則衮為常州人可知矣其自序作
于紹熙三年施濟識語作于嘉泰元年稱衮以書
屬濟濟于為邑之暇命工刻梓云云是此書初刻
係出施濟之手然書前所載樓鑰序文乃作于嘉
定元年則距施濟刻梓之時已逾七載施之刊本
不應有之或鑰所作序者又别為一本此則明代
所刻因合前人所有序與識語而并載之耳
何氏語林(一函六冊)
明何良俊著三十卷
是書刊刻精良橅印清朗為明版最佳之本前後
不載序跋惟第一卷後有清森閣雕梓木記考朱
彛尊明詩綜小傳良俊字元朗松江華亭人由歲
貢生授南京翰林院孔目有清森閣集則此書乃
其所自刊也書分三十六門取歴代史鑑中事實
依類引据止于元代自為之註
野客叢書(一函十冊)
宋王楙著三十卷前楙自序并識語後宋郭紹彭
撰楙壙銘陳造跋
按紹彭所作楙壙銘述此書考證經史百氏下至
騷人墨客佚事細大不捐士大夫爭先謄寫欲鋟
木以傳先生辭之據此則是書在宋時本未刊行
故文獻通考諸書及宋史藝文志均未著錄直逮
明時始有刊本而王圻續通考仍未採入則固收
蔵希有之書也王楙郭紹彭宋史俱無傳陳造字
唐卿高郵人淳熙進士累官朝散郎淮南安撫司
參議見高郵州志
書中有趙氏子昂印記篆法不工又三吳世家一
印字體並多譌謬書賈偽造不足存也
重廣補註黃帝内經素問(一函十冊)
二十四卷唐王冰註宋林億孫奇高保衡校正孫
兆改誤前億等進書序次冰原序
按眺公武讀書志陳振孫書錄解題俱稱王冰自
號啓元子陳氏又稱其為寶應中人官太僕令而
王冰之名載于讀書志及文獻通考者並作砯惟
宋史藝文志仍作冰字與此書同按集韻韻會諸
書砯並音砰為水擊出巖聲與冰字音義迥别據
此書作冰則知眺馬二家之誤也又按宋史藝文
志及眺陳諸家著錄皆第稱黃帝内經素問二十
四卷而無重廣補註之名則此本定為明人翻刻
時所加名目且書錄解題但稱林億高保衡承詔
校定並無孫奇之名亦不言有孫兆改誤之事今
本增入孫奇孫兆二人則重廣補註之名當即為
此二人所加矣書中凡遇宋諸廟諱皆從缺筆蓋
偽充宋槧之所為然橅刻特精固翻版之絶佳者
林億于宋嘉祐中官光禄卿見至元嘉禾志孫奇
諸人無考
嘯月眠雲及丈夫意氣相許二印未詳
重廣補註黃帝内經素問(二函冊十四)
篇目同前
橅印在前部之後墨色少差而實為一版也
重修政和經史證類備用本草(二函四冊二十)
宋唐慎微編輯三十卷後宋嘉祐間掌禹錫等補
注本草奏勅并圖經本草奏勅次政和間校刊證
類本草各官銜名次宋宇文虚中元劉祁書後二
篇
此書卷首有金泰和甲子刊書木記别無序文其
自嘉祐以前所有本草諸序皆載于卷一中名為
序例而嘉祐間禹錫等進書奏勅又列于書末不
入卷中其體例殊不畫一蓋因宋金元明輾轉重
刊互有改易故也按馬端臨文獻通考載證類本
草三十二卷述眺公武讀書志云慎微合兩本草
為一書且集書傳所記單方附之於本條之下所
謂兩本草者一名補註神農本草一名圖經本草
皆掌禹錫等先後奉勅所編補註進于嘉祐之初
圖經進於嘉祐之末此書猶載兩次奏勅于後則
慎微藍本于此可見第考慎微此書前後稱名亦
復不一陳氏書錄解題載大觀本草三十一卷稱
為唐慎微撰义稱仁和縣尉艾晟作序名曰經史
證類本草是合大觀本草與證類本草為一也馬
端臨文獻通考則載大觀本草三十一卷于前又
載證類本草三十二卷于後而于大觀本下即引
陳振孫所稱艾晟作序名曰證類之言則名雖分
列而實復混同惟宋史藝文志直載大觀經史證
類備急本草三十二卷兩名始併為一名矣然諸
書但及大觀之名而總無政和之號且皆稱三十
二卷或稱三十一卷而此本獨三十卷并以重修
政和標題又備用之稱與宋史備急之名互異以
卷首金泰和甲子刊書木記證之是明時别據泰
和刊本重刻行世不以宋槧為準故卷數標題各
有盈縮異同也况宇文虚中所作書後明言慎微
字審元成都華陽人治病百不失一不取一錢但
以名方秘錄為請以此士人喜之得一藥名一方
論必錄以告云云而文獻通考所引書錄解題乃
云慎微不知何人考宋史虚中字叔通成都華陽
人大觀三年進士建炎二年應詔為祈請使使金
不歸受官至翰林學士知制誥兼太常卿封河内
郡開國公金人號為國師據此則虚中本與慎微
同鄉故能詳其始末又知其書復經政和間奉勅
校刊在大觀時者尚非定本故又題為政和而分
卷則三十耳虚中使金與宋隔絶所作書後金人
刻之而宋人初未之見故謂慎微不知何人也此
書與後一部篇目雖同而板刻較工者按後一部
為明萬歷間蜀府承奉正陳瑛刊本其所載序文
有成化間山東巡撫原傑刊本序又有嘉靖間山
東臬使周珫刊本序則是書在明時固有三刻此
或為成化嘉靖間所刊而闕其序文也考宋史掌
禹錫字唐卿郾城人登進士第累官尚書工部侍
郎劉祁無考
明内府藏本有廣運之寶
重修政和經史證類備用本草(二函冊十二)
篇目同前前有明周俶王積項廷吉馬三才商輅
序五篇
按商輅序為原傑刊本作王積項廷吉馬三才三
序為周珫刊本作周俶序則萬歷五年為蜀府承
奉正陳瑛校梓此書而作也慎微本蜀人蜀府為
刻其書足稱盛事獨惜橅印不精較之前部相去
不啻倍蓰矣原傑字子英陽城人正統十年進士
歴官山東湖廣巡撫贈太子太保周珫應城人累
官右僉都御史巡撫蘇松俱見明史本傳周俶字
初卿成都人嘉靖辛丑進士歴應天府尹見凌迪
知萬姓統譜馬三才德清人嘉靖丁丑進士見太學
題名碑商輅見前陳瑛王積項廷吉俱未詳考明
史諸王表太祖子椿於洪武十一年封蜀王二十
三年就藩成都其承奉正官名史中所載王府官
屬并無此稱或係當時所暫置者
圖繪寶鑑(一函四冊)
元夏文彦著五卷補遺一卷前元楊維楨序文彦
自序
考栗祁湖州志云夏文彦吳興人後居雲間精圖
畫著有圖繪寶鑑五卷行世但稱五卷不云有補
遺一卷今按文彦自序作于至正乙巳自謂彙而
成編分為五卷其補遺後别行又標至正丙午新
刊則補遺之作在文彦自序中且未之及故栗祁
作志亦從其略不知乙巳丙午僅越一年自是一
時並刊非為後出栗志之疎固不足辨又按楊維
楨序中稱雲間義門夏氏士良又稱士良名文彦
云云栗志僅詳其名而不及其字則其未經深考
可知也士良本至明時版已漫漶正德中有錦衣
衞都指揮苗增字益之取家藏本繕寫重刊又彙
次當代善畫者續編為六卷刻於正德己夘司經
局洗馬滕霄為序是本仍止五卷及補遺并無重
刊序跋係欲偽充原槧者然選紙堅緻古香黟然亦
佳本也楊維楨字廉夫浙江會稽人元泰定中進士
宣和書譜(一函二冊)
宋徽宗御撰二十卷
按晁氏陳氏馬氏諸書目皆不載是書則在宋時
僅為内府秘籍並未流行見之者少當時有書畫
兩譜刻梓者似應合版而此獨單行猶之米芾書
畫史二卷載於書錄解題者即為分列且宋史藝
文志止存畫史而不及書史可知古人書畫分載
之書原可析卷單行也此本橅印雖清而字畫不
能工整其為明代坊間所刻無疑
收藏印記無考
東觀餘論(一函二冊)
宋黃伯思著二卷前總目後有伯思自序後宋樓
鑰序
此書在宋嘉定間樓鑰刻之建安漕司此明時項
篤夀翻刻樓本故存其序總目及上下卷標題下
皆刊篤夀名而嘉禾項氏萬卷堂梓方圓木記凡
四見於書中第以出自翻板橅印不能工整考宋
史伯思字長睿邵武人元符三年進士累官祕書
郎自號雲林子别字霄賓樓鑰項篤夀見前
御題米已闢王黃斥米從来聚訟每紛如千年下議千
年上幾事實當幾事虛筆正明言在心正古書垂法示
今書重摹淳化加詳訂也覺斯之未信予乙未新正中
澣御筆鈐乾隆雙璽
潄玉亭諸印未詳其人
東觀餘論(一函六冊)
篇目同前後有宋黃䚮序
此本雖多黃䚮一序而實為項氏刊版書中所有
篤夀名及刊印之木記俱為書賈割去意在欲充
宋槧而補紙之痕終不能掩也
泰興季氏藏本内有宋本小印亦季氏所鈐盖因
未見項氏完書遂為所惑今有前部可證此印不
復採入餘印無考
古今法書苑(三函冊十八)
明王世貞著七十六卷前世貞二序次王乾昌序
乾昌序稱公家藏有古今法書苑七十六卷晚年
欲刊行未果友人宋賓之氏得其副墨攜示重與
吾鄉勝流開士搜討是正積有歲年云云是世貞
撰成此書未經付梓乾昌實始刻之世貞二序一
為孫孟芳書一為陸萬里書考松江志萬里字君
羽華亭人工書於時莫雲卿早逝而董文敏後起
故萬里稱獨步焉乾昌孟芳亦皆自題雲間人與
陸氏同鄉里孟芳所作隸書古雅有法疑皆為乾
昌所屬其稱吾鄉勝流者殆謂此也王世貞見前
本朝大學士高陽李霨藏本霨字景霱直隸高陽人
順治三年進士改庶吉士授編修累官至保和殿
大學士加太子太師諡文勤
初學記(五函冊三十)
唐徐堅著三十卷前宋劉本序
劉本序作於紹興四年不述刊刻始末此本上方
有九洲書屋四字觀其版式字體蓋出明人所刊
橅印頗為清朗考新唐書徐堅字元固湖州長城
人舉秀才及第累官祕書監左散騎常侍集賢院
學士贈太子少保諡曰文劉本無考
收藏二印未詳其人
初學記(二函四冊二十)
篇目同前
清朗不及前部橅印在其後也
收藏二印未詳其人
闕補卷二(十六)卷二(十六)卷九(十二)卷十三(二十一)
卷二十八(三十)卷三十(十)
初學記(三圅一冊三十)
篇目同前
此書版心上方標安桂坡館每卷標題之下又
稱錫山安國校刊安國見前其人所刊書籍甚
夥流傳亦廣而善本則不多得此書版式字體
與前二部相同蓋取九洲書屋之本而翻刻之
者
明焦竑藏本有澹園印記竑見前又有范大澈印
按後藝文類聚中亦有其收藏印記稱四明范生
當屬范欽後人亦天一閣所蔵書也
闕補卷二十二(一)卷二十三(六三十)卷二十九(二十二)
初學記(一圅冊十二)
篇目同前
亦安氏翻刻之版橅印并出一時
闕補序(四)
白孔六帖(十函册五十)
唐白居易纂宋孔𫝊續編共成一百卷宋韓駒序
此書橅印精良紙墨亦出上選係明版之最佳者
孔𫝊宋史無傳凌迪知萬姓統譜載傳字世文兖
州人孔子五十世孫精於易學建炎初與孔端友
南渡寓居衢州率族人拜疏於闕下叙家門故事
歴知邠州陜州撫州改知建昌進續白氏六帖文
樞要覽詔送秘書省所著有東家雜記杉溪集官
至中散大夫宋史韓駒字子蒼仙井監人政和中
賜進士出身累官中書舍人兼權直學士院贈中
奉大夫考唐書藝文志作白氏經史事類一名六
帖程大昌演繁露謂開元課試之法裁紙為帖白
書為制科特設故以帖為名其載於宋史藝文志
者則稱白氏六帖三十卷前後六帖三十卷注云
前白居易撰後宋孔𫝊撰所云前後六帖三十卷
者蓋謂前後皆三十卷共六十卷也故陳氏書錄
解題及馬氏文獻通考皆先列六帖三十卷後列
後六帖三十卷合之皆止六十卷今本分為百卷
乃明人所更與宋槧卷目異焉
白孔六帖(四函二册三十)
篇目同前
白孔六帖(十函二册一百)
篇目同前
以上二書皆與前部同時橅印之本
收藏二印未詳其人
百川學海(二函册十六)
宋左圭纂分甲乙丙丁戊己庚辛壬癸十集前圭
自序
左圭宋史無傳其自序有夀諸梓以溥其傳之語
則圭固嘗自刊而此本字畫參錯係出翻版
闕補學齋佔畢卷一(七八)卷四(七六九十)(十五)蔡邕
獨斷卷下(十一十二)九經補韻(五九)(六)古今注卷下(五六)
釋常談卷下(五六)燕翼貽謀錄卷三(三四)卷四(五六)卷五
(一九)春明退朝錄卷上(一)卷中(八)卷下(五三十)玉堂雜
記卷中(二八)揮麈錄卷下(七八)厚德錄卷一(五六)卷三(三四)
文正王公遺事(九十)龍城錄卷上(五六)卷下(一二)前定錄
(序二)(一)眺氏客語(三十一)道山清話(三十五)晝簾
緒論(一十二二)(十九)祛疑說(十五二十)(十九二二十)宋景
文筆記卷上(五)鼠璞(十十五三五)(十十六三六)善誘文(序九)(一)
螢雪叢說卷上(十一十)卷下(九十)西疇常言(十一十二)東谷
所見(三一四十二十)趙元素雞肋(全)四六話卷上(十)
四六談麈(序)文房四友除授集(四一十)騷略卷一(五六)
(七)獻醜集(一二)選詩句圖(六十七之十二之十四二四二十六)石
林詩話卷中(三四)東萊詩話(一)珊瑚鈎詩話卷三(十)
貢父詩話(四)後山詩話(五)許彦周詩話(一六十五十)
庚溪詩話卷下(九三十十四十)竹坡詩話(三之五十六十五)
法帖釋文卷七(三)卷九(五)海岳名言(四)書斷(三)續
書譜(四六)歙州硯譜(五六)刀劍錄(七八)香譜(五六)茶經卷下
(九)煎茶水記(五)茶錄(四)筍譜(五十二十一二二)蠏譜(九)
茘支譜(三)菊譜(十一)海棠譜卷上(五)卷下(一二)禽經
(十)
羣書考索(十二函一百册)
宋章如愚輯前集六十六卷後集六十五卷續集
五十六卷别集二十五卷共二百十二卷
考金華先民傳稱如愚字俊卿金華人慶元中登進
士第累官國子博士改知貴州開禧中被召上疏極
諫時政因忤韓侂胄罷歸講學論道遠近咸師尊之
稱曰山堂先生所著有羣書考索六十六卷云云蓋
作傳者僅見其前集而不知其尚有後續别三集也
今坊間所行刊本亦止有前後續三集而别集往
往無之此書方為全本橅印頗精亦明版之佳者
事類賦(二函册十六)
宋吳淑著三十卷前宋邊惇德序次淑進注事類
賦狀
考宋史吳淑字正儀丹陽人預修太平御覽太平
廣記文苑英華作事類賦百篇以獻詔令注釋淑
分注成三十卷上之官至職方員外郎卒於咸平
五年此書卷三十後刊宋紹興丙寅右迪功郎特
差監潭州南嶽廟邊惇德左儒林郎紹興府觀察
推官主管文字陳綬右從政郎充浙東提舉茶鹽
司幹辦公事李端民校梓觀此則淑書成于咸平
以前上于太宗之朝初無刊本直至紹興末年浙
東官屬方為付梓而書中于每卷標題之下吳淑
銜名之次標都事錫山華麟祥校刊麟祥雖未詳
其人而版心上方刊崇正書院四字考常州府志
宋寶祐中無錫令袁從為祠以祀楊時陸九淵張
栻楊簡袁燮袁甫喻樗尤袤蔣重珍曰九先生祠
元教授虞薦發去陸九淵張栻楊簡袁燮袁甫益
以李祥名五先生祠嘉靖八年邑人華雲益以李
綱邵寶為七賢祠而榜曰崇正書院夫崇正之名
始於嘉靖八年則此書版行蓋出於嘉靖以後也
邊惇德字公辨楚邱人才思敏給以能詩名見凌
迪知萬姓統譜李端民字平叔見洪邁容齋五筆
陳綬無考
南康白鹿書院藏本有印記魯國世家印無考
事類賦(二函册十六)
篇目同前
此書係從前版翻刻其版心之崇正書院改刊寧
夀堂其吳淑華麟祥標名處改刊三吳徐守銘警
卿校梓長洲杜大中子庸同梓卷末亦鑱去邊惇
德等銜名蓋故為變其面目以圖鬻市之本刻手
拙劣遠遜前部所稱徐守銘杜大中未必非書賈
借名也
明焦竑藏本有澹園焦氏印竑見前餘印無考其
卷三卷十二并有字畫糢糊之印不可辨識也
事類賦(一函冊十四)
篇目同前
此書于每卷吳淑銜名之後留空一行蓋本欲列
校梓者之名而未經刊入其卷三十後所載邊惇
德等銜名雖與前第一部同而版式各異橅刻特
精實出錫山華本之上
明仇英藏本有十洲印按王穉登丹青志載英字
實父號十洲太倉人移家郡城畫師周臣而格力
不逮工于臨摹往往亂真
紀纂淵海(四函二册三十)
宋潘自牧著一百卷前明陳文燧胡維新二序次
編校姓氏
考金華府志自牧金華人官福州教授其書不載
于宋史及文獻通考諸書今觀陳文燧序稱予先
世求之閩蜀得其前編周流吳越復購後編寶玩
蓋幾百年矣云云是自牧此書其初原有前後兩
編亦無刊行定本故文燧既云求得又云復購也
文燧序又稱余戊寅冬承乏畿南公暇謬為補注
剥落太甚者屬别駕蔡公司理顧公學博吳公采
輯諸書補缺序次示諸太守越峯王公邑令吳君
皆願捐俸梓之梓成分為門若干條若干卷若干
云云據此則是書不但為文燧所刊其卷目門類
亦更定于文燧之手書中所分一百卷并分為五
十八部者未必與自牧原書一一符合也考明太
學題名碑文燧臨川人嘉靖壬戌進士其序作于
萬歷己卯時為河南按察副使胡維新與文燧同
官故為之序維新餘姚人嘉靖己未進士亦見太
學題名碑
闕補卷十二(十六)卷十六(十二)卷二十四(三)卷四
十(三十七)卷五十七(二十六)卷六十五(十一)卷七
十四(十一)卷七十五(二十六三十一)卷八十(二十四)卷八
十五(二十二二十三)卷八十六(二十二)
古今合璧事類備要(十二函十册一百二)
前集六十九卷後集八十一卷續集五十六卷宋
謝維新編别集九十四卷外集六十六卷宋虞載
編前集首載維新自序宋黃似道跋
此書每集卷首標題之下皆稱三衢夏相重摹宋
版校刊則知此書非宋槧矣第宋時既經刊行而
文獻通考宋史藝文志均未著錄則此書在明以
前流傳固少也謝維新虞載皆建安人維新字去
咎載字子厚並見書中黃似道夏相無考
古今合璧事類備要(八函八册三十)
篇目同前闕黃似道跋
此書各集卷首皆割去夏相校刻一行補以别紙
其清朗迥出前部之上蓋同出一版而選紙選墨
橅印獨工書賈以其精好遂思作偽耳
明邵寶藏本印記見前書中又有端本印端字俱
作山旁亦係書賈偽作不足采入
闕補别集卷八(五)
羣書集事淵海(六函二册三十)
不著撰人姓氏四十七卷前明劉健序後明李東
陽謝遷二序
按明高儒百川書志以此書為弘治間人所撰今
考李東陽序則稱國初人輯不著姓名謝遷序則
稱此書所采自春秋戰國迄于前元而不著名氏
豈元末之際窮居避世而托志于文字以終其身
者如虞卿之徒歟一稱國初一稱元末俱不屬之
弘治則是百川書志所載祗以東陽與遷健三序
皆作于弘治乙丑遂誤以刻書之日為撰書之年
耳健序稱内官監左少監賈公性近于貨書家得
書四十七卷若類聚合璧之比題曰羣書集事淵
海甚便觀覽公愛而重之因校正舛訛重新諸梓
云云則此書刻自明季中官資饒而工審宜其橅
印獨精矣考明史劉健字希賢洛陽人天順四年
庚辰進士累官少師吏部尚書華蓋殿大學士贈
太師諡文靖謝遷字于喬餘姚人成化十一年乙
未進士第一官少傅戸部尚書謹身殿大學士諡
文正東陽見前
錦繡萬花谷(二函册十六)
不著纂人姓氏八十卷前自序
考陳振孫書錄解題載錦繡萬花谷四十卷續四
十卷謂序稱淳熙十五年作而不著名氏門類無
倫理序文亦拙今此書所列卷數相同其序亦載于
書首則猶存宋槧之舊而橅刻不佳係翻版之故也
藝文類聚(四函四册四十)
唐歐陽詢著一百卷前詢自序
按唐書藝文志此書係詢與令狐德棻趙宏智等
同修則詢固總其成者陳振孫書錄解題謂其所
載詩文賦頌之屬多今世所無之文集故宋人咸
重其書諸家簿錄無不載之此本橅印頗精而不
誌刊刻年月以版式紙質較之係為明槧歐陽詢
字信本臨湘人&KR0851;官太子率更令弘文館學士封
渤海男新唐書有傳
明四明范大澈藏本所鈐諸印大半見前其稱句
章灌園叟者考後漢書郡國志會稽郡縣餘姚句
章又郭璞注山海經稱句餘之山在餘姚南句章
北故二縣因以為名云以地理考之句章即今鄞
縣地也又有卧雲印考朱彛尊明詩綜小傳云陳
宗虞字于韶閬中人嘉靖庚戌進士官按察副使
有卧雲樓稿據此則卧雲當為宗虞私印其餘典
客待從之臣并典屬國冏菴寳墨齋開承堂金義
玉几諸印未知誰氏所鈐
新編古今事文類聚(十三函十册一百三)
前集六十卷後集五十卷續集二十八卷别集三
十二卷宋祝穆編新集三十六卷外集十五卷富
大用編書首有穆自序
按祝穆自序作于淳祐丙午六年而宋史藝文志
不載此書似是穆雖撰成自為作序而其書仍未
刊行是以宋史不為著錄又按書中新集外集皆
為富大用所編因其于職官一門獨略特為增輯
大用為何代人雖不可考然新集别集卷首次行
俱標南江富大用時可編則一創一因犂然可見
且全部標題特用新編二字自與穆書原本有别
其非舊刻無疑乃近時坊間通行别本俱削去大
用之名竟以全書盡屬之祝穆誤矣考凌迪知萬姓
統譜祝穆字和甫其先由江陵遷歙穆從朱子受業
以儒學昌其家所著有事文類聚方輿勝覽諸書
闕補續集卷十(三十六)新集卷十九(十二)
唐詩紀事(六函八册四十)
宋計有功著八十一卷前有功自序宋王禧序目
錄後載明張子立識語
計有功宋史無傳按凌迪知萬姓統譜但稱有功
居魏公幕府紹興中遣詣行在奏對獻所著晉鑑
云云而未詳其里居今觀其書中自序識為臨卭
則知有功乃蜀人也王禧序作于嘉定甲申歲稱
慶元辛酉始得是書立命數十吏傳錄繙閱累年
手自讐校十是正其七八乃鋟之於懷安郡齋是
此書初刻係出於王禧之手而張子立又為重校
覆刊因作識語于其後也又考朱彝尊明詩綜小
傳張子立字原禮黃縣人中嘉靖丙戌科進士官
至右僉都御史巡撫延綏
梁澍收藏印記無考
闕補卷五十一(五)
欽定天禄琳琅書目卷九
