欽定天禄琳琅書目卷五
元版經部
周易本義啟蒙翼傳(一函八冊)
元胡一桂撰四卷前一桂自序
元史胡一桂字廷芳徽州婺源人精於易初饒州
德興沈貴寶受易於董夢程夢程受朱子之易於
黃幹而一桂之父方平及從貴寶夢程學嘗著易
學啟蒙通釋一桂之學出於方平得朱子源委之
正宋景定甲子一桂年十八遂領鄉薦試禮部不
第退而講學遠近師之號雙湖先生所著有周易
本義附錄纂疏本義啓蒙翼傳諸書並行於世按
景定甲子為宋理宗景定五年書中一桂自序作
於皇慶癸丑係元仁宗皇慶二年距景定甲子已
五十有二載其時一桂年已七十矣序稱先君子
懼愚不敏既為啟蒙通釋以誨之愚不量淺陋復
為本義附錄纂疏以承先志今重加增纂又成翼
傳四篇云云是一桂之究心周易克承家學亦非
一朝夕之故也是書字體版式規仿宋槧亦元刻
之佳者
尚書註疏(一函四冊)
漢孔安國傳唐孔穎達正義二十卷前穎達序
唐書孔穎達字仲達冀州衡水人八歲就學誦記
日千餘言隋大業初舉明經高第授河内郡博士
補太學助教唐太宗平洛授文學館學士屢遷至
太子右庶子兼司業卒贈太常卿諡曰憲鼂公武
郡齋讀書志曰尚書正義二十卷穎達因梁費甝
疏廣之唐儒學𫝊稱穎達與顔師古司馬才章王
恭王琰撰五經義訓百餘篇號義贊詔改為正義
云雖包貫異家為詳博然其中不能無謬冗馬嘉
運駁正其失永徽中于志寧張行成高季輔就加
增損始布天下藝文志云穎達與李子雲王德韶
等撰朱長才蘇德融隨德素王士雄趙弘智覆審
長孫無忌李勣等二十四人刊定唐史志傳記事
多參差此為尤甚所撰記著人姓氏穎達往往不
同云云今觀穎達自序所列撰校之人與藝文志
合不知儒學傳何以訛誤至此是書大字略仿顔
體註字筆畫亦復整嚴惜紙色稍差未能瑩潔
闕補序(三)
書集傳(一函七冊)
宋蔡沈撰六卷宋鄒近仁音釋前沈序並尚書纂
圖書傳序共一冊後附書序一篇
宋史蔡沈字仲默建州建陽人元定次子少從朱
子游朱子晚年欲著書傳未及為遂以屬沈洪範
之數學者久失其傳元定獨心得之然未及論著
曰成吾書者沈也沈受父師之託沈潛反復者數
十年然後成書方年三十時即屏去舉子業一以
聖賢為師𨼆居九峯當世名卿物色將薦用之沈
不屑就鄒近仁宋史無傳考江西志近仁字季友饒
州人為龍陽丞嘗叩道於楊簡一再語而頓覺性至
孝或干以利介焉弗受人告之過歛衽以服所當為
雖強禦不畏著有歸軒集此書與宋版纂圖互註毛
詩周禮體式相同惟註字參差不齊未能如宋槧耳
毘陵周良金藏本無考
詩傳通釋(一函四冊)
元劉瑾輯二十卷前載朱子詩集傳序詩序辨說
又詩傳綱領並外綱領
吉安府志載劉瑾安福人肆力治詩其說宗朱子
而間出其所自得又考正諸國世次作者時世察
其源流辨其音韻審詩樂之合窮刪定之由為詩
傳通釋一書能闡發朱子之藴今按是書以朱子
集傳為主而博引諸家之說分注於下已說則標
以愚按二字其綱領首詩大序次經傳及宋儒論
詩之言外綱領首諸國世次圖次作詩時世圖次
源流章句音韻詩樂刪次並引用書目及諸儒姓
氏諸篇與府志所言脗合顧炎武日知錄云永樂
中命儒臣纂修五經大全春秋則全襲元人汪克
寬胡𫝊纂疏但改其中愚按二字為汪氏曰及添
廬陵李氏等一二條而已詩經大全則全襲元人
劉瑾詩傳通釋而改其中愚按二字為安成劉氏
曰其三經後人皆不見舊書亦未必不因前人也
昔日儒臣奉旨編纂諸書頒餐錢給筆札書成之
日賜金遷秩所費于國家者不知凡幾將謂此書
既成可以章一代教學之功啓百世儒林之緒而
僅取已成之書抄錄一過上欺朝廷下誑士子唐
宋之時有是事乎朱彝尊經義考云永樂中胡廣
等攘其成書為大全今以大全較之輯注微冇增
損小序則通釋附於每篇之後大全冠於全書之
首並加以圖二十有三為稍異耳又引黃虞稷曰
瑾字公瑾安成人按安福縣在漢時為安平安成
二縣境元成宗元貞間嘗升為安福州安成蓋古
邑名故瑾亦自署為安成虞稷苐沿而未考耳書
中詩𫝊綱領首葉於劉瑾署名次行有建安劉氏
日新堂校刊九字卷一末又有至正壬辰仲春日
新堂刻梓木記考至正壬辰為元順帝十二年劉
氏未詳其名想亦當時書賈也
本朝劉體仁藏本有印記體仁字公㦷江南潁州人
順治乙未進士官吏部考功郎著有蒲菴集餘印
無考
禮經會元(一函四冊)
宋葉時撰四卷前元潘元明序時家𫝊六世孫廣
居識
葉時宋史無傳考咸淳臨安志及嘉靖浙江通志
載時仁和人淳熙十一年甲科累官至龍圖閣學
士卒諡文康著有禮經會元竹野集又兩浙名賢
錄載時字秀發博學善屬文尤邃於周禮為學者
所宗晚居嘉興悉與書首家𫝊脗合宋史藝文志
及鼂公武陳振孫馬端臨諸人書目皆不載是書
書中廣居識語稱滎陽公敦古尚治命鋟梓以不
朽其傳云云則知此書在宋時並未刊行故不顯
於世滎陽為潘氏郡望前有海陵潘元明序作於
至正乙巳按乙巳為元順帝二十五年其結銜稱
榮禄大夫江淛行省右丞兼同知行樞密院事考
元史無元明𫝊明史太祖本紀載順帝二十六年
十一月李文忠下餘杭潘原明降凌迪知萬姓統
譜載潘原明泰州人初與張士誠俱起鹽徒為浙
江行省平章守杭州李文忠師至錢塘原明全城
歸降士誠由是勢孤兩書皆作原明與序中元明
元字音同字異苐結銜相符其時亦合且泰州自
南唐以前皆稱海陵郡元明之為泰州人信而有
徵其即一人無疑成化杭州府志載廣居字居仲
仁和人天資超邁才力絶人為古文詩詞援筆立
就仕至浙江儒學副提舉所著有自得齋集
書首有大中丞印無考
闕補卷四(五十一之五十三)
儀禮圖(一函八冊)
宋楊復撰十七卷後附儀禮旁通圖一卷前載朱
子乞修三禮奏剳復自序陳普序
朱彝尊經義考載是書引明曾棨曰楊復因朱子
之意取儀禮十七篇悉為之圖制度名物粲然畢
備以圖考書如指諸掌西山真德秀稱為千古不
刊之典焉又引桂萼曰儀禮經朱子考證已定楊
復圖尤為明便其文雖屬難讀然因圖以指經因
經以求義斯了然矣凌迪知萬姓統譜載復長溪
人受業朱子與黃幹相友善著祭禮十四卷儀禮
圖十四帙又有家禮雜說附註二說書首復自序
稱復曩從先師朱文公讀儀禮求其解而不可得
則擬為圖以象之今所圖者則高堂生十七篇之
書也釐為家鄉邦國王朝諸禮則因先師經傳通
解之義例也附儀禮旁通圖於其後則制度名物
之總要也云云序作于紹定戊子按戊子為宋理
宗紹定元年後有陳普序未詳其人刊刻體式亦
仿宋版而紙質黝厚非宋製也
附釋音春秋左傳註疏(六函冊六十)
晉杜預註唐孔穎達疏陸德明音義共六十卷前
穎達春秋正義序
崇文總目春秋正義唐國子祭酒孔穎達撰此書
名曰附釋音春秋左傳註疏蓋仿宋版監本附音
春秋公穀二書之例然元時監本已不逮於宋而
此乃屬坊刻宜其又遜一籌矣
闕補卷五十七(二十三)卷五十八(十八之二十七)卷六十
(二十八二十九)
春秋諸國統記(一函六冊)
元齊履謙撰六卷前元吳澄序履謙自序後齊思恭跋
元史齊履謙字伯恒父義善算術履謙生六歲從
父至京師七歲讀書一過即能記憶年十一盡曉
推步之法十三從師聞聖賢之學自是以窮理為
務非洙泗伊洛之書不讀至元間授星歴教授大
德中遷保章正仁宗即位嘉尚儒術擢國子監丞
改授國子監司業與吳澄並命時號得人未幾以
履謙僉太史院事至延祐元年復為國子司業後
拜太史院使卒於官至順三年贈翰林學士資善
大夫上護軍追封汝南郡公諡文懿吳澄字幼清
撫州崇仁人舉進士不第以元明善薦除江西儒
學副提舉繼以國子監丞遷司業英宗即位超授
翰林學士進階大中大夫移疾歸年八十五卒贈
江西行省左丞上護軍追封臨川郡公諡文正履
謙此書成于延祐四年乃復為國子司業時所作
其書始魯終吳合二十國而附錄諸小國亡國於
後澄曾與履謙同官深知其學因為之序朱彝尊
經義考載是書有柳貫跋此本無之而有思恭跋
又經義考中所無思恭元史無傳跋稱履謙曰大
兄司成君則知為履謙之弟書中有禮部官書朱
文長印與宋版通鑑紀事本末書中所鈐符合似
亦明永樂間所採之本也
琴川毛氏藏本
周易尚書毛詩春秋禮記孝經論語孟子爾雅小
爾雅附中庸大學重出各經序文傳註俱不載
此書專刻經文無校刊人姓名亦不載鏤版年月
易經後有識語云兹刻易文諸卦皆仿乾卦或疑
之曰分經分傳以别篇卷分經合傳以便贊釋此
古文今文各有所取兹不然者何也曰古文别而
病其離今文便而病其碎此程朱𫝊義所以更張
不一者也兹使羲文周孔之易别而不離便而不
碎殆古人玩易之舊也漢儒分經合傳爻辭不可
相屬傳贊亂其成韻矧象曰之綴疊僭妄不稽尤
不若古文之可安也曰漢儒之僭妄何稽乎曰以
乾卦也又學庸後識語云學庸本二戴類編之經
二程揭出示要領也今刻古文一仍其舊而二篇
重出便四書之尚也至善堂記按至善堂當是書
賈坊名其專刻經文蓋取便於行篋所攜亦仍宋
槧巾箱九經之意刊手印工雖非草草而欲如巾
箱本之密行細字倍見精瑩者已出其下矣
大學衍義(四函冊二十)
宋真德秀撰四十三卷前德秀進表剳子申狀并
序
宋史德秀字景元後更為景希建之浦城人登慶
元五年進士第繼中博學宏詞科由太學正累官
至參知政事三乞祠禄進資政殿學士提舉萬夀
觀兼侍讀卒諡文忠其自泉州入為戶部尚書時
以大學衍義進上嘉納之德秀申狀稱端平元年
十月初二日進入次日後殿聚講論所進大學衍
義一書有補治道旋於十四日輪當進讀大學章
句既畢忽蒙聖訓卿所進衍義便合就今日進讀
德秀私謂前所進本已納禁中必須令講筵所别
寫然後可以進讀遂以未辦為對聖訓云已在此
矣即見内侍捧元進第一第二帙在前云云則理
宗之重是書亦已至矣此本規仿宋槧摹印俱工
實元版之最佳者惜紙質堅而未緻耳
御題大學八條著為聖經而真西山衍義一書首剟聖
賢性命之精旁采古今治亂之迹發揮經術燦若列眉
誠孔氏之功臣也坊賈𫝊刊率多訛謬此書雕鋟精善
尚屬元刻舊本每一披覽心目豁然藉是或得仰窺聖
奥用臻治理則補禆寧有涯涘耶甲子小春下澣御識
鈐
寶三曰幾暇臨池曰稽古右文之璽曰讀書析理
東宫書府印無考
樂書(六函六冊三十)
宋陳𤾉撰二百卷前宋楊萬里序次𤾉進表并序
次趙挺之請寫錄樂書剳子准行詔旨樂書目錄
正誤樓鑰序陳芾題辭後陳岐林子沖二跋
陳振孫書錄解題曰樂書二百卷秘書省正字三
山陳𤾉撰建中靖國初進之為禮書陳祥道其兄
也其書雅俗畢備博則博矣未免於蕪穢也考宋
史陳𤾉字晉之福州人中紹聖制科授順昌軍節
度推官徽宗初進迓衡集以勸導紹述得太學博
士秘書省正字進鴻臚太常少卿禮部侍郎以顯
謨閣待制提舉醴泉觀建中靖國元年趙挺之剳
子稱𤾉所者樂書卷帙既多無力繕寫臣欲乞依
祥道例特賜筆吏畫工寫錄圖畫進獻云云徽宗
從之並以詔書褒𤾉有成書甚富衆論所稱差進
厥官以為爾寵之語宋史挺之字正夫密州諸城
人進士上第由登棣二州教授累官至右僕射卒
諡清憲樓鑰序云樂家之書未有此比而又苦其
舛誤無所考證聞建昌陳史君刊此書與禮書並
傳取而校正併為質之經傳尚三數百條會陳子
芾為南豐宰因以寄之南豐欲别刊此編以補郡
本之缺求書其後云云其序作於嘉泰二年所稱
陳史君即作跋之陳岐岐跋作於慶元己未按己
未為宋寧宗慶元五年至七年改元嘉泰是此書
在徽宗時祇經寫錄逮岐始為刻梓而芾又别刊
之三年之中兩付剞劂矣此本字多俗體如禮作
礼興作㒷之類雖係元翻宋刻而筆畫清朗紙墨
俱佳固元刊之傑出者也宋史樓鑰字大防明州
鄞縣人隆興元年試南宫有司偉其辭藝欲以冠
多士策偶犯舊諱知貢舉洪遵奏得旨以冠末等
由温州教授累官至參知政事卒贈少師諡宣獻
陳岐陳芾林子冲宋史俱無傳凌迪知萬姓統譜
林子冲字通卿自號岫雲居士侯官人之奇從子
學問德業有聲鄉里間士宗之者數百人淳熙中
登進士第初為南豐簿時郡守陳岐欲修二陳禮
樂書以子冲大儒之後延以特榻冲隨文釋義訂
正頗多書中有禮部官書朱文長印似亦為明永
樂間所採輯者
御題宋陳𤾉樂書二百卷與其兄祥道所著禮書並𫝊
於世其間網羅放失參攷古今損益之故犂然具備而
女樂一篇尤足垂千古炯戒楊萬里序中特著明之意
深遠矣幾暇間披有資君德夫豈獨雕鋟精好輝映東
壁耶乾隆甲子秋分後二日御題鈐
寶二曰稽古右文之璽曰乾隆宸翰
說文解字(一函六冊)
漢許慎撰宋徐鉉校定三十卷前標目一卷第十
五卷上載慎原序次說文解字總部十五卷下載
許慎之子許冲進表次徐鉉等進校定說文表又
新脩宇義并鉉等進校定說文解字表勅校定說
文解字牒文
馬端臨文獻通考引鼂公武曰漢太尉祭酒汝南
許慎叔重纂李陽冰刊定徐鉉再是正之又增加
其闕字陳振孫曰凡十四篇并序目一篇各分上
下卷凡五百四十部九千三百五十三文重一千
一百六十三雍熙中右散騎常侍徐鉉奉詔校定
以唐李陽冰排斥許氏為臆說末有新定字義三
條其音切則以唐孫愐韻為定考宋史徐鉉字鼎
臣揚州廣陵人十歲能屬文與韓熙載齊名初仕
吳繼仕南唐逮宋由太子率更令歴官右散騎常
侍遷左常侍精小學好李斯小篆臻其妙隸書亦
工嘗受詔與句中正葛湍王惟恭等同校說文今
書中鉉進表後結銜四人與史傳合葛湍王惟恭
宋史無傳句中正字坦然益州華陽人孟昶時授
崇文館校書郎復舉進士及第為曹潞二州錄事
參軍精於字學古文篆隸行草無不工太平興國
二年獻八體書授著作佐郎直史館歴官屯田郎
中書後雍熙三年勅新校定說文解字牒文稱其
書宜付史館仍令國子監雕為印版依九經書例
許人納紙墨價錢收贖兼委徐鉉等點檢書寫雕
造無令差錯致誤後人云云按宋時監本刻印尤
精此書雖仿其式而版之長短無定紙之質理亦
粗以牒所稱何如鄭重不當有此其為元時翻刻
無疑
大明正德十二年四月初八日收頤齋徐獻忠記
大明萬歷六年八月望日收瑞龍龔從先記(以上俱六冊末)
右識語二朱彝尊明詩綜小傳徐獻忠字伯臣松
江華亭人嘉靖乙酉舉人知奉化縣及卒友人私
諡曰貞憲先生有長谷集龔從先未詳其人元柯
九思盛懋明莫如忠俱經收藏有印記徐顯稗史
集傳柯九思字敬仲台州仙居人遇文宗於潛邸
及即位置奎章閣特授學士院鑒書博士凡内府
所藏法書名畫咸命鑑定鄒衡嘉興志補盛懋字
子昭臨安人僑寓嘉興善畫明史莫如忠字子良
嘉靖十七年進士累官浙江布政使善草書詩文
有體要餘印無考
大廣益會玉篇(一函冊十二)
梁顧野王撰唐孫強增三十卷前有大中祥符六
年都大提舉玉篇所牒及字數野王序啓各一首
玉篇廣韻指南一卷
此書較宋版大廣益會玉篇尺寸加贏紙色墨光
遜其古潔篇目字數兩書相同而此多玉篇廣韻
指南一卷按隋陸法言撰廣韻五卷宋陳彭年等
重修之其書與玉篇不相涉馬端臨文獻通考載
玉篇三十卷像文玉篇二十卷玉篇疑解三十卷
重脩玉篇三卷未見有於玉篇之下綴以廣韻二
字者則此乃強為牽合非復宋槧之舊明矣
元趙孟頫藏本有水晶宫道人印孟頫以湖州四
面皆水自號水晶宫道人解縉春雨集云趙文敏
公早歲喜畫梅印以水晶宫圖書浙中有瑪瑙寺
或戲以為對遂不用又有鮮于樞仲温吳寬二泉
米萬鍾王鐸錢謙益諸印考陶宗儀書史會要鮮
于樞字伯機號困學民漁陽人官至太常寺典簿
高啟南宫生𫝊宋克字仲温吳人自號南宫生明
史邵寶字國賢無錫人學者稱為二泉先生成化
二十年進士歴官南京禮部尚書卒贈太子太保
諡文莊孫承澤畿輔人物志米萬鍾字仲詔其先
關中人徙京師萬歷乙未進士仕至太僕寺少卿
著篆隸考譌二卷王鐸字覺斯河南孟津人明天
啟二年進士
本朝官禮部尚書吳寬錢謙益見前餘印無考
闕補卷二十三(十)
六書正譌(一函五冊)
元周伯琦撰五卷前琦自序後元吳當序
元史周伯琦字伯温饒州人幼從父應極游宦京
師入國學為上舍生蔭授將仕郎南海縣主簿洊
擢翰林修撰日被顧問眷遇益隆歴官浙西肅政
廉訪使江南行臺監察御史尋假參知政事招諭
張士誠士誠降拜資政大夫江浙行省左丞後歸
鄱陽卒伯琦博學工文章而尤以篆隸真草擅名
當時嘗著六書正譌說文字原二書其序稱許慎
氏為說文解字學者有所依據李陽冰附新義以
廣其旨徐鉉增翻切以明其音鉉弟鍇撰通釋以
衍其義雖或辨其舛戾而猶淆以俗體張有次復
古編鄭樵作六書略戴侗述六書故莫不原於許
氏然張失之拘鄭過於奇戴病於雜間嘗摭字書
之常用而疑似者以聲類之參稽古法集而書之
凡二千餘字名之曰六書正譌以刊傳寫之謬云
云今觀書中篆法深合史籀準繩或即伯琦所
自作刊手亦頗得用筆之妙乃元版中不可多
得之本吳當字伯尚澄之孫用薦者為國子助
教預修宋遼金三史除翰林修撰歴官中奉大
夫江西行省參知政事陳友諒陷江西諸郡遣
人辟之當不為屈隠居著書以終其身並見元
史
元版史部
史記(六函冊六十)
漢司馬遷撰宋裴駰集解唐司馬貞索隠張守節
正義一百三十卷前駰集解序次貞史記索隠序
補史記序張守節正義序論列諡法解
陳振孫書錄解題載史記一百三十卷漢太史夏
陽司馬遷撰宋南中郎參軍河東裴駰集注張晏
曰遷沒之後亡景武紀禮樂兵書漢興將相年表
三王世家日者龜筴靳蒯傅歙列傳元成之問禇
先生補作武紀三王世家日者龜筴傳顔師古曰
本無兵書張說非也今按禇所補皆不足觀其餘
六篇未知何人所補也禇名少孫裴駰即注三國
志松之之子始徐廣作史記音義駰本之以成集
解云云又載史記索隠三十卷唐宏文館學士河
内司馬貞撰採摭異聞釋文演注末二卷為述質
為三皇本紀世號小司馬史記又載史記正義三
十卷唐諸王侍讀張守節撰據此則索隠正義二
書本各單行後人取而合之耳是書目錄并以貞
所補三皇本紀居卷一之首尤失其舊版係翻刻
宋槧未為工整
闕補卷五(二十三三十)卷九十二(四六十)卷九十七(三二十)
史記(六函册六十)
篇目同前
此即前版而摹印在先較為清朗
闕補集解序(四)卷六十七(十六)卷一百十八(八)
史記(六函四冊六十)
篇目同前缺集解序
此書亦同前版内有安氏家藏印考常州志安國
字民泰無錫人居積諸貨人棄我取贍宗黨惠鄉
里乃至平海島濬白茅河皆有力焉父喪會葬者
五千人嘗以活字銅版印吳中水利通志又目錄
後有表章經史之寶乃為木刻係别紙所印移黏
於此此出書賈作偽之手不足登載
闕補卷四(二)卷五(三十五)卷八(三十之三十三)卷十六(三四)
(五三十)卷十八(五十六七十一)卷二十一(十七)卷三十五(二)
卷九十二(十八)卷九十七(九)卷一百十(二十六)卷
一百二十九(四之八)
史記(六函冊六十)
篇目同前缺索隠補史記正義三序
此書目錄後有大宋紹興五年王氏梅溪精舍鐫
刻隸書木記乃割取别本以黏接者實與前三部
同出一版
錫山邵寶安國俱經收藏寶安國見前檇李郁氏
無考
史記(六函冊六十)
篇目同前缺集解序
此係宋印不全之本參入元刻以成完書雖所存
者僅十之二三而宋槧面目猶未盡冺亦足為吉
光片羽之珍也
樂安沂水王應瑞二印無考
闕補卷二(十四五二十)卷十一(二)卷二十二(五)卷四十
四(十二)卷一百三(一)
漢書(八函冊八十)
漢班固撰唐顔師古注帝紀十二卷年表八卷志
十卷列傳七十卷共一百卷前師古叙例目錄後
元孔文聲跋
孔文聲跋云江東建康道肅政廉訪司以十七史
書艱得善本從太平路學官之請徧牒九路令本
路以西漢書率先俾諸路咸取而式之置局于尊
經閣致工於武林三復對讀者耆儒姚和中輩十
有五人重校修補者學正蔡泰亨版用二千七百
七十五面工費具載學計兹不重出始大德乙巳
仲夏六日終是歲十有二月廿四日太平路儒學
教授曲阜孔又聲謹書跋後列承務郎太平路總
管府判官劉遵督工江東建康道肅政廉訪副使
伯都提調元史伯都(今改正白巴圖)幼穎異能不以家世
自矜長嗜書史大德五年擢江東廉訪副使累官
至江南行臺御史大夫孔文聲劉遵蔡泰亨姚中
和俱無考按元史百官志世祖至元二十八年改
按察司曰肅政廉訪司後於每道置廉訪使二員
副使二員今跋中所稱廉訪司未載其名不知誰
氏又云徧牒九路元史地理志載江東建康道所
隸者為寧國徽州饒州集慶太平池州信州廣德
八路鉛山一州是鉛山無路之名而所云九路者
豈以州為路亦可通稱耶其跋作於大德乙巳係
元成宗大德九年考成宗本紀大德九年五月改
各道肅政廉訪司為祥刑觀察使十月仍復舊名
此書成於十二月稱廉訪司與本紀合當時以百
卷之書仲夏開雕逮臘月而即蕆事計工不為不
速獨惜其摹印草草較宋刊則遠甚矣
唐太宗御撰帝紀十卷志二十卷列傳七十卷載
記三十卷共一百三十卷後載唐處士何超音義
楊齊宣音義序
鼂公武郡齋讀書志曰晉書一百三十卷唐房喬
等撰喬以宣武紀陸機王羲之傳論上所自為故
曰制旨又總稱御撰焉馬端臨文獻通考引夾漈
鄭氏曰古者修書出於一人之手成於一家之學
班馬之徒是也至唐始用衆手晉隋二書是矣然
亦隨其學術所長者而授之如李淳風于志寧之
徒則授之以志顔師古孔穎達之徒則授之以紀
傳以顔孔博通今古于李明天文地理圖籍之學
所以晉隋二志獨為詳明也此書版式尺寸與前
所載史記相類其字畫紙墨亦同皆一時摹仿宋
槧之本
古史(二函冊十二)
宋蘇轍撰本紀七卷世家十六卷列傳三十七卷
共六十卷前自序後自志
朱子古史餘論曰近世之言史者惟此書為近理
其序言古帝王為善不為不善之意非近世論者
所能及而論史遷以為淺近而不學疎略而輕信
亦中其病又云蘇氏之學大抵横邪曲直惟其意
之所欲少公資稟靜厚故此書於一時正見頗明
若長公之志林不逮遠矣陳振孫書錄解題曰其
書因馬遷之舊上觀詩書下考春秋及秦漢雜錄
為本紀世家列傳蓋漢世古文經未出戰國諸子
各自著書或增損故事以自伸其說遷一切信之
甚者或采世俗相傳之語以易古文舊說故為此
史以正之云云馬端臨文獻通考載是書後有雁
湖李氏跋今此本無之其非宋槧無疑卷七後别
行刊左迪功郎衢州司戸參軍沈大廉同校勘卷
十六後别行刊右修職郎衢州錄事參軍蔡宙校
勘兼監鏤版宙無考兩浙名賢錄載沈大廉字元
簡瑞安人宋建炎進士歴遷樞密院計議官紹興
更化拜監察御史遇事敢言無所顧望給事中周
葵中書舍人凌景夏相繼罷斥大廉俱力言之不
報自以不得其言求外補時論翕然重之
闕補卷十八(二十九之三十九)卷二十(十八)卷二十一(三)
卷三十六(三)卷三十七(一)卷四十(四)卷四十一(二四)
卷四十九(十)卷五十九(六)卷六十(三之五)
資治通鑑(二十八函冊二百八十)
宋司馬光撰二百九十四卷胡三省音註前三省
序後光進表神宗奬諭詔書并尚書省奉旨下杭
州鏤版剳子校定刊進諸臣銜名又附三省釋文
辯誤十二卷并跋
鼂公武郡齋讀書志曰司馬温公自謂精力盡於
此書神宗賜名資治通鑑御製序以冠其首云云
今此書不載神宗序三省序稱史漢自服虔應劭
至三劉註解多矣章懷註范史裴松之註陳夀史
雖間有音釋其實廣異聞補未備以示博悉疏其
所以然若釋文之舛謬悉改而正之著辯誤十二
卷云云是三省此序係專為音註而作故釋文别
有跋也通鑑後列光進表并詔書剳子及諸銜名
蓋存杭州初刻之舊其釋文辯誤之作以史炤本
公休本費氏龍爪通鑑皆譌謬相傳公休本刻于
海陵亦非公休所作不可不辯故名之曰辯誤考
台州府志三省字身之寧海人寶祐間進士終朝
奉郎因資治通鑑音義釋文各本乖異刊正為廣
註九十七卷著論十卷以薦參賈似道軍言輒不
用歸而遇亂失前書復購他本為之注始以考異
及所著者散入通鑑各文之下别註辯誤十二卷
又有行素稿一百卷按宋史賈似道以德祐元年
乙亥免官今書中三省之序作於乙酉年蓋元世
祖至元二十二年其跋作于丁亥則二十四年也
秘閣之印無考
闕補序文(三)卷十二(六四十一十)卷十四(二十)卷十
五(十)卷五十三(二十四)卷六十四(五六)卷六十七(十二)
(二十一二十二)卷六十八(三十三)卷七十一(三)卷七十二
(十七十八)卷七十六(十九)卷八十五(九)卷一百二(二十四)
卷一百二十五(四之十八)卷一百四十九(十九)卷一百
七十六(十八)卷一百八十(二)卷一百八十四(二十二)
卷一百九十(二十八)卷二百八(三十一)卷二百十
(十五十六)卷二百十四(十五十八)卷二百十八(二十五)卷二
百二十一(三十三三十四)卷二百二十二(二十一二十二)卷二百
三十一(一)卷二百四十四(二十四)卷二百四十八
(五)卷二百五十八(十一十二)卷二百六十五(九)卷二百
七十四(五)卷二百八十(二十七二十八)卷二百八十三(二十)
(五)卷二百九十三(十四)卷二百九十四(三十二)
資治通鑑(二十函十冊一百六)
篇目同前有元王磐序
此書即前版而字畫清朗紙質亦較明淨蓋摹印
稍先也書首多王磐一序考元史王磐字文炳廣
平永年人至大四年擢經義進士第累官翰林學
士遷太常少卿以年老屢乞骸骨進資德大夫致
仕年九十二卒贈瑞貞雅亮佐治功臣太傅開府
儀同三司追封洛國公諡文忠其序稱朝廷於京
師創立興文署署置令丞并校理四員厚給禄廩
召集良工剡刻諸經子史版本流布天下以資治
通鑑為起端之首可為識時事之緩急而審適用
之先務云云按元史載世祖至元二十七年正月
立興文署掌經籍版磐序所言與史脗合則知此
書乃元時官刻本也
武陵顧從德藏本從德見前
闕補卷二百二十九(二十五二七)卷二百四十二(二十七)
(二十八)卷二百四十六(十二)卷二百八十一(三十七)
資治通鑑綱目(三函冊十八)
宋朱子撰五十九卷元王幼學撰集覽前載朱子
及幼學序例各一篇
朱子資治通鑑綱目宋時廬陵刊本已載前矣此
為幼學作集覽既成刻梓以行於世者序例後有
歲在上章敦牂孟夏魏氏仁實書堂新刊分書木
記魏仁實應是當時書賈姓字幼學序稱編始於
大德己亥迄於延祐戊午積二十年七易稿而編
甫成以其薈萃叢集頗可省覽因題之曰通鑑綱
目集覽云云是幼學之作是書用心良苦考安慶
府志幼學字行卿望江人博覽經史宗程朱之學
至元間躬耕慈湖之坂與學者講道不輟時稱為
慈湖先生
明厲文暉藏本凌迪知萬姓統譜載文暉名昇無
錫人性狷介與人不苟合以歲貢入胄監授浙江
青田知縣持公秉廉孜孜愛民去二十年邑人猶
懷慕其德立生祠祀之
本朝泰興季氏亦經收藏
資治通鑑綱目(六函九冊五十)
宋朱子撰五十九卷前自序
是書綱目並列係照宋廬陵本刊梓然版之尺寸
較縮字畫紙墨亦遠不相及此宋槧所為可寶
也
明顧仁效藏本考王鏊震澤集有陽山草堂記云
顧仁效結廬陽山之下棄去舉子業獨好吟咏兼
工繪事坐對陽山拄頰搜句日不厭或起作山水
人物悠然自得人無知者
本朝泰興季氏亦經收藏餘印無考
闕補卷四之卷七(全)卷五十九(三十四三十五)
資治通鑑綱目(六函冊六十)
篇目同前
此書與第一部同版而墨色少差橅印在其後也
施愈收藏印記無考
通鑑總類(四函冊四十)
宋沈樞撰二十卷前樓鑰序
安吉州志沈樞字持要舉進士調彭澤丞用葉義
問薦賜對首論君子小人之辨高宗嘉之除監察
御史坐不附楊邦彦獲譴端州尋起温州終太子
詹事諡憲敏樓鑰序稱故詹事光禄沈憲敏公取
司馬公所著各以事類編之為二百七十一門首
曰治世曰知人終曰辯士曰烈婦公之季子欲鋟
版以廣其傳俾鑰序之鑰晚出試郡永嘉實守蕭
規以自免於戾荷公忘年定交又與公之子游為書
卷首云云按宋史樓鑰傳於孝宗淳熙間出知温州
以樞起官時考之正不相遠其序作於寧宗嘉定元
年距官永嘉之日已二十餘載是在樞既殁之後也
明文徵明文伯仁王寵藏本有玉蘭堂五峯樵客
王履吉諸印皆見前
本朝季振宜亦經收藏其用宋本印蓋因樓鑰序中
有公之季子守潮陽欲鋟版以廣其傳之語然書
之字體結搆與宋槧本不同且印工墨色亦欠精
朗其為優絀固不能自掩耳餘印俱無考
闕補卷一(五十一)卷三(四十四)
十七史詳節(十二函冊九十六)
宋吕祖謙撰二百七十三卷
宋史藝文志載吕祖謙大事記二十七卷宋通鑑
節五卷通鑑節要二十四卷又祖謙傳大事記之
外載讀詩記考定古周易書說閫範官箴辨志錄歐
陽公本末諸書皆不及十七史詳節宋鼂氏陳氏
馬氏書目亦均不錄惟明焦竑經籍志有吕祖謙
十七史詳節二百八十三卷較此本又多十卷今
觀書中標題或稱東萊先生增入或稱東萊校正
而兩漢書及新唐書則標為諸儒校正體不畫一
是此書即為東萊所作亦屬未完之本其版仿宋
巾箱本式而刻印草草似是書賈所為故前後俱
無序跋不知焦竑何所據也
明周伯器藏本考嘉興府志伯器名鼎嘉善人正
統中官沐陽典史有桐村疑舫齋土苴集餘印無考
闕補史記卷八(九)卷九(六八)西漢書卷二十(十二十四)卷
二十一(十三十五)卷二十三(十六)卷二十五(十九)
十七史纂古今通要(一函六冊)
前集十七卷元胡一桂撰子昌祖校正音註後集
三卷元董鼎撰前集載元汪良臣序一桂自序並
歴代帝王國都疆理統系傳授三圖
一桂見前此書始三皇終五代未載宋金之事董
鼎因續纂以成之其大旨皆本朱子綱目而間採
先儒論斷附以已意考江西志董鼎字季亨饒州
德興人自幼力學受業於黃幹得其端緒嘗著書
傳纂疏以行于世汪良臣無考其序後結銜為承
務郎江南行臺監察御史
明張南伯藏本南伯吳人金賚畫史會要南伯工
墨梅
唐國史補(一函一冊)
唐李肇撰分上中下三卷前肇自序
鼂公武郡齋讀書志曰唐李肇撰國史補起開元
止長慶間事初劉餗記元魏迄唐開元事名曰國
朝傳記故肇續之考崇文總目於肇國史補外又
載林恩補國史六卷高若拙後史補三卷而鼂氏
讀書志中皆不載是當時所重者惟肇所補之書
此本密行小字製甚工整雖墨光稍遜而刊手印
工咸出上選目錄後有董氏萬卷堂本篆書木記
較元槧他書木記獨精此書賈中不苟於刻梓者
御題是書採摭開元至長慶故事以補國史之遺凡三
百有六節軼事方言頗資觀覽其間采取各條亦間有
載入正史者是序文所云慮正史之或闕非盡闕也其
字跡刻畫精能當推為元本之冠乾隆御識鈐
寶二曰幾暇臨池曰稽古右文之璽
錢謙益藏本有牧翁蒙叟如來真子天子門生二
印
唐杜佑撰二百卷前唐李翰序佑自序
鼂公武郡齋讀書志曰唐宰相杜佑撰先是劉秩
采經史自黃帝迄天寶末制度沿革倣周禮六官
法為政典三十五篇佑以為未盡因廣之參以新
禮為二百篇德宗時上之考唐書杜佑字君卿京
兆萬年人以蔭補濟南參軍事累官至同中書門
下平章事拜司徒封岐國公卒贈太傅諡曰安簡
李翰趙州贊皇人擢進士第調衞尉張巡死節媢
其功者以為降賊肅宗未及知翰傳巡功狀表上
之帝由是感悟累遷翰官至左補闕翰林學士以
病免此書係仿宋刊亦頗得其形似而紙質墨香
則遜矣
收藏諸印無考内京口某氏收藏一印歲久紙蝕
並闕其姓
闕補卷三十三(九)卷四十一(十四)卷五十三(九)卷
五十四(七)卷九十三(七)卷一百四十二(九)卷一百
四十六(八)卷一百六十(九)卷一百七十二(三)卷一
百九十一(二)卷一百九十四(六)卷一百九十八(六)
通志(二十函二百冊)
宋鄭樵撰二百卷前樵自序元吳繹序並進書疏
馬端臨文獻通考云按此書刊本元無卷數止是
逐略分為一二耳中興四朝藝文志别史類載通
志二百卷其後叙述云中興初鄭樵采歴代史及
他書自三皇迄隋為書曰通志倣遷固為記傳而
改表為譜志為略則其為書似是節抄刪正歴代
之正史如高峻之小史蘇轍之古史而非此二十
略之書也但二十略序文後言於紀傳即其舊文
從而損益制誥書疏寘之别錄唐書五代史本朝
大臣所修非微臣敢議故紀傳及隋若禮樂刑政
務存因革故引而至唐云則亦略言其作書之意
豈彼二百卷者自為一書亦名之曰通志而於此
序附言其意耶或併二十略共為一書耶云云今
以歴代刊本通志考之係併二十略為一書共成
二百卷並非别有所謂通志者端臨所見刊本蓋
僅有二十略耳是書吳繹序作於元英宗至治二
年繹元史無傳其結銜為福州路總管考江西志
吳繹字思可信都人泰定間曾守吉州序稱是集
梓於三山郡庠北方學者猶未之見迺募僚屬捐
已俸摹印五十部散之江北諸郡云云疏後别行
載至治三年九月印造則知此本亦非吳繹所刊
當屬元初開雕於閩中者也
闕補卷五上(二十一四十七)卷五下(三十二)卷六下(二十七)
卷七(六十四)卷十上(七十九)卷十五下(三十九)卷
六十三(三十八)卷六十五(二十六)卷六十七(五十一)
(五十七)卷六十八(三十三三十四)卷六十九(五十二)卷七
十七(七十四)卷八十一(三十六)卷八十二(十三)卷
八十三(三十一十三十二九二)卷八十五(八十一八十二)卷八十
八(四十三)卷九十二(二四)卷一百(三十六)卷一百三
(六十一)卷一百五(三十三四十二)卷一百七(七十一七十二)卷一
八(五十六四九)卷一百十(九四三十三二三十五九四十五十六十)
(七十五七十六)卷一百十一下(一百二)卷一百十五(五十九)
卷一百十八(十三二四十一四十)卷一百二十七(六十四)
卷一百三十三(四十八)卷一百三十四(二十三)卷
一百三十五(十三)卷一百三十八(五十四)卷一百
四十五(十一)卷一百四十六(十八六五十)卷一百四十
七(九三六十)卷一百五十一(七十五)卷一百五十三
(八)卷一百五十五(十二)卷一百五十六(二十三二十四)卷
一百五十七(七十五)卷一百六十(二十六)卷一百
六十五(十七)卷一百七十三(二)卷一百七十七(三十)
(五)卷一百八十三(六十六)卷一百八十七(三十九)
卷一百九十二(五十二)卷一百九十五(三十)
通志(三十二函冊三百二十)
篇目同前前樵自序
此書即前版而闕吳繹之序與疏或是書賈去之
以偽充宋槧也
闕補目錄(一百十一)卷六上(八十三八十四)卷七(七十四)
卷十上(六)卷十下(六十五六十六)卷十八(三十一三十二)卷二十
三(十六)卷四十(三十二)卷四十二(三十九)卷六十
七(五十一五十七)卷六十八(三十三三十四)卷七十二(二十三二十四)卷
七十九(十五)卷九十三(八十一八十二)卷一百七(七十一七十二)
卷一百八(五十六三五)(三十四)卷一百十(九十十三三)
(三十四七十六)(七十五)卷一百十五下(五十五)卷一百
十八(八十三二九十五一百十)卷一百二十九(七十)卷一
百三十三(四十九)卷一百四十六(三十一三十二)卷一百
四十七(六十三)卷一百五十(一)卷一百五十六(二十)
(三十四二)卷一百六十二(三十三三十四)卷一百八十六(四十)
(八)卷一百八十七(八十)卷一百九十五(三十)卷一
百九十六(九十六)
通志(十二函十冊一百二)
篇目同前前樵自序元吳繹序
此書有繹序而闕其疏字畫較前二部清朗印工
差善
闕補吳繹序(一)目錄(一百十一)卷十九(一之八)卷二
十(五十)卷五十四(二十六)卷七十三(七十)卷八十
(三十四)卷九十一(二十六)卷一百十四(三十二)卷
一百十五上(四十七之五十三)卷一百二十五(三十五三十六)卷
一百二十九(九十)卷一百四十七(六十三)卷一百
六十(八十三)卷一百九十一(四)卷一百九十三(四十)
(一)卷一百九十五(六十一)
宋名臣言行錄(十函冊六十)
前集十卷後集十四卷宋朱子撰李衡校正前朱
子自序李居安序續集八卷别集十三卷别集下
十三卷外錄十七卷宋李幼武撰趙崇硂序外錄
前有道統𫝊授圖并程頤司馬光尹焞楊時李侗
朱子張栻吕祖謙諸像
陳振孫書錄解題載八朝名臣言行錄二十四卷
稱朱子以近代文集及傳記載本朝名臣言行撮
取其要輯為此書前五朝五十五人後三朝四十
二人云云按前集始趙普終蘇洵自太祖以至英
宗固為五朝矣而後集始韓琦終陳師道由仁宗
以至徽宗亦五朝合兩集而名為八朝則可如專
指後集為三朝則不可也故李幼武於後集亦標
五朝而其所纂續集别集外錄則標皇朝以别之
幼武此書宋人諸書目中皆不採入惟明焦竑經
籍志載朱子宋名臣言行錄七十五卷與是書卷
數相符即係幼武合輯之本竑不標五朝而統之
以宋是矣然以七十五卷盡屬於朱子又何其漫
不加考耶幼武所纂續集别集及别集下皆載名
臣而外錄則專為道學統宗而設考宋史宗室世
系表崇硂為太宗長子漢王元佐九世孫序稱外
孫李士英頃以八朝名臣言行錄鋟梓又於中興
四朝諸名臣蒐閱行事集為全編云云士英乃幼
武字而宋史無幼武𫝊其爵里俱不可考序朱子
名臣言行錄之李居安江西志載為廬陵人登寶
慶二年丙戌進士其校正之李衡宋史載為江都
人字彦平登進士第由吳江主簿歴官秘閣修撰
致仕定居崑山結茅别墅杖屨徜徉聚書萬卷號
曰樂菴幼武編輯既成曾自刻梓而此本字畫不
勻紙墨麄黝係元時翻刻非宋槧也
明焦竑藏本有弱侯印見前餘印無考
闕補後集卷十三(十四十一十)卷十四(一六)(三)别集
卷七(一)别集下卷一(一)外錄卷十二(二十六二十七)
五朝名臣言行錄(一函二冊)
前集十卷後集十四卷宋朱子撰李衡校正前朱
子自序李居安序
此朱子所輯前後集單行之本振孫所指即為是
書獨惜非宋槧耳
闕補後集卷四(六)
自警編(二函十冊)
宋趙善璙撰不分卷前善璙自序
歙縣志趙善璙字德純宗室趙不俄兄不佊之子
登嘉定進士第嘗謂縉紳不明大法九章無以斷
疑未幾中法科除大理評事後通判廣德軍有政
聲召為尚書郎著自警編行世善璙序作於寧宗
嘉定十七年其書皆輯宋名臣言行分類紀之首
以事君終言操守序稱越三年而後成編亦深於
克治者矣書中字體規仿顔柳刻工未始不善而
墨黯紙麤決非宋本
徐元明俞立初收藏二印無考
闕補序文(一)首冊(七)
山海經(一函四冊)
十八卷前漢劉秀進書表晉郭璞序
鼂公武郡齋讀書志曰劉秀表言禹别九州而益
等類物善惡著此書皆聖賢之遺事古文明著者
也大父嘗考之於書有曰長沙零陵雁門皆郡縣
名又自載禹鯀似後人因其名參益之陳振孫書
錄解題曰漢侍中奉車都尉臣秀所校秘書秀即
劉歆也世傳禹益所作其事見吳越春秋恢誕不
典司馬遷曰言九州山川尚書近之矣至禹本紀
山海經所書怪物余不敢言之也可謂名言然古
今相傳既久始以冠地理書之錄此本字仿歐體
用筆整嚴刻手雖未能盡得其妙而摹印清朗在
元刻中洵為善本
御題山海經一書流傳最古而近世無善本是本筆法
刻書清峭當為元版之佳者明吳郡黃氏省曾曾合刊
水經山經為上下集其字跡仿彿相同蓋以是刻為藍
本也乾隆御識鈐
寶二曰稽古右文之璽曰乾隆宸翰
本朝檇李曹溶藏本考嘉興府志曹溶字潔躬號秋
嶽秀水人崇禎丁丑進士官御史
本朝順治間歴副都御史戶部侍郎出為廣東布政
使左遷山西陽和道杜元夫印無考
闕補卷一(七)
博古圖(四函冊二十)
宋徽宗御撰三十卷
陳振孫書錄解題曰宣和殿所藏古器物圖其形
象而記其名物錄其款識品有總說以舉其凡而
物物考訂則其目詳焉此書係仿宣和舊刻前後
序跋俱無惟每卷首行標題冠以至大重修四字
按至大為元武宗年號書中字體圖式規模略具
而不能工整非元刻之佳本也
達觀樓收藏印無考
闕補卷一(四十二)卷二(十三)卷六(四)卷七(五十六三四)
(三十六)卷十二(三十二)卷十九(九)卷二十八(一二)卷
二十九(二十三)卷三十(六十二十四二五)
博古圖(四函冊三十)
篇目同前
此書與前版同紙色較潔而質之勻緻亦過之
闕補卷十六(二十九)卷二十三(三十六)卷二十五
(十五)卷二十九(十四)
博古圖(六函冊三十)
篇目同前
此書規仿舊刻縮其方幅前後無序跋而每卷首
行標以博古圖錄考正則必有其人因取是刻他
本校之前有遂州鄭樸序卷一總說後有樸題跋
稱宣和博古圖錄一書舊刻卷帙頗大雖庋置無
妨而囊攜稱苦予始改冊減圖凡摹式花紋款識
銘籀則不敢遺舊刻錙黍也至若名物之稍乖器
目之不協字釋之或訛剥泐之或缺具參覈元本
多方訂正或可以秘蔡帳而内巾箱乎云云此本
卷一總說後尚有别紙接補之痕可知為後人割
去第樸序自紀年月為宣和五年十月朔而序首
乃云粤稽趙宋時維宣和且中多詆毁徽宗之語
考徽宗本紀以宣和七年傳位欽宗豈有以當時
臣民敢肆然詆毁其君而並付之剞劂者况其
序若作於宣和又何以粤稽時維作追述之語
乎歴考宋元以來正史并各載記之書皆無所
謂鄭樸者似是樸有此書刻之者欲偽充宋本
妄於序中題以宣和年月而獲此本者閱序中
所言亦知樸非宣和時人又割去以為偽充之
地耳樸無可考姑附於元版博古圖後以俟參
訂
元趙孟頫鮮于樞明都穆吳寬文嘉俱經收藏孟
頫樞寬俱見前考蘇州府志都穆字元敬吳縣人
弘治己未進士歴禮部主客郎中加太僕少卿七
歲能詩及長泛濫羣籍奉使至秦中搜訪金石遺
文作金薤琳琅錄文嘉字休承徵明次子以貢為
湖州廣文善書畫餘印無考
闕補卷十二卷二十一
欽定天禄琳琅書目卷五
