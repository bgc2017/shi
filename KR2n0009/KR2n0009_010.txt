欽定天禄琳琅書目卷十
明版集部
楚辭(二函冊十二)
周屈平著附宋玉景差賈誼淮南王安東方朔嚴
忌王襃劉向王逸擬騷諸篇共十七卷後漢王逸
章句書首載史記屈平本傳次漢班固序次梁劉
勰辨騷目錄後附楚辭疑字直音補一卷
按世傳楚辭最著者一為王逸章句一為晁无咎
重編一為朱子楚辭集註朱子集註止八卷已見
前宋版中矣其餘卷目分合互有異同考隋書經
籍志楚辭十二卷注云後漢校書郎王逸注而唐
書藝文志乃云王逸注楚辭十六卷已增多四卷
矣其又稱十七卷者據晁公武讀書志言淮南王
安始作離騷傳劉向典校經書分為十六卷東京
班固賈逵各作離騷章句餘十五卷闕而不說至
逸自以為南陽人與原同土悼傷之復作十六卷
章句又續為九思取班固二序附之為十七篇夫
十七篇即十七卷也宋時洪興祖作補註楚辭其
卷目悉遵原本然觀晁氏所述王逸章句止十六
卷其增多一卷者以逸續九思與班固二序合數
之耳此本分十七卷而班序不入卷中又與宋時
傳本不同矣其卷首之載史記本傳則始於晁无
咎之重編无咎以東方朔嚴忌皆漢武帝廷臣淮
南小山之辭不當先朔忌又以王逸為東漢人所
作九思與劉向輩相闊且十七卷亦非舊錄故删
去一卷止存十六卷并於逸所著離騷其中有訓
釋淺陋者悉為之刪汰而錄司馬遷原𫝊冠之於
首說詳讀書志中至於劉勰辨騷隋唐兩志俱未
論述惟讀書志述洪興祖補註楚辭自序言辨騷
非楚辭本書不當錄云云則亦古本所有而曾經
興祖刪汰此本蓋復存其舊而亦不入卷數也其
疑字直音補一卷宋人諸簿錄中俱未見著其名
當又出於興祖无咎之後此本雖無刊刻年月然
以版式定之則為明代坊間所梓行者故其橅印
亦復不能精善若以前宋版中集註一書較之其
紙色墨香則相去遠甚矣
江隂徐氏印未詳何人
曹子建集(一函四冊)
魏曹植著十卷
考子建集見於隋志者稱三十卷見於唐志及書
錄解題者皆二十卷見於讀書志及宋史藝文志
者則止十卷此本前後俱無序跋目錄後有元豐
五年萬玉堂刊木記亦分十卷與讀書志宋志同
其書橅刻甚精印紙有金粟山印記古色可愛惟
目錄末葉卷一首葉紙色不同字體亦異當是先
有宋本闕此二葉因為翻刻并以原書所闕重寫
補刊或舊有序跋俱經私汰未可知也
陶靖節集(一函八冊)
晉陶潛著十卷前梁昭明太子蕭統序次陶集總
論次統撰陶淵明傳
此書亦不載刊刻年月卷十未於顔延之撰陶徵
士誄揚休之序錄之外凡宋人刊刻陶集諸序皆
附錄於卷中則此本之非宋槧無可疑矣况其橅
刻本不甚工也
收蔵諸印無攷
類箋唐王右丞集(二函冊十二)
唐王維著詩集十卷文集四卷前明顧起經序次
凡例次開局氏里次王集表敕次王集列傳次王
氏世系并圖目錄未載右丞詩畫評一卷後唐諸
家同詠集一卷唐諸家贈題集一卷右丞年譜一
卷外編一卷外編後有起經識語
按此書凡例稱詩集舊本係六卷今析為十卷文
四卷編置末冊其開局氏里後標嘉靖三十四年
十二月望授鋟三十五年六月朔完局每卷末俱
記刊書之月并校閱諸姓氏可謂鄭重經營者矣
版雖不能甚工而字畫清朗尚稱佳本考常州志
顧起經字長濟無錫人以國子生謁選授廣東鹽
課副提舉兼署市舶弟起綸輯明諸家詩名國雅
為世所重
分類補註李太白詩集(二函冊十六)
唐李白著元楊齊賢集註蕭士斌補註二十五卷
前元版中有是書目錄末葉版心標至大辛亥三
月刊此本版式似之而目錄末葉版心則稱正統
己巳二月印當即由前版翻出者其所載建安余
氏勤有堂刊木記係仍元刻之舊然元刻尚有李
陽冰樂史宋敏求曾鞏毛漸諸序此則全佚之矣
子謙李春陽二印未詳其人
分類補註李太白詩集(一函六冊)
篇目同前附文集五卷共三十卷前唐李陽冰序
次宋樂史别集序次唐李華李公墓誌次宋劉全
白李公碣記次宋宋敏求曾鞏後序各一篇
此本詩集首卷標題下先列楊齊賢蕭士贇名次
標吳會郭雲鵬校刊而文集首卷則苐標雲鵬編
次不列齊賢士贇蓋以文集無兩家注故也按雲
鵬自標吳會而吳中志乘不見其名書中但稱校
刊編次前後俱不自為序跋以後歐陽文粹一書
證之亦稱雲鵬校刊而序跋俱無則疑雲鵬者苐
書肆中刻梓鬻市人耳特此本橅印精潔遠出前
部之上當亦書林良賈也
明王時敏蔵本印記見前
集千家註杜工部詩集(二函三冊二十)
唐杜甫著詩集二十卷附文集二卷前宋王洙王
安石胡宗愈蔡夢弼四序後載甫墓誌本傳二篇
前元版中有是書輾轉翻刻本記互異然標題俱
稱集千家注分類杜工部集此則明人所梓行者
刪去分類二字所收序文亦與元刊不一按後一
部標題次行稱玉几山人校刊此本無之所空一
行亦未别刊姓氏則知玉几山人者必為明人書
賈欲偽作宋槧嫌其名而掩之固瞭然也
集千家注杜工部詩集(四函三冊二十)
篇目同前闕墓誌本傳
此為前版初印之本字畫較為清朗紙質之潔膩
亦遠勝之
明米萬鍾蔵本按明史萬鍾字友石萬歴二十三
年進士歷官江西按察使終太僕少卿餘印未詳
杜工部全集(一函六冊)
唐杜甫著六十六卷前明姚士麟序次杜集舊序
八篇跋二篇次甫墓誌次韓愈題杜子美墳詩次舊唐
書本傳次新唐書本傳次年譜次凡例後明劉鑒序
此書為明人劉世教分體編校所著凡例係合李
杜二集而言劉鑒序中亦述其伯父之言謂李源
風杜源雅兩公之詩體從風雅出云云是鑒亦為
李杜合編而作惟姚士麟一序止言杜詩不及李
集或士麟别有序文載於李集之首而此則其分
部單行之本而當時固為合刊也考海鹽縣圖經
稱世教字少彛萬歴庚子舉北闈謁選授閩清令
於詩好李杜嘗取舊集之編年者分體次之序以
行世云云據圖經所言尤於此書體例隠然脗合
劉鑒靖江人嘉靖三十年歲貢官蜀府紀書見常
州府志姚士麟爵里未詳
闕補卷十二(二)卷二十三(七)
陸宣公集(一函十冊)
唐陸贄著二十二卷前唐權德輿翰苑集序
此書總標二十二卷而分制誥十卷奏草六卷中
書奏議六卷與陳振孫所載翰苑集十卷牓子集
十二卷者正相符合前元版書中僅錄制誥此方
是其全本以版式較之當屬明翻宋槧苐惜紙質
黝厚橅印亦不能工耳
王後山印記未詳何人
韓柳全集(一函六冊)
唐韓愈柳宗元著韓集二十卷外集一卷集傳一
卷補遺一卷前宋朱子考異序次宋王伯大序次
諸家姓氏次唐李漢序次汪季路書次凡例柳集
二十卷别集一卷外集一卷附錄一卷前宋陸之
淵音義序次唐劉禹錫序次諸家姓氏
宋人合刊韓柳集者有魏仲舉本前宋版書中已
皆錄之此本亦韓柳合刊以版式觀似亦從宋本
橅出紙質墨光雖不相及而已得其形似矣
治卿印記未知誰氏
闕補韓集諸家姓氏(全)柳集卷四(十五)
韓柳全集(一函八册)
韓集四十卷外集十卷集傳一卷補遺一卷柳集
三十六卷韓集李漢序柳集陸之淵序俱不載
此本亦仿宋槧版式與前部約略同而刻手印工
又出其下至分卷各不相謀者蓋緣唐宋人文集
凡經後人校刊者每有更定係以集部之書固不
必如經史子篇目各沿奉為圭臬也
泰興季氏蔵本印記見前
昌黎先生集(四函六冊三十)
唐韓愈著四十卷外集十卷遺文一卷前昌黎集
叙說次凡例次集𫝊
書中凡例集𫝊之後以及各卷中皆有原刊姓氏
木記而盡為割去補以别紙無復存者蓋此書橅
刻極精書賈遂欲逞其作偽之計而校刊苦心之
人其名轉不可得而𫝊矣
懷永堂印未知誰氏所鈐
柳文(二函冊二十)
唐柳宗元著四十三卷别集二卷外集二卷附錄
一卷前唐劉禹錫序
陳振孫書錄解題所載柳集凡三種其稱禹錫編
次者係四十五卷外集二卷并云今世所行本皆
四十五卷又不附誌文非當時本也云云是宋時
所刊柳集已非禹錫編次之舊此書卷數既不相
符而卷一標題下漫署禹錫之名且係以别紙補
入其字畫與全書迥殊安知前後不别有序跋而
亦為坊間所私汰耶
白氏長慶集(四函二冊三十)
唐白居易著七十一卷前唐元稹序後載宋陶穀
重修白樂天影堂記
此書目錄後并各卷末俱有錫山蘭雪堂華堅活
字銅版印記考明時活版之書出於錫山安國家
者流傳最廣華堅姓名不見郡邑志乘蓋與安國
同鄉里因效其以活版製書其書於一行之中分
列兩行之字全部皆如小註遂致參錯不齊則其
法雖精而其製尚未盡善也按宋史陶榖字秀實
新平人本姓唐避晉祖諱改焉入宋仕為翰林承
旨累加刑部戶部尚書贈右僕射
御題儒雅曾聞白樂天漫將率易議前賢但從性地中
流出月露風雲總道詮人咸謂香山之詩傷於易不知
其易處正難及也偶讀其集題此甲子仲冬御筆鈐
寳二曰稽古右文之璽曰乾隆御筆
元氏長慶集(一函冊十四)
唐元稹著六十卷前宋劉麟序後附稹集外詩一
章文一篇
按劉麟不見宋史爵里無可考序文之末標為建
安人字應禮其序作於宣和甲辰自稱其父先經
抄寫因閱手澤摹工刊行則麟殆首刊稹集之人
歟此書版式實為明槧而猶存此序者蓋沿其舊也
明内府蔵本有内府圖書其王氏趙氏印未詳
闕補卷十(五六)卷二十八(三四)
元氏長慶集(一函八冊)
篇目同前
此即前版而紙墨之佳橅印之善遠出前部上矣
明陸完文徵明蔵本完見前徵明有玉蘭堂印又
有春草堂印考朱彛尊明詩綜小傳載朱茂曙字
子蘅太傅國祚之孫有春草堂遺藳此印當其所
鈐
本朝泰興季氏亦經收蔵
追昔游詩集(一函三冊)
唐李紳著三卷
晁公武讀書志中載追昔游詩集云開成戊午八
月紳自為之序此本書首不載序文蓋至明時從
舊本橅刊其序已佚之矣李紳字公垂亳州人元
和元年進士累官中書侍郎平章事其曰追昔游
者叙生平歷官及遷謫所至述懷紀游之作也
泰興縣季振宜滄葦氏珍蔵(卷下)
右識語一作小行書絶無俗韻書首有明黃姬水印記係
先為黃所蔵而後歸於季者也姬水見前餘印無考
李義山集(一函四冊)
唐李商隠著三卷
陳振孫書錄解題載李義山集八卷樊南甲乙集
四十卷惟玉溪生集為三卷然云即前卷中賦及
雜著且馬端臨文獻通考亦秖稱為二卷此本標
李義山集專錄其詩與振孫所載玉溪生集卷帙
雖同其書各異則非宋人所刊無疑特橅刻清朗
亦明槧之善本也
歐陽文忠公集(四函六冊二十)
宋歐陽修著居士集五十卷外集二十五卷易童
子問三卷外制集三卷内制集八卷表奏書啓四
六集七卷奏議集十八卷雜著迷十九卷集古錄
跋尾十卷書簡十卷附錄五卷共一百五十八卷
前宋周必大序次蘇軾居士集序次修小像并宋
李端叔晁悦之贊次宋胡柯撰年譜一卷并記
前元版中有是書橅刻精妙實元本之最佳者其
中特無歐陽修小像耳此本雖非草草剞劂然刻
手印工俱遠不相逮矣李端叔名之儀滄州無棣
人元豐中登第終朝請大夫自號姑溪老農晁悦
之字以道清豐人元豐五年進士仕至徽猷閣待
制自號景迂生俱見明一統志
歐陽先生文粹(二函冊十二)
宋歐陽修著文粹二十卷遺粹十卷前宋蘇軾序
次宋史本傳次蘇轍撰神道碑次韓琦撰墓誌銘
次蘇軾王安石祭文忠公文文粹後有宋陳亮序
此與前分類補註李太白詩之第二部同為明人
郭雲鵬所刊文粹遺粹卷末俱有吳會郭雲鵬選
輯附梓木記陳亮序後亦有木記稱吳會郭雲鵬
校勘刻於寳善堂按選輯校勘之人前後應有序
跋乃僅刊木記為識則不過沿廖氏世綵余氏勤
有之舊其為刻梓售書而非自行操選者明矣陳
亮字同父永康人紹熙中進士第二授僉書建康
府判官廰公事宋史有傳
明檇李項氏錫山安氏蔵本有子京珍蔵安氏家
蔵諸印又有庸菴印考姚江逸詩傳宋元僖字無
逸洪武間召修元史事畢還山與桂彦良同徵主
考福建有庸菴集十卷此印當其所鈐史樹駿印
無考
伊川擊壤集(一函四冊)
宋邵雍著二十卷前明人希古序次雍自序後附
集外詩十三章并宋邢恕明畢亨二序
希古不載姓氏其序作於成化乙未稱披閱擊壤
集愛其體物切實立意高古乃重鋟梓云云夫曰
重梓則先有刻本據而重梓焉耳畢亨序祇標庚
子歲作不題年號以序中之言考證諸書則為成
化庚子後於乙未希古之序又五年矣按明時有
兩畢亨皆成進士歴顯官一字嘉會山東新城人
成化乙未進士歴官順天府丞終南京工部尚書
見凌迪知萬姓統譜一為山東單縣人河南衞軍籍
景泰甲戌登進士第歴官應天府尹進副都御史
見江寧府志今亨序後結銜為副都御史序中又
有尹應夭及回洛之語則是籍隸河南之畢亨無
疑矣序稱於監察御史晉陽王濬家得擊壤集每
欲夀梓而未暇及後尹應天始克刊行及今致政
特取此版回洛適郡守桂林劉公尚文建先生安
樂窩書院復訪先生集而梓行之遂以此版授焉
云云其言復訪梓行者非即希古序中重鋟之謂
乎希古當即劉尚文之名惜無可考邢恕字和叔
河東人元祐初除御史後謫隨州宋史有傳王濬
蒲州人宣德丁未進士見太學題名碑
司馬太師温國文正公傳家集(二函十冊)
宋司馬光著八十卷前宋劉隨序
陳氏書錄解題載傳家集稱一百卷馬氏文獻通
考引晁公武之言不及卷數然云今光州有集本
與陳氏語同則亦為一百卷可知且云劉嶠刻版
上之并不言有隨序今此本僅八十卷已非宋槧
之舊况隨序亦不詳刊刻源流則並非付梓而作
也按宋史隨字仲豫開封考城人進士及第歴官
工部郎中知應天府遷戶部副使改天章閣待制
沈榖似潘汝棟二印未詳其人
老泉先生文集(二函冊十二)
宋蘇洵著十四卷
宋人諸書目所載蘇洵嘉祐集皆稱十五卷此本
標題既不仍嘉祐之名而分卷僅止十四其版雖
仿宋巾箱本式然字畫結體較大筆法亦不能工
决非宋槧其前後無序跋者當為書賈割去無疑
王執禮收蔵印記亦無考
東坡全集(四函六冊二十)
宋蘇軾著東坡集四十卷奏議十五卷應詔集十
卷内制集十卷附樂語一卷外制集二卷後集二
十卷續集十二卷共一百十卷前有序闕名次宋
贈蘇軾太師敕次宋史本傳次年譜次蘇轍撰墓
誌銘
按序稱海虞程侯自刑部郎來守吉州得宋時曹
訓所刻舊本及仁廟所刻未完新本重加校閱仍
依舊本卷帙舊本無而新本有者則為續集并刻
之蓋公文全集初有杭蜀吉本及建安麻沙諸本
以歲既久木朽紙弊已不復全幸程侯傳刻於世
使吾郡九邑之士得而觀之云云蓋以重刻者為
明人故稱曹訓為宋時作序者為吉人故稱吉州
為吾郡也乃序後原署姓名為書賈割去補刊一
行則云乾道九年閏正月望選德殿書賜蘇嶠夫
賜書但賜其書耳即以年月姓名標識卷中宜出
手書不應刊印況曹訓之名見於西江志之名宦
秩官二門謂訓字子序自章貢移知袁州雖所叙
爵系不甚詳晰而其名俱列於紹熙各守之後蓋
後於乾道九年又十餘載序中明言據訓舊本重
刊此書乃謂乾道時降賜刊在後而賜在先不亦
舛謬之甚乎訓仕江右曾刻此書明之守吉者即
於其地訪其舊本重為校梓亦事理之顯然者書
賈無知妄作真不直一噱矣
闕補本傳(十六之二十)内制集卷九(十六)卷十(一)後集
卷十五(十三)續集卷一(十)卷七(三十五)卷十一(十)
(二)
三蘇先生文粹(二函四冊二十)
宋蘇洵文十一卷蘇軾文三十二卷蘇轍文二十
七卷
墨黯紙疎係出明製書賈以其式似宋槧私汰序
跋刻梓之人遂以不傳
三蘇先生文粹(三函四冊二十)
篇目同前
此與前部同版並一時橅印之書
南豐先生元豐類藁(一函八冊)
宋曾鞏著五十卷附行状碑銘一卷前宋王震序
按文獻通考秖載南豐類藁五十卷而王偁東都
事略則稱有外集十卷宋史本傳與韓維所作神
道碑及今西江志所載又稱有續藁四十卷然近
時流傳惟類藁為完書而續藁外集久經散佚又
按陳氏書錄解題稱類藁為王震所序而年譜則
朱子所輯今震序尚存卷首而失列年譜則非宋
時原槧可知每卷標題次行有南豐後學邵廉校
刊八字未詳邵廉為何人而版式紙質均係明製
無可掩襲且書名類藁則必撰人已作始可編入
卷數是書末卷行狀碑銘宜稱附錄而版心標為
五十一卷則編次之失宜方家必不出此寧可託
為宋槧耶按宋史王震字子發以父任試銓優等賜
及第元豐官制行執筆入記上語面授尚書名司員
外郎使自書除目舉朝榮之進起居舍人使行西邊
還為中書舍人遷給事中權吏部尚書拜龍圖閣直
學士知開封府後坐折獄滋蔓奪職知岳州
收蔵諸印見前
臨川先生文集(二函十冊)
宋王安石著一百卷前宋黃次山序
考馬端臨文獻通考載王介甫臨川集一百三十卷
國朝查慎行作西江志又載王荆公集一百卷後集
八十卷是書為卷止一百則非通考所稱之本矣
西江志所稱一百卷疑即指是書而後集則别本
單行耳黃次山爵里未詳惟自署為豫章人而序
中稱是書為知州事詹大和甄老所校刊則知次
山與安石為同郡而與大和則同時也按西江志
稱詹大和於乾道間以直顯謨閣學士出知撫州
則此書原刻於南渡孝宗之世而明時又復經翻
刻者已非復大和剞劂之舊矣
朱文公文集(六函六冊三十)
宋朱子著一百卷
按陳振孫書錄解題載朱子文集一百卷紫陽年
譜三卷王圻續文獻通考載文公文集一百五十
卷莆田黃士殷編次此本卷數雖與陳氏所錄相
符然不載年譜其橅印亦不工係明時坊間刊售
之本故前後俱無序跋也
重鋟文公先生奏議(一函五冊)
宋朱子著十五卷前明葉向高序
向高序作於萬歴甲辰稱朱生崇沐既刻朱子語
類而余為之序兹復裒奏議刻之仍屬余序云云
崇沐為萬歴間庠生文公十三世孫即詳此書所
刊同校諸人姓氏之末而每卷標題下首行又稱
宗後學監察御史高安朱吾弼編按崇沐有世次
可考而吾弼但稱後學則崇沐非吾弼同里之人
已可概見乃向高序中止言崇沐而不及吾弼豈
當時編校二人實共成其事而向高者僅與崇沐
相知而遂獨稱其名耶考明史朱吾弼字諧卿高
安人萬歴十七年進士累官南京太僕卿葉向高見前
象山先生全集(一函十冊)
宋陸九淵著三十六卷前有序闕名次宋袁燮楊
簡二序
書中所載袁燮楊簡二序係沿宋本之舊其第一
序署名處已為書賈割去補以别紙遂闕其名然
為明人所刊即此可見序中稱撫守李茂元將重
刻象山文集而請予一言為序云云謂之重刻則
非宋槧又顯然矣考太學題名碑李茂元凡兩見
一為河南祥符人弘治乙丑進士一為河南歸德
州人正德辛巳進士官撫守者未知為誰也
鴻慶居士文集(一函冊十二)
宋孫覿著十四卷前宋周必大序
考陳振孫書錄解題載鴻慶集四十二卷稱戶
部尚書晉陵孫覿撰按覿大觀三年進士政和
四年詞科嘗提舉鴻慶宫故以名集又考馬端
臨文獻通考及宋史藝文志所載鴻慶集並四
十二卷此書獨十四卷者蓋後人選定之本也
按周必大序作於慶元五年稱公子興國太守崇
以書謂必大曰先君文稿中更兵燼存者無幾而
閩蜀所刻復襍翟忠惠之文懼不足傳信今定為
四十二卷其未備者方裒次為外集為我序之云
云此本仍冠周序而改四十二卷為十四卷以符
所刻之目則為刻是書者所妄改也按覿生平出
處無足取明嘉靖間其鄉人將刻其遺集或曰覿
得罪名教不得以文集流傳其事遂止世所傳者
僅有抄本此書未知刻於何時審其雕鐫紙墨自
屬嘉靖以前之本但非全書故其鄉人欲重刻之
而事未果書賈以此本充宋槧撤去序跋遂無刊
刻時代可稽耳莫廷韓蔵本餘印無考
渭南文集(一函八冊)
宋陸游著五十卷前宋史本傳後游子遹跋明毛
晉識語
毛晉識語稱馬氏通考載渭南集三十卷今不傳
邇來吳中士大夫有抄而秘其本者亦頗無詮次
紹興郡有刊本去入蜀記溷增詩九卷近得光禄
華君活字印本渭南集五十卷乃嘉定中翁幼子
遹編輯也但其版多謬多遺因嚴加讐訂并付剞
劂云云按琴川毛氏嘗刊渭南全集此則其分出
單行之本考宋史藝文志亦别稱渭南集五十卷
卷帙與此正同則不必與全集並行方足以為完
書所稱光禄華君者前白氏長慶集書中有蘭雪
堂華堅活字銅版印記未知光禄即華堅否志乘
中不載其人惜無所考然概稱光禄則凡為光禄
之丞簿皆可以光禄稱之其人故無可詳焉
漫堂劉先生文集(一函十冊)
宋劉宰著二十二卷前宋趙葵序
劉宰字平國金壇人紹聖元年進士官泰興令諡
文清趙葵字南中衡山人官至右丞相兼樞密使
封魯國公贈太傅諡忠靖宋史俱有傳葵序作於
嘉熙四年稱劉公自號漫堂病叟著述不可勝紀
然皆散佚不存今姑就所見所聞者傳之於世云
云是葵實始刊是書之人而此本紙色皆出渲染
蓋以新本而襲舊刊者矣
鐔津文集(一函四冊)
宋沙門契嵩著二十卷目錄後載宋陳舜俞撰鐔
津明教大師行業記末附契嵩與沙門倡和詩一
卷序詩題讃一卷
按陳舜俞記稱契嵩所著書自定祖圖而下謂之
嘉祐集又有治平集凡百餘卷總六十有餘萬言
其甥沙門法燈克奉蔵以信後世云云據此則契
嵩所著述甚富此二十卷僅其十之一二但謂法
燈奉蔵則未全行鏤版可知也今書未有洪武甲
子天台松雨齋沙門原旭募重刊鐔津集疏一篇
又有永樂三年嘉興沙門宏宗書後一篇稱松雨
製疏重刊既已化行開至二十餘版適疾作不克
成其事兹以天全叡首座發堅固志繼其芳猷云
云則此版為天全所雕始末具見又有後序一篇
稱天全叡公為東海慧眼宏辨禪師之弟子似亦
沙門所作乃書賈於署名處割補别紙意在偽充
宋槧而不知原旭之疏宏宗之序已題洪武永樂
年號又安從掩飾乎考浙江通志契嵩字仲靈自
號潛子藤州鐔津李氏受記莂於洞山聰公作原
教論十餘萬言未幾遊衡岳歸著禪宗定祖圖𫝊
法正宗記書成游京師仁宗覽之嘉嘆付𫝊法院
編次入蔵賜號明教韓琦歐陽修俱尊禮之後居
錢塘佛日禪院應蔡公襄所請也陳舜俞字令舉
嘉禾人慶歴六年進士歴都官員外郎謫監南康
酒税宋史有傳
闕補卷三(十一十二)卷十五(八)卷十八(十五)卷十九(十)
弇州山人四部稿(六函二冊六十)
明王世貞著一百七十四卷分賦詩文說四部前
明汪道昆序後附世貞弟世懋書并世貞記觀世
懋遺世貞書世貞自為記云敬美此書寄自豫章
垂十年矣以其見飾之過秘不敢示人至於揚㩁
藝文折衷上下往往有寸心千古意安可以嫌終
秘之且聞在藝圃擷餘中行之閩矣乃為梓拙稿
之後據此則此書為世貞所自刊也當時橅刻本
不能工今世所行者皆出一版而此本猶屬明時
所印較為清朗世貞世懋汪道昆並見前
代囊子集(二函冊十六)
明賀逢聖著詩類六卷文類十卷
此書前後俱無序跋而雕刻精良紙色墨香絶類
宋槧蓋明末文人刻集之最工者按明史逢聖字
克繇江夏人萬歴四十四年廷試第二授翰林編
修天啟間為洗馬忤魏忠賢削籍崇禎時復官進
秩禮部尚書太子太保文淵閣大學士致政歸張
獻忠陷武昌投墩子湖一家殉之福王時贈少傅
諡文忠
六家文選(三函冊三十)
梁昭明太子蕭統撰六十卷唐李善吕延濟劉良
張銑吕向李周翰註前蕭統序次李善上文選註
表并國子監奉刊文選詔旨次吕延祚進五臣集
註文選表後明袁褧識語
此書橅刻甚精校勘亦審實與宋槧同工序後標
此集精加校正絶無舛誤見在廣都縣北門裴宅
印賣又五十二卷末葉標毋昭裔貧時常借文選
不得發憤曰異日若貴當版鏤之以遺學者後至
宰相遂踐其言并註云出揮麈錄此二條宋槧中
本有之係存其舊其六十卷末葉有吳郡袁氏善
本新雕隸書木記則袁褧所自標也褧識語云余
家蔵書百年見購鬻宋刻本昭明文選有五臣六
臣李善本巾箱白文大字小字殆數十種家有此
本甚稱精善而注釋本以六家為優因命工翻雕
匡廓字體未少改易始於嘉靖甲午成於己酉計
十六載云云其四十四卷末葉標丁未六月初八
日李宗信雕五十六卷末葉標戊申孟夏十三日
李清雕李宗信李清疑皆當日剞劂高手故自署
其名而丁未為甲午後之十三年僅刻至四十四
卷戊申又丁未後之一年僅刻至五十六卷且其
成也經十六載則袁氏之擇工選藝以求毫髮無
憾之意亦概可見矣按蘇州府志袁褧字尚文吳
縣諸生循例入太學善屬文尤長於詩繪花鳥有
逸趣書法擬元章晚耕謝湖之上自號謝湖
六家文選(六函一冊六十)
篇目同前闕袁褧識語
此即袁氏所刊之版而四十四卷末葉李宗信之
名及五十六卷末葉李清之名俱被書賈割去故
紙幅均屬接補袁褧識語亦經私汰而於六十卷
末葉改刊河東裴氏考訂諸大家善本命工鍥於
宋開慶辛酉季夏至咸淳甲戌仲春工畢并於末
一行增刊把總鍥手曹仁其字畫既與前絶不相
類版心墨線亦參差不齊且考訂訂字誤作金旁
則偽飾之跡顯然畢露矣
明楚府蔵本考明史諸王世表洪武三年太祖封
庶子楨於楚是為昭王𫝊六世顯榕襲封以嘉靖
二十四年遇害是為愍王至嘉靖三十年始續封
愍王庶子英㷿為王是為恭王今考袁氏書刻成
於嘉靖己酉為嘉靖二十八年正當楚國絶封之
時則所鈐楚府圖書當出恭王以後也又有翰林
學士文節世家一印考宋史楊萬里謚文節此宋
人諡法之最著者其印或為明時楊氏所鈐餘印
無考又有袁忠澈印記袁澈篆法譌作表字明屬
書賈偽為不足錄入
闕補卷二(一)卷三(一之四)卷四(二之一)卷六(二十五二十六)卷
十八(十四)卷(二十四八三三十一之十四)卷二十八(六十八八)
卷二十九(十)卷三十二(五八十)(十十七二五)卷五十二(九)
六家文選(六函一冊六十)
篇目同前闕袁熾識語
此亦前版而書中所有宋刊明刊識語本紀悉經
私汰補痕類然橅印亦不及前二部之工
寳峯主人收藏印記未知誰氏
六家文選(十函一冊六十)
篇目同前闕袁褧識語
此書惟存五十二卷後所載揮塵錄一條其餘識
語木記皆經割補而紙質特佳
泰興季氏蔵本印記見前
闕補目錄(三十一三十二)卷三十(三十七)
六家文選(六函一册六十)
篇目同前闕袁褧識語
此書亦存揮麈錄一條而六十卷之末偽刊奉議
郎充提舉茶鹽司幹辦公事臣朱奎奉聖旨廣都
縣鏤版起工於嘉定二年歲次己已畢工於九年
壬子臘月并標督工把總惠清亦係割去原紙别
刊半葉粘接於後且嘉定九年係丙子而非壬子
則其作偽益顯然矣
明文徵明蔵本有烟條館印袁忠澈亦經收蔵印
記見前又有世美堂印按朱彛尊明詩綜小傳載
丁此吕字右武江西新建人萬歴丁丑進士歴官
湖廣布政司參政著有世美堂集此印當即丁氏
右武所鈐餘印俱無考又有景濓印考明史宋濓
字景濓浦江人洪武間官至翰林學士承旨兼太
子贊善大夫是景濓乃明初人書中不應有其印
記明係書賈偽作不足存也
闕補表序目錄(全)
六家文選(六函一册六十)
篇目同前闕袁褧識語
此書亦於卷六十之末葉改刊河東裴氏考訂云
云訂字并作金旁與前第二部同其偽製蓋出一
人之手也
明袁忠澈蔵本印記與前部同又有王偉印考明
史王偉神宗顯皇后父也萬歴五年授都督尋封
永年伯吕雄濟之二印見前華亭朱氏未詳其人
六家文選(六函一冊六十)
篇目同前闕袁褧識語
此書於蕭統序後標紹聖三年丙子歲蜡月十六
日秘閣發刊又于吕延祚表後列曾布蔡卞等校
正銜名卷六十後復標紹聖四年十月十五日太
學博士主管文字陳瓘督鐫匠孫和二等工完皆
係别刊半幅粘接而袁氏識語木記盡為割補紙
質印工并出前後諸部之下
明馮夢禎蔵本有馮開之印考浙江通志夢禎字
開之秀水人萬歷丁丑進士累官南京國子監祭
酒又有太子太保𫝊文穆公家蔵圖書考明史傅
瀚字曰川新喻人天順八年進士累官禮部尚書
贈太子太保諡文穆此印當其後人所鈐其曲阿
孫氏真賞齋二印無考
六家文選(六函冊六十)
篇目同前闕袁褧識語
此書亦將袁氏識語末記妄為割補其卷五十二
末葉所有戊申孟夏十三日李宗信雕一行雖子
橅印之時以别紙掩蓋其上然十三兩字墨痕猶
隠透行間依稀可辨乃版心上方後以熙寧四年
刊五字别刻本記逐幅鈐印抑何其心勞日拙
耶
書中有吳寬印記考明史吳寬以正德時卒于官
其時袁氏此書尚未付梓安得經其收蔵明是書
賈故取袁褧以前之人冀掩其作偽之計不足採
入餘所鈐三印亦無攷
六家文選(六函一冊六十)
篇目同前闕李善吕延祚表袁褧識語
此書惟存蕭統序後裴宅印賣一條其餘識語木
記俱經私汰實亦吳郡袁氏新版也其於卷二十
四後乃偽標嘉祐改元澄心堂刊八字而祐字誤
作祜改字已旁譌作&KR0642;此作偽而益形其陋者
收蔵諸印無考
闕補卷四(二十四)卷十(三十五)卷十七(二十五二十六)卷
十八(十三十四)卷二十(七八)卷二十四(十一十二)卷二十五(十一十二)
(二十三二十四)卷二十七(十六十七)卷二十八(十九二十)卷二十九
(二十三)卷四十一(十三十七)(十四十八)卷四十四(三十九)
卷四十八(十五十六)卷五十(十一十二)
六家文選(六函二冊六十)
篇目同前闕袁褧識語
此書於蕭統序末及卷六十後偽刊淳祐二年庚
午歲上蔡劉氏刊隸書木記字體杜撰漫無凖繩
亦即用袁氏版竄易亂真者合計此書共成十部
而作偽者居其九其間變易之計狡獪多端或假
為汴京所傳或託之南渡之末雖由書賈謀利欺
人亦足見袁氏此書橅印精良實為一時不易得
之本今登
冊府者至十部之多且袁氏所蔵宋槧原本已入前
宋版書中七百餘年後先輝映猗歟盛矣
南昌袁氏收蔵印記見前武陵華伯子印無考
闕補卷五(二十一)卷八(二十一)卷十(十一)卷十八(二)
(十一四二十二二十)卷二十四(二十九三十)卷二十八(十六)卷
四十一(十四)卷四十三(三十三)卷五十四(三)
六臣註文選(六函冊六十)
篇目同前
此亦明翻宋槧而别為一版橅刻頗佳其目錄内
於昭明五臣銜名之次割補一行似是明時刊梓
者自署其名而書賈去之以售其作偽之術又於
卷六十後刻河東裴氏考訂云云訂字亦作金旁
且字畫紙墨判然各異不能掩也
文選注(二函冊十二)
明王象乾刪定十二卷前蕭統序次吕延祚進五
臣集註文選表次李善上文選註表次文選姓氏
此書版式將六臣之註或列之上方或列於行右
其音釋則於下方列之不以註間本文亦取便於
記誦者也王象乾字子廓山東新城人舉隆慶五
年進士授聞喜知縣遷兵部主事歴郎中出為保
定知府累官至兵部尚書加少師兼太子太師總
督宣大山西軍務以衰病乞歸卒贈太師具見明
史本傳象乾自擢宣府巡撫以後皆任邊疆重寄
年八十三猶馳驅戎馬間此書標題下結銜為保
定知府蓋惟其時尚有餘閒游心翰墨也
文選補遺(二函十冊)
宋陳仁子輯四十卷前宋趙文序後宋譚紹烈識
語
書中每卷標題下稱茶陵陳仁子輯誦次行稱門
人魯達臣纂類目錄後有茶陵東山書院刊行木
記仁子宋史無傳考凌迪知萬姓統譜載陳天福
者茶陵人歲凶發廩平糶貧不能糴者天福輒周
之有道士丐米福與之一斗道士酬以百錢福弗
受道士出題其壁有桂子蘭孫聯步武之句後子
桂孫蘭孫果登第慕義樂施有父風遭宋季易姓
不復禄仕營東山書院為終身計博學好古著述
尤富輯文選補遺四十卷云云按所言東山書院
既與木記相符而書之卷帙亦與此本適合則仁
子為天福之子無疑苐未分晰此書為桂孫蘭孫
兄弟中何人所作耳趙文序中稱仁子為同俌譚
紹烈識語中又稱為古迂翁似仁子是其名而非
其字或當隠居不仕之時自避原名而更為仁子
也趙文字惟恭又字儀可廬陵人三貢於鄉仕南
雄府教授出文丞相之門嘗從勤王於軍政多所
參決晚請歸養所著有青山集見西江志魯達臣
譚紹烈俱無考紹烈本仁子之甥亦受業其門為
刊此書故系識語於後此本為明時翻刻橅印極
清惟自十四卷至十七卷與前後紙色迥殊則從
别本取出補入者
闕補卷五(五之七)卷十三(二)
古文苑(二函十冊)
宋章樵重編二十一卷前樵自序
考陳振孫書錄解題稱是書不知何人集世傳孫
洙巨源於佛寺經龕得之韓無咎類次為九卷刻
之婺州云云此本則為二十一卷蓋宋時先後原
有二版考浙江志章樵字叔道昌化人嘉定元年
進士嘗宰吳時代後於振孫故解題僅登韓刻按
樵自序作於紹定壬辰序中稱學製吳門結銜為
知平江府吳縣事皆與浙江志符惟志稱是書為
二十卷按樵自序固有釐為二十卷之語又稱第
二十一卷文多殘闕姑存卷末則志所稱蓋不及
末卷耳是本字畫頗清朗而橅印不工紙色亦出
縇染又偽作金粟山印記總無以掩其為明翻宋
槧之迹也
書中有猗蘭堂及司馬氏收蔵各印不詳其人又
有虞集伯生二印篆法庸劣顯係偽託不足採錄
闕補卷三(三)
六朝詩彙(二函冊十二)
明張謙輯王宗聖增一百十四卷前明金城序次
詩人姓氏爵里
明史藝文志載王宗聖增補六朝詩彙一百十四
卷雖於標題之上加以增補二字然不及張謙之
名此本標題下并列張謙王宗聖兼署姑蘇陸師
道校正而金城序又稱鄮西張子雅意裒采積累
成編賓湖王子復禆益之人凡五百有竒為卷百
又十四命曰六朝詩彙因託五湖陸子為之校讐
刻於蘇郡云云是此書之創始與續成者瞭然具
見矣張謙字仲受慈谿人嘉靖壬辰進士歴官按
察副使見朱彛尊明詩綜王宗聖義烏人嘉靖甲
辰進士官僉事見浙江通志陸師道字子𫝊吳縣
人嘉靖戊戌進士官尚寳少卿見蘇州府志金城
始末無考其序後自署為濟南人號元白子此書
字畫朗潔紙墨俱佳係初印本
竇氏聯珠集(一函一冊)
唐竇常竇牟竇羣竇庠竇鞏著五卷前載唐書竇
羣本傳五人詩前各有小序後宋張昭識語并詩
次宋和峴記峴弟&KR0008;署名又識語一篇姓氏闕
考竇氏聯珠集宋時刻本原已盛行洪邁容齋
隨筆及陳振孫書錄解題俱詳其始末焉振孫
謂唐褚蔵言所序竇氏兄弟五人詩各有小序
此書小序具存而不署褚氏之名蓋明人翻刻時
偶佚之也又考陳氏書錄解題作五卷而宋史藝
文志止作一卷似有互異今觀書中五人之詩係
各為一卷而不標五卷之名故宋史所載遂指為
一卷書末識語題淳熙五年謂家蔵和峴所校五
竇詩世少其本因刊諸公府以永其傳今識語署
名處已為書賈割補不知何人所作窺其意特恐
作於明人不得充宋槧遂為私汰而不知其本淳
熙五年固宋人非明人也書首之載竇羣本傳以
唐書此傳雖止為羣立而兄弟五人序中並見其
略因存之以考行第常字中行國子祭酒牟字貽
周國子司業羣字州列容管經略庠字胄卿婺州
刺史鞏字友封武昌節度俱詳見本傳及小序考
宋史張昭字潛夫本名昭遠避溪祖諱止稱昭世居
濮州范縣仕漢至檢校禮部尚書入周封舒國公
宋初拜吏部尚書進封鄭國公改封陳國公和峴
字晦仁浚儀人晉宰相和疑子仕宋至主客郎中
判太常寺兼禮儀既事峴弟㟸宋史無傳
明檇李項氏藏本餘印無考
唐文粹(六函八冊四十)
宋姚鉉撰一百卷前鉉自序後宋施昌言序
是書原刻前宋版中已載之而闕鉉自序此本版
式字體極意追摹足稱精善然紙質不及無能襲
取也
收蔵二印無考
闕補卷八十二(一)
唐文粹(四函冊四十)
篇目同前
此書於四十五卷之末别行刊嘉靖甲申歲太學
生姑蘇徐焴文明刊於家塾其各卷標題之首俱
冠以重校正三字其序並作大書雖似是别為一
版然以通體之版式字畫較之與前部所刊者並
無區别當是得其版者僅將其序文重刊又於各
卷標題及四十五卷之末補刊標題以為新刻而
實則仍其舊也徐焴始末亦無考
收藏諸印未知誰氏
闕補卷二(六)卷九(七)卷十五下(三)卷三十二(一)卷
三十九(一二)卷四十三(十)卷四十七(八)卷六十七(八)
卷七十四(一)卷七十九(九)卷八十二(十)卷九十三
(八)卷九十九(四)
唐文粹(四函冊四十)
篇目同前
此書卷四十五後徐焴自識一行為書賈割去補
以别紙蓋因其橅印較工遂欲藉以充宋槧耳
唐文粹(四函二冊三十)
篇目同前
字朗墨瑩數部中以斯為最其徐焴所自識者亦
遂見汰於書賈矣
明焦竑蔵本有澹園印記鶴園未知誰氏
萬首唐人絶句(三函冊十五)
宋洪邁著五六言二十六卷七言七十五卷共一
百一卷前邁序次劄子奏狀目錄中有宋吳格汪
綱識語
考是書宋時舊本有一百卷一百一卷之不同其
一百卷者為邁所自刊半刻於會稽半刻於鄱陽
之本也一百一卷者為汪綱守越時所刊合會稽
鄱陽之本而併刻之者也又有吳格重修之本則
僅屬會稽初刻之一半也此書為一百一卷乃依
汪綱本翻刻於明時者耳觀洪邁自序言今以所
編合為百卷刻之蓬萊閣中序後又有自題云越
府所刻七言至二十六卷五言至二十卷而奉祠
歸鄱陽惟書不可以不成乃雇婺匠續之於容齋
旬月而畢此百卷之名與刊刻之地言之鑿鑿無
可疑者故陳振孫書錄解題嘗為詳悉言之謂邁
編七言七十五卷五言六言二十五卷卷各百首
凡萬首上之振孫所言固指會稽鄱陽合刻之本
也此書所載汪綱識語則謂唐人絶句一百一卷
半刻會稽半刻鄱陽嘉定癸未新安汪綱守越遂
搨鄱陽本併刻之使合而為一云云是綱已變稱
一百卷者為一百一卷矣原其互異之故邁所自
刊者五六言共二十五卷此本則以六言分出列
為第二十六卷故增多一卷也乃書中又有吳格
識語者以吳格亦為越守後於洪邁而先於汪綱
曾取會稽所刻一半之版修補之而刻於鄱陽之
一半不與焉故其識語但稱洪公守會稽嘗以此
刻之郡齋後三十年格獲繼往躅命工修補以永
其傳時為嘉定辛亥云云不言卷數亦不言鄱陽
續刻之事以意考之則止會稽一半之版也苐所
記嘉定辛亥似為翻刻時所誤按洪邁自序題為
紹熙元年序後再題則為紹熙二年紹熙為光宗
年號嘉定為寧宗年號考浙江通志職官表洪邁
之守越在光宗朝吳格汪綱之守越皆在寧宗朝
今以洪邁作序之年計之紹熙元年為庚戌其次
年則為辛亥即邁歸鄱陽之年又三十年為寧宗
之嘉定十四年歲在辛巳並非辛亥則刊刻之誤
不言可知至吳格識語明稱後三十年獲繼往躅
其為辛巳又復顯然按辛巳後二年為癸未即汪
綱作守之時使格之所修已為全版則相距不遠
又奚必汪綱之合梓乎是此書原刻崖略猶井然
可考也考宋史汪綱字仲舉黟縣人官至戶部侍
郎又考凌迪知萬姓統譜吳格休寧人淳熙間登
第歴官至樞密都承旨起居舍人洪邁見前
闕補卷七十四(十四十五)
萬首唐人絶句(三函册十五)
篇目同前
版式與前部相似而所載吳格汪綱識語分行各
異通體字畫亦較清朗蓋同為翻刻而此則選工
特勝也
收藏諸印未詳又有趙子昂氏印篆法不工顯然
偽託不復採錄
闕補五言卷十五(六)七言卷八(十五)卷六十三(十)
(三)卷七十四(十三)
西山先生文章正宗(四函七冊二十)
宋真德秀撰二十四卷前正宗綱目一卷
前宋版中載是書有德秀自序此本無之且於標
題之首稱西山先生其為明時所刻無疑而橅印
亦不及前書矣
文苑英華纂要(一函四冊)
宋周必大著纂要八十四卷辨證十卷前明華燧
序
此書乃燧與其從孫子宣所刻爵里無考其序作
於正德元年稱周益公嘗取内架所貯正本集諸
學士校正去其煩冗分類而成凡八十四卷復著
辨證云云據此則必大原書當有序跋後以久而
佚之序又稱近得印本於陳湖陸氏所云印本蓋
指宋槧也此書仿宋巾箱本式橅刻亦工而字畫
結體過大不能如宋刻之作蠅頭書矣
詩學大成(二函十冊)
元林楨著三十卷前有元毛直方序
林楨爵里不可考以作序之毛直方推之當亦為
宋末元初之人按凌迪知萬姓統譜稱直方字靜
可建安人宋咸淳中領鄉薦入元授徒講學士爭
趨之有聊復軒藁二十餘卷并編詩集羣玉府三
十卷及詩學大成行世據此則詩學大成一書竟
似出於直方此迪知援据之誤意迪知當時偶見
此書以其序有直方之名即以書為直方所纂觀
其連舉三書一稱二十餘卷一稱三十卷而此書
獨不言其卷數則疎略顯然也其書本為世俗餖
飣之學取便應酬而橅刻大方殊非草草觀其版
式當即明時司禮監督刊之本
歴代名臣奏議(三十函十冊一百五)
明永樂間奉勅輯三百五十卷
考明史藝文志載歴代名臣奏議三百五十卷註
云永樂中黃淮等奉勅纂輯與此本卷數正同書
中當有序文進表或經歲久佚去其字畫不能清
朗蓋非初印本也
諸儒箋解古文真寳(一函四冊)
黃堅輯五卷前明神宗序後明孝宗跋又一跋不
著姓氏
黃堅不知為何時人觀孝宗跋語已有命工梓之
之文神宗作序又稱舊本凡三百十有二篇今益
三十五篇刻久漫漶因重授梓云云是明時内府
此書固有二板矣其不著姓氏之跋則稱永陽黃
堅氏所集古文真寳二十卷梓行已久率多湮蝕
偶得善本命工重刊云云跋後題為弘治十五年
青藜齋寓雲中有斐堂書觀此則内版之外復有
二刻其刻於雲中者與孝宗朝内版同出一時皆
為重梓而神宗所刊最居其後係合孝宗雲中兩
刻而併校之故皆載其跋也至雲中之跋稱二十
卷與此五卷之數不符蓋由重刊時省倂之故苐
書中註釋詞意淺陋似非名人所作
詞致錄(二函冊十六)
明李天麟著十六卷前有序闕名
李天麟山東濟南府武定州人登萬歴庚辰進士
第見太學題名碑其書專輯駢體上自六朝下迄
唐宋採其根葉並茂者合而錄之不以富麗為工
天麟曾有自刊之本其序作於萬歴丁亥備述選
輯之旨此本序稱祥宇李公則又别為一版而序
後署名為書賈割去復從目錄卷六中割取歐陽
修方岳李良樞等名移補目錄首葉標題下以此
書為歐陽修所作不知書中所載南宋人文章甚
多豈有修為纂輯之理今取天麟自刊本校之顛
末具見又安從欺飾乎苐此書雕刻清朗橅印頗
工亦不失為佳本
龍筋鳳髓判(一函二冊)
唐張鷟著二卷後附唐書列傳節文
按此書載於文獻通考者稱為十卷今止二卷蓋
因書僅百題故後人翻刻遂為省併也晁公武讀
書志謂鷟嘗八中制科此其書判陳振孫書錄解
題謂百題皆待選預備之具而洪邁容齋隨筆譏
其蔽罪議法不能深切則此書崖略概可見矣書
末節錄唐書乃張薦傳文以鷟為薦祖𫝊中兼叙
其始末也
山谷老人刀筆(一函四冊)
宋黃庭堅著二十卷前山谷老人傳
考晁公武陳振孫馬端臨諸書目止載黃魯直豫
章集三十卷别集十四卷又别集一卷初無此書
之名宋史藝文志於豫章集别集之外又載樂府二
卷書尺十五卷亦未以刀筆名書則非宋槧可見
此書前後當有選輯人序跋或由書賈欲充宋槧
遂從而汰之耳
明檇李項氏蔵本其衡齋印無考又有謝疊山趙
孟頫二印係出偽作不足存
滑耀編(一函四冊)
明賈三近著不分卷前三近自序
考明史賈三近字德修嶧縣人隆慶戊辰進士選
庶吉士累官兵部右侍郎其選輯是書以滑耀名
者蓋取莊子滑疑之耀聖人之所圖句也序作於
萬歴庚辰自稱東鳩子題其文皆取意於亡是子
虚之說以自況其風旨當時橅刻此書雖非精善
而字畫尚為清朗
欽定天禄琳琅書目卷十
