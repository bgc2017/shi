法帖刊誤卷上
宋黃伯思撰
淳化中内府既博訪古遺蹟時翰林侍書王著受詔
緒正諸帖著雖號工草隸然初不深書學又昧古今
故秘閣法帖十㢧中璠珉雜糅論次乖譌世多耳觀
遂久莫辯故禮部郎米芾元章筆翰妙薦紳間在
淮南幕府日嘗跋㢧尾作數百語頗有條流但概舉其
目疎略甚多故諸部中或偽迹甚著而不覺者若李
懷琳所作衞夫人書逸少闊别稍久帖之類有雖審
其偽而譏評未當者若知伯英大令諸草帖為唐人
書而不知乃書晉人帖語之類有譏評雖當主名昭
然而不能辯者若以田疇字為非李斯書而不知乃
李陽冰明州碑中字之類有誤著其主名者若以晉
人章草諸葛亮傳中語遂以為亮書之類是也其餘
舛午尚多書家責能書者備故僕扵元章慨然古語
有之善書不鍳善鍳不書僕自幼觀古帖至多雖毫
墨積習未至而心悟神解時有所得故作法帖刊誤
凡論真偽皆有據依使鍾王復生不易此評矣元章
今已物故恨不示之後有高識賞予知言大觀戊子
歲六月七日西都府院東齋序
第一帝王書
凡草書分波磔者名章草非此者但謂之草猶古隸之
生今正書故章草當在草書先然本無章名因漢建初
中杜操伯度善此書章帝稱之故後世目焉今此卷首
帖偶章草便以為章帝書誤矣然此書亦前代作但錄
書者集成千字中語耳米徑以此辯之未中其病米云
晉武書當是孝武非也僕案省啓帖與後譙王帖雖在
疑錄似非一家書續帖中炎報帖頗與此茟法同炎晉
武名非孝武也然皆後人依倣此帖末云故遣信還古
者謂使為信故逸少帖云信遂不取荅眞誥云公至山
下又遣一信見告謝宣城傳云荆州信去倚待陶隐居
帖云明旦信還仍過取反凡言信者皆謂使人也近世
猶有此語故虞永興帖云事已信人口具而今之流俗
遂以遣書饋物為信故謂之書信而謂前人之語亦然
不復知魏晉以還所謂信者乃使之别名耳
阿史病轉差帖云晉宣帝亦未然
安軍破堈數朝三草書筆勢糺繞若一其偽不疑僕幼
時當觀世傳七賢書末有白字皆連名作點七人所作
了無小異雖當時筆法傳授或同然人書不同亦如面
焉不應乃爾無别固疑其偽是時宿輩長者或謂不然
後觀竇臮書賦始知七賢帖果李懷琳偽作此三帝草
書亦是類也
米云梁高當是齊高非也此帖末云蕭衍正梁武名梁
武廟號高祖此書目誤以祖為帝耳
宋明帝帖云報休祐休範二家内人知祐晉平王也範
桂陽王也宋史以休祐為休祜盖冊牘傳寫之訛當以
祐為是
弔江叔帖非唐文皇書案高宗永隆元年七月丙申江
王元祥薨即此帖所謂江叔也高宗多以國呼諸父如
滕叔不須賜謂滕王元嬰猶以元祥為江叔此正高宗
書也叔藝韞多材帖亦高宗書中云聊以示藹謂魯王
靈夔之子范陽王藹也靈夔亦高宗叔史稱其篤學善
草隸此帖所謂叔藝韞多材慈深善誨藹夙奉趨庭之
訓早擅臨池之工者以此後有荅進枇杷并移營五橋
南二帖皆高宗書此數段並誤入太宗帖中
陳文帝謂宣帝我名子以伯汝宜以叔此卷陳永陽王
伯智書誤錄在長沙王叔懷後又据陳史長沙王但有
叔堅而無叔懷其晜亦無此名觀帖尾作名處疑是叔
愼叔愼陳岳陽王也蓋摹傳之變
第二漢魏吳晉人書
唐文皇右軍傳贊云伯英臨池之妙無復餘蹤當是時
遠購冥搜古帖畢出而御府所蓄其冨無倫尚無伯英
書後世豈可復得非特唐也晉世見者益寡故庾翼與
右軍書云昔得伯英章草十紙過江亡失常歎妙跡永
絶此卷章草芝白一帖差近古亦疑先賢摹放也前知
汝殊愁以下五帖米云皆張長史書信然但帖中有云
數往虎丘祖希時面祖希張玄之字也玄之與大令同
時虎丘地在江左當是長史書二王帖辭耳
崔子玉書云數附書知聞以解其憂唐人書也字亦非
漢
尚書宣示鍾書眞跡本在王丞相導家導過江時藏衣
帶中以遺逸少逸少以遺王脩脩死其毋以脩平日所
寳并入棺真蹟遂絶此本右軍所臨者
白騎遂帖乃王大令臨唐開元中在滑臺人家并逸少
臨宣示帖藏之故誤錄在鍾部長風帖乃逸少早年書
殊未變鍾體故亦誤寘此長風范母子等語二王帖間
多有米云齊梁人書非也
皇象文武帖蓋寫漢東觀校書郎中高彪送幽州督軍
御史第五永箴耳結字亦古史本云呂尚七十此云師
尚七十史本云明其果毅此云昭其果毅盖作史者避
晉諱當以此為是五將三門下當所地有九變丘陵山
川人有計策六竒五間揔兹三事謀則咨詢無曰已能
務在求賢淮隂之勇廣野是尊勿謂時險不正其身勿
謂無人莫識已真忘富遺貴福禄乃存枉道依合後無
所觀先公高節永越可尊佩藏斯戒以厲終身時蔡邕
軰並賦詩送永獨彪作此箴邕䓁甚美之以為莫尚也
全章見東漢書此段軼之象書人間殊少惟建業有吴
時天發神讖碑若篆若隸字勢雄偉相傳乃象書也張
懷瓘目以沈着痛快真得其茟勢云皇象後章草一表
蓋唐人偽作其體正與世傳曹植書鷂雀賦同皆非真
迹至若孫皓上晉武表亦章草書字畫高古與此有間
矣王小令此年帖本唐人所畜與二鍾虞松三帖為一
卷珉帖末云輔國司馬君茟勢婉雅與此間矣此亦無
後五字
謝安後一帖傳摹遠真米以為偽者蓋以惶恐再拜當
時罕用然施扵尊老或有之陶華陽真誥中有帖云許
玄惶恐再拜正晉世體也
王世將二十四帖與第一卷數朝等偽帖字勢無異惟
後兩表極古信能傳鍾氏筆意而右軍學之也表中有
云頓乏勿勿按顔氏家訓云世中書翰多稱勿勿相承
如此莫原其由或有妄言此忽忽之殘缺耳說文勿者
州里所建之旗蓋以趨民事故悤遽者稱勿勿僕謂顔
氏以說文證此字為長而今世流俗又妄扵勿字中斜
益一點讀為怱字彌失真矣按祭義云勿勿諸其欲其
饗之也注勿勿猶勉勉也慤愛之貌杜牧之詩浮生長
勿勿是知勿勿出扵祭義唐人詩中用之不特稱扵書
翰耳
第三晉宋齊人書
庾亮書云奉告書箱先為媞子作案江淮之間謂毋曰
媞此云媞子未知目何戚也(𡭗雅云媞姆安也)
庾翼帖稱故吏從事中郎按翼嘗為陶侃太尉府從事
中郎此當是與侃啓也
杜預十一月二十四日帖云道遠書問又簡問得来况
非當時尺牘中語或是江左人書不特親故帖偽也親
故末云數附書信以慰吾心亦近世流俗語耳晉劉超
為人愼密自以書類元帝不敢與外書此帖不應尚𫝊
又字勢與元帝大别其偽甚矣謝莊首終仕宋而題曰
晉大誤王著敘王坦之書列于逸少諸子間意以名皆
從之殊不知坦之乃述子自太原王耳非琅邪族也自
非通古甚那至爾(川本云意非字下有不字)
劉瓌之乃東晉時善八分者大令既不肯書太極殿牓
謝安石遂令瓌之以八分題之今此草帖非真與王廙
二十四日帖無異王氏凝操徽渙之四子書皆真帖逸
少七子上四人與子敬書具傳惟玄之肅之遺跡未見
餘皆得家範而體各不同是善學逸少書者猶顔延年
對宋文帝論其諸子自謂竣得臣筆測得臣文㚟得臣
義躍得臣酒書亦猶是也僕今以擬王氏諸子則逸少
之書凝之得其韻操之得其體徽之得其勢渙之得其
貌獻之得其源然而大令之書特知名而與逸少方駕
者蓋能本父之書意所循者大故也真行則法鍾草聖
則師張二家之法逸少所自出從而效之所以特高於
諸王猶魯堂諸子由賜商偃皆以儒稱卒之得其傳者
子淵而已
索靖七月二十六日帖本七紙晉王平南廙每寳翫之
值永嘉亂乃四叠綴衣中以度江唐蒲州桑泉令豆盧
器得之叠跡猶存今所錄惟一紙耳摹傳失真無復意
象
紀瞻帖中有云貧家無以將意所謂物微意全也觀此
語不待見筆跡可判其偽矣山濤啓事與李懷琳所撰
七賢書中濤書自相戈盾但此啓事文是而書非七賢
帖中筆語皆妄也
此卷偽帖甚衆如庾翼後一帖與沈嘉王循司馬攸劉
穆之王劭王廞張翼陸雲羊欣卞壼謝登與前杜預一
帖及劉超劉瓌之紀瞻山濤等帖皆一體偽書孔琳之
帖有恨恨脚中轉劇近明散未覺益十二字偏小盖行
側注字摹帖者妄以入行耳當依本為勝王僧虔兩啓
皆佳結字與擬王琰乞江郢所統郡啟同書聲信不虚
傳
第四梁陳唐人書
齊豫章王嶷孫確子範之子在梁位司徒右長史此云
征南將軍不知何據恐是梁邵陵王綸之子確也其書
孝經一章亦近世偽體非江左書阮研帖亦然蕭子雲
有章草史孝山出師頌一章甚古雅與此卷正書列子
遠矣紙中王濛筆下徐偃信篤論也
陳逵者晉西中郎將也此云陳朝陳逵書誤矣
禇河南潭府帖末云舅遂良報薛八侍中前外舅張知
常以為河南謫潭時無有薛姓為侍中者僕嘗攷之信
然案遂良以高宗永徽六年貶潭州都督前此上至神
堯時為侍中者裴矩齊王元吉杜如晦王珪魏元成楊
師道劉洎張行成高季輔宇文節韓瑗凡十一人未有
薛姓者至儀鳳中薛元超始作相既在遂良後又不作
侍中書時在外鎮未有兼此官者及觀字勢亦斆禇作
嫵媚態其偽必矣後家姪至一帖乃真河南得意書翩
翩有逸敬體以前帖視之猶蓬葭倚瑶林也
山河帖乃禇河南所書枯樹賦中抄出耳此庾子山作
而禇書之後禇遂良述四字後人妄益
虞永興大運帖歐陽率更比年帖皆集二公碑中字為
之
柳少師與弟帖末云誠懸呈人多疑之以顔籀注漢書
丞相衡傳云字以表德豈人所自稱柳不當稱字然嘗
觀逸少敬謝帖自云王逸少白廬山遠公集盧循與遠
書自云范陽盧子先叩頭則古人稱字蓋或有之
陸柬之帖云近得告為慰上下無恙不得吳興近問懸
心得藥書散勢耿耿嘗也殊不類唐人語當是臨晉宋
人帖不爾效其語作此耳
薄紹之宋世為丹楊尹書與羊欣齊名時號羊薄此卷
目為唐人謬甚矣
第五雜帖
自蒼頡至程邈書皆偽史籀書傳世者岐鼓耳今此書
云揚州裴易德系字殊無三代體與其辭皆唐人筆也
李斯書米云不知何人書僕按其文云田疇耕耨為政
期月而致法令使父子為鄒魯乃李陽冰篆王密所撰
明州刺史河東裴公紀德碣中字也其碑略云驚通復
田疇闢教以耕耨故為政可期月而致寬之則法令非
行公之化夷俗為鄒魯使父子長幼各得其宜此帖乃
摹田疇等十八字為斯書與碑中篆無銖黍差而米云
不知何人書蓋未嘗見此碑耳程邈在秦雲陽獄作隸
字乃今漢碑中字是也有此隸方生今正書不應邈已
作之宋儋唐明皇帝時人學鍾書但作側戾殊失天勢
王著錄此書不知乃唐士意為遠古人故與斯邈並别
其誤至此儋有嵩山圭禪師䓁碑傳扵世字亦不甚工
衞夫人帖蓋唐初李懷琳作事見竇臮述書賦如續帖
中嵇康絶交書世傳七賢帖皆懷琳偽迹也此與師帖
尤疎謬按梁蕭子雲荅武帝敕云臣昔不能拔賞随時
所貴規模子敬多歷年所年二十六著晉史至二王列
傳欲作論草隸法言不盡意遂不能成十許年始見敕
旨論書一卷商略筆狀洞徹字體始變子敬全範元常
逮爾已來自覺功進此偽帖云但衞随世所學規摹鍾
繇遂歷多載年二十著詩論草隸又云筆勢洞精字體
遒媚皆竊取子雲啟中語欲小改之遂失其句讀今世
高識豈無何不悟此又衞夫人乃晉李矩妻李充母名
鑠字茂猗既與師書自當著名不但稱夫族及姓也以
數事考之其偽不疑又前軰論此帖以其敕字從力館
從舍為偽未中其病蓋自二王以来譌字甚多陳為陣
策為筴皆二王軰自製不可據此定真偽也
隋朝書中敬字缺其波蓋淳化中摹此書時特省去避
諱耳或指此目為偽帖非也梁武帝書評乃命袁昂作
者其荅啓云奉敕遣臣評古今書臣愚短豈敢輙量江
海但天旨諉臣斟酌是非謹品字法如前此云梁武評
書誤矣袁昂不以書名而評裁諸家曲盡茟勢然論者
以其評張芝書云如漢武愛道憑虚欲仙則欲仙而已
至况薄紹之書乃云如仙人嘯樹則真仙也為此擬失
倫此亦一病也寫此者字法局束天然太少疑非智果
書果號得右軍骨借譽浮其實亦不至爾
何氏書若云何人耳或以為何姓非也米以二帖為歐
陽率更書良是
敬祖鄱陽二帖大令部中已有此重出耳敬祖王道子
武岡侯恊也與大令不同時恐非其書
孤不度德量力與亮曰董卓以来二帖皆諸葛傳中與
昭烈問荅語有一段自孫權據有江東以下與此文相
接誤寘苐十卷王大令部中皆章草書雖字畫大小微
異而筆勢若一大是全寫亮傳首語此文雖出亮言亦
史家潤色之又中云亮曰亦史家所記米遂謂亮書差
千里矣僕謂此帖當是逸少書蓋與此公章草豹奴帖
筆法同
移屋有意適閑曠二帖眞羊中散書與唐薛邕家所畜
筆精帖字勢同與法帖本部中三月六日帖殊不類彼
六日帖乃偽也筆精帖真羊公得意書或以為逸少則
誤矣
法帖刊誤卷上
