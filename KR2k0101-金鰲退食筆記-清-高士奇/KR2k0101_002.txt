金鰲退食筆記卷下
詹事府詹事高士竒撰
大高元殿在神武門之北南向臨玉河其前門曰始
青道境左右有牌坊二曰先天明鏡曰太極仙林曰
孔綏皇祚曰宏佑天民内有二閣左曰炅(音陽)明閣右
曰&KR3971;(音隂)靈軒殿之東北曰象一宮所供象一帝君範
金為之高尺許明世宗元修玉容也門前二亭鈎簷
鬭桷極盡人巧中官呼為九梁十八柱云官民過者
至此下馬每歲大旱則建醮祈雨遣官禮拜殿之東
即北上西門有橋甃磚石各半謂防車輪耳
乾明門遺址在大高元殿之西承光殿之東尚有石
基巍然人無知者
元都勝境在宏仁寺之西建于元相傳為劉元塑像
正殿乃玉皇大帝右殿塑三清像儀容肅穆道氣深
沉左殿塑三元帝君像上元執簿側首而問若有所
疑一吏跪而答甚戰慄一堂之中皆若悚聽嚴肅者
神情動止恍如聞其謦欬真稱絶藝禮旃檀佛者無
不便道看劉蘭塑云蓋悞元為蘭也元史工藝傳阿
納噶尼波羅國人也幼敏悟異凡兒同學有為繪畫
妝塑業者讀尺寸經阿納噶一聞即能記至元十年
授大匠總管有劉元者嘗從阿納噶學西天梵相亦
稱絶藝元字秉元薊之寶坻人始為黃冠師事青州
把道錄傳其藝非一至元中凡兩都名刹塑土範金
摶換為佛像出元手者神思妙合天下稱之其上都
三皇尤古粹識者以為造意得三聖人之微者由是
命以官長其屬行幸必從仁宗嘗勅元非有旨不許
為人造他神像後大都南城作東嶽廟元為造仁聖
帝像巍巍然有帝王之度其侍臣像乃若憂深思遠
者始元欲作侍臣像久之未措手適閱秘府圖畫見
魏徵像矍然曰得之矣非若此莫稱為相臣者遽走
廟中為之即日成士大夫觀者咸嘆異焉其所為西
番佛像多秘人罕得見者元官為昭文館大學士正
奉大夫秘書監卿以夀終輟耕錄亦載其事
藏舟浦自瓊華島東麓過石橋由陟山門折而北循
岸數百步有水殿二深十六間一藏龍舟一藏鳳舸
舟首尾刻龍鳳形上結樓臺以金塗之備極華麗又
一浦繫五六小舟岸際有叢竹蔭屋浦外一亭今皆
荒廢秋來露冷野鶩殘荷隠約蘆汀蓼岸不減趙大
年一幅江南小景也
雪池在陟山門迤北凡宮中雪後掃出殘雪堆積于
此今多積之景山矣
五龍亭舊為太素殿創于明天順年在太液池西南
向後有草亭畫松竹梅于上曰歲寒門左有軒曰臨
水曰遠趣軒前有草亭曰會景今改建五亭中曰龍
澤左曰澄祥滋香右曰湧瑞浮翠總名之為五龍亭
珠簾畫棟照耀漣漪從玉蝀行者遙望水次丹碧煇
映疑是仙山樓閣後有石坊曰福渚北曰夀岳中有
錫殿以錫為之不施磚甓每歲盛夏
太皇太后避暑于此
皇上聽政之後輒駕小舟問安或侍膳亭上四面荷香微
涼清暑癸亥元夜于亭前施放煙火聽京師人民觀
看時余巳退直矣
命侍衛那爾泰海清至余私寓
召至亭前賜飲饌坐觀星毬萬道火樹千重金輪寶燄光
輝奪目天家富貴盛世歡遊願萬方同之也向于稍
南有屋數連通池水以育禽鳥舊名天鵝房有亭曰
映輝又有飛靄澄碧二亭遺址今惟□(音引)祥橋牓獨
存
凝和殿在池東西向二亭臨水曰湧翠曰飛香白頭
老監尚能言之
迎翠殿在池西東向臨水有亭曰澄波明嘉靖時更
建浮香寶月二亭東望萬歲山倒蘸于太液波光之
中黛色嵐光可掬可挹今惟短垣而己
西海神祠在北閘口明嘉靖十四年諭禮部尚書夏
言曰西海子歲以午日奉兩宮遊宴止行望祀宜特
建祠宇于湧玉亭以答神貺又曾命勲輔大臣禱雨
于此按禁城内西海子古燕京積水潭也源出西山
神山一畆馬眼諸泉繞出甕山後滙為七里濼入都
城由北安門外藥王廟西橋下入皇城自北閘口延
竟大内出大通河轉漕亦賴其利元史海子在皇城
之北萬夀山之隂舊名積水潭聚西北諸泉之水流
入都城而滙于此汪洋如海都人因名焉恣民漁採
無禁又元史河渠志通惠河其源出于白浮甕山諸
泉水也世祖至元二十八年都水監郭守敬奉詔興
舉水利因建言疏鑿通州至都河改引渾水溉田于
舊牐河蹤跡𨗳清水上自昌平縣白浮村引神山泉
西折南轉過雙塔榆河一畆玉泉諸水至西門入都
城南滙為積水潭東南出文明門東至通州高麗莊
入白河又曰金水河其源出于宛平縣玉泉山至大
四年七月引金水河水注之光天殿西花園石上前
舊池置牐四以節水又曰海子岸上接龍王堂以石
甃其四周海子一名積水潭聚西北諸泉之水流行
入都城而滙于此元仁宗延祐六年都水監會計前
後與元修舊石岸相接凡用石三百有五各長四尺
闊二尺五寸厚一尺石灰三千斤該三百五工丁夫
五十石工十元許有壬詩云御溝流水曉潺潺直似
長虹曲似灣流入宮墻才一尺便分天上與人間歐
陽玄詩云鼇山宴罷月溶溶太液池邊湛露濃不用
金蓮送歸院水晶宮出玉芙蓉皆西海子作也葛邏
禄廼賢西華潭詩云秋水清無底涼風起綠波錦帆
非昨夢玉樹憶清歌帝子吹笙絶漁郎把釣多磯頭
浣沙女猶恐是宮娥下自註云金之太液池也
乾佑閣建自明萬歷年間在太液池之北高八丈一
尺廣十七丈磴道二分三合而上倒影入水波光蕩
漾如水晶宮闕天啟時毁之即其處為嘉樂殿其門曰
延景門今亦廢再西則親軍内教場也
大西天經厰在五龍亭東北山門臨太液池南向第
二層殿曰大慈真如寶殿殿壁繪畫龍神海怪又有
三大軸高丈餘廣如之中繪衆聖像二十餘左右則
文殊普賢變相三首六臂每首三目二臂合掌餘四
臂擎蓮花火輪劍杵簡槊并日月輪火燄之屬裸身
著虎皮裙蛇纏胸項間努目直視威靈凛烈金塗錯
雜形彩陸離傳為商喜筆也殿中立一小臺可丈餘
臺上有亭如毘盧頂亭中黃繖下則西天說法像也
真如面南周環而諦聽者列如團箕像皆尺許範銅
為之冠簮袍笏儀表肅然中垂五六線下繫一物似
機牀又如車軸若轉輪狀東西列四從神各四尺眉
結雲聚目稜電擊猛燄慧肩快蜂搶軒戴銀兜鍪衣
烏鎧佩弓矢儀容嚴毅如生蓋傀儡胎也據内典下
天處蘇迷盧之半為忉利尉侯北方毗沙門統藥义
衆所治水精宮城護世其住處曰紛陀利曰質多羅
曰七林曰摩倫曰如意等下壓象跡當歡喜之地上
接蜂歌離莊嚴之境常憍尸迦將破怨敵聖者奮勇
健臂出甲胄林獨揭勝幢不頓一戟&KR1698;迦婁而垂翅
捘修羅而束手猶怒折蓮柄狂搜藕絲由此觀之雖
在空門亦以忿怒鏖撲為法大防不獨世間攘巨寇
者袵金浴鐵強矯雄毅也三層設大士像門前古槐
數株婆娑清蔭東有石屏高八九尺上刻龍水鱗甲
飛動在斜陽蔓草間亦銅駝石馬之𩔖歟
左臨海亭右臨海亭在西苑門外今廢
聚景亭在太液池之東今廢
宏仁寺在太液池西南岸地最爽朗
本朝康熙年間即清馥殿基址改建為寺迎旃檀佛居之黃甓
碧甃齋館敞麗前樹二坊東曰廣恩敷化西曰普度能仁
入寺數武白石甃方池上跨三梁綠荷出水朱魚吹
藻其西作龍首自墻外汲太液水貫注之池北天王
殿殿東西分峙兩樓以懸鐘鼓再進為慈仁寶殿左
曰弼教右曰翊化又進為大寶殿左曰覺德右曰普
慧僧房之前松栢楸槐蔭植庭牖所謂兜率淨宮須
彌寶殿莫尚于斯也旃檀佛像高五尺鵠立上視後
瞻若仰前瞻若俯衣紋水波骨法見其表左手舒而
直右手舒而垂肘掌皆微弓指微張而膚合三十二
相中鵝王掌也勇猛慈悲精進自在以意求之皆備
相傳為㫋檀香木叩之聲鏗鍧若金石入水不濡輕
如髹漆晨昏寒暑其色不一大抵近于沉碧萬歷中
慈聖太后始傅以金元翰林學士程鉅夫瑞像殿碑
云釋迦如來初為太子生七日摩耶棄世生忉利天
佛既成道思念母恩遂昇忉利天為母說法優填國
王自以久失瞻仰于如來欲見無從乃刻旃檀為像
目犍連尊者慮有闕繆躬以神力攝三十二匠昇忉
利天諦觀相好三返乃得其真既成國王臣民奉猶
真佛焉及佛返人間王率臣庶自往迎佛此像騰步
空中向佛稽首佛為摩頂授記曰我滅度千年之後
汝從震旦廣利人天由是飛歷西土一千二百八十
五年龜兹六十八年涼州十四年長安一十七年江
左一百七十三年淮安三百六十七年復至江南二
十一年汴梁一百七十七年北至燕京居聖安寺十
二年北至上京大儲慶寺二十年南還燕京内殿五
十四年燕宮火迎還聖安寺一十九年元世祖迎入
萬夀山仁智殿十五年遷于萬安寺一百四十餘年
明蜀僧紹乾續記云自萬安寺復居慶夀寺一百二
十餘年嘉靖戊戌慶夀寺灾奉迎鷲峰寺迄天啟丁
夘共居八十八年計優填造像當周穆王辛夘至明
熹宗丁夘凡一千六百一十餘年由今計之自丁夘
至康熙甲子又五十七年佛以靈異著聞京師㝢内
王公大人士庶婦女捐金莊嚴以丐福利者歲無虚
日寺以西域僧主之食二品俸更于殿後造白塔一
座設鎏金頂神光壯麗工制甚精每歲正月車轂如
雲綺羅從風聽民間士女觀看瞻禮也然攷釋氏感
通錄云梁武帝遣郝騫等往天竺國迎佛旃檀像其
王摹刻一像付騫天監十年至建康帝迎奉太極殿
建齋度僧大赦斷殺自是蔬食絶慾據此說又與程
鉅夫碑文不同則此像為優填之所刻歟抑天竺之
所摹歟内有
御製碑刻二通謹錄於左又一碑刻成都釋紹乾旃檀瑞
像來儀記明萬歷丁酉八月立蓋自鷲峰寺遷于此
者其辭與程鉅夫記略同不具載
御製宏文寺碑文
朕惟佛教之興其來巳久使人遷善去惡隂翊德化
不可忽也兹旃檀像自佛初成道刻表以來屢著靈
異尤當景崇今特擇景山西之善地創建殿宇於康
熙四年十月二十七日自鷲峰寺遷移供奉配以菩
薩從神為
宗社永呵護生民祈福祐威儀不遠資瞻禮焉是用勅名
宏仁勒諸貞珉以誌不朽云康熙五年四月二十九
日立
御製旃檀佛西來歷代傳祀記
朕聞佛教遷善去惡有裨治世化民故歷代尊崇流
傳靈異厥蹟甚著誠以出世入世似屬分途而化俗
淑民初無二理粤稽記錄佛以周昭王二十四年甲
寅誕生西域穆王五十二年壬申入滅佛成道後嘗
升忉利天為母氏說法數月未還時優填王以久闊
瞻依廼刻旃檀像佛聖表以竚翹想之懷目犍連慮
有缺謬以神力攝三十二匠升天諦觀相好三返乃
得其真既成王及國人若與神對及佛復降人間王
率臣庶往迎佛其像升空謁佛佛為摩頂授記曰我滅
度千年後爾往震旦國大興佛化佛滅千二百八十
餘年始自西域傳至龜兹六十八年至涼州一十四
年至長安一十七年至江左百七十三年至淮南三
百一十七年復至江南二十一年北至汴京百七十
七年金太宗於辛亥歲迎至燕京建水陸會安奉於
憫忠寺十二年是年金熙宗於上京建大儲慶寺成
奉迎於積慶閤中二十年金國海陵王復南迎還燕
宮内殿居五十四年元朝丁丑歲三月會内殿火尚
書舒穆嚕公迎往聖安寺一十九年至元世祖至元十
二年乙亥遣大臣博囉等備法駕音伎奉迎入萬夀
山仁智殿居十五年丁丑建大聖萬安寺二十六年
巳丑自仁智殿奉迎於寺之後殿百四十餘年自爾
迎於慶夀寺至嘉靖十七年居百二十餘年因寺回
禄奉迎於鷲峰寺至康熙四年乙巳居一百二十七
年計自優填王造像之歲當穆王十二年辛夘至我
朝康熙五年丙午凡二千六百五十餘年矣甚哉巍
巍瑞像金姿玉容光明相好瞻仰供奉如與神對朕
覽歷代之往蹟昭新創之宏模廼考來儀舊記所載
自西域傳至中國上下共二千六百五十餘年之久
勒諸貞珉以紀盛事垂之永久用誌不朽云康熙五
年四月二十九日立
清馥殿度金鼇玉蝀橋西轉北明世宗所建常奉興
獻太后來遊前有翠芳錦芬二亭荷花盛開紅衣翠
蓋澄漪倒水恍如蓬壺嚴分宜賜遊清馥殿詩帝苑
雲霞麗仙宫洞壑幽春生翡翠殿花滿鳳凰樓瑤草
迎宸蹕瓊波侍御舟共傳今聖孝當日奉慈遊又云
十里宜春苑金堤覆綠楊水涵瑤殿碧花簇錦亭芳
馳道通長樂離宫接建章微臣一何幸留賞沐恩光
歷觀嚴分宜賜遊諸詩可謂千載之遇乃不能潔巳
輔弼怙寵專權遂使君臣之義不終良可嘆也改建
宏仁寺者即此
騰禧殿在旃檀寺之西覆以黑琉璃瓦明武宗西幸
宣府悦晉王樂伎劉良女姿容婉麗善謳遂載以歸
居騰禧殿飲食起居必與之偕南征亦隨行在武宗
每縱獵輒以劉姬諫而止兼有馳馬失簪一事實錄
備載之俗呼為黑老婆殿傍有古井曰王媽媽井今
惟遺址
騰禧宫廢址
苑頭苔蘚沒輦路階級井闌餘舊基綠窗朱戶早荒
廢猶說武皇西幸時輕装小隊趨雁塞土牛綵仗陳
春嬉烟花少妓妙歌舞銀筝羌管聲參差夜闌神女
入幽夢冰簟膩滑涼沁肌芙蕖出水比顔色楚王半
醉心迷離酒樓繫馬大道側教坊懸牓黃金題兩槐
囷輪茂枝葉(宣府有武宗行宮手植雙槐樹並駐驆酒樓遺址尚存)至今樂府
傳新詞小苑别勅架宮殿委曲戸牖盤蛟螭玉釵殷
勤有密約馬馳既失無人知五轉三回召始發登車
還蹙雙蛾眉殿中一入誰復見殿外池水生漣漪寶
髻羅裙艷金屋落梅纖草驚春遲豹房月冷愴寒露
斷礎似為紅顔悲腐儒無乃愛聲色屢尋遺跡將何
為雨中貯泉滌古研破簾不卷風颸颸
櫺星門在金鼇玉蝀橋西迤北有巷曰羊房夾道舊
有内安樂堂凡宮人有病及年老或有罪先發此處
待年久再發外之浣衣局明憲宗時萬貴妃專寵孝
穆紀皇后有孕曾託病誕生孝宗于此
果園厰在櫺星門之西明永樂年製漆器以金銀錫
木為胎有剔紅填漆二種所製盤合文具不一剔紅
合有蔗段蒸餅河西三撞兩撞等式蔗段人物為上
蒸餅花草為次盤有圓方八角縧環四角牡丹瓣等
式匣有長方二撞三撞四式其法朱漆三十六次鏤
以細錦底漆黑光鍼刻大明永樂年製比元時張成
楊茂劍環香草之式似為過之宣宗時厰器終不逮
前工屢被罪因私購内藏盤合磨去永樂鍼書細款
刀刻宣德大字濃金填掩之故宣欵皆永器也填漆
欵亦如之填漆刻成花鳥彩填稠漆磨平如畫久而
愈新其合製貴小深者五色靈芝邊淺者回文戧金
邊古色蒼瑩器傳絶少故價數倍于剔紅二種皆稱
厰製世甚珍重之而不可多得厰之遺址今為内務
府人役所居
玉熙宮在西安裏門街北金鼇玉蝀橋之西明世宗
嘉靖四十年十一月辛亥萬夀宮災暫御玉熙宮神
宗時選近侍三百餘名于玉熙宮學習官戲歲時陞
座則承應之各有院本如盛世新聲雍熙樂府詞林
摘艷等詞又有玉娥兒詞京師人尚能歌之名御製
四景玉娥郎嚴分宜聽歌玉蛾兒詞詩云玉蛾不是
世間詞龍艦春湖捧御巵閭巷教坊齊學得一聲聲
出鳳凰池注云上命閣臣應制作也他如過錦之戲約
有百回每回十餘人不拘濃淡相間雅俗並陳又如
雜劇古事之類各有引旗一對鼓吹送上所扮備極
世間騙局俗態并拙婦騃男及市井商賈刁賴詞訟
雜耍諸項蓋欲深宮九重之中廣識見博聰明順天
時恤民隠也水嬉之製用輕木雕成海外諸國及先
賢文武男女之像約高二尺彩畫如生有臋無足而
底平下安夘栒用竹板承之設方木池貯水令滿取
魚蝦萍藻實其中隔以紗障運機之人皆在障内游
移轉動一人鳴金宣白題目代為問答惟暑天白晝
作之以銷長夏明愍帝每宴玉熙宮作過錦水嬉之
戲一日宴次報至汴梁失守親藩被害遂大慟而罷
自是不復幸玉熙宮矣吳偉業琵琶行有云先皇駕
幸玉熙宮鳳紙僉名喚樂工苑内水嬉金傀儡殿頭
過錦玉玲瓏一自中原盛豺虎煖閣才人罷歌舞插
柳停搊素手筝燒燈罷擊花奴鼓蓋指此也迨入我
朝遂廢不治康熙十三年五月于此設席殿奉安
仁孝皇后梓宮集百官舉哀今改為内廐豢養御馬門前
存一古樹槎枒臃腫生意盡矣
大藏經厰在玉熙宮遺址之西即司禮監經厰也貯
經書典籍及釋藏諸經今仍舊制
萬夀宮在西安門内迤南大光明殿之東明成祖潛
邸也殿東西有永春萬春諸宮翼而前為門者三或
曰即舊仁夀宮明世宗晚年愛靜常居西内勲輔大
臣直宿無逸殿日有賜賚如玲瓏雕刻玉帶金織蟒
服金嵌寶石斗牛縧環綵絨護膝獨角獸補子貂鼠
煖耳綵装松竹梅鸞帶花線縧青油雨笠金鑲伽楠
香帶刻花合香牌子葫蘆景畫銀豆銀人吉祥珊瑚
定勝銀牌子刻平安二字銀像生人馬銀孩兒金夀仙
方袋銀瓢刀筯三事御藥如意湯騫林茶笋尖梅蘇
九袖香面衣御製藥酒五味湯内酒竹葉青真珠紅
長春酒酒蟹橄欖橙橘瓜果之𩔖嚴分宜記賜畫扇
有海榴罌可寸許穴其腹藏象刻物器一百事工巧
異甚又有水晶及牙仙人墜子今朱垣隙地雜居内
府人役間藝黍稷及堆官柴草南曰草厰北曰柴闌
云
大光明殿在西安門内萬夀宮遺址之西地極敞豁
門曰登豐前為圓殿高數十尺制如圜丘題曰大光
明殿中為太極殿後有香閣九間題曰天元閣高深
宏麗半倍于圓殿皆覆黃瓦甃以青琉璃下列文石
花礎作龍尾道丹楹金飾龍繞其上四面瑣窗藻井
以金繪之白石陛三重中設七寶雲龍神牌位以祀
上帝相傳明世宗與陶真人講内丹于此按世宗實
錄四十年十二月命左都督朱希忠入直西苑親率
官校環衛大玄都四面及西安門則此地即大玄都
也今仍設内監道士守之晨夕鐘鼓無間但閒遊者
皆得登殿陛瞻憩矣順治十八年辛丑正月
世祖章皇帝升遐顧命大臣素尼鼇拜遏必隆蘇克薩哈
同心輔政四臣者共來焚香盟心于此各衙門亦次
第設誓余賜第在其左側時于秋雨初霽碧天如洗
披襟露坐覺巍巍瓊構與明月流光相照灼恍置身
于廣寒宮闕故余移居詩有門前金碧瞻天闕之句
兔園山在瀛臺之西由大光明殿南行叠石為山穴
山為洞東西分徑紆折至頂殿曰清虚俯瞰都城歷
歷可見砌下暗設銅甕灌水注池池前玉盆内作盤
龍昂首而起激水從盆底一竅轉出龍吻分入小洞
復由殿側九曲注池中喬松數株參立古藤縈繞懸
羅下垂池邊多立竒石一名小山子又曰小蓬萊其
前為曲流觀甃石引水作九曲流觴皆雕琢竒異布
置神巧明嘉靖時復葺鑒戒亭取殷鑒之義又南為
瑤景翠林二亭古木延翳竒石錯立架石梁通東西
兩池南北二梁之間曰旋磨臺螺盤而上其巔有甃
皆陶埏雲龍之象相傳世宗禮斗於此臺下周以深
塹梁上玉石欄柱御道鑿團龍至今堅完如故老監
云明時重九或幸萬歲山或幸兔兒山清虚殿登高
宮眷内臣皆著重陽景菊花補服喫迎霜兔菊花酒
李文達賜遊西苑記云小山子遠望鬱然日光横照
紫翠重叠至則有殿倚山山下有洞洞上石巖横列
密孔泉出迸流而下曰水簾其淙散激射飛薄濺灑
最為可玩水聲泠泠然潛入石池龍昂其首口中噴
出復潛繞殿前左右危石折旋為徑山畔有殿翼然
至其頂一室正中四面簾櫳欄檻之外竒峰回互茂
樹環擁異花瑤草莫可名狀下轉山前一殿深靜高
爽殿前石橋隠若虹起極其精巧韓右都御史賜遊
西苑記云又西南至小山子名賽蓬萊入其門有殿
殿前一大池中通石橋東西二小閣立水中橋南有
娑羅樹人所罕見殿之後復有三殿其階益上益高
至絶頂則與萬歲山坤艮相望絶頂下至第三殿之
前蓄水作機瞰其下有水簾洞洞之中作金龍决其
水下而觀之連珠掩洞形稱其名龍口中亦噴水水
皆從前殿基下隂渠之内過而至于其殿之前鑿石
為曲渠復作龍頭于其西水至出龍口旋繞而東可
以流觴者李長史默遊西内記云北行古松間隠隠
見岡阜鬱然至則小軒峙其前甃石為九曲黃河軒
北石假山也石多削為形肖剥泐不可識山數叠上
松皆偃蹇如天成絶頂列銅池者六皆貯水池旁多
穿孔竇下注洞口洞中為龍勢若噴吐前為圜池龍
盤其間駕幸則瀉銅池從孔竇迸落名曰水晶簾吞
以洞龍洑流地中激而上出池龍口復入地注于黃
河制特幻巧今山前亭觀盡廢池亦就湮僅餘一亭
及清虚殿與長松古槐搖落春風暑雨中
栢木殿在萬夀宮之南全以栢木為之今圮
親蠶殿在萬夀宫西南有齋宮具服殿蠶室繭館皆
如古制蠶壇方可二丈六尺叠二級高二尺六寸陛
四出東西北俱樹以桑柘採桑臺高一尺四寸廣一
丈四尺又有鑾駕庫五間墻圍方八十餘丈按明世
宗實錄禮部上言皇后出郊親蠶不便是日召大學
士張孚敬令與尚書李時議移之西苑晡時駕幸西
苑召二臣至太液池使中官操舟渡之入見于舊仁
夀宮上曰朕惟農桑重務欲于宮前建土榖壇宮後
為蠶壇以時省觀卿等視其可否二臣趨出視地駕
轉昭和殿期二臣于此昭和殿今之瀛臺也
土榖壇在陽德門外西南數十步明嘉靖年間給事
中王璣言西苑地寬可耕宜令農夫墾藝春秋二時
臨幸觀省然後收其所入輸之神倉既悉小民艱苦
之狀且得自致潔清于神明其為耕藉之實孰大于
是部覆可之遂建壇于此今廢
惜薪司在西安門街南巷内凡宮中所用紅籮炭皆
易州山中硬木燒成運至紅籮厰按尺寸鋸截編小
圓荆筐用紅土刷筐而盛故曰紅籮炭每根長尺許
圓徑二三寸不一又用炭末塑造將軍或仙童鍾馗
各成對高三尺金装綵畫如門神黑面黑手以存炭
制名曰綵粧于十二月二十四日安于宮殿各門兩
旁亦歲暮植將軍炭之遺意次年二月初二日仍歸
本司後漸作傀儡以紬絹紵綾為粧飾作為無益之
費我
朝悉除之惟内廷柴炭于此關支荆筐亦不刷紅土
洗白厰造兜羅絨及各色五毒等縧兜羅絨織法傳
自西域無敢私造者
西酒房
西花房
牲口房
舊虎城皆在櫺星門西北今盡廢
南花園在西苑門迤南東向明時曰灰池種植瓜蔬
于炕洞内烘養新菜以備春盤薦生之用立春日進
鮮蘿葡名曰咬春本朝改為南花園雜植花樹凡江
寧蘇松杭州織造所進盆景皆付澆灌培植又于煖
室烘出芍藥牡丹諸花每歲元夕賜宴之時安放
乾清宮陳列筵前以為勝于剪綵秋時收養蟋蟀至
燈夜則置之鼇山燈内奏樂既罷忽聞蛩聲自鼇山
中出每歲正月進梅花山茶探春貼梗海棠水仙花
二月進瑞香玉蘭碧桃鸞枝三月進繡毬花杜鵑木
筆木瓜海棠丁香棃花插瓶牡丹四月進梔子花石
榴花薔薇插瓶芍藥五月進菖蒲艾葉茉莉黃楊樹
盆景六七月進苿莉建蘭及鳳仙花五色斑斕置玻
瓈盤中八月進巖桂九月進各種菊花十月進小盆景
松竹冬青虎鬚草金絲荷葉及橘樹金橙十一月十
二月進早梅探春迎春蠟瓣梅又有香片梅古幹槎
牙開紅白二色安放懋勤殿余曾有詩紀之石榴
紅白二種花單瓣結實如盂子大味甘曰軟子石榴
棗有弱枝密雲瓔珞諸種甚甘脆食則漿流于齒每
歲八月初收棗入錫缾封口懸井中寒冬取出進用
如初從樹摘者葡萄有馬乳六月鮮紫瓊瑤王瓜有
高麗種狀如香櫞色正黃扁豆有白花蜜豆霜後更
美
上從清涼山手移金蓮花亦付南花園栽種四月末花開碧
葉黃英鮮潔可愛其餘雜花竒樹不可名言惟設内
監司灌溉之事冬月進花皆用黃布作綿套包裹不
使見風菊花以綠竹作架各懸小牌書某種如粉西
施水晶盤太史黃紫羅闌之𩔖按時舁送各宫殿安
放花殘則隨時易以新者南書房亦如之
懋勤殿古幹梅花發紅白二色應
制
上林春色暗相催一樹新開殿裏梅素艷欲欺瓊圃
雪紅芳疑泛紫霞杯欣逢暖律吹嘘早漸識東風次
第來古幹獨當霜霰候豈同凡卉點莓苔
西十庫在西安門内向南舊設掌庫太監一員貼庫
數員僉書數十員十庫自戊字後不全用十干以為
巳者巳也故改用别名魏忠賢本從甲字庫出身待
十庫之人獨厚
本朝三十餘年十庫封錮不開塵土堆積庫後古木叢
茂居人鮮少衆鳥翔集作巢以數萬計
上常遊幸至此命内務府清察立檔案焉
甲字庫職掌銀硃烏梅靛花黃丹綠&KR0552;紫草明&KR0552;光
粉黑鉛水膠槐花藍靛五倍子闊白三梭布苧布紅花水
銀硼砂螣黃茜草薑黃蜜陀僧磠砂白芨梔子百藥
煎之類皆浙江等省歲供納以備御用者
乙字庫職掌奏本紙欒榜紙中夾等紙各省解到胖
襖備各項奏准領取
丙字庫每歲浙江辦納本色絲綿合羅絲串五絲荒
絲以備各項奏付山東河南順天等府歲納綿花絨則
内官之冬衣軍士之布花咸取備于此
丁字庫每歲浙江等處辦納生漆桐油紅黃熟銅白
麻&KR1064;麻黃蠟錫牛筋黃牛皮麂皮鐵線魚膠白圓藤
生熟建鐵等件以備御用監内官監支給
戊字庫職掌河南等處解到盔甲弓箭刀及廢鐵
承運庫職掌浙江四川湖廣等省黃白生絹以備欽
賞外藩并内官冬衣樂舞生淨衣等用
廣盈庫職掌黃紅等色平羅熟絹各色杭紗青細綿
布
廣惠庫職掌綵織手帕梳櫳抿刷錢貫鈔錠之𩔖
廣積庫職掌燄硝熟硫黃聽盔甲厰等處成造火藥
贓罰庫職掌沒官衣物等件
金鼇退食筆記卷下
