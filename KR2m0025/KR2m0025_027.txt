大金集禮卷三十二
輟朝廢務
輟朝廢務
休假
輟朝
大定八年正月九日勅旨自今後凡享太廟行禮日免
朝
大定九年二月勘當祭太社太稷行禮日有無合免朝
事檢討到唐會要社稷門該天寶三載昇為大祠又牲
用太牢太尉攝行事祭之日不坐並是大祠之義又輟
朝門該貞元十五年正月十三日延英門羣臣候對已
而上却不坐以中書侍郎有事於太清宫故也詳此典
故唐之故祠有司攝事其日皆不視朝本部契勘今來
祭太社稷行禮日為有前項典故該其日皆不視朝緣
今月一日春祭太社稷行禮日有蒙免朝不見得宣徽
院曾無捧到勅旨為此移文本部會得宣徽院令左西
副就禮部檢到唐會要太社典故祭之日不坐以明大
祠之義稟奏過奉勅旨免朝緣係已久為例之事呈省
點騐
大定三年六月一日日蝕依舊典故太陽虧有司預奏
皇帝不視事百官各守本司不治務過時乃罷自後以
為常式十五年四月十五日勅旨今後每遇太隂太陽
虧蝕並免朝
大定十三年六月二十三日以奉安昭德皇后於别廟
奉勅旨免朝十五年三月二十七日奉安武靈皇后於
别廟亦免朝參似此百官行禮其日並免朝
皇統二年太師宗幹薨薛王宗強薨並輟朝七日平章
昂薨輟朝三日九年太師宗弼薨輟朝三日
大定十九年十一月七日改葬昭德皇后前後各一日
不視朝廢務自來凡遇妃主大臣薨逝及出葬並輟朝
廢務
承安二年七月十三日聖旨七月十五日是拜天打毬
節自是不朝今後不索降奏
廢務
大定二年五月十一日奏請睿宗皇帝忌辰有無廢務
奉勅旨廢務仍為定制五月十六日貞懿皇后忌辰亦
廢務過大祥後不廢
大定十九年五月十一日奏請即今衍慶宫創建世宗
太宗睿宗御容殿閤與太祖為四廟緣太祖太宗睿宗
忌辰並廢務今世祖皇帝五月十五日忌辰有無合行
一體廢務從之
大定二十六年十一月一日奏定熙宗忌辰亦廢務
大定三年六月一日日蝕依典故百官各守本司不治
務過時乃罷遂為常式自來宗廟從祀并原廟别廟奉
安尊享及凡慶慰等禮數用百官者並廢務
大定十九年十一月七日改葬昭德皇后前後各一日
廢務二十五年六月皇太子薨廢務禁樂三日及但用
百官祭奠行禮日亦廢務其發引並葬日並廢務禁樂
休假
天眷二年五月十三日詳定所定到儀式一款旬休及
節序假寧休務具下項勅旨准奏元正冬至寒食各節
前後共休務三日上元立春秋社上已端午三伏立秋
重陽授衣九月一日國忌每月三旬以上各休務一日
五年四月奏稟舊令文内該諸節辰與見今節辰内有
不同除見今施用節假外下項未曾施用奉勅旨俱各
一日夏至中元下元各三日人日中和節七夕春分立
夏立冬各一日
大定二年閏二月九日奏稟天德二年十月條理内外
官司自來准式休假頗多不無曠廢官中事務自今後
除旬假外年節前後各給假一日共三日清明冬至日
各一日其餘節辰並不給假奉勅旨清明與假三日尚
書省相慶各給清明前二日共三日
大定二年十一月奏定内外官司除旬假外元日寒食
前後各給假一日(寒食係冬至後一百五日)冬至立春重五立秋重
九各給假一日(公務急速不在此限)
大金集禮卷三十二
