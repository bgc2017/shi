大金集禮卷九
親王公主
親王宗室
公主郡縣主
親王
天眷元年定到國封等第大國二十遼燕梁宋秦晉漢
齊魏趙越許楚魯冀豫雍兖陳曹次國三十蜀隋鄭衛
吳韓潞豳瀋岐代虞徐滕薛把原邢翼豐畢鄧鄆霍蔡
瀛沂滎英温小國三十濮濟道定景申崇宿息莒鄴郜
舒淄郕宋鄖譚應向郇密胙任戴鞏葛蕭莘芮皇統五
年十二月二十九日奏定大國從上添唐殷商周為二
十四餘仍舊大定格大國二十遼梁宋秦晉漢齊趙越
許楚魯冀豫唐兖吳蜀陳曹次國三十隋鄭衛韓潞豳
瀋鄂代虞徐滕薛紀原邢翼豐畢鄧鄆霍蔡瀛沂荆滎
夀温小國三十濮濟道定景申崇宿息莒鄴郜舒淄郕
宋鄖譚把向郇密胙任戴鞏葛蕭莘芮
天眷二年四月勅旨親王有職事者除本職俸外更依
親王例另支俸
皇統元年奏定依令文皇兄弟皇子封一字王為親王
並二品俸傔已下宗室封一字王皆非親王支三品俸
傔又親王除本職合請俸傔外支二品親王俸不支傔
(至天德二年職事王爵上從一品)
大定二年正月二十三日奏定依國王例用金印重八
十兩駞紐各知印二人傘權依正隆儀制金鍍銀浮圖
青表紫裏(舊例紫傘)交椅用圈背銀裹銀水罐子厮羅唾盂
引接十人皂衫盤裹束帶騎馬撁攏官四十人首領紫
羅袄子素幞頭執銀裹牙杖人傘子紫羅團荅盤鳳袄
子交脚幞頭金花鳳子餘人紫羅四䙆盤鳳袄子兩邊
黃絹義襴幞頭與傘子同並用金鍍銀束帶
三年正月撁攏官五十人
十年正月二日勅旨繡鳳袄子更改别樣二十二日袄
子改作繡芙蓉幞頭改作間金花
十三年九月二十五日奏定依三師三公宰執赴朝絲
鞭鞍轡等
七年九月十三日奏瀋王俸奉勅旨依隋王分例支亦
候出宫支全俸
二十三年十二月十三日勅旨諸王特遷開府儀同三
司(二年封皇子許王自後以次並封王)每遇朝參並依王爵序班
二年十一月二十五日奏定見客儀式非泛見客三師
三公尚書令宰執樞密使副判宗東宫三師欄子内少
前東向北上親王西向相揖二品職事官欄子内北向
以東為上躬揖親王離位正南立答揖三品扣欄子躬
揖親王位前立答揖四品欄子外稍近南躬揖五品露
階上又近南躬揖親王坐揖六品七品庭下躬揖内省
臺寺監東宫官宣徽學士國史記注諫院之類雖不至
五品亦展状上階八品九品庭下通名唱喏親王坐受
邂逅相見二品以上職事官先揖親王答揖三品以下
並迴避在路相逢三師三公尚書令宰執樞密使副判
宗東宫三師道遇親王即於馬上相揖依尊卑分路行
如同途並行即俱出入從唯呵喝止從職事高者散官
一品職事官二品及爵一品者道遇親王道側却傘斂
馬候過方行以下並迴避(今儀式無此欵)
二十年宣徽院奏定賜生日儀使者至所往處第一驛
先遣人報知即於儀門東間陳設使者幕次於廳事庭
中望闕設香案置物案又設拜褥并使者褥位親王率
僚屬吏從音樂于客亭具公服迎接使者將至先遣人
覆知未敢參見使者過借儀衛音樂前導親王以下後
從至儀門幕次親王先赴庭中香案之側立俟使者取
賜物置箱複中孔目官二人具本服捧箱行至於庭置
箱於案上捧箱人退親王上拜褥使者赴褥位立親王
再拜上香復位再拜親王跪使者傳旨賜物又再拜跪
使者取物於案以授親王親王受物訖就褥位再拜搢
笏舞蹈俯伏興又再拜少離位跪問聖躬萬福使者答
訖復位即請使者升廳正坐佐貳以下展状參訖設果
棹親王先揖跪獻酒一盞復揖退佐貳以下僚屬跪獻
酒一盞次獻幣物親王復獻一盞以付從人訖徹果棹
入食案邀請以次官陪坐供食食畢徹案再以果棹前
使者命親王即坐就食執事者斟酒無算使者請罷酒
至再乃徹果棹回時使者上馬親王以下率僚屬具公
服送至客亭跪附奏使者聽訖立勸酒一盞以次官共
勸酒一盞致辭
宗室
大定十九年奏定皇孫郡王國公傘盖印信制度止依
見行儀式國公自来不曾鑄印故事難以給鑄亦無鑄
印郡王人從六人郡王牽攏官三十人未出宫二十人
國公牽攏官二十人未出宫十四人郡王接引六人國
公四人未出宫各減半並依一品職事官人從服飾用
紫衫盤裹銀偏帶圈背銀裹交椅銀水罐厮羅盂子唾
盌(十九年七月擬申趙王長子光禄減差設人力省批無似此格例)
十八年十一月二十三日勅旨皇太子封金源郡王(典故)
(代宗為玄宗嫡皇孫年十五封廣平郡王)長男授特進封温國公次男封道
國公女封廣平郡主(以次諸子例封公趙王長子授光禄次子奉國)
三年七月九日御史臺舉奏依令皇兄弟皇子為親王
判宗夀王祕監温王皆不合佩玉魚(夀王皇統時亦於親王班佩玉魚銀)
(褐領)
二年正月十七日奏劄禮部呈宣徽院申會驗自来每
遇旦望并應有見辭官員通贊官職姓名其間或有皇
親及賜姓官員有無通姓下太常寺檢到唐會要貞元
八年太常寺奏宗子名銜皆云皇某親此非避嫌自卑
之道也伏請三從内仍舊從之武德三年曹國公徐勣
賜姓李氏貞觀十七年詔圖畫功臣像於凌烟閣内河
間元王孝恭不用姓以此見得唐宗室近屬不用姓其
餘宗室及賜姓者並用姓今来擬依前項典故三從皇
親不通姓外其餘宗室及賜姓者並通姓氏奉聖旨准
奏行外平章阿里仍通姓氏
公主
大定七年二月二日勅旨今後封郡王及宗室女封公
主者只於郡名内封揀十箇好名内用封縣主者只於
縣名内封封王封長公主或皇公主於國字内封已後
不須奏便做例封十三日奏定下項郡名金源廣平平
原南陽常山太原平陽東平安定延安縣名樂安清平
蓬萊榮安棲霞夀光靈仙壽陽鍾秀惠和永寧夀安(後改)
(慶雲)靜樂福山隆平德平文安福昌順安樂壽靜安靈夀
大寧聞喜秀容宜芳真寧嘉祥昌樂永樂(十四年十二月七日奏改)
(昌樂永樂為金鄉華原)
六年十一月二十七日以自来封公主縣主有宣授不
同并一例有封訖國號者檢討到唐通典公主止是冊
授緣官制内以定公主郡主制授擬依官制又唐宋典
故封公主有以國名者代國霍國是也有以郡名者平
陽襄陽是也有以縣名者永樂雲陽是也有以美名者
太平長寧是也唯唐玄宗之女皆以美名之唐宗室女
封公主者有弘化交城金城永樂等號别無曾封國號
者宋會要封公主有以國名者宣祖太祖太宗諸女如
陳國晉國之類是也有以美名者真宗之女福康崇慶
之類是也外宗室秦王女曾封雲陽貴鄉公主與唐制
同今来宗室女不合一例封國號勅旨准奏據以前宣
誥授者止追宣命外宗室女曾封國號仍改封(二十三年三月)
(七日奉勅旨公主給宣誥用玉寶)
七年六月十三日檢討到漢制帝女曰公主姊妹曰長
公主唐代有不加長字者睿宗妹太平公主穆宗妹永
安公主是也武靈皇帝妹太定三年再封鄂國公主不
合便加長字海陵姊妹合去長字依帝女例封公主奏
奉勅旨鄂國公主依舊明肅女並封郡公主
二年正月二十八日奉勅旨大長公主舊引從八人添
四人並著紫羅繡胷背葵花夾袄子并大佩銀腰帶盤
裹幞頭牙杖一對皇妹公主皇女公主各引從一十人
衣袄幞頭帶牙杖同(景宣閔宗公主各設八人宋王梁王女各設六人)
天德二年閏四月二十二日海陵庶人旨公主仰在國
妃上排次
天眷二年奏定公主禮物依惠妃公主例外成造衣袄
器用等物(裙子五十腰小袄子五十領金三十兩大褥二十片綿胎朧褥氊二十片做複絹一百疋黑)
(鵝項車二十具黑毡鞔食車一十具蓆鞔男兒大袄子五十領團袄子五十領繫腰五十條婦人下領大袄子)
(五十領繫腰五十條大物三百段疋定磁一千事)
三年二月二十七日二公主禮物依昭慶公主例(金甕四隻)
(金臺盞四副金鑄椀四副金盂子二隻銀甕八隻銀臺盞四副黑銀臺盞四副銀水瓶四隻銀厮羅四面銀唾)
(椀四隻黑銀盂子二隻鍮石駞籠頭一十二副鍮石牛籠頭一十二副床櫃棹杌上銀釘兒五十餘萬個)
皇統七年十一月二日代國公主下嫁(奴婢二千五百人馬二千牛四)
(千羊三萬猪二千綵幣二千端絹萬疋錢二十萬貫黃金千五百兩銀萬五百兩器皿珠玉首飾服用稱是)
大定七年二月勅旨公主斷送依例准備(駞三十隻馬一百疋羊二)
(千口牛二百頭猪二百口續減訖駞十隻仍與伴籠頭各五十副)
大定六年十一月十九日勅旨今後駙馬已下才拜門
訖類例支俸
二十年宣徽院奏定賜生日儀使者至所往處第一驛
先遣人報知於儀門東間設幕次於廳事庭中望闕設
香案置物案又設褥位使者將至公主先於香案之側
立俟其駙馬與處所僚屬吏從音樂於客亭具公服迎
接使者至先遣人覆知未敢參見使者過借儀衛音樂
前導駙馬以下後從至儀門幕次取賜物置箱複中孔
目官二人具本服捧箱行至於庭置箱於案上捧箱人
退公主上拜褥使者赴褥位公主再拜上香復位又再
拜訖公主跪賜者傳旨賜物公主又再拜跪使者取物
於案以授公主受物訖就褥位又再拜公主少離位跪
問聖躬萬福使者答訖起復位贊者引使者陞廳正坐
駙馬率僚屬以下展状參訖設果棹公主駙馬次第先
跪獻酒二盞使者坐飲訖獻幣物時公主復獻一盞以
付從人訖徹酒果入食案邀請以次官陪坐共食食畢
徹食案再以果棹前使者命公主駙馬即坐就食執事
者斟酒無算使者請罷酒至再乃徹果棹禮畢使者回
時先於庭中設褥位公主跪附奏使者聽訖立致辭别
訖使者上馬駙馬以下率僚屬送至客亭立勸酒一盞
相别致辭退
郡縣主
大定七年二月十三日奏定郡名縣名唐制皇姑封大
長公主皇姊妹封長公主皇女封公主皆視正一品皇
太子之女封郡主視從一品王之女封縣主視正二品
自魏晉以来尚公主皆拜駙馬都尉從五品新制係正四
品娶郡主正六品上叙娶縣主正七品上叙今擬縣主
壻比駙馬都尉唐品并新制品從升五品上叙天眷三
年月勅旨准奏
大定十五年四月二十七日擬奏唐初學記魏晉之後
尚公主皆拜駙馬都尉故世稱駙馬又唐百官志駙馬
都尉從五品下又唐選舉令諸娶郡主者出身正六品
上娶縣主者正七品上據此則郡主縣主之壻止合以
所授官為稱呼郡馬縣馬皆無所據前賢亦論其非奉
勅旨郡主縣主壻依唐典故行
大定七年正月十九日勅旨祕監阿林妹遷縣主只給
與誥不須出宣今後以此例
大金集禮卷九
