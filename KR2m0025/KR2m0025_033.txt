大金集禮卷三十八
沿祀雜錄
皇統六年三月奏稟宗廟諸陵脩完守護等事依唐六
典隸大宗正府慶元宫崇奉太祖皇帝神御亦合與太
廟一體其祭祀禮數等事合依舊隸太常寺管勾外太
社屬郊社署合置令丞雖隸太常寺緣脩完守護等事
别無部轄人力合委會寧府勾當其祭祀禮儀事依官
制隸太常寺所有諸陵署古来雖為朝廷之官緣為有
時車駕行幸别京即諸陵署官難為扈從兼自来詳定
所定作外官合依已定施行如有脩完守護等事申覆
宗正府外祭祀禮儀等事申稟太常寺施行從之(大定四年閏十)
(一月奏定太廟諸陵署官俱作隨朝職任)
皇統八年閏八月十一日奏請即目太廟已經起建了
畢兼慶元明德永祚三宫見闕提舉供奉官擬依唐制
合設太廟署令丞各一員兼通供奉三宫事務仍將本
署隸屬太常寺從之
天德二年四月二十三日呈稟官格太常寺領三署内
大樂署兼鼓吹署設令丞照到唐六典大樂署令丞各
一人樂正八人宋會要樂正二人本寺雖有亡宋樂正
劉希顔運譜田仲等二人自令丞以下並不蒙設置即
目國家見議郊廟禮數并改製樂舞准備教習其樂正
人等係干緊切及燕京送到大樂器無人專一管勾竊
慮錯失擬差設大樂令丞各一員兼權郊社署仍差協
律郎樂正副各一名其樂正副從九品令丞若有闕即
於樂正轉樂正有闕即於諸部内轉從之
天德二年四月五日呈稟以太常寺申取到禮直官等
状宋時太廟南神門設定香案匙合每日早并月一日
十五日上香緣别無典故監官行禮不為相應不許
天眷元年行臺尚書省劄子廢齋每年隨時祭祀天地
上帝五方帝嶽鎮海瀆真君等繫請御署朝廷差官行
禮恐合並罷勅旨准奏權罷
天眷三年奏稟亡遼時若遇車駕幸燕十月一日并六
節辰只是京僚燒飰外朝僚不曾赴殿燒飰檢詳歴代
典禮繫四孟月内擇日皇帝親饗比至講明施行擬依
自来體例委本處有司酌獻從之
貞元元年六月十七日呈稟按禮雜記曰祭稱孝子孝
孫喪稱哀子哀孫又典禮曰居喪未葬讀葬禮既葬讀
祭禮又曰祭事不言凶王制曰喪三年不祭天地社稷
為越紼而行事後漢志亦同宋會要該建隆二年六月
二日昭憲皇太后崩五日太常禮院請准禮例合停太
廟時享俟山陵畢復舊從之是年十月十三日啟攅宫
十五日發引十六日葬安陵今来太后園陵未畢其祫
享禮數有無依前代體例權停太廟時享并祫祭從之
貞元三年十一月二十七日呈稟檢討到宋會要太常
禮院上言今月二十三日臘享太廟伏緣孟冬已行時
享冬至又嘗親祀又禮其祫禘之日即不行時享慮成
煩數有爽恭虔請罷臘日薦享之禮從之今太廟祫享
與臘享日期相近擬依前項典禮停臘享從之
大定十三年十二月二十三日奏稟大理卿梁肅議秋
冬行刑檢討到唐法志凡斷屠日及正月五月九月不
行刑唐令從立春至秋分不得奏決死刑若犯惡逆已
上及奴婢部曲殺主者不拘此令其大祭祀及致齋朔
朢上下弦二十四氣雨未晴夜未明斷屠日及假日並
不決死刑奉勅旨准唐令十四年四月以隨處申稟大
祭祀及致齋日檢討到開元禮并禮閤新儀天地宗廟
别廟日月社稷皆為大祀看詳除或遇郊壇親祀自有
預先降詔頒下日月外其餘宗廟社稷時享止是預前
日近擇日其遠路州府開報不及兼前亦不曾開報外
路所有大祭祀致齋日只合在都禁決死刑蒙准呈
大定六年九月二十四日奉勅旨今後廟門外皇太子
以下奉迎兩拜不須要其餘拜禮依舊及入廟晨祼行
禮自大次導引至版位先見神兩拜詣罍洗位盥洗訖
再導引至版位又兩拜詣隨位祼鬯訖還版位再兩拜
還小次酌獻時先至罍洗位盥訖導引至版位先兩拜
隨位酌獻訖還版位再兩拜只將始祖一室祝冊於版
位西南安置讀冊訖又兩拜還小次飲福時導至飲福
位先兩拜搢圭跪俟祭酒啐酒受胙飲福訖執圭興兩
拜只依此禮數施行
大定九年祫享奏定拜數依定六例又皇太子往還並
免奉迎二十二年奏定依大定九年例免奉迎若禮畢
將至應天門唯文武百官宗室等再拜奉迎
大定十一年朝享太廟定到下項權宜拜數其日太祝
宫闈令捧出帝后神主昭穆相對皇帝晨祼至版位先
兩拜詣罍洗位盥洗訖詣隨位祼鬯直跪祼鬯訖還版
位兩拜還小次皇帝酌獻詣隨位如上儀畢還版位兩
拜只讀始祖祝冊於板位西南安置讀冊訖再兩拜還
小次皇帝飲福至位直跪啐酒飲福訖再兩拜(不見依十六拜)
(或依此)
天德四年正月以行幸有期據上京太廟每歲五享及逐
月薦新合差攝官員數並行禮次第參擬到下項呈稟
訖蒙准行外宫闈令一十一員於落後宗室子孫内差
充每月薦新以會寧府官充光禄卿合進胙只就便委光
禄卿奉進仍不合望闕再拜監祭御史受訖福酒胙肉
更不得動封便將市内散與諸百姓
初獻攝太尉留守充亞獻攝太常卿同知充終獻攝光禄
卿副留守充司徒落後宗屬在上官充監祭御史只差
一員推官充廩犧令一員警判充太廟令一員有正員
七祀獻官一員留判充讀祝官一員會寧令充司尊彝
二員警巡使充舉祝官二員女直漢兒知法充大樂令
一員大樂丞充協律郎一員樂正充七祀讀祝一員都
目充太官令二員(兼良醖令)珍羞令(兼良醢令)擬富藏市令麴税
監并倉庫官輪充執事官二員於富藏市丞會寧主簿
麴税院使内輪充七祀祝史一員進饌官二員並於左
右衞差充齋郎八十八員於會寧府所轄千戶謀充帶
五品已上官兄弟子孫并良閑官員及帶官司吏番譯
通事内差遣太祝一十一員於落後宗室子孫内差充
宫闈令一十一員擬摘留内侍一十一員或於落後宗
室子孫内差充奉禮郎一員贊唱一員禮直官一十員
並於會寧府面前内權行差取仍典客署摘留二人在
此指教亦候閱習精熟還本署承應博士二員不行差
攝亦無失事
自来每遇遣使行禮並光禄卿詣闕進胙看詳將来署
月地遠難赴行宫進胙擬依太常寺元定享禮光禄卿
以胙奉進監祭御史就位展視光禄卿望闕再拜乃退
每享用祝版一十一片請御署訖以付所司參詳若依
例於版上書寫請署恐防路次雨水及磨擦動有無只
用奏目紙書寫請署貼在祝板上行禮大樂局人數并
在廟合千人等及樂架法服祭器等諸物擬并存留准
備行禮
自来依典故太常卿每月薦新緣太常寺將来隨駕前
去擬委太廟署或會寧府官依太常寺舊例每月薦新
行禮尚書省依例委司天臺預𨕖定日辰并下學士院
書寫祝文付於行宫尚書省請署訖送赴在此至日恭
依行禮
天德二年十月十五日呈稟按五禮精義該中祀已上
有司攝祭者皆光禄卿詣闕進胙不該合用是何儀物
責得禮直官趙保寧等伏稱據宋時太廟遣祀禮畢有
光禄卿進胙禮數緣禮失當求之野所說似有可采今
參酌定下項蒙准行中祀已上有司攝祭者擬光禄卿
詣闕進胙用朱紅腰輿盖鎖訖黃封具銜臣姓名上進
謹封更用黃羅大帕盖覆差傘子四人擡擎本官押詣
通進司進入乃退
大定六年四月時享緣車駕行幸西京不見如何進胙
太常寺檢討到論語云祭肉不出三日出三日不食之
矣注疏云是䙝慢鬼神之餘若赴西京進呈見得出三
日之外如在都有落後宫禁妃嬪合宫中收受只用看
廟軍人暫時齎擎前去光禄卿押送至宫門交付與宫
門官轉入本部勘詳見有宮夫人即與宫禁妃嬪無異
兼大定四年春享車駕在春水其福酒胙肉等擬宫中
銷用蒙准呈行訖今駕幸西京據夏享合進胙擬依太
常寺所定並上項條例施行蒙准呈
大定十五年四月十五日擬定武靈皇帝廟光禄卿别
無進胙禮數蒙准申
大定二十三年二月祭宣聖廟攝光禄少卿合無進胙
事檢討得唐開元禮國學釋奠於文宣王亦繫遣官行
禮别無進胙之文却緣五禮精義該君不親祭則當歸
胙又唐令諸大祀中祀有司行事則光禄卿帥太官令
詣闕進胙今奉勅旨差攝太尉行事看詳五禮精義及
唐令合行進胙蒙准呈
大定七年閏七月檢討祭社日遇雨如何行禮按開元
禮義鏡該王公郊廟祭祀臨時雨霑服失容則以常服
從事謂有常期不可廢也若已行事遇雨不脱祭服又
宋會要太常禮院言郊廟及諸壇祀祭准禮例如遇雨
雪霑服失容即於齋宫望祭又判太常寺李宗諤等言
值雨雪望祭日不設登歌祀官以公服行事今祭社稷
行禮日如遇雨霑服失容擬於齋廳望祭不設登歌攝
事官以公服行事其齋廳可安設神位祭器及獻官拜
位兩廊亦可排設盥洗位并獻官攝事官等位至日從
宜安設别無窒碍行禮之事蒙准呈
大定十八年八月禮部准御史臺牒郊社致齋攝司徒
劉通議茶褐領繫有無違碍檢討到禮記深衣為朝祭
之次衣純緣制度其色或以青或以繢或以素又晉令
朝服皂緣於禮無嫌唐會要只有赴宗廟禁襂服亦不
分吉服喪服純緣合以何色又按禮記王制篇喪三年
不祭唯祭天地社稷為越紼而行事注云不敢以卑廢
尊越猶躐也紼輀車索唐律疏云其祭天地社稷不禁
者不避有慘故云則不禁據前項禮文則祭社稷與宗
廟典秩各異也蒙准申移牒照會陵廟祝板自来行禮
之後並藏諸匱奏告祝板則焚之大定四年定到嶽瀆
等祝版並燔於齋所檢討到唐郊祀錄凢告宗廟祝版
焚之齋坊又禮閤新儀貞元元年十一月十一日德宗
有事郊廟太常博士陸質奏請准禮用祝版祭畢焚之
制曰可擬享廟祝版太常卿於齋所監視焚之祭山陵
祝版提點山陵所官監視焚燎大定二十一年閏三月
十四日蒙准呈太廟及山陵嶽鎮海瀆祝板並焚燒(祝板)
(以梓楸木為之長二尺廣一尺厚六分)
天德二年十一月呈稟昨檢討到唐開元禮時享祝文
並用定本宋國朝會要該太宗淳化二年七月祕書監
李至上言臣職祕省實掌祝辭竊見向来所用之文多
是臨時撰進辭義淺近罔依古式施於聖世實謂非宜
况前代舊文辭體典正臣請自今止用舊文其舊有所
闕及歴代帝王近列於祀典者並擬古式脩撰凡一百
九十三首内八十四首新制餘皆舊辭分為三卷目曰
正辭錄詔永為定式擬依前項典禮時享祝文並用定本
今定撰到春夏秋冬臘每享祝文下項蒙准行
十一室通用祝文
維某年歲次甲子某月甲子朔某日甲子孝曾孫嗣皇
帝臣某謹遣具官臣姓名敢昭告於始祖尊諡皇帝祖
妣尊諡皇后伏以歲序伊始品物咸新有嚴太宫聿脩
時祀仰祈鑒格永錫繁釐謹以柔毛剛鬛明粢薌合薌
箕嘉蔬嘉薦醴齊虔恭齋栗以備清祀尚饗(今於康宗以下稱孝)
(孫於睿宗稱孝子於熙宗止稱嗣皇帝於别廟皇后言尊號夏云序當長養化屬南訛秋云孟秋屆序萬寶順)
(成冬云玄英首氣閉塞成冬臘云歲功云畢樂兹嘉平)
七祀通用祝文
維年月日甲子皇帝遣具官姓名昭告於司命戶竈中
霤門厲行以兹孟月享於太宫惟爾有神宜膺祀典謹
以犧齊粢盛庶品式遵常禮尚饗(臘享即云以兹嘉序)
山陵元日遣使副祭奠祝文
維某年歲次某月朔某日辰孝孫子嗣皇帝某謹遣具
官臣姓名敢昭告於諡號皇帝諡號皇后伏以歲律更新
物華資始感兹時序仰止園陵庸致吉蠲冀垂昭鑒尚
饗(寒食云和律吹灰燧榆改火七月十五云田甫登場月當流火冬至云律候陽生日迎長至十九年六月)
(二十三日勅旨今後山陵祝版用女直字又以祝版文理經别行撰定七月十五祝文云孟秋既朢新穀將升)
(感時序以興懷仰園陵而致孝薦馨香於令節庶髣髴其平生庸表精誠冀垂昭鑒尚饗)
山陵忌辰遣使副祭奠祝文(大定十九年七月改用女直字二十六年熙宗忌辰)
(亦遣使祭文用女直字撰)
維年歲次月朔日辰孝孫嗣皇帝臣某謹遣具官臣某
敢昭告於世祖尊諡皇帝伏以佑我後人丕惟聖緒永
懷遐馭適及今朝敬薦哀悰冀垂昭鑒尚饗
維年歲次月朔日辰孝孫嗣皇帝某謹遣具官臣某敢昭
告於太祖尊諡皇帝伏以洪惟聖緒藐質獲承邈矣仙
遊陵園在望適及遏音之日靡勝濡露之思嘉獻就陳
哀悰可鑒尚饗
維年歲次月朔日辰孝孫嗣皇帝某謹遣具官臣某敢昭
告於太宗尊諡皇帝伏以獲承基緒祇奉陵園迨兹遏
密之辰深盡(闕)傷之念就陳嘉薦庶鑒哀悰尚饗
維年歲次月朔日辰孝子嗣皇帝臣某謹遣某官臣某
敢昭告於睿宗尊諡皇帝伏以仙馭遐登歴年滋久望
園陵之館御欝霜露之哀悰庸致蠲承式昭永慕尚饗
(大定二年十月奉遷景陵自後遣使)
維年月日孝子嗣皇帝某謹遣某官臣某敢昭告於皇
妣貞懿皇后伏以在遼之陽聖善寝御兹屬永違之日不
勝感慕之誠嘉薦就陳瞻言如在尚饗(大定十八年始用祝文)
祖宗忌辰祭保陵公文
維年歲次月朔日辰皇帝謹遣某官某昭薦於保陵公
祗奉永陵(睿陵恭陵思陵景陵)式臨諱日追伸感慕往致吉蠲仍
勅使軺展祀祠宇聿遵彝典宜鑒精衷
皇后忌辰祭保陵公文
西山之原陵寝斯在屬當諱日爰舉祭儀惟爾有神宜
從兹薦
七月十五日祭文
列聖園陵神實保佑比頒顯冊封以上公申勅有司俾
脩祀事從厥歲序著為彝儀
冬至祭文
瞻彼西山園陵斯在以左以右惟神之功長至屇辰宜
從與享尚其英爽歆此酹觴
元日祭文
陵寝孔固繄神之功式因歲元聿脩祀事
寒食祭文
陵園孔固惟神尸之相爾有功宜在祀典兹爰改火禮亦
順時往致薦羞是用昭報
大定三年十月奉上睿宗冊寶奏告文
睿考祔廟禮先尊崇涓擇吉辰以時昭告(云云)仰惟神
鑒悉此孝誠
太廟祫享奏告文
廟祏之禮祔享有經爰命攸司擇吉昭告(云云)仰惟靈
鑒悉此孝誠
太廟祝文
廟祏有經睿考升祔(睿宗室曰皇考)歲序循次禮宜合食謹以
一元大武(云云)肅陳明獻表兹孝誠
别廟祝文
正位神儀依神别廟歲序循次適兹合食今以一元大
武(云云)具陳明薦以申祫禮
大定六年祫享太廟奏告文
維年歲次月朔日辰孝曾孫嗣皇帝臣某敢昭告於始
祖尊諡皇帝祖妣尊諡皇后伏以三年一祫百代彝儀
惟時孟冬將致大享先期以告昭鑒其臨
太廟祝文
維年月朔日辰孝曾孫嗣皇帝某敢昭告於始祖尊諡
皇帝祖妣尊諡皇后歲律云周時惟冬孟載考彜儀大
陳合食謹以一元大武柔毛剛鬛脡祭明粢薌合薌箕
嘉蔬嘉薦醴齊用肅明獻式表孝思(十三室同)
别廟祝文
維年月朔日辰尊號皇帝昭薦於昭德皇后歲律云周
時惟冬孟載考彜儀大陳合食今以(云云)嘉薦醴齊備
兹明獻以申祫禮
七祀祝文
維年月朔日辰尊號皇帝謹遣某官銜昭告於司命戶
竈中霤門厲行歲序載周式遵常禮謹以粢盛庶品明
薦於神
大定十四年禘祭太廟奏告文
維年月日孝曾孫子嗣皇帝某謹遣某官臣某敢昭告
於始祖(尊諡)皇帝祖妣(尊諡)皇后伏以大享惟禘祭莫
重焉將合於堂昭穆之序先期以告昭鑒其臨
太廟祝文
維年月日孝曾孫子嗣皇帝臣某謹遣某官臣某昭告
於始祖(尊諡)皇帝祖妣(尊諡)皇后伏以九廟可觀五年
一禘舊章兹率大祭是承謹以一元大武柔毛剛鬛脡
祭明粢薌合薌箕嘉蔬嘉薦醴齊惟永孝思冀垂昭鑒
别廟祝文
維年月日甲子尊號皇帝遣某官臣某敢昭薦於昭德
皇后伏以九廟可觀五年一禘舊章兹率大祭是承今
以一元大武柔毛剛鬛脡祭明粢薌合薌箕嘉蔬嘉薦
醴齊亦有音徽其歆祀事
七祀祝文
維年月日皇帝遣某官某昭告於司命戶竈中霤門厲
行大祭於廟兹惟其時以爾有靈宜膺秩祀謹以醴齊
粢盛庶品明薦於神
大定七年仲秋為始祭太社太稷文
維年歲次月朔日辰嗣天子某謹遣攝太尉具銜位臣
某敢昭告於太社惟神五土是司容養萬物博厚以載
德合無疆謹因仲秋(仲春)式薦明祀恭以玉帛柔毛剛鬛明
粢薌合薌箕嘉蔬嘉薦醴齊備兹禋瘞用申報本以后
土句龍氏配神作主
維年歲次月朔日辰尊號皇帝謹遣攝太尉具銜位臣
某敢昭告於后土氏爰兹仲秋(仲春)吉日有事於太社惟
神力平九州功德甚茂其從享之典禮惟舊謹以制幣
柔毛剛鬛明粢薌合薌箕嘉蔬嘉薦醴齊旅於表位作
主侑神
維年歲次月朔日辰嗣天子某謹遣攝太尉具銜位臣
某敢昭告於太稷惟神五穀是主八政爰始人之司命
功莫重焉謹因(仲秋仲春)式薦明祀恭以玉帛柔毛剛鬛明
粢薌合薌箕嘉蔬嘉薦醴齊式陳禋瘞備脩常秩以后
稷棄配神作主
維年歲次月朔日辰尊號皇帝謹遣攝太尉具銜位臣
某敢昭告於后稷氏爰兹(仲秋仲春)吉日有事於太稷惟神
誕相稼穡粒我蒸民功在祀典爰用陟配謹以制幣柔
毛剛鬛明粢薌合薌箕嘉蔬嘉薦醴齊旅於表位作主
侑神
大定五年立春為始立土王日祭嶽鎮海瀆祝文
維年歲次月朔日辰嗣天子某謹遣具銜某敢昭告於
東嶽天齊仁聖帝惟神贊養萬物作鎮一方式因春始
用申明祀謹以犧齊粢盛庶品明薦於神
維年歲次月朔日辰皇帝敬遣具銜某敢昭薦於東鎮
東安公惟神贊養萬物作鎮一方式因春始用伸明祀
謹以犧齊粢盛庶品明薦於神
維年歲次月朔日辰皇帝敬遣具銜某敢昭薦於東海
廣德王惟神百川所歸衆靈是宅浮天載地坎德攸先
爰及孟春用遵薦禮謹以犧齊粢盛庶品明薦於神
維年歲次月朔日辰皇帝敬遣具銜某敢昭告於東瀆
大淮長源公惟神源流深毖潜潤博洽阜成百穀疏滌
三州青春伊始用遵典秩謹以犧齊粢盛庶品明薦於
神
維年歲次月朔日辰嗣天子某謹遣具銜某敢昭告於
南嶽司天昭聖帝惟神贊養萬物作鎮一方式因夏始
用申明祀謹以犧齊粢盛庶品明薦於神
維年歲次月朔日辰皇帝敬遣具銜某敢昭薦於南鎮
永興公惟神贊養萬物作鎮一方式因夏始用申明祀
謹以犧齊粢盛庶品明薦於神
維年歲次月朔日辰皇帝敬遣具銜某敢昭薦於南海
廣利王惟神百川所歸衆靈是宅浮天載地坎德攸先
爰及孟夏用遵薦禮謹以犧齊粢盛庶品明薦於神
維年歲次月朔日辰皇帝敬遣具銜某敢昭薦於南瀆
大江廣源公惟神總納大川朝宗巨海功昭潤化德表
靈長爰因夏首脩其禮典謹以犧齊粢盛庶品明薦於
神
維年歲次月朔日辰嗣天子某謹遣具銜某敢昭告於
中嶽中天崇聖帝惟神贊養萬物作鎮一方式因季夏
用申明祀謹以犧齊粢盛庶品明薦於神
維年歲次月朔日辰皇帝敬遣具銜某敢昭薦於中鎮
應聖公惟神贊養萬物作鎮一方式因季夏用申明祀
謹以犧齊粢盛庶品明薦於神
維年歲次月朔日辰嗣天子某謹遣具銜某敢昭告於
西嶽金天順聖帝惟神贊養萬物作鎮一方式因秋始
用申明祀謹以犧齊粢盛庶品明薦於神
維年歲次月朔日辰皇帝敬遣具銜某敢昭薦於西鎮
成德公惟神贊養萬物作鎮一方式因秋始用申明祀
謹以犧齊粢盛庶品明薦於神
維年歲次月朔日辰皇帝敬遣具銜某敢昭薦於西海
廣潤王惟神百川所歸衆靈是宅浮天載地坎德攸先
爰及孟秋用遵薦禮謹以犧齊粢盛庶品明薦於神
維年歲次月朔日辰皇帝敬遣具銜某敢昭薦於西瀆
大河靈源公惟神上通雲漢光啟圖書分道九支旁潤
千里素秋式序用率常典謹以犧齊粢盛庶品明薦於
神
維年歲次月朔日辰嗣天子某謹遣具銜某敢昭薦於
北嶽安天玄聖帝惟神贊養萬物作鎮一方式因冬始
用申明祀謹以犧齊粢盛庶品明薦於神
維年歲次月朔日辰皇帝敬遣具銜某敢昭薦於北鎮
廣寧王惟神贊養萬物作鎮一方式因冬始用申明祀
謹以犧齊粢盛庶品明薦於神
維年歲次月朔日辰皇帝敬遣具銜某敢昭薦於北海
廣澤王惟神百川所歸衆靈是宅浮天載地坎德攸先
爰及孟冬用遵薦禮謹以犧齊粢盛庶品明薦於神
維年歲次月朔日辰皇帝敬遣具銜某敢昭薦於北瀆
大濟清源公惟神泉源清潔浸被遐遠播通四氣作紀
一方玄冬肇節聿修典制謹以犧齊粢盛庶品明薦於
神
維大定十一年歲次辛夘十月壬寅朔二十七日戊辰
嗣天子臣某謹遣攝太尉具銜位臣某敢昭告於昊天
上帝伏以遹追祖武嗣守靈符祗講曠儀肇修大報
前期潔告舊典有稽仰冀威明俯垂眷顧謹以今年十
一月十七日合祭天地於圓壇不敢不告
維年月日辰嗣天子臣某謹遣攝太尉具官臣某敢昭
告於皇地祇伏以肇舉上儀有嚴合饗豫申祗告率迪
舊章誠冀聰靈昭垂鑒格謹以今年十一月十七日合
祭天地於圓壇不敢不告
維年月日辰孝曾孫子嗣皇帝臣某謹遣攝太尉具官
臣某敢昭告於十一室(各書帝后諡號)伏以天明地察有國所
尊將秩曠文肇稱元祀前申潔告仰冀鑒臨謹以今年
十一月十七日合祭天地於南郊不敢不告
維年月日辰嗣皇帝某謹遣某官臣姓名敢昭告於諸
陵(各書帝后諡號并貞懿皇后)天明地察有國所尊將秩曠文肇稱
元祀前申潔告仰冀鑒臨謹以今年十一月十七日合
祭天地於南郊不敢不告
維大定十一年歲次辛夘十一月辛未朔十五日乙酉
孝孫嗣皇帝臣某謹遣攝太尉具官臣某敢昭告於太祖
(尊諡)皇帝伏以受天成命詒我燕謀慶集眇沖運洽平
泰脩明曠典大報神休禮重肇禋功宜陟配先申虔告
仰冀顧歆謹以今年十一月十七日合祭天地於圓壇
不敢不告
維大定十一年歲次辛夘十月壬寅朔二十七日戊辰
嗣天子某謹遣攝太尉具官臣某敢昭告於(太社太稷)伏以
天明地察有國所尊將秩曠文肇稱元祀前期以告靈
鑒是孚謹以今年十一月十七日合祭天地於南郊不
敢不告
維年月日辰尊號皇帝遣攝太尉具官臣某敢昭薦於
昭德皇后伏為國家肇造受命於天今方聿脩郊見之
禮惟靈伊邇其鑒於兹謹以今年十一月十七日合祭
天地於南郊敢用昭告
維年月日辰嗣天子某謹遣具銜某敢昭告於某嶽伏
以禮莫重者天地之祀將迎長至肇禋於郊飭遣守臣
告兹大典謹以今年十一月十七日合祭天地於南郊
敢用昭告
維年月日辰尊號皇帝敬遣具銜某敢昭薦於五嶽四
瀆(各寫)伏以禮莫重者天地之祀將迎長至肇禋於郊飭
遣守臣告兹大典謹以今年十一月十七日合祭天地
於南郊敢用昭告
維大定十一年歲次辛夘十一月辛未朔十六日丙戌
尊號皇帝遣某官告於(龍津橋壕橋)之神長梁通濟往来之衝相
我吉行惟神之功
維大定十一年歲次辛夘十一月辛未朔十六日丙戌
尊號皇帝遣某官致祭於行神泰壇奉祀鑾駕啟行軷
于國門稽若彝典既陳明薦護相是期
太廟朝享祝冊文
維大定十一年歲次辛夘十一月辛未朔十六日丙戌
孝曾孫嗣皇帝臣某敢昭告於(謚號)皇帝皇后(隨室如祫享式)
伏以聖德靈長流慶光遠克開厥後燕及於今肇脩郊
禋昭兹嗣服載懷先烈祗謁神宫謹以牲齊粢盛苾芬
庶品潔誠明薦仰祈顧歆
别廟薦享祝冊文
維年月朔日辰尊號皇帝昭告於昭德皇后升禮泰壇
國之大祀有嚴廟薦典禮攸先今以牲齊粢盛苾芬庶
品備兹嘉獻
七祀祝文
維年月日辰皇帝遣具官姓名昭告於司命戶竈中霤
門厲行稱秩元祀禮先太宫用協彝章備陳嘉薦
昊天上帝祝冊文
維年月日辰嗣天子臣某敢昭告於昊天上帝伏以天
有成命烈祖受之藐躬嗣服天其子之迄用康年繄其
本始肆類於郊式昭大報謹以玉帛犧齊粢盛庶品虔
脩祀事太祖武元皇帝配神作主
皇地祇祝冊文
維年月日嗣天子臣某敢昭告於皇地祇伏以有天下
者父天母地尊事地察率由舊章於兹圓壇饗以並位
神靈之祉申錫無疆
配帝祝冊文
維年月日孝孫嗣皇帝臣某敢昭告於太祖(尊諡)皇帝
伏以於皇聖祖駿命所基功加于時肇造區夏克開厥
後無疆惟休燕及皇天推以克配謹以制幣犧齊粢盛
庶品虔脩祀事侑神作主
大金集禮卷三十八
