大金集禮卷三十一
班位表奏
班序命婦
牋表奏事
班序
天眷二年五月十三日奏定朝參儀式内親王宗室已
命官者年十六以上並赴起居宗室隨文武官班親王班
退即引文武百僚以次入并見謝辭等班列(具朝會門)
天德二年四月二十九日海陵庶人旨殿前文武官排
次并以職為序如親王國公及帶官宗室未有職事應
朝參者皆入皇親班其散官并應任流外職者並不預
朝參如前殿預朝會使客等筵宴亦以職為序親王宗
室未有職事宴如後殿預宴者緣不係公禮除宰執外
不問散官職事並從一高親王國公已有職事者並别
設隅坐
大定五年八月十二日以判宗英王職正從一品王爵
正一品次國判府皇子許王職正三品王爵正一品大
國每遇朝參不見如何班次下太常寺檢照到官制王
正一品判大宗正從一品府尹正三品緣皇子許王見
封大國英王孫次國及檢討到唐六典親王府注云隋
皇叔昆弟皇子為親王唐宋公式令若親王任卑官職
事者仍依王品見得親王不合依判宗京尹品秩只合
依大國許王品序班位在次國史王之上蒙准呈
大定五年十一月以太子太保温王職正二品爵正一
品不見於殿庭朝宴如何排次及太子看書如何坐位
檢討得唐六典太子三師太子太師一人太子太傅一
人太子太保一人又官制太子太師太傅太保掌護東
宫導以德義又云公集並以職為上若宴饗職事官爵
從一高看詳太子太保温王於殿庭朝宴排次自有閤
門常行班位若太子看書與太傅同到東宫正是公集
依官制合以職為上坐位太子太傅下下禮部准申施
行
大定儀制親王每遇朝參並依王爵叙班
命婦
皇統元年正月十八日奏請近日皇后殿行冊禮命婦
並入朝兼會到親王宗室除正嫡已封妃夫人外次室
並無封號難定班列今擬親王正嫡封國妃者次室二
人封國夫人正嫡封王妃者次室二人封王夫人一品
官封正嫡國夫人者次室二人封郡夫人二品三品官
正嫡封郡夫人者次室二人封郡君特旨更增封人數
者不拘此限勅旨准奏行仍據封國夫人者以國號為
上下王夫人在正嫡國夫人之下郡夫人郡君等亦並
在正嫡郡夫人郡君下排列
天德二年正月尊奉永夀寧宫并二年十月冊中宫禮
畢内外命婦稱賀(具皇太后皇后門)
大定十七年五月三日擬奏皇家袒免以上親不帶邑
號預宴坐次按唐典故凡朝會之禮應陪位預會者皇
周親準三品大功親小功尊屬準四品小功親緦麻尊
屬準五品緦麻袒免親並準六品今皇家袒免以上親
無邑號婦女預宴坐次合依上項典故從之
大定二十年七月二十一日勅旨今後遇有命婦合入
朝事務四品郡君以上女直契丹渤海人并皇家三從
已上親命婦娘子各刷見名姓遇有事筵須得分朗告
報有不来者仰宣徽體察端的至日聞奏施行(大定五年七月)
(十六日勅旨今後如遇拜天并妃生日及有頭段禮數須合来者仰三品以上職事官女直契丹渤海命婦無)
(夫主國夫人及妃每親眷等盡赴宫中不得推稱病患事故如有不能者仰宣徽院奏聞)
牋表
大定四年正月禮部申呈近奉勅旨正旦生辰禮物並
免進今擬自大定五年為始免納只令隨處拜表稱賀
蒙准行
大定二年十一月檢擬皇太子奉表謝賀及用印例按
唐志太子通表如諸臣之禮除無節辰奉表典故外如
遇合稱賀奉表有令文格式下項若封令書用宫師印
外别無上表用印典故擬依即今奏目體例更不用印
蒙准呈臣某言(云云)臣某誠惶誠懼(賀則云誠歡誠忭後章末准此)頓
首頓首入詞(云云)謹奉表稱謝以聞(稱賀陳讓陳乞並倣此)臣誠
惶誠懼頓首頓首謹言年月日皇太子臣名上表
尚書省上表用奏目紙三張每張約六行或七行每行
不限字數末後紙三行或五行前張押貼黃下邊用印
末後年月上用印紙縫背用印用深紅羅夾複一條封
裹貼黃云上表為問聖躬事封皮同其日質明於都堂
前設百僚褥位重行序立望闕先兩拜㳂堂單跪以表
授班首班首單跪捧表以付所差人所差人跪受訖班
首起立在位官皆再拜退
外路拜表儀大定十六年禮部行下其日質明望闕置
香案並設官屬褥位序班立禮生贊拜在位官皆再拜
捧表人(司吏)單跪以表授班首班首單跪捧受以付所差
人所差人跪受訖班首起立禮生贊拜在位官皆再拜
退
大定八年(闕)月二十一日勅旨前来尚書省每十日一
次上表問聖躬今後二十日一次上表外合奏文字每
十日一次差人前来
正隆六年十月檢討到令文大慶大禮元日諸州府軍
監長史及諸道節度觀察防禦團練使刺史轉運使等
並奉表賀其長官闕者次官賀今太原府尹雖不闕見
任軍前合候供進表章時置立見管府事官名銜禮部
准申行下
大定七年九月檢討到唐會要貞元二年十月九日御
史臺奏每有慶賀及須上表並合上公行之如無上公
即尚書令僕已下行之續再檢到宋會要太常禮院言
唐貞元詔每有慶賀及諸上表並合上公為首如三公
闕令僕已下行之中書門下别貢章表又按五代會要
晉天福二年中書門下奏今後凢有謝賀上表望並准
唐勅上公行之如三公闕令僕行之中書門下則貢章
表今来雖有三公依上項典故尚書省亦合别貢表章
禮部呈省點檢
正隆六年六月蔡州申稟駕幸南京合無上表檢照到
天德五年幸中都時刺史州軍衙門以上長官不以遠
近盡行上表稱賀緣不見得昨来幸中都特隨州軍緣
何上表及隨處進到表文還於何處類納再檢討到開
寶通禮義纂云巡狩親征及諸大事並皆朝賀諸州刺
史及都督京官五品已上在外者並奉疏賀皆禮部為
奏有此典故今来遷都南京隨處賀表依上項典故合
於尚書禮部類納蒙准呈
大定二十五年車駕還都檢討得别無百官奉表稱賀
典故
大定八年十月滄州上表牋為賀生皇孫事檢討到唐
會要御史臺奏應諸道管内州合進元日冬至端午慶
陽等四節賀表除四節外非時别有慶賀使司便牒支
郡取表狀急逓至上都委留後官進奏有此典故禮部
將表牋牒付所司進奏緣何為例遍行之事呈奉都省
批降准外不須遍行
大定二年五月以滄州申稟賀皇太子牋紙樣複匣等
事檢到令文上東宫牋除改定字數外並同表式其紙
與上表紙一同又按宋事實皇太子凢飾用龍者皆以
螭龍廣韻云螭無角如龍而黃其牋匣畫龍者比附上
件典故合畫螭龍所有裹牋單複合用梅紅羅禮部准
申遍下
大定八年受冊外路稱賀牋式某言伏審皇太子殿下
於某月日受冊命禮成者入詞某誠歡誠忭叩頭叩頭
伏惟皇太子殿下入詞某伏限祗守官司不獲稱慶宫
庭某無任歡欣忭躍激切屏營之至謹奉牋稱賀以聞
某誠歡誠忭叩頭叩頭謹言某年月日具位姓名上牋
貼黃云上牋為賀受冊禮成事問候牋即云上牋為問
清躬事
大定九年六月五日奏稟皇太子前去坐夏百官合無
具牋問候檢討得别無典故體例奉勅旨具牋問候尋
講究到前来遇車駕行幸百官赴尚書省拜表近皇太子
前去坐夏百官送再拜皇太子答拜今来奉牋只合尚
書省首相具銜位姓名等修寫如儀於都堂以牋授走
馬人更不合集會百官外司徒合另具牋問蒙准呈
奏事
天眷二年五月十三日詳定所定到奏事儀勅旨准奏
領省及宰執自東西分陛陞殿左司侍郎執奏牘從宰
執入殿以奏目授宰執訖于殿欄子内柱下立餘並不
得陞殿候奏事訖即降左階于東序立右司侍郎自西
陛陞殿如左司儀降自右階於西序立候領省宰執出
各稟覆簽所得聖旨
皇統二年四月七日擬定奏目體式勅旨從之奏目後
年月日宰執繫署臣并書名仍宰相累書執政官側書
奏目前宰執自簽聖旨仍當簽者亦繫署臣并書名
大定二年八月檢討左右司奏事典故按漢制尚書郎
奏事晉已後八座丞郎多不奏事梁武帝天監初詔曺
郎可依昔奏事左右司郎定至隋時方置隋以前通謂
之尚書曹郎唐令中書令(正三品)中書侍郎(正四品)中書舍
人(正五品)並掌敷奏宋職官志中書令(正一品)中書侍郎(正二)
(品)中書舍人(正四品)並掌中外取旨之事遼時都承旨奏
事本朝太宗時亦係都承旨奏事熙宗時執政官奏事
奉勅旨奏目只令左右司依舊
大定四年三月二十三日勅旨今後每朝宰執奏事罷
遇有御史臺奏事宰執退
皇統六年五月二十三日奏稟今後接告人委點檢司
分付御史臺取問直行聞奏事送討論所議定點檢司
以接告人分付告人本臺自合備坐聖旨牒送如訴尚
書省偏錯本臺便合申取大案點勘若論不肯授理即
先行申會見得所告事元不曾纏由都省即取妄告情
罪并具所告公事一就聞奏取旨斷遣却付尚書省依
罪施行所據本臺勘定公事若却從法寺檢斷切慮防
嫌合依故事專置檢法官二員(一員檢斷女直契丹等一員檢斷漢兒漢渤海)
准備聞奏若奏事即本臺長官與應勘之官同奏别具
奏目(依都省見行例各隨契丹漢兒隨色字作奏目)並於朝日宰執奏事罷長
官率其屬上殿進呈(如事干急速亦許非時於内殿奏)奏畢得旨即速
奏目前案以到紙批所得聖旨繳申尚書省送所屬部
分施行若尚書省見得御史臺所奏内有未允當事理
許行覆奏其進退遠近體式即長官在前餘官重行在
後若有所顧問即應奏之官皆得專對兼御史臺除見
設番譯通事外無管勾文字人既專行奏事擬添設典
事二人(一名管女直契丹文字一名管漢兒文字)勅旨從之
皇統二年七月二十一日奏請今後繁細有例公事更
行聞奏實慮有煩聖聽擬自今凡有下項事並依例施
行從之都目出職請京府州鎮承應人吏番譯通事出
職諸經科年遷并腰遷滿遷諸寺提點并僧道錄判僧
尼臨壇首座等三學法師傳授戒本弩手并隨路軍員
擺轉遷加六品已下換授
大金集禮卷三十一
