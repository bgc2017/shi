大金集禮卷十二至卷十七(原有闕文)
永安四年四月五日奉職留住於禮部傳奉聖旨東京
清安寺有元賜與靜因院錢一萬貫每年三道戒牒都
撥與靜因院交另請長老做主次及每年太后忌辰五
百貫錢也交與令東京留守提控如闕後已次同知少
尹提控作齋行者
禮部泰和五年二月十六日准東京留守司申垂慶清
安兩寺内俱有貞懿皇后影殿自来各差射糧軍人六
名巡宿委差什將高坦管勾副留守相沿提控(云云)年
前九月奉禮部符(云云)不得似前滅裂照得大定十三
年准禮案六月二十九日奉禮部符承省劄奉御東陽
傳奉聖旨東京太后塔位并院牆聽得都倒塌了仰專
差本京留判常做提點官覘著勾當院牆用磚束砌及
教清安寺長老和尚每遇節朔諷咒官裏與享祀送法
斷上清安寺與垂慶寺内太后影殿係是一體合委副
留守一就提控如副留守闕員依符同知提控外孝寧
宫㙮位留判依舊提點部符檢清安寺提控官合准来申
委副留守一就提控外孝寧宫塔位亦合依符令留判
提控
世宗顯宗熙宗各本陵位祭帶祭后太宗睿宗忌辰各
磐寧宫望祭帶祭后太祖忌辰除不祭世祖外遍祭太
宗睿宗世宗顯宗熙宗並帶祭諸后
昭德后忌辰磐寧宫望祭忌辰本陵祭(明昌二年禮直官曹遇單)
(子具到)昭德后忌辰磐寧宫望祭是大定二十九年七月
内太常寺定来(部有卷)
享所已齋而闕者通攝行事
前三日兵部量設兵衛列於廟之四門前一日禁斷行
人儀鑾司設饌幔十一所於南神門外西南向又設七
祀次竈與中霤二位於横階之北道西東向又設羣官
齊宿次於廟門之東西舍前二日大樂局設登歌之樂
於殿上太廟令帥其屬掃除廟殿門之内外又設七祀
燎柴於廟門之外又於室内鋪設神位於北墉下當戶
南向設几於筵上(時寒用虎皮次席時暄用桃枝竹次席)又設三獻官拜
褥位二(一在室内一在室外)學士院定撰祝文訖計會通進司請
御書訖降付禮部置於祝案祠祭局濯溉祭器與尊彜
訖鋪設如儀内太尊二山罍二在室犧尊五象尊五雞
彜一鳥彜一在室戶外之左爐炭稍前著尊二犧尊二
在殿上象尊二壺尊六在下俱北向西上加冪皆設而
不酌并設獻官罍洗位禮部設祝案於室戶外之右禮
直官設位版并省牲位如已定圖前一日光禄卿帥其
屬入實祭器良醖令入實尊彜
前一日諸太祝與廩犧令以牲就東神門外如省牲圖司
尊彜與禮直官及執事者皆入升自西階以俟禮直官
引太常卿贊者引御史自西階升遍視滌濯執尊者舉
冪告潔訖引降就省牲位廩犧令少前曰請省牲退復
位太常卿省牲廩犧令又前北向躬身曰腯還本位太
祝與廩犧令以次牽牲詣厨授太官令贊者引光禄卿
詣厨請省鼎鑊申視滌溉贊者引御史詣厨省饌具訖
與太常卿等各還齊所太官令帥宰人以鸞刀割牲祝
史各取毛血每室共實一豆又取肝膋共實一豆置饌
所遂烹牲
享日質明百官各服其品服禮直官贊者先引御史博
士太廟令太官令諸太祝祝史司尊彜與執罍篚官等
入自南門當階間北面西上立定奉禮曰再拜贊者承
傳皆再拜訖贊者引太祝與宫闈令升自西階詣始祖
室開祏太祝捧出帝主宫闈令捧出后主置於座(帝主在西)
(后主在東)贊者引太祝與宫闈令降自西階俱復位奉禮曰
再拜贊者承傳在位官皆再拜訖俱各就執事位大樂令
帥工人入禮直官贊者分引三獻官與百官俱自南東
偏門入至廟庭横階上三獻官當中北向西上應行事
執事官并百官依品重行立(五禮新儀内皆自東門入看詳宋齊坊並在廟東今)
(在南門外只合就南門入)奉禮曰拜贊者承傳應北向在位官皆再
拜(其先拜者不拜)拜訖贊者引三獻官詣廟殿東階下西向位
其餘行事執事官與百官俱各就位訖禮直官詣初獻
官前稱請行事協律郎跪俯伏興樂作禮直官引初獻
詣盥洗位北向立定樂止搢笏盥手帨手執笏詣爵洗
位北向立搢笏洗瓚拭瓚以瓉授執事者執笏升殿樂
作至始祖室尊彜所西向立樂止執事者以瓚奉初獻官
初獻官搢笏執瓉執尊者舉冪太官令酌鬱鬯訖先詣
第二室尊彜所北向立初獻以瓉授執事者執笏詣始
祖室神位前樂作北向立搢笏跪執事者以瓉授初獻
官初獻官執瓉以鬯祼地訖以瓉授執事者執笏俯伏
興出戶外北向再拜訖樂止(已下逐室樂作止並准此)每室行禮並
如上儀禮直官引初獻降復位初獻將升祼祝史各奉
毛血肝膋豆及齋郎奉爐炭蕭蒿黍稷篚各於饌幔内
以候初獻晨祼訖以次入自正門升自太階諸太祝各
迎毛血肝膋豆於階上俱入奠於神座前齋郎所奉爐
炭蕭蒿篚皆置於室戶外之左與祝史俱降自西階以
出諸太祝取肝膋洗於鬱鬯燔於爐炭訖還尊所
享日有司設羊鼎十一豕鼎十一於神厨各在鑊右初
獻既升祼光禄卿帥齋郎詣厨以匕升羊於鑊實於一
鼎肩臂臑肫胳正脊一横脊一長脇一短脇一代脇一
皆二骨一並次升豕如羊實於一鼎每室羊豕各一鼎
皆設扃冪齋郎對舉入鑊放饌幔前齋郎抽扃委於鼎
右除冪光禄卿帥太官令以匕升羊載於一俎肩臂臑
在上端肫胳在下端脊脇在中次升豕如羊各載於一
俎每室羊豕各一俎齋郎以冪舉鼎先退置於神厨訖
還復饌幔所禮直官引司徒出詣饌幔前立以俟光禄
卿帥其屬實籩以粉餈實豆以糝食實簠以粱實簋以
稷俟初獻祼畢復位祝史俱進徹毛血之豆降自西階
以出禮直官引司徒帥薦籩豆簠簋官奉俎齋郎各奉
籩豆簠簋羊豕俎每室以序而進立於南神門之外以
俟羊俎在前豕俎次之籩豆簠簋又次之入自正門樂
作升自太階諸太祝迎引於階上樂止各設於神位前
訖禮直官引司徒以下降自西階樂作復位樂止諸太
祝各取蕭蒿黍稷擩於脂燔於爐炭還尊所禮直官引
初獻詣罍洗位樂作至位北向立樂止搢笏盥手帨手
執笏詣爵洗位北向立搢笏洗爵拭爵以爵授執事者
執笏升殿樂作詣始祖室酌尊所西向立樂止執事者
以爵授初獻初獻搢笏執爵執尊者舉冪太官令酌犧
尊之泛齊訖先詣第二室酌尊所北向立初獻以爵授
執事者執笏詣始祖神位前樂作北向立搢笏跪執事
者以爵授初獻初獻執爵三祭酒於茅苴奠爵執笏俯
伏興出戶外北向立樂止(以下逐室樂作止並准此)贊者次引太祝
詣室戶外東向搢笏跪讀祝文讀訖執笏興先詣第二
室戶外東向立初獻再拜次詣每室行禮並如上儀
太官令復詣始祖室酌尊所太祝復位初獻降階樂作
復位樂止禮直官次引亞獻詣盥洗位北向立搢笏盥
手帨手執笏詣爵洗位北向立搢笏洗爵拭爵以授執
事官執笏升殿詣始祖酌尊所西向立執事者以爵授
亞獻亞獻搢笏執爵執尊者舉冪太官令酌象尊之醴
齊訖先詣第二室酌尊所北向立亞獻以爵授執事者
執笏詣始祖神位前樂作北向立搢笏跪執事者以爵
授亞獻亞獻執爵三祭酒於茅苴奠爵執笏俯伏興出
戶外北向再拜訖樂止(已下逐室樂作止並准此)次詣每室行禮並
如上儀降階樂作復位樂止禮直官次引終獻詣盥洗
及升殿行禮並如亞獻之儀降復位次引太祝徹籩豆
(籩豆各一少移)樂作卒徹樂止俱復位禮直官曰賜胙贊者承
傳曰賜胙再拜在位者皆再拜禮直官引太祝宫闈令
奉神主太祝搢笏納帝主於匱奉入祏室執笏退復位
次引宫闈令納后主於匱奉入祏室並如上儀退復位
禮直官贊者引行事執事官各就位奉禮曰再拜贊者
承傳應在位官皆再拜禮直官贊者引百官次出大樂
令帥工人次出太官令帥其屬徹禮饌次引監祭御史
詣殿監視卒徹訖還齋所太廟令闔戶以降太常藏祝
板於匵光禄以胙奉進監祭御史就位展視光禄卿望
闕再拜乃退
夏合祀竈并中霤鋪設祭器入實酒饌俟終獻將升獻
獻官行禮并讀祝文並如已行儀
自後每歲四孟月并臘五享並如上儀至正隆元年二
月五日稟定每歲二月十月遣使時享神主不出過三
年祫享用烝祭親祠
天德二年秋享宰執三品官親王内稟差三獻官并司
徒除點定初獻官司徒外委尚書省就便擬攝自後遂
為常例(天德年宰執攝太尉親王專攝司徒大定十二年以前太尉司徒通具一品至三品員數奏點)
(先者攝太尉次者司徒十三年後另具三品官點差司徒亞終獻舊差三品員官曾具三品四品自後只具四)
(品官大定十三年臘享劄子樞密趙王始於丞相下排次大定十六年冬享諸王並具在丞相上)
大金集禮卷十二至卷十七
