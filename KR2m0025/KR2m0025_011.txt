大金集禮卷十一
皇帝祭皇地祇於方丘儀注每年夏至日祭
齋戒陳設
省牲器奠玉帛
進熟望瘞
齋戒
祭前三日質明有司設三獻以下行事官位於尚書省
初獻南向監祭御史位於西東向監禮博士位於其東
西向俱北上司徒亞終獻位於其南北向次光禄卿太
常卿次第一等分獻官司天監次第二等分獻官光禄
丞郊社令大樂令良醖令廩犧令司尊彜次内壝内外
分獻官太祝官奉禮郎協律郎諸執事官就位立定次
禮直官引初獻就位初獻讀誓曰今年五月幾日夏至
祭皇地祇於方丘所有攝官各揚其職其或不敬國有
常刑讀畢禮直官贊七品以下官先退(監祭監禮職雖七品不退)餘
官並對再拜訖退散齋二日宿於正寝治事如故唯不
弔喪問疾不作樂不判署刑殺文字不决罰罪人不預凶
穢致齋日唯祭事得行其餘悉禁赴祭之日官給酒饌
凡預祭之官已齋而闕者通攝行事守壝門兵衛與大
樂工人俱清齋一宿行禮官前期習儀於祠所
陳設
祭前三日所司設三獻官以下行事執事官次於外壝
東門之外道南北向西上隨地之宜又設饌幕於内壝
東門之外道北南向祭前二日所司設兵衛各服其器
守衛壝門(每門二人)大樂令帥其屬設登歌之樂於壇上稍
南北向磬虡在西鐘虡在東柷一在鐘虡北稍西敔一
在磬虡北稍東搏拊二其一在柷北一在敔北東西相
向歌工次之餘工各位於懸後其匏竹者位於壇下(在第)
(一等)重行北向相對為首郊社令帥其屬掃除壇之上下
為瘞坎(坎在内壝外之壬地)祭前一日司天監郊社令各服其服
帥其屬升設皇地祇神座於壇上北方南向席以藁秸
又設配位神座於東方西向席以藁越又設神州地祇
神座於壇之第一等東南方席以藁秸又設五神五官
嶽鎮海瀆二十九座於第四等階之間各依方位又設
崑崙山林川澤二十一座於内壝之内又設丘陵墳衍
原隰三十座於内壝外席皆以莞又設神位版各於座
首子陛之西水神玄冥北嶽北鎮北海北瀆於壇之第
二等北山北林北川北澤於内壝内北丘北陵北墳北
衍北原北隰於内壝外皆各為一列以東為上夘陛之
北木神勾芒東嶽長白山東鎮東海東瀆於壇之第二
等東山東林東川東澤於内壝内東丘東陵東墳東衍
東原東隰於内壝外皆各為一列以南為上午陛之東
神州地祇於壇之第一等火神祝融南嶽南鎮南海南
瀆於壇之第二等南山南林南川南澤於内壝内南丘
南陵南墳南衍南原南隰於内壝外皆各為一列以西
為上午陛之西土神后土中嶽中鎮於壇之第二等中
山中林中川中澤於内壝内中丘中陵中墳中衍中原
中隰於内壝外皆各為一列以南為上酉陛之南金神
蓐收西嶽西鎮西海西瀆於壇之第二等崑崙西山西
林西川西澤於内壝内西丘西陵西墳西衍西原西隰
於内壝外皆各為一列以北為上其皇地祇及配位神州
地祇之座并禮神之玉雖設訖俟告潔畢權徹祭日早
重設其第二等以下神座設定不收奉禮郎禮直官又
設三獻官位於夘陛之東稍北西向司徒位於夘陛之
東道南西向太常卿光禄卿位次之第一等分獻官司
天監位於其東光禄丞郊社令太官令廩犧令位又在
其東每等異位重行俱西向北上又設太祝奉禮郎及
諸執事位於内壝東門外道南每等異位重行俱西向
北上設監祭御史二位一於壇下午陛之西南一於子
陛之西北俱東向設監禮博士二位一於壇下午陛之
東南一於子陛之東北俱西向奉禮郎位於壇之東南
西向協律郎位於樂簴西北東向大樂令位於樂簴之
間西向司尊彜位於酌尊所俱北向設望瘞位於坎之
南北向又設牲牓位於内壝東門之外西向太祝祝史
各位於牲後俱西向設省饌位於牲西太常卿光禄卿
太官令位北南向西上(凡太祝官皆稍却)監祭監禮位在太常
卿之西稍却西上廩犧令位於牲西南北向又陳禮饌
於内壝東門之外道北南向設省饌位於禮饌之南太
常卿光禄卿太官令位在東西向監祭監禮位在西東
向俱北上設祝版於神位之右司尊及奉禮郎帥其屬
設玉幣篚於配尊所次及籩豆之位正配位各左有十
一籩右有十一豆俱為三豋三在籩豆間鉶三在豋前
簠一簋一(簠左簋右)各在鉶前又設尊罍之位皇地祇太尊
二著尊二犧尊二山罍二在壇上東南隅配位著尊二
犧尊二象尊二山罍二在正位酒尊之東俱北向西上
皆有坫加勺冪為酌尊所(左實玄酒者加勺右實明水者不加勺)又設皇
地祇位象尊二壺尊二山罍四在壇下午陛之西北向
西上配位犧尊二壺尊二山罍四在酉陛之北東向北
上皆有坫加冪設而不酌神州地祇位左八籩右八豆
豋一在籩豆間簠一簋一在豋前(簠左簋右)爵坫一在神座
前又設第二等諸神位每位籩二豆二簠一簋一俎一
爵坫一内壝之内外諸神每位籩一豆一簠一簋一俎
一爵坫一陳列皆與上同又設神州地祇太尊二著尊
二皆有坫第二等諸神每方山尊二内壝内外每方蜃
尊二内壝内外每方概尊二皆加冪(自第二等以下皆用匏爵其爵皆先)
(拭洗訖置尊下)又設正配位籩一豆一簠一簋一俎三及毛血
豆一并神州地祇位俎一各於饌冪内又設二洗於壇
下邜陛之東北向(盥洗在東爵洗在西)罍洗在東加勺篚在洗西南
肆實以巾(爵洗之篚實以匏爵加坫)又設第一分獻官盥洗爵洗位
第二等以下分獻官盥洗位各於其方道之左(罍在洗左篚在)
(洗右)俱内向執罍篚者各於其後祭日丑前五刻司天監
郊社令帥其屬升設皇地祇及配位神座於壇上設神
州地祇座於第一等又設玉幣皇地祇玉以黃琮神州
地祇玉以兩圭有邸皆置於匣正配位幣並以黃色神
州地祇幣以玄色五神五官嶽鎮海瀆之幣各從其方
色皆陳於篚太祝取瘞玉加於幣以禮神之玉各置於
神座前光禄卿帥其屬入實正配位籩豆(籩三行以右為上第一行)
(形鹽在前魚鱐糗餌次之第二行榛實在前乾桃棗次之第三行菱在前乾芡乾栗鹿脯次之豆三行以左為)
(上第一行芹菹在前笋菹葵菹次之第二行韭菹在前&KR0008;食魚醢次之第三行豚胉在前鹿臡醓醢菁菹次之)
(豋實以大羹鉶實以和羹)又設從祭第一等神州地祇位之饌(籩三行以)
(右為上第一行形鹽在前魚鱐次之第二行乾桃在前乾棗次之第三行乾芡在前鹿脯次之豆三行以左為)
(上第一行芹菹在前笋菹次之第二行菁菹在前韭菹次之第三行兔醢在前鹿臡醓醢次之豋實以大羹簠)
(實以稷簋實以黍)第二等每位(左二籩栗在前鹿脯次之右二豆菁菹在前鹿臡次之簠實以)
(稷簋實以黍俎一羊一豕)内壝内外每位(左籩一鹿脯右豆一鹿臡簠稷簋黍俎以羊)良
醖令帥其屬入實酒尊皇地祇(太尊為上實以汎齊著尊次之實以醴齊犧尊)
(次之實以盎齊象尊次之實以醍齊壺尊次之實以沈齊山罍為下次之實以三酒)配位(著尊為上實以)
(汎齊犧尊次之實以醴齊象尊次之實以盎齊壺尊次之實以醍齊山罍為下實以三酒皆左實明水玄實玄)
(酒皆上醖代)次實從祭第一等神州地祇酒尊(太尊為上實以汎齊著尊)
(次之實以醴齊)第二等(山尊實以醍齊)内壝内(蜃尊實以汎齊)内壝外(概尊實以三酒)
(已上尊皆左以明水右以玄酒皆上醖代之)太常卿設燭於神座前
省牲器
祭前一日午後八刻去壇二百步禁止行者未後二刻
郊社令帥其屬掃除壇之上下司尊與奉禮郎帥執事
者以祭器入設於位郊社令陳玉幣於篚未後三刻廩
犧令與諸太祝祝史牽牲就位禮直官贊者分引太常
卿光禄等卿丞監禮祭太官令等詣内壝東門外省牲
位立定禮直官引太常卿贊者引監祭監禮自東壝門
南門而入升自夘陛視滌濯執事者皆舉冪曰潔俱後
位禮直官稍前曰告潔畢請省牲太常卿稍前省牲訖
退後位次引廩犧令出班巡省一帀西向躬曰充請太
祝巡牲一帀首員西向躬曰腯俱後位禮直官稍前曰
省牲畢請就饌位引太常卿以下各就位立定省饌俱
訖禮直官贊省饌畢俱還齋所廩犧令諸太祝祝史以
次牽牲詣厨授太官令次引光禄卿以下詣厨省鼎鑊
視滌溉乃還齋所晡後一刻太官令帥宰人以鸞刀割
牲祝史各取毛血實以豆置於饌幔遂烹牲又祝史取
瘞血貯於盤
奠玉幣
祭日丑前五刻獻官以下行事官各服其服有司設神
位版陳玉幣實籩豆簠簋尊罍俟監祭監禮按視壇之
上下乃徹去盖冪大樂令帥工人入以次奉禮郎贊者
先入禮直官贊者分引分獻官以下監祭監禮請太祝
太史齋郎與執尊罍篚冪者南壝東門當壇南重行北
向西上立定奉禮郎贊拜獻官以下皆再拜訖以次分
引各就位升壇陛上及下位次引監祭監禮按視壇之
上下糾察不如儀者省訖退後位禮直官分引三獻官
以下行事官俱入就位(行禮官皆自南壝東門入)禮直進立初獻之
左白曰有司謹具請行事退後位協律郎高舉笏執麾
工舉麾興(凡取物者則跪俯伏而取興奠物則跪奠訖俯伏興)工鼓祝樂作坤寧
之曲八成偃麾戛敔樂止俟太常卿瘞血訖奉禮郎贊
拜在位者皆再拜又贊諸執事者各就位禮直官引諸
執事各就其位俟太祝跪取玉幣於篚立於尊所諸位
太祝亦各取玉幣立於尊所禮直官引初獻詣盥洗位
樂作肅寧之曲至位北向立樂止搢笏盥手帨手執笏
詣壇樂作肅寧之曲(辭殊凡初獻升降皆作肅寧之曲)升自夘階至壇
樂止詣皇地祇神座前北向立樂作靜寧之曲搢笏俯
伏興太祝奉玉幣西向跪以授初獻官初獻官受玉幣
奠訖執笏興再拜拜訖樂止次詣配位神座前東向立
樂作億寧之曲奠玉幣如上儀樂止降自夘陛樂作復
位樂止初獻將奠配位之玉幣贊者引第一等分獻官
詣盥洗位搢笏盥手帨手執笏由夘陛詣神州地祇神
座前搢笏跪太祝以玉幣授分獻官分獻官受玉幣奠
訖執笏俯伏興再拜訖退還位第一分獻官將升贊者
引第二分獻官詣盥洗位盥手帨手執笏各由其陛升
(唯不由午陛)詣於首位神座前奠如上儀以次祝史齋郎助
奠訖各引還位初獻奠玉幣將畢祝史奉毛血豆各由
午陛升諸太祝迎於壇上進奠於正配位神座前太祝
與祝史俱退位於奠所
進熟
初獻既升奠玉幣有司先陳牛鼎二羊鼎二豕鼎二於
神厨各在鑊右太官令帥進饌者詣厨以匕升牛羊豕
自鑊實於各鼎(牛羊豕各肩臂臑肫胳正脊一横脊一長脇一短脇一代脇一皆二骨一並)
冪之祝史以扃各對舉鼎有司執匕以從陳於饌幔内
(從祀之俎實以羊更陳於饌幔内)光禄卿實以籩豆簠簋(籩實以粉餈豆實以糝食)
(簠實以稷簋實以黍)實訖去鼎之扃冪匕加於鼎太官令以匕升
牛羊豕載於俎(肩臂臑在上端肫胳在下端脊脇在中)正初獻還位樂止
禮直官引司徒出詣饌所同薦籩豆簠簋俎齋郎各奉
皇地祇配位之饌升自夘陛諸太祝各迎於壇上司徒
詣皇地祇神座前搢笏奉籩豆簠簋次奉俎北向跪奠
訖執笏俯伏興(設籩於糗餌之前豆於醓醢之前簠簋在豋前俎在籩前)次於夘陛
奉配位之饌東向跪奠於神座前並如上儀各降自夘
陛還位太祝迎於壇陛之道間奠於神座前(在籩前)訖樂
止太官令進饌者降自夘陛還位禮直官引初獻官詣
盥洗位樂作至位樂止北向立搢笏盥手帨手執笏詣
爵洗位至位北向立搢笏洗爵拭爵以授執事者執笏
詣壇樂作升自夘陛至壇上樂止詣皇地祇酌尊所西
向立執事者以爵授初獻搢笏執爵司尊舉冪良醖令
跪酌太尊之汎齊(酌訖先詣配位尊所)樂作大蔟宫溥寧之曲初
獻以爵授執事者執笏詣皇地祇神座前北向立搢笏
跪執事者以爵授初獻初獻執爵三祭酒於茅苴奠爵
(三獻奠爵皆執事者受以興)執笏俯伏興少退跪樂止舉祝官跪對
舉祝版讀祝太祝東向跪讀祝文訖俯伏興舉祝官奠
版於案興(先詣配位座前北向立)初獻再拜初讀祝文樂作拜訖
樂止次詣配位酌尊所執事者以爵授初獻初獻搢笏
執爵司尊舉冪良醖令跪酌著尊之泛齊樂作大蔟宫
保寧之曲初獻以爵授執事者執笏詣配位神座前東
向立搢笏跪執事者以爵授初獻初獻執爵三奠酒於
茅苴奠爵執笏俯伏興少退跪樂止舉祝版於案興初
獻再拜訖初讀祝文樂作拜訖樂止降自夘陛讀祝舉
祝官俱從樂作復位樂止次引亞獻詣盥洗位北向立
搢笏盥手帨手執笏詣爵洗位北向立搢笏洗爵拭爵
授執事者執笏升自夘陛詣皇地祇酌尊所西向立執
事以爵授亞獻亞獻搢笏執爵司尊舉羃良醖令酌著
尊之醴齊(酌訖先詣配位酌尊所北向立)樂作咸寧之曲亞獻以爵授執
事者執笏詣皇地祇神座前北向立搢笏跪執事以爵
授亞獻亞獻執爵三祭酒於茅苴奠爵執笏俯伏興少
退再拜次詣配位酌獻並如上儀(唯酌犧尊為異)樂止降復位
次引終獻詣洗位盥手洗爵升壇正位酌犧尊之盎齊
配位酌象尊之醴齊奠獻並如亞獻之儀禮畢降復位
初終獻將升贊者引第一等分獻官詣盥洗位搢笏盥
手帨手洗爵拭爵以爵授執事者執笏詣神州地祇酌
尊所搢笏執事者以爵授獻官獻官執爵執事酌太尊
之泛齊酌訖以爵授執事者進詣神座前搢笏跪執事
者以爵授獻官獻官執爵三祭酒於茅苴奠爵俯伏興
少退跪再拜訖還初位第一等分獻官將升贊者分引
第二等分獻官詣盥洗位搢笏盥手帨手執笏詣尊所
執事以爵授分獻官酌以授執事者進詣首位神座前
奠獻並如上儀祝史齋郎以次助奠訖各引還位諸獻
俱畢諸太祝進徹籩豆(籩豆各一少移故處)樂作豐寧之曲卒徹
樂止奉禮贊曰賜胙衆官再拜樂作一成止
望瘞
初送神樂止引初獻官詣望瘞位樂作太蔟宫肅寧之
曲至位南向立樂止初在位官將拜諸太祝祝史各奉篚
進詣神座前玉幣從祭神州地祇以下並以俎載牲體
并取黍稷飯爵酒各由其陛降壇北詣瘞坎實於坎中
又以從祭之位禮畢皆從瘞禮直官曰可瘞東西六行
寘土半坎禮直官贊禮畢引初獻出禮官贊者各引祭
官及監祭監禮太祝以下俱復壇南北向立定奉禮郎
贊曰再拜監祭以下皆再拜訖奉禮以下及工人以次
出光禄卿以胙奉進監祭監禮就位展視光禄卿詣闕
再拜訖以進其祝版燔於齊坊鑾駕還宮如圓丘之儀
檢討定儀禮合設執事職官人員於後
一祭方丘神州皇地祇事攝官
初獻一
司徒一
亞獻一
終獻一
已上四員擬宣
太常卿一
光禄卿(省擬奏攝)
監祭二(御史臺差監察御史)
監禮二(大常博士)
第一等分獻官一員
第二等分獻官三員
内壝内分獻官五員
司天監一
光禄丞一
郊社令一
大樂令一
廩犧令一
太官令一
良醖令二
司尊二
太祝官三
奉禮郎一
讀祝太祝官一
舉祝官一
協律郎二
祝史三十一人
齋郎四十二人(内四人代事故)
諸執事
三獻奉爵官一
盥洗官一
爵洗官一
巾篚官二
第一等獻官盥洗官一(兼爵洗奉爵)
巾篚官一
内壝内及第二等獻官每方盥洗二
已上皆部擬(擬誓前三日各取告示)
禮直官贊三十四員(太常寺所隸)
司天生二員
接手官三十員(宣徽院承奉班祇候權差)
大金集禮卷十一
