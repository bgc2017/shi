大金集禮卷五
皇太后皇后
天會十三年尊奉兩宫太皇太后
天德二年尊奉永夀永寧宫
皇統元年冊皇后天德二年冊徒單氏
雜錄
天會十三年尊奉兩宫太皇太后
天會十三年九月八日勅内外文武百僚等朕席祖
宗二聖之休德託于士民君王之上涉道日淺罔知
攸濟方賴母儀自家之化成孚王道而兩宫之號未
極其崇朕用惕然夫推親親以顯尊尊古之制也雖
曰殫四海之養而名稱未正如尊尊何宜率舊章用
資孝治太祖皇帝皇后紇石烈氏太宗皇帝皇后唐
括氏皆位冠六宫屬尊一體在均厥禮奉正鴻名並
尊曰太皇太后第當别之以宫如長信故事俟諒
陰期畢有司擇日奉冊具禮施行布告中外咸使聞
知
天德二年尊奉永夀永寧宫
天德二年正月詔有司擇日奉冊唐殷國妃歧國太妃
仍别建宫名合行典禮禮官檢詳條具以聞差禮部外
郎王競等三員監看成造冊寶印并法物禮部郎中胡
礪等三員監看成造匣盝床殿牌額等命直學士劉長
言撰冊文禮部外郎王競書篆冊寶命太師勖太尉
滿達充奉冊太尉太保宗本右丞古辨充奉寶司徒
外讀冊中書令引冊中書侍郎讀寶侍中引寶門下侍
郎各二員舉冊舉寶官各四員以三品已上攝充并差
&KR1053;冊匣官各十八員&KR1053;寶盝官各十二員主當内侍二
員及宣徽使通事舍人太常博士等正月二十五日行
禮十七日擬稟合行儀禮准外褘衣大樂不用冊寶法
物二副(闕)階玉冊每副五十條一十條褾充首四片上面
畫捧冊神農四十條充寫冊文鐫字貼金寶檢㪷座並
用金寶用盤螭紐紐下鈒水地四面鈒雲鳳伴寶玉鐶
用朱組大綾綬一條半幅長八尺梅紅綾明金盤雲鳳
冊寶匣盝床行馬等並用朱漆鈒鳳帕褥法物等並依
已行制度皇太后於典禮合服褘衣若服褘衣皇帝合
服通天冠絳紗袍樂用大樂百官衣服亦合依古切恐
難迭擬止服拜天之服皇帝服靴袍樂用教坊百官公
裳其日質明有司各具繖扇侍衛如儀及兵部約量差
軍兵并文武百官詣兩宫迎請引導(前導官散從人衫帽)皇太后
入内並赴受冊殿入御幄侍衛如式次奉冊太尉等俱
以冊置於案引冊官押舉冊官並先入立於殿西階下奉
寶司徒等俱以寶置於案引寶官押舉寶官並先入立
於殿西階下皆盛以匣覆以帕詣别殿門外幄次教坊
提點率教坊入侍衛官各就列皇帝常服乘輿至别殿
後幄次通事舍人引宣徽使版奏中嚴復位少頃又奏
外辦幄簾卷教坊樂作扇合兩宫皇太后出自後幄並
即御座南向扇開樂止(分左右少退)通事舍人引文武百寮
班左入依品重行西向立定通事舍人喝起居班依常
朝例起居七拜訖引文武百寮班分東西相向立通事
舍人太常博士贊引太常卿前導押冊官押冊而行奉
冊太尉讀冊中書令舉冊官等以次從之凡太尉司徒
行並通事舍人太常博士贊引次押寶官押寶而行奉
寶司徒讀寶侍中舉寶官等以次從之俱自正門入教
坊樂作至殿庭西階下少東北向於褥位少置樂止冊
北寶南
其冊函蓋先去置於冊床上
通事舍人太常博士贊引太常卿前導押冊官押冊升
樂作奉冊太尉等從之進至兩宫皇太后座前褥位訖
樂止(兩宫冊寶齊上齊讀)舉冊官夾侍奉冊太尉各搢笏北向跪
俛伏興退立讀冊中書令俱進向冊前跪奏稱攝中書
令具官臣某言讀冊舉冊官單跪對舉押冊官並先退
復西階下東向立中書令各搢笏讀訖執笏俛伏興搢
笏捧冊興於位東迴冊函北向並進跪置於御座前褥
位訖中書令舉冊官俱降還位奉冊太尉並降階東向
以俟押寶官押寶升樂作
其寶函蓋先去置於階上寶床上
奉寶司徒等從之進至兩宫皇太后座前褥位訖樂止
舉寶官夾侍奉寶司徒各搢笏北向跪俛伏興退立讀
寶侍中俱進當寶前跪奏稱攝侍中具官臣某言讀寶
舉寶官單跪對舉押寶官並先退復西階下東向立侍
中各搢笏讀訖執笏俛伏興搢笏捧寶興於位東廻寶
函北向並進跪置於御座前褥位冊之南通事舍人太
常博士贊引太尉司徒以次應行事官俱降自西階復
本班叙立宣徽使一員詣皇帝御幄前俛伏跪奏具官
臣某言請皇帝謁兩宫皇帝后前行稱賀之禮本部擬
俟皇太后並升座即奏請皇帝於上稍南西向侍立至
讀冊寶訖奏請行稱賀之禮殿上奏請不跪奏訖俛伏
興(凡奏請准此)贊引皇帝再拜訖又奏請北向跪賀曰嗣皇
帝臣某言(云云)俛伏興又再拜訖又奏請皇帝少立内
侍承旨退西向稱兩宫皇太后旨(云云)皇帝再拜宣徽
使前引皇帝歸幄常服乘輿還内侍衛如來儀應階下
文武百寮重行立定通事舍人喝拜在位皆再拜通事
舍人引太師詣西階升俛伏跪奏稱文武百寮具官臣
某等稽首言皇太后殿下顯對冊儀永安帝養仰祈福
壽與天同休賀訖俛伏興降自西階復位立定通事舍
人喝拜在位官皆再拜舞蹈三稱萬歲又再拜訖宣徽
使升自東階取旨退臨階西向稱兩宫皇太后旨通事
舍人喝拜在外官皆再拜訖宣曰公等忠敬盡心推崇
協力膺兹令典感愧良深宣訖還位通事舍人喝謝宣
諭拜在位官皆再拜舞蹈三稱萬歲又再拜訖通事舍
人分引應北向官各分班東西立定宣徽使升自東階
奏稱具官臣等言禮畢降還位扇合皇太后並興教坊
樂作降座還殿後幄次扇開樂止通事舍人引宣徽使
奏解嚴中書侍郎等各帥捧冊床官升殿跪捧冊並置
於床次門下侍郎等各帥捧寶床官升殿跪捧寶並置
於床訖通事舍人引詣東上閤門投進所司文武百寮
以次出皇太后常服乘輿各還本宫引導如來儀文武
百寮詣東上閤門拜表賀皇帝訖退(部元呈有謁廟不見施行)禮畢
各赴本宫受内外命婦稱賀所司預於殿内設皇太后
御座司賓引内外命婦於殿庭北向依序立定尚儀奏
請皇太后常服即座司贊曰再拜命婦皆再拜訖司賓
引班首詣西階升跪賀稱妾某氏等言伏惟皇太后殿
下天資聖善昭受鴻名凡在照臨不勝忻忭言訖起降
階復位司贊曰再拜内外命婦皆再拜尚宫承旨降自
西階於命婦之北東面稱皇太后旨司贊曰再拜在位
者皆再拜訖宣答膺兹典禮感愧良深司贊曰再拜在
位者皆再拜訖退赴别殿賀皇帝亦如賀皇太后之儀
惟不致詞不宣答
司賓司贊尚儀尚宫等擬用知禮内侍人等充如無
用閤門
皇統元年冊皇后
天眷元年十二月二十五日命貴妃費摩氏為皇后制
曰易基乾坤以大陰陽之統詩經夫婦乃先后妃之風
故三代之令王謹六宫之内職況承宗廟儷辰極以居
尊用正人倫揭母儀於無外事所繫者甚重道相須而
後成非朕敢私自天作配猗歟誰氏廼茂徽音若稽舊
章誕布寵命貴妃費摩氏慶鍾戚里教肄公宫夢月方
娠生而固異俔天之妹卜則允臧爰用聘於先朝乃來
嬪於初載禮肅舅姑之奉訓無師傅之違道著家人名
膺邦媛逮予宅洛率履在中承祀孔寅睦親克孝蹈貞
賢之警戒知臣下之勤勞纘女維行輔朕不逮居軒后
四星之列貴則益恭在周官六服之儀缺然未講宜蠲
吉旦正位長秋於戲為望甚尊有同乎天地流風自近
以至於家邦言雖戒於閫踰令莫捷於身正恩宜逮下
志務求賢非儉德不能懲奢泰之風去私謁可以贊正
直之道慎終如始永孚于休
皇統元年正月二十一日習發冊及功成殿儀二十二
日行冊禮攝行事官就用初十日上尊號員數并行禮
用内外命婦奏定三品以上次室封號二十八日皇后
謁祖廟冊文皇帝若曰夫地承天而效法所以合德無
疆月遡日而生明故能容光必照是以有國有家者必
選立嘉配以上承宗廟而降德于臣民古今一也我國
家累聖重光開基垂統用端命于上帝亦惟内德相繼
匹休姜任燕謀所貽敢忘紹述咨示爾費摩氏柔惠端
淑得於天成發慶鍾祥世有顯聞自越初載來嬪潛邸
笄珈紃組率履無違逮朕纂服章明婦順表率勤劭陰
教修明雖已崇建位號而典冊未舉朕意歉然今遣太
尉費摩和坦攝司徒昂持節授爾冊寶副褘重翟宏賁
用光備物充庭一遵古禮朕惟王業所基率由内治和
睦自中化馳如神爾克勤人用弗敢棄日爾克儉人用
弗敢崇侈爾克正人用弗敢迂乃心倚乃身勉思其終惟
慎乃濟天其申命于我家爾亦永膺多福豈不韙歟攝
行事官各與恩賜總領冊禮太師宗幹金一百五十兩
銀絹三百兩疋段子五十冊使太尉和坦金一百兩銀
絹二百兩疋段子二十以次中書令司徒侍中至於贊
者主節大樂令協律令各有差
天德二年冊圖克坦
天德二年九月二十一日詔冊惠妃圖克坦令有司擇
日備禮施行
詔書下禮部至冊禮畢十月十一日遍下
差待制王競等三員監看鐫篆冊寶并法物兵部郎中
劉仲延等三員監看成造匣盝床等命侍讀劉長言撰
冊文王競書冊篆寶命禮部尚書宗安十月七日告天
地特進安塔哈告宗廟各差引贊行禮太常博士通事
舍人并讀祝官一員
五禮精義云冊命大事先告天地宗廟示不敢自專
社稷地祇之屬不必皆告
冊使太尉以正員充副使司徒以左相思忠攝侍中三
一奏中嚴外辦一承制一奉寶讀寶進入内
中書令一
奉冊讀冊進入内
門下侍郎三
一引寶兼進入内二奉節
中書侍郎一
引冊兼進入内
宣徽使禮儀使吏部禮部侍郎各一舉冊中書舍人舉
寶給事中各二捧冊捧寶官各四並宰執以次攝充并
差引贊行禮九員
冊使副使讀冊讀寶引冊引寶兩奉節禮儀使
&KR1053;寶盝官十二&KR1053;冊匣官十八大樂令協律郎主節二
閤門使典儀司贊一符寶郎八通事舍人十贊者二閤
門司内侍局十月九日勤政殿發冊泰和殿受冊并命
婦賀儀(九月二十七日稟過)前一日儀鑾司設座勤政殿南向設
羣臣次於朝堂大樂令展宫懸於殿庭設協律郎舉麾
位於樂懸西北東向閤門設百官班位於庭並如常朝
之儀又設典儀位於班位之東北贊者二人在南少退
俱西向設冊使副位於殿門外之東又設冊使副受命
位於百官班前又設冊寶幄次二於殿後東廂俱南向
前一日尚書工部奉冊寶進入
其日諸衛勒所部略列黃麾細仗於庭
用前六部攝官七十一員擎執六百七十八人
符寶郎奉八寶置於左右吏部侍郎奉冊禮部侍郎奉
寶匣皆置於床訖出就門外班大樂令協律郎樂工典
儀贊者各入就位羣官等依時刻集朝堂俱就次各服
朝服侍中約刻板奏請中嚴通事舍人引羣官入就於
庭東西相向立以北為上又引冊使副立於東偏門西
向門下侍郎引主節奉節立於殿下東廊橫階道北中
書令中書侍郎帥舉捧官奉冊床立於節南侍中門下
侍郎帥舉捧官奉寶床立於冊床之南俱西面侍中版
奏外辦殿上索扇協律郎舉麾宫懸奏曲皇帝服通天
冠絳紗袍出自東房曲直華蓋警蹕侍衛如常儀即座
南向坐簾捲樂止通事舍人引冊使副入宫懸奏曲使
副就受命位侍中中書令門下侍郎中書侍郎舉捧官
依舊西面立羣臣合班橫行北面如常朝之儀立定典
儀曰再拜贊者承傳班首已下羣官在位者皆再拜班
首問起居又再拜閤門官引攝侍中出班承制降詣使
副東北西面稱有制使副稍前揖躬再拜攝侍中宣制
曰命公等持節授后冊寶宣制訖又俱再拜侍中還班
門下侍郎引主節詣冊使所主節以節授門下侍郎門
下侍郎執節面西授太尉太尉受付主節(主節立)於使副
之左右門下侍郎退還班位中書侍郎引冊床門下侍
郎引寶床立於冊使東北面西以次授與太尉太尉皆
捧受冊床置於北寶床置於南侍中中書令禮儀使舉
捧冊寶官及&KR1053;床者退於東西塼道之左右相向立門
下侍郎中書侍郎退還班位典儀曰再拜贊者承傳群
官在位者皆再拜羣官拜訖分班歸東西相向位舉捧
&KR1053;冊寶床者進冊床先行讀冊官次之寶床次行讀寶
官次之舉捧官各分左右通事舍人引冊使隨之以行
持節者前導太尉初行宫懸樂作出殿門樂止攝侍中
出班升殿奏侍中臣言禮畢殿上索扇簾降宫懸奏曲
降入自東房樂止通事舍人引羣官在位者以次出俟
太尉司徒復命禮畢還内先是有司預設太尉司徒本
品革車鹵簿於門外至殿門左右排列俟使副出鼔吹
振作
鹵簿依本品合得人數如無鹵簿鼓吹即代以錦衣
人從
禮儀使舉捧官執節者并擡&KR1053;人以冊寶少駐於泰和
門太尉司徒及讀冊官暫歸幕次内侍閤門引入泰和
殿俟至殿下位鼓吹止有司宿供張泰和殿設皇后座
於扆前殿上垂簾又設東西房於座之左右稍北又設
受冊位於殿庭西階之南東向又設内命婦次於殿之
左右大樂令設宫懸於庭協律郎設舉麾位於殿上又
設冊寶次於門外又設行事官於門左右又設外命婦
次於門之内其日諸衛於殿門外略設黃麾細仗
用後六部攝官三十六員擎執三百二十二人
有司設二步障於殿之西階簾前設扇左右各十紅繖
一在西階欄干外又設舉冊寶案位於使副之前北向
又設宣徽使位於北廂南向司贊設内外命婦以下陪
列位於殿庭塼道之左右每等重行異位北向内命婦
在後又設司贊位於東階東南贊者二人在南少退俱
西向質明執事官大樂令等各就位
内外命婦擬各服其本服
皇后常服乘龍飾肩輿
肩輿如無用小龍車子代
至泰和殿後閤近仗導衛如常儀宣徽使奏中嚴冊使
副入門宫架奏曲俟冊使庭中立樂止冊在北寶在南
使副立於床後禮儀使帥持節者立於前舉捧冊寶官
立於冊寶床左右讀冊寶官各立於其後宣徽使奏外
辦内侍閤門官引后出後閤宫懸奏曲簾捲
如首飾褘衣難迭成造即用皇后拜天服
皇后降自西階
皇后升降並内侍閤門引
左右步障繖扇從至階下望勤政殿御閤所在立樂止
冊使進立於右宣曰有制閤門使内侍贊再拜拜冊使
宣曰制遣太尉臣某司徒臣某恭授后冊寶閤門使内
侍贊再拜冊使少退中書令侍中及舉捧官率擡&KR1053;人
奉冊寶以次進於前宫懸奏曲冊寶床自東階升並置
於殿之前楹間冊床在北寶床在南中留讀冊寶官立
位並去帕及蓋擡&KR1053;人執之退立於西朵殿舉擡官分
左右相向立讀冊寶官各立於床之東西向立旣定樂
止閤門使内侍贊再拜捧謝表官以表授左立内侍内
侍以授后受訖以付右立内侍内侍持表立於右閤門
使贊再拜訖冊使退宫懸奏曲持表内侍以表付閤門
官隨冊使行冊使副至門鼓吹振作如來儀入西偏門
鼓吹止冊使副至御閤所在俛伏跪奏太尉臣姓名司
徒臣姓名奉制授冊寶禮畢俛伏興退持表閤門官進
表近侍接入進讀訖退初冊使退及門樂止閤門内侍
引后自西階升殿宫懸奏曲繖扇止於簾外退於左右
朵殿前步障止於階下卷之后於座前南向立樂止中
書令詣冊床南立北向稱中書令臣名謹讀冊讀畢降
自東階立於欄外第一墀上西向次侍中詣寶床南立
北向揖稱侍中臣名讀寶讀畢降階立於中書令之北
西向内侍閤門引升床宫懸奏曲坐定樂止舉捧官以
次招擡&KR1053;人持帕蓋覆匣床奉置殿之左右冊床在東
寶床在西置訖舉捧官以次降階立於中書令侍中之
後立定合班面北閤門贊再拜拜訖降東階退出殿門
其擡&KR1053;人置冊寶床於東西訖各由朵殿下階於侍中
等班後直出殿門以俟復入擡&KR1053;入宫受冊表謝訖内
侍跪奏禮畢閤門引内外命婦陪列者以次進就北向
位班首初行宫懸奏曲至位樂止閤門曰再拜命婦皆
再拜閤門引班首自西階升樂作至階樂止進當座前
北向躬致稱賀訖降自西階樂作至位樂止閤門曰再
拜舍人承傳命婦等皆再拜閤門使前承令降自西階
詣命婦前西北東向稱有教旨命婦等皆拜閤門使宣
曰(云云)祗奉聖恩授以冊寶榮幸之至兢厲增深所賀
知舍人曰再拜命婦皆再拜訖内侍引内命婦還宫班
首初行樂作出門樂止内侍引外命婦出次宣徽使奏
稱禮畢降坐宫懸奏曲入東房樂止歸閤宫懸奏曲至
閤樂止更常服内侍承教旨宣外命婦入會並如常儀
會畢閤門引外命婦降階橫行北向舍人曰再拜訖以
次出還宫如來儀中書門下侍郎計會引進司帥擡&KR1053;
人進冊寶入内交付與都點檢司退别日會羣官會妃
主宗室等賜酒設食簮花教坊作樂如内宴之儀十一
日朝兩宫(先永壽宫次永寧宫)并十三日恭謝太廟儀(三日稟過)皇后
旣受冊越二日内侍設座於所御殿南向其日夙興宣
徽使版奏中嚴質明諸侍衛宫人俱詣寢殿奉迎宣徽
使版奏外辦后首飾褘衣御車内侍前導降自西階以
出侍衛如常儀至太后之裏門外降車障扇侍衛如常
儀入立於西廂東向將至宣徽使版奏請中嚴旣降車
宣徽使版奏外辦太后常服宣徽使引升座南向宣徽
使引后進升自西階北面再拜進跪致謝詞存撫賜酒
食並如家人之儀禮畢宣徽使贊再拜訖宣徽使引降
自西階以出出門宣徽使奏禮畢降座入宫前一日齋
戒於别殿内命婦應從入廟者俱齋戒一日其日未明
二刻有司陳設儀仗於后車之左右以次排列外命婦
先自太廟後門入内命婦妃嬪已下俱詣殿庭起居訖
宣徽使版奏中嚴少頃又奏外辦首飾褘衣御肩輿取
便路至車所内侍奏請降輿升車旣升車奏請進發車
出元德東偏門内命婦妃嬪已下自殿門外上車由左
掖門出從至太廟門外儀仗止於門外回車南向内侍
奏請降車升輿后降車升輿就東神門外幄次下簾内
命婦妃嬪已下降車入就陪列位内侍引外命婦詣幄
次前起居訖並赴殿庭陪列位少頃宣徽使詣幄次贊
行朝謁之禮簾卷宣徽使前導詣殿庭階下西向褥位
立宣徽使贊再拜内外命婦皆再拜宣徽使前導升東
階詣始祖皇帝神位香案前褥位宣徽使奏請三上香
又奏再拜拜訖宣徽使前導次詣獻祖已下十室並如
上儀宣徽使奏禮畢導歸幄次宣徽使奏請解嚴内外
命婦幕次少頃轉仗還内如來儀外命婦退内侍奏請
御輿出至車所奏請升車旣升車奏請進發内命婦上
車至元德東偏門内侍奏請降車升輿后御輿取便路
還内内命婦從入冊禮畢百官上表稱并以牋賀中宫
雜錄
天會十四年正旦帝謁太皇太后宫賀御乾元殿受百
官朝賀(十五年天眷元年)
天德二年十一月十五日有司檢照宋哲宗劉太后詣
景靈宫其禁衛圖内御龍直傳聖旨打傘執從物五十
三人唐永貞元年憲宗尊母王氏為太上皇后其冊儀
稱有令旨元和六年上皇太后尊號其儀稱有令呈稟
訖皇太后稱令旨二月五日設永壽永寧宫導駕各三
十人壽安宫(太皇太妃)導從二十人各設傘子二人九日稟
訖盤鳳紫衫幞帶依弩手傘子例又四月二十九日皇
太后太皇太妃每年隨宫錢各二萬貫表二百段絹一
千疋綿五千兩
貞元儀皇太后導從駕六十人傘子不在數並服簇四
盤鵰團花紅綿襖子金花幞頭金鍍銀束𢃄
大金集禮卷五
