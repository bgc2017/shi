大金集禮卷三十
輿服下
寶印
臣庶車服
寶
天眷元年九月編類到寶印圭璧下項玉寶十五面並
獲於宋受命寶一(咸陽三寸六分文曰受命於天既夀永昌係藍田秦璽并白玉盖螭虎紐)
傳國寶一(螭虎紐)鎮國寶一(大觀二面並碧色文曰承天依延萬億永無極)受命
寶一(大觀文曰受命於天既夀永昌)天子之寶天子信寶一天子行寶
一皇帝之寶一皇帝信寶一皇帝行寶一(係八寶)皇帝恭
膺天命之寶二(四寸八分内一面螭紐白玉伴環并綬白玉蓋金玉檢牌及玉座子沈香雲盆)
(一玉童子二)御書之寶二(龍紐一螭紐一)宣和御筆之寶(螭紐)并八寶
共一十三面並白玉四面獲於遼通天萬歲之璽一受
天明命惟德乃昌一(玉方三寸)嗣聖寶一御封不辨印文一
金寶并印八面獲於宋天下同文之寶一(龍紐金檢環綬全)御
前之寶二御書之寶一宣和殿寶一皇后之寶一(金檢牌座)
(全)皇太子寶一(龜紐玉環綬全)皇太子妃印一(龜紐)二面獲於遼
御前之寶一(見用)書詔之寶一(見用)金塗銀寶五面並獲於
宋皇帝欽崇國祀之寶一(降香詞表用之)天下合同之寶一(中書)
(門下奏報畫可等用之)御前之寶一(宣劄用之)御前錫賜之寶一(賜答藥合)
(等用之)書詔之寶一圖書印三十八面並獲於宋内府圖
書之印一御書三御筆一御畫一御書玉寶一天子萬
年一天子萬夀一龜龍上珍一河洛元瑞二雲漢之章
一奎璧之文一華國之瑞一大觀中祕一大觀寶篆一
政和一宣一和三宣和御覽一宣和中祕一宣和殿制一
宣和大寶一宣和書寶二宣和畫寶一常樂未央一古
文二封四共三十五面並玉封字一御畫一二面並瑪
瑙政和御筆一係水晶玄圭一白玉圭一十九
皇統五年二月二日施用新寶詔曰惟帝王傳信之章
取天地合符之義倣羲圖而制範疉軒篆以成文所以
施命四方作孚萬世古今所尚損益可知我國家一統
光臨四征耆定疆理所至咸纉於禹功印璽之傳尚循
於遼舊襲用既久漫漶靡鮮乃命有司為之更制縦廣
契三才之妙高厚法五行之成鳩工雖假於人為創意
乃由於帝錫涓日祗受與天匹休其新造御前之寶書
詔之寶已於今月二日施用布告中外咸使聞知
施用新寶儀注係降御札尚書省謄作勅牒誕告天下
選擇進呈施用及宣御札受賀日辰其日百官公服於
常朝殿門外祗候立班宰臣執政官管勾鑄造官恭奉
新鑄御前之寶書詔之寶於内殿進呈取旨付點檢司
符寶局次尚書省以宣命一二道請用新鑄御前之寶
次學士院以御札進呈請用新鑄書詔之寶訖其宣命
付左右司御札付宣徽院閤門使引百官就班宰執自
内出立班定閤門使奉御札出殿門仍以舍人二員用
箱複對捧於東階面西立定閤門使唱曰御札百官再
拜閤門使搢笏就箱中取御札以授宣讀官宣讀官搢
笏讀畢百官皆再拜恭俟皇帝靴袍出御殿百官班入
側宣贊唱引轉當殿並如常儀五拜舞蹈班首出班問
聖體訖又再拜班首引升殿當御座前致賀詞訖復引下
殿歸班宣徽使承旨臨殿階稱有勅旨百官再拜宣徽
使宣曰寶印肇新示信天下與卿等同慶百官又五拜
舞蹈卷班西出皇帝還内若於内中進酒賜酒並取旨
大定十八年十月緣奉聖旨造寶及降到寶文大金受
命萬世之寶下太常寺檢討到唐車服志初太宗刻受
命玄璽皆為寶中宗即位復為璽開元六年復為寶天
寶十載改傳國寶為承天大寶史臣所書者止如此别
無&KR0574;受典禮并本部檢到宋禮閤新編紹聖四年永興軍
咸陽縣民段義於本家地内掘出青白玉二塊有古體
篆文禮部學士院太常寺考驗到委是漢以前傳國寶
又檢到宋哲宗實錄禮部太常寺言奉詔詳定沿寶法
物禮儀擬就五月朔大朝會日以禮祗受前期有司預
行製造沿寶法物并寶進納入内俟降出權於寶堂安
奉前三日差官奏告天地宗廟社稷前一日上齋於内
殿其日服通天冠御大慶殿坐受寶羣臣上夀稱賀從
之詔命宰臣章惇書寫玉檢以天授傳國受命之寶為
文五月戊申朔御大慶殿受傳國寶行朝會禮布告天
下癸丑以受寶畢恭謝景靈宫及本朝皇統五年造訖
御前之寶書詔之寶降詔中外本部契勘今創造受命
寶與前例不同緣地不愛寶適得美玉稽古創制出自
聖意永為本朝受命萬世之寶其事至重有司不敢輕
議十一月二十三日奏劄檢得别無受寶典故參酌大
定七年并十一年進上冊寶禮儀擬於受寶前差官奏
告天地宗廟社稷至日設黃麾仗一千人於大安殿前皇
帝服通天冠絳紗袍御大安殿奉寶太尉讀寶侍中以
次行事官并文武百僚各法服行禮俟進寶訖皇太子
與百官稱賀進酒上夀從之并選用十二月二十三日
及定到儀注下項受寶前三日合遣使奏告天地宗廟
社稷(依大定十一年受冊奏告儀)前二日所司停奏刑罰文字百官
習儀前一日各就所居清齋非上寶事皆不治攝官員
數奉寶太尉一讀寶侍中一行禮侍中二(奏中嚴外辦及宣答并奏)
(制可上夀與解嚴禮畢等禮數)舉寳給事中二捧寶官四(以三品四品官充)押
寶禮部侍郎一太常卿二(一員贊道行禮一員押樂)以上省擬奏差
舁寶盝官(依例量輕重差省令史)大樂令一掌寶官二(引寶入進以宫闈使)
(副充)協律郎二(一員殿上一員殿庭)典儀贊者各一(閣門官充)引皇太子
典贊儀二(閤使充)太常博士二(引寶俟奉寶訖即引太尉閤門使充)通事舍
人五(二員引寶同太常博士二員分引左右班一員引攝侍中閤門官充)舁寶案六員(六部)
(令史内充)以上並部擬省差兵部帥其屬設黃麾仗於大安
殿前(立仗一千人)宣徽院帥儀鑾司於前一日設御座於大
安殿中間南向又設東西房於御榻之次左右及殿上
下陳設并前楹施簾又設香爐香案於殿下龍墀上又
設爐四於御榻之左右又設皇太子侍立褥位於殿之
東間西向又設寶幄於大安殿門外稍東西向又設藉
寶褥位一於沙墀上香爐案南又設皇太子致賀褥位
於百官班褥位之前又設皇太子致賀褥位於殿階上
又設皇太子褥位於横階之北稍東西向(係百官分班時立位)又
設藉寶床褥位一於殿西階下道西又設藉寶褥位一
於御榻前稍南(奉寶訖便充皇太子致賀褥位)又設奉寶太尉讀寶侍
中共褥位一於欄子北藉寶褥位之南又設藉寶盝案
褥位一於殿上之東間又設羣官次於大安殿門外西
廊下又設侍中奏請上夀褥位於横階南置於皇太子
百僚班前宣徽院勒所司排辦御茶床并合差官提點
捲簾外執扇五十人開合如儀(執扇差供奉官)及勒閤門司省
會但於行禮節次委分管施行及准備舁寶床弩手繖
子等共三十二人前一日自制造所分番擡寶床赴尚
書省置定次日行禮大樂令與協律郎前一日展設樂
懸於殿庭又設協律郎舉麾位二一於殿西階東向一
於樂懸西北亦東向又設登歌樂架於殿上閤門司提
點有司設百官位於殿庭如常朝會儀又設贊者位於班
前東北又設典儀位於殿階上又設行事官位牌如儀
太常寺其日帥舁寶案官先入置案於殿之東間藉寶
褥位上置訖舁案官各退學士院定撰賀詞及上夀賀
詞并宣答制詞大樂曲名并登歌詞奏告祝文及書寫
訖進請御署尚醖局備酒并殿下酹酒如常儀尚衣局
准備進通天冠絳紗袍侍儀司准備警蹕繖扇儀物如
常拱衛司委繖子執擎曲直華盖符寶郎其日俟文武
羣官入奉八寶置於御座左右東西相向(舁八寶入控鶴門仗官)
符寶郎四員分立於寶後才候上寶訖復帥舁寶還所
司宫苑司前期洒掃大安殿及殿門之内外少府監官
合造位牌二十面(准備預先書寫行事官)各長一尺二寸闊一尺
厚八分黑油
進寶儀
其日質明奉寶太尉讀寶侍中以次應行事官並集於
尚書省各朝服(今法服)乘馬(人從依導駕人從服飾)奉迎受命寶至
應天門下馬由正門步導入内至大安殿門外置寶於
幄次舁寶床弩手人等立於左右文武羣臣等並朝服
入次攝太常卿與大樂令帥工人入就位協律郎各就
舉麾位舁寶案官由西偏門先入置案於殿東間褥位
置訖各退於西階寶床褥位後捧寶官舁寶盝官由偏
門先入至殿西階下寶褥位之西東向立俟等探閤門
報通事舍人引攝侍中版奏中嚴訖典儀贊者各就位
退通事舍人引文武百僚分左右入於殿階下塼道東
西相向立符寶郎奉八寶由東西偏門分入升殿置於
御座之左右東西相向訖分左右立於寶後(元舁八寶人下殿退)
(立於殿東西階下稍南)通事舍人引攝侍中版奏外辦内侍承旨
索扇扇合皇帝服通天冠絳紗袍以出曲直華盖侍衛
警蹕如常儀殿上鳴鞭訖殿下亦鳴(凡鳴鞭皆准此)初索扇協
律郎跪俯伏興工鼓柷宫懸樂作皇帝出自東房即御
座南向儀鑾使副添香(殿下第一墀香爐别差閤門一員添香)爐香升扇
開簾捲協律郎偃麾戛敔樂止(凡樂皆協律郎舉麾工鼓柷而後作偃麾戛敔)
(而後止下皆准此)太常博士通事舍人各二員自寶幄分引寶
太常卿前導禮部侍郎押寶而行奉寶太尉讀寶侍中
舉寶官於寶後以次從之由正門入宫懸樂作太常卿
於寶床前導至第一墀香案前藉寶褥位上少置太常
卿與舉寶官於寶褥稍西東向立以俟博士舍人皆立
其後舁寶床弩手等又於其後皆東向太尉侍中於寶後
面北以次立禮部侍郎行禮侍中次立於其後立定樂
止通事舍人分引殿下東西兩班羣官合班轉北向立
(東班以西為上西班以東為上)中間少留班路俟立定太常博士通事
舍人四員分引太尉侍中禮部侍郎太常卿舉寶官等
以次各復本班訖博士舍人退以俟初引時宫懸樂作
至位立定樂止典儀曰拜贊者承傳太尉以下應在位
羣官皆舞蹈五拜班首出班起居訖又再拜太常博士
通事舍人四員再拜太尉侍中以次官復進至寶所依
位立定舁寶床弩手並進前舉寶床興太常博士通事
舍人二員分引寶太常卿前導禮部侍郎押寶而行奉
寶太尉讀寶侍中舉寶官於寶後以次從之詣殿西階
下至寶褥位少置太尉以下以次東向立舁寶床弩手
等退於後稍西東向立捧寶官與舁寶盝官並前進(去寶)
(盝盖置於床)取寶盝升太常博士通事舍人分引寶盝太常
卿導寶先升奉寶太尉讀寶侍中舉寶官捧寶官於寶
後以次從升(禮部侍郎不升立於寶床之西)寶初行宫懸樂作進至殿
上博士舍人立於前楹稍東立以俟讀寶侍中於前楹
間稍西立俟舉寶官捧寶官立於其後奉寶太尉從寶
升進至御座前褥位奉寶太尉搢笏少進跪置訖執笏俯
伏興樂止太尉退於前楹稍東立以俟太常卿少退東
向立舁寶盝官分立於其後皆東向捧寶官先入舉寶
官次入讀寶侍中又次入捧寶官四員皆搢笏雙跪捧
(兩員於寶北一員稍東一員稍西兩員於寶南一員稍東一員稍西)舉寶官二員亦搢笏
兩邊單跪對舉侍中執笏進跪稱侍中臣某讀寶讀訖
俯伏興侍中俟舉寶官興先退博士舍人引太尉侍中降
自東階復本班舁寶盝官進前與捧寶舉寶官等取寶
盝興置於殿之東間褥位案上西向捧寶舉寶官等與
太常卿俱降自東階及禮部侍郎皆復本班舁寶官等
亦降自東階退入百官班典儀曰拜贊者承傳在位官皆
再拜
賀儀
受寶日皇太子於殿東廊幕次改服遠遊冠朱明衣先
於大安殿後陪侍皇帝升殿於殿上御榻東稍南面西
侍立俟侍中讀寶訖殿下官皆再拜典贊儀引皇太子
出殿降自東階宫懸奏曲(前後樂曲並見樂門)至褥位立定侍中
前俯伏跪奏稱羣臣稱賀上夀侍中俯伏興退復位樂
止典儀曰拜贊者承傳皇太子并在位羣官皆再拜訖
典贊儀引皇太子升殿東階宫懸樂作至殿陛褥位立
定樂止所司以盞盤授皇太子皇太子搢圭執盤盞進
酒皇帝受盞置茶床皇太子執盤退復階上褥位以盤
授執事者執圭二閤使齊引至欄子内褥位俯伏跪致
詞訖俯伏興退復褥位同殿下臣僚皆再拜侍中承旨
退臨階西向立稱有制典儀曰拜贊者承傳皇太子及
在位羣官皆再拜訖躬身宣詞畢上下舞蹈五拜平立
皇太子搢圭執盤登歌樂作皇帝舉酒飲訖皇太子以
盤受虛盞退復褥位樂止轉盤訖執圭降殿至丹墀在
位羣官皆再拜分班序立侍中奏禮畢内侍索扇扇合
簾降鳴鞭協律郎俯伏跪舉麾興工鼓柷宫懸樂作皇
帝降座入自西房還幕次樂止掌寶帥舁寶床弩手繖
子升殿取盝降殿盖訖置於床引進官前導通事舍人
贊引詣東上閤門上進通事舍人引侍中版奏解嚴所
司承旨放仗羣官以次出
大定二十二年九月奏稟近奉勅旨如使玉寶印宣詔
有無典故如無若成造亦有無典故太常寺檢討到通
典秦以印稱璽(以玉不通臣下用)天子之信故曰璽今曰寶六
典漢舊儀曰天子有六璽皆白玉唐八寶並用玉神寶
承百王鎮萬國受命寶修封禪禮神祇皇帝行寶答疏
王公則用之皇帝之寶勞来勲賢則用之皇帝信寶徵
召臣下則用之天子行寶答四夷書則用之天子之寶
慰撫蠻夷則用之天子信寶發蕃國兵則用之通典北
齊六璽皇帝行璽皇帝之璽皇帝信璽並用玉天子行
璽天子之璽天子信璽並用金後周六璽皆白玉為之
隋因舊制南齊梁陳以金為之并藏内庫即今所收八
寶皇帝神寶受命於天既夀永昌皇帝行寶皇帝之寶
皇帝信寶天子行寶天子之寶天子信寶及皇統五年
造御前之寶(印宋國書并常例奏目等)書詔之寶(印高麗夏國詔并頒詔則用之)
大定十八年造大金受命萬世之寶奉勅旨再商量尋
擬定作宣命之寶從之二十三年五月三日工畢(寶樣面直)
(徑四寸二厘厚一寸四分手把高一寸九分通高三寸三分字深二分)擇定五月七日九
日係進呈吉日奏奉勅旨遇朝日進呈太常寺具到皇
統五年已行禮數并參酌定到儀注下項(皇統五年禮數見前)今
參酌擬定舁寶盝官八員(以供奉班充窄紫)擡腰輿一十六人
(以弩手充)仍用本服是日製造官公服自製造所用腰輿行
馬恭奉新造宣命之寶於東上閤門安置定(擡舁弩手並退)舁
寶盝官奉寶盝官於寶案後俟駕至百官班退宰執升
殿製造官帥舁寶盝官奉寶盝官製造官前導於露階
上安置宣徽使取旨付點檢司製造官以下皆退符寶
郎一員於寶盝内取寶用金㪷奉寶進呈取旨封收(如何)
(行用臨時奏稟)禮畢付所司(裏寶大紅綿五兩裹寶表裏大紅夾羅複一茶二幅寶上檢牌一用)
(金於上鐫宣命之寶字寶紐上用大紅絨絛一條金㪷一个臺鈒纏龍金鍍銀印色盒子二个寶案一寶上合)
(用護御書封麂皮一寶盝二重朱漆背裝以金以紅羅明金帕以載腰輿及行馬並飾以金)
大定二十三年恭奉勅旨用金鑄造宣命之寶以三月
十一日進呈為始一品及王公妃用玉寶二品已下用
金宣寶其進呈儀注如前
天會十(闕)年講究到太皇太后有璽綬(見前漢元后傳)皇后有
璽綬(見前後漢書及諸史)妃亦當有印綬(光武貴人金印紫綬貴人位次皇后晉輿服志)
(貴人夫人貴嬪皆金章紫綬章文曰貴人夫人貴嬪之章)皇后赤紱玉璽(通典)皇后赤
綬玉璽(蔡氏獨斷)又令文太皇太后皇太后皇后皇太子皇
太子妃寶(以上寶金為之)並不行用其封令書太皇太后皇太
后各用宫官印(餘條不言太皇太后者與皇太后同)皇后用内侍省印皇
太子用左春坊印太子妃用内坊印謹按漢晉以来太
皇太后皆有璽紱其璽别不載用之與否至唐令明著
其寶並不行用其封令書用宫官印今即宜奉太皇太
后之寶仍置宫官其寶設而不用凡有令書於正封外
别置重封用宫官印書宫官具位姓名以尊令書故並
宜加臣字庶合典禮
太后寶(具太后門)太后太妃寶(具妃門)皇太子寶又守國寶(具皇)
(太子門大定十八年)
印
禮部自来鑄印方寸制度下項(依正隆元年省批)三師三公親
王尚書令並金印方二寸金重八十兩駞為紐(餘玉印紐同)
一字王印方一寸七分半金鍍銀鑄銀重四十兩鍍金
三兩諸郡王印方一寸六分半金鍍銀鑄銀重三十五兩
鍍金三兩一品印方一寸六分並用金鍍銅鑄銅用二
十六兩東宫三師宰執金鍍銀重與郡王同三品印方
一寸五分半銅重二十四兩四品印方一寸五分銅重
二十兩五品印方一寸四分銅重同上六品印方一寸
三分銅重十六兩七品印方一寸二分銅重同上八品
印方一寸一分半銅重一十四兩九品印方一寸一分
銅重同上凡朱記方一寸銅重一十四兩
天德一年八月緣行省咨見使印樣差小乞比類尚書
省印小一等改鑄呈稟訖依禮部篆到所指印樣鑄造
分付
大定十九年稟奏國公自来不曾鑄印别無鑄印故事
難以給鑄從之
大定二十四年二月奏稟禮部呈車駕行幸上京契勘
行尚書省御史臺并左右三部各有合用印信擬乞依
見用大小制度另行鑄造從之
臣庶車服
貞元元年遷都燕京儀仗内攝官四員并導駕官四十
二員所用法服下項正一品四員(侍中二中書令二)貂蟬籠巾
七梁額花冠貂鼠立筆銀立筆犀簮佩劔緋羅大袖緋
羅裙一緋羅蔽膝一緋白羅大帶一天下樂暈錦玉環
綬一白羅方心曲領一白紗中單一銀褐勒帛一玉琳
佩二朵金鍍銀革帶一烏皮履一對白綾襪一對正二品
五員(門下中書侍郎各二大興牧一)七梁冠銀立筆犀簮緋羅大袖
緋羅裙一緋羅蔽膝一緋白羅大帶一雜花暈錦玉環
綬一白羅方心曲領一白紗中單一銀褐勒帛一玉琳
佩二朵金鍍銀革帶一烏皮履一對白綾襪一對正四
品一十六員(御史中丞二給事中四中書舍人六左右諫議大夫各一)五梁冠銀立
筆犀簮(内御史中丞獬豸冠)緋羅大袖一緋羅裙一緋羅蔽膝一
緋白羅大帶一白獅子錦銀環綬一(内御史中丞青荷蓮綬)白羅
方心曲領一白紗中單一銀褐勒帛一珠珮二朵銀革
帶一烏皮履一對白綾襪一對正五品一十四員(夾輅大將)
(軍二陪輅將軍二中道隊大將軍一龍旗隊大將軍一僚佐八)四梁冠銀立筆犀簮緋
羅大袖一緋羅裙一緋羅蔽膝一緋白羅大帶一簇四
金鵰錦銀環綬一白羅方心曲領一白紗中單一銀褐
勒帛一珠珮二朵銀革帶一烏皮履一對白綾襪一對
正六品至七品四十三員(正六品侍御史二大興令一從六品修起居注四正七品)
(左右拾遺二左右補闕二殿中侍御史二十四從七品通事舍人八)三梁冠銀立筆犀簮
緋羅大袖一緋羅裙一緋羅蔽膝一緋白羅大帶一黃
獅子錦銅環綬一白羅方心曲領一白紗中單一銀褐
勒帛一銅珠珮二朵銅革帶一烏皮履一對白綾襪一
對
大定二十二年祫享攝官并導駕官所用法服下項攝
官二品已上九員(終獻一大禮使一太尉一司徒一侍中三門下侍郎一中書侍郎一)七
梁貂蟬籠巾冠服三品七員(翰林學士一太常卿一光禄卿二太僕卿一殿中監)
(一)四品四員(七祀獻官一功臣獻官二大司樂一)並用六梁冠服有金花
五品一十三員(大府少監一戶部郎中一符寶郎四東上閤門使一奉瓉等官四舉冊官二)
五梁冠服六品官二十八員(尚輦一夾侍四從升護衛四尚舍二光禄丞一大樂)
(令一太尉令一司尊彝十四)四梁冠服七品官二十四員(助奠官六博士四監)
(祭二太官令四通事舍人七大廟丞一)三梁冠服(内監祭獬豸青綬)八品官二百
六十九員(太祝一十六祝史二十八奉禮郎二七祀祝史一協律郎二齋郎二百八大官丞一良醖)
(令二廩犧令一亞終獻執事官八)九品官一百一十員(内侍八宫闈令一十七别廟内)
(侍二禮直官一十贊者二十七祀祝史三七祀功臣進饌四十七祀爵洗執事已下共一十)並二梁
冠服導駕官四十員其冠服與攝官同(如内有御史臺官合依本職品)
(從服豸冠青綬)
大定官制諸服飾佩帶文資五品已上服紫六品七品
服緋八品九品服綠(若職事高於散官者並從職事借本品服色隨職俱降如職事低於)
(散官者並從散官服色)應武官並服紫皇太子玉帶佩玉雙魚袋
親王玉帶佩玉魚一品玉帶佩金魚二品笏頭毬文金
帶佩金魚三品四品荔枝或御仙花金帶佩金魚餘服
紫者紅鞓烏犀帶佩金魚服緋者並紅鞓烏犀帶佩銀
魚服綠者並皂鞓烏犀帶武官一品二品佩帶與文官
同三品四品金帶五品六品七品紅鞓烏犀帶皆不佩
魚八品已下並皂鞓烏犀帶應殿庭祗應五品已下官
(如閤門横班六尚之類)非入内不許金帶又展紫入殿庭者皆許
服紅鞓不佩魚又二品已上許兼服通犀帶三品官若治
事及見賓客許兼服花犀帶又品官帶上得兼下下不
得僣上
大定二年條約趨朝不得服花犀
十年省批學士院官并修注等當直服金帶
十一年奏定東宫左右衛率僕正副典贊儀内直郎丞
當直服金帶(具雜儀式卷上)夀王不合佩玉魚(具宗室門)
大定十一年四月五日奏稟太常寺檢討到唐車服志
并宋會要該品官服各有綾羅花樣等第不同今參酌
擬三師三公親王宰相一品官服大獨科花羅直徑不
過五寸執政官服獨科花羅直徑不過三寸二品三品
服散搭花頭羅(謂枝葉者)直徑不過一寸半四品五品服
小雜花羅(謂花頭碎小者)直徑不過一寸六品七品服芝蔴羅
八品九品服無紋羅已上職事散官從一高皆上得兼
下下不得僣上窄紫亦同服色各依官制品格其諸局
分承應人並服無紋素羅(外據官民常服不在此限)從之
大定十五年五月三日奏稟朝日百官公服有襴無襴
制度不同檢討到唐書馬周上議禮無服衫之文三代
之制有深衣請加襴袖長孫無忌議服袍者下加襴若
依上項典故袍不加襴即非古制有虧禮體奉勅旨文
資官公服加襴
大定三年三月十七日詹事奏奉勅旨皇太子三位妃
傘用青表紫裏金浮圖
大定制文五品已上官及母妻許用傘盖(官職從一高駙馬都尉依)
(本品)即在都無職事官并母妻皆不得用若致仕及曾任
五品已上職事身故官母妻并不因夫子别加邑號者
不在禁限
大定儀制親王公主王妃傘金鍍銀浮圖青表紫裡郡主
縣主夫人金花銀浮圖青表紫裏三師三公宰相樞密使
郡王一品執政官樞密副使御史大夫銀浮圖青表紫裏
一品官爵銀浮圖青表朱裏執政官樞密副使御史大夫
朱紅浮圖青表紫裏已上並用羅二品朱紅浮圖青表朱
裏三品朱紅浮圖青表碧裏四品五品青浮圖青表碧裏
已上並用絹品官母妻各從夫子用傘前宰執任外路執
事傘盖仍舊(大定四年三月二十三日奏稟檢討到典故宋太宗製笏頭帶以賜輔臣其罷免者尚亦)
(服之此盖前代優待勲舊之禮兼見行儀制内前宰執職在外路長官見佐貳官并經過州縣迎送禮數比之庶僚)
(亦是優異其真定尹翟永固係前宰執傘盖擬仍舊從之)吏職入品與朝參帶五品官
者並許用傘盖親王赴朝鞍轡及圈背銀交椅(具親王門)宰執
等并内外官制度及親王宰執治事服帽帶餘展皂(見雜)
(儀式卷下)
大定制文諸車一品用銀螭頭涼棚杆子月板並許以
銀裝飾三品以上螭頭不得施銀涼棚杆子月板亦聽
用銀裝飾五品以上獅頭六品以下雲頭庶人平頭又
宗室及外戚(謂皇家小功以上親太皇太后皇太后大功已上親皇后期已上親也)并一
品官及官職俱至三品以上者許用金花鞍韂餘並禁
斷若經賜或御毬場内打毬者不在此限百姓并奴僕
不得用玉較具鞍轡又五品以上官(官職從一高)母妻許披
霞帔又宗室及外戚并一品命婦衣服聽用明金釵使
品官之家婦女(同籍不限親疎期親雖别籍亦是出嫁同)唯首飾霞帔領袖
繫腰許用明金(軟金籠金間金之類亦同)衣服止用金條壓(正班局分承應)
(帶官人雖未出職係班其祖母及母妻子孫之婦在室之女孫女姊妹同籍兄弟之妻亦准此)只令本
家成造(如無工匠即許雇貨)餘並禁斷又禁私家用純黃帳幕陳
設若曾經宣賜鑾輿服御車馬日月雲肩龍文黃服五
箇鞘眼之鞍皆須更改(謂龍去一角鞍填一眼之類)即服用物上造
獸似龍形者及諸用物上有龍文而存留者並禁斷(大定)
(八年十月初三日奉旨應官員百姓之家舊器物上有獸似龍文者不須毁壊仰自今後不得創行成造)
大定十三年十一月二十三日左司郎中奏過前來尚
書省集議鑄錢利害等事吏部尚書梁肅議民間錢難
盖由風俗奢華所致今則吏卒屠販奴僕之賤各衣羅
紈綺繡服帶金魚以致錢貨盡入富商大賈及兼并之
家擬乞嚴行禁約明定服色自然民有餘財送禮部勘
當到除制條内已有立定禁約之物其餘服用之物若
擬立定隨色等第别行禁斷見得繁碎難行本部所見
止合仍舊臣等商量自國家有天下到今凡法度皆緣
民情中間恐風俗僣侈遂以車輿傘盖明金衣物金花
鞍韂玉較具鞦轡各限品級以至純黃帳幕陳設銀褐
油子雨衣及應用諸物上有龍文者皆有禁斷條理行
之已久愚民不曉尚有違犯若准所言將屠販奴僕等
衣著服帶之物更行創立等第恐所禁繁細徒生詞訟
若只依舊似為長便(當日奉都堂台旨連入卷付架閤)
太常寺元擬庶人之家(單戶同)只許服絁紬絹布毛褐花
紗無紋素羅絲綿其頭巾繫腰領帕許用芝蔴羅絛子用
絨織其餘綾羅綺縠錦繡紵絲熟綾線羅大物織罽繪畫
之類並不得服用(裀褥帡帳車氊繹之類同)仍不得以金玉犀象諸寶
物(謂瑪瑙玻璃之類)為器皿及裝飾刀靶鞘并銀裝釘床榻之類
婦人首飾不許用珠翠鈿子等物翠毛除許装飾花環冠
子餘外並禁(假者同)兵卒許服無紋素壓羅絁紬絹布毛褐
(充引接本被在公門承應自從儀制内服飾)兵奴婢只許服絁紬絹布毛褐(士人未得)
(鄉薦及係學籍者及實有才學雖不得鄉薦不係學籍者並同)及僧道有師號(尼女同)并良閑官
八品已上許服花紗綾羅絲紬(士人及良閑官家屬并其餘僧道與庶人同)在
官承應有出身人帶八品以下官(未帶官亦同帶七品以上官與品官同)許
服花紗綾羅紵絲絲紬(家屬同)婦人許用珠子為首飾無出
身人正九品與良閑八品以上同遇入宫承應日或從駕
出入衣服承舊(東宫承應人同)帶正六品以上官與有出身同京
府州縣司吏與庶人同(都孔目官與良閑八品同)倡優遇迎接宣詔聖
節賜宴及公筵承應許暫服繪畫之服私服與庶人同外
車馬鞍轡除制條該載諸車庶人平頭及百姓奴僕不得
用玉較具鞦轡外擬庶人坐車只用一色黑油馬鞍許
用黑漆以骨角鐵為飾不得用熖銀銜鐙鍍金鞘眼及
金銀犀象寶物等装飾鞍轡(假者同)
大定二十四年五月以言事者乞限約民間衣服佩飾
使有等差送太常寺檢討本寺具申前議禮部勘當雖
大定十三年擬定止合依舊隨其貧富任意服用羅綺錦
繡紵絲繪畫等物緣人情爭尚無厭若不定立等差見
得已久風俗奢靡以致困弊申呈都省自後别無施行
大金集禮卷三十
