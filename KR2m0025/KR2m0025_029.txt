大金集禮卷三十四
嶽鎮海瀆
祀儀雜錄
祀儀
大定四年六月二十一日奏稟近奉勅旨五嶽四瀆等
每歲行禮合行講究謹按尚書舜典望秩于山川漢文
帝詔增修山川羣祀以祈豐年武帝祀名山大川唐嶽
鎮海瀆以五郊迎氣日祭之及祭於州界宋五禮新儀
太常寺預於隨季以四立土王日祭五方嶽鎮海瀆(立春)
(日東方立夏日南方立秋日西方立冬日北方土王日中方)又具日時下本州亦以
四立土王日祭之今參酌定到下項禮數擬自將來立
春為始行禮從之依典禮以四立土王日只於所在州
界就本廟致祭外南嶽衡山南鎮會稽山權衡遙祀於
中嶽嵩山東瀆大淮舊在唐州祭南海南瀆大江遙祀
於東海廣德王廟(萊州)
祝版按唐通典委所司至時先奏取署付使送往今擬
每季前期進請御署差官送至所在州府
通典祀官以當界都督刺史充今擬獻官以本界都管
官司長貳官充如在支郡以都管長官充初獻支郡長
貳官充亞終獻
牲牢依唐宋典禮每位用羊一豕一酒一㪷(餘籩豆之實依常禮)
東嶽岱山兖州(唐天齊王宋天齊仁聖帝)東鎮沂山沂州(安東公)東海
萊州(淵聖廣德王)東瀆大淮唐州(長源王)南嶽衡山潭州(司天昭聖)
(帝唐王)南鎮會稽山越州(永興公)南海廣州(洪聖廣利王)南瀆大
江益州(廣源王)中嶽嵩山河南(中天崇聖帝)中鎮霍山平陽府
(應聖公)西嶽華山華州(金順天聖帝)西鎮吳山隴州(成德公)西海
河中府(通聖廣潤王)西瀆大河河中府(靈源王)北嶽恒山定州
(安天玄聖帝)北鎮醫無閭山廣寧府(廣寧公唐宋遙祀於北嶽定州界)北海
孟州(沖聖廣潤王)北瀆大濟孟州(清源王)下項行禮次第並准
呈
差三獻并讀祝官一捧祝官二盥洗官二爵洗官二奉
爵官一司尊彝一禮直官四(以本州府司吏充)
前三日應行事執事官散齋二日治事如故宿於正寢
不弔喪問疾作樂判刑殺文書決罰罪人及不預穢惡
致齋一日於祀所惟享事得行其餘悉禁享官已齋而
闕者通攝行事
前二日有司設行事執事官次於廟門外隨地之宜掌
廟者掃除廟之内外
前一日有司牽牲詣祠所享官以下常服閱饌物視牲
充腯
享日丑前五刻執事者設祝版於神位之右置於坫
及以血豆設於饌所次設祭器皆籍以席掌饌者實
之左十籩為三行以右為上(第一行乾&KR2176;在前乾棗形鹽魚鱐次之第二行)
(鹿脯在前榛實乾桃次之第三行菱在前芡栗次之)右十豆為三行以左為上
(第一行芹菹在前筍菹次之第二行韭菹在前魚醓兔醢次之第三行豚胉在前蔬臡醓醢次之)左
簠二(實以稻粱粱在稻前)右簋二(實以黍稷稷在黍前)在籩豆外俎間俎
二(牲體皆載右胖前脚三節一段肩臂臑皆載之後脚三節一段去下一節載上豚胳二節又取正脊)
(中脊橫脊短脇正脇代脇各二骨)次設犧尊二象尊二在堂上東南
隅北向西上犧尊在前皆有坫加勺幂為酌尊(實以法酒)
(犧尊初獻官酌之象尊亞終獻酌之)又設太尊一山尊一在神位前(實以)
(法酒皆設而不酌)有司設燭於神位前洗二於東階之下直
東霤北向(盥洗在東爵洗在西)罍在洗東加勺篚在洗西南肆
實以巾(若爵洗之篚即又實以爵加坫)執罍者位於其後又設揖位
於廟門外初獻在西東向亞終及祝在東南向北上
(祝位少却)開瘞坎於廟内堂之壬地(祭海瀆别無望瘞位)方深取足
容物南出陛設望瘞位於其南三獻官在南北向西
上祝在東西向又設三獻官在南北向西上祝在東
西向又設三獻官席位於堂下東階東南西向北上
設祝席位於庭中北向又設祝位於堂上前楹東西
向
享日丑前五刻(行事春冬用丑時七刻夏秋用丑時一刻)行事執事官各就
次掌饌者帥其屬實饌具畢凡祭官各服其服贊者引
初獻(凡行事執事官行止皆贊者引)升自東階(凡行事執事官升降皆東階)點視陳
設訖退就次次引初獻以下詣廟南門外揖位立定贊
禮者贊揖次引祝入就堂下席位北向立次引三獻官
入就席位西向立又引行事官執事官就堂下席位北
向立以西為上贊者曰再拜在位者皆再拜贊者請諸
執事官各就位(凡執事官廟中行禮取奠物皆跪)次引祝升堂就位立
定次引初獻詣盥洗位北向立搢笏盥手帨手執笏詣
爵洗位北向立搢笏洗爵以爵授執事者執笏升堂詣
酌尊所西向立執事者以爵授初獻初獻搢笏執爵執
尊者舉冪執事者酌酒初獻以爵授執事者執笏詣神
位前北向立搢笏跪執事者以爵授初獻初獻執爵三
祭酒奠爵訖執笏俯伏興少立次引祝詣神位前東向
立搢笏跪讀祝訖執笏興退復位初獻再拜贊禮者引
初獻復位次引亞獻酌獻並如初獻之儀(唯不讀祝亦不飲福受胙)
次引終獻並如亞獻之儀贊者引初獻官詣神位前北
向立執事者以爵酌清酒進初獻之右初獻跪祭酒啐
酒奠爵執事者以俎進減神座前胙肉前腳第二節共
置一俎上以授初獻以授執事者初獻取爵遂飲卒爵
執事者進受爵復於坫初獻興再拜贊者引初獻復位
贊者曰再拜獻官以下皆再拜(已飲福受胙者不拜)次引初獻已
下詣望瘞位嶽令進神位前(嶽令以廟官充)以俎載牲體並血
黍稷飯詣瘞坎以饌物置於坎(祭海瀆獻官拜訖瀆令以血沈於瀆)東西
廂各二人實土半坎贊者曰可瘞贊者又曰禮畢遂引
初獻初獻官已下出祝與執尊罍篚幂者俱復位立定
贊者曰再拜再拜訖遂出祝板燔於齋所
案宋事實太平興國九年六月詔自今合遣官奉青詞
祝板御香往諸處致告並令緘封護持每至驛舍安置
靜處務極嚴肅又五禮新儀春秋薦獻諸陵受香表儀
該前期太常卿奉香表至鞏縣以香表置於腰輿與獻
官以次從行至昭孝禪院引香表腰輿置於堂上禮直
官贊各俯伏跪以香表授獻官省視省訖復置於腰輿
從行至陵所今来御署祝板亦合比附上件典故每至
驛舍安置靜處務極嚴肅到本州府縣前期告報置腰
輿獻官以下迎接將祝版置於腰輿獻官已下從行於
本廟齋廳安置訖(如無齋廳别設位次)禮直官引獻官省視訖贊
獻官已下皆再拜訖退并祝板如書寫彼州府官姓名
充獻官進請御署竊恐到彼本官差出事故擬於各處
祝板上只書寫行禮年月日并祝文到彼見得本州長
官别無差出事故即勒就便書填本官姓名職任若是
差出事故即便上書填以次佐貳官等姓名依准已行
禮數行禮蒙准呈
大定四年閏十一月二十五日奉勅旨嶽廟致祭務要
嚴潔六年五月十五日奉勅旨祭五嶽進祝板時仍請
御封香一就賫封前去又今後請香前期理會并用木
盒子打角
大定八年九月十九日奏稟隨方嶽鎮海瀆祝板惟五
嶽進請御署是有不同檢討到唐開元禮宋開寶禮五
禮新儀祭嶽鎮海瀆儀注内祝板皆進請御署又唐開
元九年太常奏古者五嶽視三公四瀆視諸侯則不合
親署從之至開元二十年新禮頒行其儀注内却該親
署又宋太宗時亦有上言不合親署者太宗答以朕為
萬民祈福舊制素定不可廢也有此典故不同奉勅旨
依舊進請十六年九月十一日奏請檢到唐書禮儀志
嶽瀆祝板御署北面再拜證聖元年有司請署而不拜
從之開元九年太常奏五嶽視三公四瀆視諸侯不合
親署當時雖從之至開元二十年新禮頒行却用進署
貞元十二年太常博士裴堪奏星辰嶽瀆是天地從官
恐人君不得如公侯之禮而臣下之又禮記云内事曰
孝王某外事曰嗣王某某謂天子名也内事宗廟外事
郊社嶽瀆參詳上項典故前代並署御名唐初署訖仍
再拜自後署而不拜於禮似為得中今来祭五嶽祝板
擬依舊進請從之
雜錄
大定八年九月十九日奏稟近奉勅旨南京五嶽自合
仍舊今五嶽合如何檢討到尚書舜典望于山川疏云
泰山為東嶽華山為西嶽霍山為南嶽恒山為北嶽嵩
山為中嶽又周禮大宗伯祭五嶽注云泰山東嶽衡山
南嶽華山西嶽恒山北嶽嵩山中嶽疏該周國在雍州
時無西嶽權立吳嶽為西嶽盖非常法以東都為定故
爾雅載華山為西嶽又詩崧高疏或以謂雜問志有云
周都豐鎬故以吳嶽為西嶽若必據己所都以定方嶽
則五嶽之名無代不改何則軒居上谷處恒山之西舜
居蒲坂在華陰之北豈嘗據已所在改嶽祀乎又秦漢
隋唐皆都長安五嶽並在東方禮部學士院太常寺公
共參詳自三皇以来五嶽皆有定名周都雍州雖曾權
立吳嶽為西嶽盖非常法又詩崧高疏已有如此定議
依上典故其五嶽依舊是為相應奉勅旨依舊十二月
三日再具前項典故聞奏奉勅旨依舊(尚書舜典望于山川疏云泰山)
(為東嶽華山為西嶽衡山為南嶽恒山為北嶽嵩山為中嶽三代之居皆河洛之間而五嶽各如其方至秦漢)
(隋唐皆都長安而五嶽並在東方後魏都雲中而祭恒山為北嶽雜問志有云周都豐鎬故以吳嶽為西嶽盖)
(非常法故爾雅止載華山為西嶽若必據已所都以定五嶽則五嶽之名無代不改何則軒居上谷處恒山之)
(西舜居蒲坂在華陰之北豈嘗據已所在改嶽祀乎兼自三皇以来五嶽皆有定名有司不敢輕議)
大定十八年六月三日檢擬東嶽廟災祭享事謹按尚書
舜典曰禋于六宗望于山川徧于羣神歲二月東巡狩
至于岱宗柴望秩于山川孔安國注云九州名山大川
五嶽四瀆之屬皆一時望祭之又周禮小宗伯之職兆
五帝於四郊四望四類亦如之自虞舜至於成周以来
俱言望祭不預廟之存亡也不可謂火焚神像而廢泰
山之祀合依例差人臨時齎送祝板前去致祭施行蒙
准呈
大定二十一年正月十二日奉勅旨東嶽宫裏盖来底
五大殿三大門撰名閏三月一日奏定正殿曰仁安皇
后殿曰蕃祉寝殿曰嘉祥真君殿曰廣福炳靈王殿曰
威明外門曰配天(左傳云山嶽配天)東門曰晨暉(取日之象)西門曰
圓景(取月之象)
大定二十二年四月二十一日以修盖東嶽廟告成奏
奉勅旨令翰林侍講學士楊伯仁撰碑文十月九日又
以中嶽西嶽北嶽重修廟宇工畢命待制黃久約修撰
趙攄應奉黨懷英定撰各廟碑文
大定十三年送下陳言文字該嵩山中嶽乞依舊令本
處崇福宫道士看守禮部擬定委本府於所屬揀選有
德行名高道士二人看管仍令登封縣簿尉兼行提控
蒙准呈續送到陳言文字該隨處嶽鎮海瀆神祠係民
間祈福處所自来多是本處人家占守及有射糧軍指
作優輕數換去處遇有祈求邀勒搔擾深不利便乞選
差清高道士專一看守契勘嶽鎮海瀆係官為致祭祠
廟合依准中嶽廟體例委所隸州府選有德行名高道
士二人看管仍令本地人官員常切提控外其餘不係
官為致祭祠廟止合准本處舊来例施行蒙准呈十九
年十月看嶽廟道士告乞依舊例差設百姓廟子人等
勾當本部擬依泰安軍講究到設廟子七人招召土房
有物力不作過上戶充於本廟收到香火錢内每月支
錢三貫二年一替是為長便後蒙批降仰設道士十人
管勾如本處數少於附近州府縣分選取滿替依舊例
二十一年奉勅旨泰山三峯左側護繚十餘里并至廟
沿路不得教採斫樹木二十二年二月兵部擬呈嶽廟
殿廊共八百五十四間各設兵士三十人依舊清衛指
揮名稱常穿日夜巡防如有修造便充夫役蒙批降據
請受錢糧招置分例並於香火錢内支遣餘並准行
大定二十三年十二月八日奉勅旨每年五嶽降香若
到上京使走馬人来往回地里窵遠走馬郎君都是小
孩兒恐不潔淨運司香是官裏香預先著好香兼鍍金
銀合子裡封了與隨處長官傳旨令齋戒沐浴在意上
香二十六日奉批降香合仰各路運司期扣差相當官
坐長行馬賫送二十四年正月申稟五嶽前来各有令
降御署祝板有無依例准備鎮海瀆雖前来不曾降香
每年只齎送祝板委各處長官行禮今来合無批准備
蒙省批五嶽祝板别聽指揮鎮海瀆止委隨處長官依
時行禮二十五年十一月十七日奏請昨奉勅旨五嶽
教運司著好黃香鍍金銀合子裏封了與隨處長官教
在意上香今車駕還都所有祭嶽鎮海瀆若依舊例降
祝板香合差走馬郎君賷送奉勅旨祝板休止令各運
司降香長白山一體施行
大金集禮卷三十四
