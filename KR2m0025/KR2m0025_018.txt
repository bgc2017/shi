大金集禮卷二十三
御名聖節
御名
天會十四年六月齊國申乞降下御名音切及同音字
號下禮部檢討問具申覆施行(天會十三年十一月巳依亡遼乾統二年體式)
(定撰帖草令沿邊州城牒報高麗齊夏國)
皇統三年學士院看詳高麗賀表内犯太廟諱同音緣
元初不經開牒至有犯諱今來只合全錄廟諱御名及
同音字號分朗開牒施行尚書省商量擬與宋國一就
開坐牒報勅旨准奏
大定元年十二月十六日御前批送下御名廟諱欽
慈皇后貞懿皇后諱并萬春節二年閏二月十一日
奏定御名廟諱并欽慈貞懿皇后迴避字樣合遍下
隨處外御名廟諱報諭外方(四月九日三國牒草不該閔宗諱以議立别廟)
(故)
大定九年正月二十三日檢討到唐會要該古不諱嫌
名若禹與雨是也後世廣避故諱同音别無迴避相類
字典故今御名同音已經頒降迴避外有不係同音相
類字蓋是訛誤犯止合省諭各從正音餘救切二十八
字係正字同音合迴避尤救切十六字不係同音不合
迴避勅旨准奏
大定十四年三月四日禮部尚書張景仁進入下項更
名典故五日宰臣奉勅旨檢擬字樣十一日奏定(於容切)
字命學士撰詔十七日頒下仍遣官分告天地宗廟社
稷五嶽(具奏告門)漢宣帝初名病已元康二年夏五月詔曰
聞古天子之名難知而易諱也今百姓多上書觸諱以
犯罪者朕甚憐之其更諱詢諸觸諱在令前者赦之唐
武宗初名瀍會昌六年三月制曰漢宣帝御歷十年乃
從美稱朕遠追大漢之事改名為炎仍令所司擇日分
命宰臣告天地宗廟其舊名中外奏章不得更有迴避
五代後唐明宗初名嗣源天成二年正月制改名為亶
宣訖百僚稱賀兼差官告郊廟社稷五代漢高祖本名
智遠乾祐元年正月勅曰君父之名貴於易避臣子之
敬難以斥尊苟觸類以妨言必迂文而害理爰從改革
庶叶典章今改名暠宋國史太宗初名光義太平興國
二年春二月詔曰制名之訓典經攸載矧乃膺期纂極
長世御邦思稽古以酌中貴難知而易避朕改名炅除
已改州縣職官及人名外舊名二字不須迴避制曰天
子之名貴難知而易避人君之德當寬御以簡臨以其
字有於協音是使語涉於觸諱若因循而不改則過誤
以誰無朕甚愍焉期無犯者今更名仍令所司擇日告
天地宗廟社稷五嶽其舊名更不須迴避布告中外咸
使聞知四月二十七日擬奏官制國號大國内有一字
犯御名送學士院檢定到史記周武王之子虞封於唐
其地在今太原若以代合避國名似為允當從之五月
又以武清民姓犯御名太常寺檢討到舊五代史晉帝
紀天福七年勅應宫殿州縣名及官名府號人姓名有
與高祖諱同音者悉改之今前人本姓于平聲去聲韻
内各行收入疑混不明字畫正犯御名亦合迴避學士
院檢照到唐廣韻去聲(犯御名)字注云姓風俗通云文王
子(犯御名)伯之後又春秋左氏傳僖公二十四年冨辰曰
管蔡郕霍魯衛毛聃郜(犯御名)曹滕畢原酆郇文之昭也
注云十六國皆文王之子釋文云(犯御名)於用反又何承
天姓苑平聲姬字注云周姓也今以衆說參考(犯御名)氏
其先蓋出(犯御名)伯之後周文王之子封于(犯御名)後世因
以為姓周本姓姬擬從其本姓改曰姬二十二日准呈
聖節
太宗皇帝十月十五日天清節受百官及外國使朝賀
(夏使自會二年高麗使自會四年齊使自會八年)閔宗皇帝七月七日生辰
天會十三年六月二十一日詔以每歲正月十七日為
萬壽節受諸國朝賀(以七月七日景宣皇帝忌辰又以暑雨泥潦使驛艱阻故用正月而)
(羣臣宗戚獻壽賜宴則於生辰之明日)
天會十四年(闕)月以隨處申禀萬壽節未審於正生辰
或正月十七日開設道場齋筵奏奉勅旨七月七日是
生辰緣係景宣皇帝忌辰以此改正月十七日為萬壽
節宜於其日資集(天清節崇夀寺道場三晝夜萬夀節七月七日依例)
大定元年十二月二十六日御前批劄三月一日為萬
春節
大定四年正月勅旨隨處供納正旦生辰禮物今後並
行免進禮部擬自大定五年為頭免納只拜表稱賀蒙批
降已起發在路之物並合免納進表事准呈(隨京府州軍并運司)
(每年合供正旦生辰禮物綾羅共二千三十段内正旦生辰綾各四百九十四段羅各五百四十一段)
大定二年二月十一日禮部擬呈依准前來舊例五品
以上文武職事官依下項等第供進銀香合蒙准行三
師三公五十兩親王宰臣使相四十兩執政官三十兩
二品二十五兩三品二十兩四品十五兩五品一十兩
具位臣姓名今謹進獻萬春節祝聖壽儀物如後香一
銀合(重四十兩紅羅複全)右謹隨狀上進以聞謹進年月日具位
臣姓名上進
大定十六年三月萬春節職事官進到銀香合奉勅旨
四品以下官並免三品以上官依例交納
大定十三年閏正月十三日奏請自來萬春節止斷屠
宰一日切恐未為允當檢討到宋會要承天節禁屠七
日乾元節禁屠三日今據萬春節三月一日為頭禁斷
屠宰三日從之隨朝官賀儀(具朝會門上)儀制諸外路京府
州軍縣分等處每遇聖節筵會如有賜宴天使者官職
從一高叙非賜宴者並以職為叙若寄居無職事官並
以前職為叙如無前職以散官為叙品從雖高亦在見
任官長之下又京府并運司每遇萬春節筵會留守府
尹與運使客禮東西相見並坐又隨朝官差出外路勾
當如遇萬春節筵會並不合赴又諸官司每遇聖節賜
宴並服公裳至席起簪花者仍戴至所居
大金集禮卷二十三
