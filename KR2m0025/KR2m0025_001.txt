大金集禮卷一
帝號上
太祖皇帝即位儀太宗皇帝即位儀
皇統元年冊禮天德貞元冊禮
太祖皇帝即位儀
收國元年春正月壬申朔諸路官民耆老畢會議創新
儀奉上即皇帝位阿里罕宗翰乃陳耕具九祝以闢
土養民之意復以良馬九隊隊九匹别為色并介胄弓
矢矛劍奉上上命國號大金建元收國二年十二月庚
申朔皇弟安班貝勒率百官宗族奏言自遼主失道
奉天伐罪數摧大敵克定諸路功德之隆亘古未有敢
上尊號為大聖皇帝上讓者再羣臣固請從之
太宗皇帝即位儀
天會元年九月六日皇弟安班貝勒即皇帝位先是
宗幹率諸弟暨百官及太祖陵隧之未掩詣上前請即
位上不許謂有先帝諸子是日不克襄事翌日猶不許
宗幹曰社稷至重付安班貝勒以大位者先皇帝之
治命也群臣不敢有貳遂與諸弟暨百官奉赭袍以被
上體而寘璽於懷乃即位於隧前已未告祀天地丙寅
大赦改元
皇統元年冊禮
天會十三年正月二十五日受遺詔即位頒詔天下皇
統元年正月二日太師宗幹率百寮上表曰唐虞無能
名其強名者聖作之迹天地有大美欲歸美者物生之
常歴觀振古大有為之君必行當世不可曠之典布在
方策炯如日星自非稱謂之安烏足形容其德伏惟皇
帝陛下繩其祖武簡在帝心躬勤儉以親九牧之風禁
游惰以勸三農之作外則安集勞來稍節於蒐畋内則
恬澹沖虚弗親於聲色六年於此一德惟新適洽奕世
之成平具舉前王之闊略鋪張文物藻飾聲名勅五典
以示五惇正五行而為五用代上古結繩之治造聖人
合契之書藴此沈幾固有電雷之威斷發於宸翰豈特
雲漢之昭回兼長馳射之通材併作帝王之能事臂使
西夏肘加東韓北羌輸產土之良南越致祈天之請(云)
(云)一視同仁懷小民如赤子九功惟叙慶多稼於曾孫
瑞物充庭頌聲載路若乃嚴恭率典寅畏求端道四時
於玉燭之和齊七政於璇璣之運謂親有德饗有道每
躬毖祀之儀而應以實不以文曲盡靈承之意所謂崇
天也玄功不宰神化自然卷而藏之則鼓萬物以不言
擴而充之則彌六合於無外仰公成理好其要不好其
詳司契無為同於道亦同於德所謂體道也而又弗忘
兢業益戒盈成有咨詢宿德之勞謙有體貎大臣之殊
敬觀書乙夜而緝熙靡懈於初終決事齋居雖近習莫
知其喜怒此敬事之欽也包五事以作哲蹈三知之入
微挾姦稔數者逆折於將形抱義服忠者亟用如不及
見日月照臨之博所照何窮雖鬼神情狀之幽其情安
遁兹辨物之明也銳於修完以正百度而有典謨訓誥
可舉之文隨所指顧克靖四方是謂聰明睿知不殺之
武幽深遠近其聖也無所不通篤實輝光其德也有容
乃大是以并包禹迹增廣文聲周極皥皥之生民同濟
熙熙之壽域聳於聞見孰不揄揚乘乾元首作之初薦
天子無窮之問臣等不勝大願謹奉上尊號曰崇天體
道欽明文武聖德皇帝詔不允凡三表懇請詔曰博考
藝文敷求古訓謂其尊虚名而徇衆欲不若修實德以
承天心故屢却於奏章將確守於朕志而叩閽愈衆陳
義益堅推讓再三敦迫備至念天自民而聽拒違恐咈
於樂推而名者實之賓佩受終期於求稱勉依來請惕
懼增深所請宜允七日遣上京留守奭告天地社稷析
津尹宗強告太廟十日帝服衮冕御元和殿宗幹率百
僚恭奉冊禮冊文曰皇統肇開犧燧因功而紀號帝圖
傳序勲華象德以著稱率皆應億姓之樂推所以對三
靈之眷顧自時厥後何莫由斯國家千載應期奕世修
德重光積慶應歷統天恭惟皇帝陛下恭承垂裕之休
保有無疆之祚表在躬之瑞旋九宫而乾數周當出震
之初闢群氛而羲馭朗煥八彩重瞳之質宅九州四海
之尊方其恭嘿不言淵沈自保固已照羣臣之邪正洞
庶政之後先旣而雷動風飛乾旋坤闔威柄一而姦朋
懷懼仁言播而遠近歸心至於博採庭謨奮張王旅必
待有名而後應固非得已而亟行是以戈鋋所臨金湯
失險攻堅易於振槁傳令速於置郵仍以暇時舉修墜
典斟酌律禮糠粃漢唐損益質文規模虞夏隆功並建
振古罕倫然猶體貌耆英惇叙宗族約已而厚禄秩之
賜虚心以來啓沃之言府庫不積而均力於農疇聲色
不邇而留神於古訓服御靡崇於彫飾宫室聊給於會
朝田獵習武事而已亦踰月而不行宴樂給賓享而已
蓋非時而不召歴觀前代皆有強鄰各專社稷版圖互
稱命令制誥今則日月所燭正朔無殊並開有指之土
疆盡仰至尊之名號加之璇璣正協玉燭時和連珠合
璧之祥居卿日告千倉萬箱之積比屋歲滋謠頌浹於
康衢珍貢來於絶域乃者别京幸望鑾輅省方屬燕薊
之多風積隂霾而浹日及兹動軫寂不揚塵天地清明
人神慶悅是以群工卿尹四海耄倪並造明庭交修封
奏敢叙陳於懿美願深抑於謙沖謂寅畏時恭聰明時
憲崇天之實也虚静恬淡慈儉為寳體道之騐也視聽
言動復於禮緝熙光明典於學兹謂欽以直已是非可
否究其實幽深遠近得其情兹謂明以察微經緯有方
煥乎丕顯之文威懷兼示赫爾布昭之武固天縱之將
聖而多能非學惟民歸於一德而主善為師咸五登三
豈形容之可及挂一漏萬慚鋪叙之非工臣等不勝大
願謹奉玉冊玉寳上尊號曰崇天體道欽明文武聖德
皇帝立仗一千一百八十人改服通天冠宴二品以上
官及高夏使其行事官奏定上公以太師宗幹太尉以
正員費摩烏塔司徒以平章昂攝中書令二員正員韓
企先外以待制昺攝侍中三員以平章奕左丞勖左宣
徽劉筈攝右丞蕭仲恭攝門下侍郎參正李德固攝中
書侍郎尼楚赫等四員攝中書舍人趙端甫等二員攝
給事中捧冊八員捧寳四員以耶律紹文蕭彦謙等充
以胡景山攝刑部尚書以左右點檢攝扶持官并奉香
合進茶酒盞三員接祖宗神御前茶酒盞三員其禮部
尚書太常卿吏禮部侍郎並以正員
已後視此奏差除正官外並出宣九日放朝習恭謝
并御樓儀十日大禮十一日高麗正旦人使辭十二
日恭謝祖廟還御宣和門大赦改元
天德貞元冊禮
天德二年二月百官上表奉上法天膺運睿文宣武大
明聖孝之號三月望日行冊禮初七日呈稟訖上冊寳
合用行事官正員外差攝上壽酒上公一員奉冊太尉
讀冊中書令一舉冊中書舍人二押冊吏部侍郎一捧
冊官四奉寳司徒讀寳侍中一舉寳給事中二押寳禮
部侍郎一捧寳官四奏告官二行禮侍中二太常卿二
九日呈稟訖行禮節次受冊前三日合遣使奏告天地
昊天於南郊地祇於北郊
宗廟並以香幣酒脯醢前二日諸司停奏刑罰文書兵
部帥其屬設黃麾仗
殿門内二千六百人門外四百人
宣徽院帥儀鑾司設座於殿中間設冊寳幄次於大明
殿門外設羣官次於大明門外大樂令與協律郎設宫
懸於殿庭其日奉冊寳訖設登歌於殿上立舞表於殿
下符寳郎其日俟文武官入奉八寳升置殿上上冊寳
訖復&KR1053;還所司其日質明奉冊太尉奉寳司徒
貞元儀奉冊太師奉寳太尉
讀冊中書令讀寳侍中以次應行事官並集於尚書省
奉迎冊寳由元德正門入至大明門外
貞元儀通天正門入至大安門外
置冊寳於幄次中(冊北寳南)應行事官分立於左右文武群
臣等並入次朝服攝太常卿與大樂令帥工人入就位
協律郎各就舉麾位捧冊官捧寳官&KR1053;冊官&KR1053;寳官由
西偏門入至西階下冊寳褥位之西東向立俟
貞元儀無捧冊捧寳官等入至褥位立俟之文
等探閤門報通事舍人引攝侍中版奏中嚴訖典儀贊
者各就位閤門官引文武百寮分左右入於階下塼道
東西相向立符寳郎奉八寳由西偏門分入升置殿上
東西間相向訖分左右立於寳後通事舍人引攝侍中
版奏外辦扇合服衮冕以出曲直華蓋侍衞警蹕如常
跪俛伏興舉麾工鼓柷奏乾寧之樂出自東房即座儀
使副添香
殿下第一墀香爐宣徽院另差閤門一員添香
貞元儀殿下沙墀
爐煙升扇開簾捲協律郎偃麾敔樂止
凡樂皆協律郎麾舉工樂柷而後作偃麾戛敔而後
止下皆准此
太常博士通事舍人自冊寶幄次分引冊太常卿前導
吏部侍郎押冊而行奉冊太尉讀冊中書令舉冊官
貞元儀進冊舉冊官
於冊後以次從之次太常博士通事舍人二員分引寶
禮部侍郎押寶而行奉寶司徒讀寶侍中舉寶官
貞元儀進寶舉寶官
於寶後以次從之由正門入宫懸奏歸美揚功之曲太
常卿於冊床前道至第一墀(貞元儀並云沙墀)香案南籍冊寶
褥位上少置(冊北寶南)太常卿與舉冊官退於冊寶少西東
向立應博士舍人立於其後&KR1053;冊寶冊床弩手繖子官
等又於其後皆東向太尉司徒中書令侍中皆於冊後
面北以次立吏部侍郎禮部侍郎立於其後立定
貞元儀冊北寶南太常卿於冊東北向側立太師以
下於冊實褥位東序立&KR1053;冊床弩手繖子退立東階下
面北立太尉以下於冊寶褥位西序立&KR1053;寶床弩手繖
子退立於西階下立定
樂止閤門舍人分引東西兩班羣官合班轉北向立
東班以西為上西班以東為上
中間小留班路俟立定太常博士通事舍人四員分引
太尉司徒中書令侍中吏部禮部侍郎以次各復本班
訖博士舍人退以俟初引時樂奏歸美揚功之曲至位
立定樂止典儀曰拜贊者承傳太尉以下應在官位群
官皆舞蹈五拜班首出班起居訖又贊再拜如朝會常
儀太常博士通事舍人四員再引太尉司徒中書令侍
中吏禮部侍郎復進至冊寶所稍南立定&KR1053;冊寳床弩
手繖子官並進前舉冊寶床與太常博士通事舍人二
員分引冊太常卿前導吏部侍郎押冊而行奉冊太尉
讀冊中書令舉冊官於冊後以次從之冊初行樂奏肅
寧之曲次通事舍人太常博士又二員分引寶禮部侍
郎押寶而行奉寶司徒讀寳侍中舉寶官於寶後以次
從之詣西階下至冊寶褥位
貞元儀冊寶床與博士舍人分引太師太尉以下導
從冊寶行樂奏肅寧之曲至西階下冊寶褥位
少置(冊北寶南)樂止
貞元儀樂止太尉以下於冊寶西序立
&KR1053;冊寶床弩手繖子官等退於後稍西東向立捧冊官
與&KR1053;冊官並進前(去冊函蓋置於床)取冊匣升太常博士通事
舍人分引冊太常卿側身導冊先升奉冊太尉讀冊中
書令舉冊官捧冊官於後冊以次從升
吏部侍郎不升止於冊床之西
冊初行樂奏肅寧之曲進至殿上博士舍人分左右於
前楹立以俟
舍人在東以俟冊引讀中書舍人自東階還本班博
士在西以俟引奉冊太尉降自西階下面東立
讀冊中書令於欄子外前楹稍西立以俟舉冊官捧冊
官立於其後奉冊太尉從外至褥位奉冊太尉搢笏少
前跪置訖執笏俛伏興樂止太尉退於前楹稍西立以
俟太常博士立於後太常卿少退東向立舁冊官立於
其後皆東向捧冊官先入舉冊官次入讀冊中書令又
次入捧冊官四員皆搢笏雙跪捧
兩員於冊北一員稍東一員稍西兩員於冊南一員
稍東一員稍西
舉冊官二員亦搢笏兩邊单跪對舉中書令執笏進跪
稱中書令臣某讀冊讀訖俛伏興中書令俟冊舁先退
通事舍人引降自東階復本班訖(通事舍人依前復引太尉)太常卿
降復寶床前舁冊官並進與捧冊官等取冊匣興置於
殿東間褥位案上西向捧舉冊官等降自東階還本班
舁冊官亦退太常博士引奉冊太尉降自西階東向立
以俟次捧寶官與舁寶官俟讀冊中書令讀訖出並進
前(去寶函蓋置於床)取寶盝升太常博士通事舍人分引寶太
常卿側身導寶先升奉寶司徒讀寶侍中舉寶官捧寶
官於寶後以次從升
禮部侍郎不升立於寶床之西
寶初行樂奏肅寧之曲進至殿上博士舍人俱退不升
並於前楹稍西立以俟
博士以俟引司徒降西階以太尉立舍人以俟引侍
中降西階復本班
讀寶侍中於欄子外前楹間稍西立以俟舉寶官捧寶
官立於其後奉寶司徒寶升至褥位奉寶司徒搢笏少
前跪置訖執笏俛伏興樂止司徒退於前楹西立以俟
太常卿少退東向立舁寶官立於其後皆東向捧寶官
先入舉寶官次入讀寶侍中又次入捧寶官四員皆搢
笏雙跪捧
兩員於寶北一員稍東一員稍西兩員於寶南一員
稍東一員稍西
舉寶官二員亦搢笏西邊單跪對舉侍中執笏進跪稱
侍中臣某讀寶訖俛伏興侍中俟寶興先退通事舍人
引降自西階復本班訖(通事舍人依前復引司徒)舁寶官進前與捧
寶舉寶官等取寶盝興置於殿之西間褥位案上東向
捧寶舉寶官等與太常卿俱降自西階及吏部侍郎皆
伏本班&KR1053;寶官亦退太常博士引捧寶司徒次奉寶太
尉東向立定博士舍人贊引太尉司徒進詣第一墀香
案南褥位立定博士舍人贊退典儀曰拜贊者承傳在
位官皆再拜訖博士舍人二員引太尉詣東階升
貞元儀捧冊官與舁冊官並進前取冊先升奉冊太
師通事舍人分引冊太常卿側身導冊先升奉冊太師
讀冊中書令押冊進冊舉冊官捧冊官於冊後以次從
升冊初行樂奏肅寧之曲進至殿上奉冊太師於褥位
搢笏少前跪置訖執笏退樂止太師與讀冊中書令於
欄子外前楹稍東面北立博士舍人少退面西側立押
冊進冊舉冊捧冊&KR1053;冊官又在其後太常卿少退於前
楹稍西東向立定捧冊官先入舉冊官次入讀冊中書
令又次入捧冊官四員皆搢笏雙跪捧兩員於冊北一
員稍東一員稍西兩員於冊南一員稍東一員稍西舉
冊官二員亦搢笏兩邊單跪對舉中書令執笏進拜跪
讀冊讀訖俛伏興立於前楹東太師之次舉冊捧冊官
少退立太常卿降復寶床前押冊舁冊官並進前與捧
冊舉冊官等取冊興置於殿之東間褥位案上西向押
冊進冊捧舉舁冊官等俱降自東階還本班博士舍人引
奉冊太師中書令降自東階還本班次捧寶官與舁寶官
俟讀冊中書令讀訖出並進前取寶盝升太常博士通事
舍人分引寶太常卿側身導寶先升奉寶太尉讀寶侍中
押寶進寶舉寶捧寶官於寶後以次從升寶初行樂奏肅
寧之曲進至殿上奉寶太尉於褥位搢笏少前跪置訖執
笏退樂止太尉與讀寶侍中於欄子外前楹西面北立博
士舍人少退面西側立押寶進寶舉寶捧寶&KR1053;寶官又在
其後太常卿少退於前楹稍西東向立定捧寶官先入舉
寶官次入讀寶侍中又次入捧寶官四員皆搢笏跪捧兩
員於寶北一員稍東一員稍西兩員於寶南一員稍東一
員稍西舉寶官二員亦搢笏兩邊單跪對舉侍中執笏進
拜跪讀寶讀訖俛伏興退立於前楹西太尉之次舉寶捧
寶官少退立押寶&KR1053;寶官進前與捧寶舉寶官等取寶盝
興置於殿之西間褥位案上東向押寶進寶捧寶舉寶舁
寶官等俱降自西階班博士舍人引太尉侍中降西階復
本班太常卿亦從太尉侍中降西階還本班立定太常
博士通事舍人引太師升殿宫懸奏純誠享上之曲至
階止(博士舍人退不升以俟)閤使二員引太尉進至前立定樂止
閤使揖贊太尉拜跪賀殿下閤門揖百寮躬身太尉稱
文武百寮具官臣等言致賀詞(云云)
貞元儀止云太師致賀詞
俛伏興(百寮平立)退至階下博士舍人分引太尉降至東階
初降宫懸作肅寧之曲復香案南褥位立定樂止
貞元儀太師降自東階宫懸作肅寧之曲至位樂止
博士舍人少退典儀曰拜贊者承傳太尉司徒及在位群官
俱再拜舞蹈三稱萬歲又再拜訖通事舍人引攝侍中升自東
階進詣前楹間躬承旨退臨階西向稱有制典儀曰拜贊者
承傳太尉司徒及在位群官俱再拜躬身宣詞(云云)宣訖通
事舍人引侍中還位典儀曰拜贊者承傳階上下應在位群
官俱再拜舞蹈三稱萬歲又再拜訖博士舍人分引太尉司
徒就百寮位初引宫懸作肅寧之曲至位立定樂止
貞元儀無分引太尉司徒就位一節及無初引宫懸
肅寧之曲
閤門舍人分引應北面位群官各分班東西向立定通事舍
人引攝侍中升自東階當前楹間跪奏禮畢俛伏興引降
還位扇合簾降協律郎俛伏興舉麾工鼓柷奏乾寧之曲降
座入自東房還後閤進膳侍衛警蹕如儀扇開樂止捧冊官
帥&KR1053;冊床人捧寶官帥&KR1053;寶床人皆升殿取匣盝蓋訖置
於床前引進司官前導通事舍人贊引詣東上閤門上進
貞元儀進冊官跪進冊狀進寶官進寶狀以授内常
侍各再拜以次出
通事舍人分引文武百僚等以次出歸幕次賜食以俟
上壽上冊寶禮畢有司排辦御床及座宴羣官位並如
曲宴儀攝太常卿與大樂令帥工人入并協律郎各就
舉麾位俟等探舍人報通事舍人引三師以下文武百
僚親王宗室等分左右入至殿階下稍南東西相向立
通事舍人先引攝侍中版奏中嚴少頃又奏外辦扇合鳴
鞭協律郎跪俛伏興工鼔柷宫懸奏乾寧之曲服通天
冠絳紗袍即座簾捲内侍寶扇開殿上下鳴鞭戛敔樂
止儀使副等添香爐烟升通事舍人引班首已下合班
樂奏肅寧之曲至北向位重行立定中間少留班路通
事舍人引攝侍中詣東階外至殿上少立閤門舍人引
禮部尚書出班前北向俛伏跪奏稱禮部尚書臣某言
請允群臣上壽俛伏興躬身通事舍人引攝侍中詣前
楹間躬承旨退臨階稍東西向曰制可侍中少退舍人
贊禮部尚書再拜訖贊祗候復本班
貞元儀無禮部尚書跪奏侍中承旨一節
内侍局進御床入次良醖令於殿下橫階南酹酒訖典
儀曰拜贊者承傳在位官皆再拜隨拜三稱萬歲訖平
立太常博士通事舍人分引攝上公由東階升初升宫
懸奏肅寧之曲殿上舍人少退二閤使揖上公進至進
酒褥位樂止宣徽使以爵授上公上公搢笏受爵詣榻
前跪進受爵訖上公執槃退至進酒位以槃授宣徽使
訖二閤使揖上公入欄子内贊拜跪殿下閤門揖百寮
皆躬身上公奏稱文武百寮上公具官臣某等稽首言
貞元儀無文武百寮具官之文
(云云)臣等不勝大慶謹上千萬歲壽俛伏興(百寮平立)二閤
使揖上公出太常博士通事舍人引上公降自東階復
本班太常博士通事舍人退上公初降階樂奏肅寧之
曲至位立定樂止典儀曰拜贊者承傳上公與在位官
皆再拜訖百寮皆躬身通事舍人揖攝侍中進詣前楹
間躬承旨退臨階西向稱有制典儀曰拜贊者承傳上
公及在位群官皆再拜隨拜三稱萬歲訖躬身宣曰得
公等壽酒與公等内外同慶閤門舍人贊宣諭訖上公
與百寮皆舞蹈五拜訖閤門舍人引百寮分班東西序
面殿立博士舍人再引上公自東階升宫懸奏肅寧之
曲至進酒褥位樂止上公搢笏宣徽使授上公槃上公
詣欄子内褥位跪舉酒宫懸奏景命萬年之曲飲訖樂
止上公進受虛爵訖復褥位以爵授宣徽使訖二閤使
揖上公退内侍局&KR1053;御床出
貞元儀無此舁出再進入一節
博士舍人並進前分引降自東階宫懸作肅寧之曲閤
門舍人分引東西兩班隨上公俱復北向位立定樂止
典儀曰拜贊者承傳在位官皆再拜三稱萬歲訖平立
殿上通事舍人揖攝侍中進詣前楹間躬承旨退臨階
西向閤門官先揖百寮躬身侍中稱有制典儀曰拜贊
者承傳在位官皆再拜訖躬身宣曰延王公等升殿典
儀曰拜贊者承傳在位官皆再拜訖搢笏舞蹈又再拜
訖太常博士通事舍人引上公以下合赴宴羣官分左
右升殿不與宴羣臣分左右捲班出宫懸奏肅寧之曲
百寮至殿上坐後立樂止内侍局進御床入依尋常宴
會再進第一爵酒登歌奏聖德昭明之曲飲訖樂止(羣官)
(就坐傳宣賜起立拜數節次並如常儀)執事者行羣官酒宫懸作肅寧之
曲文舞入觴行一周樂止尚食局進食執事者設羣官
食宫懸奏保大定功之舞
貞元儀奏萬國來同之舞
三成止出又進第二爵酒登歌奏天贊堯齡之曲
貞元儀天錫萬齡之曲
飲訖樂止執事者行羣官酒宫懸作肅寧之曲武舞入
觴行一周樂止尚食局進食執事者設羣官食宫懸奏
萬國來同之舞
貞元儀奏保大定功之舞
三成止出又進第三爵酒登歌奏慶雲之曲飲訖樂止
執事者行羣官酒宫懸作肅寧之曲觴行一周樂止尚
食局進食執事者設羣官食宫懸奏肅寧之曲食畢樂
止閤門官分揖侍宴羣官起立於席後通事舍人引攝
侍中詣榻前俛伏興跪奏侍中臣某言禮畢俛伏興閤
門舍人分引羣官俱降東西階内侍局舁御床出宫懸
作肅寧之曲至北向位立定樂止典儀曰拜贊者承傳
在位官皆再拜訖搢笏舞蹈又再拜訖再分班東西序
立
貞元儀東西序立侍中詣榻前跪奏禮畢
扇合簾降殿上下鳴鞭協律郎俛伏跪舉麾興工鼓柷
奏乾寧之曲降座入自東房還後閣侍儀如來儀内侍
贊扇開戛敔樂止通事舍人引攝侍中版奏解嚴所司
承旨放仗在位羣官皆再拜以次出(天德二年十二月省去十二字稱號)
貞元三年十一月太師思忠等上表奉上奉天崇運
至孝大明淵謀睿斷聖文神武之號蒙從上省去十
二字餘從所請
二十七日稟訖四年正月七日行禮儀仗用三千人(提點)
(儀仗許霖畢棣)禮部下太常寺於已行禮數内增損恭詳到下
項儀冊用玉簡然總數七十五枚亦從文之多寡各長
一尺二寸闊一寸二分厚五分聯以金縷首尾結帶前
後四板刻龍鏤金若捧護之狀藉以錦褥覆以紅羅泥
金夾帕冊匣長廣取容玉冊塗以朱漆金裝隠起突龍
鳳金鏁(闕)匣上又以紅羅繡盤龍蹙金帊覆之承以
鍍金裝長于床鍍金龍首鍍金魚鈎藉匣以錦緣褥又
紐紅絲為絛以縈匣(係天德二年撿照到典禮已經成造製度)寶用玉廣四
寸九分厚一寸二分篆文填以金盤龍紐係以暈錦大
綬赤小綬連玉環又玉檢高七寸廣二寸四分皆飾以
金裹以紅錦加紅羅泥金夾帊納于小盝盝以金裝内
設金床暈錦褥飾以雜色玻璃碧鈿石珊瑚金精石馬
瑙又盝二重皆裝以金覆以紅羅繡帕承以鍍金裝長
於床鍍金魚鈎藉盝以錦褥又冊寳行馬並飾以鍍金
冊寳案並塗以朱漆覆以紅羅銷金衣(寳上篆文隠起其地填以金冊)
(檢並真書鐫訖内填以金)前三日遣使奏告昊天上帝皇地祇並於
常武殿拜天臺設褥位牌(昊天上帝當中皇地祇次西少却)及香茶酒
祝版(祝版少府監成造學士院撰詞書寫進署訖付宣徽院差控鶴官用床擡舁覆以黃羅帕隨告官詣)
(祠所)告官就所居清齋一日告日質明宣徽院帥儀鑾司
鋪設供具閤門舍人一員引告官詣神位前再拜每位
上香跪奠茶奠酒再拜太祝讀祝版告官再拜退原廟
奏告准上前二日停奏刑罰文字正月四日六日習儀
於大安殿奉冊及上壽酒并致詞太師奉寳太尉讀冊
中書令讀寳侍中進冊中書侍郎進寳門下侍郎押冊
吏部侍郎押寳禮部侍郎各一舉冊中書舍人舉寳給
事中各二捧冊官捧寳官各四行禮侍中二(一奏中嚴外辦及解)
(嚴禮畢一宣制)太常卿二(一押樂一行禮)舁冊寳官(依例省令史充)大樂令協
律郎二(一殿上一殿庭)典儀贊者各二(閤門充)太常博士三(二引冊寶)
(奉冊寳引太師太尉還班一引太師進酒)通事舍人七(二冊寳二引侍中一引太師進酒二引中)
(書門下侍郎)舁冊案十四舁寳案六(部令史充)内常侍四人(分引冊寶)
(入進)宣徽院差弩手繖子百人擡冊寳床及案前一日尚
書省安設及次日行禮并隨内常侍入進兵部帥其屬
設儀仗於殿門内外宣徽院帥儀鑾司於前一日設御
座於殿中間設東西房前楹施簾設香爐香案於殿下
沙墀設藉冊寳褥位於香案南設香爐二於殿榻之左
右設冊寳幄次於殿門外稍東西向(冊北寳南)設藉冊寳褥
位一於榻前設太師賀褥位於欄子北設藉冊匣寳盝
案褥位各一於殿上東西間設藉冊床寳床褥位各一
於殿西階下道西設羣官次於殿門外東上閤門外設
置冊寳褥位各一設中書門下侍郎拜褥各一所司約
量陳繖扇於三墀之左右宣徽院勒所司排辦御床菓
饌并差簾外執扇五十人開合如儀(依例供奉官充展紫)大樂令
協律郎前二日設宫懸於殿庭又設協律郎舉麾位二
一于殿上樂懸西北一於殿下樂懸西北並東向閤門
司設百官位於殿庭如朝會儀又設贊者位於班前東
北又設典儀位於殿階上又設行事官位牌如已定儀
才候上冊寳訖還御幄又設坐宴羣官位於殿上如尋
常曲宴儀太常寺其日帥舁冊寳案官先入置案於殿
之東西間藉冊寶褥位上(冊東寶西)學士院定撰上冊寶訖
賀詞并上壽詞宣答制詞及大樂曲名并曲及登歌詞
與奏告祝文書寫進署中書侍郎進冊狀門下侍郎進
寶狀其狀尚書省禮房寫良醖令備酒并殿下酹酒如
常儀尚食排菓饌尚衣進冕服通天冠絳紗袍有司備
警蹕繖扇曲直華蓋等儀物符寶郎其日俟文武羣官
入奉八寶置於殿上東西間相向(舁八寶用控鶴門仗官)四員分
立寶後上冊寶訖復還所司御史臺告報外官刺史已
上新除未辭或已辭未發及諸道使人并外官朝奏在
都者各依本官職序班少府監造位牌三十面各長尺
二闊一尺厚八分黑油引進司禮畢中書侍郎門下侍
郎置冊寶匣盝於床内常侍四人與引進司官前導通
事舍人贊引詣東上閤門上進上冊寶并上壽並如天
德儀冊禮後恭謝原廟用天德儀惟不降詔
大金集禮卷一
