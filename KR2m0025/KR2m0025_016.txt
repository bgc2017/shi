大金集禮卷二十一
原廟下
朝拜
朝拜
太祖忌辰親祠儀禮
大定五年十月宣徽宗院申已行禮數十一年同十九
年奉勅旨三廟行禮不同往日只奠一盞酒冷淡又奉
勅旨忌辰奠酒用樂不是只奠茶太子大王不須奠只
依舊例其日三品以上職事官公服先於衍慶宫門外
西向班定俟皇帝服袍乘馬自應天門出四品以下職
事官前導導駕四十員閤祗六員各從人一名服錦山
帽錦絡縫偏帶至三門外下馬左右宣徽前導自正門
入左上殿百官合班立定六品以下聖武門外皇帝至
褥位先兩拜(左宣徽贊)稍東西立定入香案訖上拜褥兩拜
添香訖復位再兩拜依前西向立定排食訖上拜褥兩
拜奠茶訖復位再兩拜稍東西向立定先分引百官出
少頃辭御容兩拜除見辭四拜外八拜百官並陪拜宣
徽導引皇帝歸幄次更衣畢至三門外上馬侍衛導從
如來儀
大定十六年四月十九日奉安世祖御容行朝謁之禮
皇帝前一日齋於内殿皇太子齋於本宫親王齋於本
府百官齋於其第太廟令率其屬於衍慶宫内外掃除
設親王百官拜位於殿庭又設皇太子拜褥於親王百
官位前宣徽院率其屬於聖武門外之東設西向御幄
櫺星門東設皇太子幄次其日有司列仗衛於應天門
外俟奉安御容訖有司於殿上并神御前設北向拜褥
位安置香爐香案并香酒器物等皇太子比至車駕進
發已前公服乘馬本宫官屬導從至衍慶宫門西下馬
步入幄次親王百官於衍慶宫門外西向立班俟車駕
將至典贊儀引皇太子出幄次於親王百官班前奉迎
導駕官五品六品七品職官内差四十員於應天門外
道南立班以俟(每員引色衣從人一名御溝内分左右排立)皇帝服靴袍乘
輦從官繖扇侍衛如常儀(勅旨用大安輦儀仗一千人)出應天門閣
通喝導駕官再拜訖閤門傳勅導駕官上馬分左右前
導至廟門外西偏下馬(導駕官不陪位)車駕至衍慶宫門外稍
西降輦左右宣徽使前導皇帝步入御幄簾降閤門先
引親王宰職四品已上執事官由東西偏門入至殿庭
分東西班相向立典贊儀引皇太子入立於褥位之西
東向進香進酒等執事官並升階於殿上分東西向以
次立宣徽使跪奏請皇帝行朝謁禮簾捲皇帝出幄宣
徽使前導至殿上褥位北向立典贊儀引皇太子就褥
位閤門引親王宰執四品以上職事官回班並北向立
(令中間歇空不礙奏樂五品以下聖武門外八品以下宫門外陪拜)奏請並宣徽使皇帝
再拜(教坊樂作)皇太子以下羣官皆再拜(並閤門贊拜)請皇帝詣
神位前褥位北向立又請皇帝再拜皇太子以下羣官
皆再拜請皇帝跪三上香三奠酒俛伏興又請皇帝再
拜皇太子以下羣官皆再拜訖請皇帝復位又請皇帝
再拜皇太子以下羣官皆再拜樂作宣徽使奏禮畢(以上)
(擬八拜宣徽院奏過依舊例十二拜)典贊儀引皇太子復立於褥位之西
東向閤門引親王宰執以下羣官東西向立(先引五品以下官出)
宣徽使前導皇帝還御幄簾降典贊儀引皇太子閤門
分引殿庭百官以次出宣徽使跪奏請皇帝還宫簾捲
步出廟門外升輦還宫如來儀導駕官前導皇太子以
下羣官後從俟車駕入宫乃退尋奉勅旨行禮畢更衣
乘馬還宫十九年五月七日奉安三聖御容禮畢八日
親祠奏定儀仗一千人導駕官四十員五品六品七品
内差七日奉安禮畢應天門外習儀又以奉安後朝謁
與自來忌辰用素食事體不同奏奉勅旨用肉食以下
乘輦往還行禮大略並奏過前一日清齋皇帝齋於内
殿皇太子齋於本宫親王齋於本府百官齋於其第前
一日太廟令率其屬掃除宫内外又各設神座於殿上
及陳設如式又設親王宰執百官拜位各於殿庭又設
皇太子拜褥於百官位前宣徽院率其屬於三殿門外
之東各設西向御幄又於衍慶宫門外之東從地之宜
設皇太子幄次亦西向又於殿上并神位前各設北向
拜褥又各設香案爐匙合香酒果器物等於三聖神座
前其日有司列仗衛於應天門外又設大安輦於應天
門内道東南向如式其日質明親王宰執以下百官(並公)
(服)於衍慶宫門外少東西向立班以俟車駕其日皇太
子公服乘馬本宫官屬導從如常先詣衍慶宫門東下
馬步入幄次俟車駕將至典贊儀引皇太子出幄次於
親王百官班前奉迎車駕(十六年皇太子立班係奏過)其日質明導
駕官公服於應天門外道南立班以俟每員許色衣人
從一名撁攏如御溝内分左右排立准備起居畢乘馬
前導俟皇帝服靴袍乘大安輦從官繖扇侍衛如常儀
出應天門車駕少駐閤門通喝導駕官起居再拜訖閤
門傳勅導駕官上馬分左右以裏為上前導至衍慶宫
門外西偏下馬車駕至衍慶宫門外稍西降輦左右宣
徽使前導引皇帝步入衍慶宫門内稍西乘輦(七寳輦)至
世祖殿門外降輦步入御幄簾降閤門先引親王宰執
四品以上職事官由東西偏門入至殿庭分東西班相
向立五品以下廣德門外立班典贊儀引皇太子入立
於褥位之西東向進香進酒等官並升階於殿上分東
西以次立宣徽使詣御幄前跪奏請皇太子朝謁之禮
簾捲皇帝出幄宣徽使前導於殿上褥位北向立典贊
儀引皇太子就褥位閤門引親王宰執并四品以上職
事官回班北向立奏請並宣徽使皇帝再拜皇太子以
下百官皆再拜並閤門贊拜請皇帝詣世祖神位前褥
位向北立又請皇帝再拜皇太子以下百官皆再拜請
皇帝跪三上香三奠酒俛伏興又請皇帝再拜皇太子
以下百官皆再拜請皇帝復位又請皇帝再拜皇太子
以下百官皆再拜樂止典贊儀引皇太子復位立於褥
位之西東向閤門引親王宰執四品以上官以次東西
相向立引五品以下官權於衍慶宫門外餘位止於各
殿門外近西稍却皇帝步出廟門乘輦詣太宗殿門外
御幄稍憩皇太子親王宰執并四品以上官依班次先
立於太宗殿下奏請皇帝詣太宗殿行禮如上儀禮畢
詣睿宗殿行禮亦如之宣徽使奏禮畢典贊儀引皇太
子復立於褥位之西東向閤門引親王宰執以下百官
以次東西相向立贊者先引五品以下官出宣徽使引
皇帝還御幄簾降典贊儀引皇太子閤門分引百官以
次出宣徽使跪奏請皇帝還宫簾捲步出幄次乘輦至
廟門内稍東降輦步出廟門外升大安輦還宫如來儀
導駕官前導皇太子以下百官後從俟車駕入宫門退
賀表
三后在天神遊雖邈一人思孝廟寢是崇既新寶構之
成載肅真儀之奉涓辰遷御浹宇均歡(中賀)祗遹先猷
緝熙茂集言念武元之成烈蓋遵聖肅之貽謀太宗守
以文睿考嗣其德慨瞻遺像增大原祠聳層觀之巍巍
規模其麗仰睟容之穆穆精爽如存臣陪侍親祠獲觀
縟禮孝悌之至遂能通諸神明祖考以安於是成其福
禄臣無任
二十一年四月一日奉安五聖御容五日親祠奉勅旨
仗儀省少着與世祖一處祭奏定前一日致齋其日擬
用儀仗七百人導駕官四十員皇太子并親王宰執以
次百官於衍慶宫門外奉迎皇帝服靴袍乘大安輦從
官繖扇侍衛如常儀出應天門至衍慶宫門外稍西降
輦步入宫門内稍西乘七寶輦至御幄俟皇太子班定
皇帝行朝謁之禮俟禮畢還宫如來儀係廣德殿行禮
先昭祖神位前再拜上香奠酒又再拜以次神位並同
餘如十六年十九年之儀奏稟安設神御次序若正面
安設昭祖景祖世祖并東西面安設肅宗穆宗康宗緣
食棹香案拜褥外地步窄狹擬權去山幈依廟室次序
安設奉勅旨三祖並於正位安置昭祖正中其次分左
右以東為上肅宗以下北正位稍斜安設二十一年五
月十二日睿宗皇帝忌辰擬定親祠儀禮蒙准呈行移
宣徽院依例聞奏十一日宣徽使稱不設小次不同導
駕官再定到下項前一日宣徽院設御幄於天興殿門
外稍西至日質明皇太子親王百官具公服於衍慶宫
門外立班奉迎皇帝乘馬至衍慶宫門外下馬二宣徽
前導步入宫門稍東皇帝乘輦繖扇侍衛如常儀至天
興殿門外稍西皇帝降輦入幄次簾降典贊儀引皇太
子閤門引親王宰執四品以上官由偏門入(出入如之)至於
殿庭左右分班立定二宣徽使導皇帝由天興門正門
入自東階升殿詣褥位立定皇太子以下官合班(五品以下)
(官班於門外)宣徽使奏請皇帝先兩拜請詣侍神位立俟有
司置香案酒棹訖請詣褥位兩拜三上香奠酒訖復位
再兩拜(以上皇太子以下皆陪拜一)再奏請詣稍東侍神位立典贊
儀引皇太子升殿赴褥位先兩拜奠酒訖再拜降復褥
位次閤門引終獻官趙王上殿行禮(如亞獻儀)宣徽使奏請
皇帝詣褥位再拜兩拜皇太子以下官皆再拜禮畢百
官依前分班立皇帝出殿門外入幄次簾降更衣次引
皇太子以下官出宫門外立班皇帝乘輦至宫門稍東
降輦步出宫門外上馬還宫導從侍衛如來儀皇太子
以下官俟車駕行然後退
大定五年七月二十五日奏請會寧府已起蓋祖廟元
奉勅旨候工畢委有司以時薦享今擬每歲元日寒食
節七月十五日冬至八月二十八日忌辰以本府長官
充獻官佐貳以下陪位勅旨准行仍設教坊所司前期
排辦茶食香茶花果至日供設酒饌質明禮直官引獻
官與陪位官以下並公服入廟庭詣面西位立俱再拜
訖引獻官詣殿正階下再拜訖升階至食案前褥位上
香奠酒訖一拜又再拜訖禮直官引獻官復位與陪位
官以下俱再拜訖退五年八月二十七日奉勅旨太祖
皇帝忌辰衍慶宫呈用素食享祭其餘諸京應有太祖
皇帝御容去處自今後每遇忌辰亦只用素食十一年
九月二十三日奉勅旨有太祖御容處只用素食奠茶
不用肉及酒樂緣慶元宫見設教坊四十人(五年八月一日奏設)
奏過檢討故事檢到前漢書祖宗廟在郡國用樂及犧
牲宋會要忌日罷樂廢務擬遇忌辰用素食其餘祭奠
用肉及酒樂勅旨准奏行慶元宫教坊樂依舊存設六
年五月以會寧府申稟慶元宫朔望朝拜禮數參詳朔
望朝拜合依儀制外任官朝拜祖廟之禮拜褥用紫絹
所用茶食并黃香果食分數依西京及東京御容殿例
茶擬每次用二兩如有未盡名件就便移文東西京取
會比附施行蒙准呈六年三月大同府申自來每月一
十五日並詣祖廟上香即日車駕行幸其禮數有無依
舊契勘中都除五享及遣使并太祖忌辰親祠外無朔
望上香之禮即日車駕到京亦合依例施行蒙准呈仍
候車駕還都日却依舊例六年八月奏請每年太祖皇
帝忌辰車駕詣衍慶宫親祠百官陪拜今車駕巡幸擬
依諸京府遇太祖忌辰詣御容殿祭拜體例以宰臣為
班首率百官詣衍慶宫行禮從之其日質明百官公服
詣衍慶宫禮直官引班首官以下入自南東偏門于聖
武殿下面北以東為上班首拜褥稍前同兩拜禮直官
引首官升階詣御容前兩拜少前搢笏跪上香奠茶訖
出笏就位一拜少退再兩拜訖引百官降階復位首官
以下同兩拜禮畢十六年四月二十二日奉勅旨遇太
祖忌辰如是夏捺鉢去雖未還都百官須得謁廟祭祀
不得有闕常禮世祖忌辰亦仰祭祀續奉勅旨太祖忌
辰世祖太宗亦一處致祭無有妨礙檢討到唐禮閣新
編所載唐高祖以下諸帝忌日各另於兩京寺觀内致
齋行香外歴代無一聖忌辰列聖預祭故事看詳世祖
太宗若就聖武殿一處享祭須是昭穆並坐别無似此
典禮兼世祖太宗御容並是面東今來世祖在中位則
太祖在東位御容面不相嚮恐於禮未安未稟奏間勅
遣皇太子行禮祭一位并就功臣檢討到唐六典自高
祖以下國忌日並無親祭之禮亦無皇太子行禮典秩
今參酌定到其日質明百官先赴衍慶宫皇太子公服
乘馬本宫官屬導從侍衛如常儀至衍慶宫門外下馬
入幄次少頃先引百官分班入宫庭殿下東西相向立
六品以下聖武門外典贊儀引皇太子由東偏門入赴
殿下褥位立定百官合班先兩拜訖引皇太子左上殿
面西少立入香案訖上拜再拜搢笏跪添香出笏就位
一拜訖再兩拜稍東西向立出香案排食訖上拜褥兩
拜搢笏跪奠茶出笏就位一拜訖再兩拜訖引皇太子
降階復位再兩拜(以上十二拜)百官皆拜先引皇太子出百
官以次分班出分獻官俟皇太子將升殿禮直官分引
獻官詣各位功臣前褥位立定俟殿上上香時獻官搢
笏跪齊上香奠茶訖出就位一拜再兩拜訖引詣次位
行禮如上儀俱拜訖立定齊引降階入班俟皇太子百
官辭神同兩拜訖以次出二十四年四月九日勅旨到
京第二日便謁廟六月十五日勅旨祖廟交依中都例
節朔享祭車駕不來後月一十五日亦燒香九月十五
日太祖廟薦新諸王公服欄子外奠酒百官殿下陪拜
九月十九日勅旨上京興王之地太祖廟只是忌辰日
享祀于禮未應雖山陵隨節享祀此亦隨節差官享祀
二十五年元日慶元宫享祭命豳王充使會寧同尹充
副使二十六年三月二十一日以裏外祖廟享祭不同
檢討擬定太廟每歲五享山陵朔望忌辰及節辰祭奠
並依前代典故外衍慶宫自來車駕行幸遇祖宗忌辰
百官行禮并諸京祖廟節辰忌辰朔望拜奠雖無典故
參酌恐合依舊以盡崇奉之意奏奉勅旨山陵朔望祭
享食料比節辰享祭食料約量裁減餘並依舊二十八
年八月十四日聖旨東京西京兩處有祖廟前來月一
十五日本處官享祭來兼太祖山陵在這裏有那裏無
只合依這裏隨節享祭後是教禮部定部奏唐會要該
載武宗廢天下寺上州以上各留寺一所國忌日行香
列聖真容移入行香寺見得當時隨處御容止於忌日
拜奠今看詳東西京祖廟隨節忌辰各有奠祭禮數其
月一十五日在此山陵已有享祀之禮兼前代别無諸
京祖廟朔望祭享典故若行停罷别無室礙八月二十
五日奉職劉元弼傳奉聖旨其東西京兼太祖不曾到
廟也不合立為是已有也教隨節忌辰祭奠其月一十
五日准奏體罷上京廟比此兩處爭别是太祖生長本
鄉東京大清安禪寺立貞懿皇后功德碑其殿曰報德
之殿門名亦同
大定十年東京垂慶寺太后影殿曰孝思
大定三十年三月十三日奏
大金集禮卷二十一
