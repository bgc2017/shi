大金集禮卷二
帝號下
大定七年冊禮大定十一年冊禮
大定七年冊禮
大定元年十月日上即位東京大赦改元十一月十
六日有司奉表備禮上尊號聖明仁孝皇帝
初羣臣上十有二字上止受四字
大定二年七月禮官討定將來奉安祫享後羣臣當詣
東上閤門奉表請增上尊號三年十月七日升祔睿宗
祫享禮畢羣臣累奉表陳請未奉俞音五年正月平章
政事宗憲率百寮奉表懇請曰雖有大能謙聖人之至
德而歸美以報羣下之誠心仰希從欲之仁薦致瀆尊
之請恭惟紹開景命克享靈心謳歌所歸歷數斯在思
其艱圖其易勤於邦儉於家廟祏其嚴每厚蒸嘗之薦
陵園是奉時為省謁之行楚子請盟貢復包茅之入尉
佗奉職使因白璧而通文軌大同干戈不用且哀矜庶
獄掄擇羣材分問俗之使以通下情行均賦之令以寬
民力蝗螟不害與沴氣以潛消黍稷維馨占甫田之屢
稔巍巍然高百王之治迹亹亹乎嚮三代之休風如典
冊有所未崇在臣子豈遑寧處夫膺帝命而履寶位是
為應天因民心而啓洪基是為興祚遠人來附綏之而
已乃修德以尚文得不謂仁文乎王略既宣服之而已
不窮兵而黷武得不謂義武乎本之以事無不通之聖
擴之以遠無不燭之明能廣前人之有聲實曰天子之
至孝合兹衆美允矣公言臣等不勝大願謹固請加上
尊號曰應天興祚仁文義武聖明至孝皇帝上猶固讓
三月宗憲等復抗表請曰函章屢貢宸聽未回雖聖心
能以自儆在臣下有所未安夫簡在上帝之心謂之應
天紹復先王之業謂之興祚仁以守位德以撫民無所
不通非聖孰能與此先之以愛夫孝何以加乎道備至
明名非虚美臣等不勝大願謹固加上尊號曰應天興
祚仁德聖孝至明皇帝詔答曰自臨御以來尚多闕政
而羣工兆姓為過情之禮以徽號見加章至六上益拒
益堅無乃激於忠愛而志在歸美不能自已歟且以國
體之重有不可闕者耶載念固執予守則恐鬱輿望披
襟全善則又難自安其去至明二字餘用勉從二十三
日下詔朕以正隆之失御獲承太祖之貽謀涉道未弘
臨政猶淺不意羣工之歸美遽以鴻名而見加奏牘屢
陳忠懇難奪朕雖俞允顔實忸怩今已勉受應天興祚
仁德聖孝之號尚念邊鄙甫寧民居始奠事無欲速時
貴適宜蓋王者必世而後仁禮至太平而大備故須待
熙洽之際乃可盡對揚之休所有禮冊當俟他年舉行
六年十一月二十三日羣臣復奉表陳請曰頃奉制書
誕揚徽號未崇冊典實鬱輿情今已四方無虞百工
允治節令調而五穀稔盜賊息而兆民安咸謂太平適
當斯旦伏願俯從忠悃昭受丕儀詔從之七年正月八
日遣皇子判大興尹許王告天地判宗英王文告太廟
十一日皇帝服衮冕御大安殿右丞相紇石烈良弼等
恭奉冊禮冊文曰形而上者謂之道道之用出於自然
物之祖者本乎天天之功歸於不宰然而尊居四大茂
育羣生觀妙有而曰希夷擬形容而稱穹昊惟聖運化
體道與天強為之名蓋功德所立者卓對揚其美繄臣
庶不謀而同雖繇謙讓以未遑其如樂推而不厭建久
安成長治況屬今休騰茂實蜚英聲兹為壯觀恭惟(云)
(云)剛健中正緝熙光明惟簡在於帝心實矜從於民欲
顯膺推戴非以力求大獲纂承其惟自度修德之符歘
見應誠之瑞畢臻六氣和而五穀登羣生遂而萬民殖
斯可謂之應天自頃禍亂實開聖明拯生靈于阽危安
基祚于隉杌宗祏有主人謀與能仗大順而揮天戈征
不庭而定皇國北陲孽寇授首於勢窮南服遠人尋盟
於事迫拓統無外迓衡弗迷大烈耿光丕靈承於祖孝
璇圖寶歷永孚休於邦家斯可謂之興祚兼愛無私博
施濟衆下恤刑之詔靡冤不申定寢兵之功惟暴是禁
續功臣之世而延其賞去貪人之類而表其廉非至仁
孰能與於此為政則如北辰恭已而正南面昧爽丕顯
輝光日新宜民宜人克君克長終始惟一兹尚監於湯
銘威懷所加肆昭升於禹迹非至德孰能與於此道濟
天下識居物先極深研幾通志成務斯可謂之聖宗祊
合享祗事惟寅陵寢蠲蒸追懷罔極嗣有令緒能昭先
功睦親族而和萬邦通神明而光四海斯可謂之孝未
膺顯冊終鬱輿情固拒誠難俞音始下臣等管窺蠡測
雖莫際於高深玉振金聲敢奉揚於典禮臣等不勝大
願謹奉玉冊玉寶上尊號曰應天興祚仁德聖孝皇帝
有司援前代舊儀大朝會設黃麾仗五千二百五人皇
統年用一千一百八十人天德貞元並用三千人
二千六百人門内四百人門外
舊儀大朝會陳五輅於庭
玉在中金在東象次之革在西木次之
皇統行冊禮曾經陳設奏奉勅旨許用三千人車輅不
須陳設(六年十二月九日)奉冊太尉奉寶司徒讀冊中書令兼
進冊中書侍郎讀寶侍中兼進寶門下侍郎以宰執攝
舉冊中書舍人舉寶給事中各二員捧冊捧寶官各四
員二品三品官攝充押冊吏部侍郎押寶禮部侍郎用
正員以左宣徽同知攝行禮侍中以禮部尚書翰林直
學士攝太常卿(十二月二十五日宣)外&KR1053;冊匣十八員寶盝六員
&KR1053;冊案十二員寶案四員並用省部令譯史人等及用
大樂令一員協律太博各二員典儀贊者各一員通事
舍人五員命直學士張景仁撰冊文禮部侍郎劉仲淵
書篆冊寶(十一月二十七日勅)并差劉仲淵等監看成造冊寶吏
部侍郎土璹等提點編排儀仗冊寶用天德貞元制度
曲直華蓋依皇統貞元例止用一柄傘子二人并依貞
元例用明金黃羅方扇五十柄及壇臺上鋪褥用素黃
羅仁壽山妨礙行禮開立正門洞子并拆那綵結茶酒
樓子等奏定行禮節次
與天德儀同亦有更異并有皇太子禮故復備錄
受冊前三日合遣使奏告天地宗廟
大定十一年儀兼奏告社稷前二日諸司停奏刑罰文
字前二日百官習儀於大安殿庭兵部帥其屬設黃麾
儀於大安殿門之内外宣徽院帥儀鑾司於前一日設
受冊寶壇臺於大安殿中間又設御榻於壇上又設冊
寶幄次於大安殿門外及設皇太子幕次於殿東廊又
設羣官次於大安門外大樂令與協律郎前一日設宫
懸於殿庭又設登歌樂架於殿上立舞表於殿下符寶
郎其日俟文武羣官入奉八寶置於御座左右俟上冊
寶訖復&KR1053;寶還所司上冊寶儀(正月十一日)其日質明奉冊
太尉奉寶司徒讀冊中書令讀寶侍中以次應行事官
並集於尚書省俟冊寶興乘馬奉迎
令人從依導駕人數服飾
冊寶至應天門下馬由正門步導入至大安殿門外置
冊寶於幄次(冊北寶南)&KR1053;冊寶床弩手人等分立於左右文
武羣官並朝服入次攝太常卿與大樂令帥工人入就
位協律郎各就舉麾位&KR1053;冊寶案官由西偏門先入置
案於殿東西間褥位置訖各退於西階冊寶床褥位後
捧冊官捧寶官&KR1053;冊匣官&KR1053;寶盝官由西偏門先入至
殿西階下冊寶褥位之西東向立俟等探閤門報通事
舍人引攝侍中版奏中嚴訖典儀贊者各就位通事舍
人引文武百寮分左右入於殿陛下塼道之東西相向
立符寶郎奉八寶由東西偏門分入升殿置於御座之
左右東西相向訖分左右立於寶後
元&KR1053;八寶人下殿退立於殿東西階下稍南
通事舍人引攝侍中版奏外辦内侍承旨索扇扇合皇
帝服衮冕以出曲直華蓋侍衞警蹕如常儀殿上鳴鞭
訖殿下亦鳴(已下鳴鞭皆准此)初索扇協律郎跪俛伏興舉麾
工鼓柷宫懸奏泰寧之曲侍臣進鎮圭
進受鎮圭侍臣係尚食局官
皇帝執圭出自東房即御座南向
釋圭即侍臣承奉立侍於左
儀鑾使副添香
殿下第一墀香爐宣徽院另差閤門一員添香
爐香升扇開簾捲協律郎偃麾戛敔樂止
凡樂皆協律郎舉麾工鼓柷而後作偃麾戛敔而後
止下皆准此
太常博士通事舍人二員自冊寶幄次分引冊太常卿
前導吏部侍郎押冊而行奉冊太尉讀冊中書令舉冊
官於冊後以次從之次太常博士通事舍人二員分引
寶禮部侍郎押寶而行奉寶司徒讀寶侍中舉寶官於
寶後以次從之由正門入宫懸奏天保報上之曲太常
卿於冊床前導至第一墀香案南藉冊寶褥位上少置
(冊北寶南)太常卿與舉冊寶官退於冊寶稍西東向立以俟
應博士舍人立於其後&KR1053;冊寶床弩手等又於其後皆
東向太尉司徒中書令侍中皆於冊寶後面北以次立
吏禮部侍郎次立於其後立定樂止通事舍人分引
東班以西為上西班以東為上
中間少留班路俟立定太常博士通事舍人四員分引
太尉司徒中書令侍中吏禮部侍郎太常卿舉冊寶官
等以次各復本班訖博士舍人退以俟初引時宫懸奏
歸美揚功之曲至位立定樂止典儀曰拜贊者承傳太
尉以下應在位羣官皆舞蹈五拜班首出班起居訖又
贊再拜如朝會常儀太常博士通事舍人四員再引太
尉司徒以次官復進至冊寶所依位立定&KR1053;冊寶床弩
手等並進前舉冊寶床興太常博士通事舍人二員分
引冊太常卿前導吏部侍郎押冊而行奉冊太尉讀冊
中書令舉冊官於冊後以次從之冊初行宫懸奏和寧
之曲次通事舍人太常博士又二員分引寶禮部侍郎
押寶而行奉寶司徒讀寶侍中舉寶官於寶後以次從
之詣殿西階下至冊寶褥位少置(冊北寶南)太尉以下以次
東向立樂止&KR1053;冊寶弩手等退於後稍西東向立捧冊
官與&KR1053;冊匣官並前進(去冊匣蓋置於床)取冊匣升太常博士
通事舍人分引冊匣太常卿導冊先升奉冊太尉讀冊
中書令舉冊官捧冊官於冊後以次從之
吏部侍郎不升立於冊床之西
冊初行宫懸奏和寧之曲進至殿上博士舍人並於前
楹稍東立以俟讀冊中書令於前楹稍西立俟舉冊官
捧冊官立於其後奉冊太尉從冊升進至御座前褥位
奉冊太尉搢笏少前跪置訖執笏俛伏興樂止太尉退
於前楹稍東立以俟博士舍人立於後太常卿少退東
向立&KR1053;冊匣官立於其後皆東向
兩員於冊北一員稍東一員稍西兩員於冊南一員
稍東一員稍西
舉冊官二員亦搢笏兩邊單跪對舉中書令執笏進跪
稱中書令臣某讀冊讀訖俛伏興中書令俟舉冊官興
先退博士舍人引太尉中書令降自東階復本班太常
卿降自西階復寶床前&KR1053;冊匣官並進前與捧冊舉冊
官等取冊匣興置於殿之東間褥位案上西向捧舉冊
官等俱降自東階還本班&KR1053;冊官等亦退入百官班捧
寶官與&KR1053;寶盝官俟讀册中書令讀訖出並進前(去寶盝蓋)
(置於床)取寶盝升太常博士通事舍人分引寶盝太常卿
導前先升奉寶司徒讀寶侍中舉寶官捧寶官於寶後
以次從升
禮部侍郎不升立於寶床之西
寶初行宫懸奏和寧之曲進至殿上博士舍人並於前
楹稍西立以俟讀寶侍中亦於前楹間稍西立俟舉寶
官捧寶官立於其後奉寶司徒從寶升進至御座前褥
位奉寶司徒搢笏稍前跪置訖執笏俛伏興樂止司徒
退於前楹稍西立以俟太常卿少退東向立&KR1053;寶盝官
立於其後皆東向捧寶官先入舉寶官次入讀寶侍中
又次入捧寶官四員皆搢笏雙跪捧
兩員於寶北一員稍東一員稍西兩員於寶南一員
稍東一員稍西
舉寶官二員亦搢笏兩邊單跪對舉侍中執笏進跪稱
侍中臣某讀寶訖俛伏興侍中俟舉寶官興先退博士
舍人引司徒侍中降自西階復本班&KR1053;寶盝官進前與
捧寶舉寶官等取寶盝興置於殿之西間褥位案上東
向捧舉寶官等與太常卿俱降自西階及吏禮部侍郎
皆復本班&KR1053;寶官等亦退入百官班典儀曰拜贊者承
傳在位官皆再拜皇太子於殿東廊幕次改服遠游冠
朱明衣執桓圭先於大安殿後陪侍皇帝升殿於殿上
御榻東稍南面西褥位侍立俟太尉司徒上冊寶訖中
書令侍中讀冊寶訖俟殿下官皆再拜閤門使揖皇太
子出殿典贊儀分引降自東階宫懸奏和寧之曲至褥
位立定樂止典儀曰拜贊者承傳皇太子並在位羣臣
皆再拜訖典贊儀引皇太子升殿東階宫懸奏同心戴
聖之曲至階上二閤使引皇太子詣御座前褥位立定
樂止二閤使贊拜跪賀殿下通事舍人揖百寮躬身皇
太子賀
誕膺徽號光御珍圖典儀告成寰區均慶
賀訖俛伏興二閤使引退至前楹階下典贊儀引降自
東階宫懸奏和寧之曲至位樂止典儀曰拜贊者承傳
皇太子及在位羣官皆再拜舞蹈又再拜訖躬身侍中
於御座前承旨退臨階西向立稱有制典儀曰拜贊者
承傳皇太子及在位羣官皆再拜訖躬身侍中宣答
勉從衆欲昭受鴻名禮文既成與卿等内外同慶
宣答訖典儀曰拜贊者承傳皇太子并階上下在位羣
官皆再拜舞蹈再拜訖典贊儀引皇太子詣橫階北東
面褥位立通事舍人分引應北面羣官各分班東西相
向立定通事舍人引攝侍中進當前楹間跪奏稱侍中
臣某言禮畢俛伏興内侍承旨索扇扇合殿上簾降協
律郎俛伏興舉麾工鼓柷宫懸奏泰寧之曲皇帝降座
入自西房還後閤進膳侍衞警蹕如儀扇開樂止中書
侍郎帥&KR1053;冊床弩手繖子人門下侍郎帥&KR1053;寶床弩手
繖子人皆升殿取匣盝蓋訖置於床引進司官前導通
事舍人贊引詣東上閤門具狀上進典贊儀引皇太子
歸幕次通事舍人分引文武百官以次出亦歸幕次賜
食以侍上壽千萬歲壽俛伏興二閤使揖皇太子出殿
至褥位典儀曰拜贊者承傳皇太子及在位羣官皆再
拜訖躬身通事舍人揖攝侍中進詣前楹間躬承旨退
臨階西向稱有制典儀曰拜贊者承傳皇太子及在位
羣官皆再拜訖躬身宣曰得卿等壽酒與卿等内外同
慶宣諭訖典儀曰拜贊者承傳皇太子及在位羣官皆
再拜舞蹈又再拜訖通事舍人引分班東西序面殿上
皇太子搢圭宣徽使授皇太子盤皇太子受盤訖皇太
子升殿宫懸奏萬壽無疆之曲皇帝舉酒時殿上下并
侍立羣官皆再拜飲訖皇太子進至御榻前受虚盞訖
樂止復褥位以虚盞并盤授宣徽使訖二閤使揖皇太
子執圭退侍儀司&KR1053;御茶床出典贊儀進前引皇太子
降自東階宫懸奏和寧之曲東西班羣官俱復北向立
皇太子復位立定樂止典儀曰拜贊者承傳皇太子及
在位羣官皆再拜訖躬身殿上通事舍人揖攝侍中進
詣前楹間躬承旨退臨階西向稱有制典儀曰拜贊者
承傳皇太子及在位羣官皆再拜訖躬身宣曰延皇太
子王公等升殿通事舍人揖攝侍中退典儀曰拜贊者
承傳皇太子及在位羣官皆再拜舞蹈又再拜訖典贊
儀及閤門通事舍人分引皇太子及王公以下合赴宴
羣官分左右升殿
與宴官員數宣徽院取旨
不與宴羣官卷班出宫懸奏和寧之曲皇太子及百寮
至殿上位後立樂止侍儀司進御茶床入依尋常宴會
再進皇帝第一盞酒
進酒官係宣徽院長貳官
登歌奏王道明昌之曲飲訖樂止
羣官就坐傳宣賜酒起坐拜數節次並如常宴會儀
執事者行羣官酒宫懸奏和寧之曲文舞入觴行一周
樂止尚食局進食執事者設羣官食宫懸奏功成治定
之曲舞三成止出又進皇帝第二盞酒登歌奏天子萬
年之曲飲訖樂止執事者行羣官酒宫懸奏和寧之曲
武舞入觴行一周樂止尚食局進食執事者設羣官食
宫懸奏四海會同之曲舞三成止出又進皇帝第三盞
酒登歌奏嘉和之曲飲訖樂止執事者行羣官酒宫懸
奏和寧之曲觴行一周樂止尚食局進食執事者設羣
官食宫懸奏和寧之曲食畢樂止侍宴羣官起立於席
後再拜訖通事舍人引攝侍中詣御榻前俛伏跪奏稱
侍中臣某言禮畢俛伏興通事舍人分引羣官俱降東
西階
皇太子依朝會宴例便不降謝
侍儀司&KR1053;御茶床出宫懸奏和寧之曲至北向位立定
樂止典儀曰拜贊者承傳在位官皆再拜訖舞蹈又再
拜訖通事舍人引分班東西序立内侍承旨索扇扇合
簾降鳴鞭協律郎俛伏跪舉麾興工鼓柷宫懸奏泰寧
之曲皇帝降座入自西房還後閤侍衞如常儀内侍贊
扇開戛敔樂止通事舍人引攝侍中版奏解嚴所司承
旨放仗羣官以次出
六年十二月十七日勅旨詳定謝太廟之禮二十一日
有司奏請今因天下推戴昭受大冊若備禮恭謝太廟
夤奉先之孝正合禮儀從之於七年正月二日行禮十
四日御應天門制曰朕以菲德獲承至尊頼祖宗燕翼
之謀啓國家興復之運以至邊鄙撤警民人奠居永思
積累於成平何敢康寧於夙夜鴻名顯冊實所未遑懇
請交章誠難固拒乃涓穀旦昭受上儀既揚對天之休
宜厚錫民之福可大赦天下内外大小職官並與覃恩
大定十一年冊禮
大定十一年八月詔以十一月十七日有事於南郊十
月五日太尉李石率百僚奉表請曰帝王之典莫大乎
承天臣子之心不忘於歸美蓋至德答乾坤之貺宜貴
名增日月之光伏惟(云云)丕釐耿命廣闢皇圖寅畏嚴
恭簡帝心而上應高明光大䋲祖武以勃興守位曰仁
為政以德聖心通物之微隱孝治廣民之儀型迄用康
年惟時懋敬憲唐虞之稽古監殷夏以從周由用天休
肇稱郊祀祖廟社稷罔不肅祗羣神山川於兹望秩斷
自緝熙之學敷為經緯之章至若江淮來同海隅肆靖
西旅之陪臣䟦扈詔始問而即誅朔幽之羣醜逋逃兵
一臨而得雋暴禁亂止衆和民安四方無虞諸福畢至
功德若兹民臣何報惟有對揚於鉅典庶幾推謝於鴻
恩臣等以為禮無不敬之謂欽經緯天地之謂文所覆
者大之謂廣保大定功之謂武臣等不勝至願謹加上
尊號曰應天興祚欽文廣武仁德聖孝皇帝詔旨不允
十一月二十一日辛夘李石復奉表請曰天因人而聽
順人則天亦弗違名者實之賓有實則名其可已兹者
羣情之歸美以其偉蹟之無前抑而未從悚然失措夫
正心而誠意修已以安人至於出入起居罔不嚴恭寅
畏謹四時而致孝享敬五事而承天心此欽之實也仁
義立廉恥張禮樂明法度著建中和而為皇極求儒雅
而闌大猷以來遠人以洽四國此文之實也冨有之謂
大業德容以受丕基恢然如乾道之包函博哉如坤元
之持載無此疆與爾界皆一視而同仁此廣之實也授
神略以折遐衝稽長道而屈羣醜陟威懷之禹迹小綏
定之唐功七德頌乎止戈一戎昭乎除亂此武之實也
實既如此名宜謂何伏望聖慈從人之願上猶固讓凡
三表懇請且謂南郊迎至以報天惟國家之熙事聖人
備道以全美属臣子之揚休從古以然故實具在伏望
少忘沖挹俯賜矜從高拱穆清丕受典册答神祇之靈
貺協臣庶之歡心詔從之十一月十九日遣皇子判大
興尹越王告天地判宗壽王爽告宗廟樞副耶律成告
社稷二十二日皇帝服衮冕御大安殿李石等率百僚
恭奉冊禮冊文曰聖人大德必得其名天下懽心以奉
其上恭千歲所接之統是二者相須而成若稽詩書之
格言具載帝王之能事巍巍之治發見於都俞赫赫之
功形容於雅頌其有賡歌帝作對揚王休匪今則然其
來尚矣恭惟祥發上帝統承武元申命用休從民所欲
當正隆之失馭聖緒幾危自華表以飛龍皇綱載整方
是時也遼餘孽寇肆逆滔天江左新君寒盟争地爰赫
斯怒以修我戎俾兇渠授首於勢窮遐裔革心於理曲
蓋天之所助者順而邦其永孚於休然後體乾元以長
人法辰極之居所仁不遠異德惟日新聖而無所不通
孝則昭哉嗣服固已鋪閎休揚偉蹟建顯號施尊名夫
惟充實之有光未究殊尤之絶迹若夫兢兢業業思政
之恒穆穆皇皇臨朝之肅禮法自國貴始威儀作民恭
先于其禴祀烝嘗必以齋莊中正憲唐虞之稽古監殷
夏以從周大報年豐肇稱郊祀社稷宗廟罔不肅祗山
川羣神于兹望秩馨香薦其明德禮樂備於太平惟其
學有于緝熙是以化成乎經緯至於燾載之内聲教所
加共惟帝臣莫非王土南訛朔易時靡有争西暨東漸
罔不率俾亦由有常德以立武事耀神武以折遐衝如
霆如雷于疆于理黨項之陪臺稱亂詔始問而伏誅柔
然之種落不庭兵一征而獲醜事無遺策師不踰時四
海永清諸福畢至故臣民咸尚其慶謂德業有光於前
由是稽首颺言竭誠歸美神功不宰蓋亦強為之名聖
度能謙僅得勉俞其請臣以為懋敬厥德之謂欽化成
天下之謂文無思不服之謂廣功成止戈之謂武臣等
不勝至願謹奉上玉冊玉寶加上尊號曰應天興祚欽
文廣武仁德聖孝皇帝勅旨儀仗用二千人車輅不須
陳設奉冊以太尉李石奉寶司徒讀寶侍中進冊狀中
書侍郎讀冊中書令進寶狀門下侍郎以宰執攝舉冊
中書舍人舉寶給事中各二捧冊捧寶官各四太常卿
二押冊吏部侍郎押寶禮部侍郎正官外以三品攝充
以左宣徽同知攝行禮侍中(十一月十一日)命學士院張景仁
撰冊文待制王彦潛書篆冊寶(十一月九日)應差行事官及
冊寶監造制度次第(并十九日)奏定行禮節次並用大定七
年禮例惟以加上尊號不比初受冊不用恭謝儀尊冊
禮成(二十四日)制曰朕以祖業惟艱天下至大圖惟負荷莫
敢荒寧頼九廟詒謀三靈協贊仁征義伐時靡有争長
治久安慮無遺策諸福之物畢至萬邦之年屢豐邇者
干羽敷文郊宫肆祀禮樂明備神祇燕寧是皆多助之
致然豈獨眇躬之能爾而羣工在列徽號見加懇請既
堅再辭不獲載念俯從于衆欲亦將上合于天心肆膺
備物之儀用答樂推之望今已勉受應天興祚欽文廣
武仁德聖孝之號於戲政成則歸美故當通上下之情
有大而能謙敢自忽盈成之守布告遠近咸使聞知
大金集禮卷二
