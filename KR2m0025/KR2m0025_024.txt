大金集禮卷二十九
輿服上
輅輦冠服
皇后車服皇太子車服
輅輦
大定十一年將有事於南郊太常寺檢引宋南郊禮
例鹵簿内合用玉輅金輅象輅革輅木輅耕根車明
遠車指南車記里車崇德車皮軒車進賢車黃鉞車
白鷺車鸞旗車豹尾車軺車羊車各一革車五屬車
十二今除見有車輅外闕少象輅革輅木輅耕根車
明遠車皮軒車進賢車白鷺車羊車大輦各一革車
三屬車四令檢討五禮新儀并鹵簿圖車輅製度于
下項(八年十一月十一日奏定止用玉輅金輅象輅革輅木輅大輦指南記里車鸞旗車豹尾車進)
(賢車各一革車二屬車八)象輅黃質金塗銅裝以象飾諸末建大
赤餘同玉輅輪衣等以銀褐輪轅以淺黃革輅黃質
鞔之以革建大白餘同玉輅輪衣等及輪轅並以黃
木輅黑質漆之建大麾餘同玉輅輪衣等以皂輪轅
以黑(凡玉輅用金鍍銀裝者象輅革輅木輅並金塗銅裝)耕根車青質蓋二層
制飾如玉輅而無玉飾皮軒車赤質上有漆柱貫五
輪相重畫虎紋一轅進賢車赤質如革車緋輪衣絡
帶門簾並綉鳳上設朱漆床香案紫綾衣一轅明遠
車制如屋撮頂重&KR0008;勾襴頂上有金四角垂鐸上層
四面垂簾下層周以花板三轅白鷺車赤質周施花
板上有漆柱柱杪刻木為鷺鷥御鵝毛筩紅綬帶柱
貫五輪相重輪衣皂頂緋裙緋絡帶並綉緋鷺一轅
羊車赤質兩壁油畫龜文金鳳翅幰衣結帶並綉瑞
羊二轅革車屬車依見有制度成造大輦赤質五方
油畫金塗銀葉龍鳳裝其上四面施行龍雲朵火珠
方鑑銀絲囊網珠翠結雲龍鈿窠霞子四角龍頭啣
香囊頂輪施耀葉中有銀蓮花坐龍紅綾裏碧牙壓
帖内設圓鑑香囊銀輪勾欄臺坐絲絛網帉錔中施
黃褥上置御座曲几香爐錦結綬几衣輪衣絡帶並
緋綉雲龍寳相花金綫壓長竿四飾以金塗銀龍頭
畫梯托又行馬續檢到五禮新儀車輅制度象輅黃
質金塗銅裝以象飾諸末建大赤餘同玉輅革輅黃
質鞔之以革建大白餘同玉輅又檢到太常因革禮
該自金輅而下其制皆同玉輅即見得製度高下五
輅一同所有見成造三輅合比擬見在金玉輅成造
又五禮新儀凡玉輅之式以青者金輅以緋象輅以
銀褐革輅以黃木輅一皂蓋其間所設之物有合隨
輅色者如玉輅用青絲綉雲龍絡帶青羅綉寳相花
帶青畫輪轅青犛毛尾此玉輅合用青者若象木革
輅則以緋以銀褐以黃以皂也若坐褥踏床褥皆至
尊秉銜及步武所及當用紅或黃非若餘物也為觀
美也兼五禮新儀玉輅平盤上布紅羅繡雲龍褥鹵
簿圖玉輅平盤上布黃褥此所設之褥不隨輅色止
用紅黃也今造象木革三輅上所設坐褥並合用紅
黃據已科到踏床褥椅背踏到褥用紅錦已是相應外
有座子合用黃羅綉盤龍地衣簿褥并錦簿褥並用黃
色行馬褥兒用銀褐黃青錦外據元料透背䎡簾三副
用銀褐黃皂三色透壁今檢到五禮新儀玉輅上用紅
錦織龍鳳門簾鹵簿圖玉輅青綉門簾比前代多不同
有隨輅色有用别色者今擬用銀褐黃青三色又開元
禮儀鑑該大輦中方八尺左右開四望别無高下尺丈
又檢到宋會要建龍四年陶榖為禮儀使創意造為大
輦至大中祥符初以舊輦太重命減去七百餘觔見得
宋時亦無定制又大輦制度照到鹵簿圖係扶几五禮
新儀却稱曲几有此兩說見得本無定制合以意從長
斟酌銀飾勾欄臺座等既已擬金鍍其銀絲囊網亦合
一類造作鹵簿圖稱其上四面施行龍雲朵火珠方鑑
銀絲囊網見得亦是大輦上面使用物珠翠結雲龍亦
合勒畫人出雲龍形狀以珠翠結之其二項安頓去處
緣典故别無分朗語句只合造作所隨宜斟酌或比擬
其它車輅畫樣安頓
冠服
天眷三年正月以車駕將幸燕京合用通天冠絳紗袍
據見闕名件咨行省依樣成造元畫禮服圖本内名件
袍裳方心曲領中單蔽膝革帶大帶玉具劔綬佩舄襪
乘輿服大綬六采黑黃赤白縹(青黃色曰縹)綠小綬三色同
大綬間施三玉環大綬五百首小綬半之白玉雙珮革
帶玉鈎䚢
皇統元年十月奏稟太常寺申竊見古禮天子黃屋說
者為御盖以黃為裏今來供御繖表裏紅羅於古制未
合欲乞自今後御紅繖並用黃綾為裏以應古制
皇統九年十月二十四日禮部下太常寺畫到鎮圭式
樣呈大禮使照驗據三禮圖長一尺二寸廣三寸厚半
寸剡上左右各寸半以四鎮山為琢飾用古尺
大定十一年太常寺檢討周禮考工記大圭長三尺杼
上終葵首天子服之說者曰王所搢大圭也或謂之珽
自西魏隋唐以來大圭長尺二寸與鎮圭同鎮圭以鎮
天下盖以四鎮山為琢飾舊有鎮圭已依得古制外有
大圭依周禮制度杼上終葵首杼殺也終葵椎也今御
府有白圭是白玉素圓圭無上殺及首如椎樣按隋書
志天子笏曰球長尺二寸以球玉為之唐志亦云天子
之珽相承舊制以白玉為之長尺二寸熙豐奏議云西
魏以來所制玉笏皆長尺二寸方而不折雖非先王之
法蓋以後世難得隨宜為之也今御府所藏白玉圭首
如笏樣盖宋日所製大圭也將來行禮擬就用
大定十一年九月大禮使劄付禮部下宣徽院前所奏
稟衮冕有無創造通天冠絳紗袍亦合修飾計問得内
藏庫奉聖旨已制成造祕書監見收冠服圖樣下項冕
天板長一尺六寸廣八寸前高八寸五分後高九寸五
分身圍一尺八寸三分并納言並用青羅為表紅羅為
裏週迴用金棱天板下有四柱四面珍珠網結子花素
墜子(舊用金絲網子今減輕用真珠結造)前後珠旒共二十四旒各長一
尺二寸青碧線織造天河帶一條長一丈二尺闊二寸
兩頭各有真珠金碧旒三節玉滴子節花全紅線組帶
二條上有真珠金翠旒玉滴子節花全下有金鐸子二
箇梅紅線款慢帶一條黈纊二箇真珠垂繫上用金萼
子二箇簮窠款慢組帶鈿窠各二内組帶窠四並玉鏤
塵碾造玉簮一頂方二寸道長一尺二寸(簮頂係鏤塵雲龍)衮
服衣用青羅夾造上五綵間金繪畫日月星辰山龍華
蟲火宗彝(正面日一月一昇龍四山十二上下襟華蟲火各六對虎雖各對背面星一昇龍四山十)
(二華蟲火各十二對虎蜼各六對)中單一白羅單造領褾襈裳一腰帶
褾襈全紅羅八幅夾造上繡出藻粉黼黻(藻三十二粉十六米十六)
(黼三十二黻三十二)蔽膝一腰帶褾襈全並紅羅夾造上繡昇龍
二條綬一幅六彩織造紅羅托裏小綬三色同大綬銷
金黃羅綬頭全上間施三玉環並碾雲龍造緋白大帶
一條銷金黃羅帶頭全(鈿窠二十四)紅羅勒帛一青羅抹帶
一佩二玉上中下璜各一半月各二並碾雲龍造玉滴
子各二並真珠穿造金篦鈎獸面水葉環子釘子全涼
帶一條紅羅裏縷金造上有玉鵝七箇撻尾束子各一
金攀龍口玳瑁襯釘脚全舄一對重底紅羅面白綾托
裏如意頭造銷金黃羅緣口玉鼻人真珠全緋羅綿襪
繫帶全
皇后車服
大定十九年檢定皇后車服制二十二年奉都省處分綵
畫樣本付有司六車重翟車青質金飾金鍍銅鈒花
葉段裝釘耀葉二十四明金立鳳一紫羅銷金生色寶
相帷一青羅青油幰衣各一朱絲絡網紫羅明金生色
雲龍絡帶各二兩箱明金五彩間裝翟羽二金鍍䃋石
長轅鳳頭三横轅立鸞八香爐香寶子一副宜男錦結
帶金衣紅漆杌子踏床各一抉板扶魚一副紅羅明金
衣褥全紅羅襯褥青羅行道褥四青羅明金生色雲鳳
夾幔一紅羅明金緣紅竹簾二金鍍銅葉斷行馬二胡
梯一青羅胡梯尋儀褥二踏道褥十青絹褁大麻索二
油帕全厭翟車赤質金飾金鍍銅鈒花葉段裝釘耀葉
二十四明金立鳳一倒仙錦帷一紫羅紫油幰衣各一
珠絲絡網宜男錦絡帶各二兩箱明金五綵翟羽二金
鍍䃋石長轅鳳頭三横轅立鸞八香爐香寶子一副宜
男錦結帶全朱紅漆杌子踏床各一紅羅衣褥全紅羅
襯褥一紅羅行道褥四紅羅明金生色夾幔一紅羅明
金綠紅竹簾二金鍍銅葉斷行馬二胡梯一紅羅胡梯
尋儀褥二踏道褥十緋絹褁大麻索二油帕全翟車黃
質金飾䃋石葉段裝釘宜男錦帷一黃羅油幰衣各一
朱絲絡網宜男錦帷帶各二兩廂明金五彩翟羽一䃋
石長轅鳳頭三香爐香寶子一副宜男錦結帶全朱紅
漆杌子踏床各一紅羅衣褥全紅羅襯褥一黃羅行道
褥四黃羅生色明金幔一紅羅明金紅簾二䃋石葉行
馬二胡梯一黃羅胡梯尋儀褥二踏道褥八黃絹褁大
麻索二油帕全安車赤質金飾䃋石葉段裝釘倒仙錦
帷一紫油幰衣各一朱絲絡網天下樂錦絡帶各二䃋
石長轅鳳頭三朱紅漆杌子踏床各一紅羅衣褥全紅
羅襯褥一紅羅行道褥四紅羅明金生色幔一綠紅竹
簾二䃋石葉段行馬二胡梯一紅羅胡梯尋儀褥二踏
道褥八緋絹褁大麻索二油帕全四望車朱質䃋石葉
段裝釘宜男錦帷一青油幰衣各一朱絲絡網宜男錦
絡帶各二䃋石長轅螭頭二朱紅漆杌子踏牀各一紅
綾衣褥全紅羅襯褥一紅羅行道褥四紅羅明金生色
幔一紅羅綠竹紅簾四䃋石葉段行馬二胡梯一紅羅
胡梯尋儀褥二踏道褥八緋絹褁大麻索二油帕全金
根車朱質䃋石葉段裝釘宜男錦帷一紫羅紫油幰衣
各一朱絲絡網倒仙錦絡帶各二䃋石長轅螭頭二朱
紅漆杌子踏牀各一紅綾衣褥全紅綾襯褥一紅綾行
道褥四紅羅明金生色幔一紅羅綠紅竹簾二䃋石葉
段行馬二胡梯一紅綾胡梯尋儀褥二踏道褥八緋絹
褁大麻索二油帕全冠服花珠冠用盛子一青羅
表青羅襯金紅羅托裏用九龍四鳳前面大龍啣穗毬
一朵前後有花珠各一十二及鸂鶒孔雀雲鶴王母仙
人隊浮動插辨等後有納言上有金蟬鑻金兩博鬢已
上並用鋪翠滴粉縷金裝真珠結造下有金圈口上用
七寶鈿窠後有金鈿窠二箇穿紅羅鋪金款幔帶一條
禕衣深青羅織成翬翟之形素質十二等領褾袖襈並
紅羅織成龍青紗中單素青紗製造領織成黼形十二
褾袖襈織成雲龍並織紅縠造裳八幅深青織成翟文
等褾襈織成紅羅雲龍明金腰帶蔽膝深青羅織
成翟文三等領緣緅色羅織成雲龍明金帶綬一副大
綬一長五尺闊一尺黃白赤黑縹綠等六采織成小綬
三色同大綬間七寶鈿窠施三玉環上碾雲龍撚金線
織成大小綬頭紅羅花襯大帶青羅朱裏紕其外上以
朱錦下以綠錦紐鈎用青組撚金線織成帶頭玉珮二
朵每朵上中下璜各一半月墜子各二並玉碾縷金打
鈒獸面篦鈎佩子各一水葉子全真珠穿綴青衣革帶
縷金用青羅褁造上用金打鈒水地龍鵝眼撻尾共八
事玳瑁襯金脚釘造龍口攀束子金抹帶二條並明金
造各長一尺五寸紅羅一條青羅一條青羅舄一量白
綾裏如意頭明金黃羅凖上用玉鼻仁真珠裝綴繫帶
全襪一量青羅表裏造繫帶全頭冠匣一具鹿頂卸塵
連梯朱紅漆造五綵縷金裝束腰花板上用銀鍍金葉
子裝釘金鍍銀手鈀&KR1579;鉞戀&KR0008;水葉鏁鑰全梅紅細法
大綾花裏上有梔黃羅夾四幅蓋帕一條内有天下樂
暈錦可底褥子一片兩幅全梅紅羅蓋襯帕一條頭冠
子匣子内罩子一座方眼造梅紅紗糊綠羅綠貼提板
一梅紅細法大綾糊造上有雕木蓮花座子上雕五層
蓮花下雕起突草山水盤龍五彩帖縷金裝造上有鍍
金銀打鈒圍子一箇犀冠子一頂減撥花樣金縷裝造
上有玉簮一條下有(闕)稜玳瑁盤子一面腰轝一擎並
用朱紅漆造上用天下樂暈錦可面襯褥一片銀鍍金
葉段釘子裝釘四竿銀鍍金打龍頭四箇銀鍍金坐龍
拴寨&KR1579;鉞索子全天下樂暈錦看褥八片緋羅繫帶全
鍍金褁䥫胎簾鈎二對上有梅紅扁索全行馬一對朱
紅漆造以銀鍍金葉段釘子裝釘衣匣一具四幅梔黃
夾蓋帕一條明金盖襯三幅帕一條腰舁一擎行馬一
對以上共用梔黃羅四幅夾盖帕一條舄匣一具内有
梅紅羅明金一副半盖襯夾帕一條佩匣一具内有梅
紅羅明金一副半盖襯夾帕一條腰舁一擎行馬一對
皇太子車服
大定六年十二月丑日奏禀皇太子金輅檢討到典故
製度及將見用金輅式樣參酌詳定開具下項奉勅旨
輈旗旂首及應用龍處並改飾以麟鄣塵物等三件亦
從省去餘並准奏行隋志内該皇太子金輅製同副車
具體而小製度色數照得與見用金輅相同外有伏鹿
軾金鳳一在軾前并建旂九旒八鸞在衡駕赤駵四(見用)
(金輅軾前有金龍改為伏鹿軾上坐龍改為鳳建旂十二旒改為九旒駕赤駵六減為四係並依古制)見
用金輅箱頂輪衣等有綉畫龍處緣東宫見用器服並
飾以麟有無亦以麟為飾見用金輅上名件色數有無
依上公以九為節之數減四分之一(謂如綉帶八擬用六銅佩八擬用六)
(之類)照得古典有龍輈并建旂上綉降龍及旂首金龍頭
銜結綬係三處用龍古制金輅上有鄣塵在龍輈之上
并二鈴在軾及銀穗毬二緣見用金輅上無今來有無
合從有去鋪陳簾褥用黃羅處有無改用梅紅其餘物
件有無裁減具體成造(如椅子踏道之類)赤質金飾諸末重較
箱畫虞文鳥獸黃屋伏鹿軾龍輈金鳳一在軾前設鄣
塵朱盖黃裏輪畫朱牙左建旂九旒古載門戟旂首銜
金龍頭結綬及鈴緌八鸞在衡二鈴在軾駕赤駵四金
鑁方釳掐翟尾鏤鍚鞶纓九就見用金輅自頂至地高
一丈七尺三寸今擬減四分之一該一丈三尺二寸長
短寬狹皆減四分之一十二月十五日奏稟太常寺檢
討見用金輅于典禮有無不用事數照到隋禮儀志玉
輅青盖黃裏唐車服志盖從輅質惟裏皆用黃近奏過
皇太子金輅制度内輈旂旂首用龍處飾以麟鋪陳用
黃羅處改用梅紅今來輅頂上朱盖雖是以赤為質有
無亦改奉用梅紅黃裏奉勅旨見用金玉輅依舊皇太
子金輅上朱盖表裏並用梅紅七年九月十七日奏稟
將來皇太子受冊謝廟禮數合用鹵簿其間制度與大
駕同者擬依前來造皇太子金輅用龍鳳處改用麟鸞
純用紅黃處改用梅紅又升降輅合用輿輿制似輦而
小今比擬平頭輦減小成造别無窒礙所有文飾處亦
依金輅制度施行從之
大定二年五月十一日皇太子合用冠冕制度檢定下
項奏奉勅旨委内藏官監造衮冕白珠九旒紅絲組為
纓青纊充耳犀簮導青衣朱裳九章五章在衣山龍華
蟲火宗彝四章在裳藻粉米黼黻白紗中單青褾襈裾
革帶塗金銀鈎䚢蔽膝隨裳色為火山二章瑜玉雙佩
四采織成大綬間施玉鐶三白襪朱舄(舄如金塗銀釦)謁太廟
服之遠遊冠十八梁(金塗銀花飾)博山附蟬絲組為纓犀簮
導朱明服紅裳白紗中單方心曲領絳紗蔽膝白襪黑
舄(餘同衮冕)冊寶服之太常因革禮皇太子宜服桓圭
長九寸廣三寸厚半寸用白玉若屋之桓楹琢為二稜
于禮為當袍帶傘䩡交椅唾盂等(具皇太子門)
大金集禮卷二十九
