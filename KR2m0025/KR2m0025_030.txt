大金集禮卷三十五
長白山
封冊禮雜錄
封冊禮
大定十二年二月三日檢討到長白山建廟典故下
項勅旨准奉行尚書舜典封十有二山注謂每州之
名山殊大者以為其鎮通典載唐天寶八載封太白
山為神應公其九州鎮山除入諸嶽外並宜封公又
通典秦有名山大川祠漢修山川羣祀唐宋嶽鎮海
瀆及名山皆有廟今來長白山在興王之地比之其
餘諸州鎮山更合尊崇擬别議封爵仍修建廟宇十
二月一日禮部太常寺學士院檢定到爵號名稱及
差官相視到建廟地步下項奏奉勅旨封王仍以興
國靈應為名唐天寶八載封太白山為神應公并九
州鎮山除入諸嶽外並封公唐清泰初封吳山為靈
應王宋元豐七年封吳山為成德王擬具到爵號名
稱王公開祥應德興國靈應開聖永寧山北地一段
各面七十步可以興建廟宇
十五年三月二十三日奏稟封禀儀物冊祝文并合差
使副選定月日行禮節次春秋降香等事從之其餘擬
定事理並准呈
封冊儀物九旒冠冕板廣七寸長一尺二寸璑玉三采
朱白蒼玉笄九章服一五章在衣山龍華蟲火宗彝四章
在裳藻粉米黼黻(裙蔽膝中單帶革帶玉環綬玉佩劔襪舄等並依前来封高麗國王冕服)
(等制度)玉圭一同桓圭長九寸廣三寸厚半寸玉冊一用
次玉長九寸廣九分簡數視冊文多少節二持節擬依
於本處差官二員合降冊文祝文香用黃香幣用青幣
一丈八尺奉冊使副各一員五品六品内奏差(宣判張國基充)
(副使起馬前去咸平府少尹婁室充使)進發日冊匣衮冕等各置以輿約
量差軍人援護所過州縣更替每行節在輿前使副在
後逐程置於驛之正廳(無驛廳處即於屋宇嚴潔處安置)冊案在路人
皆避路至山下安置潔淨去處行禮官並散齊二日於
公館致齋一日於祠所
前一日所司於廟中陳設如儀於廟門外設玉冊衮冕
幄次又設使副幕次設登歌鐘磬兩架(無即以常樂充)及用導
從人(本處軍人内差)牙杖旗鼓從物等視一品儀持節者乘馬
前導册使副騎從就本處官屬差三獻官并選定近上
官一十員導引冊輿如不足以次官充並公服本處差
捧冊官二員讀册官一員至廟門外步入廟中玉冊幄
次冊使副奉玉冊衮冕入次訖改服公服禮生贊引三
獻官致祭樂作降神如今祭嶽鎮之儀應本處官屬並
公服陪位立班北向以西為上三獻官致祭訖禮生引
冊使副出自幄次奉玉冊衮冕由正門入持節者去節
依前導樂作升殿上門西褥位樂止玉冊在前兖冕次
之使副立於其後禮生贊拜殿下官屬並再拜禮生引
冊使副當神座前言具銜某奉勅旨冊長白山神為興
國靈應王賜玉冊衮冕言訖稍西立副使奉冊案詣神
前置褥位訖少退西立禮生引冊使至案南捧冊官跪
捧冊讀冊官跪讀冊訖樂作副使及捧冊官同奉冊匣
入殿内安置訖出立殿外少西樂止禮生又引副使奉
衮冕至殿門外褥位北向冊使副同奉入殿樂作至殿
内奉安訖置於匱出立殿門外少西樂止少頃禮生引
使副降殿持節者加節衣前導以出復門外位送神樂
作一成止禮生贊拜殿下祝官及羣官皆再拜以次退祝
官焚祝板幣帛如儀
封冊用八月二十日戊辰如有妨礙用二十四壬申日
每歲於春秋二仲月擇日降香致祭(元擬春祭東方嶽鎮時差走馬人送)
(祝板委本屬長貳官致祭奉特旨興國靈應王每歲兩次降香再檢用唐會要開元十一年四月勅霍山宜崇)
(飾祠廟秩視諸侯晉州刺史春秋致祭典故)
冊文
維年月日皇帝若曰自兩儀剖判山嶽神秀各鍾於其
分野國將興者天實作之對越神依必以祀事故肇基
王迹有若岐陽望秩山川于稽虞典厥惟長白載造我
金仰止其高實惟我舊邦之鎮混同流光源所從出秩秩
幽幽有相之道列聖蕃衍熾昌迄於太祖神武徵應無
敵於天下爰作神主肆予沖人紹休聖緒四海之内名
山大川靡不咸秩矧王業所因瞻彼旱麓可儉其禮與服
章爵號非位於公侯之上不足以稱焉今遣某官某持
節備物冊命兹山之神為興國靈應王仍勅有司歲時
奉祀於戲廟食之享亘萬億年維金之禎與山無極豈
不偉與
祝文
盖以發祥靈源作鎮東土百神所寰羣玉之府勢王吾
邦日隆丕緒祀典肇稱寵章時舉顯顯真封巖巖祠宇
神之聽之永膺天祜
雜錄
十四年六月建畢正殿三間正門三門兩挟廊各二間
北廊准上惟不設門東西兩廊各七間東廊當中三間
就作齋廳神厨三間并添寢殿三間貯廊三間
十三年十月于餳遣千戶下差人丁多者兩戶看管免
雜役浮泛差使
十五年閏九月看廟二戶於上戶内輪差周年一替千
戶謀充行禮
十五年五月勅長白山興國靈應王依五嶽例降香檢
討到唐開元禮諸嶽鎮每年止是一祭各以五郊迎氣
日祭如立春祭東嶽是也又大定四年祭五嶽禮儀内
下内藏庫進請祭嶽御封香合依奉今年正月初九日
勅旨長白山興國靈應王仰每歲兩次降香比准唐開
元間霍山祠廟春秋二仲月致祭典禮長白山係興王
之地如每歲兩次降香嚴奉祭祀可以副國家尊崇名
山之意若依五嶽例降香亦合内藏庫進請御封香合
外五嶽惟是號祝板進請御署海鎮並不進署今来長
白山王合進請御署其牢醴用羊一豕一酒一籩豆簠
簋依常禮其祝板止合依海鎮一體
大金集禮卷三十五
