大金集禮卷八
皇太子
皇統二年誥授儀大德四年冊命儀
大定八年冊命儀大定二十七年冊皇太孫儀
守國儀雜錄
皇統二年誥授儀
皇統二年二月二十八日命皇子名曰濟安大赦天下
制曰禮重世嫡為其承七廟之尊國有元良所以係萬
邦之望顧惟菲德獲紹丕基勤以恤民居軫夙宵之念
約於奉已敢親聲色之娛豈惟中外之共知抑亦神明
之所鑒荷三靈之錫羨祐累聖之重光慶集中宫特生
上嗣宗社奉鬯已肇應於震方雷雨發春宜均敷於解
澤嘉與億兆同兹惟新可大赦天下(云云)於戲辰象著
明於赫前星之耀恩書寬大助宣沖氣之和更賴三事
大夫百司庶府共欽承於德意期式叙於民彜永沐淳
風翕臻夀域
三月十三日擬奏慶誕皇子合於踰月或三月剪鬌之
後奏告天地社稷宗廟委司天臺選定剪鬌三月二十
五日戊午巳時奏告用三月二十八日辛酉勅旨從之
十七日命左丞勖奏告宗廟都點檢常勝奏告天地社
稷就赴上京行禮并差待制高士談權太常卿提控祭
告禮儀閤門三人管勾准備
十九日擬奏即日皇子誕生甫及月周臣等歷考古制
帝后在位降生元子者前代絶少又周成王幼在襁褓
即稱太子建置師傅今將及剪鬌當建名號若不奏陳
誠恐闕典勅旨依典故建為皇太子仍先告授尋委司
天臺選定剪鬌封建並用當日為吉從之省劄用紅遍
地雲氣盤龍錦標金龍五色十八幅寶装犀幅羅告一
通并真珠網紅錦袋告匣
十九日奏訖剪鬌儀無賜告一節二十一日奏訖封
建禮數添插施行
其日質明百僚入殿庭東西相向立左右司郎官吏部
長貳郎官奉告身綵輿入置東階下
尚書侍郎於輿後面西立左右司郎官吏部官並歸
班
宣徽使太常卿引帝后出宫升坐庭下合班五拜舞蹈
又再拜歸分立位宰相執政官以上并行事官分東西
升殿侍立
中書令東階升殿上接官詹事由西階升與侍中對
立受告
以北為上諸保姆奉皇子自宫中出西房帝后降坐東
南至阼階西向皇子近前東向帝后皆手撫之保姆等
奉以再拜訖回轉立於皇后之次少却帝后外坐保姆
奉皇子當坐前北面立吏部侍郎取告身於綵輿授吏
部尚書
侍郎歸庭中面西位綵輿退置於東廊階下
尚書奉告升殿庭中書命(尚書降歸庭中班)中書令稍前側立
讀制畢卷之以授侍中侍中稍前接告面西側立(中書令歸)
(侍立位)引奉皇子稍前受告太子詹事稍前面東與侍中
相對立奉皇子者皆跪侍中以告授詹事詹事跪受置
北(侍中歸侍立位)保姆等奉皇太子再拜訖詹事特告從皇太
子入自東房還閤
詹事至閤前以告授掌管人退從殿側東北廊下門
出歸庭中位
皇后降坐當御座前再拜畢復升生殿上臣僚皆降階
合班五拜稱賀
若有宣再拜聽勅又五拜如儀
畢帝后暫興入宫撫視
臣僚非特旨不敢入
及時剪髮留鬌復出外坐庭下合班稱賀如前儀
或進稱賀禮物如式
合花坐臣僚上殿並如曲宴之儀惟以剪鬌文代致語
慶賜取旨
剪鬌文
於赫吾皇丕承帝眷慶積德於椒房遂發祥於蘭殿少
海與福海同深前星與夀星並見上帝是依彌月不遲
温文玉德岐嶷天姿騰懽心於綿宇擁嘉貺於皇基習
習兮風和遲遲兮日永得羨數於神策占瑞光於圭影
瀉香浪於龍湯垂寶螺於佛頂神祇祖考盡懽忻霈澤
均禧浹兆民玉葉金枝增福夀共扶聖祚億千春
剃頭人念文
聖主當陽中宫積慶元子誕生萬邦表正七花踊於金
塼九龍噴其香泉留髮之後夀福增延
二十六日冊曰禮典之垂訓鑒重世嫡所以丕叙人倫
帝王之御邦家建儲闈所以共承宗廟朕紹隆基緒祗
慎夙宵荷三靈眷顧之休開億載流光之福自中宫而
錫羨慶上嗣之應期歴修曠世之儀豈厭普天之意誕
敷庭號播告縉紳皇子濟安毓秀天潢分輝辰極寢興
占夢稔聞漢后之日符經緯儲精允協周家之聖瑞沈
厚積山川之氣温文全金玉之姿乃者元宰獻謀近臣
演議謂前代少陽之兆多育於朱藩而後宫甲觀之徵
不專於椒掖尚預崇於國本以外繫於人心豈如皇朝
盡軼隆古宜涓歲月之吉茂揚典册之光上以答祖考
之歡下以副臣民之望言之甚切義不得辭肆因剪鬌
之辰俾正承華之位方當延老成為羽翼之輔建僚寀
相朝夕之恭匪我一人之私惟爾萬方之慶於戲僉言
協卜既從蚤建之功幼歲親師庸助夙成之德宜非謀
非彜之勿用廣正言正事之嘗聞勉思求稱之難永錫
無疆之福
二十六日詔天下勅尚書省廣愛惟親爰厚人倫之化
立子貴嫡允為天下之公朕欽紹基圖祗勤夙夜屬燕
禖之肇慶自椒掖以儲祥誕揚典冊之儀式副臣民之
望皇嫡子濟安徇齊秀質岐嶷英姿載夙於初協漢后
日符之夢誕彌有赫同周家聖瑞之光属宰輔之獻言
語春官而協議謂國本所當蚤建而宗鬯宜有共承稽
載籍傳德之格言有前代承平之故事禮之所急義不
可辭乃因吉日之良俾正前星之位咨爾有衆其體朕
心已降制命立為皇太子仍令有司擇日備禮冊命布
告中外咸使聞知
五月十九日擬奏詳定所看詳前代故事立皇太子供
賜之例極厚以重國體今来皇太子受告約量定到行
禮併管勾事務等官各合給賜賞物及照到歴代以来
曾有增秩恩例開列下項奉勅旨應據隨朝大小職官
并諸局分祗候人等並遷一資内有見帶金紫光禄大
夫人等吏部尚書充殿前都點檢長勝並與特進餘進
封國公所據支賜賞物准奏
漢文帝立皇太子有降赦賜爵之恩光武立皇太子在
朝官增秩各一等晉明帝立皇太子大赦增文武位二
等後魏太武帝立皇太子王公已下並增爵秩宋文帝
立皇太子賜文武位一等宋立皇太子常參及見任官
皆賜官一等
賜告太傅丞相宗弼銀絹二百疋兩讀告丞相韓企先
總領裁定禮數平章昂平章奕各一百五十疋兩其餘
奏告官撰詞定儀注奉告寫告監造告身以至進署祝
板令史等絹銀各有差剪鬌人遷兩資并賜錢銀絹人
口
天德四年冊命儀
天德(缺)年正月九日詔立儲嗣合行典禮令有司條具
以聞(稟定候禮畢遍行)
稟定正月二十七日告天地宗廟二月二日受冊三日
謝宗廟命學士劉長言撰冊文直學士施宜生書冊篆
寶差侍御史許宏等三員監看成造册寶并法物工部
郎中蒲輦等三員監看成造盖匣床等命平章徒單恭
告天地平章蕭裕告宗廟并差引贊行禮太常博士通
事舍人太祝各一命左丞相思忠攝太尉充冊使右丞
相太臭攝司徒充副使平章蕭裕攝侍中奉寶讀寶參
政蕭玉攝中書令奉冊讀冊太子太師太傅各一奉冊
寶吏禮部侍郎各一舉冊中書舍人二舉寶給事中二
捧冊捧寶官各四左庶子二
一贊拜贊謝請内嚴外辦一次日代謝太廟
並宰執以次攝差并差左右率府典儀主節大樂令協
律郎各一贊者禮直官掌書(收冊收寶)各二通事十符寶郎
八舁寶盖官十八匣冊十八
元申又有請中嚴外辦及承制侍中二員并中書下
侍郎禮儀使儀注内亦有
正月十日口稟下項儀禮除奏告就南郊臺行禮外並
准行
五禮精義冊命大事先告天地宗廟示不敢專社稷地
祇之屬不必皆告合省去此節止告天地宗廟今奏告
天地雖有圓丘方丘未經行禮合依冊後已經遣使奏
告之儀
前一日儀鑾司設座於武德殿南向設羣臣次於門外
大樂令設宫懸於庭設協律郎舉麾位於樂懸西北東
向閤門設百官班於庭又設典儀位於班位之東北贊
者二人在南少退俱西向設冊使副次於殿門之東又
設冊使副受命位於百官班前又設冊寶幄次二於殿
後東廂俱南向
前一日尚書工部奉冊寶并床匣進入
其日諸衛勒所部略列黃麾細仗於庭符寶郎奉八寳
升置左右吏部侍郎奉冊匣禮部侍郎奉寶盖於合立
節處左右置於床訖出門外入百官班大樂令協律郎
樂工典儀贊者各入就位羣官等依時刻各服朝服侍
中版奏中嚴通事舍人引羣官入就位東西相向立以
北為上又引冊使副立於東偏門外西向門下侍郎引
主節奏節立於殿下東廊横階道北讀冊中書令引冊
中書侍郎帥舉捧官奉冊床立於節南讀寶侍中引寶
門下侍郎帥舉捧官奉寶床立於冊床之南俱西向侍
中版奏外辦殿上索扇協律郎舉麾宫懸奏曲服朔朢
冠服出自東房
曲直華盖警蹕皆如常儀
即座南向簾捲樂止通事舍人引冊使副入宫懸奏曲
使副就受命位樂止侍中中書令門下侍郎中書侍郎
舉捧官依舊西面立羣臣合班横行北面立定典儀曰
再拜贊者承傳皆再拜班首起居又再拜閤門官引侍
中承制降詣使副東北面西稱有制使副稍前揖躬再
拜侍中宣曰命公等持節授皇太子冊寶宣訖又俱再
拜侍中還班門下侍郎引主節詣冊使所主節以節授
門下侍郎門下侍郎執節面西授太尉太尉受付主節
立於使副之左右中書侍郎引冊床門下侍郎引寶床
立於冊使東北面西以次授太尉太尉皆捧受冊床置
於北寶床置於南侍中中書令禮儀使舉捧官及&KR1053;床
者退於東西階道之左右相向立門下侍郎中書侍郎
還班位典儀贊曰再拜贊者承傳皆再拜羣官拜訖分
班歸東西相向位舉捧&KR1053;冊寶床者進引冊官引冊床
先行讀冊官次之引寶官引寶床次行讀寶官又次之
舉捧官各分左右通事舍人引冊使副隨之以行持節
者前導使副初宫懸奏曲出門樂止侍中出班升奏侍
中臣某言禮畢索扇簾降宫懸奏曲降座入自東房樂
止通事舍人引羣官在位者以次出先是有司預設太
尉司徒本品革車鹵簿於門外左右排列俟使副出門
鼓吹振作
鹵簿依本品合得人數如無鹵簿鼓吹即以錦衣人
代
禮儀使舉捧官執節者并擡&KR1053;人以冊寶少駐於東宫
門太尉司徒及讀冊官暫歸幕次閤門官引入東宫俟
至殿下位鼓吹止
有司宿供張東宫殿設太子座於扆前垂簾又設東西
房於座之左右稍北又設受冊位於殿庭東階之南西
向大樂令設宫懸於庭協律郎設舉麾位於殿上又設
冊寶幄次及行事官幕次於門外左右其日儲衛於門
外略設黃麾細仗於庭上設簾并扇左右各十紅傘一
稟定坐麒麟金浮圖
在東階欄干外又設舉冊寶案位於使副之前北向又
設左庶子位於北廂南向質明執事官大樂令各就位
東宫官屬俱朝服詣禁閤迎導從如儀主衣二人奉空
頂幘絳紗袍
稟定空頂幘絳紗袍玉帶
以從至受冊殿後閤左庶子奏中嚴冊使副入門宫架
奏曲俟冊使庭中立定樂止冊在北寳在南使副立於
床後禮儀使帥持節者立於前舉捧冊寶官立於冊寶
床左右讀冊寶官各立於其後左庶子奏外辦太子服
空頂幘絳紗袍左庶子引太師抱之出宫懸奏曲太子
降自東階(升降並左庶子引)傘扇引從至階下望御座所在立
樂止冊使進立於右宣曰有制左庶子贊再拜太傅代
拜冊使宣曰制遣太尉姓名司徒姓名恭授皇太子冊
寶左庶子贊再拜太傅代拜冊使副少退俟升階樂作
冊使出就次冊使行鼔吹振作如来儀至殿門外止冊
使副入俯伏跪奏太尉臣姓名司徒姓名奉制授皇太
子冊寳禮畢俛伏興退冊使少退時中書令侍中及舉
捧官帥擡舁人奉冊寶以次進於太子前宫懸奏曲冊
寶床自東階升並置於楹間冊床在北寶床在南中留
讀冊寶官立位並去帕及盖擡舁人執之退立於西朵
殿前舉捧官分左右相向立讀冊寶官各立於床之東
西向立既定樂止左庶子引太子自東階升宫懸奏曲
傘扇止於簾外退於左右朵殿前
於座前南向立樂止中書令詣冊床南立北向稱中書
令姓名謹讀冊讀畢降自東階立欄外第一墀上西向
次侍中詣寶床南立北向稱侍中姓名讀寶讀畢降階
立於中書令之北西向左庶子引升座宫懸奏曲坐定
樂止舉捧官以次招擡舁人持帕盖覆匣床奉置殿之
左右冊床在東寶床在西置訖舉捧官以次降階立於
中書令侍中之後立定合班北面左庶子贊再拜拜訖
降自東階出
冊寶等物並分付左庶子
受冊訖左庶子奏禮畢司贊引東宫官以次進就北向
位班首初行宫懸奏曲至位樂止贊者曰再拜班首已
下皆再拜贊者引班首自西階升樂作至階樂止進當
座前北向躬致辭稱賀訖降自西階樂作至位樂止贊
者曰再拜班首已下皆冄拜左庶子前承令降自西階
詣東宫官前西北東向稱有令宫官等皆拜左庶子宣
曰祗奉聖恩授以冊寶榮幸之至兢厲增深所賀知贊
者曰冄拜宫官皆再拜訖退左庶子跪奏稱禮畢降座
宫懸奏曲入東房樂止歸閤宫懸奏曲至閤樂止在位
者以次出通事舍人引太師抱詣帝后所御殿謝左庶
子贊再拜太傅代拜訖禮畢擇日親謝兩宫太后如謝
后儀同日遣左庶子詣太廟謝除祝版不用外並如奏
告之儀
宋會要該舊制皇太子冊用玉石簡六十枚今請增七
十五枚又太常因革禮皇太子玉冊五十枚冊匣隨冊
為之五禮精義該後齊用竹簡十二枚或以白玉為之
又該北齊簡制其詞多寡則出臨時已上隨代不同擬
依所撰冊文用見在已有冊簡隨文多寡用之五禮精
義該皇太子寶以黃金為之方一寸龜紐文曰皇太子
寶已上制度狹小看詳若比諸王印四邊各增一分用
金成造龜紐其文曰皇太子寶其綬並冊寶合用諸
物等擬依冊后已行制度成造其匣等並用朱漆以金
鍍銀粧
用黃麾細仗並同冊后儀
已稟訖用遣使儀十二日再稟定只用臨軒冊禮
前一日(云云同前)出門外入百官班羣官等依時刻各服常
服其日東宫官應從者各服其服以序詣閤奉迎太子
出就次大樂令協律郎樂工典儀贊者各入就位侍中
版奏中嚴(云云同前)太尉皆捧受門下侍郎中書侍郎禮儀
使舉捧冊寶官及舁牀者退立通事舍人引太子太師
抱之入就版位西北立主衣二人奉空頂幘絳紗袍以
從三師三少以次導從如式立於東南面西以北為上
初入門宫懸奏曲至位樂止通事舍人引太尉立於版
位之西面東司徒立於西南面北節在太尉東少南面
西冊寶床在司徒西南面東左庶子立於太子之右面
西司徒就床取冊進面東授太尉持節者俯跪節太尉
稱有制左庶子贊太子位右代拜冊使宣曰制遣太尉
姓名等授太子冊寶左庶子贊再拜太傅代拜冊使少
退引冊寶及讀冊寶并舉捧官帥擡舁人奉册寳以次
進於太子前中書侍郎立於冊匣東北面南中書令詣
冊匣西北立南向舉匣官去匣盖捧冊官捧中書令稱
姓名讀冊讀畢跪左庶子進詣讀冊官前跪受冊中書
令還位左庶子退授太子太傅代受以授掌書舉捧官
復盖訖中書侍郎復引冊置於床少立門下侍郎立於
寶盖東北面西南侍中詣寶盖北立南面舉捧及讀寶
并受授引置於床並同上儀左庶子贊再拜太傅代拜
持節者加節衣贊皇太子退如来儀典儀曰再拜贊者
承傳在位者皆再拜羣官拜訖分班歸東西相向位舉
捧官舁冊寶者進冊床先行引冊官次之寳床次行引
寶官次之舉捧官各分左右通事舍人引冊使(云云同前)在
位者以次出
詣内殿及兩宫謝并謝太廟並同前
謝禮畢次日受賀於稟定合行禮位宰執王公已下并
宗室文武羣官及東宫師少已下官屬等俱服本品服
集於殿門外左庶子跪請内嚴少頃又跪言外備太子
常服出太師抱之左右侍衛如常儀即座南向禮直官
先引一品官入初至殿階太師抱立座前一品官升自
東階至殿上以序重行北向以東為上典儀曰再拜贊
者承傳在位者皆再拜答拜(太傅代拜)班首少前躬致賀詞
訖復位典儀曰再拜答拜(太傅代拜)禮直官引一品官降階
以次出太子即座禮直官又引文武二品已下羣官入
就庭皆以序横行北向典儀曰再拜贊者承傳在位者
皆再拜躬身不答拜班首少前躬致賀詞訖復位典儀
曰再拜贊者承傳皆再拜如前躬身不答拜禮直官引
二品已下羣官以次出太子即座禮直官引東宫師少
官入初至殿階太師抱立座前師少升自東階至殿上
以次重行北向以東為上典儀曰再拜答拜(太傅代拜)班首
少前躬致賀詞訖復位典儀曰再拜答拜(太傅代拜)訖禮直
官引師少出太子即座禮直官引詹事已下宫官入就
庭皆以序横行北向典儀曰再拜班首少前稱臣某等
躬致賀辭訖復位典儀曰再拜詹事已下皆再拜訖禮
直官引詹事已下宫官以次出左庶子跪言禮畢太師
抱還宫左右侍衛如常儀朔朢受東宫官賀亦如上儀
二月五日以冊禮既畢詔諭天下
大定八年冊命儀
大定八年五月六日詔曰朕恭膺景命寅奉丕圖既承
九廟之尊深惟國本庶係四海之望用永皇基斯古昔
之宏規亦邦家之先務天興上嗣慶自中宫紹中國之
建儲稽禮經而立嫡肆遵彜典式示寰區皇子楚王某
資賦聰明才兼文武剛健而循理端厚而寡言從師友
則進學敏修道古今則經耳成誦造庭匪懈見孝敬於
問安養志無違表忠勤於視膳至於疏封大國益盡小
心操履謙和姿儀肅謹盖神明之胄異稟而天地之祐
滋弘是以叶繼照於重離觀主鬯於洊震上以纂祖宗
創業之緒下以慰臣民引領之誠其以某為皇太子仍
令有司擇日備禮冊命主者施行布告中外咸使聞知
五月七日呈省前代典禮既已降詔立為皇太子雖未
受冊禮其一切禮數與已受冊禮無異晉書云太子出
會在王公之上宋事實太子與宴在王公之上宋會要
太子與親王别班起居唐開元禮皇太子若来朝則皇
太子朝出訖引王公已下入通典鹵簿圖太子紫盖今
来看詳如遇入朝與宴依前項典故合在王公之上常
朝日仍獨班起居候退方引親王以次班若與宴既在
王公之上自當禮絶百僚今擬於御座之左西向設位
比王公坐位少前其朝服紫袍玉帶玉雙魚袋傘用紫
羅表裏坐麒麟金浮圖交椅用金鍍銀栲栲圈靠背上
仍用雙戲麒麟
五月十四日依海陵庶人傘用梅紅羅表黃綾裏改
造
合用冠冕制度五月十一日勅旨委内藏庫官監造
七年十二月試得小短再造
御前五月十三日批劄護衛二十人(自来特旨差)掌寶二人
(擁差内祗充儤使)導引官十六人(差班祗人充儤使)小底一十人(自來差官)
(員家子弟或宫籍監人充)過食小底二十人(自来尚食局撥到係百姓)導從六十
二人(差中都射糧軍)厨子二十人(自来尚食局撥到係百姓或宫籍監人)馬小底
十人管事十人管鞍四人茶酒四人儀鑾四人下帳燈
火十人庫本把四人(并左右監門每日輪差到)護駕軍十人牌子頭
一名(把門守宿)十四日下吏部又下工部導從人數服色依
貞元儀式定到係常用六十二人(傘子二人不在其數)並服梅紅
羅繡雙盤鳳襖子金花幞頭金鍍銀束帶應用引從物
&KR3220;鑼唾盂子水罐等並合用銀金鍍并奉勅旨月給五
百貫石外麴米麥春秋綾羅綿絹一例比附增添十五
日奏定錢五百貫粟五百石麴八十秤黃米八十石小
麥八十石春衣羅八十疋絹三百疋秋衣綾八十疋絹
三百疋綿一千四百兩
七年八月五日擬奏昨奉勅旨冊皇太子事候奉安了
日舉行今来有無准備於行從之十七日奏定用来年
正月十七日謝廟行二十三日受冊及謝廟禮數合用
鹵簿檢到開元開寶禮全數計二千二十人五禮新儀
二千三百七十三人有無依上項典故唯復裁減據其
間制度與大駕同者擬依前来造皇太子金輅用龍鳳
處改用麟鸞純用紅黃處改用梅紅又開寶禮皇太子
升降輅合用輿輿制似輦而小今若比擬平頭輦減小
成造見得别無窒礙所有文餘&KR0146;亦擬依金輅制度施
行九月十七日勅旨鹵簿人數斟酌裁減餘准奏十二
月五日擬奏依五禮新儀臨軒冊命時皇太子服遠游
冠朱明衣詣太廟服衮冕并減定謁廟鹵簿人數用六
百人勅旨准外鹵簿用一千人七日擬奏宋會要該冊
皇太子列黃麾大仗於殿庭照到五禮新儀黃麾大仗
係五千二十五人緣来前上尊號時殿庭立仗用三千
人今擬依五禮新儀用黃麾半仗二千二百二十五人
外據仁政殿上表陳謝依五禮新儀文德殿用黃麾細
仗一千四百二人從之右冊命於大安殿為上親冊故
重其禮表謝於仁政殿為在下謝上不敢再勞聖駕御
大安殿並准奏
唐宋典故内皇太子冊寶制度該冊用玉石簡六十枚
寶以黃金為之龜紐文曰皇太子寶方二寸厚一寸行
用匣盖等物合用黝漆(黑色)外有冊簡前後四枚刻龍填
金為捧護之狀依前来金輅制度改用麟十二月一日
勅旨捧護冊簡依典故用龍餘並准奏元申宋會要太常
因革禮皇太子冊玉石簡六十枚前後四枚刻龍填金
為捧護之狀貫以金煞首尾結為金花飾以帉錔襯以
紅羅泥金夾帕藉以錦褥成以黝漆匣長九尺五寸闊
尺二寸高八寸覆以金夾帕絡以(闕)紅絲結絛襯以
法錦褥安以黝漆金葉装床其竿飾以螭首其黝漆匣
用金塗縷銀花鳳葉裝加以腰輿行馬飾皆鳳絛以魚
釣竿為螭首又宋會要皇太子寶以黃金為之注云寶
方二寸厚一寸繫以朱組大綾連玉環金㪷金檢長五
寸闊二寸厚二寸悉裏以紅錦加紅羅泥金帕納以小
盝以金装内設金床又盝二重皆幅以紅羅泥金帕盝
及腰輿行馬皆銀装金泥他法物皆銀為之鈒花塗以
金又案五禮精義云皇太子寶以黃金為之龜紐文曰
皇太子寶又令云文皇太子寶為之不行用其封令書
用春坊印今擬錦以龍鳳處改為麟鸞純用紅處改為
梅紅他物並依上典故制度成造
九月二十九日差待制張等三員監看成造冊寶并法
物禮部外郎趙揚等三員監看成造匣盝床等十二月
一日命侍講張景仁撰冊文禮部侍郎劉仲淵書冊篆
寶五日差工部侍郎張仲愈等二員提點編排儀仗并
謁廟鹵簿二十五日命右丞相良弼告天地樞密使志
寧告宗廟平章守道攝侍中奉寶右丞石琚攝中書令
奉冊讀冊引寶門下侍郎引冊中書侍郎各一行禮侍
中二押樂太常卿一正官外並三品官攝充并差捧冊
捧寶二大樂令典儀贊者協律郎引太子典贊儀各一
符寶郎四太博二通舍五詹少左右庶子左右諭德左
右率府僕正中允各一&KR1053;寶盝官八舁匣官十六
十二月二十三日擬奏下項儀禮准外冊命日皇太子
乘輿至翔龍門東宫官導從不乘馬
冊皇太子前三日合遣使同日奏告天地宗廟
奏告天地於自来拜天處宗廟在廟庭中通告用祝
文香酒等
冊前一日宣徽院帥儀鑾司設御座(在壇臺上)於大安殿當
中南向設皇太子次於門外之東西向又設文武百寮
應行事官東宫官等次於門外之東西廊又設冊寶幄
次於殿後東廂俱南向(冊東寶西)又設受冊位於殿庭横階
之南
工部官與監造冊寶官公服自製造所導引冊寶床由
宣華門入計會宣徽院進呈訖赴幄次安置
大樂令帥其屬展樂懸於庭
其日兵部帥其屬設黃麾仗於大安殿門之内外
其日質明文武百寮應行事官並朝服
朝服謂法服
入次東宫官各朝服自東宫乘馬導從至左翔龍門外
下馬入就次通事舍人分引百官入立班東西相向次
引侍中中書令門下侍郎中書侍郎及捧舁冊寶官詣
殿後幄次前立少頃奉冊寶出幄次由大安殿東降至
庭中褥位權置訖
在受冊位近東稍北西向冊北寶南
奉引冊寶官立於其後皇太子服遠游冠朱明衣出次
執圭三師三少已下導從立於門外侍中奏中嚴符寶
郎奉八寶由東西偏門分入升置御座之左右侍中奏
外辦内侍承旨索扇扇合皇帝服通天冠絳紗袍以出
曲直華盖侍衛如常儀鳴鞭訖宫懸樂作皇帝出自東
序即御座爐烟升扇開簾卷樂止典贊儀引皇太子入
門宫懸樂作至位樂止師少已下從入立於皇太子位
東南西向典儀贊皇太子再拜搢圭舞蹈又再拜奏聖
躬萬福又再拜訖引近東西向立師少已下并奉引冊
寶官等各赴百官東西班樂作至位樂止通事舍人引百
官俱横行北向典儀贊再拜在位官皆再拜搢笏舞蹈
又再拜起居又冄拜訖百官各還東西班師少已下并
行事官各還立位典贊儀引皇太子復受冊位樂作至
位樂止侍中承旨稱有制皇太子已下應在位官皆再
拜(行事官不拜)躬身侍中宣制曰冊某王為皇太子俱又再
拜通事舍人太常博士引中書令詣讀冊位中書侍郎
引冊匣置於前捧冊官西向跪捧皇太子跪讀畢俯伏
興皇太子再拜中書令詣捧冊位捧冊授皇太子搢圭
跪受冊訖以授右庶子右庶子跪受訖俯伏興右庶子
以冊興置於床中書令已下退復本班次通事舍人太
常博士引侍中詣捧寶位門下侍郎引寶盝立於其右
侍中奉寶授皇太子搢圭跪受寶訖以授左庶子左庶
子跪受訖俯伏興左庶子以寶興置於床侍中已下退
復本班典儀贊再拜典贊儀引皇太子退初行樂作左
右庶子帥其屬舁冊寶床押以出
在皇太子前行
出門樂止侍中奏禮畢内侍承旨索扇扇合簾降鳴鞭
樂作皇帝降座入自西序還後閣侍衛如来儀扇開樂
止侍中奏解嚴所司承旨放仗衛以次出皇太子入次
改服公服還東宫導從如来儀
冊後二日兵部設黃麾仗於仁政殿門之内外陳設並
如大安殿之儀
惟不設壇臺及八寶
百官服朝服皇太子公服至次改服遠游冠朱明衣通
事舍人引百官入至階下立班東西相向典贊儀引皇
太子執圭出次立於門外侍中奏中嚴少頃又奏外辦
索扇鳴鞭並如大安殿儀
皇帝出自東序
通天冠絳紗袍或朔朢冠服
即座簾卷通事舍人引百官俱横行北向典儀贊拜在
位官皆再拜搢笏舞蹈又冄拜起居又再拜訖分班皇
太子捧表入
藝文類聚梁武冊太子表謝
至拜表位立俟閤門使將至單跪奉表閤門使接表訖
俯伏興典儀贊拜搢圭舞蹈又再拜俟讀表訖侍中承
旨退稱有制典儀贊再拜搢圭舞蹈又再拜訖典贊儀
引皇太子退侍中奏禮畢扇合鳴鞭入西序還後閤侍
衛如来儀侍中奏解嚴放仗百官以次出
後二日百官奉表稱賀如常儀
其日質明東宫應從官各服朝服所司陳鹵簿金輅於
左掖門外皇太子服遠游冠朱明衣升輿以出至金輅
所降輿升輅左庶子已下夾侍三師三少乘馬導從餘
官亦皆乘馬以從
東行由太廟西階轉至廟
不鳴鐃吹至廟西偏門外降輅步進由東偏門入幄次
改服衮冕出次執圭自南神東偏門入宫官并太常寺
官從於其後皇太子入詣殿庭東階之東西向立典儀
贊再拜訖升自西階詣始祖神位前北向再拜訖以次
詣逐室行禮並如上儀訖降自西階復西向位俟典儀
稱禮畢出東神北偏門謁别廟如上儀訖歸幄次改服
遠游冠朱明衣出次步至廟門外升輅過廟門鳴鐃而
行至右掖門外降輅升輿以入將士各還本所
後一日於東宫受羣官賀如元正受賀儀
冊曰維大定八年歲次戊子正月甲子朔十七日庚辰
皇帝若曰自昔有天下之君必嚴於宗廟惟時主宗廟
之器莫重乎元良朕丕荷燕謀中興桓撥惟休大歷用
卜於無疆永言孝思敢忘於嗣服盖傳家而慮世及始
自夏商以來立嫡以正諸侯有若春秋之訓其承天序
匪出服私咨爾楚王某祥發中闈體鍾上嗣生而岐嶷
學則緝熙爛然揭前星之明温其涵少海之潤文武之
藝卓爾良能仁孝之心充於固有職在於問安視膳未
嘗不承順其難古制有監國撫軍抑克堪負荷其任固
足以增重邦家之本允協億兆之心涓兹吉辰昭以備
物今冊爾皇太子於戲象取明兩位為國儲以恩則父
子之倫以義則君臣之分義不可或闕臣於君則必以
忠恩不可少忘子事父則莫如孝矧左右前後皆其正
當尊所聞行所知惟出入起居罔不欽勿遊於佚淫於
樂用光我祖宗之顯德以對兹典冊之閎休
大定二十七年冊皇太孫儀
大定二十七年十一月十七日制曰朕膺上天之眷命
紹烈祖之慶基洪惟永圖早建元嗣上以承休於累祖
下以繫望於多方嗟繼體之云亡賴貽謀之有託盖天
下大器可不正其本歟而世嫡皇孫所謂無以易者矧
其賢德之著宜貳宸極之尊肆舉彜章式孚有衆皇孫
開府儀同三司尚書右丞相原王綦祥開甲觀秀出天
支夙挺温文日隆孝敬性姿超異自幼已若於成人學
問敏明所得必臻於至理昨晉封於王社俾作牧於神
州政成於旬月之間美審乎輿人之誦爰立作相歷試
諸艱益彰時序之能大副師言之錫顧垂統必資於善
繼而奉鬯不可以久虚是用正名兹惟合禮今立綦為皇
太孫所有合行典禮宜令有司條奏以聞布告中外咸
使聞知
太常寺檢討到晉書愍懷太子第二子臧永康元年立
為皇太孫五月太孫之東宫車服侍從皆愍懷之舊又
王隠晉書詔立臧為皇太孫文武官屬即轉為太孫官
屬又晉起居注詔以太常成粲為太孫太傅又齊書永
明十一年文惠太子夢立南郡王為皇太孫居東宫今
来恭奉詔書命立皇太孫所有合行禮數即與前来命
立皇太子時禮數無異及一切服用并所乘鞍轡等並
合一體施行今檢討參擬定下項十一月十九日尚書
省先具第二第三第四擬聞奏奉勅旨並依舊劄付禮
部照會據所呈其餘事理除從人數目并歲支錢别行
外並合一體施行雖未受冊其一切禮數與已受冊同
晉書云太子出會在王公之上唐開元禮皇太子朝出
引王公已下入前来已依此典故每入朝在王公上仍
獨班起居候退方引親王以次班若與宴於御座之左
西向設位比王公座位少前其朝服紫袍玉帶玉雙魚
袋
儀制
皇太子赴朝親王宰執許相見外其餘百官宗室並迴
避
前来導從並服梅紅羅繡雙盤鳳襖子金花幞頭金鍍
銀束帶&KR3220;鑼唾盂子水罐並用銀金鍍傘用梅紅羅
表黃綾裏坐麒麟金浮圖校椅金鍍栲栲圈靠背上用
雙戲麒麟
大定二年六月奏定依典故於宫城裏横門外許用傘
並自来遇朝參至左嘉會門免傘下馬若遇雨雪用傘
近前至宣明門
制文
皇太子稱令旨内外百官及東宫三師對皇太子稱名
三少以下並稱臣及言奏仍俱稱殿下
自来本宫官依例言清躬萬福
前来參酌典故奏定皇太子逐日視事及見師少賓客服
小帽子皂衫玉束帶三師相見展皂三少並展紫并左
右率府僕正副僕正典贊儀侍正侍承遇當直承應許
服金帶
前来見師少官屬於承華殿并出入由承華正門已上
擬聞奏施行並依前来已行禮例乞開具
大定二年五月奉御前批劄定到護衛人從等奉勅旨
月給錢粟麴麥春秋羅綾絹綿等其後歲給錢五萬貫
已上擬取旨勅裁
皇太孫官屬名稱止合依前項晉典故施行
尚書省奏劄奉勅旨東宫諸局分承應人元設多少人
後来如何設到許多人寫了奏知尋送戶禮兵三部勘
到元設并在後添設到人數根因支破料錢等事及隨
局分見合設承應人擬到下項准奏外細車小底二十
人入殿小底六人不入殿八人過食十五人(護衛已奏定二十人)
下項大定二年設置
導引(班祗人充係儤使)元設一十六人今擬依舊導從(三貫石)元
設六十二人大定十年三月添二十人
已下照勘得並係奏過或特添收
今擬六十二人細馬小底(四貫石)元設一十人大定三年
六年七年十年節次添至三十人今擬一十五人細車
小底(四貫石)元設一十人節次於大定三年四年七年十
年添至三十人今擬一十五人鞍轡小底(四貫石)元設四
人在後添設四人共八人今擬六人入殿小底(十貫石大定二)
(年五月收入殿當年九月收不入殿)元設一十一人在後添(闕)人今擬八
人不入殿小底(四貫石)節次收三十四人今擬一十人過
食小底(四貫石)元設二十人在後添設五人今擬二十人
厨子(四貫石)元設二十人在後添設二十人今擬二十人
湯藥(四貫石)元設四人在後添設三人今擬四人下帳(四貫)
(石)元設一十人節次於大定六年七年十年十二年十
七年添至三十一人今擬一十五人典設(四貫石)元設四
人大定七年添設二人今擬四人司藏本把(四貫石)元設
四人節次於大定三年十年添設二人今擬四人
下項大定二年已後設置
執旗二人(四貫石)大定七年收今擬依舊鷹坊子二十人
(四貫石)大定十九年十二月添設二十人今擬一十人冠
帶小底四人(四貫石)大定三年四年節次添設今擬三人
剥鹿六人(闕貫石)大定十年三月設今擬四人鋪陳一十
一人(四貫石)節次於大定七年十年十七年收到今擬六
人筆硯小底四人(六貫石)大定三年十五年節次收到今
擬二人書畫小底四人(四貫石)節次於大定三年十五年
收到今擬二人司藏知書二人(兩貫石)大定六年添差今
擬依舊司倉本把四人(四貫石)大定二年九月定十年三
月收到今擬依舊中侍二十一人(四貫石)大定十五年閏
九月收二十人十六年十一月收女直一名今擬一十
七人醫獸九人(四貫石)大定十七年五月見有醫獸四人
又奏添一名大定二十三年十一月又申兵部差四人
今擬四人馬羣子三十人(兩貫石)大定六年十七年二十
三年節次添差今擬一十五人牛羣子七人(兩貫石)今擬
五人駞羣子二人(兩貫石)今擬依舊
二十六年十二月七日奏稟司天臺選擇到冊命皇太
孫吉日并太常寺檢擬到冊命皇太孫合行事理開具
下項奉勅旨鹵簿依前來所擬用六百人餘並准奉行
行冊禮擬来年三月初九日辛亥臨軒冊命依前來禮
到擬於大安殿行禮
前期三日合行遣使奏告天地宗廟
冊禮後二日皇太孫奉表稱謝擬依前来於仁政殿行
禮
皇太孫冠服制度擬依前來受冊日服遠游冠朱明衣
謝廟服衮冕合用金輅并輿照得舊有輿輅然前來曾
於宣考靈車前排設緣當日係是兼用吉儀今擬就用
皇太孫寶擬依前来以黃金為之方(闕)寸厚一寸龜紐
文曰皇太孫寶
皇太孫冊擬用玉石簡六十枚前後四枚刻龍為護捧
之狀前来刻龍處擬用麟奉勅旨依典故用龍
合用儀仗擬依前来大安殿冊命用黃麾半仗二千二
百六十五人仁政殿稱謝用黃麾細仗一千四百二人
皇太孫謝廟鹵簿前來擬用六百人奉勅旨用一千人
皇太孫受冊禮日前来擬自東宫乘馬宫官導從至翔
龍門外奉勅旨令乘輿東宫官導從不乘馬
依前來合差撰冊文并書冊文篆寶官共二員今擬左
諫議黃久約修撰黨懷英
二十七年二月九日奏稟太常寺檢照前来禮部擬定
到臨軒冊命皇太孫并謝上及謝廟等儀注開具下項
從之
冊前一日宣徽院帥鑾儀司設御座(在壇臺上)於大安殿設
皇太孫次於大安殿門外之西廊又設冊寶幄次於殿
後東廂俱南向(冊東寶西)又設皇太孫受冊位於殿庭横階
之南
工部官與監造冊寶官公服自製造所導引冊寶床由
宣華門入計會宣徽使進呈訖赴幄至次安置
大樂令帥其屬展樂懸於殿庭
其日兵部帥其屬設黃麾仗於大安殿門之内外
冊命日質明文武百寮應行事官並朝服
朝服謂法服
入次皇太孫服遠游冠朱明衣升輿以出東宫官屬各
朝服導從皇太孫至左翔龍門外降輿入就次通事舍
人分引百官入詣殿庭立東西班相向次引侍中中書
令門下侍郎中書侍郎及捧舁冊寶官詣殿後幄次前
立少頃奉冊寶出幄次由大安殿東降至殿庭褥位權
置訖
在受冊位近東稍北西向冊北寶南
奉引冊寳官立於其後皇太孫出次執圭師少以下導
從立於殿門外侍郎奏中嚴符寶郎奉八寶由東西偏
門分入升殿置於御座之左右侍郎奏外辦内侍承旨
索扇扇合皇帝服通天冠絳紗袍以出曲直華盖侍衛
如常儀殿上鳴鞭訖宫懸樂作皇帝出自東序即御座
爐烟升扇開簾卷樂止典贊儀於皇太孫位東南西向
典儀曰再拜皇太孫再拜搢圭舞蹈又再拜奏聖躬萬
福又再拜訖引皇太孫近東向立樂作至位樂止師少
已下并奉引冊寶等官各赴百官東西班通事舍人引
百官俱横行北向典儀贊拜在位官皆再拜搢笏舞蹈
再拜起居又再拜訖百官各還東西班師少已下并行
事官各還立位典贊儀引皇太孫復受冊位樂作至位
樂止侍中進前承旨稱有制皇太孫已下應在位官皆
再拜(行事官不拜)躬身侍中宣制曰冊某王某為皇太孫皇
太孫已下又拜通事舍人太常博士引中書令詣讀冊
位中書侍郎引冊匣置於前捧冊官西向跪捧皇太孫
跪讀畢俯伏興皇太孫再拜中書令詣奉冊位奉冊授
皇太孫皇太孫搢圭跪受冊訖以授右庶子右庶子跪
受訖俯伏興右庶子以冊興置於床中書令以下退復
本班次通事舍人太常博士引侍中詣奉寶位門下侍
郎引寶盝立於其右侍中奉寶授皇太孫皇太孫搢圭
跪受寶訖以授左庶子左庶子跪受訖俯伏興左庶子
以寶興置於床侍中以下退復本班典儀曰再拜皇太
孫再拜訖典贊儀引皇太孫退初行樂作左右庶子帥
其屬舁冊寶床匣以出
在皇太孫前行
皇太孫出殿門樂止侍中詣御座前奏禮畢内侍承旨
索扇扇合簾降鳴鞭樂作皇帝降座入自西序還後閤
侍衛如来儀扇開樂止侍中奏解嚴所司承旨放仗百
官仗衛以次出皇太孫還宫導從如来儀
冊命後二日兵部帥其屬設黃麾仗於仁政殿門之内
外殿上下陳設並如大安殿之儀
惟不設壇臺及八寶
百官朝服皇太孫公服至次改服遠游冠朱明衣通事
舍人引百官入至殿陛下立班東西相向典贊儀引皇
太孫出次執圭立於殿門外侍中奏中嚴少頃又奏外
辦索扇鳴鞭並如大安殿儀皇帝出自東序
冠服取旨
即御榻簾捲通事舍人引百官俱横行北向典儀贊拜
在位官皆再拜搢笏舞蹈又再拜起居又再拜訖分班
皇太孫捧表入至拜表位立俟閤門使將至單跪捧表
閤門使接表訖俯伏興典儀曰拜皇太孫再拜搢圭舞
蹈又再拜俟讀表訖侍中進前承旨退稱有制典儀曰
再拜皇太孫再拜訖躬身侍中宣制訖典儀曰拜皇太
孫再拜搢圭舞蹈又再拜訖典贊儀引皇太孫退侍中
奏禮畢扇合鳴鞭皇帝降御榻入自西序還後閤侍衛
如来儀侍中奏解嚴所司承旨放仗百官仗衛以次出
後二日百官奉表稱賀如常儀
謝廟日質明東宫應從官各朝服所司陳鹵簿金輅於
左掖門外皇太孫服遠游冠朱明衣升輿以出至金輅
所降輿升輅左庶子以下夾侍師少乘馬導從餘官亦
皆乘馬以從
東行由太廟西階轉至廟
不鳴鐃吹至廟西偏門外降輅步進由東偏門入幄次
改服衮冕出次執圭自南神東偏門入宫官并太常寺
皆從於其後皇太孫入詣殿庭東階之東西向立典儀
贊曰再拜皇太孫冄拜訖升自西階詣始祖室神位前
北向再拜訖次詣逐室行禮並如上儀訖降自西階復
西向位典儀稱禮畢還次服遠游冠朱明衣步至廟門
外升輅東去謁别廟並如太廟之儀訖歸幄次改服升
輅西過太廟門鳴鐃而行至左掖門外降輅升輿以入
將士各還本所
次日公服謁宣孝太子廟於東宫受羣官賀如元正受
賀儀惟不用獻酒及作樂之禮(十五日謝廟十六日宣孝廟禮畢謁陵還受賀)
二月二十三日奏稟合用奏告并行禮攝官員數奉勅
旨東宫少師仰尚書省擬餘以點定官充尋再擬奏從
之平章特進奏告天地平章金紫告宗廟左右丞攝侍
中中書令禮刑部尚書攝門下中書侍郎左右宣徽攝
行禮侍中工部尚書攝太孫太保簽書攝太孫少師
冊曰維年月日皇帝若曰昔我太祖肇造鴻業撫有於
多方肆予一人纂紹丕圖期傳於萬世頃豫建於元子
用祗率於大猷而享年不遐閱日寖遠仰賴上穹之祐
蚤開甲觀之祥念儲副之重難乎久虚顧名分之嚴宜
以時定載稽故事備有前聞謂尊嫡者議著於漢儒曰
立孫者經明乎周禮先王彜典朕曷敢廢天下公義朕
曷敢違咨爾皇孫某官某慶襲靈源系承正統英姿秀發
德器少成動循謹厚之風居遠華腴之習諸艱歷試衆譽
翕歸初尹正於京畿旋登庸於揆路勤勞庶務兢畏一心
固足以貳宸極之尊協重離之吉式涓穀旦誕舉徽章粤
從朱邸之華嗣陟青宫之邃今冊命爾為皇太孫於戲國
本甚大也居之不可不敬廟鬯至重也奉之不可不嚴篤
愛親之心在斯須不離乎孝盡事君之道唯造次毋忘於
忠爾能章不已之令名我亦有無疆之善慶豈不偉與其
勖之哉祗若朕命
謝表
端門宣詔方渙鴻恩宸扆臨軒載昭茂典祗膺寵數倍
積兢慚伏以豫建儲闈號稱國本仰以守宗祧之祀俯
以繫天下之心匪有元良疇諧師錫伏念臣年方沖弱
性本庸虚猥承世嫡之名優荷聖恩之庇始從羣爵改
胙國封特起自於服廬使習知於政務暫莅京畿之任
旋升端揆之司竊嘗省修已多忝越乃復嗣位承華之
重正名貳極之崇瑤牒寶章奉徽儀而增惕龍樓雞戟
撫孱質以奚勝兹蓋云云為宗社無疆之計惟古今大義之
公既惇貴貴之風仍厚親親之愛憶中宫於已往悼主
鬯之方虚念臣乃昭德之遺孫憐臣實宣孝之嫡子遂
曲垂於兹眷俾得冒於殊榮臣敢不恒自恪勤益深勖
勵惟師善事惟邇正人學禮讀書慕聖賢之篤行問安
視膳率忠孝之良規
賀表
璿宫敷佑夙開甲觀之祥寶冊正名爰定春宫之位載
舉升儲之典式昭繼體之光肆嚴奉於宗祧保永安於
社稷是謂立國家之本有以格神祇之歡少海分流接
瀛波而增潤前星續耀拱帝座以常明和氣周被於九
區厚福延及於羣品臣等欣逢聖運幸覩曠儀基緒有
輝仰重離之叶吉戬穀来備慶萬壽之無疆
守國儀
車駕將幸上京擬定東宫治事儀式大定二十三年十
二月二十一日准奏皇太子三日一次於承華殿受尚
書省啟事續奉聖旨只於集賢殿視政
皇太子見宰執師少並用已定儀禮
啟事日服帽帶正座宰執展紫分東西向坐左右司啟
事亦並展紫
二十四年三月勅旨教都事啟事議除授不妨事
隨朝并在都官遇朔朢日具公服問候其禮依已定相
見儀式皇太子是日仍具袍笏
啟稟過事務並稱啟稟奏訖奉令旨依
遇治事日本宫官屬侍立如常儀
二十四年三月十九日奉勅旨造監國印今擬比親王
印稍大半分以金為之龜紐篆文曰監國之寶准奏改
監為守比親王印大一分并擬其日遣使詣東宫皇太
子具公服詣褥位立使者稱有勅兩拜使者傳宣朕將
巡幸上京令卿權守國事仍付卿守國之寶想宜知
悉
訖授皇太子寶又兩拜禮畢
奏奉勅旨御前祗受
雜錄云三月七日皇太子御前受寶訖實錄三月七
日授之
三月五日擬奏下項儀禮奉勅旨遇有詔書皇太子止
俟於應天門外萬春節賜宴於集賢殿仍用落後教坊
樂起居表沿路二十日一次差走馬人進呈到上京已
後一月一次仍附帶尚書省表章餘並准奏
詔書迎接儀
使者於前一程頓先遣人報尚書省及詹事院有司於
應天門外望闕設香案一并設皇太子親王宰執以下
褥位於香案前又設使者褥位於香案之左又設讀詔
案於香案之右皇太子親王宰執以下百官詣五里以
來迎接仍委留守司備旗幟音樂綵輿香輿等使者將
至皇太子立於香輿前褥位親王宰執并百官序班立
定使者去綵輿百步間下馬取詔置綵輿中皇太子詣
香案前上香訖詔輿行使者上馬後從皇太子親王宰
執以下並上馬後從至應天門外使者下馬就褥位立
皇太子親王宰執已下序班立定使者於輿内取詔置
於案綵輿退使者稱有勅皆再拜皇太子少前上香訖
復位又皆再拜使者取授尚書省都事都事跪受及尚
書省令史二人齊捧同升於案在位官皆跪聽讀訖置
於(闕)都事已下退皇太子親王宰執以下俱再拜搢笏
舞蹈俛伏興再拜皇太子少離位望闕跪問聖躬萬福
在位者皆跪使者躬身答曰聖躬萬福禮畢皇太子還
宫宰執同使者詣尚書省館待禮畢使者還館使者行
親王宰執同百官送至都城門外班首酌酒一巵酬酢
訖親王宰執已下相揖别使者上馬乃退
萬春節若有天使賜宴儀
使者到館有司陳設宴所并香案褥位其日與宴官並
公服先詣庭中望闕褥位班定典儀引皇太子詣褥位
使者立於香案之側皇太子以下皆再拜上香復位再
拜跪使者宣傳訖又再拜搢笏舞蹈俛伏興又再拜皇
太子少離位問聖躬萬福在位者皆跪使者躬身答曰
聖躬萬福典儀引升階就坐親王宰執以下依班次見
訖分東西升階就位少立使者欄子内見訖皇太子各
就坐使者隅坐前筵畢少頃戴花再詣望闕褥位再拜
執事以表跪進皇太子跪授使者(在位者皆跪)使者跪受訖
各升階就坐禮畢退
二十五年二月擬定若於集賢殿賜宴天使敷德偏
門内下馬
賜生日或年節儀
使者到館先報詹事院東宫門外設使者幕次又於承
華殿前望闕設香案禮物案并褥位皇太子公服乘馬
出迎與使者同入左掖門至東宫門外皇太子先詣香
案側褥位使者就次以賜物授執事者二人對捧先行
使者從入立於褥位置案上執事者退典儀引皇太子
詣望闕褥位再拜上香復位再拜跪使者傳旨受物訖
再拜搢笏舞蹈俛伏興又再拜離位跪問聖躬萬福使
者答聖躬萬福復位執事者以表跪進皇太子搢笏跪
授使者使者跪受訖典儀引升殿東西向坐
皇太子在東使者在西
酌酒一巵立勸使者立飲訖以禮物授使者退
皇太子問聖躬起居表幾日差走馬人進呈尚書省表
有無附去
重五九月九日合與不合拜天射柳仍於甚處勅旨拜
天射柳城外
擊毬於甚處勅旨於常武毬場樂亭上坐
圍獵事如何勅旨從来往日數亦從太子所欲
賜書迎接儀
行宫禮部二十四年五月奏過皇太子公服乘馬出左
掖門外下馬使者捧書置綵輿中皇太子詣香輿上香
導從前引香輿在前綵輿次之皇太子乘馬從行使者
亦從行至承華殿門皇太子下馬從香輿入至殿前使
者取書置案上皇太子再上香使者以書授皇太子跪
受訖再行躬閱畢以授詹事跪問聖躬萬福使者答聖
躬萬福禮畢
奏定合聞奏事理五品已上并隨駕大小官除授
勅旨五品已上除授在此擬定
聞奏應邊關頭段事理五品已上文武官循遷隨駕五
品已上官假故犯贓罪罷職解由到部官承襲千戶謀
充軍功五品已上遷叙每歲天下院務比較增虧每歲
民間有無非理差科應横支每歲五享二社差攝官及
祝版并隨節國忌遣使祭奠山陵祝版五嶽祝版
勅旨差攝官在此擬定奏五嶽只降香
每歲頒歷詔御試點讀卷官雜犯死罪
勅旨原情可恕及合上情勅裁者奏
五品已上官犯應決罪應據宰執情見不同難以與決
事理應三國人使並去上京行禮若有該載不盡事理
並類施行
在此施行事理宫中並省臺寺監外六品已下除隨季
部擬正八品已上除六品已下循遷宫中諸局分承應
人等出職已經奏五品已上官假故宫中在此局分人
告侍親品官子孫承廕非引見者軍員使效係班并宋
齊官換叙蕃部承襲年老放罷千戶謀充係班六品已
下致仕非宫中者賑濟賑貸(聖旨聞奏)隨路灾傷府會試差
試官六品已下官追解察到不好官告移推并杖已下
罪獲賊補官并獲姦細補官
東宫視政宰執坐具若亦用繡墩恐與朝殿筵宴無别
擬止用杌子宰相在上執政次之更合准備紫羅鋪坐
紫羅杌衣又案法朱油素梅紅羅案衣素梅紅羅蒙帕
椅法朱油金鍍銀獸獸口用梅紅絨絛結椅背梅紅羅
明金團花獸搭手同踏脚與椅同用素梅紅羅蒙帕
三月十七日並准呈差知寶二人擡案四人及檢照唐
令有典謁名稱差禮直官六人權行勾當
雜錄
天會十四年月日命皇孫為諳版勃極烈制曰太祖之
世嫡皇孫故命爾為諳版勃極烈其無自謂幼沖狎於
童戲惟敬修厥德
天德四年九月十五日檢討到唐孝敬皇帝為太子時
改弘教門為崇教門沛王為皇太子改崇賢門為崇文
館皆避名諱以遵典禮緣係單名又禮記曲禮篇云二
名不偏諱注云孔子之母名徵在言在不稱徵言徵不
稱在又唐高祖採濟世安民之義以名太宗武德九年
立為太子下令曰依禮二名義不偏諱其官號人名與
公私文籍有世及民兩字不連讀者並不須避稟訖光
字不須迴避光字在上連稱者亦得
大定二年七月一日擬奏唐會要公卿大夫與太子同
名無嫌盖尊統於上故事東宫官與太子名同皆改并
宗姓中有名同者迴避其餘不在迴避之限從之
九年九月二十三日檢討到唐會要順宗立廣陵王為
皇太子尚書王紹本與太子同諱陳請改名時君子非
之謂東宫之臣當請改耳又唐孝敬皇帝為太子改東
宫弘教門其弘字係當時太子正名所以令本宫改避
無迴避疑混聲字典故又唐武德九年太宗為太子避
連用世民字係自下令避其名難以遵用昨大定二年
已具典故聞奏見令下一字同音者東宫官依上迴避
奏奉勅旨准外皇太子名下一字如百官名同者改避
其同音字不在迴避之限
大定二年十一月七日參照通典開元禮五禮新儀唐
六典擬到元正誕日勅旨准奏外親王於欄子内一品
宗室於欄子外其餘宗室並庭下拜皇太子起居答揖
後准皇太子奏答拜
其日質明羣官並公服集於門外少詹事奏請内嚴又
奏外備典儀引升座文武宫臣入就庭下位重行北向
立定典儀曰再拜在位官皆再拜為首者少前跪奏元
正首祚生日云慶誕令辰伏惟皇太子殿下福夀千秋賀
訖復位典儀曰再拜宫臣皆再拜坐受拜訖分東西序
立次引東宫三師於殿上三少於殿柱外北向東上立
定皇太子詣南向褥位典儀曰再拜師少皆再拜為首
者少前稱賀(同前)復位執事者酌酒一巵為首者奉進樂
作飲訖樂止回勸師少訖各復位典儀贊師少再拜答
拜
以尊師重傅有答拜之禮
師少以次出皇太子就座次引親王於欄子内一品宗
室於欄子外其餘宗室並庭下序班拜致賀辭并進酒
如上儀皇太子答拜訖就座次引隨朝三師三公宰執
於殿上三品已上職事官露階上四品以下就庭下並
北向每等重行以東為上立定皇太子詣褥位典儀曰
再拜上下皆再拜為班首者少前稱賀訖復位執事者
酌酒一巵為首者奉進樂作飲訖樂止
如有進獻禮物如常儀餘同
回勸三師三公其餘殿上羣官並令執事者以盤行酒
飲訖典儀曰再拜上下皆再拜答拜
以尊君上答拜
引羣官以次出少詹跪奏禮畢
按通典唐禮皇太子元正受賀公初入門左庶子奏殿
下為公王興皇太子降立於座後若有王公諸伯叔則
降立於東階下西面公至階則升於座後與羣官同四
拜皇太子答再拜又太常因革禮皇太子受冊畢諸王
宗室北向序班於庭下皇太子坐受
諸王謂宗室封王者古重宗子宗室皆當尊之凡行
典禮尤當嚴正名分以厲其餘
又通典冊禮畢羣臣如元會之儀今擬親王宗室賀皇
太子依冊畢受賀禮又緣唐元正禮見諸伯叔則降立
於東階下及與羣官同拜皇太子答拜有此不同并典
故别無妃主命婦見太子禮照到令文應致恭之官相
見或貴賤殊隔或有長幼親戚者任隨私禮今来若在
東宫候皇太子便服合依私禮接見又三師已下遇皇
太子旦日在御前即候皇太子先進酒訖百官望皇帝
再拜班首跪進酒又再拜若賜酒即當殿跪飲訖又再
拜
皇太子奏狀受百官慶賀禮内文一欵親王并一品宗
室皆北面拜伏臣但答拜而已雖於典禮以尊宗子其
在長幼惇叙之間誠所未安當時遽蒙頒降未獲懇讓
今来元正之明日有司舉行前禮伏望聖慈許臣答拜
庶敦親親友愛之義二年十二月二十九日奉勅旨依
仍令尚書頒下所司
皇太子生日公服左上露臺欄子外先兩拜二閤使齊
揖入欄子内拜跪祝訖拜起復位兩拜又兩拜接擡進
酒進訖退跪候飲訖接盞復位轉擡訖兩拜宣徽將酒
進皇帝親賜酒接盞稍退跪飲訖宣徽接盞復位兩拜
揖入欄子内跪搢笏受賜物訖出笏起復位兩拜退更衣
入殿稍東西向立定次皇妃等做生日勸酒皇太子跪
皇妃等亦跪接盞飲訖各兩拜(次臣寮進酒見前儀)
大定二年十一月九日擬到百官并宫官相見儀勅旨
准奏并奉表體式及用印例准呈
三師三公欄子内北向立躬揖為首者稍前問候(下同)皇
太子離位稍前正南立答揖二品(並謂職事官)欄子外稍近
南躬揖(親王同)皇太子起揖三品露階上又近南躬揖皇
太子坐揖四品已下庭下躬揖跪問候皇太子坐受
今大定儀制云三師三公親王宰相樞密使欄子内
北向(云云)執樞密副使御史大夫及一品執事官(云)
(云)注並與親王同五字削去太子太師太傅太保與
隨朝三師同少師少傅少保與隨朝二品同詹事以
下並庭下西北每品重行以東為上再拜班首稍前
(削前問候)又再拜皇太子坐受
唐志太子通表如諸臣之禮除無節辰奉表典故若遇
合奉表擬依令文格式臣誠懽誠忭
賀則(云云)誠懽誠忭後章末准此
頓首頓首入詞(云云)謹奉表稱謝以聞
稱賀陳讓陳乞倣此
臣誠惶誠懼頓首頓首謹言年月日皇太子臣名上表
若封令書用宫師印别無上表用印典故擬依即令奏
目例更不用印
檢到通典開元禮皇太子衣冠制度内該烏紗帽視事
及燕見賓客服之今擬皇太子逐日視事及見師少賓
客服小帽皂衫玉束帶三師見皇太子不稱臣
通典漢魏故事太子於二傅執弟子禮少傅稱臣太
傅不稱臣
擬展皂三少見皇太子稱臣擬並展紫三年九月一日
勅旨准奏
皇太子出入别無接送禮例八年十月十七日奏奉勅
旨圍場出入不須預别委勾當多時即令接送圍場出
入所過州縣官只於側近接送不得出境遠去九年五
月皇太子坐夏擬定於都外三里以来量地之宜鋪設
褥位三公宰執以下公服重行立定皇太子便服三公
宰執以下躬身班首致辭再拜皇太子答拜訖退迎接
亦如之十八日准呈又六月五日奏奉勅旨具牋問候
緣百官别無拜禮恐只合尚書省首相具御位姓名等
修寫如儀於都堂以牋授走馬人更不合集會百官外
司徒合另具牋問九日准呈
宰執除外任辭見止合依已奏定依品從見皇太子儀
七年十二月二日准呈
皇太子赴朝除宰執親王許相見外其餘百官宗室並
迴避
即今大定儀制(云云)除親王宰執樞密使副御史大
夫判宗東宫三師許相見外(云云)
東宫官見皇太子依例言清躬萬福别無違碍大定二
年五月二十三日准呈
職林太子舍人秦官掌宣傳令旨今擬稱令旨二年六
月十五日准奏
四年七月二十五日奏歴代太子親政事典故勅旨送
皇太子并奉勅旨今後奏過事件約度將赴太子處經
歷五年六月檢討到宋會要該真宗天禧四年内出御
札今後中書樞密院及諸處合該進呈取旨公事並依
舊進呈外所有常程小可事務委皇太子與宰臣樞密
使已下就資善堂商量發遣訖奏又定五條内第三條
該一後殿及軍頭司公事亦仰逐司具名件赴資善堂
通呈今擬於東宫作通呈施行七月一日再擬定只用
呈字
七年十月二十五日勅旨東宫凉樓前添殿仍盖貯廊
參政孟浩諫皇太子雖為儲副終是人臣若所居與至
尊宫室相侔恐於制度未便兼東宫燕寢及游歷處所
已是完備且皇太子年幼性未純成宜示儉德奉勅旨
所奏甚當據東宫添盖事仰行停罷
宋會要南郊正陽門習儀皇太子立樓上御座之西左
右持繖障日太子不許見得宋時許將繖入宫今擬於
宫城裏横門外許用繖二年六月一日准奏
又參酌定到皇太子每朝見依前至左嘉會門外免傘
下馬若遇雨雪恐失禮容更用傘近前至宣明門九年
七月四日准呈
人使朝賀殿庭筵宴自来臣僚&KR2643;坐用紫羅繡盤鳳棹
衣係是紫羅團撘南花今擬皇太子&KR2643;坐用梅紅羅繡
間金盤鳳外棹衣亦用梅紅羅繡獨角間金盤獸二年
五月二十二日准呈
四年十一月三日奉勅旨皇太子四妃除正妃合作妃
名稱外檢討古来典禮是何名稱檢到唐六典太子内
官門漢書曰太子有妃有良姊有孺子凡三等歴代用
之宋明帝時太子内制職二等有寶林良娣南齊太子
置三内職良娣比關内侯寶林比五等侯才人比駙馬
都尉隋唐并宋天聖令太子内官除妃外有良娣二人
(正三)良媛六人(正四)承徽十人(正五)昭訓十六人(正七)奉儀二十
四人(正九)七日奏奉勅旨良娣良媛入五品承徽昭訓奉
儀入六品仍為定制其日出給皇太子妃(元撥宣麻)良媛昭
訓奉儀并許王妃誥命
大定二十六年十二月二十三日奏稟將来正旦聖節
皇太孫除合稱賀外緣在服制不合預宴并本宫元日
亦不合受賀從之
二十七年二月九日奏稟禮部勘當到將来皇太孫受
冊後於本宫受羣官賀如元正賀儀檢討到開元禮皇
太子元正受賀儀公初入門左庶子奏為公王興若有
諸伯叔則降立於東階下西面公王至階則升於座後
今来參酌比依上項典故親王入門將至東副階皇太
孫降至東副階上親王既升則還立於座前親王欄子
内再拜致賀詞訖又拜皇太孫俱答拜
二十六年二月二十五日奏稟三月九日冊皇太孫行
禮契勘到大安殿前綵山若於三月初五日人使辭朝
罷依例拆去緣相去行禮日數至近誠恐難迭奉勅旨
初三日宴罷行拆去
大金集禮卷八
