大金集禮卷十
皇帝夏至日祭方丘(后土同)
齋戒陳設
省牲器鑾駕出宫
奠玉帛進熟
祭五嶽四鎮四海四瀆
鑾駕還宫
齋戒
前祭七日戒誓皇帝服衮冕前祭二日太尉告高祖皇
帝如常吉之儀(告以配神作主)孟冬祭神州則告太宗文武聖
皇帝廟餘並如圓丘之儀
陳設
前祭三日尚舍直長施大次於東壝東門之外道北南
向(攝事衛尉設祭官公卿以下次於東壝外道南北向西上)尚舍奉御鋪御座衛尉
設文武侍臣次於大次之後文官在左武官在右俱南
向設祭官次於東壝之外道南北向西上三師於南壝
之外道東諸王於三師之南俱西向北上文官九品已
上於祭官之東北向西上介公&KR0566;公於南壝之南外道
西東向諸州使人東方南方於諸王東南西向西方北
方於介公酅公西南東向皆北上諸國之客東方南方
於諸州使人之南西向西方北方於諸州使人之南東
向皆北上武官三品以下七品以上於西壝之外道南
北向東上(其褒聖侯於文武官三品之下攝事無御座以下至此儀)設陳饌幔於内
壝東門西門之外道北面南面(壇上及神州東方南方之饌陳於東門外西向)
(西方北方之饌陳於西門外東向神州無西門之饌)前祭二日大樂令設宫懸之
樂於壇南壝之外樹靈鼓於北懸之内道之左右餘如
圓丘之儀又為瘞坎於壇之壬地内壝之外方深取足
容物南出陛前祭一日奉禮設御座(攝事無御座)於壇之東
南西向設望瘞位於壇西南當瘞坎北向設祭官公卿
位於内壝東門之外道南分獻官於公卿之南執事者
位於其後每等異位俱重行西向北上設御史位於壇
上正位於東南隅西向副位於西南隅東向設奉禮位
於樂懸東北贊者二人在南差退俱西向北上設奉禮
贊者位於瘞坎西南東向南上設協律郎位於壇上陛
之西東向設大樂令位於北懸之間當壇北向設從祭
官三師位於懸南道東諸王位於三師之東俱北向西
上介公&KR0566;公位於道西北向東上文官從一品已下九
品已上位於執事之南每等異位重行西向武官三品
已下九品已上位於西方當文官每等異位重行東向
皆北上諸州使人位東方南方於諸王東南重行北向
西上西方北方於介公&KR0566;公西南重行北向東上設諸
國客使位於内壝南門之外東方南方於諸州使人之
東每國異位重行北向西上西方北方諸州使人之西
每國異位重行北向東上(攝事無三師以下至此儀)設門外位祭官
公卿以下皆於東壝之外道南每等異位重行北向西
上三師位於南壝之外道東諸王於三師之南俱西向
介公&KR0566;公於道西東向皆北上文官從一品以下九品
以上位於東壝之外祭官之南每等異位重行北向西
上武官三品以下九品以上位於西壝之外道南每等
異位重行北向東上諸州使人位東方南方於諸王東
南重行西向西方北方於介公&KR0566;公西南重行東向俱
北上設諸國客位東方南方於諸州使人之南每國異
位重行西向西方北方於諸州使人之南每國異位重
行東向皆北上(攝事無三師以下至此儀)牲牓位東壝之外當門西
向黃牲一居前又黃牲一在北少退玄牲一在南少退
設廩犧令位於牲西南祝史陪其後俱北向設諸太祝位
於牲東各當牲後祝史陪其後俱西向設太常卿省牲位
於牲前近北南向設皇地祇酒尊於壇之上下太尊二著
尊二犧尊二罍一在壇上東南隅北向象尊二壺尊二山
尊二在壇下皆於南陛之東北向俱西上設配帝著尊二
犧尊二象尊二罍一在壇上皆於皇地祇酒尊之東北向
西上(孟冬北郊酒尊於神州酒尊之東如夏至之儀)神州太尊二在第一等每方
嶽鎮海瀆俱山尊二山川林澤俱蜃尊二丘陵墳衍原隰
俱概尊二凡尊各設於神座之左而右向(神州以上之尊置於坫以)
(下之尊俱以席皆加勺冪設爵於尊下孟冬犧壇上之尊置於坫壇下尊藉以席設御洗及玉幣之篚等並如)
(圓丘儀孟冬祭同)祭日未明五刻太史令郊社令各服其服帥
其屬升設皇地祇神座於壇上北方南向席以稾秸設
高祖皇帝座(孟冬神州則設太宗文武聖帝神座)於東方西向席以莞設
神州地祇神座於第一等東南方席以稿秸又設嶽鎮
海瀆以下之座於内壝之内各於其方皆有原隰丘陵
墳衍之座又設中嶽以下之座於壇之西南俱内向自
神州以下六十八位席皆以莞設神位各於座首
省牲器(如别儀)
鑾駕出宫
鑾駕出宫服以衮冕條如上辛圓丘儀(孟冬北郊同圓丘)祭日
未明三刻諸祭官服其服郊社令良醖令各帥其屬入實
尊罍玉帛(凡六尊之次太尊為上實以泛齊著尊次之實以醴齊犧尊次之實以盎齊象尊次之實以)
(醍齊壺尊次之實以沈齊山罍為下實以三酒配帝著尊為上實以沈齊犧尊次之實以醴齊象尊次之實以)
(盎齊已上孟冬同神州太尊實以沈齊諸方嶽鎮海瀆之山尊實以醍齊山林川澤之蜃尊實以沈齊丘陵以)
(下之散罇實以清酒玄酒各實於諸齊之上罇)
奠玉帛
禮神之玉皇地祇以黃琮其幣以黃配皇帝之幣亦如
神州之玉兩珪有邸其幣以玄(孟冬同)嶽瀆以下之幣各
從方色太官令帥進饌者共實饌及禮官就位御史太
祝行掃除等並同圓丘儀(孟冬同)駕將至謁者贊引各引
祭官從祭官客使等俱就門外駕至大次門外迴輅南
向將畢降立於輅左侍中進當鑾駕前跪奏稱侍中臣
某言請降跪俯伏興還侍位五品以上從祭之官皆就
壝外位(攝事無駕至大次下儀位)大樂令帥工人二舞次入就位文
舞入陳於懸内武舞立於懸南道西謁者贊引司空入
行掃除訖出復位皇帝停大次半刻頃謁者贊引各引
祝官通事舍人分引從祀羣官介公酅公諸方客使皆
先入就位太常博士引太常卿立於大次門外當門北
向侍中版奏外辦皇帝服衮冕(孟冬神州大裘而冤)出次華盖侍
衛如常儀(侍中負寶陪從如式)博士引太常卿太常卿引皇帝至
中壝門外殿中監進大珪尚衣奉御又以鎮珪授中監
皇帝進大珪執鎮珪華盖仗衛停外門外使者從入謁
者引禮部尚書太常少卿陪從如常儀皇帝至版位太
常卿請再拜及請行事位如圓丘儀(攝事如圓丘位攝事儀)舉麾
工鼔奏順和之樂乃以林鍾為宫大蔟為角姑洗為徵
南吕為羽作文武之舞樂舞八成(林鍾大蔟姑洗南吕皆再成)偃麾戛
敔樂止大常卿前奏稱請再拜退復位皇帝再拜奉禮
曰衆官再拜在位者皆再拜皇帝奠玉幣及奏樂之節
並如圓丘儀(攝事則太尉奠玉帛下倣此)登歌作肅和之樂以應鍾
之均太常卿引皇帝進北向跪奠於皇地祇(孟冬神州)神座
俯伏興及奠配位並如圓丘儀(攝事同圓丘攝事儀)
進熟
皇帝既升奠正幣太官令陳設之儀如圓丘俎入門奏
雍和之樂以太蔟之均(自後接神之樂用太蔟)饌至陛樂止祝史
俱進跪毛血之豆降自東陛以出皇地祇之饌升自南
陛配帝之饌升自東陛神州之饌升自北陛孟冬神州
升自南陛諸太祝迎引於壇上各設於神座前設訖謁
者引司徒太官令帥進熟者降自東陛以出司徒復位
諸太祝還罇所又進設嶽鎮以下之饌相次而畢太常
卿引皇帝詣罍洗樂作其盥洗酌獻跪奠奏樂之儀並
如圓丘(攝事如圓丘攝事儀)太祝持版進於神座之右東向跪讀
祝文曰維某年歲次月朔日子嗣天子臣某(攝事云謹遣太尉臣)
(名下效此)敢昭告於皇地祇乾道運行日躔北至景風應序
離氣效時嘉承至和肅若舊典敬以玉帛犧齊粢盛庶
品備兹祗瘞式表誠慤高祖皇帝配神作主尚饗太祝
俯伏興(孟冬神州云包函區夏載鎮羣生漙被域中賴兹厚德式遵彜典揀此元辰敬以玉帛犧齊粢)
(盛庶品明獻厥誠備兹祗瘞皇祖太宗文武聖皇帝配神作主)皇帝再拜(攝則太尉再拜)初讀
祝文訖樂作太祝進跪奠版於神座再拜興還罇所皇
帝拜訖樂止太常卿引皇帝詣配帝酒罇所執罇者舉
冪侍中取爵於坫進皇帝受爵侍中贊酌沈齊訖樂作
太常卿引皇帝進高祖神座前東向跪奠爵俯伏興太
常卿引皇帝少退東向立樂止太祝持版進於神座之
左北向跪讀祝文曰維某年歲次月朔日子玄孝孫開元
神武皇帝臣某敢昭告於高祖皇帝時維夏至肅敬訓
典用祗祭於皇地祇惟高祖德協二儀道兼三統禮膺
光配敢率舊章(孟冬皇曾祖太宗文武聖皇帝德被乾坤格於上下昭配之儀欽率舊章)謹
以制幣犧齊粢盛庶品肅雍明薦作主侑神尚饗太祝
俯伏興皇帝再拜初讀祝文訖樂作太祝進跪奠版於
神座興還罇所皇帝飲福受胙及亞獻終獻盥洗酌獻
飲福並如圓丘儀(唯皇地祇太尉亞獻酌醴齊時武舞作合六律六同為異耳)
祭五嶽四鎮四海四瀆
初太尉將升獻謁者一人引獻官詣罍洗盥洗匏爵訖
升自北陛詣酒罇所執罇者舉冪酌沈齊進奠於神州
座前引降還本位謁者五人次引獻官各詣罍洗盥洗
訖各詣酒罇所俱酌醍齊訖引獻官各進奠爵於諸方
嶽鎮海瀆首座餘座皆祝史助奠相次而畢引還本位
又贊引五人各引獻官詣罍洗盥洗訖詣酒罇所酌沈齊
獻山川林澤如嶽鎮之儀又引獻官詣罍洗盥洗訖詣
酒罇所俱酌清酒獻丘陵以下及齋郎助奠如上儀訖
各引還本位武舞六成樂止舞獻俱畢諸祝徹豆乃賜
胙皇帝再拜奏樂並如圓丘儀太常卿前奏請就望瘞
位太常卿引皇帝樂作皇帝就望瘞位北向立樂止于
羣官將拜上下諸祝各執篚進於神座前取玉帛齋郎
以俎載神州以上牲體稷黍飯爵酒各由其陛降壇北
行當瘞坎西行諸太祝以玉幣饌物置於坎諸祝又以
嶽鎮以下之禮幣及牲體皆從瘞奉禮曰可瘞坎東西
廂各六人置土半坎太常卿前奏禮畢引皇帝還大次
樂作從祀羣官諸方客使御史以下出並如圓丘之儀
具祝版燔於齋所
鑾駕還宫
鑾駕還宫如圓丘儀
大金集禮卷十
