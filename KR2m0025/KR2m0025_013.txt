大金集禮卷十八
時享上
攝行禮
攝行禮
天德二年三月奉安太廟祫享禮部呈四月時享合用
犧牲若親祠隨室各犢一羊一豕一遣使止用羊豕兼
合預先牢養周禮享先王則衮冕稟訖服衮冕用堂上
樂又以時享禮似有繁紊兼典故有親祠者亦有有司
行事者稟訖委有司行事
稟定平章滕王攝太尉初獻王宗睦攝司徒行禮吏部
尚書烏哩頁攝太常卿亞獻禮部尚書盧彦倫攝光禄
卿終獻四月十五日行禮其餘攝官除有正員外差光
禄卿一七祀獻官一司尊彜二太官令二大樂令一太
祝十一宫闈令十一奉禮郎一(通事舍人充)讀祝太祝一舉
祝官二七祀讀祝官一協律郎一以上職事官内差攝
齋郎一百三十二(毛血肝膋篚爐先入奉俎簠簋豆次入每室只用八員計八十八員)祝
史二十二(只用齋郎充更不另攝)禮直官一十贊者一(閤門充)七祀
位祝史一七祀進饌者二執事官五以上省部令譯史
通事及供奉官直省内差
檢討定儀禮准呈下項太常寺舉申禮部關學士院司
天臺擇日以其日報太常寺具時日散告
前七日受誓戒於尚書省其日質明禮直官設位版於
都堂之下依已定誓戒圖禮直官引三獻官并應行事
執事官等各就位立定贊揖在位官皆對揖訖禮直官
以誓文奉初獻官初獻官搢笏讀誓文某月某日孟春薦享
太廟各揚其職不恭其事國有常刑讀訖執笏七品以
下官先退餘官對拜訖乃退散齋四日治事如故宿於
正寢唯不弔喪問疾作樂判署刑殺文字決罰罪人及
預穢惡致齋三日於本司唯享事得行其餘悉禁
明昌二年九月點檢司申到前月二十九日奉聖旨孝
懿皇后陵前享祭准備茶食四十棹子宫籍監已欽依
前去墳山造辦
大安三年七月二日禮部行下太常寺近奉聖旨山陵
下時新諸陵下都交有者省部除另行外来申世祖位
合依自来享祀例止於盤寧宫薦獻
新物到陵下署官公服再拜興進前跪奠訖俯伏興退
再拜訖禮畢并勘當到别無薦新帶享保陵公禮例准
申行下(云云)
大定十八年五月初七日尚書省奉勅旨今後遇貞懿
皇后忌辰祭享仰學士院定撰祝文
禮部下太常寺檢到禮數呈省奉省批台旨致祭使仰
本部移文宣徽院依例奏差餘並准呈
一差官
致祭使一員(奏差)讀祝官一員(本處官充)舉祝官二員(本府幕官充)
禮直官二員(本處差近上司吏充)
一合用物
茶食香茶酒果香案一(裾全)祝案一(裾全)拜褥位(並本處應辦)
一禮數
其日質明致祭使並本處見任官讀祝舉祝官並公服
禮直官引赴殿階下迎西先兩拜次引使面殿以東為
上立又再拜引使陞殿詣神位前搢笏跪三上香奠茶
奠酒訖執笏俯伏興引使降殿復位立俟讀祝訖又再
拜引赴近西褥位立定再拜禮畢退
大安元年十一月三十日承省劄奏帖近奏差祕書監
丞温迪罕胡土三司知事邊源檢勘墳山以西銀洞事
(云云)今據所差官胡土等檢勘得止合以龍泉河為禁
限西界(闕)等商量若准所申是為相應(云云)為此於十
一月二十九日聞奏過奉聖旨封堠立得分朗者餘並
准奏行
一墳山禁界封堠四至周圍地里東至萬安寺西小嶺
一十八里南至黃山峪水心二十六里西至轆轤嶺二
十三里周圍計地一百二十八里
一墳山以西過轆轤嶺有南郊澗道隔斷山勢以西過
木浮嶺下至龍泉河又隔斷木浮嶺其龍泉河身闊處
約五十步窄處十餘步水深三四尺自陵寢紅排沙至
此三十二里以西又過烟燻嶺松片山數重纔是接連
銀山其墳山與銀山不是一帶山勢
一銀山在墳山西北其山東西形勢嶺南屬奉先縣有
銀洞五十四處山嶺北屬宛平縣有銀洞六十二處兩
縣銀洞止是一山自陵寢紅排沙以西最近銀洞四十
二里最遠銀洞四十八里
一取責到將去司天臺陰陽人張慶淵等三人状稱相
視得自陵寢紅排沙以西過澗轆轤嶺已有南郊澗道
隔斷山勢以西又過木浮嶺下有龍泉河河身深闊隔
絶地脈按地理新書五音地脈篇凡隔坑潭江河地勢
已絶不相連接兼山陵至此已三十二里若將龍泉河
便為禁限西界委是别無窒碍其東南北三面禁界止
合依元定界堠為限
大定二年正月初七日省差官刑部主事薛萬亨并提
點山陵涿州刺史完顔璋同銜申取責到司天臺張慶
淵魏器博盧世明等三人状稱合自墳山西北係奉先
縣所管神寧鄉上冶村龍泉河為西界為頭排立封堠
沿龍泉河至南羌弧嶺其龍泉河水流正西南去離墳
山八十餘里止合於羌弧嶺東南下墳按墳山舊南界
封堠是周圍四至别無窒碍皇省一起自萬安寺西嶺
為頭打量至西面儘北南郊澗口舊封堠計地六十二
里零一百四十四步自南郊澗口舊封堠以西上冶村
按連排立沿龍泉河南至羌弧嶺密排訖封堠一百一
十六個按連至赤石峪舊封堠計地五十八里零二百
二十八步自赤石峪口舊封堠至萬安寺西嶺計地三
十五里零三百步周圍計地一百五十六里零三百一
十二步
大金集禮卷十八
