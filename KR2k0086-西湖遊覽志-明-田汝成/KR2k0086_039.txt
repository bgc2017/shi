欽定四庫全書
西湖遊覽志餘卷十五
明田汝成撰
方外玄蹤
張道陵者漢畱侯良八世孫也生於天目山學長生之
術隠蹟高居章帝和帝累召不起久之遍遊名山東
抵興安雲錦溪升高而望曰是有異境遂泝流而之
雲錦洞有仙巖焉煉丹其中三年青龍白虎旋遶於
上丹成餌之時年六十容貌益姣好若十七八歲時
又得祕書通神變化驅除妖鬼後於蜀之雲臺峰昇
天所遺經籙符章印劒以授子孫其四代曰盛復者
徙居廣信之龍虎山世襲天師之號今杭州羽流凢
稱正一者皆其教也
蔡經者餘杭人嗜學仙術王方平偕其妹麻姑降經家
姑手爪似鳥經見之念背癢時好以此爪爬之方平
即知乃鞭經曰麻姑仙人也何敢如是宴畢命駕昇
天經尋亦蜕去其所居地名織田高季迪題蔡經宅
詩昆侖主者王方平身騎黃麟朝紫京舉手長辭漢
公卿得道不願世上名往來隠玄與朱明洞中各有
白玉城絳衣游空擁幢旌三山五嶽自按行泠風吹
動天樂鳴璚簫琅璈和鸞笙羽衛蹙踏山海崩龍車
鶴馭紛相迎嘯呼神馬走吏兵魑魅魍魎號且驚暫
來經家駐雲程人馬不見但有聲虎頭鞶囊佩蒼精
神光赫然照軒楹授以至言可長生凢骨巳作蟬蜕
輕麻姑來會尋仙盟芳姿娉婷似飛璚言從昔年宴
蓬瀛又見弱水三淺清爪可爬背念始萌仙意已識
遭笞搒餘杭阿姥酒罷傾攝景忽去烟雲横家人悲
望空惸惸桑田回首幾變更神仙在世每自呈凡夫
不識等瞽盲丹元有田不解畊但愛狗苟還蠅營榮
華未滿咎責盈忽化腐鬼歸荒塋金丹可學道未成
木鑚石盤䝿精誠誰能自拔水火坑飛游往來瑶樹
英千載或有歸來情
葛洪者字稚川丹陽句容人也少以儒學知名性寡欲
無所愛翫不知棋局幾道摴蒲齒名為人木訥不好
榮利閉門却掃未嘗交游於餘杭山見何幼道郭文
舉目擊而已各無所言時或尋書問義不遠數千里
﨑嶇冒涉期於必得遂究覽典籍尤好神仙導養之
法從祖玄吳時學道得仙號曰葛仙公以其煉丹秘
術授弟子鄭隠洪就隠學悉得其法焉後以師事南
海太守上黨鮑玄玄亦内學道占將來見洪深重之
以女妻洪洪傳玄業兼綜醫術著撰精覈而才章富
贍洪見天下已亂遂避地江南征鎮檄命一無所就
晉元帝為丞相辟為掾尋賜關内侯求為勾漏令帝
以洪資高不許洪曰非欲為榮以有丹耳帝從之遂
將子姪往止羅浮山七年忽與廣州刺史鄧嶽疏云
當遠行尋師剋期便發嶽得疏狼狽往别而洪坐赤
日中兀然若睡而卒視其顔色如生體亦柔軟舉尸
入棺輕如空衣世以為尸解得仙云今其墓在葛嶺
而煉丹諸井蓋其避地時遺蹟也
許邁字叔玄丹陽句容人也少恬靜不慕仕進未弱冠
嘗造郭璞璞為之筮遇泰之上六爻發謂曰君元吉
自天宜學升遐之道時南海太守鮑靚隠蹟潛遁人
莫知之邁乃往候之探其至要父母尚存未忍違親
謂餘杭懸霤山近延陵之茅山是洞庭西門潛通五
嶽於是立精舍於懸霤而往來茅嶺之洞室放絶世
務以尋仙館朔望時節還家覲省而已父母既終遣
婦還家攜其同志徧遊名山採藥服氣永和二年移
入臨安西山登巖茹芝眇爾自得有終焉之志乃改
名玄字遠遊與婦書告别又著詩十二首論神仙之
事自後莫測所終好道者皆謂羽化或云稽畱峰即
遠遊嘉遯之所也
杜子恭錢唐人有道術嘗借人瓜刀匿索不得刀主立
求之子恭曰當見還耳主隨子恭至嘉興有魚躍入
舟中破之得刀其神怪往往如此晉時豪族貴望多
執弟子禮尊事之沈警孔靈産皆有道之士莫不敬
慕靈産出錢唐北郭於舟中望其墓而遥拜焉
馬湘字自然錢唐人或曰鹽官人候潮門外水府淨鑑
觀其修煉之所也世為小吏湘獨好經學尋棄去隨
道士遊方外醉墜深溪經日而出衣不沾濕喝溪水
能令逆流指柳木隨水上下指橋令斷復續投錢井
中呼之一一飛出其他戲術不可枚舉嘗登秦望山
賦詩云太乙初分何處尋空畱歷數變人心九天日
月移朝暮萬里山川換古今風動水光吞遠徼雨添
嵐氣沒高林秦皇漫作驅山計滄海茫茫轉更深後
歸卒於家時唐宣宗大中十年也明年劒州奏自然
白日飛昇上異之勅杭州啓棺視之止一枝竹而已
管歸真錢唐人天聖間遇一青衣自言姓邊氏有點化
黃白之術願以為贈歸真問曰歴歲久遠能無變否
曰五百歲後當復故爾歸真笑曰得不悞後人耶青
衣以手加額曰先生真人也吾有紫府符法珍藏已
久今得先生豈可隠乎於是跪而受之不踰年符法
大振祥符中召赴闕行符救病無一不愈京師旱召
歸真作法龍虎飛躍膏雨大霔加大法師賜號正白
先生一日召其徒告之曰繡衣使者告吾功業上帝
召吾任職矣遂偃然而化熙寧中趙抃守杭記其行
事
宣和時錢唐有葛道人者無他技能惟業屨自給得錢
即沽酒放浪湖山人無識者一日為寺僧修屨口中
微作吟哦僧訝問之笑曰偶得句未成章耳僧曰願
聞之對曰百囀已休鶯哺子三眠初罷柳飛花僧驚
嘆知非凡流後不知所往
陸永仲字維之餘杭人少與計偕入汴羣法從邀令雜
坐命道人相之道人指永仲曰秀才問以科第曰且
還山及别道人以粒丹授永仲曰緩急用之永仲下
第循汴而歸怒濤大作以丹投之風浪恬息岸上有
呼永仲姓名者則道人也遂幡然有出家之想隠大
滌山中逍遙詩酒嘗作觀潮酹江月詞云遠山一帶
遡晴空極目天涯浮白楓落鴉翻談笑處不覺雲濤
横席酒病方蘇睡魔猶殢一掃無畱蹟吳帆越棹恍
然飛上空碧長記草賦梁園凌雲筆勢倒三江秋色
對此驚心空悵望老作紅塵間客别浦烟平小樓人
散回首千波寂西風歸路為君重噴霜笛高宗見之
嘉賞召見辭不赴他日駕幸洞霄將以翰林處之時
憲聖太后謂上曰山林隠士無求於人無苦之強令
出山也遂止臨終有詩云岳南之館白雲端鳳笛龍
簫徹廣寒一鸖曉飛冲碧落羣仙笑倚玉闌干
王迥字子高錢唐人丰儀秀朗清韻逼人飄飄然時有
出塵之想嘗逢仙女周瑶英攜之同遊芙蓉城宋元
豐初蘇子瞻遇子高詢瑶英事信有之乃作歌一篇
并叙其事且云極其情而歸之正亦變風止乎禮義
之意也歌云芙蓉城中花冥冥誰其主者石與丁珠
簾玉案翡翠屏雲舒霞捲千娉婷中有一人長眉青
烱如微雲淡疎星往來三世空鍊形竟坐誤讀黃庭
經天門夜開飛爽靈無復白日乘雲軿俗緣千劫磨
不盡翠被冷落凄餘馨因過緱山朝帝廷夜聞笙簫
弭節聽飄然而去誰使令皎然明月入窗櫺忽然而
去不可執寒衾虛幌風泠泠仙宮洞房本不扄夢中
同躡鳳凰翎經渡萬里如奔霆玉樓浮空聳亭亭天
書雲篆誰所銘遶樓飛步高竛竮仙風鏘然韻流鈴
蘧蘧形開如酒醒芳卿寄謝空丁寧一朝覆水不返
瓶羅巾别淚空熒熒春風花開秋葉零世間羅綺紛
膻腥此生流浪隨滄溟偶然相值兩浮萍願君收視
觀三庭勿與嘉穀生蝗螟從渠一念三千齡不作人
間尹與邢子高故居後為錢唐尉司而北郭税務側
有片石周益公題曰竒俊相傳為王子高石也
濟南李苃宋乾道中寓臨安軍營中聚學自給暇則縱
遊湖山嘗詣淨慈寺過長橋於竹林迷徑見青衣道
人斸笋苃揖之道人問所往曰將往淨慈瞻禮五百
羅漢道人曰未須去且來同食燒笋食之甚美俄而
風雨晦冥失道人所在苃皇懼伏林間少頃雨竞而
出至寺門覺身輕神逸行步如飛歸舍不復飲食其兄
大猷訪之來臨安苃聞之徑去云遊茅山矣又云入
蜀隠青城山大猷後為梓路官使人至眉訪之眉守
報云數年前聞已輕舉乘雲去今惟繪像存焉
端平間周文璞趙師秀數詩人春日薄遊湖山極飲西
林橋酒壚皆大醉偃卧忽有髽髻道人過而哂之曰
詩仙醉耶願酒家善看客我當將償酒錢索水小盂
以瓢中藥少投之口略嗽噀之地上則皆精銀也時
遊人方盛皆環視駭嘆忽失道人所在暮諸公始醒
酒家具道所以皆悵然自失其家持銀往市得錢正
可酧所直了無贏餘明日喧傳都下酒家圖其事于
壁題為遇仙酒肆好事者競趨之遂為湖山旗亭之
冠而諸公亦若有悟云
景定間清河坊扇店有一道人求補扇店乃與一新扇
道人於扇板題一詩曰一輪明月四時新一握清風
煞可人明月清風年年有人世炎涼知幾塵題畢擲
扇而去板厚數寸墨蹟直透于背觀者紛紛賣扇比
常十倍遂致富後道士來以袖拂之字遂不見
王夀衍字眉叟號月溪有學行元至治初徵入京師授
弘文輔道粹德眞人提領開元宮一時名士若虞楊
范揭皆與友善大振玄風時有浙省都事劉時中者
名士也既卒貧無以葬夀衍躬至其家弔哭撫其遺
孤營其喪事乃為葬於德清縣與已夀穴相近便於
拜掃人皆服其友義
張伯雨之初見趙子昂也喜其作字勁健贈以雲麾將
軍碑墨令師法之書遂超越飲酣伸紙作大草尤妙
小楷變率更家數世稱二絶詩宗杜古選𩔖大歷間
諸子文學韓而冷語𩔖漢獨於畫未工或引敗筆點
綴木石人物亦有賞適蓋論意不論象也嘗從其師
王夀衍入京時燕地未有梅花唯吳閒閒宗師自江
南移植護以穹廬扁曰漱芳伯雨造其所恍遇西湖
故人徘徊既久不覺熟寢其中夀衍竟日不見憂其
迷路伯雨覺而已晡閒閒笑曰伯雨素有詩名宜有
作遂賦長詩有風沙不憚五千里翻身跳入仙人壺
之句閒閒大喜送之翰林集賢袁伯長虞伯生揭曼
碩諸公和之由是名大起一時浦城楊仲弘清江范
德機金華黃晉卿吳興趙仲穆交甚善他日謁伯生
伯生問能作符篆否答曰未能伯生連書七十二家
示之即下拜曰真吾師也自後與伯生手札必執弟
子禮其服善𩔖如此晚居三茅觀修玄史歴紀道家
高士自序曰老子玄足者也是集不與焉尊之也作
黃蔑樓儲古圖史作水軒於浴鵠灣營墓於靈石塢
售繫腰作梁名玉鈎橋橋南數十步作藏書石室自
勒銘而吳睿隸古所著山世集三卷碧巖玄會錄二
卷尋山志十五卷元季紅巾寇杭而諸書散逸其亡
也楊廉夫悼之詩云黃篾樓頭仙一去明年黃篾掃
狼烽不知天上修玄史只訝山中伴赤松石室祕書
愁攝電星池遺劒已成龍思君不見夜開戸月在金
鐘玉几峰姚公綬拜墓詩云百年尚友重文章登拜
孤墳一瓣香赤壁舟中驚鶴夢玉鈎橋下奠椒漿匣
藏神劒猶生氣雲閟秋山自老蒼雙眼摩挲舊碑刻
還疑清夜吐虹光又云仙去端依絳節朝仙壇環珮
竟寥寥字收渤海千軍陣詩逼成都萬里橋黃篾樓
空焦炬入清風堂廢白雲銷惟餘靈石山頭月千古
風華不待招范德機和答張伯雨詩靈均逝矣不堪
呼幾欲南遊訊楚巫城郭烟濤垂白帝星河風露浥
黃姑幽人昔恨九關豹佳士今猶千里駒久客資君
相慰藉可能無意謝飛鳬黃晉卿過伯雨會式公劉
衍卿詩廬山舊事誰能繼三十年前此會同偶爾共
來今日雨蕭然猶有古人風坐深遥對花如霧興盡
徐歸月在空仰止前修那可作聊追餘響托無窮次
伯雨臘月雪中同登來鸖亭詩興來欲泛山隂雪不
奈舟膠野水凝朝士白頭愁獨步仙人赤脚傲層冰
招來盡是雞羣鸖趨附空慙驥尾蠅夜久松龕同擁
毳絶勝襮直有青綾薩天錫寄伯雨詩霞珮翩翩出
洞天當時彷彿見臞仙幾年海上張公子今日山中
葛稚川滄海塵飛丹已熟玉堂人去榻空懸林間載
酒來相覓乞寫金經與世傳夢伯雨詩政恐梅花即
是君一床蝴蝶兩床分邀予悟讀玄眞子羨爾偕升
太素雲開篋取書銀字滅捲簾呼酒玉笙聞覺來不
省誰同夢雪影翻窗似水紋張仲舉期伯雨中秋對
月以醉不赴詩明月中天烟霧消酒醒涼思正飄颻
星河不動秋空闊鐘鼓無聲夜寂寥露下遠山皆落
木風來滄海欲生潮仙家玩事無緣到虛負瓊樓聽
玉簫倪元鎮奉懷張伯雨詩隂壑慘慘綠苔生碧雲
亭亭多遠情松杉鸖去轉蕭瑟洲渚花落自縱横從
君下榻住十日看我鼓枻出層城洞口菌巢無恙否
定應閉閣著書成又送伯雨還山詩日暮書傳青鳥
使華林瑶草待君歸挾舟婉婉雙龍出背雨寥寥一
鸖飛秋水琢成蒼玉珮朝霞補作紫烟衣山中長史
來相覓應借窗間白羽揮高德暘題張光弼選伯雨
詩外史詩為人膾炙玄珠光照浙西東振衣玉宇瓊
樓上滌筆冰甌雪碗中龍去葛陂乘暮雨鶴歸華表
語秋風一瓢喜落廬陵手箇箇青錢鑄作工
張伯雨嘗有春日遊南山約手書一卷詞致字法可稱
竒品約云看長安花已是丈人之行問鐵罏步聊從
太史之觀甫及春晴可無宿諾且鷲峰暖洞衆人何
莫由斯顧靈石龍泓賢者而後樂此緇塵弗汙碧嶺
長幽仰探玄豹之深下笑飛蚊之聚風篁蕭爽憩德
威二老之亭蟬冕輝煌拜元祐諸賢之像徐行後長
逸興邁倫撫中岳外史之書碑長虹貫日覓房山侍
郎之題壁白雲啓扉放浪形骸攄寫懷抱豈沙門不
得稱高士而濁醪亦足名賢人追觴詠之風流成談
笑之故事盤飱為具酌必真率會中車騎後時罰依
金谷斗數儻居高遠徒費招邀至正三年四月二十
二日書
李坦之錢唐人風度高遠寄情巖壑往來洞霄石室間
讀書賦詩歌皆超軼前古其山中苦寒歌云深山苦
寒弗可居門前積雪三尺餘隂崖一夜石蜕骨寒澑
萬瓦冰垂鬚道人凍卧山之麓暮爇松明煑溪綠山
隂孤棹期不來夢入幽巖聞折竹征西將軍持短兵
馳馬夜渡黃河冰關東諸將面欲裂嚴光獨釣桐江
雪
陳渭叟讀書學道不混俗不忤物賦詩有天然趣隠居
葛溪上歲一來杭城中名人勝士爭要致之惟恐其
去也所著有紫雲編葉森為之𩔖集復題詩云一度
時來一見君只應芳杜襲蘭薰有時寫到遊仙句繞
筆秋香生紫雲張仲舉送渭叟詩芒屨蘿衣物外身
故園歸去已殘春青山一百三十里白髮東西南北
人尋壑松杉時憩樾入林蔬果早嘗新自憐樊雉神
空王長羨沙鷗不可馴寄渭叟詩忽憶江南古莊叟
釣竿歸去拂珊瑚藥爐巳熄勾庚火書篋閒抛遁甲
符欲與陳陶同啖鮓秖令張翰遠思鱸不知别後詩
多少刊到雲編戊已無不見故人今十載平安喜得
上京書顧我眞吟紇干雀羨君閒釣富春魚山房夜
雨青燈外沙塞秋風白鴈初終擬攜琴隠湖曲一官
垂老欲何如
西湖遊覽志餘卷十五
