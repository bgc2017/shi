欽定四庫全書
西湖遊覽志卷五
明田汝成撰
南山勝蹟
自南屏山而南過錢糧司嶺折而西為廣澤禪寺甘露
泉
錢糧司嶺吳越王建司於此以徵山課嶺側有龍母
池乾溪水
廣澤禪寺舊名甘露晉天福六年吳越王建有泉一
泓甘澄可啜若甘露然故以名寺宋治平二年改額
廣澤國初燬天順八年重建
又西南為大慈山定慧禪寺虎跑泉
大慈山去城可十里在龍山西其北有樵歌嶺戒定
巖
定慧禪寺俗稱虎跑寺唐元和十四年僧寰中建憲
宗賜額曰廣福院大中八年改大慈禪寺僖宗乾符
間加定慧二字宋末燬元大德間重建又燬皇明正
德十四年寳掌禪師重建嘉靖十九年又燬二十四
年山西僧永果重建蘇子瞻詩紫李黃瓜村路香
烏紗白葛道衣涼閉門野寺松隂轉敧枕風軒客夢
長因病得閒殊不惡安心是藥更無方道人不惜階
前水借與匏尊自在嘗陳浩和詩良二千石昔清賞
虎跑泉頭風露涼直將才華比賈傅徧歴山川如子
長流𫝊玉局播千古脈絡銀河来上方清秋擬到三
天竺自裹春茶来煮嘗釋来復和詩金沙泉湧雪濤
香灑作醍醐大地涼倒浸九天河影白遙通百谷海
聲長僧来汲月歸靈石人到尋源宿上方欲著茶經
校竒品山瓢留待羽僊嘗
虎跑泉宋學士濓銘叙云虎跑泉在杭之南山大慈
定慧禪院距城十里而近唐元和十四年性空大師
来遊兹山樂其靈氣鬱盤棲禪其中尋以無水將他
之忽神人跪而告曰自師之来我等儌惠者甚大奈
何棄去南岳童子旋當遣二虎来移師無憂也翼日
果見二虎跑山出泉甘冽勝常大師因留建立伽藍
蘇文忠公守杭為之賦詩有虎移泉眼趁行脚之句
蓋紀實也師名寰中蒲坂盧氏子得法於百丈海一
時龍象如南泉願臨濟玄趙州諗巖頭奯雪峯存無
著喜欽山邃咸来咨叩道要則其德服鬼神彰灼靈
異有不難致者於戲拔劍刺山水為之湧折腰拜井
泉乃仰流武夫健將一誠之所格尚若此况大師心
悟無際者乎洪武戊午冬十有一月濓朝京師道經
山下今主僧定岩戒有道之士也邀濓觀泉且披法
衣率其徒同舉梵咒久之泉觱沸而出若聮珠然已
而微作湧勢濓心異之遂為作銘銘曰天一所形厥
質乃凝潛行重淵與勢俱升至人来居地不愛寳誰
信清泠生於虎爪山后川君與道為謀肯私一勺不
師之留師既留止化泉為雨式沛且滂潤於千里幻
此荒虛遂成寳坊羣生依之為正法幢命世大才猶
龍類象来遊来咨如山答&KR1943;代祀雖邈聲華弗虧至
今草木尚被餘輝我於世緣逢觸輒礙泉特相知獻
萬珠琲擾擾征驂風埃渺瀰有素者衣化而為緇願
挹寸波如習禪定洗滌根塵一時清淨蘇子瞻詩
亭亭石塔東峯上此老初来百神仰虎移泉眼趁行
脚龍作浪花供撫掌至今遊人盥濯罷臥聽空階環
珮響信知此来如此泉莫作人間去来想聶大年和
詩中峯有路盤桓上前代遺蹤成俯仰老禪對客欲
忘言塵事惱人空鞅掌梵音時答海潮聲山雨暗添
泉溜響儵然長揖下烟蘿玉珂漫使因風想張輿詩
步屧看花入翠微暖風蘭氣襲人衣虎曾聽法跑泉
出龍或逃禪挾雨飛寰悟鑿空開洞府東坡遺跡著
巖扉世情總被凡僧惑泡影觀来果是非蓋虎跑泉
本非因咒而起者以人聲振動之則加沸耳
又西南為崇先襲慶禪寺真珠泉
襲慶禪寺俗呼真珠寺舊名薦福院晉開運間吳越
王建為清鑑禪師道場宋大中祥符六年改崇教院
開慶元年賜今額
真珠泉在襲慶寺内周顯德間泉自地迸出寺僧因
甃為方池聞剥啄聲則泉益湧纍纍如貫珠宋景祐
中官家取以釀酒遂以為酒名雷峯路口張園亦有
真珠泉董嗣杲詩泉光四散駭猿猱迸起平池點滴
高誰欲斗量徒積夢人將瓶汲肯辭勞聲隨後雨穿
疎箔名逐春風入小槽别有雷峯峯下圃一泓埋没
在蓬蒿
西湖遊覽志卷五
