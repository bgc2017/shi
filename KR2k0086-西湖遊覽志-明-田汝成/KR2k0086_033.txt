欽定四庫全書
西湖遊覽志餘卷九
明田汝成撰
賢達高風
丁蘭故居在艮山門外三十六里名丁橋蘭事母至孝
母死刻木為像事之如生有丁母塜在桐扣山之東
蔡汝揆居艮山門外太平鄉華林里父霖為朝奉大夫
通判瑞州庶母沈氏卒汝揆尚幼父霖用浮屠法火
之汝揆以父廕入仕每傷無松楸之地言輒涕泣乃
刻木為母像具衣衾棺槨葬之更置贍墳田創庵命
僧守之鄉人呼為木娘墓
孝女馮氏錢唐人唐穆宗時女少孤無兄弟母女相依
及長養母不嫁母多病且危思肉食女割股以進後
母死哀毁骨立既葬廬于墓下日夕悲號茹蔬刺血
寫經捨宅為寺求薦拔母長慶三年事聞詔賜粟帛
賜寺額曰報恩名其鄉曰孝女南鄉有孝女墓在寺
後古城頭
朱氏杭州人元黃仲起妻至正十六年張士誠兵寇杭
驅掠欲犯之朱與女皆自縊繼而妾馮氏與仲起弟
婦蔡氏乳母湯氏亦皆自殺一門五烈古今罕有也
納者杭城東輝和爾氏之女奴也年十九勤敏謹愿主
卒官他郡達納奉主婦日謹主婦亦委以腹心至正
壬辰秋七月初十日寇䧟杭劫官民府庫至輝和爾氏
家無所得乃反接主婦柱下以刀礪頸上諸侍婢皆
散走達納獨以身蔽主婦請代死且告曰將軍所利
者財豈利殺人哉家之寳貨皆我所藏主母固弗知
若免主母我當悉與將軍寇喜即解主婦縛乃探金
銀珠玉幣帛等物置堂上寇争取之又欲犯達納身
達納持刀欲自屠曰我主二千石我誓不奴他姓主
况汝賊乎寇驚異捨而去達納泣拜主婦曰棄主貨
全主命權也妾受命主鑰失貨而全身非義也請從
此死乃自殺
李氏登州黃縣人鄒確母性貞慧而知禮足跡未嘗出
戶限其良曰世聞用門功任管軍百戶戍居錢唐錢
唐有湖山之勝方春時邦人士女競事游衍為樂子
確與其昆弟謀曰盍亦奉吾母為樂乎乃治游具請
于母母曰爾為我子乃獨不能以禮事我吾聞婦人
晝不游庭而可遠適湖山事逸樂耶確等慙懼而退
李氏有女嫁為同邑周仲賓妻調贑之瑞金簿非辜
就逮女仰天歎曰吾夫死必矣吾出門安適遂投舍
後池水死談者咸謂得之母訓云至正間世聞分守
海寧有惠政及張氏䧟浙西屏居硤䂖元亡不食死
陳孝女者錢唐人也父業儒嘗受勇爵漫游江淮間居
胭脂嶺下乙亥兵火挈家永嘉山中悉為盗所掠僅
留孝女十歲擕之丐食以歸故居蕩不復存因寄五
里塘舊僕家聞殊勝寺設粥供日擕女子就寺丐食
凡數月僧扣所以頗憐之俾留禪寮供榜疏職時孫
元帥下李知事者東平人也頗知書亦寓寺傍暇日至
寺必從容與僧談欲謀一士為友僧以陳為薦一見
投合如久要館榖加厚其女亦得其家歡心居數月
當仲春女子忽謂其父云吾母墓在故居側數年不
至矣聞主人禁烟將為湖山遊能乘此機一往拜掃
否父以告李欣然與俱既至墓所拜奠罷李偕擕酒
飲傍舍女悲泣不已勉之還則泣告曰比聞李氏將
北歸吾父子必將從之父老子幼南北萬里何日可
再至吾母墓下此所以痛也言與淚俱下父亦感痛
而女躃踊呼號聲振林木久而仆地視之腸斷死矣
李義之因與墓隣歛而祔于母塚之傍云
翁氏姊者錢唐人年四十不嫁至正間寇䧟錢唐與弟
忠一家四人誓結袂死于河姊曰河之死者穢矣吾
獨尋乾淨水死忠等赴河姊赴城隂古井死楊廉夫
弔之詩云翁氏當亂離投河誓翁媪生為同林鳥死
作結縷草翁氏姊投袂起長河殺賊血汚水我胡為
河裏死莫邪古井古城隂下有斗水琉璃深井中投
妾身莫耶夜作蛟龍吟
曹處女者錢唐人名雪字玉霙年十三善琴十五工詞
翰母歿力窮葬其母年五十不嫁自誓云死作處女
塚至正間錢唐喪亂處女閉戶三日餓而死楊廉夫
弔之詩云曹處女白雪霙母惜白雪抱玉真珠擎十
三善瑶琴不作濮上聲十五弄彤管不作花草情叮
嚀媒與妁必嫁公與卿英英馬上郎貂帽繡衣裳官
家捉處女願作處女郎昨日交處女幣今日催處女
粧貯以黃金屋薦以白玉牀大珠連理帶七寳合歡
囊大珠五十萬七寳百萬鏹黃羊尾如扇文雞若鳳
皇置酒結高宴長跪起行觴處女誓慈母有死不下
堂慈母莫之敓志節如秋霜嗟嗟曹處女處女節獨
苦事母終母喪母墳成負土白髮五十秋五十終處
女誓作處女墳南山華表柱荒城兵火交三日不開
戶生作獨月娥死作黔婁女我作處女辭用激城中
三嫁婦
西湖遊覽志餘卷九
