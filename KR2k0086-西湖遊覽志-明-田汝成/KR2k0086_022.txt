欽定四庫全書
西湖遊覽志卷二十二
明田汝成撰
北山分脈城外勝蹟
衢巷河橋
出武林門而北為崇福橋霍山坊餘杭橋巷新橋巷半
道紅清湖三閘周公泉枯樹灣夾城巷左家橋米市巷
漁塘巷碧沼草營巷歸錦橋江漲橋通市橋北新橋
崇福橋在吴山驛前
霍山坊過新河橋路入西山橋下為新河坊口乃張
士誠所開者舊有廣惠廟宋康定元年建以祀廣德
王張渤者遞代褒封二月八日傾城士女集焉周公
謹云余世祀祠山張王動止必禱應如蓍龜先子需
澄江次為有力者攘去先妣時留霅禱于南關之祠
山有水邊消息的非遙之語先君霍山所祈亦得此
籖越日臨江之命下矣戊辰年鑄子甫五歲病骨蒸
勢殆甚凡藥皆弗效禱籖得蠱之上九云蠱有三頭
紛紛擾擾如䖝在血執一則了退謀之醫試投逐蟲
之劑凡去蚘蛔三其色如丹即日良愈甲寅春往桐
川炷香得籖云不堪疾病反東床是歲外舅捐館壬
午五月二十八日杭城金波橋馮氏火作次日勢亦
張雖相去幾十里而人情遑遑不自安時楊大方潘
夢得皆同居相慰巫言神語皆吉因卜去就于神得
五十六籖云遭人彈劾失官資火欲相焚盜欲窺于
是挈家湖濱是夕四鼓成焦土
餘杭橋宋端平二年建東通猪圈壩其時有北郭税
務
新橋巷東通陸家場
半道紅相傳舊時夾路栽桃花故名俗訛為半塘洪
清湖上中下三閘洩城中諸河之水自東而北轉達
東新橋德勝壩為下塘河
周公泉又名北牐泉在下閘巷
枯樹灣東通德勝橋舊名堰橋宋韓世忠掩擊叛賊
苗劉于此故郡人稱為德勝橋
夾城巷東通遞運所四達之衢市廛殷阜肩摩踵接
第夾城名義不知何所取也故老皆言元有總兵楊
完者與張士誠築壘相拒此其遺基然當錢氏築城
時云自秦望山由夾城東亘江干洎錢唐湖凡七十
里則夾城之名唐末五代巳有之似非起于楊完者
也豈以其近傍羅城若杜詩所稱花萼夾城通御氣
之談歟國初有為夾城八景卷者名流題詠甚多今
掇其著者一曰夾城夜月王洪卜算子詞孤月泛江
秋露下高城静期著佳人夜不来坐轉梧桐影吹徹
紫鸞笙寳篆烟消鼎桂子飄香下廣寒銀漢雙星耿
聶大年臨江仙詞萬里碧霄雲散盡長天孤月流輝
城隂寥闊柝聲稀試登高處望露濕五銖衣不見遼
東華表鶴人民昔是今非驚烏三匝正南飛銀河風
露冷騎得綵鸞歸二曰陡門春漲王洪詞驚雪噴
高崕雷響青天曉剛道吴胥駕海来勢壓滄溟小兩
岸走漁舟潑亂飛春鳥誰信神魚去不留五色祥雲
繞聶大年詞西北關城如鐵甕夜来春漲崩奔驚濤
拍岸撼崑崙桃花三汲浪何處覓仙源彷彿䲭夷乘
白馬潮頭日落雲昏瀆祇川后亦銷魂琴高騎赤鯉
隨水到龍門三曰半道春紅王洪詞宿雨漲春流
曉日紅千樹幾度尋芳載酒来自與春風遇弱水與
桃源有路從教去不見西湖柳萬絲滿地飛風絮聶
大年詞記得武林門外路雨餘芳草蒙茸杏花深巷
酒旗風紫騮嘶過處隨意數殘紅有約玉人同載酒
夕陽歸路西東舞衫歌扇繡簾櫳昔遊成一夢試問
賣花翁四曰西山晚翠王洪詞斜日照疎簾雨歇
青山暮白鳥鳴邊一半開杳靄和烟度樓上見平湖
影隔青林霧吹斷鸞簫興未闌月照芙蓉露聶大年
詞一抹斜陽低遠樹分明翠斂西山蒼蒼松檜鎖禪
關疎鐘殘磬裏倦鳥亦知還谷口樵蘇歸路晚六橋
流水潺潺行人指點有無間天風吹散盡露出豹
文斑五曰花圃啼鶯聶大年詞芳圃萬花圍繞遍
軟紅晴點香泥金衣公子柳邊迷為憐春色好終日
往来啼記得早朝花底散金河草色萋萋數聲只在
御河西東風回首處香霧滿長堤六曰皋亭積雪
聶大年詞昨日孤峰如潑翠今朝玉立㠝岏璚林琪
樹間琅玕蓬莱塵世隔弱水竟漫漫玉宇岧嶤千仞
表羣仙飛珮驂鸞不知何處倚闌干洞簫吹一曲鶴
氅不勝寒七曰江橋暮雨聶大年詞一葉漁舟吞
暮景夜来江漲平橋蒹葭兩岸響蕭蕭水村烟郭外
隠隠見歸樵鴻鴈欲歸愁翅濕誰憐萬里雲霄空濛
山色望中遙鐘聲何處寺白鳥沒林腰八曰白蕩
烟村聶大年詞北郭秋風禾黍熟牛羊晚下平田一
村桑柘起寒烟田翁邀社飲擊鼓更燒錢處處雞豚
泥飲罷瓦盆濁酒如泉往来東陌與西阡誰言淳朴
俗自有一山川
左家橋北宋有春融樓謂之北外庫
米市巷宋時舊名也其東為寳慶橋舊名黑橋洪武
初建
漁塘巷自霍山坊而下有上下陡門洩清湖河水由
漁塘巷入西為范婆橋橋下為清水潭潭西為望佛
橋西南通水磨頭望佛橋西其土神曰左相公廟廟
後為福昌巷巷西行為白蕩夾城八景所謂白蕩烟
村者是也又西為古蕩
碧沼在湖墅西左八郎祠前池廣三畝水極清冽俗
稱清水潭
歸錦橋俗稱賣魚橋自此而上至左家橋夾城巷皆
稱湖墅俗訛為湖州市
江漲橋在歸錦橋北元末開河構木而渡宣德間僧
覺澂改建石橋嘉靖間圮今復建
通市橋在江漲橋南宣德間僧覺澂建
北新橋在香積寺北宋紹興間建名中興永安橋元
末圮洪武初重建
出錢唐門而西為東西馬塍羊角埂
東西馬塍在溜水橋北以河分界並河而東抵北關
外為東馬塍河之西上泥橋下泥橋至西隠橋為西
馬塍錢王時畜馬於此至三萬餘匹號曰海馬故以
名塍或曰馬姓二人東西居共為園田之塍非也土
細敏樹杭城四時花卉于此出焉今名南花園北去
十餘里為板橋今名北花園元羽士張伯雨結廬馬
塍陳旅記之其略曰錢唐邑屋叢輳數十里至為重
樓以居委巷若鬨市人氣滃鬱為溽霧城西山水清
曠而笙歌粉黛上下無空日夫杭東南奥區芬華之
所族而幽静者之所處也城北有村曰馬塍居民多
業藝花土沃俗質聚近而壒遠至元間句曲外史来
棲焉為閣四楹佳卉叢植旁有長松數十章落落如
高人湖上之山騰伏閣外蓋得沖(闕)
淺橘林明日暮水
渾魚網聚東門故侯應自許灞陵醉尉寧須怒何須
學稼隨老農荷鋤驅犢田中去張伯雨自詠馬塍
新居詩云浮家泛宅意何如玉室金堂計未疎歸錦
橋邊停舫子散花灘上作樓居澹然到處自鑿井玄
晏閉門方著書但得草堂貲便足人間何地不樵漁
張仲舉題張外史馬塍新居詩云窈窕丹房古澗
阿長松脩竹繞層坡桃園隠者時相遇茆洞仙人夜
或過沆瀣杯寒供曉食青冥笙響答空歌白雲浮出
池痕滿知是龍泓宿雨多薩天錫宿張外史馬塍
新居詩云竹樹忽聞乾鵲噪明朝歸去候新晴小樓
無處著秋意暗雨空山如海聲葉落窗虚聞鶴步峰
回路轉斷人行誰知昨夜玄洲客剪燭談詩到二更
羊角埂自溜水橋北柴場至乳臺渡口延袤十餘里
介東西馬塍之間其形彎曲如羊角然
西湖遊覽志卷二十二
