欽定四庫全書
西湖遊覽志餘卷十一
明田汝成撰
才情雅致
梁貢父曾燕京人大德初為杭州總管嘗作西湖送春
木蘭花慢詞云問花花不語為誰落為誰開算春色
三分半隨流水半入塵埃人生能幾歡笑但相逢樽
酒莫相推千古幕天席地一春翠繞珠圍彩雲回首
暗高臺烟樹渺吟懷拚一醉留春留春不住醉裏春
歸西樓半簾斜日怪銜春燕子却飛來一枕青樓好
夢又教風雨驚回此詞格調俊雅不讓宋人也
蘇爾約蘇哈雅者阿爾哈雅之孫也其父名衮格根(原作貫只哥)
遂以貫為氏號酸齋年十二三膂力絶人使健兒驅
三惡馬疾馳持槊立而待馬至騰上之越二而跨三
運槊生風觀者辟易或挽彊射生逐猛獸上下峻阪
如飛諸將咸服其趫捷稍長折節讀書目五行下吐
辭為文不蹈故常意旨皆出人意表仁宗時為翰林
學士稱疾還江南賣藥錢唐市中結廬龍華山詭姓
名易服色人無識者偶過果山濼見□父織蘆花為
被欲易之以紬□父疑其為人陽曰君欲吾被當更
賦詩遂援筆賦云採得蘆花不涴塵翠簔聊復藉為
䄄西風刮夢秋無際夜月生香雪滿身毛骨已隨天
地老聲名不讓古今貧青綾莫為鴛鴦妬欸乃聲中
别有春竟持被去人間喧𫝊蘆花被詩其依隠玩世
多𩔖此酸齋有二妾名洞花幽草酸齋臨終有辭世
詩云洞花幽草結良緣被我瞞他四十年今日不留
生死相海天秋月一般圓
貫酸齊隠居錢唐一日郡中數衣冠士人遊虎跑泉飲
間賦詩以泉字為韻中一人但哦泉泉泉久不能就
忽一叟曳杖而至問其故應聲曰泉泉泉亂迸珍珠
箇箇圓玉斧斫開頑石髓金鈎搭出老龍涎衆驚問
曰公非貫酸齋乎曰然然然遂邀同飲盡醉而去
鄧善之文原其先綿州人父漳徙錢唐遂為錢唐人至
元中為杭州路儒學正以春秋立教累官翰林侍講
學士辭官還錢唐盧亘作詩十首送之其一云北門
古深嚴論思寄籌度自非鴻才士訓誥何由作夫君
出巴蜀文采動京洛十年掌絲綸摛藻揚景鑠荆璞
抱瑾瑜龍淵淬鋒鍔肯獻上林賦寧居天禄閣即今
觀浙江眷戀晞金雀黃圖鬱紫氛綘節生碧落依然
難為情清霜養飛藿其二春秋嚴筆削凛若執玄鉞
君獨抱遺經結髮飽剞劂明剖是非心微探義理窟
下視羣兒愚爭端王正月朅來奮直筆浩然心思竭
王功與帝德昭昭日月揭胡為厭詞林南欲觀溟渤
榮華若浮烟汗簡青不滅其三詞林富聲華幾人得
精悍悠悠三百年篇翰孰承纉夫君清廟器祼薦盛
圭瓉五就惜繁纓九斿載雲䍐依依風向翔忽忽月
新滿泠然時雨情短章不可斷其四風雨妬芳華稂
莠深嘉榖天地豈不仁盛德禀命獨明廷萃羣英四
門延穆穆既卜渭水釣又起傅岩築聲華何岌嶪衆
輻輳一轂鑾坡儼清韻碩人歌在軸願言往從之星
駕命宜夙豈知彼玄鳥戢翼辭雲屋幸無素絲悲庶
免窮途哭其五離離天星高皓皓雲月光候鴈過楚
澤蟋蟀鳴中堂天時諒難測徒然多感傷念子去意
遠沉憂結衷腸憶昔初奉歡露白春蘭芳清尊罷新
製妙趣深濠梁飛景急西匿川流浩湯湯玄髮凄歲
晚木脱天雨霜蔓草豈容惜松栢在高岡其六翰林
子元子武庫森戈矛英聲邁千古逸韻横九州與君
契金蘭投分何綢繆清和謝夷惠典刑追韓歐坐令
人文煥允塞昭王猷念君獨遠邁寥落行人愁木瘦
楚山曉風静寒江流何當駕飛車却憶崐崙丘塵埃
滿腥腐朝暮同蜉蝣其七暘谷上寒日影射扶桑枝
瞬息及中天流光迅難持人生百年内昂昂何所施
孤鴻東南征浮雲西北馳可憐萬感身會合須臾期
安得弄明月皎皎遠憂疑折花芙蓉浦蕩槳江潢涯
優游以卒歲身名良不隳其八游雲蒼鱗穹閶闔不
可呌徒令虎豹關日月近輝耀濛濛八表塵隠隠萬
彙竅泯然一歸途伊誰執其要栖栖聖者徒禮樂懷
幼眇閉門忍朝饑風雨深蓬蓼今年江海去光景短
螢爝禾黍滿故墟閭巷餘返照揮絃送飛鴻古今入
長嘯其九昔我適吳會日夕承歡顔高堂樂起舞綵
服何斒斕東海洶波濤西湖翠烟鬟北歸餘十年謬
蹟通朝班家禍一朝集音容何可攀悲號蒼穹迥往
事思日艱命窮時亦迫志弱體自孱安得騰化術從
君超人寰執手不忍訣臨風涕空&KR1008;其十我
思君勿思君歸我當憶十年膠在漆一旦各異域吳江激微
波震澤起溟色鵾鵬隔天地鴈鶩雜南北念我平生
友愴悢摧胸臆獨看燕山雲歲暮日初昃永言長風
翔情寄南鴻翼
虞伯生寄浙江提舉鄧善之詩山雨不來喧静夜汀雲
猶為護晴朝一群青雀墻花老幾箇黃鸝苑樹遥何
有深心期管樂獨無高步接松喬未能逕去成飄忽
且可相從慰寂寥戴表元送砥平石歸天竺兼柬鄧
善之詩聞說西湖也自憐君行况是早春天六橋水
暖初楊柳三竺山深未杜鵑舊壁苔生尋舊刻新岩
茶熟試新泉城中諸友須相覓西蜀遺儒草太玄
陳衆仲旅莆田人元綂初為江浙儒學副提舉薩天錫
贈詩云江南少識陳衆仲闕下才名北斗齊直閣每
從花底見揮毫曾向御前題觀魚小海鳳新浴立馬
上林鶯亂啼今日西湖堤上路獨騎欵段踏春泥衆
仲在任雅好湖山意有所屬便乘興獨往流連竟夕
得佳句則欣躍而歸後為應奉翰林有元夕懷錢唐
詩云武帝親祠太乙神流光洶旭動星辰竹宫典禮
猶存漢軹道山河已易秦香逕至今啼木客露盤無
復泣金人紅燈幾點東風裏猶是元宵一度春
虞伯生集臨川人少不偶浪遊錢唐一日偕楊仲弘范
德機訪微煉師於湖西求召僊鬼煉師置箕懸筆書
符作法有頃箕動筆運書曰某當境神也煉師叱曰
吾不召汝復書曰欲乞虞公撰一保文申達上帝以
求陞耳衆勸伯生許之翌日文成焚之湖濱逾旬再
詣煉師禱召神復降曰某已獲授城隍謹候謁謝公
必貴顯幸毋自怠既而伯生由校官至奎章閣侍書
學士封仁夀郡公始信神言之不妄也
伯生嘗與歐陽原功陳衆仲歌宋高宗所改于國寳沁
園春詞尋腔再度心曠神怡遂援筆書之復作一絶
繼其後云重扶殘醉西湖上不見春風見畫船頭白
故人無在者斷橋楊柳舞青烟又與張伯雨善寓開
元宫盤桓累月題其來鶴亭云羣真終夜降華陽曾
聽僊音近玉床語罷是誰留别鶴待君寥廓共馳翔
又云亭前春雨長蒼苔海鶴長鳴一日來從此琴心
三疊裏月明時見影徘徊
楊仲弘載其先浦城人後家錢唐與虞伯生揭曼碩范
德機齊名時稱虞楊范揭云洪武初祀於杭學鄉賢
祠仲弘詩以宗陽宫玩月為絶唱然他作如風雨五
更雞亂呌江湖千里鴈相呼挾書萬里朝明主仗劍
三年别故鄉窗間夜雨消銀燭城上春雲壓綵旗空
桑說法黃龍聽貝葉翻經白馬䭾沉雄典實行軰推
之又湖上書所見詩采蓮女郎蓮花腮藕絲衣裳剪
裁瞥然一見唱歌去荷葉滿湖風雨來
黃溍贈仲弘詩别離驚夜雨蹉跎媿後塵秪今才有數
多爾術能神玉唾春風濕烟霄碧樹新謬慚推吏事
吾敢望平津杜清碧寄仲弘詩老來自愛黃叔度少
日真期魯仲連高卧獨無田二頃曳裾誰有客三千
滄波渺渺浮鷗鳥白日翩翩換歲年却憶江東楊少
尹劇談終夜不成眠
趙子昂孟頫宋秦王德芳之後也居湖州仕元為浙江
儒學提舉翰林院學士世宗嘗問葉李留夢炎優劣
子昂對曰夢炎臣之父執有大臣器帝曰汝以夢炎
賢於李耶夢炎在宋為狀元位至丞相當賈似道誤
國罔上夢炎依阿取容李布衣乃伏闕上書是賢於
夢炎也汝以夢炎父友不敢斥言其非可賦詩譏之
子昂所賦詩有往事已非那可說且將忠直報皇元
之語議者謂子昂適所以自譏也其西湖絶句詩云
春風柳絮不能飛雨足蒲芽綠更肥正恐前呵驚白
鷺獨騎欵段遶湖歸流連光景異於黍離之感矣
鮮于伯機樞漁陽郡人為浙江行省都事因居杭州風
流文雅與吳興趙子昂相伯仲遷太常簿子昂嘗貌
其神虞伯生贊之曰歛風沙裘劍之豪為湖山圖史
之樂翰墨軼米薛而有餘風流擬晉宋而無怍是以
吳興公運畫沙之錐刻希世之玉使千載之下眼識
二妙于遐邈伯機有鶴死非命瘞之西湖士夫多有
詩悼之梁曾詩云翠栢屏前竹闌曲幾見毰毸雪衣
舞平生風雲萬里心零落湖山一丘土世間萬事不
可虞竒禍何由也到渠不見嵇康遭殺戮令人空嘆
養生書張伯雨詩羽衣凍損雪斕斒碧落遊魂杳不
還和靖船歸籠尚閉浮丘經在夀能慳長身幣裹玄
黃内舊蹟苔封紫翠間擬撰瘞銘修故事寄書先寄
九華山
伯機嘗蓄一蠻獅水滴瑩如碧玉鬚髮眉眼膚理衣摺
種種精緻蠻腦為竅置吸子乃漢物也把玩未嘗釋
手一日於斷橋水閣倚闌偶墮吸子湖中百計求之
不得悒怏慨嘆形神凋枯既他往踰三年復來斷橋
俯瞰湖波適霜降水落泥漬星朗曩時吸子儼然可
掬便解衣泅取如獲至寳易號曰神人獅子一時能
詩者歌詠其事
張仲舉翥其先晉寧人父為杭州鈔庫副使因家焉翥
少時豪放不羈好蹴踘喜音樂父憂之一旦翻然易
業閉戶讀書從仇仁近遠以詩文名海内累官至翰
林學士承旨所著有蛻庵集東西馬塍春行柬平湜
伯客詩清明時節每多隂楊柳人家花滿林潑火乍
收連日雨賞春長負百年心鳬翁一一塘蒲暖雉子
斑斑隴麥深為報能詩平處士剰携芳酒共幽尋天
竺訪項可立不遇詩葛洪川畔千年寺路遶長松一
澗分潭影青移行處岫嵐光白散望中雲猿公吟樹
應思侣鹿女銜花不亂羣常羡山僧專勝槩水聲林
下百無聞清明雨晴遊包山龍華寺過慈雲嶺詩當
年玉輦此經行古寺猶題扈從名龍鳳䜟空山氣歇
馬羊劫換海波平野桃着雨春紅落嶺路霾雲濕翠
生日暮人歸烟樹黑飢鼯啼雨上宫城春日泛湖詩
春來渾不到湖邊偶逐東風上畫船花氣暖曛黃鳥
岸水光晴展白鷗天綠樽興劇頻呼酒銀管聲高正
輥絃我比放翁應更放看花不獨海棠癲招韓伯清
泛湖詩南園携手賞芳紅喚取能歌盛小叢𫝊與春
風留杏萼明朝開向曲聲中段橋春水綠初柔更有
群鳬來上遊好借鴟夷盛酒去玉簫吹上畫船頭自
悼詩十二樓空月自明一圓一闕總關情每從畫裏
瞻瓊在復向詩中記受生魂不歸來歌楚些夢還驚
覺厭秋聲遙知别鶴離鸞思只在芙蓉海上城夢中
常苦不分明天上人間各有情桃葉柳枝無限思靈
芝瑞露可憐生蕙蘭漫織廻文錦鸚鵡猶𫝊響板聲
欲得近音何處問風烟遮斷武林城
張仲舉至正初為集慶路學訓導御史下學點視廪膳
隣齋出對云豸冠點饌是日適用驢肉仲舉戲續云
驢肉作羔蓋御史河南人也聞之大怒欲逮捕之乘
夜逃揚州時揚方全盛衆聞其名爭延致之仲舉肢
體昂藏行則偏竦一肩韓介玉為詩嘲之云垂柳隂
隂翠拂簷倚闌紅䄂玉纖纖先生掉臂長街上十里
朱樓盡下簾一座大笑時有相士在座或曰仲舉病
鶴形也相士曰不然此雨淋鶴形也雨霽則冲霄矣
後入大都致位通顯仲舉長於詩其近體長短句尤
工文不如詩而每以文自負常語人曰吾於文已化
矣蓋未嘗搆思也他日翰林學士實喇卜示以所為
文請易置數字苦思者移時終不就實喇卜曰先生
於文已化矣何思之苦也仲舉大笑蓋仲舉善謔引
笑故戲之如此
楊廉夫維楨初居吳山鐵冶嶺故號鐵厓既得鐵笛更
號鐵笛雅好聲妓名徹都下葉居仲寄之詩云聞道
西湖載酒還飛瓊弱翠擁歸鞍可無私夢登金馬剰
有春聲到玉鑾異國頓消鄉井念小堂新作畫圖看
野人未納彭宣履獨向清溪把釣竿晚居淞江有四
妾竹枝柳枝桃花杏花皆善歌舞有嘲之者云竹枝
柳枝桃杏花吹彈歌舞撥琵琶可憐一個楊夫子化
作江南散樂家
楊廉夫湖上嬉春體五首其一今朝立春好天氣况是
太平朝野時走向南隣覓酒伴還從西墅買花枝陶
令久辭彭澤縣山公只愛習家池宜春帖子題贈爾
日日春遊日日宜其二西子湖頭春色濃望湖樓下
水連空柳條千樹僧眼碧桃花一枝人面紅天氣渾
如曲江節野客却似杜陵翁得錢酤酒勿復較如此
好懷誰與同其三何處被春惱不徹好春最好是湖
邊不須東家借騎馬自可西津買蹋船鷰子遶林紅
葉亂鳬雛衝浪碧花圓段家橋頭猩色酒重點春衣
沽十千其四入山十里清涼國三百樓臺迤邐開岳
王墳前弔南渡隠君寺裏話西來接果黃猿呼一箇
探花白鹿走千回風流文采湖山主蘇白應須屬有
才其五長城小姬殊可憐紅絲新上琵琶絃可人坐
上三珠樹美酒沙頭雙玉船小洞桃花落香雪大堤
楊柳掃晴烟明朝紗帽青藜杖更訪東林十八僊秋
日班恕齋招飲湖上詩七月六日流火驕故人重有
濠梁招洗車快借雙星雨打鼓如迎八月潮下馬題
詩岳王寺解貂沽酒段家橋西湖顔面晚更好水晶
宫中吹玉簫
廉夫嘗訪瞿士衡以鞋杯行酒命其姪孫宗吉詠之宗
吉作沁園春以呈廉夫大喜即命侍妓歌以侑觴詞
云一掬嬌春弓樣新裁蓮步未移笑書生量窄愛渠
儘小主人情重酌我休遲醖釀朝雲斟量暮雨能使
麯生風味竒何須去向花塵留蹟月地偷期風流到
處偏宜便豪吸雄吞不用辭任凌波南浦惟誇羅襪
賞花上苑祗勸金巵羅帕高擎銀瓶低注絶勝翠裙
深掩時華筵散奈此心先醉此恨誰知
廉夫西湖竹枝詞蘇小門前花滿株蘇公隄上女當壚
南官北使須到此江南西湖天下無鹿頭湖船唱赧
郎船頭不宿野鴛鴦為郎歌舞為郎死不惜真珠成
斗量家住西湖新婦磯勸郎不唱縷金衣琵琶元是
韓朋木彈出鴛鴦一處飛湖口樓船湖日隂湖中斷
橋湖水深樓船無柁是郎意斷橋有柱是儂心病春
日日可如何起向西窗理琵琶見說枯槽能卜命柳
洲衖口問來婆小小渡船如缺&KR1000;船中少婦竹枝歌
歌聲唱入箜篌調不遣狂夫横渡河勸郎莫上南高
峰勸儂莫上北高峰南高峰雲北峰雨雲雨相催愁
殺儂石新婦下水連空飛來峰前山萬重不辭妾作
望夫石望郎或似飛來峰望郎一朝又一朝信郎信
似浙江潮浙江潮信有時失臂上守宫無日消
楊仲弘和詞西子湖邊楊柳花隨風飄泊到天涯青春
遇着歸來燕銜入當年王謝家一種腰肢分外妍雙
眉畫作月娟娟春風吹破襄王夢行雨行雲若箇邊
宋誠夫和詞舊時家住黑橋街二十餘年不往來憑
仗使君一問訊楊梅銀杏幾回開薩天錫和詞湖上
美人彈玉筝小鶯飛度綠忩櫺沈郎雖病多情在倦
倚屏山不厭聽鄭明德和詞岳王墳西是妾家望郎
不見見棲鵶孤山若有奢華日不種梅花種杏花張
伯雨和詞光尭内禪罷言兵幾番御舟湖上行東京
隣舍宋大嫂就船猶得進烉羹貢泰父和詞葛嶺東
家是相門當年甲第入青雲樓船車入裏湖去可曾
望見岳王墳宇文子貞和詞蘇小門前騎馬過相逢
白髮老宫娥自言記得前朝事只說當年賈八哥賈
治安和詞郎身輕似江上蓬昨日南風今北風妾身
重似七寳塔南高峰對北高峰鄭慶父和詞北高峰
頭儂望夫望見西子下姑蘇脂塘水腥吳作沼莫將
西子比西湖黃子久和詞水僊祠前湖水深岳王墳
上有猿吟湖船女子唱歌去月落滄波無處尋唐子
華和詞門前楊柳亂吹花第一橋頭第一家馬上郎
君休挾舞柳枝深處有慈鴉陳子平和詞樓下攤錢
還上樓花前夜醉曉扶頭不知命犯何星宿一日猖
狂百日愁楊謹思和詞大船搥鼓銀酒缸小船吹笛
紅繡窗鴛鴦觸櫂忽驚散荷花深處又成雙燕子來
春鴈來秋曾見錢王衣錦游英雄漫說八百里只管
東西十四州獅子峰頭插將旗鳳凰山下草離離三
宫去後宫門閉恰似錢王納土時朱仲文和詞南北
高峰作鏡臺十里湖光如鏡開行人有心都照見勸
郎肝膽莫相猜歐陽彦珍和詞第一橋邊第一家&KR1000;
皮船子送琵琶妾身自是良家女不是當年蘇小家
倪元鎮和詞愁水愁風人不歸昨夜水没釣魚磯踏
盡蓮根終無藕着多柳絮不成衣桐樹原栽金井西
月明照見影離離不比蘇公堤畔柳烏鴉飛過鵓鴣
棲高敬臣和詞第四橋頭第一灣看魚直上玉泉山
大魚巳逐龍飛去留得當時舊賜環于彦成和詞楊
柳樹頭雙鵓鴣雨來逐婦晴來呼鴛鴦到死不相背
雙飛日日在西湖丁復和詞上塘楊柳下塘隂阿儂
愛人不愛金塘水西來東入海水深不似阿儂深錢
思復和詞阿姊住近段家橋山妬蛾眉柳妬腰東山
井頭黑雲起早回家去怕風潮郯九成和詞妾家西
湖住横塘門前楊柳萬條長憑郎醉後莫折斷留待
重來繫馬韁風篁嶺頭西日暉青龍港口新月微放
船過去還早在待取一道夜歌歸馮士卿和詞與郎
情重為郎容南北相看只兩峰請看雙投橋下水新
開兩朵玉芙蓉顧進道和詞楊白花開風滿天花開
成絮不成綿不如落向西湖水化作浮萍箇箇圓郎
子别時秋月明說道歸時春水生曉起門前聽過馬
馬嘶都是别人行馬本道和詞吳姬軋軋小車紅爭
來陌上看春風不敢高聲唱歌去恐驚丞相在船中
百花樓頭聞馬嘶郎從花裏鬪金鷄朝朝倦起朱簾
望不是郎歸不下梯宋無逸和詞十三女郎不出門
父娘墓在葛山根同携女伴踏青去不上道傍蘇小
墳韋德圭和詞湖中艇子風徐徐秋水蕩漾金芙蕖
釣魚不是貪雙鯉為恐腹中藏素書張翔南和詞南
高北高峰頂齊錢塘江水隔湖西不得潮頭到湖口
郎船今夜泊西溪張希顔和詞孤山脚下路三义孤
山墓上好梅花不似馬塍桃李樹隨春俱送到人家
朱伯常和詞小姑疑郎去不歸為郎打瓦復鑚龜青
山尚有飛來日不信人無相見時完蘭石和詞花滿
蘇堤酒滿壺畫船日日醉西湖阿儂最苦兩離别不
唱黃鶯唱鷓鴣堤邊三月柳隂隂湖上春光似海深
遊人來往多如蟻半是南音半北音徐延徽和詞西
湖春草碧蔫綿上有青蚨母子全夜𢷬守宫和血色
盡將塗上五銖錢盡說西湖好莫愁不知天上有牽
牛賸拚萬斛胭脂水瀉向銀河一色秋沈自誠和詞
儂住西湖日日愁郎船只在浙江頭憑誰移得吳山
去湖水江波一處流
西湖竹枝詞楊鐵厓倡之和之者數百家大率詠湖山
之勝人物之美而情寓于中比比一律惟李介石守
道詞云春暉堂上挽郎衣别郎問郎何日歸黃金臺
高倘回首南高峯頂白雲飛吳復見心詞云官河遶
湖湖遶城河水不如湖水清不用千金酬一笑郎恩
才重妾身輕用意稍别
元時錢唐士女曹妙清字比玉號雪齋張妙淨字惠蓮
號自然道人皆工詩章曹又善鼔琴行草皆有法度
事母孝謹三十不嫁而風操可尚張曉音律情逸而
才飄晚居姑蘇之春夢樓皆一時之淑媛也與楊廉
夫為文字友曹嘗和其竹枝詞云美人絶似董嬌嬈
家住南山第一橋不肯隨人過湖去月明夜夜自吹
簫張詞云憶把明珠買妾時妾起梳頭郎畫眉郎今
何處妾獨在怕見花間雙蝶飛觀此二人之風致可
想矣廉夫又嘗答妙清絶句云紅牙管筆紫貍毫雪
水初融玉帶袍寫得薛濤萱草帖西湖紙價頓能高
玉帶袍者曹氏名硯其云萱草帖者狀其孝也
廉夫嘗以竹枝詞索和于崐山郭羲仲羲仲以吳中柳
枝答之因賦詩云吳中柳枝傷春瘦湖中竹枝湘水
秋說與錢唐蘇小小柳枝愁是竹枝愁
張光弼昱廬陵人至正時為行省左司員外卜私宅
於夀安坊今之花市是也天台徐大章為之記曰杭
郡民廬比輳如櫛而夀安坊當闤闠四達之衝又最
囂處也浙省左司員外郎張君光弼之居在焉屋數
楹甚湫隘門垣外囂塵鬨如也或曰小人射利惟贏
之為務乃不惡囂耳員外君日乘高車從丞相論決
政事降登乎華堂粉署之間今卜私第不於爽塏是
擇其何故哉君漠然不以為意方自署其楹間曰晏
居且謂一䕫曰𫝊稱晏子之居近市雖湫隘弗易也
吾居甚𩔖之願自附焉子幸為我記之吾於是知君
之所以市居者矣夫踐歴華要宅高曠而處深靚以
適其身固所宜也然地位峻絶不與人事接則耳目
不能無蔽是故晏子之居市也物之貴賤無不察而
知之方齊景公繁於刑以踊貴屨賤而景公省於刑
今君之居夀安也大官貴人布衣韋帶之士由兹坊
而東西者必叩門上謁君則攝衣出迎引寘上座與
肆議論下至閭閻之老工商技藝之流或有陳說亦
必曲為之盡天下之事當無有不悉施諸有政將不
止於一事之諷而已晏子相齊三君食不重肉妾不
衣帛名顯諸侯數百載之下太史公聞其風采猶欲
為之執鞭獨念當是時公弃其民而政在陳氏晏子
於區區貴賤之事則務陳之而於國之大計則有未
嘗數數然者他日乃與隣國之大夫加竊嘆焉何也
張君剛簡亮逹故左丞楊公提兵鎮江浙時用材略
參謀其軍府事聲望赫然既而退處西湖之上麄衣
糲飯看書賦詩以自佚其有用之身較其風裁不知
自視晏子何如也乃今江浙之地未全歸於版圖丞
相用便宜命表授君為從事廓清之略克復之勲亦
惟一二左右是頼無或如晏子之舉其細而遺其大
也光弼罷官自號一笑居士又號可閒老人其時居
室已弊友人凌彦冲為疏募緣以輯之疏云昌黎寄
玉川子首稱洛城破屋之數間東坡題綠筠軒終比
揚州纏腰之十萬一笑居士詩名優於張藉生計劣
於陶潛囊無一錢之留家徒四壁之立若非慷慨而
多助安得輪奐之一新即欲取杜工部草堂貲何時
可辦倘葺得楊關西槐市塾今歲無憂苟物物之可
與則處處之咸宜但不至於虚文便可謂之實惠此
崢嶸事在特達心疏𫝊交遊皆助之其居始就當時
𫝊為盛事
光弼嘗作歌風臺詩云世間快意寧有此亭長還鄉作
大子沛公不樂復何為諸母父兄知舊事酒酣起舞
和兒歌眼中盡是漢山河韓彭誅夷黥布戮且喜壯
士今無多縱酒極歡留十日慷慨傷懷淚沾臆萬乘
旌旗不自尊魂魄猶在故鄉憶由來樂極易生哀泗
水東流不再回萬歲千秋誰不念古之帝王安在哉
莓苔石刻今如許幾度西風㶚陵雨漢家社稷四百
年荒臺猶是開基處一日乘酣朗唱於瞿宗吉以界
紙擊卓鏗然若金石也笑曰吾死埋骨西湖題曰詩
人張員外墓足矣
張光弼西湖十律詩其一樓外湖光白渺茫樓中少婦
試新粧行年將近半百歲大醉豈能千萬場翠織舞
裙飛蛺蝶白描歌扇睡鴛鴦垂楊滿院無人到芍藥
花開日正長其二且觀神女為行雨莫問郎官應列
星芳草到門無俗駕好山終日在湖亭白鷗共戲荷
葉小黃鳥亂啼楊柳青肯信曲欄干外立晚凉吹得
酒都醒其三畫船湖上載春行日日花香扇底生蘇
小樓前看洗馬水僊祠下坐聞鶯碧桃紅杏渾相識
紫燕黃蜂俱有情惆悵繁華成逝水盡歸江海作潮
聲其四倩得名姬唱慢歌梁塵直欲下輕波西風八
月芰荷老落日滿湖鳬鴈多到手莫辭雙盞飲轉頭
又是一年過光隂只在槐柯上奈此浮生樂事何其
五百鎰黃金一笑輕少年買得是狂名樽中酒釀湖
波綠席上人𫝊鳳語清蛺蝶畫羅宫樣扇珊瑚小柱
教坊筝南朝舊俗憐輕薄每到花時别有情其六湖
上新泥雪漸融門前溝水暗相通裙欺萱草輕盈綠
粉學櫻桃淺淡紅暮雨欲來銀燭上春寒猶在酒尊
空青綾被薄不成夢又是一番花信風其七樓前芳
樹碧盈盈付與幽禽自在鳴堤上馬駝紅粉過湖中
人載酒船行日長鷰子語偏好風暖楊花體更輕何
恨才情被花惱獨教書記得狂名其八此日誰人肯
在家傾城滿意事繁華時非上已不為節春到牡丹
纔是花霧髻雲鬟湖上女畫輪繡轂道傍車兒童盡
唱銅鞮曲未覺人間日易斜其九外湖裏湖花正開
風情滿意看花來白銀大瓮貯名酒翠羽小姬歌落
梅身外功名真土苴古來賢聖盡塵埃韶光如此不
一醉百歲好懷能幾回其十玉局當年為寫真西施
宜笑復宜顰朝雲暮雨空前夢桃葉柳枝如故人露
電光隂千仞外烉龍波浪一番新傷心最是逋僊宅
半畝殘梅共晚春
張光弼初居楊完者左丞幕下頗有功業之思故其詩
云免胄日趨丞相府解鞍夜宿五侯家玉杯行酒聽
春雨銀燭照天生晚霞世亂且從軍旅事功成須插
御筵花漢王未可輕韓信尚要生擒李左車又云西
樓柳風吹晚香石榴裙映黃金觴纖歌不斷白日速
微雨欲度行雲凉笑看席上賦鸚鵡醉聽門前嘶驌
驦早晚平吳王事畢羽書飛捷入朝堂及張氏擅權
光弼憤焉遂不事事以詩酒自娛其詩云一陣東風
一陣寒芭蕉長過石闌干兵消幾度瞢騰醉看得春
風到牡丹蓋言時事也
元時法禁寬假士夫得以沈昵盤遊故其詩多脂粉綺
羅之態楊廉夫詩云二月皇都花滿城美人多病苦
多情一雙孔雀行瑶圃十二飛鴻上錦筝酒掬真珠
𫝊玉掌羹分甘露倒銀罌不堪容易少年老爭遣狂
夫作後生又云天街如水夜初凉照室銅盤璧月光
别院三千紅芍藥洞房七十紫鴛鴦繡靴蹴踘勾驪
樣羅帕垂彎女直妝願汝康強好眠食百年歡樂未
渠央又云公子銀瓶分汗酒佳人金勝剪春花又云
金埒近收青海駿錦籠初教雪衣娘又云小洞桃花
落香雪大堤楊柳舞晴烟又如張光弼詩云玉瓶注
酒雙鬟綠銀甲調筝十指寒又云新妝滿面猶看鏡
殘夢關心懶下樓一時富貴繁華可想見矣
薩都拉天錫風流俊逸不亞鐵厓嘗有西湖絶句六首
湧金門外上湖船狂客風流憶往年十八女兒搖艇
子隔船笑擲買花錢少年豪飲醉忘歸不覺湖船旋
旋移水面夜凉銀燭小越娘低唱月生眉紫騮驕踏
落花泥二月江城雨過時拂曉市河春水滿小船多
半載吳姬惜春曾向湖船宿酒渴吳姬夜破橙驀聽
郎君呼小字轉頭含笑背銀燈待得郎君半醉時笑
將紈扇索題詩小紅簾捲春波綠渡水楊花落硯池
垂柳隂隂蘇小家滿湖飛燕趁楊花繁華一去風流
減今日横堤幾樹鴉又次韻王侍郎遊湖詩綺席新
凉舞袖偏賞心輸與使君專螺杯注酒搖紅浪綵扇
題詩染綠烟一鏡湖光開曉日萬家花氣漲晴天湧
金門外春如海畫舫笙歌步步僊
奉化戴帥初表元宋太學生也入元不仕其湖上贈歌
者一絶有故國之思焉詩云牡丹紅紫豔陽天檀板
朱絲錦色箋頭白江南一尊酒無人知是李龜年又
陳剛中湖上感舊詩屬意略同詩云昔日朱樓擁翠
鈿女墻猶在草芊芊東風第六橋邊柳不見黃鸝見
杜鵑
黃晉卿溍義烏人至正初為浙江儒學提舉工文章奬
引後進不喜華冶有西湖舟中詩云黃塵烏帽媿平
生對客猶稱舊姓名此事正堪三太息秪今忍負四
難并放舟乍落空濛境送酒元無窈窕聲金谷蘭亭
嗟已矣不妨時暫濯吾纓又送凌吉叟杭州教授詩
浙水西入州維杭實名都古來萬人海逐逐無賢愚
况茲百年後淳朴古不如翩翩誰家兒白馬驕路隅
春風樊樓醉一笑百斛珠亦有朱門客齊謳間吳歈
綃綺散烟霧繽紛被僮奴可憐彼蚩蚩久為紅塵驅
頽俗如波瀾孰障羣流趨又如敗屋壁風雨須人扶
博士非冗官豈即無良圖當令歌舞場化作絃誦區
行矣循所務辭章信其餘春風慘别衣晴沙秀寒蘆
何以贈子行白雲不可呼聊持狂者言用比貂襜褕
劉師魯汶鄜王琦六世孫也元時占籍錢唐以文章淑
後進黃文獻公溍贈之詩云邂逅神交十載餘清風
落月幾愁予何言此日同傾蓋勝讀平生未見書天
上玉堂容可到山中金匱得長虚故多餘事宜商略
可待秋風怨索居其時有劉聲之濩亦與齊名洪武
初俱祀于鄉賢祠
貢友初者貢師泰尚書族子也宣城人至正間師泰為
浙江行省參政遂僑寓錢唐友初自上都還錢唐也
師泰贈之詩云嗣宗諸姪仲容賢客路飄零雪滿顛
曾為頌椒留子美却思戲蠟愛僧虔十年湖海三杯
酒百里溪山一釣船何日兵戈得休息敬亭春雨共
歸田友初詩才清麗但纖穠乏骨其湖上春歸詩湧
金門外柳如金三日不來成綠隂折得長條入城去
教人知道巳春深吳山遊女詩十八姑兒淺淡粧春
衣初試桺芽黃三三五五東風裏去上吳山答願香
獨送戴伯貞還廣西一律云桂江烟水接瀟湘逐客
南歸路道長卷裏漫多新制作篋中猶是舊衣裳逢
人盡說官如水老我相看鬢巳霜此去莫教音問斷
鴈飛今喜過衡陽叙事委曲而感慨係之出諸作之
上
張行中挽貢友初詩百年心事復誰知過海人𫝊俊逸
詩懶聽朝鷄全晚節慣騎官馬說當時文章自嘆無
遺蔭冰玉還看有故枝一代風流俱巳矣曉星殘月
不勝悲黃金臺上草芊芊掉臂東風四十年對客半
開青白眼寫懷漫賦短長篇玉堂春夢烟雲外茅屋
秋風浙水邊惆悵清魂招不返空歌楚些淚澘然
鄧林南海人初名觀善以南昌教授擢吏部驗封主事
成祖改名林後坐法謫戍保安遇赦晚居杭州詩文
為一代所推重嘗於保安留别傅存齋詩云兩鬢西
風吹斷蓬杖藜扶病看秋容菊花渾似詩人瘦山色
不如歸興濃紫塞一杯桑落酒彤庭五夜未央鐘燕
鴻岐路東西去此後相思意萬重又春夕旅懷云萬
里東風故國情十年幾度鳳凰城衡陽鴈盡春三月
巫峽猿啼夜二更席上狂言因酒得鏡中華髮為愁
生静觀富貴如雲轉拂䄂歸來任俗爭五月十三日
入杭詩遊遍江湖未到杭不知人世有天堂六橋花
柳丹青興九陌樓臺錦繡粧北米南柴誇物産朝歌
暮宴樂時康逐臣何幸蒙寬䘏到此渾忘是異鄉僦
屋里仁坊詩謫居何處好逍遥仁里深深遠市囂夜
色滿簾湖上月秋聲到枕海門潮上林鵷侣空相憶
南浦鷗羣苦見招覆載無私天地闊暫容閒散在漁
樵遊南屏不偶詩蘭珮荷裳竹籜冠清癯無奈朔風
寒飯堂鐘罷來何晚雪夜舟回興巳闌俗狀塵容勞
意馬天光雲影動情瀾石頭有路終須到共聽吾師
說六觀
鍾狂客禧南海人甚有詩名成化中淮南督理漕運總
兵官平江伯陳公銳取歸幕下過杭友人招遊西湖
寄之詩鍾和曰湖光山色最宜秋君不來招也去遊
巳辦蜀川千丈錦為誰今日盡纏頭萬頃西湖水貼
天芙蓉楊柳亂秋烟湖邊為問山多少每箇峰頭住
一年信乎狂客也
楊温甫孟瑛四川酆都人弘治十六年知杭州府時西
湖民間規占者十九温甫建議于御史車梁僉事高
江銳情濬復而浮言胥動温甫廼為文諭民曰先賢
為民深弘利本特濬西湖之浸用溉上塘之田多歷
歲年漸成湮廢比者鄉賢侍郎何公生長是邦習知
成事著為三說辯析百端伏蒙當道俯念地方力圖
濬復予又職司水土敢憚劬勞重惟湖上之園池盡
是豪家之封殖一旦開毁百口怨咨民既傷心我亦
動念但今民産本昔官湖民侵于官以肥家固已干
紀官取于民以復舊豈為厲民又惟上塘萬頃之田
宿仰西湖千畝之水水盡湮塞田漸荒蕪利歸于數
十家害貽于千萬井况古人留利物之澤豈今日啟
生事之端幸相導以平心勿相搖于異說有以占産
自首者原情免罪奏請除糧查得銅錢局及崇興崇
善禪智等廢寺田以畝計者數千地以頃計者盈百
動連阡陌間附城闉膏沃可耕標換如數况在昔湖
田皆捏報之稅于今清籍有新增之糧新增者至九
百而有竒捏報者幾八百而不足稍加查派不費更
張决不累民無患虧賦予性知執法心在利民非勢
力之可移惟鬼神之是質凢我父老率爾鄉閭蚤為
遷移無肆頑梗觀于斯文公之任怨亦劇矣迺以正
德二年二月二日興工六月十日歇役八月十九日
續工九月十二日訖事日用夫八千人銀二萬八千
七百餘兩
聶大年號東軒臨川人舉明經為仁和縣學訓𨗳陞教
諭襟懷坦率有清才文章流麗詩復俊逸而灑翰得
李北海遺意誘育士子務盡恩義薦入翰林修遼金
宋三史卒常作西湖十景詩蘇堤春曉云樹烟花霧
遶堤沙樓閣朦朧一半遮三竺鐘聲催落月六橋柳
色帶棲鴉綠窗睡覺聞啼鳥綺閣粧殘喚賣花遥望
酒旗何處是炊烟起處有人家柳浪聞鶯云雨後翻
空一派青蘇公堤畔繫漁舲只藏鶯鳥春聲滑不起
魚龍夜氣醒游子愛聞停玉勒佳人倦聽倚銀屏待
看三月歌喉老又見浮波絮作萍花港觀烉云湖上
春來水拍空桃花浪暖柳隂濃微翻荇帶綵千尺亂
躍萍星翠幾重洲渚此時多避鷺風雲何日去為龍
箇中縱有濠梁樂闊網深罾不汝容兩峰插雲云屹
立亭亭入杳冥勢雄南北氣憑陵玉簪拔地三千仞
寳蓋撑空一七層天遠不聞風外鐸夜深遥禮月邊
燈何當一掃浮雲靜俯視東溟看日升三潭印月云
纖雲掃迹浪花收塔影亭亭引碧流半夜冰輪初出海
一湖金水欲鎔秋龍官獻璧神光吐鮫室遺珠瑞氣
浮浪說影娥池上景不知此地有僊舟麯院風荷云
翠圍紅綂戰縱横似看吳宫習女兵飛雪翻空雲影
亂遊魚吹浪水紋生錦裳零落香猶在銅柱欹斜露
半傾兩腋新凉驚酒醒畫船吹送按歌聲平湖秋月
云曾向湖堤夜扣舷愛看波影弄嬋娟一塵不動天
連水萬籟無聲客在船赤壁未醒玄鶴夢驪宫偏惱
老龍眠朗吟玉塔微瀾句長笑凌空氣浩然南屏晚
鐘云柳昏花暝暮雲生隠隠初𫝊一兩聲禪榻屢驚
僧入定旅窗偏惱客含情月隨逸韻升鼇嶺風遞遺
音過鳳城催散遊人罷歌舞玉壺銀箭夜初更雷峰
夕照云宜雨宜晴晚更宜西湖端可比西施霞穿樓
閣紅光繞雲捲笙歌逸韻隨山紫翠中樵唱遠樹蒼
黃外馬歸遲何人解畫瀟湘景併與□村作二竒斷
橋殘雪云醉裏曾登白玉梯東風吹暖又成泥玉腰
螮蝀垂天闊銀色樓臺夾岸迷九井晴添新水活兩
峰濃壓宿雲低衝寒為訪梅花信十里銀沙印馬蹄
同陳緝熙泛湖詩宿雨初收見兩峰湖光如練瀉晴
空畫船載酒來天上青鳥銜花度鏡中檀板歌聲無
越女翰林詩句有唐風相逢莫惜留連飲明日誰人
拾落紅又西湖詩西出江城外烟霞隔世塵鐘聲三
竺曉花氣六橋春鷄犬桃源地笙歌閬苑賓時平得
遊賞忘却宦中身清明與友登寳峰詩江心後浪催
前浪湖上歌聲雜哭聲今日重來多感慨百年能得
幾清明
聶大年詩翰著名一時而不得預京銜或曰大年在錢
唐時嘗署桃符云文章高似翰林院法度嚴如按察
司以此見忤達官晚年被徵修史至京而卒時人比
之梅聖俞宜也其初度日寫懷詩云五十一年車下
坡又逢初度意如何牀頭漸覺黃金少鏡裏還憐白
髮多人笑能詩貧杜甫天容善飯老廉頗相知惟有
梅花在自折南枝伴醉歌又次答祖芳云幾年遠别
喜重過白首相看奈老何富貴不來真有命齒牙雖
脱尚能歌頻沽市醖消殘燭遥指天星出絳河惟有
與君情莫逆他人平地起風波嗚呼四海交游豈止
一祖芳而已哉蓋以寡合有激而云然耳劉邦彦哭
大年詩京邸凄凉寄病身俄聞鵩鳥上承塵共嗟賈
誼年華促自顧虞翻骨相屯千里音書成永訣九重
泉路隔交親傷心今夜東軒月空照先生漉酒巾
聶大年之掌教仁和也歷官九年不以家眷自隨嘗有
答内子寄衣詩云山妻憐我舊蘇秦寄得衣來穏稱
身落日故園歌白苧秋風京洛染緇塵同心意重思
偕老結髮情深不厭貧萬里不如歸去好幾多衣錦
夜行人又有諭兒軰詩云四兒五歲六兒三莫與肥
甘習口甜清白𫝊家無我愧詩書世業要人擔三餐
淡飯何須酒一筯黃虀略用鹽聞說有人曾餓死算
來原不為官廉覩此高風可想矣
聶大年在仁和時山西湖廣廣東廣西咸以秋闈校士
致聘大年辭不往寄之詩云名藩校藝遣徵書使者
頻煩走𫝊車老大難行太行路平生厭食武昌魚五
羊城古僊遊遠八桂雲寒樹影疎寄語天涯好知巳
莫因詞賦薦相如
聶大年嘗賦卜算子二首蓋自况也詞云楊柳小蠻腰
慣逐東風舞學得琵琶出教坊不是商人婦忙整玉
搔頭春笋纖纖露老却江南杜牧之懶為秋娘賦粉
淚濕鮫綃只怨郎情薄夢到巫山第幾峰酒醒燈花
落數日尚春寒未把羅衣着眉黛含顰為阿誰但悔
從前錯馬浩瀾和云歌得雪兒歌舞得霓裳舞料想
前身跨鳳僊合作蕭郎婦顔色雪中梅淚點花梢露
雲雨巫山十二峰未數高唐賦花壓鬢雲低風透羅
衫薄殘夢瞢騰下翠樓不覺金釵落幾許别離愁猶
自思量着欲寄蕭郎一紙書又怕歸鴻錯
孫太初一元號太白山人正德中流寓西湖或曰安化
王裔避亂詭姓名修髯晳面丰儀瀟灑望之宛然神
僊也詩思清逸有烟霞氣其跨驢遊西山天竺寺詩
秋葉滿林吹亂紅秋光半在山寺中老衲迎門解幽
事一見呼我長髯公薰爐相對坐終夕松聲泉韻何
冲融獨鶴隔竹向人立欲鳴未鳴幽意同氣酣日落
豪興發詩成三繞青桂叢造物小兒玩人世俯仰何
必悲無窮布袍斗笠自高格狂歌醉舞驚山翁歸來
明月散林影驢背仰笑秋山空秋晚眺鎮海樓詩樓
上輕雲散女陴樓前狂客獨支頤江當夕照半添色
詩與秋山兩鬪竒木葉無言時序暮塵寰多事杖藜
知只應又被漁郎笑雨細風斜歸去遲登吳山絶頂
望江潮詩獨倚危岑岸接䍦晚潮初上練痕齊亂撾
鼉鼓妖蛟舞倒捲銀山海日低弓弩千年人去後帆
檣萬里望中迷憑誰喚起眉山老為誦錢王廟裏題
西湖之改名高士湖也孫太白自序云正德乙亥孟春
十四日予與石川子泛舟西湖時石川子着方山冠
予戴華陽巾被高士服把酒四望予顧謂石川子曰
昔青蓮居士李白與尚書郎張謂泛沔州南湖因改
為郎官湖今日予與子遊頗追蹟前事西湖因可為
高士湖矣石川子大笑酹酒于湖命予詩紀之予時
已爛醉即信口長短成篇不竄易一字云我聞唐家
李白一世賢郎官之湖至今傳我今與子繼其蹟勝
事豈許昔人專方冠野服興不減駕船載酒凌蒼烟
千山萬山兩岸如羣龍蜿蜒盡在几席前青天落杯
底白日行舟邊黿鼉突兀波面出大魚小魚爭避船
君把斗酒我歌扣舷天風下來雲葉翩翩爛醉騎鯨
遊崑崙巔
孫太白之寓西湖也與閩人鄭繼之善夫善其夢繼之
詩云不見平生鄭廣文風塵側望隔青雲殊方物色
偏憐客雨夜燈花頻夢君隔葉山鳩高自語避人江
鸛獨為羣眼中世事堪惆悵塞北音書久未聞鄭繼
之久不過湖上奉簡詩怪爾狂吟客不過湖水濱寧遭
官長罵莫待野人嗔雲外烏藤杖水邊白鷺巾相看
只自好空送月華新鄭繼之寄孫太白詩吳門往日
聽談玄塞鴈江鱗動隔年聞爾獨居水西寺與誰同
泛六橋船魚翻荇蔕錦不亂鳥下蘼蕪青可憐擬把
郫筒共梅蕊兼程定得小春天又云為問山人孫太
初交情歲晚莫教疎孤山梅萼春相惱滿地松苓日
自鋤江夏肯容檷處士茂陵初卧馬相如知君不廢
苕溪釣書帛能無寄鯉烉西湖過孫山人舊隠詩荒
迷更踏西湖路露舄雲裳空六橋涕淚翻悲竹林宴
笛聲月色傍中宵醉歌亂詫烉龍出此地曾𫝊麟鳳
標今日孤山最孤寂梅花桂樹更蕭條
西湖遊覽志餘卷十一
