欽定四庫全書
西湖遊覽志卷七
明田汝成撰
南山勝蹟
自清波門折而東南為鳳凰山
鳳凰山兩趐軒翥左薄湖滸右掠江濱形若飛鳳一
郡王氣皆藉此山自唐以来肇造州治蓋鳳凰之右
趐也錢氏因之遞加拓飾逮於南宋建都而兹山東
麓環入禁苑張閎華麗秀比蓬崐佳氣扶輿萃於一
脈開署布政駐輦宅中民吏之所憑依帝王之所臨
涖隠隠賑賑者六七百年可謂盛矣元時納胡僧之
說即故宫建五寺築鎮南塔以壓之而兹山到今落
寞乃即開元宫建省治面對吳山蓋鳳凰之左趐也
我朝因之而官司位署皆列左方為東南雄會豈非
王氣移易發洩有時也山據江湖之勝立而環眺則
淩虚鶩遠環異絶特之觀舉歸眉睫
其麓為萬松嶺萬松書院八蟠嶺留月臺玉壺臺
萬松嶺夾道多巨松在唐時已有之白樂天湖上夜
歸詩半醉閒行湖上東馬鞭敲鐙轡玲瓏萬株松樹
青山上十里沙堤明月中樓角漸移當路影潮頭欲
過滿江風歸来未放笙歌散畫戟重開蠟炬紅南宋
時密邇大内碧瓦紅簷鱗次櫛比今夷為大塗而松
亦無幾矣
萬松書院本報恩寺故址也弘治十年參政周木燬
寺而建書院中設先師孔子及四配像為大成殿明
道堂居仁由義二齋顔樂曾唯二亭南北楔綽二曰
德侔天地道貫古今以孔氏子孫世守之嘉靖五年
御史潘倣建毓秀閣翼以精舍以待四方遊學之士
八蟠嶺在萬松嶺右過北而南可達月岩王元章詩
路遶危垣上風高松檜鳴花飛殊失意草長不知名
遊客諮遺俗居民指舊京浮屠天末起瞻望忽傷情
留月玉壺二臺在書院右方上為月岩下為圭石中
有四亭曰振衣曰可汲曰依雲曰見湖秀石巉巖青
蒼玉削纍纍然若芙蓉之未舒隠見草莽者不可勝
記
嶺畔舊有報恩寺唐元貞間建元至正間築城移建
大井巷國初併海會寺成化間仍徙故址内有舞鳳
軒萬菊軒浣雲池銅井白樂天浣雲池詩白雲本無
心舒卷長自潔影落一鑑空可浣不可涅鳶飛魚躍
間上下俱澄澈此意難與言覽之自怡悦蘇子曕
萬菊軒詩一軒專為黃花設富擬人間萬石君佳本
盡從方外得異香多在月中聞引泉北澗分清露開
徑南山破白雲此意欲為知者道陶翁猶自未離羣
嶺上有沈婆井嶺下有郭公井相𫝊晉時郭璞所
相鑿者蓋其時杭州皆濱江斥鹵艱於甘泉故地脈
非璞不可識鐵冶嶺亦有郭璞井
又東經鳳山門折而南過萬松坊為報國講寺
萬松坊永樂巳亥金臺王玘書
報國寺元至元十三年從嘉木揚喇勒智之請即宋故
内建五寺曰報國曰興元曰般若曰僊林曰尊勝報
國寺即垂拱殿殿角有銀杏樹其實無心楊仲弘詩
所謂萬年珠樹落秋霜是也内有碧梧軒舞鳳軒興
化寺即芙蓉殿般若寺即和寧門僊林寺即延和殿
尊勝寺即福寧殿下有曲水流觴嘉木揚喇勒智發宋諸
陵建塔其上其形如壺俗稱一瓶塔高二百丈内蔵
佛經數十萬卷佛菩薩像萬軀堊飾如雪故又名白
塔至順辛未正月十四日黎明雷震之至正末為張
士誠所毁其寺鐘即故内禁物也西有望江亭大江
百里旴睫可覽至今有尊勝巷四寺雖隘而景致宏
麗延祐至正間諸寺遞燬皇明洪武二十四年重建
報國寺僧噩夢堂舞鳳軒詩江濤曉上青崔嵬山勢
遠從天目来錢氏豈能當王氣郭生端復是僊才光
搖晴旭九苞動影拂秋旻雙翅回為我翩然覽輝下
一軒著此亦宜哉楊仲弘錢唐懷古詩西湖清濁
自天開鴻鴈鳬鷖日往来黃道星辰環太乙紫微宫
殿擁蓬莱能文競奏王褒頌獻夀深傾阿母杯九域
輿圖今混一百年耆舊獨興哀其二山回禁籞入雲
長無復陳兵衛兩廂千古金鐘埋野草萬年珠樹落
秋霜龍文不徙陽人聚鳥篆終歸軹道傍九市塵埃
来衮衮一江風浪去茫茫其三斜界鈎陳通大道中
分魏闕對層巒雲生殿上金爐暗露下庭前玉井寒
江漢飛龍俄杳杳滄溟泛鷁竟漫漫中天會合寧非
數坐見蒼生奠枕安其四化城宫闕被層阿棟宇高
低若湧波翠石文章題日月寳珠光燄爥山河空桑
說法黃龍聽貝葉繙經白馬駝誰道一無超衆有秪
今塵土重来過僧宗泐詩欲識錢唐王氣徂紫宸
宫殿入青蕪朔方鐵騎飛天塹師相樓船宿裏湖白
鴈不知南國破青山還傍海門孤百年又見城池改
多少英雄屈壯圖又云天地無情日月徂鳳凰山下
久榛蕪獨憐内殿成荒寺空見前山映後湖塞北有
誰遺一老海南無處問諸孤蓬菜閣上秋風起先向
燕京入畫圖錢思復同武仲仁登白塔詩鹿苑蕭
條景龍山慘淡隂百年同感慨九日此登臨宫葉詩
誰寫離花酒共斟不知城外雨涼思滿幽襟其二香
火今朝寺雲山前代宫雕欄陳蹟在白塔溟烟籠雨
泫交龍柱風悲孤鳳桐惟應江上水千古酹英雄其
三宋宫𫝊是唐朝寺白塔崔嵬寢殿前夏雨染成千
樹綠暮嵐散作一江烟蒼苔門外銅鋪暗細柳營中
畫角傳寂寞葫蘆宫井畔野人拾得舊金鈿鄭洪
詩江山襟帶尚依然王氣消沈已百年八葉龍孫東
入海六宫綵女北歸燕銅駝荆棘西風裏石馬莓苔
落照邊玉匣遊魂飛劫火五陵嘉樹不啼鵑
宋行宫即錢王舊宫也皇城九里入和寧門左進奏
院玉堂右中殿外庫至北宫門循廊左序巨璫幕次
列如魚貫祥曦殿朵殿接修廊為後殿對以御酒庫
御藥院慈元殿外庫内侍省内東門司大内都巡檢
司御厨天章等閣廊回路轉衆班排列又轉内蔵庫
對軍器庫又轉便門垂拱殿五間十二架長六丈廣
八丈四尺簷屋三門長廣各丈五朵殿四兩廊各二
十間殿門三間内龍墀折檻殿後擁舍七間為延和
殿右便門通後殿殿左一殿隨時易名明堂郊祀曰
端誠策士唱名曰集英宴對奉使曰崇德武舉及軍
班授官曰講武東宫在麗正門内南宫門外本宫會
議所之側入門垂楊夾道間以芙蓉環朱闌二里至
外宫門節堂後為財帛生料二庫環以官屬直舍轉
外窑子入内宫門廊右為贊𨗳春坊直舍左講堂七
楹扁新益外為講官直舍正殿向明左聖堂右祠堂
後凝華殿瞻箓堂環以竹左寢室右齋安位内人直
舍百二十楹左彛齋太子賜號也接繡香堂便門通
繹已堂重簷複屋昔楊太后垂簾於此曰慈明殿前
射圃竟百步環修廊右博雅樓十二門左轉數十步
雕闌花甃萬卉中出鞦韆對陽春亭清齋亭前芙蓉
後木樨玉質亭梅繞之由繹已堂過錦臙廊百八十
楹直通御前廊外即後苑梅花千樹曰梅岡亭曰冰
花亭枕小西湖曰水月境界曰澄碧牡丹曰伊洛𫝊
芳芍藥曰冠芳山茶曰鸖丹桂曰大闕清香堂曰本
支百世佑聖祠曰慶和泗州曰慈濟鍾吕曰得真橘
曰洞庭佳味茅亭曰昭儉木香曰架雪竹曰賞静松
亭曰天陵偃蓋以日本國松木為翠寒堂不施丹雘
白如象齒環以古松碧琳堂近之一山崔巍作觀堂
為上焚香祝天之所理宗時吳知古掌焚脩每三茅
觀鐘鳴觀堂之鐘應之則駕興山背芙蓉閣風帆沙
鳥咸出履舄下山下一溪縈帶通小西湖亭曰清漣
怪石夾列獻瑰逞秀三出五湖洞穴深杳豁然平朗
翬飛翼拱凌虛樓對瑞慶殿損齋緝熙崇政殿之東
為欽先孝思復古紫宸等殿木圍即福寧殿射殿曰
選德坤寧殿貴妃昭儀婕妤等位宫人直舍螘聚焉
東過閣子庫睿思殿儀鸞修内八作翰林諸司是謂
東華門元黃溍鳳凰山故宋宫詩滄海桑田事渺
茫行逢遺老色荒凉為言故國游麋鹿漫指空山號
鳳凰春盡綠莎迷輦道雨多蒼薺上宫牆遙知汴水
東流畔更有平蕪與夕陽趙子昂詩東南都會帝
王州三月鶯花非舊遊故國金人泣辭漢當年玉馬
去朝周湖山靡靡今猶在江水悠悠只自流千古興
亡盡如此春風麥秀使人愁楊子承詩天下車書
正一家數逢陽九亂如麻兩朝北狩過天寳四海南
奔類永嘉陵寢可憐分異域衣冠不復返中華玉簫
吹暖錢唐月誰念黃龍慘暮笳仇仁近詩漸無南
渡舊衣冠尚有西湖風雨寒鳳鳥不来山寂寂䲭夷
何在海漫漫荒陵樵采官猶禁故苑烟花客自看惟
恨餘杭門外柳長年不了送征鞍楊廉夫詩天山
乳鳳飛来小南渡君臣又六朝劫火不燒楊璉塔箭
峰猶抵伍胥潮燐光夜附山精出龍氣秋隨海霧消
惟有宫人斜畔月夜深猶自照吹簫張仲舉詩南
渡君臣建業偏不堪喬木黯風烟豈知白馬興王日
又到紅羊換刧年三輔皇圖空郡國六朝王氣渺山
川白頭開府歸来日應覽遺蹤一愴然錢思復詩
登臨休賦黍離章千里江流接大荒劍鎖血華空楚
舞鏡埋香骨失秦粧薜蘿山鬼啼螢苑荆棘銅駝卧
鹿場寂寞萬年枝上月夜深猶照舊宫牆陳廷言
詩越水吳山共寂寥已無遺老話前朝海門三日潮
聲歇天目千年王氣消夜月烏啼龍井樹春風花落
海鮮橋威儀文物今何在回首浮屠倚碧霄王逢
詩王氣凌虛散曉霞虎闈麟閣静烟花中天日月迂
黃道滄海風雲冷翠華望帝神遊䕫子國烏衣夢隔
野人家當時舉目山河異豈但紅顔泣塞笳其二周
南風俗漢衣冠五色雲中憶駐鑾瓔珞檜高蔵白獸
蕊珠花發降文鸞河通織女機絲濕雨歇巫蛾翠黛
寒滿地吳山誰洒淚一江春水獨凭欄其三瑤池青
鳥集觚稜白塔金鳬閟夜燈雲母帳虚星彩動水晶
宫冷露華凝驪山草暗虛周業郿塢花繁失漢陵白
馬素車江海上依然潮汐撼西興其四金爵觚稜月
向低泠泠清磬萬松西五門曙色開龍尾十日春寒
健馬蹄紅霧不收花氣合綠波初漲柳條齊遺民暗
憶名都會尚繞湖漘唱大堤藍澗詩南渡山川王
氣銷西風松栢認前朝紫宸無復千官宴滄海空餘
半夜潮龍去蓬莱曾駐輦鳳歸寥廓不聞簫上方樓
閣依稀在暮雨疎鐘送寂寥徐賁詩荒山欲逐鳳
凰鶱誰構浮屠壓寢園土厚尚封南渡骨月明不照
北歸魂海門有路雙龍去沙溆無潮萬馬屯莫向秋
風重惆悵梵王宫裏易黃昏劉伯温詩澤國繁華
地前朝舊此都青山彌百粤白水入三吳艮嶽銷王
氣坤靈肇帝圖兩宫千里恨九子一身孤設險憑天
塹偷安負海隅雲霞行殿起荆棘寢園蕪幣帛敦和
議弓刀抑武夫但聞當宁奏不見立庭呼鬼蜮昭華
衮忠良賜屬鏤何勞問社稷且自作歡娛秔稻来吳
會魚黿出具區至尊巍北闕多士樂西湖鷁首馳文
舫龍鱗舞繡襦暖沙搖襞積涼月浸氍毺紫桂秋風
老紅蓮曉露濡巨螯擎擁劍香飯漉雕胡蝸角乾坤
大鰲頭氣勢殊秦庭迷指鹿周室歎瞻烏白馬違京
輦銅駝擲路衢含容天地廣養育羽毛俱橘柚馳包
貢塗泥賦上腴斷犀埋越棘照乘走隋珠弔古江山
在懷今歲月逾鯨鯢空渤澥歌詠已唐虞䲭革愁何
極羊裘釣不迂征鴻暮南去回首憶蓴鱸
又南折而西為梵天講寺
梵天寺宋乾德中吳越王建名南塔治平中改今額
元元統中燬皇明永樂十五年重建有石塔二靈鰻
井金井先是四明阿育王山有靈鰻井吳越王迎阿
育舍利歸梵天寺奉之鑿井南廊鰻忽見僧贊寧有
記僧志銓詩落日寒蟬鳴獨歸林下寺柴扉夜未掩
片月隨行履惟聞犬吠聲又入青蘿去蘇子瞻和
詩但聞烟外鐘不見烟中寺幽人行未已草露濕芒
履惟應山頭月夜夜照来去又寒食遊南塔寺寂
照堂詩城南鐘鼓鬭清新端為投荒洗瘴塵總是鑑
空堂上客誰為寂照鏡中人紅芳歸去風驚曉綠葉
成隂雨洗春記取明年作寒食杏花曾與此翁隣
唐宋以来州治故在鳳凰山下南渡駐輦因以為行
宫而萬松八蟠介亭諸勝皆列皇城之外行宫比州
治稍東南至江干皆禁籞也故序州治於此舊有虛
白堂因巖亭忘筌亭碧波亭高齋東樓望海樓清暉
樓中和堂有美堂石林軒並廢白樂天虛白堂詩
平旦起視事亭午臥掩關除親簿領外多在琴書前
况有虛白堂坐見海門山潮来一憑檻賓至一開筵
終朝對雲水有時聽管絃持此聊過日非忙亦非閒
山林太寂寞朝闕空喧煩惟兹郡齋内囂静得中間
樂天因岩亭詩箕潁人窮獨蓬壺路阻難何如兼
吏隠復得事躋攀岩樹羅階下江雲貯棟間似移天
目石疑入武丘山清景徒堪賞皇恩肯放還遙知興
未足即被詔催還樂天忘筌亭詩翠巘公門對朱
軒野徑連只開新戶牖不改舊風烟空室閒生白高
情淡入玄酒容同坐勸詩借屬城𫝊自笑滄江畔遙
思絳帳前庭臺隨事有争敢比忘筌嚴維九日高
齋詩詩家九日憐芳菊遲客高齋對浙江漁浦浪花
搖素壁西陵樹色入秋窗木奴向熟懸金實桑落新
開瀉玉缸四子醉時曾講德笑論黃霸屈為邦樂
天東樓詩東樓勝事我偏知氣象多隨昏旦移湖捲
衣裳白重疊山張屏障綠參差海僊樓塔晴方出江
女笙簫夜始吹春雨星攅尋蠏火秋風霞颭弄潮旗
太守經年嘲不盡郡齋空作百篇詩又寄題郡樓詩
官歴二十政宦遊三十秋江山與風月最憶是杭州
北郭沙堤尾西湖石岸頭綠楊春送客紅燭夜回舟
不敢言遺愛空知念舊遊憑君吟此句題向望濤樓
又東樓晚眺寄張水部詩澹烟疎雨間斜陽江色鮮
明海氣涼樹散雲收破樓閣虹殘水照斷橋梁風翻
白浪花千片鴈點青天字一行好著丹青圖寫取題
詩寄與水曹郎又東樓南望詩不厭東樓望江樓對
海門風濤生有信天水合無痕鷁帶風帆動鷗和雪
裏翻魚鹽聚為市烟火起成村日脚金波碎峯頭細
點繁送秋千里鴈報暝一聲猿已豁煩襟悶仍看病
眼昏郡中登眺處無勝此東軒又江樓夕望招客詩
海天東望夕茫茫山勢川形闊復長燈火萬家城四
畔星河一道水中央風吹古木晴天雨月照平沙夏
夜霜能就江樓消暑氣比君茅舍校清涼蘇子瞻
望海樓詩海上濤頭一線来樓前指顧雪成堆從今
潮上君須上更看銀山十二回青山斷處塔層層隔
岸人家喚欲應江上秋風晚来急為傳鐘鼓到西興
樓下誰家燒夜香玉聲哀怨弄清涼臨風有客吟秋
扇拜月無人見晚粧沙河燈火照山紅歌鼓喧喧語
咲中為問少年心在否角巾敧倚鬢如蓬樂天清
暉樓寄嚴維詩嚴維制兹樓立名曰清暉未及題花
榜遽催還粉闈去来三四年塵土登者稀今年新太
守掃灑施簾幃院柳烟婀娜簷花雪霏微看山倚西
戸待月闡東扉碧窗戛瑤瑟朱欄飄舞衣燒香捲簾
坐風燕一雙飛君作不得住我来幸因依始知天地
間靈境有所歸中和堂本錢王閱禮堂也壯麗絶
倫暑月最快蘇子瞻去任夏日有懷詩忠孝王家千
柱宫東坡作吏五年中中和堂上東南頰獨有人間
萬里風有美堂嘉祐二年龍圖學士梅摰出守杭
州仁宗賜之詩云地有湖山美東南第一州剖符宣
政化持槖輟才流暫出論思列遙分宵旰憂循良勤
撫俗来暮聽歡謳摰到郡即以有美二字名其堂歐
陽文忠公為之記略云舉天下之至美與其樂有不
可兼者多矣故窮山水登臨之美者必之乎寬閒之
野寂寞之鄉而後得焉覽人物之盛麗誇都邑之雄
富者必據乎四逹之衢舟車之會而後足焉蓋彼放
心於物外而此娛意於繁華二者各有適然其樂不
可得兼也羅浮天台衡嶽廬阜洞庭之廣三峽之險
號為東南竒偉秀絶者乃在乎下州小邑僻陋之邦
此幽潜之士窮愁放逐之臣之所樂也若乃四方之
所聚百貨之所交物盛人衆為一都會而又能兼有
山水之美以資富貴之娛者惟金陵錢唐然二邦皆
僣竊於亂世聖宋受命金陵以後服見誅今其江山
雖在而頽垣廢址荒烟野草過者躊躇而悽愴獨錢
唐自五代時知尊中國效臣順及其亡也頓首請命
不煩干戈今其民幸富足安樂又俗習工巧邑屋華
麗蓋十萬餘家環以湖山左右映帶而閩商嶺賈風
帆海舶出入於江濤浩渺雲烟杳靄之間可謂盛矣
而帥是邦者必皆朝廷公卿大臣若天子之侍從又
有四方遊士為之賓客故喜占形勝治亭榭相與極
遊覽之娛然與其所取有得於此者必有遺於彼獨
所謂有美堂者山水登臨之美人物邑居之繁一寓
目而盡得之蓋錢唐兼天下之美而斯堂者又盡得
錢唐之美焉宜乎公之甚愛而難忘也蘇子瞻與
陳太守有美堂夜歸詩娟娟雲月稍侵軒㶑㶑星河
半隠山魚鑰未收清夜永鳳簫猶在翠微間凄風瑟
縮經絃柱香霧霏迷著髻鬟若喜使君能共樂萬人
争看火城還石林軒宋郡守孫沔建燕思閣取立
石七株置閣前號七賢石蒲宗孟更名石林軒
自梵天寺而北折而西迴繞松磴為勝果禪寺月岩
勝果寺唐乾寧間無著喜禪師建吳越王鐫彌陁觀
音勢至三佛及十八羅漢像於石壁宋慶歷初賜額
崇聖寺元至正間燬皇明洪武初興初禪師建又燬
永樂十五年重建松徑盤紆澗淙潺灂唐僧處默詩
路自中峯上盤回出薜蘿到江吳地盡隔岸越山多
古木重青靄遙天浸白波下方城郭近鐘磬雜笙歌
王介甫詩登高見山水身在水中央下視樓臺處
空多樹木蒼浮雲連海氣落日動湖光偶坐吹横笛
殘聲入富陽僧圓法師詩并序云勝果名刹相望
而高軒虛閣盡得江山之勝槩因誦謝宣城天際識
歸舟雲中辨江樹之句頗類彼景用以為韻成詩十
章寄勝果裕師開士雖不足發揮騷雅庶寫相懷之
心爾江色杳無極渺渺接遙天歸帆帶夕陽去鳥
衝寒烟幽景不同觀遐想成斯篇棲閣聳岧嶤參
差極雲際高窗曉色鮮晚景餘霞麗寥寥羣動息冥
心遠塵世冷淡杳難羣幽趣唯吾識高情薄雲漢
清談潤金石不學浮世人奔名競雕飾惟静百慮
忘軒開萬象歸空江答夜鐘高嶠留殘暉幽砌絶塵
蹤孤雲自依依惡悪如探湯觸物類虛舟他人莫
已知此道本吾求獨坐時相懷斜陽下危樓崔巍
高山側觸石生片雲自將霖雨期不與塵土羣杳杳
遊太虛對此幾思君高蹟將誰親幽棲白雲中閒
階吐蒼苔古木生清風時將西竺詩講義訓来蒙
静躁各所好是非安能辯聲利如我仇雲泉若牽挽
寂寂深林中芳蘭自堪搴羣峯聳危碧倒影沈空
江清景生晚晴冷色涵虛窗逍遙縦吟賞能使吾心
降海日照吟軒江風動庭樹此景樂閒情何人識
高趣登樓獨南望杳杳空烟霧王伯安詩江上但
知山色好峯迴始見寺門開半空虛閣有雲住六月
深松無暑来病肺正思移枕簟洗心兼得遠塵埃富
春咫尺烟濤外時倚層霞望釣臺深林容鳥道古
洞隠春蘿天迥聞潮早江空得月多冰霜叢草木舟
楫玩風波巖下幽棲處時聞白石歌
月巖石壁削立有隙如鏡中秋蟾魄斜圓清輝滿隙
若合璧然其旁有月榭陳天瑞詩怪石堆雲矗太空
女媧鍊出廣寒宫一輪常滿隂晴見萬古無虧晝夜
同搗藥聲繁驅白兔漏天孔正透清風光明自照如
来鏡肯學姮娥西復東王伯安飲月榭别王侍御
赴兩廣詩湖山久係念塊處限形蹟遙望一水間十
年靡由即軍旅起衰廢驅馳豈遑息前旌道回岡取
捷上﨑側新構鬱層椒石門轉深寂是時霜始降風
凄羣卉折壑静響江聲窗虛涵海色夕隂下西岑涼
月穿東壁觀風此餘情撫景見高臆匪從羣公餞何
因得良覿南徼方如燬救焚豈辭亟来歸幸有期終
遂尋幽僻
月巖之左為中峯其右為宋殿前司營
中峯之上有亭曰天峯孤嘯少師夏公謹所題峯之
後為三佛石僊姑洞郭公泉臥醉石放光石
宋殿前司營為親軍護衛之所俗稱御校場者是也
山頂石笋林立蒼翠玲瓏森若朝拱錢氏命為排衙
石第二峯舊有白塔塔西小徑石壁夾道通人往来
名為石衕宋初名公多題刻其間從此南望則長江
帶繞北眺則西湖鑑開山下有金星洞通明洞柳浦
皆蕪汨不可蹤蹟蘇子瞻金星洞銘云寳山南麓鳳
左翅驚雷劃石逋蚪起凝隂嘘堅出怪瑋是生神草
肖蒼虺離離赤痣挾脊尾飛流丹石決癰痏金星非
實特取似施及山石亦見謂凡名相因皆此比鄭
繼之登御校場望故宫詩萬峯雲木鬱蒼蒼古壘仍
存閱武場南渡關河雙眼盡中原風物百憂旁尚𫝊
草莽開黃屋想見龍蛇繞御床往事只今俱灑淚兩
階干羽意何長
峯畔舊有冲天觀望海亭介亭崇聖塔並廢冲天
觀在介亭後介亭宋祖無擇建蘇子瞻登介亭餞
楊傑次公詩籃輿西出登山門喜與我友尋僊村丹
青明滅風篁嶺環珮空響桃花源前坡欲上已臘屐
黑雲白雨如傾盆今晨積霧卷千里豈畏觸熱生病
根在家頭陀無為子多與青山為弟昆孤峯盡處亦
何有西湖鏡天江抹坤臨高麾手謝好住清風萬壑
傳其言風回響答君聽取我亦到處隨君軒次劉
景文詩澤國梅雨餘衰年困蒸溽高堂磨新磚頗覺
利腰足松根百尺井兩綆飛淨綠流觴聚兒童一笑
為捧腹清風信可馭剛氣在巖麓始知共此世物外
無三伏長歌入雲烟不待絃管逐西湖真西子烟樹
點眉目濤江少醖藉高浪翻雲屋俛仰撫四海百世
飛鳥速遠追錢氏餘近弔祖侯躅吾生如寄耳寸晷
輕尺玉誰似劉將軍逸韻謝邊幅千言一揮手五車
不再讀春巖彩鷄舞月峽哀猿哭朝先啼鴂起暮與
寒螿續我老毁吟哦賴君時擊觸從今事遠覽發軔
此幽谷清游得三昧至樂謝五欲莫作狂道士氣壓
劉師服再次袁公濟詩昏昏堕醉夢禁此六月溽君
詩如清風吹我朝睡足登臨得佳句江白照湖綠袖
手猶不言默藁已在腹是時風雨逼靄靄雲歸麓疎
星帶微雨金火争見伏惜哉此清景變滅不可逐歸
来讀君詩耿耿猶在目却思少年日聲價争場屋文
如翻水成賦作叉手速秋風起鴻鴈我亦繼華躅那
知君蹭蹬獨泣荆山玉相見南新道青山垂破幅早
知事大謬恨不十年讀莫嗟馮唐老終勝賈誼哭今
年復為僚舊好許重續升沈何足道等是蠻與觸共
為湖山主出入窮澗谷衆馳君不争人棄我所欲何
時神武門相約挂冠服陳述古召飲介亭詩西風
初作十分涼喜見新橙透甲香遲暮賞心驚節物登
臨病眼怯秋光慣眠處士雲庵裏倦醉佳人錦瑟旁
猶有夢回清興在臥聞歸路樂聲長崇聖塔高七
級二十餘丈宋景祐初建慶歷中郡守鄭戬請加崇
聖之號南渡毁入行宫
又西為棲雲庵
棲雲庵小雲石海涯别業也其父楚國公貫只哥雲
石遂以貫為氏號曰酸齋年十二三膂力絶人使健
兒驅三惡馬疾馳持槊立而待馬至越二而跨三運
槊生風觀者辟易或挽強射生逐猛獸上下峻阪如
飛稍長折節讀書目五行下庵其蔵修之所也由門
徑而西可逹龍華寺
又南為包家山山川壇
包家山多桃花宋時有關扁曰蒸霞二月遊人最盛
號小桃源董嗣杲詩綺霞蒸日透林梢一簇南山尚
姓包冷水峪邊苔色老冲雲樓下樹隂高園隣古道
傳耕藉臺倚青城想拜郊欲趁桃花尋隠去關門無
鎖不須敲錢思復詩平生鹿門趣有意此誅茅地
控江分越山因人姓包海鷗飛落日野馬牧荒郊流
水花千樹重期載酒肴張仲舉清明遊包家山詩
二首遠近紅千樹繁開奪艷霞月明寒食雨春老上
陽花輦路迷游躅宫詞入夢華東風葵麥恨回首野
人家太液曾来鵠高臺舊影娥美人黃土盡故國
白雲多野草荒神藉宫蓮怨棹歌羌兒洗馬虎斜日
滿寒波
山畔舊有上善庵福泉庵並廢上善庵淳祐七年
建俗名白衣五聖廟福泉庵淳祐四年建有龍王
井方丈餘雖旱不竭又名冷泉峪
山川壇洪武元年先擬建山川壇於城西北風師壇
於城東北雨雷師壇於城西南二年詔風雲雷雨合
一壇尋又詔併山川共為一壇八年又詔併城隍合
祭
壇之左為正宗庵右為三一庵
正宗庵元至大間僧大方建
三一庵白玉蟾煉丹之所有像存焉白玉蟾南海瓊
州人當宋乾道間於黎母山中遇神人授洞玄雷法
遨遊江湖修真訪道嘉定中召赴行都對御稱旨命
主太乙宫更結小庵於此一日去不知所往庵中有
得月樓前有石池白玉蟾詩風吹玉露洗銀濠爽氣
平分桂影高把笛倚樓人不寐此時直擬數秋毫千
崕爽氣已平分萬里青天輾玉輪起向錢唐江上望
相逢都是廣寒人貫酸齋詩茅棟蕭蕭水石間放
懷終日對林巒夢回不覺舟臨砌吟罷始知身倚欄
藥碓夜舂雲母急石瓶秋迸井花寒羣魚亦得逍遙
樂何用機心把釣竿
又南為大慈禪寺
大慈寺俗稱包山寺宋乾道九年僧德殊建淳熙間
賜額
西湖遊覽志卷七
