欽定四庫全書
西湖遊覽志卷八
明田汝成撰
北山勝蹟
出湧金門而北為豐樂樓
豐樂樓宋初為衆樂亭尋改聳翠樓政和中改今名
淳祐九年安撫趙與&KR0696;重構之瑰麗崢嶸掩映圖畫
俯瞰平湖千峰連環一碧萬頃柳汀花塢歴歴欄檻
間亭榭翬飛遠近映帶遊橈冶騎菱歌漁唱往往會
合於樓前元末乃燬嘉靖二十年郡守陳公仕賢毁
柳洲寺而重建之為賓使舘所題曰柳洲别舘舘後
有樓題曰豐樂存舊蹟也編修金璐為之記宋趙忠
定公詠豐樂樓柳梢青詞水月光中煙霞影裏湧出
歌臺空外笙簫雲間笑語人在蓬萊天香暗逐風回
正十里荷花盡開買箇小舟山南遊遍山北歸來
元楊仲弘詩崢嶸飛構壓名邦西望平湖東望江氣
合重玄蒙沆瀣標存九域奠洪龐朝來散霧縈朱栱
夜后流星透碧窗倚遍欄干愁目眩飛鳶旋轉故雙
雙
柳洲寺宋開寶間錢王建本名資福院院旁有通元
庵會靈廟即五龍王祠開禧元年趙師睪併為柳洲
寺洲旁有黑亭子灣吕洞賓祠集賢亭上船亭養魚
莊環碧園迎光樓劉氏園並廢上船亭賈似道建
養魚莊環碧園皆楊和王别業軒亭皆高宗御書
迎光樓張循王别業劉氏園内侍劉玉外宅
出錢唐門瀕湖為玉蓮堂折而北為來鵲樓
玉蓮堂舊在府治中宋時安撫魏克愚徙建於此都
人競渡湖中以此為奪標之所久廢皇明嘉靖二十
一年按察僉事劉望之欲建賓舘於此問名於汝成
汝成為陳故實且曰興滅闡德以無㤀前人復其名
為玉蓮堂何如公欣然首肯乃濬池環門樹以白荷
甫成而公以憂去扁額尚未揭也俚人但稱月牙公
舘云
來鵲樓邑人張文宿别墅也嘗為晉江令有雅致寄
傲湖山構樓湖畔棟宇經始有鵲巢焉遂名來鵲樓
錢唐門沿城而北舊有錢武肅王廟九曲城菩提院
真覺院法濟院妙因院寶嚴院普潤寺玉壺園望湖
樓賈府上船亭謝府新園擇勝園隠秀園並廢錢
武肅王廟王名鏐臨安石鑑鄉人驍勇有智略壮而
微販鹽自活唐僖宗時王僊芝寇兩浙命都將董昌
討鎮之鏐屬昌部平朱直拒黃巢斬劉漢宏累功拜
杭州刺史擒薛明破徐福加防禦使進蘇杭等州觀
察使新作杭城自秦望山由夾城東亘江干泊錢唐
湖霍山范浦凡七十里進鎮海軍節度使封開國公
會董昌反越州鏐受詔討滅之進彭城郡王加中書
令圖形凌烟閣名其營曰衣錦營封其山曰衣錦山
改封越王再改吳王梁開平初進封吳越王築捍海
塘建候潮通江等門時江濤怒嚙命強弩數百射之
濤為斂却還擊西陵尋授天下兵馬都元帥後唐同
光初賜玉册金印長興二年卒年八十三謚武肅篤
孝善撫士卒臨政勤警無倦容當中原繹騷而保鎮
疆域民甚德之五傳至忠懿王俶當宋太祖受命時
納土子孫代為顯官九曲城有五聖廟蘇漢臣畫
壁菩提院本錢惟演别墅也捨以為寺有白蓮綠
野等堂碧玉四觀披顥等軒南漪迎薰澄心涵碧玉
壺雪氍毺等亭後併入昭慶寺周紫芝菩提小軒晚
晴詩杭潁雌雄本自殊淡粧濃抹是吳姝滿傾漲玉
千鍾酒來看鎔銀百頃湖白鳥去邊山潑黛綠蒲疎
處雨跳珠不知能事王摩詰貌得西山落照無真
覺院即隠淨庵法濟院舊名觀音院有明軒爽軒
妙因院即慈光庵寶嚴院俗呼九曲院普潤
寺宋淳熙初建元末燬玉壺園宋理宗時御園也
本鄜王劉琦别業後屬官家林亭幽雅長夏森寒張
輿詩林亭絶幽迥長夏綠雲香明月出山小白蓮承
露凉譙鼓樓頭急吳歈風外長翛然玉壺内渾與世
相㤀望湖樓在昭慶寺前錢王所作一名先得樓
潘閬詩望湖樓上立竟日懶思還聽水分他界看雲
過别山孤舟依岸静獨鳥向人閒回首重門閉蛙聲
夕照間蘇子曕詩黑雲翻墨未遮山白雨跳珠亂入
船卷地風來忽吹散望湖樓下水如天放生魚鱉逐
人來無主荷花到處開水枕能令山俯仰風船解與
月徘徊未成小隠聊中隠可得長閒勝暫閒我本無
家更安往故鄉無此好湖山王介甫詩水光山氣碧
浮浮落日將歸又少留從此秪應長入夢夢中還與
故人遊謝府新園故甘氏園也為太后别墅在惠
照齋宫西有道院村庄水閣一碧萬頃眉夀等堂湖
山清觀歇凉等亭備華極䆳架亭湖中每元夕亭館
皆垂水晶簾放燈上下暉暎金碧奪目士女縱觀往
往得遺簮墜珥元時元帥夏若水據有之擇勝園
在九曲城下宋秀王别墅理宗御書擇勝愛閒二扁
隠秀園劉鄜王别墅
折而西過溜水橋為昭慶律寺
溜水橋洩湖水以入下湖可通新河&KR0309;
昭慶律寺晉天福間吳越王建宋乾德二年重修太
平興國三年建戒壇於寺中每歲三月三日海内緇
流雲集於此推其長老能通五宗諸典者登壇說法
敷陳具戒其徒跪而聽之名曰受戒至今行之天僖
初有圓淨法師學廬山慧遠結白蓮社縉紳之士與
會者二十餘人運使孫何為之記南渡後以其地為
策選鋒軍教場尋復為寺元末燬皇明洪武間重建
成化間燬雲水僧廣慎復營之宋陳堯佐詩湖邊山
影裏静境與僧分一榻坐臨水片心閒對雲樹寒時
落葉鷗散忽成群莫問紅塵事林間肯暫聞王元
之詩夢幻吾身是偶然勞生四十又三年任誇西掖
吟紅葉何似東林種白蓮入定雪龕燈熖直講經霜
殿磬聲圓謫官不得餘杭郡空寄高僧結社篇
昭慶寺之北為慶忌塔
慶忌塔者春秋時吳王闔閭既弑王僚僚子慶忌奔
衛闔閭患之謀諸伍員員進細人要離俾之行刺要
離者細而寡力迎風則僵負風則伏王語以慶忌之
勇謂其不如也要離曰臣能殺之臣詐以負罪出奔
願王戮臣妻子斷臣右手慶忌必信臣矣王從之要
離乃詐奔諸侯宣怨於路遂如衛見慶忌言闔閭無
道願因王子之勇可得也慶忌信之簡練士卒與還
襲吳渡江要離坐於上風因風之勢以矛鈎其冠順
風而刺慶忌死葬於此其地在宋為豐儲倉前有石
池深不可測宋咸淳六年七月池水壁立浮苴登木
蕩突久之或云中有大龜數百年者故興妖如此又
時有怪物出水若鐡棺然
自昭慶寺而西過石函橋為放生亭
石函橋唐刺史李泌建有水閘泄湖水以入下河沿
東西馬塍羊角埂至歸錦橋凡四派白樂天記略云
北有石函南有筧決湖水一寸可溉田十五餘頃每
一復時可溉五十餘頃其去郡别州民詩云耆老遮
歸路壺漿滿别筵甘棠無一樹那得淚澘然税重多
貧戸農飢足旱田惟留一湖水與汝救荒年
放生亭在寶石山麓宋天禧四年王欽若請以西湖
為放生池禁民採捕郡守王随為之記有碑存焉慶
元四年趙師□建德生堂飛泳亭於橋畔理宗御書
並廢
又北過羊坊橋小溜水橋為靈衛廟
羊坊橋宋時滌羊之所也有酒庫瓦子在焉其西為
古柳林
小溜水橋俗稱水磨頭其下為棕毛場
靈衛廟宋建炎三年金酋完顔宗弼犯臨安郡守康
允之退保赭山錢唐令朱蹕鳩鄉兵二千邀擊之力
戰死尉將金勝祝威復集凋兵據葛嶺編竹覆泥為
大途以誘賊賊騎颷至&KR1389;踺而踣仆者鱗疊横屍山
委金人大駭遁赤山得奸細為導由南壁入勝威被
執死之郡人感其忠節以馬革裹屍駢葬雲洞之右
立祠祀之後人并以祀蹕淳祐問賜廟額曰靈衛至
今人稱金祝廟者從始建意也每歲七月一日守臣
致祭蓋金公誕辰云
石函橋之北舊有趙郭園水丘園梅莊園聚秀園錢
氏園張氏園王氏園萬花小隠園竹所雲洞園瑶池
園錢唐縣尉司寶勝院洞明庵精進院延慶院澄寂
院並廢梅莊園者宋韓蘄王别業也廣一百三十
畝有樂静堂清風軒皆高宗御書水閣梅坡芙蓉堆
花竹輝映皆聚景之所四時可遊吳立夫花園老卒
歌蘄王手種紅錦花十載不掛鐡錏鍜花園老卒守
花樹睡着花磚聞曙雅白頭白盡身無事古塞沙塵
戰餘騎多士如雲足健兒一奇在腹終憔悴青銅萬
緡滿地光寳函矯節賜夷王宫粧粉豔去酣酒海貨
珠賝歸壓檣王家舍兒驚吐舌御府珊瑚碎飛雪口
猶乳臭却帳前矍鑠一翁嗟棄捐君不見天下英雄
本材武左鼻成龍右鼻虎頸血淋漓思釁鼓史傳沉
埋誰比數花落花開幾風雨雲洞園者楊和王别
業也培土為洞屈曲通行圖畫雲氣其旁有麗春臺
青石為坡不斵磩齒春時令麗人歌舞為戲得上坡
者受賞園内有萬景天全方壺瀟碧天機雲錦紫翠
間濯纓五色雲等亭榭玉龍玲瓏金粟天砌等臺洞
戸牖輝煌花木蟠鬱窮極麗雅盛時凡用園丁四十
餘人監園使二人洞後有天龍庵嘉定間惠開法師
建瑶池園中貴吕氏外宅也池週二里植菱芰池
側有寳勝院錢唐縣尉司相傳為王子高故居宋
隆興間建時宇内承平兹邑特繁麗仁宗常覽西湖
圖嘆曰真仙尉也遂建真仙亭蘇子瞻常率賓僚遊
焉建英遊閣林和靖訪謝尉賦秋水芙蕖詩建詠物
樓洞明庵咸淳中朱端卿捨宅建精進院舊名
儲修晉開運間建延慶院舊名興化寺澄寂院
近桃花衖口
過石函橋而西為寳石山崇夀禪寺寳所塔夀星石石
屏風獅子峰屯霞石看松臺落星石乳泉井一勺泉天
然圖畫閣
寳石山本名巨石山高六十三丈周一十三里錢王
封為夀星寳石山羅隠為之記其下為寳稷山山下
有乳泉佛足泉其絶頂為寳峰
崇夀禪寺吳越王之臣吳延爽者請東陽善導和尚
舍利建塔於山巔附以佛廬宋開寳初賜額曰崇夀
院洪武初有高僧慧炬出家院中明天台教時江濤
大溢炬說法洒淨水止之隄頼以不圮杭人稱炬菩
薩云
寳所塔延爽建九級尋崩咸平中僧永保以目𤯝募
緣十年始復其舊目光如故保有戒行人呼師叔遂
稱保叔塔也塔門舊有張即之書湖山勝槩四字今
移置淨慈寺閣元延祐中院塔俱燬僧可周建至正
末又燬僧慧炬重建至七級而止皇明成化間燬弘
治間僧可勝重建一夕大雷擊死遊僧三人大蛇一
條重五十斤腹中白子數十枚塔漸崩廢正德九年
僧文鏞重建又築西方殿於塔後挹凉亭於山下嘉
靖元年塔燬二十二年僧永果重建永果山西人有
戒行募緣多助咸稱老山西又有全真號浪滔滔者
亦與恊力故能飾復舊美錢思復詩金刹天開畫鐡
簷風語鈴野雲秋共白江樹晚逾青鑿屋巖藏雨黏
崖石墜星下看湖上客歌吹正沉冥
夀星石舊名落星石錢王改今名一在塔後一在看
松臺下各大數十圍塊然無根望之如斵
石屏風獅子峰皆以形似名之石屏風下舊有石屏
院獅子峰一名巾子峰林和靖詩巾子山頭烏臼木
微霜未落葉先紅者是也
屯霞石色赭如霞介立崕畔
看松臺去寺左百步所俯臨巨壑凌駕松杪松下有
石圓如隕星施儒詩兹山亦何竒而喜遊人少我本
煙霞徒一丘願終老王顒詩樹蓋珠林勝花開翠壁
妍清秋一舒嘯畫裏着詩僊
亂泉井去看松臺百步所泉白而甘
一勺泉在崇夀院右壁太僕丞張瑛名之詩云絶頂
盤峰秀蛟龍擁地蓮塔棲南斗下僧問劫灰年鬼斧
摧堅石神功琢湧泉𣲖疑銀漢瀉溜訝玉龍穿沆&KR1197;
雲根滿分明琬琰鑴一泓通海眼孤浸立山巔正正
華沉月渟渟碧醮天味翻流乳滑嵌洩濺珠圓魚躍
金梭見虹垂寳帶懸洗甌僧㵸茗供佛客擎錢幾許
詩脾沁徒為俗慮牽静焉仁者學湛者定心禪渴想
㪺瓢飲酣宜漱石眠何人識恬淡終日愛潺湲莫怪
頻來此煩痾頓覺捐
天然圖畫閣在寺右一勺泉之陽少師夏公謹詩客
到西湖上春遊尚及時石門深歴險山閣静憑危午
寺鳴鐘亂風湖去舫遲清樽歡不極醉筆更題詩
崇夀院前舊有金牛護法院巾子峰前有金輪梵天
院並廢
寳石山麓為大佛禪寺沁雪泉
大石佛舊傳為秦始皇纜船石宋宣和中僧思淨者
當兒時見之作念曰異日出家當鐫此石為佛及長
為僧妙行寺遂鐫石為半身佛像飾以黃金構殿覆
之遂名為大石佛院元至元間院燬佛像亦剥落皇
明永樂間僧志琳重建勑賜為大佛禪寺弘治四年
僧永安重修寺畔有塔俗稱壺瓶塔乃元時西河僧
所建張輿詩葛僊嶺西大石頭祖龍東來曾繫舟不
聞登僊入蓬島徒見作佛如嘉州地湧半身雲水繞
山開一面金碧浮幾回劫火燒不盡空對湖山飛白
鷗吳立夫詩手撫一片石昔為滄海漘始皇或繫
纜萬里浩無津世間本妖妄何處有僊真蓬萊不可
到弱水空飊輪徐生或云去方士先避秦童男繼童
女五穀襍貨珍島嶼止不返蛟龍化其民非惟長年
藥永隔戰馬塵人君却未悟望望轉東廵山鬼覺將
死海魚祠作神侯生奉圖籙譏諫極所陳驪山閟鳬
雁金槨竟沉淪借兹鑒不遠遺蹟留千春經營大屋
覆刻斵青蓮身漢唐幾英主覆轍猶爾遵我恐石有
語神僊多誤人
沁雪泉在佛身右壁棠陵方思道題
寺畔舊有相嚴院冠勝軒西有水月園大吳園小吳
園嘉澤廟孫花翁墓並廢相嚴院晉天福二年錢
氏建有十三間樓樓上貯三才佛一尊蘇子瞻治郡
時常判事於此水月園高宗以賜楊和王存中者
御書水月扁孝宗朝更賜秀王伯圭有水月瀛玉林
堂俯挹澄湖萬柳成幕燕遊者多集焉嘉澤廟即
水僊祠梁大同間建以奉錢唐湖龍君錢鏐碑記宋
時移建於蘇堤孫花翁墓翁名惟信字季蕃仕宋
光宗時棄官隠西湖工為長短句好藝花卉自號花
翁家徒壁立無旦夕之儲彈琴讀書晏如也既卒安
撫趙與&KR0696;葬之墓近水僊王廟仇仁近詩水僊分地
葬詩人一片荒山野火焚薦菊有亭今作圃掃松無
子謾留墳蝸牛負殼粘碑石老鸖攜雛入隴雲欲把
管絃歌楚些却憐度曲不如君
又西為智果禪寺參寥泉
智果寺舊在孤山吳越王所建宋紹興間徙築於此
先是蘇子瞻守杭州與智果院禪師參寥子善名其
所居泉曰參寥泉寺既徙北山有泉適出寺後好事
者仍名參寥泉以志舊蹟元末燬皇明洪武初僧可
祥慧炬重建其梁題云元祐五年歲在庚午二月辛
卯朔二十五日乙卯上梁蓋子瞻手書自孤山移置
者張光弼詩佳遊在上巳屬此清明前春景已云
暮風光猶未暄往尋智果寺竟得參寥泉景物豈殊
昔人世自更遷邈哉長公詠風流想當年我輩復登
臨化界何因緣古佛儼香閣真詮積華軒境超萬念
空道勝諸妄捐緬懷此會難徘徊未云還申章續芳
藻冀或來者傳吳立夫詩古寺湖水上寺門但菰
蒲一泉湛如玉巖骨旱不枯粤從參寥鑿得與蓋壤
俱東坡或茗宴西嶺猶松竽人誰問詩侣世頗笑酪
奴瓦甃縱然在木瓢知已無汲水宜汲深塵心非轆
轤别禪勝别味俗舌空醍醐老僧久不識香灺冷宿
盂卓哉郡太守遺像擁眉鬚閒來試我酌霧雨變須
臾尚持金芙蓉便踏赤鯶魚
又西為顯功廟
顯功廟祀宋布衣岳琚琚錢唐霍山人建炎三年冬
完顔宗弼由獨松關犯杭州守臣遁於赭山琚乃捐
家資以充軍餉推錢唐令朱蹕為謀主金祝二尉為
先鋒率死士誘敵由西溪並天竺東來塹葛嶺編竹
覆泥以䧟之虜後寇城西琚力戰死焉郡人感之為
請於朝立祠於此
又西為錦塢初陽臺紫陽書院葛翁井
錦塢在寳雲山東宋時此地花卉燦然若錦故名
初陽臺在山巔葛僊翁修真時吸日月精華於此高
朗宜遠眺清曉煙消日出海底烱然竒觀楊仲弘詩
彩雲相羃䍥華露共嬋娟在水渾疑墮當空孰使懸
潛虬精魄動宿鶴羽毛鮮寂寂丹臺夜相從訝得僊
丹臺欲上路盤盤秋月圓時正好觀已作高亭凌
岝㠋豈辭深夜倚欄干雲封大壑蛟龍睡露下蒼林
翡翠寒下顧塵寰悲廹阨致身何止在雲端張伯
雨詩初陽臺上新亭好一曲笙簧石壁開驚起玄真
狂道士步虛飛下玉清臺
紫陽書院祀紫陽先生也蓋先生提舉浙東時有大
惠政於法得祀藩臬屢加修葺有崇道堂初陽山房
浴日泉瑪瑙坡寳雲茶塢諸勝
葛翁井去智果寺西南上方下圓相傳葛稚川投丹
之所今在馬氏園宣德間大旱甃而涸之得石匣一
石瓶四匣固不可啓瓶中有丸藥若芡㗖之絶無臭
味乃棄之施漁翁獨㗖一枚後年百有六歲井遂淤
惡不可食以匣投之甘洌如故張伯雨詩一宿葛翁
丹井上化為蝴蝶夢魂清湖田涼蛤四散吠烟寺曉
鐘相逓鳴孤嶼横陳為玉几初陽煥爛似霞城拏舟
又入水雲去還我風篁雪竇聲葛洪井上訪真居
一飲丹泉足自如拂袖莫嫌狂散甚子非知我我知
魚
錦塢西舊有普安院治平寺玉清宫雲巢樓並廢
治平寺初名錦塢庵僧法聰建有烟雲閣玉清宫
宋紹定初建理宗御書扁元至正末燬趙達夫白珽
鮮于樞聯句二首湖田漠漠水禽飛達夫堤柳斜斜
帶夕暉樞二月江南好天氣珽初陽臺上愜春衣樞
巾子峰頭&KR0712;釣船達夫初陽臺上坐鳴絃出雲高樹
明殘日珽過雨蒼苔泫細泉絶俗誰能繼遐躅樞凌
空我欲學飛僊達夫還家正恐鄉人問珽化鶴重來
知幾年樞雲巢樓在玉清宫内張伯雨詩初陽臺
上白雲多雲裏層層玉樹歌棲息一枝緣未穏飛翻
千仞柰危何雨中幕燕雷驚起峰頂笙鸞月送過好
在丹梯無百尺屋頭看盡白鷗波
又西為寳雲山瑪瑙講寺後僕夫泉
瑪瑙講寺故名瑪瑙寳勝院在孤山晉開運三年錢
氏建宋大中祥符間高僧智圓重修紹興間徙築於
此元末燬皇明永樂間重建陟山之巔石磴數百級
有閣凌空特起憑眺最勝俗稱瑪瑙山居者是也陳
諭詩雨霽佛屋明苔逕深曲折樹摇高露驚草密暗
泉咽前林或清磬烟燈遠欲滅寄謝塵中人與君從
此别
後僕夫泉元僧芳洲所鑿也先是智圓居孤山有僕
夫藝竹得泉遂號僕夫泉後徙寺兹山藉葛井以汲
寺僧囏之芳洲鑿地得此遂名後僕夫泉
寺西宋有養樂園半春園小隠園瓊華園寳雲庵並
廢養樂園賈似道别墅也内有光禄閣春雨觀嘉
生堂生意生物之府似道既敗有人題其壁曰老壑
曾居葛嶺西遊人誰敢問蘇堤勢將覆餗不回首事
到出師方噬臍廢圃更無人作主敗垣惟有客留題
筭來秖是孤山耐依舊梅花伴月低蓋似道嘗住園
中有遊騎過門者輒為偵事者擒入有官者黜有財
者籍其妾兄闚瞰亦縛投火中半春小隠瓊華皆
史彌遠别墅也臺榭工麗在在殊宜寳雲庵宋乾
德二年吳越王建名千光王寺雍熙二年改今額寳
慶間為邳王攅所元至正末燬内有靈泉井月窟澄
心閣南隠堂妙思堂蘇子瞻次寳雲僧仲殊雪中遊
湖韻詩寳雲樓閣閙千門林静初無一鳥喧閉戸莫
教風掃地捲簾疑有月臨軒水光瀲灔猶浮碧山色
空濛已斂昏乞得湯休竒絶句始知鹽絮是陳言
又西為葛嶺葛僊翁墓
葛嶺上有葛僊翁墓葛洪字稚川晉時人博聞深洽
江左絶倫好神僊導飬之術見高士郭文舉於大滌
山中覿德而悟道結廬西湖修真著書號抱朴子嶺
上有甘露泉梅泉薩天錫詩煉丹僊子渺茫間一夕
乘風去不還火冷爐頭灰已盡雲封洞口嶺長閒千
年瑞氣生瑶草夜半天風響佩環真境空明自今古
煙塵依舊隔瀛寰吳立夫登初陽臺謁抱朴子墓
詩人生擾擾間頗覺天地窄我憶抱朴子高臺睨空
碧初陽出山上照破萬古石丹光動鼎鑪霧氣浮冠
舄遺書上下卷道妙或黃白老衰及病瘦辛苦為形
役豈伊鸞鳳姿終以狐兔宅尸解本無形空飛寧復
蹟郭君曾有傳勾漏恍所歴降子倘可問稚川特未
隔幽林來魍魎缺井守蜥蝪神僊果何人海嶽長戲
劇世傳老𥅆死吾謂方朔謫虛墳誰所為怪樹獨悲
激滿前湖與山秋色落几席因兹些爾魂目送天邊
翮
嶺上舊有招賢寺嶺下有集芳園夀星院善住閣香
月隣挹秀園秀野園趙紫芝墓並廢招賢寺唐德
宗時郡人吳元卿為六宫内使棄官學道結庵山中
開運三年錢氏改建為寺有尉遲恭井蒙泉東坡書
扁白樂天紫陽花詩序云招賢寺有山花一樹色紫
氣香芳麗可愛頗類僊物而人無識者因以紫陽花
名之詩云何年植向僊壇上早晚移栽到梵家雖在
人間人不識與君名作紫陽花集芳園故張婉儀
别墅也紹興間收屬官家藻飾益麗有蟠翠雪香翠
岩倚綉挹露玉蕊清勝諸扁皆高宗御題淳祐間理
宗以賜賈似道改名後樂園樓閣林泉幽暢咸極古
木壽藤多南渡以前所植者積翠廻抱仰不見日架
廊疊磴幽渺逶迤隧地通道抏以石梁旁透湖濱飛
樓層臺涼亭燠館華䆳精妙前挹孤山後據葛嶺兩
橋映帶一水横穿各随地勢以構築焉理宗為書西
湖一曲竒勛扁度宗為書秋壑遂初容堂扁又有初
陽精舍警室熙然臺無邊風月見天地心琳琅步歸
舟甘露井諸勝元大德初僧滿月即其址建福地院
趙子昂為之記至正末燬林景熙詩當年構華居權
燄傾衛霍地力窮斧斤天章煥丹雘花石擬平泉川
途致兹壑唯聞丞相嗔那後天下樂我來陵谷餘山
意已蕭索蒼生墮巔崖國破身誰託空悲上蔡犬不
返華亭鶴丈夫保勲名風采照麟閣胡為一聲鉦聚
鐡鑄此錯回首草萊碑荒烟掩餘怍壽星院有杯
泉靈泉寒碧軒此君軒平秀軒垂雲亭明遠堂其上
有閣曰江湖偉觀安撫趙與&KR0696;建蘇子瞻守杭日常
遊焉入門即悟前身曾到歴言院後殿閣山石之名
無一遺謬故湖中詩詠於此居多其次周長官韻詩
瑠璃百頃水僊家風静湖平響釣車寂歴疎松欹晚
照伶俜寒蝶抱秋花困眠不覺依蒲褐歸路相將踏
桂華更著綸巾披鸖氅他年應作畫圖誇寒碧軒
詩清風肅肅摇窗扉窗前修竹一尺圍紛紛蒼雪落
夏簟冉冉綠霧沾人衣日高山蟬抱葉響人静翠羽
穿林飛道人絶粒對寒碧為問鸖骨何緣肥垂雲
亭僧清順作子瞻詩云江山雖有餘亭榭著難穏登
臨不得要萬象各偃蹇惜哉垂雲軒此地得何晚天
功争向背詩眼巧增損路窮朱欄出山破石壁很海
門浸坤軸湖尾抱雲巘葱葱城郭麗淡淡烟村遠紛
紛烏鵲去一一漁樵返雄觀快新獲微景收昔遁道
人真古人嘯咏慕嵇阮空齋卧蒲褐芒屨每自捆天
憐詩人窮乞與供詩本我詩久不作荒澁旋鋤墾從
君覓佳句咀嚼廢朝飲此君軒詩卧聽謖謖碎龍
鱗俯看蒼蒼玉立身一舸䲭夷江海去尚餘君子六
千人車玉峰明遠堂詩十年不向此凭欄景象依
然一望間龍蜃吐雲天入水樓臺倒影日&KR0742;山僧于
僻寺難為隠人在扁舟未是閒孤鶴似尋和靖宅盤
空飛下復飛還朱繼芳江湖偉觀詩吳山表裏水
為池百有餘年壮帝居天目遠將雙鳳落海門近拱
六龍飛胥濤白雪生秋思太乙紅雲駐夕暉江上沙
鷗湖上舫柳邊風裏兩依依善住閣運使瞿拱捨
宅建有山中四時亭安樂窩香月隣廖瑩中園後
併於似道挹秀園楊駙馬别墅秀野園劉鄜王
琦别墅有四并堂趙紫芝墓趙師秀温州人工詩
有集卒葬於此劉後村弔詩有盡出香分妓惟留硯
付兒之句蓋亦宕逸之士也
其前為四聖延祥觀竹閣
四聖延祥觀舊在孤山宋高宗為康王時常使于金
夜見四巨人執仗衛行詢之方士云紫微有大將四
名曰天蓬天猷翊聖真武王心異之及即位乃建觀
祀之即今六一泉地是也元嘉木揚喇勒智改于武林
門外至正間再遷葛嶺
竹閣舊在孤山寺中白樂天所作杭人因以祀公宋
時徙建於北山報恩院故稱竹閣寺黃宜山詩移自
孤山占此山荒涼老屋萬琅玕櫻桃楊柳空花夢千
古清風滿閣寒今其地為杭妓沈氏園嘉靖二十四
年沈氏坐法當籍太守陳公一貫欲改祠宇以祀楊
公孟瑛士論以妓室不可棲郡長陳公患之時客有
說公者曰何不還以祀白公也白公守杭時勤民敏
政操履清白然雅好躋攀屬意聲妓去郡數載猶有
沉紅昵綠之思故其詩云故妓數人憑問訊新詩兩
首倩流傳意趣所鍾生死一致奉以妥神似無不可
况又仍其故地乎陳公然之遂扁其堂曰竹閣門曰
玄關從公詩所謂無勞别修道只此是玄關也近廢
為六橋草堂少卿徐江山别業
又西為虎頭巖嘉德永夀講寺
虎頭巖山形突出若虎頭然吳越王盛時望氣者云
杭州有王氣藝祖命鑿之今斷落矣巖下宋有儀王
墓顯明寺儀王仲湜宋宗室也當靖康時徽欽北駕
六軍欲擁王而立之王堅拒不從曰自有真主六軍
遂約王踰月真主不出則王當大位王陽許之未幾
高宗即位於應天王囏關詣行在命為濮王後常自
贊其容曰性比山麋貌同野叟皓月清風良朋益友
湛然靈臺確乎不朽薨後葬於此其子孫視諸藩為
盛人以為積善之報云
嘉德永夀講寺宋理宗時秦國夫人毛氏者皇后母
也既老結庵於此就葬焉即庵為寺有芝産墓側因
名芝巖前有放生池翔泳堂幻隠洞寳粧閣東有寳
巖院垂雲亭借竹軒西有定業院環峰堂襲夢軒神
僊宫靈耀觀並廢白廷玉翔泳堂酒中詩瓌辭度得
雪兒歌濃墨斜書碧玉柯醉折芙蓉薰酒盞裏湖涼
似外湖多
又西為鳳林禪寺君子泉
鳳林寺俗呼喜鵲寺唐長慶初禪師圓修居此四十
餘年棲息松上有鵲構巢其傍人遂呼為鳥窠禪師
白樂天守杭州時常往參之曰大師居處甚險禪師
曰太守險樂天曰弟子位鎮山河何險之有禪師曰
心火相搆識浪不停得非險乎樂天服之宣德間僧
如月重建勑名鳳林寺圓修骨塔存焉僧來復詩寳
網金幢變劫灰瞿曇寺裏盡蒿萊鳥窠無樹山䕫泣
不見談禪太傅來
君子泉本在定業院中亦鳥窠禪師道場也院廢而
泉湮後人遂勒石於此寒冽而深會為方沼可冰鮮
焉
寺右舊有快活園水竹院落仁壽庵並廢快活園
趙婉容别墅水竹院落賈似道離亭在西泠橋南
左挾孤山右帶蘇堤波光萬頃與闌檻相值騁快絶
倫内有奎文閣秋水觀思剡亭
西湖遊覽志卷八
