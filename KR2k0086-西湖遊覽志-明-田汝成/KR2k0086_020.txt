欽定四庫全書
西湖遊覽志卷二十
明田汝成撰
北山分脈城内勝蹟
城闉
武林門錢塘門
武林門宋名餘杭門俗稱北關門入門而南有虎林
山土阜陂陀高可三丈廣不滿百步宋楊至質記云
耆舊言錢氏有國時此山夐在郭外叢薄蒙密異虎
出焉故名虎林吴音承訛轉虎為武耳葉紹翁四朝
聞見錄乃謂虎林即靈隠山因避唐諱改為武林元
非有兩山一為虎林一為武林也樓攻媿為太乙宫
道士賦詩云武林山出武林水靈隠後山毋迺是此
山亦復用此名細考其来真有以從来有龍必有珠
此雖培塿千山餘盖疑此山為靈隠之餘脈是又指
二山同為武林矣淳祐志斷之以為漢志明載武林
山為武林水所出決非城内之山自漢已名武林亦
非避唐諱而為武盖此坡為城中勝地或者自寓武
林之名于此耳門東有水門出大河西河清河之水
達于運河又東宋有天宗水門小北門今塞
錢塘門宋時所築按錢塘記云防海大塘在縣南一
里郡議曹華信議立此塘以防海水始開時募有能
致一斛土者與錢一千来者雲集因不復取皆棄去
而塘成故改名錢塘張君房云杭州武林山在錢唐
縣西南靈隠寺在其上寺東有水曰龍源横過寺前
即龍溪也冷泉亭在其上西有水曰錢源過横坑橋
入錢湖錢湖一名金牛湖一名明聖湖湖有金牛遇
聖明即見萬松嶺下西城第一門曰錢湖門次北第
三門曰湧金門即金牛出見之所也第四門曰錢塘
門舊縣廨在焉盖自前古居人築塘以備錢湖之水
故曰錢塘據此則錢塘之名一起於江一起於湖二
說兩義按史記秦始皇過丹陽至錢唐則秦時巳有
之非始于華信明矣自漢巳来江潮為患築塘捍之
今云築塘以備錢湖之水事無稽證考之釋文云唐
途也錢古籛姓豈秦漢間有姓籛者居江干或築塘
以捍海遂以起名如富陽孫洲之𩔖是也至于錢塘
門名第因錢唐舊縣治近此門因得名耳非取義于
錢湖也
衢巷河橋
入武林門折而東過中正橋又南至觀橋其街之東為
廣豐廣積二倉橋街仁和倉街普寧坊西為同德坊興
賢坊報恩坊
中正橋俗稱斜橋自此而南至正陽門為宋時御街
長一萬三千五百尺舊鋪石板衡從三萬五千三百
有奇咸淳七年安撫潜說友易其闕壊者凡二萬幅
然後經涂九軌砥平矢直至元時兩岸民居稍稍侵
切然綽楔無敢跨街建者皇明正德已前猶然至嘉
靖元年御史何鉞始為鄉貢士建坊于吴山坊北自
是題名楔綽並肩而立矣然杭城多火自綽楔跨街
而火益熾以木則易於燎延以石則人憚崩摧莫敢
向邇撲救古人旌别宅里之義恐不如是
普寧坊俗稱清遠橋巷其東宋有仁和縣丞廳又東
有太社太稷壇紹興十二年築以春秋二仲臘前一
日祭其禮視皇祇之制壇之北有靈池雖旱不竭稍
北有天宗鹽庫酒庫市舶務過天水院橋有六部架
閣淳祐倉草料場天宗庫貯鹽酒以待宗人之頒
給者六部架閣以貯六部圖籍案牘者盖漢掌故
之遺也紹興三年建淳祐倉淳祐九年京尹趙與
&KR0696;建以儲米之糶于帥司者草料場受畿内所輸
稻麥荳以給騏驥院良馬院與三衙諸府之馬
同德坊俗稱燈心巷其西為祥符橋桐樹園新莊橋
橋左右宋有貢院别試所大理寺仁和縣仁和學豐
儲倉軍器所東太乙宫萬夀觀元真觀晨華館千佛
閣安福寺並廢桐樹園國初有鐵作局貢院宋
時三州治貢院在錢唐門外王家橋以試本州之士
漕司貢院在北關門外以待兩浙寓士及有官人宗
女夫等禮部貢院在新莊橋東以待進士紹興十年
始定取士之法三年一舉必有手札付考官敦求賢
之意自淳熙二年帝作聞喜燕詩賜進士詹騤等遂
為令典踵行並刻石院中别試所以待貢士之避
親嫌者其後申監漕選者亦試于此大理寺舊在
錢唐門内紹興二十年以其密邇景靈宫號控鞭撻
之聲非所以妥神也乃徙於此寺前有清明池仁
和縣吴越時分自錢塘置錢江縣在梅家橋西宋初
改仁和紹興三年徙建於此高宗初入杭州問縣名
仁和喜曰此京師門名也盖太祖次陳橋驛從仁和
門入以為吉兆故駐蹕之意始定矣仁和學在縣
治之東有文行忠信四齋豐儲倉景定初賈似道
行公田法以此收其租入軍器所以造御前器械
紹興初以内侍提點後改隸工部東太乙宫紹興
間建以祀五福太乙之神兩廡繪三皇五帝日月星
辰嶽瀆九宫貴神每歲四立日祀之四孟車駕亦幸
焉虎林山在其後圃萬夀觀紹興間建以大霄殿
奉昊天寳慶殿奉聖祖長生殿奉長生帝後殿奉太
祖以下諸帝西側純福殿奉元命四孟朝獻畢車駕
詣宫行香景定間建晨華館于千佛閣之東命羽流
主之觀東有回龍橋元真觀唐中宗景龍二年建
遂名景龍後唐改中興觀錢武肅王病目禱而愈改
為錢明宫宋雍熙二年改元真觀大中祥符間改天
慶觀天禧間王欽若請移天慶于真聖觀復名元真
千佛閣安福寺今廢為同仁祠
興賢坊以元時貢院得名
報恩坊俗稱觀巷有報恩光孝觀舊名開元宫清泰
四年錢王建宋景德四年改景德觀崇寧三年改崇
寧萬夀觀賜田千畝政和三年建徽宗本命殿紹興
七年改報恩廣孝院尋改光孝以崇奉香火其西宋
有惠民西局御厨小營宋之惠民局有五皆貯藥以
待病者
觀橋吴越王建題其梁曰吴越王寳正六年辛卯四
月八日因建錢明觀造此石橋吴越國王記觀橋北
有普庵院至正年建觀橋之水自東而西過青蓮橋
祥符橋折而北合清湖之水
自觀橋而南至衆安橋其街之東為懷遠坊安國坊延
定坊西為保和坊純禮坊澄清坊
懷遠坊俗稱軍頭司巷宋時有軍頭司在焉
安國坊與保和坊對俗稱北橋巷宋有文思院吉祥
寺並廢文思院掌金銀犀玉工巧之制綵繪装鈿
之飾輿輦法物尺寸之度規釽鎔鑄鏤織之法内外
所領凡三千餘作吉祥寺宋乾德三年睦州刺史
薛温捨宅為寺治平二年改廣福南渡初割其兩傍
地為文思院軍頭司而寺額改吉祥今為民居蔡端
明吉祥寺賞牡丹對月詩花未全開月未圓看花對
月思依然明知花月無情物若使多情更可憐蘇子
瞻簮牡丹詩人老簮花不自羞花應羞上老人頭醉
歸扶路人應笑十里珠簾半上鈎又花將落而陳述
古期不至詩今歲東風巧剪裁含情只待使君来對
花無語花應恨直恐明年便不開述古期明日至因
用前韻詩仙衣不用剪刀裁國色初酣卯酒来太守
問花花有語為君零落為君開又惜花詩吉祥寺中
錦千堆前年賞花真盛哉道人勸我清明来腰鼓百
面如春雷打徹涼州花自開沙河塘上插花回醉倒
不覺吴兒咍豈知如今雙鬢摧城西古寺沒蒿莱有
僧閉門手自栽千枝萬葉巧剪裁就中一叢何所似
瑪瑙盤盛金縷杯而我食菜方清齋對花不飲花應
猜夜来雨雹如李梅紅殘綠暗吁可哀跋云錢唐吉
祥寺花為第一壬子清明賞會最盛金盤綵籃以獻
坐者五十三人夜歸沙河塘上觀者如山爾後無復
繼也今年諸家園圃花亦極盛而龍興僧房一叢亦
奇但衰病牢落無以發興耳昨日雨雹如此花之存
者有幾可惜也又冬至遊吉祥寺詩井底微陽回未
回蕭蕭寒雨濕枯荄何人更似蘇夫子不是花時肯
獨来後十日復至詩東君意淺著寒梅千朵深紅未
暇栽安得道人殷七七不論時節遣花開明年冬十
月寺中牡丹開數朵述古作詩子瞻和云一朵妖紅
翠欲流春光回照雪霜羞化工只欲呈新巧不放閒
花得少休又云當時只道鶴林仙解遣秋花發杜鵑
誰信詩能回造化直教霜枿放春妍
延定坊舊名清寧坊其東為度生橋俗稱鵝鴨橋橋
畔宋有春風樓謂之北酒庫
保和坊俗稱磚街巷
純禮坊與延定坊對名後洋街俗稱竹竿巷
澄清坊在衆安橋北堍沿河者
自純禮坊而西其街之南為井字樓北為孩兒巷燈籠
巷新營街
井字樓宋酒樓也疊構如井故名其西有白澤廟
新營街之西元有江淮財賦總管府丞相巴延祠府
地廢為民居祠地為按察司馬廐矣
自澄清坊而西轉入興慶坊為潘閬巷紀家橋
興慶坊舊名前洋街與結縳橋對
潘閬巷宋初處士潘閬所居也閬字逍遙錢唐人有
詩名語見才情雅致志中巷内有三官宅
紀家橋在按察司右元時改乘驄橋北察院在焉今
之嘉湖道即其址也其西為西湖書院國初改仁和
學天順間學徙而其地併北察院皆為按察分司及
囚舍矣紀家橋之南為德化坊舊稱木子巷有明
慶寺千頃廣化院並廢明慶寺唐大中二年建有
法喜堂明碧軒南宋駐輦遂勅比東京相國寺祈禱
雨暘建散聖節咸在焉嘉熙四年七月理宗幸寺祈
雨回鑾撤盖甘雨隨注平章喬行簡上詩稱賀上遂
書明慶二字以旌之淳祐六年建法堂上復題為南
山道場嘉泰三年建御書閣題曰宸奎萬夀之閣有
蘇子瞻書觀音經碑王介甫法喜堂詩浮屠之法
與世殊洗滌萬事求空虚寸心以此不掛物一堂收
身自有餘堂隂置石雙嵽嵲石根立竹青扶疎一来
已覺心膽豁况乃宴坐窮朝晡初憶幼時勇自許壯
大看俗尤崎嶇豐車肥馬載豪傑少得志願多憂虞
始知進退各一理造次未可分賢愚會將築室返耕
釣相與此處吟江湖又明碧軒詩明碧軒南竹數叢
别来江介幾秋風道人無復人間世嗟我今為白髮
翁趙忠簡公明慶僧房夜坐詩月明窗竹冷横斜坐
看風燈落燼花老眼病餘嫌細字枯腸寒甚怯清茶
囊空豈是久為客夢短其能飛到家但有流年侵鬢
髮蕭蕭蓬葆颯霜華千頃廣化院開平元年吴越
王建南渡後為臨安府祝聖道場僧了性善醫學草
書趙閱道題其堂曰垂慈以著醫績蘇子瞻作草書
歌以贈之歌云物生有象乃有滋夢幻無根成斯須
方其夢時了非無泡影一失俯仰殊清露未晞雪巳
驅此滅滅盡乃真吾云如死灰實不枯逢場作戲三
昩俱化身為醫忘其軀草書雖學聊自娱落筆已喚
周越奴蒼鼠奮髯飲松腴剡藤玉版開雪膚游龍天
飛萬人呼莫作羞澁羊氏姝
自按察司而南至安福橋折而東至八字橋河南為通
寳坊河北為豐財坊
豐財坊宋有左藏庫先是韓蘄王有賜第二在新莊
橋者獻于朝為景靈宫在八字橋者獻以為左藏庫
庫有東西受財賦之入以待邦國之經費東則幣帛
絁紬之属西則金銀線劵絲纊之属統于太府寺宋
時經費多糜于贍兵西蜀湖廣江淮之賦𩔖歸四總
領所以餉諸屯唯閩浙所輸歸于左藏而大軍取十
之七宫禁百司之禄裁三之值有浩費則天子出中
帑封樁以補所闕國初以其地賜蔡指揮今半為官
署民居矣又西為楊駙馬府即端孝公主第也駙馬
名鎮方建第時命巨璫董宋臣領之大拓四旁其最
逼近者為太學生方大猷之居璫意其必雄據未易
與語一日具禮往訪之方延入坐璫未敢有請方遽
云内轄相訪得非以小屋奉上旨乎璫愕未及對方
徐曰内轄以某太學生將梗化耶便當首獻即案書
契與之璫以契奏理宗大喜數倍酬之方表謝曰普
天之下莫非王土一毫以上悉出君恩盖上用毛詩
下用蘇子表語也理宗又奇之自此擢第登朝旋躋
膴仕矣今其地半為按察分司
入錢唐門而東折而南為白龜池鑷子井黑亭子
白龜池在城下衺廣四畝許池底通西湖李鄴侯所
鑿其水自来不堪汲飲元仇仁近嘗卜居池上作詩
云一琴一鶴小生涯陋巷深居幾歲華為愛西湖来
卜隠却憐東野又移家荒城雨滑難騎馬小市天明
已賣花阿母抱孫閒指點疎林盡處是棲霞池旁宋
有都作院
鑷子井在上方寺南水口在湧金門外
黑亭子舊有水溝透城通柳洲寺
門内舊有景靈宫錢唐縣錢唐學上方寺並廢景
靈宫本宋韓蘄王世忠宅也紹興十三年建以奉祖
宗衣冠之游盖漢原廟之遺也宋制太廟以奉神主
一歲五饗朔祭而月薦五饗宗室諸王攝事朔祭月
薦則太常寺卿代之景靈宫以奉塑像歲四孟天子
躬祭次日繹祭則后妃六宫從往帝后忌辰則宰相
率百官行香道士作法事天章諸閣以奉繪像時節
朔朢帝后生辰皆徧薦之内臣攝事欽先孝思兩殿
亦以奉小像上日焚香太廟之祭以俎豆景靈宫以
牙盤天章諸閣以常饌用家人禮云宫内有崇禋館
命羽流主之蟠桃亭流杯堂四并堂橘園桂園景靈
池以湖水灌之水口在昭慶山門左(闕)
西湖遊覽志卷二十
