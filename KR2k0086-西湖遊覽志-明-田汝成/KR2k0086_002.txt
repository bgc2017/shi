欽定四庫全書
西湖遊覽志卷二
明田汝成撰
孤山三提勝蹟
自斷橋西徑湖中過望湖亭為孤山四賢堂林逋墓放
鶴亭瑪瑙坡尚書俞公祠歲寒岩唐陸宣公祠六一泉
斷橋本名寳祐橋呼斷橋自唐始張祐詩斷橋荒蘚
合是也豈孤山之路至此而斷故名歟元錢惟善竹
枝詞有段家橋之名人以為杜撰然楊薩諸詩亦稱
未為無據也橋堤烟柳葱青露草芊綿望如裙帶白
樂天詩望海樓明照曙霞護江堤白蹋晴沙濤聲夜
入伍胥廟柳色春蔵蘇小家紅袖織綾誇柿蔕青旗
沽酒趁梨花誰開湖寺西南路草綠裙腰一道斜後
堤漸損萬歷中三河孫隆修築甚壯偉雜值四時花
木建錦帶橋蓋望湖亭遊人叢集稱絶勝橋口宋
有總宜園中貴張氏别墅也西有涵碧橋宋轉運使
陳堯佐重修又西有處士橋宏春橋並廢
望湖亭唐時在孤山之址宋時徙寳石峯偽周平章
張士信所建也國初復徙故址四面玲瓏夏飲最快
白樂天湖亭晚歸詩盡日湖亭卧心閒事亦稀起因
殘醉醒坐待晚涼歸松雨飄藤帽江風透葛衣柳堤
行不厭沙軟絮霏霏韓克莊湖亭宴賞有懷徐復
初詩芙蓉花開一萬頃錢唐最好是湖邊晚風得酒
更留月春水到門還放船笙引鳳凰天上曲賦裁鸚
鵡座中僊令人却憶徐公子深閣焚香日晏眠
孤山巋介湖中碧波環遶勝絶諸山唐宋間樓閣參
差彌布椒麓唐張祐詩樓臺聳碧岑一徑入湖心不
雨山常潤無雲水自隂斷橋荒蘚合空院落花深猶
憶西窗月鐘聲出北林白樂天西湖晚歸回望孤
山寺贈客詩柳湖松島蓮花寺晚動歸橈出道場盧
橘子低山雨重棕櫚葉戰水風涼烟波淡蕩搖空碧
樓殿參差倚夕陽到岸請君回首望蓬莱宫在水中
央孤山寺遇雨詩拂波雲色重灑葉雨聲繁水鷺
雙飛起風荷一向翻空濛連北岸蕭颯入東軒或擬
湖中宿留船在寺門湖上夜飲詩郭外迎人月湖
邊醒酒風誰留使君飲紅燭在舟中林君復孤山
寺詩低處凭欄思渺然孤山塔后閣西偏隂沈畫軸
林間寺零落棋枰葑上田秋景有時飛獨鳥夕陽無
事起寒烟遲歸更愛吾廬近秪待重来看雪天孤
山寫望詩水墨屏風狀總非作詩除是謝元暉溪橋
裊裊穿黃落樵斧丁丁隔翠微返照未沈僧獨往長
烟初淡鳥橫飛南峯有客鋤園罷閒倚林間忘却歸
四賢堂正德間郡守楊孟瑛建以祀唐刺史李公泌
白公居易宋守蘇公軾處士林公逋者泌字長源代
宗時任引湖水入城甃六井以解斥鹵民到于今賴
之居易字樂天穆宗時任築湖堤以鍾洩湖水溉田
千頃軾字子瞻哲宗時任浚湖甃井治堰閘以利民
民立祠祀之逋字君復隠居孤山徵辟不就構巢居
閣繞種梅花吟咏自適徜徉湖山或連宵不返客至
則童子放鶴招之真宗嘉其高尚賜號和靖處士先
是唐民懷白公之德即山之廣化寺以祀公至宋益
以蘇公林公名三賢堂紹興間建四聖延祥觀而盡
徙之祠遂廢京尹袁韶復建於蘇堤中天順三年郡
守胡濬徙之故址成化十一年布政使甯良杜謙等
增建仰高亭巢居閣楊公濬湖訖事奉李公泌而併
祀之遂名四賢堂也堂之左舊有四照閣久廢成化
間都御史韓雍復建嘉靖十四年毁和靖巢居閣偶
書詩遶舍青山看未足故穿林表架危軒但將松籟
延佳客常帶嵐霏認遠村吳榜自能凌晚汰湘纍何
苦屬芳蓀餘生多病期恬養聊此棲遲一避喧又
絶句詩山水未深猿鳥少此生猶擬别移居直過天
竺溪流上獨樹為橋小結廬僧道潜四照閣懷少
游學士詩猿鳥投林已寂然芭蕉過雨小樓前雲移
絶壁中間破月自遙峯缺處圓照坐不須紅炬蠟可
人惟有蕙爐烟校讐御府圖書客疇昔還同此夜禪
林逋墓在孤山之隂紹興十六年建四聖延祥觀盡
徙諸院刹及士民之墓獨逋墓詔存之勿徙咸淳間
賈似道題石曰和靖先生墓命金華王庭書之元僧
嘉木揚喇勒智發其墓惟端硯一枚玉簪一枝成化十
年郡守李端葺治逋嘗作梅花詩一聮為士林羨頌
而他詩亦多清逸比其卒也四壁蕭然題詩云湖外
青山對結廬墳前修竹亦蕭疎茂陵他日求遺稿且
喜曾無封禪書時人咸重其節介而范公希文與公
雅厚贈詩云巢由不願仕堯舜豈遺人又云風俗因
君厚文章到老醇其激賞如此逋詩云竹樹遶吾廬
情深趣有餘鶴閒臨水久蜂懶得花疎酒病妨開卷
春隂入荷鋤嘗憐古圖畫多半寫樵漁猿鳥分清
絶林蘿擁翠微步穿僧徑出肩掛道衣歸水墅香酤
熟烟崕早笋肥功名無一點何處更忘機園井夾
蕭森紅芳墮翠隂晝巖松鼠静春塹竹鷄深歲課非
無术家蔵獨有琴顔原遺事在千古壯閒心湖水
入籬山遶舍隱居應與世相違閒門自掩蒼苔迹過
客時驚白鳥飛賣藥比常嫌有價灌園終亦愛無機
如何天竺林間路猶到秋深夢翠微四壁垣衣釣
具腥已甘衡泌號沈冥伶倫近日無侯白奴僕當時
有衛青花月病懷看酒譜雲蘿幽信寄茶經茅君使
者蕭閒甚獨理叢毛向戶庭梅花詩衆芳搖落獨
暄妍占盡風情向小園疎影橫斜水清淺暗香浮動
月黃昏霜禽欲下先偷眼粉蝶如知合斷䰟幸有微
吟可相狎不須檀板共金尊高九萬拜和靖墓詩
玉函香骨老雲根占斷孤山水月村薦菊泉清涵竹
影種梅地冷帶苔痕生前已自全名節身後從誰問
子孫惟是年年寒食日遊人来與酹清尊薩天錫
詩先生勝隠得孤山小艇沿湖日往還自愛烟霞居
物外豈知名姓落人間鶴無過迹苔痕老梅自開花
月影閒表墓有銘祠有奠高風千載更廉頑
放鶴亭在孤山之北嘉靖中錢塘令王釴作其巔有
歲寒巖其下有處士橋先是至元間儒學提舉余謙
既葺處士之墓復植梅數百本於山構梅亭於其下
郡人陳子安以處士無家妻梅而子鶴不可偏舉乃
持一鶴放之孤山搆鶴亭以配之並廢
瑪瑙坡在孤山之東碎石文瑩若瑪瑙然人多採之
以鐫圖篆
尚書俞公祠公名琳字德章臨安人成化丁未進士
歴官通政使太子少保工部尚書殿庭敷奏聲如洪
鐘豁達有雅量祠臨大池幽清可賞其致仕歸也尚
書劉舜臣贈之詩云鶯聲柳色滿皇都疏傅榮歸入
畫圖輿皂每將綏問駕廩人時有粟供厨青春作伴
真竒遇綠酒相親豈細娛莫道尚書無個事一身詩
債欠西湖蓋公之錫典月廩輿夫皆出異數故有問
駕供厨之句祠内左有木香一本引蔓雙栢高三丈
餘枝條蒙密灑落滿庭花時如迸玉垂珠雪色照耀
軟香襲人聞數百步衆鳥鳴噪其上終日不去至花
殘乃不復聞右有古梅一株盤抱竒石榦出石孔中
歲久與石脗合老榦枝枒如從石面生也疎花冷朵
與喬松相映每霜月流空斜陽在樹真若夢羅浮與
姑射仙人遊也此湖上二竒四方遊客見者無不賞
羡
歲寒岩在俞公祠後石壁陡絶蒼蘚剥蝕中隱見篆
書歲寒岩三大字下疏郭令公歴中書二十四考廣
成子住空同萬八千年相傳為蘇長公題其上平夷
四曠可晀視全湖即林和靖四照閣故基也
陸宣公祠乃中書舍人洪澄别墅疏泉輦石喬木數
十章左右暎蔚號稱佳麗舍人亡不數年鞠為荒墟
後屬陸少保炳少保自謂系出宣公創祠祀之規制
弘敞吞吐湖山臺榭之盛為一時冠炳既物故仍坐
法祠没入官以名賢得不廢隆慶間侍御豫章謝公
廷傑益以嚴光林逋趙抃王十朋呂祖謙張九成楊
簡宋濓王琦章懋陳選陶大臨並祀焉歲久就圮侍
御江隂范公鳴謙捐贖鍰檄郡修葺頓還舊觀矣
六一泉在孤山之南蘇子瞻銘叙略云歐陽文忠公
將老自謂六一居士予通守杭州别公而南公曰西
湖僧惠勤甚文長於詩吾昔為山中樂三章以贈之
子閒於民事求人於湖山而不得則往從勤乎予到
官三日訪勤於孤山抵掌論人物勤曰六一公天人
也人見其暫寓人間而不知其乘雲馭風歴五嶽而
跨滄海也此邦之人以公不一来為恨公麾斥八極
何所不至雖江山之勝莫適為主而竒麗秀絶之氣
常為能文者用故吾以謂西湖蓋公几案間一物耳
踰年六一公薨予哭於勤舍又十八年予守杭州則
勤亦逝矣其弟子二仲畫六一公像與勤像而祀之
有泉出講堂下予遂本勤意而名之曰六一泉銘之
曰泉之出也去公數千里後公之没十有八年而名
之曰六一不幾於誕乎曰君子之澤豈獨五世而已
蓋得其人則可至千百傳嘗試與子登孤山而望吳
越歌山中之樂而飲此水則公之遺風餘烈亦或見
於斯泉也復於泉後作東坡庵以自寓云泉屋自南
宋久廢至國朝洪武初而復興教授徐一䕫為作疏
云六一泉者東坡先生會勤上人哭歐陽公處也泉
在孤山之址勤上人之居在焉先生為著泉銘其徒
既作石屋覆泉且刻泉銘泉上宋南渡後廢勤舍為
延祥觀元初又廢觀為帝師祠泉没于二氏之居幾
三百年元季兵燹泉始呈露但石屋已摧而泉銘亦
為他僧舍舁去有僧曰行昇者鉏荒滌垢圖復舊觀
仍樹石屋且求泉銘還於舊處欲建祠堂一區如當
時祠公與上人故事而力有未逮將持短疏求之好
施之家與凡傳宗之美釋門之老助財成之庶幾歐
蘇二公與上人之流風雅韻同不泯云伏以睠兹勝
地實在名邦勤上人於此幽棲蘇長公因之數至迹
分緇素同登歐子之門誼重死生會哭孤山之下惟
精誠有感通之理故山嶽出迎勞之泉名聿表於懷
賢忱式昭於薦菊故淵源有永幸與文派俱流雖名
號僅存幾逐劫灰共化欲存故迹必建新祠此舉非
為福田實欲共成勝事儒冠僧衲請恢雅量以相成
山色湖光行與高風而共遠願言樂助毋誚濫干
孤山舊有廣化寺西閣辟支塔鑑堂栢堂竹閣智果
院瑪瑙寳勝院報國寺閒泉僕夫泉四聖延祥觀西
太乙宫金沙井萬夀寺學士溝西湖書院並廢廣
化寺或云即孤山寺陳天嘉初建名永福宋時改為
廣化西閣一名彌勒閣辟支塔在焉僧志文詩楊
柳蒹葭覆水濱徘徊南望倚欄頻年光似鳥翩翩過
世事如棋局局新嵐積遠山秋氣象月生高閣夜精
神誰驚一陣鷗鳬起蓮葉舟中把釣人栢堂宋僧
志銓作陳文帝天嘉二年有植兩檜於孤山寺中至
宋時猶存其一號陳朝檜志銓作堂其側曰栢堂與
竹閣連屬蘇子瞻作詩紀之云道人手種幾生前鶴
骨龍姿尚宛然雙榦一先神物化九朝三見太平年
忽驚華厦依巖出乞與嘉名到處傳此栢未枯君記
取灰心聊伴小乘禪後孝宗嘗書此詩勒石竹閣
白樂天作在孤山寺中杭人因貌公像而祀之今為
四賢堂址其詩云晚坐松簷下宵眠竹閣間清虛當
服藥幽獨抵歸山巧未能勝拙忙應不及閒無勞别
修道只此是玄關蘇子瞻詩海山兜率兩茫然古寺
無人竹滿軒白鶴不留歸後語蒼龍猶是種時孫兩
叢却似蕭郎筆千畝空懷渭上村欲把新詩問遺像
病維摩詰更無言智果院舊有參寥僧其時有僧
道潜者號參寥子於潛人通内外典能詩蘇子瞻守
黃州參寥子自吳中訪之夢與賦詩有寒食清明都
過了石泉槐火一時新後七年子瞻守杭州參寥子
始卜居智果院有泉出石縫間甘冷宜茶寒食之明
日子瞻與客泛舟自孤山来訪參寥子汲泉鑚火烹
黃栢茶適符所夢遂記以刻石為之銘曰在天雨露
在地江湖皆我四大滋相所濡偉哉參寥彈指八極
退守斯泉一謙四益予晚聞道夢幻是身真即是夢
夢即是真石泉槐火九年而信夫何求信實弊汝神
又詩云漲水泛舊壑飛雲思故岑念君忘家客亦有
懷歸心三間得幽寂數步蔵清深攅金盧橘塢散火
楊梅林茶笋盡禪味松杉真法音雲崖有淺井玉醴
常半尋遂名參寥泉可濯幽人襟相攜横嶺上未覺
衰年侵一眼吞江湖萬象涵古今願君更小築歲晚
解我簮參寥子答詩泰山屹天下四海同仰止我公
命世英突兀等於是胷中涵秋漢皎絶微雲滓當年
事危言軒冕如脱屣但貴知我希寧慙不吾以風雲
果爾符六翮排空起一夕厭承明抗章求迤邐餘杭
古雄藩比屋富生齒立談政即成興不負山水雍容
梵末契訪我頑且鄙大旆輝松門禽猿亦驚喜森森
門下士左右集珠履使君道德姿圭角非所恃軟語
如東風薰然著桃李今朝真勝事千載足遺美安得
筆如椽磨崕為公紀瑪瑙寳勝院舊有閒泉僕夫
泉僧智圓所鑿也智圓字無外錢唐人博學勵行號
中庸子時王文穆公罷相知杭州諸僧出迓慈雲禪
師邀之偕往圓以疾辭曰傾山倒壑奔走紅塵暫留
坐鎮諸僧赧服與處士林逋為友臨化命門人即後
山斂陶器而護葬之名陶器塚自為銘曰清淨本然
無變無遷為蔵陶器密邇閒泉又作自悼詩三首平
生宗禪亦宗儒竭慮研精四體枯莫待歸全寂無語
始知諸法本来無蕭蕭墓後千竿竹鬱鬱墳前一樹
松此處不須兄弟哭自然相對起悲風莫談生滅與
無生漫把心神與物争陶器一蔵松樹下綠苔芳草
自縦橫報恩寺開寳初錢氏建亦六一泉地也
四聖延祥觀紹興間韋太后還自沙漠建以沈香刻
四聖像并從者二十人飾以大珠備極工巧為園曰
延祥亭館窈窕麗若畫圖水潔花寒氣象幽雅時高
宗絶愛西湖孝宗嘗奉之以遊歴三朝為故事高疎
寮詩水明一色抱神州雨壓輕塵不敢浮山北山南
人喚酒春前春後客凭樓射熊館暗花扶扆下鵠池
深柳拂舟白髮邦人能道舊君王曾奉上皇遊元嘉
木揚喇勒智廢為萬夀寺屑像為香斷珠為纓而舊美
荒落矣西太乙宫宋理宗時中貴盧允升等以奢
侈𨗳上妄稱五福太乙臨吳越之分乃即延祥園建
太乙宫而瑪瑙坡六一泉金沙井皆歸御圃宫觀亭
榭理宗以御書額之若瀛嶼射圃白蓮堂挹翠堂蓬
萊閣香月亭清新亭競列秀爽殆僊居焉觀有涼堂
紹興間遺構也高宗將臨觀之其時有素壁四堵高
二丈中貴人相語曰官家所幸素壁非宜亟趣御前
蕭照往繪山水照受命即乞尚方酒四斗昏出孤山
每一鼓即飲一斗盡一斗則一堵已成畫成而照亦
沈醉上至覽之嘆賞宣賜金帛理宗改為黃庭殿周
弁陽詩蘂宫廣殿號黃庭突兀浮雲最上層五福貴
星留不住水堂空照九枝燈元嘉木揚喇勒智為僧
窟未幾蕩廢金沙井在廣化寺白樂天愛酌之井
底砂燦如金出之即黑學士溝在山南由處士橋
入元時西湖堙合好事者疏之以通小舟集賢學士
揭曼碩祀南鎮弭節葛嶺見而助焉因名學士溝曼
碩自為記西湖書院成化間布政使甯良等建之
以居大理卿郡人夏時正即太乙宫故址也建書庫
捐贍田以待四方學子徐竒詩天上歸来晝錦行一
區書屋傍湖成身如五柳先生懶心似孤山處士清
松下研硃朝露滴竹西開卷夕陽明遙知載述中宵
候萬丈文光北斗平
西泠橋一名西林橋又名西陵橋從此可往北山者
元張輿詩紅藕花深逸興饒一雙鸂鶒避鳴橈曉風
涼入桃花扇臘酒香分椰子瓢狂客醉敧明月上美
人歌斷綠雲消數聲漁笛知何處疑在西泠第一橋
劉邦彦湖上花開報劉廷美詩白鷗遙待酒船来
芳草汀洲去復回為惜杏花寒勒住西泠昨夜一枝
開
蘇公堤趙公堤楊公堤
蘇公堤自南新路屬之北新路横截湖中宋元祐間
蘇子瞻守郡濬湖而築之人因名蘇公堤夾植花柳
中為六橋橋各有亭覆之其詩云六橋横截天漢上
北山始與南屏通忽驚二十五萬丈老葑席卷蒼烟
空章子厚詩云天面長虹一鑑痕直通南北兩山春
自是湖分為兩西曰裏湖東曰外湖南渡後堤橋成
市歌舞叢之走馬遊船達旦不息歲久弗治兩湖之
濤日淫嚙之堤漸廉削我國朝成化已前裏湖盡為
民業六橋水流如綫楊孟瑛闢之西抵北新堤為界
增益蘇堤高二丈闊五丈三尺列插萬柳頓復舊觀
久之柳敗而稀堤亦就圮嘉靖十二年縣令王釴令
犯人小罪可宥者得雜植桃柳為贖自是紅翠爛盈
燦如錦帶矣
堤南第一橋曰映波與西岸第六橋對舊有旌德觀
先賢堂觀本定香寺今止存定香橋寳慶間京尹袁
韶改建為觀有虛舟雪錦二亭堂名仰高祠祀許由
而下四十人寳慶初去潘閬及節孝婦孫夫人凡五
人中有振衣清風二亭花竹縈紆小山曲徑尋併入
旌德觀第二橋曰鎖瀾與西岸第五橋對舊有湖
山堂京尹洪燾建結構雄傑面勢端閎前擁雙塔後
植兩峯矗起拱衛顧盼生輝四望洲回浦合蔚然雲
錦三賢堂袁公所建以祀白蘇林三公者後有三堂
扁曰水西雲北月香水影晴光雨色第三橋曰望
山與西岸第四橋斜對水名花港所謂花港觀魚者
是也舊有雪江講堂淳祐中婺州布衣胡侊充三賢
堂堂長號雪江有錦囊集第四橋曰壓堤與西岸
第三橋對舊有崇真道院俗稱施水庵賈似道建庵
傍有石臺籠燈以照夜船水僊王廟亦名龍王祠先
是以樂天和靖子瞻附祀兩廡有井曰薦菊蓋取蘇
詩不然配食水僊王一盞寒泉薦秋菊之義也今廢
嘉靖二十二年郡守陳士賢構亭其上第五橋曰
東浦與西岸第二橋對第六橋曰跨虹與西岸第
一橋斜對稍北則為西陵橋矣高竹屋咏蘇堤芙蓉
菩薩蠻詞紅雲半壓秋波急艷粧泣露啼嬌色幽夢
入便城風流石曼卿宫袍呼醉醒休捲西風錦明日
粉香殘六橋烟水寒陳剛中湖堤感舊詩昔日珠
樓擁翠鈿女牆猶在草芊芊東風第六橋邊柳不見
黃鸝見杜鵑張光弼湖堤即事詩湖柳湖波盡可
憐不知春在阿誰邊滿頭翡翠雙鬟女細雨吳歌濕
畫船李草閣春曉過湖詩宿雲如墨繞湖堤細柳
新蒲咫尺迷行到畫橋天忽醒誰家茒屋一聲鷄
吳養浩與張伯雨湖堤暮歸詩柳絲淡蕩雨霏微隔
水遙看羽蓋飛馬上僊人強支酒踏花何處晚来歸
何夢桂春日過湖詩白髮星星紗帽烏強隨年少
過西湖清明上塚行人在寒食開門宮使無半世行
蔵隨杖屨百年悲樂寄尊壺歸来第五橋邊路半樹
斜陽噪畢逋孫太初詩十里飛花送酒巵六橋兒
女蹋春詞無人會得漁翁意獨立晴湖照影時
趙公堤宗淳祐中京尹趙與&KR0696;自北新路第二橋至
麯院築堤以通靈竺之路中作回面堂三亭夾岸花
柳以比蘇堤人遂稱趙公堤也
履泰將軍廟在裏湖之金沙灘始建月日莫可考按
武林舊事云將軍姓孫名顯忠錢唐人仕吳越為名
將宋嘉熙中趙與懽尹京禱雨有驗疏聞封天澤侯
額曰勑賜孚應之廟人又稱為天澤廟云廟有天澤
井葛仙翁所植虬松今額并省牒石與懽手書天澤
二字猶存國朝萬歷癸未夏水旱郡守東吳張振之
率僚屬士民徧禱不兩一夕將軍降於乩示禱雨所
嚮且為助雨明日振之詣廟禱如神指遂雨三日大
有年廟垂圮即拓地新之仍令夏秋仲月丞簿致祭
無有所失郡丞新建喻均為記記曰履泰將軍廟隷
錢唐之金沙灘去郭十五里許地故僻不屬通衢而
廟隘僅僅數椽日月以圮頽垣敗瓦隠約桑柘間罔
有過而禮者太守張公始撤而新之廟之址幾不盈
畞議者争言廟傍桑柘地故盡屬將軍隂蝕于里中
之黠者而削其籍莫可究詰第下從事覆按之即不
煩帑蔵立可致公為妥神計安百姓耳而乃更擾之
乎拒不聽第昂其直以市卒之民内德公而利厚直
爭来售地遂廣至五畞有竒前為廟門南引而臨衢
門兩楹中為殿奉將軍像殿四楹益弘以敞後為寢
奉將軍夫人像寢亦四楹而制稍縮不逮殿者什之
二門以内築甬屬之殿殿及寢亦如之夾甬而淵然
于殿之左者為井徹大旱不涸置亭翼其上負門而
屹然於井之前者為臺臺以禱雨豎刹杆其上緣神
意也寢之後為池窅然幽以深將軍故以天澤侯封
池所以象澤從隂氣也迤殿而東為僧房以棲守廟
緇流隙地為蔬圃間樹以竹繚以周垣既壯且麗廟
新矣人人知有將軍易觀聽而禮事之矣廟所以新
者何先是夏六月不雨魃為政蓋江以南被之矣公
宣言曰旱等耳而杭為亟尋戈者間相踵也即幸而
安集斧質之腥未燥帖席甫爾而旱且佐凶如百姓
何天子起振之田間而畀以杭謂庶幾紓東顧也敢
泄泄然忘天子之大惠耶其治壇場戒璧帛促為百
姓請命於是督撫大臣鹺臺使者暨藩臬諸大僚僉
是公言日相率朝上帝虔禱之公復與佐吏令長私
走城隍禱益力而境内薦紳三老亦偕其子弟號謼
烈日中助公以禱越三日雨四之日復霽越五日雨
六之日復霽輒雨輒霽潤不酬熯公憂悴甚又抑滋
味不入口遂薾然病病且卧數拊几歎曰獨奈何令
二三大夫與薦紳三老僕僕耶強起攝衣冠日望空
拜禱不置一夕神降于乩亟稱為孫將軍云具示禱
雨所嚮曰吾助若雨若新吾廟且推公為長者而自
叙其隠泯狀倏忽數十百言纍纍不絶類生人語公
大駭詢左右莫有識孫將軍者稽往牒而信公病亦
霍然已走視其廟則將軍固嘗以禱雨顯宋嘉熙間
勑封為護國天澤侯從来久遠矣公益大駭效將軍
指徧禱之車未入郭門而甘㴻隨之矣一雨三日隴
畞盡霑足視傍郡猶然桔橰聲未息歲不為凶而杭
用以安遠邇大讙胥服公精誠至播之詩歌侈大其
事而公頊頊然斂容謝曰此二三大夫與薦紳三老
所昭格耳振之敢叨以為功耶幸掩口無為神羞讙
者稍戢公始請於監司發贖鍰新將軍廟謂神實庇
我而忍負之哉五閱月而廟成而下不知公復為中
著祀典每歲以夏秋二仲月檄丞簿尉一人躬詣廟
致祭為百姓祈穀令毋旱而祭品亦且有成式不豐
不儉無匱吾祀耳矣易稱大人者與鬼神合其吉凶
中庸盛引鬼神之德洋洋乎如在其上如在其左右
何其彰明也乃世儒束於所見委而不信眎先代神
靈蔑如矣即祀典所應修舉者直與彌文等莫或加
意不待既灌而誠已不屬矣蘄鬼神之休享得乎跡
孫將軍近事詎不甚洋洋哉而公亦可謂與鬼神合
吉凶者矣往公守吉安禱雨有竒應至以時雨名其
樓云頃薦紳三老將謁於公立石廟中以詔来兹而
屬記於余余不佞為述其大端如此又有小隱園
裴園史園喬園資國園並廢小隱園本内侍陳源
外宅後收入重華宫撥賜張貴妃建崇福院前有雙
岓金沙澗裴園裴禧别業楊廷秀詩岓岓園亭傍
水濱裴園飛入水心橫傍人莫問遊何處只揀荷花
深處行史園史徽孫别業喬園喬幼聞别業其
西北有馬蝗橋資國園履泰將軍故宅也
楊公堤裏湖西岸者是也知府楊孟瑛既開西湖遂
築此堤增建六橋俗稱裏六橋是也然近北山三橋
宋時已有之楊公所築特南山三橋耳惜其名不立
無以匹配蘇堤今擬定之自北而南第一橋近淨空
院玉泉之水出焉題曰環壁自此而西可通耿家埠
第二橋金沙灘之水出焉題曰流金自此而西可通
麯院路遊靈竺者之所從停橈也第三橋近龍潭深
黝莫測有時祥光浮水蓋神物之窟宅也題曰卧龍
自此而西可通茅家埠第四橋遶丁家山而東沿堤
屈曲蒼翠掩映題曰隱秀從此而西可通花家山又
名花家園第五橋西挹高峯舊有三賢祠在焉詩云
高山仰止景行行止喻好賢也題曰景行從此而西
可通麥嶺路第六橋從定香橋而入近發祥祠虎跑
珍珠二泉之水出焉其源長矣詩云長發其祥非濬
𨗳不可題曰濬源
湖心亭舊為湖心寺鵠立湖中三塔鼎峙相傳湖中
有三潭深不可測所謂三潭印月是也故建三塔鎮
之國朝弘治間按察司僉事隂子淑秉憲甚厲時寺
僧倚怙鎮守中官杜門不容官長以酒肴入隂大怒
廉其姦事立燬之併去其塔嘉靖三十一年知府孫
孟尋遺址建亭其上周樹石欄湖山勝槩悉可□結
未幾圮萬歷四年按察司僉事徐廷祼知縣姜召重
建許叔夏湖心亭詩孤山突兀敞高秋風起青蘋
紫翠浮一送歸鴻何處去碧天明月夜悠悠徐子
與偕門生西湖對月詩千山雨後片雲無一棹風前
興不孤入座詞人高北斗開尊明月滿西湖光依玉
樹秋相媚寒照冰心病欲蘇此地夜遊經幾度未知
誰解探驪珠
西湖遊覽志卷二
