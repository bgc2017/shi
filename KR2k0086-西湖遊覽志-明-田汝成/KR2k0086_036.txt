欽定四庫全書
西湖遊覽志餘卷十二
明田汝成撰
才情雅致
羅昭諫隠新城人博物能詩唐昭宗時遊京師不遇歸
謁武肅王辟為錢唐令尋掌書記時鏐初授鎮海軍
節度命沈崧草謝表盛稱浙西繁盛成以示隠隠曰
是自賈征索也請更之乃極言兵火凋弊有天寒而
麋鹿來遊日暮而牛羊不下之語廷臣見之曰此羅
隠詞也又賀昭宗更名曄表曰左則姬昌之半字右
則虞舜之全文京師稱為諸鎮第一云然性傲睨好
議評臧否探隠命物往往竒中故至今杭人稱前定
不爽者猶云羅隠題破也
潘逍遥閬錢唐人以詩名宋太宗將官之辭不就與王
繼恩善繼恩敗捕之遁弗得咸平初京尹收繫之眞
宗赦其罪以為滁州參軍卒於泗上初閬在錢唐與
道士馮德之約歸骨於天柱山德之囊其骨歸葬焉
閬與王元之孫何柳開魏野最厚暇則放懷湖山隨
意吟咏人目為謫仙云嘗有錢唐晚歸詩一首祖無
擇以為不減劉長卿也詩云久客見華髮孤棹桐廬
歸新月無私照落日有餘輝漁浦風水急龍山烟火
微時聞沙上鴈一一背人飛又有過華山詩云高愛
三峰插太虛帚頭吟望倒騎驢旁人大笑從他笑終
擬移家向此居好事者畫為圖魏野贈詩云昔賢放
志多狂怪若比而今總未如從此華山圖籍上又添
潘閬倒騎驢又夏日宿西禪院詩此地絶炎蒸深疑
到不能夜凉知有雨院静似無僧枕潤連雲石窗明
照佛燈浮生多賤骨時日恐難勝蘇子瞻深喜之
沈文通遘錢唐人皇祐初舉進士後知杭州疎儁博達
明於吏治令行禁止以公錢嫁民間孤女數百人倡
優養良家子者奪歸其父母善遇僚屬皆甘心為之
耳目刺閭巷長短嘗禁捕西湖魚鼈故人居湖上蟹
夜入其籬適會客食之旦詣府遘迎語曰昨蟹美乎
客驚謝嘗鑿井引湖水以便民至今稱沈公井其送
施密守錢唐詩云塞外風烟河上塵歸來始覺二毛
新承明自厭頻趨直滄海還思一濯巾幕府旌旗初
壓境畫船歌吹便行春湖山滿目舊遊在何日從公
醉紫蓴所著有西溪集
沈睿達遼遘弟也趣操高爽能詩王安石甚重之有風
流謝安石瀟洒陶淵明之稱坐法流池州得九華秋
浦間喜曰使我自擇不過爾耳築室齊山名曰雲巢
所著有雲巢編蘇黃皆與倡和
沈存中括遘從父也舉進士編校昭文書籍定三歲郊
丘之制考渾儀景表五壺浮漏造新歷募天下上太
史古書神宗稱善忤蔡確出知延州募軼羣之士得
徹札超乘者千餘時朝廷出宿衛兵戍鎮賞賚至再
而不及鎮兵括以為衛兵雖重而無歲不戰者鎮兵
也賞不均且召亂乃藏勅而矯制賜緡錢以驛聞詔
報嘉之括博學善文而喜詼諧劉貢父嘗詣之值括
澡體盆中便慟哭括驚問故貢父曰死矣盆盛括括
亦大笑所著有長興集筆談
關子淵沼杭州人元祐間為翰林學士將辭歸隠士孔
夷贈之詩云吳越聲飛二十年緇衣空復歎遺編紫
芝眉宇風塵外太白文章錦繡前可是石渠方載筆
未應水國要歸田他年雪裏相逢處能記騎驢孟浩
然其清標絶俗如此
強幾聖至錢唐吳山里人刻苦攻詩韓魏公甚重之所
著有祠部集其戲贈賈麟自睦來杭將復如蘇詩春
風那解繫狂遊朝醉桐江暮柳州大手千篇隨地掃一
身四海學雲浮榮名不落閒霄夢退築聊為晚歲謀
老橘殘鱸猶有興片心歘起洞庭舟
周美成邦彦錢唐人疎雋少檢不為州里推重而博涉
百家元豐初遊京師獻汴都賦神宗竒之累官徽猷
閣待制提舉能自度曲製樂府長短句詞韻清蔚名
其居曰顧曲堂其所製意難忘云衣染鶯黃愛停歌
駐拍勸酒持觴低鬟蟬影動私語口脂香簷露滴竹
風涼拚劇飲淋浪夜漸深籠燈就月仔細端詳知音
見說無雙解移宮換羽未怕周郎長顰知有恨貪耍
不成粧些個事惱人腸試說與何妨又恐伊尋消問
息瘦減容光其詞格大率類此
美成晚歸錢唐夢中得瑞鶴仙詞一闋云悄郊原帶郭
行路永客去車塵漠漠斜陽映山落斂餘紅猶戀孤
城欄角凌波步弱過短亭何用素約有流鶯勸我重
解繡鞍緩引春酌不記歸時蚤暮上馬誰扶醒眠朱
閣驚飈動幕猶殘醉遶紅藥嘆西園已是花深無地
東風何事又惡任流光過却歸來洞天自樂未幾方
臘亂自桐廬入杭時美成方宴客倉皇出奔趨於西
湖墳菴適際殘冬落日在山忽逢故人之妾奔逃而
來乃與小飲於道旁旗亭聞鶯聲於木杪少焉分背
抵菴尚有餘醺困卧小閣之上恍如詞中所云逾月
入城故居皆遭蹂踐矣後得請提舉洞霄宮而終老
焉
白廷玉珽錢唐人博綜經史所著有湛源集方回劉辰
翁稱其詩逼陶韋書逼顔柳嘗著西湖賦二首考據
精核其湖樓玩雪詩上湖十里捲簾中幻出瑶華第
一宮山勢蹴天銀作浪柳行撲地玉為虹漁蓑鶴氅
同為我雀舌羊羔不負公明日鳳城朝退蚤一鞭曾
約試吟驄湖居雜興詩御舟初出賞春菲傳是諸王
與后妃香霧漸深簾幕暗日斜惟見淡黃衣脉脉吹
香屋角梅背風移燭小簾開鳳城幾日元宵近一片
簫聲水上來龍舟曉發斷橋西别有輕舟兩兩隨春
色可人晴較穏酒家争出柳梢旗相國平泉水竹居
吳山花石世間無遊人馬上休回首一半春風在裏
湖雨後林深夏亦秋一葫蘆酒在船頭醉來深入荷
花去卧看青天飛白鷗三賢猶得仰高風冠服雖殊
氣味同後五百年無繼者桃花含笑夕陽中車魚人
散水風腥雨色涼分柳外晴回首夕陽都落盡忽然
東向數峰明萬樹芙蓉兩蕊宮秋風開遍水邊叢白
牆遮盡紅牆出只見紅牆一半紅酒邊贈朱處士詩
烏葛唐巾白苧裘掃庭終夕共淹留醉中談論心猶
壯老去歌歡淚亦流對客呈詩如獻佛課兒收橘當
封侯明年好理西風櫂重約三吳爛漫遊
葉太白李錢唐人或曰富陽人賈似道當國時行公田
關子兩法民間苦之李上書力詆且獻鈔式以代關
子似道怒黥流嶺南及似道敗赦還而似道亦有漳
州之謫相值於途太白贈之詞云君來路吾歸路來
來去去何時住公田關子竟何如國事當時誰與誤
雷州戸崖州戸人生會有相逢處客中頗恨乏蒸羊
聊贈一篇長短句宋亡入元上書獻鈔式世皇嘉納
遂為至元鈔仕至中書左丞
錢思復惟善錢唐人博學能文章以浙潮賦起名其首
句云維羅刹之巨江兮實發源於太末試官嘉之遂
中選蓋其時滿場無知羅刹為浙江者後作西湖竹
枝詞十首有云阿姊住近段家橋瞿元範戱之云此
段家橋創見却與羅刹江不同也瞿宗吉嘗盡和之
云昨夜相逢第一橋自將羅帶繫郎腰願郎得似長
江水日日如期兩度潮又云裏湖外湖波渺茫兩岸
人家多種桑採桑不怕霧露濕惟願朝朝逢着郎大
為思復奬許張氏據吳遂不仕退居吳江筒川與楊
廉夫倡和有句云笠澤水寒魚尾赤洞庭霜落樹頭
紅又云漢史丁公那及齒陶詩甲子不書元蓋感時
事也
葉居仲廣居仁和人天資超邁才力絶人仕至浙江儒
學提舉築室西泠橋陶情詩酒所著有自得齋集自
題隠居詩癭木裁冠鸖氅輕十年塵土厭飄零小山
舊隠雲封戸大藥新成月滿庭丹井夜交龍虎氣碧
霄春躡鳳凰翎西風客舍炎歊淨擬讀琴心内景經
仇仁近遠號山村錢唐人元初為溧陽州儒學教授工
詩文一時遊其門者若張雨張翥莫維賢皆有名當
時所著山村集洪武初祀於杭學鄉賢祠其湖上值
雨詩波痕新綠草新青有約尋芳苦不晴莎徑泥深
雙燕濕柳橋烟淡一鶯鳴山圍故苑春常鎖泉落低
畦暖未畊十載舊蹤時入夢畫船多處看傾城同段
吉甫泛湖詩西湖春碧淨無泥畫舫朱簾傍岸移寒
食清明初過後杏花楊柳乍晴時從教西日催歌鼓
莫放東風轉酒旗只恐明朝成雨去暗驚濃綠上高
枝同陳彦國泛湖詩斜堤高柳綠連天且繫閒人書
畫船花事巳空三月後湖光還似百年前洛陽園囿
惟詩在江左英雄托酒傳亦欲扣舷歌小海恐驚沙
上白鷗眠陪戴祖禹汎湖分韻得天字詩冉冉夕陽
紅隔雨悠悠野水碧連天山分秋色歸紅葉風約蘋
香入畫船鐘鼓園林巳如此衣冠人物故依然當歌
對酒腸堪斷倒着烏巾且醉眠和韻胡希聖湖上詩
曾識清明上已時懶隨蜂蝶步芳菲梨花半落雨初
歇杜宇不鳴春自歸雙塚年深人祭少孤山日晚客
來稀江南尚有餘寒在莫倚東風褪絮衣連作湖山
五日遊沙鷗慣識木蘭舟清明寒食荒城晚燕子梨
花細雨愁賜火恩榮皆舊夢禁烟風景似初秋鳳絲
龍竹繁華意猶為西林落日留秋日西湖園亭詩西
湖一曲百泉通漠漠青山遶梵宮故國園林秋色淨
明朝風雨桂花空銀笙玉笛清歌外畫舫朱簾落照
中人物風光兩相稱兒童遮莫笑山翁陸静復為園
詩連轡行春自作期尋芳却笑我來遲三杯雲液花
前酌一曲瓊簫竹下吹滄海桑田非舊日石泉槐火
有新詩山中道士閒於鶴門外紅塵總不知閒居絶
句詩階前紫蔓金絲草籬角紅垂錦帶花梓澤平泉
易消歇春留富貴與詩家茶甌紗帽慣迎賓不是詩
人即道人細雨斜陽君莫出綠隂門外有紅塵
高孟升得暘錢唐人洪武間以文學薦授臨安學教諭
陞高州學教授永樂初召為宗人府經歴纂修大典
為副總裁記聞博洽詩文純雅名重一時所著有節
庵集嘗作錢唐十景詩西湖夜月云共說西湖天下
景秋來有月更竒哉寒波拍岸金千頃灝氣涵空玉
一杯桂子遠從雲外落藕花多在露中開酒船清夜
乘清興絶勝笙歌日往來浙江秋濤云秋滿吳天八
月中潮頭萬丈駕西風雲驅蛟蜃雷霆鬭水擊鯤鵬
渤澥空自古江山誇壯麗至今父老說英雄諸溪近
海徒相應氣勢那能與此同孤山霽雪云山頭白白
六花鋪水面青青一髻孤翠鳳搏雲朝貝闕玉樓擎
日出冰壺梅花正好衝寒探竹葉何妨踏凍沽千載
林逋留勝迹總因佳境在西湖兩峰白雲云西湖之
上兩竒峰高入太虛雲氣中華蓋漸迷青縹緲浮圖
時見碧玲瓏隂連海眼龍歸洞影散天心鶴繞空幾
度登臨舒遠眺英英佳氣盪吟胸東海朝暾云一道
長江接海門扶桑影動浴朝暾銅盤迥立仙人掌金
柱中撑玉女盆出水赤烏銜火躍隨潮白馬挾雷奔
負暄亦有磯頭老欲效微芹獻至尊北關夜市云北
城晚集市如林上國流傳直至今青苧受風摇月影
絳紗籠火照春隂樓前飲伴聮游袂湖上歸人散醉
襟闤闠喧闐如晝日禁鐘未動夜將深九里雲松云
喬松萬樹總良材九里青雲一逕開雲氣直從天竺
去濤聲長傍海門來人行道上依濃樾子落僧前點
嫩苔山水清暉增偉觀托根元不愧徂徠六橋烟柳
云畫橋六曲繞湖頭最愛晴烟柳上浮淺水籠寒横
晻靄微風熏暖弄輕柔金梭隠見聞黃鳥錦纜縈紆
出綵舟徧倚赤闌頻注目為憐張緒舊風流靈石樵
歌云靈石塢頭樵逕連羣樵唱和石頭前猿啼鶴唳
清相似野調山腔近自然木杪緣厓通窈窕竹根濯
澗雜潺湲白雲遏處清風發吹入長松勝管絃冷泉
猿嘯云冷泉亭外松千樹時有老猿啼樹間逐侣出
雲風動壑呼兒歸洞月横山曉空蕙帳人初去秋入
荷衣客未還清響不同巴峽怨時時嫋嫋和潺潺和
貢友初西湖詩佳趣誰全得閒情自軼羣買舟聽夜
雨立馬看春雲酒伴期相共詩題得屢分西湖天下
景坡句昔曾聞約人遊湖詩明日湖中去先期問畫
船分醪開臘棧裹茗試春泉知已能胥會同心托就
延段家橋畔柳拂曙看鶯遷
高孟升晚春曲香雨飄紅換新綠雛鸞怨咽參差玉畫
闌墜露泣殘妝遠翠愁山蛾黛蹙勞勞乳燕說烏衣
海天凝雲烟草迷東流苦長西日短惆悵花前鸂鶒
巵繡幕深沉雨聲小夢入神山良夜悄鏡裏韶華又
一年曲渚鷄鳴錦屏曉瞿宗吉春曉曲子規啼罷東
方白香露寒凝海棠魄帳捲流蘇夢乍醒妝臺試點
宮梅額鶯儔燕侶乘風來隔林巧語傷幽懷金錢買
花不論價俏枝斜插雙頭釵曈曈紅日射窗牖㬉霧
如烟薰翠柳鞦韆嫰蹴綵繩閒滿頰胭脂中卯酒二
篇詞調俊逸風致可想也
凌彦翀雲翰仁和人博通經史領至正十九年鄉薦除
平江路學正不赴作梅詞霜天曉角一百首柳詞柳
梢青一百首號梅柳爭春韻調俱美洪武初舉杭州
府學訓導陞成都府學教授卒所著有柘軒集其南
山飛流亭詩山溜泠泠來不竭激成飛瀑散空明虹
霓下飲秋無際河漢西流夜有聲横劍誰思仙子過
作亭人羨老僧清平生慣誦天台賦不記香爐記赤
城重過柳洲寺詩買花載酒憶當年風景依稀最可
憐彭澤有人歸栗里海波何處變桑田聮拳鷺立枯
荷雨寂寞鴉棲古樹烟幾度湧金門外望居民猶說
總宜船西湖漁者詩家住錢唐西子湖釣竿幾度拂
珊瑚扁舟載月歸來晚不覺全身入畫圖
洪武庚申冬彦翀為人題鍾馗圖云朔風吹沙目欲眯
官柳摇金梅綻蘂終南進士倔然起束帶藍袍靴露
趾手掣硬黃書一紙若曰上帝錫爾祉蝟磔于思含
老齒頥指守門荼與壘肯放妖狐摇九尾一聲爆竹
人盡靡明日春光萬餘里題罷掀髯自得不數日辟
書臨門迫脅上路到京竟有成都之行遂成詩䜟在
任以乏貢舉謫南荒卒歸骨西湖瞿宗吉作詩送之
云一去西川隔夜臺忍看白璧瘞蒼苔酒朋詩友凋
零盡只有存齋冒雨來
楊復初築室南山以村居為號凌彦翀以漁家傲詞夀
之云采芝步入南山道山深宛似蓬萊島聞說村居
詩思好還被惱蒼苔滿地無人掃載酒亭前松合抱
客來便許同傾倒玉兔已將靈藥搗秋意早月華長
似人難老復初和詞云當時承望求仙道那知薄命
如郊島留得殘生猶自好多懊惱塵緣俗慮何時掃
子已成童無用抱醉眠任使和衣倒今歲砧聲秋未
搗凉風早看來只恐中年老瞿宗吉和詞云喜來不
涉邯鄲道愁來不竄沙門島惟有村居閒最好無事
惱苔階竹徑頻頻掃有酒可斟琴可抱長年擬看三
松倒臼内靈砂親自搗歸隠早朝廷未放玄眞老宗
吉既和此詞而復序云舊譜皆以仄聲起歐公呼范
文正為窮塞主首句所謂塞上秋來者正此格也他
如王荆公之平岸小橋千嶂抱周清眞之幾日春隂
寒惻惻謝無逸之秋水無痕清見底張仲宗之釣笠
披雲青嶂遶亦皆如是今二公皆以平聲易之特著
此以俟知音爾
彦翀作無俗念詞云等閒屈指算今來古往誰為英傑
耳目聰明天賦予怎肯虛生虛滅去燕來鴻飛烏走
兔世事何時歇風波境界大川不用頻涉空踏遍萬
戸千門五湖四海一樣中秋月正面相看君記取全
體本來無缺空裏非空夢中眞夢莫向癡人說須騎
鶴夜深朝禮金闕又蝶戀花詞云一色杏花三百樹
茒屋無多更在花深住旋壓小槽留客醉舉杯忽聽
黃鸝語醉眠看花花亦舞風妬殘紅飛過隣牆去恰
似牧童遥指處清明時節紛紛雨詞格清逸一洗鉛
華非駢金儷玉者比也
莫景行維賢錢唐人雅尚標致築别業于靈竺之間繞
栽杏樹號曰杏園日與騷人墨客遊詠其中時人比
之輞川庄也黃溍詩云旋移小隠傍南峰遠有咸平
處士風山態近人猶偃蹇湖光無雨亦溟濛行春杖
履時時到臨水軒窗面面通别作新亭供戲劇青帟
摇曳杏花中張輿詩云文園近日復何如杏樹莊頭
好隠居塵隔不知城市熱門開只見稻麻疎碧窗清
晝閒評藥綠樹凉風獨枕書喜得江村殘暑退拏舟
擬欲到行廬洪武初曾為杭庠訓導所著有廣莫子
稿其祖凝少眞人者前元時高士也卒葬棲霞嶺虞
邵庵為之碑記張行中為之賦詩云相國流芳到棣
華隠居湖上對棲霞清連後澗神仙境幽勝孤山處
士家華表秋宵空落月杏莊寒食幾飛花如今獨有
雙碑在人物俱非重可嗟
潘時雍錢唐人簡淡力學詩句脱塵號灌園生徐一䕫
為之序曰錢唐潘時雍讀書賦詩廉介自將視當世
富貴雖非不願欲者使其脂韋取容以僥倖一時寧
貧賤而肆志郡城之東二百步而近有地十餘畆古
井一區宋輦院基也入於居民久矣荒棄弗治暇日
過見之徘徊相度曰是豈不足為吾生乎既而購得
之除治一畝為廬用其餘地析而為畦縱横數十塍
茹菜若干品天稍不雨輒置桔橰井上俯前仰後聲
軋軋如龍鳴出井水以灌已則攝弊衣履循行畦間
顧見菜色青青若綠雲覆地喜曰生意若此足矣掇
其脆美為其父母妻子供具而斥其餘賣諸市中自
以為常不輟或曰錢唐陸海之府魚鹽蜄蛤之所産
羽草竹箭之所生象犀珠玉之所聚街居之民用貧
求富千金為母則子百金百金為母則子千金萬金
若此者家相望也又其地為元行省丞相治所往時
承平丞相守法而巳今天下多故丞相承制得自爵
禄人卜醫衆技苟有以自見不必去妻子違父母跋
涉遠道輒致位顯要紆金曳紫翺翔康莊之衢中世
以降道德之意冺矣惟聲與利可以驚動世俗子年
甚富又居聲利之場不為彼以取寵榮顧乃為此何
哉時雍曰嘻夫尺有所短寸有所長彼所能者我則
不能吾亦豈能枉吾之性以我所不能為彼之能故
寧自附于農家者流使人稱之曰灌園生灌園生不
辭也嗟夫習俗之移人也久矣自今以往錢唐之人
不尚貨殖而尚德義不尚奔競而尚恬退不自時雍
始乎余因序其出處以為趨附聲利者勸焉時雍嘗
為一䕫賦獨樹軒詩瀟洒幽軒面水開軒前老樹倚
雲栽閒來倚杖過三匝醉後支頥看百迴風雨欲隨
龍化去雲霄常聽鶴飛來結隣擬共榮枯事遮莫人
知是散材
張行中輿仁和槎溪人洪武初上書論時務稱旨授刑
部主事詞翰清麗弟行素輅咸有文名兄弟友愛所
著有聮輝集行世秋日湖中詩風波千頃畫船開吹
近芙蓉影裏來倒捲綠霞翻舞袖斜飛白雨溢行杯
總宜園冷花無主蘇小墳空草作堆為倩金戈揮落
日秋聲莫向樹頭催湖上分韻得香字詩晴麓雲横
萬里長出門步步是春光近湖酒閣多紅杏隔岸漁
家盡綠楊簫鼓聲寒心自醉綺羅魂冷骨猶香漫遊
不是矜年少贏得閒情似洛陽約可閒老人訪玉藥
圃詩明朝寒食風日晴可閒欲同湖上行先拾玉壺
園上翠却聽瑶石山前鶯茶鐺煩為試新火杏酪不
須和冷餳君若肯將花逕掃日高相與到柴扄次韻
元宵詩月到中宵午漏深青衫羅薄露華侵鼇浮仙
島春無際人下歌樓醉不禁大地金蓮分夜色上方
玉燭慰民心歸來更有傳柑宴坐列宮釵十二金聞
王立本江上觀潮詩兩月竟違王翰面近聞無事看
胥濤鳳凰相對暮雲合牛馬平分秋水高望去波瀾
接天宇坐令霜雪侵髩毛江臯賴有逯文學應與論
詩對濁醪江潮詩羅刹江頭八月潮吞山挾海勢雄
豪六鼇倒捲銀河闊萬馬横奔雪嶂高自是乾坤通
氣脉應非神物作波濤吳兒弄險須臾事坐看平流
濟萬艘行素次韻王志道元夕感興詩沉水香生寶
篆烟九衢車馬正喧闐金蓮徧燭三千界銀甲誰彈
五十絃天上樓臺春盎盎人間風月夜娟娟少年行
樂情懷異絳蠟籠紗六轡聮
逯西臯者元左丞魯曾孫也占籍錢唐工文翰有雅趣
仕行省都事内附後棄官居西湖八十五歲卒張行
中嘗贈之詩云無官貧亦樂有暇趣偏寬身世雙蓬
髩功名一釣竿透窗蟾影淡落枕鴈聲寒猶恐梅開
早扶笻雪裏看又云冠製黃楊窄巾裁皂葛寬仙衣
新鶴氅吟杖小龍竿日短棋消暇風高酒禦寒興來
書數紙穉子巳能看又八十古難能風流事慣曾醉
防醒眼怒老畏少年憎鶴髮垂寬領鰕身倚瘦藤笑
談殊未倦把酒勸山僧子宏洪武初選補杭州府學
生從徐大章年十八陳時政得失高皇帝悦之試秋
柳賦稱旨吏部奏宏年少賜歸卒業尋以鄉貢歴教
松江武進宏子端舉進士官刑部員外郎永樂中扈
從北征死於戰
瞿宗吉佑錢唐人學博才贍風致俊朗少不為其父所
知鄉人張彦復自福建檢校回家瞿翁殺雞具酒待
之宗吉年十四適自學舍歸彦復指雞為題命賦之
宗吉應聲云宋宗窗下對談高五德聲名五彩毛自
是范張情義重割烹何必用牛刀彦復大加稱賞手
寫桂花一枝并題其上以贈云瞿君有子早能詩風
采英英蘭玉姿天上麒麟元有種定應高折廣寒枝
瞿翁遂搆傳桂堂而凌彦冲丘彦能吳敬夫咸鄉丈
與為忘年友一日楊廉夫訪之出所作香奩八詠以
示宗吉宗吉悉和之其花塵春跡云燕尾點波微有
暈鳳頭踏月悄無聲黛眉顰色云恨從張敞毫邊起
春向梁鴻案上生金錢卜歡云織錦軒窗聞笑語採
蘋洲渚聽愁吁香頰啼痕云斑斑湘竹非因雨點點
楊花不是春廉夫嘆服曰此瞿家千里駒也洪武中
以薦舉授臨安學訓導累陞周府長史所著有存齋
集
永樂間宗吉以詩禍下錦衣獄旴江胡子昂亦以詩禍
踵至子昂以東坡係御史臺獄二詩索瞿和瞿詩云
一落危塗又幾春百憂交集未亡身不才棄斥逢明
主多難扶持望故人有字五千能講道無錢十萬可
通神忘懷且共團欒坐滿炷爐香說善因酸風苦霧
雨凄凄愁掩圜扉坐榻低投老漸思依木佛受恩未
許赦金雞艱難饋食憐無母辛苦迴文賴有妻何日
湖船載春酒一篙撑過斷橋西已而宗吉謫戍保安
者十年時興和失守邊境蕭條永樂巳亥降佛曲於
塞下選子弟唱之時値元宵宗吉凄然作望江南五
首云元宵景野燒照山明風陣摩天將夜半斗杓插
地過初更燈火憶杭城元宵景巷陌少人行舍北孤
兒偎冷坑牆東嫠婦哭寒檠士女憶杭城元宵景刁
斗擊殘更數點夕烽明遠戍幾聲寒角響空營歌舞
憶杭城元宵景默坐自傷情破竈三杯黃米酒寒窗
一盞濁油燈宴賞憶杭城元宵景淡月伴疎星戍卒
抱關敲木柝歌童穿市唱金經簫鼓憶杭城
宗吉西湖秋泛滿庭芳詞露葦催黃烟蒲駐綠水光山
色相連紅衣落盡辜負採蓮船點檢六橋楊柳但幾
箇抱葉殘蟬秋容晚雲寒鴈背風冷鷺鷥肩華筵容
易散愁添酒量病減詩顛况情懷冲澹漸入中年掃
退舞裙歌扇盡付與一枕高眠清閒好脱巾露髮仰
面看青天又西湖四時望江南詞西湖景春日最宜
晴花底管絃公子宴水邊羅綺麗人行十里按歌聲
西湖景夏日正堪遊金勒馬嘶垂柳岸紅粧人泛採
蓮舟驚起水中鷗西湖景秋日更宜觀桂子岡巒金
粟富芙蓉洲渚綵雲閒爽氣滿山前西湖景冬日轉
清竒賞雪樓臺評酒價觀梅園圃訂春期共醉太平
時
宗吉平日著作散亡者蓋不少也暇日得其逸稿律詩
近體共十五篇錄以自適題則天故内詩堪恨當年
武媚娘手持唐璽坐明堂不思仙李方三葉却愛蓮
花似六郎廢苑荆榛來雉兔故宮禾黍没牛羊尚餘
數仞頽垣在遙對龍門山色蒼秋日書懷詩五窮何
日是歸年幾費奴星結柳船善價誰求司馬賦癡心
欲借尉遲錢六通未具難成佛九轉無疑漫學仙一
事尚為今日幸免供徭役為無田暮春書事詩過牆
新竹翠交加綠樹隂隂噪乳鴉花到&KR1616;醿香結局鳥
鳴鶗鴂客思家煑茶湯沸風聲轉夢草詩成日影斜
零落殘紅青子滿漸看金彈熟枇杷睡起呼童掃落
花石泉槐火試新茶樹林深處蜂王國簾幕隂中燕
子家柳絮乘風投硯水竹枝搖影落窗紗幽居莫道
無官况鼓吹猶存兩部蛙旅舍書事詩過却春光獨
掩門澆愁漫有酒盈尊孤燈聽雨心多感一劍横空
氣尚存射虎何年隨李廣聞雞中夜舞劉琨平生家
國縈懷抱濕盡青衫總淚痕茒屋三間白板扉棲遲
四壁嘆多違揚雄投閣功名薄王粲登樓事業非白
晝夢回梁燕語青天目送塞鴻歸東門黃犬華亭鶴
舉世無人悟此機清明即事詩風落梨花雪滿庭今
年又是一清明游絲倒地終無意芳草連天若有情
滿院曉烟聞燕語半窗晴日㬗蠶生鞦韆一架名園
裏人隔垂楊聽笑聲夜凉詩瀟瀟木葉打窗扉又送
新凉入敝帷煗不及時秋後雨淡而有味客中詩還
家自愧蘇秦婦交友誰知蔡克兒不寐起來搔首坐繞
庭促織替人悲題伍胥廟詩一過叢祠淚滿襟英雄
自古少知音江邊敵國方嘗膽臺上佳人正捧心入
郢共知讐巳雪沼吳誰識恨尤深素車白馬終何益
不及陶朱像鑄金有感詩世事年來似奕棋可堪歲
月去如馳肉生髀骨英雄老金盡牀頭富貴遲蹈海
莫追天下士折腰難事里中兒可憐滿眼新亭淚對
泣無人只自悲夏晚納凉詩竹牀藤簟晚凉天卧看
星河小院偏雲影恰如衣暫薄月華那得扇長圓清
泉冷浸冰盤果嘉樹香籠寶鼎烟想是高樓風更爽
玉人閒按十三絃清明賦絶句詩兼旬蹭蹬在京華
又見東風御柳斜客裏不甘佳節過借人亭館看梨
花池河道中詩牽牛花碧荳花黃血色蜻蜓點水忙
人在漁村斜照裏數聲短笛隔垂楊齋居觀物詩蕉
葉隂隂艾葉香菖蒲苗短菊苗長夜來知有蝸牛過
一道銀光在粉牆出巢新燕傍簾帷乳鴨浮沉水滿
陂葉底青蟲時節至化為蝴蝶上花枝
宗吉風情麗逸見之詩篇者往往有歌扇舞裙之興金
公素謂之司空見慣者誠然也夏時正修杭州府志
獨不錄其詩詞而白蘇楊薩偎紅倚翠之篇悉皆裒
採豈非貴耳而賤目者哉宗吉嘗著剪燈新話一編
粉飾閨情假託冥報雖屬情妖麗遊戱翰墨之間而
勸百諷一間有可采或謂秋香亭記乃宗吉事使其
果然亦元微之會眞意也桂孟平讀此書而作歌一
篇語涉諷刺而思致穠縟可誦也其詞云山陽才人
疇與侣開口為今闔為古春以桃花染性情秋將桂
子薰言語感離撫遇心怦怦道是無憑還有憑沉沉
帳裏晝吹笛煦煦窗前宵剪燈倏而晴兮忽而雨悲
欲啼兮喜欲舞玉簫倚月吹鳳凰金柵和烟鎖鸚鵡
造化有跡尸者誰一念纔萌方寸移善善惡惡苟無
失怪怪竒竒將有之丈夫未達虎為狗濯足滄浪泥
數斗氣寒骨聳錚有聲脱幘目光如電走道人青蛇
天動搖不斬尋常花月妖茫茫塵海漚萬點落落雲
松酒半瓢世間萬事幻泡爾往往有情能不死十二
巫山誰道深雲母屏風薄如紙鶯鶯宅前芳草棲燕
燕樓中明月低從來松栢有孤操不獨鴛鴦能並棲
久在錢唐江上住厭見潮來又潮去燕子銜春幾度
回斷夢殘紅落何處還君此編長嘯歌便當酌以金
叵羅醉來呼枕睡一覺高車駟馬遊南柯
宗吉漫興詩云自古文章厄命窮聰明未必勝愚蒙筆
端花與胷中錦賺得相如四壁空蓋有激而云然也
又書生嘆云書生嗜書被書惱居不求安食忘飽微
吟朗誦無了期妻怨兒啼隣里誚東家郎君狐白裘
終宵醉眠寶釵樓西家壯士金鎖甲萬里勇斬樓蘭
頭堆金積玉誇豪貴眼底何曾識丁字休言富貴有
危機信知文字眞愁具從今投筆復棄書擬學東臯
農把鉏妻復苦諫兒搖手近來差科重田畝其感時
傷事抑又甚焉馬浩瀾感其詩作畫堂春詞云蕭條
書劍困埃塵十年多少悲辛松生寒澗背陽春勉強
精神且可逢場作戱寧須對客言貧後來知我豈無
人莫漫沾巾乃今瞿馬之名照耀文苑當年牢落安
足嘆耶
王希範洪仁和人永樂間年十八舉進士授行人入翰
林檢討與修永樂大典為副總裁陞侍講主考禮闈
時胡文穆公總裁國史希範因言其書徵處士胡祺
於五星聚奎之下若以其祥為祺發者公為祺子疑
有私焉且國家文明正不藉此為重文穆公從之而
心憾其言尋改禮部主事部之長缺詔洪署部印練
習稱旨詔作佛曲序洪逡巡不敢應制遂為同列所
排不復進用晚得末疾卒著作多散落不存存者毅
齋存稿其遊西湖詩紅蓮白蓮開滿湖小娃唱歌閒
且都故人相會能幾度美酒何妨傾百壺雙拳藏&KR0848;
握松子萬錢賭勝賽樗蒲暮歸酩酊白馬上誰識山
翁非酒徒夏日閒居詩綠竹蒼松引夏凉方塘曲沼
藕花香兩峰獨對空山静一鳥不鳴清晝長舂得細
糧如玉子釀來新酒勝瓊漿人生快意能如此何用
荒唐入醉鄉
陳士寧仁和人涉獵書史喜賓客與同邑鄭璧夏誠交
莫逆如兄弟然皆好吟詠時時同棹湖中狎玩魚鳥
蓄古法書名畫彛器相過品鑒有通家好士寧之母
與璧之母皆高年奉之均為子行母殁互服緦麻士
寧居鹽橋七寶巷中又徙獨山全斯立贈之詩云青
字營西小巷幽衡門寂寂思悠悠一生清事無閒日
夾徑黃花滿院秋賣帖偶逢官巷口評詩共宿獨山
頭誰知擾擾紅塵裏荷蕢行歌得自由張輅詩云横
溪别業錦雲鄉紅白蓮花薜荔牆百事不關心獨静
孤雲無着興偏長佳人雪藕供微醉童子分茶坐晚
凉如此好懷誰解寫詩成還讓孟襄陽
桂孟平衡仁和人洪武中為錢唐學修業齋訓導遷山
東轉谷府奉祀卒於長沙所著紫薇稿其送王惟中
代屠先生詩秋來忽得桂衡書又報王郎去聽除若
有鄉情須記我便生官况也從渠山中歲月三邊鴈
客裏饔飱兩饌魚此去上林方校獵要因奏賦識相
如蘇李泣别圖詩我生自恨不如死君死誰知更得
生十九年前今日淚都無一點為功名九日陪陳廣
文貢有道遊伏龍岡新庵詩久客思歸未賜環登高
且上鳳凰山空將青眼看重九不見黃花露一斑老
境更從天卜徤僧房常記客偷閒廣文不是無官舍
那得清幽似此間春暮詩忍將愁眼看韶華桃李無
言日月斜晚白菜肥蠶出火冬青花落燕成家歸田誰
復如賓饁入室今惟對影嗟無可柰何聊且睡不勞
春夢繞天涯雲濤軒詩高臺圖畫自天開下有軒居
亦壯哉雲氣四時多似雨濤聲八月大如雷直看槎
泝天潢去莫遣舟乘雪夜回擬待他年具舟檝中流
小試濟川才安節堂詩晚節何由得此安阿兒能孝
母心寬蝤蛑曉饌來江浦絡緯秋聲上井闌松栢耐
於花易過衣裳偏是綵宜看登堂為爾歌眉夀春酒
香濃柰子丹
西湖遊覽志餘卷十二
