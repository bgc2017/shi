欽定四庫全書
西湖遊覽志餘卷三
明田汝成撰
偏安佚豫
紹興十三年張俊解兵柄封清河郡王勅建甲第二十
一年冬十月高宗幸其第供進御筵初坐繡花高飣
一行香圓真柑石榴棖子鵝梨乳梨
□柤花木瓜樂僊乾果子乂袋兒一行荔枝
圓眼香蓮榧子榛子松子銀杏梨肉
棗圈蓮子肉林檎旋大蒸棗縷金香藥一
行腦子花兒甘草花兒硃砂圓子木香丁
香水龍腦史君子&KR1190;砂花兒官桂花兒
白术人參雕花蜜煎一行雕花梅毬兒紅消
兒雕花筍蜜冬瓜魚兒雕花紅團花木瓜
大段花雕花金橘青梅荷葉兒雕花薑蜜筍
花兒雕花橙子木瓜方花兒砌香鹹酸一行
香藥木瓜椒梅香藥藤花砌香櫻桃砌香
萱草拂兒紫蘇柰香砌香葡萄甘草花兒
梅肉餅兒薑絲梅雜絲梅餅兒水紅薑脯
腊一行線肉條子皂角鋌子鰕腊雲夢&KR1571;
兒肉腊妳房旋鮓金山鹹豉酒醋肉
肉瓜虀垂手八盤子揀蜂兒番葡萄香蓮
事件念珠巴欖子大金□新椰子象牙板
小橄欖榆柑子冄坐切時果一行春藕鵝
梨餅子甘蔗紅柿切棖子切綠橘乳梨
月兒生藕鋌兒時新果子一行金橘藏楊
梅新羅葛切蜜蕈切脆棖榆柑子新椰
子切宜母子甘蔗柰香梨五花兒藕鋌兒
新柑子雕花蜜煎一行砌香鹹酸一行俱同
前瓏□果子一行荔枝甘露餅荔枝蓼花
荔枝好郎君瓏□桃條酥胡桃纏棗圈纏
梨肉香蓮事件香藥葡萄纏松子糖霜玉
蜂兒白纏桃條脯腊一行同前下酒十五盞
第一盞花炊鵪子荔枝白腰子第二盞妳
房簽三脆羹第三盞羊舌簽萌芽肚胘
第四盞肫掌簽鵪子羹第五盞肚胘膾鴛
鴦煠肚第六盞沙魚膾炒沙魚襯湯第七
盞鱔魚炒鱟鵝肫掌湯虀第八盞螃蠏釀棖
妳房玉蘃羹第九盞鮮蝦蹄子膾南炒鱔
第十盞洗手蠏鯚魚假蛤蜊第十一盞五
珍膾螃蠏清羹第十二盞鵪子水晶膾猪
肚假江&KR2090;第十三盞鰕棖膾鰕魚湯虀第
十四盞水母膾二色蠒兒羹第十五盞蛤
蜊生血粉羹插食炒白腰子炙肚胘炙
鵪子脯潤鷄潤兔炙炊餅不炙炊餅彎骨
勸酒果子庫十番砌香果子雕花蜜煎時
新果子獨装巴欖子装大金橘小橄欖鹹酸
蜜煎對装揀松番葡萄獨装新椰子對装春
藕陳公梨四色時果厨勸酒十味江&KR2090;煠肚
江&KR2090;生蝤蛑簽薑醋香螺香螺煠肚薑酸假公
權煨牡蠣牡蠣煠肚蟑蚷煠肚凖備上細壘四
卓又次細壘二卓(内蜜煎鹹酸時新脯腊等)對食十盞二十
分蓮花鴨簽蠒兒羹三珍膾南炒鱔水
母膾鵪子羹鯚魚膾三脆羹洗手蟹煠
肚胘對展每分時果五盤晚食五十分名件
二色蠒兒肚子羹笑靨兒小頭羹飯脯腊
鷄脯鴨直殿官大煠下酒鴨簽水母膾
鮮蝦蹄子羹糟蟹野鴨紅生水晶
膾五珍膾蛤蜊羹直殿官合子食脯鷄油飽兒
野鴨二色薑豉雜熝入糙鷄凍魚麻脯
鷄臟炙焦片羊頭菜羹葫蘆直殿官果
子時果十槅楪外官食次第一等太師秦檜
燒羊一口滴粥燒餅食十味大椀百味羹
餻兒盤勸簇五十饅頭燒羊頭雙下雜簇從
食五十事肚羹大膀子雙下羊舌託胎羹
三脆羹鋪羊粉飯大簇飣鮓糕鵪子蜜煎
三十楪時果一盒切榨十楪酒三十瓶少保
秦熺燒羊一口滴粥燒餅食十味蜜煎
一盒時果一盒酒十瓶第二等少師楊存中
等六人各食十味蜜煎一盒切榨一盒燒
羊一盤酒六瓶第三等吏部尚書陳誠之等二
十八人各食七味蜜煎一盒時果一盒酒
四瓶第四等第五等右監門居間等一百二十五
人各食三味酒二瓶中官五十人各食五
味斬羊一斤饅頭五十箇角子一箇鋪薑
粉飯下飯鹹豉酒一瓶進奉寳器御樂帶
一玉池面帶一玉獅蠻樂僊帶一玉鶻兔帶
三玉璧環二玉素鍾子一玉花高足鍾子一
玉枝梗瓜杯一玉瓜杯一玉東西杯一玉香
鼎二蓋全玉盆一玉古劒□等十七件玉圓
臨安樣楪兒一玉靶獨帶刀子二玉並三靶刀
子四玉犀牛盒替兒一金器一千兩珠子十
二號共六萬九千五百九顆珠子念珠一串一百
八顆馬價珠金鑲束帶一翠毛二百盒白玻
璃圓盤子玻瓈花瓶七玻瓈椀四瑪璃椀大
小共二十件龍文鼎二商彛二高足商彛一
商父彝一周盤一周敦二周舉罍一有蓋
獸耳周罍一汝窑酒瓶一對洗一香爐一
香盒二香毬一盞四隻盂子二出香一對
大匳一小匳二螺鈿盒二十具織金錦褥子全
犀皮盒一十具織金錦褥子全有御寳畫十軸
曹覇五花驄馮瑾霽烟長景易元吉寫生花
黃居寳雀竹吳道子天王張萱竹叢邊鸞萱
草山鷓黃筌萱草山鷓宗婦曹氏蓼岸杜庭
睦明皇斫膾無寳有御書九軸趙昌躑躅鵪鶉
梅竹思躑躅母鷄杜霄撲蝶巨然嵐鎻翠峰
徐熙牡丹易元吉寫生枇杷董元夏山早行二
軸偽主李煜林泉渡水人物無御寳畫荆浩
山水吳元俞紫氣星撚金錦五十疋素綠錦
百五十疋木錦二百疋生花番羅三百疋隨
駕官知雀御帶御藥門司直殿官紫羅五百疋
雜色纈羅五百疋馬下目子錢一萬貫文禁衛
一行祗應人等錢二萬貫文炊餅二萬箇熟
猪肉三十斤熝燥三十盒酒二千瓶
乾道淳熙間夀皇以天下養每奉德夀三殿遊幸湖山
御大龍舟宰執從官以至大璫應奉諸司及京府彈
壓等各乘大舫無慮數百時承平日久樂與民同凡
遊觀買賣皆無所禁畫楫輕舫旁午如織至于果蔬
羹酒關撲宜男戲具閙竿花籃畫扇綵旗糖魚粉餌
時花泥嬰等謂之湖中土宜又有珠翠冠梳銷金綵
段犀鈿髹漆織藤窑器玩具等物無不羅列如先賢
堂三賢堂四聖觀等處最盛或有以輕撓趁逐求售
者歌妓舞鬟嚴妝自衒以待招呼者謂之水&KR0726;子至
于吹彈舞拍雜劇紛紜撮弄勝花泥丸鼓板投壺花
彈蹴踘分茶弄水踏滚木撥盆雜藝散耍嘔唱息器
教水族飛禽水傀儡鬻道術烟火起輪走線流星火
爆風筝不可指數總謂之趕趁人蓋耳目不暇給焉
御舟四垂珠簾錦幕懸掛七寳珠翠龍船梭子閙竿
花籃等物宫姬韶部儼如神&KR0726;天香濃郁花柳避妍
小舟時有宣喚賜予宋五嫂者汴酒家婦善作魚羹
至是僑寓蘇隄光堯召見之詢舊悽然令進魚羹人
競市之遂成富媪朱静佳六言詩云柳下白頭釣叟
不知生長何年前度君王遊幸賣魚收得金錢往往
修舊京金明池故事以安太上之心湖上御園南有
聚景珍珠南屏北有集芳延祥玉壺然亦多幸聚景
焉一日御舟經過斷橋旁有酒肆頗潔雅中飾素屏
風書風入松一詞于上光堯停目稱賞久之宣問何
人所作乃太學生于國寳醉筆也其詞云一春常費
買花錢日日醉湖邊玉驄慣識西湖路驕嘶過沽酒
樓前紅杏香中歌舞綠楊影裏鞦韆煖風十里麗人
天花壓鬢雲偏畫船載得春歸去餘情付湖水湖烟
明日重携殘酒來尋陌上花鈿上笑曰此詞甚好但
末句不免酸寒因為改作明日重扶殘醉即日宣命
解褐云
光堯雅愛湖山之勝恐數蹕煩民鑿大池宫内引水注
之疊石為山象飛來峰有堂名冷泉孝宗嘗賦詩云
山中色秀何佳哉一峰獨立名飛來參差翠麓儼如
畫石骨蒼潤神所開忽聞仿像來宫囿指顧已驚成
列岫規模絶似靈隱前面勢恍疑天竺後孰云人力
非自然千巖萬壑藏雲烟上有崢嶸倚空之翠壁下
有潺湲漱玉之飛泉一堂虚敞臨清沼密蔭交加森
羽葆山頭草木四時春閱盡歲寒長不老聖心仁智
情優閒壺中天地非人間蓬萊方丈渺空闊豈若坐
對三神山日長雅趣超塵俗散步逍遥快心目山光
水色無盡時長將挹向杯中渌光堯䟦曰吾兒自幼
岐㠜進德修業如雲升川增一日千里吾比就寬閒
之地疊石為山引湖為泉作小亭于其旁為娛老之
具且俾吾兒萬幾之暇時來遊豫父子杯酒相屬挹
山光而聽泉流濯喧埃而發清興恍若徜徉乎靈隠
天竺之間其樂可勝紀哉吾兒乃肆筆成章形容盡
美雖吟詠之作帝王之餘事然造語用意高出百世
之上非巨儒積力可窺其粗亦有以見天縦之多能
覽之欣然老眼為之增明矣有樓名聚遠光堯親題
其額仍大書蘇軾頼有高樓能聚遠一時收拾付閒
人之句于屏間是歲翰林院進端午帖子云聚遠樓
前面面風冷泉亭下水溶溶人間炎熱何曾到真是
瑶臺第一重又云飛來峰下水泉清臺沼經營不日
成景物自超塵世外何須方士覓蓬瀛皆紀實事也
乾道三年三月初十日南内遣閤長至德夀宫奏知連
日天氣甚好欲一二日間恭邀車駕幸聚景園看花
取自聖意選定一日太上云𫝊語官家備見聖孝但
頻頻出去不惟費用又且勞人本宫後園亦有幾株
好花不若來日請官家過來閒看遂遣提舉官同到
南内奏過遵依次日進早膳後車駕與皇后太子過
宫起居二殿訖先至燦錦亭進茶宣召吳郡王曾兩
府已下六員侍宴同至後苑看花兩廊並是小内侍
及幕士效學西湖鋪放珠翠花朵玩具疋帛及花籃
閙竿市食等許從内人關撲次至毬場看小内侍抛
綵毬蹴鞦韆又至射廳看百戲依例宣賜回至清妍
亭看荼䕷就登御舟繞堤閒遊亦有小舟數十隻供
應雜藝嘌唱鼓板蔬果無異湖中太上倚欄閒看適
有雙燕掠水飛過得旨令曾覿進詞賦遂進阮郎歸
云柳隂庭院進風光呢喃春晝長碧波新漲小池塘
雙雙蹴水忙萍散漫絮飛揚輕盈體態狂為憐流水
落花香銜將歸畫梁既登舟知閤張掄進柳梢青云
柳色初濃餘寒似水纖雨如塵一陣東風縠紋微皺
碧沼鱗鱗僊娥花月精神奏鳳筦鸞絃鬭新萬歲聲
中九霞杯内長醉芳春曾覿和進云桃靨紅勻梨腮
粉薄鴛徑無塵鳳閣凌虚龍池澄碧芳意鱗鱗清時
酒聖花神看内苑風光又新一部&KR0726;韶九重鸞仗天
上長春各有宣賜次至静樂堂看牡丹進酒三杯太
后邀太皇官家同到劉婉容奉華堂聽摘阮奏曲罷
婉容進茶訖遂奏太后云近教得二女童瓊華綠華
並能琴阮下棋寫字畫竹背誦古文欲得就納與官
家則劇遂令各逞伎藝併進自製阮譜三十曲太后
遂宣賜婉容宣和殿玉軸沉香槽三峽流泉正阮一
面白玉九芝道冠北珠緣領道氅銀絹三百疋兩會
子三百萬貫是日三殿並醉酉牌還内
淳熙三年五月二十一日天申節先十日駕詣德夀宫
進香并進奉銀五萬兩絹三千疋錢五萬貫度牒一
百道綠匣二百箇上僉云臣御名謹進令幕士安頓
寝殿前候閣長到宫移入殿上并鋪放進奉七寳金
銀器皿等十二日皇后到宫進香排日皇太子太子
妃并大内職典等進香至日卯時駕率皇后太子太
子妃文武百官并詣宫上夀駕至小次降輦太上遣
本宫提舉官𫝊旨减拜行禮上回奏上感聖恩容臣
依禮上夀太上冄命减十拜俟太上升殿皇帝起居
拜舞如儀率皇后百官上酒樂作衛士山呼駕興入
幄次少歇樂人冄排立殿上降簾太上冄坐太后率
皇后太子妃上夀六宫次第起居禮畢退上侍太上
過寝殿進早膳太上令宣喚吳郡王等官進來伴話
上侍太上同往射廳看百戱依例宣賜冄入幄次少
歇上遣閣長奏知太上午時三刻恭請赴坐駕赴德
夀殿排當皇帝已下並簮花侍宴至第三盞太上遣
内侍請官家免花帽束帶卸上蓋衣官裏回奏上感
聖恩又免皇后大冠皇太子穿執並謝恩訖太上泛
賜皇太子壘金篏寳盤盞紫羅紫紗南北内互賜承
應人目子錢主管禁衛官率禁衛等人于殿門謝恩
又入次少歇約一刻冄請太上至樂堂冄坐教坊大
使回正德進新製萬歲興龍樂曲破對舞各賜銀絹
有差又移燕清華看蟠松宫嬪五十人皆&KR0726;粧奏清
樂進酒并衙前呈新藝約至五盞太上賜官裏御書
急就章并金剛經官家亦進御書真草千文太上看
了甚喜云大哥近來筆力甚進上起謝同皇太子步
至蟠松下看御書詩冄入太上宣索翡翠鸚鵡杯官
裏與皇后親捧杯進酒太上曰此是宣和間外國進
到今以賜皇帝上謝恩時太上官家並已七八分醉
遂冄服上蓋率皇后太子謝恩宣平輦近裏升輦太
上宣諭知省云官家已醉可一路小心照管知省等
領旨還内來早上遣知省至宫恭問二聖起居并奏
欲親到宫謝恩太上就令提舉往問興居併免到宫
禮
八月二十八日夀聖皇太后生辰先十日車駕過宫先
至太上處起居次入本殿進香以次皇后太子太子
妃莊文太子妃張娘娘已下並進香起居至太上内
書院進泛索遂奏安止還内十二日婉容到宫至西
便門廊下先至太上處奏起居次入本殿進香諭雨
免下階起居大内進香十三日知省及大官到宫進
香閣長就管押進奉銀絹度牒等并七寳金銀器皿
比天申節減半官屬進香并設放夀星及神&KR0726;書畫
等物隔簾奏喏免起居退次日皇太后宅親屬到宫
進香并本官人吏後苑官屬作院使等臣節次進香
二十一日夘時皇后先到宫候駕至到太上前殿起
居次至本宫殿官家第一班皇后第二班太子并妃
第三班各上夀訖太后宅親屬上夀並同天申節儀
太上邀官裏至清心堂進泛索值雨不呈戲依例支
賜午初二刻奏辦就本殿大堂面北坐官家花帽上
蓋皇后三釵頭冠并賜簮花酒至第五盞免大衣官
裏便背兒赴坐第七盞小劉婉容進自製十色菊千
秋歲曲破内人瓊瓊柔柔對舞上於閣子庫支賜五
兩數珠子一號細色北段十疋太后又賜七寳花十
枝珠翠芙蓉領緣一幅又移坐靈芝殿有木犀處進
酒次到至樂堂冄坐至更盡後還内
九月十五日明堂大禮十三日雨未時奏請宿齋北内
送天花摩姑蜜煎山藥棗兒乳糖巧炊火燒角兒等
十四日駕詣景靈宫回太廟宿齋雨不止午後太上
遣提舉至太廟𫝊語官家連日祀事不易所謂十六
日詣宫飲福隂雨泥濘可免勞煩天氣隂寒請官家
美進御膳頻添御服上遣閣長回奏上感聖恩至日
若登樓肆赦依舊詣宫行禮不登門時當奏聞晚雨
不止宣諭大禮使趙雄來早更不乘輅止用逍遥輦
詣文德殿齋一應儀仗排立竝免放從駕官竝常服
以從併遣御藥奏聞北内來日為值雨更不乘輅謹
遵聖旨不過宫行飲福禮太上令𫝊語官家既不乘
輅此間也不來看了大禮使趙雄雖已得旨猶不許
放仗上聞之曰來早若不晴時有何面目雄聞之曰
縱使不晴得罪不過罷相耳堅執不肯放散至黃昏
後雨止月明上大喜遣内侍李思恭宣諭趙雄仍舊
乘輅冄遣御藥奏聞北内天晴仍舊乘輅候登門訖
詣宫行禮十五日晴色甚佳車駕自太廟乘輅還内
日映御袍天顔甚喜都民皆讃嘆聖德至已時太上
遣直閣官往齋殿𫝊語官家且喜晴明可見誠心感
格賜御用段疋至鞦轡七寳篦刀子事件素食果子
等仍奏連日勞頓免行飲福禮上就遣知閣回奏上
感聖恩天氣轉晴皆太上皇帝聖心感格容肆赦訖
詣宫行禮併謝聖恩十六日登門肆赦畢車駕詣宫
小次降輦提舉𫝊太上聖旨特减八拜仍免至夀聖
處飲福行禮畢略至絳華堂進泛索知閣張掄進臨
江詞云聞道彤廷森寳仗霜風逐雨驅雲六龍扶輦
下青冥香隨鑾扇遠日映赭袍明簾捲天街人頂戴
滿城喜氣氤氲等閒散作八荒春祗知天意好昨夜
月華新
十月二十二日孝宗皇帝會慶聖節至日車駕過宫太
上外殿起居簮花拜舞進夀酒太上回賜次至太后
殿行禮乃從太上至後苑梅坡看早梅浣溪亭看小
春海棠午初至載忻堂排當官裏換素帽太后賜官
裏女樂二十人上冄拜謝恩教坊都管王喜等進新
製會慶萬年薄媚曲破對舞並賜銀絹太上以白玉
桃杯賜上御酒云學取老爺年紀早早還京上飲酒
冄拜謝恩三杯後官家换背兒免拜皇后换圑冠背
兒太子免繫裹冄坐本宫御侍六人並陞郡夫人就
賜誥謝恩照例支散目子錢太上又賜官裏玉酒器
十件壘珠嵌寳器一千兩尅絲作金龍装花軟套閤
子一副侍宴官吳郡王以下各賜金盤盞段疋薇露
酒香茶等是日官裏大醉申牌後宣逍遥子入便門
升輦還内
淳熙五年二月初一日孝宗過德夀宫起居太上留坐
冷泉堂至石橋亭子看古梅太上曰苔梅有二種一
種出張公洞者苔蘚甚厚花極香一種出越上苔如
綠絲長尺餘今歲二種同時着花留此少觀命内侍
宣史浩至賜坐并召居廣鄭藻置酒奏樂上皇宣索
市食如李婆婆雜菜菱賀四酪面臟三猪胰胡餅戈
家甜食等數種太上笑謂史浩曰此皆京師舊人各
厚賜之又移宴静樂堂盡遣樂工全用内人動樂酒
行無算太上以黃玉紫心大葵花盞宣勸史浩捧觴
為兩宫夀君臣皆沾醉小内侍密語史相公少酌上
聞之謂浩曰滿酌不妨當為老先生一醉喜賜玉帶
一條片腦一金合紫尼羅二十疋御書四幅浩謝而
退
淳熙六年三月十五日車駕過宫請太上太后遊聚景
園至會芳殿降輦上及皇后翠華殿降輦兩殿至瑶
津少坐並乘步輦遍遊園中冄坐瑶津西軒酒三行
都管劉景供進新製泛蘭舟曲破吳興佑舞各賜銀
絹上親捧玉酒船上夀酒斟船中人物皆動太上喜
至錦壁賞花牡丹千餘叢各有牙牌金字别採好色
千朵安頓花架並是水晶玻璃天青汝窑金瓶中間
放沉香卓安白玉碾花商尊高三尺徑一尺三寸獨
插照殿紅十五枝隨駕官各賜兩面翠葉滴金牡丹
沉香柄金絲御書扇各一把知閣張掄進壺中天詞
云洞天深處賞嬌紅輕玉高張雲幕國艷天香相競
秀瓊苑風光如昨露洗妖妍風𫝊馥郁雲雨巫山約
春光濃如酒五雲臺榭樓閣聖代道治功成一塵不
動四境無鳴柝屢有豐年天助順基業增隆山岳兩
世明君千秋萬歲永享昇平樂東堂呈瑞更無一片
花落太上喜賜金杯盤法錦數事又至翠華登御舟
入裏湖至斷橋入真珠園太上命買湖中魚鼈放生
宣喚湖中買賣人等内侍用小旗招引各有支賜時
有賣魚羹宋五嫂東京人太上念其老宣上船賜金
錢十文銀錢百文絹十疋仍令後苑供應泛索至申
時御舟稍泊花光亭至會芳少歇太上已醉上親扶
上船乘轎都人傾城瞻嘆聖孝
淳熙七年十二月二十八日南内遣御藥并後苑官管
押進奉兩宫守歲合食則劇金銀錢消夜歲軸果兒
錦歷鍾馗爆仗糕兒法酒春牛花朵等就奏知太上
元日欲先詣宫朝賀然後還内引見大金使人太上
不許𫝊語官家至日可先引見使人訖却行到宫禮
正月元日上坐紫宸殿引見使人訖即率皇后皇太
子太子妃至德夀宫行朝賀禮進呈畫本人使面貌
姓名及館伴問答是歲太上聖夀七十有五舊歲欲
行慶夀禮太上不許至是乃密進黃金酒器二千兩
上侍太上於欏木堂香閣内說話宣喚棋待詔并小
說人孫奇等十四人下棋兩局各賜銀絹供泛索訖
官家恭請太上太后來就南内排當初二日早進膳
訖遣太子到宫恭迎兩殿并只用轎兒禁衛簇擁入
内官家親王殿門恭迎親扶太上降輦至損齋進茶
訖至清燕殿看書畫玩器約午初刻後苑供進酥酒
十色熬煑午正三刻就凌虚閣排當三盞後至萼綠
華堂看梅上進銀三萬兩會子十萬貫太上云宫中
無用錢處不須得冄三奏請止受三分之一未初刻
雪大下正是臘前太上甚喜謂官家云今年正欠些
雪可謂及時却甚好但恐長安有貧者上奏云已令
有司比去歲倍數支散太上亦命提舉官于本宫支
犒官會照朝廷之數命近侍進酒官裏上夀近臣獻
詞云紫皇高宴&KR0726;臺雙成戲擊璚苞碎何人為把銀
河水剪甲兵都洗玉樣乾坤八荒同色了無塵翳喜
冰消太液煖融鳷鵲端門曉班初退聖主憂民深意
轉鴻鈞滿天和氣太平有象三宫二聖萬年千歲雙
玉杯深五雲樓迥不妨頻醉看來不是飛花片片是
豐年瑞太上大喜賜鍍金酒器二百兩細色段疋復
古殿香羔法酒太后命本宫歌板色歌此曲進酒太
上盡醉至更深宣轎兒入便門上親扶升輦還宫
淳熙九年八月十五日孝宗過德夀宫起居上皇釣魚
為樂遂留賞月宴香遠堂堂東有萬歲橋以白玉石
為之雕欄瑩徹上作四面亭皆新羅白木與橋一色
大池十餘畆植千葉白蓮御榻屏几酒器俱用水晶
南岸列女樂北列男樂月上簫韶齊作稍止上皇召
小劉妃獨吹白玉笙霓裳中序時侍燕官開府曾覿
進壺中天詞云素飈漾碧看天衢穩送一輪明月翠
水瀛壺人不到比似世間秋别玉手瑶笙一時同色
小按霓裳疊天津橋上有人偷記新闋當日誰幻銀
橋阿瞞兒戱一笑成痴絶肯信羣&KR0726;高宴處移下水
晶宫闕雲海塵清山河影滿桂冷吹香雪何勞玉斧
金甌千古無缺上皇大喜曰從來月詞不曾用金甌
事可謂新奇賜金束帶紫番羅水晶碗上亦賜寳盞
至一更五點還宫是夜西興亦聞天樂焉
淳熙十年八月十八日駕詣德夀宫奉迎上皇觀潮先
期浙江亭抓縛蓆屋五十間至是并用綵纈幕帟上
皇至賜從官酒食並免侍班聽從便觀看先是澉浦
金山都統司水軍五千人抵下江至是又命殿司新
刺防江水軍臨安府水軍並行閱試軍船擺開西興
龍山兩岸近千隻管軍官於江面分布五陣乘騎弄
旗標舞刀如履平地點放五色烟炮滿江及烟收炮
息諸般皆不見自龍山以下貴邸豪民綵幕綿亘二
十餘里幾無行路西興一帶亦縛幕次綵繡照江有
如鋪錦市井弄水者憎兒留住等凡百餘人皆手持
十幅綵旗蹈浪争雄直至海門迎潮又有踏滾木水傀
儡水百戲撮弄各呈伎藝上皇喜曰錢唐形勝天下
所無上起奏曰江潮亦天下所獨宣諭侍官各賦酹
江月一曲至晚呈上以吳琚為第一其詞曰玉虹遥
挂望青山隱隱有如一抹忽覺天風吹海立好似春霆
初發白馬凌空瓊鼇駕水日夜朝天闕飛龍舞鳳欝
葱環拱吳越此景天下應無東南形勝偉觀真奇絶
好是吳兒飛彩幟蹵起一江秋雪黃屋天臨水犀雲
擁看擊中流楫晚來波静海門飛上明月兩宫賞賜
無限至月上始還
淳熙十一年六月初一日車駕過宫太上命提舉𫝊旨
盛暑請官家免拜至内殿起居太上令小内待扶掖
免拜謝恩太后處亦免拜太上邀官裏便背兒至冷
泉堂進早膳訖太上宣諭云今歲比常年熱甚上起
答云伏中正要如此太上云今日且留在此納凉到
晚去或三省有緊切文字不妨就幄次進呈上領聖
旨遂同至飛來峰看放水簾時荷花盛開太上指池
心云此種五花同幹近伯圭自湖州進來前此未見
也堂前假山修竹古松不見日色並無暑氣後苑小
厮兒三十人打息氣唱道情太上云此是張掄所撰
鼓子詞後苑進沆瀣漿雪浸白酒上起奏曰此物恐
不宜多喫太上曰不妨反覺爽快上曰畢竟傷脾太
上首肯因閒說宣和間公公每遇三伏多在碧玉壺
及風泉館萬荷莊等處納凉此處凉甚每次侍宴雖
極暑中亦着衲襖兒也命小内侍宣張婉容至清心
堂撫琴并令棋童下棋及令内侍投壺賭賽利物則
劇官家進水晶提壺連索兒可盛白酒二斗白玉雙
蓮杯柈碾玉香脱兒一套六箇大金盆一面盛七寳
水戲并宣押趙喜等教舞水族又進太皇后白玉香
珀扇柄兒四把龍涎香數珠佩帶五十副真珠香囊
等物直至酉初還内
淳熙十二年三月二十六日車駕宿戒幸玉津園命下
忽大雨有旨許從駕官帶雨具將曉有晴色已而天
宇豁然待制洪邁進一詩歌咏其實云五更猶自雨
如麻無數都人仰翠華翻手作雲方悵望舉頭見日
共驚嗟天公的有施生妙帝力堪同造物誇上苑春
光無盡藏何須羯鼓更催花四月四日扈從詣景靈
宫朝獻上賜和篇春郊柔綠遍桑麻小駐芳園覽物
華應信吾心非暇逸頓回晴意絶咨嗟每思富庶將
同樂敢務游畋漫自誇不似華清當日事五家車騎
爛如花後二日兵部尚書宇文价内引上舉此詩曰
洪待制用雨如麻字偶思得桑麻可押又其末句用
羯鼓催花事故以華清車騎荅之价拱手稱賀
立春前一日臨安府進大春牛設於福寧殿庭及駕臨
幸内官皆用五色綵杖鞭牛御藥院例取牛晴以充
眼藥餘屬直閤婆號管人都行首掌管預造小牛數
十飾以綵旛雪柳分送殿閤巨璫各以金銀錢綵段
相酧是日賜百官春旛勝宰執親王以金餘以金裹
銀及羅帛為之係文思院造辦各帶於幞頭之左入
謝後苑辦造春盤供進及分賜貴邸宰臣巨璫翠鏤
紅絲金鷄玉燕備極珍巧每盤直萬錢學士院撰進
春帖帝后貴妃夫人諸閤各有定式絳羅金鏤華彩
可觀臨安府亦鞭春開宴而邸第餽遺多效内庭焉
胡浩然上郡守喜遷鶯云譙門殘月聽畫角曉寒梅
花吹徹瑞日祥雲和風解凍青帝乍臨東闕暖向土
牛簫鼓天路珠簾高揭最好是戴綵旛春勝披頭雙
結奇絶開宴處珠履玳簮爼豆争羅列舞袖翩躚歌
喉縹緲壓倒柳腰鶯舌勸我應時納祜還把金爐香
爇願歲歲這一巵春酒長陪佳節
元夕禁中自去歲賞菊燈之後迤邐試燈謂之預賞一
入新正燈火日盛皆修内司諸璫主之於復古膺福
清燕明華等殿張挂及宣德門梅堂三間臺等處臨
時取旨起立鼇山燈品每以蘇燈為最圈片大者徑
三四尺皆五色琉璃所成山水人物花竹翎毛其後
福州所進純用白玉晃耀奪目新安所進益竒圈骨
悉皆琉璃號無骨燈禁中作琉璃燈山高五丈人物
皆為機關轉動如活結大彩樓貯之又於殿堂梁棟
窗戶間為涌壁作諸色故事龍鳳噀水蜿蜒如生前
後設玉栅簾寳光花影不可正視&KR0726;韶迭奏聲聞人
間殿上鋪連五琉璃閤皆毬文戲龍百花小窗間垂
水晶簾流蘇寳帶交映璀璨中設御座恍然如在廣
寒水晶宫也至二鼓上乘小輦幸宣德門觀鼇山擎
輦者皆倒行以便觀賞香烟燈光薰照天地中以五
色玉珊簇成皇帝萬歲四大字其上伶官奏樂下為
露臺百戱呈巧内人小黃門皆巾裹翠蛾效街坊清
樂宣唤市井舞隊及市食先是府尹預擇華潔善歌
者伺于外至是隨宣進入妃嬪内人亦争賞之數倍
得直有一夕致富者宫漏既深宣放烟火百餘架而
駕始還
都市自舊歲孟冬駕回已有乘肩輿小女鼓吹歌舞日
數十隊以供貴邸豪家之翫而天街茶肆酒館漸以
羅列燈毬等求售謂之燈市自此以後每夕皆然三
橋等處客邸最盛燈火簫鼓每至四鼓日盛一日姜
白石有詩云燈已闌珊月氣寒舞兒往往夜深還只
應不盡婆娑意更向街心弄影看又云南陌東城盡
舞兒畫金刺繡滿羅衣也知愛惜春遊夜舞落銀蟾
不肯歸吳夢窗玉樓春云茸茸狸帽遮梅額金蟬羅
剪胡衫窄肩輿争看小腰身倦態強隨閒鼓笛問稱
家在東城陌欲買千金應不惜歸來困頓殢春眠猶
夢婆娑斜趁拍深得其意態者也至節後漸有大隊如
四國朝傀儡之𩔖多至數百天府每夕差官點趣各
給錢酒油燭多寡有差且使之南至昇陽宫支酒燭
北至春風樓支錢米終夕街坊鼓吹不絶士女羅綺
如雲至五夜則京尹乘小轎諸舞隊次第簇擁前後
連亘十數里錦繡填委道路吏魁以大囊貯楮券凡
遇小經紀人犒千百謂之買市至有黠者以小盤貯
梨數片騰身出於稠人之中支請官錢數次者亦不
禁也李篔房詩云斜陽盡處蕩輕烟輦路東風入管
絃五夜好春隨步暖一年明月打頭圓香塵掠粉翻
羅帶寳炬籠綃鬪玉鈿人影漸稀花露冷踏歌吹度
晚雲邊京尹幕次例占市西坊緊閙分地蕡燭籸盆
照耀如晝其前列荷校囚數人大書犯由云某人不
合搶撲釵環挨搪婦女繼而行遣一二謂之粧燈其
實皆獄内罪囚姑借以儆奸民耳又分委府僚以廵
風燭及命都轄房使臣等分任地方以緝姦盗三獄
亦張燈建净獄道場多装獄戶故事及陳列獄具邸
第好事者如清河張府蒋御藥家開設雅戲烟火花
邊水際燈燭燦然遊人士女縱觀則相迎酌酒而去
又有幽坊深巷好事之家多設五色炮燈更自雅潔
姜白石詩云沙河雲合無行處惆悵來遊路已迷却
入静坊燈火空門門相似列蛾眉又云遊人歸後天
街静坊陌人家未閉門簾裏垂燈照尊爼坐中嬉笑覺
春温或於小樓以人為大影戲兒童懽呼終夕此𩔖
不可數也西湖諸寺惟三竺燈最盛往往有宫禁所
賜貴璫所施者都人好奇亦往觀焉白石詩云珠絡
琉璃到地垂鳳頭銜帶玉交枝君王不賞無人進天
竺堂深夜雨時街市婦女皆帶珠翠閙蛾玉梅雪柳
菩提葉燈毬銷金合蟬貂袖項帕而衣尚白蓋燈月
所宜也游手浮浪軰或剪白紙為蟬謂之夜蛾以棗
肉炭屑為丸繫以鐵絲燃之名火楊梅以紙燈内置
關捩放地下以足沿街蹵轉之謂之滚燈以木為格
用彩帛製為諸色行貨人物鋪面謂之六街三市燈
飲食則乳糖糖粽圓子䭔□科斗粉豉湯水晶膾韮
餅南北珍果皂兒糕宜利少橙圓子滴酥炮螺酪
麵玉消膏琥珀餳破麻酥灌糖酥藕龍纏蜜果糖䓤
管糖十般香糖皆用鏤鍮粧花盤架車兒簇插飛蛾
紅燈綵盝呌歌喧填幕次往往呼至前使之吟呌以
酬其直白石詩云貴客鈎簾看御街市中珍物一時
來簾前花架無行路不得金錢不肯回競以金盤鈿
合簇釘遺之謂之市食合兒夜闌燈罷有小燈照路
拾遺者謂之掃街遺鈿墮珥往往得之可謂奢之極
矣亦東都遺風也
燈品蘇福為冠新安晚出精妙絶倫有無骨燈用絹囊
貯粟為胎燒之及成去粟則渾然琉璃毬也景物奇
巧無比又為大屏灌水轉機百物皆動趙忠惠守吳
日嘗命製春雨堂五大間左為汴京御樓右為武林
燈市歌舞雜藝纖悉曲盡凡用千工外此有魫燈則
刻鏤犀珀玳瑁以飾之珠子燈則五色珠為網下垂
流蘇或為龍船鳳輦樓臺故事又皮燈鏇鏤工巧五
色粧鑾如影戲之法羅帛燈尤多或為百花或細眼
間以紅白琥珀萬眼羅者最奇外此又有五色䗶紙
菩提葉者若沙戱影燈人物旋轉如飛又深閨巧娃
剪紙為燈尤為精妙有以絹燈剪為詩詞時寓譏誚
及畫人物藏頭隠話及舊京諢語戲弄人物有貴邸
競出新意以細竹絲編織加以綵飾可愛穆陵喜之
令製百盞期限既廹勢難卒成而内苑諸璫耻於不
自已出思所以勝之遂以黃草布剪縷加之點染與
篾無異凡兩日百盞俱進御矣
康伯可當高宗時以詞章待詔金馬及慈寧歸養兩宫
燕集伯可應制之作居多嘗於上元應制進瑞鶴&KR0726;
云瑞烟浮禁苑正絳闕春回新正方半冰輪桂花滿
溢花衢歌市芙蓉開遍龍樓兩觀見銀燭星毬有爛
捲珠簾盡日笙歌盛集寳釵金釧堪羡綺羅叢裏蘭
麝香中正宜遊玩風柔夜煖花影亂笑聲喧閙蛾兒
滿路成團打隊簇著冠兒鬪轉喜皇都舊日風光太
平冄見高宗覽之大喜賜金甚厚
二月二日宫中排辦挑菜御宴先是内苑預備朱綠花
斛下以羅帛作小卷書品目于上繫以紅絲上植生
菜薺花諸品俟宴酬樂作自中殿以次各以金篦挑
之后妃皇子貴主婕妤及都知等皆有賞無罰以次
每斛十號五紅字為賞五黑字為罰上賞則成號真
珠玉杯金器北珠篦環珠翠領抹次亦銀鋌酒器冠
鋌翠花段帛龍涎御扇筆墨定器官窑之𩔖用此以
資戱笑王宫貴邸亦多效之
仲春上旬福建漕司進第一綱臘茶名北苑試新皆方
寸小銙進御止百銙護以黃羅軟盝藉以青篛裹以
黃羅夾複巨封朱印外用朱漆小匣鍍金鎻又以細
竹篾絲織笈貯之凡數重此乃雀舌水芽所造一銙
直四十萬僅可供數甌之啜耳或以一二賜外邸則
以生線分解轉遺好事以為奇玩茶之初進御也翰
林司例有品嘗之費皆漕司邸吏賂之間不滿欲則
入鹽少許茗花為之散漫而味亦漓矣禁中大慶賀
則用大鍍金&KR1812;以五色韻果簇飣龍鳳謂之繡茶不
過悦目亦有專工者外人罕知
禁中賞花非一先期内苑及修内司分任排辦凡諸苑
亭榭花木粧點一新錦簾綃幕飛梭繡毬以至茵褥
設放器玩盆窠珍禽異物各務奇麗又命小璫内司
列肆關博珠翠花朵冠篦環繡段畫領花扇官窑定
器孩兒戲具閙竿龍船等物及有賣果木酒食餅餌
蔬茹之𩔖莫不備具悉效西湖景物起自梅堂賞梅
芳春堂賞杏花桃源觀桃粲錦堂金林檎照粧亭海
棠蘭亭修褉至於鍾美堂賞大花為極盛堂三面皆
花石為臺三層各植名品標以象牌覆以碧幕臺後
分植玉繡毬數百株儼如鏤玉屏堂中左右各列三
層雕花彩檻護以彩色牡丹畫衣間列碾玉水晶金
壺及大食玻璃官窑等瓶各簮竒品如姚魏御衣黃照
殿紅之𩔖幾千朵别以銀箔間貼大斛分種數千百
窠分列四面至於梁棟窗戶間亦以湘筒貯花鱗次
簇插何翅萬朵當中設牡丹紅錦地茵自中殿妃嬪
以至内官各賜翠葉牡丹分枝鋪翠牡丹御書畫扇
龍涎金合之𩔖有差下至伶官樂部應奉等人亦沾
恩賜謂之隨花賞或天顔悦懌謝恩賜予多至數次
至春暮則稽古登瀛堂賞瓊花淨侣亭紫笑淨香亭
采蘭挑筍則春事已在綠隂芳草間矣大抵内宴賞
初坐冄坐插食盤架者謂之排當否則但謂之進酒
禁中避暑多御復古選德等殿極凉長松修竹濃翠蔽
目層巒奇岫静窈縈深寒濕飛空下注大池可十畆
池中紅白菡蓞萬柄蓋園丁以瓦盎别種分列水底
時易新者庶幾美觀又置茉莉素馨建蘭麝香藤朱
槿玉桂紅焦闍婆薝蔔等花數百盆於廣庭鼓以風
輪清芬滿殿御坐兩旁各設金盆數十架積雪如山
紗厨後先皆懸挂伽蘭木真蠟龍涎等香珠百餘蔗
漿金碗珍果玉壺初不知人間有塵暑者也聞洪景
盧學士嘗賜對於翠寒堂三伏中體粟戰慄不可久
立上問故笑遣中貴人以北綾半臂賜之則境界可
想矣
七夕前修内司進摩㬋羅卜卓每卓三十枚大者至高
三尺或用象牙雕鏤或用龍涎拂手香製造悉用鏤
金珠翠衣帽金銀釵釧珮環真珠頭鬚及手中所執
戲具皆七寳為之各護以五色鏤金紗厨制閫貴臣
及京府等處至有鑄金為貢者官姬市娃冠花衣領
皆以乞巧物為飾焉
禁中中秋賞月有延桂排當如倚桂閣秋輝堂碧岑皆
臨時取旨夜深天樂直徹人間御街如絨線蜜煎香
鋪皆鋪設貨物誇多競好謂之歇眼燈燭華粲竟夕
乃止此時浙江放一點紅羊皮小水燈數十萬盞浮
滿水面粲如繁星或謂此乃江神所喜非徒事觀美
也
禁中例於八日作重九排當於慶瑞殿分列黃菊粲然
眩目且點菊燈略如元夕内人樂部亦有隨花賞如
前賞花例蓋賞燈之宴權輿於此自是日盛矣或於
清燕殿綴金亭賞橙橘遇郊祀則罷宴
十月御前供進夾羅御服臣僚服錦襖子夾公服授衣
之遺意自是御爐日設火至明年二月朔止皇后殿
開爐節排當是月遣使朝陵如寒食儀都人亦出郊
拜墓用綿毬赭衣之𩔖
冬至朝廷大會慶賀排當並元正儀而都人最重一陽
賀冬車馬皆華整鮮好五鼓已填擁雜遝於九街婦
女小兒服飾華美往來如霍山祠城隍諸廟炷香尤
盛三日之内店肆罷市垂簾飲博謂之做節享先則
用餛飩貴家求奇一器凡十餘色謂之百味餛飩
禁中賞雪御明遠樓即南木樓後苑進雪獅並以金鈴
綵鏤為飾且作雪花雪燈雪山之𩔖及滴酥為花及
諸事件並以金盆盛進以供賞玩進雜煎品味如春
盤餖飣羊羔兒酒以賜併於内藏庫支犒官劵數百
萬以犒諸軍及令臨安府分給貧民或皇后殿别有
支犒而貴家富室亦各以錢米犒隣里之貧者
禁中以臘月二十四日為小節夜三十日為大節夜呈
女童驅儺粧六丁六甲之𩔖大率如夢華錄所載後
苑修内司各進消夜果兒以大合簇飣凡百餘種如
蜜煎下至花餳炒豆及玉器珠翠花朵犀象博戲之
具銷金斗葉諸色戲弄之物無不備具皆極纖巧又
於其上作玉輅高至三四尺悉以金玉等寳為飾護
以貼金龍鳳羅罩務以竒侈求勝一合之費不啻中
人十家之産止資天顔一笑耳后妃諸閤各進歲軸
兒及珠翠百事吉利袋兒小樣金銀器皿并隨年金
錢一百二十文旋亦分賜親王貴邸宰臣巨璫至於
爆仗有為果子人物等𩔖不一而殿司所進屏風盡
鍾馗捉鬼内藏藥線爇放百餘竒巧不絶簫鼓迎春
鷄人警唱而玉漏漸移金門已啟矣
歲晚臘日賜親王宰執三衙從官内侍省及外閫前宰
執等臘藥係和劑局造進及御藥院特造辦銀合各
一百兩以至五十兩三十兩各有差伏日暑藥亦同
行都官酒庫每歲清明前開煑中秋前賣新先期諸庫
呈樣點檢所所以呈府既中擇日開沽以白布三丈
餘揭竹竿頂題曰某庫選到酒匠某人醖造上等釀
辣無比高酒三五人扶之而行以鼓樂妓女雜技前
導聮鑣穿市觀者如堵酒匠則新巾紫衣乘馬從之
以府中所賞綵帛錢會銀碗駝負馬前謂之迎酒楊
炎正詩云錢唐妓女顔如玉一一紅粧新結束問渠
結束何所為八月皇都酒新熟酒新熟浮蛆香十三
庫中誰最強臨安大尹索酒嘗舊有故事須迎將翠
翹金鳳烏雲髻雕鞍玉勒三千騎金鞭争道萬人看
香塵冉冉沙河市琉璃杯深琥珀濃新翻曲調聲摩
空使君一笑賜金帛今年酒賽真珠紅畫樓突兀臨
官道處處繡旗誇酒好五陵年少事豪華一斗十千
誰復校黃金爐下漫徜徉何曾見此大堤娼惜無顔
公三十萬往醉金釵十二行又賽酒則往酹諸廟謂
之乞利市高九萬詩云賽罷祠山賽二郎酒行明日
欲開張愚民可是多忘本香火何曾到杜康
都城自過收燈貴遊巨室皆争先出郊謂之探春至禁
烟為最盛龍舟十餘綵旗疊鼓交午曼衍粲如織錦
内有曾經宣唤者則錦衣花帽以自别於衆京尹為
立賞格競渡争標内璫貴客賞犒無筭都人士女兩
堤駢集幾無置足地水面畫楫櫛比如鱗亦無行舟
之路歌讙簫吹之聲振動遠近若遊之次第則先南
而後北至午則盡入西泠橋裏湖其外幾無一舸矣
弁陽老人有詞云看畫船盡入西泠閒却半湖春色
蓋紀實也既而小泊斷橋十舫駢聚歌管喧奏粉黛
羅列最為繁盛橋上少年郎競縱紙鳶以相勾牽剪
截線絶者為負此雖小技亦有專門爆仗起輪走線
之戲多設於此至花影暗而月華生始漸散去綘紗
籠燭車馬争門日以為常張武詩云帖帖平湖印晚
天踏歌遊賞錦相牽都城半掩人争路猶有胡琴落
後船
西湖競渡自二月八日為始而端午尤盛是日畫舫齊
開遊人如蟻龍舟六隻俱装十太尉七聖二郎神雜
劇飾以綵旗錦傘花籃閙竿鼓吹之類帥守往一清
堂彈壓立標竿於湖中挂錦綵銀碗官楮以賞捷者
有一小節級披黃衫青帽插孔雀尾乘小舟横節杖
聲喏取指揮次以舟回朝龍舟以綵旗招之諸舟鳴
鑼鼓分兩翼遠近排列成行冄以綵旗引之諸舟競
發先至標所者取賞聲喏而退其餘犒錢而已吳子
和賦喜遷鶯云梅霖初歇正綘色海榴争開佳節角
黍包金香蒲切玉是處玳筵羅列鬭巧盡輸年少玉
腕綵絲雙結艤畫舫見龍舟兩兩波心齊發奇絶難
畫處激起浪花飜作湖間雪畫鼓轟雷紅旗掣電奪
罷錦標方徹望中水天日暮猶自珠簾高揭棹歸晚
載荷香十里一鈎新月
二月八日為桐川張王生辰霍山行宫朝拜極盛百戲
競集他如雜劇則曰緋綠社蹴毬則曰齊雲社唱賺
則曰遏雲社耍詞則曰同文社相撲則曰角觝社清
樂則曰清音社射弩則曰錦標社花繡則曰錦體社
使棒則曰英略社小說則曰雄辯社行院則曰翠錦
社影戲則曰繪革社梳剃則曰净髮社吟呌則曰律
華社撮弄則曰雲機社而七寳驀馬二會為最玉山
寳帶尺璧翠珠璀璨奪目而天驥龍媒絨韀寳轡競
賞神駿好奇者至剪毛為花草人物厨行果局窮極
肴核之珍有所謂意思作者悉以通草羅帛雕飾為
樓臺故事之𩔖飾以珠翠極其精緻一盤至直數萬然
皆浮靡無用之物不過資一玩耳奇禽則紅鸚白雀
水族則銀蟹金龜高麗華山之奇松交廣海嶠之異
卉不可縷數莫非動心駭目之觀也若三月三日殿
司真武會三月二十八日東嶽生辰社會之盛大率
𩔖此
都下自十月以來朝天門内外競售錦装新歷諸般大
小門神桃符鍾馗狻猊虎頭及金綵縷花春帖旛勝
之𩔖為市甚盛八日則寺院及人家用胡桃松子乳
蕈柿栗之𩔖作粥謂之臘八粥醫家亦多合藥劑侑
以虎頭丹八神屠蘇貯以綘囊餽遺大家謂之臘藥
至于餽歲盤盒酒擔羊腔充斥道路二十四日謂之
交年祀竈用花餳米餌及燒替代作糖豆粥謂之口
數市井迎儺以鑼鼓遍至人家乞求利市至除夜則
比屋以五色錢紙酒果以迎送六神于門至夜蕡燭
籸盆紅映霄漢爆竹鼓吹之聲喧闐徹夜謂之聒廳
小兒女終夕博戲不寐謂之守歲又明燈床下謂之
照虚耗及貼天行帖兒財門于楣祀先之禮則或昏
或曉各有不同如飲屠蘇百事吉膠牙餳燒木賣懵
董等事率多東都之遺風焉守歲之詞雖多極難其
選獨楊守齋一枝春最為近世所稱詞云竹爆驚春
競喧闐夜起千門簫鼓流蘇帳暖翠鼎緩騰香霧停
杯未舉奈剛要送年新句應自賞歌清字圓未誇上
林鶯語從他歲窮日暮縱閒愁怎減劉郎風度屠蘇
辦了迤邐柳忻梅妬宫壼未曉早驕馬繡車盈路還
又把月夕花朝自今細數
都民素驕非惟風俗所致蓋生長輦下勢使之然若住
屋則動蠲公私房賃或終歲不償一鐶諸務稅息亦
多蠲放有連年不收一孔者皆朝廷自行抱認諸項
窠名恩賞有黃榜錢雪降則有雪寒錢久雨久晴則又
有賑恤錢米大家富室則又隨時有所資給大官拜
命則有所謂搶節錢病者則有施藥局童幼不能自
育者則有慈幼局貧而無依者則有養濟院死而無
殮者則有漏澤園民生何其幸歟
西湖遊覽志餘卷三
