欽定四庫全書
西湖遊覽志卷十七
明田汝成撰
南山分脈城内勝蹟
道院
宗陽宫龍翔宫靈順宫佑聖觀景隆觀玄同觀紫瓊觀
宗陽宫本宋德夀宫後圃也去吴山東北五百步新
宫橋之東三聖廟橋之左先是紹興間望氣者言其
地有鬱葱之祥遂建德夀宫高宗禪位後居之咸淳
四年以後圃築道宫曰宗陽祀感生帝每遇孟享車
駕嘗臨幸焉有無極順福毓瑞申佑景緯等殿玉籟
蘂簡等樓大範觀化觀妙等堂會真澄妙常淨等齋
丹丘玄圃等亭皆揭以奎藻闢圃鑿池花卉森茂元
初燬延祐間真人杜道堅重建築老君臺肖老聃像
于中旁列尹喜辛鉼庚桑楚南榮趎尹文子士成琦
崔瞿柏矩列禦寇莊周趙子昂為之記元季燬洪武
間葉月庵永樂丙申周道淵宣德癸丑沈復玹弘治
元年沈復純相繼重修内有老君臺得月樓杜道
堅號南谷當塗人風度清雅嘗以中秋集儒彦登老
君臺玩月分韻賦詩楊仲弘為絶唱其詩云老君臺
上涼如水卧看冰輪轉二更大地山河微有影九天
風露寂無聲龍蛇並起承金榜鸞鳳雙飛載玉笙不
信弱流三萬里此身今夕到蓬瀛
龍翔宫在清湖橋西先是理宗既即位詔以沂邸為
龍翔宫以祀感生帝宫在後市街其傍别作南真館
以棲道流錫田千頃元至元間嘉木揚喇勒智輘轢
道流改宫為夀寧寺住持胡元洪力争于朝僅得田
土一半而宇不可復得矣乃改建今所即故宋楊和
王宅第後奉神祠也齋居有十曰履和順正全真宜
休觀妙東明環隠中和守正安晚中門曰昭符鐘樓
曰和應蔵殿曰琅函寳蔵規制宏麗視舊益加元統
間燬住持史景仁重建楊維禎葉廣居為之記方丈
後疊石鑿池蒔藝卉木婆娑蓊鬱象海中仙島號小
蓬山陳旅為之記元末張士誠占為軍器局國初住
持毛繼祖請於朝復之今為叢林内有魚樂軒楊
維禎碑銘云二馬渡江一馬瀧東觀邸闢森開張穆
將祀予感生皇疾以熛怒靈威昂十一景緯生寒芒
天人南下南斗傍朝與龍飛暮龍翔翠蓬三度黃塵
揚靈宫突立天中央湖眉海眼東西望地柱不傾天
乳長黃鬚仙伯古冠裳龍腦寳蔵聲琅琅上清淨掃
赤尾䍵六龍在天天下昌山君海孤紛来王南極上
夀日重光桂衡魚樂軒詩疎簾清簟卷瀟湘讀到
南華第幾章活水遶門春潑潑游鱗吹浪暖洋洋朱
紅欄檻通方沼紺碧桃花出矮牆遲日沙波牽細荇
微風磐石掃垂楊屢分早飯烏麻熟曾醉春醪白术
香異日鯤鯨終變化當年雞犬亦騰驤天寒翡翠毛
衣薄月出珊瑚樹影長莊子濠間從看去琴高海上
許騎將梅邊洲渚渾青淺雁後蒹葭愈老蒼一曲棹
歌聲欸乃三生漁父夢滄浪積来皓雪深為洞留住
朝雲巧作房王母蟠桃依舊好麻姑麟脯至今蔵時
迎賀客皆英彦日課詩書敢怠荒别有功名期令子
卧冰無用學王祥
靈順宫在板兒巷旱河頭舊名寳山院宋嘉泰間建
丞相鄭清之修皇明正統間真人張澹然扁名靈順
佑聖觀在興禮坊内宋孝宗潜邸也光宗寧宗皆誕
于此淳熙三年改為老氏之宫以奉北極佑聖真君
時趙粹中為吏部侍郎夢有客謁之著羽衣長七尺
視其刺曰北方鎮天真武靈應真君粹中奉神素謹
趨下迎揖不敢執主禮神固請粹中東向坐曰侍郎
今日之事子為政矣粹中局蹐而寤明日得旨為奉
安聖像使紹定間賜額曰佑聖宫命學士院書之篆
書佑字傍無人字道流呶然曰宫無人何以自立事
聞上特許加人字孝宗嘗題杜甫詩于壁云富貴必
從勤苦得男兒須讀五車書理宗又書全篇于東宫
廳之屏元大德七年燬踰年重建改為佑聖觀基甚
宏敞今錢唐學舍皆其地也元季兵火此觀獨存皇
明洪武十五年置道紀司于觀中元時有道士王景
周者開東閣以居即今錢唐公館是也蘇伯衡為之
記略云王景周居佑聖觀之西廡居之東有地二畝
而贏剪荒剔翳以為圃脩竹數百竿夷其中可列坐
風月之夕或觴或奕無適不宜曰洗竹亭亭之右隠
阜絙起有樹鬱然則七葉木也曰七葉坡由坡而西
有屋兩楹中庋髹几琅函森列曰禮經筵筵后重屋
朱甍碧瓦翔于物表白雲依簷君思親之不可見則
泫然出涕曰夢雲樓樓之下簷之外深榭翬飛護以
欄楯傍植葡萄蔓延其上彌布四阿清風自生日影
不下曰清暑簷簷之外黃精蒼耳白术紅藥椒蘭芎
芷把菊之属雜然並蒔秩若布卦曰種藥畦中畦築
圜基而墁以甓一鶴棲息其上甚馴曰馭鶴臺臺側
鉅石虎蹲可踞而吹笙曰吹笙石石側冬青十餘株
離立若相峙而高皆數丈蒼翠掩映下甃小逕曰冬
青逕逕南出直小園有井焉甘冽異常得開元宫浴
鵠池八稜石欄置其上曰天一泉就而洗藥郁烈四
達好事者比之神瀵曰洗藥井石欄上刻虞伯生
天一泉銘盖開元宫故物也銘云大荒南陲元氣積
隂關闔扉陽洞闢曲穴流泉保靈宅任君来餌黃赤
石天一名錫天元冊曲阿受養良有擇搆宫方嚴自
王伯清蹕臨止靈響格虚林森爽化赫奕福鄉帝子
發甘液不食何年喪遺甓白雲映空玉清客開元全
盛煩百役持節旁午文纁辟爾来蕭條世代隔石磴
刻文未漫畫誰其啓之規古昔句曲外史美冠舄研
書千卷視貞白天真景隨玄系繹金室玉堂萬無斁
景隆觀在保民坊板兒巷宋嘉定十四年詔以舊修
内司改建名通玄庵在新門外寧宗書景命萬年閣
元末築城移入城内尋燬于兵成化八年史志中重
建
玄同觀在癸辛街元至元間都道錄郎如山建大德
間賜額尋燬皇明宣德二年道士殷大宗重建内有
瞰碧園清麗可賞
紫瓊觀在鹽橋南荷池上元延佑間真人吳全節建
長春庵凝真庵純陽庵玉陽庵奉真院玄真院洞玄院
崇善院顯真院洞真院真濟院上真院白馬廟華光廟
五顯廟廣福祖廟舊城隍廟
長春庵在相安巷元延祐間有姚真人者錢唐人家
業温飽其妻蔡氏一旦語其夫云欲脱俗修真以家
業二分畀夫取妾為成家之計自以其一建庵為修
養之需夫曰汝既修真吾無子女何忍獨墮俗緣耶
蔡氏然之乃曰修真不宜夫婦同處與夫各建一庵
于西城下夫庵在妙心寺北曰長生妻庵在洪福橋
西曰長春夫妻皆證道妙時謂之雙修云蔡氏號沖
静弘治十一年賜真武像玉樞經于庵内楊廉夫詩
云夜坐清都鶴夢長碧天如水月蒼蒼雲和有藥降
王母霹靂無車喚阿香雪泛玉甌茶吐味花零金剪
燭生光&KR0726;風不動庭前竹又送微鐘到下方趙子昂
詩云流水橋西一徑斜青衣相接到仙家香分橄欖
燒銀葉酒瀉松脂溢紫霞綠竹滿階初解籜碧桃幾
樹正開花何時脱却塵凡累来叩丹房九轉砂聶大
年詩云蘂宫琪樹罷棲鸞空有玄都太古壇野老不
尋餐玉訣山人自製切雲冠杖龍化去秋池涸笙鶴
歸来夜月寒前度劉郎偏好事種桃留與後人看
凝真庵在忠清里内元至元庚子杭州大疫里人馬
均禮延紫陽庵道士姚懶朴作法治之境内以安里
人共購地結庵以奉懶朴洪武十八年徐道真等正
統二年蕭自然等成化十年屠宗善等相繼重修
純陽庵在忠清里小巷元至正間建特進神仙重玄
子書弘治三年道士姚德恂重修
玉陽庵在馬市巷
奉真院在下馬坡巷洪武十六年道士李道椿建有
巢聖樓景泰初燬重建
玄真院在雙茶坊巷内元至正間建尋燬洪武二十
九年重建有来翠樓方井丈餘雖旱不竭
洞玄院在惠民坊北元延祐間建
崇善院在淳祐橋側元延祐間建
顯真院在慶春門内
洞真院在褚家塘宋紹興間建
真濟院在梅東橋東宋紹興二年建
上真院在装駕橋西南宋建炎三年郡人錢隆捨宅
建
白馬廟在七寳山之東麓宋建炎間以祀磁州崔府
君者詳見顯應觀
華光廟在普濟橋上本名寳山院宋嘉泰間建紹興
初丞相鄭清之重修以奉五顯之神亦曰五通五聖
江以南無不奉之而杭州尤盛莫詳本始搜神記所
載妄誕不經而宋朝會要亦不詳載姓氏或曰五顯
五行之佐也而五通非五顯也宋政和元年詔毁五
通淫祠則五通非五顯明矣豐樂橋上亦有華光廟
五顯廟在里仁坊内元元統二年建元末燬國初王
瑞雲重建正統中吴玄理趙道純復拓大之又燬郭
廷輔重修五顯者五行之佐也無姓氏可考宋時賜
號一曰顯聰昭聖孚仁福善王二曰顯明昭聖孚義
福順王三曰顯正昭聖孚智福應王四曰顯直昭聖
孚愛福惠王五曰顯德昭聖孚信福慶王五王封號
皆有顯字故謂之五顯廟云
廣福祖廟在鹽橋東南即蒋七郎家祠也每歲六月
九日郡人以神誕日奉香火
舊城隍廟在羊市宋紹興元年建以祈蠶穀國朝永
樂末年憲使周公以直道被法後為杭州城隍神數
見肹蠁杭民因奉其主為新城隍而改奉舊王於此
為舊城隍廟
西湖遊覽志卷十七
