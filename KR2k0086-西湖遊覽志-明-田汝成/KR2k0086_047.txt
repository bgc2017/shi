欽定四庫全書
西湖遊覽志餘卷二十三
明田汝成撰
委巷叢談
冷泉亭建于唐時至宋時郡守毛友者乃拆去之今所
建又不知起於何時也其自叙云昔人加亭於冷泉
如明鏡中加繪畫山翠水光去者過半拂拭菑翳舊
觀復還作詩云面山取勢俯山中亭外安亭自蔽蒙
眼界巳通無碍物胷中陡覺有真空試尋櫓響驚時
變却聽猿啼與舊同萬事須臾成壊裏我來閱世一
初冬夫冷泉亭之景白樂天極其褒頌而毛君以為
去之乃佳好尚不同有如此
前宋時杭城西隅多空地人蹟不到寳蓮山吳山萬松
嶺林木茂密閴無民居城中僧寺甚多樓殿相望出
湧金門望九里松更無障礙自六飛駐蹕日益繁豔
湖上屋宇連接不減城中有為詩云一色樓臺三十
里不知何處覓孤山其盛可想矣
宋時西湖四聖觀前每至昏後有一燈浮水上其色青
紅自施食亭南至西陵橋復回風雨中光愈盛月明
則稍淡雷電之時則與電争光閃爍此湖光也蘇子
瞻湖中夜泛詩云新月生魄迹未安纔破五六漸盤
桓今夜吐豔如半璧遊人得向三更看三更向闌月漸
垂欲落未落景特竒明朝人事誰料得看到蒼龍西
没時蒼龍已没牛斗横東方芒角升長庚漁人收筒
及未曉船過惟有菰蒲聲菰蒲無邊水茫茫荷花夜
開風露香漸見燈明出遠寺更待月黑看湖光湖光
非鬼亦非仙風恬浪静光滿川須臾兩兩入寺去就
視不見空茫然其曰湖光豈即水燈之𩔖歟
宋時西湖三賢堂兩處皆有東坡其一在孤山竹閣三
賢者白樂天林君復蘇子瞻也其一在龍井夀聖院
三賢者趙閱道僧辯才蘇子瞻也寳慶間袁樵尹京
移竹閣三賢祠於蘇堤建亭館以沽官酒或題詩云
和靖東坡白樂天三人秋菊薦寒泉而今滿面生塵
土却與袁樵趁酒錢
宋時蜀人文及翁登第後期集遊西湖一同年戲之曰
西蜀有此景否及翁即席賦賀新郎詞云一勺西湖
水渡江來百年酣醉回首洛陽花世界烟渺黍離之
地更不復新亭墮淚簇樂紅粧搖畫舫問中流擊楫
何人是千古恨幾時洗余生自負澄清志更有誰磻
溪未遇傅巖未起國事如今誰倚仗衣帶一江而已
便都道波神堪恃借問孤山林處士但掉頭笑指梅
花蕊天下事可知矣
癸辛雜識言宋時杭城除有米之家仰糴而食者凡十
六七萬人人以二升計之非三四千石不可以支一
日之用而南北二廂不與焉客旅之往來又不與焉武
林舊事言杭諺有之杭州人一日吃三十丈木頭以
三十萬家為率大約每十家吃擂槌一分合而計之
則三十丈矣此二事較之今時亦不減也
臨安錢宰子予武肅王之裔元末老儒也高廟禮徵同
諸儒修纂尚書會選孟子節文公退微吟曰四鼓鼕
鼕起着衣午門朝見尚嫌遲何時得遂田園樂睡到
人間飯熟時察者以聞明日文華殿畢集諸儒諭之
曰昨日好詩宰等悚愧謝罪未幾皆遣還宰以國子
博士致仕家會稽宦業至今不絶宰嘗自書門帖云
一門三致仕兩國五封王唐昭宗賜勅宋宣和所賜
吳越家寳銅印一斤重今藏其家鐵券王像則在台
州長房
兜羅絨者琉球日本諸國所貢也今杭州織造局工作
亦倣為之外方罕覩高季迪謝友人惠兜羅被歌蠻
工細擘冰蠶繭織得長衾謝縫剪蒙茸柳絮不愁吹
鋪壓高床夜香軟朔風入關凋白榆塞寒此物時當
須明燈熾炭夕宴罷薦寢宜共紅氍毺海客揚帆遊
萬里得自崑崙國中市歸來遺我見遠情重似鴛鴦
合歡綺詩人鶴骨欺霜稜曾直禁署眠青綾自從身
退得閒卧只愛擁紙同山僧今朝得此何竒絶展覆
不憂兒踏裂便思清夢伴梅花静掩寒窗聽風雪越
羅蜀錦安可常洞房美女漫薰香誰知一幅春雲暖
即是温柔堪老鄉
至元丁亥九月四日周公謹偕錢菊泉至天慶觀訪褚
伯達遂同道士王盤隠遊寳蓮山韓平原故園山四
環皆秀石絶𩔖香林冷泉等處石多穿透嶄絶互相
附麗有如玉色者取以為環珥之𩔖中有石谼杳而
深泉涓涓自内流出疑此即所謂閱古泉也谼傍有
開成元年六月南嶽道士邢令開錢塘縣令錢華題
名道士諸鑒元書鐫之石上又南石壁上鐫佛像及
大字心經甚竒古不知何時為火所燬佛多殘缺又
一洞甚竒山頂一大石墜下傍有一石承之如餖飣
然又前一巨石不通路中鑿一門門上横石梁又有
一枯池石壁間皆細小水波紋不知何年水直至此
處然則今之城市皆當深在水底數十丈深谷為陵
非寓言也其餘磴道石池亭館遺址歴歴皆在雖草
木殘毁殆盡而巖石秀闊可愛大江横陳于前時正
見潮上如疋練然其下俯視太廟執政府在焉山頂
更覺竒峭必有可喜可噩者以足憊不果往且聞近
日多虎往往白晝出沒不常遂不能盡討此山之勝
故書以示好事尋游者觀此篇所序閱古泉諸勝與
今不同而石壁鐫書亦漫滅不可讀矣
周公謹齊東野語辯韓侂胄犬吠村莊事乃太學生以
私憾趙師&KR0759;而造謗為之又謂侂胄南園下有蜀帥
獻沈香山高五丈立之凌風閣下今之慶樂園即南
園也視其沈香山乃枯枿耳遂賦詩云舊事凄涼尚
可尋斷碑閒卧草深深凌風閣下槎牙樹當日人疑
是水沈子貢云紂之不善不如是之甚也殆此𩔖耳
理宗時周漢國公主下降諸閫及權貴各獻添房之物
如珠領寳花金銀器之𩔖時馬天驥為平江發運使
獨獻螺鈿細柳箱籠百隻并鍍金銀鎖百具錦袱百
條實以芝楮百萬理宗為之大喜
宋時龜溪李太卿之子娶韓平原之女奩具中有白玉
香獅子高二尺五寸精玅無比真竒翫也後聞歸之
福邸云
理宗朝張循王府獻白玉簫管長二尺者中空而瑩薄
韓蘄王府獻白玉笙一攅其薄如鵝管其聲清越皆
希世之寳也二物云在北方軍中日得之蓋宣和故
物耳
錢武肅時有獻雲鸜水犀帶者武肅登碧波亭命許彦
方繫帶試水水開七尺許
元時宋故内有二石各高數尺其一有南斗六星隠起
石上鐫刻金書曰南極呈祥其一有北斗七星隠起
色白刻云北斗降瑞
杭省廣濟庫出售官物有靈璧石小峰長僅六寸高半
之玲瓏秀潤卧沙水道裙摺胡桃文皆具于山峰之
頂有白石筆山圓瑩如玉徽宗御題八小字於石背
曰山高月小水落石出略無雕琢之迹
錢唐聞人紹有一劔以十大釘釘柱中用劒揮之十釘
皆截隠如枰星而劔鋒無損屈之如鈎縱之復直非
常鐵也
宋時杭城以臘月祀萬回哥哥其像蓬頭笑面身着綠
衣左手擎鼔右手執棒云是和合之神祀之可使人
在萬里外亦能回來故曰萬回今其祀絶矣獨有所
謂草野三郎宋九六相公張六五相公不知何等神
杭人無不祀之惑世甚矣
姚祐者元符初為杭州教授堂試諸生出易題乾為金
坤亦為金蓋福建本書籍刊板舛錯坤為釜脱二點
故姚誤讀作金諸生疑之因上請姚復為臆說諸生
以誠告姚取官本視之果釜也遂升堂自罰一直其
不護短如此
元大德十一年杭州大饑官設粥僊林寺中饑民殍死
不為衰止何長者敬德以施捨賑乏為事乃請好善
而有財智者五七人即菩提寺作粥夜寘大甕中明
旦饑民以至先後列堂廡下或溢出門外道上相向
坐虚其前以行粥用二人舁一人執杓以注器中食
畢以次去日施粥米七八石至十石始六月至八月
凡七十日饑民無死者石塘胡先生長孺云往歲湖
州作糜食饑人糜脱釜猶沸湧器中人急得食食巳
輒仆死百步間長者夜作粥貯大甕中蓋懲湖州事
也
張叔夏過西湖慶樂園賦高陽臺詞古木迷鴉虚堂起
燕歡遊轉眼驚心南圃東窗酸風掃盡芳塵鬢貂飛
入平原草最可憐渾是秋隂夜沈沈不信歸䰟不到
花深呼簫踏葉幽尋去任船依斷石樹裹寒雲老桂
懸香珊瑚碎擊無聲故園巳是愁如許撫殘碑又却
傷今更關情秋水人家斜照西林夫花石之盛莫盛
于唐之李贊皇讀平泉莊記則見之矣而宋之艮岳
崇麗邁前至南渡愈盛而臨安園圃如此者不可屈
指數也余為童子時見所謂慶樂園其峰磴石洞猶
有存者至正德間盡為有力者移去
鎖懋堅西域人扈宋南渡遂為杭人代有詩名懋堅尤
善吟寫成化間遊苕城朱文理座間索賦其家假山
懋堅賦沈醉東風一闋云風過處香生院宇雨收時
翠濕琴書移來小朵峰幻出天然趣倚闌干盡日披
圖漫說蓬萊恐是虚只此是神僊洞府為一時所稱
俞珩鳴玉者弘治初以軍餘為浙江鎮守内官張慶掾
史珩略知吟咏時金陵陳榮知仁和縣適有虎災命
獵人捕得之縉紳多為詩歌以頌陳珩賦一詩云虎
告相公聽我歌相公比我食人多相公若肯行仁政
我自雙雙去渡河慶兄弟三人皆為宦寺親幸用事
勢張甚珩為慶所親任假其威故敢為此言及慶死
外臺治珩罪謫嶺南
孝宗時辭朝法甚嚴雖蜀人守蜀郡不遠萬里來見有
蜀守當朝辭素不能文以為憂其家素事梓潼神夜
夢神謂之曰兩邊山木合終日子規啼覺莫曉其故
會朝對上問卿從峽中來乎風景如何守即以前兩
語對上首肯再三翌日謂宰相趙雄曰昨有蜀人對
者朕問峽中風景彼誦杜詩以對三峽之景宛在目
中可謂善言詩也可與寺丞寺簿雄退朝召問之曰
君何以能爾守不敢隠雄曰吾固疑君不能及此若
留中上再問敗矣不若歸蜀赴郡他日上復問其人
雄對曰臣嘗以聖意語之彼不願留上嘆曰恬退乃
爾尤可嘉可予憲節使其後神恃功為祟家遂索焉
趙雄字温叔資州人嘗以薦舉待命逆旅且半年矣沽
斗酒以碗飲就盤中手攫猪頭肉卷餅而食勢若風
雨衞士見其飲啖異人奏之孝宗亟召見竒其狀貌
且壯其言遂自小官驟用為左史時有太守姓息朝
辭閣門吏曰官人何謂詫姓守曰春秋有息媯漢有
息夫躬非詫也温叔聞其語守對罷温叔奏事上曰
適有息其姓者朝辭可謂詫也温叔即曰春秋有息
媯漢有息夫躬非詫也上喜曰卿該博如此
宋時杭丐者之長曰團頭雖富而丐者之名不除有一
團頭家富而女甚美且能詩心欲嫁士人人無與為
婚者有士新補太學生貧甚無所避又得妻之資羅
書而讀遂登第授無為軍司戶將妻赴官常不滿于
老丐者一夕泊舟荒江其妻巳寢戶強之至馬門觀
月推墜水中徐呼梢人此地荒迥非泊舟處移泊十
里外有許某者為淮西漕泊舟司戶棄妻處見岸上
有婦人哭者乃戶妻也說墜水時若有物托吾足者
故得上岸許亟呼之下船俾換乾衣曰汝為吾女戒
左右勿得言至官一日謂僚屬曰吾有女笄不欲與
凡子欲得一美士贅于家衆以司戶薦許曰此子亦
吾選中但其年少入太學登第未必肯呼我丈人衆
曰彼寒士得公收之如天之福也許曰諸君自以意
為司戶言之勿使知出吾意衆與之言戶欣然聽命
入許門乃故妻也即唾夫之面且批其頸戶驚惶無
措許勸止之三日後置酒謂戶曰吾壻常恨岳翁卑
賤今我備員如何戶俛首不能答許待戶如真壻也
女亦盡孝許死制重服以報焉
高宗南渡後駐蹕臨安草剏禁苑為行在所適造一殿
無瓦而值雨臨安府與漕司皆憂之忽一吏白于官
長曰多差兵士以錢鏹分俵關廂鋪席賃借樓屋腰
簷瓦若干候旬月新瓦到照數陪還府司從之殿瓦
咄諾而辦又趙從善尹京日宦寺欲窘之科降刷醮
紅卓三百張内批限一日辦集從善命于酒肆茶坊
取卓洗淨糊以白紙以紅漆塗之又兩宫幸聚景園
夜過萬松嶺索火炬三千從善命取諸瓦舍妓館蘆
簾實以脂油卷而繩之繫于夾道松樹左右照耀如同
白日此皆難辦而易為可謂吏役之法
辛幼安流寓江南而豪俠之氣未除也一日陳同甫來
訪及門將近有小橋同甫引馬三躍而馬三却同甫
怒拔劒斬馬首徒步而行幼安適倚樓見之大驚異
即遣人詢訪而陳巳及門遂與定交後十數年幼安
帥淮同甫尚落落貧甚乃訪幼安于治所相與談天
下事幼安酒酣因言南北利害云南之可以併北者
如此北可以併南者如此錢唐非帝王居斷牛頭山
天下無援兵決西湖水滿城皆魚鼈飲罷宿同甫齋
中同甫夜思幼安沈重寡言因酒誤發若悟其誤必
殺我以滅口遂中夜盜其駿馬而逃幼安大驚後同
甫致書微露其意為假十萬緡以濟乏幼安如數與
之予則以為幼安之策狂言也西湖之水非湍激浩
流者安可決之以灌城中哉後同甫上書孝宗謂錢
唐一隅之地不足以容萬乘山川之氣發泄無遺榖
粟桑麻絲枲之利禽獸魚鼈之生日減一日請移都
建業建行都于武昌以制中原上韙其議以問宰臣
王淮淮素與同甫不合對上曰秀才話耳遂不復召
見
臨安城中有七寳山南渡時御史中丞辛丙殿中侍御
史官常同監察御史魏矼明震周綱皆居其上人呼
為五臺山
葛天民字無懷初為僧名義銛號朴翁後返初服居西
湖上時所交遊皆名勝士有二侍姬一名如夢一曰
如幻一日天大雪方擁爐煎茶忽有皂衣闖戶將大
璫張知省之命即水張太尉也招之至總宜園清坐
高談竟日雪甚寒劇且腹餒甚張初不言相招乃似
葛自來相訪唯茶話不設杯酌延論至晚一揖而别
天民大恚步歸悔為皂衣紿辱抵家見庭戶間羅列
筐篚數十扛布囊數十挑楮帛薪炭米酒殽品以至
香藥適用之物充牣于前蓋此璫欲餽是物故先戲
之使怒而復喜耳天民嘗有西湖避暑詩云有暑猶
當避無憂可得忘竹疎身共瘦湖近意先涼静勝寧
須弈幽期不待觴還同殘夢樂炙背負朝陽
東坡倅杭不勝杯酌部使者知公才望朝夕聚首疲於
應接乃號杭倅為酒食地獄其後袁轂倅杭適郡將
不協諸司緣此亦相疎袁語人曰酒食地獄今值獄
空𫝊以為笑
宋時楊德温居崇新門外插枯竹以引薜荔月餘枯竹
復生頃之其妾溺水死明年園竹忽發兩岐扶疎可
愛未幾其妹死元時白廷玉家竹亦兩岐其年廷玉
亦死乃知反常之物皆非吉兆也
洪武巳酉吳山三茅觀雷擊白蜈蚣長尺許廣可二寸
有楷書秦白起三字會稽宋允常親見之嘉靖十四
年六月雷擊徐氏圃中棗樹中書右衞玉通所五字
餘字漶漫不可讀則予親見之皆理之不可臆測者
也
杭州湯鎮一兇徒素不孝于母極凌虐之産一子三歲
愛之甚至妻抱負偶跌損其頭泣謂姑曰夫歸必毆
死不如溺水為幸姑曰無憂第言是我之誤我去避
汝小姑家俟其怒息而還至晚夫歸見兒頭破徑捽
妻欲殺之妻以姑為解次日持刀尋母于中途藏刀
石下至妹家以温言誘母還至石邊忿然取刀欲殺
母竟失刀所在但見巨蛇介道方驚畏不覺雙足陷
入地中須臾沒至膝七竅流血自聲其罪其母救抱
無計可入走報其婦婦往掘之隨掘隨陷啖以飲食
三日乃死觀者日千數人莫不稱快時至正甲辰六
月也
晉成帝咸和六年六月錢唐一家有猳豕産兩子皆人
面如胡人狀其身猶豕也京房易𫝊曰豕生人頭豕
身者危且亂
唐光化三年九月杭州有龍鬭于淛江水溢壊民廬舍
宋元祐六年浙西大水杭州死者五十萬人
熙寧八年杭州地湧血者三最後流入河腥不可聞
建炎巳酉清波門裏竹園山平地湧血須臾成池腥聞
數里明年金人殺戮萬餘人
紹興三年八月浙右地生白毛韌不可斷童謠曰地動
白毛生老小一齊行
紹興二十年餘杭民婦産子青毛二肉角又二家産子
毛角皆同連體兩面相向三家相去一二里
乾道六年北關門有鮎魚色黑腹下出人手於兩傍各
有五指
淳熙十二年二月庚申錢唐龍山江岸有大魚如象隨
潮而來復逝
淳熙十三年八月丁酉杭城民家有血從地中湧出濺
至屋梁汙人衣
淳熙十四年六月臨安府浦頭民家産子生而能言暴
長四尺
淳熙十六年六月甲辰錢唐傍江居民得五色魚鯽首
鯉身訛言夢中得之事聞詔縱之
開禧三年四月錢唐大水漫壊民廬西湖溢瀕湖民舍
皆圮
嘉泰辛酉大旱西湖之魚皆浮食者輒病謂之魚瘟
咸淳癸酉臨安地産白毛長四五寸瑩若銀縷焚之臭
𩔖羊毛占為大臣專國之兆
元至正壬辰三月杭州黑氣亘天雷電而雨有物若果
核與雨雜下五色間錯破食其仁如松子相𫝊為娑
婆樹子其日湖州池州亦然是年九月十一日紅巾
入城雨核之地悉遭兵火
至正壬辰九月錢唐盧子明家一鵝伏九雛内一雛三
足其二足在前一足在後
皇明弘治五年六月二十四日大風西山水發山崩地
裂西湖溢壊民廬數百家死者數百人城牆崩摧街
市乘舟而行是歲大歉
嘉靖二十一年七月十八日大風雨清湖橋馬醫胡氏
家有異物起馬廏中開片瓦騰空而上火光燭天榱
桷無損其家不知也隣家見而報之覓馬廏中有坎
廣尺許深二丈餘泉水清瑩蓋龍潭也
晉天福中浙中兒童市井皆以趙字為語助如云得則
曰趙得云可則曰趙可通國無不皆然及晉末趙延
夀貴盛浙人謂必應䜟後延夀為北寇所執而謠言
益盛後宋祖受禪錢氏納土浙中皆屬趙矣淳熙十
四年都城市人謠曰汝亦不來我家我亦不來汝家
流𫝊遠近莫詳其說或以為紹熙二三年兩宫隔絶
之兆嘉泰三年杭人唱歌云東君去花無主朝廷禁
之未幾景獻太子薨賈似道當國時臨安謠云滿頭
青都是假這回來不作耍其時京師女粧競尚假玉
因以假為賈喻似道專權而景炎丙子之亂非復庚
申之役也似道遭貶時人題壁云去年秋今年秋湖
上人家樂復憂西湖依舊流吳循州賈循州十五年
間一轉頭人生放下休此語視雷州寇司戶之句尤
警吳循州謂履齋之貶乃賈擠之也
景定間周漢國公主下降賜第嘉會門左飛樓複道近
接禁籞主嘗有疾一日正晝忽有九頭鳥集第中搗
衣石上其狀𩔖鳬而大如箕哀鳴啾啾略不畏人引
弓射之不中飛去是夕主薨
岳武穆既薨臨安西溪寨一將官子弟因降紫姑僊忽
武穆下壇大書其名衆皆驚拜請其僉押則宛然平
昔真蹟也復書一絶云經略中原三十秋功名過眼
未全酬丹心似石今誰訴空有遊䰟遍九州秦丞相
聞而惡之擒治其徒流竄死者數百人
思陵時有菊夫人善歌舞妙音律為僊韶院第一宫中
號菊部頭然頗以不獲際幸為恨既而稱疾告歸宦者
陳源以厚禮取之蓄于西湖適安園一日德夀按梁
州曲舞不稱旨提舉官關禮揣知上不樂從容奏曰
此曲非菊部頭不可遂宣喚于是再入宫陳想念成
疾有士人遂製一曲名菊花新以獻之陳大喜酬謝
甚厚其譜則教坊都管王公謹所度也陳每聞歌輒
淚下未幾物故其園歸重華宫改名小隠園孝宗又
撥賜張貴妃為永寧崇福寺云
西湖遊覽志餘卷二十三
