欽定四庫全書
西湖遊覽志餘卷四
明田汝成撰
佞倖盤荒
蔡京元長閩之仙游人宋徽宗時為翰林承旨附章惇
臺諫攻之奪職提舉洞霄宫居杭州建第西湖酷極
宏麗童貫以供奉官詣三吳訪書畫奇巧留杭累月
與京昵甚珍玩日逹禁中帝遂屬意于京不數年超
至相位導帝淫奢朝政日改靖康初金人䧟汴京京
盡以金寳泛巨艦來錢唐御史孫廸等極詆其惡乃
貶儋州死詔籍其家適毛逹可守杭州京門士也密
喻其家藏鏹巨萬故蔡氏之後不貧當蔡氏全盛時
有士人夜遊被酒遇缺墻闌入園中花木繁茂徑術
交錯望紅燈閃閃而來驚匿小亭有穴氊覆啟而窺
之壮士伏其中見士人驚奔而去士人就隱焉已而燭
漸近乃婦人十餘靚粧麗服俄趨亭上舉氊見生驚
曰不是不是又一婦熟視曰也得也得執其手以行
生不敢問引入洞房曲室羣飲交懽五鼓乃散士人
憊倦不能行羣婦以巨箧舁而縋之墻外比曉匍匐
而歸跡其所遇乃蔡太師花園也
京既南遷中路有旨取所寵姬慕容邢武者三人以金
人指名來索也京作詩以别云為愛桃花三樹紅年
年歲歲惹春風如今去逐他人手誰復尊前念老翁
至潭州作詞云八十一年住世四千里外無家如今
流落向天涯夢到瑶池闕下玉殿五回命相彤庭幾
度宣麻止因貪此戀榮華便有如今事也京之父凖
葬臨平山山為駝形術家謂駝負重乃行遂作塔山
頂以浙江為帶水秦望為案山何其雄也富貴既極
一旦顛覆幾于滅族俗師風水之說安足憑哉
秦檜會之江寧人靖康初金兵䧟汴二帝北遷檜以御
史中丞從與其帥達蘭善倡割地之議達蘭乃縱之
使與其妻王氏航海奔行在高宗召見與議國事大
奇之馴加褒用力主和議廷臣異已者輙逐之樞密
副使岳飛屢言和議誤國檜殊憾之竟以誣死而趙
鼎張浚胡銓皆貶錮終身紹興十五年賜檜第于望
仙橋置箔場官吏以應付所需訖其死十九年營建
不已初就第時詔百官往送酒中優人致誦語有參
軍者裒衣誦檜功德一伶以荷葉校椅從之恢語雜
至賓歡既洽參軍將就椅忽墜其幞頭乃總髮環為
雙疊勝伶指問曰此何環曰二勝環伶遽扑其首曰
爾但坐太師椅請取恩澤二聖還且掉腦後可也一
坐失色檜怒下伶獄杖殺之自是語禁始密
檜女孫崇國夫人者方六七歲愛一獅猫亡之限令臨
安府訪索逮捕數百人致猫百計皆非也乃圖形百
本張茶坊酒肆竟不可得府尹曹泳因嬖人以金猫
賂懇乃已
檜在相位頥指上下無敢弗從時都下貨壅乏見鏹市
廛大鬨府尹以聞檜笑曰易耳即召文思院官未至
促者絡繹奔而來諭之曰適得旨欲變錢法可鑄樣
錢一緡進呈廢見鏹不用約翌午畢事院官唯唯而
出召工為之富家聞者盡出宿鏹市金粟物價大昂
泉溢于市既而樣錢上省寂無聞矣都堂左揆閣前
有石榴每著實檜嘿數焉忽亡其二故不問一日將
排燕忽顧左右取斧伐榴有親吏在傍曰榴實甚佳
伐之可惜檜反訊曰汝盗吾榴吏叩頭伏罪其機械
巧發如此
檜雖專恣然頗謹小嫌故高宗不疑一日其子熺衣黃
葛衫侍側檜命換之熺不喻檜瞪目曰可换白者熺
言此葛貴賤通服檜曰我與汝却不可服也蓋以其黃
色逼上用耳
憲聖召檜夫人入禁中賜宴進淮青魚憲聖顧問夫人
曾食此否夫人對曰食此已久其魚視此更大容臣
妾翌日供進蓋檜方秉權諸道諂奉踰于上貢也夫
人歸急以語檜檜恚之曰夫人不曉事翌日遂易糟
鯶魚大者數十枚以進憲聖笑曰我固道無此大青
魚夫人誤認耳
當檜用事時佞士盈庭引古今而頌功德者例沐汲奬
檜嘗建一德格天閣朝士有賀啟曰在昔獨伊尹格
于皇天到今微管仲吾其左袵檜喜超擢之有選人
投詩曰多少儒生新及第高燒銀燭照蛾眉格天閣
上三更雨猶誦車攻復古詩檜即與改秩
胡忠簡銓既以乞斬秦檜掇新州之禍直聲大振士夫
惕禍無敢與立談者獨王盧溪廷珪詩而送之曰囊
封初上九重關是日清都虎豹閒百辟動容觀奏牘
幾人回首媿朝班名高北斗星辰上身墮南州瘴海
間豈待他年公議出漢廷行召賈生還檜聞之大怒
流廷珪夜郎俄而檜死盧溪放回題詩驛壁云辰州
更在武陵西每望長安信息稀二十年興縉紳禍一
朝終失相公威外人初說哥奴病遠道俄聞逐客歸
當日弄權誰敢指如今憶得姓依希
檜久擅權大誅戮以脅善𩔖末年因趙忠簡之子汾以
起獄謀盡覆張忠獻胡文定諸族棘寺奏牘上矣檜
時已病坐格天閣下吏以牘進欲落筆署牘手顫而
汚亟命易之至冄竟不能字其妻王在屏後摇手曰
勿勞太師須臾檜仆于几伏枕數日死獄事大解初
汾就逮自分必死囑其家曰脱有恩言當餽食中寘
肉笑靨一以為信月餘無報日受慘酷求死不可得
日正晝置之暗室仰絣之使視椽榱偶見屋上一竅
如錢微有日影須臾轉射壁上成一反字盖獄吏剪
字障日為報者汾解意亟承異謀遂得小挺惟數晷
以待盡忽外致食滿槖皆笑靨汾泣曰吾約以一而
今乃多如是殆紿我既而獄吏皆來賀郎日脱械出
則檜聲鐘給賻矣
檜之建第于望仙橋也備極宏麗其死也值天府開浚
運河取土堆府門有人題詩曰格天閣在人何在偃
月堂深恨亦深不向洛陽圖白髮却于郿塢貯黃金
笑談便解興羅織咫尺那知有照臨寂寞九原今已
矣空餘泥濘積墻隂又楊廷秀宿牧牛亭秦太師墳
庵詩云函關只有一穰侯瀛館寧無冄帝丘天極八
重心未死台星三點折方休只看壁後新亭策恐作
栘中屬國羞今日牛羊上丘壠不知丞相更嗔不
檜有十客曹冠以教孫為門客王會以婦弟為親客郭
知建以離婚為逐客吳益以愛婿為嬌客施全以剸
辨為刺客李季以設醮奏章為羽客龔金以治産為
莊客丁禩以出入其家為狎客曹泳以獻計為說客
初止有此九客耳檜既死葬于建康有蜀人史叔夜
者懷鷄黍號慟墓前其家大喜因厚遺之遂為弔客
以足十客之數
檜之秉軸屏塞人言蔽上耳目凡一時獻言者非誦檜
功德則訐人苛細以中傷善𩔖稍涉國事恐觸忌諱
率噤而不發僅論禁銷金鋪翠鹿胎冠之𩔖耳晚年
殘忍尤甚數興大獄又喜䛕佞不避嫌疑張扶請檜
乘金根車及檜封益國公又有乞置益國官屬及議
九錫者檜聞之坦然不駭静江有秦城驛知府吕愿
中賦秦城王氣詩以媚檜得召京秩沈長卿芮煜共
賦牡丹詩有寧令漢社稷變作莽乾坤之句為隣人
所告編置化州趙令衿觀檜家廟口誦君子之澤五
世而斬為汪召錫所告下獄死至于開門受賂富敵
王家外國珍奇死猶踵閾其子熺無日不鍜酒具治
書畫特其細故耳
檜之當國也四方饋遺日至方務德帥廣東為蠟炬以
衆香實其中遣馭卒持詣檜府厚遺主藏吏期必逹
吏使俟命一日宴客吏曰燭盡適廣東方經略送燭
一罨未敢啟檜命取用之俄而異香滿座察之則自
燭中出也亟命藏其餘枚數之適得四十九呼馭卒
問故則曰經略專造此燭供獻僅五十枚既成恐不
佳試爇其一不敢以他燭充數秦大喜以為奉已之
專也待方益厚
秦檜為相久擅威福士大夫一言合意立取顯秩人懷
速化之望故仕于朝者多不肯外遷有王仲荀者以
滑稽游公卿間一日坐秦府賓次朝士雲集待見稍
久仲荀前白曰今日公相未出堂衆官久伺某有一
小話願資醒困衆知其善謔争竦聽之乃抗聲曰昔
有一朝士出謁未歸有客投刺于門閽者告之以某
官不在留門状俟歸呈禀客勃然發怒叱閽曰汝何
敢爾凡人之死者乃稱不在我與某官厚故來相見
獨無諱忌而敢以此言目之我必竢其來面白以治
汝罪閽者拱謝曰小人誠不曉諱忌願官人寬之乃
今朝士留謁者例告如此若以為不可當復作何語
以謝客客曰汝官人既出謁未回苐云某官出外去
可也閽愀然蹙額曰我官人寧死却是諱出外去三
字滿座皆大笑仲荀出入秦門預䙝客老歸建康以
死秦雖煽語禍獨優容之蓋亦一吻流也
檜之欲殺岳飛也于東窗下與妻王氏謀之王氏曰擒
虎易縦虎難其意遂决後檜遊西湖舟中得疾見一
人披髮厲聲曰汝誤國害民吾已訴天得請矣檜歸
無何而死未幾子熺亦死王氏設醮方士伏章見熺
荷鐵枷問太師何在熺曰在酆都方士如其言而往
見檜與万俟卨俱荷鐵枷備受諸苦檜曰可煩𫝊語
夫人東窗事發矣
曹泳秦檜門客也監黃巖酒税秩滿到部注闕上省檜
押勅見泳姓名物色召見之熟視曰公檜恩家也泳
恍然不知所答則又曰忘之耶泳曰昏忘實不省于
何處遭遇太師檜入室有頃取小册示泳使觀之首
尾不記他事但有字一行曰某年月日某人錢五千
曹泳秀才絹二疋蓋檜微時遊索富家得五千求益
不可泳時為館客探囊中得二絹曰此吾束脩之餘
也今舉以遺子既别不相聞雖知檜貴震天下不謂
其即秦秀才也泳曰不意太師乃能記憶微賤如此
檜曰公真長者命其子孫出拜之俾以上書易文資
驟用之至戶部侍郎知臨安府晚年檜有異志泳實
預其密謀檜病高宗臨視之已不能言懷中出一劄
乞以其子熺代輔政上視之無語既出呼幹辦府事
者問何人為此則以泳對遂命勒停安置新州
韓侂胄昂夫魏忠獻王琦曾孫也孝宗崩光宗疾不能
執喪寧宗在嘉邸丞相趙汝愚議擁立而憲聖皇太
后居慈福宫莫可關白侂胄雅善慈福内侍因内侍
以密啟太后太后許之汝愚乃立寧宗侂胄以定策
功希望節鉞汝愚不許知閣劉弼勸汝愚曰此事侂
胄不為無功亦須稍疏官職而朱熹亦勸汝愚當厚
賞以酬其勞弗使預政汝愚為人疎直謂侂胄易制
不以為慮侂胄遂怨望内交宫掖外比奸邪謀傾汝
愚而難其名問于京鏜鏜曰彼宗姓也誣以謀危社
稷則一網打盡矣侂胄然之乃諷右正言李沐奏汝
愚以同姓居相位將不利于社稷汝愚遂罷相設偽
學之禁貶謫朱熹等五十九人趙從道有詩云慶元
宰相事紛紛說着令人暗斷魂好聽當時劉弼語分
些官職與平原劉一清詩云齋壇一鉞底須慳坐見
諸賢散似烟不使慶元為慶歷也由人事也由天
侂胄既進太師封平原郡王欲立竒功以自固乃倡恢
復之議舉兵北伐金人分道南侵鎮兵屢敗侂胄懼
遣使請和金人不許第索啟釁之首侂胄大怒用兵
益急蜀口漢淮之民死者不可勝計中外憂惶禮部
侍郎史彌遠與皇子榮王謀誅侂胄楊皇后亦從中
力請乃得密旨侂胄陳自強皆罷相仍令夏震以兵
押出國門是夕乃侂胄四夫人誕辰張功甫移庖大
燕至五鼓方散沉醉幾不可起幹辦府事周筠以片
紙投入云聞外間有警不佳乞閉閣門免朝侂胄怒
曰誰敢如此至冄三皆不從乃盥櫛服瑞香番羅衣
一襲登車而往則殿司軍圍繞府第矣而侂胄猶未
知也夏震呵止于途擁至玉津園側擊殺之命臨安
府函其首詣金人求和建陽劉淮為之詩云寳蓮山
下韓王府鬱鬱沉沉深幾許主人飛頭去和敵綠戶
雕窗鎻風兩九世公卿一朝覆太師宜誅魏公辱後
車不悟有前車兀突眼中觀此屋高九萬詩云拂曉
官家簿錄時未曾吹徹玉參差傍人不忍聽鸚鵡猶
向金籠喚太師
開禧北伐侂胄之寡謀浪戰固可罪矣至函其首以求
和何其謬也善乎寧宗有言恢復豈非美事但不量
力耳有為詩云自古和戎有大權未聞函首可安邊
生靈肝腦空塗地祖父魂讐共戴天晁錯已誅終叛
漢於期未遣尚存燕廟堂自謂萬全策却恐防秋未
必然
侂胄既逐趙忠定至衡州而暴卒或謂中毒云太學生
敖陶孫賦詩于三元樓壁云左手旋乾右轉坤如何
羣小恣流言狼胡無地居姬旦魚腹終天弔屈原一
死固知公所欠孤忠幸有史長存九泉若遇韓忠獻
休說如今有末孫陶孫方縱筆飲未一二行壁已舁
去陶孫知必為韓所廉頃之捕者至矣急更衣持酒
具下樓與捕者交臂問敖上舍在否對曰方酣飲亟
亡命走閩侂胄敗乃登第一
侂胄有愛姬小故被譴錢唐令程松夀亟召女儈以八
百千市之舍之中堂旦夕夫婦上食事之甚謹姬惶
恐莫知所由居數日侂胄意解復召之知為程所市
矣大怒松夀聞之亟上謁獻之曰頃有郡守辭闕者
將挾市去外郡某忝赤縣恐忤鈞顔故為王匿之舍
中耳侂胄意猶未平姬既入具言松夀謹待禮侂胄
大喜即日躐除太府寺丞旬遷監察御史踰年進右
諫議大夫猶怏怏不滿乃更市一美人獻之名曰松
夀侂胄追問之曰奈何與大諫同名答曰欲使賤名
常逹鈞聽耳侂胄憐之即除同知樞密院事
侂胄有四妾皆郡夫人其三夫人號滿頭花新進者號
四夫人尤寵幸通籍宫中慈明常詔入賜坐四夫人
即與慈明偶席其次有十婢均寵有獻北珠冠四枚
者侂胄喜以遺四夫人十婢者皆愠曰等人耳我軰
不堪戴耶侂胄患之時趙師&KR0759;以列卿守臨安聞之
亟出十萬緡市北珠冠十枚瞰侂胄入朝獻之十婢
者大喜分持以去侂胄歸十婢咸來謝翌日都市行
燈十婢皆頂珠冠而出觀者如堵歸語侂胄曰我軰
得趙大卿光價十倍王何吝酧一官耶侂胄許之遂
進師&KR0759;工部侍郎侂胄又嘗與客飲南園師&KR0759;與焉
過山莊竹籬茅舍曰此真田舍景但欠鷄鳴犬吠耳
少焉有犬嘷叢薄間視之乃師&KR0759;也侂胄大悦益親
愛之太學諸生有詩曰堪笑明廷鴛鷺甘作村庒犬
鷄一日冰山失勢湯燖鑊煑刀刲
侂胄用事十四年威行宫省權震㝢内嘗鑿山為園下
瞰宗廟出入宫闈無度孝宗疇昔思政之所偃然居
之老宫人見之往往垂涕顔棫草制言其得聖之清
易祓撰答詔以元聖褒之四方投書獻頌者謂伊霍
旦奭不足以儗其勲有稱為我王者余嚞請加九錫
趙師&KR0759;乞置平原郡王府官屬侂胄皆偃然當之籍
没之晨放逐羣婢願認父母者聽以身首服飾去市
人利其物詐稱某妾父母者闐鬨門巷或牽裾攬臂
而往發其家藏斥賣之敗衣破絮亦各分包往往有
金珠裹匿蓋諸婢將挈之以為逃計者慈明以四夫
人偶坐之憾特命京兆杖一百而遣之流其嗣子于
沙門島
侂胄在慶元初其弟仰胄為知閤門事頗干朝政時人
謂之大韓小韓求捷徑者争趨之一日内燕優人有
為衣冠到選者自叙履歴材藝應得美官而留滯銓
曹徘徊浩嘆又為日者弊帽持扇過其旁邀談庚甲
問得禄之期日者厲聲曰君命甚高但財帛宫宜破
若欲小可先見小寒更望大成必見大寒優蓋以寒
為韓也侍燕者皆縮頸匿笑
侂胄當軸黜降朝紳權移人主時有天族就試南宫者
題詩客邸云蹇衛衝風怯曉寒也隨舉子到長安路
人莫作親王看姓趙如今不似韓
侂胄嘗以冬月携家遊西湖遍覽南北兩山之勝末乃
置宴南園族子判院與焉有獻牽絲傀儡為土偶負
小兒者名為迎春黃胖韓顧族子曰汝名能詩可詠
之即賦一絶云脚踏虚空手弄春一人頭上要安身
忽然綫斷兒童手骨肉都為陌上塵侂胄怫然不終
宴而歸未幾禍作
侂胄為南海尉延一文士作館客既别音問不通後侂
胄當國嘗思其人一日忽上謁蓋已改名登第數年
矣一見歡甚館遇殷厚嘗夜闌酒罷侂胄屏左右促
膝問曰某謬當國柄外間議論如何其人太息曰平
章家族危如絫卵尚復何言侂胄愕然問故對曰是
不難知也椒殿之立非出于平章則椒殿怨矣皇子
之立非出于平章則皇子怨矣賢人君子自朱熹彭
龜年趙汝愚而下斥逐貶死不可勝數則士大夫怨
矣邊釁既開三軍暴骨孤兒寡婦泣聲相聞則三軍
怨矣並邊之民死于殺掠内地之民死于科需則四
海萬姓之民怨矣叢是衆怨平章何以當之侂胄默
然久之曰何以教我其人辭謝冄三固問乃曰僅有
一策主上非心黃屋若急建青宫開陳三聖家法為
揖遜之舉則皇子之怨可變而為恩椒殿退居德夀
雖怨無能為矣于是輔佐新君涣然與海内更始曩
時諸賢死者贈卹生者召擢遣使聘敵釋怨請和以
安邊境優犒諸軍厚恤死士除苛解嬈盡去軍興無
名之賦與百姓更始然後選擇名儒遜以相位乞身
告老為綠野之游則易危為安轉禍為福或者其庶
幾乎侂胄猶豫不能决欲留其人處以掌故其人力
辭竟去未幾禍作
侂胄封平原郡王而官太師一時獻佞者皆稱師王時
參知政事錢象祖嘗諫用兵與侂胄有隙史彌遠遂
與合謀既得罷相之旨遂私謀批殺之寧宗實不知
也都下為之語曰釋伽佛中間坐胡漢神立兩旁文
殊普賢自鬪象祖打殺師王聞者絶倒
陳自強為侂胄童子時師侂胄當國自強至臨安待選
欲見無以自通其僦居主人出入侂胄家為入言之
一日侂胄召自強比至則從官畢集侂胄設褥于堂
延自強升坐冄拜次召從官入同坐皆跼蹐莫敢居
上侂胄徐曰陳先生老儒汨没可念坐客唯唯明日
交章薦之即拜太學錄未踰年三遷為秘書郎既入
館改右正言月餘拜諫議大夫御史中丞旬日遂僉
書樞密院事明年參知政事又明年知樞密院事侂
胄進太師自強拜右丞相嘗語人曰自強唯一死以
報師王每稱侂胄曰恩王恩父稱蘇師旦為叔稱書
吏史逹祖為兄嘉泰元年臨安大火自強所積一夕
煨燼侂胄遂遺之萬緡執政列郡聞之皆有所助不
數月得六十萬緡更倍所焚之數及侂胄敗竄自強
于永州死
蘇師旦者平江書吏也為韓侂胄腹心以奸計歸誠於
侂胄侂胄愈益昵之嘗以窘乏求金詣侂胄侂胄初
不知其受諸將之賂動以億萬時時捐貲助之及江
上軍敗詞連師旦受賂尺牘具存侂胄大怒竄師旦
海上及侂胄敗取斬于臨安籍其家得金箔金二萬
九千二百五十片金錢六十辮馬蹄金一萬五千七
百二十兩瓜子金五斗生金羅漢五百尊各長二尺
五寸金酒器六千七百三十兩釵釧金一百四十三
片金束帶一十二條他物稱是以一隅之地倖臣黷
貨如此侂胄所積應且數倍國安得不亡哉
蘇師旦將建節學士顔棫莫子純皆莫肯當制易祓彦
章為樞密院檢詳文字師旦為都承旨祓與之昵欣
然願任責遂以國子司業兼兩制竟為師旦草麻極
其諛佞至用前人舊對所謂有文事有武備無智名
無勇功者蓋以孔子比之子房不足道也既宣布物
論譁然亟擢祓左司諫諸生為之語曰陽城毁裴延
齡之麻由諫官而下遷于司業易祓草蘇師旦之制
由司業而上擢於諫官既而韓誅蘇得罪祓遂遠貶
西湖遊覽志餘卷四
