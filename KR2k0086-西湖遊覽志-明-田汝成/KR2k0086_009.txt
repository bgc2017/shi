欽定四庫全書
西湖遊覽志卷九
明田汝成撰
北山勝蹟
葛嶺之西為履泰山棲霞嶺桃溪棲霞洞紫雲洞牛皋
墓妙智庵
棲霞嶺上桃花爛燦色如凝霞其北有古劒關蓋左
寳雲右僊姑兩山夾峙若劒門然宋立廵司於此有
水一道名桃溪經岳墳前入湖嶺西為烏石塢
棲霞洞在妙智庵左地多怪石隠翳榛莽中賈似道
望而異之命施畚鍤倏見竒䆳乃抉藏剔幽為亭曰
暢曰鑰俗入其中穹然如夏屋雙石相倚為閈閎風
從南來谽谺而出寒骨凄神不可久竚故暑遊最勝
石甓小臺突然坎中衡二石下達於坻仰視左竇四
五通明大者圓徑丈許有水洞深不可測頃者惡僧
以遊人之多塞兊垢徑僅餘丈尺耳
紫雲洞在嶺巔去妙智庵數百步許倚空如懸隂涼
徹骨
牛臯暮在劒門關畔臯字伯遠汝州魯山人為岳武
穆部將累立戰功轉寧國軍承宣使紹興十七年上
巳日都統制田師中大會諸將臯遇毒亟歸語所親
曰臯年六十一官至侍從即死無恨所恨者南北通
和不以馬革裹屍顧死牖下耳明日卒或言秦檜使
師中毒臯云景定初追封輔文侯
妙智庵即牛臯香火院嶺北有金鼓洞昔人伐石其
間聞金鼓下作乃止
嶺下有處士仇仁近員外郎張光弼墓並廢仁近
名遠錢唐人宋咸淳名士宋亡落魄江湖元初辟溧
陽州學正未幾隠去工詩文所著有山村集洪武初
祠於府學鄉賢祠錢思復挽詩詩窮八十年江海正
凄然玉麈風生頰青山雪滿巔門墻張籍俊墓表孟
郊賢出處人皆識哀歌徹九泉張仲舉詩前輩凋零
盡南陽有古阡詩應傳四海酒不到黃泉槐國真成
夢桃園亦是僊松根一掬淚慘淡墮風煙張光弼
廬陵人仕元為浙省左司員外郎罷官居花市遨遊
湖山累月不返有詩名所著有左司集其詩云但教
懷抱能傾倒莫向尊罍計有無不為訪僧三竺寺肯
乘煙艇過西湖酒館湖船盡有名玉杯時得肆閒情
至今人說張員外不是看花不入城
嶺下為岳武穆王墓翊忠祠分屍檜流芳亭
岳武穆王墓王名飛字鵬舉相州湯隂人少負氣節
沉毅寡言有神力未冠挽弓三百觔弩八石宋高宗
時以戰伐功歴官都統屢陳恢復大計高宗慮欽宗
之返而攘已也陽奬而隂憾之丞相秦檜揣知帝旨
遂力主和議會烏珠寇拱亳詔飛往援金人大敗追
及朱僊鎮中原響應謂其部下曰直扺黃龍與諸君
痛飲耳方指日渡河而檜欲割淮以北棄之乃召張
俊楊沂中先歸言飛孤軍不可久留以金牌十二召
之班師飛憤惋泣東向拜曰十年之力壊於一旦矣
明年烏珠寇淮西張俊畏敵不敢進詔飛往援烏珠
遁俊忌之飛遂力請解兵柄會烏珠遺檜書言飛不
死和議終不成檜乃諷臺臣何鑄羅汝楫等交章論
飛言金人攻淮西飛至舒蘄而不進與張俊按兵淮
上又欲棄山陽而不守張俊又劫王俊誣飛令張憲
岳雲通書協謀冀以兵柄還飛檜遣使捕飛父子下
獄令諫議大夫万俟卨鞫成之會歲暮獄無佐證檜
一日獨居書室食柑玩皮若有思者其妻王氏窺咲
曰老漢一何無决擒虎易縱虎難也檜犂然當心致
片紙獄中即日報飛死矣蓋摺殺之年三十九雲憲
皆棄市獄卒隗順負飛屍踰城至九曲叢祠潛瘞之
以玉環殉樹雙橘識焉紹興末金人益猖獗太學生
程宏圖訟飛冤詔還飛宗屬徙邊者孝宗詔復飛官
謚武穆改葬於棲霞嶺雲祔其旁廢智果院為祠賜
額曰褒忠衍福寺墓上之木皆南向蓋英靈之感也
嘉定四年封鄂王宋亡寺廢王之六世孫在江州者
名士廸與宜興岳氏通譜合力起之未幾復廢至元
間天台僧可觀者訴於官鄭明德為作疏語云竊念
故宋贈太師武穆岳鄂王忠孝絶人功名蓋世方略
如霍嫖姚不逢漢武徒結志於忘家意氣如祖豫州
乃遇晉元空誓言於擊楫賜墓田棲霞嶺下建祀祠
秋水觀西落日鼓鐘長為聲冤於草木空山香火猶
將薦爽於淵泉豈期破蕩子孫盡壊久長規制典補
田隳佛宇春秋無所烝嘗塞墓道毁神棲風雨遂頽
廟貌鵂鶹夜啼拱木躑躅春開斷垣淚落路人事關
世教蓋忠臣烈士每詔條有致祭之文豈狂子野僧
攙國典出募緣之疏望明有司告之臺省冀聖天子
鍚之珪璋褒忠義在天之靈激死生為臣之勸周武
封比干墓事著遺經唐宗建白起祠恩覃異代疏成
杭州經歴李全慨然重興之廟塑王像以其子雲雷
震霖霆祔焉後作燕寢像王父母及王夫人與王之
女號銀瓶娘子者尋燬雲飛養子也每立竒功飛輙
隠之能握鐡椎重八十斤死年二十三霖子珂嘉定
間作籲天辯誣錄天定錄桯史金陁粹編飛事愈白
廟中有石刻飛詩詞二首送紫岩張先生北伐詩云
號令風霆迅天聲動北陬長驅渡河洛直𢷬向燕幽
馬蹀閼氏血旗梟可汗頭歸來報明主恢復舊神州
其詞云怒髮衝冠凭欄處瀟瀟雨歇擡望眼仰天長
嘯壮懷激烈三十功名塵與土八千里路雲和月莫
等閒白了少年頭空悲切靖康恥猶未雪臣子恨何
時滅駕長車踏破賀蘭山缺壮志饑飱狼虎肉笑談
渴飲匈奴血待從頭收拾舊山河朝天闕皇明初勑
建其祠有司春秋致祭弘治間參政周木得其裔孫
於衢州召令世守之太監麥秀重建殿寢雲所用鐡
鎗猶存正德八年都指揮李隆鑄銅為秦檜王氏万
俟卨三像反接跪露臺十二年太監王堂塑王父母
妻子女諸像扁曰一門忠孝古今弔其墓者詩已成
集略掇其著者葉紹翁詩萬古知心只老天英雄堪
恨復堪憐如公少緩須臾死此敵安能八十年漠漠
凝塵空偃月堂堂遺像在凌煙早知埋骨西湖路悔
不鴟夷理釣船林弓寮詩天意只如此將軍足可
傷忠無身報主冤有骨封王苔雨樓墻暗花風廟路
香沉思百年事揮淚對斜陽趙子昂詩岳王墳上
草離離秋日荒凉石獸危南渡君臣輕社稷中原父
老望旌旗英雄已死嗟何及天下中分遂不支莫向
西湖歌此曲水光山色不勝悲高則誠詩莫向中
原嘆黍離英雄生死係安危内庭忽下班師詔絶漠
全收大將旗父子一門甘伏節山河萬里竟分支孤
臣尚有埋身地二帝遊魂更可悲潘子素詩海門
寒日澹無輝偃月堂深晝漏遲萬竈貔貅江上老兩
宫環珮夢中歸内園羯鼓催花發小殿珠簾看雪飛
不道帳前胡旋舞有人行酒著青衣林清源詩誰
收將骨葬西湖已卜他年必沼吳孤冡有人來下馬
六陵無樹可棲烏廟堂短計慚嫠婦宇宙惟公是丈
夫往事重觀如敗局一龕燈火屬浮屠徐孟岳詩
童大王歸事已離岳將軍死勢尤危直教萬歲山頭
雀去遶黃龍塞上旗飲馬徒聞腥鞏洛洗兵無復望
條支湖邊一把摧殘骨蓋世功名百世悲高季廸
詩大樹無枝向北風千年遺恨泣英雄班師詔已成
三殿射敵書猶說兩宫每憶尚方誰請劒空嗟高廟
自蔵弓棲霞嶺上今回首不見諸陵白露中陶九
成詩精忠祠宇西湖上再拜荒墳感昔遊斷碣草深
蒙奰屭空山日落呌鈎輈運移宋祚難恢復帝幸燕
雲困擄囚逆檜隂圖傾大業昭陵無意問神州偷安
甫遂邦家志飲痛甘忘父母讎信使北和憐屈膝策
文南駐忍含羞兩宫五國瞻征幟丹詔班師下節樓
萬里長城直自壊中興武績遂云休嗚乎竟死姦邪
手顛沛誰為社稷憂黯黯冤魂遊狴犴紛紛雨淚泣
貔貅唯餘滿地萇弘血不見中流祖逖舟氛&KR2003;已塵
金匼匝冕旒終換鐡兜鍪姓名竹帛書千載父子英
雄土一丘老樹尚知朝禹宂遺黎總解說王猷復田
起廢憐僧寺移檄褒嘉頼省侯聖世即今崇祀典佇
看寵渥到松楸
翊忠祠以祀劉允升施全者允升建州布衣士也聞
岳武穆王被逮詣闕上書訟其冤秦檜大怒下棘寺
論死全殿前司小校也憤秦檜主和議誤國挾刃刺
之不中被擒磔於市弘治二年工部主事莆田林沂
建祠祀之四年按察使楊悛副使吳伯通等重拓大
之題其祠曰翊忠
分屍檜在墓前天順間杭州同知馬偉鋸而植之首
尾異處以示磔屍状至今猶活前有石壁書盡忠報
國四字每字方五尺餘
流芳亭在墓西有石刻王像存焉其贊曰惟武穆王
天錫勇智氣吞強胡力扶宋季桓桓師旅元戎是寄
行將恢復遭讒所忌生既無怍死亦何愧萬古長存
惟忠與義
祠之後為掃箒塢黃龍洞護國仁王禪寺
護國仁王禪寺宋淳祐間經略花園使孟珙建自其
趾斗折而上有洞谽谺深杳莫測水泉紺凛旱不縮
而潦不盈有龍居焉故老相傳曩夏雨初霽時常有
神物蜿蜒卧松上其氣茀茀然而黃蓋黃龍也故世
號黃龍洞珙既建仁王寺并作龍祠延高僧慧開居
之屬歲又旱理宗召慧開祈雨退而默坐帝遣内侍
問之對曰寂然不動感而後通既而大雨自是無雨
輙禱禱輙應遂封黃龍為靈濟侯賜祠額曰護國龍
祠元至正燬洪武初僧祖吉重建其東有黃山橋塢
内有天龍庵永安院西靖宫並廢
又西為淨性禪寺
淨性寺宋乾德五年吳越王建名淨心院大中祥符
間改今額元末燬國初重建傍有青衣橋
履泰山之西為僊姑山張憲墓
僊姑山之西東山衖口可通古蕩西溪靈隠山脈至
此少伏若斷而連其旁有桃花衖舊有淨勝院俗稱
昇仙宫宋時女僧妙清建高宗嘗臨觀焉有御愛松
院側有乾濕水洞
張憲墓憲岳武穆愛將也累立戰功紹興十年烏珠
頓兵臨穎憲破其兵追奔十五里中原大震會秦檜
主和班師憲還未幾檜與張俊謀殺岳飛誘飛部曲
能告飛事者卒無人應張俊乃自為狀付奸人王俊
妄言憲與岳雲通書謀還飛兵權張俊親行鞫煉憲
被掠無全膚竟不伏張俊乃手具獄詞告成於檜憲
坐死葬於此景定二年追封烈文侯元總管夏思忠
為立石表其墓尋廢皇明正德十二年布衣王天祐
發地得碣石乃崇封焉知府梁材為建廟宇修撰唐
臯為之記
山麓舊有冲虛觀福夀觀妙明院傳經院淨元觀葯
洲園並廢冲虛觀宋寧宗時宫人張氏為尼建此
福壽院乃旌德寺之子院也有寧宗御書桂堂二
字葯洲園廖瑩中别墅有花香竹色太平相在世
綵愛君子習說等亭
僊姑山之西為青芝塢玉泉講寺
青芝塢有五色土雜銀星者嘗産青芝從石板巷入
南宋駐蹕繞湖皆市廛也故有巷名其前為佛牙塢
玉泉寺故名淨空院南齊建元中僧曇超說法於此
龍王來聽為之撫掌出泉遂建龍王祠晉天福三年
始建淨空院於泉左宋理宗書玉泉淨空院額以榜
之祠前有池畆許清澈可鑑蓄五色魚數十頭遊泳
如畫其泉溉田千頃近者曰鮑家田吳越相鮑慶臣
采地也皇明宣德間置白紙局就池造紙淆濁久之
局廢而泉復清矣旁一小池水翠綠雖以白粉投之
亦成綠色白樂天詩湛湛玉泉色悠悠浮雲身閒心
對定水清淨兩無塵手把青笻杖頭戴白綸巾興盡
下山去知我是何人吳廉静過鮑家田詩搖旆家
家酒扶犂處處村草深迷井口槿密擁籬根綠水明
秧本青山失燒痕多應忌蠶事畏客掩柴門
塢内舊有慈聖院普向院竹所院天清宫常清宫南
禪資福尼寺顯忠寺顯嚴寺報德寺並廢慈聖院
有吕公池宋乾道間高僧能會池上縛庵取水咒之
以施病者輙愈遂號聖水池普向院宋紹興間殿
帥楊存中請以鮑家田為殿司諸軍葬所建院守之
尋加愍忠資福普向之額天清宫宋時道士沈師
謙建常清宫宋沂王功德院南禪資福院宋紹
興初封開尼惠果從駕建累朝内宫施捨殿宇甚盛
顯忠寺宋内侍羅蕣香火
其後為靈峰禪寺
靈峰寺故名鷲峰禪院晉開運間吳越王建延伏虎
光禪師居之捨田數千畆度僧數百宋治平間改賜
今額俗傳為唐時裴休墓院者非也寺内有翠微閣
眠雲堂洗鉢池幽僻岑寂遊人罕至天隂月黑時聞
倀魈悲嘯林間近有築墳其旁者穴地丈餘得甕缶
畜腐墨物若醯醬類者蓋兵燹之餘也前朝居民稠
密湖山殆無隙地云
又北為法華山秦亭山方井佛惠禪寺智勝庵東嶽廟
法華山去靈隠山後可里許去北十里為西溪秦亭
則法華之分脈也俗訛為蜻蜓山
方井在桃源嶺下徑六尺深一仞許井上有亭米元
章書扁久廢正德十年里人王槐重建進士鄧鑾記
佛惠禪寺晉天福中建智勝庵皇明弘治間建
東嶽廟宋時建
青芝塢西南為慶化山水竹塢神霄雷院
水竹塢宋為步司前軍寨其旁有宋殿撰周把墓把
處州人建炎三年知常州值苗劉之亂把倡義勤王
以功除右文殿修撰卒葬於此其兄格建炎初為浙
西提刑死於陳通之亂贈龍圖閣學士勑葬於其山
兄弟忠義名震一時云
神霄雷院宋咸淳間羽士陳崇真者自閩來卜居於
此善雷法因勑建雷院以居之賜號冲素真人六月
二十四日郡人雲集設醮捨貲至今不廢
西湖遊覽志卷九
