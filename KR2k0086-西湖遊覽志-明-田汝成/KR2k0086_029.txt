欽定四庫全書
西湖遊覽志餘卷五
明田汝成撰
佞倖盤荒
史彌遠丞相浩之子鄞人也初浩與覺長老善問覺曰
和尚與我孰好覺見其堂奥簾幕羅綺爛盈粉黛環
列漫曰丞相富貴好老僧何敢比也既自省曰此念
一差積歲蒲圑工夫盡廢終當墮落泥滓一日浩坐
廳上儼然見覺突入堂中使人往寺廉之則報覺死
矣茶頃浩後院弄璋浩默然知為覺也遂以覺為小
名及長名之曰彌遠彌遠當寧宗朝韓侂胄以用兵
起釁中外憂恚彌遠遂上疏力詆帝嘉之尋又贊廢
濟王立理宗理宗德之寵任日劇相兩朝二十六年
權震海内時有人作詩規之者曰前身元是覺闍黎
業障紛華總不迷到此更須睁隻眼好將慧力運金
鎞
寧宗無子選太祖之後貴和為太子更名竑封濟國公
貴誠為邵州防禦使嗣沂王竑好鼓琴史彌遠買美
人善鼓琴者納之竑而厚撫其家使瞰竑動息美人
知書慧黠竑嬖之時楊后專國政彌遠用事久宰執
侍從臺諫藩閫皆所引薦莫敢誰何權勢薰灼竑心
不能平嘗書楊后及彌遠事于几上曰彌遠决配八
千里又嘗觀宫壁輿地圖指瓊崕曰他日置史彌遠
于此又嘗呼彌遠為新恩以他日非新州即恩州也
彌遠聞之大懼思以處竑而竑不知一日彌遠為其
父浩飯僧淨慈寺與國子學錄鄭清之登慧日閣屏
人語曰皇子不堪荷負聞後沂邸者甚賢今欲擇講
官君其善訓導之事成彌遠之坐即君之坐也清之
敬諾乃以清之為教授清之曰教貴誠為文又購高
宗御書俾習之清之上謁彌遠即以貴誠詩文翰墨
呈之譽不容口彌遠嘗問清之曰吾聞皇叔之賢己
熟大要畢竟如何清之曰其人之賢更僕不能數然
一言以斷之曰不凡彌遠頷之冄三意益决乃日媒
蘖竑失言于帝覬帝廢竑而立貴誠帝不悟其意
寧宗在疾彌遠矯詔立貴誠為太子更名昀遣鄭清之
往告貴誠以將立意貴誠默不應清之曰丞相以清
之從游之久故使布心腹足下不答以一語則清之
將何以復命于丞相貴誠始拱手徐言曰紹興老母
在清之以告彌遠益相與嘆其不凡及帝崩彌遠遣
皇后兄子谷石以廢立事白后后不可曰皇子竑先
帝所立豈敢擅變谷等一夜七往返后終不許谷等
乃泣拜曰内外軍民皆己歸心不立禍變必生楊氏
無噍𩔖矣后默然良久曰其人安在彌遠即于宫中
遣快行宣昀令之曰今所宣是沂王府皇子非萬歲
巷皇子苟誤則汝曹皆處斬皇子竑時聞帝崩跂足
以需宣召久不至乃屬目墻壁間見快行過其府而
不入疑焉已而擁一人徑過天暝不知為誰甚惑之
昀入宫見后后拊其背曰汝今為皇子矣彌遠引昀
至柩前舉哀畢然後召竑竑聞命即赴至則所過宫
門禁衛輙拒其從者彌遠亦引竑至柩前舉哀畢引
出惟殿帥夏震守之遂召百官立班聽遺制則引竑
就舊班竑愕然曰今日之事我豈當仍在此班震紿
之曰未宣制己前當在此宣制後乃即位耳竑以為
然已而遥見殿上燭影中已有人在御座則昀已即
位矣宣制畢閣門宣贊呼百官拜舞賀新皇帝即位
竑不肯拜夏震捽其背下拜遂稱遺詔以竑為開府
儀同三司進封濟陽郡王
濟王既廢寓居霅城寳慶元年潘壬潘丙謀立王率亡
命數十人夜入城至邸聲言義舉推戴王聞變易服
匿水竇中久而得之擁至州治旋往東岳行祠取龍
椅置廳事以黃袍加之王□泣不從脅之以刃不得
已與之約曰能弗傷太后與官家否衆許諾乃假淮
閫李全揭榜州門稱兵二十萬遠近震動比曉則執
兵者皆太湖漁人廵司弓卒而已王知謀不成乃與
州將勒兵𠞰之變聞調兵至則賊已就誅矣史彌遠
遣人慰王且以醫來投藥鴆之九竅流血而死嗣是
數見怪彌遠懼為之改葬且作佛事超度之
彌遠之比周于楊后也出入宫禁外議甚譁有人作詠
雲詞譏之云往來與月為儔舒卷和天也蔽及廢濟
王而殺之也甚冤劉克莊有詩譏之云楊柳春風丞
相府梧桐夜雨濟王家當其時權勢赫烜引布憸壬
李知孝梁成大等為之鷹大搏擊善𩔖士流無耻者
多以鑚刺進秩宫宴時有伶人執拳石以大鑚鑚之
久而不入嘆曰鑚之彌堅一伶遽扑其首曰汝不去
鑚彌遠却來鑚彌堅可知道鑚不入也舉座弁栗翌
日彌遠杖伶人而出之境又蜀閫大宴有優為衣冠
者數軰皆稱為孔門弟子相與言吾儕皆選人遂各
言其姓曰吾為常從事吾為于從政吾為吾將仕吾
為路文學别有二人出曰吾宰予也夫子曰於予與
改可謂僥倖其一曰吾顔回也夫子曰回也不改其
人憤然曰吾為四科之首而不改汝何為獨改宰予
曰吾鑚遂改汝何不鑚回曰吾非不鑚而鑚彌堅耳
曰汝之不改宜也何不鑚彌遠乎
彌遠死已久一夕其家聞叩門聲曰丞相歸舉家駭匿
比入門燈轎紛紜升堂即席子婦皆出羅拜訊慰平
生歴歴囑家事索紙筆題詩云冥路茫茫萬里雲妻
孥無復舊為羣早知泡影須臾事悔把恩讐抵死分
丁大全子萬鎮江人當理宗初以戚里婢壻夤緣取寵
謟事内侍盧允升董宗臣拜左正言劾丞相董槐章
未下大全夜半調隅兵百餘人露刃圍槐第以臺牒
驅廹之出紿令輿槐至大理寺欲以此恐之須臾出
北關棄槐嘂呼而散槐徒步入接待寺罷相之命始
下自是志氣益驕傲尋拜右丞相太學生陳宗等上
書訟大全奸邪罷相謫貴州竄藤州墜水死謝鳴治
鐸有夜半檄歌一首蓋詠大全事也云國威重空頭
勑權姦横夜半檄豈不聞古來忌器不投鼠堂陛陵
夷毋乃爾南風不競北風剛不用臯亭怨降璽
大全罷吳潜代為相為人豪雋其兄弟多以附麗登庸
賈似道與潜有隙遂為飛謠于上曰大蜈公小蜈公
盡是人間業毒蟲夤緣攀附百蟲叢若使飛天能食
龍語聞罷潜謫循州中毒死
賈似道師憲台州人少落魄遊博會其姊有寵于理宗
嘗憑高見湖中燈火語左右曰此必似道也詢之果
然十數年超至相位人有作詩云收拾乾坤一擔擔
上肩容易下肩難勸君高着擎天手多少旁人冷眼
看未幾元兵南侵至鄂州拜似道左丞相禦之會寧
宗崩似道請和元人許之兵解遂上表以肅清聞帝
以其有冄造功寵用日盛似道乃使門客廖瑩中翁
應龍等撰福華編以紀鄂功賜第葛嶺大小朝政就
决館中宰執充位而已當時為之語曰朝中無宰相
湖上有平章
度宗時襄陽受圍者三年矣帝一日問曰襄陽久困奈
何似道對曰北兵已退陛下安得此言帝曰適聞女
嬪言之似道詢得其人誣以他事賜死自是無人敢
言及邊事者日坐葛嶺取舊宫人及娼尼淫戲無晝
夜惟故博徒得闌入人無敢窺其第者嘗與羣妾踞
地鬪蟋蟀所狎客撫其背曰此平章軍國重事耶嘗
作半閒亭以停雲水道人每治事畢則入亭中打坐
有佞人上糖多令詞大稱其意其詞曰天上謫星班
青牛度關幻出蓬萊新院宇花外竹竹邊山軒冕倘
來間人生閒最難算真閒不到人間一半神仙先占
取留一半與公閒
似道欲行富國強兵之策是時劉良貴為都曹尹天府
吳勢卿餉淮東入為浙漕遂交贊公田事欲先行之
浙右候有端緒則諸路倣行之于是以官品限田立
回買派買之目民間騷然有為詩云襄陽累載困孤
城豢養湖山不出征不識咽喉形勢地公田枉自害
蒼生其後又立推排打量之法白没民産有人作詩
云三分天下二分亡猶把山川寸寸量縱使一丘添
一畆也應不似舊封疆又有作沁園春詞云道過江
南泥墻粉壁右具在前述何縣何鄉里住何人地佃
何人田氣象蕭條生靈憔悴經界從來未必然惟何
甚為官為已不把人憐思量幾許山川况土地分張
又百年西蜀巉巗雲迷鳥道兩淮清野日警狼烟宰
相弄權姦人罔上誰念干戈未息肩掌大地何須經
理萬取千焉樞密使文及翁作百字令詠雪以譏之
云没巴没鼻煞時間做出漫天漫地不問高低併上
下平白都教一例鼓弄滕六招邀巽二只恁施威勢
識他不破至今道是祥瑞最苦是鵝鴨池邊三更半
夜誤了吳元濟東郭先生都不管挨上門兒穏睡一
夜東風三竿紅日萬事隨流水東皇笑道山河原是
我的
御史陳伯大奏立士籍似道毅然行之凡應舉及免舉
人州縣給歷一道親書年貌世系及所肄業于歷首
執以赴舉過省參對筆跡異同以防偽濫時人有詩
譏之云戎馬掀天動地來襄陽城下哭聲哀平章束
手全無策却把科場惱秀才又有為沁園春詞云國
步多艱民心靡定誠吾隠憂歎浙民轉徙怨寒嗟暑
荆襄死守閱歲經秋敵未易支人將相食識者深為
社稷羞當今亟出陳大諫筯借留侯迂闊為謀天下
士如何可籍收况君能堯舜臣皆稷契世逢湯武業
比伊周政不必新貫宜仍舊莫與秀才做盡休勸吾
元老廣四門賢路一柱中流又詞云士籍令行條件
分明逐一排連問子孫何習父兄何業明經詞賦右
具如前最是中間娶妻某氏試問于妻何與焉鄉保
舉那當著押開口論錢祖宗立法于前又何必更張
萬萬千算行關改會限田放糴生民凋瘁膏血俱脧
只有士心僅存一脉今又艱難最可憐誰作俑陳堅
伯大附勢專權
似道令人販鹽百艘至臨安賣之太學生有詩云昨夜
江頭長碧波滿船都載相公鹺雖然要作調羹用未
必調羹用許多
似道居湖上一日倚樓閒眺諸姬皆從有二人道装羽
扇乘小舟遊湖登岸一姬曰美哉二少年似道曰汝
願事之當留納聘姬笑而不言逾時令人捧一合喚
諸姬至前曰適一為某姬受聘啟視之乃姬之首也
諸姬股栗
似道一日招馬廷鸞葉梦鼎飲行令舉一物與人還詩
一聯似道云我有一局棋付與棋師棋師得之予我
一聯詩自出洞來無敵手得饒人處且饒人廷鸞云
我有一竿竹付與漁翁漁翁得之予我一聯詩夜静
水寒魚不食滿船空載月明歸梦鼎云我有一張犂
付與農夫農夫得之予我一聯詩但存方寸地留與
子孫耕似道不悦而罷
似道卧治湖山母猶在養每歲八月八日似道生辰四
方善頌者以數千計悉俾翹舘謄考以第甲乙一時
傳誦為之紙貴然皆讇辭囈語耳陳惟善寳鼎詞云
神鼇誰斷幾千年冄乾坤初造筭當日枰棋如許争
一著吾其衽左談笑頃又十年生聚處處豳風葵棗江
如鏡楚氛餘幾猛聽甘泉捷報天衣細意從頭補爛
山龍華蟲黼藻宫漏永千門魚鑰截斷紅塵飛不到
街九軌看千貂避路庭院五侯深鎻好一部太平六
典一一周公手做赤舄繡裳消得道斑斕衣好儘龐
眉鶴髮天上千秋難老甲子平頭纔一過未說汾陽
考看金盤露滴瑶池龍尾放班回早廖瑩中木蘭花
慢云請諸君着眼來看我福華編記江上秋風鯨漦
漲雪鴈徼迷烟一時幾多人物只我公隻手護山川
争覩階符瑞象又扶紅日中天因懷下走奉櫜鞬磨
盾夜無眠知重開宇宙活人萬萬合夀千千鳬鷖太
平世也要東還赴上是何年消得清時鐘鼓不妨平
地神&KR0726;陸景思甘州歌云滿清平世界慶秋成看看
斗米三錢論從來活國論功第一無過豐年辦得閒
民一飽餘事笑談間若問平戎策微妙難𫝊玉帝要
留公住把西湖一曲分入林園有茶爐丹灶更有釣
魚船覺秋風未曾吹着但砌蘭長倚北堂萱千千歲
上天將相平地神仙趙從槖陂塘柳云指庭前翠雲
金雨霏霏香滿仙宇一清透徹渾無底秋水也無流
處君試數此樣襟懷頓得乾坤住閒情半許聽萬物
氤氲從來形色每向静中覷琪花路相接西池夀母
年年弦月時序荷衣菊佩尋常事分付兩山容與天
證取此老平生可向青天語瑶巵緩舉要見我何心
西湖萬頃來去自鷗鷺郭居安聲聲慢云捷書連晝
甘雨洒通宵新來喜沁堯眉許大擔當人間佛力須彌
年年八月八日長記他三月三時平生事想祗和天
語不道人知一片閒心鶴外被乾坤繫定虹玉腰圍
閻闔雲邊西風萬籟吹齊歸舟更歸何處是天教家
在蘇堤千千歲比周公多箇綵衣且侑以儷語云綵
衣宰輔古無一品之曾參衮服湖山今有半閒之姬
旦所謂三月三者蓋頌其庚申蘋草坪之捷而歸舟
乃舫齋名也賈大喜既而語客曰此詞固佳然失之
太俳安得有着綵衣周公乎
似道嘗于湖中作絶句云寒食家家插柳枝留春春亦
不多時人生有酒須當醉青塜兒孫幾箇悲殆所謂
朝不謀夕者寧復有經國之遠猷哉
似道少時嘗馳馬遊湖山小憩棲霞嶺下遇一布裘道
人瞪視曰官人可自愛重將來不在韓魏公下似道
意其見侮不顧而去既而醉博平康至于敗面他日
復遇道人頓足驚嘆曰可惜可惜天堂已破必不令
終後果悉驗
似道開閫日有桃符一聯云笑迎珠履三千客坐擁貔
貅百萬兵人皆稱羡一客獨嘆曰若是則客居主位
矣何不曰坐擁貔貅兵百萬笑迎珠履客三千賈大
喜厚贈與之他若威行塞北幾千里春滿淮南第一
州陽春膏兩三千里明月香風十二樓皆門客所謟
獻也
似道有異志遇一拆字者以杖畫地作奇字拆字者曰
相公之志不諧矣道立又不可道可又不立似道默
然禮遣之恐事泄使人害諸途
德祐元年正月詔似道綂軍行邊先是似道屢請出師
隂嗾臺臣留己以為師臣一出顧襄未必及淮顧淮
未必能及襄不若居中以運天下于是帝謂似道曰
師相豈可一日離左右耶吕文煥遂以襄陽降元似
道言于帝曰臣始發請行邊陛下不之許向使早聽
臣出當不至此至是上表出師次魯港元兵蔽江而
下夏貴孫虎臣皆無鬪志阿珠遣人掠宋舟大呼曰
宋軍敗矣虎臣遽過其妾舟衆見之讙曰步帥遁矣
宋師大亂舳艫簸蕩乍分乍合溺死者不可勝數似
道倉惶召夏貴計事頃之虎臣至撫膺哭曰吾兵無
一人用命貴微笑曰吾嘗血戰當之似道曰計將安出
貴曰諸軍已膽落吾何以戰師相惟有入揚州招潰
兵迎駕海上吾當以死守淮西耳言畢貴即解舟去
夜四鼓似道擊鑼退師諸軍皆潰似道與虎臣單舸
奔還揚州堂吏翁應龍以都督府印奔還臨安明日
潰兵蔽江而下似道使人登岸揚旗招之莫有應者
或使惡語慢罵之似道乃檄列郡如海上迎駕已而
姜才收兵至揚州元師乘勝東下矣
似道既敗事聞臺臣交章攻之詔曰大臣具四海之瞻
罪莫大于誤國都督專閫外之寄律尤重于喪師告
九廟以奉辭詔羣工而聽命具官似道小才無取大
道未聞昔相穆陵徒以邊將而自詭逮事先帝又以
國事而自專謂宜開誠布公以扶皇極并謀合智以
盡輿情乃恣行胸臆不恤人言以吏道沮格人材以
兵術剸裁機務括田之令行而農不得耕于野𣙜利
之法變而旅不願出其途矧當任閫之馳驅不度戎
事之緩急戰功曠歲而不舉兵事愒日而不修纖悉
于文法之搜求闊略于邊政之急切遂令飲馬倏渡
長江廼者抗表出師請身戡難人方期以孔明之志
朕亦望以裴度之功謂當纓冠而疾趨何為奉頭而
鼠竄遂致三軍解體百將離心彼披甲之謂何乃聞
聲而奔潰孟子曰吾何畏彼左氏曰我不成夫社稷
之勢綴旒是誰之過縉紳之言切齒罪安得辭姑示
薄罰俾爾奉祠於戲膺戎狄懲荆舒無復周公之望
放驩兜殛伯鯀尚寬虞典之誅可罷平章軍國重事
都督諸路軍馬頃之謫高州團練使先是似道嘗梦
術者言平章不利姓鄭人故朝士鄭姓者多摧抑之
武學生鄭虎臣素見憎于似道廷議遂以虎臣為押
送官似道瀕行置酒飲虎臣言前梦且祈哀芘虎臣
微笑而已途中備加窘辱及抵清漳似道泣曰夜夢
不祥離此恐無生理漳守趙分如者似道門客也宴
虎臣欲請似道偶坐虎臣不許似道亦固讓不敢當
口稱天使唯謹分如察虎臣有殺似道意挑之曰天
使今日押團練至此想無生理曷令速殞無受許多
苦惱虎臣笑曰便是這物事受得許多苦惱好死不
死明日促之行離城五里小憩木綿庵似道知不可
免乃服腦子踞虎子欲絶虎臣曰好教秪恁地死大
搥數下而殂先是吳履齋潜安置循州時似道命知
州劉宗申捃摭其短竟以毒死至是分如祭似道爲
之辭曰嗚呼履齋死蜀死于宗申先生死閩死于虎
臣秪此四句然哀激之懷無往不復之微意悉寓其
中矣
似道既有謫命適值生辰建醮自撰青詞云老臣無罪
何衆議之不容上帝好生奈死期之已廹適值垂弧
之旦豫陳易簀之詞竊念臣際遇三朝始終一節為
國任怨但知存大體以杜私門遭時多艱安敢顧微
軀而思末路屬江介秋風之多警率驕兵悍將以徂
征違命不前致成酷禍措身無所惟冀後圖衆口皆
詆其非百喙難明此謗四十年勞悴悔不效留侯之
保身三千里流離猶恐置霍光之赤族仰慙覆載俯
愧劬勞伏願皇天后土之鍳臨理考度宗之昭格三
宫霽怒收瘴骨于江邊九廟闡靈掃妖氛于境外此
時門下已無廖王諸客蓋似道手筆也
似道既敗高臺曲池曰就荒落有題詩于門壁者云深
院無人草已荒漆屏金字兩煇煌底知事去身宜去
豈料人亡國亦亡理考發身端有自鄭人應夢果何
祥卧龍不肯留渠住空使晴光滿畫墻又云事到窮
時計亦窮此行難倚鄂州功木綿庵上千年恨秋壑
堂中一夢空石砌苔稠猿步月松庭葉落鳥呼風客
來未用多惆悵試向吳山望故宫又吳人湯益詩云
檀板輕敲月上花過墻荆棘刺簷牙指麾已失鐵如
意賜予寧存玉辟邪破屋春歸無主燕曲池雨産在
官蛙木綿庵上尤愁絶月黑夜深聞鬼車有和之者
云榮華富貴等浮花膂力難勝國爪牙漢世但知光
擁立唐朝誰識杞姦邪綺羅化作春風蝶絃管翻成
夜雨蛙縱有清漳人去也碧天難挽紫雲車
似道母兩國夫人胡氏者錢唐鳳口里人賈涉至鳳口
見而悦之戲曰汝能從我乎婦曰有夫安得自由待
其歸君自為言夫歸欣然賣與嘉定癸已涉為萬安
丞似道在孕不容于嫡縣宰陳與常者涉與之通家
往來以情告之遂相與謀陳宰令其妻過丞聽諸妾
環侍談話間因與丞妻以乏使令欲借一妾涉妻云
惟所擇用陳妻遂指似道之母涉妻幸其去忻然許
之即隨軒以歸縣衙及八月八日似道生于縣治賈
丞校事他郡歸詣于宰方始知之終不以入涉家後
去任雖携似道歸鄉而其母竟流落嫁為石匠妻及
似道鎮維揚訪得其母偕石匠來見似道使石匠往
江上興販計沉之江子母方得聚會享富貴四十年
咸淳十年以夀終似道歸越治葬太后以下及朝士
貴戚設祭饌以相高為競有累至數丈者装祭之次
至攧死數人送葬者值水潦不問貴賤沒及腰膝不
得遂便雖度宗山陵無以加此蓋自三月至七月似
道持喪起復辭兔虚文汨汨殆無虚日而國事邊事
皆置不問至十二月十四日北兵透度時人為之語
曰莊子所謂無用之用者此嫗是也嫗死賈必敗國
必亡矣
廖瑩中羣玉賈似道門客也嘗撰福華編以紀鄂功臨
淳化帖書丹入石皆逼真又刻小字帖十卷所謂世
綵堂小帖也縮定武褉帖為小字刻之靈璧石號玉
板蘭亭又集全唐詩話諸史要略二禮節左傳節悦
生堂隨抄梓刻精妙未及印行而國事變矣似道褫
職之夕與瑩中相對痛飲悲歌雨泣五鼓方罷歸舍
不復寝命愛姬煎茶服冰腦一握藥力未行而業求
速死又命姬曰更進熱酒一杯冄服冰腦數握愛姬
始覺之急前奪救巳無及矣持其妾而泣曰勿哭勿
哭我從丞相二十年一日傾敗得善死足矣言未畢
九竅流血而死瑩中嘗為園湖濱有世綵堂在勤堂
芳菲徑紅紫庄桃花流水之曲綠隂芳草之間嘗從
似道禱雨天竺鐫名飛來峰洞至今猶存
西湖遊覽志餘卷五
