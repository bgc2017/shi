欽定四庫全書
西湖遊覽志餘卷十
明田汝成撰
才情雅致
白樂天之守杭州也放浪湖山耽昵聲妓新詞艷曲布
浹郡中其湖上春行詩孤山寺北賈亭西水面初平
雲脚低幾處早鶯爭暖谷誰家新鷰啄春泥亂花漸
欲迷人眼淺草猶能沒馬蹄最愛湖東行不足綠楊
隂裏白沙堤春題湖上詩湖上春來似畫圖亂峰圍
繞水平鋪松排山面千重翠月照波心一粒珠碧毬
綠頭抽早麥青羅裙帶展新蒲未能抛得杭州去一
半勾留是此湖餘杭形勝詩餘杭形勝四方無州傍
青山縣枕湖遶郭荷花三十里拂城松樹一千株夢
兒亭古𫝊名謝教妓樓新道姓蘇獨有使君年太老
風流不稱白髭鬚湖上招客送春泛舟詩欲送殘春
招酒伴客中誰最有風情兩瓶若下新求得一曲霓
裳初教成排比管絃行翠袖指麾船舫點紅旌慢牽
好向湖心去恰佀菱花鏡裏行
元白之在當旹聲華略等樂天守杭州而微之除浙東
觀察使比壤而居詩筒往來殆無虚日嘲奬雜陳亦
一時盛事也微之以州宅誇樂天詩州城迴遶拂雲
堆鏡水稽山滿眼來四面常時對屏幛一家終日在
樓臺星河佀向簷前落鼓角驚從地底回我是玉皇
香案吏謫居猶得住蓬萊樂天答之詩賀上人回得
報書大誇州宅似僊居厭看馮翊風沙久喜見蘭亭
烟景初日出旌旗生氣色月明樓閣在空虚知君暗
數江南郡除却餘杭盡不如微之重誇州宅詩僊都
難畫亦難書暫合登臨不合居繞郭烟嵐新雨後滿
山樓閣上燈初人聲晚動千門闢湖色宵涵萬象虚
為問西川羅刹岸濤頭衝突近何如樂天答之詩君
問西州城下事醉中疉紙為君書嵌空石面標羅刹
壓捺潮頭敵子胥神鬼曾鞭猶不動波濤雖打欲何
如誰知太守心相似抵滯堅頑兩有餘又答微之詩
可憐風景浙東西先數餘杭次會稽禹廟未勝天竺
寺錢潮不羡若耶溪擺塵野鶴春毛煖拍水沙鷗濕
翅低更對雪樓君愛否紅欄碧甃點銀泥又以西湖
誇微之詩上馬復呼賓湖邊景氣新管絃三數事騎
從十餘人立換登山屐行携漉酒巾逢花看當妓遇
草坐為茵西日籠黃柳東風蕩白蘋小橋裝鴈齒輕
浪甃魚鱗畫舫牽徐轉銀船酌慢廵野情遺世累醉
態任天真彼此年將老平生分最親皇天從所欲遠
地得為隣雲樹分三驛烟波限一津翻嗟寸步隔却
厭尺書頻浙右稱雄鎮山隂委重臣貴垂長紫綬榮
駕大朱輪出動鎗刀隊歸生道路塵鴈驚弓易散鷗
怕鼓難馴百吏瞻相面千夫奉擁身自然閒興少應
負鏡湖春
樂天之既去杭州也不勝回戀之思其詩云除官去未
閒半月恣幽討朝來霞外寺暮宿波上島新木少於
松平湖半連草躋攀有次第賞玩無昏早有時騎馬
醉兀然冥天造窮通與死生其奈吾懷抱江山信為
美齒髮行將老在郡誠未厭歸鄉去亦好留别郡齋
詩吟山歌水嘲風月便是三年官滿時春為醉眠多
閉閤秋因晴望暫褰帷更無一事移風俗唯化州民
解詠詩留别天竺靈隠兩寺詩在郡六百日入山十
二回宿因月桂落醉為海榴開黃紙除書到青宫詔
命催僧徒多悵望賓從亦徘徊寺暗烟埋竹林香雨
落梅别橋憐白石辭洞戀青苔漸出松間路猶飛馬
上杯誰教冷泉水送我下山來留别西湖詩征途行
色慘風烟祖帳離聲咽管絃翠黛不須留五馬皇恩
只許住三年綠藤隂下鋪歌席紅藕花中泊妓船處
處回頭盡堪戀就中難别是湖邊杭州廻舫詩自别
錢唐山水後不多飲酒懶吟詩欲將此意憑廻棹與
報西湖風月知九日思杭州舊遊寄周判官及諸客
詩忽憶郡南山頂上昔時同醉是今辰笙歌委曲聲
延耳金翠動摇光照身風景不隨宫相去歡娛應逐
使君新江山賓客皆如舊唯是當筵換主人送姚杭
州赴任因思舊遊詩與君細說杭州事為我留心莫
等閒閭里固宜勤撫恤樓臺亦要數躋攀笙歌縹緲
虚空裏風月依稀夢想間且喜詩人重管領遥飛一
盞賀江山其二渺渺錢唐路幾千想君到後事依然
静逢竺寺猿偷橘閒看蘇家女採蓮故妓數人憑問
訊新詩兩首倩流𫝊舍人雖健無多興老校當時八
九年答客問杭州詩為我踟蹰停酒盞與君約略說
杭州山名天竺堆青黛湖號錢唐瀉綠油大屋簷多
裝鴈齒小航船亦畫龍頭所嗟水路無三百官繫何
因得再遊
杭州華麗雖盛於唐時然其題詠自白舍人張處士之
外亦不多見獨杜荀鸖方玄英温飛卿諸詩頗得風
物之勝杜荀鸖錢唐寄姚中丞詩豈謂無心求上第
難居帝里為家貧江南江北閒為客潮去潮來老却
人兩岸雨收鶯語柳一樓風滿角吹春花前不獨垂
鄉淚曾是朱門寄食身方玄英旅次錢唐詩此處是
鄉國堪為朝夕吟雲藏吳相廟樹引越山禽潮落海
人散鐘遲秋寺深我來無舊識誰見寂寥心詩中四
句不書題目一吟可知其為錢唐也温飛卿錢唐詩
錢唐岸上春如織淼淼寒湖帶晴色淮南遊客馬連
嘶碧草迷人歸不得風飄客意如吹烟纖指殷勤傷
鴈弦一曲堂堂紅燭筵金鯨瀉酒如飛泉
白樂天為杭州刺史令訪牡丹獨開元寺僧惠澄近自
京師得之植於庭時春景方深惠澄設油幕覆其上
徐凝自冨春來未識樂天先題詩曰此花南地知難
種慚愧僧閒用意栽海鷰解憐頻睥睨胡蜂未識更
徘徊虚生芍藥徒勞妬羞殺玫瑰不敢開唯有數苞
紅萼在含芳只待舍人來樂天到寺看花乃命凝同
醉而歸時張祜榜舟而至二生各希首薦樂天曰二
君論文若廉白之鬪鼠穴勝負在於一戰也遂試長
劔倚天外賦餘霞散成綺詩試訖解送凝為元祜次
之祜曰祜甘露寺詩有日月光先到山河勢盡來金
山寺詩有樹影中流見鐘聲兩岸聞雖綦母潛云塔
影挂青漢鐘聲和白雲此句未為佳也凝曰美則美
矣爭如老夫廬山瀑布詩今古長如白練飛一條界
破青山色凝遂擅場祜嘆曰榮辱紛紛亦何常也遂
行歌而邁凝亦鼓枻而歸
杭州元宵之盛自唐已然白樂天詩云歲熟人心樂朝
遊復夜遊春風來海上明月在江頭燈火家家市笙
歌處處樓無妨思帝里不合厭杭州
唐大中十二年令狐綯薦李遠為杭州宣宗曰聞李遠
有詩曰長日惟消一局棋豈可使治郡哉對曰詩人
之言不足泥也李遠廉察有聞雅宜治郡後遠治郡
有聲固宰相之知人而亦宣宗之言有以警之也
宋慶歷間范文正公仲淹知杭州有惠政嘗作西湖絶
句云長憶西湖勝鑑湖春波千頃綠如鋪吾皇不讓
明皇美可賜疎狂賀老無公詩不多見觀此其山水
襟懷亦不淺也
陳文惠公述古守杭州喜江南梅度支至二首淡薄交
情老更濃為君彈瑟送金鍾苧羅香徑無人到姑射
&KR0726;姿在處逢鸞鶴品流慙晚達烟霞門戶憶先容公
餘莫放西湖景步步蒼苔岸岸松其二公望當年最
得君畫圖城郭喜同羣門前碧浪家家海樓上青山
寺寺雲松下玉琴邀鶴聽溪邊苔石共僧分情多景
好知難盡且倒金尊任半醺杭州繁盛自前宋時已
然此詩錢唐景物已略盡矣又題林和靖水亭詩云
城外逋翁宅開亭野水寒冷光浮荇葉静影浸漁竿
吠犬時迎客饑禽忽上闌疎籬僧舍近嘉樹鶴庭寬
拂砌烟絲裊侵窗筍戟攅小橋横落日幽徑轉層巒
好景吟何極清歡盡亦難憐君留我意重疊取琴彈
嘉祐二年梅公儀摯以龍圖閣直學士出守杭州仁宗
賜之詩云地有湖山美東南第一州剖符宜政化持
槖輟才流暫出論思列遥分旰仄憂循良勤撫俗來
暮聽歡謳摰既履任名其堂曰有美歐陽永叔為之
記蔡君謨為之書士夫題詠者甚多蘇子瞻倅杭嘗
令從史盡錄其詩不著姓字默定高下以賈耘老為
首其詩云自刊宸畫入雲端神物應須護翠巒吳越
不藏千里色斗牛常占一天寒四簷望盡回頭懶萬
像搜來下筆難誰信静中疎拙意略無蹤蹟到波瀾
梅公儀之守杭州也歐陽永叔贈之詩云萬室東南富
且繁羡君風力有餘閒漁樵人樂江湖外談笑詩成
尊爼間日煖梨花催送酒天寒桂子落空山郵筒不
絶如飛翼莫惜新篇屢往還
蘇子瞻守杭守潁皆有西湖故潁川謝表云入參兩禁
每玷北扉之榮出典二州輒作西湖之長秦少章詩
云十里薰風菡萏初我公所至有西湖欲將公事湖
中了見說官閒事亦無後謫惠州亦有西湖楊萬里
詩云三處西湖一色秋錢唐汝潁及羅浮東坡元是
西湖長不到羅浮便得休
子瞻守杭日春時每遇休暇必約客湖上早食于山水
佳處飯畢每客一舟令隊長一人各領數妓任其所
適晡後鳴鑼集之復會望湖樓或竹閣極歡而罷至
一二鼓夜市猶未散列燭以歸城中士女夾道雲集
而觀之故其詩云遊舫已粧吳榜穏舞衫初試越羅
新又云映山黃帽螭頭舫夾道青烟雀尾爐誠熙世
樂事也
子瞻兩任杭州似有宿緣而放浪湖山耽昵聲色樂天
之後一人而已其與趙德麟餞飲湖上對月詩老守
惜春意主人留客情官餘閒日月湖上好清明新火
發茶乳温風散粥餳酒闌紅杏闇日落大堤平清夜
除燈坐孤舟擘岸撑逮君幘未墜對此月猶横同曹
子方雪中遊湖詩詞源灔灔波頭展清唱一聲巖谷
滿未容雪積句先高豈獨湖開心自遠雲山已作歌
眉淺山下碧流清似眼尊前侑酒只新詩何異書魚
餐蠧簡和蔡凖遊湖詩夏潦漲湖深更幽西風落木
芙蓉秋飛雪暗香雲拂地新蒲出水柳映洲湖上四
時看不足惟有人生飄若浮解顔一笑豈易得主人
有酒君應留君不見錢塘遊宦客暮决獄朝推囚不
有人喚何時休懷西湖寄晁美叔詩西湖天下景遊
者無愚賢淺深隨所得誰能識其全嗟我本強直早
為世所捐獨專山水樂付與寧非天三百六十寺幽
尋送窮年所至得其妙心知口難𫝊至今清夜夢耳
目餘芳鮮君持使者節風采爍雲烟清流與碧巘安
肯為君妍胡不屏騎從暫借僧榻眠讀我壁間詩清
凉洗煩煎策杖無道路直造意所便應逢古漁父葦
間自夤緣問道若有得買魚勿論錢湖上三絶句詩
朝晞迎客豔重岡晚雨留人入醉鄉此意儘佳人不
識一杯當屬水僊王湖光㶑灔晴偏好山色空濛雨
亦竒若把西湖比西子淡粧濃抹總相宜畢竟西湖
六月中風光不與四時同接天蓮葉無窮碧映日荷
花别樣紅
有美堂在鳳山之頂左江右湖舉陳目下子瞻九日泛
湖而魯少卿會客堂上妓樂殷作子瞻從湖中望之
戲以詩云指點雲間數點紅笙歌正擁紫髯翁誰知
愛酒龍山客却在漁舟一葉中又云西閣珠簾捲落
暉水沈烟斷珮聲微遥知通德凄凉甚擁髻無言怨
未歸通德乃趙飛燕女史後為伶玄妾魯公使事已
完不回朝家有美妾故子瞻譏之一日子瞻會客堂
上妓樂殷作周長官邠同數僧泛湖戱以詩子瞻因
和二首靄靄君詩似嶺雲從來不許醉紅裙不知野
屐穿山翠惟見輕橈破浪紋頗憶呼盧袁彦道難邀
罵坐灌將軍晚風落日元無主不惜清凉與子分又
云載酒無人過子雲掩關晝卧客書裙歌喉不共聽
珠貫醉面何因作纈紋僧侣且陪香火社詩壇欲歛
鸛鵝軍憑君遍遶湖邊寺漲渌晴來己十分
子瞻之去郡也有懷錢唐寄陳述古詩從來直道不辜
身得向西湖兩過春沂上己成曾點服泮宫初采魯
侯芹休驚歲歲年年貌且對朝朝暮暮人細雨晴時
一百六畫船鼉鼓莫違民其二草長江南鶯亂飛年
來事事與心違花開後院還空落鷰入華堂怪未歸
世上功名何日是尊前點檢幾人非去年柳絮飛時
節記得金籠放雪衣其三浮玉山頭日日風湧金門
外巳春融一年魚鳥渾相識三月鶯花付與公剰看
新翻眉倒暈未應泣别臉消紅何人識得相思字寄
與江邊北向鴻蓋宋時杭人四月八日放鴿為太守
祈夀故有金籠放雪衣之句又西湖懷舊行香子調
携手江村梅雪飄裙情何限處處銷魂故人不見舊
曲重聞向望湖樓孤山寺湧金門尋常處題詩千首
綉羅衫與拂紅塵别來相憶知是何人有湖中月江
邊柳隴頭雲
熙寧初議行新法子瞻力言不便及出判杭州遂以詩
語賈禍其詩云老翁七十自腰鎌慚愧春山笋蕨甜
豈是聞韶解忘味邇来三月食無鹽以其譏鹽法太
急而民皆淡食也又云杖藜裹飯去怱怱過眼青錢
轉手空贏得兒童好音語一年強半在城中譏青苖
法行鄉村小民不得安堵畎畝也又云吳兒生長狎
濤淵冒利忘生不自憐東海若知眀主意應教斥滷
變桑田譏主上好興水利猶以斥滷變桑田終無成
日也子瞻得罪固出無辜而露才取忌亦當自引
杭州巨美得白蘇而益章考其治績怡情往往酷似樂
天詩云閭里固宜勤撫恤樓臺亦要數躋攀子瞻亦
云細雨晴時一百六畫橈鼉鼓莫違民樂天詩云笙
歌委曲聲延耳金翠動摇光照身子瞻亦云剰看新
翻眉倒暈未應泣别臉消紅樂天詩云故妓數人憑
問訊新詩兩首倩流傳子瞻亦云休驚歲歲年年貌
且對朝朝暮暮人樂天取天竺竒石受代携歸詩云
三年為刺史飲水復食檗唯向天竺山取得兩片石
此直抵千金無乃傷清白子瞻亦云在郡依前六百
日山中不記幾回來還將天竺一峰去欲把雲根到
處栽蓋子瞻景慕惟在樂天故摹儗之詞比比歌詠
如云出處依稀似樂天敢將衰朽較前賢又云但遣
先生披鸖氅不須更畫樂天真殆有夢寐羹墻之想
矣
前輩任杭州而去者往往思之雖其山水清佳亦其民
風淳懦易感也白樂天則云自别錢唐山水後不多
飲酒懶吟詩又云所嗟水路無三百官繫無由得再遊
又云渺渺錢唐路幾千想君到後事依然又云江南
憶最憶是杭州山寺月中尋桂子郡亭枕上看潮頭
何日更重遊子瞻則云寄謝西湖舊風月故應時許
夢中遊又云居杭積五歲自憶本杭人故山歸無家
欲買西湖隣又云前生我已到杭州到處長如到舊
遊更欲洞霄為隠吏一庵閒地且相留二公之戀戀
於舊遊蓋必有以取之爾
王平甫以杭州誇王勝之詩遊覽須知此地佳紛紛人
物敵京華林巒臘雪千家水城郭春風二月花彩舫
笙歌吹落日畫樓燈燭映殘霞如君援筆宜摹寫付
與塵埃北客誇又西湖春日詩爭得才如杜牧之試
來湖上輒題詩春烟寺院敲茶鼓夕照樓臺卓酒旗
濃吐雜芳薰巘崿濕飛雙翠破漣漪人間幸有蓑兼
笠且上漁舟作釣師王介甫送張仲容赴杭州孫公
沔辟詩萬屋相誇漆與丹笑歌長在綺紈間綵船春
戲城邊水畫燭秋尋寺外山憶我屢隨遊客入喜君
今趁辟書還遥知曼倩威行久赤壁應從到日閒二
公之詩峭響俊麗真兄弟也
梅聖俞西湖泛舟詩冰消湖已綠渺渺鴨頭春船學吳
兒刺吟希楚老新對山憐去鳥隔樹識遊人誰念滄
江上風柔採白蘋同諸韓及孫曼叔遊西湖二律晚
日城頭落輕鞍果下涼野蜂銜水沫舟子剥菱黃木
老識秋氣徑幽聞草香幅巾聊自檢不作楚人狂又
云爍電未成雨涼風先入衣青天忽開影紅日尚餘
暉蛺蝶作團起蜻蜓相對飛謔嘲不覺夕跨馬月中
歸三詩皆不載宛陵集
范石湖成大會客湖上詩西湖冰泮綠生鱗料峭春風
欲中人花片不經寒食雨柳絲還帶湧金春江山契
闊詩情在京洛追隨客夢新喚取歌聲作愁思為君
吹水引杯頻楊誠齋廷秀詩蘇公堤遠柳生烟和靖
園深竹映關船入芰荷香處去人從雲水窟中還似
寒如暖清和在欲雨翻晴頃刻間能為蓬萊老仙伯
一杯痛飲吸湖山二公之詩皎然晚宋風格也
宋時帥參王洧者詠西湖十景詩蘇堤春曉云孤山落
月趁疎鐘畫舫參差柳岸風鶯夢初醒人未起金鴉
飛上五雲東斷橋殘雪云望湖亭上半青山跨水修
梁影亦寒待泮痕邊分草綠鶴驚碎玉啄闌干雷峰
夕照云塔影初收日色昏隔墻人語近甘園南山遊
遍分歸路半入錢唐半暗門麯院風荷云避暑人歸
自冷泉埠頭雲錦晚風天愛渠香陣隨人遠行過高
橋方買船平湖秋月云萬頃寒光一夕鋪冰輪行處
片雲無鷲峰遥度西風冷桂子紛紛點玉壺柳浪聞
鶯云如簧巧囀最高枝苑柳青歸萬縷絲玉輦不來
春又老聲聲訴與落花知花港觀魚云斷汲惟餘舊
姓𫝊倚闌投餌說當年沙鷗會見園興廢近日遊人
又玉泉南屏晚鐘云涑水崖碑半綠苔春遊誰向此
山來晚烟深處蒲牢響僧自城中應供回三潭印月
云塔邊分占宿湖船寳鑑開奩水接天横笛呌雲何
處起波心驚覺老龍眠兩峰插雲云浮圖對立曉崔
嵬積翠浮空霽靄迷試向鳳凰山上望南高天近北
烟低
孫何帥錢唐柳耆卿作望海潮詞贈之云東南形勝三
吳都會錢唐自古繁華烟柳畫橋風簾翠幕參差十
萬人家雲樹繞隄沙怒濤卷霜雪天塹無涯市列珠
璣戶盈羅綺競豪奢重湖疊巘清佳有三秋桂子十
里荷花羌管弄晴菱歌泛夜嬉嬉釣叟蓮娃千騎擁
高牙乘醉聽歌鼓吟賞烟霞異日圖將好景歸去鳳
池誇此詞流播金主亮聞之瞷然起投鞭渡江之想
命畫工潛入臨安圖西湖揭軟屏間貌己像策馬吳
山之巔題其上曰萬里車書盡會同江南豈有别疆
封提兵百萬西湖上立馬吳山第一峰其時有謝處厚
者詠其事云誰把杭州曲子謳荷花十里桂三秋那
知卉木無情物牽動長江萬里愁廬陵羅景綸云耆
卿此詞乃金亮送死媒也未足深悵至於荷豔桂香
粧點湖山清麗使士大夫留連歌舞忘顧中原是則
可恨耳因和處厚詩云投鞭枉是為清謳牛渚依然
一片秋却恨荷花留玉輦竟忘烟柳汴宫愁
廬陵劉改之過以詩鳴江西厄於韋布放浪吳楚客食
諸侯嘉泰間來臨安時辛稼軒棄疾帥越聞其名遣
介招之適以事不及行作書歸輅者因傚辛體沁園
春一詞併緘往下筆便逼真其詞云斗酒彘肩醉渡
浙江豈不快哉被香山居士約林和靖與蘇公等駕
勒吾回坡謂西湖正如西子濃抹淡粧臨照臺諸人者都
掉頭不顧只管𫝊杯白云天竺去來圖畫裏崢嶸樓觀
開看縱横一澗東西水遶兩山南北高下雲堆逋曰
不然暗香疎影只可孤山先探梅蓬萊閣訪稼軒未
晚且此徘徊棄疾得之大喜致餽數百千竟邀之去
館燕彌月齎贈累累改之竟蕩于酒不問也常自以此
辭語相臺岳珂掀然有得色珂曰詞語固佳恨無刀
圭藥療君白日鬼症耳一座為之軒渠
辛棄疾遊湖酹江月詞西風吹雨戰新荷聲亂明珠蒼
璧誰把香奩收寳鏡雲錦周遭紅碧飛鳥翻空遊魚
吹浪慣聽笙歌席座中豪氣看君一飲千石遥想處
士風流鶴隨人去已作飛僊客茅舍竹籬今在否松
竹已非疇昔欲看當年望湖樓下水與雲寬窄醉中
休問斷腸桃葉消息劉改之遊湖賀新郎詞睡覺啼
鶯曉醉西湖兩峰日日買花簮帽去盡酒徒無人問
惟有玉山自倒任拍手兒童爭笑一騎乘風翩然去
避魚龍不見波聲悄歌韻遠喚蘇小神仙路近蓬萊
島紫雲深處參差禁樹烟花遶人世紅塵西嶂日百
計不如歸好付樂事與他年少費盡柳金梨雪句問
沉香亭北何時召心未惬鬢先老二公詞格相肖宜
其賓主投歡也
辛幼安嘗作晚春詞云更能消幾番風雨匆匆春又歸
去惜花長恨花開早何况亂紅無數春且住見說道
天涯芳草迷歸路怨春不語算只有殷勤畫簷蛛網
盡日惹飛絮長門事准擬佳期又誤蛾眉曾有人妬
千金縱買相如賦脉脉此情難訴君莫舞君不見玉
環飛燕皆塵土閒愁最苦休去倚危欄斜陽正在烟柳
斷腸處此詞斜陽烟柳之句怨刺頗深比之天際輕
雲者殊無藴藉夀皇見之怫然不悦然亦不罪也
宋建炎中駕駐維揚康伯可上中興十策名振一時後
秦檜當國伯可乃附會求進擢為臺郎值慈寧歸養
兩宫燕樂伯可專應制為歌詞䛕豔粉飾聲名掃地
而世但以比柳耆卿輩矣檜死伯可亦貶五羊檜生
日伯可夀以喜遷鶯詞云臘殘春早正簾幕護寒樓
臺清曉寳運當千佳辰餘五嵩嶽誕生元老帝遣阜
安宗社人仰雍容廊廟盡總道是文章孔孟勲庸周
召師表方春遇魚水君臣須信從年少玉帶金魚朱
顔綠鬢占斷世間榮耀篆刻鼎彛將遍整頓乾坤都
了願歲歲見柳梢青淺梅英紅小又嘗與檜對局格
天閣下檜戲曰此卒渡河是爾將軍之疥癩伯可徐
應曰今皇御極視公宰相如腹心檜大喜撤棋酣飲
終日而罷
康伯可嘗與右璫狎適睿思殿有徽祖御畫特為卓絶
上時持玩以起羹墻之悲璫下直竊携至家而伯可
適來留之飲因出示之伯可紿璫入取殽核輙書一
絶于上曰玉輦宸遊事巳空尚餘奎藻繪春風年年
花鳥無窮恨盡在蒼梧夕照中璫見之大駭然無可
奈何明日伺間叩頭請死上大怒亟取視之天威頓
霽但一慟而已
康伯可西湖長相思詞云南高峰北高峰一片湖光烟
靄中春來愁殺儂郎意濃妾意濃油壁車輕郎馬驄
相逢九里松林和靖惜别長相思詞云吳山青越山
青兩岸青山相送迎誰知離别情君淚盈妾淚盈羅
帶同心結未成江頭潮已平和靖隠士也而亦為華
豔之詞失其體矣
吳郡王益者憲聖太后弟也德夀特親愛之入宫每用
家人禮憲聖常持盈滿之戒每告之曰凡有宴召非
得吾言不可擅入一日王竹冠練衣芒鞋笻杖獨携
一童縱行三竺靈隠山中濯足冷泉盤石上遊人望
之儼如神僊遂為邏者奏聞次日德夀以小詩召之
曰趁此一軒風月好橘香酒熟待君來令小璫持賜
王遂亟往光堯迎笑曰昨者冷泉之遊樂乎王恍然
頓首謝光堯曰朕宫中亦有此景卿欲見之否蓋疊
石引泉象飛來香林之勝架堂其上冷泉亭中揭
一畫乃圖王野服濯足于盤石上且御製一贊云富
貴不驕戚畹稱賢掃除膏粱放曠林泉滄浪濯足風
度瀟然國之元舅人中神仙于是盡醉而罷因舉圖
以賜之
吳郡王及平原郡王皆豪貴以奢侈相高爭華競靡有
石崇王愷之風吳府後翠堂七楹全以石青為飾故
得名專為諸姬教習聲伎之所一時伶官樂師皆梨
園國工也吹彈舞拍各有總之者號為部頭每遇節
序生辰則旬日外依月律按試名曰小排當雖中禁
教坊所無也只笙一部已是二十餘人自十月旦至
二月終日給焙笙炭五十觔用錦燻籠藉笙于上復
以四和香燻之蓋笙簧必用高麗銅為之靘以綠臘
簧暖則字正而聲清越故必用焙而後可陸天隨詩
云妾思冷如簧時時望君暖樂府亦有簧暖笙清之
語舉此一事餘可想見也
張鎡功甫號約齋忠烈王諸孫能詩一時名士大夫莫
不交遊其園池聲妓服玩之麗甲天下嘗于南湖園
作駕霄亭於四古松間以巨鐵絙懸之空中而羈之
松身當風月清夜與客梯登之飄摇雲表真有挾飛
仙遡紫清之意王簡卿侍郎嘗題其牡丹會云衆賓
既集坐一虚堂寂無所有俄問左右云香已發未答
云已發命捲簾則異香自内出郁然滿座羣妓以酒
殽絲竹次第而至别有名妓數十輩皆衣白首餙衣
領皆綉牡丹首戴照殿紅一妓執板奏歌侑觴歌罷
樂作乃退復垂簾談論自如良久香起捲簾如前别
數十妓易服與花而出大抵簪白花則衣紫紫花則
衣鵝黃黃花則衣紅如是十杯衣與花凡十易所謳
者皆前輩牡丹名詞酒竟歌者樂者無慮百數十人
列行送客燭光香霧歌吹雜作客皆恍然如仙遊也
功甫於誅韓侂胄有力賞不滿意又欲以故智去彌
遠事泄謫象臺而殂
張功甫為梅園於湖上作堂其間曰玉照堂其自叙云
梅花為天下神竒而詩人尤所酷好淳熙歲乙巳予
得曹氏荒圃于南湖之濱有古梅數十株輟地十畝
移種成列增取西湖北山别圃紅梅合三百餘本築
堂數間以臨之又夾以兩室東植千葉緗梅西植紅
梅各一二十章前為軒楹如堂之數花時居宿其中
瑩潔輝映夜如對月因名曰玉照復開澗環繞小舟
往來未始半月捨去自是客有遊桂隠者必求觀焉
頃者太保周益公秉鈞子嘗造東閣坐定首顧予曰
一棹徑穿花十里滿城無此好風光蓋予舊詩尾句
衆客相與歆豔於是遊玉照者又必求觀焉值春凝
寒又能留花過孟月始盛名人才士題詠層委亦可
謂不負此花矣但花豔並秀非天時清美不宜又標
韻孤特若三閭首陽二子寧槁山澤終不肯頫首屏
氣受世俗湔拂間有身親貌悅而此心落落不相領
會甚至於汚䙝附近略不自揆者花雖眷客然我輩
胸中空洞幾為花呼呌稱冤不特三嘆而足也因審
其性情思所以為奬護之策凡數月乃得之今疏花
宜稱憎嫉榮寵屈辱四事總五十八條揭之堂上使
来者有所警省且世人徒知梅花之貴而不能愛敬
之使以予之言𫝊布流誦亦將有媿色云花宜稱凡
二十六條為澹隂為曉日為薄寒為細雨為輕烟為
佳月為夕陽為微雪為晚霞為珍禽為孤鶴為清溪
為小橋為竹邊為松下為明忩為疎籬為蒼厓為綠
苔為銅瓶為紙帳為林間吹笛為膝上横琴為石枰
下棋為掃雪煎茶為美人淡粧篸戴花憎嫉凡十四
條為狂風為連雨為烈日為苦寒為醜婦為俗子為
老鴉為惡詩為談時事為論差除為花徑喝道為對
花張緋幕為賞花動鼓板為作詩用調羹驛使事花
榮寵凡六條為烟塵不染為鈴索護持為除地鏡淨
落瓣不淄為主人旦夕留盼為詩人閣筆評量為妙
妓淡粧雅歌花屈辱凡十二條為主人不好事為主人
慳鄙為種富家園内為與麄婢命名為蟠結作屏為
賞花命猥妓為庸僧窗下種為酒食店内插瓶為樹
下有狗屎為枝上晒衣裳為青紙屏粉畫為生猥巷
穢溝邊
張功甫賞心樂事并序云余掃軌林間不知衰老節物
千變花鳥泉石領會無餘每適意時相羊小園殆覺
風景與人為一間引客携觴或幅巾曳杖嘯歌往來
澹然忘歸因排比十有二月燕遊次序名之曰四并
集授小庵主人以備遺忘非有故當力行之然為具
真率毋至勞費及暴殄沉湎則天之所以與我者為
無負無䙝昔賢有云不為俗情所染方能說法度人
蓋光明藏中孰非遊戲若心常清淨離諸取着於有
差别境中而能常入無差别定則淫坊酒肆徧歷道
場鼓樂音聲皆談般若倘情知物隔境逐源移如鳥
黏黐動傷軀命又烏知所謂說法度人者哉聖朝中
興七十餘載故家流風淪落幾盡有聞前輩典刑識
南湖之清狂者必長哦曰人生不滿百常懷千載憂
晝短苦夜長何不秉燭遊一旦相逢不為生客嘉泰
元年歲辛酉十有二月約齋居士書正月歲節家
宴立春日春盤人日煎餅會玉照堂賞梅
天街觀燈諸館賞燈叢奎閣山茶湖山尋梅
攬月橋看新柳安閒堂掃雪二月現樂堂瑞
香社日社飯玉照堂西緗梅南湖挑菜玉
照堂東紅梅餐霞軒櫻桃花杏花莊杏花羣
僊繪幅前樓打毬南湖泛舟綺互亭千葉茶花
馬塍看花三月生朝家宴曲水流觴花院
月丹花院桃柳寒食郊遊蒼寒堂西緋碧桃
滿霜亭北棣棠碧宇觀笋芳草亭觀草鬭
春堂牡丹芍藥宜雨亭千葉海棠豔香舘林檎
花院紫牡丹宜雨亭北黃薔薇現樂堂大花
花院賞煑酒瀛巒勝處山茶經寮鬭茶羣
僊繪樓芍藥四月初八日亦庵早齋南湖放生
食糕糜芳草亭鬭草芙蓉池新荷蕊珠洞荼
&KR1048;滿霜亭菊花玉照堂青梅豔香館長春花
安閑堂紫笑羣僊繪幅樓前玟瑰餐霞軒櫻
桃詩禪堂盤子山丹花南湖雜花鷗渚亭五
色鸎粟花五月清夏堂觀魚聽鶯亭摘瓜安
閑堂解粽重午節泛蒲煙波觀碧蘆夏至日
鵝臠綺互亭大笑花南湖萱花水北書院采
蘋鷗渚亭五色蜀葵清夏堂楊梅叢奎閣前
榴花豔香館密林檎摘星軒枇杷六月現樂
堂南白酒樓下避署蒼寒堂後碧蓮碧宇竹
林避暑芙蓉池賞荷花約齋夏菊清夏堂新
荔枝霞川食桃七月叢奎閣前乞巧餐霞軒
五色鳳僊花立秋日秋葉玉照堂玉簮西湖
荷花南湖觀魚應弦齋東葡蔔霞川水葒
珍林剥棗八月湖山尋桂現樂堂秋花社日
糕會衆妙峰山木犀霞川野菊綺互亭千葉
木犀浙江觀潮羣僊繪幅樓觀月桂隠攀桂
杏花莊雞冠黃葵九月重九登城把萸把菊
亭采菊蘇堤看芙蓉珍林嘗時果景泉軒金
橘芙蓉池三色拒霜杏花莊芻新酒十月現
樂堂暖爐滿霜亭蜜橘煙波觀買市賞小春
花杏花莊挑薺詩禪堂試香十一月摘星軒
枇杷花冬至節餛飩味空亭臘梅蒼寒堂南
天竺花院水僊羣僊繪幅樓前觀雪十二月
綺互亭檀香臘梅天街閱市南湖賞雪安閑
堂試燈湖山探梅花院蘭花瀛巒勝處觀雪
二十四夜餳果食玉照堂看早梅除夜守歲
趙孟堅字子固號彝齋宋諸王孫也修雅博識善筆札
工詩文酷嗜法書多蔵三代以來金石名蹟遇其會
意時雖傾囊易之不靳也又善作梅竹往往得迯禪
石室之妙於山水為尤竒時人珍之襟度瀟爽有六
朝諸賢風氣時比之米南宮而子固亦自以為不歉
也東西薄遊必挾所有以自隨一舟横陳僅留一席
為偃息地隨意左右取之撫摩吟諷至忘寢食所至
識不識望之而知為米家書畫船也嘗客行都會菖
蒲節周公謹偕一時好事者邀子固各携所藏買舟
湖上相與評賞飲酣子固脱帽以酒晞髮箕踞歌離
騷傍若無人薄暮入西泠橋掠孤山艤櫂茂樹間指
林麓最幽處瞪目絶呌曰此真洪谷子董北苑得意
筆也隣舟數十皆驚駭絶嘆以為真謫僊人異時有
蕭千岩者得舊藏禊叙後歸之俞夀翁家子固復從
夀翁善價得之喜甚乘舟夜汎而歸至霅之弁山風
作舟覆行李渰溺無餘子固方被濕衣立淺水中手
持禊帖示人曰蘭亭在此餘不足介意因題八言于
卷首云性命可輕至寳是保蓋其酷嗜雅尚出于天
性如此
山隂陸放翁務觀之出也韓平原實招致之所作南園
閱古泉二記時雖稱頌而有規勸之忠焉故平原敗
而猶得免禍其題武林詩皇輿久駐武林宫汴洛當
時未易同廣陌有風塵不起長江如練水常通樓臺
飛舞祥烟外鼓吹喧呼明月中六十年間幾來往都
人誰解記衰翁臨安春霽詩世味年來薄似紗誰憐
騎馬客京華小樓昨夜聽春雨深巷今朝賣杏花矮
紙斜行閒作草晴窗細乳戲分茶布衣莫動風塵嘆
猶及清明可到家
韓無咎元吉雨中聞吕伯恭至湖上詩云莫嫌鞭馬踏
春泥茶鼎詩囊偶共携山色雲深看更好湖光烟接
望還迷連天花絮飛將盡夾道蒲荷長欲齊官事得
閒須洗眼蓬壺只在帝城西伯恭乃元吉之壻也
林外字豈塵泉南人詞翰瀟爽談論不羈飲酒無筭在
上庠暇日獨遊西湖幽寂處坐小旗亭飲焉外丰姿
都雅角巾鶴氅飄飄若神仙置虎皮錢箧數枚藏腰
間每出其一命酒家傾之視錢計酒直酒且盡復傾
一箧迨暮凡飲數斗不醉而箧中之錢若循環無窮
肆中人驚異將去索筆題壁間云藥爐丹竈舊生涯
白雲深處是吾家江城戀酒不歸去老却碧桃無限
花明日都下喧𫝊某肆有神僊至飲云
番陽張彦實其兄楚材為秘書監約彦實觀梅西湖彦
實作詩云天上新驂寳輅回看花仍趁雪霙開折歸
忍負金蕉葉笑插新臨玉鏡臺女堞未須翻角調錦
囊先喜助詩材少蓬自是調羹手葉底應尋好句來
時楚材再婚故及玉鏡臺事秦檜當國見其詩喜之
遂擢左史
張郎中子野居錢唐以樂府馳名人謂之張三中謂心
中事眼中淚意中人也公曰何不目我為張三影謂
雲破月來花弄影浮萍斷處見山影隔墻送過鞦韆
影蘇子瞻倅杭時子野年八十五矣尚聞買妾子瞻
贈之詩曰錦里先生自笑狂莫欺九尺鬢眉蒼詩人
老去鶯鶯在公子歸來燕燕忙柱下相君猶有齒江
南刺史已無腸平生謬作安昌客略遣彭宣到後堂
趙師秀之旅寓杭州也有終焉之志其孤山寒食詩云
三月芳菲在水邊旅人消困亦隨緣晴舒蝶羽初勻
粉雨壓楊花未放綿有句自題閒處壁無錢難上貴
時船最憐隠者高眠地日日春風是管絃又冷泉夜
坐詩衆境碧沈沈前峰月正臨樓鐘晴聽響池水夜
觀深清淨非人世處空見佛心却尋來處宿風起古
松林趙紫芝戀戀西湖以終其生錢唐詩人大率如
此當昇平時看人富貴以一身混其中亦不為大無
聊也其卒也劉克莊輓之詩云奪到斯人處詞林亦
可悲世間空有集天下便無詩盡出香分妓惟留硯
付兒傷心湖上塜誰葬復誰碑
劉後村潛夫贈高九萬并寄孫季蕃詩二首諸人凋落
盡高叟亦中年行世有千首買山無一錢紫髯長拂
地白眼冷看天古道微如綫吾儕各勉旃其二菊磵
說花翁飄零向浙中無書上皇帝有句惱天公世事
年年異詩人個個窮築臺并下榻今豈乏英雄三人
老于花酒情懷頗同時有詩禁故作詞為多
孫花翁季蕃送女冠還俗詩脱却霞綃上醮衣女童髽
髻綠楊垂重調螺黛為眉淺再試弓鞋舉步遲紫府
烟花鶯喚醒丹房雲雨鶴通知簾低紅杏春風暖清
夢應曾見舊師段吉甫天祐送妓入道詩歌舞當年
第一流洗粧今日别青樓便從南嶽夫人去肯為蘇
州刺史留琳館月明簫鳳下𤨏窗花老鏡鸞收却憐
愁絶潯陽婦嫁得商人已白頭事相反而語皆工吉
甫元時浙江儒學提舉也妓名李當當故教坊絶色
者
西湖遊覽志餘卷十
