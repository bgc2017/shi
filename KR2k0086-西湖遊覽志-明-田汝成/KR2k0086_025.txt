欽定四庫全書
西湖遊覽志餘卷一
明田汝成撰
帝王都會
杭州之名相傳神禹治水會諸侯于會稽至此舍杭登
陸因名禹杭至少康封庶子無餘于越以主禹祀又
名餘杭秦置餘杭縣隋置杭州竊謂當神禹治水時
吳越之區皆懷山襄陵之勢縱有平陸非浮橋緣延
不可徑渡不得于此顧云舍杭登陸也說文杭者方
舟也方舟者並舟也禮大夫方舟士特舟所謂方舟
殆今浮橋是也蓋神禹至此溪壑縈廻造杭以渡越
人思之且傳其制遂名禹杭耳
錢塘之名劉道真云唐元和中功曹華信議立此唐以
防海水募有能致土一斛者與千錢來者雲集俄云
不復用矣民皆棄去而唐成故名錢唐世說又云晉
時沈姓者令錢唐詭民致土築唐而錢實不給至唐
時避國號加土於唐改稱錢塘然秦時置會稽郡錢
唐縣而史記亦云秦始皇下丹陽至錢唐臨淛江上
會稽則錢唐非始於晉唐時明矣考之釋文唐途也
錢古籛姓豈秦漢間有姓錢者居此或築堤捍水而
遂係之以唐歟
杭地屬吳屬越諸家為說不同以為屬吳者淳祐志引
吳越春秋所載越王句踐入臣于吳羣臣送至淛江
臨水祖道又載吳王夫差為越所敗而走止秦餘杭
山又史記楚威王伐越盡取故吳地至淛江遂謂吳
越必以淛江為分界以為屬越者杜佑通典歐陽忞
輿地廣記皆云春秋時屬越越敗屬吳東陽王象之
本其說謂錢唐舊為越自夫差敗越地始入吳雖皆
知為越地而未知分界所在惟太平寰宇記引吳地
記云越國西北界至禦兒即檇李本嘉興府崇德縣
有禦兒鄉有水名語水語與禦通則是吳越以禦兒
為分界二說各有所據今考之當以後說為是春秋
魯定公十四年五月於越敗吳于檇李杜預注云嘉
興縣南檇李城又史記世家闔閭十九年伐越句踐
迎擊之檇李賈逵註云檇李越地據此則檇李以南
為越境杭在其中矣此杭為越地一也吳越春秋句
踐既臣于吳夫差賜之書增其封東至句甬西至檇
李南至姑末北至平原越絶書作武原今海鹽是也
縱横八百餘里且謂越本興國千里吾雖封之未盡
其國則是所封之地皆越故疆又越絶書越地記云
語兒鄉故越界本名就李即檇李吳疆越地以為戰
地至柴辟亭吳地記云柴辟亭到語兒就李吳侵以
為戰地則吳越疆界尤極分明此杭為越地二也若
淳祐志所引皆有可辨者其一為越羣臣祖句踐于
淛江遂謂吳越以淛江為界殊不知是時句踐方保
栖會稽之山浙江以西皆為吳有宜其祖道止于江
濱也其一謂夫差走餘杭山則謂餘杭在吳境内殊
不知吳自有秦餘杭山姑蘇志云陽山又名秦餘杭
山在長洲西北三十里夫差栖于此死因葬焉至今
號夫差墓又越絶書吳地記云秦餘杭山去毗陵縣
五十里近太湖今餘杭去長洲太湖甚遠豈可以名
之偶同強合為一且越在東南吳在西北吳王不西
北走蘇常而反東南走餘杭必無此理其一謂楚伐
越盡取故吳地至淛江則淛江之西乃吳地殊不知
此句自有兩義所謂故吳地者言越故取于吳者也
所謂至淛江者言併越原有之地而盡取之也豈可
槩以為故吳地乎皇極經世以其辭不别白故于楚
滅越盡取其地之下書曰東開地至淛江則是淛江
以西本非吳境乃楚因越地而開者也合是二說則
郡志之誤可以涣然無疑矣
錢鏐字具美杭州臨安人臨安里中有大木鏐幼時與
羣兒戱木下鏐坐大石指麾羣兒為隊伍號令有法
羣兒皆憚之及壮無賴不喜事生業以販鹽為盗縣
錄事鍾起有子數人與鏐飲博起嘗禁其諸子諸子
多竊從之遊豫章人有善術者望斗牛間有王氣斗
牛錢唐分也因遊錢唐占之又在臨安乃之臨安以
相法隱市中因求其人起與術者善術者私謂起曰
占君縣有貴人求之市中不可得視君之相貴矣然
不足當之起乃置酒悉召縣中賢豪為會隂令術者
徧視之皆不足當術者過起家鏐適從外來見起懼
反走術者望見之大驚曰此真貴人也起笑曰此吾
傍舍錢生博徒爾術者召鏐熟視之顧起曰君之貴
者因此人也廼慰鏐曰子骨法非常願自愛因與起
訣曰吾求其人者非有所欲也直欲質吾術耳明日
遂去起始縱其子等與鏐遊時時貸其窮乏及鏐貴
辟起為賓客
唐乾符二年浙西禆將王郢作亂石鑑鎮將董昌募鄉
兵討賊表鏐偏將擊郢破之是時黃巢衆巳數千攻
掠浙東至臨安鏐曰今鎮兵少而賊兵多難以力禦
宜出竒兵邀之乃與勁卒二十人伏山谷中巢先鋒
度險皆單騎鏐伏弩射殺其將巢兵亂鏐引勁卒蹂
之斬首數百級鏐曰此可一用爾若大衆至何可敵
耶乃引兵趨八百里八百里者地名也告道旁媪曰
後有問者告曰臨安兵屯八百里矣巢衆至聞媪語
不知地名皆曰嚮十餘卒尚不可敵况八百里屯兵
乎乃引兵還
中和二年越州觀察使劉漢宏與杭州刺史董昌搆兵
鏐擊斬漢宏乃奏昌為越州觀察使而自居杭州昭
宗拜鏐為都團練使尋進鎮海軍節度使頃之董昌
以羅平鳥䜟反越州鏐擊取之乃進鏐封爵而錫之
鐵劵曰維乾寧四年歲次丁已八月甲辰朔四日丁
未皇帝若曰咨爾鎮海鎮東等軍節度淛江東西等
道觀察處置營田招討等使兼兩淛鹽鐵制置發運
等使開府儀同三司檢校太尉兼中書令使持節潤
越等州諸軍事兼潤越等州刺史上柱國彭城郡王
食邑五千戶食實封一百戶錢鏐朕聞銘鄧隲之勲
言垂漢典載孔悝之德事美魯經則知褒德策勲古
今一致頃者董昌僣亂為昏鏡水狂謀惡貫流染齊
人而爾披攘兇渠盪定江表忠以衛社稷惠以福生
靈其機也氛祲清其化也疲羸泰拯吳粤于塗炭之
上師無私焉保餘杭于金湯之固政有經矣志奬王
室績冠侯藩著于旂常流在丹素雖鍾繇刊五熟之
釡竇憲勒燕然之山未足論功抑有異數是用錫其
金版申以誓詞長江有似帶之期泰華有如卷之日
惟我念功之旨永將延祚子孫使卿長襲寵榮克保
富貴卿恕九死子孫三死或犯常刑有司不得加責
承我信誓往惟欽哉宜付史館頒示天下鏐如越州
受命還治錢塘名所居營曰衣錦城石鑑山曰衣錦
山幼所戲大木曰衣錦將軍
天復二年封鏐越王天祐元年改封吳王開平元年梁
太祖即位封吳越王時有勸鏐拒命者鏐不納笑曰
吾不失為孫仲謀竟受命改臨安為衣錦軍展飭塋
隴旌旂鼓吹振耀山谷童時釣弋之所盡蒙以華屋
販鹽擔簣亦裁錦韜之嘆曰焉敢忘本一隣媪九十
餘歲矣擕壺漿角黍迎鏐呼曰錢婆留寧馨長進鏐
下車拜之蓋鏐生時光怪滿室其父欲不舉是媪強
留之故名錢婆留也鏐既置酒父老高會男婦八十
歲以上者金尊百歲者玉尊時飲玉尊者十餘人鏐
執爵上夀歌曰三節還鄉掛錦衣吳越一王駟馬歸
天明明兮愛日輝百歲荏苒兮會時稀時父老聞歌
多不解音律鏐覺其歡意不洽乃高揭吳音以歌曰
你輩見儂底歡喜别是一般滋味子長在我儂心子
裏歌訖舉座賡之呌笑振席二年册尊鏐尚父長興
三年鏐卒年八十一諡武肅子元瓘立
武肅王起仄微開國垂統雖由天授而其才智亦有過
人者在軍中恒倚危枕而寝未嘗貼席榻置粉盤夜
有所記則畫盤中或發銅丸于外以警宿直嘗欲廣
牙城以大公府有術者告曰王若改舊為新有國止
及百年如填築西湖以建府治垂祚當十倍于此鏐
曰豈有千年而天下無真主者乎有國百年吾所願
也即于治所稍增廣之及忠懿歸朝錢氏覇吳越者
凡九十八年
元瓘字明寳善撫將士好儒學善為詩使其國相沈菘
置擇能院選吳中文士錄用之然性奢僣治宫室天
福六年大火燒宫室殆盡元瓘避之火輙隨發元瓘
大懼因病狂是歲卒年五十五諡文穆子佐立
佐字祐立時年十三諸將皆少佐佐初優容之諸將稍
不法佐乃黜其大將國中皆畏服卒年二十諡忠獻
弟俶立
俶字文德宋太祖即位賜俶開吳鎮越榮文耀武功臣
開寳九年俶率子惟濬等入朝賜居禮賢宅劒履上
殿詔書不名頃之俶辭歸廷臣請留勿遣太祖不納
竟遣之曰善保汝國盡我一世足矣乃出文字一匣
付俶曰到國閱之途中勿啓也俶歸錢唐啟閱皆廷
臣請留章疏也泣下曰我何敢負官家及太宗即位
俶遂納土改封淮海國王辭國號封鄧王薨諡忠懿
俶性謙謹未嘗忤物雖身當除國而享富貴者七十
年子孫䋲䋲比登膴仕允稱世家
開寳初忠懿王俶遣其臣黃夷簡入見太祖謂曰歸與
元帥言朕已于薰風門外建離宫名禮賢宅以待李
煜及元帥先朝者居之今煜崛強不朝吾已遣兵往
矣元帥可暫來一見慰我延想即當遣還也忠懿王
聞之遂入朝太祖大喜召宴後苑時惟太宗及秦王
侍坐酒酣詔王與太宗叙兄弟齒坐太宗上俶叩頭
辭讓繼之以泣方得免俶後入朝太宗亦宴苑中安
僖王惟濬侍焉泛舟宫池太宗手舉御杯賜俶跪而
飲之明日奉表謝其略曰御苑深沉想人臣之不到
天顔咫尺惟父子以同親其優禮如此忠懿王入
朝太祖為置宴出内妓彈琵琶王獻詞曰金鳳欲飛
遭掣搦情脉脉看即玉樓雲雨隔太祖憐之起拊其
背曰誓不殺錢王
忠懿王時有和尚行歌于市云還鄉寂寂杳無蹤不挂
征帆水陸通踏得故鄉田地穩更無南北與西東或
問其說但云明年大家都去未幾果有納土之應
武肅王遣使于梁太祖太祖問曰王于國中好何物使
者曰好玉帶駿馬太祖嘆曰真英雄也選玉帶一名
馬四賜之及忠懿王入朝進寳犀帶于宋藝祖藝祖
顧謂曰朕有三條帶與此蓋不同俶請宣示太祖咲
曰汴河一條淮河一條揚子江一條俶大愧服二君
所見一投其所嗜以羈縻其内附之心一𦕈其所寶以
昭示宏遠之略皆用世之智也
歐陽公五代史叙列國云聞諸故老謂吳越亦嘗稱帝
改元而求其事迹不可得頗疑吳越後自諱之宋時
王順伯收臨安府故碑有石屋崇化寺幢題天寳四
年明慶寺幢題天寳五年九里松觀音尊勝幢題寳大
二年水月寺幢題寳正元年招賢寺幢題寳正二年
小明慶金牛瑪瑙等九幢皆題寳正貢院橋柱題寳
正六年至武肅王薨遺命去國儀用藩鎮法臣事中
國然則天寳寳大寳正三名皆僣號也至今寺中石
塔有吳越王并年號處皆鐫剷糢糊蓋歸宋納土時
所改不識順伯所收能盡錄否耳
吳越國治在鳳凰山下乃唐以前州治也其子城南為
通越門北為雙門皆金鋪鐵葉用以禦侮宋初即其
宫為州治政和二年郡守孫沔改築雙門易以木石
宋高宗南渡即州治為行宫徙州治于清波門内
錢氏之建國也築城自秦望山由夾城東亘江干薄錢
唐湖霍山范浦凡七十里城門凡十曰朝天門在吳
山下今鎮海樓曰龍山門在六和塔西曰竹車門在
望仙橋東南曰新門在炭橋東曰南土門在薦橋門
外曰北土門在舊菜市門外曰鹽橋門在舊鹽橋西
曰西關門在雷峰塔下曰北關門在夾城巷曰寳德
門在艮山門外無星橋蓋其時城垣南北展而東西
縮唐乾寧間楊行密將攻杭州擕僧祖肩密來瞰城
祖肩曰此腰鼓城也擊之終不可得又聞鼓角聲曰
錢氏子孫當貴盛未可圖也其營屯凡六曰白璧營
在城南上隅曰寳劒營在鍾公橋北曰青字營在鹽
橋東曰福州營在梅家橋東曰馬家營在修文坊内
曰大路營在褚家塘
錢氏鐵劵玉册國除日進之内帑宋季兵亂劵沉渭水
中者五十六年元至順二年漁人獲而售之錢氏之
後居天台者曰世珪皇明洪武二年大封功臣取其
劵以為式尋還其家高季廸為之歌云妖兒初下含
元殿天子仍居少陽院諸藩從此擁連城朝貢皆停
事攻戰岐王已去梁王來長安宫闕生蒿萊天目山
前異人出金戈雙舉風烟開羅平惡鳥啼初起犀弩
三千射潮水歸來父老拜旌旂釃酒搥牛宴鄉里輕
裘駿馬驕春風錦袍玉帶真英雄詔書特賜誓終始
黃金鏤字旌殊功虎符龍節彤弓矢後嗣猶令赦三
死盡言恩寵冠當時天府丹書未踰此摩挲舊物四
百年古色滿面凝蒼烟天祐宰相署名在尋文冄讀
心茫然古來保族須忠節受此幾人還覆滅王家勲
業至今傳不在區區一方鐵人生富貴知幾時泰山
作礪徒相期行人曾過表忠觀風雨斷蘚埋殘碑
舊傳䜟記有云天目山垂兩乳長龍飛鳳舞到錢塘海
門一點巽峰起五百年間出帝王或云晉郭璞作錢
氏有國時不欲其語聞之中國更其末句云異姓王
蘇子瞻作表忠觀碑特表其事首曰天目之山苕水
出焉龍飛鳳舞萃于臨安蓋全用䜟語也
西湖遊覽志餘卷一
