欽定四庫全書
西湖遊覽志餘卷二十四
明田汝成撰
委巷叢談
錢氏時西湖漁者日納魚數斤謂之使宅魚其捕不及
者必市以供頗為民害一日羅隠侍坐壁間有蟠溪
垂釣圖武肅王索詩隠應聲曰吕望當年展廟謨直
鈎釣國更誰如若教生在西湖上也是須供使宅魚
武肅王大笑遂蠲其征
吳越王妃每歲歸臨安王以書遺妃云陌上花開可緩
緩歸矣吳人用其語為歌含思宛轉聽之凄然蘇子
瞻為之易其詞蓋清平調也詞云陌上花開蝴蝶飛
江山猶是昔人非遺民幾度垂垂老遊女長歌緩緩
歸陌上山花無數開路人争看翠軿來若為留得堂
堂去且更從教緩緩回生前富貴草頭露身後風流
陌上花巳作遲遲君去魯猶歌緩緩妾回家皇明夏
與誠偕全息耘湖上暮歸賦詩亦以緩緩歸為結其
詩云滚滚楊花兩岸飛杖藜殊勝玉鞭揮殘山剰水
年年在舞榭歌樓處處非聲斷鷓鴣懷舊恨情隨蝴
蝶上春衣前朝公子頭如雪猶說當年緩緩歸息耘
蓋宋時全后之裔也
錢鏐王嘗晝寢湯沸於爐一童子恐其驚寢也以水沃
之令無聲鏐適寤見之怒曰是能窺我心事遂殺之
忽見形於前鏐懼乃封為臨安縣土地之神
武肅王開國日頻役士卒怨讟興焉或夜書其門曰没
了期没了期修城纔了又開池王出見之命書其傍
云没了期没了期春衣纔罷又冬衣嗟怨頓息蓋以
恩典發其感激之心也亦應變之智云
錢氏兼有兩淛幾百年其人比諸國號為怯弱而俗喜
淫侈偷生工巧自鏐世常重歛其民以事奢僭下至
雞魚卵鷇必家至而日取每笞一人以責其負則諸
案吏各持其簿列于庭凡一簿所負唱其多少量為
笞數巳則以次唱而笞之少者猶積數十多者至笞
百餘獨其臣順中國不煩兵革而納土保家為可取
耳
西湖開浚之績古今尤著者白樂天蘇子瞻楊温甫三
公而巳今考樂天集中無開浚奏狀意其時法禁寬
洪守土者得以便宜舉事不煩陳請而廷議亦不訾
之子瞻時既上疏於哲宗復具申於三省凡錢米工
役具有成算然其時御史賈易已劾其科騷部内以
事遊逐雖廢格不行而宰臣未免有兩罷之請已不
及樂天時矣然考其興工則元祐五年四月二十八
日也踰日迺舉申奏猶有議事以制先發後聞之體
至楊温甫時則又别矣先申巡臺藩臬俟其報可然
後敢白於朝下工部詳議之再俟報可然後興事終
以開除額税未明迺以少京尹再署府事而竟以物
議罷官何其危也且樂天子瞻開湖時豈不廢墳墓
毁田廬而民怨不敢作即作矣而糾察之吏不復以
法繩之乃温甫興久廢無窮之利而卒隕其名嗣今
誰復有任事之人哉今去温甫又幾四十年矣藩臬
長官非奉巡臺一錢不敢擅發况郡守者而敢云倡
議開湖也世變之趨亦可嘆矣
開浚西湖不惟任怨抑且費財非有廉毅之才豁達之
度者不能舉也惟平日嚴侵占之禁自可垂利於無
窮迺今官府往往以傍湖水面標送勢豪編竹節水
專菱芡之利或有因而漸築塍埂者寧念前人作者
之勞耶杭歌有之十里湖光十里笆編笆都是富豪
家待他享盡功名後只見湖光不見笆
西湖巨麗唐初未聞也自相里君韓僕射軰繼作五亭
而靈竺之勝始顯白樂天搜竒索隠江山風月咸屬
品題而佳境彌章蘇子瞻昭曠玄襟追蹤遐躅南渡
巳後英俊叢集昕夕流連而西湖底藴表襮殆盡雖
其時法禁舒假長民者得以適性徜徉而府庫充盈
羨餘可舉閭閻康裕募化有資故寺觀日益且高僧
真士又得與達官長者倡和逍遙故妝點湖山愈加
繁媚乃今法禁嚴明動有掣肘為吏兹土者上畏督
察下惕誹議汨没簿書修職救愆猶慮不給尚敢盤
桓山水之間哉至於道院禪林日就崩廢緇黃之流
服役追呼與氓隸等即有募化之資無過升斗蓋盛
極而衰亦循環之理也
西湖雖有山泉而大旱之歲亦嘗龜坼宋嘉熙庚子西
湖水涸茂草生焉官司祈雨無應李霜涯戲作一詞
云平湖千頃生芳草芙蓉不照紅顛倒東坡道波光
㶑灔晴偏好邏者廉捕之遁不知所往
元至正間西湖冰合故老云六十年前曾有此異張仲
舉賦詩云西湖雪厚冰徹底行人徑度如長川風吹
鹽地結隂鹵日射玉田生暖烟魚龍穴裏寒更縮鷗
鷺沙頭饑可憐安得長冰通滄海我欲三島求神僊
慶元初京尹趙師&KR0759;請盡以西湖為放生池作亭池上
求國子司業高炳如文虎為記高故博洽疾時文浮
誕痛抑之以此失士子心會記中有鳥獸魚鼈咸若
商歷以興既巳鋟之石本流𫝊殆不可掩改商為夏
痕刻猶存輕薄子作詞以謔之云高文虎稱伶俐萬
苦千辛作箇放生亭記從頭無一句說着官家盡把
太師歸美這老子忒無廉恥不知潤筆能幾夏王却
作商王只怕伏生是你噫臨文誤筆往往有之而謔
嘲其師如此自來青衿之難馭也今寳石山麓止有王
隨放生池記一碑而高文不存
湖中物産殷富聽民間自取之故捕魚攪草之艇擾擾
烟水間夜火徹旦濱湖多植蓮藕菱芰茭芡之屬或
蓄魚鮮日供城市諺云西湖日銷寸金日生寸金蓋
謂此也湖中多雜魚而鯽魚最美骨輭肉鬆不數鰣
鯿獨無鱖魚蓋地氣絶産者正德中有魚黃而無鱗
肉翅能飛一日冥雨飛至洋壩頭而墜舊時湖中産
蟹林和靖詩云草泥行郭索又云水痕䆋落蟹螯肥
今湖蟹絶無蓋宋時禁採捕傍多葑田今直澄波徹
底旦旦而攪之亦難乎其生育矣其螺蚌鰕鼈之屬
生生尤夥網簎交錯宋諺云南柴北米東菜西水今
改西魚者蓋城中之水不藉西湖而魚産之富歲歲
不減也藕出西湖者甘脆爽口與護安村同匾眼者
尤佳其花有紅白二種白者香而結藕紅者豔而結
蓮瞿宗吉詩云畫閣東頭納晚涼紅蓮不及白蓮香
者是也宋時聚景園中有綉蓮紅瓣而黃緣結實如
飴兩角為芰四角為菱紅者皮薄而鮮美東坡詩云
烏菱白芡不論錢烏菱老而沈泥者頗不佳且非西
湖所有不若改為紅菱則於望湖樓景更切也芡名
雞壅亦曰鴈頭梁渚臨平在在咸有而湖産特佳香
輭而粒大茭白本秋實惟西湖四時有之茭田之直
可十餘金利倍禾稼遠湖數里則此種雖植不茂矣
湖中蕰藻蘋荇諸水草牽風演漾彌蔓不絶土人取
之以供魚食歲計亦不下數百金也
杭州金魚宋初甚少至南渡始盛有之蘇子瞻嘗讀蘇
子美六和塔詩有沿橋待金鯽竟日欲遲留不喻此
語及倅錢唐從塔後觀金魚以為竒物投餌出之不
食而沒始悟竟日遲留之意以為難進易退不妄喁
食故今去子美四十年而潛泳如故可謂夀矣予謂
魚之夀非以不食致然也數月不食則腹腴盡消頭
恢尾削塊然死矣金魚有鯽有鯉鯽食淤澱鯉食螺
蜆若餅餌之𩔖則咸食之蘇子之見特偶然耳然鯽
稍耐久以土性可伏故也南屛萬工池舊有金魚蘇
子瞻詩云我愛南屛金鯽魚重來拊檻散齋餘近者
西湖金魚惟玉泉最盛大者長數尺投餌則競集焉
吳山大井中有金魚數十頭父老云巳一二百年自
來無施食者兼以寒泉隂竇仰蔽天日而久久不斃
殆神物也宣德間大旱井涸人有取食者肉堅韌若
麻筋然鄴侯井中亦有五色魚其源通西湖故孳乳
日夥又與吳山井不同也金魚自有種桯史乃言以
紅蟲飼之而致然非也
天竺桂子之說起自唐時然宋慈雲式公月桂詩序云
天聖丁卯秋八月十五夜月有濃華雲無纖迹靈隠
寺殿堂左右天降靈實其繁如雨其大如豆其圓如
珠其色白者黃者黑者殼如芡實味辛識者曰此月
中桂子也拾以封呈好事者餘播種林下越數月移
植白猿峰凡二十五株遂改回軒亭為月桂亭又張
君房為錢唐令夜宿月輪山寺僧報曰桂子下塔遽
起望之紛如烟霧回旋成穗散墜如牽牛子黃白相
間咀之無味則桂子之落往往有之但人不識耳漢
武洞冥記云有遠飛雞朝往夕還嘗銜桂子歸於南
土南土月路固其宜也所以北方無之又本草圖經
云江東諸處多於衢路拾得桂子北土獨無者非月
路也
天竺桂花秋來特盛非必種出月中蓋亦地氣使然也
蘇子瞻中秋分桂贈楊元素詩云月缺霜濃細蘂乾
此花元屬桂堂僊鷲峰子落驚前夜蟾窟枝空記昔
年破裓山僧憐耿介練裙溪女鬭清妍願公採擷紉
幽佩莫遣孤芳老澗邊
桂漿之說起於楚詞殆亦今之桂花釀酒法耳而王子
年拾遺記云魏有頻斯國人來朝壺中有漿如脂乃
桂漿也飲則夀千歲豈非附會之談乎林可山山家
清供有廣寒糕韓公望易牙遺意有桂僊湯近日杭
人造天香丸可以緘送寄遠吟邊酒所咀嚼一粒則
香流齒頰之間清妙不可言狀
桂花有黃紅白三種而紅者特少宋時四明士人史氏
者家有木樨變大紅異香因接本以獻高宗愛之畫
為扇面仍製詩以賜從臣云䆋入幽岩桂影團香深
粟粟照林丹應隨王母瑤池宴染得朝霞下廣寒
孤山梅花以和靖著名然白樂天去郡有憶杭州梅花
因叙舊寄蕭協律詩云三年悶悶在餘杭曾與梅花
醉幾場伍相廟邊繁似雪孤山園裏麗如妝蹋隨遊
騎心常惜折贈佳人手亦香賞自初開直至落歡因
小飲便成狂薛劉(二客)相次埋新隴沈謝(二妓)雙飛出故
鄉歌伴酒徒零散盡唯殘頭白老蕭郎則自唐時巳
賞鑒於名公矣蘇子瞻有和楊公濟梅花三絶亦皆
西湖景也詩云春入西湖到處花裙腰芳草抱山斜
盈盈解佩臨烟浦脈脈當壚賣酒家又云湖面初驚
片片飛尊前吹折最繁枝何人會得春風意怕見黃
梅細雨時又云北客南來豈是家醉看風月半横斜
他年欲識吳姬面秉燭三更對此花更有紅梅臘梅
兩種子瞻紅梅詩云怕愁貪睡獨開遲自恐冰容不
入時故作小紅桃杏色尚餘孤瘦雪霜姿寒心未肯
隨春態酒暈無端上玉肌詩老不知梅格在更看綠
葉與青枝其種來自閩湘中故有福州紅潭州紅邵
武紅等號臘梅又名綠萼梅色黃白酷似蜜脾檀心
為上磬口次之花小香淡以子種出不經接者又次
之子瞻詩有云萬松嶺上黃千葉玉蕊檀心兩竒絶
高子勉詩云少鎔燭淚裝應似多爇龍涎臭不如只
恐春風有機事夜來開破幾丸書
林和靖疎影暗香之聯歐陽文忠公極賞之而王晉卿
顧謂此兩句杏與桃李皆可用也蘇東坡云可則可
但恐杏桃李不敢承當耳黃魯直云歐陽公極賞林
和靖疎影暗香之句而不知和靖更有雪後園林纔
半樹水邊籬落忽横枝似勝前句不知文忠公何緣
棄此賞彼也苕溪漁隠又云王直方愛林和靖梅詩
池水倒窺疎影動屋簷斜入一枝低以為伯仲前句
然實非佳者殆猶一蟹不如一蟹耳善乎馬鶴忩浩
瀾有言林和靖疎影横斜水清淺暗香浮動月黃昏
之句寫梅之風韻高侍郎季迪雪滿山中高士卧月
明林下美人來之句狀梅之精神楊鐵崖廉夫萬花
敢向雪中出一樹獨先天下春之句道梅之氣節
張澤民梅花詩云和靖風流百世長吟魂依舊化幽芳
巳枯半樹風烟古纔放一花天地香不肯面隨春冷
暖只將影共月行藏懸知骨法清如許傳得僊人服
藥方又云纔有梅花便自清孤山兩句一條冰問渠
紫陌花間客得似清溪樹下僧雅淡久無蘭作伴孤
高惟有竹為朋雪天枝上三更月人在瑤臺第幾層
石榴花本名安石榴而亦名海榴白樂天天竺寺詩有
云宿因月桂落醉為海榴開又有孤山寺示衆僧詩
云山榴花似結紅巾容豔新妍占斷春色相故開行
道地香塵擬觸坐禪身瞿曇弟子君知否恐是天魔
女化身武肅王名鏐諱石榴為金櫻目茄子為落蘇
今時民間金櫻之諱無存而落蘇之稱猶有知者
宋時府治虛白堂前有紫薇花兩株相𫝊白樂天所植
蘇子瞻守郡時神宗嘗書樂天紫薇花詩以賜之至
是子瞻次錢穆父題詩云虛白堂前合抱花秋風落
日照横斜閱人此地知多少物化無涯生有涯又云
折得芳蕤兩眼花題詩相贈字傾斜篋中尚有絲綸
句坐覺天光照海涯
瑞香有黃紫二種有紫瓣而緣金者蘇子瞻有次曹子
方龍山真覺院瑞香花詩云幽香結淺紫來自孤雲
岑骨香不自知色淺意殊深移栽青蓮宇遂冠薝蔔
林紉為楚臣佩散落天女襟君持風霜節耳冷歌笑
音一逢蘭蕙質稍回鐵石心置酒要妍暖養花須晏
隂及此隂暗間恐致慳嗇霖綵雲知易散鷤䳏憂先
吟明朝便陳迹試著丹青臨今馬塍種最多大者名
錦熏籠
辛夷花鮮紅似杜鵑躑躅花俗稱紅石蕎者是也白樂
天有靈隠寺紅辛夷戲光上人詩云紫粉筆含尖火
焰紅胭脂染小蓮花芳情鄉思知多少惱得山僧悔
出家又躑躅花詩云玉泉南澗花竒怪不似花叢似
火堆今日多情惟我到明年無故為誰開此二詩者
樂天詠物一時之作耳豈意遂為湖山故實賓山劉
邦彦西湖詩云辛夷塢口春將老躑躅池邊雨弄晴
盡日無人過湖去黃鸝睍睆不停聲蓋聯白詩而用
之也
杜鵑花諸山皆有之而宋時菩提寺南漪堂獨盛蘇子
瞻詩云南漪杜鵑天下無披香殿上紅氍毺鶴林兵
火真一夢不歸閬苑歸西湖
海棠有二種紅者貼梗粉紅者垂絲錢唐縣舊治有吳
越時羅江東隠手植海棠一本至宋元祐時猶存王
元之詩云江東遺蹟在錢唐手植庭花滿縣香若使
當年居顯位海棠今日是甘棠
七姊妹花似薔薇而七朵連綴楊孟載詩云紅羅鬭結
同心小七蕊參差弄春曉盡是東風兒女䰟蛾眉一
樣青螺掃三妹娉婷四妹嬌綠忩虛度可憐宵八姨
秦虢休相妬腸斷江東大小喬
鳳僊花有紅白紫數種宋時謂之金鳳花又曰鳳兒花
慈懿李后之生也有鸑鷟下儀之瑞小名鳳娘迨正
位坤極六宫避諱稱曰好女兒花搗其葉可以染指
甲為紅色瞿宗吉詩云高堂不見鳳凰飛招得僊魂
慰所思秋露庭除蛩泣處晚風籬落燕歸時金盆夜
搗聲相應銀甲春生色更宜好倩良工揮綵筆寫成
竹葉夾桃枝此詩以夾竹桃為鳳僊别名其實夾竹
桃自有木本非草本也其紅指甲詩云金盆和露搗
僊葩解使纖纖玉有瑕一點愁凝鸚鵡喙十分春上
牡丹芽嬌彈粉淚抛紅豆戲搯花枝鏤絳霞女伴相
逢頻借問幾回錯認守宫砂
石竹草品纖細而青翠花有五色㛹媚動人杜子美詩
云麝香眠石竹又云石竹繡羅衣者是也杭人多植
之盆盎間林和靖有石竹詩云麝香眠後露檀菌繡
在羅衣色未真斜倚細叢如有恨冷摇疎蘂欲無春
階前紅藥推辭客籬下黃花重古人今日含毫與題
品可憐殊不愧清新又云青帘有酒不妨賖素壁無
詩未足誇所重晚芳聊在目可關䆋色易為花深枝
冉冉粧谿翠碎片英英剪海霞莫管金錢好行市寂
寥相對是山家
吉祥草蒼翠如建蘭而無花不藉土而自活涉冬不枯
杭人多植瓷盎置几案間王元章詩云得名良不惡
瀟灑在山房生意無休息存心固久長風霜徒自老
蜂蝶為誰忙歲晚何人問山空暮雨荒
玫瑰花𩔖薔薇紫豔馥郁宋時宫院多採之雜腦麝以
為香囊芬氤裊裊不絶故又名徘徊花其似是而非
者名繰絲花
木芙蓉一名木蓮紅白二種亦有先白而後紅者名醉
芙蓉白樂天詩云晚涼思飲兩三杯招得江頭酒客
來莫怕秋無伴醉物水蓮花盡木蓮開
櫻桃一名含桃月令仲夏羞以含桃薦寢廟註云即櫻
桃也然西京雜記載上林果木列櫻桃含桃為二種
蓋以形味有異而别名之歟白樂天樟亭驛櫻桃詩
云南館西軒兩樹櫻春條長足夏隂成素華朱實今
雖盡碧葉風來别有情
山茶馬塍之間多有之有紅白二種其花有寶珠樓子
千葉單葉之分有一本而接為數色者有早開而晚
落者楊廷秀詩云江南池館厭深紅零落山烟山雨
中却是北人偏愛惜數枝和雪上屏風
蘭蕙同臭而異種一榦一花而香有餘者為蘭一榦數
花而香不足者為蕙杭州蘭蕙莖葉柔細生幽谷竹
林中惟春時取置盆盎間供一時清玩宿根移植膩
土多不活即活亦不多開花其莖葉肥大而翠勁可
愛者率自閩廣移來非富貴之家不能有也自嘉靖
已來滿城皆植而市㕓中亦有擔荷而鬻之者豈地
氣之遷易歟蘇子瞻在杭時有題楊次公春蘭詩云
春蘭如美人不採羞自獻時聞風露香蓬艾深不見
丹青寫真色欲補離騷𫝊對之如靈均冠佩不敢燕
其蕙詩云蕙本蘭之族依然臭味同曾為水僊佩相
識楚詞中幻色雖非實真香亦竟空云何起微馥鼻
觀已先通
牡丹唐時杭州無此種長慶間開元寺僧惠澄自都下
乍得一本謂之洛花白樂天攜酒賞之張處士祜題
詩云濃豔初開小藥欄人人惆悵出長安風流却是
錢唐守不踏紅塵看牡丹至宋時漸多而獨盛於吉
祥寺蘇子瞻通判杭州時有牡丹記叙一篇其略云
熙寧五年三月二十三日予從太守沈公觀花於吉
祥寺僧守璘之圃圃中花千本其品以百數酒酣樂
作州人大集金盤綵藍以獻於座者五十有三人飲
酒樂甚素不飲者皆醉自輿儓皂隸皆插花以從觀
者數萬人可謂盛矣近日杭州牡丹黃紫紅白咸備
而粉紅獨多有一株百餘朵者出昌化富陽者尤大
不減洛陽也
淳熙間范石湖著吳門菊譜云得目范村者為三十六
種史正志著吳門菊譜列二十九種二譜皆以黃為
首而白次之其雜色止胭脂桃花孩兒等數名而巳
近日杭州品色甚多有千葉大紅萬鈐深紫雙絞純
白葺絲鵝黃二色銀臺者
枇杷白者為上黃者次之無核者名椒子蘇子瞻同劉
景文真覺院賞枇杷詩云綠暗初迎夏紅殘不及春
魏花非老伴盧橘是鄉人其叙云院有洛花花時不
暇往故有魏花非伴之句
楊梅諸山多有之而烟霞塢東墓嶺十八澗皋亭山者
肉鬆核小味尤甜美宋時梵天寺有月廊數百間庭
前多楊梅盧橘蘇子瞻詩云夢遶吳山却月廊楊梅
盧橘覺猶香客有言閩廣荔枝無物可對者或對以
西涼葡萄予以為未若吳越楊梅也何正平詩云五
月楊梅已滿林初疑一一價千金味方河朔葡萄重
色比瀘南荔子深則古人亦有舉而方之者矣
杭州茶寶雲山産者名寳雲茶下天竺香林洞者名香
林茶上天竺白雲峰者名白雲茶蘇東坡詩云白雲
山下兩旗新又寳嚴院垂雲亭亦産茶東坡有僧怡
然以垂雲新茶見餉報以大龍團戲作一律云妙供
來香積珍烹具大官揀牙分雀舌賜茗出龍團曉日
雲庵暖春風浴殿寒聊將試道眼莫作兩般看又嘗
遊諸寺一日飲釅茶七碗戲書云示病維摩元不病
在家靈運巳忘家何須魏帝一丸藥且盡盧仝七碗
茶又南屏謙師妙於茶事自云得心應手非可以言
𫝊學到者贈之詩云道人曉出南屏山來試點茶三
昧手怒驚午盞兔毛斑打作春甕鵝兒酒天台乳花
世不見玉川風腋今安有先生有意續茶經會使老
謙名不朽蓋西湖南北諸山及諸旁邑皆産茶而龍
井徑山尤馳譽也劉邦彦謝龍井僧獻秉中寄茶詩
春茗初收榖雨前老僧分惠意勤虔也知顧渚無雙
品須試吳山第一泉竹裏細烹清睡思風前小啜悟
諸禪相酬擬作長歌贈淺薄何能繼玉川劉士亨謝
璘上人惠桂花茶詩金粟金芽出焙篝鶴邊小試兔
絲甌葉含雷信三春雨花帶天香八月秋味美絶勝
陽羨産神清疑在廣寒遊玉川句好無才續我欲逃
禪問趙州
菌者鬱蒸之氣所發多生山谷竹樹幽潤之所白者名
玉蕈最貴黑者名茅蕈赤子名竹菰皆下品也蘇子
瞻與參寥行智果園得黃耳蕈詩云老楮忽生黃耳
蕈故人兼致白芽薑别有一種毒蕈形似而味美食
之殺人宋乾道初靈隠寺後生一蕈圓徑二尺紅潤
可愛寺主驚喜以為珍品不敢食獻於楊郡王王亦
竒之曰是當為玉食奏進於孝宗詔以美味宜供佛
復賜靈隠寺蓋朝廷初不知其出於寺也復持至寺
盛之以盤經日頗有汁液沾濡兩犬争䑛之一時狂
死寺主大驚曰苟入天厨必遭誅戮亟瘞諸地蓋萬
乘所御自有神護而楊王大貴人寺主不私口腹皆
得免意外之禍又有圓頭而細脚者名為丁蕈元時
松陽楊渠南者滑稽士也與僧道元食丁蕈戲作詩
云頭子光光脚似丁秪宜豆腐與波稜釋伽見了呵
呵笑煑殺許多行脚僧
椶櫚樹以絲自褁剥之可為雨衣及綑束之用有子生
膚毳中蓋花之方孕者名為㯶笋蜜煑酢浸可致千
里蜀人以此饌佛蘇子瞻以㯶笋饋仲殊詩云贈君
木魚三百尾中有鵝黃子魚子夜义割癭欲分甘籜
龍藏頭敢言美願隨蔬果得自用勿使山林空老死
問君何事食木魚烹不能鳴固其理
杭州蓴菜來自蕭山惟湘湖為第一四月初生者嫩而
無葉名雉尾蓴葉舒長名絲蓴至秋則無人採矣劉
士亨寄魏文靖公詩有云當代推公獨擅場李唐詩
句漢文章湘湖春晚多風味蓴菜櫻桃次第嘗宋時
沈文通送施密學守錢唐詩有云湖山滿目舊遊在
何日從公醉紫蓴疑其時蓴或亦自越中來也聞之
漁人曰西湖第三橋近出蓴菜不下湘湖者
尚書故實云百越人以蝦蟆為上味疥皮者最佳名錦
襖子范蜀公東齋筆記云沈文通守杭州禁民食蝦
蟆終三年人不敢食而蝦蟆亦絶不生及文通代去
禁弛而蝦蟆復生傅子翼蠏譜云杭俗嗜蝦蟆而鄙
食蠏時有農夫田彦升者家於半道江性至孝其母
嗜蠏彦升慮其隣比窺笑常遠市於蘇湖間熟之以
布囊負歸巳上載紀舛差皆不可曉蝦蟆形雖不典
然周禮亦嘗羞而薦之宗廟與羔兔同珍漢武帝欲
除畿甸以為上林苑東方朔以為此地土宜薑芋水
多蛙魚貧者家給則食蝦蟆者長安亦有之不獨越
人也至云不脱疥皮以為佳品此又不情蛙皮腥韌
非可食者何越人之饞餮至此周時蟈氏焚牡鞠以
殺蛙黽其法無驗未聞沈文通以何術禁之使三年
不生也杭人最重蟹秋時風致惟此為佳而云杭人
嗜蝦蟆而鄙食蠏此又何說至如歐陽公歸田錄又
云國初通判嘗與知州争權有錢昆者杭人也其俗
嗜蟹嘗求外補人問所欲曰但得有螃蠏無通判處
足矣其所載杭俗又與傅子翼不同蓋聞見得於外
方者往往失真非土著者不能辯也
宋時陶榖奉使吳越忠懿王宴之因食蝤蛑詢其族𩔖
忠懿命自蝤蛑至蟛&KR1209;凡十餘種以進榖曰真所謂
一蟹不如一蟹也
杭人最重江魚魚首有白石二枚又名石首魚每歲孟
夏來自海洋綿亘數里其聲如雷若有神物驅押之
者漁人以竹筩探水底聞其聲乃下網截流取之有
一網而舉千頭者潑以淡水則魚皆圉圉無力或魚
多而力不能舉懼覆舟者則截網使去頭水取者甚
佳二水三水則魚漸小而味漸減矣瞿宗吉竹枝詞
云荻芽抽笋棘花開不見河豚石首來早起腥風滿
城市郎從海口販鮮回
菊莊劉士亨有咏猫絶句云口角風來薄荷香綠隂庭
院醉斜陽向人只作狰獰勢不管黃昏鼠輩忙語涉
訕刺幾不能堪不若劉潛夫詩云古人養客乏車魚
今爾何功客不如食有溪魚眠有毯忍教鼠嚙案頭
書語稍含蓄而督責亦露不若陸放翁詩云裹鹽迎
得小狸奴盡護山房萬卷書慚愧家貧策勲薄寒無
毯坐食無魚庶乎厚施薄責而報者自愧矣又不若
劉伯温詩云碧眼烏員食有魚仰看蝴蝶坐階除春
風漾漾吹花影一任東風鼠化鴽真可謂豁達涵容
法禁不張而姦宄自化信乎王佐之才也
西湖遊覽志餘卷二十四
