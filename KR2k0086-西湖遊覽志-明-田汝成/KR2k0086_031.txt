欽定四庫全書
西湖遊覽志餘卷七
明田汝成撰
賢逹高風
張詠濮州鄄城人咸平二年以工部侍郎知杭州剛方
自任以嚴猛為治有民家子與姊壻訟家財壻言婦
翁臨終此子三歲故託命掌貲産且有遺書令異日
以十之三付子餘分與壻詠以酒酹地曰而翁智人
也以子幼故託汝儻以十之七與子則子死汝手矣
命以七分給子三分給壻皆服其斷拜泣而去四年
州民詣闕獻土星圖一銀百兩乞留知州詔仍還其
銀而奬諭詠竟以代還
李及字知幾乾興元年以樞密直學士知杭州於時内
侍江德元居中用事其弟德明使過杭及待之薄僚
佐驚曰江使者兄弟榮枯大臣如反掌耳公不加禮
待雖不期福獨不畏為禍乎及曰待之如是足矣既
而德明謂僚佐曰李公春秋高何不求閒郡自處乃
居杭繁劇地僚佐走語之及笑曰及老矣誠願得閒
郡自逸既而德明亦不能傷也時人重其操守及資
性清介治尚簡嚴喜慰薦下吏而樂道人善惡杭俗
輕靡不事遊宴一日微雪遽出郊衆謂命賓朋為高
會乃獨造林逋清談至暮而歸任中未嘗市物滿去
惟白樂天集一部既而悔曰惟此愧心耳
趙抃字閱道衢州西安人熙寕三年以資政殿大學士
知杭州細民聞抃寬大多駢聚為盗抃捕獲其情重
者黥配他州法禁嚴肅盜遂遁去境内以清嘗題郡
中清風閣詩云庭有松蘿砌有苔退公聊此遠塵埃
潮音隱隱海門至泉勢潺潺石縫來夜榻衾禂&KR0726;夢
覺曉窗燈火佛書開休官不久輕舟去喜過嚴陵舊
釣臺蓋公琴鶴之操所在如一也
韓世忠字良臣延安人屢立戰功追封蘄王紹興中秦
檜當國世忠以和議不合懇疏解樞柄逍遥家居常
頂一字巾跨驢周遊湖山纔以童史四五人自隨混
跡漁樵號清凉居士好事者遂繪為韓王湖上騎驢
圖元吳萊題詩云秋風泗水沉周鼎淚濕吳人荆棘
冷黃河北岸旌節回信誓如城打不開沿邊撤備無
人守蟣蝨塵埃生甲胄散盡千兵只童騎餐來斗米
空壺酒西湖楊柳烟波寒照見從前刀劍瘢宫中孰
與論頗牧塞上寧知無范韓事去英雄甘老死此手
猶能為公起勸人莫問故將軍自是清凉一居士方
萬里為王孫亦顔題韓王湖上騎驢圖歌云取日虞
淵戰臨平鼓起金山麾伏兵既不畫此背嵬軍陣形
國容貂蟬佩葱珩軍容金甲馬朱纓又不畫此生面
真儀刑昔王不肯專樞庭清凉居士以自名散遣萬
騎還屯營獨控長耳遊林坰林間坐石樵叟爭不無
醉尉呵夜行孰識朱門抗旄旌王孫妙手萬事輕欲
蹈箕潁遺浮榮龔侯淡墨勝丹青作此㶚橋風雪征
龍變不測人中英諦觀豈是寒書生丈夫出處吾能
評不可長劍即短檠得時用世身名亨否哉履道幽
人貞亦顔用意何崢嶸大司馬侃孫淵明
韓世忠以元樞就第絶口不言兵杜門謝却酬酢時乘
小驢放浪西湖泉石間一日至香林園蘇仲虎尚書
方宴客王徑造之賓主歡甚盡醉而歸明日王餉以
羊羔且手書二詞以遺之臨江仙云冬日青山瀟洒
靜春來山暖花濃少年衰老與花同世間名利客富
貴與貧窮榮華不是長生藥清聞不是死門風勸君
識取主人公單方只一味盡在不言中南鄉子云人
有幾多般富貴榮華總是閒自古英雄都是夢為官
寳玉妻兒宿業纏年事已衰殘鬚鬢蒼蒼骨髓乾不
道山林多好處貪歡只恐癡迷悞了賢王生長兵間
未嘗知書晚歲忽若有悟能作字及小詞皆有生趣
信乎非常之才也
岳飛字鵬舉相州湯隂人生時有大禽若鵠飛鳴室上
因以為名未彌月河決内黃水暴至母姚抱飛坐甕
中衝濤及岸得免人異之少負氣節沈厚寡言家貧
力學尤好左氏春秋孫吳兵法生有神力未冠挽弓
三百斤弩八石學射於周同盡其術能左右射同死
朔望設祭於其冢父義之曰汝為時用其徇國死義
乎飛至孝及為大將母留河北遣人求訪迎歸母有
痼疾藥餌必親母卒水漿不入口者三日家無姬侍
吳玠素服飛願與交驩餙名姝遺之飛曰主上宵旰
豈大將安樂時耶却不受玠益敬服少豪飲高宗戒
之曰卿異時到河朔乃可飲遂絶不飲帝初為飛營
第飛辭曰敵未滅何以家為或問天下何時太平飛
曰文臣不愛錢武臣不惜死天下平矣師每休舍課
將士注坡跳壕皆重鎧習之中子雲嘗習注坡馬躓
怒而鞭之卒有取民麻一縷以束芻者立斬以徇卒
夜宿民開門願納無敢入者軍號凍死不拆屋餓死
不鹵掠卒有躬為調藥諸將遠戌遣妻問勞其家
死事者哭之而育其孤或以子婚其女凡有頒犒均
給軍吏秋毫不私善以少擊衆欲有所舉盡召諸統
制與謀謀定而後戰故有勝無敗猝遇敵不動故敵
為之語曰撼山易撼岳家軍難張浚嘗問用兵之術
曰仁智信勇嚴闕一不可調軍食必蹙額曰東南民
力竭矣杜充之駐建康也岳飛置寨於宜興命親將
守之飛兵出不利夫人密諭親將選精銳具餱糧潛
為策應未幾飛兵還即入教場呼親將問之曰汝欲
何為曰聞太尉軍小不利故擇敢戰士備策應此男
女孝順耳飛曰吾命汝堅守根本天不能移地不能
動汝今不待吾令擅自動摇違吾師律也立命責短
狀將大懼哀祈吐實謂此非某所為夫人有命耳飛
愈怒竟斬之紹興和議初成金以河南歸我判宗正
事士㒟銜命道荆襄過南鄧飛止之曰金人無信君
宜少駐士㒟以上命有程辭去不數舍烟塵四起軍
聲囂然失色南奔忽遇大軍望之岳幟也遂馳就之
飛笑曰固謂君勿行正恐此耳然已遣董御帶牛觀
察在前與之交鋒矣兵勝敗無常君王人且近屬吾
當以親兵衛送君行數里兩將捷書至蓋士㒟未行
前一日出師也其後飛得罪下獄士㒟極辯其無辜
且以百口保之非惟感恩蓋親見其用兵神速故耳
朝臣併論士㒟身為宗室不應交結將帥因指為黨
遂罷宗司與祠云
岳墳詩集無慮千首絶唱者亦少擇其佳者已收前志
矣趙子昂有英雄已死嗟何及天下中分遂不支支
韻難和徐孟岳和飲馬徒聞腥鞏洛洗兵無復望條
支高則誠和父子一門甘伏節山河千里竟分支近
閱壁間有和山前有客祠彭越塞上無人斬郅支亦
頗竒穏鳳皇山故宫詩楊廉夫倡兜字蓋元建佛寺
西僧皆戴紅兜也瞿士衡和云歌舞樓臺擬汴州可
憐蠻觸戰蝸牛臨書玉几雕簷靜行酒青衣罽帳愁
卷土自應從亶父滔天誰復放驩兜臺空老樹寒鴉
集落日滄波江上秋廉夫深喜之
徐應鑣字巨翁衢之江山人咸淳末補太學生德祐二
年巴延次師皋亭山少帝率三宫庶僚三學諸生皆
北行應鑣與其子鄉貢士曰琦曰崧女元娘誓不從
太學故岳飛第有飛祠應鑣具酒殽祀飛祠曰天不
佑宋社稷為墟應鑣以死報國誓不與諸生降元有
魂魄累王作配神主與王英靈永永無斁作詩云二
男併一女隨我上梯雲琦亦賦詩以自誓祭畢以酒
肉餉諸僕俟其酣醉乃率子女入經德齋登梯雲樓
積諸房書冊四周縱火自焚一小僕不醉聞火起至
樓下宂牖視之見鑣父子儼坐如塑驚報諸僕壊壁
撲滅之鑣不得死與子女怏怏出戶去倉卒莫知所
之翌日得其尸於祠前井中皆僵立瞪目如生諸僕
為具棺殮殯之西湖金牛僧舍益王立於福州褒其
節贈朝奉郎秘閣修撰後十年其同舍生劉汝均率
儒生五十餘人收而葬之方家峪廣嚴院側諡正節
先生皇明正德間御史高胤參政梁材請於朝為建
祠賜號忠節
樊執敬字時中鄆州人至正十年除江浙行省參知政
事十二年徽饒寇自昱嶺犯杭執敬上馬中途與賊
遇射死賊四人又逐之射死三人賊來愈盛填咽街
巷且縱火官兵皆潰賊呼執敬使降執敬叱之曰守
關吏不謹汝得至此恨不碎汝萬段何謂降耶奮力
斫賊中槍而死事聞贈翰林學士承旨榮禄大夫柱
國封魯國公嘗作觀潮詩云烟波閃閃海門開平地
潛生萬壑雷大信不虧天不老浙江亭上看潮來公
之志可見矣
劉基字伯温括蒼人元時為江浙行省都事時方國珍
亂海上省議主招撫伯温主攻討國珍行賂於朝卒
從省議逮伯温於法僑寓杭城蓋至正癸已歲也作
詩云春陽動萬物衆草皆已抽嚶鳴亦和悦我何獨
懷憂鯨鯢未葅醢豺狼滿山丘鳳凰竄荆棘烏鳶自
相求浮雲蔽蒼穹天路阻且修風沙日暮起鎩羽安
所投悲來怛中懷涕泣縱横流江城隂氣凝積雨春
凄凉出門何所見但見瓦礫場新廬各有主店舍亦
已張市人半荷戈使客盡戎裝回首嬉遊地慘淡寒
烟黃悵焉念所思惻隱心中傷徘徊西湖上愴悵有
所思所思不可見涕淚下沾衣死生一瞬息逝者安
可追狼瞫信君子李陵非男兒鍜鐡當用椎析薪當
用斧拔蓼而植荼去辛還得苦峨峨九陽門衛以豹
與虎微微螻蟻忱鬱鬱不得吐
劉伯温元末亡命吳中一日與客飲西湖會有異雲起
西北光映湖中魯道原宇文公諒以為慶雲也將分
韻賦詩伯温候望良久曰此天子氣也淮楚之分十
年後有真主出我當輔之時杭城猶全盛座客大駭
以為狂且曰是累我族滅我悉迯去公獨呼門人沈
與京置酒亭上放歌狂醉而罷
方希直孝孺之從學於太史宋景濓也相得甚歡嘗從
景濓宿南屏山晨起對雪浩飲高歌意氣慷慨後數
年景濓薨而鄉人有王生者偶寫南屏對雪圖索詩
於希直希直閱之感嘆陳跡遂題詩云昔年歲暮京
國還艤舟夜宿南屏山山風吹雪天欲壓夜半大雪
埋江關清晨倚樓望吳越六合玉花飄未絶恍疑江
水駕山來萬頃銀濤湧城闕山僧好事喜客留置酒
開筵樓上頭玉堂仙人宋夫子紅顔白髮青貂裘坐
讀古今如指掌共看雲收月華上寒輝素彩相蕩摩
碧海璚臺迭蕭爽酒酣擊節心目開慷慨吊古思英
才荒祠古栢岳王墓廢湖殘柳蘇公臺一時佳會難
再得仙人上天塵世窄王子何年繪此圖正貎南屏
舊遊跡吾知王子竒崫人新詩妙筆俱絶倫偶然揮
灑豈無意神授髣髴存天真世間今古同飛電回首
人豪都不見空有羅山石室書夜夜虹光射霄漢蓋
其時景濓已謝病還山而希直自海上來迓邂逅於
南屏師生道義之情湖山增重矣其曰羅山石室乃
景濓公精舍也
周新廣城人永樂中浙江按察使廉公厚直聲稱藉甚
為兵部尚書方賓所譛下錦衣獄以冤死仁廟每悼
惜之新在浙異政甚多一日有訴爭雨傘者甲曰我
傘也乙曰我傘也所驗皆同新命剖之各持其半去
隂遣人尾其後甲云我始欲助汝傘價之半得非汝
利耶乙曰傘本我物寧能低價屬汝於是甲就縛正
其罪其發奸摘伏𩔖如此激勵僚屬貪競愧沮時有
葉宗行者雲間人知錢塘有廉操新特重之比卒新
為文手書以祭之蓋將以風部吏也新無子景泰初
周夫人卒於家浙之人在廣東藩臬者會葬云
王良字文信河南開封人洪武末浙江按察使廉潔明
峻嘗以忠義自許每晨詣本司岳廟焚香矢心蓋慕
王之忠烈也革除間良知天下事將有變預蓄草柴
堆積室内靖難師起良語其妻曰吾平生以忠義許
國今事至矣汝意何如妻慨然曰大丈夫見義勇為
何用謀及婦人且公既為忠臣妾豈不能為義婦乎
唯此數歲兒祀不可絶婢某聰慧至誠必能撫養某
僉事夫人與我最厚當盡我簮珥與此婢投匿僉事
衙若得撫養成人庶不絶嗣良然之遣婢去乃闔門
索火未至而妻已投池中死矣良具衣冠舉火端坐
而殁正德年間按察使梁材立祠於本司之東私諡
曰忠節云
許亨永樂間以都督僉事鎮守浙江二十餘年有惠政
廉簡忠勤諸司畏服其卒也哭聲振城市雖婦女亦
有奔送其喪者山隂秦瑛挽之詩云太平無事展珠
鈐庭樹沉沉晝掩簾門外日高閒劍戟海濱風靜集
魚鹽累朝功業金甌重一寸忠勤雪髩添忽報前營
將星墜哭聲終夜起閭閻
徐一䕫字大章天台人洪武六年以儒士薦授杭州府
學教授博雅通經教法嚴整為文有法度士林服之
召入纂修元史賜蠎衣復任尋為省臣撰上賀表其
詞有云光天之下又云天生聖人為世作則太祖覽
之大怒曰腐儒乃如是侮我耶盖以生者僧也光則
祝髮之謂則字近賊罪坐不敬禮臣大懼因請曰愚
蒙不知忌諱乞降表式太祖因自為文傳布天下一
䕫在任凡九年所著有始豐稿湖上勒石之文多其
手筆
軒輗河南鹿邑人正統間浙江按察使清嚴整暇公庭
肅然廨無㒒妾妻執井㸑嘗行下郡至儀門會僚屬
檢閱衣槖歸亦如之所至山岳皆摇貪吏望風潛遁
着一青袍無間寒暑破則補綴所食不過蔬食或日
啖燒餅一枚而已與僚屬約三日各出俸米市肉一
斤家口衆者甚不能堪故舊會晤止供一飯或烹一
雞則人駭之以為盛饌不易得也自聞親喪即日就
道僚屬有未知者後陞都御史總理糧儲清聲愈勵
僚友設宴或有看卓即拒不受第以廉自矜或乘酒
詈人士林以此少之
陳復福建懷安縣人正統四年為杭州知府公正廉明
濟以簡靜尋以憂去民保留之起復再任竟卒於官
貧無以為斂按察使鹿邑軒輗倡賻之民爭來助其
子盡却之曰不忍黷貨以死其親也時布政使則德
興孫原貞仁和知縣鳳翔許璞而軒輗為監司之長
皆一時之選璞不久亦卒於官
楊繼宗山西人成化九年為嘉興知府廉聲播遠近十
六年陞浙江按察使民聞之皆翹首以湏其來繼宗
至不㩗家眷止帶老僕一人執㸑清直之聲震動兩
浙鎮守太監張慶權勢烜赫門下多倚勢生事自繼
宗涖任各歛手杜門不敢輕出貪猾官吏多望風引
去然繼宗雖嫉邪而愛惜人才未嘗輕易害人故人
無智愚咸仰其公正而畏其威名未幾聞親喪方坐
廳理事訃文忽至即大哭解印步出驛亭老僕挑兩
箬籠登舟杭民老稚號泣挽留不及皇皇如失父母
既去十餘日民相驚言公得奪情復任懽呼載道迎
候者填溢城門月餘方已
韓邦竒字汝節朝邑人正德末為浙江按察僉事廉勁
自持時鎮守太監王堂怙勢害人如茶筍鰣魚種種
勒辦民不聊生汝節數裁抑堂遂以沮遏進貢誣之
詔錦衣械治百姓感泣哀動城市汝節為詩云非才
尸位聖恩深士庶何勞淚滿襟明主昌言神禹度斯
民直道葛天心還看匣有平津劍更喜囊無暮夜金
惆悵此時不忍去且維輕舸越江潯
王伯安守仁之既擒宸濠也忽傳王師巳及徐淮遂乘
夜遄發至錢唐凜凜焉不勝憂慄作詩云靈鷲高林
暑氣清竺天石壁雨痕晴客來湖上逢雲起僧住峯
頭話月明世路久知難直道此身那得尚虚名移家
早定孤山計種果誅茅却易成頃之王師遣人追宸
濠復還江西遂謝病居淨慈寺作詩云老屋深松覆
古藤羈棲猶記昔年曾棋聲竹裏消閒晝藥裹窗前
對病僧烟艇避人常曉出高峯望遠亦時登而今更
自多牽俗欲似當年又不能又云常苦人間不盡愁
每拚除是入山休若為此夜山中宿猶自中宵煎百
憂百戰西江方底定六飛南甸尚淹留何人真有回
天力諸老能無取日謀又醉中漫書詩十年塵海勞
魂夢此日重來眼倍清好景恨無蘇老筆乞歸徒有
賀公情白鳬飛處青林晚翠壁明邊返照晴爛醉湖
雲宿湖寺不知山月墮江城
西湖遊覽志餘卷七
