欽定四庫全書
西湖遊覽志卷二十四
明田汝成撰
浙江勝蹟
浙江
浙江在郡城之東南登西湖諸山則大略可瞰其源
發自徽州曲折而東以入于海故名浙江亦曰浙河
其潮晝夜再上諸家立說不同宋時郡志載姚寬西
溪殘語及徐叔明高麗錄二篇大抵皆云潮隨日而
應月依隂而附陽元時褧伯宣作浙江潮候圖說又
櫽括其詞更加明爽其說曰大江而東凡水之入于
海者無不通潮而浙江之潮獨為天下奇觀地勢然
也浙江之口有兩山焉其南曰龕山其北曰赭山並
峙于江海之會謂之海門下有沙潬跨江西東三百
餘里若伏檻然潮之入于浙江也發乎浩渺之區而
頓就斂束逼礙沙潬回薄激射折而趨于兩山之間
拗怒不洩則奮而上隮如素蜺横空奔雷殷地觀者
膽掉涉者心悸故為東南之至險非他江之可同也
原其消長之故者曰天河激涌曰地機翕張揆其晨
夕之候者曰依隂而附陽曰隨日而應月地志濤經
言殊旨異胡可得而一哉盖圓則之運大氣舉之方
儀之静大水承之氣有升降地有浮沈而潮汐生焉
日有盈虚潮有起伏故盈于朔朢虚于兩弦息于朓
朒消于朏魄而大小準焉月為隂精水之所在日為
陽宗隂之所從故晝潮之期日常加子夜潮之候月
必在午而晷刻定焉卯酉之月隂陽之交故潮大于
餘月大梁析木河漢之津也朔朢之後天地之變故
潮大于餘日寒暑之大建丑未也一晦一明再潮再
汐一朔一朢再虛再盈天一地二之道也月經于上
水緯于下進退消長相為生成歷數可推毫釐不爽
斯天地之至信幽贊于神明而古今不易者也杭之
為郡枕帶江海遠引甌閩近控吴越商賈之所輻輳
舟航之所駢集則浙江為要津焉而其行止之淹速
無不畢聽潮汐者或違其大小之信爽其緩急之宜
則必至于傾墊底滯故不可以不之謹也某承乏兹
郡属兵革未弭之秋信使之往来師旅之進退雖期
會紛紜邊陲警急必告之曰謹候潮汐毋躁進以自
危然而跡累肩摩晨馳夕騖有不能人喻而戶說之
者考之郡志得四時潮候圖簡明可信故為之說而
刻石于浙江亭之壁間使凡行李之過此者皆得而
觀之以毋蹈夫觸險躁進之害亦庶乎思患而預防
之之意云按桑欽水經云漸江水出三天子都北過
餘杭東入于海酈道元注云浙江一名漸江水出丹
陽黟縣南蠻中又東北經建德州又北至新城縣東
北至富陽縣又東北過錢唐縣此其說與今水道符
合其云東經靈隠山下東合臨平湖又東經禦兒鄉
又東經槎瀆注于海其說與今不合盖槎瀆近皋亭
山而海又在其東南相去甚遠非入海處也豈地勢
移易而向之斥鹵漲成平陸耶其潮晝夜再上杭人
有為詩括之者曰午未未未申寅卯卯辰辰已已已
午午朔朢一般輪此晝候也初一日午末初二日未
初十六日如初一夜候則六時對衝子午丑未之𩔖
此亦其大槩耳其交澤起水大小之度則四時不同
春三月初一日十六日午末大夜子正初二日十七
日未初大夜子末初三日十八日未正大夜丑初初
四日十九日未末大夜丑末初五日二十日申正下
岸夜寅初初六日二十一日寅末漸小晚申末初七
日二十二日卯初漸小晚酉初初八日二十三日卯
末漸小晚酉正初九日二十四日辰初小晚酉末初
十日二十五日辰末交澤晚戌正十一日二十六日
已初起水夜戌末十二日二十七日已正漸大夜亥
初十三日二十八日己末漸大夜亥正十四日二十
九日午初漸大夜亥末十五日三十日午正極大夜
子初秋與春同夏初一日十六日午末大夜子正初
二日十七日未初大夜子末初三日十八日未正大
夜丑初初四日十九日未末大夜丑正初五日二十
日申初下岸夜丑末初六日二十一日寅初小晚申
正初七日二十二日寅末小晚申末初八日二十三
日卯初小晚酉初初九日二十四日卯末小晚酉正
初十日二十五日辰初交澤晚酉末十一日二十六
日辰末起水夜戌初十二日二十七日巳初漸大夜
戌末十三日二十八日已末漸大夜亥初十四日二
十九日午初漸大夜亥末十五日三十日午末大夜
子初冬初一日十六日午末大夜子初初二日十七
日未正大夜子末初三日十八日未末大夜丑初初
四日十九日申初大夜丑末初五日二十日申正下
岸夜寅初初六日二十一日寅末漸小晚申末初七
日二十二日卯初小晚酉初初八日二十三日卯末
小晚酉正初九日二十四日辰初小晚酉末初十日
二十五日辰末交澤夜戌初十一日二十六日已初
起水夜戌末十二日二十七日已正漸大夜戌末十
三日二十八日已末漸大夜亥初十四日二十九日
午初漸大夜亥正十五日三十日午正漸大夜亥末
元時吴亨夀答巖起論潮書云至元十八年秋八
月十有八日足下觀潮浙江亭有詩明日書以遺予
若致疑于逆流之水有可詰者朱子註騷謂潮以月
加子午之時一日而再至則亦未嘗無說敢即是試
為足下誦所聞焉盖坎本月之體月本水之精月與
水一而已矣在天為月在地為水天有隂陽太少而
月為太隂地有剛柔太少而水為太柔古人以方諸
取水于月其氣𩔖固相感也而况夫子午之位乃隂
陽之始于其所始而月加焉則隂與陽感而隂以升
隂與隂遇而隂以盛水隂𩔖也當其所加之時湧而
逆上從其𩔖也月一晝夜凡一加午故潮一日再生
月一日退天十三度十九分度之七故潮日遲於一
日所以初三之潮晝遲而入十八之夜十八之潮夜
遲而入初三之晝也一月之間生明生魄潮亦再盛
焉生明之潮則自前月二十六長水謂之起信歷晦
朔至月三日謂之大信初四潮勢漸殺謂之落信歷
上弦至月十日謂之小信生魄之潮則自十一始長
歷朢至十八而盛自十九始殺歷下弦二十五而衰
其起落大小之信亦如之天下之至信者莫如潮生
落盛衰各有時刻故潮得以信言也月于一月之間
漸遲而縮一日潮于兩信之内漸遲而縮兩潮秋月
最明秋潮最盛亦其理然也又嘗考之坎為月魄離
為月魂震生明也兑上弦也乾朢卦也巽生魄也艮
下弦也坤晦卦也生明之盛非無故而盛也坤一索
而得長男故盛過兑少而往則衰矣生魄之盛亦非
無故而盛也乾一索而得長女故盛過艮少而往則
衰矣驗之于月參之于卦潮之理其為庶幾乎或曰
誠如是則陽之盛莫如乾隂之盛莫如坤潮不于是
焉大而顧大于震明巽魄何邪曰兹又先天後天之
說也不本諸先天無以見造化之全體不參諸後天
無以見造化之妙用先天之卦體也乾坤離坎位于
四正震巽艮兑位于四維而月之周天實配之後天
之卦用也退乾于西北退坤于西南父母老而不用
而長男代父長女代母居東南生長之方天地間萬
物萬事咸于此乎權輿故其為氣也莫盛焉而潮之
大信實配之月配其體則陽為明隂為魄而乾坤當
朢晦之位乃隂陽之極也潮配其用則長為盛少為
衰而震巽當大信之候乃隂陽之長也夫如是則其
不乾坤而震巽也有由矣或又曰亦何以知其必取
于卦耶曰以納甲家起之納甲者如生明之月昏出
于庚震則納庚生魄之月晨見于辛巽則納辛之𩔖
是也隂陽者流用之率驗則月與卦相為用也審矣
潮而有取于月也不亦有取于卦乎哉或又曰月之
說然邪則潮之為候亦宜月半以前由微漸大月半
以後由大漸微以象夫三五而盈三五而虧可也今
乃于明魄之生兩盛焉何哉曰明魄之盛固巳如前
所云然月一月一周天而一日之内則一加子一加
午者也潮于月加子午之時一日再至故亦于月生
明魄之日一月而再盛焉月之一潮之再若不相似
而實相感召非深于理者未易以語此或又曰子所
論浙江潮也他江亦有潮其遲速不同何與曰潮之
生必生于月出之海浙江之去海為近故其至也如
時他江所去有遠近故所至有遲速耳或又曰古今
言潮者必推浙江亦謂銀山雪屋有頭數丈此為異
爾他江之潮第如湧水復與此不同何與曰浙江去
潮生處近掀天沃日之勢方盛而不可遏赭山龕山
横鎖江口頓然斂寬就窄其勢必至于衝激奔射也
他江去潮生處遠遠則必殺故但湧水而已又何疑
焉白樂天看潮詩早潮纔落晚潮来一月周流六
十回不獨光隂朝復暮杭州老去被潮催楊巨源
送章孝標歸杭詩曾過靈隠江邊寺獨宿東樓看海
門潮色銀河鋪碧落日光金柱出紅盆羅隠江潮
詩怒聲洶洶勢悠悠羅刹江邊地欲浮謾道往来存
大信也知翻覆向平流任抛巨浸疑無地猛過西陵
只有頭至竟朝昏誰主宰好騎赤鯉問陽侯蘇子
瞻中秋看潮五絶定知玉兔十分圓已作霜風九月
寒寄語重門休上鑰夜潮留向月中看萬人鼓譟懾
吳儂猶似浮江老阿童欲識潮頭高幾許越山渾在
浪花中江邊身世兩悠悠久與滄波共白頭造物亦
知人易老故教江水向西流吴兒生長狎濤淵冒利
輕生不自憐東海若知明主意應教斥鹵變桑田江
神河伯兩醯雞海若東来氣吐霓安得夫差水犀手
三千強弩射潮低觀潮南歌子詞二首海上乘槎
侣仙人萼綠華飛昇元不用丹砂住在潮頭来處渺
天涯雷輥夫差國雲翻海若家坐中安得弄琴牙寫
取餘聲歸向水仙誇苒苒中秋過蕭蕭兩鬢華寓
身化世一塵沙笑看潮来潮去了生涯方士三山路
漁人一葉家早知身世兩聱牙好伴騎鯨公子賦雄
誇又瑞鷓鴣詞碧山影裏小紅旗儂是江南踏浪
兒拍手欲嘲山簡醉齊聲争唱浪婆詞西興渡口帆
初落漁浦山頭日未欹儂欲送潮歌底曲樽前還唱
使君詩又江神子詞鳳凰山下雨初晴水風清晚
霞明一朵芙蓉開過尚盈盈何處飛来雙白鷺如有
意慕娉婷忽聞江上弄哀筝苦含情遣誰聽烟斂雲
收依約是湘靈欲待曲終尋問取人不見數峰青
齊祖之觀潮詩何意滔天苦作威狂驅海若走馮夷
因看平地波翻起知是滄浪鼎沸時初似長平萬瓦
震忽如圓嶠六鼇移直應待得澄如練會有安流往
濟時仇仁近詩一痕初見海門生頃刻長驅作怒
聲萬馬突圍天鼓碎六鼇翻背雪山傾遠朝魏闕心
猶在直上嚴灘勢始平寄語吴兒休踏浪天吴㒺象
正縦横張光弼次貝廷琚韻詩世代消沈是此聲
幾回東下復西傾翻騰日月迷朝夕簸蕩魚龍定死
生銜石每憐精衞小投膠未見濁河清眼前波浪猶
如此莫向蓬山頂上行錢思復八月十五日同友
人登樓看潮分韻得如字詩白馬濤頭駕素車至今
猶自詫靈胥千年元氣淋漓後八月長風震盪初顧
兔盈虚端不爽神龍變化竟何如須臾落日江明練
東逝滔滔泄尾閭
瀕江之人好踏浪翻波名曰弄潮宋治平中郡守蔡
襄作戒弄潮文斗牛之分吴越之中惟江濤之最雄
乘秋風而益怒乃其俗習于此觀游厥有善泅之徒
競作弄潮之戲以父母所生之遺體投魚龍不測之
深淵自為矜夸時或沈溺精魄永淪于泉下妻孥望
哭于水濱生也有涯盍終于天命死而不弔重棄于
人倫推予不忍之心伸爾無窮之戒所有今年觀潮
並依常例其軍人百姓輒敢弄潮必行科罰
觀潮之戲惟宋時獨盛其詳巳載偏安佚豫志中當
時有繪為圖者楊廉夫題之詩云八月十八睡龍死
海龜夜食羅刹水須臾海擘龕赭門地捲銀龍薄于
紙艮山移来天子宫宫前一箭隨西風劫灰欲洗蛇
鬼穴婆留折鐵猶争雄望海樓頭誇景好斷鼇巳走
金銀島天吴一夜海水移馬蹀沙田食沙草厓山樓
船歸不歸七歲&KR0561;&KR0561;啼軹道張憲題詩云磁州夜
走泥馬駒卧牛城中生綠蕪炎精炯炯照吴會大築
錢唐作汴都玉殿珠樓連翠閣七寳簾櫳敞雲幕坐
移艮嶽過江南不數東京舊歡樂茂樹盤盤迷綠雲
龍飛鳳舞峰巒奔玉床下壓大江小海水正入東華
門木犀花開秋可數紞紞靈鼉震天鼓海門一線截
江来雪壁銀城盡飛舞吴商楚估千萬艘黃龍戰船
頭尾高豈無海道走中土長驅逐北除腥臊烟霧蒼
蒼遶城郭屋瓦魚鱗互參錯百萬驕民事醉醺坐使
中原厭羊酪因循六帝不復讐西風八月凭江樓攅
宫久飲白骨恨洪波不洗青衣羞邦基削盡師臣逐
軹道人稀子嬰哭繡胸文脛踏浪兒反首誰能報君
辱廟子沙頭卓大旗天吴縮頸不敢馳行人指塔話
楊璉三十六宫秋草肥
捍江塘築自吴越王盖江潮為患自唐已然白樂天
刺郡時嘗禱於神云滔滔大江南國之紀安波則為
利降流則為害故我上帝命神司之今属潮濤大湧
奔激西北水無知也如有憑焉浸淫郊鄽壊敗廬舍
人墜墊溺籲天無辜居易祇奉璽書興利除害守土
守水職與神同是用備物致誠躬事虔禱庶俾水反
歸壑谷遷為陵土不騫摧人無蕩析然未聞有修築
之績也梁開平四年八月錢武肅王始築塘在候潮
門通江門外潮水晝夜衝激版築不就命強弩數百
以射又致禱于胥山祠仍為詩一章其末句曰為報
龍王及水府錢江借取築錢城函鑰置海門山既而
潮水避錢唐東擊西陵遂造竹絡積巨石植以大木
隄既成久之乃為城邑聚落凡今之平陸皆昔時江
也潮水衝突不常隄岸屢壊大中祥符五年郡守戚
綸與兩浙轉運使陳堯佐申請遣使自京師部埽匠
壕寨赴州易柱石之制雖免水患而衆頗非其變法
七年詔江淮發運使李溥同内供奉官盧守懃復依
錢氏制專其事時水方大溢九年郡守馬亮禱于子
胥祠下明日潮為之却又漲横沙數里隄遂以成景
祐中隄復壊兩浙轉運使張夏作隄十二里置捍江
兵士五指揮採石修塘隨損隨治杭人德之作廟隄
上今昭貺廟是也慶歷初六月大風驅潮堤再壊郡
守楊偕轉運使田瑜協力築堤二千二百丈丁寳臣
作記紹興十年以轉運副使張匯之請招填捍江軍
額二十二年吏部尚書林文鼐建言乞選諳曉之士
專置一司詢故老究利病脈絡而後興工且言羅刹
江濱舊有吴王英烈王廟燼于回禄乞靈無地乞付
有司營葺從之自是百餘年間屢修屢壊嘉熙戊戌
秋潮由海門𢷬月塘頭日脧月削民廬僧舍坍者四
十里已亥六月詔趙與懽除端明殿學士知臨安任
責修築與懽奏先于傍近築土塘為救急之術然後
于内築石塘又奏近觀潮勢忽睹異物非龍非魚什
什伍伍鼓鬛揚鬐欲望奏告上帝或施強弩火炮以
絶其妖又奏日役殿步司官兵五千五百餘人并募
夫工及修江司軍兵三千餘人貼立石倉夾植樁笆
版木晝夜運土填築自水陸寺之下江家橋之上近
江港口築壩南北長一百五十丈自團圍頭石塘近
江築擦水塘長六百丈自六和塔以東一帶石堤添
新補廢四百餘丈越三月畢工水復其故皇明成化
八年八月九月江潮大溢塘壊特甚勅差工部侍郎
李顒整築始復其舊
月輪山六和塔開化寺
月輪山在龍山南形圓如月其高聳者為月輪峰宋
時張君房為錢唐令夜宿月輪山寺僧報曰桂子下
塔遽起望之紛如烟霧回旋成穗散墜如牽牛子黃
白相間咀之無味
六和塔在月輪峰傍宋開寳三年智覺禪師建先是
梁開平五年錢王於仁王廢院掘地得大錢以為瑞
應因建大錢寺設寳幢二座于寺門入宋寺廢禪師
乃即錢氏南果園建塔以鎮江潮高九級五十餘丈
撑空兀突跨陸俯川海船夜泛者以塔燈為指南焉
宣和中燬于方臘之亂紹興二十二年僧智曇募緣
重建七級而止塔中有湯思退等彙寫佛說二十四
章李伯時石刻觀音像嘉靖三年燬塔下為龍山渡
魚山渡隔岸剡中諸山歷歷可數塔之北為毛湫峪
宋紹興間塔成曹勛記略云浙江介于吳越一晝一
夜濤頭自海而上者再疾擊而遠馳虎駭而龍怒猛
如山立歘如電轉掠隄突岸摧陷田廬為臨安患久
矣冥冥中若有神物典司其事錢氏有吴越時曾以
萬弩射潮頭終不能卻其勢後有僧智覺禪師延夀
同僧統贊寧創建斯塔用以為鎮自是潮習故道居
民德之宣和三年塔寺俱燬赤地無遺而潮復為患
紹興壬申天子憂之思所以制其害者在廷之臣首
以復興斯塔為請詔賜可下有司計度庀工治材守
臣擇可主持斯事者得僧智曇諭以詔旨曇口諾心
然願以身任不煩官府乃勤渠化募而和義郡王楊
存中居士董仲永首倡捐貲于是蓮社樂施雲臻霧
集雖遠在他路亦荷擔而来自癸酉仲春鳩工至癸
未之春五層告成是年歲晚則七級就緒巍然揭立
光動山海環壁刻金剛經及塑五十三善知識備盡
莊嚴凡所以鎮静山川護持法界調伏魔境者莫不
閡而存焉塔興之初土石未及百簣而潮勢巳殺既
成之後化為安流而瀕江之民恬不驚悸此則塔之
為功而智曇之植福也白廷玉同陳大博諸公同
登六和塔詩云龍山古化城浮屠峙其巔開殿生妙
香金碧森貝筵應真儼若生倒飛青金蓮頭陀紺林
叢導我丹梯緣初猶藉佛日閟境儵巳玄回頭失誰
何叫嘯衣相牽且復忍須臾當見快意天嬌兒詫先
登網戶相鈎連炯若蟻在珠九曲隨盤旋爛爛滄海
開落落雲氣懸羣峰可俯拾背閱黃鶴鶱竒觀興懦
夫便欲凌飛仙絶頂按坤維始見南紀偏神京渺何
許王氣須停躔舟車禁百蠻島嶼通人烟一為帝王
州氣壓三大千剛風灑毛髮鐸語空蟬聮紅紅杏花
園媿乏慈恩篇張仲舉登塔詩云江上浮屠快一
登望中烟火是西興日生滄海潢流外人立青冥最
上層潮落遠沙羣下鴈樹欹高壁獨巢鷹百年等是
豪華盡怕聽興亡懶問僧
開化寺即塔院也宋隆興二年建嘉靖十二年與塔
俱火傍有金魚池噴月泉持正泉秀江亭鐵井欄刻
八卦以鎮水怪僧仲殊登秀江亭南柯子詞云金甃
蟠龍尾蓮開舞鳳頭涼生宫殿不因秋門外莫尋塵
世捲地江流霽色澄千里潮聲帶兩州月華清汎浪
花浮今夜蓬莱歸夢十二瓊樓塔傍舊有真聖觀
寳慶二年建有真武像理宗御贊歐陽永叔小草秋
聲賦歸鴈亭詩石刻今廢
秦望山羅刹石
秦望山去城南一十二里高一百六十丈相𫝊秦始
皇東游江滸欲度會稽登山而望故名秦望後唐同
光中錢氏于秦望山建上清宫有巨石二十餘株自
然成行名曰金洞門
羅刹石在山之東南横截江濤海舶經此多為風浪
擊覆唐時郡守每歲仲秋既朢迎潮設祭則樂工歌
舞其上李建勲詩云何年遺禹鑿半里大江中白居
易詩簸空石面名羅刹壓捺潮頭敵子胥後改名鎮
江石五代開平中為潮沙漲沒
五雲山真際院尚書胡公墓
五雲山去城南二十里高數百丈周十五里五峰森
列駕軼雲霞盤曲而上凡七十二灣俯視南北兩峰
若雙錐朋立長江帶繞西湖鑑開帆檣擾擾烟霧間
若鷗鳬出沒上有天井大旱不枯宋時每歲臘前寺
僧必捧雪表進黎明入城中霰猶未集盖其地特高
寒云錢思復登五雲山詩普覺遺衣久不𫝊五雲
故色尚蒼然斷崕蘿薛三千丈喬木風霜四百年龍
井雨深泉獨響漁村潮上月初圓寳坊金碧紅塵聚
何似兹山更絶緣
真際院梁時普覺禪師結庵天福中賜額真際九月
遊人最盛
尚書胡公墓在排山塢公名世寧字永清仁和人仕
至太子太保兵部尚書薨嘉靖十年勅葬于此
定山風水洞浮山
定山高七十五丈周七里一百步突出江中風濤至
此輒抑聲過此則雷吼霆擊矣其西兩峰壁立名曰
龍門上有龍潭能興雲雨宋時春秋習水戰于此有
將壇存焉下有浮嶼潭深聚魚對岸為漁浦謝靈運
詩所謂宵濟漁浦潭者是也沈約早發定山詩夙
齡愛遠壑晚莅見奇山標峰綵虹外置嶺白雲間傾
壁忽斜豎絶頂復孤圓歸海流漫漫出浦水濺濺野
棠開未落山櫻發欲燃忘歸属蘭杜懷禄寄芳荃眷
言採三秀徘徊望九仙錢思復定山十咏定山曉
行云前峰月吐五更初空翠沾衣積雨餘溪火夜明
經略彴澗雲秋重負籧篨篠林虎與人争鬭茅屋雞
催客趁虚不似關山行役者勞勞服賈遠牽車朱梁
夜泊云長虹下飲逆流渾雪色沙寒石鬭喧晚飯鐘
催隣驛寺宵漁燈映並山村月明欲解江靈語風横
難招賈客魂忽憶楓橋曾繫纜一篷烟雨夢吳門六
和觀月云招提高占月輪峰樓閣清虚十二重秋憶
天香飄古桂冷疑巖雪落長空池光照夜明金鯽塔
影横江卧玉龍聞道廣寒從此往竹房開處約飛笻
五雲賞雪云獻瑞名山自昔聞化人臺殿雜金銀樹
靈尚吐三花秀雲凝全消五色文鳥絶空江知棹泊
鹿迷深徑待樵分興来更上高寒處此境應無蕭使
君龍門曉雨云神劖峭壁聳雙扉雨挾腥風下翠微
黑入太隂迷爽氣白翻叢薄散朝霏螺横雜樹應蔵
景蛟吐癡雲未霽威回首他山新似沐登樓時攬女
蘿衣漁浦春潮云江漲夜来高幾尋輕濤拍岸失蹄
涔遲明帆發星灘遠盡日舟横雨渡深杜若風回頳
鯉上桃花浪起白鷗沈楚人艇子来何許欸乃時聞
空外音風水二洞云空穴風来自吸嘘垂巖出水亦
渠渠天門此際通閶闔海眼何年泄尾閭隠者難招
應化鶴飛仙可挾更乘魚留題太守懷蘇白好事今
無五馬車鳳凰雙髻云鳳来天目憩東南瓊樹巢空
百鳥慙千仞翺翔秋綰髻兩髦&KR2052;鬌暮栖嵐誰嘲風
落烏紗帽自借山為碧玉簮仙女洗頭休望嶽相期
岸幘對虚談浮嶼蔵魚云潭色空澄島影孤?鱗時
出迓天吳浪吞泗磬秋浮玉月照驪龍夜吐珠萬騎
西来疑灔澦扁舟東去想陶朱沒淵每笑窮漁者何
處烟波覓釣徒浙江耀武云年年江上習舟師故事
相𫝊劫火池春日樓船觀晉將秋風弓弩學吳兒素
車白馬迎旟隼紫鳳玄夷畏虎貔日暮元戎歸細柳
散花洲畔凱歌時
風水洞在楊村慈巖院側舊名恩德洞上洞立夏清
風自生立秋則止下洞流水潺潺大旱不涸洞中石
子紅點如丹持出即隠置于内如故白樂天詩云
雲水埋蔵恩德洞簪裾束縛使君身暫来不宿歸州
去應被山呼作俗人蘇子瞻往富陽新城李節推
先行三日留風水洞見待詩云春山磔磔鳴春禽此
間不可無我吟路長漫漫傍江浦此間不可無君語
金鯽池邊不見君追君直過定山村路人皆言君未
遠騎馬少年清且婉風巖水穴舊聞名只隔山溪夜
不行溪橋曉溜浮梅萼知君繫馬巖花落出行三日
尚逶遲妻孥怪罵歸何時世上小兒誇疾走如君相
待今安有
浮山在城南四十里蘇子瞻守杭日乞開石門河狀
云按史記秦始皇帝三十六年東游至錢唐臨浙江
水波惡乃西百二十里從狹中渡始皇帝以天下之
力徇其意之所欲出赭山橋海無難而獨畏浙江水
波惡不敢徑渡以此知錢唐江天下之嶮無出其右
者臣昔通守此邦今又忝郡寄二十年間親見覆溺
無數自温台明越往来者皆由西興徑渡不涉浮山
之嶮時有覆舟然尚稀少自衢睦處婺宣歙饒信及
福建路八州往来者皆出入龍山沿泝皆江江水灘
淺必乘潮而行潮自海門東来勢若雷霆而浮山峙
于江中與漁浦諸山相望犬牙錯入以亂潮水洄洑
激射其怒自倍沙磧轉移狀如鬼神往往于淵潭中
湧出陵阜十數里旦夕之間又復失去雖舟師泅人
不能前知其深淺以故公私坐視覆溺無如之何臣
相視地形訪問父老自浙江上流地名石門並山而
東鑿為運河引浙江及谿谷諸水凡二十二里有奇
以達于江又並江為岸度潮水所向則用石所不向
則用竹木凡八里有奇以達于龍山之大慈浦自大
慈浦北折抵小嶺下鑿嶺六十五丈以達于嶺東之
古河因古河稍加浚治東南行四里有奇以達于今
龍山之運河以避浮山之嶮則浙民幸甚觀此則浮
山之險自古為然盖潮入海門分為兩派東派沿捍
江塘向富春西派直射浮山怒激而回諺稱回頭浪
者是也
西湖遊覽志卷二十四
