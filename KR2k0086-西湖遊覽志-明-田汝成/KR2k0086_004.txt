欽定四庫全書
西湖遊覽志卷四
明田汝成撰
南山勝蹟
自太子灣而西為玉岑山其對為赤山惠因澗惠因講
寺
玉岑山相傳其山産玉故潤媚異常孤峯秀拔層巒
繚繞中有古木倒植森翠凌冬崖上玉岑二字許采
書山門玉岑宋理宗書也
赤山其土赤埴故名由湖而陟此者近定香橋為赤
山埠其水曲為浴鵠灣張伯雨構水軒於此劉邦彦
詩浴鵠灣頭春水呼猿洞口晴雲漁歌欵欵互答樵
唱悠悠獨聞又詩春水初生浴鵠灣蔑樓高枕對青
山鳥聲啼足忽飛去門掩綠隂清晝閒自此而南過
大慈山出江干商旅不絶宋有牛羊滌宫在焉張輿
詩急雨斜風吹客衣赤山埠頭人渡稀欲行不行徒
步遲六橋新水漲平堤雲松冥冥曲徑迷採蓮舟傍
綠荷歸欸乃一聲天欲暝隔花驚起鷺鷥飛
惠因澗出自赤山經惠因寺前以入湖有蛟居澗中
故洞口鑄鐵為窗&KR0905;嵌石以拒之高數尺因名鐵窗
&KR0905;洞
惠因寺後唐天成二年吳越王建宋元豐八年高麗
國王子僧統義天入貢因請淨源法師學賢首教元
祐二年以金書漢譯華嚴經三百部入寺施金建華
嚴大閣蔵塔以崇之元祐四年統義天以祭奠淨源
為名兼進金塔二所適蘇子瞻守杭上疏云自熙寧
来高麗屢入朝貢兩浙騷然皆因奸民徐戩等交通
誘引妄談庸僧淨源通曉佛法以致義天羨慕来朝
從源講解淨源既死其徒復持真影舍利違禁過海
以致義天差人祭奠兼進金塔探瞰朝廷受之則以
貪示外夷計搆紛然朝貢踵接夷使所至圖畫山川
購買書籍不惟中國受疲而邊防亦疎乞却金塔勿
受絶其来意神宗從之寧宗書華嚴經閣理宗書易
庵元延祐四年高麗瀋王奉詔進香繙經於此至正
末燬國初重葺俗稱高麗寺礎石精工蔵輪宏偉兩
山所無
赤山左右舊有廣果寺開化尼寺法興寺保福院永
慶院真如院淨梵院崇教院寳林院廣法院修吉寺
正濟寺法雨寺安福尼寺極樂尼寺定光庵凝神庵
並廢廣果寺在惠因橋北錢王建紹興初漕司試
兩浙士於惠因寺以廣果為别試院有虛悦棲鳳二
軒開化尼寺慧智建法興寺舊名法明保福
院在長耳巷舊名寳慶錢王建有玉醴泉真如院
貞觀初建淨梵院舊名瑞峯寳林院錢王建有可
賦軒廣法院内有清曠亭修吉寺舊名瑞龍為
郭夏季韓四皇后攅宫法雨寺舊名水心續改雲
龍犬中祥符賜額安福尼寺尼普隆建極樂尼
寺尼德勤建定光庵在法相寺西有泉盤瀑飛洒
濺沫如珠雖旱不竭名定光泉凝神庵蒲衣道士
張達道所居高宗嘗賜白羽扇至元猶存薩天錫詩
晴日赤山湖水明湖中山影一眉青蒲衣道士無人
識羽扇年多落鳳翎
惠因寺而北為法相律寺六通律寺筲箕泉
法相律寺俗稱長耳相後唐時有高僧行修號法真
年十三進具遍參諸方得法於雲峯存公生有異相
耳長九寸上過于頂下可結頤號長耳和尚天成二
年自天台國清寒巖遊錢唐吳越王待以賓禮居相
法院乾祐四年趺逝高足漆其真身存焉寺内有錫
杖泉劉士亨賀法相寺海納庵上人詩湖上招提信
少雙翠微樓閣白雲窗耳聞古佛遺真像眼見高僧
豎大幢衲掛紫藤驚鼠竄鉢分滄海毒龍降懷香欲
叩毘尼蔵寸筳臨鐘不易撞
六通律寺舊名六通慈德院吳越王建有辟塵爐非
木非石扣之錚然纖塵不染
筲箕泉出赤山之隂合于惠因澗元時有黃子久公
望者號大癡卜居泉上子久善畫有山水訣傳於世
赤山之北為三台山于肅愍公墓
于公名謙字廷益錢唐人英廟北狩時公以兵部尚
書任國事外攘内撫有社稷功英廟復辟奸臣石亨
徐有貞等忌譛之誣公不軌竟以冤死其子冕奉葬
於此成化二年廷議始白上遣行人馬暶諭祭之其
詞略曰當國家之多難保社稷以無虞惟公道以自
持為權姦之所害在先帝已知其枉而朕心實憐其
忠弘治七年賜諡曰肅愍建祠曰旌功鄭繼之詩太
傅出南方眉宇天人表曩在英廟朝讜論多了了三
邊正統末干戈日俶擾先皇巡朔方敵騎伏潢沼黃
雲阨塞垣僊仗迷周道法駕一蒙塵作意索金寳京
城既摇動和議雜紛繚公時贊戎機决策截瀾倒告
廟定儲君誓衆守隍堡耀兵向隂山真欲舉征討居
庸扼咽喉鐵馬豈得搗坐令敵計窮食盡師遂老翠
華果全歸黃屋免冉造雖重獲罪戾社稷功非小功
高反殺身於古亦嘗蹈固由天威赫實為青蠅嬈天
日終輝輝即見是非瞭神衷啓后聖殊錫達幽眇憶
昔靖康亂謀國何草草堂堂宋諸良唯唯遵和好甘
心拜勍敵所以至絶島直書在史氏公節須皦皦
三台山之前為栗山八盤嶺周真人墓
周真人思得仁和人精五雷法揣測休咎輒驗皇明
永樂初召試嘉奬建天將廟居之扈從北征累著勞
績歴事仁廟宣廟英廟寵賚特厚景泰改元懇乞還
山年九十三卒訃聞遣行人許箎諭祭贈號真人勑
葬于此
自三台山而北為小麥嶺東嶽行宫靈應廟永福橋
小麥嶺其地宜麥故名西有支徑可通大麥嶺蓋積
慶山之陂陁迤邐者
東嶽行宫宋咸淳中建以奉泰山之神
靈應廟其神蔣通質直孝親紹興十一年七月坐化
桐木下時騰曦熾烈七日如生累見靈異境内賴之
事聞詔為立廟崇祀
永福橋俗稱飲馬橋吳越宋時皆牧馬于此
嶺畔舊有旌德顯慶寺靈隠觀太清宫淨林廣福院
冰壑書堂贊寧塔梅坡園並廢旌德顯慶寺宋慈
明太后香火賜田三千畞後山泉石甚竒有雲扉軒
清壑凝紫静雲等亭靈隠觀宋寧宗時中貴張氏
剏御書冲隠庵淳祐中道士范善遷重建賜名今額
庵在觀右而觀改仁夀矣太清宫寧宗時朱靈寳
守固建楊太后書道德經刻石幢有歲寒軒養性凝
神堂後為賈貴妃功德寺冰壑書堂宋樞密金淵
號冰壑築室於此因葬焉積慶永清二山在後平鼎
山在左湖山在前凡錢唐城邑江湖之勝近在几席
乃南北二峯中之最高山也有君子天一二泉理宗
御書積慶山怡顔蔵書農圃以賜又賜寺額曰積慶
教忠不及建而止贊寧塔贊寧高氏德清人出家
杭州祥符寺著述毘尼時人謂之律虎錢武肅王禮
重之宋興國初召對滋福殿詔修高僧傳三十卷卒
諡圓明葬龍井梅坡園楊太后宅業在顯慶寺西
董嗣杲詩云園丁自飽栽花利月入楊家得幾何者
是也
又西為大麥嶺其傍為花家山
大小麥嶺當南北兩山之界又西北過&KR0726;芝嶺出九
里松大麥嶺有蘇軾王瑜題名
花家山一名蛇山瀕湖而登為茅家埠仇仁近詩閒
循石澗列雲扉樹影生涼怯苧衣静碧軒窗聊寄傲
軟紅塵土竟忘歸滿傾竹葉春霞滑輕摘蕉花曉露
稀禪意法乘俱莫問且談舊事共依依
嶺畔舊有法空寺資聖院盧園淨安院崇真宫淨嚴
院隆興庵水陸庵妙心寺並廢法空寺舊名資慶
資聖院為濮王墳盧園宋内侍盧允升小墅景
物竒秀有池文石甃砌水洌而深異魚種集西湖十
景所謂花港觀魚即此地也淨安院宋内侍董宋
臣香火院崇真宫舊為女冠後改永淨尼寺淨
嚴院内侍董永仲香火院隆興庵楊府廨院水陸
庵亦楊府廨院又名慶安院
自永福橋折而西北為靈石山元道士張伯雨墓明尚
書徐公墓
靈石山亦名積慶山林壑中時有景光蜿蜒扶輿狀
若異物山畔有平鼎永清馬鞍延夀等山靈石之麓
舊有吳越太尉薛公墓今廢薛公居正仕武肅王塚
前生紫藤遍遶三峯其三世孫昂仕宋為尚書左丞
人謂紫藤之瑞應也墓側有白蛇巖崑崙巖
張伯雨墓伯雨名天雨錢唐人號居貞子又號句曲
外史宋崇國文忠公九成之後年二十棄家遊天台
括蒼諸名山晚入開元宫從真人王夀衍為道士風
裁凝峻見者異之工書能詩文更竒古與吳興趙孟
頫浦城楊載蜀郡虞集豫章揭徯斯清江范梈金華
黃溍友善嘗屏居修茅山誌墓近玉鈎橋伯雨賣玉
鈎所建也墓久頽廢成化間嘉興姚公綬葺之既為
立傳復為之銘曰嗚呼此句曲外史居貞先生張公
墓也南屏之右西湖之陽梁題玉鈎澗渡靈石路披
篠樹塢帶烟霞石室蔵書碑文紀事其形雖逝其神
則存翰墨在人文章垂世儼然生氣之張皇謦欬無
聲周旋滅影穆若太虛而示寂開元精舍久無繼續
之賢句曲居貞全乏訪求之彦遂使墓門荒翳兆趾
崩奔松栢摧為薪莫設時樵之禁身世是何物曾罹
夜客之侵痛兹劍躍雷津慨爾硯離玉匣既往何咎
將来可圖曠世而默契予心尚友而景行前哲
尚書徐公墓公名琦字良玉錢唐人宣德初以左通
政使安南黎利餽金珠香繒甚厚琦悉却之少師揚
士竒畫梅題詩贈之云兩度安南奉使来玉葩曾見
嶺頭梅天朝使者清於玉不帶飛塵半點回
山畔舊有靈石寺崇德顯慶院崇因報德院並廢
靈石寺在棲真院之上崇德顯慶院舊名棲真樞
密使章楶建有墓在焉元祐中僧善本居之號大通
禪師示寂名定光塔後為永王祈王殯所崇因報
德院在鵶鷄峯側有靈石泉又名歲寒泉高宗嘗臨幸
焉與積慶山永清院皆開府薛居正功德后院廢而
靈石泉猶存
又西北為鷄籠山風篁嶺一片雲石楊梅塢獅子峰延
恩衍慶講寺龍井神運石
風篁嶺多蒼筤篠簜風韻淒清至此林壑深沈迥出
塵表流淙活活自龍井而下四時不絶嶺故叢薄荒
密元豐中僧辨才淬治潔楚名曰風篁蘇子曕訪辨
才龍井送至嶺上左右驚曰遠公過虎溪矣辨才笑
曰杜子有云與子成二老来往亦風流遂作亭嶺上
名曰過溪亦曰二老子瞻紀之詩云日月轉雙轂古
今同一丘惟此鶴骨老凜然不知秋去住兩無家人
士争挽留去如龍出水雷雨捲潭湫来如珠還浦魚
鼈争駢頭此生暫寄寓常恐名實浮我比陶令媿師
為遠公優送我過虎溪溪水常逆流聊使此山人永
記二老遊大千在掌握寧有離别憂張仲舉陪劉
時中遊風篁嶺詩山行貴徜徉緩轡不可驅天竺已
幽阻風篁更盤紆前瞻乳竇峯錯立石笋株洩雲相
虧蔽蒼翠變態殊層梯俯山巔中豁見西湖晴冥散
遠鴈秋色連平蕪隂崖湛坳泓直下龍所都森突人
上慄雷水止斯須泉流緊活活魚出聞于于飛霜未
著樹綠隂尚紛敷兹晨正佳節况得暄暖扶雙亭俯
澗谷列坐陳酒壺松風吹桂華香韻世所無奉常老
博士幾載賜茱萸歸来北山南同此寂寞娛我友二
三子文采珊瑚珠懽然隨所適形蹟安能拘窮探忘
前期欲罷重踟躇浮風收不上屐底青模糊炊烟忽
生暝落日棲啼烏終當借上方雲臥蘿月孤勿盡兹
遊興與君為後圖
嶺下沙盆塢宋有陳剛中墓今廢剛中福州閩清人
建炎初任太府寺丞上封事議恢復忤秦檜遂與張
九成等七人同謫其詩云同日七人俱去國何時萬
里許還家尋謫知安遠卒歸葬於此
一片雲石在風篁嶺上高可丈許青潤玲瓏巧若鏤
刻松磴盤屈草莽間有石洞堆砌工緻巉巖可賞
楊梅塢近瑞峯塢宋時有金嫗者所栽楊梅盛美因
以起塢蘇子瞻答參寥惠楊梅詩新居未換一根椽
只有楊梅不直錢莫共金家鬭甘苦參寥不是老婆
禪蓋謂此也至今其地楊梅異於他産
獅子峯高出羣岫可瞰江滸北望天竺諸峯疊秀如
畫楊廉夫獅子峰觀潮詩海國梅清瘴雨收胡床高
踞碧獅頭三韓水接天無盡百越山窮地欲浮樓閣
剛風吹碧蜃旌旗落日照紅鰍行人莫問驅潮事潮
落山西淺十洲獅子拏雲涌翠巒我来親拂頂花
看隨潮月上樓臺濕度海雲生鐘磬寒蓬島未應三
萬隔桑田今有幾回乾大千不究恒沙界細問彌天
釋道安
延恩衍慶寺俗稱龍井寺唐乾祐二年居民凌霄募
緣建為報國看經院宋熙寧中改夀聖院蘇子瞻書
額紹興三十一年改廣福院淳祐六年改是額元豐
二年辨才禪師自天竺歸老于此不復出入與蘇子
瞻趙閱道友善後人因建三賢祠祀之有歸隠橋方
圓庵寂室照閣閒堂訥齋潮音堂滌心沼薩埵石冲
泉諸天閣諸勝元祐以来名賢留題甚多東坡竹石
廉宣仲枯木楊次公詩十三首風篁嶺云微風搖琅
玕蕭瑟嶺一道萬箒掃晴空纖塵不可到龍井云
崖下一泓泉窈奥不可測有時靈氣生散作人間澤
歸隠橋云道人從此歸影不入廛市端坐笑浮雲
往来太多事滌心沼云縦有狂風生未嘗險浪起
何當招世人来此鑒清泚獅子峯云巖風壯威猛
晴雷隠哮吼無心露爪牙百獸自奔走薩埵石云
解虎錫常閒飼虎石長在忘軀度有情清風幾千載
潮音堂云潮来音普聞潮平音亦歇孰若此山堂
潮音未嘗絶訥齋云天道竟何言四序自流轉那
知毘耶翁雖然真大辯冲泉云不汲泉不盈愈汲
泉愈清湛然有常德隨氣利羣生寂室云白雲隔
塵喧虛堂太岑寂寒盡春自来鶯啼報消息照閣
云幽人無適莫乘興登高閣夜月鎖寒林春花繡巖
壑閒堂云趙公歸休年訪師翠微間始知浮世上
白日兩人間方圓庵云地方不中矩天圓不中規
方圓庵裏叟高趣有誰知秦少遊遊龍井寺記元
豐三年秋後一日余自吳興道杭東還會稽龍井有
辯才大師以書邀余入山比出郭日已夕航湖至普
寧遇道人參寥問龍井所遣籃輿則曰以不時至去
矣是夕天宇開霽林間月明可數毫髮遂棄舟從參
寥策杖並湖而行出雷峯度南屏濯足於惠因澗入
靈石塢得支逕上風篁嶺憩于龍井亭酌泉據石而
飲之自普寧凡經佛寺十五皆寂不聞人聲道旁廬
舍或燈火隠顯草木深鬱流水激激悲鳴殆非人間
之境行二鼓始至夀聖院謁辯才於潮音堂明日而
還
龍井本名龍泓吳赤烏中葛稚川煉丹於此林樾幽
古石鑑平開寒翠甘澄深不可測疏澗流淙泠泠然
不舍晝夜閒花寂草延緣其旁或隱或見蒼山圍繞
杳非人間時聞鳥韻樵歌響答虛谷井中相傳有龍
居焉禱雨多應或見小蟹斑魚蜥蜴之類上覆以樓
為惠濟龍王祠水經飲馬橋合黃泥嶺東出茅家埠
入湖秦少游龍井記略云龍井當西湖之西浙江之
北風篁嶺之上深山亂石之間西湖深靚空闊納光
景而涵烟霏菱芡荷花之所附麗龜魚鳥蟲之所依
憑漫衍而不迫紆餘以成文隂晴之中各有竒態故
岸湖之山多為所誘而不克以為泉浙江介于吳越
之間一晝一夜濤頭自海而上者再疾擊而遠馳兕
虎駭而風雨怒遇者摧當者壊乘高而望之使人毛
髮盡立心掉而不禁故岸江之山多為所脅而不暇
以為泉惟此地盤幽而宅阻内無靡麗之誇以散越
其精外無豪悍之脅以虧疎其氣故嶺之左右大率
多泉龍井其尤者也夫蓄之深發之遠其養也不苟
則其施也無窮龍井之德蓋有至於道者其為神物
之託也宜哉虞伯生次鄧文原遊龍井詩杖藜入
南山却立賞竒秀所懷玉局翁来往絢履舊空餘松
在澗仍作琴筑奏徘徊龍井上雲氣起晴晝入門避
霑洒脱屐亂苔甃陽岡扣雲石隂房絶遺構澄公愛
客至取水挹幽竇坐我薝蔔中餘香不聞嗅但見瓢
中清翠影落羣岫烹煎黃金芽不取穀雨後同来二
三子三咽不忍嗽講堂集羣彦千磴坐吟究浪浪雜
飛雨沈沈度清漏令我懷幼學胡為裹章綬姚公
綬詩龍井泉頭與客過計程遠度石嵳峩菜畦麥隴
連山麓僧寺人家各澗河決決暗流霜葉亂斑斑飛
雉夕陽多品嘗顧渚風斯下零落茶經奈爾何孫
太初飲龍井詩眼底閒雲亂不開偶隨麋鹿入雲来
平生於物元無取消受山中水一杯
神運石高可六尺許竒怪兀突特立簷下有木香一
架穿繞竅竇宛若蛇蟠皇明正統十三年中貴李德
駐龍井屬旱令力士淘之初得鐵牌二十面玉佛一
枚金銀各一錠鑿大宋元豐年號次得兹石以八十
人搜出之上有神運二字旁多欵識漶漫不可讀不
知何代所鐫也繼得鐵牌十五面銀二條上鑿吳赤
烏年號蓋皆投龍以祈雨者其日黑雲四匝泉頭洶
湧德懼而止疏其傍池三曰插劍曰浣花曰浴麟德
交趾人幼警悟讀書一目下數行洪武間黎王以獻
高王喜之昵侍左右歴事五朝頗著勞績鎮守兩浙
卒勑葬於風篁嶺下
嶺畔舊有崇恩演福寺辯才塔無垢院淨林廣福院
顯應廟並廢崇恩演福寺俗稱南天竺隋開皇中
有法師真觀居之雅操高潔骨格存焉側有靈石塢
了髻峯僊人棋臺金沙井回泉鍾液龍井景趣幽清
聽眺俱爽自此過嶺值中天竺乾道間有道士四人
来寺乞食時午齋已罷拒不與道士索筆題椽間云
南塢數回泉石西峯幾疊烟雲登攜孰與為侣顔寓
李甲蕭耘人以為首句蔵吕字次洞字次賓字末乃
同行三人也書法類李北海咸淳間賜田五千畞元
初名僧清古源澤雲夢等疊主之號稱教海有白蓮
院夕佳樓張伯雨夕佳樓詩西山朝氣爽南山夕氣
佳朝爽人共忻夕佳吾所懷山僧閱世久結廬深避
乖蕙樓將對寺菌閣亦雙排維南列崇阜不受烟嵐
霾我亦遲暮人心迹倦鳥偕兹焉記高躅庶與静者
諧徐一夔訪玘法師宿夕佳樓詩㝢縣俄多難湖
山亦被兵名藍俱泯滅别構獨峥嶸翰墨看前軰登
臨愧後生嚴城圍列嶂半鑑出澄泓直篠侵簷上纖
蘿附牖榮倚闌雲鳥度極目鏡天平日夕景逾好秋
高思轉清殘陽樹間没薄靄水邊横紫翠霏微合丹
鉛點染成茅津有漁唱麥嶺少人行暝色松門動寒
飈竹嶼鳴疎鐘度餘響遠火露青熒僊梵微微出爐
烟裊裊輕山盤撲露實石鼎泛雲英洗濯塵凡盡歸
依誓願精行當陪竺士聽法破無明辯才塔在演
福院内蘇子由銘云如来昔在世心禪語為教譬如
四大海惟是一濕性性於濕性中變化千萬億風来
為濤瀾風去為湛然魚龍所遊戲鬼神所出没船筏
借其力網罟取其利其上為洲渚諸國所生育其下
為淵谷百怪所蔵伏東西出日月上下屬河漢觀者
不能了&KR0787;眙何暇說如来知迷悶隨變為解釋因變
所說者是則名為教彼善聞教人當知是幻爾既已
知是幻則當識其實我觀世教師皆謂教是實由謂
教實故則為禪所訶禪雖訶乎教終以教致禪禪若
不取教是杜所入門教而不知禪是不識家也辯才
真法師於教得禪那口舌如翻瀾而不失道根性湛
如止水得風輒燦然心是於東西普福禪教師士女
常奔走金帛常圍繞師惟不取故物来不能拒道成
盡有數西方一瞬息西方亦非實要有真實處無
垢院乃無著禪師道場也舊在石人嶺慶元中韓平
原為生墳遂移寺於此嘉定間重建有清音軒茯苓
泉與廣福院俱併為廣福寺淨林廣福院開府楊
慶伯祖墳土人呼上楊庵有松關南泉桂芳亭姜白
石與恬朴翁等来遊詩四人松下共盤桓筆硯花壺
石上安今昔興懷同此味老僊留字在孱顔内有噴
月泉僧錄泉在暗竹園下顯應廟宋時以祀郡守
胡公則仕當真宗仁宗朝再牧杭州有惠政退老西
湖深尊雅絃左子右孫日與交親歌笑輿論重之寳
元初天子特命其長子楷通守杭州以便養卒葬於
此數見靈異遂立廟祀之
嶺北為棋盤山
山頂有方石舊𫝊丹砂為局子分黑白今已漶漫登
其巔則江湖之勝皆可環眺矣
龍井之上為老龍井
老龍井有水一泓寒碧異常泯泯叢薄間幽僻清奥
杳出塵寰岫壑縈迴西湖巳不可復覩矣其地産茶
為兩山絶品郡志稱寳雲香林白雲諸茶乃在靈竺
葛嶺之間未若龍井之清馥雋永也再上為天門可
通靈竺徑術﨑巇草樹蓊鬱人烟曠絶幽悄不禁
龍井之南為九溪其西為十八澗
九溪在烟霞嶺西南路通徐村水出江干北達龍井
張光弼詩春山縹緲白雲低萬壑争流下九溪擬遡
落花尋曲徑桃源無路草萋萋
十八澗在龍井之西路通六和塔
西湖遊覽志卷四
