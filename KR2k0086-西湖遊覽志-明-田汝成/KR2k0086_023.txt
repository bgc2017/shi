欽定四庫全書
西湖遊覽志卷二十三
明田汝成撰
北山分脈城外勝蹟
官署
南京戸部分司江漲税課司吴山驛遞運所德勝壩猪
圈壩
南京戶部分司在江漲橋北掌𣙜商税國初差御史
監三閘辦課程或戶部官監收船鈔未有定置景泰
元年差戶部主事于蘇杭二府專掌之始建鈔關於
此六年罷主事歲委府官收鈔成化四年罷鈔關七
年復鈔關弘治六年命于南京戶部差官遂為定例
江漲税課司在霍山坊原在北關駐節基洪武二十
五年移建于此
吴山驛在武林門外洪武七年建曰杭州驛九年改
吴山驛其西有駐節廳洪武二十五年建
遞運所在夾城原在城内洪河橋洪武七年徙建于
此
德勝壩在武林門外東洪武五年建
猪圈壩在武林門外東洪武三年建
祠廟
社稷壇郡厲壇
社稷壇在錢唐門外西北宋太乙宫故基也宋時在
嘉會門外元時改錢湖門外洪武三年徙建今所
郡厲壇在錢唐門外洪武三年建以祀鬼之無歸者
以清明日七月十五日十月初一日致祭
道院
石姥廟五界廟印侯廟晏公廟
石姥廟在德勝壩其神石瑰當唐長慶間江濤為患
神竭家貲築堤捍之竟死于事屢見靈異守臣上之
咸通中封潮王故俗稱潮王廟
五界廟在歸錦橋西洪武三年建
印侯廟在觀音橋西廟後有印墓
晏公廟在夾城寓崇果寺内周顯德二年吴越王建
舊名羅漢院宋治平中改額崇果洪武初改奉晏公
相𫝊為水神也故軍營漕運之所往往立廟
佛刹
香積寺昭化寺妙行寺法雲寺定光寺化度寺廣教寺
真如寺顯教寺覺圓寺普明寺西隠寺豐樂寺永慶寺
香積寺在江漲橋北宋太平興國三年柯氏捨宅為
寺舊名興福大中祥符間賜額香積門臨官河帆檣
往来者日百千計秉燭猶喧一逕蛇行茂林蔭密隠
然城市異藪也
昭化寺在德勝壩周顯德間吴越王建宋大中祥符
改今額永樂九年燬踰年重建
妙行寺在夾城巷宋徽宗時有僧思淨者姓喻畫佛
甚妙人稱喻彌陀遂棄家學佛捨宅為寺以接待雲
水二十年間往来者三百萬衆故俗稱接待寺方臘
之亂思淨詣賊乞以一身代一城之命賊為稍戢元
季燬宣德二年重建寺南為望佛橋聶大年詩妙行
禪寺夾城隈穀雨乾時偶獨来一榻白雲松子落滿
園黃蝶菜花開閒看物態隂晴變老被鐘聲旦暮催
客有可人期不至步隨斜日下蒼苔
法雲寺在草營巷晉天福五年吴越王建元至正末
燬永樂丙申重建有愚蒙極和尚塔在寺之右蒙極
洪武間名僧
定光寺在清湖中閘巷晉天福四年吴越王建元末
燬洪武五年重建
化度寺在江漲橋梁天監間朱异捨宅為寺名衆安
隋改衆善唐改重雲再改承雲宋治平二年改今額
旁有崇善王廟元至元間燬至正間僧若金復建
廣教寺在北新橋東晉天福中吴越王建舊名傾心
宋大中祥符間改今額慶元六年密印法師重修元
末燬洪武四年僧智海重建
真如寺在江漲橋東宋韓蘄王捨宅為寺搆重閣安
奉金書大品般若經智度論于其上元至正二年燬
洪武十五年重建
顯教寺在武林門外舊為華嚴庵宋紹興三十三年
建乾道五年移請今額後徙在城金剛嶺嘉熙間燬
寳祐年間徙今所元末燬洪武初重建
覺圓寺在武林門外五里皇慶元年僧慈濟建元末
燬洪武十年重建今併昭化寺
普明寺去西湖可四里許在西馬塍宋紹熙元年建
庵曰普明冶鐵為佛嘉定十三年請額得古廢寺普
明之額偶與庵同遂移賜之改庵為院元末張士誠
據為敵壘毁佛為軍器院廢正統四年僧宗浩重建
天順二年請賜舊額甬東徐恕記俗猶稱鐵佛寺
西隠寺在西馬塍烏盆橋畔宋乾德元年建舊有福
夀寺在望佛橋西南俗稱東隠寺烏盆橋一名富春
橋
豐樂寺在西馬塍宋乾德六年僧雪嚴建名歲豐禪
院治平間改寳覺豐樂寺
永慶寺在西馬塍清泰二年吴越王建名湧泉院宋
治平三年改額泉從石罅流出折入黃山橋河味極
清美高宗愛之嘗取以瀹茗
西湖遊覽志卷二十三
