金石文字記卷三
崑山顧炎武撰
唐
芮公豆盧寬碑正書永徽元年
今在醴泉縣殘缺
大唐三藏聖教序并記太宗撰序高宗撰記褚
遂良正書永徽四年十二月
今在西安府城南慈恩寺塔下
趙崡曰據張茂中遊城南記云寺經廢毁殆盡惟一
塔儼然則今寺亦非唐剙而塔自宋熙寧火後不可
登萬歷甲辰重加修飾施梯始得至其巔求記所謂
唐人墨蹟孟郊舒元輿之類皆不可得塔下四門以
石為桄桄上唐畫佛像精絶為游人刻名侵蝕可恨
東西兩龕褚遂良書聖教序記尚完好而唐人題名
碑刻無一存者問之僧云塔前元有碑亭乙卯地震
塔頂墜壓為數段今亡矣
萬年宫銘高宗御製并書行草永徽六年五月
今在麟遊縣
舊唐書高宗永徽二年九月戊戌改九成宫為萬年
宫乾封二年二月辛丑改萬年宫依舊名九成宫冊
府元龜永徽五年五月制萬年宫銘刻石于永光門
外仍令中書門下及文武三品已上并學士自書名
位于碑隂刻之
尚書張後胤碑正書顯慶三年三月
今在醴泉縣
衛公李靖碑許敬宗撰王知敬正書顯慶三年
今在醴泉縣殘缺
其文有曰憫茲視&KR3299;&KR3299;即肉字謂蚩愚之人也史記
李斯傳禽鹿視肉索隱曰禽鹿猶禽獸也言禽獸但
知視肉而食之莊子及蘇子曰人而不學譬之視肉
而食文子言人有二十五等其二十四等謂之肉人
廣韻肉俗作&KR3299;越絶書陳音對越王斷竹續竹飛土
逐&KR3299;作此&KR3299;字乃俗書也而今人以為古字誤矣
王居士磚塔銘上官靈芝撰敬客正書顯慶三
年十月
近出終南山楩梓谷土中
蘭陵長公主碑正書顯慶四年十月
今在醴泉縣首曰太宗文皇帝之第十九女也殘缺
岱岳觀造像記正書顯慶六年二月
泰山之東南麓王母池有唐岱嶽觀今存小殿三楹
土人稱為老君堂其前有碑二高八尺許上施石蓋
合而束之其字每面作四五層每層文一首或二首
皆唐時建醮造像之記周環讀之得顯慶六年一首
儀鳳三年一首天授二年一首萬歲通天二年一首
聖歷元年一首久視二年一首長安元年一首四年
二首神龜元年一首景龍二年一首三年一首景雲
二年三首開元八年一首大歷七年一首建中元年
一首其空處又有唐代人題名書法不一東側面有
詩一首其下題名西側面題名亦有詩一首中二側
面皆無字唐碑存於泰山者唯此及玄宗泰山銘蘇
頲東封朝覲頌二文皆磨厓刻於山上而此碑在山
下以小而雙束故不仆書非名筆故摹拓者少而獨
完至今因歎唐時六帝一后修齋建醮凡二十許共
此二碑亦異乎近代之每歲一碑以勞人而災石者
矣但不知趙德甫金石錄何以不收恐古人碑記失
傳者正多耳碑下為積土所壅予來游數四最後募
人發地二尺下而觀之乃得其全文云
許洛仁碑正書龍朔二年十一月
今在醴泉縣殘缺
大唐三藏聖教序并記褚遂良正書龍朔三年六
月
今在同州
按舊唐書褚遂良傳永徽元年出為同州刺史三年
徵拜吏部尚書顯慶三年卒於愛州至龍朔三年則
遂良之亡已五年矣恐是後人追刻也
王弘撰曰碑後有大唐褚遂良書在同州倅廳十一
字當是後人補書其書法亦微不類
道因法師碑李儼撰歐陽通正書龍朔三年十
月
今在西安府儒學
古人晤悟二字多通用此碑才晤聰晤即晤三空皆
是悟字而王右軍蘭亭序悟言一室之内又以晤為
悟陸雲逸民賦明發悟歌亦以晤為悟
騎都尉李文墓誌銘正書麟德元年二月
今在同州
會善寺造像記八分書麟德元年十月
今在本寺大殿前右
贈太師孔宣公碑崔行功撰孫師範八分書乾
封元年
今在曲阜縣廟中
碑文内升&KR0008;二字升音陞&KR0008;音㪷隸釋漢苦縣老子
銘有&KR0008;星字司隸校尉楊孟文石門頌上順&KR0008;極白
石神君碑米&KR0008;五錢注竝云斗字(漢隸分韻升&KR0008;二字上升下斗)唐
比丘尼法琬碑天分斗極竟作升字則謬矣昔人以
其文易混故改&KR0008;為斗俗作斗而二字多有誤者故
漢書食貨志治田勤謹則畆益三升不勤則損亦如
之臣瓚曰當言三斗尚書帝命驗黃曰神斗博雅誤
作神升又世語姜維膽大如升誤作斗
字之从斗者漢樊毅復華下民租田口筭碑斛作□
苦縣老子銘涼州刺史魏元平碑科作□魏受禪碑
料敵用兵料作□王知敬李衛公碑運奇料敵料作
□歐陽通道因法師碑斜作□韋虚心鄭子春北嶽
廟碑史惟則慶唐觀金籙齋頌魁作□晉書孝武帝
紀論謝玄之善□軍事何超音義曰□力弔反一作
料後人不知古人書法妄改為斷而淳化閣帖晉簡
文帝書斟字作□又於&KR0008;旁加一點以别升字後周
華嶽頌□字亦同張公禮龍藏寺碑揖讓而升大寳
升字作斗以斗加一點為升則不經之甚矣
燕公于志寧碑令狐德棻撰子立政正書乾封
元年十一月
今在三原縣
郭君碑乾封二年
今在汾陽北七十里郭社村
朱彛尊曰碑文有云揮霜鉞而斬老生盖從太宗攻
霍邑者按唐書宋老生投塹為劉弘基所殺而温大
雅創業起居注則云老生攀繩上城軍頭盧君諤所
部人跳躍及而斬之今讀此碑乃知揮刃者之為郭
君而首二行剥裂其名字門世及撰文者皆闕其知
為郭君者藉有碑額存爾
華陽觀王先生碑于敬之撰王玄宗正書
拓本其文但云乾封二年十一月九日卒不著立碑
之年按舊唐書高宗調露二年二月戊午賜故玉清
觀道士王遠知諡曰昇真先生贈太中大夫此碑所
謂王先生名軌字洪範乃遠知之弟子也
淄川公李孝同碑諸葛思禎正書咸亨元年五月
今在三原縣
碧落碑篆書韓王元嘉四男為母房太妃立碑云
有唐五十三祀龍集敦牂則咸亨元年也(唐書言垂拱中元嘉徙絳)
(州刺史與此不合)
今在絳州有咸通十一年鄭承規釋文但篆文難通
者頗多而翻刻復多舛誤如淮館儀僊釋僊為山貪
逮餘漏釋逮為建注儀鄰以同煥釋同為洞直書心
事釋書為言敂心感慕釋敂為叨竝誤
敂古叩字出周禮宋謝靈運山居賦卷敂舷之逸曲
感江南之哀歎用此字此碑用粤若稽古作乩託字
作侂宋韓侂胄字本此
大唐三藏聖教序記并心經僧懷仁集王右軍書
咸亨三年十二月
今在西安府儒學
王弘撰曰序中如金容掩色心經中色不異空空中
無色諸色字於草法合至空不異色色即是空空即
是色無色聲香味觸法諸色字乃包字集書者誤以
此作色字耳觀天地苞乎隂陽苞字下體文抱風雲
之潤抱字右邊自見而昔人無言及之者
金剛經王知敬正書咸亨三年月
今在少林寺殿後字多剥落
鄭惠王石塔記行書咸亨四年
今在潞安府
亳州錄事參軍殘碑八分書咸亨四年
今在參軍亡其姓但有父賢隋校書郎字又
曰夫人恒農楊氏恒農本弘農避太子弘名改之又
曰嫡子銀青光禄大夫直昭文館上柱國長樂下缺
西峰秦皇觀基浮圖銘喬師望撰并書八分書
上元二年七月
拓本
此當在華山西峰而今不得其處基字不諱而文有
云匈奴□獵關塞□清越裳奉贄風塵不驚知其為
前上元也師望時為華州刺史
薛公阿史那忠碑正書上元二年
今在醴泉縣
明徵君碑高宗御撰高正臣書上元三年四月
今在上元縣棲霞寺唐有兩上元此云景子者高宗
號也
舊唐書明崇儼𫝊累遷正諫大夫特令入閣供奉崇
儼每因謁見輙假以神道頗陳時政得失帝深加允
納潤州棲霞寺是其五代祖梁處士山賓故宅帝特
為製碑文親書於石論者榮之今按此碑乃高正臣
書史家以御製并訛為御書耳
上柱國任君碑正書上元三年十一月
今在汾州府南門外二里文侯村
任君名恭官至金紫光禄大夫上柱國臨濟縣開國
男貞觀十七年二月卒夫人郭氏其文有曰未挂東
都之冠先覆北墉之首按論語伯牛有疾注禮病者
居北牖下仁山金氏曰牖字誤當作墉蓋室中北墉
而南牖墉墻也
修孔子廟詔表八分書儀鳳二年七月
今在曲阜縣廟中武德九年詔一通乾封元年詔一
通皇太子請立碑表一通乾封元年祭文一通共一
碑金明昌三年開州刺史高德裔記重建歲月於末
英公李勣碑高宗御製并書行草儀鳳二年十
月
今在醴泉縣
□廣韻作贙胡畎切獸名似犬多力出西海倒一虎
者非也五經文字亦云贙于犬反從二虎從貝俗以
二虎顛倒與說文字林不同此書用俗體倒一虎而
又缺一筆以避太祖諱今人不識之矣蘇文舉開業
寺碑亦用此體爾雅贙有力注出西海大秦國有養
者似狗多力獷惡沈佺期驩州寄家人詩且懼威非
贙寧知心是狼杜甫哀蘇源明詩不要懸黃金胡為
投乳贙寄劉峽州詩乳贙號攀石飢鼯訴落藤注引
炙轂子載贙銘曰爰有獷獸厥形似犬飢則馴服飽
則反眼出於西海名之曰贙
梁昇卿御史臺精舍碑作&KR0034;一武一虎更奇
文選左思魏都賦蒹葭贙雚蒻森李善注引說文曰
贙分别也此又一義
岱嶽觀造像記儀鳳三年三月
開業寺碑蘇文舉正書開耀二年二月
今在元氏縣封龍山西吳村
碑隂多宋人題名有曰濟南李致至道王亢退之沿
檄過此同宿承天佛舍元祐辛未陽月念五日題以
廿為念始見於此楊用修謂廿字韻書皆音入惟市
井商賈音念而學士大夫亦從其誤者也
天后御製詩并書一通王知敬正書永淳二年九
月
今在少林寺
中書令馬周碑許敬宗撰殷仲容八分書
今在醴泉縣殘缺
申公高士廉塋兆記許敬宗撰趙模正書
今在醴泉縣殘缺
散騎常侍褚亮碑八分書
今在醴泉縣殘缺以上三碑皆高宗時立
王徵君臨終口授銘弟紹宗甄錄并書正書垂
拱二年四月
今在嵩山老君洞南徵君即王玄宗也
美原神泉詩并序篆書垂拱四年四月
今在富平縣碑兩面其一面為雲陽主簿明臺子徐
彦伯字光序裕明子河東尹元凱字棫左司郎中温
翁念字敬祖天官員外郎李通字至遠各詩一首五
言十二句其額曰大唐裕明子書其一面為美原縣
尉□□旦字&KR0008;序内三人皆以一字為字
澤王府主簿梁府君并夫人唐氏墓誌銘四品孫義
陽朱賓撰五品孫滎陽鄭莊正書垂拱四年十一
月
近出終南山楩梓谷土中
岱岳觀造像記天授二年二月萬歲通天二年
聖歷元年臘月久視二年正月長安元年十二月
四年九月十一月各一首
碑凡大周年者天作而地作埊人作&KR1655;聖作□臣作
□年作□月作□亦作&KR0146;(韻會以&KR0146;為生字誤考此碑及順陵碑&KR0146;字竝是月)
(字)日作□星作正作&KR0034;授作&KR0008;(契苾明碑授作□)初作□
唯□字無可考疑是應字凡數字作壹貳叄肆捌玖
等字皆武后所改及自制字其□歷年記有云設金
籙寶齋河圖大醮桼□桼古七字太玄經玄攡曰運
諸桼政玄棿曰棿擬之二桼方言曰吳有桼娥之臺
(晉束晳玄居釋夕宿七娥之房)王莽候鉦銘候鉦重五十桼斤是也
後人不知妄于左旁添鑿三點淺而大又稍偏知非
一筆(唐碑書七字亦有作漆者今墨子書周公旦朝讀書百篇夕見漆十士張參五經文字七作漆)
(後人省筆作柒柒即漆之草書趙古則謂以七漆二字合成造之非也山海經剛山多柒木水經注漆水)
(下有柒縣柒渠柒溪字皆作柒今作㭍又柒之省)
舊唐書睿宗紀先天二年三月癸巳詔制敕表狀書
奏牋牒年月等數作一十二十三十四十字是知前
此皆借壹貳等字矣不知其始於何年也
程大昌演繁露曰古書一為弌二為弍三為弎盖以
弋為母而一二三随數附合以成其字特不知單書
一畫為一單書二畫三畫為二為三起自何時今官
府文書凡其記數皆取聲同而點畫多者改用之於
是壹貳叄肆之類本皆非數直是取同聲之字借以
為用貴點畫多不可改換為姦爾本無義理若十之
用拾八之用捌九之用玖尤為不倫(韻會捌破聲劉歆遂初賦石捌)
(破之嵒嵒)亦有似可相通者易之參天兩地左傳自參以
上則往稱地來稱會是嘗以參為三矣(考工記鍭矢參分茀矢參)
(分莊子參月而後能外天下史記滑稽傳飲可八斗而醉二參竝以參為三)顔子不貳過
士有貳宗國不堪貳為其與正為副則貳之為二尚
或可以傅會矣在顔師古時江充𫝊固已訛犬臺為
太壹又薛宣傳本曰壹笑為樂而俗本乃改壹笑為
壺矢是此時一己為壹矣若元本不用壹字則一字
本止一畫何緣轉易為壺也又今漢書凡一字皆以
壹代(詩臺醉日富臺者之來大學臺是皆以修身為本周禮典命其士臺命公羊襄二十九年傳許)
(夷狄者不臺而足)則一變為壹已在師古之前矣(册府元龜謂叙傳班)
(壹當作一流俗本改壹為誤非也)然而古今經史凡書千百之字無
有用阡陌之阡伯叔之伯者予故疑舊本不曾改少
畫以從多畫也然不能究其起自何時
洪氏容齋随筆曰古書及漢人用字如一之與壹二
之與貳三之與叄其義皆同鳲鳩序刺不壹也又云
用心之不一也而正文其儀一兮表記節以壹惠注
言聲譽雖有衆多者節以其行一大善者為諡耳漢
華山碑五載壹巡狩祠孔廟碑恢崇壹變祝睦碑非
禮壹不得犯而後碑云非禮之常一不得當則一與
壹通用也孟子市價不貳趙岐注云無二價者也本
文用大貳字注用小二字則二與貳通用也易繫辭
參天兩地釋文云參七南反又如字音三周禮設其
參注參謂卿三人則三與參通用也
冊府元龜文宗太和二年十月詔天后所撰十二字
竝却書其本字今按景龍以後碑志之文固皆書其
本字矣不知何以復有此詔
封祀壇碑武三思撰薛曜正書天册萬歲二年
今在登封縣西萬羊岡下截剥蝕亡其月日
珍州榮德縣丞梁師亮墓誌銘正書萬歲通天二
年三月
今在西安府百塔寺
師亮字永徽以本朝年號為字猶漢袁紹之字本初
(質帝年號本初)古人之無避忌如此
中嶽體玄先生潘尊師碣文王適撰司馬承禎八
分書聖歷二年二月
今在嵩山老君洞南題云弟子中巖道士□馬□□
書按唐書隱逸傳司馬承禎字子微事潘師正傳辟
榖導引術無不通師正異之曰我得陶隱居正一法
逮而四世矣則此碑稱弟子者司馬承禎也廣韻□
亦司字老君洞即唐之逍遥谷潘師正傳云居逍遥
谷高宗詔即其廬作崇唐觀及營奉天宫又勑直逍
遥谷作門曰仙游北曰尋真
昇仙太子碑行書聖歷二年六月
今在偃師縣南三十五里府店(緱氏山夲廟)
明堂令于大猷碑正書聖歷三年十一月
今在三原縣
碑云聖歷三年歲次庚子十一月十二日合葬於雍
州三原縣萬夀鄉之先塋而碑非此時立也蓋後續
為之故其書竝不用武后所製字
陪勑使麻先生祭岳詩守博城縣令馬□□
在岱岳觀碑東側面其文剥蝕不全久視二年記所
稱神都青元觀主麻慈力即其人也武后遣之至觀
修醮神都即東都故有伊水嵩巖之句
心經正書大足元年僧有晦建
今在京師
御製夏日游石淙詩并序薛曜正書久視元年五
月
今在嵩山石淙北崖上其詩天后自製七言一首侍
遊應制皇太子&KR1428;顯太子左奉裕率兼檢校安北大
都護相王&KR1428;旦太子賓客上柱國梁王&KR1428;三思内史
&KR1428;狄仁傑奉宸令&KR1428;張易之麟臺監中山縣開圀男
&KR1428;張昌宗鸞臺侍郎&KR1428;李嶠鳳閣侍郎&KR1428;蘇味道夏
官侍郎&KR1428;姚元崇給事中&KR1428;閻朝隱鳳閣舍人&KR1428;崔
融奉宸大夫汾隂縣開圀男&KR1428;薛曜守給事中&KR1428;徐
彥伯右玉鈐衛郎將左奉宸内供奉&KR1428;楊敬述司封
員外&KR1428;于季子通事舍人&KR1428;沈佺期各七言一首
文内天台訛右銜訛衝瀑水訛曝
順陵碑正書長安二年正月
拓本
首曰大周無上孝明高皇后碑銘并序特進太子賓
客監修圀史上柱圀梁王&KR1428;三思奉勅撰太子左奉
裕率兼檢校安北大都護相王&KR1428;旦奉勅書此武后
追尊其母楊氏之碑其時睿宗為相王奉勅書之字
體與景龍觀鐘銘同内虎字再見末筆俱不全箎字
號字亦同猶未斥唐諱又君字作□亦他碑所未見
疑古文君字亦類此仁山金氏謂商書太甲上篇自
周有終相亦惟終當為自君古文君字似周故誤作
周
唐君臣正論武后改易新字以山水土為地千千万
万為年永主久王為證(蕭元眘佛像贊證字作&KR0034;)長正主為聖一
忠為臣一生為人一人大吉為君
按舊唐書蘇頲傳玄宗欲於靖陵建碑頲諫曰自古
帝王及后無神道碑若靖陵特建則祖宗之陵皆須
追造玄宗乃止韋湊傳語亦同靖陵者玄宗母昭成
后竇氏之葬也然則唐之高祖太宗皆無碑矣順陵
之有碑盖武后剙為之而乾陵之有碑則中宗踵為
之乎
高延貴造佛像贊正書長安三年七月
韋均造佛像贊正書長安三年九月
蕭元眘造佛像贊行書長安三年九月
李承嗣造佛像銘正書長安三年九月
姚元景光宅寺造佛像銘正書長安四年九月
今竝在西安府南門内華塔寺
衛州共城縣百門陂碑辛怡諫文張元琮記孫
去煩行書長安四年
今在輝縣
秋日宴石淙序張易之撰正書闕年月
今在嵩山石淙南崖
上騎都尉相里瑞碑正書
今在汾陽縣小相里之北太師墓上太師者五代時
相里金也二碑竝列此碑漫滅特甚其可識者曰上
騎都尉相里府君之碑曰相里瑞字鳳威曰夫人任
氏而中有而埊□字知其為武后時立也
岱嶽觀造像記神龍元年三月景龍二年二月
三年三月各一首
□部將軍功德記郭□□撰八分書景龍元年
十月
今在太原縣天龍寺後將軍名珣其氏曰□部而部
上闕一字官至天兵中軍副使右金吾衛將軍上柱
國開國公與其夫人黑齒氏造像之記其文曰本支
京海世食舊德相虞不臘之奇族行太上懷邦由余
載格盖蕃將之歸唐者也
比丘尼法琬碑僧承遠撰劉欽旦正書景龍三
年五月
今在西安府城外賈里村
許公蘇瓌碑盧藏用序并八分書張說銘景雲
元年十一月
今在武功縣漫漶
長安縣丞蕭思亮墓誌銘顔惟貞撰正書景雲
二年二月
近出西安府城南神和原土中
幽州石浮屠銘甯思道書景雲二年四月
拓本
賜道士楊太希勅景雲二年六月
在岱岳觀東碑南面
景龍觀鐘銘睿宗御書景雲二年九月
今在西安府鐘樓上
初唐人作字尚有八分遺意正書之中往往雜出篆
體無論歐虞諸子即睿宗書亦如此猶之初唐律詩
稍似古風平仄不盡穩順開元以後書法日盛而古
意遂亡遂以篆楷為必不相通分為兩部然而蚩之
从㞢岊之从巴黎之从&KR3926;薛之从&KR0935;虛之从□鼎之
从析□益之从横□此皆見行於今代者而不察其
為篆也詩篇書法日以圓熟而俗筆生焉亦世道升
降之一端矣
馮本殘碑□朝𨼆撰八分書先天元年十一月
今在高陵縣西南七里府君廟
涼國公契苾明碑婁師德撰殷玄祚正書先天
元年十二月
今在咸陽縣
此碑立於先天元年十二月乃玄宗受禪之後而碑
猶用武后字又明父何力史作何而此碑作河又其
中特勤字再見皆特勒之訛按北史突厥傳大官有
業護次特勒唐書突厥傳可汗者猶古之單于其子
弟謂之特勒(通典同温公通鑑考異曰諸書或作勑勤今從新舊二唐書)迴紇傳
依託高車臣屬特厥近謂之特勒無君長契苾何力
傳父葛隋大業中繼為莫賀咄特勒隋書高祖紀突
厥雍虞閭可汗遣其特勒來朝李崇傳突厥遣使謂
崇曰若來降者封為特勒史傳中稱特勒者甚多此
乃作特勤又柳公權神策軍碑亦云大特勤嗢沒斯
此皆書者之誤若其中有云玉質金相作箱鷹揚字
前从木後从才又其小失也
誌公碑行書開元三年二月
其額云大唐齊州章丘縣常白山醴泉寺誌公之碑
今仍在寺中而其地已割入鄒平矣碑隂有誌公像
其下方斷齾不全
按此所述是梁之寳誌與陸倕文略同而曰既墓彼
山又墳茲嶺則此地亦有誌公墳也按雒陽伽藍記
别有一寳公豈即其人而作文者誤以為梁之寳誌
乎不然何以一人而兩葬也(按僧家有衣鉢爪髮塔不嫌兩葬)
灋藏禪師塔銘田休光撰正書開元四年五月
今在西安府南山
贈歙州刺史葉慧明碑江夏李□□國子□太學
生□□□八分書開元五年七月
今在金鄉縣此為葉法善之父本傳法善括州括蒼
人三世為道士皆有攝養占卜之術高宗聞法善名
徵詣京師法善自高宗則天中宗殆五十年嘗往來
名山數詔入禁中盡禮問道然排擠佛法議者或譏
其向背以其術高終莫之測也睿宗即位稱法善有
冥助之功先天二年拜鴻臚卿封越國公仍舊稱為
道士止於京師之景龍觀又贈其父為歙州刺史年
一百七歲卒
其叙葉氏云聃季食沈子高封葉則葉字當音式涉
反今人讀為枝葉之葉者非也
又其文有曰情隋地深字當作隨而省為隋
兖州都督于知微碑姚崇撰正書開元七年六
月
今在三原縣漫漶
修孔子廟碑李邕撰張廷珪八分書開元七年
十月
今在曲阜縣廟中
舊唐書張廷珪傳廷珪素與陳州刺史李邕親善屢
上表薦之邕所撰碑碣之文必請廷珪八分書之廷
珪既善楷隸甚為時人所重庭字作廷邕傳同
雲麾將軍李思訓碑李邕撰并書行書開元八
年六月
今在蒲城縣
華嶽精享昭應之碑八分書開元八年
今在華隂縣西嶽廟中其文即刻於後周天和二年
頌碑之隂宣義郎行華州華隂縣主簿咸廙撰殿中
侍御史劉升書銀青光禄大夫檢校華州刺史上柱
國李光休題額碑之右旁有顔魯公大字題名乾元
元年十月左旁有賈竦謁華嶽廟詩元和元年十月
作并書太和六年四月姪男宣義郎行華州參軍琡
重修碑之下方亦有唐人題名此碑前後空處為宋
人攙入題名甚多幸正文皆八分書題名或隸或行
不相混耳廟中古碑嘉靖末地震多毁唐碑惟此與
述聖頌二通僅存
古碑隂多無刻字故後周之碑而唐人得以刻之觀
此一碑而周人之質樸唐人之謙約兩見之矣按此
為華隂縣主簿咸廙而新唐書趙冬曦傳有大理評
事咸廙業亦開元時人恐即是一人
北嶽府君碑韋虛心撰陳懷志行書開元九年
三月
今在曲陽縣北嶽廟中
鎮軍大將軍吳文墓銘興福寺僧大雅集王右軍書
開元九年十月
此碑萬歷末浚西安府城濠得之今置儒學中俗謂
之半截碑
其文有曰夫人李氏圓姿替月潤瞼呈花唐人寫狀
婦容云爾猶有碩人詩意今人以為嫌不肯作此語
矣
雲居寺石浮圖銘梁高望書開元十年四月
今在房山縣
秦望山法華寺碑李邕撰并書開元十一年二月
今重刻在紹興府秦望山
御史臺精舍碑崔湜撰梁昇卿八分書開元十
一年
今在西安府儒學
碑隂題名表其上格曰侍御史并内供奉列盧懷慎
等名中格曰殿中侍御史并内供奉列崔湜等名下
格曰監察御史下有一并字下缺不全列陸景初等
名其盧崔陸三人姓名竝八分書盖梁筆也餘則正
書乃後人續書之者碑額空處前後皆有刻前刻
監察御史及姓名後刻知雜侍御史及姓名有自天
寳元載以後七字按天寳三年始改年為載不當云
元載恐是追書
宋趙彦衛雲麓漫鈔曰唐有三院御史侍御史謂之
臺院殿中侍御史謂之殿院監察御史謂之監院
讀此文知唐時御史臺有獄又於其旁立精舍援引
釋典以勸人回心作善然考之舊唐書開元十四年
崔隱甫為御史大夫在職強正無所迴避自貞觀年
李乾祐為御史大夫别置臺獄有所鞫訊便輒繫之
由是自中丞侍御史以下各自禁人牢扉常滿隱甫
引故事奏以為不便遂掘去之則其獄未幾而廢又
言温造為御史中丞太和二年十一月宫中昭德寺
火宰臣兩省京兆尹中尉樞密皆環立於日華門外
令神策兵士救之唯臺官不到造奏以臺有繫囚恐
緣為姦追集人吏隄防所以至朝堂在後則又不知
何時而復置也(新書隱甫傳云其後患囚往來或漏泄復繫之厨院云)宋時亦
有臺獄曾肇記云始自開寳五年
池州刺史馮公碑崔尚撰郭謙光八分書開元
十一年
今在咸陽縣其文曰公諱仁□字□玄長樂人馮文
王之胤也仁下闕一字
娑羅樹碑李邕撰并書行書開元十一年
今重刻在淮安府
張弨曰其末曰一歸可門可門者何門也考說文誰
何之何本單作可其从人者則為儋何之何易何校
滅耳詩何蓑何笠爾雅何鼓謂之牽牛是也後借為
誰何之何更以擔荷為儋何字字日繁而忘其本矣
此文以可為何可見開元時文字尚存古法
石佛堂記孫義龍撰并書行草開元十二年三
月
今在臨城縣李莊漫漶
淨業法師塔銘畢彦雄撰正書開元十二年六
月
今在西安府城南香積寺
涼國長公主碑蘇頲撰玄宗八分書開元十二
年十一月
今在蒲城縣
其文有云開元十二載八月辛丑薨于京永嘉里第
按唐書天寳三年正月丙辰朔改年為載而此在其
前二十年已云載矣盖文字中偶一用之後乃施之
詔令符牒耳
楊將軍新莊像銘正書開元十年
今在西安府南門内華塔寺
右武衛大將軍乙速孤行儼碑劉憲撰白羲晊八
分書開元十三年二月
今在醴泉縣叱干村漫漶
古義士伯夷叔齊二公碑梁昇卿撰并書八分書
開元十三年
今在蒲州首陽山二賢廟中其文書于碑之兩面其
側有後唐同光元年護國軍節度押衙丁約建立廟
宇題字
述聖頌正書開元十三年
今在華隂縣嶽廟之東道院京兆府富平縣尉達奚
珣撰序左補闕集賢殿直學士吕向撰頌并書其隂
之上方有韓賞告嶽神文韓擇木八分書下方有大
歷九年華隂令盧朝徹謁嶽廟文有貞元九年十三
年題名左旁有乾元二年張惟一祈雨記右旁有上
元元年華隂縣令王宥等題名李樞書上為篆下為
八分
紀泰山銘玄宗御製并書八分書開元十四年
今在泰山頂石崖上
東封朝覲頌蘇頲撰開元十四年
在紀泰山銘右石崖上近有閩人林焞開府山東以
忠孝廉節四大字鑱於其上頌文毁去其十三四觀
者笑之
恒山祠碑張嘉貞撰并書行書開元十五年八
月
今在曲陽縣北嶽廟中舊唐書本傳嘉貞為定州刺
史至州於恒嶽廟中立頌自為文書於石其碑用白
石為之素質黑文甚為竒麗先是嶽祠為遠近祈賽
有錢數百萬嘉貞自以為頌文之功納其數萬今白
石碑尚在本傳又言嘉貞官至宰相不為子孫立業
豈好貨者乎或矜夸其文則有之然唐人以文取錢
未嘗以官取錢嘉貞於此又僅百而取一古之疾也
今也或是之亡矣
道安禪師碑宋儋撰并書行書開元十五年十
月
今在嵩山會善寺廢戒壇前中斷
少林寺碑裴漼撰并書行書開元十六年七月
今在大殿東南鐘樓下
葉封曰文稱有御書碑額七字當是明皇書今亡之
而上有横刻開元神武皇帝書七字似屬後人所為
碑隂有少林寺賜田牒
碑内王字俱鐫去按金史海陵正隆二年二月癸卯
改定親王以下封爵等第命置局追取存亡告身公
私文書但有王爵字者皆立限毁抹雖墳墓碑誌竝
發而毁之則知前代封爵之碑有王字者多毁仆於
此時而此碑以梵力獨存乃其間王宫夏王王言育
王等字亦從而鐫去矣完顔之不通文義而肆為無
道可勝歎哉
唐碑遇帝號必空三字此碑所紀宇文周事有明皇
帝皇上空三字有隋高祖祖上空三字而前有周武
帝却不空盖緇流不通古今者之所為也
敬節法師塔銘正書開元十七年七月
今在西安府城外杜永村
龍角山慶唐觀紀聖銘玄宗御製并書八分書
開元十七年九月
今在浮山縣龍角山
舊唐書地理志武德二年分襄陵置浮山縣四年改
為神山册府元龜載開元十四年九月制曰玄元皇
帝先聖宗師國家本系昔草昧之始告受命之期高
祖應之遂於神降之所置廟改縣曰神山近日廟庭
屢彰嘉瑞虔荷靈應祗慶載深宜令本州擇精誠道
士七人於羊角廟中潔齋焚香以崇奉敬
比丘尼法澄塔銘□志□撰并書行書開元十
七年十一月
今在西安府城外東南馬頭空
嶽麓寺碑李邕撰并書行書開元十八年九月
今在寺中殘缺
廬山東林寺碑李邕撰并書行書開元十九年
七月
今在寺中元延祐七年寺火碑壊後至元三年僧慶
哲重摹刻石
元氏令龐履温碑邵混之撰蔡有鄰八分書開
元二十四年二月
今在元氏縣西寺内
碑隂有宋熙寧九年孟士龍遷碑記滎陽鄭陶撰
大智禪師碑嚴挺之撰史惟則八分書并篆額
開元二十四年九月
今在西安府儒學
碑隂記陽伯成撰史惟則八分書開元二十九年五
月其上方有宋金人題名
進法師塔銘陳光撰僧智詳正書開元二十五
年七月
今在西安府實際寺剥蝕
檀法師塔銘姜立祐撰正書開元二十五年八
月
今在西安府西門外崇仁寺銘文正書而後列弟子
沙門名皆八分書
景賢大師身塔石記羊俞撰沙門温古行書開
元二十五年八月
今在嵩山會善寺
葉封曰按王維有留别温古上人兄詩云宗兄此削
髮蓋其族人亦必可稱者也
周尉遲迥廟碑顔真卿撰蔡有鄰八分書開元
二十六年正月
今在彰德府剥蝕過半
任城縣橋亭記游芳撰王子言八分書開元二
十六年閏八月
今在濟寧州儒學泮池上
鐵像頌王端撰蘇靈芝行書開元二十七年五
月
今在易州
山頂石浮屠後記王守泰行書開元二十八年四
月
今在房山縣記金仙公主奏賜譯經四千餘卷并范
陽縣東南五十里上㘺村趙襄子淀中麥田莊并果
園一所及環山林麓
石壁寺鐵彌勒像頌林諤撰房嶙妻高氏行書
開元二十九年六月
今在交城縣石壁山寺末有金泰和四年䟦
夢真容碑蘇靈芝行書開元二十九年六月
今在盩厔縣樓觀
是年四月玄宗自言夢見玄元皇帝云有像在京城
西南百餘里即命使同諸道士求得之於盩厔縣樓
觀東南山阜間迎至興慶宫大同殿宰相牛仙客李
林甫拜賀
金仙長公主碑徐嶠之撰明皇行書開元中
今在蒲城縣
鄎國長公主碑張說撰明皇八分書
今在蒲城縣
金石文字記卷三
