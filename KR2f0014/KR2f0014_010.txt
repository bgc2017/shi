盡言集卷第十
論都司官吏違法擬賞事
臣㐲見尚書省吏額房看詳畢中書後省所條
六曹寺監吏人額禄文字都事時忱於司勲所
定酬賞之外别擬特旨違法推恩其事巳具臺
章臣不復論竊聞近降旨揮改從司勲元議而
舞文之吏尚仍舊職事繋綱紀湏至論列檢准
元祐元年十月十三日勅節文應三省人吏除
歲終比較屬本省外其勞績合推恩依條送吏
部勘當上尚書省次第施行今来司勲旣巳勘
當各已指定酬賞而都司輒敢廢格旋擬特旨
所得恩例四人獨優僥倖無憚莫甚於此且天
下之事旣有定法循常進熟即可奉行惟是重
輕可否之間規矩䋲墨之外非常之斷必歸人
主是以進呈之日面取聖旨大臣於此猶不得
專豈有胥徒乃可擅命冒昧公議欺罔執政違
法亂紀漸不可長伏望聖慈詳察事理據今謬
賞之人除果無大過自来不為人所指目者並
依司勲勘當推恩且令依舊外其時忱蘇安静
任永夀時惲四人姦惡如此不可復留欲乞並
與合得官悉令外𥙷庶幾稍破黨與不至亂政
取進止
第一
臣近具劄子論列尚書省都事時忱等四人舞
文亂法過冒厚賞乞行罷斥以破黨與竊聞時
忱及任永夀巳令外𥙷外時惲蘇安静尚留公
府物議未安湏煩天聽臣竊謂有司遷進數吏
恩澤厚薄固未足論然尚書省乃政本之地法
度之所自出若容姦慝廢格條詔將何以訓迪
在位表率四方臣詢採衆言考驗實状惟此四
人者招權用事蠧弊非一今去留相半無以示
懲而又同罪異罰有害政體伏望聖慈深賜省
察檢會臣前奏事理特降旨揮幷蘇安静時惲
悉令斥逐庶懲巨猾以厲其餘稍存紀綱不累
聖政取進止
第三
臣近嘗論奏尚書省都事時忱等違法冒賞乞
行斥逐雖蒙朝廷節次罷免而考之輿論皆謂
行之未盡公議尚欝臣不敢蔽輒具條析上取
睿斷臣伏見今年三月二十三日勅節文檢會
吏部状准都省送下任永夀等状重别看詳六
曹寺監吏人額禄文字了當今參酌欲任永壽
候出職日循一資時惲侯𥙷充守當官日升四
名蘇安静與减二年磨勘時忱與减一年磨勘
用為酬奬尚書省白劄子都司擬到時忱特减
二年蘇安静特與先次𥙷轉都事任永壽選滿
合注判司簿尉以封樁戸房合循兩資乞換授
擬特換本等班行依舊祗應時惲擬升八名緣
有勞績六次該升兩名累計十名擬免試先次
特𥙷守當官校准元祐元年十月十三日敕節
文今後應陳乞勞績各隨事大小施行不許併
合就重陳乞臣看詳任永夀未合出官故吏部
擬定侯出職日循一資今来兼用封樁戸房轉
官酬獎換本等班行即是併合就重其違法一
也又敕節文人吏主行文書職事當然若事成
於巳猶不可論功况於他人豈可冒受其係專
置局及東西府宿司行遣事畢即許量勞支賜
臣看詳蘇安静等所行吏額文字雖係置局盖
因藉門下中書後省巳成之書覆行參校稍有
損益旣無絶異之效止合量加賜與而减年換
官升名特𥙷惟其所𣣔不顧條禁其違法二也
又勅節文諸色人酬賞並由司勲勘覆以防弊
濫惟三省人勞績重則轉官輕則支賜自來不
送司勲一面擬畫遂致隂廢正條漸增例優今
後應三省人有勞績合推恩送吏部勘當上尚
書省次第施行臣看詳任永夀等所乞酬賞元
送吏部即合遵守敕文量其勞效等第支賜而
乃以减年循資升名之類上尚書省至於都司
則又弃而不用更擬特旨倍加優厚其違法者
三也臣伏觀陛下即政之初深患三省姑息
之弊又因臺諫論列遂詔給事中中書舍人左
右司郎官同裁定聞奏是時取會到治平以前
及熙寧後來條例參酌到合行裁損事件十有
七條臣前所引元祐元年十月十三日勑是也
雖未能盡除蠧弊而近歲僥倖之風亦稍革矣
臣竊謂朝廷所以治天下者莫大於典刑
陛下旣命大臣出造法度以授有司如巳善巳
具則上下官吏所以遵守奉行猶有未也則當
條陳其事建乞改正今前件詔敕並無衝改不
識有司安敢廢格其尤不可恕者都司於吏部
所定之外别擬特旨假人主非常之斷奉胥吏
無厭之求此而不懲公道將廢伏望聖慈審察
事理應都司違法官吏並行黜罷吏部擬賞不
當亦行責罰仍乞面諭大臣恊心奉法無縱舞
文之吏以干至公之政天下幸甚取進止
第四
臣近嘗論奏都司官吏違法擬賞乞賜黜罷今
巳累日未聞旨揮臣竊惟尚書省乃政本之地
而左右司所以副貳丞轄紏正省闥自行官制
以來尤為高選非聦明守正不回之士孰宜居
之乃者猾吏舞文妄干恩賞都司明知三省人
勞績不許併合就重陳乞而公違詔勑以任永
夀時惲自列微勞遂於吏額房酬賞之外更用
别房恩澤換授特𥙷以厭群小之𣣔考之輿論
皆謂永夀輩雖憑恃城社僥倖苟得而可否之
决法度存焉為都司者誠能徇公滅私則予奪
之際必合物議惟其隂懷顧望奉法不謹是以
典憲明具未嘗衝改而輒敢廢格别擬特旨以
此論之姦吏之妄訴則法在都司之失職則法
忘不有顕黜恐無以為天下曠官之戒伏望聖
慈檢會臣前奏事理早賜旨揮施行取進止
第五(此一章與朱光庭同言)
臣等今早延和殿進對嘗論都司官吏違法擬
賞罪不可貸伏蒙面諭令臣等親至都堂理會
者竊惟故事臺諫官登對畢自持劄子於中書
呈納故可以與宰臣已下相見自垂簾聽政後
来上殿臣僚止是封進劄子别無名目可至都
堂是以未敢奉詔旨臣等竊謂朝廷所以為天
下之本者以有法度也陛下設官分職内外
錯綜所以行法也又置臺諫之臣付以言責所
以司察中外之亂法者也今都司徇舞文之吏
蔑弃典刑則是矌官臣等見亂法之臣而不能
正則是辜陛下之寄任方二聖臨御仰成
大臣之日正是謹守法度維持綱紀之時而尚
書省都司附下罔上廢格詔令若不按治恐無
以表率四方惟望聖慈深察事理早賜罷斥以
伸公議取進止
第六(晉中)
臣近巳三次論列都司違法擬賞乞正其罪至
今未蒙指揮臣竊料陛下所以難於必行者
豈非謂事連執政恐傷大体是以聊屈衆論以
安大臣之心乎臣雖甚愚固巳上体聖意然臣
自叨諫列已踰二年前後奏章不啻數百惟是
明白的確為衆人所知者方敢以聞此則愚臣
之所自信而陛下之所深察也乃者任永夀
等妄干賞典臣所以不論執政而劾都司者盖
遷𥙷人吏非大臣事而尚書省白劄子明稱都
司擬到則是事由有司而起執政容或不知也
惟是交結姦吏欺罔大臣蔽匿三省專圖僥倖
國家恩賞是以两省諫官御史全臺並皆論奏
乞行按治而小人被劾遂非畏罪巧說執政引
咎自歸意望聖慈容貸以免已責又大言於搢
紳之間曰御史言杜常赴時忱之會而實未嘗
有事皆誣捃朝廷已寢而不行矣臣竊謂杜常
曾與不曾造時忱之門事跡曖昧言者得於風
聞容有不審至於擬賞亂法則文案具在昭如
日星三尺童子皆知其姦不待言而後辨就如
其說御史兼指杜常之私行雖或失實姑置之
可也諫官之䟽盖專論都司之曠職附下罔上
罪状顕著豈可以御史一事之誤而并廢諫官
可行之言乎近日小人見公議之屈抑鼓舞抃
蹈屢有得色臣忝備言路義難緘默謹以元祐
元年十月十三日勅文并今來違法之事隨其
偏亂折以正論合為一奏具之别幅敢冀
陛下深賜省察出臣前後章付外施行臣亦不
敢必望朝廷責降都司官吏但以此輩旣任其
職而不能守陛下之法尚容居位何𥙷於事
若陛下粗以臣言為是即乞批降旨揮盡除
外官或聖慮猶以為難則止令罰金上使两宫
不失禮遇大臣之恩次俾諫官御史稍舉職業
下則罪人無所幸免而使群小知朝廷有臣等
振肅紀綱保守法度今後稍有畏憚臣不勝激
切俟命之至取進止
又第六
臣近巳三次論奏都司官吏等違法擬賞乞正
其罪至今未奉旨揮臣聞群姦被劾頗有遂非
之論竊恐邪說交亂公議湏至條列以破其妄
伏冀萬機之暇特賜詳覽或粗有義理即早乞
聖断施行取進止
一撿准元祐元年十月十三日敕節文公府
張置吏屬主行文書檢勘差緣乃其本職自
非鈎見隱伏事涉有害豈可一一論功如編
修看詳條列陳獻利害旣如状施行即不當
無賞如此之類理當推恩勘會治平以前諸
房亦有許點檢酬奬條例緣自熙寧後来之
始用升名之法初但歲終比較以爲賞罰其
後增累夸大各自陳述未嘗比勘對理以至
輕重不等至有頓升五六名之例誠爲過當
契勘左右司見准朝旨修完人吏功過條例
并已有元祐元年三月三十日條貫等三等
以上勞績者許比較今申明三省人吏點檢
外司勞績等並詳依舊施行其見修例冊如
有輕重過當仍逐事參酌增損立為定例遵
守施行
臣竊惟上條雖編脩看詳條例有理當推
恩之語緣下文却有增累夸大頓升五六
名之弊又云左右司見脩完人吏功過條
例如有輕重過當仍逐事參酌增損聲說
立為定例即是未有正法今来司勲拘泥
理當推恩之文便將任永壽等定從優例
臣以不見得左右司條到例冊雖據元條
以熙寧後來升名之法指爲過當巳令裁
損而司勲尚以時惲升四名蘇安静等各
减年磨勘即是推恩已優與元初申請之
意有不所合然而未至太甚臣是以止乞
薄責
一檢准元祐元年十月十三日敕節文檢會
熙寧十年十月九日中書劄子應功過係兩
事已上不得併入高等各隨事高下分爲功
過看詳上條所以約束不得併用者爲逐事
之中有不該收使等第故令逐事各理豈得
併為一處顯是僥倖𣣔乞今後應陳乞勞績
各隨事大小施行不許併合就重陳乞
臣竊惟上條旣已指合定今後陳乞勞績
各隨事大小施行不許併合就重即是已
有定法後來自合遵守今司勲以任永夀
吏額房酬奬候出職日令循一資都司更
以封樁房恩例累併就高特換本等班行
司勲以時惲侯𥙷充守當官日升四名都
司更以左選勞績併作十名先次特𥙷守
當官顕是蔑弃典刑附下罔上臣是以乞
行罷黜
一檢准元祐元年十月十三日敕節文人吏
主行文書職事當然若事成於己猶不可論
功况出他人豈當冐受如開修運河大理獄
空首末行遣皆出他司又自六曹勘當本曹
止是經手行遣却等第支賜事屬無名今後
似此之類並不與推恩其係專置局及東西
府宿司行遣事畢即許量勞支賜
臣竊惟六曹寺監人吏額禄文字本係門
下中書後省刪脩成書尚書省止是覆行
參較稍有損益正合引用上條量行支賜
而遂非者以謂此條止為本房人吏立法
如工房行修河禮房行大禮事畢之日方
合支賜臣以為不然何者六曹人吏若行
本房公事自是職分當然豈得更别置局
如邊事大理河防轉𥙷之類文字壅併期
會敦迫又自有東西府宿司行遣之法今
來尚書省旣創立吏額房之名抽差别房
手分主行文字顕是專置之局旣已了畢
止合支賜而减年換官升名特𥙷惟其所
𣣔臣是以論司勲所定尚爲太優而都司
所擬尤爲亂法也
一檢准元祐元年十月十三日敕節文尚書
司勲掌賜勲定賞錄用世勞定無法覆有法
看詳官吏諸色人酬賞並由司勲勘覆以防
弊濫惟三省人重則轉官輕則支賜自來不
送司勲勘覆却一面擬畫推恩遂致隂廢正
條漸增優例𣣔乞應三省人除歲終比較属
本省外其有勞績合推恩依條送吏部勘當
上尚書省次第施行
臣竊惟上條三省之吏應有酬賞所以必
由有司者盖𣣔稍抑僥倖之弊以存公道
也今來任永夀等所乞賞典旣送吏部雖
司勲未有正條所擬差厚而參酌比附猶
爲有說尚書省自合依法次第施行而都
司不憚無名更擬特旨所得恩賞例皆增
倍假人主非常之断以足姦吏之𣣔輕侮
朝綱陵蔑公議此臣所以願陛下(必行之也)
盡言集卷第十(終)
