盡言集卷第四
論胡宗愈除右丞不當第十三
右臣自四月已後凢十二次奏䟽論列胡宗愈
罪状至今未蒙付外施行臣夙夜思念不遑寧
處竊謂祖宗以来臺諫官之論執政者多矣
若果中其罪則大臣無不罷免或所言失實則
臺諫官亦湏降黜盖進退之義不可不正是非
之理不可不明未有君子小人幷容於朝廷者
也宗愈以姦邪之才據綱紀之任欺君亂法背
公成朋肆行貪婪毀棄廉耻臣等前後章奏至
於數十陛下一切留中無所可否邪正並立
枉直兩存上違累聖之舊章下失萬邦之属望
臣於此際何以為心見惡不擊則非忠畏禍中
輟則非義使邪黨漸登於要路大姦久處於廟
堂寖生厲階禍及天下臣恐異時之公議追咎
今日之言官雖伏重誅豈能塞責臣所以不避
煩瀆之罪屢陳迫切之言伏望聖慈特垂省察
若宗愈之罪惡旣皆得實即乞早行罷免以慰
中外之望若臣之所奏稍涉誣罔亦乞重行降
黜以為妄言之戒惟冀早施睿斷明示天下不
勝幸甚
第十四
右臣自四月已後凢十三次論列胡宗愈罪惡
乞行罷黜至今未蒙施行臣竊惟自昔臺諫官
弹擊執政未見是非不决如此之久伏尋故事
盖嘗有留百官班廷諍及闔門待罪自求貶降
之例臣所以包羞忍耻涉歷九月而不敢輕為
去就者誠欲廣陛下納諫之盛德致賤臣愛
君之孤忠與其速去以㓗身不若盡言而報國
是以剖析義理援引古今凢可以上助聦明之
萬一者臣皆披瀝肝膽而盡言之矣陛下雖
未加臣狂瞽之誅而公議已及臣失職之罪循
省微陋實不足以勝天下之責恭惟祖宗以
来體貌輔弼雖用捨之道主於至公而登拜罷
免亦有時會今興龍之後正當進退大臣之機
伏望特奮剛斷早去宗愈使中外知陛下聖
德之日新而朝廷君子之道長非臣一人之幸
實天下之幸也失今不圖養虎遺患則臣所謂
留班廷諍合門待罪之下策將不得已而為之
矣惟冀聖慈審察公議出臣前後章䟽付外施
行
第十五
右臣伏自四月巳後凢十四次奏䟽論列胡宗
愈罪状至今未蒙付外施行臣竊謂二聖臨
御以来勵精求治遵守法度曾無過舉諍臣之
職足以優為惟是君子小人消長之機實天下
國家治亂之本要在分别真偽判白忠邪使上
心明辨而無疑則群小不攻而自破今之急務
獨此為先臣伏見宗愈以姦回之資挾宰相之
親援君亂法盗取名噐更相朋比無復畏憚中
外之論皆謂宗愈之進非陛下之本意為大
臣之所誤臣是以採摭衆議稽參實迹歷指宗
愈之罪凢十二事皆有按據昭如日星雖陛
下意在兼容未加考驗而微臣官有言責豈敢
遑寕伏望聖慈特垂省察若臣之所言稍涉誣
罔則乞重行降黜以戒虚妄若察宗愈罪惡如
臣所奏乞速賜罷免以警姦慝臣及宗愈義難
兩立惟冀早行睿斷以决是非使諫官職業不
自臣廢豈勝幸甚
第十六
右臣伏為累曾奏䟽論列宗愈罪状乞行罷免
至今未奉指揮竊惟二聖臨御以来開廣言
路天下之情幽遠必逹顧臣愚陋獲塵諫列實
千載一時不可逄之嘉會豈不貪戀聖德願效
萬一然而數月之間上以宗愈一事章十五上
未蒙聽納夙夕憂懼若在塗炭豈臣精誠不至
無以感動天心論議不切莫能開悟聖意何所
言之久不效也自昔臺諫官論列執政未嘗有
兩全之理今朝廷未加臣以妄言之誅則是
陛下粗以臣言為信而乃依違累月未覩施行
縉紳之間不知諫䟽之留中往往指目譏誚臣
等以謂容身懼禍墮廢職事遂使小人久汚廊
廟公議若此安可不畏臣聞天下之理惟是與
非為人君者固當正心誠意以審其是而巳願
陛下慱考僉言詳為遠慮以臣所言宗愈十二
事反覆紬繹若非誣罔即乞罷宗愈以從人望
進有德以尊朝廷或宸衷以為不然亦乞出臣
章䟽明正其罪使臣上不負陛下之拔擢下
不失諫官之職業惓惓之忠罄盡於此
第十七
右臣自四月後来凢十六次奏䟽論列胡宗愈
罪状乞行罷免至今未奉指揮臣迫於公議不
敢中輟頻煩天聽宜被譴逐陛下曲示兼容
未加竄斥臣若知難而止不復盡言則上以結
執政之驩下以圖一身之利何獨自若力犯大
姦臣雖甚愚竊亦有說輒傾丹懇再冒聖聦仰
冀睿慈留神聽納臣聞聖人之治天下有禮義
廉耻之教有刑罰誅殛之威禮義廉耻所以待
天下之君子刑罰誅殛所以待天下之小人非
聖人有厚薄之私盖禮義廉耻由賢者出則不
得以治小人者待之也伏惟陛下恭已於巖
廊之上而賦政於萬里之外所以朝夕圖議天
下之事者執政數人而巳若得當世之賢者而
任之則朝廷尊嚴四方率服苟非其人則堂陛
陵夷取輕中外不可不慎也今宗愈匿宰相之
親嫌盗中司之要任欺罔人主之聽隳廢祖
宗之法立朝有朋黨之實行巳多貪濁之惡自
叨大任臺諫官前後論列不知其數而宗愈偃
然自若殊無愧心禮義廉耻固巳掃地陛下
猶以待君子之道待之而望宗愈之自引以全
體貌臣竊以爲過矣管仲有言曰禮義廉耻是
謂四維四維不張國乃滅亡古之善觀人國者
惟以此道而逆知其盛衰今宗愈犯義如此豈
能爲陛下設張四維以致天下之治乎臣聞
十人之聚議無不公盖以其好惡是非難蔽於
一偏之說而衆心所服者惟理而巳臣向者嘗
言宗愈十二事皆縉紳士大夫之公言明有按
據非特十人之聚也陛下一切留中不加考
質則天下知公議將無所伸小人之姦謀盖有
所恃臣獨憂之陛下勿謂人言宗愈之姦邪
而未嘗親見其實状遂以宗愈為可用也唐李
勉嘗對德宗曰天下皆知盧𣏌之姦邪而獨
陛下不知此所以為姦邪也盖大姦之人行偽
而堅言偽而辨順非而澤陽為可信熒惑世主
之聦明故能盗竊名位終亂天下也若及其未
用之前見其可疑之迹則不得謂之姦邪矣惟
陛下虚心澄慮詳繹庶言以臣章䟽付之有司
特令推䆒如稍涉虚誕臣甘受罔上之戮或皆
有實状即乞早罷宗愈以慰天下之望臣無任
跼蹐俟命之至
第十八
右臣伏自去年四月後来凢十七次奏䟽論列
胡宗愈罪状乞行罷免至今未蒙施行臣聞齊
桓公之郭問其父老曰郭何故亡父老曰以其
善善而惡惡也桓公曰若子之言乃賢君也何
至於亡父老曰不然郭君善善而不能用惡惡
而不能去所以亡也臣每讀至此未嘗不掩卷
太息以謂鄙夫固陋燭理不明人之所非反以
為是衆之所惡復以為美此乃愚者偏暗之常
態固不足論若夫能知天下之善惡如辨白黑
而無疑惑之心盖非智者有所不及然而郭君
反以此而亡國其故何也夫郭君能知善之為
善惡之為惡則不可謂之不智特以見其善而
不能用使君子無以自立知惡而不能去使小
人得以成朋因循積累其害遂至於亡國然則
有天下者可不視此以為戒乎臣竊惟宗愈欺
君亂法毀滅廉耻其罪惡顯著為中外共知者
十有二事臣固巳極言之矣自後相繼奏章申
執前論惓惓之懇必巳盡關聖覽若臣言為妄
則是熒惑天聽誣䧟大臣宜正典刑以戒天下
若宗愈之罪如臣所奏則是陛下知其惡矣
知惡而不去此古人之所戒也臣官有言責實
畏公議苟不能排斥姦慝振舉紀綱使群小寖
盛壊亂政事則臣雖受異日之戮亦無𥙷國家
之患惟陛下辨之以早斷之以獨出臣前後
章䟽付外施行不勝願望
第十九
右臣伏自去年以後凢十八次奏䟽論列胡宗
愈罪状乞行罷免至今未覩施行夙夕慚悸如
負芒刺臣自領職以迄于今知無不言每蒙聽
納獨是宗愈累章未出竊惟聖慮所以兼容必
謂日月已深艱於追禠是以特屈公議使之兩
全萬一如此臣竊以為過矣臣嘗觀仁宗皇
帝用陳升之為樞密副使是時吕誨方在言路
指其私行極力彈劾仁宗皇帝初亦難之而
誨論奏不已章至於十八上涉歷數月卒罷升
之而後已宗愈自始進用不恊物望與升之無
異臣言宗愈之䟽其煩多與誨略同而宗愈冒
昧居位又與升之時月不甚相遠豈仁祖能
受盡言於昔而陛下不能聽之於今吕誨能
逐姦人於前而臣不能去之於後以微臣之謭
薄猶見賢而思齊如陛下之聖明豈知惡而
不去若謂進退執政必有迹状則臣按宗愈不
無顯罪初除御史中丞與見任宰相明是&KR0666;家
隱而不言盗取要任當時幸人之不知而知者
亦不以告陛下欺君亂法孰甚於此以至身
任風憲不脩廉節負所居房緡不肯償還遂致
開封争訟御史彈紏朝廷一切置而不問玷辱
國體墮廢臺綱宗愈坐此二罪自合明行貶黜
而况其餘姦慝事状尚多陛下何故優容如
此之久臣又嘗考尋吕誨所論陳升之章䟽不
過以謂揚歷甚淺聞望素輕尹京無状遽叨大
用疑其隂有趍附由徑而進及升之妻有重表
䟽遠之妹嫁於中官嘗與往還不避嫌疑若此
之類止於數事盖未有姦邪貪猥如今日宗愈
之甚者也臣忝備耳目之寄而使陛下股肱
心膂之任容有此人叨據經年不能排斥尚何
面顔出入朝廷而以諫官自名乎臣若未至竄
逐終不敢緘默以負陛下拔擢之意伏望聖
慈早出臣前後章奏付外施行
第二十
右臣輒瀝血誠仰瀆天聽事出迫切無復文飾
惟冀聖慈留意省覽臣自去年四月初八日延
和殿與左司諫韓川同奏胡宗愈姦邪朋黨不
堪大任自後十九次上䟽條陳罪状而五月中
臺臣亦有彈劾遷延至此未蒙施行向者孫覺
楊康國相繼辭職而去獨臣與川始終論列未
嘗敢置自十一月後川見陛下未賜聽納堅
乞外𥙷臣本欲歲前上殿更以公論開陳而川
别有除命不復供職臣以左右省並無諫官拘
礙文法不敢獨員乞對同時言事之人去之殆
盡臣若更顧身計不爲陛下極辨邪正則臺
諫之風日亦衰替姦慝之勢日益盛強實於聖
朝所損不細此臣所以憤懣感發而不能自已
也臣歷觀祖宗以来言者彈擊執政未嘗有
是非不决枉直兩存之理今御史中丞李常侍
御史盛陶迫於衆議亦嘗以宗愈爲言而依違
觀望不敢深論臣竊料其意不過以謂陛下
若逐宗愈則常輩將欺罔搢紳曰朝廷用我之
言已罷執政矣若臣所論大過忤旨獲譴則常
輩初無切直之言又可免責進退無患足以竊
位陛下用此等人持綱紀耳目之任亦何𥙷
於聖德乎臣非特患宗愈之汚廟堂又憂常等
之壊風憲也臣伏覩陛下即政之初首開言
蹃擢用忠良使在臺諫如劉擊王巖叟等論蔡
確章惇之罪則陛下爲之罷確宰相罷惇知
樞密院又論張璪姦邪則璪罷中書侍郎孫覺
等論韓縝不恊人望陛下用縝爲右僕射纔
方數月遽令外𥙷傳克俞等論李清臣無状則
清臣罷尚書左丞自是四海之内莫不歌頌厭
服以謂陛下用人納諫有祖宗之風故三
數年間公議得行大臣知畏姦人歛迹君子道
長豈非用此道歟今宗愈自進用以来惟其朋
黨之外無一人以為可者其懷姦為利與璪輩
何遠其昏謬無𥙷則又甚於縝與清臣豈陛
下前日去數人之易而今日去一宗愈為難哉
臣讀魏鄭公之諫唐太宗曰正觀之初恐人不
言導之使諫三年以後見人諫諍悦而從之一
二年来不悦人諫雖勉聽受終有難色臣竊謂
太宗之烈足以比迹湯武庶幾成康然責之以
備則有愧於三代之隆者特在於不能慎終如
始而巳詩曰靡不有初鮮克有終易曰有始有
卒者其惟聖人乎願陛下以詩易之言爲法
以唐太宗之事爲戒無使後之視今猶今之視
昔也書曰有言逆于汝心必求諸道有言遜於
汝志必求諸非道臣之狂愚逆陛下之心多
矣惟求諸道則或有萬一之𥙷伏望陛下以
宗廟社稷爲計早罷宗愈斷之不疑更擇忠厚
端正之人置於言路以代常等庶幾恊力上禆
聖治天下幸甚
貼黃
臣叨被上恩不次擢用未能報塞萬
一豈敢輕爲去就然自来論列執政
是非固難並立臣之悃愊盡於此章
若聖意確然不回則是臣言無𥙷湏
至援引故事自求貶黜况宗愈顧惜
名位不知廉耻儻陛下務爲優容
俟其自請以理度之必無是事又慮
聖慈不欲出臣之奏恐傷體貌臣巳
一面申三省乞奏請前後章䟽付外
施行去訖伏乞早賜睿斷去邪勿疑
以慰天下之望
申三省状
右某自去年四月後来凡二十次具状論奏胡
宗愈除尚書右丞不恊公議及以欺君冒進姦
邪貪猥之罪十二事條列以聞乞行罷免至今
未奉指揮竊慮上件章䟽不曾降出伏乞特賜
奏請付外施行
第二十一
右臣伏為前後二十次論奏胡宗愈罪伏乞行
罷免而聖德寬厚務全體貌章皆留中未蒙施
行宗愈幸累䟽之不出盗據丞轄包羞朞年辱
國已甚臣忝居言路職在䋲紏遂舉彈文之大
略以申三省宗愈並不避位視事自如中外指
目近世輔弼毀滅廉耻未見如此之極也臣竊
伏思念輿情之所以共惡者不過責其無耻之
一節而臣之所以深疾者特誅宗愈之意爾臣
聞國家設諫官御史之職本欲肅正綱紀防察
姦邪故風采所擊貴賤震恐非一二小臣敢作
威福盖朝廷上下之體待此而後嚴也今宗愈
旣知臺諫之彈劾而力戰公議若無所暏惟其
以言者為不足䘏是乃陵蔑陛下之風憲為
大臣而有輕視人主之心陛下縱欲赦之其
如朝廷何其如天下何使宗愈實無他罪止此
一事猶在譴訶之域而况欺君亂法姦邪貪猥
罪状顯著至於數十尚安足以預廟堂之論處
具瞻之地乎伏望聖慈深加省察以臣前後章
䟽付之有司公行推䆒若宗愈之罪如臣所言
即乞特賜睿斷早令罷黜若臣所論無實亦乞
重行竄逐庶分邪正以服天下
盡言集卷第四(終)
