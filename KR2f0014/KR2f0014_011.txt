盡言集卷第十一
論都司官吏違法擬賞事
第七
臣近巳累次奏論都司違法擬賞乞正其罪至
今未蒙指揮臣所以上犯聖顔下忤執政數進
狂瞽期於必行者非特區區於二三卽吏而所
可深惜者陛下之良法也去歲臣以職事進
對親奉德音以謂臣僚才得富貴便湏改節伏
蒙訓飭使臣常如今日自後荐承恩擢遂長諫
垣誓堅一心上副聖意今都司官吏廢法而不
守挾私而罔上恃頼執政不畏彈劾公肆大言
必保無患臣若愛身固位置而不論豈惟辜
陛下拔擢之恩亦甚非愚臣平昔之志遂於前
月十九日具都司違法之實并姦人遂非之論
畫一條奏析以義理跼踳俟命今已半月豈
陛下以謂旣逐群胥不必窮治故寝臣䟽不付
外廷乎臣雖至愚豈敢勸陛下爲巳甚之事
盖任永夀等雖乞酬奬乃小人僥倖之常態未
之深責爲都司者苟有一人能執元祐詔書則
必不至濫推恩賞惟其交結群小輕侮朝綱蔑
弃典刑憑恃城社則是罪在有司不可不治臣
前奏所謂姦吏妄訴則法在都司失職則法亡
者正為此耳若不稍加懲戒深恐小人之氣日
益增長臺諫之風遂將陵夷臣亦何顔敢處言
路况臣所乞止於贖金旣非深文惟𣣔少正國
体伏望陛下察臣至懇以前月十九日所進
劄子批降旨揮施行
第八
臣近巳累具論列都司等違法擬賞乞正其罪
至今未奉旨揮臣竊惟三省之吏久習姑息朋
黨交結牢不可破元祐之初司馬光秉政素疾
其事亦會言者嘗有論奏遂具建明乞加懲革
尋奉詔旨專委給舍左右司同共詳定䟽為新
令十有七條裁抑僥倖時稱良法後人雖不能
潤澤之猶當恊力固守以存至公之道今敕文
具在並無衝改而都司隂附群小輙敢廢格倡
為邪說文過餙非臣於前月十九日畫一劄子
中盡破其妄且公府設屬本以紏正省事若朋
姦罔上蔑弃典刑旣不加罪又俾在職異日群
有司犯法亂紀不識何以詰之伏望聖慈特降
睿旨檢會臣前後章䟽早賜施行取進止
貼黃
臣聞中書舍人顔復道右司晁端彦
之語曰裏面主張甚緊必然無事臣
竊謂陛下常以至公為心决無曲
主小人之理不識端彦安得此言盖
有大臣漏泄德音故使此輩恃頼愈
增氣𦦨伏望陛下察其姦状出臣
畫一之章庶使群邪自知其罪不敢
造播邪說以惑衆聽
權給事中封駁沈括除命
准中書省送到錄黃九月二十三日三省同奉
聖旨沈括除朝散郎守光禄少卿分司南京許
於外州軍任便居住者臣謹按括資禀姦邪貪
冐榮寵因緣朋黨致位從官元豊末年出領延
帥而邀功生事構起邊隙永樂之禍辱國殃民
先皇帝痛悼媿耻以至厭代忠義之土疾括若
讎俾完要領已屈典憲豈可輒因赦宥復齒仕
途此命一頒恐無以慰天下之望伏乞收還恩
制特與量移所有錄黃未敢行下謹具封還伏
望聖慈特賜旨揮中書省別取旨施行
論沈括吳居厚等牽復不當
右臣等伏見朝廷近因明堂赦恩牽復左降官
吏首及沈括吳居厚賈青吕孝廉王子京等臣
燾臣安世權給事中日已曾封駁或聞得旨令
依前降旨揮行下茲事体大不容差失湏至論
列庶存公議臣等竊謂括以從官出帥方面不
能為朝廷綏懷夷虜而興起邊事徼幸寵禄及
永樂䧟沒兵民之死者以數萬計關陜瘡痍至
今未復先皇帝雖舉責帥之典而賜以不誅
終緣傷憂遂弃群臣括雖萬死尚有餘罪居厚
等奉使一道未嘗宣布明天子之惠澤而争為
掊克以希進用使無辜之民困於暴令流離轉
死居不聊生天下疾之目為民賊陛下初聽
政事即令黜竄四方傳報鼓舞相賀終身廢棄
猶未塞責豈可援引常法更加錄用議者以謂
赦乃國之大事不可失信臣等竊以為不然
先帝之廢沈括天下皆知其𣣔謝死事之臣民
也陛下之貶居厚等天下皆知其𣣔戒誅剥
之官吏也赦書止曰貶降官並與量移即無已
量移者與叙用之文縱使有之而不行則是小
信失於括等數人而全先帝與陛下仁愛
元元之大信於天下二者輕重固不侔矣更望
聖慈深察事体牧還誤恩允答輿議(此二章與梁燾同言)
第二
臣等伏見近日除沈括吳居厚賈青吕孝廉王
子京差遣不合公議門下省巳行封駁竊謂朝
廷必以大禮之後過惡例隨湔滌臣等以謂不
然括首議再興邊事喪師辱國爲先帝遺恨
罪不容誅而得全首領無復可以推恩居厚欺
君害民誅求暴雪掠爲巳功歸怨於上罪當放
斥而得列搢紳無復可以推恩矣青與孝廉子
京苛刻聚歛流毒一方附會誕慢廢失使指重
譴遠貶才當其罪如此數人者蹈犯凶桀出於
文墨旣不可以常法治之亦不可以常赦寬之
也若使僥倖復起夤緣再用則群小振奮躡踵
求伸甚非朝廷之福生靈之幸也長姦之漸所
宜杜絶伏望聖慈面飾大臣諸不以法治而貶
降者不得以赦議如天度兼容未忍盡弃卽於
爲惡之間略加殊别特移青等一内地監當括
與居厚且令依舊庶恊大公以懲群枉取進止
論臺諫官章䟽乞内中置籍
臣嘗觀唐李絳之對憲宗以謂君尊如天臣卑
如地加以日月之照雷霆之威小臣晝夜思度
本𣣔陳諫十事至時已除五六逮於緘封上進
又削其半得上逹者盖無二三以此推之則人
臣之所以獻於天子之前者莫非精思熟慮而
自以為不易之言也雖人之才智遠近小大之
不齊而其所論未必皆至於盡善要在君相推
至公之心擇所長而行之則天下無遺策矣今
二聖臨御委任大臣方此之時尤宜開廣言路
以防壅塞臣愚𣣔望陛下深鍳前古之弊務
通天下之情應臺諫官有所論奏別於内中置
籍先錄事目然後付外若三省聚議以謂可行
即於章䟽之後具巳施行次第繳奏或議論少
理决有難從者亦具不可行之状封進以聞伏
乞陛下更加參酌苟執政與奪已得允當並
候注籍訖却以真本降付三省或宸衷以為不
然即大臣奏事之際更可面加詢訪所貴忠言
讜議盡關聖覧取捨至公為後世法取進止
再奏
右臣前月十二日上殿曾具劄子乞以臺諫官
章䟽内中置籍先錄事目然後付執政聚議批
鑿可否訖並具&KR0819;奏候注籍畢却以真本降付
三省至今未蒙施行臣竊慮陛下以謂關防
稍嚴恐傷輔弼之意不𣣔示外所以晉中然臣
之言盖為朝廷立萬世之法非苟以區區之小
數而勸陛下之疑人臣也今天下之奏付尚
書省者必復送中書中書具如何措置擬定以
聞及其得旨送尚書省令施行者必再送門下
省覆奏然後行下盖朝廷綱紀互相檢制非皆
為疑執政而設也然則臣乞以臺諫之言令三
省擬奏可否何以異此臣固不敢以迂闊難行
之事要君取名止貴採擇之際至公至慎不以
人廢言而已伏望聖慈察臣惓惓之誠𣣔廣聽
明之助早以臣奏付外施行
論役法之弊
右臣伏見朝廷𣣔變役法今將四年選官置局
講求利病天下之議悉使折衷而承詔立法之
意惟以仁民愛物為務謂嘉祐差役之制已便
矣然當時嘗見其害者今則損而去之元豊約
束之制民以爲利者今則取而益之至於風俗
之殊尚南北之異宜本諸人情裁以國論隨方
立條罔不具備而又申以明詔諭旨郡縣若施
行之際或窒碍而未通節文之間或䟽略而未
盡更俾建明爲之增損有以見陛下至仁至
厚重慎民事之深意也新書之下輿情慰悅中
外帖息初無間言而姦邪之人内懷顧望造播
横議必𣣔沮毀遂致一二小臣敢執偏見妄進
邪說𣣔罷差役依舊雇募當職官吏不能爲朝
廷固守法度而依違遷就屢有變更天下人情
莫不疑惑此最當今之大患也臣聞自古取民
之道止於粟帛與民力而已三者皆生之無窮
取之不竭故尭舜三代已來莫之能廢議者以
謂不役其身止令輸錢則公私兩便而可以久
行臣請有以折之國家泉貨經費所資設官鼓
鑄歲有定額民或盗為罪至論死今弃其易出
之力而責其難致之錢固巳非理又使上戶止
納數千則優游卒歲日益兼并下戶自來無役
者例使加賦日朘月削寖以窮困損九分之貧
民以益一分之上戶輕重倒置孰甚於此臣竊
謂以一家一歲觀之則輸錢若省而易給以終
身累世計之則所出不貲而難供今聚歛之臣
惟𣣔誅剥生民不為天下久長之慮其可信哉
議者又謂人戶輪差不及三番誠恐役次太重
臣亦有以折之且治平之前天下戸口一千二
百七十餘萬而舊法役人五十三萬六千餘人
元豊之後戸口一千八百三十五萬九千有竒
較之治平已增五百六十餘萬而新定役人止
於四十二萬九千餘人比之舊法却减十萬七
千之額謂之輪差不足亦巳過矣然而天下州
縣或有運值凶歲人戸流移番次不足之處則
在有司通融𥙷助必不可以小節而廢大法也
臣伏觀國家受命以來百有餘年差役之法巳
更六聖隨時損益旣皆中理考觀巳試之效固
可行之不疑而累年於兹尚容移奪臣竊謂知
法之未良改之不可不速如法之已善守之不
可不固今差法已善陛下正當信而守之執
政大臣尤宜恊心体國拒堲邪說而乃縱使姦
慝倡為異論動搖人情惑亂天下故議者謂今
日紛綸之患不在於無知之庶民而特在於挾
邪之士大夫也臣聞執狐疑之心者來讒賊之
口持不断之意者開群枉之門願陛下特奮
乾剛力主差役深詔執政固守初議母使輕徇
浮言妄有變易庶幾祖宗之成法不為姦人
之所奪天下幸甚
貼黃
勘會自行差役後來臣僚執一偏之
見妄有申請衝改過事目不少其間
甚有疎略抵捂反為民害者𣣔望聖
慈特降旨揮下戶部令畫一條析聞
奏再委執政聚議除利害的確湏合
更張及一州一路自有所宜不可通
用外其應緣邪說遷就變動去處並
乞却令依舊施行所貴法度純一天
下不惑
論堂除之弊
臣聞非至簡不足以待天下之繁非至静不足
以制天下之動故荀卿有言曰論一相以兼率
之人主之職也又曰相者論列百官之長要百
事之聽歲中奉其成功以效於君推此言之則
人主擇輔臣輔臣擇庶長庶長擇佐僚以次選
掄不容虚授是以所任愈隆而(所擇愈簡所擇愈簡)而所
得愈精此尭舜三代之君所以垂衣拱手不煩
事詔而天下晏然以治者用此道也秦漢以來
官失其守居宰相之位者或不知其任在庶長
之列者或不守其官因循至今流弊日積臣請
為陛下詳言之昔魏晉以來採擇庶官多由
選部故晉之山濤為吏部尚書中員品往外往
啓授送以蔡廓為吏部尚書黃散已下皆得自
用廓猶以為薄巳遂不之官唐制五品以上宰
相商議奏可而除拜者則以制敕命之六品以
下則吏部銓材授職然後上言詔旨畫聞無所
可否謂之旨授開元中吏部置循資格限自起
居遺𥙷及御史等官猶並立於選曹其後幸臣
專朝舊典失序故陸贄抗論以謂捨朝僉而重
已權廢公舉而行私惠是使周行庶品苟不出
於時宰之意者則莫致焉此乃唐之弊風不可
不革也臣伏見近來堂除差遣多取吏部之闕
不問職事之輕重才品之優劣為人擇官殊失
大体如承議郎王績堂除管勾左廂公事承奉
郎劉敦夫堂除權河南知錄若此之類名品至
卑吏部選差固不乏使何煩廊廟一一㨂求臣
恐三省之事日益紛紜執政大臣汨於細務則
朝廷安危之至計禮樂教化之大原使天下回
心而嚮道者將何暇以及之矣然則豈所以稱
陛下圖任老成委注輔弼之意哉伏望聖慈明
敕三省別議立法今後除兩制臺省之官寺監
長二以上并諸路監司瀕河並邊郡守之類所
繫稍重者令依舊堂除外其餘一切歸之吏部
所貴執政事簡得以晉心於遠業而選部不至
失職漸復舊制取進止
再奏
右臣前月十二日上殿曾具劄子論列堂除之
弊乞照三省别議立法近日雖降旨揮以在京
寺監主簿等數十處送下吏部而外路知州等
闕尚未盡還臣竊謂朝廷之上宜選大吏其餘
小者盡可付之有司今堂除之人日益加多差
除不行其勢必取於吏部吏部之闕日益加少
則孤寒之士所得愈艱羈旅晉滯動踰歲月此
最更張之所宜先也臣愚𣣔望陛下特降睿
旨稍謹堂除之選仍以元豊八年後來取過外
路知州等闕擇其地望之重者依舊朝廷差除
外其餘付之有司如此則堂中占闕旣已不多
吏部差注得行必無淹滯伏望聖慈詳酌早賜
施行
論乞更張常平之弊(此一章與右諫議大夫朱光庭同言)
臣等聞國無九年之蓄曰不足無六年之蓄曰
急無三年之蓄曰國非其國盖先王之制三年
耕必有一年之食以三十年通之則可以有十
年之備故尭湯之水旱至於累歲而無捐瘠之
民者用此道也三代而下井田廢缺利民之法
無善於常平由漢迄今莫能變易惟自近世有
名無實凡所以養民之具月計不足何暇議三
年之蓄哉是以歲或不登民輒菜色強者轉而
為盗賊弱者不免於餓殍保民之術如此亦巳
䟽矣臣等竊謂自罷青苗錢後來天下州縣皆
有積繦朝廷雖更立常平之制條目甚詳而上
下因循未嘗晉意旣無綂屬以紏其乖繆又無
賞罰以為之勸沮加之轉運司苟紓目前之急
多端借貸日朘月削殊無償足之期非有懲革
將不勝弊臣伏望聖慈特降&KR0790;旨取今日以前
應干常平敕令嚴責近限專委戸部刪為一書
付之有司悉俾遵守仍先行旨揮將天下見在
常平錢乘今秋豊稔之時令五路糴粟一色其
餘路分並相度逐處可以久晉斛斗廣行收糴
仍以本司錢修盖合用倉廪將一路所有錢衮
同應副一路之中不得偏聚一州一州之境不
得偏聚一縣各隨戸口之多寡以置糴入之大
數每遇凶歉依法出糶糴糶之法常以市價增
减如此則官本常存而物價不能翔踴或遇旱
乾水溢之災則民有所濟不至流散朝廷之惠
澤可繼而無乏絶之患相因日久漸致九年之
蓄太平之策莫大於此惟陛下推至誠惻怛
之意明詔執政恊力施行所有官吏殿最亦乞
參酌修定將來頒降之後或有違犯州縣委監
司監司令戸部御史臺覺察奏劾庶使二聖䘏
民之仁心不爲徒善之政傳之萬世天下幸甚
取進止
彈奏范純仁王存事
右臣竊惟丞相者人君之腹心所與共承宗廟
爕理隂陽典領百僚恊和萬國人臣之職莫或
重焉惟是道德修明噐識宏遠正身率下憂國
如家任賢使能彰善癉惡同心恊力庶幾有成
苟非其人必敗國事臣謹按右僕射范純仁憑
藉門閥素無他長矯情飾詐善取名譽久在閑
局衆以為賢陛下擢於冗散之間不踰三年
任以宰輔謂宜極盡智力上報大恩而位過其
才名浮於實略無經國之志惟有朋姦之心輕
肆於行列之中猖狂於論議之際廣引私黨變
亂舊章護短遂非附下罔上皆有實迹播在僉
言以臣觀之猶未足論惟是日近营救蔡確之
事最為公議之所不容輒具彈文仰祈&KR0790;断廼
者確在安陸作詩訕上悖逆不道天下共疾純
仁俻位次相固宜以君親為念而顕助姦慝極
力救觧每對賓客語及確事則惻怛顰蹙憫其
非辜至論處厚則攘臂切齒謂長告訐教導汝
礪使之上䟽及見不肯草制則與王存再三嘆
賞以謂天下乃有此人又聞進對之次屡有寬
貸之請宰相如此朝廷何頼焉臣竊謂純仁自
為樞密之日因司馬光久在病告遂以國用不
足為說上惑聖聦申明常平舊敕巧言附會却
令州縣於存留一半錢斛之外依舊散青苗息
錢天下之人莫不疑惑光聞其事力疾入見以
死争之又於上前親自禀奏云不知是何姦邪
之人勸陛下復為此事純仁汗顔畏縮不敢
仰視尋得聖旨盡令寝罷光謂臣曰純仁自為
執政言行反復隂懷顧望止為全身之謀以名
取人其弊至於如此已上皆光之語臣不敢有
一字增損陛下試用以觀純仁則其秉心不
一事上不忠取悦大姦徼幸異日懷奸迷國亦
已久矣誠不足以敦厚風俗宣明教化共承天
地永保國家伏望陛下考詳典憲早行罷黜
使邪正辨别朝廷清明天下幸甚
第二
右臣嘗劾奏宰臣范純仁秉心不一事上不忠
營救蔡確徼倖異日乞行罷免未蒙施行臣聞
自吳處厚繳奏確詩後來純仁與王存互持異
論不𣣔明正典刑以至三省進呈之際吕大防
等巳退惟二人者獨於簾前密為申理若純仁
等所陳果是公議自當對衆顕言無可諱者惟
其内蓄姦意旁畏同列是以輒取晉身隂進邪
說雖聖明在上斷之不疑而中外人情惡其姦
妄詢考朝市不謀而同臣竊謂確之罪惡天下
之所共疾使純仁等不知事理之重輕冐昧公
議奮力救觧則可以謂之愚矣知其不可救而
救之則志在於姦矣用愚夫為執政固已不可
况使姦人處腹心之地乎伏望聖慈為宗社之
大計以臣前奏降付外廷罷純仁宰相之職免
存丞轄之任使是非邪正不至殽亂天下幸甚
貼黃
臣聞言路亦有純仁親黨竊恐妄託
義理以謂元惡旣去餘可勿治此等
議論臣願陛下切勿過聽昔司馬
光旣為宰相亦嘗逐姦惡之太甚者
止為不能去其根本故使確輩敢至
於此今純仁及存居輔弼之地隂懷
二心若不罷免弊將甚於前日惟聖
心先定去邪勿疑不勝惓惓之望
第三
右臣近再状劾奏右僕射范純仁尚書左丞王
存隂持兩端營救蔡確乞行罷免未蒙施行臣
竊謂人主之於大臣義均一体雖議論取捨小
或不同而要其大致必主於善使確平日操履
衆以為賢偶有一青不足以掩其大德如是而
純仁等救之可也或謗起於是非疑似之間或
事出於茫昧難明之際不加考驗遽寘深文如
是而純仁等救之可也今確之姦邪罪惡天下
所知怨謗君親情理切害事迹明著按覆有實
凡戴天履地者莫不共疾而同弃之陛下特
示優容俾全要領巳出天地父母再生之賜而
純仁等冐昧公議猶為救觧操心頗僻處事顛
倒謂土於善其可信乎誠不足以謀王体而断
國論運樞極而重朝廷伏望聖慈考察僉言審
詳事理以臣兩奏付之外廷誅其姦意並觧機
務使天下暁然識邪正之道實在此舉惟
陛下斷之不疑豈勝幸甚
第四
右臣近已三次劾奏右僕射范純仁尚書左丞
王存隂持兩端營救蔡確乞行罷免未奉旨揮
臣所以屢進瞽言上煩天聽者非敢固執偏見
生事近名特以二聖臨御仰成輔弼惟是同心
同德之人乃可委以政事今純仁者忘君親之
大義畏姦豪於異日有附下罔上之意無体國
徇公之心不乘此時收還印綬則朋姦之衆又
將倚之以復興是蔡確之害尚在朝廷此臣所
以汲汲彈擊至於再三而不能已也臣聞去草
者當絶其本養虎者自遺其患一失機會後將
難圖伏望陛下特奮乾剛慱考公議以臣累
奏付之外廷正純仁等不忠之罪亟令罷黜使
履正奉公者有以堅其志背道妄行者不能長
其惡天下幸甚
薦傳尭俞蘇頌可任大事(此與梁燾同奏)
傅堯俞
素有德行衆人推服凝重有守得大臣体
仁祖英宗朝嘗歴臺諫有正直之譽
蘇頌
學問該慱練逹典故神宗朝任知制誥以
不草姦人李定為御史詞落職歸班遂有重
名
右臣等今月八日延和殿面奉聖旨令具可用
臣僚姓名進入者臣竊謂朝廷大除拜自合出
於人主之意左右大臣亦不當預固非臣等所
可輕議陛下特示至誠曲降清問𣣔採外庭
公議上禆宸断臣等不敢堅避僣易之罪輒以
名聞伏望聖慈更賜詢考
盡言集卷第十一(終)
