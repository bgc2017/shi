金石文考略目錄類二(金石之屬)
提要
(臣)等謹案金石文考略十六卷
國朝李光暎撰光暎字子中嘉興人嘉興之收
藏金石者前有曹溶古林金石表後有朱彝
尊吉金貞石志彝尊所藏金石刻又歸於光
暎光暎遂裒輯所得集諸家之論而為此書
前有雍正七年金介復序稱其不減曹氏古
林之富然古林金石表間有參差矛盾且無
論說不及此書之有條理至吉金貞石志未
見傳帙疑彝尊當日本未成書而此書内乃
有引吉金貞石志一條則或存其殘稿之什
一未可知也所採諸家集錄金石之書凡四
十種文集地志說部之書又六十種可謂勤
且博矣惟於濟寧諸碑不引張弨釋文於天
發神䜟碑不引周在浚釋文於蘭亭序不引
俞松續考是為漏略耳自昔著錄金石之家
皆自據見聞為之評說惟宋陳思寳刻叢編
一書則雜取諸道金石錄復齋碑錄諸書薈
稡而為之是書亦同此式每條下各注所出
之書間有光暎自識者什一而已金石著錄
之富無過歐陽趙洪三家而是書於隸釋所
引不及十之一於集古金石二錄所引亦不
甚詳至隸續暨婁機漢隸字原則皆未之及
蓋諸書以攷證史事為長而是書則以品評
書跡為主故於漢隸則宗鄭簠之評於唐碑
則取趙崡之論雖同一著錄金石而著書之
宗旨則固區以别矣乾隆四十三年七月恭
校上
總纂官(臣)紀昀(臣)陸錫熊(臣)孫士毅
總校官(臣)陸費墀
金石文攷略原序
七情欲居其一人所不能無而足以為累者也然非必
為累也視所欲何如耳觀妙主人李子子中一切聲色
貨利澹然皆無所欲獨於書籍及名流筆墨遺跡與夫
金石文字自謂平生之欲存焉計積累所收碑刻搨本
視曹氏古林金石表不減其數可謂富矣好手裝潢時
出把玩乃偕其姊夫王子典在博采諸家之論錄之以
互證其然否間附已說於其後成書一十六卷可謂勤
矣自非甚有欲於此悉能搜羅之富而攷訂之勤如是
夫人各有欲欲在彼聲色貨利則志氣日以昏欲不在
彼而在此則志氣日以清此觀妙主人之所以能觀其
妙也老子云常無欲以觀其妙茲則有欲以觀其妙不
亦與道德之旨可相參也與雍正七年歲次屠維作噩
十月朔同里心齋老人金介復題
