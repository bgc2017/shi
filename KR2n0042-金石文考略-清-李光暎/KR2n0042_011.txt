金石文考略卷十一
嘉興李光暎撰
中興頌
右大唐中興頌元結纂顔真卿書書字尤竒偉而文
辭古雅世多摹以黃絹為圖障碑在永州磨崖石而
刻之模打既多石亦殘闕今世人所傳字畫完好者
多是傳摹補足非其真者此本得自故西京留臺御
史李建中家盖十年前崖石真本也尤為難得爾(集)
(古錄)
中興頌刻永州浯溪上斵其崖石書之刺史元結纂
結自以老於文學故頌國之中興頌成乞書顏太師
太師以書名時而此尤瑰瑋故世貴之今數百年蘚
封莓固遠望雲烟外至者仰而玩之其亦天下之偉
觀耶嘗謂唐之文弊極矣結以古學為天下倡首芟
柞蓬艾奮然拔出數百年外故其言危苦險絶略無
時習態氣質竒古踔厲自將嘗曰山蒼然一形水冷
然一色大抵以簡潔為主韓退之評其文謂以所能
鳴者余謂唐古文自結始至愈而後大成也(廣川書)
(䟦)
頌者美盛德之形容以其成功告於神明者也商周
之遺萹可以概見今次山乃以魯史筆法婉辭含譏
盖之而章後來詞人復發明呈露則磨崖之碑乃一
罪案何頌之有竊以為未安題五十六字刻之石傍
與來者共商略之三頌遺音和者稀半容寧有刺
譏詞絶憐元子春秋法却寓唐家清廟詩歌詠當諧
琴摶拊策書自管璧瑕疵紛紛健筆剛題破從此磨
崖不是碑(范成大)
磨崖碑中興頌元結纂顔真卿書字畫方正平稳不
露筋骨當為魯公法書第一唐文靡𤨏極矣至結與
蕭穎士輩方振之頌亦典雅仿嶧山諸碑第有可議
者頌其君而斥其君之父曰噫嘻前朝孽臣姦驕且
冠之篇首豈頌體爾耶吉甫於宣王詩穆如清風者
未聞以厲王斥也序辭所謂非老於文學其誰宜為
亦誇矣曉人不當如是(弇州山人稿)
磨崖中興頌碑自歐陽公集古錄已謂其歲久剥裂
字多殘闕好事者以墨增補之王元美最博雅乃云
字畫方正平稳不露筋骨當為魯公法書第一豈元
美所見乃崖石真本耶予獲一紙恐是棗刻雖筋骨
不露而神氣全亡惜不得至永州崖一證之(石墨鐫)
(華)
此魯公書之翹然者在八關齋記之上(蒼潤軒帖䟦)
書至於顔魯公魯公之書又至於中興頌故為書家
規矩凖繩之大匠河朔嘗見三數本皆完好而森森
如劒戟有不可犯之色今得此本頗有殘缺既装禙
則反得古中韻勝乃知崖角刓弊本真全露有李白
所謂秋水出芙渠天然去雕飾者尤可賞激也(陵川)
(集)
元次山有文名唐人所推重中興頌又其得意之作
乃其韻俱用平聲彌見弱夫宫商經緯依永乃和盡
用仄必噍殺矣盡用平必滯伏矣陸平原所謂偏弦
獨長清奏靡應此頌不無此疵焉此頌大歷六年鐫於
永州浯溪石崖已八百幾十年不遽冺徒以顔魯公
正書能使山靈訶護若此耳李陽冰琅邪庶子泉銘
亦磨崖字已不可辨余親見之或謂此頌是再模則
不可知矣宋廬陵羅大經詫歎肅宗即位靈武事遂
謂節判前叙數語止言大業而不及盛德以為節判
亦不滿之羅君讀此不及竟耶頌中固已有盛德字
以補叙文之闕作文固有稱停庶免複累此文廬陵
之所不識也(隅園集)
宋州官吏八關齋會報德記
右顔魯公書字徑可二寸許方整遒勁中别具恣態
真蠶頭鼠尾得意時筆也此書不甚名世而其格不
在東方家廟下故非餘子所及也記文宋州將吏為
節度使田神功疾愈請禱此猾裨媚驕帥之常亡足
怪者第其時有可慨也盖載縉鴻漸輩方以因果之
說聳人主至引阿脩羅帝釋為証每虜至禮佛祈禱
退則修八關齋飯僧報謝將帥體解而世風靡矣嗚
呼唐之所以終不復振也有由哉(弇州山人稿)
此宋州將吏為節度使田神功頌疾愈作齋會也神
功故非良臣徐白等媚其主帥非佳事而魯公為纂
為書何也乃其字法大徑三寸許方整遒勁不减曼
倩贊家廟碑(石墨鐫華)
八關齋碑在歸德府字法大徑三寸許方整而有風
致視他書更勝(銷夏記)
此碑乃因田公之病而為之當時所費不下千萬然
當時猶有烜耀於此者今皆澌滅而田公事獨以魯
公之書而傳余常評此書在顔碑最為奇偉盖以氣
像森嚴而又不窘束故耳(蒼潤軒帖䟦)
刺史崔倬叙顔魯公石幢事曰會昌中有詔大除佛
寺凡堂閣室宇關於佛祠者掊滅無遺分遣御史覆
視之州縣祗畏至於碑幢銘鏤贊述之類亦皆毁瘞
此州(缺)元寺先有太師魯國顔公以郡守僚吏州人
等為連帥田氏八關齋會鐫紀大幢亦鑿缺仆埋因
訪其遺文於前刺史唐氏之家得其摹本命工補刻
大中五年正月一日(金石文字記)
右唐宋州官吏八關齋會報德記顔魯公纂并書筆
力嚴整不减曼倩畫贊惜乎文字滅沒闕一百九字
因以魯公文集校補以便快讀朝散大夫使下闕持
節宋州字徐向等下闕奉字左右僕射知省下缺事
兼御字之所建也下缺公名起下缺孝字安人務在
於撫下缺柔况字緝熙下缺故能殿天字佐今下缺
右僕射李公忠臣字思明懼忠下缺臣圖已令公字
斬下缺德信走從諫遂并其字副元帥李下缺光弼
請公字又討敬缸下缺缸歸順焉史字封信下缺都
郡字每食宿下缺皆躬自省視字二年拜下缺汴宋
節度遷兵部大歷二字妻信安下缺郡王禕女為凉
國夫人字居常不離下缺左右閱讀史書或時疾字
二寺下缺以祈福佑五年字功下缺既高字忽嬰熱
下缺疾沉頓字是即下缺我公字入於烈下缺熬矣
字徐君悦下缺而從之來字開元伽藍將下缺佐争
承惟字一千五百人為下缺一字耆壽百姓張下缺
烈等設字又按碑本淪骨髓文集作瀹字臮文武將
吏集作衆字羯胡搆逆集失胡字又討敬缸集作詩
字都六軍集作六年清河張氏集作清州則又集本
之訛也元年拜戶部尚書集作授戶部睦於姻黨集
作親黨不茹薰集作茹葷禮䜟不絶集作禮懴則當
從碑為正也首題顏真下當缺卿譔字篆尾唐下當
缺行宋字則又推而可知也
按碑曰收滄德攻相州拒杏園守陳留陷思明斬德
信走從諫襲敬缸讓侯希逸破法子營封信都郡王
等事舊史皆無之而新史悉合必歐公得此碑而更
定之也新史又謂八年自力入朝卒代宗為飯于桑
門追福然七年壬子得疾宋州官吏為之祈禳至八
年卒而朝廷又為飯僧追福可見當時從信釋氏之
深也(二條金石評攷)
東方曼倩畫像讚碑
東方畫像讚碑隂記顔魯公書石刻在陵縣陵即古
平原郡也故城址猶存今僅三之一耳碑已再刻余
所得乃舊夲雖小糢泐然其峭骨遒氣滃欎奮張亦
足辟易餘子余謂東方生跡固竒詭然以逍遥流易
之度處虛實有無間夏侯文亦時時有壺公薊子意
獨公書太嚴整未稱所以發之不若留右軍寫其情
性可也語固涉狂公復生不能不頫首耳(弇州山人)
(稿)
東方曼倩畫贊昔魯公守平原時為書今其石刻刓
剥後世復為摹搨以傳然魯公於書其神明焕發正
在筆畫外若弮朱墨而印於石者此待詔書爾果有
道耶公之書幸今猶有存者更數十百年後石破字
缺人間所得皆其傳摹見者必唾而笑之其書不足
傳也(廣川書䟦)
此碑在山東陵縣王元美曾得舊本余所收乃長安
故家者小小磨泐當與元美家搨本同書法峭拔奮
張固是魯公得意筆也元美謂東方生跡固竒詭夏
侯文亦有壺公薊子意獨公書嚴整未稱不若留右
軍寫其情性可也余則謂魯公忠義而好神仙小說
載公殁後指甲金色透出手背又寄家人手書事雖
涉怪誕而亦可證公深於神仙之術固東方生千載
至契也然其筆却無物外姿態不如書汾陽家廟大
是本色(石墨鐫華)
右唐人所摹東方朔畫像贊圭角混融而光精燁然
非深知晉人筆法者不能予在中秘獲觀褚登善鈎
榻黃庭經與此正同雖紙墨亦不殊信可寳也(宋鸞)
(坡)
此讚在山東陵縣書法較他刻更嚴整余以曼倩生
平極詼譎後世乃有以極正之筆書其讚者使曼倩
見之當為骨竦(銷夏記)
此碑久毁東明穆先生得古&KR1213;重刻之石其期立等
字多偽想其元搨漫滅者時有之矣予前過平原留
意蹤跡之迄不可得後乃購得此本字更明悉何嘗
有偽字且其篆題兼存尤古雅峻峭全無鈍質俗態
此時陽冰稱高手乃其文采風流不及此十二字也
其贊字視顔他書獨瘦勁恬適與家廟碑相上下盖
公中年制作最為得意想此搨在穆先生所收數百
年之前可見世之罕物時在人家但不易遇耳因此
復銳志蒐羅媿不出里巷不得使之無脛而來其保
持之殷當何如(墨林快事)
碑隂記
余既得先生畫贊自記希有之遇矣其後又得此記
字比畫贊更大而筆尤豐偉鋒芒轉換一二如新盖
&KR1213;更在前者遂成完璧其題乃八分魯公書更少見
尤可寳也記稱廟象捏素為之二細君旁侍風流可
想而書之年為天寳十三載亂在目前而平閻李宋
四公又以北平王判官廵按狎至然魯公兄弟又伺
其旁則亂萌即兆又相參錯可為有國之永鑒則公
所為拓韓君開元八年之新碑而大書之者非急也
關係治亂當傳之百代耳(墨林快事)
工部尚書臧懷恪碑
臧尚書墓碑顔魯公纂并書尚書墓在陜西三原縣
顔公此刻人間少傳余向以使事道陜得之尚書七
子希崇希旭希忱希愔希景希晏希讓皆為顯官而
希讓至魯國公顔公文集復有臧氏糾宗碑書七子
官爵與此不同(金薤琳琅)
臧懷恪碑顔魯公纂并書懷恪再為王晙蕭嵩兵馬
使積官右武衛將軍封上蔡縣侯三贈而至工部尚
書則以子希讓貴故也兄懷亮至左羽林大將軍懷
恪有子七人咸顯而希讓至尚書節度使魯國公碑
稱兄弟子姓勛賢間出自天寳距於開元乘朱輪而
拖珪組者數百人而唐史不為立傳故聊載之書法
偉勁不减家廟茅山而石完不泐尤可喜也金石錄
又載韓擇木書第三子太子賓客希忱碑及希晏碑
以韓秀弼書之希讓胄子也而能為不朽計乃爾誠
有過人者矣(弇州山人稿)
臧將軍碑視魯公他書差勁峭且石又完好鋒穎都
具墨寳也(銷夏記)
今在三原縣九陂城臧氏墓上文有廣德元年十月
字碑歴叙臧氏自魯公子彄及僖哀二伯文武二仲
而其下又列丈人子原義和榮緒按莊子文王寓而
政於臧丈人下距魯隱公殆四百年不得以為公子
彄之後且莊子中名氏多是寓言不可為據子原乃
漢臧洪原字以厂从泉後人復添三點今後漢書作
子源(金石文字記)
顔魯公奉使題字
顔魯公奉使蔡州書今在同州其上有魯公畫像
書曰真卿奉命來此事期未竟止緣忠勤無有旋意
然中心悢悢始終不改游於波濤宜得斯報千百年
間察真卿心者見此一事知我是行亦足達於時命
耳又曰人心無路見世事只天知下有題曰觀此筆
跡不顯歲月以事實攷之盖使李希烈時也希烈以
建中元年陷汝州盧杞建議遣公奉使至正元(宋諱貞故)
(作正)元年八月丙戌公不幸遇害困躓賊庭者踰二年
刃加於頸而色不變度無還期誓不易節盖書此以
自表云靖康元年七月壬申朝散郎秘閣修譔知同
州軍事唐重書(金石文字記)
送劉太冲叙
顔魯公送劉太冲叙鬱屈瑰竒於二王法外别有異
趣米元章謂如龍蛇生動見者目驚不虛也宋四家
書𣲖皆出魯公亦只争坐帖一種耳未有學此叙者
豈當時不甚流傳耶真跡在長安趙中舍士禎家以
余借摹遂為好事者購去余凡一再見不復見矣淳
熙秘閣帖亦有刻(容臺别集)
麻姑壇記
顔真卿纂并書小字正書(按魯公立此碑元作大字今有拓本而石亡其)
(小字者乃别本後人補刻非初碑也)大歷六年
今在建昌府南城縣麻姑山萬歷初年重刻(金石文)
(字記)
唐麻姑仙壇記顔魯公譔并書在撫州又有一本字
絶小世亦以為魯公書騐其筆法殊不類故正字陳
無已謂余嘗見黃魯直言乃慶歷間一學佛者所書
魯直猶能道其姓名無己不能記也小字本今錄於
後使覽者詳其真偽云(金石欽)
小字麻姑壇記或疑非魯公書魯公喜書大字余家
所藏顔氏碑最多未嘗有小字者惟干禄字書註最
為小字而其體法與此處記不同盖干禄之註持重
舒和而不局促此記遒峻緊結尤精悍此所以或者
疑之也余初亦頗以為惑及把玩久之筆畫巨細皆
有法愈看愈佳然後知非魯公不能書也故聊志之
以釋疑者(集古錄)
右唐小字麻姑壇記顔魯公纂并書在今江西南城
縣之麻姑山歐陽公謂或者疑其非真而復以為筆
畫有法非魯公不能書也趙明誠謂陳無已嘗見黃
魯直言此乃慶歷中一學佛者所書魯直能道其名
觀陸放翁云魯公麻姑壇記有大小二本盖用羊叔
子峴山故事通志金石略載魯公書亦有小字麻姑
壇記則歐陽公之疑與魯直之言又似不足信元柳
待制道傳云麻姑壇碑小字楷法尤精緊比聞舊石
焚毁山中雖重刻無復當時筆意則亦以小字為顔
書但謂石已不存非也吳文正公云麻姑碑在吾鄉
舊為雷所破重刻至再字體浸失其真則被焚者乃
臨川大字本而南城之石至今固無恙也金薤琳琅
作字大至方丈小至粟粒其位置精神不差豪髮然
後為盡如以此字與中興頌參較當知予言為信(姑)
(溪集)
顔字小者最少惟此撫州仙壇記最為千古之尤物
自永叔以來六百餘祀膾炙人口鋒芒之内精神之
外一無减損此雖中得名喆為之護持引延然非其
光怪陸離太和洋冶自足以永於宇宙之間而不可
减似有神物為之守禁者亦不可得如此堅且久也
(墨林快事)
撫州有魯公仙壇記字形大如指頂筆筆帶有隸意
魯公最得意書也不知何時毁壊世無見者余收此
本得之故恭順家宋以前榻楮墨精好最所秘惜至
行世蠅頭小書乃慶歷中人偽書載金石錄而今舉
世奉為楷模誤矣杭州姜滙思有宋&KR1213;大觀第九本
余家正少此乃持以換仙壇本去今所觀者乃忠義
堂本耳(銷夏記)
往見魯公所書麻姑壇記皆小字甲戌夏景陵吳既
間驥之子鼎彦來京師求作其父遺集序余麻姑壇
記大字末云奉議大夫建昌府知府梁伯達重建按
集古錄䟦麻姑壇記云顔公忠義之節皎如日月其
為人尊嚴剛勁象其筆畫而不免惑於神仙之說謂
此書也别有小字麻姑壇記一䟦云右小字麻姑壇
記或疑非魯公書余家所藏顔書碑最多未嘗有小
字者惟干禄字書注最為小字而體法與此記不同
盖干禄注持重舒和此記遒峻緊結尤為精悍此所
以疑之也及把玩久之筆畫巨細皆有法度愈看愈
佳然後知非魯公不能書也陸務觀云魯公麻姑壇
記有大小二本盖用羊叔子峴山故事都元敬金薤
琳琅引柳待制道傳云麻姑壇碑小字楷法尤精緊
比聞舊石焚毁山中重刻無復筆意亦以小字為顔
書但謂石已不存非也吳文正云麻姑碑在吾鄉舊
為雷所破重刻至再浸失其真則被焚者乃臨川大
字本而南城之石至今固無恙也云云今大字本盖
臨川舊石燬後梁君重刻於建昌者草廬所謂浸失
其真者是也(𢃄經堂集)
夫代與世移物隨時變居今鏡古匪蹟何稽石磴紅
泉靈運之風流尚在銀鈎鐡畫魯公之生氣猶存若
乃紀化仙都顯神丹於木石抽竒冊府寄藻思於縹
緗則所謂昔人已矣遺跡依依以故點綴陳蹤聽之
乘除大運俾千載而下意氣相感者得有攷焉
麻姑仙壇記魯公手書小楷并碑隂附刻褚河南虞
永興歐陽率更柳河東諸小楷俱稱神品不知何年
遺失山澗中謂好事者擕去宋景祐間一樵䜿偶于
山澗鋤得之斷其一角故曾子固詩云碑文老勢信
可愛碑石小缺誰能鐫後人每珍之謂翻刻新本不
如也(二條麻姑山丹霞洞天記)
撫州南城縣舊有顔魯公麻姑仙壇碑後分南城入
建昌碑隨入公廨聞為一守槖之歸而命俗工摹一
碑於郡今所相傳者是也余覽顔書小楷最為難得
而屢經摹仿失其故吾每用慨惜爰是廣訪宋&KR1213;命
良工精刻函之邸中用存故事其碑陰衞夫人等書
一一並留不差毫髮臨池者尚鑒余之苦心哉益王
潢南道人題於遜學書院
仙都觀壇即蔡經故居王方平來會仙人麻姑之處
顔魯公記其事手書入刻往在京師見一舊本筆法
竒勁精采焕發公忠義大節披覽間略具世尤珍之
當時購之不得後十餘年來守建昌此刻匣貯郡齋
啓視之石方廣盈尺中斷字多磨滅不可辨為之慨
然偶過近溪羅大參出所藏舊本點畫波發與京師
所見毫髮不差何異龍劒之合遂鐫之以傳郡之舊
跡碑陰有唐衞夫人褚河南虞永興歐陽率更薛稷
柳河東李北海諸小楷書家謂小楷難工右軍黃庭
經外絶少是數家之筆跡真可與公仙壇並傳者也
因倂刻之萬&KR0851;乙酉六月一日雲間季膺書
是碑失去既久洪武初郡守新學宫見舊墨聖座東
偏爰委仙都道士立石殿隅今具在也正德中山蹊
樵䜿於澗底拾出其碑版字跡猶無恙先君以其竒
遘輒珍襲一幅後碑入郡中漸就刓裂觀者每為悵
怏兹郡公鴈山季先生將圖翻刻而莫獲善本暇日
過從姑山房肆覧遺墨得是冊色喜遂命工入石與
四方好古者共之嗚呼是碑相傳已歴千載中間隱
而忽現失而忽得裂而忽完若蛟龍幻化莫可方物
是固魯公之精英貫徹今古斯能如是然微我鴈山
先生亦孰與成之吾儕當知所以歸德矣郡人羅汝
芳敬書(已上三條益王重刻碑䟦)
金殿鎮昭回翰墨錦雲張風雷起魄真靈應千秋白
石磨無磷萬載忠誠貫日光屈曲龍蛇滄海桑田直
渺茫丹竈烟消遺址在古壇夜静月蒼蒼(左逸士沺)
(題)
顔碑刻於唐大歷六年魯公纂文紀山迹也石膩書
工良足珍重元季兵燹流落人間永樂初為薊州衛
知事郡人雷豫所得成化紀元其子泰獻於府遂什
襲藏之盖欲其可久也嗚呼公之節義感於人人
字書特其餘事耳猶不忍冺沒如是要亦古人思召
伯而愛甘棠之意同志君子彌致寳重毋令更流落
可也(謝士元)
余所收大字仙壇記未必是原碑大都是銷夏記所
云忠義堂本也另見一本或是建昌重刻遠不及此
其小字者銷夏記據金石錄直謂為偽書金薤琳琅
辯之最明無可疑其偽也余收得二本字法精妙&KR1213;
亦極工中有斷處殆原碑所&KR1213;本致足寳惜余親家
范舒山侍御令南城時貽余一本盖萬歷初年所刻
余所藏二本實勝之范云重刻碑今亦不存(光暎識)
顔氏家廟碑
右顔魯公家廟碑石刻四面環轉在關中後廟燬宋
初有李延襲者語郡守移置之結法與東方畫像贊
相類而石獨完善少殘缺者覧之風稜秀出精彩注
射勁節直氣隱隱筆畫間吁可重也天寳間安氏蹴
天柱折而力扶之者郭尚父張睢陽平原與常山四
耳顔氏獨擅其二碑之所以重者寧獨書哉(弇州山)
(人稿)
此碑李陽冰篆額魯公譔并書石四面環轉製法精
工廟不知在何處後燬宋初有李延襲者語郡守移
置文廟此書結法與東方朔贊正同勁節直氣隱隱
筆畫間(石墨鐫華)
古人云七世之廟可以觀德魯公之先後何其輝映
也文學之優清貴之選人世可及忠烈之著褒䘏之
稠何可易得而况魯公以精忠大節之哲秉筆而叙
也休哉殆庶之貽與孔氏争光矣魯公此碑則洵洵
和雅不露鋒芒如章甫雝雝有聲容之儼焉其在賊
中題已像則又錚錚矯矯不可狎抑真與日月為昭
盖公之忠孝大關培植素厚故其出之胸中與取之
筆下迥然不同(墨林快事)
碑在西安文廟文刻四面制作精工魯公忠孝植於
天性殫精竭力以書此碑而竒峭端嚴一生耿耿大
節已若顯質之先人矣(銷夏記)
郭氏家廟碑
唐贈太保郭敬之廟碑廣德二年顔真卿纂并正書
(古今法書苑)
碑今在陜西布政司乃汾陽父敬之廟碑文與書俱
出魯公手以一代偉人之家廟非得一代偉人之書
不足當之可稱古今二絶碑隂載汾陽兄弟九人皆
列大位不止史所傳幼明一人也所載汾陽封拜亦
與史小異(銷夏記)
廣平郡文貞公碑
宋文貞公碑并碑側記皆顔魯公纂并書文貞墓在
沙河縣碑久埋沒土中近余友方思道作縣出之重
樹扵墓以&KR1213;本見示金石錄謂碑與新史不同者二
事又謂碑側記文貞逸事甚詳而新舊史皆無之
余家藏魯公文集中有此碑因得比較以補石本之
缺但其文時有小異如集本云建一言而天下倚平
碑一言作一陽集本云曾祖弘俊碑作弘峻集本云
嘗夢大鳥銜書吐公口中公吞之碑作大鳥銜書吐
公口中而咽之集本云欲優游自免碑自免作鄉
里集本云左右震竦碑左右作天后集本云敇使馳
救之碑救作赦集本云與執法通同碑作與執政通
問集本云玄宗將幸西蜀碑作中宗將幸西京集本
云公盛氣詰之碑氣作色集本云東宫有大功宗廟
社稷主也安得異議碑作春宫有大功主安得異
議集本云駕幸洛陽碑作駕達東都集本云馳道險
隘行不得前碑作馳道隘稽車騎不得前集本云以
臣免之碑臣字下有言字集本云毋寵子愛碑作毋
寵子異集本云敇公按覆碑無敇字集本云置之座
右碑之作諸集本云仲冬十九日碑作十有九日集
本云喪葬官供碑喪作噐集本云戊寅歲五月碑無
歲字集本云叨太僕之下烈碑烈作列集本云義形
言色碑言作顔集本云既遷鄴城碑遷作還集本云
汗洽流漿碑流作如其不同者又如此此則趙氏之
所未及也(金薤琳琅)
余始有碑側記又後一歲乃得碑文頗剥蝕其行筆
與記全異碑辭内稱公雅善戲謔不常矜莊凡所詼
諧人輒疏取昔人見公賦梅花以銕心石腸為怪故
不足怪也非所望於蕭傅亦是一証太史公讀張文
成事而疑其偉然丈夫乃如好女子世固有不可曉
者
宋文貞公神道碑側記顔魯公纂書石刻沙河二公
剛勁大節相埒書亦稱是真足三絶第其筆以取勢
為主微類徐吏部而力過之不免奔驥渴猊眉山實
得此法作擘&KR0034;書愈增怪偉黃豫章獨印賞以為瘞
鶴銘之流亞噫惟其似之是以嗜之然耶(二條弇州)
(山人稿)
此碑書法方整中帶有虛和視他書稍異尤為可寳
余以崇禎己夘於役河南親至碑下見石雖漸泐然
規畫尚可撫摹&KR1213;一紙置輿中共晨夕者經年(銷夏)
(記)
錐沙三喻皆喻藏鋒不知出鋒亦有之因出鋒之遒
故成藏鋒之渾此碑是也東坡偃筆雖形類顔失在
用筆矣其學王僧虔亦然(容臺續集䟦仿宋廣平碑)
(側帖)
右廣平文貞公碑顔魯公書在今沙河縣之東北康
陵丁丑之年太末方思道為沙河令碑已斷沒出之
土中鎔二百斤銕貫而續之今方公所為修復封樹
皆無存矣惟此碑屹立於風霜烈日之中恐亦不能
久也歐陽文忠公以謂魯公真跡今世在者得其零
落之餘猶足以為寳今此碑剥蝕猶少况以廣平之
重使歐公得之其為珍賞當倍他書矣(歸太僕集)
千福寺多寳塔碑
右千福寺多寳塔碑岑勛纂顔真卿正書顔公之書
多矣惟此碑盛傳人間歐陽公作集古錄䟦尾而此
獨見遺惟趙氏金石錄有之謂多寳塔者僧楚金所
造楚金嘗寫法華經千餘部寘塔中趙氏復謂於七
大夫家數見之則楚金之書至宋猶有存者(金薤琳)
(琅)
魯公正書惟此碑最著以其字比諸碑稍小便於展
玩耳而結法視東方朔贊家廟碑似覺少遜王元美
曰貴在藏鋒小遠大雅不無佐史之恨信然碑舊在
興平千福寺不知何時移立西安府學中(石墨鐫華)
魯公書多寳佛塔最窘束而世人最喜如杜少陵詩
佳處滿卷而學者徒取其硬澁此殆曹子建所謂蘭
茝生香人之所嗜而海畔有逐臭之夫者也嗟嗟世
人若不具隻眼而隨人語言以評古書又曷足以言
心賞耶(蒼潤軒帖䟦)
魯公之石布滿天下或滅或闕而琅琅千古惟此碑
最永釋氏所云不可思議豈此碑固將與蓮經共無
極已耶此書最謹嚴雖少似拘束而天全神活自得
之趣盎然欲流固是平原之傑作可自為宇宙間一
物無借竺乾也(墨林快事)
金石文考略卷十一
