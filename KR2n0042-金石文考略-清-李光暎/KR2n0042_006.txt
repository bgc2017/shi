金石文考略卷六
嘉興李光暎撰
豳州昭仁寺碑
正書朱子奢撰貞觀四年
右昭仁寺碑在豳州唐太宗與薛舉戰處也唐自起
義與羣雄戰處皆建佛寺云為陣亡士薦福湯武之
敗桀紂殺人固亦多矣而商周享國各數百年其荷
天之祐者以其心存大公為民除害也唐之建寺外
雖託為戰亡之士其實自贖殺人之咎爾其撥亂開
基有足壯者及區區於此不亦陋哉碑文朱子奢撰
而不著書人名氏字畫甚工此余所錄也治平甲辰
秋分後一日書(集古錄)
右昭仁寺碑唐守諫議大夫騎都尉朱子奢譔歐陽
公愛其字畫甚工惜無書人氏名金石錄嘗載其目
亦不言為何人書也惟通志金石略以為虞永興書
永興書之傳世者有孔子廟堂碑然此不類而金石
略乃謂出於虞公當必有所據昭仁寺在邠州西八
十里昔唐太宗與薛舉戰爭之處正德癸酉余以使
事道邠州得&KR1213;其本字畫若初刻者真可寳也朱公
余鄉先生唐史有傳其文字人間罕存可見者僅有
此耳(金薤琳琅)
碑在長武縣朱子奢撰無書者姓氏余觀其筆法大
類廟堂廟堂豐逸此稍瘦勁廟堂五代重勒此伯施
真跡也歐公亦不言誰書鄭樵直以為伯施都元敬
謂必有據而曹明仲曰歐陽通書通書道因諸碑殊
與此不類按舊唐書貞觀三年詔建義以來交兵處
為隕身戎陣者各立一寺令虞世南朱子奢等為之
碑此破薛舉處也又通本傳少孤母徐氏教以父書
儀鳳中始知名貞觀三年至儀鳳元年四十八年道
因碑書在龍朔三年去貞觀三年亦三十五年則此
碑非通書明甚而虞與朱同事其為虞書無疑曹明
仲又以虞恭公碑在宜禄巡撿司虞恭公温彦博也
陪葬昭陵正在醴泉宜禄巡撿司即今長武縣明仲
盖誤以昭仁為恭公耳且恭公碑亦是信本書非通
也明仲之誤如此據其言者可謂無目(石墨鐫華)
余幼讀永叔集古錄所評昭仁寺疑之而此碑久無
傳求得碑隂一紙即有歐說又有蔣之竒輩題名於
是心愈思一當之為快後乃於一故家得敗者四本
高價都市之歐貶太宗懼殺人之召禍以湯武為比
全不見史湯武未一敗安得殺義旅太宗敗於仁杲
損亡甚衆其閉營老其師之後一鼓而勝直追而無
戰遂取之未嘗多殺彼人也其立寺追薦專在我兵
而彼人附之文中自明歐未嘗一覽而遽為立論真
可笑也至於誚其以殺人為歉是長人主喜殺之心
而先王恤亡獎義之典皆可不用其害於萬世可勝
言乎所以然者只是為儒者所惑争先闢佛不顧其
言之合否也唐文皇此舉真孟子所云不嗜殺先王
不忍人之心也(墨林快事)
昭仁寺為朱子奢文不著書者名鄭樵金石略以為
虞世南細閱之筆致娟秀爾雅非永興不能也舊唐
書載貞觀三年詔建義以來交兵處為隕身戎陣者
各立一寺令虞世南朱子奢等為之碑此碑立於豳
州乃破薛舉處也文既為朱則字為虞更足據耳(銷)
(夏記)
吕州普濟寺碑
正書許敬宗譔貞觀二年
右吕州普濟寺碑貞觀二年許敬宗撰吕州者霍邑
也高祖義兵起太原始破宋老生於此義寧元年乃
以霍邑趙城汾西靈石四縣置霍山郡武德元年更
曰吕州太宗十七年廢(集古錄)
臨淄郡公房彦謙碑
八分書李百藥撰貞觀五年
彦謙玄齡父也在隋任司隸刾史出為涇陽縣令卒
官不大顯而隋書立傳二千餘字者盖脩史時玄齡
方為宰相故也彦謙自曾祖而下三世皆封壮武侯
隋唐史玄齡碑所書皆同獨此碑作莊武未知孰是
碑李百藥撰歐陽詢八分書在今齊州章丘縣界世
頗罕傳
房彦謙碑隂具載彦謙歸葬恩禮儀物之盛太宗遇
玄齡可謂厚矣盖厚其禮所以責其報也太宗可謂
善任人矣(二條金石錄)
房彦謙高祖法夀自宋歸魏封壯武侯子孫承襲魏
隋唐三書皆同獨碑莊武按漢膠東國有壯武縣文
帝封宋昌為壯武侯正義曰括地志云壯武故城在
萊縣即墨縣西六十里後漢志壯武故夷國左傳隱
元年紀人伐夷是也賈復傳封膠東侯食郁秩壯武
等六縣晉張華亦封壯武侯字並作壯獨此碑與左
傳杜氏注作莊(金石文字記)
房梁公碑
正書褚遂良書
右唐房玄齡碑文字磨滅斷續不可攷究惟其名字僅
存其後題脩國史河南公而名姓殘闕者褚遂良也
按舊唐史云玄齡名喬字玄齡而新史乃云名玄齡
字喬今碑所書與新史合惟宰相世系表又云玄齡
字喬松者不知何所據也(金石錄)
碑己泐僅存六百餘字褚河南正書結法與聖教序
同可寳也舊唐書諱喬字玄齡碑曰諱玄齡字喬當
是以字行后以名為字耳新唐書從碑(石墨鐫華)
化度寺邕禪師塔銘
正書李百藥撰歐陽詢書貞觀五年
歐陽率更書所謂直木曲鐵法也如介胄有不可犯
之色然未能端冕而有德威也(山谷集)
唐貞觀間能書者歐陽率更為最善而邕禪師塔銘
其最善者也至大戊申七月中袖此見過為書其後
吴興趙孟頫
吾家率更書流傳人間甚多邕禪師墖銘乃其絶佳
者此帖臨摹鐫&KR1213;又其絶精盖是舊本至元庚辰二
月丁亥歐陽玄題李宗道所蔵
歐陽率更姜白石以為追蹤鍾王今觀此石刻尚使
人驚絶矧真跡哉因知白石之論為信然此化度寺
碑盖舊本收者宜寳蔵之至元六年歲庚辰三月十
六日喀爾庫庫書(三條郁逢慶書畫題跋記)
長沙歐陽信本書在唐評為妙品鄭漁仲金石略所
載凡二十三種而行於南北者惟僧邕塔銘及醴泉
銘而已二銘多所翻刻南本失於瘦北本失於肥殊
無精妙之本余嘗于越見胡文恭公所蔵醴泉銘肥
瘦適均精彩煥發識者定為初刻今觀此塔銘其神
氣絶與之類誠可寳玩也然塔銘尤信本得意書姜
堯章謂勝於醴泉駸駸入於神品其亦知言也哉元
諸大老寘品評於其間者凡十又三人余尚何言庸
掇拾緒餘而書於左方云(宋鑾坡)
趙子固以歐陽率更化度醴泉為楷法第一雖不敢
謂然然是率更碑中苐一而化度尤精緊深合體方
筆圓之妙而殘缺尤甚昔年得一本僅二百餘字後
又致一本雖剥蝕其可讀者幾再倍之當是前百年
物而字意小緩散不能如前本之精勁也豈&KR1213;手微
劣故耶因合而識之俟明窗細展究其所以異可也
(弇州山人稿)
余見時亟聞先憩庵府君稱化度寺帖妙出九成宫
右而未獲見每以為恨今太師英國張公廷勉間出
所蔵舊帙乃駙馬李子期家物銘叙略備其空缺處
率用印識若文書家所謂盖印者帙後若趙松雪揭
曼碩巙子山諸公皆有題識惟謝端所謂蔵鋒王沂
所謂神氣深穩者最為得之周馳云石刻羽化久矣
則此固二百年前物也張公博雅好文事尤重世澤
其永寳之不獨如李氏所識也正德五年八月十日
長沙李東陽識(懷麓堂集)
右歐陽率更書化度寺邕禪師塔銘石本王魯齋先
生自言兒時見其兄以此臨學時二百四十餘字其
兄亡後魯齋求補為全文而妍媸自見景定庚申人
日所為跋如此至咸淳己巳春又得河南范諤隆興
初䟦尾云慶歴初其高王父開府公諱雍奉使關右
歴南山佛寺見斷石砌下視之廼此碑稱歎以為至
寳既而寺僧誤以為石中有寳破石求之不得棄之
寺後公他日再至失石所在問之僧以實對公求得
之為三斷矣乃以數十縑易之以歸置里第賜書閣
下靖康之亂諸父取蔵之井中兵後好事者出之椎
&KR1213;數十本已乃碎其石恐流散浙右者皆是物也則
以是為范公家本矣今又百三十年而魯齋六代孫
文英寳蔵之如舊比今西安府學本清勁文采相懸
絶矣大抵書有輕重之勢而近橅石本類皆一體填
凑字内筋脈舉無存者余與他人言多不省今見此
本乃知古人自有真也(春雨集)
趙明誠金石錄載化度寺邕禪師塔銘李百藥撰歐
陽詢書貞觀五年十一月立即此碑也余早歲得此
碑於崑山沈大中云是黃應龍先生故物以其殘斷
不甚珍賞後過文氏停雲舘聞有宋&KR1213;本索以觀及
其出示大略不遠雅慕其舊復手模以歸亦無李百
藥字是知此碑自宋已不全矣豈明誠所見又當時
之善本與(金石評攷)
此歐陽得意之筆未收有舊&KR1213;是本乃經重刻每行
缺其半中間更有節去損壊不可摹之字遂可讀者
少字亦直存其大都令其峭拔獨立之神雋時化而
為穏重綿密之色所軼去者多矣其蕭疎冷澹之致
尚存二三焉者古人名法時其不冺不得視為殘廢
之物也(墨林快事)
墨林快事云此歐陽得意之筆未收有舊&KR1213;舊&KR1213;自
屬難得而重刻碑誠亦足寳余妺夫陳藎之家有先
世所遺碑石余借得&KR1213;之盖除去所缺入刻者雖其
文已不可讀其存者字不糢糊所謂峭拔獨立之意
未為全失也(光暎識)
褒國公碑
右段志玄碑以唐史攷之多不合云公諱某字志玄而
其名已殘缺然始初不載其名也碑云鄒平人而史云
臨淄人碑云諡忠壯而史云諡忠肅舊史亦作忠壯
與碑合又碑云圖形戢武閣按唐史及諸書功臣圖形
皆云凌煙閣初余得河間王元碑云圖形戢武意謂
凌烟先名戢武後改之爾今得斯碑亦同由是益知
前言之不謬二碑皆當時所立不應差誤也(金石錄)
公封褒國公時亦授金州刺史見舊唐書而新唐書
亦削之何也且史云志玄父偃師至郢州刺史碑云
散騎常侍益都縣開國公贈洪州都督八州諸軍事
諡信公碑云志玄從破薛舉劉武周(云云)而史不書
碑云諡忠壯舊史同而新史曰忠肅其刺謬不合如
此惜碑全者僅半尚未得詳攷爾至如碑書撰俱無
名氏書法雖方整不無少遜崔安上李藥師碑然於
正書中時作一二筆分隸是六代遺習(石墨鐫華)
祭酒孔穎達碑
正書于志寧撰
右孔穎達碑于志寧撰其文磨滅然尚可讀今以其
可見者質於唐書列傳傳所闕者不載穎達卒時年
夀其與魏鄭公奉勅共脩隋書亦不著又其字不同
傳云字仲達碑云字冲遠碑字多殘缺惟其名字特
完可以正傳之謬不疑以冲遠為仲達以此知文字
轉易失其真者何可勝數幸而因余集錄所得以正
其訛者亦不為少也乃知余家所蔵非徒玩好而已
其益豈不博哉(集古錄)
右孔穎達碑于志寧撰世傳虞永興書據碑云穎達
卒於貞觀二十一年時世南之亡已久矣然騐其法
盖當時善書者規摹世南而為之也(金石錄)
孔祭酒碑世傳虞永興書非也冲遠之沒廼後伯施
十年豈非當時學永興法者耶然筆勢遒媚亦自可
珍(東觀餘論)
此碑于志寧撰不著書者姓名其書全習虞永興而
結法稍疎自非中唐以後人所辦黃長睿亦云世傳
為永興書非也祭酒沒後永興十年乃學永興法者
書也碑半沒土中據集古錄已謂磨滅而摘其與史
傳不同者傳字仲達碑字冲遠碑與魏鄭公同脩隋
書而傳不著傳又不著穎達卒時年夀今碑字冲遠
與修隋書事尚如新年夀字半泐隱隱可讀云貞觀
二十二年六月十八日薨春秋七十有五然則歐公
所有碑與今碑略同數百年間豈無剥蝕之灾且昭
陵諸碑多不可讀而孔公碑獨尚如此或公有功六
經而鬼神呵護之耶(石墨鐫華)
孔子廟堂之碑
正書虞世南撰并書貞觀四年
右孔子廟堂碑虞世南撰并書予為童兒時嘗得此
碑以學書當時刻畫完好後二十餘年復得斯本則
殘缺如此因感夫物之終弊雖金石之堅不能以自
久於是始欲集錄前世之遺文而蔵之迨今盖十有
八年而得千卷可謂富哉(集古錄)
虞永興孔子廟堂碑石刻在關中余有二本其佳者
以乞家弟文雖斷缺不甚剥蝕然是五代時翻本也
首有相王旦書碑額盖舊無額武后增之耳至文宗
朝馮祭酒珤請斷去周字而唐史遂以此碑為武后
時立者誤也相王所書大周孔子廟堂之碑虞書入
妙品評者謂其德鄰貞白又謂與歐陽率更齊名而
專體過之如層臺緩步高謝風塵又如行人妙選罕
有失辭特其傳世頗少常見賈躭相公極稱虞筆末
云孔子廟堂碑青箱中至寳而已噫當其時已珍貴
如此况千載之後其殘碑斷墨如魯靈光者但再經
摹勒雖典刑僅存而風骨鋩鎩所餘無幾慨念唐石
不勝色飛(弇州山人稿)
嘗記在京師時見世南真跡謂以此文石本進呈太
宗特賜王羲之黃銀印一顆則世南之書貴重於當
時者固己如此但世之人不見真跡故鮮有知是說
者(金薤琳琅)
評者謂虞永興書如層臺緩步高謝風塵又如行人
妙選罕有失辭觀此碑果不虚也賈躭相公云孔子
廟堂碑青箱至寳今碑已經五代翻刻尚爾則當時
可知但碑已斷泐在西安府學予常至其處見碑傍
一片石取視之則碑之破裂者如此恐後人不復得
見此書可勝慨哉(石墨鐫華)
榮咨道以二十萬買未去大周二字本即此此刻乃
宋時重勒者永興親受筆訣於永禪師當時進呈石
本唐太宗以右軍黃銀印賜之今謝表勒在羣玉堂
帖好事者合觀之可以知伯施書矣(蒼潤軒帖䟦)
余幼習此帖亦宋&KR1213;本但已經斷折合縫處率差一
行以致裝潢之家前後各不相中幾不可讀徧覓全
本了不可得後細詳文義知其誤由折處跡之每行
可失去二三字而已欲改裝之而紙墨腐敗無可著
手乃其鋒稜峭拔情致温文視近日&KR1213;者不啻千萬
因重整其衣飾而識其概如此然好古之士即片言
隻筆玩之可以有得况琅琅千計固間世之瑰寳也
有唐一代雅尚字學大家之遺造物者亦為呵護種
種貞石色澤如新令有志者不出案頭頓交古哲此
其一也北斗當天是在見知者耳(墨林快事)
其書銜曰太子中書舍人行著作郎臣虞世南奉勅
撰并書司徒并州牧太子左千牛率兼撿挍安北大
都護相王旦書碑額相王者睿宗也舊唐書宣宗大
中五年十一月國子祭酒馮審奏文宣王廟碑始太
宗立之睿宗篆額加大周二字盖武后時書也請琢
去偽號從大唐字從之此大周字削而相王之銜獨
存也其末曰永興軍節度管内觀察處置等使王彦
超再建則元碑已亡此重刻也
此碑與皇甫誕碑並書胥為骨廣韻胥俗作骨攷之
漢人如韓勑孔廟禮器碑桐柏淮源廟碑司空宗俱
碑巴郡太守張納碑竹邑侯相張夀碑戚伯著碑金
廣延母徐氏碑殽阬祠碑隂楊震碑隂及魏公卿上
尊號奏北齊南陽寺碑固已書為胥矣(漢人碑亦或作&KR0034;後周華)
(嶽頌作&KR0034;)故李善注枚乘七發以通厲骨母之場為胥母
之誤而壻字一傳為壻再傳為&KR0008;三傳為□四傳為
聟皆胥之變也(詩有女同車釋文壻音細字林作&KR0008;戰國策韓且坐而胥亡乎王胥臣之)
(反而行並作咠書大傳不愛人者及其胥餘作咠晉書五行志淪咠於北音義咠息魚反張駿傳有黃龍)
(見於揖次之嘉泉吕光載紀迎大豫於揖次音義揖子魚反次音恣漢書地理志武威郡有揟次縣此皆)
(胥字之誤漢仙人唐公房碑壻字作聟晉王右軍帖有女聟字)其書幕為莫笑為㗛
覆簣為覆匱荆為&KR0034;歌為哥其字或通或俗而及之
為反則重刻者誤(二條金石文字記)
廟堂碑為虞永興得意之書貞觀四年碑成進墨本
賜以王逸少所佩右將軍會稽内史黃銀印當時車
馬填集碑下氊&KR1213;無虚日故未久而壊至五代王彦
超翻刻之止存郛廓耳今觀此本珠員玉栗神彩照
映信為千秋至寳唐&KR1213;久亡恐世無二本昔宋人榮
咨道以錢三百萬購唐&KR1213;本在彼時已難得如此矣
金石錄云廟堂碑武德時建而題曰相王旦書額者
盖應額無額武后時增之爾至文宗朝馮審為祭酒
請琢去大周字而唐史遂以此碑為武后時立矣
金石史云唐書法以歐虞並稱然前人云歐若狂將
深入時或不利虞若行人妙選罕有失詞又虞剛柔
内含歐筋骨外露君子蔵器以虞為優固當至謂秀
嶺危峯處處間起則非也歐虞固可並稱今止存一
廟堂碑已經五代翻刻丰神尚爾映發初刻更不知
何如耶(二條銷夏記)
永興廟堂碑唐&KR1213;自不可得見矣五代時翻刻碑亦
已殘缺漫漶余所蔵一本猶完好所謂虞書剛柔内
含者不失其真信為善本至可珤也又松壑顧先生
曩自山左歸贈余一本亦佳未曾訊其所從來按王
司寇居易錄一條歴城門人趙于京豐原官城武教
諭寄其邑二碑尚極完好盖世鮮知之摹&KR1213;者少故
也一虞永興夫子廟堂碑不減王彦超翻刻西安本
(云云)松壑所贈當即是司寇所賞本也(光暎識)
九成宫醴泉銘
正書魏徵撰歐陽詢書貞觀六年碑在麟
遊縣
右九成宫醴泉銘唐秘書監魏徵撰歐陽率更書九
成宫即隋仁夀宫也太宗避暑於宫中而乏水以杖
琢地得水而甘因名醴泉焉(集古錄)
鄭公此文因隋氏之鉅麗歸唐德之儉損頌而有諷
體了然諫錄中語也渤海書書鄭公語當知合也
書斷謂率更正書出大令森森焉若武庫矛戟虞永
興稱其不擇紙筆皆能如意高麗亦知愛重遣使請
之其名大若此然太傷瘦儉古法小變獨醴泉銘遒
勁之中不失婉潤尤為合作此帖得之十年前文既
殘缺字亦糢糊視汴刻猶是未央瓦差不蕩古意也
因識而蔵之
復得一本更完整覺精意古色流映眼睫間摩挲竟
時率更之於索靖李陽冰之於碧落至下馬坐卧味
賞旬日不能去昔人云解則愛之余不解而愛愛矣
又了不解不知何也(三條弇州山人稿)
九成宫醴泉銘唐秘書監魏徵撰率更令歐陽詢書
按唐書貞觀中改隋仁夀宫為九成宫永徽中又改
為萬年宫宫在岐州開皇十三年楊素所治徵言宫
城之内本乏水源六年四月西城之隂土覺有潤以
杖導之有泉隨而涌出因名醴泉按醴泉爾雅曰甘
露時降萬物以嘉謂之醴泉甘露雨也而漢魏郡國
與唐離宫皆謂水從地出其味若醴誤矣(廣川書䟦)
九成宫醴泉銘秘書省撿校侍中鉅鹿郡公魏徵撰
兼太子率更令歐陽詢書九成宫乃隋之仁夀宫也
魏為此銘亦欲太宗以隋為戒可以見魏之志也
唐人云書貴瘦硬方通神瘦近清寒清寒則氣易
弱硬則堅苦堅苦則勢易危深山道人積精鍊神滓
穢日去清虚日來雖頗清羸而冲和内融所以能肌
膚若冰雪綽約若處子歐陽所以可貴也(二條古今)
(法書苑載虞集說)
歐書皇甫君遒勁此碑婉潤允為正書第一碑已缺
殘余曾見一舊&KR1213;己為貴人擕去浙中余所收乃二
十年前物近復致得數紙其中被縣令使石工鑿三
十餘字則余本又為難得矣宋趙子固謂率更化度
醴泉為楷法第一今巋然獨存者醴泉耳化度寺在
朱雀街今禾黍離離無復蘭若之跡不知碑亡在何
時每至其地悵然者久之(石墨鐫華)
九成宫近皆漫滅射利者乃妄為洗之其形模猶昔
而韞藉屑越矣况有增註其所缺二字而以奴書充
之更堪穢嘔古跡之不幸如此余收有舊&KR1213;本自二
字元缺外字字皆完美如新亦墨本之最希有者也
(墨林快事)
右九成宫醴泉銘魏徵撰歐陽詢正書之合作者此
舊&KR1213;本首缺一百十八字嘉靖戊戌八月朔日重裝
以善本補之校今流傳者碑愈殘剥而&KR1213;手紙墨皆
不及遠甚固宜寳也
右九成宫醴泉銘其文曰維貞觀六年孟夏之月皇
帝避暑乎九成之宫此則隋之仁夀宫也又曰粤以
四月甲申朔旬有六日丁亥上及中宫(云云)則是四
月無疑新唐書作三月當以碑為正歐陽文忠集古
錄每以金石正史氏之失至此又復牴牾何耶(二條)
(金石評攷)
貞觀初歐虞褚薛以王佐才弄翰追配二王謹嚴瘦
勁歐陽絶出流落天壤間者何限獨化度寺記醴泉
銘最為珍玩習之者往往失其韻致但貴端莊如木
偶死於活處鮮不為吏牘之歸假刻誤人人亦罕識
真忽見此本殆未易得反復數日書以歸之(北澗集)
長沙歐陽信本書在唐評為妙品鄭樵金石略載凡
二十三種而醴泉銘居其一銘刻於貞觀六年自貞
觀至今七百有餘歲石剥泐已久世之所傳完善者
多非真此本乃毘陵胡秦公武平故物神韻生動其
為初刻無疑可寳蔵也(宋學士集)
歐陽率更書米海岳稱其真到内史石刻惟醴泉銘
化度寺二碑特妙化度缺其半醴泉銘文字可讀者
皆後人重摹此本雖有缺文乃宋&KR1213;致佳下真一等
者也董其昌觀於墨華閣因題(珊瑚網)
余向年於王公惟儉家得醴泉善本僅缺數字滄枽
後竟失之丙戌之春復得此本故尚方物也雖缺廿
餘字然&KR1213;法甚精昔人所稱草裏驚蛇雲間電發森
森若武庫戈矛者備現紙上今人絶不能有此氊蠟
真宋人本也率更正書多帶隸法如首行宫字左點
作豎筆正鋒一畫乃隸體近年&KR1213;本竟是一點大失
書家妙旨矣此&KR1213;之所以貴舊也(銷夏記)
萬年宫銘
行書高宗御製并書永徽六年
萬年宫即九成宫改名高宗幸而銘之書之也行草
視英公碑尤為勁拔(石墨鐫華)
此唐高宗書也間都活潑不著矜持凑泊之態誠為
合作(墨林快事)
初唐帝王留心書學太宗每得二王帖輒令諸玉臨
五百遍另易一帖故所書多可觀至太宗晉祠銘不
見佳不如淳化帖中諸書高宗萬年宫銘筆致生動
有晉人遺致勝似所書李勣碑
碑隂五十餘人長孫無忌李勣褚遂良輩皆與焉書
名大小不倫然皆有法即契苾賀蘭亦不草草唐人
能重書學如此(二條銷夏記)
今在麟游縣舊唐書高宗永徽二年九月戊戌改九
成宫為萬年宫乾封二年二月辛丑改萬年宫依舊
名九成宫册府元龜永徽五年五月制萬年宫銘刻
石於永光門外仍令中書門下及文武三品已上并
學士自書名位於碑隂刻之(金石文字記)
虞公温彦博碑
正書岑文本撰歐陽詢書貞觀十一年
右唐温彦博碑歐陽公集古錄䟦顔勤禮碑後云按
唐書温大雅字彦弘弟彦博字大臨弟大有字彦將
兄弟義當一體而名大者字彦名彦者字大不應如
此盖唐世諸賢名字可疑者多封德彛云名倫房玄
齡云名喬高士廉云名儉顔師古云名籕在唐無所
諱不知何避而行字余按顔之推家訓云古者名終
則諱之字乃可以為孫氏江南至今不諱字也河北
士人全不辨之名亦呼為字字固為字尚書王元景
兄弟皆號名人其父名雲字羅漢亦皆諱之其餘不
足怪也又顔師古匡謬正俗載或問人稱字而不稱
名者何也師古攷諸典故以稱名為是盖當時風俗
相尚如此初無義理也然師古既立論以稱名為是
而乃以字行殆不可曉也已(金石錄)
率更書温虞公碑得之鬻書人者殘缺不復可讀第
其字畫之妙不在醴泉化度下如郭林宗雖標格清
峻而虚和近人他書不免作李元禮謖謖松風矣(弇)
(州山人稿)
信本此碑字比皇甫九成差小而結法嚴整不在二
碑下王元美曰如郭林宗標格清峻而虚和近人攷
温公卒於貞觀十一年是時信本年已八十餘而楷
法精妙如此虞伯施嘗謂信本齊紙筆豈亦齊老少
耶惜碑已殘後世不復見耳(石墨鐫華)
此碑已久壊下大半皆漫滅不可讀市兒取其存者
而重刻之約得四百餘字余初見之驚喜求全本三
十餘年不可得後得一本乃工已截去壊字亦只僅
五百餘字而已予深為惋惜最末始得此紙乃未裝
者數之有八百廿餘字鋒芒轉折精神宛在余遂手
為装潢每行約有廿有三四字各自為起竟使一覽
而知其所缺為何等文義可以遥度而聮屬之即缺
亦足為完想大抵字與九成宫雖相埒而此更瀟灑
雍容其玲瓏秀潤不可以言語形容率更面目千古
如對信古刻之不可及而裝潢之不可苟也因述其求
之之艱示後之人焉(墨林快事)
此斷碑已亡其半名字皆莫可攷唐書温彦博遷中
書令進爵虞國公尚書右僕射薨贈特進諡曰恭盖
虞言其國恭言其諡温言其姓也碑有高麗字者即
史諫與高麗抗禮事也碑云無功於月氏即史戰敗
没於突厥事也碑云李綱見禮者即史云李綱歎異
其卿相才也其為彦博無疑矣(金石評攷)
太常卿薛收碑
正書于志寧撰永徽六年今在醴泉縣
昭陵陪葬者百六十五人今存者僅十六碑記中載
其十五惟遺此碑先師所錄必目覩其碑與收得拓
本者非然則置之盖其慎也碑止存百餘字而額尚
完(金石文字補遺)
薛收碑文字殘缺其可讀處以唐史校之無甚異同
惟收之卒諡曰懿而史不書爾又收之子元超據唐
史及碑皆云名元超而楊烱盈川集載所為元超行
狀乃云名振字元超盖唐初人多以字為名耳(金石錄)
此碑殘缺存者數十字耳碑額題太常卿汾隂獻公
據史永徽間贈太常卿而不書諡見史之佚者多也
碑書法亦類王知敬趙模而無名氏撰者據金石錄
為于志寧(石墨鐫華)
將軍張阿難碑
碑書大似李衛公碑殘泐特甚中有云内侍汶江縣
開國侯張阿難又云勇冠三軍掃定河汾等語得無
溢美乎唐初開國宦侍為公侯魚李之禍兆矣(石墨)
(鐫華)
朝散大夫行潤州句容縣令岑君德政碑
正書張景毓撰歐陽詢書
岑君德政碑乃唐雍州錄事參軍張景毓字燭微撰
按碑岑君名楨字德茂南陽人也祖文本父景倩解
褐為軍又為蒲州司戸參軍又調精補衢州司倉參
軍乃擢授潤州句容縣令是碑因其去而立也碑今
在縣治二門外今年秋余以試事赴句容既失意日
夕游行崇明寺託居民&KR1213;數碑以還柳汧江君指示
此及寺中仆地石幢云是李北海所書又撿書史會
要以示句容隱士若江君者可謂難得矣是日出少
時與祝京兆往復詩稿及宋刻句容縣志自言遠祖
江賓王與朱文公同年家有當時試錄在鄉中不及
取後予迫試事歸昨始寄至因得摩挲墨本恍憶往
事故記之云嘉靖戊午十月廿一日記(蒼潤軒帖䟦)
余所蔵岑君碑得之吾鄉項氏尾有墨林先生書云
宋&KR1213;歐陽率更正書明丁丑又八月十八日重裝共
計五十五楮墨林項元汴珍蔵按碑明是張景毓撰
歐陽詢書而蒼潤軒題云唐業行寺主釋翹微正書
攷金石錄則云釋翹徵正書所異者作徵作微皆不
言率更書竊謂元碑是率更書翹公當另書一碑耳
余未得見翹公所書本獨怪率更所書本豈前人多
未之見耶(光暎識)
金石文考略卷六
