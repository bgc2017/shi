諸葛忠武書卷九
明楊時偉編
遺事
時偉按全書遺事篇□輯諸書及各乘志浩衍閎博
良見苦心特太繁雜間多冗長至引抱朴子訛妄之
譚韋南康胡僧之事未經駁正聊為綴題既割南中
碎事附入南征因取他篇如世系八陣遺命異同中
語當入遺事者足成此篇
襄陽記曰昭烈訪世事於司馬德操德操曰儒生俗士
豈識時務識世務者在乎俊傑此間自有伏龍鳳雛問
為誰曰諸葛孔明龐士元也
諸葛孔明為伏龍龐士元為鳳雛司馬德操為水鏡皆
龐德公語也
德公襄陽人孔明每至其家獨拜牀下德公初不令
止
德操嘗造德公值其渡沔水祀先人墓德操徑入其
室呼德公妻子使速作黍徐元直向云有客當來就
我與龐公譚其妻子皆羅拜堂下奔走供設須臾德
公還直入相就不知何者是客德操年小德公十
歲兄事之呼作龐公故世人遂謂龐公是德公名非
也德公字山民娶諸葛孔明小姊
黃承彦者高爽開列為沔南名士謂諸葛孔明曰聞君
擇婦身有醜女黃頭黑色而才堪相配孔明許即載送
之時人以為笑樂鄉里為之諺曰莫作孔明擇婦正得
阿承醜女
時偉按擇主而得英雄擇婦而得醜女雖曰天作之
合而千古善擇者蓋無如孔明矣然木牛流馬法實
繇婦𫝊蓋亦一大英雄而天所生以佐侯者也
侯居隆中時有客至屬婦具麪湏臾而具侯怪其速後
潛窺之見數木人斫麥運磨如飛求𫝊此術後變其制
為木牛流馬云
亮集載作木牛流馬法曰木牛者方腹曲頭一脚四
足頭入領中舌著於腹載多而行少宜可大用不可
小使特行者數十里羣行者二十里也曲者為牛頭
雙者為牛脚横者為牛領轉者為牛足覆者為牛背
方者為牛腹垂者為牛舌曲者為牛肋刻者為牛齒
立者為牛角細者為牛鞅攝者為牛鞦軸牛仰雙轅
人行六尺牛行四步載一歲糧日行二十里而人不
大勞
流馬尺寸之數肋長三尺五寸廣三寸厚二寸二分
左右同前軸孔分墨去頭四寸徑中二寸前脚孔分
墨二寸去前軸孔四寸五分廣一寸前杠孔去前脚
孔分墨二寸七分孔長二寸廣一寸後軸孔去前杠
分墨一尺五分大小與前同後脚孔分墨去後軸孔
三寸五分大小與前同後杠孔去後脚孔分墨二寸
七分後載尅去後杠孔分墨四寸五分前杠長一尺
八寸廣二寸厚一寸五分後杠與等板方囊二枚厚
八分長二尺七寸高一尺六寸五分廣一尺六寸每
枚受米二斛三斗從上杠孔去肋下七寸前後同上
杠孔去下杠孔分墨一尺三寸孔長一寸五分廣七
分八孔同前後四脚廣二寸厚一寸五分形制如象
靬長四寸徑面四寸三分孔徑中三脚杠長二尺一
寸廣一寸五分厚一寸四分同杠耳
䕫州西市俯臨江岸沙石下有諸葛亮八陣圖箕張翼
舒鵝形鸛勢宛然尚存峽水大時三蜀雪消之際澒湧
滉瀁可勝道哉大樹十圍枯槎百丈破磑巨石随波塞
川而下水與岸齊人奔山上則聚石為堆者斷可知也
及乎水落川平萬物皆失故態唯諸葛陣圖小石之堆
標聚行列依然如是者巳六七百年年年淘灑推激迨
今不動(劉賓客嘉話)
魚復縣鹽井以西石蹟平曠盻望四遠積細石為壘方
可數百步壘西郭又聚石為八行相去二丈許謂之八
陣圖見者並莫能了桓宣武伐蜀經之以為常山蛇勢
諸葛亮造八陣圖於魚復平沙之上壘石為八行相去
二丈桓温征譙縱見之曰此常山蛇勢吾嘗過之自山
上俯視百餘丈凡八行為六十四蕝蕝正圜不見凹凸
處如日中蓋影及就視皆卵石漫漫不可辨甚可怪也
(東坡)
唐太宗問李靖曰卿所製六花陣法出何術乎靖曰臣
所本諸葛亮八陣法也大陳包小陳大營包小營隅落
鈎連曲折相對古制如此臣為圖因之故外畫之方内
環之圓是成六花太宗曰内圓外方何謂也靖曰方生
於步圓生於竒方所以矩其步圓所以綴其旋是以步
數定於地行綴應乎天步定綴齊則變化不亂八陣為
六武侯之舊法焉
時偉按衛公六花猶元子云常山蛇勢也善乎東坡
詩云神兵非學到自古不留訣馬隆李靖之說謂善
師其意而巧借其名可耳
新都縣八陣圖記曰諸葛武侯八陣圖在蜀者二一在
䕫州之永安宫一在新都之彌牟鎮在䕫者蓋侯從先
主伐吳防守江路行營布伍之遺制新都為成都近郊
則其恒所講武之場也深識兵機者所不能洞了至其
故壘遺墟獨為之愛惜不巳乃其忠義之激人不獨其
法制陣伍之妙也不然則竇憲嘗勒八陣以擊匃奴晉
馬隆用八陣以復涼州是武侯前巳有之而後亦未嘗
亡也功既有成而後世猶罕所稱述况能𫝊其遺迹至
今乎慎嘗放舟過䕫門弔永安之宫尋陣圖之跡維時
春初水勢正殺自山上俯視下百餘丈皆聚細石為之
凡八行六十四蕝土人言夏水盛時沒在深淵水落依
然如故在吾新都者其地象城門四起中列土壘約高
三尺耕者或剗平之經旬餘復突出此乃其精誠之貫
天之所攴而不可壊者蓋非獨人愛惜之而巳耳(節楊升庵)
(集)
時偉按昭烈伐吳侯不在行也而此云從伐行營豈
誤耶永安宫即魚復縣改名少陵詩崩年亦在永安
宫所稱白帝城是也昭烈病篤召侯託孤於此蓋曾
至焉而制作後先則未容輕辨矣
魏氏春秋曰亮作八務七戒六恐五懼皆有條章以訓
厲臣子又損益連弩謂之元戎以鐵為矢矢長八寸一
弩十矢俱發
抱朴子曰曹操刑法嚴峻果於殺戮乃心欲用乎孔明
孔眀自陳不樂出身操謝遣之曰義不使高世之士辱
於汚君之朝也其鞭撻九有草創皇基亦不妄矣
時偉按孔明之寓荆州知之者惟德公德操元直輩
耳雖以昭烈久同流寓思賢若渴而未之前聞必因
元直之言而始見曹瞞未得荆州何緣欲用孔明且
汚君之云豈操自謂抑誰指耶夫鞭撻九有草創皇
基而不得人士第一流奚取不妄大抵抱朴子葛洪
誕書也而蘇子瞻楊用脩皆據為談資殆所不解
袁子曰張子布薦亮於孫權亮不肯留人問其故曰孫
將軍可謂人主然觀其度能賢亮而不能盡亮吾是以
不留
裴松之曰袁孝尼著文立論甚重諸葛之為人至如
此言則失之殊遠觀亮君臣相遇可謂希世一時終
始之分誰能間之寧有中違斷金甫懷擇主設使權
盡其量便當翻然去就乎葛生行已豈其然哉關羽
為曹公所獲遇之甚厚可謂能盡其用矣猶義不背
本曾謂孔明之不若雲長乎
侯嘗奉使至吳覩秣陵山阜歎曰鍾山龍蟠石頭虎踞
帝王之宅也
侯與司馬懿在渭濱將戰懿戎服蒞事使人密覘侯葛
巾羽扇指揮三軍懿歎曰諸葛君可謂名士矣
黃權在魏司馬懿遺亮書曰黃公衡快士也每坐起歎
述足下不去口實
萬里橋在成都縣南八十里費禕使吳諸葛亮送之於
此歎曰萬里之路始於此橋因名萬里橋
襄陽記曰亮初亡所在各求為立廟朝議以禮秩不聽
百姓遂因時節私祭之於道陌上步兵校尉習隆中書
郎向充等共上表曰臣聞周人懷召伯之德甘棠為之
不伐越王思范蠡之功鑄金以存其像自漢興以來小
善小德而圖形立廟者多矣況亮德範遐邇勲蓋季世
而烝嘗止於私門廟像闕而莫立使百姓巷祭戎夷野
祀非所以存德念功述追在昔者也今若盡順民心則
瀆而無典建之京師又偪宗廟臣愚以為宜因近其墓
立之於沔陽使欲奉祠者皆限至廟斷其私祀以崇正
禮從之
劉先主寓荆州從南陽大姓晁氏貸錢千萬以為軍需
孔明作保劵至宋猶存
綿竹武都山上出白蓴菜甚美武侯所鑿李膺有記
臨卭縣有火井漢室之盛則赫熾桓靈之際火勢漸微
孔明一窺而更盛至景曜元年人以燭投即滅其年蜀
併於魏
襄陽郡孔明故宅有井深五丈廣五尺堂前有三間屋
地基址極高云是避暑臺先有董家居此衰殄滅亡後
人不敢復憩焉
華陽有讀書臺孔明相蜀築此以集諸儒兼以待四方
賢士
諸葛亮所止兵士獨種蔓菁取其纔令出甲可生啖一
也葉舒可煮食二也久居則随以滋長三也棄不令惜
四也回即易尋而採之五也冬有根可斸食六也三蜀
江陵之人今呼蔓菁為諸葛菜
蒲元為諸葛西曹掾亮欲北伐患粮難致元牒與孔明
曰元等輒推意作一木牛兼設雙環人行六尺牛行四
步人咸得以載其糧也(元别傳見北堂書鈔)
蒲元於斜谷為孔明鑄刀三千口自言漢水鈍弱不
任淬用蜀江爽烈是謂大金之元精乃命人於成都
取水水至元言雜涪水不可用取水者捍言不雜元
以刀畫水云雜八升取水者方叩頭伏云實於涪津
渡覆遂以涪水八升益之咸共驚服刀成以竹筒納
鐵滿中取刀斷之應手虛落稱絶當世因曰神刀今
之屈耳環者是其遺範也
桓温征蜀猶見武侯時小史年百歲餘桓問諸葛丞相
今誰與比意頗欲自矜答曰葛公在時亦不覺異自公
歿後不見其比
宋御仗有諸葛孔明篇袖鎧帽二十五石弩射之不能
入上以賜殷孝規(宋書)
隋西蜀郡福緣寺僧淵以錦水沒溺者衆欲於南路駕
飛橋昔諸葛武侯指二江内造七星三鐵錞長八九尺
徑三尺許人號鐵鎗擬打橋柱用訖投江湏更祈祠方
可出水淵造新橋將行豎柱其錞自然浮水來至橋津
及橋成又自投水
武崗有一幕官因鑿渠得一瓦枕枕之聞其中鳴鼔起
擂一更至五更次第不差既聞鷄鳴亦至三唱而曉抵
暮復然其人以為怪乃碎之中設機軸以應夜氣乃諸
葛鷄鳴枕也
成都諸葛武侯祠古栢喬柯鉅圍蟠固凌拔有足異者
杜甫嘗作歌
韋南康始生有胡僧往視之謂曰别後亡恙乎韋氏問
故答曰武侯後身也吾往與之友故不遠而來因字之
武侯
時偉按此無稽之言初無羊叔金環之證而遂起姜
女玉環之訛世之易誑久矣唐書本𫝊韋皋字城武
不云武侯
龍透關在嘉定州南七里世𫝊為亮所立(一統志)
龍州武侯廟在宣慰司東百八十里初州人以鄧艾嘗
經此立廟祀之宋知州洪咨䕫毁其像更以諸葛告其
民曰毋事仇讐而忘父母
卧龍山在叙州府城東北五里上有孔明祠又有泉極
清冷(一統志)
成都劉先主廟側有諸葛武侯祠前有大樹圍數丈唐
末漸枯王建孟知祥二偽國不復生然亦不敢伐之宋
乾德五年夏五月枯柯再生時人異焉至皇祐初新枝
聳中云枯餘並存若虬龍之形
諸葛井在卧龍岡上草廬前青石為牀有汲綆渠百十
道數不能真
諸葛草廬嘗有道士居住夜聞兵聲懼而移之宣德中
有司復新其廬楊士竒撰文
黃陵廟在夷陵州西黃牛峽相𫝊神嘗佐禹治水有功
諸葛建祠一名黃牛廟
隆中山在府城西北二十五里下有隆中書院
卧龍岡在府城西南七里起自嵩山之南綿亘數百里
至此截然而住回旋如巢然草廬在其内其下平如掌
即孔明躬耕處
碁盤嶺在府城南五里相𫝊諸葛宴賓奕碁於此有石
盤廣六尺碁痕尚存
孔明廟下號相公潭深不可測
相公山在耒陽縣東北四十里諸葛嘗駐兵於此因名
諸葛廟在石鼔山亮駐臨烝調賦以供軍實後廟食於
此宋重建張栻為記
先主廟在府城南二里舊在惠陵右附諸葛亮廟唐杜
甫詩先主武侯同閟宫本朝洪武初合廟祀之
劍門關在劍州北境大劍山至此兩壁峭聳有隘束之
路亮因立為劍門姜維退守劍門即此
將軍池在岳池縣東五里相𫝊諸葛嘗駐兵於此
武侯塔在長寧縣治東諸葛建以誓蠻戎者
火烽山在中江縣東南諸葛嘗於此置烽火
蓮池在沔縣治北其畔有諸葛亮讀書亭遺址每遇花
時縣人遊翫
諸葛祠在沔縣東南八里
諸葛墓在沔縣東南十里
䕫人重諸葛以人日傾城出游八陣蹟上
八陣臺在武侯廟前下瞰八陣石蹟
諸葛武侯廟在府治八陣臺下(䕫州)
八陣圖在定軍山下諸葛亮所作又督軍壇亦在山下
亮嘗督軍於此鄉人言每隂雨時聞有擊鼔聲(漢中府)
武侯兵書匣在定軍山上壁立萬仞非人迹可登凡兩
經其地初視匣其色淡紅後則鮮明若更新者殆不可
曉(顧璘)
平谷縣耕民得一釡以涼水沃之忽自沸以之炊飯即
熟釡下有諸葛行窩字鄉民以為中有寳物乃碎之其
釡複層中有水火二字亦異哉瑞應圖曰丹甑不炊而
自熟玉皋不汲而常滿近此類乎信夫孔明之才藝固
後世之神禹周公也世所𫝊划車弩鷄鳴枕不一而巳
(升庵集窩疑當作鍋)
南陽有諸葛祠又有諸葛草廬在郡城西南七里卧龍
岡上疑在漢末為曹劉兵衝非諸葛避兵之所復閱宋
人一小說曰南陽乃襄中之鄉名也水經沔水又東過
山都縣東北注新野山都縣治沔水又東徑樂山北注
諸葛好為梁父吟多所登遊俗以樂山為名沔水又東
逕隆中注孔明舊宅所謂三顧臣於草廬之中即此地
也劉宏之鎮襄命李安作宅銘此似可據(王弇州宛委餘編)
時偉按荆州自景升作牧玄德流寓時曹操方與袁
氏父子相持用師幽冀者幾及數年故襄鄧無曹劉
之争而昭烈有髀肉之歎也如果為兵衝安得長嘯
登游高吟樂山耶蓋弇州亦偶未之思耳李安即太
傅掾李興王隠晉書云興一名安
梁父吟步出齊城門遥望蕩隂里里中有三墳纍纍正
相似問是誰家墓田疆古冶子力能排南山文能絶地
紀一朝被䜛言二桃殺三士誰能為此謀國相齊晏子
舊說齊有三勇士晏嬰䜛於君饋之二桃令計功而
食皆自刎
黃陵廟記僕躬耕南陽之畆遂蒙劉氏顧草廬勢不可
却計事善之於是情好日密相拉總師趨蜀道履黃牛
因覩江山之勝亂石排空驚濤拍岸歛巨石於江中崔
嵬巑岏列作三峯平治絳水順遵其道非神扶助於禹
人力奚能致此耶僕縱步環覽乃見江左大山壁立林
麓峯巒如畫熟視於大江重複石壁間有神像影現焉
髩髮鬚眉冠裳宛然如彩畫者前豎一旌旗右駐一黃
犢猶有董工開導之勢古𫝊所載黃龍助禹開江治水
九載而功成信不誣也惜乎廟貌廢去使人太息神有
功助禹開江不事鑿斧順濟舟航當廟食兹土僕復而
興之再建其廟貌目之曰黃牛廟以顯神功(節)
時偉按梁父吟義淺詞庸決非孔明自作與其所好
吟者不待辨矣至二桃事殆如兒戱其不足誣景公
晏子明甚平仲賢相也孔明豈不知之而信彼齊東
野語乎從古迄今不聞為平仲辨誣孔明證誤何哉
黃陵廟記中亂石排空驚濤拍岸二語見東坡大江
東去二語在坡詞則佳而於記為不韻疑非孔明時
渾樸語也王弇州宛委餘編曰公孫接田疆古冶子
死於齊何得葬海鹽東十五里則知今古𫝊訛在辨
與不辨耳
上事臣先進孟琰據武功水東司馬懿因水以二十
日出騎萬人來攻琰營臣作車橋賊見橋垂成便引兵
退
遠涉帖師徒遠涉道路甚艱自及褒斜幸皆無恙使
還馳此不復具
與張魯靈仙養命猶節松霞而享身嗜味奚能尚道
與張裔去婦不顧門委韭不入園以婦人之性草菜
之情猶有所恥想忠壯者意何所之
誡子夫君子之行静以脩身儉以養德非澹泊無以
明志非寧静無以致遠夫學湏静也才湏學也非學無
以廣才非静無以成學慆慢則不能研精險躁則不能
理性年與時馳意與歲去遂成枯落悲歎窮廬將復何
及
又夫酒之設合禮致情適體歸性禮終而退此和之
至也主意未殫賓有餘倦可以至醉無致迷亂
誡外甥夫志當存高遠慕先賢絶情欲棄凝滯使庶
幾之情揭然有所存惻然有所感忍屈伸去細碎廣咨
問除嫌吝何損於美趣何患於不濟若志不強毅意不
慷慨徒碌碌滯於俗默默束於情永竄伏於凡庸不免
於下流也
張敬夫曰貞觀政要載孔明語曰吾心如秤不能為人
作輕重此真孔明語也
楊用脩集載武侯格言曰勢利之交難以經遠士之相
知温不增華寒不改葉貫四時而不衰歷夷險而益固
宋曹彬伐蜀謁武侯祠見宇第雄觀謂左右曰孔明雖
忠於漢然疲竭軍民不能復中原萬一何得為武當因
其頽敗者拆去之止留中以祀香火左右皆諫不可俄
報中殿摧榻石碑出土尺許有刻字云測吾心腹事唯
有宋曹彬讀訖下拜曰公神人也小子安能窺測遂新
其祠宇為文祭之而去(蜀古蹟記)(補遺)
諸葛忠武書卷九
