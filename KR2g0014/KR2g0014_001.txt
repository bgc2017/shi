諸葛忠武書卷一
明楊時偉編
年譜
時偉按古人年譜無事則闕此特變體歲引時事者
維侯降神以挽炎祚而桓靈之傾圯既深操權之竊
據已固是故伊呂之征誅易而孔明之興復難時為
之也光和以前藴亂未熾黃巾卓操適際侯生特紀
厥要以志時艱而事涉魏吴為稍詳焉
靈帝光和四年辛酉是歲侯生
按建興十二年甲寅丞相亮卒於軍時年五十四則
知為辛酉年生是歲皇子協生即獻帝
光和五年壬戌
是歲以災異博問得失議郎曹操上書切諫
光和六年癸亥
初鉅鹿張角以妖術教授分遣弟子轉相誑誘遂置
三十六方大方萬餘人小方六七千方猶將軍也各
立羣帥訛言蒼天己死黃天當立以中常侍為内應
約明年甲子内外俱起
中平元年甲子
春角弟子上書告之詔三公司隸案驗有事角道者
誅殺千餘人下冀州逐捕角等角等馳勑諸方一時
俱起皆著黃巾為標幟故謂黃巾賊帝召羣臣會議
赦天下黨人
中平二年乙丑
崔烈為司徒因𫝊母入錢五百萬時人謂之銅臭
中平三年丙寅
諫議大夫劉陶言天下大亂皆由宦官宦官共譖陶
下獄死前司徒陳耽忠正宦官怨之亦陷死獄中
中平四年丁卯
長沙賊區星自稱將軍詔以議郎孫堅為長沙太守
討平之封堅烏程侯
中平五年戊辰
太常劉焉建議以刺史威輕宜改置牧伯侍中董扶
私謂焉曰益州有天子氣焉乃求為益州牧州任之
重自此始
中平六年已已靈帝崩
立皇子辯袁紹勸大將軍何進誅宦官不就進被
殺紹遂勒兵捕諸宦官無少長悉誅之召董卓將
兵詣京師卓廢帝立陳留王協袁紹奔冀州
獻帝初平元年庚午
關東諸郡起兵討卓推袁紹為盟主卓遷帝長安
劉表為荆州刺史是歲昭烈領平原相以關羽張
飛為别部司馬
初平二年辛未
袁紹使人說韓馥馥讓紹為冀州牧袁術遣孫堅
擊劉表表將黃祖部曲射殺堅堅子策年十七有復
讎之志徑到壽春見術術以父兵千餘還策表拜懷
義校尉
初平三年壬申
王允使呂布殺董卓卓將校求赦不許武威賈詡勸
李傕為卓報讎大戰長安中允被殺
初平四年癸酉
曹操攻陶謙初操父太尉曹嵩避難瑯琊為謙别將
士卒所殺操引兵擊謙坑殺男女數十萬攻其三縣
皆屠之雞犬亦盡
興平元年甲戌
是年陶謙卒衆推昭烈領徐州牧
興平二年乙亥
李傕郭氾共鬭傕劫天子汜質公卿遂燒宫殿帝幸
弘農長安城空四十餘日按陳志亮早孤從叔父
玄依荆州牧劉表則知侯寓襄鄧當在此年以後
侯是年十五歲
建安元年丙子
袁術攻昭烈以爭徐州吕布襲下邳秋七月駕至
洛陽曹操迎天子遂遷都許孫策取會稽太守王
朗迎降策自領會稽太守吕布攻昭烈昭烈敗走
歸曹操操表為豫州牧使東擊布
二年丁丑
韓暹楊奉寇略徐揚間昭烈邀擊斬之
三年戊寅
曹操禽吕布昭烈從操還許表為左將軍
四年已卯
孫策徇豫章太守華歆降初車騎將軍董承稱受
帝衣帶中密詔與昭烈共誅曹操會操遣昭烈擊袁
術昭烈遂殺徐州刺史車冑東海郡縣多叛操為昭
烈
五年庚辰
董承謀洩操殺承等自擊昭烈拔下邳禽關羽昭烈
奔袁紹孫策殺吴郡太守許貢貢奴客為貢執讎
射殺策策創甚呼弟權佩以印綬策卒年二十六權
時年十九是年關羽為曹操斬袁紹將顔良盡封
操所賜而犇昭烈於袁軍
六年辛已
曹操擊昭烈昭烈奔劉表表使屯新野
七年壬午
袁紹自軍敗慙憤發病嘔血死曹操責孫權任子
張昭等猶豫不决權引周瑜與定議遂不送質
八年癸未
孫權西伐黃祖討山寇悉平之
九年甲申
曹操攻袁尚尚奔中山
十年乙酉
曹操攻袁譚斬之
十一年丙戌
荆州豪傑歸昭烈者日益多表疑其心隂禦之使拒
夏侯惇于禁等於博望昭烈設伏自燒屯偽遁惇等
追之伏發見敗
十二年丁亥
是年昭烈見孔明於隆中時年二十七後主禪生
於荆州按章武三年癸卯太子禪即位年十七則知
為丁亥年生正侯出隆中之歲也
十三年戊子
罷三公官曹操自為丞相操殺太中大夫孔融
劉表卒子琮降操昭烈走當陽侯奉命使吴與周瑜
魯肅等破操於赤壁以侯為軍師中郎將
十四年已丑
孫權分南岸地給昭烈
十五年庚寅
昭烈自詣孫權求都督荆州有孔明諫孤莫行之語
以龐綂為治中與侯竝為軍師是歲周瑜卒
十六年辛卯
曹操以子不為丞相副益州别駕張松勸劉璋迎
昭烈昭烈西上侯與雲長守荆州
十七年壬辰
孫權徙治秣陵作石頭城改秣陵為建業劉璋殺
張松勑關戍勿通昭烈昭烈怒斬璋將楊懷高沛進
攻涪城
十八年癸已
曹操攻孫權權率衆禦之相守月餘操還操自為
魏王加九錫昭烈舉兵向雒劉璋諸將皆敗退多
降昭烈自十三年至此侯在荆州
十九年甲午
是歲龐綂卒侯留關羽守荆州自率張飛趙雲等
分定郡縣成都平昭烈領益州牧以侯為益州太守
是歲操使華歆等收皇后璽綬併其二皇子皆酖
殺之
二十年乙未
立操女為皇后昭烈聞曹操將攻漢中求和於孫
權遂分荆州以湘水為界
二十一年丙申
曹操進爵為王
二十二年丁酉
操設天子旌旗出入稱警蹕京兆金禕與少府耿紀
司直韋晃太醫令吉本本子邈邈弟穆謀挾天子以
攻操是歲魯肅卒
二十三年戊戌
吉邈等衆潰見殺曹操自將擊昭烈昭烈屯陽平
二十四年已亥
昭烈自陽平南渡沔水遣黃忠擊斬夏侯淵遂定漢
中進位漢中王是年關羽攻曹仁于禁等七軍皆
沒孫權稱臣於操呂蒙陸遜以詐取江陵羽卒
陳羣等勸操簒漢
二十五年庚子(魏曹丕黃初元年)
曹操死子丕簒漢封漢帝為山陽公
昭烈皇帝章武元年辛丑(魏黃初二年)
蜀中傳言漢帝遇害於是漢中王發喪制服侯與羣
下勸稱尊號夏四月王即皇帝位以侯為丞相
章武二年壬寅(魏黃初三年吴黃武元年)
帝恥關羽之歿自將擊孫權為陸遜所敗入白帝城
改白帝為永安孫權請和遣鄭泉來聘帝使太中大
夫宗瑋報之漢吴復通是歲孫權受曹丕封為吴
王改元黃武張飛卒以侯領司隸校尉
章武三年癸卯夏五月以後即後帝建興元年(魏黃初四年吴)
(黃武二年)
二月侯至永安四月帝崩於永安年六十三侯受遺
詔奉喪還成都五月太子禪即位時年十七封丞相
亮為武鄉侯兼領益州牧政事皆决於亮使鄧芝
聘吴朱褒高定等叛是歲魏華歆王朗陳羣等
各有書與侯欲使稱藩侯不答作正議文載北伐
建興二年甲辰(魏黃初五年吴黃武三年)
吳張溫來聘復使鄧芝聘吳是歲務農殖穀閉關
息民
建興三年乙已(魏黃初六年吴黃武四年)
侯率衆南征斬雍闓七擒孟獲
建興四年丙午(魏黃初七年吳黃武五年)
五月曹丕死丕子叡立
建興五年丁未(魏太和元年吳黃武六年)
三月侯率衆伐魏上表出師是歲侯子瞻生按建
興十二年甲寅侯在武功與兄瑾書云瞻今己八歲
又按景耀元年癸未瞻戰死年三十七則知為丁未
年生
建興六年戊申(魏太和二年吳黃武七年)
春侯率諸軍伐魏有出師表關中響震前軍馬謖違
侯節度敗於街亭疏請自貶詔以亮為右將軍行丞
相事拔西縣千餘家還漢中十一月復上表出師
圍陳倉糧盡引還斬其追將王雙二表俱載北伐
建興七年已酉(魏太和三年吳黃龍元年)
伐魏攻武都隂平郭淮敗走遂拔二郡復策拜丞相
夏四月孫權稱帝使以竝尊二帝來告遣衞尉
陳震往賀因與吳盟
建興八年庚戌(魏太和四年吴黃龍二年)
魏曹真司馬懿入寇侯次於城固以待之魏延敗郭
淮於陽谿
建興九年辛亥(魏太和五年吴黃龍三年)
伐魏圍祁山始以木牛運大敗司馬懿獲甲首三千
級玄鎧五千領角弩三千一百張糧盡引退斬其追
將張郃
建興十年壬子(魏太和六年吴嘉禾元年)
是年休士勸農教兵講武
建興十一年癸丑(魏青龍元年吴嘉禾二年)
是年運米斜谷口治邸閣息民休士三年而後用之
建興十二年甲寅(魏青龍二年吴嘉禾三年)
遣使約吳同時大舉由斜谷出師始以流馬運乃分
兵屯田為久住計與司馬懿相守百餘日侯數挑戰
懿不出乃遺懿巾幗婦人之服八月丞相亮卒於
軍中年五十四遺命退軍節度司馬懿追之敗走
是年漢獻帝亦殂於魏
按侯與獻帝生同辛酉歿同甲寅固已巧合且帝以
八月葬而侯八月卒不尤異哉嗚呼漢不亡則侯不
死侯死而漢乃真亡矣
諸葛忠武書卷一
