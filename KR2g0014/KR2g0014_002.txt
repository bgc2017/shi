諸葛忠武書卷二
明楊時偉編
傳略
時偉按忠武事跡當以陳志為綱而散見各傳及裴
註者亦復不少全書博採類分是矣顧反遺本傳殊
欠提綱是用節錄陳志題為傳略而傳末董厥樊建
等本侯所拔擢親近位至大臣乃相率降叛建至為
鄧艾理冤不亦傎乎故特芟之以湔陳氏之謬
諸葛亮字孔明瑯琊陽都人漢司隸校尉諸葛豐後也
吳書曰其先葛氏本瑯琊諸縣人後徙陽都陽都先
有姓葛者時人謂之諸葛因以為氏風俗通曰葛嬰
為陳涉將軍有功而誅孝文帝追錄封其孫諸縣侯
因併氏焉
父珪字君貢漢末為太山郡丞亮早孤從父玄為袁術
所署豫章太守玄將亮及亮弟均之官會漢朝更選朱
皓代玄玄素與荆州牧劉表有舊往依之玄卒亮躬耕
隴畆好為梁父吟
漢晉春秋曰亮家於南陽之鄧縣去襄陽城西二十
里名曰隆中
身長八尺每自比於管仲樂毅時人莫之許也惟博陵
崔州平潁川徐庶元直與亮友善謂為信然
亮後與羣下曰昔初交州平屢聞得失後交元直勤
見啟誨又曰人心苦不能盡惟徐元直處兹不惑
魏略曰亮在荆州以建安初與潁川石廣元徐元直
汝南孟公威等俱游學三人務於精熟而亮獨觀其
大略每晨夜從容常抱膝而嘯而謂三人曰卿三人
仕進可至刺史郡守也三人問其所至亮但笑而不
言後公威思鄉里欲北歸亮謂之曰中國饒士丈夫
遨遊何必故鄉耶
裴松之曰魏略此言謂亮為公威計可也若謂兼為
已言可謂未達其心矣夫以高吟俟時情見乎言志
氣所存既已定於其始矣若游步中華騁其龍光誠
非陳長文司馬仲達所能頡頏而終不北向者方將
翊贊宗傑以興微繼絶豈其區區利在邊鄙而已乎
此相如所謂鵾鵬已翔於遼廓而羅者猶視於藪澤
者矣
王士騏曰松之數語甚有高識後之帝魏者可愧
時先主屯新野徐庶見先主先主器之謂先主曰諸葛
孔明者卧龍也將軍豈願見之乎先主曰君與俱來庶
曰此人可就見不可屈致也將軍宜枉駕顧之由是先
主遂詣亮凡三往乃見因屏人曰漢室傾頹姦臣竊命
主上蒙塵孤不度德量力欲信大義於天下而智術短
淺遂用猖獗至於今日然志猶未已君謂計將安出亮
答曰自董卓已來豪傑竝起跨州連郡者不可勝數曹
操比於袁紹則名微而衆寡然操遂能克紹以弱為強
者非惟天時抑亦人謀也今操已擁百萬之衆挾天子
以令諸侯此誠不可與爭鋒孫權據有江東已歷三世
國險而民附賢能為之用此可以為援而不可圖也荆
州北據漢沔利盡南海東連吳會西通巴蜀此用武之
國而其主不能守此殆天所以資將軍將軍豈有意乎
益州險塞沃野千里天府之土高祖因之以成帝業劉
璋闇弱張魯在北民殷國富而不知存恤智能之士思
得明君將軍既帝室之冑信義著於四海總攬英雄思
賢若渴若跨有荆益保其巖阻西和諸戎南撫夷越外
結好孫權内脩政理天下有變則命一上將將荆州之
軍以向宛洛將軍身率益州之衆以出秦川百姓孰敢
不簞食壺漿以迎將軍者乎誠如是則王業可成漢室
可興矣先主曰善於是與亮情好日密關羽張飛等不
悅先主解之曰孤之有孔明猶魚之有水也願諸君勿
復言羽飛乃止
魏略曰劉備屯於樊城是時曹公方定河北亮知荆
州次當受敵而劉表性緩不曉軍事備性好結眊時
適有人以髦牛尾與備者備因手自結之亮乃進言
曰明將軍當復有遠志但結眊而已耶備投眊而起
曰是何言與我聊以忘憂耳亮曰將軍度劉鎮南孰
與曹公邪備曰不及亮又曰將軍自度何如也備曰
亦不如曰今皆不及而將軍之衆不過數千人以此
待敵得無非計乎備曰我亦愁之當若之何亮曰今
荆州非少人也而著籍者寡平居發調則人心不悅
可語鎮南令國中凡有游戶皆使自實因錄以益衆
可也備從其計故衆遂強(韻會眊而志切㲥眊罽也一曰績羽為衣一曰兜鍪)
(上飾)
劉表長子琦亦深器亮表受後妻之言愛少子琮不悅
於琦琦每欲與亮謀自安之術亮輒拒塞琦乃將亮共
上高樓去梯謂亮曰今日上不至天下不至地言出子
口入於吾耳可以言未亮答曰君不見申生在内而危
重耳在外而安乎琦意感悟隂規出計會黃祖死得出
遂為江夏太守俄而表卒琮聞曹操來征遣使請降先
主在樊聞之率其衆南行亮與徐庶竝從為曹公所追
破獲庶母庶辭先主而指其心曰本欲與將軍共圖王
霸之業者以此方寸之地也今已失老母方寸亂矣無
益於事請從此别遂詣曹公
王士騏曰孔明與徐庶方是相知庶自見先主而於
孔明則勸先主就見知孔明之必不屈也庶己從先
主而失母之後亮任之詣曹公知庶之必不留也庶
雖降曹乃心在蜀黃權亦爾噫此非孔明之通物情
乎
時偉按徐庶之從先主邂逅追隨君臣之分尚未定
也而又以失母辭去其賢於王陵趙苞遠矣黃權本
任將軍受命防魏不戰自降而裴世期以宥權為得
王冏伯以元直為比則吾所不解也夫雲長立義以
去曹元儉詐死以返國方權霄壤矣
魏略曰庶先名福本單家子少好任俠擊劎中平末
嘗為人報讐白堊突面被髮而走為吏所得問其姓
名閉口不言吏乃於車上立柱維磔之擊鼓以令於
市鄽莫敢識者而其黨伍共簒解之得脫於是感激
棄其刀戟更疎巾單衣折節學問始詣精舍諸生聞
其前作賊不肯與共止福乃卑躬早起常獨掃除動
静先意聽習經業義理精熟遂與同郡石韜相親愛
初平中中州兵起乃與韜南客荆州到又與諸葛亮
特相善
先主至於夏口亮曰事急矣請奉命求救於孫將軍時
權擁軍在柴桑觀望成敗亮說權曰海内大亂將軍起
兵據有江東劉豫州亦收衆漢南與曹操竝爭天下今
操芟夷大難略已平矣遂破荆州威震四海英雄無所
用武故豫州遁逃至此將軍量力而處之若能以吳越
之衆與中國抗衡不如早與之絶若不能當何不案兵
束甲北面而事之今將軍外託服從之名而内懷猶豫
之計事急而不斷禍至無日矣權曰苟如君言劉豫州
何不遂事之乎亮曰田横齊之壯士耳猶守義不辱况
劉豫州王室之冑英才蓋世衆士慕仰如水之歸海若
事之不濟此乃天也安能復為之下乎權勃然曰吾不
能舉全吳之地十萬之衆受制於人吾計决矣非劉豫
州莫可以當曹操者然豫州新敗之後安能抗此難乎
亮曰豫州軍雖敗於長阪今戰士還者及關羽水軍精
甲萬人劉琦合江夏戰士亦不下萬人曹操之衆遠來
疲弊聞追豫州輕騎一日一夜行三百餘里此所謂彊
弩之末勢不能穿魯縞者也故兵法忌之曰必蹶上將
軍且北方之人不習水戰又荆州之民附操者偪兵勢
耳非心服也今將軍誠能命猛將綂兵數萬與豫州協
規同力破操軍必矣操軍破必北還如此則荆吴之勢
彊鼎足之形成矣成敗之機在於今日權大悅即遣周
瑜程普魯肅等水軍三萬隨亮詣先主并力拒操操敗
於赤壁引軍歸鄴先主遂收江南以亮為軍師中郎將
使督零陵桂陽長沙三郡調其賦稅以充軍實
零陵先賢傳曰亮時住臨烝
建安十六年益州牧劉璋遣法正迎先主使擊張魯亮
與關羽鎮荆州先主自葭萌還攻璋亮與張飛趙雲等
率衆泝江分定郡縣與先主共圍成都成都平以亮為
軍師將軍署左將軍府事先主外出亮常鎮守成都足
食足兵二十六年羣下勸先主稱尊號先主未許亮說
曰昔吳漢耿弇等初勸世祖即帝位世祖辭讓前後數
四耿純進言曰天下英雄喁喁冀有所望如不從議者
士大夫各歸求主無為從公也世祖感純言深至遂然
諾之今曹氏簒漢天下無主大王劉氏苗族紹世而起
今即帝位乃其宜也士大夫隨大王久勤苦者亦欲望
尺寸之功如純言耳先主於是即帝位策亮為丞相曰
朕遭家不造奉承大統兢兢業業不敢康寧思靖百姓
懼未能綏於戲丞相亮其悉朕意無怠輔朕之闕助宣
重光以昭明天下君其勖哉亮以丞相錄尚書事假節
張飛卒後領司隸校尉章武三年春先主於永安病篤
召亮於成都屬以後事謂亮曰君才十倍曹丕必能安
國終定大事若嗣子可輔輔之如其不才君可自取亮
涕泣曰臣敢不竭股肱之力效忠貞之節繼之以死先
主又為詔勅後主曰汝與丞相從事事之如父
孫盛曰夫仗道挾義體存信順然後能匡主濟功終
定大業語曰奕者舉棋不定猶不勝其偶况量君之
才否而二三其節何以摧服強隣囊括四海者乎備
之命亮亂孰甚焉世或有謂備欲以固委付之人且
以一蜀人之志君子曰不然苟所寄忠賢則不須若
斯之誨如非其人不宜啓簒逆之塗是以古之顧命
必貽話言詭偽之辭非託孤之謂幸值劉禪闇弱無
猜險之性諸葛威略足以檢衞異端故使異同之心
無由自起耳不然殆生疑隙不逞之釁謂之為權不
亦惑哉
時偉按玄德孔明堯舜之心也托孤受遺唐虞之盛
也陳壽稱其心神無貳君臣之至公古今之盛軌斯
知言哉而孫盛謂為詭偽其謬甚矣後此彌留豈少
話言而釁隙旋起安能以榻前數語縶人手足耶
建興元年封亮武鄉侯開府治事頃之又領益州牧政
事無巨細咸决於亮南中諸郡竝皆叛亂亮以新遭大
喪故未便加兵且遣使聘吳因結和親遂為與國三年
春亮率衆南征其秋悉平軍資所出國以富饒
王士騏曰諸葛公七縱七擒振古未有夷人心服千
載如新而本傳止以三語盡之苦心妙用俱不可尋
壽於是乎可恨
乃治戎講武以俟大舉五年率諸軍北駐漢中臨發上
疏云云(表載後北伐篇)遂行屯於沔陽六年春揚聲由斜谷道
取郿使趙雲鄧芝為疑軍據箕谷魏大將軍曹真舉衆
拒之亮身率諸軍攻祁山戎陣整齊賞罰肅而號令明
南安天水安定三郡叛魏應亮關中響震魏明帝西鎮
長安命張郃拒亮亮使馬謖督諸軍在前與郃戰於街
亭謖違亮節度舉動失宜大為郃所破亮拔西縣千餘
家還於漢中戮謖以謝衆上疏請自貶三等以督厥咎
於是以亮為右將軍行丞相事所總統如前冬亮復出
散關圍陳倉曹真拒之亮糧盡而還魏將王雙率騎追
亮亮與戰破之斬雙七年亮遣陳式攻武都隂平魏雍
州刺史郭淮率衆欲擊式亮自出至建威淮退還遂平
二郡詔策亮曰街亭之役咎由馬謖而君引愆深自貶
抑重違君意聽順所守前年耀師馘斬王雙今歲爰征
郭淮遁走降集氐羌興復二郡威震凶暴功勲顯然方
今天下騷擾元惡未梟君受大任幹國之重而久自挹
損非所以光揚洪烈矣今復君丞相君其勿辭九年亮
復出祁山以木牛運糧盡退軍與魏將張郃交戰射殺
郃十二年春亮悉大衆由斜谷出以流馬運據武功五
丈原與司馬懿對於渭南亮每患糧不繼使已志不伸
是以分兵屯田為久住之基耕者雜於渭濱居民之間
而百姓安堵軍無私焉相持百餘日其年八月亮疾病
卒於軍時年五十四
晉陽秋曰有星赤而芒角自東北西南流投於亮營
三投再還往大還小俄而亮卒
及軍退懿按行其營壘處所曰天下竒才也亮遺命葬
漢中定軍山因山為墳冢足容棺歛以時服不須器物
詔策曰惟君體資文武明叡篤誠受遺託孤匡輔朕躬
繼絶興微志存靖亂爰整六師無歲不征神武赫然威
震八荒將建殊功於季漢參伊周之巨勲如何不弔事
臨垂克遘疾隕喪朕用傷悼肝心若裂夫崇德序功紀
行命諡所以光昭將來刊載不朽今使使持節左中郎
將杜瓊贈君丞相武鄉侯印綬諡君為忠武侯魂而有
靈嘉兹寵榮嗚呼哀哉嗚呼哀哉景耀六年春詔為亮
立廟於沔陽秋魏鎮西將軍鍾會征蜀至漢川祭亮之
廟令軍士不得於亮墓所左右樵採亮弟均官至長水
校尉亮子瞻嗣爵
喬字伯松亮兄瑾之第二子也本字仲慎與兄元遜俱
有名於時論者以為喬才不及兄而性業過之初亮未
有子求喬為嗣瑾啓孫權遣喬來西亮以喬為已適子
故易其字焉拜為駙馬都尉隨亮至漢中
亮與兄瑾書曰喬本當還成都今諸將子弟皆得𫝊
運思惟宜同榮辱今使喬督五六百兵與諸子弟傳
於谷中書在亮集
年二十五建興元年卒子攀官至行護軍翊武將軍亦
早卒諸葛恪見誅於吳子孫皆盡而亮自有冑裔故攀
還復為瑾後
瞻字思遠建興十二年亮出武功與兄瑾書曰瞻今已
八歲聰慧可愛嫌其早成恐不為重器耳年十七尚公
主拜騎都尉其明年為羽林中郎將屢遷射聲校尉侍
中尚書僕射加軍師將軍瞻工書畫彊識念蜀人追思
亮咸愛其才敏每朝廷有一善政佳事雖非瞻所建倡
百姓皆傳相告曰葛侯之所為也是以美聲溢譽有過
其實景耀四年為行都護衞將軍與輔國大將軍南鄉
侯董厥竝平尚書事六年冬魏征西將軍鄧艾伐蜀自
隂平由景谷道旁入瞻督諸軍至涪停住前鋒破退還
住綿竹艾遣書誘瞻曰若降者必表為琅琊王瞻怒斬
艾使遂戰大敗臨陣死時年三十七瞻長子尚與瞻俱
沒
干寳曰瞻雖智不足以扶危勇不足以拒敵而能外
不負國内不改父之志忠孝存焉
華陽國志云尚歎曰父子荷國重恩不早斬黃皓以
致傾敗用生何為乃馳赴魏軍而死時偉按忠孝
大節千古難之子孫世美抑又難之難矣惟忠武獨
無遺憾焉當其兄弟三人分事三國匪不各忠所事
而瑾以峻夷誕為昭族雖處不幸皆非其罪也而視
孔明之榮哀思慕固已懸矣恪才搆禍死不殉國去
瞻尚之從容慷慨又何如哉
次子京及攀子顯等咸熙元年内移河東
按諸葛氏譜云京字行宗晉泰始起居注載詔曰
諸葛亮在蜀盡其心力其子瞻臨難而死義天下之
善一也其孫京隨才署吏後為&KR1307;令尚書僕射山
濤啓事曰郿令諸葛京祖父亮遇漢亂分隔父子在
蜀雖不達天命要為盡心所事京治郿自復有稱臣
以為宜以補東宫舍人以明事人之理副梁益之論
京位至廣州刺史
諸葛忠武書卷二
