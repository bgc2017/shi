諸葛忠武書卷十
明楊時偉編
雜述(贊)(評)(論)(碑碣)(詩賦)
時偉按全書評論篇惟楊戲贊陳夀評張儼論及袁
孝尼習鑿齒諸人可爾碑碣僅劉鎮南裴晉公二人
而劉碣又入遺事殊失倫類詩僅少陵幾首他如崔
浩薛能之謬戾吕温段文昌輩之庸拙亦汚簡冊何
也今為刪併總名雜述而分注其下云
楊戲贊曰忠武英高獻策江濱攀吳連蜀權我世真受
遺阿衡整武齊文敷陳德教理物移風賢愚競心僉忘
其身誕静邦内四裔以綏屢臨敵庭實耀其威研精大
國恨於未夷
東坡三國名臣贊曰西漢之士多知謀薄於名義東漢
之士尚風節短於權略兼之者三國名臣也而孔明巍
然三代王者之佐殆未易以世論
陳夀評曰諸葛亮之為相國也撫百姓示儀軌約官職
從權制開誠心布公道盡忠益時者雖讐必賞犯法怠
慢者雖親必罰服罪輸情者雖重必釋游辭巧飾者雖
輕必戮善無微而不賞惡無纖而不貶庶事精練物理
其本循名責實虚偽不齒終於邦域之内咸畏而愛之
刑政雖峻而無怨者以其用心平而勸戒明也可謂識
治之良才管蕭之亞匹矣
又定上蜀丞相亮故事曰亮少有逸羣之才英霸之器
身長八尺容貌甚偉時人異焉遭漢末擾亂随叔父玄
避難荆州躬耕於野不求聞達時左將軍劉備以亮有
殊量乃三顧亮於草廬之中亮深謂備雄姿傑出遂解
帶寫誠厚相結納及魏武帝南征荆州劉琮舉州委質
而備失勢衆寡無立錐之地亮時年二十七乃建竒策
身使孫權求援吳會權既宿服仰備又覩亮竒雅甚敬
重之即遣兵三萬人以助備備得用與武帝交戰大破
其軍乘勝克捷江南悉平後備又西取益州益州既定
以亮為軍師將軍備稱尊號拜亮為丞相錄尚書事及
備殂沒嗣子幼弱事無巨細亮皆專之於是外連東吳
内平南越立法施度整理戎旅工械技巧物究其極科
教嚴明賞罰必信無惡不懲無善不顯至於吏不容奸
人懷自厲道不拾遺彊不侵弱風化肅然也當此之時
亮之素志進欲龍驤虎視苞括四海退欲跨陵邊疆震
蕩宇宙又自以為無身之日則未有能蹈涉中原抗衡
上國者是以用兵不戢屢耀其武然亮才於治戎為長
竒謀為短理民之幹優於將略而所與對敵或值人傑
加衆寡不侔攻守異體故雖連年動衆未能有克昔蕭
何薦韓信管仲舉王子城父皆忖巳之長未能兼有故
也亮之器能政理抑亦管蕭之亞匹也而時之名將無
城父韓信故使功業陵遲大義不及耶蓋天命有歸不
可以智力爭也青龍二年春亮帥衆出武功分兵屯田
為久駐之基其秋病卒黎庶追思以為口實至今梁益
之民咨述亮者言猶在耳雖甘棠之詠邵公鄭人之歌
子產無以遠譬也論者或怪亮文彩不豔而過於丁寧
周至臣愚以為咎繇大賢也周公聖人也考之尚書咎
繇之謨略而雅周公之誥煩而悉何則咎繇與舜禹共
談周公與羣下矢誓故也亮所與言盡衆人凡士故其
文指不得及遠也然其聲教遺言皆經事綜物公誠之
心形於文墨足以知其人之意理而有補於當世謹錄
上詣著作
王士騏曰東坡謂出師二表與伊訓說命相表裏知
言哉而陳夀則先之以周公為比其尊之亦至矣至
於將略之貶非其本心以媚司馬懿耳而夀實知武
侯其所稱述亦多斟酌孔明聞之必且為之三歎夀
未為不知也(全書小引節)
袁子曰或問諸葛亮何如人也袁子曰張飛關羽與劉
備俱起爪牙腹心之臣而武人也晚得諸葛亮因以為
佐相而羣臣悦服劉備足信亮足重故也及其受六尺
之孤攝一國之政事凡庸之君專權而不失禮行君事
而國人不疑如此即以為君臣百姓之心欣戴之矣行
法嚴而國人悦服用民盡其力而下不怨及其兵出入
如賓行不寇芻蕘者不獵如在國中其用兵也止如山
進退如風兵出之日天下震動而人心不憂亮死至今
數十年國人歌思如周人之思召公也孔子曰雍也可
使南面諸葛亮有焉又問諸葛亮始出隴右南安天水
安定三郡人反應之若亮速進則三郡非中國之有也
而亮徐行不進既而官兵上隴三郡復安亮無尺寸之
功失此機何也袁子曰蜀兵輕銳良將少亮始出未知
國中彊弱是以疑而嘗之且大會者不求近功所以不
進也曰何以知其疑也袁子曰初出遲重屯營重複後
轉降未進兵欲戰亮勇而能鬭三郡反而不速應此其
疑徵也曰何以知其勇而能鬭也袁子曰亮之在街亭
也前軍大破亮屯去數里不救官兵相接又徐行此其
勇也亮之行軍安静而堅重安静則易動堅重則可以
進退亮法令明賞罸信士卒用命赴險而不顧此所以
能鬭也曰亮帥數萬之衆其所興造若數十萬之功是
其竒者也所至營壘井竈圊溷藩籬障塞皆應繩墨一
月之行去之如始至勞費而徒為飾好何也袁子曰蜀
人輕脱亮故堅用之曰何以明其然也袁子曰亮治實
而不治名志大而所欲遠非求近速者也曰亮好治官
府次舍橋梁道路此非急務何也袁子曰小國賢才少
故欲其尊嚴也亮之治蜀田疇辟倉廪實器械利畜積
饒朝會不譁路無醉人夫本立故末治有餘力而後及
小事此所以勸其功也曰子之論諸葛亮則有證也以
亮之才而少其功何也袁子曰亮持本者也其於應變
則非所長也故不敢用其短曰然則吾子美之何也袁
子曰此固賢者之遠矣安可以備體責也夫能知所短
而不用此賢者之大也知所短則知所長矣夫前識與
言而不中亮之所不用也此吾之所謂可也(袁孝尼)
吳大鴻臚張儼作默記其述佐篇論亮與司馬懿曰漢
朝傾覆天下崩壊豪傑之士競希神器魏氏跨中土劉
氏據益州並稱兵海内為世霸王諸葛司馬二相遭值
際會託身盟主或收功於蜀漢或冊名於伊洛丕備既
歿後嗣繼統各受保阿之任輔翼幼主不負然諾之誠
亦一國之宗臣霸王之賢佐也歷前世以觀近事二相
優劣可得而詳也孔明起巴蜀之地蹈一州之土方之
大國其戰士人民蓋有九分之一也而以貢贄大吳抗
對北敵至使耕戰有伍刑法整齊提步卒數萬長驅祁
山慨然有飲馬河洛之志仲達據天下十倍之地杖兼
并之衆據牢城擁精銳無禽敵之意務自保全而巳使
彼孔明自來自去若此人不亡終其志意連年運思刻
日興謀則涼雍不解甲中國不釋鞍勝負之勢亦巳決
矣昔子產治鄭諸侯不敢加兵蜀相其近之矣方之司
馬不亦優乎或曰兵者凶器戰者危事也有國者不務
保安境内綏静百姓而好開闢土地征伐天下未為得
計也諸葛丞相誠有匡佐之才然處孤絶之地戰士不滿
五萬自可閉關守險君臣無事空勞師旅無處不征未能
進咫尺之地開帝王之基而使國内受其荒殘西土苦其
役調魏司馬懿才用兵衆未易可輕量敵而進兵家所慎
若丞相必有以策之則未見坦然之勲若無策以裁之則
非明哲之謂海内歸向之意也余竊疑焉請問其說答曰
蓋聞湯以七十里文王以百里之地而有天下皆用征伐
而定之揖讓而登王位者惟舜禹而巳今蜀魏為敵戰之
國勢未俱王自操備時彊弱縣殊而備猶出兵陽平禽夏
侯淵羽圍襄陽將降曹仁生獲于禁當時北邊大小憂懼
孟德身出南陽樂進徐晃等為救圍不即解故蔣子通言
彼時有徙許渡河之計會國家襲取南郡羽乃解軍玄德
與操智力多少士衆衆寡用兵行軍之道不可同年而語
猶能暫以取勝是時又無大吳犄角之勢也今仲達之才
減於孔明當時之勢異於曩日玄德尚與抗衡孔明何以
不可出軍而圖敵耶昔樂毅以弱燕之衆兼從五國之兵
長驅彊齊下七十餘城今蜀漢之卒不少燕軍君臣之接
信於樂毅加以國家為脣齒之援東西相應首尾如蛇形
勢重大不比於五國之兵也何憚於彼而不可哉夫兵以
竒勝制敵以智土地廣狹人馬多少未可偏恃也余觀彼
治國之體當時既肅整遺教在後及其辭意懇切陳進取
之圖忠謀謇謇義形於主雖古之管晏何以加之乎
張裔𫝊曰公賞不遺遠罰不阿近爵不可以無功取刑
不可以貴勢免此賢愚之所以僉忘其身者也
漢晉春秋曰樊建為給事中晉武帝問諸葛亮之治國
建對曰聞惡必改而不矜過賞罸之信足感神明帝曰
善哉使我得此人以自輔豈有今日之勞乎
劉義慶世說曰諸葛瑾弟亮及從弟誕並有盛名各在
一國于時以為蜀得其龍吳得其虎魏得其狗誕在魏
與夏侯玄齊名瑾在吳吳朝服其弘量
弇州續稿曰孔明與子瑜為親昆季而公休則從弟
也孔明為漢丞相秉國子瑜至大將軍亦參預吴大政
而公休仕魏至司空各以身分事三國而不相猜又
皆三公也又皆自致功名封徹侯而公休獨不終即
世說所載蜀得其龍吳得其虎魏得其狗而公休之
望實俱下下矣第考其行事恐公休亦不分為狗也
在洛下與夏侯泰初齊名為吏部郎中丞尚書皆有
望實出鎮夀春使一方肅戢及敗死而麾下數百人
無一降敵者且曰為諸葛公死不恨此豈常人所能
及哉抑不但公休而巳也即子瑜之子元遜其材亦
孔明流亞也識度故不及耳元遜事事效孔明孔明
相幼主則亦相幼主孔明伐魏則亦伐魏孔明斬馬
謖則亦斬朱異孔明責李嚴則亦責孫嘿循跡而效
之此其所以愈速禍也且夫山越之收何下於孟獲
之禽而淮南之勝亦有光於祁山之捷其所以人情
相徑庭後事遂霄壤者孔明密元遜疎孔明静元遜
躁孔明遂而順元遜遂而踞孔明嚴而仁元遜嚴而
刻耳嗟乎孔明之忠漢也與子瑜之忠吳也思遠之
繼孔明而死忠也尚之死孝也夀知之亦能言之公
休之忠魏也夀不知之矣後世尚能知之而元遜之
忠吳也後世亦不知嗚呼夀不惟不知也而列公休
於鍾會列元遜於孫峻孫琳不亦冤哉
習鑿齒曰昔管仲奪伯氏駢邑三百沒齒而無怨言聖
人以為難諸葛亮之使廖立垂泣李平致死豈徒無怨
言而巳哉夫水至平而邪者取法鏡至明而醜者亡怒
水鏡之所以能窮而無怨者以其無私也水鏡無私猶
以免謗況大人君子懷樂生之心流矜恕之德法行於
不可不用刑加乎自犯之罪爵之而非私誅之而不怨
天下有不服者乎諸葛亮於是可謂能用刑矣自秦漢
以來未之有也
蜀記曰晉永興中鎮南將軍劉宏至隆中觀亮故宅立
碣表閭命太傅掾犍為李興為文曰天子命我於沔之
陽聽鼔鞞而永思庶先哲之遺光登隆山以遠望軾諸
葛之故鄉蓋神物應機大器無方通人靡滯大德不常
故谷風發而騶虞嘯雲雷升而潛鱗驤摯解褐於三聘
尼得招而褰裳管豹變於受命貢感激以回莊異徐生
之摘寳釋卧龍於深藏偉劉氏之傾蓋嘉吾子之周行
夫有知已之主則有竭命之良固所以三分我漢鼎跨
帶我邊荒抗衡我北面馳驅我魏疆者也英哉吾子獨
含天靈豈神之祇豈人之精何思之深何德之清異世
通夢恨不同生推子八陣不在孫吳木牛之竒則亦般
模神弩之功一何微妙千井齊甃又何秘要昔在顛夭
有名無迹孰若吾儕良籌妙畫臧文既沒以言見稱又
未若子言行並徵夷吾反玷樂毅不終奚比於爾明哲
守冲臨終受寄讓過許由負扆莅事民言不流刑中於
鄭教美於魯蜀民知恥河渭安堵匪皋則伊寧彼管晏
豈徒聖宣慷慨屢歎昔爾之隐卜惟此宅仁智所處能
無規廓日居月諸時殞其夕誰能不歿貴有遺格惟子
之勲移風來世詠歌餘典懦夫將厲遐哉邈矣厥規卓
矣凡若吾子難可䆒巳疇昔之乖萬里殊途今我來思
覿爾故墟漢高歸魂于豐沛太公五世而反周想魍魎
以髣髴冀影響之有餘魂而有靈豈其識諸
裴晉公蜀丞相祠堂碑銘曰度嘗讀舊史詳求往哲或
秉事君之節無開國之才得立身之道無治人之術四
者備矣兼而行之則蜀丞相諸葛公其人也公本系在
簡策大名蓋天地不復以云當漢祚衰陵人心競逐取
威定霸者求賢如不及藏器在身者擇主而後動公是
時也躬耕南陽自比管樂我未從虎時稱卧龍詩曰潛
雖伏矣亦孔之昭故州平心與元直神交洎乎三顧而
許以馳驅一言而定其機勢於是翼扶劉氏纘承舊服
結吳抗魏擁蜀稱漢刑政達於荒外道化行乎域中誰
謂阻深殷為彊國誰謂遳脆勵為勁兵則知地無常形
人無常性自我而作若金在鎔故九州之地魏有其七
我無其一由僻陋而啓雄圖出封疆以延大敵財用足
而不曰浚我以生干戈動而不曰殘人以逞其底定南
方也不以力制而取其心服震疊諸夏也不敢角其勝
負而止候其存亡法加於人也雖徙死而無怨德及於
人也雖奕葉而見思此所謂精義入神自誠而明者矣
若其人存其政舉則四海可平五服可傾而陳壽之評
未極其能事崔浩之說又詰其成功此皆以變詐之略
論節制之師以進取之方語化成之道不其謬歟夫委
棄荆州不能遂有三郡此乃務增德以吞宇宙不黷武
以争尋常及出斜谷據武功分兵屯田為久駐之計與
敵對壘待可勝之期雜乎居人如適虚邑彼則喪氣我
方養威若天假之年則繼大漢之祀成先主之志不難
矣且權傾一國聲震八紘上下無異辭始終無愧色苟
非運膺五百道冠生知曷以臻於此乎故玄德知人之明
者倚仗曰魚之有水仲達姦人之雄者嗟稱曰天下竒
才度每迹其行事度其遠心願奮短札以排羣議而文
字蚩鄙志願未果元和二年冬十月聖上以西南奥區
寇亂餘孽罷甿未息汚俗未清輟我股肱為之父母乃
詔相國臨淮公由秉鈞之重承推轂之寄戎軒乃降藩
服乃理將明帝道陬落綏懷溥暢仁風閭閻滋殖府中
無留事宇下無棄才人知嚮方我有餘地則諸葛公在
昔之治與相國當今之政異代而同法矣度謬以庸薄
獲參管記随旌旄而爰止望祠宇而修謁有儀可象以
赫厥靈雖徽烈不忘而碑表未立古者或拳拳一善或
師長一城尚流斯文以示來裔況如仁之歎終古不絶
其可闕乎乃刻貞石庶此都之人存必拜之感云爾銘
曰昔在先主思啓疆宇擾攘靡依英雄無輔爰得武
侯先定蜀土道德城池禮義干櫓煦物如春化人如神
勞而不怨用之有倫柔服蠻落鋪敦渭濱攝迹畏威雜
居懷仁中原旰食不測不克以待可勝允臻其極天未
悔禍公命不果漢祚其亡將星中墮反旗鳴鼓猶走司
馬死而可作當小天下尚父作周阿衡佐商兼齊管晏
總漢蕭張易代而生易地而理遭遇豐約亦皆然矣嗚
呼竒謀奮發美志夭遏吁嗟嚴立咸受謫罸聞之痛之
或泣或絶甘棠勿翦駢邑斯奪繇是而言殊途共轍本
於忠恕孰不感悦苟非誠慤徒云固結古栢森森遺廟
沈沈不殄禋祀以迄於今靡不駭奔若有照臨蜀國之
風蜀人之心錦江清波玉壘峻岑入海際天如公德音
杜少陵謁先主廟詩惨澹風雲會乘時各有人力侔
分社稷志屈偃經綸復漢留長策中原仗老臣雜耕心
未巳歐血事酸辛霸氣西南歇雄圖歷數屯錦江元過
楚劍閣復通秦舊俗存祠廟空山泣鬼神虚簷交鳥道
枯木半龍鱗竹送青溪月苔移玉座春閭閻兒女換歌
舞歲時新絶域歸舟遠荒城繫馬頻如何對搖落況乃
久風塵孰與關張並功臨耿鄧清應天才不小得士契
無鄰遲暮堪帷幄飄零且釣緡向來憂國淚寂寞灑衣
巾
又諸葛廟詩久遊巴子國屢入武侯祠竹日斜虚寢
溪風滿薄帷君臣當共濟賢聖亦同時翊戴歸先主并
吞更出師蟲蛇穿畫壁巫覡醉蛛絲欲憶吟梁父躬耕
起未遲
又武侯廟遺廟丹青落空山草木長猶聞辭後主不
復卧南陽
又八陣圖功蓋三分國名成八陣圖江流石不轉遺
恨失吞吳
東坡志林曰僕嘗夢見人云是杜子美謂僕曰世人
多誤會余八陣圖詩以謂先主武侯欲與關羽復讐
故恨不能滅吳非也我意本謂吳蜀唇齒之國不當
相圖晉之所以能取蜀者以蜀有吞吳之意此為恨
爾此理甚長子美死僅四百年而猶不忘詩區區自
别其意真書生習氣耶
又古栢行孔明廟前有老柏柯如青銅根如石霜皮
溜雨四十圍黛色參天二千尺君臣巳與時際會樹木
猶為人愛惜雲來氣接巫峽長月出寒通雪山白憶胙
路遶錦亭東先主武侯同閟宫崔嵬枝幹郊原古窈窕
丹青戶牖空落落盤踞雖得地冥冥孤高多烈風扶持
自是神明力正直元因造化功大厦如傾要梁棟萬牛
回首邱山重不露文章世已驚未辭翦伐誰能送苦心
豈免容螻蟻香葉終經宿鸞鳳志士幽人莫怨嗟古來
材大難為用
又蜀相丞相祠堂何處尋錦官城外栢森森映階碧
草自春色隔葉黃鸝空好音三顧頻繁天下計兩朝開
濟老臣心出師未捷身先死長使英雄淚滿襟
又咏懷古迹二首蜀主窺吳幸三峽崩年亦在永安
宫翠華想像空山裏玉殿虚無野寺中古廟杉松巢水
鶴歲時伏臘走村翁武侯祠屋長鄰近一體君臣祭祀
同
又諸葛大名垂宇宙宗臣遺像肅清高三分割據紆
籌策萬古雲霄一羽毛伯仲之間見伊吕指揮若定失
蕭曹運移漢祚終難復志决身殱軍務勞
東坡八陣圖詩平沙何茫茫髣髴見石蕝縱横滿江
上歲歲沙水齧孔明死巳久誰復辨行列神兵非學到
自古不留訣至人心巳悟後世徒妄說(節)
揭奚斯詩八陣通神明二表貫穹蒼天運有隆替吾
君自虞唐煌煌十萬師聲威搖八荒大星隕渭南萬古
一悲傷但使漢賊分安有終不亡(節)
楊鐵崖八陣圖賦遐哉邈乎蠶藂故墟劍閣峥嶸兮
石棧縈紆車不得而運兮馬不得以驅非王業之所基
兮徒抗險乎中都帝中山之苗裔兮迺猶厄此斗隅黃
星射乎宋野兮強猘狺乎江之東偉伏龍之感激兮起
左顧乎隆中允識時之俊傑兮藐餘子於一空圖八陣
以用武兮必先天而獨得六十四之成算兮本馬圖之
全畫三十二之岐分兮妙隂陽之互宅天地衝軸兮風
雲盤辟龍飛鳥逝兮蛇蟠虎翼撓之無跡兮運之無方
進退不愆兮出沒靡常竒不失於正正兮怪不越於堂堂
伏至動於至静兮寓能柔於能剛喻以常山之蛇勢兮
曾未測其望洋巴之水兮砯崖折壁峽之濤兮風霆礔
礰彼箕張而翼布兮曾不轉其磈石非神物之隂衛兮
孰萬夫之捍力想貔貅之對壘兮指白羽之一麾運縱
擒於掌握兮筭不出於八竒賊之望而走兮甘巾幗之
受雌按渭濱之所屯兮實鼎國之王師自風后之有圖
兮肆獯蚩之赫伐逮尚父之六弢兮佐牧野之黃鉞孫
吳馬之剽掠兮徒生靈之肉血鄙敗事於腐儒兮彼譙
生其又何法茲八陣之猶覺兮軼軒皇於天老曰流馬
與木牛兮又神機之所造歘中營之告變兮哀夫人之
奪蚤訖黃芒以當天兮掩炎精之皜皜嗚呼西望岷峨
兮南泝錦江山川相繆兮地老天荒歌梁父兮釃吾觴
招謫仙兮呼子長訪魚復之沙磧兮弔新都之戰場雖
武無用於今之時兮亦以發吾文之氣剛
是書既竣客有卒業而笑云忠武盡於此哉文中子
曰諸葛亮而無死禮樂其有興乎子亦遺之何也時
偉蹶然而起曰吾誤矣遂因而思宋儒諸先生評論
無一載焉者即微客言自知其善忘而多遺也客曰
夫一人之見不足以盡一書一書之紀不足以備千
古又奚疑焉時偉曰竊觀宋儒諸先生咸不以文中
子之言許孔明敢問何說也客曰名不正則言不順
言不順則事不成而禮樂不興孔明之言曰漢賊不
兩立名正言順何事不成揖讓征誅何所不備而刑
罸之中至有感泣而發病者唐虞三代之規模高光
二祖之締構蓋至孔明而略無遺憾焉舍此而别求
所謂禮樂此則後世之禮樂而决非堯舜周孔之禮
樂也且孔明正名於蜀亦猶夫子正名於衛其雍容
禮樂亡論巳即身死敵庭子若孫死戰地慷慨從容竟
與天地同其和節彼南渡之宋迺至不可名言而禮
固巳壊矣而樂固已崩矣而方且釋干戈以譚禮樂
又且外干戈以求禮樂然則蜀未嘗亡而宋未嘗存
也為宋計者唯有君死苫塊臣死金革如岳武穆之
壯心怒髮直擣黃龍府而後已即不幸而斬焉滅亡
不猶愈於奄然覿然徧安百年之為多辱乎哉曰孔
明鵬舉必能殱魏𢷬金乎曰未可知也司馬懿之善
守宗弼之善謀非一時足制其死命者而孔明鵬舉
皆孤忠獨運協贊者少若夫營星告墜誣獄沈冤雖
天不助順而要亦未必非所以善二侯之終也客退而
憶其言若有可思者併錄之以自志遺忘之儆時
巳未六月望酷暑日臝孫記於瓜牛廬中
諸葛忠武書卷十
