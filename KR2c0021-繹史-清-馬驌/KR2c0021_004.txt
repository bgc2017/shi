繹史卷四靈壁縣知縣馬驌撰
炎帝紀
帝王世紀炎帝神農氏姜姓也母曰任姒有蟜氏女登
為少典妃遊華陽有神龍首感生炎帝人身牛首長于
姜水有聖德(春秋元命苞少典妃安登遊于華陽有神龍首感之於常羊生神子人面龍顏好耕)
(是為神農序潛夫論赤帝魁隗身號炎帝世號神農龍春秋命歷有神人名石年蒼色大眉戴玉理駕六)
(出地輔號皇神農一水經注神農既誕九井自穿汲井則衆水動)
春秋元命苞神農生三辰而能言五日而能行七朝而
齒具三歲而知稼穡般戲之事
潛夫論代伏羲氏其德火紀故為火師而火名
帝王世紀繼無懷氏後以火承木位在南方主夏故謂
之炎帝都于陳又徙魯又曰魁隗氏又曰連山氏又曰
列山氏(宋符瑞志炎帝有聖德致大火之瑞)
白虎通古之人民皆食禽獸肉至于神農人民衆多禽
獸不足於是神農因天之時分地之利制耒耜教民農
作神而化之使民宜之故謂之神農也(周書神農之時天雨粟神農遂)
(耕而種之作陶冶斤斧為耒耜鉏耨以墾草莾然後五穀興助百果藏實世本倕作耒耜神農臣禮含)
(文嘉神農就田作耒耜天應以嘉穀地應以醴泉)
新語民人食肉飲血衣皮毛至於神農以為行蟲走獸
難以養民乃求可食之物嘗百草之實察酸苦之味教
民食五穀
淮南子古者民茹草飲水采樹木之實食蠃蛖之肉時
多疾病毒傷之害於是神農乃始教民播種五穀相土
地宜燥溼肥墝高下嘗百草之滋味水泉之甘苦令民
知所避就當此之時一日而遇七十毒
管子神農作樹五穀淇山之陽九州之民乃知穀食而
天下化之(古史考神農時民食穀釋米加燒石上而食之孝經援神契神農耕桑得利究年受福)
(婦尸子神農竝耕而王所以勸耕也昏神農夫負戴以治天下堯曰朕之比神農猶之仰旦也)
文子神農之法曰丈夫丁壯不耕天下有受其饑者婦
人當年不織天下有受其寒者故其耕不強者無以養
生其織不力者無以衣形(後漢書注引有呂氏春秋神農之教曰士當年而不)
(耕者則天下或受其饑矣女有當年而不績者則天下或受其寒矣故身親耕妻親績所以見致民利也太)
(玄經神農冬耕被服純青)
管子神農之教曰一穀不登減一穀穀之法什倍二穀
不登減二穀穀之法再什倍夷疏滿之無食者予之陳
無種者貸之新故無什倍之賈無倍稱之民
本草經神農稽首再拜問於太一小子曰鑿井出泉五
味煎煑口别生熟後乃食咀男女異利子識其父曾聞
太古之時人壽過百無殂落之咎獨何氣使然邪太一
小子曰天有九門中道最良日月行之名曰國皇字曰
老人出見南方長生不死衆耀同光神農乃從其嘗藥
以救人命(述異記太原神釡岡有神農嘗藥之鼎存焉成陽山中有神農鞭藥處一名神農原藥草)
(山山上紫陽觀世傳神農於此辨百藥中有千年龍腦搜神記神農以赭鞭鞭百草盡知其平毒寒溫之性)
(臭味所主以播百穀故天下號神農也)上藥一百二十種為君主養命
以應天無毒多服久服不傷人欲輕身益氣不老延年
者本上經中藥一百二十種為臣主養性以應人無毒
有毒斟酌其宜欲遏病補虛羸者本中經下藥一百二
十五種為佐使主治病以應地多毒不可久服欲除寒
熱邪氣破積聚愈病者本下經三品合三百六十五種
法三百六十五度一度應一日以成一歲(博物志神農經曰上藥養)
(命謂五石之鍊形六芝之延年也中藥養性謂合歡蠲忿萱草忘憂下藥治病謂大黃除實當歸止痛夫命之)
(所以延性之所以利病之所以止當其藥應以病也違其藥失其應即怨天尤人設鬼神矣)
春秋命歷序神農始立地形甄度四海遠近山川林藪
所至東西九十萬里南北八十二萬里(春秋元命苞神農世怪義生白)
(阜圖地形脈道)
帝王世紀諸侯夙沙氏叛不用命箕文諫而殺之炎帝
退而修德夙沙之民自攻其君而歸炎帝(說文古者宿沙初作煑海)
(鹽或云在帝魁之世法漢書太壹兵法一篇神農兵一篇)
漢書神農之教曰有石城十仞湯池百步帶甲百萬而
無粟不能守也
孝經鉤命訣神農樂曰下謀一名扶持
說文琴禁也神農所作洞越練朱五弦(新論神農氏為琴七絃足以通)
(萬物而考理亂也去琴清英昔神農造琴以定神齊婬&KR0008;邪欲反天真者也)
潛夫論日中為市致天下之民聚天下之貨交易而退
各得其所
三墳(人皇神農氏政典)政典曰惟天生民惟君奉天惟食喪祭
衣服教化一歸於政皇曰我惟生無德咸若古政嗟爾
四方之君有官有業乃子乃父乃兄乃弟無亂於政昔
二君始王未有書契結繩而治交易而生亦惟歸政昔
在天皇肇修文教始畫八卦明君臣民物隂陽兵象以
代結繩之政出言惟辭制器惟象動作惟變卜筮惟占
天皇氏歸氣我惟代政惟若古道以立政皇曰正天時
因地利惟厚於民民惟邦本食惟民天農不正食不豐
民不正業不專惟民有數惟食有節惟農有教林林生
人無亂政典政典曰君正一道二三凶臣正一德有常
吉時正惟四亂時不植氣正惟和氣亂作厲官正惟百
民正惟四色正惟五惟質惟良病正四百四藥正三百
六十五過數乃亂而昏而毒道正常過政反僻刑正平
過政反私祿正滿過政反侈禮正度過政反僭樂正和
過政反流治正簡過政反亂喪正哀過政反遊干戈正
亂過政反危市肆正貨過政反邪譏禁正非過政失用
皇曰嗟爾有官有業乃子乃父乃兄乃弟咸若我辭一
歸於正皇曰君相信任惟正相君俌位惟忠相官統治
惟公官相代位惟勤民官撫愛惟仁官民事上惟業父
無不義厥子惟孝兄無不友厥弟惟恭夫不遊妻不淫
師不怠教不失刑者形也形爾身道者導也導爾志禮
者制也制爾情樂者和也和爾聲政者正也正其事(摹)
(古自佳)
淮南子昔者神農之治天下也神不馳於胷中智不出
於四域懷其仁誠之心甘雨時降五穀蕃植春生夏長
秋收冬藏月省時考歲終獻功以時嘗穀祀于明堂明
堂之制有蓋而無四方風雨不能襲寒暑不能傷遷延
而入之養民以公其民樸重端慤不忿爭而財足不勞
形而功成因天地之資而與之和同是故歲厲而不殺
刑錯而不用法省而不煩故其化如神其地南至交阯
北至幽都東至暘谷西至三危莫不聽從當此之時法
寬刑緩囹圄空虛而天下一俗莫懷姦心
尸子神農理天下欲雨則雨五日為行雨旬為穀雨旬
五日為時雨正四時之制萬物咸利故謂之神(神農求雨書春)
(夏雨日而不雨甲乙命為青龍又為火龍東方小童舞之丙丁不雨命為赤龍南方壯者舞之戊巳不雨命為)
(黃龍壯者舞之庚辛不雨命為白龍又為火龍西方老人舞之壬癸不雨命為黑龍北方老人舞之如此不雨)
(潛處闔南門置水其外開北門取人骨埋之如此不雨命巫祝而暴之如此不雨神仙積薪擊鼓而焚之拾)
(遺記炎帝始教民耒耜躬勤畎畆之事百穀滋阜聖德所感無不感焉神芝發其異色靈苖擢其嘉穎陸地丹)
(蕖騈生如蓋香露滴瀝下流成池因為豢龍之圃朱草蔓衍於街衢卿雲蔚藹於叢薄築圓丘以祀朝日飾瑤)
(階以揖夜光奏九天之和樂百獸率舞八音克諧木石潤澤時有流雲灑液是謂霞漿服之得道後天而老有)
(石磷之玉號曰夜明以闇投水浮而不滅當斯之時漸革庖犧之朴辨文物之用時有丹雀銜九穗禾其墜地)
(者帝乃拾之以植於田食者老而不死採峻鍰之銅以為器峻鍰山名也下有金井白氣冠其上人升於其閒)
(雷霆之聲在於地下井中之金柔弱可以緘縢也)
莊子妸荷甘與神農同學於老龍吉神農隠几闔戶晝
瞑妸荷甘日中奓戶而入曰老龍死矣神農隠几擁杖
而起嚗然放杖而笑曰天知予僻陋慢訑故棄予而死
已矣夫子無所發予之狂言而死矣夫弇堈弔聞之曰
夫體道者天下之君子所繫焉今於道秋毫之端萬分
未得處一焉而猶知藏其狂言而死又況夫體道者乎
(列仙傳赤松子神農時雨師也服冰玉以教神農能入火自燒随風雨上下炎帝少女追之亦得仙俱去至高)
(辛時復為雨師名山海經發鳩之山有鳥焉其狀如烏文首白喙赤足曰精衞其鳴自詨是炎帝之少女名)
(曰女娃女娃遊於東海溺而不返故為精衞常銜西山之木石以堙於東海炎帝之妻赤水之子聽訞生炎)
(居炎居生節竝節竝生戲器戲器生祝融祝融降處於江水生共工共工生術器術器首方顚是復土穣以處)
(江水共工生后土后土生噎鳴噎鳴生歲十有二三炎帝之孫伯陵伯陵同吳權之妻阿女緣婦緣婦孕年)
(是生鼓延殳始為侯鼓延是始為鐘為樂風有互人之國炎帝之孫名曰靈恝靈恝生互人是能上下於天)
(互與氐同)
帝王世紀炎帝神農氏在位百二十年崩葬長沙凡八
世帝承帝臨帝明帝直帝來帝哀帝楡罔(外紀神農在位百四十)
(年帝臨魁八十年帝承六十年帝明四十九年帝宜四十五年帝來四十八年帝裏四十二年帝楡罔五十五)
(年前編因之歲春秋命歷序炎帝號曰大庭氏傳八世合五百二十尸子神農氏七十世有天下豈每世)
(賢哉牧民易也)
稽古農皇生而神異少知稼穡起自少典乃登帝位
當其為帝也禪與代與所不可知至其功被生民澤
及萬世迄于今載在祀典誠没世而不可泯也民食
肉衣毛則有毒傷難給之害為之粒食以養之揉鑿
耒耜利教農桑夫耕婦織則免於饑寒而享豐年樂
利之休矣民有疾病夭札而無以療之則其生不遂
為之鞭草嘗藥察其平毒溫寒之性以為醫方則民
無沴戾災疢而登於仁夀之域矣衣食備而不通工
易事則未免於匱乏積滯之患為日中之市聚其商
賈平其物價交易而退各得其所則財貨通流厚生
利用無不得其欲矣當其時補遂伐而武功昭夙沙
歸而文德著法不煩而民服形不勞而功成風雨時
節五穀蕃登政醇民樸天地和同化被四極遐邇承
風一百四十年間雖其政治不少概見意必有所以
不疾而速無為而成者不然三皇皆至德而帝獨以
神稱何謂也哉傳十有六帝或曰八帝或曰七十世
黃帝始起而代之其後世則在顓頊時為土正堯時
為四岳商為阿衡周為太師其分封則齊呂申許州
紀路洛血食數千載不絶猗與盛哉神農之明德遠
矣
繹史卷四
