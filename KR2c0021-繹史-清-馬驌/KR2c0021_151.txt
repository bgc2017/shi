繹史卷一百五十一靈壁縣知縣馬驌撰
天官書
爾雅穹蒼蒼天也春為蒼天夏為昊天秋為旻天冬為
上天(物理論水土之氣升為天其釋名春曰蒼天陽氣始發色蒼蒼也夏曰昊天氣布散皓皓也秋曰)
(旻天旻閔也物就枯落可閔傷也冬日上天其氣上騰與地絶也)
淮南子何謂九野中央曰鈞天其星角亢氐東方曰蒼
天其星房心尾東北方曰變天其星箕斗牽牛北方曰
玄天其星湏女虚危營室西北方曰幽天其星東壁奎
婁西方曰昊天其星胃昴畢西南方曰朱天其星觜巂
參東井南方曰炎天其星輿鬼柳七星東南方曰陽天
其星張翼軫(博雅東方昦天東南陽天南方赤天西南朱天西方成天西北幽天北方玄天東北)
(蠻天中央鈞天)
春秋元命苞天不足西北陽極於九故天周九九八十
一萬里天如雞子天大地小表裏有水地各承氣而立
載水而浮天轉如車轂之過水者天地之包幕五行之
始焉萬物之所由生元氣之津液也(玄中記天下之多者水焉浮天載地)
(萬尚書考靈曜從上臨下八里天以圓覆地以方載)
博雅天圍闢南北二億三萬三千五百里七十五步東
西短減四步周六億十萬七百里二十五步從地至天
一億一萬六千七百八十七里下度地之厚與天高等
(東西短減四步語尤竒)
孝經援神契周天七衡六閒者相去萬九千里八百三
十三里三分里之一合十一萬九千里從内衡以至中
衡中衡以至外衡各五萬九千五里
周髀算經昔者周公問於商高曰竊聞乎大夫善數也
請問古者包犧立周天歷度夫天不可階而升地不可
將尺寸而度請問數安從出商高曰數之法出於圓方
圓出於方方出於矩矩出於九九八十一故折矩以為
勾廣三股修四徑隅二既方之外半其一矩環而共盤
得成三四五兩矩共長二十有五是謂積矩故禹之所
以治天下者此數之所生也周公曰大哉言數請問用
矩之道商高曰平矩以正繩偃矩以望高覆矩以測深
卧矩以知遠環矩以為圓合矩以為方方屬地圓屬天
天圓地方方數為典以方出圓笠以寫天天青黑地黃
赤天數之為笠也青黑為表丹黃為裏以象天地之位
是故知地者智知天者聖智出於勾勾出於矩夫矩之
於數其裁制萬物唯所為耳周公曰善哉(尚書考靈曜天者純陽青)
(明無形聖人則之制璿璣玉衡以度其象)
白虎通天者何也天之為言鎮也居高理下為人鎮也
地者易也言養萬物懷任交易變化也天道所以左旋
地道右周何以為天地動而不别行而不離所以左旋
右周者猶君臣隂陽相對之義君舒臣疾卑者易勞天
所以反常行何以為陽不動無以行其教隂不靜無以
成其化雖終日乾乾亦不離其處也(博雅乾玄天也天顛也物理論天)
(者旋也均也積陽純剛其體廻旋羣生之所大仰字春秋說題辭天之言顯也居高理下為人經紀故其一)
(大以鎮之此天之名義也天之為體中包乎地日月星辰屬焉釋名天豫司兗冀以舌腹言之天顯也在上)
(高顯也青徐以舌頭言之天坦也坦然高而遠也易謂之乾乾健也健行不息也又謂之玄玄縣也如縣物在)
(上也)
淮南子天道曰圓地道曰方方者主幽圓者主明明者
吐氣者也是故火曰外景幽者含氣者也是故水曰内
景吐氣者施含氣者化是故陽施隂化天之偏氣怒者
為風地之含氣和者為雨隂陽相薄感而為雷激而為
霆亂而為霧陽氣勝則散而為雨露隂氣勝則凝而為
霜雪毛羽者飛行之類也故屬於陽介鱗者蟄伏之類
也故屬於隂日者陽之主也是故春夏則羣獸除日至
而麋鹿解月者隂之宗也是以月虚而魚腦減月死而
蠃蛖膲火上&KR2414;水下流故鳥飛而高魚動而下物類相
動本標相應故陽燧見日則燃而為火方諸見月則津
而為水虎嘯而谷風至龍舉而景雲屬麒麟鬭而日月
食鯨魚死而彗星出蠶珥絲而商絃絶賁星墜而勃海
決人主之情上通於天故誅暴則多飄風枉法令則多
蟲螟殺不辜則國赤地令不收則多淫雨(釋名隂蔭也氣在内奧蔭)
(也陽揚也氣在外發揚也寒捍也捍格也暑煑也熱如煑物也熱爇也如火所燒爇也)
爾雅春為青陽夏為朱明秋為白藏冬為玄英四時和
謂之玉燭春為發生夏為長嬴秋為收成冬為安寧四
時和為通正謂之景風甘雨時降萬物以嘉謂之醴泉
(春秋元命苞陽氣數成於三故時三月陽數極於九故三月一時九十日)
淮南子季春三月豐隆乃出以將其雨至秋三月地氣
不藏乃收其殺百蟲蟄伏静居閉戸青女乃出以降霜
雪行十二時之氣以至於仲春二月之夕乃收其藏而
閉其寒女夷鼓歌以司天和以長百榖禽鳥草木孟夏
之月以熟榖禾雄鳩長鳴為帝候歲是故天不發其隂
則萬物不生地不發其陽則萬物不成子午卯酉為
二繩丑寅辰巳未申戌亥為四鉤東北為報德之維西
南為背陽之維東南為常羊之維西北為號通之維日
冬至則斗北中繩隂氣極陽氣萌故曰冬至為德日夏
至則斗南中繩陽氣極隂氣萌故曰夏至為刑隂氣極
則北至北極下至黃泉故不可以鑿池穿井萬物閉藏
蟄蟲首宂故曰德在室陽氣極則南至南極上至朱天
故不可以夷丘上屋萬物蕃息五榖兆長故曰德在野
日冬至則水從之日夏至則火從之故五月火正而水
漏十一月水正而隂勝陽氣為火隂氣為水水勝故夏
至溼火勝故冬至燥燥故炭輕溼故炭重日冬至井水
盛盆水溢羊脱毛麋角解鵲始巢八尺之景日中而修
丈三尺日夏至而流黃澤石精出蟬始鳴半夏生蟁蝱
不食駒犢鷙鳥不搏黃口八尺之景修徑尺五寸景修
則隂氣勝景短則陽氣勝隂氣勝則為水陽氣勝則為
旱隂陽刑德有七舍何謂七舍室堂庭門巷術野十二
月德居室三十日先日至十五日後日至十五日而徙
所居各三十日德在室則刑在野德在堂則刑在術德
在庭則刑在巷隂陽相德則刑德合門八月二月隂陽
氣均日夜分平故曰刑德合門德南則生刑南則殺故
曰二月會而萬物生八月會而草木死
春秋繁露天道大數相反之物也不得俱出隂陽是也
春出陽而入隂秋出隂而入陽夏右陽而左隂冬右隂
而左陽隂出則陽入陽入則隂出隂右則陽左隂左則
陽右是故春俱南秋俱北而不同道夏交於前冬交於
後而不同理竝行而不相亂澆滑而各持分此之謂天
之意而何以從事天之道初薄大冬隂陽各從一方來
而移於後隂由東方來西陽由西方來東至于中冬之
月相遇北方合而為一謂之曰至别而相去隂適右陽
適左適左者其道順適右者其道逆逆氣左上順氣右
下故下煖而上寒以此見天之冬右隂而左陽也上所
右而下所左也冬月盡而隂陽俱南還陽南還出於寅
隂南還出於戌此隂陽所始出地入地之見處也至于
中春之月陽在正東隂在正西謂之春分春分者隂陽
相半也故晝夜均而寒暑平隂日損而隨陽陽日益而
鴻故為燒熱初得大夏之月相遇南方合而為一謂之
曰至别而相去陽適右隂適左適右由下適左由上上
暑而下寒以此見天之夏右陽而左隂也上其所右下
其所左夏月盡而隂陽俱北還陽北還而入於申隂北
還而入於辰此隂陽所始出地入地之見處也至于中
秋之月陽在正西隂在正東謂之秋分秋分者隂陽相
半也故晝夜均而寒暑平陽日損而隨隂隂日益而鴻
故至于季秋而始霜至于孟冬而始大寒下雪而物咸
成大寒而物畢藏天地之功終矣天之道出陽為煖
以生之出隂為清以成之是故非薰也不能有育非凓
也不能有熟歲之精也知心而不省薰與凓孰多者用
之必與天戾與天戾雖勞不成是自正月至于十月而
天之功畢計是閒與隂陽各居幾何薰與凓共者曰孰
多距物之初生至其畢成露與霜其下孰倍故從中春
生於秋氣温柔和調乃季秋九月隂乃始多於陽天乃
於是時出凓下霜出凓下霜而天降物固已皆成矣故
九月者天之功大究於是月也十月而悉畢故案其迹
數其實清凓之日少少耳功已畢成之後隂乃大出天
之成功也少隂與而太隂不與少隂在内而太隂在外
故霜加物而雪加空空者亶地而已不逮物也功已畢
成之後物未復生之前太隂之所常出也雖曰隂亦以
太陽資化其位而不知所受之故聖王在上位天覆地
載風令雨施雨施者布德均也風令者言令直也詩云
不識不知順帝之則言弗能知識而效天之所為云爾
禹水湯旱非常經也適遭世氣之變而隂陽失平堯視
民如子民親堯如父母尚書曰二十有八載放勲乃殂
落百姓如喪考妣四海之内閼密八音三年三年陽氣
壓於隂隂氣大興此禹所以有水名也桀天下之殘賊
也湯天下之盛德也天下除殘賊而得盛德大善者再
是重陽也故湯有旱之名皆適遭之變非禹湯之過毋
以適遭之變疑平生之常則所守不失而正道益明
爾雅榖不熟為飢菜不熟為饉果不熟為荒仍飢為荐
(博雅一榖不升曰歉二榖不升曰饑三榖不升曰饉四榖不升曰㱂五榖不升曰大侵)
史記凡候歲美惡謹候歲始歲始或冬至日産氣始萌
臘明日人衆䘚歲一會飲食發陽氣故曰初歲正月旦
王者歲首立春日四時之卒始也四始者候之日而漢
魏鮮集臘明正月旦決八風風從南方來大旱西南小
旱西方有兵西北戎菽為小雨趣兵北方為中歲東北
為上歲東方大水東南民有疾疫歲惡故八風各與其
衝對課多者為勝多勝少久勝亟疾勝徐旦至食為麥
食至日昳為稷昳至餔為黍餔至下餔為菽下餔至日
入為麻欲終日有雲有雨有風有日日當其時者深而
多實無雲有風日當其時淺而多實有雲風無日當其
時深而少實有日無雲不風當其時者稼有敗如食頃
小敗熟五斗米頃大敗則風復起有雲其稼復起各以
其時用雲色占種其所宜其雨雪若寒歲惡是日光明
聽都邑人民之聲聲宫則歲善吉商則有兵徵旱羽水
角歲惡或從正月旦比數雨率日食一升至七升而極
過之不占數至十二日日直其月占水旱為其環城千
里内占則其為天下候竟正月月所離列宿日風雲占
其國然必察太歲所在在金穰水毁木饑火旱此其大
經也正月上甲風從東方宜蠶風從西方若旦黃雲惡
冬至短極縣土炭炭動鹿解角蘭根出泉出躍略以知
日至要決晷景歲星所在五榖逄昌其對為衝歲乃有
殃(師曠占黃帝問師曠曰吾欲知歲苦樂善惡可知否對曰歲欲豐甘草先生薺也歲欲苦苦草先生葶藶)
(也歲欲惡惡草先生水藻也歲欲旱旱草先生蒺藜也歲欲疫病草先生艾也歲欲雨雨草先生藕也歲欲荒)
(荒草先生蓬也糓黃帝問師曠曰杏多實不蟲者來年秋善五木者五之先欲知五榖但視五木擇其木盛)
(者來年益種之貴常以十月朔日占春糶貴賤風從東來春賤逆此者以四月朔占秋糶風從南來西來皆)
(賤逆此者貴以正月朔占夏糶風從南來東來者皆賤逆此者貴)
白虎通風者何謂也風之為言萌也養物成物所以象
八卦陽生於五極於九五九四十五日變變以為風隂
合陽以生風也距冬至四十五日條風至條者正也四
十五日明庶風至明庶者迎衆也四十五日清明風至
清明者清芒也四十五日景風至景大也陽氣長飬四
十五日凉風至凉寒也行隂氣也四十五日昌闔風至
戒收藏也四十五日不周風至不周者不合也隂陽未
合化也四十五日廣莫風至廣莫者大也同陽氣也故
曰條風至地暖明庶風至萬物産清明風至物形乾景
風至棘造實凉風至黍禾乾昌闔風至生薺麥不周風
至蟄蟲匿廣莫風至則萬物伏是以王者承順之條風
至則出輕刑解稽留明庶風至則修封疆理田疇清明
風至出幣帛使諸侯景風至則爵有德封有功凉風至
報地德化四鄕昌闔風至則申象刑飾囷倉不周風至
則築宮室修城郭廣莫風至則斷大辟行獄刑(淮南子條風至)
(則出輕繫去稽留明庶風至則正封疆修田疇清明風至則出幣帛使諸侯景風至則爵有位賞有功凉風至)
(則報地德祀四郊閶闔風至則收縣垂琴瑟不張不周風至則修宮室繕邊城廣莫風至則閉關梁決刑罰)
爾雅南風謂之凱風東風謂之谷風北風謂之凉風西
風謂之泰風焚輪謂之頽扶搖謂之猋風與火為庉廻
風為飄日出而風為暴風而雨土為霾隂而風為曀(五經)
(通義隂陽散為風風氣無根也礫物理論風者隂陽亂氣激發而起者也怒則飛砂揚發屋拔樹喜則不搖)
(枝動草順物布氣氣黃帝風經調暢祥和天之喜氣也折傷奔厲天之怒也博雅風放也風氣也&KR1320;&KR1320;飂)
(飇&KR1320;䬂䬂&KR1320;飉颸颺䫾風也風風俗通猛風曰颲凉風曰瀏微風曰飉小風曰颼小從孔來曰&KR1320;易飛候)
(何以知聖人隠也風清明其來長久不動搖物此有龍德在下也)天氣下地不應曰
雺地氣發天不應曰霧霧謂之晦(釋名霧冒也氣蒙亂覆冒物也蒙日光不)
(明蒙蒙然也)螮蝀謂之雩螮蝀虹也蜺為挈貳(尚書考靈曜日旁白)
(者為虹日旁青赤者為霓之精雄者為虹雌者為霓)(春秋元命苞虹霓者隂陽尸子虹霓為析翳釋名)
(虹攻也純陽攻隂氣也又曰蝃蝀其見每於日在西又見於東掇飲東方之水氣也見於西方曰升朝日始升)
(而出見也又曰美人隂陽不和婚姻錯亂淫風流行男美於女女美於男恒相奔隨之時則此氣盛故以其盛)
(時名之也霓齧也其體斷絶見於非時此災氣也偃害於物如有所食齧也說文霓屈虹青赤或白色隂氣)
(也毁春秋演孔圖蜺者斗之精也失度投蜺見態主惑於譽天子外苦兵威内奪臣無忠則天投蜺春)
(秋潛潭巴虹出后妃隂脅王者五色迭至照於宮殿有兵革之事易是類謀晝視無日虹霓煌煌夜視無月)
(彗孛將將盡天卑地高雷讙公行星奔霓夜光)弇日為蔽雲(釋名珥氣在日兩旁之名)
(也珥耳也言似人耳之在面旁也暈捲也氣在外捲結之也月月皆然春秋元命苞隂陽之氣聚為雲氣立)
(為虹蜺離為倍僪分為抱珥如淳曰向外曰倍刺日曰僪在旁如半環向日曰抱在旁直對曰珥春秋感)
(精符日朝珥則有喪孼日已出若其入而雲皆赤黃名曰日空不出三年必有移民而去者日黑則水淫溢日)
(無光主勢奪羣臣以讒術色赤如炭以急見伐虹貫日天下悉極文法大擾百官殘賊酷法横殺下多相告刑)
(用及族世多深刻獄多怨宿吏皆慘毒國多死孼天子命絶大臣為禍主將見殺禮斗威儀日月赤君喜怒)
(無常輕殺不辜不事天地鬼神時則大雨土風常起日蝕無光地動雷降其時不救兵從外來為賊戮而不葬)
(無京房占國有佞讒朝有殘臣則日不光闇冥不明日故日夕無光天下變枯社稷移主易讖聰明蔽塞)
(政在臣下婚戚干朝君不覺悟虹蜺貫日)疾雷為霆霓(河圖始開圖激陽為雷說文靁隂)
(陽薄物靁雨生物者也電隂陽激耀也震劈歴振物者霆雷餘聲也鈴鈴所以挺出萬物釋名雷硍也如轉)
(物有所垠雷之聲也電殄也乍見則殄滅也震戰也所擊輒破若攻戰也又曰辟歴辟折也所歴皆破折也)
(博雅震霣䨨雷也以論語讖雷震百里聲相附宋均注雷動百里故因制國也師曠占春雷初起其音)
(洛洛霹靂者所謂雄雷旱氣也其鳴依依音不大霹靂者謂之雌雷水氣也論衡雷者太陽之激氣也何以)
(明之正月陽動故正月始雷五月盛陽故五月電迅秋冬陽衰故秋冬雷潛盛夏之時太陽用事隂氣乘之隂)
(陽分爭則相校軫校軫則激射激射為毒中人輒死中木木折中屋屋壞雷者火也記曰有疾風迅雷甚雨則)
(必變懼天怒也子曰天之與人猶父子有父為之變子安能忽故天變已亦宜變順天時示已不違也)
雨䨘為霄雪(釋名雪綏也水下遇寒氣而凝綏綏然也霰星也冰雪相搏如星而散也說文霰)
(稷雪也䨘霰或從見雨䨘為霄齊語也威春秋潛潭巴大雪甚厚後必有女主大雪連月隂作釋名霜喪)
(也其氣慘毒物皆喪也露慮也覆慮物也雹砲也其所中物皆摧折如人所盛咆也說文霜喪也成物者從)
(雨相聲霜春秋考異郵霜者隂精冬令也四時代謝以霜收殺之為言亡也物以終也春秋感精符霜殺)
(伐之表季秋霜始降鷹隼擊王者順天行誅以成肅殺之威若政令苛則夏下霜誅伐不行則冬霜不殺草)
(春秋元命苞霜以殺木露以潤草郵月令章句露者隂液也釋為露結為霜春秋考異隂氣之專精凝合)
(生雹雹之為言合也以妾為妻大尊重九女之妃闕而不御坐不離前無由相去之心同輿參駟房衽之内歡)
(欣之樂專政夫人施而不博隂精凝而見成)㬥雨謂之涷小雨謂之霡霂
久雨謂之淫淫謂之霖濟謂之霽(博雅雨榘也羽釋名雨羽也如鳥動則)
(散也雨說文雨水從雲下也一象天冂象雲水霝其閒也霝零也零餘雨也霖雨三日已往霽雨止也霽謂)
(之霋時易飛候太平之時十日一雨凡歲三十六雨此休徵若之應博雅雲運也釋名雲猶云云衆盛)
(意也又言運也運行也雲博雅風師謂之飛廉雨師謂之荓翳師謂之豐隆)
史記兩軍相當日暈暈等力鈞厚長大有勝薄短小無
勝重抱大破無抱為和背不和為分離相去直為自立
立侯王指暈若曰殺將負且戴有喜圍在中中勝在外
外勝青外赤中以和相去赤外青中以惡相去氣暈先
至而後去居軍勝先至先去前利後病後至後去前病
後利後至先去前後皆病居軍不勝見而去其發疾雖
勝無功見半日以上功大白虹屈短上下兑有者下大
流血日暈制勝近期三十日遠期六十日其食食所不
利復生生所利而食益盡為主位以其直及日所宿加
以時日用命其國也月行中道安寧和平隂閒多水
隂事外北三尺隂星北三尺太隂大水兵陽閒驕恣陽
星多暴獄太陽大旱喪也角天門十月為四月十一月
為五月十二月為六月水發近三尺遠五尺犯四輔輔
臣誅行南北河以隂陽言旱水兵喪月蝕歲星其宿地
饑若亡熒惑也亂填星也下犯上太白也彊國以戰敗
辰星也女亂食大角主命者惡之心則為内賊亂也列
星其宿地憂月食始日五月者六六月者五五月復六
六月者一而五月者五凡百一十三月而復始故月蝕
常也日食為不臧也甲乙四海之外日月不占丙丁江
淮海岱也戊巳中州河濟也庚辛華山以西壬癸恒山
以北日蝕國君月蝕將相當之(易飛候凡日食皆於晦朔不於晦朔食者名曰)
(薄主人民有災患也斗春秋漢含孳臣子謀日乃蝕而春秋緯日之將蝕則第二星變色微赤不明七日)
(蝕日蝕既君行無常公輔不修德夷狄強侵萬事錯白易辯終備日之既陽德消孝經鉤命訣失義不德)
(虎不出禁或逆枉矢射山崩日蝕日蝕修孝山崩理惑春秋潛潭巴日甲子蝕有兵敵強丙寅蝕久旱多有)
(徵丁卯蝕有旱有兵庚午蝕後火燒官兵辛未蝕大水壬申蝕水滅陽潰隂欲翔癸酉蝕連隂不解淫雨毁山)
(有兵甲戌蝕草木不滋王命不行乙亥蝕東國發兵庚辰蝕彗星東至有宼兵壬午蝕久雨旬望癸未蝕行義)
(不明乙酉蝕仁義不明賢人消丁亥蝕匿謀滿玉堂戊子蝕宮室内婬雌必成雄己丑蝕天下唱之庚寅蝕將)
(相誅大水多死傷辛卯食臣代其主壬辰蝕河決海久霧連隂乙未蝕天下多邪氣鬱鬱蒼蒼丙申蝕夷狄内)
(攘戊戌蝕有土殃主后死天下諒隂己亥蝕小人用事君子縶辛丑蝕主疑王壬寅蝕天下苦兵大臣驕横甲)
(辰蝕四騎脅大水丁未蝕王者崩戊申蝕地動搖侵兵強辛亥蝕子為雄壬子蝕妃后專恣女謀主甲寅蝕雷)
(電擊殺骨肉相攻乙卯蝕雷不行雪殺草不長姦人入宫丁巳蝕下有敗兵戊午蝕久旱榖不傷辛酉蝕女謀)
(主癸亥蝕天人崩後漢書注引甲乙不具字或疑訛周禮注救日蝕祝曰炤炤大明纖滅無光奈何以隂)
(侵陽以卑侵尊)
漢書日有中道月有九行中道者黃道一曰光道光道
北至東井去北極近南至牽牛去北極遠東至角西至
婁去極中夏至至於東井北近極故晷短立八尺之表
而晷景長尺五寸八分冬至至於牽牛遠極故晷長立
八尺之表而晷景長丈三尺一寸四分春秋分日至婁
角去極中而晷中立八尺之表而晷景長七尺三寸六
分此日去極遠近之差晷景長短之制也去極遠近難
知要以晷景晷景者所㠯知日之南北也日陽也陽用
事則日進而北晝進而長陽勝故為温暑隂用事則日
退而南書退而短隂勝故為凉寒也故日進為暑退為
寒若日之南北失節晷過而長為常寒退而短為常燠
此寒燠之表也故曰為寒暑一曰晷長為潦短為旱奢
為扶扶者邪臣進而正臣疎君子不足姦人有餘月有
九行者黑道二出黃道北赤道二出黃道南白道二出
黃道西青道二出黃道東立春春分月東從青道立秋
秋分西從白道立冬冬至北從黑道立夏夏至南從赤
道然用之一決房中道青赤出陽道白黑出隂道若月
失節度而妄行出陽道則旱風出隂道則隂雨(博雅立春春分)
(東從青道二出黃道東交於房二度中立夏夏至南從赤道二出黃道南交於七星四度中立秋秋分西從白)
(道二出黃道西交於胃十二度中立冬冬至北從黑道二出黃道北交於虚二度中四季之月還從黃道此)
(月行之九道也)凡君行急則日行疾君行緩則日行遲日行不
可指而知也故以二至二分之星為候日東行星西轉
冬至昏奎八度中夏至氐十三度中春分柳一度中秋
分牽牛三度七分中此其正行也日行疾則星西轉疾
事埶然也故過中則疾君行急之感也不及中則遲君
行緩之象也至月行則以晦朔決之日冬則南夏則北
冬至於牽牛夏至於東井日之所行為中道月五星皆
隨之也箕星為風東北之星也東北地事天位也故易
曰東北喪朋及巽在東南為風風陽中之隂大臣之象
也其星軫也月去中道移而東北入箕若東南入軫則
多風西方為雨雨少隂之位也月失中道移而西入畢
則多雨故詩云月離于畢俾滂沱矣言多雨也星傳曰
月入畢則將相有以家犯罪者言隂盛也書曰星有好
風星有好雨月之從星則以風雨言失中道而東西也
故星傳曰月南入牽牛南戒民閒疾疫月北入太微出
坐北若犯坐則下人謀上一曰月為風雨日為寒温冬
至日南極晷長南不極則温為害夏至日北極晷短北
不極則寒為害故書曰日月之行則有冬有夏也政治
變於下日月運於上矣日出房北為雨為隂為亂為兵
出房南為旱為夭喪水旱至衝而應及五星之變必然
之效也
淮南子日出于暘谷浴于咸池拂于扶桑是謂晨明登
于扶桑爰始將行是謂胐明至于曲阿是謂旦明至于
曾泉是謂蚤食至于桑野是謂晏食至于衡陽是謂隅
中至于昆吾是謂正中至于鳥次是謂小還至于悲谷
是謂餔時至于女紀是謂大還至于淵虞是謂高舂至
于連石是謂下舂至于悲泉爰北其女爰息其馬是謂
懸車至于虞淵是謂黃昏至于蒙谷是謂定昏日入于
虞淵之氾曙于蒙谷之浦行九州七舍有五億萬七千
三百九里禹以為朝晝昏夜
白虎通天左旋日月五星右行何日月五星比天為隂
故右行右行者猶臣對君也日月東行而日行遲月行
疾何君舒臣勞也日日行一度月日行十三度十九分
度之七三綱之義日為君月為臣也日月所以懸晝夜
者何助天行化照明下地日之為言實也常滿有節月
之為言闕也有滿有闕也所以有闕何歸功於日也八
日成光二八十六日轉而歸功晦至朔旦受符復行月
三日成魄也(釋名日實也光明盛實也月缺也滿則缺也博雅朱明曜靈東君日也夜光謂之)
(月處范子計然日者火精也火者外景主晝居晝而為明照而有光說文昕旦明日將出也曈曨日欲明)
(也暏旦明也曙曉也旰晩也昳日昃也昃日在西方時側也晷日景也埃&KR2549;日無光也博雅日光曰景日景)
(曰晷日氣曰晛日初出為旭日昕曰晞日温曰煦日在午曰亭午在未曰映日晩曰旰日將落曰薄暮日西落)
(光反照於東曰反景在上曰反景在下曰倒景皓日晝貌也曈日光也翌日明也曉日白也釋名晦灰也火)
(死為灰月光盡似之也朔蘇也月死復蘇生也弦月半之名也其形一旁曲一旁直若張弓施弦也望月滿之)
(名也月大十六日小十五日日在東月在西遥相望也說文朏月未盛之明晦而月見西方謂之朓朔而月)
(見東方謂之縮肭朔月一日始蘇也霸月始生霸然也承大月二日承小月三日尚書考靈曜晦而見月西)
(方謂之朓朔而見月東方謂之側匿萌易乾鑿度月三日成魄八日成光蟾蜍體就宂鼻始春秋元命苞)
(日尊故曰滿滿故仁仁故明明故精在外隂精為月日行十三度常胐任而受明精在内故金水内景陽成)
(於三故日中有三足烏行靈憲月者隂精之宗積成為獸象兔形方言躔歴也日運為躔月運為逡躔逡)
(循也月博雅日御謂之羲和月御謂之望舒之宋符瑞志日揚光日者人君象也人君不假臣下權則日)
(月揚光明而禮斗威儀政太平月圓而多輝政升平則月清明易飛候正月有偃月必有嘉王)
史記凡望雲氣仰而望之三四百里平望在桑榆上餘
二千里登高而望之下屬地者三千里雲氣有獸居上
者勝自華以南氣下黑上赤嵩高三河之郊氣正赤恒
山之北氣下黑上青勃碣海岱之閒氣皆黑江淮之閒
氣皆白徒氣白土功氣黃車氣乍高乍下往往而聚騎
氣卑而布卒氣搏前卑而後高者疾前方而高後兑而
卑者郄其氣平者其行徐前高而後卑者不止而反氣
相遇者卑勝高兑勝方氣來卑而循車通者不過三四
日去之五六里見氣來高七八尺者不過五六日去之
十餘里見氣來高丈餘二丈者不過三四十日去之五
六十里見稍雲精白者其將悍其士怯其大根而前絶
遠者當戰青白其前抵者戰勝其前赤而仰者戰不勝
陳雲如立垣杼雲類杼軸雲搏兩端兑杓雲如繩者居
前亘天其半半天其蛪者類闕旗故鉤雲句曲諸此雲
見以五色合占而澤搏密其見動人及有占兵必起合
鬭其直王朔所候決於日旁日旁雲氣人主象皆如其
形以占故北夷之氣如羣畜穹閭南夷之氣類舟船幡
旗大水處敗軍場破國之虚下有積錢金寳之上皆有
氣不可不察海旁蜄氣象樓臺廣野氣成宮闕然雲氣
各象其山川人民所聚積故候息耗者入國邑視封疆
田疇之正治城郭室屋門戸之潤澤次至車服畜産精
華實息者吉虚耗者凶若煙非煙若雲非雲郁郁紛紛
蕭索輪囷是謂卿雲卿雲見喜氣也若霧非霧衣冠而
不濡見則其域被甲而趨天雷電蝦虹辟歴夜明者陽
氣之動者也春夏則發秋冬則藏故候者無不司之天
開縣物地動坼絶山崩及徙川塞谿垘水澹澤竭地長
見象城郭門閭閨臬枯稾宮廟邸第人民所次謠俗車
服觀民飲食五榖草木觀其所屬倉府廏車四通之路
六畜禽獸所産去就魚鼈鳥鼠觀其所處鬼哭若呼其
人逄俉化言誠然(漢書卿雲作慶雲其人逄俉化言作與人逄遌訛言易飛候視四方)
(常有火雲五色具其下賢人隠也青雲潤蔽日在西北為舉賢良也洛書有雲象人青衣無孚在日西天子)
(之氣雲易通卦驗冬至初陽雲出箕如樹木之狀立春少陽出房如積冰春分正陽雲出軫如白鵠榖雨太)
(陽雲出張如車立夏初隂雲出觜如赤珠夏至少隂雲出參如水波寒露正隂雲出昴如冠纓霜降太隂雲出)
(鬼上如羊下如磻石韓雲如布趙雲如牛楚雲如日宋雲如車魯雲如馬衛雲如火周雲如輪秦雲如行人魏)
(雲如鼠齊雲如絳衣越雲如龍蜀雲如囷若宋符瑞志雲有五色太平之應也曰慶雲若雲非雲煙非煙五)
(色紛縕謂之慶雲)
爾雅太歲在甲曰閼逄在乙曰旃蒙在丙曰柔兆在丁
曰強圉在戊曰著雍在已曰屠維在庚曰上章在辛曰
重光在壬曰玄黓在癸曰昭陽(歲陽)太歲在寅曰攝
提格在卯曰單閼在辰曰執徐在已曰大荒落在午曰
敦牂在未曰協洽在申曰涒灘在酉曰作噩在戌曰閹
茂在亥曰大淵獻在子曰困敦在丑曰赤奮若載歲也
夏曰歲商曰祀周曰年唐虞曰載(歲名隂博雅青龍天一太太歲也)
(釋名歲越也越故限也唐虞曰載載生物也殷曰祀祀已也新氣升故氣已也年進也進而前也博雅歲遂)
(也)月在甲曰畢在乙曰橘在丙曰修在丁曰圉在戊
曰厲在已曰則在庚曰窒在辛曰塞在壬曰終在癸曰
極(月陽)正月為陬二月為如三月為寎四月為余五
月為臯六月為且七月為相八月為壯九月為玄十月
為陽十一月為辜十二月為涂(月名郭璞注云自歲陽至此其事義皆所)
(未詳通者故闕而不論戊博雅甲乙為幹幹者日之神也甲剛乙柔丙剛丁柔剛巳柔庚剛辛柔壬剛癸柔)
(甲齊乙東夷丙楚丁南夷戊魏巳韓庚秦辛西夷壬衛癸北狄子周丑狄寅楚卯鄭辰晉巳衛午秦未宋申齊)
(酉魯戌趙亥燕)
漢書凡天文在圖籍昭昭可知者經星常宿中外官凡
百一十八名積數七百八十三星皆有州國官宮物類
之象其伏見早晩邪正存亡虚實闊陿及五星所行合
散犯守陵歴鬭食彗孛飛流日月薄食暈適背宂抱珥
&KR1734;蜺迅雷風祅怪雲變氣此皆隂陽之精其夲在地而
上發於天者也政失於此則變見於彼猶景之象形鄕
之應聲是㠯明君覩之而寤飭身正事思其咎謝則禍
除而福至自然之符也(京房易傳星者隂陽之精萬物之體五行之形其體在下精耀)
(在天百官之命各因其原以靈憲地有山嶽川谷井泉江河洞湖池沼陂澤溝壑宣吐其氣也天有列宿星)
(辰三百四十八座亦天之精氣所結成凝瑩以為星也星者體生於地精成於天列居錯峙各有逌屬在野象)
(物在朝象官在人象事其以神著有五列焉一居中央謂之北斗四布於方為二十八宿中外之官常明者百)
(有二十四可名者三百二十為星二千五百微星之數盖萬一千五百二十庶物蠢蠢咸得繫命春秋說題)
(辭星之為言精也陽之榮也陽精為日日分為星故其字日生為星釋名星散也列位布散也宿宿也星各)
(止宿其處也)
史記中宮天極星其一明者太一常居也(爾雅北極謂之北辰春)
(秋文耀鉤中宮大帝其精北極星含元出氣流精生物春秋元命苞宫之為言宣也宫氣立精為神垣春)
(秋合誠圖北辰其星五在紫微中北物理論北極天之中陽氣之北極也極南為太陽極為太隂日月五星)
(行太隂則無光行太陽則能照故為昏明寒暑之限極也)旁三星三公或曰子屬
後句四星末大星正妃餘三星後宮之屬也環之匡衛
十二星藩臣皆曰紫宮(春秋元命苞紫之言此也宮之言中也言天神圖法隂陽開閉)
(皆在此中也太春秋合誠圖紫微大帝室一之精也)前列直斗口三星隨北
端兌若見若不曰隂德或曰天一(星經隂德二星主施德惠者贊曰隂德遺)
(惠周急賑撫占以不明為宜明新君踐極也星動搖釁起宮掖貴嬪内妾惡之天一太一二星主王者即位)
(令諸立赤子而傳國位者星不欲微微則廢立不當其次宗廟不享食)紫宮左三星曰
天槍右五星曰天棓(詩緯槍三星棓五星在斗杓左右主槍人棓人星經贊曰槍棓八)
(星備非常之變)後六星絶漢抵營室曰閣道(星經閣道六星神所乘也)
北斗七星所謂旋璣玉衡以齊七政杓攜龍角衡殷南
斗魁枕參首用昏建者杓杓自華以西南夜半建者衡
衡殷中州河濟之閒平旦建者魁魁海岱以東北也斗
為帝車運於中央臨制四鄕分隂陽建四時均五行移
節度定諸紀皆繫於斗(博雅北斗七星一為樞二為旋三為機四為權五為衡六為開)
(陽七為搖光樞為雍州旋為冀州機為青兖州權為徐揚州衡為荆州開揚為梁州搖光為豫州春秋運斗)
(樞第一至第四為魁第五至第七為杓合而為斗尚春秋文耀鉤斗者天之喉舌玉衡屬杓魁為璇璣書)
(大傳七政謂春秋冬夏天文地理人道所以為政也曰尚書注北斗七星各有所主第一曰主日法天第二)
(主月法地第三曰命火謂熒惑也第四曰煞上謂填星也第五曰伐水謂辰星也第六曰危木謂歲星也第七)
(曰罰金謂太白也日月五星各異故名曰七政世斗春秋佐助期天子法斗諸侯應宿淮南子紫宫執而)
(左旋日行一度以周於天兩維之閒九十一度十六分度之五而升日行一度十五日為一節以生二十四時)
(之變斗指子則冬至音比黃鍾加十五日指癸則小寒音比應鍾加十五日指丑則大寒音比無射加十五日)
(指報德之維則越隂在地故曰距日冬至四十六日而立春陽氣凍解音比南呂加十五日指寅則雨水音比)
(夷則加十五日指甲則雷驚蟄音比林鍾加十五日指卯中繩故曰春分則雷行音比蕤賓加十五日指乙則)
(清明風至音比仲呂加十五日指辰則榖雨音比姑洗加十五日指常羊之維則春分盡故曰有四十六日而)
(立夏大風濟音比夾鍾加十五日指已則小滿音比太蔟加十五日指丙則芒種音比大呂加十五日指午則)
(陽氣極故曰有四十六日而夏至音比黃鍾加十五日指丁則小暑音比大呂加十五日指未則大暑音比太)
(蔟加十五日指背陽之維則夏分盡故曰有四十六日而立秋凉風至音比夾鍾加十五日指申則處暑音比)
(姑洗加十五日指庚則白露降音比仲呂加十五日指酉中繩故曰秋分雷戒蟄蟲北鄕音比蕤賓加十五日)
(指辛則寒露音比林鍾加十五日指戌則霜降音比夷則加十五日指號通之維則秋分盡故曰有四十六日)
(而立冬草木畢死音比南呂加十五日指亥則小雪音比無射加十五日指壬則大雪音比應鍾加十五日指)
(子故曰陽生於子隂生於午陽生於子故十一月日冬至鵲始加巢人氣鍾首隂生於午故五月為小刑薺麥)
(亭歴枯冬生草木必死斗杓為小歲正月建寅月從左行十二辰咸池為太歲二月建卯月從右行四仲終而)
(復始太歲迎者辱背者強左者衰右者昌小歲東南則生西北則殺不可迎也不可背也不可左也不可右也)
(其此之謂也大時者咸池也小時者月建也天維建元常以寅始起右徙一歲而移十二歲而大周天終而復)
(始春春秋元命苞大樞得則醴泉出杓星高則羣龍吟秋運斗樞搖光得陵出黑芝宋符瑞志斗殞精)
(王者孝行益則見)斗魁戴匡六星曰文昌宮一曰上將二曰
次將三曰貴相四曰司命五曰司中六曰司禄(春秋元命苞上)
(將建威武次將正左右貴相理文緒司命主災咎司中主佐理司禄賞功進士)在斗魁中貴
人之牢(樂汁圖天寳理貴人牢)魁下六星兩兩相比者名曰三
能三能色齊君臣和不齊為乖戾(三能即三台者泰階六符經泰階天)
(之三階也上階上星為天子下階為女主中階上星為諸侯三公下星為卿大夫下階上星為元士下星為庶)
(人三階平則隂陽和風雨時歲大登民人息天下平是謂太平不平則稼穡不成冬雷夏霜天行暴令好興甲)
(兵修宮榭廣苑囿則上階為之坼木孝經内亊王者得禮之制不傷財不害民君臣和草昆蟲各象正性則)
(三台為齊明不闊不狹如其度)輔星明近輔臣親彊斥小疏弱杓端
有兩星一内為矛招搖一外為盾天鋒(詩紀歴樞更河中招搖為胡兵)
(進星經更河為戟劒之星若星不見或退不定鋒鏑亂起將為邊境之患也)有句圜十五
星屬杓曰賤人之牢其牢中星實則囚多虚則開出(樂汁)
(圖連營賤人牢宋均曰連營貫索星也)天之槍棓矛盾動搖角大兵起
東宮蒼龍房心心為明堂大星天王前後星子屬不
欲直直則天王失計(春秋文耀鉤東宮蒼帝其精為龍爾雅大辰房心尾也大火謂之)
(大辰明春秋說題辭心為天堂以布政教)房為府曰天駟其隂右驂旁
有兩星曰衿北一星曰舝(爾雅天駟房也駕詩紀歴樞房為天馬主車孝經援)
(神契斗曲杓橈象成車房為龍馬華盖覆鉤天罡入魁神不獨居故驂駕陪乘以道踟蹰宋均注房星既體)
(蒼龍又象駕駟馬故兼言之也覆鉤既覆且鉤曲似盖也天罡入魁又似御陪乘孝經内事王者厚長幼各)
(得其正則房心有德星之應兄弟有親親之思則鈎鈐入房春秋元命苞鈎鈐兩星以閉防神府闓舒為主)
(鈎距以備非常所星經鍵閉一星在房東北掌管籥也占一反不居其則津梁不通宮門不禁居則反是也)
東北曲十二星曰旗旗中四星曰天市中六星曰市
樓市中星衆者實其虚則耗(星經天市垣在房心北主權衡一名天旗)房
南衆星曰騎官左角李右角將(春秋元命苞左角理物以起右角將率而動)
(星經左角為天田右角為天門)大角者天王帝廷(孝經内亊王者敬諸父有差則大角)
(光明以揚為孝經援神契大角坐候)其兩旁各有三星鼎足句之曰
攝提攝提者直斗杓所指以建時節故曰攝提格(春秋元命)
(苞攝提之為言提攜也言能提斗攜角以接於下也)亢為疏廟主疾其南北兩
大星曰南門(春秋元命苞亢四星為廟廷爾雅夀星角亢也)氐為天根主
疫(爾雅天根氐也奉星經氐四星為露寢聽朝所居其占明大則臣下度春秋合誠圖氐為宿宮也)
尾為九子曰君臣斥絶不和(春秋元命苞尾九星箕四星為後宮之場)
箕為敖客曰口舌(詩紀歴樞箕為天口主出氣尾為逃臣賢者叛爾雅析木謂之津箕斗)
(之閒漢津也)火犯守角則有戰房心王者惡之也南宮
朱鳥權衡衡太微三光之廷匡衛十二星藩臣西將東
相南四星執法中端門門左右掖門(春秋文耀鈎南宮赤帝其精為朱鳥)
(式春秋元命苞太微為天庭南春秋合誠圖太微主法陳星十二以備武患淮子太微者太乙之庭也)
(房博雅太微謂之明堂)門内六星諸侯其内五星五帝座(春秋内事)
(王者動得天度止得地意從容中道隂陽合度則太微五帝座星明以光也王者遠嫌别微殊貴賤抑驕臣息)
(亂子則屏星為之明以潤章大也含河圖蒼帝神名靈威仰赤帝神名赤熛怒黃帝神名樞紐白帝神名白)
(招拒黑帝神名協光紀)後聚一十五星蔚然曰郎位旁一大星
將位也月五星順入軌道司其出所守天子所誅也其
逆入若不軌道以所犯命之中坐成形皆羣下從謀也
金火尤甚廷藩西有隋星五曰少微士大夫(春秋合誠圖少微處)
(士位)權軒轅軒轅黃龍體前大星女主象旁小星御者
後宮屬月五星守犯者如衡占(孝經援神契軒轅十二星后宮所居淮南子)
(軒轅者帝妃之舍也)東井為水事其西曲星曰鉞鉞北北河南
南河(春秋元命苞東井八星主水衡博雅東井謂之鶉首)兩河天闕閒為關
梁輿鬼鬼祠事中白者為質(博雅輿鬼謂之天廟)火守南北河
兵起榖不登故德成衡觀成潢傷成鉞禍成井誅成質
柳為鳥注主木草(爾雅咮謂之柳柳鶉火也)七星頸為員官主急
事張素為廚主觴客翼為羽翮主遠客(博雅張謂之鶉尾春秋元命)
(苞翼星主南宮之羽儀文物聲名之所豐茂為樂庫為天倡先王以賓于四門而列天庭之衛主俳倡近太微)
(而為尊)軫為車主風其旁有一小星曰長沙星星不欲
明明與四星等若五星入軫星中兵大起(博雅軫謂之鳥孥)
軫南衆星曰天庫樓庫有五車車星角若益衆及不具
無處車馬西宮咸池曰天五潢五潢五帝車舍火入
旱金兵水水中有三柱柱不具兵起(春秋文耀鈎西宮白帝其精白虎)
(春秋元命苞咸池主五榖其星五者各有所職咸池言榖生於水含秀舍實主秋垂故一名五帝車舍言以車)
(載榖而販也之淮南子咸池者水魚囿也)奎曰封豕為溝瀆婁為聚衆
(爾雅降婁金婁也)胃為天倉其南衆星曰廥積昴曰髦頭胡
星也為白衣會(爾雅大梁昴也西陸昴也博雅昴謂之旄頭)畢曰罕車為
邊兵主弋獵其大星旁小星為附耳附耳搖動有讒亂
臣在側(爾雅濁謂之畢)昴畢閒為天街其隂隂國陽陽國(春秋)
(元命苞畢為天階)參為白虎三星直者是為衡石下有三星
兑曰罰為斬艾事其外四星左右肩股也(博雅紫宮參伐謂之大辰)
(參謂之實沈主春秋運斗樞參伐事斬艾也)小三星隅置曰觜觹為虎首
主葆旅事其南有四星曰天廁廁下一星曰天矢矢黃
則吉青白黑凶其西有句曲九星三處羅一曰天旗二
曰天苑三曰九游(博雅天宮謂之參旗)其東有大星曰狼狼角
變色多盗賊下有四星曰弧直狼狼比地有大星曰南
極老人老人見治安不見兵起常以秋分時候之于南
郊附耳入畢中兵起北宮玄武虚危危為盖屋虚為
哭泣之事(春秋文耀鈎北宮黑帝其精玄武虚爾雅玄枵虚也顓頊之虚虚也北陸也)其
南有衆星曰羽林天軍軍西為壘或曰鉞旁有一大星
為北落北落若微亡軍星動角益希及五星犯北落入
軍軍起火金水尤甚火軍憂水患木土軍吉危東六星
兩兩相比曰司空營室為清廟曰離宮閣道(爾雅營室謂之定娵)
(訾之口營室東壁也陶博雅營室謂之豕韋為春秋元命苞營室十星埏精類始立紀綱包物室)
漢中四星曰天駟旁一星曰王良王良策馬車騎滿野
(春秋元命苞漢中四星曰騎亦曰天駟春秋合誠圖王良主天馬)旁有八星絶漢曰
天潢(春秋元命苞潢主河渠所以度神通四方)天潢旁江星江星動人涉
水杵臼四星在危南匏瓜有青黑星守之魚鹽貴(荆州占匏)
(瓜一名天雞在河鼓東匏瓜明則歲大熟)南斗為廟其北建星建星者旗
也(爾雅星紀斗牽牛也六天官占南斗主爵禄其宿星)牽牛為犧牲其北河
鼓河鼓大星上將左右左右將(爾雅河鼓謂之牽牛鼔天官占牽牛一名天)
(不與織女值者隂陽不和)婺女其北織女織女天女孫也(博雅&KR0912;女謂之)
(婺女天荆州占織女一名女天子女也)
白虎通所以名之為星何星者精也據日節言也一日
一行適行一度一日夜為一日剰復分天為三十六度
周天三百六十五度四分度之一日月徑千里也(洛書甄曜)
(度周天三百六十五度四分度之一一度為千九百三十二里天地相去十七萬八千五百里尚書考靈曜)
(一度二千九百三十二里千四百六十一分里之三百四十八周天百七萬一千里)
淮南子星分度角十二亢九氐十五房五心五尾十八
箕十一四分一斗二十六牽牛八須女十二虚十危十
七營室十六東壁九奎十六婁十二胃十四昴十一畢
十六觜觹二參九東井三十三輿鬼四柳十五星七張
翼各十八軫十七凡二十八宿也(漢書同)
史記角亢氐兗州(帝王世紀自軫十二度至氐四度曰夀星之次於辰在辰謂之執徐於律)
(為南宮斗建在酉今韓分野分漢書夀星初軫十二度白露中角十度秋終於氐四度)房心豫
州(帝王世紀自氐五度至尾九度曰大火之次於辰在卯謂之單閼於律為無射斗建在戌今宋分野漢)
(書大火初氐五度寒露中房五度霜降終於尾九度)尾箕幽州(帝王世紀自尾十度至斗十度)
(百三十五分而終曰析木之次於辰在寅謂之攝提格於律為應鍾斗建在亥今燕分野漢書析木初尾十)
(度立冬中箕七度小雪終於斗十一度)斗江湖牽牛婺女揚州(帝王世紀自斗)
(十一度至婺女七度曰星紀之次於辰在丑謂之赤奮若於律為黃鍾斗建在子今吳越分野漢書星紀初)
(斗十二度大雪中牽牛初冬至終於婺女七度)虚危青州(帝王世紀自婺女八度至危十六度)
(曰玄枵之次一名天黿於辰在子謂之困敦於律為大呂斗建在丑今齊分野漢書玄枵初婺女八度小寒)
(中危初大寒終於危十五度)營室至東壁并州(帝王世紀自危十七度至奎四度曰)
(豕韋之次一名娵訾於辰在亥謂之大淵獻於律為太蔟斗建在寅今衛分野漢書娵訾初危十六度立春)
(中營室十四度驚蟄終於奎四度)奎婁胃徐州(帝王世紀自奎五度至胃六度曰降婁之)
(次於辰在戌謂之閹茂於律為夾鍾斗建在卯今魯分野漢書降婁初奎五度雨水中婁五度春分終於胃)
(六度)昴畢冀州(帝王世紀自胃七度至畢十一度曰大梁之次於辰在酉謂之作噩於律為姑)
(洗斗建在辰今趙分野明漢書大梁初胃七度榖雨中昴八度清終於畢十一度)觜觹參益
州(帝王世紀自畢十二度至東井十五度曰實沈之次於辰在申謂之涒灘於律為中呂斗建在已今晉魏)
(分野井漢書實沈初畢十二度立夏中初小滿終於井十五度)東井輿鬼雍州(帝王)
(世紀自井十六度至柳八度曰鶉首之次於辰在未謂之叶洽於律為蕤賓斗建在午今秦分野漢書鶉首)
(初井十六度芒種中井三十一度夏至終於柳八度)柳七星張三河(帝王世紀自柳九度)
(至張十七度曰鶉火之次於辰在午謂之敦牂一名大律於律為林鍾斗建在未今周分野漢書鶉火初柳)
(九度小暑中張三度大暑終於張十七度)軫翼荆州(帝王世紀自張十八度至軫十一度曰鶉)
(尾之次於辰在已謂之大荒落於律為夷則斗建在申今楚分野漢書鶉尾初張十八度立秋中翼十五度)
(處暑終於軫十一度分帝王世紀凡天有十二次日月之所躔也地有十二王侯之所國也故四方方七宿)
(四七二十八宿合百八十二星東方蒼龍三十二星七十五度北方玄武三十五星九十八度四分度之一西)
(方白虎五十一星八十度南方朱雀六十四星百一十二度周天三百六十五度四分度之一一度二千九百)
(三十二里分為十二次一次三十度三十二分度之十四各以附其七宿閒距周天積百七萬九百一十三里)
(徑三十五萬六千九百九十一里陽道左行故太歲右轉)
春秋元命苞五星流為兗州兗之言端也言隄精端故
其氣纖殺鈎鈐星别為豫州豫之為言序也言隂陽分
布各得處也箕星散為幽州分為燕國牽牛流為揚州
分為越國立為揚山虚危之精流為青州分為齊國立
為萊山營室流為并州分為衛國并之為言誠也精舍
交并其氣勇抗誠信也天弓星流為徐州别為魯國徐
之言舒也言隂牧内安詳也昴畢閒為天街散為冀州
分為趙國立為常山觜參流為益州益之言隘也謂物
類竝決其氣急切決列也東井鬼星散為雍州分為秦
國得東井動深之萌其氣險也軫星散為荆州分為楚
國荆之為言強也陽盛物堅其志急悍也(諸書引殘闕不具附載)
(備考天洛書甄曜度元氣無形匈匈隆隆偃者為地伏者為嶓冡山上為狼星武開山為地門上為天高星)
(主囹圄荆山為地雌上為軒轅星大别山為地理以天合地以通三危山在鳥鼠之西南上為天苑星政山在)
(崑崙東南為地乳上為天糜星汶山之地為井絡帝以會昌神以建福上為天井星桐栢山為地宂鳥鼠同宂)
(山之幹也上為掩畢星熊耳山地門也精上為畢附耳星此說尤竒)
史記察日月之行以揆歲星順逆曰東方木主春日甲
乙義失者罰出歲星歲星嬴縮以其舍命國所在國不
可伐可以罰人其趨舍而前曰嬴退舍曰縮嬴其國有
兵不復縮其國有憂將亡國傾敗其所在五星皆從而
聚於一舍其下之國可以義致天下以攝提格歲歲隂
左行在寅歲星右轉居丑正月與斗牽牛晨出東方名
曰監德色蒼蒼有光其失次有應見柳歲早水晩旱歲
星出東行十二度百日而止反逆行逆行八度百日復
東行歲行三十度十六分度之七率日行十二分度之
一十二歲而周天出常東方以晨入於西方用昏單閼
歲歲隂在卯星居子以二月與婺女虚危晨出曰降入
大有光其失次有應見張名曰降入其歲大水執徐歲
歲隂在辰星居亥以三月居與營室東壁晨出曰青章
青青甚章其失次有應見軫曰青章歲早旱晩水大荒
駱歲歲隂在已星居戌以四月與奎婁胃昴晨出曰跰
踵熊熊赤色有光其失次有應見亢敦牂歲歲隂在午
星居酉以五月與胃昴畢晨出曰開明炎炎有光偃兵
唯利公王不利治兵其失次有應見房歲早旱晩水叶
洽歲歲隂在未星居申以六月與觜觹參晨出曰長列
昭昭有光利行兵其失次有應見箕涒灘歲歲隂在申
星居未以七月與東井輿鬼晨出曰大音昭昭白其失
次有應見牽牛作鄂歲歲隂在酉星居午以八月與柳
七星張晨出曰為長王作作有芒國其昌熟榖其失次
有應見危曰大章有旱而昌有女喪民疾閹茂歲歲隂
在戌星居已以九月與翼軫晨出曰天睢白色大明其
失次有應見東壁歲水女喪大淵獻歲歲隂在亥星居
辰以十月與角亢晨出曰大章蒼蒼然星若躍而隂出
旦是謂正平起師旅其率必武其國有德將有四海其
失次有應見婁困敦歲歲隂在子星居卯以十一月與
氐房心晨出曰天泉玄色甚明江池其昌不利起兵其
失次有應在昴赤奮若歲歲隂在丑星居寅以十二月
與尾箕晨出曰天皓黫然黑色甚明其失次有應見參
當居不居居之又左右搖未當去去之與他星會其國
凶所居久國有德厚其角動乍小乍大若色數變人主
有憂其失次舍以下進而東北三月生天棓長四尺末
兑進而東南三月生彗星長二丈類彗星退而西北三
月生天欃長四丈末兑退而西南三月生天槍長數丈
兩頭兑謹視其所見之國不可舉事用兵其出如浮如
沈其國有土功如沈如浮其野亡色赤而有角其所居
國昌迎角而戰者不勝星色赤黃而沈所居野大穰色
青白而赤灰所居野有憂歲星入月其野有逐相與太
白鬭其野有破軍歲星一曰攝提曰重華曰應星曰紀
星營室為清廟歲星廟也(淮南子太隂在四仲則歲星行三宿太隂在四鉤則歲星)
(行二宿二八十六三四十二故十二歲而行二十八宿漢書歲星曰東方春木於人五常仁也五事貌也仁)
(虧貌失逆春令傷木氣罰見歲星歲星贏而東南石氏見彗星甘氏不出三月廼生彗本類星末類彗長二丈)
(贏東北石氏見覺星甘氏不出三月廼生天棓本類星末銳長四尺縮西南石氏見欃雲如牛甘氏不出三月)
(廼生天槍左右銳長數丈縮西北石氏見槍雲如馬甘氏不出三月廼生天欃本類星末銳長數丈石氏槍欃)
(棓彗異狀其殃一也必有破國亂君伏死其辜餘殃不盡為旱凶饑暴疾至日行一尺出二十餘日廼入甘氏)
(其國凶不可舉事用兵出而易所當之國是受其殃又曰祅星不出三年其下有軍及失地若國君喪博雅)
(歲星謂之重星或謂之應星)察剛氣以處熒惑曰南方火主夏日
丙丁禮失罰出熒惑熒惑失行是也出則有兵入則兵
散以其舍命國熒惑熒惑為勃亂殘賊疾喪饑兵反道
二舍以上居之三月有殃五月受兵七月半亡地九月
太半亡地因與俱出入國絶祀居之殃還至雖大當小
久而至當小反大其南為丈夫北為女子喪若角動繞
環之及乍前乍後左右殃益大與他星鬭光相逮為害
不相逮不害五星皆從而聚於一舍其下國可以禮致
天下法出東行十六舍而止逆行二舍六旬復東行自
所止數十舍十月而入西方伏行五月出東方其出西
方曰反明主命者惡之東行急一日行一度半其行東
西南北疾也兵各聚其下用戰順之勝逆之敗熒惑從
太白軍憂離之軍却出太白隂有分軍行其陽有偏將
戰當其行太白逮之破軍殺將其入守犯太微軒轅營
室主命惡之心為明堂熒惑廟也謹候此(漢書熒惑曰南方夏火禮)
(也視也禮虧視失逆夏令傷火氣罰見熒惑熒惑天子理也故曰雖有明天子必視熒惑所在淮南子熒惑)
(常以十月入太微受制而出行列宿司無道之國為亂為賊為疾為喪為饑為兵出入無常辯變其色時見時)
(匿博尚書考靈耀熒惑順行甘雨時也雅熒惑謂之罰星或謂之執法)歴斗之會以
定填星之位曰中央土主季夏日戊巳黃帝主德女主
象也歲填一宿其所居國吉未當居而居若已去而復
還還居之其國得土不乃得女若當居而不居既已居
之又西東去其國失土不乃失女不可舉事用兵其居
久其國福厚易福薄其一名曰地侯主歲歲行十二度
百十二分度之五日行二十八分度之一二十八歲周
天其所居五星皆從而聚於一舍其下之國可重致天
下禮德義殺刑盡失而填星乃為之動搖嬴為王不寧
其縮有軍不復填星其色黃九芒音曰黃鍾宮其失次
上二三宿曰嬴有主命不成不乃大水失次下二三宿
曰縮有后戚其歲不復不乃天裂若地動斗為文太室
填星廟天子之星也填星出百二十日而逆西行西行
百二十日反東行見三百三十日而入入三十日復出
東方太歲在甲寅填星在東壁故在營室(漢書填星曰中央季夏土)
(信也思心也仁義禮智以信為主貌言視聽以心為正故四星皆失填星廼為之動博雅鎮星謂之地侯)
察日行以處位太白曰西方秋司兵月行及天矢日
庚辛主殺殺失者罰出太白太白失行以其舍命國其
出行十八舍二百四十日而入入東方伏行十一舍百
三十日其入西方伏行至舍十六日而出當出不出當
入不入是謂失舍不有破軍必有國君之簒其紀上元
以攝提格之歲與營室晨出東方至角而入與營室夕
出西方至角而入與角晨出入畢與角夕出入畢與畢
晨出入箕與畢夕出入箕與箕晨出入柳與箕夕出入
柳與柳晨出入營室與柳夕出入營室凡出入東西各
五為八歲二百二十日復與營室晨出東方其大率歲
一周天其始出東方行遲率日半度一百二十日必逆
行一二舍上極而反東行行日一度半一百二十日入
其庳近日曰明星柔高遠日曰大囂剛其始出西行疾
率日一度半百二十日上極而行遲日半度百二十日
旦入必逆行一二舍而入其庳近日曰太白柔高遠日
曰大相剛出以辰戌入以丑未當出不出未當入而入
天下偃兵兵在外入未當出而出當入而不入下起兵
有破國其當期出也其國昌其出東為東入東為北方
出西為西入西為南方所居久其鄉利疾其鄉凶出西
逆行至東正西國吉出東至西正東國吉其出不經天
經天天下革政小以角動兵起始出大後小兵弱出小
後大兵強出高用兵深吉淺凶庳淺吉深凶日方南金
居其南日方北金居其北曰嬴侯王不寧用兵進吉退
凶日方南金居其北日方北金居其南曰縮侯王有憂
用兵退吉進凶用兵象太白太白行疾疾行遲遲行角
敢戰動搖躁躁圜以静静順角所指吉反之皆凶出則
出兵入則入兵赤角有戰白角有喪黑圜角憂有水事
青圜小角憂有木事黃圜和角有土事有年其已出三
日而復有微入入三日乃復盛出是謂耎其下國有軍
敗將北其已入三日又復微出出三日而復盛入其下
國有憂師有糧食兵革遺人用之䘚雖衆將為人虜其
出西行外國敗其出東失行中國敗其色大圜黃&KR1485;可
為好事其圜大赤兵盛不戰太白白比狼赤比心黃比
參左肩蒼比參右肩黑比奎大星五星皆從太白而聚
乎一舍其下之國可以兵從天下居實有得也居虚無
得也行勝色色勝位有位勝無位有色勝無色行得盡
勝之出而留桑榆閒疾其下國上而疾未盡其曰過參
天疾其對國上復下下復上有反將其入月將僇金木
星合光其下戰不合兵雖起而不鬭合相毁野有破軍
出西方昏而出隂隂兵彊暮食出小弱夜半出中弱雞
鳴出大弱是謂隂陷於陽其在東方乘明而出陽陽兵
之彊雞鳴出小弱夜半出中弱昏出大弱是謂陽陷於
隂太白伏也以出兵兵有殃其出卯南南勝北方出卯
北北勝南方正在卯東國利出酉北北勝南方出酉南
南勝北方正在酉西國勝其與列星相犯小戰五星大
戰其相犯太白出其南南國敗出其北北國敗行疾武
不行文色白五芒出蚤為月蝕晚為天矢及彗星將發
其國出東為德舉事左之迎之吉出西為刑舉事右之
背之吉反之皆凶太白光見景戰勝晝見而經天是謂
爭明彊國弱小國彊女主昌亢為疏廟太白廟也太白
大臣也其號上公其他名殷星太正營星觀星宮星明
星大衰大澤終星大相天浩序星月緯大司馬位謹候
此(漢書太白曰西方秋金義也言也義虧言失逆秋令傷金氣罰見太白凡太白所出所直之辰其國為得)
(位得位者戰勝所直之辰順其色而角者勝其色害者敗爾雅明星謂之启明韓詩傳太白晨出東方為)
(啟明昏見西方為長庚西博雅太白謂之長庚或謂之太囂天官占太白者方金之精白帝之子上公大)
(將軍之象也一名殷星一名大正一名熒星一名官星一名梁星一名滅星一名大囂一名大衰一名大爽徑)
(一百里)察日辰之會以治辰星之位曰北方水太隂之
精主冬日壬癸刑失者罰出辰星以其宿命國是正四
時仲春春分夕出郊奎婁胃東五舍為齊仲夏夏至夕
出郊東井輿鬼柳東七舍為楚仲秋秋分夕出郊角亢
氐房東四舍為漢仲冬冬至晨出郊東方與尾箕斗牽
牛俱西為中國其出入常以辰戌丑未其蚤為月蝕晩
為彗星及天矢其時宜效不效為失追兵在外不戰一
時不出其時不和四時不出天下大饑其當效而出也
色白為旱黃為五榖熟赤為兵黑為水出東方大而白
有兵於外解常在東方其赤中國勝其西而赤外國利
無兵於外而赤兵起其與太白俱出東方皆赤而角外
國大敗中國勝其與太白俱出西方皆赤而角外國利
五星分天之中積於東方中國利積於西方外國用者
利五星皆從辰星而聚於一舍其所舍之國可以法致
天下辰星不出太白為客其出太白為主出而與太白
不相從野雖有軍不戰出東方太白出西方若出西方
太白出東方為格野雖有兵不戰失其時而出為當寒
反温當温反寒當出不出是謂擊卒兵大起其入太白
中而上出破軍殺將客軍勝下出客亡地辰星來抵太
白太白不去將死正旗上出破軍殺將客勝下出客亡
地視旗所指以命破軍其繞環太白若與鬭大戰客勝
免過太白閒可椷劒小戰客勝免居太白前軍罷出太
白左小戰摩太白有數萬人戰主人吏死出太白右去
三尺軍急約戰青角兵憂黑角水赤行窮兵之所終免
七命曰小正辰星天欃安周星細爽能星鈎星其色黃
而小出而易處天下之文變而不善矣免五色青圜憂
白圜喪赤圜中不平黑圜吉赤角犯我城黃角地之爭
白角號泣之聲其出東方行四舍四十八日其數二十
日而反入於東方其出西方行四舍四十八日其數二
十日而反入於西方其一候之營室角畢箕柳出房心
閒地動辰星之色春青黃夏赤白秋青白而歲熟冬黃
而不明即變其色其時不昌春不見大風秋則不實夏
不見有六十日之旱月蝕秋不見有兵春則不生冬不
見隂雨六十日有流邑夏則不長七星為員官辰星廟
蠻夷星也(漢書辰星曰北方冬水知也聽也知虧聽失逆冬令傷水氣罰見辰星博雅辰星謂之)
(免星或謂之鉤星時春秋元命苞北方辰星水生物布其紀故辰星理四天官占辰星北方水之精黑帝)
(之子宰相之祥也一名細極一名鉤星一名□星一名伺祠徑一百里亦偏將廷尉象也)木星與
土合為内亂饑主勿用戰敗水則變謀而更事火為旱
金為白衣會若水金在南曰牝牡年榖熟金在北歲偏
無(星經凡五星木與土合為内亂饑與水合為變謀更事與火合為旱與金合為白衣會也金在南木在北)
(名曰牝牡年榖大熟金在北木在南其年或有或無)火與水合為焠與金合為
鑠為喪皆不可舉事用兵大敗土為憂生孼卿大饑戰
敗為北軍軍困舉事大敗(星經凡五星火與水合為焠用兵舉事大敗與金合為鑠)
(為喪不可舉事用兵從軍為憂離之軍却與土合為憂生孼卿與木合饑戰敗也春秋文耀鉤水土合則成)
(鑪冶鑪冶成則火興火興則土之子焠金成銷鑠金鑠則土無子輔父則益妖孼故子憂也)土與
水合穰而擁閼有覆軍其國不可舉事出亡地入得地
金為疾為内兵亡地(漢書填與辰合則將有覆軍下師與太白合則為疾為内兵辰與太)
(白合則為變謀為兵憂凡歲熒惑填太白四星與辰鬭皆為戰兵不在外皆為内亂)三星若合
其宿地國外内有兵與喪改立公王四星合兵喪竝起
君子憂小人流五星合是為易行有德受慶改立大人
奄有四方子孫蕃昌無德受殃若亡五星皆大其事亦
大皆小事亦小蚤出者為嬴嬴者為客晩出者為縮縮
者為主人必有天應見於杓星同舍為合相淩為鬭七
寸以内必之矣(漢書三星若合是謂驚立絶行四星若合是謂大湯五星若合是謂易行)
五星色白圜為喪旱赤圜則中不平為兵青圜為憂水
黑圜為疾多死黃圜則吉赤角犯我城黃角地之爭白
角哭泣之聲青角有兵憂黑角則水意行窮兵之所終
五星同色天下偃兵百姓寧昌春風秋雨冬寒夏暑動
搖常以此(易同鑿度五星順軌四時和粟)
漢書凡五星歲緩則不行急則過分逆則占熒惑緩則
不出急則不入違道則占填緩則不逮急則過舍逆則
占太白緩則不出急則不入逆則占辰緩則不出急則
不入非時則占五星不失行則年榖豐昌凡以宿星
通下之變者維星散句星信則地動有星守三淵天下
大水地動海魚出紀星散者山崩不即有喪龜鼈星不
居漢中川有易者辰星入五車大水熒惑入積水水兵
起入積薪旱兵起守之亦然極後有四星名曰句星斗
杓後有三星名曰維星散者不相從也三淵盖五車之
三柱也天紀屬貫索積薪在北戍西北積水在北戍東
北(博雅天淵謂之紐兹天淵謂之三淵)
史記國皇星大而赤狀類南極所出其下起兵兵彊其
衝不利(孟康曰歲星之精散所為也五星之精散為六十四變記不盡)昭明星大
而白無角乍上乍下所出國起兵多變(春秋合誠圖赤帝之精象如太)
(白七芒孟康曰形如三足机机上有九彗上向熒惑之精)五殘星出正東東方
之野其星狀類辰星去地可六丈大(孟康曰星表有青氣暈有毛填星)
(之精也)賊星出正南南方之野星去地可六丈大而赤
數動有光(孟康曰形如彗九尺太白之精)司危星出正西西方之
野星去地可六丈大而白類太白(孟康曰星大而有毛兩角熒惑之精也)
獄漢星出正北北方之野星去地可六丈大而赤數
動察之中青(孟康曰青中赤表下有二彗縱横亦填星之精)此四野星所
出出非其方其下有兵衝不利四填星所出四隅去
地可四丈地維咸光亦出四隅去地可三丈若月始
出所見下有亂亂者亡有德者昌燭星狀如太白其
出也不行見則滅所燭者城邑亂(孟康曰星上有三彗上出亦填星之精)
如星非星如雲非雲命曰歸邪歸邪出必有歸國者
天狗狀如大奔星有聲其下止地類狗所墮及災火
望之如火光炎炎衝天其下圜如數頃田處上兑者則
有黃色千里破軍殺將(孟康曰星有尾旁有短彗下有如狗形者亦太白之精)
格澤星者如炎火之狀黃白起地而上下大上兊其見
也不種而獲不有土功必有大害蚩尤之旗類彗而
後曲象旗見則王者征伐四方(孟康曰熒惑之精也)旬始出
於北斗旁狀如雄雞其怒青黑象伏鼈枉矢類大流
星蛇行而倉黑望之如有毛羽然長庚如一匹布著
天此星見兵起天精而見景星景星者德星也其狀
無常出於有道之國(宋符瑞志景星大星也狀如半月於晦朔助月為明孝經内事天)
(子行孝則景星見)星墜至地則石也河濟之閒時有墜星(鹽鐵)
(論常星猶公卿也衆星猶萬民也列星正則衆星齊常星亂則衆星墜矣)星者金之散氣
本曰火星衆國吉少則凶漢者亦金之散氣其本曰
水漢星多多水少則旱其大經也(河圖括地象河精為天漢也博雅天河)
(謂之天漢)天鼓有音如雷非雷音在地而下及地其所往
者兵發其下
爾雅彗星為欃槍奔星為彴約(釋名彗星光梢似彗也孛星星旁氣孛孛然也)
(筆星星氣有一枝末銳似筆也流星星轉行如流水也)
博雅昌光握譽可措持&KR0008;履予(祥氣)格擇旬始倍譎
天狗枉矢氛祲冠珥(祅氣)赤霄濛&KR1043;朝霞正陽渝隂
沆瀣列缺倒景(常氣)山神謂之离河伯謂之馮夷江
神謂之竒相物神謂之鬼土神謂之羵羊水神謂之罔
兩木神謂之畢方火神謂之游光金神謂之清明(異祥)
史記太史公曰自初生民以來世主曷嘗不歴日月星
辰及至五家三代紹而明之内冠帶外夷狄分中國為
十有二州仰則觀象於天俯則法類於地天則有日月
地則有隂陽天有五星地有五行天則有列宿地則有
州域三光者隂陽之精氣本在地而聖人統理之幽厲
以往尚矣所見天變皆國殊窟宂家占物怪以合時應
其文圖籍禨祥不法是以孔子論六經紀異而說不書
至天道命不傳傳其人不待告告非其人雖言不著昔
之傳天數者高辛之前重黎於唐虞羲和有夏昆吾殷
商巫咸周室史佚萇弘於宋子韋鄭則禆竈在齊甘公
楚唐昧趙尹臯魏石申(後漢書庖犧氏之王天下仰則觀象於天俯則觀法於地形成)
(於下象見於上故曰天者北辰星合元垂耀建帝形運機授度張百精三階九列二十七大夫八十一元士斗)
(衡太微攝提之屬百二十官二十八宿各布列下應十二子天地設位星辰之象備矣三皇邁化協神醇朴謂)
(五星如連珠日月如合璧化由自然民不犯慝至於書契之興五帝是作軒轅始受河圖鬭苞授規日月星辰)
(之象故星官之書自黃帝始至高陽氏使南正重司天北正黎司地唐虞之時羲仲和仲夏有昆吾湯則巫咸)
(周之史佚萇弘宋之子韋楚之唐蔑魯之梓慎鄭之禆竈魏石申夫齊國甘公皆掌天文之官仰占俯視以佐)
(時政步變摘微通洞密至採禍福之原覩成敗之列)夫天運三十歲一小變百
年中變五百載大變三大變一紀三紀而大備此其大
數也為國者必貴三五上下各千歲然後天人之際續
備太史公推占天變未有可考於今者盖略以春秋三
百四十二年之閒日蝕三十六彗星三見宋襄公時星
隕如雨天子微諸侯力政五伯代興更為主命自是之
後衆暴寡大并小秦楚吳越夷狄也為彊伯田氏簒齊
三家分晉竝為戰國爭於攻取兵革更起城邑數屠因
以饑饉疾疫焦苦臣主共憂患其察禨祥候星氣尤急
近世十二諸侯七國相王言從衡者繼踵而唐臯甘石
因時務論其書傳故其占驗淩雜米鹽二十八舍主十
二州斗秉兼之所從來久矣秦之彊也候在太白占於
狼弧吴楚之彊候在熒惑占於鳥衡燕齊之彊候在辰
星占於虛危宋鄭之彊候在歲星占於房心晉之彊亦
候在辰星占於參罰及秦并吞三晉燕代自河山以南
者中國中國於四海内則在東南為陽陽則日歲星熒
惑填星占於街南畢主之其西北則胡格月氏諸衣旃
裘引弓之民為隂隂則月太白辰星占於街北昴主之
故中國山川東北流其維首在隴蜀尾沒於勃碣是以
秦晉好用兵復占太白太白主中國而胡狢數侵掠獨
占辰星辰星出入躁疾常主夷狄其大經也此更為客
主人熒惑為孛外則理兵内則理政故曰雖有明天子
必視熒惑所在諸侯更彊時災異記無可錄者秦始皇
之時十五年彗星四見久者八十日長或竟天其後秦
遂以兵滅六王并中國外攘四夷死人如亂麻因以張
楚竝起三十年之閒兵相駘藉不可勝數自蚩尤以來
未嘗若斯也(後漢書秦燔詩書以愚百姓星官之書全而不毁)故紫宮房心
權衡咸池虚危列宿部星此天之五官坐位也為經不
移徙大小有差闊狹有常水火金木填星此五星者天
之五佐為經緯見伏有時所過行嬴縮有度日變修德
月變省刑星變結和凡天變過度乃占國君彊大有德
者昌弱小飾詐者亡太上修德其次修政其次修救其
次修禳正下無之夫常星之變希見而三光之占亟用
日月暈適雲風此天之客氣其發見亦有大運然其與
政事俯仰最近大人之符此五者天之感動為天數者
必通三五終始古今深觀時變察其精粗則天官備矣
蒼帝行德天門為之開赤帝行德天牢為之空
黃帝行德天矢為之起風從西北來必以庚辛一秋
中五至大赦三至小赦白帝行德以正月二十日二十
一日月暈圍常大赦載謂有太陽也一曰白帝行德畢
昴為之圍圍三暮德乃成不三暮及圍不合德不成二
曰以辰圍不出其旬黑帝行德天關為之動天行
德天子更立年不德風雨破石三能三衡者天廷也客
星出天廷有竒令
(渾天圓體南低北昂北極常見不隠南極常隠不見赤道當二極之中自赤道以南天體漸狹舊法合為)
(一圖而赤道之衆星反闊失其位置矣故分為二圖其南極圈内之諸星中國所不見姑闕疑焉至列宿)
(分度今古不同測變移易理固然爾歷數占候自有耑家之學非所敢臆奪也)
(周官保章氏之職其書已亡晉志郡國入度非古數也十二次分星見於史漢世紀與近世之廣狹過度)
(不同大約歴數家測驗不相遠也據左氏内外傳武王克商歲在鶉火故為周分文公即位歲受實沈故)
(為晉分歲淫玄枵衝於烏帑周楚惡之故鶉尾為楚分星見大辰知宋將火故大火為宋分然有可疑者)
(星紀北而吴越南井鬼南而嬴秦西危虛在北齊表東海降婁實西魯宅曲阜或以受封之日歲星所在)
(為說然有絶而復續者前星猶可據乎况三卿未分晉當何區秦拔西河魏當何屬周末遷東何故已直)
(鶉鳥陳滅由楚何自而入韓分且中國幾何戎裔蠻貊豈星日所不臨哉天道在西北而晉不害然豕韋)
(實衛晉何以吉越得歲而吳伐之然吳越同域吳何以凶衛既屬水何以知與宋鄭陳同火且顓頊之虚)
(姜任守其祀是又齊嶭之分矣若此之類多不可曉是知分野之說似未可執一而論也)
(日日行一度月日行十三度十九分度之七周天三百六十五度四分度之一故日一周天為一歲歲十二月而無整𢾗)
(故以閠月定四時三歲一閏五歲再閏及十九年而餘一百九十日一萬五千七百十三分以日法除之共得二百六日)
(六百七十三分為七閠之𢾗是謂一章然必以十九歲而無餘分者蓋天𢾗終於九地𢾗終於十十九者天地一終之數)
(積八十一章則其盈虚之餘盡而復始以此定四時而歲功成矣)
(天體隆曲南北極相去一百八十二度半彊二極中等之處謂之赤道去南北極各九十一度春分日行赤道從此漸北)
(夏至赤道之北二十四度去北極六十七度去南極一百一十五度日行黑道從夏至以後日漸南至秋分還行赤道與)
(春分同從此漸南冬至赤道之南二十四度去南極六十七度去北極一百一十五度其日之行處謂之黃道又有月行)
(之道與日道相近交路而過半在日之表半在日之裏其當交則兩道相合交去相遠處兩道相去六度此謂日有中道)
(月有九行之大略也一日循黃道東移一日夜行一度三百六十五日四分日之而周天行東陸春南陸夏西陸秋北)
(陸冬以成寒暑之節四陸者四方之宿黃道之所經非圖中之南北陸也北極出地三十六度去天之正中五十五度)
(又南十二度為夏至之日道又南二十四度為春秋二分之日道又南二十四度為冬至之日道又南去地面三十一度)
(而已是夏至日去北極六十七度春秋分日去北極九十一度冬至日去北極一百一十五度而去南極六十七度亦如)
(夏至日之去北極也夏至日之去南極亦如冬至日之去北極也)
日有中道月有九行合以陰歴陽歴之說推之凡月
行所交以黃道内為隂歴外為陽歴冬入隂歴夏入
陽歴月行青道(冬至夏至後青道半交在春分之宿當黃道東立冬立夏後靑道半交在)
(立冬之宿當黃道東南至所衝之宿亦如之)冬入陽歴夏入隂歴月行
白道(冬至夏至後白道半交在秋分之宿當黃道西立冬立夏後白道半交在立秋之宿當黃道西)
(北至所衝之宿亦如之)春入陽歴秋入隂歴月行朱道(春分秋分)
(後朱道半交在夏至之宿當黃道南立春立秋後朱道半交在立夏之宿當黃道西南至所衝之宿亦如)
(之)春入隂歴秋入陽歴月行黑(春分秋分後黑道半交在冬至之宿當黃)
(道北立春立秋後黑道半交在立冬之宿當黃道東北至所衝之宿亦如之)四序離為八
節至陰陽之所交皆與黃道相會故月行有九道所
謂日月之行有冬有夏也
(天有十二次日每月行一次月每月行周天復過一次故日月相會每月移一次也如正月會於析木二月日行過大火)
(月一周天復行至大火故二月會於大火其餘放此月本無光日耀之乃為光光之初生如鈎日在其西去日漸遠光漸)
(增八日為上弦十五日日月相對為望望後去日漸近光漸减二十三日為下弦光之將盡日在其東遂會而為晦也是)
(以未望以前載魄於東既望之後生魄於西月遡日以為明知日之耀月以為光也)
(凡五星東行為順西行為逆趨舍而前為盈退舍而後為縮近日則伏遠日則見光明滅不定日動光明出而生鋒曰芒)
(芒長日角長而徧出曰彗同舍曰合同宿曰聚其行木星近日則遲遠日則疾火星近日則疾遠日則遲土星平行無太)
(遲疾金水星附日而行此大槩也)
繹史卷一百五十一
