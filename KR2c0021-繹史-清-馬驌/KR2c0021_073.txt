繹史卷七十三靈壁縣知縣馬驌撰
宋共姬之貞
左傳(成公八年)宋華元来聘聘共姬也夏宋公使公孫夀來
納幣禮也(公羊傳納幣不書此何以書錄伯姬也)衞人來媵共姬禮也
凡諸侯嫁女同姓媵之異姓則否(公羊傳媵不書此何以書錄伯姬也穀)
(梁傳媵淺事也不志此其志何也以伯姬之不得其所故盡其事也)(九年)二月伯姬歸于
宋夏季文子如宋致女復命公享之賦韓奕之五章穆
姜出於房再拜曰大夫勤辱不忘先君以及嗣君施及
未亡人先君猶有望也敢拜大夫之重勤又賦綠衣之
䘚章而入(公羊傳未有言致女者此其言致女何錄伯姬也穀梁傳致者不致者也婦人在家制)
(于父既嫁制于夫如宋致女是以我盡之也不正故不與内稱也逆者微故致女詳其事賢伯姬也)晉
人來媵禮也(公羊傳媵不書此何以書錄伯姬也伯穀梁傳媵淺事也不志此其志何也以姬)
(之不得其所故盡其事也三公羊傳十年齊人來媵媵不書此何以書錄伯姬也國來媵非禮也曷為皆以)
(錄伯姬之辭言之婦人以衆多為侈也)(襄公三十年)或叫于宋大廟曰譆譆
出出鳥鳴于亳社如曰譆譆甲午宋大災宋伯姬䘚待
姆也君子謂宋共姬女而不婦女待人婦義事也
穀梁傳取䘚之日加之災上者見以災䘚也其見以災
䘚奈何伯姬之舍失火左右曰夫人少辟火乎伯姬曰
婦人之義傳母不在宵不下堂左右又曰夫人少辟火
乎伯姬曰婦人之義保母不在宵不下堂遂逮乎火而
死婦人以貞為行者也伯姬之婦道盡矣詳其事賢伯
姬也
左傳秋七月叔弓如宋葬共姬也(公羊傳外夫人䘚不書葬此何以書隱之)
(也何隱爾宋災伯姬䘚焉其稱諡何賢也何賢爾宋災伯姬存焉有司復曰火至矣請出伯姬曰不可吾聞之)
(也婦人夜出不見傅母不下堂傅至矣母未至也逮乎火而死穀梁傳外夫人不書葬此其言葬何也吾女)
(也䘚災故隱而葬之也死琴苑要錄伯姬引者保母之所作也伯姬逮乎火而其母自傷行遲悼伯姬之遇)
(災援琴而歌曰嘉名潔兮行彌彰託節鼔兮令躬喪歍欽何辜遇斯殃嗟嗟奈何罹斯殃)為宋災
故諸侯之大夫會以謀歸宋財冬十月叔孫豹會晉趙
武齊公孫蠆宋向戌衞北宫佗鄭罕虎及小邾之大夫
會于澶淵既而無歸於宋故不書其人君子曰信其不
可不慎乎澶淵之會卿不書不信也夫諸侯之上卿會
而不信寵名皆棄不信之不可也如是詩曰文王陟降
在帝左右信之謂也又曰淑慎爾止無載爾偽不信之
謂也書曰某人某人會于澶淵宋災故尤之也不書魯
大夫諱之也
公羊傳宋災故者何諸侯會于澶淵凡為宋災故也會
未有言其所為者此言所為何錄伯姬也諸侯相聚而
更宋之所喪曰死者不可復生爾財復矣此大事也曷
為使微者卿也卿則其稱人何貶曷為貶卿不得憂諸
侯也(公羊說是)
穀梁傳會不言其所為其曰宋災故何也不言災故則
無以見其善也其曰人何也救災以衆何救焉更宋之
所喪財也澶淵之會中國不侵伐夷狄夷狄不入中國
無侵伐八年善之也晉趙武楚屈建之力也(穀梁說亦是)
列女傳伯姬者魯宣公之女成公之妹也嫁於宋恭公
三月廟見當行夫婦之道伯姬以恭公不親迎故不肯
聽命宋人告魯魯使大夫季文子如宋致命於伯姬十
年恭公卒伯姬寡至景公時伯姬嘗遇夜失火遂逮於
火而死諸侯聞之莫不悼痛以為死者不可以生財物
猶可復故相與聚會于澶淵償宋之所喪春秋善之
春秋之於宋共姬也來聘書納幣書歸宋書致女書
衞晉齊人之來媵又具書言之盡文之繁中有大美
存焉伯姬不幸而死於火女而不婦春秋憫之記其
䘚復記其葬女以貞順為德也伯姬兼之矣為原始
要終以錄之詩無魯風伯姬不幾冺乎紀叔姬之義
宋伯姬之貞猶幸其存於春秋也
繹史卷七十三
