繹史卷一百四十二靈壁縣知縣馬驌撰
趙建信君之寵
戰國策建信君貴於趙公子魏牟過趙趙王迎之顧反
至坐前有尺帛且令工人以為冠工見客来也因避趙
王曰公子乃驅後車幸以臨寡人願聞所以為天下魏
牟曰王能重王之國若此尺帛則王之國大治矣趙王
不說形於顔色曰先王不知寡人不肖使奉社稷豈敢
輕國若此魏牟曰王無怒請為王說之曰王有此尺帛
何不令前郎中以為冠王曰郎中不知為冠魏牟曰為
冠而敗之奚虧於王之國而王必待工而後乃使之今
為天下之工或非也社稷為虚戾先王不血食而王不
以予工乃與幼艾且王之先帝駕犀首而驂馬服以與
秦角逐秦當時避其鋒今王憧憧乃輦建信以與強秦
角逐臣恐秦折王之輢也客見趙王曰臣聞王之使
人買馬也有之乎王曰有之何故至今不遣王曰未得
買馬之工也對曰王何不遣建信君乎王曰建信君有
國事又不知相馬曰王何不遣紀姬乎王曰紀姬婦人
也不知相馬對曰買馬而善何補於國王曰無補於國
買馬而惡何危於國王曰無危於國對曰然則買馬善
而若惡皆無危補於國然而王之買馬也必將待工今
治天下舉錯非也國家為虚戾而社稷不血食然而王
不待工而與建信君何也趙王未之應也客曰燕郭之
法有所謂桑雍王知之乎王曰未之聞也所謂桑雍者
便辟左右之人及夫人優愛孺子也此皆能乘王之醉
昏而求所欲於王者也是能得之於内則大臣為之枉
法於外矣故日月暉於外其賊在於内謹備其所憎而
禍在於所愛或謂建信君君之所以事王者色也葺
之所以事王者智也色老而衰智老而多以日多之智
而逐衰惡之色君必困矣建信君曰奈何曰並驥而走
者五里而罷乘驥而御之不倦而取道多君令葺乘
獨斷之車御獨斷之勢以居邯鄲令之内治國事外刺
諸侯則葺之事有不言者矣君因言王而重責之葺之
軸令折矣建信君再拜命入言於王厚任葺以事而重
責之未期年而葺亡走矣希寫見建信君建信君曰
文信侯之於僕也甚無禮秦使人来仕僕官之丞相爵
五大夫文信侯之於僕也甚矣其無禮也希寫曰臣以
為今世用事者不如商賈建信君勃然曰足下卑用事
者而高商賈乎曰不然夫良商不與人爭買賣之賈而
謹司時時賤而買雖貴已賤矣時貴而賣雖賤已貴矣
昔者文王拘於羑里而武王羇於玉門卒斬紂之頭而
懸於太白者是武王之功也今君不能與文信侯相抗
以權而責文信侯少禮臣竊為君不取也魏&KR3331;謂建
信君曰人有置係蹄者而得虎虎怒决蹯而去虎之情
非不愛其蹯也然而不以環寸之蹯害七尺之軀者權
也今有國非直七尺之軀也而君之身於王非環寸之
蹯也願公之熟圖之也秦攻趙鼓鐸之音聞於北堂
希卑曰夫秦之攻趙不宜急如此此召兵也必有大臣
欲衡者耳王欲知其人旦日贊羣臣而訪之先言横者
則其人也建信君果先言横翟章從梁来甚善趙王
趙王三延之以相翟章辭不受田駟謂柱國韓向曰臣
請為卿刺之客若死則王必怒而誅建信君建信君死
則卿必為相矣建信君不死以為交終身不敝卿因以
德建信君矣建信君輕韓熙趙敖為謂建信君曰國
形有之而存無之而亡者魏也不可無而從者韓也今
君之輕韓熙者交善楚魏也秦見君之交反善於楚魏
也其收韓必重矣從則韓輕横則韓重則無從輕矣秦
出兵於三川則南圍鄢蔡邵之道不通矣魏急其救趙
必緩矣秦舉兵破邯鄲趙必亡矣故君收韓可以無釁
繹史卷一百四十二
