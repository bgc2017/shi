繹史卷十一靈壁縣知縣馬驌撰
禹平水土
大戴禮記顓頊産鯀鯀産文命是為禹鯀娶於有莘
氏有莘氏之子謂之女志氏産文命(世本鯀娶有莘氏女謂之女志是生)
(高密)
史記夏禹名曰文命禹之父曰鯀鯀之父曰帝顓頊顓
頊之父曰昌意昌意之父曰黃帝禹者黃帝之玄孫而
帝顓頊之孫也禹之曾大父昌意及父鯀皆不得在帝
位為人臣
漢書伯禹帝系曰顓頊五世而生鯀鯀生禹(山海經黃帝生駱明)
(駱明生白馬白馬是為鯀史言顓頊生鯀漢書言五世生鯀山海經謂黃帝駱明其說異也)
吳越春秋鯀娶於有莘氏之女名曰女嬉年壯未孳嬉
於砥山得薏苡而吞之意若為人所感因而妊孕剖脅
而産高密家於西羌地曰石紐石紐在蜀西川也(隨巢子禹)
(産於崑石歲遁甲開山圖古有大禹女媧十九代孫壽三百六十入九嶷山仙飛去後三千六百歲堯理天)
(下洪水既甚人民墊溺大禹念之乃化生於石紐山泉女狄暮汲水得石子如珠愛而吞之有娠十四月生子)
(及長能知泉源代父鯀理洪水堯帝知其功如古大禹知水源乃賜號禹)
帝王世紀伯禹夏后氏姒姓也父鯀妻修已見流星貫
昴夢接意感又吞神珠薏苡胷拆而生禹於石坳虎鼻
大口兩耳參漏首戴鈎鈐胷有玉斗足文履已故名文
命字高密身長九尺二寸長於西羌西羌夷人也(宋符瑞志)
(帝禹有夏氏母曰修已出行見流星貫昴夢接意感既而吞神珠修已背剖而生禹於石紐長有聖德長九尺)
(九寸感尚書帝命期禹白帝精以星感修已山行見流星意栗然生姒戎文禹禹母之名諸書不同論)
(衡禹母吞薏苡而生禹故夏姓曰姒尚淮南子禹耳參漏是謂大通興利除害疏河決江書帝命期有人)
(大口兩耳參漏足文履已首戴鈎鈐胸懷玉斗分别九州隨山濬川任土作貢)
書帝曰咨四岳湯湯洪水方割蕩蕩懷山襄陵浩浩滔
天下民其咨有能俾乂僉曰於鯀哉帝曰吁咈哉方命
圯族岳曰异哉試可乃已帝曰往欽哉九載績用弗成
(前編堯六十一載洪水咨四岳舉鯀俾乂)
史記當帝堯之時鴻水滔天浩浩懷山襄陵下民其憂
堯求能治水者羣臣四嶽皆曰鯀可堯曰鯀為人負命
毁族不可四嶽曰等之未有賢於鯀者願帝試之於是
堯聽四嶽用鯀治水九年而水不息功用不成於是帝
堯乃求人更得舜舜登用攝行天子之政廵狩行視鯀
之治水無状乃殛鯀於羽山以死天下皆以舜之誅為
是
越絶書堯遭帝嚳之後亂洪水滔天堯使鯀治之九年
弗能治堯七十年而得舜舜明知人情審於地形知鯀
不能治數諫不去堯殛之羽山此之謂舜之時鯀不從
令也(楚辭注鯀治水績用不成堯乃放殺之羽山飛鳥水蟲曳銜而食之堯長放鯀於羽山絶在不毛)
(之地三年不舍其罪黃述異記堯使鯀治水不勝其任遂誅鯀于羽山化為能入于羽泉黃能即黃熊也陸)
(居曰熊水居曰能為拾遺記堯命夏鮌治水九載無績鮌自沈於羽淵化玄魚時揚鬚振鱗橫修波之上見)
(者謂為河精羽淵與河海通源也海民於羽山之中修立鮌廟四時以致祭祀常見玄魚與蛟龍跳躍而出觀)
(者驚而畏矣至舜命禹疏川奠岳濟巨海則黿鼉而為梁踰翠岑則神龍而為馭行徧日月之墟惟不踐羽山)
(之地之歸藏鯀死三歲不腐剖以吳刀化為黃龍)
山海經洪水滔天鯀竊帝之息壤以堙洪水不待帝命
帝令祝融殺鯀于羽郊鯀復生禹帝乃命禹䘚布土定
九州(說文堯遭洪水民居水中高土故曰九州)
史記於是舜舉鯀子禹而使續鯀之業(易林舜升大禹石夷之野徵詣)
(王庭拜治水土)禹為人敏給克勤其德不違其仁可親其言
可信聲為律身為度稱以出亹亹穆穆為綱為紀禹乃
遂與益后稷奉帝命命諸侯百姓興人徒以傅土行山
表木定高山大川禹傷先人父鯀功之不成受誅乃勞
身焦思居外十三年過家門不敢入薄衣食致孝于鬼
神卑宫室致費於溝淢陸行乘車水行乘船泥行乘橇
山行乘&KR1964;左準繩右規矩載四時以開九州通九道陂
九澤度九山令益予衆庶稻可種卑溼命后稷予衆庶
難得之食食少調有餘相給以均諸侯(尚書刑德考禹長於地理水泉)
(九州得括象圖故堯以為司空)
帝王世紀禹其父既放降在匹庶有聖德夢自洗於河
而四嶽師舉之舜進之堯堯命以為司空繼鯀治水乃
勞身涉勤不重徑尺之璧而愛日之寸陰手足腁胝故
世傳禹病偏枯足不相過至今巫稱禹步是也(法言昔者姒氏)
(治水土而巫步多禹踦尚書大傳禹其跳其跳者也)
鹽鐵論禹蹙洪水身親其勞澤行路宿過門不入當此
之時簪墮不掇冠挂不顧
吳越春秋禹傷父功不成循江泝河盡濟甄淮乃勞身
焦思以行七年聞樂不聽過門不入冠挂不顧履遺不
躡功未及成愁然沈思
尸子古者龍門未開呂梁未鑿河出於孟門之上大溢
逆流無有丘阜高陵盡皆滅之名曰鴻水禹於是疏河
決江十年不闚其家手不爪脛不生毛生偏枯之病步
不相過人曰禹步禹長頭烏喙面貌亦惡矣天下從而
賢之好學而已(莊子兩袒女浣於白水之上者禹過之而趨曰治天下奈何女曰股無胈脛不)
(生毛顔色裂凍手足腁胝何以至是也今本無)
呂氏春秋禹東至搏木之地日出九津青羌之野攢樹
之所捪天之山鳥谷青丘之鄉黑齒之國南至交阯孫
樸續樠之國丹粟漆樹沸水漂漂九陽之山羽人裸民
之處不死之鄉西至三危之國巫山之下飲露吸氣之
民積金之山共肱一臂三面之鄉北至人正之國夏海
之窮衡山之上犬戎之國夸父之野禺彊之所積石之
山不有懈墮憂其黔首顔色黎黑竅藏不通步不相過
以求賢人欲盡地利至勞也得陶化益眞窺橫革之交
五人佐禹故功績銘乎金石著於盤盂禹入裸國裸
人衣出因也
墨子禹治天下西為西河漁竇以泄渠孫皇之水北為
防原派注后之邸嘑池之竇洒為底柱鑿為龍門以利
燕代胡貉與西河之民東為漏之陸防蓋諸之澤灑為
九澮以楗東土之水以利冀州之民南為江漢淮汝東
流之注五湖之處以利荆楚越與南夷之民(疑有脫誤楚辭)
(注禹平治水土萬民皆得耕種黑黍於藿蒲之地盡為良田)
淮南子舜之時共工振滔洪水以薄空桑龍門未開呂
梁未發江淮通流四海溟涬民皆上丘陵赴樹木舜乃
使禹疏三江五湖闢伊闕導瀍澗平流溝陸流注東海
鴻水漏九州乾萬民皆寧其性(山海經共工之臣曰相柳氏九首以食於九山)
(相柳之所抵厥為澤谿禹殺相柳其血腥不可以樹五榖種禹厥之三仞三沮乃以為衆帝之臺共工臣名)
(曰相繇九首蛇身自環食於九土其所歍所尼即為源澤不辛乃苦百獸莫能處禹湮洪水殺相繇其血腥臭)
(不可生榖其地多水不可居也禹湮之三仞三沮乃以為池羣帝是因以為臺一事兩載之竒文變幻不厭)
(曡出)禹沐浴霪雨櫛扶風決江疏河鑿龍門闢伊闕修
彭蠡之防乘四載隨山栞木平治水土千八百國(河圖括地)
(象禹所治四海内地東西二萬八千里南北二萬六千里有君長之州州有九阻中土之文德及而不治山)
(海經帝命豎亥步自東極至于西極五億十選九千八百步豎亥右手把算左手指青丘北一曰禹令豎亥一)
(曰五億十萬九千八百步)禹之時天下大水禹身執虆垂以為民
先剔河而道九岐鑿江而通九路辟五湖而定東海當
此之時燒不暇撌濡不給扢死陵者葬陵死澤者葬澤
故節財薄葬簡服生焉
史記禹抑洪水十三年過家不入門陸行乘車水行載
舟泥行蹈毳山行即橋以别九州隨山浚川任土作貢
通九道陂九澤度九山然河菑衍溢害中國也尤甚唯
是為務故道河自積石歴龍門南到華陰東下砥柱及
孟津雒汭至于大邳於是禹以為河所從來者高水湍
悍難以行平地數為敗乃厮二渠以引其河北載之高
地過降水至于大陸播為九河同為逆河入于勃海九
川既疏九澤既灑諸夏艾安功施于三代(淮南子禹為水以身解於)
(陽眄之河伯博物志昔夏禹觀河見長人魚身出曰吾河精豈河也水經注禹治洪水西至洮水之上見)
(長人受黑玉書而尚書中候禹觀於濁河授綠字)
吳越春秋乃案黃帝中經歷盖聖人所記曰在於九山
東南天柱號曰宛委赤帝在闕其巖之巔承以文玉覆
以盤石其書金簡青玉為字編以白銀皆瑑其文禹乃
東廵登衡嶽血白馬以祭不幸所求禹乃登山仰天而
嘯因夢見赤繡衣男子自稱玄夷蒼水使者聞帝使文
命於斯故來候之非厥歲月將告以期無為戲吟故倚
歌覆釡之山東顧謂禹曰欲得我山神書者齋於黃帝
巖嶽之下三月庚子登山發石金簡之書存矣禹退又
齋三月庚子登宛委山發金簡之書案金簡玉字得通
水之理復返歸嶽乘四載以行川始於霍山徊集五嶽
岣嶁碑文
(曰嗟&KR0008;輔佐卿洲渚與登鳥嘼之門參身宏流而明發爾興久旅忘家宿嶽麓庭智營形折心罔弗辰往來平定䔢)
(嶽太衡宗疏事裒勞餘伸禋鬱塞昏徙南瀆衍亨衣制食備萬國其寧竄舞永奔按衡山記云夏禹導水通)
(瀆刻石書名山之巔雲湘中記衡山有玉牒禹案其文治水遥望衡山如陣㳂湘千里九向九背廼不復見)
(司荆州記禹登南嶽而祭之獲金簡玉字之書曰祝融方發其英沐日浴月百寶生古今樂錄襄陵操禹)
(治洪水上會稽山顧而作此歌曰嗚乎洪水滔天下民愁悲上帝愈咨三過吾門不入父子道衰嗟嗟不欲煩)
(下民一遁甲開山圖禹開委宛山得赤珪如日碧珪如月長尺二寸宛委在會稽一名玉笥山按禹未嘗)
(兩至會稽其至越會計非治水時也蓋傳疑矣)
吳越春秋遂廵行四瀆與益䕫共謀行到名山大澤召
其神而問之山川脈理金玉所有鳥獸昆蟲之類及八
方之民俗殊國異域土地里數使益疏而記之故名之
曰山海經(論衡禹益竝治洪水禹主治水益主記異物海外山表無遠不至以所聞見作山海經非)
(禹益行遠山海不造然則山海之造見物博也)使太章步東西豎亥度南北
畼八極之廣旋天地之數於是周行㝢内東造絶迹西
延積石南踰赤岸北過寒谷徊崑崙察六扈脈地理名
金石寫流沙於西隅決弱水於北漢青泉赤淵分入洞
穴通江東流至於碣石疏九河於潛淵開五水於東北
鑿龍門闢伊闕平易相土觀地分州殊方各進有所納
貢民去崎嶇歸於中國(淮南子天下大雨禹令民聚土積薪擇丘陵而處之呂氏春)
(秋禹周於天下以求賢者事利黔首水潦川澤之湛滯壅塞可通者禹盡為之禹通三江五湖決伊闕溝廻陸)
(注之東海因水之力也五古岳瀆經禹治水三至桐柏山驚風迅雷石號木嗚伯擁川天老肅兵不能興禹)
(怒召集百靈授命䕫龍桐柏千君長稽首請命禹因囚鴻蒙氏商章氏兜氏盧氏犂婁氏乃獲淮渦水神名巫)
(支祈善應對言語辨江淮之淺深原隰之遠近形若獼猴縮鼻高額青軀白首金目雪牙頸伸百尺力踰九象)
(搏擊騰踔疾奔輕利倏忽閒視不可久禹乃授之童律不能制授之烏木田不能制授之庚辰能制鴟脾桓胡)
(水魅山靈木妖石怪奔號藂繞以幾千數庚辰持戟逐去頸鎖大索鼻穿金鈴徙之淮陽之龜山足下淮水安)
(流岳瀆經惜逸亡不多見據此文亦竒矣集仙錄云禹見雲華夫人其後鏁淮渦之神無攴祈於龜山也)
(拾遺記禹鑿龍關之山亦謂之龍門至一空巖深數十里幽暗不可復行禹乃負火而進有獸狀如豕銜夜明)
(之珠其光如燭又有青犬行吠於前禹計可十里迷於晝夜既覺漸明見向來豕犬變為人形皆著玄衣又見)
(一神蛇身人面禹因與語神即示禹八卦之圖列於金板之上又有八神侍側禹曰華胥生聖子是汝邪答曰)
(華胥是九河神女以生余也乃探玉簡授禹長一尺二寸以合十二時之數使量度天地禹即執持此簡以平)
(定水土蛇身之神即羲皇也今本)
淮南子禹南省方濟於江黃龍負舟舟中之人五色無
主禹乃熙然而稱曰我受命於天竭力而勞萬民生寄
也死歸也何足以滑和視龍猶蝘蜓顔色不變龍乃弭
耳掉尾而逃(抱朴子禹乘二龍郭支為馭水楚辭注禹治洪水時有神龍以尾畫導徑所當決)
(者因而治之負拾遺記禹盡力溝洫導川夷岳黃龍曳尾於前玄龜青泥於後玄龜河精之使者也龜頷下)
(有印文皆古篆字作九州山川之字禹所穿鑿之處皆以青泥封記其所使玄龜印其上禮含文嘉禹卑宮)
(室垂意於溝洫百榖用成神龍至靈龜服玉女敬養天賜宋符瑞志玉女天賜妾也拾遺記南潯之國有)
(洞穴陰源其下通地脈中有毛龍時蛻骨於曠澤之中魚龍同穴而處其國獻毛龍一雌一雄放置豢龍之宮)
(至夏代養龍不絶因以命族禹導川乘此龍及四海攸同反放河汭)
書禹敷土隨山刊木奠高山大川冀州既載壺口治梁
及岐既修太原至于岳陽覃懷底績至于衡漳厥土惟
白壤厥賦惟上上錯厥田惟中中恒衞既從大陸既作
島夷皮服夾右碣石入于河濟河惟兗州九河既道雷
夏既澤灉沮會同桑土既蠶是降丘宅土厥土黑墳厥
草惟繇厥木惟條厥田惟中下厥賦貞作十有三載乃
同厥貢漆絲厥篚織文浮于濟漯逹于河海岱惟青州
嵎夷既略濰淄其道厥土白墳海濱廣斥厥田惟上下
厥賦中上厥貢鹽絺海物惟錯岱畎絲枲鉛松怪石萊
夷作牧厥篚檿絲浮于汶逹于濟海岱及淮惟徐州淮
沂其乂蒙羽其藝大野既豬東原底平厥土赤埴墳草
木漸包厥田惟上中厥賦中中厥貢惟土五色羽畎夏
翟嶧陽孤桐泗濱浮磬淮夷蠙珠暨魚厥篚玄纖縞浮
于淮泗逹于河淮海惟揚州彭蠡既豬陽鳥攸居三江
既入震澤底定篠簜既敷厥草惟夭厥木惟喬厥土惟
塗泥厥田惟下下厥賦下上上錯厥貢惟金三品瑶琨
篠簜齒革羽毛惟木島夷卉服厥篚織貝厥包橘柚錫
貢沿于江海逹于淮泗荆及衡陽惟荆州江漢朝宗于
海九江孔殷沱潛既道雲土夢作乂厥土惟塗泥厥田
惟下中厥賦上下厥貢羽毛齒革惟金三品杶榦栝栢
礪砥砮丹惟箘簵楛三邦底貢厥名包匭菁茅厥篚玄
纁璣組九江納錫大龜浮于江沱潛漢逾于洛至于南
河荆河惟豫州伊洛瀍澗既入于河滎波既豬導菏澤
被孟諸厥土惟壤下土墳壚厥田惟中上厥賦錯上中
厥貢漆枲絺紵厥篚纖纊錫貢磬錯浮于洛逹于河華
陽黑水惟梁州岷嶓既藝沱潛既道蔡蒙旅平和夷底
績厥土青黎厥田惟下上厥賦下中三錯厥貢璆鐵銀
鏤砮磬熊羆狐狸織皮西傾因桓是來浮于潛逾于沔
入于渭亂于河黑水西河惟雍州弱水既西涇屬渭汭
漆沮既從灃水攸同荆岐既旅終南惇物至于鳥鼠原
隰底績至于豬野三危既宅三苖丕叙厥土惟黃壤厥
田惟上上厥賦中下厥貢惟球琳琅玕浮于積石至于龍
門西河會于渭汭織皮崑崙析支渠搜西戎即叙導岍
及岐至于荆山逾于河壺口雷首至于太岳底柱析城
至于王屋太行恒山至于碣石入于海西傾朱圉鳥鼠
至于太華熊耳外方桐栢至于陪尾導嶓冡至于荆山
内方至于大别岷山之陽至于衡山過九江至于敷淺
原導弱水至于合黎餘波入于流沙導黑水至于三危
入于南海導河積石至于龍門南至于華陰東至于底
柱又東至于孟津東過洛汭至于大伾北過洚水至于
大陸又北播為九河同為逆河入于海嶓冡導漾東流
為漢又東為滄浪之水過三澨至于大别南入于江東
滙澤為彭蠡東為北江入于海岷山導江東别為沱又
東至于澧過九江至于東陵東迤北會于滙東為中江
入于海導沇水東流為濟入于河溢為滎東出于陶丘
北又東至于菏又東北會于汶又北東入于海導淮自
桐栢東會于泗沂東入于海導渭自鳥鼠同穴東會于
灃又東會于涇又東過漆沮入于河導洛自熊耳東北
會于澗瀍又東會于伊又東北入于河九州攸同四隩
既宅九山刊旅九川滌源九澤既陂四海會同六府孔
修庶土交正底愼財賦咸則三壤成賦中邦錫土姓祗
台德先不距朕行五百里甸服百里賦納總二百里納
銍三百里納秸服四百里粟五百里米五百里侯服百
里采二百里男邦三百里諸侯五百里綏服三百里揆
文教二百里奮武衞五百里要服三百里夷二百里蔡
五百里荒服三百里蠻二百里流東漸于海西被于流
沙朔南暨聲教訖于四海禹錫玄圭告厥成功(書序禹别九州)
(隨山濬川任土作貢自史記禹乃行相地宜所有以貢及山川之便利禹行冀州始冀州既載壺口治梁及)
(岐既修太原至于嶽陽覃懷致功至于衡漳其土白壤賦上上錯田中中常衞既從大陸既為島夷皮服夾右)
(碣石入於海濟河惟沇州九河既道雷夏既澤雍沮會同桑土既蠶於是民得下丘居土其土黑墳草繇木條)
(田中下賦貞作十有三年乃同其貢漆絲其篚織文浮於濟漯通於河海岱惟青州嵎夷既略濰淄其道其土)
(白墳海濱廣潟厥田斥鹵田上下賦中上厥貢鹽絺海物惟錯岱畎絲枲鉛松怪石萊夷為牧其篚酓絲浮於)
(汶通於濟海岱及淮維徐州淮沂其治蒙羽其藝大野既都東原底平其土赤埴墳草木漸包其田上中賦中)
(中貢維土五色羽畎夏翟嶧陽孤桐泗濱浮磬淮夷蠙珠臮魚其篚玄纖縞浮于淮泗通于河淮海維揚州彭)
(蠡既都陽烏所居三江既入震澤致定竹箭既布其草惟夭其木惟喬其土塗泥田下下賦下上上雜貢金三)
(品瑶琨竹箭齒革羽毛島夷卉服其篚織貝其包橘柚錫貢均江海通淮泗荆及衡陽維荆州江漢朝宗于海)
(九江甚中沱涔已道雲土夢為治其土塗泥田下中賦上下貢羽毛齒革金三品杶榦栝柏礪砥砮丹維箘簵)
(楛三國致貢其名包匭菁茅其篚玄纁璣組九江入賜大龜浮於江沱涔於漢踰于雒至於南河荆河維豫州)
(伊雒瀍澗既入於河滎播既都道菏澤被明都其土壤下土墳壚田中上賦雜上中貢漆絲絺紵其篚纖絮錫)
(貢磬錯浮於雒逹於河華陽黑水維梁州㞶嶓既藝沱涔既道蔡蒙旅平和夷底績其土青驪田下上賦下中)
(三錯貢璆鐵銀鏤砮磬熊羆狐狸織皮西傾因桓是來浮于潛踰于沔入于渭亂于河黑水西河維雍州弱水)
(既西涇屬渭汭漆沮既從灃水所同荆岐已旅終南敦物至于鳥鼠原隰底績至于都野三危既度三苖大序)
(其土黃壤田上上賦中下貢璆琳琅玕浮于積石至于龍門西河會于渭汭織皮昆侖析支渠搜西戎即序道)
(九山汧及岐至于荆山踰于河壺口雷首至于太嶽砥柱析城至于王屋太行常山至于碣石入于海西傾朱)
(圉鳥鼠至于太華熊耳外方桐栢至于負尾道嶓冡至于荆山内方至于大别汶山之陽至于衡山過九江至)
(于敷淺原道九川弱水至於合黎餘波入於流沙道黑水至于三危入于南海道河積石至于龍門南至華陰)
(東至砥柱又東至于盟津東過雒汭至于大邳北過降水至于大陸北播為九河同為逆河入于海嶓冡道瀁)
(東流為漢又東為蒼浪之水過三澨入于大别南入于江東滙澤為彭蠡東為北江入于海汶山道江東别為)
(沱又東至于醴過九江至于東陵東迤北會于滙東為中江入于海道沇水東為濟入于河泆為滎東出陶丘)
(北又東至于菏又東北會于汶又東北入于海道淮自桐栢東會于泗沂東入于海道渭自鳥鼠同穴東會于)
(灃又東北至于涇東過漆沮入于河道雒自熊耳東北會于澗瀍又東會于伊東北入于河於是九州攸同四)
(奥既居九山栞旅九川滌原九澤既陂四海會同六府甚修衆土交正致愼財賦咸則三壤成賦中國賜土姓)
(祗台德先不距朕行令天子之國以外五百里甸服百里賦納總二百里納銍三百里納秸服四百里粟五百)
(里米甸服外五百里侯服百里采二百里任國三百里諸侯侯服外五百里綏服三百里揆文教二百里奮武)
(衞綏服外五百里要服三百里夷二百里蔡要服外五百里荒服三百里蠻二百里流東漸于海西被于流沙)
(朔南暨聲教訖于四海於是帝錫禹玄圭以告成功於天下天下於是太平治史載禹貢多增損變易其文)
(德帝王世紀禹治水畢天賜玄珪西戎渠搜國服禹之獻其珍裘宋符瑞志玄圭水泉流通四海會同則)
(出救飛菟者神馬之名也日行三萬里禹治水勤勞歴年民之害天應其德而至趹蹄者后土之獸自能)
(言語王者仁孝於國則來禹治水而至祠十洲記禹治洪水既畢乃乘蹻車度弱水而到鐘山上帝於北阿)
(歸大功於九天前編禹受命平水土在帝堯七十二載禹告成功在帝堯八十載即舜攝位之八載)
呂氏春秋禹之決江水也民聚瓦礫事已成功已立為
萬世利禹之所見者遠也而民莫知之
新書大禹曰民無食也則我弗能使也功成而不利於
民我弗能勸也故環河而導之九牧鑿江而導之九路
澄五湖而定東海民勞矣而弗苦者功成而利於民也
史記帝顓頊之苖裔孫曰女脩女脩織玄鳥隕卵女脩
吞之生子大業大業取少典之子曰女華女華生大費
與禹平水土已成帝錫玄圭禹受曰非予能成亦大費
為輔帝舜曰咨爾費贊禹功其賜爾皂游爾後嗣將大
出乃妻之姚姓之玉女大費拜受佐舜調馴鳥獸鳥獸
多馴服是為柏翳舜賜姓嬴氏(嬴姓宜祖少昊氏帝顓頊其母家耳史但舉)
(其母氏而遺其祖疏矣按百蟲將軍顯靈碑云將軍姓伊氏諱益字隤敳帝高陽之第二子伯益者也據此)
(則伯益即八愷中之隤敳與伯翳為二人矣)
山海經招搖之山臨于西海之上多桂多金玉有草焉
其狀如韭而青花其名曰祝餘食之不饑有木焉其狀
如榖而黑理其花四照其名曰迷榖佩之不迷有獸焉
其狀如禺而白耳伏行人走其名曰狌狌食之善走麗
&KR1393;之水出焉而西流注于海其中多育沛佩之無瘕疾
(郭璞圖讚狌狌似猴走立行伏權木挺力少辛明目蜚廉迅足豈食斯肉爰有竒樹産自招搖厥華流光上)
(映垂霄佩之不惑潛有靈標)柜山西臨流黃北望諸毗東望長石
英水出焉西南流注于赤水其中多白玉多丹粟有獸
焉其狀如豚有距其音如吠狗其名曰狸力見則其縣
多土功有鳥焉其狀如鴟而人手其音如痺其名曰鴸
其鳴自號也見則其縣多放士(圖讚彗星橫天鯨魚死浪鴸鳴於邑賢士見放)
(厥理至微言之無況)太華之山削成而四方其高五千仞其廣
十里鳥獸莫居有蛇焉名曰肥壝六足四翼見則天下
大旱(圖讚華嶽靈峻削成四方爰有神女是挹玉漿其誰&KR1320;之龍駕雲裳肥壝為物與災合契鼔翼陽)
(山以表亢厲桑林既禱倏忽潛逝)自錢來之山至于騩山凡十九山
華山冡也其祠之禮太牢羭山神也祠之用燭齋百日
以百犧瘞用百瑜湯其酒百樽嬰以百珪百璧其餘十
七山之屬皆毛牷用一羊祠之燭者百草之未灰白蓆
采等純之崇吾之山在河之南北望冡遂南望䍃之
澤西望帝之搏獸之丘東望䗡淵有木焉員葉而白柎
赤華而黑理其實如枳食之宜子孫有獸焉其狀如禺
而文臂豹虎而善投名曰舉父有鳥焉其狀如鳧而一
翼一目相得乃飛名曰蠻蠻見則天下大水(圖讚比翼之烏似鳧)
(青赤雖云一形氣同體隔延頸離烏翻飛合翮)峚山其上多丹木員葉而赤
莖黃華而赤實其味如飴食之不饑丹水出焉西流注
于稷澤其中多白玉是生玉膏其源沸沸湯湯黃帝是
食是饗是生玄玉玉膏所出以灌丹木丹木五歲五色
乃清五味乃馨黃帝乃取峚山之玉榮而投之鍾山之
陽瑾瑜之玉為良堅粟精密濁澤而有光五色發作以
和柔剛天地鬼神是食是饗君子服之以禦不祥自峚
山至于鍾山四百六十里其閒盡澤也是多竒鳥怪獸
竒魚皆異物焉(韻語竒古氣圖讚鍾山之寶爰有玉華光彩流映如虹霞君子是佩象德)
(閑邪)鍾山之神名曰燭陰視為晝暝為夜吹為冬呼為
夏不飲不食不息息為風身長千里其為物人面蛇身
赤色居鍾山下槐江之山丘時之水出焉而北流注
于泑水其中多蠃母其上多青雄黃多藏琅玕黃金玉
其陽多丹粟其陰多采黃金銀實惟帝之平圃神英招
司之其狀馬身而人面虎文而鳥翼徇于四海其音如
橊南望崑崙其光熊熊其氣魂魂西望大澤后稷所潛
也其中多玉其陰多榣木之有若北望諸毗槐鬼離侖
居之鷹鸇之所宅也東望恒山四成有竆鬼居之各在
一搏爰有滛水其清洛洛有天神焉其狀如牛而八足
二首馬尾其音如勃皇見則其邑有兵(雜叙山川鬼神事物泊凑曲)
(折生動帝圖讚槐江之山英招是主廵遊四海撫翼雲儛實惟囿有謂玄圃榣惟靈樹爰生若木重根增)
(駕流光旁燭食之靈化滎名仙錄)崑崙之丘是實惟帝之下都神陸
吾司之其神狀虎身而九尾人面而虎爪是神也司天
之九部及帝之囿時有獸焉其狀如羊而四角名曰土
螻是食人有鳥焉其狀如蜂大如鴛鴦名曰欽原蠚鳥
獸則死蠚木則枯有鳥焉其名曰鶉鳥是司帝之百服
有木焉其狀如棠黃華赤實其味如李而無核名曰沙
棠可以禦水食之使人不溺有草焉名曰薲草其狀如
葵其味如蔥食之已勞(圖讚安得沙棠制為龍舟汎彼滄海眇然遐遊聊以逍遥任波)
(去畱)海内崑崙之墟在西北帝之下都崑崙之墟方八
百里高萬仞上有木禾長五尋大五圍面有九井以玉
為檻面有九門門有開明獸守之百神之所在在八隅
之巖赤水之際非仁羿莫能上岡之巖崑崙南淵深三
百仞開明獸身大類虎而九首皆人面東嚮立崑崙上
開明西有鳳凰鸞鳥皆戴蛇踐蛇膺有赤蛇開明北有
視肉珠樹文玉樹玗琪樹不死樹鳳凰鸞鳥皆戴&KR0008;又
有離朱木禾栢樹甘水聖木曼兌一曰挺木牙交開明
東有巫彭巫抵巫陽巫履巫凡巫相夾窫窳之尸皆操
不死之藥以距之窫窳者蛇身人面貳負臣所殺也服
常樹其上有三頭人伺琅玕樹開明南有樹鳥六首蛟
蝮蛇蜼豹鳥秩樹於表池樹木誦鳥鶽視肉(圖讚崑崙之陽鴻鷺)
(之阿爰有嘉榖號曰木禾匪植匪藝自然靈播彩文玉玗琪方以類叢翠葉倚萎丹柯玲瓏玉光爭煥豔火)
(龍壽萬物暫見人生如寄不死之樹蔽天地請藥西姥烏得如羿)崑崙之丘有神人
面虎身有文有尾皆白處之其下有弱水之淵環之其
外有炎火之山投物輒然有人戴勝虎齒有豹尾穴處
名曰西王母此山萬物盡有(圖讚天帝之女蓬髮虎顔穆王執贄賦詩交歡韻外)
(之事難以具言)西王母梯几而戴勝杖其南有三青鳥為西
王母取食在崑崙虛北有沃之國沃民是處沃之野
鳳鳥之卵是食甘露是飲凡其所欲其味盡存爰有甘
華甘柤白柳視肉三騅琁瑰瑶碧白木琅玕白丹青丹
多銀鐵鸞鳥自歌鳳鳥自舞爰有百獸相羣爰處是謂
沃之野有三青鳥赤首黑目一名曰大&KR1916;一名少&KR1916;一
名曰青鳥積石之山其下有石門河水冒以西流是
山也萬物皆不有焉天山多金玉有神焉其狀如黃
囊赤如丹火六足四翼渾敦無面目是識歌舞實惟帝
江也(圖讚質則混沌神則旁通自然靈照聽不以聰強為之名曰惟帝江)泑山神蓐收
居之其上多嬰短之玉其陽多瑾瑜之玉其陰多青雄
黃是山也西望日之所入其氣員神紅光之所司也
青要之山實惟帝之密都北望河曲是多駕鳥南望墠
渚禹父之所化是多僕纍蒲盧䰠武羅司之其狀人面
而豹文小腰而白齒而穿耳以鐻其鳴如鳴玉是山也
宜女子畛水出焉而北流注于河其中有鳥焉名曰鴢
其狀如鳧青身而朱目赤尾食之宜子有草焉其狀如
葌而方莖黃華赤實其本如藁本名曰荀草服之美人
色(圖讚鴢鳥似鳧翠羽朱目既麗其形亦竒其肉婦女是食子孫繁育荀草赤實厥狀如菅婦人服之練)
(色易顔夏姬是豔厥媚三遷)洞庭之山其上多黃金其下多銀鐵
其木多柤梨橘櫾其草多葌蘪蕪芍藥芎&KR0034;帝之二女
居之是常遊于江淵澧沅之風交瀟湘之淵是在九江
之間出入必以飄風暴雨是多怪神狀如人而載蛇左
右手操蛇多怪鳥(圖讚厥苞橘櫾竒者維甘朱實金鮮葉蒨翠藍靈均是詠以為美談帝)
(之二女爰宅洞庭游化五江惚忧窈冥號曰夫人是維湘靈)豐山有獸焉其狀如
蝯赤目赤喙黃身名曰雍和見則國有大恐神耕父處
之常遊清泠之淵出入有光見則其國為敗有九鐘焉
是知霜鳴其上多金其下多榖柞杻橿(圖讚清泠之淵在乎山頂耕父)
(是遊流光灑景黔首祀禜以弭災眚應嶢崩涇竭麟鬭日薄九鐘將鳴凌霜乃落氣之相觸感而作)
有壽麻之國壽麻正立無景疾呼無響爰有大暑不可
以往犬封國曰犬戎國狀如犬有一女子方跪進杯
食有文馬縞身赤鬛目若黃金名曰吉量乘之壽千歲
(圖讚金睛朱鬛龍行駿跱拾節鴻騖塵不及起是謂吉量釋聖牖里)湯谷上有扶桑十
日所浴居水中有大木九日居下枝一日居上枝有
女和月母之國有人名曰&KR0034;北方曰&KR0034;來之風曰&KR0008;是
處東極隅以止日月使無相間出沒司其短長林氏
國有珍獸大若虎五彩畢具尾長於身名曰騶吾乘之
日行千里(圖讚怪獸五彩尾參於身矯足千里鯈忽若神是謂騶虞詩歎其仁)巴蛇食
象三歲而出其骨君子服之無心腹之疾其為蛇青黃
赤黑一曰黑蛇青首(圖讚象實巨獸有蛇吞之越出其骨三年為期厥大如何屈生是疑)
有木其狀如牛引之有皮若纓黃蛇其纓如羅其實
如欒其木如蓲其名曰建木(圖讚爰有建木黃實紫柯皮如蛇纓葉有素羅絶蔭)
(弱水義人則過山海經所有怪物太史公以為不經不敢言之然其書竒古上世遺文略存數則以備一家)
(經漢書山海十三篇)
說文昔禹收九牧之金鑄鼎荆山之下入山林川澤螭
魅蝄蜽莫能逄之以恊承天休
漢書禹收九牧之金鑄九鼎象九州皆嘗鬺享上帝鬼
神其空足曰鬲以象三德饗承天祐(史記禹收九牧之金鑄九鼎皆嘗烹)
(鬺工拾遺記禹鑄九鼎五者以應陽法四者以象陰數使師以雌金為陰鼎以雄金為陽鼎鼎中常滿以占)
(氣象之休否當夏桀之世鼎水忽沸及周將沒九鼎咸震皆應滅亡之兆後世聖人因禹之迹代代鑄鼎焉)
(墨子夏后開使蜚廉析金於山而陶鑄之於昆吾是使翁難雉乙卜於白若之龜曰鼎成三足而方不炊而自)
(烹不舉而自藏不遷而自行以祭於昆吾之墟上乙又言兆之繇曰饗矣逄逄白雲一南一北一西一東九鼎)
(既成遷于三國夏后氏失之殷人受之殷人失之周人受之夏后殷周之相受也數百歲矣使聖人聚其良臣)
(與其桀相而謀豈能知數百歲之後哉而鬼神知之是故曰鬼神之明智於聖人也猶聰耳明目之與聾瞽也)
(書傳皆言禹鑄九鼎墨子云夏后開開即啓也前編因之亦好竒之過)
書肇十有二州封十有二山濬川(前編在堯八十一載慱物志堯别九)
(州舜為十二)
帝堯在位萬邦時雍越六十載而有洪水之患此天
行之運抑聖人不能違乎帝用憂之命鯀俾乂九載
無成於是舉舜輔治舜乃殛鯀於羽山是始命禹治
水纘成厥功爰暨益稷焚山澤導河濟決江淮濬畎
澮治溝洫定田賦八年而奏績地平天成四海艾安
功施於三代世稱堯有九年之水其當湯湯方割鯀
績弗成之日乎夫洪水之害急矣鯀至九載無功然
後廢之何也傳曰禹能修鯀之功蓋九年之間鯀之
所經營捍禦者非盡無功但不能成功耳方僉之舉
鯀也方命圯族帝固明知之但是時舜禹未升諸臣
之才未有如鯀者故命之以欽而遣之鯀若能用帝
之欽而濟之以才水患之平何必九載夫惟自恃其
才違棄帝命功既有緒自任益專咈戾衆議訖潰於
成此其所以敗也故鯀之治水也障之禹之治水也
導之障之則墮高堙庳不知幾費民力非不暫愈及
有潰決為患滋深禹則順而導之因水之性相地之
宜濬之以利其流分之以殺其勢注海注江行所無
事而功成矣是鯀之敗專與水爭地禹之成能以地
讓水其事正相反也然則何以謂之修鯀之功方當
泛濫之時鯀務多為隄防以堙之水性逆故其患不
息禹導水由地中行向鯀所為隄防以障水者皆可
用之以輔水事固有因敗以為功者存乎其人之善
用耳寧獨治水哉禹不惟克勤于邦功濟天下且以
蓋前人之愆其大孝尤不可及也已其始也乘四載
隨山刊木焚敺鳥獸且以相度大勢知水患所由起
則與益共其事然後酌其緩急因其高下首自冀都
次及兖青而終於梁雍決川以距海濬畎澮以距川
播奏艱食則與稷共其事禹惟以不矜不伐之德孜
孜勤勞三聖恊心用襄厥成八年之内不但疏㵸決
排而已也畫疆制井任土作貢分封胙土弼五服以
至五千聲教訖於四海八年而垂萬世之功故曰禹
之明德遠矣功成於唐虞之際而禹貢一篇則夏史
之所追書也叙為夏書之首所以昭王業所由起於
斯義有竊取焉至如山海志怪太史公所不敢言然
諸子類多稱述後世所有竒詭靈異往往指為禹蹟
號曰神禹豈有由乎
繹史卷十一
