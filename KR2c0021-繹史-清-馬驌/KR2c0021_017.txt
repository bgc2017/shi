繹史卷十七靈壁縣知縣馬驌撰
武丁中興
史記帝小辛崩弟小乙立是為帝小乙(紀年小乙名斂十年陟前編)
(二十八祀)帝小乙崩子帝武丁立(紀年武丁名昭元年丁未命卿士甘盤)
帝武丁即位思復興殷而未得其佐三年不言政事決
定於冢宰以觀國風武丁夜夢得聖人名曰說以夢所
見視羣臣百吏皆非也於是迺使百工營求之野得說
於傅險中是時說為胥靡築於傅險見於武丁武丁曰
是也得而與之語果聖人舉以為相殷國大治故遂以
傅險姓之號曰傅說(水經注沙澗水北虞山南經傅巖傅說隠室前俗名聖人窟荀子)
(傅說之狀身如植鰭韓非子傳說轉鬻)
帝王世紀高宗夢天賜賢人胥靡之衣蒙而來曰我徒
也姓傅名說武丁寤而推之曰傅者相也說者歡說也
天下豈有傅我而說民者哉乃使百工寫其形像求諸
天下果見築者胥靡衣褐帶索執役於虞虢之間傅巖
之野名說以其得之傅巖謂之傅說(墨子傅說居北海之洲圜土之上衣)
(褐帶索庸築於傅巖之城武丁得而舉之立為三公繞拾遺記傅說賃為赭衣者舂於深巖以自給夢乘雲)
(日而行筮得利建侯之卦歲餘湯以玉帛聘為阿衡也此舛誤伊尹之事何無稽之甚)
書王宅憂亮陰三祀既免喪其惟弗言羣臣咸諫于王
曰嗚呼知之曰明哲明哲實作則天子惟君萬邦百官
承式王言惟作命不言臣下罔攸禀令王庸作書以誥
曰以台正于四方台恐德弗類兹故弗言恭默思道夢
帝賚予良弼其代予言乃審厥象俾以形旁求于天下
說築傅巖之野惟肖爰立作相王置諸其左右命之曰
朝夕納誨以輔台德若金用汝作礪若濟巨川用汝作
舟楫若歲大旱用汝作霖雨啓乃心沃朕心若藥弗瞑
眩厥疾弗瘳若跣弗視地厥足用傷惟暨乃僚罔不同
心以匡乃辟俾率先王迪我高后以康兆民嗚呼欽予
時命其惟有終說復于王曰惟木從繩則正后從諫則
聖后克聖臣不命其承疇敢不祗若王之休命惟說
命總百官乃進于王曰嗚呼明王奉若天道建邦設都
樹后王君公承以大夫師長不惟逸豫惟以亂民惟天
聰明惟聖時憲惟臣欽若惟民從乂惟口起羞惟甲胄
起戎惟衣裳在笥惟干戈省厥躬王惟戒兹允兹克明
乃罔不休惟治亂在庶官官不及私昵惟其能爵罔及
惡德惟其賢慮善以動動惟厥時有其善喪厥善矜其
能喪厥功惟事事乃其有備有備無患無啓寵納侮無
恥過作非惟厥攸居政事惟醇黷于祭祀時謂弗欽禮
煩則亂事神則難王曰旨哉說乃言惟服乃不良于言
予罔聞于行說拜稽首曰非知之艱行之維艱王忱不
艱允協于先王成德惟說不言有厥咎王曰來汝說
台小子舊學于甘盤既乃遯于荒野入宅于河自河徂
亳暨厥終罔顯爾惟訓于朕志若作酒醴爾惟麴櫱若
作和羹爾惟鹽梅爾交修予罔予棄予惟克邁乃訓說
曰王人求多聞時惟建事學于古訓乃有獲事不師古
以克永世匪說攸聞惟學遜志務時敏厥修乃來允懷
于兹道積于厥躬惟斆學半念終始典于學厥德修罔
覺監于先王成憲其永無愆惟說式克欽承旁招俊乂
列于庶位王曰嗚呼說四海之内咸仰朕德時乃風股
肱惟人良臣惟聖昔先正保衡作我先王乃曰予弗克
俾厥后惟堯舜其心愧恥若撻于市一夫不獲則曰時
予之辜佑我烈祖格于皇天爾尚明保予罔俾阿衡專
美有商惟后非賢不乂惟賢非后不食其爾克紹乃辟
于先王永綏民說拜稽首曰敢對揚天子之休命(書序高宗)
(夢得說使百工營求諸野得諸傅巖作說命三篇序意未盡)
說苑成湯之後先王道缺刑法違犯桑榖俱生乎朝七
日而大拱武丁召其相而問焉其相曰吾雖知之吾弗
得言也問諸祖已桑榖者野草也而生於朝意者國亡
乎武丁恐駭飭身修行思先王之政興滅國繼絶世舉
逸民明養老三年之後蠻夷重譯而朝者七國(尚書大傳湯之)
(後武丁之前王道不振桑榖俱生于朝七日而大拱武丁懼側身修行三年之後重譯而朝者六國劉向云)
(高宗承商敝而起盡諒陰之哀天下應之既獲安定而怠於政乃有桑榖之異按桑榖見於太戊時矣豈又)
(復見於武丁之時事語相類其舛誤必矣)
書高宗肜日越有雊雉祖已曰惟先格王正厥事乃訓
于王曰惟天監下民典厥義降年有永有不永非天夭
民民中絶命民有不若德不聽罪天既孚命正厥德乃
曰其如台嗚呼王司敬民罔非天胤典祀無豐于昵(書序)
(高宗祭成湯有飛雉升鼎耳而雊祖已訓諸王作高宗肜日高宗之訓後篇亡)
史記帝武丁祭成湯明日有飛雉登鼎耳而呴武丁懼
祖已曰王勿憂先修政事武丁修政行德天下咸驩殷
道復興
尚書大傳武丁祭成湯有雉飛升鼎耳而雊祖已曰雉
者野鳥升於鼎者欲為用也無則遠方將有來朝者故
武丁内反諸已以思先王之道三年編髮重譯來朝者
六國孔子曰吾於高宗肜日見德之有報之疾也(古今注雉)
(尾扇起於殷世高宗時有雊雉之祥服章多用翟羽)
詩撻彼殷武奮伐荆楚冞入其阻裒荆之旅有截其所
湯孫之緒維女荆楚居國南鄉昔有成湯自彼氐羌莫
敢不來享莫敢不來王曰商是常天命多辟設都于禹
之績歲事來辟勿予禍適稼穡匪解天命降監下民有
嚴不僭不濫不敢怠遑命于下國封建厥福商邑翼翼
四方之極赫赫厥聲濯濯厥靈壽考且寧以保我後生
陟彼景山松栢丸丸是斷是遷方斵是虔松桷有梴旅
楹有閑寢成孔安(詩序殷武祀高宗也伐易乾鑿度孔子曰既濟九三高宗鬼方三年克)
(之殷道中衰王道陵遲至于高宗内理其國以得民心扶救衰微伐征遠方三年而惡消滅王道成殷人高而)
(宗之文王挺以校易勸德也朱子疑鬼方即荆楚也帝王世紀武丁有賢子孝己其母蚤死高宗惑後妻)
(之言放之而死天下哀之)
史記帝武丁崩子帝祖庚立祖巳嘉武丁之以祥雉為
德立其廟為高宗遂作高宗肜日及訓(前編據此以為高宗肜日祖)
(庚祭高宗也一紀年祖庚名曜十年陟)
禮記書曰高宗諒闇三年不言善之也王者莫不行此
禮何以獨善之也曰高宗者武丁武丁者殷之賢王也
繼世即位而慈良於喪當此之時殷衰而復興禮廢而
復起故善之善之故載之書中而高之故謂之高宗三
年之喪君不言書曰高宗諒闇三年不言此之謂也然
而曰言不文者謂臣下也(喪服四制)
詩天命玄鳥降而生商宅殷土芒芒古帝命武湯正域
彼四方方命厥后奄有九有商之先后受命不殆在武
丁孫子武丁孫子武王靡不勝龍旂十乘大糦是承邦
畿千里維民所止肇域彼四海四海來假來假祈祈景
員維河殷受命咸宜百禄是何(詩序玄鳥祀高宗也)
史記帝祖庚崩弟祖甲立是為帝甲帝甲淫亂殷復衰
(紀年祖甲名載元年丁巳其三十三年陟書無逸稱祖甲為迪哲之王而史謂淫亂必史之誤也國語云)
(玄王勤商十有四世帝甲亂之七世而隕蓋據此為言耳)帝甲崩子帝廩辛立(紀年)
(馮辛名先四年陟古今人表帝王世紀俱作憑辛)帝廩辛崩弟庚丁立是為
帝庚丁(紀年庚丁名囂八年陟)帝庚丁崩子帝武乙立殷復去
亳徙河北帝武乙無道為偶人謂之天神與之博令人
為行天神不勝乃僇辱之為革囊盛血仰而射之命曰
射天武乙獵於河渭之間暴雷武乙震死(紀年武乙名瞿三十五年)
(大雷震死)子帝太丁立紀(年文丁名託十三年陟)帝太丁崩子帝
乙立(紀年帝乙名羡九年陟)
盤庚沒而殷衰及武丁之為太子也舊勞於外具明
哲之資即位之初甘盤為相王居亮陰百官總已以
聽冢宰三年免喪而猶弗言是時甘盤告老歸政以
高宗之賢可以言而不言敬畏慎重必求聖佐以隆
殷道至誠所動夢得良弼總百官資斆學用能興起
禮樂嘉靖殷邦朝諸侯而有天下也夫惟傅說之相
業比於阿衡故武丁之君德光於烈祖商人尊而高
之是謂高宗書載說命以紀其始易繫鬼方以志其
功詩錄玄鳥殷武以歌咏稱頌其德蓋商自中葉衰
微戎狄交侵荆楚之梗化尤甚高宗奮伐有截勲莫
隆焉豈楚俗家為巫祝神民雜糅是所謂鬼方者邪
抑獯鬻方為西北患古公猶遷都避之是即高宗所
伐而詩易各載其事與非高宗修德行政剛以用師
則不能三年勝此勞故既濟之九三高宗以之非傅
說柔而能剛貞固不橈則不能三年終此役故未濟
之九四傅說以之用以表極商邑肇域四海成中興
之業而祔享祖廟也詎不宜哉若夫惑後妻而殺孝
已豐昵廟而致雉異豈耄荒之年亦有失德乎然肜
日之篇據書序以為祖已為高宗作也史記以為為
祖庚作也目君而稱廟號果若追書之辭寧知非祖
庚繹於高宗而有此祥乎史必别有所考而又牽於
書序故兩存之而無所擇云
繹史卷十七
