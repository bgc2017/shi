繹史卷十八靈壁縣知縣馬驌撰
周室始興
史記周后稷名弃其母有邰氏女曰姜原姜原為帝嚳
元妃姜原出野見巨人蹟心欣然說欲踐之踐之而身
動如孕者居期而生子以為不祥弃之隘巷馬牛過者
皆辟不踐徙置之林中適會山林多人遷之而弃渠中
冰上飛鳥以其翼覆薦之姜原以為神遂收養長之初
欲弃之因名曰弃弃為兒時屹如巨人之志其游戱好
種樹麻菽麻菽美及為成人遂好耕農相地之宜宜穀
者稼穡焉民皆法則之帝堯聞之舉弃為農師天下得
其利有功帝舜曰弃黎民始飢爾后稷播時百穀封弃
于邰號曰后稷别姓姬氏(吴越春秋棄為兒時好種樹禾黍桑麻五穀相五土之宜)
(青赤黃黑陵水高下粢稷黍禾蕖麥豆稻各得其理堯遭洪水人民泛濫逐高而居堯聘棄使教民山居隨地)
(造區妍營樹之術三年餘行人無飢乏之色乃拜棄為農師封之台春秋元命苞稷岐頤自求是謂好農盖)
(象角亢載土食穀)
詩厥初生民時維姜嫄生民如何克禋克祀以弗無子
履帝武敏歆攸介攸止載震載夙載生載育時維后稷
誕彌厥月先生如達不拆不副無菑無害以赫厥靈上
帝不寧不康禋祀居然生子誕置之隘巷牛羊腓字之
誕寘之平林會伐平林誕寘之寒冰鳥覆翼之鳥乃去
矣后稷呱矣實覃實訏厥聲載路誕實匍匐克岐克嶷
以就口食蓺之荏菽荏菽旆旆禾役穟穟麻麥幪幪瓜
瓞唪唪誕后稷之穡有相之道茀厥豐草種之黃茂實
方實苞實種實褎實發實秀實堅實好實穎實栗即有
邰家室誕降嘉種維秬維秠維穈維芑恒之秬秠是穫
是畞恒之穈芑是任是負以歸肇祀誕我祀如何或舂
或揄或簸或蹂釋之叟叟烝之浮浮載謀載惟取蕭祭
脂取羝以軷載燔載烈以興嗣歲卬盛于豆于豆于豋
其香始升上帝居歆胡臭亶時后稷肇祀庶無罪悔以
迄于今(詩序生民尊祖也后稷生於姜嫄文武之功起於后稷故推以配天焉詩作於後王之世而)
(所述者后稷之功德故錄於此以證其事餘倣此)
史記后稷之興在陶唐虞夏之際皆有令德后稷䘚子
不窋立(山海經西南黑水之間有廣都之野后稷葬焉爰有膏菽膏稻膏黍膏稷百榖自生冬夏播琴)
(鸞鳥自歌鳳鳥自儛靈夀實華草木所聚爰有百獸相羣爰處此草也冬夏不死后稷是播百榖稷之孫曰)
(叔均是始作牛耕始稷之弟曰台蠒生叔均叔均是代其父及稷播百榖作耕帝王世紀后稷納姞氏生)
(不窋)不窋末年夏后氏政衰去稷不務不窋以失其官而
犇戎狄之間不窋卒子鞠立鞠卒子公劉立(譙周案國語云世)
(后稷以服事虞夏言世稷官是失其世數也若以不窋親棄之子至文王千餘歲惟十五代實不合事情又歐)
(陽公洪容齋羅長源皆辨其非)
吴越春秋公劉慈仁行不履生草運車以避葭葦公劉
避夏桀於戎狄變易風俗民化其政(漢書周之先自后稷堯封之邰積德)
(累善十餘世公劉避桀居豳十餘世是)
詩篤公劉匪居匪康迺埸迺疆迺積迺倉迺裹餱糧于
橐于囊思輯用光弓矢斯張干戈戚揚爰方啓行篤公
劉于胥斯原既庶既繁既順迺宣而無永歎陟則在巘
復降在原何以舟之維玉及瑶鞞琫容刀篤公劉逝彼
百泉瞻彼溥原迺陟南岡迺覯于京京師之野于時處
處于時廬旅于時言言于時語語篤公劉于京斯依蹌
蹌濟濟俾筵俾几既登乃依乃造其曹執豕于牢酌之
用匏食之飲之君之宗之篤公劉既溥既長既景迺岡
相其隂陽觀其流泉其軍三單度其隰原徹田為糧度
其夕陽豳居允荒篤公劉于豳斯館涉渭為亂取厲取
鍛止基迺理爰衆爰有夾其皇澗遡其過澗止旅迺密
芮鞠之即(詩序公劉召康公戒成王也成王將涖政戒以民事美公劉之厚於民而獻是詩也)
史記公劉雖在戎狄之間復修后稷之業務耕種行地
宜自漆沮度渭取材用行者有資居者有畜積民賴其
慶百姓懷之多徙而保歸焉周道之興自此始故詩人
歌樂思其德公劉䘚子慶節立國於豳慶節䘚子皇僕
立皇僕䘚子差弗立差弗䘚子毁隃立毁隃䘚子公非
立公非䘚子高圉立高圉䘚子亞圉立亞圉䘚子公叔
祖類立公叔祖類䘚子古公亶父立(世本公劉慶節皇㒒差弗偽隃公非)
(辟方高圉侯牟亞圉雲都太公組紺諸盩亶父圉漢書雲都亞圉弟紀年殷祖乙十五年命邠侯高盤)
(庚十九年命邠侯亞圉率祖甲十三年命邠侯組紺宋忠云高圉能稷者也周人報之)古公亶
父復修后稷公劉之業積德行義國人皆戴之薰育戎
狄攻之欲得財物予之已復攻欲得地與民民皆怒欲
戰古公曰有民立君將以利之今戎狄所為攻戰以吾
地與民民之在我與其在彼何異民欲以我故戰殺人
父子而君之予不忍為乃與私屬遂去豳渡漆沮踰梁
山止於岐下豳人舉國扶老攜弱盡復歸古公於岐下
及他旁國聞古公仁亦多歸之於是古公乃貶戎狄之
俗而營築城郭室屋而邑别居之作五官有司民皆歌
樂之頌其德
莊子太王亶父居邠狄人攻之事之以皮幣而不受事
之以犬馬而不受事之以珠玉而不受狄人之所求者
土地也太王亶父曰與人之兄居而殺其弟與人之父
居而殺其子吾不忍也子皆勉居矣為吾臣與為狄人
臣奚以異且吾聞之不以所用養害所養因杖筴而去
之民相連而從之遂成國於岐山之下
吴越春秋古公杖策去邠踰梁山而處岐周曰彼君與
我何異邠人父子兄弟相率負老攜幼揭釜甑而歸古
公居三月成城郭一年成邑二年成都而民五倍其初
(琴苑要錄岐山操周太王之所作也曰狄戎侵兮土地遷移邦邑適於岐山烝民不憂兮誰者知嗟嗟柰何兮)
(予命遭斯)
詩緜緜瓜瓞民之初生自土沮漆古公亶父陶復陶穴
未有家室古公亶父來朝走馬率西水滸至于岐下爰
及姜女聿來胥宇周原膴膴堇荼如飴爰始爰謀爰契
我龜曰止曰時築室于兹迺慰迺止迺左迺右迺疆迺
理迺宣迺畞自西徂東周爰執事乃召司空乃召司徒
俾立室家其繩則直縮版以載作廟翼翼捄之陾陾度
之薨薨築之登登削屢馮馮百堵皆興鼛鼔弗勝迺立
臯門臯門有伉迺立應門應門將將迺立冢土戎醜攸
行肆不殄厥愠亦不隕厥問柞棫拔矣行道兌矣混夷
駾矣維其喙矣(詩序緜文王之興本由大王也)皇矣上帝臨下有赫
監觀四方求民之莫維此二國其政不獲維彼四國爰
究爰度上帝耆之憎其式廓乃眷西顧此維與宅作之
屏之其菑其翳修之平之其灌其栵啓之辟之其檉其
椐攘之剔之其檿其柘帝遷眀德串夷載路天立厥配
受命既固(皇矣前二章妃列女傳太姜者有呂氏之女太王娶以為生太伯仲雍王季貞順率)
(道靡有過失太王謀事遷徙必與太姜)
史記古公有長子曰太伯次曰虞仲太姜生少子季歴
季歷娶太任皆賢婦人生昌有聖瑞古公曰我世當有
興者其在昌乎長子太伯虞仲知古公欲立季歷以傳
昌乃二人亡如荆蠻文身斷髮以讓季歴古公䘚季歷
立是為公季(論衡太王薨太伯還王季避之太伯再讓王季不聽三讓曰吾之吳越吴越之俗斷)
(髮文身吾刑餘之人不可為宗廟社稷之主王季知不可權而受之韓詩外傳太王賢昌而欲季為後也太)
(伯去之吴太王將死謂曰我死汝往讓兩兄彼即不來汝有義而安太王薨季之吴告伯仲伯仲從季而歸羣)
(臣欲伯之立季季又讓伯謂仲曰何以處之仲曰刑有所謂矣要於扶微者可以立季季遂立而養文王文王)
(果受命而王孔子曰太伯獨見王季獨知伯見父志季知父心故太王太伯王季可謂見始知終而能承志矣)
公季修古公遺道篤行仁義諸侯順之
詩帝省其山柞棫斯拔松柏斯兌帝作邦作對自大伯
王季維此王季因心則友則友其兄則篤其慶載錫之
光受禄無喪奄有四方維此王季帝度其心貊其德音
其德克眀克眀克類克長克君王此大邦克順克比比
于文王其德靡悔既受帝祉施于孫子(皇矣三章四章)
後漢書武乙暴虐犬戎宼邊周古公踰梁山而避於岐
下及子季歷遂伐西落鬼戎太丁之時季歷復伐燕京
之戎戎人大敗周師後二年周人克余無之戎於是太
丁命季歴為牧師自是之後更伐始呼翳徒之戎皆克
之(紀年武乙三十四年周公季歷来朝王賜地三十里玉十瑴馬十匹三十五年周王季伐西落鬼戎俘)
(二十翟王伐文丁二年周人伐燕京之戎周師大敗七四年周人余無之戎克之周王季命為殷牧師)
(年周人伐始呼之戎克之之十一年周人伐翳徒之戎捷其三大夫王嘉季歷功賜之圭瓚秬鬯九命為)
(伯既而執諸塞庫季歷困而死治孔叢子羊容問子思曰古之帝王中分天下使二公之謂之二伯周自后)
(稷封為王者後子孫據國至太王王季文王此固世為諸侯矣焉得為西伯乎子思曰吾聞諸子夏殷王帝乙)
(之時王季以功九命作伯受圭瓚秬鬯之賜故文王因之得專征伐此以諸侯為伯猶周召之君為伯也)
周室以仁厚始基開國承家世有令德歴夏商千有
餘載王業始成祚年八百本固者其枝茂原深者其
流長也后稷在陶唐虞夏之際播時百穀受封有邰
功誠偉矣使其世嗣農官守土保邦俾無廢先人之
業宜足以報其厚德矣顧不數傳而不窋失官竄於
戎翟公劉際夏桀之虐亶父遭獯鬻之偪轉徙播遷
如是其艱難也曰非憂患無以啓賢聖非積累無以
基崇高史稱公劉修后稷之業生聚再繁邦家再盛
周道之興自此故詩人歌思其德當其相宜取材行
有資而居有積可想其度地建國和輯人民之規焉
篤公劉之所以列於大雅也務勤耕桑占天時察物
候可想其重農力本孝慈忠愛之俗焉七月之所以
錄於豳風也傳曰厲山氏有子曰柱能殖百穀故祀
以為稷周棄亦為稷自商以来祀之盖商有天下變
置社稷以周棄之功多廢柱立棄以報有德而豳侯
亦承公劉新造之國蒙業而安者十有餘世逮殷衰
而狄人内訌豳於是不遑寧處矣方獯鬻之來侵也
太王曰狄人之所求者土地也吾不忍以所用養害
所養遂杖策而去之夫國之所以為國者以有土土
之所以為土者以有人也棄人與土寧必其有以立
吾國者惟太王弗欲以土地之故殘民於鋒鏑國之
存亡不計焉於是豳人相帥負老攜幼而從之遂居
於岐山之下一年成邑二年成都旁國亦多歸之其
民五倍詩所謂爰契我龜憎其式廓者也惟時太王
之少子季歴生昌實有聖瑞太王曰興吾世者其在
昌乎長子泰伯及弟仲雍望風知指相率而逃荆蠻
泰伯讓國於季歴季歴傳文王文王傳武王終有天
下是所讓者國而所以讓者天下也故曰三以天下
讓民無得而稱焉傳曰太王有翦商之志泰伯不從
是以不嗣說詩者可謂以文害辭矣詩稱至于太王
實始翦商謂太王避狄遷岐百姓歸其仁周家代商
之業實始基於此云爾文王猶勤服事之節豈太王
遽有圖商之志且是時受辛未作商命未改太王方
棄國於可禦之狄乃欲取天下於未亂之商豈不厚
誣哉至如泰伯不過一亡公子採藥荆蠻而人心歸
之遂啓吳國假令因岐山之舊邦他日商周之際寧
不足以朝諸侯而有天下則謂之以天下讓也其誰
曰不然
繹史卷十八
