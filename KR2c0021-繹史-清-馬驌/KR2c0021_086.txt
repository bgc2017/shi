繹史卷八十六之一靈壁縣知縣馬驌撰
孔子類記(一)
本生
家語孔子之先宋之後也微子啟帝乙之元子紂之庶
兄以圻内諸侯入爲王卿士初武王剋殷封紂之子武
庚於朝歌使奉湯祀武王崩而與管蔡霍三叔作難周
公相成王東征之二年罪人斯得乃命微子代殷後作
微子之命申之與國於宋徙殷之子孫唯微子先往事
周故封之賢微子䘚其弟曰仲思名衍嗣微之後故號
微仲生宋公稽胄子雖遷爵易位而班級不及其故者
得以故官爲稱故二微雖爲宋公而猶以微之號自終
至於稽乃稱公焉宋公生丁公申申生湣公共及襄公
熙熙生弗父何及厲公方祀方祀以下世爲宋卿弗父
何生宋父周周生世子勝勝生正考甫考甫生孔父嘉
五世親盡别爲公族故後以孔爲氏焉一曰孔父者生
時所賜號也是以子孫遂以氏族孔父生子木金父金
父生睾夷睾夷生防叔避華氏之旤而奔魯防叔生伯
夏伯夏生叔梁紇雖有九女而無子其妾生孟皮孟皮
一字伯尼有足病於是乃求婚於顏氏顏氏有三女其
小曰徵在顔父問三女曰陬大夫雖父祖爲士然其先
聖王之裔今其人身長十尺武力絶倫吾甚貪之雖年
長性嚴不足爲疑三子孰能爲之妻二女莫對徵在曰
從父所制將何問焉父曰即爾能矣遂以妻之徵在既
往廟見以夫之年大懼不時有男而私禱尼丘之山以
祈焉生孔子故名丘字仲尼孔子三歲而叔梁紇䘚葬
於防至十九娶於宋之幵官氏一歲而生伯魚魚之生
也魯昭公以鯉魚賜孔子榮君之貺故因以名曰鯉而
字伯魚年五十先孔子䘚(按儀禮疏孔子有兄曰伯居第二則曰仲)
史記孔子生魯昌平鄉陬邑其先宋人也曰孔防叔防
叔生伯夏伯夏生叔梁紇紇與顔氏女野合而生孔子
禱於尼丘得孔子魯襄公二十二年而孔子生生而首
上圩頂故因名曰丘云字仲尼姓孔氏丘生而叔梁紇
死葬於防山防山在魯東由是孔子疑其父墓處母諱
之也(按公羊榖梁二傳孔子生於襄公二十一年十一月史云二十二年蓋以周正十一月屬明年故)
(也至後云年七十三實差一年前後牴牾)
公羊傳(襄公二十一年)十有一月庚子孔子生(榖梁傳庚子孔子生新論顔)
(徵感黑帝而生孔子夜拾遺記周靈王立二十一年孔子生于魯襄公之世有二蒼龍自天而下來附徵在)
(之房因夢而生夫子有二神女擎香露于空中而來以沐浴徵在天帝下奏鈞天之樂列於顔氏之房空中有)
(聲言天感生聖子故降以和樂笙鏞之音異於俗世也又有五老列於徵在之庭則五星之精也夫子未生時)
(有麟吐玉書於闕里人家文云水精之子繼衰周而素王故二龍繞室五老降庭徵在賢明知爲神異乃以繡)
(紱繫麟角信宿而麟去相者云夫子係殷湯水德而素王至敬王之末魯定公二十四年魯人鋤商田於大澤)
(得麟以示夫子繫角之紱尚猶在焉夫子知命之將終乃抱麟解紱涕泗滂沲且麟出之時及解紱之歲垂百)
(年矣附會多誣使春秋演孔圖孔子母顔氏徵在游大澤之陂夢黑帝請已已往夢交語曰汝乳必於空)
(桑之中覺則若感生丘於空桑首類尼丘山故以爲名胸有文曰制作定世符尤荒謬孝經鉤命訣仲尼)
(牛脣吐教陳機受度舌仲尼虎掌是謂威射契仲尼海口言若蒼澤仲尼理七重孝經援神孔子海)
(口含澤元通流)(白虎通孔子反宇是謂尼甫丘德澤所興藏論衡孔子反羽荀子仲尼之狀面如蒙倛)
史記孔子爲兒嬉戲常陳俎豆設禮容
左傳(昭公七年)九月公至自楚孟僖子病不能相禮乃講學
之苟能禮者從之及其將死也召其大夫曰禮人之幹
也無禮無以立吾聞將有達者曰孔丘聖人之後也而
滅於宋其祖弗父何以有宋而授厲公及正考父佐戴
武宣三命兹益共故其鼎銘云一命而僂再命而傴三
命而俯循牆而走亦莫余敢侮饘於是鬻於是以餬余
口其共也如是臧孫紇有言曰聖人有明德者若不當
世其後必有逹人今其將在孔丘乎我若獲没必屬說
與何忌於夫子使事之而學禮焉以定其位故孟懿子
與南宫敬叔師事仲尼仲尼曰能補過者君子也詩曰
君子是則是效孟僖子可則效已矣(昭七年孔子年十七至昭二十四)
(年孟僖子䘚時孔子年三十四矣傳終言之而史記即載於此年是其疎也)
禮記孔子少孤不知其墓殯於五父之衢人之見之者
皆以爲葬也其愼也蓋殯也問於郰曼父之母然後得
合葬於防(史記孔子母死乃殯五父之衢蓋其慎也郰人輓父之母誨孔子父墓然後往合葬於防)
(焉夫論衡孔子生不知其父其母匿之吹律自知殷宋大子氏之世也春秋演孔圖孔子曰丘援律吹命)
(隂得羽之宫)孔子旣得合葬於防曰吾聞之古也墓而不墳
今丘也東西南北之人也不可以弗識也於是封之崇
四尺孔子先反門人後雨甚至孔子問焉曰爾來何遲
也曰防墓崩孔子不應三孔子泫然流涕曰吾聞之古
不修墓(檀弓)
家語孔子有母之喪既練陽貨弔焉私於孔子曰今季
氏將大饗境内之士子聞諸孔子曰丘弗聞也若聞之
雖在衰絰亦欲與往陽貨曰子謂不然乎季氏饗士不
及子也陽貨出曾點問曰吾子何謂也孔子曰已則衰
服猶應其言示所以不非也(史記孔子要絰季氏饗士孔子與往陽虎絀曰季氏)
(饗士非敢饗子也孔子由是退史文誣聖)
禮記孔子旣祥五日彈琴而不成聲十日而成笙歌
二名不偏諱夫子之母名徵在言在不言徵言徵不言
在(檀弓)
家語孔子謂伯魚曰鯉乎吾聞可以與人終日不倦者
其惟學焉其容體不足觀也其勇力不足憚也其先祖
不足稱也其族姓不足道也終而有大名以顯聞四方
聲後裔者豈非學者之效也故君子不可以不學其容
不可以不飭不飭無類無類失親失親不忠不忠失禮
失禮不立夫遠而有光者飭也近而愈明者學也譬之
汚池水潦注焉萑葦生焉雖或以觀之孰知其源乎
禮記伯魚之母死期而猶哭夫子聞之曰誰與哭者門
人曰鯉也夫子曰嘻其甚也伯魚聞之遂除之(檀弓)
史記孔子生鯉字伯魚伯魚年五十先孔子死(皇覽伯魚冢在)
(孔子冢東與孔子竝大小相望也)
觀周
史記魯南宫敬叔言魯君曰請與孔子適周魯君與之
一乘車兩馬一䜿子俱適周問禮蓋見老子云辭去而
老子送之曰吾聞富貴者送人以財仁人者送人以言
吾不能富貴竊仁人之號送子以言曰聰明深察而近
於死者好議人者也博辯廣大危其身者發人之惡者
也爲人子者毋以有已爲人臣者毋以有已孔子自周
反于魯弟子稍益進焉(家語孔子謂南宫敬叔曰吾聞老耼博古知今通禮樂之原明)
(道德之歸則吾師也今將往矣對曰謹受命遂言於魯君曰臣受先臣之命云孔子聖人之後也滅於宋其祖)
(弗父何始有國而授厲公及正考父佐戴武宣三命兹益恭故其鼎銘曰一命而僂再命而傴三命而俯循牆)
(而走亦莫余敢侮饘於是粥於是以餬其口其恭儉也若此臧孫紇有言聖人之後若不當世則必有明君而)
(逹者焉孔子少而好禮其將在矣屬臣曰汝必師之今孔子將適周觀先王之遺制考禮樂之所極斯大業也)
(君盍以乘資之臣請與往公曰諾與孔子車一乘馬二疋豎子侍御敬叔與俱至周問禮於老耼訪樂於萇弘)
(歴郊社之所考明堂之則察廟朝之度於是喟然曰吾乃今知周公之聖與周之所以王也反去老子送之曰)
(吾聞富貴者送人以財仁者送人以言吾雖不能富貴而竊仁者之號請送子以言乎凡當今之士聰明深察)
(而近於死者好譏議人者也博辯閎逹而危其身者好發人之惡者也無以有已爲人子者無以惡已爲人臣)
(者孔子曰敬奉教自周反魯道彌尊矣遠方弟子之進蓋三十焉)
孔叢子夫子適周見萇弘言終退萇弘語劉文公曰吾
觀孔仲尼有聖人之表河目而隆顙黃帝之形貎也修
肱而龜背長九尺有六寸成湯之容體也然言稱先王
躬履謙讓洽聞強記博物不竆抑亦聖人之興者乎劉
子曰方今周室衰微而諸侯力爭孔丘布衣聖將安施
萇弘曰堯舜文武之道或弛而墜禮樂崩喪亦正其統
紀而已矣旣而夫子聞之曰吾豈敢哉亦好禮樂者也
家語孔子觀乎明堂覩四門墉有堯舜之容桀紂之象
而各有善惡之狀興廢之誡焉又有周公相成王抱之
負斧扆南面以朝諸侯之圖焉孔子徘徊而望之謂從
者曰此周之所以盛也夫明鏡所以察形往古所以知
今人主不務襲迹於其所以安存而忽怠所以危亡是
猶未有以異於却行而求及前人也豈不惑哉孔子
觀周遂入太祖后稷之廟廟堂右階之前有金人焉三
緘其口而銘其背曰古之慎言人也戒之哉無多言多
言多敗無多事多事多患安樂必戒無行所悔勿謂何
傷其禍將長勿謂何害其禍將大勿謂不聞神將伺人
焰焰不滅炎炎若何涓涓不壅終爲江河綿綿不絶或
成網羅毫末不札將尋斧柯誠能慎之福之根也口是
何傷禍之門也彊梁者不得其死好勝者必遇其敵盗
憎主人民怨其上君子知天下之不可上也故下之知
衆人之不可先也故後之溫恭慎德使人慕之執雌持
下人莫踰之人皆趨彼我獨守此人皆或之我獨不徙
内藏我智不示人技我雖尊高人弗我害誰能於此江
海雖左長於百川以其卑也天道無親而能下人戒之
哉孔子旣讀斯文也顧謂弟子曰小子識之此言實而
中情而信詩云戰戰兢兢如臨深淵如履薄冰行身如
此豈以口過患哉
適齊
史記是時也晉平公淫六卿擅權東伐諸侯楚靈王兵
彊陵轢中國齊大而近於魯魯小弱附於楚則晉怒附
於晉則楚來伐不備於齊齊師侵魯魯昭公之二十年
而孔子蓋年三十矣齊景公與晏嬰來適魯景公問孔
子曰昔秦穆公國小處辟其霸何也對曰秦國雖小其
志大處雖辟行中正身舉五羖爵之大夫起纍紲之中
與語三日授之以政以此取之雖王可也其霸小矣景
公說孔子年三十五而季平子與郈昭伯以鬭雞故得
罪魯昭公昭公率師擊平子平子與孟氏叔孫氏三家
共攻昭公昭公師敗奔於齊齊處昭公乾侯其後頃之
魯亂孔子適齊爲高昭子家臣欲以通乎景公與齊太
師語樂聞韶音學之三月不知肉味齊人稱之(說苑孔子至齊)
(郭門之外遇一嬰兒挈一壺相與俱行其視精其心正其行端孔子謂御曰趣驅之趣驅之韶音方作孔子至)
(彼聞韶三月不知肉味故樂非獨以自樂也又以樂人非獨以自正也又以正人大矣哉於此樂者不圖爲樂)
(至於此)
孔叢子孔子適齊齊景公譲登夫子降一等景公三辭
然後登旣坐曰夫子降德辱臨寡人寡人以爲榮也而
降階以遠自絕於寡人寡人未知所以爲罪孔子答曰
君惠顧外臣君之賜也然以匹夫敵國君非所敢行也
雖君私之其若義何
說苑孔子與齊景公坐左右白曰周使來言周廟燔齊
景公出問曰何廟也孔子曰是釐王廟也景公曰何以
知之孔子曰詩云皇皇上帝其命不忒天之與人必報
有德禍亦如之夫釐王變文武之制而作玄黃宫室輿
馬奢侈不可振也故天殃其廟是以知之景公曰天何
不殃其身曰天以文王之故也若殃其身文王之祀無
乃絕乎故殃其廟以章其過也左右入報曰周釐王廟
也景公大驚起再拜曰善哉聖人之智豈不大乎(左傳魯)
(廟災孔子在陳聞之曰其桓僖乎此或即彼事之訛)
家語孔子在齊齊大旱春饑景公問於孔子曰如之何
孔子曰凶年則乘駑馬力役不興馳道不修祈以幣玉
祭祀不懸祀以下牲此賢君自貶以救民之禮也
史記景公問政孔子孔子曰君君臣臣父父子子景公
曰善哉信如君不君臣不臣父不父子不子雖有粟吾
豈得而食諸他日又復問政於孔子孔子曰政在節財
景公說將欲以尼谿田封孔子晏嬰進曰夫儒者滑稽
而不可軌法倨傲自順不可以爲下崇喪遂哀破産厚
葬不可以爲俗游說乞貸不可以爲國自大賢之息周
室衰禮樂缺有閒今孔子盛容飾繁登降之禮趨詳
之節累世不能殫其學當年不能究其禮君欲用之以
移齊俗非所以先細民也後景公敬見孔子不問其禮
異日景公止孔子曰奉子以季氏吾不能以季孟之閒
待之齊大夫欲害孔子孔子聞之景公曰吾老矣弗能
用也孔子遂行反乎魯(晏子仲尼之齊見景公景公說之欲封之以爾稽以告晏子晏)
(子對曰不可彼浩裾自順不可以教下好樂緩於民不可使親治立命而建事不可守職厚葬破民貧國久喪)
(道哀費日不可使子民行之難者在内而傳者無其外故異於服勉於容不可以道衆而馴百姓自大賢之滅)
(周室之卑也威儀加多而民行滋薄聲樂繁充而世德滋衰今孔丘盛聲樂以侈世飾弦歌鼓舞以聚徒繁登)
(降之禮趨翔之節以觀衆傳學不可以儀世勞思不可以補民兼夀不能殫其教當年不能究其禮積財不能)
(贍其樂繁飾邪術以營世君盛爲聲樂以淫愚其民也不可以示其教也不可以導民今欲封之以移齊國之)
(俗非所以導衆存民也公曰善於是厚其禮而畱其敬見不問其道仲尼迺行景公上路寢聞哭聲曰吾若)
(聞哭聲何爲者也梁丘據對曰魯孔丘之徒鞠語者也明於禮樂審於服喪其母死葬埋甚厚服喪三年哭泣)
(甚疾公曰豈不可哉而色說之晏子曰古者聖人非不知能繁登降之禮制規矩之節行表綴之數以教民以)
(爲煩人畱日故制禮不羡於使事非不知能揚干戚鐘鼓竽瑟以勸衆也以爲費財畱工故制樂不羡於和民)
(非不知能累世殫國以奉死哭泣處哀以持久也而不爲者知其無補死者而深害生者故不以導民三者聖)
(王之所禁也賢人不用德毁俗流故三邪得行於世是非賢不肖雜上妄說邪故好惡不足以導衆此三者路)
(世之政單亊之教也公曷爲不察聲受而色說之此等本墨氏非儒謗聖之言不宜入晏子書中而太史公)
(又信之亦誤矣)
說苑孔子見齊景公景公致廪丘以爲養孔子辭不受
出謂弟子曰吾聞君子當功以受祿今說景公景公未
之行而賜我廩丘其不知丘亦甚矣遂辭而行(據此益證晏)
(子阻封之非實)
用魯
史記孔子貧且賤及長嘗爲季氏史料量平嘗爲司職
吏而畜蕃息
呂氏春秋季孫氏劫公家孔子欲諭術則見外於是受
養而便說魯國以訾孔子曰龍食乎清而游乎清螭食
乎清而游乎濁魚食乎濁而游乎濁今丘上不及龍下
不若魚丘其螭邪夫欲立功者豈得中繩哉救溺者濡
追逃者趨(孔叢子季桓子以粟千鍾餼夫子夫子受之而不辭既而以頒門人之無者子貢進曰季)
(孫以夫子貧故致粟夫子受之而以施人無乃非季孫之意乎子曰何對曰季孫以爲惠也子曰然吾得千鍾)
(所以受而不辭者爲季孫之惠且以爲寵也夫受人財不以成富與季孫之惠於一人豈若惠數百人哉)
史記桓子嬖臣曰仲梁懷與陽虎有隙陽虎欲逐懷公
山不狃止之其秋懷益驕陽虎執懷桓子怒陽虎因囚
桓子與盟而醳之陽虎由此益輕季氏季氏亦僭於公
室陪臣執國政是以魯自大夫以下皆僭離於正道故
孔子不仕退而修詩書禮樂弟子彌衆至自遠方莫不
受業焉定公八年公山不狃不得意於季氏因陽虎爲
亂欲廢三桓之適更立其庶孼陽虎素所善者遂執季
桓子桓子詐之得脫定公九年陽虎不勝奔於齊是時
孔子年五十公山不狃以費畔季氏使人召孔子孔子
循道彌久溫溫無所試莫能已用曰蓋周文武起豐鎬
而王今費雖小儻庶幾乎欲往子路不說止孔子孔子
曰夫召我者豈徒哉如用我其爲東周乎然亦䘚不行
其後定公以孔子爲中都宰一年四方皆則之由中都
宰爲司空由司空爲大司寇(據家語爲中都宰二年爲司空則爲中都宰當在)
(五十以前文武豐鎬之語不見孔氏諸書桓譚亦以爲誣)
家語孔子初仕爲中都宰制爲養生送死之節長幼異
食強弱異任男女别塗路無拾遺器不雕僞爲四寸之
棺五寸之槨因丘陵爲墳不封不樹行之一年而西方
之諸侯則焉定公謂孔子曰學子此法以治魯國何如
孔子對曰雖天下可乎何但魯國而已哉於是二年定
公以爲司空乃别五土之性而物各得其所生之宜咸
得厥所先時季氏葬昭公於墓道之南孔子溝而合諸
墓焉謂季桓子曰貶君以彰已罪非禮也今合之所以
揜夫子之不臣由司空爲魯大司寇設法而不用無姦
民(諸侯三卿曰司徒司馬司空魯則三桓世爲之其司寇不在三卿之數臧孫嘗爲之矣且侯國司寇亦)
(不稱大此云由司空爲司寇是由卿而大夫矣進退無據左傳云孔子之爲司寇也溝而合諸墓此云司空時)
(事亦誤也疑孔子爲司空非實)
韓詩外傳受命者必以其祖命之孔子爲魯司寇命之
曰宋公之子弗甫有孫魯孔丘命爾爲司寇孔子曰弗
甫敦及厥辟將不堪公曰不妄(命辭古質)
說苑孔子爲魯司寇聽獄必師斷敦敦然皆立然後君
子進曰某子以爲何若某子以爲云云又曰某子以爲
何若某子曰云云辯矣然後君子幾當從某子云云乎
以君子之知豈必待某子之云云然後知所以斷獄哉
君子之敬讓也文辭有可與人共之者君子不獨有也
(家語孔子爲魯司寇斷獄訟皆進衆議者而問之曰子以爲奚若某以爲何若皆曰云云如是然後夫子曰當)
(從某子幾是不春秋繁露孔子爲魯司寇斷獄屯屯與衆共之敢自專是以死者不恨生者不怨)
荀子孔子爲魯司寇有父子訟者孔子拘之三月不别
其父請止孔子舍之季孫聞之不說曰是老也欺予語
予曰爲國家必以孝今殺一人以戮不孝又舍之冉子
以告孔子慨然歎曰嗚呼上失之下殺之其可乎不教
其民而聽其獄殺不辜也三軍大敗不可斬也獄犴不
治不可刑也罪不在民故也嫚令謹誅賊也今有時斂
也無時㬥也不教而責成功虐也已此三者然後刑可
即也書曰義刑義殺勿庸以即予維曰未有順事言先
教也故先王既陳之以道上先服之若不可尚賢以綦
之若不可廢不能以單之綦三年而百姓往矣邪民不
從然後俟之以刑則民知罪矣詩曰尹氏大師維周之
氐秉國之均四方是維天子是庳卑民不迷是以威厲
而不試刑錯而不用此之謂也今之世則不然亂其教
繁其刑其民迷惑而堕焉則從而制之是以刑彌繁而
邪不勝三尺之岸而虛車不能登也百仞之山任負車
登焉何則陵遲故也數仞之牆而民不踰也百仞之山
而豎子馮而游焉陵遲故也今夫世之陵遲亦久矣而
能使民勿踰乎詩曰周道如砥其直如矢君子所履小
人所視眷焉顧之潸然出涕豈不哀哉詩曰瞻彼日月
悠悠我思道之云遠曷云能來子曰伊稽首不其有來
乎(家語文略可韓詩外傳魯有父子訟者康子欲殺之孔子曰未殺之是則上失其道上有道是人亡)
(矣訟者聞之請無訟康子曰治民以孝殺一不義以僇不孝不亦可乎孔子曰否不教而聽其獄殺不辜也故)
(刑其仁義謹其教道使民目晰焉而見之使民耳晰焉而聞之使民心晰焉而知之則道不迷而民志不惑矣)
(詩曰周道如砥其直如矢言其易也君子所履小人所視言其明也睠言顧之潸焉出涕哀其不聞禮教而就)
(刑誅也夫散其本教而待之刑辟猶决其牢而發以毒矢也不亦哀乎故曰未可殺也昔日先王使民以禮譬)
(之如御也刑者鞭策也今猶無轡銜而鞭策以御也欲馬之進則策其後欲馬之退則策其前御者以勞而馬)
(亦多傷矣今猶此也上憂勞而民多罹刑康子避席再拜曰僕雖不敏請承此語矣孔子退朝門人子路難曰)
(父子訟道邪孔子曰非也子路曰然則夫子胡爲君子而免之也孔子曰不戒責成害也慢令致期暴也不教)
(而誅賊也君子爲政避此三者且詩曰載色載笑匪怒伊教節文康子宜爲桓子)
左傳(定公十年)夏公會齊侯于祝其實夾谷孔丘相犂彌言
於齊侯曰孔丘知禮而無勇若使萊人以兵劫魯侯必
得志焉齊侯從之孔丘以公退曰士兵之兩君合好而
裔夷之俘以兵亂之非齊君所以命諸侯也裔不謀夏
夷不亂華俘不干盟兵不偪好於神爲不祥於德爲愆
義於人爲失禮君必不然齊侯聞之遽辟之將盟齊人
加於載書曰齊師出竟而不以甲車三百乘從我者有
如此盟孔丘使茲無還揖對曰而不反我汶陽之田吾
以共命者亦如之齊侯將享公孔丘謂梁丘據曰齊魯
之故吾子何不聞焉事既成矣而又享之是勤執事也
且犧象不出門嘉樂不野合饗而既具是棄禮也若其
不具用秕稗也用秕稗君辱棄禮名惡子盍圖之夫享
所以昭德也不昭不如其已也乃不果享齊人來歸鄆
讙龜隂之田(公羊傳齊人曷爲來歸運讙龜隂田孔子行乎季孫三月不違齊爲是來歸之穀梁)
(傳離會不致何爲致也危之也危之則以地致何也爲危之也其危奈何曰頰谷之會孔子相焉兩君就壇兩)
(相相揖齊人鼓噪而起欲以執魯君孔子歴階而上不盡一等而視歸乎齊侯曰兩君合好夷狄之民何爲來)
(爲命司馬止之齊侯逡巡而謝曰寡人之過也退而屬其二三大夫曰夫人率其君與之行古人之道二三子)
(獨率我而入夷狄之俗何爲罷會齊人使優施舞于魯君之幕下孔子曰笑君者罪當死使司馬行法焉首足)
(異門而出齊人來歸鄆讙龜隂之田者蓋爲此也因是以見雖有文事必有武備孔子於頰谷之會見之矣)
史記定公十年春及齊平夏齊大夫犁鉏言於景公曰
魯用孔丘其勢危齊乃使使告魯爲好會會於夾谷魯
定公且以乘車好往孔子攝相事曰臣聞有文事者必
有武備有武事者必有文備古者諸侯出疆必具官以
從請具左右司馬定公曰諾具左右司馬會齊侯夾谷
爲壇位土階三等以會遇之禮相見揖讓而登獻酬之
禮畢齊有司趨而進曰請奏四方之樂景公曰諾於是
旍旄羽袚矛戟劒撥鼓噪而至孔子趨而進歴階而登
不盡一等舉袂而言曰吾兩君爲好會夷狄之樂何爲
於此請命有司有司却之不去則左右視晏子與景公
景公心怍麾而去之有頃齊有司趨而進曰請奏宫中
之樂景公曰諾優倡侏儒爲戲而前孔子趨而進歷階
而登不盡一等曰匹夫而熒惑諸侯者罪當誅請命有
司有司加法焉手足異處景公懼而動知義不若歸而
大恐告其羣臣曰魯以君子之道輔其君而子獨以夷
狄之道教寡人使得罪於魯君爲之奈何有司進對曰
君子有過則謝以質小人有過則謝以文君若悼之則
謝以實於是齊侯乃歸所侵魯之鄆汶陽龜隂之田以
謝過(正義曰魯築城以旌孔子功因名謝城)
左傳(十二年)仲由爲季氏宰將墮三都於是叔孫氏墮郈
季氏將墮費公山不狃叔孫輒帥費人以襲魯公與三
子入於季氏之宫登武子之臺費人攻之弗克入及公
側仲尼命申句須樂頎下伐之費人北國人追之敗諸
姑蔑二子奔齊遂墮費將墮成公斂處父謂孟孫墮成
齊人必至于北門且成孟氏之保障也無成是無孟氏
也子偽不知我將不墮冬十二月公圍成弗克(公羊注云二)
(大夫宰吏數叛患之以問孔子孔子曰陪臣執國命采長數叛者坐邑有城池之固家有甲兵之藏故也季孫)
(說其言而墮之之家語孔子言於定公曰家不藏甲邑無百雉之城古制也今三家過制請皆損之乃使季)
(氏宰仲由墮三都叔孫不得意於季氏因費宰公山弗擾率費人以襲魯孔子以公與季孫叔孫孟孫入於季)
(氏之宫登武子之臺費人攻之及臺側孔子命申句須樂頎勒士衆下伐之費人北遂隳三都之城彊公室弱)
(私家尊君卑臣政化大行三都未盡隳也家語疎矣史記在十三年亦誤)
公羊傳曷爲帥師墮郈帥師墮費孔子行乎季孫三月
不違曰家不藏甲邑無百雉之城於是帥師墮郈帥師
墮費雉者何五板而堵五堵而雉百雉而城(榖梁傳墮猶取也非)
(國言圍圍成大公也何以致危之也何危爾邊乎齊也)
家語孔子爲魯司寇攝行相事有喜色仲由問曰由聞
君子禍至不懼福至不喜今夫子得位而喜何也孔子
曰然有是言也不曰樂以貴下人乎於是朝政七日而
誅亂政大夫少正卯戮之於兩觀之下尸於朝三日子
貢進曰夫少正卯魯之聞人也今夫子爲政始誅之或
者爲失乎孔子曰居吾語汝天下有大惡者五而竊盜
不與焉一曰心逆而險二曰行僻而堅三曰言僞而辯
四曰記醜而博五曰順非而澤此五者有一於人則不
免君子之誅而少正卯皆兼有之其居處足以撮徒成
黨其談說足以飾襃榮衆其強禦足以反是獨立此乃
人之奸雄者也不可以不除夫殷湯誅尹諧文王誅潘
正周公誅管蔡太公誅華士管仲誅付乙子産誅史何
是此七子皆異世而同誅者以七子異世而同惡故不
可赦也詩云憂心悄悄慍于羣小小人成羣斯足憂矣
(新論少正卯在魯與孔子同時孔子門人三盈三虛唯顔淵不去獨知聖人之德也夫門人去仲尼而皈少正)
(卯非不知仲尼之聖亦不知少正卯之佞)初魯之販羊有沈猶氏者常朝飲
其羊以詐市人有公慎氏者妻淫不制有慎潰氏者奢
侈踰法魯之鬻六畜者飾之以儲價及孔子之爲政也
則沈猶氏不敢朝飲其羊公慎氏出其妻慎潰氏越境
而徙三月則鬻牛馬者不儲價賣羊豚者不加飾男女
行者别其塗道不拾遺男尚忠信女尚貞順四方客至
於邑不求有司皆如歸焉
呂氏春秋孔子始用於魯魯人鷖誦之曰麛裘而鞞投
之無戾鞞之麛裘投之無郵用三年男子行乎塗右女
子行乎塗左財物之遺者民莫之舉大智之用固難踰
也(孔叢云三年民又作誦云云符子魯侯欲以孔子爲司徒將召三桓議之乃謂左丘明曰寡人欲以孔)
(子爲司徒而授以魯政焉將欲謀諸三子左丘明曰孔丘其聖人與夫聖人佐政過者離位焉雖欲謀其將弗)
(合乎魯侯曰吾子奚以知之丘明曰周人有愛裘而好珍羞欲爲千金之裘而與狐謀其皮具少牢之珍而與)
(羊謀其羞言未䘚狐相率逃於重丘之下羊相呼藏於深林之中故周人十年不制一裘五年不具一牢何者)
(周人之謀失之矣今君欲以孔丘爲司徒召三桓而謀之亦與狐謀裘與羊謀羞哉於是魯侯遂不與三桓謀)
(而召孔丘爲司徒孔子未嘗爲司徒此附託也)
史記定公十四年孔子年五十六由大司寇行攝相事
與聞國政三月粥羔豚者弗飾賈男女行者别於塗塗
不拾遺四方之客至乎邑者不求有司皆予之以歸齊
人聞而懼曰孔子爲政必霸霸則吾地近焉我之爲先
幷矣盍致地焉犂鉏曰請先嘗沮之沮之而不可則致
地庸遲乎於是選齊國中女子好者八十人皆衣文衣
而舞康樂文馬三十駟遺魯君陳女樂文馬於魯城南
高門外季桓子微服往觀再三將受乃語魯君爲周道
游往觀終日怠於政事子路曰夫子可以行矣孔子曰
魯今且郊如致膰乎大夫則吾猶可以止桓子䘚受齊
女樂三日不聽政郊又不致膰俎於大夫孔子遂行宿
乎屯而師已送曰夫子則非罪孔子曰吾歌可夫歌曰
彼婦之口可以出走彼婦之謁可以死敗蓋優哉游哉
維以䘚歲師已反桓子曰孔子亦何言師已以實告桓
子喟然歎曰夫子罪我以羣婢故也夫(史年表定公十一年而孔子)
(行此云十四年互異)
琴操季桓子受女樂孔子欲諫不得退而望魯龜山作
龜山操以喩季氏若龜山之蔽魯也曰予欲望魯兮龜
山蔽之手無斧柯奈龜山何
歷聘
史記孔子遂適衞主於子路妻兄顏濁鄒家衞靈公問
孔子居魯得祿幾何對曰奉粟六萬衛人亦致粟六萬
居頃之或譖孔子於衛靈公靈公使公孫余假一出一
入孔子恐獲罪焉居十月去衞將適陳過匡顏刻爲僕
以其策指之曰昔吾入此由彼缺也匡人聞之以爲魯
之陽虎陽虎嘗暴匡人於是遂止孔子孔子狀類陽虎
拘焉五日顏淵後子曰吾以汝爲死矣顏淵曰子在回
何敢死匡人拘孔子益急弟子懼孔子曰文王旣沒文
不在茲乎天之將喪斯文也後死者不得與於斯文也
天之未喪斯文也匡人其如予何孔子使從者爲甯武
子臣於衛然後得去去即過蒲
韓詩外傳孔子行簡子將殺陽虎孔子似之帶甲以圍
孔子舍子路慍怒奮戟將下孔子止之曰由何仁義之
寡裕也夫詩書之不習禮樂之不講是丘之罪也若吾
非陽虎而以我爲陽虎則非丘之罪也命也我歌子和
若子路歌孔子和之三終而圍罷詩曰來游來歌以陳
盛德之和而無爲也
莊子孔子遊於匡宋人圍之數帀而弦歌不輟子路入
見曰何夫子之娛也孔子曰來吾語汝我諱竆久矣而
不免命也求通久矣而不得時也當堯舜而天下無竆
人非知得也當桀紂而天下無通人非知失也時勢適
然夫水行不避蛟龍者漁父之勇也陸行不避兕虎者
獵夫之勇也白刃交於前視死若生者烈士之勇也知
竆之有命知通之有時臨大難而不懼者聖人之勇也
由處矣吾命有所制矣無幾何將甲者進辭曰以爲陽
虎也故圍之今非也請辭而退(琴操孔子到匡郭外顔淵舉策指匡穿垣曰往)
(與陽貨正從此入匡人聞其言告君曰往者陽貨今復來乃率衆圍孔子數日乃和琴而歌音曲甚哀有暴風)
(擊軍士僵仆於是匡人乃知孔子聖人自解也)
史記月餘反乎衞主蘧伯玉家靈公夫人有南子者使
人謂孔子曰四方之君子不辱欲與寡君爲兄弟者必
見寡小君寡小君願見孔子辭謝不得已而見之夫人
在絺帷中孔子入門北面稽首夫人自帷中再拜環珮
玉聲璆然孔子曰吾鄉爲弗見見之禮答焉子路不說
孔子矢之曰予所不者天厭之天厭之居衞月餘靈公
與夫人同車宦者雍渠參乘出使孔子爲次乘招搖市
過之孔子曰吾未見好德如好色者也於是醜之去衛
過曹(淮南子孔子欲行王道東西南北七十說而無所偶故因衛夫人彌子瑕而欲通其道呂氏春秋)
(孔子道彌子瑕見釐夫人因也)孔子去曺適宋與弟子習禮大樹下宋
司馬桓魋欲殺孔子拔其樹孔子去弟子曰可以速矣
孔子曰天生德於予桓魋其如予何(家語孔子見宋君君問孔子曰吾欲)
(使長有國而列都得之吾欲使民無惑吾欲使士竭力吾欲使日月當時吾欲使聖人自來吾欲使官府治理)
(爲之奈何孔子對曰千乘之君問丘者多矣而未有若主君之問問之悉也然主君所欲者盡可得也丘聞之)
(鄰國相親則長有國君惠臣忠則列都得之不殺無辜無釋罪人則民不惑士益之禄則皆竭力尊天敬鬼則)
(日月當時崇道貴德則聖人自來任能黜否則官府治理宋君曰善哉豈不然乎寡人不佞不足以致之也孔)
(子曰此事非難唯欲行之云耳說苑作梁君)孔子適鄭與弟子相失孔子獨
立郭東門鄭人或謂子貢曰東門有人其顙似堯其項
類臯陶其肩類子産然自要以下不及禹三寸纍纍若
喪家之狗子貢以實告孔子孔子欣然笑曰形狀末也
而似喪家之狗然哉然哉(韓詩外傳孔子出衛之東門逆姑布子卿曰二三子引車)
(避有人將來必相我者也志之姑布子卿亦曰二三子引車避有聖人將來孔子下步姑布子卿迎而視之五)
(十步從而望之五十步顧子貢曰是何爲者也子貢曰賜之師也所謂魯孔丘也姑布子卿曰是魯孔丘歟吾)
(固聞之子貢曰賜之師何如姑布子卿曰得堯之顙舜之目禹之頸臯陶之喙從前視之盎盎乎似有土者從)
(後視之高肩弱脊此惟不及四聖者也子貢吁然姑布子卿曰子何患焉汗面而不惡葭喙而不藉遠而望之)
(羸乎若喪家之狗子何患焉子何患焉子貢以告孔子孔子無所辭獨辭喪家之狗耳曰丘何敢乎子貢曰汗)
(面而不惡葭喙而不藉賜以知之矣不知喪家狗何足辭也子曰賜汝獨不見夫喪家之狗歟旣斂而椁布器)
(而祭顧望無人意欲施之上無明王下無賢士方伯王道衰政教失強陵弱衆暴寡百姓縱心莫之綱紀是人)
(固以丘爲欲當之者也丘何敢乎)孔子遂至陳主於司城貞子家
孔叢子陳惠公大城因起淩陽之臺未終而坐法死者
數十人又執三監吏夫子適陳聞之見陳侯與俱登臺
而觀焉夫子曰美哉斯臺自古聖王之爲城臺未有不
戮一人而能致功若此者也陳侯默而退遂竊赦所執
吏旣而見夫子問曰昔周作靈臺亦戮人乎答曰文王
之興附者六州六州之衆各以子道來故區區之臺未
及期日而已成矣何戮之有乎夫以少少之衆能立大
大之功唯君爾
史記孔子居陳三歲會晉楚爭彊更伐陳及吳侵陳陳
常被寇孔子曰歸與歸與吾黨之小子狂簡進取不忘
其初於是孔子去陳過蒲會公叔氏以蒲畔蒲人止孔
子弟子有公良孺者以私車五乘從孔子其爲人長賢
有勇力謂曰吾昔從夫子遇難於匡今又遇難於此命
也已吾與夫子再罹難寧鬭而死鬭甚疾蒲人懼謂孔
子曰苟毋適衞吾出子與之盟出孔子東門孔子遂適
衞子貢曰盟可負邪孔子曰要盟也神不聽衞靈公聞
孔子來喜郊迎問曰蒲可伐乎對曰可靈公曰吾大夫
以爲不可今蒲衞之所以待晉楚也以衞伐之無乃不
可乎孔子曰其男子有死之志婦人有保西河之志吾
所伐者不過四五人靈公曰善然不伐蒲靈公老怠於
政不用孔子孔子喟然歎曰苟有用我者朞月而已三
年有成孔子行佛肸爲中牟宰趙簡子攻范中行伐中
牟佛肸畔使人召孔子孔子欲往子路曰由聞諸夫子
其身親爲不善者君子不入也今佛肸親以中牟畔子
欲往如之何孔子曰有是言也不曰堅乎磨而不磷不
曰白乎涅而不淄我豈匏瓜也哉焉能繫而不食孔子
擊磬有荷蕢而過門者曰有心哉擊磬乎硜硜乎莫己
知也夫而已矣孔子旣不得用於衞將西見趙簡子
至於河而聞竇鳴犢舜華之死也臨河而歎曰美哉水
洋洋乎丘之不濟此命也夫子貢趨而進曰敢問何謂
也孔子曰竇鳴犢舜華晉國之賢大夫也趙簡子未得
志之時須此兩人而後從政及其已得志殺之乃從政
丘聞之也刳胎殺天則麒麟不至郊竭澤涸漁則蛟龍
不合隂陽覆巢毁卵則鳳皇不翔何則君子諱傷其類
也夫鳥獸之於不義也尚知避之而況乎丘哉乃還息
乎陬鄉作爲陬操以哀之而反乎衛入主蘧伯玉家(家)
(語云作槃操以哀之覆琴操槃操又名息陬操其辭曰乾澤而漁蛟龍不遊巢毁卵鳳不翔畱慘予心悲還)
(原息陬)
新序趙簡子欲專天下謂其相曰趙有犢犨晉有鐸鳴
魯有孔丘吾殺三人者天下可王也於是乃召犢犨鐸
鳴而問政焉已而殺之使使者聘孔子於魯以胖牛肉
迎於河上使者語船人曰孔子即上船中河必流而殺
之孔子至使者致命進胖牛之肉孔子仰天而歎曰美
哉水乎洋洋乎使丘不濟此水者命也夫子路趨而進
曰何謂也孔子曰夫犢犨鐸鳴晉國之賢大夫也趙簡
子未得意之時須而後從政及其得意也殺之黃龍不
反於涸澤鳳凰不離其罻羅故刳胎焚林則麒麟不臻
覆巢破卵則鳳凰不翔竭澤而漁則蛟龍不見鳥獸之
於不仁猶知避之況丘乎故虎嘯而谷風起龍興而景
雲見擊庭鐘於外而黃鐘應於内夫物類之相感精神
之相應若響之應聲影之象形故君子違傷其類者今
彼已殺吾類矣何爲之此乎於是遂回車不渡而還(三)
(國志注引家語云殺竇犨鳴犢及舜華史云竇鳴犢舜華似竇犨字鳴犢也或作鳴鐸慶華)
水經注孔子適趙臨河不濟歎而作歌曰秋風衍兮風
揚波舟楫顛倒更相加歸來歸來胡爲斯
孔叢子趙簡子使聘夫子夫子將至焉及河聞鳴犢與
竇犨之見殺也廻輿而旋之衛至鄹遂爲操曰周道衰
微禮樂陵遲文武既墜吾將焉歸周遊天下靡邦可依
鳳鳥不識珍寶梟鴟眷然顧之慘然心悲巾車命駕將
適唐都黃河洋洋攸攸之魚臨津不濟還轅息鄹傷予
道竆哀彼無辜翺翔于衞復我舊廬從吾所好其樂只
且
史記他日靈公問兵陳孔子曰俎豆之事則嘗聞之軍
旅之事未之學也明日與孔子語見蜚鴈仰視之色不
在孔子孔子遂行復如陳是歲魯哀公三年而孔子年
六十矣秋季桓子病輦而見魯城喟然歎曰昔此國幾
興矣以吾獲罪於孔子故不興也顧謂其嗣康子曰我
即死若必相魯相魯必召仲尼後數日桓子䘚康子代
立已葬欲召仲尼公之魚曰昔吾先君用之不終終爲
諸侯笑今又用之不能終是再爲諸侯笑康子曰則誰
召而可曰必召冉求於是使使召冉求冉求將行孔子
曰魯人召求非小用之將大用之也是日孔子曰歸乎
歸乎吾黨之小子狂簡斐然成章吾不知所以裁之子
贛知孔子思歸送冉求因誡曰即用以孔子爲招云冉
求既去明年孔子自陳遷于蔡(孔子在陳思歸一見論語一見孟子止是一)
(時之言而兩書各記耳史世家前後再引蓋失之矣)明年孔子自蔡如葉葉公問
政孔子曰政在來遠附邇他日葉公問孔子於子路子
路不對孔子聞之曰由爾何不對曰其爲人也學道不
倦誨人不厭發憤忘食樂以忘憂不知老之將至云爾
(墨子葉公子高問政於仲尼曰善爲政者若之何仲尼對曰善爲政者遠者近之而舊者新之)去葉反
于蔡長沮桀溺耦而耕孔子以爲隱者使子路問津焉
長沮曰彼執輿者爲誰子路曰爲孔丘曰是魯孔丘與
曰然曰是知津矣桀溺謂子路曰子爲誰曰爲仲由曰
子孔丘之徒與曰然桀溺曰悠悠者天下皆是也而誰
以易之且與其從辟人之士豈若從辟世之士哉耰而
不輟子路以告孔子孔子憮然曰鳥獸不可與同羣天
下有道邱不與易也他日子路行遇荷蓧丈人曰子見
夫子乎丈人曰四體不勤五榖不分孰爲夫子植其杖
而芸子路以告孔子曰隱者也復往則亡
孔叢子孔子使宰予使於楚楚昭王以安車象飾因宰
予以遺孔子焉宰予曰夫子無以此爲也王曰何故對
曰臣以其用思其所在觀之有以知其然王曰言之宰
予對曰自臣侍從夫子以來竊見其言不離道動不違
仁貴義尚德清素好儉仕而有禄不以爲積不合則去
退無吝心妻不服綵妾不衣帛車器不雕馬不食粟道
行則樂其治不行則樂其身此所以爲夫子也若夫觀
目之麗靡窈窕之淫音夫子過之弗之視遇之弗之聽
也故臣知夫子之無用此車也王曰然則夫子何欲而
可對曰方今天下道德寢息其志欲興而行之天下誠
有欲治之君能行其道則夫子雖徒步以朝固猶爲之
何必遠辱君之重貺乎王曰乃今而後知孔子之德也
大矣宰予歸以告孔子孔子曰二三子以予之言何如
子貢對曰未盡夫子之美也夫子德高則配天深則配
海若予之言行事之實也夫子曰夫言貴實使人信之
舍實何稱乎是賜之華不若予之實也楚王使使奉
金幣聘夫子宰予冉有曰夫子之道至是行矣遂請見
問夫子曰太公勤身苦志八十而遇文王孰與許由之
賢夫子曰許由獨善其身者也太公兼利天下者也然
今世無文王之君也雖有太公孰能識之乃歌曰大道
隱兮禮爲基賢人竄兮將待時天下如一欲何之
史記孔子遷于蔡三歲吳伐陳楚救陳軍于城父聞孔
子在陳蔡之閒楚使人聘孔子孔子將往拜禮陳蔡大
夫謀曰孔子賢者所刺譏皆中諸侯之疾今者久畱陳
蔡之閒諸大夫所設行皆非仲尼之意今楚大國也來
聘孔子孔子用於楚則陳蔡用事大夫危矣於是乃相
與發徒役圍孔子於野不得行絶糧從者病莫能興孔
子講誦弦歌不衰子路慍見曰君子亦有竆乎孔子曰
君子固竆小人竆斯濫矣子貢色作孔子曰賜爾以予
爲多學而識之者與曰然非與孔子曰非也予一以貫
之孔子知弟子有慍心乃召子路而問曰詩云匪兕匪
虎率彼曠野吾道非邪吾何爲於此子路曰意者吾未
仁邪人之不我信也意者吾未知邪人之不我行也孔
子曰有是乎由譬使仁者而必信安有伯夷叔齊使知
者而必行安有王子比干子路出子貢入見孔子曰賜
詩云匪兕匪虎率彼曠野吾道非邪吾何爲於此子貢
曰夫子之道至大也故天下莫能容夫子夫子蓋少貶
焉孔子曰賜良農能稼而不能爲穡良工能巧而不能
爲順君子能修其道綱而紀之統而理之而不能爲容
今爾不修爾道而求爲容賜而志不遠矣子貢出顔回
入見孔子曰回詩云匪兕匪虎率彼曠野吾道非邪吾
何爲於此顔回曰夫子之道至大故天下莫能容雖然
夫子推而行之不容何病不容然後見君子夫道之不
修也是吾醜也夫道既已大修而不用是有國者之醜
也不容何病不容然後見君子孔子欣然而笑曰有是
哉顔氏之子使爾多財吾爲爾宰
韓詩外傳孔子困於陳蔡之閒即三經之席七日不食
藜羹不糝弟子有饑色讀書習禮樂不休子路進諫曰
爲善者天報之以福爲不善者天報之以賊今夫子積
德累仁爲善久矣意者當遣行乎奚居之隱也孔子曰
由來汝小人也未講於論也居吾語汝子以知者爲無
罪乎則王子比干何爲刳心而死子以義者爲聽乎則
伍子胥何爲抉目而懸吳東門子以廉者爲用乎則伯
夷叔齊何爲餓於首陽之山子以忠者爲用乎則鮑叔
何爲而不用葉公子高終身不仕鮑焦抱木而泣子推
登山而燔故君子博學深謀不遇時者衆矣豈獨丘哉
賢不肖者材也遇不遇者時也今無有時賢安所用哉
故虞舜耕於歷山之陽立爲天子其遇堯也傅說負土
而版築以爲大夫其遇武丁也伊尹故有莘氏僮也負
鼎操俎調五味而立爲相其遇湯也呂望行年五十賣
食棘津年七十屠於朝歌九十乃爲天子師則遇文王
也管夷吾束縛自檻車以爲仲父則遇齊桓公也百里
奚自賣五羊之皮爲秦伯牧牛舉爲大夫則遇秦繆公
也虞丘於天下以爲令尹讓於孫叔敖則遇楚莊王也
伍子胥前功多後戮死非知有盛衰也前遇闔閭後遇
夫差也夫驥罷鹽車此非無形容也莫知之也使驥不
得伯樂安得千里之足造父亦無千里之手矣夫蘭茝
生於茂林之中深山之閒人莫見之故不芬夫學者非
爲通也爲竆而不憂困而志不衰先知禍福之始而心
無惑焉故聖人隱居深念獨聞獨見夫舜亦賢聖矣南
面而治天下惟其遇堯也使舜居桀紂之世能自免於
刑戮之中則爲善矣亦何位之有桀殺關龍逢紂殺王
子比干當此之時豈關龍逢無知而王子比干不慧乎
哉此皆不遇時也故君子務學修身端行而須其時者
也子無惑焉詩曰鶴鳴于九臯聲聞于天
說苑孔子遭難陳蔡之境絶糧弟子皆有饑色孔子歌
兩柱之閒子路入見曰夫子之歌禮乎孔子不應曲終
而曰由君子好樂爲無驕也小人好樂爲無懾也其誰
知之子不我知而從我者乎子路不說授于而舞三終
而出及至七日孔子修樂不休子路慍見曰夫子之修
樂時乎孔子不應樂終而曰由昔者齊桓霸心生于莒
句踐霸心生于會稽晉文霸心生于驪氏故居不幽則
思不遠身不約則智不廣庸知而不遇之於是與明日
免於厄子貢執轡曰二三子從夫子而遇此難也其不
可忘已孔子曰惡是何也語不云乎三折肱而成良醫
夫陳蔡之閒丘之幸也二三子從丘者皆幸人也吾聞
人君不困不成王列士不困不成行昔者湯困於呂文
王困於羑里秦穆公困於殽齊桓困於長勺句踐困於
會稽晉文困於驪氏夫困之爲道從寒之及煖煖之及
寒也唯賢者獨知而難言之也易曰困亨貞大人吉无
咎有言不信聖人所與人難言信也(荀子孔子曰由居吾語汝昔晉公子)
(重耳霸心生於曹越王句踐霸心生於會稽齊桓公小白霸心生於莒故居不隠者思不遠身不佚者志不廣)
(女庸安知吾不得之桑落之下)
莊子孔子竆於陳蔡之閒七日不火食藜羹不糝顔色
甚憊而弦歌於室顔回擇菜子路子貢相與言曰夫子
再逐於魯削迹於衛伐樹於宋竆於商周圍於陳蔡殺
夫子者無罪藉夫子者無禁弦歌鼓琴未嘗絶音君子
之無恥也若此乎顔回無以應入告孔子孔子推琴喟
然而歎曰由與賜細人也召而來吾語之子路子貢入
子路曰如此者可謂竆矣孔子曰是何言也君子通於
道之謂通窮於道之謂竆今丘抱仁義之道以遭亂世
之患其何竆之爲故内省而不竆於道臨難而不失其
德天寒既至霜雪既降吾是以知松栢之茂也陳蔡之
隘於丘其幸乎孔子削然反琴而弦歌子路扢然執干
而舞子貢曰吾不知天之高也地之下也古之得道者
竆亦樂通亦樂所樂非竆通也道德於此則竆通爲寒
暑風雨之序矣故許由娛於潁陽而共伯得乎共首
孔子竆於陳蔡之閒七日不火食左據槁木右擊槁枝
而歌焱氏之風有其具而無其數有其聲而無宮角木
聲與人聲犁然有當於人之心顔回端拱還目而窺之
仲尼恐其廣已而造大也變已而造哀也曰回無受天
損易無受人益難無始而非䘚也人與天一也夫今之
歌者其誰乎回曰敢問無受天損易仲尼曰饑渴寒暑
竆桎不行天地之行也運物之泄也言與之偕逝之謂
也爲人臣者不敢去之執臣之道猶若是而況乎所以
待天乎何謂無受人益難仲尼曰始用四逹爵禄並至
而不竆物之所利乃非已也吾命有在外者也君子不
爲盜賢人不爲竊吾若取之何哉故曰鳥莫知於鷾鴯
目之所不宜處不給視雖落其實棄之而走其畏人也
而襲諸人閒社稷存焉爾何謂無始而非䘚仲尼曰化
其萬物而不知其禪之者焉知其所終焉知其所始正
而待之而已耳何謂人與天一邪仲尼曰有人天也有
天亦天也人之不能有天性也聖人晏然體逝而終矣
(寓言自佳妙)
呂氏春秋孔子窮乎陳蔡之閒藜羹不斟七日不嘗粒
晝寢顏回索米得而爨之幾熟孔子望見顏回攫其甑
中而食之選閒食熟謁孔子而進食孔子佯爲不見之
孔子起曰今者夢見先君食潔而後饋顔回對曰不可
嚮者煤室入甑中棄食不祥回攫而飯之孔子歎曰所
信者目也而目猶不可信所恃者心也而心猶不足恃
弟子記之知人固不易矣(疑之而以詐試之非聖之所以待賢也家語孔子厄)
(於陳蔡從者七日不食子貢以所齎貨竊犯圍而出告糴於野人得米一石焉顔回仲由次之於壤屋之下有)
(埃墨堕飯中顏回取而食之子貢自井望見之不說以爲竊食也入問孔子曰仁人廉士竆改節乎孔子曰改)
(節即何稱於仁廉哉子貢曰若回也其不改節乎子曰然子貢以所見告孔子子曰吾信回之爲仁久矣雖汝)
(有云弗以疑也其或者必有故乎汝止吾將問之召顔回曰疇昔予夢見先人豈或啟祐我哉子炊而進飯吾)
(將進焉對曰向有埃墨堕飯中欲置之則不潔欲棄之則可惜回即食之不可祭也孔子曰然乎吾亦食之顔)
(回出孔子顧謂二三子曰吾之信回也非待今日也二三子由此乃服之此亦回護前說未必有其事今世)
(家語後人所爲耳不孔叢子墨子曰孔子厄於陳蔡之閒子路烹豚孔子問肉之所由來而食之剝人之衣)
(以沽酒孔子不問酒之所由來而飲之詰之曰所謂厄者沽酒無處藜羹不粒乏食七日若烹豚飲酒則何言)
(乎厄斯不然矣且子路爲人勇於見義縱有豚酒不以義不取之可知也又何問焉莊子孔子圍於陳蔡之)
(閒七日不火食太公任往弔之曰子幾死乎曰然子惡死乎曰然任曰予嘗言不死之道東海有鳥焉其名曰)
(意怠其爲鳥也翂翂翐翐而似無能引援而飛迫脅而棲進不敢爲前退不敢爲後食不敢先嘗必取其緒是)
(故其行列不斥而外人䘚不得害是以免於患直木先伐甘井先竭子其意者飾知以驚愚脩身以明汙昭昭)
(乎若揭日月而行故不免也昔吾聞之大成之人曰自伐者無功功成者隳名成者虧孰能去功與名而還與)
(衆人道流而不明居得行而不明處純純常常乃比於狂削迹捐勢不爲功名是故無責於人人亦無責焉至)
(人不聞子何喜哉孔子曰善哉辭其交遊去其弟子逃於大澤衣裘褐食杼栗入獸不亂羣入鳥不亂行鳥獸)
(不惡而況人乎寓言非實餘搜神記孔子厄於陳絃歌於館中夜有一人長九尺皂衣高冠大吒聲動左)
(右子路與戰於庭孔子察之見其甲車閒時時開如掌孔子曰何不探其甲車引而奮登子路引之沒手仆地)
(乃大鯷魚也孔子曰此物也何爲來哉吾聞物老則羣精依之因衰而至豈以吾遇厄乎夫六畜之物及龜蛇)
(魚龞草木之屬久者神皆憑依能爲妖怪謂之五酉五酉者五行之方皆有其物酉者老也物老則爲怪殺之)
(則已夫何患焉子路烹之其味滋病者興明日遂行迂誕不經之甚衝波傳孔子去衛適陳塗中見二女)
(採桑子曰南枝窈窕北枝長答曰夫子遊陳必絶糧九曲明珠穿不得著來問我採桑娘夫子至陳大夫發兵)
(圍之令穿九曲珠乃釋其厄夫子不能使回賜返問之其家謬言女出外以一瓜獻二子子貢曰瓜子在内也)
(女乃出語曰用蜜塗珠絲將繋蟻蟻將繫絲如不肯過用烟燻之子依其言乃能穿之於是絶糧七日尤俚)
(而謬)
史記於是使子貢至楚楚昭王興師迎孔子然後得免
昭王將以書社地七百里封孔子楚令尹子西曰王之
使使諸侯有如子貢者乎曰無有王之輔相有如顔回
者乎曰無有王之將率有如子路者乎曰無有王之官
尹有如宰予者乎曰無有且楚之祖封於周號爲子男
五十里今孔丘述三王之法明周召之業王若用之則
楚安得世世堂堂方數千里乎夫文王在豐武王在鎬
百里之君䘚王天下今孔丘得據土壤賢弟子爲佐非
楚之福也昭王乃止其秋楚昭王䘚于城父於是孔子
自楚反乎衛是歲也孔子年六十三而魯哀公六年也
莊子孔子西游於衞顔淵問師金曰以夫子之行爲奚
如師金曰惜乎而夫子其竆哉顏淵曰何也師金曰夫
芻狗之未陳也盛以篋衍巾以文繡尸祝齊戒以將之
及其已陳也行者踐其首脊蘇者取而爨之而已將復
取而盛以篋衍巾以文繡游居寢臥其下彼不得夢必
且數眯焉今而夫子亦取先王已陳芻狗取弟子游居
寢臥其下故伐樹於宋削迹於衞竆於商周是非其夢
邪圍於陳蔡之閒七日不火食死生相與鄰是非其眯
邪夫水行莫如用舟而陸行莫如用車以舟之可行於
水也而求推之於陸則沒世不行尋常古今非水陸與
周魯非舟車與今蘄行周於魯是猶推舟於陸也勞而
無功身必有殃彼未知夫無方之傳應物而不竆者也
且子獨不見夫桔橰者乎引之則俯舍之則仰彼人之
所引非引人也故俯仰而不得罪於人故夫三皇五帝
之禮義法度不矜於同而矜於治故譬三皇五帝之禮
義法度其猶柤棃橘柚邪其味相反而皆可於口故禮
義法度者應時而變者也今取猨狙而衣以周公之服
彼必齕齧挽裂盡去而後慊觀古今之異猶猨狙之異
乎周公也故西施病心而矉其里其里之醜人見而美
之歸而捧心而矉其里其里之富人見之堅閉門而不
出貧人見之挈妻子而去之走彼知美矉而不知矉之
所以美惜乎而夫子其竆哉(莊生文絶無方幅痕迹入手便佳寓言以畼其旨)
(非故爲訾毁也)
史記其明年吳與魯會繒徵百牢太宰嚭召季康子康
子使子貢往然後得已孔子曰魯衞之政兄弟也是時
衞君輒父不得立在外諸侯數以爲讓而孔子弟子多
仕於衞衛君欲得孔子爲政子路曰衞君待子而爲政
子將奚先孔子曰必也正名乎子路曰有是哉子之迂
也何其正也孔子曰野哉由也夫名不正則言不順言
不順則事不成事不成則禮樂不興禮樂不興則刑罰
不中刑罰不中則民無所錯手足矣夫君子爲之必可
名言之必可行君子於其言無所苟而已矣其明年冉
有爲季氏將師與齊戰於郎克之季康子曰子之於軍
旅學之乎性之乎冉有曰學之於孔子季康子曰孔子
何如人哉對曰用之有名播之百姓質諸鬼神而無憾
求之至於此道雖累千社夫子不利也康子曰我欲召
之可乎對曰欲召之則毋以小人固之則可矣
家語孔子在衞冉求言於季孫曰國有聖人而不能用
欲以求治是猶却步而欲求及前人不可得已今孔子
在衞衞將用之已有才而以資鄰國難以言智也請以
重幣迎之季孫以告哀公公從之
左傳(哀公十一年)孔文子之將攻大叔也訪於仲尼仲尼曰
胡簋之事則嘗學之矣甲兵之事未之聞也退命駕而
行曰鳥則擇木木豈能擇鳥文子遽止之曰圉豈敢度
其私訪衞國之難也將止魯人以幣召之乃歸(史記會季康子)
(逐公華公賓公林以幣迎孔子孔子歸魯)
琴操猗蘭操孔子所作也孔子歴聘諸侯諸侯莫能任
自衛反魯幽谷之中見香蘭獨秀喟然歎曰夫蘭當爲
王者香今乃與衆草爲伍乃止車援琴鼓之自傷不逢
時託辭於香蘭云習習谷風以隂以雨之子于歸遠送
于野何彼蒼天不得其所逍遥九州無所定處時人闇
蔽不知賢者年紀逝邁一身將老(此等皆後人擬作)
孔叢子哀公使以幣如衞迎夫子而䘚不能賞用也故
夫子作丘陵之歌曰登彼丘陵峛崺其阪仁道在邇求
之若遠遂迷不復自嬰屯蹇喟然廻慮題彼泰山鬱確
其高梁甫廻連枳棘充路陟之無緣將伐無柯患兹蔓
延惟以永歎涕霣潺湲
史記孔子之去魯凡十四歲而反乎魯
說苑孔子生於亂世莫之能容也故言行於君澤加於
民然後仕言不行於君澤不加於民則處孔子懷天覆
之心挾仁聖之德憫時俗之汙泥傷紀綱之廢壞服重
歷遠周流應聘乃俟幸施道以子百姓而當世諸侯莫
能任用是以德積而不肆大道屈而不伸海内不蒙其
化羣生不被其恩故喟然歎曰而有用我者則吾其爲
東周乎故孔子行說非欲私身運德於一城將欲舒之
於天下而建之於羣生者耳
韓詩外傳孔子抱聖人之心彷徨乎道德之域逍遥乎
無形之鄉倚天理觀人情明終始知得失故興仁義厭
利勢以持養之於時周室微王道絶諸侯力政強劫弱
衆暴寡百姓靡安莫之紀綱禮義廢壞人倫不理於是
孔子自東自西自南自北匍匐救之(論衡孔子自知不用聖思閔道不行)
(民在塗炭之中庶幾欲佐諸侯行道濟民故應聘周流不避患恥爲道不爲已故逢患而不惡爲民不爲名故)
(蒙謗而不避糧孔子周流遊說七十餘國按孔子自衛反魯在陳絕削迹於衛忘味於齊伐樹於宋并費與)
(頓牟至不能十國能新論仲尼恓恓突不暇黔聞鹽鐵論孔子能方不圓故饑於黎丘其事未)
哀公問
禮記(儒行)魯哀公問於孔子曰夫子之服其儒服與孔子
對曰丘少居魯衣逢掖之衣長居宋冠章甫之冠丘聞
之也君子之學也博其服也鄉丘不知儒服哀公曰敢
問儒行孔子對曰遽數之不能終其物悉數之乃畱更
僕未可終也哀公命席孔子侍曰儒有席上之珍以待
聘夙夜強學以待問懷忠信以待舉力行以待取其自
立有如此者儒有衣冠中動作慎其大讓如慢小讓如
僞大則如威小則如愧其難進而易退也粥粥若無能
也其容貌有如此者儒有居處齊難其坐起恭敬言必
先信行必中正道塗不争險易之利冬夏不爭陰陽之
和愛其死以有待也養其身以有爲也其備豫有如此
者儒有不寶金玉而忠信以爲寶不祈土地立義以爲
土地不祈多積多文以爲富難得而易禄也易禄而難
畜也非時不見不亦難得乎非義不合不亦難畜乎先
勞而後禄不亦易禄乎其近人有如此者儒有委之以
貨財淹之以樂好見利不虧其義劫之以衆沮之以兵
見死不更其守鷙蟲攫搏不程勇者引重鼎不程其力
往者不悔來者不豫過言不再流言不極不斷其威不
習其謀其特立有如此者儒有可親而不可劫也可近
而不可迫也可殺而不可辱也其居處不淫其飲食不
溽其過失可微辨而不可面數也其剛毅有如此者儒
有忠信以爲甲胄禮義以爲干櫓戴仁而行抱義而處
雖有暴政不更其所其自立有如此者儒有一畞之宫
環堵之室蓽門圭窬蓬戶甕牖易衣而出幷日而食上
荅之不敢以疑上不荅不敢以諂其仕有如此者儒有
今人與居古人與稽今世行之後世以爲楷適弗逢世
上弗援下弗推讒諂之民有比黨而危之者身可危也
而志不可奪也雖危起居竟信其志猶將不忘百姓之
病也其憂思有如此者儒有博學而不窮篤行而不倦
幽居而不淫上通而不困禮之以和爲貴忠信之美優
游之法慕賢而容衆毁方而瓦合其寬裕有如此者儒
有内稱不辟親外舉不辟怨程功積事推賢而進逹之
不望其報君得其志苟利國家不求富貴其舉賢援能
有如此者儒有聞善以相告也見善以相示也爵位相
先也患難相死也久相待也遠相致也其任舉有如此
者儒有澡身而浴德陳言而伏靜而正之上弗知也麤
而翹之又不急爲也不臨深而爲高不加少而爲多世
治不輕世亂不沮同弗與異弗非也其特立獨行有如
此者儒有上不臣天子下不事諸侯慎静而尚寬強毅
以與人博學以知服近文章砥厲廉隅雖分國如錙銖
不臣不仕其規爲有如此者儒有合志同方營道同術
並立則樂相下不厭久不相見聞流言不信其行本方
立義同而進不同而退其交友有如此者温良者仁之
本也敬慎者仁之地也寬裕者仁之作也孫接者仁之
能也禮節者仁之貌也言談者仁之文也歌樂者仁之
和也分散者仁之施也儒皆兼此而有之猶且不敢言
仁也其尊讓有如此者儒有不隕穫於貧賤不充詘於
富貴不慁君王不累長上不閔有司故曰儒今衆人之
命儒也妄常以儒相詬病孔子至舍哀公館之聞此言
也言加信行加義終沒吾世不敢以儒爲戲(此篇極其誇張先)
(儒疑非夫子之言)
家語哀公問於孔子曰寡人欲論魯國之士與之爲治
敢問如何取之孔子對曰生今之世志古之道居今之
俗服古之服舍此而爲非者不亦鮮乎曰然則章甫絇
履紳帶縉笏者皆賢人也孔子曰不必然也丘之所言
非此之謂也夫端衣玄裳冕而乘軒者則志不在食焄
斬衰菅菲杖而歠粥者則志不在酒肉生今之世志古
之道居今之俗服古之服謂此類也公曰善哉盡此而
已乎孔子曰人有五儀有庸人有士人有君子有賢人
有聖人審此五者則治道畢矣公曰敢問何如斯可謂
之庸人孔子曰所謂庸人者心不存慎終之規口不吐
訓格之言不擇賢以託其身不力行以自定見小闇大
而不知所務從物如流不知其所執此則庸人也公曰
何謂士人孔子曰所謂士人者心有所定計有所守雖
不能盡道術之本必有率也雖不能備百善之美必有
處也是故智不務多必審其所知言不務多必審其所
謂行不務多必審其所由智既知之言既道之行既由
之則若性命形骸之不可易也富貴不足以益貧賤不
足以損此則士人也公曰何謂君子孔子曰所謂君子
者言必忠信而心不怨仁義在身而色無伐思慮通明
而辭不專篤行信道自強不息油然若將可越而終不
可及者此則君子也公曰何謂賢人孔子曰所謂賢人
者德不踰閑行中規繩言足以法於天下而不傷於身
道足以化於百姓而不傷於本富則天下無宛財施則
天下不病貧此則賢者也公曰何謂聖人孔子曰所謂
聖人者德合於天地變通無方竆萬事之終始協庶品
之自然敷其大道而遂成情性明竝日月化行若神下
民不知其德覩者不識其鄰此謂聖人也公曰善哉非
子之賢則寡人不得聞此言也雖然寡人生於深宫之
中長於婦人之手未嘗知哀未嘗知憂未嘗知勞未嘗
知懼未嘗知危恐不足以行五儀之教若何孔子對曰
如君之言已知之矣則邱亦無所聞焉公曰非吾子寡
人無以啓其心吾子言也孔子曰君入廟門而右登自
阼階仰視榱桷俯察几筵其器皆存而不覩其人君以
此思哀則哀可知矣昩爽夙興正其衣冠平旦視朝慮
其危難一物失理亂亡之端君以此思憂則憂可知矣
日出聽政至於中冥諸侯子孫往來爲賓行禮揖讓慎
行威儀君以此思勞則勞可知矣緬然長思出於四門
周章遠望覩亡國之墟必將有數焉君以此思懼則懼
可知矣夫君者舟也庶人者水也水所以載舟亦所以
覆舟君以此思危則危可知矣君既明此五者又少畱
意於五儀之事則於政治何有失矣哀公問政於孔
子孔子對曰文武之政布在方策其人存則其政舉其
人亡則其政息天道敏生人道敏政地道敏樹夫政者
猶蒲盧也待化以成故爲政在於得人取人以身修道
以仁仁者人也親親爲大義者宜也尊賢爲大親親之
殺尊賢之等禮所以生也禮者政之本也是以君子不
可以不修身思修身不可以不事親思事親不可以不
知人思知人不可以不知天天下之逹道有五其所以
行之者三曰君臣也父子也夫婦也昆弟也朋友也五
者天下之逹道智仁勇三者天下之逹德也所以行之
者一也或生而知之或學而知之或困而知之及其知
之一也或安而行之或利而行之或勉強而行之及其
成功一也公曰子之言美矣至矣寡人實固不足以成
之也孔子曰好學近乎智力行近乎仁知恥近乎勇知
斯三者則知所以修身知所以修身則知所以治人知
所以治人則能成天下國家者矣公曰政其盡此而已
乎孔子曰凡爲天下國家有九經曰修身也尊賢也親
親也敬大臣也體羣臣也子庶民也來百工也柔遠人
也懷諸侯也夫修身則道立尊賢則不惑敬大臣則不
眩體羣臣則士之報禮重子庶民則百姓勸來百工則
財用足柔遠人則四方歸之懷諸侯則天下畏之公曰
爲之奈何孔子曰齋潔盛服非禮不動所以修身也去
讒遠色賤貨而貴德所以尊賢也爵其能重其禄同其
好惡所以篤親親也官盛任使所以敬大臣也忠信重
禄所以勸士也時使薄斂所以子百姓也日省月考既
廩稱事所以來百工也送往迎來嘉善而矜不能所以
綏遠人也繼絶世舉廢邦治亂持危朝聘以時厚往而
薄來所以懷諸侯也治天下國家有九經其所以行之
者一也凡事豫則立不豫則廢言前定則不跲事前定
則不困行前定則不疚道前定則不竆在下位不獲于
上民弗可得而治矣獲于上有道不信于友不獲于上
矣信于友有道不順于親不信于友矣順于親有道反
諸身不誠不順于親矣誠身有道不明于善不誠于身
矣誠者天之至道也誠之者人之道也夫誠弗勉而中
不思而得從容中道聖人之所以體定也誠之者擇善
而固執之者也公曰子之教寡人備矣敢問行之所始
孔子曰立愛自親始教民睦也立敬自長始教民順也
教之慈睦而民貴有親教以敬而民貴用命民既孝於
親又順以聽命措諸天下無所不可公曰寡人既得聞
此言也懼不能果行而獲罪咎(與中庸小異)
史記魯哀公問政對曰政在選臣
說苑哀公問於孔子曰人何若而可取也孔子對曰毋
取拑者無取健者毋取口銳者哀公曰何謂也孔子曰
拑者大給利不可盡用健者必欲兼人不可以爲法也
口銳者多誕而寡信後恐不驗也夫弓矢和調而後求
其中焉馬慤愿順然後求其良材焉人必忠信重厚然
後求其知能焉今人有不忠信重厚而多知能如此人
者譬猶豺狼與不可以身近也是故先其仁信之誠者
然後親之於是有知能者然後任之故曰親仁而使能
夫取人之術也觀其言而察其行夫言者所以抒其匈
而發其情者也能行之士必能言之是故先觀其言而
揆其行夫以言揆其行雖有姦軌之人無以逃其情矣
哀公曰善(荀子魯哀公問於孔子曰請問取人孔子對曰無取健無取詌無取口啍健貪也詌亂也)
(口啍誕也故弓調而後求勁焉馬服而後求良焉士信慤而後求知能焉士不信慤而有多知能譬之其豺狼)
(也不可以身尒也語曰桓公周其賊文公用其盜故明主任計不信怒闇主信怒不任計計勝怒者彊怒勝計)
(者亡)
家語哀公問於孔子曰寡人欲吾國小而能守大則攻
其道如何孔子對曰使君朝廷有禮上下相親天下百
姓皆君之民將誰攻之苟違此道民畔如歸皆君之讎
也將與誰守公曰善哉於是廢山澤之禁弛關市之稅
以惠百姓哀公問政於孔子孔子對曰政之急者莫
大乎使民富且壽也公曰爲之奈何孔子曰省力役薄
賦斂則民富矣敦禮教遠罪疾則民壽矣公曰寡人欲
行夫子之言恐吾國貧矣孔子曰詩云愷悌君子民之
父母未有子富而父母貧者也
呂氏春秋孔子見魯哀公哀公曰有語寡人曰爲國家
者爲之堂上而已矣寡人以爲迂言也孔子曰此非迂
言也丘聞之得之於身者得之人失之於身者失之人
不出於門戶而天下治者其惟知反於已身者乎
禮記(哀公問)哀公問於孔子曰大禮何如君子之言禮何
其尊也孔子曰丘也小人不足以知禮君曰否吾子言
之也孔子曰丘聞之民之所由生禮爲大非禮無以節
事天地之神也非禮無以辨君臣上下長幼之位也非
禮無以别男女父子兄弟之親昏姻疏數之交也君子
以此之爲尊敬然然後以其所能教百姓不廢其會節
有成事然後治其雕鏤文章黼黻以嗣其順之然後言
其喪算備其鼎俎設其豕腊修其宗廟歲時以敬祭祀
以序宗族即安其居節醜其衣服卑其宫室車不雕幾
器不刻鏤食不貳味以與民同利昔之君子之行禮者
如此公曰今之君子胡莫之行也孔子曰今之君子好
實無厭淫德不倦荒怠敖慢固民是盡午其衆以伐有
道求得當欲不以其所昔之用民者由前今之用民者
由後今之君子莫爲禮也孔子侍坐於哀公哀公曰
敢問人道誰爲大孔子愀然作色而對曰君之及此言
也百姓之德也固臣敢無辭而對人道政爲大公曰敢
問何謂爲政孔子對曰政者正也君爲正則百姓從政
矣君之所爲百姓之所從也君所不爲百姓何從公曰
敢問爲政如之何孔子對曰夫婦别父子親君臣嚴三
者正則庶民從之矣公曰寡人雖無似也願聞所以行
三言之道可得而聞乎孔子對曰古之爲政愛人爲大
所以治愛人禮爲大所以治禮敬爲大敬之至矣大昏
爲大大昏至矣大昏既至冕而親迎親之也親之也者
親之也是故君子興敬爲親舍敬是遺親也弗愛不親
弗敬不正愛與敬其政之本與公曰寡人願有言然冕
而親迎不已重乎孔子愀然作色而對曰合二姓之好
以繼先聖之後以爲天地宗廟社稷之主君何謂已重
乎公曰寡人固不固焉得聞此言也寡人欲問不得其
辭請少進孔子曰天地不合萬物不生大昏萬世之嗣
也君何謂已重焉孔子遂言曰内以治宗廟之禮足以
配天地之神明出以治直言之禮足以立上下之敬物
恥足以振之國恥足以興之爲政先禮禮其政之本與
孔子遂言曰昔三代明王之政必敬其妻子也有道妻
也者親之主也敢不敬與子也者親之後也敢不敬與
君子無不敬也敬身爲大身也者親之枝也敢不敬與
不能敬其身是傷其親傷其親是傷其本傷其本枝從
而亡三者百姓之象也身以及身子以及子妃以及妃
君行此三者則愾乎天下矣大王之道也如此則國家
順矣公曰敢問何謂敬身孔子對曰君子過言則民作
辭過動則民作則君子言不過辭動不過則百姓不命
而敬恭如是則能敬其身能敬其身則能成其親矣公
曰敢問何謂成親孔子對曰君子也者人之成名也百
姓歸之名謂之君子之子是使其親爲君子也是爲成
其親之名也已孔子遂言曰古之爲政愛人爲大不能
愛人不能有其身不能有其身不能安土不能安土不
能樂天不能樂天不能成其身公曰敢問何謂成身孔
子對曰不過乎物公曰敢問君子何貴乎天道也孔子
對曰貴其不已如日月東西相從而不已也是天道也
不閉其久是天道也無爲而物成是天道也已成而明
是天道也公曰寡人憃愚冥煩子志之心也孔子蹴然
辟席而對曰仁人不過乎物孝子不過乎物是故仁人
之事親也如事天事天如事親是故孝子成身公曰寡
人既聞此言也無如後罪何孔子對曰君之及此言也
是臣之福也(大戴記同)
家語哀公問於孔子曰二三大夫皆勸寡人使隆敬於
高年何也孔子對曰君之及此言將天下實賴之豈惟
魯哉公曰何也其義可得聞乎孔子曰昔者有虞氏貴
德而尚齒夏后氏貴爵而尚齒殷人貴富而尚齒周人
貴親而尚齒虞夏殷周天下之盛王也未有遺年者焉
高年者貴於天下久矣次於事親是故朝廷同爵而尚
齒七十杖於朝君問則席八十則不仕朝君問則就之
而悌逹乎朝廷矣其行也肩而不並不錯則隨班白者
不以其任於道路而悌逹乎道路矣居鄉以齒而老竆
不匱強不犯弱衆不暴寡而悌逹乎州巷矣古之道五
十不爲甸役頒禽隆之長者而悌逹乎蒐狩矣軍旅什
伍同爵則尚齒而悌逹乎軍旅矣夫聖王之教孝悌發
諸朝廷行於道路至於州巷放於蒐狩循於軍旅則衆
感以義死而弗敢犯公曰善哉寡人雖聞之弗能成
哀公問於孔子曰智者夀乎仁者夀乎孔子對曰然人
有三死而非其命也行已自取也夫寢時不時飲食不
節逸勞過度者疾共殺之居下位而上干其君嗜欲無
厭而求不止者刑共殺之以少犯衆以弱侮強忿怒不
類動不量力者兵共殺之此三者死非命也人自取之
若夫智士仁人將身有節動靜以義喜怒以時無害其
性雖得夀焉不亦可乎魯哀公問於孔子曰子從父
命孝乎臣從君命貞乎三問孔子不對孔子趨出以語
子貢曰鄉者君問丘曰子從父命孝乎臣從君命貞乎
三問而丘不對賜以爲何如子貢曰子從父命孝臣從
君命貞矣奚疑焉孔子曰鄙哉賜汝不識也昔者明王
萬乘之國有爭臣七人則主無過舉千乘之主有爭臣
五人則社稷不危百乘之家有爭臣三人則禄位不替
父有爭子不陷無禮士有爭友不行不義故子從父命
奚詎爲孝臣從君命奚詎爲貞夫能審其所從之謂孝
之謂貞矣哀公問曰紳委章甫有益於仁乎孔子作
色而對曰君胡然焉衰麻苴杖者志不存乎樂非耳弗
聞服使然也黼黻袞冕者容不襲慢非性矜莊服使然
也介胄執戈者無退懦之氣非體純猛服使然也且臣
聞之好肆不守折而長者不爲市竊夫其有益與無益
君子所以知魯哀公問於孔子曰昔者舜冠何冠乎
孔子不對公曰寡人有問於子而子無言何也對曰以
君之問不先其大者故方思所以爲對公曰其大何乎
孔子曰舜之爲君也其政好生而惡殺其任授賢而替
不肖德若天地而靜虚化若四時而變物是以四海承
風暢於異類鳳翔麟至鳥獸馴德無他也好生故也君
舍此道而冠冕是問是以緩對
三朝記(千乘)公曰千乘之國受命於天子通其四疆教其
書社循其灌廟建其宗主設其四佐列其五官處其朝
市爲仁如何子曰不仁國不化公曰何如之謂仁子曰
不淫於色子曰立妃設如太廟然乃中治中治不相陵
不相陵斯庶嬪遧遧則事上靜靜斯潔信在中朝大夫
必慎以恭出會謀事必敬以慎言長幼小大必中度此
國家之所以崇也立子設宗社宗社先示威威明顯見
辨爵集德是以母弟官子咸有臣志莫敢援於外大夫
中婦私謁不行此所以使五官治執事政也夫政以教
百姓百姓齊以嘉善故蠱佞不生此之謂良民國有道
則民昌此國家之所以大遂也卿設如大門大門顯美
小大尊卑中度開明閉幽内禄出災以順天道近者閉
焉遠者稽焉君發禁宰而行之以時通於地散布於小
理天之災祥地寶豐省及民共饗其祿共任其災此國
家之所以和也國有四輔輔卿也卿設如四體毋易事
毋假名毋重食凡事尚賢進能使知事爵不世能之不
愆凡民戴名以能食力以時成以事立此所以使民譲
也民咸孝弟而安譲此以怨省而亂不作也此國之所
以長也下無用則國家富上有義則國家治長有禮則
民不爭立有神則國家敬兼而愛之則民無怨心以爲
無命則民不偸昔者先王本此六者而樹之德此國家
所以茂也設其四佐而官之司徒典春以教民之不則
時不若不令成長幼老疾孤寡以時通於四壃有闔而
不通有煩而不治則民不樂生不利衣食凡民之藏貯
以及山川之神明加於民者發國功謀齋戒必敬會時
必節日歷巫祝執伎以守官俟命而作祈王年禱民命
及畜穀蜚征庶虞草方春三月緩施生育動作百物於
時有事享於皇祖皇考朝孤子八人以成春事司馬司
夏以教士車甲凡士執伎論功脩四衛強股肱質射御
才武聰慧治衆長䘚所以爲儀綴於國出可以爲率誘
於軍旅四方諸侯之遊士國中賢餘秀興閱焉方夏三
月養長秀蕃庶物於時有事享於皇祖皇考爵士之有
慶者七人以成夏事司寇司秋以聽獄訟治民之煩亂
執權變民中凡民之不刑崩本以要閒作起不敬以欺
惑憧愚作於財賄六畜五榖曰盜誘居室家有君子曰
義子女專曰&KR0008;餝五兵及木石曰賊以中情出小曰閒
大曰講利辭以亂屬曰讒以財投長曰貸凡犯天子之
禁陳刑制辟以追國民之不率上教者夫是故一家三
夫道行三人餘食哀樂平無獄方秋三月收斂以時於
時有事嘗新於皇祖皇考食農夫九人以成秋事司空
司冬以制度制地事準揆山林規表衍沃畜水行衰濯
浸以節四時之事治地遠近以任民力以節民食太古
食壯之食攻老之事公曰功事不少而餱糧不多乎子
曰太古之民秀長以壽者食也在今之民羸醜以胔者
事也太古無游民食節事時民各安其居樂其宫室服
事信上上下交信地移民在今之世上治不平民治不
和百姓不安其居不樂其宫老疾用財壯狡用力於兹
民游薄事貪食於兹民憂古者殷書爲成男成女名屬
升於公門此以氣食得節作事得時勸有功夏服君事
不及暍冬服君事不及凍是故年榖不成天之饑饉道
無殣者在今之世男女屬散名不升於公門此以氣食
不節作事不成天之饑饉於時委民不得以疾死是故
立民之居必於中國之休地因寒暑之和六畜育焉五
榖宜焉辨輕重制剛柔和五味以節食時事東辟之民
曰夷精以僥至於大遠有不火食者矣南辟之民曰蠻
信以朴至於大遠有不火食者矣西辟之民曰戎勁以
剛至於大遠有不火食者矣北辟之民曰狄肥以戾至
於大遠有不火食者矣及中國之民曰五方之民有安
民和味咸有實用利器知通之信令之及量地度居邑
有城郭立朝市地以度邑以度民以觀安危距封後利
先慮久固依固可守爲奧可久能節四時之事霜露時
降方冬三月草木落庶虞藏五榖必入於倉於時有事
蒸於皇祖皇考息國老六人以成冬事民咸知孤寡之
必不失也咸知有大功之必進等也咸知用勞力之必
以時息也推而内之水火人也弗之顧矣而況有強適
在前有君長正之者乎公曰善哉(四代)公曰四代之政
刑論其明者可以爲法乎子曰何哉四代之政刑皆可
法也公曰以我行之其可乎子曰否不可臣願君之立
知而以觀聞也四代之政刑君若用之則緩急將有所
不節不節君將約之約之䘚將棄法棄法是無以爲國
家也公曰巧匠輔繩而斲胡爲其棄法也子曰心未之
度習未之狎此以數踰而棄法也夫規矩準繩鈞衡此
昔者先王之所以爲天下也小以及大近以知遠今日
行之可以知古可以察今其此耶水火金木土穀此謂
六府廢一不可進一不可民並用之今日行之可以知
古可以察今其此耶昔夏商之未興也伯夷謂此二帝
之眇公曰長國治民恒幹論政之大體以教民辨歷大
道以時地性興民之陽德以教民事上服周室之典以
順事天子修政勤禮以交諸侯大節無廢小眇其後乎
子曰否不可後也詩云東有開明於時雞三號以興庶
虞庶虞動蜚征作嗇民執功百草咸淳地傾水流之是
以天子盛服朝日於東堂以教敬示威於天下也是以
祭祀昭有神明燕食昭有慈愛宗廟之事昭有義率禮
朝廷昭有五官無廢甲胄之戒昭果毅以聽天子曰崩
諸侯曰薨大夫曰䘚士曰不禄庶人曰死昭哀哀愛無
失節是以父慈子孝兄愛弟敬此昔先王之所先施於
民也君而後此則爲國家失本矣公曰善哉子察教我
也子曰鄉也君之言善執國之節也君先眇而後善中
備以君子言可以知古可以察今奐然而興民壹始公
曰是非吾言也吾一聞於師也子吁焉其色曰嘻君行
道矣公曰道耶子曰道也公曰吾未能知人未能取人
子曰君何爲不觀器視才公曰視可明乎子曰可以表
儀公曰願學之子曰平原大藪瞻其草之高豐茂者必
有怪鳥獸居之且草可財也如艾而夷之其地必宜五
穀高山多林必有怪虎豹蕃孕焉深淵大川必有蛟龍
焉民亦如之君察之此可以見器見才矣公曰吾猶未
也子曰羣然戚然賾然睪然踖然柱然柚然首然僉然
湛然淵淵然淑淑然齊齊然節節然穆穆然皇皇然見
才色修聲不視聞怪物恪命不改志舌不更氣君見之
舉也得之取也有事事也事必與食食必與位無相越
踰昔虞舜天德嗣堯取相十有六人如此公曰嘻美哉
子道廣矣曰由德徑徑吾恐惛而不能用也何以哉公
曰請問圖德何尚子曰聖知之華也知仁之實也仁信
之器也信義之重也義利之本也委利生孼公曰嘻言
之至也道天地以民輔之聖人何尚子曰有天德有地
德有人德此謂三德三德率行乃有隂陽陽曰德隂曰
刑公曰善哉再聞此矣陽德何出子曰陽德出禮禮出
刑刑出慮慮則節事於近而揚聲於遠公曰善哉載事
何以子曰德以監位位以充局局以觀功功以養民民
於此乎上公曰禄不可後乎子曰食爲味味爲氣氣爲
志發志爲言發言定名名以出信信載義而行之禄不
可後也公曰所謂民與天地相參者何謂也子曰天道
以視地道以履人道以稽廢一曰失統恐不長饗國公
愀然其色子曰君藏玉惟慎用之雖慎敬而勿愛民亦
如之執事無貳五官有羌喜無並愛卑無加尊淺無測
深小無招大此謂楣機楣機賓薦不蒙昔舜徵薦此道
於堯堯親用之不亂上下公曰請問民徵子曰無以爲
也難行公曰願學之幾必能子曰貪於味不譲妨於政
願富不久妨於政慕寵假貴妨於政治民惡衆妨於政
爲父不慈妨於政爲子不孝妨於政大縱耳目妨於政
好色失志妨於政好見小利妨於政變從無節撓弱不
立妨於政剛毅犯神妨於政鬼神過節妨於政幼勿與
衆克勿與比依勿與謀放勿與游徼勿與事臣聞之弗
慶非事君也君聞之弗用以亂厥德臣將慶其簡者蓋
人有可知者焉貌色聲衆有美焉必有美質在其中者
矣貌色聲衆有惡焉必有惡質在其中者矣此皆伯夷
之所後出也子曰伯夷建國建政脩國脩政公曰善哉
(虞戴德)公曰昔有虞戴德何以深慮何及高舉安取子
曰君以聞之唯丘無以更也君之聞如未成也黃帝慕
脩之曰明法於天明開施教於民行此以上明於天化
也物必起是故民命而弗改也公曰善哉以天教於民
可以班乎子曰可哉雖可而弗由此以上知所以行斧
鉞也父之於子天也君之於臣天也有子不事父有臣
不事君是非反天而倒行耶故有子不事父不順有臣
不事君必刃順天作刑地生庶物是故聖人之教於民
也率天如祖地能用民德是以高舉不過天深慮不過
地質知而好仁能用民力此以三常之禮明而名不蹇
禮失則壞名失則惛是故上古不諱正天名也天子之
官四通正地事也天子御珽諸侯御荼大夫服笏正民
德也斂此三者而一舉之戴天履地以順民事天子告
朔於諸侯率天道而敬行之以示威於天下也諸侯内
貢於天子率名斆地實也是以不至必誅諸侯相見卿
爲介以其教士畢行使仁守會朝於天子天子以歲二
月爲壇於東郊建五色設五兵具五味陳六律品奏五
聲聽明教置離抗大侯規鵠堅物九卿佐三公三公佐
天子天子踐位諸侯各以其屬就位乃升諸侯諸侯之
教士教士執弓挾矢揖讓而升履物以射其地心端色
容正時以斆伎時有慶以地不時有讓以地天下之有
道也有天子存國之有道也君得其正家之不亂也有
仁父在是故聖人之教於民也以其近而見者稽其遠
而明者天事曰明地事曰昌人事曰比兩以慶違此三
者謂之愚民愚民曰姦姦必誅是以天下平而國家治
民亦無貸居小不約居大則治衆則集寡則繆祀則得
福以征則服此唯官民之上德也公曰三代之相授必
更制典物道乎子曰否猷德保保惛乎前以小繼大變
民示也公曰善哉子之察教我也子曰丘於君唯無言
言必盡於他人則否公曰教他人則如何子曰否丘則
不能昔商老彭及仲傀政之教大夫官之教士技之教
庶人揚則抑抑則揚綴以德行不任以言庶人以言猶
以夏后氏之袝懷褐也行不越境公曰善哉我則問政
子事教我子曰君問已參黃帝之制制之大禮也公曰
先聖之道斯爲美乎子曰斯爲美雖有美者必偏屬於
斯昭天之福迎之以祥作地之福制之以昌興民之德
守之以長公曰善哉(誥志)公曰誥志無荒以會民義齋
戒必敬會時必節犧牲必全齊盛必潔上下禋祀外内
無失節其可以省怨遠災乎子曰丘未知其可以省怨
也公曰然則何以事神子曰以禮會時夫民見其禮則
上下援援則樂樂斯毋憂以此怨省而亂不作也夫禮
會其四時四孟四季五牲五穀順至必時其節也丘未
知其可以爲遠災也公曰然則爲此何以子曰知仁合
則天地成天地成則庶物時庶物時則民財敬民財敬
以時作時作則節事節事以動衆動衆則有極有極以
使民則勸勸則有功有功則無怨無怨則嗣世久唯聖
人是故政以勝衆非以陵衆衆以勝事非以傷事事以
靖民非以徵民故地廣而民衆非以爲災長之禄也丘
聞周太史曰政不率天下不由人則凡事易壞而難成
虞史伯夷曰明孟也幽幼也明幽雌雄也雌雄迭興而
順至正之統也日歸於西起明於東月歸於東起明於
西虞夏之歷正建於孟春於時冰泮發蟄百草權輿瑞
雉無釋物乃歲俱生於東以順四時䘚於冬萬於時鷄
三號䘚明載於青色撫十二月節䘚於丑日月成歲歴
再閠以順天道此謂歲虞汁月天曰作明曰與維天是
戴地曰作昌曰與惟地是事人曰作樂曰與惟民是嬉
民之動能不遠厥事民之悲色不遠厥德此謂表裏時
合物之所生而蕃昌之道如此天生物地養物物備興
而時用常節曰聖人主祭於天曰天子天子崩步於四
川代於四山䘚葬曰帝天作仁地作富人作治樂治不
倦財富時節是故聖人嗣則治文王治以俟時湯治以
伐亂禹治以移衆衆服以立天下堯貴以樂治時舉舜
舜治以德使力在國統民如恕在家撫官而國安之勿
變勸之勿沮民咸廢惡如進良上誘善而行罰百姓盡
於仁而遂安之此古之明制之治天下也仁者爲聖貴
次力次美次射御次古之治天下者必聖人聖人有國
則日月不食星辰不隕勃海不運河不滿溢川澤不竭
山不崩解陵不施谷川浴不處深淵不涸於時龍至不
閉鳳降忘翼鷙獸忘攫爪鳥忘距䗦蠆不螫嬰兒蟁䖟
不食夭駒雒出服河出圖自上世以來莫不降仁國家
之昌國家之臧信仁是故不賞不罰如民咸盡力車不
建戈遠邇咸服胤使來往地賓畢極無怨無惡率惟懿
德此無空禮無空名賢人並憂殘毒以時省舉良良舉
善善恤民使仁日斆仁賓也(小辨)公曰寡人欲學小辨
以觀於政其可乎子曰否不可社稷之主愛日日不可
得學不可以辨是故昔者先王學齊大道以觀於政天
子學樂辨風制禮以行政諸侯學禮辨官政以行事以
尊事天子大夫學德别義矜行以事君士學順辨言以
遂志庶人聽長辨禁農以行力如此猶恐不濟奈何其
小辨乎公曰不辨則何以爲政子曰辨而不小夫小辨
破言小言破義小義破道道小不通通道必簡是故循
弦以觀於樂足以辨風矣爾雅以觀於古足以辨言矣
傳言以象反舌皆至可謂簡矣夫道不簡則不行不行
則不樂夫亦固十祺之變由不可既也而況天下之言
乎曰微子之言吾壹樂辨言子曰辨言之樂不若治政
之樂辨言之樂不下席治政之樂皇於四海夫政善則
民說民說則歸之如流水親之如父母諸侯初入而後
臣之安用辨言公曰然則吾何學而可子曰禮樂而力
忠信其君其習可乎公曰多與我言忠信而不可以入
患子曰毋乃既明忠信之備而口倦其君則不可而有
明忠信之備而又能行之則可立待也君朝而行忠信
百官承事忠滿於中而發於外刑於民而放於四海天
下其孰能患之公曰請學忠信之備子曰唯社稷之主
實知忠信若丘也綴學之徒安知忠信公曰非吾子問
之而焉也子三辭將對公曰彊避子曰彊侍丘聞大道
不隱丘言之君發之於朝行之於國一國之人莫不知
何一之彊避丘聞之忠有九知知忠必知中知中必知
恕知恕必知外知外必知德知德必知政知政必知官
知官必知事知事必知患知患必知備若動而無備患
而弗知死亡而弗知安與知忠信内思畢必曰知中中
以應實曰知恕内恕外度曰知外外内參意曰知德德
以柔政曰知政正義辨方曰知官官治物則曰知事事
戒不虞曰知備毋患曰樂樂義曰終(用兵)公曰用兵者
其由不祥乎子曰胡爲其不祥也聖人之用兵也以禁
殘止暴於天下也及後世貪者之用兵也以刈百姓危
國家也公曰古之戎兵何世安起子曰傷害之生久矣
與民皆生公曰蚩尤作兵與子曰否蚩尤庶人之貪者
也及利無義不顧厥親以喪厥身蚩尤惛慾而無厭者
也何器之能作蜂蠆挾螫而生見害而校以衛厥身者
也人生有喜怒故兵之作與民皆生聖人利用而弭之
亂人興之喪厥身詩云魚在在藻厥志在餌鮮民之生
矣不如死之久矣校德不塞嗣武孫武子聖人愛百姓
而憂海内及後世之人思其德必稱其仁故今之道堯
舜禹湯文武者猶威致王今若存夫民思其德必稱其
人朝夕祝之升聞皇天上神歆焉故永其世而豐其年
也夏桀商紂羸暴於天下暴極不辜殺戮無罪不祥於
天粒食之民布散厥親疎遠國老幼色是與而暴慢是
親讒貸處榖法言法行處辟殀替天道逆亂四時禮樂
不行而幼風是御歷失制攝提失方孟陬無紀不告朔
於諸侯玉瑞不行諸侯力政不朝於天子六蠻四夷交
伐於中國於是降之災水旱臻焉霜雪大滿甘露不降
百草&KR0008;黃五榖不升民多夭疾六畜&KR3205;眥此太上之不
論不議也殀傷厥身失墜天下夫天下之報殃於無德
者也必與其民公懼焉曰在民上者可以無懼乎哉
(少閒)公曰今日少閒我請言情於子子愀焉變色避席而
辭曰君不可以言情於臣臣請言情於君君則不可公
曰師之而不言情焉其私不同子曰否臣事君而不言
情於君則不臣君而不言情於臣則不君有臣而不臣
猶可有君而不君民無所錯手足公曰吾度其上下咸
通之權其輕重居之准民之色目既見之鼓民之聲耳
既聞之動民之德心既和之通民之欲兼而壹之愛民
親賢而教不能民庶說乎子曰說則說矣可以爲家不
可以爲國公曰可以爲家胡爲不可以爲國國之民家
之民也子曰國之民誠家之民也然其名異不可同也
同名同位曰同等唯不同等民以知極故天子昭有神
於天地之閒以示威於天下也諸侯修禮於封内以事
天子大夫修官守職以事其君士修四衛執技論力以
聽乎大夫庶人仰視天文俯視地理力時使以聽乎父
母此唯不同等民以可治也公曰善哉上與下不同乎
子曰將以時同時不同上謂之閑下謂之多疾君時同
於民布政也民時同於君服聽也上下相報而終於施
大猶已成發其小者遠猶已成發其近者將行重器先
其輕者先清而後濁者天地也天政曰正地政曰生人
正曰辨苟本正則華英必得其節以秀孚矣此官民之
道也公曰善哉請少復進焉子曰昔堯取人民狀舜取
人以色禹取人以言湯取人以聲文王取人以度此四
代五王之取人以治天下如此公曰嘻善之不同也子
曰何爲其不同也公曰同乎子曰同公曰人狀可知乎
子曰不可知也公曰五王取人各有以舉之胡爲人之
不可知也子曰五王取人比而視相而望五王取人各
以已焉是以同狀公曰以子相人何如子曰否丘則不
能五王取人丘也傳聞之以委於君丘則否能亦又不
能公曰我聞子之言始蒙矣子曰由君居之成於純胡
爲其蒙也雖古之治天下者豈生於異州哉昔虞舜以
天德嗣堯布功散德制禮朔方幽都來服南撫交趾出
入日月莫不率俾西王母來獻其白琯粒食之民昭然
明視民明教通於四海海外肅慎北發渠搜氐羌來服
舜有禹代興禹䘚受命乃遷邑姚姓於陳作物配天修
德使力民明教通於四海海之外肅慎北發渠搜氐羌
來服禹崩十有七世乃有末孫桀即位桀不率先王之
明德乃荒躭於酒淫泆於樂德昏政亂作宫室高臺汙
池土察以民爲虐粒食之民惛焉幾亡乃有商履代興
商履循禮法以觀天子天子不說則嫌於死成湯䘚受
天命不忍天下粒食之民刈戮不得以疾死故乃放移
夏桀散亡其佐乃遷姒姓於把發厥明德順民天心嗇
地作物配天制典慈民咸合諸侯作八政命於惣章服
禹功以修舜緒爲副於天粒食之民昭然明視民明教
通於四海海之外肅慎北發渠搜氐羌來服成湯年崩
殷德小破二十有二世乃有武丁即位開先祖之府取
其明法以爲君臣上下之節殷民更眩近者說遠者至
粒食之民昭然明視武丁年崩殷德大破九世乃有末
孫紂即位紂不率先王之明德乃上祖夏桀行荒躭於
酒淫泆於樂德昏政亂作宫室高臺汙池土察以爲民
虐粒食之民忽然幾亡乃有周昌霸諸侯以佐之紂不
說諸侯之聽於周昌則嫌於死乃退伐崇許魏以客事
天子文王䘚受天命作物配天制無用行三明親親尚
賢民明教通於四海海之外肅慎北發渠搜氐羌來服
君其志焉或徯將至也公曰大哉子之教我政也列五
王之德煩煩如繁諸乎子曰君無譽臣臣之言未盡請
盡臣之言君如財之曰於此有功匠焉有利器焉有措
扶焉以時令其藏必周密發如用之可以知古可以察
今可以事親可以事君可用於生又用之死吉凶並興
禍福相生䘚反生福大德配天公愀然其色曰難立哉
子曰臣願君之立知而以觀聞也時天之氣用地之財
以生殺於民民之死不可以教公曰我行之其可乎子
曰唯此在君君曰足臣恐其不足君曰不足舉其前必
舉其後舉其左必舉其右君既教矣安能無善公吁焉
其色曰大哉子之教我制也政之豐也如木之成也子
曰君知未成言未盡也凡草木根鞁傷則枝葉必偏枯
偏枯是爲不實榖亦如之上失政大及小人畜榖公曰
所謂失政者若夏商之謂乎子曰否若夏商者天奪之
魄不生德焉公曰然則何以爲失政子曰所謂失政者
疆蔞未虧人民未變鬼神未亡水土未絪糟者猶糟實
者猶實玉者猶玉血者猶血酒者猶酒優以繼愖政出
自家門此之謂失政也非天是反人自反臣故曰君無
言情於臣君無假人器君無假人名公曰善哉(已上七篇俱)
(載大戴禮爲劉向别錄孔子見魯哀公問政比三朝退而記凡七篇漢書孔子三朝七篇)
韓非子魯哀公問於孔子曰鄙諺曰莫衆而迷今寡人
舉事與羣臣慮之而國愈亂其故何也孔子對曰明主
之問臣一人知之一人不知也如是者明主在上羣臣
直議於下今羣臣無不一辭同軌乎季孫者舉魯國盡
化爲一君雖問境内之人猶不免於亂也
說苑魯哀公問孔子曰予聞忘之甚者徙而忘其妻有
諸乎孔子對曰此非忘之甚者也忘之甚者忘其身哀
公曰可得聞與對曰昔夏桀貴爲天子富有天下不修
禹之道毁壞辟法裂絶世祀荒淫于樂沈酗于酒其臣
有左師觸龍者諂諛不止湯誅桀左師觸龍者身死四
支不同壇而居此忘其身者也哀公愀然變色曰善
韓非子魯哀公問於孔子曰吾聞古者有夔一足其果
信有一足乎孔子對曰不也夔非一足也夔者忿戾惡
心人多不說喜也雖然其所以得免於人害者以其信
也人皆曰獨此一足矣夔非一足也一而足也哀公曰
審而是固足矣一曰哀公問於孔子曰吾聞夔一足信
乎曰夔人也何故一足彼其無他異而獨通於聲堯曰
夔一而足矣使爲樂正故君子曰夔有一足非一足也
(孔叢子魯哀公問書稱夔曰於予擊石拊石百獸率舞庶尹允諧何謂也孔子對曰此言善政之化乎物也古)
(之帝王功成作樂其功善者其樂和樂和則天地猶且應之况百獸乎夔爲帝舜樂正實能以樂盡治理之情)
(公曰然則政之大本莫尚夔乎孔子曰夫樂所以歌其成功非政之本也衆官之長既咸熙熙然後樂乃和焉)
(公曰吾聞夔一足有異於人信乎孔子曰昔重黎舉夔而進又欲求人而佐焉舜曰夫樂天地之精也唯聖人)
(爲能和六律均五音知樂之本以通八風夔能若此一而足矣故曰一足非一足也公曰善)
說苑魯哀公問於孔子曰吾聞君子不博有之乎孔子
對曰有之哀公曰何爲其不博也孔子對曰爲其有二
乘哀公曰有二乘則何爲不博也孔子對曰爲行惡道
也哀公懼焉有閒曰若是乎君子之惡惡道之甚也孔
子對曰惡惡道不能甚則其好善道亦不能甚好善道
不能甚則百姓之親之也亦不能甚詩云未見君子憂
心惙惙亦既見止亦既覯止我心則說詩之好善道之
甚也如此哀公曰善哉吾聞君子成人之美不成人之
惡微孔子吾焉聞斯言也哉
新序哀公問於孔子曰寡人聞之東益宅不祥信有之
乎孔子曰不祥有五而東益不與焉夫損人而益己身
之不祥也棄老取幼家之不祥也釋賢用不肖國之不
祥也老者不教幼者不學俗之不祥也聖人伏匿天下
之不祥也故不祥有五而東益不與焉詩曰各敬爾儀
天命不又未聞東益之與爲命也(論衡魯哀公欲西益宅史爭以爲不祥哀)
(公作色而怒左右數諫而不聽以問其傅宰質睢曰吾欲西益宅史以爲不祥何如宰質睢曰天下有三不祥)
(西益宅不與焉哀公大說有頃復問曰何謂三不祥對曰不行禮義一不祥也嗜欲無止二不祥也不聽規諫)
(三不祥也哀公繆然深惟慨然自反遂不益宅此前事之舛淮南子同)
家語魯哀公問於孔子曰人之命與性何謂也孔子對
曰分於道謂之命形於一謂之性化於隂陽象形而發
謂之生化竆數盡謂之死故命者性之始也死者生之
終也有始則必有終矣人始生而有不具者五焉目無
見不能食不能行不能言不能化及生三月而微煦然
後有見八月生齒然後能食朞而生臏然後能行三年
顖合然後能言十有六而精通然後能化隂竆反陽故
隂以陽變陽竆反隂故陽以隂化是以男子八月生齒
八歲而齔二八而化女子七月生齒七歲而齔二七而
化一陽一隂竒偶相配然後道合化成性命之端形於
此也公曰男子十六精通女子十四而化是則可謂生
民矣而禮男子三十而有室女子二十而有夫也豈不
晚哉孔子曰夫禮言其極不是過也男子二十而冠有
爲人父之端女子十五許嫁有適人之道於此而往則
自婚矣羣生閉藏乎陰而爲化育之始故聖人因時以
合偶男子竆天數也極霜降而婦功成嫁娶者行焉冰
泮而農桑起婚禮而殺於此男子者任天道而長萬物
者也知可爲知不可爲知可言知不可言知可行知不
可行者是故審其倫而明其别謂之知所以效匹夫之
聽也女子者順男子之教而長其理者也是故無專制
之義而有三從之道幼從父兄既嫁從夫夫死從子言
無再醮之端教令不出於閨門事在供酒食而已無閫
外之非儀也不越境而奔喪事無擅爲行無獨成參知
而後動可驗而後言晝不遊庭夜行以火所以效匹婦
之德也孔子遂言曰女有五不取逆家子者亂家子者
世有刑人子者有惡疾子者喪父長子者婦有七出三
不去七出者不順父母者無子者淫僻者嫉妒者惡疾
者多口舌者竊盜者三不去者謂有所取無所歸與共
更三年之喪先貧賤後富貴凡此聖人所以順男女之
際重婚姻之始也(大戴禮記分於道謂之命形於一謂之性化於陰陽象形而發謂之生化)
(竆數盡謂之死故命者性之終也則必有終矣人生而不具者五目無見不能食不能行不能言不能化三月)
(而徹盷然後能有見八月生齒然後食朞而生臏然後能行三年暿合然後能言十有六情通然後能化隂竆)
(反陽陽竆反陰是故陰以陽化陽以陰變故男以八月而生齒八歲而毁齒一陰一陽然後成道二八十六然)
(後情通然後其施行女七月生齒七歲而毁二七十四然後其化成合於三也小節也中古男三十而娶女二)
(十而嫁合於五也中節也太古男五十而室女三十而嫁備於三五合於八八也八者維剛也天地以發明故)
(聖人以合隂陽之數也物男者任也子者孳也男子者言任天地之道如長萬之義也故謂之丈夫丈者長)
(也夫者扶也言長萬物也知可爲者知不可爲者知可言者知不可言者知可行者知不可行者是故審論而)
(明其别謂之知所以正夫德者女者如也子者孳也女子者言如男子之教而長其義理者也故謂之婦人婦)
(人仗於人也是故無專制之義有三從之道在家從父適人從夫夫死從子無所敢自遂也故令不出閨門事)
(在饋食之閒而已矣是故女及日乎閨門之内不百里而犇喪事無獨爲行無獨成之道參知而後動可驗而)
(後言宵夜行燭宮事必量六畜蕃于宮中謂之信也所以正婦德也女有五不取逆家子不取亂家子不取世)
(有刑人不取世有惡疾不取喪婦長子不取逆家子者爲其逆德也亂家子者爲其亂人倫也世有刑人者爲)
(其棄於人也世有惡疾者爲其棄於天也喪婦長子者爲其無所受命也婦有七去不順父母去無子去淫去)
(妒去有惡疾去多言去竊盜去不順父母去爲其逆德也無子爲其絶世也淫爲其亂族也妒爲其亂家也有)
(惡疾爲其不可與共粢盛也口多言爲其離親也竊盗爲其反義也婦有三不去有所取無所歸不去與更三)
(年喪不去前貧賤後富貴不去大罪有五逆天地者罪及五世誣文武者罪及四世逆人倫者罪及三世誣鬼)
(神者罪及二世殺人者罪止其身故大罪有五殺人爲下大戴此篇不言哀孔問答中叚同喪服四制今刪)
(去)
喪服要記魯哀公祖載其父孔子曰寧設表門乎公曰
不也夫表門起於禹禹治洪水故表其門以紀其功吾
父無功何用焉寧設菰廬乎公曰菰廬起泰伯泰伯出
奔聞古公薨還赴喪故作菰廬以彰其尸吾父無泰伯
之罪何用此爲寧設五榖囊乎公曰五穀囊者伯夷叔
齊餓死首陽恐其魂之饑也故設穀囊吾父食味含哺
而死何用此焉寧設掛樹乎公曰掛樹者晉文公有内
難出亡介子推隨其行割肉以續軍糧後文公歸國忽
忘子推子推奏唱而歌文公始悟當授爵禄子推奔介
山抱木燒死國人恐其魂魄賈於地故作掛樹吾父生
於宫殿死於枕席何掛樹爲寧設魂衣乎公曰魂衣起
宛荆宛荆於山下道逢寒死羊角哀迎其屍恐神之寒
故作魂衣吾父生服錦繡死於衣被何用此爲寧設桐
人乎公曰齊人虞卿遇惡繼母不得養父死不能葬自
知有過故作桐人吾父生得供養何桐人爲寧設三桃
湯乎公曰桃湯起於衛靈公有女嫁楚乳母送之道聞
夫死欲將新婦還婦曰女有三從今屬於人死當䘚哀
因素車白馬進到夫家治三桃湯以沐死者出東北隅
禮三終使死者不恨吾父無所恨何用桃湯焉
莊子魯哀公問於仲尼曰衛有惡人焉曰哀駘他丈夫
與之處者思而不能去也婦人見之請於父母曰與爲
人妻寧爲夫子妾者十數而未止也未嘗有聞其唱者
也常和而已矣無君人之位以濟乎人之死無聚禄以
望人之腹又以惡駭天下和而不唱知不出乎四域且
而雌雄合乎前是必有異乎人者也寡人召而觀之果
以惡駭天下與寡人處不至以月數而寡人有意乎其
爲人也不至乎期年而寡人信之國無宰而寡人傳國
焉悶然而後應氾而若辭寡人醜乎䘚授之國無幾何
也去寡人而行寡人䘏焉若有亡也若無與樂是國也
是何人者也仲尼曰丘也嘗使於楚矣適見㹠子食於
其死母者少焉眴若皆棄之而走不見已焉爾不得類
焉爾所愛其母者非愛其形也愛使其形者也戰而死
者其人之葬也不以翣資刖者之屨無爲愛之皆無其
本矣爲天子之諸御不爪翦不穿耳取妻者止於外不
得復使形全猶足以爲爾而況全德之人乎今哀駘他
未言而信無功而親使人授已國唯恐其不受也是必
才全而德不形者也哀公曰何謂才全仲尼曰死生存
亡竆逹貧富賢與不肖毁譽饑渴寒暑是事之變命之
行也日夜相代乎前而知不能規乎其始者也故不足
以滑和不可入於靈府使之和豫通而不失於兌使日
夜無郤而與物爲春是接而生時於心者也是之謂才
全何謂德不形曰平者水停之盛也其可以爲法也内
保之而外不蕩也德者成和之修也德不形者物不能
離也哀公異日以告閔子曰始也吾以南面而君天下
執民之紀而憂其死吾自以爲至通矣今吾聞至人之
言恐吾無其實輕用吾身而亡吾國吾與孔丘非君臣
也德友而已矣
繹史卷八十六之一
繹史卷八十六之二靈壁縣知縣馬驌撰
孔子類記(二)
删述上
史記然魯終不能用孔子孔子亦不求仕孔子之時周
室微而禮樂廢詩書缺追迹三代之禮序書傳上紀唐
虞之際下至秦繆編次其事曰夏禮吾能言之把不足
徵也殷禮吾能言之宋不足徵也足則吾能徵之矣觀
殷夏所損益曰後雖百世可知也以一文一質周監二
代郁郁乎文哉吾從周故書傳禮記自孔氏孔子語魯
太師樂其可知也始作翕如縱之純如皦如繹如也以
成吾自衛反魯然後樂正雅頌各得其所古者詩三千
餘篇及至孔子去其重取可施於禮義上采契后稷中
述殷周之盛至幽厲之缺始於衽席故曰關雎之亂以
為風始鹿鳴為小雅始文王為大雅始清廟為頌始三
百五篇孔子皆絃歌之以求合韶武雅頌之音禮樂自
此可得而述以備王道成六藝(尚書緯孔子求得黃帝玄孫帝魁之書迄於秦)
(穆公凡三千二百四十篇斷遠而定近可以為世法者百二十篇以百二篇為尚書十八篇為中候正部仲)
(尼叙書上謂天談下謂民語兼該男女究其表裏)
孔叢子孔子曰書之於事也遠而不闊近而不廹志盡
而不怨辭順而不諂吾於高宗肜日見德有報之疾也
苟由其道致其仁則遠方歸志而致其敬焉吾於洪範
見君子之不忍言人之惡而質人之美也發乎中而見
乎外以成文者其惟洪範乎
尸子孔子云誦詩讀書與古人居讀書誦詩與古人謀
說苑孔子論詩至於正月之六章戄然曰不逢時之君
子豈不殆哉從上依世則廢道違上離俗則危身世不
與善已獨由之則曰非妖則孽也是以桀殺關龍逄紂
殺王子比干故賢者不遇時常恐不終焉詩曰謂天蓋
高不敢不跼謂地盖厚不敢不蹐此之謂也
孔叢子孔子讀詩及小雅喟然而歎曰吾於周南召南
見周道之所以盛也於栢舟見匹夫執志之不可易也
於淇澳見學之可以為君子也於考槃見遁世之士而
不悶也於木瓜見包且之禮行也於緇衣見好賢之心
至也於雞鳴見古之君子不㤀其敬也於伐檀見賢者
之先事後食也於蟋蟀見陶唐儉德之大也於下泉見
亂世之思眀君也於七月見豳公之所造周也於東山
見周公之先公而後私也於狼跋見周公之遠志所以
為聖也於鹿鳴見君臣之有禮也於彤弓見有功之必
報也於羔羊見善政之有應也於節南山見忠臣之憂
世也於蓼莪見孝子之思養也於四月見孝子之思祭
也於裳裳者華見古之賢者世保其禄也於采菽見古
之眀王所以敬諸侯也
家語孔子曰小辯害義小言破道關雎興於鳥而君子
美之取其雄雌之有别鹿鳴興于獸而君子大之取其
得食而相呼若以鳥獸之名嫌之固不可行也孔子
曰吾于甘棠見宗廟之敬也甚矣思其人必愛其樹尊
其人必敬其位道也
鹽鐡論孔子曰吾於河廣知德之至也而欲得之各反
其本復諸古而已
史記孔子晩而喜易序彖繫象說卦文言讀易韋編三
絶曰假我數年若是我於易則彬彬矣(論語䜟孔子讀易韋編三絶鐡)
(撾三折漆書三滅丘抱朴子有古強者云孔子嘗勸我讀易云此良書也竊好之韋編三絶鐡撾三折今乃)
(大悟)
易(上彖)象曰大哉乾元萬物資始乃統天雲行雨施品物
流形大明終始六位時成時乘六龍以御天乾道變化
各正性命保合太和乃利貞首出庶物萬國咸寧至
哉坤元萬物資生乃順承天坤厚載物德合无疆含弘
光大品物咸亨牝馬地類行地无疆柔順利貞君子攸
行先迷失道後順得常西南得朋乃與類行東北喪朋
乃終有慶安貞之吉應地无疆屯剛柔始交而難生
動乎險中大亨貞雷雨之動滿盈天造草昧宜建侯而
不寧蒙山下有險險而止蒙蒙亨以亨行時中也匪
我求童蒙童蒙求我志應也初筮告以剛中也再三瀆
瀆則不告瀆蒙也蒙以養正聖功也需須也險在前
也剛健而不䧟其義不困窮矣需有孚光亨貞吉位乎
天位以正中也利涉大川往有功也訟上剛下險險
而健訟訟有孚窒惕中吉剛來而得中也終凶訟不可
成也利見大人尚中正也不利涉大川入於淵也師
衆也貞正也能以衆正可以王矣剛中而應行險而順
以此毒天下而民從之吉又何咎矣比吉也比輔也
下順從也原筮元永貞无咎以剛中也不寧方來上下
應也後夫凶其道窮也小畜柔得位而上下應之曰
小畜健而巽剛中而志行乃亨密雲不雨尚往也自我
西郊施未行也履柔履剛也說而應乎乾是以履虎
尾不咥人亨剛中正履帝位而不疚光眀也泰小往
大來吉亨則是天地交而萬物通也上下交而其志同
也内陽而外隂内健而外順内君子而外小人君子道
長小人道消也否之匪人不利君子貞大往小來則
是天地不交而萬物不通也上下不交而天下无邦也
内隂而外陽内柔而外剛内小人而外君子小人道長
君子道消也同人柔得位得中而應乎乾曰同人同
人曰同人于野亨利涉大川乾行也文眀以健中正而
應君子正也惟君子為能通天下之志大有柔得尊
位大中而上下應之曰大有其德剛健而文眀應乎天
而時行是以元亨謙亨天道下濟而光眀地道卑而
上行天道虧盈而益謙地道變盈而流謙鬼神害盈而
福謙人道惡盈而好謙謙尊而光卑而不可踰君子之
終也豫剛應而志行順以動豫豫順以動故天地如
之而况建侯行師乎天地以順動故日月不過而四時
不忒聖人以順動則刑罰清而民服豫之時義大矣哉
隨剛來而下柔動而說隨大亨貞无咎而天下隨時
隨時之義大矣哉蠱剛上而柔下巽而止蠱蠱元亨
而天下治也利涉大川往有事也先甲三日後甲三日
終則有始天行也臨剛浸而長說而順剛中而應大
亨以正天之道也至于八月有凶消不久也大觀在
上順而巽中正以觀天下觀盥而不薦有孚顒若下觀
而化也觀天之神道而四時不忒聖人以神道設教而
天下服矣頤中有物曰噬嗑噬嗑而亨剛柔分動而
眀雷電合而章柔得中而上行雖不當位利用獄也
賁亨柔來而文剛故亨分剛上而文柔故小利有攸往
天文也文眀以止人文也觀乎天文以察時變觀乎人
文以化成天下剝剝也柔變剛也不利有攸往小人
長也順而止之觀象也君子尚消息盈虚天行也復
亨剛反動而以順行是以出入无疾朋來无咎反復其
道七日來復天行也利有攸往剛長也復其見天地之
心乎无妄剛自外来而為主于内動而健剛中而應
大亨以正天之命也其匪正有𤯝不利有攸往无妄之
往何之矣天命不祐行矣哉大畜剛健篤實輝光日
新其德剛上而尚賢能止健大正也不家食吉養賢也
利涉大川應乎天也頤貞吉養正則吉也觀頤觀其
所養也自求口實觀其自養也天地養萬物聖人養賢
以及萬民頤之時大矣哉大過大者過也棟橈本末
弱也剛過而中巽而說行利有攸往乃亨大過之時大
矣哉習坎重險也水流而不盈行險而不失其信維
心亨乃以剛中也行有尚往有功也天險不可升也地
險山川丘陵也王公設險以守其國險之時用大矣哉
離麗也日月麗乎天百榖草木麗乎土重眀以麗乎
正乃化成天下柔麗乎中正故亨是以畜牝牛吉也
(下彖)彖曰咸感也柔上而剛下二氣感應以相與止而說
男下女是以亨利貞取女吉也天地感而萬物化生聖
人感人心而天下和平觀其所感而天地萬物之情可
見矣恒久也剛上而柔下雷風相與巽而動剛柔皆
應恒恒亨无咎利貞久於其道也天地之道恒久而不
已也利有攸往終則有始也日月得天而能久照四時
變化而能久成聖人久于其道而天下化成觀其所恒
而天地萬物之情可見矣遯亨遯而亨也剛當位而
應與時行也小利貞浸而長也遯之時義大矣哉大
壯大者壯也剛以動故壯大壯利貞大者正也正大而
天地之情可見矣晉進也眀出地上順而麗乎大眀
柔進而上行是以康侯用錫馬蕃庶晝日三接也眀
入地中明夷内文眀而外柔順以蒙大難文王以之利
艱貞晦其明也内難而能正其志箕子以之家人女
正位乎内男正位乎外男女正天地之大義也家人有
嚴君焉父母之謂也父父子子兄兄弟弟夫夫婦婦而
家道正正家而天下定矣暌火動而上澤動而下二
女同居其志不同行說而麗乎眀柔進而上行得中而
應乎剛是以小事吉天地暌而其事同也男女暌而其
志通也萬物暌而其事類也暌之時用大矣哉蹇難
也險在前也見險而能止知矣哉蹇利西南往得中也
不利東北其道窮也利見大人往有功也當位貞吉以
正邦也蹇之時用大矣哉解險以動動而免乎險解
解利西南往得衆也其來復吉乃得中也有攸往夙吉
往有功也天地解而雷雨作雷雨作而百果草木皆甲
拆解之時大矣哉損損下益上其道上行損而有孚
元吉无咎可貞利有攸往曷之用二簋可用享二簋應
有時損剛益柔有時損益盈虚與時偕行益損上益
下民說无疆自上下下其道大光利有攸往中正有慶
利涉大川木道乃行益動而巽日進无疆天施地生其
益无方凡益之道與時偕行夬決也剛決柔也健而
說決而和揚于王庭柔乘五剛也孚號有厲其危乃光
也告自邑不利即戎所尚乃窮也利有攸往剛長乃終
也姤遇也柔遇剛也勿用取女不可與長也天地相
遇品物咸章也剛遇中正天下大行也姤之時義大矣
哉萃聚也順以說剛中而應故聚也王假有廟致孝
享也利見大人亨聚以正也用大牲吉利有攸往順天
命也觀其所聚而天地萬物之情可見矣柔以時升
巽以順剛中而應是以大亨用見大人勿恤有慶也南
征吉志行也困剛揜也險以說困而不失其所亨其
惟君子乎貞大人吉以剛中也有言不信尚口乃窮也
巽乎水而上水井井養而不窮也改邑不改井乃以
剛中也汔至亦未繘井未有功也羸其瓶是以凶也
革水火相息二女同居其志不相得曰革已日乃孚革
而信之文眀以說大亨以正革而當其悔乃亡天地革
而四時成湯武革命順乎天而應乎人革之時大矣哉
鼎象也以木巽火亨飪也聖人亨以享上帝而大亨
以養聖賢巽而耳目聰眀柔進而上行得中而應乎剛
是以元亨震亨震來虩虩恐致福也笑言啞啞後有
則也震驚百里驚遠而懼邇也出可以守宗廟社稷以
為祭主也艮止也時止則止時行則行動静不失其
時其道光明艮其止止其所也上下敵應不相與也是
以不獲其身行其庭不見其人无咎也漸之進也女
歸吉也進得位往有功也進以正可以正邦也其位剛
得中也止而巽動不窮也歸妹天地之大義也天地
不交而萬物不興歸妹人之終始也說以動所歸妹也
征凶位不當也无攸利柔乘剛也豐大也眀以動故
豐王假之尚大也勿憂宜日中宜照天下也日中則昃
月盈則食天地盈虚與時消息而況于人乎況於鬼神
乎旅小亨柔得中乎外而順乎剛止而麗乎眀是以
小亨旅貞吉也旅之時義大矣哉重巽以申命剛巽
乎中正而志行柔皆順乎剛是以小亨利有攸往利見
大人兌說也剛中而柔外說以利貞是以順乎天而
應乎人說以先民民㤀其勞說以犯難民㤀其死說之
大民勸矣哉渙亨剛來而不窮柔得位乎外而上同
王假有廟王乃在中也利涉大川乘木有功也節亨
剛柔分而剛得中苦節不可貞其道窮也說以行險當
位以節中正以通天地節而四時成節以制度不傷財
不害民中孚柔在内而剛得中說而巽孚乃化邦也
豚魚吉信及豚魚也利涉大川乘木舟虚也中孚以利
貞乃應乎天也小過小者過而亨也過以利貞與時
行也柔得中是以小事吉也剛失位而不中是以不可
大事也有飛鳥之象焉飛鳥遺之音不宜上宜下大吉
上逆而下順也既濟亨小者亨也利貞剛柔正而位
當也初吉柔得中也終止則亂其道窮也未濟亨柔
得中也小狐汔濟未出中也濡其尾无攸利不續終也
雖不當位剛柔應也(上象)象曰天行健君子以自強不
息地勢坤君子以厚德載物雲雷屯君子以經綸
山下出泉蒙君子以果行育德雲上於天需君子
以飲食宴樂天與水違行訟君子以作事謀始地
中有水師君子以容民畜衆地上有水比先王以建
萬國親諸侯風行天上小畜君子以懿文德上天
下澤履君子以辯上下定民志天地交泰后以財成
天地之道輔相天地之宜以左右民天地不交否君
子以儉德辟難不可榮以禄天與火同人君子以類
族辨物火在天上大有君子以遏惡揚善順天休命
地中有山謙君子以裒多益寡稱物平施雷出地
奮豫先王以作樂崇德殷薦之上帝以配祖考澤中
有雷隨君子以嚮晦入宴息山下有風蠱君子以振
民育德澤上有地臨君子以教思无窮容保民无疆
風行地上觀先王以省方觀民設教雷電噬嗑先
王以眀罰勅法山下有火賁君子以眀庶政无敢折
獄山附於地剝上以厚下安宅雷在地中復先王
以至日閉關商旅不行后不省方天下雷行物與无
妄先王以茂對時育萬物天在山中大畜君子以多
識前言往行以畜其德山下有雷頤君子以慎言語
節飲食澤滅木大過君子以獨立不懼遯世无悶
水洊至習坎君子以常德行習教事眀兩作離大人
以繼眀照于四方山上有澤咸君子以虚受人雷
風恒君子以立不易方天下有山遯君子以遠小人
不惡而嚴雷在天上大壯君子以非禮勿履眀出
地上晉君子以自昭眀德眀入地中眀夷君子以莅
衆用晦而眀風自火出家人君子以言有物而行有
恒上火下澤暌君子以同而異山上有水蹇君子
以反身修德雷雨作解君子以赦過宥罪山下有
澤損君子以懲忿窒欲風雷益君子以見善則遷有
過則改澤上於天夬君子以施禄及下居德則忌
天下有風姤后以施命誥四方澤上于地萃君子以
除戎器戒不虞地中有木升君子以順德積小以高
大澤无水困君子以致命遂志木上有水井君子
以勞民勸相澤中有火革君子以治歴眀時木上
有火鼎君子以正位凝命洊雷震君子以恐懼修省
兼山艮君子以思不出其位山上有木漸君子以
居賢德善俗澤上有雷歸妹君子以永終知敝雷
電皆至豐君子以折獄致刑山上有火旅君子以眀
慎用刑而不留獄隨風巽君子以申命行事麗澤
兌君子以朋友講習風行水上渙先王以享于帝立
廟澤上有水節君子以制數度議德行澤上有風
中孚君子以議獄緩死山上有雷小過君子以行過
乎恭喪過乎哀用過乎儉水在火上既濟君子以思
患而豫防之火在水上未濟君子以慎辯物居方
(下象)潛龍勿用陽在下也見龍在田德施普也終日乾乾
反復道也或躍在淵進无咎也飛龍在天大人造也亢
龍有悔盈不可久也用九天德不可為首也履霜堅
冰隂始凝也馴致其道至堅冰也六二之動直以方也
不習无不利地道光也含章可貞以時發也或從王事
知光大也括囊无咎慎不害也黃裳元吉文在中也龍
戰於野其道窮也用六永貞以大終也雖磐桓志行
正也以貴下賤大得民也六二之難乘剛也十年乃字
反常也即鹿无虞以從禽也君子舍之往吝窮也求而
往眀也屯其膏施未光也泣血漣如何可長也利用
刑人以正法也子克家剛柔接也勿用取女行不順也
困蒙之吝獨遠實也童蒙之吉順以巽也利用禦寇上
下順也需于郊不犯難行也利用恒无咎未失常也
需于沙衍在中也雖小有言以吉終也需于泥災在外
也自我致寇敬慎不敗也需于血順以聽也酒食貞吉
以中正也不速之客來敬之終吉雖不當位未大失也
不永所事訟不可長也雖小有言其辯眀也不克訟
歸逋竄也自下訟上患至掇也食舊德從上吉也復即
命渝安貞不失也訟元吉以中正也以訟受服亦不足
敬也師出以律失律凶也在師中吉承天寵也王三
錫命懷萬邦也師或輿尸大无功也左次无咎未失常
也長子帥師以中行也弟子輿尸使不當也大君有命
以正功也小人勿用必亂邦也比之初六有他吉也
比之自内不自失也比之匪人不亦傷乎外比於賢以
從上也顯比之吉位正中也舍逆取順失前禽也邑人
不誡上使中也比之无首无所終也復自道其義吉
也牽復在中亦不自失也夫妻反目不能正室也有孚
愓出上合志也有孚攣如不獨富也既雨既處德積載
也君子貞凶有所疑也素履之往獨行願也幽人貞
吉中不自亂也眇能視不足以有眀也跛能履不足以
與行也咥人之凶位不當也武人為于大君志剛也愬
愬終吉志行也夬履貞厲位正當也元吉在上大有慶
也拔茅征吉志在外也包荒得尚于中行以光大也
无往不復天地際也翩翩不富皆失實也不戒以孚中
心願也以祉元吉中以行願也城復于隍其命亂也
拔茅貞吉志在君也大人否亨不亂羣也包羞位不當
也有命无咎志行也大人之吉位正當也否終則傾何
可長也出門同人又誰咎也同人于宗吝道也伏戎
于莽敵剛也三歲不興安行也乘其墉義弗克也其吉
則困而反則也同人之先以中直也大師相遇言相克
也同人於郊志未得也大有初九无交害也大車以
載積中不敗也公用亨於天子小人害也匪其彭无咎
眀辯晢也厥孚交如信以發志也威如之吉易而无備
也大有上吉自天祐也謙謙君子卑以自牧也鳴謙
貞吉中心得也勞謙君子萬民服也无不利撝謙不違
則也利用侵伐征不服也鳴謙志未得也可用行師征
邑國也初六鳴豫志窮凶也不終日貞吉以中正也
盱豫有悔位不當也由豫大有得志大行也六五貞疾
乘剛也恒不死中未亡也冥豫在上何可長也官有
渝從正吉也出門交有功不失也係小子弗兼與也係
丈夫志舍下也隨有獲其義凶也有孚在道眀功也孚
於嘉吉位正中也拘係之上窮也幹父之蠱意承考
也幹母之蠱得中道也幹父之蠱終无咎也裕父之蠱
往未得也幹父用譽承以德也不事王侯志可則也
咸臨貞吉志行正也咸臨吉无不利未順命也甘臨位
不當也既憂之咎不長也至臨无咎位當也大君之宜
行中之謂也敦臨之吉志在内也初六童觀小人道
也闚觀女貞亦可醜也觀我生進退未失道也觀國之
光尚賓也觀我生觀民也觀其生志未平也屨校滅
趾不行也噬膚滅鼻乘剛也遇毒位不當也利艱貞吉
未光也貞厲无咎得當也何校滅耳聰不眀也舍車
而徒義勿乘也賁其須與上興也永貞之吉終莫之陵
也六四當位疑也匪寇婚媾終无尤也六五之吉有喜
也白賁无咎上得志也剝牀以足以滅下也剝牀以
辨未有與也剝之无咎失上下也剝牀以膚切近災也
以宫人寵終无尤也君子得輿民所載也小人剝廬終
不可用也不遠之復以修身也休復之吉以下仁也
頻復之厲義无咎也中行獨復以從道也敦復无悔中
以自考也迷復之凶反君道也无妄之往得志也不
耕穫未富也行人得牛邑人災也可貞无咎固有之也
无妄之藥不可試也无妄之行窮之災也有厲利己
不犯災也輿說輹中无尤也利有攸往上合志也六四
元吉有喜也六五之吉有慶也何天之衢道大行也
觀我朵頤亦不足貴也六二征凶行失類也十年勿用
道大悖也顛頤之吉上施光也居貞之吉順以從上也
由頤厲吉大有慶也藉用白茅柔在下也老夫女妻
過以相與也棟橈之凶不可以有輔也棟隆之吉不橈
乎下也枯楊生華何可久也老婦士夫亦可醜也過涉
之凶不可咎也習坎入坎失道凶也求小得未出中
也來之坎坎終无功也樽酒簋貳剛柔際也坎不盈中
未大也上六失道凶三歲也履錯之敬以辟咎也黃
離元吉得中道也日昃之離何可久也突如其來如无
所容也六五之吉離王公也王用出征以正邦也咸
其拇志在外也雖凶居吉順不害也咸其股亦不處也
志在隨人所執下也貞吉悔亡未感害也憧憧往来未
光大也咸其脢志末也咸其輔頰舌滕口說也浚恒
之凶始求深也九二悔亡能久中也不恒其德无所容
也久非其位安得禽也婦人貞吉從一而終也夫子制
義從婦凶也振恒在上大无功也遯尾之厲不往何
災也執用黃牛固志也係遯之厲有疾憊也畜臣妾吉
不可大事也君子好遯小人否也嘉遯貞吉以正志也
肥遯无不利无所疑也壯于趾其孚窮也九二貞吉
以中也小人用壯君子㒺也藩決不羸尚往也喪羊於
易位不當也不能退不能遂不詳也艱則吉咎不長也
晉如摧如獨行正也裕无咎未受命也受茲介福以
中正也衆允之志上行也鼫鼠貞厲位不當也失得勿
恤往有慶也維用伐邑道未光也君子于行義不食
也六二之吉順以則也南狩之志乃大得也入于左腹
獲心意也箕子之貞眀不可息也初登于天照四國也
後入于地失則也閑有家志未變也六二之吉順以
巽也家人嗃嗃未失也婦子嘻嘻失家節也富家大吉
順在位也王假有家交相愛也威如之吉反身之謂也
見惡人以辟咎也遇主于巷未失道也見輿曳位不
當也无初有終遇剛也交孚无咎志行也厥宗噬膚往
有慶也遇雨之吉羣疑亡也往蹇来譽宜待也王臣
蹇蹇終无尤也往蹇來反内喜之也往蹇来連當位實
也大蹇朋來以中節也往蹇来碩志在内也利見大人
以從貴也剛柔之際義无咎也九二貞吉得中道也
負且乘亦可醜也自我致戎又誰咎也解而拇未當位
也君子有解小人退也公用射隼以解悖也已事遄
往尚合志也九二利貞中以為志也一人行三則疑也
損其疾亦可喜也六五元吉自上祐也弗損益之大得
志也元吉无咎下不厚事也或益之自外來也益用
凶事固有之也告公從以益志也有孚惠心勿問之矣
惠我德大得志也莫益之偏辭也或擊之自外來也
不勝而往咎也有戎勿恤得中道也君子夬夬終无咎
也其行次且位不當也聞言不信聰不眀也中行无咎
中未光也无號之凶終不可長也繫于金柅柔道牽
也包有魚義不及賓也其行次且行未牽也无魚之凶
遠民也九五含章中正也有隕自天志不舍命也姤其
角上窮吝也乃亂乃萃其志亂也引吉无咎中未變
也往无咎上巽也大吉无咎位不當也萃有位志未光
也齎咨涕洟未安上也允升大吉上合志也九二之
孚有喜也升虚邑无所疑也王用亨于岐山順事也貞
吉升階大得志也冥升在上消不富也入于幽谷幽
不眀也困于酒食中有慶也據于蒺藜乘剛也入於其
宫不見其妻不祥也来徐徐志在下也雖不當位有與
也劓刖志未得也乃徐有說以中直也利用祭祀受福
也困於葛藟未當也動悔有悔吉行也井泥不食下
也舊井无禽時舍也井谷射鮒无與也井渫不食行惻
也求王明受福也井甃无咎修井也寒泉之食中正也
元吉在上大成也鞏用黃牛不可以有為也已日革
之行有嘉也革言三就又何之矣改命之吉信志也大
人虎變其文炳也君子豹變其文蔚也小人革面順以
從君也鼎顛趾未悖也利出否以從貴也鼎有實慎
所之也我仇有疾終无尤也鼎耳革失其義也覆公餗
信如何也鼎黃耳中以為實也玉鉉在上剛柔節也
震來虩虩恐致福也笑言啞啞後有則也震來厲乘剛
也震蘇蘇位不當也震遂泥未光也震往来厲危行也
其事在中大无喪也震索索中未得也雖凶无咎畏鄰
戒也艮其趾未失正也不拯其隨未退聽也艮其限
危薰心也艮其身止諸躬也艮其輔以中正也敦艮之
吉以厚終也小子之厲義无咎也飲食衎衎不素飽
也夫征不復離羣醜也婦孕不育失其道也利用禦寇
順相保也或得其桷順以巽也終莫之勝吉得所願也
其羽可用為儀吉不可亂也歸妹以娣以恒也跛能
履吉相承也利幽人之貞未變常也歸妹以須未當也
愆期之志有待而行也帝乙歸妹不如其娣之袂良也
其位在中以貴行也上六无實承虚筐也雖旬无咎
過旬災也有孚發若信以發志也豐其沛不可大事也
折其右肱終不可用也豐其蔀位不當也日中見斗幽
不眀也遇其夷主吉行也六五之吉有慶也豐其屋天
際翔也闚其戶闃其无人自藏也旅瑣瑣志窮災也
得童僕貞終无尤也旅焚其次亦以傷矣以旅與下其
義喪也旅于處未得位也得其資斧心未快也終以譽
命上逮也以旅在上其義焚也喪牛于易終莫之聞也
進退志疑也利武人之貞志治也紛若之吉得中也
頻巽之吝志窮也田獲三品有功也九五之吉位正中
也巽在牀下上窮也喪其資斧正乎凶也和兌之吉
行未疑也孚兌之吉信志也来兌之凶位不當也九四
之喜有慶也孚於剝位正當也上六引兌未光也初
六之吉順也渙奔其机得願也渙其躬志在外也渙其
羣元吉光大也王居无咎正位也渙其血遠害也不
出戶庭知通塞也不出門庭凶失時極也不節之嗟又
誰咎也安節之亨承上道也甘節之吉居位中也苦節
貞凶其道窮也初九虞吉志未變也其子和之中心
願也或鼓或罷位不當也馬匹亡絶類上也有孚攣如
位正當也翰音登于天何可長也飛鳥以凶不可如
何也不及其君臣不可過也從或戕之凶如何也弗過
遇之位不當也往厲必戒終不可長也密雲不雨已上
也弗遇過之已亢也曳其輪義无咎也七日得以中
道也三年克之憊也終日戒有所疑也東鄰殺牛不如
西鄰之時也實受其福吉大來也濡其首厲何可久也
濡其尾亦不知極也九二貞吉中以行正也未濟征
凶位不當也貞吉悔亡志行也君子之光其暉吉也飲
酒濡首亦不知節也(文言)文言曰元者善之長也亨者
嘉之會也利者義之和也貞者事之幹也君子體仁足
以長人嘉會足以合禮利物足以和義貞固足以幹事
君子行此四德者故曰乾元亨利貞初九曰潛龍勿用
何謂也子曰龍德而隱者也不易乎世不成乎名遯世
无悶不見是而无悶樂則行之憂則違之確乎其不可
拔潛龍也九二曰見龍在田利見大人何謂也子曰龍
德而正中者也庸言之信庸行之謹閑邪存其誠善世
而不伐德慱而化易曰見龍在田利見大人君德也九
三曰君子終日乾乾夕惕若厲无咎何謂也子曰君子
進德修業忠信所以進德也修辭立其誠所以居業也
知至至之可與幾也知終終之可與存義也是故居上
位而不驕在下位而不憂故乾乾因其時而惕雖危无
咎矣九四曰或躍在淵无咎何謂也子曰上下无常非
為邪也進退无恒非離羣也君子進德修業欲及時也
故无咎九五曰飛龍在天利見大人何謂也子曰同聲
相應同氣相求水流濕火就燥雲從龍風從虎聖人作
而萬物覩本乎天者親上本乎地者親下則各從其類
也上九曰亢龍有悔何謂也子曰貴而无位高而无民
賢人在下位而无輔是以動而有悔也潛龍勿用下也
見龍在田時舍也終日乾乾行事也或躍在淵自試也
飛龍在天上治也亢龍有悔窮之災也乾元用九天下
治也潛龍勿用陽氣潛藏見龍在田天下文眀終日乾
乾與時偕行或躍在淵乾道乃革飛龍在天乃位乎天
德亢龍有悔與時偕極乾元用九乃見天則乾元者始
而亨者也利貞者性情也乾始能以美利利天下不言
所利大矣哉大哉乾乎剛健中正純粹精也六爻發揮
旁通情也時乘六龍以御天也雲行雨施天下平也君
子以成德為行日可見之行也潛之為言也隱而未見
行而未成是以君子弗用也君子學以聚之問以辨之
寬以居之仁以行之易曰見龍在田利見大人君德也
九三重剛而不中上不在天下不在田故乾乾因其時
而惕雖危无咎矣九四重剛而不中上不在天下不在
田中不在人故或之或之者疑之也故无咎夫大人者
與天地合其德與日月合其眀與四時合其序與鬼神
合其吉凶先天而天弗違後天而奉天時天且弗違而
況於人乎況于鬼神乎亢之為言也知進而不知退知
存而不知亡知得而不知喪其惟聖人乎知進退存亡
而不失其正者其惟聖人乎坤至柔而動也剛至靜
而德方後得主而有常含萬物而化光坤道其順乎承
天而時行積善之家必有餘慶積不善之家必有餘殃
臣弑其君子弑其父非一朝一夕之故其所由来者漸
矣由辯之不早辯也易曰履霜堅冰至盖言順也直其
正也方其義也君子敬以直内義以方外敬義立而德
不孤直方大不習无不利則不疑其所行也隂雖有美
含之以從王事弗敢成也地道也妻道也臣道也地道
无成而代有終也天地變化草木蕃天地閉賢人隱易
曰括囊无咎无譽盖言謹也君子黃中通理正位居體
美在其中而暢于四支發于事業美之至也隂疑於陽
必戰為其嫌于无陽也故稱龍焉猶未離其類也故稱
血焉夫玄黃者天地之雜也天玄而地黃(繫辭上傳)天尊
地卑乾坤定矣卑高以陳貴賤位矣動靜有常剛柔斷
矣方以類聚物以羣分吉凶生矣在天成象在地成形
變化見矣是故剛柔相摩八卦相盪鼓之以雷霆潤之
以風雨日月運行一寒一暑乾道成男坤道成女乾知
大始坤作成物乾以易知坤以簡能易則易知簡則易
從易知則有親易從則有功有親則可久有功則可大
可久則賢人之德可大則賢人之業易簡而天下之理
得矣天下之理得而成位乎其中矣聖人設卦觀象
繫辭焉而眀吉凶剛柔相推而生變化是故吉凶者失
得之象也悔吝者憂虞之象也變化者進退之象也剛
柔者晝夜之象也六爻之動三極之道也是故君子所
居而安者易之序也所樂而玩者爻之辭也是故君子
居則觀其象而玩其辭動則觀其變而玩其占是以自
天祐之吉无不利彖者言乎象者也爻者言乎變者
也吉凶者言乎其失得也悔吝者言乎其小疵也无咎
者善補過也是故列貴賤者存乎位齊小大者存乎卦
辯吉凶者存乎辭憂悔吝者存乎介震无咎者存乎悔
是故卦有小大辭有險易辭也者各指其所之易與天
地準故能彌綸天地之道仰以觀于天文俯以察于地
理是故知幽眀之故原始反終故知死生之說精氣
為物游魂為變是故知鬼神之情狀與天地相似故不
違知周乎萬物而道濟天下故不過旁行而不流樂天
知命故不憂安土敦乎仁故能愛範圍天地之化而不
過曲成萬物而不遺通乎晝夜之道而知故神无方而
易无體一隂一陽之謂道繼之者善也成之者性也仁
者見之謂之仁知者見之謂之知百姓日用而不知故
君子之道鮮矣顯諸仁藏諸用鼓萬物而不與聖人
同憂盛德大業至矣哉富有之謂大業日新之謂盛德
生生之謂易成象之謂乾效法之謂坤極數知来之謂
占通變之謂事隂陽不測之謂神夫易廣矣大矣以言
乎遠則不禦以言乎邇則靜而正以言乎天地之間則
備矣夫乾其靜也專其動也直是以大生焉夫坤其靜
也翕其動也闢是以廣生焉廣大配天地變通配四時
隂陽之義配日月易簡之善配至德子曰易其至矣乎
夫易聖人所以崇德而廣業也知崇禮卑崇效天卑法
地天地設位而易行乎其中矣成性存存道義之門
聖人有以見天下之賾而擬諸其形容象其物宜是故
謂之象聖人有以見天下之動而觀其會通以行其典
禮繫辭焉以斷其吉凶是故謂之爻言天下之至賾而
不可惡也言天下之至動而不可亂也擬之而後言議
之而後動擬議以成其變化鳴鶴在隂其子和之我有
好爵吾與爾靡之子曰君子居其室出其言善則千里
之外應之況其邇者乎居其室出其言不善則千里之
外違之況其邇者乎言出乎身加乎民行發乎邇見乎
遠言行君子之樞機樞機之發榮辱之主也言行君子
之所以動天地也可不慎乎同人先號咷而後笑子曰
君子之道或出或處或默或語二人同心其利斷金同
心之言其臭如蘭初六藉用白茅无咎子曰苟錯諸
地而可矣藉之用茅何咎之有慎之至也夫茅之為物
薄而用可重也慎斯術也以往其无所失矣勞謙君子
有終吉子曰勞而不伐有功而不德厚之至也語以其
功下人者也德言盛禮言恭謙也者致恭以存其位者
也亢龍有悔子曰貴而无位高而无民賢人在下位而
无輔是以動而有悔也不出戶庭无咎子曰亂之所生
也則言語以為階君不密則失臣臣不密則失身幾事
不密則害成是以君子慎密而不出也子曰作易者其
知盗乎易曰負且乘致寇至負也者小人之事也乘也
者君子之器也小人而乘君子之器盗思奪之矣上慢
下暴盗思伐之矣慢藏誨盗冶容誨淫易曰負且乘致
寇至盗之招也大衍之數五十其用四十有九分而
為二以象兩掛一以象三揲之以四以象四時歸竒於
扐以象閏五歲再閏故再扐而後掛天數五地數五五
位相得而各有合天數二十有五地數三十凡天地之
數五十有五此所以成變化而行鬼神也乾之策二百
一十有六坤之策百四十有四凡三百有六十當期之
日二篇之策萬有一千五百二十當萬物之數也是故
四營而成易十有八變而成卦八卦而小成引而伸之
觸類而長之天下之能事畢矣顯道神德行是故可與
酬酢可與祐神矣子曰知變化之道者其知神之所
為乎易有聖人之道四焉以言者尚其辭以動者尚其
變以制器者尚其象以卜筮者尚其占是以君子將有
為也將有行也問焉而以言其受命也如嚮无有遠近
幽深遂知来物非天下之至精其孰能與于此參伍以
變錯綜其數通其變遂成天地之文極其數遂定天下
之象非天下之至變其孰能與于此易无思也无為也
寂然不動感而遂通天下之故非天下之至神其孰能
與於此夫易聖人之所以極深而研幾也惟深也故能
通天下之志惟幾也故能成天下之務惟神也故不疾
而速不行而至子曰易有聖人之道四焉者此之謂也
天一地二天三地四天五地六天七地八天九地十子
曰夫易何為者也夫易開物成務冐天下之道如斯而
已者也是故聖人以通天下之志以定天下之業以斷
天下之疑是故蓍之德圓而神卦之德方以知六爻之
義易以貢聖人以此洗心退藏于密吉凶與民同患神
以知来知以藏往其孰能與于此哉古之聰眀叡知神
武而不殺者夫是以眀于天之道而察于民之故是興
神物以前民用聖人以此齋戒以神眀其德夫是故闔
戶謂之坤闢戶謂之乾一闔一闢謂之變往来不窮謂
之通見乃謂之象形乃謂之器制而用之謂之法利用
出入民咸用之謂之神是故易有太極是生兩儀兩
儀生四象四象生八卦八卦定吉凶吉凶生大業是故
法象莫大乎天地變通莫大乎四時縣象著眀莫大乎
日月崇高莫大乎富貴備物致用立成器以為天下利
莫大乎聖人探賾索隱鉤深致遠以定天下之吉凶成
天下之亹亹者莫大乎蓍龜是故天生神物聖人則之
天地變化聖人效之天垂象見吉凶聖人象之河出圖
洛出書聖人則之易有四象所以示也繫辭焉所以告
也定之以吉凶所以斷也易曰自天祐之吉无不利子
曰祐者助也天之所助者順也人之所助者信也履信
思乎順又以尚賢也是以自天祐之吉无不利也子
曰書不盡言言不盡意然則聖人之意其不可見乎子
曰聖人立象以盡意設卦以盡情偽繫辭焉以盡其言
變而通之以盡利鼓之舞之以盡神乾坤其易之緼邪
乾坤成列而易立乎其中矣乾坤毁則无以見易易不
可見則乾坤或幾乎息矣是故形而上者謂之道形而
下者謂之器化而裁之謂之變推而行之謂之通舉而
措之天下之民謂之事業是故夫象聖人有以見天下
之賾而擬諸其形容象其物宜是故謂之象聖人有以
見天下之動而觀其會通以行其典禮繫辭焉以斷其
吉凶是故謂之爻極天下之賾者存乎卦鼓天下之動
者存乎辭化而裁之存乎變推而行之存乎通神而眀
之存乎其人默而成之不言而信存乎德行(繫辭下傳)八
卦成列象在其中矣因而重之爻在其中矣剛柔相推
變在其中矣繫辭焉而命之動在其中矣吉凶悔吝者
生乎動者也剛柔者立本者也變通者趣時者也吉凶
者貞勝者也天地之道貞觀者也日月之道貞眀者也
天下之動貞夫一者也夫乾確然示人易矣夫坤隤然
示人簡矣爻也者效此者也象也者像此者也爻象動
乎内吉凶見乎外功業見乎變聖人之情見乎辭天地
之大德曰生聖人之大寳曰位何以守位曰仁何以聚
人曰財理財正辭禁民為非曰義古者包犧氏之王
天下也仰則觀象於天俯則觀法于地觀鳥獸之文與
地之宜近取諸身遠取諸物于是始作八卦以通神眀
之德以類萬物之情作結繩而為網罟以佃以漁盖取
諸離包犧氏沒神農氏作斵木為耜揉木為耒耒耨之
利以教天下盖取諸益日中為市致天下之民聚天下
之貨交易而退各得其所盖取諸噬嗑神農氏沒黃帝
堯舜氏作通其變使民不倦神而化之使民宜之易窮
則變變則通通則久是以自天祐之吉无不利黃帝堯
舜垂衣裳而天下治盖取諸乾坤刳木為舟剡木為楫
舟楫之利以濟不通致遠以利天下盖取諸渙服牛乘
馬引重致遠以利天下盖取諸隨重門擊柝以待暴客
盖取諸豫斷木為杵掘地為臼臼杵之利萬民以濟盖取
諸小過弦木為弧剡木為矢弧矢之利以威天下盖取諸暌
上古宂居而野處後世聖人易之以宫室上棟下宇以待
風雨盖取諸大壯古之葬者厚衣之以薪葬之中野不封
不樹喪期无數後世聖人易之以棺椁盖取諸大過上古
結繩而治後世聖人易之以書契百官以治萬民以察盖
取諸夬是故易者象也象也者像也彖者材也爻也者
效天下之動者也是故吉凶生而悔吝著也陽卦多陰陰
卦多陽其故何也陽卦竒陰卦耦其德行何也陽一君而
二民君子之道也陰二君而一民小人之道也易曰憧憧
往來朋從爾思子曰天下何思何慮天下同歸而殊塗一
致而百慮天下何思何慮日往則月來月往則日來日月
相推而明生焉寒往則暑來暑往則寒來寒暑相推而歲
成焉往者屈也來者信也屈信相感而利生焉尺蠖之屈
以求信也龍蛇之蟄以存身也精義入神以致用也利用
安身以崇德也過此以往未之或知也窮神化德德之盛
也易曰困于石據於蒺藜入於其宫不見其妻凶子曰
非所困而困焉名必辱非所據而據焉身必危既辱且危
死期將至妻其可得見耶易曰公用射隼于高墉之上獲
之无不利子曰隼者禽也弓矢者器也射之者人也君子
藏器於身待時而動何不利之有動而不括是以出而
有獲語成器而動者也子曰小人不耻不仁不畏不義
不見利不勸不威不懲小懲而大誡此小人之福也易
曰屨校滅趾无咎此之謂也善不積不足以成名惡不
積不足以滅身小人以小善為无益而弗為也以小惡
為无傷而弗去也故惡積而不可掩罪大而不可解易
曰何校滅耳凶子曰危者安其位者也亡者保其存者
也亂者有其治者也是故君子安而不㤀危存而不㤀
亡治而不㤀亂是以身安而國家可保也易曰其亡其
亡繫於苞桑子曰德薄而位尊知小而謀大力小而任
重鮮不及矣易曰鼎折足覆公餗其形渥凶言不勝其
任也子曰知幾其神乎君子上交不謟下交不瀆其知
幾乎幾者動之微吉之先見者也君子見幾而作不俟
終日易曰介于石不終日貞吉介如石焉寧用終日斷
可識矣君子知微知彰知柔知剛萬夫之望子曰顔氏
之子其殆庶幾乎有不善未嘗不知知之未嘗復行也
易曰不遠復无祗悔元吉天地絪緼萬物化醇男女搆
精萬物化生易曰三人行則損一人一人行則得其友
言致一也子曰君子安其身而後動易其心而後語定
其交而後求君子修此三者故全也危以動則民不與
也懼以語則民不應也无交而求則民不與也莫之與
則傷之者至矣易曰莫益之或擊之立心勿恒凶子
曰乾坤其易之門邪乾陽物也坤隂物也隂陽合德而
剛柔有體以體天地之撰以通神眀之德其稱名也雜
而不越于稽其類其衰世之意邪夫易彰往而察来而
微顯闡幽開而當名辨物正言斷辭則備矣其稱名也
小其取類也大其旨遠其辭文其言曲而中其事肆而
隱因貳以濟民行以眀失得之報易之興也其於中
古乎作易者其有憂患乎是故履德之基也謙德之柄
也復德之本也恒德之固也損德之修也益德之裕也
困德之辨也井德之地也巽德之制也履和而至謙尊
而光復小而辨於物恒雜而不厭損先難而後易益長
裕而不設困窮而通井居其所而遷巽稱而隱履以和
行謙以制禮復以自知恒以一德損以遠害益以興利
困以寡怨井以辨義巽以行權易之為書也不可遠
為道也屢遷變動不居周流六虚上下无常剛柔相易
不可為典要惟變所適其出入以度外内使知懼又眀
於憂患與故无有師保如臨父母初率其辭而揆其方
既有典常苟非其人道不虚行易之為書也原始要終
以為質也六爻相雜惟其時物也其初難知其上易知
本末也初辭擬之卒成之終若夫雜物撰德辯是與非
則非其中爻不備噫亦要存亡吉凶則居可知矣知者
觀其彖辭則思過半矣二與四同功而異位其善不
同二多譽四多懼近也柔之為道不利遠者其要无咎
其用柔中也三與五同功而異位三多凶五多功貴賤
之等也其柔危其剛勝邪易之為書也廣大悉備有天
道焉有人道焉有地道焉兼三才而兩之故六六者非
他也三才之道也道有變動故曰爻爻有等故曰物物
相雜故曰文文不當故吉凶生焉易之興也其當殷之
末世周之盛德邪當文王與紂之事邪是故其辭危危
者使平易者使傾其道甚大百物不廢懼以終始其要
无咎此之謂易之道也夫乾天下之至健也德行恒
易以知險夫坤天下之至順也德行恒簡以知阻能說
諸心能研諸侯之慮定天下之吉凶成天下之亹亹者
是故變化云為吉事有祥象事知器占事知来天地設
位聖人成能人謀鬼謀百姓與能八卦以象告爻彖以
情言剛柔雜居而吉凶可見矣變動以利言吉凶以情
遷是故愛惡相攻而吉凶生遠近相取而悔吝生情偽
相感而利害生凡易之情近而不相得則凶或害之悔
且吝將叛者其辭慙中心疑者其辭枝吉人之辭寡躁
人之辭多誣善之人其辭游失其守者其辭屈(說卦傳)
昔者聖人之作易也幽贊于神眀而生蓍參天兩地而
倚數觀變于隂陽而立卦發揮於剛柔而生爻和順於
道德而理於義窮理盡性以至于命昔者聖人之作
易也將以順性命之理是以立天之道曰隂與陽立地
之道曰柔與剛立人之道曰仁與義兼三才而兩之故
易六畫而成卦分隂分陽迭用柔剛故易六位而成章
天地定位山澤通氣雷風相薄水火不相射八卦相
錯數往者順知来者逆是故易逆數也雷以動之風
以散之雨以潤之日以暄之艮以止之兌以說之乾以
君之坤以藏之帝出乎震齊乎巽相見乎離致役乎
坤說言乎兌戰乎乾勞乎坎成言乎艮萬物出乎震震
東方也齊乎巽巽東南也齊也者言萬物之潔齊也離
也者眀也萬物皆相見南方之卦也聖人南面而聽天
下嚮眀而治盖取諸此也坤也者地也萬物皆致養焉
故曰致役乎坤兌正秋也萬物之所說也故曰說言乎
兌戰乎乾乾西北之卦也言隂陽相薄也坎者水也正
北方之卦也勞卦也萬物之所歸也故曰勞乎坎艮東
北之卦也萬物之所成終而所成始也故曰成言乎艮
神也者妙萬物而為言者也動萬物者莫疾乎雷撓
萬物者莫疾乎風燥萬物者莫熯乎火說萬物者莫說
乎澤潤萬物者莫潤乎水終萬物始萬物者莫盛乎艮
故水火相逮雷風不相悖山澤通氣然後能變化既成
萬物也乾健也坤順也震動也巽入也坎䧟也離麗
也艮止也兌說也乾為馬坤為牛震為龍巽為雞坎
為豕離為雉艮為狗兌為羊乾為首坤為腹震為足
巽為股坎為耳離為目艮為手兌為口乾天也故稱
乎父坤地也故稱乎母震一索而得男故謂之長男巽
一索而得女故謂之長女坎再索而得男故謂之中男
離再索而得女故謂之中女艮三索而得男故謂之少
男兌三索而得女故謂之少女乾為天為圜為君為
父為玉為金為寒為冰為大赤為良馬為老馬為瘠馬
為駁馬為木果坤為地為母為布為釜為吝嗇為均為
子母牛為大輿為文為衆為柄其于地也為黑震為雷
為龍為玄黃為旉為大塗為長子為決躁為蒼筤竹為
萑葦其于馬也為善鳴為馵足為作足為的顙其于稼
也為反生其究為健為蕃鮮巽為木為風為長女為繩
直為工為白為長為高為進退為不果為臭其于人也
為寡髮為廣顙為多白眼為近利市三倍其究為躁卦
坎為水為溝瀆為隱伏為矯輮為弓輪其於人也為加
憂為心病為耳痛為血卦為赤其于馬也為美脊為亟
心為下首為薄蹄為曳其于輿也為多𤯝為通為月為
盗其于木也為堅多心離為火為日為電為中女為甲
胄為戈兵其于人也為大腹為乾卦為鼈為蟹為蠃為
蚌為龜其于木也為科上槁艮為山為徑路為小石為
門闕為果蓏為閽寺為指為狗為鼠為黔喙之屬其於
木也為堅多節兌為澤為少女為巫為口舌為毁折為
附決其於地也為剛鹵為妾為羊(序卦傳)有天地然後
萬物生焉盈天地之間者惟萬物故受之以屯屯者盈
也屯者物之始生也物生必蒙故受之以蒙蒙者蒙也
物之稺也物稺不可不養也故受之以需需者飲食之
道也飲食必有訟故受之以訟訟必有衆起故受之以
師師者衆也衆必有所比故受之以比比者比也比必
有所畜故受之以小畜物畜然後有禮故受之以履履
而泰然後安故受之以泰泰者通也物不可以終通故
受之以否物不可以終否故受之以同人與人同者物
必歸焉故受之以大有有大者不可以盈故受之以謙
有大而能謙必豫故受之以豫豫必有隨故受之以隨
以喜隨人者必有事故受之以蠱蠱者事也有事而後
可大故受之以臨臨者大也物大然後可觀故受之以
觀可觀而後有所合故受之以噬嗑嗑者合也物不可
以苟合而已故受之以賁賁者飾也致飾然後亨則盡
矣故受之以剝剝者剝也物不可以終盡剝窮上反下
故受之以復復則不妄矣故受之以无妄有无妄然後
可畜故受之以大畜物畜然後可養故受之以頤頤者
養也不養則不可動故受之以大過物不可以終過故
受之以坎坎者䧟也䧟必有所麗故受之以離離者麗
也有天地然後有萬物有萬物然後有男女有男女
然後有夫婦有夫婦然後有父子有父子然後有君臣
有君臣然後有上下有上下然後禮義有所錯夫婦之
道不可以不久也故受之以恒恒者久也物不可以久
居其所故受之以遯遯者退也物不可以終遯故受之
以大壯物不可以終壯故受之以晉晉者進也進必有
所傷故受之以眀夷夷者傷也傷於外者必反其家故
受之以家人家道窮必乖故受之以睽睽者乖也乖必
有難故受之以蹇蹇者難也物不可以終難故受之以
解解者緩也緩必有所失故受之以損損而不已必益
故受之以益益而不已必決故受之以夬夬者決也決
必有所遇故受之以姤姤者遇也物相遇而後聚故受
之以萃萃者聚也聚而上者謂之升故受之以升升而
不已必困故受之以困困乎上者必反下故受之以井
井道不可不革故受之以革革物者莫若鼎故受之以
鼎主器者莫若長子故受之以震震者動也物不可以
終動止之故受之以艮艮者止也物不可以終止故受
之以漸漸者進也進必有所歸故受之以歸妹得其所
歸者必大故受之以豐豐者大也窮大者必失其居故
受之以旅旅而无所容故受之以巽巽者入也入而後
說之故受之以兌兌者說也說而後散之故受之以渙
渙者離也物不可以終離故受之以節節而信之故受
之以中孚有其信者必行之故受之以小過有過物者
必濟故受之以既濟物不可窮也故受之以未濟終焉
(雜卦傳)乾剛坤柔比樂師憂臨觀之義或與或求屯見
而不失其居蒙雜而著震起也艮止也損益盛衰之始
也大畜時也无妄災也萃聚而升不来也謙輕而豫怠
也噬嗑食也賁无色也兌見而巽伏也隨无故也蠱則
飭也剝爛也復反也晉晝也眀夷誅也井通而困相遇
也咸速也恒久也渙離也節止也解緩也蹇難也睽外
也家人内也否泰反其類也大壯則止遯則退也大有
衆也同人親也革去故也鼎取新也小過過也中孚信
也豐多故親寡旅也離上而坎下也小畜寡也履不處
也需不進也訟不親也大過顛也姤遇也柔遇剛也漸
女歸待男行也頤養正也既濟定也歸妹女之終也未
濟男之窮也夬決也剛決柔也君子道長小人道憂也
(易乾鑿度孔子曰易者易也變易也不易也管三成為道德包籥孔子曰歲三百六十日而天氣周八卦用)
(事各四十五日方備歲焉天孔子曰易有君人五號也帝者天稱也王者美行也子者爵號也大君者與上)
(行異也大人者聖眀德備也變文以著名題德以别操仲尼魯人生不知易本偶筮其命得旅請益于商瞿)
(氏曰子有聖智而無位孔子泣而曰天也命也鳳鳥不来河無圖至嗚呼天之命也歎訖而後息志停讀禮止)
(史削五十究易作十翼眀也眀易幾教若曰終日而作思之于古聖頤師於姬昌法旦作九問十惡七正八歎)
(上下繫辭大道大數大法大義易書中為通聖之問眀者以為聖賢矣孔子曰吾以觀之曰仁者見為仁幾之)
(文智者見為智幾之問聖人見為通神之文仁者見之為之仁智者見之為之智隨仁智也緯書偽妄)
繹史卷八十六之二
繹史卷八十六之三靈壁縣知縣馬驌撰
孔子類記(三)
刪述下
左傳(哀公)十四年春西狩於大野叔孫氏之車子鉏商獲
麟以為不祥以賜虞人仲尼觀之曰麟也然後取之
公羊傳何以書記異也何異爾非中國之獸也然則孰
狩之薪采者也薪采者則微者也曷為以狩言之大之
也曷為大之為獲麟大之曷為為獲麟大之麟者仁獸
也有王者則至無王者則不至有以告者曰有麏而角
者孔子曰孰為來哉孰為來哉反袂拭面涕沾袍顔淵
死子曰噫天喪予子路死子曰噫天祝予西狩獲麟孔
子曰吾道窮矣春秋何以始乎隱祖之所逮聞也所見
異辭所聞異辭所傳聞異辭何以終乎哀十四年曰備
矣君子曷為為春秋撥亂世反諸正莫近諸春秋則未
知其為是與其諸君子樂道堯舜之道與末不亦樂乎
堯舜之知君子也制春秋之義以俟後聖以君子之為
亦有樂乎此也
穀梁傳引取之也狩地不地不狩也非狩而曰狩大獲
麟故大其適也其不言來不外麟於中國也其不言有
不使麟不恒於中國也
孔叢子叔孫氏之車子鉏商樵於野而獲獸焉衆莫之
識以為不祥棄之五父之衢冉有告夫子曰麕身而肉
角豈天之妖乎夫子曰今何在吾將觀焉遂往謂其御
高柴曰若求之言其必麟乎到視之果信言偃問曰飛
者宗鳳走者宗麟為其難致也敢問今見其誰應之子
曰天子布德將致太平則麟鳳龜龍先為之祥今宗周
將滅天下無主孰為來哉遂泣曰予之於人猶麟之於
獸也麟出而死吾道窮矣乃歌曰唐虞世兮麟鳳遊今
非其時來何求麟兮麟兮我心憂(琴操魯哀公十四年西狩薪者獲麟擊之)
(傷其左足將以示孔子孔子道與相逢見俛而泣抱麟曰爾孰為來哉孰為來哉反袂拭面仰視其人龍顔日)
(角夫子奉麟之口須臾吐三卷圖一為赤伏劉季興為王二為周滅夫子將終三為漢制造作孝經夫子還謂)
(子夏曰新主將起其人如得麟者起孝經右契孔子夜夢三槐之閒豐沛之邦有赤烟氣乃呼顔淵子夏往)
(觀之驅車到楚西北范氏之街前芻兒捶麟傷其左前足束薪而覆之孔子曰兒來汝姓為誰兒曰吾姓為赤)
(誦字時喬名受紀孔子曰汝豈有所見乎兒曰吾有所見一禽如麕羊頭上有角其末有肉方以是西走孔子)
(曰天下已有主也為赤劉陳項為輔五星入井從歲星見發薪下麟視孔子孔子趨而往麟茸其耳吐三卷圖)
(廣三寸長八寸每卷二十四字其言赤劉當起曰周亡赤氣起大曜興玄丘制命帝卯金荒謬春秋說題)
(辭得麟之月孔子謂子夏曰天當有血書魯端門子夏往候之逢一郎言門有血往寫之云趣作法孔聖没周)
(姬亡彗東出秦政起胡破術書記散孔不絶血書蜚為赤烏化為帛書署曰演孔圖中有作圖制法之狀春)
(秋演孔圖麟出周亡故作春秋制素王授當興也曰鳥化為書孔子奉以告天赤雀集書上化為黃玉刻孔)
(提命作應法為制赤雀集璇孔子曰丘作春秋云受演孔圖中有大玉刻一版曰璣一低一昂是七期驗敗)
(毁滅之徵也緯書妄誕)
史記子曰弗乎弗乎君子病没世而名不稱焉吾道不
行矣吾何以自見於後世哉乃因史記作春秋上至隱
公下訖哀公十四年十二公據魯親周故殷運之三代
約其文辭而指博故吳楚之君自稱王而春秋貶之曰
子踐土之會實召周天子而春秋諱之曰天王狩於河
陽推此類以繩當世貶損之義後有王者舉而開之春
秋之義行則天下亂臣賊子懼焉孔子在位聽訟文辭
有可與人共者弗獨有也至於為春秋筆則筆削則削
子夏之徒不能贊一辭弟子受春秋孔子曰後世知丘
者以春秋而罪丘者亦以春秋齊晉秦楚其在成周
微甚封或百里或五十里晉阻三河齊負東海楚介江
淮秦因雍州之固四國迭興更為伯主文武所襃大封
皆威而服焉是以孔子明王道干七十餘君莫能用故
西觀周室論史記舊聞興於魯而次春秋上記隱下至
哀之獲麟約其辭文去其煩重以制義法王道備人事
浹七十子之徒口受其傳指為有所刺譏襃諱挹損之
文辭不可以書見也魯君子左丘明懼弟子人人異端
各安其意失其真故因孔子史記具論其語成左氏春
秋(春秋感精符孔子受端門之命制春秋之義使子夏等十四人求周史記得百二十國寳書九月經立)
(嚴氏春秋孔子將修春秋與左丘明乘如周觀書於周史歸而修春秋之經丘明為之傳共為表裏孝經鈎)
(命訣孔子作春秋二尺四寸之策書之孝經一尺二寸書之抱朴子仲尼春秋成紫微降光春秋演孔圖)
(孔子修春秋九月而成卜之得陽豫之卦宋均曰夏殷卦名)子曰吾欲載之空言不
如見之於行事之深切著明也
春秋繁露仲尼之作春秋也上探正天端王公之位萬
物民之所欲下明得失起賢才以待後聖故引史記理
往事正是非也王公史記十二公之閒皆衰世之事故
門人惑孔子曰吾因其行事而加乎王心焉以為見之
空言不如行事博深切故子貢閔子公肩子言其切而
為國家資也其為切而至於殺君亡國奔走不得保社
稷其所以然是皆不明於道不覽於春秋也故衛子夏
言有國家者不可不學春秋不學春秋則無以見前後
旁側之危則不知國之大柄君子重任也故或脅窮失
國&KR0008;殺於位一朝至爾苟能述春秋之法致行其道豈
徒除禍哉乃堯舜之德也(春秋握誠圖孔子作春秋陳天人之際記異考符論衡)
(孔子之春秋素王之業也諸子之傳書素相之事也六淮南子春秋二百四十二年亡國五十二弑君三十)
(采善鉏醜以成王道論亦博矣)
春秋隱公元年春王正月三月公及邾儀父盟于蔑夏
五月鄭伯克段于鄢秋七月天王使宰咺來歸惠公仲
子之賵九月及宋人盟于宿冬十有二月祭伯來公子
益師卒(凡邾公羊俱作邾婁蔑公羊穀梁並作昧)二年春公會戎于潛
夏五月莒人入向無駭帥師入極秋八月庚辰公及戎
盟于唐九月紀裂繻來逆女冬十月伯姬歸于紀紀子
帛莒子盟于密十有二月乙卯夫人子氏薨鄭人伐衛
(無駭穀梁作侅裂繻公穀並作履緰帛公穀並作伯)三年春王二月己巳日
有食之三月庚戌天王崩夏四月辛卯君氏卒秋武氏
子來求賻八月庚辰宋公和卒冬十有二月齊侯鄭伯
盟于石門癸未葬宋穆公(君氏公穀並作尹氏穆公穀並作繆)四年
春王二月莒人伐杞取牟婁戊申衛州吁弑其君完夏
公及宋公遇于清宋公陳侯蔡人衛人伐鄭秋翬帥師
會宋公陳侯蔡人衛人伐鄭九月衛人殺州吁于濮冬
十有二月衛人立晉(州吁榖梁作祝吁)五年春公矢魚于棠
夏四月葬衛桓公秋衛師入郕九月考仲子之宮初獻
六羽邾人鄭人伐宋螟冬十有二月辛巳公子彄卒宋
人伐鄭圍長葛(矢公穀並作觀郕公羊作盛後同)六年春鄭人來渝
平夏五月辛酉公會齊侯盟于艾秋七月冬宋人取長
葛(渝公穀並作輸)七年春王三月叔姬歸于紀滕侯卒夏
城中丘齊侯使其弟年來聘秋公伐邾冬天王使凡伯
來聘戎伐凡伯于楚丘以歸八年春宋公衛侯遇于
垂三月鄭伯使宛來歸祊庚寅我入祊夏六月己亥蔡
侯考父卒辛亥宿男卒秋七月庚午宋公齊侯衛侯盟
于瓦屋八月葬蔡宣公九月辛卯公及莒人盟于浮來
螟冬十有二月無駭卒(祊公穀並作邴浮來公穀並作包來)九年春
天王使南季來聘三月癸酉大雨震電庚辰大雨雪挾
卒夏城郎秋七月冬公會齊侯于防(挟公穀並作俠防公羊作邴)
十年春王二月公會齊侯鄭伯于中丘夏翬帥師會齊
人鄭人伐宋六月壬戌公敗宋師于菅辛未取郜辛巳
取防秋宋人衛人入鄭宋人蔡人衛人伐戴鄭伯伐取
之冬十月壬午齊人鄭人入郕(戴公穀並作載)十有一年
春滕侯薛侯來朝夏公會鄭伯于時來秋七月壬午公
及齊侯鄭伯入許冬十有一月壬辰公薨(夏字下公穀俱有五月)
(字時來公羊作祁黎)桓公元年春王正月公即位三月公會鄭
伯于垂鄭伯以璧假許田夏四月丁未公及鄭伯盟于
越秋大水冬十月二年春王正月戊申宋督弑其君
與夷及其大夫孔父滕子來朝三月公會齊侯陳侯鄭
伯于稷以成宋亂夏四月取郜大鼎于宋戊申納于大
廟秋七月把侯來朝蔡侯鄭伯會于鄧九月入把公及
戎盟於唐冬公至自唐(杞侯之杞公穀並作紀)三年春正月公
會齊侯于嬴夏齊侯衛侯胥命于蒲六月公會把侯于
郕秋七月壬辰朔日有食之既公子翬如齊逆女九月
齊侯送姜氏于讙公會齊侯于讙夫人姜氏至自齊冬
齊侯使其弟年來聘有年(把公羊作紀)四年春正月公狩
于郎夏天王使宰渠伯糾來聘(是年缺秋冬二時)五年春正
月甲戌己丒陳侯鮑卒夏齊侯鄭伯如紀天王使仍叔
之子來聘葬陳桓公城祝丘秋蔡人衛人陳人從王伐
鄭大雩螽冬州公如曹(仍穀梁作任螽公羊皆作&KR0977;)六年春正月
寔來夏四月公會紀侯于成秋八月壬午大閱蔡人殺
陳佗九月丁卯子同生冬紀侯來朝(成穀梁作郕)七年春
二月己亥焚咸丘夏穀伯綏來朝鄧侯吾離來朝(是年缺)
(秋冬二時)八年春正月己卯烝天王使家父來聘夏五月
丁丑烝秋伐邾冬十月雨雪祭公來遂逆王后于紀
九年春紀季姜歸于京師夏四月秋七月冬曹伯使其
世子射姑來朝十年春王正月庚申曹伯終生卒夏
五月葬曹桓公秋公會衛侯于桃丘弗遇冬十有二月
丙午齊侯衛侯鄭伯來戰於郎十有一年春正月齊
人衛人鄭人盟于惡曹夏五月癸未鄭伯寤生卒秋七
月葬鄭莊公九月宋人執鄭祭仲突歸于鄭鄭忽出奔
衛柔會宋公陳侯蔡叔盟于折公會宋公于夫鍾冬十
有二月公會宋公于闞(鍾公羊作童)十有二年春正月夏
六月壬寅公會杞侯莒子盟于曲池秋七月丁亥公會
宋公燕人盟于穀丘八月壬辰陳侯躍卒公會宋公于
虛冬十有一月公會宋公于龜丙戌公會鄭伯盟于武
父丙戌衛侯晉卒十有二月及鄭師伐宋丁未戰于宋
(把公穀並作紀曲池公羊作毆蛇虚公羊作郯)十有三年春二月公會紀
侯鄭伯己巳及齊侯宋公衛侯燕人戰齊師宋師衛師
燕師敗績三月葬衛宣公夏大水秋七月冬十月十
有四年春正月公會鄭伯于曹無冰夏五鄭伯使其弟
語來盟秋八月壬申御廩災乙亥嘗冬十有二月丁巳
齊侯禄父卒宋人以齊人蔡人衛人陳人伐鄭(夏五無月缺)
(文也語穀梁作禦)十有五年春二月天王使家父來求車三
月乙未天王崩夏四月己巳葬齊僖公五月鄭伯突出
奔蔡鄭世子忽復歸于鄭許叔入于許公會齊侯于艾
邾人牟人葛人來朝秋九月鄭伯突入于櫟冬十有一
月公會宋公衛侯陳侯于袲伐鄭(艾公羊作鄗穀梁作蒿宋公上公羊有)
(齊侯袲公羊作侈)十有六年春正月公會宋公蔡侯衛侯于
曹夏四月公會宋公衛侯陳侯蔡侯伐鄭秋七月公至
自伐鄭冬城向十有一月衛侯朔出奔齊十有七年
春正月丙辰公會齊侯紀侯盟于黃二月丙午公會邾
儀父盟于趡夏五月丙午及齊師戰于奚六月丁丑蔡
侯封人卒秋八月蔡季自陳歸于蔡癸巳葬蔡桓侯及
宋人衛人伐邾冬十月朔日有食之(公會邾儀父之會公穀俱作及奚)
(穀梁作郎)十有八年春王正月公會齊侯于濼公與夫人
姜氏遂如齊夏四月丙子公薨于齊丁酉公之喪至自
齊秋七月冬十有二月己丑葬我君桓公(公羊無與字桓公十八)
(年止四年春下有王其十四年春下無王)莊公元年春王正月三月夫人
孫于齊夏單伯逆王姬秋築王姬之館于外冬十月乙
亥陳侯林卒王使榮叔來錫桓公命王姬歸于齊齊師
遷紀郱鄑郚二年春王二月葬陳莊公夏公子慶父
帥師伐於餘丘秋七月齊王姬卒冬十有二月夫人姜
氏會齊侯于禚乙酉宋公馮卒(禚公羊作郜)三年春王正
月溺會齊師伐衛夏四月葬宋莊公五月葬桓王秋紀
季以酅入于齊冬公次于滑(齊師穀梁作齊人滑公穀並作郎)四年
春王二月夫人姜氏享齊侯于祝丘三月紀伯姬卒夏
齊侯陳侯鄭伯遇于垂紀侯大去其國六月乙丑齊侯
葬紀伯姬秋七月冬公及齊人狩于禚(享公穀並作饗禚公穀並作)
(郜)五年春王正月夏夫人姜氏如齊師秋郳犂來來
朝冬公會齊人宋人陳人蔡人伐衛(郳公羊作倪犂公穀並作黎)
六年春王正月王人子突救衛夏六月衛侯朔入于衛
秋公至自伐衛螟冬齊人來歸衛俘(俘公穀並作寳)七年
春夫人姜氏會齊侯于防夏四月辛卯夜恒星不見夜
中星隕如雨秋大水無麥苗冬夫人姜氏會齊侯于穀
(辛卯夜之夜穀梁作昔凡隕公羊皆作霣)八年春王正月師次于郎以
俟陳人蔡人甲午治兵夏師及齊師圍郕郕降于齊師
秋師還冬十有一月癸未齊無知弑其君諸兒(治公羊作祠)
九年春齊人殺無知公及齊大夫盟於蔇夏公伐齊
納子糾齊小白入於齊秋七月丁酉葬齊襄公八月庚
申及齊師戰于乾時我師敗績九月齊人取子糾殺之
冬浚洙(蔇公穀並作暨納子糾公穀皆無子字)十年春王正月公敗齊
師于長勺二月公侵宋三月宋人遷宿夏六月齊師宋
師次于郎公敗宋師于乘丘秋九月荆敗蔡師于莘以
蔡侯獻舞歸冬十月齊師滅譚譚子奔莒(舞穀梁作武)十
有一年春王正月夏五月戊寅公敗宋師於鄑秋宋大
水冬王姬歸于齊十有二年春王三月紀叔姬歸于
酅夏四月秋八月甲午宋萬弑其君捷及其大夫仇牧
冬十月宋萬出奔陳(捷公羊作接)十有三年春齊侯宋人
陳人蔡人邾人會于北杏夏六月齊人滅遂秋七月冬
公會齊侯盟于柯(春齊侯之侯穀梁作人)十有四年春齊人陳
人曹人伐宋夏單伯會伐宋秋七月荆入蔡冬單伯會
齊侯宋公衛侯鄭伯于鄄十有五年春齊侯宋公陳
侯衛侯鄭伯會于鄄夏夫人姜氏如齊秋宋人齊人邾
人伐郳鄭人侵宋冬十月(郳公羊作兒)十有六年春王正
月夏宋人齊人衛人伐鄭秋荆伐鄭冬十有二月會齊
侯宋公陳侯衛侯鄭伯許男滑伯滕子同盟于幽邾子
克卒(會公羊作公會許男下公穀並有曹伯)十有七年春齊人執鄭詹
夏齊人殲于遂秋鄭詹自齊逃來冬多麋(詹公羊作瞻殲公羊作)
(瀸)十有八年春王三月日有食之夏公追戎于濟西
秋有&KR0558;冬十月十有九年春王正月夏四月秋公子
結媵陳人之婦于鄄遂及齊侯宋公盟夫人姜氏如莒
冬齊人宋人陳人伐我西鄙二十年春王二月夫人
姜氏如莒夏齊大災秋七月冬齊人伐戎(戎穀梁作我)二
十有一年春王正月夏五月辛酉鄭伯突卒秋七月戊
戌夫人姜氏薨冬十有二月葬鄭厲公二十有二年
春王正月肆大眚癸丑葬我小君文姜陳人殺其公子
御宼夏五月秋七月丙申及齊高傒盟于防冬公如齊
納幣(眚公羊作省御公穀並作禦)二十有三年春公至自齊祭叔
來聘夏公如齊觀社公至自齊荆人來聘公及齊侯遇
于穀蕭叔朝公秋丹桓宮楹冬十有一月曹伯射姑卒
十有二月甲寅公會齊侯盟于扈二十有四年春王
三月刻桓宮桷葬曹莊公夏公如齊逆女秋公至自齊
八月丁丑夫人姜氏入戊寅大夫宗婦覿用幣大水冬
戎侵曹曹羈出奔陳赤歸于曹郭公(郭公闕文)二十有
五年春陳侯使女叔來聘夏五月癸丒衛侯朔卒六月
辛未朔日有食之鼓用牲于社伯姬歸于把秋大水鼓
用牲于社于門冬公子友如陳二十有六年春公伐
戎夏公至自伐戎曹殺其大夫秋公會宋人齊人伐徐
冬十有二月癸亥朔日有食之二十有七年春公會
把伯姬于洮夏六月公會齊侯宋公陳侯鄭伯同盟于
幽秋公子友如陳葬原仲冬把伯姬來莒慶來逆叔姬
把伯來朝公會齊侯于城濮二十有八年春王三月
甲寅齊人伐衛衛人及齊人戰衛人敗績夏四月丁未
邾子瑣卒秋荆伐鄭公會齊人宋人救鄭冬築郿大無
麥禾臧孫辰告糴于齊(郿公穀並作微)二十有九年春新
延廏夏鄭人侵許秋有蜚冬十有二月紀叔姬卒城諸
及防三十年春王正月夏次于成秋七月齊人降鄣
八月癸亥葬紀叔姬九月庚午朔日有食之鼓用牲于
社冬公及齊侯遇于魯濟齊人伐山戎(次于成上公穀皆有師字)
三十有一年春築臺于郎夏四月薛伯卒築臺于薛
六月齊侯來獻戎捷秋築臺于秦冬不雨三十有二
年春城小穀夏宋公齊侯遇于梁丘秋七月癸巳公子
牙卒八月癸亥公薨于路寢冬十月己未子般卒公子
慶父如齊狄伐邢(己未公穀並作乙未)閔公元年春王正月
齊人救邢夏六月辛酉葬我君莊公秋八月公及齊侯
盟於落姑季子來歸冬齊仲孫來(落公穀並作洛)二年春
王正月齊人遷陽夏五月乙酉吉禘于莊公秋八月辛
丑公薨九月夫人姜氏孫于邾公子慶父出奔莒冬齊
高子來盟十有二月狄入衛鄭棄其師僖公元年春
王正月齊師宋師曹伯次于聶北救邢夏六月邢遷于
夷儀齊師宋師曹師城邢秋七月戊辰夫人姜氏薨于
夷齊人以歸楚人伐鄭八月公會齊侯宋公鄭伯曹伯
邾人于檉九月公敗邾師于偃冬十月壬午公子友帥
師敗莒師于酈獲莒挐十有二月丁巳夫人氏之喪至
自齊(曹伯公穀並作曹師夷儀公羊作陳儀檉公羊作朾偃公羊作纓酈公羊作犂穀梁作麗)
二年春王正月城楚丘夏五月辛巳葬我小君哀姜虞
師晉師滅下陽秋九月齊侯宋公江人黃人盟于貫冬
十月不雨楚人侵鄭(下陽公穀並作夏陽貫公羊作貫澤)三年春王
正月不雨夏四月不雨徐人取舒六月雨秋齊侯宋公
江人黃人會于陽穀冬公子友如齊涖盟楚人伐鄭(穀)
(梁作公子季友凡涖公穀並作&KR0681;)四年春王正月公會齊侯宋公陳
侯衛侯鄭伯許男曹伯侵蔡蔡潰遂伐楚次于陘夏許
男新臣卒楚屈完來盟于師盟于召陵齊人執陳轅濤
塗秋及江人黃人伐陳八月公至自伐楚葬許穆公冬
十有二月公孫茲帥師會齊人宋人衛人鄭人許人曹
人侵陳(轅公穀並作袁凡穆公羊皆作繆茲公羊作慈後同)五年春晉侯殺
其世子申生把伯姬來朝其子夏公孫茲如牟公及齊
侯宋公陳侯衛侯鄭伯許男曹伯會王世子于首止秋
八月諸侯盟于首止鄭伯逃歸不盟楚人滅弦弦子奔
黃九月戊申朔日有食之冬晉人執虞公(首止公穀並作首戴)
六年春王正月夏公會齊侯宋公陳侯衛侯曹伯伐
鄭圍新城秋楚人圍許諸侯遂救許冬公至自伐鄭
七年春齊人伐鄭夏小邾子來朝鄭殺其大夫申侯秋
七月公會齊侯宋公陳世子款鄭世子華盟于甯母曹
伯班卒公子友如齊冬葬曹昭公(凡小邾公羊俱作小邾婁寗穀梁作寧)
(班公羊作般)八年春王正月公會王人齊侯宋公衛侯許
男曹伯陳世子款盟于洮鄭伯乞盟夏狄伐晉秋七月
禘于大廟用致夫人冬十有二月丁未天王崩(陳世子款下)
(公羊有鄭世子華)九年春王三月丁丑宋公御說卒夏公會
宰周公齊侯宋子衛侯鄭伯許男曹伯于葵丘秋七月
乙酉伯姬卒九月戊辰諸侯盟于葵丘甲子晉侯佹諸
卒冬晉里克殺其君之子奚齊(御公穀並作禦甲子公羊作甲戌佹公穀並)
(作詭殺公羊作弑)十年春王正月公如齊狄滅温温子奔衛
晉里克弑其君卓及其大夫荀息夏齊侯許男伐北戎
晉殺其大夫里克秋七月冬大雨雪(君卓公羊作君卓子)十
有一年春晉殺其大夫㔻鄭父夏公及夫人姜氏會齊
侯于陽穀秋八月大雩冬楚人伐黃十有二年春王
三月庚午日有食之夏楚人滅黃秋七月冬十有二月
丁丑陳侯杵臼卒(杵公羊作處)十有三年春狄侵衛夏四
月葬陳宣公公會齊侯宋公陳侯衛侯鄭伯許男曹伯
于鹹秋九月大雩冬公子友如齊十有四年春諸侯
城緣陵夏六月季姬及鄫子遇于防使鄫子來朝秋八
月辛卯沙鹿崩狄侵鄭冬蔡侯肸卒(鄫穀梁皆作繒)十有
五年春王正月公如齊楚人伐徐三月公會齊侯宋公
陳侯衛侯鄭伯許男曹伯盟于牡丘遂次于匡公孫敖
帥師及諸侯之大夫救徐夏五月日有食之秋七月齊
師曹師伐厲八月螽九月公至自會季姬歸于鄫己卯
晦震夷伯之廟冬宋人伐曹楚人敗徐于婁林十有一
月壬戌晉侯及秦伯戰于韓獲晉侯(帥公羊作率)十有六
年春王正月戊申朔隕石于宋五是月六鷁退飛過宋
都三月壬申公子季友卒夏四月丙申鄫季姬卒秋七
月甲子公孫茲卒冬十有二月公會齊侯宋公陳侯衛
侯鄭伯許男邢侯曹伯于淮(鷁穀梁作鶂)十有七年春齊
人徐人伐英氏夏滅項秋夫人姜氏會齊侯于卞九月
公至自會冬十有二月乙亥齊侯小白卒十有八年
春王正月宋公曹伯衛人邾人伐齊夏師救齊五月戊
寅宋師及齊師戰于甗齊師敗績狄救齊秋八月丁亥
葬齊桓公冬邢人狄人伐衛(宋公下公羊有會字)十有九年
春王三月宋人執滕子嬰齊夏六月宋公曹人邾人盟
于曹南鄫子會盟于邾己酉邾人執鄫子用之秋宋人
圍曹衛人伐邢冬會陳人蔡人楚人鄭人盟于齊梁亡
(宋公公羊作宋人會陳人公羊會上有公字)二十年春新作南門夏郜子
來朝五月乙巳西宮災鄭人入滑秋齊人狄人盟于邢
冬楚人伐隨二十有一年春狄侵衛宋人齊人楚人
盟于鹿上夏大旱秋宋公楚子陳侯蔡侯鄭伯許男曹
伯會于盂執宋公以伐宋冬公伐邾楚人使宜申來獻
捷十有二月癸丒公會諸侯盟於薄釋宋公(盂公羊作霍穀梁)
(作雩)二十有二年春公伐邾取須句夏宋公衛侯許男
滕子伐鄭秋八月丁未及邾人戰于升陘冬十有一月
己巳朔宋公及楚人戰于泓宋師敗績(句公羊作朐)二十
有三年春齊侯伐宋圍緡夏五月庚寅宋公兹父卒秋
楚人伐陳冬十有一月把子卒(緡穀梁作閔下同兹公羊作慈)二
十有四年春王正月夏狄伐鄭秋七月冬天王出居于
鄭晉侯夷吾卒二十有五年春王正月丙午衛侯燬
滅邢夏四月癸酉衛侯燬卒宋蕩伯姬來逆婦宋殺其
大夫秋楚人圍陳納頓子于頓葬衛文公冬十有二月
癸亥公會衛子莒慶盟于洮二十有六年春王正月
己未公會莒子衛甯速盟于向齊人侵我西鄙公追齊
師至酅弗及夏齊人伐我北鄙衛人伐齊公子遂如楚
乞師秋楚人滅夔以夔子歸冬楚人伐宋圍緡公以楚
師伐齊取穀公至自伐齊(甯速公羊作遫酅公羊作巂穀梁作嶲䕫公羊作隗)
二十有七年春把子來朝夏六月庚寅齊侯昭卒秋
八月乙未葬齊孝公乙巳公子遂帥師入杞冬楚人陳
侯蔡侯鄭伯許男圍宋十有二月甲戌公會諸侯盟于
宋二十有八年春晉侯侵曹晉侯伐衛公子買戍衛
不卒戍刺之楚人救衛三月丙午晉侯入曹執曹伯畀
宋人夏四月己巳晉侯齊師宋師秦師及楚人戰于城
濮楚師敗績楚殺其大夫得臣衛侯出奔楚五月癸丑
公會晉侯齊侯宋公蔡侯鄭伯衛子莒子盟于踐土陳
侯如會公朝于王所六月衛侯鄭自楚復歸于衛衛元
咺出奔晉陳侯款卒秋把伯姬來公子遂如齊冬公會
晉侯齊侯宋公蔡侯鄭伯陳子莒子邾子秦人于温天
王狩于河陽壬申公朝于王所晉人執衛侯歸之于京
師衛元咺自晉復歸于衛諸侯遂圍許曹伯襄復歸于
曹遂會諸侯圍許(狩穀梁作守)二十有九年春介葛盧來
公至自圍許夏六月會王人晉人宋人齊人陳人蔡人
秦人盟于翟泉秋大雨雹冬介葛盧來(會上公穀皆有公字翟公羊)
(作狄)三十年春王正月夏狄侵齊秋衛殺其大夫元咺
及公子瑕衛侯鄭歸于衛晉人秦人圍鄭介人侵蕭冬
天王使宰周公來聘公子遂如京師遂如晉三十有
一年春取濟西田公子遂如晉夏四月四卜郊不從乃
免牲猶三望秋七月冬把伯姬來求婦狄圍衛十有二
月衛遷于帝丘三十有二年春王正月夏四月己丑
鄭伯捷卒衛人侵狄秋衛人及狄盟冬十有二月己卯
晉侯重耳卒(捷公羊作接)三十有三年春王二月秦人入
滑齊侯使國歸父來聘夏四月辛巳晉人及姜戎敗秦
師于殽癸巳葬晉文公狄侵齊公伐邾取訾婁秋公子
遂帥師伐邾晉人敗狄于箕冬十月公如齊十有二月
公至自齊乙巳公薨于小寢隕霜不殺草李梅實晉人
陳人鄭人伐許(敗秦下公羊無師字)文公元年春王正月公
即位二月癸亥日有食之天王使叔服來會葬夏四月
丁巳葬我君僖公天王使毛伯來錫公命晉侯伐衛叔
孫得臣如京師衛人伐晉秋公孫敖會晉侯于戚冬十
月丁未楚世子商臣弑其君頵公孫敖如齊(公羊日上有朔字)
二年春王二月甲子晉侯及秦師戰于彭衙秦師敗
績丁丑作僖公主三月乙巳及晉處父盟夏六月公孫
敖會宋公陳侯鄭伯晉士縠盟于垂隴自十有二月不
雨至于秋七月八月丁卯大事于大廟躋僖公冬晉人
宋人陳人鄭人伐秦公子遂如齊納幣(縠穀梁作穀隴公穀並作歛)
三年春王正月叔孫得臣會晉人宋人陳人衛人鄭
人伐沈沈潰夏五月王子虎卒秦人伐晉秋楚人圍江
雨螽于宋冬公如晉十有二月己巳公及晉侯盟晉陽
處父帥師伐楚以救江(公穀俱無以字)四年春公至自晉
夏逆婦姜于齊狄侵齊秋楚人滅江晉侯伐秦衛侯使
甯俞來聘冬十有一月壬寅夫人風氏薨五年春王
正月王使榮叔歸含且賵三月辛亥葬我小君成風王
使召伯來會葬夏公孫敖如晉秦人入鄀秋楚人滅六
冬十月甲申許男業卒(召伯穀梁作毛伯)六年春葬許僖公
夏季孫行父如陳秋季孫行父如晉八月乙亥晉侯驩
卒冬十月公子遂如晉葬晉襄公晉殺其大夫陽處父
晉狐射姑出奔狄閠月不告月猶朝于廟(驩公羊作讙射穀梁作)
(夜或如字)七年春公伐邾三月甲戌取須句遂城郚夏四
月宋公王臣卒宋人殺其大夫戊子晉人及秦人戰于
令狐晉先蔑奔秦狄侵我西鄙秋八月公會諸侯晉大
夫盟于扈冬徐伐莒公孫敖如莒涖盟(句公羊作朐王臣穀梁作壬)
(臣蔑公羊作昧奔上有以師二字)八年春王正月夏四月秋八月戊
申天王崩冬十月壬午公子遂會晉趙盾盟于衡雍乙
酉公子遂會雒戎盟于暴公孫敖如京師不至而復丙
戌奔莒螽宋人殺其大夫司馬宋司城來奔(雒戎上公羊有伊)
(字不至下公羊無而字)九年春毛伯來求金夫人姜氏如齊二
月叔孫得臣如京師辛丒葬襄王晉人殺其大夫先都
三月夫人姜氏至自齊晉人殺其大夫士縠及箕鄭父
楚人伐鄭公子遂會晉人宋人衛人許人救鄭夏狄侵
齊秋八月曹伯襄卒九月癸酉地震冬楚子使椒來聘
秦人來歸僖公成風之禭葬曹共公(椒穀梁作萩)十年春
王三月辛卯臧孫辰卒夏秦伐晉楚殺其大夫宜申自
正月不雨至于秋七月及蘇子盟于女栗冬狄侵宋楚
子蔡侯次于厥貉(厥公羊作屈)十有一年春楚子伐麇夏
叔仲彭生會晉郤缺于承匡秋曹伯來朝公子遂如宋
狄侵齊冬十月甲午叔孫得臣敗狄于鹹(麇公羊作圈叔仲公穀)
(俱無仲字)十有二年春王正月郕伯來奔把伯來朝二月
庚子子叔姬卒夏楚人圍巢秋滕子來朝秦伯使術來
聘冬十有二月戊午晉人秦人戰于河曲季孫行父帥
師城諸及鄆(術公羊作遂凡鄆公羊皆作運)十有三年春王正月
夏五月壬午陳侯朔卒邾子蘧蒢卒自正月不雨至于
秋七月大室屋壞冬公如晉衛侯會公于沓狄侵衛十
有二月己丑公及晉侯盟公還自晉鄭伯會公于棐(蘧)
(蒢穀梁作籧篨大室公羊作世室衛侯會下公羊無公字棐公羊作斐)十有四年春王
正月公至自晉邾人伐我南鄙叔彭生帥師伐邾夏五
月乙亥齊侯潘卒六月公會宋公陳侯衛侯鄭伯許男
曹伯晉趙盾癸酉同盟于新城秋七月有星孛入于北
斗公至自會晉人納捷菑于邾弗克納九月甲申公孫
敖卒于齊齊公子商人弑其君舍宋子哀來奔冬單伯
如齊齊人執單伯齊人執子叔姬(捷公羊作接)十有五年
春季孫行父如晉三月宋司馬華孫來盟夏曹伯來朝
齊人歸公孫敖之喪六月辛丑朔日有食之鼓用牲于
社單伯至自齊晉郤缺帥師伐蔡戊申入蔡秋齊人侵
我西鄙季孫行父如晉冬十有一月諸侯盟于扈十有
二月齊人來歸子叔姬齊侯侵我西鄙遂伐曹入其郛
十有六年春季孫行父會齊侯于陽穀齊侯弗及盟
夏五月公四不視朔六月戊辰公子遂及齊侯盟于郪
丘秋八月辛未夫人姜氏薨毁泉臺楚人秦人巴人滅
庸冬十有一月宋人弑其君杵臼(郪公羊作犀穀梁作師杵公羊作處)
十有七年春晉人衛人陳人鄭人伐宋夏四月癸亥
葬我小君聲姜齊人伐我西鄙六月癸未公及齊侯盟
于穀諸侯會于扈秋公至自穀冬公子遂如齊(聲公羊作聖)
十有八年春王二月丁丑公薨于臺下秦伯罃卒夏
五月戊戌齊人弑其君商人六月癸酉葬我君文公秋
公子遂叔孫得臣如齊冬十月子卒夫人姜氏歸于齊
季孫行父如齊莒弑其君庶其宣公元年春王正月
公即位公子遂如齊逆女三月遂以夫人婦姜至自齊
夏季孫行父如齊晉放其大夫胥甲父于衛公會齊侯
于平州公子遂如齊六月齊人取濟西田秋邾子來朝
楚子鄭人侵陳遂侵宋晉趙盾帥師救陳宋公陳侯衛
侯曹伯會晉師于棐林伐鄭冬晉趙穿帥師侵崇晉人
宋人伐鄭(棐公羊作斐崇公羊作柳)二年春王二月壬子宋華
元帥師及鄭公子歸生帥師戰于大棘宋師敗績獲宋
華元秦師伐晉夏晉人宋人衛人陳人侵鄭秋九月乙
丑晉趙盾弑其君夷臯冬十月乙亥天王崩(臯公羊作獋)
三年春王正月郊牛之口傷改卜牛牛死乃不郊猶三
望葬匡王楚子伐陸渾之戎夏楚人侵鄭秋赤狄侵齊
宋師圍曹冬十月丙戌鄭伯蘭卒葬鄭穆公(陸渾公羊作賁渾)
(公穀戎上俱無之字)四年春王正月公及齊侯平莒及郯莒人
不肯公伐莒取向秦伯稻卒夏六月乙酉鄭公子歸生
弑其君夷赤狄侵齊秋公如齊公至自齊冬楚子伐鄭
五年春公如齊夏公至自齊秋九月齊高固來逆叔
姬叔孫得臣卒冬齊高固及子叔姬來楚人伐鄭(逆字下)
(公穀俱有子字)六年春晉趙盾衛孫免侵陳夏四月秋八月
螽冬十月七年春衛侯使孫良夫來盟夏公會齊侯
伐萊秋公至自伐萊大旱冬公會晉侯宋公衛侯鄭伯
曹伯于黑壤八年春公至自會夏六月公子遂如齊
至黃乃復辛巳有事于大廟仲遂卒于垂壬午猶繹萬
入去籥戊子夫人嬴氏薨晉師白狄伐秦楚人滅舒蓼
秋七月甲子日有食之既冬十月己丑葬我小君敬嬴
雨不克葬庚寅日中而克葬城平陽楚師伐陳(嬴氏公穀並)
(作熊氏蓼穀梁作鄝敬嬴公穀並作頃熊)九年春王正月公如齊公至自
齊夏仲孫蔑如京師齊侯伐萊秋取根牟八月滕子卒
九月晉侯宋公衛侯鄭伯曹伯會于扈晉荀林父帥師
伐陳辛酉晉侯黑臀卒于扈冬十月癸酉衛侯鄭卒宋
人圍滕楚子伐鄭晉郤缺帥師救鄭陳殺其大夫洩冶
(洩公穀並作泄)十年春公如齊公至自齊齊人歸我濟西
田夏四月丙辰日有食之己巳齊侯元卒齊崔氏出奔
衛公如齊五月公至自齊癸巳陳夏徵舒弑其君平國
六月宋師伐滕公孫歸父如齊葬齊惠公晉人宋人衛
人曹人伐鄭秋天王使王季子來聘公孫歸父帥師伐
邾取繹大水季孫行父如齊冬公孫歸父如齊齊侯使
國佐來聘饑楚子伐鄭(繹公羊作蘱)十有一年春王正月
夏楚子陳侯鄭伯盟于辰陵公孫歸父會齊人伐莒秋
晉侯會狄于欑函冬十月楚人殺陳夏徵舒丁亥楚子
入陳納公孫寧儀行父于陳(辰陵穀梁作夷陵寧公羊作甯)十有
二年春葬陳靈公楚子圍鄭夏六月乙卯晉荀林父帥
師及楚子戰于邲晉師敗績秋七月冬十有二月戊寅
楚子滅蕭晉人宋人衛人曹人同盟于清丘宋師伐陳
衛人救陳十有三年春齊師伐莒夏楚子伐宋秋螽
冬晉殺其大夫先縠(縠穀梁作穀)十有四年春衛殺其大
夫孔達夏五月壬申曹伯壽卒晉侯伐鄭秋九月楚子
圍宋葬曹文公冬公孫歸父會晉侯于榖十有五年
春公孫歸父會楚子于宋夏五月宋人及楚人平六月
癸卯晉師滅赤狄潞氏以潞子嬰兒歸秦人伐晉王札
子殺召伯毛伯秋螽仲孫蔑會齊高固于無婁初税畞
冬蝝生饑(無婁公羊作牟婁)十有六年春王正月晉人滅赤
狄甲氏及畱吁夏成周宣榭火秋郯伯姬来歸冬大有
年(榭本又作謝火公穀並作災)十有七年春王正月庚子許男錫
我卒丁未蔡侯申卒夏葬許昭公葬蔡文公六月癸卯
日有食之己未公會晉侯衛侯曹伯邾子同盟于斷道
秋公至自會冬十有一月壬午公弟叔肸卒十有八
年春晉侯衛世子臧伐齊公伐把夏四月秋七月邾人
戕鄫子于鄫甲戌楚子旅卒公孫歸父如晉冬十月壬
戌公薨于路寢歸父還自晉至笙遂奔齊(旅穀梁作呂笙公穀並)
(作檉)成公元年春王正月公即位二月辛酉葬我君宣
公無冰三月作丘甲夏臧孫許及晉侯盟于赤棘秋王
師敗績于茅戎冬十月(茅公穀並作貿)二年春齊侯伐我
北鄙夏四月丙戌衛孫良夫帥師及齊師戰于新築衛
師敗績六月癸酉季孫行父臧孫許叔孫僑如公孫嬰
齊帥師會晉郤克衛孫良夫曹公子首及齊侯戰于鞌
齊師敗績秋七月齊侯使國佐如師己酉及國佐盟于
袁婁八月壬午宋公鮑卒庚寅衛侯速卒取汶陽田冬
楚師鄭師侵衛十有一月公會楚公子嬰齊于蜀丙申
公及楚人秦人宋人陳人衛人鄭人齊人曹人邾人薛
人鄫人盟于蜀(曹公子首公穀並作手袁穀梁作爰速公羊作遬)三年春王
正月公會晉侯宋公衛侯曹伯伐鄭辛亥葬衛穆公二
月公至自伐鄭甲子新宮災三日哭乙亥葬宋文公夏
公如晉鄭公子去疾帥師伐許公至自晉秋叔孫僑如
帥師圍棘大雩晉郤克衛孫良夫伐廧咎如冬十有一
月晉侯使荀庚來聘衛侯使孫良夫來聘丙午及荀庚
盟丁未及孫良夫盟鄭伐許(廧公羊作將穀梁作牆)四年春宋
公使華元來聘三月壬申鄭伯堅卒把伯來朝夏四月
甲寅臧孫許卒公如晉葬鄭襄公秋公至自晉冬城鄆
鄭伯伐許五年春王正月把叔姬來歸仲孫蔑如宋
夏叔孫僑如會晉荀首于穀梁山崩秋大水冬十有一
月己酉天王崩十有二月巳丑公會晉侯齊侯宋公衛
侯鄭伯曹伯邾子把伯同盟于蟲牢六年春王正月
公至自會二月辛巳立武宮取鄟衛孫良夫帥師侵宋
夏六月邾子來朝公孫嬰齊如晉壬申鄭伯費卒秋仲
孫蔑叔孫僑如帥師侵宋楚公子嬰齊帥師伐鄭冬季
孫行父如晉晉欒書帥師救鄭七年春王正月鼷鼠
食郊牛角改卜牛鼷鼠又食其角乃免牛吳伐郯夏五
月曹伯來朝不郊猶三望秋楚公子嬰齊帥師伐鄭公
會晉侯齊侯宋公衛侯曹伯莒子邾子把伯救鄭八月
戊辰同盟于馬陵公至自會吳入州來冬大雩衛孫林
父出奔晉八年春晉侯使韓穿來言汶陽之田歸之
于齊晉欒書帥師侵蔡公孫嬰齊如莒宋公使華元來
聘夏宋公使公孫壽來納幣晉殺其大夫趙同趙括秋七
月天子使召伯來賜公命冬十月癸卯把叔姬卒晉侯使
士燮來聘叔孫僑如會晉士燮齊人邾人伐郯衛人來
媵(賜公穀並作錫)九年春王正月把伯來逆叔姬之喪以
歸公會晉侯齊侯宋公衛侯鄭伯曹伯莒子把伯同盟
于蒲公至自會二月伯姬歸于宋夏季孫行父如宋致
女晉人來媵秋七月丙子齊侯無野卒晉人執鄭伯晉
欒書帥師伐鄭冬十有一月葬齊頃公楚公子嬰齊帥
師伐莒庚申莒潰楚人入鄆秦人白狄伐晉鄭人圍許
城中城十年春衛侯之弟黑背帥師侵鄭夏四月五
卜郊不從乃不郊五月公會晉侯齊侯宋公衛侯曹伯
伐鄭齊人來媵丙午晉侯獳卒秋七月公如晉冬十月
十有一年春王三月公至自晉晉侯使郤犫來聘己
丑及郤犫盟夏季孫行父如晉秋叔孫僑如如齊冬十
月(犫公羊作州)十有二年春周公出奔晉夏公會晉侯衛
侯于瑣澤秋晉人敗狄于交剛冬十月(瑣公羊作沙)十有
三年春晉侯使郤錡來乞師三月公如京師夏五月公
自京師遂會晉侯齊侯宋公衛侯鄭伯曹伯邾人滕人
伐秦曹伯盧卒于師秋七月公至自伐秦冬葬曹宣公
(穀梁會晉侯下無齊侯盧公穀並作廬)十有四年春王正月莒子朱卒
夏衛孫林父自晉歸于衛秋叔孫僑如如齊逆女鄭公
子喜帥師伐許九月僑如以夫人婦姜氏至自齊冬十
月庚寅衛侯臧卒秦伯卒十有五年春王二月葬衛
定公三月乙巳仲嬰齊卒癸丑公會晉侯衛侯鄭伯曹
伯宋世子成齊國佐邾人同盟于戚晉侯執曹伯歸于
京師公至自會夏六月宋公固卒楚子伐鄭秋八月庚
辰葬宋共公宋華元出奔晉宋華元自晉歸于宋宋殺
其大夫山宋魚石出奔楚冬十有一月叔孫僑如會晉
士燮齊高無咎宋華元衛孫林父鄭公子鰌邾人會吳
于鍾離許遷于葉(歸于公羊作歸之于)十有六年春王正月
雨木冰夏四月辛未滕子卒鄭公子喜帥師侵宋六月
丙寅朔日有食之晉侯使欒黶來乞師甲午晦晉侯及
楚子鄭伯戰于鄢陵楚子鄭師敗績楚殺其大夫公子
側秋公會晉侯齊侯衛侯宋華元邾人于沙隨不見公
公至自會公會尹子晉侯齊國佐邾人伐鄭曹伯歸自
京師九月晉人執季孫行父舍之于苕丘冬十月乙亥
叔孫僑如出奔齊十有二月乙丑季孫行父及晉郤犫
盟于扈公至自會乙酉刺公子偃(苕公羊作招)十有七年
春衛北宮括帥師侵鄭夏公會尹子單子晉侯齊侯宋
公衛侯曹伯邾人伐鄭六月乙酉同盟于柯陵秋公至
自會齊高無咎出奔莒九月辛丒用郊晉侯使荀罃來
乞師冬公會單子晉侯宋公衛侯曹伯齊人邾人伐鄭
十有一月公至自伐鄭壬申公孫嬰齊卒于貍脤十有
二月丁巳朔日有食之邾子貜且卒晉殺其大夫郤錡
郤犫郤至楚人滅舒庸(脤公羊作軫穀梁作蜃)十有八年春王
正月晉殺其大夫胥童庚申晉弑其君州蒲齊殺其大
夫國佐公如晉夏楚子鄭伯伐宋宋魚石復入于彭城
公至自晉晉侯使士匄來聘秋把伯來朝八月邾子來
朝築鹿囿己丒公薨于路寢冬楚人鄭人侵宋晉侯使
士魴來乞師十有二月仲孫蔑會晉侯宋公衛侯邾子
齊崔杼同盟于虛朾丁未葬我君成公(魴公羊作彭)襄公
元年春王正月公即位仲孫蔑會晉欒黶宋華元衛甯
殖曹人莒人邾人滕人薛人圍宋彭城夏晉韓厥帥師
伐鄭仲孫蔑會齊崔杼曹人邾人把人次于鄫秋楚公
子壬夫帥師侵宋九月辛酉天王崩邾子來朝冬衛侯
使公孫剽來聘晉侯使荀罃來聘(厥公羊作屈鄫公羊作合)二
年春王正月葬簡王鄭師伐宋夏五月庚寅夫人姜氏
薨六月庚辰鄭伯睔卒晉師宋師衛甯殖侵鄭秋七月
仲孫蔑會晉荀罃宋華元衛孫林父曹人邾人于戚己
丑葬我小君齊姜叔孫豹如宋冬仲孫蔑會晉荀罃齊
崔抒宋華元衛孫林父曹人邾人滕人薛人小邾人于
戚遂城虎牢楚殺其大夫公子申三年春楚公子嬰
齊帥師伐吳公如晉夏四月壬戌公及晉侯盟于長樗
公至自晉六月公會單子晉侯宋公衛侯鄭伯莒子邾
子齊世子光己未同盟于雞澤陳侯使袁僑如會戊寅
叔孫豹及諸侯之大夫及陳袁僑盟秋公至自會冬晉
荀罃帥師伐許四年春王三月己酉陳侯午卒夏叔
孫豹如晉秋七月戊子夫人姒氏薨葬陳成公八月辛
亥葬我小君定姒冬公如晉陳人圍頓(姒公羊作弋)五年
春公至自晉夏鄭伯使公子發來聘叔孫豹鄫世子巫
如晉仲孫蔑衛孫林父會吳于善道秋大雩楚殺其大
夫公子壬夫公會晉侯宋公陳侯衛侯鄭伯曹伯莒子
邾子滕子薛伯齊世子光吳人鄫人于戚公至自會冬
戍陳楚公子貞帥師伐陳公會晉侯宋公衛侯鄭伯曹
伯齊世子光救陳十有二月公至自救陳辛未季孫行
父卒(道公穀並作稻曹伯下公穀俱有莒子邾子滕子薛伯)六年春王三月壬
午把伯姑容卒夏宋華弱來奔秋葬把桓公滕子來朝
莒人滅鄫冬叔孫豹如邾季孫宿如晉十有二月齊侯
滅萊七年春郯子來朝夏四月三卜郊不從乃免牲
小邾子來朝城費秋季孫宿如衛八月螽冬十月衛侯
使孫林父來聘壬戌及孫林父盟楚公子貞帥師圍陳
十有二月公會晉侯宋公陳侯衛侯曹伯莒子邾子于
鄬鄭伯髠頑如會未見諸侯丙戌卒于鄵陳侯逃歸(頑)
(公穀並作原鄵公穀並作操)八年春王正月公如晉夏葬鄭僖公
鄭人侵蔡獲蔡公子燮季孫宿會晉侯鄭伯齊人宋人
衛人邾人于邢丘公至自晉莒人伐我東鄙秋九月大
雩冬楚公子貞帥師伐鄭晉侯使士匄來聘九年春
宋災夏季孫宿如晉五月辛酉夫人姜氏薨秋八月癸
未葬我小君穆姜冬公會晉侯宋公衛侯曹伯莒子邾
子滕子薛伯把伯小邾子齊世子光伐鄭十有二月己
亥同盟于戲楚子伐鄭(災公羊作火)十年春公會晉侯宋
公衛侯曹伯莒子邾子滕子薛伯把伯小邾子齊世子
光會吳于柤夏五月甲午遂滅偪陽公至自會楚公子
貞鄭公孫輒帥師伐宋晉師伐秦秋莒人伐我東鄙公
會晉侯宋公衛侯曹伯莒子邾子齊世子光滕子薛伯
把伯小邾子伐鄭冬盗殺鄭公子騑公子發公孫輒戍
鄭虎牢楚公子貞帥師救鄭公至自伐鄭(偪穀梁作傅騑公穀並)
(作斐)十有一年春王正月作三軍夏四月四卜郊不從
乃不郊鄭公孫舍之帥師侵宋公會晉侯宋公衛侯曹
伯齊世子光莒子邾子滕子薛伯把伯小邾子伐鄭秋
七月己未同盟于亳城北公至自伐鄭楚子鄭伯伐宋
公會晉侯宋公衛侯曹伯齊世子光莒子邾子滕子薛
伯把伯小邾子伐鄭會于蕭魚公至自會楚人執鄭行
人良霄冬秦人伐晉(亳公穀並作京霄穀梁作宵)十有二年春王
三月莒人伐我東鄙圍台季孫宿帥師救台遂入鄆夏
晉侯使士魴來聘秋九月吳子乘卒冬楚公子貞帥師
侵宋公如晉(台穀梁俱作邰)十有三年春公至自晉夏取
邿秋九月庚辰楚子審卒冬城防(邿公羊作詩)十有四年
春王正月季孫宿叔老會晉士匄齊人宋人衛人鄭公
孫蠆曹人莒人邾人滕人薛人把人小邾人會吳于向
二月乙未朔日有食之夏四月叔孫豹會晉荀偃齊人
宋人衛北宮括鄭公孫蠆曹人莒人邾人滕人薛人把
人小邾人伐秦己未衛侯出奔齊莒人侵我東鄙秋楚
公子貞帥師伐吳冬季孫宿會晉士匄宋華閱衛孫林
父鄭公孫蠆莒人邾人于戚(蠆公羊俱作囆衛侯下公羊有衎字)十
有五年春宋公使向戌來聘二月己亥及向戌盟于劉
劉夏逆王后于齊夏齊侯伐我北鄙圍成公救成至遇
季孫宿叔孫豹帥師城成郛秋八月丁巳日有食之邾
人伐我南鄙冬十有一月癸亥晉侯周卒十有六年
春王正月葬晉悼公三月公會晉侯宋公衛侯鄭伯曹
伯莒子邾子薛伯把伯小邾子于湨梁戊寅大夫盟晉
人執莒子邾子以歸齊侯伐我北鄙夏公至自會五月
甲子地震叔老會鄭伯晉荀偃衛甯殖宋人伐許秋齊
侯伐我北鄙圍郕大雩冬叔孫豹如晉(郕公穀並作成)十
有七年春王二月庚午邾子牼卒宋人伐陳夏衛石買
帥師伐曹秋齊侯伐我北鄙圍桃高厚帥師伐我北鄙
圍防九月大雩宋華臣出奔陳冬邾人伐我南鄙(牼公穀)
(並作瞷桃公羊作洮高厚上公穀俱有齊字)十有八年春白狄來夏晉人
執衛行人石買秋齊師伐我北鄙冬十月公會晉侯宋
公衛侯鄭伯曹伯莒子邾子滕子薛伯把伯小邾子同
圍齊曹伯負芻卒于師楚公子午帥師伐鄭(齊師穀梁作齊侯)
十有九年春王正月諸侯盟于祝柯晉人執邾子公
至自伐齊取邾田自漷水季孫宿如晉葬曹成公夏衛
孫林父帥師伐齊秋七月辛卯齊侯環卒晉士匄帥師
侵齊至穀聞齊侯卒乃還八月丙辰仲孫蔑卒齊殺其
大夫高厚鄭殺其大夫公子嘉冬葬齊靈公城西郛叔
孫豹會晉士匄于柯城武城(祝柯之柯公羊作阿環公羊作瑗嘉公羊作喜)
二十年春王正月辛亥仲孫速會莒人盟于向夏六
月庚申公會晉侯齊侯宋公衛侯鄭伯曹伯莒子邾子
滕子薛伯把伯小邾子盟于澶淵秋公至自會仲孫速
帥師伐邾蔡殺其大夫公子燮蔡公子履出奔楚陳侯
之弟黃出奔楚叔老如齊冬十月丙辰朔日有食之季
孫宿如宋(速公羊作遫下同燮穀梁作溼黃公穀並作光)二十有一年春
王正月公如晉邾庶其以漆閭丘來奔夏公至自晉秋
晉欒盈出奔楚九月庚戌朔日有食之冬十月庚辰朔
日有食之曹伯來朝公會晉侯齊侯宋公衛侯鄭伯曹
伯莒子邾子于商任二十有二年春王正月公至自
會夏四月秋七月辛酉叔老卒冬公會晉侯齊侯宋公
衛侯鄭伯曹伯莒子邾子薛伯把伯小邾子于沙隨公
至自會楚殺其大夫公子追舒(邾子下公穀俱有滕子)二十有
三年春王二月癸酉朔日有食之三月己巳把伯匄卒
夏邾畀我來奔葬把孝公陳殺其大夫慶虎及慶寅陳
侯之弟黃自楚歸于陳晉欒盈復入于晉入于曲沃秋
齊侯伐衛遂伐晉八月叔孫豹帥師救晉次于雍榆己
卯仲孫速卒冬十月乙亥臧孫紇出奔邾晉人殺欒盈
齊侯襲莒(畀公羊作鼻榆公穀並作渝)二十有四年春叔孫豹如
晉仲孫羯帥師侵齊夏楚子伐吳秋七月甲子朔日有
食之既齊崔杼帥師伐莒大水八月癸巳朔日有食之
公會晉侯宋公衛侯鄭伯曹伯莒子邾子滕子薛伯把
伯小邾子于夷儀冬楚子蔡侯陳侯許男伐鄭公至自
會陳鍼宜咎出奔楚叔孫豹如京師大饑(夷儀公羊作陳儀下同)
二十有五年春齊崔杼帥師伐我北鄙夏五月乙亥
齊崔杼弑其君光公會晉侯宋公衛侯鄭伯曹伯莒子
邾子滕子薛伯把伯小邾子于夷儀六月壬子鄭公孫
舍之帥師入陳秋八月己巳諸侯同盟于重丘公至自
會衛侯入于夷儀楚屈建帥師滅舒鳩冬鄭公孫夏帥
師伐陳十有二月吳子遏伐楚門于巢卒(公孫夏之夏公羊作囆)
(遏公穀並作謁)二十有六年春王二月辛卯衛甯喜弑其君
剽衛孫林父入于戚以叛甲午衛侯衎復歸于衛夏晉
侯使荀吳來聘公會晉人鄭良霄宋人曹人于澶淵秋
宋公殺其世子痤晉人執衛甯喜八月壬午許男甯卒
于楚冬楚子蔡侯陳侯伐鄭葬許靈公(痤穀梁作座)二十
有七年春齊侯使慶封來聘夏叔孫豹會晉趙武楚屈
建蔡公孫歸生衛石惡陳孔奐鄭良霄許人曹人于宋
衛殺其大夫甯喜衛侯之弟鱄出奔晉秋七月辛巳豹
及諸侯之大夫盟于宋冬十有二月乙亥朔日有食之
(奐公羊作瑗鱄穀梁作專)二十有八年春無冰夏衛石惡出奔
晉邾子來朝秋八月大雩仲孫羯如晉冬齊慶封來奔
十有一月公如楚十有二月甲寅天王崩乙未楚子昭
卒二十有九年春王正月公在楚夏五月公至自楚
庚午衛侯衎卒閽弑吳子餘祭仲孫羯會晉荀盈齊高
止宋華定衛世叔儀鄭公孫段曹人莒人滕人薛人小
邾人城把晉侯使士鞅來聘把子來盟吳子使札來聘
秋九月葬衛獻公齊高止出奔北燕冬仲孫羯如晉(儀)
(公羊作齊莒人下公穀俱有邾人)三十年春王正月楚子使薳罷來
聘夏四月蔡世子般弑其君固五月甲午宋災宋伯姬
卒天王殺其弟佞夫王子瑕奔晉秋七月叔弓如宋葬
宋共姬鄭良霄出奔許自許入于鄭鄭人殺良霄冬十
月葬蔡景公晉人齊人宋人衛人鄭人曹人莒人邾人
滕人薛人把人小邾人會于澶淵宋災故(罷公羊作頗伯姬上公)
(穀俱無宋字佞公羊作年共姬上穀梁無宋字)三十有一年春王正月夏六
月辛巳公薨于楚宮秋九月癸巳子野卒己亥仲孫羯
卒冬十月滕子來會葬癸酉葬我君襄公十有一月莒
人弑其君密州昭公元年春王正月公即位叔孫豹
會晉趙武楚公子圍齊國弱宋向戌衛齊惡陳公子招
蔡公孫歸生鄭罕虎許人曹人于虢三月取鄆夏秦伯
之弟鍼出奔晉六月丁巳邾子華卒晉荀吳帥師敗狄
于大鹵秋莒去疾自齊入于莒莒展輿出奔吳叔弓帥
師疆鄆田葬邾悼公冬十有一月己酉楚子麇卒楚公
子比出奔晉(國弱公羊作國酌後同齊惡公羊作石惡罕虎公羊作軒虎後同虢公羊作漷穀)
(梁作郭大鹵公穀並作大原莒展下公穀俱無輿字麇公穀並作卷)二年春晉侯使韓
起來聘夏叔弓如晉秋鄭殺其大夫公孫黑冬公如晉
至河乃復季孫宿如晉三年春王正月丁未滕子原
卒夏叔弓如滕五月葬滕成公秋小邾子來朝八月大
雩冬大雨雹北燕伯款出奔齊(原公羊作泉)四年春王正
月大雨雹夏楚子蔡侯陳侯鄭伯許男徐子滕子頓子
胡子沈子小邾子宋世子佐淮夷會于申楚子執徐子
秋七月楚子蔡侯陳侯許男頓子胡子沈子淮夷伐吳
執齊慶封殺之遂滅頼九月取鄫冬十有二月乙卯叔
孫豹卒(雹公穀並作雪楚子執徐子穀梁作楚人賴公穀並作厲)五年春王正
月舍中軍楚殺其大夫屈申公如晉夏莒牟夷以牟婁
及防兹來奔秋七月公至自晉戊辰叔弓帥師敗莒師
于蚡泉秦伯卒冬楚子蔡侯陳侯許男頓子沈子徐人
越人伐吳(蚡公羊作濆穀梁作賁)六年春王正月把伯益姑卒
葬秦景公夏季孫宿如晉葬把文公宋華合比出奔衛
秋九月大雩楚薳罷帥師伐吳冬叔弓如楚齊侯伐北
燕七年春王正月曁齊平三月公如楚叔孫婼如齊
涖盟夏四月甲辰朔日有食之秋八月戊辰衛侯惡卒
九月公至自楚冬十有一月癸未季孫宿卒十有二月
癸亥葬衛襄公(婼公羊作舍後同)八年春陳侯之弟招殺陳
世子偃師夏四月辛丒陳侯溺卒叔弓如晉楚人執陳
行人干徵師殺之陳公子畱出奔鄭秋蒐于紅陳人殺
其大夫公子過大雩冬十月壬午楚師滅陳執陳公子
招放之于越殺陳孔奐葬陳哀公(奐公羊作瑗)九年春叔
弓會楚子于陳許遷于夷夏四月陳災秋仲孫貜如齊
冬築郎囿(災公穀並作火)十年春王正月夏齊欒施來奔
秋七月季孫意如叔弓仲孫貜帥師伐莒戊子晉侯彪
卒九月叔孫婼如晉葬晉平公十有二月甲子宋公成
卒(齊公羊作晉意如公羊作隱如後同是年脱冬字成公羊作戌)十有一年春王
二月叔弓如宋葬宋平公夏四月丁巳楚子虔誘蔡侯
般殺之于申楚公子棄疾帥師圍蔡五月甲申夫人歸
氏薨大蒐于比蒲仲孫貜會邾子盟于祲祥秋季孫意
如會晉韓起齊國弱宋華亥衛北宮佗鄭罕虎曹人把
人于厥憖九月己亥葬我小君齊歸冬十有一月丁酉
楚師滅蔡執蔡世子有以歸用之(二月公羊作正月祲祥公羊作侵羊厥)
(憖公羊作屈銀有穀梁作友)十有二年春齊高偃帥師納北燕伯
于陽三月壬申鄭伯嘉卒夏宋公使華定來聘公如晉
至河乃復五月葬鄭簡公楚殺其大夫成熊秋七月冬
十月公子憖出奔齊楚子伐徐晉伐鮮虞(熊公羊作然穀梁作虎)
(憖公羊作整)十有三年春叔弓帥師圍費夏四月楚公子
比自晉歸于楚弑其君虔于乾谿楚公子棄疾殺公子
比秋公會劉子晉侯齊侯宋公衛侯鄭伯曹伯莒子邾
子滕子薛伯把伯小邾子于平丘八月甲戌同盟于平
丘公不與盟晉人執季孫意如以歸公至自會蔡侯廬
歸于蔡陳侯吳歸于陳冬十月葬蔡靈公公如晉至河
乃復吳滅州來(谿穀梁作溪殺公子比公羊作弑)十有四年春意如
至自晉三月曹伯滕卒夏四月秋葬曹武公八月莒子
去疾卒冬莒殺其公子意恢十有五年春王正月吳
子夷末卒二月癸酉有事于武宫籥人叔弓卒去樂卒
事夏蔡朝吳出奔鄭六月丁巳朔日有食之秋晉荀吳
帥師伐鮮虞冬公如晉(末公羊作昧朝公羊作昭奔上公羊無出字)十有
六年春齊侯伐徐楚子誘戎蠻子殺之夏公至自晉秋
八月己亥晉侯夷卒九月大雩季孫意如如晉冬十月
葬晉昭公(蠻公羊作曼後同)十有七年春小邾子來朝夏六
月甲戌朔日有食之秋郯子來朝八月晉荀吳帥師滅
陸渾之戎冬有星孛于大辰楚人及吳戰于長岸(陸渾之)
(戎公羊作賁渾公穀俱無之字)十有八年春王二月曹伯須卒夏五
月壬午宋衛陳鄭災六月邾人入鄅秋葬曹平公冬許
遷于白羽十有九年春宋公伐邾夏五月戊辰許世
子止弑其君買己卯地震秋齊高發帥師伐莒冬葬許
悼公二十年春王正月夏曹公孫會自鄸出奔宋秋
盗殺衛侯之兄縶冬十月宋華亥向寧華定出奔陳十
有一月辛卯蔡侯廬卒(鄸穀梁作夢縶公穀並作輒寧公羊作甯下同)二
十有一年春王三月葬蔡平公夏晉侯使士鞅來聘宋
華亥向寧華定自陳入于宋南里以叛秋七月壬午朔
日有食之八月乙亥叔輒卒冬蔡侯朱出奔楚公如晉
至河乃復(叛公羊作畔輒公羊作痤朱穀梁作東)二十有二年春齊侯
伐莒宋華亥向寧華定自宋南里出奔楚大蒐于昌閒
夏四月乙丒天王崩六月叔鞅如京師葬景王王室亂
劉子單子以王猛居于皇秋劉子單子以王猛入于王
城冬十月王子猛卒十有二月癸酉朔日有食之(閒公羊)
(作姦)二十有三年春王正月叔孫婼如晉癸丒叔鞅卒
晉人執我行人叔孫婼晉人圍郊夏六月蔡侯東國卒
于楚秋七月莒子庚輿来奔戊辰吳敗頓胡沈蔡陳許
之師于雞父胡子髠沈子逞滅獲陳夏齧天王居于狄
泉尹氏立王子朝八月乙未地震冬公如晉至河有疾
乃復(父穀梁作甫逞公羊作楹穀梁作盈至河下公穀俱有公字)二十有四年春
王二月丙戌仲孫貜卒婼至自晉夏五月乙未朔日有
食之秋八月大雩丁酉把伯郁釐卒冬吳滅巢葬把平
公(婼至自晉公羊作叔孫舍至自晉郁公羊作鬱)二十有五年春叔孫婼
如宋夏叔詣會晉趙鞅宋樂大心衛北宮喜鄭游吉曹
人邾人滕人薛人小邾人于黃父有鸜鵒來巢秋七月
上辛大雩季辛又雩九月己亥公孫于齊次于陽州齊
侯唁公于野井冬十月戊辰叔孫婼卒十有一月己亥
宋公佐卒于曲棘十有二月齊侯取鄆(詣公穀並作倪下同大心公)
(羊作世心下同鸜公羊作鸛九月己亥公羊作乙亥陽公羊作楊)二十有六年春王
正月葬宋元公三月公至自齊居于鄆夏公圍成秋公
會齊侯莒子邾子把伯盟于鄟陵公至自會居于鄆九
月庚申楚子居卒冬十月天王入于成周尹氏召伯毛
伯以王子朝奔楚(鄟公羊作剸)二十有七年春公如齊公
至自齊居于鄆夏四月吳弑其君僚楚殺其大夫郤宛
秋晉士鞅宋樂祁犂衛北宮喜曹人邾人滕人會于扈
冬十月曹伯午卒邾快來奔公如齊公至自齊居于鄆
(郤穀梁作郄)二十有八年春王三月葬曹悼公公如晉次
于乾侯夏四月丙戌鄭伯寧卒六月葬鄭定公秋七月
癸巳滕子寧卒冬葬滕悼公(寧公羊俱作甯)二十有九年
春公至自乾侯居于鄆齊侯使高張來唁公公如晉次
于乾侯夏四月庚子叔詣卒秋七月冬十月鄆潰三
十年春王正月公在乾侯夏六月庚辰晉侯去疾卒秋
八月葬晉頃公冬十有二月吳滅徐徐子章禹奔楚(禹)
(公穀並作羽)三十有一年春王正月公在乾侯季孫意如
會晉荀躒于適歴夏四月丁巳薛伯穀卒晉侯使荀躒
唁公于乾侯秋葬薛獻公冬黑肱以濫來奔十有二月
辛亥朔日有食之(躒公穀並作櫟肱公羊作弓)三十有二年春王
正月公在乾侯取闞夏吳伐越秋七月冬仲孫何忌會
晉韓不信齊高張宋仲幾衛世叔申鄭國參曹人莒人
薛人把人小邾人城成周十有二月己未公薨于乾侯
(世叔穀梁作大叔莒人下公羊有邾婁人穀梁有邾人)定公元年春王三月晉
人執宋仲幾于京師夏六月癸亥公之喪至自乾侯戊
辰公即位秋七月癸巳葬我君昭公九月大雩立煬宮
冬十月隕霜殺菽二年春王正月夏五月壬辰雉門
及兩觀災秋楚人伐吳冬十月新作雉門及兩觀三
年春王正月公如晉至河乃復二月辛卯邾子穿卒夏
四月秋葬邾莊公冬仲孫何忌及邾子盟于拔(拔公羊作枝)
四年春王二月癸巳陳侯吳卒三月公會劉子晉侯
宋公蔡侯衛侯陳子鄭伯許男曹伯莒子邾子頓子胡
子滕子薛伯把伯小邾子齊國夏于召陵侵楚夏四月
庚辰蔡公孫姓帥師滅沈以沈子嘉歸殺之五月公及
諸侯盟于臯鼬把伯成卒于會六月葬陳惠公許遷于
容城秋七月公至自會劉卷卒葬把悼公楚人圍蔡晉
士鞅衛孔圉帥師伐鮮虞葬劉文公冬十有一月庚午
蔡侯以吳子及楚人戰于柏舉楚師敗績楚囊瓦出奔
鄭庚辰吳入郢(公孫姓公羊姓上有歸字後同臯鼬公羊作浩油成公羊作戊圉公羊作圄)
(柏舉公羊作柏莒穀梁作伯舉郢公穀並作楚)五年春王三月辛亥朔日有
食之夏歸粟于蔡於越入吳六月丙申季孫意如卒秋
七月壬子叔孫不敢卒冬晉士鞅帥師圍鮮虞(三月公羊作)
(正月)六年春王正月癸亥鄭游速帥師滅許以許男斯
歸二月公侵鄭公至自侵鄭夏季孫斯仲孫何忌如晉
秋晉人執宋行人樂祁犂冬城中城季孫斯仲孫忌帥
師圍鄆(速公羊作遫後同)七年春王正月夏四月秋齊侯鄭
伯盟于鹹齊人執衛行人北宮結以侵衛齊侯衛侯盟
于沙大雩齊國夏帥師伐我西鄙九月大雩冬十月(沙)
(下公羊有澤字)八年春王正月公侵齊公至自侵齊二月公
侵齊三月公至自侵齊曹伯露卒夏齊國夏帥師伐我
西鄙公會晉師于瓦公至自瓦秋七月戊辰陳侯柳卒
晉士鞅帥師侵鄭遂侵衛葬曹靖公九月葬陳懷公季
孫斯仲孫何忌帥師侵衛冬衛侯鄭伯盟于曲濮從祀
先公盜竊寳玉大弓九年春王正月夏四月戊申鄭
伯蠆卒得寳玉大弓六月葬鄭獻公秋齊侯衛侯次于
五氏秦伯卒冬葬秦哀公(蠆公羊作囆)十年春王三月及
齊平夏公會齊侯于夾谷公至自夾谷晉趙鞅帥師圍
衛齊人來歸鄆讙龜隂田叔孫州仇仲孫何忌帥師圍
郈秋叔孫州仇仲孫何忌帥師圍郈宋樂大心出奔曹
宋公子地出奔陳冬齊侯衛侯鄭游速會于安甫叔孫
州仇如齊宋公之弟辰暨仲佗石彄出奔陳(夾谷公穀並作頰)
(谷田上穀梁有之字秋圍郈之郈公羊作費地公羊作池後同安甫公羊作鞌暨字下公穀俱有宋字)
十有一年春宋公之弟辰及仲佗石彄公子地自陳入
于蕭以叛夏四月秋宋樂大心自曹入于蕭冬及鄭平
叔還如鄭涖盟十有二年春薛伯定卒夏葬薛襄公
叔孫州仇帥師堕郈衛公孟彄帥師伐曹季孫斯仲孫
何忌帥師墮費秋大雩冬十月癸亥公會齊侯盟于黃
十月一月丙寅朔日有食之公至自黃十有二月公圍
成公至自圍成(齊侯公羊作晉侯誤也)十有三年春齊侯衛侯
次于垂葭夏築蛇淵囿大蒐于比蒲衛公孟彄帥師伐
曹秋晉趙鞅入于晉陽以叛冬晉荀寅士吉射入于朝
歌以叛晉趙鞅歸于晉薛弑其君比(齊侯下穀梁無衛侯葭公羊作瑕)
(荀寅下公羊有及字)十有四年春衛公叔戍來奔衛趙陽出奔
宋二月辛巳楚公子結陳公孫佗人帥師滅頓以頓子
牂歸夏衛北宮結來奔五月於越敗吳于檇李吳子光
卒公會齊侯衛侯于牽公至自會秋齊侯宋公會于洮
天王使石尚來歸脤衛世子蒯聵出奔宋衛公孟彄出
奔鄭宋公之弟辰自蕭來奔大蒐于比蒲邾子來會公
城莒父及霄(衛趙陽公穀並作晉趙陽二月公羊作三月陳公孫公羊作公子牂公羊作牄檇)
(公羊作醉牽公羊作堅又作掔是年無冬闕文)十有五年春王正月邾子來
朝鼷鼠食郊牛牛死改卜牛二月辛丒楚子滅胡以胡
子豹歸夏五月辛亥郊壬申公薨于高寢鄭罕逹帥師
伐宋齊侯衛侯次于渠蒢邾子來奔喪秋七月壬申姒
氏卒八月庚辰朔日有食之九月滕子來會葬丁巳葬
我君定公雨不克葬戊午日下昃乃克葬辛巳葬定姒
冬城漆(罕公羊作軒後同渠蒢公羊作籧篨姒穀梁作弋昃穀梁作稷)哀公元年
春王正月公即位楚子陳侯隨侯許男圍蔡鼷鼠食郊
牛改卜牛夏四月辛巳郊秋齊侯衛侯伐晉冬仲孫何
忌帥師伐邾(郊牛下穀梁有角字)二年春王二月季孫斯叔
孫州仇仲孫何忌帥師伐邾取漷東田及沂西田癸巳
叔孫州仇仲孫何忌及邾子盟于句繹夏四月丙子衛
侯元卒滕子來朝晉趙鞅帥師納衛世子蒯聵于戚秋
八月甲戌晉趙鞅帥師及鄭罕達帥師戰于鐵鄭師敗
績冬十月葬衛靈公十有一月蔡遷于州來蔡殺其大
夫公子駟(鐵公羊作栗)三年春齊國夏衛石曼姑帥師圍
戚夏四月甲午地震五月辛卯桓宮僖宮災季孫斯叔
孫州仇帥師城啓陽宋樂髠帥師伐曹秋七月丙子季
孫斯卒蔡人放其大夫公孫獵于吳冬十月癸卯秦伯
卒叔孫州仇仲孫何忌帥師圍邾(啓公羊作開)四年春王
二月庚戌盜殺蔡侯申蔡公孫辰出奔吳葬秦惠公宋
人執小邾子夏蔡殺其大夫公孫姓公孫霍晉人執戎
蠻子赤歸于楚城西郛六月辛丑亳社災秋八月甲寅
滕子結卒冬十有二月葬蔡昭公葬滕頃公(二月公羊作三月)
(盗殺之殺公穀並作弑亳公羊作蒲)五年春城毗夏齊侯伐宋晉趙鞅
帥師伐衛秋九月癸酉齊侯杵臼卒冬叔還如齊閏月
葬齊景公(毗公羊作比杵公羊作處)六年春城邾瑕晉趙鞅帥
師伐鮮虞吳伐陳夏齊國夏及高張來奔叔還會吳于
柤秋七月庚寅楚子軫卒齊陽生入于齊齊陳乞弑其
君荼冬仲孫何忌帥師伐邾宋向巢帥師伐曹(邾瑕公羊作)
(邾婁葭荼公羊作舍)七年春宋皇瑗帥師侵鄭晉魏曼多帥師
侵衛夏公會吳于鄫秋公伐邾八月己酉入邾以邾子
益來宋人圍曹冬鄭駟弘帥師救曹八年春王正月
宋公入曹以曹伯陽歸吳伐我夏齊人取讙及闡歸邾
子益于邾秋七月冬十有二月癸亥把伯過卒齊人歸
讙及闡(闡公羊作僤)九年春王二月葬把僖公宋皇瑗帥
師取鄭師于雍丘夏楚人伐陳秋宋公伐鄭冬十月
十年春王二月邾子益來奔公會吳伐齊三月戊戌齊
侯陽生卒夏宋人伐鄭晉趙鞅帥師侵齊五月公至自
伐齊葬齊悼公衛公孟彄自齊歸于衛薛伯夷卒秋葬
薛惠公冬楚公子結帥師伐陳吳救陳(夷公羊作寅)十有
一年春齊國書帥師伐我夏陳轅頗出奔鄭五月公會
吳伐齊甲戌齊國書帥師及吳戰于艾陵齊師敗績獲
齊國書秋七月辛酉滕子虞母卒冬十有一月葬滕隱
公衛世叔齊出奔宋(轅公羊作袁)十有二年春用田賦夏
五月甲辰孟子卒公會吳于橐臯秋公會衛侯宋皇瑗
于鄖宋向巢帥師伐鄭冬十有二月螽(鄖公羊作運)十有
三年春鄭罕逹帥師取宋師于嵒夏許男成卒公會晉
侯及吳子于黃池楚公子申帥師伐陳於越入吳秋公
至自會晉魏曼多帥師侵衛葬許元公九月螽冬十有
一月有星孛于東方盗殺陳夏區夫十有二月螽(成公羊)
(作戌魏下公羊無曼字區公羊作彄)十有四年春西狩獲麟(春秋止此自此以)
(下至十六年皆魯史記之文弟子欲存孔子䘚故并錄以續孔子所修之經續經小邾射以句繹來奔夏四)
(月齊陳恒執其君寘于舒州庚戍叔還䘚五月庚申朔日有食之陳宗豎出奔楚宋向魋入于曹以叛莒子狂)
(䘚六月宋向魋自曹出奔衞宋向巢來奔齊人弑其君壬于舒州秋晉趙鞅帥師伐衞八月辛丑仲孫何忌䘚)
(冬陳宗豎自楚復入于陳陳人殺之陳轅買出奔楚有星孛饑十有五年春王正月成叛夏五月齊高無㔻)
(出奔北燕鄭伯伐宋秋八月大雩晉趙鞅帥師伐衞冬晉侯伐鄭及齊平衞公孟彄出奔齊十有六年春王)
(正月己卯衞世子蒯聵自戚入于衞衞侯輒來奔二月衞子還成出奔宋夏四月己丑孔丘䘚杜氏左傳序)
(春秋者魯史記之名也記事者以事繋日以日繋月以月繋時以時繋年所以紀遠近别同異也故史之所記)
(必表年以首事年有四時故錯舉以為所記之名也周禮有史官掌邦國四方之事達四方之志諸侯亦各有)
(國史大事書之於策小事簡牘而已孟子曰楚謂之檮杌晉謂之乘而魯謂之春秋其實一也韓宣子適魯見)
(易象與魯春秋曰周禮盡在魯矣吾乃今知周公之德與周之所以王韓子所見蓋周之舊典禮經也周德既)
(衰官失其守上之人不能使春秋昭明赴告策書諸所記注多違舊章仲尼因魯史策書成文考其眞僞而志)
(其典禮上以遵周公之遺制下以明將來之法其教之所存文之所害則刊而正之以示勸戒其餘則皆卽用)
(舊史史有文質辭有詳略不必改也故傳曰其善志又曰非聖人孰能修之蓋周公之志仲尼從而明之左丘)
(明受經於仲尼以爲經者不刊之書也故傳或先經以始事或後經以終義或依經以辯理或錯經以合異隨)
(義而發其例之所重舊史遺文略不盡舉非聖人所修之要故也身為國史躬覽載籍必廣記而備言之其文)
(緩其旨遠將令學者原始要終尋其枝葉究其所竆優而柔之使自求之饜而飫之使自趨之若江海之浸膏)
(澤之潤渙然冰釋怡然理順然後爲得也其發凡以言例皆經國之常制周公之垂法史書之舊章仲尼從而)
(修之以成一經之通體其微顯闡幽裁成義類者皆據舊例而發義指行事以正褒貶諸稱書不書先書故書)
(不言不稱書曰之類皆所以起新舊發大義謂之變例然亦有史所不書卽以為義者此蓋春秋新意故傳不)
(言凡曲而暢之也其經無義例因行事而言則傳直言其歸趣而已非例也故發傳之體有三而為例之情有)
(五一曰微而顯文見於此而起義在彼稱族尊君命舍族尊夫人梁亡城緣陵之類是也二曰志而晦約言示)
(制推以知例參會不地與謀曰及之類是也三曰婉而成章曲從義訓以示大順諸所諱辟璧假許田之類是)
(也四曰盡而不汙直書其事具文見意丹楹刻桷天王求車齊侯獻捷之類是也五曰懲惡而勸善求名而亡)
(欲蓋而章書齊豹盗三叛人名之類是也推此五體以尋經傳觸類而長之附于二百四十二年行事王道之)
(正人倫之紀備矣或曰春秋以錯文見義若如所論則經當有事同文異而無其義也先儒所傳皆不其然答)
(曰春秋雖以一字為裦貶然皆須數句以成言非如八卦之爻可錯綜為六十四也固當依傳以為斷古今言)
(左氏春秋者多矣今其遺文可見者十數家大體轉相祖述進不得為錯綜經文以盡其變退不守丘明之傳)
(於丘明之傳有所不通皆没而不說而更膚引公羊穀梁適足自亂預今所以為異專修丘明之傳以釋經經)
(之條貫必出於傳傳之義例總歸諸凡推變例以正裦貶簡二傳而去異端蓋丘明之志也其有疑錯則備論)
(而闕之以俟後賢然劉子駿創通大義賈景伯父子許惠卿皆先儒之美者也末有潁子嚴者雖淺近亦復名)
(家故特舉劉賈許潁之違以見同異分經之年與傳之年相附比其義類各隨而解之名曰經傳集解又别集)
(諸例及地名譜第歴數相與為部凡四十部十五卷皆顯其異同從而釋之名曰釋例將令學者觀其所聚異)
(同之說釋例詳之也或曰春秋之作左傳及榖梁無明文說者以為仲尼自衞反魯修春秋立素王丘明為素)
(臣言公羊者亦云黜周而王魯危行言孫以辟當世之害故微其文隱其義公羊經止獲麟而左氏經終孔丘)
(䘚敢問所安答曰異乎余所聞仲尼曰文王旣没文不在兹乎此制作之本意也歎曰鳳鳥不至河不出圖吾)
(已矣夫蓋傷時王之政也麟鳳五靈王者之嘉瑞也今麟出非其時虛其應而失其歸此聖人所以為感也絶)
(筆於獲麟之一句者所感而起固所以為終也曰然則春秋何始於魯隱公答曰周平王東周之始王也隱公)
(讓國之賢君也考乎其時則相接言乎其位則列國本乎其始則周公之祚胤也若平王能祈天永命紹開中)
(興隱公能弘宣祖業光啓王室則西周之美可尋文武之迹不隊是故因其歴數附其行事采周之舊以會成)
(王義垂法將來所書之王即平王也所用之歷卽周正也所稱之公卽魯隱也安在其黜周而王魯乎子曰如)
(有用我者吾其為東周乎此其義也若夫制作之文所以彰往考來情見乎辭言高則旨遠辭約則意微此理)
(之常非隱之也聖人包周身之防旣作之後方復隱諱以辟患非所聞也子路欲使門人為臣孔子以為欺天)
(而云仲尼素王丘明素臣又非通論也先儒以為制作三年文成致麟既已妖妄又引經以至仲尼䘚亦又近)
(誣據公羊經止獲麟而左氏小邾射不在三叛之數故余以為感麟而作作起獲麟則文止於所起為得其實)
(至於反袂拭面稱吾道竆亦無取焉)
說苑孔子曰夏道不亡商德不作商德不亡周德不作
周德不亡春秋不作春秋作而後君子知周道亡也故
上下相虧也猶水火之相滅也人君不可不察而大盛
其臣下此私門盛而公家毁也人君不察焉則國家危
殆矣
史記孔子曰六藝於治一也禮以節人樂以發和書以
道事詩以達意易以神化春秋以道義
禮記孔子曰入其國其教可知也其為人也溫柔敦厚
詩教也疏通知遠書教也廣博易良樂教也潔靜精微
易教也恭儉莊敬禮教也屬辭比事春秋教也故詩之
失愚書之失誣樂之失奢易之失賊禮之失煩春秋之
失亂其為人也溫柔敦厚而不愚則深於詩者也疏通
知遠而不誣則深於書者也廣博易良而不奢則深於
樂者也潔靜精微而不賊則深於易者也恭儉莊敬而
不煩則深於禮者也屬辭比事而不亂則深於春秋者
也(經解之春秋演孔圖作法五經運之天地稽圖象質於三王施之四海)
家語齊太史子與適魯見孔子孔子與之言道子與說
曰吾鄙人也聞子之名不覩子之形久矣而求知之寳
貴也乃今而後知泰山之為高淵海之為大惜乎夫子
之不逢明王道德不加于民而將垂寳以貽後世遂退
而謂南宮敬叔曰今孔子先聖之嗣自弗父何以來世
有讓德天所祚也成湯以武德王天下其配在文殷宗
以來未始有也孔子生於衰周先王典籍錯亂無紀而
乃論百家之遺紀考正其義祖述堯舜憲章文武刪詩
述書定禮理樂制作春秋讚明易道垂訓後嗣以為法
式其文德著矣然凡所教誨束修以上三千餘人或者
天將欲與素王之乎夫何其盛也敬叔曰殆如吾子之
言夫物莫能兩大吾聞聖人之後而非繼世之統其必
有興者焉今夫子之道至矣乃將施之無窮雖欲辭天
之祚故未得耳子貢聞之以二子之言告孔子子曰豈
若是哉亂而治之滯而起之自吾志天何與焉(春秋演孔圖聖)
(人不空生必有所制以顯天心丘為木鐸制天下法)
繹史卷八十六之三
繹史卷八十六之四靈壁縣知縣馬驌撰
孔子類記(曰)
垂訓
禮記孔子曰諸侯適天子必告于祖奠于禰冕而出視
朝命祝史告于社稷宗廟山川乃命國家五官而后行
道而出告者五日而遍過是非禮也凡告用牲幣反亦
如之諸侯相見必告于禰朝服而出視朝命祝史告于
五廟所過山川亦命國家五官道而出反必親告于祖
禰乃命祝史告至于前所告者而后聽朝而入(曾子問)
孔子曰三日齊一日用之猶恐不敬二日伐鼓何居
孔子曰繹之於庫門内祊之於東方朝市之於西方失
矣(郊特牲)孔子曰臧文仲安知禮夏父弗綦逆祀而弗
止也燔柴於奥夫奥者老婦之祭也盛於盆尊於瓶(家)
(語奥作竈)孔子曰誦詩三百不足以一獻一獻之禮不足
以大饗大饗之禮不足以大旅大旅具矣不足以饗帝
毋輕議禮(禮器)孔子曰立愛自親始教民睦也立敬自
長始教民順也教以慈睦而民貴有親教以敬長而民
貴用命孝以事親順以聽命錯諸天下無所不行(祭義)
孔子曰吾觀於鄉而知王道之易易也主人親速賓
及介而衆賓自從之至於門外主人拜賓及介而衆賓
自入貴賤之義别矣三揖至于階三讓以賓升拜至獻
酬辭讓之節繁及介省矣至于衆賓升受坐祭立飲不
酢而降隆殺之義辨矣工入升歌三終主人獻之笙
入三終主人獻之閒歌三終合樂三終工告樂備遂出
一人揚觶乃立司正焉知其能和樂而不流也賓酬主
人主人酬介介酬衆賓少長以齒終於沃洗者焉知其
能弟長而無遺矣降說屨升坐脩爵無數飲酒之節朝
不廢朝莫不廢夕賓出主人拜送節文終遂焉知其能
安燕而不亂也貴賤明隆殺辨和樂而不流弟長而無
遺安燕而不亂此五行者足以正身安國矣彼國安而
天下安故曰吾觀於鄉而知王道之易易也(鄉飲酒義)
孔子曰射者何以射何以聽循聲而發發而不失正鵠
者其惟賢者乎若夫不肖之人則彼將安能以中詩云
發彼有的以祈爾爵祈求也求中以辭爵也酒者所以
養老也所以養病也求中以辭爵者辭養也(射義)孔
子曰射之以樂也何以聽何以射孔子曰士使之射不
能則辭以疾縣弧之義也(郊特牲)孔子曰嫁女之家三
夜不息燭思相離也取婦之家三日不舉樂思嗣親也
三月而廟見稱來婦也擇日而祭於禰成婦之義也
孔子曰宗子雖七十無無主婦非宗子雖無主婦可也
(曾子問)孔子曰管仲鏤簋而朱紘旅樹而反坫山節而
藻梲賢大夫也而難為上也晏平仲祀其先人豚肩不
揜豆賢大夫也而難為下也君子上不僭上下不偪下
(雜記)孔子曰朝服而朝䘚朔然後服之曰國家未道
則不充其服焉(玉藻)孔子曰凶年則乘駑馬祀以下
牲孔子曰少連大連善居喪三日不怠三月不懈期
悲哀三年憂東夷之子也孔子曰身有瘍則浴首有
創則沐病則飲酒食肉毁瘠為病君子弗為也毁而死
君子之謂無子孔子曰伯母叔母疏衰踊不絶地姑
姊妹之大功踊絶於地如知此者由文矣哉由文矣哉
(雜記)孔子曰拜而后稽顙頽乎其順也稽顙而后拜
頎乎其至也三年之喪吾從其至者夫子曰始死羔
裘元冠者易之而已羔裘元冠夫子不以弔孔子曰
之死而致死之不仁而不可為也之死而致生之不知
而不可為也是故竹不成用瓦不成味木不成斵琴瑟
張而不平竽笙備而不和有鐘磬而無簨簴其曰明器
神明之也孔子曰衞人之祔也離之魯人之祔也合
之善夫(檀弓)
大戴禮記孔子曰君子之道譬猶防與夫禮之塞亂之
所從生也猶防之塞水之所從來也故以舊防為無用
而壞之者必有水敗以舊禮無用而去之者必有亂患
故婚姻之禮廢則夫婦之道苦而淫辟之罪多矣鄉飲
酒之禮廢則長幼之序失而爭鬭之獄繁矣聘射之禮
廢則諸侯之行惡而盈溢之敗起矣喪祭之禮廢則臣
子之恩薄而倍死忘生之禮衆矣凡人之知能見已然
不能見將然禮者禁於將然之前而法者禁於己然之
後是故法之用易見而禮之所為生難知也若夫慶賞
以勸善刑罰以懲惡先王執此之正堅如金石行此之
信順如四時處此之功無私如天地爾豈顧不用哉然
如曰禮云禮云貴絶惡於未萌而起敬於微眇使民日
徙善遠罪而不自知也(禮察)
禮記(坊記)子言之君子之道辟則坊與坊民之所不足者
也大為之坊民猶踰之故君子禮以坊德刑以坊淫命
以坊欲子云小人貧斯約富斯驕約斯盜驕斯亂禮
者因人之情而為之節文以為民坊者也故聖人之制
富貴也使民富不足於驕貧不至於約貴不慊於上故
亂益亡子云貧而好樂富而好禮衆而以寧者天下
其幾矣詩云民之貪亂寧為荼毒故制國不過千乘都
城不過百雉家富不過百乘以此坊民諸侯猶有畔者
子云夫禮者所以章疑別微以為民坊者也故貴賤
有等衣服有別朝廷有位則民有所讓子云天無二
日土無二王家無二主尊無二上示民有君臣之别也
春秋不稱楚越之王喪禮君不稱天大夫不稱君恐民
之惑也詩云相彼盍旦尚猶患之子云君不與同姓
同車與異姓同車不同服示民不嫌也以此坊民民猶
得同姓以弑其君子云君子辭貴不辭賤辭富不辭
貧則亂益亡故君子與其使食浮於人也寧使人浮於
食子云觴酒豆肉讓而受惡民猶犯齒袵席之上讓
而坐下民猶犯貴朝廷之位讓而就賤民猶犯君詩云
民之無良相怨一方受爵不讓至于已斯亡子云君
子貴人而賤己先人而後己則民作讓故稱人之君曰
君自稱其君曰寡君子云利禄先死者而後生者則
民不偝先亡者而後存者則民可以託詩云先君之思
以畜寡人以此坊民民猶偝死而號無告子云有國
家者貴人而賤禄則民興讓尚技而賤車則民興藝故
君子約言小人先言子云上酌民言則下天上施上
不酌民言則犯也下不天上施則亂也故君子信讓以
涖百姓則民之報禮重詩云先民有言詢于芻蕘子
云善則稱人過則稱己則民不爭善則稱人過則稱己
則怨益亡詩云爾卜爾筮履無咎言子云善則稱人
過則稱己則民讓善詩云考卜惟王度是鎬京惟龜正
之武王成之子云善則稱君過則稱己則民作忠君
陳曰爾有嘉謀嘉猷入告爾君于内女乃順之于外曰
此謀此猷惟我君之德於乎是惟良顯哉子云善則
稱親過則稱己則民作孝大誓曰予克紂非予武惟朕
文考無罪紂克予非朕文考有罪惟予小子無良子
云君子弛其親之過而敬其美論語曰三年無改於父
之道可謂孝矣高宗云三年其惟不言言乃讙子云
從命不忿微諫不倦勞而不怨可謂孝矣詩云孝子不
匱子云睦於父母之黨可謂孝矣故君子因睦以合
族詩云此令兄弟綽綽有裕不令兄弟交相為瘉子
云於父之執可以乘其車不可以衣其衣君子以廣孝
也子云小人皆能養其親君子不敬何以辨子云
父子不同位以厚敬也書云厥辟不辟忝厥祖子云
父母在不稱老言孝不言慈閨門之内戲而不歎君子
以此坊民民猶薄於孝而厚於慈子云長民者朝廷
敬老則民作孝子云祭祀之有尸也宗廟之有主也
示民有事也脩宗廟敬祀事教民追孝也以此坊民民
猶忘其親子云敬則用祭器故君子不以菲廢禮不
以美沒禮故食禮主人親饋則客祭主人不親饋則客
不祭故君子苟無禮雖美不食焉易曰東鄰殺牛不如
西鄰之禴祭實受其福詩云既醉以酒既飽以德以此
示民民猶爭利而忘義子云七日戒三日齊承一人
焉以為尸過之者趨走以教敬也醴酒在室醍酒在堂
澄酒在下示民不淫也尸飲三衆賓飲一示民有上下
也因其酒肉聚其宗族以教民睦也故堂上觀乎室堂
下觀乎上詩云禮儀䘚度笑語䘚獲子云賓禮每進
以讓喪禮每加以遠浴於中霤飯於牖下小斂於戸内
大斂於阼殯於客位祖於庭葬於墓所以示遠也殷人
弔於壙周人弔於家示民不偝也子云死民之䘚事也
吾從周以此坊民諸侯猶有薨而不葬者子云升自
客階受弔於賓位教民追孝也未沒喪不稱君示民不
爭也故魯春秋記晉喪曰殺其君之子奚齊及其君卓
以此坊民子猶有弑其父者子云孝以事君弟以事
長示民不貳也故君子有君不謀仕唯卜之日稱二君
喪父三年喪君三年示民不疑也父母在不敢有其身
不敢私其財也示民有上下也故天子四海之内無客
禮莫敢為主焉故君適其臣升自阼階即位於堂示民
不敢有其室也父母在饋獻不及車馬示民不敢專也
以此坊民民猶忘其親而貳其君子云禮之先幣帛
也欲民之先事而後禄也先財而後禮則民利無辭而
行情則民爭故君子於有饋者弗能見則不視其饋易
曰不耕獲不菑畬凶以此坊民民猶貴禄而賤行子
云君子不盡利以遺民詩云彼有遺秉此有不斂穧伊
寡婦之利故君子仕則不稼田則不漁食時不力珍大
夫不坐羊士不坐犬詩云采葑采菲無以下體德音莫
違及爾同死以此坊民民猶忘義而爭利以亡其身
子云夫禮坊民所淫章民之别使民無嫌以為民紀者
也故男女無媒不交無幣不相見恐男女之無别也詩
云伐柯如之何匪斧不克取妻如之何匪媒不得蓺麻
如之何横從其畆取妻如之何必告父母以此坊民民
猶有自獻其身子云取妻不取同姓以厚别也故買
妾不知其姓則卜之以此坊民魯春秋猶去夫人之姓
曰吳其死曰孟子䘚子云禮非祭男女不交爵以此
坊民陽侯猶殺繆侯而竊其夫人故大饗廢夫人之禮
子云寡婦之子不有見焉則弗友也君子以辟遠也
故朋友之交主人不在不有大故則不入其門以此坊
民民猶以色厚於德子云好德如好色諸侯不下漁
色故君子遠色以為民紀故男女授受不親御婦人則
進左手姑姊妹女子子已嫁而反男子不與同席而坐
寡婦不夜哭婦人疾問之不問其疾以此坊民民猶淫
泆而亂於族子云昏禮壻親迎見於舅姑舅姑承子
以授壻恐事之違也以此坊民婦猶有不至者(表記)
子言之歸乎君子隱而顯不矜而莊不厲而威不言而
信子曰君子不失足於人不失色於人不失口於人是
故君子貌足畏也色足憚也言足信也甫刑曰敬忌而
罔有擇言在躬子曰裼襲之不相因也欲民之毋相瀆
也子曰祭極敬不繼之以樂朝極辨不繼之以倦子曰
君子慎以辟禍篤以不揜恭以遠恥子曰君子莊敬日
強安肆日偷君子不以一日使其躬儳焉如不終日子
曰齊戒以事鬼神擇日月以見君恐民之不敬也子曰
狎侮死焉而不畏也子曰無辭不相接也無禮不相見
也欲民之毋相褻也易曰初筮告再三瀆瀆則不告
子言之仁者天下之表也義者天下之制也報者天下
之利也子曰以德報德則民有所勸以怨報怨則民有
所懲詩曰無言不讎無德不報太甲曰民非后無能胥
以寧后非民無以辟四方子曰以德報怨則寬身之仁
也以怨報德則刑戮之民也子曰無欲而好仁者無畏
而惡不仁者天下一人而已矣是故君子議道自已而
置法以民子曰仁有三與仁同功而異情與仁同功其
仁未可知也與仁同過然後其仁可知也仁者安仁智
者利仁畏罪者強仁仁者右也道者左也仁者人也道
者義也厚於仁者薄於義親而不尊厚於義者薄於仁
尊而不親道有至有義有考至道以王義道以霸考道
以為無失子言之仁有數義有長短小大中心憯怛
愛人之仁也率法而強之資仁者也詩云豐水有芑武
王豈不仕詒厥孫謀以燕翼子數世之仁也國風曰我
躬不閱皇恤我後終身之仁也子曰仁之為器重其為
道遠舉者莫能勝也行者莫能致也取數多者仁也夫
勉於仁者不亦難乎是故君子以義度人則難為人以
人望人則賢者可知己矣子曰中心安仁者天下一人
而已矣大雅曰德輶如毛民鮮克舉之我儀圖之惟仲
山甫舉之愛莫助之小雅曰高山仰止景行行止子曰
詩之好仁如此鄉道而行中道而廢忘身之老也不知
年數之不足也俛焉日有孳孳斃而後已子曰仁之難
成久矣人人失其所好故仁者之過易辭也子曰恭近
禮儉近仁信近情敬讓以行此雖有過其不甚矣夫恭
寡過情可信儉易容也以此失之者不亦鮮乎詩云溫
溫恭人維德之基子曰仁之難成久矣唯君子能之是
故君子不以其所能者病人不以人之所不能者愧人
是故聖人之制行也不制以已使民有所勸勉愧恥以
行其言禮以節之信以結之容貌以文之衣服以移之
朋友以極之欲民之有壹也小雅曰不愧于人不畏于
天是故君子服其服則文以君子之容有其容則文以
君子之辭遂其辭則實以君子之德是故君子恥服其
服而無其容恥有其容而無其辭恥有其辭而無其德
恥有其德而無其行是故君子衰絰則有哀色端冕則
有敬色甲胄則有不可辱之色詩云維鵜在梁不濡其
翼彼記之子不稱其服子言之君子之所謂義者貴
賤皆有事於天下天子親耕粢盛秬鬯以事上帝故諸
侯勤以輔事於天子子曰下之事上也雖有庇民之大
德不敢有君民之心仁之厚也是故君子恭儉以求役
仁信讓以求役禮不自尚其事不自尊其身儉於位而
寡於欲讓於賢卑己而尊人小心而畏義求以事君得
之自是不得自是以聽天命詩云莫莫葛藟施于條枚
凱弟君子求福不回其舜禹文王周公之謂與有君民
之大德有事君之小心詩云惟此文王小心翼翼昭事
上帝聿懷多福厥德不回以受方國子曰先王諡以尊
名節以壹惠恥名之浮於行也是故君子不自大其事
不自尚其功以求處情過行弗率以求處厚彰人之善
而美人之功以求下賢是故君子雖自卑而民敬尊之
子曰后稷天下之為烈也豈一手一足哉唯欲行之浮
於名也故自謂便人子言之君子之所謂仁者其難
乎詩云凱弟君子民之父母凱以強教之弟以說安之
樂而毋荒有禮而親威莊而安孝慈而敬使民有父之
尊有母之親如此而後可以為民父母矣非至德其孰
能如此乎今父之親子也親賢而下無能母之親子也
賢則親之無能則憐之母親而不尊父尊而不親水之
於民也親而不尊火尊而不親土之於民也親而不尊
天尊而不親命之於民也親而不尊鬼尊而不親子曰
夏道尊命事鬼敬神而遠之近人而忠焉先禄而後威
先賞而後罰親而不尊其民之敝惷而愚喬而野朴而
不文殷人尊神率民以事神先鬼而後禮先罰而後賞
尊而不親其民之敝蕩而不静勝而無恥周人尊禮尚
施事鬼敬神而遠之近人而忠焉其賞罰用爵列親而
不尊其民之敝利而巧文而不慚賊而蔽子曰夏道未
瀆辭不求備不大望於民民未厭其親殷人未瀆禮而
求備於民周人強民未瀆神而賞爵刑罰竆矣子曰虞
夏之道寡怨於民殷周之道不勝其敝子曰虞夏之質
殷周之文至矣虞夏之文不勝其質殷周之質不勝其
文子言之曰後世雖有作者虞帝弗可及也已矣君
天下生無私死不厚其子子民如父母有憯怛之愛有
忠利之教親而尊安而敬威而愛富而有禮惠而能散
其君子尊仁畏義恥費輕實忠而不犯義而順文而静
寬而有辨甫刑曰德威惟威德明惟明非虞帝其孰能
如此乎子言之事君先資其言拜自獻其身以成其
信是故君有責於其臣臣有死於其言故其受禄不誣
其受罪益寡子曰事君大言入則望大利小言入則望
小利故君子不以小言受大禄不以大言受小禄易曰
不家食吉子曰事君不下逹不尚辭非其人弗自小雅
曰靖共爾位正直是與神之聽之式榖以女子曰事君
遠而諫則讇也近而不諫則尸利也子曰邇臣守和宰
正百官大臣慮四方子曰事君欲諫不欲陳詩云心乎
愛矣瑕不謂矣中心藏之何日忘之子曰事君難進而
易退則位有序易進而難退則亂也故君子三揖而進
一辭而退以遠亂也子曰事君三違而不出竟則利禄
也人雖曰不要吾弗信也子曰事君慎始而敬終子曰
事君可貴可賤可富可貧可生可殺而不可使為亂子
曰事君軍旅不辟難朝廷不辭賤處其位而不履其事
則亂也故君使其臣得志則慎慮而從之否則孰慮而
從之終事而退臣之厚也易曰不事王侯高尚其事子
曰唯天子受命于天士受命于君故君命順則臣有順
命君命逆則臣有逆命詩曰鵲之姜姜鶉之賁賁人之
無良我以為君子曰君子不以辭盡人故天下有道則
行有枝葉天下無道則辭有枝葉是故君子於有喪者
之側不能賻焉則不問其所費於有病者之側不能饋
焉則不問其所欲有客不能館則不問其所舍故君子
之接如水小人之接如醴君子淡以成小人甘以壞小
雅曰盜言孔甘亂是用餤子曰君子不以口譽人則民
作忠故君子問人之寒則衣之問人之飢則食之稱人
之善則爵之國風曰心之憂矣於我歸說子曰口惠而
實不至怨菑及其身是故君子與其有諾責也寧有已
怨國風曰言笑晏晏信誓旦旦不思其反反是不思亦
已焉哉子曰君子不以色親人情疏而貌親在小人則
穿窬之盜也與子曰情欲信辭欲巧子言之昔三代
明王皆事天地之神明無非卜筮之用不敢以其私褻
事上帝是以不犯日月不違卜筮卜筮不相襲也大事
有時日小事無時日有筮外事用剛日内事用柔日不
違龜筮子曰牲牷禮樂齊盛是以無害乎鬼神無怨乎
百姓子曰后稷之祀易富也其辭恭其欲儉其禄及子
孫詩曰后稷兆祀庶無罪悔以迄于今子曰大人之器
威敬天子無筮諸侯有守筮天子道以筮諸侯非其國
不以筮卜宅寢室天子不卜處大廟子曰君子敬則用
祭器是以不廢日月不違龜筮以敬事其君長是以上
不瀆於民下不褻於上(緇衣)子言之曰為上易事也為
下易知也則刑不煩矣子曰好賢如緇衣惡惡如巷
伯則爵不瀆而民作愿刑不試而民咸服大雅曰儀刑
文王萬國作孚子曰夫民教之以德齊之以禮則民
有格心教之以政齊之以刑則民有遯心故君民者子
以愛之則民親之信以結之則民不倍恭以涖之則民
有孫心甫刑曰苗民匪用命制以刑惟作五虐之刑曰
法是以民有惡德而遂絶其世也子曰下之事上也
不從其所令從其所行上好是物下必有甚者矣故上
之所好惡不可不慎也是民之表也子曰禹立三年
百姓以仁遂焉豈必盡仁詩云赫赫師尹民具爾瞻甫
刑曰一人有慶兆民賴之大雅曰成王之孚下土之式
子曰上好仁則下之為仁爭先人故長民者章志貞
教尊仁以子愛百姓民致行已以說其上矣詩云有梏
德行四國順之子曰王言如絲其出如綸王言如綸
其出如綍故大人不倡游言可言也不可行君子弗言
也可行也不可言君子弗行也則民言不危行而行不
危言矣詩云淑慎爾止不諐于儀子曰君子道人以
言而禁人以行故言必慮其所終而行必稽其所敝則
民謹於言而慎於行詩云慎爾出話敬爾威儀大雅曰
穆穆文王於緝熙敬止子曰長民者衣服不貳從容
有常以齊其民則民德壹詩云彼都人士狐裘黃黃其
容不改出言有章行歸于周萬民所望子曰為上可
望而知也為下可述而志也則君不疑於其臣而臣不
惑於其君矣尹吉曰惟尹躬及湯咸有壹德詩云淑人
君子其儀不忒子曰有國家者章善癉惡以示民厚
則民情不貳詩云靖共爾位好是正直子曰上人疑
則百姓惑下難知則君長勞故君民者章好以示民俗
慎惡以御民之淫則民不惑矣臣儀行不重辭不援其
所不及不煩其所不知則君不勞矣詩云上帝板板下
民䘚&KR1248;小雅曰匪其止共維王之卭子曰政之不行
也教之不成也爵禄不足勸也刑罰不足恥也故上不
可以褻刑而輕爵康誥曰敬明乃罰甫刑曰播刑之不
廸子曰大臣不親百姓不寧則忠敬不足而富貴已
過也大臣不治而邇臣比矣故大臣不可不敬也是民
之表也邇臣不可不慎也是民之道也君毋以小謀大
毋以遠言近毋以内圖外則大臣不怨邇臣不疾而遠
臣不蔽矣葉公之顧命曰毋以小謀敗大作毋以嬖御
人疾莊后毋以嬖御士疾莊士大夫卿士子曰大人
不親其所賢而信其所賤民是以親失而教是以煩詩
云彼求我則如不我得執我仇仇亦不我力君陳曰未
見聖若已弗克見既見聖亦不克由聖子曰小人溺
於水君子溺於口大人溺於民皆在其所褻也夫水近
於人而溺人德易狎而難親也易以溺人口費而煩易
出難悔易以溺人夫民閉於人而有鄙心可敬不可慢
易以溺人故君子不可以不慎也太甲曰毋越厥命以
自覆也若虞機張往省括于度則釋兌命曰惟口起羞
惟甲胄起兵惟衣裳在笥惟干戈省厥躬太甲曰天作
孼可違也自作孼不可以逭尹吉曰惟尹躬先見于西
邑夏自周有終相亦惟終子曰民以君為心君以民
為體心莊則體舒心肅則容敬心好之身必安之君好
之民必欲之心以體全亦以體傷君以民存亦以民亡
詩云昔吾有先正其言明且清國家以寧都邑以成庶
民以生誰能秉國成不自為正䘚勞百姓君雅曰夏日
暑雨小民惟曰怨資冬祈寒小民亦惟曰怨子曰下
之事上也身不正言不信則義不壹行無類也子曰言
有物而行有格也是以生則不可奪志死則不可奪名
故君子多聞質而守之多志質而親之精知略而行之
君陳曰出入自爾師虞庶言同詩云淑人君子其儀一
也子曰惟君子能好其正小人毒其正故君子之朋
友有鄉其惡有方是故邇者不惑而遠者不疑也詩云
君子好仇子曰輕絶貧賤而重絶富貴則好賢不堅
而惡惡不著也人雖曰不利吾不信也詩云朋友攸攝
攝以威儀子曰私惠不歸德君子不自畱焉詩云人
之好我示我周行子曰苟有車必見其軾苟有衣必
見其敝人苟或言之必聞其聲苟或行之必見其成葛
覃曰服之無射子曰言從而行之則言不可飾也行
從而言之則行不可飾也故君子寡言而行以成其信
則民不得大其美而小其惡詩云白圭之玷尚可磨也
斯言之玷不可為也小雅曰允矣君子展也大成君奭
曰在昔上帝周田觀文王之德其集大命于厥躬子
曰南人有言曰人而無恒不可以為卜筮古之遺言與
龜筮猶不能知也而況於人乎詩云我龜既厭不我告
猶兌命曰爵無及惡德民立而正事純而祭祀是為不
敬事煩則亂事神則難易曰不恒其德或承之羞恒其
德偵婦人吉夫子凶(沈約云坊記表記緇衣皆取子思子劉獻云緇衣公孫尼子所作)
說苑孔子曰無體之禮敬也無服之喪憂也無聲之樂
懽也不言而信不動而威不施而仁志也鐘鼓之聲怒
而擊之則武憂而擊之則悲喜而擊之則樂其志變其
聲亦變其志誠通乎金石而況人乎
樂動聲儀孔子曰簫韶者舜之遺音也溫潤以和似南
風之至其為音如寒暑風雨之動物如物之動人雷動
獸禽風雨動魚龍仁義動君子財色動小人是以聖人
務其本
韓詩外傳孔子曰明王有三懼一曰處尊位而恐不聞
其過二曰得志而恐驕三曰聞天下之至道而恐不能
行昔者越王勾踐與吳戰大敗之兼有南夷當是之時
君南面而立近臣三遠臣五令諸大夫曰聞過而不以
告我者為上戮此處尊位而恐不聞其過也昔者晉文
公與楚戰大勝之燒其草火三日不息文公退而有憂
色侍者曰君大勝楚而有憂色何也文公曰吾聞能以
戰勝安者惟聖人若夫詐勝之徒未嘗不危吾是以憂
也此得志而恐驕也昔者齊桓公得管仲隰朋南面而
立桓公曰吾得二子也吾目加明吾耳加聰不敢獨擅
進之先祖此聞至道而恐不能行者也由桓公晉文越
王勾踐觀之三懼者明君之務也詩曰溫溫恭人如集
于木惴惴小心如臨于谷戰戰兢兢如臨深淵如履薄
冰此言大王居人上也孔子云美哉顔無父之御也
馬知後有輿而輕之知上有人而愛之馬親其正而愛
其事如使馬能言彼將必曰樂哉今日之騶也至於顔
淪少衰矣馬知後有輿而輕之知上有人而敬之馬親
其正而敬其事如使馬能言彼將必曰騶來其人之使
我也至於顔夷而衰矣馬知後有輿而重之知上有人
而畏之馬親其正而畏其事如馬能言彼將必曰騶來
騶來女不騶彼將殺女故御馬有法矣御民有道矣法
得則馬和而歡道得則民安而集詩曰執轡如組兩驂
如舞此之謂也
說苑孔子曰文王似元年武王似春王周公似正月文
王以王季為父以太任為母以太姒為妃以武王周公
為子以泰顛閎夭為臣其本美矣武王正其身以正其
國正其國以正天下伐無道刑有罪一動天下正其事
正矣春致其時萬物皆及生君致其道萬人皆及治周
公戴已而天下順之其誠至矣孔子曰存亡禍福皆
在己而已天災地妖亦不能殺也昔者殷王帝辛之時
爵生烏於城之隅工人占之曰凡小以生巨國家必祉
王名必倍帝辛喜爵之德不治國家亢暴無極外寇乃
至遂亡殷國此逆天之時詭福反為禍至殷王武丁之
時先王道缺刑法弛桑榖俱生於朝七日而大拱工人
占之曰桑榖者野物也野物生於朝意朝亡乎武丁恐
駭側身修行思昔先王之政興滅國繼絶世舉逸民明
養老之道三年之後遠方之君重譯而朝者六國此迎
天時得禍反為福也故妖孼者天所以警天子諸侯也
惡夢者所以警士大夫也故妖孼不勝善政惡夢不勝
善行也至治之極禍反為福故太甲曰天作孼猶可違
自作孼不可逭(家語作對哀公)
荀子孔子曰大節是也小節是也上君也大節是也小
節一出焉一入焉中君也大節非也小節雖是也吾無
觀其餘矣
慎子子曰有虞氏不賞不罰夏后氏賞而已殷人罰而
不賞罰禁也賞使也
潛夫論仲尼曰湯武非一善而王也桀紂非一惡而亡
也
韓非子孔子曰為人君者猶盂也民猶水也盂方水方
盂圜水圜孔子曰善為吏者樹德不能為吏者樹怨
槩者平量者也吏者平法者也治國者不可失平也
孔叢子孔子曰民之所以生者衣食也上不教民民匱
其生飢寒切於身而不為非者寡矣故古之於盜惡之
而不殺也今不先其教而一殺之是以罰行而善不反
刑張而罪不省夫赤子知慕其父母由審故也況為政
者奪其賢者而與其不賢者以化民乎知審此二者則
上盜息
鹽鐵論孔子曰不通於論者難於言治道不同者不相
與謀
家語孔子曰忠臣之諫君有五義焉一曰譎諫二曰戅
諫三曰降諫四曰直諫五曰風諫唯度主而行之吾從
其風諫乎
說苑孔子曰良藥苦於口利於病忠言逆於耳利於行
故武王諤諤而昌紂嘿嘿而亡君無諤諤之臣父無諤
諤之子兄無諤諤之弟夫無諤諤之婦士無諤諤之友
其亡可立而待故曰君失之臣得之父失之子得之兄
失之弟得之夫失之婦得之士失之友得之故無亡國
破家悖父亂子放兄棄弟狂夫淫婦絶交敗友
荀子孔子曰吾有恥也吾有鄙也吾有殆也幼不能彊
學老而以教之吾恥之去其故鄉事君而逹䘚遇故人
曾無舊言吾鄙之與小人處者吾殆之也孔子曰君
子有三思而不可不思也少而不學長無能也老而不
教死無思也有而不施竆無與也是故君子少思長則
學老思死則教有思窮則施
家語孔子曰君子三患未之聞患弗得聞既得聞之患
弗得學既得學之患弗得行有其德而無其言君子恥
之有其言而無其行君子恥之既得之而又失之君子
恥之地有餘民不足君子恥之衆寡均而人功倍已焉
君子恥之(韓詩外傳孔子曰君子有三憂弗知可無憂與知而不學可無憂與學而不行可無憂與)
(詩曰未見君子憂心惙惙)孔子曰君子有三恕有君不能事有臣而
求其使非恕也有親不能孝有子而求其報非恕也有
兄不能敬有弟而求其順非恕也士能明於三恕之本
則可謂端身矣
孔子曰行已有六本焉本立然後為君子也立身有義
矣而孝為本喪紀有禮矣而哀為本戰陳有列矣而勇
為本治政有理矣而農為本居國有道矣而嗣為本生
財有時矣而力為本置本不固無務末親戚不說無務
外交事不終始無務多業記聞而言無務多說比近不
安無務求遠是故反本修邇君子之道也
說苑孔子曰君子務本本立而道生夫本不正者未必
倚始不盛者終必衰詩云原隰既平泉流既清本立而
道生春秋之義有正春者無亂秋有正君者無亂國易
曰建其本而萬物理失之毫釐差以千里是故君子貴
建本而重立始孔子曰巧而好度必工勇而好同必
勝知而好謀必成愚者反是夫處重擅寵專事妒賢愚
人之情也志驕傲而輕舊怨是以尊位則必危任重則
必崩擅寵則必辱(荀子孔子曰巧而好度必節勇而好同必勝知而好謙必賢)
尚書大傳子曰心之精神是謂聖
韓詩外傳孔子曰士有五有執尊貴者有家富厚者有
資勇悍者有心智愚者有貌美好者有執尊貴者不以
愛民行義理而反以暴敖家富厚者不以賑窮救不足
而反以侈靡無度資男悍者不以衞上攻戰而反以侵
陸私鬭心智愚者不以端計數而反以事奸飾詐貌美
好者不以統朝涖民而反以蠱女縱欲此五者所謂士
失其美質者也詩曰溫其如玉在其板屋亂我心曲
孔子曰口欲味心欲佚教之以仁心欲兵身惡勞教之
以恭好辯論而畏懼教之以勇目好色耳好聲教之以
義易曰艮其限列其夤危薰心詩曰吁嗟女兮無與士
耽皆防邪禁佚調和心志子曰不學而好思雖知不
廣矣學而慢其身雖學不尊矣不以誠立雖立不久矣
誠未著而好言雖言不信矣美材也而不聞君子之道
隱小物以害大物者災必及身矣詩曰其何能淑載胥
及溺
申子子曰丘少而好學晚而聞道此以博矣
荀子孔子曰如垤而進吾與之如丘而止吾已矣學曾
未如肬贅則具然欲為人師孔子曰知者之知固以
多矣有以守少能無察乎愚者之知固以少矣有以守
多能無枉乎孔子曰審吾所以適人適人之所以來
我也
中論孔子曰弗學何以行弗思何以得小子勉之孔
子曰居而得賢友福之次也孔子曰弟子勉之汝毋
自舍人猶舍汝況自舍乎人違汝其遠矣孔子曰欲
人之信已也則微言而篤行之篤行之則用日久用日
久則事著明事著明則有目者莫不見也有耳者莫不
聞也其可誣哉孔子曰知不可由斯知所由矣孔
子曰唯君子然後能貴其言貴其色小人能乎哉孔
子曰小人何以壽為一日之不能善矣久惡惡之甚也
尸子子曰惡人者人惡之知得之已者亦知得之人所
謂不出環堵之室而知天下者知及之已者也
家語孔子曰君子以其所不能畏人小人以其所不能
不信人故君子長人之才小人抑人而取勝焉孔子
曰不觀高崖何以知顛墜之患不臨深泉何以知沒溺
之患不觀巨海何以知風波之患失之者其在此乎士
慎此三者則無累於身矣
說苑孔子曰依賢固不困依富固不窮馬趼折而復行
者何以輔足衆也仲尼曰非其地而樹之不生也非
其人而語之弗聽也得其人如聚沙而雨之非其人如
聚聾而鼓之孔子曰船非水不可行水入船中則其
没也故曰君子不可不嚴也小人不可不閉也孔子
曰鞭朴之子不從父之教刑戮之民不從君之政言疾
之難行故君子不急斷不意使以為亂源孔子曰中
人之情有餘則侈不足則儉無禁則淫無度則失縱欲
則敗飲食有量衣服有節宮室有度畜聚有數車器有
限以防亂之源也故夫度量不可不明也善欲不可不
聽也孔子曰以富貴為人下者何人不與以富貴敬
愛人者何人不親衆言不逆可謂知言矣衆嚮之可謂
知時矣孔子曰夫富而能富人者欲貧而不可得也
貴而能貴人者欲賤而不可得也達而能逹人者欲窮
而不可得也
淮南子子曰小辯破言小利破義小藝破道小見不達
大禮必簡河以委蛇故能達山以陵遲故能高隂陽無
為故能和道以優游故能化
韓詩外傳孔子曰夫談說之術齊莊以立之端誠以處
之堅彊以待之辟稱以喻之分以明之歡忻芬芳以送
之寶之珍之貴之神之如是則說恒無不行矣夫是之
謂能貴其所貴若夫無類之說不形之行不贊之辭君
子慎之詩曰無易由言無曰苟矣(語同荀子)
史記孔子稱曰甚矣魯道之衰也洙泗之閒齗齗如也
莊子孔子曰凡人心險於山川難於知天天猶有春秋
冬夏旦暮之期人者厚貌深情故有貌愿而益有長若
不肖有順懁而逹有堅而縵有緩而釺故其就義若渴
者其去義若熱故君子遠使之而觀其忠近使之而觀
其敬煩使之而觀其能䘚然問焉而觀其知急與之期
而觀其信委之以財而觀其仁告之以危而觀其節醉
之以酒而觀其則雜之以處而觀其色九徵至不肖人
得矣正考父一命而傴再命而僂三命而俯循牆而走
孰敢不軌如而夫者一命而呂鉅再命而於車上儛三
命而名諸父孰協唐許賊莫大乎德有心而心有睫及
其有睫也而内視内視而敗矣凶德有五中德為首何
謂中德中德也者有以自好也而吡其所不為者也窮
有八極達有三必形有六府美髯長大壯麗勇敢八者
俱過人也因以是窮緣循偃佒因畏不若人三者俱通
達知慧外通勇敢多怨仁義多責達生之情者傀逹於
知者肖逹大命者隨逹小命者遭仲尼曰無入而藏
無出而陽柴立其中央三者若得其名必極夫畏塗者
十殺一人則父子兄弟相戒也必盛䘚徒而後敢出焉
不亦知乎人之所取畏者衽席之上飲食之閒而不知
為之戒者過也
說苑孔子曰北方有獸其名曰蟨前足鼠後足兔是獸
也甚矣其愛蛩蛩巨虛也食得甘草必齧以遺蛩蛩巨
虚蛩蛩巨虛見人將來必負蟨以走蟨非性之愛蛩蛩
巨虛也為其假足之故也二獸者亦非性之愛蟨也為
其得甘草而遺之故也夫禽獸昆蟲猶知比假而相有
報也況於士君子之欲興名利於天下者乎
呂氏春秋孔子曰鷰爵爭善處於一屋之下母子相哺
也區區焉相樂也自以為安矣竈突決上棟焚鷰爵顔
色不變是何也不知禍之將及之也不亦愚乎為人臣
而免於鷰爵之智者寡矣
韓詩外傳高牆豐上激下未必崩也降雨興流潦至則
崩必先矣草木根荄淺未必撅也飄風興暴雨墜則撅
必先矣君子居是邦也不崇仁義尊其賢臣以理萬物
未必亡也一旦有非常之變諸侯交爭人趨車馳廹然
禍至乃始愁憂乾喉焦唇仰天而歎庶幾乎望其安也
不亦晚乎孔子曰不慎其前而悔其後嗟乎雖悔無及
矣詩曰掇其泣矣何嗟及矣
家語伯常騫問於孔子曰騫固周國之賤吏也不自以
不肖將北面以事君子敢問正道宜行不容於世隱道
宜行然亦不忍今欲身亦不窮道亦不隱為之有道乎
孔子曰善哉子之問也自邱之聞未有若吾子所問辯
且說也丘嘗聞君子之言道矣聽者無察則道不入竒
偉不稽則道不信又嘗聞君子之言事矣制無度量則
事不成其政曉察則民不保又嘗聞君子之言志矣剛
折者不終徑易者則數傷浩倨者則不親就利者則無
不弊又嘗聞養世之君子矣從輕勿為先從重勿為後
見像而勿強陳道而勿怫此四者邱之所聞也齊高
庭問於孔子曰庭不曠山不直地衣穰而提䞇精氣以
問事君子之道願夫子告之孔子曰貞以幹之敬以輔
之施仁無倦見君子則舉之見小人則退之去女惡心
而忠與之效其行修其禮千里之外親如兄弟行不效
禮不修則對門不女通矣夫終日言不遺已之憂終日
行不遺已之患惟智者能之故自修者必恐懼以除患
恭儉以避難者也終身為善一言則敗之可不慎乎(漢書)
(論語者孔子應答弟子時人及弟子相與言而接聞於夫子之語也當時弟子各有所記夫子既䘚門人相與)
(輯而論纂故謂之論語魯論語古二十一篇兩子張齊二十二篇多問王知道二十篇孔子家語二十七)
(卷師古曰非今所有家語)
遺事
禮記仲尼嘗奉薦而進其親也慤其行也趨趨以數已
祭子贛問曰子之言祭濟濟漆漆然今子之祭無濟濟
漆漆何也子曰濟濟者容也遠也漆漆者容也自反也
容以遠若容以自反也夫何神明之及交夫何濟濟漆
漆之有乎反饋樂成薦其薦俎序其禮樂備其百官君
子致其濟濟漆漆夫何恍惚之有乎夫言豈一端而已
夫各有所當也(祭義)鄉人裼孔子朝服立于阼存室
神也(郊特牲)孔子曰吾食於少施氏而飽少施氏食我
以禮吾祭作而辭曰疏食不足祭也吾飧作而辭曰疏
食也不敢以傷吾子(雜記)孔子食於季氏不辭不食
肉而飧(玉藻不家語孔子食於季氏食祭主人不辭不食亦飲而飧子夏問曰禮也孔子曰非禮)
(也從主人也吾食於少施氏而飽少施氏食我以禮吾食祭作而辭曰疏食不足祭也吾飧作而辭曰疏食以)
(傷吾子之性主人不以禮客不敢盡禮主人盡禮則客不敢不盡禮也)孔子射於矍相
之圃蓋觀者如堵牆射至于司馬使子路執弓矢出延
射曰賁軍之將亡國之大夫與為人後者不入其餘皆
入蓋去者半入者半又使公罔之裘序點揚觶而語公
罔之裘揚觶而語曰幼壯孝弟耆耋好禮不從流俗脩
身以俟死者不在此位也蓋去者半處者半序點又揚
觶而語曰好學不倦好禮不變旄期稱道不亂者不在
此位也蓋㢙有存者(射義)廄焚孔子拜鄉人為火來
者士壹大夫再亦相弔之道也(雜記)
史記孔子之所嚴事於周則老子於衞蘧伯王於齊晏
平仲於楚老萊子於鄭子産於魯孟公綽數稱臧文仲
柳下惠銅鍉伯華介山子然孔子皆後之不竝世
荀子子謂子家駒續然大夫不如晏子晏子功用之臣
也不如子産子産惠人也不如管仲管仲之為人力功
不力義力知不力仁野人也不可以為天子大夫
呂氏春秋孔子之弟子從遠方來者孔子荷杖而問之
曰子之公不有恙乎搏杖而揖之問曰子之父母不有
恙乎置杖而問曰子之兄弟不有恙乎&KR0891;步而倍之問
曰子之妻子不有恙乎故孔子以六尺之杖諭貴賤之
等辨疏親之義又況於以尊位厚禄乎(新書子贛由其家來謁於孔子)
(孔子正顔舉杖磬折而立曰子之大親毋乃不寧乎放杖而立曰子之兄弟亦得無恙乎曳杖倍而行曰妻子)
(家中得無病乎故身之倨佝手之高下顔色聲氣各有宜稱所以明尊卑别疎戚也)
禮記孔子與門人立拱而尚右二三子亦皆尚右孔子
曰二三子之嗜學也我則有姊之喪故也二三子皆尚
左(檀弓)
史記孔子以四教文行忠信絶四毋意毋必毋固毋我
所慎齋戰疾子罕言利與命與仁不憤不啓舉一隅不
以三隅反則弗復也其於鄉黨恂恂似不能言者其於宗
廟朝廷辯辯言唯謹爾朝與上大夫言誾誾如也與下大
夫言侃侃如也入公門鞠躬如也趨進翼如也君召使
擯色勃如也君命召不俟駕行矣魚餒肉敗割不正不
食席不正不坐食於有喪者之側未嘗飽是日哭則不
歌見齊衰瞽者雖童子必變三人行必得我師德之不
修學之不講聞義不能徙不善不能改是吾憂也使人
歌善則使復之然後和之子不語怪力亂神子貢曰夫
子之文章可得聞也夫子言天道與性命弗可得聞也
已顔淵喟然歎曰仰之彌高鑽之彌堅瞻之在前忽焉
在後夫子循循然善誘人博我以文約我以禮欲罷不
能既竭吾才如有所立卓爾雖欲從之蔑由也已達巷
黨人童子曰大哉孔子博學而無所成名子聞之曰我
何執執御乎執射乎我執御矣牢曰子云不試故藝喟
然歎曰莫知我夫子貢曰何為莫知子子曰不怨天不
尤人下學而上達知我者其天乎不降其志不辱其身
伯夷叔齊乎謂柳下惠少連降志辱身矣謂虞仲夷逸
隱居放言行中清廢中權我則異於是無可無不可(須)
(閱其綜會關合處非苟作者)
說文孔子席不正不坐割不正不食不飲盜泉之水積
正也
尸子孔子至於勝母縣暮矣而不宿過於盜泉渴矣而
不飲惡其名也(論語撰考讖水名盜泉孔子不漱)
論衡魯城門久朽欲頓孔子過之趨而疾行左右曰久
矣孔子曰惡其久也孔子戒慎已甚如過遭壞可謂不
幸也故孔子曰君子有不幸而無有幸有幸而無不幸
孔子畏陽虎郤行流汗
家語孔子適季孫季孫之宰謁曰君使人假於馬將與
之乎季孫未言孔子曰吾聞之君取於臣謂之取與於
臣謂之賜臣取於君謂之假與於君謂之獻季孫色然
悟曰吾誠未達此義遂命其宰曰自今已往君有取之
一切不得復言假也
韓非子孔子御坐於魯哀公哀公賜之桃與黍哀公請
用孔子先飯黍而後啗桃左右皆揜口而笑哀公曰黍
者非飯之也以雪桃也仲尼對曰丘知之矣夫黍者五
榖之長也祭先王為上盛果蓏有六而桃為下祭先王
不得入廟丘聞之也君子以賤雪貴不聞以貴雪賤今
以五榖之長雪果蓏之下是從上雪下也丘以為妨義
故不敢以先於宗廟之盛也魯人燒積澤天北風火
南倚恐燒國哀公懼自將衆趣救火者左右無人盡逐
獸而火不救乃召問仲尼仲尼曰夫逐獸者樂而無罰
救火者苦而無賞此火之所以無救也哀公曰善仲尼
曰事急不及以賞救火者盡賞之則國不足以賞於人
請徒行賞哀公曰善於是仲尼乃下令曰不救火者比
降北之罪逐獸者比入禁之罪令未下遍而火已救矣
史記季康子問政曰舉直錯諸枉則枉者直康子患盜
孔子曰苟子之不欲雖賞之不竊
說苑孔子見季康子康子未說孔子又見之宰予曰吾
聞之夫子曰王公不聘不動今吾子之見司寇也少數
矣孔子曰魯國以衆相陵以兵相暴之日久矣而有司
不治聘我者孰大乎於是魯人聞之曰聖人將治可以
不先自為刑罰乎自是之後國無爭者孔子謂弟子曰
違山十里蟪蛄之聲猶尚存耳政事無如膺之矣古者
魯俗塗里之閭羅門之羅&KR0008;門之漁獨得於禮是以孔
子善之夫塗里之閭富者為貧者出羅門之羅有親者
取多無親者取少&KR0008;門之漁有親者取巨無親者取小
(家語為司寇事見司寇作於司寇按既云見季康子明非為司寇時矣詩含神霧孔子歌曰違山十里蟪)
(蛄之聲尚猶在耳政尚静而惡譁也)
孔叢子秦莊子死孟武伯問於孔子曰古者同寮有服
乎答曰然同寮有相友之義貴賤殊等不為同官聞諸
老耼昔者虢叔閎夭太顛散宜生南宮适五官同寮比
德以贊文武及虢叔死四人者為之服朋友之服古之
達理者行之也
禮記恤由之喪哀公使孺悲之孔子學士喪禮士喪禮
於是乎書(雜記)孔子之故人曰原壤其母死夫子助
之沐槨原壤登木曰久矣予之不託於音也歌曰貍首
之斑然執女手之卷然夫子為弗聞也者而過之從者
曰子未可以已乎夫子曰丘聞之親者毋失其為親也
故者毋失其為故也伯高死於衞赴於孔子孔子曰
吾惡乎哭諸兄弟吾哭諸廟父之友吾哭諸廟門之外
師吾哭諸寢朋友吾哭諸寢門之外所知吾哭諸野於
野則已疏於寢則已重夫由賜也見我吾哭諸賜氏遂
命子貢為之主曰為爾哭也來者拜之知伯高而來者
勿拜也伯高之喪孔子之使者未至冉子攝束帛乘
馬而將之孔子曰異哉徒使我不誠於伯高孔子之
衞遇舊館人之喪入而哭之哀出使子貢說驂而賻之
子貢曰於門人之喪未有所說驂說驂於舊館無乃已
重乎夫子曰予鄉者入而哭之遇於一哀而出涕予惡
夫涕之無從也小子行之賓客至無所館夫子曰生
於我乎館死於我乎殯(檀弓)
淮南子孔子行遊馬失食農夫之稼野人怒取馬而繫
之子貢往說之卑辭而不能得也孔子曰夫以人之所
不能聽說人譬以大牢享野獸以九韶樂飛鳥也予之
罪也非彼人之過也乃使馬圉往說之至見野人曰子
耕於東海至於西海吾馬之失安得不食子之苗野人
大喜解馬而與之說若此其無方也而反行事有所至
而巧不若拙(呂氏春秋孔子行道而息馬逸食人之稼野人取其馬子貢請往說之畢辭野人不)
(聽有鄙人始事孔子者曰請往說之因為野人曰子不耕於東海吾不耕於西海也吾馬何得不食子之禾其)
(野人大說相謂曰說亦皆如此其辯也獨如嚮之人解馬而與之二說各妙)
家語孔子之郯遭程子於塗傾蓋而語終日甚相親顧
謂子路曰取束帛以贈先生子路屑然對曰由聞之士
不中閒見女嫁無媒君子不以交禮也有閒又顧謂子
路子路又對如初孔子曰由詩不云乎有美一人清揚
宛兮邂逅相遇適我願兮今程子天下賢士也於斯不
贈則終身弗能見也小子行之
說苑魯有儉者瓦鬲煑食食之而美盛之土鉶之器以
進孔子孔子受之歡然而說如受大牢之饋弟子曰瓦
甂陋器也煑食薄膳也而先生何喜如此乎孔子曰吾
聞好諫者思其君食美者念其親吾非以饌為厚也以
其食美而思我親也
家語孔子之楚而有漁者而獻魚焉孔子不受漁者曰
天暑市遠無所鬻也思慮棄之糞壤不如獻之君子故
敢以進焉於是夫子再拜受之使弟子埽地將以享祭
弟子曰彼將棄之而夫子以祭之何也孔子曰吾聞諸
惜其腐䭃而欲以務施者仁人之偶也惡有受仁人之
饋而無祭者乎
韓詩外傳孔子行聞哭聲甚悲孔子曰驅驅前有賢者
至則臯魚也被褐擁鎌哭於道傍孔子辟車與之言曰
子非有喪何哭之悲也臯魚曰吾失之三矣少而學游
諸侯以後吾親失之一也高尚吾志閒吾事君失之二
也與友厚而小絶之失之三也樹欲静而風不止子欲
養而親不待也往而不可得見者親也吾請從此辭矣
立槁而死孔子曰弟子誡之足以謝矣於是門人辭歸
而養親者十有三人(說苑鮑龍跪石而登嵼孔子為之下車琴操孔子遊於泰山見薪)
(者哭甚哀孔子問之薪者曰吾自傷故哀爾藝文引)
禮記孔子過泰山側有婦人哭於墓者而哀夫子式而
聽之使子路問之曰子之哭也壹似重有憂者而曰然
昔者吾舅死於虎吾夫又死焉今吾子又死焉子路曰
何為不去也曰無苛政夫子曰小子識之苛政猛於虎
也孔子在衞有送葬者而夫子觀之曰善哉為喪乎
足以為法矣小子識之子貢曰夫子何善爾也曰其往
也如慕其反也如疑子貢曰豈若速反而虞乎子曰小
子識之我未之能行也弁人有其母死而孺子泣者
孔子曰哀則哀矣而難為繼也夫禮為可傳也為可繼
也故哭踊有節孔子惡野哭者(檀弓)
韓詩外傳孔子出遊少源之野有婦人中澤而哭其音
甚哀孔子使弟子問焉曰夫人何哭之哀婦人曰鄉者
刈蓍薪亡吾蓍簪吾是以哀也弟子曰刈蓍薪而亡蓍
簪有何悲焉婦人曰非傷亡簪也蓋不忘故也孔子
南遊適楚至於阿谷之隧有處子佩瑱而浣者孔子曰
彼婦人其可與言矣乎抽觴以授子貢曰善為之辭以
觀其語子貢曰吾北鄙之人也將南之楚逢天之暑思
心潭潭願乞一飲以表我心婦人對曰阿谷之隧隠曲
之汜其水載清載濁流而趨海欲飲則飲何問婦人乎
受子貢觴迎流而挹之奐然而棄之促流而挹之奐然
而溢之坐置之沙上曰禮固不親授子貢以告孔子曰
丘知之矣抽琴去其軫以授子貢曰善為之辭以觀其
語子貢曰嚮子之言穆如清風不悖我語和畼我心於
此有琴而無軫願借子以調其音婦人對曰吾野鄙之
人也僻陋而無心五音不知安能調琴子貢以告孔子
曰丘知之矣抽絺[絺-巾+ㄙ]五兩以授子貢曰善為之辭以觀
其語子貢曰吾北鄙之人也將南之楚於此有絺[絺-巾+ㄙ]五
兩吾不敢以當子身敢置之水浦婦人對曰客之行差
遲乖人分其資財棄之野鄙吾年甚少何敢受子子不
早去今竊有狂夫守之者矣詩曰南有喬木不可息思
漢有遊女不可求思此之謂也(好事者為之也於楚辭注孔子出游過客)
(舍有女方採桑一心不視喜其貞信故以自侍)
說苑楚共王出獵而遺其弓左右請求之共王曰止楚
人遺弓楚人得之又何求焉仲尼聞之曰惜乎其不大
亦曰人遺弓人得之而已何必楚也(呂氏春秋荆人有遺弓者而不肯索)
(曰荆人遺之荆人得之又何索焉孔子聞之曰去其荆而可矣老耼聞之曰去其人而可矣)魯公索
氏將祭而亡其牲孔子聞之曰公索氏比及三年必亡
矣後一年而亡弟子問曰昔公索氏亡牲夫子曰比及
三年必亡矣今期年而亡夫子何以知其將亡也孔子
曰祭之為言索也索也者盡也乃孝子所以自盡於親
也至祭而亡其牲則餘所亡者多矣吾以此知其將亡
也東閭子嘗富貴而後乞人問之曰公何為如是曰
吾自知吾嘗相六七年未嘗薦一人也吾嘗富三千萬
者再未嘗富一人也不知士出身之咎然也孔子曰物
之難矣小大多少各有怨惡數之理也人而得之在於
外假之也介子推行年十五而相荆仲尼聞之使人
往視還曰廊下有二十五俊士堂上有二十五老人仲
尼曰合二十五人之智智於湯武并二十五人之力力
於彭祖以治天下其固免矣乎
呂氏春秋荆有次非者得寶劒於干遂還反涉江至於
中流有兩蛟夾繞其船次非謂舟人曰子嘗見兩蛟繞
船能兩活者乎船人曰未之見也次非攘臂袪衣拔寶
劒曰此江中之腐肉朽骨也棄劒以全已余奚愛焉於是
赴江刺蛟殺之而復上船舟中之人皆得活荆王聞之
仕之執圭孔子聞之曰夫善哉不以腐肉朽骨而棄劒
者其次非之謂乎楚有直躬者其父竊羊而謁之上
上執而將誅之直躬者請代之將誅矣告吏曰父竊羊
而謁之不亦信乎父誅而代之不亦孝乎信且孝而誅
之國將有不誅者乎荆王聞之乃不誅也孔子聞之曰
異哉直躬之為信也一父而載取名焉故直躬之信不
若無信
莊子孔子舍於沙丘見主人曰辯士也子路曰夫子何
以識之曰其口竆踦其鼻空大其服博其睫流其舉足
也高其踐地也深鹿合而牛舍(今本無)
吳越春秋夫差聞孔子至吳微服觀之或人傷其指王
怒欲索或而誅之子胥諫乃止(今本無孔子至吳所未聞)
拾遺記孔子相魯之時有神鳳遊集至哀公之末不復
來翔故曰鳳鳥不至
說苑孔子見羅者其所得者皆黃口也孔子曰黃口盡
得大爵獨不得何也羅者對曰黃口從大爵者不得大
爵從黃口者可得孔子顧謂弟子曰君子慎所從不得
其人則有羅網之患
禮記仲尼之畜狗死使子貢埋之曰吾聞之也敝帷不
棄為埋馬也敝蓋不棄為埋狗也丘也貧無蓋於其封
也亦予之席毋使其首陷焉(檀弓)
呂氏春秋文王嗜菖蒲俎孔子聞而服之縮頞而食之
三年然後勝之(淮南子夫子見禾之三變也滔滔然曰狐鄉丘而死吾其首禾乎注云禾穗)
(垂向根不忘本也三論衡宋人或刻木為楮葉者三年乃成孔子曰使地年乃成一葉則萬物之有葉者寡)
(矣列子有此語)
禮記孔子佩象環五寸而綦組綬(玉藻緇古史考孔子作布冠)
顔氏家訓魯人謂孔子為東家丘
列子孔子之勁能拓國門之關而不肯以力聞(淮南子孔子之)
(通智過於萇弘勇服於孟賚足躡郊兔力拓城關能亦多矣然而勇力不聞伎巧不知專行教道以成素王事)
(亦鮮矣)
史記孔子長九尺有六寸人皆謂之長人而異之(春秋演孔)
(圖孔子長十尺大九圍坐如蹲龍立如牽牛望之如昴如斗緯書載先聖四十九表反首注面月角日準手)
(握天文足履度字坐如蹲龍立如鳳峙望之如仆就之如升耳垂珠庭龜脊龍形虎掌腁脅參膺河目海口山)
(臍林背翼臂斗唇漥頭隆鼻阜脥堤眉地足雷聲澤腹輔喉駢齒眉有一十二采目有二十四理其頂似唐堯)
(其顙似虞舜其項類臯陶其肩類子産自腰以下不及禹者三寸論語隠義孔子之蔡解於客舍人夜有盜)
(孔子一隻屐去置屐於受盜家孔子屐長一尺四寸與凡人屐異)
多聞
家語季康子問於孔子曰舊聞五帝之名而不知其實
請問何謂五帝孔子曰昔丘也聞諸老耼曰天有五行
水火金木土分時化育以成萬物其神謂之五帝古之
王者易代而改號取法五行五行更王終始相生亦象
其義故其生為明王者而死配五行是以太皥配木炎
帝配火黃帝配土少皥配金顓頊配水康子曰太皥其
始之木何如孔子曰五行用事先起於木木東方萬物
之初皆出焉是故王者則之而首以木德王天下其次
則所以生之行轉相承也康子曰吾聞勾芒為木正祝
融為火正蓐收為金正元冥為水正后土為土正此五
行之主而不亂稱曰帝者何也孔子曰凡五正者五行
之官名五行佐成五帝而稱五帝太皥之屬配焉亦云
帝從其號昔少皥氏之子有四叔曰重曰該曰脩曰熙
實能金木及水使重為勾芒該為蓐收脩及熙為元冥
顓頊氏之子曰黎為祝融共工氏之子曰勾龍為后土
此五者各以其所能業為官職生為上公死為貴神别
稱五祀不得同帝康子曰如此之言帝王改號於五行
之德各有所統則其所以相變者皆主何事孔子曰所
尚則各從其所主之德次焉夏后氏以金德王色尚黑
大事斂用昏戎事乘驪牲用元殷人以水德王色尚白
大事斂用日中戎事乘翰牲用白周人以木德王色尚
赤大事斂用日出戎事乘騵牲用騂此三代之所以不
同康子曰唐虞二帝所尚者何色孔子曰堯以火德王
色尚黃舜以土德王色尚青康子曰陶唐有虞夏后殷
周獨不配五帝意者德不及上古邪將有限乎孔子曰
古之平治水土及播殖百榖者衆矣唯勾龍氏兼食於
社而棄為稷神易代奉之無敢益者明不可與等故自
太皥以降逮於顓頊其應五行而王數非徒五而配五
帝是其德不可以多也(似采戴記左氏之言而附益以問答家語如此者甚多)
孔子觀於魯桓公之廟有欹器焉夫子問於守廟者曰
此謂何器對曰此蓋為宥坐之器孔子曰吾聞宥坐之
器虛則欹中則正滿則覆明君以為至誡故常置之於
坐側顧謂弟子曰試注水焉乃注之水中則正滿則覆
夫子喟然歎曰嗚呼夫物惡有滿而不覆哉子路進曰
敢問持滿有道乎子曰聰明睿智守之以愚功被天下
守之以讓勇力振世守之以怯富有四海守之以謙此
所謂損之又損之之道也(荀子無明君以為至誡二句振世作撫世文子三皇)
(五帝有戒之器命曰侑巵其沖即正其盈即覆)孔子學琴於師襄子襄子曰吾
雖以擊磬為官然能於琴今子於琴已習可以益矣孔
子曰丘未得其數也有閒曰已習其數可以益矣孔子
曰丘未得其志也有閒曰已習其志可以益矣孔子曰
丘未得其為人也有閒孔子有所繆然思焉有所睪然
高望而遠眺曰丘殆得其為人矣近黮而黑頎然長曠
如望羊奄有四方非文王其孰能為此師襄子避席葉
拱而對曰子聖人也其傳曰文王操(史記載擊磬於衛之下按襄魯樂)
(師不應在衞夫韓詩外傳孔子學鼓琴於師襄子而不進師襄子曰子可以進矣孔子曰丘已得其曲矣未)
(得其數也有閒曰夫子可以進矣曰丘已得其數矣未得其意也有閒復曰夫子可以進矣曰丘已得其人矣)
(未得其類也有閒曰邈然遠望洋洋乎翼翼乎必作此樂也默然思戚然而悵以王天下以朝諸侯者其惟文)
(王乎師襄子避席再拜曰善師以為文王之操也故孔子持文王之聲知文王之為人師襄子曰敢問何以知)
(其文王之操也孔子曰然夫仁者好偉和者好粉智者好彈有慇懃之意者好麗丘是以知文王之操也)
國語仲尼在陳有隼集於陳侯之庭而死楛矢貫之石
砮其長尺有咫陳惠公使人以隼如仲尼之館問之仲
尼曰隼之來也遠矣此肅慎氏之矢也昔武王克商通
道於九夷百蠻使各以其方賄來貢使無忘職業於是
肅慎氏貢楛矢石砮其長尺有咫先王欲昭其令德之
致遠也以示後人使永監焉故銘其栝曰肅慎氏之貢
矢以分大姬配虞胡公而封諸陳古者分同姓以珍玉
展親也分異姓以遠方之職貢使無忘服也故分陳以
肅慎氏之貢君若使有司求諸故府其可得也使求得
之金櫝如之吳伐越墮會稽獲骨焉節專車吳子使
來好聘且問之仲尼曰無以吾命賓發幣於大夫及仲
尼仲尼爵之既徹俎而宴客執骨而問曰敢問骨何為
大仲尼曰丘聞之昔禹致羣神於會稽之山防風氏後
至禹殺而戮之其骨節專車此為大矣客曰敢問誰守
為神仲尼曰山川之靈足以紀綱天下者其守為神社
稷之守為公侯皆屬於王者客曰防風氏何守也仲尼
曰汪芒氏之君也守封隅之山者也為漆姓在虞夏商
為汪芒氏於周為長翟今為大人客曰人長之極幾何
仲尼曰僬僥氏長三尺短之至也長者不過十之數之
極也季桓子穿井獲如土缶其中有羊焉使問之仲
尼曰吾穿井而獲狗何也對曰以丘之所聞羊也丘聞
之木石之怪曰䕫蝄蜽水之怪曰龍罔象土之怪曰墳
羊(韓詩外傳魯哀公穿井得一玉羊焉孔子見之曰水之精為玉土之精為羊此羊得之井中在水土之際)
(其身玉其肝土也公使殺視之果然緯略引)
抱朴子吳王伐石以治宮室而於合石之中得紫文金
簡之書不能讀之使使者持以問仲尼而欺仲尼曰吳
王閑居有赤雀銜書以置殿上不知其義故遠諮呈仲
尼以視之曰此乃靈寶之方長生之法禹之所服隠在
水邦年齊天地朝於紫庭者也禹將仙化封之名山石
函之中乃今赤雀銜之殆天授也(吳越春秋禹治洪水至牧德之山見神人)
(焉謂禹曰勞子之形役子之慮以治洪水無乃怠乎我有靈寳五符以役蛟龍水豹因授禹而誡之曰事畢可)
(秘於靈山禹成功後藏於洞庭苞山之宂至吳王闔閭之時有龍威大人得符獻之吳王以示羣臣皆莫能識)
(乃令齎符以問孔子曰吳王閑居有赤烏銜此書以至王所莫辨其文故令遠問孔子曰昔禹治水於牧德之)
(山遇神人授以靈寳五符後藏洞庭之苞山君王所得無乃是乎赤烏之事某所未聞今本無靈寳要略)
(昔太上以靈寳五篇真文以授帝嚳帝嚳將仙封之於鍾山至夏禹廵狩度弱水登鍾山遂得是文後復封之)
(包山洞庭之室吳王闔閭出遊包山見一人自言姓山名隱居闔閭扣之乃入洞庭取素書一卷呈闔閭其文)
(不可識令人齎之問孔子孔子曰丘聞童謠曰吳王出遊觀震湖龍威丈人山居北上包山入雲墟乃入洞)
(庭竊禹書天地大文不可舒此文長傳百六初若強取出喪國廬闔閭乃尊事之妄誕附託)
家語楚王渡江江中有物大如斗圓而赤直觸王舟舟
人取之王大怪之徧問羣臣莫之能識王使使聘于魯
問於孔子子曰此所謂萍實者也可剖而食之吉祥也
唯霸者為能獲焉使者反王遂食之大美久之使來以
告魯大夫大夫因子游問曰夫子何以知其然乎曰吾
昔之鄭過乎陳之野聞童謠曰楚王渡江得萍實大如
斗赤如日剖而食之甜如蜜此是楚王之應也吾是以
知之齊有一足之鳥飛集於公朝下止於殿前舒翅
而跳齊侯大怪之使使聘魯問孔子孔子曰此鳥名商
羊水祥也昔童兒有屈一脚振肩而跳且謠曰天將大
雨商羊鼔舞今齊有之其應至矣急告民趨治溝渠脩
隄防將有大水為災頃之大霖雨水溢泛諸國傷害人
民唯齊有備不敗景公曰聖人之言信而有徵矣
衝波傳有鳥九尾孔子與子夏見之人以問孔子曰鶬
也子夏曰何以知之孔子曰河上之歌云鶬兮鶬兮逆
毛衰兮一身九尾長兮
論衡孔子未嘗見狌狌至輙能名之孔子名狌狌聞昭
人之歌
列子宋人有好行仁義者三世不懈家無故黑牛生白
犢以問孔子孔子曰此吉祥也以薦上帝居一年其父
無故而盲其牛又復生白犢其父又復令其子問孔子
其子曰前問之而失明又何問乎父曰聖人之言先迕
後合其事未究姑復問之其子又復問孔子孔子曰吉
祥也復教以祭其子歸致命其父曰行孔子之言也居
一年其子又無故而盲其後楚攻宋圍其城民易子而
食之析骸而炊之丁壯者皆乘城而戰死者大半此人
以父子有疾皆免及圍解而疾俱復孔子東游見兩
小兒辯鬭問其故一兒曰我以日始出時去人近而日
中時遠也一兒以日初出遠而日中時近也一兒曰日
初出大如車蓋及日中則如盤盂此不為遠者小而近
者大乎一兒曰日初出則滄滄凉凉日中如探湯此不
為近者熱而遠者凉乎孔子不能决也兩小兒笑曰孰
為汝多知乎
淮南子項託七歲為孔子師孔子有以聽其言也
韓詩内傳自古封太山禪梁甫者萬有餘家仲尼觀之
不能盡識(補史記引)
風俗通孔子曰雖明天子熒惑必謀
孝經援神契孔子曰日者天之明月者地之理月上屬
為天使婦從夫放月紀
說文孔子曰一貫三為王推十合一為士孔子曰黍
可為酒禾入水也几仁人也孔子曰在人下故喆屈
孔子曰烏&KR0008;呼也取其助氣故以為烏呼孔子曰
牛羊之字以形舉也孔子曰狗叩也叩氣吠以守孔
子曰視犬之字如畫狗也孔子曰貉之為言惡也孔
子曰粟之為言續也
逸論語璠璵魯之寶玉也孔子曰美哉璠璵遠而望之
煥若也近而視之瑟若也一則理勝一則孚勝(初學記引)
外記
列子孔子遊於太山見榮啓期行乎郕之野鹿裘帶索
鼓琴而歌孔子問曰先生所以樂何也對曰吾樂甚多
天生萬物唯人為貴而吾得為人是一樂也男女之别
男尊女卑故以男為貴吾既得為男矣是二樂也人生
有不見日月不免襁褓者吾既已行年九十矣是三樂
也貧者士之常也死者人之終也處常得終當何憂哉
孔子曰善乎能自寬者也林類年且百歲底春被裘
拾遺穗於故畦竝歌竝進孔子適衞望之於野顧謂弟
子曰彼叟可與言者試往訊之子貢請行逆之隴端面
之而歎曰先生曾不悔乎而行歌拾穗林類行不畱歌
不輟子貢叩之不已乃仰而應曰吾何悔邪子貢曰先
生少不勤行長不競時老無妻子死期將至亦有何樂
而拾穗行歌乎林類笑曰吾之所以為樂人皆有之而
反以為憂少不勤行長不競時故能夀若此老無妻子
死期將至故能樂若此子貢曰壽者人之情死者人之
惡子以死為樂何也林類曰死之與生一往一反故死
於是者安知不生於彼故吾知其不相若也吾又安知
營營而求生非惑乎亦又安知吾今之死不愈昔之生
乎子貢聞之不喻其意還以告夫子夫子曰吾知其可
與言果然然彼得之而不盡者也孔子觀於呂梁懸
水三十仞流沫三十里黿鼉魚鼈之所不能游也見一
丈夫游之以為有苦而欲死者也使弟子竝流而承之
數百步而出被髮行歌而遊於棠行孔子從而問之曰
呂梁懸水三十仞流沫三十里黿鼉魚鼈所不能游向
見吾子道之以為有苦而欲死者也使弟子竝流將承
子子出而被髮行歌吾以子為鬼也察子則人也請問
蹈水有道乎曰亡吾無道吾始乎故長乎性成乎命與
齎俱入與汩偕出從水之道而不為私焉此吾所以道
之也孔子曰何謂始乎故長乎性成乎命也曰吾生於
陵而安於陵故也長於水而安於水性也不知吾所以
然而然命也孔子自衞反魯息駕乎河梁而觀焉有
懸水三十仞圜流九十里魚鼈弗能游黿鼉弗能居有
一丈夫方將厲之孔子使人竝涯止之曰此懸水三十
仞圜流九十里魚鼈弗能游黿鼉弗能居也意者難可
以濟乎丈夫不以錯意遂度而出孔子問之曰巧乎有
道術乎所以能入而出者何也丈夫對曰始吾之入也
先以忠信及吾之出也又從以忠信忠信錯吾軀於波
流而吾不敢用私所以能入而復出者以此也孔子謂
弟子曰二三子識之水且猶可以忠信誠身親之而況
人乎仲尼適楚出於林中見痀僂者承蜩猶掇之也
仲尼曰子巧乎有道邪曰我有道也五六月纍垸二而
不墜則失者錙銖纍三而不墜則失者十一纍五而不
墜猶掇之也吾處也若橛株駒吾執臂若槁木之枝雖
天地之大萬物之多而唯蜩翼之知吾不反不側不以
萬物易蜩之翼何為而不得孔子顧謂弟子曰用志不
分乃凝於神其痀僂丈人之謂乎丈人曰汝逢衣徒也
亦何知問是乎修汝所以而後載言其上商太宰見
孔子曰丘聖者歟孔子曰聖則丘何敢然則丘博學多
識者也商太宰曰三王聖者歟孔子曰三王善任智勇
者聖則丘弗知曰五帝聖者歟孔子曰五帝善任仁義
者聖則丘弗知曰三皇聖者歟孔子曰三皇善任因時
者聖則丘弗知商太宰大駭曰然則孰者為聖孔子動
容有閒曰西方之人有聖者焉不治而不亂不言而自
信不化而自行蕩蕩乎民無能名焉丘疑其為聖弗知
真為聖歟真不聖歟商太宰默然心計曰孔丘欺我哉
(韓非子子圉見孔子於商太宰孔子出子圉入請問客太宰曰吾已見孔子則視子猶蚤蝨之細者也吾今見)
(之於君子圉恐孔子貴於君也因謂太宰曰君已見孔子亦將視子猶蚤蝨也太宰因弗復見也)
莊子溫伯雪子適齊舍於魯魯人有請見之者溫伯雪
子曰不可吾聞中國之君子明乎禮義而陋於知人心
吾不欲見也至於齊反舍於魯是人也又請見溫伯雪
子曰往也蘄見我今也又蘄見我是必有以振我也出
而見客入而歎明日見客又入而歎其僕曰每見之客
也必入而歎何邪曰吾固告子矣中國之民明乎禮義
而陋乎知人心昔之見我者進退一成規一成矩從容
一若龍一若虎其諫我也似子其道我也似父是以歎
也仲尼見之而不言子路曰吾子欲見溫伯雪子久矣
見之而不言何邪仲尼曰若夫人者目擊而道存矣亦
不可以容聲矣魯有兀者王駘從之遊者與仲尼相
若常季問於仲尼曰王駘兀者也從之遊者與夫子中
分魯立不教坐不議虚而往實而歸固有不言之教無
形而心成者邪是何人也仲尼曰夫子聖人也丘也直
後而未往耳丘將以為師而況不若丘者乎奚假魯國
丘將引天下而與從之常季曰彼兀者也而王先生其
與庸亦遠矣若然者其用心也獨若之何仲尼曰死生
亦大矣而不得與之變雖天地覆墜亦將不與之遺審
乎無假而不與物遷命物之化而守其宗也常季曰何
謂也仲尼曰自其異者視之肝膽楚越也自其同者視
之萬物皆一也夫若然者且不知耳目之所宜而遊心
乎德之和物視其所一而不見其所喪視喪其足猶遺
土也常季曰彼為已以其知得其心以其心得其常心
物何為最之哉仲尼曰人莫鑑於流水而鑑於止水唯
止能止衆止受命於地唯松栢獨也在冬夏青青受命
於天唯舜獨也正幸能正生以正衆生夫保始之徵不
懼之實勇士一人雄入於九軍將求名而能自要者而
猶若是而況官天地府萬物直寓六骸象耳目一知之
所知而心未嘗死者乎彼其擇日而登假人則從是也
彼且何肯以物為事乎魯有兀者叔山無趾踵見仲
尼仲尼曰子不謹前既犯患若是矣雖今來何及矣無
趾曰吾唯不知務而輕用吾身吾是以亡足今吾來也
猶有尊足者存吾是以務全之也夫天無不覆地無不
載吾以夫子為天地安知夫子之猶若是也孔子曰丘
則陋矣夫子胡不入乎請講以所聞無趾出孔子曰弟
子勉之夫無趾兀者也猶務學以復補前行之惡而況
全德之人乎無趾語老耼曰孔丘之於至人其未邪彼
何賓賓以學子為彼且蘄以諔詭幻怪之名聞不知至
人之以是為已桎梏邪老耼曰胡不直使彼以死生為
一條以可不可為一貫者解其桎梏其可乎無趾曰天
刑之安可解孔子問子桑虖曰吾再逐於魯伐樹於
宋削迹於衛窮於商周圍於陳蔡之閒吾犯此數患親
交益疏徒友益散何與子桑虖曰子獨不聞假人之亡
與林回棄千金之璧負赤子而趨或曰為其布與赤子
之布寡矣為其累與赤子之累多矣棄千金之璧負赤
子而趨何也林回曰彼以利合此以天屬也夫以和合
者廹窮禍患害相棄也以天屬者廹窮禍患害相收也
夫相收之與相棄亦遠矣且君子之交淡若水小人之
交甘如醴君子淡以親小人甘以絶彼無故以合者則
無故以離孔子曰敬聞命矣徐行翔佯而歸絶學捐書
弟子無挹於前其愛益加進孔子遊乎緇帷之林休
坐乎杏壇之上弟子讀書孔子絃歌鼓琴奏曲未半有
漁父者下船而來鬚眉交白被髮揄袂行原以上距陸
而止左手據膝右手持頤以聽曲終而招子貢子路二
人俱對客指孔子曰彼何為者也子路對曰魯之君子
也客問其族子路對曰族孔氏客曰孔氏者何治也子
路未應子貢對曰孔氏者性服忠信身行仁義飾禮樂
選人倫上以忠於世主下以化於齊民將以利天下此
孔氏之所治也又問曰有土之君與子貢曰非也侯王
之佐與子貢曰非也客乃笑而還行言曰仁則仁矣恐
不免其身苦心勞形以危其眞嗚呼遠哉其分於道也
子貢還報孔子孔子推琴而起曰其聖人與乃下求之
至於澤畔方將杖挐而引其船顧見孔子還鄉而立孔
子反走再拜而進客曰子將何求孔子曰曩者先生有
緒言而去丘不肖未知所謂竊待於下風幸聞咳唾之
音以卒相丘也客曰嘻甚矣子之好學也孔子再拜而
起曰邱少而修學以至於今六十九歲矣無所得聞至
教敢不虚心客曰同類相從同聲相應固天之理也吾
請釋吾之所有而經子之所以子之所以者人事也天
子諸侯大夫庶人此四者自正治之美也四者離位而
亂莫大焉官治其職人憂其事乃無所凌故田荒室露
衣食不足徵賦不屬妻妾不和長少無序庶人之憂也
能不勝任官事不治行不清白羣下荒怠功美不有爵
禄不持大夫之憂也廷無忠臣國家昏亂工技不巧貢
職不美春秋後倫不順天子諸侯之憂也隂陽不和寒
暑不時以傷庶物諸侯暴亂擅相攘伐以殘民人禮樂
不節財用窮匱人倫不飭百姓淫亂天子有司之憂也
今子既上無君侯有司之勢而下無大臣職事之官而
擅飾禮樂選人倫以化齊民不泰多事乎且人有八疵
事有四患不可不察也非其事而事之謂之總莫之顧
而進之謂之佞希意道言謂之諂不擇是非而言謂之
諛好言人之惡謂之讒析交離親謂之賊稱譽詐偽以
敗惡人謂之慝不擇善否兩容頰適偷拔其所欲謂之
險此八疵者外以亂人内以傷身君子不友明君不臣
所謂四患者好經大事變更易常以挂功名謂之叨專
知擅事侵人自用謂之貪見過不更聞諫愈甚謂之狠
人同於己則可不同於己雖善不善謂之矜此四患也
能去八疵無行四患而始可教已孔子愀然而歎再拜
而起曰丘再逐於魯削迹於衞伐樹於宋圍於陳蔡丘
不知所失而離此四謗者何也客悽然變容曰甚矣子
之難悟也人有畏影惡迹而去之走者舉足愈數而迹
愈多走愈疾而影不離身自以為尚遲疾走不休絶力
而死不知處隂以休影處静以息迹愚亦甚矣子審仁
義之閒察同異之際觀動静之變適受與之度理好惡
之情和喜怒之節而幾於不免矣謹脩而身慎守其真
還以物與人則無所累矣今不脩之身而求之人不亦
外乎孔子愀然曰請問何謂真客曰真者精誠之至也
不精不誠不能動人故強哭者雖悲不哀強怒者雖嚴
不威強親者雖笑不和真悲無聲而哀真怒未發而威
真親未笑而和真在内者神動於外是所以貴真也其
用於人理也事親則慈孝事君則忠貞飲酒則懽樂處
喪則悲哀忠貞以功為主飲酒以樂為主處喪以哀為
主事親以適為主功成之美無一其迹矣事親以適不
論所以矣飲酒以樂不選其具矣處喪以哀無問其禮
矣禮者世俗之所為也真者所以受於天也自然不可
易也故聖人法天貴真不拘於俗愚者反此不能法天
而恤於人不知貴真禄禄而受變於俗故不足惜哉子
之早湛於人偽而晚聞大道也孔子又再拜而起曰今
者丘得遇也若天幸然先生不羞而比之服役而身教
之敢問舍所在請因受業而䘚學大道客曰吾聞之可
與往者與之至於妙道不可與往者不知其道慎勿與
之身乃無咎子勉之吾去子矣吾去子矣乃刺船而去
延緣葦閒顔淵還車子路授綏孔子不顧待水波定不
聞挐音而後敢乘子路旁車而問曰由得為役久矣未
嘗見夫子遇人如此其威也萬乘之主千乘之君見夫
子未嘗不分庭抗禮夫子猶有倨傲之容今漁父杖挐
逆立而夫子曲要磬折再拜而應得無太甚乎門人皆
怪夫子矣漁父何以得此乎孔子伏軾而歎曰甚矣由
之難化也湛於禮義有閒矣而樸鄙之心至今未去進
吾語女夫遇長不敬失禮也見賢不尊不仁也彼非至
仁不能下人下人不精不得其真故長傷身惜哉不仁
之於人也禍莫大焉而由獨擅之且道者萬物之所由
也庶物失之者死得之者生為事逆之則敗順之則成
故道之所在聖人尊之今漁父之於道可謂有矣吾敢
不敬乎孔子與柳下季為友柳下季之弟名曰盜跖
盜跖從䘚九千人横行天下侵暴諸侯宂室樞戶驅人
牛馬取人婦女貪得忘親不顧父母兄弟不祭先祖所
過之邑大國守城小國入保萬民苦之孔子謂柳下季
曰夫為人父者必能詔其子為人兄者必能教其弟若
父不能詔其子兄不能教其弟則無貴父子兄弟之親
矣今先生世之才士也弟為盜跖為天下害而弗能教
也丘竊為先生羞之丘請為先生往說之柳下季曰先
生言為人父者必能詔其子為人兄者必能教其弟若
子不聽父之詔弟不受兄之教雖今先生之辯將奈之
何哉且跖之為人也心如涌泉意如飄風強足以拒敵
辯足以飾非順其心則喜逆其心則怒易辱人以言先
生必無往孔子不聽顔回為馭子貢為右往見盜跖盜
跖乃方休䘚徒太山之陽膾人肝而餔之孔子下車而
前見謁者曰魯人孔丘聞將軍高義敬再拜謁者謁者
入通盜跖聞之大怒目如明星髮上指冠曰此夫魯國
之巧偽人孔丘非邪為我告之爾作言造語妄稱文武
冠枝木之冠帶死牛之脅多辭謬說不耕而食不織而
衣搖脣鼓舌擅生是非以迷天下之主使天下學士不
反其本妄作孝弟而徼倖於封侯富貴者也子之罪大
極重疾走歸不然我將以子肝益晝餔之膳孔子復通
曰丘得幸於季願望履幕下謁者復通盜跖曰使来前
孔子趨而進避席反走再拜盜跖盜跖大怒兩展其足
案劒瞋目聲如乳虎曰丘來前若所言順吾意則生逆
吾心則死孔子曰丘聞之凡天下有三德生而長大美
好無雙少長貴賤見而皆說之此上德也知維天地能
辨諸物此中德也勇悍果敢聚衆率兵此下德也凡人
有此一德者足以南面稱孤矣今將軍兼此三者身長
八尺二寸面目有光脣如激丹齒如齊貝音中黃鐘而
名曰盜跖丘竊為將軍恥不取焉將軍有意聽臣臣請
南使吳越北使齊魯東使宋衞西使晉楚使為將軍造
大城數百里立數十萬戶之邑尊將軍為諸侯與天下
更始罷兵休䘚收飬昆弟共祭先祖此聖人才士之行
而天下之願也盜跖大怒曰丘來前夫可規以利而可
諫以言者皆愚陋恒民之謂耳今長大美好人見而說
之者此吾父母之遺德也丘雖不吾譽吾獨不自知邪
且吾聞之好面譽人者亦好背而毁之今丘告我以大
城衆民是欲規我以利而恒民畜我也安可長久也城
之大者莫大乎天下矣堯舜有天下子孫無置錐之地
湯武立為天子而後世絶滅非以其利大故邪且吾聞
之古者禽獸多而人民少於是民皆巢居以避之晝食
橡栗暮棲木上故命之曰有巢氏之民古者民不知衣
服夏多積薪冬則煬之故命之曰知生之民神農之世
臥則居居起則于于民知其母不知其父與麋鹿共處
耕而食織而衣無有相害之心此至德之隆也然而黃
帝不能致德與蚩尤戰於涿鹿之野流血百里堯舜作
立羣臣湯放其主武王殺紂自是之後以強凌弱以衆
暴寡湯武以來皆亂人之徒也今子脩文武之道掌天
下之辯以教後世縫衣淺帶矯言偽行以迷惑天下之
主而欲求富貴焉盜莫大於子天下何故不謂子為盜
丘而乃謂我為盜跖子以甘辭說子路而使從之使子
路去其危冠解其長劒而受教於子天下皆曰孔丘能
止暴禁非其䘚之也子路欲殺衛君而事不成菹於衞
東門之上是子教之不至也子自謂才士聖人邪則再
逐於魯削迹於衞窮於齊圍於陳蔡不容身於天下子
教子路菹此患上無以為身下無以為人子之道豈足
貴邪世之所高莫若黃帝黃帝尚不能全德而戰涿鹿
之野流血百里堯不慈舜不孝禹偏枯湯放其主武王
伐紂文王拘羑里此六子者世之所高也孰論之皆以
利惑其真而強反其性情其行乃甚可羞也世之所謂
賢士伯夷叔齊辭孤竹之君而餓死於首陽之山骨肉
不葬鮑焦飾行非世抱木而死申徒狄諫而不聽負石
自投於河為魚鼈所食介子推至忠也自割其股以食
文公文公後背之子推怒而去抱木而燔死尾生與女
子期於梁下女子不來水至不去抱梁柱而死此四者
無異於磔犬流豕操瓢而乞者皆離名輕死不念本養
夀命者也世之所謂忠臣者莫若王子比干伍子胥子
胥沈江比干剖心此二子者世謂忠臣也然䘚為天下
笑自上觀之至於子胥比干皆不足貴也丘之所以說
我者若告我以鬼事則我不能知也若告我以人事者
不過此矣皆吾所聞知也今吾告子以人之情目欲視
色耳欲聽聲口欲察味志氣欲盈人上夀百歲中壽八
十下壽六十除疾瘐死喪憂患其中開口而笑者一月
之中不過四五日而已矣天與地無窮人死者有時操
有時之具而託於無窮之閒忽然無異騏驥之馳過隙
也不能說其志意養其壽命者皆非通道者也丘之所
言皆吾之所棄也亟去走歸無復言之子之道狂狂汲
汲詐巧虛偽事也非可以全真也奚足論哉孔子再拜
趨走出門上車執轡三失目芒然無見色若死灰據鞍
低頭不能出氣歸到魯東門外適遇柳下季柳下季曰
今者闕然數日不見車馬有行色得微往見跖邪孔子
仰天而歎曰然柳下季曰跖得無逆女意若前乎孔子
曰然丘所謂無病而自灸也疾走料虎頭編虎須幾不
免虎口哉(柳下惠不與孔子同時或謂莊生設此以詆當世之偽儒耳蘇子瞻云太史公言莊子)
(作漁父盜跖胠篋以詆訾孔子之徒明老子之術此知莊子之麤者子以為莊子蓋助孔子者要不可以為法)
(耳莊子之言皆文予而實不予陽櫅而隂助之其正言也蓋無幾)
终記
公孫尼子孔子有疾哀公使醫視之醫曰居處飲食何
如子曰丘春居葛籠夏居密楊秋不風冬不煬飲食不
饋飲酒不醉醫曰是良醫也
莊子孔子病子貢出卜孔子曰子侍也吾坐席不敢先
居處若齋飲食若祭吾卜之久矣(御覽引)
論衡孔子病商瞿卜期日中孔子曰取書來比至日中
何事乎聖人之好學也死且不休
禮記孔子蚤作負手曳杖消搖於門歌曰泰山其頽乎
梁木其壞乎哲人其萎乎既歌而入當戶而坐子貢聞之
曰泰山其頽則吾將安仰梁木其壞哲人其萎則吾將
安放夫子殆將病也遂趨而入夫子曰賜爾來何遲也
夏后氏殯於東階之上則猶在阼也殷人殯於兩楹之
閒則與賓主夾之也周人殯於西階之上則猶賓之也
而邱也殷人也予疇昔之夜夢坐奠於兩楹之閒夫明
王不興而天下其孰能宗予子殆將死也蓋寢疾七日
而没(檀弓曰史記孔子病子貢請見孔子方負杖逍遥於門賜汝來何其晚也孔子因歎歌曰太山)
(壞乎梁木摧乎哲人萎乎因以涕下謂子貢曰天下無道久矣莫能宗予夏人殯於東階周人於西階殷人兩)
(柱閒昨暮予夢坐奠兩柱之閒予殆殷人也後七日䘚孔子年七十三)
左傳(哀公十六年)夏四月己丑孔丘䘚公誄之曰旻天不弔
不憖遺一老俾屏余一人以在位煢煢余在疚嗚呼哀
哉尼父無自律子戇曰君其不没於魯乎夫子之言曰
禮失則昏名失不愆失志為昏失所為愆生不能用死
而誄之非禮也稱一人非名也君兩失之(史記誄同)
禮記魯哀公誄孔丘曰天不遺耆老莫相予位焉嗚呼
哀哉尼父孔子之喪二三子皆絰而出羣居則絰出
則否孔子之喪門人疑所服子貢曰昔者夫子之喪
顔淵若喪子而無服喪子路亦然請喪夫子若喪父而
無服孔子之喪公西赤為志焉飾棺牆置翣設披周
也設崇殷也綢練設旐夏也孔子之喪有自燕來觀
者舍於子夏氏子夏曰聖人之葬人與人之葬聖人也
子何觀焉昔者夫子之言曰吾見封之若堂者矣見若
防者矣見若覆夏屋者矣見若斧者矣從若斧者焉馬
鬛封之謂也今一日而三斬板而已封尚行夫子之志
乎哉(檀弓貝家語孔子之喪公西赤掌殯葬焉唅以蔬米三襲衣十有二稱加朝服一冠章甫之冠)
(佩象環徑五寸而綨組綬桐棺四寸栢椁五寸飾廧置翣設披周也設崇殷也綢練設旐夏也兼用三代禮所)
(以尊師且備古也葬於魯城北泗水上藏入地不及泉而封為偃斧之形高四尺樹松栢為志焉白虎通孔)
(子䘚受魯君璜玉葬郭之北泗水為之却流西皇覽孔子冢去城一里冢塋百畞冢南北廣十步東十三步)
(高一丈二尺冡前以瓴甓為祠壇方六尺與地平本無祠堂冢塋中樹以百數皆異種魯人世世無能名其樹)
(者民傳言孔子弟子異國人各持其方樹來種之其樹柞枌雒離女貞五味毚檀之樹孔子塋中不生荆棘及)
(刺人草)
史記孔子葬魯城北泗上弟子皆服三年三年心喪畢
相訣而去則哭各復盡哀或復畱唯子貢廬於冢上凡
六年然後去弟子及魯人往從冢而家者百有餘室因
命曰孔里魯世世相傳以歲時奉祠孔子冢而諸儒亦
講禮鄉飲大射於孔子冢孔子冢大一頃故所居堂弟
子内後世因廟藏孔子衣冠琴車書至於漢二百餘年
不絶高皇帝過魯以太牢祠焉諸侯卿相至常先謁然
後從政太史公曰詩有之高山仰止景行行止雖不
能至然心鄉往之余讀孔氏書想見其為人適魯觀仲
尼廟堂車服禮器諸生以時習禮其家余低回畱之不
能去云天下君王至於賢人衆矣當時則榮没則已焉
孔子布衣傳十餘世學者宗之自天子王侯中國言六
藝者折中於孔子可謂至聖矣(司馬遷之贊孔子也感慕流連情溢言表而)
(斷為至聖誰謂其先黃老而後六經與)
昔者夫子生於魯而不見用唯定公能一用用又弗
終以至周遊列國列國亦弗克用終老於魯嗚呼聖
人之窮也定公十年及齊平公會齊侯于夾谷齊魯
之不協久矣一旦以玉帛相見實夫子司宼攝相之
日齊犂鉏之言曰魯用孔子其勢危齊為是變計而
脩好非畏魯國蓋畏魯國之能用聖人焉乃齊復懷
詐孔子歷階以却之義正辭嚴寓折衝於樽俎罷會
歸田齊之君臣固心服焉文事武備之說猶其後矣
夫子為政化行俗美而章甫作誦教施政洽而賈鬻
無欺既而絀藏甲墮私都三桓乃滋懼矣夫三家秉
政亟欲自樹然而陪臣内叛彊鄰外擾安内攘外謂
非孔子不為功而不虞其病已也齊之君臣日謀所
以去孔子而不得而魯人且將自去之女樂來饋彼
婦興歌而孔子不果畱矣前此為委吏宰中都小試
於魯夫子不辭其卑由司空而司寇由司寇而攝相
是時夫子年五十餘矣三年之内若將大行而復中
沮於是適衛適鄭適曹適楚畏於匡困於宋厄於陳
蔡之間皆非夫子所得已也夫子所眷眷不忍去者
惟是父母之邦耳轍環數載興懷擇木魯人召之而
卒不能用也夫子知天下之終不我用也退而修詩
書正禮樂贊易象作春秋未幾夫子卒矣是時哀公
微弱三桓益彊用田賦而不禁討陳恒而不從乃煢
煢一誄徒致慨於哲人其萎之後哀公之不振是又
昭定之弗若也嗚呼使夫子而為帝也聖不過堯
舜使夫子而為王也賢不過湯文使夫子而為相也
功業不過稷契伊周若夫垂憲百王作法萬世天之
篤生夫子非區區魯國所得私也則魯之不用夫子
也固宜
先聖年譜
(據史記家語并參闕里志素王事紀先聖大訓諸書略知出處大槩雖諸說異同要以史記為主為其近)
(古也諸弟子之年如史云仲由少孔子九歲則當生於孔子之十歲舊譜即生於九歲今悉正之)
繹史卷八十六之四
