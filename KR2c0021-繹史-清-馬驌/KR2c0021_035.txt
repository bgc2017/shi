繹史卷三十五靈壁縣知縣馬驌撰
桓王伐鄭
左傳(隠公三年)鄭武公莊公為平王卿士王貳于虢鄭伯怨
王王曰無之故周鄭交質王子狐為質于鄭鄭公子忽
為質于周王崩周人將畀虢公政四月鄭祭足帥師取
温之麥秋又取成周之禾周鄭交惡君子曰信不由中
質無益也明恕而行要之以禮雖無有質誰能閒之苟
有明信澗谿沼沚之毛蘋蘩蕰藻之菜筐筥錡釡之器
潢汙行潦之水可薦於鬼神可羞於王公而況君子結
二國之信行之以禮又焉用質風有采蘩采蘋雅有行
葦泂酌昭忠信也(六年)鄭伯如周始朝桓王也王不禮
焉周桓公言於王曰我周之東遷晉鄭焉依善鄭以勸
來者猶懼不蔇況不禮焉鄭不來矣(八年)夏虢公忌父
始作卿士於周八月丙戌鄭伯以齊人朝王禮也(十一)
(年)王取鄔劉蒍邘之田于鄭而與鄭人蘇忿生之田温
原絺樊隰郕欑茅向盟州陘隤懷君子是以知桓王之
失鄭也恕而行之德之則也禮之經也已弗能有而以
與人人之不至不亦宜乎(桓公五年)王奪鄭伯政鄭伯不
朝秋王以諸侯伐鄭鄭伯禦之王為中軍虢公林父將
右軍蔡人衛人屬焉周公黑肩將左軍陳人屬焉鄭子
元請為左拒以當蔡人衛人為右拒以當陳人曰陳亂
民莫有鬭心若先犯之必奔王䘚顧之必亂蔡衛不枝
固將先奔既而萃於王䘚可以集事從之曼伯為右拒
祭仲足為左拒原繁高渠彌以中軍奉公為魚麗之陳
先偏後伍伍承彌縫戰于繻葛命二拒曰旝動而鼓蔡
衛陳皆奔王䘚亂鄭師合以攻之王䘚大敗祝耼射王
中肩王亦能軍祝耼請從之公曰君子不欲多上人況
敢陵天子乎苟自救也社稷無隕多矣夜鄭伯使祭足
勞王且問左右(公羊傳其言從王伐鄭何從王正也辭穀梁傳舉從者之辭也其舉從者之)
(何也為天子諱伐鄭也鄭同姓之國也在乎冀州於是不服為天子病矣)
詩有兔爰爰雉離于羅我生之初尚無為我生之後逢
此百罹尚寐無吪有兔爰爰雉離于罦我生之初尚無
造我生之後逢此百憂尚寐無覺有兔爰爰雉離于罿
我生之初尚無庸我生之後逢此百凶尚寐無聰彼
采葛兮一日不見如三月兮彼采蕭兮一日不見如三
秋兮彼采艾兮一日不見如三歲兮大車檻檻毳衣
如菼豈不爾思畏子不敢大車啍啍毳衣如璊豈不爾
思畏子不奔榖則異室死則同宂謂予不信有如皦日
(詩序兔爰閔周也桓王失信諸侯背叛構怨連禍王師傷敗君子不樂其生焉采葛懼讒也大車刺周大)
(夫也禮義陵遲男女淫奔故陳古以刺今大夫不能聽男女之訟焉詩傳周人行役而訊其室家賦大車)
伯兮朅兮邦之桀兮伯也執殳為王前驅自伯之東
首如飛蓬豈無膏沐誰適為容其雨其雨杲杲出日願
言思伯甘心首疾焉得諼草言樹之背願言思伯使我
心痗(詩序伯兮刺時也言君子行役為王前驅過時而不反焉朱子曰舊說以此為春秋所書從王伐)
(鄭之事然又言自伯之東則鄭在衛西不得為此行矣)
左傳(七年)夏盟向求成于鄭既而背之秋鄭人齊人衛人
伐盟向王遷盟向之民于郟
詩羔裘如濡洵直且侯彼其之子舍命不渝羔裘豹飾
孔武有力彼其之子邦之司直羔裘晏兮三英粲兮彼
其之子邦之彦兮遵大路兮摻執子之袪兮無我惡
兮不寁故也遵大路兮摻執子之手兮無我魗兮不寁
好也女曰雞鳴士曰昧旦子興視夜明星有爛將翺
將翔弋鳬與鴈弋言加之與子宜之宜言飲酒與子偕
老琴瑟在御莫不靜好知子之來之雜佩以贈之知子
之順之雜佩以問之知子之好之雜佩以報之(詩序羔裘刺朝)
(也言古之君子以風其朝焉失道君子去之國人思望焉)(遵大路思君子也莊公女曰雞鳴刺不說德也)
(陳古義以刺今不說德而好色也)
嗚呼君尊臣卑天下之大防也君不尊則失為君之
權臣不卑則不守為臣之節犯亂自此生而大逆由
斯起古今之綱紀禮義為之淪胥以亡也嗚呼可不
為之痛心哉周自文武成康稱為全盛并建支庶以
蕃王室自是以降周道寖衰昭王南征不復穆王征
犬戎荒服不至懿王之時詩人作刺夷王下堂而見
諸侯至于厲王乃流于彘亂自京師始而共和行政
焉宣王中興北伐玁狁南平徐淮既而南國喪師周
亦不競幽王無道愛嬖庶戲諸侯䘚有驪山之禍平
王東遷内賴周召之輔外藉侯伯之功故鄭桓死而
新鄭建晉文勞而彤弓錫秦襄戰而西土封周雖多
故唯是伯叔甥舅以鎮撫王室不謂兄弟之國蓄憾
抗命敢以一矢加王如鄭莊者也夫鄭伯出自厲王
宣王之母弟也始封咸林密邇鎬京既而寄帑虢鄶
在成周又圻内焉以情則周之懿親也以國則周之
左右藩輔也況洛邑彈丸之區無山川之險阻西迫
秦翟南接荆楚倘有外侮猶賴爾鄭以朝夕夾輔王
家豈其世職司徒方假王靈以雄視甸服而敢弁髦
王章以修其小怨莊公之罪浮于羿浞矣左氏謂王
命虢公作卿士鄭伯猶朝王其後易田奪政鄭始不
朝及王以三國來伐鄭伯禦之其遣使問勞苟自救
也信斯言也莊守臣節桓失懷柔繻葛之敗直自取
爾不知君臣之閒有討無戰天子有爵夫孰敢爭鄭
伯何人而挾王質子兩掠京畿天威震怒敢抗王師
魚麗拒戰儼若敵國九伐不行天討陵替伊誰任其
罪與陳蔡及衛皆鄭之仇讎也名曰從王實欲修其
私怨然而王親將軍三君不出師無紀律民鮮鬭心
王師之敗是又三國之尤也嘗讀王風兔爰之篇矣
桓王失信諸侯背叛君子不樂其生為詩曰有兔爰
爰雉離于羅我生之初尚無為我生之後逢此百罹
尚寐無吪有詩如是是桓王亦非能伐人者然而君
臣無獄況於稱兵苟能謝罪入朝臣道不虧王怒可
解胡為乎陳伍揚旝矢集王肩而謬為卑辭欲以掩
過飾罪也天下後世盡可欺乎平桓之際諸侯之彊
詐不仁無如鄭莊公者而善為偽辭以文其說試觀
其易田曰假襲紀曰朝逐其弟而愧餬口離其母而
賦融洩滅許而分其國則曰我無利此土射王而中
其肩猶曰不敢陵天子其於君臣母子兄弟鄰國之
閒莫不内肆奸貪而外為恭順有聖天子出必以鄭
伯為首誅焉
繹史卷三十五
