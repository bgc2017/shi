繹史卷一百五十四上靈壁縣知縣馬驌撰
洪範五行傳(上)
漢書易曰天垂象見吉凶聖人象之河出圖雒出書聖
人則之劉歆㠯為虙羲氏繼天而王受河圖則而畫之
八卦是也禹治洪水賜雒書法而陳之洪範是也聖人
行其道而寳其真降及於殷箕子在父師位而典之周
既克殷㠯箕子歸武王親虚已而問焉故經曰惟十有
三祀王訪于箕子王迺言曰烏嘑箕子惟天隂騭下民
相恊厥居我不知其彛倫逌叙箕子迺言曰我聞在昔
鯀陻洪水汨陳其五行帝乃震怒弗畀洪範九疇彛倫
逌斁鯀則殛死禹迺嗣興天迺錫禹洪範九疇彛倫逌
叙此武王問雒書於箕子箕子對禹得雒書之意也初
一曰五行次二曰羞用五事次三曰農用八政次四曰
旪用五紀次五曰建用皇極次六曰艾用三德次七曰
明用稽疑次八曰念用庶徵次九曰嚮用五福畏用六
極凡此六十五字皆雒書本文所謂天迺錫禹大法九
章常事所次者也㠯為河圖雒書相為經緯八卦九章
相為表裏昔殷道弛文王演周易周道敝孔子述春秋
則乾坤之隂陽效洪範之咎徵天人之道粲然著矣
經曰初一曰五行五行一曰水二曰火三曰木四曰金
五曰土水曰潤下火曰炎上木曰曲直金曰從革土爰
稼穡傳曰田獵不宿飲食不享出入不節奪民農時
及有姦謀則木不曲直說曰木東方也於易地上之木
為觀其於王事威儀容貌亦可觀者也故行步有佩玉
之度登車有和鸞之節田狩有三驅之制飲食有享獻
之禮出入有名使民㠯時務在勸農桑謀在安百姓如
此則木得其性矣若迺田獵馳騁不反宫室飲食沈湎
不顧法度妄興繇役㠯奪民時作為姦詐㠯傷民財則
木失其性矣蓋工匠之為輪矢者多傷敗及木為變怪
是為木不曲直春秋成公十六年正月雨木冰劉歆
㠯為上陽施不下通下隂施不上逹故雨而木為之冰
雰氣寒木不曲直也劉向㠯為冰者隂之盛而水滯者
也木者少陽貴臣卿大夫之象也此人將有害則隂氣
脅木木先寒故得雨而冰也是時叔孫喬如出奔公子
偃誅死一曰時晉執季孫行父又執公此執辱之異或
曰今之長老名木冰為木介介者甲甲兵象也是歲晉
有&KR0739;陵之戰楚王傷目而敗屬常雨也(已上木不曲直)傳曰
棄法律逐功臣殺太子㠯妾為妻則火不炎上說曰火
南方揚光煇為明者也其於王者南面鄉明而治書曰
知人則悊能官人故堯舜舉羣賢而命之朝遠四佞而
放諸壄孔子曰浸潤之譖膚受之訴不行焉可謂明矣
賢佞分别官人有序帥由舊章敬重功勳殊别適庶如
此則火得其性矣若迺信道不篤或燿虚偽讒夫昌邪
勝正則火失其性矣自上而降及濫炎妄起災宗廟燒
宫館雖興師衆弗能救也是為火不炎上春秋桓公
十四年八月壬申御廩災董仲舒㠯為先是四國共伐
魯大破之於龍門百姓傷者未瘳怨咎未復而君臣俱
惰内怠政事外侮四鄰非能保守宗廟終其天年者也
故天災御廩㠯戒之劉向㠯為御廩夫人八妾所舂米
之臧㠯奉宗廟者也時夫人有淫行挾逆心天戒若曰
夫人不可㠯奉宗廟桓不寤與夫人俱會齊夫人譖桓
公於齊侯齊侯殺桓公劉歆㠯為御廩公所親耕藉田
㠯奉粢盛者也棄法度亡禮之應也嚴公二十年夏
齊大災劉向㠯為齊桓好色聽女口㠯妾為妻適庶數
更故致大災桓公不寤及死適庶分爭九月不得葬公
羊傳曰大災疫也董仲舒㠯為魯夫人淫於齊齊桓姊
妹不嫁者七人國君民之父母夫婦生化之本本傷則
末夭故天災所予也釐公二十年五月乙巳西宮災
榖梁㠯為愍公宫也㠯諡言之則若疏故謂之西宮劉
向㠯為釐立妾母為夫人㠯入宗廟故天災愍宫若曰
去其卑而親者將害宗廟之正禮董仲舒㠯為釐娶於
楚而齊媵之脅公使立㠯為夫人西宫者小寢夫人之
居也若曰妾何為此宫誅去之意也㠯天災之故大之
曰西宫也左氏㠯為西宫者公宫也言西知有東東宫
太子所居言宫舉國皆災也宣公十六年夏成周宣
榭災榭者所㠯臧樂器宣其名也董仲舒劉向㠯為十
五年王札子殺召伯毛伯天子不能誅天戒若曰不能
行政令何㠯禮樂為而臧之左氏經曰成周宣榭火人
火也人火曰火天火曰災榭者講武之坐屋成公三
年二月甲子新宫災榖梁㠯為宣宫不言諡恭也劉向
㠯為時魯三桓子孫始執國政宣公欲誅之恐不能使
大夫公孫歸父如晉謀未反宣公死三家譖歸父於成
公成公父喪未葬聽讒而逐其父之臣使犇齊故天災
宣宫明不用父命之象也一曰三家親而亡禮猶宣公
殺子赤而立亡禮而親天災宣廟欲示去三家也董仲
舒㠯為成居喪亡哀戚心數興兵戰伐故天災其父廟
示失子道不能奉宗廟也一曰宣殺君而立不當列於
羣祖也襄公九年春宋災劉向㠯為先是宋公聽讒
逐其大夫華弱出犇魯左氏傳曰宋災樂喜為司城先
使火所未至徹小屋塗大屋陳畚輂具綆缶備水器畜
水潦積土塗繕守備表火道儲正徒郊保之民使奔火
所又飭衆官各慎其職晉侯聞之問士弱曰宋災於是
乎知有天道何故對曰古之火正或食於心或食於咮
㠯出入火是故咮為鶉火心為大心陶唐氏之心正閼
伯居商邱祀大火而火紀時焉相土因之故商主大火
商人閱其旤敗之釁必始於火是㠯知有天道公曰可
必乎對曰在道國亂亡象不可知也說曰古之火正謂
火官也掌祭火星行火政季春昏心星出東方而咮七
星鳥首正在南方則用火季秋星入則止火㠯順天時
救民疾帝嚳則有祝融堯時有閼伯民賴其德死則㠯
為火祖配祭火星故曰或食於心或食於咮也相土商
祖契之曾孫代閼伯後主火星宋其後也世司其占故
先知火災賢君見變能修道㠯除凶亂君亡象天不譴
告故不可必也三十年五月甲午宋災董仲舒㠯為
伯姬如宋五年宋恭公卒伯姬幽居守節三十餘年又
憂傷國家之患禍積隂生陽故火生災也劉向㠯為先
是宗公聽讒而殺太子痤應火不炎上之罰也左氏
傳昭公六年六月丙戍鄭災是春三月鄭人鑄刑書士
文伯曰火見鄭其火乎火未出而作火㠯鑄刑器臧爭
辟焉火而象之不火何為說曰火星出於周五月而鄭
㠯三月作火鑄鼎刻刑辟書㠯為民約是為刑器爭辟
故火星出與五行之火爭明為災其象然也又棄法律
之占也不書於經時不告魯也九年夏四月陳火董
仲舒㠯為陳夏徵舒殺君楚嚴王託欲為陳討賊陳國
闢門而待之至因滅陳陳臣子尤毒恨甚極隂生陽故
致火災劉向㠯為先是陳侯弟招殺陳太子偃師皆外
事不因其宫館者略之也八年十月壬午楚師滅陳春
秋不與蠻夷滅中國故復書陳火也左氏經曰陳災傳
曰鄭禆竈曰五年陳將復封封五十二年而遂亡子產
問其故對曰陳水屬也火水妃也而楚所相也今火出
而火陳逐楚而建陳也妃㠯五成故曰五年歲五及鶉
火而後陳䘚亡楚克有之天之道也說曰顓頊㠯水王
陳其族也今茲歲在星紀後五年在大梁大梁昴也金
為水宗得其宗而昌故曰五年陳將復封楚之先為火
正故曰楚所相也天㠯一生水地㠯二生火天㠯三生
木地㠯四生金天㠯五生土五位皆㠯五而合而隂陽
易位故曰妃㠯五成然則水之大數六火七木八金九
土十故水㠯天一為火二牡木㠯天三為土十牡土㠯
天五為水六牡火㠯天七為金四牡金㠯天九為木八
牡陽竒為牡隂耦為妃故曰水火之牡也火水妃也於
易坎為水為中男離為火為中女蓋取諸此也自大梁
四歲而及鶉火四周四十八歲凡五及鶉火五十二年
而陳䘚亡火盛水衰故曰天之道也哀公十七年七月
己卯楚滅陳昭十八年五月壬午宋衛陳鄭災董仲
舒㠯為象王室將亂天下莫救故災四國言亡四方也
又宋衛陳鄭之君皆荒淫於樂不恤國政與周室同行
陽失節則火災出是㠯同日災也劉向㠯為宋陳王者
之後衛鄭周同姓也時周景王老劉子單子事王子猛
尹氏召伯毛伯事王子鼂子鼂楚之出也及宋衛陳鄭
亦皆外附於楚亡尊周室之心後三年景王崩王室亂
故天災四國天戒若曰不救周反從楚廢世子立不正
以害王室明同辠也定公二年五月雉門及兩觀災
董仲舒劉向以為此皆奢僭過度者也先是季氏逐昭
公昭公死於外定公即位既不能誅季氏又用其邪說
淫於女樂而退孔子天戒若曰去高顯而奢僭者一曰
門闕號令所由出也今舍大聖而縱有辠亡以出號令
矣京房易傳曰君不思道厥妖火燒宫哀公三年五
月辛卯桓釐宫災董仲舒劉向以為此二宫不當立違
禮者也哀公又以季氏之故不用孔子孔子在陳聞魯
災曰其桓釐之宫乎以為桓季氏之所出釐使季氏世
卿者也四年六月辛丑亳社災董仲舒劉向以為亡
國之社所以為戒也天戒若曰國將危亡不用戒矣春
秋火災屢於定哀之閒不用聖人而縱驕臣將以亡國
不明甚也一曰天生孔子非為定哀也蓋失禮不明火
災應之自然象也(已上火不炎上)傳曰治宫室飾臺榭内淫
亂犯親戚侮父兄則稼穡不成說曰土中央生萬物者
也其於王者為内事宫室夫婦親屬亦相生者也古者
天子諸侯宫廟大小高卑有制后夫人媵妾多少進退
有度九族親疏長幼有序孔子曰禮與其奢也寧儉故
禹卑宫室文王刑于寡妻此聖人之所以昭教化也如
此則土得其性矣若乃奢淫驕慢則土失其性有水旱
之災而草木百榖不孰是為稼穡不成嚴公二十八
年冬大水亡麥禾董仲舒以為夫人哀姜淫亂逆隂氣
故大水也劉向以為水旱當書不書水旱而曰大亡麥
禾者土氣不飬稼穡不成者也是時夫人淫於二叔内
外亡别又因凶飢一年而三築臺故應是而稼穡不成
飾臺榭内淫亂之罰云遂不改寤四年而死旤流二世
奢淫之患也(已上稼穡不成)傳曰好戰攻輕百姓飾城郭侵
邊境則金不從革說曰金西方萬物既成殺氣之始也
故立秋而鷹隼擊秋分而微霜降其於王事出軍行師
把旄杖鉞誓士衆抗威武所以征畔逆止暴亂也詩云
有虔秉鉞如火烈烈又曰載戢干戈載櫜弓矢動静應
誼說以犯難民忘其死如此則金得其性矣若迺貪欲
恣睢務立威勝不重民命則金失其性蓋工冶鑄金鐡
金鐡冰滯涸堅不成者衆及為變怪是為金不從革
左氏傳曰昭公八年春石言於晉晉平公問於師曠對
曰石不能言神或馮焉作事不時怨讟動於民則有非
言之物而言今宫室崇侈民力彫盡怨讟竝興莫信其
性石之言不亦宜乎於是晉侯方築虒祁之宫叔向曰
君子之言信而有徵劉歆以為金石同類是為金不從
革失其性也劉向以為石白色為主屬白祥(已上金不從革)
傳曰簡宗廟不禱祠廢祭祀逆天時則水不潤下說曰
水北方終臧萬物者也其於人道命終而形臧精神放
越聖人為之宗廟以收魂氣春秋祭祀以終孝道王者
即位必郊祀天地禱祈神祗望秩山川懷柔百神亡不
宗事慎其齋戒致其嚴敬鬼神歆饗多獲福助此聖王
所以順事隂氣和神人也至發號施令亦奉天時十二
月咸得其氣則隂陽調而終始成如此則水得其性矣
若迺不敬鬼神政令逆時則水失其性霧水暴出百川
逆溢壊鄉邑溺人民及淫雨傷稼穡是為水不潤下京
房易傳曰顓事有知誅罰絶理厥災水其水也雨殺人
以隕霜大風天黃飢而不損茲謂泰厥災水水殺人辟
遏有德茲謂狂厥災水水流殺人已水則地生蟲歸獄
不解茲謂追非厥水寒殺人追誅不解茲謂不理厥水
五榖不收大敗不解茲謂皆隂解舍也王者於大敗誅
首惡赦其衆不則皆函隂氣厥水流入國邑隕霜殺榖
桓公元年秋大水董仲舒劉向以為桓弑兄隱公民
臣痛隱而賤桓後宋督弑其君諸侯會將討之桓受宋
賂而歸又背宋諸侯由是伐魯仍交兵結讎伏尸流血
百姓愈怨故十三年夏復大水一曰夫人驕淫將弑君
隂氣盛桓不寤䘚弑死劉歆以為桓易許田不祀周公
廢祭祀之罰也嚴公七年秋大水亡麥苗董仲舒劉
向以為嚴母文姜與兄齊襄公淫共殺桓公嚴釋父讎
復取齊女未入先與之淫一年再出會於道逆亂臣下
賤之之應也十一年秋宋大水董仲舒以為時魯宋
比年為乘邱鄑之戰百姓愁怨隂氣盛故二國俱水劉
向以為時宋愍公驕慢睹災不改明年與其臣宋萬博
戲婦人在側矜而罵萬萬殺公之應二十四年大水
董仲舒以為夫人哀姜淫亂不婦隂氣盛也劉向以為
哀姜初入公使大夫宗婦見用幣又淫於二叔公弗能
禁臣下賤之故是歲明年仍大水劉歆以為先是嚴飾
宗廟刻桷丹楹以夸夫人簡宗廟之罰也宣公十年
秋大水飢董仲舒以為時比伐邾取邑亦見報復兵讎
連結百姓愁怨劉向以為宣公殺子赤而立子赤齊出
也故懼以濟西田賂齊邾子&KR0008;且亦齊出也而宣比與
邾交兵臣下懼齊之威創邾之旤皆賤公行而非其正
也成公五年秋大水董仲舒劉向以為時成幼弱政
在大夫前此一年再用師明年復城鄆以彊私家仲孫
蔑叔孫僑如顓會宋晉隂勝陽襄公二十四年秋大
水董仲舒以為先是一年齊伐晉襄使大夫帥師救晉
後又侵齊國小兵弱數敵彊大百姓愁怨隂氣盛劉向
以為先是襄慢鄰國是以邾伐其南齊伐其北莒伐其
東百姓騷動後又仍犯彊齊也大水飢榖不成其災甚
也(已上水不潤下)經曰羞用五事五事一曰貌二曰言三曰
視四曰聽五曰思貌曰恭言曰從視曰明聽曰聰思曰
&KR2953;恭作肅從作艾明作悊聰作謀睿作聖休徵曰肅時
雨若艾時陽若悊時奥若謀時寒若聖時風若咎徵曰
狂恒雨若僭恒陽若舒恒奥若急恒寒若霿恒風若
傳曰貌之不恭是謂不肅厥咎狂厥罰恒雨厥極惡時
則有服妖時則有龜孼時則有雞旤時則有下體生上
之痾時則有靑眚青祥唯金沴水說曰凡草物之類謂
之妖妖猶夭胎言尚微蟲豸之類謂之孼孼則牙孼矣
及六畜謂之旤言其著也及人謂之痾痾病貌言&KR1051;深
也甚則異物生謂之眚自外來謂之祥祥猶禎也氣相
傷謂之沴沴猶臨莅不和意也每一事云時則以絶之
言非必俱至或有或亡或在前或在後也貌之不恭是
謂不肅肅敬也内曰恭外曰敬人君行已體貌不恭怠
慢驕蹇則不能敬萬事失在狂易故其咎狂也上嫚下
暴則隂氣勝故其罰常雨也水傷百榖衣食不足則姦
軌竝作故其極惡也一曰民多被刑或形貌醜惡亦是
也風俗狂慢變節易度則為剽輕竒怪之服故有服妖
水類動故有龜孼於易巽為雞雞有冠距文武之貌不
為威儀貌氣毁故有雞旤一曰水歲雞多死及為怪亦
是也上失威儀則下有彊臣害君上者故有下體生於
上之痾木色青故有青眚青祥凡貌傷者病木氣木氣病
則金沴之衝氣相通也於易震在東方為春為木也兌
在西方為秋為金也離在南方為夏為火也坎在北方
為冬為水也春與秋日夜分寒暑平是以金木之氣易
以相變故貌傷則致秋隂常雨言傷則致春陽常旱也
至於冬夏日夜相反寒暑殊絶水火之氣不得相倂故
視傷常奥聽傷常寒者其氣然也逆之其極曰惡順之
其福曰攸好德劉歆貌𫝊曰有鱗蟲之孼羊旤鼻痾說
以為於天文東方辰為龍星故為鱗蟲於易兌為羊木
為金所病故致羊旤與常雨同應此說非是春與秋氣
隂陽相敵木病金盛故能相倂唯此一事耳旤與妖痾
祥眚同類不得獨異史記成公十六年公會諸侯于
周單襄公見晉厲公視遠步高告公曰晉將有亂魯侯
曰敢問天道也抑人故也對曰吾非瞽史焉知天道吾
見晉君之容殆必旤者也夫君子目以定體足以從之
是以觀其容而知其心矣目以處誼足以步目晉侯視
遠而足高目不在體而足不步目其心必異矣目體不
相從何以能久夫合諸侯民之大事也於是虖觀存亡
故國將無咎其君在會步言視聽必皆無讁則可以知
德矣視遠曰絶其誼足高曰棄其德言爽曰反其信聽
淫曰離其名夫目以處誼足以踐德口以庇信耳以聽
名者也故不可不慎偏喪有咎既喪則國從之晉侯爽
二吾是以云後二年晉人殺厲公凡此屬皆貌不恭之
咎云左氏傳桓公十三年楚屈瑕伐羅鬭伯比送之
還謂其馭曰莫嚻必敗舉止高心不固矣遽見楚子以
告楚子使賴人追之弗及莫嚻行遂無次且不設備及
羅羅人軍之大敗莫嚻縊死釐公十一年周使内史
過賜晉惠公命受玉惰過歸告王曰晉侯其無後乎王
賜之命而惰於受瑞先自棄也已其何繼之有禮國之
幹也敬禮之輿也不敬則禮不行禮不行則上下昏何
以長世二十一年晉惠公䘚子懷公立晉人殺之更立
文公成公十三年晉侯使郤錡乞師于魯將事不敬
孟獻子曰郤氏其亡乎禮身之幹也敬身之基也郤子
無基且先君之嗣卿也受命以求師將社稷是衛而惰
棄君命也不亡何為十七年郤氏亡成公十三年諸
侯朝王遂從劉康公伐秦成肅公受脤于社不敬劉子
曰吾聞之曰民受天地之中以生所謂命也是以有禮
義動作威儀之則以定命也能者養之以福不能者敗
以取旤是故君子勤禮小人盡力勤禮莫如致敬盡力
莫如惇篤敬在養神篤在守業國之大事在祀與戎祀
有執燔戎有受脤神之大節也今成子惰棄其命矣其
不反虖五月成肅公䘚成公十四年衛定公享苦成
叔甯惠子相苦成叔傲甯子曰苦成家其亡虖古之為
享食也以觀威儀省旤福也故詩曰兕觥其觩旨酒思
柔匪徼匪傲萬福來求今夫子傲取旤之道也後三年
苦成家亡襄公七年衛孫文子聘于魯君登亦登叔
孫穆子相趨進曰諸侯之會寡君未嘗後衛君今吾子
不後寡君寡君未知所過吾子其少安孫子亡辭亦亡
悛容穆子曰孫子必亡為臣而君過而不悛亡之本也
十四年孫子逐其君而外叛襄公二十八年蔡景侯
歸自晉入于鄭鄭伯享之不敬子産曰蔡君其不免虖
日其過此也君使子展往勞于東門而敖吾曰猶將更
之今還受享而惰迺其心也君小國事大國而惰敖以
為已心將得死虖君若不免必由其子淫而不父如是
者必有子旤三十年為世子般所殺襄公三十一年
公薨季武子將立公子裯穆叔曰是人也居喪而不哀
在慼而有嘉容是謂不度不度之人鮮不為患若果立
必為季氏憂武子弗聽䘚立之比及葬三易衰衰祍如
故衰是為昭公立二十五年聽讒攻季氏兵敗出犇死
於外襄公三十一年衛北宫文子見楚令尹圍之儀
言於衛侯曰令尹似君矣將有它志雖獲其志弗能終
也公曰子何以知之對曰詩云敬慎威儀惟民之則令
尹無威儀民無則焉民所不則以在民上不可以終
昭公十一年夏周單子會于戚視下言徐晉叔向曰單
子其死虖朝有著定會有表衣有襘帶有結會朝之言
必聞於表著之位所以昭事序也視不過結襘之中所
以道容貌也言以命之容貌以明之失則有闕今單子
為王官伯而命事於會視不登帶言不過步貌不道容
而言不昭矣不道不恭不昭不從無守氣矣十二月單
成公䘚昭公二十一年三月葬蔡平公蔡太子朱失
位位在卑魯大夫送葬者歸告昭子昭子歎曰蔡其亡
虖若不亡是君也必不終詩曰不解於位民之攸塈今
始即位而適卑身將從之十月蔡侯朱出犇楚晉魏
舒合諸侯之大夫于翟泉將以城成周魏子涖政衛彪
傒曰將建天子而易位以令非誼也大事奸誼必有大
咎晉不失諸侯魏子其不免虖是行也魏獻子屬役於
韓簡子而田於大陸焚焉而死定公十五年邾隱公
朝于魯執玉高其容仰公受玉卑其容俯子戇觀焉曰
以禮觀之二君者皆有死亡焉夫禮死生存亡之體也
將左右周旋進退俯仰於是虖取之朝祀喪戎於是虖
觀之今正月相朝而皆不度心已亡矣嘉事不體何以
能久高仰驕也卑俯替也驕近亂替近疾君為主其先
亡虖(已上貎不恭之咎)庶徵之恒雨劉歆以為春秋大雨也劉
向以為大水隠公九年三月癸酉大雨震電庚辰大
雨雪大雨雨水也震雷也劉歆以為三月癸酉於歷數
春分後一日始震電之時也當雨而不當大雨大雨常
雨之罰也於始震電八日之閒而大雨雪常寒之罰也
劉向以為周三月今正月也當雨水雪雜雨雷電未可
以發也既已發也則雪不當復降皆失節故謂之異於
易雷以二月出其卦曰豫言萬物随雷出地皆逸豫也
以八月入其卦曰歸妹言雷復歸入地則孕毓根荄保
藏蟄蟲避盛隂之害出地則養長華實發揚隠伏宣盛
陽之德入能除害出能興利人君之象也是時隠以弟
桓幼代而攝立公子翬見隠居位已久勸之遂立隠既
不許翬懼而易其辭遂與桓共殺隠天見其將然故正
月大雨水而雷電是陽不閉隂出涉危難而害萬物天
戒若曰為君失時賊弟佞臣將作亂矣後八日大雨雪
隂見閒隙而勝陽簒殺之旤將成也公不寤後二年而
殺(已上恒雨)左氏傳愍公二年晉獻公使太子申生帥師
公衣之偏衣佩之金玦狐突歎曰時事之徵也衣身之
章也佩衷之旗也故敬其事則命以始服其身則衣之
純用其衷則佩之度今命以時䘚悶其事也衣以尨服
遠其躬也佩以金玦棄其衷也服以遠之時以悶之尨
凉冬殺金寒玦離胡可恃也梁餘子養曰帥師者受命
於廟受脤於社有常服矣弗獲而尨命可知也死而不
孝不如逃之罕夷曰尨竒無常金玦不復君有心矣後
四年申生以讒自殺近服妖也左氏傳曰鄭子臧好
聚鷸冠鄭文公惡之使盗殺之劉向以為近服妖者也
一曰非獨為子臧之身亦文公之戒也初文公不禮晉
文又犯天子命而伐滑不尊尊敬上其後晉文伐鄭幾
亡國京房易傳曰行不順厥咎人奴冠天下亂辟無
適妾子拜又曰君不正臣欲簒厥妖狗冠出朝門(已上服妖)
左氏傳曰周景王時大夫賓起見雄雞自斷其尾劉
向以為近雞旤也是時王有愛子子鼂王與賓起隂謀
欲立之田于北山將因兵衆殺適子之黨未及而崩三
子爭國王室大亂其後賓起誅死子鼂奔楚而敗京房
易傳曰有始無終厥妖雄雞自齧斷其尾京房易傳
曰賢者居明夷之世知時而傷或衆在位厥妖雞生角
雞生角時主獨又曰婦人顓政國不静牝雞雄鳴主不
榮(已上雞旤)宣公七年正月鼷鼠食郊牛角改卜牛又食
其角劉向以為近青祥亦牛旤也不敬而備霿之所致
也昔周公制禮樂成周道故成王命魯郊祀天地以尊
周公至成公時三家始顓政魯將從此衰天愍周公之
德痛其將有敗亡之旤故於郊祭而見戒云鼠小蟲性
盗竊鼷又其小者也牛大畜祭天尊物也角兵象在上
君威也小小鼷鼠食至尊之牛角象季氏乃陪臣盗竊
之人將執國命以傷君威而害周公之祀也改卜牛鼷
鼠又食其角天重語之也成公怠慢昏亂遂君臣更執
于晉至于襄公晉為湨梁之會天下大夫皆奪君政其
後三家逐昭公䘚死于外幾絶周公之祀董仲舒以為
鼷鼠食郊牛皆養牲不謹也京房易傳曰祭天不慎厥
妖鼷鼠齧郊牛角定公十五年正月鼷鼠食郊牛牛
死劉向以為定公知季氏逐昭公辠惡如彼親用孔子
為夾谷之會齊人倈歸鄆讙龜隂之田聖德如此反
用季桓子淫於女樂而退孔子無道甚矣詩曰人而
亡儀不死何為是歲五月定公薨牛死之應也京房
易傳曰子不子鼠食其郊牛哀公元年正月鼷鼠
食郊牛劉向以為天意汲汲於用聖人逐三家故復
見戒也哀公年少不親見昭公之事故見敗亡之異
已而哀不寤身奔於粤此其效也京房易傳曰
誅不原情厥妖鼠舞門臣私禄罔辟厥妖鼠巢(已上)
(青眚青祥)文公十三年太室屋壊近金沴水木動也先
是冬釐公薨十六月廼作主後六月又吉禘于太廟
而致釐公春秋譏之經曰大事于太廟躋釐公左氏說
曰太廟周公之廟饗有禮義者也祀國之大事也惡其
亂國之大事于太廟故言大事也躋登也登釐公於愍
公上逆祀也釐雖愍之庶兄嘗為愍臣臣子一例不得
在愍上又未三年而吉禘前後亂賢父聖祖之大禮内
為貎不恭而狂外為言不從而僣故是歲自十二月不
雨至于秋七月後年若是者三而太室屋壊矣前堂曰
太廟中央曰太室屋其上重屋尊高者也象魯自是陵
夷將墮周公之祀也榖梁公羊經曰世室魯公伯禽之
廟也周公稱太廟魯公稱世室大事者祫祭也躋釐公
者先禰後祖也京房易傳曰上下咸誖厥妖城門壞
(已上金沴木)傳曰言之不從是謂不艾厥咎僣厥罰恒陽
厥極憂時則有詩妖時則有介蟲之孽時則有犬旤時
則有口舌之痾時則有白眚白祥惟木沴金言之不從
從順也是謂不艾艾治也孔子曰君子居其室出其言
不善則千里之外違之况其邇者虖詩云如蜩如螗如
沸如羹言上號令不順民心虚譁憒亂則不能治海内
失在過差故其咎僣僣差也刑罰妄加羣隂不附則陽
氣勝故其罰常陽也旱傷百榖則有寇難上下俱憂故
其極憂也君炕陽而暴虐臣畏刑而箝口則怨謗之氣
發於謌謠故有詩妖介蟲孽者謂小蟲有甲飛揚之類
陽氣所生也於春秋為螽今謂之蝗皆其類也於易兑
為口犬㠯吠守而不可信言氣毁故有犬旤一曰旱歲
犬多狂死及為怪亦是也及人則多病口喉欬者故有
口舌痾金色白故有白眚白祥凡言傷者病金氣金氣
病則木沴之其極憂者順之其福曰康寧劉歆言傳曰
時有毛蟲之孽說㠯為天文西方參為虎星故為毛蟲
史記周單㐮公與晉郤錡郤犫郤至齊國佐語告魯
成公曰晉將有亂三郤其當之虖夫郤氏晉之寵人也
二卿而五大夫可㠯戒懼矣高位實疾顛厚味實腊毒
今郤伯之語犯叔迂季伐犯則陵人迂則誣人伐則掩
人有是寵也而益之㠯三怨其誰能忍之雖齊國子亦
將與焉立於淫亂之國而好盡言㠯招人過怨之本也
唯善人能受盡言齊其有虖十七年晉殺三郤十八年
齊殺國佐凡此屬皆言不徔之咎云晉穆侯㠯條之
役生太子名之曰仇其弟㠯千畮之戰生名之曰成師
師服曰異哉君之名子也夫名㠯制誼誼㠯出禮禮㠯
體政政㠯正民是㠯政成而民聽易則主亂嘉耦曰妃
怨耦曰仇古之命也今君名太子曰仇弟曰成師始兆
亂矣兄其替虖及仇嗣立是為文侯文侯䘚子昭侯立
封成師于曲沃號桓叔後晉人殺昭侯而納桓叔不克
復立昭侯之子孝侯桓叔子嚴伯殺之晉人立其弟鄂
侯鄂侯生哀侯嚴伯子武公復殺哀侯及其弟滅之而
代有晉國宣公六年鄭公子曼滿與王子伯廖語欲
為卿伯廖告人曰無德而貪其在周易豐之離弗過三
矣閒一歲鄭人殺之㐮公二十九年齊高子容與宋
司徒見晉知伯汝齊相禮賓出汝齊語知伯曰二子皆
將不免子容專司徒侈皆亡家之主也專則速及侈將
以其力敝專則人實敝之將及矣九月高子出犇燕
㐮公三十一年正月魯穆叔會晉歸告孟孝伯曰趙
孟將死矣其語偷不佀民主且年未盈五十而諄諄焉
如八九十者弗能久矣若趙孟死為政者其韓子虖吾
子盍與季孫言之可㠯樹善君子也孝伯曰民生幾何
誰能毋偷朝不及夕將焉用樹穆叔告人曰孟孫將死
矣吾語諸趙孟之偷也而又甚焉九月孟孝伯卒昭
公元年周使劉定公勞晉趙孟因曰子弁冕㠯臨諸侯
盍亦遠績禹功而大比民虖對曰老夫罪戾是懼焉能
恤遠吾儕偷食朝不謀夕何其長也劉子歸以語王曰
諺所謂老將知而耄及之者其趙孟之謂虖為晉正卿
㠯主諸侯而儕於隷人朝不謀夕棄神人矣神怒民畔
何㠯能久趙孟不復年矣是歲秦景公弟后子奔晉趙
孟問秦君何如對曰無道趙孟曰亡虖對曰何為一世無
道國未艾也國於天地有與立焉不數世淫弗能敝也
趙孟曰天虖對曰有焉趙孟曰其幾何對曰鍼聞國無
道而年榖和孰天贊之也鮮不五稔趙孟視蔭曰朝夕
不相及誰能待五后子出而告人曰趙孟將死矣主民
玩歲而愒日其與幾何冬趙孟卒昭五年秦景公卒
昭公元年楚公子圍會盟設服離衞魯叔孫穆子曰楚
公子美矣君哉伯州犂曰此行也辭而假之寡君鄭行
人子羽曰假不反矣伯州犂曰子姑憂子晳之欲背誕
也子羽曰假而不反子其無憂虖齊國子曰吾代二子
閔矣陳公子招曰不憂何成二子樂矣衞齊子曰苟或
知之雖憂何害退會子羽告人曰齊衞陳大夫其不免
乎國子代人憂子招樂憂齊子雖憂弗害夫弗及而憂
與可憂而樂與憂而弗害皆取憂之道也太誓曰民之
所欲天必徔之三大夫兆憂矣能無至乎言以知物其
是之謂矣昭公十五年晉籍談如周葬穆后既除喪
而燕王曰諸侯皆有㠯填撫王室晉獨無有何也籍談
對曰諸侯之封也皆受明器於王室故能薦彝器晉居
深山戎翟之與鄰拜戎不暇其何㠯獻器王曰叔氏其
忘諸虖叔父唐叔成王之母弟其反亡分乎昔而高祖
司晉之典籍㠯為大正故曰籍氏女司典之後也何㠯
忘之籍談不能對賓出王曰籍父其無後乎數典而忘
其祖籍談歸㠯語叔嚮叔嚮曰王其不終乎吾聞所樂
必卒焉今王樂憂若卒㠯憂不可謂終王一歲而有三
年之喪二焉於是乎㠯喪賓燕又求彝器樂憂甚矣三
年之喪雖貴遂服禮也王雖弗遂燕樂已早禮王之入
經也一動而失二禮無大經矣言㠯考典典㠯志經忘
經而多言舉典將安用之哀公十六年孔丘卒公誄
之曰旻天不弔不憗遺一老俾屏予一人子戇曰君其
不歿於魯乎夫子之言曰禮失則昏名失則愆失志為
昏失所為愆生弗能用死而誄之非禮也稱予一人非
名也君兩失之二十七年公孫于邾遂死於越(已上言不從之)
(咎)庶徵之恒晹劉向㠯為春秋大旱也其夏旱雩祀謂
之大雩不傷二榖謂之不雨京房易傳曰欲德不用茲
謂張厥災荒荒旱也其旱隂雲不雨變而赤因而除師
出過時茲謂廣其旱不生上下皆蔽茲謂隔其旱天赤
三月時有雹殺飛禽上緣求妃茲謂僣其旱三月大温
亡雲居高臺府茲謂犯隂侵陽其旱萬物根死數有火
災庶位踰節茲謂僣其旱澤物枯為火所傷釐公二
十一年夏大旱董仲舒劉向㠯為齊桓既死諸侯徔楚
釐尤得楚心楚來獻捷釋宋之執外倚彊楚炕陽失衆
又作南門勞民興役諸雩旱不雨略皆同說宣公七
年秋大旱是夏宣與齊侯伐萊㐮公五年秋大雩先
是宋魚石犇楚楚伐宋取彭城㠯封魚石鄭畔于中國
而附楚㐮與諸侯共圍彭城城鄭虎牢㠯禦楚是歲鄭
伯使公子發來聘使大夫會吴于善道外結二國内得
鄭聘有炕陽動衆之應八年九月大雩時作三軍季
氏盛二十八年八月大雩先是比年晉使荀吴齊使
慶封來聘是夏邾子來朝㐮有炕陽自大之應昭公
三年八月大雩劉歆㠯為昭公即位年十九矣猶有童
心居喪不哀炕陽失衆六年九月大雩先是莒牟夷
㠯二邑來奔莒怒伐魯叔弓帥師距而敗之昭得入晉
外和大國内獲二邑取勝鄰國有炕陽動衆之應十
六年九月大雩先是昭公母夫人歸氏薨昭不慼又大
蒐于比蒲晉叔嚮曰魯有大喪而不廢蒐國不恤喪不
忌君也君亡慼容不顧親也殆其失國與三年同占
二十四年八月大雩劉歆㠯為左氏傳二十三年邾師
城翼還經魯地魯襲取邾師獲其三大夫邾人愬于晉
晉人執我行人叔孫婼是春迺歸之二十五年七月
上辛大雩季辛又雩旱甚也劉歆㠯為時后氏與季氏
有隙又季氏之族有淫妻為讒使季平子與族人相惡
皆共譛平子子家駒諫曰讒人以君徼幸不可昭公遂
伐季氏為所敗出犇齊定公十年九月大雩先是定
公自將侵鄭歸而城中城二大夫帥師圍鄆嚴公三
十一年冬不雨是歲一年而三築臺奢侈不恤民釐
公二年冬十月不雨三年春正月不雨夏四月不雨六
月雨先是者嚴公夫人與公子慶父淫而殺二君國人
攻之夫人孫于邾慶父奔莒釐公即位南敗邾東敗莒
獲其大夫有炕陽之應丈公二年自十有二月不雨
至于秋七月文公即位天子使叔服會葬毛伯賜命又
會晉侯于戚公子遂如齊納幣又與諸侯盟上得天子
外得諸侯沛然自大躋釐公三大夫始顓事十年自
正月不雨至於秋七月先是公子遂會四國而救鄭楚
使越椒來聘秦人歸襚有炕陽之應十三年自正月
不雨至于秋七月先是曺伯杞伯滕子來朝郕伯來犇
秦伯使遂來聘季孫行父城諸及鄆二年之閒五國趨
之内城二邑炕陽失衆一曰不雨而五榖皆孰異也文
公時大夫始顓盟會公孫敖會晉侯又會諸侯盟于垂隴
故不雨而生者隂不出氣而私自行㠯象施不由上出
臣下作福而私自成一曰不雨近常隂之罰君弱也(已上)
(恒陽)左氏傳晉獻公時童謠曰丙之晨龍尾伏辰袀服
振振取虢之旂鶉之賁賁天策焞焞火中成軍虢公其
犇是時虢為小國介夏陽之阸怙虞國之助亢衡於晉
有炕陽之節失臣下之心晉獻伐之問於卜偃曰吾其
濟乎偃㠯童謠對曰克之十月朔丙子旦日在尾月在
策鶉火中必此時也冬十二月丙子朔晉師滅虢虢公
醜犇周周十二月夏十月也言天者㠯夏正史記晉
惠公時童謠曰恭太子更葬兮後十四年晉亦不昌昌
迺在其兄是時惠公賴秦力得立立而背秦内殺二大
夫國人不說及更葬其兄恭太子申生而不敬故詩妖
作也後與秦戰為秦所獲立十四年而死晉人絶之更
立其兄重耳是為文公遂伯諸侯左氏傳文成之世
童謠曰鸜之鵒之公出辱之鸜鵒之羽公在外野往饋
之馬鸜鵒跦跦公在乾侯徵褰與𥜗鸜鵒之巢遠哉搖
搖裯父喪勞宋父㠯驕鸜鵒鸜鵒往歌來哭至昭公時
有鸜鵒來巢公攻季氏敗出犇齊居外野次乾侯八年
死于外歸葬魯昭公名裯公子宋立是為定公(已上詩妖)
嚴公十七年冬多麋劉歆㠯為毛蟲之孼為災劉向㠯
為麋色青近青祥也麋之為言迷也蓋牝獸之淫者也
是時嚴公將取齊之淫女其象先見天戒若曰勿取齊
女淫而迷國嚴不寤遂取之夫人既入淫於二叔終皆
誅死幾亡社稷董仲舒指略同京房易傳曰廢正作淫
大不眀國多麋又曰震遂泥厥咎國多麋(已上毛蟲之孼從劉歆)
(言傳)左氏傳㐮公十七年十一月甲午宋國人逐狾狗
狾狗入於華臣氏國人徔之臣懼遂犇陳先是臣兄閱
為宋卿閱卒臣使賊殺閱家宰遂就其妻宋平公聞之
曰臣不唯其宗室是暴大亂宋國之政欲逐之左師向
戌曰大臣不順國之恥也不如蓋之公迺止華臣炕暴
失義内不自安故犬旤至㠯犇亡也京房易傳曰執
政失下將害之厥妖狗生角君子苟免小人陷之厥妖
狗生角夫婦不嚴厥妖狗與豕交茲謂反德國有兵革
(已上犬旤)左氏昭公二十四年十月癸酉王子鼂㠯成周
之寳圭湛于河幾㠯獲神助甲戍津人得之河上隂不
佞取將賣之則為石是時王子鼂簒天子位萬民不鄉
號令不徔故有玉變近白祥也癸酉入而甲戌出神不
享之驗云玉化為石貴將為賤也後二年子鼂犇楚而
死史記秦始皇帝三十六年鄭客徔關東來至華隂
望見素車白馬徔華山上下知其非人道住止而待之
遂至持璧與客曰為我遺鎬池君因言今年祖龍死忽
不見鄭客奉璧即始皇二十八年過江所湛璧也與周
子鼂同應是歲石隕于東郡民或刻其石曰始皇死而
地分此皆白祥炕陽暴虐號令不徔孤陽獨治羣隂不
附之所致也一曰石隂類也隂持高節臣將危君趙高
李斯之象也始皇不畏戒自省反夷滅其旁民而燔燒其
石是歲始皇死後三年而秦滅京房易傳曰復崩來無
咎自上下者為崩厥應泰山之石顛而下聖人受命人
君虜又曰石立如人庶士為天下雄立於山同姓平地
異姓立於水聖人於澤小人前樂後憂厥妖天雨羽又
曰邪人進賢人逃天雨毛(已上白眚白祥)史記周威烈王二
十三年九鼎震金震木動之也是時周室衰微刑重而
虐號令不徔㠯亂金氣鼎者宗廟之寳器也宗廟將廢
寳鼎將遷故震動也是歲晉三卿韓魏趙簒晉君而分
其地威烈王命㠯為諸侯天子不恤同姓而爵其賊臣
天下不附矣後三世周致德祚於秦其後秦遂滅周而
取九鼎九鼎之震木沴金失衆甚(已上木沴金)傳曰視之
不眀是謂不悊厥咎舒厥罰恒奥厥極疾時則有草妖
時則有蠃蟲之孼時則有羊旤時則有目痾時則有赤
眚赤祥惟水沴火視之不眀是謂不悊悊知也詩云爾
德不眀㠯亡陪亡卿不眀爾德㠯亡背亡仄言上不眀
暗昧蔽惑則不能知善惡親近習長同類亡功者受賞
有罪者不殺百官廢亂失則舒緩故其咎舒也盛夏日
長暑㠯飬物政弛緩故其罰常奥也奥則冬温春夏不
和傷病民人故極疾矣誅不行則霜不殺草繇臣下則
殺不㠯時故有草妖凡妖貌則㠯服言則㠯詩聽則㠯
聲視則㠯色者五色物之大分也在於眚祥故聖人㠯
為草妖失秉之眀者也温奥生蟲故有蠃蟲之孼謂螟
螣之類當死不死未當生而生或多於故而為災也劉
歆㠯為屬思心不容於易剛而包柔為離離為火為目
羊上角下蹏剛而包柔羊大目而不精眀視氣毁故有
羊旤一曰暑歲羊多疫死及為怪亦是也及人則多病
目者故有目痾火色赤故有赤眚赤祥凡視傷者病火
氣火氣傷則水沴之其極疾者順之其福曰夀劉歆視
傳曰有羽蟲之孼雞旤說㠯為於天文南方喙為鳥星
故為羽蟲旤亦徔羽故為雞雞於易自在巽說非是
庶徵之恒奥劉向㠯為春秋亡冰也小奥不書亡冰然
後書舉其大者也京房易傳曰禄不遂行茲謂欺厥咎
奥雨雪四至而温臣安禄樂逸茲謂亂奥而生蟲知罪
不誅茲謂舒其奥夏則暑殺人冬則物華實重過不誅
茲謂亡徵其咎當寒而奥六日也桓公十五年春亡
冰劉向㠯為周春今冬也先是連兵鄰國三戰而冄敗
也内失百姓外失諸侯不敢行誅罰鄭伯突簒兄而立
公與相親長養同類不眀善惡之罰也董仲舒㠯為象
夫人不正隂失節也成公元年二月亡冰董仲舒㠯
為方有宣公之喪君臣無悲哀之心而炕陽作邱甲劉
向㠯為時公幼弱政舒緩也㐮公二十八年春亡冰
劉向㠯為先是公作三軍有侵陵用武之意於是鄰國
不和伐其三鄙被兵十有餘年因之㠯飢饉百姓怨望
臣下心離公懼而㢮緩不敢行誅罰楚冇夷狄行公有
徔楚心不眀善惡之應董仲舒指略同一曰水旱之災
寒暑之變天下皆同故曰亡冰天下異也桓公殺兄弑
君外成宋亂與鄭易邑背畔周室成公時楚横行中國
王札子殺召伯毛伯晉敗天子之師于貿戎天子皆不
能討㐮公時天下諸侯之大夫皆執國權君不能制漸
將日甚善惡不眀誅罰不行周失之舒秦失之急故周
衰亡寒歲秦滅亡奥年(已上恒奥)書序曰伊陟相太戊亳
有祥桑榖共生傳曰俱生乎朝七日而大拱伊陟戒㠯
修德而木枯劉向㠯為殷道既衰高宗承敝而起盡涼
隂之哀天下應之既獲顕榮怠於政事國將危亡故桑
榖之異見桑猶喪也榖猶生也殺生之秉失而在下近
草妖也一曰野木生朝而暴長小人將暴在大臣之位
危亡國家象朝將為虚之應也書序又曰高宗祭成湯
有蜚雉登鼎耳而雊祖已曰惟先假王正厥事劉向㠯
為雉雊鳴者雄也㠯赤色為主於易離為雉雉南方近
赤祥也劉歆㠯為羽蟲之孼易有鼎卦鼎宗廟之器主器
奉宗廟者長子也野鳥自外來入為宗廟器主是繼嗣
將易也一曰鼎三足三公象而㠯耳行野鳥居鼎耳小
人將居公位敗宗廟之祀野木生朝野鳥入廟敗亡之
異也武丁恐駭謀於忠賢修德而政事内舉傅說授㠯
國政外伐鬼方㠯安諸夏故能攘木鳥之妖致百年之
夀所謂六沴作見若是故御五福乃降用章於下者也
一曰金沴木一曰木不曲直僖公三十三年十二月
隕霜不殺草劉歆㠯為草妖也劉向㠯為今十月周十
二月於易五為天位為君位九月隂氣至五通於天位
其卦為剝剝落萬物始大殺矣明隂徔陽命臣受君令
而後殺也今十月隕霜而不能殺草此君誅不行舒緩
之應也是時公子遂顓權三桓始世官天戒若曰自此
之後將皆為亂矣文公不寤其後遂殺子赤三家逐昭
公董仲舒指略同京房易傳曰臣有緩茲謂不順厥異
霜不殺也僖公三十三年十二月李梅實劉向㠯為
周十二月今十月也李梅當剥落今反華實近草妖也
先華而後實不書華舉重者也隂成陽事象臣顓君作
威福一曰冬當殺反生象驕臣當誅不行其罰也故冬
華華者象臣邪謀有端而不成至於實則成矣是時僖
公死公子遂顓權文公不寤後有子赤之變一曰君舒
緩甚奥氣不臧則華實復生董仲舒㠯為李梅實臣下
彊也記曰不當華而華易大夫不當實而實易相室冬
水王木相故象大臣劉歆㠯為庶徵皆以蟲為孼思心
臝蟲孼也李梅實屬草妖京房易傳曰枯楊生稊枯
木復生人君亡子王德衰下人將起則有木生為人状
棄正作淫厥妖木斷自屬妃后有顓木仆反立斷枯復
生天辟惡之君吝於禄信衰賢去厥妖天雨草(已上草妖)
昭公二十五年夏有鸜鵒來巢劉歆㠯為羽蟲之孼其
色黑又黑祥也視不眀聽不聰之罰也劉向㠯為有蜚
有&KR0558;不言來者氣所生所謂眚也鸜鵒言來者氣所致
所謂祥也鸜鵒夷狄宂藏之禽來至中國不宂而巢隂
居陽位象季氏將逐昭公去宮室而居外野也鸜鵒白
羽旱之祥也宂居而好水黑色為主急之應也天戒若
曰既失衆不可急暴急暴隂將持節陽㠯逐爾去宫室
而居外野矣昭不寤而舉兵圍季氏為季氏所敗出
犇于齊遂死于外野董仲舒指略同京房易傳曰逆
親親厥妖白黑烏鬭於國專征劫殺厥妖烏鵲鬭辟退
有德厥咎狂厥妖水鳥集於國中人君暴虐鳥焚其舍
賊臣在國厥咎燕生爵諸侯銷一曰生非其類子不嗣
世(已上羽蟲之孼從劉歆視傳)史記魯定公時季桓子穿井得土
缶中得蟲若羊近羊旤也羊者土上之物幽於中土象
定公不用孔子而聽季氏暗昧不眀之應也一曰羊去
野外而拘土缶者象魯君失其所而拘於季氏季氏亦
將拘於家臣也是歲季氏家臣陽虎囚季桓子後三年
陽虎劫公伐孟氏兵敗竊寳玉大弓而出亡(已上羊旤)左
氏傳魯㐮公時宋有生女子赤而毛棄之隄下宋平公
母共姬之御者見而收之因名曰棄長而美好納之平
公生子曰佐後宋臣伊戾讒太子痤而殺之先是大夫
華元出犇晉華弱犇魯華臣犇陳華合比犇衞劉向㠯
為時則火災赤眚之眀應也京房易傳曰尊卑不別厥
妖女生赤毛京房易傳曰歸獄不觧茲謂追非厥咎
天雨血茲謂不親民有怨心不出三年無有宗人又曰
佞人禄功臣僇大雨血(已上赤眚赤祥)
繹史卷一百五十四上
繹史卷一百五十四下靈壁縣知縣馬驌撰
洪範五行傳(下)
漢書傳曰聽之不聰是謂不謀厥咎急厥罰恒寒厥極
貧時則有鼓妖時則有魚孼時則有豕旤時則有耳痾
時則有黑眚黑祥惟火沴水聽之不聰是謂不謀言上
偏聽不聰下情隔塞則不能謀慮利害失在嚴急故其
咎急也盛冬日短寒以殺物政促廹故其罰常寒也寒
則不生百榖上下俱貧故其極貧也君嚴猛而閉下臣
戰栗而塞耳則妄聞之氣發于音聲故有鼓妖寒氣動
故有魚孼雨㠯龜為孼龜能陸處非極隂也魚去水而
死極隂之孼也於易坎為豕豕大耳而不聰察聽氣毁
故有豕旤也一曰寒歲豕多死及為怪亦是也及人則
多病耳者故有耳痾水色黑故有黑眚黑祥凡聽傷者
病水氣水氣病則火沴之其極貧者順之其福曰富劉
歆聽傳曰有介蟲孼也庶徵之恒寒劉向㠯為春秋
無其應周之末世舒緩微弱政在臣下奥煖而已故藉
秦㠯為騐秦始皇帝即位尚幼委政太后太后淫于
呂不韋及嫪毐封毐為長信侯㠯太原郡為毐國宮室
苑囿自恣政事斷焉故天冬雷㠯見陽不禁閉㠯涉危
害舒奥廹近之變也始皇既冠毐懼誅作亂始皇誅之
斬首數百級大臣二十人皆車裂㠯徇夷滅其宗遷四
千餘家於房陵是歲四月寒民有凍死者數年之間緩
急如此寒奥輙應此其效也劉歆㠯為大雨雪及未
當雨雪而雨雪及大雨雹隕霜殺菽草皆常寒之罰也
劉向㠯為常雨屬貌不恭京房易傳曰有德遭險兹謂
逆命厥異寒誅過深當奥而寒盡六日亦為雹害正不
誅茲謂養賊寒七十二日殺蜚禽道人始去茲謂傷其
寒物無霜而死涌水出戰不量敵茲謂辱命其寒雖雨
物不茂聞善不予厥咎聾桓公八年十月雨雪周十
月今八月也未可以雪劉向㠯為時夫人有淫齊之行
而桓有妒媢之心夫人將殺其象見也桓不覺寤後與
夫人俱如齊而殺死凡雨隂也雪又雨之隂也出非其
時廹近象也董仲舒㠯為象夫人專恣隂氣盛也釐
公十年冬大雨雪劉向㠯為先是釐公立妾為夫人隂
居陽位隂氣盛也公羊經曰大雨雹董仲舒㠯為公脅
於齊桓公立妾為夫人不敢進羣妾故專壹之象見諸
雹皆為有所漸脅也行專壹之政云昭公四年正月
大雨雪劉向㠯為昭取於吳而為同姓謂之吳孟子君
行於上臣非於下又三家已強皆賤公行慢侮之心生
董仲舒㠯為季孫宿任政隂氣盛也京房易傳曰夏
雨雪戒臣為亂定公元年十月隕霜殺菽劉向㠯為
周十月今八月也於卦為觀隂氣未至君位而殺誅罰
不由君出在臣下之象也是時季氏逐昭公公死于外
定公得立故天見災㠯視公也釐公二年十月隕霜不
殺草為嗣君微失秉事之象也其後䘚在臣下則災為
之生矣異故言草災故言菽重殺榖一曰菽草之難殺
者也言殺菽知草皆死也言不殺草知菽亦不死也董
仲舒㠯為菽草之強者天戒若曰加誅於強臣言菽㠯
微見季氏之罰也京房易傳曰興兵妄誅茲謂亾法
厥災霜夏殺五榖冬殺麥誅不原情茲謂不仁其霜夏
先大雷風冬先雨迺隕霜有芒角賢聖遭害其霜附木
不下地佞人依刑茲謂私賊其霜在草根土隙間不教
而誅茲謂虐其霜反在草下釐公二十九年秋大雨
雹劉向㠯為盛陽雨水温煖而湯熱隂氣脅之不相入
則轉而為雹盛隂雨雪凝滯而冰寒陽氣薄之不相入
則散而為霰故沸湯之在閉噐而湛于寒泉則為冰及
霜之銷亦冰觧而散此其騐也故雹者隂脅陽也霰者
陽薄隂也春秋不書霰者猶月食也釐公末年信用公
子遂遂專權自恣將至于殺君故隂脅陽之象見釐公
不寤遂終專權後二年殺子赤立宣公左氏傳曰聖人
在上無雹雖有不為災說曰凡物不為災不書書大言
為災也凡雹皆冬之愆陽夏之伏隂也昭公三年大
雨雹是時季氏專權脅君之象見昭公不寤後季氏卒
逐昭公(已上恒寒)左傳曰釐公三十二年十二月已夘晉文
公䘚庚辰將殯于曲沃出絳柩有聲如牛劉向㠯為近
鼓妖也喪凶事聲如牛怒象也將有急怒之謀㠯生兵
革之禍是時秦穆公遣兵襲鄭而不假道還晉大夫先
軫謂襄公曰秦師過不假塗請擊之遂要崤阨㠯敗秦
師匹馬觭輪無反者操之急矣晉不惟舊而聽虐謀結
怨強國四被秦宼禍流數世凶惡之效也史記秦二
世元年天無雲而雷劉向㠯為雷常託于雲猶君託于
臣隂陽之合也二世不恤天下萬民有怨畔之心是歲
陳勝起天下畔趙高作亂秦遂㠯亾一曰易震為雷為
貌不恭也京房易傳曰令不修本下不安金母故自
動若有音(已上鼔妖)史記秦始皇八年河魚大上劉向㠯為
近魚孼也是歲始皇弟長安君將兵擊趙反死屯留軍
吏皆斬遷其民于臨洮明年有嫪毐之誅魚隂類民之
象逆流而上者民將不從君令為逆行也其在天文魚
星中河而處車騎滿野至于二世暴虐愈甚終用急亡
京房易傳曰衆逆同志厥妖河魚逆流上京房易傳
曰海數見巨魚邪人進賢人疎(巳上魚孼)桓公五年秋蟲劉
歆㠯為貪虐取民則蟲介蟲之孼也與魚同占劉向㠯
為介蟲之孼屬言不從是歲公獲二國之聘取鼎易邑
興役起城諸蟲略皆從董仲舒說云嚴公二十九年
有蜚劉歆㠯為負蠜也性不食榖食榖為災介蟲之孼
劉向㠯為蜚色青近青眚也非中國所有南越盛暑男
女同川澤淫風所生為蟲臭惡是時嚴公取齊淫女為
夫人既入淫於兩叔故蜚至天戒若曰今誅絶之尚及
不將生臭惡聞於四方嚴不寤其後夫人與兩叔作亂
二嗣㠯殺䘚㠯被辜董仲舒指略同釐公十五年八
月蟲劉向㠯為先是釐有鹹之會後城緣陵是歲復㠯
兵車為牡邱會使公孫敖帥師及諸侯大夫救徐兵比
三年在外文公三年秋雨螽于宋劉向㠯為先是宋
殺大夫而無罪有暴虐賦斂之應榖梁傳曰上下皆合
言甚董仲舒㠯為宋三世内取大夫專恣殺生不中故
螽先死而至劉歆㠯為螽為榖災䘚遇賊隂墜而死也
八年十月螽時公伐邾取湏胊城郚宣公六年八
月螽劉向㠯為先是時宣伐莒向後比再如齊謀伐菜
十三年秋螽公孫歸父會齊伐莒十五年秋螽宣
亾熟歲數有軍旅襄公七年八月螽劉向㠯為先是
襄興師救陳滕子郯子小邾子皆来朝夏城費哀公
十二年十二月螽是時哀用田賦劉向㠯為春用田賦
冬而螽十三年九月螽十二月螽比三螽虐取于民之
效也劉歆㠯為周十二月夏十月也火星既伏蟄蟲皆
畢天之見變因物類之宜不得㠯螽是歲再失閏矣周
九月夏七月故傳曰火猶西流司歴過也宣公十五
年冬蝝生劉歆㠯為蝝螕&KR3223;之有翼者食榖為災黑眚
也董仲舒劉向㠯為蝝螟始生也一曰螟始生是時民
患上力役解於公田宣是時初稅畞稅畞就民田畞擇
美者稅其什一亂先王制而為貪利故應是而蝝生屬
蠃蟲之孼(已上介蟲之孼從劉歆聽𫝊)左氏傳曰嚴公八年齊襄
公田於貝邱見豕從者曰公子彭生也公怒曰射之豕
人立而嗁公懼墜車傷足喪屨劉向㠯為近豕旤也先
是齊襄淫于妹魯桓公夫人使公子彭生殺桓公又殺
彭生㠯謝魯公孫無知有寵于先君襄公絀之無知帥
怨恨之徒攻襄于田所襄匿其戶間足見于戸下遂殺
之傷足喪屨䘚死于足虐急之效也京房易傳曰衆
心不安君政厥妖豕入居室(已上豕旤)史記魯襄公二十三
年榖洛水鬭將毁王宫劉向㠯為近火沴水也周靈王
將擁之有司諫曰不可長民者不崇藪不墮山不防川
不竇澤今吾執政毋乃有所辟而滑夫二川之神使至
于争明㠯防王宫室王而飾之毋乃不可乎懼及子孫
王室愈卑王䘚擁之㠯𫝊推之㠯四瀆比諸侯榖洛其
次卿大夫之象也為卿大夫相分争㠯危亂王室也是
時世卿專權儋括將有簒殺之謀如靈王覺寤匡其失
政懼㠯承戒則災旤除矣不聽諫謀簡嫚大異任其私
心塞埤擁下㠯逆水執而害鬼神後數年有黑如日者
五是歲蚤霜靈王崩景王立二年儋括欲殺王而立王
弟佞夫佞夫不知景王并誅佞夫及景王死五大夫争
權或立子猛或立子朝王室大亂京房易傳曰天子弱
諸侯力政厥異水鬭史記曰秦武王三年渭水赤者
三日昭王三十四年渭水又赤三日劉向㠯為近火沴
水也秦連相坐之法棄灰於道者黥㒺密而刑虐加以
武伐横出殘賊隣國至于變亂五行氣色繆亂天戒若
曰勿為刻急將致敗亾秦遂不改至始皇滅六國二世
而亾昔三代居三河河洛出圖書秦居渭陽而渭水數
赤瑞異應德之效也京房易傳曰君湎于酒淫于色賢
人潜國家危厥異流水赤也(已上火沴水)傳曰思心之不睿
是謂不聖厥咎霿厥罰恒風厥極凶短折時則有脂夜
之妖時則有華孼時則有牛旤時則有心腹之痾時則
有黃眚黃祥時則有金木水火沴土思心之不&KR2953;是謂
不聖思心者心思慮也睿寬也孔子曰居上不寬吾何
以觀之哉言上不寬大包容臣下則不能居聖位貌言
視聽㠯心為主四者皆失則區霿無識故其咎霿也雨
暘寒奥亦㠯風為本四氣皆亂故其罰常風也常風傷
物故其極凶短折也傷人曰凶禽獸曰短屮木曰折一
曰凶夭也兄喪弟曰短父喪子曰折在人腹中肥而包
裹心者脂也心區霿則冥晦故有脂夜之妖一曰有脂
物而夜為妖若脂水夜汚人衣淫之象也一曰夜妖者
雲風竝起而杳冥故與常風同象也温而風則生螟螣
有祼蟲之孼劉向㠯為於易巽為風為木卦在三月四
月繼陽而治主木之華實風氣盛至秋冬木復華故有
華孼一曰地氣盛則秋冬復華一曰華者色也土為内
事為女孼也於易坤為土為牛牛大心而不能思慮思
心氣毁故有牛旤一曰牛多死及為怪亦是也及人則
多病心腹者故有心腹之痾土色黃故有黃眚黃祥凡
思心傷者病土氣土氣病則金木水火沴之故曰時則
有金木水火沴土不言惟而獨曰時則有者非一衝氣
所沴眀其異大也其極曰凶短折順之其福曰考終命
劉歆思心傳曰時則有臝蟲之孼謂螟螣之屬也庶
徵之恒風劉向㠯為春秋無其應釐公十六年正月
六鶂退蜚過宋都左氏傳曰風也劉歆㠯為風發於他
所至宋而高鶂高飛而逢之則退經以見者為文故記
退蜚𫝊㠯實應著言風常風之罰也象宋襄公區霿自
用不容臣下逆司馬子魚之諫而與強楚争盟後六年
為楚所執應六鶂之數云京房易傳曰潛龍勿用衆逆
同志至德迺潛厥異風其風也行不解物不長雨小而
傷政悖德隱茲謂亂厥風先風不雨大風暴起發屋折
木守義不進茲謂耄厥風與雲俱起折五榖莖臣易上
政茲謂不順厥風大焱發屋賦歛不理茲謂禍厥風絶
經緯止即温温即蟲侯專封茲謂不統厥風疾而樹不
搖榖不成辟不思道利茲謂無澤厥風不搖木旱無雲
傷禾公常於利茲謂亂厥風微而温生蟲蝗害五榖棄
正作淫茲謂惑厥風温螟蟲起害有益人之物侯不朝
茲謂叛厥風無恒地變赤而殺人(已上恒風)釐公十五年
九月己卯晦震夷伯之廟劉向㠯為晦暝也震雷也夷
伯世大夫正晝雷其廟獨冥天戒若曰勿使大夫世官
將專事暝晦明年公子季友䘚果世官政在季氏至成
公十六年六月甲午晦正晝皆暝隂為陽臣制君也成
公不寤其冬季氏殺公子偃季氏萌于釐公大於成公
此其應也董仲舒㠯為夷伯季氏之孚也陪臣不當有
廟震者雷也晦暝雷擊其廟明當絶去僣差之類也向
又㠯為此皆所謂夜妖者也劉歆㠯為春秋及朔言朔
及晦言晦人道所不及則天震之展氏有隱慝故天加
誅於其祖夷伯之廟㠯譴告之也成公十六年六月甲
午晦晉侯及楚子鄭伯戰於鄢陵皆月晦云(已上脂夜之妖)
隱公五年秋螟董仲舒劉向㠯為時公觀漁于棠貪利
之應也劉歆㠯為又逆臧釐伯之諫貪利區霿㠯生臝
蟲之孼也八年九月螟時鄭伯㠯邴將易許田有貪
利心京房易傳曰臣安禄茲謂貪厥災蟲蟲食根德無
常茲謂煩蟲食葉不絀無德蟲食本與東作争茲謂不
時蟲食節蔽惡生孼蟲食心嚴公六年秋螟董仲舒
劉向㠯為先是衛侯朔出犇齊齊侯會諸侯納朔許諸
侯賂齊人歸衛寳魯受之貪利應也(已上臝蟲之孼從歆)宣
公三年郊牛之口傷改卜牛牛死劉向㠯為近牛旤也
是時宣公與公子遂謀共殺子赤而立又㠯喪娶區霿
昏亂亂成于口幸有季文子得免于旤天猶惡之生則
不饗其祀死則災燔其廟董仲舒指略同秦孝文王
五年斿朐衍有獻五足牛者劉向㠯為近牛旤也先是
文惠王初都咸陽廣大宫室南臨渭北臨涇思心失逆
土氣足者止也戒秦建止奢泰將致危亾秦遂不改至
于離宫三百復起阿房未成而亾一曰牛㠯力為人用
足所以行也其後秦大用民力轉輸起負海至北邊天
下叛之京房易傳曰興繇役奪民時厥妖牛生五足(已上)
(牛旤)左氏傳昭公二十一年春周景王將鑄無䠶鐘泠
州鳩曰王其㠯心疾死乎夫天子省風㠯作樂小者不
窕大者不摦摦則不容心是㠯感感實生疾今鐘摦矣
王心弗裁其能久乎劉向㠯為是時景王好聽淫聲適
庶不明思心霿亂眀年㠯心疾崩近心腹之痾凶短之
極者也昭二十五年春魯叔孫昭子聘于宋元公與
燕飲酒樂語相泣也樂祁佐告人曰今茲君與叔孫其
皆死乎吾聞之哀樂而樂哀皆喪心也心之精爽是謂
魂魄魂魄去之何㠯能久冬十月叔孫昭子死十一月
宋元公䘚(已上心腹之痾)京房易傳曰經稱觀其生言大臣
之義當觀賢人知其性行推而貢之否則為聞善不與
茲謂不知厥異黃厥咎聾厥災不嗣黃者日上黃光不
散如火然有黃濁氣四塞天下蔽賢絶道故災異至絶
世也經曰良馬逐逐進也言大臣得賢者謀當顯進其
人否則為下相攘善茲謂盜眀厥咎亦不嗣至於身僇
家絶(已上黃眚黃祥)史記周幽王二年周三川皆震劉向㠯
為金木水火沴土者也伯陽甫曰周將亾矣天地之氣
不過其序若過其序民之亂也陽伏而不能出隂廹而
不能升于是有地震今三川實震是陽失其所而填隂
也陽失而在隂原必塞原塞國必亡夫水土演而民用
也土無所演而民乏財用不亡何待昔伊雒竭而夏亡
河竭而商亡今周德如二代之季其原又塞塞必竭川
竭山必崩夫國必依山川山崩川竭亡之徵也若國亡
不過十年數之紀也是歲三川竭岐山崩劉向㠯為陽
失在隂者謂火氣来煎枯水故川竭也山川連體下竭
上崩事勢然也時幽王暴虐妄誅伐不聽諫迷于褒姒
廢其正后廢后之父申侯與犬戎共攻殺幽王一曰其
在天文水為辰星辰星為蠻夷月食辰星國㠯女亡幽
王之敗女亂其内夷攻其外亰房易傳曰君臣相背厥
異名水絶文公九年九月癸酉地震劉向㠯為先是
時齊桓晉文魯釐二伯賢君新沒周襄王失道楚穆王
殺父諸侯皆不肖權傾于下天戒若曰臣下強盛者將
動為害後宋魯晉莒鄭陳齊皆殺君諸震略皆從董仲
舒說也亰房易傳曰臣事雖正專必震其震于水則波
于木則搖于屋則瓦落大經在辟而易臣茲謂隂動厥
震搖政宫大經搖政茲謂不隂厥震搖山山出涌水嗣
子無德專禄茲謂不順厥震動邱陵涌水出襄公十
六年五月甲子地震劉向㠯為先是雞澤之會諸侯盟
大夫又盟是歲三月諸侯為溴梁之會而大夫獨相與
盟五月地震矣其後崔氏專齊欒盈亂晉良霄傾鄭閽
殺吳子燕逐其君楚滅陳蔡昭公十九年五月己卯
地震劉向㠯為是時季氏將有逐君之變其後宋三臣
曺會皆㠯地叛蔡莒逐其君吳敗中國殺二君二十
三年八月乙未地震劉向㠯為是時周景王崩劉單立
王子猛尹氏立子朝其後季氏逐昭公黑肱叛邾吳殺
其君僚宋五大夫晉二大夫皆以地叛哀公二年四
月甲午地震劉向㠯為是時諸侯皆信邪臣莫能用仲
尼盜殺蔡侯齊陳乞弑君釐公十四年秋八月辛卯
沙麓崩榖梁傳曰林屬于山曰麓沙其名也劉向㠯為
臣下背叛散落不事上之象也先是齊桓行伯道會諸
侯事周室管仲既死桓德日衰天戒若曰伯道將廢諸
侯散落政逮大夫陪臣執命臣下不事上矣桓公不寤
天子蔽晦及齊桓死天下散而從楚王札子殺二大夫
晉敗天子之師莫能征討從是陵遲公羊㠯為沙麓河
上邑也董仲舒說略同一曰河大川象齊大國桓德衰
伯道將移于晉文故河為徙也左氏㠯為沙麓晉地沙
山名也地震而麓崩不書震舉重者也伯陽甫所謂國
必依山川山崩川竭亡之徵也不過十年數之紀也至
二十四年晉懷公殺于高梁亰房易傳曰小人剥廬厥
妖山崩茲謂隂乘陽弱勝強成公五年夏梁山崩榖
梁傳曰廱河三日不流晉君帥羣臣而哭之迺流劉向
㠯為山陽君也水隂民也天戒若曰君道崩壊下亂百
姓將失其所矣哭然後流喪亡象也梁山在晉地自晉
始而及天下也後晉暴殺三卿厲公㠯弑溴梁之會天
下大夫皆執國政其後孫甯出衛獻三家逐魯昭單尹
亂王室董仲舒說略同劉歆㠯為梁山晉望也崩㢮崩
也古者三代命祀祭不越望吉凶禍福不是過也國主
山川山崩川竭亾之徵也美惡周必復是歲歲在鶉火
至十七年復在鶉火欒書中行偃殺厲公而立悼公(已上)
(金木水火沴土)傳曰皇之不極是謂不建厥咎眊厥罰恒隂
厥極弱時則有射妖時則有龍蛇之孼時則有馬旤時
則有下人伐上之痾時則有日月亂行星辰逆行皇之
不極是謂不建皇君也極中建立也人君貌言視聽思
心五事皆失不得其中則不能立萬事失在眊悖故其
咎眊也王者自下承天理物雲起于山而彌于天天氣
亂故其罰常隂也一曰上失中則下彊盛而蔽君眀也
易曰亢龍有悔貴而亾位高而亾民賢人在下位而無
輔如此則君有南面之尊而亾一人之助故其極弱也
盛陽動進輕疾禮春而大射㠯順陽氣上微弱則下奮
動故有射妖易曰雲從龍又曰龍蛇之蟄㠯存身也隂
氣動故有龍蛇之孼于易乾為君為馬馬任用而強力
君氣毁故有馬旤一曰馬多死及為怪亦是也君亂且
弱人之所叛天之所去不有眀王之誅必有簒弑之旤
故有下人伐上之痾凡君道傷者病天氣不言五行沴
天而曰日月亂行星辰逆行者為若下不敢沴天猶春
秋曰王師敗績于貿戎不言敗之者㠯自敗為文尊尊
之意也劉歆皇極傳曰有下體生上之痾說㠯為下人
伐上天誅已成不得復為痾云皇極之常隂劉向㠯
為春秋亾其應一曰久隂不雨是也劉歆㠯為自屬常
隂京房易傳曰有蜺蒙霧霧上下合也蒙如塵雲蜺
日旁氣也其占曰后妃有專蜺再重赤而專至衝旱妻
不壹順黑蜺四背又白蜺雙出日中妻㠯貴高夫茲謂
擅陽蜺四方日光不揚觧而温内取茲謂禽蜺如禽在
日旁㠯尊降妃茲謂薄嗣蜺直而塞六辰迺除夜星見
而赤女不變始茲謂乘夫蜺白在日側黑蜺果之氣正
直妻不順正茲謂擅陽蜺中窺貫而外專夫妻不嚴茲
謂媟蜺與日會婦人擅國茲謂頃蜺白貫日中赤蜺四
背適不荅茲謂不次蜺直在左蜺交在右取于不專茲
謂危嗣蜺抱日兩未及君淫外茲謂亾蜺氣左日交于
外取不達茲謂不知蜺白奪明而大温温而雨尊卑不
别茲謂媟蜺三出三已三辰除除則日出且雨臣私禄
及親茲謂㒺辟厥異蒙其蒙先大温已蒙起日不見行
善不請于上茲謂作福蒙一日五起五觧辟不下謀臣
辟異道茲謂不見上蒙下霧風三變而俱觧立嗣子疑
茲謂動欲蒙赤日不明德不序茲謂不聰蒙日不明温
而民病德不試空言禄茲謂主窳臣夭蒙起而白君樂
逸人茲謂放蒙日青黑雲夹日左右前後行過日公不
任職茲謂怙禄蒙三日又大風五日蒙不觧利邪㠯食
茲謂閉上蒙大起白雲如山行蔽日公懼不言道茲謂
蔽下蒙大起日不見若雨不雨至十二日觧而有大雲
蔽日禄生于下茲謂誣君蒙微而小雨已乃大雨下相
攘善茲謂盜眀蒙黃濁下陳功求于上茲謂不知蒙微
而赤風鳴條觧復蒙下專刑茲謂分威蒙而日不得明
大臣厭小臣茲謂蔽蒙微日不眀若觧不觧大風發赤
雲起而蔽日衆不惡惡茲謂蔽蒙尊卦用事三日而起
日不見漏言亡喜茲謂下厝用蒙微日無光有雨雲雨
不降廢忠惑佞茲謂亡蒙天先清而暴蒙微而日不眀
有逸民茲謂不明蒙濁奪日光公不任職茲謂不絀蒙
白三辰止則日青青而寒寒必雨忠臣進善君不試茲
謂遏蒙先小雨雨已蒙起微而日不明惑衆在位茲謂
覆國蒙微而日不眀一温一寒風揚塵知佞厚之茲謂
庳蒙甚而温君臣故弼茲謂悖厥災風雨霧風拔木亂
五榖已而大霧庶正蔽惡茲謂生孼災厥異霧此皆隂
雲之類云(已上恒隂)嚴公十八年秋有蜮劉向㠯為蜮生
南越越地多婦人男女同川淫女為主亂氣所生故聖
人名之曰蜮蜮猶惑也在水旁能射人射人有處甚者
至死南方謂之短弧近射妖死亾之象也時嚴將取齊
之淫女故蜮至天戒若曰勿取齊女將生淫惑簒弑之
旤嚴不寤遂取之入後淫于二叔二叔㠯死兩子見弑
夫人亦誅劉歆㠯為蜮盛暑所生非自越来也京房易
傳曰忠臣進善君不試厥咎國生蜮史記魯哀公時
有隼集于陳廷而死楛矢貫之石砮長尺有咫陳閔公
使使問仲尼仲尼曰隼之来遠矣昔武王克商通道百
蠻使各以方物来貢肅慎貢楛矢石砮長尺有咫先王
分異姓㠯遠方職使毋㤀服故分陳㠯肅慎矢試求之
故府果得之劉向㠯為隼近黑祥貪暴類也矢貫之近
射妖也死于廷國亾表也象陳眊亂不服事周而行貪
暴將致遠夷之禍為所滅也是時中國齊晉南夷吳楚
為強陳交晉不親附楚不固數被二國之禍後楚有白
公之亂陳乘而侵之䘚為楚所滅(已上射妖)史記夏后氏
之衰有二龍止于夏廷而言余襃之二君也夏帝卜殺
之去之止之莫吉請其漦而蔵之乃吉于是布幣策告
之龍亾而漦在乃匵去之其後夏亾𫝊匵于殷周三代
莫發至厲王末發而觀之漦流于廷不可除也厲王使
婦人臝而譟之漦化為玄黿入後宫處妾遇之而孕生
子懼而棄之宣王立女童䚻曰檿弧萁服實亾周國後
有夫婦鬻是噐者宣王使執而僇之既去見處妾所棄
妖子聞其夜號哀而收之遂亾奔褒後褒人有罪入妖
子㠯贖是為褒姒幽王見而愛之生子伯服王廢申后
及太子宜咎而立褒姒伯服代之廢后之父申侯與繪
西畎戎共攻殺幽王詩曰赫赫宗周褒姒烕之劉向㠯
為夏后季世周之幽厲皆誖亂逆天故有龍黿之怪近
龍蛇孼也漦血也一曰沫也檿弧桑弓也萁服盖以萁
草為箭服近射妖也女童䚻者禍將生于女國㠯女寇
亾也左氏傳昭公十九年龍鬭于鄭時門之外洧淵
劉向㠯為近龍孼也鄭㠯小國攝乎晉楚之間重以強
吳鄭當其衝不能修德將鬭三國㠯自危亡是時子産
任政内惠于民外善辭令㠯交三國鄭䘚無患能㠯德
消變之效也京房易傳曰衆心不安厥妖龍鬭京房
易傳曰有德遭害厥妖龍見井中又曰行刑暴惡黑龍
從井出左氏傳魯嚴公時有内蛇與外蛇鬭鄭南門
中内蛇死劉向㠯為近蛇孼也先是鄭厲公劫相祭仲
而逐兄昭公代立後厲公出奔昭公復入死弟子儀代
立厲公自外劫大夫傅瑕使僇子儀此外蛇殺内蛇之
象也蛇死六年而厲公立嚴公聞之問申繻曰猶有妖
乎對曰人之所忌其氣炎㠯取之妖由人興也人亾釁
焉妖不自作人棄常故有妖京房易傳曰立嗣子疑厥
妖蛇居國門鬭左氏傳文公十六年夏有蛇自泉宫
出入於國如先君之數劉向㠯為近蛇孼也泉宫在囿
中公母姜后嘗居之蛇從之出象宫將不居也詩曰維
虺維蛇女子之祥又蛇入國國將有女憂也如先君之
數者公母將薨象也秋公母薨公惡之乃毁泉臺夫妖
孼應行而自見非見而為害也文不改行循正共御厥
罰而作非禮㠯重其過後二年薨公子遂殺文之二子
惡視而立宣公文公夫人大歸于齊(已上龍蛇之孼)左氏傳
定公十年宋公子地有白馬駟公嬖向魋欲之公取而
朱其尾鬛㠯予之地怒使其徒抶魋而奪之魋懼將走
公閉門而泣之目盡腫公弟辰謂地曰子為君禮不過
出竟君必止子地出奔陳公弗止辰為之請不聽辰曰
是我迋吾兄也吾㠯國人出君誰與處遂與其徒出奔
陳眀年俱入于蕭㠯叛大為宋患近馬旤也史記秦
孝公二十一年有馬生人昭王二十年牡馬生子而死
劉向㠯為皆馬旤也孝公始用商君攻守之法東侵諸
侯至于昭王用兵彌烈其象將㠯兵革抗極成功而還
自害也牡馬非生類妄生而死猶秦恃力強得天下而
還自滅之象也一曰諸畜生非其類子孫必有非其姓
者至于始皇果呂不韋子京房易傳曰方伯分威厥妖
牡馬生子亾天下諸侯相伐厥妖馬生人京房易傳
曰臣易上政不順厥妖馬生角茲謂賢士不足又曰天
子親伐馬生角(已上馬旤)文公十一年敗狄于鹹榖梁公
羊傳曰長狄兄弟三人一者之魯一者之齊一者之晉
皆殺之身横九畮斷其首而載之眉見于軾何㠯書記
異也劉向㠯為是時周室衰微三國為大可責者也天
戒若曰不行禮義大為夷狄之行將至危亾其後三國
皆有簒弑之禍近下人伐上之痾也劉歆㠯為人變屬
黃祥一曰屬臝蟲之孼一曰天地之性人為貴凡人為
變皆屬皇極下人伐上之痾云京房易傳曰君暴亂疾
有道厥妖長狄入國又曰豐其屋下獨苦長狄生世主
虜史記秦始皇帝二十六年有大人長五丈足履六
尺皆夷狄服凡十二人見于臨洮天戒若曰勿大為夷
狄之行將受其禍是歲始皇初并六國反喜㠯為瑞銷
天下兵噐作金人十二以象之遂自賢聖燔詩書阬儒
士奢淫暴虐務欲廣地南戍五嶺北築長城㠯備胡越
塹山填谷西起臨洮東至遼東徑數千里故大人見于
臨洮眀旤亂之起後十四年而秦亾亾自戍䘚陳勝發
史記魏襄王十三年魏有女子化為丈夫京房易傳
曰女子化為丈夫茲謂隂昌賤人為王丈夫化為女子
茲謂隂勝厥咎亾一曰男化為女宫刑濫也女化為男
婦政行也亰房易傳曰幹父之蠱有子考亾咎子三
年不改父道思慕不皇亦重見先人之非不則為私厥
妖人死復生一曰至隂為陽下人為上睽孤見豕負塗
厥妖人生兩頭下相攘善妖亦同人若六畜首目在下
茲謂亾上正將變更凡妖之作㠯譴失正各象其類二
首下不壹也足多所任邪也足少下不勝任或不任下
也凡下體生于上不敬也上體生于下媟瀆也生非其
類淫亂也人生而大上速成也生而能言好虚也羣妖
推此類不改乃成凶也京房易傳曰冡宰專政厥妖
人生角妖言動衆茲謂不信路將亾人司馬死(已上下人伐上)
(之痾)隱公三年二月己巳日有食之榖梁傳曰言日不
言朔食晦公羊傳曰食二日董仲舒劉向㠯為其後戎
執天子之使鄭獲魯隱滅戴衛魯宋咸殺君左氏劉歆
㠯為正月二日燕越之分野也凡日所躔而有變則分
野之國失政者受之人君能修政共御厥罰則災消而
福至不能則災息而旤生故經書災而不記其故盖吉
凶亾常随行而成禍福也周衰天子不班朔魯歴不正
置閏不得其月月大小不得其度史記日食或言朔而
實非朔或不言朔而實朔或脫不書朔與日皆官失之
也京房易傳曰亾師茲謂不御厥異日食其食也既竝
食不一處誅衆失理茲謂生叛厥食既光散縦畔茲謂
不明厥食先大雨三日雨除而寒寒即食專禄不封茲
謂不安厥食既先日出而黑光反外燭君臣不通茲謂
亾厥蝕三既同姓上侵兹謂誣君厥食四方有雲中央
無雲其日大寒公欲弱主位茲謂不知厥食中白青四
方赤已食地震諸侯相侵茲謂不承厥食三毁三復君
疾善下謀上兹謂亂厥食既先雨雹殺走獸弑君獲位
茲謂逆厥食既先風雨折木日赤内臣外鄉茲謂背厥
食食且雨地中鳴冡宰專政兹謂因厥食先大風食時
日居雲中四方亾雲伯正越職茲謂分威厥食日中分
諸侯争美于上茲謂泰厥食日傷月食半天營而鳴賦
不得茲謂竭厥食星随而下受命之臣專征云試厥食
雖侵光猶眀若文王臣獨誅紂矣小人順受命者征其
君云殺厥食五色至大寒隕霜若紂臣順武王而誅紂
矣諸侯更制茲謂叛厥食三復三食食已而風地動適
讓庶茲謂生欲厥食日失位光晻晻月形見酒亾節茲
謂荒厥食乍青乍黑乍赤眀日大雨發霧而寒凡食二
十占其形二十有四改之輒除不改三年三年不改六
年六年不改九年推隱三年之食貫中央上下竟而黑
臣弑從中成之形也後衛州吁弑君而立桓公三年
七月壬辰朔日有食之既董仲舒劉向㠯為前事已大
後事將至者又大則既先是魯宋弑君魯又成宋亂易
許田亾事天子之心楚僭稱王後鄭岠王師射桓王又
二君相簒劉歆㠯為六月趙與晉分先是晉曲沃伯再
弑晉侯是歲晉大亂滅其宗國京房易傳㠯為桓三年
日食貫中央上下竟而黃臣弑而不䘚之形也後楚嚴
稱王兼地千里十七年十月朔日有食之榖梁傳曰
言朔不言日食二日也劉向㠯為是時衛侯朔有罪出
奔齊天子更立衛君朔藉助五國舉兵伐之而自立王
命遂壊魯夫人淫失于齊䘚殺桓公董仲舒㠯為言朔
不言日惡魯桓且有夫人之旤將不終日也劉歆㠯為
楚鄭分嚴公十八年三月日有食之榖梁傳曰不言
日不言朔夜食史推合朔在夜眀旦日食而出出而觧
是為夜食劉向㠯為夜食者隂因日眀之衰而奪其光
象周天子不眀齊桓將奪其威專會諸侯而行伯道其
後遂九合諸侯天子使世子會之此其效也公羊傳曰
食晦董仲舒㠯為宿在東壁魯象也後公子慶父叔牙
果通于夫人以弑公劉歆㠯為晦魯衛分二十五年
六月辛未朔日有食之董仲舒㠯為宿在畢主邊兵夷
狄象也後狄滅邢衛劉歆㠯為五月二日魯趙分二
十六年十二月癸亥朔日有食之董仲舒㠯為宿在心
心為明堂文武之道廢中國不絶若綫之象也劉向㠯
為時戎侵曺魯夫人淫于慶父叔牙將㠯弑君故比年
再食㠯見戒劉歆㠯為十月二日楚鄭分三十年九
月&KR0996;午朔日有食之董仲舒劉向㠯為後魯二君弑夫
人誅兩弟死狄滅邢徐取舒晉殺世子楚滅弦劉歆㠯
為八月秦周分釐公五年九月戊申朔日有食之董
仲舒劉向㠯為先是齊桓行伯江黃自至南服強楚其
後不内自正而外執陳大夫則陳楚不附鄭伯逃盟諸
侯將不從桓政故天見戒其後晉滅虢楚圍許諸侯伐
鄭晉弑二君狄滅温楚伐黃桓不能救劉歆㠯為七月
秦晉分十二年三月&KR0996;午朔日有食之董仲舒劉向
㠯為是時楚滅黃狄侵衛鄭莒滅杞劉歆㠯為三月齊
衛分十五年五月日有食之劉向㠯為象晉文公將
行伯道後遂伐衛執曺伯敗楚城濮再會諸侯召天王
而朝之此其效也日食者臣之惡也夜食者掩其罪也
㠯為上亾眀主桓文能行伯道攘夷狄安中國雖不正
猶可蓋春秋實與而文不與之義也董仲舒㠯為後秦
獲晉侯齊滅項楚敗徐于婁林劉向㠯為二月朔齊越
分文公元年二月癸亥日有食之董仲舒劉向㠯為
先是大夫始執國政公子遂如京師後楚世子商臣殺
父齊公子商人弑君皆自立宋子哀出犇晉滅江楚滅
六大夫公孫敖叔彭生竝專會盟劉歆㠯為正月朔燕
越分十五年六月辛丑朔日有食之董仲舒劉向㠯
為後宋齊莒晉鄭八年之間五君殺死楚滅舒蓼劉歆
㠯為四月二日魯衛分宣公八年七月甲子日有食
之既董仲舒劉向㠯為先是楚商臣弑父而立至于嚴
王遂強諸夏大國唯有齊晉齊晉新有簒弑之禍内皆
未安故楚乘弱横行八年之間六侵伐而一滅國伐陸
渾戎觀兵周室後又入鄭鄭伯肉袒謝罪北敗晉師于
邲流血色水圍宋九月析骸而炊之劉歆㠯為十月二
日楚鄭分十年四月丙辰日有食之董仲舒劉向㠯
為後陳夏徵舒弑其君楚滅蕭晉滅二國王札子殺召
伯毛伯劉歆㠯為二月魯衛分十七年六月癸卯日
有食之董仲舒劉向㠯為後邾支觧鄫子晉敗王師于
貿戎敗齊于鞌劉歆㠯為三月晦朓魯衛分成公十
六年六月丙寅朔日有食之董仲舒劉向㠯為後晉敗
楚鄭于鄢陵執魯侯劉歆㠯為四月二日魯衛分十
七年十二月丁巳朔日有食之董仲舒劉向㠯為後楚
滅舒庸晉弑其君宋魚石因楚奪君邑莒滅鄫齊滅莱
鄭伯弑死劉歆㠯為九月周楚分襄公十四年二月
乙未朔日有食之董仲舒劉向㠯為後衛大夫孫甯共
逐獻公立孫剽劉歆㠯為前年十二月二日宋燕分
十五年八月丁巳日有食之董仲舒劉向㠯為先是晉
為雞澤之會諸侯盟大夫又盟後為溴梁之會諸侯在
而大夫獨相與盟君若綴斿不得舉手劉歆㠯為五月
二日魯趙分二十年十月丙辰朔日有食之董仲舒
㠯為陳慶虎慶寅蔽君之眀邾庶其有叛心後庶其㠯
漆閭邱来犇陳殺二慶劉歆㠯為八月秦周分二十
一年九月庚戌朔日有食之董仲舒㠯為晉欒盈將犯
君後入于曲沃劉歆㠯為七月秦晉分十月&KR0996;辰朔
日有食之董仲舒㠯為宿在軫角楚大國象也後楚屈
氏譖殺公子追舒齊慶封脅君亂國劉歆㠯為八月秦
周分二十三年二月癸酉朔日有食之董仲舒㠯為
後衛侯入陳儀甯喜弑其君剽劉歆㠯為前年十二月二日
宋燕分二十四年七月甲子朔日有食之既劉歆㠯
為五月魯趙分八月癸巳朔日有食之董仲舒㠯為
比食又既象陽將絶夷狄主上國之象也後六君弑楚
子果從諸侯伐鄭滅舒鳩魯往朝之䘚主中國伐吳討
慶封劉歆㠯為六月晉趙分二十七年十二月乙亥
朔日有食之董仲舒㠯為禮義將大滅絶之象也時吳
子好勇使刑人守門蔡侯通于世予之妻莒不早立嗣
後閽戕吴子蔡世子般弑其父莒人亦弑君而庶子争
劉向㠯為自二十年至此歲八年間日食七作旤亂將
重起故天仍見戒也後齊崔杼弑君宋殺世子北燕伯
出犇鄭大夫自外入而簒位指略如董仲舒劉歆㠯為
九月周楚分昭公七年四月甲辰朔日有食之董仲
舒劉向㠯為先是楚靈王弑君而立會諸侯執徐子滅
賴後陳公子招殺世子楚因而滅之又滅蔡後靈王亦
弑死劉歆㠯為二月魯衛分傳曰晉侯問于士文伯曰
誰將當日食對曰魯衛惡之衛大魯小公曰何故對曰
去衛地如魯地于是有災其衛君乎魯將上卿是歲八
月衛襄公卒十一月魯季孫宿卒晉侯謂士文伯曰吾
所問日食從矣可常乎對曰不可六物不同民心不壹
事序不類官職不則同始異終胡可常也詩曰或宴宴
居息或盡顇事國其異終也如是公曰何謂六物對曰
歲時日月星辰是謂公曰何謂辰對曰日月之會是謂
公曰詩所謂此日而食于何不臧何也對曰不善政之
謂也國無政不用善則自取適于日月之災故政不可
不慎也務三而已一曰擇人二曰因民三曰從時此推
日食之占循變復之要也易曰縣象著眀莫大于日月
是故聖人重之載于三經于易在豐之震曰豐其沛日
中見昧折其右肱亾咎于詩十月之交則著卿士司徒
下至趣馬師氏咸非其材同于右肱之所折協于三務
之所擇眀小人乘君子隂侵陽之原也十五年六月
丁巳朔日有食之劉歆㠯為三月魯衛分十七年六
月甲戌朔日有食之董仲舒㠯為時宿在畢晉國象也
晉厲公誅四大夫失衆心㠯弑死後莫敢復責大夫六
卿遂相與比周專晉國君還事之日比再食其事在春
秋後故不載于經劉歆㠯為魯趙分左氏傳平子曰唯
正月朔慝未作日有食之于是乎天子不舉伐鼓于社
諸侯用幣于社伐鼓于朝禮也其餘則否太史曰在此
月也日過分而未至三辰有災百官降物君不舉避移
時樂奏鼓祝用幣史用辭嗇夫馳庶人走此月朔之謂
也當夏四月是謂孟夏說曰正月謂周六月夏四月正
陽純乾之月也慝謂隂爻也冬至陽爻起初故曰復至
建巳之月為純乾亾隂爻而隂侵陽為災重故伐鼓用
幣責隂之禮降物素服也不舉去樂也避移時避正堂
湏時移災復也嗇夫掌幣吏庶人其徒役也劉歆㠯為
六月二日魯趙分二十一年七月壬午朔日有食之
董仲舒㠯為周景王老劉子單子專權蔡侯朱驕君臣
不說之象也後蔡侯朱果出犇劉子單子立王猛劉歆
㠯為五月二日魯趙分二十二年十二月癸酉朔日
有食之董仲舒㠯為宿在心天子之象也後尹氏立王
子朝天王居于狄泉劉歆㠯為十月楚鄭分二十四
年五月乙未朔日有食之董仲舒㠯為宿在胃魯象也
後昭公為季氏所逐劉向㠯為自十五年至此歲十年
間天戒七見人君猶不寤後楚殺戎蠻子晉滅陸渾戎
盜殺衛侯兄蔡莒之君出犇吳滅巢公子光殺王僚宋
三臣㠯邑叛其君它如仲舒劉歆㠯為二日魯趙分是
月斗建辰左氏傳梓慎曰將大水昭子曰旱也日過分
而陽猶不克克必甚能無旱乎陽不克莫將積聚也是
歲秋大雩旱也二至二分日有食之不為災日月之行
也春秋分日夜等故同道冬夏至長短極故相過相過
同道而食輕不為大災水旱而已三十一年十二月
辛亥朔日有食之董仲舒㠯為宿在心天子象也時京
師微弱後諸侯果相率而城周宋中幾亾尊天子之心
而不衰城劉向㠯為時吳滅徐而蔡滅沈楚圍蔡吳敗
楚入郢昭王走出劉歆㠯為二日宋燕分定公五年
三月辛亥朔日有食之董仲舒劉向㠯為後鄭滅許魯
陽乕作亂竊寳玉大弓季桓子退仲尼宋三城㠯邑叛
劉歆㠯為正月二日燕趙分十二年十一月丙寅朔
日有食之董仲舒劉向㠯為後晉三大夫㠯邑叛薛弑
其君楚滅頓胡越敗吳衛逐世子劉歆㠯為十二月二
日楚鄭分十五年八月&KR0996;辰朔日有食之董仲舒㠯
為宿在柳周室大壊夷狄主諸夏之象也眀年中國諸
侯果累累從楚而圍蔡蔡恐遷于州来晉人執戎蠻子
歸于楚京師楚也劉向㠯為盗殺蔡侯齊陳乞弑其君
而立陽生孔子終不用劉歆㠯為六月晉趙分哀公
十四年五月&KR0996;申朔日有食之在獲麟後劉歆㠯為三
月二日齊衛分凡春秋十二公二百四十二年日食三
十六榖梁㠯為朔二十六晦七夜二二日一公羊㠯為
朔二十七二日七晦二左氏㠯為朔十六二日十八晦
一不書日者二京房易傳曰凡日食不㠯晦朔者名
曰薄人君誅將不㠯理或賊臣將暴起日月雖不同宿
隂氣盛薄日光也京房易傳曰婦貞厲月幾望君子
征凶言君弱而婦強為隂所乘則月竝出晦而月見西
方謂之朓朔而月見東方謂之仄慝仄慝則侯王其肅
朓則侯王其舒劉向㠯為朓者疾也君舒緩則臣驕慢
故日行遲而月行疾也仄慝者不進之意君肅急則臣
恐懼故日行疾而月行遲不敢廹近君也不舒不急以
正失之者食朔日劉歆㠯為舒者侯王展意顓事臣下
促急故月行疾也肅者侯王縮朒不任事臣下㢮縱故
月行遲也當春秋時侯王率多縮朒不任事故食二日
仄慝者十八食晦則朓者一此其效也此皆謂日月亂
行者也京房易傳曰美不上人茲謂上弱厥異日白
七日不温順亾所制茲謂弱日白六十日物亾霜而死
天子親伐茲謂不知日白體動而寒弱而有任茲謂不
亾日白不温眀不動辟&KR0034;公行茲謂不伸厥異日黑大
風起天無雲日光晻不難上政茲謂見過日黑居仄大
如彈丸辟不聞道茲謂亾厥異日赤祭天不順茲謂逆
厥異日赤其中黑聞善不予茲謂失知厥異日黃夫大
人者與天地合其德與日月合其明故聖王在上總命
羣賢㠯亮天功則日之光眀五色備具燭燿亾主有主
則為異應行而變也色不虚改形不虚毁觀日之五變
足㠯監矣故曰縣象著行莫大乎日月此之謂也(已上日月)
(亂行)文公十四年七月有星孛入于北斗董仲舒㠯為
孛者惡氣之所生也謂之孛者言其孛孛有所妨蔽闇
亂不眀之貌也北斗大國象後齊宋魯莒晉皆弑君劉
向㠯為君臣亂于朝政令虧于外則上燭三光之精五
星贏縮變色逆行甚則為孛北斗人君象孛星亂臣類
簒殺之表也星𫝊曰魁者貴人之牢又曰孛星見北斗
中大臣諸侯有受誅者一曰魁為齊晉夫彗星較然在
北斗中天之視人顯矣史之有占明矣時君終不改寤
是後宋魯莒晉鄭陳六國咸弑其君齊再弑焉中國既
亂夷狄竝侵兵革從横楚乘威席勝深入諸夏六侵伐
一滅國觀兵周室晉外滅二國内敗王師又連三國之
兵大敗齊師于鞌追亾逐北東臨海水威陵京師武折
大齊皆孛星炎之所及流至二十八年星𫝊又曰彗星
入北斗有大戰其流入北斗中得名人不入失名人宋
華元賢名大夫大棘之戰華元獲于鄭𫝊舉其效云左
氏傳曰有星孛北斗周史服曰不出七年宋齊晉之君
皆將死亂劉歆㠯為北斗有環域四星入其中也斗天
之三辰綱紀星也宋齊晉天子方伯中國綱紀彗所以
除舊布新也斗七星故曰不出七年至十六年宋人弑
昭公十八年齊人弑懿公宣公二年晉趙穿弑靈公
昭公十七年冬有星孛于大辰董仲舒㠯為大辰心也
心為眀堂天子之象後王室大亂三王分争此其效也
劉向㠯為星𫝊曰心大星天王也其前星太子後星庶
子也尾為君臣乖離孛星加心象天子適庶將分争也
其在諸侯角亢氐陳鄭也房心宋也後五年周景王崩
王室亂大夫劉子單子立王猛尹氏召伯毛伯立子鼂
子鼂楚出也時楚強宋衛陳鄭皆南附楚王猛既卒敬
王即位子鼂入王城天王居狄泉莫之敢納五年楚平
王居卒子鼂犇楚王室乃定後楚師六國伐吳吳敗之
于雞父殺獲其君臣蔡怨楚而滅沈楚怒圍蔡吳人救
之遂為柏舉之戰敗楚師屠郢都妻昭王母鞭平王墓
此皆孛彗流炎所及之效也左氏傳曰有星孛于大辰
西及漢申繻曰彗所㠯除舊布新也天事恒象今除于
火火出必布焉諸侯其有火災乎梓慎曰往年吾見是
其徵也火出而見今兹火出而章必火入而伏其居火
也久矣其與不然乎火出于夏為三月于商為四月于
周為五月夏數得天若火作其四國當之其宋衛陳鄭
乎宋大辰之虚陳太昊之虚鄭祝融之虚皆火房也星
孛及漢漢水祥也衛顓頊之虚其星為大水水火之牡
也其㠯丙子若壬午作乎水火所㠯合也若火入而伏
必㠯壬午不過見之月眀年夏五月火始昏見丙子風
梓慎曰是謂融風火之始也七日其火作乎戊寅風甚
壬午太甚宋衛陳鄭皆火劉歆㠯為大辰房心尾也八
月心星在西方孛從其西過心東及漢也宋大辰虚謂
宋先祖掌祀大辰星也陳太昊虚虙羲木德火所生也
鄭祝融虚高辛氏火正也故皆為火所舍衛顓頊虚星
為大水營室也天星既然又四國失政相佀及為王室
亂皆同哀公十三年冬十一月有星孛于東方董仲
舒劉向㠯為不言宿名者不加宿也㠯辰乘日而出亂
氣蔽君眀也眀年春秋事終一曰周之十一月夏九月
日在氐出東方者軫角亢也軫楚角亢陳鄭也或曰角
亢大國象為齊晉也其後楚滅陳田氏簒齊六卿分晉
此其效也劉歆㠯為孛東方大辰也不言大辰旦而見
與日争光星入而彗猶見是歲再失閏十一月寔八月
也日在鶉火周分野也十四年冬有星孛在獲麟後
劉歆㠯為不言所在官失之也嚴公七年四月辛卯
夜恒星不見夜中星隕如雨董仲舒劉向㠯為常星二
十八宿者人君之象也衆星萬民之類也列星不見象
諸侯微也衆星隕墜民失其所也夜中者為中國也不
及地而復象齊桓起而救存之也鄉亾桓公星遂至地
中國其良絶矣劉向㠯為夜中者言不得終性命中道
敗也或曰象其叛也言當中道叛其上也天垂象以視
下將欲人君防惡遠非慎卑省微㠯自全安也如人君
有賢明之材畏天威命若高宗謀祖已成王泣金縢改
過修正立信布德存亾繼絶修廢舉逸下學而上達裁
什一之稅復三日之役節用儉服㠯惠百姓則諸侯懷
德士民歸仁灾消而福興矣遂莫肯改寤法則古人而
各行其私意終于君臣乖離上下交怨自是之後齊宋
之君弑譚遂邢衛之國滅宿遷于宋蔡獲于楚晉相弑
殺五世乃定此其效也左氏傳曰恒星不見夜眀也星
隕如星與雨偕也劉歆㠯為晝象中國夜象夷狄夜明
故常見之星皆不見象中國微也星隕如雨如而也星
隕而且雨故曰與雨偕也眀雨與星隕兩變相成也洪
範曰庶民惟星易曰雷雨作觧是歲歲在玄枵齊分壄
也夜中而星隕象庶民中離上也雨㠯觧過施復從上
下象齊桓行伯復興周室也周四月夏二月也日在降
婁魯分壄也先是衛侯朔犇齊衛公子黔牟立齊帥諸
侯伐之天子使使救衛魯公子溺顓政會齊㠯犯王命
嚴弗能止䘚從而伐衛逐天王所立不義至甚而自㠯
為功民去其上政繇下作尤著故星隕于魯天事常象
也京房易傳曰君不任賢厥妖天雨星釐公十六年
正月戊申朔隕石于宋五是月六鶂退飛過宋都董仲
舒劉向㠯為象宋襄公欲行伯道將自敗之戒也石隂
類五陽數自上而隕此隂而陽行欲高反下也石與金
同類色㠯白為主近白祥也鶂水鳥六隂數退飛欲進
反退也其色青青祥也屬于貌之不恭天戒若曰德薄
國小勿持炕陽欲長諸侯與強大争必受其害襄公不
寤眀年齊桓死伐齊喪執滕子圍曺為盂之會與楚争
盟䘚為所執後得反國不悔過自責復會諸侯伐鄭與
楚戰于泓軍敗身傷為諸侯笑左氏傳曰隕石星也鶂
退飛風也宋襄公㠯問周内史叔興曰是何祥也吉凶
何在對曰今茲魯多大喪眀年齊有亂君將得諸侯而
不終退而告人曰是隂陽之事非吉凶之所生也吉凶
繇人吾不敢逆君故也是歲魯公子季友鄫季姬公孫
兹皆卒眀年齊桓死適庶亂宋襄公伐齊行伯䘚為楚
所敗劉歆㠯為是歲歲在夀星其衝降婁降婁魯分壄
也故為魯多大喪正月日在星紀厭在玄枵齊分壄也
石山物齊大嶽後五石象齊桓䘚而五公子作亂故為
眀年齊有亂庶民惟星隕于宋象宋襄將得諸侯之衆
而治五公子之亂星隕而鶂退飛故為得諸侯而不終
六鶂象後六年伯業始退執于盂也民反德為亂亂則
妖灾生言吉凶繇人然後隂陽衝厭受其咎齊魯之灾
非君所致故曰吾不敢逆君故也京房易傳曰距諫自
強茲謂卻行厥異鶂退飛適當黜則鶂退飛(已上星辰逆行)
繹史卷一百五十四下
