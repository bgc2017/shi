繹史卷一百十三靈壁縣知縣馬驌撰
扁鵲文摯醫術
史記扁鵲者勃海郡鄭人也姓秦氏名越人少時為人
舍長舍客長桑君過扁鵲獨竒之常謹遇之長桑君亦
知扁鵲非常人也出入十餘年乃呼扁鵲私坐閒與語
曰我有禁方年老欲傳與公公毋泄扁鵲曰敬諾乃出
其懷中藥予扁鵲飲是以上池之水三十日當知物矣
乃悉取其禁方書盡與扁鵲忽然不見殆非人也扁鵲
以其言飲藥三十日視見垣一方人以此視病盡見五
藏癥結特以診脈為名耳為醫或在齊或在趙在趙者
名扁鵲其後扁鵲過虢虢太子死扁鵲至虢宫門下問
中庶子喜方者曰太子何病國中治穰過於衆事中庶
子曰太子病血氣不時交錯而不得泄暴發於外則為
中害精神不能止邪氣邪氣畜積而不得泄是以陽緩
而隂急故暴蹷而死扁鵲曰其死何如時曰雞鳴至今
曰收乎曰未也其死未能半日也言臣齊勃海秦越人
也家在於鄭未嘗得望精光侍謁於前也聞太子不幸
而死臣能生之中庶子曰先生得無誕之乎何以言太
子可生也臣聞上古之時醫有俞跗治病不以湯液醴
灑鑱石撟引案杌毒熨一撥見病之應因五藏之輸乃
割皮觧肌訣脈結筋搦髓腦揲荒爪幕湔浣腸胃潄滌
五藏練精易形先生之方能若是則太子可生也不能
若是而欲生之曾不可以告咳嬰之兒終日扁鵲仰天
歎曰夫子之為方也若以管窺天以郄視文越人之為
方也不待切脈望色聽聲寫形言病之所在聞病之陽
論得其隂聞病之隂論得其陽病應見於大表不出千
里決者至衆不可曲止也子以吾言為不誠試入診太
子當聞其耳鳴而鼻張循其兩股以至於隂當尚温也
中庶子聞扁鵲言目眩然而不瞚舌撟然而不下乃以
扁鵲言入報虢君虢君聞之大驚出見扁鵲於中闕曰
竊聞高義之日久矣然未嘗得拜謁於前也先生過小
國幸而舉之偏國寡臣幸甚有先生則活無先生則棄
捐填溝壑長終而不得反言未䘚因嘘唏服臆魂精泄
横流涕長澘忽忽承䀹悲不能自止容貌變更扁鵲曰
若太子病所謂尸蹷者也夫以陽入隂中動胃繵緣中
經維絡别下於三焦膀胱是以陽脈下遂隂脈上爭會
氣閉而不通隂上而陽内行下内鼓而不起上外絶而
不為使上有絶陽之絡下有破隂之紐破隂絶陽之色
已廢脈亂故形静如死状太子未死也夫以陽入隂支
蘭藏者生以隂入陽支蘭藏者死凡此數事皆五藏蹷
中之時暴作也良工取之拙者疑殆扁鵲乃使弟子子
陽厲鍼砥石以取外三陽五會有閒太子蘇乃使子豹
為五分之熨以八減之齊和煑之以更熨兩脇下太子
起坐更適隂陽但服湯二旬而復故故天下盡以扁鵲
為能生死人扁鵲曰越人非能生死人也此自當生者
越人能使之起耳
說苑扁鵲過趙趙王太子暴疾而死鵲造宫門曰吾聞
國中䘚有壤土之事得無有急乎中庶子之好方者應
之曰然王太子暴疾而死扁鵲曰入言鄭醫秦越人能
活太子中庶子難之曰吾聞上古之為醫者曰苖父苖
父之為醫也以菅為席以芻為狗北面而祝發十言耳
請扶而來者舉而來者皆平復如故子之方能如此乎
扁鵲曰不能又曰吾聞中古之為醫者曰俞柎俞柎之
為醫也搦腦髓束盲莫炊灼九竅而定經絡死人復為
生人故曰俞柎子之方能若是乎扁鵲曰不能中庶子
曰子之方如此譬若以管窺天以錐刺地所窺者甚大
所見者甚小鈞若子之方豈足以變駭童子哉扁鵲曰
不然物故有昧揥而中蛟頭掩目而别白黑者太子之
疾所謂尸厥者也以為不然入診之太子股隂當濕耳
中焦焦如有嘯者聲然者皆可治也中庶子入報趙王
趙王跣而趨出門曰先生遠辱幸臨寡人先生幸而有
之則糞土之息得蒙天履地而長為人矣先生不有之
則先犬馬填溝壑矣言未已涕泣沾襟扁鵲遂為診之
先造軒光之竈八成之湯砥針礪石取三陽五輸子容
禱藥子明吹耳陽儀反神子越扶形子游矯摩太子遂
得復生天下聞之皆曰扁鵲能生死人鵲辭曰予非能
生死人也特使夫當生者活耳夫死者猶不可藥而生
也悲夫亂君之治不可藥而息也詩曰多將熇熇不可
救藥甚之之辭也(叙致各異不妨竝美韓詩亦作虢世子)
史記扁鵲過齊齊桓侯客之入朝見曰君有疾在腠理
不治將深桓侯曰寡人無疾扁鵲出桓侯謂左右曰醫
之好利也欲以不疾者為功後五日扁鵲復見曰君有
疾在血脈不治恐深桓侯曰寡人無疾扁鵲出桓侯不
說後五日扁鵲復見曰君有疾在腸胃閒不治將深桓
侯不應扁鵲出桓侯不說後五日扁鵲復見望見桓侯
而退走桓侯使人問其故扁鵲曰疾之居腠理也湯熨
之所及也在血胍鍼石之所及也其在腸胃酒醪之所
及也其在骨髓雖司命無柰之何今在骨髓臣是以無
請也後五日桓侯體病使人召扁鵲扁鵲已逃去桓侯
遂死使聖人預知微能使良醫得蚤從事則疾可己身
可活也人之所病病疾多而醫之所病病道少故病有
六不治驕恣不論於理一不治也輕身重財二不治也
衣食不能適三不治也隂陽并藏氣不定四不治也形
羸不能服藥五不治也信巫不信醫六不治也有此一
者則重難治也
新語扁鵲居宋得罪於宋君出亡之衛衛人有病將死
者扁鵲至其家欲為治之病者之父謂扁鵲曰吾子病
甚篤將為迎良醫治非子所能治也退而不用乃使靈
巫求福請命對扁鵲而呪病者䘚死靈巫不能治也夫
扁鵲天下之良醫而不能與靈巫爭用者知與不知也
故事求遠而失迎廣藏而狹棄斯之謂也
列子魯公扈趙齊嬰二人有疾同請扁鵲求治扁鵲治
之既同愈謂公扈齊嬰曰汝曩之所疾自外而干府藏
者固藥石之所已今有偕生之疾與體偕長今為汝攻
之何如二人曰願先聞其驗扁鵲謂公扈曰汝志強而
氣弱故足於謀而寡於斷齊嬰志弱而氣強故少於慮
而傷於專若換汝之心則均於善矣扁鵲遂飲二人毒
酒迷死三日剖胸探心易而置之投以神藥既悟如初
二人辭歸於是公扈反齊嬰之室而有其妻子妻子弗
識齊嬰亦反公扈之室有其妻子妻子亦弗識二室因
相與訟求辯於扁鵲扁鵲辯其所由訟乃已
鶡冠子魏文侯問扁鵲曰子昆弟三人其孰最善為醫
扁鵲曰長兄最善中兄次之扁鵲最為下魏文侯曰可
得聞邪扁鵲曰長兄於病視神未有形而除之故名不
出於家中兄治病其在毫毛故名不出於閭若扁鵲者
鑱血脉投毒藥副肌膚閒而名出聞於諸侯魏文侯曰
善
戰國策醫扁鵲見秦武王武王示之病扁鵲請除左右
曰君之病在耳之前目之下除之未必已也將使耳不
聰目不眀君以告扁鵲扁鵲怒而投其石曰君與知之
者謀之而與不知者敗之使此知秦國之政也則君一
舉而亡國矣
史記扁鵲名聞天下過邯鄲聞貴婦人即為帶下醫過
雒陽聞周人愛老人即為耳目痺醫來入咸陽聞秦人
愛小兒即為小兒醫随俗為變秦太醫令李䤈自知伎
不如扁鵲也使人刺殺之至今天下言脈者由扁鵲也
(法言扁鵲盧人也而醫多盧卷漢書扁鵲内經九卷外經十三)
列子龍叔謂文摯曰子之術微矣吾有疾子能已乎文
摯曰唯命所聽然先言子所病之證龍叔曰吾鄉譽不
以為榮國毁不以為辱得而不喜失而弗憂視生如死
視富如貧視人如豕視吾如人處吾之家如逆旅之舍
觀吾之鄉如戎蠻之國凡此衆疾爵賞不能勸刑罰不
能威盛衰利害不能易哀樂不能移固不可事國君交
親友御妻子制僕隸此奚疾哉奚方能已之乎文摯乃
命龍叔背明而立文摯自後向明而望之既而曰嘻吾
見子之心矣方寸之地虚矣幾聖人也子心六孔流通
一孔不達今以聖智為疾者或由此乎非吾淺術所能
已也
吕氏春秋齊王疾痏使人之宋迎文摯文摯至視王之
疾謂太子曰王之疾必可已也雖然王之疾已則必殺
摯也太子曰何故文摯對曰非怒王則疾不可治怒王
則摯必死太子頓首彊請曰苟己王之疾臣與臣之母
以死爭之於王王必幸臣與臣之母願先生之勿患也
文摯曰諾請以死為王與太子期而將往不當者三齊
王固己怒矣文摯至不解屨登牀履王衣問王之疾王
怒而不與言文摯因出辭以重怒王王叱而起疾乃遂
己王大怒不說將生烹文摯太子與王后急爭之而不
能得果以鼎生烹文摯爨之三日三夜顔色不變文摯
曰誠欲殺臣則胡不覆之以絶隂陽之氣王使覆之文
摯乃死夫忠於治世易忠於濁世難文摯非不知活王
之疾而身獲死也為太子行難以成其義也
繹史卷一百十三
