繹史卷一百五十九上靈壁縣知縣馬驌撰
名物訓詁(上)
瑞䞇
爾雅璲瑞也玉十謂之區(說文玉石之美有五德潤澤以温仁之方也䚡理自外可)
(以知中義之方也其聲舒揚專以達聞智之方也不撓而折勇之方也銳廉而不技潔之方也二玉相合為)
(一珏)璆琳玉也珪大尺二寸謂之玠璋大八寸謂之
琡璧大六寸謂之宣肉倍好謂之璧好倍肉謂之瑗
肉好若一謂之環(說文剡上為圭半圭為璋大璧瑞玉圜也璜半璧也琮瑞玉八寸似)
(車釭用禮天子用全純玉也上公用駹四玉一石侯瓉三玉二石也伯用埓玉石半相埒也)
白虎通王者始立諸侯皆見何當受法稟正教也尚書
輯五瑞覲四嶽謂舜始即位見四方諸侯合符信詩云
玄王桓撥受小國是達受大國是達言湯王天下大小
國諸侯皆來見湯皆通達以禮義也周頌曰烈文辟公
錫兹祉福言武王伐紂定天下諸侯來會聚扵京師受
法度也何謂五瑞謂珪璧琮璜璋也玉者有象君之德
燥不輕溼不重薄不澆廉不傷疵不掩是以人君寳之
五玉者各何施蓋以為璜以徵召璧以聘問璋以發兵
珪以信質琮以起土功之事也珪以為信者何珪者兑
上象物皆生見扵上也信莫著扵作見故以珪為信而
見萬物之始莫不自潔珪之為言潔也上兑陽也下方
陰也陽尊故其禮順備也位在東方陽見義扵上也璧
以聘問何璧者方中圓外象地地道安寕而出財物故
以璧聘問也方中陰德方也圓外陰繋扵陽也陰德盛
扵内故見象扵内位在中央璧之為言積也中央故有
天地之象所以據用也内方象地外圓象天也璜所以
徵召何璜者半璧位在北方北陰極而陽始起故象半
陰陽氣始施徵召萬物故以徵召也不象陽何陽始物
微未可見璜者横也質尊之命也陽氣横扵黃泉故曰
璜璜之為言光也陽光所及莫不動也象君之威命所
加莫敢不從陽之所施無不節也璋以發兵何璋半珪
位在南方南方陽極而陰始起兵亦陰也故以發兵也
不象其陰何陰始起物尚凝未可象也璋之為言眀也
賞罰之道使臣之禮當章眀也南方之時萬物莫不章
故謂之璋琮以起土功發聚衆何琮之為言聖也象萬
物之宗聚聖也功之所成故以起土功發衆也位在西
方西方陽收功扵内陰出成扵外内圓象陽外直為陰
外牙而内湊象聚會也故謂之琮后夫人之財也五玉
所施非一不可勝條略舉大者也
說苑天子以鬯為䞇鬯者百草之本也上畼扵天下畼
扵地無所不畼故天子以鬯為贄諸侯以圭為贄圭者
玉也薄而不撓廉而不劌有瑕扵中必見扵外故諸侯
以玉為贄卿以羔為贄羔者羊也羊羣而不黨故卿以
為贄大夫以鴈為贄鴈者行列有長幼之禮故大夫以
為贄士以雉為贄雉者不可指食籠狎而服之故士以
雉為䞇庶人以鶩為贄鶩者鶩鶩也鶩鶩無他心故庶
人以鶩為䞇䞇者所以質也
春秋繁露凡執贄天子用畼公侯用玉卿用羔大夫用
鴈鴈乃有類扵長者長者在民上必施然有先後之隨
必俶然有行列之治故大夫以䞇羔乃有類其天者天
之道任陽不任陰王者之道任德不任刑順天也羔有
角而不任設備而不用類好仁者執之不鳴殺之不啼
類死義者羔食扵其母必跪而受之類知禮者故羊之
為言猶祥與故卿以為䞇玉有似君子子曰人而不曰
如之何如之何者吾末如之何也矣故匿病者不得良
醫羞問者聖人去之以為遠功而近有災是則不有玉
至清而不蔽其惡内有瑕穢必見之扵外故君子不隱
其短不知則問不能則學取之玉也君子比之玉玉潤
而不汚是仁而至清潔也廉而不殺是義而不害也堅
而不磨過而不濡視之如庸展之如石狀如石搔而不
可從繞潔白如素而不受汚玉類備者故公侯以為䞇
畼有似扵聖人者純仁淳粹而有知之貴也擇扵身者
盡為德音發扵事者盡為潤澤積美陽芬香以通之天
畼亦取百香之心獨未之合之為一而達其臭氣畼天
子其淳粹無擇與聖人一也故天子以為䞇而各以事
上也觀䞇之意可以見其事
白虎通臣見君所以有䞇何䞇者質也質已之誠致已
之悃愊也王者緣臣子心以為之制差其尊卑以副其
意曲禮曰卿羔大夫以鴈士以雉為䞇庶人之䞇疋童
子委䞇而退野外軍中無䞇以纓拾矢可也言必有䞇
也疋謂鶩也卿大夫䞇古以麑鹿今以羔鴈何以為古
者質取其内謂得美草鳴相呼今文取其外謂羔跪乳
鴈有行列也卿大夫贄變君與士贄不變何人君至尊
極美之物以為贄士賤伏節死義一介之道也故不變
私相見亦有贄何所以相尊敬長和睦也朋友之際五
常之道有通財之義賑竆告急之意中心好之欲飲食
之故財幣者所以副至意也婦人之制以棗栗腶脩者
婦人無專制之義御衆之任交接辭讓之禮職在供養
饋食之閒其義一也故后夫人以棗栗腶脩者凡内脩
隂也又取其朝早起栗戰慄自正也腶脩者脯也子見
父無贄何至親也見無時故無贄臣之事君以義合也
得親供養故質已之誠副已之意故有贄也
質文
春秋繁露春秋曰王正月傳曰王者孰謂謂文王也曷
為先言王而後言正月王正月也何以謂之王正月曰
王者必受命而後王王者必改正朔易服色制禮樂一
統扵天下所以眀易姓非繼仁通以已受之扵天也王
受命而王制此月以應變故作科以奉天地故謂之王
正月也王者改制作科奈何曰當十二色歷各法而正
色逆數三而復絀三之前曰五帝帝迭首一色順數五
帝相復禮樂各以其法象其宜順數四而相復咸作國
號遷宫邑易官名制禮作樂故湯受命而正應天變夏
作殷號時正曰統故親夏虞絀唐謂之帝堯以神農為
赤帝作宫邑扵下洛之陽名相宫曰尹爵謂之帝舜軒
轅曰黃帝推神農以為九皇作宫邑扵豐名相宫曰宰
作武樂制文禮以奉天武王受命作宫邑扵鄗制爵五
等作象樂繼文以奉天周公輔成王受命作宫扵洛陽
成文武之制作汋樂以奉天殷湯之後稱邑示天之變
反命故天子命無常唯命是德慶故春秋應天作新王
之事時王黑統正魯尚黑絀夏親周故宋樂宜親招武
故以虞錄親樂制宜商合伯子男為一等然則其略說
奈何曰三正以黑統初正日月朔扵營室斗建寅天統
氣始通化物物見萌達其色黑故朝正服黑首服藻黑
正路輿質黑馬黑大節緩幘尚黑旗黑大寳玉黑郊牲
黑犧牲角卯冠扵阼昏禮逆扵庭喪禮殯扵東階之上
祭黑牲薦尚肝樂器黑質法不刑有懷任新產者是月
不殺聽朔廢刑法德具存二王之後也親赤統故日分
平眀平眀朝正正白統奈何曰正白統者歷正日月朔
扵虚斗建丑天統氣始蜕化物物始芽其色白故朝正
服白首服藻白正路輿質白馬白大節緩幘尚白旗白
大寳玉白郊牲白犧牲角繭冠扵堂昏禮逆扵堂喪禮
殯扵楹柱之閒祭牲白牡薦尚肺樂器白質法不刑有
身懷任是月不殺聽朔廢刑法德具存二王之後也親
黑統故日分晨鳴晨鳴朝正正赤統奈何曰正赤統者
大節緩幘尚赤旗赤大寳玉赤郊牲騂犧牷角栗冠扵
房昏禮逆扵戸喪禮殯扵西階之上祭牲騂牡薦尚心
樂器赤質法不刑有身重懷藏以養微是月不殺聽朔
廢刑法德具存二王之後也親白統故日分夜半夜半
朝正改正之義奉元而起古之王者受命而王改制稱
號正月服色定然後郊告天地及羣臣近遠祖禰然後
布天下諸侯廟受以告社稷宗廟山川然後感應一其
司三統之變近夷遐方無有生煞者獨中國然而三代
改正必以三統天下曰三統五端化四方之本也天始
廢始施地必待中是故三代必居中國法天奉本執端
要以統天下朝諸侯也是以朝正之義天子純統色衣
諸侯統衣纏緣紐大夫士以冠參近夷以緩遐方各衣
其服而朝所以眀乎天統之義也其謂統三正者曰正
者正也統致其氣萬物皆應而正統正其餘皆正凡歲
之要在正月也法正之道正本而末應正内而外應動
作舉錯靡不變化隨從可謂法正也故君子曰武王其
以正月矣春秋曰杞伯來朝王者之後稱公杞何以稱
伯春秋上絀夏下存周以春秋當行新王春秋當新王
者奈何曰王者之法必正號絀王謂之帝封其後以小
國使奉祀之下存二王之後以大國使服其服行其禮
樂稱客以朝故同時稱帝者五稱王者三所以昭五端
通三統也是故人之王尚推神農為九皇而改號軒轅
謂之黃帝因存帝顓頊帝嚳帝尭之帝號絀虞而號舜
曰帝舜錄五帝以小國下存禹之後扵杞存湯之後扵
宋以方百里爵號公皆使服其服行其禮樂稱先王客
而朝春秋作新王之事變周之制當正黑統而殷周為
王者之後絀夏改號禹謂之帝錄其後以小國故曰絀
夏存周以春秋當新王不以侯弗同王者之後也稱子
又稱伯何見殊之小國也黃帝之先諡四帝之後諡何
也曰帝號必存五代帝首天之色號至五而反周人之
王軒轅直首天皇號故曰黃帝云帝號尊而諡卑故四
帝後諡也帝尊號也錄以小何曰遠者號尊而地小近
者號卑而地大親疎之義也故王者有不易者有再而
復者有三而復者有四而復者有五而復者有九而復
者眀此通天地陰陽四時日月星辰山川人倫德侔天
地者稱皇帝天祐而子之號稱天子故聖王生則稱天
子崩遷則存為三王絀滅則為五帝下至附庸絀為九
皇下極其為民有一謂之三代故雖純地廟位祝牲猶
列扵郊號宗扵代宗故曰聲名魂魄施扵虚極壽無疆
何謂再而復四而復春秋鄭忽何以名春秋曰伯子男
一也辭無所貶何以為一曰周爵五等春秋三等春秋
何三等曰王者以制一商一夏一質一文商質者主天
夏文者主地春秋者主人故三等也主天法商而王其
道佚陽親親而多仁樸故立嗣予子篤母弟妾以子貴
昏冠之禮字子以父别眇夫婦對坐而食喪禮别葬祭
禮先臊夫妻昭穆别位制爵三等禄士二品制郊宫眀
堂員其屋高嚴侈員惟祭器員玉厚九分白藻五絲衣
制大上首服嚴員鸞輿尊盖法天列象垂四鸞樂載鼓
用錫儛儛溢員先毛血而後用聲正刑多隱親&KR0008;多諱
封壇扵尚位主地法夏而王其道進陰尊尊而多節義
故立嗣予孫篤世子妾不以子稱貴號昏冠之禮字子
以母别眇夫婦同坐而食喪禮喪祭先亨婦從夫為昭
穆制爵五等禄士三品制郊宫眀堂方其屋卑汚方祭
器方玉厚八分白藻四絲衣制大下首服卑退鸞輿卑
法地周象載垂二鸞樂設鼓用纖施儛儛溢方先烹而
後用聲正刑天法封壇扵下位主天法質而王其道佚
陽親親而多質愛故立嗣予子篤母弟妾以子貴昏冠
之禮字子以父别眇夫婦對坐而食喪禮先嘉疎夫别
葬祭禮夫婦昭穆别位制爵三等禄士二品制郊宫眀
堂内員外橢其屋如倚靡員橢祭器橢玉厚七分白藻
三絲衣長前袵首服員轉鸞輿尊蓋備天列象垂四鸞
樂程鼓用羽籥儛儛溢橢先用玉聲而後烹正刑多隱
親&KR0008;多赦封壇扵左位主地法文而王其道進陰尊尊
而多禮文故立嗣予孫篤世子妾不以子稱貴號昏冠
之禮字子以母别眇夫妻同坐而食喪禮合葬祭禮先
秬鬯婦從夫為昭穆制爵五等禄士三品制郊宫眀堂
内方外衡其屋習其衡祭器衡同作佚機玉厚六分白
藻三絲衣長後袵首服習而垂流鸞輿卑備地周象載
垂二鸞樂縣鼓用萬儛儛溢衡先烹而後用樂正刑文
公公封壇扵左位四法條扵所故祖扵先帝故四法如
四時然終而復始竆則反本四法之天施符受聖人王
法則性命形乎先祖大昭乎王君故天將授舜主天法
商而王祖錫姓為姚氏至舜形體大上而員首而眀有
二童子性長扵天文純扵孝慈天將授禹主地法夏而
王祖錫姓為姒氏至扵生發扵背形體長長足肵疾行
先左隨以右勞左佚右也性長扵行習地眀水天將授
湯主天法質而王祖錫姓為子氏謂契母吞玄鳥卵生
契契先發扵胸性長扵人倫至湯體長專小足左扁而
右便勞右佚左也性長扵天光質易純仁天將授文王
主地法文而王祖錫姓為姬氏謂后稷母姜原履天之
跡而生后稷后稷長扵邰土播種五榖至文王形體博
長有四乳而大足性長扵地文勢故帝使禹臯論姓知
殷之德陽德也故以子為姓知周之德陰德也故以姬
為姓故殷改文書始以男周王以女書姬故天道各以
其類動非聖人孰能眀之(天人理數推衍精密其文則管子幼官流也惜殘缺不)
(可盡曉)
五行
白虎通五行者何謂也謂金木水火土也言行者欲言
為天行氣之義也地之承天猶妻之事夫臣之事君也
謂其位卑卑者親事故自周扵一行尊扵天也水位在
北方北方者陰氣在黃泉之下任養萬物水之為言濡
也陰化沾濡任生木木在東方東方者陰陽氣始動萬
物始生木之為言觸也陽氣動躍火在南方南方者陽
在上萬物垂枝火之為言委隨也言萬物布施火之為
言化也陽氣用事萬物變化也金在西方西方者陰始
起萬物禁止金之為言禁也土在中央者主吐含萬物
土之為言吐也春生夏長秋收冬藏土所以不名時地
土别名也比扵五行最尊故不自居部職也五行之性
或上或下何火者陽也尊故上水者陰也卑故下木者
少陽金者少陰有中和之性故可曲可直從革土者最
大苞含物將生者出者將歸者不嫌清濁為萬物五行
所以二陽三陰何土尊尊者配天金木水火陰陽自偶
五行所以更王何以其轉相生故有終始也木生火火
生土土生金金生水水生木是以木王火相土死金囚
水休王所勝者死囚故王者休木王火相何以知為臣
土所以死者子為父報仇者也五行之子慎之物歸母
木王火相金成其火燋金金生水水滅火報其理火生
土土則害水莫能而禦五行所以相害者天地之性衆
勝寡故水勝火也精勝堅故火勝金剛勝柔故金勝木
專勝散故木勝土實勝虚故土勝水也火陽君之象也
水陰臣之義也臣所以勝其君何此謂無道之君也故
為衆陰所害猶紂王也是使水得施行金以益之土以
應之欲温則温欲寒則寒亦何從得害火乎曰五行各
自有陰陽木生火所以還燒其母何曰金勝木火欲為
木害金金者堅強難消故母以遜體助火燒金此自欲
成子之義又陽道不相離故為兩盛火死子乃繼之木
王所以七十二日何土王四季各十八日合九十日為
一時王九十日土所以王四季何木非土不生火非土
不榮金非土不成水非土不高土扶微助衰歷成其道
故五行更王亦須土也王四季居中央不名時五行何
以知同時起丑訖義相生傳曰五行竝起赴各以名别
陽生陰煞火中無生物水中反有生物何生者以内火
陰在内故不生也水火獨一種金木多品何以為南北
陰陽之極也得其極故一也東西非其極也故非一也
水木可食金火土不可食何木者陽陽者施生故可食
火者陰在内金者陰嗇吝故不可食火水所以殺人何
水盛氣也故入而殺人火陰在内故殺人壮扵水也金
木氣微故不能自殺人也火不可入其中者陰在内也
入則殺人矣水土陽在内故可入其中金木微氣也精
密不可得入也水火不可加人功為用金木加人功何
火者盛陽水者盛陰者也氣盛不變故不可加人功為
人用金木者不能自成故須人加功以為人用也五行
之性火熱水寒有温水無寒火何眀臣可以為君君不
可更為臣五行常在火乍亡何水太陰也刑者故常在
金少陰木少陽微氣無變故亦常在火太陽精微人君
之象象尊常藏猶天子居九重之内臣下衛之也藏扵
木者依扵仁也木自生金須人取之乃成陰卑不能自
成也木所以浮金所以沈何子生扵母之義肝所以沈
肺所以浮何有知者尊其母也一說木畏金金之妻庚
受庚之化木者法其本柔可曲直故浮也肝法其化直
故沈五行皆同義天子所以内眀而外昧人所以外眀
而内昧何眀天人欲相嚮而治也行有五時有四何四
時為時五行為節故木王即謂之春金王即謂之秋土
尊不任職君不居部故時有四也子不肯禪何法法四
時火不興土而興金也父死子繼何法法木終火王也
兄死弟及何法法夏之承春也善善及子孫何法法春
生待夏復長也惡惡止其身何法法秋殺不待冬也主
幼臣攝政何法法土用事扵季孟之閒也子之復讎何
法法土勝水水勝火也子順父臣順君妻順夫何法法
地順天也男不離父母何法法火不離木也女離父母
何法法水流去金也娶妻親迎何法法日入陽下陰也
君讓臣何法法月三十日名其功也善稱君過稱已何
法法陰陽共敘共生陽名生陰名煞臣有功歸扵君何
法法歸眀扵日也臣法君何法法金正木也子諫父何
法法火揉直木也臣諫君不從則去何法法水潤下達
扵上也君子遠子近孫何法法木遠火近土也親屬臣
諫不相去何法法水木枝葉不相離也父為子隱何法
法木之藏火也子為父隱何法法水逃金也君有衆民
何法法天有衆星也王者賜先親近後疎遠何法法天
雨高者先得之也長幼何法法四時有孟仲季也朋友
何法法水合流相承也父母生子養長子何法法水生
木長大也子養父母何法法夏養長木此火養母也不
以父命廢主命何法法金不畏土而畏火陽舒陰急何
法法日行遲月行疾也有分土無分民何法法四時各
有分而所生者通也若言東東方天下皆生也君一娶
九女何法法九州象天之施也不娶同姓何法法五行
異類乃相生也子喪父母何法法木不見水則憔悴也
喪三年何法法三年一閏天道終也父喪子夫喪妻何
法法一歲物有終始天氣亦為之變也年六十閉房何
法法六月陽氣衰也人有五藏六府何法法五行六合
也人目何法法日月明也日照晝月照夜人目所不更
照何法法日亦更用事也王者監二王之後何法法木
須金以正須水以潤也眀王先賞後罰何法法四時先
生後煞也(釋名五行者五氣也扵其方各施行也金禁也其氣剛嚴能禁制也木冒也華葉自覆冒)
(也水準也準平物也火化也消化物也亦言毁也物入中皆毁壊也土吐也能吐生萬物也)
祥應
白虎通王者易姓而起必升封泰山何教告之義也始
受命之時改制應天天下太平功成封禪以告太平也
所以必扵泰山何萬物所交代之處也必扵其上何因
高告高順其類也故升封者增高也下禪梁甫之山基
廣厚也刻石紀號者著已之功跡也以自效倣也天以
高為尊地以厚為德故增泰山之高以放天附梁甫之
基以報地眀天地之所命功成事遂有益扵天地若高
者加高厚者加厚矣或曰封者金泥銀繩或曰石泥金
繩封以印璽故孔子曰升泰山觀易姓之王可得而數
者七十有餘封者廣也言禪者眀以成功相傳也梁甫
者泰山旁山名正以梁甫何以三皇禪扵繹繹之山眀
已成功而去有德者居之繹繹者無竆之意也五帝禪
扵亭亭者制度審諟德著眀也三王禪扵梁甫之山者
梁信也甫輔也輔天地之道而行之也太平乃封知告
扵天必也扵岱宗何眀知易姓也刻石紀號知自紀扵
百王也燎祭天報之義也望祭山川祀羣神也詩云扵
皇時周陟其高山言周太平封泰山也又曰墮山喬嶽
允猶翕河言望祭山川百神來歸也天下太平符瑞所
以來至者以為王者承統理調和陰陽陰陽和萬物序
休氣充塞故符瑞竝臻皆應德而至德至天則斗極眀
日月光甘露降德至地則嘉禾生蓂莢起秬鬯出太平
感德至文表則景星見五緯順軌德至草木則朱草生
木連理德至鳥獸則鳳凰翔鸞鳥舞麒麟臻白虎到狐
九尾白雉降白鹿見白鳥下德至山陵則景雲出芝實
茂陵出異丹阜出萐莆山出器車澤出神鼎德至淵泉
則黃龍見醴泉通河出龍圖洛出龜書江出大貝海出
眀珠德至八方則祥風至佳氣時喜鍾律調音度施四
夷化越裳貢孝道至則以萐莆者樹名也其葉大扵門
扇不搖自扇扵飲食清凉助供養也繼嗣平眀則賓連
生扵房戸賓連者木名連累相承故在扵房戸象繼嗣
也日歷得其分度則蓂莢生扵階閒蓂莢樹名也月一
日生一莢十五日畢至十六日去一莢故莢階生似日
月也賢不肖位不相踰則平路生扵庭平路者樹名也
官位得其人則生失其人則死狐九尾何狐死首丘不
忘本也眀安不忘危也必九尾也者九妃得其所子孫
繁息也扵尾者何眀後當盛也景星者大星也月或不
見景星常見可以夜作有益扵人民也甘露者美露也
降則物無不盛者也朱草者赤草也可以染絳别尊卑
也醴泉者美泉也状若醴酒可以養老嘉禾者大禾也
成王時有三苖異畆而生同為一穟大幾盈車長幾充
箱民有得而上之者成王訪周公而問之公曰三苖為
一穟天下當合為一乎以是果有越裳氏重九譯而來
矣(孝經緯封乎泰山考績燔燎禪乎梁甫刻石紀號)
說文麒仁獸也麕身牛尾一角麐牝麒也(爾雅麐麕身牛尾一角)
(宋符瑞志麒麟者仁獸也牡曰騏牝曰麟不刳胎剖卵則至麕身而牛尾狼頂而一角黃色而馬足含仁而戴)
(義音中鍾呂步中規矩不踐生蟲不折生草不食不義不飲洿池不入坑穽不行羅網眀王動静有儀則見牡)
(鳴曰逝聖牝嗚曰歸和春鳴曰扶幼夏鳴曰養綏折博雅□麐狼題肉角含仁懷義音中鍾呂步行中規還)
(中矩遊必擇土翔必後處不履生蟲不折生草不羣居不旅行不入穽陷不羅罘㒺文彰彬也春秋感精符)
(麟一角眀海内共一王也王者不刳胎不剖卵則出扵郊)鳳神鳥也天老曰鳳之象
也鴻前麐後蛇頸魚尾鸛顙鴛思龍文龜背燕頷雞喙
五色備舉出扵東方君子之國翺翔四海之外過崑崙
飲砥柱濯羽弱水莫宿風穴見則天下大安寧(爾雅鶠鳳其雌)
(皇也)(春秋演孔圖鳳鶉火之禽陽之精惟德能至神鳥淮南子三皇鳳至扵庭三代鳳至扵門周室鳳至)
(扵澤德彌澆所止彌遠德彌精所至彌近)
宋符瑞志鳳凰者仁鳥也不刳胎剖卵則至或翔或集
雄曰鳳雌曰凰蛇頭燕頷龜背鼈腹鶴頸雞喙鴻前魚
尾青首駢翼鷺立而鴛鴦思首戴德而背負仁項荷義
而膺抱信足履正而尾繫武小音中鐘大音中鼓延頸
奮翼五光備舉興八風降時雨食有節飲有儀往有文
來有嘉遊必擇地飲不妄下其鳴雄曰節節雌曰足足
晨鳴曰發眀晝鳴曰上朔夕鳴曰歸昌昏鳴曰固常夜
鳴曰保長其樂也徘徘徊徊雍雍喈喈唯鳳凰為能究
萬物通天祉象百状達王道率五音成九德備文武正
下國故得鳳之象一則過之二則翔之三則集之四則
春秋居之五則終身居之(博雅鳳皇雞頭燕頷蛇頸鴻身魚尾骿翼五色首文曰德)
(翼文曰順背文曰義腹文曰信膺文曰仁雄鳴曰即即雌鳴曰足足昏鳴曰固常晨鳴曰發眀晝鳴曰保長暮)
(鳴曰上翔集鳴曰歸昌翳鳥鸞鳥鷫鵊鸑鷟鴣筩鵕䴊廣昌鷦眀鳳皇屬也論語䜟鳳六象九苞六象頭象)
(天目象日背象月翼象風足象地尾象緯九苞口苞命眼合度耳聰達舌詘申色光彩冠短周距銳鈎音激揚)
(腹文戶宋均注緯五緯也度天度也似樂叶圖懲五鳳皆五色為瑞者一為孼者四其四皆鳳竝為妖一)
(曰鷫鸘鳩喙圓目身義戴信嬰禮膺仁負智至則役之感也二曰發眀烏喙大翼大頸身仁戴智嬰義膺信負)
(禮至則喪之感也三曰焦眀長喙疏翼圓尾身義戴信嬰仁膺智負禮至則水之感也四曰幽昌兑目小頭大)
(身細足脛若鱗葉身智戴信負禮膺仁至則旱之感也)
爾雅龜俯者靈仰者謝前弇諸果後弇諸獵左倪不類
右倪不若一曰神龜二曰靈龜三曰攝龜四曰寳龜
五曰文龜六曰筮龜七曰山龜九曰水龜十曰火龜(說文)
(龜舊也外骨内肉者也從它龜頭與它頭同天地之性廣肩無雄龜鼈之類以它為雄象足甲尾之形博雅爪)
(龜也)
說苑靈龜文五色似玉似金背陰向陽上隆象天下平
法地槃衍象山四趾轉運應四時文著象二十八宿蛇
頭龍翅左精象日右精象月千歲之化下氣上通能知
吉凶存亡之變寧則信信如也動則著矣(宋符瑞志靈龜者神龜也)
(王者德澤湛清漁獵山川從時則出五色鮮眀三百歲浮扵蕖葉之上三千歲常遊扵卷耳之上知存亡明扵)
(吉凶禹卑宮室靈龜見玄龜書者天符也王者德至淵泉則雒出龜書)
說文龍鱗蟲之長能幽能眀能細能巨能短能長春分
而登天秋分而潛淵(宋符瑞志黃龍者四龍之長也不漉池而漁德至淵泉則黃龍遊扵)
(池能高能下能細能大能幽能冥能短能長乍存乍亡赤龍河圖者地之符也王者德至淵泉則河出龍圖)
(博雅有鱗曰蛟龍有翼曰應龍有角曰&KR2836;龍無角曰&KR0008;龍龍能高能下能小能巨能幽能眀能短能長淵深是)
(藏&KR0008;和其光之方言未陞天龍謂蟠龍)
說苑神龍昭昭乎其高也淵乎其下也薄乎天光高乎
其著也一有一亡忽微哉斐然成章虛無則精以和動
作則靈以化扵戲允哉君子辟神也(宋符瑞志龍馬者仁馬也河水之精)
(高八尺五寸長頸有翼傍有垂毛鳴聲九哀朱騰黃者神馬也其色黃王者德御四方則出白馬鬛王者)
(任賢良則見菟澤馬者王者勞來百姓則至德腰䮍者神馬也與飛同亦各隨其方而至以眀君也&KR0008;)
(者幽隱之獸也有眀王在位則來為時辟除災害位角端者日行萬八千里又曉四夷之語眀君聖主在眀)
(達外方幽遠之事則奉書而至五色光耀洞眀王者道備則至)(天鹿者純靈之獸也周印者神獸之名也)
(星宿之變化王者德盛則至白獬豸者知曲直獄訟平則至白虎王者不暴虐則虎仁不害物白象者)
(人君自養有節則至白白狢王者仁智則至者眀惠及下則至麞王者刑罰理則至)(白鹿王銀麂刑)
(罰得共民不為非則至熊白兔王者敬耆老則見兔王者德盛則至赤佞人遠姦猾息則入國)(赤三)
(角獸先王法度修則至至一角獸天下平一則至寡六足獸王者謀及衆庶則比肩獸王者德及孤則)
(至而神鳥者赤神之精也知音聲清濁和調者也雖赤色備五采雞聲鳴中五音肅肅雍雍喜則鳴舞樂處)
(幽隱風俗從則至至白雀者王者爵禄均則至扵白烏王者宗廟肅敬則蒼烏者賢君修行孝慈萬姓)
(不好殺生則來方三足烏王者慈孝天地則至者同心鳥王者德及遐四夷合同則至比翼鳥王德及)
(高遠則至及小鳥生大鳥王者土地開闢則至德比目魚王者德幽隱則見嘉禾五榖之長王者盛則)
(二苖共秀扵周德三苖共穗扵商德同本異穟扵夏德異本同秀巨鬯三禺之禾一稃二米王者宗廟修則)
(出肅朱草草之精也世有聖人之德則生生福草者宗廟則生宗廟之中芝草王者慈仁則食之令人)
(度世則低)(華平其枝正平王者有德則生德剛則仰德弱平露如盖以察四方之政其國不平則隨方而)
(傾理賓連闊達生扵房室王者御后妃有節則生者木連王者德澤純洽八方合為一則生威蕤王禮)
(備則生扵殿前養威香者王者禮備則常生至芝英者王者親近耆老有道則生甘露王者德大和氣)
(盛則降柏受甘露王者耆老見敬則柏受甘露竹受甘露王老尊賢愛老不失細微則竹簟受甘露醴泉水)
(之精也甘美王者修理則出也浪井不鑿自成王者清静則應山車者山藏之精不藏金玉山澤以時通)
(山海之饒以給天下則山成其車澤根車者德及山陵則出象車者山之精也王者德流洽四境則出)
(金車王者孝至則出五神鼎者質文之精也知吉知凶能重能輕不炊而沸味自生王者德盛則出玉罋)
(者不汲而滿王者清廉則出陵出黑丹王者修至孝則出)(丹甑五榖豐孰則出則玉馬王者精尊賢者)
(出國玉雞王者至孝則出出玉英五常竝修則見為金勝平盗賊四夷賓服則地珠王者不以財寳)
(則生珠信明月珠王者不盡介鱗之物則出王者恭則見璧流離王者不隱過則至)(珊瑚鉤碧石者)
(玩好之物棄則至者不貪財寳則出)(紫達王者仁義行則見物大貝王雞駭犀王者賤難得之則出)
(金人王者有盛德則遊後池先延嬉王者孝道行則至易坤靈圖聖人受命瑞應扵河瑞應之至聖人殺)
(龍龍不可殺皆感氣君子得衆人之助瑞應先見扵陸瑞應之至君子發地蛇不如龍陸不如河禮斗威儀)
(君乘木而王其政升平則幅草生廟中南海輸以蒼烏君乘金而王其政訟平芳桂常生麒麟在郊君乘水而)
(王為人黑色大耳其政和平則景雲至北海輸以文狐君乘火而王其政和平梓為常生南海輸以駿馬君乘)
(土而王其政太平山車垂鉤鳳凰集扵苑林白孝經援神契王者奉已儉約臺榭不侈尊事耆老則雀見)
(德及扵天則斗極眀日月光甘露降德及扵地則嘉禾生蓂荚起秬鬯出德至八極則景星見德至草木則朱)
(草生木連理德至鳥獸則鳳凰集鸞鳥舞麒麟臻白虎動狐九尾雉白首白鳥下德至山陵則景雲出德至深)
(泉則黃龍見醴泉湧河出龍圖洛出龜書善飬老則芝草茂)
龜策
白虎通天子下至士皆有蓍龜者重事决疑示不自專
禮三正記曰天子龜長一尺二寸諸侯一尺大夫八寸
士六寸龜陰故數偶也天子蓍長九尺諸侯七尺大夫
五尺士三尺蓍陽故數奇也所以先謀及卿士何先盡
人事念而不能得思而不能知然後問扵蓍龜聖人獨
見先睹必問蓍龜何示不自專也或曰清微無端緒非
聖人所及聖人亦疑之尚書曰女則有疑謂武王也乾
草枯骨衆多非一獨以灼龜何此天地之閒壽考之物
故問之也龜之為言久也蓍之為言耆也久長意也龜
曰卜蓍曰筮何卜赴也爆見兆筮也者信也見其卦也
尚書卜三龜禮士冠經曰筮扵廟門外筮畫卦所以必
扵廟何託義歸智扵先祖至尊故因先祖而問之也卜
春秋何方以為扵西方東面蓋蓍之處也卜時西向已
卜退東向問蓍扵東方面以少問老之義皮弁素幘求
之扵質也或曰天子占卜九人諸侯七人大夫五人士
三人不見吉凶扵蓍復以卜何蓍者陽道多變變乃成
龜以荆火灼之何禮雜記曰龜陰之老也蓍陽之老也
龍非水不處龜非火不兆以陽動陰也必以荆者取其
究音也蓍龜敗則埋之何重之不欲人襲尊者也周官
曰凡國之大事先筮而後卜凡卜人君視體大夫視色
士視墨凡人卜事視高揚火以作龜凡取龜用秋時攻
龜用冬時(逸禮天子龜尺二寸諸侯八寸大夫六寸士民四寸龜者陰蟲之老也老者先知故君子)
(舉事必考之)
史記自古聖王將建國受命興動事業何嘗不寳卜筮
以助善唐虞以上不可記已自三代之興各據禎祥塗
山之兆從而夏啟世飛燕之卜順故殷興百榖之筮吉
故周王王者决定諸疑參以卜筮斷以蓍龜不易之道
也蠻夷氐羌雖無君臣之序亦有决疑之卜或以金石
或以草木國不同俗然皆可以戰伐攻擊推兵求勝各
信其神以知來事略聞夏殷欲卜者乃取蓍龜已則弃
去之以為龜藏則不靈蓍久則不神至周室之卜官常
寳藏蓍龜又其大小先後各有所尚要其歸等耳或以
為聖王遭事無不定決疑無不見其設稽神求問之道
者以為後世衰微愚不師智人各自安化分為百室道
散而無垠故推歸之至微要潔扵精神也或以為昆蟲
之所長聖人不能與争其處吉凶别然否多中扵人周
公卜三龜而武王有瘳紂為㬥虐而元龜不占晉文將
定襄王之位卜得黃帝之兆䘚受彤弓之命獻公貪驪
姬之色卜而兆有口象其禍竟流五世楚靈將背周室
卜而龜逆終被乾溪之敗兆應信誠扵内而時人眀察
見之扵外可不謂兩合者哉君子謂夫輕卜筮無神眀
者悖背人道信禎祥者鬼神不得其正故書建稽疑五
謀而卜筮居其二五占從其多眀有而不專之道也余
至江南觀其行事問其長老云龜千年乃遊蓮葉之上
蓍百莖共一根又其所生獸無虎狼草無毒螫江旁人
家嘗畜龜飲食以為能導引致氣有益扵助衰養老豈
不信哉(史龜策傳)傳曰下有伏靈上有兔絲上有擣蓍
下有神龜所謂伏靈者在兔絲之下状似飛鳥之形新
雨已天清静無風以夜捎兔絲去之即以&KR0034;燭此地燭
之火滅即記其處以新布四丈環置之眀即掘取之入
四尺至七尺得矣過七尺不可得伏靈者千歲松根也
食之不死聞蓍生滿百莖者其下必有神龜守之其上
嘗有青雲覆之傳曰天下和平王道得而著莖長丈其
叢生滿百莖方今世取蓍者不能中古法度不能得滿
百莖長丈者取八十莖已上蓍長八尺即難得也人民
好用卦者取滿六十莖已上長滿六尺者即可用矣記
曰能得名龜者財物歸之家必大富至千萬一曰北斗
龜二曰南辰龜三曰五星龜四曰八風龜五曰二十八
宿龜六曰日月龜七曰九州龜八曰玉龜凡八名龜龜
圖各有文在腹下文云云者此某之龜也略記其大指
不寫其圖取此龜不必滿尺二寸民人得長七八寸可
寳矣今夫珠玉寳器雖有所深藏之見其光必出其神
眀其此之謂乎故玉出扵山而木潤淵生珠而岸不枯
者潤澤之所加也眀月之珠出扵江海藏扵蚌中蚗蠪
伏之王者得之長有天下四夷賓服能得百莖蓍并得
其下龜以卜者百言百當足以決吉凶有神龜在江南
嘉林中嘉林者獸無虎狼鳥無鴟梟草無毒螫野火不
及斧斤不至是為嘉林龜在其中嘗巢扵芳蓮之上左
脅書文曰甲子重光得我者匹夫為人君有土正諸侯
得我為帝王求之扵白蛇蟠杅林中者齋戒以待譺然
状如有人來告之因以醮酒佗髮求之三宿而得由是
觀之豈不偉哉故龜可不敬歟南方老人用龜支牀足
行二十餘歲老人死移牀龜尚生不死龜能行氣導引
問者曰龜至神若此然太卜官得生龜何為輙殺取其
甲乎近世江上人有得名龜畜置之家因大富與人議
欲遣去人教殺之勿遣遣之破人家龜見夢曰送我水
中無殺吾也其家終殺之殺之後身死家不利人民與
君王者異道人民得名龜其狀類不宜殺也以往古故
事言之古眀王聖主皆殺而用之(禇少孫補傳)
書契
說文古者庖犧氏之王天下也仰則觀象扵天俯則觀
法扵地視鳥獸之文與地之宜近取諸身遠取諸物扵
是始作易八卦以垂憲象及神農氏結繩為治而統其
事庶業其繁飾偽萌生黃帝之史倉頡見鳥獸蹏迒之
迹知分理之可相别異也初造書契百工以乂萬品以
察蓋取諸夬夬揚扵王庭言文者宣教眀化扵王者朝
廷君子所以施禄及下居德則忌也倉頡之初作書蓋
依類象形故謂之文其後形聲相益即謂之字字者言
孳乳而浸多也著扵竹帛謂之書書者如也以迄五帝
三王之世改易殊體封扵泰山者七十有二代靡有同
焉周禮八歲入小學保氏教國子先以六書一曰指事
指事者視而可識察而可見上下是也二曰象形象形
者書成其物隨體詰詘日月是也三曰形聲形聲者以
事為名取譬相成江河是也四曰會意會意者比類合
誼以為指撝武信是也五曰轉注轉注者建類一首同
意相受考老是也六曰假借假借者本無其字依聲託
事令長是也及宣王太史籕者大篆十五篇與古文或
異至孔子書六經左丘眀述春秋傳皆以古文厥義可
得而說其後諸侯力政不統扵王惡禮樂之害已而皆
去其典籍分為七國田疇異畮車涂異軌律令異法衣
冠異制言語異聲文字異形秦始皇初兼天下丞相李
斯乃奏同之罷其不與秦文合者斯作倉頡篇中車府
令趙高作爰歷篇太史令胡母敬作博學篇皆取史籕
大篆或頗省改所謂小篆者也是時秦燒滅經書滌除
舊典大發隸䘚興役戍官獄職務繁初有隸書以趣約
易而古文由此絶矣自璽秦書有八體一曰大篆二曰
小篆三曰刻符四曰蟲書五曰摹印六曰署書七曰殳
書八曰隸書(字源云太昊時始有文字黃帝變為古文又云庖犧氏作龍書炎帝作穗書倉頡)
(變古寫鳥跡作鳥跡篆少昊作鳳書高陽作蝌蚪書古文之見扵法帖者錄扵左以備考)
蒼頡書
夏禹書
史籀書(此為大篆)
孔子書
李斯書
(此為小篆)
程邈書□得一以淸地得一以寍神得一以靈谷得一以盈萬
物得一以生侯王得一以爲爲天下正其致之□无以淸將恐
歇(此為隸書)
釋名三墳墳分也論三才之分天地人之治其體有三
也五典典鎮也制法所以鎮定上下其等有五也八索
索素也著素王之法若孔子者聖而不王制此法者有
八也九丘丘區也區别九州土地教所宜施者也此皆
三王以前上古羲皇時書也今皆亡惟堯典存也(尚書序伏)
(義神農黃帝之書謂之三墳言大道也少昊顓頊高辛唐虞之書謂之五典言常道也八卦之說謂之八索求)
(其義也九州之志謂之九丘丘聚也言九州所有土地所有風氣所宜者皆聚此書也)
爾雅簡謂之畢不律謂之筆滅謂之點(釋名版般也般般平廣也札櫛)
(也編之如櫛齒相比也簡間也編之篇篇有閒也槧版之長三尺者也槧漸也言其漸漸然長也牘睦也手執)
(之以進見所以為恭睦也籍籍也所以籍疏人名戶口也簿言可以簿疏密也博雅㸠&KR0008;牒牘牑牏版也篇)
(章䉣程也&KR0034;䉳簧牌籍也笧謂之簡筁謂之簿書如也書記也&KR0034;著也)
兵戎
史記兵者聖人所以討彊暴平亂世夷險阻救危殆自
含血戴角之獸見犯則校而況扵人懷好惡喜怒之氣
喜則愛心生怒則毒螫加性情之理也昔黃帝有涿鹿
之戰以定火災顓頊有共工之陳以平水害成湯有南
巢之伐以殄夏亂遞興遞廢勝者用事所受扵天也自
是之後名士迭興晉用咎犯而齊用王子吳用孫武申
眀軍約賞罰必信䘚霸諸侯兼列邦士雖不及三代之
誥誓然身寵君尊當時顯揚可不謂榮焉豈與世儒闇
扵大較不權輕重猥云德化不當用兵大至窘辱失守
小乃侵犯削弱遂執不移等哉故教笞不可廢扵家刑
罰不可捐扵國誅伐不可偃扵天下用之有巧拙行之
有逆順耳夏桀殷紂手搏豺狼足追四馬勇非微也百
戰克勝諸侯懾服權非輕也秦二世宿軍無用之地連
兵扵邊陲力非弱也結怨匈奴絓禍扵越埶非寡也及
其威盡埶極閭巷之人為敵國咎生窮武之不知足甘
得之心不息也
漢書夫人宵天地之䫉懷五常之性聰眀精粹有生之
最靈者也爪牙不足㠯供耆欲趨走不足以避利害無
毛羽㠯禦寒暑必將役物㠯為養任智而不恃力此其
所㠯為貴也故不仁愛則不能羣不能羣則不勝物不
勝物則養不足羣而不足争心將作上聖卓然先行敬
讓博愛之德者衆心說而從之從之成羣是為君矣歸
而往之是為王矣洪範曰天子作民父母為天下王聖
人取類以正名而謂君為父母眀仁愛德讓王道之本
也愛待敬而不敗德須威而久立故制禮㠯崇敬作刑
㠯眀威聖人既躳眀悊之性必通天地之心制禮作教
立法設刑動緣民情而則天象地故曰先王立禮則天
之眀因地之性也刑罰威獄㠯類天之震曜殺戮也温
慈惠和㠯效天之生殖長育也書云天秩有禮天討有
罪故聖人因天秩而制五禮因天討而作五刑大刑用
甲兵其次用斧鉞中刑用刀鋸其次用鑚鑿薄刑用鞭
扑大者陳諸原野小者致之市朝其所繇来者上矣自
黃帝有涿鹿之戰㠯定火災顓頊有共工之陳㠯定水
害唐虞之際至治之極猶流共工放讙兜竄三苖殛鯀
然後天下服夏有甘扈之戰殷周㠯兵定天下矣天下
既定戢臧干戈教㠯文德而猶立司馬之官設六軍之
衆因井田而制軍賦地方一里為井井十為通通十為
成成方十里成十為終終十為同同方百里同十為封
封十為畿畿方千里有税有租税㠯足食賦以足兵故
四井為邑四邑為丘丘十六井也有戎馬一匹牛三頭
四丘為甸甸六十四井也有戎馬四匹兵車一乘牛十
二頭甲士三人䘚七十二人干戈備具是謂乘馬之法
一同百里提封萬井除山川沈厈城池邑居園囿術路
三千六百井定出賦六千四百井戎馬四百匹兵車百
乘此卿大夫采地之大者也是謂百乘之家一封三百
一十六里提封十萬井定出賦六萬四千井戎馬四千
匹兵車千乘此諸侯之大者也是謂千乘之國天子畿
方千里提封百萬井定出賦六十四萬井戎馬四萬匹
兵車萬乘故稱萬乘之主戎馬車徒干戈素具春振旅
㠯搜夏拔舍㠯苖秋治兵以獮冬大閱㠯狩皆扵農隙
㠯講事焉五國為屬屬有長十國為連連有帥三十國
為䘚䘚有正二百一十國為州州有牧連帥比年簡車
䘚正三年簡徒羣牧五載大簡車徒此先王為國立武
足兵之大略也周道衰法度&KR2330;至齊桓公任用管仲而
國富民安公問行伯用師之道管仲曰公欲定䘚伍修
甲兵大國亦將修之而小國設備則難㠯速得志矣扵
是乃作内政而寓軍令焉故䘚伍定虖里而軍政成虖
郊連其什伍居處同樂死生同憂禍福共之故夜戰則
其聲聞晝戰則其日相見緩急足㠯相死其教已成外
攘夷狄内尊天子㠯安諸夏齊威既沒晉文接之亦先
定其民作被廬之法總帥諸侯迭為盟主然其禮已頗
僭差又隨時苟合㠯求欲速之功故不能充王制二伯
之後寖㠯陵夷至魯成公作丘甲哀公用田賦搜狩治
兵大閱之事皆失其正春秋書而譏之㠯存王道扵是
師旅亟動百姓罷敝無伏節死難之誼孔子傷焉曰㠯
不教民戰是謂棄之春秋之後滅弱吞小竝為戰國稍
增講武之禮㠯為戲樂用相夸視而秦更名角抵先王
之禮沒扵淫樂中矣雄桀之士因執輔時作為權詐㠯
相傾覆吳有孫武齊有孫臏魏有吳起秦有商鞅皆禽
敵立勝垂著篇籍當此之時合從連衡轉相攻伐代為
雌雄齊愍㠯技擊彊魏惠㠯武䘚奮秦昭㠯銳士勝世
方争扵功利而馳說者㠯孫武為宗時唯孫卿眀扵王
道而非之曰彼孫武者上執利而貴變詐施扵暴亂昏
嫚之國君臣有閒上下離心政謀不良故可變而詐也
夫仁人在上為下所卬猶子弟之衛父兄若手足之扞
頭目何可當也鄰國望我歡若親戚芬若椒蘭頋視其
上猶焚灼仇讎人情豈肯為其所惡而攻其所好哉故
㠯桀攻桀猶有巧拙㠯桀詐尭若卵投石夫何幸之有
詩曰武王載旆有虔秉鉞如火烈烈則莫我敢遏言㠯
仁誼綏民者無敵扵天下也若齊之技擊得一首則受
賜金事小敵脆則媮可用也事鉅敵堅則渙然離矣是
亡國之兵也魏氏武䘚衣三屬之甲操十二石之弩負
矢五十个置戈其上冠胄帶劍贏三日之糧日中而趨
百里中試則復其戶利其田宅如此則其地雖廣其税
必寡其氣力數年而衰是危國之兵也秦人其生民也
陿阸其使民也酷烈劫之㠯執隱之以阸狃之㠯賞慶
道之以刑罰使其民所㠯要利扵上者非戰無由也功
賞相長五甲首而隸五家是最為有數故能四世有勝
扵天下然皆干賞蹈利之兵庸徒鬻賣之道耳未有安
制矜節之理也故雖地廣兵彊鰓鰓常恐天下之一合
而共軋已也至乎齊桓晉文之兵可謂入其域而有節
制矣然猶未本仁義之統也故齊之技擊不可㠯遇魏
之武卒魏之武䘚不可㠯直秦之銳士秦之銳士不可
㠯當桓文之節制桓文之節制不可㠯敵湯武之仁義
故曰善師者不陳善陳者不戰善戰者不敗善敗者不
亡若夫舜修百僚咎繇作士命㠯蠻夷猾夏寇賊姦軌
而刑無所用所謂善師不陳者也湯武征伐陳師誓衆
而放禽桀紂所謂善陳不戰者也齊桓南服彊楚使貢
周室北伐山戎為燕開路存亡繼絶功為伯首所謂善
戰不敗者也楚昭王遭闔廬之禍國滅出亡父老送之
王曰父老反矣何患無君父老曰有君如是其賢也相
與從之或犇走赴秦號哭請救秦人憐之為之出兵二
國并力遂走吳師昭王返國所謂善敗不亡者也若秦
因四世之勝據河山之阻任用白起王翦豺狼之徒奮
其爪牙禽獵六國㠯并天下竆武極詐士民不附䘚隸
之徒還為敵讎猋起雲合果共軋之斯為下矣凡兵所
㠯存亡繼絶救亂除害也故伊呂之將子孫有國與商
周竝至扵末世苟任詐力㠯快貪殘争城殺人盈城争
地殺人滿野孫吳商白之徒皆身誅戮扵前而功滅亡
扵後報應之勢各㠯類至其道然矣
說文刀兵也象形戟有枝兵也戈平頭戟也殳
以杸殊人也禮殳以積竹八觚長丈二尺建扵兵車旅
賁以先驅鉞斧也戚鉞也矛酋矛也建扵兵車長
二丈盾瞂也所以扞身蔽目
小爾雅棘戟也戈句孑戟也刀之削謂之室室謂之&KR1302;
&KR0008;珌&KR1302;之飾也(釋名刀到也以斬伐到其所刀擊之也其末曰鋒言若鋒刺之毒利也其本曰)
(環形似環也其室曰削削峭也其形峭殺裹刀體也室口之飾曰琫下末之飾曰琕戟格也旁有枝格也)
(戈過也所刺擣則決過所鉤引則制之弗得過也尺矛冒也刀下冒矜也頭曰鐏鐏入地也松櫝長三其)
(矜宜輕以松作之也櫝速櫝也前刺之言也戕仇矛讎也所伐則平如討仇讎也斨戕也所伐皆毁也)
(&KR0008;矛長九尺者也&KR0008;霍也所中霍然即破裂也殊殳矛殳殊也長丈二尺而無刃有所撞挃扵車上使離也)
(遯劍檢也所以防檢非常也拾盾遯也跪其後避以隱也博雅衭襓䘤劍衣也室□劍削也劍珥為鐔)
(鞞䩢刀削也屬龍淵太阿干將鏌釾莫門斷蛇魚腸□鉤燕支蔡倫鹿干隊堂谿黑陽鉅闕辟閭劍也陳)
(寳孟勞馬氏白楊剞劂劉刀也孑錟鏦&KR0008;矟&KR0008;&KR0008;矛也&KR1483;謂之鋋&KR0008;&KR0008;蒲蘇鎔鈹也鏔饅胡釨戛戈戟也其)
(鋒謂之&KR0034;其孑謂之㦺匽謂之䧺戟鐓釪鐏也胄吳魁干瞂樐&KR0008;盾也䤴甲介鎧也兜鞪謂之)
爾雅金鏃翦羽謂之鍭骨鏃不翦羽謂之志弓有緣者
謂之弓無緣者謂之弭以金者謂之銑以蜃者謂之珧
以玉者謂之珪(釋名弓穹也張之穹隆然也其末曰簫言簫稍也又謂之弭以骨為之滑弭弭)
(也中央曰弣弣撫也人所持撫也簫弣之閒曰淵淵宛也言曲宛也弩怒也其勢怒也其柄曰臂似人臂也)
(鉤絃者曰牙似齒牙也牙外曰郭為牙之規郭也下曰懸刀其形然也合名之曰機言如機之巧也亦言如門)
(戶之樞機開闔有節也本矢指也言其有所指向迅疾也又謂之箭前進也其曰足矢形似木木以下為本)
(本以根為足也又謂之鏑鏑敵也可以禦敵也齊人謂之鏃鏃族也言其所中皆族滅也關西曰釭釭鉸也言)
(有交刃也其體曰幹言挺幹也其旁曰羽如鳥羽也鳥須羽而飛矢須羽而前也齊人曰衛所以導衛矢也其)
(末曰栝栝會也與絃會也栝旁曰义形似义也㢾博雅&KR0008;謂之彈師蕡弦也彄謂之絠拾捍韝韘也&KR0008;&KR0008;也)
(腸飛䖟矰笰矢拔箭也平題鈀錍鉤羊頭錊鑪鏃砮鏑也機謂之牙)
小爾雅矢服謂之弢(釋名其受之噐以皮曰箙謂柔服用之也織竹曰笮相迫笮之名也)
(馬上曰鞬鞬建也弓矢竝建立其中也藏博雅鞬䩨櫜韜韣弓藏也棚医皾㿪靫韝矢也)
方言箭自關而東謂之矢江淮之閒謂之鍭關西曰箭
所以藏箭弩謂之箙弓謂之鞬或謂之&KR0008;
刑法
漢書昔周之法建三典㠯刑邦國詰四方一曰刑新邦
用輕典二曰刑平邦用中典三曰刑亂邦用重典五刑
墨罪五百劓罪五百宮罪五百刖罪五百殺罪五百所
謂刑平邦用中典者也凡殺人者踣諸市墨者使守門
劓者使守關宮者使守内刖者使守囿完者使守積其
奴男子入扵罪隸女子入舂槁凡有爵者與七十者與
未齓者皆不為奴周道既衰穆王眊荒命甫侯度時作
刑㠯詰四方墨罰之屬千劓罰之屬千髕罰之屬五百
宮罰之屬三百大辟之罰其屬二百五刑之屬三千蓋
多扵平邦中典五百章所謂刑亂邦用重典者也春秋
之時王道寖壞教化不行子產相鄭而鑄刑書晉叔嚮
非之曰昔先王議事㠯制不為刑辟懼民之有争心也
猶不可禁禦是故閑之㠯誼糾之㠯政行之㠯禮守之
㠯信奉之㠯仁制為禄位㠯勸其從嚴斷刑罰㠯威其
淫懼其未也故誨之㠯忠&KR0719;之㠯行教之㠯務使之㠯
和臨之㠯敬莅之㠯彊斷之㠯剛猶求聖哲之上眀察
之官忠信之長慈惠之師民扵是乎可任使也而不生
禍亂民知有辟則不忌扵上竝有争心㠯徵扵書而徼
幸㠯成之弗可為矣夏有亂政而作禹刑商有亂政而
作湯刑周有亂政而作九刑三辟之興皆叔世也今吾
子相鄭國制參辟鑄刑書將㠯靖民不亦難乎詩曰儀
式刑文王之德日靖四方又曰儀刑文王萬邦作孚如
是何辟之有民知争端矣將棄禮而徵扵書錐刀之末
將盡争之亂獄滋豐貨賂竝行終子之世鄭其敗虖子
產報曰若吾子之言僑不材不能及子孫吾㠯救世也
媮薄之政自是滋矣陵夷至扵戰國韓任申子秦用商
鞅連相坐之法造參夷之誅增加肉刑大辟有鑿顛抽
脅鑊亨之刑至扵秦始皇兼吞戰國遂毁先王之法滅
禮誼之官專任刑罰躳操文墨晝斷獄夜理書自程決
事日縣石之一而姦邪竝生赭衣塞路囹圄成市天下
愁怨潰而叛之
爾雅典彝法則刑範矩庸恒律戛職秩常也柯憲刑範
辟律矩則法也辜辟戾辠也
小爾雅幾蔡模臬法也犯肆突也肆從逐也放投棄也
辟除也讁責也俘罰也奸犯也(博雅閑桲楷式祖棖肖容拱捄術臬井括象類)
(楥略灋也楷由品式也䃓&KR0008;罰伐也畏&KR0008;訧蘖蹙戮辠也囚纍拘也刑侀也畏威也辟法也)
容止
說苑書曰五事一曰貎貎若男子之所以恭敬婦人之
所以姣好也行步中矩折旋中規立則磬折拱則抱鼓
其以入君朝尊以嚴其以入宗廟敬以忠其以入鄉曲
和以順其以入州里族黨之中和以親詩曰温温恭人
惟德之基
韓詩外傳古者天子左五鐘將出則撞黃鐘而右五鐘
皆應之馬鳴中律駕者有文御者有數立則磬折拱則
抱鼓行步中規折旋中矩然後太師奏升車之樂告出
也入則撞蕤賓以治容貎容貎得則顔色齊顔色齊則
肌膚安蕤賓有聲鵠震馬鳴及倮介之蟲無不延頸以
聽在内者皆玉色在外者皆金聲然後少師奏升堂之
樂即席告入也此言音樂相和物類相感同聲相應之
義也詩云鐘鼓樂之此之謂也
新書志有四興朝廷之志淵然清以嚴祭祀之志諭然
思以和軍旅之志怫然愠然精以厲喪紀之志漻然㵞
然憂以湫四志形中四色發外維如志色之經也容有
四起朝廷之容師師然翼翼然整以敬祭祀之容遂遂
然粥粥然敬以婉軍旅之容湢然肅然固以猛喪紀之
容怮然懾然若不還容經也視有四則朝廷之視端㳅
平衡祭祀之視視如有將軍旅之視固植虎張喪紀之
視不㳅垂綱視經也言有四術言敬以固朝廷之言也
文言有序祭祀之言也屏風折聲軍旅之言也言若不
足喪紀之言也言經也固頤正視平肩正背臂如抱鼓
足閒二寸端面攝纓端股整足體不搖肘曰經立因以
微磬曰共立因以磬折曰肅立因以垂佩曰卑立立容
也坐以經立之容肘不差而足不跌視平衡曰經坐微
俯視尊者之膝曰共坐仰首視不出尋常之内曰肅坐
廢首仾肘曰卑坐坐容也行以微磬之容臂不搖掉肩
不下上身似不則從然而任行容也趨以微磬之容飄
然翼然肩状若㳅足若射箭趨容也旋以微磬之容其
始動也穆如驚倏其固復也旄如濯絲跘施之容也跪
以微磬之容揄右而下進左而起手有抑揚各尊其紀
跪容也拜以磬折之容吉事上左凶事上右隨前以舉
項衡以下寧速無遲背項之状如屋之玄拜容也拜而
未起伏容也坐乘以經坐之容手撫式視五旅欲無顧
顧不過轂小禮動中禮式大禮下坐車之容也立乘以
經立之容右持綏而左臂詘存劍之緯欲無顧顧不過
轂小禮據中禮式大禮下立車之容也禮介者不拜兵
車不式不顧不言反抑式以應武容也兵車之容也若
夫立而跛坐而蹁體怠懈志驕慠䟃視數顧容色不比
動静不以度妄咳唾疾言嗟氣不順皆禁也(釋名容用也合事宜)
(之用也立林也如林木森然各駐其所也坐挫也骨節挫屈也視是也察是非也聽静也静然後所聞審也)
(兩脚進曰行行抗也抗足而前也徐行曰步步捕也如有所伺捕務安詳也疾行曰趨趨赴也赴所至也疾趨)
(曰走走奏也促有所奏至也奔變也有急變奔赴之也仆踣也頓踣而前也跪危也兩膝隱地體危倪也跽)
(忌也見所敬忌不敢自安也拜扵大夫為跌跌然屈折下就地也扵婦人為扶自抽扶而上下也)
繹史卷一百五十九上
繹史卷一百五十九中靈壁縣知縣馬驌撰
名物訓詁(中)
冠服
後漢書上古穴居而野處衣毛而冒皮未有制度後世
聖人易之㠯絲麻觀翬翟之文榮華之色乃染帛以效
之始作五采成㠯為服見鳥獸有冠角&KR0008;胡之制遂作
冠冕纓蕤㠯為首飾凡十二章故易曰庖犧氏之王天
下也仰觀象於天俯觀法於地觀鳥獸之文與地之宜
近取諸身遠取諸物於是始作八卦㠯通神明之德㠯
類萬物之情黃帝堯舜垂衣裳而天下治蓋取諸乾巛
乾巛有文故上衣玄下裳黃日月星辰山龍華蟲作繢
宗彜藻火粉米黼黻絺繡㠯五采章施於五色作服天
子備章公自山㠯下侯伯自華蟲㠯下子男自藻火㠯
下卿大夫自粉米㠯下至周而變之㠯三辰為旂旗王
祭上帝則大裘而冕公侯卿大夫之服用九章㠯下秦
㠯戰國即天子位滅去禮學郊祀之服皆㠯袀玄委
貎冠皮弁冠同制長七寸高四寸制如覆杯前高廣後
卑銳所謂夏之毋追殷之章甫也委貎㠯皂絹為之皮
弁㠯鹿皮為之爵弁一名冕廣八寸長尺二寸如爵
形前小後大繒其上似爵頭色有收持笄所謂夏收殷
冔者也高山冠蓋齊王冠也秦滅齊㠯其君冠賜近
臣謁者服之法冠高五寸㠯纚為展筩鐵柱卷或謂
之獬豸冠獬豸神羊能别曲直楚王常獲之故㠯為冠
秦滅楚㠯其君服賜執法近臣御史服之武冠趙武
靈王效胡服㠯金璫飾首前插貂尾為貴職秦滅趙㠯
其君冠賜近臣
小爾雅在首謂之元服弁髦太古布冠冠而敝之者也
大巾謂之冪(釋名冠貫也所以冠韜髮也纓頸也自上而繫於頸也笄繫也所繫冠使不墜也)
(祭服曰冕冕猶俛也俛平直貌也亦言文也玄上纁下前後垂珠有文飾也有衮冕衮卷也畫卷龍於衣也有)
(鷩冕鷩雉之憋惡者山雞是也性急憋不可生服必自殺故畫其形於衣以象人執耿介之節也毳冕毳苪也)
(畫藻文於衣象水草之毳苪温暖而潔也黻冕黻紩也畫黻紩文綵於衣也此皆随衣而名之也所垂前後珠)
(轉減耳追章甫殷冠名也甫丈夫也服之所以表章丈夫也牟牟冒也言其形冒髮追追然也收夏后氏冠)
(名也言收斂髮也委貌冠形又委貌之貌上小下大也弁如兩手相合抃時也以爵韋為之謂之爵弁以鹿)
(皮為之謂之皮弁以韎韋為之謂之韋弁也物王后首飾曰副副覆也以覆首亦言副貳也兼用衆成其飾)
(也其編編髮為之次第髮也旁髢髮被也髮少者以被助髮也瑱鎮也懸當耳不欲使人妄聽自鎮重)
(也或曰充耳充塞也塞耳亦所以止聽也故里語曰不瘖不聾不成姑公)
白虎通所以有冠者&KR0008;也所以&KR0008;持其髮也人懷五常
莫不貴德示成禮有脩飾首别成人也男子陽也成於
隂故二十而冠皮弁者何謂也所以法古至質冠名也
弁之言樊也所以樊持其髮也上古之時質先加服皮
以鹿皮者取其文章也禮曰三王共皮弁素積裳也腰
中辟積至質不易之服反古不忘本也戰伐田獵此皆
服之麻冕者何周宗廟之冠也禮曰周冕而祭又曰殷
冔夏收而祭此三代宗廟之冠也十一月之時陽氣冕
仰黃泉之下萬物被施前冕而後仰故謂之冕十二月
之時施氣受化詡張而後得牙故謂之冔十三月之時
氣收本舉生萬物而逹出之故謂之收冕仰不同故前
後乖也詡張故萌大時物亦牙萌大也收而逹故前蔥
大者在後時物亦前蔥也冕所以用麻為之者女功之
始亦不忘本也冕所以前後遂延者何示進賢退不能
也垂旒者示不見邪纊塞耳示不聽讒也故水清無魚
人察無徒明不尚極知下故禮玉藻曰十有二旒前後
遂延禮器曰天子麻冕朱綠藻垂十有二旒者法四時
十二月也諸侯九旒大夫七旒士爵弁無旒委貌者何
謂也周朝廷理政事行道德之冠名士冠經曰委貌周
道章甫殷道毋追夏后氏之道周統十一月為正萬物
萌小故為冠飾最小故曰委貌委貌者委曲有貌也殷
統十二月為正其飾微大故曰章甫章甫者尚未與極
其本相當也夏后統十三月為正其飾最大故曰毋追
毋追者言其追大也爵弁者周人宗廟之冠也所以爵
何為周尚赤所以不純赤但如爵頭何以本制冠者法
天天色玄者不失其質故周加赤殷加白夏之冠色純
玄
後漢書古者有冠無幘其戴也加首有頍所㠯安物故
詩曰有頍者弁此之謂也三代之世法制滋彰下至戰
國文武竝用秦雄諸侯乃加其武將首飾為綘袙以表
貴賤其後稍稍作顔題漢興續其顔却摞之施巾連題
却覆之名之曰幘幘者賾也頭首嚴賾也
說苑冠者所以别成人也脩德束躬以自申飭所以檢
其邪心守其正意也君子始冠必祝成禮加冠以厲其
心故君子成人必冠帶以行事棄幼少嬉戲惰慢之心
而衎衎於進德脩業之志是故服不成象而内心不變
内心脩德外被禮文所以成顯令之名也是故皮弁素
積百王不易既以脩德又以正容
說文衣依也上曰衣下曰裳象覆二人之形(釋名凡服上曰衣衣)
(依也人所依以芘寒暑也下曰裳裳障也所以自障蔽也)衮天子享先王卷龍繡
於下幅一龍蟠阿上鄉
爾雅衣裗謂之䘽黼領謂之襮緣謂之純衴謂之褮衣
眥謂之襟衱謂之裾衿謂之袸佩衿謂之褑執衽謂之
袺扱衽謂之襭衣蔽前謂之襜婦人之褘謂之褵褵緌
也裳削幅謂之纀
小爾雅襜褕謂之童容布褐而紩之謂之藍縷袴謂之
褰蔽膝謂之衻帶之垂者謂之厲
白虎通衣者𨼆也裳者鄣也何以知上為衣下為裳以
其先言衣也名為衣何上兼下也所以必有紳帶示敬
謹自約整繢繒為結於前下垂三分身半紳居二焉以
有鞶帶者示有事也所以必有佩者天子佩白玉諸侯
佩玄玉大夫佩水蒼玉士佩瓀珉石佩即象其事若農
夫佩其耒耜工匠佩其斧斤婦人佩其鍼鏤何以知婦
人亦佩玉詩曰將翺將翔佩玉將將彼美孟姜德音不
忘
說苑知天道者冠鉥知地道者履蹻能治煩決亂者佩
觽能射御者佩鞢能正三軍者搢笏衣必荷規而承矩
負繩而準下故君子衣服中而容貌得接其服而象其
德故望玉貌而行能有所定矣詩曰芄蘭之枝童子佩
觿說行能者也
春秋繁露度爵而制服量祿而用財飲食有量衣服有
制宫室有度畜産人徒有數舟車甲器有禁生則有軒
冕之服位貴祿田宅之分死則有棺槨絞衾壙襲之度
雖有賢才美體無其爵不敢服其服雖有富家多貲無
其祿不敢用其財天子服有文章夫人不得以燕饗公
以廟將軍大夫不得以燕饗以廟將軍大夫以明官吏
以命士止於帶緣散民不敢服雜采百工商賈不敢服
狐貉刑餘戮民不敢服絲玄纁乘馬謂之服制(亦見管子)
天地之生萬物也以養人故其可適者以養身體其
可威者以為容服體之所為興也劍之在左青龍之象
也刀之在右白虎之象也鈎之在前赤鳥之象也冠之
在首玄武之象也四者人之盛飾也夫能通古今别然
不然乃能服此也蓋玄武者貌之最嚴有威者也其象
在右其服反居首武之至而不用矣聖人所以超然雖
欲從之末由也已夫執介胄而後能拒敵者故非聖人
之所貴也君子顯之於服而勇武者消其志於貌也夫
故文德為貴而威武為下此天下之所以永全也於春
秋何以言之孔父義形於色而姦臣不敢容邪虞有宫
之竒而獻公為之不寐晉厲之彊中國以寢尸流血不
已故武王克殷裨冕而搢笏虎賁之士說劒安在勇猛
必任武煞然後威是以君子所服為上矣故望之儼然
者亦已至矣豈可不察乎(有脫訛字)
小爾雅在足謂之履履尊者曰逹履謂之金舄而金絇
也(爾雅絇謂之救之方言屝屨麤履也徐兖之郊謂之屝自關而西謂屨中有木者謂之複舄自關而東)
(複履其庳者謂之&KR0008;下襌者謂之鞮絲作之者謂之履麻作之者謂之不借麤者謂之屨東北朝鮮洌水之間)
(謂之䩕角南楚江沔之間總謂之麤西南梁益之間或謂之屨或謂之□履其通語也徐土邳圻之間大麤謂)
(之䩕角借釋名齊人謂韋屨曰屝屝皮也以皮作之不言賤易有宜各自蓄之不假借人也)治絲
曰織織繒也麻紵葛曰布布通名也纊綿也絮之細者
曰纊繒之精者曰縞縞之麤者曰素葛之精者曰絺麤
者曰綌玄黔驪黝黑也縞皓素白也彤&KR0008;縕朱也
爾雅一染謂之縓再染謂之赬三染謂之纁青謂之葱
黑謂之黝斧謂之黼(博雅縓謂之紅纁謂之綘緇謂之皂碧縹紺繰&KR0008;緅總蒼眚也丹彤)
(朱赩纁綘䞓㷣赫緹焃赭赤也斢黊䵏䵐䵎黇黅&KR0008;□䵋黃也皔皛晳皢皭皬皚的皏㿣皤皎翯潔白也黝黦)
(黯黶默䵡黓皂&KR3172;湼玄儵緇黑黸黮蕉黎黔䵴黴䆀䵳黚縝黳黗黲黟黑也釋名青生也象物生時色也赤)
(赫也太陽之色也黃晃也猶晃晃象日光色也白啓也如水啓時色也黑䀲也如晦冥時色也)
舟車
說文舟船也古者共鼓貨狄刳木為舟剡木為楫以濟
不通象形(物理論化狐作舟化狐當是貨狄之訛又按山海經云番禺始作舟墨子云巧倕作舟)
(吕覽云虞姁作舟束晳發蒙記云伯益作舟各不同也淮南子古人見窽木浮而知為舟釋名船循也循)
(水而行也流又曰舟言周也)
爾雅汎汎楊舟紼縭維之紼&KR1762;也縭緌也天子造舟諸
侯維舟大夫方舟士特舟庶人乘泭
小爾雅小船謂之艇艇之小者曰䒀船頭謂之舳尾謂
之艫楫謂之橈
方言舟自關而西謂之船自關而東或謂之舟或謂之
航南楚江湘凡船大者謂之舸小舸謂之艖艖謂之艒
䑿小艒䑿謂之艇艇長而薄者謂之艜短而深者謂之
䒀小而深者謂之&KR0008;東南丹陽會稽之間謂艖為&KR0008;泭
謂之篺篺謂之筏筏秦晉之通語也江淮家居篺中謂
之薦方舟謂之㶇䒃舟謂之浮梁楫謂之橈或謂之櫂
所以隠櫂謂之&KR0034;所以縣櫂謂之緝所以刺船謂之㰏
維之謂之鼎首謂之閤閭或謂之艗艏後曰舳舳制水
也偽謂之仡仡不安也
說文車輿輪之總名夏后時奚仲所造象形(世本奚仲始作車)
(劉昭曰服牛乘馬以利天下其所起遠矣世本之誤也釋名車古者曰車聲如居言行所以居人也今曰車)
(車舍也行者所處如車舍也)
爾雅輿革前謂之鞎後謂之笰竹前謂之禦後謂之蔽
環謂之捐鑣謂之钀載轡謂之轙轡首謂之革
小爾雅車轅上者謂之&KR0008;轅謂之輈軫謂之枕較謂之
幹衡扼也扼上者謂之烏啄
方言大車謂之綦車䡺齊謂之&KR0008;車枸簍宋魏陳楚之
間謂之䈐或謂之&KR2486;籠其上約謂之&KR0034;或謂之䈿秦晉
之間自關而西謂之枸簍西隴謂之㮥南楚之外謂之
篷或謂之隆屈輪韓楚之間謂之軑或謂之軧關西謂
之&KR2943;輑謂之軸轅楚衞之間謂之輈箱謂之輫軫謂之
枕車紂自關而東周洛韓鄭汝潁而東謂之䋺或謂之
曲綯或謂之曲綸自關而西謂之紂輨軑鍊&KR2302;關之東
西曰輨南楚曰軑趙魏之間曰鍊&KR2302;車釭齊燕海岱之
間謂之鍋或謂之錕自關而西謂之釭盛膏者乃謂之
鍋
後漢書上古聖人見轉蓬始知為輪輪行可載因物知
生復為之輿輿輪相乘流運罔極任重致遠天下獲其
利後世聖人觀於天視斗周旋魁方杓曲以攜龍角為
帝車於是廼曲其輈乘牛駕馬登險赴難周覽八極故
易震乘乾謂之大壮言器莫能有上之者也自是以来
世加其飾至奚仲為夏車正建其斿旐尊卑上下各有
等級周室大備官有六職百工與居一焉一器而羣工
致巧者車最多是故具物以時六材皆良輿方法地蓋
圓象天三十輻以象日月蓋弓二十八以象列星龍旂
九斿七仞齊軫以象大火鳥旟七斿五仞齊較以象鶉
火熊旗六斿五仞齊肩以象參伐龜旐四斿四仞齊首
以象營室弧旌枉矢以象弧也此諸侯以下之所建者
也天子五路以玉為飾錫樊纓十有再就建太常十有
二斿九仞曳地日月升龍象天明也夷王以下周室衰
弱諸侯大路秦并天下閱三代之禮或曰殷瑞山車金
根之色漢承秦制御為乘輿所謂孔子乘殷之路者也
(古今注金根車秦制也秦并天下閱三代之輿服謂殷得瑞山車一曰金根車故因作金根之車秦乃增飾而)
(乘御焉建豹尾車周制也所以象君子豹變尾言謙也古軍正之辟惡車秦制也桃弓葦矢所以祓除不)
(祥也謂警蹕所以戒行徒也周禮蹕而不警秦制出警入蹕出軍者皆警戒入國者皆蹕止也釋名天子)
(所乘曰玉輅以玉飾車也輅亦車也謂之輅者言行於道路也象輅金輅木輅各随所以為飾之名也軥車)
(以行為陳鉤股曲直有正夏所制也戎胡車東胡以罪没入為官奴者引之殷所制也元車在軍前啓突)
(敵陳周所制也也輦車人所輦也卿墨車漆之正黑無文飾大夫所乘重較其較重所乘也役車給)
(役之車也戎棧車棧靖也麻靖物之車也皆庶人所乘也軘車者所乘也容車婦人所載小車也其盖)
(施幃所以隠蔽其形容也卧軺車軺遥也遠也四向遠望之車也輜車載輜重息其中之車也輜廁也所)
(載衣物雜廁其中也廁駢車駢屏也四面屏蔽婦人所乘牛馬也輜軿之形同有邸曰輜無邸曰軿檻車上)
(施欄檻以格猛獸之車也)
爾雅素錦綢杠纁帛縿素陞龍于縿練旒九飾以組維
以縷緇廣充幅長尋曰旐繼旐曰旆注旄首曰旌有鈴
曰旂錯革鳥曰旟因章曰旃
宫室
爾雅宫謂之室室謂之宫牖戶之間謂之扆其内謂之
家東西牆謂之序(釋名宫穹也屋見於垣上穹隆然也室實也人物實滿其中也宇羽也如)
(鳥羽自覆蔽也屋奥也其中温奥也大屋曰廡廡幠也幠覆也屋以草蓋曰茨茨次也次草為之也堂猶堂堂)
(高顯貌也房旁也在堂兩旁也夾室在堂兩頭故曰夾也)西南隅謂之奥西北隅
謂之屋漏東北隅謂之宧東南隅謂之窔(釋名室中西南隅曰奥不)
(見戶明所在祕奥也西北隅曰屋漏禮每有親死者輒撤屋之西北隅薪以爨竈煑沐供諸喪用時若值雨則)
(漏遂以名之也必取是隅者禮既祭改設饌於西北隅今撤毁之示不復用也東南隅曰窔窔幽也亦取幽冥)
(也東北隅曰宧宧養也東北陽氣始出布養物也中央曰中霤古者寢宂後室之霤當今之棟下直室之中古)
(者霤下之處也霤流也水從屋上流下也說文在牆曰牖在屋曰窗)杗廇謂之梁其
上楹謂之梲閞謂之槉栭謂之楶棟謂之桴桷謂之榱
桷直而遂謂之閱直不受檐謂之交檐謂之樀(博雅楣檐櫺梠)
(也榱橑桷梂椽也檼棟也欂謂之枅曲枅謂之欒㮞謂之笮楹謂之柱礎磌礩也)連謂之簃
屋上薄謂之筄兩階間謂之鄉中庭之左右謂之位
門屏之間謂之宁屏謂之樹容謂之防垝謂之坫
牆謂之墉瓴甋謂之甓(博雅甍謂之㽌謂方言屋梠謂之欞&KR0008;之㽌)室
有東西廂曰廟無東西廂有室曰寢無室曰榭四方而
高曰臺陕而修曲曰樓闍謂之臺有木者謂之榭(釋名)
(廟貎也先祖形貌所在也寢寢也所寢息也樓謂牖戶之間有射孔樓樓然也臺持也築土堅高自勝持也)
(方言臺支也)
博雅廟天子五諸侯四卿大夫三士二天子諸侯廟黝
堊卿大夫蒼士&KR0008;
爾雅柣謂之閾棖謂之楔楣謂之梁樞謂之椳樞逹北
方謂之落時落時謂之&KR2646;植謂之傳傳謂之突閍
謂之門正門謂之應門觀謂之闕宫中之門謂之闈其
小者謂之閨小閨謂之閤衖門謂之閎門側之堂謂之
塾橛謂之闑闔謂之扉所以止扉謂之閎(釋名門捫也在外為人所)
(捫摸也戶護也所以謹護閉塞也闕在門兩旁中央闕然為道也博雅闥謂之門䦏扇扉也象魏闕也限謂)
(之丞投謂之[門@龠]鍵笠㧀戶牡也小爾雅鍵謂之籥)樴謂之&KR0891;在牆者謂之楎
在地者謂之臬大者謂之栱長者謂之閣(博雅椵橛楬櫫&KR0008;㢥㢦柵)
(杙也橛機闑&KR3282;也沔方言橛燕之東北朝鮮洌水之間謂之椵榻前几江之間曰桯趙魏之間謂之椸凡其)
(高者謂之虡)竿謂之箷(博雅箷謂之棎)鏝謂之杇椹謂之榩地
謂之黝牆謂之堊(釋名泥邇也邇近也以水沃土使相黏近也塗杜也杜塞孔宂也堊亞也)
(次也先泥之次以白灰飾之也塈猶煟煟細澤貌也)大版謂之業繩之謂之縮之
(博雅築謂之杵)簀謂之笫蓐謂之茲
方言牀齊魯之間謂之簀陳楚之間或謂之笫其杠北
燕朝鮮之間謂之樹自關而西秦晉之間謂之杠南楚
之間謂之兆東齊海岱之間謂之樺其上板衞之北郊
趙魏之間謂之牒或曰牑簟宋魏之間謂之笙或謂
之籧筁自關而西謂之簟或謂之䓆其麤者謂之籧篨
自關而東或謂之篕掞
爾雅宫中衖謂之壼廟中路謂之唐堂塗謂之陳路旅
塗也路場猷行道也一逹謂之道路二逹謂之岐旁三
逹謂之劇旁四逹謂之衢五逹謂之康六逹謂之莊七
逹謂之劇驂八逹謂之崇期九逹謂之逵室中謂之
時堂上謂之行堂下謂之步門外謂之趨中庭謂之走
大路謂之奔(釋名徑經也人所經由也涂度世人所由得通度也步所用道曰蹊蹊係也射疾則)
(用之故還係於正道也)隄謂之梁石杠謂之徛(博雅𣙜彴獨梁也徛步橋也)
器用
爾雅木豆謂之豆竹豆謂之籩瓦豆謂之登盎謂之
缶甌瓿謂之瓵康瓠謂之甈
說文豆古食肉器也木豆謂之梪缶瓦器所以盛酒
漿秦人鼓之以節謌(方言缶謂之瓿㼴其小者謂之㼚罃甈謂之盎自關而西或謂之盆)
(或謂之盎其小者謂之升甌)
爾雅彝卣罍器也小罍謂之坎卣中尊也(博雅秦罍著尊也韓詩)
(說金罍大夫器也天子以玉諸侯大夫皆以金士以梓)
小爾雅一升曰爵二升曰觚三升曰觶四升曰角五升
曰&KR0034;(韓詩說一升曰爵爵盡也足也二升曰觚觚寡也飲當寡少三升曰觶觶適也飲當自適也四升曰)
(角角觸也不能自適觸罪過也五升曰散散訕也飲不自節為人所謗訕也總名曰爵其實曰觴觴者餉也觥)
(亦五升所以罰不敬觥廓也所以著明之貌君子有過廓然著明非所以餉不得名觴儀禮疏引)
說文觚飲酒之器也一曰觴受三升謂之觚觶鄉飲
酒角也觶受四升觶實曰觴虛曰觶壺昆吾圜器也
巵圜器也一名觛所以節飲食象人節在其下也(博雅)
(斝醆爵也&KR0008;觛巵也)
商父丁彝銘乙酉商貝王曰不□□□玄曾不戎備亢
生&KR1061;乙四日惟王六祀四日惟内役敢商盟&KR0034;用作父
丁尊彝示子
兄癸彝銘丁子王錫爵丙申貝在寒立用作兄癸彝十
九月惟王九祀世昌□
兄癸卣銘丁子王錫爵丙申貝在寒用作兄癸彝十九
月惟王九祀世昌□
母乙卣銘丙寅王錫貝朋用作母乙彝
周召公尊銘王大召公族于庚辰於王錫中馬自貫侯
四&KR0008;南宫括王曰用先中蓺王休用作父乙寳尊彝
師艅尊銘王汝上侯師艅從王夜功錫師艅金艅則對
揚乃德用作乃文考寳彝孫孫子子寳
太師望䵼彝銘太師小子師望作䵼彝
太公缶銘太公作釁寳缶子孫永寳用享
召仲丁壺銘惟六月初吉丁亥召仲丁父自作壺用祀
用饗多福滂用蘄眉夀萬年無疆子子孫孫永保是尚
尹卣蓋銘惟十有二月王初祭旁唯還在周辰在庚申
王飲西宫僖咸釐尹錫臣唯僰陽尹休高對作父丙寳
尊彝尹其百萬年受乃永魯無競在□服祀長侯其子
子孫孫寳用
淮父卣銘穆從師淮父戍于古阜蔑歷錫貝山䤣穆拜
稽首對揚師淮父休用作文考日乙寳尊彝其子孫永
福
樂司徒卣銘樂大司徒子象之子洪作旅卣其眉夀子
子孫孫永寳用
高克尊銘唯十有六年十月既生霸乙未伯太師錫伯
克僕山夫伯克敢對揚天祐王伯友用作朕穆考後仲
尊高克用丏眉夀無疆克克其子子孫孫永保用享
齊豆銘姬宗母作太公郭公□公魯中&KR0008;伯孝公胡公
豆用蘄眉夀永命多福永寳用
爾雅鼎絶大謂之鼐圜弇上謂之鼒附耳外謂之釴款
足者謂之鬲䰝謂之鬵鬵鉹也
說文鼎三足兩耳和五味之寳器也易卦㢲木於下者
為鼎象析木以炊也鼏以木横貫鼎耳而舉之鬲
鼎屬實五觳斗二升曰觳象腹交文三足鬵大釡也
一曰鼎大上小下若甑曰鬵甗甑也一曰穿也
方言鍑北燕朝鮮洌水之間或謂之錪或謂之鉼江淮
陳楚之間謂之錡或謂之鏤吴揚之間謂之鬲釡自
關而西或謂之釡或謂之鍑甑自關而東謂之甗或
謂之鬵或謂之酢鐂
商父乙鼎銘庚午王命寢廟辰見北田四品十二月作
冊友史錫賴貝用作父乙尊廿&KR0008;
周&KR1122;鼎銘王命尸臣官此栒邑賜爾旂鸞黼黻琱戈尸
臣拜手稽首曰敢對揚天子丕顯休命(&KR1122;古岐字)
仲山甫鼎銘仲山甫鼎其萬年子子孫孫永寳用
南宫中鼎銘惟十有三月庚寅王在寒帥王命太史括
懷土王曰中茲懷人内史錫于琖玉作臣今括里汝懷
土作乃采中對王休命䵼父乙尊惟臣尚中臣赫赫(右)
(一)惟王命南宫伐反虎方之年王刊中先相南國貫
行蓺王居在社圃真山中呼歸生原刊王蓺命寳彝(右)
(二其三文同)
仲偁父鼎銘唯王五月初吉丁亥周伯臯及伯偁父伐
南淮節孚金用作寳鼎其萬年子子孫孫永寳用
雝公&KR3512;鼎銘惟十有四月既死霸王在下保雝公&KR3512;作
尊鼎用追享孝于皇祖考用乞眉夀萬年無疆子子孫
孫永寳用
叔液鼎銘惟五月庚申叔液自作饙鼎用蘄眉夀萬年
無疆永夀用之
王子吴飤&KR0008;銘惟正月初吉丁亥王子吴擇其吉金自
作飤&KR0008;其眉夀無期子子孫孫永保用之(飤飼同)
季㜏鼎銘正月王在成周王徙于楚麓命小臣夌先見
楚居王至于徙居廡遣小臣夌錫貝錫馬兩夌拜稽首
對揚王休用作季㜏寳尊彝
碩父鼎銘惟六年八月初吉已子史伯碩父追孝于朕
皇考釐仲王母乳母尊鼎用蘄丏百禄眉夀綰綽永命
萬年無疆子子孫孫永寳用享
史頙鼎銘史頙作朕皇考釐仲王母乳母尊鼎用追享
孝用蘄丏眉夀永命令終頙其萬年多福無疆子子孫
孫永寳用享
晉姜鼎銘惟王九月乙亥晉姜曰余惟嗣朕先姑君晉
邦余不辱妄寧經雝明德宣邲我猷用招所辝辟委揚
乃光烈虔不隊&KR0008;覃享㠯孼我萬民嘉遣我錫鹵賚千
兩勿廢文侯頵命畏貫通弘征綏湯原取乃吉金用作
寳尊鼎用康&KR0008;妥懷遠廷君子晉姜用蘄綽綰眉壽作
惠為亟萬年無疆用享用德畯保其孫子三夀是利
垂鼎銘垂作尊鼎萬福無疆子孫永寳用(其一)垂作
尊鼎萬夀無疆子子孫孫永寳用(其二)
父已鼎銘癸亥王徙刊作冊&KR0008;新宗王賡作冊豐貝太
子賜練大貝用作父已寳鬲
言肇鼎銘其永寳用享言肇作尊鼎
孔文父飲鼎銘惟三月孔文父作此飲鼎子孫寳用(此)
(器銘謂之鼎而制度乃類尊壺之屬)
孔父鬲銘孔父作尊鬲子子孫孫永寳用
京姜鬲銘京姜庚仲作尊鬲其永寳用
張仲簠銘張仲作寳簠菐之金鈌鈗鈌&KR0008;其熏其玄其
黃用盛諸受&KR2532;米用饗大正音王賓飧具召飼張仲受
無疆福必友飧飼鼎寳張仲畀夀
叔邦父簠銘叔邦父作簠用征用行用從君王子子孫
孫其萬年無疆
寅簋銘有進後雩邦人正之師氏人有辠有故西馭服
即汝廻繇宕卑復虐逐乃君乃師乃作予一人服王曰
寅敬明乃心用辟我一人善故乃友内辟勿事虣虐從
獄受雜且行道乃非正命乃故疾譏人則惟輔天降喪
不亡惟死錫汝秬鬯一卣乃芹芾赤湯&KR0008;軒朱輦華虢
巵&KR0034;虎冕練裏畫&KR0008;畫輦爵金甬馬四匹鋚勒敬夙夕
勿廢朕命寅拜稽首對揚天子丕顯魯休用作寳簋叔
邦父叔&KR0008;萬年子子孫孫永寳用(&KR0008;一作姑中間字有難觧)
京叔簋銘京叔作饗簋其萬夀永寳用
叔高父簋銘叔高父作旅簋其萬年子子孫孫永寳用
劉公鋪銘劉公作杜嬬尊鋪永寳用
史信父甗銘維六月初吉史信父作鬵甗期萬年子子
孫孫永寳用
伯玉盉銘伯玉般子作寳盉其萬斯年子子孫孫其永
寳用
嘉仲盉銘嘉仲諸友用其吉金自作盉子子孫孫其□
永用之
鄭敦銘佳二年正月初吉王在周昭宫丁亥王格于宣
射毛伯内門立中庭右祝鄭王呼内史冊命鄭王曰鄭
昔先王既命女作邑繼五邑祝今余佳亂商乃命錫女
赤芾同冕齊黃&KR1163;旂用事鄭拜稽首敢對楊天子休命
鄭用作朕皇考龔伯尊敦鄭其眉夀萬年無疆子子孫
孫永寳用享(佳古維射作榭)
毁敦銘維王元年正月初吉丁亥伯龢父若曰師毁乃
祖考有婚于我家汝右惟小子余命汝列我家繼治我
西偏東偏僕馭百工牧臣妾東栽内外無敢不善錫汝
戈&KR0008;戟縞必彤矢十五錞鐘一磬五全敬乃夙夜用事
毁拜稽首敢對揚皇君休用作朕文考乙仲䵼敦毁其
萬年子子孫孫永寳用享(右作佑)
敔敦銘惟王十月王在成周南淮節&KR1320;及内伐浪昴參
怡裕敏隂陽洛王命敔追迎于上洛&KR0034;谷至于伊班長
榜戠首百執傒臼雜孚人三百鄙于艾伯之&KR4434;于&KR0034;衣
&KR2520;復付乃君惟王十有一月王格于成周大廟武公入
右敔告禽馘百傒臼王蔑敔歷事尹氏受釐敔圭鬲幣
貝五十朋錫田于㪉五十田于早五十田敔敢對揚天
子休用作尊敦敔其萬年子子孫孫永寳用(徐獻忠云此文與)
(商周之書同辭與雅頌之詩同意)
宰辟父敦銘惟四月初吉王在辟宫宰辟父佑周位王
冊命周曰錫女華朱芾玄衣束帶於鋚革錫戈琱戟彤
矢用養乃祖考事官&KR3018;節僕小射底敷周稽首對揚王
休命用作文考寳敦其孫孫子子永寳用
散季敦銘惟王四年八月初吉丁亥散季肇作朕王母
叔姜寳敦散季其萬萬年子子孫孫永寶
□敦銘□作皇祖益公文公武伯皇考龔伯䵼彝□其
熙萬年無疆令終令命其子子孫孫永寳用享于宗室
周姜敦銘伯囧父作周姜寳敦用夙夕享用蘄萬夀(博)
(古圖作伯景考古作伯首集古作伯囧)
虢姜敦銘虢姜作寳尊敦用禪追孝于皇考惠仲蘄此
康慶純佑通錄永命虢姜其萬年眉夀受福無疆子子
孫孫永寳用享
刺公敦銘伯據祖肇作皇考刺公尊敦用享用孝萬年
眉夀畯在位子子孫孫永寳
伯戔饋&KR3139;銘卬仲之孫伯戔自作饋&KR3139;永保用之(蓋銘十)
(四字)惟八月初吉庚午卬仲之孫伯戔自作饋&KR3139;其眉
夀萬年無疆子子孫孫永保用之(唇銘三十二字)
文姬匜銘丙寅子錫龜貝用作文姬已寳彝十一月有
三
司宼匜銘作司宼匜用建用歸維之百寮雩之四方永
之祜福(建或作造雩或作考)
爾雅斪斸謂之定斫謂之鐯&KR3032;謂之疀(博雅定謂之耨&KR0008;&KR2493;&KR2853;&KR0008;畚也)
(鎡錤鋸鈹鎛鉏也鍏畚&KR0008;梩喿臿也鏵䤸鐅也)
小爾雅截穎謂之銍
方言鈲摫裁也梁益之間裁木為器曰鈲裂帛為衣曰
摫鈲又斵也晉趙之間謂之鈲鈲(博雅龍疏蒲科杓也籝筲桶檧籫箸䈪也)
(筴謂之箸柶匙匕也橛斛注謂之䈪斛謂之鼓方斛謂之桶梡棵房杫虞桯&KR0008;俎几也)
爾雅象謂之鵠角謂之觷犀謂之剒木謂之剫玉謂之
雕金謂之鏤木謂之刻骨謂之切象謂之磋玉謂之琢
石謂之磨鏤&KR2450;也雕謂之琢革中絶謂之辨革中辨
謂之韏(博雅鏤謂之錯鋁謂之錯礱碫礛䃴磫&KR2957;磨砥磏礪也雕鋁也鐫鑿也鈋刓也)緵罟
謂之九罭九罭魚罔也嫠婦之笱謂之罶罺謂之汕篧
謂之罩槮謂之涔鳥罟謂之羅兔罟謂之罝麋罟謂之
罞彘罟謂之羉魚罟謂之罛繴謂之罿罿罬也罬謂之
罦罦覆車也
飲食
爾雅肉曰脫之魚曰斮之冰脂也肉謂之羹魚謂
之鮨肉謂之醢有骨者謂之臡康謂之蠱澱謂之垽
瓜曰華之桃曰膽之棗李曰㚄之樝棃曰鑽之菜
謂之䔩(小爾雅菜謂之蔬)餀謂之餯食饐謂之餲摶者謂之
糷米者謂之糪肉謂之敗魚謂之餒
方言餥飵食也陳楚之内相謁而食麥饘謂之餥楚曰
飵凡陳楚之郊南楚之外相謁而飧或曰飵或曰䬯秦
晉之際河隂之間曰䭡䭓此秦語也胹飪亨爛熺酋
酷熟也自關而西秦晉之郊曰胹徐揚之間曰飪嵩嶽
以南陳潁之間曰亨自河以南趙魏之間火熟曰爛氣
熟曰糦久熟曰酋榖熟曰酷熟其通語也羞厲熟也
昲曬乾物也揚楚通語也&KR0008;曬晞㬥也東齊及秦之西
鄙言相㬥僇為&KR0008;燕之外郊朝鮮洌水之間凡㬥肉發
人之私披牛羊之五蔵謂之&KR0008;㬥五榖之類秦晉之間
謂之曬東齊北燕海岱之間謂之晞噬食也餼䭘飽
也茹食也吴越之間凡貪飲食者謂之茹(釋名飲奄也以口奄)
(引而咽之也餐食殖也所以自生殖也也啜絶也乍啜而絶於口也乾也乾入口也酒酉釀之米麴酉)
(澤久而味美也亦言踧也能否皆強相踧待飲之也在緹齊色赤如緹也盎齊盎滃滃然濁色也汎齊浮蟻)
(上汎汎然也沈齊濁滓沈下汁清在上也醴齊醴禮也釀之一宿而成禮有酒味而已也醳酒久釀酉澤也事)
(酒有事而釀之酒也)
草木
爾雅粢稷衆秫戎叔謂之荏叔(博雅大豆尗也小豆荅也豆角謂之莢其葉謂)
(之藿稉藋粱木稷也秫稬也秈也䵛&KR0008;䅭䅣穄也)虋赤苗芑白苗秬黑黍
秠一稃二米
說文禾嘉榖也二月始生八月而就得時之中故謂之
禾禾木也木王而生金王而死垂象其穗麥芒榖秋
種厚薶故謂之麥麥金也金王而生火王而死來周所
受瑞麥來麰一來二縫天所來也故為行來之來詩曰
詒我來麰(博雅大麥麰也小麥麳也)
春秋說題辭粟助陽扶性粟之為言續也粟五變一變
而以陽為生苖二變而秀為禾三變而祭然謂之粟四
變入臼米出甲五變而蒸飯可食陽以一立為法故粟
積大一分穗長一尺文以七列精以五六立故其字為
粟西者金所立米者陽精故西字合米而為粟
小爾雅藁謂之稈稈謂之芻生曰榖謂之粒禾穗謂之
穎(博雅秆䅝稭藳也黍穰謂之䅀稻穰謂之稈稷穰謂之䅳)拔心曰揠拔根曰擢
把謂之秉秉四曰筥筥四曰&KR0008;
爾雅蒮山韭茖山蔥葝山䪥蒚山蒜(博雅韭䪥蕎其華謂之菁)椵
木槿櫬木槿蘩皤蒿蒿菣蔚牡菣蘩由胡蘩之醜秋
為蒿果臝之實栝樓荼苦菜萑蓷(博雅益母茺蔚也)
卉草(說文艸百卉也卉艸之總名也楚方言卉莽草也東越揚州之間曰卉南曰莾)葖蘆
萉須蕵蕪(方言蘴蕘蕪菁也陳楚之郊謂之蘴魯齊之郊謂之蕘關之東西謂之蕪菁趙謂之郊謂)
(之大芥其小者謂之辛芥或謂之幽芥其紫華者謂之蘆菔東魯謂之菈&KR2776;博雅菈&KR2776;蘆菔也蘴蕘蕪精也)
筍竹萌簜竹莽數節桃枝四寸有節粼堅中簢筡中
仲無笐䈚箭萌篠箭(竹譜植類之中有物曰竹不剛不柔非草非木小異空實大同節目)
(或茂沙水或挺巖陸桃之篔簹多植水渚篁篠之屬必生高燥條畼紛敷青翠森肅質雖冬蒨性忌殊寒九河)
(鱗育五嶺實繁萌筍笣籜夏多春鮮根榦將枯花&KR1597;乃縣䈙必六十復亦六年籦龍之美爰自崑崙員丘帝竹)
(一節為船巨細已聞形名未傳桂實一族同稱異源&KR2035;尤勁薄博矢之賢篁任篙笛體持堅圓棘竹駢深一叢)
(為林根若推輪節若束針亦曰笆竹城固是任篾筍既食鬢髮則侵單體虚長各有所育苦實稱名甘亦無因)
(弓竹如籐其節郄曲生多卧土立則依木高幾百尋狀若相續質雖舍文須膏乃縟厥族之中蘇麻特竒條榦)
(平節大葉繁枝凌羣獨秀蓊茸紛披篔簹射箇箖箊桃枝長爽纖葉清肌薄皮千百相亂大細有差相繇既戮)
(厥土惟腥三湮斯沮尋竹乃生物尤世遠略狀傳名般腸實中與笆相類於用寡宜為筍殊味筍竹為矛稱利)
(海表墐仍其翰及既有杪生於日南别名為篻百葉參差生於南垂傷人則死醫莫能治亦曰篣竹厥毒若斯)
(彼之同異余所未知䈏與由衙厥體俱洪圍或累尺䈏實衙空南越之居梁柱是供竹之堪杖莫尚於笻磥砢)
(不凡狀若人功豈必蜀壤亦産徐邦一曰扶老名實縣同&KR1696;&KR0034;二族亦甚相似&KR0008;髮苦竹促節薄齒束物體柔)
(殆同麻枲蓋竹所生大抵江東上密防露下疎夾風連畆接町竦散岡潭雞脛似篁高而筍脆稀葉梢杪類記)
(黃細狗竹有毛出諸東裔物類衆詭千百不計有竹象蘆亦因為名東甌諸郡緣海所生肌理勻净筠色潤貞)
(凡今之箎匪茲不鳴會稽之箭東南之美古人嘉之因以命矢箘簬載籍貢名荆鄙篃亦箘徒概節而短江漢)
(之間謂之&KR0034;竹根深耐寒茂彼淇茒篲篠蒼蒼接&KR0008;連篁不□卑植必也巖岡踰矢稱大出尋為長各物有用)
(埽之最良又有族類爰挺嶧陽懸根有仞竦榦風生簫笙之選有聲四方質清氣亮衆管莫伉亦有海篠生於)
(島岑節大盈尺榦不滿尋形枯若筯色黃若金徒為一異罔知所任□□□□竹之通目玄名統體譬牛與犢)
(人之所知事生軌躅赤縣之外焉可詳錄臆之必之匪邁尹矚)白華野菅(博雅菅茅也)
茨蒺藜蔨鹿靃其實莥薃侯莎其實媞荷芙蕖
其莖茄其葉蕸其本蔤其華菡萏其實蓮其根藕其中
的的中薏的薂唐蒙女蘿女蘿菟絲蒙玉女芨堇
草(博雅爑奚毒附子也一歲為萴子二歲為烏啄三歲為附子四歲為烏頭五歲為天雄)中馗
菌小者菌菤耳苓耳芣苢馬舄馬舄車前長楚
銚&KR0034;茦刺(方言凡草木刺人北燕朝鮮之間謂之茦或謂之壯自關而東或謂之梗或謂之劌)
(自關而西謂之刺江湘之間謂之棘)綸似綸組似組東海有之帛似帛
布似布華山有之芺薊其實荂蔈荂荼猋藨芀葦醜
芀葭華蒹薕葭蘆菼薍其萌虇荄根華荂也華
荂榮也木謂之華草謂之榮不榮而實者謂之秀榮而
不實者謂之英(博雅&KR0034;葩菁蘂花華也方言蒔更也)
說文木冒也冒地而生東方之行
爾雅杜甘棠杜赤棠白者棠檉河柳旄澤柳楊蒲柳
無姑其實夷櫟其實梂楔荆桃旄冬桃榹桃山桃
(博雅含桃櫻桃也)休無實李座接慮李駮赤李棗壺棗邊
要棗櫅白棗樲酸棗楊徹齊棗遵羊棗洗大棗煑填棗
蹶洩苦棗晳無實棗還味捻棗(博雅梬棗檡也棗小爾雅棘實謂之)
櫬梧榮桐木謂櫬采薪采薪即薪(博雅&KR2082;薪也梢校棷柴也)櫰
槐大葉而黑守宫槐葉書聶宵炕槐小葉曰榎大而
皵楸小而皵榎槄山榎(槐當為楸)桑㸤有葚梔女桑桋
桑(小爾雅桑之實謂之葚)檿桑山桑唐棣栘常棣棣樅松
葉柏身檜柏葉松身灌木叢木水族生為灌(博雅草叢生為)
(薄木叢生曰榛)棧木干木木自蔽柛立死椔弊者翳木相
磨槸棤皵梢梢櫂句如羽喬下句曰朻上句曰喬如
木楸曰喬如竹箭曰苞如松柏曰茂如槐曰茂小枝上
繚為喬無枝為檄槐棘醜喬桑柳醜條椒榝醜莍桃
李醜核
鳥獸
說文鳥長尾禽總名也隹鳥之短尾總名也
爾雅二足而羽謂之禽四足而毛謂之獸
禽經鳳雄凰雌亦曰瑞鶠亦曰鸑鷟羽族之君長也鸞
瑞鳥一曰雞趣首翼赤曰丹鳳青曰羽翔白曰化翼玄
曰隂翥黃曰土符鳳翥鸞舉百羽從之鳳靡鸞吪百鳥
瘞之慈鳥反哺白脰烏不祥巨喙烏善驚哀烏吟夜鷙
鳥之善摶者曰鴞竊玄曰鵰鴘曰鵕骨曰鶻瞭曰鷂&KR3166;
曰鸇奪曰鵽王鴡鴡鳩魚鷹也亦曰白鷖亦曰白鷢雉
介鳥也亦曰鳩五采備曰翬亦曰夏翟亦曰鷂雉朱黃
曰鷩雉白曰雗雉玄曰海雉首有采毛曰山雞頸有采
囊曰避株背有采羽曰翡翠腹有采文曰錦雞鳲鳩戴
勝布糓也亦曰鴶鵴亦曰獲糓春耕候也倉庚黧黃黃
鳥也亦曰楚雀亦曰商庚夏蠶候也雞鷽惡其類鴛鴦
玄鳥愛其類鳱以水言自北而南&KR0008;以山言自南而北
鶴以聲交而孕鵲以音感而孕白鷁相眡而孕鵁鶄睛
交而孕鸐巂周子規也啼必北嚮江介曰子規蜀右曰
杜宇隋楊越雉鷓鴣也飛必南翥晉安曰懷南江右曰
逐隱鶡毅鳥也毅不知死鷗信鳥也信不知用鷸有文
而貪鳶不擊而貪鵜志在水鴷志在水鳩拙而安鷦巧
而危鳬鶩之雜鷴鷺之潔題鴂鳴而草衰澤雉啼而麥
齊風翔則風雨舞則雨霜蜚則霜露翥則露林鳥朝嘲
水鳥夜㖡山鳥巖棲原鳥地處靈鵲兆喜怪鵩塞耳鴽
鶉野則義豢則搏水鶩澤則羣擾則逐鸚鵡摩背而瘖
鴝鵒剔舌而語扶老彊力䳭鴒友弟宷寮雝雝鴻儀鷺
序鷃雀啁啁下齊衆庶鷯鶉雄鶛雌庳鳩鵽䳄前雄後
鷇將生子呼母應雛既生母呼子應班鳩辨鵴梟鴟害
母舒鴈前鳴後和羣棲獨警覆卵則鸛入水鵝&KR3445;月宵
鳸司夜行鳸司晝雄翼掩左雌翼掩右物食長喙榖食
短咮搏則利觜鳴則引吭毛協四時色合五方羽物變
化轉於時令乾道終始以成物性(世傳此經師曠作偽託也或以為張華)
(所作埤雅爾雅翼多引禽經語與此不同附載於後謂古禽經青鳳謂之鶡赤鳳謂之鶉黃鳳謂之鸞白鳳)
(之肅紫鳳謂之鷟能鶴愛隂而惡陽雁愛陽而惡隂方鶴老則聲下而不高近而不能尞旋目其名䴉)
(目其名&KR3145;交目其名鳽啞鳥之小而鷙者皆曰隼大而鷙者皆曰鳩烏鳴啞鸞鳴噰噰鳳鳴喈喈凰鳴啾)
(啾雉鳴嚖嚖雞鳴咿咿鸎鳴嚶嚶鵲鳴唶唶鴨鳴呷呷鵠鳴哠哠鵙鳴㖵㖵郤近翠者能步郤近蒲者能擲)
(鷺朱鳶不攫肉朱鷺不吞鯹宿摰好風鸍好雨鷞好霜好露陸烏曰棲水鳥曰獨鳥曰止衆鳥曰集)
(鸛俯鳴則隂仰鳴則晴上鵝見異類差翅鳴雞見同類拊翅鳴鵻上無尋鷚無常雉上有文鷃上有赤)
(暮鳩鳴即小雨朝鳶鳴即大風魚鸇鸇之信不如鷹周周之智不如鴻淘河在岸則沒沸河有岸則魚湧)
(鵰以周之鷲以就之鷹以鷹之鶻以搰之隼以尹之鴻雁愛力遇風迅舉孔雀愛毛遇雨高止雁曰翁)
(雞曰&KR0034;鶉曰䳸睨鷹不擊伏鶻不擊妊燕鶴以怨望鴟以貪顧雞以嗔鴨以怒瞋雀以猜瞿以狂䀪視也)
(鸎以喜囀烏以悲啼鳶以饑鳴鶴以絜唳鳬以凶叫鴟以愁嘯鳴也一鳥曰佳二鳥曰雔三鳥曰朋四鳥曰)
(乘五鳥曰雇六鳥曰鶂七鳥曰&KR0008;八鳥曰鸞九鳥曰鳩十鳥曰&KR1860;拙者莫如鳩巧者莫如鶻鵲見蛇則噪)
(而賁孔見蛇則宛而躍之山禽之咮多短水禽之咮多長山禽之尾多修水禽尾多促衡為雀虚為燕火)
(為鷮亢為鶴翔鸛生三子一為鶴鳩生三子一為鶚孔鷹好峙隼好鳬好没鷗好浮乾車斷舌則坐歌)
(雀拍尾則立舞人勝之也鸞入夜而歌鳳入朝而舞天勝之也霜傳彊枝鳥以武生者少雪封枯原鳥以文)
(死者多樂雀交不一雉交不再則冠鳥性勇帶鳥性仁纓鳥性鵝飛則蜮沈鵙鳴蛇結□鳥不登山)
(鶮鳥不踏土)
說文朋古文鳳象形鳳飛羣鳥從以萬數故以為朋黨
字鶾雉肥鶾音者也魯郊以丹雞祝曰以斯鶾音赤
羽去魯侯之咎鷲鳥黑色多子師曠曰南方有舃名
曰羌鷲黃頭赤目五色皆備
爾雅隹其鳺鴀鶌鳩鶻鵃鳲鳩鴶鵴鷑鳩鵧鷑瞗鳩王
瞗鷹鷞鳩鸕諸雉鷂雉鷮雉鳪雉鷩雉秩秩海雉鸐
山雉雗雉鵫雉伊洛而南素質五采皆備成章曰翬江
淮而南青質五采皆備成章曰鷂南方曰&KR1319;東方曰鶅
北方曰鵗西方曰鷷春鳸鳻鶞夏鳸竊玄秋鳸竊藍
冬鳸竊黃桑鳸竊脂棘鳸竊丹行鳸唶唶宵鳸嘖嘖老
鳸鴳鳥鼠同宂其鳥為鵌其鼠為鼵鵲鶪醜其飛
也翪鳶烏醜其飛也翔鷹隼醜其飛也翬鳬鴈醜其足
蹼其踵企烏鵲醜其掌縮亢鳥嚨其粻嗉鳥之雌雄
不可别者以翼右掩左雄左掩右雌(小爾雅去隂就陽者謂之陽鳥鳩鴈)
(是也)雞大者蜀蜀子雓未成雞僆絶有力奮雞棲於弋
為榤鑿垣而棲為塒(小爾雅鳥之所乳謂之巢雞雉所乳謂之窠)燕白脰
烏(小爾雅純黑而反哺者謂之烏小而腹下白不反哺者謂之鴉烏白頸而羣飛者謂之燕烏)生
哺鷇生噣鶵蝙蝠服翼(方言蝙蝠旬關而東謂之服翼或謂之僊鼠自關而西秦)
(隴之間謂之蝙蝠北燕謂之蟙䘃)倉庚商庚鵹黃楚雀(說文離黃倉庚也鳴即蠶)
(生)鸛鷒鶝鶔如鵲短尾射之銜矢射人(山海經圖讃鸛鷒之鳥一)
(名&KR0034;羿應弦銜矢不著地逢蒙縮手飬由不晚)鶉子鳼鴽子鸋雉之暮子為
鷚
相鶴經鶴者陽鳥也而遊於隂因金氣并火氣以自養
金數九火數七故稟其純陽也生二年而毛露而黑點
易三年而頂赤羽翮具七年小變而飛薄雲漢復七年
舞應節而晝十二時鳴鳴則中律百六十年大變而不
食生物故大毛落而叢毛生乃潔白如雪故泥水不能
汙或節純黑而腦盡成膏矣復百六十年變止而雌雄
相視目精不轉則有孕千六百年形定飲而不食胎化
而産與鸞鳳同羣為仙人之騏驥矣夫聲聞于天故頂
赤食于水故喙長軒于前故後指短棲于陸故足高而
尾彫翔于雲故毛豐而肉疎且大猴以吐故修頸以納
新故夭壽不可量所以體無青黃二色者土木之氣内
養故不表于外也是以行必依洲渚止不集林木蓋羽
族之清潔者也其相瘦頭朱頂則沖霄露眼黑睛則視
遠隆鼻短喙則少瞑䯓頰䯔耳則知時長頸竦身則能
鳴鴻肩鸞膺則體輕鳳翼雀尾則善飛龜背鼈腹則伏
産軒前垂後則會舞高脛麤節則足力洪髀纖指則好
翹(其經夲浮丘伯授王子晉崔文子學道于子晉得其經蔵高山石室淮南八公采藥得之遂傳于世)
爾雅騊駼馬野馬駮如馬倨牙食虎豹騉蹄趼善陞甗
騉駼枝蹄趼善陞甗小領盗驪絶有力駥騋牝驪
牡玄駒褭驂牡曰騭牝曰騇膝上皆白惟馵四骹皆
白驓四蹢皆白首前足皆白騱後足皆白翑前右足白
啓左白踦後右足白驤左白馵駵馬白腹騵驪馬白跨
驈白州驠尾本白騴尾白駺馰顙白顛白逹素縣面顙
皆白惟駹駵白駁黃白騜駵馬黃脊騝驪馬黃脊騽
青驪駽青驪驎驒青驪繁鬛騥驪白雜毛駂黃白雜毛
駓隂白雜毛駰蒼白雜毛騅彤白雜毛騢白馬黑鬛駱
白馬黑脣駩黑喙騧一目白&KR0008;二目白魚回毛在膺
宜乘在肘後減陽在幹茀方在背闋廣逆毛居馻既
差我馬差擇也宗廟齊毫戎事齊力田獵齊足(博雅白馬黑脊)
(驙白馬朱鬛駱飛黃騶吾吉量朱駮飛兔金喙腰褭走狐駃騠飛㗙野麋腹丹騏驥騄駬驊驑&KR0008;汗血驒騱巨)
(虚騀鹿為伯樂相馬經馬頭為王欲得方目為丞相欲得朋脊將軍欲得強腹為城郭欲得張四下為令欲)
(得長眼欲得高巨鼻孔欲得大鼻頭有王火字口中欲得赤膝骨員而長耳欲得相近而前豎小而厚凡相馬)
(之法先除三羸五駑乃相其餘大頭小頸一羸弱脊大腹二羸小頸大蹄三羸其五駑者大頭緩耳一駑長頸)
(不折二駑短上長下三駑大胳短脅四駑淺骼薄髀五駑此後人為之丞相將軍非當時語也)
相牛經牛岐胡夀去角近行駛眼欲得大眼中有白脈
貫瞳子最快頸骨長且大駛壁當欲得闊倚欲得如絆
馬膺庭欲得廣天關欲得成售骨欲得垂蘭秼欲得大
豐岳欲得大種頭欲得高百體欲得緊垂星欲得有怒
肉力柱欲得大而成懸蹄欲得如八字隂虹屬頭陽鹽
欲得廣常有聲似鳴者有黃也洞胡無夀珠淵無夀上
池有亂毛妨主人凶身欲得促形欲得如卷大膁疎肋
難飴龍頭突目好跳豪筋欲得成就毛欲得短密若疎
長不耐寒氣尾不用至地尾毛少骨多者有力膝上肉
欲得堅角欲得細鼻如鏡則難牽口方易飴漦府方易
駘木牛肚大尾青最有力(世傳此經甯戚以授百里奚)
爾雅犘牛犦牛犤牛犩牛犣牛犝牛&KR0008;牛角一俯一仰
觭皆踊觢黑脣犉黑眥牰黑耳犚黑腹牧黑角犈其子
犢體長牬絶有力欣犌(博雅&KR0008;㸯丁犖理說文牛大牲也牛件也件事也象角頭三)
(封尾之形牷牛純色㹊白牛犖駮牛犥牛黃白色&KR0008;黃牛虎文犉黃牛黑脣牻白黑雜毛牛&KR0008;牛駮如星犡牛)
(白脊將牛白脊㹔牛長脊犝無角牛也&KR0008;二歲牛犙三歲牛牭四歲牛)羊牡羒牝牂夏
羊牡羭牝羖角不齊觤角三觠羷羳羊黃腹未成羊羜
絶有力奮(博雅吴牛牡一歲曰牡翔三歲曰羝其牝一歲曰牸䍮三歲曰䍧吴羊犗曰䍸羖羊犗曰)
(羯羍&KR2508;羜䍻羔也美皮泠角&KR2508;說文羊祥也從&KR3017;象頭角足尾之形羜五月生羔也六月生羔也䍮羊未卒)
(歲也)犬生三猣二師一玂未成毫狗長喙獫短喙猲獢
絶有力狣尨狗也(博雅殷虞晉獒楚黃韓獹宋㹱狼狐㹥獖說文犬狗之有縣蹏者也象)
(形尨犬之多毛者㺜犬惡毛也獒犬知人心可使者南越犬名獶獀猈短脛狗獫黑犬黃顄㹥黃犬黑頭犄犗)
(犬也狾狂犬也獟&KR0008;犬也猛健犬也犺健犬也㹪惡健犬也&KR0008;犬張耳皃猋犬走皃狋犬怒皃獳怒犬皃犬走)
(犬皃從犬而人之曳其足則刺犬也㹞犬吠聲猥犬吠&KR3081;&KR3081;竇中犬聲㺌犬吠不止也㺖小犬吠默犬暫逐人)
(也狡大從草暴出而逐人也狎犬可習也犬獡獡而附人也犬獷獷不可附也將嗾犬厲之也狚犬行也周書)
(曰尚狟狟臭禽走臭而知其迹者犬也㺕犬鬪聲獨犬相得而鬪也羊為羣犬為獨)豕子豬䝐
豶幺幼奏者豱豕生三豵二師一特所寢橧四蹢皆白
&KR1595;其跡刻絶有力&KR1610;牝豝(小爾雅豕彘也彘豬也其子曰豚豕之大者謂之豜小者)
(謂之豵也博雅豨豠豭彘豕也豯&KR0008;□也豰&KR0008;豭也&KR0008;䝒豕牝橧圈也頓丘梁䝕重顱豲獸一歲為豵二歲)
(為豝三歲為肩四歲為特豕說文豕彘也竭其尾故謂之豕象毛足而後有尾豬而三毛叢居者豨豕走豨)
(豨古有封豨修蛇之害豰小豚也豯生三月豚腹豯豯皃也豵生六月豚一曰一歲豵尚叢聚也豝牝豕也一)
(曰二歲能相把拏也詩曰一發五豝豜三歲豕肩相反者詩曰竝驅從兩豜兮豭牡豕也䝐豶也豶羠豕也豷)
(豕息也&KR0034;豕怒毛豎一曰殘艾也豢以榖圈養豕也豕豕絆足行豕豕豠豕屬)馬八尺為駥
牛七尺為犉羊六尺為羬彘五尺為&KR1610;狗四尺為獒雞
三尺為鶤牛曰齝羊曰齥麋鹿曰齸鳥曰嗉寓鼠曰
嗛獸曰釁人曰橋魚曰須鳥曰臭麋牡麔牝麎其
子䴠其跡躔絶有力狄鹿牡麚牝麀其子麛其迹速
絶有力&KR0034;麕牡麌牝麜其子麆其迹觧絶有力豜(說文)
(鹿獸也象頭角四足之形鳥鹿足相似從匕麈鹿屬麟大牝鹿也麜大鹿也牛尾一角&KR0874;大麋也狗足麈麋屬)
(麝如小麋臍有香&KR2738;似鹿而大也麗旅行也鹿之性見食急則必旅行禮麗皮納幣蓋鹿皮也)兔子
嬎其跡迒絶有力欣(說文兔獸名象踞後其尾形兔頭與㲋頭同逸失也從辵兔兔謾訑)
(善逃也冤屈也兔在冂下不得走益屈折也過釋名鹿兔之道曰亢行不由正亢陌山谷草野而也)狼
牡貛牝狼其子獥絶有力迅(說文狼似犬銳頭白頬高前廣後)虎竊
毛謂之虦貓貘白豹甝白虎虪黑虎貀無前足(說文虎山獸之)
(君委虒虎之有角者也豹似虎圈文貘似熊而黃黑色出蜀中)熊虎醜其子狗絶有
力麙(說文熊獸似豕山居冬蟄羆如熊黃白文能熊屬似鹿能獸堅中故稱賢能而彊壮稱能傑也)
貔白狐其子豰(說文貔豹屬出貉國)豺狗足貍子&KR2128;貈子貆
貒子貗貍狐貒貈醜其足蹯其跡□(說文狐妖獸也鬼所乘也有三德其)
(色中和小前大後死則首丘)䝟貐類貙虎爪食人迅走俊麑如
虦貓食虎豹猶如麂善登木(說文猶玃屬)兕似牛犀似
豕(說文&KR3369;如野牛而青象形象長鼻牙南越大獸三年一乳象耳牙四足之形豫象之大者騶虞白虎黑文)
(尾長於身仁獸食自死之肉)狒狒如人被髮迅走食人蒙頌猱
狀猱蝯善援玃父善顧威夷長脊而泥蜼卭鼻而長
尾時善乘領猩猩小而好啼闕洩多狃鼢鼠鼸
鼠鼷鼠鼶鼠鼬鼠鼩鼠鼭鼠鼣鼠鼫鼠鼤鼠鼨鼠豹文
鼮鼠鼰鼠(說文鼠宂蟲之總名也象形鼢地行鼠伯勞所作也一曰偃鼠鼫五技鼠也能飛不能過)
(屋能緣不能窮木能游不能渡谷能宂不能掩身能走不能先人斬&KR0008;鼠黑身白腰若帶手有長白毛似握版)
(之狀類蝯蜼之屬)羽本謂之翮一羽謂之箴十羽謂之縳百
羽謂之緷(與考工記異)旄謂之藣(方言翭本也狄博雅䎔&KR0008;翈翭&KR1606;風羽也&KR0008;)
(䩚翼也斄氂鬛毳髦毛也)
蟲魚
說文虫一名蝮博三寸首大如擘指象其卧形物之微
細或行或毛或蠃或介或鱗以虫為象
爾雅有足謂之蟲無足謂之豸翥醜罅螽醜奮強醜
捋蠭醜螸蠅醜扇
方言蛥蚗齊謂之螇螰楚謂之蟪蛄秦謂之蛥蚗自關
而東謂之虭蟧蟬楚謂之蜩宋衛之間謂之螗蜩陳
鄭之間謂之蜋蜩秦晉之間謂之蟬海岱之間謂之䗁
其大者謂之蟧或謂之蝒馬其小者謂之麥蚻有文者
謂之蜻蜻其雌蜻謂之疋大而黑者謂之䗃黑而赤者
謂之蜺蜩蟧謂之&KR2782;蜩&KR2258;謂之寒蜩寒蜩瘖蜩也蜉
䖻秦晉之間謂之&KR0034;&KR3479;蜻蛚楚謂之蟋蟀或謂之蛬
南楚之間謂之蚟孫螳螂謂之髦或謂之虰或謂之
&KR0008;&KR0008;蚍蜉齊魯之間謂之蚼蟓西南梁益之間謂之
玄蚼燕謂之蛾&KR0008;其場謂之坻或謂之垤鼅鼄鼄蝥
也自關而西秦晉之間謂之鼄蝥自關而東趙魏之郊
謂之鼅鼄或謂之蠾蝓蠾蝓者侏儒語之轉也北燕朝
鮮洌水之間謂之瑇蜍蠭燕趙之間謂之蠓螉其小
者謂之蠮螉或謂蚴蛻其大而蜜謂之壺蠭蠅東齊
謂之羊
爾雅蒺藜蝍蛆(博雅蝍蛆吴公也)蛗螽蠜草螽負蠜蜤螽蚣
蝑蟿螽螇蚸土螽蠰谿莫貈蟷螂蛑不過蟷蠰其子
蜱蛸蚍蜉大螘小者螘蠪朾螘螱飛螘其子蚳蠨
蛸長踦蟠鼠負蛜威委黍螢火即炤蟓桑繭雔
由樗繭棘繭欒繭蚢蕭繭食苖心螟食葉蟘食節賊
食根蟊
說文蛟龍之屬也池魚滿三千六百蛟來為之長能率
魚飛置笱水中即蛟去
爾雅鯤魚子鱦小魚魚有力者鰴科斗活東蜪蚅
鼃&KR1434;詹諸在水者黽魁陸蜌蠯蚌含漿蜃小者珧
蠑螈蜥蜴蜥蜴蝘蜓蝘蜓守宫也(方言守宫秦晉西夏謂之守宫或謂之蠦)
(䘃或謂之蜤易其在澤中者謂之易蜴南楚謂之蛇醫者謂之蠑螈東齊海岱謂之䗔北燕謂之祝蜓桂林)
(之中守宫大者而能鳴謂之蛤解)魚枕謂之丁魚腸謂之乙魚尾謂
之丙鼈三足能龜三足賁(博雅射工短狐&KR0558;也)
繹史卷一百五十九中
繹史卷一百五十九下靈壁縣知縣馬驌撰
名物訓詁(下)
禮器圖
鼎所以烹飪祭祀宗廟燕享賓客爾雅絶大謂之鼐
圓弇上謂之鼒附耳外謂之釴款足者謂之鬲按鼎
之形制方圓大小高卑文質最為多端博古圖據其
制度銘識分别商周亦臆度耳兹存數器於左
考古圖蠆鼎銘作蠆形疑人名公孫蠆之類博古圖
高九寸六分深六寸三分口俓八寸六分容一斗四
升銘識簡古為商器
博古圖舉鼎高九寸四分深四寸一分口俓七寸二
分銘曰子父舉按此鼎形制特高銘取手致與人用
之於父盡力致享不敢虚美其先者也
博古圖魚鼎高五寸五分深三寸三分口俓五寸二
分容二升三合銘作月魚兀形蓋薦魚之器
考古圖乙鼎高五寸八分深三寸七分俓五寸二分
容二升銘二字曰乙下一字不可識得於鄴之亶甲
城蓋商器
博古圖父乙鼎高七寸深三寸口俓五寸六分容二
升六合銘曰庚午王命寑廟辰見北田四品十二月
作册友史錫賴貝用作父乙尊&KR0008;按乙之號在商為
商器
博古圖南宫中鼎高八寸五分深五寸四分口俓長
七寸二分闊五寸四分容七升五合銘五十七字文
見本卷
小宗伯辨六彝之名物以待祼將辨六尊之名物以
待祭祀賓客司尊彝春祠夏禴用雞彝鳥彝皆有舟
其朝踐用兩獻尊其再獻用兩象尊皆有罍諸臣之
所昨也秋嘗冬烝祼用斝彝黃彝皆有舟其朝獻用
兩著尊其饋獻用兩壺尊皆有罍諸臣之所昨也凡
四時之間祀追享朝享祼用虎彝蜼彝皆有舟其朝
踐用兩大尊其再獻用兩山尊皆有罍諸臣之所昨
也
鄭註獻尊獻讀為犧飾以翡翠王肅註以為犧尊二
尊竝全牛象之形而鑿背為尊
博古圖犠尊通蓋高七寸七分深三寸四分通長一
尺一寸七分闊五寸容四升以口為流四足魏太和
中得尊於青州其制正與此類王肅註禮其說盖有
自來也
鄭注云象尊以象鳳凰或曰象骨飾尊阮氏云以畫
象飾尊
博古圖象尊通蓋高九寸八分深四寸五分通長一
尺二寸七分闊三寸八分容三升二合四足有提梁
全作象形而開背為尊
考古圖師艅象彝高六寸七分銘三十二字
按此器尊屬也古者鼎鬲尊卣之器以彝銘者多
矣
考古圖象尊高一尺一寸先儒解象尊其說既不同
此立象於蓋又與先儒之解不同
博古圖著尊高一尺四分口俓五寸腹俓九寸八分
容一斗七升四合明堂位曰著殷尊也著尊著地無
足此器底著地誠所謂著尊也
博古圖壺尊高一尺二寸八分口俓七寸八分腹俓
一尺一寸一分容三斗二升三合其形制類壺其為
壺尊乎
考古圖此器有脰著地無足據有脰則可名壺尊著
地則可名著尊
考古圖朝事中尊高一尺六寸俓五寸有半容二斗
三升銘五十七字博古圖作高克尊銘五十八字按
此器頸飾以山文意者其山尊乎然山尊用以再獻
非朝事也銘文中中高克等字疑殘缺辨識未真耳
博古圖大尊高二尺三寸口俓一尺九寸八分腹俓
一尺二寸九分足俓一尺一寸二分容七斗四升半
明堂位曰泰有虞氏之尊也古以陶瓦此器則用銅
其周之變製乎
司尊彝六尊皆有罍諸臣之所昨也註謂諸臣獻者
酌罍以自酢不敢與王之神靈共尊尊以祼神罍臣
之所飲也尊有六則罍亦當有六以副之矣但三代
遺器鮮能備存焉
博古圖犧首罍高一尺四寸深一尺二寸三分口俓
六寸四分腹俓一尺五寸容二斗八升六合
明堂位曰山罍夏后氏之尊也註云刻畫為山雲之
形言刻畫則以木為之今以金而飾以雷文知先儒
之失考也此罍以犧首為耳鼻當是犧尊之副
博古圖象首尊高二尺四寸五分口俓七寸六分腹
俓一尺六寸八分足俓一尺一寸五分容一石二斗
七升
考古圖作三耳大壺按其制飾以雷文實罍也耳用
象首當為象尊之副
司尊彝六彝釋者以為雞斝虎盛明水鳥黃蜼盛鬱
鬯彜皆有舟舟尊下臺若承槃焉殊不知彝之有舟
乃相須之器猶尊之與壺缾之與罍也先儒之說然
乎否邪
博古圖父丁彝高五寸四分腹俓七寸容五升兩耳
有珥銘曰古作父丁寳尊彝
考古圖虎彝高四寸四分俓六寸容三升六合銘曰
作寳彝此器兩耳飾以虎首盖虎彝也
博古圖垂花舟高三寸七分口俓八寸五分容五升
七合以牛首為耳其制近彝其飾花萼有相承相蔽
之義盖漢人為之亦足徵舟之非若承槃矣
博古圖方彝高七寸九分口俓長六寸一分闊五寸
一分腹俓長六寸二分闊五寸二分容六升七合銘
曰己酉戌命尊宜于招黻庚九商貝朋方
用室圍宗彝在九月惟王一祀世昌五惟右銘
缺六字此器銘宗彝周官六彝之類也其稱祀周初
因商如洪範十有三祀者實周器也四方觚稜其制
特與諸彝不同
博古圖山斝高一尺口俓五寸五分容二升六合
司尊彝斝彝註云斝讀為稼畫禾稼也不知其何所
本夫尊以象壺名壺尊安知彝不以象斝名斝彝乎
明堂位云夏后氏以雞彝殷以斝周以黃目黃目是
黃彝也
雷紋斝高七寸八分口俓五寸一分容一升
博古圖蜼尊通蓋高六寸二分口俓三寸三分腹俓
三寸五分容一升一合銘曰周作父乙尊彝舊作蜼
尊疑即蜼彝也宗彝之以虎蜼自唐虞然矣
禮烝嘗饋獻用兩壺次於尊彝用於門内燕禮與大
射卿大夫用方士旅食用圜聘禮梁在北而八壺南
陳梁在西而六壺東陳詩稱韓侯取妻清酒百壺壺
為酒器宗廟燕射聘昏無不用焉先儒云刻木繪漆
其說出於臆見惟範金之器後世猶存
考古圖方壺按周禮尊於東楹之西兩方壺博古圖
屬漢器高一尺二寸五分容一斗一升二合
博古圖通蓋高一尺四寸六分容五升四合銘曰㪉
姬作寳彝
李氏錄云周王燕晉士文伯尊以魯壺用饗也周官
烝嘗饋獻用兩壺尊用祀也公食大夫用兩圜壺坊
記曰敬則用祭器故祀饗兼用之
考古圖召中丁父壺高尺有四寸半俓七寸六分容
二斗七升銘三十五字博古圖腹俓一尺一寸一分
銘三十七字銘見本卷實三十七字子孫重文
爾雅卣中尊也夏商之世總謂之彝周則鬱鬯之尊
獨謂之卣卣與尊彝皆盛酒之器用有所宜則名有
不同賈氏疏云上尊曰彝中尊曰卣下尊曰壺
博古圖祖乙卣高一尺二寸四分口俓長四寸八分
闊三寸六分腹俓長八寸六分闊七寸二分容二升
銘器與蓋皆七字曰孫作祖乙寳尊彝
是器向得於青州高可九寸容可二升有餘銘作雙
册父辛其製最類博古圖所載執爵父丁卣但銘不
同耳制作甚精自然無蓋然則卣固不盡有蓋博古
圖以為闕蓋殆非也
爵為器甚小而在禮實大祭祀賓客喪紀冠昏朝聘
燕射靡不用之韓詩說一升曰爵二升曰觚三升曰
觶四升曰角五升曰散總名曰爵其實曰觴皆飲酒
之器也博雅斝琖爵在夏為琖在商為斝在周為爵
是則實同而名異耳圖志所載其制復不同而大小
亦不合於舊說俟稽古者辯之
士虞禮主人洗廢爵酌酒酳尸主婦洗足爵于房中
酌亞獻尸賓長洗繶爵三獻註云廢爵無足足爵有
足輕者飾也繶爵口足間有篆又彌飾也考古圖
鄉飲酒記凡舉爵三作而不徒爵知獻必舉爵也禮
圖所載爵於雀背負錢經𫝊所不見是器前若噣後
若尾其全體有象於雀
博古圖女乙觚高九寸口俓四寸九分容六合銘曰
帚&KR0008;乙
博古圖虎斝高一尺五寸六分口俓七寸三分容六
升鋬端有虎首之狀三足若鬲
饕餮斝高八寸五分口俓四寸七分容一升一合鏤
文簡古不加精巧而後之冶工不能及
按酒器有斝所以戒其喧也斝已見前此二器形
製復異
博古圖角高八寸三分容七合銘兩册雙弓祖乙亞
形中倒戈
博古圖素觶高三寸九分容六合銘立戈形父辛二
字
饕餮觶高三寸五分容五合
敦上古以瓦中古以金或以玉為飾或以木為之設
蓋者以會無耳足者謂之廢或類珠槃或似簠簋其
名則或以為土簋或以為玉齍其用則或以盛血尸
盟執之或以盛黍稷内宰贊之明堂位云有虞氏之
兩敦小宰職云主婦執一金敦黍敦為器不同因時
制作異代變本加麗故不可得而定其形製也
博古圖周宰辟父敦有三第一器通蓋高八寸三分
口俓六寸七分腹俓八寸五分容七升二合器與蓋
各銘七十五字文見本卷第二器高七寸三分第三
器高六寸一分形製銘文悉同考古圖云俓八寸四
分銘七十四字
博古圖兕敦有三第一器通蓋高一尺二寸深四寸
四分腹俓八寸二分足方七寸六分高三寸九分器
蓋各銘曰兕次器高一尺一寸九分三器高八寸六
分闕蓋皆銘兕字
博古圖已丁敦通蓋高七寸一分深四寸六分腹俓
六寸六分蓋銘曰孫已丁器銘曰已孫丁其蓋足純
緣周以夔龍兩螭據耳通腹饕餮比之他敦尤異
考古圖伯&KR1315;父敦集古錄作冏父釴耳圈足與諸敦
不同銘見本卷
考古圖牛鼎深八寸六分俓尺有八寸容一斛無銘
按禮圖所載牛羊豕鼎各以其首飾其足此鼎之足
以牛首為飾蓋牛鼎也按此鼎絶大當為鼐
博古圖花足鼎高五寸七分深三寸二分口俓長四
寸八分闊三寸八分容二升二合無銘
鬲似鼎空足博古圖慧季鬲高四寸三分口俓四寸
二分銘曰慧季作
博古圖文王鼎高八寸九分深三寸八分口俓長六
寸一分闊四寸三分容三升有半銘曰魯公作文王
尊彝按此周公祭文王之器其制足象蜼形爾雅蜼
禺屬昂鼻長尾尾有兩岐遇雨以尾塞鼻蓋其有智
周身𨼆起獸面饕餮之象也
博古圖蟠虺鼎高六寸五分深三寸二分口俓八寸
一分容四升七合無銘按此器耳附外當為釴
博古圖龍鼎高七寸一分深四寸四分口俓六寸三
分容五升三合無銘鼎之烹飪可以享上帝養聖賢
其用大矣所以取象於龍蓋求配其類也
繹史卷一百五十九下
