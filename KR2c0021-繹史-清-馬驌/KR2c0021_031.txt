繹史卷三十一靈壁縣知縣馬驌撰
魯隠公攝位
左傳(隠公)惠公元妃孟子孟子䘚繼室以聲子生隠公宋
武公生仲子仲子生而有文在其手曰為魯夫人故仲
子歸于我生桓公而惠公薨是以隠公立而奉之元
年春王周正月不書即位攝也(史記初惠公適夫人無子公賤妾聲子生子息)
(息長為娶於宋宋女至而好惠公奪而自妻之生子允登宋女為夫人以允為太子及惠公䘚為允少故魯人)
(共令息攝政不言即位信如史言則衛宣楚平之事自惠公先之矣惠公魯之令主史說疑誣)
公羊傳元年者何君之始年也春者何歲之始也王者
孰謂謂文王也曷為先言王而後言正月王正月也何
言乎王正月大一統也公何以不言即位成公意也何
成乎公之意公將平國而反之桓曷為反之桓桓幼而
貴隠長而卑其為尊卑也微國人莫知隠長又賢諸大
夫扳隠而立之隠於是焉而辭立則未知桓之將必得
立也且如桓立則恐諸大夫之不能相幼君也故凡隠
之立為桓立也隠長又賢何以不宜立立適以長不以
賢立子以貴不以長桓何以貴母貴也母貴則子何以
貴子以母貴母以子貴
榖梁傳雖無事必舉正月謹始也公何以不言即位成
公志也焉成之言君之不取為公也君之不取為公何
也將以讓桓也讓桓正乎曰不正春秋成人之美不成
人之惡隠不正而成之何也將以惡桓也其惡桓何也
隠將讓而桓弑之則桓惡矣桓弑而隠讓則隠善矣善
則其不正焉何也春秋貴義而不貴惠信道而不信邪
孝子揚父之美不掦父之惡先君之欲與桓非正也邪
也雖然既勝其邪心以與隠矣已探先君之邪志而遂
以與桓則是成父之惡也兄弟天倫也為子受之父為
諸侯受之君已廢天倫而忘君父以行小惠曰小道也
若隠者可謂輕千乘之國蹈道則未也(此入春秋第一義例公榖各)
(發異論故三傳竝正書以下記事惟左氏正書其公榖之尤卓者或亦正書餘皆細書)
左傳三月公及邾儀父盟于蔑邾子克也未王命故不
書爵曰儀父貴之也公攝位而欲求好於邾故為蔑之
盟(紀年魯隠公及邾莊公盟于姑蔑或公羊傳及者何與也會及暨皆與也曷為或言會言及或言暨會)
(猶最也及猶汲汲也暨猶暨暨也及我欲之暨不得已也儀父者何邾婁之君也何以名字也曷為稱字裦之)
(也曷為裦之為其與公盟也與公盟者衆矣曷為獨裦乎此因其可裦而裦之此其為可裦奈何漸進也昧者)
(何地期也之榖梁傳及者何内為志焉爾儀字也父猶傳也男子美稱也其不言邾子何也邾之上古微未)
(爵命于周也不日其盟渝也昧地名也公榖蔑作昧)秋七月天王使宰咺來
歸惠公仲子之賵緩且子氏未薨故名天子七月而葬
同軌畢至諸侯五月同盟至大夫三月同位至士踰月
外姻至贈死不及尸弔生不及哀豫凶事非禮也(公羊傳宰)
(者何官也咺者何名也曷為以官氏宰士也惠公者何隠之考也仲子者何桓之母也何以不稱夫人桓未君)
(也賵者何喪事有賵賵者蓋以馬以乘馬束帛車馬曰賵貨財曰賻衣被曰襚桓未君則諸侯曷為來賵之隠)
(為桓立故以桓母之喪告于諸侯然則何言爾成公意也其言來何不及事也其言惠公仲子何兼之兼之非)
(禮也何以不言及仲子仲子微也禮榖梁傳母以子氏仲子者何惠公之母孝公之妾也賵人之母則可賵)
(人之妾則不可君子以其可辭受之其志不及事也賵者何也乘馬曰賵衣衾曰襚貝玉曰含錢財曰賻)
說苑春秋曰天王使宰咺來歸惠公仲子之賵賵者何
喪事有賵者蓋以乘馬束帛輿馬曰賵貨財曰賻衣被
曰襚口實曰唅玩好曰贈知生者賻賵知死者贈襚贈
襚所以送死也賻賵所以佐生也輿馬束帛貨財衣被
玩好其數奈何曰天子乘馬六匹諸侯四匹大夫三匹
元士二匹下士一匹天子束帛五匹元三纁二各五十
尺諸侯元二纁二各三十尺大夫元一纁二各三十尺
元士元一纁一各二丈下士綵縵各一匹庶人布帛各
一匹天子之賵乘馬六匹乘車諸侯四匹乘輿大夫曰
參輿元士下士不用輿天子文繡衣各一襲到地諸侯
覆跗大夫到踝士到髀天子唅實以珠諸侯以玉大夫
以璣士以貝庶人以榖實位尊德厚及親者賻賵唅禭
厚貧富亦有差二三四五之數取之天地而制竒偶度
人情而出節文謂之有因禮之大宗也
左傳冬十月庚申改葬惠公公弗臨故不書惠公之薨
也有宋師太子少葬故有闕是以改葬衛侯來會葬不
見公亦不書衆父䘚公不與小斂故不書日(公羊傳何以不)
(日遠也所見異辭所聞異辭所傳聞異辭榖梁傳大夫日䘚正也不日䘚惡也)(二年)司空無
駭入極費庈父勝之(左傳蒙上文正書不標名餘同公羊傳無駭者何展無駭也何)
(以不氏貶曷為貶疾始滅也始滅昉于此乎前此矣前此則曷為始乎此託始焉爾曷為託始焉爾春秋之始)
(也此滅也其言入何内大惡諱也人穀梁傳入者内弗受也極國也苟焉以入人為志者亦入之矣不稱氏)
(者滅同姓貶也公公羊傳夫人子氏者何隠公之母也何以不書葬成意也何成乎公之意子將不終為君)
(故母亦不終為夫人也夫穀梁傳夫人薨不地夫人者隠之妻也䘚而不書葬人之義從君者也仲子也)
(子氏也君氏也三傳互異固當闕疑)(三年)夏君氏䘚聲子也不赴于諸侯
不反哭于寝不祔于姑故不曰薨不稱夫人故不言葬
不書姓為公故曰君氏(二傳作尹氏文别載)五年春公將如棠
觀魚者臧僖伯諫曰凡物不足以講大事其材不足以
備器用則君不舉焉君將納民於軌物者也故講事以
度軌量謂之軌取材以章物采謂之物不軌不物謂之
亂政亂政亟行所以敗也故春蒐夏苖秋獮冬狩皆於
農隙以講事也三年而治兵入而振旅歸而飲至以數
軍實昭文章明貴賤辨等列順少長習威儀也鳥獸之
肉不登於俎皮革齒牙骨角毛羽不登於器則公不射
古之制也若夫山林川澤之實器用之資皂隸之事官
司之守非君所及也公曰吾將略地焉遂往陳魚而觀
之僖伯稱疾不從書曰公矢魚于棠非禮也且言遠地
也(公羊傳何以書譏何譏爾遠也公曷為遠而觀魚登來之也百金之魚公張之登來之者何美大之之辭)
(也棠者何濟上之邑也不穀梁傳傳曰常事曰視非常曰觀禮尊不親小事卑尸大功魚卑者之事也公觀)
(之非正也)九月考仲子之宫將萬焉公問羽數於衆仲對
曰天子用八諸侯用六大夫四士二夫舞所以節八音
而行八風故自八以下公從之於是初獻六羽始用六
佾也
公羊傳考宮者何考猶入室也始祭仲子也桓未君則
曷為祭仲子隠為桓立故為桓祭其母也然則何言爾
成公意也初者何始也六羽者何舞也初獻六羽何以
書譏何譏爾譏始僭諸公也六羽之為僭奈何天子八
佾諸公六諸侯四諸公者何諸侯者何天子三公稱公
王者之後稱公其餘大國稱侯小國稱伯子男天子三
公者何天子之相也天子之相則何以三自陜而東者
周公主之自陜而西者召公主之一相處乎内始僭諸
公昉於此乎前此矣前此則曷為始乎此僭諸公猶可
言也僭天子不可言也
榖梁傳考者何也考者成之也成之為夫人也禮庶子
為君為其母築宮使公子主其祭也於子祭於孫止仲
子者惠公之母隠孫而修之非隠也初始也榖梁子曰
舞夏天子八佾諸公六佾諸侯四佾初獻六羽始僭樂
矣尸子曰舞夏自天子至諸侯皆用八佾初獻六羽始
厲樂矣
左傳冬十二月辛巳臧僖伯䘚公曰叔父有憾于寡人
寡人弗敢忘葬之加一等(穀梁傳隠不爵命大夫其曰公子彄何也先君之大夫也)
(八年)鄭伯請釋泰山之祀而祀周公以泰山之祊易許
田三月鄭伯使宛來歸祊不祀泰山也(公羊傳宛者何鄭之微者也邴)
(者何鄭湯沐之邑也天子有事于泰山諸侯皆從泰山之下諸侯皆有湯沐之邑焉其言入何難也其日何難)
(也其言我何言我者非獨我也齊亦欲之日穀梁傳名宛所以貶鄭伯惡與地也入者内弗受也入惡入者)
(也邴者鄭伯所受命于天子而祭泰山之邑)無駭䘚羽父請諡與族公問
族於衆仲衆仲對曰天子建德因生以賜姓胙之土而
命之氏諸侯以字為諡因以為族官有世功則有官族
邑亦如之公命以字為展氏(公羊傳此展無駭也何以不氏疾始滅也故終其身)
(不氏說榖梁傳無侅之名未有聞焉或曰隠不爵大夫也或曰故貶之也公羊傳九年俠䘚俠者何吾大)
(夫之未命者也之榖梁傳俠者所俠也弗大夫者隱不爵大夫也隱不爵大夫何也曰不成為君也)
(十一年)羽父請殺桓公將以求大宰公曰為其少故也吾
將授之矣使營菟裘吾將老焉羽父懼反譖公於桓公
而請弑之公之為公子也與鄭人戰於狐壤止焉鄭人
囚諸尹氏賂尹氏而禱於其主鍾巫遂與尹氏歸而立
其主十一月公祭鍾巫齊於社圃館於寪氏壬辰羽父
使賊弑公于寪氏立桓公而討寪氏有死者不書葬不
成喪也
公羊傳翬者何公子翬也何以不稱公子貶曷為貶與
弑公也其與弑公奈何公子翬諂乎隱公謂隱公曰百
姓安子諸侯說子盍終為君矣隱公曰否吾使修塗裘
吾將老焉公子翬恐若其言聞乎桓於是謂桓曰吾為
子口隱矣隱曰吾不反也桓曰然則奈何曰請作難弑
隱公於鍾巫之祭焉弑隱公也(榖梁傳翬者何也公子翬也其不稱公子何也)
(貶之也何為貶之也與於弑公故貶也右二傳原在四年)何以不書葬隱之也
何隱爾弑也弑則何以不書葬春秋君弑賊不討不書
葬以為無臣子也子沈子曰君弑臣不討賊非臣也不
復讎非子也葬生者之事也春秋君弑賊不討不書葬
以為不繫乎臣子也公薨何以不地不忍言也隱何以
無正月隱將讓乎桓故不有其正月也(榖梁傳公薨不地何也隱之不)
(忍地也其不言葬何也君弑賊不討不書葬以罪下也隱十年無正隱不自正也元年有正所以正隱也公)
(羊傳繼弑君不言即位此其言即位何如其意也)
榖梁傳桓無王其曰王何也謹始也其曰無王何也桓
弟弑兄臣弑君天子不能定諸侯不能救百姓不能去
以為無王之道遂可以至焉爾元年有王所以治桓也
繼故不言即位正也繼故不言即位之為正何也曰先
君不以其道終則子弟不忍即位也繼故而言即位則
是與聞乎弑也繼故而言即位是為與聞乎弑何也曰
先君不以其道終已正即位之道而即位是無恩於先
君也
左傳(桓公)元年春公即位修好于鄭鄭人請復祀周公䘚
易祊田公許之三月鄭伯以璧假許田為周公祊故也
夏四月丁未公及鄭伯盟于越結祊成也盟曰渝盟無
享國冬鄭伯拜盟(公羊傳其言以璧假之何易之也易之則其言假之何為恭也曷為為恭)
(有天子存則諸侯不得專地也許田者何魯朝宿之邑也諸侯時朝乎天子天子之郊諸侯皆有朝宿之邑焉)
(此魯朝宿之邑也則曷為謂之許田諱取周田也諱取周田則曷為謂之許田繫之許也曷為繫之許近許也)
(此邑也其稱田何田多邑少稱田邑多田少稱邑假榖梁傳會者外為主焉爾假不言以言以非假也非而)
(曰假諱易地也禮天子在上諸侯不得以地相與也無田則無許可知矣不言許不與許也許田者魯朝宿之)
(邑也邴者鄭伯之所受命而祭泰山之邑也用見魯之不朝于周而鄭之不祭泰山也及者内為志焉爾越盟)
(地之名也榖公羊傳十一年柔者何吾大夫之未命者也梁傳柔者何吾大夫之未命者也)(千七)
(年)及邾儀父盟于趡尋蔑之盟也伐邾宋志也(穀梁傳莊)
(公十六年邾子克䘚其曰子進之也)
禮諸侯不再娶再娶不得稱夫人惠公以孟子為元
妃以聲子為繼室有子而長國之福也信手文之禎
祥再娶仲子已開禍亂之端矣隱長桓幼其為尊卑
也微諸大夫扳隱而立之正也隱欲讓桓非正也隱
立十有一年用師宋郊連兵許國業與齊僖鄭莊方
驅并駕國人咸知惠公有子亦將以其終為君也將
以讓桓則直授之夫以十三歲之莊公與三歲之襄
公皆不以弱弗克立桓也即幼又復十一年矣而濡
忍不決讒禍鍾巫菟裘之營吁嗟其已晩矣羽父專
命行師素無臣禮始以殺桓求媚終以弑隱逞志有
弑一君之名而有弑二君之心桓公黨惡滅倫據國
而世守之亂臣賊子夫亦何憚而不為哉唯是隱公
既長且賢南面數載不聞敗德非鬼之祭竟來簒逆
探先君之邪志啓奸雄之戎心君弑而賊不討春秋
於此有遺憾焉
繹史卷三十一
