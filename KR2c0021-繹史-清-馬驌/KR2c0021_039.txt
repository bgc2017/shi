繹史卷三十九靈壁縣知縣馬驌撰
曲沃幷晉
史記穆侯四年取齊女姜氏為夫人七年伐條生太子
仇十年伐千畞有功生少子名曰成師晉人師服曰異
哉君之命子也太子曰仇仇者讎也少子曰成師成師
大號成之者也名自命也物自定也今適庶名反逆此
後晉其能毋亂乎二十七年穆侯卒弟殤叔自立太子
仇出奔殤叔四年穆侯太子仇率其徒襲殤叔而立是
為文侯三十五年文侯仇卒子昭侯伯立昭侯元年封
文侯弟成師于曲沃曲沃邑大于翼翼晉君都邑也成
師封曲沃號為桓叔靖侯庶孫欒賓相桓叔桓叔是時
年五十八矣好德晉國之衆皆附焉君子曰晉之亂其
在曲沃矣末大於本而得民心不亂何待
詩山有樞隰有榆子有衣裳弗曳弗婁子有車馬弗馳
弗驅宛其死矣他人是愉山有栲隰有杻子有廷内弗
洒弗埽子有鐘鼓弗鼓弗考宛其死矣他人是保山有
漆隰有栗子有酒食何不日鼓瑟且以喜樂且以永日
宛其死矣他人入室揚之水白石鑿鑿素衣朱襮從
子于沃既見君子云何不樂揚之水白石皓皓素衣朱
繡從子於鵠既見君子云何其憂揚之水白石粼粼我
聞有命不敢以告人椒聊之實蕃衍盈升彼其之子
碩大無朋椒聊且遠條且椒聊之實蕃衍盈匊彼其之
子實大且篤椒聊且遠條且綢繆束薪三星在天今
夕何夕見此良人子兮子兮如此良人何綢繆束芻三
星在隅今夕何夕見此邂逅子兮子兮如此邂逅何綢
繆束楚三星在戸今夕何夕見此粲者子兮子兮如此
粲者何有杕之杜其葉湑湑獨行踽踽豈無他人不
如我同父嗟行之人胡不比焉人無兄弟胡不佽焉有
杕之杜其葉菁菁獨行睘睘豈無他人不如我同姓嗟
行之人胡不比焉人無兄弟胡不佽焉羔裘豹袪自
我人居居豈無他人維子之故羔裘豹褎自我人究究
豈無他人維子之好(詩序山有樞刺晉昭公也不能修道以正其國有財不能用有鐘鼓)
(不能以自樂有朝廷不能洒埽政荒民散將以危亡四鄰謀取其國家而不知國人作詩以刺之也揚之水)
(刺晉昭公也昭公分國以封沃沃盛彊昭公微弱國人將叛而歸沃焉椒聊刺晉昭公也君子見沃之盛彊)
(能修其政知其蕃衍盛大子孫將有晉國焉時綢繆刺晉亂也國亂則婚姻不得其時焉杕杜刺也君不)
(能親其宗族骨肉離散獨居而無兄弟將為沃所幷爾羔裘刺時也晉人刺其在位不恤其民也朱子說)
(揚之水詩文明白序說不誤其餘皆未必如序所言)
史記七年晉大臣潘父弑其君昭侯而迎曲沃桓叔桓
叔欲入晉晉人發兵攻桓叔桓叔敗還歸曲沃晉人共
立昭侯子平為君是為孝侯誅潘父孝侯八年曲沃桓
叔卒子鱓代桓叔是為曲沃莊伯孝侯十五年曲沃莊
伯弑其君晉孝侯于翼晉人攻曲沃莊伯莊伯復入曲
沃晉人復立孝侯子郄為君是為鄂侯鄂侯六年卒曲
沃莊伯聞晉鄂侯卒乃興兵伐晉周平王使虢公將兵
伐曲沃莊伯莊伯走保曲沃晉人共立鄂侯子光是為
哀侯(紀年鄂侯五年十月莊伯以曲沃叛伐翼公子萬救翼荀叔軫追之至于家谷翼侯焚曲沃之禾而)
(還翼侯伐曲沃大捷武公請成于翼至相而還伐六年王使虢公伐晉之曲沃晉鄂侯卒曲沃莊伯復晉立)
(鄂侯子光是為哀侯公子萬救翼荀叔軫追之至于家谷水經注引紀年與坊本多異)
左傳(隱公五年)曲沃莊伯以鄭人邢人伐翼王使尹氏武氏
助之翼侯奔隨曲沃叛王秋王命虢公伐曲沃而立哀
侯于翼(六年)翼九宗五正頃父之子嘉父逆晉侯于隨
納諸鄂晉人謂之鄂侯(據此鄂侯哀侯又分立矣非鄂侯卒哀侯立如史所云也)
史記哀侯二年曲沃莊伯卒子稱代莊伯立是為曲沃
武公(紀年哀侯二年曲沃莊伯卒子稱立是為武公尚一軍三年荀人董伯皆叛曲沃)
左傳(桓公二年)初晉穆侯之夫人姜氏以條之役生大子命
之曰仇其弟以千畞之戰生命之曰成師師服曰異哉
君之名子也夫名以制義義以出禮禮以體政政以正
民是以政成而民聽易則生亂嘉耦曰妃怨耦曰仇古
之命也今君命大子曰仇弟曰成師始兆亂矣兄其替
乎惠之二十四年晉始亂故封桓叔于曲沃靖侯之孫
欒賓傳之師服曰吾聞國家之立也本大而末小是以
能固故天子建國諸侯立家卿置側室大夫有貳宗士
有隷子弟庶人工商各有分親皆有等衰是以民服事
其上而下無覬覦今晉甸侯也而建國本既弱矣其能
久乎惠之三十年晉潘父弑昭侯而納桓叔不克晉人
立孝侯惠之四十五年曲沃莊伯伐翼弑孝侯翼人立
其弟鄂侯鄂侯生哀侯哀侯侵陘庭之田陘庭南鄙啓
曲沃伐翼三年春曲沃武公伐翼次于陘庭韓萬禦
戎梁弘為右逐翼侯于汾隰驂絓而止夜獲之及欒共
叔
國語武公伐翼殺哀侯止欒共子曰苟無死吾以子見
天子令子為上卿制晉國之政辭曰成聞之民生於三
事之如一父生之師教之君食之非父不生非食不長
非教不知生之族也故壹事之唯其所在則致死焉報
生以死報賜以力人之道也臣敢以私利廢人之道君
何以訓矣且君知成之從也未知其待於曲沃也從君
而貳君焉用之遂鬭而死
史記哀侯八年晉侵陘庭陘庭與曲沃武公謀九年伐
晉于汾旁虜哀侯晉人乃立哀侯子小子為君是為小
子侯小子元年曲沃武公使韓萬殺所虜晉哀侯曲沃
益彊晉無如之何
左傳(七年)冬曲沃伯誘晉小子侯殺之(紀年晉曲沃滅荀以其地賜大夫原)
(氏黯是為荀叔)八年春滅翼冬王命虢仲立哀侯之弟緡于晉
九年秋虢仲芮伯梁伯荀侯賈伯伐曲沃(紀年晉侯緡九年曲)
(沃尚一軍異於晉)
詩肅肅鴇羽集于苞栩王事靡盬不能蓺稷黍父母何
怙悠悠蒼天曷其有所肅肅鴇翼集于苞棘王事靡盬
不能蓺黍稷父母何食悠悠蒼天曷其有極肅肅鴇行
集于苞桑王事靡盬不能蓺稻梁父母何嘗悠悠蒼天
曷其有常(詩序鴇羽刺時也昭公之後大亂五世君子下從征役不得養其父母而作是詩也)
左傳(莊公十六年)王使虢公命曲沃伯以一軍為晉候
史記曲沃武公伐晉侯緡滅之盡以其寳器賂獻於周
釐王釐王命曲沃武公為晉君列為諸侯於是盡倂晉
地而有之曲沃武公已即位三十七年矣更號曰晉武
公晉武公始都晉國前即位曲沃通年三十八年武公
稱者先晉穆侯曾孫也曲沃桓叔孫也桓叔者始封曲
沃武公莊伯子也自桓叔初封曲沃以至武公滅晉也
凡六十七歲而卒代晉為諸侯武公代晉二年卒與曲
沃通年即位凡三十九年而卒(史文不厭詳盡)
詩豈曰無衣七兮不如子之衣安且吉兮豈曰無衣六
兮不如子之衣安且燠兮有杕之杜生于道左彼君
子兮噬肯適我中心好之曷飲食之有杕之杜生于道
周彼君子兮噬肯來遊中心好之曷飲食之(詩序無衣刺晉武公)
(也武公始幷晉國其大夫為之請命乎天子之使而作是詩也有杕之杜刺晉武公也武公寡特兼其宗族)
(而不求賢以自輔焉)
左傳十八年春虢公晉侯朝王王饗醴命之宥皆賜玉
五瑴馬三匹非禮也王命諸侯名位不同禮亦異數不
以禮假人(二十三年)晉桓莊之族偪獻公患之士蒍曰去
富子則羣公子可謀也己公曰爾試其事士蒍與羣公
子謀譖富子而去之(二十四年)晉士蒍又與羣公子謀使
殺游氏之二子士蒍告晉侯曰可矣不過二年君必無
患(二十五年)晉士蒍使羣公子盡殺游氏之族乃城聚而
處之冬晉侯圍聚盡殺羣公子二十六年春晉士蒍
為大司空夏士蒍城絳以深其宮(史記士蒍說公曰故晉之羣公子多不誅)
(亂且起乃使盡殺諸公子而城聚都之命曰絳始都絳按左氏云桓莊之族而史曰故晉之公子又城聚與)
(城絳為二而史曰命聚為絳皆馬遷之疎)
昭侯文侯之子也桓叔文侯之弟也曲沃之封邑大
於國潘父作難於内而昭侯弑焉既而孝侯鄂侯莊
伯弑之哀緡小子侯武公弑之遂以幷晉曲沃之無
道也六弑其君矣周室播遷王綱廢墮弗能正罪討
逆而反助之天子陵夷於上奸回亦何懼之有未幾
而並叛王矣三世濟惡驕恣罔忌方改夏朔豈假周
命緡侯立而旋亡天王受其寳賂齊桓初霸威未及
遠周之衰也何可問也夫唐叔成王之介弟也翦桐
受封至文侯九世耳驪山之亂用能以王室懿親戡
定國難其遺烈匪遠也奈何以骨肉肇亂禍成耦國
椒聊揚水民樂為謀傳不云乎不有廢也其何以興
抑亦盛衰之有定數奚命名之果足以招尤邪
繹史卷三十九
