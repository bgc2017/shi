繹史卷一百二十五靈壁縣知縣馬驌撰
衛嗣君之治
史記嗣君五年更貶號曰君獨有濮陽
戰國策衛嗣君時胥靡逃之魏衛贖之百金不與乃請
以左氏羣臣諫曰以百金之地贖一胥靡無乃不可乎
君曰治無小亂無大教化喻於民三百之城足以為治
民無廉恥雖有十左氏將何以用之
韓非子衛嗣君之時有胥靡逃之魏因為襄王之后治
病衛嗣君聞之使人請以五十金買之五反而魏王不
予乃以左氏易之羣臣左右諫曰夫以一都買胥靡可
乎君曰非子之所知也夫治無小而亂無大法不立而
誅不必雖有十左氏無益也法立而誅必雖失十左氏
無害也魏王聞之曰主欲治而不聽之不祥因載而往
徒獻之衛嗣公使人為客過關市關市苛難之因事
關市以金與關吏乃舍之嗣公謂關吏曰某時有客過
而所與汝金而汝因遣之關吏乃大恐而以嗣公為明
察衛嗣君之時有人於令之左右縣令有發蓐而席
弊甚嗣公還令人遺之席曰吾聞汝今者發蓐而席弊
甚賜汝席縣令大驚以君為神也衛嗣君謂薄疑曰
子小寡人之國以為不足仕則寡人力能仕子請進爵
以子為上卿乃進田萬頃薄子曰疑之母親疑以疑為
能相萬乘所不窕也然疑家巫有蔡嫗者疑母甚愛信
之屬之家事焉疑智足以信言家事疑母盡以聽疑也
然已與疑言者亦必復決之於蔡嫗也故論疑之智能
以疑為能相萬乘而不窕也論其親則子母之閒也然
猶不免議之於蔡嫗也今疑之於人主也非子母之親
也而人主皆有蔡嫗人主之蔡嫗必其重人也重人者
能行私者也夫行私者繩之外也而疑之所言法之内
也繩之外與法之内讎也不相受也一曰衛君之晉謂
薄疑曰吾欲與子皆行薄疑曰媪也在中請歸與媪計
之衛君自請薄媪薄媪曰疑君之臣也君有意從之甚
善衛君曰吾以請之媪媪許我矣薄疑歸言之媪也曰
衛君之愛疑奚與媪媪曰不如吾愛子也衛君之賢疑
奚與媪也曰不如吾賢子也媪與疑計家事已决矣乃
請决之於卜者蔡嫗今衛君從疑而行雖與疑决計必
與他蔡嫗敗之如是則疑不得長為臣矣
呂氏春秋衛嗣君欲重稅以聚粟民弗安以告薄疑曰
民甚愚矣夫聚粟也將以為民也其自藏之與在於上
奚擇薄疑曰不然其在於民而君弗知其不如在上也
其在於上而民弗知其不如在民也凡聽必反諸已審
則令無不聽矣國久則固固則難亡今虞夏殷周無存
者皆不知反諸已也薄疑說衛嗣君以王術嗣君應
之曰所有者千乘也願以受教薄疑對曰烏獲奉千鈞
又况一斤
韓非子如耳說衛嗣公衛嗣公說而太息左右曰公何
為不相也公曰夫馬似鹿者而題之千金然而有百金
之馬而無一金之鹿者馬為人用而鹿不為人用也今
如耳萬乘之相也外有大國之意其心不在衛雖辯智
亦不為寡人用吾是以不相也衛嗣君重如耳愛世
姬而恐其皆因其愛重以壅已也乃貴薄疑以敵如耳
尊魏姬以耦世姬曰以是相參也嗣君知欲無壅而未
得其術也夫不使賤議貴下偪上而必待勢重之鈞也
而後敢相議則是益樹壅塞之臣也嗣君之壅乃殆
史記伐衛拔列城二衛君患之如耳見衛君曰請罷魏
兵免成陵君可乎衛君曰先生果能孤請世世以衛事
先生如耳見成陵君曰昔者魏伐趙斷羊腸拔閼與約
斬趙趙分而為二所以不亡者魏為從主也今衛已廹
亡將西請事於秦與其以秦醳衛不如以魏醳衛衛之
德魏必終無窮成陵君曰諾如耳見魏王曰臣有謁於
衛衛故周室之别也其稱小國多寳噐今國廹於難而
寳噐不出者其心以為攻衛醳衛不以王為主故寳噐
雖出必不入於王也臣竊料之先言醳衛者必受衛者
也如耳出成陵君入以其言見魏王魏王聽其說罷其
兵免成陵君終身不見(紀年魏襄王八年翟章伐衛)
戰國策衛嗣君病富術謂殷順且曰子聽吾言也以說
君勿益損也君必善子人生之所行與死之心異始君
之所行於世者食高麗也所用者緤錯挐薄也羣臣盡
以為君輕國而好高麗必無與君言國事者子謂君君
之所行天下者甚繆緤錯主斷於國而挐薄輔之自今
以往者公孫氏不血食矣君曰善與之相印曰我死子
制之嗣君死殷順且以君令相公子期緤錯挐薄之族
皆逐之也
繹史卷一百二十五
