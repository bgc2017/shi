繹史卷十三靈壁縣知縣馬驌撰
少康中興
史記夏后帝啓崩子帝太康立帝太康失國昆弟五人
須于洛汭作五子之歌(紀年帝太康元年癸未帝即位居斟鄩畋于洛表羿入居斟鄩)
(情楚辭注夏王太康不遵禹啓之樂而更作滛聲放縱慾以自娛樂不顧患難不謀後世䘚以失國兄弟五)
(人皆居於閭巷)
書太康尸位以逸豫滅厥德黎民咸貳乃盤遊無度畋
于有洛之表十旬弗反有竆后羿因民弗忍距于河厥
弟五人御其母以從徯于洛之汭五子咸怨述大禹之
戒以作歌其一曰皇祖有訓民可近不可下民惟邦本
本固邦寧予視天下愚夫愚婦一能勝予一人三失怨
豈在明不見是圖予臨兆民懍乎若朽索之馭六馬為
人上者奈何不敬其二曰訓有之内作色荒外作禽荒
甘酒嗜音峻宇雕牆有一于此未或不亡其三曰惟彼
陶唐有此冀方今失厥道亂其紀綱乃底滅亡其四曰
明明我祖萬邦之君有典有則貽厥子孫關石和鈞王
府則有荒墜厥緒覆宗絶祀其五曰嗚呼曷歸予懷之
悲萬姓仇予予將疇依鬱陶乎予心顔厚有忸怩弗愼
厥德雖悔可追(書序太康失邦昆弟五人須于洛汭作五子之歌紀年四年帝陟路史云)
(太康在位十九歲失政又十歲而死通鑑前編因之)
史記太康崩弟中康立是為帝中康帝中康時羲和湎
淫廢時亂日胤往征之作胤征(紀年帝仲康元年己丑帝即位居斟鄩五年)
(秋九月庚戌朔日有食之命胤侯帥師征羲和)
書惟仲康肇位四海胤侯命掌六師羲和廢厥職酒荒
于厥邑胤侯承王命徂征告于衆曰嗟予有衆聖有謨
訓明徵定保先王克謹天戒臣人克有常憲百官修輔
厥后惟明明每歲孟春遒人以木鐸徇于路官師相規
工執藝事以諫其或不恭邦有常刑時惟羲和顚覆厥
德沈亂于酒畔官離次俶擾天紀遐棄厥司乃季秋月
朔辰弗集于房瞽奏鼔嗇夫馳庶人走羲和尸厥官罔
聞知昏迷于天象以干先王之誅政典曰先時者殺無
赦不及時者殺無赦今予以爾有衆奉將天罰爾衆士
同力王室尚弼予欽承天子威命火炎崐岡玉石俱焚
天吏逸德烈于猛火殲厥渠魁脅從罔治舊染汚俗咸
與惟新嗚呼威克厥愛允濟愛克厥威允罔功其爾衆
士懋戒哉(書序羲和湎淫廢時亂日胤往征之作胤征紀年六年錫昆吾命作伯七年陟世子)
(相出居商丘依邳侯前編仲康十三歲崩經世曰相繼立依同姓諸侯斟灌斟鄩氏與紀年異)
後漢書昔夏后氏太康失國四夷背叛及后相即位乃
征畎夷七年然後來賓(紀年帝相元年戊戌帝即位居商丘征畎夷二年征風夷黃)
(夷帝七年于夷來賓和古琴疏帝相元年條谷貢桐芍藥命羿植桐於雲命武羅伯植芍藥於後苑武羅)
(伯諫曰帝方崇厥德怪草竒木懼遷厥嗜宜食駕車之善馬帝不從於是作誼諫羿乃伐桐為琴以進帝帝善)
(之名曰條谷帝稍移於音樂不聽政事為羿所逐居於商丘援琴作源水之歌歌曰涓涓源水不壅不塞轂既)
(破碎庸大其輻事以敗矣乃重太息)
帝王世紀帝羿有竆氏未聞其姓何先帝嚳以上世掌
射正至嚳賜以彤弓素矢封之于鋤為帝司射歴虞夏
羿學射於吉甫其臂長故以善射聞及夏之衰自鋤遷
于竆石因夏民以代夏政帝相徙於商丘依同姓諸侯
斟鄩羿恃其善射不修民事淫於田獸棄其良臣武羅
伯姻熊髠尨圉而信寒浞寒浞伯明氏之䜛子伯明后
以䜛棄之而羿以為已相寒浞殺羿於桃梧而烹之以
食其子其子不忍食之死于竆門浞遂代夏立為帝(楚辭)
(注傳曰河伯化為白龍游於水旁羿見射之眇其左目河伯上訴天帝天帝曰使汝深守神靈羿何從得犯也)
(汝今為蟲獸當為人所射固其宜也羿何罪歟為羿獵射封豨以其肉膏祭天帝天帝猶不順羿之所羿)
(夢與雒水神宓妃交接殺帝王世紀羿與吳賀北遊賀使羿射雀羿曰生之乎之乎賀曰射其左目羿引弓)
(射之誤中右目抑首而媿終身不忘任楚辭注羿因夏衰代之為政娛樂田獵不恤民事信寒浞使為國相)
(浞行媚於内施賂於外樹之詐慝而專其權勢羿田將歸使家臣逄蒙射而殺之貪取其家以為妻也羿以亂)
(得政身即滅亡張羿居天子之位荒淫田獵變更夏道為萬民憂患衡靈憲嫦娥羿妻也竊西王母不死)
(之藥服之奔月將往枚筮之於有黃有黃占之曰吉翩翩歸妹獨將西行逄天晦芒毋驚毋恐後且大昌嫦娥)
(遂託身於月是為蟾蜍福隨巢子奚禄山壊天賜玉玦於羿遂殘其身以此為而至於禍紀年帝相八年)
(寒浞殺羿斟九年相居於灌)寒浞襲有竆之號因羿之室生奡及
豷奡多力能陸地行舟使奡帥師滅斟灌斟鄩殺夏帝
相封奡於過封豷於戈恃其詐力不恤事初奡之殺帝
相也妃仍氏女曰后緡歸有仍生少康初夏之貴臣曰
靡事羿羿死逃於有鬲氏收斟鄩二國餘燼殺寒浞立
少康滅奡於過后杼滅豷於戈有竆遂亡(紀年二十六年寒浞吏其)
(子澆帥師滅斟灌八二十七年澆伐斟鄩大戰于濰覆其舟滅之二十年寒浞使其子澆弑帝后緡歸于)
(有仍伯靡出奔有鬲年少康自有仍奔虞)(丙寅年夏世子少康生鄩乙酉甲辰年伯靡自鬲帥斟斟灌)
(之師以伐浞少康使女艾伐過殺澆于乙巳年伯子杼帥師滅戈伯靡殺寒浞少康自綸歸夏邑楚辭注)
(浞娶純狐氏女眩惑愛之遂與浞謀殺羿浞取羿妻而生澆強梁多力縱放其情不忍其欲以殺夏后相安居)
(無憂日作淫樂忘其過惡䘚為相子少康所誅其頭顛隕而墜地澆無義淫佚其嫂往至其戶佯有所求女)
(岐為之縫裳於是共舍而宿止少康夜襲得女岐頭以為澆因斷之少康因田獵放犬逐獸遂襲殺澆潛夫)
(論澆才力益衆驟其勇武而䘚以亡按澆即奡也)
史記中康崩子帝相立帝相崩子帝少康立(羿浞之亂帝相被)
(弑夏統中絶四十年而後少康興史直云相崩少康立疎略之甚)
後漢書夏后氏太康失德夷人始畔自少康已後世服
王化遂賓于王門獻其舞樂(紀年帝少康元年丙午帝即位諸侯來朝賓虞公)
(二年方夷來賓康十八年遷于原作二十一年陟世本少作秫酒少康箕帚)
吳越春秋少康恐禹祭之絶祀乃封其庶子於越號曰
無余余始受封人民山居雖有鳥田之利租貢纔給宗
廟祭祀之費乃復隨陵陸而耕種或逐禽鹿而給食無
余質朴不設宫室之飾從民居春秋祠禹墓於會稽
史記帝少康崩子帝予立(紀年帝杼元年己巳帝即位居原五年自原遷于老丘)
(或八年征于東海及三夀得一狐九尾夏十七年陟注作帝宁一曰伯杼杼能帥禹者也故后氏報焉)
(世本季佇作甲)帝予崩子帝槐立(紀年帝芬元年戊子帝即位三年九夷來御三)
(十六年作圜土十四十四年陟前編二六歲崩)帝槐崩子帝芒立(紀年帝芒元年)
(壬申帝即位以玄珪賓于河八十三年東狩于海獲大魚五十年陟)帝芒崩子帝泄
立(紀年帝泄元年辛未帝即位漢二十一年命畎夷白夷赤夷玄夷風夷黃夷後書始加爵命由是服)
(從紀年二十五年陟前編十六歲崩)帝泄崩子帝不降立(紀年帝不降元年己)
(亥帝即位三六年伐九苑惟五十九年遜位于帝扃注代之世内禪不降實有聖德)帝不降
崩弟帝扃立(紀年帝扃元年戊戌帝即位十十年帝不降陟十八年陟前編二一歲崩)
帝扃崩子帝厪立(紀年帝厪元年己未帝即位居西河八年天有妖孼十日竝出其)
(年陟前編二十一歲崩)帝厪崩立帝不降之子孔甲是為帝孔
甲
羿浞之亂史不具載故少康之中興夏紀泯闕猶幸
傳記所稱可得而述焉太康之失國或曰元年或曰
十有九年五子作歌唯哀宗社之不保痛故府之淪
亡歸責於君而無忿羿之辭者以為棄國違民亂由
上作於羿何尤是可謂忠厚和平怨而不怒者哉舊
都雖失天命未改自河以南猶夏之天下也故太康
越在南服尚能立國斟尋以傳仲康仲康即五子之
一也向者追述祖訓引君罪己是宜為君哉書稱肇
位四海則自冀方一區外靡不來享來王矣胤侯命
掌六師則八柄九伐鮮不操自一人矣羲和顚覆沈
湎放羿之德以為德棄司脅從乘羿之亂以為亂且
國遷以來王命所壅止有羿耳羲和守天官而廢時
棄職將令正朔不頒於天子諸侯不禀於王朝失統
亂紀端自此始故出師致討必明正其罪而保邑拒
命猶其細焉者矣羿未可驟圖先圖其類羿者自此
威克允濟元老壯猶功業未可量也享年不永志弗
克終帝相嗣之亦能討伐畎夷七年致其來賓然有
竆内亂未聞過而問焉豈其師老外攘東略則西否
而治羿反疎乎寒浞奮其詐力二子濟惡於是滅二
斟弑帝相夏后之統至是遂中絶焉少康以先君遺
腹之子在襁保之中有夏孤臣靡託身於鬲蓋未嘗
一日忘夏也經營謀慮以至四十年之久終能滅賊
立君復禹之績歴艱厄而不渝瀕死亡而不悔誠有
夏之貞臣矣而少康實當元凶竊國澆豷彊梁之日
乃能戒備奔逃保身除害依帝舜之哲胤一成一旅
䘚用以興豈非間出之英辟哉後世若安史之繼亂
唐帝猶存新莽之移祚漢宗尚盛未有年歴四紀社
稷為墟一君一臣﨑嶇險阻之間以開創為中興如
是其光顯也離騷曰羿淫遊以佚田兮又好射夫封
狐國亂流其鮮終兮浞又貪夫厥家虞人之箴曰在
帝夷羿冒于原獸亡其國恤而思其麀牡此羿之所
以亡也離騷又曰澆身被於強圉兮縱欲殺而不忍
日康娛以自忘兮厥首用夫顚隕此浞之所以敗也
彼二凶以淫欲絶世少康以困竆復國不有廢也其
何以興有伯靡以為臣有季杼以為子有仍鬲斟虞
先後以為輔佐撫黎賢於播越收餘燼之既亡禹之
明德遠矣夏后之澤未宜殄滅然岌岌乎絶而復續
顚而後起少康之功業所由不可及哉
繹史卷十三
