繹史卷五十一上靈壁縣知縣馬驌撰
晉文公霸業(上)(驪姬之亂)
國語獻公卜伐驪戎史蘇占之曰勝而不吉公曰何謂
也對曰遇兆挟以銜骨齒牙為猾戎夏交捽交捽是交
勝也臣故曰且懼有口&KR2092;民國移心焉公曰何口之有
口在寡人寡人弗受誰敢興之對曰苟可以&KR2092;其入也
必甘受逞而不知胡可壅也公不聽遂伐驪戎克之獲
驪姬以歸有寵立以為夫人公飲大夫酒令司正實爵
與史蘇曰飲而無肴夫驪戎之役女曰勝而不吉故賞
女以爵罰女以無肴克國得妃其有吉孰大焉史蘇&KR0816;
爵再拜稽首曰兆有之臣不敢蔽蔽兆之紀失臣之官
有二辠焉何以事君大罰將及不惟無肴抑君亦樂其
吉而備其凶凶之無有備之何害若其有之備之為瘳
臣之不信國之福也何敢憚罰飲酒出史蘇告大夫曰
夫有男戎必有女戎若晉以男戎勝戎而戎亦必以女
戎勝晉其若之何里克曰何如史蘇曰昔夏桀伐有施
有施人以妹喜女焉妹喜有寵於是乎與伊尹比而亡
夏殷辛伐有蘇有蘇氏以妲己女焉妲己有寵於是乎
與膠鬲比而亡殷周幽王伐有襃有襃人以襃姒女焉
襃姒有寵生伯服於是乎與虢石甫比逐大子宜咎而
立伯服大子出奔申申人繒人召西戎以伐周周於是
乎亡今晉寡德而安俘女又增其寵雖當三季之王不
亦可乎且其兆云挟以銜骨齒牙為猾我卜伐驪龜往
離散以應我夫若是賊之兆也非吾宅也離則有之不
跨其國可謂挟乎不得其君能銜骨乎若跨其國而得
其君雖逢齒牙以猾其中其誰云弗從諸夏從戎非敗
而何從政者不可以不戒亡無日矣郭偃曰夫三季王
之亡也宜民之主也縦惑不疚肆侈不違流志而行無
所不疚是以及亡而不獲追鑑今晉國之方偏侯也其
土又小大國在側雖欲縱惑未獲專也大家鄰國將師
保之多而驟立不其集亡雖驟立不過五矣且夫口三
五之門也是以讒口之亂不過三五且夫挟小鯁也可
以小戕而不能喪國當之者戕焉於晉何害雖謂之挟
而猾以齒牙口弗堪也其與幾何晉國懼則甚矣亡猶
未也商之衰也其銘有之曰嗛嗛之德不足就也不可
以矜而祗取憂也嗛嗛之食不足狃也不能為膏而祗
離咎也雖驪之亂其離咎而已其何能服吾聞以亂得
聚者非謀不卒時非人不免難非禮不終年非義不盡
齒非德不及世非天不離數今不據其安不可謂能謀
行之以齒牙不可謂得人廢國而向己不可謂禮不度
而迃求不可謂義以寵賈怨不可謂德少族而多敵不
可謂天德義不行禮義不則棄人失謀天亦不贊吾觀
君夫人也若為亂其猶隸農也雖獲沃田而勤易之將
弗克饗為人而已士蒍曰戒莫如豫豫而後給夫子戒
也抑二大夫之言其皆有焉既驪姬不克晉正於秦五
立而後平
左傳(莊公二十八年)晉獻公娶于賈無子烝於齊姜生秦穆夫
人及大子申生又娶二女於戎大戎狐姬生重耳小戎
子生夷吾晉伐驪戎驪戎男女以驪姬歸生奚齊其娣
生卓子驪姬嬖欲立其子賂外嬖梁五與東關嬖五使
言於公曰曲沃君之宗也蒲與二屈君之疆也不可以
無主宗邑無主則民不威疆埸無主則啟戎心戎之生
心民慢其政國之患也若使大子主曲沃而重耳夷吾
主蒲與屈則可以威民而懼戎且旌君伐使俱曰狄之
廣莫於晉為都晉之唘土不亦宜乎晉侯說之夏使大
子居曲沃重耳居蒲城夷吾居屈羣公子皆鄙唯二姬
之子在絳二五䘚與驪姬譛羣公子而立奚齊晉人謂
之二五耦(國語驪姬賂二五使言於公曰夫曲沃君之宗也蒲與二屈君之疆也不可以無主宗邑)
(無主則民不威疆埸無主則唘戎心戎之生心民慢其政國之患也若使大子主曲沃而二公子主蒲與屈乃)
(可以威民而懼戎且旌君伐使俱曰翟之廣莫於晉為都晉之唘土不亦宜乎公說乃城曲沃大子處焉又城)
(蒲公子重耳處焉又城二屈公子夷吾處焉驪姬既遠大子乃生之言大子由是得辠)
史記獻公五年伐驪戎得驪姬驪姬弟俱愛幸之十二
年驪姬生奚齊獻公有意廢太子乃曰曲沃吾先祖宗
廟所在而蒲邊秦屈邊翟不使諸子居之我懼焉於是
使太子申生居曲沃公子重耳居蒲公子夷吾居屈獻
公與驪姬子奚齊居絳晉國以此知太子不立也太子
申生其母齊桓公女也曰齊姜早死申生同母女弟為
秦穆公夫人重耳母翟之狐氏女也夷吾母重耳母女
弟也獻公子八人而太子申生重耳夷吾皆有賢行及
得驪姬乃遠此三子
國語獻公伐驪戎克之滅驪子獲驪姬以歸立以為夫
人生奚齊其娣生卓子驪姬請使申生處曲沃以速縣
重耳處蒲城夷吾處屈奚齊處絳以儆無辱之故公許
之史蘇朝告大夫曰二三大夫其戒之乎亂夲生矣日
君以驪姬為夫人民之疾心固皆至矣昔者之伐也起
百姓以為百姓也是以民能欣之故莫不盡忠極勞以
致死今君起百姓以自封也民外不得其利而内惡其
貪則上下既有判矣然而又生男其天道也天彊其毒
民疾其態其亂生哉吾聞君子好好而惡惡樂樂而安
安是以能有常伐木不自其夲必復生塞水不自其源
必復流滅禍不自其基必復亂今君滅其父而畜其子
禍之基也畜其子又從其欲子思報父之恥而信其欲
雖好色必惡心不可謂好好其色必授之情彼得其情
以厚其欲從其惡心必敗國且深亂亂必自女戎三代
皆然驪姬果作難殺大子而逐二公子君子曰知難本
矣驪姬生奚齊其娣生卓子公將黜太子申生而立
奚齊里克丕鄭荀息相見里克曰夫史蘇之言將及矣
其若之何荀息曰吾聞事君者竭力以役事不聞違命
君立臣從何貳之有丕鄭曰吾聞事君者從其義不阿
其惑也惑則誤民民誤失德是棄民也民之有君以治
義也義以生利利以豐民若之何其民之與處而棄之
也必立大子里克曰我不佞雖不識義亦不阿惑吾其
静也三大夫乃别烝於武公公稱疾不與使奚齊涖
事猛足言於大子曰伯氏不出奚齊在廟子盇圖乎大
子曰吾聞之羊舌大夫曰事君以敬事父以孝受命不
遷為敬敬順所安為孝棄命不敬作令不孝又何圖焉
且夫聞父之愛而嘉其況有不忠焉廢人以自成有不
貞焉孝敬忠貞君父之所安也棄安而圖遠於孝矣吾
其止也公之優曰施通扵驪姬驪姬問焉曰吾欲作
大事而難三公子之徒如何對曰蚤處之使知其極夫
人知其極鮮有慢心雖其慢乃易殘也驪姬曰吾欲為
難安始而可優施曰必於申生其為人也小心精潔而
大志重又不忍人精潔易辱重僨可疾不忍人必自忍
也辱之近行驪姬曰重無乃難遷乎優施曰知辱可辱
可辱遷重若不知辱亦必不知固秉常矣今子内固而
外寵且善不莫不信若外單善而内辱之無不遷矣且
吾聞之甚精必愚精為易辱愚不知避難雖欲無遷其
得之乎是故先施讒於申生獻公田見翟柤之氛歸
寑不寐郤叔虎朝公語之對曰牀笫之不安邪抑驪姬
之不存側邪公辭焉出語士蒍曰今夕君不寐必為翟
柤也夫翟柤之君好專利而不忌其臣競諂以求媚其
進者壅塞其退者距違其上貪以忍其下偷以幸有縦
君而無諫臣有冒上而無忠下君臣上下各厭其私以
縦其回民各有心無所據依以是處國不亦難乎君若
伐之可克也吾不言子必言之士蒍以告公說乃伐翟
柤郤叔虎將乘城其徒曰棄政而役非其任也郤叔虎
曰既無老謀而又無壮事何以事君被羽先升遂克之
左傳(閔公元年)晉侯作二軍公將上軍夫子申生將下軍趙
夙御戎畢萬為右以滅耿滅霍滅魏還為大子城曲沃
士蒍曰大子不得立矣分之都城而位以卿先為之極
又焉得立不如逃之無使罪至為吴大伯不亦可乎猶
有令名與其及也且諺曰心苟無瑕何恤乎無家天若
祚大子其無晉乎
國語十六年公作二軍公將上軍大子將下軍以伐霍
師未出士蒍言於諸大夫曰夫大子君之貳也恭以俟
嗣何官之有今君分之土而官之是左之也吾將諫以
觀之乃言於公曰夫大子君之貳也而帥下軍無乃不
可乎公曰下軍上軍之貳也寡人在上申生在下不亦
可乎士蒍對曰下不可以貳上公曰何故對曰貳若體
焉上下左右以相心目用而不倦身之利也上貳代舉
下貳代履周旋變動以役心目故能治事以制百物若
下攝上與上攝下周旋不變以違心目其反為物用也
何事能治故古之為軍也軍有左右闕從補之成而不
知是以寡敗若以下貳上闕而不變敗弗能補也變非
聲章弗能移也聲章過數則有釁有釁則敵入敵入而
凶救敗不暇誰能退敵敵之如志國之憂也可以陵小
難以征大君其圖之公曰寡人有子而制焉非子之憂
也對曰夫大子國之棟也棟成乃制之不亦危乎公曰
輕其所任雖危何害士蒍出語人曰大子不得立矣改
其制而不患其難輕其任而不憂其危君有異心又焉
得立行之克也將以害之若其不克其因以辠之雖克
與不無所避辠與其勤而不入不如逃之君得其欲大
子遠死且有令名為吴大伯不亦可乎大子聞之曰子
輿之為我謀忠矣然吾聞之為人子者患不從不患無
名為人臣者患不勤不患無祿今我不才而得勤與從
又何求焉焉能及吴大伯乎大子遂行克霍而反讒言
彌興
左傳(二年)晉侯使大子申生伐東山臯落氏里克諫曰大
子奉冢祀社稷之粢盛以朝夕視君膳者也故曰冡子
君行則守有守則從從曰撫軍守曰監國古之制也夫
帥師專行謀誓軍旅君與國政之所圖也非大子之事
也師在制命而已禀命則不威專命則不孝故君之嗣
適不可以帥師君失其官帥師不威將焉用之且臣聞
臯落氏將戰君其舍之公曰寡人有子未知其誰立焉
不對而退見大子大子曰吾其廢乎對曰告之以臨民
教之以軍旅不共是懼何故廢乎且子懼不孝無懼弗
得立脩已而不責人則免於難大子帥師公衣之偏衣
佩之金玦狐突御戎先友為右梁餘子養御罕夷先丹
木為右羊舌大夫為尉先友曰衣身之偏握兵之要在
此行也子其勉之偏躬無慝兵要遠災親以無災又何
患焉狐突歎曰時事之徵也衣身之章也佩衷之旗也
故敬其事則命以始服其身則衣之純用其衷則佩之
度今命以時䘚閟其事也衣之尨服遠其躬也佩以金
玦棄其衷也服以遠之時以閟之尨凉冬殺金寒玦離
胡可恃也雖欲勉之狄可盡乎梁餘子養曰帥師者受
命于廟受脤于社有常服矣不獲而尨命可知也死而
不孝不如逃之罕夷曰尨竒無常金玦不復雖復何為
君有心矣先丹木曰是服也狂夫阻之曰盡敵而反敵
可盡乎雖盡敵猶有内讒不如違之狐突欲行羊舌大
夫曰不可違命不孝棄事不忠雖知其寒惡不可取子
其死之大子將戰狐突諫曰不可昔辛伯諗周桓公云
内寵竝后外寵二政嬖子配適大都耦國亂之本也周
公弗從故及於難今亂本成矣立可必乎孝而安民子
其圖之與其危身以速罪也
國語優施教驪姬夜半而泣謂公曰吾聞申生甚好仁
而彊甚寬惠而慈於民皆有所行之今謂君惑於我必
亂國夫無乃以國故而行彊於君君未終命而不沒君
其若之何盇殺我無以一妾亂百姓公曰夫豈惠其民
而不惠於其父乎驪姬曰妾亦懼矣吾聞之外人之言
曰為仁與為國不同為仁者愛親之謂仁為國者利國
之謂仁故長民者無親衆以為親苟衆利而百姓龢豈
能憚君以衆故不敢愛親衆況厚之彼將惡始而美終
以晚盖者也凡民利是生殺君而厚利衆衆孰沮之殺
親無惡於人人孰去之苟交利而得寵志行而衆說欲
其甚矣孰不惑焉雖欲愛君惑不釋也今夫以君為紂
若紂有良子而先喪紂無章其惡而厚其敗鈞之死也
無必假手於武王而其世不廢祀至於今吾豈知紂之
善不哉君欲勿恤其可乎若大難至而恤之其何及矣
公懼曰若何而可驪姬曰君盇老而授之政彼得政而
行其欲得其所索乃其釋君且君其圖之自桓叔以来
孰能愛親唯無親故能兼翼公曰不可與政我以武與
威是以臨諸侯未沒而亡政不可謂武有子而不勝不
可謂威我授之政諸侯必絶能絶於我必能害我失政
而害國不可忍也爾勿憂吾將圖之驪姬曰以臯落翟
之朝夕苛我邊鄙使無日以牧田野君之倉廪固不實
又恐削封疆君盇使之伐翟以觀其果於衆也與衆之
信輯睦焉若不勝翟雖濟其辠可也若勝翟則善用衆
矣求必益廣乃可厚圖也且夫勝翟諸侯驚懼吾邊鄙
不儆倉廩盈四鄰服封疆信君得其賴又知可不其利
多矣君其圖之公說是故使申生伐東山衣之偏裻之
衣佩之金玦僕人贊聞之曰大子殆哉君賜之竒竒生
怪怪生無常無常不立使之出征先以觀之故告之以
離心而示之以堅忍之權則必惡其心而害其身矣惡
其心必内險之害其身必外危之危自中起難哉且是
衣也狂夫阻之衣也其言曰盡敵而反雖盡敵其若内
讒何申生勝翟而反讒言作於中君子曰知微(驪姬巧舌如)
(簧然言益巧而情益露非讒者之工自聽者之昧也)十七年冬公使大子伐東
山里克諫曰臣聞臯落氏將戰君其釋申生也公曰行
也對曰非故也君行大子居以監國也君行大子從以
撫軍也今君居大子行未有此也公曰非子之所知也
寡人聞之立大子之道三身鈞以年年同以愛愛疑決
之以卜筮子無謀吾父子之間吾以此觀之公不說里
克退見大子大子曰君賜我偏衣金玦何也里克曰孺
子懼乎衣躬之偏而握金玦令不偷矣孺子何懼夫為
人子者懼不孝不懼不得且吾聞之敬賢於請孺子勉
之乎君子曰善處父子之間矣大子遂行狐突御戎先
友為右衣偏衣而佩金玦出而告先友曰君與我此何
也先友曰中分而金玦之權在此行也孺子勉之狐突
歎曰以尨衣純而玦之以金銑者寒甚矣胡可恃也雖
勉之敵其可盡乎先友曰衣躬之偏握兵之要在此行
也勉之而已矣偏躬無慝兵要遠災親以無災又何患
焉至於稷桑翟人出逆申生欲戰狐突諫曰不可突聞
之國君好艾大夫殆好内適子殆社稷危若惠於父而
遠於死惠於衆而利社稷其可以圖之乎況其危身於
翟以起讒於内也申生曰不可君之使我非歡也抑欲
測吾心也是故賜我竒服而告我權又有甘言焉言之
大甘其中必苦譛在中矣君故生心雖蝎譛焉避之不
若戰也不戰而反我辠滋厚我戰雖死猶有令名焉果
戰敗翟於稷桑而反讒言益起狐突杜門不出君子曰
善深謀(韓非子狐突曰國君好内則大子危好外則相室危紀年獻公十九年公命瑕父吕甥邑于)
(國都)
史記獻公私謂驪姬曰吾欲廢太子以奚齊代之驪姬
泣曰太子之立諸侯皆已知之而數將兵百姓附之奈
何以賤妾之故廢適立庶君必行之妾自殺也驪姬佯
譽太子而隂令人譛惡太子而欲立其子
詩采苓采苓首陽之巔人之為言苟亦無信舍旃舍旃
苟亦無然人之為言胡得焉采苦采苦首陽之下人之
為言苟亦無與舍旃舍旃苟亦無然人之為言胡得焉
采葑采葑首陽之東人之為言苟亦無從舍旃舍旃苟
亦無然人之為言胡得焉(詩序采苓刺晉獻公也獻公好聽讒焉)
左傳(僖公四年)初晉獻公欲以驪姬為夫人卜之不吉筮之
吉公曰從筮卜人曰筮短龜長不如從長且其&KR2271;曰專
之渝攘公之羭一薰一蕕十年尚猶有臭必不可弗聽
立之生奚齊其娣生卓子及將立奚齊既與中大夫成
謀姬謂大子曰君夢齊姜必速祭之大子祭于曲沃歸
胙于公公田姬寘諸宫六日公至毒而獻之公祭之地
地墳與犬犬斃與小臣小臣亦斃姬泣曰賊由大子大
子奔新城公殺其傅杜原款或謂大子子辭君必辯焉
大子曰君非姬氏居不安食不飽我辭姬必有罪君老
矣吾又不樂曰子其行乎大子曰君實不察其罪被此
名也以出人誰納我十二月戊申縊于新城姬遂譛二
公子曰皆知之重耳奔蒲夷吾奔屈
國語反自稷桑處五年驪姬謂公曰吾聞申生之謀愈
深日吾固告君曰得衆衆弗利焉能勝翟今矜翟之善
其志益廣狐突不順故不出吾聞之申生甚好信而彊
又失言於衆矣雖欲有退衆將責焉言不可食衆不可
弭是以深謀君若不圖難將至矣公曰吾不忘也抑未
有以致辠焉驪姬告優施曰君既許我殺大子而立奚
齊矣吾難里克奈何優施曰吾来里克一日而已子為
我具特羊之饗吾以從之飲酒我優也言無郵驪姬許
諾乃具使優施飲里克酒中飲優施起舞謂里克妻曰
主孟啗我我教兹暇豫事君乃歌曰暇豫之吾吾不如
鳥烏人皆集於苑已獨集於枯里克笑曰何謂苑何謂
枯優施曰其母為夫人其子為君可不謂苑乎其母既
死其子又有謗可不謂枯乎枯且有傷優施出里克辟
奠不飱而寢夜半召優施曰曩而言戲乎抑有所聞之
乎曰然君既許驪姬殺大子而立奚齊謀既成矣里克
曰吾秉君以殺大子吾不忍通復故交吾不敢中立其
免乎優施曰免旦而里克見丕鄭曰夫史蘇之言將及
矣優施告我君謀成矣將立奚齊丕鄭曰子謂何曰吾
對以中立丕鄭曰惜也不如曰不信以疏之亦固大子
以攜之多為之故以變其志志少疏乃可閒也今子曰
中立况固其謀彼有成矣難以得閒里克曰往言不可
及且人中心唯無忌之何可敗也子將何如丕鄭曰我
無心是故事君者君為我心制不在我里克曰殺君以
為廉長廉以驕心因驕以制人家吾不敢抑撓志以從
君為廢人以自利也利方以求成人吾不能將伏也明
日稱疾不朝三旬難乃成驪姬以君命命申生曰今夕
君夢見齊姜必速祠而歸福申生許諾乃祭於曲沃歸
福於絳公田驪姬受福乃寘鴆於酒置堇於肉公至召
申生獻公祭之地地墳申生恐而出驪姬與犬肉犬斃
飲小臣酒亦斃公命殺杜原款申生奔新城杜原款將
死使小臣圉告於申生曰款也不才寡知不敏不能教
導以至於死不能深知君之心度棄寵求廣土而竄伏
焉小心狷介不敢行也是以言至而無所訟之故陷於
大難乃逮於讒然款也不敢愛死唯與讒人均是惡也
吾聞君子不去情不反讒讒行身死可也猶有令名焉
死不遷情彊也守情說父孝也殺身以成志仁也死不
忘君敬也孺子勉之死必遺愛死民之思不亦可乎申
生許諾人謂申生曰非子之辠何不去乎申生曰不可
去而辠釋必歸於君是惡君也章父之惡而笑諸侯吾
誰鄊而入内困扵父母外困於諸侯是重困也棄君去
辠是逃死也吾聞之仁不惡君知不重困勇不逃死若
辠不釋去而必重去而辠重不知逃死而惡君不仁有
辠不死無勇去而厚惡惡不可重死不可避吾將伏以
俟命驪姬見申生而哭之曰有父忍之况國人乎忍父
而求好人人孰好之殺父以求利人人孰利之皆民之
所惡也難以長生驪姬退申生乃雉經於新城之廟將
死乃使猛足言於狐突曰申生有辠不聽伯氏以至於
死申生不敢愛其死雖然吾君老矣國家多難伯氏不
出奈吾君何伯氏苟出而圖吾君申生受賜以至於死
雖死何悔是以諡為共君驪姬既殺太子申生又譛二
公子曰重耳夷吾與知共君之事公令奄楚刺重耳重
耳逃於翟令賈華刺夷吾夷吾逃於梁盡逐羣公子乃
立奚齊焉始為令國無公族焉
禮記晉獻公將殺其世子申生公子重耳謂之曰子蓋
言子之志於公乎世子曰不可君安驪姬是我傷公之
心也曰然則蓋行乎世子曰不可君謂我欲弑君也天
下豈有無父之國哉吾何行如之使人辭於狐突曰申
生有罪不念伯氏之言也以至于死申生不敢愛其死
雖然吾君老矣子少國家多難伯氏不出而圖吾君伯
氏苟出而圖吾君申生受賜而死再拜稽首乃&KR0816;是以
為恭世子也(檀弓突說苑狐突乃復事獻公三年獻公䘚狐辭於諸大夫曰突受太子之詔)
(今事終矣與其久生亂世也不若死而報太子乃歸自殺據左傳懷公立乃殺狐突)
左傳(五年)晉侯使以殺大子申生之故来告(公羊傳曷為直稱晉侯以)
(殺殺世子母弟直稱君者甚之也穀梁傳曰晉侯厈殺惡晉侯也)初晉侯使士蒍為
二公子築蒲與屈不慎寘薪焉夷吾訴之公使讓之士
蒍稽首而對曰臣聞之無喪而慼憂必讎焉無戎而城
讎必保焉宼讎之保又何慎焉守官廢命不敬固讎之
保不忠失忠與敬何以事君詩云懷德惟寧宗子惟城
君其修德而固宗子何城如之三年將尋師焉焉用慎
退而賦曰狐裘尨茸一國三公吾誰適從及難公使寺
人披伐蒲重耳曰君父之命不校乃徇曰校者吾讎也
踰垣而走披斬其袪遂出奔翟六年春晉侯使賈華
伐屈夷吾不能守盟而行將奔狄郤芮曰後出同走罪
也不如之梁梁近秦而幸焉乃之梁(國語二十二年公子重耳出亡及柏)
(谷卜適齊楚狐偃曰無卜焉夫齊楚道遠而望大不可以困往道遠難通望大難走困往多悔困且多悔不可)
(以走望若以偃之慮其翟乎夫翟近晉而不通愚陋而多怨走之易逹不通可以竄惡多怨可以共憂今若休)
(憂於翟以觀晉國且以監諸侯之為其無不成乃遂之翟處一年公子夷吾亦出奔曰盇從吾兄竄於翟乎冀)
(芮曰不可後出同走不免於辠且夫偕出偕入難聚居異情惡不若走梁梁近於秦秦親吾君吾君老矣子往)
(驪姬懼必援於秦以吾存也且必告悔告悔是吾免也乃遂之梁居二年驪姬使奄楚以環釋言四年復為君)
(八年)晉里克帥師梁由靡御虢射為右以敗狄于采桑
梁由靡曰狄無恥從之必大克里克曰懼之而已無速
衆狄虢射曰期年狄必至示之弱矣夏狄伐晉報采桑
之役也復期月(史記晉伐翟翟以重耳故亦擊晉扵齧桑晉兵解而去當此時晉疆西有河西)
(與秦接境北邊翟東至河内)(九年)九月晉獻公䘚里克丕鄭欲納文
公故以三公子之徒作亂初獻公使荀息傅奚齊公疾
召之曰以是藐諸孤辱在大夫其若之何稽首而對曰
臣竭其股肱之力加之以忠貞其濟君之靈也不濟則
以死繼之公曰何謂忠貞對曰公家之利知無不為忠
也送往事居耦俱無猜貞也及里克將殺奚齊先告荀
息曰三怨將作秦晉輔之子將何如荀息曰將死之里
克曰無益也荀叔曰吾與先君言矣不可以貳能欲復
言而愛身乎雖無益也將焉辟之且人之欲善誰不如
我我欲無貳而能謂人已乎冬十月里克殺奚齊于次
書曰殺其君之子未葬也荀息將死之人曰不如立卓
子而輔之荀息立公子卓以葬十一月里克殺公子卓
於朝荀息死之君子曰詩所謂白圭之玷尚可磨也斯
言之玷不可為也荀息有焉齊侯以諸侯之師伐晉及
高梁而還討晉亂也令不及魯故不書(公羊傳此未踰年之君其言弑)
(其君之子奚齊何殺未踰年君之號也不穀梁傳其君之子云者國人不子也國人不子何也正其殺世子)
(申生而立之也盖春秋繁露難晉事者曰春秋之法未踰年之君稱子人心之正也至里克殺奚齊避此正)
(辭而稱君之子何也曰所聞詩無逹話易無逹言春秋無逹辭從變從義而一以奉人仁錄其同姓之禍固宜)
(異操晉春秋之同姓也驪姬一謀而三君死之天下所共痛也夲其所為為之者蔽於所欲得位而不見其難)
(也春秋疾其所蔽故去其正辭徒言君之子而已若謂奚齊曰嘻嘻為大國君之子富貴足矣何以兄之位為)
(欲居之以至此乎云爾錄所痛之辭也故痛之中有痛無罪而受其死者申生奚齊卓子是也惡之中有惡者)
(已立之已殺之不得如他臣之弑君者齊公子商人是也故晉禍痛而齊禍重春秋傷痛而較重是以存晉子)
(共立之辭與齊子成君之號詳見之也列女傳乃戮驪姬鞭而殺之)
公羊傳及者何累也弑君多矣舍此無累者乎曰有孔
父仇牧皆累也舍孔父仇牧無累者乎曰有有則此何
以書賢也何賢乎荀息荀息可謂不食其言矣其不食
其言奈何奚齊卓子者驪姬之子也荀息傅焉驪姬者
國色也獻公愛之甚欲立其子於是殺世子申生申生
者里克傅之獻公病將死謂荀息曰士何如則可謂之
信矣荀息對曰使死者反生生者不愧乎其言則可謂
信矣獻公死奚齊立里克謂荀息曰君殺正而立不正
廢長而立幼如之何願與子慮之荀息曰君嘗訊臣矣
臣對曰使死者反生生者不愧乎其言則可謂信矣里
克知其不可與謀退弑奚齊荀息立卓子里克弑卓子
荀息死之荀息可謂不食其言矣(穀梁傳以尊及卑也荀息閑也國語二)
(十六年獻公䘚里克將殺奚齊先告荀息曰三公子之徒將殺孺子子將如何荀息曰死吾君而殺其孤吾有)
(死而已吾蔑從之矣里克曰子死孺子立死不亦可乎子死孺子廢焉用死哉荀息曰昔君問臣事君於我我)
(對以忠貞君曰何謂也我對曰可以利公室力有所能無不為忠也葬死者養生者死人復生不悔生人不愧)
(貞也吾言既往矣豈能欲行吾言而又愛吾身乎雖死焉辟之里克告丕鄭曰三公子之徒將殺孺子子將何)
(如丕鄭曰荀息謂何對曰荀息曰死之丕鄭曰子勉之夫二國士之所圖無不遂也我為子行之子帥七輿大)
(夫以待我我交翟以動之援秦以搖之立其薄者可以得重賂厚者可使無入國誰之國也里克曰不可克聞)
(之夫義者利之足也貪者怨之本也廢義則利不立厚貪則怨生夫孺子豈獲辠於民將以驪姬之惑蠱君而)
(誣國人讒羣公子而奪之利使君迷亂信而亡之殺無辠以為諸侯笑使百姓莫不有藏惡於其心中恐其如)
(壅大川潰而不可救禦也是故將殺奚齊而立公子之在外者以定民弭憂於諸侯且為援庶幾曰諸侯義而)
(撫之百姓欣而奉之國可以固今殺君而賴其富貪且反義貪則民怨反義則富不為賴賴富而民怨亂國而)
(身殆懼為諸侯載不可常也丕鄭許諾於是殺奚齊卓子及驪姬而請君於秦既殺奚齊苟息將死之人曰不)
(如立其弟而輔之荀息立卓子里克又殺卓子荀息死之君子曰不食其言矣)
左傳晉郤芮使夷吾重賂秦以求入曰人實有國我何
愛焉入而能民土於何有從之
國語既殺奚齊卓子里克及丕鄭使屠岸夷告公子重
耳於翟曰國亂民擾得國在亂治民在擾子盇入乎吾
請為子鉥重耳告舅犯曰里克欲納我舅犯曰不可夫
堅樹在始始不固夲終必槁落夫長國者唯知哀樂喜
怒之節是以導民不哀喪而求國難因亂以入殆以喪
得國則必樂喪樂喪必哀生因亂以入則必喜亂喜亂
必怠德是哀樂喜怒之節易也何以導民民不我導誰
長重耳曰非喪誰代非亂誰納我舅犯曰偃也聞之喪
亂有小大大喪大亂之剡也不可犯也父母死為大喪
讒在兄弟為大亂今適當之是故難公子重耳出見使
者曰子惠頋亡人重耳父生不得供備洒埽之臣死又
不敢莅喪以重其辠且辱大夫敢辭夫固國者在親衆
而善鄰在因民而順之苟衆所利鄰國之所立大夫其
從之重耳不敢違呂甥及郤稱亦使蒲城午告公子夷
吾於梁曰子厚賂秦人以求入吾主子夷吾告冀芮曰
呂甥欲納我冀芮曰子勉之國亂民擾大夫無常不可
失也非亂何入非危何安幸苟君之子唯其索之方亂
以擾孰適禦我大夫無常苟衆所置孰能勿從子盇盡
國以賂外内無愛虚以求入既入而後圖聚公子夷吾
出見使者再拜稽首許諾呂甥出告大夫曰君死自立
則不敢久則恐諸侯之謀徑召君於外也則民各有心
恐厚亂盇請君於秦乎大夫許諾乃使梁由靡告於秦
穆公曰天降禍於晉國讒言繁興延及寡君使寡君之
紹續昆裔隱悼播越託在草莽未有所依又重之以寡
君之不祿喪亂竝臻以君之靈鬼神降衷辠人克伏其
辜羣臣莫敢寧處將待君命君若惠頋社稷不忘先君
之好辱收其逋遷裔胄而建立之以主其祭祀且填撫
其國家及其民人雖四鄰諸侯之聞之也其誰不儆懼
於君之威而欣喜於君之德終君之重愛受君之重况
而羣臣受其大德晉國其誰非君之羣隸臣也秦穆公
許諾反使者乃召大夫子眀及公孫枝曰夫晉國之亂
吾誰使先若夫二公子而立之以為朝夕之急大夫子
眀曰君使摯也摯敏且知禮敬以知微敏能竄謀知禮
可使敬不隊命微知可不君其使之乃使公子摯弔公
子重耳於翟曰寡君使摯弔公子之憂又重之以喪寡
人聞之得國常於喪失國常於喪時不可失喪不可久
公子其圖之重耳告舅犯舅犯曰不可亡人無親信仁
以為親是故置之者不殆父死在堂而求利人孰仁我
人實有之我以徼幸人孰信我不仁不信將何以長利
公子重耳出見使者曰君惠弔亡臣又重有命重耳身
亡父死不得與於哭泣之位又何敢有它志以辱君義
再拜不稽首起而哭退而不私公子摯退弔公子夷吾
於梁如弔公子重耳之命夷吾告冀芮曰秦人勤我矣
冀芮曰公子勉之亡人無狷潔狷潔不行重賂配德公
子盡之無愛財人實有之我以徼幸不亦可乎公子夷
吾出見使者再拜稽首起而不哭退而私於公子摯曰
中大夫里克與我矣吾命之以汾陽之田百萬嬖大夫
丕鄭與我矣吾命之以負葵之田七十萬君苟輔我蔑
天命矣吾必遂矣亡人苟入埽除宗廟定社稷亡人何
國之與有君實有郡縣且入河外列城五豈謂君無有
亦為君之東游津梁之上無有難急也亡人之所懷挟
嬰瓖以望君之塵垢者黃金四十鎰白玉之珩六雙不
敢當公子請納之左右公子摯反致命穆公穆公曰吾
與公子重耳重耳仁再拜不稽首不沒為後也起而哭
愛其父也退而不私不沒於利也公子摯曰君之言過
矣君若求置晉君而載之置仁不亦可乎君若求置晉
君以成名於天下則不如置不仁以滑其中且可以進
退臣聞之仁有置武有置仁置德武置服是故先置公
子夷吾是為惠公
禮記晉獻公之喪秦穆公使人弔公子重耳且曰寡人
聞之亡國恒於斯得國恒於斯雖吾子儼然在憂服之
中喪亦不可久也時亦不可失也孺子其圖之以告舅
犯舅犯曰孺子其辭焉喪人無寳仁親以為寳父死之
謂何又因以為利而天下其孰能說之孺子其辭焉公
子重耳對客曰君惠弔亡臣重耳身喪父死不得與於
哭泣之哀以為君憂父死之謂何或敢有他志以辱君
義稽顙而不拜哭而起起而不私子顯以致命於穆公
穆公曰仁夫公子重耳夫稽顙而不拜則未為後也故
不成拜哭而起則愛父也起而不私則遠利也(檀弓)
左傳齊隰朋帥師會秦師納晉惠公秦伯謂郤芮曰公
子誰恃對曰臣聞亡人無黨有黨必有讎夷吾弱不好
弄能鬭不過長亦不改不識其他公謂公孫枝曰夷吾
其定乎對曰臣聞之唯則定國詩曰不識不知順帝之
則文王之謂也又曰不僣不賊鮮不為則無好無惡不
忌不克之謂也今其言多忌克難哉公曰忌則多怨又
焉能克是吾利也(國語穆公問冀芮曰公子誰恃於晉對曰臣聞之亡人無黨有黨必有讎)
(夷吾之少也不好戲弄不過所復怒不及色及其長也弗改是故出亡無惡於國而衆安之不然夷吾不佞其)
(誰能恃乎君子曰善以微勸)(十年)夏四月周公忌父王子黨會齊隰
朋立晉侯晉侯殺里克以說將殺里克公使謂之曰微
子則不及此雖然子弑二君與一大夫為子君者不亦
難乎對曰不有廢也君何以興欲加之罪其無辭乎臣
聞命矣伏劒而死於是丕鄭聘于秦且謝緩賂故不及
公羊傳里克弑二君則曷為不以討賊之辭言之惠公
之大夫也然則孰立惠公里克也里克弑奚齊卓子逆
惠公而入里克立惠公則惠公曷為殺之惠公曰爾既
殺夫二孺子矣又將圖寡人為爾君者不亦病乎於是
殺之然則曷為不言惠公之入晉之不言出入者踊為
文公諱也齊小白入于齊則曷為不為桓公諱桓公之
享國也長美見乎天下故不為之諱夲惡也文公之享
國也短美未見乎天下故為之諱夲惡也
榖梁傳稱國以殺罪累上也里克弑二君與一大夫其
以累上之辭言之何也其殺之不以其罪也其殺之不
以其罪奈何里克所為弑者為重耳也夷吾曰是又將
殺我乎故殺之不以其罪也其為重耳弑奈何晉獻公
伐虢得麗姬獻公私之有二子長曰奚齊稚曰卓子麗
姬欲為亂故謂君曰吾夜者夢夫人趨而来曰吾苦畏
胡不使大夫將衛士而衛冢乎公曰孰可使曰臣莫尊
於世子則世子可故君謂世子曰麗姬夢夫人趨而来
曰吾苦畏女其將衛士而往衛冢乎世子曰敬諾築宫
宫成麗姬又曰吾夜者夢夫人趨而来曰吾苦飢世子
之宫已成則何為不使祠也故獻公謂世子曰其祠世
子祠已祠致福於君君田而不在麗姬以酖為酒藥脯
以毒獻公田来麗姬曰世子以祠故致福於君君將食
麗姬跪曰食自外来者不可不試也覆酒於地而地賁
以脯與犬犬死麗姬下堂而啼呼曰天乎天乎國子之
國也子何遲於為君君喟然歎曰吾與女未有過切是
何與我之深也使人謂世子曰爾其圖之世子之傅里
克謂世子曰入自眀入自眀則可以生不入自明則不
可以生世子曰吾君已老矣已昏矣吾若此而入自眀
則麗姬必死麗姬死則吾君不安所以使吾君不安者
吾不若自死吾寧自殺以安吾君以重耳為寄矣刎脰
而死故里克所為弑者為重耳也夷吾曰是又將殺我
也(事與人多訛異而文如珠圓)
國語惠公入而背内外之賂輿人誦之曰佞之見佞果
喪其田詐之見詐果喪其賂得國而狃終逢其咎喪田
不懲禍亂其興既里克死禍公隕於韓郭偃曰善哉夫
衆口禍福之門也是以君子省衆而動監戒而謀謀度
而行故無不濟内謀外度考省不倦日考而習戒備畢
矣惠公既殺里克而悔之曰芮也使寡人過殺我社
稷之鎮郭偃聞之曰不謀而諫者冀芮也不圖而殺者
君也不謀而諫不忠不圖而殺不祥不忠受君之罰不
祥罹天之禍受君之罰死戮罹天之禍無後志道者勿
忘將及矣及文公入秦人殺冀芮而施之
左傳晉侯改葬共大子秋狐突適下國遇大子大子使
登僕而告之曰夷吾無禮余得請於帝矣將以晉畀秦
秦將祀余對曰臣聞之神不歆非類民不祀非族君祀
無乃殄乎且民何罪失刑乏祀君其圖之君曰諾吾將
復請七日新城西偏將有巫者而見我焉許之遂不見
及期而往告之曰帝許我罰有罪矣敝於韓(史記兒乃謠曰恭太)
(子更葬矣後十四年晉亦不昌昌乃在兄)
國語惠公即位出共世子而改葬之臭逹於外國人誦
之曰貞之無報也孰是人斯而有是臭也貞為不聽信
為不誠國斯無刑媮居幸生不更厥貞大命其傾威兮
懷兮各聚爾有以待所歸兮猗兮違兮心之哀兮歲之
二七其靡有微兮若翟公子吾是之依兮鎮撫國家為
王妃兮郭偃曰甚哉善之難也君改葬共君以為榮也
而惡滋章夫人美於中必播於外而越於民民實戴之
惡亦如之故行不可不慎也必或知之十四年君之冢
嗣其替乎其數告於民矣公子重耳其入乎其魄兆於
民矣若入必伯諸侯以見天子其光耿於民矣數言之
紀也魄意之術也光明之燿也紀言以叙之述意以導
之眀燿以炤之不至何待欲先導者行乎將至矣
左傳㔻鄭之如秦也言於秦伯曰呂甥郤稱冀芮實為
不從若重問以召之臣出晉君君納重耳蔑不濟矣冬
秦伯使泠至報問且召三子郤芮曰幣重而言甘誘我
也遂殺㔻鄭祁舉及七輿大夫左行共華右行賈華叔
堅騅歂纍虎特宫山祁皆里㔻之黨也㔻豹奔秦言於
秦伯曰晉侯背大主而忌小怨民弗與也伐之必出公
曰失衆焉能殺違禍誰能出君(史記使邳鄭謝秦曰始夷吾以河西地許君今)
(幸得入立大臣曰地者先君之地君亡在外何以得擅許秦者寡人許之弗能得故謝秦邳鄭使秦聞里克誅)
(乃說秦繆公曰吕省郤稱冀芮實為不從若重賂與謀出晉君入重耳事必就秦繆公許之使人與歸報晉厚)
(賂三子三子曰幣厚言甘此必邳鄭賣我於秦遂殺邳鄭及里克邳鄭之黨七輿大夫邳鄭子豹奔秦言伐晉)
(繆公弗聽殺國語惠公即位乃背秦賂使丕鄭聘於秦且謝之而里克曰子殺二君與一大夫為子君者不)
(亦難乎丕鄭如秦謝緩賂乃謂穆公曰君厚問以召呂甥郤稱冀芮而止之以師奉公子重耳臣之屬内作晉)
(君必出穆公使泠至報問且召三大夫鄭也與客將事冀芮曰鄭之使薄而報厚其言我於秦也必使誘我弗)
(殺必作難是故殺丕鄭及七輿大夫共華賈華叔堅騅歂纍虎特宮山祁皆里丕之黨也丕豹出奔秦丕鄭之)
(自秦反也而聞里克死見共華曰可以入乎共華曰二三子皆在而不及子使於秦可哉丕鄭入君殺之共賜)
(謂共華曰子行乎其及也共華曰夫子之入吾謀也將待及賜曰孰知之共華曰不可知而背之不信謀而困)
(人不知困而不死無勇任大惡三行將安入子其行矣我姑待死丕鄭之子曰豹出奔秦謂穆公曰晉君大失)
(其衆背君賂殺里克而忌處者衆固不說今又殺臣之父及七輿大夫此其黨半國矣君若伐之其君必出穆)
(公曰失衆安能殺人且夫禍唯無斃足者不處處者不足勝敗若化以禍為違孰能出君爾俟我)十
一年春晉侯使以㔻鄭之亂来告(穀梁傳稱國以殺罪累上也)天
王使召武公内史過賜晉侯命受玉惰過歸告王曰晉
侯其無後乎王賜之命而惰於受瑞先自棄也已其何
繼之有禮國之幹也敬禮之輿也不敬則禮不行禮不
行則上下昏何以長世
國語襄王使召公過及内史過賜晉惠公命吕甥郤芮
相晉侯不敬晉侯執玉卑拜不稽首内史過歸以告王
曰晉不亡其君必無後且吕郤將不免王曰何故對曰
夏書有之曰衆非元后何戴后非衆無與守邦在湯誓
曰余一人有辠無以萬夫萬夫有辠在余一人在盤庚
曰國之臧則維女衆國之不臧則維余一人是有逸罰
如是則長衆使民不可不慎也民之所急在於大事先
王知大事之必以衆濟也故祓除其心以龢惠民考中
度衷以涖之昭眀物則以訓之制義庶孚以行之祓除
其心精也考中度衷忠也昭眀物則禮也制義庶孚信
也然則長衆使民之道非精不龢非忠不立非禮不順
非信不行今晉侯即位而背外内之賂虐其處者棄其
信也不敬王命棄其禮也施其所惡棄其忠也以惡實
心棄其精也四者皆棄則遠不至而近不龢矣將何以
守國古者先王既有天下又崇立上帝眀神而敬事之
於是乎有朝日夕月以教民事君諸侯春秋受職於王
以臨其民大夫士日恪位箸以儆其官庶人工商各守
其業以共其上猶恐有隊失也故為車服旗章以旌之
為摯幣瑞節以鎮之為班爵貴賤以列之為令聞嘉譽
以聲之猶有散遷解慢而箸在刑辟流在裔土於是乎
有夷蠻之國有斧鉞刀墨之民而况可以淫縱其身乎
夫晉侯非嗣也而得其位亹亹怵惕保任戒懼猶曰未
也若將廣其心而遠其鄰陵其民而卑其上將何以固
守夫執玉卑替其摯也拜不稽首誣其王也替摯無鎮
誣王無民夫天事恒象任重享大者必速及故晉侯誣
王人亦將誣之欲替其鎮人亦將替之大臣享其祿弗
諫而阿之亦必及焉襄王三年而立晉侯八年而隕於
韓十六年而晉人殺懷公無胄秦人殺子金子公
左傳(十三年)冬晉荐饑使乞糴于秦秦伯謂子桑與諸乎
對曰重施而報君將何求重施而不報其民必攜攜而
討焉無衆必敗謂百里與諸乎對曰天災流行國家代
有救災恤鄰道也行道有福㔻鄭之子豹在秦請伐晉
秦伯曰其君是惡其民何罪秦於是乎輸粟於晉自雍
及絳相繼命之曰汎舟之役(十四年)冬秦饑使乞糴于
晉晉人弗與慶鄭曰背施無親幸災不仁貪愛不祥怒
鄰不義四德皆失何以守國虢射曰皮之不存毛將安
傅慶鄭曰棄信背鄰患孰恤之無信患作失援必斃是
則然矣虢射曰無損於怨而厚於宼不如勿與慶鄭曰
背施幸災民所棄也近猶讎之况怨敵乎弗聽退曰君
其悔是哉(國語晉饑乞糴於秦丕豹曰晉君無禮於君衆莫不知往年有難今又荐饑已失人又失)
(天其殃也多矣君其伐之勿予糴公曰寡人其君是惡其民何辠天殃流行國家代有補乏&KR1002;饑道也不可以)
(廢道於天下謂公孫枝曰予之乎公孫枝曰君有施於晉君晉君無施於其衆今旱而聽於君其天道也君若)
(弗予而天予之苟衆不說其君之不報也則有辭矣不如予之以說其衆衆說必咎其君其君不聽然後誅焉)
(雖欲禦我誰與是故汎舟於河歸糴於晉秦饑公令河上輸之粟虢射曰弗予賂地而予之糴無損於怨而厚)
(於宼不若勿予公曰然慶鄭曰不可已頼其地而又愛其實忘善而背德雖我必擊之弗予必擊我公曰非鄭)
(之所知也遂不予粟史記晉旱来請粟於是用百里傒公孫支言䘚與之以船漕車轉自雍相望至絳十四)
(年秦飢請粟於晉晉君謀之羣臣虢射曰因其飢伐之可有大功晉君從之)(十五年)晉侯之
入也秦穆姬屬賈君焉且曰盡納羣公子晉侯烝於賈
君又不納羣公子是以穆姬怨之晉侯許賂中大夫既
而皆背之賂秦伯以河外列城五東盡虢略南及華山
内及解梁城既而不與晉饑秦輸之粟秦饑晉閉之糴
故秦伯伐晉卜徒父筮之吉涉河侯車敗詰之對曰乃
大吉也三敗必獲晉君其卦遇蠱䷑曰千乘三去三
去之餘獲其雄狐夫狐蠱必其君也蠱之貞風也其悔
山也歲云秋矣我落其實而取其材所以克也實落材
亡不敗何待三敗及韓晉侯謂慶鄭曰宼深矣若之何
對曰君實深之可若何公曰不孫卜右慶鄭吉弗使步
揚御戎家僕徒為右乘小駟鄭入也慶鄭曰古者大事
必乘其産生其水土而知其人心安其教訓而服習其
道唯所納之無不如志今乘異産以從戎事及懼而變
將與人易亂氣狡憤隂血周作張胍僨興外彊中乾進
退不可周旋不能君必悔之弗聽九月晉侯逆秦師使
韓簡視師復曰師少於我鬭士倍我公曰何故對曰出
因其資入用其寵饑食其粟三施而無報是以来也今
又擊之我怠秦奮倍猶未也公曰一夫不可狃況國乎
遂使請戰曰寡人不佞能合其衆而不能離也君若不
還無所逃命秦伯使公孫枝對曰君之未入寡人懼之
入而未定列猶吾憂也苟列定矣敢不承命韓簡退曰
吾幸而得囚壬戍戰于韓原晉戎馬還濘而止公號慶
鄭慶鄭曰愎諫違卜固敗是求又何逃焉遂去之梁由
靡御韓簡虢射為右輅秦伯將止之鄭以救公誤之遂
失秦伯秦獲晉侯以歸晉大夫反首拔舍從之秦伯使
辭焉曰二三子何其慼也寡人之從君而西也亦晉之
妖夢是踐豈敢以至晉大夫三拜稽首曰君履后土而
戴皇天皇天后土實聞君之言羣臣敢在下風穆姬聞
晉侯將至以大子罃弘與女簡璧登臺而履薪焉使以
免服衰絰逆且告曰上天降災使我兩君匪以玉帛相
見而以興戎若晉君朝以入則婢子夕以死夕以入則
朝以死唯君裁之乃舍諸靈臺大夫請以入公曰獲晉
侯以厚歸也既而喪歸焉用之大夫其何有焉且晉人
慼憂以重我天地以要我不圖晉憂重其怒也我食吾
言背天地也重怒難任背天不祥必歸晉君公子縶曰
不如殺之無聚慝焉子桑曰歸之而質其大子必得大
成晉未可滅而殺其君祗以成惡且史佚有言曰無始
禍無怙亂無重怒重怒難任陵人不祥乃許晉平(國語六年)
(秦歲定帥師㑴晉至於韓公謂慶鄭曰秦宼深矣奈何慶鄭曰君深其怨能淺其宼乎非鄭之所知也君其訊)
(射也公曰舅所病也卜右慶鄭吉公曰鄭也不孫以家僕徒為右步楊御戎梁由靡御韓簡虢射為右以承公)
(公禦秦師令韓簡視師曰師少於我鬭士衆公曰何故簡曰以君之出也處已入也煩已饑食其糴三施而無)
(報故来今又擊之秦莫不愠晉莫不怠鬭士是故衆公曰然我今不擊歸必狃一夫不可狃況國乎公令韓簡)
(挑戰曰昔君之惠寡人未之敢忘寡人有衆能合之弗能離也君若還寡人之願也君若不還寡人將無所避)
(穆公衡雕戈出見使者曰昔君之未入寡人之憂也君入而列未成寡人未敢忘今君既定而列成君其整列)
(寡人將身見客還公孫枝進諫曰昔君之不納公子重耳而納晉君是君之不置德而置服也置而不遂擊而)
(不勝其若為諸侯笑何君盇待之乎穆公曰然昔吾之不納公子重耳而納晉君是不置德而置服也然公子)
(重耳實不肻吾又奚言哉殺其内主背其外賂彼塞我施若無天乎云若有天吾必勝之君輯大夫就車君鼔)
(而進之晉師潰戎馬濘而止公號慶鄭曰載我慶鄭曰忘善而背德又廢吉卜何我之載鄭之車不足以辱君)
(避也梁由靡御韓簡輅秦公將止之慶鄭曰釋来救君亦不克救遂止於秦穆公歸至於王城合大夫而謀曰)
(殺晉君與逐出之與以歸與復之孰利公子縶曰殺之利逐之恐構諸侯以歸則國家多慝復之則君臣合作)
(恐為君憂不若殺之公孫枝曰不可恥大國之士於中原又殺其君以重之子思報父之仇臣思報君之讎雖)
(微秦國天下孰不患公子縶曰吾豈將徒殺之吾將以公子重耳代之晉君之無道莫不聞公子重耳之仁莫)
(不知我勝大國武也殺無道而立有道仁也勝無後害知也公孫枝曰恥一國之士又曰余納有道以臨汝無)
(乃不可乎若不可必為諸侯笑戰而笑諸侯不可謂武殺其弟而立其兄兄德我而忘其親不可謂仁若勿忘)
(是再施而不遂也不可謂知君曰然則若何公孫枝曰不若以歸以要晉國之成復其君而質其適子使子代)
(父處秦國可以無害是故歸惠公而質子圉秦始知河東之政公羊傳此偏戰也何以不言師敗績君獲不)
(言師敗績也其穀梁傳韓之戰晉侯失民矣以民未敗而君獲也)
史記十五年興兵將攻秦繆公發兵使丕豹將自往擊
之九月壬戍與晉惠公夷吾合戰於韓地晉君棄其軍
與秦争利還而馬騺繆公與麾下馳追之不能得晉君
反為晉軍所圍晉擊繆公繆公傷於是岐下食善馬者
三百人馳冐晉軍晉軍解圍遂脱繆公而反生得晉君
初繆公亡善馬岐下野人共得而食之者三百餘人吏
逐得欲法之繆公曰君子不以畜産害人吾聞食善馬
肉不飲酒傷人乃皆賜酒而赦之三百人者聞秦擊晉
皆求從從而見繆公窘亦皆推鋒争死以報食馬之德
於是繆公虜晉君以歸令於國齋宿吾將以晉君祠上
帝周天子聞之曰晉我同姓為請晉君夷吾姊亦為繆
公夫人夫人聞之乃衰絰跣曰妾兄弟不能相救以辱
君命繆公曰我得晉君以為功今天子為請夫人是憂
乃與晉君盟許歸之
呂氏春秋昔者秦繆公乘馬而車為敗右服失而埜人
取之見埜人方將食之於岐山之陽繆公歎曰食駿馬
之肉而不還飲酒余恐其傷女也於是徧飲而去處一
年為韓原之戰晉人已環繆公之車矣晉梁由靡已扣
繆公之左驂矣晉惠公之右路石奮投而擊繆公之甲
中之者已六札矣埜人之嘗食馬肉於岐山之陽者三
百有餘人畢力為繆公疾鬭於車下遂大克晉反獲惠
公以歸此詩之所謂曰君君子則正以行其德君賤人
則寬以盡其力者也人主其胡可以無務行德人愛人
乎愛人則民親其上民親其上則皆樂為其君死矣(危)
(急之状善為形容)
左傳晉侯使郤乞告瑕吕飴甥且召之子金教之言曰
朝國人而以君命賞且告之曰孤雖歸辱社稷矣其卜
貳圉也衆皆哭晉於是乎作爰田呂甥曰君亡之不恤
而羣臣是憂惠之至也將若君何衆曰何為而可對曰
征繕以輔孺子諸侯聞之喪君有君羣臣輯睦甲兵益
多好我者勸惡我者懼庶有益乎衆說晉於是乎作州
兵初晉獻公筮嫁伯姬于秦遇歸妹䷵之睽䷥史
蘇占之曰不吉其&KR2271;曰士刲羊亦無&KR0954;也女承筐亦無
貺也西鄰責言不可償也歸妹之暌猶無相也震之離
亦離之震為雷為火為嬴敗姬車說其輹火焚其旗不
利行師敗于宗邱歸妹睽孤宼張之弧姪其從姑六年
其逋逃歸其國而棄其家眀年其死於高梁之虚及惠
公在秦曰先君若從史蘇之占吾不及此夫韓簡侍曰
龜象也筮數也物生而後有象象而後有滋滋而後有
數先君之敗德及可數乎史蘇是占勿從何益詩曰下
民之孽匪降自天僔沓背憎職競由人十月晉隂飴甥
會秦伯盟于王城秦伯曰晉國和乎對曰不和小人恥
失其君而悼喪其親不憚征繕以立圉也曰必報讎寧
事戎狄君子愛其君而知其罪不憚征繕以待秦命曰
必報德有死無二以此不和秦伯曰國謂君何對曰小
人慼謂之不免君子恕以為必歸小人曰我毒秦秦豈
歸君君子曰我知罪矣秦必歸君貳而執之服而舍之
德莫厚焉刑莫威焉服者懷德貳者畏刑此一役也秦
可以霸納而不定廢而不立以德為怨秦不其然秦伯
曰是吾心也改館晉侯饋七牢焉蛾析謂慶鄭曰盍行
乎對曰䧟君於敗敗而不死又使失刑非人臣也臣而
不臣行將焉入十一月晉侯歸丁丑殺慶鄭而後入是
歲晉又饑秦伯又餼之粟曰吾怨其君而矜其民且吾
聞唐叔之封也箕子曰其後必大晉其庸可冀乎姑樹
德焉以待能者於是秦始征晉河東置官司焉(國語公在秦三)
(月聞秦將成乃使郤乞告呂甥呂甥教之言令國人於朝曰君使乞告二三子曰秦將歸寡人寡人不足以辱)
(社稷二三子其改置以代圉也且賞以說衆衆皆哭馬作轅田吕甥致衆而告之曰吾君慙焉其亡之不恤而)
(羣臣是憂不亦惠乎君猶在外若何衆曰何為而可吕甥曰以韓之病兵甲盡矣若征繕以輔孺子以為君援)
(雖四鄰之聞之也喪君有君羣臣輯睦兵甲益多好我者勸惡我者懼庶有益乎衆皆說焉作州兵吕甥逆君)
(於秦穆公訊之曰晉國龢乎對曰不龢公曰何故對曰其小人不念其君之辠而悼其父兄子弟之死喪者不)
(憚征繕以立孺子曰必報吾讎寧事齊楚齊楚又交輔之其君子思其君且知其辠曰必事秦有死無它故不)
(龢比其龢之而来故久公曰而無来吾固將歸君國謂君何對曰小人曰不免君子則不公曰何故對曰小人)
(忌而不思願從其君而與報秦是故云其君子則不曰吾君之入也君之惠也能納之則能執之能執之則能)
(釋之德莫厚焉惠莫大焉納而不遂廢而不起以德為怨君其不然秦君曰然乃改館晉君饋七牢焉公未至)
(蛾晳謂慶鄭曰君之止子之辠也今君將来子何俟慶鄭曰鄭也聞之曰軍敗死之將止死之二者不行又重)
(之以誤人而喪其君有大辠三將安適君若来將待刑以快君志君若不来將獨伐秦不得君必死之此所待)
(也臣得其志而使君瞢是犯也君行犯猶失其國而况臣乎公至於絳郊聞慶鄭止使家僕徒召之曰鄭也有)
(辠猶在乎慶鄭曰臣怨君始入而報德不降降而聽諫不戰戰而用良不敗既敗而誅又失有辠不可以封國)
(臣是以待即刑以成君政君曰刑之慶鄭曰下有直言臣之行也上有直刑君之明也臣行君眀國之利也君)
(雖弗行必自殺也蛾晳諫曰臣聞之奔刑之臣不若教之以報讎君盇赦之以報於秦梁由靡曰不可我能行)
(之秦豈不能且戰不勝而報之以賊不武出戰不克入處不安不知成而反之不信失刑亂政不威出不能用)
(入不能治敗國且殺孺子不若刑之君曰斬鄭無使自殺家僕徒曰有君不忌有臣死刑其聞賢於刑之梁由)
(靡曰夫君政刑是以治民不聞命而擅進退犯政也快意喪君犯刑也鄭也賊而亂國不可失也且戰而自退)
(退而自殺臣得其志君失其刑後不可用也君命司馬說刑之司馬說進三軍之士而數慶鄭曰夫韓之誓曰)
(失次犯令死將止不面夷死偽言誤衆死今鄭失次犯令而辠一也鄭擅進退而辠二也女誤梁由靡使失秦)
(公而辠三也君親止女不面夷而辠四也鄭也就刑慶鄭曰說三軍之士皆在有人能坐待刑而不能面夷趣)
(行事乎丁丑斬慶鄭乃入絳十五年惠公䘚懷公立秦乃召重耳於楚而納之晉人殺懷公於高梁而授重耳)
(實為文公左傳其辭簡國語其辭繁是左國優劣之分也)(十六年)秋狄侵晉取狐
廚受鐸涉汾及昆都因晉敗也(十七年)夏晉太子圉為
質于秦秦歸河東而妻之惠公之在梁也梁伯妻之梁
嬴孕過期卜招父與其子卜之其子曰將生一男一女
招曰然男為人臣女為人妾故名男曰圉女曰妾及子
圉西質妾為宦女焉(二十二年)晉大子圉為質於秦將逃
歸謂嬴氏曰與子歸乎對曰子晉大子而辱於秦子之
欲歸不亦宜乎寡君之使婢子侍執巾櫛以固子也從
子而歸棄君命也不敢從亦不敢言遂逃歸(二十三年)九
月晉惠公䘚懷公命無從亡人期期而不至無赦狐突
之子毛及偃從重耳在秦弗召冬懷公執狐突曰子来
則免對曰子之能仕父教之忠古之制也策名委質貳
乃辟也今臣之子名在重耳有年數矣若又召之教之
貳也父教子貳何以事君刑之不濫君之眀也臣之願
也淫刑以逞誰則無罪臣聞命矣乃殺之卜偃稱疾不
出曰周書有之乃大眀服已則不眀而殺人以逞不亦
難乎民不見德而唯戮是聞其何後之有
繹史卷五十一上
繹史卷五十一下靈壁縣知縣馬驌撰
晉文公霸業(下)(襄公繼霸附)
史記晉文公重耳晉獻公之子也自少好士年十七有
賢士五人曰趙衰狐偃咎犯文公舅也賈佗先軫魏武
子自獻公為太子時重耳固已成人矣獻公即位重耳
年二十一獻公十三年以驪姬故重耳備蒲城守秦獻
公二十一年獻公殺太子申生驪姬讒之恐不辭獻公
而守蒲城獻公二十二年獻公使宦者履鞮趣殺重耳
重耳踰垣宦者逐斬其衣袪重耳遂奔狄狄其母國也
是時重耳年四十三從此五士其餘不名者數十人
左傳晉公子重耳之及於難也晉人伐諸蒲城蒲城人
欲戰重耳不可曰保君父之命而享其生祿於是乎得
人有人而校罪莫大焉吾其奔也遂奔狄從者狐偃趙
衰顛頡魏武子司空季子狄人伐廧咎如獲其二女叔
隗季隗納諸公子公子取季隗生伯鯈叔劉以叔隗妻
趙衰生盾將適齊謂季隗曰待我二十五年不來而後
嫁對曰我二十五年矣又如是而嫁則就木焉請待子
處狄十二年而行過衛衛文公不禮焉出於五鹿乞食
於野人野人與之塊公子怒欲鞭之子犯曰天賜也稽
首受而載之及齊齊桓公妻之有馬二十乘公子安之
從者以為不可將行謀於桑下蠶妾在其上以告姜氏
姜氏殺之而謂公子曰子有四方之志其聞之者吾殺
之矣公子曰無之姜曰行也懷與安實敗名公子不可
姜與子犯謀醉而遣之醒以戈逐子犯及曹曹共公聞
其駢脅欲觀其裸浴薄而觀之僖負羈之妻曰吾觀晉
公子之從者皆足以相國若以相夫子必反其國反其
國必得志於諸侯得志於諸侯而誅無禮曹其首也子
盍蚤自貳焉乃饋盤飧寘璧焉公子受飧反璧及宋宋
襄公贈之以馬二十乘及鄭鄭文公亦不禮焉叔詹諫
曰臣聞天之所啟人弗及也晉公子有三焉天其或者
將建諸君其禮焉男女同姓其生不蕃晉公子姬出也
而至於今一也離外之患而天不靖晉國殆將啟之二
也有三士足以上人而從之三也晉鄭同儕其過子弟
固將禮焉况天之所啟乎弗聽及楚楚子饗之曰公子
若反晉國則何以報不穀對曰子女玉帛則君有之羽
毛齒革則君地生焉其波及晉國者君之餘也其何以
報君曰雖然何以報我對曰若以君之靈得反晉國晉
楚治兵遇於中原其辟君三舍若不獲命其左執鞭弭
右屬櫜鞬以與君周旋子玉請殺之楚子曰晉公子廣
而儉文而有禮其從者肅而寬忠而能力晉侯無親内
外惡之吾聞姬姓唐叔之後其後衰者也其將由晉公
子乎天將興之誰能廢之違天必有大咎乃送諸秦秦
伯納女五人懷嬴與焉奉匜沃盥既而揮之怒曰秦晉
匹也何以卑我公子懼降服而囚他日公享之子犯曰
吾不如衰之文也請使衰從公子賦河水公賦六月趙
衰曰重耳拜賜公子降拜稽首公降一級而辭焉衰曰
君稱所以佐天子者命重耳重耳敢不拜
國語文公在翟十二年狐偃曰日吾來此也非以翟為
榮可以成事也吾曰奔而易達困而有資休以擇利可
以戾也今戾久矣戾久將底底箸滯滛誰能興之盍速
行乎吾不適齊楚避其遠也蓄力一紀可以遠矣齊侯
長矣而欲親晉管仲沒矣多讒在側謀而無正衷而思
始夫必追擇前言求善以終厭邇遂遠遠人入服不為
郵矣會其季年可也兹可以親皆以為然乃行過五鹿
乞食於野人野人舉塊以與之公子怒將鞭之子犯曰
天賜也民以土服又何求焉天事必象十有二年必獲
此土二三子志之歲在夀星及鶉尾其有此土乎天以
命矣復於夀星必獲諸侯天之道也由是始之有此其
以戊申乎所以申土也再拜稽首受而載之遂適齊齊
侯妻之甚善焉有馬二十乘將死於齊而已矣曰民生
安樂誰知其它桓公卒孝公即位諸侯畔齊子犯知齊
之不可以動而知文公之安齊而有終焉之志也欲行
而患之與從者謀於桑下蠶妾在焉莫知其在也妾告
姜氏姜氏殺之而言於公子曰從者將以子行其聞之
者吾已除之矣子必從之不可以貳貳無成命詩云上
帝臨女無貳爾心先王其知之矣貳將可乎子去晉難
而極於此自子之行晉無寧歲民無成君天未喪晉無
異公子有晉國者非子而誰子其勉之上帝臨子矣貳
必有咎公子曰吾不動矣必死於此姜曰不然周詩曰
莘莘征夫每懷靡及夙夜征行不遑啟處猶懼無及况
其順身縱欲懷安將何及矣人不求及其能及乎日月
不處人誰獲安西方之書有之曰懷與安實疚大事鄭
詩云仲可懷也人之多言亦可畏也昔管敬仲有言小
妾聞之曰畏威如疾民之上也從懷如流民之下也見
懷思威民之中也畏威如疾乃能威民威在民上弗畏
有刑從懷如流去威遠矣故謂之下其在辟也吾從中
也鄭詩之言吾其從之此大夫管仲之所以紀綱齊國
裨輔先君而成覇者也子而棄之不亦難乎齊國之政
敗矣晉之無道久矣從者之謀忠矣時日及矣公子幾
矣君國可以濟百姓而釋之者非人也敗不可處時不
可失忠不可棄懷不可從子必速行吾聞晉之始封也
歲在大火閼伯之星也實紀商人商之饗國三十一王
瞽史之記曰唐叔之世將如商數今未半也亂不長世
公子唯子子必有晉若何懷安公子弗聽姜與子犯謀
醉而載之以行醒以戈逐子犯曰若無所濟吾食舅氏
之肉其知厭乎舅犯走且對曰若無所濟余未知死所
誰能與豺狼争食若克有成公子無亦晉之柔嘉是以
甘食偃之肉腥臊將焉用之遂行過衛衛文公有邢翟
之虞不能禮焉寗莊子言於公曰夫禮國之紀也親民
之結也善德之建也國無紀不可以終民無結不可以
固德無建不可以立此三者君之所慎也今君棄之無
乃不可乎晉公子善人也而衛親也君不禮焉棄三德
矣臣故云君其圖之康叔文之昭也唐叔武之穆也周
之大功在武天胙將在武族苟姬未絶周室而俾守天
聚者必武族也武族唯晉實昌晉胤公子實德晉仍無
道天胙有德晉之守祀必公子也若復而脩其德鎮撫
其民必獲諸侯以討無禮君弗蚤圖衛而在討小人是
懼敢不盡心公弗聽自衛過曹曹共公亦不禮焉聞其
骿脅欲觀其状止其舍諜其將浴設微薄而觀之僖負
羇之妻言於負羇曰吾觀晉公子賢人也其從者皆國
相也以相一人必得晉國得晉國而討無禮曹其首誅
也子盍蚤自貳焉僖負羇餽飧寘璧焉公子受飧反璧
負羇言於曹伯曰夫晉公子在此君之匹也君不亦禮
焉曹伯曰諸侯之亡公子其多矣誰不過此亡者皆無
禮者也余焉能盡禮焉對曰臣聞之愛親明賢政之榦
也禮賓矜窮禮之宗也禮以紀政國之常也失常不立
君所知也國君無親國以為親先君叔振出自文王晉
祖唐叔出自武王文武之功實建諸姬故二王之嗣世
不廢親今君棄之是不愛親也晉公子生十七年而亾
卿材三人從之可謂賢矣而君蔑之是不明賢也晉公
子之亡不可不憐也比之賓客不可不禮也失此二者
是不禮賓不憐窮也守天之聚將施於宜宜而不施聚
必有闕玉帛酒食猶糞土也愛糞土以毁三常失位而
闕聚是之不難無乃不可乎君其圖之公弗聽公子過
宋與司馬公孫固相善公孫固言於襄公曰晉公子亡
長幼矣而好善不厭父事狐偃師事趙衰而長事賈它
狐偃其舅也而惠以有謀趙衰其先君之戎御趙氏之
弟也而文以忠貞賈它公族也而多識以恭敬此三人
者實左右之公子居則下之動則咨焉成幼而不倦殆
有禮矣樹於有禮必有艾商頌曰湯降不遲聖敬日躋
降有禮之謂也君其圖之襄公從之贈以馬二十乘公
子過鄭鄭文公亦不禮焉叔詹諫曰臣聞之親有天用
前訓禮兄弟資窮困天所福也今晉公子有三胙焉天
將啟之同姓不婚惡不殖也狐氏出自唐叔狐姬伯行
之子也實生重耳成而儁才離違而得所久約而無釁
一也同出九人唯重耳在離外之患而晉國不靖二也
晉侯日載其怨外内棄之重耳日載其德狐趙謀之三
也在周頌曰天作高山大王荒之荒大之也大天所作
可謂親有天矣晉鄭兄弟也吾先君武公與晉文侯勠
力一心股肱周室夾輔平王平王勞而德之而賜之盟
質曰世相起也若親有天獲三胙者可謂大天若用前
訓文侯之功武公之業可謂前訓若禮兄弟晉鄭之親
王之遺命可謂兄弟若資窮困亡在長幼還軫諸侯可
謂窮困棄此四者以徼天禍無乃不可乎君其圖之弗
聽叔詹曰若不禮焉則請殺之諺曰黍稷無成不能為
榮黍不為黍不能蕃廡稷不為稷不能蕃殖所生不疑
唯德之基公弗聽遂如楚楚成王以周禮享之九獻庭
實旅百公子欲辭子犯曰天命也君其饗之亡人而國
薦之非敵而君設之非天誰啟之心既饗楚子問於公
子曰子若克復晉國何以報我公子再拜稽首對曰子
女玉帛則君有之羽旄齒革則君地生焉其波及晉國
者君之餘也又何以報王曰雖然不穀願聞之對曰若
以君之靈得復晉國晉楚治兵會於中原其避君三舍
若不獲命其左執鞭弭右屬櫜鞬以與君周旋令尹子
玉曰請殺晉公子弗殺而反晉國必懼楚師王曰不可
楚師之懼我不修也我之不德殺之何為天之胙楚誰
能懼之楚不可胙冀州之土其無令君乎且晉公子敏
而有文約而不諂三才傅之天胙之矣天之所興誰能
禦之子玉曰則請止狐偃王曰不可曹詩曰彼己之子
不遂其媾郵之也夫郵而效之郵又甚焉效郵非義也
於是懷公自秦逃歸秦伯召公子於楚楚子厚幣以送
公子於秦秦伯歸女五人懷嬴與焉公子使奉匜沃盥
既而揮之嬴怒曰秦晉匹也何以卑我公子懼降服囚
命秦伯見公子曰寡人之適此為才子圉之辱備嬪嬙
焉欲以成婚而懼離其惡名非此則無故不敢以禮致
之歡之故也公子有辱寡人之辠唯命是聽公子欲辭
司空季子曰同姓為兄弟黃帝之子二十五人其同姓
者二人而已唯青陽與夷鼓皆為己姓青陽方雷氏之
甥也夷鼓彤魚氏之甥也其同生而異姓者四母之子
别為十二姓凡黃帝之子二十五宗其得姓者十四人
為十二姓姬酉祈已滕葴任荀僖姞儇依是也唯青陽
與倉林氏同於黃帝故皆為姬姓同德之難也如是昔
少典取於有蟜氏生黃帝炎帝黃帝以姬水成炎帝以
姜水成成而異德故黃帝為姬炎帝為姜二帝用師以
相濟也異德之故也異姓則異德異德則異類異類雖
近男女相及以生民也同姓則同德同德則同心同心
則同志同志雖遠男女不相及畏黷敬也黷則生怨怨
亂毓灾灾毓滅姓是故取妻避其同姓畏亂灾也故異
德合姓同德合義義以道利利以阜姓姓利相更成而
不遷乃能攝固保其土方今子於子圉道路之人也取
其所棄以濟大事不亦可乎公子謂子犯曰何如對曰
將奪其國何有於妻唯秦所命從也謂子餘曰何如對
曰禮志有之曰將有請於人必先有入焉欲人之愛己
也必先愛人欲人之從己也必先從人無德於人而求
用於人辠也今將婚媾以從秦受好以愛之聽從以德
之懼其未可也又何疑焉乃歸女而納幣且逆之他日
秦伯將饗公子公子使子犯從子犯曰吾不如衰之文
也請使衰從乃使子餘從秦伯饗公子如饗國君之禮
子餘相如賓卒事秦伯謂其大夫曰為禮而不終恥也
中不勝貌恥也華而不實恥也不度而施恥也施而不
濟恥也恥門不閉不可以封非此用師則無所矣二三
子敬乎明日燕秦伯賦采叔子餘使公子降拜秦伯降
辭子餘曰君以天子之命服命重耳重耳敢有安志敢
不降拜成拜卒登子餘使公子賦黍苗子餘曰重耳之
卬君也若黍苗之卬隂雨也若君實庇蔭膏澤之使能
成嘉穀薦在宗廟君之力也君若昭先君之榮東行濟
河整師以復疆周室重耳之望也重耳若獲集德而歸
載使主晉民成封國其何實不從君若恣志以用重耳
四方諸侯其誰不惕惕以從君命秦伯歎曰是子將有
焉豈專在寡人乎秦伯賦鳩飛公子賦河水秦伯賦六
月子餘使公子降拜秦伯降辭子餘曰君稱所以佐天
子匡王國者以命重耳重耳敢有惰心敢不從德(符子公子)
(重耳奔齊與五臣游乎大澤之中見蜘蛛布網曳繩執豸而食之公子重耳乃撫僕之手駐駟而觀之顧其臣)
(咎犯曰此蟲也智之德薄矣而猶役其智布其網曳其繩執豸以食之况乎人之智而不能廓垂天之網布絡)
(地之繩以供方丈之御是曾不如蜘蛛之智孰不可謂之人乎咎犯曰公子慎勿言也君終行之則有邦有嗣)
(也欲淮南子晉公子重耳過曹曹君見其骿脅使之袒而捕魚)公子親筮之曰尚有
晉國得貞屯悔豫皆八也筮史占之皆曰不吉閉而不
通爻無為也司空季子曰吉是在易皆利建侯不有晉
國以輔王室安能建侯我命筮曰尚有晉國筮告我曰
利建侯得國之務也吉孰大焉震車也坎水也坤土也
屯厚也豫樂也車班外内順以訓之泉原以資之土厚
而樂其實不有晉國何以當之震雷也車也坎勞也水
也衆也主雷與車而尚水與衆車有震武也衆而順文
也文武具厚之至也故曰屯其繇曰元亨利貞勿用有
攸往利建侯主震雷長也故曰元衆而順嘉也故曰亨
内有震雷故利貞車上水下必伯小事不濟壅也故曰
勿用有攸往一夫之行也衆順而有武威故曰利建侯
坤母也震長男也母老子彊故曰豫其&KR2271;曰利建侯行
師居樂出威之謂也是二者得國之卦也十月惠公卒
詩我送舅氏曰至渭陽何以贈之路車乘黃我送舅氏
悠悠我思何以贈之瓊瑰玉佩(詩序渭陽康公念母也康公之母晉獻公之女)
(文公遭麗姬之難未反而秦姬卒穆公納文公康公時為太子贈送文公于渭之陽念母之不見也我見舅氏)
(如母存焉及其即位思而作是詩也)
左傳二十四年春王正月秦伯納之不書不告入也及
河子犯以璧授公子曰臣負羈絏從君巡於天下臣之
罪甚多矣臣猶知之而况君乎請由此亡公子曰所不
與舅氏同心者有如白水投其璧於河(國語十二月秦伯納公子及河)
(子犯授公子載璧曰臣從君還軫巡於天下惡其多矣臣猶知之而况君乎不忍其死請由此亾公子曰所不)
(與舅氏同心者有如河水沈璧以質人史記重耳出亾凡十九歲而得入時年六十二矣晉多附焉文公元)
(年春秦送重耳至河咎犯曰臣從君周旋天下過亦多矣臣猶知之况於君乎請從此去矣重耳曰若反國所)
(不與子犯共者河伯視之乃投璧河中以與子犯盟是時介子推從在船中乃笑曰天實開公子而子犯以為)
(己功而要市於君固足羞也吾不忍與同位乃自隠)
韓非子文公反國至河令籩豆捐之席蓐捐之手足腁
胝面目黧黑者後之咎犯聞之而夜哭公曰寡人出亡
二十年乃今得反國咎犯聞之不喜而哭意不欲寡人
反國邪犯對曰籩豆所以食也席蓐所以臥也而君捐
之手足腁胝面目黧黑勞有功者也而君後之今臣有
與在後中不勝其哀故哭且臣為君行詐偽以反國者
衆矣臣尚自惡也而况於君再拜而辭文公止之曰諺
曰築社者攓撅而置之端冕而祀之今子與我取之而
不與我治之與我置之而不與我祀之焉可觧左驂而
盟于河
國語董因迎公於河公問焉曰吾其濟乎對曰歲在大
梁將集天行元年始受實沈之星也實沈之虛晉人是
居所以興也今君當之無不濟矣君之行也歲在大火
大火閼伯之星也是謂大辰辰以成善后稷是相唐叔
以封瞽史記曰嗣續其祖如穀之滋必有晉國臣筮之
得泰之八曰是謂天地配亨小往大來今及之矣何不
濟之有且以辰出而以参入皆晉祥也而天之大紀也
濟且秉成必霸諸侯子孫頼之君無懼矣
左傳濟河圍令狐入桑泉取臼衰二月甲午晉師軍于
廬柳秦伯使公子摯如晉師師退軍于郇辛丑狐偃及
秦晉之大夫盟于郇壬寅公子入于晉師丙午入于曲
沃丁未朝于武宫戊申使殺懷公于高梁不書亦不告
也(國語公子濟河召令狐臼衰桑泉皆降晉人懼懷公奔高梁吕甥冀芮帥師甲午軍於廬柳秦伯使公子)
(摯如師師退次於郇辛丑狐偃及秦晉大夫盟於郇壬寅公入於晉師甲辰秦伯還丙午入於曲沃丁未入於)
(絳即位于武宫戊申刺懷公於高梁)呂郤畏偪將焚公宫而弑晉侯寺人
披請見公使讓之且辭焉曰蒲城之役君命一宿女即
至其後余從狄君以田渭濱女為惠公來求殺余命女
三宿女中宿至雖有君命何其速也夫袪猶在女其行
乎對曰臣謂君之入也其知之矣若猶未也尺將及難
君命無二古之制也除君之惡唯力是視蒲人狄人余
何有焉今君即位其無蒲狄乎齊桓公置射鉤而使管
仲相君若易之何辱命焉行者甚衆豈唯刑臣公見之
以難告三月晉侯潛會秦伯于王城己丑晦公宫火瑕
甥郤芮不獲公乃如河上秦伯誘而殺之(國語初獻公使寺人勃鞮)
(伐公於蒲城文公踰垣勃鞮斬其袪及入勃鞮求見公辭焉曰驪姬之讒爾射余於屏内困余於蒲城斬余衣)
(袪又為惠公從余於渭濱命曰三日若宿而至若干二命以求殺余余於伯楚屢困何舊怨也退而思之異日)
(見我對曰吾以君為已知之矣故入猶未之知又將出矣事君不貳是謂臣好惡不易是謂君君君臣臣是謂)
(明訓明訓能終民之主也二君之世蒲人翟人余何有焉除君之所惡唯力所及何貳之有今君即位其無蒲)
(狄乎伊尹放大甲而卒以為明王管仲賊桓公而卒以為侯伯乾時之役申孫之矢集於桓鉤鉤近於祛而無)
(怨言佐相以終克成令名今君之德宇何不寬裕也惡其所好其能久矣君實不能明訓而棄民主余辠戾之)
(人也又何患焉且不見我君其無悔乎於是吕甥冀芮畏偪悔納公謀作亂將以己丑焚公宫公出救火而遂)
(殺之伯楚知之故求見公公懼遽見之曰豈不如女言然是吾惡心也吾請去之伯楚以吕郤之謀告公公懼)
(乘馹自下脱會秦伯於王城告之亂故及己丑公宫火二子求公不獲遂如河上秦伯誘而殺之韓非子或)
(曰齊晉絶祀不亦宜乎齊桓能用管仲之功而忘射鉤之怨文公能聽寺人之言而弃斬袪之罪桓公文公能)
(容二子者也後世之君明不及二公後世之臣賢不如二子以不忠之臣事不明之君君不知則有燕操子罕)
(田常之賊知之則以管仲寺人自觧君必不誅而自以為有桓文之德是臣讎君而明不能燭多假之資自以)
(為賢而不戒則雖無後嗣不亦可乎且寺人之言也直飾君今而不貳者則是貞於君也死君復生臣不愧而)
(後為貞今惠公朝卒而暮事文公寺入之不貳何如不以成敗論人非也善辯矣)晉侯逆夫人
嬴氏以歸秦伯送衛於晉三千人實紀綱之僕
國語元年春公及夫人嬴氏至自王城秦伯納衛三千
人實紀綱之僕公屬百官賦職任功棄責薄斂施舍分
寡救乏振滯匡困資無輕關易道通商寬䢉茂穯勸分
省用足財利器明德以厚民性舉善援能官方定物正
名育類昭舊族愛親戚明賢良尊貴寵賞功勞事耉老
禮賓旅友故舊胥籍狐箕欒郤柏先羊舌董韓寔掌近
官諸姬之良掌其中官異姓之能掌其遠官公食貢大
夫食邑士食田庶人食力工商食官皂隷食職官宰食
加政平民阜財用不匱(似内傳)
左傳初晉侯之豎頭湏守藏者也其出也竊藏以逃盡
用以求納之及入求見公辭焉以沐謂僕人曰沐則心
覆心覆則圖反宜吾不得見也居者為社稷之守行者
為羈絏之僕其亦可也何必罪居者國君而讎匹夫懼
者甚衆矣僕人以告公遽見之(國語文公之出也豎頭須守蔵者也不從公入乃求見公辭焉以沐)
(謂謁者曰沐則心覆心覆則圖反宜吾不得見也從者為羈紲之僕居者為社稷之守何必辠居者國君而讎)
(匹夫懼者衆矣謁者以告公遽見之)
韓詩外傳晉文公重耳亡過曹里鳧湏從因盜重耳資
而亡重耳無糧餒不能行子推割股肉以食重耳然後
能行及重耳反國國中多不附重耳者於是里鳧湏造
見曰臣能安晉國文公使人應之曰子尚何面目來見
寡人欲安晉也里鳧湏曰君沐邪使者曰否鳧湏曰臣
聞沐者其心倒心倒者其言悖今君不沐何言之悖也
使者以聞文公見之里鳧湏仰首曰離國久臣民多過
君君反國而民皆自危里鳧湏又襲竭君之資避於深
山而君以餒介子推割股天下莫不聞臣之為賊亦大
矣罪至十族未足塞責然君誠赦之罪與驂乘遊於中
國百姓見之必知不念舊惡人自安矣於是文公大說
從其計使驂乘於國中百姓見之皆曰夫里鳧湏且不
誅而驂乘吾何懼也是以晉國大寧
左傳晉侯賞從亡者介之推不言祿祿亦弗及推曰獻
公之子九人唯君在矣惠懷無親外内棄之天未絶晉
必將有主主晉祀者非君而誰天實置之而二三子以
為己力不亦誣乎竊人之財猶謂之盜况貪天之功以
為己力乎下義其罪上賞其姦上下相蒙難與處矣其
母曰盍亦求之以死誰懟對曰尤而效之罪又甚焉且
出怨言不食其食其母曰亦使知之若何對曰言身之
文也身將隠焉用文之是求顯也其母曰能如是乎與
女偕隠遂隠而死晉侯求之不獲以緜上為之田曰以
志吾過且旌善人
史記文公脩政施惠百姓賞從亡者及功臣大者封邑
小者尊爵未盡行賞周襄王以弟帶難出居鄭地來告
急晉晉初定欲發兵恐他亂起是以賞從亾未至隠者
介子推推亦不言祿祿亦不及介子推從者憐之乃懸
書宫門曰龍欲上天五蛇為輔龍已升雲四蛇各入其
宇一蛇獨怨終不見處所文公出見其書曰此介子推
也吾方憂王室未圖其功使人召之則亡遂求所在聞
其入緜上山中於是文公環緜上山中而封之以為介
推田號曰介山以記吾過且旌善人(吕氏春秋晉文公反國介子推不肯)
(受賞自為賦詩曰有龍於飛周徧天下五蛇從之為之丞輔龍反其鄉得其處所四蛇從之得其露雨一蛇羞)
(之橋死於中野懸書公門而伏於山下文公聞之曰譆此必介子推也避舍變服令士庶人曰有善得介子推)
(者爵上卿田百萬或遇之山中負釡蓋簦問焉曰請問介子推安在應之曰夫介子推苟不欲見而欲隱吾獨)
(焉知之遂背而行終身不見陵新序晉文公反國酌士大夫酒召咎犯而將之召艾而相之授田百萬介子)
(推無爵齒而就位觴三行介子推奉觴而起曰有龍矯矯將失其所有蛇從之周流天下龍既入深淵得其安)
(所蛇脂盡乾獨不得甘雨此何謂也文公曰嘻是寡人之過也吾為子爵與待旦之朝也吾為子田與河東陽)
(之間介子推曰推聞君子之道謁而得位道士不居也爭而得財廉士不受也遂去而之介山之上文公使人)
(求之不得為之避寝三月號呼朞年詩曰逝將去汝適彼樂郊樂郊樂郊誰之永號此之謂也文公待之不肯)
(出求之不能得以謂焚其山宜出及焚其山遂不出而焚死說苑從者憐之乃懸書宫門曰有龍矯矯頃失)
(其所五蛇從之周徧天下龍饑無食一蛇割股龍反其淵安其壤土四蛇入穴皆有處所一蛇無穴號於中野)
(龍蛇之歌諸書各别備載以志同異無琴操介子綏割其腓股以餌重耳重耳復國子綏獨所得綏甚怨)
(恨乃作龍蛇之歌以感之終匿於山文公令燔山求之子綏遂抱木而燒死文公令民五月五日不得發火)
(韓非子介子推無爵祿而義隨文公不忍口腹而仁割其肌故人主結其德書圖著其名淮南子介子歌龍)
(蛇而文君垂泣或拾遺記晉文公焚林以求介之推有白鵶遶煙而噪集之推之側火不能焚晉人嘉之起)
(一高臺名曰思煙臺種仁夀木木似栢而枝長柔軟其花堪食戒所焚之山數百里居人不得設網羅呼曰仁)
(烏遊列仙傳介子推者姓王名光隠而無名說趙成子與旦有黃雀在門上公子重耳異之與出居外十餘)
(年勞苦不辭及還介山伯子常晨來呼推曰可去矣推辭母入山中從伯子常遊文公遣人以玉帛禮之不出)
(後三十年見東海邊賣扇後莫知所在公說苑晉文公出亡周流天下舟之僑去虞而從焉文反國擇可爵)
(而爵之擇可祿而祿之舟之僑獨不與焉文公酌諸大夫酒酒酣文公曰二三子盍為寡人賦乎舟之僑進曰)
(君子為賦小人請陳其辭辭曰有龍矯矯頃失其所一蛇從之周流天下龍反其淵安寧其處一蛇耆乾獨不)
(得其所文公瞿然曰子欲爵邪請待旦日之期子欲祿邪請今命廪人舟之僑曰請而得其賞廉者不受也言)
(盡而名至仁者不為也今天油然作雲沛然下雨則苗草興起莫之能禦今為一人言施一人猶為一塊土下)
(雨也土亦不生之矣遂歴階而去文公求之不得終身誦甫田之詩此亦介子推之訛)從亡賤
臣壺叔曰君三行賞賞不及臣敢請罪文公報曰夫導
我以仁義防我以德惠此受上賞輔我以行卒以成
立此受次賞矢石之難汗馬之勞此復受次賞若以力
事我而無補吾缺者此受次賞三賞之後故且及子晉
人聞之皆說(說苑晉文公亡時陶叔狐從文公反國行三賞而不及陶叔狐陶叔狐見咎犯曰吾)
(從君而亡十有三年顔色黎黑手足腁胝今君反國行三賞而不及我也意者君㤀我與我有大故與子試為)
(我言之君咎犯言之文公文公曰嘻我豈忘是子哉夫高明至賢德行全誠耽我以道說我以仁暴浣我行昭)
(明我名使我為成人者吾以為上賞防我以禮誎我以誼蕃援我使我不得為非數引我而請於賢人之門吾)
(以為次賞夫勇壮強禦難在前則居前難在後則居後免我於患難之中者吾又以為之次且子獨不聞乎死)
(人者不如存人之身亡人者不如存人之國三行賞之後而勞苦之士次之夫勞苦之士是子固為首矣豈敢)
(忘子哉周内史叔輿聞之曰文公其霸乎昔先王先德而後力文公其當之矣)
國語襄王使大宰文公及内史興賜晉文公命上卿逆
於境晉侯郊勞館諸宗廟饋九牢設庭燎及期命於武
宫設桑主布几筵大宰涖之晉侯端委以入大宰以王
命命冕服内史贊之三命而後即冕服既畢賓饗贈餞
如公命侯伯之禮而加之以宴好内史興歸以告王曰
晉不可不善也其君必霸逆王命敬奉禮義成敬王命
順之道也成禮義德之則也則德以道諸侯諸侯必歸
之且禮所以觀忠信仁義也忠所以分也仁所以行也
信所以守也義所以節也忠分則均仁行則報信守則
固義節則度分均無怨行報無匱守固不偷節度不攜
若民不怨而財不匱令不偷而動不攜其何事不濟中
能應外忠也施三服義仁也守禮不滛信也行禮不疚
義也臣入晉境四者不失臣故曰晉侯其能禮矣王其
善之樹於有禮艾人必豐王從之使於晉者道相逮也
及惠后之難王出在鄭晉侯納之襄王十六年立晉文
公二十一年以諸侯朝於衡雝且獻楚捷遂為踐土之
盟於是乎始霸
左傳(二十五年)秋秦晉伐鄀楚鬭克屈禦寇以申息之師戍
商密秦人過析隈入而係輿人以圍商密昏而傅焉宵
坎血加書偽與子儀子邊盟者商密人懼曰秦取析矣
戍人反矣乃降秦師秦師囚申公子儀息公子邊以歸
楚令尹子玉追秦師弗及遂圍陳納頓子于頓(公羊傳何以不)
(言遂兩之也也穀梁傳納者内弗受也圍一事也納一事而遂言之盖納頓子者陳也)(二十六年)宋
以其善於晉侯也叛楚即晉冬楚令尹子玉司馬子西
帥師伐宋圍緡(公羊傳邑不言圍此其言圍何刺道用師也穀梁傳伐國不言圍邑此其言)
(圍何也以吾用其師目其事也非道用師也)(二十七年)楚子將圍宋使子文治
兵於暌終朝而畢不戮一人子玉復治兵於蒍終日而
畢鞭七人貫三人耳國老皆賀子文子文飲之酒蒍賈
尚幼後至不賀子文問之對曰不知所賀子之傳政於
子玉曰以靖國也靖諸内而敗諸外所獲幾何子玉之
敗子之舉也舉以敗國將何賀焉子玉剛而無禮不可
以治民過三百乘其不能以入矣苟入而賀何後之有
冬楚子及諸侯圍宋宋公孫固如晉告急先軫曰報施
救患取威定霸於是乎在矣狐偃曰楚始得曹而新昏
於衛若伐曹衛楚必救之則齊宋免矣於是乎蒐于被
廬作三軍謀元帥趙衰曰郤縠可臣亟聞其言矣說禮
樂而敦詩書詩書義之府也禮樂德之則也德義利之
本也夏書曰賦納以言明試以功車服以庸君其試之
乃使郤縠將中軍郤溱佐之使狐偃將上軍讓於狐毛
而佐之命趙衰為卿讓於欒枝先軫使欒枝將下軍先
軫佐之荀林父御戎魏犨為右(公羊傳此楚子也其稱人何貶曷為貶為執宋)
(公貶故終僖之篇貶也諸穀梁傳楚人者楚子也其曰人何也人楚子所以人侯也其人諸侯何也不正其)
(信夷狄而伐中國也學國語公問元帥於趙衰對曰郤縠可行年五十矣守彌惇夫先王之法志德義之府)
(也夫德義生民之本也能惇篤者不忘百姓也請使郤縠公從之公使趙衰為卿辭曰欒枝貞慎先軫有謀胥)
(臣多聞皆可以為輔臣弗若也乃使欒枝將下軍先軫佐之取五鹿先軫之謀也郤縠卒使先軫代之胥臣佐)
(下軍)晉侯始入而教其民二年欲用之子犯曰民未知義
未安其居於是乎出定襄王入務利民民懷生矣將用
之子犯曰民未知信未宣其用於是乎伐原以示之信
民易資者不求豐焉明徵其辭公曰可矣乎子犯曰民
未知禮未生其共於是乎大蒐以示之禮作執秩以正
其官民聽不惑而後用之出穀戍釋宋圍一戰而霸文
之教也(國語文公即位二年欲用其民子犯曰民未知義盍納天子以示之義乃納襄王於周公曰可)
(矣乎對曰民未知信盍伐原以示之信乃伐原曰可矣乎對曰民未知禮盍大蒐備師尚禮以示之乃大蒐於)
(被廬作三軍使郤縠將中軍以為大政郤溱佐之子犯曰可矣遂伐曹衛出榖戍釋宋圍敗楚師於城濮於是)
(乎遂伯)二十八年春晉侯將伐曹假道於衛衛人弗許
還自南河濟侵曹伐衛正月戊申取五鹿(公羊傳曷為再言晉侯非)
(兩之也然則何以不言遂未侵曹也未侵曹則其言侵曹何致其意也其意侵曹則曷為伐衛晉侯將侵曹假)
(塗于衛衛曰不可得則固將伐之也穀梁傳再稱晉侯忌也)二月晉郤縠卒原軫
將中軍胥臣佐下軍上德也晉侯齊侯盟于斂盂衛侯
請盟晉人弗許衛侯欲與楚國人不欲故出其君以說
于晉衛侯出居於襄牛公子買戍衛楚人救衛不克公
懼于晉殺子叢以說焉謂楚人曰不卒戍也(公羊傳不卒戍者何)
(不卒戍者内辭也不可使往也不可使往則其言戍衛何遂公意也刺之者何殺之也殺之則曷為謂之刺之)
(内諱殺大夫謂之刺之也以穀梁傳先名後刺殺有罪也公子啟曰不卒戍者可卒也可以卒而不卒譏在)
(公子也刺之可也)
詩彼候人兮何戈與祋彼其之子三百赤芾維鵜在梁
不濡其翼彼其之子不稱其服維鵜在梁不濡其咮彼
其之子不遂其媾薈兮蔚兮南山朝隮婉兮孌兮季女
斯飢鳲鳩在桑其子七兮淑人君子其儀一兮其儀
一兮心如結兮鳲鳩在桑其子在梅淑人君子其帶伊
絲其帶伊絲其弁伊騏鳲鳩在桑其子在棘淑人君子
其儀不忒其儀不忒正是四國鳲鳩在桑其子在榛淑
人君子正是國人正是國人胡不萬年冽彼下泉浸
彼苞稂愾我寤歎念彼周京冽彼下泉浸彼苞蕭愾我
寤歎念彼京周冽彼下泉浸彼苞蓍愾我寤歎念彼京
師芃芃黍苗隂雨膏之四國有王郇伯勞之(詩序候人刺近小人)
(也共公遠君子而好近小人焉思鳲鳩刺不壹也在位無君子用心之不壹也下泉治也曹人疾共公侵)
(刻下民不得其所憂而思明王賢伯也)
左傳晉侯圍曹門焉多死曹人尸諸城上晉侯患之聽
輿人之謀曰稱舍於墓師遷焉曹人兇懼為其所得者
棺而出之因其兇也而攻之三月丙午入曹數之以其
不用僖負羈而乘軒者三百人也且曰獻状令無入僖
負羈之宫而免其族報施也魏犨顛頡怒曰勞之不圖
報於何有爇僖負羈氏魏犨傷於胷公欲殺之而愛其
材使問且視之病將殺之魏犨束胷見使者曰以君之
靈不有寧也距躍三百曲踊三百乃舍之殺顛頡以徇
於師立舟之僑以為戎右(韓非子重耳即位三年舉兵而伐曹矣因令人告曹君曰)
(懸叔瞻而出之我且殺而以為大戮又令人告釐負羈曰軍旅薄城吾知子不違也其表子之閭寡人將以為)
(令令軍勿敢犯曹人聞之率其親戚而保釐負羈之閭者七百餘家史記三月丙午晉師入曹數之以其不)
(用釐負羈言而用美女乘軒者三百人也令軍毋入僖負羈宗家以報德)
韓非子晉文公問於狐偃曰寡人甘肥周於堂巵酒豆
肉集於宫壺酒不清生肉不布殺一牛遍於國中一歲
之功盡以衣士卒其足以戰民乎狐子曰不足文公曰
吾㢮關市之征而緩刑罰其足以戰民乎狐子曰不足
文公曰吾民之有喪資者寡人親使郎中視事有罪者
赦之貧窮不足者與之其足以戰民乎狐子對曰不足
此皆所以慎産也而戰之者殺之也民之從公也為慎
産也公因而迎殺之失所以為從公矣曰然則何如足
以戰民乎狐子對曰令無得不戰公曰無得不戰奈何
狐子對曰信賞必罰其足以戰公曰刑罰之極安至對
曰不辟親貴法行所愛文公曰善明日令田於圃陸期
以日中為期後期者行軍法焉於是公有所愛者曰顛
頡後期吏請其罪文公隕涕而憂吏曰請用事焉遂斬
顛頡之脊以徇百姓以明法之信也而後百姓皆懼曰
君於顛頡之貴重如彼甚也而君猶行法焉况於我則
何有矣文公見民之可戰也於是遂興兵伐原克之伐
衛東其畞取五鹿攻陽勝虢伐曹南圍鄭反之陴罷宋
圍還與荆人戰城濮大敗荆人返為踐土之盟遂成衡
雍之義一舉而八有功所以然者無他故異物從狐偃
之謀假顛頡之脊也(殺顛頡與傳大異圃陸當即被廬之誤聲相近耳)
左傳宋人使門尹般如晉師告急公曰宋人告急舍之
則絶告楚不許我欲戰矣齊秦未可若之何先軫曰使
宋舍我而賂齊秦藉之告楚我執曹君而分曹衛之田
以賜宋人楚愛曹衛必不許也喜賂怒頑能無戰乎公
說執曹伯分曹衛之田以畀宋人(國語文公立四年楚成王伐宋公率齊秦)
(伐曹衛以救宋宋人使門尹班告急於晉公告大夫曰宋人告急舍之則宋絶告楚則不許我我欲擊楚齊秦)
(不欲其若之何先軫曰不若使齊秦主楚怨公曰可乎先軫曰使宋舍我而賂齊秦藉之告楚我分曹衛之地)
(以賜宋人楚愛曹衛必不許齊秦齊秦不得其請必屬怨焉然後用之蔑不欲矣公說是故以曹田衛田賜宋)
(人伯公羊傳畀者何與也其言畀宋人何與使聽之也曹之罪何甚惡也其甚惡奈何不可以一罪言也)
(穀梁傳入者内弗受也日入惡入者也以晉侯而厈執曹伯惡晉侯也畀與也其曰人何也不以晉侯畀宋公)
(也)楚子入居於申使申叔去穀使子玉去宋曰無從晉
師晉侯在外十九年矣而果得晉國險阻艱難備嘗之
矣民之情偽盡知之矣天假之年而除其害天之所置
其可廢乎軍志曰允當則歸又曰知難而退又曰有德
不可敵此三志者晉之謂矣子玉使伯棼請戰曰非敢
必有功也願以閒執讒慝之口王怒少與之師唯西廣
東宫與若敖之六卒實從之子玉使宛春告於晉師曰
請復衛侯而封曹臣亦釋宋之圍子犯曰子玉無禮哉
君取一臣取二不可失矣先軫曰子與之定人之謂禮
楚一言而定三國我一言而亡之我則無禮何以戰乎
不許楚言是棄宋也救而棄之謂諸侯何楚有三施我
有三怨怨讎已多將何以戰不如私許復曹衛以攜之
執宛春以怒楚既戰而後圖之公說乃拘宛春於衛且
私許復曹衛曹衛告絶於楚子玉怒從晉師晉師退軍
吏曰以君辟臣辱也且楚師老矣何故退子犯曰師直
為壮曲為老豈在久乎微楚之惠不及此退三舍避之
所以報也背惠食言以亢其讎我曲楚直其衆素飽不
可謂老我退而楚還我將何求若其不還君退臣犯曲
在彼矣退三舍楚衆欲止子玉不可夏四月戊辰晉侯
宋公齊國歸父崔夭秦小子憖次於城濮楚師背酅而
舍晉侯患之聽輿人之誦曰原田每每舍其舊而新是
謀公疑焉子犯曰戰也戰而捷必得諸侯若其不捷表
裏山河必無害也公曰若楚惠何欒貞子曰漢陽諸姬
楚實盡之思小惠而忘大恥不如戰也晉侯夢與楚子
搏楚子伏已而盬其腦是以懼子犯曰吉我得天楚伏
其罪吾且柔之矣子玉使鬭勃請戰曰請與君之士戲
君馮軾而觀之得臣與寓目焉晉侯使欒枝對曰寡君
聞命矣楚君之惠未之敢忘是以在此為大夫退其敢
當君乎既不獲命矣敢煩大夫謂二三子戒爾車乘敬
爾君事詰朝將見晉車七百乘韅靷鞅靽晉侯登有莘
之虚以觀師曰少長有禮其可用也遂伐其木以益其
兵己巳晉師陳於莘北胥臣以下軍之佐當陳蔡子玉
以若敖之六卒將中軍曰今日必無晉矣子西將左子
上將右胥臣蒙馬以虎皮先犯陳蔡陳蔡奔楚右師潰
狐毛設二旆而退之欒枝使輿曳柴而偽遁楚師馳之
原軫郤溱以中軍公族横擊之狐毛狐偃以上軍夾攻
子西楚左師潰楚師敗績子玉收其卒而止故不敗晉
師三日館穀及癸酉而還(國語令尹子玉使宛春來告曰請復衛侯而封曹臣亦釋)
(宋之圍舅犯愠曰子玉無禮哉臣取二君取一必擊之先軫曰子與之我不許曹衛之請是不許釋宋也宋衆)
(無乃彊乎是楚一言而有三施子一言而有三怨怨已多矣難以擊人不若私許復曹衛以㩦之執宛春以怒)
(楚既戰而後圖之公說是故拘宛春於衛子玉釋宋圍從晉師楚既陳晉師退舍軍吏請曰以君避臣辱也且)
(楚師老矣必敗何故退子犯曰二三子忘在楚乎偃也聞之戰鬭直為壮曲為老未報楚惠而抗宋我曲楚直)
(其衆莫不生氣不可謂老若我以君避臣而不去彼亦曲矣退三舍避楚楚衆欲止子玉不肯至於城濮果戰)
(楚衆大敗君子曰善以德勸臣公羊傳此大戰也曷為使微者子玉得臣也子玉得則其稱人何貶曷為貶)
(大夫不敵君也)
說苑城濮之戰文公謂咎犯曰吾卜戰而龜熸我迎歲
彼背歲彗星見彼操其柄我操其標吾又夢與荆王搏
彼在上我在下吾欲無戰子以為何如咎犯對曰卜戰
龜熸是荆人也我迎歲彼背歲彼去我從之也彗星見
彼操其柄我操其標以掃則彼利以擊則我利君夢與
荆王搏彼在上君在下則君見天而荆王伏其罪也且
吾以宋衛為主齊秦輔我我合天道獨以人事固將勝
之矣文公從之荆人大敗
韓非子晉文公與楚戰至黃鳳之陵履繫觧因自結之
左右曰不可以使人乎公曰吾聞上君所與居皆其所
畏也中君之所與居皆其所愛也下君之所與居皆其
所侮也寡人雖不肖先君之人皆在是以難之也(一作周)
(文王事吕覽又作武王)
左傳甲午至於衡雍作王宫于踐土鄉役之三月鄭伯
如楚致其師為楚師既敗而懼使子人九行成於晉晉
欒枝入盟鄭伯五月丙午晉侯及鄭伯盟于衡雍丁未
獻楚俘于王駟介百乘徒兵千鄭伯傅王用平禮也己
酉王享醴命晉侯宥王命尹氏及王子虎内史叔興父
策命晉侯為侯伯賜之大輅之服戎輅之服彤弓一彤
矢百玈弓矢千秬鬯一卣虎賁三百人曰王謂叔父敬
服王命以綏四國糾逖王慝晉侯三辭從命曰重耳敢
再拜稽首奉揚天子之丕顯休命受策以出出入三覲
史記周作晉文侯命王若曰父義和丕顯文武能慎明
德昭登於上布聞在下維時上帝集厥命於文武恤朕
身繼予一人永其在位於是晉文公稱伯(書文侯之命是平王命)
(晉文侯仇之語去此遠矣)
左傳癸亥王子虎盟諸侯于王庭要言曰皆奬王室無
相害也有渝此盟明神殛之俾隊其師無克祚國及其
玄孫無有老幼君子謂是盟也信謂晉於是役也能以
德攻(公羊傳其言如會何後會也曷為不言公如京師天子在是也天子在是則曷為不言天子在是不)
(與致天子也命穀梁傳諱會天王也如會外乎會也於會受也朝不言所言所者非其所也)初楚
子玉自為瓊弁玉纓未之服也先戰夢河神謂己曰畀
余余賜女孟諸之麋弗致也大心與子西使榮黃諫弗
聽榮季曰死而利國猶或為之况瓊玉乎是糞土也而
可以濟師將何愛焉弗聽出告二子曰非神敗令尹令
尹其不勤民實自敗也既敗王使謂之曰大夫若入其
若申息之老何子西孫伯曰得臣將死二臣止之曰君
其將以為戮及連穀而死晉侯聞之而後喜可知也曰
莫余毒也已蒍吕臣實為令尹奉已而已不在民矣
史記晉焚楚軍火數日不息文公歎左右曰勝楚而君
猶憂何文公曰吾聞能戰勝安者唯聖人是以懼且子
玉猶在庸可喜乎子玉之敗而歸楚成王怒其不用其
言貪與晉戰讓責子玉子玉自殺晉文公曰我擊其外
楚誅其内内外相應於是乃喜(說苑晉文公與楚人戰大勝之燒其軍火三日)
(不滅文公退而有憂色侍者曰君大勝楚今有憂色何也文公曰吾聞能以戰勝而安者其唯聖人乎若夫詐)
(勝之徒未嘗不危也吾是以憂)晉侯渡河北歸國行賞狐偃為首或
曰城濮之戰先軫之謀文公曰城濮之事偃說我毋失
信先軫曰軍事勝為右吾用之以勝然此一時之說偃
言萬世之功奈何以一時之利而加萬世功乎是以先
之
吕氏春秋昔晉文公將與楚人戰於城濮召咎犯而問
曰楚衆我寡奈何而可咎犯對曰臣聞繁禮之君不足
於文繁戰之君不足於詐君亦詐之而已文公以咎犯
言告雍季雍季曰竭澤而漁豈不獲得而明年無魚焚
藪而田豈不獲得而明年無獸詐偽之道雖今偷可後
將無復非長術也文公用咎犯之言而敗楚人於城濮
反而為賞雍季在上左右諫曰城濮之功咎犯之謀也
君用其言而賞後其身或者不可乎文公曰雍季之言
百世之利也咎犯之言一時之務也焉有以一時之務
先百世之利者乎孔子聞之曰臨難用詐足以却敵反
而尊賢足以報德文公雖不終始足以霸矣
韓非子晉文公將與楚人戰召舅犯問之曰吾將與楚
人戰彼衆我寡為之奈何舅犯曰臣聞之繁禮君子不
厭忠信戰陳之閒不厭詐偽君其詐之而已矣文公辭
舅犯因召雍季而問之曰我將與楚人戰彼衆我寡為
之奈何雍季對曰焚林而田偷取多獸後必無獸以詐
遇民偸取一時後必無復文公曰善辭雍季以舅犯之
謀與楚人戰以敗之歸而行爵先雍季而後舅犯羣臣
曰城濮之事舅犯謀也夫用其言而後其身可乎文公
曰此非君所知也夫舅犯言一時之權也雍季言萬世
之利也仲尼聞之曰文公之霸也宜哉既知一時之權
又知萬世之利或曰雍季之對不當文公之問凡對問
者有因因小大緩急而對也所問高大而對以卑狹則
明主弗受也今文公問以少遇衆而對曰後必無復此
非所以應也且文公不知一時之權又不知萬世之利
戰而勝則國安而身定兵強而威立雖有後復莫大於
此萬世之利奚患不至戰而不勝則國亡兵弱身死名
息拔拂今日之死不及安暇待萬世之利待萬世之利
在今日之勝今日之勝在詐於敵詐敵萬世之利而已
故曰雍季之對不當文公之問且文公又不知舅犯之
言舅犯所謂不厭詐偽者不謂詐其民謂詐其敵也敵
者所伐之國也後雖無復何傷哉文公之所以先雍季
者以其功邪則所以勝楚破軍者舅犯之謀也以其善
言邪則雍季乃道其後之無復也此未有善言也舅犯
則以兼之矣舅犯曰繁禮君子不厭忠信者忠所以愛
其下也信所以不欺其民也夫既以愛而不欺矣言孰
善於此然必曰出於詐偽者軍旅之計也舅犯前有善
言後有戰勝故舅犯有二功而後論雍季無一焉而先
賞文公之霸不亦宜乎仲尼不知善賞也
左傳城濮之戰晉中軍風于澤亡大旆之左旃祁瞞奸
命司馬殺之以徇于諸侯使茅茷代之師還壬午濟河
舟之僑先歸士會欇右秋七月丙申振旅愷以入于晉
獻俘授馘飲至大賞徵會討貳殺舟之僑以徇于國民
於是大服君子謂文公其能刑矣三罪而民服詩云惠
此中國以綏四方不失刑賞之謂也冬會于温討不
服也(穀梁傳諱會天王也)是會也晉侯召王以諸侯見且使王
狩仲尼曰以臣召君不可以訓故書曰天王狩于河陽
言非其地也且明德也(公羊傳狩不書此何以書不與再致天子也魯子曰温近而踐)
(土遠也為穀梁傳全天王之行也為若將守而遇諸侯之朝也天王諱也水北為陽山南為陽温河陽也)
(史記冬晉侯會諸侯於温欲率之朝周力未能恐其有畔者乃使人言周襄王狩於河陽壬申遂率諸侯朝王)
(於踐土孔子讀史記至文公曰諸侯無召王王狩河陽者春秋諱之也)壬申公朝于王
所(公羊傳其日何錄乎内也)
穀梁傳朝於廟禮也於外非禮也獨公朝與諸侯盡朝
也其日以其再致天子故謹而日之主善以内目惡以
外言曰公朝逆辭也而尊天子會于温言小諸侯温河
北地以河陽言之大天子也日繫於月月繫於時壬申
公朝于王所其不月失其所繫也以為晉文公之行事
為已傎矣
說苑晉文公合諸侯而盟曰吾聞國之昏不由聲色必
由姦利好樂聲色者滛也貪姦者惑也夫滛惑之國不
亡必殘自今以來無以美妾疑妻無以聲樂妨正無以
姦情害公無以貨利示下其有之者是謂伐其根素流
於華葉若此者有患無憂有寇勿弭不如言者盟示之
於是君子聞之曰文公其知道乎其不王者猶無佐也
左傳丁丑諸侯圍許晉侯有疾曹伯之豎侯獳貨筮史
使曰以曹為觧齊桓公為會而封異姓今君為會而滅
同姓曹叔振鐸文之昭也先君唐叔武之穆也且合諸
侯而滅兄弟非禮也與衛偕命而不與偕復非信也同
罪異罰非刑也禮以行義信以守禮刑以正邪舍此三
者君將若之何公說復曹伯遂會諸侯圍許(穀梁傳遂繼事也復)
(者復中國也天子免之因與之會其曰復通王命也遂繼事也)(二十九年)夏公會王子虎
晉狐偃宋公孫固齊國歸父陳轅濤塗秦小子憖盟於
翟泉尋踐土之盟且謀伐鄭也卿不書罪之也在禮卿
不會公侯會伯子男可也三十年春晉人侵鄭以觀
其可攻與否狄閒晉之有鄭虞也夏狄侵齊九月甲
午晉侯秦伯圍鄭以其無禮於晉且貳於楚也晉軍函
陵秦軍氾南佚之狐言於鄭伯曰國危矣若使燭之武
見秦君師必退公從之辭曰臣之壯也猶不如人今老
矣無能為也已公曰吾不能早用子今急而求子是寡
人之過也然鄭亡子亦有不利焉許之夜縋而出見秦
伯曰秦晉圍鄭鄭既知亡矣若亡鄭而有益於君敢以
煩執事越國以鄙遠君知其難也焉用亡鄭以陪鄰鄰
之厚君之薄也若舍鄭以為東道主行李之往來共其
乏困君亦無所害且君嘗為晉君賜矣許君焦瑕朝濟
而夕設版焉君之所知也夫晉何厭之有既東封鄭又
欲肆其西封若不闕秦將焉取之闕秦以利晉唯君圖
之秦伯說與鄭人盟使杞子逢孫揚孫戍之乃還子犯
請擊之公曰不可微夫人之力不及此因人之力而敝
之不仁失其所與不知以亂易整不武吾其還也亦去
之
國語文公誅觀状以伐鄭反其埤鄭人以名寶行成公
弗許曰予我詹而師還詹請往鄭伯弗許詹固請曰一
臣可以赦百姓而定社稷君何愛於臣也鄭人以詹予
晉人晉人將亨之詹曰臣願獲盡辭而死固所願也公
聽其辭詹曰天降鄭禍使滛觀状棄禮違親臣曰不可
夫晉公子賢明其左右皆卿才若復其國而得志於諸
侯禍無赦矣今禍及矣尊明勝患知也殺身贖國忠也
乃就亨據鼎耳而疾號曰自今以往知忠以事君者與
詹同乃命弗殺厚為之禮而歸之鄭人以詹伯為將軍
(史記晉於是欲得叔詹為僇鄭文公恐不敢謂詹叔言詹聞言於鄭君曰臣謂君君不聽臣晉卒為患然晉所)
(以圍鄭以詹詹死而赦鄭國詹之願也乃自殺鄭人以詹尸與晉晉文公曰必欲一見鄭君辱之而去鄭人患)
(之乃使人私於秦曰破鄭益晉非秦之利也秦兵罷史云詹自殺與國語異)
左傳三十一年春取濟西田分曹地也使臧文仲往宿
於重館重館人告曰晉新得諸侯必親其共不速行將
無及也從之分曹地自洮以南東傅於濟盡曹地也襄
仲如晉拜曹田也(國語晉文公觧曹地以分諸侯僖公使臧文仲往宿於重館重館人告曰)
(晉始伯而欲固諸侯故觧有罪之地以分諸侯諸侯莫不望分而欲親晉皆將争先晉不以故班亦必親先者)
(吾子不可以不速行魯之班長而又先諸侯其誰望之若少安恐無及也從之獲地於諸侯為多反既復命為)
(之請曰地之多也重館人之力也臣聞之曰善有章雖賤賞也惡有釁雖貴罰也今一言而辟境其章大矣請)
(賞之乃出而爵之同公羊傳惡乎取之取之曹也曷為不言取之曹諱取姓之田也此未有伐曹者則其言)
(取之曹何晉侯執曹伯班其所取侵地于諸侯也晉侯執曹伯班其所取侵地于諸侯則何諱乎取同姓之田)
(久也)三十二年春楚鬭章請平于晉晉陽處父報之晉
楚始通
國語文公學讀書於臼季三日曰吾不能行也咫聞則
多矣對曰然而多聞以待能者不猶愈乎文公問於
郭偃曰始也吾以國為易今也難對曰君以為易其難
也將至矣君以為難其易也將至矣文公問於胥臣
曰吾欲使陽處父傅讙也而教誨之其能善之乎對曰
是在讙也籧篨不可使俛戚施不可使仰僬僥不可使
舉侏儒不可使援矇&KR1363;不可使視嚚瘖不可使言聾聵
不可使聽僮昏不可使謀質將善而賢良贊之則濟可
竢也若有違質教將不入其何善之為臣聞昔者大任
娠文王不變少溲於豕牢而得文王不加病焉文王在
母不憂在傅弗勤處師弗煩事王不怒敬友二虢而慈
惠二蔡刑于大姒比于諸弟詩云刑于寡妻至于兄弟
以御于家邦於是乎用四方之賢良及其即位也詢於
八虞而咨於二虢度於閎夭而謀於南宫諏於蔡原而
訪於辛尹重之以周召畢榮億寧百神而柔龢萬民故
詩曰惠于宗公神㒺時恫是則文王非專教誨之力也
公曰然則教無益乎對曰胡為文益其質故人生而學
非學不入公曰奈夫八疾何對曰官師之所材也戚施
直鎛籧篨蒙璆侏儒扶盧矇&KR1363;修聲聾聵司火僮昏嚚
瘖僬僥官師所不材也以實裔土夫教者因體能質而
利之者也若川然有原以卬浦而後大
史記李離者晉文公之理也過聽殺人自拘當死文公
曰官有貴賤罰有輕重下吏有過非子之罪也李離曰
臣居官為長不與吏讓位受祿為多不與下分利今過
聽殺人傅其罪下吏非所聞也辭不受令文公曰子則
自以為有罪寡人亦有罪邪李離曰理有法失刑則刑
失死則死公以臣能聽微決疑故使為理今過聽殺人
罪當死遂不受令伏劒而死(新序李離曰君量能而授官臣奉職而任事臣受印)
(綬之日君命曰必以仁義輔政寧過於生無失於殺臣受命不稱壅惠蔽恩如臣之罪乃當死君何過乎今離)
(刻深不顧仁義信文墨不察是非聽他辭不精事實掠服無罪使百姓怨怨積於百姓惡揚於天下權輕於諸)
(侯如臣之罪是當重死文公曰吾聞之也直而不枉不可與往方而不圓不可與長存願子以此聽寡人也李)
(離曰君以所私害公法殺無罪而生當死二者非所以教於國也離不敢受命)
說苑晉文侯問政於舅犯舅犯對曰分熟不如分腥分
腥不如分地割以分民而益其爵祿是以上得地而民
知冨上失地而民知貧古之所謂致師而戰者其此之
謂也文公見咎季其廟傅於西牆公曰孰處而西對
曰君之老臣也公曰西益而宅對曰臣之忠不如老臣
之力其牆壊而不築公曰何不築對曰一日不稼百日
不食公出而告之僕僕頓首於軫曰吕刑云一人有慶
兆民頼之君之明羣臣之福也乃令於國曰毋淫宫室
以妨人宅板築以時無奪農功晉文公時翟人有封
狐文豹之皮者文公喟然歎曰封狐文豹何罪哉以其
皮為罪也大夫欒枝曰地廣而不平財聚而不散獨非
狐豹之罪乎文公曰善哉說之欒枝曰地廣而不平人
將平之財聚而不散人將争之於是列地以分民散財
以賑貧晉文侯行地登隧大夫皆扶之隨會不扶文
侯曰會夫為人臣而忍其君者其罪奚如對曰其罪重
死文侯曰何謂重死對曰身死妻子為戮焉隨會曰君
奚獨問為人臣忍其君者而不問為人君而忍其臣者
邪文侯曰為人君而忍其臣者其罪何如隨會對曰為
人君而忍其臣者智士不為謀辯士不為言仁士不為
行勇士不為死文侯援綏下車辭大夫曰寡人有腰髀
之病願諸大夫勿罪也(新序作趙簡子與虎會必有一誤)晉文公問
於咎犯曰誰可使為西河守者咎犯對曰虞子羔可也
公曰非汝之讎也對曰君問可為守者非問臣之讎也
羔見咎犯而謝之曰幸赦臣之過薦之於君得為西河
守咎犯曰薦子者公也怨子者私也吾不以私事害公
義子其去矣顧吾射子也(此事諸書屢見而姓名不同尤多附會)文公
種米曾子駕羊(事無所考大約謂務大者不知小也)
新序晉文公出田逐獸碭入大澤迷不知所出其中有
漁者文公謂曰我若君也道安從出我且厚賜若漁者
曰臣願有獻公曰出澤而受之於是遂出澤公令曰子
之所欲以教寡人者何等也願受之漁者曰鴻鵠保河
海之中厭而欲移徙之小澤則必有九繒之憂黿鼉保
深淵厭而出之淺渚則必有網羅釣射之憂今君逐獸
碭入至此何行之太遠也文公曰善哉謂從者記漁者
名漁者曰君何以名為君其尊天事地敬社稷固四國
慈愛萬民薄賦斂輕租税者臣亦與焉君不敬社稷不
固四國外失禮於諸侯内逆民心一國流亡漁者雖得
厚賜不能保也遂辭不受曰君亟歸國臣亦反吾漁所
晉文公逐麋而失之問農夫老古曰吾麋何在老古
以足指曰如是往公曰寡人問子以足指何也老古振
衣而起曰一不意人君如此也虎豹之居也厭閑而近
人故得魚鼈之居也厭深而之淺故得諸侯厭衆而亡
其國詩云維鵲有巢維鳩居之君放不歸人將君之於
是文公恐歸遇欒武子欒武子曰獵得獸乎而有說色
文公曰寡人逐麋而失之得善言故有說色欒武子曰
其人安在乎曰吾未與來也欒武子曰居上位而不恤
其下驕也緩令急誅暴也取人之言而棄其身盜也文
公曰善還載老古與俱歸晉文公田於虢遇一老夫
而問焉虢之為虢久矣子處此故矣虢亡其有說乎對
曰虢君斷則不能諫則無與也不能斷又不能用人此
虢之所以亡文公以輟田而歸遇趙衰而告之趙衰曰
今其人安在君曰吾不與之來也趙衰曰古之君子聽
其言而用其人今之君子聽其言而棄其身哀哉晉國
之憂也文公乃召賞之於是晉國樂納善言文公卒以
霸晉文公出獵前驅曰前有大蛇高如隄阻道竟之
文公曰寡人聞之諸侯夢惡則修德大夫夢惡則修官
士夢惡則修身如是而禍不至矣今寡人有過天以戒
寡人還車而反前驅曰臣聞之喜者無賞怒者無刑今
禍福已在前矣不可變何不遂驅之文公曰不然夫神
不勝道而妖亦不勝德禍福未發猶可化也還車反宿
齋三日請於廟曰孤少犧不肥幣不厚罪一也孤好弋
獵無度數罪二也孤多賦斂重刑罰罪三也請自今以
來者關市無征澤梁無賦斂赦罪人舊田半税新田不
税行此令未半旬守蛇吏夢天帝殺蛇曰何故當聖君
道為而罪當死發夢視蛇臭腐矣謁之文公曰然夫神
果不勝道而妖亦不勝德奈何其無究理而任天也應
之以德而已晉文公將伐鄴趙衰言所以勝鄴文公
用之而勝鄴將賞趙衰趙衰曰君將賞其末乎賞其本
乎賞其末則騎乘者存賞其本則臣聞之郄虎公召郄
虎曰衰言所以勝鄴遂勝將賞之曰盖聞之子子當賞
郄虎對曰言之易行之難臣言之者也公曰子無辭郄
虎不敢固辭乃受賞(伐鄴事無考)
列子晉文公出會欲伐衛公子鋤仰天而笑公問何笑
曰臣笑鄰之人有送其妻適私家者道見桑婦說而與
言然顧視其妻亦有招之者矣臣竊笑此也公寤其言
乃止引師而還未至而有伐其北鄙者矣(說苑晉文公伐衛入郭坐)
(士令食曰今日必得大垣公子慮俛而笑之文公曰奚笑對曰臣之妻歸臣送之反見桑者而助之顧臣之妻)
(則亦有送之者矣文公懼還師而歸至國而貉人攻其地)
韓非子文公伐宋乃先宣言曰吾聞宋君無道蔑侮長
老分財不中教令不信余來為臣誅之(晉伐宋未聞)文公
之時宰臣上炙而髮繞之文公召宰人而譙之曰女欲
寡人之哽邪奚為以髮繞炙宰人頓首再拜請曰有死
罪三援礪砥刀利猶干將也切肉肉斷而髮不斷臣之
罪一也援木而貫臠而不見髮臣之罪二也奉熾爐炭
火盡赤紅而炙熟而髮不燒臣之罪三也堂下得無微
有疾臣者乎公曰善乃召其堂下而譙之果然乃誅之
淮南子晉文君大布之衣䍧羊之裘韋以帶劒威立於
海内昔齊桓公合諸侯以乘車退誅於國以斧鉞晉
文公合諸侯以革車退行於國以禮義桓公前柔而後
剛文公前剛而後柔然而令行乎天下權制諸侯鈞者
審於勢之變也(說苑大功之效在於用賢積道浸章浸明衰滅之過在於得意而怠浸蹇浸亾)
(晉文公是其效也晉文公出亡修道不休得至於饗國饗國之時上無明天子下無賢方伯強楚主會諸侯背)
(畔天子失道出居於鄭文公於是憫中國之微任咎犯先軫陽處父畜愛百姓厲飬戎士四年政治内定則舉)
(兵而伐衛執曹伯還敗強楚威震天下明王法率諸侯而朝天子莫敢不聽天下曠然平定周室尊顯故曰大)
(功之效在於用賢積道浸章浸明文公於是霸功立期至意得湯武之心作而忘其衆一年用三師且弗休息)
(遂進而圍許兵亟弊不能服罷諸侯而歸自此而怠政事為狄泉之盟不親至信衰誼缺如羅不補威武詘折)
(不信則諸侯不朝鄭遂畔夷狄内侵衛遷於帝邱故曰衰滅之過在於得意而怠浸蹇浸亾史記九年冬晉)
(文公卒子襄公歡立已下襄公繼霸)
左傳(三十三年)狄侵齊因晉喪也狄伐晉及箕八月戊子
晉侯敗狄于箕郤缺獲白狄子先軫曰匹夫逞志於君
而無討敢不自討乎免胄入狄師死焉狄人歸其元面
如生晉陳鄭伐許討其貳於楚也(文公元年)晉文公之
季年諸侯朝晉衛成公不朝使孔達侵鄭伐緜訾及匡
晉襄公既祥使告於諸侯而伐衛及南陽先且居曰效
尤禍也請君朝王臣從師晉侯朝王于温先且居胥臣
伐衛五月辛酉朔晉師圍戚六月戊戌取之獲孫昭子
衛人使告於陳陳共公曰更伐之我辭之衛孔達帥師
伐晉君子以為古古者越國而謀秋晉侯疆戚田故公
孫敖會之(二年)晉人以公不朝來討公如晉夏四月己
巳晉人使陽處父盟公以恥之書曰及晉處父盟以厭
之也適晉不書諱之也(公羊傳此晉陽處父也何以不氏諱與大夫盟也穀梁傳不)
(言公處父伉也為公諱也何以知其與公盟以其日也何以不言公之如晉所恥也出不書反不致也)
公未至六月穆伯會諸侯及晉司空士縠盟于垂隴晉
討衛故也書士縠堪其事也陳侯為衛請成于晉執孔
達以說(穀梁傳内大夫可以會外諸侯)三年春莊叔會諸侯之師伐
沈以其服於楚也沈潰凡民逃其上曰潰在上曰逃
衛侯如陳拜晉成也晉人懼其無禮於公也請改盟
公如晉及晉侯盟晉侯饗公賦菁菁者莪莊叔以公降
拜曰小國受命於大國敢不慎儀君貺之以大禮何樂
如之抑小國之樂大國之惠也晉侯降辭登成拜公賦
嘉樂四年春晉人歸孔達于衛以為衛之良也故免
之夏衛侯如晉拜曹伯如晉會正(六年)臧文仲以陳
衛之睦也欲求好於陳夏季文子聘于陳且娶焉秋
季文子將聘于晉使求遭喪之禮以行其人曰將焉用
之文子曰備豫不虞古之善教也求而無之實難過求
何害八月乙亥晉襄公卒冬十月襄仲如晉葬襄公
(七年)晉郤缺言於趙宣子曰日衛不睦故取其地今已睦
矣可以歸之叛而不討何以示威服而不柔何以示懷
非威非懷何以示德無德何以主盟子為正卿以主諸
侯而不務德將若之何夏書曰戒之用休董之用威勸
之以九歌勿使壊九功之德皆可歌也謂之九歌六府
三事謂之九功水火金木土穀謂之六府正德利用厚
生謂之三事義而行之謂之得禮無禮不樂所由叛也
若吾子之德莫可歌也其誰來之盍使睦者歌吾子乎
宣子說之八年春晉侯使觧揚歸匡戚之田于衛且
復致公壻池之封自申至於虎牢之竟
唐風采苓之篇刺信讒也曰人之為言苟亦無信苟
亦無從夫知為讒而從信者寡矣父子之親其天性
也而謂信讒以殺之有是理哉嗟乎讒人亦多術矣
陽譽隂譖以深其謀歌笑流涕以堅其說牀笫之閒
燕居之際每乘人之昏昧閒隙而巧中之讒人誠可
畏哉晉獻公滅國辟土亦䧺傑之主也卒不能勝一
驪姬之讒愛色授情二五成耦中大夫比黨為謀大
臣方疑於苑枯為申生者仁孝性生遭家多難處偏
鄙則進退咸辜委彊翟則勝敗交罪銜骨有日毒胙
忽發無論獻公不及察申生亦不忍辯也於是寧甘
已罪而惡傷君心再拜受賜不敢愛死讀史者至此
誰能不三復流涕焉重耳夷吾弗敢寧處彼讒人者
自謂羽翼已成矣抑知三怨之伏晉禍正未有艾乎
荀息忠貞而善謀獻公知其賢也以奚齊屬之原夫
廢立之謀荀息未嘗與聞也唯是公疾方篤二公子
越在鄰國先君之子聊主社稷舍其君而外求君寧
云易乎既已頓首受命不得不奉先君之志以周旋
迨夫里克作難申大義以殄女戎荀息至是雖心知
其不能勝任顧白圭之義已不可爽矣重耳既長且
賢其出亡也國士從之是内外所欲援立者也乃夷
吾乘間得入輒復食言烝賈君而閉公子背兩賂而
忘汎舟秦晉交絶夷吾孤矣韓原被獲幸而得反身
死而子為戮固惠懷之無親亦天之有以啟霸主也
文公之反國年已六十二矣路車乘黃方報秦施而
吕郤之難内作以遲暮之年當禍亂之後霸業一成
數世因之何其遇之艱而功之偉乎昔齊桓既殁楚
氛日惡泓戰敗則宋公求成頓子納則陳侯聽命且
齊孝廢職魯人乞援以宗國之大儼然托重於蛇豕
焉晉若不興中國之勢必至大潰楚將肆其彊暴以
薦食上國區區齊宋而可與抗乎文公見晉業之成
在此一舉也即諸夏之振在此一舉也先信義以服
民敦詩書以選將謀定計成奮志決策挟必勝之勢
而後用兵焉一勝得雋荆蠻敗衄楚方收其殘夷而
晉之霸業已赫然於天下矣當齊桓之世楚人非不
彊也然而用師不過江淮之間既而召陵觀兵屈完
來盟齊無亡矢遺鏃之費而楚服焉今也楚方號召
中國盟薄以來諸夏咸拱手聽命非用大創楚豈肯
服即泗上之諸侯亦未敢輕相信也文公復二國以
自助執宛春以怒敵我得其利楚受其愚師會城濮
諸侯并力協謀又出奇兵以擊之楚師大潰於是天
王錫命王子涖盟中國睦而楚人不敢北視矣故召
陵之師以不戰為武城濮之役以克敵為威時勢不
同遲速異效齊桓晉文之事所由竝著於春秋也說
者謂文之入也龍蛇作歌腁胝居後誅觀状於鄭國
責乘軒於曹人請隧召王威陵天子凡其所為往往
報私怨而違禮義君子猶有譏焉曰是則然譎而不
正孔子固言之矣春秋之於霸者姑略其心而言其
事若夫齊桓死五子争立霸業遂衰晉則文公既卒
而襄公能繼之墨絰敗秦獲狄子討楚黨一歲而服
三彊文襄之烈是以竝稱此又晉之踰於齊者也
繹史卷五十一下
