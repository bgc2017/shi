繹史卷六十六靈壁縣知縣馬驌撰
楚滅庸舒
左傳(文公十二年)楚令尹大孫伯䘚成嘉為令尹羣舒叛楚
夏子孔執舒子平及宗子遂圍巢(十四年)楚莊王立子
孔潘崇將襲羣舒使公子燮與子儀守而伐舒蓼二子
作亂城郢而使賊殺子孔不克而還八月二子以楚子
出將如商密廬戢黎及叔麋誘之遂殺鬭克及公子燮
初鬭克囚于秦秦有殽之敗而使歸求成成而不得志
公子燮求令尹而不得故二子作亂(十六年)楚大饑戎
伐其西南至于阜山師于大林又伐其東南至于陽邱
以侵訾枝庸人帥羣蠻以叛楚麇人率百濮聚于選將
伐楚於是申息之北門不啟楚人謀徙於阪高蒍賈曰
不可我能往宼亦能往不如伐庸夫麇與百濮謂我饑
不能師故伐我也若我出師必懼而歸百濮離居將各
走其邑誰暇謀人乃出師旬有五日百濮乃罷自廬以
往振廩同食次于句澨使廬戢黎侵庸及庸方城庸人
逐之囚子揚窗三宿而逸曰庸師衆羣蠻聚焉不如復
大師且起王䘚合而後進師叔曰不可姑又與之遇以
驕之彼驕我怒而後可克先君蚡冒所以服陘隰也又
與之遇七遇皆北唯裨鯈魚人實逐之庸人曰楚不足
與戰矣遂不設備楚子乘馹會師于臨品分為二隊子
越自石溪子貝自仞以伐庸秦人巴人從楚師羣蠻從
楚子盟遂滅庸(宣公八年)楚為衆舒叛故伐舒蓼滅之楚
子疆之及滑汭盟吳越而還(成公十七年)舒庸人以楚師
之敗也道吳人圍巢伐駕圍釐虺遂恃吳而不設備楚
公子槖師襲舒庸滅之(襄公二十四年)吳人為楚舟師之役
故召舒鳩人舒鳩人叛楚楚子師于荒浦使沈尹夀與
師祁犂讓之舒鳩子敬逆二子而告無之且請受盟二
子復命王欲伐之薳子曰不可彼告不叛且請受盟而
又伐之伐無罪也姑歸息民以待其䘚䘚而不貳吾又
何求若猶叛我無辭有庸乃還(二十五年)舒鳩人䘚叛楚
令尹子木伐之及離城吳人救之子木遽以右師先子
彊息桓子捷子騈子盂帥左師以退吳人居其閒七日
子彊曰久將墊隘隘乃禽也不如速戰請以其私䘚誘
之簡師陳以待我我克則進奔則亦視之乃可以免不
然必為吳禽從之五人以其私䘚先擊吳師吳師奔登
山以望見楚師不繼復逐之傅諸其軍簡師會之吳師
大敗遂圍舒鳩舒鳩潰八月楚滅舒鳩楚子以滅舒
鳩賞子木辭曰先大夫蒍子之功也以與蒍掩
諸夏之衰也患在不恤小弱而輕棄遠國庸及羣舒
與楚接壤皆能糾合與國以牽制於楚舒在楚東庸
在楚西穆莊之際咸與楚構怨舒方動則宗巢輔之
庸方動則麇濮羣蠻輔之亦荆楚多事之會哉夫舒
為偃姓臯陶之苗裔也其類繁多散處江淮之間詩
曰荆舒是懲則舒舊黨楚矣庸西方之遠國也武王
伐紂誓及庸蜀則庸舊屬周矣庸與中國之絶蓋起
於平王東遷之餘舒勢之分蓋始於徐人取舒之後
中國絶則勢孤必伺隙而後動庸乘楚饑申息不啓
而中國若弗聞焉此則輕棄遠國之患也勢分則謀
不恊故輕舉以取敗羣舒叛楚同歸滅亡而中國若
弗聞焉此則不恤小弱之患也乃厥貉方會楚執舒
子蒍賈決策轉敗為功秦巴通而西國合謀吳越盟
而東方效順楚由是方洋中夏尚誰能議其後邪迨
及共康之世舒勢益微即當鄢陵新敗之餘舟師無
功之日楚猶能一舉而滅舒庸再舉而滅舒鳩自是
舒無遺種焉嗚呼中國不能恤舒而借庇於吳吳人
庇舒而亡舒則焉用彼盟主矣
繹史卷六十六
