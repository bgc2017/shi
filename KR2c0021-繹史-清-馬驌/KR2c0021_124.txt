繹史卷一百二十四靈壁縣知縣馬驌撰
燕噲讓國之禍
戰國策蘇代為燕說齊未見齊王先說淳于髠曰人有
賣駿馬者比三旦立市人莫之知往見伯樂曰臣有駿
馬欲賣之比三旦立於市人莫與言子還而視之去而
顧之臣請獻一朝之費伯樂乃還而視之去而顧之一
旦而馬價十倍今臣欲以駿馬見於王莫為臣先後者
足下有意為臣伯樂乎臣請獻白璧一雙黃金千鎰以
為馬食淳于髠曰謹聞命矣乃入言之王而見之齊王
大說蘇子陳翠合齊燕將令燕王之弟為質於齊燕
王許諾太后聞之大怒曰陳公不能為人之國則亦已
矣焉有離人子母者老婦欲得志焉陳翠欲見太后王
曰太后方怒子子其待之陳翠曰無害也遂入見太后
曰何臞也太后曰頼得先王鴈䳱之餘食不宜臞者臞
者憂公子之且為質於齊也陳翠曰人主之愛子也不
如布衣之甚也非徒不愛子也又不愛丈夫子獨甚太
后曰何也對曰太后嫁女諸侯奉以千金齎地百里以
為人之終也今王願封公子百官持職羣臣效忠曰公
子無功不當封今王之以公子為質也且以為公子功
也而太后弗聽臣是以知人主之不愛丈夫子獨甚也
且太后與王幸而在故公子貴太后千秋之後王棄國
家而太子即位公子賤於布衣故非及太后與王封公
子則公子終身不封矣太后曰老婦不知長者之計乃
命公子乘車制衣為行具(與左師公說趙太后同而彼尤婉切)
史記燕噲既立齊人殺蘇秦蘇秦之在燕與其相子之
為婚而蘇代與子之交及蘇秦死而齊宣王復用蘇代
燕噲三年與楚三晉攻秦不勝而還子之相燕貴重主
斷蘇代為齊使於燕燕王問曰齊王奚如對曰必不霸
燕王曰何也對曰不信其臣蘇代欲以激燕王以尊子
之也於是燕王大信子之子之因遺蘇代百金而聽其
所使鹿毛夀謂燕王不如以國讓相子之人之謂堯賢
者以其讓天下於許由許由不受有讓天下之名而實
不失天下今王以國讓於子之子之必不敢受是王與
堯同行也燕王因屬國於子之子之大重或曰禹薦益
已而以啟人為吏及老而以啓人為不足任乎天下傳
之於益已而啓與交黨攻益奪之天下謂禹名傳天下
於益已而實令啓自取之今王言屬國於子之而吏無
非太子人者是名屬子之而實太子用事也王因收印
自三百石吏已上而效之子之子之南面行王事而噲
老不聽政顧為臣國事皆决於子之
韓非子蘇代為秦使燕見無益子之則必不得事而還
貢賜又不出於是見燕王乃譽齊王燕王曰齊王何若
是之賢也則將必王乎蘇代曰救亡不暇安得王哉燕
王曰何也曰其任所愛不均燕王曰其任何也曰昔者
齊桓公愛管仲置以為仲父内事理焉外事斷焉舉國
而歸之故一匡天下九合諸侯今齊任所愛不均是以
知其亡也燕王曰今吾任子之天下未之聞也於是明
日張朝而聽子之潘夀隠者燕使人聘之潘夀見燕
王曰臣恐子之之如益也王曰何益哉對曰古者禹死
將傳天下於益啓之人因相與攻益而立啓今王信愛
子之將傳國子之太子之人盡懷印璽子之之人無一
人在朝廷者王不幸棄羣臣則子之亦益也王因收吏
璽自三百石以上皆效之子之子之大重夫人主之所
以鏡照者諸侯之士徒也今諸侯之士徒皆私門之黨
也人主之所以自羽翼者巖穴之士徒也今巖穴之士
徒皆私門之舍人也是何也奪禠之資在子之也故吳
章曰人主不佯憎愛人佯愛人不得復憎也佯憎人不
得復愛也子之相燕坐而佯言曰走出門者何白馬
也左右皆言不見有一人走追之報曰有子之以此知
左右之不誠信
史記三年國大亂百姓恫恐將軍市被與太子平謀將
攻子之諸將謂齊湣王曰因而赴之破燕必矣齊王因
令人謂燕太子平曰寡人聞太子之義將廢私而立公
飭君臣之義明父子之位寡人之國小不足以為先後
雖然則唯太子所以令之太子因要黨聚衆將軍市被
圍公宫攻子之不克將軍市被及百姓反攻太子平將
軍市被死以徇因構難數月死者數萬衆人恫恐百姓
離志孟軻謂齊王曰今伐燕此文武之時不可失也王
因令章子將五都之兵以因北地之衆以伐燕士卒不
戰城門不閉燕君噲死齊大勝燕子之亡(戰國策作齊宣王是史)
(年誤也六國表云君噲及相子之皆死紀年齊人禽子之而醢其身)趙武靈王十二年王
召公子職於韓立以為燕王使樂池送之(事不見於燕世家盖史)
(疎也)二年而燕人共立太子平是為燕昭王
戰國策韓齊為與國張儀以秦魏伐韓齊王曰韓吾與
國也秦伐之吾將救之田臣思曰王之謀過矣不如聽
之子噲與子之國百姓不戴諸侯弗與秦伐韓楚趙必
救之是天下以燕賜我也王曰善乃許韓使者而還之
韓自以得交於齊遂與秦戰楚趙果遽起兵而救韓齊
因起兵攻燕三十日而舉燕國齊破燕趙欲存之樂
毅謂趙王曰今無約而攻齊齊必讎趙不如請以河東
易燕地於齊趙有河北齊有河東燕趙必不爭矣是二
國親也以河東之地強齊以燕以趙輔之天下憎之必
皆事王以伐齊是因天下以破齊也王曰善乃以河東
易齊楚魏憎之令淖滑惠施之趙請伐齊而存燕楚
許魏六城與之伐齊而存燕張儀欲敗之謂魏王曰齊
畏三國之合也必反燕地以下楚楚必聽之而不與魏
六城是王失謀於楚而樹怨於齊秦也齊遂伐趙取乘
丘收侵地虚頓㐀危楚破南陽九夷内沛許鄢陵危王
之所得者新觀也而道涂宋衛為制事敗為趙驅事成
功縣宋衛魏王弗聽也張儀告公仲令以饑故賞韓王
以近河外魏王懼問張子張子曰秦欲救齊韓欲攻南
陽秦韓合而欲攻南陽無異也且以遇卜王王不遇秦
韓之卜也决矣魏王遂尚遇秦信韓廣魏救趙斥楚人
遽於革下伐齊之事遂敗宫他為燕使魏魏不聽留
之數月客謂魏王曰不聽燕使何也曰以其亂也對曰
湯之伐桀欲其亂也故大亂者可得其地小亂者可得
其寳今燕客之言曰事苟可聽雖盡寳地猶為之也王
何為不見魏王說因見燕客而遣之為齊獻書趙曰
臣一見而能令王坐而天下致名實而臣竊怪王之不
試見臣而竆臣也羣臣必多以臣為不能者故王重見
臣也以臣為不能者非他欲用王之兵者也則交有所
偏者也非然則智不足者也非然則欲以天下之重恐
王而取行者也臣以齊循事王王能亡燕能亡韓魏能
攻秦能孤秦臣以齊致尊名於王天下孰敢不致尊名
於王臣以齊致地於王天下孰敢不致地於王臣以齊
為王求名於燕及韓魏孰敢辭之臣之能也其前可見
已齊先重王故天下盡重王王無齊天下必盡輕王也
秦之強以無齊故重王燕韓魏自以無齊故重王今王
無齊獨安能無重天下故勸王無齊者非智不足則不
忠者也非然則欲用王之兵成其私者也非然則欲輕
王以天下之重取行於王者也非然則位尊而能卑者
也願王之孰慮無齊之利害也(此策時不可考)
繹史卷一百二十四
