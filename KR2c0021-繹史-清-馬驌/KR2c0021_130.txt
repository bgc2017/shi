繹史卷一百三十靈壁縣知縣馬驌撰
列國難周
戰國策秦興師臨周而求九鼎周君患之以告顔率顔
率曰大王勿憂臣請東借救於齊顔率至齊謂齊王曰
夫秦之為無道也欲興兵臨周而求九鼎周之君臣内
自盡計與秦不若歸之大國夫存危國美名也得九鼎
厚寳也願大王圖之齊王大發師五萬人使陳臣思將
以救周而秦兵罷齊將求九鼎周君又患之顔率曰大
王勿憂臣請東解之顔率至齊謂齊王曰周賴大國之
義得君臣父子相&KR0854;也願獻九鼎不識大國何凃之從
而致之齊齊王曰寡人將寄徑於梁顔率曰不可夫梁
之君臣欲得九鼎謀之暉臺之下少海之上其日久矣
鼎入梁必不出齊王曰寡人將寄徑於楚對曰不可楚
之君臣欲得九鼎謀之於葉庭之中其日久矣若入楚
鼎必不出王曰寡人終何涂之從而致之齊顔率曰敝
邑固竊為王患之夫鼎者非效壺醯醬瓿耳可懷挾提
挈以至齊者非效鳥集烏飛兔興馬逝灕然止於齊者
昔周之代殷得九鼎凡一鼎而九萬人輓之九九八十
一萬人士卒師徒械器被具所以備者稱此今大王縱
有其人何涂之從而出臣切為大王私憂之齊王曰子
之數來猶無與耳顔率曰不敢欺大國疾定所從出敝
邑遷鼎以待命齊王乃止趙取周之祭地周君患之
告於鄭朝鄭朝曰君勿患也臣請以三十金復取之周
君予之鄭朝獻之趙太卜因告以祭地事及王病使卜
之太卜譴之曰周之祭地為祟趙乃還之韓氏逐向
晉於周周使成恢為之謂魏王曰周必寬而反之王何
不為之先言是王有向晉於周也魏王曰諾成恢因為
謂韓王曰逐向晉者韓也而還之者魏也豈如道韓反
之哉是魏有向晉於周而韓王失之也韓王曰善亦因
請復之楚兵在山南伍得將為楚王屬怨於周或謂
周君曰不如令太子將軍正迎伍得於境而君自郊迎
令天下皆知君之重伍得也因泄之楚曰周君所以事
伍得者器必名曰謀楚王必求之而伍得無效也王必
罪之
史記秦借道兩周之閒將以伐韓周恐借之畏於韓不
借畏於秦史厭謂周君曰何不令人謂韓公叔曰秦之
敢絶周而伐韓者信東周也公何不與周地發質使之
楚秦必疑楚不信周是韓不伐也又謂秦曰韓彊與周
地將以疑周於秦也周不敢不受秦必無辭而令周不
受是受地於韓而聽於秦
戰國策楚請道於兩周之閒以臨韓魏周君患之蘇子
謂周君曰除道屬之於河韓魏必惡之齊秦恐楚之取
九鼎也必救韓魏而攻楚楚不能守方城之外安能道
二周之閒若四國弗惡君雖不欲與也楚必將自取之
矣石行秦謂大梁造曰欲决霸王之名不如備兩周
辯智之士謂周君曰君不如令辯智之士為君爭於秦
秦召周君周君難往或為周君謂魏王曰秦召周君
將以使攻魏之南陽王何不出兵於河南周君聞之將
以為辭於秦而不往周君不入秦秦必不敢越河而攻
南陽昭獻在陽翟周君將令相國往相國將不欲蘇
厲為之謂周君曰楚王與魏王遇也主君令陳封之楚
令向公之魏楚韓之遇也主君令葉公之楚令向公之
韓今昭獻非人主也而主君令相國往若其王在陽翟
主君將令誰往周君曰善乃止其行楚攻雍氏周粻
秦韓楚王怒周周之君患之為周謂楚王曰以王之強
而怒周周恐必以國合於所與粟之國則是勁王之敵
也故王不如速解周恐彼前得罪而後得解必厚事王
矣
史記楚欲與齊韓連和伐秦因欲圖周周王赧使武公
謂楚相昭子曰三國以兵割周郊地以便輸而南器以
尊楚臣以為不然夫弑共主臣世君大國不親以衆脅
寡小國不附大國不親小國不附不可以致名實名實
不得不足以傷民夫有圖周之聲非所以為號也昭子
曰乃圖周則無之雖然周何故不可圖也對曰軍不五
不攻城不十不圍夫一周為二十晉公之所知也韓嘗
以二十萬之衆辱於晉之城下銳士死中士傷而晉不
拔公之無百韓以圖周此天下之所知也夫怨結於兩
周以塞鄒魯之心交絶於齊聲失天下其為事危矣夫
危兩周以厚三川方城之外必為韓弱矣何以知其然
也西周之地絶長補短不過百里名為天下共主裂其
地不足以肥國得其衆不足以勁兵雖無攻之名為弑
君然而好事之君喜攻之臣發號用兵未嘗不以周為
終始是何也見祭器在焉欲器之至而㤀弑君之亂今
韓以器之在楚臣恐天下以器讎楚也臣請譬之夫虎
肉臊其兵利身人猶攻之也若使澤中之麋蒙虎之皮
人之攻也必萬之於虎裂楚之地足以肥國詘楚之名
足以尊主今子將以欲誅殘天下之共主居三代之𫝊
器吞三翮六翼以為世主非貪而何周書曰欲起無先
故器南則兵至矣於是楚計輟不行秦破華陽約馬
犯謂周君曰請令梁城周乃謂梁王曰周王病若死則
犯必死矣犯請以九鼎自入於王王受九鼎而圖犯梁
王曰善遂與之䘚言戍周因謂秦王曰梁非戍周也將
伐周也王試出兵境以觀之秦果出兵又謂梁王曰周
王病甚矣犯請後可而復之今王使䘚之周諸侯皆生
心後舉事且不信不若令卒為周城以匿事端梁王曰
善遂使城周
戰國策周君之秦謂周最曰不如譽秦王之孝也因以
原為太后養地秦王太后必喜是公有秦也交善周君
必以為公功交惡勸周君入秦者必有罪矣秦欲攻
周周最謂秦王曰為國之計者不攻周攻周實不足以
利國而聲畏天下天下以聲畏秦必東合於齊兵敝於
周而合天下於齊則秦孤而不王矣是天下欲罷秦故
勸王攻周秦與天下俱罷則令不横行於周矣宫他
謂周君曰宛恃秦而輕晉秦饑而宛亡鄭恃魏而輕韓
魏攻蔡而鄭亡邾莒亡於齊陳蔡亡於楚此皆恃援國
而輕近敵也今君恃韓魏而輕秦國恐傷矣君不如使
周最隂合於趙以備秦則不毁(帝王世紀赧王多負債於民上臺以避之名曰)
(逃債臺雒陽南宫簃臺是也)
史記五十八年三晉距秦周令其相國之秦以秦之輕
也還其行客謂相國曰秦之輕重未可知也秦欲知三
國之情公不如急見秦王曰請為王聽東方之變秦王
必重公重公是秦重周周以取秦也齊重則固有周聚
以收齊是周常不失重國之交也秦信周發兵攻三晉
五十九年秦取韓陽城負黍西周恐倍秦與諸侯約從
將天下銳師出伊闕攻秦令秦無得通陽城秦昭王怒
使將軍摎攻西周西周君奔秦頓首受罪盡獻其邑三
十六口三萬秦受其獻歸其君於周周君王赧䘚周民
遂東亡秦取九鼎寳器而遷西周公於&KR1222;狐後七歲秦
莊襄王滅東西周東西周皆入于秦周旣不祀莊襄
王元年東周君與諸侯謀秦秦使相國吕不韋誅之盡
入其國秦不絶其祀以陽人地賜周君奉其祭祀(法言周之)
(順赧以成周而西傾秦之惠文昭襄以西山而東并孰愈曰周也羊秦也狼然則狠愈歟曰羊狼一也)
繹史卷一百三十
