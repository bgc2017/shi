繹史卷一百三十一靈壁縣知縣馬驌撰
楚懷王客死于秦
史記懷王二十年齊湣王欲為從長惡楚之與秦合乃
使使遺楚王書曰寡人患楚之不察於尊名也今秦惠
王死武王立張儀走魏樗里疾公孫衍用而楚事秦夫
樗里疾善乎韓而公孫衍善乎魏楚必事秦韓魏恐必
因二人求合於秦則燕趙亦宜事秦四國爭事秦則楚
為郡縣矣王何不與寡人幷力收韓魏燕趙與為從而
尊周室以案兵息民令於天下莫敢不樂聽則王名成
矣王率諸侯竝伐破秦必矣王取武關蜀漢之地私吳
越之富而擅江海之利韓魏割上黨西薄函谷則楚之
彊百萬也且王欺於張儀亡地漢中兵銼藍田天下莫
不代王懷怒今乃欲先事秦願大王孰計之楚王業已
欲和於秦見齊王書猶豫不决下其議羣臣羣臣或言
和秦或曰聽齊昭雎曰王雖東取地於越不足以刷恥
必且取地於秦而後足以刷恥於諸侯王不如深善齊
韓以重樗里疾如是則王得韓齊之重以求地矣秦破
韓宜陽而韓猶復事秦者以先王墓在平陽而秦之武
遂去之七十里以故尤畏秦不然秦攻三川趙攻上黨
楚攻河外韓必亡楚之救韓不能使韓不亡然存韓者
楚也韓已得武遂於秦以河山為塞所報德莫如楚厚
臣以為其事王必疾齊之所信於韓者以韓公子昧為齊
相也韓已得武遂於秦王甚善之使之以齊韓重樗里
疾疾得齊韓之重其主弗敢棄疾也今又益之以楚之
重樗里子必言秦復與楚之侵地矣於是懷王許之竟
不合秦而合齊以善韓二十四年倍齊而合秦秦昭王
初立乃厚賂於楚楚往迎婦二十五年懷王入與秦昭
王盟約於黃棘秦復與楚上庸二十六年齊韓魏為楚
負其從親而合於秦三國共伐楚楚使太子入質於秦
而請救秦乃遣客卿通將兵救楚三國引兵去二十七
年秦大夫有私與楚太子鬭楚太子殺之而亡歸二十
八年秦乃與齊韓魏共攻楚殺楚將唐昧取我重丘而
去(於陵子齊楚有重丘之役人問于於陵子曰齊子産也楚子居也得失子具焉今二國構兵子將奚直於)
(陵子曰古者公侯擅誅伐天子得按其辠而輕重之然殷湯殱葛桀未放也西伯戡黎紂未亡也彼所謂聖人)
(者且首干而靡悔焉矧蔑天子未有如今者乎昔者泰山與江漢爭王兩京之下泰山矢曰弗讓吾飄塵以實)
(彼溝澮且不為齊主江漢亦矢曰弗汜吾餘瀝以蕩彼培塿且不為楚雄于是有中州之蝸將起而責其是非)
(欲東之泰山會程三千餘歲欲南之江漢亦會程三千餘歲因自量其齒則不過旦暮之間于是悲憤莫勝而)
(枯于蓬蒿之上為螻蟻所笑也今天子且拱手不能按其輕重而一匹之夫非有萬乘之號誅賞之權輒欲起)
(而議之則何以異于中州之蝸為螻蟻所笑也雖近世擬託亦小品之佳者)秦昭王八年
使將軍芉戎攻楚取新市齊使章子魏使公孫喜韓使
暴鳶共攻楚方城取唐昧(楚懷王二十八年秦昭王六年也此本紀作八年誤)
吕氏春秋齊令章子將而與韓魏攻荆荆令唐蔑將而
拒之軍相當六月而不戰齊令周最趣章子急戰其辭
甚刻章子對周最曰殺之免之殘其家王能持此於臣
不可以戰而戰可以戰而不戰王不能得此於臣與荆
人夾泚水而軍章子令人視水可絶者荆人射之水不
可得近有芻水旁者告齊候者曰水淺深易知荆人所
盛守盡其淺者也所簡守皆其深者也候者載芻者與
見章子章子甚喜因練䘚以夜奄荆人之所盛守果殺
唐蔑章子可謂知將分矣
戰國策四國伐楚楚令昭雎將以距秦楚王欲擊秦昭
睢不欲桓臧為昭雎謂楚王曰睢戰勝三國惡楚之強
也恐秦之變而聽楚也必深攻楚以勁秦秦王怒於戰
不勝必悉起而擊楚是王與秦相罷而以利三國也戰
不勝秦秦進兵而攻不如益昭睢之兵令之示秦必戰
秦王惡與楚相敝而令天下利秦可以少割而收害也
秦楚之合而燕趙魏不敢不聽三國可定也
史記秦昭王九年奐攻楚取八城殺其將景缺(按年表昭王)
(七年取楚襄城殺景缺八年取楚八城楚王來因留之與楚世家合此紀作九年誤)楚懷王二十
九年秦復攻楚大破楚楚軍死者二萬殺我將景缺懷
王恐乃使太子為質於齊以求平三十年秦復伐楚取
八城秦昭王遺楚王書曰始寡人與王約為弟兄盟于
黃棘太子為質至驩也太子陵殺寡人之重臣不謝而
亡去寡人誠不勝怒使兵侵君王之邊今聞君王乃令
太子質於齊以求平寡人與楚接境壤界故為婚姻所
從相親久矣而今秦楚不驩則無以令諸侯寡人願與
君王會武關而相約結盟而去寡人之願也敢以聞下
執事楚懷王見秦王書患之欲往恐見欺無往恐秦怒
昭雎曰王毋行而發兵自守耳秦虎狼不可信有幷諸
侯之心懷王子子蘭勸王行曰奈何絶秦之驩心於是
往會秦昭王昭王詐令一將軍伏兵武關號為秦王楚
王至則閉武關遂與西至咸陽朝章臺如蕃臣不與亢
禮楚懷王大怒悔不用昭子言秦因留楚王要以割巫
黔中之郡楚王欲盟秦欲先得地楚王怒曰秦詐我而
又彊要我以地不復許秦秦因留之
戰國策秦敗楚漢中楚王入秦秦王留之游騰為楚謂
秦王曰王挾楚王而與天下攻楚則傷行矣不與天下
共攻之則失利矣王不如與之盟而歸之楚王畏必不
敢背盟背盟王因與三國攻之義也(紀年魏襄王十九年薛侯來會王于)
(釡丘孟二十年王與齊王會于韓薛侯蓋嘗君也於此時合從伐秦矣)孟嘗君為從公
孫弘謂孟嘗君曰君不如使人先觀秦王意者秦王帝
王之主也君恐不得為臣奚暇從以難之意者秦王不
肖之主也君從以難之未晩孟嘗君曰善願因請公往
矣公孫弘敬諾以車十乘之秦昭王聞之而欲愧之以
辭公孫弘見昭王曰薛公之地大小幾何公孫弘對曰
百里昭王笑而曰寡人地數千里猶未敢以有難也今
孟嘗君之地方百里而因欲以難寡人猶可乎公孫弘
對曰孟嘗君好人大王不好人昭王曰孟嘗君之好人
也奚如公孫弘曰義不臣乎天子不友乎諸侯得志不
慙為人主不得志不肯為人臣如此者三人而治可為
管商之師說義聽行能致其主霸王如此者五人萬乘
之嚴主也辱其使者退而自刎必以其血洿其衣如臣
者十人昭王笑而謝之曰客胡為若此寡人直與客論
耳寡人善孟嘗君欲客之必諭寡人之志也公孫弘曰
敬諾公孫弘可謂不侵矣昭王大國也孟嘗千乘也立
千乘之義而不可陵可謂足使矣(吕覽同)謂趙王曰三
晉合而秦弱三晉離而秦強此天下之所明也秦之有
燕而伐趙有趙而伐燕有梁而伐趙有趙而伐梁有楚
而伐韓有韓而伐楚此天下之所明見也然山東不能
易其路兵弱也弱而不能相一是何秦之智山東之愚
也是臣所為山東之憂也虎將即禽禽不知虎之即已
也而相鬭兩罷而歸其死於虎故使禽知虎之即已决
不相鬭矣今山東之主不知秦之即已也而尚相鬭兩
敝而歸其國於秦智不如禽遠矣願王熟慮之也今事
有可急者秦之欲伐韓梁東闚於周室甚惟寐㤀之今
南攻楚者惡三晉之相合也今攻楚休而復之已五年
矣攘地千餘里今謂楚王苟來舉玉趾而見寡人必與
楚為兄弟之國必為楚攻韓梁反楚之故地楚王美秦
之語怒韓梁之不救已必入於秦秦有謀故發使之趙
以燕餌趙而離三晉今王美秦之言而欲攻燕攻燕食
未飽而禍已及矣楚王入秦秦楚為一東面而攻韓韓
南無楚北無趙韓不待伐割挈馬兔而西走秦與韓為
上交秦禍安移於梁矣以秦之強有楚韓之用梁不待
伐割挈馬兔而西走秦與梁為上交秦禍案環中趙矣
以強秦之有韓梁楚與燕之怒割必深矣國之舉此臣
之所為來臣故曰事有可急為者及楚王之未入也三
晉相親相堅出銳師以戍韓梁西邊楚王聞之必不入
秦秦必怒而循攻趙是秦禍不離楚也便於三晉若楚
王入秦秦見三晉之大合而堅也必不出楚王即多割
是秦禍不離楚也有利於三晉願王之熟計之也急趙
王因起兵南伐山戎戍韓梁之西邊秦見三晉之堅也
果不出楚王而多求地或謂韓王曰秦王欲出事於
梁而欲攻絳安邑韓計將安出矣秦之欲伐韓以東闚
周室甚唯寐㤀之今韓不察因欲與秦必為山東大禍
矣秦之欲攻梁也欲得梁以臨韓恐梁之不聽也故欲
痛之以固交也王不察因欲中立梁必怒於韓之不與
已必折為秦用韓必舉矣願王熟慮之也不如急發重
使之趙梁約復為兄弟使山東皆以銳師戍韓梁之西
邊非為此也山東無以救亡此萬世之計也秦之欲并
天下而王之也不與古同事之雖如子之事父猶將亡
之也行雖如伯夷猶將亡之也行雖如桀紂猶將亡之
也雖善事之無益也不可以為存適足以自令亟亡也
然則山東非能從親合而相堅如一者必皆亡矣秦
伐魏陳軫合三晉而東謂齊王曰古之王者之伐也欲
以正天下而立功名以為後世也今齊楚燕趙韓梁六
國之遞甚也不足以立功名適足以強秦而自弱也非
山東之上計也能危山東者強秦也不憂強秦而遞相
罷弱而兩歸其國於秦此臣之所以為山東之患天下
為秦相割秦曾不出刀天下為秦相烹秦曾不出薪何
秦之智而山東之愚邪願大王之察也古之五帝三王
五霸之伐也伐不道者今秦之伐天下不然必欲反之
王必死辱民必死虜今韓梁之目未嘗乾而齊民獨不
也非齊親而韓梁疏也齊遠秦而韓梁近今齊將近矣
今秦欲攻梁絳安邑秦得絳安邑以東下河必表裏河
山而東攻齊舉齊屬之海南面而孤楚韓梁北面而孤
燕趙齊無所出其計矣願王熟慮之今三晉已合矣復
為兄弟約而出銳師以戍梁絳安邑此萬世之計也齊
非急以銳師合三晉必有後憂三晉合秦必不敢攻梁
攻齊此
臣之所謂齊必有大憂不如急於三
必南攻楚楚秦構難三晉怒齊不與已也必東
以兵合晉齊王敬
諾果以兵合於三晉或獻書燕王燕王而不能自恃
不惡卑名以事強事強可以令國安長久萬世之善計
也以事強而不可以為萬世則不如合弱將奈何合弱
而不能如一此臣之所以為山東苦也比目之魚不相
得則不能行故古人稱之以其合兩而如一也今山東
合弱而不能如一是山東之智不如魚也又譬如車士
之引車也三人不能行索二人五人而車因行矣今山
東三國弱而不能敵秦索二國因能勝秦矣然而山東
不知相索者智故不如車士矣胡與越人言語不相知
志意不相通同舟而凌波至其相救助如一也今山東
之相與也如同舟而濟秦之兵至不能相救助如一智
又不如胡越之人矣三物者人之所能為也山東主遂
不悟此臣之所為山東苦也願大王之熟慮之也山東
相合之主者不惡卑名之國者可長存之䘚者出士以
戍韓梁之西邊此燕之上計也不急為此國必危矣王
必大憂今韓梁趙三國已合矣秦見三晉之堅也必南
伐楚趙見秦之伐楚也必攻燕物固有勢異而患同者
秦之伐韓故中山亡今秦之伐楚燕必亡臣竊為王計
不如以兵南合三晉約戍韓梁之西邊山東不能堅為
此此必皆亡燕果以兵南合三晉也(諸篇辭旨皆同必一時之言齊策)
(云陳軫合三晉疑諸策皆軫說也)富丁欲以趙合齊魏樓緩欲以趙
合秦楚富丁恐主父之聽樓緩而合秦楚也司馬淺為
富丁謂主父曰不如以順齊今我不順齊伐秦秦楚必
合而攻韓魏韓魏告急于齊齊不欲伐秦必以趙為辭
則不伐秦者趙也韓魏必怒趙齊之兵不西韓必聽秦
違齊違齊而親兵必歸於趙矣今我順而齊不西韓魏
必絶齊絶齊則皆事我且我順齊齊無不西日者樓緩
坐魏三月不能散齊魏之交今我順而齊魏果西是罷
齊敝秦也趙必為天下重國主父曰我與三國攻秦是
俱敝也曰不然我約三國而告之以未講構中山也三
國欲伐秦之果也必聽我欲和我中山聽之是我以三
國饒中山而取地也中山不聽三國必絶之是中山孤
也三國不能和我雖少出兵可也我分兵而孤中山必
亡我已亡中山而以餘兵與三國攻秦是我一舉而兩
取地於秦中山也
史記孟嘗君怨秦將以齊為韓魏攻楚因與韓魏攻秦
而借兵於西周蘇代為西周謂曰君以齊為韓魏攻楚
九年取宛葉以北以彊韓魏今復攻秦以益之韓魏南
無楚憂西無秦患則齊危矣韓魏必輕齊畏秦臣為君
危之君不如令敝邑深合於秦而君無攻又無借兵食
君臨函谷而無攻令敝邑以君之情謂秦昭王曰薛公
必不破秦以彊韓魏其攻秦也欲王之令楚王割東國
以與齊而秦出楚懷王以為和君令敝邑以此惠秦秦
得無破而以東國自免也秦必欲之楚王得出必德齊
齊得東國益彊而薛世世無患矣秦不大弱而處三晉
之西三晉必重齊薛公曰善因令韓魏賀秦而使三國
無攻而不借兵食於西周矣是時楚懷王入秦秦留之
故欲必出之秦不果出楚懷王
戰國策三國攻秦入函谷秦王謂樓緩曰三國之兵深
矣寡人欲割河東而講對曰割河東大費也免於國患
大利也此父兄之任也王何不召公子他而問焉王召
公子他而問之對曰講亦悔不講亦悔王曰何也對曰
王割河東以講三國雖去王必曰惜矣三國且去吾特
以三城從之此講之悔也王不講三國入函谷咸陽必
危王又曰惜矣吾愛三城而不講此又不講之悔也王
曰鈞吾悔也寧亡三城而悔無危咸陽而悔也寡人决
講矣䘚使公子他以三城講於三國三國之兵乃退(韓)
(非子同)
史記楚大臣患之乃相與謀曰吾王在秦不得還要以
割地而太子為質於齊齊秦合謀則楚無國矣乃欲立
懷王子在國者昭睢曰王與太子俱困於諸侯而今又
倍王命而立其庶子不宜乃詐赴於齊齊湣王謂其相
曰不若留太子以求楚之淮北相曰不可郢中立王是
吾抱空質而行不義於天下也或曰不然郢中立王因
與其新王市曰予我下東國吾為王殺太子不然將與
三國共立之然則東國必可得矣齊王䘚用其相計而
歸楚太子太子横至立為王是為頃襄王乃告于秦曰
賴社稷神靈國有王矣頃襄王横元年秦要懷王不可
得地楚立王以應秦秦昭王怒發兵出武關攻楚大敗
楚軍斬首五萬取析十五城而去二年楚懷王亡逃歸
秦覺之遮楚道懷王恐乃從閒道走趙以求歸趙主父
在代其子惠王初立行王事恐不敢入楚王楚王欲走
魏秦追至遂與秦使復之秦懷王遂發病頃襄王三年
懷王䘚于秦秦歸其喪於楚楚人皆憐之如悲親戚諸
侯由是不直秦秦楚絶
戰國策楚襄王為太子之時質於齊懷王薨太子辭於
齊王而歸齊王隘之予我東地五百里乃歸子子不予
我不得歸太子曰臣有傅請退而問傅傅慎子曰獻之
地所以為身也愛地不送死父不義臣故曰獻之便太
子入致命齊王曰敬獻地五百里齊王歸楚太子太子
歸即位為王齊使車五十乘來取東地於楚楚王告慎
子曰齊使來求東地為之奈何慎子曰王明日朝羣臣
皆令獻其計上柱國子良入見王曰寡人之得求反主
墳墓復羣臣歸社稷也以東地五百里許齊齊令使來
求地為之奈何子良曰王不可不與也王身出玉聲許
強萬乘之齊而不與則不信後不可以約結諸侯請與
而復攻之與之信攻之武臣故曰與之子良出昭常入
見王曰齊使來求東地五百里為之奈何昭常曰不可
與也萬乘者以地大為萬乘今去東地五百里是去戰
國之半也有萬乘之號而無千乘之用也不可臣故曰
勿與常請守之昭常出景鯉入見王曰齊使來求東地
五百里為之奈何景鯉曰不可與也雖然楚不能獨守
王身出玉聲許萬乘之強齊也而不與負不義於天下
楚亦不能獨守臣請西索救於秦景鯉出慎子入王以
三大夫計告慎子曰子良見寡人曰不可不與也與而
復攻之常見寡人曰不可與也常請守之鯉見寡人曰
不可與也雖然楚不能獨守也臣請索救於秦寡人誰
用於三子之計慎子對曰王皆用之王怫然作色曰何
謂也慎子曰臣請效其說而王且見其誠然也王發上
柱國子良車五十乘而北獻地五百里於齊發子良之
明日遣昭常為大司馬令往守東地遣昭常之明日遣
景鯉車五十乘西索救於秦王曰善乃遣子良北獻地
於齊遣子良之明日立昭常為大司馬使守東地又遣
景鯉西索救於秦子良至齊齊使人以甲受東地昭常
應齊使曰我典主東地且與死生悉五尺至六十三十
餘萬敝甲鈍兵願承下塵齊王謂子良曰大夫來獻地
今常守之何如子良曰臣身受命敝邑之王是常矯也
王攻之齊王大興兵攻東地伐昭常未涉疆秦以五十
萬臨齊右壤曰夫隘楚太子弗出不仁又欲奪之東地
五百里不義其縮甲則可不然則願待戰齊王恐焉乃
請子良南道楚西使秦解齊王患士䘚不用東地復全
新書楚懷王心矜好高人無道而欲有伯王之號鑄金
以象諸侯人君令大國之王編而先馬梁王御宋王驂
乘周召畢陳滕薛衛中山之君皆象使隨而趨諸侯聞
之以為不宜故興師而伐之楚王見士民為用之不勸
也乃徵役萬人且掘國人之墓國人聞之振動晝旅而
夜亂齊人襲之楚師乃潰懷王逃適秦免尹殺之西河
為天下笑此好矜不讓之罪也不亦羞乎(此與史乖異)
戰國策楚王死太子在齊質蘇子謂薛公曰君何不留
楚太子以市其下東國薛公曰不可我留太子郢中立
王然則是我抱空質而行不義於天下也蘇子曰不然
郢中立王君因謂其新王曰與我下東國吾為王殺太
子不然吾將與三國共立之然則下東國必可得也蘇
子之事可以請行可以令楚王亟入下東國可以益割
於楚可以忠太子而使楚益入地可以為楚王走太子
可以忠太子使之亟去可以惡蘇子於薛公可以為蘇
子請封於楚可以使人說薛公以善蘇子可以使蘇子
自解於薛公蘇子謂薛公曰臣聞謀泄者事無功計不
决者名不成今君留太子者以市下東國也非亟得下
東國者則楚之計變變則是君抱空質而負名於天下
也薛公曰善為之奈何對曰臣請為君之楚使亟入下
東國之地楚得成則君無敗矣薛公曰善因遣之故曰
可以請行也謂楚王曰齊欲奉太子而立之臣觀薛公
之留太子者以市下東國也今王不亟入下東國則太
子且倍王之割而使齊奉已楚王曰謹受命因獻下東
國故曰可以使楚亟入地也謂薛公曰楚之勢可多割
也薛公曰奈何請告太子其故使太子謁之君以忠太
子使楚王聞之可以益入地故曰可以益割於楚謂太
子曰齊奉太子而立之楚王請割地以留太子齊少其
地太子何不倍楚之割地而資齊齊必奉太子太子曰
善倍楚之割而延齊楚王聞之恐益割地而獻之尚恐
事不成故曰可以使楚益入地也謂楚王曰齊之所以
多割地者挾太子也今已得地而求不止者以太子權
王也故臣能去太子太子去齊無辭必不倍於王也王
因馳強齊而為交齊辭必聽王然則是王去讎而得齊
交也楚王大說曰請以國因故曰可以為楚王使太子
亟去也謂太子曰夫剬楚者王也以空名市者太子也
齊未必信太子之言也而楚功見矣楚交成太子必危
矣太子其圖之太子曰謹受命乃約車而暮去故曰可
以使太子急去也蘇子使人請薛公曰夫勸留太子者
蘇子非誠以為君也且以便楚也蘇子恐君之知之故
多割楚以滅跡也今勸太子去者又蘇子也而君弗知
也臣竊為君疑之薛公大怒於蘇子故曰可以使人惡
蘇子於薛公也又使人謂楚王曰夫使薛公留太子者
蘇子也奉王而代立楚太子者又蘇子也割地因約者
又蘇子也忠王而走太子者又蘇子也今人惡蘇子於
薛公之以其為齊薄而為楚厚也願王之知之楚王曰
謹受命因封蘇子為武貞君故曰可以為蘇子請封於
楚也又使景鯉請薛公曰君之所以重於天下者以能
得天下之士而有齊權也今蘇子天下之辯士也世與
少有君因不善蘇子則是圍塞天下士而不利說途也
夫不善君者且奉蘇子而於君之事殆矣今蘇子善於
楚王而君不蚤親則是與楚為讎也故君不如因而親
之貴而重之是君有楚也薛公因善蘇子故曰可以為
蘇子說薛公以善蘇子(據此則懷王死楚立新王太子䘚不得立而頃襄王非太子)
(也史不謂然此蓋策士虚設之辭不足深辯)
史記頃襄王六年秦使白起伐韓於伊闕大勝斬首二
十四萬秦乃遺楚王書曰楚倍秦秦且率諸侯伐楚爭
一旦之命願王之飭士䘚得一樂戰楚頃襄王患之乃
謀復與秦平七年楚迎婦於秦秦楚復平
繹史卷一百三十一
