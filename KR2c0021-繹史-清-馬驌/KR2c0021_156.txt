繹史卷一百五十六靈壁縣知縣馬驌撰
鄭氏詩譜
詩譜詩之興也諒不於上皇之世大庭軒轅逮於高辛
其時有亡載籍亦蔑云焉虞書曰詩言志歌永言聲依
永律和聲然則詩之道放於此乎有夏承之篇章泯棄
靡有孑遺邇及商王不風不雅何者論功頌德所以將
順其美刺過譏失所以匡救其惡各於其黨則為法者
彰顯為戒者著明周自后稷播種百榖黎民阻饑兹時
乃粒自𫝊於此明也陶唐之末中葉公劉亦世修其業
以眀民共財至於太王王季克堪顧天文武之德光熙
前緒以集大命於厥身遂為天下父母使民有政有居
其時詩風有周南召南雅有鹿鳴文王之屬及成王周
公太平制禮作樂而有頌聲興焉盛之至也本之由此
風雅而來故皆錄之謂之詩之正經後王稍更陵遲懿
王始受譖亨齊哀公夷身失禮之後邶不尊賢自是而
下厲也幽也政教尤衰周室大壊十月之交民勞板蕩
勃爾俱作衆國紛然刺怨相尋五霸之末上無天子下
無方伯善者誰賞惡者誰罰紀綱絶矣故孔子錄懿王
夷王時詩訖於陳靈公淫亂之事謂之變風變雅以為
勤民恤功昭事上帝則受頌聲弘福如彼若違而弗用
則被劫殺大禍如此吉凶之所由憂娛之萌漸昭昭在
斯足作後王之鑒於是止矣夷厲已上歲數不明太史
年表自共和始歴宣幽平王而得春秋次第以立斯譜
欲知源流清濁之所處則循其上下而省之欲知風化
芳臭氣澤之所及則旁行而觀之此詩之大綱也舉一
綱而萬目張解一卷而衆篇明於力則鮮於思則寡其
諸君子亦有樂於是與(周南召南譜)周召者禹貢雍州岐
山之陽地名今屬右扶風美陽縣地形險阻而原田肥
美周之先公曰太王者避狄難自豳始遷焉而脩德建
王業商王帝乙之初命其子王季為西伯至紂又命文
王典治南國江漢汝旁之諸侯於時三分天下有其二
以服事殷故雍梁荆豫徐揚之人咸被其德而從之文
王受命作邑於豐乃分岐邦周召之地為周公旦召公
奭之采地施先公之教於已所職之國武王伐紂定天
下巡守述職陳誦諸國之詩以觀民風俗六州者得二
公之德化尤純故獨錄之屬之大師分而國之其得聖
人之化者謂之周南得賢人之化者謂之召南言二公
之德教自岐而行於南國也乃棄其餘謂此為風之正
經初古公亶父聿來胥宇爰及姜女其後大任思媚周
姜大姒嗣徽音歴世有賢妃之助以致其治文王刑于
寡妻至于兄弟以御于家邦是故二國之詩以后妃夫
人之德為首終以麟趾騶虞言后妃夫人有斯德興助
其君子皆可以成功至於獲嘉瑞風之始所以風化天
下而正夫婦焉故周公作樂用之鄕人焉用之邦國焉
或謂之房中之樂者后妃夫人侍御於其君子女史歌
之以節義序故耳射禮天子以騶虞諸侯以貍首大夫
以采蘋士以采蘩為節今無貍首周衰諸侯竝僭而去
之孔子錄詩不得也為禮樂之記者從後存之遂不得
其次序周公封魯諡曰文公召公封燕諡曰康公元子
世之其次子亦世守采地在王官春秋時周公召公是
也問者曰周南召南之詩為風之正經則然矣自此之
後南國諸侯政之興衰何以無變風答曰陳諸國之詩
者將以知其缺失省方設教為黜陟時徐及吳楚僭號
稱王不承天子之風今棄其詩夷狄之也其餘江黃六
蓼之屬既驅陷於彼俗又亦小國猶邾滕紀莒之等夷
其詩蔑而不得列於此(邶鄘衞譜)邶鄘衞者商紂畿内方
千里之地其封域在禹貢冀州大行之東北踰衡漳東
及兗州桑土之野周武王伐紂以其京師封紂子武庚
為殷後庶殷頑民被紂化日久未可以建諸侯乃三分
其地置三監使管叔蔡叔霍叔尹而教之自紂城而北
謂之邶南謂之鄘東謂之衞武王既喪管叔及其羣弟
見周公將攝政乃流言於國曰公將不利於孺子周公
避之居東都二年秋大熟未穫有雷電疾風之異乃後
成王說而迎之反而遂居攝三監導武庚叛成王既黜
殷命殺武庚復伐三監更於此三國建諸侯以殷餘民
封康叔於衞使為之長後世子孫稍并彼二國混而名
之七世至頃侯當周夷王時衞國政衰變風始作作者
各有所傷從其國本而異之為邶鄘衞之詩焉(王譜)王
者周東都王城畿内方六百里之地其封域在禹貢豫
州太華外方之間北得河陽漸冀州之南始武王作邑
於鎬京謂之宗周是為西都周公攝政五年成王在豐
欲宅洛邑使召公先相宅既成謂之王城是為東都今
河南是也召公既相宅周公往營成周今洛陽是也成
王居洛邑遷殷頑民於成周復還歸處西都至於夷厲
政教尤衰十一世幽王嬖襃姒生伯服廢申后太子宜
咎奔申申后與犬戎攻宗周殺幽王於戲晉文侯鄭武
公迎宜咎于申而立之是為平王以亂故徙居東都王
城於是王室之尊與諸侯無異其詩不能復雅故貶之
謂之王國之變風(鄭譜)初宣王封母弟友於宗周畿内
咸林之地是為鄭桓公今京兆鄭縣是其都也又為幽
王大司徒甚得周衆與東土之人問於史伯曰王室多
故余懼及焉其何所可以逃死史伯曰其濟洛河潁之
間乎是其子男之國虢鄶為大虢叔恃勢鄶仲恃險皆
有驕侈怠慢之心加以貪冒君若以周難之故寄帑與
賄不敢不許是驕而貪必將背君君以成周之衆奉辭
罰罪無不克矣若克二邑鄢蔽補丹依疇歷華君之土
也修典刑以守之惟是可以少固桓公從之言然之後
三年幽王為犬戎所殺桓公死之其子武公與晉文侯
定平王於東都王城䘚取史伯所云十邑之地右洛左
濟前華後河食溱洧焉今河南新鄭是也武王又作卿
士國人宜之鄭之變風又作(齊譜)齊者古少皥之世爽
鳩氏之墟周武王伐紂封太師吕望於齊是謂齊太公
地方百里都營丘周公致太平敷定九畿復夏禹之舊
制成王用周公之法制廣大邦國之境而齊受上公之
地更立五百里其封域東至於海西至於河南至於穆
陵北至於無棣在禹貢青州岱山之陰濰淄之野其子
丁公嗣位於王官後五世哀公政衰荒淫怠慢紀侯譖
之於周懿王使烹焉齊之變風始作(魏譜)魏者虞舜夏
禹所都之地在禹貢冀州雷首之北析城之西周以封
同姓焉其封域南枕河曲北陟汾水昔舜耕於歷山陶
於河濱禹菲飲食而致孝乎鬼神惡衣服而致美乎黻
冕卑宫室而盡力乎溝洫此一帝一王儉約之化於時
猶存及今魏君嗇且褊急不務廣修德於民教以義方
其與秦晉鄰國日見侵削國人憂之當周平桓之世魏
之變風始作至春秋魯閔公元年晉獻公竟滅之以其
地賜大夫畢萬自爾而後晉有魏氏(唐譜)唐者帝堯舊
都之地今曰太原晉陽是堯始居此後乃遷河東平陽
成王封母弟叔虞於堯之故墟曰唐侯南有晉水至子
燮改為晉侯其封域在禹貢冀州太行恒山之西太原
大岳之野至曾孫成侯南徙居曲沃近平陽焉昔堯之
末洪水九年下民其咨萬國不粒於時殺禮以救囏厄
其流乃被於今當周公召公共和之時成侯曾孫僖侯
甚嗇愛物儉不中禮國人閔之唐之變風始作其孫穆
公又徙於絳云(秦譜)秦者隴西谷名於禹貢近雍州鳥
鼠之山堯時有伯翳者實臯陶之子佐禹治水水土既
平舜命作虞官掌上下草木鳥獸賜姓曰嬴歷夏商興
衰亦世有人焉周孝王使其末孫非子養馬於汧渭之
間孝王為伯翳能知禽獸之言子孫不絶故封非子為
附庸邑之於秦谷至曾孫秦仲宣王又命作大夫始有
車馬禮樂射御之好國人美之秦之變風始作秦仲之
孫襄公平王之初興兵討西戎以救周平王東遷王城
乃以岐豐之地賜之始列為諸侯遂横有周西都宗周
畿内八百里之地其封域東至迆山在荆岐終南惇物
之野至玄孫德公又徙於雍云(陳譜)陳者太皥宓戲氏
之墟帝舜之胄有虞閼父者為周武王陶正武王賴其
利器用與其神明之後封其子媯滿於陳都宛丘之側
是曰陳胡公以備三恪妻以元女大姬其封域在禹貢
豫州之東其地廣平無名山大澤西望外方東不及明
豬大姬無子好巫覡禱祈鬼神歌舞之樂民俗化而為
之五世至幽公當厲王時政衰大夫淫荒所為無度國
人傷而刺之陳之變風作矣(檜譜)檜者古高辛氏火正
祝融之墟國在禹貢豫州外方之北滎波之南居溱洧
之間祝融氏名黎其後八姓唯妘姓檜者處其地焉周
夷王厲王之時檜公不務政事而好絜衣服大夫去之
於是檜之變風始作其國北鄰於虢(曹譜)曹者禹貢兗
州陶丘之北地名周武王既定天下封弟叔振鐸於曹
今曰濟陰定陶是也其封域在雷夏菏澤之野昔帝堯
嘗遊成陽死而葬焉舜漁於雷澤民俗始化其遺風重
厚多君子務稼穡薄衣食以致畜積夾於魯衞之間又
寡於患難末時富而無教乃更驕侈十一世當周惠王
時政衰昭公好奢而任小人曹之變風始作(豳譜)豳者
后稷之曾孫曰公劉者自邰而出所徙戎狄之地名今
屬右扶風栒邑公劉以夏后太康時失其官守竄於此
地猶修后稷之業勤恤愛民民咸歸之而國成焉其封
域在禹貢雍州岐山之北原隰之野至商之末世大王
又避戎狄之難而入處於岐陽民又歸之公劉之出大
王之入雖有其異由有事難之故皆能守后稷之教不
失其德成王之時周公避流言之難出居東都二年思
公劉太王居豳之職憂念民事至苦之功以比序已志
後成王迎而反之攝政致太平其出入也一德不回純
似於公劉大王之所為太師大述其志主意於豳公之
事故别其詩以為豳國變風焉(小大雅譜)小雅大雅者周
室居西都豐鎬之時詩也始祖后稷由神氣而生有播
種之功於民公劉至於大王王季歷及千載越異代而
别世載其功業為天下所歸文王受命武王遂定天下
盛德之隆大雅之初起自文王至於文王有聲據盛隆
而推原天命上述祖考之美小雅自鹿鳴至於魚麗先
其文所以治内後其武所以治外此二雅逆順之次要
於極賢聖之情著天道之助如此而已矣大雅生民下
及卷阿小雅南有嘉魚下及菁菁者莪周公成王之時
詩也𫝊曰文王基之武王鑿之周公内之謂其道同終
始相成比而合之故大雅十八篇小雅十六篇為正經
其用於樂國君以小雅天子以大雅然而饗賓或上取
燕或下就何者天子饗元侯歌肆夏合文王諸侯歌文
王合鹿鳴諸侯於鄰國之君與天子於諸侯同天子諸
侯燕羣臣及聘問之賓皆歌鹿鳴合鄕樂此其著略大
校見在書籍禮樂崩壊不可得詳大雅民勞小雅六月
之後皆謂變雅美惡各以其時亦顯善懲過正之次也
問者曰常棣閔管蔡之失道何故列於文王之詩曰閔
之閔之者閔其失兄弟相承順之道至於被誅若在成
王周公之詩則是彰其罪非閔之故為隱推而上之因
文王有親兄弟之義又問曰小雅之臣何以獨無刺厲
王曰有焉十月之交雨無正小旻小宛之詩是也漢興
之初師移其第耳亂甚焉既移又改其目義順上下刺
幽王亦過矣(周頌譜)周頌者周室成功致太平德洽之
詩其作在周公攝政成王即位之初頌之言形容天子
之德光被四表格于上下無不覆燾無不持載此之謂
容於是和樂興焉頌聲乃作禮運曰政也者君之所以
蔵身也是故夫政必本於天殽以降命命降於社之謂
殽地降於祖廟之謂仁義降於山川之謂興作降於五
祀之謂制度又曰祭帝於郊所以定天位祀社於國所
以列地利祖廟所以本仁山川所以儐鬼神五祀所以
本事又曰禮行於郊而百神受職焉禮行於社而百貨
可極焉祖行於祖廟而孝慈服焉禮行於五祀而正法
則焉故自郊社宗廟山川五祀義之脩禮之蔵也功大
如此可不美報乎故人君必潔其牛羊馨其黍稷齊明
而薦之歌之舞之所以顯神明昭至德也(魯頌譜)魯者
少皥摯之墟也國中有大庭氏之庫則大庭氏亦居於
兹乎在周公歸政成王封其元子伯禽於魯其封域在
禹貢徐州大野蒙羽之野自後政衰國事多廢十九世
至僖公當周之惠襄王時而遵伯禽之法養四種之馬
牧於坰野尊賢養士脩泮宫崇禮教十六年會諸侯于
淮上東略公遂伐淮夷二十年新作南門又脩姜嫄之
廟至於復魯舊制未徧而薨國人美其功季孫行父請
命於周而作其頌文公十三年太室屋壊初成王以周
公有太平制典法之勲命魯郊祭天三望如孔子之禮
故孔子錄其詩之頌同於王者之後問者曰列國作詩
未有請於周者行父請之何也曰周尊魯巡守述職不
陳其詩至於臣頌君功樂周室之聞是以行父請焉周
之不陳其詩者為優耳其有大罪侯伯監之行人書之
亦示覺焉(商頌譜)商者契所封之地有娀氏之女名簡
狄者吞乙卵而生契堯之末年舜舉為司徒有五教之
功乃賜姓而封之世有官守十四世至湯則受命伐夏
桀定天下後世有中宗者嚴恭寅畏天命自度治民祗
懼不敢荒寧後有高宗者舊勞于外爰洎小人作其即
位乃或諒闇三年不言言乃雍不敢荒寧嘉靜殷邦至
於小大無時或怨此三王有受命中興之功時有作詩
頌之者商德之壊武王伐紂乃以陶唐氏火正閼伯之
墟封紂兄微子啓為宋公代武庚為商後其封域在禹
貢徐州泗濱西及豫州盟豬之野自後政衰散亡商之
禮樂七世至戴公時當宣王大夫正考父者校商之名
頌十二篇於周太師以那為首歸以祀其先王孔子錄
詩之時則得五篇而已乃列之以備三頌著為後王之
義監三代之成功法莫大於是矣問者曰列國政衰則
變風作宋何獨無乎曰有焉乃不錄之三者之後時王
所客也巡守述職不陳其詩亦示無貶黜客之義也又
問曰周太師何由得商頌曰周用六代之樂故有之(按)
(鄭康成譜序云上下循省旁行而觀蓋元有圖而今亡矣兹擬補於左方雖未必合鄭氏之舊抑以備考助云)
商詩五篇
繹史卷一百五十六
