繹史卷一百十一靈壁縣知縣馬驌撰
申不害相韓
戰國策魏之圍邯鄲也申不害始合於韓王然未知王
之所欲也恐言而未必中於王也王問申子曰吾誰與
而可對曰此安危之要國家之大事也臣請深惟而苦
思之乃微謂趙卓韓鼂曰子皆國之辯士也夫為人臣
者言可必用盡忠而已矣二人因進議於王以事申子
微視王之所說以言於王王大說之
韓非子趙令人因申子於韓請兵將以攻魏申子欲言
之君而恐君之疑已外市也不則恐惡於趙乃令趙紹
韓沓嘗試君之動貌而後言之内則知昭侯之意外則
有得趙之功
史記申不害者京人也故鄭之賤臣學術以干韓昭侯
昭侯用為相内修政教外應諸侯十五年終申子之身
國治兵彊無侵韓者申子之學本於黃老而主刑名著
書二篇號曰申子昭侯八年申不害相韓修術行道
國内以治諸侯不来侵伐
淮南子申子者韓昭釐之佐韓晉別國也地墽民險而
介於大國之間晉國之故禮未滅韓國之新法重出先
君之令未收後君之令又下新故相反前後相繆百官
背亂不知所用故刑名之書生焉(漢書法家申子六篇)
申子天道無私是謂恒正天道恒正是以清明地道
不作是以常静帝以是正方舉事為之乃有恒常之道
符信受令必行也君子之所以尊者令令不行是無
君也故明君慎令一言正天下定一言倚天下靡
君必有明法正義若懸權衡以稱輕重所以一羣臣也
堯之治也善明法察令而已聖君任法而不任智任
數而不任說黃帝之治天下置法而不變使民安泰
昔七十九代之君法制不一號令不同然而俱王天
下何也必當國富而粟多也四海之内六合之間誰
貴曰貴土土食之本也妒妻不難破家亂臣不難破
國一妻擅夫衆妻皆亂一臣專君衆臣皆蔽智均不
相使力均不相勝鼓不預五音而為五音主百世有
聖人猶随踵千里有賢者是比肩(申子書已亡此諸書所引者)
韓非子申子曰上明見人備之其不明見人惑之其知
見人飾之不知見人匿之其無欲見人司之其有欲見
人餌之故曰吾無從知之惟無為可以規之一曰申子
曰慎而言也人且知女慎而行也人且随女而有知見
也人且匿女而無知見也人且意女女有知也人且臧
女女無知也人且行女故曰惟無為可以規之韓昭
侯謂申子曰法度甚易行也申子曰法者見功而與賞
因能而受官今君設法度而聽左右之請此所以難行
也昭侯曰吾自今以来知行法矣寡人奚聽矣
戰國策申子請仕其從兄官昭侯不許也申子有怨色
昭侯曰非所謂學於子者也聽子之謁而廢子之道乎
又亡其行子之術而廢子之請乎子嘗教寡人循功勞
視次第今有所求此我將奚聽乎申子乃避舍請罪曰
君真其人也成午從趙来謂申不害於韓曰子以韓
重我於趙請以趙重子於韓是子有两韓而我有两趙
也
呂氏春秋韓昭釐侯視所以祠廟之牲其豕小昭釐侯
令官更之官以是豕来也昭釐侯曰是非嚮者之豕邪
官無以對命吏罪之從者曰君王何以知之君曰吾以
其耳也申不害聞之曰何以知其聾以其耳之聽也何
以知其盲以其目之明也何以知其狂以其言之當也
故曰去聽無以聞則聰去視無以見則明去智無以知
則公去三者不任則治三者任則亂以此言耳目心智
之不足恃也耳目心智其所以知識甚闕其所以聞見
甚淺以淺闕博居天下安殊俗治萬民其說固不行十
里之間而耳不能聞帷牆之外而目不能見三畝之宫
而心不能知其以東至開梧南撫多&KR3147;西服夀靡北懷
儋耳若之何哉故君人者不可不察此言也治亂安危
存亡其道固無二也故至智棄智至仁忘仁至德不德
無言無思静以待時時至而應心暇者勝凡應之理清
淨公素而正始卒焉此治紀無唱有和無先有随古之
王者其所為少其所因多因者君術也為者臣道也為
則擾矣因則静矣因冬為寒因夏為暑君奚事哉故曰
君道無知無為而賢於有知有為則得之矣
韓非子堂谿公謂昭侯曰今有千金之玉巵通而無當
可以盛水乎昭侯曰不可有瓦器而不漏可以盛酒乎
昭侯曰可對曰夫瓦器至賤也不漏可以盛酒雖有千
金之玉巵至貴而無當漏不可盛水則人孰注漿哉今
為人之主而漏其羣臣之語是猶無當之玉巵也雖有
聖智莫盡其術為其漏也昭侯曰然昭侯聞堂谿公之
言自此之後欲發天下之大事未嘗不獨寝恐夢言而
使人知其謀也一曰堂谿公見昭侯曰今有白玉之巵
而無當有瓦巵而有當君渴將何以飲君曰以瓦巵堂
谿公曰白玉之巵美而君不以飲者以其無當邪君曰
然堂谿公曰為人主而漏泄其羣臣之語譬猶玉巵之
無當堂谿公每見而出昭侯必獨卧惟恐夢言泄於妻
妾申子曰獨視者謂明獨聽者謂聰能獨斷者故可以
為天下主韓昭侯使騎於縣使者報昭侯問曰何見
也對曰無所見也昭侯曰雖然何見曰南門之外有黃
犢食苖道左者昭侯謂使者毋敢洩吾所問於女乃下
令曰當苗時禁牛馬入人田中國有令而吏不以為事
牛馬甚多入人田中亟舉其數上之不得將重其罪於
是三鄉舉而上之昭侯曰未盡也復往審之乃得南門
之外黃犢吏以昭侯為明察皆悚懼其所而不敢為非
昭僖侯之時宰人上食而羹中有生肝焉昭侯召宰
人之次而誚之曰若何為置生肝寡人羹中宰人頓首
服死罪曰竊欲去尚宰人也一曰僖侯浴湯中有礫僖
侯曰尚浴免則有當代者乎左右對曰有僖侯曰召而
来譙之曰何為置礫湯中對曰尚浴免則臣得代之是
以置礫湯中韓昭侯之時黍種常貴甚昭侯令人覆
廩吏果竊黍種而糶之甚多韓昭侯握爪而佯亡一
爪求之甚急左右或割其爪而效之昭侯以此察左右
之臣不誠韓昭侯曰吹竽者衆吾無以知其善者田
嚴對曰一一而聽之韓昭侯使人藏弊袴侍者曰君
亦不仁矣弊袴不以賜左右而藏之昭侯曰非子之所
知也吾聞明主之愛一嚬一笑嚬有為嚬而笑有為笑
今夫袴豈特嚬笑哉袴之與嚬笑遠矣吾必待有功者
故收藏之未有予也
呂氏春秋韓昭釐侯出弋靷偏緩昭釐侯居車上謂其
僕靷不偏緩乎其僕曰然至舍昭釐侯射鳥其右攝其
一靷適之昭釐侯已射駕而歸上車選閒曰鄉者靷偏
緩今適何也其右從後對曰今者臣適之昭釐侯至詰
庫令各避舍故擅為妄意之道雖當賢主不由也
韓非子昔者韓昭侯醉而寝典冠者見君之寒也故加
衣於君之上覺寝而說問左右曰誰加衣者左右對曰
典冠君因兼罪典衣與典冠其罪典衣以為失其事也
其罪典冠以為越其職也非不惡寒也以為侵官之害
甚於寒
莊子韓魏相與争侵地子華子見昭僖侯昭僖侯有憂
色子華子曰今使天下書銘於君之前書之言曰左手
攫之則右手廢右手攫之則左手廢然而攫之者必有
天下君能攫之乎昭僖侯曰寡人不攫也子華子曰甚
善自是觀之两臂重於天下也身亦重於两臂韓之輕
於天下亦遠矣今之所争者其輕於韓又遠君固愁身
傷生以憂戚不得也昭僖侯曰善哉教寡人者衆矣未
嘗得聞此言也子華子可謂知輕重矣
說苑韓昭侯造作高門屈宜咎曰昭侯不出此門曰何
也曰不時吾所謂不時者非時日也人固有利不利昭
侯嘗利矣不作高門往年秦拔宜陽明年大旱民饑不
以此時恤民之急也而顧反益奢此所謂福不重至禍
必重来者也高門成昭侯卒竟不出此門
論衡韓用申不害行其三符兵不侵境盖十五年其後
不能用之又不察其書兵挫軍破國幷於秦
繹史卷一百十一
