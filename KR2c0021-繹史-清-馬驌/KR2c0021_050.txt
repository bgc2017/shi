繹史卷五十靈壁縣知縣馬驌撰
鄭穆公之立(靈公之弑附)
左傳(僖公十六年)冬十一月乙夘鄭殺子華(二十四年)鄭子華
之弟子臧出奔宋好聚鷸冠鄭伯聞而惡之使盗誘之
八月盗殺之於陳宋之間君子曰服之不衷身之災也
詩曰彼己之子不稱其服子臧之服不稱也夫詩曰自
詒伊慼其子臧之謂矣夏書曰地平天成稱也(紀年晉文公七)
(年齊師逐鄭太子齒奔城張南鄭)(三十年)初鄭公子蘭出奔晉從於晉
侯伐鄭請無與圍鄭許之使待命于東鄭石甲父侯宣
多逆以為大子以求成于晉晉人許之
史記初鄭文公有三夫人寵子五人皆以罪蚤死公怒
概逐羣公子子蘭奔晉從晉文公圍鄭時蘭事晉文公
甚謹愛幸之乃私於晉以求入鄭為太子晉文公欲入
蘭為太子以告鄭鄭大夫石癸曰吾聞姞姓乃后稷之
元妃其後當有興者子蘭母其後也且夫人子盡已死
餘庶子無如蘭賢今圍急晉以為請利孰大焉遂許晉
與盟䘚而立子蘭為太子晉兵乃罷去
左傳(三十一年)鄭洩駕惡公子瑕鄭伯亦惡之故公子瑕出
奔楚(史記四十五年文公䘚子蘭立是為繆公左氏作穆公)(三十三年)楚令尹子上
侵陳蔡陳蔡成遂伐鄭將納公子瑕門于桔柣之門瑕
覆于周氏之汪外僕髠屯禽之以獻文夫人斂而葬之
鄶城之下(宣公三年)冬鄭穆公䘚初鄭文公有賤妾曰燕
姞夢天使與己蘭曰余為伯鯈余而祖也以是為而子
以蘭有國香人服媚之如是既而文公見之與之蘭而
御之辭曰妾不才幸而有子將不信敢徵蘭乎公曰諾
生穆公名之曰蘭文公報鄭子之妃曰陳媯生子華子
臧子臧得罪而出誘子華而殺之南里使盗殺子臧于
陳宋之間又娶于江生公子士朝于楚楚人酖之及葉
而死又娶于蘇生子瑕子俞彌俞彌早&KR0816;洩駕惡瑕文
公亦惡之故不立也公逐羣公子公子蘭奔晉從晉文
公伐鄭石癸曰吾聞姬姞耦其子孫必蕃姞吉人也后
稷之元妃也今公子蘭姞甥也天或啟之必將為君其
後必蕃先納之可以亢寵與孔將鉏侯宣多納之盟于
大宫而立之以與晉平穆公有疾曰蘭死吾其死乎吾
所以生也刈蘭而&KR0816;(墨子鄭穆公當晝日中處乎廟有神入門而左鳥身素服三絶面状)
(正方鄭穆公見之乃恐懼奔神曰帝享女明德使予錫女夀十年有九使若國家蕃昌子孫茂毋失鄭穆公再)
(拜稽首曰敢問神曰予為句芒若以鄭穆公之所身見為儀則鬼神之有豈可疑哉)
左傳(四年)楚人獻黿於鄭靈公公子宋與子家將見子公
之食指動以示子家曰他日我如此必嘗異味及入宰
夫將解黿相視而笑公問之子家以告及食大夫黿召
子公而弗與也子公怒染指於鼎嘗之而出公怒欲殺
子公子公與子家謀先子家曰畜老猶憚殺之而况君
乎反譛子家子家懼而從之夏弑靈公書曰鄭公子歸
生弑其君夷權不足也君子曰仁而不武無能逹也凡
弑君稱君君無道也稱臣臣之罪也鄭人立子良辭曰
以賢則去疾不足以順則公子堅長乃立襄公㐮公將
去穆氏而舍子良子良不可曰穆氏宜存則固願也若
將亡之則亦皆亡去疾何為乃舍之皆為大夫(六年)鄭
公子曼滿與王子伯廖語欲為卿伯廖告人曰無德而
貪其在周易豐䷶之離䷝弗過之矣閒一歲鄭人
殺之(十年)鄭人討幽公之亂斲子家之棺而逐其族改
葬幽公諡之曰靈
鄭文公有子六人惟穆存焉穆公之生也有夢蘭之
祥有姞甥之吉是以子孫孔多七穆蕃庶石癸之言
&KR0816;驗焉盖其先桓武嘗為天子司徒匡定王室和集
周民殆有必興之理即微燕姞穆公固將生也穆公
之子十有三人靈公弑而襄公嗣立諸子雖或誅亡
而七族列為大夫曰罕氏曰駟氏曰良氏曰游氏曰
豐氏曰國氏曰印氏是為七穆宋之盟七子賦詩則
七族也韓起来聘六卿賦詩時則良氏微矣終春秋
之世穆族代為政也嗚呼盛哉
繹史卷五十
