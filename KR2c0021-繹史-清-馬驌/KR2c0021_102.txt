繹史卷一百二靈壁縣知縣馬驌撰
田氏簒齊
史記平公即位田常為相田常既殺簡公懼諸侯共誅
已乃盡歸魯衛侵地西約晉韓魏趙氏南通吳越之使
修功行賞親於百姓以故齊復定田常言於齊平公曰
德施人之所欲君其行之刑罰人之所惡臣請行之行
之五年齊國之政皆歸田常由常於是盡誅鮑晏監止
及公族之彊者而割齊自安平以東至琅邪自為封邑
封邑大於平公之所食
韓非子隰斯彌見田成子田成子與登臺四望三面皆
畼南面隰子家之樹蔽之田成子亦不言隰子歸使人
伐之斧離數創隰子止之其相室曰何變之數也隰子
曰古者有諺曰知淵中之魚者不祥夫田子將有事事
大而我示之知微我必危矣不伐樹未有罪也知人之
所不言其罪大矣乃不伐也昔者田成子遊於海而
樂之號令諸大夫曰言歸者死顔涿聚曰君遊海而樂
之奈臣有圖國者何君雖樂之將安得田成子曰寡人
布令曰言歸者死今子犯寡人之令援戈將擊之顔涿
聚曰昔桀殺關龍逢而紂殺王子比干今君雖殺臣之
身以三之可也臣言為國非為身也延頸而前曰君擊
之矣君乃釋戈趣駕而歸至三日而聞國人有謀不内
田成子者矣田成子所以遂有齊國者顔涿聚之力也
(說苑作齊景公事氏列子齊田氏祖於庭食客千人中坐有獻魚鴈者田視之乃歎曰天之於民厚矣殖)
(五榖生魚鳥以為之用衆客和之如響鮑氏之子年十二預於次進曰不如君言天地萬物我與並生類也類)
(無貴賤徒以小大智力而相制迭相食非相為而生之人取可食者而食之豈天本為人生之是蚊蚋噆膚虎)
(狼食肉豈天本為蚊蚋生人虎狼生肉者哉適齊有貧者嘗乞於城市城市患其亟也衆莫之與遂田氏之)
(廐從馬醫作役而假食郭中人戲之曰從馬醫而食不以辱乎乞兒曰天下之辱莫過於乞乞猶不辱豈辱馬)
(醫哉)
史記平公二十五年䘚子宣公積立(年表名就匝)田常乃
選齊國中女子長七尺以上為後宫後宫以百數而使
賓客舍人出入後宫者不禁及田常䘚有七十餘男田
常䘚子襄子般代立相齊常諡為成子田襄子既相齊
宣公三晉殺知伯分其地襄子使其兄弟宗人盡為齊
都邑大夫與三晉通使且以有齊國襄子䘚子莊子白
立田莊子相齊宣公(世本襄子名班莊子名伯五紀年晉烈公四年趙氏城平邑年田)
(公子居思伐趙鄙圍平邑)宣公四十三年伐晉毁黃城圍陽狐明
年伐魯葛及安陵明年取魯之一城(紀年晉烈公十年齊田盻及邯鄲韓)
(舉戰于平邑邯鄲之師敗逋獲韓舉取平邑新城十一年田悼子䘚)莊子䘚子太公和
立(紀年齊宣公十五年田莊子䘚明年立田悼子宣公四十七年田悼子䘚次立田和據此田莊子之後)
(有悼子世本及史記不錄)
禮記陳莊子死使人赴於魯魯人欲勿哭繆公召縣子
而問焉縣子曰古之大夫束脩之問不出竟雖欲哭之
安得而哭之今之大夫交政於中國雖欲勿哭焉得而
弗哭且臣聞之哭有二道有愛而哭之有畏而哭之公
曰然然則如之何而可縣子曰請哭諸異姓之廟於是
與哭諸縣氏(檀弓魯穆公立在齊宣公四十七年據此是無田悼子也)
史記田太公相齊宣公宣公四十八年取魯之郕明年
宣公與鄭人會西城伐衛取母丘宣公五十一年䘚田
會自廩丘反(紀年田布殺其大夫公孫孫公孫會以廩丘叛于趙田布圍廩丘翟角趙孔屑韓氏)
(救廪丘及田布戰于龍澤田師敗逋)宣公䘚子康公貸立
吕氏春秋齊攻廩丘趙使孔青將死士而救之與齊人
戰大敗之齊將死得車二千得尸三萬以為二京甯越
謂孔青曰惜矣不如歸尸以内攻之越聞之古善戰者
沙隨賁服却舍延尸車甲盡於戰府庫盡於葬此之謂
内攻之孔青曰敵齊不尸則如何甯越曰戰而不勝其
罪一與人出而不與人入其罪二與之尸而弗取其罪
三民以此三者怨上上無以使下下無以事上是之謂
重攻之
史記康公二年韓魏趙始列為諸侯貸立十四年淫
於酒婦人不聽政太公乃遷康公於海上食一城以奉
其先祀
墨子昔者齊康公興樂萬人不可衣短褐不可食糠糟
曰食飲不美面目顔色不足視也衣服不美身體容貌
不足觀也是以食必粱肉衣必文繡
史記明年魯敗齊平陸三年太公與魏文侯會濁澤求
為諸侯魏文侯乃使使言周天子及諸侯請立齊相田
和為諸侯周天子許之(徐廣曰康公十六年索卩曰廣蓋依年表為說而不省此上)
(文貸立十四年又云明年又三年是十八年年表及此註並誤按田和急於簒齊既為天子所許復遲至三年)
(始稱侯不合於事理索隱說是也)康公之十九年田和立為齊侯列
於周室紀元年齊侯太公和立二年和䘚子桓公午立
(紀年齊康公五年田侯午生二十二年田侯剡立後十年齊田午弑其君剡及孺子喜而為公史記無侯剡)
(一世)六年桓公䘚(紀年桓公十九年䘚)子威王因齊立是歲故
齊康公䘚絶無後奉邑皆入田氏
繹史卷一百二
