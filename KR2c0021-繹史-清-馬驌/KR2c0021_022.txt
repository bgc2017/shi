繹史卷二十二靈壁縣知縣馬驌撰
周公攝政
史記封商紂子禄父殷之餘民武王爲殷初定未集乃
使其弟管叔鮮蔡叔度相禄父治殷(紀年遂分天之明立受子禄父是爲)
(武庚鄘帝王世紀自殷都以東爲衞管叔監之殷都以西爲蔡叔監之殷都以北爲邶霍叔監之是爲三監)
(按漢書地理志邶以封紂子武庚鄘管叔尹之衞蔡叔尹之謂之三監其說異周書惟十有三祀王在管)
(管叔蔡叔自作殷之監)
書既克商二年王有疾弗豫二公曰我其爲王穆卜周
公曰未可以戚我先王公乃自以爲功爲三壇同墠爲
壇於南方北面周公立焉植璧秉珪乃告大王王季文
王史乃册祝曰惟爾元孫某遘厲虐疾若爾三王是有
丕子之責于天以旦代某之身予仁若考能多材多藝
能事鬼神乃元孫不若旦多材多藝不能事鬼神乃命
于帝庭敷佑四方用能定爾子孫于下地四方之民罔
不祗畏嗚呼無墜天之降寳命我先王亦永有依歸今
我即命于元龜爾之許我我其以璧與珪歸俟爾命爾
不許我我乃屏璧與珪乃卜三龜一習吉啓籥見書乃
并是吉公曰體王其罔害予小子新命于三王惟永終
是圖兹攸俟能念予一人公歸乃納冊于金縢之匱中
王翼日乃瘳(書序武王有疾周公作金縢)
史記武王病天下未集羣公懼穆卜周公乃祓齋自爲
質欲代武王武王有瘳後而崩太子誦代立是爲成王
(帝王世紀武王妃太公之女曰邑姜修教於内生太子誦新書周后妃妊成王於身立而不跛坐而不差笑)
(而不喧獨處而不倨雖怒而不詈胎教之謂也成王生仁者飬之孝者襁之四賢傍之成王有知而選太公爲)
(師周公爲傅前有與計而後有與慮也是以封於泰山而禪於梁父朝諸侯一天下由是觀之立左右不可不)
(練也五史記武王克殷二年天下未寧而崩五紀年武王年十四據禮記夢齡之說則文王十生武王)
(前此已有伯邑考武王八十一生成王後此復有唐叔虞矣未可憑信)
禮記成王幼不能涖阼周公相踐阼而治抗世子法於
伯禽欲令成王之知父子君臣長幼之道也成王有過
則撻伯禽所以示成王世子之道也仲尼曰昔者周
公攝政踐阼而治抗世子法於伯禽所以善成王也聞
之曰爲人臣者殺其身有益於君則爲之況于其身以
善其君乎周公優爲之是故知爲人子然後可以爲人
父知爲人臣然後可以爲人君知事人然後能使人成
王幼不能涖阼以爲世子則無爲也是故抗世子法於
伯禽使之與成王居欲令成王之知父子君臣長幼之
義也君之於世子也親則父也尊則君也有父之親有
君之尊然後兼天下而有之是故飬世子不可不慎也
行一物而三善皆得者唯世子而已其齒於學之謂也
故世子齒於學國人觀之曰將君我而與我齒讓何也
曰有父在則禮然然而衆知父子之道矣其二曰將君
我而與我齒讓何也曰有君在則禮然然而衆著於君
臣之義也其三曰將君我而與我齒讓何也曰長長也
然而衆知長幼之節矣故父在斯爲子君在斯謂之臣
居子與臣之節所以尊君親親也故學之爲父子焉學
之爲君臣焉學之爲長幼焉父子君臣長幼之道得而
國治語曰樂正司業父師司成一有元良萬國以貞世
子之謂也(文王世子)
新書昔者周成王幼在襁褓之中召公爲太保周公爲
太傅太公爲太師保保其身體傅傅之德義師道之教
訓此三公之職也明堂之位曰篤仁而好學多聞而
道慎天子疑則問應而不竆者謂之道道者導天子以
道者也常立於前是周公也誠立而敢斷輔善而相義
者謂之輔輔者輔天子之意者也常立於左是太公也
潔廉而切直匡過而諫邪者謂之拂拂者拂天子之過
者也常立於右是召公也博聞強記捷給而善對者謂
之承承者承天子之遺亡者也常立於後是史佚也故
成王中立聽政而四聖維之是以慮無失計而舉無過
事天子不諭於先聖王之德不知君國畜民之道不
見義禮之正不察應事之理不博古之典傳不嫺於威
儀之數詩書禮樂無經天子學業之不法凡此其屬太
師之任也古者齊太公職之天子不姻於親戚不惠於
黎庶無禮於大臣不中於刑獄無經於百官不哀於喪
不敬於祭不誡於戎事不信於諸侯不誠於賞罰不厚
於德不彊於行賜予侈於左右近臣吝愛於疏遠卑賤
不能懲忿窒慾大行大禮大義大道不從太師之教凡
此其屬太傳之任也古者魯周公職之天子處位不端
受業不敬教誨諷誦詩書禮樂之不經不法不古言語
不序音聲不中律將學趨讓進退節度不以禮登降揖
讓無容瞻視俯仰周旋無節妄咳唾數顧趨行不德色
不比順隠琴肆瑟凡此其屬太保之任也古者燕召公
職之天子燕辟廢其學左右之習詭其師答遠方諸侯
遇貴大人不知文雅之辭答左右近臣不知己諾之適
簡聞小誦之不博不習凡此其屬少師之任也古者史
佚職之天子居處出入不以禮衣服冠帶不以制御器
在側不以度雜綵從美不以章忿怒說喜不以義賦與
譙讓不以節小行小禮小義小道凡此其屬少傅之任
也天子居處燕私安所易樂而湛夜漏屏人而數飲酒
而醉食肉而飽飽而強食饑而&KR0008;暑而暍寒而𠻳寢而
莫宥坐而莫侍行而莫先莫後尚自爲開戶自取玩好
自執器皿亟顧還面而御器之不舉不臧拆毁喪傷凡
此其屬少保之任也干戚戈羽之舞管籥琴瑟之會號
呼謌謠聲音不中律燕樂雅頌逆樂之序凡此其屬詔
工之任也不知日月之時節不知先王之諱與國之大
忌不知風雨雷電之眚凡此其屬太史之任也
史記成王既幼周公攝政當國踐祚召公疑之作君奭
君奭不說周公周公乃稱湯時有伊尹假于皇天在太
戊時則有若伊陟臣扈假于上帝巫咸治王家在祖乙
時則有若巫賢在武丁時則有若甘般率維兹有陳保
乂有殷於是召公乃說
書周公若曰君奭弗弔天降喪于殷殷既墜厥命我有
周既受我不敢知曰厥基永孚干休若天棐忱我亦不
敢知曰其終出于不祥嗚呼君已曰時我我亦不敢寧
于上帝命弗永遠念天威越我民罔尤違惟人在我後
嗣子孫大弗克恭上下遏佚前人光在家不知天命不
易天難諶乃其墜命弗克經歴嗣前人恭明德在今予
小子旦非克有正迪惟前人光施于我沖子又曰天不
可信我道惟寧王德延天不庸釋于文王受命公曰君
奭我聞在昔成湯既受命時則有若伊尹格于皇天在
太甲時則有若保衡在太戊時則有若伊陟臣扈格于
上帝巫咸乂王家在祖乙時則有若巫賢在武丁時則
有若甘盤率惟兹有陳保乂有殷故殷禮陟配天多歴
年所天惟純佑命則商實百姓王人罔不秉德明恤小
臣屏侯甸矧咸奔走惟兹惟德稱用乂厥辟故一人有
事于四方若卜筮罔不是孚公曰君奭天夀平格保乂
有殷有殷嗣天滅威今汝永念則有固命厥亂明我新
造邦公曰君奭在昔上帝割申勸寧王之德其集大命
于厥躬惟文王尚克修和我有夏亦惟有若虢叔有若
閎夭有若散宜生有若泰顛有若南宮括又曰無能往
來兹廸彝教文王蔑德降于國人亦惟純佑秉德廸知
天威乃惟時昭文王廸見冐聞于上帝惟時受有殷命
哉武王惟兹四人尚廸有禄後暨武王誕將天威咸劉
厥敵惟兹四人昭武王惟冐丕單稱德今在予小子旦
若游大川予往暨汝奭其濟小子同未在位誕無我責
收罔勗不及耉造德不降我則鳴鳥不聞矧曰其有能
格公曰嗚呼君肆其監于兹我受命無疆惟休亦大惟
艱告君乃猷裕我不以後人迷公曰前人敷乃心乃悉
命汝作汝民極曰汝明勗偶王在亶乘兹天命惟文王
德丕承無疆之恤公曰君告汝朕允保奭其汝克敬以
予監于殷喪大否肆念我天威予不允惟若兹誥予惟
曰襄我二人汝有合哉言曰在時二人天休滋至惟時
二人弗戡其汝克敬德明我俊民在讓後人于丕時嗚
呼篤裴時二人我式克至于今日休我咸成文王功于
不怠丕冐海隅出日罔不率俾公曰君予不惠若兹多
誥予惟用閔于天越民公曰嗚呼君惟乃知民德亦罔
不能厥初惟其終祗若兹往敬用治(書序召公爲保周公爲師相成王爲)
(左右召公不說周公作君奭大紀以君奭之作在元年而不在定亂之後前編從之)
家語武王崩成王年十有三而嗣立周公居冢宰攝政
以治天下明年夏六月既葬冠成王而朝於祖以見諸
侯亦爲君也周公命祝雍作頌曰祝王辭達而勿多也
祝雍辭曰使王近於民遠於年嗇於時惠於財親賢而
任能其頌曰令月吉日王始加元服去王幼志服王衮
職欽若昊天六合是式率爾祖考永永無極此周公之
制也(大戴禮記成王冠周公使祝雍祝王曰達而勿多也祝雍曰使王近於民遠於佞嗇於時急於財親)
(賢使能冠古史考成王將加元服周公使人來零陵取文竹爲尚書大傳成王問周公曰舜之冠何如焉)
(周公曰古之人有冐皮而勾&KR0971;然鳳凰巢其樹麒麟聚其域也述異記周成王元年貝多國人獻舞雀周公)
(命返之)
書武王既喪管叔及其羣弟乃流言於國曰公將不利
於孺子周公乃告二公曰我之弗辟我無以告我先王
周公居東二年則罪人斯得
史記成王少在強葆之中周公恐天下聞武王崩而畔
周公乃踐阼代成王攝行政當國管叔及其羣弟流言
於國曰周公將不利於成王周公乃告太公望召公奭
曰我之所以弗辟而攝行政者恐天下畔周無以告我
先王太王王季文王三王之憂勞天下久矣於今而後
成武王蚤終成王少將以成周我所以爲之若此於是
䘚相成王而使其子伯禽代就封於魯(書稱居東避流言也罪人斯)
(得者始知流言管蔡爲之也鄭氏謂避居東都是也史於此叙述未明而孔氏以居東爲東征尤非)
越絶書武王封周公使傅相成王成王少周公臣事之
當是之時賞賜不加於無功刑罰不加於無罪天下家
給人足禾黍茂美使人以時說之以禮上順天地澤及
夷狄於是管叔蔡叔不知周公而䜛之成王周公乃辭
位出廵狩於邊
詩伐柯如何匪斧不克取妻如何匪媒不得伐柯伐柯
其則不遠我遘之子籩豆有踐狼跋其胡載疐其尾
公孫碩膚赤舄几几狼疐其尾載跋其胡公孫碩膚德
音不瑕(詩序代柯美周公也周大夫刺朝廷之不知也狼跋美周公也周公攝政遠則四國流言近)
(則王不知周大夫美其不失其聖也)
易乾初九潛龍勿用九二見龍在田利見大人九三君
子終日乾乾夕惕若厲无咎九四或躍在淵无咎九五
飛龍在天利見大人上九亢龍有悔用九見羣龍无首
吉坤初六履霜堅冰至六二直方大不習无不利六
三含章可貞或從王事无成有終六四括囊无咎无譽
六五黃裳元吉上六龍戰于野其血玄黃用六利永貞
屯初九磐桓利居貞利建侯六二屯如邅如乘馬班
如匪寇婚媾女子貞不字十年乃字六三即鹿无虞惟
入于林中君子幾不如舍往吝六四乘馬班如求婚媾
往吉无不利九五屯其膏小貞吉大貞凶上六乘馬班
如泣血漣如蒙初六發蒙利用刑人用說桎梏以往
吝九二包蒙吉納婦吉子克家六三勿用取女見金夫
不有躬无攸利六四困蒙吝六五童蒙吉上九擊蒙不
利爲寇利禦寇需初九需于郊利用恒无咎九二需
于沙小有言終吉九三需于泥致寇至六四需于血出
自穴九五需于酒食貞吉上六入于穴有不速之客三
人來敬之終吉訟初六不永所事小有言終吉九二
不克訟歸而逋其邑人三百戶无眚六三食舊德貞厲
終吉或從王事无成九四不克訟復即命渝安貞吉九
五訟元吉上九或錫之鞶帶終朝三褫之師初六師
出以律否臧凶九二在師中吉无咎王三錫命六三師
或輿尸凶六四師左次无咎六五田有禽利執言无咎
長子帥師弟子輿尸貞凶上六大君有命開國承家小
人勿用比初六有孚比之无咎有孚盈缶終來有他
吉六二比之自内貞吉六三比之匪人六四外比之貞
吉九五顯比王用三驅失前禽邑人不誡吉上六比之
无首凶小畜初九復自道何其咎吉九二牽復吉九
三輿說輻夫妻反目六四有孚血去惕出无咎九五有
孚攣如富以其鄰上九既雨既處尚德載婦貞厲月幾
望君子征凶履初九素履往无咎九二履道坦坦幽
人貞吉六三眇能視跛能履履虎尾咥人凶武人爲于
大君九四履虎尾愬愬終吉九五夬履貞厲上九視履
考祥其旋元吉泰初九拔茅茹以其彙征吉九二包
荒用馮河不遐遺朋亡得尚于中行九三无平不陂无
往不復艱貞无咎勿恤其孚于食有福六四翩翩不富
以其鄰不戒以孚六五帝乙歸妹以祉元吉上六城復
于隍勿用師自邑告命貞吝否初六拔茅茹以其彙
貞吉亨六二包承小人吉大人否亨六三包羞九四有
命无咎疇離祉九五休否大人吉其亡其亡繫于苞桑
上九傾否先否後喜同人初九同人于門无咎六二
同人于宗吝九三伏戎于莽升其高陵三歲不興九四
乘其墉弗克攻吉九五同人先號咷而後笑大師克相
遇上九同人于郊无悔大有初九无交害匪咎艱則
无咎九二大車以載有攸往无咎九三公用亨于天子
小人弗克九四匪其彭无咎六五厥孚交加威如吉上
九自天祐之吉无不利謙初六謙謙君子用涉大川
吉六二鳴謙貞吉九三勞謙君子有終吉六四无不利
撝謙六五不富以其鄰利用侵伐无不利上六鳴謙利
用行師征邑國豫初六鳴豫凶六二介于石不終日
貞吉六三盱豫悔遲有悔九四由豫大有得勿疑朋盍
簪六五貞疾恒不死上六冥豫成有渝无咎隨初九
官有渝貞吉出門交有功六二係小子失丈夫六三係
丈夫失小子隨有求得利居貞九四隨有獲貞凶有孚
在道以明何咎九五孚于嘉吉上六拘係之乃從維之
王用亨于西山蠱初六幹父之蠱有子考无咎厲終
吉九二幹母之蠱不可貞九三幹父之蠱小有悔无大
咎六四裕父之蠱往見吝六五幹父之蠱用譽上九不
事王侯高尚其事臨初九咸臨貞吉九二咸臨吉无
不利六三甘臨无攸利既憂之无咎六四至臨无咎六
五知臨大君之宜吉上六敦臨吉无咎觀初六童觀
小人无咎君子吝六二闚觀利女貞六三觀我生進退
六四觀國之光利用賓于王九五觀我生君子无咎上
九觀其生君子无咎噬嗑初九屨校滅趾无咎六二
噬膚滅鼻无咎六三噬腊肉遇毒小吝无咎九四噬乾
胏得金矢利艱貞吉六五噬乾肉得黃金貞厲无咎上
九何校滅耳凶賁初九賁其趾舍車而徒六二賁其
湏九三賁如濡如永貞吉六四賁如皤如白馬翰如匪
寇婚媾六五賁于丘園束帛戔戔吝終吉上九白賁无
咎剥初六剥牀以足蔑貞凶六二剥牀以辨蔑貞凶
六三剥之无咎六四剥牀以膚凶六五貫魚以宫人寵
无不利上九碩果不食君子得輿小人剥廬復初九
不遠復无祗悔元吉六二休復吉六三頻復厲无咎六
四中行獨復六五敦復无悔上六迷復凶有災眚用行
師終有大敗以其國君凶至于十年不克征无妄初
九无妄往吉六二不耕穫不菑畬則利有攸往六三无
妄之災或繫之牛行人之得邑人之災九四可貞无咎
九五无妄之疾勿藥有喜上九无妄行有眚无攸利
大畜初九有厲利已九二輿說輹九三良馬逐利艱貞
曰閑輿衞利有攸往六四童牛之牿元吉六五豶豕之
牙吉上九何天之衢亨頤初九舍爾靈龜觀我朵頤
凶六二顛頤拂經于丘頤征凶六三拂頤貞凶十年勿
用无攸利六四顛頤吉虎視眈眈其欲逐逐无咎六五
拂經居貞吉不可涉大川上九由頤厲吉利涉大川
大過初六藉用白茅无咎九二枯楊生稊老夫得其女
妻无不利九三棟橈凶九四棟隆吉有它吝九五枯楊
生華老婦得其士夫无咎无譽上六過涉滅頂凶无咎
坎初六習坎入于坎窞凶九二坎有險求小得六三
來之坎坎險且枕入于坎窞勿用六四樽酒簋貳用缶
納約自牖終无咎九五坎不盈祗既平无咎上六係用
徽纆窴于叢棘三歲不得凶離初九履錯然敬之无
咎六二黃離元吉九三日昃之離不鼓缶而歌則大耋
之嗟凶九四突如其來如焚如死如棄如六五出涕沱
若戚嗟若吉上九王用出征有嘉折首獲匪其醜无咎
(右上篇)咸初六咸其拇六二咸其腓凶居吉九三咸其
股執其隨往吝九四貞吉悔亡憧憧往來朋從爾思九
五咸其脢无悔上六咸其輔頰舌恒初六浚恒貞凶
无攸利九二悔亡九三不恒其德或承之羞貞吝九四
田无禽九五恒其德貞婦人吉夫子凶上六振恒凶
遯初六遯尾厲勿用有攸往六二執之用黃牛之革莫
之勝說九三係遯有疾厲畜臣妾吉九四好遯君子吉
小人否九五嘉遯貞吉上九肥遯无不利大壯初九
壯于趾征凶有孚九二貞吉九三小人用壯君子用罔
貞厲羝羊觸藩羸其角九四貞吉悔亡藩決不羸壯于
大輿之輹六五喪羊于易无悔上六羝羊觸藩不能退
不能遂无攸利艱則吉晉初六晉如摧如貞吉罔孚
裕无咎六二晉如愁如貞吉受兹介福于其王母六三
衆允悔亡九四晉如鼫鼠貞厲六五悔亡失得勿恤往
吉无不利上九晉其角維用伐邑厲吉无咎貞吝明
夷初九明夷于飛垂其翼君子于行三日不食有攸往
主人有言六二明夷夷于左股用拯馬壯吉九三明夷
于南狩得其大首不可疾貞六四入于左腹獲明夷之
心于出門庭六五箕子之明夷利貞上六不明晦初登
于天後入于地家人初九閑有家悔亡六二无攸遂
在中饋貞吉九三家人嗃嗃悔厲吉婦子嘻嘻終吝六
四富家大吉九五王假有家勿恤吉上九有孚威如終
吉睽初九悔亡喪馬勿逐自復見惡人无咎九二遇
主于巷无咎六三見輿曳其牛掣其人天且劓无初有
終九四暌孤遇元夫交孚厲无咎六五悔亡厥宗噬膚
往何咎上九睽孤見豕負塗載鬼一車先張之弧後說
之弧匪寇婚媾往遇雨則吉蹇初六往蹇來譽六二
王臣蹇蹇匪躬之故九三往蹇來反六四往蹇來連九
五大蹇朋來上六往蹇來碩吉利見大人解初六无
咎九二田獲三狐得黃矢貞吉六三負且乘致寇至貞
吝九四解而拇朋至斯孚六五君子惟有解吉有孚于
小人上六公用射隼于高墉之上獲之無不利損初
九已事遄往无咎酌損之九二利貞征凶弗損益之六
三三人行則損一人一人行則得其友六四損其疾使
遄有喜无咎六五或益之十朋之龜弗克違元吉上九
弗損益之无咎貞吉利有攸往得臣无家益初九利
用爲大作元吉无咎六二或益之十朋之龜弗克違永
貞吉王用亨于帝吉六三益之用凶事无咎有孚中行
告公用圭六四中行告公從利用爲依遷國九五有孚
惠心勿問元吉有孚惠我德上九莫益之或擊之立心
勿恒凶夬初九壯于前趾往不勝爲咎九二惕號莫
夜有戎勿恤九三壯于頄有凶君子夬夬獨行遇雨若
濡有愠无咎九四臀无膚其行次且牽羊悔亡聞言不
信九五莧陸夬夬中行无咎上六无號終有凶姤初
六繫于金柅貞吉有攸往見凶羸豕孚蹢躅九二包有
魚无咎不利賓九三臀无膚其行次且厲无大咎九四
包无魚起凶九五以杞包瓜含章有隕自天上九姤其
角吝无咎萃初六有孚不終乃亂乃萃若號一握爲
笑勿恤往无咎六二引吉无咎孚乃利用禴六三萃如
嗟如无攸利往无咎小吝九四大吉无咎九五萃有位
无咎匪孚元永貞悔亡上六齎咨涕洟无咎升初六
允升大吉九二孚乃利用禴无咎九三升虛邑六四王
用亨于岐山吉无咎六五貞吉升階上六冥升利于不
息之貞困初六臀困于株木入于幽谷三歲不覿九
二困于酒食朱紱方來利用亨祀征凶无咎六三困于
石據于蒺蔾入于其宮不見其妻凶九四來徐徐困于
金車吝有終九五劓刖困于赤紱乃徐有說利用祭祀
上六困于葛藟于臲卼曰動悔有悔征吉井初六井
泥不食舊井无禽九二井谷射鮒甕敝漏九三井渫不
食爲我心惻可用汲王明竝受其福六四井甃无咎九
五井冽寒泉食上六井收勿幕有孚元吉革初九鞏
用黃牛之革六二已日乃革之征吉无咎九三征凶貞
厲革言三就有孚九四悔亡有孚改命吉九五大人虎
變未占有孚上六君子豹變小人革面征凶居貞吉
鼎初六鼎顛趾利出否得妾以其子无咎九二鼎有實
我仇有疾不我能即吉九三鼎耳革其行塞雉膏不食
方雨虧悔終吉九四鼎折足覆公餗其形渥凶六五鼎
黃耳金鉉利貞上九鼎玉鉉大吉无不利震初九震
來虩虩後笑言啞啞吉六二震來厲億喪貝躋于九陵
勿逐七日得六三震蘇蘇震行无眚九四震遂泥六五
震往來厲億无喪有事上六震索索視矍矍征凶震不
于其躬于其鄰无咎婚媾有言艮初六艮其趾无咎
利永貞六二艮其腓不拯其隨其心不快九三艮其限
列其夤厲薰心六四艮其身无咎六五艮其輔言有序
悔亡上六敦艮吉漸初六鴻漸于干小子厲有言无
咎六二鴻漸于磐飲食衎衎吉九三鴻漸于陸夫征不
復婦孕不育凶利禦寇六四鴻漸于木或得其桷无咎
九五鴻漸于陵婦三歲不孕終莫之勝吉上九鴻漸于
陸其羽可用爲儀吉歸妹初九歸妹以娣跛能履征
吉九二眇能視利幽人之貞六三歸妹以湏反歸以娣
九四歸妹愆期遲歸有時六五帝乙歸妹其君之袂不
如其娣之袂良月幾望吉上六女承筐无實士刲羊无
血无攸利豐初九遇其配主雖旬无咎往有尚六二
豐其蔀日中見斗往得疑疾有孚發若吉九三豐其沛
日中見沬折其右肱无咎九四豐其蔀日中見斗遇其
夷主吉六五來章有慶譽吉上六豐其屋蔀其家闚其
戸闃其无人三歲不覿凶旅初六旅瑣瑣斯其所取
災六二旅即次懷其資得童僕貞九三旅焚其次喪其
童僕貞厲九四旅于處得其資斧我心不快六五射雉
一矢亡終以譽命上九鳥焚其巢旅人先笑後號咷喪
牛于易凶巽初六進退利武人之貞九二巽在牀下
用史巫紛若吉无咎九三頻巽吝六四悔亡田獲三品
九五貞吉悔亡无不利无初有終先庚三日後庚三日
吉上九巽在牀下喪其資斧貞凶兑初九和兑吉九
二孚兑吉悔亡六三來兑凶九四商兑未寧介疾有喜
九五孚于剥有厲上六引兑渙初六用拯馬壯吉九
二渙奔其杌悔亡六三渙其躬无悔六四渙其羣元吉
渙有丘匪夷所思九五渙汗其大號渙王居无咎上九
渙其血去逖出无咎節初九不出戶庭无咎九二不
出門庭凶六三不節若則嗟若无咎六四安節亨九五
甘節吉往有尚上六苦節貞凶悔亡中孚初九虞吉
有他不燕九二鳴鶴在隂其子和之我有好爵吾與爾
靡之六三得敵或鼓或罷或泣或歌六四月幾望馬匹
亡无咎九五有孚攣如无咎上九翰音登于天貞凶
小過初六飛鳥以凶六二過其祖遇其妣不及其君遇
其臣无咎九三弗過防之從或戕之凶九四无咎弗過
遇之往厲必戒勿用永貞六五密雲不雨自我西郊公
弋取彼在穴上六弗遇過之飛鳥離之凶是謂災眚
既濟初九曳其輪濡其尾无咎六二婦喪其茀勿逐七
日得九三高宗伐鬼方三年克之小人勿用六四繻有
衣袽終日戒九五東鄰殺牛不如西鄰之禴祭實受其
福上六濡其首厲未濟初六濡其尾吝九二曳其輪
貞吉六三未濟征凶利涉大川九四貞吉悔亡震用伐
鬼方三年有賞于大國六五貞吉无悔君子之光有孚
吉上九有孚于飲酒无咎濡其首有孚失是(右下篇綱目前)
(編云或曰周公居東取易之三百八十四爻各繫以辭按文王囚羑里有卦辭周公居東有爻辭作易者其有)
(憂患亶其然乎故載於此)
詩七月流火九月授衣一之日觱發二之日栗烈無衣
無褐何以䘚歲三之日于耜四之日舉趾同我婦子饁
彼南畆田畯至喜七月流火九月授衣春日載陽有鳴
倉庚女執懿筐遵彼微行爰求柔桑春日遲遲采繁祁
祁女心傷悲殆及公子同歸七月流火八月萑葦蠶月
條桑取彼斧斨以伐遠揚猗彼女桑七月鳴&KR4468;八月載
績載玄載黃我朱孔陽爲公子裳四月莠葽五月鳴蜩
八月其穫十月隕蘀一之日于貉取彼狐狸爲公子裘
二之日其同載纘武功言私其豵獻豜于公五月斯螽
動股六月莎雞振羽七月在野八月在宇九月在戶十
月蟋蟀入我牀下穹窒熏鼠塞向墐戶嗟我婦子曰爲
改歲入此室處六月食鬱及薁七月亨葵及菽八月剥
棗十月穫稻爲此春酒以介眉夀七月食瓜八月斷壺
九月叔苴采荼薪樗食我農夫九月築場圃十月納禾
稼黍稷重穋禾麻菽麥嗟我農夫我稼既同上入執宫
功晝爾于茅宵爾索綯亟其乘屋其始播百榖二之日
鑿冰冲冲三之日納于凌隂四之日其蚤獻羔祭韭九
月肅霜十月滌場朋酒斯饗曰殺羔羊躋彼公堂稱彼
兕觥萬夀無疆(詩序七月陳王業也周公遭變故陳后稷先公風化之所由致王業之艱難也)
(序稱周公遭變故先儒以爲居東時所作或云豳之舊詩而周公陳之)
書于後公乃爲詩以貽王名之曰鴟鴞王亦未敢誚公
詩鴟鴞鴟鴞既取我子無毁我室恩斯勤斯鬻子之閔
斯迨天之未隂雨徹彼桑土綢繆牖戶今女下民或敢
侮予予手拮据予所捋荼予所蓄租予口䘚瘏曰予未
有室家予羽譙譙予尾翛翛予室翹翹風雨所漂搖予
維音嘵嘵(詩序鴟鴞周公救亂也成王未知周公之志公乃爲詩以遺王名之曰鴟鴞焉韓詩說)
(鴟鴞所以愛飬其子者適以病之愛憐飬其子者謂堅固其窠巢病之者謂不知託於大樹茂枝反敷之葦䓟)
(風至䓟折巢覆有子則死有卵則破是其病也文選注引)
書秋大熟未穫天大雷電以風禾盡偃大木斯拔邦人
大恐王與大夫盡弁以啓金縢之書乃得周公所自以
爲功代武王之說二公及王乃問諸史與百執事對曰
信噫公命我勿敢言王執書以泣曰其勿穆卜昔公勤
勞王家惟予沖人弗及知今天動威以彰周公之德惟
朕小子其新逆我國家禮亦宜之王出郊天乃雨反風
禾則盡起二公命邦人凡大木所偃盡起而築之歲則
大熟
越絶書一年天暴風雨日夜不休五榖不生樹木盡偃
成王大恐乃發金縢之櫃察周公之册知周公乃有盛
德王乃夜迎周公流涕而行周公反國天應之福五榖
皆生樹木皆起天下皆實此周公之盛德也(書稱居東二年此)
(云廵邊一年則一字當誤)
詩九罭之魚鱒魴我覯之子衮衣繡裳鴻飛遵渚公歸
無所於女信處鴻飛遵陸公歸不復於女信宿是以有
衮衣兮無以我公歸兮無使我心悲兮(詩序九罭美周公也周大夫刺)
(朝廷之不知也之詩傳周公歸於周魯人欲留弗克賦九罭)
尚書大傳武王殺紂而繼公子禄父使管叔蔡叔霍叔
監禄父武王死成王幼周公盛飬成王使召公奭爲傅
周公身聽天下之政管叔蔡叔疑周公流言於國曰公
將不利於王奄君薄姑謂禄父曰武王既死矣今王尚
幼周公見疑矣此百世一時也請舉事然後禄父及三
監叛矣(詩傳管尗封于弼與蔡尗霍尗康尗監殷四國害周公康尗諫不聽三尗遂以殷畔康尗憂王)
(室賦柏舟子曰仁矣吾於柏舟見匹夫不可奪志也之管尗將畔大夫諫之賦雄雉管尗以殷畔弼人風)
(賦匏有苦葉風管尗以殷畔仕者苦之賦北門伐三尗冓周公鄘人之賦牆有茨三尗以殷畔遂衞鄘)
(人從軍其妻念之賦柏兮詩傳所說多與毛鄭不同其尤異者以弼鄘屬之管霍也)
史記管蔡武庚等果率淮夷而反周公乃奉成王命興
師東伐作大誥遂誅管叔殺武庚放蔡叔寧淮夷東土
二年而畢定伯禽即位之後有管蔡等反也淮夷徐
戎亦竝興反於是伯禽率師伐之於肹作肹誓遂平徐
戎定魯
說苑齊人王滿生見周公周公出見之曰先生遠辱何
以教之王滿生曰言内事者於内言外事者於外今言
内事乎言外事乎周公導入王滿生曰敬從布席周公
不導坐王滿生曰言大事者坐言小事者倚今言大事
乎言小事乎周公導坐王滿生坐周公曰先生何以教
之王滿生曰臣聞聖人不言而知非聖人者雖言不知
今欲言乎無言乎周公俛念有頃不對王滿生藉筆牘
書之曰社稷且危傅之於膺周公仰視見書曰唯唯謹
聞命矣明日誅管蔡(韓詩外傳客有見周公者應之於門曰何以道旦也客曰在外即言)
(外在内即言内入乎將毋周公曰請入客曰立即言義坐即言仁坐乎將毋周公曰請坐客曰疾言則翕翕徐)
(言則不聞言乎將毋周公唯唯旦也明日興師而誅管蔡故客善以不言之說周公善聽不言之說若周公可)
(謂能聽微言矣)
書王若曰猷大誥爾多邦越爾御事弗弔天降割于我
家不少延洪惟我幼沖人嗣無疆大歴服弗造哲廸民
康矧曰其有能格知天命已予惟小子若涉淵水予惟
往求朕攸濟敷賁敷前人受命兹不忘大功予不敢閉
于天降威用寧王遺我大寶龜紹天明即命曰有大艱
于西土西土人亦不静越兹蠢殷小腆誕敢紀其叙天
降威知我國有疵民不康曰予復反鄙我周邦今蠢今
翼日民獻有十夫予翼以于敉寧武圖功我有大事休
朕卜并吉肆予告我友邦君越尹氏庶士御事曰予得
吉卜予惟以爾庶邦于伐殷逋播臣爾庶邦君越庶士
御事罔不反曰艱大民不静亦惟在王宮邦君室越予
小子考翼不可征王害不違卜肆予沖人永思艱曰嗚
呼允蠢鰥寡哀哉予造天役遺大投艱于朕身越予沖
人不卬自恤義爾邦君越爾多士尹氏御事綏予曰無
毖于恤不可不成乃寧考圖功已予惟小子不敢替上
帝命天休于寧王興我小邦周寧王惟卜用克綏受兹
命今天其相民矧亦惟卜用嗚呼天明畏弼我丕丕基
王曰爾惟舊人爾丕克遠省爾知寧王若勤哉天閟毖
我成功所予不敢不極䘚寧王圖事肆予大化誘我友
邦君天棐忱辭其考我民予曷其不于前寧人圖功攸
終天亦惟用勤毖我民若有疾予曷敢不前人寧人攸
受休畢王曰若昔朕其逝朕言艱日思若考作室既底
法厥子乃弗肯堂矧肯構厥父菑厥子乃弗肯播矧肯
穫厥考翼其肯曰予有後弗棄基肆予曷敢不越卬敉
寧王大命若兄考乃有友伐厥子民飬其勸弗救王曰
嗚呼肆哉爾庶邦君越爾御事爽邦由哲亦惟十人廸
知上帝命越天棐忱爾時罔敢易法矧今天降戾于周
邦惟大艱人誕鄰胥伐于厥室爾亦不知天命不易予
永念曰天惟喪殷若穡夫予曷敢不終朕畆天亦惟休
于前寧人予曷其極卜敢弗于從率寧人有指疆土矧
今卜并吉肆朕誕以爾東征天命不僭卜陳惟若兹(書序)
(武王崩三監及淮夷叛周公相成王將黜殷作大誥)公曰嗟人無譁聽命徂兹
淮夷徐戎竝興善敹乃甲胄敿乃干無敢不弔備乃弓
矢鍜乃戈矛礪乃鋒刃無敢不善今惟淫舍牿牛馬杜
乃獲敜乃穽無敢傷牿牿之傷汝則有常刑馬牛其風
臣妾逋逃勿敢越逐祗復之我商賚汝乃越逐不復汝
則有常刑無敢寇攘踰垣牆竊馬牛誘臣妾汝則有常
刑甲戌我惟征徐戎峙乃糗糧無敢不逮汝則有大刑
魯人三郊三遂峙乃楨榦甲戌我惟築無敢不供汝則
有無餘刑非殺魯人三郊三遂峙乃芻茭無敢不多汝
則有大刑(書序魯侯伯禽宅曲阜徐夷竝興東郊不開作費誓漢書康叔之年幼周公在三公之)
(位而伯禽據國於魯蓋爵命時未至成人康叔後扞禄父之難伯禽殄淮夷之亂)
書惟周公位冢宰正百工羣叔流言乃致辟管叔于商
囚蔡叔于郭鄰以車七乘降霍叔于庶人三年不齒
周書武王克殷乃立王子禄父俾守商祀建管叔于東
建蔡叔霍叔于殷俾監殷臣武王既歸乃歲十二月崩
鎬肂于岐周周公立相天子三叔及殷東徐奄及熊盈
以畔周公召公内弭父兄外撫諸侯元年夏六月葬武
王于畢二年又作師旅臨衞攻殷殷大震潰降辟三叔
王子禄父北奔管叔經而䘚乃囚蔡叔于郭淩凡所征
熊盈族十有七國俘維九邑俘殷獻民遷于九畢俾康
叔宇于殷俾中旄父宇于東
史記諸侯咸服宗周天降祉福唐叔得禾異母同穎獻
之成王成王命唐叔以餽周公於東土作餽禾周公既
受命禾嘉天子命作嘉禾(書序康叔得禾異畆同穎獻諸天子王命康叔歸周公于)
(東作歸禾篇周公既得命禾旅天子之命作嘉禾歸禾嘉禾皆亡史云唐叔序云康叔必有一誤)東
土以集周公歸報成王乃爲詩貽王命之曰鴟鴞王亦
未敢訓周公(史無周公居東及迎歸事而叙鴟鴞之詩於定亂之後皆其舛誤)
詩我徂東山慆慆不歸我來自東零雨其濛我東曰歸
我心西悲制彼裳衣勿士行枚蜎蜎者蠋烝在桑野敦
彼獨宿亦在車下我徂東山慆慆不歸我來自東零雨
其濛果蠃之實亦施于宇伊威在室蠨蛸在戶町畽鹿
場熠燿宵行亦可畏也伊可懷也我徂東山慆慆不歸
我來自東零雨其濛鸛鳴于垤婦嘆于室洒埽穹窒我
征聿至有敦瓜苦烝在栗薪自我不見于今三年我徂
東山慆慆不歸我來自東零雨其濛倉庚于飛熠燿其
羽之子于歸皇駁其馬親結其縭九十其儀其新孔嘉
其舊如之何(詩序東山周公東征也周公東征三年而歸勞歸士大夫美之故作是詩也一章言)
(其完也二章言其思也三章言其室家之望女也四章樂男女之得及時也君子之於人序其情而閔其勞所)
(以說也說以使民民忘其死其唯東山乎朱子云此周公勞歸士之詞非大夫美之薛君章句鸛水鳥巢)
(處知風穴處知雨天將雨而蟻出壅土鸛鳥見之長鳴而喜)既破我斧又缺我斨周
公東征四國是皇哀我人斯亦孔之將既破我斧又缺
我錡周公東征四國是吪哀我人斯亦孔之嘉既破我
斧又缺我銶周公東征四國是遒哀我人斯亦孔之休
(詩序破斧美周公也周大夫以惡四國焉朱子云此歸士美周公之詞非大夫惡四國之詩)
史記召公爲保周公爲師東伐淮夷殘奄遷其君薄姑
(書序成王東伐淮夷遂踐奄作成王政姑成王既踐奄將遷其君於蒲姑周公告召公作將蒲成王政將)
(蒲姑篇俱亡史叙殘奄於周公歸政之後孔傳亦云成王即政淮奄又叛也前編不以爲然書於東征之後今)
(從之乃帝王世紀淮夷徐戎及奄叛王大蒐於岐陽東伐淮夷)
書惟五月丁亥王來自奄至於宗周周公曰王若曰猷
告爾四國多方惟爾殷侯尹民我惟大降爾命爾罔不
知洪惟圖天之命弗永寅念于祀惟帝降格于夏有夏
誕厥逸不肯慼言于民乃大淫昏不克終日勸于帝之
廸乃爾攸聞厥圖帝之命不克開于民之麗乃大降罰
崇亂有夏因甲于内亂不克靈承于旅罔丕惟進之恭
洪舒于民亦惟有夏之民叨懫日欽劓割夏邑天惟時
求民主乃大降顯休命于成湯刑殄有夏惟天不畀純
乃惟以爾多方之義民不克永于多享惟夏之恭多士
大不克明保享于民乃胥惟虐于民至于百爲大不克
開乃惟成湯克以爾多方簡代夏作民主慎厥麗乃勸
厥民刑用勸以至于帝乙罔不明德慎罰亦克用勸要
囚殄戮多罪亦克用勸開釋無辜亦克用勸今至于爾
辟弗克以爾多方享天之命嗚呼王若曰誥告爾多方
非天庸釋有夏非天庸釋有殷乃惟爾辟以爾多方大
淫圖天之命屑有辭乃惟有夏圖厥政不集于享天降
時喪有邦閒之乃惟爾商後王逸厥逸圖厥政不蠲烝
天惟降時喪惟聖罔念作狂惟狂克念作聖天惟五年
湏暇之子孫誕作民主罔可念聽天惟求爾多方大動
以威開厥顧天惟爾多方罔堪顧之惟我周王靈承于
旅克堪用德惟典神天天惟式教我用休簡畀殷命尹
爾多方今我曷敢多誥我惟大降爾四國民命爾曷不
忱裕之于爾多方爾曷不夾介乂我周王享天之命今
爾尚宅爾宅畋爾田爾曷不惠王熙天之命爾乃廸屢
不静爾心未愛爾乃不大宅天命爾乃屑播天命爾乃
自作不典圖忱于正我惟時其教告之我惟時其戰要
囚之至于再至于三乃有不用我降爾命我乃其大罰
殛之非我有周秉德不康寧乃惟爾自速辜王曰嗚呼
猷告爾有方多士暨殷多士今爾奔走臣我監五祀越
惟有胥伯小大多正爾罔不克臬自作不和爾惟和哉
爾室不睦爾惟和哉爾邑克明爾惟克勤乃事爾尚不
忌于凶德亦則以穆穆在乃位克閱于乃邑謀介爾乃
自時洛邑尚永力畋爾田天惟畀矜爾我有周惟其大
介賚爾廸簡在王庭尚爾事有服在大僚王曰嗚呼多
士爾不克勸忱我命爾亦則惟不克享凡民惟曰不享
爾乃惟逸惟頗大遠王命則惟爾多方探天之威我則
致天之罰離逖爾土王曰我不惟多誥我惟祗告爾命
又曰時惟爾初不克敬于和則無我怨(書序成王歸自奄在宗周誥庶)
(邦作多方前編云多方叙稱王來自奄多士書曰昔朕來自奄則多方在多士之前明也自孔安國以來失)
(之胡氏大紀獨叙多方於前多士於後云)
史記武王徵九牧之君登豳之阜以望商邑武王至于
周自夜不寐周公旦即王所曰曷爲不寐王曰告女維
天不饗殷自發未生於今六十年麋鹿在牧蜚鴻滿野
天不享殷乃今有成維天建殷其登名民三百六十夫
不顯亦不賓滅以至今我未定天保何暇寐王曰定天
保依天室悉求夫惡貶從殷王受日夜勞來我西土我
維顯服及德方明自洛汭延于伊汭居易毋固其有夏
之居我南望三途北望嶽鄙顧詹有河粤詹雒伊毋遠
天室營周居于雒邑而後去(隨巢子夷羊在牧飛拾滿野周書武王問太公曰)
(吾將因有夏之居也南望過于三塗北詹望于有河史注引與今本異淮南子武王克殷欲築宫於五行)
(之山周公曰不可夫五行之山固塞險阻之地也使我德能覆之則天下納其貢職者廻也使我有暴亂之行)
(則天下之伐我難矣)成王在豐使召公復營洛邑如武王之意
周公復卜申視䘚營築居九鼎焉曰此天下之中四方
入貢道里均作召誥洛誥成王七年二月乙未王朝
步自周至豐使大保召公先之雒相土其三月周公往
營成周雒邑卜居焉曰吉遂國之
書惟二月既望越六日乙未王朝步自周則至于豐惟
太保先周公相宅越若來三月惟丙午朏越三日戊申
太保朝至于洛卜宅厥既得卜則經營越三日庚戌太
保乃以庶殷攻位于洛汭越五日甲寅位成若翼日乙
夘周公朝至于洛則達觀于新邑營越三日丁巳用牲
于郊牛二越翼日戊午乃社于新邑牛一羊一豕一(書序)
(成王在豐欲宅洛邑使召公先相土作召誥)周公拜手稽首曰朕復子明辟
王如弗敢及天基命定命予乃胤保大相東土其基作
民明辟予惟乙夘朝至于洛師我卜河朔黎水我乃卜
㵎水東瀍水西惟洛食我又卜瀍水東亦惟洛食伻來
以圖及獻卜王拜手稽首曰公不敢不敬天之休來相
宅其作周匹休公既定宅伻來來視予卜休恒吉我二
人共貞公其以予萬億年敬天之休拜手稽首誨言(書序)
(召公既相宅周公往營成周使來告卜作洛誥召洛二誥相爲終始者故宜合而紀之)越七日
甲子周公乃朝用書命庶殷侯甸男邦伯(此召誥文前編謂以王)
(命爲書誥命庶殷即多士之書也侯甸男邦伯亦當有書即今梓材)惟三月周公初于新
邑洛用告商王士王若曰爾殷遺多士弗弔旲天大降
喪于殷我有周佑命將天明威致王罰勅殷命終于帝
肆爾多士非我小國敢弋殷命惟天不畀允罔固亂弼
我我其敢求位惟帝不畀惟我下民秉爲惟天明畏我
聞曰上帝引逸有夏不適逸則惟帝降格嚮于時夏弗
克庸帝大淫佚有辭惟時天罔念聞厥惟廢元命降致
罰乃命爾先祖成湯革夏俊民甸四方自成湯至于帝
乙罔不明德恤祀亦惟天丕建保乂有殷殷王亦罔敢
失帝罔不配天其澤在今後嗣王誕罔顯于天矧曰其
有聽念于先王勤家誕淫厥佚罔顧于天顯民祗惟時
上帝不保降若兹大喪惟天不畀不明厥德凡四方小
大邦喪罔非有辭于罰王若曰爾殷多士今惟我周王
丕靈承帝事有命曰割殷告勑于帝惟我事不貳適惟
爾王家我適予其曰惟爾洪無度我不爾動自乃邑予
亦念天即于殷大戾肆不正王曰猷告爾多士予惟時
其遷居西爾非我一人奉德不康寧時惟天命無違朕
不敢有後無我怨惟爾知惟殷先人有冊有典殷革夏
命今爾其曰夏廸簡在王庭有服在百僚予一人惟聽
用德肆予敢求爾于天邑商予惟率肆矜爾非予罪時
惟天命王曰多士昔朕來自奄予大降爾四國民命我
乃明致天罰移爾遐逖比事臣我宗多遜王曰告爾殷
多士今予惟不爾殺予惟時命有申今朕作大邑于兹
洛予惟四方罔攸賓亦惟爾多士攸服奔走臣我多遜
爾乃尚有爾土爾乃尚寧幹止爾克敬天惟畀矜爾爾
不克敬爾不啻不有爾土予亦致天之罰于爾躬今爾
惟時宅爾邑繼爾居爾厥有幹有年于兹洛爾小子乃
興從爾遷王曰又曰時予乃或言爾攸居(書序成周既成遷殷頑民)
(周公以王命誥作多士)厥既命殷庶庶殷丕作(此召誥文)惟三
月哉生魄周公初基作新大邑于東國洛四方民大和
會侯甸男邦采衛百工播民和見士于周周公咸勤乃
洪大誥治(此叚錯簡在康誥之首蘇氏以爲洛誥之序前編定爲梓材之序)曰以厥
庶民暨厥臣達大家以厥臣達王惟邦君汝若恒越曰
我有師師司徒司馬司空尹旅曰予罔厲殺人亦厥君
先敬勞肆徂厥敬勞肆往姦宄殺人歴人宥肆亦見厥
君事戕敗人宥王啓監厥亂爲民曰無胥戕無胥虐至
于敬寡至于屬婦合由以容王其效邦君越御事厥命
曷以引飬引恬自古王若兹監罔攸辟惟曰若稽田既
勤敷菑惟其陳修爲厥疆畎若作室家既勤垣墉惟其
塗塈茨若作梓材既勤樸斲惟其塗丹雘今王惟曰先
王既勤用明德懷爲夾庶邦享作兄弟方來亦既用明
德后式典集庶邦丕享皇天既付中國民越厥疆土于
先王肆王惟德用和懌先後迷民用懌先王受命已若
兹監惟曰欲至于萬年惟王子子孫孫永保民(梓材之書本)
(出伏生而大傳以爲周公命伯禽之書孔安國考定以爲成王命康叔後人多疑之吳氏謂自王其效以下似)
(洛誥之文蔡氏謂自今王以下乃人臣告君之語金仁山氏斷其爲召誥所稱命侯甸男邦伯之辭其叙錯簡)
(在康誥之首而衍王曰封三字無不脗合前編論之詳)太保乃以庶邦冢君出
取幣乃復入錫周公曰拜手稽首旅王若公誥告庶殷
越自乃御事嗚呼皇天上帝改厥元子兹大國殷之命
惟王受命無疆惟休亦無疆惟恤嗚呼曷其奈何弗敬
天既遐終大邦殷之命兹殷多先哲王在天越厥後王
後民兹服厥命厥終智藏瘝在夫知保抱攜持厥婦子
以哀籲天徂厥亡出執嗚呼天亦哀于四方民其眷命
用懋王其疾敬德相古先民有夏天廸從子保面稽天
若今時既墜厥命今相有殷天廸格保面稽天若今時
既墜厥命今沖子嗣其無遺夀耉曰其稽我古人之德
矧曰其有能稽謀自天嗚呼有王雖小元子哉其丕能
諴于小民今休王不敢後用顧畏于民碞王來紹上帝
自服于土中旦曰其作大邑其自時配皇天毖祀于上
下其自時中乂王厥有成命治民今休王先服殷御事
比介于我有周御事節性惟日其邁王敬作所不可不
敬德我不可不監于有夏亦不可不監于有殷我不敢
知曰有夏服天命惟有歴年我不敢知曰不其延惟不
敬厥德乃早墜厥命我不敢知曰有殷受天命惟有歴
年我不敢知曰不其延惟不敬厥德乃早墜厥命今王
嗣受厥命我亦惟兹二國命嗣若功王乃初服嗚呼若
生子罔不在厥初生自貽哲命今天其命哲命吉凶命
歴年知今我初服宅新邑肆惟王其疾敬德王其德之
用祈天永命其維王勿以小民淫用非彝亦敢殄戮用
乂民若有功其惟王位在德元小民乃惟刑用于天下
越王顯上下勤恤其曰我受天命丕若有夏歴年式勿
替有殷歴年欲王以小民受天永命拜首稽首曰予小
臣敢以王之讎民百君子越友民保受王威命明德王
末有成命王亦顯我非敢勤惟恭奉幣用供王能祈天
永命(此召誥)周公曰王肇稱殷禮記于新邑咸秩無文
予齊百工伻從王于周予惟曰庶有事今王即命曰記
功宗以功作元祀惟命曰汝受命篤弼丕視功載乃汝
其悉自教工孺子其朋孺子其朋其往無若火始燄燄
厥攸灼叙弗其絶厥若彝及撫事如予惟以在周工往
新邑伻嚮即有僚明作有功惇大成裕汝永有辭公曰
已汝惟沖子惟終汝其敬識百辟享亦識其有不享享
多儀儀不及物惟曰不享惟不役志于享凡民惟曰不
享惟事其爽侮乃惟孺子頒朕不暇聽朕教汝于棐民
彝汝乃是不蘉乃時惟不永哉篤叙乃正父罔不若予
不敢廢乃命汝往敬哉兹予其明農哉彼裕我民無遠
用戾王若曰公明保予沖子公稱丕顯德以予小子揚
文武烈奉答天命和恒四方民居師惇宗將禮稱秩元
祀咸秩無文惟公德明光于上下勤施于四方旁作穆
穆迓衡不迷文武勤教予沖子夙夜毖祀王曰公功棐
廸篤罔不若時(此洛誥周公歸周迎王往洛對答之辭也)王曰公予小
子其退即辟于周命公後四方廸亂未定于宗禮亦未
克敉公功廸將其後監我士師工誕保文武受民亂爲
四輔王曰公定予往已公功肅將祗歡公無困哉我惟
無斁其康事公勿替刑四方其世享周公拜手稽首曰
王命予來承保乃文祖受命民越乃光烈考武王弘朕
恭孺子來相宅其大惇典殷獻民亂爲四方新辟作周
恭先曰其自時中乂萬邦咸休惟王有成績予旦以多
子越御事篤前人成烈答其師作周孚先考朕昭子刑
乃單文祖德(此洛誥成王在洛畱公而歸周之辭也)伻來毖殷乃命寧
予以秬鬯二卣曰明禋拜手稽首休享予不敢宿則禋
于文王武王惠篤叙無有遘自疾萬年厭于乃德殷乃
引考王伻殷乃承叙萬年其永觀朕子懷德(此成王在周命寧)
(公而公復之之辭也)戊辰王在新邑烝祭歲文王騂牛一武王
騂牛一王命作册逸祝冊惟告周公其後王賓殺禋咸
格王入太室祼王命周公後作册逸誥在十有二月惟
周公誕保文武受命惟七年(此史臣記載之辭也洛誥一篇紀叙散亂當有闕)
(文錯簡晉書束晳傳云昔周公城洛邑因流水以汛酒故逸詩曰羽觴隨波)
周書周公敬念于後曰予畏周室克延俾中天下宗及
將致政乃作大邑成周于土中城方千七百二十丈郛
十七里南繫于洛水北因于㓨山以爲天下湊制郊甸
方六百里國西土爲方千里分以百縣縣有四郡郡有
鄙大縣立城方王城三之一小縣立城方王城九之一
郡鄙不過百室以便野事農居鄙得以庶士居國家得
以諸公大夫凡工賈市臣僕州里俾無交爲乃設丘兆
于南郊以祀上帝配后稷日月星辰先王皆與食諸侯
受命于周乃建大社于國中其壝東青土南赤土西白
土北驪土中央黃土將建諸侯鑿取其方一面之土苞
以黃土苴以白茅以爲土封故曰受削土于周室乃位
五宮太廟宗宮考宮路寢明堂咸有四阿反坫重亢重
常復格藻梲栘旅盈憃常畫内階玄陛堤唐山廧應門
庫臺玄閫(見前編以今本考訂門帝王世紀成王定鼎于郟鄏其南名定鼎蓋九鼎所從入也)
尚書大傳周公將作禮樂優游之三年不能作君子恥
其言而不見從恥其行而不見隨將大作恐天下莫我
知將小作恐不能揚父祖功業德澤然後營洛以觀天
下之心於是四方諸侯率其羣黨各攻位於其庭周公
曰示之以力役且猶至況道之以禮樂乎然後敢作禮
樂書曰作新大邑於東國洛四方民大和會此之謂也
周公居攝一年救亂二年克商三年踐奄四年建侯
衞五年營成周六年制禮作樂七年致政
尸子昔者武王崩成王少周公旦踐東宮履乘石祀明
堂假爲天子七年
荀子武王崩成王幼周公屏成王而及武王履天子之
籍負扆而坐諸侯趨走堂下
說苑周公踐天子之位布德施惠遠而逾明十二牧方
三人出舉遠方之民有饑寒而不得衣食者有獄訟而
失職者有賢才而不舉者以入告乎天子天子於其君
之朝也揖而進之曰意朕之政教有不得者與何其所
臨之民有饑寒不得衣食者有獄訟而失職者有賢才
而不舉者也其君歸也乃召其國大夫告用天子之言
百姓聞之皆喜曰此誠天子也何居之深遠而見我之
明也豈可欺哉故牧者所以闢四門明四目達四聰也
是以近者親之遠者安之周公攝天子位七年布衣
之士執贄所師見者十二人窮巷白屋所先見者四十
九人時進善者百人教士者千人官朝者萬人當此之
時誠使周公驕而且恡則天下賢士至者寡矣苟有至
者則必貪而尸禄者也尸禄之臣不能存君矣
吕氏春秋周公旦文王之子也武王之弟也成王之叔
父也所朝於竆巷之中甕牖之下者七十人文王造之
而未遂武王遂之而未成周公旦抱少主而成之故曰
成王不惟以身下士邪(白虎通周公背僂是謂強俊成就周道輔於弱主荀子周公)
(之狀身如斷菑樂宋符瑞志武王沒成王少周公旦攝政七年制禮作神鳥鳳凰見蓂莢生乃與成王觀於)
(河洛沈璧禮畢王退俟至於日昧榮光竝出幕河青雲浮至青龍臨壇銜玄甲之圖坐之而去禮於洛亦如之)
(玄龜青龍蒼光止於壇背甲刻書赤文成字周公援筆以世文寫之書成文消龜墮甲而去其言自周公訖於)
(秦漢盛衰之符麒麟遊苑鳳凰翔庭成王援琴而歌曰鳳凰翔兮於紫庭余何德兮以感靈賴先王兮恩澤臻)
(于胥樂兮民以寧平鹽鐡論周公時天下太平丘陵高下皆熟周公大之時雨不破塊旬而一雨雨必以)
(夜)
史記成王長能聽政於是周公乃還政於成王成王臨
朝周公之代成王治南面倍依以朝諸侯及七年後還
政成王北面就臣位匔匔如畏然初成王少時病周公
乃自揃其蚤沈之河以祝於神曰王少未有識奸神命
者乃旦也亦藏其策於府成王病有瘳及成王用事人
或譖周公周公奔楚成王發府見周公禱書乃泣反周
公周公歸恐成王壯治有所淫佚乃作多士作毋逸毋
逸稱爲人父母爲業至長久子孫驕奢忘之以亡其家
爲人子可不慎乎多士稱曰自湯至于帝乙無不率祀
明德帝無不配天者在今後嗣王紂誕淫厥佚不顧天
及民之從也其民皆可誅作此以誡成王(周公奔楚經典無聞蓋)
(時人誤說金縢之事史不能擇也多士亦非誡王之書史引無逸多士之文復相參亂今刪之按本紀云成王)
(既遷殷遺民周公以王命告作多士無佚太史公何自相違謬也於彼不應云作無佚於此不當云作多士)
書周公曰嗚呼君子所其無逸先知稼穡之艱難乃逸
則知小人之依相小人厥父母勤勞稼穡厥子乃不知
稼穡之艱難乃逸乃諺既誕否則侮厥父母曰昔之人
無聞知周公曰嗚呼我聞曰昔在殷王中宗嚴恭寅畏
天命自度治民祗懼不敢荒寧肆中宗之享國七十有
五年其在高宗時舊勞于外爰暨小人作其即位乃或
亮隂三年不言其惟不言言乃雍不敢荒寧嘉靖殷邦
至于小大無時或怨肆高宗之享國五十有九年其在
祖甲不義惟王舊爲小人作其即位爰知小人之依能
保惠于庶民不敢侮鰥寡肆祖甲之享國三十有三年
自時厥後立王生則逸生則逸不知稼穡之艱難不聞
小人之勞惟耽樂之從自時厥後亦罔或克夀或十年
或七八年或五六年或四三年周公曰嗚呼厥亦惟我
周太王王季克自抑畏文王卑服即康功田功徽柔懿
恭懷保小民惠鮮鰥寡自朝至于日中昃不遑暇食用
咸和萬民文王大敢盤于遊田以庶邦惟正之供文王
受命惟中身厥享國五十年周公曰嗚呼繼自今嗣王
則其無淫于觀于逸于遊于田以萬民惟正之供無皇
曰今日耽樂乃非民攸訓非天攸若時人丕則有愆無
若殷王受之迷亂酗于酒德哉周公曰嗚呼我聞曰古
之人猶胥訓告胥保惠胥教誨民無或胥譸張爲幻此
厥不聽人乃訓之乃變亂先王之正刑至于小大民否
則厥心違怨否則厥口詛祝周公曰嗚呼自殷王中宗
及高宗及祖甲及我周文王兹四人廸哲厥或告之曰
小人怨汝詈汝則皇自敬德厥愆曰朕之愆允若時不
啻不敢含怒此厥不聽人乃或譸張爲幻曰小人怨汝
詈汝則信之則若時不永念厥辟不寬綽厥心亂罰無
罪殺無辜怨有同是叢于厥身周公曰嗚呼嗣王其監
于兹(書序周公作無逸大紀在十一年)
淮南子昔武王執戈秉鉞以伐紂勝殷搢笏杖殳以臨
朝武王既沒殷民叛之周公踐東宮履乘石攝天子之
位負扆而朝諸侯放蔡叔誅管叔克殷踐商祀文王于
明堂七年而致政成王夫武王先武而後文非意變也
以應時也周公放兄誅弟非不仁也以匡亂也故事周
於世則功成務合於時則名立周公事文王也行無
專制事無由已身若不勝衣言若不出口其奉持於文
王洞洞屬屬如將不能恐失之可謂能子矣武王崩成
王幼少周公繼文王之業履天子之籍聽天下之政平
夷狄之亂誅管蔡之罪負扆而朝諸侯誅賞制斷無所
顧問威動天地聲懾四海可謂能武矣成王既壯周公
屬籍致政北面委質而臣事之請而後爲復而後行無
擅恣之志無矜伐之色可謂能臣矣故一人之身而三
變者所以應時矣
荀子大儒之效武王崩成王幼周公屏成王而及武王
以屬天下惡天下之倍周也履天下之籍聽天下之斷
偃然如固有之而天下不稱貪焉殺管叔虛殷國而天
下不稱戾焉兼制天下立七十一國姬姓獨居五十三
人而天下不稱偏焉教誨開導成王使諭於道而能揜
迹於文武周公歸周反籍於成王而天下不輟事周然
而周公北面而朝之天子也者不可以少當也不可以
假攝爲也能則天下歸之不能則天下去之是以周公
屏成王而及武王以屬天下惡天下之離周也成王冠
成人周公歸周反籍焉明不滅主之義也周公無天下
矣鄉有天下今無天下非擅也成王鄉無天下今有天
下非奪也變勢次序節然也故以枝代主而非越也以
弟誅兄而非暴也君臣易位而非不順也因天下之和
遂文武之業明枝主之義抑亦變化矣天下厭然猶一
也非聖人莫之能爲夫是之謂大儒之效(曰鄉有天下曰君臣易)
(位猶未免諸子之見)
尸子周公酒肉不徹於前鐘鼓不解於懸聽樂而治國
無勞事焉
鬻子政曰昔者魯周公曰吾聞之於政也知善不行者
謂之狂知惡不改者謂之惑夫狂與惑者君子之戒也
呂氏春秋周公旦曰吾不如者吾不與處累我者也與
我齊者吾不與處無益我者也惟賢者必與賢於己者
處
史記周公在豐病將沒曰必葬我成周以明吾不敢離
成王周公既卒成王亦讓葬周公於畢從文王以明予
小子不敢臣周公也周公䘚後秋未穫暴風雷雨禾盡
偃大木盡拔周國大恐成王與大夫朝服以開金縢書
王乃得周公所自以爲功代武王之說二公及王乃問
史百執事史百執事曰信有昔周公命我勿敢言成王
執書以泣曰自今後其無繆卜乎昔周公勤勞王家惟
予幼人弗及知今天動威以彰周公之德惟朕小子其
迎我國家禮亦宜之王出郊天乃雨反風禾盡起二公
命國人凡大木所偃盡起而築之歲則大熟於是成王
乃命魯得郊祭文王魯有天子禮樂者以襃周公之德
也(史叙風雷之變於此中司馬遷不見古文尚書也書序周公在豐將沒欲葬成周公薨王葬于畢告)
(周公作將亳姑其篇亡)
禮記成王以周公爲有勲勞於天下是以封周公於曲
阜地方七百里革車千乘命魯公世世祀周公以天子
之禮樂是以魯君孟春乘大路載弧韣旂十有二旒日
月之章祀帝于郊配以后稷天子之禮也季夏六月以
禘禮祀周公於大廟牲用白牡尊用犧象山罍鬱尊用
黃目灌用玉瓚大圭薦用玉豆雕篹爵用玉琖仍雕加
以璧散璧角俎用梡嶡升歌清廟下管象朱千玉戚冕
而舞大武皮弁素積裼而舞大夏昧東夷之樂也任南
蠻之樂也納夷蠻之樂於大廟言廣魯於天下也君卷
冕立于阼夫人副褘立于房中君肉袒迎牲于門夫人
薦豆籩卿大夫贊君命婦贊夫人各揚其職百官廢職
服大刑而天下大服是故夏礿秋嘗冬丞春社秋省而
遂大蜡天子之祭也大廟天子明堂庫門天子臯門雉
門天子應門振木鐸於朝天子之政也山節藻梲復廟
重檐刮楹達鄉反坫出尊崇坫康圭疏屏天子之廟飾
也鸞車有虞氏之路也鉤車夏后氏之路也大路殷路
也乘路周路也有虞氏之旂夏后氏之綏殷之大白周
之大赤夏后氏駱馬黑鬛殷人白馬黑首周人黃馬蕃
鬛夏后氏牲尚黑殷白牡周騂剛泰有虞氏之尊也山
罍夏后氏之尊也著殷尊也犧象周尊也爵夏后氏以
琖殷以斝周以爵灌尊夏后氏以雞夷殷以斝周以黃
目其勺夏后氏以龍勺殷以疏勺周以蒲勺土鼓蕢桴
葦籥伊耆氏之樂也拊搏玉磬揩擊大琴大瑟中琴小
瑟四代之樂器也魯公之廟文世室也武公之廟武世
室也米廩有虞氏之庠也序夏后氏之序也瞽宗殷學
也頖宮周學也崇鼎貫鼎大璜封父龜天子之器也越
棘大弓天子之戎器也夏后氏之鼓足殷楹鼓周縣鼔
垂之和鐘叔之離磬女媧之笙簧夏后氏之龍簨虡殷
之崇牙周之璧翣有虞氏之兩敦夏后氏之四璉殷之
六瑚周之八簋俎有虞氏以梡夏后氏以嶡殷以椇周
以房俎夏后氏以楬豆殷玉豆周獻豆有虞氏服韍夏
后氏山殷火周龍章有虞氏祭首夏后氏祭心殷祭肝
周祭肺夏后氏尚明水殷尚醴周尚酒有虞氏官五十
夏后氏官百殷二百周三百有虞氏之綏夏后氏之綢
練殷之崇牙周之璧翣凡四代之服器官魯兼用之是
故魯王禮也天下傳之久矣君臣未嘗相弑也禮樂刑
法政俗未嘗相變也天下以爲有道之國是故天下資
禮樂焉(明堂位此篇侈言魯用天子禮樂先儒以爲多誣)昔者周公旦有
勲勞於天下周公既沒成王康王追念周公之所以勲
勞者而欲尊魯故賜之以重祭外祭則郊社是也内祭
則大嘗禘是也夫大嘗禘升歌清廟下而管象朱干玉
戚以舞大武八佾以舞大夏此天子之樂也康周公故
以賜魯也子孫纂之至于今不廢所以明周公之德而
又以重其國也(祭統)
武王滅殷七年而崩成王幼不能涖阼周公攝位以
聽政處危疑而不辭未遑爲身計也既而四國流言
公居東以辟之天誘其衷成王感悟迎歸爰始東征
以靖殷亂向使當日王疑不釋周公不歸東山之斧
不破殷孼之氛不除骨肉之難作疆埸之變起周室
尚可問乎議者以武周滅殷而封武庚其謀爲不審
命監而使三叔其智爲不足噫此以成敗論事非武
周之心也周之弔民伐罪惡惡止其身而已不欲絶
其世也故立武庚以存殷祀倘以爲可疑而置之是
殷祀不得存也於是分殷故都爲三監監之固殷制
也而所使又吾之昆弟懿親倘以其將畔而疑之孰
不可疑者是殷祀猶不得存也惟武周以仁義立武
庚故以誠信使三叔不幸沖子嗣位周公居内攝政
管叔乃從而閒之君死之謂何又因以爲利吾非嗣
王之叔父乎此管叔之不肖也而武庚實嗾之播流
言以惎王室武庚瞯其内難以爲殷緒可乘而復三
叔可閒而用此武庚之愚也而管叔實藉之同惡相
濟訛言煽惑淮夷徐奄羣起而附之矣當其叛也同
叛而不同情武庚意在復殷必且激其頑民以中興
恢復之名而資三監爲羽翼管叔意在撼周必且惑
其國人以除惡君側之說而借武庚爲聲援淮夷徐
奄又意在取魯必且外張應殷之勢内窺新造之邦
而倚武庚三監爲犄角相挺而起以亂助亂同歸於
亂周而已當是時周禍烈矣邦君御事懷艱大之疑
王宫君室謀自守之計若然將棄東國於不問飬寇
資敵患莫大焉焰焰不滅炎炎若何是以周公大誥
決策東征匪龜卜之是恃也亦惟釋羣疑而作忠勇
之氣期於殄賊而已矣惟時魯公誓師征淮以離四
國之黨而康叔守邦於衞史稱其扞禄父之難四國
所以不能長驅西指旋就誅滅者安知非康叔牽制
之力哉抑大誥之書言殷亂而不及管蔡何也不忍
言也不忍言而䘚誅之何也爲王室也象欲殺舜止
於亂家舜得而全之管叔以殷畔至於亂國周公不
得而全之故黜殷天下之公義誅管蔡亦天下之公
義公義之不得以私親掩是周公之不幸也亂既平
矣周室復寧於是營洛作都以成武王之意三塗嶽
鄙之閒居天下土中以爲四方朝貢道里均也遷殷
庶於新邑使之丕作趨事而誥告之辭不勝其諄切
豈弟焉以微子紹殷後而封于宋宋故亳都亦商之
舊國也成王周公方且坦然命之而不疑䘚奉桑林
以克永世非聖人之盛德能如是乎抑又考之書載
大誥康誥酒誥梓材召誥洛誥多士多方雖所誥不
同大抵爲殷人作也讀泰誓武成見周之取殷甚易
及讀八誥又見周之安殷甚難豈其紂虐方熾民廹
於膏火故歸周如流不暇念先王之德及天下既定
乃徐思殷王之世澤而不能忘乎若是則周之頑民
殷之義士即再四申諭革面未必革心周之隱憂正
未已也然考殷周之際實有不盡然者殷自武乙再
徙河北國尤衰弊者四五十年至紂立又三十年乃
決潰而蹙其斃周則世德日積仁聲日著殷則惡德
日增虐政日聞故殷之天下非周取之也殷棄而周
得之也當時殷之良民未嘗不服田力穡安居說服
而頑嚚梗化者特喧豗酗酒逋逃姦宄之流未服厥
辜者耳加以紂所寵任豪室巨族怨周之不已用也
借復殷之名鼓倡浮言羣不逞從而和之故曰頑民
頑固難化之名也周不忍輕殺必欲使之變移歸心
而後止不憚反覆誥戒此所以爲忠厚之至也周公
之東征也黜殷踐奄三年然後定歸而治官營洛誥
告庶殷蓋日不遑暇焉若其遭變辟位陳七月之詩
致政歸老進無逸之訓忠愛勤勞歴常變初終如一
日也故周家之業文王經之武王定之成王成之而
先後輔翼之則周公也化洽政治卜世靈長非公其
孰與歸
繹史卷二十二
