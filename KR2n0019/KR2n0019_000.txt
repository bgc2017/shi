絳帖平目錄類二(金石之屬)
提要
(臣)等謹案絳帖平六卷宋姜夔撰夔字堯章
鄱陽人按曹士冕法帖譜系云絳本舊帖尚
書郎潘師旦以官帖私自摹刻者世稱潘駙
馬帖又稱潘氏析居法帖石分而為二其後
絳州公庫乃得其一於是補刻餘帖是名東
庫本逐卷各分字號以日月光天德山河壯
帝居太平何以報願上登封書為别今夔所
論每卷字號與士冕所說相合然則夔所得
者即東庫本也宋之論法帖者米芾黃長睿
以下互有疎密夔欲折衷其論故取漢官廷
尉平之義以名其書首有嘉泰癸亥自序云
帖雖小技而上下千載關涉史傳為多觀是
書援据精博可謂不負其言惟第五卷内論
智果書梁武帝評書語云武帝藏鍾張二王
書嘗使虞龢陶隱居訂正按虞龢宋人其上
法書表在宋孝武帝之世去梁武帝甚遠斯
則考論之偶疎耳據墨莊漫錄其書本二十
卷舊止抄本相傳未及雕刻所載字號止於
山字其河字以下亾佚十四卷竟不可復得
然殘珪斷璧終可寳也乾隆四十六年十一
月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
