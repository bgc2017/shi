絳帖平卷六
宋姜夔撰
山
晉王羲之書
山谷云右軍筆法如孟子言性莊周談自然從說横說
無不如意非復可以常理待之又云王氏書法以為如
錐畫沙如印印泥蓋言鋒蔵筆中意在筆前耳承學之
人更用蘭亭永字以開字中眼目能使學家多拘忌成
一種俗氣要之右軍二言羣言之長也
得袁二謝書具為慰袁生暫至都已還未此生
至到之懷吾所也
袁謂袁宏二謝謂安萬袁宏嘗從桓温北伐謝安亦嘗
為温司馬右軍當是得袁謝爾時書所也之間當别有
一字袁或是陳郡袁嶠之與右軍謝萬同燕曲水
不得臨川問懸心不可言子嵩之子來數有使
冀囙得問示之
法書要錄十卷載右軍帖語云僕有至臨川意蓋右軍
嘗為臨川也庾敳字子嵩與王夷甫同遇害黃云子嵩
與右軍不同時然此言其子耳
勞心賢妹大都轉差然想小大皆佳知賓猶爾
耿耿想得夏節佳也念君
賓當是蔡謨家兒報字卷云蔡家賓至法書要錄卷載
右軍帖語云小大佳否賓轉勝又云得官奴書賓平安
皆若人也
又不能不痛熙荐亡政爾復何于求人度政當
求之内事餘理不絶求之一條當有冀不信冈
然前塗願具誨之以悟其心
郗曇字重熙右軍婦弟為北中郎將戰敗左官而亡亡
在升平五年正月右軍亦以是年亡見真誥但未知孰
先後耳或是右軍在後作此帖也荐亡者謂曇代荀羡
為北中郎二人相繼早世也陳簡亝甚疑此字大意逸
少因羡熙之亡感人生之短景貽書高士講求性命之
理故曰求之内事當有冀不又云前塗願具誨之以悟
其心似亦謂此按許詢郗愔與右軍皆從仙人許邁遊
此帖當是與邁輩而傳臨之餘字殊惡矣
行成旅以從是月也景風司至星火列宵伯趙
鳴而載隂爽鳩習而揚武時可以升高望遠亦
可以出宿餞行有詔具寮爰開祖
此帖六行山谷云恐是虞褚輩早年書實不爾黃云先
輩以為張說送賈至文非也乃賈曾送張赴朔方序中
云備官而行成旅以從下云有詔具寮爰開祖宴且申
後命寵以蕃錫此帖自行字上祖字下皆亡而作艸書
皆不綴屬當是集逸少書寫此序耳米亦云自是月以
下偽殊不知行成以下已偽矣予按此帖墨跡尚在秘
省乃流俗書非集右軍字
兄(闕)柩垂至永惟崩慕痛貫心膂痛當奈何計
(闕)
黃云此帖偽非也但嘗經俗筆臨耳褚氏書目有兄安
厝情事長畢帖右軍不聞有兄乃羣從耳
羲之頓首闊别相久眷與時長寒嚴足下何如
想清豫耳披懷之樂復何致樂諸賢從就理當
不疎吾之朽疾日就羸頓加復風勞諸無意賴
促膝未近東望慨然所冀日月易得還期非遠
耳深敬宜音問在數遇信忩遽万不一陳
山谷云此好事者戲為之耳書未為甚惡而以亂逸少
則不可如云吾之朽疾行就羸頓皆懷素高閑輩鄙語
日月如馳嫂棄背再周去月穆松大祥奉瞻廊
然永惟悲摧情如切割汝亦增慕省疎酸感
此帖似是右軍語法書要錄中亦載此數語但多不同
耳穆松似是王氏兒又一帖誤在鍾繇後云松等愪慟
亦此人也
建安(闕)柩至慈蔭幽絶垂三十年永惟慕痛徹
五内永酷奈何無由言苦臨紙摧哽羲之報
此帖墨跡在王順伯家傳寶有緒右軍帖傳至今者秘
閣尚有二十許軸多唐人鉤臨聞此妙跡恨未得見嘗
有墨本頗勝官帖也帖語亦見法書要錄
此諸賢粗可時見省甚為蕳闊遠湏異多少患
而吾疾篤不得數為歎耳知足下散勢小差此
慰無以為喻云氣力故爾復以悒怛想散患得
差餘當以漸消息耳吾頃無一日佳衰老之弊
日至夏不得有所噉而猶有勞務甚劣甚劣
散者何晏所服寒食散觧見大令帖
近因鄉里人書想至知故面腫耿耿今差不吾
比日食意如差而髀中故不差以此為至患至
不可勞力數字今弟知問耳
右三帖書有頓挫鋒勢雄勁真右軍名跡
適重熙言如此果爾乃甚可憂張平不立勢向
河南者不知諸侯何以當之熙表故未出不說
荀侯疾患想當轉佳耳若熙得勉此一投當可
言淺見實不見今時兵任可處理
郗曇字重熙右軍婦弟按史殷浩北伐以荀羡為北中
郎將而羡有疾朝廷以曇為羡軍司加散騎常侍頃之
羡徵還仍除曇為北中郎將此帖熙表故未出否荀侯
疾患想當轉佳若熙自勉等語知是彼時作蓋羡北伐
時年二十八殷浩以羡在事有能名故居以重任右軍
所以憂也是時并州郟史張平為苻堅所逼奔平陽穆
帝升平二年六月也曇為北中郎將在八月此帖右軍
暮年筆
小佳更致問一一適修載書平安
修載王耆之字郎邪人&KR1561;之弟
慈顔幽翳垂三十年而吾匆匆不知堪臨始終
不發言哽絶當復奈何吾頃至匆匆比加下
此帖字畫未為佳然語見法書要錄當是臨失
昨見君歡復無喻然未善悉想宿昔可耳脅中
云何一言消息值周轉勝也耿耿
黃云似是集成字意皆不相屬非也此乃一筆皆成初
書數字筆鋒含墨後乃筆銳耳值或作德皆未詳
疾患小差云弘遠俱次遲共寫懷王羲之
此帖非偽遲共寫懷共或作無作與皆非此共字昭然
特模多苐二筆耳弘遠是二人名俱次次舍也諸家觧
作論詣皆非後卷期已至帖次道字亦如此
承足下還來已久别欲參慰為染患不能得往
問眷仰情深豈此委具已兩日少可尋冀言展
若因行李願存故舊今遇賢弟還得數張紙勞
動幸不怪耳謹此代申不具釋智永
右帖末作釋智永不待能者皆知其非右軍書劉云太
宗皇帝豈不曉此釋智永字特取其筆法類右軍耳山
谷云是永師書之不臧者以予觀之不類右軍智永亦
不肯作此鄙語惡書也此墨跡在秘閣又與一帖同卷
題云右軍書末有弘白二字甚昭然可笑然劉無言亦
嘗編入秘閣續帖以為王右軍書也殆不可暁
雪候既不已寒甚盛冬至可苦患足下亦當不
堪之轉復知問王羲之知遠以當造次遲見此
子真以日為歲足下得審問旨令君
右二帖是右軍書之平平者
荀侯佳否來果就卿許企懷耳安西音信明云
遇得洛也計解有懸休尋
荀侯似謂荀羡安西音信或作安好非安西謂庾亮耳
西字狡獪非書之正遇得歸洛似言殷浩入洛也然書
體不古恐唐人信手所歸就卿許猶世說王大將軍許
知君當有分佳者念處窮毒而復分乖當可居
情想反理斷當
三反想至所苦晚差不耿耿僕脚中不堪沈隂
重痛不可言不知何以治之憂深力不具王羲
之頓首
右二帖皆右軍書反理斷當以理反觀而斷當也
深以自慰理有大斷其思豁之令盡足下勿乃
憂之足下殊當憂吾故具示得
吾故具示得具字得字訛不可讀
僕近修小園子殊佳致果雜藥深可致懷也儻
因行往希見比二處動靜故常患馳情散騎癰
轉利慶至姊故諸惡反側永嘉至奉集欣喜無
喻餘可耳得華直疏故爾諸惡不差懸憂順何
似未復慶等近消息懸心君並何為耶此猶未
得盡集理行大尅遲此無喻
右一帖米以為子敬書黃謂動靜以下方是子敬然予
觀此自是兩帖前一帖乃唐人書所謂近修小園子儻
因行往皆唐語也觀其筆勢乃與安西音問同一手所
為耳後一帖乃是子敬書散騎王珣也慶與華直王氏
内外子孫敬帖中皆有永嘉謝鐵也
治頭眩腦悶或患癰腫頭不即潰者以此藥貼
之皆良
蜱麻巴豆薰陸石塩芎藭松脂
六物粗搗如米粒許其巴豆三分减一松脂少
加其分頭悶處先剃去髮方寸以帛帖塗藥當
病上帖之周時帖刮上爛皮以生麻油和石塩
塗上當有黃水出為佳羲之上
官帖無頭悶帖惟絳帖有之黃云政和丁酉六月七日
丹陽陳君孝友見過云崇寧間彭諫議君時守潯陽役
兵於山間斸石得一大石中空内有小石即此碑也大
石未破時堅完無際不解何緣中有此帖殊可異也陳
之父時亦官潯陽得此拓本因以見遺視之比絳帖尤
縱逸結字互有工拙要之此本當在絳刻前但不知何
世所刻案逸少嘗在江州豈晉以後好事者因移寫於
石與意其薶沒既久土變為石故是刻蔵於石間理不
足怪世或以此帖為虞永興書恐未必然或虞嘗臨此
書微翻其體予案秘閣續帖有永興齋會帖如出一手
又其中煩腦字與此惱字相似知是虞臨可信又案晉
武帝太康十年置江州所統荆揚地十郡初理豫章至
成帝咸康六年移於潯陽逸少嘗在江州蓋是庾亮死
後咸康之末即潯陽也詳見郗超帖(宋書作咸康六年移治潯陽續通典)
(作咸和元年)
絳帖平卷六
