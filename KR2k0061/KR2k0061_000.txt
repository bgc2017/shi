吳中水利書地理類四(河渠之屬)
提要
(臣)等謹案吳中水利書一卷宋單鍔撰鍔字
季隠宜興人嘉祐四年進士歐陽修知舉時
所取士也得第以後不就官獨留心於吳中
水利嘗獨乘小舟往來於蘇州常州湖州之
間經三十年凡一溝一瀆無不周覽其源流
考究其形勢因以所閱歴著為此書元祐六
年蘇軾知杭州日嘗為狀進於朝會軾為李
定舒亶所劾逮赴御史臺鞫治其議遂寢明
永樂中夏原吉疏吳江水門濬宜興百瀆正
統中周忱修築溧陽二壩皆用鍔說嘉靖中
歸有光作吳中水利書則稱治太湖不若治
松江鍔欲修五堰開夾苧干瀆以截西來之
水使不入太湖不知揚州藪澤天所以瀦東
南之水也水為民之害亦為民之利今以人
力遏之就使太湖乾枯於民豈為利哉其說
特與鍔異歲月綿邈陵谷亦久遷改形勢今
古異宜各據所見以為論要之舊法未可全
執亦未可全廢在隨時消息之耳蘇軾進書
狀載東坡集五十九卷中此書即附其後書
中有併圖以進之語軾於其上加貼黃云其
圖畫得草略未敢進上乞下有司計會單鍔
别畫後列九條即其圖目此本刪此貼黃惟
存别畫二字自為一行蓋此書久無專刻志
書從東坡集中錄出此本又從志書中錄出
故輾轉舛漏如是也至貼黃後五堰水利一
篇刻東坡集者誤以標題聫為正文遂無端
緒則宜以此本為是焉乾隆四十六年十月
恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
