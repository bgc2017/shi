文襄奏疏詔令奏議𩔖二(奏議之屬)
提要
(臣)等謹按文襄奏疏八卷
國朝靳輔撰輔字紫垣鑲紅旂漢軍初
授翰林院修撰官至總督河道兵部尚
書文襄其諡也是編皆前後治河奏疏
其子治豫彙刊之輔自安徽巡撫擢授
河道總督時值河患方棘洪流逆溢高
堰横潰合淮水而東注故道反堙輔疏
言河水挾沙而行易於壅閼惟賴清水
助刷始能無滯當審其全局徹首尾而
合治之不可漫為施工使東築西决終
歸無益因條具八事入告
聖祖仁皇帝悉俞其請於是疏濬運河及清口以至
海口河道又開白洋清河以東引水河而黃
流始暢開清口爛汛淺諸引河而淮水始出
敵黃築河崖遥堤縷堤修高堰堵翟壩置減
水六壩而宣洩咸有所恃至開中河皂河諸
役尤其設施之大者其持論以築堤崖疏下
流塞決口有先後而無緩急數語為綱領故
在事十年俱著成績諸疏並在集中無不指
陳原委言之鑿鑿至今論治河者猶稱輔焉
末附輔官巡撫時奏疏三篇其極論騷擾馹
站亦具見風力云乾隆四十三年六月恭校
上
總纂官(臣)紀昀(臣)陸錫熊(臣)孫士毅
總校官(臣)陸費墀
