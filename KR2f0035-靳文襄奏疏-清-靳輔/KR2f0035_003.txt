文襄奏疏卷三
河道總督靳輔撰
治河題稿
題明經理第一疏未盡事宜疏
題為
題明經理河工第一疏内未盡事宜事竊照河道敝壞
巳極蒙
皇上軫念民生昏墊之苦准動正項錢糧
命(臣)大為修治(臣)雖至庸至劣敢不仰體
鴻慈竭盡駑駘以期得當計自奉
旨之後歷今四月有竒見在嚴督該管之道府廳印河
官并調到之監理分管各官以及(臣)標效用弁員
分頭興舉併力儹工矣惟是其間一切事宜較之
(臣)
題原疏有應損益增減者除微小事宜(臣)俱仰遵
廷議竟自舉行外所有必須入
告事宜(臣)不敢不具疏
題明至此番
題明之後或仍有應損益增減者(臣)又當隨時隨事據
實入
告者也查黃河堤工高寬丈尺(臣)原
題估疏内開黃河南岸自白洋河以下北岸自清河縣
以下各至雲梯關止通築遙縷格堤遙堤高八尺
縷堤高六尺格堤高五尺南岸自白洋河以上北
岸自清河縣以上各至徐州止俱築縷格二堤其
在駱馬湖以下者縷堤高六尺格堤高五尺在駱
馬湖以上者縷格堤俱高五尺俱係面寬二丈底
寬六丈等因此不過舉其大略也其間損益增減
之處原應臨期斟酌今(臣)屢歷河干反覆詳勘有
頂沖之地舊遙堤貼近河身不能又築縷堤應即
以舊堤為縷堤而扵舊堤之内另築遙堤以為重
門之障其費倍於縷堤者有地勢甚窪情形頗險
不便照原估高寬尺寸必須多費土方者有地勢
稍亢情形不險不必照原估高寬尺寸可以節省
土方者總之危險之處(臣)不敢苟且圖安惟有加
意用工以防意外之慮然費用繁多又不得不於
平坦無虞之處力求節減以此補彼通融儹築以
期有濟河工耳又挑土人夫數目(臣)原疏南岸白
洋河以下北岸清河縣以下每土一方分別遠近
牽算給銀一錢六分即以挑河之土運築成堤等
因皆係查照往例土方工食酌量議估可也殊不
知往例多係壘土成堤而未嘗實事夯杵是以取
土一方即可成堤一方今(臣)立定規則以上土五
寸為一層將第一層夯杵築堅然後再上第二層
之土一律加夯逐層逐寸徹底夯杵并用石硪打
平以期堤工堅實用保久遠每取土一方僅可築
堤六分及六分有竒不等(臣)親行徧試莫不皆然
今若照取起之土算給工食則人夫可以餬口應
募既多然用十分錢糧而所築之堤止六分有竒
不特與原
題丈尺不合而堤工單薄難免漫沖之虞若照築成之
土算給工食則十夫工程必須人夫十五六名始
能築起各夫難堪賠累往往潜自散去及再行召
募而任呼不應貽悮匪輕雖給與驢頭俾代人力
而各夫以不諳餵養且知
廷(臣)有工完變價之議誠恐不時倒斃不無賠償之累
是以不肯領驢(臣)即行東豫各處停止購買其有
購到者俱經發還矣(臣)復思得車運之法隨造小
車試騐每夫十名給車二輛可以省夫一二名而
造車之費每車止用銀四錢五分(臣)即動支錢糧分
頭儹造土車萬餘輛給散各夫各夫既免餵養之
煩又無賠償之慮是以紛紛領用然以十夫而領
兩車仍不能築起十五六夫之工程夫頭人等往
往告苦求增工食(臣)每巡閱堤工各夫環跪而呼
謂從前築堤並無此番夯杵之法從前領銀十二
兩於附近取土一百方便可成堤一百方今領銀
十二兩遵奉於附近二十丈以外取土一百方如
式築做必得添夫二十名專事夯杵打硪及添夫
夯硪而所取百方原土僅築成六十方堤工且隂
雨之日難施畚鍤煢煢小民安得賠墊一半若不
增給斷難再築等語(臣)屢為親試事屬實情復
製三寸圍圓鐵杵一根將新舊各堤杵隙盛水逐
一試騐舊堤處處皆漏新堤十處之中十有七八
處不漏仍有一二處滲水(臣)察其根由或係沙土
或係夯杵不到所致也因念前此河堤之易於潰
&KR1177;者實緣土鬆所致況見今如此逐層夯築而以
杵隙盛水之法試之尚不能全然不漏何敢不竭
力督夯以期堅固(臣)反覆思維往來察度宿桃山
清安五州縣人力弱而工程多人力弱故挑土少
工程多故募夫難此五縣築堤土方必須免其遠
運止令於附近離堤二十丈之外取土晴明便於
力作之日按土方給銀隂雨難施畚鍤之時每名
量給食米柴菜銀一分二釐以資餬口將原估銀
一錢六分扣留一分為製造土車夯杵石硪鍬鋤
等項并給各夫隂雨食米柴菜之資其餘一錢五
分為築成堤土一方之工食各夫既得土車之力
而隂雨又免枵腹且復量為增加自不致於裹足
不前至徐靈睢邳一帶人力稍強而工程較少應
量減一分照一錢四分一方科算至於隂雨難施
畚鍤之時亦一律給以食米柴菜之資可也惟是
遠運土方原為深挑河身起見今俱改為附近取
土非(臣)置河身於不問也(臣)往來相度如清河北
岸等處必須挑挖引河者相機挑挖外其餘俱用
鐵掃帚揭沙乘流浚深河底之法似乎有濟且較
挑河之費所省實多前此重運經過宿桃之時巳
獲小效今(臣)見委監理官王興元等僱募夫船各
給鐵掃帚五百枚分工揭浚倘得將見在數尺深
之河底浚深至二三丈則水自歸漕而河可復故
矣其浚河船隻與其常川僱覓不若多造官船同
是動支錢糧而原船仍在可為守堤兵丁平時浚
河運料之需且守堤兵丁必須每十名給船一隻
(臣)原疏止造二百九十六隻實屬不敷必須添造
三百餘隻始可足用是以多造官船誠一舉兩得
之事也至添造浚船約需銀一萬餘兩而僱募揭
浚黃河水手縴夫約需銀四萬餘兩俱於(臣)原
題敬陳經理河工事宜各疏内通融節省應用不復更
請錢糧以上各項除(臣)見在舉行外相應隨事
題明伏乞
皇上睿鑒施行
特陳歲修疏
題為特陳歲修大修工程各別仰祈
睿鑒勅部仍照原疏允估以清錢糧事節准工部咨將
(臣)題估康熙十七年分歲修孫家堂蔡家樓郭家
嘴等工并堵朱衣城九龍廟&KR1177;口以及報銷康熙
十六年分長樊大壩歲修各工逐案議駁内開俱
應在(臣)原題敬陳經理河工第一疏大修内開銷
等因到(臣)准此該(臣)看得水雖流于地下而其消
長之故則皆本乎天時是以每歲立春之後雨澤
漸降則河水漸增及至伏秋大雨時行而泛濫滔
天不可禁遏也(臣)常往來相度知黃河流水之漕
南北相去不過數百丈而黃河攔水之堤南北相
去竟有千餘丈至數千丈不等盖尋常之水雖皆
安流於河漕之中而伏秋之水往往瀰漫於河漕
之外故不得不築堤以約攔之也夫既有河漕以
注尋常之水而又有河堤以束暴漲之水似乎無
慮殊不知黃河挾沙而行變遷靡定大風搏擊之
後溜在中泓者每每改趨近岸水溜近岸則河岸
日就坍卸此岸一卸則彼岸必淤從此日卸日淤
將原係徑直之河不十餘年或數十年而改為灣
曲之河矣其始之所卸不過岸灘自無足慮及曠
日持久而漸及堤根河溜沖至堤根若不急為防
護則堤工坍斷大溜㫄洩立成奪河之患故不得
不下埽以禦之此所以有歲修之工又所下埽料
經年率皆腐朽加套鑲護萬不容緩此所以上年
歲修者今年每須重修今年重修者來年又須復
修也總之歲修之工與大修迥不相同大修乃堅
築土堤於河灘之上以攔伏秋暴漲之水歲修則
預下大埽於河溜之中以禦四時頂沖之水者也
今部(臣)議覆(臣)題康熙十七年黃河歲修并堵朱
衣城九龍廟決工俱稱應於原估大修銀兩内動用
更將十六年防守伏秋之長樊大壩一工亦稱應
於十七年大修案内開銷等因查(臣)原題南岸自
白洋河至徐州北岸自清河縣至徐州共估銀三
十五萬餘兩乃係築土堤以攔伏秋漲漫之工並
未估有歲修埽料堵築工程其所估堤工高寬丈
尺土方錢糧數目備載原疏在部可考況此等康
熙十七年分江南黃河歲修巳題未題工程并堵
築朱衣城九龍廟兩決口工程以及十六年歲修
長樊大壩一工總計所費河帑不及四萬兩而(臣)
題請大修銀二百五十萬兩之内復於建築減水
壩并酌改運口兩疏内議節省銀四十萬兩夫巳
經
題請之錢糧既可節省四十萬兩之多(臣)何難一如部
議於四十萬兩内動支四萬為此等各工之用但
大修歲修實不相同似無庸將大修案内原未估
計之歲修等工一概牽入大修之内也除將部駁
各案仍照原咨逐件另疏
題覆外伏乞
睿鑒勅部將(臣)十七年分巳題未題各歲修工程等堵
朱衣城九龍廟&KR1177;工以及報銷十六年長樊大壩
歲修一工仍准於河庫内照例銷算庶工程錢糧
各清各欵而無牽混舛錯之虞矣貼黃難盡伏乞
睿鑒全覽勅部議覆施行
特請大修疏(歸仁堤)
題為特
請大修歸仁堤工事竊照歸仁一堤原以束睢湖諸水
使之由白洋河出口助黃刷沙兼為高家堰等處
一帶堰堤之外藩者也自河道廢壞以來河底高
於民田堤頂卑於河岸以致黃流内灌將白洋河
口淤平睢湖諸水不能復出會黃竟自&KR1177;堤南注
併入洪澤湖擊潰高家堰沖開清水潭漫渰泗宿桃
清山鹽高寳江興泰等十一州縣之田畝阻運道
而害民生巳非一日矣雖前此興修曾經動支過
銀十二萬八千兩祇因革職原任歸仁同知劉光
耀潦草塞責且睢湖諸水無路宣洩撞沖擊刷以
致新修之工莫不歪斜傾倒無益河防(臣)於康熙
十六年秋冬并十七年春月率同該管道廳各官
再三相度議於原估堤頂之上再為加高五尺并
將堤身帮寬三丈不堪石工從新另砌約需磚石
灰木土方人夫等項銀二十萬餘兩又石工兩頭
土堤共二千四百八十餘丈内有缺口八處其加
帮堵塞之工尚未議及迨後約略計之又需費銀
三萬餘兩是此一工必得銀二十四萬餘兩方可
修竣然費錢糧二十四萬餘兩而果能束水歸河
自應急舉殊不知黃河未治即使費銀二十四萬
恐仍難保其不復沖開(臣)是以於康熙十七年四
月二十日具為指陳河道危切等事一疏
題明緩修俟黃河疏浚深通然後確估另題等因在案
也及(臣)分委各監理官僱覓夫船揭沙疏浚巳將
黃河浚深四五六尺不等凡清江浦以下久淤之
河原深二三尺至五六尺不等者目今俱深八九
尺至一丈二三尺不等矣今(臣)擬於本年桃汛之
後復為大浚再加北岸創建減水大壩使本等之
水安流漕中暴漲之水減出壩外則將來河身漸
深而泛溢之勢漸減又當乘機興築歸仁堤挽睢
湖諸水使入黃河以助刷沙之力以固高堰外藩
斯稱萬全惟是前此雖估銀二十四萬餘兩今(臣)
復加相度反覆籌維更得一勞永固兼可節省錢
糧之法敢亟為我
皇上陳之查歸仁堤石工自一堡至十一堡原長五千
七百餘丈而石工之西至虹縣界原有殘缺土堤
四百八十餘丈石工之東原有殘缺土堤二千餘
丈(臣)前估需銀二十四萬有竒者乃係重修石工
并一律加高修補各殘缺土堤共長八千二百餘
丈之工程也今查自虹縣界至西石工頭止計長
四百八十五丈仍需照原估加帮内築戧堤面寬
二丈底寬三丈高一丈每丈用土二十五方又堤
内刷成深河必須填出水面每丈用土十五方共
計每丈用土四十方通共用土一萬九千四百方
又石工自一堡而下只須築至七堡止計長四千
五百餘丈其餘尚有石工一千二百餘丈并土堤
三千丈可以不必概築應另於七堡石工起橫挑
引河一道即以挑河之土運至五十丈之外創築
大橫堤一道直接白洋河上三教堂格堤迤西止
約長一千八百丈更將遙堤挖開另建七洞滚水
大石壩一座黃漲則下板攔黃不使内灌湖漲則
啟板洩水俾其刷沙見在石工四千五百丈面約
寬二丈底約寬三丈五尺高七尺今不必拆修竟
以舊堤為外藩而於舊堤之内另築大戧堤一道
底面俱寬七丈高七尺每丈計土四十九方應築
戧堤之處係積年刷成深河寬五六丈至二三十
丈不等深三四尺至八九尺不等今應填出水面
以便興築戧堤計牽深淺不等每丈用土二十八
方又戧堤之上應再加築堤一道底寬七丈面寬
一丈高八尺外坦内陡每丈用土三十二方通共
計每堤一丈用土一百零九方石工四千五百丈
共應加新土四十九萬五百方二共計土五十萬
九千九百方取土遠近不等近者照黃河堤工之
例每方給銀一錢五分稍遠者給銀一錢七八分
極遠之處必須隔河船運者給銀二錢并二錢三
四分不等牽算每方給銀一錢八分共需土方銀
九萬一千七百八十二兩又自七堡石工起直接
白洋河上三教堂格堤迤西止横挑引河一道約
長一千八百丈挑面寬二十二丈底寬十八丈深
五尺每河一丈挑土一百方共挑土十八萬方至
五十丈之外逐層夯硪築成面寬二丈底寬十丈
高一丈之大橫堤一道每挑河一方給銀一錢五
分通共給銀二萬七千兩又建滚水大石壩一座
并越堵七堡舊石工&KR1177;口一處西石工頭迤西舊
土堤&KR1177;口一處共約需銀三萬兩通共實需銀十
四萬八千七百八十二兩較之重修石工不特可
省銀九萬餘兩而工完之後誠可為一勞永逸之
謀者也其需用錢糧查(臣)原
題經理河工各疏内請大修銀二百五十一萬七千六
百餘兩巳奉
俞旨在案續經(臣)於更改運口并建減水壩二座疏内
共議節省銀四十萬兩今此大修歸仁堤之費(臣)
請於前題節省四十萬兩之内動支一十四萬八
千七百八十二兩濟用惟是此工既不重修石工
而全用土築以期堅久則需夫自多然宿桃等沿
河州縣處處併舉大工不能更有閒夫為修築歸
仁堤工之用不得不令附近歸仁堤之泗州虹縣
各協募人夫三千名五河臨淮二縣各協募人夫
二千名共協募夫一萬儧築此工至於募夫一事
邇來各處興工夫頭人等往往彼此影射透領錢
糧工程不完每煩追究(臣)與所屬道府廳印各官
從長酌議量工程土方之多寡令百姓按田畝出
夫上工其應給土方工價俱照
題定之數與民間抵兑錢糧凡十八年應徵一切錢糧
俱令停徵俾百姓得以安心力作凡有應支應解
欵項令該州縣隨時詳明將大工錢糧墊解墊給
官無徵比之煩民免追呼之苦衙役之需索難施
上下之考成不累工程可以速起而錢糧不致透
支一舉而數善備焉山清安海宿桃邳睢靈徐等
州縣(臣)見在舉行凡官紳士民俱各稱便今令泗
虹五臨四州縣共協募夫一萬名其應給土方工
食銀兩亦照此抵兑錢糧之法而行誠計之最難
得者也(臣)謹一併
題明貼黃難盡伏乞
皇上睿鑒全覽
勅部議覆施行
恭報合龍疏(清水潭)
題為恭報清水潭東西兩堤&KR1177;口閉合龍門各日期仰
慰
睿懷事竊照清水潭一工從前屢塞屢沖將淮屬之山
陽鹽城揚屬之高郵寳應江都泰州興化等七州
縣田畝盡沉水底室廬漂蕩男婦流亡十餘年來
每歲既損額課數十萬而發賑請蠲之資更難悉
數且新舊&KR1177;口相連南北寬三百餘丈深三四五
六丈不等東西一片汪洋茫無涯際風起則怒浪
掀天寒至則堅凌凍結商民之不能久待絶流而
渡履冰而行以致沉舟殞命者不可勝計蒙
皇上軫念運道民生特發正項錢糧
命(臣)大為修治(臣)欽承
簡命日夕憂惶惟恐施治失宜有負
皇上委任至意於是往來相度反覆籌維作棄深就淺
之計先委揚州府清軍同知王興元管河通判聶
文魁為監理官續因兩堤齊舉且又加築新河監
理不足又委原任高郵州丁憂知州馬雲階候補
知縣牟銓元揚州府管糧通判卞永吉共計監理
官五員并揚屬河營守備李有功等分管官高郵
州州判劉培初寳應縣縣丞鄭光啟主簿王澤民
等以及(臣)標效用等弁共計六十餘員各各奮勉
争趨分頭儧築(臣)不時臨工親為調度并令淮揚
道劉國靖嚴加飭督催儧自康熙十七年九月初
八日興工起中下埽個内釘排樁外填坦坡築成西
堤一道於康熙十八年三月十六日巳刻閉合龍
門按漕尺臨河丈量計長九百二十一丈五尺又
築成東堤一道於康熙十八年三月二十日午時
閉合龍門臨河丈量計長六百零五丈更挑新河
一道計長八百四十丈(臣)因清水潭壞舟無算擬
棄舊名改名永安新河目今東望七州縣田畝業
巳盡行涸出舊日錢糧計日可復運艘民船永可
安瀾而免波濤之險矣至此工先據南河分司蔡
音達禮淮揚道佟康年等估費五十七萬有竒且
柳枝夫役照例議派民間不估錢糧今(臣)一切料
物盡照漕規價買而人夫皆見銀僱募約計所費
不過九萬餘兩按司道原估計之少費銀四十八
萬餘兩此皆
皇上洪福齊
天是以百靈效順將歷年大為民害之&KR1177;口不七月而堵
塞斷流也又往來運土全賴船隻江寧府知府孫
芳承造浚船一百六十隻於原
題價值之外又復捐資三千餘金將船分外加大并募
善駕水手六百餘名常川在工撑駕深得其益又
揚州府知府高得貴率屬造船一百隻亦皆堅固
適用并催夫催料之克勤以及附近州縣協力辦
料運土者功俱難泯統容(臣)俟工完之日分别等
第另疏
請叙者也所有清水潭東西兩堤閉合龍門各日期(臣)
謹先疏恭報伏乞
皇上睿鑒施行
恭報完工疏(改運口)
題為恭報加挑運河酌改運口工完開壩日期并
題明高家堰清水潭二處工程事宜仰祈
睿鑒事竊照淮揚運河必須加挑(臣)於康熙十八年正
月十九等日破土築壩堵水斷流令山清高寳江
儀等各州縣分頭募撥人夫大加挑浚至三月二
十六四月初一等日盡行完工(臣)隨於四月初六
日由新改建運口開壩放水南下訖惟是既經開
壩放水自應力儧糧船飛輓北上但清水潭東西
二堤雖經閉合龍門而埽上土薄必須大加壓實
然此工就近無土惟賴船運若糧船一行加以差
使商民各船一齊擁擠則土船挽運難前貽悮匪
細(臣)再三籌酌不得不將高郵南北西金門閘下
板封閉嚴飭在工各監理分管大小官弁飛督夫
船上緊趲築至四月望後約有八分工程於四月
十八日啟板放船方稱萬全惟是(臣)前疏
題明重運糧船五月内盡行過淮巳經部覆在案今必
須再寬半月限期於六月望盡數過淮(臣)自沿途
驅儧務令八月内盡過天津不悞本年回空可也
又高家堰等處一帶臨湖堤堰巳經(臣)築成面寬
三丈五尺底寬五丈五尺高一丈之堅堤矣而洪
澤湖水因翟家壩成河九道之處又經堵過八道
湖水無從㫄洩日漸加長一遇西風則怒浪掀天
竟有盖頂潑漫之勢且拔樁撤埽擊卸石工不一
而足(臣)反覆思維將五丈五尺之底加至寬八丈
三丈五尺之面加至寬六丈更於六丈堤面之上
另築高六尺之小堤一道並於湖内投土填成坦
坡以護樁埽石工將上年
題准加高石工三尺停止不加全以用土為主約計所
費除原估續估之外更須增銀七八萬兩然此工
一成實可鞏固萬年(臣)將原估應挑運河土方酌
量減挑以所省挑河之資為加高湖堰之用盖加
高湖堰正所以永保運河也今不必更增錢糧移
此就彼而處處堅完永無他虞誠計之最得者也
至此番挑河(臣)委大小官弁一百餘員分頭儧督
(臣)復不時往來嚴加查察將
朝廷優叙之典處分之例三令五申時加勸勉能者奬
勵之不及者懲誡之各官弁莫不鼔舞奮發兼工
疾儧是以雖節省錢糧為別工之用而本河仍俱
一律挑深見當日之河底如江都縣挑出唐開元
年間所建石閘高郵州挑出古井二眼各工挑出
唐宋古錢并爛木朽器等項甚多目今開壩之後
自清口以達江儀中漕寬深兩堤屹立兼之運口
巳改黃流不復内灌運河自無淺阻之慮可免屢
屢挑浚勞民傷財矣若夫各官弁效命勤勞并協
撥人夫之州縣協助食米之鹽商容(臣)分別等第
另疏請叙者也(臣)謹一併具
題伏乞
睿鑒施行
恭報合龍疏(翟家壩九河)
題為恭報翟家壩成河九道盡行閉合龍門各日期仰
慰
睿懷事竊照淮河東岸上自旴𣅿縣之翟家壩下至山
陽縣之周橋閘計程二十五里乃淮揚運河上游
之門戶山鹽江高寳興泰等七州縣民生之關鍵
也當黃河未經南旋之時淮流安瀾直下此等去
處原屬高阜之地未聞水患迨黃流南徙奪淮入
海清口以下三百餘里之間淮為黃併水勢十倍
於昔夫水行循道止此河漕也下既為客水所襲
泛濫滔天矣則其上游本等之流勢不能涓涓暢
注於是壅遏四漫而此二十五里之間每被渰没
并山陽寳應高郵江都四州縣河西低窪之區盡
成澤國者盖六百餘年矣故明萬歷初河道廢壞
雖不若今日之甚而清口淤高堰&KR1177;與今日情形
大略相似彼時河臣潘季馴築堤堵&KR1177;束水歸漕
治效班班可考然此二十五里之地面不議加高
者盖明朝祖陵在泗居淮水之西故停河東之障
以為洩水之區也殊不知彼時物力頗饒如慮淮
漲西浸何難兩岸並築大束全淮以滌清口之淤
闢海邊之墊而顧留患於門庭歴年既久遂致成
河九道使淮揚水災頻罹疊見(臣)不能不致憾於
季馴之以善治河稱而亦有此失著也今
皇上軫念運道民生大發帑金
命(臣)遍為修治(臣)隨力督該管各官次第興舉今據淮
揚道副使劉國靖山清旴𣅿同知多宏安山清旴
𣅿河營守備陳杰等各報稱翟家壩成河九道之
處奉委堵築於康熙十七年十一月内督同各分
管官弁分頭興舉丙周橋閘南徐家口成河一道
寬一百一十五丈水深七八尺丈餘不等下埽堵
築於十八年正月二十日閉合龍門古溝東成河
一道寬三十四丈水深七八九尺不等於二月初
四日閉合龍門古溝西成河一道寬十九丈水深
六七八尺不等於二月初十日閉合龍門茆家圍
南成河一道寬二百四十六丈係漫灘水深二三
四尺不等於二月二十九日閉合龍門夏家橋成
河一道寬三百三十丈七尺係漫灘水深二三四
尺不等於二月二十九日閉合龍門谷家橋南成
河一道寬三百九十五丈五尺係漫灘水深二三
四尺不等於三月二十四日閉合龍門唐埂北成
河一道寬一百丈係漫灘水深二三四尺不等於
三月二十四日閉合龍門唐埂南成河一道寬二
十八丈水深六七八尺不等於三月初九日閉合
龍門翟家壩成河一道寬五十五丈水深六七八
九尺不等於五月初一日閉合龍門等因各呈報
前來(臣)復行親勘果皆堅固見在培土加高是此
凡成河九道之處計共寬一千三百二十三丈二
尺為從來未舉之工者業已盡合龍門矣此雖在
工大小各官效力争先㒺敢或懈然實我
皇上洪福齊
天之所致也(臣)更查得山寳高江四州縣河西瀦水諸湖
向之萬頃汪洋茫無涯際者目今逐漸涸出(臣)擬
設法調劑使四州縣河西見在民田高者不致頻
暵低者不致頻澇并新涸湖地廣為招墾俾積荒
積困之區漸成樂土庶幾增賦足民上下均利其
間一切善後事宜容(臣)酌妥另
題外所有翟家壩成河九道各閉合龍門日期(臣)謹特疏恭
報至山清旴𣅿同知多宏安寝處河干實心任事者業
已兩載有竒(臣)屬各監理官中之勞績最著者以
弘安為第一統俟工完之日與在工一切大小官
弁逐一分別等第另疏請叙者也(臣)謹具
題伏乞
皇上睿鑒施行
再陳未盡事宜疏
題為再陳經理河工第一疏内未盡事宜事該(臣)看得
黃河之治否不特關運道之通阻而尤關民生之
安危
國計之盈絀必須再三詳勘始可得其要領彼時河水
係極涸之候而(臣)所量河涯低處有高出水面六
七尺者高處有高出水面八九尺一丈并一丈有
奇不等者及自河涯以至堤工或遠一二十里或
遠三四十里高峻之堤不過高過河涯二三尺卑
薄之堤有與河涯相平甚至較之河涯反低二三
四尺不等者大率以現在堤頂較之極涸之河流
至高之處不過出水七八尺低矮之處僅止出水
三四尺每歲伏秋雖遇雨少之年必長水五六尺
若逢水發之際往往加漲丈餘夫以加漲丈餘之
水而流至僅高三四尺之堤未有不漫頂竟過立
成缺口以遍渰田畝者矣上年水漲之時四野橫
流一片汪洋茫無涯涘其蕭縣十七年分遙縷堤
漫缺一十九處與十六年分石將軍廟吉門兩河
口等漫缺堤工均屬勢所必至實非人力所能防
守者也至其漫缺之由盖因河涯有高卑之不同
水一漲發即從河涯低處漫流内灌頃刻即至堤
根不數時而陡長數尺不終日而水與堤平不兩
日而水比堤高竟自漫頂而過矣(臣)是以議建減
水石壩欲使暴漲之水隨漲隨減隨減隨流庶堤
外無湧積漫頂之虞堤内無泛濫奔騰之害巳蒙
皇上俞允在案惟是減水石壩雖現在辦料興舉而隨
河攔水之堤亦屬必不可少查南岸自徐州城至
河南之虞城縣界北岸自徐州城至山東之單縣
界通計共長四百餘里内有現在連山與河涯原
高從來水不能到不必築堤之處約百餘里又有
地勢稍高在平時水漲間或漫流而減水壩一成
之後不致漫溢内灌可以暫緩興築之處約有百
里其餘四州縣境統計須亟築大格堤四千餘丈
縷堤三萬餘丈大格堤全係創築高八九尺一丈
不等縷堤雖多創築而亦間有加帮舊堤之處高
四五六尺不等照例每方給銀一錢四分通計約
需銀十萬餘兩查此四州縣地方例係民修工程
然小民當疊災之後實難責之枵腹力作若聽其
自然又恐有潰&KR1177;奪河之患(臣)反覆籌維查(臣)奉
命大修河道原
題准銀二百五十一萬七千六百餘兩内有
題定節省銀二十五萬一千二百餘兩伏乞
皇上俯念河防關係運道民生至重至大准(臣)於節省
二十五萬有奇之中動支銀十萬兩為建築徐州
州城以上徐蕭豐碭四州縣緊要縷格等堤之用
則不特將來之運道無虞田廬可保而此際流離
死徙之災黎皆可招徠畚鍤寓賑於工誠一舉而
兩得有裨
國計民生誠非渺小也(臣)謹會同江南總督(臣)阿席熙
江寧撫(臣)慕天顔安徽撫(臣)徐國相合詞具
題伏乞
睿鑒全覽
勅部議覆施行
請留漕濟工疏
題為亟請留漕濟工以救淮徐億萬生靈事竊照淮徐
所屬各州縣上年二麥被夏旱秋水災荒情形巳
經督撫(臣)節次
題報在案(臣)因相度河工往來奔走目擊邳宿徐蕭碭
五州縣災荒為各州縣之最巳具淮徐異常災荒
等事一疏議將此五州縣漕糧改折舊欠緩徵等
因於本年正月二十二日題
請在案然(臣)前疏所叙乃係正月中旬以前之情形彼
時淮郡尚安粟米每倉斗一石不過值銀一兩粳
米值銀一兩二錢豈意數月以來饑民日多而米
價日貴粟米每石賣至一兩三四錢粳米每石賣
至一兩六七錢不等男婦大小挖草根剝樹皮而
食者淮城左右遍地皆是甚至鳩形鵠面之徒數
十成羣白晝入人之家哀求借貸不論其家允借
與否凡見米糧公然取去洪澤等湖空闊去處饑
民百十相聚各駕小舟攔阻商船假借米為由竟
行強取有協理河務通判俞森因夫食艱難於遠
處買米數百石堆貯清江浦地方饑民乘夜竊取
該通判驚覺起救率領家人追趕但見倉皇逃命
者悉皆婦女穉子不下一二百人該通判止獲男
子一二名其餘不忍深究聽其逸去歸查貯米巳
失三四十石矣地方災困流離一至於此(臣)焦心
如焚不遑寧處念正月下浣較之中浣情形業巳
迥乎不同則二三四月之間二麥未熟青黃不接
之時不知更當若何矣所幸淮徐併舉大工無告
之民儘可招之畚鍤寓賑於工洵屬最善但向來
築堤每土一方用夫三名給工食銀一錢二分而
夫頭義民尚有羨餘以養其家口今(臣)
題增為一錢五分且原擬二十丈以外取土須夫頭義
民之勤幹而所募皆壯夫者方能如式成堤若稍
稍怠緩混收老弱之人便有賠累之慮總緣從前
舊例俱係堤根取土累高成堤今則取土既遠而
且徹底夯杵是以費土費工也今饑民雖多而皆
尫羸無力之輩夫頭義民人等知其日食多而用
力少恐致累悞工程不敢一概濫收然淮徐各工
見募之夫既巳有六七萬若再令增募可有十萬
每夫每日必須食米二升有夫十萬日需米二千
石月需米六萬石迨至麥熟之期約需食米二十
萬石而淮徐各州縣處處空虛全無儲蓄(臣)再四
籌維惟有截留漕米以濟夫食廣招飢民以事畚
鍤仍倡督屬僚各官捐貲設厰賑粥庶可使米價
立平億萬生靈皆得拯救除頭帮巳經過淮漕糧
(臣)不敢請留外伏乞
皇上俯允(臣)請將江南鳳徐揚鎮常等府十八年起運
十七年分正耗漕糧准(臣)截留二十萬石并請容
(臣)照籌餉固所以足兵等事案内粟米每石折銀
七錢粳米每石折銀九錢之例將截留過粟米若
干石粳米若干石共該折價銀若干兩或即給(臣)
為大工錢糧之用或於(臣)見貯大工錢糧之内撥
還戶部充餉緣由另疏題
請定奪至(臣)有此米二十萬石當即分發各監理官轉
給夫頭義民人等粟米作價銀七錢五分粳米作
價銀九錢五分以每石七錢九錢抵還戶部折價
以每石五分給運軍遠運水脚之費其應給各丁
行月等項錢糧俱可盡行節省一面行令各監理
官督令夫頭義民人等毋論壯夫與尫羸餓夫一
概招收力作凡壯夫一名應給工食銀四分照舊
以二分為本夫日食之用仍給二分俾其養家尫
羸餓夫不能如壯夫之用力者除本夫日食之外
每名止量給米一升以資其養家之用在饑民家
口稍得餘糧存活之資而義民夫頭亦免工程賠
累之苦實為兩利之道查東豫災荒荷蒙
皇上浩蕩洪慈特遣大(臣)動帑施賑今淮徐災荒若此
所幸見舉大工儘可不必動帑但得截留漕米二
十萬石寓賑於工則米價立平殘黎俱可得所因
念京通各倉存米甚多留此二十萬石以救淮徐
之民實屬不得巳之舉倘以
國儲不便多折(臣)請將江浙兩省十九年起運十八年
分漕糧内應改折之五十四萬餘石止折三十四
萬餘石少折二十萬石以抵(臣)
請留二十萬石之數如此一轉移間在
國儲毫無所損而淮徐各州縣億萬餓殍皆可力救且
可消地方之隱患速各處之工程兼使人心稍寧
得以安業布種則本年更可望其有麥有秋其有
益於
國計民生者誠非渺小也事關地方重大急務貼黃難
盡伏乞
皇上睿鑒全覽
勅部迅賜議覆速行微(臣)遵奉施行
再請留漕濟工疏
題為亟請留漕濟工以救淮徐億萬生靈事該(臣)隨經
檄行淮揚道等催令徐鳳揚鎮常五府州屬起運
漕米帮船速赴截留工所去後彼時因徐鳳二屬
米數無多而揚鎮常三屬漕糧又因山清高寳江
儀六州縣大挑運河處處閉壩不能飛渡各工無
米接濟適有六安衛本州帮領運廬州府屬六英
霍三州縣正耗米二千五百餘石運至清口又有
淮安府屬清河桃源睢寧三縣之米皆在領兑堪
資接濟查(臣)原題疏内雖未議留淮廬二屬之米
然總屬漕糧不得不就近取便以濟當時急需至
於二月間淮徐一帶粳米每石值銀一兩七八錢
粟米每石值銀一兩三四錢而且無從購覓日見
騰貴人情惶惶難以名狀蒙
皇上深念鳩鵠灾黎饑餓無告特准截留漕糧二十萬
石且
勅議允行最為神速(臣)自欽奉
俞綸之日即便遍張曉諭小民感戴
君恩歡呼遍野市行米價不數日而每石頓減銀數錢
不半月而碾熟粳米止賣銀一兩一二錢不等矣
人心賴以安定地方賴以清寧此皆
皇上如天之仁有以致之也迨至四月終旬二麥漸熟
雖因旱不能俱收而各處間有薄穫各夫争食新
麥領米者少(臣)揆情度勢不得不將原議截留之
大河衛二三等帮領兑常州府屬之米仍令輓駕
北上也今行據淮揚道副使劉國靖查明冊報前
來計(臣)實留過徐州等衛所領兑徐鳳揚鎮淮廬
六府州屬康熙十八年起運十七年分兑改正耗
漕糧一十六萬八千九百一十石七斗七升二合
三勺五抄五撮九圭六粟二顆八粒九黍一稷七
糠七粃九粞三禾内粳米一十五萬四千四百三
十石二斗一升七合八勺二抄八圭八粟七顆五
粒五黍六稷七糠一粃七粞三禾每石折銀九錢
計銀一十三萬八千九百八十七兩一錢九分六
釐三絲八忽七微九纖八沙八塵一渺四茫五溟
五逡七巡又粟米一萬四千四百八十石五斗五
升四合五勺三抄五撮七粟五顆三粒三黍五稷
六粃二粞每石折銀七錢計銀一萬一百三十六
兩三錢八分八釐一毫七絲四忽五微五纖二沙
七塵三埃四渺五漠四茫三溟四逡二共銀一十
四萬九千一百二十三兩五錢八分四釐二毫一
絲三忽三微五纖一沙五塵三埃五渺五漠八茫
八溟九逡七巡此項銀兩本應於大工錢糧内撥
出報部充餉但(臣)奉
命大修河道
題准銀二百五十餘萬兩前此戶部撥給過銀一百四
十九萬餘兩巳將用完見在咨部添撥此項米折
銀兩相應仰請
皇上勅部算入添撥微(臣)大工錢糧數内以免反復撥
解之煩至節省過截留各船應給行月本折銀米
數目容俟該糧道冊報至日彙咨達部其民間私
貼各軍贈銀贈米各軍於領兑之日久已用去(臣)
俱循照從前留漕舊例概行免追又各夫所出每
石水脚銀五分俱給各軍為守候開壩運米赴工
陸續分發人夫等項數月盤纏日食之資若夫截
留米數雖較原數少留米三萬一千餘石其江浙
二省十九年起運十八年分漕糧所折五十四萬
石之内應否仍各徵本色十萬石起運以足
天庾統聽部奪(臣)謹一併具
題伏乞
勅部議覆施行
請修運河疏
題為亟請併修河北運河以為輓漕永利之謀事竊照
江南河道自徐州州城以下歷靈璧睢寧邳州宿
遷桃源清河山陽安東九州縣黃河并清河山陽
寳應高郵江都五州縣運河以及山陽旴𣅿二縣
臨湖等一切河身堤堰蒙
皇上軫念運道民生准發帑金二百五十一萬餘兩
命(臣)大為修治(臣)凜遵
俞旨力督監理分管官弁將敬陳經理河工事宜各疏
内一切工程上緊儧催約計巳完十分之七其餘
未完見在儧築又經理河工案内工程之外有(臣)
續題大修歸仁堤并修徐州州城以上蕭碭豐等
四州縣縷格等堤三萬餘丈以及堵塞宿遷縣楊
家莊大&KR1177;口等三案工程亦在分頭興舉工完之
後如該管文武官弁兵丁人等果能勤於加修依
法防守自可永無阻運殃民之患惟是駱馬湖以
北一帶河道實為漕運咽㗋斷須亟行併治以為
一勞永逸之謀也查重運糧船自過淮出口之後
溯黃河行一百七十餘里而抵宿遷又十餘里而
進駱馬湖口一片汪洋由湖面行四十餘里始得
溝河又行三十餘里至窑灣口入邳州境溝河有
三道東則由錢家宅隅頭集以達窑灣西則由溫
家灣萬家集以達窑灣中則由九龍廟萬家集以
達窑灣此三路溝河向來俱可通舟近因徐州花
山口黃流下注將中路淤斷尚存東西兩路其駱
馬湖水勢在夏秋盛漲之時深處有水八九尺淺
處亦有五六尺不礙舟行而冬春水涸之際深處
不過四五尺淺處止有尺餘一二尺不等甚至僅
有水數寸者一切船隻俱難飛渡(臣)思駱馬湖行
運巳將十年何至今日而淺阻若此因而遍歷湖
干廣為諮詢始知駱馬湖底原係低窪田故明先
年河道安瀾俱皆耕種明季黃河屢&KR1177;河底墊高
常有漫溢之水將其中最窪之處停積不流遂有
駱馬湖之名然亦不過中間數十頃至於四㫄之
地夏秋則間有漫水而冬春則俱皆乾涸彼時官
民船隻盡由董口而行及嗣此之後黃河又復屢
沖河底愈加墊高至康熙八年董口淤斷將此數
千頃地方盡成大湖康熙十六年以前黃河底高
水出漕上雖遇隆冬極涸之際而水面低於河涯
不過二尺河水尚浮行地上故駱馬湖之水亦盈
自康熙十六年楊家莊遙堤潰&KR1177;大溜北瀉甚速
宿遷黃河之底較前稍深隆冬之時水面低於河
涯不下六七尺河水漸行地中是以駱馬湖亦漸
有乾涸見底之勢也(臣)於本年正月慮稽重運特
委監理河務同知黃道宏宿桃河營守備劉文道
等督率船夫撈浚除河兵浚船不計錢糧外共用
過日工人夫四萬八千餘名方將十八年起運十
七年分重運糧船浮送北上然係水底撈土為力
甚難挖成河溝而風浪飄擊不久仍必填平況(臣)
奉
命大修河道兩岸盡行築堤復建減水石壩使本等之
水安流漕中加漲之水減出壩外立法修防久而
不替則河身日深湖底既涸則漕艘無從北上若
歲歲撈浚實無底止不特糜費錢糧人力於無用
之地而勢必有悞漕運甚為可慮(臣)反復籌維必
須另挑新河一道此應挑之新河查前河(臣)羅多
曾議於董口以西挑水旱工程三十餘里彼時因
工用浩繁重運巳迫是以暫停董口以西之工而
止挑駱馬湖東邊墩郎河七百餘丈今此河之北
一望三十餘里盡皆淺涸萬難復行不得不仍於
湖西另挑也但若照前議由董口挑起則不下五
千餘丈為工太遠為費加倍今(臣)勘得應於皂
河地方挑旱工一千八百丈水工六百丈共挑河
二千四百丈便可直接溫家溝水深之處此河二
千四百丈挑起之土即以之堅築兩岸堤工四千
八百丈頂寬二丈底隨地勢高低情形險易以定
寬窄不等每丈牽用土五十二方共用土二十四
萬九千六百方每方連挑河築堤水工旱工牽給
銀一錢七分共需銀四萬二千四百三十二兩又
水工堤一千二百丈用草牛小埽填埂攔水每丈
需草一千束每束價銀二釐六毫共需銀三千一
百二十兩又於河口建雙金門大磯心石閘一座
樁石灰鐵等料并匠工人役共約需銀一萬六千
兩以上通共需銀六萬一千五百五十二兩又溫
家溝起歷窑灣口至邳州境内之徐塘口共程七
十餘里兩岸共約長二萬六千丈一律俱係平灘
全無堤岸而且從未興修每年水漲之時一片汪
洋水涸之際露出兩岸水沖缺口共有二十餘處
約計共長一千餘丈堵塞之費樁䔉草料約需銀
二萬兩又堤工二萬六千丈築頂寬二丈底寬五
丈高五尺每丈用土十七方五分共需土四十五
萬五千方取土遠近不等近者一錢五分遠者一
錢七八分牽算一錢六分共需銀七萬二千八百
兩又東堤應建減水涵洞十座每座約需樁石工
料等銀五百兩共需銀五千兩以上通需銀九萬
七千八百兩二共通計需銀十五萬九千三百五
十二兩此工一成則東省河流徑直下注存本等
之水於河漕之中而洩暴漲之水於涵洞之外堤
工鞏固運道無虞誠一勞永逸之計且可使邳宿
二州縣水沉積荒之田逐漸涸出以足從前額賦
有禆
國計民生良非渺小其所需銀兩查河庫近年節存約
可抵十分之四其餘不敷容(臣)於各工内百計設
法力圖節省以濟此至要之工時當餉絀之際不
敢更請錢糧以煩司農仰屋至此邳宿二州縣運
河既經創築堤工以計久遠則守護修防斷不可
廢(臣)擬於宿桃河營調把總一員耑汛宿遷運河
堤岸邳睢靈璧河營調把總一員耑汛邳州運河
堤至二州縣運河既巳耑設汛弁尤須設兵以資
修防但河庫錢糧不敷不能再議增兵(臣)反覆籌
維惟查山清旴𣅿廳營所屬武家墩歷高家堰高
良澗周橋閘以至翟家壩一带臨湖堤堰見係每
四十五丈設兵一名蓋以此堤係淮揚二郡百萬
生靈之保障誠不可忽也然(臣)先因洪澤湖萬頃
汪洋每遇西風則怒浪掀天拔樁撤埽擊卸石工
是以議於堤内加帮寬厚堤上更築小堤湖内填
成坦坡等因
題明在案至於湖内坦坡原擬照每高一尺填坦坡五
尺之法以填出水面為凖俾護樁埽石工及飭令
各官督夫填築(臣)往來勘閱目擊堤外坦坡較之
堤裏之帮堤更為得力但每高一尺填坦坡五尺
實屬不敷於是將堤内應帮之土酌量移加堤外
凡高一尺之堤加築坦坡八尺凡一尺之水亦填
成坦坡八尺將樁埽石工盡行深埋上内地亢水
淺之處每丈用土三十八方有奇水深地窪之處
每丈用土一百三方有奇目今工程約有八分其
巳經全完之處雖歷遇奇風而大浪將抵坦坡其
勢便殺從前掀天撞擊之形絶不再見洵稱鞏固
之工工既極固則汛防稍易(臣)擬酌調湖堰汛兵
百餘名移防邳宿運河即或仍有不敷亦於各營
修防稍易之處量調足用再照此工乃運道至緊
之工康熙十九年春運漕艘必待此工告成方能
銜尾北上時日無多若候部覆方舉恐來年春運
太遲則回空必悞(臣)巳一面嚴督邳睢靈璧同知
蘇&KR1453;等分頭興工約計來年五月可以濟運(臣)謹
一併
題明貼黃難盡伏乞
睿鑒全覽
勅部議覆施行
因河命官疏
題為再陳經理河工第七疏内未盡事宜事竊照山陽
縣黃河兩岸計長不下四百里向止設管河王簿
一員蓋該縣向來工程惟至白沙為止自白沙而
下歷雲梯關以達海口原俱置而不問今(臣)奉
命大修為一勞永逸之計雲梯關内外俱經築堤是以
緜遠如此夫工程既如此之遠斷非一主簿所能
料理查該縣沿河一帶有馬邏司巡檢羊塞司巡
檢二官儘可責成分管(臣)
請將山陽縣北岸清河縣界起至安東縣界止南岸
清河縣界起至蘇家嘴止一切河堤工程俱責成
該縣外河主簿管理其南岸自蘇家嘴起至雲梯
關止一帶工程責成馬邏司巡檢管理其雲梯關
外南北兩岸河堤工程俱責成羊塞司巡檢管理
庶無工遠貽悞之虞又邳州并宿遷縣運河乃漕
運必由之地最為緊要(臣)因駱馬湖淺涸難行另
議改挑新河由皂河出口并
請大修兩州縣運河堤岸尤須特設耑員管理查邳州
止有州判而無州同其州判一官專管黃河離運
河近者六七十里遠者百餘里不等萬難兼顧(臣)
請添設邳州州同一員駐劄猫兒窩將邳州百里運河
責成耑管至宿遷運河耑管需員查歸仁堤工見
設主簿一員本工非漕運經由之地且有弁兵防
守儘可將宿遷南岸堤工一併歸併管理(臣)
請將宿遷歸仁堤王簿孫文繡改為宿遷南岸歸仁主
簿將宿遷南岸主簿傅志桓改為宿遷運河主簿
如此則一切要工各有專員料理措施既當責成
俱專自可無貽悞之慮有裨運道良非淺鮮至於
應補官員統俟奉有
俞綸之後容(臣)將勤幹著勞之員另疏題
請可也查(臣)先於敬陳經理河工事第七疏内
題明倘有未盡事宜應損益增減者容(臣)臨期分別或
竟行或入
告等語經議政王等會覆奉有
俞旨欽遵在案今係添設官員調撥管轄事宜是用特
疏
題請伏乞
睿鑒勅部議覆施行
恭報水漲疏
題為恭報淮徐河湖異常水漲情形事竊照本年自入
夏以來旱魃肆虐徧野焦枯災荒情形節經各督
撫(臣)
題報在案(臣)恐奇旱之後必有大水而武家墩高家堰
高良澗翟家壩等一帶臨湖堤堰并山陽南岸三
百里黃河堤工為轉漕運道并山鹽高寳江興泰
等七州縣民生關鍵於是力督各監理分管等官
鼔舞人夫上緊儧築至八月之杪九月之初方據
報山陽南岸堤工次第築竣其武家墩等一帶臨湖
堤堰僅僅填完堤外坦坡正在酌量復帮堤内戧
堤并更加堤上小堤間忽於九月初七日據徐屬
同知祖文明徐屬河營守備唐建功等各報稱奉
(臣)牌行令該廳備將徐州州城以上并蕭碭二縣
南岸堤工會同細加覆丈以便部文一到立即興
舉等因該職等隨於八月十九日自徐州郭家嘴
勘量起歷王家山北辰集郝家集軍趙家集丁木
集黃家口侯家口定國寺魏家寨於二十二日至
毛城舖不意天降大雨數日不止平地積水職等
坐守數日擬待天晴丈畢豈期二十六日又兼黃
水陡漲出漕漫灘由舊缺口南下一片汪洋必俟
水退方能丈畢等因(臣)恐更有新沖缺口復行嚴
查去後續於十月初四日據該廳申稱本年黃河
水勢較之去歲更大八月二十六日忽然陡漲普
面溢流由康熙十七年之馬家廟柳園西等十九
處漫缺舊口内分流南下並無更沖新口等因又
據蕭縣知縣邵瑗報稱八月二十八九日黃水泛
漲平地水深數尺合縣田畝盡被渰没等因又據
宿遷縣知縣尚登岸報稱本月十三四日之間水
從西來勢甚洶湧日夜加長將田畝盡行渰没等
因又據徐州宿州靈璧虹縣泗州等各州縣俱報
大水陡長處處漫渰等因(臣)查徐州州城以上堤
頂卑於河崖而蕭縣為尤甚夏秋泛漲普面漫溢
冬春水落仍復歸漕歲歲皆然已非一日矣康熙
十七年七月内黃河陡漲漫缺蕭縣長堤馬家廟
等九處縷堤柳園西等十處(臣)用水平法逐一量
勘灼知見有長縷二堤俱在低窪之區實不堪守
故於本年七月内為再陳經理河工第一疏内未
盡事宜事案内
題請動用各工節省銀十萬兩叧築近河堤工蒙
皇上軫念民生
俞綸隨沛乃部文未到而水巳大漲(臣)思此大漲之水
必由蕭宿徐州靈虹泗州宿遷等州縣直注洪澤
湖撼擊新築未完堤堰於是復加嚴檄飭令山清
旴𣅿同知多宏安力督各官毋分晝夜飛速儧工
去後迨至九月二十五六七八等四日之間洪澤
湖水陡長七尺臨湖一帶堤堰悉皆漫上坦坡高
過舊石工一二三尺不等直上新加土堤計土堤
之頂不過出水面一二尺不等而六安溝等最窪
之區水面將與堤平加以連日西風怒浪掀天萬
分危險所賴坦坡雖没水内而堅固異常緊護各
工且極大之浪一到坦坡之上其勢便殺故凡一
切樁石埽料絲毫不損較之本年正月二十三日
湖水涸盡之時風暴驟起即便拔樁撤埽擊卸石
工者其情形之安危巳不啻天淵之别今(臣)一面
飛督該同知等速儧堤内戧堤堤上小堤并於十
月初十日暫開高良澗閘洩水歸高寳諸湖以分
殺洪澤湖之勢日來水勢少定可保無慮此武家
墩高家堰高良澗翟家壩等一帶臨湖百里堤堰
之情形也又黃河堤工惟山陽南岸攸關最重(臣)
於本年四月内令各官一概築至高出水面八尺
為度然仍慮新築之土不耐水浸且減水石壩尚
未砌完誠恐驟長之水無路宣洩必傷新堤是以
將清河縣北岸張家莊舊&KR1177;口河形一道不及築
堤留為洩水之地今黃河之水普面暴漲洶湧異
常自九月二十七日於河灘低處出漕起至二十
九日兩岸盡行漫漲一望瀰漫即由所留張家莊
舊河形内分洩北注然張家莊雖經分洩北注而
山陽南岸之馬邏盧舖一帶其新經加高八尺者
今止存堤頂一二尺不等而侍家塢堤工之頂僅
高出水面八九寸危險之狀更為至急(臣)見在飛
檄該管官弁於巳成之堤頂上加築小堤以防意
外今水勢雖湍急非常而不復加長似亦可保護
無虞此清口以下三百里黃河堤岸之情形也至
於山清運河自九月二十六日淮湖陡漲之後一
體大水急流奔湍迨至十月初一日竟與堤頂相
平處處有漫溢之勢淮城民命危殆異常(臣)方在
勘閱雲梯關上下黃河堤工而節據道廳營弁報
文(臣)即飛馳旋淮與該道廳商一宣洩之途而板
閘河西戚家橋老堤係康熙八年舊沖&KR1177;口底埽
腐朽竟於十月初三日黎明時分平折下陷鼔開
數十餘丈其水由舊河直注淮河之西湖下寳應
氾水界首高郵等湖而去此工一&KR1177;而河水頓落
淮城數百萬生靈方獲安枕且運河之水究竟與
全湖大河有間而(臣)見在集料興工尅期堵塞不
足為民生運道之患惟凱旋大兵船隻因&KR1177;口迤
下有新淤淺工一段并龍汪閘水溜湍急上閘艱
難不無有稽遲之慮然(臣)見在委官挑淺下埽不
過旬餘即可通行無阻此運河之情形也(臣)伏思
皇上宵旰憂勤無刻不以民生疾苦為念故雖當軍興
餉絀之際而不惜動支數百萬正項錢糧
命(臣)大修河道(臣)仰戴
皇上如天之仁惟求有濟於民瘼
國計是以於修治河工一切事宜雖經(臣)具疏
題定而閱歷既久之後凡有應增應減仍不憚隨時
酌改以期有當本年大水(臣)雖曾料到而實不料
如此之大由今以思設或春間不照(臣)原題續題
將高堰石工五千餘丈加高三尺而不填築水内
坦坡則此時百里湖堤盡行毁壞湖堤一壞則清
水潭立即併潰不特所費
朝廷金錢百餘萬兩無可收拾而從此民生之昏墊運
道之梗阻殆無已時矣然水内坦坡之工實由於
正月二十三日之風暴拔樁撤埽擊卸石工而後
定計此誠
上天曲體
皇上憂勤愛民至意是以於甫經立春之後而忽降此
異常風暴懲戒(臣)等亟為改圖以保此民生運道
也至此番大水詢之居民皆稱較之康熙十五年
又加二尺良由於半年亢旱聚雨澤於一時是以
若此陡漲也邇來自微(臣)以下一切所屬大小各
官莫不東奔西馳心膽俱碎今豫省并徐蕭水勢
消落歸漕已經半月淮屬河湖水雖未退而已不
復加漲一切緊要新工幸俱獲保無患惟是運河
舊堤悉皆沙土一逢水漲即便可虞者實不止於
板閘河西一處今(臣)擬徧為相度凡舊係堵&KR1177;埽
工并沙土單薄掃灣受刷之處俱另行酌量再加
寬厚以為來年伏秋捍禦之計其需費銀兩統於
大挑節存數内通融動用總之嗣此以後(臣)益當
細心竭力百計綢繆凡應損益增減之處隨時確
酌舉行不敢屢疏煩瀆惟求一勞永逸務為萬全
之計以仰答
皇上宵旰之慮耳除豫省水漲情形經豫撫(臣)董國興
會疏
題報并板閘河西&KR1177;口見在興工堵築其疎防各官職
名巳經嚴行查取俟詳至另疏
題參外所有本年淮徐河湖異常水漲情形(臣)謹恭疏
題報伏乞
睿鑒施行
經理未竣工程疏
題為
題明經理未竣工程并塞新漫缺口各事宜仰祈
睿鑒事竊(臣)蒙
皇上殊恩委以督河重寄既因庸劣無才工程不能蚤
竣而又疊遭竒雨以致復多漫缺(臣)罪實深已於
另疏
請賜處分矣惟是天災何可測度所恃人力以補天工
耳今竒雨漫堤終由於人力之未盡而(臣)既遇此
竒雨則所以綢繆於將來者更不敢以不密是
上天降誡所以彰(臣)之罪啓(臣)之愚而實則篤
國祜於萬世鞏河道於久遠也(臣)謹將歷來經理之原
委與目下堵塞之緩急以及曲圖善後之計敬為
我
皇上陳之念(臣)自拜
命到任之日目擊運道梗阻民生昏墊情形不禁憂心
如灼彼時遠近之人皆云河道壊至今日必無可
治之理代為(臣)危謂(臣)半生功名此番盡付流水
而(臣)愚以為世無必不可為之事惟視人之用心
用力何如耳況
天庾玉粒歲歲必須挽運乃自黃流躡淮之後河底日
淤伏秋尚且膠舟冬春水落之時幾至斷流矣豈
可因循貽悞於是匍匐河干畢誠揣度實見此時
河道有必不可不治之勢而又實有可治之理隨
將尚書(臣)伊桑阿等
題請興舉之工行令各屬估計前來共需銀四百餘萬
而(臣)細閱冊内雖從極堅起見但軍興需餉安能
措如許多貲於是再三斟酌從至省至減科之止
估銀二百五十一萬餘兩具經理河工事宜七疏
力請修治彼時(臣)之親友見(臣)屢疏力請知(臣)者
矜(臣)之愚忠不知(臣)者目(臣)為癡妄良以(臣)估費
既少而自任甚力自限復嚴不存絲毫退步耳
夫(臣)雖至愚豈不知凡事當留退步庶可為日後
免咎之地況治河之事何等艱繁人人皆曰難而
(臣)獨言之若易(臣)豈真癡妄一至此哉祇以今日
河道既不容於不治然當百務廢弛之時官則以
因循觀望諱&KR1177;諉卸為能役則以扣尅侵欺設法
冒銷為事而地方姦詐之徒乘官吏之不肖拿囮
設騙共蝕河帑弊竇無窮(臣)承極敝之後安敢不
力挽頽風是以估計必從極省先絶上下之覬覦
限期必從極嚴更杜官員之怠玩漫缺必報以除
其諱&KR1177;之心責成必耑以去其諉卸之念惟期盡
人事而不敢諉之天災竭人力而不敢媚求神佑
此(臣)一點血誠謂苟如此庶可固屬員之志氣清
從前之錮弊以期治效之必成也矧(臣)自官學生
拔至總督受
皇上如此恩遇(臣)雖粉骨碎軀不足仰報萬一乃當此
大任而先自欺以欺
主留退步以冀卸過即或
皇上不即加誅而
天地亦安容此不忠之臣於
堯舜之世是以惟勉竭(臣)愚而不復顧慮一巳之退步
私便也迨既奉
俞綸竭蹷興舉(臣)往來察勘又見得黃河之水消長不
時一經長與堤平即便漫堤而過必須籌一逐漸
宣洩之法以期久遠於是議建減水石壩通計宣
洩入海之途共寬一百餘丈(臣)愚以為儘可洩伏
秋之暴漲矣迨至十八年秋間上流霪雨黃水陡
長丈餘(臣)因而更加測度細揣黃河受水洩水之
勢必得有三百餘丈宣洩入海之途方免壅潰於
是行令各官逐一增添以洩黃漲又將高良澗周
橋二閘改為十丈寬減水壩二座并將武家墩廢
閘亦改為減水壩分洩湖漲更於寳高江三州縣
各建減水壩一座以洩上流減來之水據(臣)之愚
以為如此料理似乎稍周可以無患豈知今年雨
澤甚多端午節前湖河業巳平滿方在儧砌減水
石壩圖速竣以資宣洩間不意五月二十四日之
後霪霖霶霈兩月不斷湖河相連水高於堤以致
未完新工與遠年舊工平漫過水者五十餘處此
番奇雨詢之老年之人皆云從未之見然既巳見
於今日安知不復再見於他年惟因此奇雨而更
求善後之謀此(臣)所謂
上天降誡所以彰(臣)罪啓(臣)愚而實則篤
國祜鞏河道者也兹(臣)承此降誡復加揣摩斷須於黃
運河湖分頭再添建減水壩數百丈并加挑爛泥
淺引河多引淮水會合黃流安瀾暢注庶嗣此以
往尋常之水涓滴不洩可使河底日漸刷深泛濫
之水隨消可使河堤免於漫缺即或再逢霪雨而
奇災亦無壅遏漫潰之慮方稱萬全也至於新經
漫堤過水已成缺口者約有二十餘處若斯時急
行堵築所需工料浩繁(臣)擬俟天氣大晴水消土
見之時併力興修可以省費大半其所需銀兩統
於大工内節省應用不敢更請錢糧蓋敬陳經理
河工事宜八疏内一切工程(臣)原請二百五十一
萬餘兩續於康熙十七年請建減水壩并酌改運
口兩疏内
題明節省銀四十萬兩及拜疏之後(臣)復加籌酌既建
減水壩則堤工不必太高原議築遙縷堤兩道者
止須築縷堤一道徐邳㫿靈宿等五州縣并桃清
北岸原議除民修舊堤之外民復加築縷格堤者
亦行停止惟催民夫速帮舊堤約可再節省銀五
六十萬共擬節省銀一百萬兩以備他工之用不
意十八年春間淮徐處處大饑小民救死不暇安
能&KR1102;腹帮堤然各州縣兩岸舊堤殘缺異常若俱
緩待民修勢必立成大患事關重大不得不將應
民修之堤擇其單薄至極之處亟動錢糧募夫帮
築計費過銀九萬餘兩又高家堰一帶填築水内
坦坡等項先經增估銀八萬兩續因去冬黃流助
虐湖水將平堤頂兼之大風時起浪高丈餘拍提
而過是以今春又分外加高并水内坦坡每丈多
填土三十方不等計續估八萬之外又多用銀三
萬餘兩尚未完工將來大晴水落之後必須再加
土方銀四萬餘兩始能一律告竣又山陽縣南岸
潘家&KR1592;等處各險工大溜逼堤雖經下埽防護然
實為淮揚兩郡保障不得不於迤裏加築遙堤一
道越包數險以防意外計費過土方銀二萬餘兩
又十八年春加挑運河案内多挑永安新河并高
郵城南淺工共費銀一萬五千餘兩又楊家莊南
岸先挑濟運引河因下多淤土經今兩載寬深如
舊並未刷開誠恐楊家莊合龍之後水壅不行或
生他患是以又復加挑大引河一道計費過銀一
萬四千餘兩又酌改運口案内原議永閉新莊閘
令糧船由七里閘出束水磡後(臣)相度形勢又於
加挑運河案内多挑支河一道使新莊七里二閘
俱可通船出束水磡但束水磡僅砌石磡十餘丈
原未估底豈知大水漲發之後往往蟄陷雖經下
埽防護而船隻出口之艱與當年打新莊閘無異
(臣)再四斟酌必須將束水磡改為有底雙金門大
石閘一座并帮大橫堤一道隔攔湖漲計共須增
銀二萬餘兩又加浚爛泥淺引河增建減水壩數
百丈所需料物人夫百計節省約共需增銀十二
三萬兩以上各工共銀四十五萬兩内有在原估
數内續報節省而勢難節省者有不在原估數内
而勢屬必需者統計(臣)原估費二百五十一萬餘
兩者將未完工約用銀一百九十六萬餘兩原擬
節省一百萬兩者今止可節省五十五萬兩至此
節省之數先因大修歸仁堤戧築徐州州城以上
縷格等堤堵楊家莊&KR1177;口三案曾經
題准動用節省銀四十萬兩又併修邳宿運河案内
題明缺費十分之六動用節省銀九萬餘兩仍存銀五
萬餘兩以為新漫各腐工缺口補苴之資至(臣)
題明河工事宜每與原疏多有增減盖(臣)凡舉一工其
中必力圖節省其原擬節省之數乃(臣)不敢欺
君之血誠故不敢稍留退步也又以河道為
國家重大之務斷須慮出萬全而(臣)智識短淺不能一
慮即周故不憚隨機酌改查(臣)先於敬陳經理河
工疏内曾將嗣後凡有未盡事宜應損益增減者
容(臣)臨期分别或竟行或入
告等語
題明在案此(臣)承河道極敝之後凡有當綢繆之處不
敢不竭盡心力以期必濟至(臣)負罪之下更陳善
後之圖者實因此番奇災出於萬分意料之外而
既有此意外之奇災則不得不傾盡萬分之人力
此尤(臣)披心&KR0377;膽雖萬死而不敢避者故不得不
備陳原委仰祈
皇上之睿鑒也若夫(臣)原
題經理河工七疏内工程并築此新漫各工以及加浚
爛泥淺大修歸仁堤戧築徐州州城以上縷格堤
併修邳宿運河等一切工程俱可於明春三月限
期左右盡行完竣惟減水石壩原擬明年夏初可
完不意今歲五六七月連綿大雨塘水占溢匠役
束手且又添壩數百丈必得來秋方可告完也(臣)
謹一併
題明伏乞
皇上睿鑒
勅部議覆施行
築壩挑河疏
題為
題明築壩挑河併寬漕運限期事竊照微(臣)奉
命大修江南河道必使黃河盡歸故道會淮入海無旋
堵旋&KR1177;再釀奪河之患方敢謂之完工今石工閘
壩雖酌加工食十分之五於通省遠募石匠二千
餘名飛星儧砌然工程浩繁必俟來秋方能盡行
告竣其餘一切堤工來春三月内俱可全完至於
宿遷縣楊家莊大決口中泓止賸四十餘丈見在
加緊進埽來年二月可以閉合龍門惟是楊家莊
以下至清河縣境一帶河身向有茶鹽城古城劉
真君廟基蔣溝腰舖等淺工數處每至隆冬即便
淺澁雖設法疏濬而他處俱已深通惟此數處不
能見效加以今歲異常大水並未刷開揆厥所由
總緣河道變遷是以河底墊高已非一日見在河
身未必盡是故道此等去處其下非係純淤即屬
崗土若聽其自然則大溜不能急下楊家莊大工
勢必多費料物更慮合龍之後一時沖刷不開又
生他變亦未可定(臣)再四籌維必需乘此冬盡水
涸之際於楊家莊引河上口築壩斷流將此淺工
數處逐一挑深庶上流每進一埽下流多刷一分
及至合龍之後水到成河方保無患也但今年糧
船先因重運徵兑稍遲繼因黃淮交漲挽閘艱難
以至抵通亦晚迨回空南下又遇凱旋兵船停泊
讓路而今歲天寒較早未過冬至河流即便凝結
見今尚有一千餘艘凍阻黃河之北(臣)雖嚴督文
武官弁設法敲冰然冰凌頗厚晝夜儧催日夜不
過數里及里許不等兼之黃河凍實來往行人履
冰而渡目下不能即開約計各船過淮之期巳在
歲除之後若待至彼時方始挑淺則桃汛將届勢
必貽悞大工攸關非細今(臣)擬於十一月二十七
日閉壩斷流飛集人夫遇淺即挑限十二月二十
五日告完更將清口爛泥淺一帶應加挑挖疏濬
之處亦行一併深挑期於同時俱竣一經挑完隨
即開放將見在凍阻回空務於正月望前催過淮
安赴次受兑則來年重運不出五六月俱可過淮
是漕糧仍無貽悞而大工獲免意外之虞有禆運
道民生良非淺鮮矣至於挑河人夫工食約費銀
六七千兩但既將淺處挖深則河流易下大工料
物可圖節省統於原估錢糧内通融動給可也除
一面如期築壩挑河外(臣)謹一併
題明伏乞
皇上睿鑒施行
挑河避險疏
題為
題明挑河避險請再寬限漕運事竊照塞&KR1177;必先疏下
楊家莊合龍非遠乘時挑濬下流淺工以免他患
緣由業經(臣)具疏
題明見在分頭儧挑刻期告完惟是桃源縣境内舊有
九里崗上渡口鷄嘴壩烟墩龍窩等五大險工每
年歲修之費不下一萬四五千金自康熙十六年
楊家莊潰&KR1177;之後各險俱平每年量加搶修并未
多用埽料今全黃復故而舊埽腐朽勢必徹底鑲
套大加防護内除九里崗一工先經挑挖引河改
溜歸中外其餘四工約其所費不下一二萬金當
此河帑匱絀之時凡有可以節省之法(臣)安敢不
力為圖維今再三籌酌相度情形龍窩一工必須
帮寬壩臺加意用埽其烟墩上渡口鷄嘴壩三工
盡可於對岸各挑小引河一道即將挑河之土填
塞河身築成攔河土壩三工所費統計不過二三千
金而引河既成將來惟緊防土壩則水到舊工止
於掃灣回溜不至十分危險伏秋埽料可省過半
又桃源李家口地方河身直逼堤根而木工原無
丁頭底埽危險更甚亦須乘時一律速挑引河以
避極險(臣)見在設法募夫分頭儧挑然非至正月
望日不能告竣是(臣)先
題十二月二十五日開壩放船正月望前將回空盡行
催過淮安者應請再寬兩旬至二月初旬方可過
淮赴次受兑然總可不悞來年重運也又山清高
寳一帶運河(臣)先於敬陳經理河工事宜第五疏
内
題明每河一丈挑土八十四方後三次挑河每丈共止
挑土六十六方内山清兩縣河身之上俱係浮沙
十八十九兩年大水竟將浮沙刷去止挑六十六
方之處盡行寬深計其刷去之土約有一二百方
不等見今淮城以上水面較之康熙十六年之河
底尚低數尺且當此隆冬水涸之時而河内仍有
水五六七八尺及丈餘不等惟寳應界首一帶當
日被湖水橫沖入河敵住黃流以致盡是淤泥雖
遇兩番大水竟未刷開目前之水僅有三尺以行
運而論頗可無悞但上流深通而水至此處被膠
淤緊不得暢注未免有傷堤岸(臣)復為思維黃河
既在築壩加挑引河以省險工之多費不若乘時
將寳應運河淤泥之處亦復再為挑深二三尺實
大有益於運道者也除一面集夫加挑俟工完之
日核明土方工價將黃河四險引河入歲修案内
題銷寳應加挑運河入大工案内彙銷外(臣)謹一併
題明伏乞
皇上睿鑒施行
文㐮奏疏卷三
