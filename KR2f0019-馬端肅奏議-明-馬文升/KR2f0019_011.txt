端肅奏議卷十一
明馬文升撰
恤民困以固邦本事
切惟自古聖帝明王英君誼辟莫不以仁民為首務蓋
以生民之休戚國家之安危繫焉成周以農事開國以
仁愛飬民故傳世三十雖有五伯之強而猶知尊周炎
漢去古未遠以仁厚育民故歷年四百雖有中衰之禍
而旋復舊物此皆以仁政得民心之深而民仰戴不忘
之效也繼而隋唐趙宋其君有始雖勵精圖治躬行節
儉而鮮克有終者仁政不能久施於民而又有突厥吐
蕃契丹西夏之患兵戈不息民不聊生卒致傾危而不
可救此仁政不能久結於民心之驗也載在史册昭然
可攷下迨前元政教凌替風俗既壞綱紀漸淆固不足
言矣仰惟我太祖高皇帝埽除前元奄有天下拳拳以
愛民為本懇懇以憂世為念驗田取賦十一而税凡有
買辦免其徵納未嘗輕斂於民永為定制故民之感恩
淪於肌膚浹於骨髓得民之心實有同於三代萬萬年
之國祚蓋已基於此矣列聖相承咸遵是道但自正統
十四年承平日久兵政廢弛浙江葉宗流福建鄧茂七
廣東黃簫養哨聚於南方夷酋也先等侵犯乎京師自
此天下多事而民漸凋&KR0629;矣肆惟皇上即位之初崇尚
節儉尤切愛民内府各衙門供用之物俱定有中數雖
光禄寺奉上之物亦蒙御批而取是以節儉之德𫝊播
天下仁厚之政繼述祖宗近年以來為因敵人犯邊内
府成造軍火器械等項及百工技藝之人添支酒飯所
以内府各衙門𣲖出物料牲口數多况又該用一倍而
𣲖三四倍者不分會有會無年年𣲖出無有止息該部
依數分𣲖有司照數催徵懼獲稽遅之罪定立均徭之
名有一大縣一年𣲖銀五六千兩者三四千兩者至小
州縣亦𣲖銀數百餘兩而粮草驛站京班皂隸砍柴擡
柴夫役收買備用馬匹該銀不下數百萬兩不在均徭
數内俱係小民膏脂前𣲖者未完後𣲖者復至加以宗
藩位多冗官太濫禄俸等項及起運京儲邊粮之外存
收粮米所餘無幾凡百買辦俱係民供其視祖宗之時
大有不同以此小民窮困已極怨聲盈途皇上深居九
重何由得知臣詢之天下至京方面官員并各該鄉官
仕於京者皆以買辦頻繁均徭出銀累民為言大戕邦
本實由于兹况今兩廣江西盗賊生發良善受害浙江
湖廣等布政司及應天并南直隸各府州縣俱有水旱
灾傷民多闕食荷蒙皇上欽命憲臣前去廵視及勅廵
撫等官用心賑濟愛民之仁無以加矣若節年所𣲖物
料不行斟酌蠲免有司懼罪嚴刑追徵是所賑者少而
所徵者多欲民之不逃亡胡可得乎蓋自古民安則思
治民困則思亂和氣則致祥沴氣則召異此理勢之自
然也今徭税既重灾傷荐臻武偹衰弱倉廪空虚盗賊
充斥而灾異迭見于此之時若不溥施恩典少蘇困&KR0629;
誠恐闕食之民奸宄之徒乘隙哨聚處處蠭起卒難撲
滅雖有智者不能善其後矣事之可憂莫重於是蓋恩
貴預施患在早弭故書曰制治於未亂保邦於未危易
曰君子以思患而預防之實有天下者所當深致慮也
伏望皇上以社稷為重以斯民為念乞勅戸禮兵工四
部各查自弘治元年起至十六年止節次𣲖出浙江等
十三布政司并應天順天二府及南北直隸府州縣一
切買辦物料牲口果品及兵部見追節年虧欠倒失馬
匹草場等項銀兩并成造解京軍器與夫一應物料已
未完數目備查明白徑自具奏一總會同五府各部都
察院通政司大理寺堂上官六科十三道掌科掌道官
從長計議某物料合當蠲免某物料合暫停止某物料
果係急用作何買辦凡可以節財裕民久遠良規議處
停當上請聖裁如此庶恩惠溥施而得仁政之本民困
少蘇而免意外之虞臣叨列六卿之首忝任三孤之職
責在上輔君德下安黎庶永固皇圖安如磐石此心之
存死而後已今聞兹民患若不以古今治亂係民休戚
懇切為皇上言之早為消弭萬一貽患地方則臣負國
之罪將何所辭伏乞聖明俯賜施行宗社生靈不勝幸
甚緣係蘇民困以固邦本事理未敢擅便謹題請旨弘
治十六年十一月初一日具題
傳奉事
准本部咨准禮部咨弘治十八年二月十二日早欽奉
聖旨朕方圖新政理樂聞讜言除祖宗成憲定規不可
紛更其餘事關軍民利病切於治體但有可行的着各
衙門大小官員悉心開具明白來說禮部知道欽此欽
遵偹咨轉行到臣伏覩聖諭此即堯之舍己從人舜之
好問好察禹聞善言則拜成湯從諫弗咈之意也蓋欲
追古帝王克紹祖宗而陋漢唐宋諸君有弗為矣天下
臣民何其幸歟臣惟自古創業之君必立一代制度以
為子孫典則率由持守不使墮墜者國祚必保于悠久
罔克遵承致有廢弛者宗社或至於顛危載在史冊昭
然可攷洪惟我太祖高皇帝膺天眷命埽除前元身經
百戰奄有天下稽古定制斟酌損益首開學校定賦税
恤百姓開屯田修軍政重鹽法禁贓吏設驛𫝊慎刑獄
弭盗賊凡此皆我朝一代盡善盡美之大制度也是以
百三十餘年列聖相承率由罔墜世底隆平而治臻熙
皥也但自正統十四年以後天下多事民漸凋敝迨今
歲久風俗奢靡人心怠玩上下因循惟務苟且所以祖
宗舊章成憲奉行未至多致廢弛加以冗官太濫宗室
位多賦重役繁官貪吏暴而民愈不勝其困矣是蓋世
道之使然也若非修舉以復其舊何以重裕而保無虞
仰惟皇上聰明英武大度寬仁總攬乾綱勵精圖治數
召大臣咨詢化理此誠大有為之君也其于修復祖宗
之舊制奮振一時之紀綱以臻堯舜之治夫何難哉惟
在聖心一轉移之間耳臣荷國厚恩五十餘年濫居六
卿之長叨任三孤之首銓衡人物固臣職掌寅亮天地
亦臣責任軍民利病屢嘗敷陳仰荷聖明多見采納
兹奉勅旨廣求讜言臣有所聞若不悉心條陳實有以
負皇上知遇之恩而孤勉留之意也故不揣鄙陋謹以
祖宗舊制所當修舉及軍民利害所當興革而有禆治
道條成十事上塵聖覧伏乞俯賜施行宗社生靈不勝
幸甚為此開坐具本謹題請旨
計開
一汰冗員以節國用
切惟唐虞稽古建官惟百内有百揆四岳外有州牧侯
伯庶政惟和萬國咸寧夏商官倍亦克用又至周風氣
漸開人文日著然考其建官亦不過周官所載古人立
政不在官職之多惟在得人任用是以政不繁而民不
擾嗣是而後歷秦漢隋唐以及宋元中間沿革雖有不
同而官職之增未至甚繁迨至我朝奄有區夏地廣事
殷設官雖盛在京大小衙門官員各有額數内外相維
體統不紊故當時事不廢而民不困奈何承平日久政
務日繁在京在外添設官員十之三四然此或因錢粮
賦税軍器河道事當專任或因地方學校馬政水利人
貴責成無非上體朝廷下安百姓而其俸禄之給民已
不堪今各處宗室已至三十餘府而郡王將軍儀賓不
下千餘况各王府大小官員亦該一千五百有竒軍職
一至十萬之上其禄米俸隸折色等項豈止數十百萬
無非朝廷貢賦之常數天下小民之膏血今在上者蠶
食如此之衆則天下之民安得而不困且乏哉查得近
年以來憸人白丁專事奔競或假技藝為梯階或以貨
賄為蹊徑陸續𫝊奉乞陞大小官幾至千員通計所食
俸粮動至萬餘石折色隸銀且及數萬兩夫以朝廷有
限之財供此庸軰無益之用聖政為之少虧士𩔖因之
解體况今敵寇窺邊災異迭見加以各處盗賊生發地
方未寧若不預為節省儲蓄萬一倉卒有事軍國之需
豈能遽辦本部已嘗二次將冗官當革者上請定奪至
今未蒙聖斷伏望皇上以節財為國家之首務以冗官
為時政之大弊乞將前後𫝊奉乞陞人員容臣本部再
行偹細開具上請斷自宸衷或革去冠帶仍應原役或
姑與職銜住支俸隸其餘無益於事而濫支俸隸者行
令間住天下衙門添設布按二司并府州縣參政參議
副使僉事府同知通判州同知縣縣丞主簿等官本部
會同各部都察院大理寺通政司六科十三道掌科掌
道官從長計議酌量裁革庶官不冗濫而財不妄費矣
一育人材以備任使
切惟人君莫先於圖治圖治莫先于育材育材必資于
學校學校者人材之所自出也且一代之材自足一世
之用惟在作養之何如耳若養有素問學必博心術自
端以之修政而政無不舉以之立事而事無不立自無
乏材之歎一代之急務又豈有重于此哉粤昔三代之
時人無不學而所學者窮理正心之要所講者仁義道
德之源所習者修齊治平之道一旦以偹公卿大夫百
執事之選則其所行皆此素定其所施張不待閱習而
後能以之赴難則不愛其死隨遇而施皆稱其任所以
人材濟濟而治隆俗美也及周之衰下逮漢唐雖有大
賢名儒才負經濟惜乎其道不得大行而治不古若也
天啓皇明我太祖高皇帝平定天下之初修武之餘即
興文教於天下府州縣皆設學校慎選師儒以教育人
材三年開科取士務得明體適用之才博古通今之士
使内外任事有司之官悉由科目出身所以人才軰出
任用不乏至宣德年間學校漸為廢弛正統初大臣建
議於南北直隸并十三布政司各設憲臣一員以專提
調頗為有益奈何近年以來提調官用心作興者固多
虚應故事者亦有况教官多貨殖以營利期考滿以陞
官生員成材者自肯讀書其餘者則苟延度日不知性
理為何物經濟為何事比得歲貢年已五十又因邊方
多警許其納銀地方荒歉許其納粟俱得入監既為監
生再不務學此大壊人才之一端况各年上銀納粟監
生本部聽選者尚有數千餘名雖年少舉人歲貢監生
亦與彼挨次歷事上選之後又待十數年方得選用闕
少人多取選未到精神漸衰銳氣已無此淹滯人才之
大弊也惟成材生員倖得入科偶合程度即為中式既
仕之後安於小成而無仕優則學之功識見未廣經濟
少充所以本部每於推舉京堂并方面官之際常以得
人為艱且今之人才惟藉進士舉人三年之間除為守
令者不過二百餘人固可資其安養黎庶其餘俱係年
老并納粟之軰欲望赤心報國而福澤蒼生豈可得乎
蓋人才盛衰國家之治亂安危繫焉必須申明振作方
可得其真才如蒙乞勅該部轉行浙江等十三布政司
并南北直隸提調學校御史副使等官各嚴督所属府
州縣學教官各將本管廩增生員教以性理之學飬其
心術之正仍通行嚴加考選果係成材累經科舉年未
五十者增廣生能作經書義資質俊秀堪為後日之用
者俱存留在學教養廩膳五十以上不能科舉增廣四
十以上不通文義者宜遵勅諭内事理量為處置使人
才不至于久淹教養不視為故事仍密訪各學生員平
昔孝友著聞又不作非為者為一等雖不善於作文而
謹禮法者為二等造冊在官則善者知所勸不善者知
所懲而自過日遷于善矣是亦三代教養人才之一端
也提督官仍每季于四書本經内每府州縣各出題目
務關性理四書三篇經四篇論策各一道按季預先發
去令其作文週而復始不一二年經書題目出之始遍
性理既明心術自正如此作養十數年後人才必盛於
往昔而庶官不至於乏人矣
一恤百姓以固邦本
切惟自古人君之有天下未嘗不以愛養斯民為首務
也蓋民惟邦本本固則邦寧所以供軍國之用者資于
彼所以祀饗天地宗廟者資于彼朝廷之上宫閫之内
凡百之需無一而不資于彼焉故成周以仁愛養民𫝊
世三十而歷年八百是知民者誠有天下者之所當重
也仰惟我太祖高皇帝膺天眷命奄有萬方惓惓以仁
愛養民凡遇灾傷即免税糧雖豐收之年度其倉廩有
餘之處亦量蠲免地畝税糧什一而税凡一應供用果
品牲口顔料等項俱於糧石内免糧買辦未嘗分毫重
科于民視彼成周尤為過之列聖相承咸遵是道所以
人民殷富而天下宴然自成化年來科𣲖不一均徭作
弊水馬驛站之剋害戸口鹽鈔之追徵加以柴薪皂隸
銀兩砍柴擡柴夫役與夫買辦牲口厨料夏秋税粮馬
草每省一年有用銀一百萬兩者少則七八十萬兩每
年如是所以百姓財匱力竭而日不聊生也一遇荒歉
餓殍盈途盗賊蠭起若不痛加減省大為蘇息誠恐將
來之患有不可救者矣如蒙乞勅戸部將天下買辦并
均徭各照地方從長計議書為一定之規行令永為遵
守及將洪武年間原報食鹽戸口通行各該布按二司
委自分廵分守並直隸府州各委佐貳官員親詣所属
州縣通吊戸口文冊備查洪武年間原報食鹽戸口數
多今消耗數少者着實減去此先戸口數少今殷富戸
口數多者量為增添十分貧難下戸免其報口務足原
數每三十年一次造報及一應革弊良法宜從舉行以
蘇民困而固邦本仍乞勅禮部行查光禄寺見今收貯
歲用牲口價銀如果數多時值收買比之往年價值果
賤將𣲖去各處原定價銀酌量再去減去若干行令作
急徵收銀兩依限解部轉送光禄寺交收隨時收買應
用不致賖欠于人凡百藥材等項不係上納本色者一
體減價納銀庶供用不誤而民蒙其惠仍乞勅兵部將
民間水馬二站及遞運所馬價舖陳工食銀兩數目及
合用廩給口粮各學齋夫膳夫俱定為則例通行天下
遵守并將養馬地方或論地免粮或輳丁朋合者備查
節年奏准事例再行斟酌畫為定例務在均平南北兩
便使民不受害而馬無所虧仍乞勅工部今後凡内府
𣲖出買辦木植顔料皮張等項查照往年奏准事例估
計太多者具奏量減其數其成造軍器弓箭弦條通查
在京該庫收貯有餘者量免成造袢襖袴鞋出征軍士
多不關領亦暫且免𣲖折銀及不係急用之物俱要斟
酌停止庶財不妄費而民困少蘇矣
一清屯田以復舊制
洪惟我太祖高皇帝平定天下之初法古為治首定民
田驗畝起科以偹軍國之用次定屯田上納子粒以給
軍士之食此我朝一代緊要制度行之萬世而不可廢
者也故工部設屯田一司專掌屯軍牛具犁鏵耜齒等
項彼時天下衛所軍士邊方去處七分下屯三分守城
腹裏去處八分下屯二分守城雖王府護衞軍人亦照
例下屯每屯軍一名有撥屯地一百畝者五十畝者或
三二十畝者所收子粒内除一十二石准作本軍月糧
仍納餘粮子粒六石上倉所以各衞所倉廩充實紅腐
相因而軍士無乏粮之虞迨我太宗文皇帝其于屯田
尤為注意創置紅牌事例示以激勸良法冊籍明白無
敢欺隠者不知始自何年屯田政廢冊籍無存上下因
循無官查考以致衞所官旗勢豪軍民侵占盗賣十去
其五六屯田有名無實所以各該衞所軍士月糧有一
二年不得關支者近因灾異該廷臣會議奏准差給事
中御史并戸部官一員請勅前去南北直隸浙江等布
政司并兩京會同清查各衞所屯田隨該戸部郎中等
官王勒等將清查過在京并在外保定等衞所屯田頃
畝及該子粒數目奏行戸部會官計議定奪臣因看得
本官所奏清出在京在外衞所屯田彼人侵占等頃共
四萬一千餘頃該徵子粒四十萬八千餘石中間尚有
未能清出者以其未知某衞所係洪武年間舊設某衞
所係南京并口外調來一例清查又多委有司官員踏
勘下人作弊以此未得其詳不能清足原額其南京并
南直隸江西等處衞所屯田清出者尤少况今軍士月
粮累歲不得關支而歸怨於朝廷勢官豪軍侵占屯田
而久享厚利軍士嗟怨人心未平若不再行查冊設法
清理則占地之家終為己業而屯田之制終未得復將
来無所憑據軍士月粮何從仰給事之所重莫先於此
如蒙乞勅該部一面咨行南京戸部於後湖冊庫内檢
查洪武永樂洪熙年間屯田黃冊一面行查兩京衞所
某係舊衞某係新設某係各處調來某衞所幾分下屯
該地若干頃但係屯田一應事例通查明白仍查先差
官員已行回報未足原額數多者并未經清查去處各
再差官請勅前去設法清查若清出七八分去處不必
差官止請勅廵撫都御史督令都布按三司管屯官員
清查務足原額方許造冊回京戸部候各處清查完日
通行計筭停當仍仰各該衞所偹造文冊戸部及都布
按三司并該衞所各收一本仍造黃冊一本齎送南京
戸部轉發後湖官庫如法收貯每十年一次照民冊事
例造繳庶使冊籍明白將来有所持循而祖宗舊制不
致廢墜矣
一重鹽法以偹急用
切惟鹽課者國家之重事民生一日而不可缺者以之
偹緊急之軍餉以之救凶荒之民命誠有國者之大利
濟時之急務也各處鹽課兩淮為急若使法不嚴而利
歸于下人必致用不足而患貽于不測所以歷代相因
必重其法仰惟我朝建制之初其於鹽法尤為嚴重行
鹽各有地方販賣不許越境勢要中納者有禁例軍民
私販者有重刑所以鹽法通行無敢沮壊至宣德正統
年間鹽法漸弛朝廷屢命内臣同在京堂上官員前去
清理袪除奸弊懲治豪強使存積鹽課常有數十年之
用或遇緊急用兵缺乏粮餉卒不能至或地方水旱灾
荒軍民缺食乏粮賑濟方纔召商中納粮米賴其飛輓
以偹急用上納完足通關激剖就給勘合隨到隨支得
利數倍所以客商樂于中納而緩急得其所濟此我朝
鹽法之定規也自成化年間以來有乞恩求討者有織
造支用加以兩京往来勢要船隻夾帶私鹽數多又况
行鹽地方之不拘私自販賣之無禁雖有中者及至到
邊多不上納粮料止是折收銀兩一遇緊急缺粮復命
大臣前去督理重復勞民買運所以祖宗鹽法壊之極
矣若不通行整理誠恐有誤大事如蒙乞勅戸部通查
鹽法始末舊規并今日廢壊之由徑自處置停當上請
定奪務俾鹽課有餘而緩急得濟法令嚴明而奸弊革
除緊急之軍餉不致有誤飢荒之民命賴有所活法定
之後永遠遵守凡一應勢要之家權豪之人敢有乞恩
沮壊者計六科十三道官指實劾奏皇上斷自宸衷必
置于法庶祖宗舊制不至於廢弛軍國重務弗被其沮
撓矣
一廣儲蓄以偹凶荒
切惟氣數流行不能無水旱之灾思患豫防不可無豫
儲之備蓋有偹則無患也故雖堯湯不免水旱而堯湯
之民不至甚病者以其有偹也仰惟我太祖高皇帝篤
意養民其于偹荒皆有定制天下州縣悉出官錢糴糓
各於四鄉置倉收貯以時歛散雖遇凶荒而民藉以安
此萬世之利也歷年既久奸弊日滋豪猾侵漁穀盡倉
毁稍遇凶荒民無所賴正統初大臣建議該戸部覆奏
選差廉能幹濟京官請勅分往各布政司督同司府等
官通行整理修復四倉或出庫藏官錢收買或勸殷富
大戸出納以復祖宗舊制而民實有賴焉奈自正統十
四年以後敵寇犯邊天下自此多事而四倉之粮又為
之廢弛矣至成化七年憲宗皇帝時勅各該廵撫都御
史督令都布按三司官將原設四倉設法積粮三年之
内務責成功成化二十年復降勅巡撫官舉行天語叮
嚀至為詳悉彼時各官亦仰體聖意用心整理倉粮頗
積至成化二十一年河南陕西四川大遭荒旱之灾前
積倉粮不能賑濟人民死亡流移者十之四五而四倉
之粮又為之一空矣以後雖有措置之粮多被看倉人
等侵盗抵換所存者糠粃穀稲一遇大荒動經差遣大
臣往彼賑濟不賣官鬻爵則上納監生吏典所得無幾
而軍民存活者少皆由所蓄不多而賑濟不敷也近日
淮揚蘇湖浙江乃其明騐况今承平日久生齒日繁頗
大州縣人口百餘萬極小州縣亦不下數十餘萬口若
非大為儲偹遇荒豈能賑濟坐視死亡實所不忍仁政
所重莫此為先如蒙乞勅該部查照洪武年間創置四
倉舊制及列聖降勅整理修復之意從長計議作何處
置創為久遠洪規使四倉之粮隨其州縣大小人口多
寡遇荒足彀賑濟不致失所其餘歛散關防良法美意
宜從徑自具奏上請定奪庶儲積有偹而遇災無虞矣
一撫流移以正版籍
切惟戸口以版籍為定人民以撫字為先民雖有流移
法貴乎招撫若流移者不能招回則見在者日見消耗
而軍匠埋沒者多矣我朝洪武初招撫流民俱有定法
彼時人民安業無多逃亡遇有灾荒流移他所者所司
即委佐貳官員帶領各里里甲分投前往有收去處尋
訪招撫帶領回還重加存恤或給與雞豚或量免税糧
蘇息數年方當差役窩藏流民者有重罰隠占不報者
有嚴禁所以流民易於復業而版籍不至於有虧軍匠
不致於埋沒此誠安民之良規也迨至宣德正統天順
成化年間民困財竭一遇大荒流移過半上司不知行
文有司不行招撫任彼居住詭冒附籍南方州縣多增
其里圖北方州縣大減其人戸軍匠消耗率由於此年
遠者卒難得回近逃者尚可招撫若不申明舊制着實
舉行誠恐數十年後逃移税糧併於見在人戸陪納日
加困苦無以聊生誠非治道之所宜也乞勅戸部通行
陕西山西河南山東北直隸廵撫都御史各行所屬大
小州縣各查自正統元年以至弘治十六年某州縣逃
移人戸共若干曾經招撫復業若干戸一向未曾復業
若干戸及行湖廣四川南直隸廵撫官亦通行所属州
縣各查某州縣安插某布政司某州縣人戸共若干軍
匠民籍若干添設若干里圖各州縣偹造文冊俱繳送
廵撫官處咨送北方前項布政司廵撫官即行所属州
縣查對相同委有前項逃移人戸仍各差佐貳官帶領
里老甲首前去各該州縣關取如已生成家業者分房
前去承種田地辦納糧差其餘原在彼居住者聽從其
便此外别有招撫良法宜從具奏施行如此庶流民復
其原業而版籍不至于大虧矣
一革大弊以蘇軍民
照得洪武年間建都金陵一應京儲四方貢獻蜀楚江
西兩廣俱順流而下不二三月可至京師福建浙江直
隸蘇松等府雖是逆流地方甚邇不一二月可抵皇都
北方賦税止供各邊不勞遠運所以民不受害而得遂
厥生迨我太宗文皇帝遷都北平其南京并各處進貢
方物數少尚未有馬快船隻之差至宣德正統年間以
後或裝載薦新品物及南京所造篩簸等項用船數多
所過州縣動撥人夫千百名其夫俱係附近州縣衞所
出辦銀兩僱覓少則用銀十數餘兩多則三五十兩一
年之間自儀真抵通州所用僱夫等項銀不下十數萬
兩俱係小民膏脂而不係賦税洪武年間裡河軍民未
嘗遭此困苦來京馬快船隻其弊固多而進鮮者其害
為甚且進鮮乃朝廷敬奉祖宗之意固不可闕今所進
鮮物若青梅小竹笋蓮藕苔菜宣州梨蓋因太祖高皇
帝南京踐祚之時所用故猶進奉供薦今京師果品菜
蔬雪梨青杏比之南京所産者其味尤佳隨時供薦亦
可將敬又奚待于南京者臣任南京兵部尚書之時偹
知内府針工局遞年將在南京内官内使所用鋪陳衣
服該用絹布俱于在京該庫關出用馬快船装載差内
官或内使管運前去南京織染局染造差去官到彼俱
支廩給下程一年該用銀數百餘兩俱係上元等二縣
出辦待其染完南京兵部復撥馬快船装運來京南京
内官内使者此中做成衣服鋪陳仍關支絹布復用馬
快船隻一同装載差官管運前去南京染造交割歲以
為常此裡河軍民受害第一大弊也臣思天下之弊有
大小有遠近若弊之小而近者革之而遠且大者不革
豈能回天意而蘇民困哉况裡河實南北喉襟之地我
朝鴻圖億萬年若革裡河前項馬快船之弊則軍民蒙
億萬年之利若前弊未革則軍民受億萬年之害利害
之間向背所係又况我列聖相承咸以愛養黎元為心
雖皇上篤於大孝以奉祖宗但祖宗在天之靈憫念軍
民困苦亦必為之不懌伏望皇上將臣所言乞勤乙夜
之覽斷自宸衷將前項薦新如青梅蓮藕宣州梨苔菜
之𩔖于中量免進奉省少船隻其餘楊梅枇杷鰣魚北
方不産者照舊進奉供薦其兩京内官内使合用該染
布絹每年該局行移該部計筭一年該用若干數俱于
南京該庫交收該局每年預先奏行南京該部并南京
守偹太監再行查筭明白照數就于南京該庫支送南
京織染局染造完偹該南京内官内使者就彼支與應
用免其運來以省勞擾該在京内官内使所用者守偹
太監選差南京老成的當内官管運前來該局交收定
為常例不許奏擾紛更其餘若馬槽篩簸之𩔖止運竹
木來京着落此間該衙門匠役編造應用仍乞勅南京
兵部今後差撥馬快船隻務照奏准事例滿船裝載不
許多撥沿途擾人庶馬快船隻減其多差而沿河軍民
免其復害之弊矣
一慎刑獄以重民命
切惟刑者所以禁暴亂防奸宄聖人不得已而用之故
帝舜有欽恤之命周王有敬明之戒我朝列聖相承每
下恤刑之詔而又特遣刑官出外審錄皆所以體天心
而重民命也但律文創自往古其來已遠文義深奥非
用心講讀者未能深曉初任刑官者視以為常蒞官之
後再不講明問囚之際亦少推情止憑原勘情詞間有
失入人死罪在外惟按察司官出自法司頗知律意亦
有忽略而不經心者至於推官理問斷事等官其于律
文猶不能知而問囚豈能皆得其當或有明知冤枉而
不與辨明者亦有避嫌而故入重罪者比先年間布政
司參政參議等官職專承流宣化俱不問理刑名近年
以來有該巡撫廵按官接狀批行問理者有自受詞狀
問理者出脱輕罪者固有中間枉人至死者亦多臣每
于秋後會同多官審錄在京重囚情可矜疑者仰蒙聖
斷發落情有未明奏行再問者仍照原擬非故欲人之
死蓋取自安之道其他府州縣正官有等酷暴之徒逞
一已之忿怒輕人命如草芥有犯該竊盜而即時捶死
者有犯該鬪毆致死而問擬故殺者民之死于非辜者
處處有之撫巡者不之禁兩司官若不知小民含冤無
所控訴傷天地之和召水旱之災未必不由於此也如
蒙乞勅三法司偹載朝廷恤刑之仁憫惜人命之意戒
飭司属務要講明律意必至貫通曉暢凡問重囚參錯
訊鞫期得真情彼此具服方纔擬罪送審審刑官尤宜
用心詳讞毋拘于成案勿避其嫌疑使生者無冤而死
者無憾以仰副聖天子恤刑之意仍乞勅都察院轉行
各該巡撫廵按官行令按察司并分廵等官凡遇問理
重囚一體用心不許輕易致有枉抑今後布政司官不
許受詞自問刑名各撫按官亦不許批行問理其分守
參政參議若有所属人民有告戸㛰田土吏典民害事
情許其接狀咨行本司劄仰理問所問理其餘行府問
報大小衙門官員各要心存仁恕愛恤小民不許輒肆
酷刑致死人命已告發者提問如律未發者指實罷黜
毋事姑息縱令殃民庶刑罰不濫而民罔冤抑矣弘治
十八年四月初三日具題
端肅奏議卷十一
