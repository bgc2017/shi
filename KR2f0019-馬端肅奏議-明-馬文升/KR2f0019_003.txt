端肅奏議卷三
明馬文升撰
思患豫防事
近該巡按四川監察御史俞俊奏該四川行都指揮使
司經歴司呈稱建昌越雋等衛地方梁山崩塌土阜擁
起地動數里塵砂飛揚聲響如雷搖倒城垣房屋壓死
軍民不知其數成都等府所屬州縣亦各地震不已人
畜驚駭又該巡撫山西右僉都御史翟瑄奏據平陽府
隰州永和縣申稱自西北火起紅光照地天鳴有聲響
如雷砲驚動山林鳥獸皆鳴等因臣等切惟四川地方
僻在西隅萬里之遠番漢雜處水陸二塗俱各險阻比
之他省不同而建昌地方尤在四川西南西連諸種番
夷南接雲南麗江軍民等府昔諸葛武侯五月渡瀘深
入不毛即此之地且四川地方自漢唐以來往往奸雄
竊㩀殘元之季為因荒旱明氏據有其地我朝賊首趙
鐸等哨聚為患數年始克平定況人性猛悍易於倡亂
今本處地方荒旱軍民缺食餓殍盈塗已為可慮而又
有此非常災異建昌尤甚亦不可不為之深憂且上天
變不虚示必由人事感召臣等訪得建昌原有銀場別
無有司止是本處衛所軍餘煎辦歲辦銀課數多十分
困苦揭借月糧典賣男女不彀陪補因而逃亡數多嗟
怨之積已非一年災變之示或由於此況本處不通舟
楫尤艱於食又訪得四川缺食之人民流入陜西漢中
者不下十數餘萬而湖廣饑民流來河南盧氏永寧者
亦不止此其襄陽竹山等處潛住者亦衆前項地方往
年無事之時尚有劉千斤李鬍子等之患況今饑饉之
際難保無虞誠恐陜西河南官員止顧本處人民而外
郡流來者既不給糧賑濟又不設法防閑缺食待死之人
因而聚衆刧掠其患非細萬一有此未免動調官軍糧
餉從何仰給默思至此深可寒心其四川缺少人民目
下雖是遣官賑濟頗可度日若種無秧苗秋成亦無所
望將來所憂又不止此必須隨即量給種子方可濟其
將來戶部雖是差官二員賑濟一員又在湖廣督糧又
恐不能週遍如蒙伏望皇上軫念地方乞降敕河南陜
西湖廣巡撫鎮守等官督令布按二司巡守并撫民官
員作急前去漢中盧氏永寧并竹山等處聚有流民處
所將各處流民俱取見數一面多方設法量為賑濟一
面嚴加曉諭防閑務令流民得所不致貽患地方及請
敕四川鎮守巡撫等官行令各該衛所府州將見在官
軍壯手嚴加操習振揚威武用防不虞仍乞敕戶部再
差能幹郎中二員星馳前去四川一員專在建昌賑濟
撫恤一員同先差郎中分投賑濟及行令差去湖廣督
糧官員務要於湖廣地方糴買新鮮種子數十萬石運去
四川或就令成都府所屬糴買若干量給災重地方無
種人民督令趁時播種以繫人心不許權豪勢要一槩
妄領仍將建昌等衛歲辦銀課暫且停罷待後豐收之
年所司另行奏請定奪庶幾地方可保無虞而災異得
以少弭臣等職總風紀事關地方苟有所聞不敢緘默
緣係思患預防事理未敢擅便謹題請旨
陳言振肅風紀裨益治道事
切惟贊襄治道固在於百司糾正百司莫先於風紀風
紀振則百司自爾各盡其職百司盡職則庶績咸熙而
治道隆矣自古君天下者未嘗不以此為先務焉洪惟
我朝稽古定制在内設六科給事中十三道監察御史
以司彈劾在外設提刑按察司以兼理都布二司軍民
又設各道分巡以肅清一道巡按御史總監察焉良法
美意至詳且密所以百餘年間相維相綂内外肅然近
年以來風紀不振是以姦宄得以逞其邪謀羣小得以
恣其欺妄賄賂公行紀綱日紊帑藏錢糧浪費空虚貪
官汚吏肆無忌憚仰惟皇上嗣登寳位崇重臺諫俾之
盡言所以姦邪敗露羣小屏逐風紀頗振百司知警治
道之隆端有望於今日矣臣猥以庸才荷蒙聖恩擢總
風紀受命以來夙夜兢惕捫心揣已無由仰答知遇之
隆進言納忠庶幾效涓埃之報謹以振揚風紀裨益治
道一十五事條陳伏望皇上留心采納俯賜施行臣不
勝幸甚天下幸甚今將所言事件開坐謹題請旨
計開
一選賢能以任風憲
切惟御史為朝廷耳目之官任風紀之重必須得人方
稱厥職我朝自洪武永樂宣德年間不分進士知縣教
官皆得除授但選之甚精而授之不苟至正綂年間朝
廷頒降憲綱新進初仕不許除授御史至正綂八年進
士復得除之成化六年仍遵憲綱凡遇御史有闕止於
進士出身知縣并行人内行取中間多有不分賢否但
資格相應皆得授任者所以未盡得人如蒙乞敕吏部
行移各處巡撫都御史巡按御史并布按二司官各於
所屬進士舉人除授到任六年以上知縣内從公推訪
廉慎公勤政績昭著民心愛戴實有聲譽者明白具奏
遇有御史員闕吏部據此并於考滿行人博士内行取
如果六年以上知縣員少於辦事二年以上進士中選取
仍照例會同本院官考選具奏除授若所舉不實事發
連坐以罪如此則御史皆得其人而風紀為之振肅矣
一禁摭拾以戒贓官
自古重贓吏之法所以為安養斯民之計也蓋贓吏之
害良民猶稂莠之害嘉穀稂莠不除則嘉穀無以遂其
生贓吏不去則良民何以安其所故我朝於文職官吏
受贓不分贓之多寡罪之輕重俱罷職役不叙枉法滿
貫充軍其所以定贓吏之法可謂嚴且重矣比先年間
巡按御史并按察司官拿問貪贓官吏事無所枉俱不
敢摭拾具奏其風憲官員得以展布四體而有司官員
不敢恣其貪酷十數年來文武官員被人具告貪贓等
項重情巡按御史按察司官行提到官對證明白律該
為民充軍者往往讐怨原問官員摭拾虚詞朦朧妄奏
輒將原問御史等官奏准差官提解來京或就彼與先
問囚犯一同對理縱辯無干受辱已甚稍有小疵多致
降謫虧損國體沮壊風憲莫甚於斯所以風憲官員互
相效尤各保職任坐視贓官不敢究問以致法度廢弛
貪汚恣肆而小民不得蒙至治之澤如蒙乞勅法司今
後凡貪贓等項官員被巡按御史按察司官提問明白
追有贓私律該為民充軍不分已未發落妄捏虚詞摭
拾原問官員者或另行差官或備行巡撫等官先行提
弔一干人卷勘問明白別無冤枉委係摭拾該充軍者
發極邊衛分充軍該為民者發口外為民若御史按察
司官果有枉問及違法情罪明白參奏按察司官行巡
按御史就彼提問御史罪重者行提來京情輕者候巡
按滿日到京參送問罪不許輒便將御史等官一概奏
提及就彼與原問囚犯一同取問仍行各處按察司出
榜於所屬張掛曉諭如此則貪官知所警懼而風憲不
致沮壊矣
一擇人才以典刑獄
切惟刑者國之重事死者不可復生斷者不可復續而
司刑者不可不得其人也得其人則刑罰適中而下無
冤民不得其人則刑罰濫及而上干和氣故雖臯陶掌
刑而帝舜有明允之命吕侯司刑而穆王有敬明之戒
是則司刑之官豈可不慎擇其人而任之哉我朝舊例
凡各處按察司官有闕吏部於兩京法司御史即中員
外即主事評事等官内除授都布二司理問所斷事司
斷事理問及各府推官有闕俱於法司歴事舉人監生
内除授尚不得人近年以來吏部將各處知府除授副
使府同知知州除授僉事而推官斷事等官一概以年
老監生除授且前項等官多有不識憲體不諳刑名問
刑之際止憑姦吏任情出入傷天地之和召水旱之災
未必不由於此及各處巡撫巡按并三司官多有將推
官理問斷事往往差遣赴京或別項公幹經年半載不
得回任以致問刑闕人尤為誤事如蒙乞勅吏部今後
各處按察司不分問刑管屯整飭兵備等官有闕俱於
兩京法司屬官内推選除授推官理問斷事有闕俱於
法司辦事進士及歴事年力精強舉人監生内除授不
宜似前一概濫除仍乞勅内外問刑衙門以欽恤為心
以人命為重務求真情勿致虧枉仍行各處撫按等官
不許將推官理問斷事違例擅便差遣有誤問刑如此
則司刑者各得其人而刑不致於枉濫矣
一責成效以革姦弊
洪惟我朝設按察司以總理各道以肅清郡縣無非欲
振揚風紀彰明憲度俾官吏守法而小民之獲安也其
分巡官出巡往回月日亦有定制洪武永樂年間各處
分巡分管官常川在外徧歴所屬接受詞訟禁革奸弊
宣布教條訪察民隐所以貪汚知所警懼軍民不被殘
虐近年以來多有顧戀妻子罔肯出巡所過州縣暮到
朝行甚至偏僻去處經年不知地方事情全不留意官
吏貪酷若罔聞知所以政令日隳而姦弊滋甚矣必須
定與期限庶可責其盡職如蒙乞勅各處巡撫巡按等
官今後布按二司分巡分管官員每年春二月中出巡
七月中回司九月中出巡十二月中回司務要徧歴所
屬每處所住不拘日期凡貪官汚吏蠧政害民及一切
興利除害之事有益地方者務在舉行每季中分巡官
將問過贓汚官吏名數追過贓罰等項數目及完過勘
合詞訟分管官將催完過錢糧撫安過人民并一應合
行事件各開報撫按處查考撫按回日仍具略節總𩔖
開奏乞勅該部候三年六年考滿之時據此黜陟若推
奸避事曠職苟禄不依期限擅自回司者許巡按御史
指實參奏究問若有地方緊急事情應回與撫按官計
議者不拘此例如此則官無瘝曠而奸弊為少革矣
一申命令以修庶務
洪惟我朝洪武永樂以來於各邊添設將官假以節鉞
之權以鎮守其地各處設都布按三司授以方面之寄
以分理庶事無非欲振揚威武修飭邊備以防外侮之
侵承流宣化激濁揚清以造生民之福彼時各官奉公
守法仰副委託所以朝廷無外顧之憂生民免流離之
苦近年以來各邊將官中間多有指以進貢為名肆意
科斂軍士廣置第宅恣情燕樂軍馬凋弊而不整邊備
廢弛而不修一遇有警動輒請兵其各處三司官亦皆
因循苟且惟望陞遷瘝曠逄迎罔思補報錢糧侵費詞
訟不清小民控訴無門盜賊任其滋蔓此皆方今之弊
而所當痛革者也伏望皇上降勅切責各邊鎮守總兵
并各處都布按三司及巡撫官員務要下思安享禄位
之榮上念朝廷付託之重洗心滌慮改過自新為鎮守
總兵者用心操練軍馬修飭邊備務使軍士精銳威武
振揚以戰則勝以守則固為巡撫三司者務使朝廷恩
澤之下布郡邑貪汚之斂跡倉廩充實軍民安妥凡百
政令無不修舉如仍蹈前習許巡按御史從公糾舉國
典具存決不輕貸如此則命令申嚴而庶務益修矣
一逐術士以防扇惑
切惟禁門不許擅入者所以防大奸也左道邪術之有
禁者所以懼亂正也故我太祖高皇帝於大明律及皇
明祖訓皆惓惓以致意焉其所以鑒前代之失而立萬
世之規者其慮深且遠矣洪武永樂宣德正統年間邪
異之人不敢輕至京師近年以來或扶鸞禱聖或書符
呪水或燒煉丹藥或假稱耳報一切邪術人等往往來
京潛住始則出入大臣之家終則進入皇城之内妄言
禍福扇惑人心如往年李子龍近來李孜省鄧常恩之
輩夤緣妄為人所共怒莫敢誰何幸而天厭其禍俱已
敗露然雖敗於一時誠恐復於後日若不嚴立重禁何
以警戒將來如蒙乞勅各該衙門行令巡城御史及五
城兵馬司并錦衣衛巡捕官校嚴督地方人等各於所
管地方逐一挨訪除軍匠旗校監生吏典承差知印天
文隂陽生醫士上納糧草之人外若係邪術之人不分
有無文引無故來潛住妄言禍福者俱要趕逐出京若
一月不出仍前在京潛住者捉送法司問擬明白軍發
極邊衛分充軍民發口外為民仍乞勅守皇城四門内
外官員今後務要用心關防搜檢但有前項之徒及不
係内府工作人役擅入皇城者就便拿獲具奏送問如
有故違事發一體治罪如此則邪術有禁而人心不至
於扇惑矣
一擇守令以固邦本
洪惟我朝設官分職各有體統上下相維以臻治理即
古六卿分職各率其屬以倡九牧阜成兆民之意也今
在外之官方面固重而守令為尤重蓋守令為親民之
官得其人則民受其福不得其人則民受其殃自古願
治之君未嘗不以守今為重往年知州知縣未盡得人
該大學士李賢奏准凡遇朝覲之年吏部於聽選監生
舉人内不分附選遠近考選銓除臣在陜西巡撫之時亦
曾具奏於進士舉人内選擇除授以此大州巨邑民頗
受惠近年以來各處知州知縣有一年不曾除授者甚
至有二年除授不到者詢其所以蓋由吏部每選考試
之時無堪任守令之人以此遲遲正官既闕佐貳管事
遲一日則民受一日之害且堂堂天朝豈無其人蓋因
拘於附近年月所以不得越期除授誠恐豪傑之才坐
淹歲月多致衰老不得實用臣實惜之如蒙乞勅吏部
查照大學士李賢奏准事例每年一次於聽選舉人監
生内考選年力精強堪任知州知縣者若干人臨時於
各衙門辦事進士内相兼選用不許將雜行之人除補
仍預防州縣之煩簡斟酌人才之高下除授其四川雲
南廣西福建路途遥遠江水險惡所除官員一年之上
方得到任若候闕到方纔除去不無太遲亦須照闕預
先一年除授前官縱有事故亦不至於一年之久至於
布按二司官各府知府乃守令之綱也所係甚大尤宜
慎選陞用俾嚴考守令之賢否以報撫按撫按覆考是
實轉逹吏部吏部再加訪察以憑黜陟如此則守令庶
得其人而政事修矣
一嚴考覈以示懲勸
洪惟我朝舊制凡在京各衙門屬官三年六年九年考
滿之時本衙門考覈後俱送都察院考覈初任稱職者
朝廷給與誥勅封贈其親不稱職者不得關給且有黜
焉此乃勸善懲惡旌廉戒貪即古三載考績黜陟幽明
之意也比先年間依此考覈人無異言近年以來各衙
門屬官因見本堂上官考稱本院詢訪行止平常考作
不稱職者輒便捏詞具奏或造謗言原考御史多被連
累自此因循虚應故事以致賢否不分廉貪無辯祖宗
勸懲之典廢弛殆盡若不從公考覈無以警戒百司如
蒙乞勅六部等衙門堂上官今後考覈屬官務要察其
平昔行止斟酌出與考語若本院考覈不稱職官員敢
有似前捏詞妄奏原考御史者許十三道御史將本官
實蹟明白劾奏有贓者問罪罷黜平常者降調外任其
本官委係廉能而御史挾私考作不稱者一體治罪如
此庶舊典不致廢墜而官僚知所警戒矣
一禁公罰以勵士風
切惟科罰科斂法律所當最禁者也邇來人心不古貪
風愈盛天下府州縣官員不才犯此者固多中間有等
曾經旌異或上司禮待稱為賢能者往往假公營私罰
取百端一年之間所罰銀不下數百餘兩甚至千有餘
兩者誠恐議論欲掩人之耳目或領支修理學校或給
發蓋造衙門官用者百無一二入已者十常八九其三
司官指以公用為由亦各濫罰財物憲宗皇帝明見此
弊之甚曾降戒諭之勅比之穿窬之盗今弊尤存尚不
知改且兩京為天下之本四方之極源清則流潔表正
則影直兩京各衙門屬官中持正操節者固多而濫罰
財物者亦有及供送柴薪皂隸到京正數已足縱容家
人掯要銀兩致民嗟怨有玷士風如蒙乞勅各處巡撫
巡按并布按二司各行分巡分守官員嚴加禁約所屬
不許似前公罰財物虐害小民敢有不悛從公體訪得
實不分有無原告就便拏問如律其三司官尤須律已
正人毋蹈前轍如有故違巡按御史即便糾劾仍乞勅
兩京堂上官各戒所屬以革前弊益敦廉恥之風共助
維新之治如此則庶官各知所警而士風為不偷矣
一廣儲積以足國用
切惟自古君天下者莫不兢業自持省財節用恒以國
用之不足為憂洪惟我朝列聖相承咸能愛惜民財不
肯妄費雖賞四夷不過綵叚所以内帑金銀常有數百
萬之積近年以來羣小用事妄興造作欺罔多端以致
府庫為之空虚天下為之困憊皇上嗣登寳位賞賚未
周而内藏已蕭然矣況天下府州縣倉廩俱無數月之
糧而各邊亦止有二年之用萬一邊方有事或水旱災
傷將何以濟興言至此深可寒心如蒙乞勅戶部通查
在京及天下方面府州縣衛所大小文武官員及各王
府宗支一應軍士若干共該支本色俸禄糧若干折色
銀鈔若干通計天下歲收税糧金銀若干鈔貫若干有
無彀用如果不足作何區處使不闕乏及内帑前項已
空之數如何措置使之充盈或造鈔貫或鑄銅錢或清
理鹽法或查勘屯田或閘辦天下之税課或清查各處
之船料凡理財之方足國之計無擾於民有益於國者
宜從計處具奏定奪如此則儲積可廣而國用為之不
乏矣
一恤土人以防後患
切惟思患豫防有國之大事防微杜漸保治之良圖臣
切見順天府所屬固安永清武清漷縣及保定定州河
間等處洪武永樂年間原安插土逹不下千戶百十餘
年生齒日繁雖同編氓終係異𩔖即今精壯男子恐有
萬餘為官者止憑俸禄而俸禄為有限在鄕者全藉田
土而田土為不增況逹官折俸銀兩比先年間按季關
支近來過二三季或一年不得關支者賴此養贍別無
營生一有不足為盜行劫勢所不免萬一邊方有警不
無乘機剽掠事之可憂莫大於此必須使之得所庶可
保無後患如蒙乞勅戶兵二部計議將在京各衛逹官
折色俸糧務要按季關與及將在外各處土逹如果田
土不足者或將空閒地土或將入官莊田分撥各人耕
種使足養其妻子不致失所以絶為盗之心以杜覬覦
之念或選立屯長使有統屬或拘官操練得食口糧該
管官員加意存恤果有違犯治之以法凡可以立久遠
之規彌後日之患者宜從計處具奏定奪如此則撫恤
有方而不貽患於後日矣
一清僧道以杜遊食
切惟天下之事有當緩而所係急者僧道是也蓋當緩
者僧道也所係急者民食也若視僧道為緩而不嚴加
清查則遊食者日衆而民食恒不足矣我朝定制每府
僧道各不過四十名每州各不過三十名每縣各不過
二十名今天下一百四十七府二百七十七州一千一
百四十五縣共額設僧三萬七千九十餘名成化十二
年度僧一十萬成化二十二年度僧二十萬以前各年
所度僧道不下二十餘萬共該五十餘萬以一僧一道
一年食米六石論之共該米二百六十餘萬石可足京
師一年歲用之數況又不耕不蠶賦役不加則食之者
衆而為之者少矣其軍民壯丁私自披剃而隠於寺觀
者又不知其幾何剏修寺觀徧於天下妄造經典多於
儒書敗化滅倫蠧財惑衆自京師達之四方公私之財
用於僧道者過半民食不足未必不由於此其勢又不
能盡去若不通查嚴禁則將來遊食者何有紀極如蒙
乞勅禮部通查天下并在京寺觀共若干處僧道共各
若干名除額度之數外多若干名如果數多既已關有
度牒難以追奪明白具奏不許額外再度僧道直至額
數不足之時方許各該有司具結照數起送關給度牒
敢有故違再言度僧者許科道官糾劾拿問仍通行各
該撫按等官督責官司嚴加查勘但係新修私剏寺觀
即便拆毁併於古刹大寺觀其中但有原無度牒行道
童即令還俗當差敢有私剏庵觀及容隠未度行道童
收為徒弟者各問發口外為民寺觀住持還俗為民僧
道官罷黜不舉者罪同所司官員容隠者亦治以罪仍
通行天下撫按出榜嚴加禁約仍令各寺觀按月開報
不致故違重甘結狀付所在官司查考如此則僧道無
濫度之弊而民食不致坐費矣
一敦懷柔以安四夷
切惟四夷來貢者慕化之誠朝廷優待者柔遠之道此
前代之所行亦我朝之故事也洪惟我太祖高皇帝膺
天明命汛掃前元太宗文皇帝神武雄略威震朔漠四
夷八蠻罔不來貢賜以綵縀衣服待以下程筵晏十分
豐厚使之厭飫所以畏威感恩蠻夷悦服自成化年間
以來光禄寺官不行用心局長作弊尤甚凡遇四夷朝
貢到京朝廷賜以筵宴與之酒食大宴品物頗可而朔
望見辭酒飯甚為菲薄每樣肉不過數兩而骨居其半
飯皆生冷而多不堪食酒多攙水而淡薄無味所以夷
人到席無可食用全不舉筯且朵顔等三衛海西等處
風氣樸略或不為意而安南朝鮮等國使臣豈不譏笑
臣昔往遼東整飭邊備曾聞夷人怨言亦嘗具奏蒙憲
宗皇帝勅令禮部光禄寺凡遇宴待夷人禮部該司官
并光禄寺堂上官各一員巡看一時頗可今猶如舊臣
若不再言年復一年益加苟且非惟結怨於外夷其實
有玷於中國此事雖小關繫甚重如蒙乞勅禮部查照
洪武永樂年間事例及欽奉累朝奏蒙詔旨行令光禄
寺今後凡遇外夷朝貢到京或該筵宴或朔望見辭酒
飯務要照依先年定例差官看視下飯斤數不許短少
飲食菜蔬俱堪食用酒亦不許攙水今後除筵宴外其
午門外夷人酒飯仍令每日侍班御史巡看但似前尅
減酒肉十分菲薄者許將光禄寺官并局長等參奏拿
問如此庶使懷柔有道而得外夷之歡心矣
一節財用以蘇民困
切惟為國莫先於愛民愛民必先於節用苟不節用必
至於傷財傷財必至於害民雖有愛民之心而民不被
其澤矣仰惟皇上嗣登寳位之初重下寬恤之詔示以
憫念小民凡事減省之言此即大禹克勤克儉文王視
民如傷之盛心也天下蒼生無不欣戴且我朝洪武永
藥洪熙宣德年間生養休息軍民富足故雖外征北敵
内營宫殿樂於趨事未嘗告勞自正統十四年以後天
下多事民始覺困自成化年間各處鎮守等官爭相進
貢科取百端民愈凋憊加以山西河南陜西連年荒旱
不收有司素無儲積民之死亡過半田土荒蕪而糧稅
如故北直隷山東之民養馬供柴而征徭尤重江南各
省人民輸納京儲及供兩京内府物料民困財竭未有
甚於此時者也若非節財之用生養休息十數餘年豈
能蘇其困憊然節用之道必自内府減省始如蒙乞勅
戶禮工三部各查内府衙門自洪武永樂洪熙宣德正
綂年間一應供用之物如油蠟猪羊鷄鵝及擡柴夫工
價銀兩等項某年用若干某年添若干通查明白逐一
上陳御覽斷自宸衷量加減省若減省一分則民受一
分之惠就為定例不許各衙門再行具奏增添尤望皇
上自今凡百用度賞賜更加撙節罷不急之修造裁冗
食之人員則帝王克儉之盛德復見於今日而民困為
少蘇矣
一足兵戎以禦外侮
切惟為國之道足兵為先兵有不足外侮何禦書曰張
皇六師兵法曰亡戰必危是知自古莫不以兵戎為重
洪惟我太祖高皇帝創制之初設衛籍兵天下之軍共
有數百餘萬即今百十餘年而逃亡死絶者過半蓋由
里老埋歿而無冊籍之可查衛所作弊而無文卷之可
憑雖有清軍御史而清出者百無二三雖解到衛所而
隨逃者十常八九若再加百年絶故愈多此軍士消耗
之弊如此也其見存之軍江南者俱各守邊備倭儧運
糧儲江北者俱赴京邊輪班操備而在衛守城不過老
幼數百人都司操練止有餘丁一二千名居重馭輕京
師軍士雖有二十餘萬南京官軍雖有五萬之上然多
有名無實況騎射之未精什物之未備加以連年做工
疲困已極輪班往返艱難尤甚此軍士見存之弊如此
也消耗之軍既不能復見在之數又不堪用兵戎誠為
不足遇警將何調用況今外夷猖獗於甘涼出没於西
北強賊又哨聚於江右此皆腹心之患而大有可憂者
如蒙乞勅兵部通行天下都布二司各行所屬衛所府
州縣有司將所管各里軍戶充軍衛所官旗姓名逐一
查理明白衛所各將所管軍人姓名籍貫充軍來歴年
月審勘無差各備造文冊江南者送南京兵部江北者
送在京兵部各將洪武以來舊冊查對如有差訛即便
改正仍收備照務要磨勘明白除年遠盡絶外將宣德
以後逃故之數每省各抄謄一本該部照例通行各清
軍御史嚴督所屬用心清理不許視常虚應故事庶奸
詐之徒不敢作弊埋沒其京營官軍候營造憲宗皇帝
山陵畢日乞勅兵部徑自具奏請命本部堂上官一員
會同各營總兵官將見操軍馬逐一查理先儘圑營務
足原額之數其南京各營官軍乞勅南京内外守備官
員會同南京兵部堂上官一體清查仍各禁約管軍官
員不許私占役使及擅撥做工等項致累逃亡候清查
完日各另回奏仍造冊送兵部查考其見在軍士務要
着實操練精其騎射養其銳氣一遇征調俾克成功如
此則兵戎不致消耗而戰守為有備矣
弘治元年月日題
撫䘏南都軍民事
照得南京乃祖宗根本重地陵寢所在攸關非細防奸
禦侮全藉官軍軍國所需尤賴民庶必須使之得所庶
可保其無虞臣訪得南京官軍專靠俸糧養贍其武職
本色俸米每年九月十月折支絹布有過一年不得關
支者其折色鈔貫等項二年之上方得關支者詢其所
以蓋由南京内府該庫收放絹布内官比上年間止是
二三員近年增添七八員凡遇各處送納絹布大戶到
來每絹一疋要使用銀三四錢每布一疋要銀一二分
包攬大戶乘機作弊納戶無銀使用只得棄絹逃回經
年累歲不敢前來上納動輒拖欠上萬餘疋各衛委官
通同買頭故意遷延以此不得關支只得減價賤賣於
人而預先揭借俸糧者尤多其各衛所替役補役併新
解逃故軍士戶丁到來南京兵部查勘明白行仰該衛
收役食糧本衛造於食糧項下該部查筭明白行倉放
支係是定例其南京戶部務要逐名具狀赴通政司告
送本部行衛查勘重復保結多則三四月少則一二月
方得公文到部上下打點用銀一二兩俱係揭借月糧
比及支糧月分又被債主關去因無食用隨即逃亡以
致操練數少武備不足及洪武年間駕在南京其御馬
監養有大馬餵飼苜蓿以此每衛撥空閒地土着令軍
士種藝苜蓿以供餵馬至永樂年間遷都北京而南京
御馬監別無大馬原種苜蓿地土又被勢要占去本監
仍要各衛出辦苜蓿因無所産只得出辦價銀每衛多
者四五十兩少者二三十兩一年不下千百餘兩逼迫
軍士揭借月粮稍有遲慢衛所官員受責多端況造送
快船等項家無空丁差無虚日此南京官軍受害之大
弊也及訪得南京工部遞年該辦打造快戰等船木料
比先年間本部收有太平鎮江等八府人戶承佃蘆洲
賣蘆價銀不下數萬餘兩支給買辦價無所虧近年以
來前項蘆洲為因本部具奏召人承佃多被無藉之徒
占去無有銀兩送官凡遇買辦木料俱於應天府舖戶
賖買年復一年即今欠少舖戶木料價銀三萬五千餘
兩其欠少各項買辦顔料等物價銀尤多舖行取於舖
戶舖戶取於逐門戶戶受害怨言盈途其上元江寧二
縣人戶在廂者支應往來欽差内外官員下程及漢府
織造叚疋一應合用之物併内府花園夫修理進貢鰣
魚厰外廓城等項在鄕者出辦答應過往併南京各衙
門公差官員人夫皂隷俱要用銀僱覓每名月該銀七
八錢前項坊廂在鄕人戶一年共該出銀萬兩有餘年
年如是無有空歲此南京舖戶人民受害之大弊也恭
惟皇上嗣登寳位屢下明詔革罷應天府織造縀疋南
京軍民懽聲載道如獲更生𫝊聞猶欲織造愈加驚疑
夫以南京之内所賴全在軍民平昔既不能使之得其
所臨時何以責之效其力必須痛革前項之弊可保無
意外之虞如蒙乞勅南京守備内臣將該庫收支絹布
内官量為減去新添之數仍令遇有南京戶部送到絹
布到庫早為收受不許掯要使用錢物過多及查南京
御馬監如無大馬將苜蓿價銀革去止令牧馬所軍人
將草喂養見在馬匹其漢府織造縀疋機張等項照依
欽奉詔書内事例革罷以蘇軍民困苦及鰣魚厰房屋
如有損壊方令修理不許指以修理為由年年擅令應
天府出辦銀兩花園人夫如果不係洪武年間額設之
數不許久占辦納月錢仍乞勅内外守備官員行移戶
部將南京各衛但係替役新解併自首復役軍人該南
京兵部查勘無礙行令本衛着役收支月糧者本部止
照在京戶部事例造冊收糧不許刁蹬又赴通政司告
狀重復保勘致累逃亡及行南京工部將有蘆場地委
官踏勘明白照舊追收蘆價銀兩給還欠少舖戶木料
價值今後凡遇買辦務要先給價銀不許逼迫賖買負
累舖戶及乞勅巡撫南直隷都御史將應天府上元江
寧二縣該出前項差役銀兩時常查考當減省者減省
當撙節者撙節不許妄費有傷民財臣曾備員南京熟
知此弊其來已久恭遇皇上圖治愛民遠追禹舜臣叨
總風紀責在澄清若知南京軍民不得其所緘默不言
不惟有負皇上任用之意抑且得罪祖宗在天之靈故
敢昧死上陳伏乞聖明留意南畿軍民幸甚臣不勝幸
甚緣係革弊撫安南都軍民事理未敢擅便謹題請旨
弘治二年月日具題
端肅奏議卷三
