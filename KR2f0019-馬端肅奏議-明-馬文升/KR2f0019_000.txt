端肅奏議詔令奏議𩔖二(奏議之屬)
提要
(臣)等謹案端肅奏議十二卷明馬文升撰文
升字負圖均州人景泰辛未進士官至兵部
尚書諡端肅事蹟具明史本𫝊文升砥礪廉
隅練達政體朝端大議往往待之而决與王
恕劉大夏俱負一時重望此集奏議五十五
篇乃嘉靖丁未其孫天祐所編次凡史𫝊所
載直言讜論全文皆具載集中其請正北岳
祀典於渾源州一疏則本𫝊不載而見於禮
志其為左都御史時所言振肅風紀十五章
史𫝊不詳其目今亦獨見此書大抵有關家
國至計惟文升於成化中巡撫遼東總督漕
運著有勞績當時必多所建白乃集中概不
之及而自孝宗召用以後所陳奏者則甄錄
無遺盖當憲宗之時文升雖敭歷中外而屢
為汪直李孜省軰所搆不能盡行其志及其
被遇孝宗明良相契得以展布其謨猷故所
言盡為剴切其生平靖獻之志略具是編讀
其文可以知其所遭際矣乾隆四十五年三
月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
