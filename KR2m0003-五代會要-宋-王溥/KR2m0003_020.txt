五代會要卷二十
宋王溥撰
縣令
晉天福五年六月二十日詳定院奏准刑法統類大中
二年正月三日勅天下州縣官吏犯贓皆遞相蒙蔽不
肯發明縱有申聞百無一二自今後管内縣令有犯贓
事發州府不舉者連坐刺史刺史有犯贓事發觀察使
不舉連坐廉使又准大中二年二月十七日刑部起請
今後縣令有贓犯錄事參軍不舉錄事參軍有贓犯刺
史不舉刺史贓犯觀察使不舉其所司奏聽勅旨臣等
參詳設縣司本典知情並同罪告事人放三年租稅差
徭仍將放免數却配盖藏罪其錄事參軍不舉者請減
縣令所犯罪二等勅起今後如有縣令犯贓錄事參軍
知而不舉者宜准勅文處分不知者不在此限
八年三月初八日勅諸道州府令佐在任招攜戶口比初到
任交領數目外如出得百戶以上量添得租税者縣令加一
階主簿減一選出二百戶以上及添得租税者縣令加二階
主簿減兩選出三百戶以上及添得租税者縣令加兩階減
兩選别與轉官主簿加兩階減一選出四百戶至五百戶
以上及添得租税者縣令加朝散大夫階超轉官資罷後
許非時參選仍錄名送中書如已授朝散大夫及已出選
門者即别議奬酬主簿加三階其出剩不及一百戶者據
戶口及添租税數縣加一階參選日超一資注官主簿加
一階如是一鄉收到三十或五十戶以上一村收到三戶
以上者其本鄉村節級等與免本戶二年諸雜差使料配
如使一鄉收到一百戶以上一村收十戶以上本鄉村節
級等與免本戶三年諸雜差徭如願且充節級所由未得
差替如願歸農便與免放仍仰本縣准勅令明給與憑據
自灾沴以來戶口流散如歸業者切在撫安其浮寄人戶
有桑土者仍收為正戶其歸業戶天福五年以前逃移者
放一年秋夏租税並二年諸雜差遣天福七年已前逃移
者放一年秋夏一半租税並放一年雜差遣其剏收戶
如先有租税即依原額輸納如先無租税即據所營地
畝且收半税並放二年差徭如鄉村妄剏戶及坐家破
逃者許人糺告勘責不虚其本府與鄉村所由各決脊
杖八十刺面配本處牢城執役縣司本典知情並同罪
告事人放三年租税差役仍將放免數却配盖藏剏戶
及坐家破逃戶本鄉所由均分輸納今後天下州縣所
收新添戶口租税限十二月二十日以前申送戶部點
檢如違限本處判官錄事參軍罰五十直仍削一級孔
目官勾押官本案人吏杖七十降一資
周廣順元年二月勅今後應諸道州府錄事參軍判司
縣令主簿等宜令本州府以到任月日旋具申奏及報
吏部此後中書及銓司以到任月日用闕永為定制其
見在州縣官限勅到仰便具先到月日一齊分申及報
吏部其有諸色事故及丁憂並請假十旬滿闕亦仰旋
具申奏兼報吏部其新授官准令式給程限外如不到
任參上致本處無憑申奏到任月日便仰吏部同違程
不上收闕使用其諸色見闕亦不得差官權攝輒便𨼆
留如違勅條罪在本官錄事參軍孔目官以下
其年八月勅起今後秋夏徵賦省限滿後十分係欠三
分者縣令主簿罰一百直勒停錄事參軍本曹官罰七
十直殿兩選孔目官罰七十直降職次本孔目官勾押
官典決停本判官罰七十直若係欠三分以上奏取進
止係欠三分以下者等第科斷殿罰其州縣徵科節級
所由委本州重行決責其本判官錄事參軍本曹官孔
目勾押官典即取一州上比較縣令主簿即取本縣都
徵上比較分數應州縣令錄佐官在任徵科依限了畢
者至參選日四選以上者減一選不及四選者即與轉
官
其年九月勅應州縣官所招添到戶口課績自今日以
前罷任者並准晉天福八年三月十日勅施行其漢乾
祐三月十日勅施行其漢乾祐三年七月二十五日勅
不行起今後罷任縣令主簿招添到戶口其一千戸以
下縣每增添滿二百戶者減一選三千戶以上縣每三
百戸減一選四千戸以下縣每四百戶減一選萬戶以
下縣每五百戶減一選並所有增添戶口及租税並須分
明於歷子解由内錄都數若是減及三選以上更有增
添及戶數者縣令與改服色已賜緋者與轉官其主簿與
加階轉官
顯德五年十月詔淮南諸縣令仍舊兼知鎮事從江南
之舊制也
簿尉
後唐長興四年五月勅諸道馬步判官不得差攝官如
闕人須于前資正官判司簿尉中選性行平允者補授
中外加減官
梁開平元年四月勅開封府錄事參軍及六曹掾屬宜
各置一員两畿赤縣置令簿尉各一員
二年十月省諸道府州六曹掾屬存戶曹參軍一員通
判六曹
後唐同光元年十一月中書門下奏諸寺監各請只置
大卿監少卿監祭酒司業各一員博士兩員其餘官屬
並請權停唯太常寺事關大禮大理寺事關刑法除太
常博士外許更置丞一員其王府及東宫官屬司天五
官正奉御之類凡不急司存並請未議除授其諸司郎
中員外郎應有雙曹處且置一員左右散騎常侍諫議
大夫給事中起居郎起居舍人補闕拾遺各置一半三
院御史中丞條理申奏即日停罷朝官仍各錄名銜具罷
任月日留在中書候見任滿二十五月並據資品却與
除官從之
二年三月勅其先減省員官除已别授官外左散騎常
侍李文矩等三十人宜却後舊官太子詹事石戩等五
人宜以本官致仕將作少監岑保嗣等一十四人候續
勅處分
其年四月三銓奏准本朝故事州府官員府有司錄參
軍外置工曹倉曹戶曹法曹兵曹士曹六員州有錄事
參軍外亦置六曹縣置令丞主簿各一員尉三員分判
公事自後除兩京外都督府及諸州各置戶曹一員餘
四員並省縣置主簿各一員丞尉並省除合格選人外
有郊天行事人數倍多況州縣事簡椽曹請依舊只置
兩員縣局務繁請添佐官一員其間有尉無簿者請添
置主簿一員其赤縣次赤縣畿縣次畿縣並准此除四京外其
判司只置司戶司法兩員從之
四年三月勅三川涇鳳秦隴等州縣官置數目絶多其
上佐官自少尹以下依本朝舊制各具在任員闕申奏
其州准近勅置錄事參軍司戶參軍各一員縣置縣令
主簿各一員外錄事官並停其除替選任一准三銓常式
(時初平偽蜀故也)
周顯德五年十一月勅兩京五府少尹司錄參軍先各置
兩員今後只置一員六曹判司内只置戶曹法曹各一
員其餘曹官及諸州觀察支使兩藩判官並宜省廢
量戶口定州府等第
周廣順三年十一月勅天下縣邑素有等差年代既深
增損不一其中有戶口雖衆地望則卑地望雖高戶口
至少每至調集不便銓衡宜正成規庶協公共應天下
州府及縣除赤縣畿縣次赤次畿外其餘三千戶以上
為望縣二千戶以上為緊縣一千戶以上為上縣五百
戶以上為中縣不滿五百戶為中下縣選人資叙合入
下縣者許入中下縣宜令所司據今年天下縣戶口數
定望緊上中下次第聞奏吏部格式據戶部今年諸州
府所管縣戶數目合定為望縣者六十四緊縣七十上
縣一百二十四中縣六十五下縣九十七欲依所定移
報銓曹從之
州縣望
京兆府醴泉縣(後唐長興元年五月勅京兆府醴泉縣依舊為次赤縣)雲縣富平
縣三原縣(後唐天成二年七月勅富平等三縣比屬西畿並是次赤縣後)因置耀州割
元屬邑降為望縣(宜依舊為次赤且屬耀州)河南府新安縣(後唐天成二年)
(二月升為次赤縣以奉莊宗雍陵)應州金城縣雁門縣混源縣寰清縣
(後唐天成四年九月勅升應州為望州金城雁門為望縣混源為上縣寰清為次縣以明宗潛龍鄉里故也)
曹州濟隂縣(後唐天成四年十一月升為次赤以奉景宗陵)涇州平涼縣慶州同川
縣安州吉陽縣(晉天福二年正月尚書吏部奏自清泰三年剏改以上三縣欲編八十道圖皆未)
(有地望敕以吉陽平凉並為中縣同川為下縣)鄭州管城縣(周顯德六年八月升為次赤以奉世)
(宗陵)新鄭縣(周顯德元年八月升為次赤以奉太祖嵩陵)
後唐天成三年十二月勅真定府屬縣准河中鳳翔例
升為次畿真定縣升為次赤
晉天福二年正月勅應京畿及諸州縣舊有唐朝諸帝
陵幷真源等縣並不為次赤却以畿甸緊望為定其逐
縣令不得以陵臺結銜考滿日仍依舊出選門官例處分隔
任後却據資品准格例施行
開運二年六月吏部奏其四輔州鄭汝州仍舊為輔州
同華州准勅既廢雍州不合為輔州欲定為望州滑州曹州
比類近京欲升為輔州從之
州縣分道改置
後唐長興三年四月中書門下奏據十道圖舊制以王
者所都之地為上本朝都長安遂以關内道為上今宗
廟宫闕皆在洛陽請以河南道為上關内道第二河東
道第三河北道第四劒南道第五江南道第六淮南道
第七山南道第八隴右道第九嶺南道第十從之
河南道
滑州酸棗縣長垣縣(梁開平三年二月割隸汴州後唐同光二年二月酸棗縣却隸滑州)
(長垣縣却改為匡城縣晉天福三年十月酸棗縣却各隸開封府)鄭州中牟縣陽武縣(梁開平三)
(年二月割隸汴州後唐同光二年二月勅中牟縣却隸鄭州晉天福三年十月中牟縣却割屬開封府)宋
州襄邑縣(梁開平三年二月割隸汴州後唐同光二年二月却隸宋州晉天福三年十月復割隸開)
(封府)曹州戴邑縣(梁開平三年二月割隸州後唐同光二年二月復為考城縣)許州扶
溝縣(梁開平三年二月割隸汴州後唐同光二年二月鄢陵縣却隸許州天成元年九月扶溝縣却隸許)
(州晉天福三年十月並割屬開封府)陳州太康縣(梁開平三年二月割隸汴州後唐同光二年二)
(月復隸陳州晉天福三年十月却屬開封府)單州楚丘縣(梁開平四年四月割隸宋州)碭
山縣(後唐同光二年二月勅碭山縣偽梁剏為輝州幷單州後理所于輝州今宜却屬單州其輝州依舊)
(為碭山縣)汝州葉縣襄城縣(後唐同光二年十二月租庸使奏二縣原屬汝州今隸許州伏)
(緣最鄰京畿戶口全少伏乞却割隸汝州從之)臨汝縣(周顯德三年二月廢)密州輔唐縣
(梁開平二年八月改為安丘縣後唐同光元年十月復為輔唐縣晉天福七年七月改為膠西縣避國諱也)
濟州(周廣順二年九月以鄆州鉅野升為州其地望為上割兖州任城中都單州金鄉等縣隸之至其年)
(十二月乂割鄆州鄆城縣隸之中都縣却隸鄆州)濱州(周顯德三年六月以贍上國軍升為州其地望為)
(直屬京割隸州渤海蒲臺兩縣隸之)
關内道
京兆府奉先縣(梁開平三年二月割隸同州後唐同光三年二月却隸京兆府)武功縣
好畤縣(後唐長興元年五月勅併臨等四鄉却隸京兆府)渭南縣(周顯德三年四月割屬華)
(州)同官縣(梁開平三年三月割隸司州後唐同光三年七月割隸耀州)羑原縣(後唐同光)
(三年七月割隸耀州)華州洛南縣(後唐同光三年六月河中府奏韓城郃陽澄城縣為梁割屬當)
(府其澄城縣今請却屬同州韓城郃陽縣且屬當府從之天成元年七月勅韓城郃陽二縣却割隸同州)隴
州汧陽縣汧源縣吳山縣(後唐長興元年五月依舊割隸隴州)涇州平凉
縣(後唐清泰三年正月涇州奏平凉縣自吐番陷渭州權于平凉縣為渭州理所遂罷平凉縣又有安國耀)
(武兩鎮兼屬平凉其賦租即日並無縣管今却置平凉縣管安國耀武两鎮别戶從之)臨涇縣(後唐)
(清泰三年二月原州刺史翟建奏本府自陷吐番權于臨涇縣為理所臨涇元屬涇州刺史只管捕盗其人戶)
(即涇州管州既無縣刺舉何施伏乞割臨涇屬當州從之)鄜城縣昭化縣(梁開平元年四月改)
(為昭化縣後唐同光元年十月復為鄜城縣)咸寧縣(周顯德三年三月十日廢)威州(晉天福四)
(年五月勅靈州方渠鎮宜升為威州隸靈武仍割寧州本波馬嶺二鎮隸之周廣順二年三月改為環州顯德)
(四年九月降為通遠軍)衍州(周顯德五年六月廢為定平鎮隸邠州)武州(周顯德五年六月廢)
(為藩源縣隸渭州)
河東道
絳州(梁開平四年四月割隸晉州後唐同光二年六月却割屬河中府)慈州隰州(後唐同光)
(二年六月割隸晉州)儀州(梁開平三年閏八月勅兖州管内已有沂州其儀州改為遼州晉天福五年三)
(月并沁州割隸潞州六年七月并沁州却隸太原)解州(漢乾祐元年九月升解縣為州割河中府聞喜安邑)
(解三縣為屬邑)河中府稷山縣(後唐同光二年正月割隸絳州)慈州仵城縣吕
香縣(周顯德三年三月降)
河北道
鎮州(後唐同光元年四月改為北京至十一月却復為成德縣)幽州北平縣(後唐長興三年)
(八月改為燕平縣)滄州長蘆縣乾符縣(周顯德三年十月併入清池縣)無棣縣(周顯)
(德五年改為保順軍)弓高縣(周顯德六年二月併入東光縣)博州武水縣(周顯德三年十月併)
(入聊城)深州博野縣(周顯德四年五月割隸定州)澤州(梁開平元年六月割隸河陽四)
(年二月隸潞州)德州(晉天福五年十一月移就長河縣為理所)泰州(後唐天成三年二月升奉化軍)
(為泰州以清苑縣為理所至晉開運二年九月移就滿城縣至周廣順二年二月廢州其滿城縣割隸易州)
雄州霸州(周顯德六年五月以瓦橋關為雄州割容城歸義二縣隸之益津關為霸州割文安大城)
(二縣隸之地望並為中州時初平關南故也)
劒南道
蜀州唐興縣(梁開平二年八月改為陶胡縣後唐同光元年十月復為唐興縣)彭州唐
昌縣(梁開平二年八月改為歸化縣後唐同光元年十月復為唐昌縣)
江南道
杭州臨安縣(梁開平二年正月改為安國縣)福州閩清縣(梁乾化元年十月移就梅)
(溪場置)蘇州吳江縣(梁開平三年閏八月兩浙奏於吴松江置縣)明州望海縣
(梁開平三年閏八月兩浙奏置)處州松陽縣(梁開平四年五月改為長松縣)秀州(晉天福三)
(年十月两浙錢元瓘奏以杭州嘉興縣置州)全州(晉天福四年四月湖南馬希範奏以湘川縣置州仍)
(置湘川縣併割雚陽縣隸之)
淮南道
壽州(周顯德四年移于穎州下蔡縣仍以下蔡縣為倚郭以舊壽為壽春縣)盛唐縣(梁開平二)
(年八月改為灊山縣後唐同光元年十月復為盛唐)
山南道
復州(梁乾化二年十月割隸荆南後唐天成二年五月却隸襄州天福五年七月直屬京升為防禦)果
州(後唐天成二年五月隸利州)唐州慈丘縣(周顯德三年三月廢)鄧州臨湍縣
(漢乾祐元年正月改為瀨縣避廟諱也)菊潭縣向城縣(周顯德三年三月廢)商州乾
元縣(漢乾祐二年六月改為乾祐縣割隸京兆)㐮州樂鄉縣(周顯德六年二月併入宣城)
隴右道
泰州天水縣隴城縣(後唐長興三年二月泰州奏見管長道成紀清水三縣外有十一鎮)
(徵科並係鎮將今請以歸化怨水五龍黃土四鎮就歸赤化鎮復置舊龍城縣赤砂染坊夕陽南冶鐵務五鎮就)
(砂鎮復置舊天水縣其白石大澤良恭三鎮割屬長道縣從之)成州同谷縣栗亭縣(後唐)
(清泰三年六月泰州奏階州元管將利福建兩縣並無廵鎮成州元管同谷縣餘並是鎮便係徵科今欲取成)
(州西南近便鎮分併入同谷縣其東界四鎮别創一縣者州西南有府城長豐魏平三鎮其地東至泥陽鎮界)
(二十五里北至黃竹路金砂鎮界五十里南至興州界三十里西至白石鎮界一百一十里西南至舊階州界)
(砂地嶺四十五里其三嶺管界併入同谷縣廢其鎮額州東界有勝仙泥陽金砂栗亭四鎮東至鳳州姜瞻鎮)
(界十五里南至界州界二十里北至高橋三十五里西至同谷界三十五里北至秦州界六十七里欲併其四)
(鎮地於栗亭縣其徵科委縣司捕盜委鎮司從之)
嶺南道
潘州茂縣(梁開平元年五月改為越裳縣至後唐同光元年十月改為茂明縣)桂州純化
縣(梁開平元年五月改為歸化縣縣後唐同光元年十月復為純化)邕州(晉天福七年七月改為誠州避)
(廟諱)溥州(晉開運三年三月升桂州全義縣馬州仍改全義縣為德昌縣併割桂州臨川廣明義寧等三)
(縣隸之從湖南馬希範奏也)
選事上
後唐同光二年八月中書門下奏吏部三銓下省南曹
廢置甲庫格式流外銓等司公事並繫長定格循資格
十道圖等前件格文本朝剏立檢制姦濫倫叙官資頗
謂精詳久同遵守自亂離之後巧偽滋多兼同光元年
八月車駕在東京權荆南曹工部員外郎盧重本司起
請一卷並以興復之始務切懷來凡有條流多失根本
以至冬集赴選人並南郊行事官及陪位宗子共一千
三百餘人銓曹檢勘之時互有援引去留之際不絶爭
論若又依違必長訛濫望差權判尚書省銓左丞崔沂
吏部郎崔貽孫給事中鄭韜光李光序吏部員外郎盧
損等同詳定舊長定格循資格十道圖務令簡要可久
施行從之
天成二年二月二十四日銓司奏據南曹駁放選人累
經銓及經中書門下論訴准堂判具新舊過格年限分
析申上者狀以選人或有出身或因除授各拘常例方
赴調集多因遠地兵戈兼以私門事故遂致過格固非
願為新條標在七年舊格容于十載臣等參詳其選人
過格年限伏請且依舊格不問𨼆憂停集本數過格十
年外不在赴選之限從之
其年十二月二十九日中書門下條流應諸道選人等
選人中有過格年深無門𠫭選者准天成二年十月二十
三日德音並要吏部南曹磨勘如實曾阻兵戈者許令
注擬如或詐稱不在此限者凡是選人耑思合格不肯
過踰選限自滯身名縱阻兵戈須在州縣有應過格人
等仰吏部南曹子細磨勘曾阻兵戈州府去處或曾假
攝即有隨處文牒一一指實即便送銓司亦須參詳先
授告身攝牒及審年貌方可注擬參銓注擬自有常規
從前或有宰臣占著好州縣官員缺不令銓曹主授今
年應是元闕並送銓曹候移省之時若有好闕尚在必
議勘尋其請托及受囑人等當行黜責選人之内族類
甚多歴任之中資考備在應南曹判成入等仰三銓各
據逐人出身入仕文書一一比驗年貌灼然不謬方與
注官據長定格選人中有𨼆憂者殿五選伏以人倫之
貴孝道為先既有負于尊親定不公于州縣有傷風教
須峻條章今後諸色官員内有𨼆憂冒榮者勘責不虚
終身不齒所有入仕已來告勅并付所司焚毁從之
五代會要卷二十
