五代會要卷二十一
宋王溥撰
選事下
後唐天成三年正月十七日吏部格式司申當司先准
勅及堂帖指揮應焚毁告身勘同及墜失文書等請重
給告身仍先檢勅甲如無勅甲即取同勅甲告身勘驗
同即與出給若是本朝授官及同光元年後授官勘驗
同即與告身如是偽朝授官勘驗不虚亦與出給公憑
便同告身例處分者伏以再給文書實為難重有司考
驗務在周防當司近曾申堂請出給告身公驗旋具選
人出身歴任行止牒甲庫永為證明奉判申其所進取
到選人授官勅甲或同勅甲告身勘驗既同須准前指
揮出給見有勅甲者便須注出給事由年月日若不批
注慮恐選人却為失墜告身參選刺檢勅甲文書浩大
所司難為一一考驗如是引驗同勅甲人告身出給又
慮他後却將前來失墜告身赴選甲庫無憑應驗其同
勅甲人告身欲於後面粘紙亦須使印批注仍牒報南
曹以憑將來檢勘者仍令具出給告身公驗聞奏
其年五月勅先准同光二年十二月勅北京及河北諸
道攝官内有御署一任簡牒分明前銜先有正官告身
者便與據正官資叙依資授一任官其無正官告赤者
與黃衣初任官與兩任以上簡牒分明兼有正官告赤
者特與超資授一任官其無正官告赤亦只有兩任三
任簡牒者與據從黃衣第二任宜各令取近罷攝任處
州府文解任許非時超選者前件攝官等當任使之際共副憂勤及
開泰之期豈宜升降凢有先皇帝御署兼朕署攝簡牒每一任
同一任官赴任日依資注擬宜令諸道州府知委餘准元勅處分
四年五月十五日勅今後應前資州縣官有出身及兩
除官可依常調赴選兼有莊宗並朕御署亦准近勅赴
選其一任除官未入選調若無定制難以進身宜約所
守官資序高卑許令同有出身人合格年限求官赴京
日仍須本道申送其解由考牒罷任年月分明别與除
第二任官兩除後便准常調選人例如藉才升擢不在
此限
長興元年五月勅應除授州縣官引見磨勘須台命官
三員為保然後奏擬於告身内豎保官名銜據本官所
通三代並出身無出身歴任告赤逐任考數若是本朝
及偽朝所授者祇於將來新告身内一一收竪如告赤
文書自中興以來或有失墜即須於失處州縣投狀具
三代名諱及出身歴任請公憑赴京勘會甲庫同即重
與出給如或公然拆破印縫不計與人不與人將來事並
合焚毁其本人當行極典自兹凡授新命並依此例施
行其見内外文武朝臣及諸司職守諸州府判官并軍
州職員有曾改名所授本朝及偽署官告勅牒歴任文
書亦須送納入官祇以中興以來文書叙理其見任州
縣及諸色前資官等所有歴任文書亦仰速便送納委
所司照勘無違碍則准前收竪給與公憑聽來求事參
選其秦王茂正墨制官員並須得本道覆驗具歴職申
奏所司點勘不虚亦給與公憑將來降資授官仍限一
周年内改正其興元已西曹受偽蜀爵命緣地里遙遠
許勅到後一周年為限仍各於本罷任處州府投狀具
三代名諱出身歴任一一分析申奏到日點勘准前指
揮如出限外縱有申送文書並不叙理兼諸道亦不得
以此身名奏薦如違罪在本判官其本人别加嚴斷
二年正月勅吏部南曹奏前齊州臨邑縣令趙謹(一作禋)等十
人納到歴任文書合給公憑者其公憑仰所司以綾紙修寫
取本行尚書侍郎列署出給者候將來赴選依此重給
其年五月二十六日中書奏吏部南曹狀申准勅換
給諸色官員告身公憑伏緣點檢選人歴任文書中
其間多有違碍事節若旋具姓名申覆竊恐人數繁多
互有陳論遂成壅滯當曹不敢施行者中書據南曹所
申逐件條流如後
一據申選人納到今任文書多於解由及歷子内批書
考第准天成四年四月二十一日勅新格已前即許施
行自新格已後多有解由歷子内批竪考數本處元不
給到考牒格前特許施行甚為優假格後更聞違越須重
條流今日已前有此色選人宜且與收竪此後選人如
有解由及批得歷子無考牒者殿一選有批得歷子無解
由考牒殿兩選如祇有解由考牒不批得歷子殿三選
如無前項三件文書并同有過停官
一據申諸色選新格下後批歷子後時及五年者不在
磨勘之限今有格前罷任及新格下後罷任者格下經
六年七年方批入仕歷子或有全不批歷子祇給到公
憑今日已前有如此者特與磨勘施行此後纔罷任一
月内須批給得解由歷子違過一月殿一選過三月不
批給得者亦同有過停官
一據申應諸色承出身及童子及第例是擡年限(一作陷)歲兼
幼補身名引驗之時多有差異者今日以前有此色人
並須引驗辨認及召保官委是正身别無妄謬則與改
正詣實年幾施行此後更有此色身名並同謬濫處分
一據申河北諸色官員納到告赤文書例稱本據元不
較考祇有解由河東河北及鳳翔已西不如選格須明
告諭仍令吏部南曹各寫一本解由歷子考牒解狀式
樣徧下處此後並須文書周備如今後公然違犯並准
前殿選今日已前不在此例
一據申諸色前資官員告身今任入歷歷子或批到上
任月日或是有名假故多無觀察使及刺史具銜押署
祇有錄事參軍批署者選處長吏自此後並須依格文
押署違者本人殿兩選其今日已前違程式者宜特與
磨勘收豎
一據申諸色官員歷官兩任至五任文書備足内有一任
至兩任失墜前任解由或考牒歷子又無公憑及稱元
不給得既别有公據自此後祇認中興以來所授告身
為定其已前或有歷任稱失墜如是𫝊受佗人有人糺
告其所司點勘彰露並准累行勅命科罪今日已前失
墜考牒解由歷子如有公憑者亦與收竪如無公憑將
來選時特降資注官自此後選人更有失墜則須却於
本處具所失因由重具批給如違准前殿選
一據申選人有今任文書備足秖歷子内批到上任月
日不批得替罷任月日即别有解由或公據文書證據
分明今日已前並准前項指揮收竪此後更有此色人
並同有過停官右奉勅宜依吏部南曹其此分明曉諭
及徧下諸道州府應是選人各令知悉如守官滿日未
給得解由歷子等文書隨等不得便令辭謝如逐處州
府輙有邀難不便須至出給罪在本判官並錄事參軍
其年九月勅應進策人等若是選人所進内一事可行
與減兩選兩事減四選三事已上依資與官如無選可
減及所欠選數則少可行事多件則據等第更優予恩
奬其諸色舉人不在進策之限
四年二月中書門下奏諸道州府縣官甚有闕員前資
官皆資考限所宜振滯以示推恩若欠一選者無選可
減親公事成資考者宜優與恩命未有資考者准格施
行兩選三選者減一選四選五選者減兩選六選七選
者減三選八選九選者減四選十選十一選者減五選十
二選減六選千牛進馬童子齋郎等即宜准元和格處
分(逾年後竟以選人煩多喧訛相接乃追罷此勅)
四年五月中書奏准長興元年二月二十一日南郊赦
書准長定格應經學出身又在任日雪得冤獄許非
時參選超資注官仍賜章服今詳勅允平冤獄者所司
推鞫定罪不平迴曲作直已成案牘或經長吏慮問或
是家訴冤重經推訊始見情實迴死為生始名雪冤仍
須元推官與招伏情罪平處檢案牘事即給與公據便
為考牒内豎出候本官滿日便准近勅非時參選若活
得一人超一資注官二人已上加章服已有章服加檢
校官如在任除冤雪獄外限内徵科了絶減得一選已
上或招添戶口以上並許酧奬如加至三品以上許奏
聽勅旨如雖雪得冤獄徵科違限合殿選者亦待殿選
滿月與叙雪冤之賞或逃却戶口亦降等叙官如本司
小小刑獄未經别司縱能處斷不得援例從之
應順元年閏正月中書門下奏准天成二年十二月勅
節文准長定格應經學出身一任三考許入下縣令下
州錄事參軍亦入中州錄事參軍兩任四考許入中下
縣令中州錄事參軍兩任六考許入上縣令緊州錄事
參軍凡為進取皆有緣因或少年便受好官或暮齒不
離卑任況孤舉平士或年四十始得經學及第八年赴
調方得一官於一任之中多不成三考再來赴選年已
蹉跎有一生不至令錄者若不改革何以發揚自此經
學出身請一任兩考許入中下縣令州錄事參軍勅其
經學出身一任兩考元勅入中下縣令下州錄事參軍
今後更許入中縣令中州下州錄事參軍一任三考者
於人戶多處州縣注擬如於近勅内資叙無相當者即
准格循資考入官其兩任四考者准二任五考例入官
餘准格條處分
晉天福二年四月勅今後諸州前資官州縣等官若是
資考已出選門及一任除官未入選門並一考前丁憂
及活得冤獄准元勅年限滿日許經中書陳狀當與檢
看耑理施行此外須令並依前後勅格程限赴吏部參
選或有公材異績臨時賞擢不在此限
其年九月吏部銓奏奉長興四年二(一作五)月勅應諸州府馬
步判官令於前資簿尉判司正官中選差近日不多遵
守今後須於前資正官中任使若滿二周年無遺缺者
與減二選仍委本府給與公憑如欠三選已下者仍便
給與文解赴選所有自前差攝官充馬步判官已二年
無遺缺者亦令本州府給與公憑仍便申奏更四年
後給與文解赴選比擬初官過一周年者勅到後宜令
本州府别差前正官充替清泰二年三月二十四日勅
停廢前資攝正官充馬步判官其勅已封鏁不行勅清
泰二年三月已前諸州府所差馬步判官有勅績者宜
准元勅赴吏部參選不得於中書陳狀
二年十二月勅唐長興二年四月五日節文應州縣官
纔授新命及到任一考前丁憂服闋日並與除官者此
後應一考前丁憂州縣官等服闋後准格赴選不得於
中書陳乞
開運三年四月吏部侍郎王易簡奏㐲見禮部貢院逐
年先書板榜高立省門用示舉人俾知狀樣臣欲請選
人文解條例各下諸州知委南曹詳定解樣廉備錄長
定格取解條例各下諸州如禮部貢院板樣書寫立在州
院門每遇選人取解之時各准條件遵行仍依板樣給
解從之
周廣順元年二月吏部三銓奏去年冬南曹判成選人
三百八十一人經十一月二十二日兵火散失磨勘了
歷任文字或有送納文書未抄及取到南曹失墜公憑
銓司若依格例磨勘恐選人訴論今欲祇舉南曹給到
失墜公憑便與施行從之
其年五月中書門下奏據司勲郎中許懸申權主判吏
部格式選人皆稱直去年十一月内失墜告牒雖尋舊
式有例檢行竊緣官員上任日祇憑告赤簽符罷秩之
時即藉解由歷子既失官牒得以檢其勅甲若無解由
難知真偽今後請若無解由歷子考牒者候牒本道州
府勘尋有何殿最候回文與陳狀官員事理同即依牒
申銓取保再給憑由從之
三年五月勅應前後出選門州縣官内有十六考叙朝
散大夫階次勅令並歷任中曾升朝及兩使判官五府
少尹罷任後一周年與除官曾任兩藩營田判官書記
支使防禦團練判官罷任後一周年與除官並許經中
書陳狀選期既近不得依常選人例更理減選仍須批書
歷子請給解由若是逃失戶口降書考第及顯有過犯
必行殿降應諸色人過犯三選已上及未成功開宿引
納家狀慮成淹滯今後纔南曹鏁宿後先榜示選人預
納家狀其合保文狀使識官司使印限開曹後兩日内
赴銓送納須得齊足如限内不納到家狀保狀試紙人
便具姓名落下不在續納之限據納到文狀至十月二
十二日已前鏁銓先准格例鏁銓後便榜示引驗正身
告赤文書三引共九日如三度引不至者便落下銓
司今後鏁銓日便牒示選人至次日引驗正身及告赤
文書限三日内三引畢如不到者便落下每年南曹判
成選人中多有托故不赴銓引銓司准格例伺候須及
三引計九日不至者方始落下今後有此色人逐引不
到便據姓名落下先准格諸色人三引畢後齎使印保
狀赴銓并合保後今錄重引驗合保審其材術者銓司
於三引後次日重内引驗令錄審其才術及合保如限内不至者
據姓名落下銓司引驗後本行准格勅及將銓狀歴任告赤
文書限三日内點檢無違碍具姓名開報試判注擬所有
選人歴任省於未注官已前寫帖送過院
選人所合注使員缺鏁銓後便具狀申中書門下乞降指揮
應人試判今欲鏁銓内預准勅於中書省請印到逐人試紙
候點檢畢開報名銜齊足此日便定日試判三場逐場次
日申奏後限两日内供納宣黃次日乞降可否勅命
銓司自前注擬諸色選人准格三注每一注内有不伏
官者限三日内具狀通退三注共九日者銓司自今後
第一第二注榜出後各限次日内具通官文狀便具姓
名落下第三注畢日開銓不在開通官之限三注共五
日
准格銓司逐年二月二十五日送門下省畢三月十五
日過官資考丁憂課績無選可減者宜令自於吏部南
曹投狀准格磨勘無違碍申送中書門下並與除官其
州縣官恐虧損年限資序願歸選門者亦聽自便如曾
任推巡軍事判官并諸出選門官並據現任選數叙理
取解由赴集依格勅磨勘送中書門下於銓司注擬前
先次除官所有諸色尚選人今後不得妄有陳乞及不
伏格敕理論功課如違當行舉勘若特恩除受擢才委
任不拘此例
選限
周顯德五年正月十日勅諸道幕府州縣起今日正月
一日後所授官並以三周年為限閏月不在其内其每
年常調選人及諸色求任人取十月一日以前到京下
納文解及陳乞文狀委所司依舊例磨勘注受至十二
月上旬中並了畢便令赴官限二月終已前到任若違程
本處不得放上且舊官在任如是無故違程依格殿選
其有故違程者須分明出給得所在憑由許至前冬赴
集今年赴任者不在此限其特敕除授及隨幕判官赴
任不拘日限應授官人至滿日替人未到間宜且令守
本官至張公事依舊請俸州縣亦不得差置攝官替下
如是遭喪停任身故假滿非時缺官之時祇可差前資
正官及前有出身人承攝如逐處無正官及有出身人
即選請疆官承攝仍依正官例支與俸錢具名聞奏
其年閏七月吏部流内銓狀申見行條件公事銓司先
准格例南曹十一月未開宿判成選人後先具都數申
銓銓司舉狀便榜示選人引納京諸司官使印家狀及
試判紙三度牓引得齊足方至十二月上旬内定日鏁
銓者銓司若候南曹一月内畢三月三十日進黃移省
畢三擬畢後省申案便於格式司逐旋覆闕入官過院
修寫省歷至十月十四日已前牒送門下省畢
銓司門下省押定牒到取兩日祗候取判過堂次日乞
降可否堂帖其黃甲限四日内修寫勾勘印署至十二
月六日牒送門下省至十二月九日進黃畢所有衙謝
對敡在格限内
應行内諸司公事或有干繫申銓取裁銓司便准勅格
指揮如銓司難議裁酌即申堂取裁
五代會要卷二十一
