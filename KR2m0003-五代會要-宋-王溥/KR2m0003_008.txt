五代會要卷八
宋王溥撰
褒崇先聖
後唐長興元年八月六日尚書比部員外郎知制誥崔
税奏臣伏見開元五年每年貢舉人見訖宜令引就國
子監謁先聖先師學者謂之開講質疑義所司設食其
監内得舉人亦准此例其日清資官五品已上并朝集
使並往觀禮永為常式自經多故其禮久廢請再舉行
從之
周廣順二年六月以文宣王四十三代孫前曲阜縣令
孔仁玉復為曲阜縣令仍賜緋魚袋以亞聖顔淵裔孫
顔涉為曲阜縣主簿仍敕兖州修葺祠宇墓側禁樵採
時車駕親征兖州初平遂幸曲阜縣謁孔子祠既奠將
致敬左右曰仲尼臣也無致敬之禮工曰文宣百代帝
王師得無拜之即拜奠祠前
釋奠
後唐長興三年五月七日國子博士蔡同文奏伏見每
年春秋二仲月上丁釋奠於文宣王以兖公顔子配坐
以閔子騫等為十哲安排祭奠其有七十二賢圖形於
四壁面前皆無酒脯自今後乞准本朝舊規文宣王四
壁諸英賢畫像面請各設一豆一爵祠饗中書帖太常
禮院檢討禮例分析申者今禮院檢郊祀錄釋奠文宣
王并中祠例祭以少牢其配座十哲見今行釋奠之禮伏
自喪亂以來廢祭四壁英賢今准帖為國子博士蔡同文
所奏文宣王四壁諸英賢各設一豆一爵祠享當司詳郊
祀錄文宣王從祀諸座各籩二實以栗黃牛脯豆二實菜
葅鹿醢簠簋各一實以黍稷飲酒爵一禮文所設祭噐無
一豆一爵之儀者奉敇其文宣王四壁英賢自此每釋奠
宜准郊祀錄各陳脯醢等物以祭
經籍
後唐長興三年二月中書門下奏請依石經文字刻九經
印板勅令國子監集博士儒徒將西京石經本各以所
業本經句度抄寫注出仔細看讀然後顧召能雕字匠
人各部隨秩刻印板廣頒天下如諸色人要寫經書並
須依所印敕本不得更使襍本交錯
其年四月勅差太子賓客馬縞太常丞陳觀太常博士段
顒路船尚書屯田員外郎田敏充詳勘官兼委國子監
於諸色選人中召能書人端楷寫出旋付匠人雕刻每
日五紙與减一選如無選可减等第據與改轉官資
漢乾祐元年閏五月國子監奏在雕印板九經内有九經
儀禮公羊榖梁四經未有印板今欲集學官校勘四經
文字鏤板從之
周廣順三年六月尚書左丞兼判國子監事田敏進印
板九經書五經文字九經字樣各二部一百三十冊
顯德二年二月中書門下奏國子監祭酒尹拙状稱准
勅校勘經典釋文三十卷雕造印板欲請兵部尚書張
昭太常卿田敏同校勘勅其經典釋文已經本監官員
校勘外宜差張昭田敏詳校
服紀
後唐同光三年七月正簡皇太后遺令曰皇帝以萬幾
至重八表所尊勿衣粗縗勿居諒闇三年之制以日易
月過三日便親朝政皇后諸妃及諸王公主並制齊縗
衣服以日易月十三日除中書門下翰林院學士在朝
文武百官内諸司使及諸道節度觀察防禦使刺史監
軍及前資官并僚佐官吏士庶僧道百姓並准本朝政
事降服施行勿使過制皇帝釋服後未御八音勿廢羣
祀勿斷屠宰勿禁宴遊園陵喪制皆從簡省故申遺令
奉而行之其月太常禮院奏案故事中書門下翰林學
士在朝文武百官内諸司使供奉官已下從成服三日
每日赴長夀宫朝臨自後不臨其服以日易月十三日
除至小祥合釋服每至月朔月望小祥大祥釋服日未
除服者縗服臨已除服者則素服不臨並赴長夀宫先
拜靈訖移班近東進名奉慰又奏准故事文武前資官
及六品已下未升朝官并士庶等各於本家素服一臨
禁衛諸軍使已下各於本軍廳事素服一臨僧尼道士
各於本寺觀一臨外命婦各於本家素服朝臨三日諸
道節度觀察防禦團練刺史及僚佐等聞哀後當日成
服三日改素十三日除從之
清泰三年二月太常禮院奏據尚書兵部侍郎馬縞上
疏言古禮嫂叔無服盖推而遠之案五禮精義正觀十
四年魏徵等議親兄弟之妻請服小功五月今所司給
假差謬為大功九月太常博士段顒稱自來給假元依
令式若云違古不獨嫂叔一條舊為親姨服小功令式
今服大功為親舅舊服小功今服大功為妻父母緦麻
今服小功為女壻為外甥緦麻今兼服小功此五條在
令式與古不同未審依馬縞所奏為復且依令式右贊
善大夫趙咸又議曰臣聞三代之制禮無降减之名五
服之容喪有寧戚之義此蓋聖人随時設教稱情立文
沿革不同吉凶相反或服由恩制或喪以禮加太宗文
皇帝宏被至仁推大其義因覧同爨有恩之義遂制嫂
叔小功之服列尊聖賢已為故事傳於令式加為大功
今馬縞奏論以為錯謬况縞昔事本朝曁至梁室曾
為博士累歴歲年今始奏陳未為允當謹按儀禮凡制
五服或以名加或以尊制或推恩而有服或别義而當
喪故嫂叔大功良有以也其如叔以嫂之子為猶子為猶子之妻
叔服大功今嫂氏猶子之母安可却服小功若以名加嫂
豈疎於猶子之婦若以尊制嫂豈卑於猶子之妻論恩則
有生同骨肉之情引義則有死同宅兆之理若以推而遠
之為是即令式兼無小功既有稱情制宜之文何止大
功九月請依式令永作彝倫勅下尚書省集議尚書左僕
射劉昫等議曰伏以嫂叔服小功五月開元禮會要皆同其
令式正文内元無喪服制度只一本編在假寕令後又不
言奉勅編附年月除此一條又檢七八條令式與開元禮相
違者所司行已多年固難輕改凡當議事須按舊章今若
鄙宣父之前經紊周公之往制隳太宗之故事廢開元
之禮文而欲取差誤之近規行編附之新意稱制
度且為大典言令式又非正文若便改更恐難經
久臣等集議嫂叔服并諸服紀請依開元禮為定如要
給假即請下太常依開元禮内五服制度錄出本編附
令文從之
周廣順元年正月勅漢高祖為義帝舉喪魏眀帝正禪陵
尊號一時達禮千古所稱况朕久事前朝常參大政雖
遷虞事夏見奪於羣情而四海九州咸知予宿志宜令所
司擇日為故主舉喪仍備山陵葬禮有司上言皇帝為故
主舉喪日服縞素直領深衣腰絰等成服畢祭奠不視朝
七日防禁音樂文武内外臣僚成服後每日赴太平宫
臨三日止七日釋服至山陵啟攅塗日服軘車出城班
辭釋服從之
喪葬上
後唐天成元年十二月二十七日御史臺奏應在京兩
街司及坊市士庶人家及諸道經商客旅或有投井自
縊及婢僕諸色人等非理歿故伏據近年以来凡是死
亡之家並是臺司左右廵使舉勘差驅使官與諸司人
同行檢騐指揮如此施行相承已久臺司若不差人舉勘
即非理幽魂無由申雪若一一檢騐即事故之家多稱
騷擾况臺司亦常憂兩廵驅使官與諸司同廵檢節級
等於有事人家妄有所求今詢訪故事准當司京兆按
往例凡京城應有百姓死亡之家祇勒府縣差人檢驗
如是軍人祇委兩軍檢勘如是諸道經商客旅即地界
申戶部使差人檢勘仍逐司各具事由及同檢勘行人
等姓名申臺及本廵察其間或有事涉冤誣曲直不分
察訪得知及有人論訐臺司並行追勘如是兩班官吏
之家即合是臺司檢勘伏請自今已後並准故事施行
除百司外臺中不更差人海例檢勘如是則軍人百姓
各有區分事涉冤誣即行追勘合具舉明庶遵故事者
兼得左右廵使状抄錄到喪葬格例所設車轝儀注物
色祗為官品高下無官秩者若陳儀注具供應故犯典
型今則凡是葬儀動踰格物但官中只行檢察在人情各盡
孝思徇彼稱家之心許便送終之禮臺司又難將孝子盡決
嚴刑祇以供人例行書罰以添助本司支費兼緣設此防禁此
為權豪之家當有違禮厚葬若貧窮下里尚猶不便送終必
無僭禮可以書罰兩京即是臺司舉行諸州府即元無條例者
凡棺椁不計有官品並不得于棺椁上雕鏤畫飾施戶忩欄
檻等至四品已上使方相七品已上使魌頭四目玄衣朱裳
執戈揚盾如常制七品已下及無官品者勿用
凡明器等三品已上不得過九十事五品已上不得過
六十事九品已上不得過四十事當廣地軸誕馳馬及
執役人高不得過一尺其餘音聲隊馬威儀之屬各
准平生品秩所用仍以木瓦為之不得過七尺及别加
畫飾
諸纛今謂之鵝毛五纛五品已上竿長七尺五品已下
長五尺無官品者勿用
諸三品已上引披鐸翣挽歌六行每行六人五品已
上二引二披四鐸四翣挽歌四行每行四人九品已上二翣
無官者勿用諸車轝三品已上油幰朱絲絡網施襈兩
廂畫龍虎幰竿末垂六旒蘇(今之纓帶也)
七品已上油幰襈兩廂畫雲氣垂四旒蘇九品已上無
旒蘇車轝上有結絡者三品已上及將相有鳳臺自諸
官品及郡守升朝者羚羊山華餘並平幰百姓喪葬祇
合使鱉甲車無幰襈畫飾並無已前儀禮部格物凡官
人百姓送葬競為奢僭不依禮式宜令所司切加糾
察如物色等數目大小有違條式及輒飾以金銀者杖
六十奉勅今後文武兩班及諸司官吏并諸道經商客
旅凡有喪亡即准臺司所奏故事施行其街坊百姓及
軍人之家每有死喪或所役使厮男妮子因依瞑行投
井自縊非理自致身命者據臺司状委府縣及兩廂軍
廵差人檢勘竊慮前件事故之家或所居隘窄兼阻暑
毒之月尸靈難久停留若待申報官司檢勘縱無邀難
須經時日今仰本戶可便唤四隣看驗如無他故便任
本主遂殯仍具結罪保明文状報官若是枉有傷害致
死隣人妄有保明本戶並保人勘責不虚各量罪科斷
兼聞諸州縣府士庶之家或有死喪亦是須候分廵
院檢勘頗致淹留既拂人情甚傷風教亦仰約以在京
事理條例處分其庶人喪葬所設車轝儀注格例據稱
近日庶流多有違越臺司又難將孝子盡决嚴刑祇以
供人例行書罰添助夲司支費據此懲罰名目且非至
正憲經自今以後所有各計品秩之殊及庶人喪葬宜
令御史臺委兩廵御史點檢假賃行人須依條例如有違
越據所犯重輕臨時科斷臺司不得妄有攪擾二年六
月三十日御史中丞盧文紀奏奉六月十四日勅喪葬
之儀本防踰僭若容錦繡難抑奢豪但人情皆重於送
終格令當存於通理宜令御史臺除錦繡之外并庶人
葬更檢詳前後勅格仔細一一條件分析奏聞冀合人
情永著常令者今臺司再舉令文及故實條件如後
凡銘旌三品以上長九尺五品以上長八尺六品以上長
七尺
諸輀車三品已上許使油幰施襈两廂盡龍虎七品已上祇
許使油幰施襈兩扇畫雲氣男子幰襈旒蘇皆使素婦
人使彩
諸官五品以上許使三梁六柱轝車轝上有結絡三品
已上帶將相者有鳳臺目諸品官及郡守升朝官者羚
羊山華餘平幰諸棺槨不得雕鏤彩畫施戶窗欄檻棺
内不得有金寶珠玉諸喪葬不得條理者貴得同賤賤
不得同貴准元和六年十二月刑部兼京兆尹鄭元状
奏條流文武官及庶人喪葬三品以上明器九十事四
神十二時在内不得過二尺五寸餘人物並不得過一
尺園宅方五尺下帳高方五尺共置三十舁輓歌三十
六人輀車使閙轍車油幰朱絲絡網兩廂畫龍虎幰竿
朱末垂旒蘇□幃襯幕及額𢃄等其幰竿長二丈六尺
帶五重旒蘇十八道並不得使綾羅錦繡泥銀帖金彩
畫及結鳥獸香囊等物四引四披六鐸六翣輓歌並練
布深衣輴車誌石任畫雲氣不得置幰竿額帶等方相
車載方相外及魂車除幰網裙簾外皆不得更别加装
飾並使合轍車纛竿長九尺不得安大朱帖金銀立鳥
獸旗旛等
五品以上明器六十事四神十二時在内園宅方四尺
下帳高方三尺共置三十舁减誌石車輀車幰竿咸四
尺長二丈二尺旒蘇减二道使十六道帶减一重使
四重披引鐸翣各减二使四輓歌一十六人並無朱絲
網絡方相使魌頭車纛竿减一尺使八尺幃額魂車准
前
九品已上明器四十事四神十二時在内園宅方三尺
共置二十舁减輀車幰竿减三尺使一丈九尺旒蘇减
二道使十四道披引鐸翣各减二使二帶减一重
使三重輓歌一十六人纛竿减一尺使七尺其幃額
魌頭魂車准前明器並使瓦木為之四神不得過一尺
餘人物等不得過七寸並不得用金銀雕鏤帖毛髮装
飾
内侍省品秩高者各隨本品秩未有章服者紫同三品
緋同五品已上綠及應官並同九品已上命婦及文武
母妻並邑號命婦各准本品如夫子官高聽從夫子無
邑號者各准夫子品秩輀車准令合使綠及紫色
有品廕家子孫永有官者三品以上降三等五品以上
降二等八品以上降一等九品不降所使品蔭並須以
祖父官為升降内外官同庶人明器一十五事並置三
舁喪車使合轍車幰竿减三尺使一丈六尺木珠减十
道使三十七道帶减一重使二重幃額魂車准前輓歌
鐸翣四神十二時下帳並請不置所造明器合使瓦木
不過七寸
若仵作工匠之徒輒敢踰越捉獲之後自合准前後勅
文科斷所由不得更主孝喪之家若衢路捉獲只坐工
人亦不得拘留行李令過時日工商諸色人吏無官者
諸人無職掌者喪車幃額魂車並無合轍車不使油幰
旒蘇等飾兼不得以繪綵結絡及金銀装飾其輓歌鐸翣並不
得置並車之前不得以鞍馬為儀其明器任業以瓦木為之不
得過二十五事四神十二時並在内每事不得過七寸舁止十人
准唐長慶三年十二月浙西觀察使李德裕奏應百
姓厚葬及于道途盛陳祭奠兼設音樂等閭里編甿
罕知教義生無孝養可紀沒以厚葬相矜器仗僭差
祭奠奢靡仍以音樂榮其送終或結社相資或息利
自辦生産儲蓄為之皆空習以為常不敢自廢人戶
貧破抑此之由今百姓等喪葬祭奠並請不許以金
銀錦綉為飾其陳設樂音者其葬物稍涉僭越者並
勒毁除結社之類任充死亡喪服糧食等用使如有
人犯者並准法律科罪其官吏已上不能糾察請加
懲責仍請委出使郎官御史察訪臺司伏請令文及
故實不載者令更條驗檢校官令文不載今請檢校官
一品二品請同五品三品已下請並同九品如有曾
任正官依本官品第儀則其准勅試官亦同九品儀如
升朝官者請據本官品第升降則例凡喪皆有品第恐
或無知之人妄稱官秩自今後除升朝及見任官亡歿
外餘官去事前五日須將告誥或勅牒於本巡使呈過
判押文状行人方可供應佐命殊功當朝立名傳遠邇
特勅優者准會要例本品數十分加三分不得别為華
飾右具本朝舊本例如前今後令兩巡使祇據官品秩
級與判状其餘一物已上不得增加兼勒驅使官與金
吾司并門司同力鈐轄如有大段踰越即請據罪科斷
行人兼不得追領喪葬之家别有勘責奉勅如過制度
不計尺寸事數其假賃行人徒二年喪葬之家即不問
罪仍付所司
長興元年十月十九日勅太常禮院例凡賻匹帛言段
不言端匹每二丈為段四丈為匹五丈為端近日三司
支遣每段全支端匹此後凡交賻贈匹帛祇言合支多
少段庫司臨時併蹙尺丈給付不得剩有支破
二年四月勅朝臣君喪終制委御史臺具姓名申奏諸
道賓從除喪後合宜行恩命州縣官纔授新命及到任
一考前丁憂者服闋日除官
其月五日中書門下後奏尚書都官員外郎知制誥張
昭遠丁母憂伏以大臣枕凷有弔祭之恩羣寮寝苫無
慰問之例高下之位君臣之事無偏况卿士之家正多
有父母者極少因子孝道上軫聖懷張昭遠既量與恩
賜自此朝臣或有丁憂亦乞須齎其状尋已印出今具
官員等第所定支給數目如後
文班左右常侍諫議給事舍人諸部尚書太子賓客諸
寺大卿監御史中丞國子監祭酒詹事左右丞諸部
侍郎絹三十疋布二十疋粟麥各二十五石起居補闕
拾遺侍御史殿中監察御史左右庶子諸寺少卿國子
監司業河南少尹左右諭德諸部郎中員外郎太常博
士絹二十匹布一十五匹粟麥各一十五石國子博士
五經博士兩縣令著作郎太常宗正殿中丞諸局奉御
大理寺太子中允洗馬左右贊善太子中舍司天五官
正絹布各一十五匹粟麥各一十石左右諸衛大將軍
絹二十匹布一十五匹粟麥各一十五石左右率府副
帥絹布各一十五匹粟麥一十石奉勅宜依其張昭遠
所支絹布粟麥仍依所定官資頒給
五代會要卷八
