五代會要卷十五
宋王溥撰
考功
後唐天成元年十月三日尚書考功條奏格例如後一
准考功令諸司外文武官九品已上每年當司長官考
其屬官應考者皆具錄一年功過行能議其優劣定九
等考第京官九月三十日已前校定外官去京一千五
百里内八月三十日已前校定三千里内七月三十日
已前校定五千里五月三十日已前校定七千里内三
月三十日已前校定萬里内正月三十日已前校定本
州定訖京官十一月一日送簿外官朝集使送簿限十
月二十五日已前到京考後功過並入來年無長官次
官考縣已下及關鎮庶官嶽瀆令並州考津非隸監者
亦州考
一准考課令諸每年考簿集日考司校勘訖别為簿具
言功過京官三品已上及同中書門下三品並平章事
奏裁親王及五大都督府六同四品以下及餘外官並
使人量定聞奏單數仍備狀進中考並單名錄奏
一准考課令諸每年尚書省諸司府州牧刺使縣令政
有殊功異行及祥瑞災蝗戶口賦役增减當界豐儉盗
賊多少並錄考司
一准考課令諸官人治績功過應附考者皆須實錄其
前任有犯私罪斷在今任者同見任法即改任應計前
任日為考者功過並附其狀不得過兩紙州縣長官須
言戶口田宅者不得過三紙註考証之最一最已上有
四善為上上一最已上有三善或無最而有四善為上
中一最以上有二善或無最而有三善為上下一最已
上有一善或無最而有二善為中上一最已上或無最
而有一善為中中職事粗理善最不聞為中下受憎任
情處斷乖理為下上背公向私職務廢闕為下中居官
諂詐及貪濁有狀之類為下下若於善最之外别有可
嘉及罪雖成殿而情狀可矜或雖不成殿而情狀可責
者省校之日皆聽考官臨時詳定
一准考課令諸官人因加戶口及勸課田農幷緣餘功
進考者於後事若不實縱經恩赦皆從追改
一准式校京官考限來年正月内外官考限二月内者所司
至三月内申奏了畢伏以書校内外官考課逐年申送
考簿各有程期近年已來諸道州府及在京諸司所送
考解多是稽違自今後所申考簿如違格限二十日不
到其本判官幷錄事參軍伏請各罰一百直本典勾官
請委本道科責如違一月日已上不申到本判官伏請
罰二百直錄事參軍量殿一選本直句官請委本道重
加懲斷在京諸司如違格限不關牒到者其本司人吏
牒報御史臺請行追勘
一准格應所闕縣令計日成四考餘官計日成三考闕
今後州縣官等並許終三十个月成三考自上官後至
年終但滿一百八十日便與頭考次二年即須兩考滿
足如頭考滿足第二考全足即許計日成末考方與三
十个月事理合同如過月限無替人到准上條處分者
伏以每年書校官員考課格限則顯有舊條授上則雖
為定制但以每月之内皆有除移今准格且以六月内
上為凖
一應申校内外六品已下赴選官員考課准格自上任
後但滿一百八十日便與成頭考年終非書考時須至
來年准格書校時倂申兩考如六月已前直至正月到
任者自上任日至校考時頭考日足即考後功過並入來
年如至書校時頭考欠日未成資考亦至來年准格書
校時倂申兩考如六月以後至年終上者並至准格日
收計一考有剩日不在重使之限一應經考後合收次
年以一周歲為限如未滿一年停替者但及三百四十
日與成如欠日不在收計之限
一應收未考但經考後去任時得及二百日與成如欠
日不在收計之限如過月限無替人並准上條處分
一應申校内外官員赴選考課頭須具經考已後課績
不得重叠計功其末考須具得替年月日比類升降
一應申校内外六品已下官員考第以去京地里遠近
逐年書校申送考解各有程期今後應内外赴選官員
考第既准格依限逐年比校即不合更將州府及本司
考牒為據其有已前罷任官員不計年限考第未經省
校者如有州府及本司考詞考牒全備者欲據在任年
月日檢勘省司給與牒知如在任之時州府及本司向
來元不曾書校給牒祇於解由歴子内批出考數者欲
與檢勘解日歷子内不豎過犯稱在任日並無公事遺
闕証驗分明亦據在官年月日給與牒知如檢勘無凴
者不在給牒之限其今年各准格赴集選人便合請給
省校考牒直至南曹受納告赤已前並許經所司投状
檢勘出給其考牒又准格須奏下當年内出給如隔年
者不在行使之限如或實有事故次年内請給自今後
當年奏下校考許至來年内請給如更違格限請一年
與殿一選如至三年外不請給者所司不在出給之限
其已前校奏下内外赴選官員考課其間有未曾請給
考牒者並合投状請給以備選曹磨勘如將來選人今
在考第依前固違格條不經省司勘校給牒及已曾奏
較下勅考不請給考牒者南曹不在檢勘判成之限
一應申投内外官員考課文解須依格限到省如申發
後其間或有非時事故停任所司無以得知請委本判
官並錄事參軍專切提舉事由申省以憑點校錄奏
一准故事校考舊條内外官員並校考之時諸道差朝
集使應内考即差中書舍人給事中監考伏自校勘不
行往例全廢自今後省校之時伏請中書門下選差清
望官兩員監校内外官員考課便同點校申奏其合經
由中書門下兩省准例各供宣黃清守舊規以為永制
一應申校内外官寮考課如有過犯便降書下考如在
任之日於常課之外别有異績可稱比之上下考如諸
道州府及在京諸司固違格例不具錄在任事績功過
依限比較申牒到省其本判官幷錄事參軍及在京諸
司並請准前殿罰
一應諸司諸流外職掌人等准令本司量其行能功過
立四等考第而勉進之今伏請准新定格内條件内逐
年依限投狀各具在職功過書校考第檢勘錄奏
一應諸司令史及勒留官丁憂不計有官無官並一百
日後舉送如願終喪不在舉限除丁憂年一考不附奏
次年便許計選數赴集其丁憂人仍牒考功及南曹終
喪者計三年憂一諸色選人使上考减選其下考並合
殿選幷注令錄銓曹勘驗祇憑考功報檢多有差錯令
請每年考功申校上考及下考勅下後請具單名牒門
下省及申三銓關報南曹以憑勘會並須九月以前報
畢從之
清泰二年五月尚書考功奏奉去年五月勅中外官員
宰臣節度使已下並逐年書考僅千餘員當司人吏貧
乏乞依三銓例當司歸司官逐月支賜紙筆糧錢勅考
功司人吏依三銓例給與糧錢春冬衣賜諸司不得援
例從之
周廣順二年十二月二十八日勅節文其省校考牒如
是奏下後滿三年不請給考牒者宜令考功准先降勅
文不在出給之限
三年三月十四日勅節文起今後諸州府更有功中考
簿違格限申到者本判官並錄事參軍各罰五十直其
錄事參軍仍殿一選本句押官典委本州各行科斷如
違限一月已上不申到者仍令尚書考功催促候供申
到考帳依例施行所有科罰准前處分若是校考過時
即與次年依格奏校又勅州縣官或特勅除授或非時
省故員闕除官到任者緣赴任不拘期限申發考帳之
時但滿一周年便與依例書校一考中省如書校時少
欠月日即與次年附帳申校不得滿落考第姓名如或
有違罪本道書考官吏
顯德五年閏七月尚書考功奏奉新勅起今年正月一
日後授官並以三周年為限閏月不在其内著當司所
書校内外六品以下赴選官員考第今後以一周年校
成一考如次日不計限滿三周年校成三考如考滿後
未有替人在任更一周年與成第四考欠日不在計限
兼逐年月日自上已來課績功過第二考須具經考後
課績不在重叠計功其末考須是具得替年月日比期
降自今年正月一日已前授官到任者准格例三十個
月書校三考今年正月一日後來授官到任者准新勅
三周年為限每一周年書校一考閏月不在其内所
有諸道州府校考申發考帳及當司校奏各依前後格
勅施行
應諸司諸色流外出身人等准格並須待附甲下然後
與申考近年不經奏考便至參選頗啓倖門應在司見
投人等自今後逐年起六月一日後正身於所司投狀
請申校勞考省司具狀却牒本司勘會補奏年月日勅
甲頭姓名見主掌案分公事牒報省司將元狀檢勘同
即與准例申校仍自此後須逐年九月以前校奏了畢
不在更與隔年併書之限其考牒本無紙書寫勅例今
後每年奏下逐人給省牒一紙使大張紙書及併年都
給限據省校勘勅下考牒方許計考如書校之日有公
事在外差出即本司雜事須具在職功過及出外事由
牒報考功不得有妨逐年考校如不與申牒其雜事令
史量情科决罰殿一選如無故自不經省投狀請奏校
不在論訴之限者當司緣勅勅促期限慮恐校考遲違
今後應合校考人請起自五月一日投狀限十日畢至
七月三十日已前校奏餘依元格施行從之
兵部
後唐同光二年五月二十五日尚書兵部奏重制置收
補千牛進馬事如後
一進馬准舊例八員殿中省進馬四員太僕寺進馬四
員千牛一十二左仗六員右仗六員准例取十三已上
收補十五已上出仗各守三十五月限
一准六典千牛備身及太子千牛皆取三品已上諸司
官四品清官子孫儀容端正武藝可稱者補充今請使
二品三品四品清官蔭補左右僕射太子少師少傅少
保御史大夫六行尚書左右常侍門下侍郎中書侍郎
太子賓客太常卿宗正卿左右丞諸行侍郎秘書監國
子祭酒節度統軍上將軍金吾大將軍已上並許補子
為太子千牛諸使東宫三品四品清官蔭補詹事庶子
請使北省二品南省一品正官蔭補侍中中書令太師
太傅太保太尉司徒司空太子太師太子太傅太子太
保已上並許補孫
一見任兵部尚書侍郎並不得收補子孫凡請使廕一
官祇許考一員二十年二品三品四品不得過十年如
過年限所司不在收補若是身有殘疾不在收補之限
一准舊例每入閣皆須赴仗祇候如三度不到便除落
名姓
一應所請補千牛進馬先具廕序品第於都省投狀俟
都發状到當司即引過本行尚書侍郎郎中員外郎點
檢年貌及勘會廕序引問習試合格方得收補呈引過
堂候過堂了始可申奏餘請准格施行從之
晉天福五年三月勅兵部禮部引人過堂之日幕次酒
食會客悉宜停廢
職方
後唐天成三年閏八月勅諸道州府每於閏年合送圖
經地圖今後權罷
長興三年五月二十三日尚書吏部侍郎王權奏伏見
諸道州府每遇閏年准例送尚書省職方地圖者頃因
多事之後諸道州府舊本雖存其間郡邑或遷館逓曾
改添增鎮戍剏造城池竊恐尚以舊規錄為正本未專
詳勘必有差殊伏請頒下諸州其所送職方地圖各令
按目下郡縣鎮戍城池水陸道路或經新舊移易者並
須載之於圖其有山嶺溪湖步騎舟楫各得便於登涉
者亦須備載奉勅宜令諸道州府據所管州縣先各進
圖經一本並須點勘文字勿令差悞所有装寫工價並
以州縣雜罰錢充子得配率人戶其間或有古今事迹
地里山川土地所宜風俗所尚皆須備載不得漏略限
至年終進納其畫圖候紙到圖經别勅處分
戶部
後唐天成三年閏八月廢戶部蠲紙四年五月尚書戶
部狀申伏緣當司蠲符近奉勅令有事功可著者即戶
部奏聞又不開逐年及第進士及諸科舉人事例今據
前進士趙彖乞蠲符者奉勅凡登科第皆充差徭如
或雷同慮傷風化兼緣近有勅命不合更乞蠲符所
宜特示明規務在勸人為學除新勅前已給蠲符外
應禮部貢院每年諸道及第人等宜令逐道審騐春
關冬集不得一例差徭其及第人亦不得虚影占戶
名
長興二年九月二日勅凡置營田必召浮客若取編戶
實紊常規如有繋税之人宜令却還本縣供應三
京諸道管田祇耕佃無主荒田禁召浮客此後若敢違
越某官吏及投名稅戶當行重斷
三年五月二十九日尚書戶部奏當司所管天下
合貢方物於長興三年三月定到七十餘州舊例
冬至後齊到正仗前點檢至元日殿前排列當司
引進昨點檢今年正仗前内六十七州至其餘二十
州自正月至三月方到京師其江陵府所貢胎白魚
勘問本道進奏官狀稱每年臘月浥造至正仗未堪供
進其餘州府未曾嚴加告諭請行勅命約束如來年正
仗前貢物不齊其本州官典量定殿罰又棣州合進蘿蘑
子本州稱無本色折進價錢絹一疋任土作貢豈合折
錢其絹價停勅江陵府胎白魚許於限内伏進餘依奏
應順元年正月勅諸州府籍没田宅並屬戶部除賜功
臣外禁請射
晉天福四年閏七月尚書戶部奏李自倫義居六世准
勅旌表門閭當司元無令式秖先有登州義門王仲昭
六代同居其旌表有廳事步欄前列屏樹烏頭正門閥
閱一丈二尺一柱相去一丈柱頭安瓦桷黑漆號烏頭
築雙闕一丈柱烏頭之南三丈七尺夾街十有五步槐
柳成列今舉此為例又不載令文勅王仲昭正廳烏頭
門等事既非故實恐紊彝章宜從令式祇表門閭於李
自倫所居之前量地之宜高其外門安綽楔門外左右
各建一臺高一丈二尺廣狹方正稱臺之形圬以白泥
四隅染赤行列樹植隨其事力同籍課役一准令文
周廣順三年正月勅應諸處戶部營田人戶租稅課利
除京兆府莊宅務贍國軍𣙜鹽人戶兩京行從莊外其餘
並割屬州縣所征租稅課利官中秖管戶部營田舊徵
課額其戶部管田職員一切停廢
一應有客戶元佃繋省莊田桑土舍宇使令充為永業
自立戶名仍其元佃桑土舍宇牛具動用實數經縣陳
狀縣司給與憑由仍放戶下三年差遣若不願立戶名
許召主卸佃不得有失元額租課其車牛動用屋舍樹
木亦各宣賜官中更不管繫
一諸處營田戶部院及繫賜人戶所納租牛課利其牛
每頭具上率納苗課逐年都納夏秋斛斗二萬一千餘
石更納錢鞋布稈草等其租牛緣官中繫帳不管死損
歲月既深轉益貧困所徵牛租起今年後並與除放所
有見在牛犢並賜本戶官中永不收繫
一諸州鎮郭下及草市見管屬省店宅水磑委本處常
切管句其徵納課利不得虧失若有人收買具見值價
例申省仍仰本戶承認元本稅錢如是元本税錢重大
即減價出賣如無稅錢亦仰量事出稅管認輸納其空
閒倒塌店宅及空地亦准此指揮所有貨賣宅舍仍先
問見居人若不買次問四鄰不買方許衆人收買其元
隨宅舍諸班物色亦仰隨本物業貨賣其兩京城内及
草市屋宅店舍不在此例宜令諸道州府准此
其年九月勅京兆府耀州莊宅三白渠使所管莊宅宜
並屬州縣其本務職員節級一切停廢除見管水磑及
州縣鎮郭下店宅外應有繫官桑土屋宇園林車牛動
用並賜見佃人充本業如已有莊田自來被本務或形
勢影占令出課利者並勅見佃人為主依例納租條例
未盡委三司區分仍差尚書刑部員外郎曹匪躬專往
點檢割屬州縣
度支
周顯德五年閏七月度支奏當司漕運水陸行程制陸
行馬日七千里步及驢五十里車三十里水行泝流舟
之重者汴河日三十里江四十里餘水五十里空舟汴
河日四十里江五十里餘水六十里沿流之舟輕重同
制河日一百五十里江一百里餘水七十里其三峽
砥柱之類不拘此限若遇風水淺不得行者聽折半功
河南河北河東關内等四道諸州運租庸雜物等脚每
馱一百斤一百里一百文山阪處一百二十文車載一
千斤九百文從黃河及潞河自幽州運至平州每十斤
泝流十六文沿流六文餘水泝流十五文沿流五文從
灃荆等州至揚州四文其山阪險難驢少處每馱不得
過一百五十文平易處不下八十文有人員處兩人分
一馱其運向播默等及涉海各在本處量定
延資庫使
梁開平三年九月以門下侍郎平章事薛貽矩兼延資
庫使
至乾化二年八月以門下侍郎平章事于兢兼延資庫
使
五代會要卷十五
