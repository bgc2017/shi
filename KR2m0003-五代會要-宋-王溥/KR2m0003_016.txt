五代會要卷十六
宋王溥撰
刑部
後唐長興二年八月勅御史臺每月支錢三百千充曹
司人力紙筆糧課其大理元支二百千刑部一向未曾
支給宜於兩班罰錢及三京諸道贓罰錢内每月支錢
一百千賜大理寺刑部兩司其刑部官吏不多兼使紙
筆校少宜於所賜錢内三分支與一分
其月二十九日勅刑部大理寺宜各置法直官兩人仍
召曉法令者充
四年四月勅刑部大理寺御史臺奏三司官每推斷案
牘時特與免朝恐滯推覆法官推覆時不得私行人事公
事畢日朝參如常
晉天福三年三月詳定院奏前守晉州洪洞縣主簿盧
粲進策伏以刑獄至重朝廷所難尚書省分職六司天
下謂之會府諸道決獄若關人命即刑部不合不知欲
請諸州府凡斷大辟罪人訖逐季具有無申報刑部仍
具錄案欵事節併本判官馬步都虞候司法參軍法直
官馬步司判官名銜申聞或有案内情由不同刑部請
行勘覆從之
司門
梁開平三年十月勅故過所先是司門郎中員外郎出
給今寇盜未平隠漏姦詐宜令宰臣趙光逢專判凡出
給過所先具狀經中書點檢判下即本司郎中據狀出
給
晉天福三年六月勅應管關令丞等宜准唐天成四年
四月勅本司不得差補祗委關鎮使鈐轄今日已前差
補者宜令盡時勒停訖
漢乾祐元年七月六日勅左司員外郎盧振奏請應有
經過關津州府諸色人等並須于司門請給公驗令所
在辨認方可放過宜依所陳頒示天下仍令司門准向來
舊規合施行事件仔細條舉奏聞
禮部
後唐天成三年十一月二十一日尚書禮部員外郎和
凝奏臣當司補奏齋郎今重起請如後
一應請補齋郎等舊制當司祗憑都省發到狀便給補
牒旋團甲申奏伏緣當司已前久無正官多是諸司權
判或有投狀多時並不團奏或有纔投文狀即先團奏
遂致積聚人數不少自同光二年二月後至今年十月
已前共計二百一十人未曾團奏今臣點檢除有碍格
條一官並補兩人三人并使祖廕者落下外猶有一百
七十餘人人數既多虚謬不少若取年深者團奏終成
積滯今欲限一月内並須正身將已前所受補牒到當
司磨勘後委是正身及是嫡子年顔人材不謬者團甲
引過中書門下引驗後一齊申奏
一合使蔭官請自今後若遇改官須是轉品即許更補
一人明言是長子次子仍須不得過三人其所補齋郎
五品已上廕太廟齋郎六品廕郊社齋郎仍須是嫡子以姪
繼院者即初補時狀内言某無子今以姪某繼院為子使廕
一應補齋郎等祇憑都省發狀便給補牒請自今後須
得正身齋狀到當司比試呈驗除三省官外並引驗告
赤及取保任官狀委是親子即給補牒每年旋於八月
上司具狀解送赴南曹仍團奏時别具子細三代鄉貫
使官廕狀齎赴中書門下引驗候無差謬即得團甲申
奏仍每年祇限團甲奏一年一甲三十人以為常式
一按六典所補齋郎並兩試小經取粗通文義者充補
之後非久為官若不達經書則奚通吏治請自今後齋
郎所投文字狀並須親書仍須念得十卷書者即得補奏
一使父皇任官廕者並須將前任告赤呈驗仍取在朝
三員清資官充保及移牒所曾任官臺省寺監勘有
此官及年月日同否委無虚謬即得補奏仍准千牛進
馬例不得過十年其所使祖皇任官廕者年月深遠難
知仔細今後請不許補奏從之
長興二年十月勅應千牛進馬齋郎遇有員缺據資廕
合得先受與收補後受官者據月日次第施行如或徇
私公然越次本人及官吏當行責罰仍令御史臺常加
察訪
周廣順元年八月吏部南曹先為去年冬集選人年滿
室長季溥張宗義為奏補不依年限駁放後便值兵火
失墜補牒優牒申中書門下取裁欲判依選人失墜文
書例出給公憑奏勅宜令所司各出給失墜文書公憑
候參選日磨勘理本官選限外仍各殿兩選應乾祐元
年已來及自今如有齋郎奏補後年限滿合定冬集及
改補室長時有違格條不依年限者違一年殿兩選違
二年殿三選二年已上不在施行之限
祠部
後唐長興二年七月勅天下州府應有載祀典神祠破
損者仰給公使錢添修
周顯德二年五月六日勅兩京諸州府每年造僧帳兩
本一本申奏一本申祠部逐年四月十五日後勒諸縣
取索管界寺院僧尼數目申州司攅帳委錄事參軍本
判官點檢至五月終已前文帳到京如出限不到及漏
略僧尼寺舍申奏鹵莽其本判錄事參軍及州縣官典
並等第科斷今後僧尼籍帳内無名者並勒還俗如有
身死還俗逃亡者旋申報逐處州縣次年帳内開脱其
餘巡禮行脚出入一切取便其年諸州供到僧帳見存
寺院二千六百九十四所廢寺院凡三萬三十六見在
僧四萬二千四百四十四尼一萬八千七百五十六至
五年七月勅今後僧帳每三年一造其程限准元勅施
行三年十一月詔廢天下淫祠仍禁擅興祠宇如有功
績灼然合建置廟貌者奏聽勅裁
虞部
後唐長興元年十月國子尚書博士田敏奏請依春秋
藏冰班冰之義以消隂陽愆伏之沴勅藏冰之制載在
前經獻廟之義廢於近代既朝臣之特舉按典禮以宜
行田敏所奏祭司寒獻羔事宜依其桃弧棘矢事久不
行理難備創其諸侯亦宜准往制藏冰
祕書省
周顯德五年閏七月祕書省奏奉今年七月七日勅節
文删集見行公事送中書門下者當省逐季准祠部牒
到盡日預先牒著作局修撰祝文兼牒太常禮院詳定
神名首尾及准太常寺牒到逐季五岳四瀆牒著作局
修撰祝文牒太常禮院詳定神名候太常宗正兩寺供
到祝版及獻官名銜省司帖着楷書修寫
殿中省
漢乾祐三年八月殿中省奏當司儀仗車駕都洛京時
所差至今管係逐年分番祇候執擎儀仗昨京兆府奏
依千戶例差使伏恐忽有大禮無人供應勅殿中省執
擎儀仗關西道色役人員地理遐遙分番勞擾宜據姓
名並還州縣今後執擎人缺别奏取裁
内侍省
後唐同光元年十一月以左監門衛將軍判内侍省李
紹宏兼内局紹宏在莊宗皇帝潛龍日為中門使及即位
命潞州監軍張居翰與郭崇韜為樞密使以紹宏為宣
徽使心常不足崇韜知之乃置内局之名凡天下錢榖
簿書悉委裁决州縣供帳煩費議者非之
天成元年四月中書門下奏請廢諸道監軍使並内司
從之
太常寺
後唐長興三年正月太常卿劉岳奏先奉勅刪定鄭餘
慶書儀者臣與太子賓客馬縞太常博士段顒田敏路
航季居浣太常丞陳觀等同共詳定其書送納中書門
下奉勅宜差左散騎常侍任贊右散騎常侍楊凝式兵
部尚書梁文矩工部尚書崔居儉太子賓客裴高尚書
左丞王權尚書吏部侍郎姚顗等七人與劉岳再於鄭
餘慶書儀内仔細檢詳除文臣起復及士庶冠婚准勅
刪集其中節文倘有過繁過簡不能施行亦須具言另
件别書出今詳定式樣其不可改易者亦須具言請仍舊
施行
周顯德五年閏七月太常寺奏准勅節文刪集見行公
事送中書門下者謹具如後
每有四季祇應諸郊壇廟御署祝版並是牒三司起
請却於少府監請祝版差人吏部抄寫細名銜牒祕書
省寫文牒閣門進署訖齎赴祠所遇鑾駕巡省准堂判
於留守衙書御名祇應逐年四季諸州府祭嶽鎮海
瀆祝版當司于進奏院抄寫本州細名銜具錄牒祕書
院撰文書寫牒閤門進署分付本州如鑾駕巡省亦於
留守衙書御名四季諸郊壇廟粢盛禮料諸般物色並
是逐季計算申請牒省支給逐處請領納太廟禮料庫
逐月却於禮料庫請領逐祭分擘十數升合齎赴壇廟
祇應兼勾當諸處焚奠火龍
宗正寺
周顯德五年閏七月宗正寺奏准勅節文刪集見行公
事送中書門下者謹具如後
見管齋郎室長逐季候大饗捧饌行禮及出給每年行
事歷子見管禮料庫收貯諸司納到諸郊壇廟祠祭禮
料逐月給付逐季太廟並别廟祠祭祝版當寺於少府
監請領送祕書省書寫畢却將應奉祠祭候年滿則將
齋郎室長於每年八月印發文字解送赴南曹
光禄寺
周顯德五年閏七月光禄寺奏准勅節文刪集見行公
事送中書門下者謹具如後
逐年四季諸壇郊廟祠祭大祠中祠小祠並朔望告廟
等逐季所請禮料並牒省於諸庫務請領送納入禮料
庫逐月旋具祭數請領於本庫寺封記赴祠部造饌供
應四般肉醬並鹿脯諸司元指揮在御厨年久制造合
使升合斤兩請領供應皇帝親拜南郊自太廟朝饗至
郊壇供給並鑾駕巡幸准例城門外軷祭告天地社稷
太廟各合申請禮料供應
太僕寺
周顯德五年閏七月太僕寺奏准勅節文刪集見行公
事送中書門下者謹具如後
諸郊壇廟祠祭昊天上帝上辛一祭無羊太社太稷皇
地祇逐祭各供犢子一頭羊一口神州地祇朝日夕月
百神已上四祭並太廟逐祭元供犢子一頭羊一口准
顯德二年八月勅皆不用犢今逐祭供羊一口黃帝青
帝赤帝白帝黑帝元逐祭祇供犢子一今亦准勅用羊
一口代九宫貴神先農風雨五龍文宣王武成王逐祭
各供羊一口司寒逐祭供黑羊一口先牧馬祖馬社馬
步靈星中霤逐祭各供羊肉一斤半司中司命司人司禄
逐祭各供羊肉六斤太廟朔望祭逐祭供羊肉七斤羊
心肝肺一副鑾駕出宫城門外軷祭别供羝羊一口差
寺丞一員充獻官禘饗逐祭供羊二口已上犢子寺司
申省准指揮下開封府收買交付當寺其羊並肉等亦
准省牒於牛羊司請領供應
大理寺
後周長興二年八月勅今後大理寺官員宜同臺省例
升進其法直官比禮直官任使兼御史臺每月支錢三百
千充曹司人力紙筆糧課其大理寺先支二十千與臺
中比類全少宜於兩班罰錢及三京諸道贓罰錢内每
月支錢一百千與大理刑部兩司其刑部人力不多所
使紙筆校少仍與所賜錢内三分支與一分
其月十一日大理卿李廷範奏當寺今有要切事節謹
具逐件如後
一件寺司每奉勅旨斷案准格須委法直司據罪人所
犯檢定法條本斷官將所犯罪名並所檢法律及法書
本卷對驗不差然後逐件於法狀上署名下供定斷伏
見寺司案内每將法直官所檢條件法狀備錄在詳斷
案伏准格文法直官祇合錄出科條勘押入案至于引
條判斷合在曹官仍不許於斷狀内載法直官姓名者
自今已後其法狀臣欲落下留充寺司案底不錄在奏
狀中冀免元勅法狀三重在案其本斷官仍於斷狀後
具言臣所斷前件文案皆是將法直司所驗條法一
一周細詳認悉是罪人所犯科條或言將某色律條比
附詳斷逐件參檢並無漏落法律及無欠少案内事節
一件格文内太和四年十二月二日刑部員外張諷奏
大理官結斷刑獄准舊例自卿至司直評事皆許各申
所見陳論伏以所見者是消息律文附會經義以讞正
其法非為率胸臆之見騁章句之說以定罪名近者法
寺斷獄例皆緝綴詞句漏略律文且一罪抵法結斷之
詞或生或死遂使刑名不定人徇其私臣請今後各令
尋究律文具載其實以定刑辟如能引據經書辨析情
理並任所見詳斷若非禮律中所載不得妄為判章出
外所犯之罪
一件詳刑定罪實在法律一科須是犯人本條或取比
附詳斷自今後大理寺詳斷文案祇得以本犯一條法
律斷罪不得更將稍似格律於本條前後安排如是罪
人合以官品減等官告贖罪之類條件即許于法狀内
次第區分又奉勅大理每有詳斷刑獄案牘准律須具
引律令格式正文又稱准格詳獄一切取最後勅為定
後勅合破前格今後凡有刑獄先引律令格式有無正
文然後檢詳後勅須是名目條件同即以後勅定
罪勅内無正條即以格文定罪格内又無正條即比附
定刑先自後勅為比事實無疑方得定罪或慮律令難
明錄奏取裁取法直官不隠法文狀在案本斷官祇
據愆狀書法定罪不得輒使文章及有徵引刑部詳
覆官法直官亦准此兼自此御史臺大理寺准推斷
刑獄之際刑法官及諸朝臣不得以見所推斷人罪名
合使條格奏請改易刑法中或有不便於事者任具
奏聞餘依李廷範所奏
四年二月大理正張瑑奏曰臣伏見咸通十年二月二
十九日大理少卿劉慶初奏請於法寺置議獄堂每奉
勅詳斷刑獄畢集大卿二少卿二正六丞四司直八評
事十同於議獄堂參詳令依典式其法官中能辨雪冤
獄迹狀尤異者二人已上者請書上下考三人四人
已上者超資與官今欲望依慶初所奏法寺置議獄堂
凡斷公事並集法官詳議然後連署奏聞天下諸州案
牘亦望本判官與副使已下督廳會議勅法寺議獄宜
且於寺卿廳内法官賞罰宜依所奏天下州府有疑者
判官集議尋常案欵則准法施行
晉天福五年九月二十七日大理寺申當寺自前每月
公案一道除斷狀外須全寫三本内一本申奏一本送
刑部一本下本道者伏緣近年諸處公案並多寺司常
慮淹延況所行斷遣案文此已舉明條法況本道已有
元推公案固不煩備錄施行今欲祇錄斷狀連勅頒宣
亦不礙於規矩況刑部大理寺亦是已有具案元祇以
斷覆詞降勅歸司其諸道元推司今欲乞准刑部例祇
降斷狀連勅施行所貴將來免滯刑獄從之
鴻臚寺
周廣順三年八月勅漢睿陵穎陵今後係鴻臚寺管
太府寺
周顯德五年七月太府寺奏准勅節文刪集見行公事
送中書門下者當寺見管銅斗一隻銅秤一量䤪子一
十隻銅升一隻銅合一隻五尺鐵度一條應斗升尺給
付諸道州府及在京貨賣收係省錢斗每隻省司支作
料錢三百五十文依除官賣九百文八十陌稱每量支
作料錢二百三十五文依除官賣六百二十文八十陌
升每隻支作料錢五十文官賣一百三十五文八十陌
尺每條支作料錢三十文官賣一百八十文八十陌
司農寺
周顯德五年閏七月司農寺奏奉勅節文刪集見行公事送中
書門下者當寺每年季冬祠祭合供使芹韮菁葱葵葅等五件
准例至浥藏之時牒三司支給寺司請領藏浥准備一冬供應
少府監
後唐同光三年正月勅少府監鑄造印文元屬禮部兩
司互有推注及諸道使臣廣徵銅炭價錢自今後凡鑄
印宜令本司限勅到五日内進呈不計諸道在京並不
得徵納銅炭價直所破物料於租庸院請領
晉開運三年二月詔少府監今後凡修制親王婚禮法
物並册文出降公主九樹花釵箱盝宜令不得用龍鳳
紅絛帕
國子監
梁開平三年十二月國子監奏修建文宣王廟請率在
朝及天下見任官俸錢每貫尅留一十五文
後唐天成三年正月中書門下奏伏以祭酒之資歴朝
所貴爰從近代不重此官況屬聖朝方勤庶政須弘雅
道以振時風望令宰臣一員兼判國子祭酒勅宜令宰
臣崔協兼判
其年八月十一日宰臣兼判國子祭酒崔協奏請國子
監每年祇置監生二百員候解送至十月三十日滿數
為定又請頒下諸道州府各置學官如有鄉黨備諳文
行可舉者錄其事實申監司方與解送但一身就業不
得影庇門戶兼太學書生亦依此例不得因此便取公牒
輙免本戸差役又每年於二百人數内不繋時節有投
名者先令學官考試校其學業深淺方議收補姓名勅
宜依
五年正月五日國子監奏當監舊例初補監生有束脩
錢二千及第後光學錢一千竊緣當監諸色舉人及第
後多不於監司出給光學文抄及不納光學錢祇守選
限年滿便赴南曹參選南曹近年磨勘選人並不收䜿
監司光學文抄為憑請今後欲准往例應諸色舉人及
第後並先於監司出給光學文抄並納光學錢等各有
所業等第以備當監逐年公使奉勅宜准往例自今後
凡補監生須令情願於監中修學則得給牒收補仍據所
業次第逐年考試申奏如收補年深未聞藝業虚佔補
牒不赴試期亦委監司具姓名申奏
清泰三年五月勅國子監每歲舉人皆自四方來集不
詢解送何辨是非其附監舉人並依去年八月一日勅
須取本處文解如不及第者次年便許監司解送若初
投名未曾本處取解者初舉落第後監司勿便收補其
淮南江南黔蜀遠人不拘此例
周顯德元年十一月勅國子監所解送廣順三年已前
監生人數宜令禮部貢院收納文解其今年内新收補
監生並仰落下今後須是監中受業方得准令式收補
近年有諸州府不得解舉人即投監請補
五代會要卷十六
