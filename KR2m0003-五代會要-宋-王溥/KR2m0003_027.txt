五代會要卷二十七
宋王溥撰
鹽鐵雜條下
周廣順二年九月十八日勅條流禁私鹽麴法如後
一諸色犯鹽麴所犯一斤以下至一兩杖八十配役五
斤以下一斤以上徒三年配役五斤以上並决重杖一
頓處死一應所犯鹽麴關津門司廂巡門如有透漏
並行勘斷一刮&KR1838;煎煉私鹽所犯一斤以下徒三年
配役一斤以上並法重杖一頓處死犯私鹽若捉到&KR1838;
水祗煎成鹽秤槃定罪逐處凡&KR1838;鹵之地所在官吏節
級所由常須巡檢村坊隣保逓相覺察若有所犯處彰
露並行勘斷一所犯私鹽捉事告事人各賚賞錢以
係省錢充至死刑者賞五十千不及死刑者三十千
一顆末鹽各有界分若將本地分鹽侵越疆界同諸色
犯鹽例科斷一鄉村人戶所請蠶鹽祗得將歸裛繭
供食不得别將轉易貨賣投托與人如違並同諸色犯
鹽例科斷若是所請蠶鹽道路津濟經過州府縣鎮委
三司明行指揮一凡買鹽麴並須于官場務内買若
衷私投托興販其買賣人並同諸色犯鹽麴例一諸
官場官務如有羡餘出剰鹽麴並許盡底到官如衷私貨
買者買賣人並同諸色人犯鹽麴科斷若鹽鋪酒店戶
及諸色人與場院私衷貨者並同罪斷一所犯私鹽
麴有同情共犯者若是骨肉卑幼奴婢同犯祗家長主
首如家長主首不知情祗罪造意者餘減等科斷若是
他人同犯並同情科斷遣(若與他人同犯據遂人脚下所犯斤兩依輕重斷遣)
一州縣城鎮郭下人戶係屋税合請鹽者若是州府並
於城内請給若是外縣郭鎮下人戶亦許將鹽歸家供
食仰本縣預取逐戶合請鹽數目攅定文帳部領人戶
給勒本處官吏及所在場務同點檢入城若縣鎮郭下人
戶城外别有莊田亦仰本縣預前分擘開坐勿令一處
分給供使一應諸道今後若捉獲犯私鹽麴人罪犯
分明正該條法便仰斷遣訖奏若稍涉疑誤祗須申奏
取裁
顯德三年八月二十四日宣頭節文改立鹽法如後
一贍國軍堂場務邢洺州鹽務應有見垜貯鹽貨處并
煎鹽煬灶及應是鹻地並須四面修置牆塹如是地里遥遠難為
修置牆塹即作濠籬規隔内偷盗夾帶官鹽兼於濠籬外煎
造鹽貨便仰收捉及許諸色人陳告所犯不計多少斤兩並决
重杖一頓處死其經歴地方及門引節級人員並當量
罪酌斷所有捉事告事人賞錢二十千一斤以上至十
斤賞錢二十千一十斤以上賞錢五十千一應有不
係官鹽處鹻地並須標識委本州府差公幹職員與巡
鹽節級村保地主隣人同共巡檢若諸色偷刮鹻地便
即收捉及許人陳告若勘逐不虚捉事人每獲一人賞
絹一十匹獲二人賞絹二十匹獲三人以上不計人數
賞絹五十匹刮鹻煎鹽人并知情人所犯不計多少斤
两並决重杖一頓處死其刮&KR1838;處地分并刮&KR1838;人住處
巡檢節級所由村保各徒二年半令衆一月依衆勾當
刮&KR1838;處地主不切檢校徒二年令衆一月一顆鹽地
分界内有人刮&KR1838;煎煉貨鹽並依前法一今緣改價
賣鹽慮有别界分鹽貨逓相侵犯及將鹽入城諸色犯鹽
人今下一司依下項條目科斷其犯鹽人隨行物色給與
本家其鹽沒入官所經歴地分節級人員並行勘斷一兩
至一斤决脊杖五十令衆半月捉事告事人賞錢五千一
斤以上至一十斤徒一年半令衆一月捉事告事人賞錢七
千十斤以上不計多少徒二年配發運務役一年捉事告事
人賞錢七千(别本作十千)一諸州人戶所請蠶鹽不得於鄉
村裏貨賣及信團頭脚戶縣司請鹽節級所由等剋折糶
賣如冇犯者依諸色犯鹽例科斷一如有人於河東界將
鹽過來自家界内有人往彼興販鹽貨所犯者並處斬
其犯鹽人隨行驢畜資財並與捉事人充賞
漕運
後唐同光三年閏十一月吏部尚書李琪上疏曰臣伏
思漢文帝時欲人務農及募人入粟得拜爵及贖罪景
帝亦如之後漢安帝時水旱不足三公奏請富人入粟
得封關内侯及公卿以下散官本朝乾元中亦曾如此
今陛下縱不欲入粟授官願降明勅下諸道合差百姓
轉搬之處有能出力運官物到官者五百石以上白身
授一初任州縣官有官者依資次遷授次遷者便與放
選千石以上至萬石者不拘文武顯是賞酬免令方春
農人流散此亦轉倉贍軍之一術也勅李琪所論召募
轉倉斛斗與官行賞委租庸司下諸州府有應募者奏
聞施行
長興二年五月三日勅應沿河船般倉依北面轉運司
船般倉例每一石于數内與之銷破二升四年三月
三日三司奏洛河水運自洛口至京往來牽船下卸皆
是水運牙官每人管定四十石今洛岸至倉門稍遠牙
官運轉維艱近日例多逃走今欲於沿河北岸别鑿一
灣引船直至倉門下卸其工欲於諸軍傔人内差借從
之尋命捧聖衛指揮使朱洪實鑿開河灣至贍國倉門
周顯德二年正月上謂侍臣曰轉輸之物向來皆給斗
耗自漢已來不與支破倉廪所納新物尚破省耗况水
路所搬豈無損失今之後每石宜與耗一斗四年四
月詔疏下汴水一𣲖北入於五丈河又東北達於濟自
是齊魯之舟楫皆至京師六年二月命侍衛馬軍指
揮使韓令坤自京東流下汴水入于蔡河命侍衛步軍
都指揮使袁彦浚五丈河以通漕運
倉
梁開平四年五月勅補開封府及河南北倉吏非舊典
也
後唐天成二年六月二十九日戶部奏先准天成元年
五月十五日勅撿納夏秋苗子斛斗一斗祗納一斗官
中納不收耗人戶送納之時如有使官布袋者每一布
袋使百姓納錢八文内五文與擎布袋人餘三文即與倉司充
吃食鋪襯紙筆盤纏若是人戶出布袋祗令納三文與
倉司
長興二年閏五月三日勅諸道州府所納兩税斛斗今
後每斗上納加耗二合准備倉司耗折其收到布袋錢
仰官典同共繫署一一分明上歴支緡
晉天福八年五月十五日三司奏天下今後諸倉請據
人戶元納耗二升内一升依舊送納本色充備鼠雀耗
折一升即令人戶送納價錢兩文足與元納錢八文足
共一十文足充備倉司斗袋人夫及諸色吃食紙筆鋪
襯盤纏支費從之
周廣順元年正月勅節文其諸道州府倉場庫務宜令
節度使刺史專切鈐轄掌納官吏一依省條指揮不得
納斗餘秤耗舊來所進羡餘物今後一切停罷
疏鑿利人
周顯德五年十一月以尚書司勲郎中何幼冲為關西
渠堰使命於雍耀二州界疏涇水以溉田
閉糶
後唐同光三年閏十二月十九日勅今歲自春以來水
澇為患物價騰湧人戶多於西京收糴斛斗近聞京西諸
道州府逐道皆有税錢遂不通行乃同閉糶宜令宣下
京西諸道州府凡閉糶斛斗不得輒有税率及經過水
陸門坊鎮縣妄有邀難
周廣順元年四月勅天災流行分野代有苟或閉糶豈
是愛人宜令沿淮渡口鎮浦不得掯淮南人糶易三
年七月勅沿淮諸州點檢淮南人所糶量倉如是以驢
騾為馱及負擔遇即放過不得以舟車輦運過淮先是
淮南大旱井泉竭太祖愍之命許博糶至是聞吳人收
糶入官以備軍倉詔止輦運過者
泉貨
後唐同光二年三月勅泉布之弊雜以鉛錫惟是江湖
之外盜鑄尤多市肆之間公行無畏因是綱商夾帶舟
載往來換易好錢藏貯富室實為蠧弊須有條法宜令
京城及諸道行市行使錢内點檢雜惡鉛錫並宜禁斷
沿江州縣每有舟船到岸嚴加覺察若私載往來並宜
收納
天成元年中書門下奏訪聞近日諸道州府所買賣銅
器價貴多是銷鎔現錢以邀厚利勅宜徧行曉告如原
舊破損銅器及碎銅即許鑄造器物如生銅器物每斤
價定二百熟銅器物每斤四百如違價買賣之人依
盜鑄錢律文科斷其年十一月六日勅諸道州府約
勒見錢素有條制若全禁斷實匪通規宜令遍指揮三
司及諸道州府其諸城門所出見錢如五百以上不得
放出如稍違犯即准舊條指揮其沿淮諸州縣鎮亦准
元降勅命處分其年十二月勅行使銅錢之内訪聞
夾帶鐵鑞若不嚴設條法轉恐私家鑄造應中外所使
銅錢内鐵鑞錢即宜毁棄不得輒有行用如違其所使錢不
計多少並納入官仍科深罪二年七月十三日度支
奏三京鄴都並諸道州府市肆買賣所使見錢等每有
條章每陌八十文近訪聞在京及諸道街坊市肆人戶
不顧條章皆將短陌轉換長錢但恣欺罔殊無畏忌若
不條約轉啟倖門請更嚴降指揮及榜示管界州府鎮
縣軍人百姓商旅等凡有買賣並須使八十陌錢兼令
巡司廂界節級所由點檢覺察如有無知之輩依前故
違輒將短錢興販便即收捉委逐州府枷項收禁勘責
所犯人准條奏處斷訖申奏其錢盡底沒納入官奉勅
宜依度支所奏四年九月勅先條上三京諸道州府
不得於市使錢内夾帶鉛鐵錢雖已約束仍聞公然行
使今後有人於錢陌内捉到一文至兩文所使錢不計
多少納官所犯准條流科罪
清泰二年十二月勅御史臺宜曉告中外不得使用鉛
錢如違犯者准條法處分
晉天福三年三月勅歴代鑄錢濟時為寳義無監務已
絶增添近來趨利之人違法甚衆銷鎔不已毁蠧日滋
禁制未嚴奸弊莫止須行重法以息濫源宜令鹽鐵使
禁止私下行造鑄銅器其年十二月詔曰國家所資
泉貨為重銷蠧則甚添鑄無聞爰降條章俾臻富庶
宜令三京鄴都諸道州府無問公私應有銅者並許鑄
錢仍以天福元寳為文左環讀之委鹽鐵司鑄樣頒下
諸道令每一錢重二銖四絫三十錢重一兩或慮諸色人
接便將鉛鐵鑄造雜亂銅錢仍令三京鄴都諸道州府
依舊禁斷尚慮逐處銅數不多宜令諸道應有久廢銅
冶處許百姓取便開鍊永遠為主官中不取課利其有
生熟銅仍許所在中賣入官或任自鑄錢行用其餘許
鑄錢外不得輒便别鑄銅器如有違犯者並准三年三
月勅條處分其年十二月勅先許鑄錢仍每一錢重
二銖四絫三十錢重一兩竊慮逐處缺銅難依先定錢兩
宜令天下無問公私應有銅處欲鑄錢者一任取便
酌量輕重鑄造因兹不得入鉛并鐵及缺漏不堪久遠
流行仍委鹽鐵使明行曉示餘准元勅指揮仍付所司
四年七月勅先令天下州府公私鑄錢近聞以鉛錫
相參缺薄小弱有違條制不可久行今後祗官鑄錢私
下禁舊法
周廣順元年三月二十八日勅銅法今官中更不禁斷
一任興販所有錢一色即不得銷鑄為銅器貨賣如有
犯者有人糾告捉獲所犯人不計多少斤兩並處死其地
分所由節級徒一年鄰保人杖七十其告事人給與賞
錢一百貫
顯德二年九月一日勅國家之利泉貨為先近朝已來
久絶鑄造至於私下不禁銷鎔歲月漸深奸弊尤甚今
採銅興冶立監鑄錢冀便公私宜行條制起今後除朝
廷法物軍器官物及鏡并寺觀内鐘磬鈸相輪火珠鈴
鐸外其餘銅器一切禁斷應兩京諸道州府銅象器物
諸色裝鉸所用銅限勅到五十日内並須毁廢送官其
私下所納利銅據斤兩給付價錢如出限及有隠藏及
埋窖使用者一兩至一斤所犯人及知情人徒二年所
由節級四隣杖七十捉事告事人賞錢十貫一斤至五
斤所犯及知情人各徒三年所由節級四隣杖九十捉
事告事人賞錢二十貫五斤以上不計多少所犯人處
死知情人徒二年配役一年所由節級四隣杖一百捉
事告事人賞錢三十貫其人戶若納到熟銅每斤官中
給錢一百五十生銅每斤一百其銅鏡令官中鑄造于
東京置場貨賣許人收買于諸處興販其朝廷及諸州
見管法物軍器官物舊用銅製造并裝飾者候經使用
破壞即時改造仍令後不得更使銅内有合使銅者奏
取進止四年六月十一日宣命指揮限外有人將銅
器及銅於官場貨賣支給價錢如使隠藏及使用者並
准元勅科斷其熟銅令每斤添及二百生銅添及一百
五十收買所有諸處山場野務採鍊淘沙依舊例銅每
二十兩為一斤今時每一十六兩為一斤給錢一百二
十收買兼知高麗多有銅貨仍許青登萊州人戶興販
如有將來中賣入官者便仰給錢收買即不得私下買
賣
諸色料錢上
梁開平三年正月詔曰祿俸所以養賢而勵奉公也朕
今肇建諸色已異郊禋職貢至多置用差少其百官俸
料委左藏庫依例全給
後唐同光三年二月十九日租庸院奏新定四京及諸
道副使判官已不俸料請降勅各下逐處支遣兼除所
置副使判官掌書記推官外如本處更妄稱簡署官員
即勒本道節度使自備請給不得正破係省錢物
諸道藩鎮請祗置節度使副節度觀察判官掌書記推
官共五員
節度使副料錢每月四十千依除實數錢厨料米一石
麫二石内價錢三千蒿六十束柴三十束春服絹十五
疋冬服絹一十五疋綿三十兩私馬二匹草料
節度觀察判官料錢每月三十千依除實錢厨料米六
斗麫一石六斗價錢二千蒿四十束柴二十束春服絹一
十二疋冬服絹一十二疋綿二十五兩私馬一匹草料
節度掌書記料錢每月二十五千依除實錢厨料米六
斗麫一石二斗内價錢一千五百蒿三十束柴一十五
束春服絹一十疋冬服絹一十疋綿二十兩私馬一匹
草料
節度推官料錢每月一十五千依除實錢厨料米六斗
麫一石二斗内價錢一千五百蒿三十束柴一十五束
春服絹一十疋冬服絹一十疋綿二十兩私馬一匹草
料
留州兼判六軍請置副使判官推官三員副使依節度
副使例判官依觀察判官例推官依諸道推官例留守
不判六軍請置判官推官二員
判官依節度觀察判官例推官依諸道推官例四京府
請祗置推官一員如已有判官即不置判官其請受准
留守推官例其料錢准百官例折支所有厨料時服等
即給本色右奉勅宜令諸道節鎮依舊更置觀察支使一
員其俸料春衣賜仍准掌書記例支遣餘依租庸院所
奏
五代會要卷二十七
