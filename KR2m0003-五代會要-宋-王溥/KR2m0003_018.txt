五代會要卷十八
宋王溥撰
史館移置
周廣順三年九月勅入厚載門内向東横街東地房宇
宜令弘文館集賢院于此分擘廨署
諸司送史館事例
後唐同光二年四月史館奏本朝舊制中書并起居院
諸司及諸道州府合錄事件報館如右
時政記中書門下錄送起居注左右起居郎錄送两省轉對入
閤待制刑曹法官文武两班上封章者各錄一本送館天文祥變
占候徵驗司天臺逐月錄報並每月供送歷日一本祥
瑞禮部逐季錄報並諸道合畫圖申送藩客朝貢使至鴻
臚寺勘風俗衣服貢獻物色道里遠近並具本國王名錄
報四裔入寇來降表狀中書錄報露布兵部錄報軍還
時并主將姓名具攻陷虜殺級數并所因由錄報變改
音律及新造曲調太常寺具錄所因并樂詞牒報法令
變革斷獄新議赦書德音刑部逐季具有無牒報詳斷
刑獄昭雪冤濫大理寺逐季牒報州縣廢置及孝子順
孫義夫節婦有旌表門閭者戶部錄報有水旱蟲蝗雷
風霜雹戶部錄報封建天下祠廟叙封進封邑號祠司封
錄報京百長官刺史以上除授文官吏部錄報武官兵
部錄報諸色宣勅門下中書兩省逐月錄報公主百官
定諡考功錄行狀並諡議逐月具有無牒報宗室任官
課績并公主出降儀制宗正寺錄報刺史縣令有灼然
政績者本州官錄申奏仍具牒報應碩德殊能高人逸
士久在山野著述文章者本州縣不以官秩勘問的實
申奏仍具錄報應中外官薨已請諡許本家各錄行狀
一本申送右乞宣下有司條件施行從之
長興三年司天臺奏奉中書門下牒令逐年申送史館
十一曜細行歷并周天行度祥變等當司舊祇申星
曜事件不載占言勅宜令司天臺密奏留中外其餘凡奏
歷象雲物水旱等事及諸州府或奏灾祥一一並申送
史館
前代史
晉天福六年二月勅有唐遠自高祖下暨明宗紀傳未
分書誌咸闕今耳目相接尚可詢求若歲月寖深何由
尋討宜令戶部侍郎張昭起居郎賈緯祕書少監趙熙
吏部郎中鄭受益左司員外郎李為先等修撰唐史仍
令宰臣趙瑩監修其年四月監修國史趙瑩奏勅同撰
唐史起居郎賈緯丁憂請以刑部侍郎吕琦侍御史
尹拙同修從之尋改吕琦為戶部侍郎尹拙為戶部員
外郎令與張昭等修唐史其年四月監修國史趙瑩奏
自李朝喪亂迨五十年四海沸騰兩都淪覆今之書府
百無二三臣等近(一作虔)奉綸言俾令撰述褒貶或從于新意
纂修須按于舊章既闕簡編先虞漏略今據史館所闕
唐書實錄請下勅命購求況咸通中宰臣韋保衡與蔣伸
皇甫煥(一作燠)撰武宗宣宗两朝實錄又光化初宰臣裴贄撰僖
宗懿宗兩朝實錄皆遇國朝多事或值鑾輿播越雖聞
撰定未見流傳其韋保衡裴贄合有子孫見居職任或
門生故吏曾記纂修聞此撰論諒多欣愜請下三京諸
道及中外臣寮凡有將此數朝實錄詣闕進納請量其
文武才能不拘資地除一官如卷帙不足據數進納亦
請不次奬酬以勸來者自會昌至天福垂六十年其初
李德裕平上黨著武宗伐叛之書其後康承訓定徐方
有武寧本末之傳如此事類記述頗多請下中外臣寮及
名儒宿學有於此六十年内撰述得傳記及中書銀臺
史館日歷制勅册書等不限年月多少並許詣闕進納
如年月稍多記錄詳備請特行簡拔不限資序臣與張
昭等所撰唐史祇叙本紀以綱帝業列傳以述功臣十
志以書刑政
本紀以綱帝業者本紀之法始於春秋以事繫日以日
繫月以月繫時以時繫年刑政無遺綱條必舉須憑長
歷以編甲子請下司天臺自唐高祖武德元年戊寅
至天祐元年為甲子轉年長歷一道以憑編述本紀
列傳以述功臣者古者衣冠之家書於圖籍中正清議
以定品流故有家史家傳族譜族圖江左百家軒裳
綴軌山東四姓簮組盈朝隋唐以來勲書王府故士族
子弟多自紀世功貴載簡編以光祖考請下文武兩班
及藩侯郡牧各叙兩代官婚名諱行業功勲狀一本如
有家譜家牒亦仰送官以憑纂修列傳
十志以書刑政者五禮之書代有沿革至開元刊定方
始備儀洎寳應以來典章漸缺其謁欵郊廟册拜王公
攝事相儀之文車輅服章之數請下太常禮院自天寳
以後至明宗朝以來五禮儀注朝廷行事或異舊章出□
增損節文一一備錄以憑撰述禮志
四縣之樂不異前文八佾之容或殊往代隋唐以來樂
無中外乃有文舞武舞之制立部坐部之名天寶之初
雲韶大備天寶之後音律漸衰郊廟殿庭舊章斯缺及
咸秦蕩覆鍾石淪亡龍紀反正之年有司特鑄懸樂旋
宫之義徒有其文請下太常寺其四縣二舞增損始自
何朝及諸廟樂章舞名開元十部興廢本末一一按錄
以憑撰述樂志
刑名之制代有輕重隋唐以來疏為律令累朝繼有制
勅相次增益舊條格律之文未能畫一請下大理寺自
著律令以來後勅入格條者及會昌以來所斷疑獄一一
關報以憑撰述刑法志
律歷五行天文灾異史書實錄前代具書自唐季亂離
簡編淪落太史所奏不載册書請下司天臺自會昌以
來天文變異五行休咎歷法更改更據朝代年月一一
條錄以憑撰述天文律歷五行等志
唐初定官品令三公三師為第一品尚書令僕射為第
二品兩省御史臺寺監長官六尚書為第三品自定令
以後官品繼升比諸令文前後同異又有兼攝撿校之
例資授册拜之文軍容或盛於朝儀使務漸侵於省局
以此官無定令位以賞功臺府之權隨時輕重求諸官
志前代無聞請下御史臺自定令以後文武兩班品秩
升降及府名使額寺署廢官名色更改一一具析以憑
撰述職官志
唐初守邊則有都督總管之號開元命將則有節度按
察之名故四塞之内刺史多没于遐荒九牧之中乘寵
遂邀於旄鉞山河異制名額實繁請下兵部職方自開
元以來山河地里使名軍額州縣之廢置一一條列以
憑撰述郡國志
唐初以降迄于開元圖書大備歴朝纂述卷帙實繁若
不統而論之何彰文雅之盛請下祕書省自唐以來古
今典籍經史子集元撰人名氏四部大數報館以憑撰
述經籍志
右所陳條例如前請下所司從之其月起居郎賈緯奏
曰伏以唐高祖至代宗已有紀傳德宗亦存實錄武宗
至濟陰廢帝凡六代惟有武宗實錄一卷餘皆缺略臣
今搜訪遺文及耆舊傳說編成六十五卷目為唐朝補遺
錄以備將來史官條述至開運二年六月史館上新修
前朝李氏書紀志列傳共二百二十卷並目錄一卷都
計二十帙賜監修宰臣劉昫修史官張昭遠直館王伸
等繒綵銀器各有差
修國史
後唐天成三年十二月史館奏據左補闕張昭狀嘗讀
國書伏見懿祖昭烈皇帝自元和之初獻祖文皇帝於
太和之際立功王室陳力國朝太祖武皇自咸通後來
勤王戮力剪平多難頻立大功三換節旄再安京國莊
宗皇帝親平大憝奄有中原倘闕編修遂成湮墜伏請
與當館修撰參序條綱撰太祖莊宗實錄者伏見前代
史館歸于著作國初分撰五代史方委大臣監修自大
歷後來始奏兩員修撰當時選任皆取良能一代之書
使成於手其後源流失緒波蕩不還冒當修撰之名曷
揚褒貶之職及乎編修大典即云别訪通才況當館職
在編修合令撰述勅宜依
四年七月監修國史趙鳳奏當館奉勅修懿祖獻祖太祖
莊宗四帝實錄自今年六月一日起手旋具進呈次伏以凡關
纂述務合品題承乾御宇之君行事方云實錄追尊册號
之帝約文祇可紀年所修前件史書今欲自莊宗一朝名為實
錄其太祖以上並自為紀年從之其年十一月史館上新修懿
祖太祖紀年錄共二十卷莊宗實錄三十卷監修宰臣
趙鳳修撰張昭遠吕咸休各賜繒綵銀器等
應順元年閏正月平章事監修國史李愚與修撰判館
事張昭遠等進新修後唐功臣列傳三十卷
清泰三年二月門下侍郎平章事監修國史姚顗上明
宗實錄三十卷同修撰官中書舍人張昭遠李祥直館
左拾遺吳承範右拾遺楊昭儉等各頒賫有差
漢乾祐二年二月勅左諫議大夫史館修撰賈緯左拾遺
直史館王伸宜令同修高祖實錄仍令宰臣蘇逢吉監
修至其年十月修成實錄二十卷上之
其年十二月勅宜令監修國史蘇逢吉與史館賈緯并
竇儼王伸等修晉朝實錄呈進從宰臣竇正固奏請也
周廣順元年七月史館新修晉高祖實錄三十卷少帝
實錄二十卷上之
顯德三年十二月勅太祖實錄並梁均帝唐清泰二主
實錄宜差兵部尚書張昭修其同修撰官委張昭定名
奏請至四年正月兵部尚書張昭奏奉勅編修太祖實
錄及唐梁二末主實錄今請國子祭酒尹拙太子詹事
劉温叟同編修伏緣漢隠帝君臨太祖之前其歴試之
績並在漢隠帝朝内請先修隠帝實錄又梁末主之上
有郢王友珪篡弑居位未有紀錄請依宋書劉劭例書
為元兇友珪其末主請依古義書曰後梁實錄又唐末
主之前有應順帝在位四月出奔亦未編紀請書為前
廢帝清泰主為後廢帝其書並為實錄從之
五年六月兵部尚書張昭遠等修太祖實錄三十卷上之
修史官
後唐長興四年正月十一日史館奏當館承前修史事
例應合編錄文書分配在館修撰直館官員逐人紀述
内修撰一員充判館事自除修撰外應館中著述及諸
色公事都耑主掌監修宰臣通判前修撰直館等其間
勤恪者著述不閒怠惰者因循度日祇藉館中揚歴
以資身事進趨或别除官或因出使便將自己分合撰
史籍送付後人後人效尤依前懈墮積叠不了公事為
弊滋多須設規程庶無曠敗謹具起請如左
自判館修撰以下見充職及此後充館請以二周年為
限據在職館中文書繁簡逐季分配纂修如月未滿公
事未闕即當館給與公憑仍旋申中書門下請别商量
其職限内遇本官本省署有遞遷請不妨其序進即請
令依前充職終其月限並請不許未終職限特更除官
如職限滿有公事未了不許給月請不别與除官及差
使並與遞遷本官其曠職甚者仍請量事殿罰如據所
分配文書修撰外别能採訪得無後功臣事實及諸色
合編集事著撰得史傳堪入國史者請量其課績别加
酬奬如當館於職限滿官員中藉令充職者則旋具聞
奏乞就加陞陟
應此日已前曾充館職配過文書除丁憂官員則請與
均分代修撰其未了别除官者所欠文書不計多少並
與令本官修撰速須了畢其今日已前曠墮之過特乞
矜容起今後若更將已前未了公事遷延不速修撰了
者則别具奏聞仰候聖裁右奉勅宜依仍付所司
其年七月以著作佐郎尹拙為左拾遺直史館王慎徽
為右拾遺直史館從監修宰臣李愚奏也故事以本官
直館者皆為畿縣尉今諫官直館自拙等始也
史館襍錄
後唐同光二年四月史館奏四庫書自廣明年後散失
伏乞許人進納仍中書門下降勅條件勅進書官納到
四百卷已下皆成部帙不是重叠及紙墨書寫精細已
在選門未合格人每一百卷與減一選無選減者注官
日優與處分無官者納書及三百卷特授試銜
天成二年八月起居郎趙熙奏今後凡公事及詔書奏
對應不到中書者伏乞委内臣一人旋具抄錄月終關
送史館勅宜令樞密院學士月終錄送
長興二年三月二十八日史館奏當館應諸處及諸關
送到合編錄公事外伏准舊例國朝有時政記並起居
注並合送館以備纂修近代以來缺行此事祇以每遇
入閤兼内殿起居朝臣待制轉對公事逐人抄送當館
如是顯有頒行逐司關報到者旋逐件於日歷一一收
竪其有直下所司並不行之事當館無由得知若祇憑
本官供到所奏本未免簡編不備本末難窮者前件待
制轉對公事等除顯有頒行關送到館外應有直下所
司及不行未行之事伏乞宣付當館旋依次第編錄其
時政記起居注並内庭逐日合書日歷亦乞相次施行
奉勅朝臣起居入閤奏對公事奏覆後宣付史館宜依
其時政起居注候别勅處分
其年四月四日史館奏當館昨為大中以來迄于天祐四朝
實錄尚未纂修尋具奏聞謹行購分募勅命雖頒於數月
圖書未貢於一編盖以北土州城久罹兵火遂成滅絶難可訪求
竊恐歲月漸深耳目不接長為闕典過在攸司伏念江表列
藩湖南奥壤至於閩越方屬勲賢戈鋋自擾於中原屏
翰悉全於外府固多奇士富有羣書其兩浙福建湖廣
伏乞特降詔旨委各於本道採訪宣宗懿宗僖宗昭宗
以上四朝野史及逐朝日歷除目銀臺事宜内外制詞
百司沿革簿籍不限卷數據有者抄錄進上若民間收
得或𨼆士撰成即令各列姓名請議爵賞從之
四年正月十一日史館奏當館先奉勅修撰功臣列傳元奏
數九十二人館司分配見在館官員修撰其間亦有不是
中興以來功臣但據姓名便且分配修撰將求允當須
在品量其間若實是功臣中興社稷者須校其功勲大
小德業輕重次第纂修排列先後今請應不是中興以
來功臣汛將行狀送館者若其間事有與正史實錄列
傳内事相連絡者則請令附在紀傳内簡略書出其無
功于國無德于人但述履行身名或錄小才末技倘無
可以垂訓者並請不在編修之限伏自有史傳以來歴
代咸有著述皆存定制不可更張如前漢止述蕭曹絳
灌之流後漢但書寇鄧耿賈之列並同翼戴咸共匡扶
爵號功臣先為列傳其餘宗室外戚文苑儒林游俠逸
人循吏酷吏之屬名目甚衆各有篇題並隨具次第撰
述其大惡大善之人有善若周孔夷齊惡若敦元莽卓
亦各特為著撰不附傳紀編修或為世家或為列傳盖
欲取監前代垂則後人不可雷同請令區别其功臣未
納到行狀者館司見更催促候到即更分配修撰大凡
行狀皆是門人故吏叙述多有虚飾文華今請此後所
納行狀並須直書功業不得虚紀文詞其已納到行狀
合著撰者仍請委修撰官略其浮詞採其實事從之
應順元年正月勅今後三館所闕書並訪本添寫其進
書官權宜停罷
晉天福四年十一月史館奏按唐長壽二年右丞姚璹
奏帝王謨訓不可闕文其仗下所言軍國政事令宰臣
一人撰錄號時政紀唐明宗朝又委端明殿學士撰錄
逐季送付史館伏乞遵行者宜令宰臣一員撰述
周顯德元年十月監修宰臣李榖奏今之左右起居郎
即古之左右史也唐文宗朝命其官執筆立於殿階螭
頭之下以紀政事後則明宗朝命端明殿及樞密院直
學士皆輪修日歷旋送史館以備纂修降及近朝此事
皆廢今後欲望以諮詢之事裁制之規别命近臣旋具
抄錄每當修撰日歷即奉封送史臣從之因命樞密院直
學士起今後于樞密使處逐月抄錄事件送付史館
二年十二月詔曰史館所少書籍宜令本館諸處求訪
補填如有收得書籍之家並許進納其進書人據部帙
多少等第各與恩澤如卷帙少者量給資帛如館内已
有之書不在進納之限仍委中書門下于朝官中選差三
十人據現在書各求真本校勘刊正舛誤仍於逐卷後
署校勘官名宜令館司逐月具功課申中書門下
弘文館
後唐同光三年七月弘文館奏請依六典故事改弘文
館為崇文館勅崇文館比與弘文館並置今請改稱頗
協舊典從之(時樞密院郭崇韜父名弘豆盧之言革希意奏改之故有弘文並置)
集賢院
唐應順元年閏正月集賢院奏准勅書創修凌烟閣又
奉正月一十二日詔問閣高下等級凌烟閣都長安時
元在西内三清殿側畫像皆北向閣有隔隔内西北寫
功高宰輔南面寫功高諸侯王隔外面次第圖畫功
臣題贊自西京傾陷四十餘年舊日主掌官吏及畫像
工人淪喪集賢院元管寫真官畫真官人數不少自遷
都洛京並皆省廢今特起閣時請先定佐命功臣人數
下翰林院預令寫真本及下將作大匠與畫工相度門架
修盖緣院内有寫真官沈居𨼆畫真官王武瓊二人身
死即日無人應用伏候勅旨勅集賢御書院復置寫真
官畫真官各一員餘依所奏
五代會要卷十八
