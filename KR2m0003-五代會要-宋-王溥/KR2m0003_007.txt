五代會要卷七
宋王溥撰
論樂下
周顯德六年正月樞密使王朴上疏曰臣聞禮以檢形
樂以治心禮樂者聖王之大教也形體順於外心氣和
於内而不治者未之有也故治定必制禮功成必作樂
一人作之於上萬國化之於下政令不嚴功力不勞而
天下理者禮樂也行政者禮也成禮者樂也故聖人盡
心焉夫樂作於人心成聲於物聲氣既和反感於人心
者也所假之物大小有數九者成數也是以黃帝吹九
寸之管得黃鐘之聲為樂之端也平之清聲也倍之緩
聲也三分其一以損益之相生之聲也十三變而復黃
鐘聲之總數也乃命之曰十二律旋迭為均均有七調
合八十四調播之於八音著之於歌頌將以奉天地事祖
宗和君臣接賓客恢政教厚風俗以其功德之形容告
於神明俾百代之後知邦國之所由行者也宗周而上
率由斯道自秦而下旋宫聲廢洎東漢雖有太子丞鮑
鄴興之亦人亡而音息無嗣續之者自漢之隋垂十代凡
數百年所存者黃鐘之宫一調而已十二律中惟用七
聲其餘五律謂之啞鐘蓋不用故也唐太宗有知人之
明善復古道乃用祖孝孫張文收考正雅樂而旋宫八
十四調復見于時在懸之器方無啞者所以知太宗之
道與三五同功焉安史之亂京都為墟器之與工十不
存一所用歌奏漸多紕繆逮乎黃巢之餘工器都盡購
募不獲文記亦亡集官酌詳終不知其制度時有太常
博士殷盈孫按周官考工記之文鑄鎛鐘十二鑄編鐘二
百四十處士蕭承訓校定石磬今之在懸者是也雖有
樂器之状殊無相應之和逮夫偽梁後唐歴晉與漢皆
享國不遠未暇及於禮樂至十二鎛鐘不問聲律宫商
但循環而擊之編鐘編磬徒懸而已絲竹匏土僅有七
聲作黃鐘之宫一調亦不和備其餘八十三調於是乎冺
絶樂之缺壞無甚於今陛下天縱文武奄宅中區思復
三代之風臨視樂懸親自考聽知其亡失深動上心乃
命中書舍人竇儼參詳太常樂事不踰月調品八音粗
加和會以臣曾學歷律宣示古今樂錄令臣計論臣雖
不敏敢不奉詔還依周法以秬黍校定尺度長九寸虚
徑三分為黃鐘之管與見在黃鐘之聲相應以上下相
生之法推之得十二律管以為象管互吹用聲不便乃
作律准十三絃宫聲長九尺張絃各如黃鐘之聲以第
八絃六尺設柱為林鐘第三絃八尺設柱為太簇第十
絃五尺三寸四分設柱為南吕第五絃七尺一寸二分
設柱為姑洗第十二絃四尺七寸五分設柱為應鐘第
七絃六尺三寸三分設柱為蕤賓第二弦八尺四寸四
分設柱為大吕第九絃五尺六寸三分設柱為夷則第
四絃七尺五寸一分設柱為夾鐘第十一絃五尺一分
設柱為無射第六絃六尺六寸六分設柱為仲吕第十
二絃四尺五寸設柱為黃鐘之清聲十二聲中旋用七
聲為均為均云者惟宫徵商羽角變宫變徵次焉發其
均主之聲歸乎本音之律七聲迭應而不亂乃成其調
均有七調聲有十二均合八十四調歌奏之曲由之出焉
旋宫之聲久絶一日而補出臣獨見恐未詳悉望下中
書門下集百官及内外知音者較其得失然後依調製
曲八十四調曲有數百見今有者九曲而已皆謂之黃
鐘之宫聲其餘六曲錯襍諸調蓋傳習之誤也唐初雖
有旋宫之樂至於用曲多與禮文相違既不敢用唐為
則臣又懵學獨力未能備究古今亦望集多聞知禮之
士上本古典下順常道定其義理於何月行何禮合用
何調曲聲數長短幾變幾成議定而製方可久長行用
所補雅樂旋宫八十四調並所定尺寸所吹黃鐘管所
作律凖謹並上進乃詔尚書省集百官詳議六部尚書
張昭等議曰昔帝鴻氏之製樂也將以範圍天地叶和
人神候八節之風聲測四時之正氣氣之清濁不可以
筆授聲之善否不可以口傳故鳬氏鑄鐘伶倫截竹為
律吕相生之管宫商正和之音乃備之於管絃宣之於
鐘石然後覆載之情訢合隂陽之氣和同八風從律而不
奸五聲成文而不亂空桑枯竹之韻足以禮神雲門大
夏之容無虧觀德然月律有旋宫之法備於太師之職
經秦滅學雅道凌夷漢初制氏所調唯存鼓舞旋宫十
二均更用之法世莫得傳漢元帝時京房善易别音探
求古義以周官均法每月更用五音乃立准調旋相為
宫成六十調又以日法析為三百六十傳於樂府而編懸
復舊律吕無差遭漢中微雅樂淪缺京房准法屡有言
者事終不成錢樂空舉其名沈重但條其說六十律法寂
寥不嗣梁武帝素精音律自造四通十二笛以叙八音
又引古五正二變之音旋相為宫得八十四調與律凖所
調音同數異侯景之亂其音又絶隋朝初定雅樂羣黨
沮議歴載不成而沛公鄭譯因龜兹琵琶之音以應月
律五正二變七調克諧旋相為宫復為八十四調工人
萬寳長又減其絲數稍令古淡隋高祖不重雅樂令儒
官集議博士何妥駮奏其鄭萬所奏八十四調並廢隋
代郊廟所奏唯黃鐘一均與五郊迎氣雜用蕤賓但七
調而已其餘五鐘懸而不作三朝宴樂用縵樂九部迄
於革命未能改更唐太宗爰命舊工祖孝孫張文收整
比鄭譯寳常所均七音八十四調方得絲管並施鐘石俱
奏七始之音復振四廂之韻皆調自安史亂離咸秦蕩
覆崇牙樹羽之噐掃地無餘戞擊搏拊之工窮年不嗣
郊廟所奏何異南箕波蕩不還知音殆絶臣等竊以音
之所起出自人心夔曠不能常存人事不能常泰人亡
則音息世亂則樂崩若不深知禮樂之情安明制作之
本臣等據樞密使王朴條奏採京房之准法練梁武之
通音考鄭譯寶常之七均較孝孫文收之九變積累黍
以審其度聽音詩以測其情依權衡嘉量之前文得備
數和聲之大旨施於鐘簴足洽簫韶臣等今月十九日
於太常寺又命大樂令賈峻奏王朴新法教習以備禮
寺施用其五郊天地宗廟社稷三廟大禮合用十三管
諸調並載唐史開元禮近代常行廣順中太常卿邊蔚
奉𠡠定前件祠祭朝會舞名樂曲歌詞寺司合有簿籍
伏恐所定與新曲法調聲韻不叶請下太常寺檢詳校
試若或乖舛請本寺依新法聲調别撰樂章舞曲令歌
者誦習從之
雅樂
梁開平二年五月太常奏皇帝南郊奏慶和之樂舞崇
德之舞皇帝行奏慶順之曲奠玉帛登歌奏慶平之曲
太廟迎神舞開平之舞迎祖奏慶肅之曲酌獻奏慶熙
之曲飲福奏慶隆之曲送文迎武舞奏慶融之曲亞獻
奏慶休之曲
晉天福四年十二月太常禮院奏正至王公上壽皇帝
舉酒奏元同之樂飲訖殿中監受虚爵羣臣就坐再拜
受酒皇帝三飲皆奏文同樂上舉食文舞奏昭德之舞
武舞奏成功之舞三飲訖虚爵復於坫侍中奏禮畢羣
臣再拜奏大同蕤賓之鐘皇帝降坐百僚旋退(其月又奏宫懸)
(歌舞未全請雜用九部雅歌教坊法曲從之)
漢高受命之年九月吏部侍郎判守太常寺張昭奏昔
周公相成王制禮作樂殿庭徧奏六代之舞所謂雲門
大咸大韶大夏大濩大武也周室既衰諸樂皆廢惟大
韶大武二曲存焉秦漢已來名為二舞文舞韶也武舞
武也漢時改為文始五行之舞歴代因而不改正觀作樂
之時祖孝孫改隋文舞為治康之舞武舞為凱安之舞又
有秦王破陣樂功成慶善樂二舞樂府亦用為二舞是舞
有四焉前朝行用年深不可遽廢今且改其名如左祖孝孫所定
二舞名文舞曰治康之舞今改為治安之舞武舞曰凱安之舞今
改為報德之舞正觀中二舞名文舞功成慶善樂前朝名為九
功舞今改為觀象之舞秦王破陳樂前朝名為七德舞今改
為講功之舞其治安報德二舞請依舊郊廟行用以文舞降神武
舞逆神其觀象講功二舞依舊宴會行用昔周奏六代之樂即今
二舞是也賓祭常用别有九夏之樂即肆夏皇夏等是也梁武帝
改九夏為十二雅前朝祖孝孫改雅為和示不相沿也今改和為成
取韶樂九成之意也十二成樂曲名祭天神奏豫和今
改為禋成之樂祭地祗奏順和今改為順成之樂祭宗
廟奏永和今改為裕成之樂祭天地宗廟登歌奏肅和今改為肅成
之樂皇帝臨軒奏太和今改為政成之樂王公出入奏
舒和今改為弼成之樂皇帝食舉及飲燕奏舒和今改
為德成之樂皇帝受朝皇后入宫奏正和今改為扆成
之樂皇太子軒懸出入奏承和今改為允成之樂正至
皇帝禮會登歌奏昭和今改為慶成之樂郊廟爼入奏
雍和今改為騂成之樂皇帝祭享酌獻讀祝文及飲福
受胙奏壽和今改為壽成之樂祖孝孫元奏十二和曲
開元中又曲奏三和遂有十五和之名梁置十二律
蓋取十二天之成數契八音十二律之變輒益三和有
乖稽古又緣祠祭所用不可盡去今取其一焉祭孔宣
父齊太公廟降神奏宣和今改為師雅之樂三公升殿
會訖降階履行奏諴和今廢同用弼成之樂享先農藉
田奏豐和今廢同用順成之樂(已上四舞十二成雅樂名)
皇帝正至受朝賀用樂次第冬仗公卿入奏弼成之曲皇帝
坐奏政成之曲(正仗與冬同)公卿獻奏夀成之曲(正仗與冬同)皇帝舉
爵奏德成之曲(正仗與冬同)皇帝興奏政成之曲(正仗與冬同)羣臣會
畢降階奏弼成之曲(正仗與冬同)公卿出奏弼成之曲(正仗與冬同)
皇帝享太廟用樂次第降神用文舞奏裕成之樂九變亦黃
鐘(宫二變太再變)大吕角應鐘(再變應原闕羽再變)皇帝行奏政成之曲(用黃鐘羽)登歌
酌獻奏肅成之曲(用黃鐘羽)迎爼奏騂成之曲(用黃鐘羽)皇帝飲福奏
夀成之樂三舞送文舞出迎武舞入奏弼成之曲武舞奏報
德之曲徹爼送神奏裕成之曲
皇帝南郊用樂次第降神用文舞奏禋成之樂六變皇帝行
奏政成之曲登歌奠玉帛奏肅成之曲迎爼奏騂成之曲皇
帝初獻奏夀成之曲亞獻終獻同奏夀成之曲皇帝飲福奏
夀成之曲送文舞出迎武舞入奏弼成之曲武舞奏報德之
曲送神奏裕成之曲
皇帝祫享太廟用樂次第降神用文舞奏裕成之樂九變(黃鐘)
(奏大吕宫三奏再奏大吕蕤徽再奏應鐘羽奏再)(原闕)酌獻奏肅成之曲爼入奏騂
成之曲奠獻饋食奏本室之曲(用本室之祠同太廟奠獻次第)皇帝飲福奏
夀成之曲送文舞出迎武舞入奏弼成之曲武舞奏報德之
曲送神奏裕成之曲
皇帝祀地祇用樂次第降神用文舞奏順成之樂八變皇帝
行奏政成之曲登歌奠玉幣奏肅成之曲爼入奏騂成之曲
武舞奏報德之舞送神奏順成之曲
皇帝用禪用樂次第降神用文舞奏禋成之曲皇帝行奏政
成之曲俎入奏騂成之曲登歌奠玉幣奏肅成之曲酌獻飲
福同奏夀成之曲送文舞出迎武舞入奏弼成之曲武舞奏
報德之舞送神奏禋成之曲
皇帝祭太社用樂次第(祭先農藉田蜡百神用樂同)降神用文舞奏順成
之樂八變皇帝行奏政成之曲登歌奠玉幣奏肅成之曲爼
入奏騂成之曲酌獻飲福同奏夀成之曲送文舞出迎武舞
入奏弼成之曲武舞奏報德之曲迎神奏順成之曲
皇帝孟夏雩祀於南郊迎氣祭五常朝日夕月用樂次第降
神奏禋成之曲皇帝行奏政成之曲登歌奠玉幣奏肅成之
曲爼入奏騂成之曲酌獻飲福同奏夀成之曲送文舞出迎
武舞入奏弼成之曲武舞奏報德之舞送神奏禋成之曲
皇后季夏祀先蠶躬桑用樂次第降神奏裕成之曲三變皇
后行奏扆成之曲皇后酌獻奠幣登歌奏肅成之曲送神奏
裕成之曲皇后採桑奏扆成之曲
皇太子釋奠孔宣父廟用樂次第降神用文舞奏師雅之樂
三變太子行奏允成之曲登歌奠玉幣奏肅成之曲爼入奏
騂成之曲送文舞出迎武舞入奏弼成之曲武舞奏報德之
舞送神奏師雅之曲
周廣順元年八月太常卿邊蔚奏前朝改祖孝孫所定二舞
文舞曰治安之舞武舞曰報德之舞今改治安為政和之舞
報德為善勝之舞前朝改正觀中二舞文舞曰觀象之舞武
舞曰講功之舞今改觀象為崇德之舞講功為象成之舞又
議改十二成為十二順樂曲祭天神奏禋成今改為昭順之樂祭
地祇奏順成今改為寧順之樂祭宗廟奏裕成今改為肅順之
樂祭天地宗廟奏肅成今改為感順之樂皇帝臨軒奏政成
今改為治順之樂王公出入奏弼成今改為忠順之樂
皇帝食舉奏德成今改為康順之樂皇帝受朝皇后入
宫奏扆成今改為雍順之樂皇太子軒懸出入奏允成
今改為温順之樂正至皇帝禮會登歌奏慶成今改為
禮順之樂郊廟俎入奏騂成今改為禋順之樂皇帝祭
享酌獻讀祝文及飲福受胙奏夀成今改為福順之樂
梁武帝改九夏為十二雅以協陽律隂吕十二管旋宫
之義祖孝孫改為十二和開元中乃益三和前朝去和
改一雅今名既異時作宜稽古當去雅只用十二順之
曲祭孔宣父齊太公廟降神奏師雅今同用禮順之樂
三公升殿會訖降階履行同用弼成今同用忠順之樂
享先農及耤田同用順成今同用寧順之樂皇帝正至
受朝賀用樂(冬仗同)公卿入奏忠順之曲(冬仗同)皇帝坐奏
治順之曲(冬仗同)公卿獻夀奏福順之曲(冬仗同)皇帝舉爵
奏康順之曲(冬仗同)羣臣會畢降階奏忠順之曲(冬仗同)公
卿出奏忠順之曲(冬仗同)皇帝謁太廟用文舞奏肅順之
曲皇帝行奏治順之曲登歌酌獻奏感順之曲迎俎奏
禋順之曲皇帝飲福奏福順之曲送文舞出迎武舞入
文舞奏忠順之曲武舞奏善勝之曲徹俎奏肅順之曲
皇帝南郊大禮降神用文舞奏昭順之曲皇帝行奏治
順之曲登歌奠玉幣奏感順之曲迎俎奏禋順之曲皇
帝初獻奏福順之曲亞獻終獻同奏禮順之曲皇帝飲
福奏福順之曲送文舞出迎武舞入文舞奏忠順之曲
武舞奏善勝之曲送神奏昭順之曲
廟樂
梁肅祖宣元皇帝廟室酌獻舞大合之舞敬祖光獻皇
帝廟室酌獻舞象功之舞憲祖昭武皇帝廟室酌獻舞
來儀之舞烈祖文穆皇帝廟室酌獻舞昭德之舞登
歌樂章各一首(太常少卿楊煥撰)
後唐莊宗光聖神閔孝皇帝廟室酌獻舞武成之舞
登歌樂章各一首(尚書兵部侍郎崔居儉撰)
明宗聖德和武欽孝皇帝廟室酌獻舞雍熙之舞登
歌樂章一首(太常卿盧文紀撰)
晉高祖聖文章武明德孝皇帝廟室酌獻舞咸和之
舞登歌樂章一首(太子賓客判太常寺事趙光輔撰)
漢文祖明皇帝廟室酌獻舞靈長之舞德祖恭僖皇
帝廟室酌獻舞積善之舞翼祖昭憲皇帝廟室酌獻
舞顯仁之舞顯祖章聖皇帝廟室酌獻舞章慶之
舞登歌樂章共四首(太常卿張昭撰)
漢高祖睿文聖武昭肅孝皇帝廟室酌獻舞觀德之
舞登歌樂章一首
周信祖睿和皇帝廟室酌獻舞肅雍之舞僖祖明憲
皇帝廟室酌獻舞章德之舞義祖翼順皇帝廟室
酌獻舞善慶之舞慶祖章肅皇帝廟室酌獻舞觀成
之舞登歌樂章各一首
太祖神聖恭肅文武孝皇帝廟室酌獻舞明德之舞登
歌樂章一首(太常卿田敏撰)世宗睿武孝文皇帝廟室酌獻舞
定功之舞登歌樂章一首(翰林學士中書舍人判太常寺事竇儼撰)
雜錄
後唐長興三年九月讌于長春殿教坊進新曲賜名長
興樂
晉開運二年八月中書舍人陶穀奏臣前任太常少卿
伏見本寺見管教坊二舞大戶州縣居士若不盡免差
徭無緣投名鼓舞况正殿會朝已久停廢其見管人數
等每有淪亡皆擬填補既不曾教習但虚免差徭伏乞
且議停廢飭樂工宜令教習舞節權且停廢
其年十一月太常丞劉渙奏當寺全少樂工或正冬朝
會郊廟行禮徒差京府衙門首樂官權充雖曾教習未
免生疎兼又改業胡部音聲不閑太常歌曲伏乞宣下
所司量支請給據見闕樂師添召令在寺習樂勅太常
見管兩京雅樂節級樂工共四十人外更添六十人内
三十八人宜抽教坊貼部樂官兼先餘二十二人宜令
本寺照名充填仍令三司定支春冬衣糧月報聞奏其
舊管四十人亦量添請
五代會要卷七
