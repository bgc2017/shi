夢梁錄卷三宋吳自牧撰
四月
四月謂之初夏氣序清和晝長人倦荷錢新漾榴火將
然飛燕引雛黃鶯求友正宜凉亭水閣圍碁投壺吟詩
詠曲嘉賓勸酧以賞一時之景上旬之内車駕詣景靈
宫行孟夏禮駕過處公私僦金官放三日第二日為新
暑初回令宰執分詣
皇太后聖節
初八日夀和聖福皇太后聖節前一日尚書省樞密院
文武百僚詣明慶寺啓建祝聖道場州府教集衙前樂
樂部及妓女等州府滿散夀進儀範向自紹興以後教
坊人員巳罷凡禁庭宣喚徑令衙前樂充條内司教樂
所人員承應初四日樞密院率修武郎巳上初六日尚
書省宰執率宣教郎以上並詣明慶寺滿散祝聖道場
次赴貢院齋筵帥臣與浙西倉憲及兩浙漕率州縣屬
官并寄居文武官就千頃廣化寺滿散祝聖道場出西
湖德生堂放生然後回府治錫宴簪花其禮儀盞數與
御宴同也
宰執親王南班百官入内上夀賜宴
初八日宰執親王南班百官入内起居邀駕過皇太后
殿上夀起居舞蹈嵩呼回詣紫宸殿宴樂作殿前山棚
綵結飛龍舞鳳之形教樂所人員等做學百禽鳴内外
肅然止聞半空和鳴鸞鳳翔集閣門吏班引平章宰
執親王以下起居上殿賜坐謝恩坐訖賜平章宰執侍
從親王南班武臣觀察使以上坐於殿上餘卿監郎丞
及武臣防禦使以下坐於殿廡間軍校排在山樓之後
殿上坐兀係品位高低坐第三四行黑漆矮偏櫈坐物
每位列環餅油餅棗塔為看盤若向者高宗朝有外國
賀生辰使副朝賀赴筵於殿上坐使副餘三節人在殿
廡坐看盤如用猪羊雞鵝連骨熟肉并葱韭蒜醋各一
楪三五人共漿水飯一桶而已所有知閣門事官與御
帶環衛等官及閣門職事官俱立殿陛之下也上公稱
夀率以尚書執注碗斟酒進上其教樂所色長二人上
殿於闌干邊立皆渾裹紫寬袍金帶黃義襴謂之看盞
如斟御酒看盞者舉其袖引曰綏御酒進畢拂雙袖於
闌干而止主上以寳巵先從東後西宣示宰執親王以
下及外國使副閣門宣贊分班躬身齊傳宣飲盡酒者
三羣臣拜於坐次後捧巵飲而再拜坐宰臣酒色長則
曰綏酒如前教樂所樂部例於山樓上綵棚中皆裹長
脚幞頭隨樂部色服紫緋綠三色寬衫黃義襴鍍金凹
面腰帶前列拍板次畫面琵琶又列箜篌兩座高三尺
許形如半邊木梳黑漆鏤花金裝畫臺座張二十五弦
一人跪而交手擘之次高架畫花地金龍大鼓二面擊
鼓人皆結寬袖别套黃窄袖垂結帶金裹鼓棒兩條高
低互擊宛若流星後有羯鼓如尋常番鼓子置之小卓
上兩手皆執杖擊之次中間列銕石方響用明金彩畫
架子雙垂流蘇次列簫笙塤篪觱篥龍笛之類兩旁對
列杖鼓皆長脚幞頭紫繡抹額皆繫紫寬袖黃窄袖結
帶黃義襴諸雜劇色皆渾裹各服本色紫緋綠寬衫義
襴鍍金帶自殿陛對立直至樂棚每遇供舞戲則排立
义手舉左右肩動足應拍一齊羣舞謂之挼曲子第一
盞御酒歌板色一名唱中腔一遍訖先笙與簫笛各一
管和之又一遍衆樂齊和獨聞歌者之聲宰臣酒樂部
起傾杯百官酒三臺舞旋多是渾裹寬衫舞曲破攧前
一遍舞者八至歇拍續一人入對舞數拍前舞者退獨
後舞者終其曲謂之舞末第三盞進御酒歌板色唱和
如前式宰臣慢曲子百官舞三臺第三盞進御酒宰執
百官酒如前儀進御膳御厨以綉籠袱盖合上進御前
珍羞内侍進前供上食雙雙奉拓直過頭凡御宴至第
三盞方進下酒鹽豉雙下駝峯角子宰執百官以殿侍
側身跪傳酒饌即茶酒班仗役也盖謂殿侍高高捧盞
行天厨分臠極恩榮傍筵拜起嘗君賜不請微聞匙筯
聲百戲呈拽乃上竿跳索倒立折腰弄碗踢磬瓶筋斗
之類藝人皆紅巾綵服第四盞進御酒宰臣百官酒送
酒歌舞並同前教樂所伶人以龍笛腰鼓發諢子參軍
色執竹竿拂子奏俳語口號祝君夀雜劇色打和畢且
謂奏罷今年新口號樂聲驚裂一天雲參軍色再作語
勾合大曲舞下酒杯䏑子骨頭索粉白肉胡餅第五盞
進御酒琵琶色長上殿奏喏獨彈玉琵琶前輩有詩詠
曰寳軸琵琶奏上歡玉鉤珠結響珊珊羣臣傾聽天朝
樂卻笑烏孫馬上彈宰臣酒方響色長上殿奏喏獨打
玉方響亦有詩詠之垂珠寳架玉牌方催送黃金萬夀
觴疑是飛仙朝帝闕玲瓏環珮互宫商凡色長獨奏玉
樂器例有宣賜其彈玉琵琶者賜五兩五疋打玉方響
者賜三兩三疋樂伶當殿謝恩祇受訖百官酒樂部起
三臺舞參軍色執竿奏數語勾雜劇入場一場兩段是
時教樂所雜劇色何雁喜王見喜金寳趙道明王吉等
俱御前人員謂之無過蟲再下酒羣仙䏑天仙餅太平
畢羅乾飯縷肉羹花肉餅前筵畢駕興少歇宰臣以下
退出殿門幕次伺候須臾傳旨追班再坐後筵賜宰臣
百官及衛士殿侍伶人等花各依品位簪花上易黃袍
小帽兒駕出再坐亦簪數朵小羅帛花帽上宰臣以下
起居坐有詩詠曰玉帶黃袍坐正衙再頒花宴侈恩華
近臣拜舞瞻龍表絳蕊高籠壓帽紗樂伶色長看盞第
六盞再坐斟御酒笙起慢曲子宰臣酒龍笛起慢曲子
百官酒舞三臺蹴毬人争勝負且謂樂送流星度彩門
東西勝負各分番勝賜銀碗并綵段負擊麻鞭又抹鎗
下酒供假黿魚蜜浮酥捺花第七盞進御酒筝色長上
殿奏喏七寳箏獨彈宣賜謝恩有詩詠曰雁行飛入玉
琮琤滿殿齊看七寳筝彈到急催花片處春聲依約上
林鶯宰臣酒慢曲子百官酒舞三臺參軍色作語勾雜
劇入場三段下酒供排炊羊胡餅炙金腸御前宣勸殿
上宰執親王使相侍從外國使副畢中使二員至御座
前奏過分東西殿廡傳宣臺官卿監郎丞簿飲盡酒者
三拜而飲之并傳宣外國使副下三節官屬皆厲聲喏
三聲拜而飲有詩詠曰内臣拱立近天光奏罷傳音下
御廊未聽番官三節喏不須重譯盡來王第八盞進御
酒歌板色長唱踏歌宰臣酒慢曲子百官酒舞三臺衆
樂作合曲破舞旋下酒供假沙魚獨下饅頭肚羹第九
盞進御酒宰臣酒並慢曲子百官舞三臺左右軍即内
等子相撲下酒供水飯簇飣下飯宴罷羣臣下殿謝恩
退前輩有詩云宴罷隨班下謝恩依然騎馬出宫門歸
來要侈需雲琖留得天香袖尚存
皇帝初九日聖節
四月初九日度宗生日尚書省樞密院官僚詣明慶寺
如前開建滿散至日侵晨平章宰執親王南班百官入
内大起居舞蹈稱賀隨班從駕過皇太后殿起居畢回
集英殿賜宴儀式不再述且賜宴殿排辦事節云儀鸞
司預期先於殿前絞縛山棚及陳設幃幕等前一日儀
鸞司翰林司御厨宴設庫應奉司屬人員等人並於殿
前直宿至日侵晨儀鸞司排設御座龍床出香金獅蠻
火子桌子衣幃等及設第一行平章宰執親王座物係
高座錦褥第二第三第四行侍從南班武臣觀察使以
上並矮坐紫褥東西兩朵殿廡百官係紫沿席就地坐
翰林司排辦供御茶床上珠花看果并供細果及平章
宰執親王使相高坐果桌上第看果殿上第二行第三
第四行侍從等平面桌子三員共一桌兩朵殿廊卿監
以下並是平面矮桌亦三員共一桌果桌於未開内門
時預行排辦御前頭籠燎爐供進茶酒器皿等於殿上
東北角陳設候駕御玉座應奉其御宴酒盞皆屈巵如
菜碗樣有把手殿上純金殿下純銀食器皆全稜漆盌
碟御厨製造宴殿食味并御茶床上看食看菜匙筯鹽
楪醋尊及宰臣親王看食看菜并殿下兩朵廡看盤環
餅油餅棗塔俱遵國初之禮在累朝不敢易之故禮其
宴設庫提點監造五局宴食常行油撒百官食味稱
觔兩毋令缺少御酒庫排辦前後御宴酒及宣勸御封
酒
僧寺結制
四月十五日結制謂之結夏盖天下寺院僧尼庵合設
齋供僧自此僧人安居禪教律寺院不敢起單雲遊自
結制後佛殿起楞嚴會每日晨夕合寺僧行持誦經咒
然點巨燭焚爇大香或有寺院朝廷降賜錢會疋帛金
銀錢啓建祈懴會四十九晝夜每日六時修懴祈國安
民其僧人一刻不敢妄出齋戒嚴肅不敢觸犯神天報
應在目前大刹日供三日或五日換堂俱都寺主辦皆
十方檀信施助耳盖孟夏望日乃法王禁足釋子護生
之日自此有九十日可以安單辦道是月園圃瓜茄初
生禁中增價市之進以賞時新内侍之家及府第富室
亦如此
五月(重午附)
仲夏一日禁中賜宰執以下公服羅初五日重午節又
曰浴蘭令節内司意思局以紅紗彩金盝子以菖蒲或
通草雕刻天師馭虎像於中四圍以五色染菖蒲縣圍
於左右又雕刻生百蟲鋪於上却以葵榴茭葉花朵簇
擁内更以百索綵線細巧縷金花朵及銀樣鼓兒糖蜜
韻果巧粽五色珠兒結成經筒符袋御書葵榴畫扇艾
虎紗疋緞分賜諸閣分宰執親王兼之諸宫觀亦以經
筒符袋靈符卷軸巧粽夏橘等送饋貴宦之家如市井
看經道流亦以分遺施主家所謂經筒符袋者盖因抱
朴子問辟五兵之道以五月五日佩赤靈符掛心前今
以釵符珮帶即此意也杭都風俗自初一日端午日家
家買桃柳葵榴蒲葉伏道又并市茭粽五色水糰時果
五色瘟紙當門供養自隔宿及五更沿門歌賣聲滿街
不絶以艾與百草縛成天師懸於門額上或懸虎頭白
澤或士宦等家以生硃於午時書五月五日天中節赤
口白舌盡消滅之句此日探百草或修製藥品以為辟
瘟疾等用藏之果有靈驗杭城人不問大小家焚燒午
香一月不知出何文典其日正是葵榴鬭艷梔艾爭香
角黍包金菖蒲切玉以酧佳景不特富家巨室為然雖
貧賤之人亦且對時行樂也
士人赴殿試唱名
諸路過者舉人排日赴都堂簾引訖伺候擇日殿試前
三日宣押知制誥詳定考試等官赴學士院鎻院命御
策題然後宣押赴殿士人詣集英殿起居就殿廡賜坐
引試依圖分廡坐定各賜印刊策題其士人止許帶文
房及卷子餘皆不許挾帶文集士人入東華門各行搜
檢身内有無綉體私文方行放入午則賜食與士人其
硯水之類皆殿直祇直供辦午後納卷而出舊制士人
卷子仍彌封卷頭打號然後納初放官次下覆考考定
次第送定參詳一同方定甲名次資而定奪三魁伺候
上御文德臨軒唱名進呈三魁試卷天顔親覩三魁排
定姓名資次然後宣喚三魁姓名其三魁聽快行宣喚
數次方敢應名而出扣問三代鄉貫年甲同方請入狀元
待班處更換所賜綠襕靴簡第一名狀元及第第二名
榜眼第三名探花其狀元官授承事郎職除上郡簽判
榜眼授承奉郎探花授承務郎職注中郡或下郡簽判
或無見闕則節推察推之職三魁進詩謝恩上賜御筵
賜詩與狀元以下第一甲舉人賜進士及第第二甲賜
進士出身第三至第五甲並賜同進士出身如有魁及
前下名太宗學内舍生員並陞甲恩例其老榜者謂之
特奏名為魁者附第五甲補廸功郎餘皆授諸州文學
助教武舉進士前三名照文科為狀元榜眼探花恩例
各賜紫囊金帶靴笏狀元授秉義郎榜眼授從義郎探
花授保義郎俱殿步司正副將之職除武舉進士皆循
文科例賜進士及第出身如進士欲赴御教場内射弓
陞甲聽從其便盖招箭班祇直也帥漕二司於未唱名
前差人吏客司等項行排辦禮部貢院充文科狀元局
或别院或借祥符寺充武科狀元局以伺唱名帥漕與
殿步司排辦鞍馬儀仗迎引文武三魁名乘馬帶羞帽
到院安泊欵待每日祇直皆兩司給官錢供應及於諸
州府守臣諸路三司及制閫殿步三司等官俱有餽送
助局錢酒兩狀元差委同年進士充本局職事官措置
題名登科錄帥司差撥六局人員安撫司關借銀器等
物差撥妓樂就豐豫樓開鹿鳴宴同拜人俱赴團拜於
樓下文武狀元注授畢各歸鄉里本州則立狀元坊額
牌所居之側以為榮耀州縣亦皆迎迓設宴慶賀如遇
龍飛年分則三魁黃甲及其餘進士皆倍加恩例卻與
常年不同則狀元可除下通判於此可見士子讀書之
貴而朝家待士之厚不可不知也故書以記為士者察
之
夢粱錄卷三
