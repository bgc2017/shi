夢粱錄卷六宋吳自牧撰
十月
十月孟冬正小春之時盖因天氣融和百花間有開一
二朵者似乎初春之意思故曰小春月中雨謂之液雨
百蟲飲此水而藏蟄至來春驚蟄雷始發聲之時百蟲
方出蟄朔日朝家賜宰執以下錦名曰授衣且賜錦花
色依品從給賜百官入朝起居衣錦襖三日士庶以十
月節出郊掃松祭祀墳塋内庭車馬差宗室南班往攅
宫行朝陵禮有司進煖爐炭太廟享新以告冬朔諸大
刹寺院設開爐齋供貴家新裝煖閣低垂繡簾老穉團
圞淺斟低唱以應開爐之序
立冬
立冬日朝廷差官祀神州地祇天神太乙十五日水官
解厄之日宫觀士庶設齋建醮或解厄或薦亡立冬之
後如遇瑞雪應序朝廷支給雪寒錢關會二十萬以賜
軍民官放公私賃錢五七十以示優恤
孟冬行朝饗禮遇明禋歲行恭謝禮
每歲孟冬例於上旬行孟冬禮遇明禋行恭謝禮係先
一日朝饗次日方行恭謝而官與宰相起居在學士院
伺候駕出景靈宫待旦催班入帝庭殿中椽燭徹空明
衛士拱立聽宣輦華炬金蓮引駕行駕前教樂所伶工
導引作樂逍遙輦後鈞容直動鼓吹從後詣景靈宫行
恭謝禮禮成就西齋殿賜平章執政親王百官宴盞次
食品並如朝會聖節同凡羣臣飲量内侍先奏定酒斟
淺深每盞用平尺量分數各有定數不得留殘前筵畢
上降輦轉御屏百官少歇傳宣賜羣臣以下簪花從駕
衛士起居官把路軍士等人並賜花檢會嘉定四年十
月十九日降旨遇大朝會聖節大宴及恭謝回鑾主上
不簪花又條具遇聖節朝會宴賜羣臣通草花遇恭謝
親饗賜羅帛花且臣寮花朵各依官序賜之宰臣樞密
使合賜大花十八朵欒枝花十朵樞密使同簽書樞密
院事賜大花十四朵欒枝花八朵敷文閣學士賜大花
十二朵欒枝花六朵知閣官係正任承宣觀察使賜大
花十朵欒枝花八朵正任防禦使至刺史各賜大花八
朵欒枝花四朵横行使副賜大花六朵欒枝花二朵待
制官大花六朵欒枝花二朵横行正使賜大花八朵欒
枝花四朵武功大夫至武翼賜大花六朵正使皆欒枝
花二朵帶遙郡賜大花八朵欒枝花二朵閣門宣輦舍
人大花六朵簿書官加欒枝花二朵閣門祇候大花六
朵欒枝花二朵樞密院諸房逐房副使承旨大花六朵
大使臣大花四朵諸色祇應人等各賜大花二朵自訓
武郎以下武翼郎以下并帶職人並依官序賜花簪帶
快行官帽花朵細巧並隨柳條教樂所伶工雜劇色渾
裏上高簇花枝中間裝百戲行則動轉諸司人員如幹
殿幹及百司下親事等官多有珠翠花朵裝成花帽者
惟獨至尊不簪花止平等輦後西黃羅扇影花而已都
人瞻仰天表御街遠望如錦向有朝臣吟二十八字曰
景靈行駕到和寧頭上宫花射綵雲歸向慈嚴誇盛事
誓殫忠力報吾君又有恭謝一二詞詠之名滿庭芳鳳
閣祥煙龍城佳氣明禋恭謝時豐綺羅争看簾幕捲南
風十里仙儀寳仗紅翠玉碾玲瓏鑾回也簫韶緩奏聲
在五雲中(闕)千官迎萬乘絲綸疊疊錦繡重重聽鳴矟
輦路宴罷鼇宫瞻仰天顔喜君恩霈寰宇雍容生平願
洪基固拱聖夀永無窮(闕)慶清朝(闕)銀漏花殘紅消燭
淚九重魚鑰韶聲沸奏萬乘祥曦門外盖聖君恭謝靈
休謹訪景明嘉禮天意好祥風瑞(闕)月榭正當小春天
氣禁街十里香中御輦萬紅影裏千官花底控繡勒寳
鞭搖曳看萬年永慶吾皇撚指又曕三載(闕)御街行(闕)時
康三載昇平世恭謝三朝禮羣臣禁衛帶花回齪巷兒
郎精銳戰袍新樣團雕擁重隘圍子隊繡衣花帽挨排
砌錦仗天街裏有如仙隊玉皇來妙樂鈞天盈耳都民
觀望時果是消災滅罪(闕)瑞鶴仙(闕)歡聲盈萬戶慶景
陵禮畢鑾輿遊步西郊暖風布喜湖山深鎖飛煙飛霧
傳收繡羽驊騮馳驟狨縷望彤芳穏穏金鑾衮鸞翔舞
(闕)雲過近回天廏錫宴瓊津洪恩均顧霞天向莫翠華
動舞韶舉絳紗籠千點星飛清禁銀燭交輝輦路瑞光
中渺祝無疆太平聖主(闕)車駕還内后妃殿閣蒙頒犒
餅胾高裝數百重均給隨鑾禁衛士狼餐皆有喜歡容
十一月冬至
十一月冬至正當小雪大雪氣候大抵杭都風俗舉行
典禮四方則之為師最是冬至歲節士庶所重如送饋
節儀及舉杯相慶祭享宗姻加於常節士庶所重如晨
雞之際太史觀雲氣以卜休祥一陽後日晷漸長比孟
月則添一線之功杜甫詩曰愁日愁隨一線長正謂此
也此日宰臣以下行朝賀禮士夫庶人互相為慶太廟
行薦黍之典朝廷命宰執祀於圜丘官放公私僦金三
日車駕詣攅宫朝享
十二月
季冬之月正居小寒大寒時候若此月雨雪連綿以細
民不易朝廷賜關會給散軍民賃錢公私放免不徵自
冬至後戌日數至第三戌便是臘日謂之君王臘臘月
内可鹽猪羊等肉或作腊&KR1571;法魚之類過夏皆無損壊
惠民局及士庶修製臘藥俱無蟲疰之患此月八日寺
院謂之臘八大刹等寺俱設五味粥名曰臘八粥亦設
紅糟以麩孔諸果笋芋為之供僧或饋送檀施貴宅等
家二十四日不以窮富皆備食餳豆祀竈此日市間及
街坊叫賣五色米食花(闕)膠牙餳箕豆聲叫聲鼎沸其
夜家家以燈照於卧床下謂之照虛耗二十五日士庶
家煮赤豆粥祀食神名曰人口粥有猫狗者亦與焉不
知出於何典考之此月雖無節序而豪貴之家如天降
瑞雪則開筵飲宴塑雪獅裝雪山以會親朋淺斟低唱
倚玉偎香或乘騎出湖邊看湖山雪景瑤林瓊樹翠峯
似玉畫亦不如詩人才子遇此景則以臘雪煎茶吟詩
咏曲更唱迭和或遇晴明則邀朋約友夜遊天街觀舞
隊以預賞元夕歲旦在邇鋪席有貨畫門神桃符迎春
牌兒紙馬鋪印鍾馗財馬廻頭馬等饋與主顧更以蒼
术山棗辟瘟丹相遺如宫觀羽流以交年䟽仙术湯等
送檀施家醫士亦餽屠蘇袋以五色線結成四金魚同
心結子或百事吉結子並以諸品湯劑送與主顧第宅
受之懸於額上以辟邪氣街市撲買錫打春幡勝百事
吉斛兒以備元旦懸於門首為新歲吉兆其各坊巷叫
賣蒼术小棗不絶又有市爆杖成架煙火之類自此入
月街市有貧丐者三五人為一隊裝神鬼判官鍾馗小
妹等形敲鑼擊鼓廵門乞錢俗呼為打夜胡亦驅儺之
意也
除夜
十二月盡俗云月窮歲盡之日謂之除夜士庶家不以
大小家俱洒掃門閭去塵穢淨庭戶換門神掛鍾馗釘
桃符貼春牌祭祀祖宗遇夜則備迎神香花供佛以祈
新歲之安禁中除夜呈大驅儺儀並係皇城事諸班直
戴面具著繡畫雜色衣裝手執金戧銀戟畫木刀劒五
色龍鳳五色旗幟以教樂所伶工裝將軍符使判官鍾
馗六丁六甲神兵五方鬼使竈君土地門神戶尉等神
自禁中動鼓吹驅祟出東華門外轉龍池灣謂之埋祟
而散是日内司意思局進呈精巧消夜果子合合内簇
諸般細果時果蜜煎糖煎及市食如十般糖澄沙糰韻
果蜜薑豉皂兒糕蜜酥小蚫螺酥市糕五色萁豆炒槌
栗銀杏等品及排小巧玩具頭兒牌兒貼兒小酒器上
插(闕)盒子中做造像生大安輦或玉輅
九(闕)等是夜禁中爆竹嵩呼聞於街巷(闕)
煙火屏風諸般事件爆杖及送在(闕)
爆杖聲震如雷士貧不以貧富家(闕)
如同白日圍爐圍坐酌酒唱歌鼓(闕)謂
之守歲
夢粱錄卷六
