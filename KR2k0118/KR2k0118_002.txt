夢粱錄卷二宋吳自牧撰
三月(佑聖真君誕辰附)
三月三日上巳之辰曲水流觴故事起於晉時唐朝錫
宴曲江傾都褉飲踏青亦是此意右軍王羲之蘭亭序
云暮春之初修禊事杜甫麗人行云三月三日天氣新
長安水邊多麗人形容此景至今令人愛慕兼之此日
正遇北極佑聖真君聖誕之日佑聖觀侍奉香火其觀
係屬御前去處内侍提舉觀中事務當日降賜御香修
崇醮籙午時朝賀排列威儀奏天樂於墀下羽流整肅
謹朝謁於陛前吟詠洞章陳禮士庶燒香紛集殿庭諸
宫道宇俱設醮事上祈國泰下保民安諸軍寨及殿司
衙奉侍香火者皆安排社會結縛臺閣迎列於道觀睹
紛紛貴家士庶亦設醮祈恩貧者酌水獻花杭城事聖
之虔他郡所無也
諸州府得解士人赴省闈
三月上旬朝廷差知貢舉監試主文考試等官并差監
大中門官諸司彌封謄錄等官就觀橋貢院放諸州府
郡得解士人并三學舍生得解生員諸路運司得解士
人有官人及武舉得解者盡赴院排日引試及諸州郡
諸路寓試試得待補士人並排日引試國子監牒試中
解者並行引試如有避親者就别院引試朝廷待士之
重差官之際並令快行宣押所差官員入内到殿聽勅
其知貢舉監試主文並帶羞帽穿執乘馭同諸考試等
官迎引下貢院然後鎻院擇日放試諸州士人自二月
間前後到都各尋安泊待試遂經部呈驗解牒陳乞納
卷用印并收買試籃桌椅之類試日已定隔宿於貢院
前賃房待試就看坐圖其士人各引試三場正日本經
次日論第三日策預試人照合試日分集於貢院竹門
之外伺候開門放試士人各入院内依坐位分廊占坐
訖知貢舉等官於廳前備香案穿秉而拜諸士人皆答
拜方下簾幕出示題目於廳額上中有疑難處聽士人
就簾外上請主文於簾中詳答之訖則各作文隨手上
卷至晡後開門放士人出院納卷於中門外書知姓氏
試卷入櫃而出其士人在貢院中自有廵廊軍卒賫硯
水點心泡飯茶酒菜肉之屬貨賣亦有八廂太保廵廊
事所納卷子徑發下彌封所封卷頭不要試官知士人
姓名恐其私取故也却於每卷上打號頭三場共一號
方發往謄錄所謄錄卷子依字號書寫對讀無差方納
入考試官各房考校如卷子考中發過别房覆考如稱
衆意方呈主文却於謄錄所弔取真卷點對批取定奪
魁選伺候申省奏號揭榜候取旨差官下院拆號放榜
中省魁者殿試陛甲恩例前十名亦如之補試中榜者
參太宗武三學為生員舉人中省闈者俟候都堂點請
覆試不過一論冒而已覆試畢然後到殿也此科舉試
三年一次到省士人不下萬餘人駢集都城鋪席買賣
如市俗語云趕試官生活應一時之需耳
蔭補未仕官人赴銓
每歲三月上旬應文武官蔭授子弟宗子蔭補者並赴
銓闈就試出官朝廷差監試主文考試等官就禮部貢
院放試試中者三名取一名文臣試兩場本經及刑統
義第三日願試法科者聽武臣試七書義三學生員人
試中榜者陞内舍其時亦有試宏詞法科館職賢良方
正三省堂後官及六部吏並試法科陞補額名並是排
日放試合差外諸司等官吏並循諸試例如省闈年分
移於八月放試中榜者赴吏部伺候簾試過參注差遣
武選中者就兵部右選廳銓量讀法注授出官其文武
銓魁特轉一資恩例銓魁仍置局造題名集設同年宴
於西湖帥運諸司俱有送助為局費盖臨安輦轂之下
中榜多是府第子弟報榜之徒皆是百司衙兵謂之喜
蟲兒其榜報人獻以黃絹旗數面上題中榜新恩銓魁
姓名插於門左右以光祖宗而耀閭里乞覓搔攪酒食
豁湯錢會外又以一二千緡犒之此其常例也
清明節
清明交三月節前兩日謂之寒食京師人從冬至後數
起至一百五日便是此日家家以柳條插於門名曰明
眼凡官民不論小大家子女未冠笄者以此日上頭寒
食第三日即清明節每歲禁中命小内侍於閣門用榆
木鑚火先進者賜金碗絹三疋宣賜臣寮巨燭正所謂
鑚燧改火者即此時也禁中前五日發宫人車馬往紹
興攅宫朝陵宗室南班亦分遣諸陵行朝享禮向者從
人官給紫衫白絹三角兒青行纏今亦遵例支給至日
亦有車馬詣赤山諸攅并諸宫妃王子墳堂行享祀禮
官員士庶俱出郊省墳以盡思時之敬車馬往來繁盛
填塞都門宴於郊者則就名園芳圃竒花異木之處宴
於湖者則綵舟畫舫欵欵撑駕隨處行樂此日又有龍
舟可觀都人不論貧富傾城而出笙歌鼎沸鼓吹喧天
雖東京金明池未必如此之佳殢酒貪歡不覺日晚紅
霞映水月挂柳梢歌韵清圓樂聲嘹喨此時尚猶未絶
男跨雕鞍女乘花轎次第入城又使童僕挑著木魚龍
船花籃鬧竿等物歸家以饋親朋隣里杭城風俗侈靡
相尚大抵如此
諸酒庫迎煮
臨安府點檢所管城内外諸酒庫每歲清明前開煮中
前賣新迎年諸庫呈覆本所擇日開沽呈樣各庫預須
告示官私妓女新麗妝著差雇社隊鼓樂以榮迎引至
期侵晨各庫排列整肅前往州府教場伺候點呈首以
三丈餘高白布寫某庫選到有名高手酒匠醖造一色
上等醲辣無比高酒呈中第一謂之布牌以大長竹掛
起三五人扶之而行次以大鼓及樂官數輩後以所呈
樣酒數擔次八仙道人諸行社隊如魚兒活擔糖糕麵
食諸般市食車架異檜竒松賭行漁父出獵臺閣等社又
有小女童子執琴瑟妓家服役婆嫂喬裝綉體浪兒手
擎花籃精巧籠仗其官私妓女擇為三等上馬先以頂
冠花衫子襠袴次擇秀麗有名者帶珠翠朵玉冠兒銷
金衫兒裙兒各執花斗鼓兒或捧龍阮琴瑟後十餘輩
者紅大衣帶皂時髻名之行首各雇賃銀鞍鬧裝馬匹
借倩宅院及諸司人家虞候押番及喚集閑僕浪子引
馬隨逐各青絹白扇馬兀供直預十日前本庫官小呈
五日前點檢所僉廳官大呈雖貧賤潑妓亦須借備衣
裝首飾或託人雇賃以供一時之用否則責罰而再辦
妓女之後專知大公皆新巾紫衫乘馬隨之州府賞以
綵帛錢會銀碗令人肩駝於馬前以為榮耀其日在州
治呈中祇應訖各庫迎引出大街直至鵝鴨橋北酒庫
或俞家園都錢庫納牌放散最是風流少年沿途勸酒
或送點心間有年尊人不識羞恥亦復為之旁觀哂笑
諸酒肆結綵歡門遊人隨處品嘗追歡買笑倍於常時
州府節制諸軍春教
帥守職帶節制軍馬之職每歲春秋二教三月正當春
閱時候擇日告報本州所統軍馬諸縣廵尉兵革及節
制殿步兩司軍馬並赴蒲橋下後軍教場教閱軍伍以
備起發防秋至期浙西路鈐轄并節制諸軍綂制等官屬
帶領各部軍馬詣教場伺候教閱鳴鑼擊鼓試爆放烟
諸軍排陣似迎敵之勢將佐呈比體挑戰之風試弩射
弓打毬走馬武藝呈中賞犒有差軍卒勞績給以錢帛
午後放散迎回府治伺候帥座回衙方行逐便回軍寨
其帥首馬前排列軍仗八卦辰宿諸色旗隊甚夥轅門
帳門界限嚴肅人不敢視親從對對衫帽新鮮士卒威
勇凜凜可畏使馬牽控寳裝鮮鮮黃轎前引職旗後隨
樂騎擁後威聲震懾佐官彈壓以警無徒觀者如堵至
莫方歸向有端明厲尚書諱文翁開閫於杭儀仗異於
帥守者夥旗幟多用斧鉞之器御馬院諸營教閱傳旨
宣押禁中教場呈試武藝飛鎗斫柳走馬舞刀百藝俱
呈使臣奏樂聲徹九霄提點以上錫賜甚隆使臣兵率
頒降從例殿司步所隸將佐軍伍俱出郊合教於欏木
教場上賜帥將金器綵疋加之品食御酒主兵官卒俱
沾雨露之恩也
二十八日東嶽聖帝誕辰
三月二十八日乃東嶽天齊仁聖帝聖誕之日其神掌
天下人民之生死諸郡邑皆有行宫奉香火杭城有行
宫者五如吳山臨平湯鎮西溪曇山奉其香火唯湯鎮
臨平殿廡廣闊司案俱全吳山廟居輦轂之下人烟稠
密難以開拓亦勝曇山梵宫内一小殿耳都城士庶自
仲春下浣答賽心愫或專獻信香者或答重囚帶枷者
或諸行鋪戶獻異果名花精巧麵食呈獻者或僧道誦
經者或就殿廡舉法音而上夀者舟車道陸絡繹往來
無日無之又有丐者於吳山行宫獻綵畫錢幡張掛殿
前其社尤盛聞之此幡錢屬後殿充脂粉局收管其殿
下有佐神勅封美號曰協英靈顯安鎮忠惠王其神姓
劉父子俱為神靈顯感應人皆皈依五月二十九日誕
日諸社獻送亦復如是姑書以記之耳
暮春
是月春光將暮百花盡開如牡丹芍藥棣棠木香酴釄
薔薇金紗玉綉毬小牡丹海棠錦李徘徊月季粉團杜
鵑寳相千葉桃緋桃香梅紫笑長春紫荆金雀兒笑靨
香蘭水仙映山紅等花種種竒絶賣花者以馬頭竹籃
盛之歌叫於市買者紛然當此之時雕梁燕語綺檻鶯
啼靜院明軒溶溶洩洩對景行樂未易以一言盡也
夢梁錄卷二
