夢粱錄地理類八(雜記之屬)
提要
(臣)等謹案夢粱錄二十卷宋吳自牧撰自牧
錢塘人是書全用東京夢華錄之體以紀南
宋郊廟宫殿下至百工雜戲之事周密武林
舊事序云欲如孟元老夢華而近雅固謂夢
華錄不足於雅馴矣而自牧是書之俚俗殆
有甚於夢華錄者然其言得自見聞頗為質
實典章文物於是可徵與武林舊事詳略互
見實可資以稽考故事首有自序云緬懷往
事殆猶夢也故名夢粱錄末署甲戌歲中秋
日書考甲戌為宋度宗咸淳十年其時宋未
亡也意甲戌字傳寫舛訛歟新城王士禎集
載是書跋云夢粱錄二十卷不著名氏蓋士
禎所見抄本又脱此序故不知為自牧所撰
今檢永樂大典所引亦題自牧之名自屬無
誤特其仕履則已不可考耳乾隆四十三年
五月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
夢粱錄原序
昔人卧一炊頃而平生事業敭歴皆遍及覺則依然故
吾始知其為夢也因謂之黃粱夢矧時異事殊城池苑
囿之富風俗人物之盛焉保其常如疇昔哉緬懷往事
殆猶夢也名曰夢粱錄云脱有遺闕識者幸改正之毋
哂甲戌歲中秋日錢塘吳自牧書
