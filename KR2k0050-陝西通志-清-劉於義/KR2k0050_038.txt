陜西通志卷三十八
屯運二(附考歴代屯田)(漕運)
屯田
漢武帝元鼎六年上郡西河等處開田官斥塞卒六十
萬人戍田之(漢書食貨志)師古曰開田始開屯田也(本志注)
後漢世祖建武四年馬援家屬隨隗囂質子恂歸雒陽
居數月而無它職任援以三輔地曠土沃而所將賓
客猥多乃上書求屯田上林苑中帝許之(後漢書馬援傳)
順帝永建四年僕射虞詡上疏曰雍州厥土惟上且沃
野千里穀稼殷積夫棄沃壤之饒損自然之財不可
謂利書奏帝乃復三郡激河浚渠為屯田省内郡費
計歲一億(文獻通考)
後主建興十二年亮悉大衆由斜谷出據武功五丈原
與司馬宣王對於渭南亮以前者數出皆以運糧不
繼使已志不伸乃分兵屯田為久駐之計耕者雜於
渭濱居民之間而百姓安堵軍無私焉(蜀志諸葛亮傳)
晉武帝初扶風王駿為鎮西將軍都督雍梁等州勸督
農桑與士卒分役已及僚佐並將帥軍士等人限田
十畝具以表聞詔遣普下州縣使各務農事(晉書扶風王駿)
(傳)
北魏太祖登國九年春三月使東平公元儀屯田於河
北五原至於稒陽(稒陽在榆林衛東北)塞外(魏書太祖本紀)
唐玄宗開元八年同州刺史姜師度派洛灌朝邑河西
二縣閼河以灌通靈陂收棄地二千頃為上田置十
餘屯帝幸長春宫嘉其功詔褒美(唐書姜師度傳)九月詔曰
昔史起溉漳之策鄭國鑿涇之利自兹厥後聲塵缺
然同州刺史姜師度識洞於微智研未兆匪躬之節
所懷必罄奉公之道知無不為頃職大農首開溝洫
歲功猶昩物議紛如緣其忠欵可嘉委任仍舊暫停
九列之重假以六條之察白藏過半續用斯多食乃
人天農為政本朕故兹巡省不憚祁寒將申勸䘏之
懷特冒風霜之弊今原田彌望畎澮連屬由来榛棘
之所遍為秔稻之川倉庾有京坁之饒關輔致畝畬
之潤本營此地欲平人民百姓未閑三農虚棄以官
令開發冀令遞相教誘功既成矣思與之共其屯田
内先有百姓挂籍之地比来召作主亦量准頃田割
還其官屯熟田如同州有貧下欠地之戶自辦工力
能營種者准數給付餘地且依前官取師度以功特
加金紫光禄大夫賜帛三百疋(册府元龜)二十九年十一
月十七日勅新豐朝邑屯田令長春宫使檢校(會要)天
寳八年屯田收榖關内得五十六萬三千八百一十
石(通典)天下諸州屯關内道二百五十八(六典)
德宗建中三年宰相楊炎請置屯田於豐州(受降城地)發關
輔民鑿陵陽渠以增溉京兆尹嚴郢嘗從事朔方知
其利害以為不便疏奏不報郢又奏五城舊屯其數
至廣以開渠之糧貸諸城約以冬輸又以開渠功直
布帛先給田者據估轉穀如此則關輔免調發五城
田闢比之浚渠利十倍也時楊炎方用事郢議不用
而陵陽渠亦不成(唐書食貨志)貞元三年募戍卒屯田京
西上問李泌以復府兵之策對曰今歲卒戍京西者
十七萬人計歲食粟二百四萬斛今粟斗直錢百五
十為錢三百六萬緡國家比遭饑寒經費不充就使
有錢亦無粟可糴未暇議復府兵也上曰然則亟減
戍卒歸之如何對曰陛下誠用臣言可不減戍卒不
擾百姓糧食皆足府兵亦成上曰果能如是何為不
用對曰此須急為之過旬日則不及矣上問其計泌
曰吐蕃久居原蘭之間以牛運糧糧盡牛無所用請
發左藏惡繒染為綵纈因党項以市之計十八萬疋
可致牛六萬餘頭命諸冶鑄農器糴麥種分賜沿邊
軍鎮募戍卒耕荒田而種之約麥熟倍償其種其餘
據時價五分增一官為糴之来春種禾亦如之關中
土沃久荒所收必厚戍卒獲利耕者浸多糴價必賤
名為增之而實比今歲所減多矣且邊地官多闕請
募人入粟以補之可足今歲之糧上皆從之因問曰
卿言府兵亦集如何對曰舊制戍卒三年而代今既
因屯田致富則安於其土必不思歸及其將滿下令
有願留者即以所開田為永業家人願来者本貫給
長牒續食而遣之不過數番則戍卒皆土著乃悉以
府兵之法理之是變關中之疲敝為富強也上喜曰
如此天下無復事矣泌曰未也臣能不用中國之兵
使吐蕃自困上曰計將安出對曰臣未敢言之俟麥
禾有效然後可議也既而戍卒應募願耕屯田者什
五六(名臣奏議)
憲宗元和中以韓重華為振武京西營田和糴水運使
募人為十五屯每屯百三十人人耕百畝就高為堡
東起振武西逾雲州極於中受降城凡六百餘里列
栅二十墾田三千八百餘頃歲收粟二十萬石省度
支錢二千餘萬緡(唐書食貨志)
文宗太和四年六月左右神策軍奏當軍於鳳翔扶風
縣營田採造寳雞縣採造斜谷南山吴山寳雞扶風
營田共四所各請鑄印並可之(册府元龜)太和末邠寧節
度使畢諴募士開營田歲收三十萬斛省度支錢數
百萬緡(唐書食貨志)
宋仁宗天聖四年陜西用兵詔轉運使度隙地置營田
以助邊計又假同州沙苑監牧地為營田而知永興
軍范雍括諸郡牛頗煩擾未幾遂罷(宋史食貨志)慶歴元
年九月置陜西營田務(仁宗本紀)范仲淹大興屯田於陜
西(文獻通考)皇祐元年詔減陜西兵屯内地以省邊費(通鑑)
陜西興置營田本欲助邊以寬民力除沿邊空閒膏
腴地土可以開墾外其近裏州縣官吏不能體朝廷
之意將遠年瘠薄無人請佃逃田抑勒近隣人戶分
種或令送納租課自来人戶租佃官地每畝出課不
過一二斗今勒令分種每畝須收數斗致貧戶輸納
不前自用兵以来人戶科率勞弊已業尚多荒廢實
無餘力更及營田所出租課多包虚送納况今歲灾
旱尤甚理當優䘏臣等欲乞陜西近裏州軍營田一
切廢罷如原係租田令依舊額出課如遠年瘠薄逃
田税重無人佃者即減定税額召人請佃(范文正公集)
神宗熙寧五年知延州趙卨乞根括閒田及募弓箭手
詔如其請行之時陜西曠土多未耕屯戍不可撤遠
方有輸送之勤卨請募民耕以紓朝廷憂詔下其事
經略安撫使郭逵言懷寧砦新得地百里已募弓箭
手無閒田可耕卨又言之遂括得地萬五千餘頃募
漢蕃兵幾五千人為八指揮詔遷卨官賜金帛(宋史食貨)
(志)初鄜延地皆荒瘠占田者不出租賦倚為藩蔽寳
元後用兵凋耗殆盡其曠土為諸酋所有卨因詔問
曰往時汝族戶若干今皆安在對大兵之後死亡流
散其所存止此卨曰其地存乎酋無以對卨曰聽汝
自募丁家使占田充兵若何吾所得者人耳田則吾
不問也諸酋皆感服歸募悉補亡籍又簡括境内公
私閒田得七千五百餘頃募騎兵萬七千神宗聞而
嘉之(趙卨傳)元豐五年知太原府呂惠卿嘗上營田疏
曰今葭蘆米脂裏外良田不啻一二萬頃夏人名為
真珠山七寳山言其多出禾粟也若耕其半則兩路
新砦兵費已不盡資内地况能盡闢之乎前此所以
不敢進耕者外無捍衛也今於葭蘆米脂相去一百
二十里間各建一砦又其間置小堡鋪相望則延州
之義合白草與石州之吴堡尅明以南諸城砦千里
邊面皆為内地而河外三州荒閒之地皆可耕闢以
贍軍用又通葭蘆之道於麟州之神木其通堡砦亦
如葭蘆米脂之法而横山膏腴之地皆為我有矣七
年惠卿雇五縣耕牛發將兵外護而耕新疆葭蘆吴
堡間膏腴地號木瓜園者凡得地五百餘頃麟州豐
州地七百三十頃弓箭手與民之無力及異時兩不
耕者又九百六十頃惠卿自謂所得極厚可助邊計
乞推之陜西八年樞密院奏去年耕種木瓜園凡用
將兵萬八千餘人馬二千餘匹費錢七千餘緡穀近
九千石糗糒近五萬斤草萬四千餘束又保甲守禦
費緡錢千三百米石三千二百役耕民千五百雇牛
千具皆彊民為之所收禾粟蕎麥萬八千石草十萬
二千不償所費又借轉運司錢穀以為子種至今未
償增入人馬防拓之費仍在年計之外慮經略司来
年再欲耕種乞早約束詔諭惠卿毋蹈前失河東進
築堡砦自麟石鄜延南北近三百里地土悉募廂軍
配卒耕種免役(食貨志)
高宗紹興五年十二月詔吴玠於梁洋成鳳等州措置
官莊屯田六年九月以川陜宣撫吴玠於興元洋州
治廢堰營田六十莊計田八百五十四頃歲收二十
五萬石以助軍儲賜詔奬諭焉(宋史食貨志)吴玠平蜀以
軍儲不繼治褒城堰為屯田民謂不便因郭大中言
約中其數使民自耕而歲入多於屯田(續文獻通考)七年
玠與敵對壘常恐遠餉勞民屢節浮費益治屯田歲
收十萬斛又調戍兵命梁洋守將治堰民知灌溉可
恃願歸業者數萬家(宋史吳玠傳)
金宣宗元光元年正月壬辰詔徙中京唐鄧商虢許陜
等州屯軍及諸軍家屬赴京兆同華就糧屯(金史宣宗本紀)
元初海内既一内而各衛外而行省皆立屯田以資軍
餉陜西等屯則因地之宜而肇為之未嘗遺其利(續文)
(獻通考)渭南縣屯田一千二百二十二頃有竒臨潼縣
屯田一千二十頃有竒涇陽縣屯田一千二十頃有
竒盩厔縣屯田九百四十三頃有竒鳳翔縣屯田九
十頃有竒延安路屯田四百八十餘頃(元史地理志)
世祖中統二年十月詔鳳翔府種田戶隷平陽兵籍毋
令出征務耕屯以給軍餉十二月命陜西行中書省
給綏德州等處屯田牛種農具三年十月詔鳳翔府
屯田軍隷兵籍屯田鳳翔至元元年八月發萬戶舒
穆嚕濟濟哩所部千人赴商州屯田(元史世祖本紀)六年十二
月帝命察球爾率兵往鳳州等處立屯田總管府(俊竒傳)
七年以李德輝為安西王相德輝至視瀕涇營牧故
地可得數千頃起廬舍疏溝澮假牛種田具與貧民
二千家屯田其中歲得粟麥芻藁萬計(續文獻通考)十一
年初立陜西河渠營田使司安置屯田(長安志圖說)正月
以安西王府所管編民二千戶立櫟陽涇陽終南渭
南屯田十五年十二月鴨池等處招討使竒徹所領
南征新軍不能自贍者千人命屯田於京兆十八年
冬十月命安西王府協濟戶及南山隘口軍於安西
延安鳳翔六盤等處屯田增陜西營田糧十萬石(元史)
(世祖本紀)陜西等處萬戶府十九年二月以盩厔南係官
荒地發歸附軍立孝子林張馬村軍屯二十年以南
山把口子巡哨軍人八百戶於盩厔之杏園莊屯田
為戶孝子林屯三百一戶張馬村屯三百一十三戶
杏園莊屯二百三十三戶為田孝子林二十三頃八
十畞張馬村七十三頃八十畞杏園莊一百一十八
頃三十畞貴齊延安總管府十九年以拘收贖身放
良穆爾齊及漏籍戶計於延安路特默齊草地屯田
為戶二千二十七為田四百八十六頃(兵志)二十三年
陜西行省言延安置屯田鷹坊總管府其和斯巴哈
軍逃散者皆入屯田今復供秦王阿南達所部阿黑
達實飼馬及輸他賦有旨皆罷之其不悛者罪當死
二十四年六月以陜西邠乾及安西屬縣閒田立屯
田總管府置官屬秩三品(元史世祖本紀)至元二十八年陜
西屯田四十八終南九屯(懷數屯皋平屯忠力屯曲泉屯樂成屯利澤屯奉上)
(屯欒村屯安化屯)渭南一十六屯(懷德屯懷仁屯豐濟屯善慶屯潤澤屯永便屯皂角)
(屯亭利屯信陵屯嚴應屯南金屯安陽屯安慶屯南永壽屯北永壽屯邰陽屯)涇陽九屯(豐閏)
(屯里仁屯昭義屯富安屯永昌屯廣備屯仁受屯安信屯華原屯)櫟陽九屯(歸厚屯安仁屯)
(安業屯豐樂屯萬全屯廣盈屯阜盈屯大有屯安陵屯)平涼五屯(今隷甘省)共戶四
千八百九十二地五千六百六十四頃一十二畝六
分零(内荒閒地一千六百八十七頃九十七畝二分零)農器二千二百三十
三副八分五釐牛二千二百零九具一隻九分(每牛一具)
(以十二分為率撥地二頃納粟麦五十石内大麥二十石小麥二十石粟十石草一百束牛一隻者地數)
(以下皆減半牛三隻以上各隨其分數以增之長安志屯田圖說)二十九年三月樞
密院臣奏延安鳳翔京兆三路籍軍三千人僧格皆
罷為民今復其軍籍屯田六盤從之(元史世祖本紀)二十九
年以安西王所管編民立櫟陽等處屯田又立鳳翔
屯田三十年更為民屯為戶鳳翔一千一百二十七
戶櫟陽七百八十六戶後存六百五十戶涇陽六百
九十六戶後存六百五十八戶終南七百七十一戶
後存七百一十三戶渭南八百一十一戶後存七百
六十六戶為田鳳翔九十頃一十二畞櫟陽一千二
十頃九十九畞涇陽一千二十頃九十九畞終南九
百四十三頃七十六畝渭南一千二百二十二頃三
十一畞(兵志)三十年商挺為安西王相許楫言京兆之
西荒野數千頃宋金皆嘗置屯如募民立屯田歲可
得穀給王府之需挺以其言入對三年屯成果獲其
利(續文獻通考)
武宗至大元年陜西屯糧九萬三千六百七十九石二
斗九升一合六勺草三十一萬三千七百九十束(長安)
(志圖說)四年十一月辛丑命延安鳳翔安西軍屯田紅
城者還陜西屯田(元史武宗本紀)
順帝至正二年陜西屯糧數除優免事故逃亡等戶外
共七萬二千六百五十九石七斗八升二合三勺四
抄内大麥二萬六千七百二十五石二斗零四合小
麥二萬六千六百八十二石五斗一升八合七勺四
抄粟一萬七千二百九十七石四斗八合白米八百
一十四石五斗二升四合糜子一百五十五石零四
升五合九勺粳米五十石八斗八升二合糯米九百
三十四石一斗九升九合七勺草二十九萬一千五
百一十三束(長安志圖說)二十二年正月仍命察罕特穆
爾屯糧於陜西(元史順帝本紀)
明太祖洪武四年詔陜西等屯田三年後每畝收租一
斗二十年令陜西屯軍五丁抽一税糧照民田例又
令屯軍種田五百畝者歲納糧五十石(續文獻通考)二十
六年定凡屯種合用牛隻設或不敷即便移文取索
若官廏數多差人發遣如果路途窵遠此間地方出
産可以收買務在公私兩便就給官價民間買用其
孳生數目每歲年終通報陜西都使共牛二萬七千
四百六十七隻水牛四十六隻黃牛二萬六千六百
八十三隻犏牛七百三十八隻(明會典)陜西都司並所
屬衛所屯田共二萬九千四百四十四頃二十二畝
零(圖書編)
成祖永樂五年令陜西按察司增置僉事二員盤量屯
糧(明會典)
宣宗宣德二年令巡按陜西監察御史兼理屯田(明會典)
四年令陜西都司並直隷衛所開墾田土每畝歲納
舊鈔三十貫菜地每畝果樹每十株歲納舊鈔五十
貫候鈔法通止(世法錄)
英宗正統元年奏准陜西旗軍餘丁所種屯田五十畝
之外每畝納糧五升(續文獻通考)二年添設陜西按察司
僉事一員提督屯田令陜西每軍正糧免上倉止徵
餘糧六石(明會典)四年命陜西沿邊空閒之處許官軍
戶下人丁儘力耕種免納籽粒(續文獻通考)五年閏十一
月題准取延安綏德二衛屯田餘丁及本處守備軍
餘於寨堡附近給田耕種量納草束以備補助俱聽
協贊軍務副使陳斌提督比較(世法錄)七年減延綏等
處屯田軍籽粒每百畝歲納六石者止納四石又減
延綏等處屯田籽粒每百畝歲納八石十年添設陜
西按察司副使一員專一提督水利及屯田(明會典)
憲宗成化二年令陜西都行二司各衛所軍士餘丁不
該輪班在營者每人採草一百二十束各於官場上
納(續文獻通考)六年令陜西延綏等處屯田每軍百畝徵
草二束九年令榆林以南招募軍民屯田每一百畝
於鄰堡上納籽粒六石(明會典)都御史余子俊奏築邊
牆開設榆林衛墾屯田以守邊子俊受命至延綏相
度邊地東起清水營紫城砦西至花馬池每二三里
為敵臺砦崖連比不絶又於中空築短牆横一斜二
如黻月狀以為偵敵避箭之所凡為堡十二崖砦八
百有竒墩九十有五凡兩月而功畢又請即榆林堡
置衛以逋兵當勾及戍南土者之子孫益之凡内邊
曠土皆墾為屯田歲獲數萬石(登壇必究)十三年五月戶
部尚書楊鼎等會議邊方事宜延慶綏三衛原有屯
田一萬一百餘頃每軍一名該地一頃共納籽粒五
萬六千餘石穀草七萬九千餘束以供邊用年久多
弊乞行陜西都布按三司各堂上官親詣其地勘量
明白編成册本送官備照每屯軍給與印信繇帖收
執上從之(世法錄)
孝宗弘治四年三月先是陜西榆林衛有土兵以助軍
有戶丁屯種以養兵其後戶丁有逃回原籍者苦官
司勾擾之累議者欲聽從其便勿令勾擾下鎮巡等
官議謂土兵戶丁耕守兩便彼此相資若逃者不究
恐邊務漸廢宜將逃歸者免原籍本戶糧差一年在
屯逋租亦暫蠲之待秋成後有司仍遣還衛屯種其
衞所但令移文原籍查取勿輒遣人勾擾戶部覆奏
從之(世法錄)
武宗正德時顔頤夀以大理少卿委查延慶諸務時劉
瑾立法查糧各邊衞屯田欲有增益及查軍欲三丁
抽一為正軍又以官銀散給軍民每四錢責運邊糧
一石每二分五釐責納邊草一束賦重法嚴人不堪
命頤壽不阿徇風旨顧一切以寬大處之邊方賴以
蔭庇(賈志)
世宗嘉靖初陜西軍衛戶一十五萬五百五十四口三
十五萬二千九百六十三屯地一十二萬二千三百
五頃六十三畝一分五毫屯糧九萬六千六百三十
二石三斗九升一勺二抄屯草八十五萬九千六百
九十三束西安府軍衛戶一萬五千七百六十八口
三萬九千九百一屯地二萬七千二百三十九頃九
十七畝三分四釐八毫屯糧一十六萬九千一百九
十一石五斗六升一合九勺屯草二十萬六千一百
九十一束地畝銀二千六百五十九兩九錢潼關衛
戶七千八百四十口一萬六千七百屯地二千七百
二十九頃六十一畝三分一釐二毫五絲屯糧一萬
六千三百七十七石六斗七升八合七勺五抄七撮
地畝銀二百四十八兩五分鳳翔府官軍戶八百二
十六口二千一百二十屯地一千九十三頃五十一
畝六分七釐屯糧八千五百九石六升五合屯草一
萬三千五百一束地畝銀一百四十六兩五錢漢中
府軍衛戶九百二十六口三千六十七屯地一千七
十五頃一十三畝三分五釐八毫屯糧六千四百五
十石八斗一合四勺五抄屯草七千三百八十二束
地畝銀九十六兩寧羌州軍衛戶一千八百五十三
口一萬二千五百一十三屯地二千三百七十一頃
七十一畝一分屯糧一萬四千二百三十石二斗六
升七合屯草二萬一千三百四十五束地畝銀二百
三十七兩一錢七分沔縣軍衛戶一百五十九口三
百五十八屯地二百六十二頃五十五畝八分六釐
屯糧一千五百七十五石三斗五升二合屯草二千
三百六十三束地畝銀二十三兩一錢二分延安府
軍衛戶二千七百八十一口四千三百四十屯地三
千五十三頃八十三畆屯糧一萬四千三百三十石
屯草二萬一千二百八十三束地畝銀五百九十八
兩八錢七分綏德州軍衛戶一萬七千五百口二萬
六千五百五十屯地六千六百九十八頃四十畝屯
糧一萬七千八百一十四石屯草二萬七百八十二
束地畝銀二百九十六兩九錢一分榆林衛戶屯丁
五千五口百七十三屯地二萬七千九百六十五頃
屯糧三萬三千五百六十八石屯草五千束地畝銀
五百五十九兩三錢(馬志)十三年題准陜西地方如有
屯田為軍職人等買種代種者悉照紅牌事例問罪
(續文獻通考)
穆宗隆慶元年陜西都御史楊巍奏屯田給種徵税别
無差役不得比民田詔蠲之例宜行各邊如舊輸納
詔可(續文獻通考)
神宗萬歷十一年議准陜西延鎮丈出荒田但不在屯
田舊額之内者俱聽軍民隨便領種永不起科各邊
但有屯餘荒地堪墾者俱照例行(世法錄)萬歷末榆林
衛屯田除荒地一千八百四十二頃零實存地三萬
六千一百一十七頃二十九畝零增糧六千八百六
十一石五斗零其實徵糧四萬一千四百二十石四
斗三升零增均徭銀一千八百五十二兩四錢零增
九釐銀一百四十兩五錢(延綏鎮志)興安州屯田二百五
十一頃七十七畝屯糧二千四百三十三石九斗屯
草三千六十六束(賈志)
熹宗天啓初新定雜項陜西衛所屯田等銀共九萬七
千八百二十五兩四錢二分二釐五毫一絲八忽四
微(世法錄)
漕運(倉庾附)
夏雍州浮于積石至于龍門西河會于渭汭(夏書禹貢)正義
曰地理志云積石山在金城河關縣西南羌中龍門
山在馮翊夏陽縣北胡渭曰按漢河關縣在今陜西
西寧衛西南塞外夏陽今西安府韓城縣也雍之西
北境遠近不同各從其便以至龍門不盡由積石其
曰浮於積石者舉遠以該近耳會於渭汭者言出渭
之舟逆流而上與浮河之舟相會於渭水之北今韓
城縣北龍門山南是其地也渭汭在河之西岸華隂
朝邑韓城之地皆是也東與蒲州榮河分水此言雍
之貢道故特以西岸言之韓汝節云今蒲州舜所都
也渭水之北今朝邑縣南境渭水至此東入河折而
北三十里即蒲州故舟皆會於渭北今按北船出龍
門至榮河縣北汾水入河處便當東轉泝汾無緣更
順流而下至朝邑與南船會也且禹告成當堯時帝
都平陽距蒲阪三百餘里韓城北連龍門東對汾口
南北貢船相會當在其間曷為引蒲州以證乎(禹貢錐指)
公劉乃積乃倉乃裹餱糧于橐于囊(詩經大雅)公劉為夏人
迫逐之故不忍鬭其民乃裹糧食於囊橐之中棄其
餘而去(箋)
漢高祖初酈生說齊王曰蜀漢之粟方船而下(史記酈食其傳)
索隠曰方船謂並舟也(本傳注)劉敬說帝都關中張良
曰關中阻三面而守獨以一面東制諸侯諸侯安定
河渭漕輓天下西給京師諸侯有變順流而下足以
委輸敬說是也(留侯世家)二年蕭何守關中計戶口轉漕
給軍漢與楚相守滎陽數年軍無見糧蕭何轉運關
中給食不乏(蕭相國世家)七年二月蕭何治未央宫立太
倉(漢書高祖本紀)高帝時漕轉山東粟以給中都官歲不過
數十萬石(史記平凖書)索隠曰說文云漕水轉穀也一云
車運曰轉水運曰漕中都猶都内也皆天子之倉府
以給中都官者即今太倉以積官儲者也(平凖書注)長安
西渭北石徼西有細柳倉東有嘉倉(三輔黃圖)如淳曰長
安圖細柳倉在渭北近石徼(漢書文帝紀注)
武帝建元中漢興七十餘年太倉之粟陳陳相因充溢
露積於外居官者以為姓號(漢書食貨志)貨殖傳倉氏庾
氏是也(志注)元光中大司農鄭當時言異時關東漕粟
從渭中上度六月而罷而漕水道九百餘里時有難
處引渭穿渠起長安旁南山下至河三百餘里徑易
漕度可令三月罷而渠下民田萬餘頃又可得以溉
此損漕省卒而益肥關中之地得穀天子以為然令
齊人水工徐伯表悉發卒數萬人穿漕渠三歲而通
通以漕大便利(史記河渠書)天子既益置左右輔諸官益
新置多徙奴婢衆下河漕度四百萬石(索隠曰度猶運也)及
官自糴乃足(平凖書)人有上書欲通褒斜道(正義日括地志云褒)
(谷在褒城縣北五十里斜水源出褒城縣西北九十八里衙嶺山漢書溝洫云褒水通沔斜水通渭皆以)
(行船)及漕事下御史大夫張湯湯阿其事因言抵蜀從
故道(正義曰括地志云鳳州兩當縣本漢故道縣也在州西五十里)故道多阪回遠
今穿褒斜道少阪近四百里而褒水通沔斜水通渭
皆可以行船漕漕從南陽上沔入褒褒之絶水至斜
間百餘里以車轉從斜下下渭如此漢中之穀可致
山東從沔無限(正義曰無限言多也山束謂河南山南江南淮南等)便於砥柱
之漕天子以為然拜湯子卬為漢中守發數萬人作
褒斜道五百餘里道果便近而水多湍石不可漕(河渠)
(書)元封元年置平凖於京師都受天下委輸(索隠曰大司農)
(屬官有平準令丞者以均天下郡國輸斂貴則糶之賤則買之平賦以相凖輸歸於京都故命曰平準)
桑弘羊請令吏得入粟補官及罪人贖罪令民能入
粟甘泉各有差以復終身不告緡他郡國各輸急處
而諸農各致粟山東漕益歲六百萬石一歲之中太
倉甘泉倉滿邊餘穀民不益賦而天下用饒於是弘
羊賜爵左庶長黃金百斤(平凖書)
宣帝本始四年正月詔丞相以下至都官令丞入穀輸
長安倉助貸貧民(漢書宣帝本紀)五鳳中歲數豐穰穀至石
五錢農人少利大司農中丞耿壽昌善為算能商功
利得幸於上奏言故事歲漕關東榖四百萬斛以給
京師用卒六萬人宜糴三輔弘農河東上黨太原郡
穀足供京師可以省關東漕卒過半天子從其計漕
事果便夀昌白令邊郡皆築倉以穀賤時增其價而
糴以利農穀貴時減價而糶以贍貧民名曰常平倉
民便之上乃下詔賜夀昌爵關内侯(食貨志)
安帝元初二年虞詡為武都太守先是運道艱險舟車
不通驢馬負載僦五致一(廣雅曰僦賃也言用五石賃而致一石也)詡乃
自將吏士按行川谷由沮至下辨數十里皆燒石剪
木開漕船道以人僦直雇借傭者於是水運通利歲
省四千餘萬(後漢書虞詡傳)
後主建興九年諸葛亮復出祁山始以木牛運十年休
士勸農於黃沙作流馬木牛十一年冬使諸軍運米
集於斜谷口治斜谷邸閣(邸閣倉廩之名)十二年春二月悉
大衆由斜谷出始以流馬運(蜀志)
北魏明帝正光末三門都將薛欽上言計京西水次汾
華二州並各郡年常綿絹及貲麻皆折公物雇車牛
送京道險人敝費公損私略計華州一差官酬絹八
疋三丈九尺别有私民雇價布六十匹餘州郡遠近
應不減今求車取雇絹三匹匹市材造船計船一艘
舉十三車車取三匹合有三十九匹雇作手并匠及
船上雜具食直足以成船計一船剰絹七十八匹布
七百八十疋又租車一乘官格四十斛成載私民雇
價遠者五斗布一疋近者一石布一疋凖其私費一
車布遠者八十匹近者四十匹造船一艘計舉七百
石凖其雇價應有一千四百匹今取布三百匹造船
一艘並船上覆治雜事計一船有剰布一千一百匹
華州去河不滿六十里令計程依舊酬價車送船所
船運公私兩便詔從之(魏書食貨志)
隋文帝開皇三年以京師倉廩虚議備水旱詔於蒲陜
等水次十三州募運米丁衞州置黎陽倉洛州置河
隂倉陜州置常平倉華州置廣通倉轉相灌注漕關
東及汾晉之粟以給京師又於河西勒百姓立堡營
田積穀京師置常平監(隋書食貨志)四年詔曰京邑所居
五方輻輳重關四塞水陸艱難大河之流波瀾東注
百川海濱萬里交通雖三門之下或有危慮但發自
小平陸運至陜還從河水入渭川上流控引汾晉舟
車来去為益殊廣而渭川大小水力無常流淺沙深
即成阻閡計其途遠數百而已動移氣序不能往復
泛舟之役人亦告勞朕君臨區宇興利除害公私之
弊情所愍之故東發潼關西引渭水因藉人力開通
漕渠量事計功易可成就巳令工匠巡歴渠道觀地
理之宜審終久之義一得開鑿萬代無毁可使官及
私家方舟巨舫晨昏運漕沿泝不停旬日之功堪有
億萬誠知時當炎暑動致疲勞然不有暫勞安能永
逸宣告人民知朕意焉初帝每憂轉運不給柱國于
仲文請決渭水開渠漕帝然之使仲文總其事又命
郭衍為開渠漕大監宇文愷部率水工鑿渠引渭水
經大興城北(即今長安城也)東至於潼關漕運三百餘里名
曰廣通渠轉運通利關内賴之(册府元龜)五年命司農丞
王亶發廣通之粟三百餘萬石以拯關中十六年正
月詔丹延綏銀等州社倉並於當縣安置時百姓承
平日久雖數遭水旱而戶口歲增諸州調物每歲河
南自潼關河北自蒲阪達於京師相屬於路晝夜不
絶者數月(隋書食貨志)
煬帝大業十三年義師入長安發永豐倉賑饑百姓方
蘇息(隋書食貨志)永豐倉在華隂縣東三十五里渭河口
義寧元年因倉置監(元和志)
唐都長安而關中號稱沃野然其土地狹所出不足以
給京師故常轉漕東南之粟高祖太宗之時用物有
節而易贍水陸漕運歲不過二十萬故漕事簡自高
宗以後歲益增多而功利繁興民罹其弊(唐書食貨志)
高祖武德八年水部郎中姜行本請於隴州開五節堰
引水以通運漕詔許之(册府元龜)
太宗貞觀二十二年七月開斜谷道水路運米以至京
師(册府元龜)
高宗永徽六年京東西二市置常平倉咸亨三年關中
饑監察御史王師順運晉絳之粟於河渭之間增置
渭橋倉(會要)咸亨三年於岐州陳倉縣東南開渠引渭
水入昇原渠通船栰於京故城(冊府元龜)
中宗時崔湜建言山南可引丹水通漕至商州自商鑱
山出石門抵北藍田可通輓道中宗以湜充使(唐書崔湜)
(傳)
玄宗開元二年華州華隂置永豐倉臨渭倉(唐書地理志)潼
關渭南亦皆有倉(六典)楊慎矜主長安倉(唐書楊慎矜傳)五年
刺史樊忱鑿敷水使通渭漕(地理志)七年勅關内道置
常平倉(文獻通考)十二年八月同州旱出永豐倉米十五
萬石減價糶(通鑑)姜師度為陜州刺史以永豐倉米運
將别徵三錢計以為費一夕忽云得計立注樓從倉
建槽直至於河長數千丈而令放米其不快處具大
把推之米皆損耗多為粉末兼風激揚凡一函失米
百石而動即千萬數遣典庾者償之家産皆竭復遣
輸戶自量至有償數十斛者甚害人方停之(朝野僉載)十
八年裴耀卿條上漕事便宜有云河隂栢崖太原永
豐渭南諸倉節級轉運水通則舟行水淺則寓於倉
以待舟無停留而物不耗失此甚利也玄宗初不省
二十一年耀卿為京兆尹京師雨水穀踊貴玄宗將
幸東都復問耀卿漕事耀卿請罷陜陸運而置倉河
口使江南漕舟至河口者輸粟於倉而去縣官雇舟
分入河洛置倉三門東西漕舟輸其東倉而陸運以
輸西倉復以舟漕避三門之險玄宗以為然乃於河
隂置河隂倉河西置栢崖倉三門東置集津倉西置
鹽倉鑿山十八里以陸運自江淮漕者皆輸河隂倉
自河隂西至太原倉謂之北運自太原倉浮渭以實
關中玄宗大悦拜耀卿為黃門侍郎同中書門下平
章事兼江淮都轉運使以鄭州刺史崔希逸河南少
尹蕭炅為副使益漕晉絳魏濮邢貝濟博之租輸諸
倉轉而入渭凡三歲漕七百萬石省陸運傭錢三十
萬緡(唐書食貨志)十九年以監察御史莅太倉其後以殿
中侍御史上一人為監太倉使(百官志)二十四年於京
城内大置常平倉(六典注)二十五年牛仙客為相有彭
果者獻策廣關輔之糴京師糧廩益羨(食貨志)唐都關
中轉漕東南東南之粟必先至東都然後浮河渭以
入關中是以其至也甚難故開元以前歲若不登天
子嘗移蹕就食於東都自牛仙客獻策和糴然後始
免此行(文獻通考)天寳元年長安令韋堅為陜郡太守兼
水陸轉運使治漢隋運渠起關門抵長安通山東租
賦乃絶灞滻並渭而東至永豐倉與渭合又於長樂
陂瀕苑牆鑿潭於望春樓下以聚漕舟堅因使諸州
各揭其郡名陳其土地所産寳貨諸竒物於栿上先
時民間唱俚歌曰得體紇那邪其後得寳符於桃林
於是陜縣尉崔成甫更得體歌為得寳弘農野堅命
舟人為吴楚服大笠廣袖芒屩以歌之成甫又廣之
為歌辭十闋自衣闕後綠衣錦半臂紅抹額立第一
船為號頭以唱集兩縣婦女百餘人鮮服靚粧鳴鼓
吹笛以和之衆艘以次輳樓下天子望見大悦賜其
潭名曰廣運潭是歲漕山東粟四百萬石(唐書食貨志)八
年和糴米數關内道五十萬九千三百四十七石諸
色倉糧太倉七萬一千二百七十石永豐倉八萬三
千七百二十石正倉糧關内道一百八十二萬一千
五百一十六石義倉糧關内道五百九十四萬六千
二百一十二石常平倉糧關内道三十七萬三千五
百七石(文獻通考)歲以錢六十萬緡賦諸道和糴斗增三
錢每歲短遞輸京倉者百餘萬斛米賤則少府加估
而糴貴則賤價而糶(唐書食貨志)天寳中每歲運米二百
五十萬石入關大歴後水陸運米四十萬石入關(元和)
(志)
肅宗至德初軍於彭原第五琦請以江淮租傭市輕貨
泝江漢而上至洋川令漢中王瑀陸運至扶風以助
軍上從之(通鑑綱目)肅宗末年河南尹劉晏為戶部侍郎
兼勾當度支轉運鹽鐵鑄錢使江淮粟帛由襄漢越
商於以輸京師及代宗出陜州關中空窘於是盛轉
輸以給用(唐書食貨志)
代宗廣德二年凡漕事皆決於劉晏晏即鹽利顧傭分
吏督之隨江汴河渭所宜未十年人人習河險江船
不入汴汴船不入河河船不入渭江南之運積揚州
汴河之運積河隂河船之運積渭口渭船之運入太
倉歲轉粟百一十萬石無升斗溺者(唐書食貨志)晏歲輸
始至天子大悦遣衞士以鼓吹迓東渭橋馳使勞曰
卿朕鄼侯也凡歲致粟四十萬斛自是關中雖水旱
物不翔貴矣(劉晏傳)大歴元年九月帝御安福門樓觀
新漕渠初京兆尹黎榦以京城木炭價重具以利便
陳於帝前請自南山谷口鑿渠通於城内至薦福寺
東街北抵景鳳延喜門入於苑闊八尺深一丈以運
木炭至是榦潛貯&KR1299;船楫師以為水戲冀悦於帝久
之竟無成功(册府元龜)八年以關内豐穰減漕十萬石度
支和糴以優農(唐書食貨志)十一月庚子詔京官職田一
切官為收糴令度支估以聞度支奏估直五萬貫詔
加至八萬貫以寵百官(册府元龜)
德宗建中四年朱泚圍奉天經月城中資糧俱竭侍御
史万俟著開金商運路轉江淮財賦以至奉天諸道
貢賦繼至用度始振(通鑑)王紹為常州從事包佶領租
庸鹽鐵亦以紹為判官時李希烈阻兵江淮租輸所
在艱阻將移運路自潁入汴紹奉佶表詣闕屬德宗
西幸紹乃督緣路輕貨趣金商路倍程出洋州以赴
行在德宗親勞苦之謂紹曰六軍未有春服我猶衣
裘紹俯伏流涕奏曰包佶令臣間道進奉數約五十
萬帝曰道路回遠經費懸急卿之所奏豈可望耶後
五日而所督繼至帝深賴焉(册府元龜)陸贄論度支令京
兆府折税市草束狀略曰謹檢京兆府應徵地税草
數每年不過三百萬束其中除留供諸縣館驛及鎮
軍之外應合入城輸納惟二百三十萬而已百姓搬
運已甚艱辛嘗逼春農僅能得畢今若更徵一千萬
束仍令並送入城即是一年之間併徵三年税草計
其所加車脚則又四倍常時物力有窮求取無藝其
為騷怨理在不疑甸服且然四方安仰臣等又勘度
支京兆比来雇車估價及所裁多少大率每一車載
一百二束每一里給傭錢三十五文百束應輸二束
充耗今京畿諸縣去城近者七八十里遠者向二百
里設今遠近相補通以五里為程則雇車載草百束
悉依官司常估猶存錢三千五百文即是一束之草
惟計搬運已當三十有五文買草本價又更半之而
度支曾不計量自我作估徑以胸臆斟酌限為二十
五文謂之加徵則法度廢隳謂之和市則名實乖反
儻可其奏人何以觀豈知官自置場要便收市欲少
市則平其估以節費欲多市則優其價以招人買賣
既和貧富俱便有餘者趨加饒易售之利不足者免
轉求貴賃之資比之抑徵故不同等幸有舊制足可
遵行何必舍易而即難棄利而從害陛下若以軍廏
之中馬畜漸衆度支所營藁芻漸可供給當年或慮
水旱不虞别須蓄積為備今屬歲稔亦是其時但要
收斂有方不宜科配致擾若度置併市延齡必復辭
難須有區分使之均濟望委京兆億勾當别和市草
五百萬束以充貯備(名臣奏議)貞元初關輔宿兵米斗千
錢太倉供天子六宫之膳不及十日禁中不能釀酒
以飛龍駝負永豐倉米給禁軍陸運牛死殆盡德宗
以給事中崔造敢言為能立事用為相造乃奏諸道
觀察使刺史選官部送兩税至京師增江淮之運浙
江東西歲運米七十五萬石復以兩税易米百萬石
江西湖南鄂岳福建嶺南米亦百二十萬石詔浙江
東西節度使韓滉淮南節度使杜亞運至東西渭橋
倉陜虢觀察使李泌為入渭船方五板輸東渭橋太
倉米至凡百三十萬石遂罷南路陸運(唐書食貨志)二年
十月度支奏京兆同華鄜坊丹延等州府秋夏兩税
青苗等物悉折糴粟麥所在儲積以備軍食京兆兼
給錢收糴每斗於時估外更加十錢納於太倉詔可
其奏自是每歲行之贍軍十一月度支奏請於京兆
府折明年夏秋税錢二十二萬四千貫文又請度支
給錢添成四十萬貫令京兆府今年内收糴粟麥五
十萬石以備軍食詔從之(册府元龜)四年九月詔京兆府
於時價外加估和糴差清強官先給價直然後貯納
續令所司自搬運載至太倉並差御史訪察有違勅
文當重科貶先是京畿和糴多被抑配或物估踰於
時價或先斂而後給直追集停擁百姓苦之及聞是
詔皆忻便樂輸(文獻通考)貞元初吐蕃劫盟諸道兵十七
萬戍邊月給粟十七萬斛皆糴於關中八年宰相陸
贄以關中穀賤請和糴可至百餘萬斛計諸縣船車
至太倉穀價四十有餘米價七十則一年和糴之數
當轉運之二年一斗轉運之資當和糴之五斗減轉
運以實邊儲存轉運以備時要江淮米至河隂者罷
八十萬斛河隂米至太原倉者罷五十萬太原米至
東渭橋者罷二十萬以所減米糶江淮水灾州縣斗
減時五十以救之京城東渭橋之糴斗增時三十以
利農以江淮糶米及減運直市絹帛送上都帝乃命
度支增估糴粟三十三萬斛然不能盡用贄議(唐書食貨)
(志)十六年十月勅京兆府今年和糴粟一百萬數内
宜減三十萬(册府元龜)
順宗永貞元年李㢲為諸道轉運鹽鐵使自劉晏後江
淮米至渭橋寖減矣至㢲乃復如晏之多(唐書食貨志)㢲
莅職一年較所入如晏最多之年明年過之又明年
增百八十萬緡(李㢲傳)
憲宗即位之初有司以歲豐熟請畿内和糴當時府縣
配戶督限有稽違則迫蹙鞭撻甚於税賦號為和糴
其實害民(唐書食貨志)元和中翰林學士白居易論和糴
狀曰以臣所觀若有司出錢開場自糴比於時價稍
有優饒利之誘人人必情願且本請和糴只圖利人
人若有利自然願来利害之間可以此辨必不得已
則不如折糴折糴者折青苗税錢使納斛斗免令賤
糶别納現錢在於農人亦甚為利况度支比来所支
和糴價錢多是雜色匹段百姓又須轉賣然後將納
税錢至於給付不免侵偷貨易不免折損所失過本
其弊可知今若量折税錢使納斛斗既無賤糶麥粟
之費又無轉賣匹段之勞利歸於人美歸於上由是
而論則配戶不如開場和糴不如折糴亦甚明矣(名臣)
(奏議)元和五年尚書嚴礪以興州自長舉北至於青泥
山又西抵成州過栗亭州踰寳井堡崖谷峻阻十里
百折深泥積水相輔為害若是者綿三百里而餘自
長舉而西可以導江而下二百里而至乃即山僦工
轉巨石撲大木焚以炎火沃以食醯畚鍤之下易甚
朽壤厥功既成咸如其素(柳宗元興州江運記)節度使李吉甫
築平津堰以洩有餘防不足漕流遂通然漕益少江
淮米至渭橋者纔二十萬斛諸道鹽鐵轉運使盧坦
糴以備一歲之費省冗職八十員自江以南補署皆
剸屬院監而漕米亡耗於路頗多刑部侍郎王播代
坦建議米至渭橋五百石亡五十石者死(唐書食貨志)九
年四月詔出太倉粟九十萬石開六場糶之(會要)
穆宗長慶元年三月勅春農方興種植是切其京西京
北和糴使宜勒停先是度支以邊儲無備請置和糴
使經年無序徒擾邊人故罷之(册府元龜)四年詔於關内
關外折糴和糴一百五十萬石用備饑歉(文獻通考)
文宗太和初歲旱河涸掊沙而進米多耗抵死甚衆秦
漢時故漕興城堰東達永豐倉咸陽縣令韓遼請疏
之自咸陽抵潼關三百里可以罷車輓之勞宰相李
固言以為非時文宗曰苟利於人隂陽拘忌非朕所
顧也議遂決堰成罷輓車之牛以供農耕關中賴其
利(唐書食貨志)開成初歲漕江淮米四十萬斛至渭橋倉
者纔十三舟檝僨敗吏乘為姦冒没百端劉晏之法
盡廢戶部侍郎裴休為使分遣官詢按其弊乃命在
所令長兼董漕褒能者謫怠者由江抵渭舊歲率雇
緡二十八萬休息歸諸吏勅巡院不得輒侵牟著新
法十條人以為便居三年粟至渭橋倉百二十萬斛
無留壅(裴休傳)元年閏五月己卯帝御紫宸殿謂宰相
曰京兆府請開場收麥何如李固言曰但優饒百姓
則易糴今年百姓雖放兩税亦須聽其收貯自為歲
計但情願出糶即加於時價收之鄭覃曰不強其所
不欲加價收糴人自樂輸(册府元龜)
宣宗大中六年五月勅自收關隴便討党項邊境生人
皆失活業連屬艱食遂不寧居兼軍儲未得殷豐所
在多贍助今年京畿及西北邊稍似時熟即京畿人
家競搬運斛斗入城收為蓄積致使邊塞粟麥依前
踴貴兼省司和糴亦頗艱難其弊至深須有釐革其
京西北今年夏秋斛斗一切禁斷不得令入京畿兩
界六月勅禁斷京兆北斛斗入京如聞百姓多端以
麫造麯入城貿易所費亦多切宜所在嚴加覺察不
得容許(册府元龜)
懿宗咸通中宰相晉國公王鐸為丞郎時李駢判度支
每年江淮運米至京水陸脚錢斗計七百京國米價
每斗四十議欲令江淮不運米但每斗納錢七百鐸
曰非計也若於京國糴米必耗京國之食若運米關
中自江淮至京兼濟無限貧民也時糴米之制業已
行竟無敢沮其議者都下官糴米果大貴未經旬而
度支請罷以民無至者故也於是識者乃服鐸之察
事矣鐸卒以此大用(聞竒錄)
後唐明宗天成元年四月制曰先緣漕運京師租庸司
每借私船今既分兵就食停淤漕運其諸河渡私船
並仰却付本主如有滯留許本主論告二年九月洋
州脩魏門倉一百間充貯轉運下峽斛㪷長興元年
十月鳳州奏開脩唐倉湖田路通鳳翔饋運(册府元龜)
宋真宗咸平中鄭文寳徙河東轉運使先是麟府屯重
兵皆河東輸餽雖地里甚邇而限河津之阻上嘗訪
使邊者言河裁闊數十步乃詔文寳於府州定羌軍
經度置浮橋人以為便(宋史鄭文寳傳)景德三年於陜西立
常平倉(食貨志)正月戚綸上封事請於陜西等置常平
以逐州戶口多少量留上供錢一二萬貫小州或一
二千貫付司農寺係帳委輸運司並本州選募職州
縣官清幹者一員專掌其事每年秋夏加錢收糴遇
貴減價出糶以三年為界所有錢穀羨利止委本寺
與掌(會要)大中祥符初陜西諸州菽粟自黃河三門沿
流入沛以達京師置發運司領之(宋史食貨志)時連歲登
稔乃令陜西等處增糴靡限常數(文獻通考)陜西等闕兵
食州縣括民家所積糧市之謂之推置取上戶版籍
酌所輸租而均糴之謂之對糴皆非常制麟府州以
轉餉道遠遣常參官就置場和糴(宋史食貨志)
仁宗天聖初河中府同華州請免支移帝以問輔臣曰
西鄙宿兵非移用民賦則軍食不足特詔量減支移
(宋史食貨志)天聖中李若谷知延州官倉依山而貯穀少
若谷使作露囤囤可貯二萬斛他郡多取法焉(李若谷傳)
舊制陜西糴穀歲預給青苗錢至天聖中罷不復給
(食貨志)康定元年范仲淹兼知延州以民遠輸勞苦請
建鄜城為軍以同華州中下戶租税就輸之春夏徙
兵就食可省糴十之三(通鑑綱目注)嘉祐間陳希亮知鳳
翔倉粟支餘十年主者以腐敗為憂歲饑希亮發十
二萬石貸民有司懼為擅發希亮身任之是秋大熟
以新易舊官民皆便(宋史陳希亮傳)歐陽修漕河議略曰臣
嘗至南陽問其遺老云自鄧西北至永興六七百里
今小商賈往往行之初漢高入武關其兵十萬夫能
容十萬兵之路宜不甚狹而險也但自洛陽為都行
者皆趨東關其路久而遂廢今能按舊而通之則武
昌漢陽郢復襄陽梁洋金商均房光化沿漢之地十
一二州之物皆可漕而頓之南陽自南陽為輕車人
輦而遞之募置遞兵為十五六舖則十餘州之物日
日入關而不絶沿漢之地上多美木近漢之民仰足
而有餘以造舟車甚不難也前日陛下深恤有司之
勤内賜金錢數十萬以供西用而道路艱遠輦運踰
年不能畢至至於軍裝輸送多苦秋霖邊州已寒冬
服尚滯於路其艱如此豈若較南陽之旁郡度其道
里入於武關與至京師遠近等者與其尤近者皆使
直輸於關西其迂曲簡直利害較然此陸運之利也
(歐陽文忠集)
英宗治平二年由京西陜西河東運薪炭至京師薪以
斤計一千七百一十三萬炭以秤計一百萬(宋史食貨志)
神宗熙寧二年王安石謂當令發運司度米貴州郡折
錢變為輕貨儲之陜西要便州軍用常平法糶糴為
便詔如安石議(宋史食貨志)詔出内藏庫百萬緡分賜河
北諸州增糴常平倉及陜西路遣官提舉四年十月
十六日以帛七十萬匹為陜西常平糴本五年四月
詔以麟府豐三州尤為貧乏宜如蔡天申所請置常
平倉(會要)六年詔鄜延路經略司支封樁錢於河東買
橐駝三百運沿邊糧草七年命輔臣議更與陜西並
塞芻糧之法令轉運司增舊糴三分以所糴虧羨為
賞罰仍遣吏按視而陜西和糴或以錢茶銀綢絹糴
於弓箭手元豐四年遣李元輔變運川陜四路司農
物帛中書言物帛至陜西擇省樣不合者貿易糴糧
儲於邊期以一年畢京西轉運司均調鄧州夫三萬
每五百人差一官部押赴鄜延饋運計自入陜西界
至延州程數日支米錢三十柴菜錢十文陜西都轉
運司於諸州差雇車乘人夫所過州交替人日支米
二升錢五十至沿邊止運糧出界止差廂軍李稷為
鄜延漕臣督運詔許斬知州以下乏軍興者民苦搬
運多散走所殺至數千人道斃者不在焉於是文彦
博奏言關陜人戶昨經調發不遺餘力死亡之餘疲
瘵已甚為今之計正當勞来將士安撫百姓全其瘡
痍使得蘇息明年優詔嘉答初西帥無功議者慮朝
廷再舉自是帝大感悟申飭邊臣固境息兵關中以
蘇六年發義勇保甲給陜西邊用非機速者並作小
綱數排日遞送陜西路義倉以今年秋料為始民輸
税不及斗免輸(宋史食貨志)
哲宗即位詔陜西麟府州計五歲之糧(宋史食貨志)元祐中
杜紘為大理卿因言陜西常窘兵食若養兵唐鄧間
以備西戍徑商於距邊略與陜西内州軍道里等平
土易運用以飛輓利甚博事下本道議者不逹遂寢
(雞肋集)
徽宗初邢恕奏乞下熙河路打造船五百隻於黃河順
流放下至會州西小河内藏住熙河路漕使李復奏
竊知邢恕欲用此船載兵順流而下取興州契勘會
州之西小河鹹水其闊不及一丈深止於一二尺豈
能藏船黃河過會州入韋精山石峽險窄自上乘流
直下高數十尺船豈可過至西安州之東大河分為
六七道散流謂之南山逆流數十里方再合逆溜水
淺灘不勝舟載此聲若出必為夏國侮笑事遂寢(潏水)
(集)朱子曰邢恕之策果如李復之言可謂妄矣然禹
貢所言雍州貢賦之路亦曰浮於積石至於龍門西
河會於渭汭則古来此處河道固通舟楫如恕策矣
復之言乃如此何也復集中記事甚多此條與禹貢
相關故錄之以備參考云(朱子全集)崇寧五年詔陜西錢
重物輕委轉運司措置以銀絹絲綢之類博糴斛斗
以平物價結糴崇寧初蔡京行於陜西盡括民財以
充數五年以星變講修闕政罷陜西結糴對糴政和
元年勸糴均糴童貫宣撫陜西議行之以人戶家業
田土頃畝均敷上等則所均斗斛數多下等數少鄜
延經略使錢即言勸糴非可以久行均糴先入其斛
斗乃給其直於有斛斗之家未有害也坊郭之人素
無斛斗必須外糴轉有煩費疏奏坐貶又於陜西建
四都倉(西安州曰裕邊)自夏人叛命諸路皆謀進築陜以西
保甲皆運糧宣和七年河北河東陜西三路租税薄
不足以供兵費屯田營田歲入無幾糴買入中之外
歲出内藏庫金帛及上京𣙜貨務緡錢皆不啻數百
萬選使臣軍大將河北船運至乾寧軍河東陜西船
運至河陽措置陸運或用鋪兵廂軍或發義勇保甲
或差雇夫力車載駝行隨道路所宜河北地里差近
西路回遠又涉磧險運致甚艱(宋史食貨志)
欽宗靖康元年十月詔曰一方用師數路調發軍功未
成民力先困京西運糧每石六斗用錢四十貫陜西
運糧民間倍費百餘萬緡聞之駭異今歲四方豐稔
粒米狼戾但可逐歲增價收糴不得輕搬運以稱恤
民之意(宋史食貨志)
高宗建炎二年詔陜西等及三綱輸送行在(宋史食貨志)紹
興初吴玠以秦鳳經略使戍河池王彦以金均房鎮
撫使戍金州二鎮皆饑興元帥臣閉糴二鎮病之玠
彦皆願得劉子羽守漢中張浚乃承制拜子羽利州
路經略使兼知興元府子羽至漢中通商輸粟二鎮
遂安(劉子羽傳)四年川陜宣撫吴玠運米一十五萬斛至
利州率四十餘千致一斛飢病相乘道死者衆(食貨志)
胡世將以樞密直學士出為四川安撫制置使宣撫
吴玠以軍無糧奏請踵至世將既被命入境約玠會
議蜀之饟運溯嘉陵江千餘里半年始達於是奏用
轉搬摺運之法軍儲稍充公私便之(胡世將傳陕按宋南渡後餉)
(大約皆取給於川中)
孝宗時員興宗上奏略曰臣竊見陜西運茶之制一十
里為鋪鋪有兵兵日有程月有給苟不如式則罪罰
隨之國家逐年收西馬之利皆鋪兵之力也誠能倣
運茶之法以運軍糧自興利至魚關水路自便無可
議者若陸輦自河池至成岷過長道遂至大水此一
路也自兩當至鳳翔過黃牛遂至大散此又一路也
登涉山險運糧之夫常困死於是苟能措置當以十
五里為鋪鋪置五十兵一路置鋪不過六十矣鋪兵
日再往来一運七斗再運為一碩有四矣六十鋪之
兵月運二千一百碩鋪計兵月給之費兼取之民人
計二碩而碩計五千不過三萬緡以民間雇夫之費
凡六十有三萬緡鋪兵比之月減六十萬緡矣蓋鋪
兵以三鍾而致一鍾民間以六十鍾而致一鍾利害
豈不相遠乎(名臣奏議)
金章宗明昌三年八月勅陜西屯軍儲糧之縣倉糧不
拘成數(續文獻通考)十二月勅華州下邽縣置武定殖倉
京兆櫟陽縣置粟邑鎮倉各設倉草都監一人兼領
之(金史章宗本紀)
宣宗興定元年八月以戶部郎中楊貞權陜西行六部
尚書收給潼陜軍馬之用奏糴販糧濟河者之半以
寬民從之(金史食貨志)四年博和哩行尚書省元帥府於
京兆時陜西歲運糧以助關東民力寖困和哩上言
若以舟楫自渭入河順流而下庶可稍紓民力從之
時以為便(博和哩傳)元光元年六月造舟運陜西糧由大
慶關渡以抵湖城(宣宗本紀)
元世祖至元四年命沔州等處中納官糧續還其直(續文)
(獻通考)
文宗天歷二年奉元路命所在官設置常平倉(元史文宗本紀)
明太祖洪武六年冬十二月浚開封漕河明年春轉漕
粟於陜西(續文獻通考)十七年六月戶部言潼關衞見儲
軍餉可給三年其餘米五十二萬四千二百七十二
石宜運貯西安府倉鳳翔衛見儲軍餉可給三年其
餘米十四萬六千零四石宜運貯鞏昌府倉從之(世法)
(錄)二十九年以陜西各府州縣民轉運邊餉道遠於
驛道有軍民處置倉各就近地計程接遞(明會典)
英宗正統五年三月鎮守陜西都督同知鄭銘奏西安
府倉貯糧二十二萬四千九百六十石有竒河南等
府又輸棉布二十五萬而倉庾不足露積於外臣恐
其久而浥瀾且難於防守請令所司增置倉房從之
(世法錄)天順中延綏用兵日久戶部尚書楊鼎上疏曰
阿勒楚爾住牧河套日入寇掠殆今三年請師古人自
黃河轉運為便倉法且言三門之上有小河可通延
綏如以所運糧草各貯水次泝流儧運庶幾不乏且
可順帶解鹽數十萬以充淮課則國利大有增益詔
悉從之然以衆議竟沮不行(三才圖會)
憲宗成化七年十二月余子俊奏請勅戶部以銀十萬
兩運五萬於陜西變易五萬於榆林准折仍行山西
河南附近州縣或借撥或儧運或置辦料豆各萬石
穀草各一百五十萬束俱納榆林一帶倉場庶不臨
期失措戶部議遣官分運十六萬兩仍行山西布政
司以明年分該運大同等邊夏税内預撥五萬石抵
斗納糧馬草五十萬束河南倣此草加十萬運赴延
綏俱准該年之數從之十年巡撫陜西都御史馬文
升奏上足食養民事宜陜西數歲荒歉倉廩空虛所
有納粟之例頗為便宜蓋納粟冠帶不食俸治事而
有司得粟賑民乞仍行之以紓目前之急詔從之十
三年五月戶部尚書楊鼎等會議張鵬丁川所言邊
方事宜一延安邊糧坐派陜西山西河南歲委老人
大戶運納往往乘機作弊次年方到宜歲委陜西布
按二司堂上官一員督運限年終完報過期住俸一
延安府廣有倉收見糧料四十餘萬草束三百餘萬
止大使副使各一員官少事繁宜增設廣儲一倉銓
選大使副使各一員分管收支議上俱從之(世法錄)
孝宗弘治中吏部尚書倪岳論邊漕略曰今關陜所需
皆山西河南所給而三方之地俱近黃河其間雖有
三門析津龍門之險然昔漢唐糧餉由此而通即今
鹽船木筏往来無滯且以今戶部所計山西米豆必
令運貯榆林及保德州縣諸倉河南米豆必令運貯
潼關衞及陜州諸倉其諸州衛地皆瀕河可通舟楫
踵往古故跡而行免當今陸運之害公私之利奚啻
萬萬也况今河道當潼關之北數十里接連渭河可
通陜西及鳳翔鞏昌渭河西流數十里接連洛河可
通延安及北上源可通邊堡渭河西流三百餘里接
連涇河可通慶陽又龍門之上舊有小河徑通延綏
倘加修濬必可行舟此宜簡命水部之臣示以必行
之意相度地形按求古跡某處避險可以陸運某處
可立倉以備倒運某處可造船以備裝運淤塞悉加
導滌漕河務在疏通毋憚一時之勞而失永久之利
如是則不但三方之困可紓雖四方之物亦無不可
致矣(世法錄倪文毅公傳)
世宗嘉靖八年題准西安等府應解甘肅錢糧免其民
運每糧一石徵脚價一錢連糧折銀布交收府庫候
收銀至二萬兩布至二千疋分守道委官一員沿途
遞運十一年題准陜西布政司如遇起運三邊錢糧
照依舊例夏税每石徵銀九錢秋糧每石徵銀一兩
依期起解(明會典)三十三年議准延綏所屬糧儲酌處
本色收貯以備不虞將鳳翔府定擬本色二分折色
八分西安府本色四分折色六分延安府折色七分
本色三分漢中府照舊折色解赴綏德州廣盈倉交
收(續文獻通考)巡撫延綏都御史王遴經理黃河運道疏
曰臣所撫屬如東路神木府谷及大柏油以至黃甫
川諸堡皆道路阻絶人烟稀少商販不至而府谷一
縣治之中逃亡殆盡存者僅三十餘家其他可知也
即各軍領去官銀一時無從糴買當圖多方拯救似
難循襲故常以臣之愚計之禦邊莫先於足兵募兵
莫先於足食而足食之計惟有理河運廣為儲蓄而
已若黃甫川清水營木瓜園孤山鎮羌永興六堡則
皆近河者也臣舊為岢嵐副使時嘗一通河運以濟
偏頭關支儲而晉之興臨保德秦之葭州吴堡舟皆
直達於邊近者止隔二三十里遠者不過五六十里
如京運間支通倉事例也當時謂臣所舉出於尋常
心思之外咸以為便臣愚謂今日足食以濟府谷一
縣黃甫川六堡之急計莫有善於此者蓋府谷黃甫
川等處地勢稍南尤便於偏頭關耳合無容臣量造
運船二三十隻每隻約載五六十石一面動發官銀
於山西興臨保德各積粟地方易買仍行之彼處撫
按衙門轉行府州縣官員當念恤鄰之義勿得遏糴
自便一面聽臣行文陜西布政司將撫屬葭州吴堡
縣應解本鎮錢糧改納本色俱聽臣運赴府谷縣量
蓋倉厫收貯以濟一縣六堡之急蓋府谷為總會之
處去河止隔一里無盤剥之費黃甫川清水營去河
止二十五里因而穵運及之亦無寇鈔之擾惟孤山
去府谷四十里鎮羌永興木瓜園去府谷六十里雖
跋涉稍遠若乘時放之及量為運送較之商販不至
糴買不出者亦大有間也或者謂船多恐敵緣之而
渡貽害河東然造船非自今日始也各處渡口官造
渡船甚多民間亦有裝載柴米船隻節年未聞窺伺
之者况臣前任岢嵐所造船隻因破此議止堪渡人
不堪渡馬羣情始釋此見在尤可考者也(延綏鎮志)
穆宗隆慶元年十月延綏撫臣王遴奏本鎮黃甫川運
河已通漕粟見貯府谷縣倉乞頒降印記一顆責令
本縣典史主之又運船水手臨河僱覓非經久之計
請於葭州神木府谷吴堡米脂綏德等州縣均徭内
增編比常役少加優異以恤其勞報如議(續文獻通考)
神宗萬歷中陜西歲荒司農欲移京粟萬石餘由漕運
達河南更陸運以給之戶部郎中邢孔陽上書司農
曰移粟之役是以三千鍾而致一石有害於豫無濟
於秦何若馳一吏糴粟關内京粟航至中州糶之以
其鏹補關内借支之數是萬夫不勝者一吏代之足
矣司農從其議(畿輔志)
陜西通志卷三十八
