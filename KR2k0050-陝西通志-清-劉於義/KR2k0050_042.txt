陜西通志卷四十二
茶馬
汧渭牧圉自古蕃息天駟騰輝冏卿專職九廐八坊
齊力齊色晚代籌邊以荈酬直雀舌龍團大裨軍國
隴右銀川招懷異域供我馳驅花雲坐得芻茭節留
何啻萬億作茶馬志第十九
國朝
大清會典陜西茶法給番易馬初差御史巡視後歸巡
撫兼理他省發引召商徵課起解陜西茶課陸千
柒百伍拾伍兩陸錢定額貳萬貳千肆百引内易
馬貳萬柒百玖拾陸引榆林神木寧夏三處壹千
陸百肆引每引徵銀叁兩玖錢又安漢二府各徵
商茶税貳百伍拾兩
順治初易馬例每茶壹篦重壹拾斤上馬給茶壹拾
貳篦中馬給茶玖篦下馬給茶柒篦七年
題准舊例大引篦茶官商均分小引包茶税分差等
今定大小引槩例平分十年定例每茶壹千斤
槩准附茶壹百肆拾斤如有夾帶嚴查治罪
順治十年榆林神木二道始行茶法從御史姜圖南
之請也中路紅山市口額發茶引壹千道徵價銀
叁千玖百兩東路神木黃甫川市口額發茶引叁
百叁拾肆道徵價銀壹千叁百貳兩陸錢其引於
巡按茶馬察院領繳商人俱往荆襄市茶至邊口
易賣(延綏鎮志)
國朝茶引設立茶馬御史每歲在於漢中鞏昌等處招
商領引納課報部漢中府西鄉縣茶課銀貳百柒
拾玖兩貳錢叁分柒釐捌毫該縣徑解苑馬寺支
銷興安州茶課銀肆拾柒兩壹錢壹分貳釐玖毫
該州徑解苑馬寺支銷州屬石泉縣茶課銀貳拾
貳兩貳分玖毫零漢隂縣茶課銀伍拾兩玖錢壹
分壹釐零紫陽縣茶課銀貳百貳拾柒兩叁錢肆
分陸釐零俱該縣徑解該州轉解苑馬寺支銷外
榆林神木二道報奉文叁分減壹額茶引壹千叁
百叁拾肆道徵課銀伍千貳百貳兩陸錢徑解布
政司(賈志)康熙二年裁苑馬寺今俱解布政司
國朝茶馬仍設但鎮兵既減闔營額馬僅貳千玖百取
之内地而已足故西寧領馬歲止數拾匹苑廐之
牧以實郵傳而池鹽互市等項盡罷惟樁朋馬禁
俱沿明制(延綏鎮志)
康熙七年以茶法歸併巡撫甘肅都御史而司其出
入者則屬之中東兩廳(延綏鎮志)
大清會典康熙十年
題准陜西各營馬匹缺額開數報部移行甘肅巡撫
招中撥給仍將補過馬匹毛齒領騎兵丁姓名造
冊報部查核
茶課官商對分每引壹道額茶百斤又加脚費附
茶壹拾肆斤每百引該官商附茶壹萬壹千肆百
斤每封伍斤共貳千貳百捌拾封其官茶壹千封
赴甘省五司照例&KR0848;定交納其商附茶封壹千貳
百捌拾封任商貨賣歸本接濟新引
納茶之外更無餘税自康熙六十一年總督年羹
堯管理茶馬令商人每百引納官茶壹千封外納
捐助銀柒拾叁兩陸錢貳分柒釐在甘肅布政司
衙門交納又令商人每百引納養膳銀肆拾叁兩
捌錢捌分壹釐在甘肅巡撫衙門交納
雍正初漢中府屬大小商伍百玖拾名額引貳萬柒
千貳百捌拾道漢中同知徵收西鄉縣額徵茶課
銀貳百柒拾玖兩柒錢陸分壹釐壹毫
榆林府商壹百壹拾捌名額引壹千道經知府額
徵茶課銀叁千玖百兩
神木縣商壹百叁拾肆名額引貳百道神木廳額
徵茶課銀柒百捌拾兩
興安州屬本州額徵茶課銀肆拾玖兩玖錢柒分
捌釐肆毫紫陽縣額徵茶課銀貳百貳拾柒兩叁
錢肆分陸釐玖毫叁絲柒忽石泉縣額徵茶課銀
貳拾伍兩叁錢貳分捌釐伍毫漢隂縣額徵茶課
銀伍拾兩玖錢壹分壹釐叁毫柒絲伍忽
歴代茶馬(附考)
周夏官校人掌王馬之政辨六馬之屬種馬一物齊馬
一物道馬一物田馬一物駑馬一物凡頒良馬而養
乘之乘馬一師四圉三乘為皂皂一趣馬三皂為繫
繫一馭夫六繫為廐廐一僕夫六廐成校校有左右
駑馬三良馬之數麗馬一圉八麗一師(八皆為六字之誤也)八
師一趣馬八趣馬一馭夫(良善馬五路之馬也鄭康成謂二耦為乘自乘至廐)
(其數二百一十六匹易乾為馬此應乾之莢也至校變言成者明六馬各一廐而王馬小備也校有左右)
(則良馬一種者四百三十二匹五種合二千一百六十匹駑馬三之則為千二百九十六匹五良一駑凡)
(三千四百五十六匹然後王馬大備師十二匹趣馬七十二匹則馭夫四百三十二匹矣麗耦也)趣
馬掌贊正良馬而齊其飲食簡其六節巫馬掌養疾
馬而乘治之牧師掌牧地皆有厲禁而頒之庾人掌
十有二閑之政教圉師掌教圉人養馬圉人掌養馬
芻牧之事以役圉師馬質掌質馬馬量三物(戎馬田馬駑馬)
馭夫分公馬而駕治之(周禮)周因井田而制軍賦故四
井為邑四邑為丘丘十六井也有戎馬一匹四丘為
甸甸六十四井也有戎馬四匹天子畿方千里提封
百萬井定出賦六十四萬井戎馬四萬匹(漢書刑法志)
秦非子居犬丘好馬及畜善養息之犬丘人言之周
孝王孝王召使主馬於汧渭之間馬大蕃息(史記秦本紀)
秦有騉蹄苑(爾雅注)有車鄰鄰有馬白顛(詩經秦風)白
顛的顙也(傳)正義曰此美秦仲初有車馬之好(疏)
駟鐵孔阜六轡在手(秦風)鐵驪阜大也(傳)正義曰言襄
公鐵色之馬旣肥大而又良善不須控制也(疏)小
戎俴收駕我騏馵(秦風)騏騏文也左足白曰馵(傳)正義
曰國人夸兵車之善(疏)四牡孔阜六轡在手騏駵
是中騧驪是驂(小戎篇)黃馬黑喙曰騧(傳)赤身黑鬛曰
駵中中服也驂兩騑也(箋)正義曰此國人夸馬之善
也(疏)
漢太僕秦官掌輿馬有兩丞屬官有大廐未央家馬三
令(漢書百官表)邊郡六牧師苑皆太僕領之而諸牧師
苑分在河西六郡(馬志)未央宫有九廐金廐輅軫廐
大廐果馬廐軛梁廐騎馬廐大宛廐胡河廐騊駼廐
俱在長安城内(三輔黃圖)覇昌廐在雍州萬年東北三
十八里(括地志)交道廐去長安六十里近延陵(漢書谷永)
(傳註)
孝景時益造苑馬以廣用(史記平準書)索隠曰謂增益苑囿
造廐而養馬以廣用則馬是軍國之用也(平準書注)中
四年春二月御史大夫綰奏禁馬高五尺九寸以上
齒未平不得出關中六年夏六月匈奴入上郡取
苑馬(漢書景帝本紀)如淳曰漢儀注太僕牧師諸苑三十六
所分布北邊西邊以郎為苑監官奴婢三萬人養馬
三十萬匹(景帝紀注)
武帝時告緡没入奴婢分諸苑養馬(漢書食貨志)建元元
年罷苑馬以賜貧民(武帝本紀)天子盛養馬馬之來食
長安者數萬匹卒牽掌者關中不足乃調旁近郡又
令民得畜牧邊縣官假馬母三歲而歸及息什一以
除告緡用充仞新秦中(史記平凖書)謂與民母馬令得為
馬種令十母馬還官一駒此為息什一也(平凖書注)建
元中衆庶街巷有馬阡陌之間成羣而乘字牝者擯
而不得聚會(平凖書)漢書音義曰皆乘父馬有牝馬間
其間則相蹄齧故斥不得出會同(平凖書注)元鼎中匈
奴渾邪王率衆來降漢發車二萬乘縣官無錢從民
貰馬民或匿馬馬不具上怒欲斬長安令汲黯曰令
亡罪獨斬臣黯民乃肯出馬上默然(漢書汲黯傳)元鼎
六年邊車騎馬乏絶縣官錢少買馬難得乃著令令
封君以下至三百石以上吏以差出牝馬歲課息(史記)
(平凖書)李陵為建章監監諸騎(漢書李陵傳)
昭帝始元四年詔往時令民共出馬其止勿出諸給中
都官者且減之(文獻通考)五年罷馬弩關(漢書昭帝紀)孟康
曰舊馬高五尺九寸以上齒未平弩十石以上者皆
不得出關今不禁也(昭帝紀注)元鳳二年詔頗省乘輿
馬及苑馬以補邊郡三輔傳馬(傳驛馬也)其令郡國勿斂
今年馬口錢(昭帝紀)
元帝初元元年九月詔太僕減穀食馬貢禹言高祖文
景循古節儉廐馬百餘匹今廐馬食粟將萬匹惟深
察古道從其儉者可無過數千匹乃下詔太僕減穀
食馬(漢書元帝本紀)
後漢世祖建武十九年作高車廐於長安(後漢書杜篤傳)
安帝元初二年任尚代班雄屯三輔虞詡說尚曰今虜
皆騎馬日行數百里來如風雨去如絶絃以步追之
勢不相及今莫如市馬尚即上言用其計(後漢書西羌傳)
太僕有牧師苑皆令官主養馬分在河西六郡界中
(續志)
北魏太武太延二年冬十一月行幸稒陽驅野馬於雲
中置野馬苑(魏書世祖本紀)平統萬定秦隴以河西水草
善乃以為牧地畜産滋息馬二百餘萬匹槖駞將半
之每歲自河西徙牧於并州以漸南轉欲其習水土
而無死傷也而河西之牧彌滋矣(食貨志)
唐制諸牧監凡馬五千為上監三千為中監不及為下
監園苑有官馬坊每歲河隴羣牧進其良者以供御
六閑馬以殿中監及尚乘主之(唐書百官志)
高祖武德二年正月於鄜州南牧馬坊置坊州(唐會要)
太宗貞觀二十年八月上踰隴山關次瓦亭觀馬牧(唐書)
(太宗本紀)初用太僕少卿張萬歲領羣牧自貞觀至麟
德四十年間馬七十萬六千置八坊岐豳涇寧間地
廣千里一曰保樂二曰甘露三曰南普潤四曰北普
潤五曰岐陽六曰太平七曰宜禄八曰安定八坊之
田千二百三十頃募民耕之以給芻秣八坊之馬為
四十八監而馬多地狹不能容又析八監列布河西
豐曠之野監有左右因地為名其時天下以一縑易
一馬自萬歲失職馬政頗廢(兵志)貞觀中自京師東
赤岸澤移馬牧於秦渭(元和志)
高宗時京師養廐馬萬匹張文瓘諫為減廐馬數千(玉海)
崔日用從父兄日知遷殿中少監建言廐馬多請
分牧隴右省關畿芻(唐書崔日用傳)永徽二年九月癸卯
以同州苦泉牧地賜民(高宗本紀)麟德中自京師西屬
隴右有七馬坊置隴右三使領之(百官志州按兵志邠岐四有八坊)
(較此微不同)儀鳳中益置八監於鹽州鹽州使八統白
馬等坊(兵志)
玄宗開元十二年諸州府馬闕乏官私共補之(唐書兵志)二
十年朔方節度增領閑廐宫苑監牧使(方鎮表)二十
五年郄昂撰邠岐四州八坊碑頌(書目一卷)序略云我有
唐之新造國也於赤岸澤得牝牡三千匹命太僕張
萬歲傍隴右字之四十年間馬七十萬六千匹開元
初惟得二十四萬匹至十九年復成四十四萬匹上
耕籍之明年命邠公典馬政先是國家以岐山近甸
邠土晚寒(寧州壤甘涇水流惡今隸甘省)澤茂豐草地平鮮原度其
四境分置八坊其五在岐餘在三郡保樂第一甘露
第二保樂者隋石門馬坊也甘露先置在九成苑外
有詔令新保樂徙甘露折衝果毅蘇忠等八人各主
一坊苑總監韋績統之八坊有田千二百三十餘頃
分為十屯(胄曹參軍碑序)開元中突厥欵塞玄宗厚撫之
歲許朔方軍西受降城為互市以金帛市馬於河東
朔方隴右牧之旣雜此種馬乃益壯(唐書兵志)天寳六
載十二月九姓堅昆及室韋獻馬六千匹於受降城
納之(唐會要)十一載詔京旁五百里勿置私牧天
寳後諸軍戰馬動以萬計議者謂秦漢以來唐馬最
盛十三載隴右羣牧都使奏馬牛駝羊總六十萬五
千六百而馬三十二萬五千七百(唐書兵志)
肅宗至德中幸鳳翔詔公卿百寮以後乘助其軍其後
邊無重兵吐蕃乘隙陷隴右苑牧畜馬皆没(唐書兵志)
代宗永泰元年大搜城中百官士庶馬輸官曰團練馬
下制禁馬出城者(唐書兵志)回紇有助收西京功代宗
厚遇之與中國婚姻歲送馬十萬匹酬以縑帛百餘
萬匹(食貨志)大歷三年子儀兼邠寧慶節度使屯邠
州回紇赤心請市馬萬匹有司以財乏止市千匹子
儀曰回紇有大功宜答其意中原須馬臣請納一歲
俸佐馬直詔不聽(郭子儀傳)
德宗建中元年市關輔馬三萬實内廐貞元三年吐
蕃羌渾犯塞詔禁大馬出潼蒲武關者(唐書兵志)
憲宗元和中張孝忠子茂宗為閑廐使國家自貞觀中
至於麟德國馬四十萬匹在河隴間開元中尚有二
十七萬雜以牛羊雜畜不啻百萬置八使四十八監
自長安至隴右置七馬坊為會計都領岐隴間善水
草及腴田皆屬七馬坊至麟德以後西戎陷隴右國
馬盡散監牧使與七馬坊名額盡廢其地利因歸於
閑廐使寳應中鳳翔節度使請以監牧賦貧民為業
土著相承十數年矣又别勅賜諸寺觀凡千餘頃及
茂宗掌閑廐與中尉吐突承瓘善遂並以監牧地歸
閑廐司茂宗又奏麟遊縣有岐陽馬坊按舊圖地方
三百四十七頃制下閑廐司檢計百姓紛紜論訴節
度使李惟簡具事上聞詔監察御史孫革往按問之
革還奏曰天興縣東五里有隋故岐陽馬坊地在其
側蓋因監為名與今岐陽所指百姓侵占處不相接
皆有明騐茂宗怒恃有中助誣革所奏不實又令侍
御史范傳式覆按盡翻前奏遂奪居人田業皆屬閑
廐(舊唐書張孝忠傳)沙苑一名沙阜在同州馮翊縣南十
二里東西八十里南北三十里宜六畜置沙苑監(元和)
(郡國志)
穆宗即位岐人叩闕訟閑廐使張茂宗所奪田下御史
按治悉予民(唐書兵志)
文宗太和七年以銀州刺史領銀川監牧使(唐書方鎮表)
度支鹽鐵使言銀州水甘草豐請詔刺史劉源市馬
三千河西置銀川監以源為使開成二年劉源奏
銀川馬已七千若水草乏則徙牧綏州境今綏南二
百里四隅險絶寇路不能通以數十人守要畜牧無
他患乃以隸銀川監(兵志)開成三年以夏州節度使
領銀川監牧使(方鎮表)
後周世宗顯德二年於沙苑内牧馬在同州南二十五
里(寰宇記)
宋初市馬陜西麟府豐延保安軍河西綏寧夏州自趙
德明據有河南其收市惟麟府保安軍其後置場則
又止慶延而已(宋史兵志)
太宗淳化二年六月禁陜西緣邊諸州闌出生口(宋史太宗)
(本紀)至道初西京作坊使楊允恭言商人市諸州茶
新陳相揉陜西諸州風土各有所宜非參以多品則
少利罷𣙜務令就茶山買茶不可行(食貨志)
真宗咸平六年七月詔陜西振武兵如河東廣銳例立
社馬官給直以市之至天聖初猶得蕃部省馬總三
萬四千九百餘匹(玉海)景德二年召茶商論議别為
新法其於京師入金銀綿帛實直錢五十千者給百
貫實茶陜西沿邊亦如之而茶增十五千議奏三司
皆以為便(宋史食貨志)改諸州牧龍坊悉為監賜名鑄
印以給之在外之監十有四同州曰沙苑(兵志)凡招
馬之處麟府之黨項豐州之藏才族延鄜保安軍每
歲皆給以空名勅書委沿邊長吏擇牙吏入蕃招募
給劵詣京師至則估馬司定其直自三千五千至千
凡二十三等舊選三歲至十七歲者景德二年詔止
市四歲至十三歲者餘聽私市(文獻通考)大中祥符九
年李迪凌策吕夷簡與三司同議條制時以茶多不
精給商人罕有饒益行商利薄陜西交引愈賤知秦
州曹瑋請於永興鳳翔府官出錢市之詔可天禧
二年三司言陜西入中芻糧請依河北例斗束量增
其直計實錢給鈔入京以見錢買之願受茶貨交引
給依實錢數令𣙜貨務並依時價納緡錢支茶不得
更用芻糧文鈔貼納茶貨詔每入百千增五千茶與
之餘從其請時陜西交引益賤京師纔直五千有司
惜其費茶(宋史食貨志)
仁宗天聖中詔府州自今省馬三歲四歲者不以等第
五歲已上十二歲已下骨格良善行者悉許綱送估
馬司(宋史兵志)四年許陜西入中願得茶者每錢十萬
所在給券徑趣東南受茶一十萬一千茶商獲利争
欲售陜西茶(食貨志)康定初陜西用兵馬不足詔陜
西路括市戰馬馬四尺六寸至四尺二寸其直自五
十千至二十千凡五等(兵志)慶歷四年知諫院余靖
上奏略曰臣謹按詩書已來中國養馬蕃息故事乃
知不獨出於戎狄也秦之先非子居犬丘善養馬周
孝王召使主馬於汧渭間馬大蕃息犬丘今之興平
汧渭今之秦隴州界也周官校人之職春執駒以養
血氣夏攻駒以防蹄齧月令季春遊牝於牧仲夏遊
牝别羣亦秦人之馬政也唐以沙苑監最為宜馬即
今同州也自貞觀至麟德馬四十萬匹開元中置七
坊四十八監半在秦隴綏銀則知牧馬之政脩之由
人今同州有馬監其餘州軍牧地七百餘所乞敕於
羣牧使副都監判官等内一員往監牧舊地相度水
草揀擇孳生四遠牧放一依周官月令法務令蕃息
别立賞罰以明勸沮庶幾數年之後馬畜蕃盛(名臣奏議)
凡闕馬軍士以分數配填慶歷四年詔陜西填五
分五年出内藏庫絹二十萬市馬於府州六年
詔陜西社馬死者本營鬻錢以助馬直(宋史兵志)五月
丙申詔陜西市蕃部馬(仁宗本紀)皇祐元年葉清臣奏
臣前在三司嘗陳監牧之弊占良田九萬餘頃歲費
錢百萬緡天閑之數纔三四萬急有征調一不可用
今欲不費而馬立辦莫若賦馬於陜西等五路上戶
一馬中戶二戶一馬養馬者復其一丁如此則坐致
戰馬二十萬匹不為難矣(葉清臣傳)至和元年詔軍士
戍陜西闕馬填七分又詔蜀馬送京師道遠多病瘠
自今以春秋冬部送陜西四路總管司二年修陜
西蕃馬驛羣牧司每季檄沿路郡縣察視之邊州巡
檢兵校聽自市馬官償其直嘉祐中始以陜西轉
運使兼本路監牧買馬事後又以制置陜西解鹽官
同主之(兵志)五年八月庚辰置陜西估馬司(仁宗本紀)
英宗治平元年薛向請永興軍養馬務如原州德順軍
并渭州同判三年為任悉以所市馬多少為殿最
二年陜西廣銳勁勇等軍相與為社每市馬官給直
外社衆復裒金益之曰馬社軍興籍民馬而市之以
給軍曰括買三年詔陜西廣銳蕃落闕馬復置社
買一馬官給錢三十千久之馬不至乃增置如慶歷
詔書第三等三十五千第四等二十八千四年以
成都府路歲輸紬絹三萬給陜西監牧司自是蕃部
馬至者衆官軍仰給焉(宋史兵志)
神宗熙寧初詔河北騎軍如陜西社馬例立社其後陜
西馬社苦於斂率(馬志)熙寧元年樞密副使邵元請
以牧馬餘田修稼政以資牧養之利沙苑等監餘良
田萬七千頃可賦民以收芻粟從之先是羣牧司請
於陜西都總管治所置一監以便給軍乃遣官下諸
路詳度既又以知太原唐介之請發沙苑馬五百置
監於交城(宋史兵志)七年始建三司幹當公事李把入
蜀經畫買茶於秦鳳博馬與成都路漕司議合事方
有端而王韶言西人頗以善馬至邊所嗜唯茶乏茶
與市即詔趣把據見茶計水陸運至又以銀十萬兩
帛二萬五千度僧牒五百付之假常平及坊場餘錢
以著作佐郎蒲宗閔同領其事自熙寧七年至元豐
八年蜀道茶場四十一京西路金州為場六陜西賣
茶為場三百三十二税息至李稷加為五十萬及陸
師閔為百萬云(文獻通考)八年廢河南北八監惟存沙
苑一監沙苑先以隸陜西提舉監牧至是復屬之羣
牧司(宋史兵志)十年利州路漕臣張宗諤張升卿議廢
茶場司依舊通商詔付李稷稷方以茶利要功言宗
諤等所陳皆疏謬罪當無赦熙寧中麟州奏夏人
之請乃令鬻銅錫以市馬(食貨志)元豐三年春詔陜
西州縣戶各計資産市馬坊郭家産及三千緡鄉村
五千緡若坊郭鄉村通及三千緡以上者各養一馬
增倍者馬亦如之至三匹止馬以四尺三寸以上齒
以八歲以下及十五歲則更市如初籍於提舉司於
是諸道各上其數秦鳳等路六百四十二永興路一
千五百四十六(兵志)五年許川路餘羨茶貨入陜西
變賣(食貨志)元豐中環慶路經略司言已檄諸蕃部
養馬詔閱實及格者一匹支五縑鄜延秦鳳路凖此
七年詔鄜延路發戶馬二千以給正兵益以永興
軍等路及京西坊郭馬又詔陜西路罷社馬法更從
買馬司給之元豐末麟府路上所市馬三百以其
直增於熙河而又多羸憊乃罷本路博易(兵志)
哲宗嗣位詔陜西碎賣芽茶皆罷(宋史食貨志)元祐初議
興廢監以復舊制於是詔庫部郎中郭茂恂往陜西
相視所當置監尋又下陜西轉運提點刑獄司按行
河渭間牧田以聞(兵志)元祐二年秦鳳路茶仍官為
計置永興鄜延許通商凡以茶易榖者聽仍舊毋得
踰轉運司和糴價其所博斗斛勿取息(食貨志)元祐
中詔以蜀馬給陜西軍(兵志)紹聖元年陜西復行禁
𣙜凡茶法並用元豐舊條(文獻通考)初内外諸軍給馬
例不及其元額視其闕之多寡以分數填配元豐更
立為定制凡諸軍闕馬應給者陜西路無過十之七
然其後諸軍闕馬者多紹聖三年乃詔提舉司陸師
閔於歲額外市馬三萬匹給鄜延路正兵餘支弓箭
手仍權不限分數(宋史兵志)三年知州張赴以為陜西
沿邊弓箭手授田不過一頃既養一馬又役一丁備
邊之日歲居其半令但牧一馬而無身丁之役若試
之一監或一縣當有利而無害樞密院是其請下太
僕寺應有監牧州縣悉施行之(文獻通考)紹聖初樞密
院言今歲籍馬萬三千有竒堪配軍者無幾惟沙苑
六千匹愈於他監四年廢淇水等監罷提點所及左
右廂惟存東平沙苑二監曾布自叙其事曰元祐中
復置牧監兩廂所養馬止萬三千匹而不堪者過半
今既以租錢置蕃落十指揮於陜西養馬三千五百
又人戶願養馬者亦數千而所存兩監各可牧萬馬
馬數多於舊監而所省官吏之費非一近世良法未
之能及時三省皆稱善其後沙苑復隸陜西買馬監
牧司(宋史兵志)
徽宗崇寧二年陜西舊通蜀茶至是年始通東南茶(宋史)
(食貨志)大觀元年尚書省言元祐置監馬不蕃息而
費用不貲今沙苑最號多馬然占牧田九千餘頃芻
粟官曹歲費緡錢四十餘萬而牧馬止及六千自元
符元年至二年亡失者三千九百且素不調習不中
于用以九千頃之田四十萬緡之費養馬而不適於
用又亡失如此利害灼然可見今以九千頃之田計
其磽瘠三分去一猶得良田六千頃以直計之頃為
錢五百餘緡以一頃募養一馬則人得地利馬得所
養請下永興軍路提點刑獄司及同州詳度以聞俟
見實利六路新邊閒田當以次施行(兵志)政和二年
盡括澤潞京西山東河北等田即陜右軍蕃羌馬一
分給之後詔以所牧馬盡給賜童貫及補陜右諸軍
之闕馬者凡九萬餘匹(蔡條國史補)又大增損茶法凡
請長引再行者輸錢百緡即往陜西加二十茶以百
二十斤短引輸緡錢二十茶以二十五斤私造引者
如川錢引法政和中陜西設官茶令估賣繼以妨
商旅下令禁棄宣和元年邠州通判張益謙奏陜
西非産茶地奉行十年未經立額歲歲比較第務增
益稍或虧少程督如星州縣懼殿多前路招誘豪商
增價以幸其來故陜西茶價斤有至五六緡者或稍
裁之則批改文引轉之他郡及配之鋪戶安能盡售
均及税農民實受害徒令豪商坐享大利言竟不行
(宋史食貨志)宣和二年詔罷政和二年以來給地牧馬
條令收見馬以給軍應牧田及置監處並如舊制凡
諸監興罷不一而沙苑監獨不廢(兵志)
高宗建炎中丞相李綱上言今行在騎兵不多官馬既
無獨陜西諸路尚有私馬宜降指揮立格尺以善價
買之可以濟一時之乏上以為善(李忠定公奏議)
孝宗乾道間川秦買馬之額歲為萬有一千九百匹有
竒秦司五千九百後秦司六千一百二十(文獻通考)孝
宗時員興宗上奏陜西運茶之制十里為鋪鋪有兵
兵日有程月有給苟不如式則罪罰隨之國家逐年
收西馬之利皆鋪兵之力也(名臣奏議)淳熙四年閻蒼
舒陳茶馬之弊曰祖宗時一䭾茶易一上駟陜西諸
州歲市馬二萬匹今陜西未歸版圖西和一郡歲市
馬三千匹耳而價用陜西諸郡二萬䭾之茶則夷人
遂賤茶矣(續文獻通考)
寧宗嘉泰末秦司三場增馬七千七百九十八匹興元
府馬務每年排養二衙馬一百十一綱率未嘗如數
蓋茶馬司靳吝錢帛蕃馬至多不即償故也(文獻通考)
金章宗明昌三年六月陜西提刑司言舊牧馬地久不
分撥以致軍民起訟比差官各路定之陜西路牧地
三萬五千六百八十餘頃泰和三年陜西設提舉
圉牧所(續文獻通考)
衞紹王崇慶元年五月括陜西馬(金史衞紹王本紀)
宣宗元光二年三月省臣以國蹙財竭奏曰金幣錢榖
世不可一日闕者也茶本出於宋地非飲食之急今
河南陜西凡五十餘郡郡日食茶率二十袋袋直銀
二兩是一歲之中妄費民銀三十餘萬也奈何以吾
有用之貨而資敵乎並禁之犯者徒五年告者賞寳
泉一萬貫(金史食貨志)
元世祖至元五年𣙜成都茶於京兆置局發賣私自採
賣者其罪與私鹽同(續文獻通考)元制每茶商貨茶必
令賫引無引者與私茶同引之外又有茶由以給賣
零茶者初每由茶九斤收鈔一兩至是自三斤到三
十斤分為十等隨處批引局司每引收鈔一錢(元史食貨)
(志)
明太祖洪武中立茶馬司於陜西等處聽西蕃納馬易
茶降金牌信符賜番族以防詐偽每三年一差官召
各番合符以應納差發馬交納易茶有以私茶出境
者斬關隘不覺察者處極刑民間蓄茶不得過一月
之用茶戶私鬻者籍其園入官(續文獻通考)四年奏准
陜西漢中府金州石泉漢隂平利西鄉縣茶園每十
株官取一分其民所收茶官給價無主者令守城軍
士薅培及時採取以十分為率官取八分軍取二分
每五十斤為一包二包為一引令有司收貯於西番
易馬(明會典)十七年命茶馬司以所市馬五百六十
匹分給陜西騎士十九年行人冀忠往陜西市馬
還得馬二千八百七匹遣虎賁左衞指揮僉事姜觀
右衞千戶沈成行人任俊以鈔三十九萬三千六百
九十錠往陜西等處市馬給騎士操練(續文獻通考)二
十二年定茶易馬例上等馬每匹一百二十斤中馬
七十斤下馬五十斤(明會典)二十三年陜西都指揮
使聶緯以西安左右等衞所市馬七千六十匹送京
師二十五年河州番族獻馬萬三百四十餘匹命
分給陜西衞所騎士(續文獻通考)三十年定北邊牧馬
草場自東勝以西至寧夏河西察罕諾爾(馬志)置陜
西苑馬寺卿一人少卿一人寺丞無定員其屬主簿
一人又令自三月至九月每月差行人一員於陜西
等處省諭把隘關口頭目禁約私茶出境(續文獻通考)
漢中府茶例歲辦茶二萬六千二百斤兼以巡獲私
茶四五萬斤易馬其於遠地一切停止本地茶園人
家除約量本家歲用外其餘盡數官為收買(九邊者)
明制招商中茶上引五千斤中引四千斤下引三千
斤每七斤蒸曬一篦運至茶司官商對分官茶易馬
商茶給賣每上引仍給附茶一百篦中引八十篦下
引六十篦名曰酬勞經過地方掌印官盤驗佐貳官
催運若漢中私茶之禁尤嚴凡中茶有引由出茶地
方有税貯放有茶倉巡茶有御史分理有茶馬司茶
課司驗茶有批驗所(明會典)陜西馬額原額一萬六
千一百八十三匹延綏二萬二千二百一十九匹陜
西馬價地畝銀一萬七百七十九兩四錢七分六釐
零樁朋銀一萬四千九百五十八兩一錢二分(馬志)
凡查比苑馬三年比較陜西行太僕寺苑馬寺所屬
地方(明會典)
成祖永樂初增置苑馬寺於陜西寺六監二十四苑設
官亦視行太僕而各監監正一人監副一人苑有廣
狹上苑馬萬匹中苑七千匹下苑四千匹苑有圉長
一圉長率五十夫夫牧十馬後馬頗蕃息(明史竊軍法志)
陜西苑馬寺所屬長樂監開成苑安定苑弼隆苑廣
寧苑靈武監清平苑萬安苑定邊苑慶陽苑同州監
天興苑永康苑嘉靖苑安勝苑威遠監武安苑隴陽
苑保州苑泰和苑熙春監康樂苑鳳林苑香泉苑會
寧苑順寧監雲驥苑昇平苑巡寧苑永昌苑後存二
監六苑餘廢十三年遣御史三員巡督陜西等處
茶馬司收貯官茶易換蕃馬永樂間每歲於陜西
茶易馬及孳生馬内選取堪中騍馬送御馬監分送
各馬房領牧取乳(明會典)
仁宗洪熙時陜西按察使陳智疏言按察司所以肅庶
官貞百度而太僕寺得臨之歲徵駒與下民等將憲
綱掃地於是罷散馬之令(明史竊軍法志)
宣宗宣德七年令法司及陜西布按二司雜犯死罪應
充軍者發陜西行太僕寺養馬(馬志)九年十月罷陜
西買馬時陜西布政使王敏言陜西今年田榖少收
邊餉遥遠先買馬驢及入番諸物民間已甚勞費今
又買馬給行都司軍士民實不堪且民間馬有堪用
者多以易糧給邊所遺牝馬及駒皆不堪用請以二
苑馬寺所選赴京之馬及都行二司衞所官下所養
之馬給之上從其言(世法錄)陜西苑馬寺長樂監隸
開成安定廣寧黑水四苑靈武監隸清平萬安二苑
孳牧馬匹舊馬四千八百餘匹并新增種馬一千匹
養馬軍人一千一百六十四名(九邊考)
英宗正統三年陜西苑馬司為四監凡苑視其地里廣
狹為上中下三等上苑牧馬萬匹中苑七千匹下苑
四千匹各苑皆有圉長一圉長率五十夫每夫牧馬
十匹(圖書編)五年閏十一月鎮守陜西副都御史陳
鎰奏令延綏各邊堡採刈秋青草各堡執稱沙漠無
草而各寨堡歲用草一百萬束鎰止撥延安府草十
萬束供給瘦損馬匹(世法錄)八年令陜西倉所收茶
折支軍官俸給每斤折米一斗五升又奏准金州芽
茶一斤收葉茶二斤運西寧茶馬司收貯易馬九
年題准起倩四川軍夫給與口糧將減半茶四十二
萬一千五百三十斤陸續運赴陜西接界褒城縣茶
厰又議准將減運茶斤陜西都司運三分半布政司
運六分半除都司所屬延安等八衞延安所屬葭州
等六州縣不起軍夫外其餘有司軍衞酌量起倩軍
夫給口糧有差俱直抵褒城縣茶厰(明會典)十一年
題准延綏一帶衞所自定邊安邊營西抵花馬池東
至府谷縣大小營堡水草便利可以牧放每年摘撥
軍旗餘丁自行牧養馬匹(續文獻通考)十四年停止茶
馬金牌後每歲遣行人四員巡察私販自潼關以西
通行禁革(明會典)京運馬價正統初延綏軍伍缺馬
奏發内帑銀六萬兩買馬給軍嗣是無定額惟遇馬
缺巡撫奏討凡募軍俱有奏討馬價每匹給銀十二
兩(延綏鎮志)
代宗景泰二年令陜西布政司委官巡視關隘禁約私
茶出境暫罷差行人四年復差行人如故(續文獻通考)
英宗復位四年奏准延綏寧夏二鎮輪年循環中納馬
匹(馬志)鹽中馬天順中每中馬一匹給鹽八十引後
以所易中馬不堪征操奏准折價(延綏鎮志)
憲宗成化三年令差御史一員於陜西巡茶一年更代
定麤茶每百斤收銀五錢芽茶三十五斤亦量收五
錢無銀收絲絹等項俱解本省有司收候以補收買
茶課支用五年令陜西布政司將金州等處茶課
自成化六年為始仍收本色其原折收銀布候豐年
收買茶斤送各茶馬司收貯以備易馬(明會典)五年
四月巡撫甘肅徐廷璋言西寧地方舊有茶馬例後
暫停止近又舉行然民間絶無興販官府又無督辦
之人以致茶馬司見茶不滿千斤乞勅所司通查出
茶州縣山場定其則例募民採取運赴官庫收貯換
易番馬給軍騎操并與苑馬寺作種孳牧其民間採
茶除税官外餘皆許給文憑於陜西腹裏貨賣有私
越黃河及邊境通番易馬者究問如律(世法錄)十年
令陜西榆林等處近邊地土各營堡草場界限明白
敢有那移條欵盜耕草場及越出邊牆界石種田者
依律問擬(賈志)十一年令取回陜西巡茶御史仍差
行人十四年仍差御史於陜西巡茶(明會典)樁朋銀
十三年兵部議邊馬倒失酌量官軍朋合出銀買補
每遇雙月都指揮出銀一錢千百戶鎮撫七分旗軍
五分走失被盜者各加五錢扣存官庫照時買馬約
一年應扣五千餘兩(延綏鎮志)十四年奏准陜西易馬
須四歲以上六歲以下高大堪中者方准收買兒騸
馬就彼給各邊騎操騍馬送苑馬寺孳牧(馬志)十五
年令陜西巡茶御史招番易馬不拘年例願來者聽
十九年令四川保寧等府茶課每歲運十萬斤至
陜西接界交收轉運各茶司支用(明會典)
孝宗弘治三年令陜西巡撫并布政司出榜招商報中
給引赴巡茶御史處掛號於産茶地方收買茶斤運
赴原定茶馬司以十分為率六分聽其貨賣四分驗
收入官四年奏准陜西苑馬寺孳牧馬匹每三年
差官點閱其各行太僕寺苑馬寺於内府關領精微
文簿將騎操孳牧馬匹逐一填寫繳部送内府交收
(明會典)六年都御史劉忠題准茶馬給領延綏各照
年分差人逓領(馬志)七年以陜西歲饑開中茶二百
萬斤召商𣲖撥缺糧倉分上納備賑八年令免易
馬止中茶四百萬斤以資邊儲十年奏准茶易馬
除就彼給軍外其餘差官陸續解赴苑馬寺交割俵
養十四年以榆林糧餉缺乏將洮河西寧發賣茶
斤量開四五百萬斤召商上納價銀𩔖解邊倉糴買
糧料十五年令今後不許召商中茶十六年令
取回巡茶御史凡一應茶法悉聽督理馬政都御史
兼理十七年令陜西每年於按察司揀憲臣一員
巡禁私茶一年滿日擇一員交代(明會典)又令將䕫
州東鄉保寧利州附近陜西聽督理馬政都御史帶
管(續文獻通考)弘治初陜西牧地止存六萬六千頃有
竒養馬軍止七百名牧養兒騸騍馬止二千八百匹
都御史楊一清往巡撫奏黜寺卿之不職者而簡布
按二司參政副使薦補絃轍大更於是六苑地清復
草場十二萬八千頃有竒清勾撥補養馬軍士二千
三百有竒增脩城堡十九處創復馬廐千百所馬給
騎操外六苑可常牧馬三萬匹陜自一清至馬日蕃
三邊之用頼之(明史竊軍法志)都御史楊一清又清出騎
操地畝朋合銀西安榆林鳳翔各多寡不一備禦馬
延綏東路西路中路各營堡多者以千計少者不下
數百(馬志)十八年奏准陜西茶鹽易馬備邊係是舊
制今後再不許别項奏討(明會典)都御史楊一清巡
撫陜西復講求納馬易茶舊制即金牌失之已久第
嚴私販之禁番人無茶則死自不得不奉我差發而
來納馬於我四年間得馬萬九千七百餘匹而茶尚
積有四十五萬餘斤大小鹽池復增課引銀二萬七
百六十兩有竒留貯買馬(明史竊軍法志)漢中府屬新增
茶課銀二萬四千一百六十四斤並舊五萬一千二
十六斤一十五兩五錢(賈志)
武宗正德元年議准勘處漢中所屬金州西鄉石泉漢
隂等處舊額歲辦茶課二萬六千八百餘斤新收茶
課二萬四千一百六十四斤俱照數歲辦永為定例
二年仍設巡茶御史一員請勅兼理馬政茶法二
事(明會典)榆林鎮原額馬二萬二千二百一十九匹
正德元年起至八年止三次共領過五千四百八十
匹馬價銀三萬兩(九邊考)
世宗嘉靖十一年議准西安等衞收貯私茶俱送三茶
馬司不拘常例麤細搭配招易臕壯馬匹關送總制
衙門給軍騎操十二年奏准陜西金州西鄉石泉
漢隂紫陽五州縣茶戶巡茶御史每十年一次清審
量為增減均平茶課十三年奏准陜西金西等五
州縣課茶責令大戶徑解茶馬司交納其經過州縣
原設茶戶二千餘名止𣲖百名徵銀以給大戶脚價
十四年題准四川䕫州等處附近陜西通茶地方
不論軍衞有司凡事干茶法者悉聽陜西巡茶御史
管理嚴禁私茶查考舉劾十五年題准今後陜西
三茶馬司積茶止留二年之用每年易馬計該正茶
外分毫不許夾帶議准陜西行太僕寺每年春秋
二季點視官庫騎操馬匹如遇倒失照例追收樁朋
銀兩買補仍將倒死馬匹並追完銀兩買補數目造
册奏繳送部查考如該寺分管官員不行按季點視
以致追補數少聽撫按指名具奏(明會典)又議准陜
西苑馬寺每年清查監苑牧養馬匹年齒壯實可用
者造册送巡按衙門備照遇官軍馬匹倒死給領仍
照例追樁朋銀收貯以備買補(續文獻通考)延綏互市
馬始自嘉靖中仇鸞奏許馬市計節次易馬六千匹
分給軍士(延綏鎮志)二十年議准陜西三邊重地所産
馬匹宜配本處防虜以後發銀買馬不許分派陜省
(明會典)二十五年令將見在不堪易馬茶斤減價三
分之二差好者量估價二錢二分次一錢八分遇各
軍支放折色月分每軍量給一二篦即於本軍應支
折色銀内照茶篦數目扣銀在官𩔖解陜西行太僕
寺貯庫聽候買馬(續文獻通考)二十六年令陜西開中茶
一百萬斤召内緊要邊鎮以備軍餉三十一年以
陜西各苑種馬數少議准給本省贓罰等銀四萬兩
買補以後缺少止查苑馬寺收貯地畝樁朋銀兩題
請買補(明會典)又奏准茶産漢中府等處茶課歲額
五萬餘斤每百斤加耗六斤商茶歲中率八萬斤令
商運賣官取其半易馬(續文獻通考)三十二年題准陜
西苑馬寺令巡茶御史督理各監苑倒失馬匹虧欠
馬駒將寺卿丞並監苑各官查參陜西巡茶一年一
次(明會典)三十五年議准陜西苑馬寺孳養馬匹每
年准給固原延綏寧夏三鎮共馬二千匹内一千五
百匹專給固原五百匹分年輪給延寧二鎮(馬志)三
十九年議准陜西各苑馬老病矮小不堪作種給征
者各用退字火印照依時估定價變賣就將前賣過
價銀叧買臕馬分發各苑無馬軍丁領養仍將賣過
馬驘收過價銀造册奏繳每三年變賣一次(明會典)
穆宗隆慶元年議准陜西各苑馬如孳生虧欠五分倒
失又多過一分者照買補例分等罰俸提問其孳生
多而虧欠少者雖未買補亦酌量免罰孳生少而倒
失虧欠多者雖已買補仍加究治三年令陜西撫
按巡茶衙門每年贓罰與布政司開納事例銀兩俱
聽存留轉解延綏鎮准作本部應發年例又題准
將四川課茶改徵折色解陜西苑馬寺易買種馬詔
陜西各茶馬司中納官茶(明會典)三年九月兵部覆
巡按陜西李良臣奏請以七苑不堪馬匹查係牧軍
賠補者退令叧買大馬本寺量助三分之一以抵贖
自後追徵必齒歲尺寸中度方准印牧係茶易銀買
者仍加驗閱必堪收堪俵方准印烙發苑母濫收以
滋牧圉之弊上然之(續文獻通考)五年題准陜西丈過
苑馬寺牧地計算熟地三萬頃養馬一萬匹餘熟地
五萬頃該寺分别三等徵銀共四萬五千兩解固原
鎮兵備道收作軍餉又議准近年奸商假以附茶
為由任意夾帶恣情短販甚至漢中盤過有二三年
不到茶司者今後招商引内註定一年完者厚賞二
年量賞三年免究四年問罪仍抽附茶一半入官五
年問罪附茶盡數入官不准再報六年以上即係老
引興販照例問遣其經過漢中專責理刑推官查照
引内篦斤著實盤驗又各商收買真細好茶完日原
住買茶所在官司催發起程仍填註發行年月日期
印鈐運至漢中府辨驗真假(明會典)九月御史褚鈇
奏請裁革陜西行太僕寺苑馬寺寺丞各增設少卿
一員與本寺卿俱兼按察司僉事職銜止聽巡茶御
史鈐束其他撫按衙門無得干預從之十二月陜
西巡按褚鈇條議茶馬五事一招商引内註定年限
數額委漢中府佐一員嚴行稽考如有過期違限者
加罪從之(續文獻通考)六年以陜西歲課馬駒每匹追
銀三兩利於納銀虧欠數多議准將各苑種馬嚴責
孳駒如有倒失虧欠俱追補馬駒不許納銀(明會典)
又令陜西苑馬寺牧地實有五萬五千三百二十二
頃二十六畝一分零内川地一萬二千一百二十頃
零坡地三萬一千九百三頃零山地一萬一千三百
七頃零將七苑册開見在馬一萬六百七十四匹除
駒驘一千九百四匹例不給地外議每騍馬一匹定
給川地一百三十畝兒騸馬一匹各給川地五十畝
坡山地五十畝川地不足苑分每頃或給坡地一頃
五十畝或給山地二頃抵算共該除一萬二千三百
五十一頃一十九畝二分零除外川地五千三百九
十二頃零每頃議徵銀六錢坡地二萬八千二百八
十三頃零每頃議徵銀四錢山地九千二百九十四
頃零每頃議徵銀三錢共徵銀一萬七千三百三十
七兩四錢八分零又將節年叧議混互不明分争不
已地土照例起科共二千二百五十八頃該銀九百
八十三兩一錢六分零俱查照徵收專備軍餉扣抵
年例軍餉又令苑馬寺牧地照依原擬分别川坡
山三等定擬徵銀數目立為定額每年收解固原兵
備道專備軍餉支用(續文獻通考)
神宗萬歷二年議准陜西苑馬寺缺少種馬將該寺庫
貯茶課等銀歲解固原鎮二千兩給軍自買於年例
應解該鎮馬二千匹内扣留二百匹在苑作種(馮志)
六年四川茶課折色初歲解陜西巡茶衙門易馬銀
一千五百九十六兩五錢三分見今巡茶御史册報
新收銀一千六百九十四兩六錢九分五釐(續文獻通考)
十三年題准陜西腹裏地方西安等三府因無官
茶私販横行議行巡茶御史招商印給引目每引定
為一百斤收買園戶餘茶運去漢中府驗明發賣每
百斤量抽三十斤入官大約在西安不過六萬斤鳳
翔漢中多各不過二萬斤引内明坐地方隨路截角
如無印記及越境者以私茶論(明會典)二十九年御
馬監太監丘乘雲賞銀五兩紵絲一表裏陜西抽税
名馬九月延綏巡撫王見賓奏河套濟農諸部求通
馬市上允行之(續文獻通考)明初興安州課茶四千六
百六十三斤七兩四錢七分外加耗茶五十一斤十
二兩二錢五分解河東茶馬司萬歷三十四年議允
每斤折銀二分共徵銀九十四兩三錢三釐四毫(興安)
(州志)免糧馬始自成化九年余子俊題免土兵本戶
税糧二十石以下並其差役專買本軍馬匹牧養萬
歷四十三年改為徵銀給價每糧一石徵銀三錢三
分土兵領銀買馬每匹十二兩地畝馬價成化六
年議於屯田内每頃出銀一錢屯官徵收解鎮收買
戰馬給軍計榆林綏德延安慶陽四衞共一千七百
五十八兩六錢八分至萬歷末年逋欠侵漁歲貯不
滿三百金矣(延綏鎮志)陜西茶課初二萬六千八百六
十二斤一十五兩五錢萬歷末茶課五萬一千三百
八十四斤一十三兩四錢係漢中府屬金州紫陽石
泉漢隂西鄉五州縣歲辦分解各茶馬司(明會典)
陜西通志卷四十二
