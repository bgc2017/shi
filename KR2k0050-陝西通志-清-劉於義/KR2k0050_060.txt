陜西通志卷六十
人物六
直諫
周
芮伯桑柔芮伯刺厲王也(詩序)芮伯畿内諸侯王卿士也
字良夫(毛詩箋)厲王悅榮夷公芮良夫曰夫榮公好專
利而不知大難夫王人者將導利而布之上下者也
今王學專利其可乎匹夫專利猶謂之盗王而行之
其歸鮮矣榮公為卿士諸侯不享(國語)
虢文公宣王即位不藉千畆虢文公諫曰不可夫民之
大事在農王事惟農是務三時務農一時講武乃能
媚於神而和於民今天子欲修先王之緒而棄其大
功匱神之祀而困民之財將何以求福用民王勿聽
(國語)文公虢叔之後西虢也宣王都鎬在畿内也(史記周本)
(紀注)
左儒友於杜伯皆臣周宣王宣王殺杜伯而非其罪左
儒爭之於王九復之而王勿許王曰别君而異友斯
汝也左儒對曰臣聞之君道友逆則順君以誅友友
道君逆則率友以違君王怒曰易而言則生不易而
言則死左儒對曰臣聞古之士不枉義以從死不易
言以求生臣能明君之過以死杜伯之無罪王殺杜
伯左儒死之(說苑)
家父作誦以究王訩式訛爾心以畜萬邦(詩經小雅)節南山
家父刺厲王也(詩序)家父字周大夫也(毛詩箋)正義曰作
詩刺王而自稱字者期於申寫下情冀上改悟而已
家父盡忠竭誠不憚誅罰故自載字焉(毛詩疏)
翟黃(下邽人)魏文侯與士大夫坐問曰寡人何如君也羣
臣皆曰仁君也次至翟黃曰君非仁君也曰子何以
言之對曰伐中山不以封君之弟而以封君之長子
臣以此知之文侯大怒逐翟黃黃起而出次至任座
文侯問寡人何如君也任座對曰仁君也曰子何以
言之對曰臣聞之其君仁者其臣直向翟黃之言直
臣是以知君仁君也文侯復召翟黃入拜為上卿(新序)
甘龍(秦大夫)秦孝公欲用衛鞅之言恐大臣不從於是召
衛鞅甘龍杜摯三大夫慮世事之變計正法之本使
民之道公孫鞅曰君亟定變法之慮行之無疑甘龍
曰不然臣聞聖人不易民而教智者不變法而治因
民而教者不勞而功成據法而治者吏習而民安之
今君變法不循故更禮以教民臣恐天下之議君願
君熟慮之公孫鞅曰智者作法愚者制焉賢者更禮
不肖者拘焉拘禮之人不足與言事制法之人不足
與論治君無疑矣杜摯曰利不百不變法功不什不
易器法古無過循禮無邪君其圖之公孫鞅曰治世
不一道便國不必古反古者未可非循禮者未足多
君無疑矣於是孝公違龍摯之善謀從衛鞅之過言
(新序)
漢
馮唐其父徙安陵唐以孝著為中郎署長事文帝文帝
曰吾居代時吾尚食監高袪數言趙將李齊之賢父
知之乎對曰尚不如廉頗李牧之為將也上悅曰吾
獨不得廉頗李牧為吾將唐曰陛下雖得廉頗李牧
弗能用也上怒讓曰公何以知吾不能用也對曰臣
竊聞魏尚為雲中守匈奴入尚擊之所殺甚衆上功
幕府一言不相應文吏以法繩之臣愚以為陛下法
太明賞太輕罰太重雖得廉頗李牧弗能用也帝說
是日令馮唐持節赦魏尚復以為雲中守拜唐為車
騎都尉景帝立為楚相免武帝立求賢良舉馮唐唐
時年九十餘不能官以唐子遂為郎遂字王孫亦竒
士(史記本傳)
袁盎者楚人也字絲父徙安陵為郎中絳侯之國人上
書告反諸公莫敢言惟盎明絳侯無罪得釋淮南厲
王驕甚盎諫曰諸侯太驕必生患可削地上弗用王
益横謀反事覺遷之蜀至雍病死上哭甚哀盎入頓
首請罪上曰以不用公言至此盎由此名重朝廷宦
者趙同以幸常害盎盎患之盎兄子種為常侍騎說
盎曰君廷辱之使其毁不用文帝出趙同參乘盎伏
車前曰臣聞天子所與共六尺輿者皆天下豪英陛
下獨奈何與刀鋸餘人載於是上笑下趙同帝從霸
陵上欲西馳下峻阪盎擥轡曰陛下縱自輕奈高廟
太后何上乃止上幸上林皇后慎夫人從及坐郎署
長布席盎引卻慎夫人坐盎以數直諫不得久居中
調為隴西都尉仁愛士卒皆爭為死遷齊相徙為吳
相吳王厚遇盎盎告歸吳楚反聞鼂錯欲請治盎未
決盎恐夜見竇嬰願至上前口對狀乃召入具言吳
楚反狀獨斬錯以謝吳吳可罷錯誅吳楚已破上以
元王子禮為楚王盎為楚相病免居家景帝時時使
人問籌策梁王欲求為嗣盎進說其後語塞梁王怨
盎使刺客殺盎安陵郭門外(史記本傳)錯已死謁者僕射
鄧公為校尉擊吳楚還上書言軍事曰吳為反數十
年矣發怒削地以誅錯為名其意非在錯也夫錯患
諸侯強大請削地以尊京師萬世之利也計畫始行
卒受大戮内杜忠臣之口外為諸侯報仇臣竊為陛
下不取也帝默然良久曰公言善吾亦恨之乃拜鄧
公為城陽中尉鄧公城固人也多竒計建元中上招
賢鄧公起家為九卿謝病免歸子章以修黃老言顯
諸公間(鼂錯傳)
車千秋本姓田氏其先齊諸田徙長陵千秋為高寢郎
會衛太子為江充所譖敗久之上急變訟太子冤是
時上頗知太子惶恐無他意乃大感悟召見千秋曰
父子之間人所難言公獨明其不然此高廟神靈使
公教我立拜為大鴻臚數月遂為丞相封富民侯千
秋敦厚有智居位自稱踰於前後數公昭帝初千秋
年老上優之朝見得乘小車入宫殿中號曰車丞相
子順官雲中太守(漢書本傳)
徐福茂陵人霍氏奢侈上疏言霍氏泰盛陛下即愛之
宜以時抑制無使至亡書三上輒報聞其後霍氏果
滅而告霍氏者皆封人為福上書曰茂陵徐福數上
書言霍氏且有變宜防絶之向使說得行則國無裂
土出爵之費臣無逆亂誅滅之敗今往事既已而福
獨不蒙其功唯陛下察之書奏上賜福帛十疋復以
為郎(漢書霍光傳)
史丹字君仲魯國人徙杜陵祖父恭有女弟武帝時為
衛太子良娣産悼皇考宣帝即位恭已死三子高曾
元皆以外屬舊恩封侯宣帝即位拜高為車騎將軍
領尚書事帝崩太子襲尊號是為元帝高薨諡曰安
侯元帝為太子時丹為中庶子侍從十餘年元帝即
位為駙馬都尉侍中上以丹舊臣詔丹護太子家是
時傅昭儀子定陶共王有才藝王皇后無寵元帝嘗
隤銅丸以摘鼓定陶王亦能之上數稱其材丹曰所
謂材者敏而好學皇太子是也帝嘿然中山哀王薨
太子前弔不哀上大恨丹曰臣見陛下哀痛中山王
至以感損向者太子進見臣竊戒無涕泣感傷陛下
罪乃在臣上意解竟寧元年上寢疾數問尚書以景
帝時立膠東王故事丹以親密臣得侍疾候上間獨
寢時直入臥内頓首涕泣言曰皇太子以適長立積
十餘年名號繫於百姓天下莫不歸心今道路流言
以為太子有動搖之議審若此公卿以下必不奉詔
臣願先賜死以示羣臣上意大感曰吾無有此議都
尉安所受此語丹頓首曰愚臣妄聞罪當死上謂丹
善輔導太子無違我意丹噓唏而起太子由此遂為
嗣矣成帝即位遷右將軍後徙左將軍光禄大夫封
武陽侯丹為人足知愷悌愛人貌若儻蕩不備然心
甚謹飭故尤得信於上為將軍前後十六年以病歸
第數月薨諡曰頃侯(漢書本傳)
張猛字子游城固人以光禄大夫給事中侍元帝當廟
祭濟渭欲御樓船御史大夫薛廣德當車免冠乞剄
血汙車輪帝不悅猛進曰主聖則臣直今乘船危就
橋安聖主不乘危故大夫言之帝曰曉人不當如是
邪後為幸臣弘恭石顯所譛毁猛自殺(漢中士女志)
平當字子思祖父自下邑徙平陵當以明經為博士公
卿薦當議論通明給事中每有灾異當輙傅經術言
得失元帝時韋玄成為丞相奏罷太上皇寢廟園當
上書言太上皇漢之始祖後嗣所宜尊奉上納其言
復太上皇寢廟園頃之使行流民幽州舉奏刺史二
千石勞徠有意者言渤海鹽池且勿禁以救民急所
過見稱累遷大鴻臚先是太后姊子淳于長白言昌
陵不可成當以為作治連年可遂就上既罷昌陵以
長首建忠策議封長當又以為長雖有善言不應封
爵之科左遷鉅鹿太守當以經明禹貢使行河為騎
都尉領河隄哀帝即位徵當為光禄大夫至丞相賜
爵關内侯明年卒子晏以明經歴位大司徒封防鄉
侯(漢書本傳)
杜欽字子夏(延年子杜陵人)少好經書目偏盲茂陵杜鄴與欽
同姓字俱以才能稱京師故衣冠謂欽為盲杜子夏
以相别欽惡以疾見詆乃為小冠由是京師更謂欽
為小冠杜子夏大將軍王鳳請欽為大將軍武庫令
欽為人深博有謀自上為太子時以好色聞及即位
皇太后詔采良家女欽說大將軍鳳曰禮一娶九女
所以極陽數廣嗣重祖也將軍輔政宜建九女之制
詳擇有行義之家求淑女之質無必有聲色音技能
為萬世大法鳳白之太后太后以為故事有無欽復
重言鳳不能自立法度但循故事而已後有日蝕地
震之變詔舉直言欽上對曰陛下正后妾抑女寵防
奢泰去佚游躬節儉親萬事如此即堯舜不足比隆
咎異何足消滅欽以病罷後徵詣大將軍幕府數稱
達名士王駿韋安世王延世等救解馮野王王尊胡
常之罪過及繼功臣絶世鎮撫四夷當世善政多出
於欽者以壽終(漢書杜周傳)
朱雲字游魯人徙平陵年四十從博士白子友受易又
事前將軍蕭望之受論語皆能傳其業好倜儻大節
是時少府五鹿充宗貴幸為梁邱易元帝好之欲考
其異同令充宗與諸易家論會有薦雲者召入抗首
而請音動左右既論難連拄五鹿君繇是為博士遷
杜陵令坐故縱亡命會赦舉方正為槐里令數上疏
言丞相韋元成容身保位元成言雲暴虐無狀雲遂
廢成帝時丞相故安昌侯張禹以帝師位特進甚尊
重雲上書曰臣願賜尚方斬馬劒斷佞臣一人以厲
其餘上問誰也對曰安昌侯張禹上大怒御史將雲
下雲攀殿檻檻折呼曰臣得下從龍逢比干遊足矣
左將軍辛慶忌叩頭殿下曰此臣狂直使其言是不
可誅其言非固當容之上意解得已後當治檻上曰
勿易因而輯之以旌直臣後不復仕常居鄠年七十
餘終於家(漢書本傳)
班伯(况子長安人)少受詩於師丹大將軍王鳳薦伯宜勸學
拜為中常侍遷奉車都尉定襄太守歲餘徵伯伯道
病中風既至以侍中光禄大夫養病賞賜甚厚起視
事自富平定陵侯張放淳于長等愛幸設宴飲之會
皆引滿舉白談笑大噱時乘輿幄坐張畫屏風畫紂
醉踞妲已作長夜之樂上顧指畫而問伯伯曰沈湎
於酒微子所以告去也式號式謼大雅所以流連也
詩書淫亂之戒其原皆在於酒上廼喟然歎曰吾久
不見班生今日復聞讜言放等因罷出遷水衡都尉
侍中每朝東宫常從及有大政俱使諭指於公卿病
卒弟穉少為黃門郎中常侍方直自守成帝季年立
定陶王為太子數遣中盾請問近臣穉獨不敢答哀
帝即位遷廣平相平帝即位太后臨朝莽秉政方欲
文致太平使使者分行風俗采頌聲而穉無所上大
司空甄豐劾穉絶嘉應嫉害聖政不道穉上書願歸
相印入補延陵園郎太后許焉(漢書叙傳)
王嘉字公仲平陵人以明經射策甲科為郎鴻嘉中舉
敦朴能直言召見宣室對政事得失超遷大中大夫
出為九江河南太守治甚有聲遷御史大夫建平三
年為丞相封新甫侯嘉為人剛直嚴毅有威重上甚
敬之哀帝初立嘉上疏薦儒者公孫光滿昌及能吏
蕭咸薛修等天子納而用之時侍中董賢愛幸欲因
東平事以封賢嘉上封事上感其言止後日食嘉復
奏封事上寢不悦而愈愛賢會傅太后薨上因託傅
太后遺詔益封賢嘉封還詔書因諫上上怒召詣廷
尉嘉喟然曰幸得充備宰相不能進賢退不肖以是
負國死有餘責繫獄二十餘日不食死元始四年追
錄忠臣封嘉子崇為新甫侯諡嘉為忠侯(漢書本傳)
鄭崇字子游本高密大族祖父徙居平陵父賓明法律
為御史名公直崇少為郡文學史哀帝擢為尚書僕
射數諫爭上初納用之每見曳革履上笑曰我識鄭
尚書履聲久之上欲封祖母傅太后從弟商崇諫曰
今無故封商壞亂制度逆天人心非傅氏之福崇又
以董賢貴寵過度諫由是重得罪尚書令趙昌佞讇
素害崇奏崇與宗族通疑有姦上責崇曰君門如市
又何以欲禁切主上崇對曰臣門如市臣心如水願
得考覆上大怒下崇獄窮治死獄中(漢書本傳)
郭欽(隃麋人)哀帝時為丞相司直奏免豫州牧鮑宣京兆
尹薛修等又奏董賢左遷盧奴令平帝時遷南郡太
守王莽時以病免官(漢書鮑宣傳)
張湛字子孝平陵人矜嚴好禮動止有則三輔以為儀
表成哀間為二千石建武初為左馮翊在郡修典禮
設條教政化大行後五年拜光禄勲光武臨朝有惰
容湛輙陳諫其失嘗乘白馬帝每見湛輙言白馬生
且復諫矣代王丹為太子太傅及郭后廢因稱疾不
朝後數年卒(後漢書本傳)
申屠剛字巨卿茂陵人七世祖嘉文帝時丞相剛質性
方直慕史鰌汲黯之為人王莽簒位避地河西轉入
巴蜀及隗囂據隴右欲背漢剛說之歸國囂不納建
武七年詔書徵剛拜侍御史遷尚書令光武嘗欲出
游剛以隴蜀未平不宜宴安逸豫諫不聽遂以頭軔
乘輿輪帝遂止時帝法理嚴察羣臣莫敢正言剛輒
極諫失旨出為平隂令復徵拜大中大夫以病去官
卒於家(後漢書本傳)
朱勃(扶風人)馬援卒帝追收新息侯印綬賓客故人莫敢
弔會援同郡朱勃詣闕上書願下公卿平援功罪宜
絶宜續以厭海内之望書奏報歸田里勃字叔陽年
十二能誦詩書常候援兄況方領矩步辭言嫻雅援
裁知書見之自失況酌酒慰援曰朱勃小器速成智
盡此耳卒當從汝禀學勿畏也勃未二十右扶風請
試守渭城宰及援為將軍封侯勃位不過縣令援雖
貴常待以舊恩及援遇讒惟勃能終焉(後漢書馬援傳)
樂恢字伯竒長陵人父親為縣吏得罪於令收將殺之
恢年十一伏寺門晝夜號泣令聞而矜之即解出親
長好經學事博士焦永閉廬精誦不交人物遂為名
儒性廉直介立行不合已者雖貴不與交後仕本郡
為功曹選舉不阿徵拜議郎會竇憲出征匈奴恢數
上書諫爭朝廷稱其忠入為尚書僕射刺舉無所廻
避憲兄弟放縱恢上書諫不省乃稱疾乞歸竇憲風
厲州縣廹脅遂飲藥死竇氏誅門生何融等上書陳
恢忠節除子已為郎中(後漢書本傳)已字伯文為郎非其
好也去官(三輔決錄注)
何敞字文高平陵人元和中辟太尉宋由府司徒袁安
深重之時京師及四方累有竒異鳥獸草木言事者
以為瑞敞通經傳言於二公曰瑞應依德而至災異
緣政而生今異鳥翔於殿屋怪草生於庭際不可不
察居無何而肅宗崩以高第拜侍御史數切諫言諸
竇罪過憲等深怨之出為濟南太傅敞至國輔以道
義數引法度諫正之遷汝南太守以寬和為政分遣
儒術大吏案行屬縣百姓化其恩禮修理鮦陽舊渠
墾田增三萬餘頃遷五官中郎將(後漢書本傳)
李法字伯度南鄭人博通羣書性剛而有節永元九年
應賢良方正對策除博士遷侍中光禄大夫歲餘上
疏以為朝政苛碎宦官權重椒房寵盛又譏史官記
事不實坐失旨免還鄉里在家八年徵拜議郎諫議
大夫正言極辭無改於舊出為汝南太守政有聲迹
後歸卒於家(後漢書本傳)
朱寵字仲威京兆人篤行好學從桓榮授尚書(後漢書桓榮傳)
(注)鄧隲死大司農朱寵痛隲無罪遇禍乃肉袒輿櫬
上疏追訟曰伏惟和熹皇后聖善之德為漢文母兄
弟忠孝同心憂國歴世外戚無與為比而横為宫人
單辭所陷罪無申證獄不訊鞫遂令隲等罹此酷濫
率土喪氣宜收還冢次寵樹遺孤奉承血祀以謝亡
靈寵知其言切自致廷尉詔免官歸田里順帝即位
擢寵為太尉錄尚書事寵初辟隲府稍遷潁川太守
治理有聲拜太尉封安鄉侯甚加優禮(鄧隲傳)
蘇章字孺文平陵人祖父純字桓公有高名三輔號為
大人官南陽太守章少博學能屬文安帝時舉賢良
方正對策高第為議郎數陳得失出為武原令歲饑
輒開倉廪活三千餘戸順帝時遷冀州刺史故人為
清河太守章行部案其姦臧乃請太守為設酒肴陳
平生之好甚歡曰今夕蘇孺文與故人飲者私恩也
明日冀州刺史案事者公法也遂舉正其罪州境望
風畏肅換為并州刺史以摧折權豪坐免(後漢書本傳)
魏齊卿扶風人危言深論不隠豪強自公卿以下莫不
畏其貶議屣履到門(漢書黨錮傳叙)
陳雅字伯臺城固人靈帝時為諫大夫閹宦用事上疏
不省出為巴郡太守年七十五卒臨終戒子薄葬(漢中)
(士女志)
楊竒(震曾孫華隂人)靈帝時為侍中帝嘗從容問曰朕何如桓
帝對曰陛下之於桓帝亦猶虞舜比德唐堯帝不悅
曰卿強項真楊震子孫死後必復致大鳥矣出為汝
南太守帝崩復入為侍中衛尉從獻帝西遷有功勤
及李傕脅帝歸其營竒潜誘傕部曲楊昂等令反傕
傕由此孤弱帝乃得東後徙都許追封竒子亮為陽
成亭侯(後漢書楊震傳)
趙戩字叔茂長陵人質而好學辟公府入為尚書選部
郎董卓欲以所私並充臺閣戩拒不聽卓怒欲殺之
觀者皆為戩懼而戩自若及見卓引辭正色陳說是
非卓屈而謝之遷平陵令故將王允被害莫敢近者
戩棄官收歛之三輔亂戩客荆州曹公平荆州辟為
掾後為相國鍾繇長史年六十餘卒(典略)
魏
楊偉字世英馮翊人明帝治宫室偉諫曰今作宫室斬
伐生民墓上松栢毁壞碑獸辜及亡人傷孝子心不
可以為後世法則(世語)曹爽秉政鄧颺等欲爽立威名
勸使伐蜀爽乃西至長安發卒從駱谷入關中轉輸
不能供兵不得進參軍楊偉為爽陳形勢宜急還颺
與偉争於爽前偉曰颺將敗國事可斬也爽乃引還
(魏志曹爽傳)
傅嘏字蘭石泥陽人伯父㢲黃初中為侍中尚書嘏弱
冠知名正始初除尚書郎遷黃門侍郎時曹爽秉政
何晏與嘏不平因微事免嘏官司馬宣王請為從事
中郎曹爽誅為河南尹遷尚書時論者議欲自伐吳
詔以訪嘏嘏對曰賊君臣偽立吉凶同患設令列船
津要堅城據險横行之計其殆難捷未若明法練士
措計於全勝之地也後吳諸葛恪新破關東乘勝欲
向青徐朝廷將為之備嘏以為淮海非賊輕行之路
不過遣偏率小將乘海泝淮示動青徐恪自並兵來
向淮南耳後恪果圖新城不克而歸嘏常論才性同
異鍾會集而論之嘉平末賜爵關内侯進封武鄉亭
侯母丘儉文欽作亂或以司馬景王不宜自行唯嘏
勸之景王遂行以嘏守尚書僕射俱東儉欽敗嘏有
謀焉以功進封陽鄉侯薨諡曰元侯(魏志本傳)
晉
杜錫字世嘏(預子杜陵人)少有盛名起家長沙王文學累遷
太子中舍人性亮直忠烈屢諫愍懷太子言辭懇切
太子患之置針着錫常所坐氊中刺之流血他日太
子問錫錫對醉不知後轉衛將軍長史趙王倫簒位
以為治書御史孫秀求交於錫錫拒之秀憚其名高
不敢害惠帝反正遷尚書左丞卒(晉書杜預傳)
傅玄字休奕泥陽人祖燮漢漢陽太守父韓魏扶風太
守玄少孤貧博學善屬文性剛亮勁直不能容人之
短舉秀才除郎中遷弘農太守所居稱職數上書陳
便宜多所匡正武帝為晉王以玄為散騎常侍及受
禪加駙馬都尉玄上疏曰近者魏武好法術天下貴
刑名魏文慕通達天下賤守節今陛下聖德龍興受
禪臣又奚言惟未舉清遠有禮之臣以敦風節未退
虛鄙以懲不恪臣是以猶敢有言詔使玄草詔進之
玄復上疏帝下詔曰常侍懇懇於所論可謂乃心欲
佐時益者也泰始四年以為御史中丞復上便宜五
事遷太僕卿時比年不登羌胡擾邊詔公卿會議玄
陳事切直轉司隸校尉玄天性峻急不能容物每有
劾奏或值日暮捧白簡整簮帶疎踊不寐坐而待旦
於是貴遊斂跡臺閣生風卒諡曰剛子咸字長虞剛
簡有大節風格峻整疾惡如讎推賢樂善咸寧初襲
父爵拜太子洗馬出為冀州刺史遷司徒左長史在
位多所執正轉車騎司馬咸以世俗泰侈上疏曰奢
侈之費甚於天灾欲時之儉當詰其奢又議移縣獄
於郡及二社應立朝廷從之遷御史中丞會詔舉郡
縣補内官咸上書曰興化之要在於官人競内薄外
遂成風俗此弊誠宜急革使内外通塞無偏耳咸再
為本郡中正遭繼母憂去官頃之起以議郎長兼司
隸校尉時朝廷寬弛豪右恣放咸奏免河南尹澹左
將軍倩等京都肅然咸以長吏到官未幾便遷百姓
困於無定吏卒疲於迎送時僕射王戎兼吏部咸奏
戎不能寧謐風俗請免官吳郡顧榮曰傅長虞勁直
忠果劾按驚人雖非周才偏亮可貴也元康四年卒
官子敷睎纂敷字穎根清靜有道素解屬文元帝引
為從事中郎睎亦有才思為上虞令甚有政績卒於
司徒西曹屬(晉書本傳)
北魏
楊昱字元晷(椿子華陰人)起家廣平王懷左常侍王好武事
出遊獵昱每規諫後除散騎侍郎延昌三年以本官
帶詹事丞時肅宗在懷抱中出入左右乳母而已不
令宫寮知昱諫曰臣等備位宫城太子動止宜令翼
從陛下若召太子必降手敕令臣下咸知為後世法
詔曰自今已後非朕手敕勿令兒出宫臣在直者從
至萬歲門久之轉太尉掾兼中書舍人靈太后從容
謂昱曰今帝年幼朕親萬幾卿有所聞慎勿隠諱昱
於是奏揚州刺史李崇載貨恒州刺史楊鈞造銀食
器具並餉領軍元义太后召义泣責之孝昌初遷給
事黃門侍郎賊圍豳州詔昱兼侍中持節催大都督
北海王顥仍隨軍監察豳州圍解雍州賊張映姜神
達知州内空虛謀欲攻掩刺史元脩請援都督李叔
仁遲疑不赴昱曰長安關中基本若長安不守大軍
雖往何益遂與叔仁等俱進斬神達餘悉奔散孝莊
入洛昱為東道行臺後歸鄉里為爾朱天光所害子
孝邕員外郎走匿蠻中結渠帥謀誅爾朱氏微服入
洛世隆收殺之(魏書楊播傳)
隋
王韶字子相世居京兆幼方雅好竒節在周累以軍功
至儀同三司高祖受禪進爵項城郡公晉王廣鎮并
州除行臺右僕射性剛直王甚憚之王穿池起三山
韶自鎻而諫王謝而罷之平陳之役支度軍機無所
擁滯及尅金陵韶即鎮焉秦王俊為幷州總管仍為
長史歲餘馳驛入京勞敝而卒高祖甚傷惜之命取
子相封事數十紙傳示羣臣上曰其直言匡正禆益
甚多吾每披尋未嘗釋手子士隆慷慨有父風官至
備身將軍數討擊山賊往往有捷王世充僣號士隆
憂憤疽發背卒(隋書本傳)
韋焜京兆人為民曹屢進讜言(隋書高構傳)
唐
蕭瑀字時文後梁明帝子也以女兄為隋晉王妃故入
長安愛經術善屬文性鯁急鄙遠浮華拜内史侍郎
數言事忤旨見忌出為河池郡守高祖入京師挈郡
自歸拜民部尚書秦王領右元帥攻洛陽署瑀府司
馬武德元年遷内史令帝委以樞筦内外百務悉關
決瑀自力孜孜抑過繩違無所憚上每見納用手詔
曰得公言社稷所頼朕既寳之故賜黃金一函公其
勿辭是歲州置七職秦王為雍州牧瑀為州都督詔
嘗下中書未即行帝讓其稽瑀曰隋季内史詔敕多
違舛百司不知所承今朝廷初基所以安危者繫號
令比承一詔必覆審使先後不謬始得下此所以稽
留也帝曰若爾朕何憂乎王世充平進尚書右僕射
貞觀初房玄齡杜如晦新得君瑀不能無少望太宗
怒廢於家俄復為僕射帝問瑀朕欲長保社稷奈何
瑀曰三代有天下所以能長久者類封建諸侯以為
屏藩秦置守令二世而絶漢分王子弟享國四百年
魏晉廢之亡不旋跬此封建之有明效也帝納之始
議封建遷御史大夫參預朝政瑀諭議明辯然不能
容人短意或偏駁不通而向法深罷為太子少傅復
為太常卿拜河南道廵省大使九年復參預政事帝
嘗曰武德季太上皇有廢立議顧朕挾不賞之功於
昆弟弗見容瑀於爾時不可以利怵死懼社稷臣也
因賜詩曰疾風知勁艸板蕩識誠臣又曰守道耿介
古無以過然善惡太明或有時而失瑀頓首謝曰既
蒙教又許以忠亮雖死日猶生年也晉王為皇太子
拜太子太保同中書門下三品瑀中狹每燕見輒言
房玄齡等朋黨帝為瑀曉解瑀以帝有所偏信帝積
久亦不平詔奪爵下除商州刺史卒遺命斂以單衣
無卜日詔陪葬昭陵諡曰肅子銳太常少卿(唐書本傳)
蘇世長武功人祖彤仕後魏通直散騎常侍父振周宕
州刺史父死王事有詔襲爵入隋為長安令數條上
便宜大業末為都水少監督漕上江煬帝被弑發喪
慟聞行路洛陽平始歸拜諫議大夫從獵涇陽大獲
帝詫左右曰今日畋樂乎世長曰陛下廢萬幾事游
獵不滿十旬未為樂也帝色變既而笑曰狂態發耶
曰為臣計則狂為陛下計忠矣又侍宴披香殿酒酣
進曰此煬帝作耶帝曰卿好諫似直然詐也豈不知
此殿我所營耶對曰臣見傾宫鹿臺非受命聖人所
為天下厭隋侈以歸有道今乃即其宫加雕飾焉欲
易其亂得乎帝咨重其言貞觀初出為巴州刺史舟
敗溺死子良嗣高宗時為周王府司馬王年少不法
良嗣數諫王以法繩府官不職者甚見尊憚遷荆州
長史帝遣宦者采竹江南所過縱暴至荆州良嗣囚
之上書言狀帝下詔慰奬徙雍州良嗣政尚嚴每盗
發三日内必禽號稱神明垂拱初拜納言封温國公
留守西京尚方監裴匪躬案諸苑建言鬻果蔬儲利
良嗣曰公儀休一諸侯相拔葵去織未聞天子賣果
蔬與人爭利遂止遷文昌左相同鳳閣鸞臺三品遇
薛懷義於朝懷義偃蹇良嗣怒叱左右批其頰曳去
武后聞之戒曰第出入北門彼南衙宰相行來毋犯
之卒年八十三子踐官太常丞為酷吏所陷子務元
終長史(唐書本傳)
韋挺萬年人父沖仕隋為民部尚書挺少與隠太子善
高祖平京師署隴西公府祭酒貞觀初王珪數薦之
拜御史大夫是時承隋大亂風俗薄惡挺上疏曰父
母之恩昊天罔極今衣冠上族辰日不哭謂為重喪
親賓來弔輒不臨舉又閭里細人每有重喪不即發
問先造邑社待營辦具乃始發哀既葬隣伍會集酣
醉名曰出孝夫婦之道王化所基故有三日不息燭
不舉樂之感今婚嫁之初雜奏絲竹以窮宴懽官司
習俗弗為條禁望一切懲革申明禮憲俄為黃門侍
郎改太常卿以怨望貶象州刺史卒子待價安息道
行軍大總管萬石遷累太常少卿號任職後知吏部
選事(唐書本傳)
權萬紀萬年人父琢玠隋匡州刺史以愿慤聞萬紀倖
直廉約自潮州刺史擢治書侍御史僕射房玄齡侍
中王珪掌内外官考萬紀劾其不平太宗以為不阿
貴近由是奬禮萬紀又建言宇文智及受隋恩賊殺
其君萬世共棄今其子乃任千牛請斥屏以懲不軌
帝從之徙散騎常侍久之徙吳王長史王畏其直善
遇之齊王祐不奉法帝素竒萬紀能左右吳王乃徙
為祐長史祐比䁥羣小萬紀驟諫不入即條過失以
聞祐恐與所嬖燕弘亮謀殺之贈武都郡公諡曰敢
子元初高宗時兵部侍郎(唐書本傳)
于志寧字仲謐高陵人高祖入關率羣從迎謁遷天策
府中郎文學館學士貞觀三年為太子左庶子太子
承乾數有過惡志寧欲救止之上諫苑以諷俄兼詹
事以母喪免帝遣中書侍郎岑文本敦譬就職時太
子以農時造曲室又好音樂過度志寧諫不納又私
引突厥與相狎比志寧上疏極言太子大怒遣張師
政紇干承基往刺之二人入其第見志寧憔然在苫
塊中不忍殺乃去太子敗帝知狀謂曰聞公數諫承
乾不聽公故至此時宫臣皆罪廢獨志寧蒙勞勉晉
王為皇太子復拜左庶子遷太傅拜太子太師卒諡
曰定(唐書本傳)
蕭鈞(瑀從子長安人)有才譽永徽中累遷諫議大夫弘文館學
士盧文操跳堞盗庫財高宗以其職主幹當自盗罪
死鈞曰囚罪誠死然恐天下聞謂陛下重貨輕法任
喜怒殺人帝曰真諫議也詔原死太常工為宫人通
訊遺詔殺之且附律鈞言禁當有漸雖附律工不應
死帝曰如姬竊符朕以為戒今不濫工死然喜得忠
言即宥工徙遠夷終太子率更令子瓘為渝州長史
居母喪以毁卒鈞兄子嗣業累擢鴻臚卿單于都護
府長史(唐書蕭瑀傳)
楊弘武(弘禮弟華陰人)永徽中累為吏部郎中擢司戎少常伯
遷西臺侍郎帝嘗讓曰爾在戎司授官多非其才何
也對曰臣妻剛悍此其所屬不敢違諷帝用后言也
帝笑不罪乾封二年同東西臺三品弘武謙慎自守
居職以清簡稱卒諡曰恭三子元亨元禧元禕並至
刺史(唐書楊弘禮傳)
姚班(璹弟萬年人)篤學有立志擢明經歴六州刺史政皆有
績遷太子詹事時節愍太子稍失道班凡四上書諫
太子雖稱善不能用其言及敗索宫中得班諫書中
宗嘉嘆擢右散騎常侍遷秘書監睿宗立拜戸部尚
書卒年七十(唐書姚思廉傳)
韓瑗字伯玉三原人父仲良刑部尚書潁川縣公瑗少
負節行貞觀中以兵部侍郎襲爵永徽三年遷黃門
侍郎進侍中兼太子賓客王后之廢瑗雪泣言曰皇
后乃陛下在藩時先帝所娶今無罪輒廢非社稷計
不納明日復諫帝大怒詔引出褚遂良貶潭州瑗上
言遂良受先帝顧託願寬無辜以順衆心帝不聽瑗
憂憤自表歸田里不報顯慶二年貶振州刺史卒自
瑗與遂良死内外以言為諱將二十年(唐書本傳)
袁利貞(朗從祖弟長安人)高祖時為周王侍讀王立為太子帝
欲大會羣臣命婦合宴宣政殿設九部伎散樂利貞
上疏諫以為前殿路門非命婦宴會倡優進御之所
請徙命婦别殿九部伎從左右門入罷散樂不進帝
納之既會詔利貞曰卿奕葉忠鯁能抗䟽規朕之失
賜物百段擢祠部員外郎卒(唐書袁朗傳)
王琳字方慶周石泉公褒曾孫家咸陽父弘直為漢王
元昌友元昌畋獵無度上疏切諫元昌漸見疎斥轉
荆王友龍朔中卒方慶年十六起家越王府參軍永
淳中累遷太僕少卿則天臨朝拜廣州都督管内諸
州首領舊多貪縱百姓詣府稱冤府官先受首領參
餉未嘗鞫問方慶絶其交往首領縱暴者悉繩之境
内清肅證聖元年召拜洛州長史萬歲登封元年遷
鸞臺侍郎同平章事俄轉鳳閣侍郎則天幸玉泉寺
以山逕危懸欲御腰輿而上方慶諫曰昔漢元帝嘗
出便門御樓船光禄勲張猛奏曰乘船危就橋安元
帝從橋今山徑危險石路曲狹比於樓船安危不等
伏望停輿駐蹕則天納其言而止又舉令朞功喪未
葬不預朝賀未終喪不預宴會比來朝官不遵禮法
名教既虧實玷皇化伏望申明令式禁斷從之方慶
以老疾乞閒乃授麟臺監修國史封石泉公卒諡曰
貞方慶博學好著述尤精三禮酬答咸有典據(舊唐書本)
(傳)王石泉居相時子為眉州司士天后嘗問曰卿子
何遠乎對曰廬陵是陛下愛子今猶在遠臣之子焉
敢相近(會昌一品集)方慶孫俌明經辟范陽節度使張守
珪幕府時契丹屈烈部將謀入寇河北騷然俌至虜
中脅說禍福虜乃不入安禄山叛拜博陵常山太守
副河北招討使卒(唐書本傳)
李昭德長安人父乾祐貞觀初為殿中侍御史鄃令裴
仁軌私役門卒太宗欲斬之乾祐曰法令與天下共
之仁軌以輕罪置極刑非畫一之制由是免死母卒
廬墓側負土成墳帝遣使就弔表其閭歴治書侍御
史有能名免官卒昭德強幹有父風擢明經累官鳳
閣侍郎同平章事武承嗣任文昌左相昭德諫曰承
嗣已王不宜典機衡以惑衆庶乃罷洛陽人王慶之
請以承嗣為皇太子后遣昭德詰其故昭德笞殺慶
之奏曰自古有姪為天子而為姑立廟乎陛下承天
皇顧託而有天下又立承嗣臣見天皇不來食矣后
乃止有人獲洛水白石而赤文者獻闕下曰此石赤
心故以獻昭德叱曰洛水餘石豈盡能反邪時來俊
臣侯思止舞文法數誅陷大臣人皆懾懼昭德每奏
其誣罔不道狀卒榜殺思止其黨稍摧沮萬歲通天
二年來俊臣誣以逆謀既而俊臣亦下獄同日誅衆
庶莫不冤昭德而快俊臣建中三年贈司空(唐書本傳)
田歸道(仁會子長安人)明經及第累擢内供奉左衛郎將突厥
默啜請和武后詔將軍閻知微册可汗號默啜又遣
使謝知微遇諸道即與緋袍銀帶因表使者即到請
備禮廷賜歸道諫曰知微擅賜使朝廷何以加之宜
敕初服須天子命后從焉默啜將至單于都護府詔
歸道攝司賓卿往勞之默啜請六胡州及都護府地
不得執歸道將害之歸道辭色不撓為陳禍福默啜
悔以禮遣歸歸道還具陳默啜不臣狀請備邊已而
果反乃擢歸道夏官侍郎遷左金吾將軍押千騎宿
衛玄武門桓彦範誅二張歸道不豫聞及索騎士拒
不應事平彦範欲誅之以辭直免中宗壯其守召拜
太僕少卿遷右金吾將軍卒諡曰烈子賓庭開元時
至光禄卿(唐書田仁會傳)
韋月將(京兆人)武三思得幸於中宗月將不堪憤激上書
告其事中宗怒流於嶺南尋使人殺之(大唐新語)
蘇珦藍田人中明經第調鄠尉鄠多訟珦裁決明辨垂
拱初為監察御史武后殺韓魯諸王付珦密牒按訊
珦推之無狀或言珦助韓魯者后詰之挺議無所撓
詔監軍河西五遷右司郎中御史王弘義附來俊臣
為酷世莫敢觸其鋒珦按奏弘義坐免進左肅政臺
御史大夫中宗將斬韋月將珦執據時令不可大戮
忤三思意出為岐州刺史復為右臺大夫會節愍太
子敗時睿宗居藩為獄辭牽逮珦密啟保辯帝感悟
多所舍貸擢戶部尚書致仕卒諡曰文(唐書本傳)
韋湊字彦宗萬年人祖叔諧貞觀中為庫部郎中與弟
吏部郎中叔謙兄主爵郎中季武號三列湊永淳初
解褐婺州參軍事遷揚州法曹州人孟神爽豪縱數
犯法交通貴戚吏莫敢繩湊按治杖殺之遠近稱服
六遷司農少卿睿宗立徙太府兼通事舍人時改葬
故太子重俊有詔加諡又詔雪李多祚等罪議贈官
湊上言宜易諡以合經禮多祚等罪云免而不云雪
帝瞿然罷多祚等贈官景雲初作金仙等觀湊諫以
為農月興功傷伐甚多非仁聖本意出為陜汝岐三
州刺史開元初欲建碑靖陵湊以古園陵不立碑又
方旱不可興工諫而止遷將作大匠詔復孝敬皇帝
廟號義宗湊諫孝敬皇帝未嘗南面無稱宗之義遂
罷遷右衛大將軍徙太原尹卒諡曰文子見素字會
微及進士第擢諫議大夫天寳五載為江西山南黔
中嶺南道黜陟使繩糾吏治所至震畏遷文部侍郎
銓叙平允十三載詔拜武部尚書同平章事集賢院
學士知門下省事禄山表請蕃將三十二人代漢將
帝許之見素謂楊國忠曰難將作矣國忠不應見素
曰知禍之芽不能防見禍之形不能制焉用彼相明
日當懇論之既入流涕具陳詔曰朕徐圖之由是每
進見未嘗不為帝言未幾禄山反從帝入蜀詔兼左
相封豳國公肅宗立與房琯崔渙持節奉傳國璽及
册宣揚制命明年三月拜尚書左僕射徙太子太師
詔至蜀郡奉迎太上皇以功食實封三百戸寳應元
年卒贈司徒諡忠貞子諤歴京兆府司錄參軍國忠
死兵聚不解陳元禮請殺貴妃以安衆心帝猶豫諤
陳曰臣聞以計勝色者昌以色勝計者亡今宗廟震
驚陛下惟割恩以安社稷因叩頭流血帝悟賜妃死
軍乃大悅尋擢御史中丞後終給事中(唐書本傳)
韓休長安人父大智洛州司功參軍其兄大敏仕武后
為鳳閣舍人梁州都督李行褒為部人告變詔大敏
鞫治或曰行褒諸李近屬后意欲去之無列其冤大
敏至驗出之后怒遣御史覆按卒殺行褒而大敏賜
死休工文辭舉賢良中乙科擢左補闕進至禮部侍
郎知制誥出為虢州刺史遷尚書右丞拜黃門侍郎
同平章事休直方不務進趨既為相天下翕然時政
得失言之未嘗不盡帝嘗稍過差必視左右曰韓休
知否已而疏至嘗引鑑不樂左右曰自韓休入朝陛
下無一日歡何不去之帝曰吾雖瘠天下肥矣卒諡
文忠贈太子太師(唐書本傳)
李尚隠其先出趙郡徙貫萬年舉明經調下邽主簿神
龍中擢左臺監察御史崔湜鄭湆典部選附勢倖銓
擬不平尚隠劾其罪湜等皆斥去睦州刺史馮昭泰
性鷙刻人憚其彊嘗誣繫桐廬令李師旦二百餘家
為妖蠱有詔御史覆驗皆稱病不肯往尚隠請行果
雪其冤進御史中丞御史王旭招權稍不制仇家告
其罪尚隠窮治具得奸贓無假借遂抵罪遷河南尹
尚隠性剛亮論議皆披心示誠處事分明御下不苛
尤詳練故實前後制令誦記無遺以太子賓客卒諡
曰貞(唐書本傳)
唐紹(臨孫長安人)神龍時為太常博士遷左臺侍御史度支
員外郎韋庶人請妃公主命婦以上葬給鼓吹詔可
紹言鼓吹本軍容黃帝戰涿鹿以為警衛惟功臣詔
葬得兼用之請置前詔用舊典不省中宗始郊國子
祭酒祝欽明等奏以皇后亞獻安樂公主終獻紹固
爭帝又詔武氏陵及諸武墓皆置守戸紹請罷之又
言比羣臣務厚葬下逮衆庶流蕩成俗願按令切敕
裁損凡明器不許列衢路惟陳墓所昏家盛設障車
擁道為戲樂傷化紊禮不可示天下事雖不從議者
美嘆睿宗即位數言政事損益再遷給事中兼太常
少卿(唐書唐臨傳)
辛替否字協時萬年人景龍中為左拾遺時置公主府
官屬而安樂府補授尤濫武崇訓死主棄故宅别築
第侈費過度又盛興佛寺公私疲匱替否上疏帝不
省睿宗立罷斜封官千餘人俄詔復之方營金仙玉
真觀替否以左補闕上疏帝不能用稍遷右臺殿中
侍御史雍令劉少微恃權貪贓替否按之岑羲屢以
為請替否曰我為憲司懼勢縱罪謂王法何少微坐
死累遷潁王府長史卒(唐書本傳)
嚴挺之名浚以字行華隂人少好學姿質軒秀舉進士
并擢制科調義興尉號才吏姚崇為州刺史異之崇
執政引為右拾遺先天二年正月望夜然百千燈帝
御延喜安福門縱觀閱月未止挺之上疏陳五不可
誠意忠到帝納焉開元中累進給事中典貢舉時號
平允宰相張九齡雅知之用為尚書左丞知吏部選
李林甫與九齡同輔政戸部侍郎蕭炅林甫所引嘗
與挺之言稱伏臘為伏獵挺之白九齡省中有伏獵
侍郎乎乃出炅岐州刺史林甫恨之除洛州刺史徙
綘州天寳初帝顧林甫曰嚴挺之才可用林甫因紿
挺之使稱疾已言挺之春秋高有疾幸閑官得自養
乃以為員外詹事詔歸東都挺之重交游許與生死
不易當時重之子武字季鷹幼豪爽母裴不為挺之
所答獨厚其妾英武始八歲怪問其母母語之故武
憤然以鐵鎚就英寢碎其首左右驚白挺之曰郎戲
殺英武辭曰安有大臣厚妾而薄妻者兒故殺之非
戲也父竒之曰真嚴挺之子以蔭調太原府參軍事
累遷侍御史從玄宗入蜀至德初赴肅宗行在擢劍
南節度使破吐蕃七萬衆於當狗城遂收鹽川加檢
校吏部尚書卒(唐書嚴武傳)
楊瑒字瑶光華陰人五世祖縉陳交愛九州都督子林
甫隋柳城太守高祖軍興遣子琮招之挈郡以來授
綘州刺史琮歴沔綏二州刺史人咨其廉瑒始為麟
遊令時竇懷貞大營金仙玉真二觀檄取畿内嘗負
逆人貲者暴斂之以佐費瑒拒不應懷貞怒曰縣令
而拒大夫命乎瑒曰所論者民冤抑也位高下乎何
取懷貞壯其對為止累擢侍御史京兆尹崔日知貪
沓不法瑒謀劾之反為日知先搆瑒廷奏曰肅繩之
司一為恐脅所屈開姦人謀則御史府可廢元宗直
之逐日知進瑒戸部侍郎帝召宰相大臣議天下戸
版瑒言利病尤詳帝咨賞宇文融建檢脱戸餘口瑒
執不便出為華州刺史帝封太山集樂工山下居喪
者亦在行瑒謂起苴絰使和鍾律非人情所堪帝許
乃免入為國子祭酒遷大理卿以疾辭改左散騎常
侍卒諡曰貞瑒在官清白吏請立石紀德瑒曰書名
史氏足矣若碑頌者徒遺後人作矴石耳瑒伯父志
操頗剛簡未遇時著閒居賦自託位終司屬卿安平
縣男瑒從父兄晏精孝經學常手寫數十篇可教者
輒遺之(唐書本傳)
閻用之(立德曾孫萬年人)初為彭州參軍嘗攝錄事一日糾愆
謬不法數十事太守以為才後舉通事舍人累遷右
衛郎將知引駕仗金吾將軍李質升殿不解刀呵却
之請按以法左右震悚始有司以三衛執扇登殿用
之奏三衛皆驕悍不宜升陛邇御坐請以宦者代遂
為故事終左金吾將軍(唐書閻立德傳)
姚南仲下邽人乾元初擢制科累遷右補闕大歷十年
獨孤皇后崩代宗悼痛詔近城為陵朝夕臨望南仲
上疏曰臣聞葬者藏也欲人之不得見也王者據高
明燭幽隠今起陵目前心一感傷累日不平陛下諡
后以貞懿而終以褻近臣竊惑焉帝嘉納拜義成節
度使入朝授尚書右僕射卒諡曰貞(唐書本傳)
韋肇(貫之父杜陵人)大歷中為中書舍人累上書言得失為元
載所惡左遷京兆少尹久之改秘書少監載曰肇若
過我當擇善地處之終不肯詣載誅除吏部侍郎卒
諡曰貞(唐書韋貫之傳)
常衮京兆人天寳末及進士第性狷潔不妄交遊由太
子正字累為中書舍人文采贍蔚譽重一時魚朝恩
判國子監衮奏成均之任當用名儒不宜以宦者領
職又天子誕日諸道爭以侈麗奉獻不則為老子浮
屠解禱事衮以為諸道餽獻類出於民是斂怨以媚
上也請皆還之諸祠寺寫經造像焚幣埋玉以巨萬
計若以易芻粟減貧民之賦福豈有量哉代宗嘉納
遷禮部侍郎元載死拜門下侍郎同平章事德宗即
位貶潮州刺史建中初起為福建觀察使始閩人未
知學衮至設鄉校親加講導由是俗一變歲貢士與
内州等卒於官後閩人春秋祀衮於學宫云(唐書本傳)
蕭復字履初(衡子長安人)歴歙池二州刺史治狀應條遷湖
南觀察使久乃拜兵部侍郎德宗狩奉天欲西如鳳
翔依張鎰復曰鳳翔乃泚舊兵今泚悖亂當有同惡
者雖鎰臣畏不免帝曰朕業行留一日以驗爾言俄
而鎰為李楚琳所害以是拜吏部尚書同平章事復
嘗言艱難以來始用宦者監軍權望太重是曹正可
委宫掖事兵要政機叵使參領帝不聽又言陛下厥
初清明自楊炎盧把放命穢盛德播越及兹今阽於
危當懲艾前敗帝謂左右曰復慢我因詔復充山南
江淮湖南嶺南等道宣撫安慰使興元初進門下侍
郎中官馬欽緒揖宰相劉從一附耳語既而從一密
諗復曰有詔與公議向所奏不欲李勉盧翰聞知復
曰堯舜有僉曰之言朝廷大事尚當謀及公卿如勉
等非其人當罷去既曰宰相而謀議可獨避之乎今
與公行此或可第恐寖以生常政由是敝從一以聞
帝不悅復辭疾上政事許之卒年五十七復望閥高
華勵名節不通狎流俗及為相臨事嚴方數咈帝意
子湛湛子寘咸通中位宰相無顯功寘子遘咸通中
擢進士第乾符中累擢戸部侍郎僖宗入蜀拜同平
章事累拜司空遘負大節以王佐自任既當國丰采
峭整天下器之時田令孜權寵可炙公卿無不附順
唯遘未嘗少下諸節度共劾令孜生事離間大臣遘
與裴澈計共召朱玫於邠玫起兵奉迎令孜廹帝幸
陳倉玫怒令孜并望帝不諒其心謂遘曰諸王才可
任天下者不乏遘曰人非伊霍欲為禍首未利也玫
立嗣襄王煴罷遘為太子太保遘移疾不出帝還宫
即賜死遘行完而才逢世多故召愎臣以濟亂不得
其死人為哀之(唐書本傳)
李元素字太朴(長安人)為御史東都留守杜亞惡大將令
狐運會盗劫輸絹於洛北運畋近郊亞疑而訊之請
斥運醜土詔元素馳按元素徐察其冤悉縱所囚以
還亞劾元素失有罪比元素還帝已怒奏獄未畢帝
曰出元素曰臣言未盡帝曰第去元素曰臣以御史
按獄知冤不得盡辭是無容復見陛下帝意解即道
運冤狀帝感悟曰非卿孰能辨之後歲餘齊抗得真
盗由是天下重之滑鄭節度使盧羣卒拜元素檢校
工部尚書節度其軍治有異績元和初進戸部尚書
判度支元素少孤奉長姊謹姊没悲哽成疾卒(唐書本傳)
馬彛(扶風人)曹王臯除山南東道節度使初彛未知名臯
始辟之卒以正直稱漢陽王張柬之有林園在州西
公府多假之游宴皐將買之彛言曰漢陽有中興功
遺業當百代保之王縱欲之奈何令其子孫自鬻焉
臯謝曰主吏失詞為足下羞微足下安得聞此言(舊唐)
(書李臯傳)
許孟容長安人父鳴謙究通易象官撫州刺史孟容舉
進士授秘書省校書郎(冊府元龜)孟容辟武寧張建封府
李納以兵拒境建封使孟容見納敷引逆順納悔謝
罷兵德宗知其能召拜禮部員外郎公主子求補崇
文生孟容不可主訴之帝問狀以著令對帝嘉其守
累遷給事中京兆上言好畤風雹害稼帝遣宦人覆
視不實奪尹以下俸孟容曰府縣上事不實罪應罰
然宜更擇御史一人參驗乃可不聽浙東觀察使判
官齊總暴斂以獻帝擢總衢州刺史孟容還制曰總
無功超授羣議謂何詔中停自袁高爭盧把後凡十
八年門下無議可否者至孟容數論駁四方想見其
風貞元十九年夏大旱上疏帝不悅改太常少卿元
和初遷京兆尹神策軍自興元後日驕恣府縣不能
制軍吏李昱貸富人錢八百萬三歲不肯歸孟容遣
吏捕詰與之期曰不如期且死一軍盡驚訴於朝憲
宗詔以昱付軍治之再遣使皆不聽奏曰不奉詔臣
當誅然錢未盡輸昱不可得帝嘉其守正許之京師
豪右大震累遷吏部侍郎盗殺武元衡孟容白宰相
願白天子起裴中丞輔政使主兵柄索賊黨罪人得
矣後數日果相度俄拜東都留守卒諡曰憲孟容方
勁有禮學每所折衷咸得其正弟季同始署西州韋
臯府判官劉闢反棄妻子歸拜監察御史終宣歙觀
察使(唐書本傳)
白居易字樂天太原人徙下邽父季庚彭城令李正已
之叛說刺史李侑自歸累擢襄州别駕居易敏悟絶
人工文章元和元年對制策一等調盩厔尉遷左拾
遺四年天子下詔蠲貸居易建言乞盡免江淮兩賦
且多出宫人憲宗頗采納河東王鍔將加平章事居
易以鍔誅求百計不恤彫瘵今若假以名器則紀綱
大壞是時孫璹以禁衛勞擢節度使張奉國平李錡
有功遷金吾居易言宜罷璹進奉國以竦天下忠臣
心會王承宗叛帝詔吐突承璀出討居易諫唐家制
度未有以中人專統領者四方聞之必輕朝廷既而
兵老不決居易上言承璀進不決戰觀其勢似陰相
為計不急罷之且有四害後對殿中論執強鯁帝未
諭輒進曰陛下誤矣帝變色罷拜左贊善時盗殺武
元衡居易首請亟捕賊宰相嫌其出位貶江州司馬
久之入為司門員外郎知制誥穆宗好游畋獻續虞
人箴以諷於時天子荒縱居易雖進忠不見聽乃外
遷為杭州刺史築堤浚井復拜蘇州刺史病免開成
初拜太子少傅會昌初以刑部尚書致仕卒居易於
文章精切最工詩頗以規諷得失諡曰文從祖弟敏
中長慶初第進士宣宗立以兵部侍郎同平章事會
党項寇邊以司空兼邠寧節度徙劍南西川治蜀有
勞召還卒弟行簡擢進士累遷主客員外郎敏而有
辭後學所慕向(唐書本傳)
柳公權字誠懸(公綽弟華原人)元和初擢進士第穆宗拜侍書
學士問用筆法對曰心正則筆正帝改容悟其以筆
諫也改弘文館學士文宗復召侍書遷中書舍人充
翰林書詔學士嘗與六學士對便殿帝稱漢文帝恭
儉因舉袂曰此三澣矣學士皆賀獨公權對曰人主
當進賢退不肖納諫諍明賞罰服澣濯之衣此小節
異日與周墀同對論事不阿帝徐曰卿有諍臣風可
屈居諫議大夫乃自舍人下遷仍為學士知制誥開
成三年轉工部侍郎召問得失因言郭旼領邠寧人
謂獻二女乃有是除是日帝命中官自南内送女還
家其忠益多類此咸通初以太子太保致仕卒公權
博貫經術於詩書左氏春秋國語莊周尤邃其書法
結體勁媚自目一家當時大臣家碑誌非其筆人以
子孫為不孝貺遺鉅萬主藏奴或盗用公權不復詰
惟研筆圖籍自鐍秘之(唐書柳公綽傳)
郭承嘏字復卿(晞孫華州人)元和中及進士第累遷起居舍
人居母喪以孝聞太和六年為諫議大夫言政事得
失文宗以鄭注為太僕卿承嘏極論其非注頗懼進
給事中時詔宰相分領度支戸部承嘏言宰相調和
陰陽安黎庶若使閱視簿書校緡帛非宜帝納之遷
刑部侍郎卒(唐書郭子儀傳)
魏謩字申之擢進士第為右拾遺邕管經略使董昌齡
誣殺參軍衡方厚貶淑州司戶俄徙峽州刺史謩諫
曰王者赦有罪唯故無赦比昌齡專殺不辜事跡暴
章獄窮罪得特被矜貸中外以為屈法今又授刺史
復使治人紊憲章乖至治不見其可有詔改洪州别
駕御史中丞李孝本宗室子坐李訓事誅死其二女
没入宫謩上言陛下即位不悅聲色今取孝本女内
之後宫傷治道之本速塵穢之嫌惟陛下崇千載之
盛德去一旦之玩好帝即出孝本女以謩為右補闕
教坊有工善為新聲者詔授揚州司馬謩獨固諫不
可工降潤州司馬荆南監軍吕令琛縱傔卒辱江陵
令觀察使韋長避不發移内樞密使言狀謩劾長任
察廉知監軍侵屈官司不以上聞私白近臣亂法度
請明其罰不報俄為起居舍人帝索起居注謩奏古
置左右史書得失以存鑒戒陛下所為善無畏不書
不善天下之人亦有以記之帝乃止中尉仇士良捕
妖民賀蘭進興及黨與治軍中反狀具帝自臨問詔
命斬囚以徇謩上言事繫軍即推軍中如齊民宜付
府縣今獄不在有司法有輕重何從而知帝停決擢
諫議大夫兼起居舍人弘文館直學士宣宗嗣位遷
御史中丞發駙馬都尉杜中立姦贓權戚縮氣進同
平章事建言今天下粗治惟東宫未立不早以正人
傅導之非所以存副貳之重且泣下帝為感動累遷
門下侍郎兼戶部尚書因久疾檢校尚書右僕射太
子少保卒年六十六謩為宰相議事天子前他相或
委蛇規諷惟謩讜切無所回畏宣宗嘗曰謩名臣孫
有祖風朕心憚之然卒以剛正為令狐綯所忌讒罷
之(唐書魏徵傳志按徵籍隸曲城謩其五世孫也於陜無涉但舊載徵有賜田在澄城謩因家焉後)
(遂為澄城人故入之以備考)
韋温字弘育(綬子杜陵人)方十一歲舉兩經及第為著作郎
遷右補闕宰相宋申錫被搆罪不測温率同舍伏閣
切爭由是益知名太和五年太廟室漏罅詔宗正將
作營治不時畢文宗怒責卿李銳監王堪奪其廩敕
中人葺之温請還將作會羣臣請上尊號温固諫今
河南水江淮旱歉京師雪積五尺老稚凍仆非崇飾
虛名時帝乃謝羣臣久之為給事中兼莊恪太子侍
讀晨詣宫日中見太子諫曰殿下宜雞鳴蚤作問安
天子如文王故事太子不悅辭侍讀太子得罪詔諭
羣臣温曰陛下訓之不早非獨太子罪時頗直其言
遷尚書右丞出為陜虢觀察使民當輸租而麥未熟
吏督之温曰使民貨田中穗以供賦可乎為緩期而
賦辦武宗立擢吏部侍郎出為宣歙觀察使威行部
中卒諡曰孝(唐書韋貫之傳)
楊煚字公隠(嗣復孫華陰人)累擢左拾遺昭宗初立數遊宴上
疏極諫歴戸部員外郎朱全忠入京師煚挈族客湖
南終諫議大夫(唐書楊嗣復傳)
王摶字昭逸(璵曾孫咸陽人)擢進士第辟佐王鐸滑州節度府
累遷蘇州刺史久之以戸部侍郎判戶部乾寧初進
同中書門下平章事判度支昭宗建嫡后摶請因赦
天下以尊大其禮拜右僕射遷司空封魯國公初中
官權盛帝欲翦抑之自石門還政一決宰相羣宦不
平搆藩鎮内脅天子摶曰人君務平心大體御萬物
偏聽産亂古所戒也今奄人盗威福偪制君上道路
人皆知之方朝廷多難未可卒除當徐以計去之事
急且有變崔胤與摶並位素忌摶明達有謀即劾摶
為中官外應會胤罷宰相疑摶擠斥乃厚結朱全忠
薦已復輔政即譛摶將危社稷全忠因顯疏其尤光
化三年罷為工部侍郎貶溪州刺史又貶崖州司戸
參軍事賜死藍田驛(唐書王方慶傳)
韓偓字致光萬年人擢進士第拜左拾遺後為翰林學
士中書舍人嘗與崔胤定策誅劉季述昭宗反正為
功臣帝疾宦人欲盡去之偓曰陛下誅季述時餘皆
赦不問今又誅之誰不懼死天子威柄今散在方面
若上下同心攝領權綱猶冀天下可治宦人忠厚可
任者使自翦其黨蔑有不濟今公私牽屬不减二萬
雖誅六七巨魁未見有益適固其逆心耳帝曰此一
事終始屬卿初李繼昭等以功皆進平章事時謂三
使相後更附韓全誨皆忌胤胤聞召李茂貞入朝留
子繼筠宿衛偓以為不可胤不納偓又語令狐渙渙
曰無衛軍則為閹豎所圖矣偓曰不然無兵則家與
國安有兵則家與國不可保李彦弼見帝倨甚偓請
逐之帝不用繼昭等飲殿中自若偓曰三使相有功
不如厚與金帛毋使預政事今宰相不得耑決事繼
昭輩所奏必聽他日遽改則人人生怨初以衛兵檢
中人今敕使衛兵為一臣竊寒心願召茂貞還其衛
軍及胤召朱全忠偓勸胤督茂貞還衛卒若茂貞不
如詔即許全忠入朝未及用而韓全誨等劫帝西幸
偓夜追及見帝慟哭至鳳翔遷兵部侍郎進承旨宰
相韋貽範母喪詔還位偓當草制上言貽範處喪未
數月遽使視事傷孝子心學士馬從皓逼偓求草制
偓曰腕可斷麻不可草明日百官至而麻不出宦侍
合譟李茂貞入見帝曰命宰相而學士不草麻非反
耶艴然出帝畏茂貞卒詔貽範還相初偓侍宴與京
兆鄭元規威遠使陳班並席坐朱全忠崔胤臨陛宣
事坐者去席偓不動曰侍宴無輒立二公將以我為
知禮全忠怒偓薄已貶濮州司馬天祐二年挈其族
南依王審知而卒兄儀字羽光亦以翰林學士為御
史中丞偓貶之明年帝宴文思毬場全忠入百官坐
廡下全忠怒貶儀棣州司馬(唐書本傳)
宋
楊昭儉字仲寳長安人祖授刑部尚書父景諫議大夫
昭儉登進士第天福初為翰林學士驕將張彦澤鎮
涇原暴殺從事張式昭儉抗疏論列請置之法疏奏
不報昭儉復上疏願誅彦澤以謝軍吏由是權臣忌
之停官尋復中書舍人時河決數郡大發丁夫塞之
晉少主喜詔立碑記其事昭儉表諫曰陛下刻石紀
功不若降哀痛之詔摛翰頌美不若頒罪已之文言
甚切至少主嗟賞卒罷其事周世宗愛其才召入為
御史中丞多振舉臺憲故事開寳六年以工部尚書
致仕太宗即位就加禮部尚書卒(宋史本傳)
李濤字信臣萬年人後唐天成初舉進士甲科拜監察
御史晉天福初遷刑部郎中涇帥張彦澤殺記室張
式奪其妻式家人詣闕上訴晉祖以彦澤有軍功釋
其罪濤伏閣抗疏請置於法晉祖召見諭之濤植笏
叩階聲色俱厲晉祖怒叱之濤執笏如初諫不已晉
祖不得已罷彦澤節制漢祖起義以為翰林學士周
初歴刑部戸部二尚書宋初拜兵部尚書建隆二年
濤被病有軍校尹勲董浚五丈河陳留丁壯夜潰勲
擅斬隊長陳琲等十人濤力疾草奏請斬勲家人謂
濤曰公久病宜自愛朝廷事且置之濤憤言曰人孰
無死但我為兵部尚書坐視軍校無辜殺人烏得不
奏太祖嘉之削奪勲官爵配隸許州濤卒年六十四
濤慷慨有大志以經綸為己任工為詩筆札遒媚居
家以孝友聞子承休至尚書水部郎中(宋史本傳)
雷德驤長安人(宋史本傳作郃陽人)太祖時久居諫諍之任有直
名與趙普有隙時普以勲舊作相寵遇方渥驤言普
專權容堂吏納賂由是忤旨貶商州司戸歲餘其子
有鄰撾登聞鼓訴冤鞫得其實堂吏李可度除名餘
黨皆杖脊黥配遠州出普知河陽召德驤復舊官擢
有鄰守校書郎後普復入相德驤乞致仕太宗勉之
曰朕保卿必不為普所擠有鄰性亦剛鯁有父風太
宗嘗面諭有鄰朕欲用汝父為相何如有鄰曰臣父
非宰相器乃止王禹偁贈詩二首其二曰當時詞氣
壓朱雲老作皇家諫諍臣章疏罷封無事日朝廷猶
指直言人題詩野館光泉石講易秋堂動鬼神棘寺
下僚叨末路齋心惟祝秉鴻鈞蓋禹偁出德驤門下
而德驤深易酷嗜吟咏故也(青箱雜記德按賈志有雷德遜云驤之弟所)
(載事蹟則王元之贈德驤詩也考宋史德驤本傳不云有弟蓋即德驤一人賈志誤分作兩人耳閱青箱)
(雜記可見)
楊偕字次公中部人舉進士釋褐坊州軍事推官遷侍
御史為三司度支判官時郭皇后廢偕與孔道輔范
仲淹力爭富民陳氏女選入宫將以為后偕復上疏
諫又數論陞降之弊擢知河中府夏竦為陜西經略
使請增置土兵易戍兵歸衛京師偕言關中財用乏
復增土兵徒耗國用今賊勢方盛雖大增土兵亦未
能减戍兵東歸竦奏偕沮邊計偕爭愈力進樞密直
學士知并州有中官豫軍事素横偕至一繩以法軍
政肅然明年改本路經略安撫招討使偕列六事於
朝一罷中人預軍事二徙麟州三以便宜從事四出
冗師五募武士六專捕援朝廷不從偕累奏不已乃
罷知邢州久之致仕卒偕性剛而忠朴數上書論天
下事子忱慥有雋才蚤卒(宋史本傳)
張昇字杲卿韓城人舉進士為楚丘主簿王曾稱其有
公輔器累官至知雜御史昇性質樸不善擇言至斥
張貴妃為一婦人謂楊懷敏得志不减劉季述仁宗
讀之不懌以語陳升之升之曰此忠直之言不激切
則聖意不可回矣帝乃解至和二年拜御史中丞劉
沆在相位以御史范師道趙抃嘗攻其惡隂欲出之
昇曰天子耳目之官奈何用宰相怒而斥上章力爭
之沆竟罷去帝見昇指切時事無所避謂曰卿孤立
乃能如是對曰臣仰託聖主致位侍從是為不孤今
陛下之臣持禄養望者多赤心謀國者少竊以為如
陛下乃孤立爾帝為之感動嘉祐三年遷樞密使昇
愛惜官資凡内降所與多持不下見帝春秋高屢進
言儲嗣事卒與韓琦同決策英宗立請老致仕熙寧
二年薨諡曰康節(宋史本傳)
楊畋字樂道進士及第授秘書省校書郎慶歷三年湖
南唐和等劫掠州縣擢提點本路刑獄專治盜賊事
乃募才勇深入遂平六峒以功遷太常博士賊復肆
乃授畋荆湖南路兵馬鈐轄賊聞畋至皆遁明年賊
復出畋出嶺外涉夏秋凡十五戰賊潰去入為吏部
員外郎上言願擇宗室之賢者使侍禁中為宗廟計
嘉祐三年地震明年日食復上疏言陛下宜立皇嗣
以答天意改知制誥李珣劉永年各遷秩畋當草制
封還詞頭因言珣等無功特以外戚故除之恐非祖
宗法不報嘉祐六年京師大水畋上言洪範五行傳
簡宗廟則水不潤下又曰聽之不聰厥罰常水臣愚
以為萬幾之聽必有失於審者七廟之享必有失於
順者乃下其章禮官并兩制考議咸言南郊二聖並
侑温成皇后立廟皆違經禮於是詔悉改之卒贈右
諫議大夫畋出於將家喜學問與士卒同甘苦性清
介謹畏每奏事必發封數四而後上自奉甚約及卒
家無餘資(宋史本傳麟按畋傳不載邑里延綏鎮志作州新秦人神木志仝)
趙瞻字大觀其先亳州人父剛太子賓客徙盩厔瞻舉
進士英宗治平初除侍御史上疏英宗稱善久之詔
内侍王昭明等四人為陜西諸路鈐轄瞻以為宜追
還内侍責成守臣章三上言甚激切又請罷京使專
委宿將夏人入侵慶帥孫長卿不能禦加集賢院學
士瞻言長卿當黜不宜賞京東盗賊數起瞻請易置
曹濮守臣之不才者未報乃求退力言追還昭明等
英宗改容納其言時議追崇濮安懿王中書請懿王
稱親瞻爭之已而皇太后手書尊王為皇瞻入對曰
陛下為仁宗子而濮王又稱皇考則是二父二父非
禮貶通判汾州熙寧三年為開封府判官神宗問青
苗法便乎對曰青苗法唐行於季世擾攘中掊民財
誠便今欲為長久計愛養百姓誠不便初王安石欲
瞻助已使其黨餌以知雜御史瞻不應由是出為陜
西轉運副使元祐三年擢樞密直學士簽樞密院事
明年同知院事卒諡簡懿(宋史本傳)
王吉甫字邦憲同州人舉明經練習法律試斷刑入等
為大理評事累遷刑部員外郎南郊起幔城役卒急
於畢事董役者責之曰此殆類白露屋耳卒訴之吏
當非所宜言論死吉甫謂不應死遂求對神宗怒吉
甫從容敷陳不少慴帝為霽怒其人得釋蘇軾南遷
所過郡守有延館之者詔鞫之吉甫議當笞宰相章
惇不悅吉甫曰法如是難以增加成罪卒從笞太倉
火議誅守者十餘人亦爭之皆得不死尋知梓州轉
運使欲增折配以取羨餘吉甫謂僚曰民力竭矣一
增之後不可復减吾寧貽使者怒忍為國斂怨為基
禍哉竟却之以中大夫卒(宋史本傳)
張舜民字芸叟邠州人中進士第為襄崇令王安石倡
新法舜民上書言便民所以窮民強内所以弱内富
國所以蹙國時人壯之司馬光薦其才氣秀異剛直
敢言以館閣校勘為監察御史上疏論西夏彊臣爭
權當興師問罪左遷監登聞鼓院徽宗立擢右諫議
大夫居職才七日所上事已六十章陳陜西之弊論
河朔之困言多剴峭以龍圖閣待制知定州坐元祐
黨籍商州安置復集賢殿修撰卒舜民慷慨喜論事
善為文自號浮休居士紹興中追贈寳文閣直學士
(宋史本傳)
何常字德固京兆人中進士第為開封府兵曹歴熙河
轉運副使議者欲貸民金帛使入粟塞下常曰車馬
轉輸民力已病然未至於死亡者粟自官出而民無
害也今強以金帛使自入粟懼非貧弱之利熙帥及
監軍劾之貶秩徙成都路中使持御札至令織戲龍
羅二千繡旗五百常奏旗者軍器之飾敢不奉詔戲
龍羅唯供御服日衣一匹歲不過三百有竒今乃數
倍無益也詔奬其言為減四之三除直龍圖閣轉通
議大夫諜告夏人多築堡柵朝議出兵牽制常言羌
人生長射獵今困於版築可以拱手待敝無煩有為
也從之終右文殿修撰(宋史本傳)
雍沖洋縣人紹聖時太學生章惇變更政事追削元祐
黨人沖曰士尚可以仕乎乃上書數其罪乞斬之有
旨移興元府張浚試吏興元與之交好後隠居不仕
(漢中府志)
金
蕭貢字貞卿咸陽人大定二十二年進士調鎮戎州判
官擢監察御史遷北京轉運副使親老歸養左丞董
師中右丞楊伯通薦其文學除翰林修撰上書論比
年之弊人材不以器識操履巧於案牘不涉吏議者
為工用人不務因材授官惟泥資叙名器不務慎與
人多僥倖守令不務才實民罹其害伏望擢真才以
振澆俗核功能以理職業慎名器以抑僥倖重守令
以厚邦本然後教化可行百事可舉矣詔詞臣作唐
用董重質誅郭誼得失論貢為第一賜重幣四端貢
論時政五弊言路四難詞意切至改治書侍御史遷
國子祭酒兼太常少卿與陳大任刊修遼史改刑部
侍郎歴河東北路南京路轉運使御史中丞戸部尚
書興定元年致仕卒諡文簡貢好學讀書至老不倦
有注史記一百卷(金史本傳)
程震字威卿東勝人與兄鼎俱擢第震入仕有能聲興
定初召百官舉縣令震得陳留治為河南第一召拜
監察御史彈劾無所撓時皇子荆王為宰相家僮席
勢侵民震劾奏曰荆王不能上贊君父同濟艱難顧
乃開納貨賂縱奴隸侵漁細民諸所不法不可枚舉
陛下不能正家而欲正天下難矣於是上責荆王出
内府銀以償物值杖大奴尤不法者數人未幾坐為
故吏所訟罷官震為人剛直有材幹為御史臺綱大
振以故小人側目不能久留於朝士論惜之(金史本傳)
元
孟攀麟字駕之雲内人日誦萬言能綴文時號竒童金
正大七年擢進士第為陜西帥府詳議官遂家長安
中統三年授翰林待制同修國史至元初召見條陳
十七事大抵勸上以郊祀天地祠太廟制禮樂建學
校行科舉擢守令以字民儲粟米以贍軍省無名之
賦罷不急之役百司庶府統於六部紀綱制度悉由
中書是為長久之計世祖悉嘉納之又嘗召問宗廟
郊祀儀制攀麟悉據經典以對時帝將親祀命攀麟
會太常議定禮儀攀麟夜畫郊祀及宗廟圖以進帝
皆親覽後以病請西歸帝令就議陜西五路四川行
中書省事四年卒贈翰林學士承旨諡文定(元史本傳)
張訥藍田人少有志行歴官監察御史立朝論事謇諤
不避權貴諫草一出時論歸美家居孝友婣睦舉動
必協於道關中學者翕然宗之(賈志)
楊欽雲陽人三歴風憲俱有政聲(賈志)
王亨朝邑人為縣募官持守端楷每與時尚同異遂棄
去不仕由義亨之孫為御史累有獻替從幸上京抗
章論衛士縱牧踐民田行營肅然(馬志)由義至大元年
除彰德路總管值旱隨禱而雨逾年又旱請於朝得
錢一萬緡易米以濟饑民累章奏免屬邑稅絹稅米
營建廟學民不知費徵為兵部侍郎(河南通志)
明
文振三水人洪武初貢士任御史賦性剛直權勢莫撓
京師以鐵面號之太祖命督修文華武英諸殿嘗以
言見謫充吏三日復諫上怒甚將殺之振顔色不變
上竒而釋之尋擢河南僉事涖政廉能陞雲南交趾
廉使卒(賈志)
王朴同州人洪武乙丑進士授吏科給事中改四川道
御史性戇直數以諫忤旨一日以奏事爭辯上怒命
斬之至市復赦還曰改乎朴曰臣無罪不宜戮有罪
又安用生之上復命斬之出過史館呼曰學士劉三
吾某月日皇帝殺無罪御史王朴行刑者復命上怒
其不先聞俱坐死(賈志)
來恭三原人洪武中貢士累擢僉都御史彈劾不避權
貴有讒恭者上私幸其第恭妻紡綿恭方荷鋤園中
遂誅讒者而益重恭(三原志)
墨麟字士禎高陵人洪武甲子鄉舉任監察御史風紀
大振擢北平副使永樂初陞刑部右侍郎人不敢干
以私進少保卒(西安府志史按明一統志云麟以國子生任御永樂時以守城功陞少)
(司馬卒贈少保諡榮毅與府志互異)
丘野鄜州人洪武中以國子生擢御史激揚得體永樂
初陞湖廣按司副使(明一統志)
馬京字子高三原人洪武十三年進士及第授翰林院
編修永樂初拜刑部右侍郎未幾卒諡文簡京為人
方正有才思立朝多所建明(雍大記)
康郁扶風人建文中以貢士任御史時議削奪燕藩上
䟽切諫不報歴官四川臬使持憲嚴明人不敢干以
私(賈志)
雷恭字時敬澄城人永樂乙酉舉人授交阯道御史正
直謇諤不避權貴出按山西風裁凜然墨吏望風解
綬天順初同御史楊瑄等極論石亨擅權英廟怒謫
戍遼東(同州志)
李節字文度三原人永樂中以明經授給諫論事務存
大體陞四川副使振肅風紀氣節凛然宣德間都督
陳懷鎮四川擅作威福節抗疏劾其不法數事懷竟
以是敗衆服其剛介尋陞按察使(三原志)
李錫字天禄咸寕人永樂戊子解元授蒲州學正毅然
以師道自居出其門者多成令器陞給事中整飭典
章小心慎密得近臣體轉通政使封駁章奏通達下
情雖倥傯繁劇條理井井(賈志)
周彧朝邑人永樂中以明經徵為給事中陞通政使剛
直敢言有論劾必著緋衣諸大臣每早朝使人候彧
長安門外見彧緋衣各取素衣角巾待罪有譛彧貪
者上怒下獄死命籍其家惟襲布斗粟而已召彧妻
問曰彧無俸金耶妻曰彧俸金寄通政司庫已而司
上彧庫金上悟立誅譛者復其官(西安府志)
段信字宗實三原人正統丙辰進士任杭州司李廉介
不撓獄無冤滯擢御史廵按雲南滇人有詩曰擔頭
不帶滇南物只插梅花到處香繼按直隸監軍口外
所至風節著聞弹劾不避權貴陞僉都出守紫荆關
邊境寧輯(三原志)
楊祥商州人正統丙辰進士歴任監察御史弹劾無所
避奸豪咸憚之居官十年環堵不飾(西安府志)
白行中字大本清澗人正統甲子鄉薦知襄垣安肅拜
監察御史按廣東攬轡有澄清之志羣吏貪墨者輒
解綬去後守松江以卓異聞總兩淮鹺政轉運不匱
尤以清白自持(延安府志)行順字致和行中兄正統戊辰
進士歴官湖廣廵撫亦以風節著(清澗縣志)
楊鼎字宗器咸寧人正統四年進士授翰林編修以才
推改監察御史治兵兖州陞工部右侍郎天順二年
轉左中貴牛玉議欲轉江南折糧銀入實内帑以他
物充武職俸鼎從容議已之成化四年代馬昂為戶
部尚書延綏用兵廷議預徵邊餉鼎言黃河漢唐漕
運故道間雖稍險然三門而上小河可達延綏其迹
尚在苟貯糧水次遡流徐運何所不濟疏上請身督
之竟齟不行鼎在官力清利孔所題覆持正不回事
出上旨亦不曲徇所立稅監二法戶部遵守之致仕
歸卒諡莊敏子時暢官至太常少卿(名山藏)
裴斐字成章渭南人正統丁卯舉人官御史立朝有風
裁出按遼陽將領整肅陞湖廣僉事告歸紹宗字伯
修斐孫以進士除海門知縣遇事敢為無所畏避武
宗南廵當道使署江都事時張忠江彬等横索有司
莫敢犯紹宗獨與抗不少屈比駕旋省費數萬緡尋
擢給事中直言無諱會有大禮事紹宗抗疏數千言
反覆辨難詞嚴義正詔下錦衣獄以掠重創甚卒貧
不能治喪時稱忠清(渭南志)
郭宗舜岐山人有膽略涉獵書史正統時有羣盗聚劫
宗舜以計擒之有司上其事授廵檢歲凶軍民流離
詔下求言宗舜伏闕上十事極論時弊指斥權要末
復繫之以詩英廟採行焉再授漷縣廵檢會御史楊
綱夜經其處宗舜盤詰如法綱怒劾以輕侮風憲宗
舜亦抗章辯奏上直之及土木之變入塞省候進衣
物後論功陞後軍都督僉事(鳳翔府志)
李著郿縣人由太學生授廣西道御史當英廟北狩景
帝以太后令監國時國勢危疑漸起即真之議著力
言宜輔太子以成周公之美疏詞稱殿下言頗切直
帝再三詰責終不屈帝怒殺之英廟復辟令以禮改
葬云同邑岳嵩亦以太學生任兵科給事中以言事
忤旨謫福建布政司經歴曾孫宗知密縣有聲(郿縣志)
閻佐字文輔商州人天順甲申進士授御史廵按兖豫
閩蜀直聲大著與中官勘事不合中官素知其直謝
不敢逆陞浙江副使有以私干者却之遠近震攝子
宇字大啟弘治間進士知曹縣有績(馮志)
張鼎字大器咸寧人成化丙戌進士授刑部主事上言
邊備曰陜西三邊腹裏俱有鎮守總兵廵撫都御史
等官遇事各為可否有警不相救援宜推文武兼濟
者一人總制三邊副將以下悉聽調遣則事體歸一
詔從之邊境頼以稍寧(咸寧志)鼎歴官戶部侍郎初知
太原除豪黠孟氏一家九人按察河東威名遠著廵
撫保定禦流賊築墻數百里自内邱直達京畿境内
肅清(賈志)
魏秉孝字執中蒲城人成化丙戌進士官御史遷山東
副使政績丕著憲廟時嘗直南郊糾儀上言人君所
畏者惟天今當郊祀宜肅恭收斂以精對越之誠不
可令教坊諸俳在左右時以為名言(蒲城志)
張進禄字天錫清澗人成化丙戌進士授御史正論危
言彈劾不避權貴廵按山西時榆次有巨俠魚肉小
民廉知之悉置於法境内遂安以直道罷歸子鸞鄉
舉兩令巖邑皆有能聲(賈志)
李俊岐山人父賜生俊六月而卒母曹氏矢志守節俊
稍長安貧力學登成化己丑進士官吏科都給事中
彈擊奸回權要斂迹嘗言事恐忤旨置棺櫬待命後
出為湖廣參議山西參政所至有德政及人(鳳翔府志)
張琛宜川人成化乙未進士授行人歴吏科都給事中
廉潔自守彈劾不避權貴疏數上皆切時弊陞太僕
少卿尋卒(延安府志)
李善字宗元隴州人成化戊戌進士授行人擢御史是
時太監梁芳怙寵市權乃上疏極言中貴側目按遼
東時韋太監縱舍人侵漁軍餉聞善至即相顧斂手
又劾都督王鎧孫貴皆以不職罷壽寧侯張鶴齡負
勢族子漁獵小民謗怨載路善曰此教授侯門者弗
嚴也乃參其教授姚某侯家以罪發戍者若干人遠
邇皆縮舌侯陰間之出為河南僉事河決張秋都御
史劉大夏督修之善為相度水勢開賈魯河改河南
注築塞黃陵決口斷水東流卒底於成陞湖廣參議
何淮等僣號攻陷城池善以計擒之荆襄王景陽以
左道惑衆善捕送京師餘悉不問擢四川布政使番
人久肆摽掠善移檄宣布朝廷威德番盡降拜南京
都察院右副都御史以整肅風憲為己任陞南工部
尚書移病去(賈志)
張鸞字應祥咸寧人成化辛丑進士授大名知縣為政
廉平調南樂歲旱民饑流亡過半乃力請賑貸民以
獲蘇擢御史廵視居庸條陳防邊數事悉報可出按
四川先後奏議松潘諸處及成都諸郡縣添設裁革
事宜皆卓然為經遠之績累遷僉憲時御史王時中
廵按大同忤權貴欲置之死鸞力解救之巨璫張璿
掠奪民産往勘事得直以田産還之民轉刑部右侍
郎以忤劉瑾致仕歸(賈志)
閻价字允德隴州人成化丁未進士由庶吉士授浙江
道御史弘治五年查盤松茂邊儲廵按河南值劉瑾
亂政价特疏劾之事雖未行時論歸美後陞四川參
議致仕卒(賈志)
虎臣(麟遊人)慷慨有氣節成化末貢入太學適聞萬歲山
架棕棚以備登眺臣上疏極諫憲廟竒之祭酒費誾
不知也懼其賈禍會六堂鳴鼓聲罪以鋃鐺鎻之俄
官校至宣臣至左順門中官傳旨勞之曰爾言是棕
棚拆䣃矣命吏部予七品官誾聞而大慚臣知雲南
&KR1095;嘉縣事卒於官(郊外農談)
袁澤字汝霖醴泉人弘治己酉舉人兩署學政矩範尊
嚴諸士翕然仰之繼擢御史糾劾奸惡無所顧避清
理河南軍戎兼刷文卷並造軍器俱有成法以疾歸
(馬志)
王綸字汝言扶風人弘治己酉舉人初任真定知縣適
權璫奉使過州縣辱官吏笞郵卒張甚既至真定綸
直入傳舍以帶繫之縛其左右搜簡囊槖欲聞於朝
璫伏罪乃已尋召入為御史出廵四川此璫適為鎮
守斂戢不敢恣肆時藍鄢作亂督臣洪鐘日事宴飲
露章劾罷之後掌十二團營會逆璫劉瑾銜靈寳許
進捏旨命綸往按治綸力為昭雪瑾怒方遣逮而瑾
敗由此直聲震中外擢浙江參政未赴卒(賈志)
王卺字汝器朝邑人弘治庚戌進士授戶部主事清理
京衛牧馬草場畜牧事宜時房山豪民侵牧地卺自
按之豪民有奥援卺不顧曰法如是也為員外會詔
求直言疏列五十餘事尋為郎中督儲遼東條奏邊
儲戰陣方略過山海關憲臣以誘殺勘邊士罪卺疏
言實非誘殺急行功賞以厲士心廵歴諸倉敷陳便
宜七事後忤大司馬某謫阿迷州同知擢守和州辨
冤抑導水利後為蘇州同知以直道忤時遂免歸(朝邑)
(志)
東思恭字進賢華州人弘治癸丑進士拜兵科給事中
敢言直諫縉紳憚之如劾都指揮彭麟軰附勢南京
祭酒劉震貪汚天下快焉尋奉命給賞京衛軍士處
置得宜會雲南夷酋猛密相仇殺上命思恭案驗事
平方擬奏報思恭感瘴癘卒於滇南(西安府志)
尚衡字一中同州人弘治丙辰進士拜工科給事中清
寧宫災衡上封事以為天子倦勤所致會詔求直言
兩上書各陳四事其後又造延壽塔衡上書極諫上
為改容罷其役已遷吏戸二科數劾論諸大臣不法
事武宗即位上封事二十條詞皆切直於是當路銜
之出為浙江右參議歲饑賑貸多所全活陞左參政
復改山西河東道下車戢横藩擒巨盗移守冀寧會
流賊攻太原鋒甚銳時官兵已調防澤潞衡募勇壯
嚴城守又檄材官設伏盤駝谷中防賊南遁賊偵知
卒逸去廵按素不喜衡至是劾其玩寇衡亦上書自
理皆左遷衡遷漢陽知府至郡旬餘卒衡負志節不
能下人居朝勁直敢言廷臣無不敬憚及見妒外補
氣不少降嘗入賀時逆瑾用事惡人高幘或令衡暫
易衡憤曰丈夫寧為一刑餘改度乎其特立類此子
班爵字宗周少英敏好學精研理窟隨衡在浙衡令
師事王文成故所詣益邃舉弘治甲子鄉試任安居
令剛果勤勵政舉民安季子班命以明經丞阜城以
戇直不阿上官棄職歸人謂其不負家訓焉(同州志)
周熊字應文長安人弘治丙辰進士正德間按滇任法
不少貸一時貪墨望風解組(雲南通志)
楊武字宗文岐山人弘治丙辰進士知淄川縣鋤惡弭
盗理冤滯課耕織積倉粟拓學規興詩書賑貧乏疏
淄河灌田利頼甚溥召拜監察御史按河南正德初
按順天諸郡縣時劉瑾用事事多牽制武通達下情
宣布朝廷德意一切敷陳無所顧避擢大理寺左寺
丞勘視大同邊務彈劾屯田不均軍役耗損諸弊政
不少貸超拜左僉都御史廵撫宣府罷歸(賈志)
石祿字君錫華州人弘治己末進士拜南給事中卓有
建論權豪斂跡陞山西僉事去淹獄賑饑饉又嘗解
寧武關圍晉人深頼之丁艱歸再補四川僉事平僰
蠻有功終四川參議(華州志)
吉時字惟可長安人弘治壬戌進士由庶吉士改給事
中建言忤瑾謫死(西安府志)
張璉字汝器耀州人弘治壬戌進士授行人選為御史
時劉瑾數以禮意招璉璉不往瑾怒欲中傷竟無隙
廵按湖廣治其黨不法事瑾怒甚將逮繫會瑾敗不
果遷按察時晉府儀賓某以殺人成獄武廟駐蹕太
原縣君重賂江彬矯稱天語赦儀賓死璉曰憲臣為
天子守法今天顔咫尺璉未奉明詔顧信公口傳耶
彬語塞尋陞侍郎奉勅督宣大糧儲數有論奏忤權
相自劾乞罷黜乃以左侍郎致仕(耀州志)
田登字有年長安人弘治乙丑進士任刑曹適武宗幸
南海子五日不返登率同僚跪門大呼曰請駕回請
駕回陛下縱自樂如宗廟太后何上亦不之罪也後
官至參政(長安志)
秦偉字世觀三原人與馬谿田講誠敬之學登弘治乙
丑進士授戶部主事督宣大邊餉監軍張永欲賞所
私偉不與永竟阻出守保定有中貴占民田舍偉執
奏不法狀中貴斂迹遷山西參政戇直愈著令行禁
止弊絶風清撫按忌之罷去(賈志)
王九峯字壽夫鄠人正德戊辰進士授御史廵視居庸
開險阻簡行伍利器物時練習衛官怠惰侵漁者必
懲主將貪懦者必斥按順天旌廉去貪畿内大治其
年秋駕幸居庸九峯率同列諫止前後三十疏不允
出為金華知府德政茂著嘉靖甲申擢山西副使備
兵偏頭關乞歸卒(賈志)
韓邦靖字汝慶朝邑人正德戊辰進士除工部虞衡主
事部檄監收十庫時宦勢正熾邦靖至庫羣宦不為
禮乃自坐前席署案如舊禮又檄監收黑窑厰厰亦
宦者主之弊尤甚邦靖至厰乃躬自視秤羣宦曰吾
輩厚費而來此欲何為邦靖弗顧次當浙江抽分下
令非巨材若竹木成器者皆免徵比代正課且不足
部科皆以法奏邦靖邦靖亦自劾宰臣知其事得原
已陞員外郎檄往直隸陜西山西查徵歴年匠班值
見其民貧甚建言宜罷徵不許以乾清宫災竟罷之
天子方以災異下詔求直言邦靖歸上疏天子震怒
繫錦衣獄給事中李鐸率衆論救乃奪官為民世宗
初起擢山西布政司參議分守大同革奸弊恤民隠
權豪斂迹又以邊郵之地兵糧所繫分守官故事無
印乃上疏請給關防時朝廷修定策功賞邦靖以兄
終弟及天叙所宜諸臣何功之有亦上疏論皆不報
大同歲饑又入奏乞發内帑賑濟事下部不許且駁
之邦靖復抗疏論列部司頗不悅邦靖遂上疏乞休
疏拜即去邦靖矜名節孝弟友恭尤為切至學有淵
源自幼即以經濟為志冀北父老誦其行事有泣下
者(苑洛集)
王元凱字堯卿盩厔人正德辛未進士拜兵科給事中
時戸部郎王崇慶以言事繫廷尉元凱上章論救上
怒詔詣左順門對狀元凱曰主事郎官因言繫獄凱
諫官以言得罪固其分也苐權奸誅滅未久朝廷不
可復罪言者以滋禍端上感悟釋崇慶時中貴用事
公卿皆因關說元凱切諫不報乃力疏懇致仕弟元
正字舜卿凱同榜進士官翰林院檢討武宗幸宣大
述五子之歌以諷以議大禮謫戍茂州卒(西安府志)
東郊字希宋華州人正德辛未進士歴官浙江道御史
值武廟將幸居庸抗疏諫止時錢寧怙寵納賄據實
論奏江彬竊弄威福擾害郡邑郊力為禁止奸黨銜
恨共肆萋菲左遷潞州判官致仕(西安府志)
劉儲秀字士竒咸寧人正德甲戌進士授刑部主事歴
郎中多所平反錄囚蜀中全活尤衆戊子擢山西提
學副使崇雅黜浮士風丕變晉右副都廵撫遼東整
飭邊方治績茂著内擢戸部尚書總督倉場督理西
苑農事時陶仲文方幸至以三孤兼宗伯儲秀於仲
文獨不為禮尋改兵部尚書例疏辭疏中語及復套
事嚴嵩方借復套謀陷夏言因與仲文交搆上前遂
削籍(馮少墟集)
張原長安人正德甲戌進士授吏科給事中即上疏言
十二事曰正守令擇將帥理刑獄汰冗食省征歛減
工作恤士卒明賞罰禮大臣開言路崇天道進德學
忤旨降貴州新添驛丞學者聞原名莫不裹糧負笈
而從經所指授輒充然有得士風為之一變嘉靖改
元復召兵科給事中原感知遇益以諫諍為己任言
皆剴切凡論國家大計及進賢退不肖詞嚴色正上
多嘉納三年七月以諫大禮被杖死闕下先是原有
停司禮監請乞一疏中貴人銜之杖獨重竟至不起
穆廟初奉世宗遺詔復原官錄其後(馮少墟集)
劉琦字廷珍洛州人舉正德甲戌進士授行人擢兵科
給事中敷陳六事議論剴切復極言差放冬衣布花
之弊皆報可錦衣衛多權右冒領官銀取利琦廉得
其情寘於法他如峻宫墻之禁嚴宿衛之舖一劾而
中官逮罪者四十人未幾奉命清軍條奏三十事咸
切中時弊大臣及中官凡有請囑琦必劾治之雖事
干勲戚不顧也(賈志)妖人李福達坐死其子以燒煉術
往來武定侯郭勛勛為福達代辨給事中劉琦劾勛
交通逆賊明受賄賂福達既應伏誅勛無可赦之理
帝以劾勛者為朋姦陷正命逮繫詔獄戍邊穆宗立
遇赦乃還(紀事本末)
李朝綱字振之武功人正德丙子舉人初為聞喜令清
潔自持憲司有惡其形已者因查錢榖突入縣署親
檢笥中惟書一帙公服一襲綱妻紡績以馬矢為㸑
憲司嘆服首薦之擢御史廵歴所至凡有見聞必入
告墨吏望風而化遷岢嵐副使清直猶昔多所建白
竟以執法弗諧於俗罷歸(武功志)
胡侍字承之咸寧人正德丁丑進士歴官鴻臚少卿時
追尊獻帝議者力辯兩考之非侍上言祖訓兄終弟
及蓋嚴嫡庶防覬覦爾魯嬰齊不受命歸父漢病已
不受命昭帝何以受命為哉唐睿宗不當兄中宗宋
太宗不當兄藝祖以其為君也不當稱兄則不當稱
伯明矣上怒出為潞州判官(西安府志)
許宗魯字東侯咸寧人正德丁丑進士授雲南道御史
刷卷蘇徽盡按諸大猾寘之法所入銀榖至百數十
餘萬世宗初廵按宣大時將卒素驕悍宗魯罪其甚
者將卒帖然先是太監劉祥乾没邊餉以萬計罪止
罷鎮宗魯請下祥於獄祥大懼即如數抵償御史曹
嘉論諸大臣不法事有給事希大臣意劾嘉宗魯力
奏嘉無罪獲免至劾武定侯郭勛太監蕭敬兩疏言
尤切至宣大故有大邊正德初以地遠棄不守宗魯
行邊奏請補築已視湖廣學政士風丕振未幾廵撫
保定覈驛傳均徭賦築堤捍滹沱河有功賜璽書旌
焉庚戌以都御史駐昌平修邊墻三百里墩堡數百
陵寢以安移撫遼東增鹽課歸民田之占於諸軍者
遼人甚賴之致仕歸(賈志)從坤字載陽宗魯孫中萬㦄
乙酉鄉薦初仕覇州守潔已奉公不畏權璫州人頌
之擢臺中以耿直左遷淮安府水利同知開泇治黃
漕艘飛渡以功擢南工部員外(咸寧志)
許忠洵陽人正德丁丑進士初授行人選山東道御史
敢言不避以議大禮忤旨謫判亳州卒同時議禮不
阿者有御史來聘三原人郎中趙儒華隂人大理評
事王光濟商州人皆忤旨受廷杖聘謫丹稜令除虎
患民歌思之陞四川按察使儒歴叙州永州知府力
行教化入覲以戇直忤冢宰罷光濟官歴山左運使
治亦有績(賈志)
王懋字昭大咸寧人正德丁丑進士授行人以諫止南
巡廷杖左遷國子學正嘉靖初詔復行人尋拜監察
御史時廷臣議禮不合相繼去位有杖死者懋上疏
論救謫典史數遷至懷慶知府卒(西安府志)
杜鸞咸寧人正德辛巳進士授大理評事李福達之獄
郭勛居間席書助之鸞請將二人先正國法徐命多
官集議疏上鸞逮治削籍(西安府志)
王用賓字允興咸寧人正德辛巳進士授翰林院編修
歴清署三十餘年以講官侍經筵啟沃開陳世宗每
目禮之晉秩宗伯值穆宗在裕邸誕嗣並奉詔議孝
烈皇后袝廟兩事時際諱忌朝臣率多異同公力持
宜稱皇孫主袝廟議先後疏入俱稱旨以忤嚴嵩置
留京冢宰(咸寧志)
張緯字文之咸寧人正德辛巳進士嘉靖初擢御史時
有以佛老進者緯抗疏直諫不報江南民鄧愈唐為
仇家誣執繫獄數年不決緯立剖雪之廵視居庸諸
關所至練武修備發奸摘伏邊人頌之大同有變緯
奏恩浮於威無以示戒宜有震動以彰天討上納之
奉命按遼東會疾卒貧不能具棺殮(賈志)
劉仕字以學中部人正德辛巳進士授刑部主事世宗
立欲考興獻仕伏哭奉天門上大怒廷杖三十不死
久之起為員外郎歴郎中讞獄山西御史馬錄質以
張寅罪狀仕言寅為李福達不疑乃移寅詔獄以武
定侯郭勛庇寅劾之廷杖謫戍柳州穆宗即位以遺
詔起太僕少卿謝病不就子光升官新泰知縣剛正
不阿有父風(賈志)
李恭榆林衛諸生例授秦府典膳正德十三年武宗西
狩恭抗疏請誅權奸江彬聞之矯詔下行在錦衣獄
煆煉死之子大興逮繫詔獄嘉靖改元廵撫姚鏌奏
恭死於忠贈紀善大興亦以清介稱(延綏志)
雒昂字仲俛三原人嘉靖癸未進士累擢吏科給事中
未三年疏凡數十奏直聲著聞出為四川僉事歴河
南布政使陞廵撫奏議條陳期月間六十上徽藩不
道昂抗疏劾之被逮廷杖斃闕下(三原志)
李宗樞字子西富平人嘉靖癸未進士授諸城令邑多
衛弁巨室奪民田宗樞按治歸故侵地縣隣海夙稱
盜藪宗樞在邑三載盜皆屏跡戊子擢御史宣大有
警敕樞按之陳邊務十一事詔用之邊境果寧抗疏
論總憲阿附及少司馬副都不法事皆坐免出為潁
州兵備遷河南參議轉副使上南廵擢按察使分督
扈從之役中官斂戢拜僉都廵撫河南素性堅直廉
正無所阿避尤軫民隠陳災疫請賑恤凡章奏入告
期於通達下情無所隠諱多得請中州民甚德之以
病歸(富平志)
劉璣白水人嘉靖乙酉舉人任井陘令歲饑多方賑濟
上疏請鎔佛鑄錢以救荒不報因執辨疑獄忤臺使
左遷武昌教授楚王謁廟由中道璣直言非禮時論
韙之(耀州志)
朱綬南鄭人嘉靖癸未進士初以行人出使卻徽王之
餽為御史多所論諫時兵馬司門内湧血莫敢上聞
綬上疏規諫言甚剴切中外韙之卒之日囊空不能
治棺具(漢中府志)
楊爵字伯修富平人家貧年二十始發篋讀書兄為邑
掾以他累連爵並逮獄爵從獄中上書白兄冤令見
書立出之舉嘉靖八年進士授行人奉使楚藩還朝
時上方議禮爵言臣至湖廣見百姓多菜色假令周
公禮文盡行抑何補於饑饉之艱上為下疏發賑改
御史念母乞終養母卒廬墓三年起補御史疏言大
學士夏言欺天罔人翊國公郭勛巨惡大奸凡此任
用匪人皆足以失人心而致危亂又請止土木之功
開諫諍之路屏邪妄之術以慰人心以祈天祐疏入
上大怒逮繫詔獄杖幾死五年上修玄教神降於箕
請宥爵上釋之未彌月而上為箕神造臺尚書熊浹
極言不可上曰吾固知釋爵諸妄言者立至矣復逮
還繫獄爵抵家僅十日也又三年内殿火上於火光
中聞神語呼爵名請釋之於是始釋爵歸二年有大
鳥止於舍爵曰楊伯起之鳥至矣兆其在我乎越五
日無疾而卒(明史竊本傳)隆慶初贈光禄卿萬歷中諡忠
介(名山藏)
吕應祥字子和涇陽人嘉靖壬辰進士以行人選吏科
給事以諫諍為己任嘗曰朝廷以言官為耳目苟稍
有顧忌即蔽明塞聰豈朝廷設官意乎會京師地震
上書言汰冗賑貧倡勇恤讞節賞五事尋奉命監草
場疏發司場太監通商減芻奸狀覆宣大邊餉盡得
登耗出入之實劾都御史以下若干人條塞下便宜
十事皆嘉納焉上幸承天祔皇太后顯陵應祥以禮
科都給事中從議禮多所匡正時選宫僚多賂進者
應祥言太子國之儲副師友必慎其選願罷諸賂進
者會推一時賢俊疏上觸執事者奪為民(賈志)
高節字中立西安後衛人嘉靖乙未進士知襄陵擢南
給事中戇直有聲出知河南衛輝府以廉介稱中丞
某禮接少違即掛冠去一日直指使者往候節方冠
褦襶荷鋤自耘留坐惟麥飯一盤人服其古朴云(西安)
(府志)
段朝宗字公見朝邑人嘉靖乙未進士授中書舍人拜
兵科給事中遷禮科廵視京營條奏防秋八事多見
施行時薊督多奸利事朝宗抗疏論之又疏京營士
馬不得假借市恩以故怨者多飛語出知岳州時婺
源盜方張朝宗檄示禍福盜立時解散復作諭解數
十條訟者至庭反覆開導皆悔謝邑人立祠祀之(朝邑)
(志)
楊宗氣字鐘山延安衛人嘉靖辛丑進士授庶吉士改
給事中丰裁峻厲多所建明世宗時争大禮上怒廷
杖之議謫戍上怒稍釋左遷山西督糧道剔釐宿弊
尋擢山西廵撫振綱飭紀下詔褒錫兼節制四省吏
畏民懷時中官用事宗氣獨不附璫人深銜之遂乞
歸(賈志)
王鶴字子臯長安人嘉靖甲辰進士為行人奉使朝鮮
饋遺盡却遷工科給事中上疏論時政忤旨廷杖當
嚴嵩柄國時人爭出其門鶴持正不阿人服其介(長安)
(志)
張鍊字伯純武功人鎛弟嘉靖甲辰進士以行人選刑
科給諫疏奏無所忌以忤權要被廷杖幾死出為湖
南僉事甚有德政(賈志)
鄒應龍字雲卿長安人嘉靖丙辰進士授行人擢御史
(長安志)嘉靖四十一年五月以御史鄒應龍為通政司
參議時嚴嵩眷遇日隆言者或死或戍應龍欲具疏
一夕夢出獵見一高山射之不中東有培壘樓俯平
田有艸米覆其上一矢中之醒而悟曰此小兒東樓
之兆也遂上疏劾世蕃數其通賄敗行諸不法狀乞
置於理因及嵩植黨蔽賢溺愛惡子且曰如臣言不
實願斬臣首以謝世蕃父子帝覽之心動命嵩致仕
而下世蕃於理擢應龍嘉其敢言(紀事本末)應龍後歴兵
部侍郎巡撫雲南以忤江陵致仕(賈志)
王言字斗廬南鄭人嘉靖戊午解元初仕徽州教授陞
國子博士考選御史殿中執法有百折不回之力觸
時相外轉安綿道僉事西蜀鎻鑰頼以嚴飭生平岳
立人難干以私(賈志)
孫代字紹甫扶風人嘉靖己未進士除行人使周肅兩
藩不受贈遺擢御史首糾吏部郎某偽學文奸削其
籍穆廟視牲南郊戎服乘馬以出具疏争之上怒甚
然卒是其所請出按四川平九絲都蠻督學江右所
掄皆知名士轉浙江參政謝疾歸(賈志)
李復聘字叔徵盩厔人嘉靖壬戌進士除聞喜令繩奸
吏捕劇盜三年授南京廣東道御史抗疏論時事劾
執政一勲貴一薦有望大臣十風裁赫然出為四川
僉事四川盜訌甚復聘推誠安輯盜乃散尋陞參議
移疾歸用薦起分部鄖襄陞副使治兵蘄州以疾卒
(盩厔志)
雒遵字道行涇陽人入籍三原嘉靖乙丑進士任給諫
劾權璫馮保忤江陵謫浙江照磨縉紳想望丰采轉
太僕卿巡撫四川有疏稿集諫垣奏議行世子仁字
少經萬歷癸未進士官大理評事時神宗倦勤進四
箴以規聖德語觸上怒廷杖削籍忠直之風父子濟
美(三原志)
孫丕揚字叔孝富平人嘉靖中進士授行人時分宜熖
熾走其門者如市丕揚獨謝不往壬戌授御史同官
鄒應龍糾分宜子世蕃諸不法狀詔丕揚籍其家士
論快之陞大理寺右丞時新鄭用事以夙憾嗾其黨
詆之坐落職新鄭罷去以臺臣薦起巡撫保定增設
紫荆關邊墻一千九百餘里金湯屹然以不能事權
璫馮保忤江陵引疾歸又以薦起應天府尹轉戸部
左侍郎丕揚風節彌高辭疾不赴辛卯以撫按會薦
起刑部尚書大同變起上入蜚語逮總督魏學曾乃
抗言學曾為國家剪除元憝忠烈茂著大功垂成用
肘掖萋菲遽加挫辱恐傷天下忠臣義士心上是其
言釋勿問改都察院左都御史命各道御史會集諸
事宜為書名曰巡方總約至今諸御史奉為功令陞
吏部尚書告歸再起吏部時黨議方興丕揚抗疏極
論而諸臣互相傾危國事日壤乃掛冠歸里性亢率
爽豁與人交不設城府不念私怨凡國家大政如九
邊河漕皆確有碩畫念天下安危托於諸撫臣再柄
銓衡獨以遴選撫臣為兢兢一時建牙擁旄皆卓然
為世名臣(賈志)孫恭介為冢宰時文選員外薛芳者韓
城人萬歷壬辰進士素有直聲恭介喜曰此為我砥
柱銓衡者也一切倚重芳竟以孤直被論歸甲寅起
太常卿以慈寧宫救劉御史弗克發憤卒(韓城志)
任佩字伯玉高陵人嘉靖中以明經授興平訓導遷肅
藩教授藩嗣性佻達佩嚴其近侍不使私出入多所
匡正藩校王應龍兄弟以事犯王怒甚下佩議死佩
封還令旨竟得釋時又有崇王府長史劉遷高陵人
德王府長史梁光裕洋縣人皆隨事規諫導王以禮
二王遂有賢聲(賈志)
党傑字子興城固人隆慶丁卯舉人性剛果沉毅每以
忠孝節義自矢官榆社教諭陞文安知縣循良大著
擢南京御史條議江防事宜後因建儲直言見忤時
宰左遷東昌知府遂掛冠歸神宗每言党御史疏奏
激切内多戇語實有可採欲大用之而傑卒(賈志)
舒鵬翼南鄭人隆慶庚午鄉舉官鄖西知縣以卓異擢
御史見事輙奏人方之朱雲(賈志)
劉四科字健菴涇陽人隆慶辛未進士沉毅廉簡持守
端嚴由長治令陞吏部主事累擢太僕卿或言牧馬
地稅可得數萬金四科三抗疏止之羣璫讒阻百端
上卒從四科議時畿甸屢年大水四科請寬舊逋緩
并征又請帑金賑濟上疏言天下者陛下之天下也
陛下不圖安天下天下將何所寄天下不安陛下又
何所寄上嘉其切直咸報可卒於官(涇陽志)
盛訥字敏叔潼關人父德本衛指揮洛南盜起勢甚熾
德奉檄往勦深入賊壘力竭而死訥時年十七勺水
不入口泣請當道發兵勦賊賊就擒乃發喪行禮後
登隆慶辛未進士歴吏部侍郎時封倭之議起聚訟
盈庭訥抗章言倭不退而求欵恐非實情宜控要害
集兵糧為自治計不宜許和以墮其術已果復獗人
服其先識云子以弘字子實萬歷中進士選庶常歴
官國子祭酒神宗末引疾歸光宗踐祚起吏部侍郎
以弘慨然以鑑才為己任核名實抑躁競起用廢棄
諸賢天下翕然望太平熹宗登極充日講官敷陳經
義因事開導能以至誠動人主有以竒技滛巧惑上
者以弘立斥之置帝鑑圖說於講筵以資法戒晉禮
尚後魏璫竊政朝紳脂韋以弘正色自立孤危益甚
歸里後憂鬱而卒(潼關志)
白棟字子隆米脂人隆慶辛未進士除東阿令立條鞭
法貧富皆以地科差役邑中一切倚辦不煩里甲以
卓異徵為山西道御史抗言直諫忤權貴謫高郵州
判官歴遷大理寺少卿以議石尚書事不協上意告
歸益自淬厲名節(延綏志)
張國祥字角善臨潼人萬歷初進士以理學自任生平
言笑不苟歴官戸禮二垣與楊左諸人同心持正抗
論危言每諫草一出天下争傳之(賈志)
郝土膏字臣水郿縣人萬歷初進士授芮城令有善政
擢兵垣直言敢諫數上封事以忤魏璫謫降後累陞
河南巡撫(郿縣志)
李三才字道甫臨潼人萬歷甲戌進士少負志節與南
樂魏允貞長垣李化龍以名世相期許允貞為郎抗
論時相左遷道甫以戸部郎論救亦譴外自此聲稱
藉甚屢遷卿寺以僉都御史總督漕運加戸部尚書
萬歷中中人出筦礦稅横行恣睢陳奉在淮尤無狀
道甫悉心力與之搘拄牢籠駕馭權譎縱横神廟用
其言撤奉東南得安枕(列朝詩集)
雷士楨字國柱朝邑人少穎悟有風節六歲時從學外
祖韓邦竒容城楊繼盛故師邦竒及以諫謫狄道尉
過謁久語士楨從旁竊視繼盛甚羡之既去謂邦竒
曰客洵丈夫哉邦竒竒之謂兒他日當以諫顯登萬
歷甲戌進士初授太常博士拜浙江道御史方三日
即疏論潘晟晟張居正同鄉嘗為司禮監馮保師居
正病亟其黨謀以晟代詐為居正疏薦之馮保援於
内遂徵晟士楨疏入保持不下流言且杖天子時已
銜居正竟罷不召頃之巡中城宦戚皆相戒勿觸禁
已復巡漕務請託盡絶以疾乞歸卒(朝邑志)
劉士忠字純卿華州人萬歷甲戌進士授真定李官三
載考績晉江西道御史行部三晉摘諸豪宗不法者
會清丈事起議者欲加賦復黃册額士忠持不可賦
得無加越二年再按中州計臣有欲裒中州賦二萬
有竒者忠抗疏罷之時天久陰霾忠應詔條上五害
上覽之色動辛卯復按順天諸戚畹勛貴相戒毋犯
約束累遷右僉都御史總理河道復攝漕撫後廷推
南廷尉乞歸卒(華州志)
屈灼字青門蒲城人萬歷甲戌進士歴官右通政值火
災上疏不報因忤時出為河南睢陳兵備副使(賈志)
孫瑋字以貞渭南人萬歷五年進士由行人考選給事
累遷至保定廵撫嚴法令剔蠧弊節浮費廣儲蓄民
頼以安陞兵部尚書管左都御史事瑋清廉不受餽
遺又性忠純敢直言極諫會星變上疏言陛下宜猛
力回心朝乾夕惕疏入不報遂乞歸天啟元年起南
吏部尚書轉北仍掌左都事尋卒官瑋未卒前一日
效古人尸諫遺書上陳天灾迭見民不聊生陛下欲
圖治莫如固結人心欲結人心莫如汲用善類如輔
臣劉一燝憲臣鄒元標詞臣文震孟等宜聽臣言漸
次簡擢疏入上竟不報未幾魏忠賢用事斥為東林
黨人矯旨削奪為民崇禎初復原官諡莊毅(東林列傳)
王九儀字維邦長安人萬歷丁丑進士為淄川令有善
政徵拜御史以激揚自任巡視皇城劾中貴人不得
跨馬禁中及巡視光禄條議一疏皆人所難言尋以
僉事分巡大梁以病告歸(長安志)
張惟任字希聲潼關人萬歷己卯舉人授巫山令擢御
史巡按河南河官倍調夫役抗疏論置重典巡鹽兩
浙條議詳明力清弊竇陞大理寺卿致仕(賈志)
許守恩字誠齋涇陽人萬歷庚辰進士授鄒縣令有異
政擢河南道御史連疏建元良正宫體一時直聲動
海内有宦者驕横不法守恩憤甚振臂毆之諸閹奪
氣出為河南驛傳尋移覇州兼攝天津益振刷無所
畏避有撓法者即權倖不少貸以言事觸宸怒逮廷
杖下獄久之得釋歸里(涇陽志)
甘學書南鄭人萬歷壬午舉人歴官趙州知州礦監肆
虐學書抗顔争止遂誣訐被逮廷杖天啟間事雪贈
尚寶寺少卿(漢中府志)
王紹先字伯生咸寧人三原籍萬歷癸未進士天性清
直任主事監修潞府省費鉅萬奸璫忿甚陷之詔獄
尋謫山東運判後復主昌平糧務糾劾奸璫再謫代
州同知丰稜愈峻稍復南刑部員外郎家居修全陜
通志(西安府志)
楊紹程岐山人萬歷癸未進士授庶吉士改御史奏言
郊廟不親朝講不御儲貳不建匹嫡當辨皆言人所
不敢言巡滇疏沭舍人僣侈僉謂真御史參晉藩笞
逐權要雖直道招忌不悔也(賈志)
李應策字成可蒲城人萬歷癸未進士歴任安陽尹舉
卓異徵授刑科給事以倭事糾參石星沈惟敬陞太
常少卿左通政(賈志)
楊光訓字汝若渭南人萬歷丙戌進士授南充令補閬
中興學賑荒爰書吏議咸自為狀稱神君焉選山東
道御史督課兩淮請罷增引復京掣鹽政一清時三
殿災上書極陳時政闕失言多批逆尋改巡漕即奏
督河督漕當歸併一臣已按東省稅使馬堂以峻刻
激亂光訓單騎往諭罪首事者餘得貸一方安堵復
疏罷礦稅備陳蠧國之害長陵明樓灾再上修省實
政言更剴切遷順天府丞卒(賈志)
劉芳字爾聲渭南人萬歷丙戌進士授行人與魏大中
以名節道義相尚奉使衡鄭二藩謝絶筐篚清望蔚
然授湖廣道御史首劾邊境失事諸臣繼陳屯田錢
法四事皆次第報可巡視九門鹽法劾私販中官任
兆元任二等論如律轂下肅然督長蘆鹽課疏解鹽
法專委解官不更煩竈戸並著為令山東經白蓮亂
兵旱相仍請免鄒滕七邑歲額山左以安時逆璫魏
忠賢干政芳與十三道合疏論列劾忠賢言甚切直
不報督學南畿以内艱歸尋為璫陷奪職璫敗以臺
省薦還原官(賈志)
張允升南鄭人萬歷丙戌進士耿介敦樸為蜀司理力
持苦節擢御史以直言名於時倭小西飛乞封疏斥
其非鄉居恂恂里人賢之(賈志)
武之望字叔卿臨潼人萬歷己丑進士宰霍丘江都皆
有能名擢吏部尋主文選直忤當路改兵曹歸里閉
門講學遠近争師事之後備兵海蓋調永平臺頭營
缺餉兵譟城下僉議藉府縣别貯給之之望持不可
曰萬一他營效尤又何以應自臨賊以温言慰散洊
歴諸卿晉大中丞巡撫登萊劾總兵毛文龍之驕有
登撫可裁一疏以少司馬總督陜西三邊軍務士卒
缺餉謀作亂乃廉治其魁一軍肅然未幾卒於官生
平正色立朝不為朋黨遇事獨斷曾不依違兩可子
二人獻哲天啟進士歴四川副使迪哲辛酉舉人皆
賢達有父風(臨潼志)
張企程字維勇洋縣人己丑登焦竑榜進士授山東章
丘令慈祥為質出以清嚴召入掖垣多所建明乙未
河決邳州泛漲泗州祖陵松柏没於水天子震恐遣
科臣風力者荒度之公受勅詣泗展謁祖陵上疏曰
祖陵腹心也運道咽喉也民生手足也今當以奠安
陵麓為第一義先條議以聞而漕臣褚袂疏奏導淮
正流洩淮積浮無事分黃糜數十萬金錢公慨然謂
目前補救終屬摸稜又上疏曰川壅則潰導則利惟
有分黃流以殺其勢蓋上流既分下流自減泗州積
水可消祖陵可保無虞矣又畫便利條為四事曰議
錢糧議官夫議委任議肅法上下其議一時治河諸
臣人人毖飭明年工竣上大悅晉太僕少卿又明年
子假旋里以疾卒(李遇知撰傳)
周傳誦字淑遠西安左衛人萬歷己丑進士官湖廣左
布政稅璫陳奉肆虐民不堪命楚撫劾之反被詔下
獄傳誦署撫力抗其鋒後奉竟解職楚民始得安枕
肖像祀焉(賈志)
楊明盛字熙宇洋縣人萬歷乙未進士任滋陽縣時中
官領𣙜稅私貨甚盛使州縣為之轉輸民不堪擾經
滋陽明盛盡貯於庫劾其貪虐之罪反為中人中傷
而罷(賈志)
史記事字義伯渭南人萬歷乙未進士兩任邑令教養
兼舉及擢西臺直言敢諫權貴側目按楚尤多異政
遷光禄少卿終以觸忌罷歸(賈志)
王豫立字定甫涇陽人萬歷乙未進士歴尹稷山嵩縣
政績卓然擢禮部儀制司主事主諸藩襲封事代藩
寵妃欲以支子易嫡謀已就獨豫立不從兩疏請之
始得正名嗣王以魚鮓藏金報謝豫立叱之尋擢觀
察使正已率屬墨吏皆為斂跡陞河南左轄出納惟
允陞南光禄卿見璫燄方熾上疏請休悠遊林皋者
十年(賈志)
張邦俊字襟黃韓城人萬歷乙未進士初授御史時抗
言起廢棄廣用賢請出閣講學皆人所不能言者乂
疏請增浙閩秦齊解額四省各得五人增會額天下
得五十人定為例劾稅璫梁永高淮救直臣王邦才
等俱載國史人尤難之(賈志)
王之宷字藎甫朝邑人萬歷辛丑進士知無極縣為里
社九十有六社設師講學絃歌徹於遠邇調慶雲邑
方大祲之宷一意拊循招綏逃戶輕其丁差又條陳
荒狀申請賑濟全活甚衆(賈志)萬歷三十四年五月有
男子張差持棗木棍入慈慶宫命法司提問御史劉
廷元奏張差語言顛倒形似病狂主事王之宷言散
飯獄中見張差不顛不狂中多疑似疏入不報時諸
臣以瘋癲二字為鐵案中旨特黜之宷為民天啟元
年御史魏光縉薦之寀以原官起用二年之宷上言
乙卯之變鄭國泰欲睥睨神器宜開棺戮尸上不問
五年楊維垣劾張差一案王之寀誤皇祖負先帝疏
入削籍逮訊(紀事本末)熹宗立之宷因薦起用歴陞刑部
侍郎魏忠賢擅政與同志連疏論之楊維垣承忠賢
旨劾其貪功冒進又言其納鄭國泰贓銀二萬兩追
贓擬戍劉志選言戍未盡辜逮捕詔獄立斃獄中崇
禎改元詔褒其忠復原官子建斗以廕授戶部主事
(朝邑志)
李朴字季白朝邑人忠鯁敢言萬歷辛丑進士觀政吏
部聞母病請假不俟報輒行謫判高唐起府推官擢
戸部主事時朝士各立朋黨臺諫尤好攻擊神宗春
秋高不復視朝朴不勝憤上人望幾空一疏不報是
時天下正賦多缺朴以為賦缺由民貧民貧由稅璫
為害先後上書極論皆不省朴每一疏出人争傳誦
朝廷曾無可否由是科道益無所忌後為郎中復指
名劾之疏奏科道四十餘人交章攻朴朴復數疏力
辯語侵閣臣葉向高奉旨議處值慈聖太后喪建言
例在赦列得不死方朴奏上時光宗在東宫每視其
疏曰直臣也及即位進太僕少卿卒(朝邑志)
解經雅字岱瀛韓城人萬歷辛丑進士為汝寧司李執
法不避權貴外艱歸起補汾州召入吏垣疏六事十
苦十失時稱碩畫遷山東觀察使卒(韓城志)
孫振基字爾構潼關人萬歷辛丑進士為黃縣令歲饑
躬視粥厰邑無莩民稅監鴟張振基獨不為屈調安
丘罷額外征流移來復千餘家禦寇每先登寇輒解
去為給諫上建儲疏又上罷紅丸疏上嘉納之廵視
光禄糾寺卿之出納天津稅監馬堂乞兼攝江南疏
劾之以言多訐直外轉山東僉事乞休(賈志)
李喬崙字孕秀高陵人喬崑弟萬歷丙午舉人官永平
府司理備陳八苦皆經濟名言後為御史敷奏甚多
其最著者彈劾魏忠賢一疏歴官參政(賈志)
薛大中字允執三原人萬歷庚戌進士授寧陵令調太
康補黃縣益勵清操運遼海米豆二萬有竒開聖水
黃城龍灣泉田千頃擢刑科給事中陳六事抗疏言
移宫紅丸梃擊諡法議奏剴切後以疾告歸(賈志)
周文煥字堯章富平人萬歷庚戌進士初授諸城知縣
捐俸賑饑以卓異上聞歴陞文選郎中時魏璫欲相
逆黨崔呈秀文煥持之不應呈秀數召概辭弗往璫
婿閻青雷欲超選終弗得璫怒矯旨令冡宰自為政
弗聽選郎煥知禍及引疾罷竟以憤卒(賈志)
馬逢皐字千里三原人萬歷癸丑進士出知襄陵除富
民供具之苦驛逓養馬之累擢御史抗疏請正綱紀
指斥梃擊紅丸遂及墨勅票提等事朝端以肅又力
救楊漣以明移宫之案劾御史劉廷元三不忠表提
牢王之寀發覺之功轉山東參議詔還授御史有為
魏璫起祠真定者逢皐束會稿不行疏劾諸黨逆者
中察典降山西都事後授南吏部考功主事(三原志)
楊建烈字義清韓城人萬歷癸丑進士授江西道御史
時逆璫用事建烈抗疏擊之出為參議璫怒未巳先
後羅織諸直臣中以危法次且及建烈會崇禎御極
事已召補山東道御史歴通政使(韓城志)
孫紹統字昌之華州人萬歷癸丑進士授把縣令歴諫
垣遷山東按察使政聲彌著因論魏璫削職璫敗起
原職尋以病歸(賈志)
曹代之字若參咸寧人領萬歷乙卯鄉薦初任貴州安
順司李持法平允吏民畏服時黔寇歸附代之治城
修學還定安集哀鴻漸至歴陞工科都給事中風岸
峭厲抗直敢言己卯督理秦省餉務庚辰竒荒斗米
二干錢力請減賦鄉人德之(咸寧志)
左佩玹字左漆耀州人萬歷乙卯舉人授沙河令考選
御史疏蠲積逋以假休息速爵賞以勸軍功寬降罰
以鼓士氣軫念沙河邢臺二邑疲病特疏條陳又上
馬政屯田諸疏以不合當事謫應天知事尋擢戶部
郎司漕運出守濟南歲凶盗起攻東明圍泰安列十
三營勢甚猖獗玹討平之甲申京師陷玹入關避地
賊欲用其子重光不從遂死之玹為思痛詩以見志
(賈志)
薛文周字晴嵐安定人七歲能屬文弱冠成萬歷丙辰
進士仕山東濰縣調掖縣兩邑各建祠擢吏科給諫
危言正論多所建白常劾逆璫魏忠賢幾罹禍頼當
事營救得免遂稱病乞歸(賈志)
馬鳴世字聲希武功人萬歷丙辰進士歴官操江副都
御史初為御史時抗疏劾魏璫黨人魏廣微顧秉謙
言甚剴切又疏稱孫慎行伸討賊之義排賞奸之典
觸忤舊輔為紅丸一案首擬遣戍宜賜起用又有安
民去害一疏甚切吏治後里居逆闖加害(賈志)
劉𢡟字養衷臨潼人萬歷己未進士仕項城寧陵新安
令遺愛河南擢給事中諫止内操薦馮恭定為正學
當柄用劾逆璫魏忠賢於穢熖燻天之日力救楊左
諸君子中外咋舌𢡟恬然不顧坐削籍崇禎初韓城
閻可陞為給諫奏曰逆璫魏忠賢天下皆建生祠惟
臣鄉陜西無祠豈非馮從吾廉恥之教乎其薦從吾
之劉𢡟宜加優擢疏入詔𢡟復原官召對平臺稱旨
改兵垣主驛遞時驛務費繁𢡟剴切言之上方擬大
用尋病卒(臨潼志厲按明季流寇之亂起於驛卒𢡟疏實為階然其劾逆璫救東林亦諫臣)
(之風節最著者不得因其一言之失而病之也)
朱國棟字元培富平人天啟壬戌進士歴仕江南蕪湖
休寧山陽安東諸大邑俱有政績及考選戸垣陳奏
利弊劾地方大吏凡十四疏皆報可旋攝侍郎事冊
封趙邸却其餽遺以僉都御史出撫山永修武備興
屯牧儲蓄充牣晉兵侍壬午出鎮昌平威望益著武
弁之貪懦者皆自解去中貴申之秀亦疏辭時兵苦
缺餉國棟抗疏請餉士卒感泣以病告歸(西安府志)
王聚奎字伯明郿縣人崇禎戊辰進士由行人授貴州
道御史錚錚有直聲以建言謫晉藩幕(郿縣志)
按以上諸公直言讜論悟主匡時今撮其遺事列
傳如左至有風節素著而事蹟未詳者在元則御
史王纘長安人在明則給事中蕭鼎高陵人徐芳
醴泉人都御史劉弘道鳳縣人卜奯略陽人御史
劉寅雒南人楊鈍鄜州人俱洪武時工科給事中
霍榮盩厔人都御史賈古昇城固人御史李英洋
縣人何益西鄉人李善興安州人任錦商州人王
恭乾州人俱永樂時給事中傅榮洋縣人宣德時
僉事張善膚施人天順時御史李琰張厚俱醴泉
人御史劉九經郿縣人同知劉讓朝邑人御史張
聞鄜州人夀王府長史劉蘭清澗人俱成化時郎
中鄒相咸寧人御史張邦敷乾州人俱正德時給
事中張汝棟涇陽人御史秦時吉南鄭人宣化巡
撫孫錦綏德州人俱嘉靖時刑部員外郎袁應春
鳳翔人副使張堪褒城人州判劉淳中部人俱萬
歷時知縣芮質成漢中人崇禎時皆以真諫著聞
本朝
党崇雅字于姜寳雞人天啟乙丑進士累官戶部左
侍郎督餉天津順治元年以原官赴京補用九月
改刑部左侍郎請更定
大清律輕重比附斟酌得宜五年陞本部尚書八年調
戶部時車書日闢軍興費不貲崇雅量入為出國
用裕如進少保兼太子太保九年請老歸十一年
特旨起用授内翰林國史院大學士加太保兼太子太
傅崇雅既拜
命入直綸扉夙夜匪懈嘗侍
世祖顧問曰朕以堯舜之心為心而天下未平何也崇雅
曰在善推其所為已矣因請給筆札疏六事以進
既出或問何事曰入告君而出語人可乎其慎密
如此十三年二月
予告歸九月
遣使存問崇雅家居清約門闌悄然每出入一蹇一僮
里中不知為師相也康熙三年卒
賜祭葬咸如禮
張沖翼富平人崇禎壬午舉人授教諭陞四川平武
知縣順治十四年擢御史疏請復諸生歲科兩試
並豁免各省灘地賠糧巡鹽巡倉鹺漕肅清康熙
十二年
聖祖親試臺垣奏議沖翼名列第一洊歴大理寺少卿乞
假歸卒
周之桂字鷲飛咸寧人崇禎癸未進士順治初授秀
水令多善政行取諫垣敷陳剴切如請蠲直省宿
逋及簡學臣内陞皆見採用陟督捕疏請熱審減
等照刑部窩逃例移順天府發配又隠匿旗人初
有連坐例奸民率挾私妄訐之桂奏請行郡縣查
覆以杜誣枉由是省釋無筭後官至通政使乞歸
李化麟韓城人少有文譽家貧常傭書里中得館穀
悉以奉父母崇禎癸未成進士改庶吉士順治初
授給事中晉省民上言某地有礦願備資開採廷
議將用之化麟力争不可上疏寢其事居恒謙厚
接物至大義所在不可干以私有罪犯應死者持
白金求營脫嚴叱之曰殺人者死天可欺乎其清
正如此
高辛傳韓城人崇禎癸未進士初授大理評事
國初改諫垣遷少京兆提調順天鄉試會中使送兩
生入闈辛傳斥之
世祖廉得其事
召對乾清門嘉其風節屢加超擢歴官工部右侍郎韓
故小邑土狹民稠資食於延綏各路亂後盗賊出
没芻粟不至辛傳疏請設兵神道嶺防守有資商
民俱便韓邑距潼關二百里輓餉頗艱再疏請免
邑人立碑以志不忘康熙二十四年卒
賜祭葬初辛傳舉進士值闖逆陷西安逮家屬拷餉從
兄汲引挺身往事解得逸歸汲引邑諸生順治六
年土寇攻城城幾陷汲引倡義設守會大兵救援
城得不陷時有謂邑民通賊欲盡勦諸堡寨以絶
根株汲引力請於制府止殱首惡由是全活無筭
賈弘祚字永錫韓城人順治丁亥進士弱冠能文邑
令左懋第極器重之性孝友嘗以禄養未遂終身
不置酒張樂不衣裘帛篤愛二弟常捐置義田以
通賙恤初任章丘令疑獄立剖旋丁外艱服闋補
尉氏邑舊有報墾田六百餘頃為民累弘祚躬行
勸課稅額始辦内艱歸再補元氏擢御史封章數
十上其舉孝義重師儒一疏尤剴切出視長蘆鹽
政商人例餽萬金悉屛弗納嘗按部所屬餽黃金
飲器正色叱之差竣還京請告歸杜門謝客年登
大耋好學不倦子締芳字懷伯讀書勵行少從盩
厔李顒遊學有根柢聞父道左令軼事心慕之為
搜輯遺稿以崇儉一書付梓年三十六卒所著有
思誠錄
楊素藴宜君人順治壬辰進士初任東明令考最擢
四川道御史劾奏吳逆被謫暨變起大臣交章薦
之復起督學山西晉人有關西夫子之頌歴順天
府尹出為安徽巡撫值夏逢龍作亂調撫湖廣時
武昌新經兵燹加意撫循病革猶採陳民間疾苦
竟以勞勩卒官
梁鋐字子遠三原人賦姿英敏登順治乙未進士選
庶常旋改給諫遇事指陳得失無所回護直聲震
一時清正雅亮歴官三十年猶僦屋而居有勸其
置買田宅者則引清白吏貽子孫語以謝之歴倉
場總督戶部侍郎生平於書無所不讀丁外艱悲
泣傷目母卒哀毁逾甚遂失明竟卒子涏之由諸
生令湖口再令富川馴服苗夷邑中向化歴光禄
寺署正清操如一日殆無忝厥父云
衛執蒲字禹疇韓城人順治辛丑進士初授新樂令
請蠲荒地賦額三千緡時郡邑徵賦以銀七錢三
為額執蒲請從民便悉遵市值收錢歲省民財萬
餘金流亡漸集邑稱樂土尋遷戶部主事督理通
倉盡革收漕諸弊廷臣交薦授雲南道御史有請
裁所歸驛并復設延安巡撫兩疏皆關大計旋出
視浙鹺廉聲特著時西南方用兵秦民困於飛輓
執蒲請用水運可自楚直達漢中公私交便歴僉
都通政先後疏凡數十上二十七年奉
命祭告南海道拜左副都御史以病卒於廣州
王焯字仲&KR0802;三原人康熙庚戌進士令直隸阜城地
雜旂屯民多影射首行均稅法俾豪無匿田田無
匿稅更立徵輸十限民無逋賦境内帖然擢刑垣
旋掌吏垣論事多達大體晉通政轉僉都陟太常
卿皆著清聲尋乞歸癸未秋
鑾輅西巡焯迎覲潼關
天語垂注
賜御書唐律
陜西通志卷六十
