陕西通志卷三十九
水利一
禹功稷教盡力澮溝矧兹沃野涇渭交流鄭白疏鑿
畆鍾石收渼陂宋泊繼此講求千渠百堰灌溉盈疇
雨露天降桔橰人謀曷若引導膏澤有秋烝民乃粒
萬世綢繆作水利志第十七
按秦地據百川上流導引甚易八水迴環於豐鎬
百泉噴湧於邠岐延綏地處邊陲猶擅榆溪之利
褒沔夙稱澤國更資江漢之波雍州所稱厥田上
上而為陸海也明參政劉麟云陜西無地不可興
水利殆非虚語然利澤可資蓄洩宜備則順水性
相土宜均門斗堅堤堰俾民永享樂利豈非良牧
責哉兹者仰體
皇仁勤思民事凡渠泉之可利田疇者悉為派别支分
繪圖立說誠使流通者灌溉優渥而堙廢者亦漸
次興修是則撰述之意也
西安府長安縣
太平峪水渠在縣西南四十里水自鄠縣來至南
郭村入縣界分三𣲖灌田三百餘畝(縣冊)
草堂堰在縣西南六十里引高官峪水在西岸開
渠權田二百餘畝峪水又東北流為
蕭家堰灌田三百餘畝峪水又東北流為
新渠灌田一百餘畝其在東岸開渠者為
陳家渠灌田一百餘畝(縣冊)
高橋渠一名韓家庄渠在縣西四十里引豐河水
經流馬池頭槽房裏東西馬房至咸陽梁家庄入
渭灌田二十餘畝豐水又北流一里許為
閻家古渠經流席家村張家庄馬家村又自北而
東仍入豐河渠西席家等村灌田千餘畝渠東党
家橋等處灌田五百餘畝(縣冊)
金家堰在縣南五十里引鎬水即石鱉峪水也峪
水出峪口北流經過咸寧王渠鎮入縣界在西岸
首為金家堰經流曹村水寨兒等處灌田五百餘
畝河水又北流里許為
校尉渠灌田九百八十畝河水又折而正西流南
岸掘引灌田者有
高渠灌田二百畝河水又西為
吳家渠灌田六十三畝又西為
劉家渠灌田七十畝又西為
孟家渠灌田三十畝又西為
張家渠灌田三十畝又西為
梁家渠灌田三十五畝其北岸則首
唐家渠灌田七十畝次
田家渠灌田六十五畝次
楊家渠灌田二十畝河水又西過夾肋村為
馬家渠灌田七十畝河水又西至香積寺為
頭道渠灌田五十畝又西為
二道渠灌田三十畝河水又西合潏水為東交河
(縣冊)
碌軸堰在縣南二十里水磨堡潏河北岸砌碌軸
為堰堰潏水北流復由東北轉西南七折兩岸共
灌稻田八十餘畝下流入於皂皂河源出大義峪
第三𣲖水經流咸寧義峪里會阿谷泉又西北流
至木塔里會碌軸堰水又西流過杜城南又西流
至沈家橋又西流至丈八溝立閘至閘口放水南
下復自西折而北流者為皂河正身經漢故城入
渭下流今淤自閘口逼水北上者為
通濟渠水自閘北西行二里許折而北流過丈八
頭小石橋又北至南窰頭皆係地渠又北過甘家
寨轉東北流過糜家橋又北至解家村又北至外
城郭俱係土堤高一丈二三尺闊倍之又轉東至
安定門吊橋邊自閘口至此凡二十六里由洞口
入甕城内南流由水門出甕城外沿城而南過一
敵樓復入城東南流至白路灣折而東北流至牌
樓南又正東流入地下磚渠分三派一從長安縣
東流過廣濟街又東過大菜市眞武菴流出城注
於東城壕今自廣濟街以東淤塞一從廣濟街北
流過鐘樓折而西過永豐倉前入貢院現今流通
一從廣濟街直北過麻家十字街口滙入蓮花池
今淤(縣冊)陜西為西北巨藩西安府即宋永興軍大
中祥符間知永興軍陳堯咨嘗引龍首渠水自城
東入以便人用堤倚高原日見削損城中軍民争
汲汰清然後可用能望其環城而為金湯之固耶
成化改元予忝廵撫父老詣予言曰去城西南十
五里地名丈八溝俗名交皂二河(按丈八溝乃皂水立閘處今)
(並言交河者緣碌軸堰堰潏水入皂潏水下流一名交河也)若能疏導自西入
城人用之餘可泄之池以環厥城再餘泄經九龍
池入於滻予聞而相視原隰具實疏聞上可其奏
用是工役蝟攢畚鍤雲集地之高者則掘而成渠
地之卑者則築而起堰不三旬水遽入城命名曰
通濟渠(廵撫項忠通濟渠記)通濟渠水出咸寧縣大義峪正
𣲖合小義峪炭峪之水為潏河即交河支派第一
派為龍首渠(此派東北流)第二派無名第三派為胡公
堰乃按察司胡公所作引水經流咸寧義峪里與
阿谷泉合流為皂河經流韋兆里韋村里社楊里
高望里韋曲里長安縣塔坡里社城里沈橋里木
塔里至地名丈八頭作閘引水入西安府西城壕
為通濟渠(余子俊通濟渠記)通濟渠乃兵部尚書余公子
俊為西安知府時於成化初因龍首渠水不足用
訪得義峪等河水經杜曲御宿川等處至丈八頭
入皂河乃於丈八頭造一石閘穿渠引水西流至
郭村轉東築堤為渠其渠自西關入城用磚甃砌
一千五百五十丈甃未周處亦有損壊都御史周
公季麟檄西安知府馬炳然相度議處於余公甃
砌未周處以磚甃砌七百二十丈城外土渠亦疏
濬修築二十五里(王恕通濟渠記)明末渠堙不通
本朝康熙三年廵撫賈公漢復修築至六年復修渠
水流通迄為永利(縣志)
(古渠堰附)漆渠在縣西南二十里舊自坈河分水經縣
界二十里入漕河漢書曰穿此渠通漆水故曰漆
渠括地志曰胡亥築阿房宫開此渠而運南山之
漆(宋敏求長安志)今豐河東岸普濟橋下直北十餘里逕
漢城西渠形猶存蓋即漆渠入渭處也(縣冊)石闥
堰在縣西南三十二里水經注曰交水西至石碣
漢穿昆明池所造(宋敏求長安志)武帝作石闥堰堰交水
為池昆明基高故其下流尚可壅激為都城之用
於是並疏列三派(三派即下昆明故渠明渠堨水陂也)城内外皆
賴之唐太和後石闥堰廢而昆明池涸(胡氏鑑注)昆
明故渠在縣西南(古渠圖)昆明故渠上承昆明池東
口東逕河池北亦曰女觀陂又東合沈水亦曰漕
渠又東逕長安縣南舊引水為辟雍處在鼎路門
東南七里又東而北屈逕青門外與沈水枝渠會
(此渠即明渠)分為二渠一水逕楊橋下即青門橋也側
城北逕鄧艾祠西而北注渭今無水其一渠東逕
奉明縣(水經注以下别見咸寧)明渠在縣西北即王渠(一名)
(明渠古渠圖)哀帝為董賢治大第開門向北闕引王渠
灌園地(漢書董賢傳)沈水枝渠上承沈水於章門西飛
渠入城東為倉池又東逕未央宫北北即桂宫渠
出二宫之門謂之明渠又東歴武庫北又東逕漢
高祖長樂宫北又東出城分為二渠即漢書所謂
王渠也(此渠出城即會昆明故渠)蘇林曰王渠王宫家渠也猶
今御溝矣晉灼曰渠名也在城東霸城門外(水經注)
堨水陂在縣西(古渠圖)昆明渠水東北流注堨水
陂陂水北出逕漢武帝建章宫東於鳳闕南東注
沈水又北逕鳳闕東沈水又北分為二水一水東
北流(據長安圖經此東北流者即飛渠入城之水)一水北逕神明臺東
又逕漸臺東又北流注渭(水經注)未央據龍首山為
基本高四十丈故未央殿皆出長安城上其為地
既高安所得水為巨浸凡漢城之水皆取於昆明
池而昆明之水自沈水以及樊杜諸水武帝皆堰
壅入池水之既池而又北出也其下口釃為三渠
以並城而行其先分一𣲖自西而東横亘城南之
鼎路門已而東折以注青門水經謂之漕渠吕圖
亦具著渠跡暨至清明門外合王渠以入於渭第
二枝自都城西面南來第一門名章門者於其旁
設為飛渠(飛渠據雍錄言明渠入城必有窪下之地中斷不接故架空設槽為渠使得)
(超窪下而注滄池也)東向入城注於未央宫之西以為大池
是名滄池此池之中有漸臺則未央漸臺也已而
滄池下流循殿之北向東而往逕石渠天祿閣桂
宫北宫長樂宫皆用此水也未央地勢甚高而此
渠能自西轉北以行是行乎未央山背窪下之處
也滄池下流有石渠者礲石為之以導此水自此
以往水既周遍諸宫自清明門出城是為王渠王
渠至清明門外與漕渠合而北入渭也第三枝則
堨水陂自南而北徑趨建章先為唐中池周廻十
里已而從東宫轉北則為太液池其中又有漸臺
即建章宫漸臺也漸臺下流入渭(雍錄)漕渠在縣
南又東入咸寧界(古渠圖)元光中鄭當時為大農言
曰異時關東漕粟從渭中上度六月而罷而漕水
道九百餘里時有難處引渭穿渠起長安並南山
下至河三百餘里徑易漕度可令三月罷而渠下
民田萬餘頃又可得以溉田天子以為然令齊人
水工徐伯表悉發卒數萬人穿漕渠三歲而通通
以漕大便利其後漕稍多而渠下之民頗得以溉
田矣(史記河渠書)元光六年穿漕渠通渭(漢書武帝紀)漕渠
漢大司農鄭當時所開也以渭難漕命齊水工徐
伯發卒穿渠引渭今源自昆明池南傍山原東至
於河且田且漕大以為便(水經注)開皇元年徵郭衍
為開漕渠大監部率水工鑿渠引渭水經大興城
北東至潼關漕運四百餘里關内賴之名富民渠
(隋書郭衍傳一作富人渠)開皇四年六月自渭運門以通運九
月幸霸水觀漕渠(隋書文帝紀)開皇四年宇文愷鑿渠
引渭水自大興城東至潼關三百里名廣通渠漕
運通利關内賴之(隋書食貨志)永通渠隋開皇四年開
起縣西北渭水興成堰(興成堰見咸陽縣)初名富渠仁壽
年改(宋敏求長安志)天寳三年左常侍兼陜州刺史韋堅
開漕河自苑西引渭水因古渠至華隂入渭名曰
廣運潭灞滻二水會於漕渠每夏大雨輒漲大歴
之後漸不通舟(元和志)天寳二年京兆尹韓朝宗引
渭水入金光門以貯材木大歴元年京兆尹黎幹
自南山開漕渠抵景風延喜門入苑以漕薪炭(唐書)
(地理志)永泰二年(即大歴元年也)七月鑿運木渠自京兆
府直東至薦福寺東街北至國子監東至子城東
街正北逾景風門延喜門入於苑闊八尺深丈餘
京兆尹黎幹奏(唐會要)京師苦樵薪乏黎幹度開漕
渠興南山谷口尾入於苑以便載運(唐書黎幹傳)永
安渠在縣南引交水西北入城逕西市入苑沈水
自南入焉有福堰分為二水流一里一水合交水
一水西北流又東為瀆越沈水上過又名永安瀆
入苑注渭西街永安渠隋開皇三年引交水西
北流入城自大安坊經大通信義永安延福崇賢
延康六坊之西又經西市之東又北流經布政頒
政輔興崇德四坊及興福寺之西又北流入芳林
園又北流入苑注之於渭(宋敏求長安志)開皇開永安渠
後交水沈水始入城入苑不與漢世流派相應蓋
皆有堰壩之𩔖壓而入之(雍錄漢時皆西流然後北折此則徑從西北)
(入城)元和八年四月發神策軍士修城南交渠(會要按)
(長安縣志有香積渠隋開皇三年築引交水自赤欄橋經第五橋西北入城今考其地應即永安渠)
(也)清明渠東南自萬年縣界流入西北流又屈
而東北入宫城東街清明渠開皇初引沈水西
北流屈而東北流入城當大安坊南街又屈而東
流至安樂坊之西南隅屈而北流經安樂昌明豐
安宣義懷眞崇德興化通義太平九坊之西又北
流經布政坊之東右金吾衛之東南屈而東南流
入皇城經大社北又東至含光門街又屈而北流
經尚食局東又北流經將作監内侍省東又北流
入宫城(宋敏求長安志)清渠在縣西五十里自鄠縣界
來經縣界十里注渭(宋敏求長安志其源即太平峪水見十道志)至德
二載郭子儀與賊戰於清渠(唐書肅宗紀按郭子儀傳子儀率師趨)
(長安次潏水上賊安忠軍清渠左大戰則清渠乃近長安或以為涇陽之清渠者誤也)豐
河渠在縣西南四十里(賈志)豐水渠今名賀蘭渠東
北流注交水溉田一萬餘畆(括地志)豐河渠自鄠縣
流入今東岸斗門鎮北有渠逕馮三村馮黨村田
村陶家莊許村喇家村又北合滮池俗名張王渠
渠迹雖存堙廢日久
本朝康熙六十年居民自陶家莊開渠引水過許村
北屈而東北流過喇家村合滮池水又北流二里
退入漆渠故道又北注於渭渠長九里堰口高三
丈寬五尺傍渠田地因勢穿溉頗獲其利後因大
雨豐水衝决渠復堙塞不通今許村佛寺有碑記
其事(縣冊)國草渠灌田一百餘畝(縣志)今無考(縣冊)
咸寧縣
龍首渠在府城東南(賈志)永嘉坊有龍首渠一名滻
水渠隋開皇初自東南龍首堰下支分滻水北流
至長樂坡西北分為二渠東渠北流入苑西渠屈
而西南流經通化門南西流入城逕此坊(即永嘉坊)又
西南流逕興慶宫又西流經勝業坊崇仁坊景龍
觀又西入皇城經少府監太僕寺内坊之西又北
流出城萬年龍首渠史記曰穿渠得龍骨故名
自萬年縣界龍首鄉馬頭埪堰滻水入此渠又西
入長安縣界(宋敏求長安志)長安志於萬年縣既注龍首
渠曰一名滻水渠因引史記曰穿渠得龍骨誤也
龍首渠漢武帝所穿在同州因穿地得龍骨故名
雍居渭南同居渭北無由合為一而滻之一水史
漢皆嘗志之不云得龍骨也兩京道里記云龍首
渠開皇三年開引滻水北流入苑在長樂坡上堰
近龍首即大明宫所據龍首原也故以名之此說
是也王應麟曰唐時導水入城有三一曰龍首渠
二曰永安渠三曰清明渠(按清明永安二渠别見長安縣)龍首渠
自城東南導滻至長樂坡分為二渠一北流入苑
一經通化門興慶宫自皇城入太極宫及至大明
宫則在龍首山水不可導矣大明宫之東有東苑
即在龍首山盡處地既低下故東苑中有龍首池
言其資龍首渠水以灌溉也(雍錄)龍首渠隋開皇初
堰滻水西北至大興城東南入城唐因隋渠導滻
水分為二渠一西入通化門西南入南内興慶宫
景龍池又西入西内太極宫一北入東苑至龍首
殿為龍首池又注凝碧積翠二池又西北入大明
宫後灌太液池五季後渠涸(縣志)大中祥符七年陳
堯咨知府事以城内井泉大半鹹苦乃相度城東
二里之龍首渠其水清泠甘冽可五六十丈開引
入城散流㕓閈民咸賴之(宋史河渠志按隋唐分東西二渠宋止修西)
(渠故道東渠堙廢)陜西龍首渠始鑿於隋初引滻河水經
倪家村龍王廟滴水崖老虎窰九龍池至長樂門
入城分作三渠一從元眞觀南流轉羊市過咸寧
縣總府西流轉北過馬巷口一從眞武菴北流一
從羊市分流過書院坊西入秦府成化間雖有人
修濬惟總府前二十丈有磚甃砌餘皆土渠用板
木棚蓋以土覆之常有損壊廵撫周公季麟檄西
安知府馬炳然修理東關廂及城中三渠俱用磚
甃砌城外申家溝等處造橋架槽引水入渠遂免
衝激之患又將城外土渠六十里亦疏濬深闊築
岸高厚以防走泄(王恕修渠記)滻水源出藍田西界入
縣境合採峪庫峪荆峪及大義峪第一派之水兆
流至留空於西岸築堰西至亭子頭皆鑿原穿洞
而過又西流逕申家灣田家灣又西流十里入城
分三派一經流郃陽府前至西分一渠經流大菜
市往北入臨潼府一經流京兆驛並永興府至西
轉北經馬巷口入蓮花池
本朝康熙初廵撫賈漢復與通濟渠並加疏濬今惟
上流甫高村江村等處灌田四百畆至亭子頭以
下入城舊道堙塞不通(縣冊)滻水又北流至田家灣
為
田家灣渠灌田一百畆又下為
史家灣渠灌田九十畆又北流入灞(縣冊)
宋家渠在縣東二十里灞水來自藍田至新街子
入縣境引流灌溉首為宋家渠灌東留村田六十
畆稍下為
洪河渠今涸又下為
王家渠灌東留村田七十畆又下為
胡家渠灌方家村田六十畆又下為
曹家堰灌下留村田五十畆又下為
上堰渠灌下留村田五十畆又下為
中堰渠灌下留村田七十畆(縣冊)
東堰渠在縣南五十里引石鱉峪水即鎬水也一
名大瓢河出峪口直北流東岸為東堰渠灌田一
百畆西為
西碌軸堰灌田三十畆又下為
李家堰灌田二十畆河水又北流十二里至王渠
鎮西岸為
連江渠灌田一百五十畆又下為
西官渠灌田二百三十畆東岸有
大磨渠灌田一百八十餘畆又下為
小磨渠灌田七十畆又東有
河東偏堰灌田三十畆河水又北至皇甫村折而
西南岸有
寨嶺堰灌田一百四十畆稍下為
董劉堰灌田六十畆又下為
楊家堰灌田二百畆又下為
高家堰灌田二百二十畆河水又西流入長安界
(縣冊)
趙家渠在縣南五十里大義峪水分三派第一派
與狗枷荆溪庫峪採峪諸水合流為滻即龍首渠
之源也第三派為胡公堰與阿姑泉合流為皂即
通濟渠之源也第二派無名其水自東而西兩岸
皆可灌溉南岸首為趙家渠灌王莽村田四十畆
又西十里至江村為
王家堰灌田千餘畆又西至張義村為
賈家堰灌田二百畆又西至樊村為
洪夫官堰灌樊村田三百畆又西至師家村為
師家堰灌田一百畆又西過盧家堡為
王家堰灌田八十畆又西至岳村為
柳巷堰灌田二百畆又西為
新渠灌田八十畆又西至劉思村為
白沙渠灌田五十五畆又西至小張村為
渭渠灌田一百八十畆又下為
官堰灌田一百三十畆又稍下為
楊家堰灌田五十畆又稍下為
白家堰灌田六十畆又西流至瓜張村為
郭家堰灌田九十畆其在北岸者首為
路家堰灌關家村田七十畆河水又西為
關家堰灌關家村田七十畆河水又西至東江坡
為
姚家堰灌田一百畆河水又西至樊村為
李家堰灌田三百畆河水又西入灃水(縣冊)
翁家渠在縣南六十里水源出南山白道峪東直
北流出峪口灌田六十畆伏入地内至申店又出
居民引流灌田一百三十畆下流入於潏(縣冊)
沐峪溝渠在縣南五十里沐峪水來自藍田界入
縣境灌侯村田一百五十畆(縣冊)
荆峪溝渠在縣南二十五里荆峪水來自藍田界
自高橋入縣境灌田五十畆(縣冊)
海子在縣東南六十里採庫二峪水入縣境合流
聚為深潭俗名海子居民導引灌田四百畆(縣冊)
鍾家堰在縣南六十里有泉八眼灌田四十畆相
近有
白沙泉灌田四畆(縣冊)
阿翁泉在縣南金巒坡下灌田四十畆(縣冊)
腰泉在縣南朱家坡下灌田一百七十畆(縣冊)
老官泉在縣南四府堡灌田一百五十畆(縣冊)
䨇猪扁泉在縣南二十五里灌田六十畆(縣冊)
年兒渠城南鎬旁潏岸地勢低下隨地挖掘皆有
水可資灌溉其在餘兆村者為年兒渠灌田二百
三十畆其在余村者為
木槽堰灌田八十畆其在楊村者為
邢家堰灌田六十五畆其在西江坡者亦名
邢家堰灌田四十畆其在四坡底者為
馬道堰灌田三百畆其在楊安坡者為
侯家堰灌田一百畆相近有
安家堰灌田八十畆其在徐家寨者為
徐家堰灌田二百畆其在新村者為
連家堰灌田一百三十畆其在杜曲者為
過街堰灌田六十畆又稍下有
余渠堰灌田八十畆每逢雨足則退水入潏河(縣冊)
(按縣東灞滻之隈居民亦隨地掘水灌田但旋掘旋廢無一定名目且所灌甚微故不載入)
灞堤在東二十里(縣冊)滻東灞北嘗被水患修堤數
重每山水暴發决堤衝潰渰没至十數村康熙二
年知縣黃家鼎相地勢因舊地令民間以甕貯土
掘沙易石其堤始固至今享安瀾焉(縣冊)
(古渠堰附)漕渠在縣南自長安縣流入又東流入臨潼
界(古渠圖)王渠在縣東北自長安縣流入(古渠圖)王
渠出城東徑奉明縣廣城鄉之廣明苑南又東北
逕漢太尉夏侯嬰冡又北分為二渠一水逕虎圈南
而北入霸一水北合渭今無水(水經注)通善坊有杏
園黃渠萬年縣黃渠自義峪口分水入此渠一東
北流入庫谷一西流入樊川灌漑稻田又西入坈河
(宋敏求長安志)黃渠水入蓬山曲江文宗太和九年發左
右神策軍淘曲江先是鄭注言秦中有災宜以土
功厭勝之帝又曾讀杜甫詩曰江頭宫殿鎻千門
遂思復昇平故事此地在都城中固為空隙然亦
緣黃渠可引故遊觀者樂之也(雍錄)黃渠自義谷堰
水至杜陵南分為二渠一灌鮑陂一北流十里入
曲江今廢(縣志)今韋曲里高望里東南即唐黃渠轉
東投北注曲江之處(縣冊)暖泉在縣南可資灌漑
(西安府志)今湮廢無考(縣冊)
咸陽縣
東泉在縣西十里俗名東泉頭引泉水灌田二百
五十餘畆(縣冊)
西泉在縣西十五里俗名西泉頭引泉水灌田二
百七十五畆(縣冊)
馬跑泉在縣西平地湧出與李村泉合流又相近
有下村泉三泉其灌田八百七十餘畆若因泉脈
開鑿則得泉必多益資灌漑(縣冊)
(古渠堰附)漆渠在縣西南自盩厔縣流入又東入長安
縣界(古渠圖)成國渠在縣北(縣圖)成國故渠又東逕
茂陵縣故城南又東逕龍泉北又東逕姜原北又
東逕平陵縣故城南又東逕漢魏其侯竇嬰冢南
又東逕成帝延陵南又東逕渭陵南又東逕哀帝
義陵南又逕惠帝安陵南又東逕渭城北又東逕
長陵南又東逕漢丞相周勃冢南又東南逕漢景
帝陵又東南注於渭(水經注)昇原渠在縣西北自
興平縣流入縣界合成國渠入渭(古渠圖)興成堰
在縣西十八里(宋敏求長安志)天寳元年長安令韋堅為
水陸轉運使治漢隋運渠起關門抵長安通山東
租賦於咸陽擁渭水作興成堰絶灞滻水傍渭東
注至關西永豐倉下與渭合太和初歲旱河涸掊
沙而進米多耗抵死甚衆秦漢時故漕興成堰東
逹永豐倉咸陽令韓遼請疏之自咸陽抵潼關三
百里可以罷車輓之勞堰成關中賴其利(唐書食貨志)
李石奏咸陽令韓遼治興成渠渠當咸陽之右十
八里東抵永豐倉渠成起咸陽抵潼關三百里無
車輓勞轅下牛盡可耕永利秦中矣李固言曰役
非時帝曰以隂陽拘忌乎苟利於民吾奚慮哉(唐書)
(李石傳)興成堰即漕渠上源東流入長安縣界清
渠在縣東自興平縣流入縣界入渭(古渠圖)今皆無
灌漑利(縣冊)
按縣志云咸陽居豐渭之滙易於衝决不敢開河
放水故修築渠堰為功頗難惟沿河掘井稍稍濟
旱或灌園蔬然桔橰之用力甚勞而利甚細留心
民事者不可不知
興平縣
湯臺泉在縣西十里東南流分東西兩派灌田四
十餘畆(縣冊)
東板橋泉在縣西二十里(縣圖)居民引流灌田百餘
畆又相近有
西泉在縣西二十里(縣圖)居民引流灌田二百畆(縣冊)
槐里縣有板橋泉(魏書地形志)
馬嵬泉在縣西三十里灌田四百餘畆(縣冊)
史家泉在縣西三十五里東西分流灌地三十餘
畆(縣冊)
(古渠堰附)成國渠在縣北一里西自武功界流入縣界
凡六十里溉田二百四十餘頃又東流入咸陽界
即古白渠也(長安志)成國故渠逕槐里縣北又東逕
漢武帝茂陵南又東逕茂陵縣故城南又東逕龍
泉北又東逕姜原北(水經注)昇原渠在縣南十五
里西自武功縣流入縣界凡六十里溉田七十餘
頃在六門堰東合成國渠東流入咸陽(按六門堰乃武功)
(興平二縣界)普濟渠在縣南一十里自武功縣流入
縣界凡六十里溉田七十餘頃清渠在縣南二
里東流入咸陽界(按縣志淸渠引縣南清水)百頃泊在縣西
二十五里周一十六里宋泊在縣西二十里周十
四里曲泊在縣西南十五里百頃泊而下並有蒲
魚之利邑人利焉隋開皇十三年各築堤防護(宋敏)
(求長安志)諸泊皆渭水所溢今俱廢(縣志)清水泉在縣
西南二十五里順治十五年知縣徐開熙開清流
蕩漾灌溉七村時典史洪廷憲同事因名徐洪泉
又名永濟泉(縣志)縣西南胡浹橋向有泉灌溉一方
其源久塞莫知年所戊戍孟夏禾苗焦枯邑侯徐
公率衆開濬灌溉亘十里(楊方隆永濟泉記)泉有八但雨
則潦晴則涸無益灌溉(縣冊)朱章堤在縣東十五
里西吳村知縣朱文修嘉靖二十四年知縣章評
又修故名(縣志)西吳村地近北原每遇久雨則北原
之水皆滙聚於村旁大為民累是以築堤捍禦今
原上田塍開闢水皆四散而堤亦廢(縣冊)
臨潼縣
洪沙渠在縣北六十里自三原高家堡分中白渠
水東流入縣境至吳家堡注於清河其正流之
中白渠自高陵常家村入縣界又東南流至交口
入渭(縣冊)白渠尾入櫟陽(漢書溝洫志)白渠東南逕藕原
下逕鄣縣故城北東南入渭今無水白渠又東枝
渠出焉東南逕高陵縣故城北又東逕櫟陽城北
(水經注)中白渠斗七(宋敏求長安志)其自中白支分東北流之
中南渠自高陵白家堡東入縣境又東南流至任
家堡入渭(縣冊)中南渠斗七(宋敏求長安志)其自中南支分
之
析波渠舊亦在縣境入渭今廢(縣冊)析波渠斗二(宋敏)
(求長安志)其自中南支分之
昌連渠自高陵郭橋村入縣境注渭今渠流微細
至高陵縣墨張村止(縣冊)其自中南支分之
高望渠自高陵樊家莊入縣境至雷家堡注渭(縣冊)
高望渠斗二(宋敏求長安志)其自中南支分之
禑南渠昔亦經縣境入渭今渭河衝徙奉政原高
水不能進在高陵船張村入渭不復經縣界矣(縣冊)
禑南渠斗一(宋敏求長安志按長安志云五渠水自洪門入高陵北下並入渭水今)
(據冊報中白中南昌連高望俱入渭惟洪沙渠入清蓋洪沙係後人新開之渠不在長安志五渠之)
(内也又縣冊言臨潼處諸渠下流得水頗艱凡傍渠田地灌漑無多亦無修渠利夫故未著畆數)
(古渠堰附)漕渠在縣北自咸寧流入又東流入渭南界
(古渠圖)清渠在縣西清冶峪水下流自三原高陵
界來入白渠至縣界入渭(宋敏求長安志)石川河櫟陽
除涇水所溉之外其東北境頗高涇不能及遂引
石川河逕斷原東過白渠西南以溉其地(長安圖說)石
川河渠名寇公渠自富平遶斷原而南蓋萊公堰
漆沮以溉田者也殘碑今尚存(縣志)
高陵縣
彭城閘來自涇陽縣中限中白渠東流二十里入
縣界為彭城閘在縣西北三十里今閘址猶存(縣冊)
涇水東行注白渠釃而為三以沃關中按部式决
洩有時畎澮有度居上游者不得壅泉而耑其腴
每歲少尹一人行視以誅不式兵興以還寖失本
根涇陽人壅而專之私開四竇澤不及下涇田獨
肥他邑為枯地力既移地征如初又或赴訴泣迎
尹馬而占涇之家𩔖皆權倖訴者復得罪由是咋
舌不敢言長慶三年高陵令劉君勵精吏治乃以
新意請更水道入於我里請杜私竇使無棄流請
遵舊令使無越制别白纖悉列上便宜掾史依違
不决居三載距寳歴元年鄭覃為京兆秋九月始
具以聞事下丞相御史御史屬元谷實司察視持
詔書詣渠上盡得利病還奏上以谷奉使有狀乃
俾太常選日京兆下其符司錄姚庚士曹掾李紹
實成之縣主簿談儒直實董之揆功十七八而涇
陽人以奇計賂術士上言白渠下有高袓故墅不
宜以畚鍤近阡陌上聞命京兆立止君詣府控告
具發其以賂致前事又謁丞相丞相彭原公即入
言上前翌日詔許訖役仲冬新渠成季冬新堰成
名渠曰劉公渠名堰曰彭城堰按股引而東千七
百步其廣四尋而深半之仍歲旱沴而渠下獨有
秋渠成之明年涇陽三原二邑中擁其衝為七堰
以析水勢使下流不厚君詣京兆索言之府命從
事蘇特至水濱盡撤不當擁者由是邑人長享其
利劉君諱仁師字行輿彭城人(劉禹錫碑記)高陵有白
渠寳歴元年縣令劉仁師請更水道渠成名曰劉
公渠新堰成名曰彭成堰(唐書地理志)白渠自涇陽縣
三限下中限為一渠流至縣界彭城堰下分為四
渠並溉民田(宋敏求長安志)自彭城閘北分水者曰
中白渠在縣西北三十里(縣志)白渠枝渠逕高陵縣
故城北(水經注)中白渠東西長三十五里(宋敏求長安志)自
彭城閘北限分水東流至西王村入三原官村至
高家堡支分為洪沙渠入臨潼其正流復由官村
入縣境常家村又東亦入臨潼界舊從北岸支分
有
寧玉渠今廢渠南岸為小王斗生王西斗生王東
斗廣利斗西灣斗高渠斗河村斗馬家斗武家斗
石張斗張月斗北岸有雷家斗韓家斗灣裡斗張
流斗東灣斗馬家斗袁盛斗陳義斗董家斗程家
斗孟家斗灌田一千五百四十畆(縣冊)中白渠斗門
二十三(長安圖說按今祗二十二斗)彭城閘南曰
中南渠在縣西北三十里(縣志)中南渠東西長三十
五里(宋敏求長安志)自彭城閘南限分水東南流至磨子
橋(磨子橋至閘口五里乃中南與高望禑南分水處)南岸有劉金斗杜家
斗墨毛斗張家斗張益斗通遠斗北岸有洛南斗
廟王斗文王斗張以斗王益斗晉公斗廣濟斗富
衆斗灌田一千五十畆又東入臨潼界(縣冊)中南
渠斗門十五(長安圖說按今祗十四斗)中南渠自磨子橋又
分二渠東南曰
高望渠在縣西北二十五里(縣冊)高望渠東西長三
十五里(宋敏求長安志)自磨子橋分中南渠水南岸有福
斗康斗寧斗壽斗念斗百斗萬斗北岸有乾斗震
斗沛養斗千斗億斗灌田八百四十畝又東入臨
潼界(縣冊)高望渠斗門十二(長安圖說)西南曰
禑南渠在縣西二十五里(縣志)禑南渠東西長四十
里(宋敏求長安志)自磨子橋分中南渠水西南流又折而
東南岸有邊界斗禑南斗許斗北岸有永斗于元
斗灌田三百五十畆舊亦入臨潼縣界今在縣境
船張村注渭(縣冊)禑南渠斗門五(長安圖說)中南渠至張
市里又分二渠其北分者曰
析波渠今廢(縣冊)析波渠斗門一(長安圖說)其南分者曰
昌連渠在縣北二十里(縣志)自張市里分中南渠水
東流經縣城北門外明高陵令王珪嘗引水入城
資民食用今北門外猶有渠迹其渠南岸有沙渠
斗北岸有崔家斗距陵斗灌田二百一十畝昔時
亦入臨潼界今下流微細至縣東五里墨張村止
(縣冊)昌連渠斗門三(長安圖說)
(古渠堰附)樊惠渠在縣南(古渠圖)陽陵縣東其地衍隩土
氣辛螫嘉穀不植而涇水長流光和五年京兆尹
樊君勤恤民隱乃立新渠向之鹵田化為甘壤(蔡邕)
(樊惠渠歌序)今廢無考(縣冊)
鄠縣
太平峪東渠在縣東南三十里太平峪水出峪口
分二派正河東北流至大良村開渠灌大良村南
城寨南波堡田千餘畝其支分西北流者為
太平峪西渠經流重云寺宋村焦將堡孫姑村黃
堆堡灌田一千三百餘畝其下流入小泥河(縣冊按)
(十道志太平峪水有清渠又東北入長安縣界今廢無考)
澇河東渠在縣西南二十五里澇峪水出峪口分
二派正河東北流涇流白雲寺羅什寺木家莊灌
田三百餘畝其西北流者為
澇河西渠經流水磨頭龍家寨斑竹園倫公村孫
家磑灌田千餘畝下流入澇河(縣冊)
白沙泉在縣西南五里割耳莊西引流灌本處田
十餘畝又相近有
美泉亦灌田十餘畝(府志)
胡公泉在縣西南十里丈八村上有胡公廟故名
灌本處田八十餘畆合白沙美泉二水經流曲抱
村西灌田五百餘畝又下入澇(縣冊)
化羊里潭在縣東南二十里化羊里地勢䨟下居
民隨地掘潭引流灌溉(縣冊)
冷泉在縣東南十五里灌雙莊堡田數十畆(縣冊)
没瀦泉在縣南二十里灌焦家堡田百餘畆(縣冊)
阿福泉在縣南三十里灌田數十畆(縣冊)
徐公渠在縣東(縣圖)邑東兆豐橋一帶二十餘村地
勢卑下原有渠宣洩積水奈渠道淺隘每久雨則
田苖淹没邑令荔浦徐雲捷集諸村人大加疏鑿
身深五尺闊一丈直通於渭自是水有所歸二十
餘村水患遂息(縣志)
金公堤在縣西關外澇水經縣西門外有石橋以
通往來歲久河水遷徙竟於橋西衝决河道置橋
而西行秋雨水漲田苖淹没廣寧金廷襄涖鄠特
築堅堤徧植楊柳堤成幾二百丈自後久雨河漲
田苗不傷(縣志)
(古渠堰附)檀谷水十道志曰長樂渠之上流也源出縣
南終南山檀谷(宋敏求長安志)檀谷河灌安善里田數十
畆今廢(縣冊)古泉在縣東南化羊里灌田一頃(縣志)
紫閣河在縣南灌田五頃(縣志)今廢(縣冊)吕公河
在縣東明萬歴中知縣吕仲信開故名引潭峪皂
峪阿福泉諸水徑東關外北折而西入澇水知縣
白應輝復疏濬又鑿縣南栗峪直峪諸水謂之新
河引流入吕公河後漸堙廢崇禎間知縣張宗孟
以寇警復濬深廣寬二丈深一丈增開西南二面
引澇水自白雲山起由天和村羅什寺木家莊至
南關外入新河及城壕居民咸享其利
本朝康熙年知縣康如璉重修(縣志)三里河自南澇
店迤南引澇水自澇店鎮分渠灌中原渭曲興仁
三里之田自龍臺坊入渭明知縣張宗孟開(府志)今
俱廢(縣冊)
藍田縣
石門堰在縣西四十里引石門峪水灌田三十畝
(縣冊)高祖武德六年寧民令顔旭開渠引南山水入
京城至石門谷有温泉湧出(冊府元龜)
田家渠在縣西南五十里引庫峪水於西岸開渠
灌田家村田三十畝其東岸開渠灌田者首為
肖家渠灌肖家村田三十畝峪水又北流為
楊家渠從田家坡開渠灌楊家村田四十畝又北
為
弓家渠灌弓家村田四十畝又北為
黃甫川老安堰從肖家坡開渠灌田八十五畝(縣冊)
袁家堰在縣西四十里湯峪水出峪口於西岸築
堰灌田者首為袁家堰經流石佛寺灌田六十五
畝又北為
堯家渠從堯家村開渠灌田十五畝其在峪水東
岸築堰灌田者首為
白家堰從尖角村開渠經流白家村灌田七十餘
畆又北為
苟家渠灌本村田二十餘畆又北為
劉家渠渠首起溜沙坡經流劉家村灌田四十餘
畆(縣冊)又北為
石牌坊焦老堰灌田二十七畆(縣冊)
蘆子溝堰在縣西二十里引本溝水分小渠三灌
田九十三畆(縣冊)
雙溪渠在縣西二十里引漳陂泉水經流桑家村
灌田一百三十畆(縣冊)
沐峪溝渠在縣西二十里引沐峪溝水灌田三十
畆(縣冊)
焦岱老安堰在縣西三十里引焦岱河水灌田五
十餘畆河水又北為
鬼神岔陜家渠灌吳門楊門等寨田三十餘畆(縣冊)
侯家渠在縣西南四十里引採峪水經流侯家村
灌田四十五畝採峪水又北為
史家渠灌史家寨田二十畝(縣冊)
張家堰在縣南十里引砂河水在河口作堰經流
本村灌田七十畝下又支分小渠三道共灌田二
百七十畝(縣冊)
南民堰在縣南十里引輞峪水在西岸築堰灌榆
林村張家村田二百八十畝峪水又北為
西原坡李家堰從吳家堐開渠灌田三十畝其在
岸東者首為
薛家堰從峪口開渠灌本村田四十畝又北為
焦馬堰灌本村田三十畝(縣冊)
悟真峪渠在縣南十五里引悟真峪水即清河水
在峪口西岸悟真寺前開渠經流陳家灘灌田三
十畝河水又北為
軍劉堰從陳家灘開渠經流本村灌田二十七畝
河水又北為
蓮花池堰在清河下流開渠灌蓮花池田一百五
十畝河水又北為
張軍堰即窟陀堰從韓家寨開渠經流窟陀村張
軍寨灌田二百二十畝其在岸東者為
紅水堰從峪口開渠灌田五十畝又北為
陳家堰亦在峪口開渠灌陳家灘田三十畝(縣冊)
曹家堰在縣東南二十五里引散峪水於峪口築
堰開渠經流胭粉臺北灌田一百五十畝(縣冊)
穆家堰在縣東南五十里引倒迴峪水渠首起豐
盈寺經流本村下又分小渠三道共灌田四百二
十畝(縣冊)
孫家渠在縣東南五十里引桐峪水從峪口開渠
經流本村灌田五十畝(縣冊)
玉山馬家堰在縣東四十里引玉山水灌成家村
潘家村田六十畝(縣冊)
安溝小堰在縣東二十五里引劉家溝水經流安
溝村灌田三十五畝(縣冊)
土膠河渠在縣東一里嘉靖二年邑令王公科鑿
引入城入東出西民享田園之利日久渠道梗塞
至順治年間顧公介石指畫詳明令入東南隅出
西北隅厥功未竟至郭公顯賢始加意修濬渠成
較前更闊(縣志)今仍流入城内無灌溉之利(縣冊)
三里渠在縣北三里引渏水河經流三里鋪至青
原莊灌田二十餘畝(縣冊)
沈家堰在縣北五里引五里河經流白楊寨灌田
百餘畝(縣冊)
席家堰在縣北十二里引磨李溝水經流十里鋪
灌席家村田九十餘畝(縣冊)
紅河堰在縣北三十五里引紅河水渠首從支家
溝起經流雙水磨等灌田三十畝(縣冊)
潘家小渠灞水入縣境居民分兩岸疏引灌田其
在南岸者為潘家小渠距縣東三十里灌田四十
畝灞水又西流會散峪水為
郭把堰從石頭灘開渠經流馬家灣灌田一百三十
畝下支分小渠三道灌田九十餘畝灞水又西為
蔡家渠從胭粉臺開渠經流橙槽村灌田三十畝
灞水又西北會輞峪水為
紅坡崖渠灌陳家溝田三十畝其在灞北者首為
桐峪里李家渠在縣東五十里從曲子鎮開渠灌
田三十五畝灞水又西北為
謝家堰渠首從灞河昇起經流禇家莊灌田四十
畝灞水又西北為
翟家堰從翟家村開渠灌本村田百餘畝灞水又
西為
元君廟雷家渠從成家村開渠灌本村田四十畝
灞水又西為
老人倉李家渠從馬家樓開渠灌田四十畝灞水
又西為
秋樹廟小堰堰在安溝渠入灞處經流梁斜村灌
田四十畝灞水又西為
石獅村小渠渠從石頭灘起經流石獅村北灌田
三十畝灞水又西為
青泥坊杜榜堰在胭粉臺開渠經流約六七里灌
田四百八十畝灞水又西為
羅李堰在青泥坊開渠經流羅李村灌田百餘畝
下又支分小渠三道共灌田七十五畝灞水又西
會土膠河水至縣南門外西寨村為
葉家堰堰在土膠河入灞處經流縣南關外灌田
四十畆灞水又西為
馬家堰堰在南關外灌田五十畆又稍西有
加河堰馬家渠亦在南關外灌田五十畆灞水又
西為
樊家堰堰接加河堰其對岸乃輞峪水入灞處經
流本村灌田六十八畆灞水又折而西北流為
席家小堰在縣青原莊開渠以近席家堰故名(席)
(家堰見前引磨李溝水而此地即磨李溝入灞處也)經流白楊寨灌田六十
三畆灞水又西北為
高家堰在縣北十里舖開渠經流席家河至洩湖
鎮灌田七十畆灞水又西北為
張家渠渠在縣紅河入灞處經流斜里村灌田七
十畝(縣冊)
吉家灣渠在縣東北三十里引泉水其流甚細無
資於灌溉(縣冊)
(古渠堰附)馬家灣渠夫車村渠厚子鎮渠俱引泉
水灌田今涸(縣冊)
涇陽縣
龍洞渠在縣西北六十里雍正五年奉
上諭將鄭白龍洞挑濬務期渠道深通堤堰堅固督臣
岳鍾琪遵
旨築濬自龍洞以下淤塞盡去涇陽醴泉三原高陵臨潼
五縣皆饒灌溉七年總督查郎阿以渠工需員專理
題請西安管糧通判改董水利得隨時修葺無廢厥
工渠鑿仲山龍洞引龍洞泉又東會篩珠洞泉又
東會瓊珠洞泉(按數泉中惟此泉最大)又東過水磨橋(按此橋與)
(下大王小王野狐趙家四橋俱所以防北山兩漲引山谷諸水從橋上注涇故渠身不致衝决壅塞)
又東會倒流泉(按此泉今半入渠半入涇若用石砌斷入涇之路使盡入於渠於龍)
(洞不無小補)又東至大小梯子崖崖下有井曰中渠井
(此井濬渠時渠中砂石淤泥盡注於此)又東至天元渠又東至王御
史口又東至火燒橋(此橋亦前人導引山水之橋今圮廢僅存石梁)又東
為小退水橋(按退水橋乃不用水時使渠水由槽入河之所)又東會天澇
池諸泉(諸泉無名)又東會碧玉泉噴玉泉暗流泉鳴玉
泉調琴泉又東為樊江渠之退水槽又東過分水
嶺會分水泉又東會菜園倒流泉又東為大王橋
又東過卧牛石又東為小王橋又東為大退水槽
又東為野狐橋又東至大龍王廟為大小暗橋(按暗)
(橋隱地中上皆泥沙繡結水從下穿洞而過)又東過趙家橋又東南為
樊坑渠又東南過馬道橋渠至此始出山就平陸
開渠灌田首為王屋一斗又東南為王屋二斗又
東南至百谷鎮折而東流為王屋三斗又東為王
屋四斗(自一斗至四斗與醴泉分灌田畆下則專溉涇田)又東為張房一
斗又東為張房二斗又東為張房三斗又東至北
峪街為雙槐一斗又東為雙槐二斗又東為小留
一斗又東為小留二斗又東為寗村一斗又東為
甯村二斗又東逕石橋鎮南為店西斗又東為威
勝斗又東逕大安寺北為李相公斗又東為何氏
一斗又東為何氏二斗又東過王家堡為七劫斗
又東為石劫斗又東過甘皇廟為智光斗又東為
聖女小斗又東為聖女大斗又東為駙馬西斗又
東為駙馬東斗又東為染渠斗又東為鐵眼成村
斗又東為白公斗又東為三限閘閘分上中下三
限今俗名三渠口其北限為
北白渠即上白渠從三限閘分水東北流北岸有
長渠師和余家三斗南岸有新開斗南北王斗又
東北流入三原縣界中限為
中白渠俗名下中渠係龍洞渠正身正東流過漢
堤洞南舊從北岸支分一渠曰
狂渠今廢南岸有西王斗郭馬南斗閻王斗北岸
有郭馬北斗高陽斗長流斗内原斗又東為高陵
縣之彭城閘下限為
下白渠一名小白渠東南流過漢堤廟南從南岸
開斗首為曹仵西斗又東南為曹仵東斗又東南
為落橋斗又東南為小吾流斗又東南為盧從斗
渠水至此盡入民田不復灌溉他縣龍洞渠在秦
為
鄭國渠韓聞秦之好興事欲罷之乃使水工鄭國
間說秦令鑿涇水自中山西邸瓠口為渠並北山
東注洛三百餘里欲以灌田中作而覺秦欲殺鄭
國鄭國曰始臣為間然渠成亦秦之利也秦以為
然卒使就渠渠就用注填閼之水溉澤鹵之地四
萬餘頃皆畆一鍾於是關中為沃野無凶年秦以
富強卒幷諸侯因命曰鄭國渠(史記河渠書)始皇元年
己卯作鄭國渠(六國表)息夫躬言秦開鄭國渠以富
國強兵今為京師土地肥磽可度地勢水泉灌溉
之利天子使躬持節領護三輔都水(漢書息夫躬傳)沮水
東注鄭渠渠首上承涇水於中山瓠口所謂瓠中
也渠瀆東逕宜秋城北又東逕中山南又東逕捨
車宫南絶冶谷水又東逕嶻□山南池陽縣故城
北又東絶清水又東逕北原下濁水注焉(水經注)京
兆雲陽縣有鄭渠(通典)鄭渠起於瓠口今駱駝灣西
北是也上至白公渠口二千七百餘步(元宋秉亮涇渠條陳)
韓惡秦之強隂使水工鄭國入秦興水利以疲之
國至秦北山下視涇河巨石磷磷約三四里許而
涇水流於其下堪以作堰於是立石囷以壅水每
行用一百餘囷凡一百二十行借天生衆石之力
以為堰骨又恃三四里衆石之多以為堰勢涇流
於此不甚激亦不甚濁且堰高地下一瀉百里東
收洛水逹於同州灌田四萬餘頃利何溥也夫名
為水利而謀本疲秦則渠成之難可知矣時猶土
渠也非穿山也時猶順水性也非與水争也第涇
流怒激衝突潄滌日下河中石漸吹落故石囷無
著漢已不能引涇入渠矣(明袁化中涇渠議)在漢為
六輔渠關中輔渠(史記河渠書)元鼎六年兒寬為左内
史奏請穿鑿六輔渠以益溉鄭國旁高卬之田(漢書)
(溝洫志)兒寬為左内史表奏開六輔渠定水令以廣
溉田收租税時裁闊狹與民相假貸(兒寬傳)顔師古
曰溝洫志云益溉鄭國高卬之田此則於鄭國渠
上流南岸更開六道小渠以輔助灌溉耳今雍州
雲陽三原兩縣界此渠尚存鄉人名曰六渠亦號
輔渠(本傳註)初鄭國分涇水置鄭渠後兒寬又穿六
輔渠今此縣與三原界六道小渠猶有存者(元和志)
六輔渠今白渠北限所經即其地也但顔所謂南
岸者恐當作北岸(長安圖經)六輔渠開後旋廢(三原縣志)後
又為
白渠自漢至五代皆因之太始二年趙中大夫白
公奏穿渠引涇水首起谷口尾入櫟陽注渭中袤
二百里溉田四千五百餘頃因名曰白渠民得其
饒歌之曰田於何所池陽谷口鄭國在前白渠起
後舉臿為雲决渠為雨涇水一石其泥數斗且溉
且糞長我禾黍衣食京師億萬之口(漢書溝洫志)鄭白
之沃衣食之源提封五萬疆埸綺分溝塍刻鏤原
隰龍鱗决渠降雨荷臿成雲五穀垂穎桑麻鋪棻
(西都賦)浸决鄭白之渠(西征賦)苻堅以關中水旱不時
依鄭白故事發其王侯已下豪望富室僮隸三萬
人開涇水上源鑿山起堤通渠引瀆以溉岡鹵之
田及春而成百姓賴其利(晉書苻堅載紀)白渠引涇水起
谷口出於鄭渠南東逕宜春城南又東逕池陽城
北枝瀆出焉(水經注)始皇元年鑿涇水為鄭國渠至
漢武帝元鼎六年一百三十六歲兒寬為左内史
又奏請穿六輔渠以益溉鄭渠旁高卬之田後十
六歲趙中大夫白公奏穿涇水注渭中溉田四千
五百餘頃大白渠在涇陽縣東北十里中白渠首
受大白渠東流入高陵縣界南白渠首受中白渠
東南流亦入高陵界(元和志)河隄謁者六人涇渭白
渠以京兆少尹一人督視(唐書百官志)雲陽縣有古白
渠(地理志)涇陽有中白太白南白渠(通典)永徽六年雍
州長史長孫祥奏言往日鄭白渠溉田四萬餘頃
今為富商大賈競造碾磑堰遏費水渠流梗澁止
溉一萬餘頃請修營此渠以便百姓至於鹹鹵亦
堪為水田高宗曰䟽導渠流使通灌溉濟沃炎旱
應大利益太尉無忌對曰白渠水帶泥淤灌田益
其肥美又渠水發源本高向下枝分極衆若流至
同州則水饒足比為磑碾用水洩渠水隨入滑加
以壅遏耗竭所以得利遂少於是遣祥等分檢渠
上碾磑皆毀之(白孔六帖)開元元年李元紘擢京兆尹
詔决三輔渠時王公權家皆傍渠立磑瀦遏争利
元紘勅吏盡毁之分溉渠下田(唐書李元紘傳)李栖筠進
工部侍郎關中舊仰鄭白二渠溉田豪戚壅上游
取磑利且百所奪農用十七栖筠請皆撤毁歲得
租二百萬民頼其入(李栖筠傳按此係廣德二年事)黎幹為京
兆尹涇水壅隔請開鄭白支渠復秦漢故道以溉
民田廢碾磑八十餘所(王縉傳)薛王知柔為京兆尹
始鄭白渠梗壅民不得歲知柔調三輔治復舊道
灌浸如約遂無旱虞(惠宣太子業傳)昭懿公主始封升平
下嫁郭曖寰内民訴涇水為磑壅不得溉田詔撤
磑以水與民時主及曖家皆有磑乞留帝曰吾為
蒼生若可為諸戚唱即日毁由是廢者八十所(公主)
(傳)秦漢鄭渠溉田四萬頃白渠溉田四千五百餘
頃永徽中兩渠灌浸不過萬頃大歴初減至六千
畆畆朘一斛歲少四五百萬斛復兩渠之饒誘農
夫趣耕屯田蓄力河隴可復(突厥傳)貞元四年涇陽
三白渠限口準諸堰例置監十六年詔以東渭橋
納給使徐班兼白渠使太和初内出水車樣令京
兆造水車給鄭白渠百姓灌溉(會要)太和元年京兆
府奏准御史中丞温造等奏修渠堰貞元初以京
兆少尹郭隆充渠堰使於涇陽縣衆善寺置院往
來勾當今請差少尹韋文恪充渠堰使令自㨂擇
清強官三人專令巡檢修造從之光啓元年詔曰
關中鄭白兩渠古今同利四萬頃沃饒之業億兆
人衣食之源比者豪權競相占奪堰高磑下足明
棄水之由稻浸稑澆乃見浸田之利今因流散尚
可經營宜委京兆尹選強幹僚屬巡行鄉里逐便
相度兼利公私後周顯德五年以工部郎中何幼
冲充關西渠堰使命於雍耀間疏涇水以溉田(冊府)
(元龜)白渠在涇陽縣西北六十里堰涇水入焉西自
雲陽縣來東入高陵縣界十道志曰太白中白南
白謂之三白渠渠上斗門四十八三限口在縣東
北分南北中三渠處(宋敏求長安志)白渠灌涇陽高陵櫟
陽及耀州雲陽三原富平凡六縣斗門百七十餘
所(老學菴筆記)白公渠今小龍潭是也上至宋豐利渠
五十六步(宋秉亮涇渠條陳)在宋為
豐利渠(按宋元雖各有渠名而三白之名自漢後相沿不異)三白渠在京兆涇
陽縣淳化二年秋縣民杜思淵上書言涇河内舊
有石翣以堰水入白渠溉雍耀田歲收三萬斛其
後多歷年所石翣以堰水壞三白渠水少溉田不
足民頗艱食乾德中節度判官施繼業率民用稍
穰笆籬棧木截河為堰壅水入渠沿渠之民頗獲
其利然凡遇暑雨山水暴至堰輒壞至秋治堰所
用復取於民民煩數役終不能固乞依古制調丁
夫修叠石翣可得數十年不撓所謂暫勞永逸矣
詔從之遣將作監丞周約已等董其役以用功尤
大不能就而止至道元年正月度支判官梁鼎陳
堯叟上鄭白渠利害按舊史鄭渠原引涇水溉田
四萬頃白渠亦引涇水溉田四千五百頃兩渠溉
田凡四萬四千五百頃今所存者不及三千頃皆
近代改修渠堰浸隳舊防由是灌溉之利絶少於
古矣鄭渠難為興功今請遣使先詣三白渠行視
復修舊迹於是詔大理寺丞皇甫選光禄寺丞何
亮乘傳經度選等使還言周覽鄭渠之制用功最
大並仲山而東鑿斷岡阜首尾三百餘里連亘山
足岸壁頽壞堙廢已久度其制置之始涇河平淺
直入渠口暨年代浸遠涇河陡深水勢漸下與渠
口相懸水不能至峻崖之處渠岸摧毁荒廢歲久
實難致力其三白渠溉涇陽櫟陽高陵雲陽三原
富平六縣田三千八百五十餘頃此渠衣食之源
也望令增築堤堰以固護之舊設節水斗門一百
七十有六皆壞請悉繕完渠口舊有六石門謂之
洪門今亦隤圮若復議興置則其功甚大且欲就
近度其岸勢别開渠口以通水道歲令渠官行視
岸之缺薄水之淤填即時浚治嚴豪民盜水之禁
涇河中舊有石堰脩廣皆百步捍水雄壯謂之將
軍翣廢壞已久杜思淵嘗請興修而功不克就止
造木堰凡用梢樁萬一千三百餘數歲出於緣渠
之民涉夏水潦木堰遽壞漂流散失至秋復率民
以戢之數歛重困無有止息欲令自今溉田既畢
命水工拆堰木寘於岸側可充二三歲修堰之用
所役緣渠之民計田出丁凡調萬三千人䟽渠造
堰各獲其利不憚勞也選能吏司其事置署於涇
陽縣側以時行視往復甚便時著作佐郎孫冕總
監三白渠詔冕依選等奏行之後自仲山之南移
置涇陽縣景德三年鹽鐵副使林特度支副使馬
景盛陳關中河渠之利請遣官行鄭白渠興修古
制乃詔太常博士尚賓乘傳經度率丁夫治之賓
言鄭渠久廢不可復今自介公廟迴白渠洪口直
東南合舊渠以畎涇河灌富平櫟陽高陵等縣經
久可以不竭工既畢而水利饒足民獲數倍(宋史河渠)
(志)康定中三白渠久廢京兆府薦雷簡夫治渠事
先時治渠歲役六縣民四十日用梢木數百萬而
水不足簡夫用三十日稍木比舊三之一而水有
餘(雷簡夫傳)天聖六年二月都官員外郎李同言永興
軍涇陽縣三白渠節約水勢宜立約以限水命同
知涇陽縣領三白渠事景祐三年二月丁卯修陜
西三白渠初漕臣王㳂言三白渠漢溉田四萬頃
唐永徽中亦灌田萬頃今才及三千餘頃請調兵
夫修治之㳂又言鄭白渠皆上源高處為堰沿渠
立斗門者至四十餘所所以分水勢其下别開小
渠分以溉田其作堰之法宜用石錮以鐵積之於
中流擁為雙派南流者仍為涇水東注者釃為二
渠故雖駭浪不能壞其防熙寕五年涇陽令侯可
議鑿小鄭渠引涇水高與古鄭渠等十一月十七
日都水丞周良孺言自石門北開二丈四尺堰涇
水入新渠可溉田二萬餘頃開至臨涇就高入白
渠則水行二十五里利益廣開至三限口五十里
接雲陽可溉田三萬餘頃詔如其議自石門至三
限合白渠興修七年殿中丞侯可議自仲山旁鑿
引涇水東南與小鄭渠會下流合白渠尋罷(玉海)鄭
白渠秦漢以下皆獲其利熙寧中神宗講求治功
興葺遺利先祖殿中丞建明鄭白之利神宗賜對
便殿大稱聖心付其事興役踰年功已有叙害能
者巧為沮止不終厥工今則又非昔比涇水低下
渠口高卬灌溉之功幾盡廢矣民用困乏職此之
由今誠修濬使秦中歲增穀百萬斛豈不甚大(程明)
(道代人上宰相論鄭白渠書)大觀元年閏十月主客員外郎穆
京奉使陜西以白渠歲罷民堰水起十月盡次年
四月其間水囓堰與堤防圮壞溉田之利名存而
實廢者十居八九得獻計者宣德郎范鎬鄜州觀
察推官穆卞謂熙寧間嘗命殿中丞侯可議自仲
山傍鑿石渠引涇水東南與小鄭泉會下流合白
渠鳩工自熙寧七年秋至次年春渠之已鑿者十
之三當時以歲歉弛役今其蹟可考按舊跡而𨗳
建瓶之勢易若反掌乃謂本路提舉常平使者趙
佺與獻說者相地計工二年七月詔可俾佺董其
事經始以是年九月越明年四月土渠成廣一丈
八尺深視地形高下袤四千二百二十丈南與故
渠合明年閏八月石渠成下廣一丈二尺上廣一
丈四尺深視地形高下袤三千一百四十有一尺
南與土渠接又度渠北地勢高峻通竇以防漲水
凡溉涇陽醴泉高陵櫟陽雲陽三原冨平七縣田
三萬五千九十三頃賜名豐利渠(侯蒙開渠記略)永興軍
耀州六縣民田舊資白渠灌溉之利歷時已久涇
流寖低渠勢高卬不能取水大觀元年今秦鳳經
略使穆公京以太府少卿出使陜西宣德郎范鎬
承直郎穆卞因言開脩洪口石渠之利穆公具聞
於朝提舉常平等事趙公佺被旨相視具陳可成
之策朝廷命趙公總浚渠事初議鑿石與涇水適
平然後立堰趙公謂立堰當為遠計使渠深下水
面五尺則無修堰之弊而利溥且久既終功凡石
土渠一千一百一十九尺石渠北自涇水上流鑿
山尾南與土渠接土渠北自石渠口東南與故渠
接石渠依涇之東岸不當水衝乃即渠口鑿二渠
各開一丈南渠百尺北渠百五十尺又涇水漲溢
不常乃即火燒嶺之北及嶺下因石為二洞曰迴
瀾曰澄波又其南為二閘曰静浪曰平流以節湍
激渠之東岸有三溝曰大王溝曰小王溝又其南
曰透漕溝夏雨水集每與大石俱下壅遏渠水乃
各即其處鑿地樹木為柱密布如櫺貫大木於其
上横當溝之衝暑雨暴至則水注而下大石盡格
透槽之口與石棚接又其東且十里曰樊坑當白
渠之南岸其北直大溝溝水暴則岸壞與渠流俱
潰壅之則渠不能容而下流為田患乃叠石為渠
岸東西四十尺北高八尺上闊十七尺其南石尾
相銜而下四十尺溝水至則渠之所受滿其堤而
止泄餘水注坑中與涇合於是平𨗳涇水深五尺
下泄瀉三白故渠增溉七縣田歲可三萬頃(蔡溥洪口)
(石渠記)石棚者石隱地中上下皆土水從下過空如
棚狀今所謂暗橋者是也大王溝小王溝透槽溝
三溝皆在古白渠次北豐利渠東其溝皆從東來
横衝渠身開渠之時將上二溝下流穿斷惟透槽
溝至渠上適有石棚渠水流於棚下暴雨則水石
從棚上過流入涇河故當時樹木為柱以拒大石
而沙礫尚入渠内至前金時有主簿荆姓者始搆
兩石橋於涇水上使與溝口相接其制橋上外高
中低如槽狀遇溝水暴漲砂石皆從上過直入涇
河而渠方免石壅之患今人猶呼曰澄水槽(長安圖說)
白渠經歷唐宋至大觀初涇河日低渠不能引命
提舉常平使者趙佺於白渠北鑿渠渠成名為豐
利更借上流河中大石築大堰引涇水下接白渠
復灌田三萬五千餘頃(袁化中涇渠議)金宣宗興定五年
十一月議興水田勅令分治戶部按州郡有可開
者誘民赴功其租止依陸田仍以官激賞之陜西
除三白渠設官外亦視例施行(金史食貨志)傅慎微同
知京兆尹修三白龍首等渠以溉田(傳愼微專)在元為
王御史新渠京兆三白渠自元伐金以來渠堰缺
壞土地荒蕪陜西之人雖欲種蒔不獲水利太宗
之十二年梁泰奏請差撥人戶牛具一切種蒔等
物比之旱地其收數倍太宗准奏就令梁泰佩元
降金牌充宣差規措三白渠使郭時中副之直隸
朝廷置司於雲陽縣所用種田戶及牛畜别降旨
付塔海紺不於軍前應付涇渠宋熙寧年間詔賜
常平息錢助民興作自仲山旁開鑿石渠從高瀉
水名豐利渠元至元間立屯田府督治之大德八
年涇水暴漲壞堰塞渠陜西行省命屯田府總管
夾谷伯顔帖木兒及涇陽尹王琚疏𨗳之起涇陽
高陵三原櫟陽用水人戶及渭南櫟陽涇陽三屯
所人夫共三千餘人興作水流通如舊其制編荆
為囤貯之以石復填以草以土為堰歲加葺理至
大元年王琚為西臺御史建言於豐利渠上更開
石渠五十一丈闊一丈深五尺積一十五萬三千
工每方一尺為一工自延祐元年興工至五年渠
成是年改堰至新口英宗至治元年十月陜西屯
田府言自秦漢至唐宋年例八月差使水戶自涇
陽西仲山下截河築洪堰改涇水入白渠下至涇
陽縣北白公斗分為三限井平石限蓋五縣分水
之要所北限入三原櫟陽雲陽中限入高陵南限
入涇陽澆溉官民田七萬餘畆近至大三年陜西
行臺御史王承德言涇陽洪口展修石渠為萬世
之利由是會集奉元路三原涇陽臨潼高陵諸縣
洎涇陽渭南櫟陽諸屯官及耆老議展修八十五
步計四百二十五尺深二丈廣一丈五尺計用石
十二萬七千五百尺人日採石積方一尺工價二
兩五錢石工二百丁夫三百金火匠二用火焚水
淬日可鑿石五百尺官給其糧食用具丁夫就役
使水之家顧匠傭值使水戶均出陜西省議計所
用錢糧不及二年之費可謂一勞永逸准所言委
屯田府達魯花赤只里赤督工自延祐元年二月
十日發夫匠入役至六月十九日委官言石性堅
厚鑿僅一丈水泉湧出近前續展一十七步石積
二萬五千六百尺添夫匠百人文宗天歷二年三
月屯田總管兼管河渠司事郭嘉議言去歲六月
三日驟雨涇水泛漲原修洪堰及小龍口盡圮水
歸涇白渠内水淺為此計用十四萬九千五百十
一工役丁夫一千六百度九十三日畢於使水戶
内差撥每夫就持麻一斤鐵一斤繫囤取泥索一
草苫一陜西凖屯田府照洪口自涇陽下至臨潼
五縣分流澆溉民田騐田出夫千六百人自八月
一日修堰至十月放水溉田以為年例近因奉元
亢旱五載失稔今差夫又令就出用物實不能辦
集竊詳涇陽水利雖分三限引水溉田緣三原等
縣地里遙遠不能依時周徧涇陽比近俱在上限
並南限中限用水最便今次修堰除見在戶依例
差役其逃亡之家合出夫數宜令涇陽縣近水利
戶添差一人官日給米一升併工修治省準出鈔
八百錠委耀州同知李承事洎本府總管郭嘉議
及各處正官計工役照時值糴米給散李承事督
夫脩築至十一月十六日畢至正三年御史宋秉
亮相視渠堰謂渠積年坎取淤土叠於岸極為高
崇力難送土於上因請就岸高處開通鹿巷以便
夫行廷議允可四年屯田同知牙八胡涇尹李克
忠發丁夫開鹿巷八十四處削平土叠四百五十
餘二十年陜西行省左丞相帖里帖木兒遣都事
楊欽修治凡溉農田四萬五千餘頃(元史河渠志)洪口
石堰當河中流直抵兩岸立石囷以壅水囷行東
西長八百五十尺闊八十五尺總用囷一千一百
六十六(制囷之法每囷用椽四十八條擗稷兩條棗條六十担編之實石其中但遇水漲損)
(壞即修之見三原志)石渠下廣一丈二尺上廣一丈四尺土
渠下廣一丈八尺上廣五丈深視地之高下兩岸
各空地一丈四岸兩壁無得擋攔巡水道徑立三
限閘以分水其北曰大白渠中曰中白渠南曰南
白渠(南白渠無分支其大白中白分水處詳見三原高陵)立斗門以均水總
為斗一百三十有五(此合五縣全渠而言)渠兩岸各空地五
尺限上斗門十九南限斗門十二中限斗門十北
限斗門五(此專指涇陽斗門而言共四十有六)凡水出斗各戶自以
小渠引入其田委曲必達凡修渠堰自八月興工
九月工畢春首則植榆柳以堅堤岸水廣尺深尺
為一徼一百二十徼為凖守者以度量水日具尺
寸申報所司憑以布水各有差等凡用水先令斗
吏入狀官給由帖方許開斗自十月一日放水至
六月遇漲水歇渠七月住罷每夫一名溉夏秋田
二頃六十畆仍騐其工給水行水之序自下而上
晝夜相繼不以公田越次霖潦輟功(長安圖說)洪口之
利始於秦水工鄭國至漢大始中水利廢壞趙中
大夫白公因其故迹徙開渠口降及隋唐以至於
宋其利又廢大觀中復開石土渠名曰豐利迨今
二百餘年其利又少至大間監察御史王承德言
於豐利渠北更開石渠長五十一丈歲月已久吞
水漸少入渠之水既微則築堰勞而民利寡矣嘗
攷古今渠利之廢蓋因河身漸低渠口漸高水不
能入是白公不容不繼於鄭渠豐利不得不開於
白公之後也今豐利渠口水又已漸高王御史現
開之石渠又不盡功今若不增治豈惟漸失民利
恐日就湮塞近親詣渠口一一相視遂採衆論酌
以管見苟欲其利溥博其說有三一曰盡修渠堰
之利二曰復置兩閘之防三曰開通出土之便今
相視得涇水自仲山出由高而下河岸去水漸高
今量得鄭渠口至水面計高五十餘尺白渠口至
水面計高一丈一尺相懸如此雖欲不改不可得
也今豐利渠至水亦高七尺有餘方新渠未開之
時每歲差民起立石囤堰水計用囤三百八十個
高丈餘費役甚廣而水益艱澁是以王御史乃於
上流窄處䟽鑿此渠止用囤一百十個宜其省費
而水可通也然其底亦高河水三尺所立囤堰厚
止三重河流深處囤之高者乃至一丈五尺浮坐
於地每遇河水泛漲不禁衝突易於傾壞反不若
宋渠之堰鑿石立樁猶以為固也詢諸衆皆言新
石渠起於山脚地勢高於接流其底猶有三尺未
開宜再開鑿加深八尺如此不待囤堰之設先有
五尺自然之水入渠其囤但比水高五六尺則渠
受水之多不言可知宜計舊堰廣狹新囤高下即
今三重之上截作九重堰既低且厚縱遇小漲只
於囤上漫流而過不至衝激傾倒設使囤壞亦不
防自然入渠之水一相視舊閘二所上下相去四
十餘步中間原用退水舊槽至今現存静浪一閘
在退水槽近上三十餘步渠身兩壁開鑿切口二
道當時設此及洪堰倒塌之時即下此閘以備濁
水淤澱渠道平流一閘在退水槽近下十步渠身
兩壁亦有切口四道蓋於注罷澆田之後水既無
用遂用此閘乃退水由槽還河又當河漲之時或
泛漲不能猝下或已下而漏漫濁水並下兩閘以
防不虞此皆古人良法安可廢而不行合將二閘
修治以時開閉則濁泥不得入渠穿淘之工可以
减半又静浪相離新渠窵遠濁水入渠必至淤澱
宜將此閘移於渠口近下一二十步一相視得洪
口以下石土渠十餘里自古穿淘兩岸積土如山
舊時將所積高岸開為通道名曰鹿巷凡穿淘泥
沙由鹿巷運於岸外近年淘出泥土填滿鹿巷只
於岸上堆積或遇霖雨其土崩塌復入於渠是以
渠道益淺水來益小合於農務未忙天暖人閒之
時差遣五縣人夫將鹿巷開至平地搬運積土遠
離渠岸以漸而去不得似前輙閉岸巷假以歲月
積土漸除渠道自通人力既省官政亦簡民之受
賜胡可勝言(元宋秉亮涇渠條陳)豐利渠利不數年渠又高
堰日壞水不入渠元至大間御史王承德建言更
於其上開石渠五十一丈延祐元年興役至元五
年功成引水下入故道名曰王御史新渠(袁化中涇渠議)
在明先為
廣惠渠洪武八年十月濬涇陽洪堰洪堰歲久壅
塞不通灌溉命長興侯耿炳文督工濬之涇陽等
五縣之田大獲其利(續文獻通考)永樂三年奉工部勘
合差千戶董暹於附近衛分撥軍民相參修理涇
渠民夫一萬四千四百名軍士一萬五千名(府志)天
順七年十月濬涇陽縣鄭白故渠(二申野錄)王御史渠
口歲久圮壊弗治成化改元之初副都御史項公
忠請自舊渠上并石山開鑿一里餘就谷口上流
引入渠集涇陽三原醴泉高陵臨潼五縣就役穿
小龍山大龍山役者咸篝燈以入遇石剛頑輙以
火焚水淬或泉滴瀝下則戴笠披蓑焉功未就項
召還朝戊子項復西征過陜命有司促工責成奏
凱還亟以成功紀於石名其渠曰廣惠而渠實未
通也丙申右都御史余子俊又經略之於大龍山
鑿竅五以取眀䟽其渠曲折淺狹者踰年余以兵
部尚書召又弗克就訖其功者副都御史阮公勤
也公下車三司諸君以渠為言且曰向者之費率
徵於利及之民今民未獲利而復徵之恐不堪命
公曰然可以帑藏金粟募工市財食役者用匠四
百人五縣之民更番供役以辛丑二月興工渠口
有石卧水中鉅甚乃堰水以西鑿石四尺水得深
入又竅小龍山架板槽擱泉溜䟽鑿深者至五尺
淺者至三尺廣可八尺六月大雨河溢壊堤湧沙
石壅渠俟少間即築堤堰水䟽渠鑿石至十月水
冰輟工明年正月復作始决去淤塞引涇入渠合
渠中泉水深八尺餘下流入土渠汪洋如河又下
流至所謂三限閘溉五縣田八千餘畆(彭華廣惠渠記)後
又名
通濟渠正德間巡撫陜西都御史蕭翀鑿石四十
二丈名通濟渠萬歴間邠乾兵巡道沈子章親歴
渠口督工䟽補壅漏渠水廣深倍昔(縣志)萬歴時邑
人欲開吊兒嘴引涇水議久不决(三原縣志)洪堰渠口
漸改漸高山勢漸狹水利日微撫臺項公請自舊
渠上於龍山後崖劃開鑿石渠一里三分欲上收
衆泉下通故道但山中石頑如鐵工作甚難日用
炭炙醋淬乃舉鑿焉故名鐵洞洞深者百餘尺淺
者亦不下五六十尺寬僅四尺工役仰視不見天
日興工於成化初年暨余公阮公凡十有七載而
工始成名曰廣惠渠渠成而官民之力竭矣河流
而淤塞之患日甚矣後灌田僅八百頃此非計畫
疎工力少也止以廣惠渠口直入涇河兼以廣惠
渠身去河流不遠且北山之石堅勁難鑿鑿亦不
甚闊故涇水洶湧沙石滚滚而來則渠口塞而不
能入即入者流不百步水勢稍緩沙石並沈廣惠
之渠身亦中滿而難通矧更上之吊兒嘴乎倘開
此嘴而可另達一渠則勞一時利萬世豈不繼鄭
國之美但鑿成之後勢必復由廣惠以行今廣惠
之渠能引涇水而無用則吊兒嘴之修恐亦廢同
廣惠也且今之所急者非水不足也龍洞以下有
大泉如斗者數十昔皆入渠今涇水泛漲山麓衝
决自天澇池而上水盡入涇入渠者不過小泉數
眼耳倘以吊兒嘴之物力省十之一盡修諸岸以
收北山之水則水本不小而四縣之利不亦溥乎
(涇陽令袁化中涇渠議)明三原令張縉彦條議修渠八策一
曰因水潄渠舊時修築之法掘泥貼岸岸窄堆土
遇雨衝岸依然入渠壅塞今宜自渠口起至王屋
斗先將下流决開由旱溝抵涇河夫役各持鍁钁
將砂石攪起順水衝送其未盡用繩桶運出岸上
所謂因勢利導也二曰就近取石舊時砌岸石塊
皆取之後山夫運之費每石一尺四錢有餘閱碑
隂所載谷口郭氏至欲以生鐵易石謂石價猶浮
於鐵價昨審視渠岸傍山而鑿四面皆石雖石性
頑硬鑿取稍難而隨鑿隨砌不必旁移一步何等
省便三曰夫役包工渠口一帶深山窮谷人烟既
少薪火亦艱每縣夫役千百名遇天隂雨每無立
站之地今但約照地分工任土人包攬隣近村落
當農暇無事必樂為用土人既得營利各縣亦不
至騷動也四曰分别砌岸近日渠水上溢下漏蓋
由舊日修渠邊用方石中用圓石初若可觀水發
即潰土人云舊拆豐利渠岸俱是大塊方石用鐵
錠貫連中用糯米石灰灌滿今湏照此修理庶可
經久其漏者在渠底須拆到底在渠面止拆渠面
蓋岸之經久不壊者必其舊時得法不可輕動也
五曰添設截板涇水不能入渠以渠中土滿今渠
中所受諸泉一塵不染其土沙乃涇水壅之耳涇
水由廣惠渠及豐利通濟白渠王御史口漲入者
居多由渠岸横溢而入者亦數年一次是以舊渠
口皆大石塞之惟恐不密古碑云四月閉涇口防
濁水淤渠七月啟涇口引涇水灌地則古人用河
不過數月今必多置木板截口因時啟閉庶無淤
渠之患六曰隄防山水渠道淤塞不特涇水泛漲
其暴雨山水尤甚觀水磨大王小王三渠俱有石
橋駕渠上接山水後又修野狐橋趙家橋接旱北
渠可謂得法今龍洞溝李家溝馬道等處山水仍
舊入渠當令各地方無橋處築土堰堵截山水令
入店子溝吕家枯沱庶山水有歸渠不受淤塞矣
七曰木石堰水似不可行唐人於白渠口鑿孔樹
樁下囤實石以堰水此洪堰之名所由起也今涇
水上流其勢甚急奔雷怒霆數月之力不能當其
一瀉似停之便也八曰相其地勢漸次開鑿前初
至龍山見渠口壅填不可蹤跡涇比渠身可低數
尺似不能引之入矣及後復至龍山見渠身因水
衝開故趾宛然河水已與之平但龍山下塞而不
透耳若掘渠去窒水入渠者可三四分從此遡流
而上得尺則尺得寸則寸河身漸高受水漸多直
至吊兒嘴無難矣(三原縣志)
本朝順治九年邑令金漢鼎重修廣惠渠就谷口上
流分涇入渠後涇水奔瀉石堰遏之其怒逾甚土
石承委不得不朒渠高水低勢不能引後鑿石渠
深入數丈得泉源瀵湧而出四時不竭涓涓滔滔
經絡諸邑之壤殆無異乎涇也(金漢鼎修渠記)康熙八年
邑令王際有又修之(縣志)己酉春子詣渠所相其形
勢其經營壅潰不能悉數最要者則如腰堰非設
舊截水不能下流也石隔子龍洞非身入其内搜
掏積石水將中阻也小退水槽為上流咽喉必防
其泄王御史口尤扼險石隄一圮水將立竭天澇
池多磽确須煆煉以鑿之卧牛石以上堤岸滲漏
渠水入河者大半米汁油灰灌其石縫方能久固
大退水之補滲亦如之其退水槽宜重截鐵練以
資啟閉也火燒橋砂石填積中流巨石盡起之而
水斯行至旁岡渠趙家橋土與橋平而故道不通
下此則為土渠條析中多淺隘乃同吾涇二尹張
君躬率興作石堅者舉火煆開洞幽者引繩深入
漏者補淤者䟽始於季春朔次月終告竣(王際有修渠記)
厥後日漸淤塞水利微細自雍正五年修濬後渠
始流通共灌涇陽醴泉三原高陵田七萬四千三
十二畝内專灌本縣地六百三十七頃(縣冊)
按此渠上承涇水中受諸泉由高趨下勢若建瓴
誠秦民衣食之源關中膏腴之最也鄭國開渠之
始渠與河平涇水順流而入又東合冶清濁三峪
及簿臺石川諸河東北注洛故能溉田四萬餘頃
自鄭渠廢而白渠興循涇而流東南注渭其所灌
者才及鄭渠什一耳厥後河流日下渠身益高宋
之豐利元之王御史明之廣惠通濟等渠要皆刊
山鑿石力爭上流其始未嘗不灌溉優渥而後卒
不繼者總由涇水在山勢甚洶湧本石囤堰旋設
旋衝兼之石渠狹隘涇水泥多一入之後遂致中
滿此亦理勢之必然者也我
皇上軫念民依興復古制
特發庫帑以䟽通又設專官以董理其為秦民謀樂利
者至矣司其事者必須酌古準今相時度地勤修
渠堰盡收兩岸之泉漸次鑿山再引上流之水則
浸灌之利必有超軼宋元方駕秦漢者兹故備載
歷代修濬之方並前賢利弊之議俾留心溝洫者
有所考証焉
上王公渠在縣北四十五里引冶峪水(縣圖)渠首於
冶谷内二里許傍北鑿引一水出口溉河北之田
曰上王公渠稍下一渠曰
磨渠由磨渠東下六七里開一渠曰
下王公渠又東三里曰
上北泗渠又東五里曰
下北泗渠又東四里曰
仙里渠後於上王公渠上流分開一渠曰
暢公渠以上七渠皆在冶峪河東北岸(縣冊冶峪河出峪)
(南流復折而東故上流為東岸下流為南岸)自下王公對岸開一渠溉
河南之田曰
天津渠東下七里開一渠曰
高門渠又東六里曰
廣利渠(據冊報此渠今已堙廢)又東四里曰
海西渠又東四里曰
海河渠南與雲陽直以上五渠皆在冶峪河南岸
冶河初止九渠分為四堰上下王公磨渠為一堰
天津高門渠各自一堰上下北泗仙里河海渠為
一堰渠專一堰者每月每日引水入渠數渠一堰
者計各渠地之多寡而以一月之日差分之取月
溉一週而已一渠閉然後一渠開後雖於王公渠
内增暢公渠高門渠内增廣利渠海河渠内增海
西渠然非增堰也四堰逐月並開恐上堰分水多
下堰無水可引故也(縣志)雲陽北境高卬涇水不及
故引冶谷水西北淳化界來分為七渠以溉近山
之田(長安圖說)七渠東岸曰王公渠鹽渠仙里渠西岸
曰天井渠成渠海西渠通一渠(長安志渠圖今惟王公海西尚仍)
(舊名餘皆異)
原成渠在縣東北四十里引清峪河水(縣圖)清峪水
來自耀州至毛坊里入三原界故三原有毛坊堰
(此堰專灌三原縣田)峪水南流出峪口為原成渠渠先在涇
陽清凉原作堰後因河低渠高乃移堰於三原之
閭村在清河上流西岸灌涇陽李家莊田二百畆
(按此渠作堰處雖在三原而下流專溉涇田三原不霑其利)峪水又南為
工進渠渠首在三原縣楊杜村清峪水東岸作堰
灌三原縣長孫等里田下流入縣界灌縣東盈村
田三百畆其下流至魯橋鎮合下五渠峪水又南
為
下五渠一名五渠在本縣峪口清河東岸作堰東
南流穿魯橋鎮灌本縣大陽丁梁西朱方南等村
田二百畆其下流會工進渠水入三原縣界(下流詳)
(三原縣)清峪水又南為
木漲渠在本縣魯橋鎮西清河東岸作堰灌本縣
孟店里田二百畆下流入三原界(縣冊按清河今共五渠惟毛)
(坊專灌三原原成專溉涇陽工進下五木漲則二縣共之)清峪河共四渠西岸
曰光城渠東岸曰木漲渠城隍渠長平渠(長安志渠圖)
(今惟木漲渠仍昔名餘皆異又縣志載清河西岸原成渠下有廣惠廣濟二渠今亦廢)
三泉渠在縣東北四十里引三泉水灌田百餘畆
其渠身即清峪河西岸廣濟渠故道廣濟渠久堙
今借泉水灌溉(縣冊)
(古渠堰附)仇班渠太元十年苻堅與慕容冲戰於仇班
渠大破之既而戰於白渠堅兵大敗(晉書苻堅載紀)茂
農渠涇陽縣有茂農渠(隋書地理志按茂農渠宋敏求長安志云疑即白)
(渠然他書未載其說姑另列之以存疑)
三原縣
大白渠即北白渠自涇陽北限分水至趙家橋東
流過焦家堡又東入西關内支分南流者為石囤
斗又東經縣南城至東關内支分為平臯小斗又
東出東關外支分為平臯大斗又東北經林李堡
為曲渠斗又東北經馬家高家等堡至大召村為
觀相斗共灌田二千九百五十二畆(縣圖按此渠昔時東北)
(入富平今至大召村止)大白渠之下為
邢堰堰不知起自何時蓋為北限地高水勢不及
遂引清冶二谷水經三原龍橋鎮以東至邢村截
河為防堰其水與涇合流以溉三原雲陽並渭南
屯所之田其堰長四十餘步其下分為二渠中有
深溝一道蓋古白渠故道也今人名其溝曰乾溝
(長安圖說)邢堰在邢村又縣西北一里許清河南岸有
古渠一道南抵白渠又清河上流東岸亦有古渠
一道繞縣北關迤邐東北而去明宣德間遺跡尚
存人亦謂之邢堰蓋邢村堰廢後復作此堰仍襲
舊名後亦廢(縣志)邢堰之下又分為二渠北曰
務高渠務高斗門二十三(長安圖說)今廢南曰
平臯渠平臯斗門八(長安圖說按今大白渠有平臯大小曲渠觀相等斗與)
(長安圖所載平臯門斗無異則當日平臯渠即今白渠之經流縣城者但今無平臯渠名耳)
中白渠在縣南官村自高陵入縣界東流至高家
堡支分為洪沙渠東入臨潼界其白渠正流復入
高陵常家村(縣冊)
毛坊渠在縣北三十五里洪水鎮南清峪河北岸
作堰灌毛坊楊杜二里田一百一十畆清峪河又
自西而南為
原成渠渠在縣境閭村清河上流西岸作堰(按清河自)
(耀州入縣境毛坊里西流數十丈後折而南故毛坊渠在北岸原成渠在西岸)其下流入
涇陽灌田峪水又南為
工進渠於楊杜村清峪河東岸作堰經第五村又
從東支分為瓦礫斗又東為胡斗自東而南為佛
面斗又南為木完斗其渠正身則東南穿涇陽縣
之魯橋鎮與下五渠合清峪河又南為
五渠渠首在涇陽縣峪口西北清峪河東岸開渠
行三里許穿魯橋鎮會工進渠水折而東流入縣
界首為常平斗又東為務高斗經潘家等堡又從
斗内支分為南黃斗渠身正東流至無量廟前會
濁峪水為邢家斗又東為蔡家斗又東過西陽鎮
北東北流為大穆王斗又東北為小穆王斗又東
北經康馬堡北為翟家堰又東北為苜蓿斗又東
北為通元斗渠自此又折而南流為翟家斗又南
為通元上斗又南為通元下斗又南為耿工上斗
渠至此又折而西從北岸支分者有耿工中斗耿
工下斗小王上斗從南岸支分者有潤陵斗下柿
園斗上柿園斗大王斗瓜兒斗又西與小王上斗
對岸者為小王下斗渠至此正西流入西陽鎮之
東門又分二支一支北流出鎮北門與先過西陽
鎮北之渠身合一支西南流出鎮南門復西流為
薦福堰清峪水自五渠而下南流為
木漲渠渠首在涇陽縣魯橋鎮西谷口下清峪河
東岸灌本縣留坊杜村等處及涇陽縣孟店里田
先時木漲渠河低渠高水不能行王端毅公恕命
鄉人從谷口以上買地開渠與木漲渠相接後因
河水泛漲渠口衝壊恕子尚書承裕復於上流買
地開新渠水得通行舊時作堰俱用河中小石易
於衝壊梁中書希贄輸三千金買大石塊壘砌極
厚極寬名曰滚堰水可點滴不漏毛坊工進下五
木漲四渠總灌田七萬餘畆(縣志)
小毛堰在縣北二十里引濁峪水於上流南岸作
堰經流周家堡灌田三百畆濁河出峪口東流於
北岸作堰(濁水來自耀州入縣界先南流後折而東故小毛堰在南岸長孫渠在北岸)
曰
長孫堰經流九郎廟灌西陽張村等里田五百畆
(縣冊)濁峪河自縣西北華原縣界來經縣西十五里
谷口有大堰其水東流溉民田(宋敏求長安志)三原北境
高卬涇水不及今引濁峪水西北華原界來分為
六渠以溉近山之地(長安圖說按長安志渠圖濁水四渠西為河西渠東為)
(西陽武官小毛西陽渠今惟小毛存餘皆異)
烏龍泉在瓦窰溝大路旁𨗳以溉田(縣冊)
黃龍泉在二郎廟左𨗳以溉田(縣冊)
龍尾泉在老虎溝一泉在上屬富平一泉在下屬
本縣合流溉田(縣冊)
白龍泉在賈家陂𨗳以溉田(縣冊)
白馬神泉在縣治東北四十里其水泓澄其地有
白馬神祠崇禎七年知縣張縉彦禱祠下令民掘
泉水溢數倍灌田甚多(縣志)
樊泉在縣北二十里馮村崖半懸出味甚甘冽𨗳
以灌田(縣志)
無名泉六一在陂西王家村北溝内一在小王村
觀音寺石佛座前一在薔薇寺後溝内一在蘇家
坡東一在穀村坡李張村東一在蘧家坡高家菴
西俱𨗳以灌田(縣志據冊報諸泉積水一晝夜可灌田三五畆)
天壽泉在張村里灌田二畆(縣冊)
孫家坡泉在孫家村灌田一畆(縣冊)
娘娘廟泉在羅漢堡灌田一畆(縣冊)
盩厔縣
天河渠在縣西南四十里引車峪水及鳳凰泉水
北流經上寳峪昌谷坊啞栢堡灌田二百餘畝(縣冊)
聖澤渠在縣西南三十五里引黑營溝水北流經
方家山閻家社雙廟堡師家菴高廟斜里等堡以
供食雍正四年開濬(縣冊)
觀音渠在縣西南二十里引煖泉水東北流經南
旺堡供人食用灌溉花木(縣冊)
廣濟渠在縣西南三十里引西駱峪水北流經雷
神寨南神寨商家磨小麥屯新市頭供民汲飲并
灌田二百畆至西關入城壕又北流入渭(縣冊)南山
西駱谷水者嘗引入縣治循郭而東直入於渭逮
於元末水遂堙塞耕者夷之漫為陸壤正統癸亥
賢令鄭公達來宰是邑越明年歲旱井泉俱涸汲
者行六七里始得水民甚病之公乃詢諸耆老僉
曰西駱谷之水常注於此兹恨絶久矣雖欲復之
故跡已不可識公曰民利也盍興之即相地勢高
下親為區畫軍民聞之争操畚鍤恐後不浹旬渠
道大闢水勢奔注於壕公乃岐之為二郭之東西
灌民田者不可勝計(廣濟渠碑記)後日久淤塞知縣駱
鍾麟重疏濬之(縣志)
興隆渠在縣西南二十五里(縣圖)知縣梁克順疏濬
廣濟渠支流溉新寺南望等處田數頃(縣志)興隆渠
在廣濟渠東岸支分小渠經桑園太平等處供人
食用現今無灌溉利(縣冊)
新口渠在縣西南二十五里引新口谷水東流經
棗林村人遠村火燒莊供人汲飲(縣冊)
紅崖渠在縣南二十里在盧河西岸開渠作堰經
紅崖頭焦家樓等處灌田一百五十畆河水又北
流三里為
二渠經流西姚村馬家村灌田二百五十畆又北
流三里為
李家渠經流郭家寨灌田三百二十畆又北流二
里為
周家渠經流紀家村灌田二百畆又北流二里為
盧家渠經流上下高村灌田三百餘畆又北流二
里為
艾家渠經流上沙谷堆堡灌田二百餘畆又北流
二里為
蔡家渠經流蔡家村灌田二百餘畆又北流二里為
上官渠經流辛家寨灌田九十畆(縣冊按諸渠皆在盧河西岸)
(作五堰分八渠溉田)
復盛渠在縣東南十五里(縣圖)在盧河東岸開渠作
堰經流下沙谷堆紅花鋪朱戶村灌田五十畆(縣冊)
黃家堰渠在縣東南二十五里引黑河水在黑河
東岸開渠作堰經流團標峪上下姚村南北三青
店等處灌田一千六百畆(縣冊)河水又北為
劉家渠在縣東十里經流北司竹灌田三百五十
畆又北流為
李王渠在縣東北十五里經流馬坊堡灌田五百
五十畆又北流為
阿岔渠在縣東北二十里經流北淇水阿岔村宋
家翟家葛家等堡灌田五百八十畆(縣冊)
趙家渠在縣東北十里引淤泥泉水經唐家灣灌
田一百五十畆(縣冊)
就峪渠在縣東南三十五里引就峪水西支流為
渠灌李家莊何家村地五十九畆(縣志)
葦園渠在縣東二十里引天井泉水經流辛莊堡
灌田五百三十畆(縣冊)
貢院泉渠在縣東十五里引貢院泉水經流南淇
水堡溉田六百七十畆(縣冊)
龍泉渠在縣東十五里引龍泉水經流坊頭堡灌
田六百五十畆(縣冊)
讓泉渠在縣東二十五里引葦園泉水經流大莊
大堅社等堡灌田二千二百畆(縣冊)讓泉渠舊名葦
園泉渠予受事後有大莊堡民與大堅社堡民争
渠利已興訟數年予履其地為之因流溯源大莊
堡在葦園泉上流有馬家河水自東南來與葦園
泉合大堅社在葦園泉下流有天井渠水(按天井渠即前)
(葦園渠)由南來與葦園泉合彼此相去甚近絶非形
格勢阻是葦園泉渠之水大莊大堅兩堡之田均
得資其膏澤而愚民紛争訐告無異虞芮小人矣
予諭令兩堡輪番灌溉上流者無得壅閼下流者
無得盜决為易名讓泉渠蓋取讓畔讓路之意也
又見泉源左有稻田一畆二分予捐金買其四分
俾兩堡居民悉力掘地多出泉源源深者流自長
利賴益無窮矣(邑令董霑讓泉渠說)讓泉北有一堰曰
龍灣二泉渠在縣東北二十里流經黑河灣任家
淡家等堡灌田五百餘畆(縣冊)
磨渠在縣東南三十里在田峪水西岸引田峪水
西北流至樓觀村合聞仙谷水至省村合東觀谷
水(縣志)共灌省村焦家巷大王等堡田二千八百八
十畆在田峪水東岸引田峪水東北流者為
金水渠灌店子頭趙大村北經吕馬村之東又北
灌高廟兒田(縣志)共灌田二千八百畆後分水又改
入下堰亦名金水渠經落家坡豆村灌田五十畆
(縣冊)
赤峪渠在縣東南四十五里引赤峪水經辛寨六
曲等堡灌田七十餘畆(縣冊)
東磨渠在縣東南五十里引耿谷水東流經千戸
村南集賢榮村橋等處灌田二百八十畆耿谷水
西岸為
西磨渠引谷水經流孫家堡尚鋪等堡溉田一千
三百畆(縣冊)
白馬河在縣東南五十里即耿谷水下流(縣冊)河東
北行者滛雨岸圮衝决為害知縣駱鍾麟督理修
通水循故道其正北行者至官家莊淤塞衝决鍾
麟復為修築疏濬沿河俱免崩蕩(縣志)
乾溝河在縣西南二十五里即強峪水下流(縣冊)盩
邑乾溝河其源出自西南境之翠鳳山即俗所稱
娘娘山者從山麓發源迤邐東行以漸而北至七
渠寺則地平土疎易於衝漫每當夏秋之時雨驟
至即洪流四布縱恣崩騰明天啓間邑令梁公克
順畱心溝洫𨗳水東行遶六屯之南槐花之東曲
折十餘里以入於渭既經途紆遠失其自然之性
又歲久淤積河身寖高以故在在泛溢蕩析田廬
余初臨此地即相度地勢另闢新河由七渠寺直
達渭河不但河中之水不能旁溢為災并平地沮
洳低窪泥淖之區并成燥土遂使六十年之塗泥
澤國頓改樂郊(邑令章泰乾溝新河記)
沙河在縣東二十里沙泉流出(縣冊)知縣章泰修自
南淇水以下黑河灣以上首尾六七里河身僅寬
數尺水不能容輙泛溢為患淇水辛莊里黃三里
之間無歲不災康熙二十年春開廣三丈濬深一
丈兩岸堅築高堤水行堤中止及其半於是稻田
大稔花穀倍收(縣冊)
(古渠附考)漆渠在縣南五里(宋敏求長安志)靈軹渠在縣北
(縣圖)關中靈軹引渚水(史記河渠書按漢書溝洫志作引諸川水)盩厔
縣有靈軹渠武帝穿(漢書地理志)盩厔縣北有蒙蘢源
上承渭水於郿縣東逕武功縣為成林源東逕縣
北亦曰靈軹源河渠以引渚水(水經注)靈軹渠在縣
界漢武帝穿(宋敏求長安志)靈軹源在故上林苑中今堙
(府志)韋谷渠在縣西南四十五里水自掃箒嶺流
出經塔廟渠廟渠頭等堡至青花鎮今雖堙没而
渠形尚存係盩郿兩縣界渠(縣冊按宋敏求長安志云韋谷渠自南)
(山流下至青花店疑即寰宇記縣境之湋水也)紅龍渠在縣西南三十
五里引車谷水西流經堡子頭棗園寨關村陳家
村入澇池中望渠在縣西南引耐山寺泉及煖
泉水經師家庵至陳谷坊散漫民田(縣志)班竹園
泉在縣東三十里溉終南鎮田稻峪水玉女泉
在縣西南三十里蓮花池清泉在縣東南二十
五里今并廢不灌田(縣冊)
渭南縣
東陽谷水渠在縣東十里引東陽谷水自康家溝
流出經侯馬郭家藺家高平等村灌田五十畆(縣冊)
清水河渠在縣南四十里引清水河灌花園常村
紙房嶺東田百餘畆(縣冊)
杜化谷水渠在縣西十里引杜化谷水灌田二十
畆旱甚則涸(縣冊)
小谷水渠在縣南五十里引小谷水灌暢家村田
三十畆(縣冊)
龍泉在縣南二十里經流張家村王家村灌田十
畆(縣冊)
瑞泉在縣南五里青原下灌田十畆(縣冊)
(古渠堰附)漕渠在縣北一里(宋敏求長安志)自臨潼來又東入
華隂界(縣志)白渠在縣北自臨潼縣流入入渭水
(古渠圖)白渠又東逕秦孝公陵北又東南逕居陵城
北蓮勺城南又東注金氏陂又東南注於渭今無
水(水經注按隋書地理志載華隂縣有白渠即此宋敏求長安志以白渠在櫟陽入渭今考水)
(經注云白渠東注金氏陂而唐書地理志亦載武德二年引白渠水灌下邽金氏陂地則縣境白渠)
(唐時尚流通至宋後始廢也)金氏陂在縣東北(縣圖)下邽縣有
金氏陂(隋書地理志)漢昭帝時以金日磾有功賜其地
因名久廢即渠西廢陂是也唐武德二年引白渠
入陂貞觀三年於陂側置監十二年廢監以其田
賜王公古云此陂水滿則關内豐熟陂西又有東
陂又南有月陂其形似月皆名金氏陂今廢(寰宇記)
義堤在縣北渭河岸邑人光禄卿史公記事築
尋廢(縣冊)赤水堤在縣東(縣圖)赤水鎮西堡田舊稱
膏腴嘉隆中奔流衝决堡墉漸圮畦隴變為沙汀
不啻千畆張令棟觀水度勢植柳築堤堤下穿水
眼以通灌溉自堡東北隅開渠至西北隅滙於北
門左之古渠嗣後水不為堡患田亦有秋(南軒撰赤水堤)
(碑記)湭水在縣南(縣圖)湭水西湄人恒築堰作渠自
風門達之西關北至槐衙計灌田可數十頃又縣
東關北崖下昔有稻田數百畆蓋崖下有泉十餘
又間穿井井丈許可用桔槹取水灌田今盡廢(縣志)
西陽谷水在縣南可資灌溉(賈志)今無灌溉利(縣冊)
富平縣
官渠一名判官渠在縣西北五十里(縣圖)邑水灌田
最多者漆沮也在縣西北隅所地曰岔口河勢自
北而南兩濱皆可𨗳灌田畆其由東濱而南者初
曰判官渠由岔口迄紀家灣灌者十里(縣志)今失修
濬無資灌溉(縣冊)次
文昌渠(縣志)文昌渠起岔口之韓家溝至紀家堡灌田
一千五百畆(縣冊)文昌渠在縣西北十七里永閏鄉
自義林鄉引漆沮河水溉民田十里(宋敏求長安志)又南
為
通鎮渠起奥家灘至莊裡鎮(縣志)灌田三百畆(縣冊)又
南為
永濟渠起韓家溝至檀山寺(縣志)渠口原在韓家溝
後因河低渠高不能引水雍正四年移渠口於奥
家灘灌田二百八十畆(縣冊)永濟渠在縣西北二十
五里引漆沮河水溉民田十里(長安志)又南為
石惠渠起奥家灘至莊里鎮灌田五百畆(縣冊)又南
為
自在渠起檀山寺至張家河(縣志)灌田一百八十畆
(縣冊)又南為
永興渠起孫姜村至神芝坊(縣志)灌田二百畆(縣冊)又
南為
新渠起西魏頭灌澗裡地(縣志)灌田三百六十畆(縣冊)
又南為
順陽渠起許家河至樹連坊(縣志)灌田六百畆(縣冊)又
南為
石水渠起索村抵駱村(縣志)今因河深岸高移渠口
於巴家灘流經駱村至蕭郭灣止灌田四百畆(縣冊)
石水渠在縣西北二十五里引漆沮河水溉民田
十里(長安志)
永潤渠起木節口抵故漏澤園近則水至南關(縣志)
灌田千餘畆(縣冊)又南為
廣濟渠起唐家灘抵南吳村灌田一百八十畆又
南為
永豐渠起許家河至賈家堡灌田三百畆又南為
溢水渠起劉家灘至澗裡劉家堡灌田二百五十
畆又南為
遺愛渠起安家灘經流永潤等堡灌田四百畆又
南為
千年渠起毓秀堡抵聖佛寺灌田三百五十畆(縣冊)
河水又自南而東流為
陽九渠陽渠在縣西南二十八里引漆沮水溉民
田十五里(長安志)陽九渠一名廣惠渠(縣冊)渠即宋敏
求長安志之陽渠也自趙氏河入漆沮處開渠至
牛村止(縣志)灌田一千二百畆遇雨澤時降則引石
川河水旱則由金定渠築堰借引趙氏河水此石
川東濱之灌田者(縣冊)其由西濱而南者最北曰
偃武渠起梁家泉灌至廟溝(縣志)偃武渠在縣西北
四十五里義林鄉來自華原縣流經縣界溉民田
八里(長安志)今灌田一百三五十畆(縣冊)又南為
中渠起岔口灌至寳峰寺(縣志)石川諸渠旱甚則流
亦微細惟偃武中渠長流不竭以兼引梁家泉水
故也中渠灌田一百二十畆又南為
小白馬渠起岔口灌至南灣(縣志)今又續開至陵里
溝灌田三百十畆(縣冊)又南為
白馬渠起山南五里舖灌田至鐵佛寺(縣志)今又續
開至十八坊之赤兔坡灌田一千四百畆(縣冊)白馬
渠在縣西北四十里義林鄉信義村引漆沮水溉
民田十五里(長安志)又南為
永興渠起洪水鎮灌田至上官村(縣志)今因岸高河
深移於蒙家灘開渠經流上官村至南吳堡止灌
田二百畆(縣冊)
洞子渠起十八坊灌鐵佛寺田(縣志)今十八坊赤兔
坡續開白馬渠因移洞子渠口於金臺堡經流澗
里至董家堡止灌田五百畆又南為
河西廣濟渠起侯家灘至西閭村灌田六百畆雍
正三年新開(縣冊)又南為
永壽渠起西閭村至官莊里(縣志)今因西閭村新開
廣濟渠乃移永壽渠口於覓子鎮灌田七百畆(縣冊)
又南為
長澤渠起姚一坊灌至盤龍寺(縣志)灌田六百畆(縣冊)
長澤渠在縣西北三十里義林鄉西陽村引漆沮
水溉田十五里(長安志按長安志引漆沮河者有高望渠在縣西北二十五里閭)
(村溉田三里今縣境無此渠名以地度之應在今廣濟永壽二渠間又長安圖說載石川東岸渠七)
(判官楊家文相永濟石水閻渠陽九也西岸渠六偃武白馬長澤西長澤東高望楊陵保也今判官)
(永濟石水陽九偃武白馬長澤仍前名餘異)
金定渠在縣西十里引趙氏河水經流堡裡村西
渠村灌田千餘畆(縣冊)渠起盤龍灣抵義城石川深
二丈五尺闊一丈八尺長二十餘里又築堰為障
水計長十二丈底闊一丈五尺頂闊八尺邑侯劉
公兌開(喬因阜撰金定渠記)
直城渠在縣西十五里(縣圖)引温泉水一名簿臺河
(長安志渠圖)邑水灌田次者温泉河也泉東流與澤多
泉合未合時引泉水歴南岸灌齊堡村者為直城
渠(縣志)渠自温泉起抵縣西北城壕灌田二百餘畆
(縣冊)直城渠在縣西南二十里溉民田二十里(長安志)
温泉水既與澤多泉合由北岸引以灌田者為
懷德渠(縣志)渠自齊堡村起經縣城北門外又東經竇
村北至華家洞南窰村灌田二千二百畆今下流
稍淤(縣冊)懷德渠支分為
順城渠即玉帶渠(縣圖)渠先起老堰止焦村傍河易崩
損知縣劉兌分懷德渠水由温泉石橋槽而南至
於縣隍更渠名玉帶民甚便之(縣志)玉帶渠分懷德
渠水横穿温泉河而南至縣北門外經流竇村灌
田一百五十畆又東為
圃田渠自縣東華家堡開渠經流平觀村定國寺
至趙家灣止灌田一千八百畆(縣冊按縣志引温泉河者有普濟)
(渠乃隆慶時邑人穿山灌南郭田者卒不就)
順陽渠在縣東北頻山下引東河水(縣圖)東河西河
即頻山之東西岔溝也山後為同官界地勢甚高
諸山之水皆自頻山下注㴻雨驟降合同官高阜
之水悉趨頻山分東西二河東河自趙老峪出分
為二派東曰順陽渠灌兩門村磐石村城西村美
原堡田六百畆(縣冊)西曰
薛家渠南灌薛家溝東灌仁義坊莊子鎮五家坊
西灌蓋村將軍村道賢村惠店荆家村東李村流
曲堡丈八村(縣志)今渠口猶存而各村堡支分小渠
大半圯廢利益無多(縣冊)西河出山南流其在河東
者為
孫家渠弘治間開濬灌小惠村田(縣志)昔時灌田三
千五百畆今上流壅塞所灌甚微(縣冊)其在河西者
為
朝陽渠灌鄒村田(縣志)昔時灌田三百五十餘畝近
因大雨衝决洞口坍塌灌溉無幾(縣冊)
(古渠堰附)鄭渠在縣北自三原縣流入又東入蒲城縣
界(古渠圖)北白渠大統十六年涇州刺史賀蘭祥
修富平堰開渠引水東注於洛(周書文帝本紀)在縣南二
十里來自三原溉富平脾陽大澤豐潤三鄉民田
四十里有斗門十五所其水東入漆沮河(長安志)三
鄉今皆撥屬三原(長安圖說)龍門堰在縣南二十里
石川堰在縣南二十里常平堰在縣東南二
十五里(長安志)今廢(縣冊)寇萊公渠在縣東南又南
入臨潼界渠在張閻良村經華陽張橋灌渭南田
有故跡世傳萊公修者(縣志)潼河在縣北三尺嶺
北說者謂𨗳潼河水而南由趙老峪出借順薛二
渠灌山前田歲可一二千頃潦不灌時引水令歴
蓋村而西從河故道至於後坡旱潦無恐其在此
乎(縣志)明時知縣時泰議疏鑿未成而罷(賈志)
醴泉縣
龍洞渠在縣東北六十里(縣圖)醴泉本漢谷口治所
在涇水西今猶有田在於涇東與其灌溉夫役不
及宋修石渠六縣夫亦無醴泉(長安圖說)白渠灌醴泉
仁義等里田(府志)醴泉在渠上游所溉之田甚少(涇陽)
(志)今分涇陽王屋一二三四斗内水與涇陽共灌
現灌本縣田三千三百九十畆(縣冊)
(古渠堰附)安谷水在縣北二十里明嘉靖四年谷中出
水居民引流灌田巴谷水在縣北八十里經昭
陵右灌田數十頃萬歴間邑人趙云璧創一渠其
利更溥(縣志)今廢(縣冊)屺峪河在縣南可資灌溉(賈志)
觀音泉在縣東北與巴谷水合流溉田(縣志)今無
灌溉利(縣冊)
延安府膚施縣
延利渠在縣南三里宋司馬光為麟州通判鑿引
入城(賈志按此渠一云宋龐藉知延州時所開)支分清淺流縱横貫
城市(司馬光和龐籍詩)渠久廢今城南石洞中猶鐫延利
渠三字雍正十年重修渠首在花石崖下引杏子
河水鑿石渠七十八丈五尺土渠三里餘經流沙
梁南寺灌田數百畆(縣冊)
按延安萬山環列地氣頗寒諸水&KR1088;高而來雨則
奔衝旱即枯涸故修渠築堰視他郡較難然賈志
載安塞之延洛諸水及安定之潘陵黑牛諸川俱
云可資灌溉而府志亦言延安流水可以灌田而
民惰於疏濬則延郡之水利未興亦不得盡諉於
地也踵事經營其惠濟之大端歟
陕西通志卷三十九
