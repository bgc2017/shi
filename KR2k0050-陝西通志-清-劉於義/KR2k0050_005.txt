陜西通志卷五
建置四
唐
隋氏改州為郡高祖受命改郡為州自隋季喪亂權置
州郡倍於開皇大業之間貞觀元年悉令併省始於山
河形便分為十道曰關内道曰山南道開元二十一年
又分天下為十五道曰京畿關内道山南東道山南西
道(舊唐書地理志)凡州郡縣無所更置者皆仍隋舊(唐書地理志按通)
(典京畿道領京兆華隂馮翊扶風新平等郡關内道領延安榆林五原朔方等郡而新舊唐書不分列京)
(畿道仍以關内道統諸郡今仍之)
關内道古雍州之境京兆至綏銀等州東距河西抵
隴坂南據終南之山北邊沙漠又開元中以近畿之
州同華岐蒲為四輔(唐六典)上都初曰京城天寳元年
曰西京至德二載曰中京上元二年復曰西京肅宗
元年曰上都(唐書地理志)天授二年置鴻宜鼎稷等州制
云京兆之地一州獨治事多擁滯宜令雍州管内析
置五州(文苑英華)
京兆府京兆郡隋京兆郡武德元年改雍州天授元
年改京兆郡其年復舊開元元年改雍州為京兆府
(舊唐書地理志)京兆郡領縣二十(唐書地理志屬按天祐中仍以奉先隸同州)唐
京兆即隋大興城(宋敏求長安志)
萬年周萬年縣隋改大興武德元年復為萬年乾封
元年分置明堂縣理永樂坊長安三年廢天寳七年
改為咸寧乾元元年復名萬年(元和志)
長安乾封元年分置乾封縣理懷真坊長安三年廢
(元和志置按文苑英華作總章元年析二縣無元和志異)皇城南大街曰朱雀
街東萬年縣領之西長安縣領之(舊唐書地理志)城内為京
縣(唐六典)
咸陽隋廢縣武德二年復分涇陽置初治鮑橋其年
移治杜郵(舊唐書地理志)武德二年徙白起堡六年又徙便
橋西北即今縣(宋敏求長安志)
興平隋始平縣天授二年隸稷州大足元年還雍州
景龍四年送金城公主於此因改金城至德二年改
興平縣(舊唐書地理志)景龍四年改金城移治馬嵬故城復
還故治改為興平尋復為金城今又為興平(括地志)
雲陽武德元年析置石門縣三年以石門温秀置泉
州貞觀元年州廢省温秀更石門曰雲陽雲陽曰池
陽八年省雲陽更池陽曰雲陽天授二年以雲陽置
鼎州大足元年州廢(唐書地理志)武德二年移雲陽於縣
南十五里治水衝城(寰宇記)雲陽鎮在涇陽縣北三十
里即舊雲陽縣長街鎮在涇陽縣北五十里即故鼎
州(涇陽縣志)
涇陽隋縣天授二年隸鼎州大足元年還雍州(舊唐書地)
(理志)
三原武德四年移治清父南故任城改為池陽六年
又移故所改置華池縣仍分置三原縣屬北泉州貞
觀二年廢三原仍改華池為三原縣屬雍州天授元
年改隸鼎州大足元年隸京兆府(舊唐書地理志志按北泉州新唐)
(作泉州清父南雍大記作清水谷)
渭南武德元年隸華州五年還隸雍州天授二年析
渭南慶山置鴻門縣以渭南慶山等縣置鴻州尋省
鴻門大足元年州廢開元二十五年更置(唐書地理志)天
授中於零口置鴻州(渭南縣志)
昭應隋新豐縣治古新豐城北垂拱二年改為慶山
縣神龍元年復為新豐天寳二年分新豐萬年置會
昌縣七載省新豐縣改會昌為昭應治温泉宫北(舊唐)
(書地理志)昭應在驪山下慶山在東北(臨潼縣志)
高陵隋縣天授二年隸鴻州大足元年還雍州(舊唐志)
武德元年析置鹿苑縣貞觀元年省(唐書地理志)鹿臺城
在縣南二十五里有果園名鹿苑唐置縣(賈志)
同官屬宜州貞觀十七年改屬雍州天授二年改屬
宜州大足元年還屬雍州(舊唐書地理志)
富平隋縣天授二年隸宜州大足元年還隸雍州(舊唐)
(書地理志)開元間徙富平縣於義亭城即舊縣地在今富
平東北十里(賈志)
藍田武德二年析置白鹿縣三年更曰寧民又析藍
田置玉山縣貞觀三年皆省(唐書地理志)寧民故城在藍
田西南三十二里玉山故城在縣東四十三里今名
萬金堡(宋敏求長安志)
鄠京兆郡領鄠縣(唐書地理志)
奉天文明元年析醴泉置乾寧二年以縣治乾州及
覃王出鎮又以畿内之好畤武功盩厔醴泉隸之(唐書)
(地理志)奉天縣文明元年以管乾陵分醴泉置天授二
年隸稷州大足元年還雍州(舊唐書地理志)唐乾寧二年改
置乾州以在長安西北隅故名(賈志)
好畤故上宜武德二年析醴泉置好畤貞觀八年廢
上宜入岐陽二十一年省好畤岐陽復置上宜又更
上宜曰好畤(唐書地理志)好畤武德二年置屬雍州三年
改隸稷州貞觀元年復屬雍州天授二年改隸稷州
大足元年還屬雍州(舊唐書地理志)唐置好畤縣於漠谷東
南今奉天西北六里隋太子莊陵城是(宋敏求長安志)
武功武德三年以武功置稷州又析始平置扶風縣
貞觀元年州廢省扶風天授二年復置稷州大足元
年州廢(唐書地理志)武功大足元年屬雍州(舊唐書地理志)武德
三年置稷州因后稷所封為名貞觀元年廢州以縣
屬京兆(元和志)
醴泉武德九年析置温秀縣後省醴泉貞觀十年析
雲陽咸陽復置(唐書地理志)天授元年改隸鼎州大足元
年還雍州(舊唐書地理志)醴泉城在縣北十里即古仲橋城
貞觀十一年置今為泔北鎮温秀嶺在縣東北四十
里武德元年析置温秀縣(賈志)
華原義寧元年以華原置宜君郡武德元年曰宜州
貞觀十七年州廢以華原隸雍州垂拱二年更華原
曰永安天授二年復置宜州大足元年州廢神龍元
年復永安曰華原天祐二年李茂貞墨制以縣置耀
州(唐書地理志)華原在耀州北五里(馮志)
美原舊宜州土門縣貞觀十七年廢咸亨二年又置
改為美原縣天授二年又屬宜州大足元年還屬雍
州(舊唐志)天祐二年李茂貞墨制以縣置鼎州(唐書地理志)
富平縣東北六十里有美原故城唐改土門為美原
即此(耀州志)
華州華陰郡上輔義寧元年析京兆郡之鄭華陰置
垂拱二年曰大州神龍元年復故名上元二年又更
名大州寳應元年復故名乾寧四年曰興德府光化
三年復為州縣四(唐書地理志)
鄭開皇四年縣移於廢華州城唐武德四年自州城
移於州東一里興元元年仍移縣於州西三里官路
南(縣道記)
華陰垂拱元年更名仙掌天授二年析置潼津縣在
關口後隸虢州聖歷二年来屬長安中省神龍元年
復曰華陰上元二年曰太隂寳應元年復故名(唐書地理)
(志)潼津故縣令廢為驛(賈志太按寰宇記作寳歷中改隂宜以唐志為正)
下邽本隸同州垂拱元年來屬(唐書地理志縣按下邽在今渭南北)
櫟陽故萬年隸雍州武德元年更名又析置平陵縣
二年更平陵曰粟邑貞觀八年省天祐三年来屬(唐書)
(地理志)貞觀八年廢粟邑併櫟陽天授三年隸鴻州大
足元年還隸雍州(舊唐書地理志)粟邑廢鎮在櫟陽縣東四
十里石川河東(宋敏求長安志東按櫟陽在今臨潼縣北)
同州馮翊郡上輔隋馮翊郡武德元年改為同州天
寳元年改馮翊郡乾元元年復為同州(舊唐書地理志)縣八
(唐書地理志)
馮翊武德九年析置臨沮縣貞觀九年省(唐書地理志)
朝邑武德三年析置河濱縣貞觀元年省乾元三年
曰西河隸河中府大歷三年復為朝邑還隸同州(唐書)
(地理志)
韓城武德八年徙置西韓州貞觀八年州廢以韓城
来屬天祐二年更名韓原(唐書地理志)
郃陽武德八年西韓州領郃陽縣貞觀八年廢西韓
州縣還屬同州(舊唐書地理志)
夏陽武德三年分郃陽置河西縣又於縣置西韓州
貞觀八年廢州以縣屬同州乾元三年改為夏陽(元和)
(志)乾元三年隸河中府後復来屬(唐地理志)夏陽故城在
郃陽縣東南四十里(郃陽縣志)
白水白水隋縣(舊唐書地理志)唐馮翊郡白水縣(唐書地理志)
澄城武德三年析置長寧縣貞觀八年省(唐書地理志)長
寧城在澄城西北四十里長寧河南故址猶存(澄城縣志)
奉先本屬同州開元四年以縣置橋陵改為奉先縣
屬京兆(元和志)天祐三年来屬(唐書地理志)奉先故城在蒲
城縣東三十里今名奉先里(賈志)
商州上洛郡隋上洛郡武德元年改為商州天寳元
年改上洛郡乾元元年復為商州(舊唐書地理志)縣六(唐書地理)
(志府除上津一縣在今湖廣鄖陽界餘五縣在陕省境内)
上洛商州上洛郡治上洛縣(唐書地理志)
豐陽豐陽舊治吉川城麟德元年移理豐陽川(舊唐書地)
(理志)武德元年自故豐陽川移於商州南百六十里甲
水西五十步麟德元年又移於新理(寰宇記陽按豐陽即山縣)
洛南舊治拒陽川顯慶三年移理清川(舊唐書地理志)
商洛武關西一百二十里有商城謂故邑城也唐武
德二年移於新所(荆州記)商洛在商州東八十里(九域志)
乾元本安業縣萬歲通天元年析豐陽置景龍三年
隸雍州景雲元年來屬乾元元年更名隸京兆尋還
屬(唐書地理志)永泰元年徙治縣西北六十里長慶二年
復徙於縣治光啟二年又徙縣於縣西王峪龍紀元
年復歸舊縣(宋敏求長安志)唐始分豐陽立安業即鎮安境
(山陽縣志)
鳳翔府扶風郡上輔本岐州至德元年更郡曰鳳翔
二載復郡故名號西京為府上元二年罷京元年曰
西都未幾復罷都縣九(唐書地理志年按唐書肅宗本紀寳應元以鳳翔為西)
(都唐志元年上遺寳應二字)武德元年為岐州至德元年改為鳳
翔郡乾元元年改鳳翔府(元和志)
天興本雍縣至德二載曰鳳翔析置天興縣寳應元
年省鳳翔入天興(唐書地理志)雍縣至德二載分置鳳翔
縣永泰元年廢改雍縣為天興縣(元和志)至德二載析
置天興縣於城南七里(鳳翔縣志)
岐山貞觀七年析岐山及上宜置岐陽縣八年省上
宜入岐山永徽五年復置元和三年省(唐書地理志)岐山
舊縣在今岐山縣龍尾鎮北五里有遺址武德初析
置岐陽縣於龍尾坡貞觀八年又移豬泉驛南十里
至德中仍名岐山即今縣(賈志)
扶風本漢美陽縣地武德二年分岐山縣置圍川縣
屬岐州(按縣以湋水取名俗訛湋為圍)四年隸稷州貞觀元年廢稷
州以縣屬岐州八年改為扶風(元和志)武德初置湋川
縣即今治(賈志)
麟遊隋麟遊郡武德元年改麟州貞觀元年廢州以
縣隸岐州(舊唐書地理志)縣初治仁壽宫貞觀六年自宫城
移於縣理(寰宇記)
普潤本屬麟州貞觀元年來屬(舊唐書地理志)普潤在麟遊
縣西一百二十里(賈志北按在西)
寳雞隋陳倉縣至德二年二月十五日改為鳳翔縣
十八日改為寳雞(舊唐書地理志)陳倉城在縣東二十里(賈志)
虢隋縣貞觀八年廢入岐山縣天授二年復分岐山
置虢縣(舊唐書地理志)故城在寳雞縣東六十里(明一統志)
郿義寧二年置郿城郡又析置鳳泉武德元年曰郇
州三年州廢以郿隸稷州七年来屬貞觀八年省鳳
泉(唐書地理志)武德三年移縣於郇州(寰宇記)斜城在渭水
南斜口武德初置郇州城址尚在(賈志俱按唐以前郿縣治渭北自)
(唐始移渭南)
盩厔本隸雍州武德二年析置終南縣貞觀八年省
天寳元年更名宜壽至德二載復故名乾寧中隸乾
州天復元年米屬(唐書地理志)武德三年屬稷州貞觀二
年還雍州天授二年屬稷州大足元年還雍州(舊唐書地)
(理志)宜壽城在縣西一里(宋敏求長安志)武德二年於盩厔故
城置終南縣(雍大紀)終南故城在盩厔縣東三十里舊
縣谷(賈志)
邠州新平郡隋新平郡武德元年改為豳州天寳元
年改新平郡乾元元年復為邠州(舊唐書地理志)縣四(唐書地理)
(志)開元十二年以豳字與幽字相涉詔改為邠(元和志)
長武魏曰淺水貞觀中裁縣而隸於邠(三水縣志)
新平武德元年屬豳州(元和志)漆縣唐為新平縣(禹貢錐指)
廣德元年吐蕃焚略移縣東北三十里職田鎮元和
四年復移舊治隴川堡盖即寰宇記所云隴堡矣(新平)
(縣志邠按新平今州)
三水開皇三年屬邠州唐因之(元和志)在州東北六十
里(九域志)
永壽武德二年分新平置神龍三年改屬雍州景龍
元年復屬邠州(舊唐書地理志)武德二年分新平縣南界於
縣理北三十里永壽原西置永壽縣貞觀二年移於
州東南八十里興元元年又移於順義店即縣理是
也(元和志)武德四年南移於義豐塠(寰宇記)
宜禄貞觀二年分新平置宜禄縣後魏舊名也淺水
原即縣理所(元和志長按宜禄今武)
隴州汧陽郡隋置隴東郡武德元年改隴州天寳元
年改汧陽郡乾元元年復為隴州(舊唐書地理志)縣三(唐書地理)
(志)
汧源隴州汧陽郡治汧源縣(唐志)漢汧縣唐為汧源縣
(禹貢錐指州按汧源即今隴治)
汧陽隴州領汧陽縣(唐書地理志)縣西五里暉河西北有
舊城乃隋唐舊治(汧陽縣志)
吳山本長蛇義寧二年置貞觀元年更名上元二年
曰華山尋復曰吴山武德元年以南由縣置含州四
年州廢元和三年省入焉(唐書地理志)貞觀元年治槐衙
堡上元元年移治龍盤城(舊唐書地理志)吴山縣故城今為
縣頭鎮本漢隃麋縣(隴蜀餘聞)吳山縣在隴州東南一百
二十里(賈志)
鄜州洛交郡隋上郡武德元年改為鄜州天寳元年
改洛交郡乾元初復為鄜州(舊唐書地理志)縣五(唐書地理志)
洛交隋置洛交縣(舊唐志)唐鄜州洛交郡領洛川縣(唐書)
(地理志)
三川鄜州洛交郡領三川縣以華池水黑水洛水三
水會同因名(舊唐書地理志)三川縣西北至州六十里本漢
翟道縣地(元和志六按有三川鎮在州南十里即故縣)
直羅隋直羅城武德三年分三川洛交二縣於此置
縣因城為名(元和志)鄜州西百二十里有直羅巡司即
舊直羅縣(鄜州志)
甘泉武德元年分洛交縣於伏陸城置縣取城為名
天寳元年改為甘泉縣本漢雕隂縣城在今縣南四
十里(元和志)有甘泉在縣南五里唐改縣名甘泉因此
(甘泉縣志)
坊州中部郡周天和七年元皇帝作牧鄜州於此置
馬坊武德二年分鄜州置坊州以馬坊為名天寳元
年改中部郡乾元元年復為坊州(舊唐書地理志)坊州武德
二年析鄜州之中部鄜城置縣四(唐書地理志部按坊州在今中)
中部隋曰内部武德元年屬鄜州二年改中部屬坊
州(舊唐書地理志)
宜君本隸宜州貞觀十七年州廢縣亦省二十年復
置縣隸雍州永徽二年縣又省龍朔三年析中部同
官復置来屬(唐書地理志)三年復置宜君縣理古祋祤城
北(舊唐書地理志)
昇平天寳十二載析宜君置寳應元年省後復置(唐書)
(地理志)唐分宜君昇平等鄉置以鄉為名東南去宜君
三十五里尋以吐蕃侵破移縣在横林川東(寰宇記)
鄜城隋縣武德元年屬鄜州二年改屬坊州(舊唐書地理志)
唐末以縣置翟州(唐書地理志)鄜城在洛川縣東南七十
里(賈志)
丹州咸寧郡義寧元年於義川置丹陽郡武德元年
改為丹州天寳元年改咸寧郡乾元元年復為丹州
(舊唐書地理志)縣四(唐書地理志)永徽二年移於赤石川(元和志)故
丹州城在宜川縣東北二十九里(寰宇記)
義川義寧元年於舊城置丹陽郡縣在城内永徽初
移新里(元和志)
雲巖武德元年析義川置(唐書地理志)雲巖縣開皇三年
移就廢樂川縣後廢唐初復置於迴城堡咸亨四年
移居庫利川開元三年移於東南百步即理所(寰宇記)
(按雲巖鎮在宜川縣西北即故雲巖縣)
汾川西南至州七十里大業二年屬延州武德元年
屬丹州(元和志)隋移土壁堡開皇二十三年移於甘泉
坊即縣理(寰宇記)
咸寧隋縣治白水川景龍二年移長松川(舊唐書地理志按)
(咸寧在宜川東北)
延州延安郡隋延安郡武德元年改為延州天寳元
年改延安郡乾元元年復為延州(舊唐書地理志)開元二年
為都督府尋罷府為州(元和志)縣十(唐書地理志)
膚施隋屬延安郡唐因之(元和志)魏東夏州治廣武唐
改延州治膚施(通鑑注)
延長本延安武德二年以縣置北連州并置義鄉齊
明二縣以隸之貞觀二年州廢省二縣入延安來屬
廣德二年更名(唐書地理志)延安大業末廢貞觀六年又
置移於府北去斤川廣德二年改為延長(元和志)
臨真武德元年隸東夏州貞觀二年州廢来屬(唐書地理)
(志)大業二年移就葛雞城武德三年又移就流川(寰宇)
(記)漢定陽縣唐為延州臨真縣(通鑑注)臨真廢縣在甘
泉縣東一百八十里(賈志)
金明金明隋廢縣武德二年置北武州領開遠全義
崇德永安安義五縣復分膚施置金明縣貞觀二年
廢北武州以開遠等五縣併入金明縣(舊唐書地理志)金明
故城在延州北五十里(寰宇記永按金明縣在今安塞縣北安縣後為永安鎮)
豐林武德四年僑置雲州及雲中榆林龍泉三縣八
年州廢省龍泉入臨真省雲中榆林入豐林(唐書地理志)
豐林隋末廢武德元年復置(寰宇記)豐林鎮即古豐林
縣在膚施東南(膚施縣舊志按在縣東)
延川武德二年招慰稽胡置基州又置義門縣以義
門置南平州三年析綏州之城平置魏平縣四年廢
南平州省義門魏平五年更基州曰北基州貞觀八
年州廢來屬(唐書地理志)
敷政隋因城縣武德二年移治於金城鎮改為金城
縣又於界内置永州領金城洛盤新昌土塠四縣貞
觀四年移永州於洛源縣八年廢洛盤等三縣併入
金城屬延州天寳元年改金城為敷政(舊唐書地理志)敷政
廢縣在安塞縣西南一百三十里置巡檢司(明一統志)西
縣堡即敷政縣故基其街舍遺蹟尚存(安塞縣志施按金志膚)
(縣有樂盤鎮即唐廢落盤縣故址)
延昌武德二年置北平州貞觀三年廢十年於廢州
置罷交縣天寳元年改名為延昌縣(舊唐書地理志按北平州新)
(唐志作北仁州)本漢高奴地貞觀十年置罷交縣取城北罷
交谷為名(元和志)延昌縣在今安塞縣北一百三十里
(安塞縣舊志)
延水武德二年分延川縣置西和州領安人修文桑
原三縣貞觀二年廢西和州以修文桑原併入安人
屬北基州二十二年改為弘風縣神龍元年改為延
水(舊唐書地理志)延水縣在延川縣東南七十里(延安府志)
門山隋廢縣武德三年分汾川縣置治宋斯堡總章
二年移治庫利川(舊唐書地理志)武德三年隸丹州廣德二
年來屬(唐書地理志)門山縣在今縣北一百里門山村有
古城二十餘丈(宜川縣志)
夏州朔方郡縣三(唐書地理志)朔方郡隋末為梁師都所
據貞觀二年討平之改為夏州天寳元年改為朔方
郡乾元元年復為夏州(元和志)貞觀七年於德静縣置
長州十三年廢長州以德静長澤二縣來屬(舊唐書地理志)
榆溪州在衛城西四十里有廢址俗名古城兒(賈志按)
(明一統志謂夏州即寧夏衛故諸志相沿俱譌今按通典及元和志夏州東至銀州一百八十里東南至)
(延州四百里又續通典綏州北至夏州二百六十里以地界考之夏州在今榆林府界内無疑明一統志)
(及諸說俱謬)
朔方隋巖綠縣貞觀二年改為朔方縣永徽五年分
置寧朔縣長安二年廢開元四年又置九年又廢還
併入朔方(舊唐書地理志懷按朔方在今榆林府遠縣)
德静隋縣貞觀七年屬北開州八年改北開州為化
州十三年廢化州以縣屬夏州(舊唐書地理志)德静縣西南
至州八十里(元和志遠按德静在今懷縣界)
寧朔武德六年置南夏州貞觀二年州廢縣省入朔
方五年復置來屬長安二年省開元四年又置九年
省其後又置(唐書地理志)寧朔縣西北至州一百二十里
(元和志林按寧朔在今榆縣界)
綏州上郡本雕陰郡地唐初没梁師都武德三年以
歸民於延州豐林縣僑置六年徙治延川境七年徙
治魏平貞觀二年師都平歸治上縣天寳元年更郡
名縣五(唐書地理志)唐末蕃寇侵擾所管五縣並廢(寰宇記)
龍泉本上縣天寳元年更名(唐書地理志)唐龍泉縣以龍
泉為名(寰宇記)龍泉縣在綏州東三里(延安府志)
延福武德六年析置北吉州并置歸義洛陽二縣又
析置羅州并置石羅開善萬福三縣又析置匡州并
置安定源泉二縣貞觀二年州縣皆廢(唐書地理志)延福
縣在吳堡縣城北三十里楊家原唐長慶間置故址
猶存(葭州志)匡州城在延福縣西北五十里武德中置
(寰宇記縣按延福在今吴堡界為地幾何寧堪析置三州七乎武德之初梁師都尚未平即葭州亦未)
(歸版圖不過權設州縣虚存名號是以故蹟多不可考云)
綏德隋縣武德二年復置六年又分置雲州領信義
淳義二縣龍州領風鄉義良二縣貞觀二年二州及
縣俱廢地并入綏德(舊唐書地理志)後魏分上郡南界丘尼
谷置縣武德二年移於吐延水北即縣理也(元和志按綏)
(德在今清澗界)
城平隋舊縣武德三年又置魏平縣屬南平州又置
魏州領安故安泉二縣七年又於魏平城中置綏州
并大斌縣貞觀二年廢南平州清州(按清州恐係魏州之訛)及
魏平安故安泉三縣移綏州治於上縣大斌治於今
所(舊唐書地理志)寬州名勝志云在綏州廢城平縣内今清
澗縣東三十里有石城故寬州也縣志云即今山後
砦唐初置(賈志三按新舊唐志並無寬州只云武德年置魏州或係唐末改建)
大斌武德七年徙治魏平城取稽胡懷化文武雜半
以名(唐書地理志)貞觀二年移治今所(舊唐書地理志德按大斌在今綏)
(州西北)
銀州銀川郡隋雕隂郡之儒林縣貞觀二年平梁師
都置銀州(隋舊名)天寳元年改為銀川郡乾元元年復
為銀州(舊唐書地理志)貞觀二年析綏州之儒林真鄉置縣
四(唐地理志)
儒林大業二年廢銀州縣屬雕隂貞觀二年重置銀
州縣又屬焉(元和志脂按儒林在今米縣界)
眞鄉周屬銀州唐因之(元和志)在米脂縣東北一百五
十里(延安府志)唐貞州置於銀州真鄉縣(葭州志)
開光隋縣貞觀二年屬綏州八年改屬柘州十三年
柘州廢屬銀州(舊唐書地理志)開光縣大業中廢入真鄉貞
觀二年平梁師都復置(寰宇記)開光故城在葭州北一
百里(葭州志)
撫寧隋舊縣貞觀二年屬綏州八年改屬銀州治龍
泉川開元二年移於今所(舊唐書地理志)撫寧縣在州東南
八十里(寰宇記吴按撫寧今米脂地又延安府志云堡縣唐為石州定胡縣地)
麟州新秦郡開元十二年析勝州之連谷銀城置十
四年廢天寳元年復置縣三(唐地理志)天寳元年王嗣忠
奏割勝州連谷銀城兩縣置麟州其年改為新秦郡
乾元元年復為麟州(舊唐書地理志)麟州在城北六十里本
漢新秦地唐置麟州今在塞外(神木縣志)
新秦開元二年置七年又置鐵麟縣十四年州廢皆
省天寳元年復置新秦(唐地理志年按唐志云新秦縣開元二置至麟州又云)
(開元十二年置或先置縣而後始置州郡耶否則十字係衍文)
連谷貞觀八年置連谷縣屬勝州天寳元年割屬麟
州(元和志)連谷在神木縣北六十里(馮志)連谷縣在麟州
北十里(神木縣志)
銀城貞觀二年置四年隸銀州八年隸勝州(唐志)舊屬
勝州天寳元年来屬(舊唐書地理志)銀城縣在城南四十里
本魏石城(神木縣志)
勝州榆林郡隋置勝州大業為榆林郡武德中復置
勝州天寳元年復為榆林郡乾元元年復為勝州領
縣二(舊唐書地理志)
榆林勝州治榆林縣本漢沙南縣地西近榆林即漢
之榆溪塞因名(元和志東按榆林在今府谷北河套中)
河濱隋榆林郡地貞觀三年置雲州於河濱因置河
濱縣四年改為威州八年州廢河濱屬勝州(舊唐書地理志)
貞觀三年置河濱縣東臨河岸因以為名黃河在縣
東一十五步渡河處名君子津(元和志)縣在州南一百
九十里(寰宇記東按河濱在今府谷北河套中)
豐州九原郡隋文帝置後廢貞觀四年以突厥降附
置豐州不領縣二十一年廢入靈州二十二年又改
豐州天寳元年改九原郡乾元元年復為豐州領縣
二(舊唐書地理志)東南至夏州七百五十里西北至河西城
八十里又廢豐安縣在州東南四十里開皇六年置
鎮麟德元年改為安豐縣天寳末廢(元和志)
九原永徽四年於郭下置九原縣又九原本漢之廣
牧舊地(元和志西按漢廣牧在榆林府北河套中)
永豐隋縣武德六年省永徽元年復置(舊唐書地理志)永豐
縣在州西一百十六里本漢臨戌舊地(元和志)
安北都護府本燕然都護府龍朔三年曰翰海都督
府總章二年更名開元二年治中受降城十年徙治
豐勝二州之境十二年徙治天德軍縣二(唐書地理志)天
德舊城在西城正東微南一百八十里其處見有兩
城本是永清柵即隋氏大同城舊理去本城約三里
(元和志河按在榆林府北北岸)
隂山天寳元年置(唐書地理志北按隂山縣在榆林府河北岸)
通濟安北大都護府領通濟縣(唐書地理志北按通濟在榆林府河北)
(岸)
宥州調露元年於靈夏南境以降突厥置魯麗含塞
依契州謂之六胡州長安四年併為匡長二州神龍
三年置蘭池都督府分六州為縣開元十年復置魯
麗契塞四州十八年復置匡長二州二十六年置宥
州及延恩等縣其後僑治經略軍至德二載更郡曰
懷德乾元元年復故名寳應後廢元和九年於經略
軍復置距故州東北三百五十里十五年徙治長澤
為吐蕃所破長慶四年復置縣二(唐書地理志)廢宥州在
鹽州東北三百里在夏州西北三百里(元和志今按宥州在靖)
(邊北河套中)
延恩開元二十六年以故匡州地置又以故塞門縣
地置懷德縣以故蘭州之長泉縣地置歸仁縣寳應
後皆省元和九年復置延恩(唐書地理志)
長澤本隸夏州貞觀七年置長州十三年州廢隸夏
州元和十五年來屬(唐書地理志)長澤縣東北至州一百
二十里(元和志縣按長澤在今靖邊界又定邊唐爲鹽州五原郡地)
中受降城三受降城景雲三年張仁愿所置也先是
朔方軍與突厥以河爲界仁愿取漠南地於河北築
三受降城以拂雲祠爲中城與東西兩城相去各四
百餘里又中受降城本秦九原郡地(元和志)宋祈曰中
城南直朔方(通鑑注)中城在廢夏州北八百里(禹貢錐指按)
(中城在榆林府北河北岸)
西受降城在豐州西北八十里漢朔方郡臨河縣故
理處開元初為河水所壞十年總管張說於故城東
别置新城(元和志西按東受降城在山大同界)西城在豐州北黃河
外八十里(通鑑注)
大同城自十賁故城十里至寧遠鎮又五十里至安
樂戍其東壖有古大同城今大同城故永濟柵也(唐書)
(地理志去按唐大同城在中受降城西二百二十里西南永清柵五里在今榆林府西北河北岸)
金州漢隂郡屬山南東道隋西城郡武德元年改為
金州天寳元年改為安康郡至德二載改為漢南郡
(按新唐志作漢隂郡)乾元元年復為金州領六縣(舊唐書地理志按山南)
(東道治襄州領州府十七惟金州一州隸陜西故不錄)
西城州所理(舊唐書地理志州按西城今興安)
洵陽漢縣名武德元年置洵州又分洵陽置洵城驢
川二縣七年廢洵州三縣屬金州貞觀二年省驢川
八年省洵城併入洵陽(舊唐書地理志)驢川縣旬陽縣西三
十里與閭川水相近即今閭川舖(洵陽縣舊志閭按驢川縣一作川)
淯陽本黃土天寳元年更名大歷六年省入漢隂永
貞元年復置(唐地理志陽按淯陽在今洵縣)
石泉聖歷元年曰武安神龍元年復故名大歷六年
省入漢隂永貞元年復置(唐地理志)大歷六年以戶口散
落併入漢隂永貞元年姜公輔於舊所復立(寰宇記)姜
公輔於州西九十里石泉壩更置石泉縣(興安州志)
漢隂安康縣武德元年置西安州立寧都廣德二年
改西安州為直州州廢省寧都廣德二縣入安康至
德二年改為漢隂縣(舊唐書地理志)紫陽唐漢隂縣地(雍勝略)
寧都故城在漢隂縣東南七十里(漢隂縣舊志郁按新唐志作寧)
平利武德元年以故吉安置大歷六年省入西城長
慶初復置(唐書地理志)武德元年於上廉城置平利縣八
年又移於古聲口戍南聲水之東黃洋之北即縣治
也(寰宇記)平利縣舊基在縣東一百三十里女媧山之
東(馬志屬按以上六縣金州)
豐利魏分錫縣置武德元年屬上州貞觀十年州廢
屬均州(舊唐志)豐利城在平利縣東北一百七十里(平利)
(縣舊志)
山南西道山南道古荆梁二州之域唐金梁洋鳳興
等州東接荆楚西抵隴蜀南控大江北據商華之南
(唐六典)太宗元年分山南道開元二十一年分山南東
西道(唐地理志)山南西道治漢中(鄭樵通志)
興元府漢中郡隋漢川郡武德元年置梁州開元十
三年改褒州二十年又為梁州天寳元年改漢中郡
乾元元年復為梁州興元元年升興元府領縣五(舊唐)
(書地理志)開元十三年以梁涼聲相近更名褒州(唐書地理志)
南鄭梁州興元府南鄭縣州所理(舊唐書地理志)
褒城義寧三年改為褒中貞觀三年復為褒城(舊唐書地)
(理志西按有黑水廢縣在縣西北馬道西百里天復二年川將王宗播攻興元破黑水堡城砦即此)
城固武德二年更名唐固三年析置白雲縣九年省
貞觀二年復故名(唐書地理志)白雲縣在縣東北三十里
白雲山(城固縣志)
西武德二年以縣置褒州析利州之綿谷置金牛縣
八年州廢二縣來屬寳歷元年省金牛縣入焉(唐書地理)
(志)金牛縣漢褒縣地開元十八年自褒城縣西四十
里故縣移就白土店置即縣治南臨東漢水西臨陳
平水(寰宇記)白土店即金牛鎮今為驛在寧羌州東北
七十里(禹貢錐指西按西縣在今沔縣四十里)
三泉武德四年分綿谷縣置南安州領三泉嘉牟二
縣八年廢南安州及嘉牟縣以三泉屬利州天寳元
年改屬梁州移治沙溪之東(舊唐書地理志)天寳元年自縣
西南一百二十里故縣移理於嘉陵江東一里關城
倉陌沙水西即縣理(寰宇記縣三泉在今寧羌州西北嘉牟在州南入四川境)
洋州洋川郡隋漢川郡西鄉縣武德元年割梁州三
縣置洋州天寳元年改為洋川郡乾元元年復為洋
州(洋州舊志)武德元年析梁州之西鄉黃金興勢置天寳
十五載徙治興道縣四
興道隋興勢縣貞觀二十三年改為興道(舊唐書地理志)洋
州在古洋州今西鄉境天寳初徙治於今洋縣即興
道故城(禹貢錐指)興道廢縣在洋州城東門内(明一統志)
西鄉武德四年析置洋源縣寳歷元年省(唐書地理志)武
德元年復於西鄉立洋州復移理興道以縣屬焉(元和)
(志)洋源縣在西鄉縣南二十里(馬志)
黃金黃金縣隋治巴嶺鎮貞觀三年移於今治(舊唐書地)
(理志)廣德後因羌亂權移於蚌湍元和以後仍移舊理
(寰宇記)縣西南至洋州一百三十里(元和志洋按賈志云在今縣東八)
(十里黃金谷)
真符本華陽開元十八年析興道置天寳三載省八
載復置因鑿山得玉冊更名隸京兆府十一載來屬
(唐地理志)本安陽縣地初置於棃園北以去州偏遠移縣
就桑坪店北(寰宇記)眞符縣在洋縣東六十里(賈志)
鳳州河池郡武德元年改為鳳州天寳元年復為河
池郡乾元元年復為鳳州(舊唐書地理志)縣三(唐書地理志按兩當河)
(池二縣在鞏昌界)
梁泉州郡治武德元年析置黃花縣寳歷元年省(唐書)
(地理志德按舊唐志作武四年置)黃花故城在鳳州北六十里本漢
故道縣地梁泉縣之梁道鄉也其東有黃花川故名
(寰宇記)
興州順政郡隋順政郡武德元年改為興州天寳元
年改為順政郡乾元元年復置興州(舊唐書地理志)領縣二
(唐地理志省按修城縣唐)
順政武德元年復置興州治順政縣本漢沮縣地(元和)
(志)今略陽縣治武興故城唐為興州順政縣(禹貢錐指)
長舉隋長舉縣本治槃頭城貞觀二年移於今所(舊唐)
(書地理志)鳴水縣長慶元年省入(唐書地理志)長舉廢縣先在
沔州北八十二里貞觀二年移治在州西一百二十
里(元一統志)
右唐錄道三府四州二十郡二十二縣暨城一百二
十其中更有置而復廢廢而復置而仍廢者不在
此數蓋唐於關中為畿内地高祖崛興權置既多
武后偽立紛更彌甚故較隋氏郡縣更為過之今
合新舊唐書兼採元和諸志一代建置斯為偹矣
五代
唐自僖宗以來日益割裂五代世亂文字不完時有廢
省不可考究其詳其可見者具之如譜又州縣凡唐故
而廢於五代若五代所置而見於後及縣之割隸後因
之者皆列以備職方之考(職方考而按唐書地理志不錄方鎮五代史錄之然軍)
(主兵戎非職方所掌也今非廢州府而特置之軍不錄)
京兆府唐上都昭宗遷洛廢為祐國軍梁初改京兆
府曰大安唐復為西京晉廢為晉昌軍漢改曰永興
周因之(職方考)梁開平元年復京兆府為雍州(五代史梁本紀)
唐同光元年復以大安府為西京京兆府(通鑑)漢府名
仍舊(遊城南紀注隸按書地理志京兆郡領縣二十五代割五縣耀州凢未經改割者悉仍唐舊)
大年梁開平中改大年後唐同光元年復故(寰宇記)
大安梁改大安縣後唐復舊(續通典)
咸陽興平涇陽昭應高陵藍田□(以上七縣)
(悉仍唐舊)
好畤乾寧中割屬威勝軍後唐天成三年還屬京兆
府(寰宇記)同光中隸鳳翔府長興元年還隸京兆(馬志按)
(好畤在今乾州)
武功同光中割屬鳳翔長興元年却還京兆(寰宇記)後
晉置武功郡後周復為縣(武功縣志)
醴泉乾寧中割屬乾州同光中還屬京兆(寰宇記)梁乾
化中以醴泉隸威勝軍後唐同光二年隸京兆(縣志)
奉先梁以京兆之奉先屬同州唐以奉先還隸京兆
(通考)周屬京兆府(西安府志)
乾祐商州乾元漢改曰乾祐割隸京兆(職方考)漢乾祐
二年又以年號名縣屬京兆(寰宇記)乾祐縣在鎮安縣
北七十里漢乾祐二年置(馮志縣按即今舊關)
三水晉屬晉昌軍後唐及漢俱屬京兆府(三水縣志)
永壽唐乾寧中割屬威勝軍後唐同光中改屬京兆
府(寰宇記)
乾州李茂貞以京兆奉天縣置乾州領縣一梁為威
勝軍(通考)同光中屬鳳翔府(寰宇記)梁改威勝軍後唐復
為乾州(乾州志)
奉天乾州李茂貞置治奉天(職方考)
耀州唐末李茂貞以京兆華原縣置耀州領縣一梁
改崇州後唐復為耀州以京兆之富平三原雲陽同
州之同官美原五縣來屬(通考)李茂貞以華原置茂州
尋改耀州(通鑑注)
華原耀州李茂貞置治華原縣(職方考)
雲陽唐京兆郡領雲陽縣(唐地理志)後唐同光中割屬耀
州在州南七十里(寰宇記)
三原後唐割屬耀州在州南五十里(寰宇記)
同官故屬京兆府(職方考)梁開平二年改屬同州後唐
同光元年屬耀州(宋敏求長安志六按同官在州北少東十里)
富平五代梁屬耀州(明一統志)後唐自雍州隸耀州(耀州志)
美原故屬同州李茂貞嘗置鼎州而治之梁改為裕
州後不見其廢時同光三年割隸耀州(職方考)美原梁
改裕州後唐廢裕州以美原屬同州又改屬耀州(通考)
華州五代俱有(職方考)唐同光元年為鎮國軍周顯德
元年降為州(寰宇記)
鄭華隂下邽櫟陽(縣按以上四俱仍唐舊)
渭南顯德三年自京兆割隸華州(寰宇記)
同州五代俱有(職方考)
馮翊同州儒學東馮翊廢縣為五代邑治(同州志今按馮翊)
(同州)
朝邑大歷初屬同州五代仍舊(明一統志)
韓城梁以韓城隸河中府唐以韓城還隸同州(通考)
郃陽梁以郃陽屬河中府唐以郃陽還隸(通考)梁割屬
河中府天成元年復故(寰宇記)
澄城梁割屬河中府後唐同光初復舊(寰宇記)
夏陽白水(縣按以上二俱仍唐舊)
商州五代俱有(職方考)開平三年商州軍亂(五代史梁本紀)
上洛豐陽商洛(縣按以上三皆仍唐舊)
洛南故屬華州周割隸商州(職方考)
岐州鳳翔府昭宗景福元年李茂貞攻興元取其地
詔以茂貞為鳳翔兼山南西道節度使茂貞於是盡
有鳳翔興洋十五州之地(唐書昭宗本紀)岐為鳳翔唐晉漢
周俱有(職方考)乾祐元年蜀改鳳翔曰岐陽軍(通鑑)
天興岐山扶風麟遊普潤寳雞虢郿
(縣按以上八皆仍唐舊)
盩厔唐同光元年割屬鳳翔(寰宇記)梁開平中隸大安
府後唐隸京兆府後晉天福元年隸鳳翔北漢仍隸
鳳翔(鳳翔縣志)
邠州五代俱有岐為静難軍晉罷軍(職方考)李茂貞開
平已後邠鄜坊入於梁(五代史李茂貞傳)
新平三水宜祿(縣按以上三俱仍唐舊)
隴州岐唐晉漢周俱有(職方考)通正元年王建遣王宗
綰攻岐取隴州(五代史蜀世家)
汧源汧陽吳山(縣按以上三俱仍唐舊)
鄜州岐五代俱有(職方考)梁開平三年劉知俊克鄜州
(五代史梁本紀鄜按唐鄜領縣五後唐又割坊州城來屬領縣六)
洛交洛川三川直羅甘泉(縣按以上五俱仍唐舊)
鄜城在鄜州東南一百二十里唐末李茂貞建為翟
州梁開平三年改曰禧州又改縣曰昭化後唐同光
元年復曰鄜城屬鄜州(寰宇記川按鄜城在洛東南)
坊州岐五代俱有(職方考)梁開平三年劉知俊克坊州
(五代史梁本紀隷按唐坊州領縣四後唐割鄜城鄜州領縣三)
中部宜君昇平(縣按以上三皆仍唐舊)
丹州岐五代俱有咸寧縣周廢(職方考)高萬興降梁梁
取鄜坊丹延(五代史高萬興傳寧按唐丹州領縣四周廢咸領縣三)
義川雲巖汾川(縣按以上三俱仍唐舊)
延州岐五代俱有(職方考)延州有東西二城其中限以
深澗(薛史)開平二年延州高萬興叛於岐(五代史梁本紀按唐延)
(州領縣十五代時省延昌領縣九)
膚施臨真金明豐林延川敷政延水
門山(縣按以上八俱仍唐舊)
延長唐武德二年移於濯筋川西南後唐天成三年
遭大水移就舊縣北一百步綠坡置(寰宇記)
夏州五代有(職方考)唐末拓跋思恭鎮夏州世有夏銀
綏宥之地(通考領按唐夏州三縣)
朔方静德寧朔(縣按以上三皆仍唐舊)
綏州五代有(職方考五按唐綏州領縣)
龍泉延福綏德城平大斌(縣按以上五皆仍唐舊)
銀州五代有(職方考四按唐銀州領縣)
儒林真鄉開光撫寧(縣按以上四皆仍唐舊)
宥州五代有(職方考長宥州僑治澤)
長澤(按長澤縣仍唐舊)
麟州唐晉漢周北漢俱有(職方考)廣順四年北漢麟州
刺史舉城降(通鑑)周顯德二年移壘小堡(元一統志領按唐麟州)
(三縣)
新秦連谷銀城(按以上三縣皆仍唐)
府州唐莊宗時折從阮招回紇歸國詔以府谷縣建
府州以契丹侵擾移州於留得人堡即今州理漢高
祖升府州為永安軍(寰宇記)府州領府谷一縣後唐以
麟州東北河濱地置(通鑑注)
府谷本河西府谷鎮後唐天祐七年升鎮為府谷縣
八年升建府州(續通典)唐末置府谷鎮屬麟州(通考)
金州故屬山東南道唐末入於蜀晉高祖置懷德軍
尋罷(職方考六按唐金州領縣)
西城洵陽淯陽石泉漢隂平利(按以上六縣皆仍唐)
(舊)
豐利(按唐屬均州五代仍舊)
興州興元府蜀為山南西道唐有尋屬後蜀(職方考)李
茂貞被梁圍興元遂入於蜀(五代史李茂貞傳)王蜀改興元
府為天義軍後復故(通考領按梁州唐五縣)
南鄭襃城城固西三泉(按以上五縣皆仍唐舊)
源州蜀有唐有尋屬後蜀(職方考)李思敬以洋州降於
王建(編遺錄)蜀避知祥諱改洋州為源州(寰宇記領按唐洋州四)
(縣)
興道西鄉黃金真符(按以上四縣皆仍唐舊)
鳳州岐蜀唐晉漢周俱有(職方考)李茂貞開平已後鳳
州入於蜀(五代史李茂貞傳)後蜀廣政十二年遣孫漢昭攻
下鳳州悉有王衍故地十八年周世宗伐蜀秦鳳復
入於周(五代史後蜀世家按鳳州領縣一)
梁泉(按梁泉縣仍唐舊)
興州屬蜀唐有尋屬後蜀(職方考)
順政長舉(按以上二縣仍唐舊)
右五代錄府三州二十三縣一百一十二夫五十
餘年間國更五姓力疲於戰攻故制闕於經理關
中州縣大抵多沿唐舊少所建革而歐史職方一
考尤極簡略今所編次悉依唐書地理志以縣係
州其有改革則分注之庶幾傳之宋代有所稽考
宋
五季迭興㝢縣分裂興國五年天下既一至道三年分
為十五路元豐又析為二十三曰京西南曰永興曰秦
鳳曰河東曰利州大抵宋有天下州郡沿革無大增省
(宋史地理志)宋為陜西路及河東路内夏銀綏鹽諸郡為西
夏所據慶歷初分陜西緣邊為秦鳳鄜延路熙寧五年
為永興等路紹興初置川陜等路富平之敗陜西五路
俱陷於金(通考)
永興路有二京兆(除河中府在山西界)州十五延同華耀邠鄜
商坊丹(除陜解等六州在河南山西省界)軍一保安其後延州改府
又增銀州醴州及綏德軍(宋史地理志)
京兆府京兆郡宣和二年詔永興軍守臣等銜不用
軍額稱京兆府縣十三(宋史地理志醴按武功後改隸州)
長安梁改大安後唐復舊宋因之(續文獻通考)
樊川舊萬年縣宣和七年改(宋史地理志縣按樊川今咸寧)
□唐宋俱屬京兆府(西安府志)
藍田唐屬京兆府宋因之(馮志)
咸陽唐屬京兆郡宋仍舊(明一統志)
涇陽宋京兆府領涇陽縣(宋史地理志)
櫟陽宋京兆府領櫟陽縣(宋史地理志七按櫟陽在臨潼東北十里)
高陵唐屬雍州宋屬永興軍(馮志)
興平唐興平縣宋因之(西安府志)
臨潼縣西至府五十里大中祥符八年避玉清昭應
宫名改縣曰臨潼(宋敏求長安志)
醴泉後唐同光二年以醴泉隸京兆政和八年改隸
醴州(醴泉縣志)
乾祐漢乾祐縣宋因之(續通考)舊縣在鎮安縣北八十
里(賈志)
清平軍本鳳翔府盩厔縣清平鎮大觀元年升為軍
隸京兆府清平軍使兼知終南縣事縣一(宋史地理志)
終南大觀元年置終南縣(宋史地理志)終南故城在盩厔
縣東三十里即漢盩厔城也(馬志)
商州上洛郡領縣五(宋史地理志廣按除上津在湖界)紹興二年守
臣以商虢降劉豫六年邵隆收復十二年金人求商
州乃割商秦之半存上津豐陽三十一年王彥復商
州(通考)
上洛商州治上洛(通考)
商洛商州領商洛縣(宋史地理志州按商洛在今商東)
洛南隋洛南縣宋因之屬商州上洛郡(馮志)紹興三年
割商秦之半畀金商之半即洛南地也(雒南縣志)
豐陽本屬商州紹興四年改屬金州(宋史地理志)紹興中
割商秦之半畀金以鶻嶺為界止存豐陽(通鑑注)
同州馮翊郡領縣六(宋史地理志)永興路建炎元年沒於
金(通考)
澄城後唐屬同州宋仍舊(續通考)
朝邑唐朝邑宋仍舊(續通考)
郃陽熙寧四年省夏陽為鎮入焉(宋史地理志)
白水唐省入奉先縣宋復置(續通考)
韓城元祐二年置(宋史地理志)
華州華隂郡領縣五(宋史地理志)建炎元年沒於金(通考)
鄭華州治鄭縣(通考)
下邽宋華州領下邽縣(通考南按下邽在渭縣北)
蒲城唐奉先縣開寳四年改建隆中自京兆隸同州
天禧三年自同州來隸(宋史地理志)開寳四年改同州奉
先為蒲城縣(隆平集)
華隂宋華州領華陰縣(宋史地理志)在華州東六十五里
太華山在縣南八里(雍錄)
渭南熙寧六年省為鎮入鄭元豐元年復為縣舊自
京兆府來隸(宋地理志)
耀州華原郡領縣六(宋史地理志)太平興國初改耀州為
武德軍元祐三年復為耀州(雍大記)
華原耀州治華原有祋祤城(通考)
富平梁屬耀州宋仍舊(續通考)
三原宋時三原縣治在今縣治東北三十里張家里
遺址尚存(林洪博三原改隸西安記)
雲陽宋華原郡領雲陽縣(宋史地理志屬按續通典謂雲陽縣宋京兆悮)
同官五代唐屬耀州宋仍舊(續通考)
美原宋美原屬耀州(通鑑注)
邠州新平郡屬永興軍路紹興後沒於金縣五(通考按)
(除定平縣屬西省)
新平邠州治新平縣(通考今按新平即邠州)
宜禄邠州領宜禄縣有長武城(通志長按宜禄即今武縣)
三水本淳化縣地宋淳化十四年析置(續通考)
淳化淳化四年升耀州黎園鎮為縣宣和元年自耀
州來隸(宋志)宋太宗改元淳化立縣之始即以為名(淳化)
(縣志)
醴州本京兆奉天縣舊置乾州熙寧五年廢以奉天
還隸府政和七年復以縣為州更名曰醴八年割屬
環慶路縣五(宋史地理志)
奉天乾州治奉天(通考)熙寧三年廢州以縣屬永興軍
(宋敏求長安志)
永壽乾德三年省邠州來隸熙寧五年廢乾州永壽
隸邠州政和八年來隸(宋史地理志)
武功縣本屬京兆府政和八年割屬醴州(宋史地理志)
醴泉縣本屬京兆府政和八年割屬醴州(宋史地理志)
好畤熙寧五年廢乾州以好畤縣隸鳳翔政和八年
又以好畤隸醴州(宋史地理志)宋好畤即上宜在乾州西
北三十五里(寰宇記)
延安府延安郡本延州元祐四年升為府舊置鄜延
路統延鄜丹坊保安四州一軍其後增置綏德軍又
置銀州凡五州二軍銀州尋廢縣七(宋史地理志)延州城
舊在延水東慶歷五年改卜水西(元一統志)哲宗自延安
郡王升儲升延州為延安府(揮麈前錄)
膚施熙寧五年省豐林縣為鎮金明縣為砦並入焉
(宋史地理志)延安府治膚施縣(通考)
延川熙寧八年省延木縣為鎮入焉(宋史地理志)
延長唐屬延州宋屬延安府(賈志)
門山延安府領門山縣(宋史地理志)
臨真宋臨真縣在甘泉縣東一百八十里今為鎮(甘泉)
(縣志)
敷政延安府領敷政縣(宋史地理志)敷政在安塞縣西一
百二十里(賈志)
甘泉唐屬鄜州宋屬延安(續通考)
鄜州洛交郡屬永興軍路建炎三年没於金領縣五
(通考止按唐鄜州領洛交等五縣至金尚存而宋志鄜州領宜川一縣並無洛交等縣且宜川原屬丹)
(州從未割隸鄜州明係宋史遺簡今據通考補正)
洛交鄜州治洛交縣(通考今按洛交即州治)
洛川宋鄜州領洛川縣(通考)隋屬鄜州唐宋皆仍舊(明一)
(統志)
三川唐為三川縣宋因之明改三川驛(馬志在按三川縣鄜州)
(西南六十里)
直羅宋鄜州領直羅縣(通考西按直羅縣在鄜州一百二十里)
鄜城宋鄜州領鄜城縣(通考)康定二年即鄜城縣置康
定軍(九域志東按鄜城縣在洛川縣南七十里)
坊州中部郡坊州領縣二(宋史地理志)宋屬永興軍建炎
後沒於金(通志)
中部坊州治中部縣(通考)唐中部縣宋仍舊(賈志)
宜君熙寧元年省昇平縣為鎮入焉(宋史地理志)
丹州咸寧郡宋屬永興軍路領縣三(通考巖按有汾川雲二縣尋)
(廢領縣一又宋志前永興軍領州十五原有丹州後乃不列州名惟以丹州所治之宜川縣屬鄜州亦史)
(有脱悮今據通考改正)
宜川後魏義川縣太平興國中改名以鄜州廢咸寧
縣入焉熙寧三年省汾川縣七年省雲巖縣為鎮入
焉(宋志)宋丹州治宜川縣(通考)
保安軍本延州永安鎮太平興國二年建為軍屬永
興路建炎四年没於金(宋史地理志今按保安軍不領縣即保安縣)
綏德軍唐綏州熙寧三年收復廢為城隸延州在州
東北三十里元符二年改為軍(宋史地理志縣按宋綏德軍不領所領)
(城砦中有米脂砦元豐四年為米脂城即今米脂縣地又有清澗城宋史种世衡傳言延州東北二百里)
(有故寬州請因廢壘而興之城成賜名青澗即今青澗縣地)
銀州銀州銀川郡領四縣五代以來為西夏所有元
豐四年收復五年即永樂小川築新城距故銀州二
十五里旋被西人陷没崇寧四年收復仍為銀州五
年廢為銀川城(宋史地理志)
秦鳳路府一鳳翔州十二隴鳳(宋史地理志俱按餘秦涇等十州屬西)
(省)
鳳翔府扶風郡領縣九(宋地理志)
天興鳳翔府治天興縣(通考)
岐山宋鳳翔府領岐山縣(宋史地理志)
扶風唐扶風宋仍舊(明一統志)
盩厔大觀元年以盩厔縣清平鎮置軍(宋史地理志按析縣東)
(界置軍盩厔仍屬鳳翔)
郿唐屬鳳翔府宋因之(明一統志)
寳雞唐寳雞縣屬鳳翔府宋仍舊(賈志)
虢鳳翔府領虢縣(宋史地理志縣按虢縣在今寳雞東)
麟遊唐屬鳳翔府宋仍舊(明一統志)
普潤宋鳳翔府領普潤縣(宋史地理志西按普潤在今麟遊北)
隴州汧陽縣屬秦鳳路紹興後没於金領縣四(通考)
汧源汧源縣唐宋為州附郭(明一統志)
汧陽汧陽舊縣在今縣西八十里後周於馬牢故城
置宋移於此(明一統志)今縣西五里暉河西北有舊城乃
唐宋舊治(汧陽縣治)
吳山隴州領吳山縣(宋史地理志百按吴山縣在州東南一二十里)
隴安開寳元年詔隴州置隴安縣(隆平集)本南由鎮古
南由縣地開寳二年割汧陽縣四鄉於隴州界置隴
安縣從轉運使李守信之奏也(寰宇記)隴安在州東南
八十里(九域志西按在州南百里吴山縣以上屬隴州)
長武屬涇州咸平四年升長武鎮為縣五年省為砦
大觀二年復為縣(宋史地理志)咸平四年以涇州長武鎮
為縣仍隸涇州(隆平集)
利州路南渡後府三興元(除隆慶同慶二府在今四川界)州十二金
洋沔鳳(除利閬八州在四川界)軍二大安(除天水軍在秦州界)建炎後分
利州為東西路興元金洋大安為東路治興元鳳興
為西路治興州乾道四年合為一路淳熙二年復分
(宋史地理志)
興元府梁州漢中郡興元府領縣四南渡後復增縣
一(宋史地理志)
南鄭興元府治南鄭縣(通考)
城固崇寧三年縣尉柴炳移於今治舊縣城在今城
固縣西十八里(漢中府志)
襃城宋嘉祐中徙治於山河堰北(九域志)唐建縣於打
鐘壩村宋徙山河堰(漢中府志)
西至道三年割隸大安軍三年還隸(宋志)本屬興元府
宋平蜀以縣當衝要直屬朝廷(縣道記)
廉水紹興四年析南鄭縣置以廉水為名(宋史地理志)紹
興四年宇文介奏於南鄭縣南路石幢脩置廉水縣
以便民輸納(宋書宇文介傳)宋興元路領廉水縣後廢廉水
入南鄭(元志)廉水縣在漢中府南五十里紹定中廢(賈志)
(漢按在水南)
洋州洋川郡宋屬利州路領縣三(通考)蜀改源州宋復
故(洋縣志)
興道洋州治興道縣(通考)興道縣在洋縣東門内(馮志)
西鄉洋州領西鄉縣(宋史地理志)宋建於蒿坪山之陽未
有城池(漢中府志端按續通考西鄉宋平中廢)
真符真符廢縣在洋縣東十里其治舊在桑坪店北
宋末廢(明一統志)黃金縣乾德四年併入真符仍移縣就
廢黃金縣(輿地紀勝)
沔州順政郡本興州紹興十四年為利州路治開禧
三年吳曦僭改開德府曦平改沔州縣二(宋史地理志)
順政開禧三年改為略陽(宋史地理志)沔州治順政縣(通考)
(今按順政略賜縣)
長舉宋沔州領長舉縣(宋史地理志一按長舉在略陽縣西百里)
大安軍本三泉縣屬興元府乾德三年平蜀以縣直
屬京師至道二年建為大安軍三年軍廢縣仍屬京
紹興三年復升軍南渡後復置三泉縣隸軍(宋史地理志)
至道三年建三泉縣為大安軍以西縣隸焉(隆平集)唐
三泉縣移治嘉陵江東一里即宋故大安軍也今在
寧羌州西北金牛驛西六十里(禹貢錐指三按錐指又云紹興年改建)
(大安軍於今沔縣界即今沔縣西南九十里大安驛)
金州安康郡宋隸京西南路惟此一州未没於金建
炎四年屬利州六年復隸京西南路十三年復隸利
州路領縣五(宋史地理志)
西城金州治西城縣(通考)西城在興安州城西四里(馮志)
漢隂紹興二年遷治新店以舊縣為鎮嘉定三年升
滶口鎮為縣(宋史地理志)舊治在石泉界漢江之南皇祐
四年沒於漢水紹興初徙治新店即今治也(漢陰縣志)
洵陽乾德四年廢淯陽縣入焉(宋史地理志)
石泉石泉縣宋仍唐舊(續通典)
平利熙寧六年省為鎮入西城元祐復(宋史地理志)宋以
平利為鎮尋復置縣隸雲安郡後仍屬金州(興安州志)
鳳州河安郡舊屬秦鳳路紹興十四年來隸縣三(宋史)
(地理志在按兩當河池二縣今鞏昌界)
梁泉宋鳳州治梁泉縣(通考縣按梁泉在今鳳東一里)
麟州新秦郡屬河東路乾德初移治吳兒堡縣一(宋史)
(地理志)靖康元年京城受圍割麟府豐三州與夏人(通考)
有楊家城在神木縣西北四十里即麟州也(延安府志)麟
州在神木北六十里(神木縣志河按麟州在神木北套中)
新秦政和四年廢銀城連谷二縣入焉(宋史地理志)
府州榮河郡屬河東路本永安軍政和五年賜郡名
榮河舊置麟府路縣一(宋史地理志)
府谷府州治府谷縣(宋史地理志)
豐州寧豐郡慶歷元年元昊攻陷州地嘉祐七年以
府州蘿泊川掌地復建為州政和五年賜郡名寧豐
(宋史地理志)豐川南至府州一百十五里西南至麟州一
百四十里領寨二(九域志)靖康初入夏(通考按豐州在中府谷東北河套)
晉寧軍屬河東路本西界葭蘆砦元豐五年收復六
年併吳堡砦隸石州元祐四年以葭蘆給賜夏人紹
聖四年收復元符二年以葭蘆砦為晉寧軍大觀三
年以石州定胡來隸(宋史地理志西按晉寧軍所領二縣俱在山界惟定胡縣領)
(吳砦即今吴堡縣)
夏州太平興國五年李繼捧來朝得州四夏銀綏宥
縣八雍熙元年復以四州授繼捧自後不復領職方
(宋史地理志)西夏河南之州曰夏州(宋史西夏傳尚按繼遷來朝四州領八)
(縣則夏宥等州應復領縣但沿革未詳夏州今榆林府)
宥州西夏河南之州曰宥州鹽州(宋史西夏傳治按宥州自唐寄長)
(澤縣在今靖邊縣界元昊約張子奭留於宥州即此又定邊縣古鹽州地)
雲内州本中受降城地遼初改雲内州有永濟柵拂
雲堆縣二(遼志)靖康元年夏人渡河取雲内(宋史西夏傳按雲)
(内州在今榆林府北河北岸)
柔服唐中受降城本漢九原地遼置雲内州領柔服
縣(明一統志)
寧人秦漢九原縣地(明一統志)
天德軍本中受降城開元中置天安軍於大同川乾
元中改天德移永濟柵今治是也遼太祖平党項遂
破天德軍(遼志)靖康元年夏人渡河取天德(宋史西夏傳按天)
(德軍在榆林府西北河北岸)
東勝州唐勝州遼太祖神冊元年破振武軍勝州之
民皆趨河東州廢晉割代北來獻復置統縣二(遼史地理)
(志尚按遼東勝州即唐勝州舊地在河西岸今府谷東北)
榆林唐勝州治榆林縣後廢遼復置(明一統志)
河濱隋榆林縣地唐析置此縣後廢遼復置屬東勝
州(明一統志)
金肅州重熙十二年伐西夏置(金史地理志)靖康元年夏
人由金肅渡河取天德軍(宋史西夏傳)有金宿城在府谷
縣木瓜園北寨外(延綏志谷按金宿即金肅也在府縣北河套中)
落思城帝征西夏經落思城大掠而還(元史太祖本紀按落思)
(城在榆林府西北河套中)
右宋錄路三府三州二十郡二十軍六縣暨城九
十四夫宋都東京則陜為外路開國之初夏銀綏
宥已不領職方南渡之後永興秦鳳亦咸非版籍
所存者惟利州兩路陜之東南半壁而已今即宋
史所載合南北終始而詳其制其地有入於夏遼
而可考者亦並附見焉
金
金壤地封疆包東勝接西夏逾黃河復西歷葭州及米
脂界又循渭至大散關並出入京兆絡商州南與宋為
表裏(金地理志)天會九年以陜西賜齊十五年齊廢天眷元
年以陜西地歸宋三年復取之(歷代紀事年表)
京兆府路宋為永興軍路皇統二年省併陜西六路
為四曰京兆曰鄜延(除慶原熙秦二路在西省)府一郡四(金史地理志)
金分陜西為五路京兆為東路(馮志)
京兆府宋京兆郡永興軍皇統二年置總管府縣十
二(金史地理志)宋屬永興軍路建炎二年金圍長安城陷
三年張浚復取旋復失(通考)
長安倚郭(金志)後唐長安金因之(馮志)
咸寧倚郭本萬年後更名泰和四年廢尋復(金史地理志)
咸寧縣大定二十一年改名(清類天文書)後唐咸寧宋改
樊川金復為咸寧(西安府志即按金志咸寧有乾祐鎮故乾祐縣)
興平唐興平縣金仍舊(續通考)
涇陽金屬京兆府(賈志)
臨潼宋臨潼縣金仍舊(續通考)
藍田唐屬京兆府金因之(西安府志)
雲陽金京兆府領雲陽縣(金史地理志北按雲陽在涇陽縣西二十里)
高陵宋屬永興軍金屬京兆府(馮志)
終南宋清平軍(金史地理志厔按宋清平軍領終南縣故城在盩縣東三十里金廢軍)
櫟陽金京兆府領櫟陽縣(金史地理志)
鄠宋屬京兆金仍舊(續通考)
咸陽唐屬京兆金因之(西安府志)
乾州宋嘗改為醴州天德三年復縣四(金史地理志)
奉天乾州治奉天縣(金史地理志)
醴泉宋隸醴州金屬乾州(續通考)
武亭本武功大定二十九年以嫌顯宗諱更(金史地理志)
武功金改武亭(續通考)
好畤金乾州領好畤縣(金史地理志州按好畤在今乾)
同州宋馮翊郡縣六(金史地理志)宋屬永興路建炎元年
没於金改屬陜西京兆路(通考)
馮翊倚郭(金史地理志)
朝邑左馮翊之東南踰三十里有縣曰朝邑(金趙抃記)唐
朝邑金仍舊(續通考)
白水宋復置屬同州金因之(馮志)
郃陽貞祐三年以縣隸楨州(金史地理志)
澄城唐屬同州金仍舊(續通考)
韓城貞祐三年升為楨州以郃陽縣隸焉(金史地理志)
耀州耀州領縣四(金史地理志)宋屬永興路建炎四年没
於金金隸陜西京兆府路(通考)
華原金耀州治華原縣(金史地理志)
同官後唐屬耀州金仍舊(續通考)
美原金省富平入美原縣(富平縣志)
三原後唐屬耀州金仍舊(續通典)
華州宋華隂郡治鄭國初因之縣五(金史地理志)宋屬永
興軍建炎元年没於金改屬陜西京兆路(通考)
鄭金華州治鄭縣(金史地理志)
華陰宋華陰金仍舊(續通考)
下邽金華州領下邽縣(金史地理志)
蒲城天禧四年改隸華州金因之(蒲城縣志)
渭南宋省後復置金仍舊(續通考)
商州宋上洛郡貞祐四年改隸陜州興定二年復來
屬元光二年改隸河南路縣二(金史地理志)宋紹興十二
年金求商州乃割商秦之半(通考)
上洛金商州治上洛縣商洛豐陽皆舊為縣貞元二
年廢為鎮(金史地理志)
洛南宋洛南金仍舊(續通考)
鳳翔路府二(除平涼在西省)防禦二(除秦川在西省)刺郡二(俱在西省金)
(史地理志)
鳳翔府宋扶風郡皇統二年升為府縣九(金史地理志)
鳳翔倚郭舊名天興縣大定十九年更(金史地理志)金大
定中以天興縣與慶衍殿字音相同改為鳳翔(鳳翔縣志)
寳雞金鳳翔府領寳雞縣(金史地理志)
虢金鳳翔府領虢縣(金史地理志雞按虢縣在今寳東)
郿貞祐四年屬恒州後又屬京兆府路(郿縣志)
盩厔貞祐元年隸京兆府(雍大記)四年升為恒州以郿
縣隸焉(金史地理志按恒州尋廢)
扶風國初作扶興(金史地理志鳳按後仍為扶)
岐山金屬鳳翔府(續通考)
普潤鳳翔府領普潤縣(金史地理志遊按普潤在今麟界)
麟遊唐屬鳳翔宋金並仍舊(馮志)
隴州宋汧陽郡海陵時隸熙秦路大定二十七年來
屬縣三(金史地理志增一縣)
汧陽倚郭(金史地理志汧按唐宋隴州俱治汧源惟金治陽似自金徙治)
汧源金隴州領汧源縣有吳山鎮(金史地理志)
隴安太和八年以隴安寨升(金史地理志為按隴安本宋縣或廢寨金復)
(置耳)
吳山大定二十七年增吳山鎮為縣(續通考志按吴山縣金未載)
(今增入)
鄜延路府一領節鎮一刺郡四(金史地理志)
延安府宋延安郡皇統二年置彰武軍總管府縣七
(金史地理志)
膚施延安府治膚施縣(金史地理志)
延川宋屬延安府金仍舊(賈志)
延長延長古高奴地大定二十二年勘定延長縣治
西北依山隴東南為平城(金張廷楨築城記)大定時縣令董
成務築延長城移建縣治(延長縣志)
臨真金延安府領臨真縣(金史地理志)唐臨真縣在州東
南一百十里金因之(九域志八按在甘泉東百十里)
甘泉宋屬延安府金仍舊(明一統志)
敷政金延安府領敷政縣(金史地理志縣按敷政在今安塞西南)
門山金延安府領門山縣(金史地理志川按門山縣在今宜界)
丹州金丹州領縣一(金史地理志)
宜川宋宜川縣金屬丹州(明一統志)
保安州宋保安軍大定二十二年升為州縣一(金史地理)
(志)
保安大定十一年以保安軍置(金史地理志)
綏德州宋綏德軍大定二十二年升為州縣一清澗
(金史地理志)宋綏德軍金為州領八縣(元史地理志領按金志綏德州縣)
(一元志作領八縣考八縣中多宋時堡砦或金末置為縣今據元志補入)
綏德金綏德州領綏德縣(元史地理志軍按宋改綏德城為綏德元復併綏)
(德縣入本州金之綏德或即州附郭縣)
清澗本宋清澗城大定二十二年升(金史地理志)金綏德
州領清澗縣(元史地理志但按元史惟此一縣與金志合清澗元作青澗)
米脂金綏德州領米脂縣(元史地理志)
綏平金綏德州領綏平縣(元史地理志東按宋綏德軍領綏平砦至綏德八)
(十里或金因砦置縣)
懷寧金綏德州領懷寧縣(元史地理志東按宋綏德軍領懷寧砦至軍四十)
(里)
定戎金綏德州領定戎縣(金史地理志城按宋志綏德軍領克戎東至軍六)
(十里或即金定戎地)
義合金綏德州領義合縣(元史地理志)義合廢縣在綏德
州東北五十里今為驛(延安府志)
嗣武金綏德州領嗣武縣(元史地理志南按宋綏德軍領嗣武砦至米脂三)
(十里)
鄜州宋洛交郡國初因之縣四(金史地理志)
洛交倚郭(金史地理志)
直羅唐直羅縣金因之(九域志鄜按直羅在今州西)
鄜城康定二年即鄜城縣置康定軍今因之(九域志)
洛川宋洛川金仍舊(續通考)
坊州宋中部郡縣二(金史地理志)宋屬永興軍路建炎後
没於金金隸陜西鄜延路(通考)
中部坊州治中部縣(金史地理志)唐中部縣金仍舊(續通考)
宜君唐宜君屬坊州金仍舊(續通考)
邠州宋新平郡靖難軍國初因之縣五(金史地理志)宋屬
永興路金隸慶原路(通考)
新平倚郭(金史地理志州按新平即今邠)
淳化宋屬邠州金因之(賈志)
宜祿金邠州領宜祿縣(金史地理志)
永夀宋隸醴州(金史地理志)宋屬醴州金屬邠州(續通考)
三水唐屬邠州金因之(西安府志邠按以上五縣屬州)
長武金涇州領長武縣(金史地理志)
葭州本晉寧軍貞元中隸汾州大定二十二年升爲
晉寧州二十四年更今名興定二年改隸延安府(金史)
(地理志)葭州金初為夏人所踐皇統三年復立軍治後
為州正大三年改屬鄜延路(元一統志)舊州址在州南二
百步(馬志據按金志葭州不領縣今元一統志補縣五)
通秦金正大三年葭州領通秦縣至元六年省入州
(元一統志)通秦寨在葭州北少西五十里(延安府志)在雙山堡
南一百里(延綏志古按葭州志云州西北百里碑記云定西州也或金宋間置)
彌川金正大三年葭州領彌川縣至元六年併入州
(元一統志)彌川故砦在葭州北一百四十里(延安府志)
太和金葭州領太和縣至元六年併入神木(元一統志)有
舊縣城在神木縣西南五十里即太和寨也(延安府志)
建寧金末葭州領建寧縣本宋銀城縣地至元六年
併入府谷(元一統志)建寧堡在府谷西北七十里(葭州舊志)
吳堡葭州金正大三年領吳堡縣本吳堡寨(元一統志)元
豐五年置吳堡砦金改為吳堡縣(延安府志在按宋志有麟州神木)
(北元一統志云麟州金陷西夏)
豐州屬西京路豐州天德軍遼嘗更名應天尋復金
因之(金史地理志)
富民在古豐州境本漢臨戎縣地(明一統志邊按富民在今定縣北)
(河套中)
雲内州屬西京路領縣二(金史地理志地按雲内州本中受降城在今榆林)
(府北河北岸)
柔服金雲内州舊領柔服縣(元史地理志)寧人舊縣大定
後廢為鎮(金地理志)
雲川本曷董鎮後升為裕民縣皇統九年復廢大統
二十九年復升更為今名(金史地理志)
右金錄路三府二州十五縣八十有三夫金取陜
地始而畀齊旋復歸宋繼復取之其地北包東勝
西抵大散南絡商州與宋相為表裏惟金商漢中
之地終非其有宋史所謂以鶻嶺為界也至於省
郡併州漸歸簡要後世亦多因之云
元
唐以前以郡領縣而已元則有路府州縣四等大率以
路領府府領州州領縣(元史地理志)
陜西行中書省路四(除脱思麻路在四川)府五(除鞏平臨慶四府在西省)州
二十七屬州十二(除涇州等二十六州在西省四川)中統三年立陜
西四川行省治京兆至元二十三年改為陜西等處
行中書省(元史地理志)
奉元路至元十六年改京兆為安西路皇慶元年改
安西為奉元路領縣十一州五(元史地理志)
咸寧金咸寧縣元仍舊(明一統志)天祐初韓建築新城後
為奉元路治(咸寧縣志)
長安後唐長安縣元仍舊(明一統志)金屬京兆元屬奉元
路(西安府志)
咸陽元省入興平尋復置(續通考)
興平唐興平縣元仍舊(明一統志)元屬奉先路(馮志)
臨潼至元四年省安西路櫟陽縣入臨潼(元史世祖本紀)
藍田元屬奉元路(馮志)
涇陽至元二年併入高陵縣三年復立(元史地理志)至元
十四年以雲陽縣併入涇陽(馮志)
高陵元屬奉元路(西安府志)
□縣元屬奉元路(西安府志)
盩厔至元初併終南入盩厔又廢恒州以盩厔隸安
西路(元史地理志)
郿舊為郿州添置柿林縣至元元年省郿州為郿縣
廢柿林(元地理志)元初為郿州隸平涼府至元中廢州為
縣屬安西路(郿縣志)柿林廢縣在縣東四十里元時置
郿州遺址猶存(馬志)
同州宋定國軍元仍為同州領縣五(元史地理志)至元六
年省馮翊縣併同州隸安西路(同州志)
朝邑元同州領朝邑縣(元史地理志)元屬安西路(西安府志)
白水宋復置元仍舊(續通考)古城在縣南五里今名南
寨堡元同僉陸大用築(賈志)
郃陽元初屬楨州後仍舊(明一統志)
澄城後唐屬同州元仍舊(續通考)
韓城唐宋為韓城縣金曰楨州至元元年州廢二年
再立六年州又廢止設縣(元史地理志)韓故城在薛封土
嶺下天文志云至元二年復置楨州兼管韓城郃陽
據此韓之舊城升為楨州土嶺為韓又建一城故今
有遺跡也(韓城縣志)
華州領三縣(元史地理志)鄭縣元始省入州(郡國記)至元十
二年復華州鄭縣(元史世祖本紀但按本紀似鄭縣廢而尋復志未載)
華隂唐改太陰宋元仍舊(續通考)
蒲城元中統初省至元二年復置(華隂縣志)
渭南元省下邽縣入渭南名曰併管下邽(渭南縣志)
耀州元至元元年併華原縣入州又併美原入富平
領三縣(元志)輝州古耀州也(綱目集覽)元改耀州為輝州隸
奉元路(三原縣志)
三原三原縣治南有城在清河南元至元時自東原
下舊縣徙此其城蓋徙時築也(馬理修新城記)至元二十四
年徙三原縣於龍橋鎮即今縣治(三原縣志)
富平至元元年併美原入富平(元史地理志)金省富平入
美原元復富平又以美原入之(富平縣志)
同官五代唐屬耀州元仍舊(續通考)
乾州宋醴州金復改乾州至元元年併奉天縣入州
五年復置奉天省好畤入焉又割永壽來屬後又改
奉天為醴泉領三縣(元史地理志奉按元本有醴泉縣元志云改天為醴泉疑悮)
醴泉金隸乾州元因之(醴泉縣志)
武功金改武亭縣元復武功屬乾州(續通考)
永壽宋金屬邠州至元十五年徙縣治於麻亭(元史地理)
(志)宋隸邠州今屬乾州(元單鵠學記)
商州領一縣(元史地理志)宋屬永興軍路元屬安西路(明一)
(統志)
洛南乾祐縣至元丙子改為乾祐巡檢司至壬辰仍
復縣於舊地甲午裁革(雍大記)山陽古豐陽也碑記大
元商州豐陽縣後遭兵燹廢(新建縣治記)
延安路金鄜延路元改延安路領縣八州三(元史地理志)
延州城舊在延水東宋改卜水西即今路城(元一統志)
膚施元延安路治膚施縣(元史地理志)
甘泉臨真縣至元二年併入甘泉(元一統志)
宜川至元六年併丹州入宜川縣屬延安路(元一統志)元
省門山縣入宜川(賈志)
延長廣德初改延長元仍舊(續通考)
延川元延安路領延川(元史地理志)
安定本宋舊堡元壬子年升為安定縣至元元年析
置丹頭縣四年併丹頭入本縣(元史地理志)在今安定縣
東宋安定堡元升為縣(賈志)丹頭城在縣東六十里後
廢為鎮(安定縣舊志)
安塞本金舊堡壬子年升為縣(元史地理志)元省敷政縣
合為一(安塞縣志)
保安金為保安州至元六年降為縣(元史地理志)
鄜州舊領四縣元至元四年併鄜城入洛川又併洛
交直羅入州六年廢坊州以中部宜君二縣來屬領
三縣(元史地理志)
洛川本漢鄜縣地金元皆仍舊(續通考)
中部元廢坊州以縣屬鄜州(續通考)坊州在中部西南
元省入中部縣(馮志)
宜君元廢坊州以縣屬鄜州(續通考)
綏德州宋為綏德軍金為州至元四年併義合綏德
入本州領二縣(元史地理志)
清澗歸附後併綏平入懷寧至元四年併懷寧入清
澗(元史地理志)元屬綏德州又改隸延安路(清澗縣志)
米脂歸附後併嗣武入米脂至元四年又併定戎入
米脂(元史地理志)宋置米脂城金升為縣元以嗣武克戌
二縣省入(續通考)榆林衛元為米脂縣地(禹貢錐指)
葭州金葭州元至元六年併通秦彌川葭蘆入州領
三縣(元史地理志)
神木元初立雲州於麟州之神木寨至元六年廢州
為縣又併太和入神木(元史地理志)雲州故城在今縣東
三里㢲山(明一統志)元碑載至正八年改雲州為神木縣
因㢲山有神樹二株故名(神木縣志)
吳堡至正元年省二年復置(元一統志)元世祖辛邜改吳
州乙未復為吳堡(葭州志)
府谷後唐為府州元初建州治至元六年廢為縣又
併建寧入府谷(元史地理志)金皇統八年麟府為西夏所
據元初收附復建府州治改屬延安路至元元年州
廢二十六年縣屬葭州(元一統志)
興元路唐興元府元立興元路以鳳金洋三州隸焉
元初割西縣屬沔州以洋州西鄉縣來屬領縣四州
二(元史地理志)
南鄭興元路治(元史地理志)
城固唐城固宋元仍舊(續通考)
襃城元徙治於山河堰東南五里(續通考)
西鄉宋端平中廢元復置(續通考)宋改建於蒿坪之陽
百步元皇槶公屯戍西鄉改遷今治去蒿坪一里許
(西郡縣志)
鳳州至元五年以在郭梁泉縣併入州隸興元路(元史)
(地理志)
洋州宋洋州至元二年省興道真符二縣入州(元史地理)
(志)
金州宋升為金房開達四州路元為散州(元史地理志)州
初治漢江北去水百步後移南(元舊志)平利洵陽漢隂
石泉元併省入金州(續通考)元改平利洵陽漢陰為巡
檢司改武安為石泉巡檢司既而復漢陰為縣故老
相傳元人殺戮殆盡縣盡改巡司(興安州志省按西城縣亦元入州)
鳳翔府元初立鳳翔路至元九年更為散府領縣五
(元志)鳳翔府屬陜西行省(鳳翔府志廉按元志陜西漢中道肅政訪司治鳳翔)
鳳翔金鳳翔縣元仍舊(續通考)
扶風唐扶風縣元仍舊(賈志)
岐山元鳳翔府領岐山縣(元史地理志)
寳雞虢縣元省入寳雞故城在縣東六十里(明一統志)
麟遊元廢普潤入麟遊(明一統志)
邠州金領宜禄永壽三水等五縣元領二縣(續通考)初
屬莊浪路尋改屬鳳翔府又直隸陜西行省(邠州志按元)
(志至元二十一年以邠州隸漢中道宣慰司)
新平元邠州治新平縣(元史地理志)
淳化至元七年併三水入本縣(元史地理志)宋淳化縣元
移縣治於三水改為三水縣至正十八年知縣賈克
禮移治為今淳化縣(邠州志入按長武元併涇州)
隴州屬鞏昌府舊領四縣元領縣二(元史地理志)
汧源元至元七年省吳山隴安入汧源(元史地理志)延祐
四年併汧源縣入隴州(元史仁宗本紀)
汧陽古城在北山麓唐太和中所築元至元二年因
圮壞移建新城在汧暉二河之間(汧陽縣志)
沔州宋沔州至元四年隸廣元路二十年廢襃州止
設鐸水縣遷沔州而治焉領三縣(元史地理志)壬子年復
立沔州於舊治至元二十年遷州治鐸水縣略陽屬
焉(元一統志)
鐸水沔州治鐸水縣本西縣舊鎮也戊午年以其地
升為襃州改鎮為縣至元二十年廢襃州移沔州來
治後省縣入州東北至襃城縣六十里(元一統志)
大安初為大安州至元十二年降為大安縣屬沔州
尋併三泉縣入之(元一統志羌按大安即寧州)
略陽至元二十年併長舉及西縣入焉(元史地理志)元移
沔州治鐸水仍以略陽為屬縣(續通考)
豐州屬大同路唐豐州金為天德軍元復為豐州舊
有富民縣元至元四年省入州(元史地理志地按元豐州仍唐舊在今)
(榆林府定邊縣北河套中)
雲内州屬大同路唐天德軍即中受降城之地金為
雲内州舊領雲川柔服二縣元初廢雲川至元四年
省柔服入州(元史地理志勝按唐榆林郡元為東州地)
右元錄省一路三府一州十六縣五十八夫元當
統一之後北據朔方五原南有興商漢沔關中土
宇較宋與金增其式廓矣而陜右建置反略於兩
代豈真存要去閒哉蓋緣兵燹之後土曠人稀故
朔漠豐雲空建州名東南金洋邈無屬縣亦稍荒
略矣因輯而錄之以志其槩云
明
陜西布政司明初立陜西行中書洪武九年改承宣
布政使司領八府一州(賈志四按除平慶鞏臨府在西省)明置都指
揮使領榆林潼關等衛(續文獻通考)
西安府洪武二年徐達入奉元路改西安府(名山藏)明
初西安府領州五縣二十六景泰三年增置縣一(鎮安)
成化十三年增置州一(商)縣三(山陽商南三水)萬歷十一年
又增縣一(長武)乃領州六縣三十一(西安府志)
長安元屬奉元路明為西安府附郭縣(西安府志)城自天
祐間襲唐之舊而約其制洪武初始增修之(咸寧縣志)縣
在城西門外洪武四年移於今治(雍大記)
咸寧明與長安俱為西安府附郭(西安府志)縣在城東門
外洪武三年移於今治(雍大記)
咸陽在府城西北五十里(明一統志)洪武二年井邑丘墟
於東原之阪就民居為縣四年縣丞孔文郁始遷邑
復故址(李炳遷縣記)
興平在府城西一百里宋元仍舊明因之(明一統志)
臨潼在府城東五十里(明一統志)元仍舊明因之(續通考)
涇陽在府城西北七十里(明一統志)元復置明因之(續通考)
高陵在府城東北八十里(明一統志)元屬奉元路明隸西
安府(賈志)明析東南數里於臨潼縣於是𥚹小(高陵縣志)
鄠在府城西南七十里(明一統志)元仍舊明因之(續通考)
藍田在府城東南九十里(明一統志)元屬奉元路明屬西
安府(賈志)
盩厔在府城西南一百六十里(明一統志)元隸奉元路明
洪武二年隸西安府(雍大記)
三原在府城北九十里(明一統志)舊隸耀州弘治四年改
隸(明會典)弘治三年本縣民巨海陳請三原隸耀州轉
運不便因改隸西安府(三原縣志)
渭南在府城東七十里(明一統志)舊隸華州嘉靖三十八
年改隸(明會典)洪武十四年始革併管下邽名隸華州
(渭南縣志)
醴泉在乾州東七十里(明一統志)舊隸乾州嘉靖三十八
年改隸(明會典)御史梁汝魁改隸西安府(醴泉縣志)
商州在府城東南二百六十里(明一統志)洪武七年降州
為縣隸西安府成化十三年盜王彪平巡撫原傑議
析商縣東為商南縣南為山陽縣升商縣為州併洛
南鎮安屬焉隸西安府又商州治因元之舊(商州志)
鎮安在府城南二百五十里(明一統志)鎮安縣洪武八年
立乾祐巡檢司屬咸寧縣景泰三年先建於野猪坪
後遷謝家灣即今縣治(雍大記)景泰三年置鎮安縣屬
西安府成化八年改屬商州(西安府志)乾祐縣元廢明於
廢縣北二十里置鎮安縣(明一統志)
雒南在府城南二百里(明一統志)明初降商州為縣割本
縣屬華州成化十三年升商縣為州復屬商州天啓
初諱洛為雒(雒南縣志)
山陽在州城南一百二十里(明一統志)山陽古豐陽也明
以戶口鮮少降豐陽為巡檢司(山陽縣志)成化十三年徙
巡檢司於曼川於豐陽故址置山陽縣又以在北山
之南故名(山陽縣舊志)
商南在州城東六十里(明一統志)成化十三年巡撫原傑
奏分商縣以東地置商南縣初置層峯驛尋徙沐水
西即今治(商南縣舊志)商南地面對羣山左跨沐水成化
十七年巡撫余子俊創建兹邑(黃儼建商南縣碑記按二說不同大抵)
(原創置縣於層峯驛余徙治於沐水西)
同州在府城東北二百八十里(明一統志)元領五縣明因
之(續通考)明州縣皆仍元舊隸西安府(同州志)
朝邑在州城東三十里(明一統志)元屬安西路明屬同州
(西安府志)
郃陽在州城東北一百二十里(明一統志)元屬同州明因
之(續通考)
澄城在州城北一百二十里(明一統志)元仍舊明因之(續通)
(考)
白水在州城西北一百二十里(明一統志)舊城在縣南五
里明洪武初移於今治(舊縣志)元末兵亂寄治於南臨
川張既至謂南臨川阻河傍谷不免衝激始反舊治
(白水縣志)
韓城在州東北二百二十里(明一統志)元廢楨州止設縣
明因之(續通考)
華州在府城東二百里(明一統志)隸西安府領四縣成化
間改洛南隸商州嘉靖間改渭南隸西安(華州志)
華陰在州城東七十里(明一統志)元屬華州明因之(西安府志)
蒲城在州城北一百二十里(明一統志)至元二年復置明
因之屬華州(西安府志)
耀州在府城北一百八十里(明一統志)元改耀州為輝州
洪武二年仍改耀州(三原志)耀州屬西安府領四縣後
宜君改隸延安弘治三年改三原隸西安(耀州志)
同官在州城北七十五里元屬耀州明因之(明一統志)
富平在州城東南七十五里(明一統志)元張思道據縣依
窑橋險居徐達經略關中即以為縣隸耀州故城在
縣東北十里(富平縣志)本名窑橋頭元徙治於此景泰初
知縣張應舉始築城(賈志)
乾州在府城西北一百八十里(明一統志)元屬奉元路明
屬西安府領三縣嘉靖三十八年以醴泉隸西安(乾州)
(志)
武功在州城西南六十里(明一統志)元隸奉元路明隸乾
州(雍大記)
永壽在州城北九十里(明一統志)元屬乾州明因之(續通考)
元徙縣於麻亭鎮明末城郭傾頹因結寨於虎頭山
(永壽縣志)
邠州在府城西北三百五十里(明一統志)元領二縣明以
新平省入州復置三水長武二縣並淳化領縣三屬
西安府(續通考)
淳化在州東二百里(明一統志)元併三水入縣明因之(明一)
(統志)
三水在州城東四十里(明一統志)元以三水併入淳化成
化十四年始割淳化十六里為此邑(三原縣志)成化丁酉
余子俊奏復故縣(雍大記)
長武宜禄縣明省入邠州改宜禄鎮萬歷十一年復
置長武縣屬邠州(西安府志)取縣西長武故城為名(長武縣志)
鳳翔府元屬鳳翔路明為鳳翔府領州一縣七(明一統志)
鳳翔鳳翔府附郭(明一統志)
岐山在府城東五十里(明一統志)元屬鳳翔府明因之(續通)
(考)
寳雞在府城西南九十里元仍舊明因之(明一統志)
扶風在府城東一百一十里(明一統志)元仍舊明因之隸
鳳翔府(賈志)
郿在府城東一百四十里(明一統志)元屬安西路明隸鳳
翔府(郿縣志)
麟遊在府城東北一百二十里元仍舊明因之(明一統志)
隴州在府城西一百八十里(明一統志)元領縣二明以汧
源省入改屬鳳翔府領汧陽一縣(續通考)汧源縣為州
之附郭洪武初始歸併本州(隴州志)
汧陽在州城東九十里(明一統志)汧陽廢縣在縣西五里
嘉靖二十六年為大水衝陷明年始移今治(汧陽縣志)舊
隸隴州嘉靖三十八年改隸(明會典)
漢中府元立興元路洪武三年改為漢中府領寧羌
興安二州十四縣(續通考)萬歷二十三年興安州改直
隸割六縣隸州府領州一縣八(漢中府志)
南鄭漢中府附郭(明一統志)縣治舊在城西南隅洪武八
年改創城中(雍大記)
襃城在府城西北四十五里(明一統志)元徙治於山河堰
東明因之(續通考西按襃城縣志有雲霧廢縣在縣一百七十里未詳所始)
城固在府城東七十里(明一統志)元仍舊明因之隸漢中
府(賈志)
洋在府城東南一百二十里(明一統志)元省興道真符入
洋州明省為縣(續通考)
西鄉在府城東南二百二十里(明一統志)元屬興元路明
屬漢中府(馮志)
鳳在府城西北三百八十里(明一統志)洪武三年仍為鳳
州隸鳳翔府四年改隸漢中七年降州為縣(漢中府志)縣
之南岐山鳳曾翔集遂以名縣(漢中府志)
沔在府城西北一百一十里(明一統志)舊隸寧羌州嘉靖
三十八年改隸(明會典)洪武二年仍為沔州七年降州
為縣成化二十二年改屬寧羌州嘉靖三十八年屬
漢中府(沔縣志禎按漢中府志作崇間始隸府)明初改州為縣洪武四
年知州王昱移於今治舊治在今縣東二十里置舖
又縣以沔水為名(漢中府志)
略陽在府城西北三百一十里(明一統志)洪武七年廢沔
州長舉總為略陽縣隸寧羌州崇禎間隸漢中府明
初屬沔州洪武七年改屬漢中府成化二十二年隸
寧羌州(賈志)用武之地曰略象山之南曰陽因平氐羌
之亂南北朝以此為名(略陽縣志)
寧羌州在府城西三百里(明一統志)本沔陽縣地名羊鹿
坪洪武三十年建寧羌衛成化二十二年巡撫鄭時
以地僻山險奏設州於衛治南領沔縣略陽崇禎間
以縣去州遠不領縣以寧羌為名欲羌之永寧耳(漢中)
(府志)
興安州明初為金州屬漢中府萬歷中改興安州領
六縣(續通考)萬歷十一年大水城壊分守劉致中築新
城於趙臺山下易名興安州屬漢中府二十年州人
以十不便條議復以興安直隸陜西布政司仍以石
泉漢隂二縣屬焉又州初治漢水北後移水南萬歷
十一年移治於故城南原三里許(興安州志)
平利在州南九十里(明一統志)元改為巡檢司隸興元路
洪武五年仍為平利縣屬漢中府嘉靖二十九年復
隸金州萬歷十一年隸興安州又洪武五年改遷平
利縣先是平利縣舊治在白土關東既而遷於石牛
河口至是始改遷於女媧山西灌河口(興安州志)
石泉在州西八十里(明一統志)元省入金州明復置(續通考)
舊隸金州嘉靖二十八年改隸漢中府(明會典)萬歷二
十四年還屬興安州(興安州志)
洵陽在州東一百二十里(明一統志)元併入金州洪武三
年復置隸興安州(賈志)
紫陽在州城西二百二十五里(明一統志)正德七年添設
(明會典)本漢隂縣之東南隅正德五年立紫陽堡六年
總制洪鐘奏升為縣又縣治初設於紫陽灘之左是
為舊縣無城垣嘉靖三十五年知縣張亨甫遷於紫
陽灘之右是為新縣(紫陽縣志)
漢隂在州西一百五十里(明一統志)元省入金州明復置
(續通考)漢隂縣舊隸金州嘉靖三十八年改隸漢中府
(明會典)萬歷二十四年復改屬興安州(興安州志)
白河在州南二百一十里(明一統志)成化十三年添設(明會)
(典)成化八年立白河堡十二年巡撫原傑置白河縣
隸鄖陽府後改屬興安州(州志)成化中原公撫安流逋
割洵陽地三分之一為白河縣(洵陽縣志)白河縣後移治
唐家洲(冊說)
延安府元延安路明洪武二年復為延安府(雍大記)領
綏鄜葭三州十六縣(續通考)
膚施元屬鄜延路明為延安府附郭(膚施縣志)
安塞在州城西北四十里元置安塞縣明因之(明一統志)
邑城本秦漢高奴故地嘉靖間因城北水患邑令韓
震等移南就北規模悉遵舊制(安塞縣志)
甘泉在府城西南九十里(明一統志)元甘泉縣明因之隸
延安府(賈志)
安定在府城北一百九十里(明一統志)金安定堡元升為
縣洪武三年仍為安定縣(馬志)
保安在府城西北一百八十里(明一統志)元降州為縣明
因之(續文獻通考)
宜川在府城東南二百八十里(明一統志)元隸延安路明
因之隸延安府(賈志)
延川在府城東二百里(明一統志)元仍舊明因之(續通考)
延長在府城東一百五十里(明一統志)上城在縣北二百
步高部山四面陡絶明末避亂建縣治
清澗在綏德州城南一百二十里(明一統志)舊隸綏德州
嘉靖四十一年改隸(明會典)元隸延安路洪武二年隸
綏德州弘治九年知縣岳玉引元制復隸延安府(清澗)
(縣志)
鄜州在府城南一百八十里元鄜州屬延安路明因
之領縣三(明一統志)
洛川在州城東六十里(明一統志)元仍舊明因之(續通考)
中部在州城南一百四十里(明一統志)明初元縣丞伯顔
以城降仍為中部(中部縣志)明末亂起西北陷城自中部
始姚侯因城上城即古坊州(王相業修城記)
宜君在州城南二百一十里(明一統志)元屬鄜州明因之
(續通考)
綏德州在府城東北三百六十里(明一統志)元領二縣明
改清澗屬延安領米脂一縣(續通考)洪武四年領清澗
米脂葭縣三縣八年升葭縣為州弘治九年清澗隸
延安府止領一縣(綏德州志)
米脂在州城北八十里金米脂縣屬綏德州明因之
(明一統志)
葭州在府城北五百八十里(明一統志)金葭州隸延安府
明仍隸延安領縣三(賈志)洪武四年改為葭縣隸綏德
州八年復曰葭州(雍大記)
吳堡在州城南八十里(明一統志)元吳堡縣洪武十年主
簿蘇守正言縣事不敷併綏德州十四年尋復屬葭
州(吴堡縣志)
神木在州城東北三百里(明一統志)元神木縣洪武六年
廢十四年復屬葭州(葭州志)元縣在城東三里正統八
年徙今治(神木縣志)
府谷在州城東北五百里(明一統志)元府谷縣洪武六年
省十四年復置屬葭州(延安府志縣按馬志有芭州城在府谷北九十里未詳)
(所始)
陜西都指揮使司領衛二十六守禦千戶所四(賈志按)
(都司治西安除十八衛及工所在西省)
西安前衛在西安府治東南洪武初建(明一統志)
西安後衛在西安府治東南洪武中建(明一統志)
西安左衛在西安府治東南(明官制中按亦洪武建)
西安右衛在西安府治東為秦府置(明官制置按亦洪武中今徙)
(置西省)
延安衛屬陜西都司在延安府治北洪武二年建(明一)
(統志)
塞門所塞門守禦百戶所屬延安衛在安塞縣北一
百五十里洪武十二年建(明一統志)
安定所安定守禦百戶所屬延安衛在保安縣治北
洪武二年建(明一統志)
保安所保安守禦百戶所屬延安衛在保安縣治南
洪武十二年建(明一統志)
綏德衛屬陜西都司在綏德州治北洪武六年建(明一)
(統志)
鎮羌所鎮羌守禦千戶所屬陜西都司在神木縣治
西正德二年建(明一統志)
榆林衛屬陜西都指揮使(賈志)明初為榆林莊本綏德
衛屯所東勝失守始築榆林城成化間余子俊移綏
延鎮於榆林莊置榆林衛分東中西三路為守中路
屬鎮城堡十東有雙山常樂西有保寧響水波羅懷
遠威武清平至歸德魚河則在鎮南西路堡十有龍
州鎮靖鎮羅靖邊寧塞柳樹澗安邊磚井定邊鹽場
(圖書編)河套元末為王保保所據明初追逐之築東勝
等城正統間失東勝退守黃河套中成化八年築榆
林三路邊墻遂棄河守墻(九邊考)天順二年毛里孩等
始入居河套漢朔方五原二郡遂不登版圖(禹貢錐指)
鳳翔所鳳翔守禦千戶所屬陜西都司在鳳翔府治
東洪武二年建衛四年改為所(明一統志)
漢中衛屬陜西都司在漢中府治西洪武四年建(明一)
(統志)
寧羌衛在寧羌州城内(明一統志)洪武三十年建(漢中府志)
沔縣右所守禦沔縣右千戶所在縣治東洪武中隸
漢中衛(明一統志)
金州所屬陜西都司(賈志)金州守禦千戶所在州治西
洪武間建(明一統志)
潼關衛初設潼關守禦千戶所隸陜西都司後改潼
關衛隸河南都司復改隸中軍都督府(賈志)南京中軍
都督府領河南都司舊有潼關衛後屬直隸(明會典按司)
(衛所後多廢改)
右明錄司一府四州十二縣六十六衛八所七洪
武二年始命徐達經理關中凡郡縣係金元省併
者多仍其舊惟改奉元路為陜西布政司以統四
府又以府統州以州統縣使相維相制至於關中
阨塞兼置衛所即宋之軍也名掌軍戎職同守令
亦職方之所當考因並詳其制以備前朝典故云
陜西通志卷五
