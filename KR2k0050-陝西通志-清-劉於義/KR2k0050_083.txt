欽定四庫全書
陜西通志卷八十三
德音第一
周文治岐仁政先施漢高約法三章允宜蠲租賜復
䘏祲賑饑渙汗大號惠我嘉師粤稽曩代世法良規
於維我
朝恩浹秦黎損上益下如傷是咨洪河廣漢澤不逮斯
作德音志第三十
國朝
順治二年四月初十日
諭陜西詔
周弘大賚天下歸心漢約三章秦民咸悅流賊李自
成弑君虐民多行悖逆神人共怒自速誅亡知朕誕
膺
天命撫定中華尚敢竊據秦川抗阻聲教朕憫其荼毒久
切痌瘝爰整貔貅窮搜巢穴豫王移南伐之衆直擣
崤函英王秉西征之旄濟自綏德莫不追奔逐北斬
馘獲俘百二山河定於俄頃實頼我
太祖
太宗之純嘏藉爾二三大臣之弼成以致予眇躬克揚大
烈緬惟全秦黎庶莫非嘉師向因羣盗縱横迄無寧
宇頻年捍禦既竭脂膏一日染汙重遭湯火雖賊以
此始必以此終要其受禍久而痛痡深未有過於秦
人者矣朕執言弔伐本爲除殘既受歸誠宜矜詿誤
是用特施浩蕩咸與維新所有陜西地方合行恩例
開列於後
一自順治二年二月初一日昧爽以前陜西通省地
方官吏軍民人等有犯無論大小已發覺未發覺
已結正未結正併文武僞官等罪咸赦除之有以
赦前事相訟告者即以其罪罪之
一地方初定亟需撫輯綢繆應設督撫鎮將等官以
資彈壓會城根本之地應留滿洲重臣重兵鎮守
其延寧甘固四鎮實在兵馬應行文清覈以便裁
定經制潼關商雒及楚蜀衝要地方應酌量置兵
控扼著吏戸兵三部作速確議具奏
一陜西通省地畆錢糧自順治二年正月爲始止徵
正額凡加派遼餉新餉練餉召買等項悉行蠲免
其大兵經過地方仍免見糧一半歸順地方不係
大兵經過者三分免一西安等府州縣遭寇焚掠
獨慘應聽撫按官察明順治二年錢糧應全免者
全免應半徵者半徵
一大兵初入陜西境内該地方文武官紳倡先慕義
殺賊有功以城池歸順者該部通行察叙具奏定
奪
一該省地方前朝文武進士文武舉人仍聽該部覈
用
一該地方軍民年七十以上者許一丁侍養免其雜
泛差徭八十以上者給與絹一疋綿一斤米一石
肉十斤九十以上者倍之有德行著聞爲鄉里所
敬服者給與冠帶榮身
一有司徵收錢糧止許正數不許分外侵漁秤頭火
耗違者治以重罪
一該省生員鄉試舉人會試俱照直隸各省事例一
體遵行各學廩增附生員仍舊肄業俱照例優免
其有被闖賊威逼曾受僞職者盡行赦宥生員歸
學舉人準赴京會試
一該省各府州縣衛學廩生准照恩例每學貢二名
一歴代帝王陵寢在秦中者有司照例以時致祭及
名臣賢士墳墓俱嚴禁奸民掘毁
一凡訛言妖術煽惑平民聚衆燒香僞造符契擁集
兵仗其傳頭會首怙惡不悛者自當嚴緝正法脅
從人等果能改邪歸正解散力農前罪免究如執
迷不悟被人告發者不赦
一該省肅州地方嘉峪關外西域三十八國部落之
長投誠歸順者撫按官察實具奏以便照例封賞
一西番都指揮指揮宣慰招討等司萬戸千戸府所
等官舊例應於洮河西寧等處各茶馬司通貿易
者准照舊貿易原有官職者許至京朝見授職一
切政治悉因其俗
一各州縣土寇有乘機竊發賊首已經就擒脅從歸
農復業及脅從擒其賊首赴所在官司連名自首
者前罪并赦勿論
一邊方兵馬投順仍願在伍效勞者各清查實在數
目准與造冊酌用
一地方初定有司未及銓除撫按當亟行察覈一切
爲賊廹脅情出於不得已者無論有司及鄉紳舉
貢不妨量才題委俟事平另行定奪但不得濫及
匪人
一陜中在今日撫䘏爲救民第一義撫按不得聽從
有司濫准詞狀以戕害良民果有奸惡不法大者
題請小者撫按拿問依律懲處一切紙贖折罰嚴
行禁革務令州縣官一意課農仍於歲終察其荒
熟多寡以分殿最
一越訴誣告屢經嚴禁該省人民初出湯火尤宜息
訟務農凡戶婚田産小事止就有司歸結人命劫
盗重大事情方赴撫按告理倘奸棍訟師誘陷愚
民入京越訴察出一併反坐
於戲慰苖民於清問鰥寡有辭恢湯網而克寬雲霓
在望式諧羣志於迓
天休拯溺救焚非敢私於西土承流嚮化期共喻於多方
布告臣民想宜知悉
順治三年覆准延鎮所屬冰雹蝗蝻被災田畆免
本年額賦之半
順治五年覆准陜西水患蝗蟲冰雹相繼被災一
等者蠲一年額賦二等者免一年之半三等免三
分之一
順治七年九月陜西督撫會
題奉
旨恩准豁免西延鳳漢興等府州屬無著荒地一十二
萬六千三百九十八頃六十四畆零逃亡丁五十
九萬四千三十零
順治八年十月陜西督撫會
題奉
旨恩准豁免西延鳳漢興等府州屬荒地一萬四千七
百四十八頃七十一畆零
順治十一年
詔順治六七兩年直省地丁本折錢糧拖欠在民者悉
與豁免八月陜西延撫
題免延安府屬續荒地二千三百四十七頃七十畆
零續逃亡丁六千八百有零
順治十二年覆准陜西地震全家被災者盡豁歴
欠錢糧草束餘免本年地糧丁徭白河縣荒殘陜
撫
題准停緩地丁均徭銀米
順治十三年
詔順治八九兩年直省地丁本折錢糧拖欠在民者悉
與豁免二月陜西督撫會疏
題准豁免鳳翔府屬漏報荒地八百二十頃有零
順治十五年四月陜撫
題准豁免西安府屬續荒地一百八十六頃七十一
畆零九月又具
題興安州屬之平利縣續荒地七頃七十五畆零續
絶丁一千七百有零俱准豁免
順治十六年陜撫
題免西安府屬之耀州續荒地七十五頃五十六畝
零二月又奏免興安州水崩續荒地十一月延撫
具
題延屬之安塞縣續荒地二頃九十畝零並准豁免
康熙元年延撫
題免延安府屬之延長縣逃亡并洪水推漂人丁六
千零
康熙三年
詔直省順治十五年以前拖欠各項銀米藥材紬絹布
疋等項錢糧槩行豁免
康熙四年
詔順治十六十七十八等年各項拖欠錢糧俱令蠲除
三月陜西督撫會
題豁免西安府屬之邠州包賠地九百五十五頃零
廵撫賈漢復又奏免韓城縣沿河津渡載運粟炭
船税
康熙八年正月陜西督撫會
題豁免鳳翔府屬郿縣山水衝决地七十三頃七十
四畝零五月又會
題爲秦屬蠲免等事案内奉
旨豁免過興屯捏墾及新荒共地七千四百七十八頃
四畝零西鳳漢興四屬均徭銀二千七百五十六兩
零西延漢興四府州屬無影鬼名招來流寓回籍
及死絶殺傷丁一萬八千五百五十零又豁免棉
花五百二十九斤及藍田竹枝鮮筍各折價
康熙十年
恩詔蠲免直省康熙四五六年舊欠地丁等項錢糧
康熙十一年陜西廵撫阿席熙
題准豁免民屯更名地内各細色租粒五千三百石
零又免棉花九百四十五斤零折價
康熙十四年靖逆侯張勇具詳酌時勢等事
題請蒙
恩准免康熙十四年分起存項下未徵銀三千九百六
十二兩零又起存米四百五十四石零
康熙十五年五月撫遠大將軍圖海具請賜寬免
等事
題請蒙
恩蠲歴年拖欠并被陷失耕地土錢糧
康熙十六年編審案内奉
旨豁免西延鳳三府殺傷人丁一千零
康熙十九年陜西督撫會
題豁免雒南縣永難耕墾地二百九頃零
康熙二十年
恩詔蠲免直省康熙七年起至十七年舊欠地丁等項
錢糧
康熙二十二年五月陜西督撫會
題爲遵詔陳言等事案内奉
旨豁免延安府屬甘泉保安二縣包賠虚丁銀一千三
百七十四兩零
康熙二十二年十二月十七日
諭戸部
陜西西安甘肅等處前當大兵征勦之時轉輸糧糗
辦運芻茭一應軍需取給閭里小民由陸路供億勞
費繁多今旣經蕩平朕心時切軫念康熙二十三年
應徵地丁各項錢糧著與蠲免三分之一以昭朕睠
念民生勞苦之意又山西崞縣忻州定襄五臺代州
振武衞新經地震被災頗重雖經遣官賑濟仍應量
行加恩以昭軫恤其被壓身亡命人所有康熙二十
三年應徵地丁錢糧著與全免其房舍倒壊力不能
修者丁銀全免地畝錢糧著免十分之四爾部速行
該地方官曉諭小民務俾各霑實惠如有司官役借
端朦混私行重征者或經參奏或被告𤼵將經管各
官從重治罪爾部即遵諭行特諭
康熙二十三年
題准豁免漢興荒地八千三百八十三頃一十七畝
零
康熙二十六年十一月二十六日
諭戸部
朕惟自古帝王統御萬方乂安九有殫心懷保節愛
攸先期於物力充裕爰以振業黎元俾膏澤旁流咸
蒙美利朕自御極以來軫恤民依力圖休養惟理財
爲裕國之大經蠲貸爲愛民之實政歴年敦崇節儉
嚴核浮冐蓋欲爲布德行惠之資頻年以來各省錢
糧雖次第蠲免但江蘇所屬各郡縣爲財賦重地額
征錢糧甲於他省且屢歲輸將供億效力維勤兹用
大沛恩膏除漕項錢糧外所有康熙二十七年應徵
地丁各項錢糧俱著蠲免二十六年未完錢糧亦悉
與豁除又陜西錢糧前雖已行蠲免但念該省人民
用兵之際轉輸餽餉效力可念再宜加恩以弘樂利
其康熙二十七年應徵地丁各項錢糧及二十六年
未完錢糧亦著俱與蠲免爾部速行該地方官通行
曉諭務使小民均沾實惠以副朕愛育蒼生至意如
有不肖有司官吏借端蒙混及私行重徵者該督撫
指名題參從重治罪如該督撫徇𨼆不行糾舉或經
參奏或被告發定行一併從重治罪爾部即遵諭行
特諭
康熙三十一年十月初四日
諭戸部
陜西西安等處地方連歲凶荒繼以疾疫因而閭閻
失業漸致流離朕軫恤民艱焦勞宵旰自去歲冬月
以來頒發帑金蠲免正賦輓輸積榖轉運漕糧屢次
特遣大臣察勘多方賑濟念國家所重惟在養民目
今秦省雖薄有秋收但民間匱乏已極倘非格外加
恩無以使積困盡甦轉徙盡復陜西廵撫所屬府州
縣衞所康熙三十二年地丁銀米著通行免徵從前
所有積欠未完錢糧亦著通行蠲豁務俾比屋同沾
實惠小民咸慶更生用稱朕子愛元元撫育安全至
意爾部即遵諭行特諭
康熙三十一年十一月初九日
諭刑部
朕保乂黎元崇尚寬大每於刑獄之事輒厪矜恤之
懷秦省西安等處地方比歲薦饑閭閻困苦業已多
方賑恤屢諭蠲租尤宜大沛仁恩特加赦宥凡陜西
廵撫所屬今年秋審情正緩决之犯内除十惡及軍
機獲罪官員犯罪不赦外其餘自諭旨到日通著免
死照例減等發落有見在審擬未經結案者亦如之
嗣後務令革心向善副朕法外生全至意爾部即遵
諭行特諭
康熙三十四年十二月十七日
恩詔陜西省康熙三十三年以前歴年積欠及帶徵未
完銀米俱著豁免
康熙三十六年二月丁亥
上統六師啟行庚戍
上自保德州渡黃河
駐蹕府谷城辛亥
上仍駐蹕府谷縣城南三月壬子朔
駕駐蹕府谷縣城南癸丑
駕至孤山堡西駐蹕甲寅
上駐蹕卞家水口乙卯
上駐蹕神木縣丙辰
上渡屈野河駐蹕自榆林至横城口安設驛站理藩院
奏曰
駕次榆林由口外至寧夏應自榆林起設驛至横城口
設此驛時以前次内路增驛預備之馬照鄉導官
所分宿頭每驛設馬三十匹筆帖式一員蒙古台
吉一員章京一員披甲十名此坐驛筆帖式以現
在隨行部院筆帖式充之
駕至寧夏後即撤此驛將廵撫所備馬增置内驛中
上准行丁巳
駕次栢林堡西南戊午
上駐蹕高家堡南己未
上駐蹕建安堡東庚申
上駐蹕玉關澗辛酉
駕次榆林壬戌
上出邊
康熙三十六年三月二十七日
諭陜西四川總督吳赫
朕廵幸沿邊地方詢察閭井生聚及田土沃壤之狀
自晉歴秦經行二千餘里直抵寧夏所以勤求民隠
至殷且切惟朔方資大河之灌注疏渠溉田宜於稼
穡當兹春氣鬯遂正三農盡力南畝之時誠恐有司
官員不體朕懷因車駕經臨調遣師旅借辭供億擾
累小民既東作之有妨將西成之奚望今一切軍需
芻糗俱經儲峙足以資用至扈從人員概行簡約所
有馬匹悉牧放水草善地并不湏以供辦草豆動煩
民力爾可傳飭有司禁勿借端妄行科派違者事覺
定行處分仍徧諭地方百姓各安本業㕓無廢市隴
無輟耕庶不負朕親歴邊圉軫念民依之至意特諭
康熙三十六年閏三月初十日
諭陜西總督提督廵撫總兵等官
朕宵旰勤民慮周遐邇緣向來廵幸未經親歴邊境
頃特濟河而西循秦省沿邊地方延覽風俗咨詢疾
苦見所在兵民築土室以爲居耕沙磧以爲業生聚
之計甚屬艱難朕惻然於衷軫念勿釋因思兵民倚
頼全在將吏而將吏之表率惟督撫提鎮是視誠使
督撫提鎮實正已澄源則所屬守職奉公禄足自贍
必無朘削兵民之事倘或積習相仍濫受屬員私餽
因而所屬官弁節次求索取償於下文官則加征無
藝武弁則侵尅月餉勢不至於厲民剥兵不止如此
而欲冀疾苦日蘇生聚日盛烏可得乎夫秦地俗尚
素稱簡樸邊方士卒允屬精強總恃撫馭得人斯於
兵民胥益朕兹駐蹕寧夏特召該省總督總兵以下
官員凡在鎮城者俱賜宴内庭面加諄諭無非期望
文武大吏董率屬員以仰副朝廷愛民恤兵至意自
今以往爾等其益體朕懷交相砥礪文職皆習知民
事豈身作官吏不恤百姓之依武職多起自行伍豈
甫爲將領遽忘軍士之苦上官克謹廉隅屬員恪遵
法紀馴至比屋殷阜列戍飽騰則兵民皆得所爾等
亦與有休寵以視厲民剥兵身名俱喪者孰得孰失
爾等其敬念之特諭
康熙三十六年七月十九日
恩詔
朕君臨天下早夜孳孳勤求治理惟恐一夫不獲其
所初未嘗有岐視中外輕事兵戎遠伐異域之事厄
魯特噶爾丹向與七旂喀爾喀同奉職貢嗣因兩國
交郄搆兵喀爾喀汗等爲所敗衂叩關内附噶爾丹
乃借辭追擊闌入我邊境恣行狂逞朕屢頒勅諭令
其悔罪自新而狡寇不知省悟益肆鴟張其逆謀叵
測實有偪處近塞窺伺中原之漸朕思此寇包藏禍
心倘不即行撲滅則異日必緣邊設防重滋民困何
如及時聲討立靖根株於是昭告
天
地
宗社躬統禁旅不憚勤勞三出塞外去年夏賊踞克魯倫
河自度力不能抗倉皇宵遁朕親追至土喇河適西
路大兵遮截其後擊敗之於昭木多賊勢大挫冬月
復駐蹕鄂爾多斯收撫其降衆遏絶其外援而賊益
困蹙機會所在刻不可失遂以今年春西廵邊境從
寧夏出塞遣發大兵兩路進勦而西海烏思藏人等
皆先後輸忱自效哈密國人又俘獻噶爾丹之子於
行在噶爾丹窮廹已極一聞六軍壓境計無復之隨
於阿察阿穆塔台地方飲藥自盡揆諸料敵成謀適
相符合自此寇氛盡滌邊圉永安而朕爲民除害不
得已而用兵之意亦可曉然共喻於天下臣民矣武
功告成之會正太和殿鼎建工竣巍煥方新臨御伊
始協氣集於九重觀瞻肅於萬國是用覃敷慶澤以
上荅
郊
廟
社稷之靈下愜中外人心之望所有事宜開列於後
一大將軍領侍衞内大臣伯費揚古駐扎邊境綏輯
蒙古固守地方征勦噶爾丹時所抒謀略與朕意
合遂畀以西路官兵令其統領進勦師行道路遼
遠兼乏水草乃全無顧慮直抵土喇昭木多奮揚
軍威俾奸狡積寇一鼓而大敗之屢年以來統兵
諸將未有能過之者著從伯爵優陞爲一等公
一西路官兵聞朕親至克魯倫河雖徒步在道饑疲
已極仍謂世受豢養之恩今聖駕躬親臨敵我等
官兵若數應盡則甘斃道路倘命可少延誓圖竭
力自效其奮勇若此故大功獲奏理宜誕沛殊恩
自參贊以下實授章京以上各給與一拖沙喇哈
番襲替一次所有功牌著另行分别議條護軍校
驍騎校俱各加一級即照加級食俸其兵丁加恩
之處著議奏
一西路進勦綠旗官兵自將軍提督總兵官以下兵
丁以上應作何加恩者吏戸兵三部會同議奏
一三次出征官員兵丁及西路進勦官員兵丁所借
官庫銀兩未經賠償者俱免追取其未出征兵丁
有將本身所養馬匹送至軍前倒斃者各賞銀二
十兩
一三次俱出征官員各加一級三次俱出征兵丁加
恩之處著議奏
一滿洲蒙古漢軍出征厄魯特於軍前陣亡者護軍
給與七品官馬兵給與八品官
一外官員缺近見漢軍選用者甚多正途出身之進
士舉人不得選用殊屬壅滯嗣後應作何分缺銓
授該部定例具奏
一外藩四十九旗兵丁比年以來出征廵汛甚屬勞
苦其中西兩路隨征押運米車牧馬安站掘井修
路看守米糧兵丁在軍前未曾得賞者每人每年
各賞銀六兩給與三年已經得賞者每人每年各
賞銀六兩給與二年其未出征兵丁除富戸外不
堪度日者每人各賞銀六兩給與一年
一八旗效力行間年老辭職官員已得半俸外勞績
茂著多有功牌未得半俸者及年尚未老傷廢辭
職官員内勞績多著應得半俸者該都統詳查保
送著該部題請
一滿洲兵丁原係披甲效力行間有帶傷殘廢閒住
及疾病年老閒住者著察例加恩賜
一在京滿洲蒙古漢軍馬步兵丁俱加恩賜
一出征病故兵丁俱有恩䘏其出征病故閒散三品
以下官員亦准概行恩䘏
一年尚未老傷廢辭職官員及傷廢退甲兵丁酌給
錢糧米石
一外藩蒙古出征病故閒散三品以下官員亦准概
行恩䘏
一外藩蒙古有效力行間傷廢退甲者著加恩賜
一五嶽四瀆等祀應遣官致祭者查舊例舉行
一歴代帝王陵寢先師孔子闕里應遣官致祭著察
例舉行
一内外大小各官除各以現在品級已得封贈外凡
陞級及改任者著照新銜封贈
一康熙三十八年鄉試中式舉人大省加十名中省
加七名小省加三名康熙三十九年會試中式進
士三百名
一各省正貢作恩貢次貢作歲貢
一國子監監生免坐監一個月
一凡官吏兵民人等有犯除謀反叛逆子孫殺祖父
母父母内亂妻妾殺夫告夫奴婢殺家長殺一家
非死罪三人採生折割人謀殺故殺蠱毒壓魅毒
藥殺人強盗妖言十惡等真正死罪不赦外及修
造宫殿陵寢工程不固冐破錢糧製造戰船軍噐
等項不堪用糜費錢糧軍機獲罪貪官衙役犯贜
監守自盗冐借官庫銀兩拖欠錢糧漕糧侵盗漕
糧騷擾驛逓奸細光棍誣告叛逆放火因姦致死
人命罪犯亦在不赦别項死罪俱减一等此内有
鬭毆殺人者仍照例追銀四十兩給付死者之家
其餘自康熙三十六年七月十九日昧爽以前已
發覺未發覺已結正未結正咸赦除之有以赦前
事訐告者以其罪罪之
一内外文武官員除大計軍政處分外現在議革議
降議罰戴罪住俸等項各該衙門悉與奏明寬宥
一凡流徙人犯在流徙處所身死其妻子有願攜骸
骨回籍者該地方官報明該部准其各回原籍
一各處賊盗或為飢寒所累或為貪官所廹實有可
憫如能改過就撫者准赦其罪
一天下驛逓苦累凡乘傳員役騷擾驛逓者著該督
撫立行參奏如有容隠一并治罪
一罰贖積榖原以備賑冬月嚴寒恐鰥寡孤獨貧民
無以爲生著直隸各省督撫責令有司官將積榖
酌量賑濟毋令奸民假冐支領
一地方有才品優長山林隠逸之士著該督撫核實
具奏酌與錄用
一除革職降級休致回籍外地方人才果有才行著
聞及學問優長者著該督撫核實具奏
一督撫題補各官原從地方需才起見或受任之後
有行事乖張貪縱虐民者該督撫不時體訪據實
參奏勿得以曾經保舉曕顧偏徇如故違隠庇别
經發覺將該督撫一併從重治罪
一各處關差如有將不應納税之物額外横徵差役
四出分踞津隘擾害商民者該督撫題參若不行
題參事情發覺一併從重治罪
一督撫係封疆大吏地方利弊聞見必真凡關係籌
餉節用禆益兵民事宜如有確見著據實條奏果
屬可行著有成效即從優擢用
一河道漕運關係重大所關河漕一應情罪俱不赦
免
一地方災傷已經查勘蠲免賦役者有司不遵仍行
濫派及但免有力之家致窮民不沾實惠者事發
決不饒恕
一各地方有豪紳劣衿衙胥積蠧或免本身田地差
徭或包攬他人田地徭丁代爲規避偏累窮民莫
此爲甚該督撫行各地方官秉公嚴察如有此等
情弊重加懲處
一凡有叛逆殺死人強盗等罪牽連對質候審監禁
人犯在獄年久恐無辜致死該部院直省督撫確
審無憑質對情可矜疑者即行奏請釋放
於戲懋武功而敷文德聿臻熙皥之風建宸極而鞏
皇圖永慶平成之治誕告中外咸使聞知
康熙四十二年三月十八日
恩詔賞給軍民耆老粟帛有差
康熙四十二年十月初五日
諭吏兵戸三部
朕統御寰區勤求治理鑾輿時邁省方觀民春月閱
視河工自畿輔山東以及江浙地方皆經廵幸兹兩
河漸已底績所至之地民生風俗亦因以周知念陜
西省爲巖疆重地當出師塞外時曾經歴其邊境而
西安一路未及親蒞頃陜西督撫諸臣言秦民望幸
之心至殷且切具請乘此冬令農隙之際觀覽民風
詢察吏治簡閱禁旅整飭軍容實爲要務用是輕裝
約從諏吉而廵沿途一切供御皆内庭儲備纖毫不
取辦於地方即偶有市易之物亦勅所司依時價給
值不許錙銖抑勒所過大小官吏宜體恤朕愛民德
意勿借詞供億私派閭閻如有悖旨科斂者察出即
以軍法從事其扈從人員宜約束僕役勿使妄行如
不遵法紀生事擾民一併從重治罪朕視民如子凡
乘輿所至市㕓隴畆宜各安生理米豆薪芻等物民
間照常貿易不必禁止惟懷私挾詐衝突告訐者所
告事不與准理仍嚴加治罪爾等即傳諭扈從官員
人等並行各督撫令於經過府州縣城市邨莊徧示
曉諭俾咸悉朕懷特諭
康熙四十二年十一月十七日
諭川陜總督華顯陜西廵撫鄂海甘肅廵撫齊世武
朕撫有區夏思臻上理期於舉世乂安宵旰勤勞未
嘗少釋而秦省爲天下要地時厪朕懷曩者連歲荒
旱所司未經奏報朕訪聞得實即多方籌畫運米拯
救一由襄陽運至商州一命河臣由黃河運至潼關
一由湖灘河朔運至渭河一由甘肅運至西安分行
賑濟蠲賦已責安集流離秦民始得少蘇自康熙三
十二年遣皇長子致祭華山以來雨暘時若年榖豐
登閭閻微有起色但秦省關係最重且不通水運撫
綏尤宜加意故不憚隆冬䟦履風霜遠臨兹土見百
姓歡迎載道且知今歲有秋地方文武官吏能恪勤
奉職滿漢軍士亦皆訓練有方朕心甚慰凡廵幸所
至必大沛恩膏今將陜西廵撫及甘肅廵撫所屬地
方康熙四十二年以前各項積欠銀米草豆錢糧盡
行蠲免俟四十三年直隸各省咸獲豐稔當將秦省
四十四年正供亦行免徵該督即通行曉諭俾窮鄉
僻壌小民均沾實惠倘有不肖有司希圖侵蝕以致
澤不下䆒該督撫嚴加訪察據實指參以副朕愛養
黎元之至意爾等即遵行特諭
康熙四十四年
題豁漢中府褒城縣衝崩折正地四頃零
康熙四十五年十月陜撫鄂海疏稱漢中屬南鄭
等五縣水冲民屯地共九十七頃七十四畝該糧
七十九石六斗六升六合零該銀六百九十一兩
九錢九分二釐委係沖塌河底并沙壓無存糧無
所出應請永爲豁免部議應將本年應徵糧銀准
其豁免該撫等所稱永爲豁免之處毋庸議十一
月二十日奉
旨今歲漢江水大南鄭等縣城垣田舍被水衝没且米
價騰貴小民艱食所有本年應徵錢糧著豁免明年
以後地丁錢糧亦著暫行停徵俟應徵收之年著該
督撫查明具奏起科現在被災人民該督撫速行賑
濟欽此
康熙四十九年閏七月兵部
題覆肅州鎮條奏兵丁入場另請廣額一疏部議不
准奉
旨陜西多才勇之人今兵丁又准考如舉人額少則人
才必致遺漏壅塞著將武舉額數於原額外增二
十名欽此
康熙五十年十月初三日
諭戸部
朕誕膺大統撫育寰區夙夜孜孜不自暇逸凡以爲
民也勤圖利濟休養安全即無水旱之虞時布寬仁
之政蠲租除賦務使遐方率土無不均沾或值雨暘
偶愆出帑發粟多方賑䘏其有益於吾民者靡弗備
舉而急行之朕慇懃周詳之至意前四十九年所頒
諭旨申晰甚明原欲將五十年天下錢糧通行蠲免
以諸臣集議恐需用兵餉撥解之際兵民驛逓益致
煩苦故自五十年爲始三年之内全免一週除將直
隸奉天等九直省康熙五十年地丁錢糧一概蠲免
及歴年舊欠錢糧一併免徵外山西河南陜西甘肅
湖南湖北各撫屬除漕項外五十一年應徵地畝銀
共八百四十萬四千兩有竒人丁共銀一百二十萬
八千一百兩有竒著察明全免並歴年舊欠共銀五
十四萬一千三百兩有竒亦俱著免徵其五十二年
應蠲省分至期候旨行民間舊欠既經豁免嗣後每
年額徵錢糧務如數全完倘完不及額或有虧空託
稱民欠即責令督撫以下官員償補仍從重治罪該
督撫湏實心力行期副朕惓惓愛民之意如有指稱
事故侵欺科派事發之日必嚴行究治諭旨到日徧
示城郭鄉村深山窮谷咸使知悉爾部即遵諭行欽
此
康熙五十二年三月十八日
恩詔賞給老人絹棉肉有差
康熙五十五年十月初七日
諭戶部
朕統一寰宇無分中外皆欲久安長治共樂昇平宵
旰孜孜五十餘年未嘗頃刻去懷也澤旺阿喇布坦
前曾頻行請安遣使來往近忽狂悖侵擾哈密哈密
係我編置佐領之部落與内地無異若不遣發師旅
置之不問斷乎不可故特徵兵備邊一切飛芻輓粟
悉支正供毫無累及閭閻然而行軍置驛及諸凡輓
運皆由邊境今歲山西陜西二省雖屬豐收喜登大
有猶念邊民效力轉輸無悮急公固其常分而民勞
亦所堪恤若非格外施恩何以昭示鼓舞兹特大沛
恩澤加意培養着將沿邊一帶運糧地方自山西大
同府屬前衛右衛大同懷仁馬邑朔州保德等七州
縣衞直至陜西延安府屬府谷神木安塞綏德米脂
安定吳堡保安榆林保寧常樂雙山魚河歸德嚮水
波羅懷遠威武清平甘肅屬山丹高臺古浪莊浪西
寧肅鎮寧夏左屯中屯平羅中衛靈寧平凉固原鎮
戎西安慶陽阜城甜水河州歸德蘭州洮州等四十
二州縣衞所堡康熙五十六年額徵銀八萬六千一
百零糧米豆榖三十一萬七千七百二十五石零草
二百七十六萬五千九百束零通行蠲免併將從前
積年逋欠銀糧草豆亦悉與蠲除諭旨到日該督撫
即遍行張示使遐陬僻壌莫不周知仍嚴飭所司實
心奉行以副朕加厚邊民至意其或陽奉隂違澤不
下究該督撫題參從重治罪爾部即遵諭行特諭欽
此
康熙五十六年十一月二十六日
諭戸部
朕撫馭寰宇五十餘年夜寐夙興爲小民勤求生遂
凡率土遠近皆期共享樂利聿成家給人足之休未
嘗一日不厪諸懷也數十年以來各省正賦屢經全
免歴年積欠亦已蠲徵偶有雨澤愆期或發倉廩散
給或截漕糧賑救不惜數萬萬金錢米穀頻沛恩施
誠念窮檐之艱慮其至於顛連失所耳近者民力雖
已稍舒然念分年帶徵銀兩若不格外優寬則小民
一歲所獲分納二年之賦以其贏餘養贍室家斷難
充足朕每懷及此軫惻良深宜更加殊恩通行豁免
今將直隸安徽江蘇浙江江西湖廣西安甘肅等八
處帶徵地丁屯衛銀二百三十九萬八千三百八十
兩有竒概免徵收其漕項雖例不准免亦著破格施
恩將安徽江蘇所屬帶徵漕項銀四十九萬五千一
百九十餘兩米麥豆一十四萬六千六百一十餘石
内免徵各半爾部即行文該督撫嚴飭所屬實心奉
行遍加曉諭俾民間無徵催之累均沾實惠用稱朕
撫䘏羣黎至意倘有不肖有司借端朦混私行徵收
者該督撫嚴察參處如該督撫失察一併從重處分
爾部即遵諭行特諭
康熙五十八年十二月二十三日
諭戸部
朕惟治天下之要首以乂安民生爲急故自御極以
來於閭閻疾苦無不博諮廣詢渙敷庥澤其有動用
民力之處尤孜孜厪念刻不能忘盖六十年如一日
也比年因澤旺阿喇布坦狂逞跳梁軍興征繕遠歴
邊陲其沿邊數處師旅屯駐一切雖皆支用正項錢
糧而協辦轉輸行賫居送之事民力勞瘁朕心時切
軫念曾將陜西甘肅廵撫所屬康熙五十八年額徵
地丁銀一百八十八萬兩零歴年舊欠銀四萬兩零
特沛恩綸悉行蠲免而沿邊各州縣衞所軍興既多
飛輓之勞辦賦復滋催科之擾若非格外加恩黎民
恐致失業所有沿邊一帶陜西延安府屬府谷神木
安塞綏德米脂安定吳堡保安榆林保寧常樂雙山
魚河歸德響水波羅懷遠威武清平葭州龍州鎮靖
鎮羅寧塞靖邊柳樹澗安邊磚井定邊饒陽水堡高
家堡甘肅屬山丹高臺古浪莊浪西寧肅鎮寧夏左
屯中屯平羅中衞靈州寧州平凉衞固原州鎮戎西
安阜城甜水河州歸德蘭州洮州寧夏前衞平凉縣
固原衞固原廳河州衞蘭州廳慶陽凉州衞永昌衞
鎮番衞甘州左衞甘州右衞肅州衞鎮彛所等六十
八州縣衞所堡康熙五十九年錢糧米豆草束俱宜
蠲免但目今係有軍務之時除米豆草束外將康熙
五十九年額徵銀九萬八千一百兩零盡行蠲免爾
部移文該督撫通行曉諭實心奉行務俾均沾德惠
以副朕曲軫邊民之至意倘或借端徵派澤不下究
該督撫嚴察指參從重治罪爾部即遵諭行特諭
康熙五十九年十月十五日奉
旨朕臨御以來凡事惟以實心行實政務俾羣黎均沾
實惠爲要從不諱災傷崇尚虚文今歲江南浙江湖
廣等省大稔豫省微覺歉收朕已頒諭旨將運京漕
糧停其輸運著於彼處收貯但陜西地方現有軍務
今歲糧榖適又歉收朕預頒諭旨著總漕施世綸將
運米路徑勘視具奏協同總督鄂海辦事除陜西歴
年錢糧屢經蠲免明歲錢糧另頒諭旨蠲免外今雖
動支常平倉糧榖散給而地方官大半俱在軍前現
今所有俱係署事官員辦事人員殊少應照曩年差
官賑濟山東百姓遣往賑濟著九卿詹事科道會議
具奏欽此欽遵該九卿等會議得山東賑濟饑民自
泰安至郯城濟南至登州德州至兖州東昌濟寧
分爲三路差大臣三員又三佐領下公派官一員
每佐領借戶部庫銀三千兩帶去散賑再官民情
願效力者即行發往不論銀米與地方官分界散
賑事成回日酌量所賑議叙在案今陜西甘肅地
方不通水路此賑濟應將西安府一路延安府一
路蘭州一路作為三路差大臣三員令派出大臣
每路揀選各部院滿漢賢能司官各四員動戸部
庫銀五十萬兩蘭州二十萬兩延安府十五萬兩
西安府十五萬兩由驛逓運送散賑地方會同督
撫等率領地方官將現今陜屬州縣衞所廳常平
倉存貯糧六十九萬二千石零甘屬州縣衞所廳
常平倉存貯糧六十七萬二千石零之内酌量就
近動用自散賑之日起以至麥收之日大口每日
米三合小口每日米二合務使百姓各得其所毋
致流離再無論旂民有情願效力人員自備銀米
散賑者俟事竣交與九卿從優議叙再查施世綸
具題碾米一十萬石運送西安奉
旨截留六十年漕米二十三萬三千三百八十八石但
西安地方甚爲緊要米石不得不爲多貯除現今施
世綸具題運送米十萬石外將截留六十年漕米内
撥十萬石交與河南廵撫照施世綸所題運米之例
運至西安存貯備用其派大臣之處俟
命下之日將滿漢堂官職名開列具題等因於十月二
十三日題本月二十五日奉
旨這事情所議甚好不必差遣堂官著派出司官將銀
兩交與施世綸總管公同賑濟餘依議欽此
康熙五十九年十月十七日
諭戸部
朕自御極以來無日不以民生為念凡閭閻疾苦必
詳加諮訪至於他方偶遇災傷一有所聞即行蠲賑
撫恤備至務期黎庶安生樂業優游化日六十年來
夙夜孜孜未嘗少釋也邇年因西陲用兵師行糧從
雖芻粟悉支正供絲毫不擾民間然轉輸必需民力
勞苦宜恤曾將康熙五十八年陜西甘肅所屬額徵
地丁銀一百八十八萬零歴年舊欠銀四萬兩零康
熙五十九年沿邊各州縣衞所額徵銀九萬八千一
百兩零浹沛恩綸屢行蠲免近聞二年歉收民有艱
於粒食者辦賦急公力何能支若非渙敷德澤無以
培養窮氓是宜特頒浩蕩之恩用申勤求民瘼之念
著將陜西廵撫甘肅廵撫所屬通省各州縣衞所除
應徵米豆草束外康熙六十年應徵地丁銀一百八
十八萬三千七百四十兩零通行蠲免爾部速行文
該督撫徧行曉諭實心奉行務必均沾實惠如有不
肖官吏陽奉陰違澤不下䆒者該督撫嚴察題參從
重治罪又署撫花(闕)奏稱甘肅地方數年歉收糧草
價值騰貴兵丁採買維艱且兵丁效力行間勞瘁堪
憫尤當軫恤准預給半年餉銀著即行文附近省分
撥銀三十萬兩速解甘撫頒發以副朕篤念民勞優
恤軍士至意爾部即遵諭行特諭
雍正元年三月二十二日
諭戶部
陜省自軍興以來大兵駐扎運送糧餉供支草豆無
一不需民力原非他省可比
皇考每為軫念今當大沛恩膏以子惠元元所有康熙六
十年以前陜西全省除借給籽種著該督撫查明定
議分年帶徵外其餘凡有民屯衞所實在未完銀米
豆草悉予蠲免倘有不肖官吏以虧空捏稱民欠濫
邀曠典者一經發覺罪在不赦該部作速行文毋得
遲留特諭
雍正元年六月十三日
諭戶部兵部
朕惟治安天下欲兵民並得其所必以敷恩减賦爲
要比年以來策妄阿喇布坦狂逞逆命苦師致討四
川陜西進藏官兵歴經險道往返萬有餘里甚屬勞
乏朕深憫念其倒斃䭾載馬匹價銀及口外沿途與
西藏留駐兵丁續補䭾馬價銀著悉免追賠又西陲
軍興以來民間急公趨事供應差役實厪朕懷聞陜
西甘肅二屬各州縣衞所地丁銀兩每錢額外徵收
三釐米每斗額外徵收三合以爲備荒之用此項徒
有加賦之名而無賑濟之實著自雍正元年始將額
外徵收銀米永行停止如有舊欠亦悉予蠲除爾部
即速行文該督撫遵諭奉行務俾均沾實惠以副朕
篤念兵民至意特諭
雍正元年九月川陜總督年羹堯疏稱長武縣西
鄉縣於康熙二十三年前令史佐捏報開墾起科
銀一千三百兩䆒無承墾之戸可以追徵仰懇
皇仁准予豁免部議長武西鄉二縣額徵錢糧俱係全
書開載自康熙二十三年間開墾徵收三十餘年
並無捏報之說事關錢糧不便遽准應將該督所
請之處毋庸議十月二十二日奉
旨長武西鄉二縣浮額錢糧屢年徵收甚累百姓著照
該督所請准予豁免欽此
雍正二年五月初二日
上諭陜西人材壯健強勇者多騎射嫻熟盛於他省每
科取中不過三十名而入學額數亦與他省不相上
下額少人多不無屈抑自雍正四年鄉試爲始西安
甘肅武舉各加中十名其武童入學額數若通省俱
加恐有冐濫照文童改學例令督撫會同學臣查明
技勇最優之州縣酌量數目奏請加額特諭
雍正二年十月二十九日奉
上諭川陜進藏出口一應用兵之處倒斃騎䭾馬匹著
悉免賠補
雍正三年九月十五日奉
上諭前年羹堯查拿陜西郃陽縣私鹽用兵一案初據
年羹堯奏稱並未傷損一人及朕留心察訪知有損
傷居民之事續據黃焜寄與范時捷禀帖亦止稱傷
損十數人朕軫念黎元惟恐官吏朦蔽使民困不能
盡逹用是再加訪問知所傷之人甚多因特遣奏事
石麟前往平陽府傳諭審事侍郎史貽直高其佩令
其用心查訪作何設法開導務使小民無所瞻顧具
呈控告勿似黃焜從前用威恐嚇使小民不敢申訴
實情今據史貽直高其佩奏稱遵旨用心查訪親身
至彼曉諭開導查出實在因年羹堯用兵致死無辜
之男婦老幼共七百八十六名口連前報出之十九
名共傷損人民八百零五名口俱取有鄉保甘結該
縣冊結鑿鑿可據又奏稱年羹堯因查拿鹽梟曹猪
頭而該縣將良善之馮猪頭頂名解送年羹堯並不
覆審即將馮猪頭正法等語朕聞之驚駭戰慄不勝
愧恨之至朕以愛養百姓為心惟恐一夫不獲其所
宵衣旰食時厪於懷乃年羹堯負朕委任之恩逞其
兇殘之性草菅民命毒害無辜以致多人受其慘酷
皆由朕任用匪人之故深自愧憾實無以謝郃陽之
紳衿黎庶郃陽地方既被騷擾著該督撫等加意撫
綏其被害之家雖經欽差官員賞給銀兩著該督撫
等再行優恤雍正四年郃陽縣應徵錢糧盡予豁免
該督撫等可遍行曉諭合邑紳衿黎庶伊等遭年羹
堯之殘害幸朕留心察訪研䆒實情使伊等沉冤得
雪今特沛恩膏以示軫恤務令僻壤荒村咸知朕意
特諭
雍正三年十二月二十五日奉
上諭陜西西安地方緊要又有滿洲駐防兵丁省倉米
石應當多貯查西安現在所貯米石為數無多今歲
秦省收成豐稔著總督岳鍾琪廵撫圖理琛就近商
酌動用庫銀採買米石存貯省倉以爲備用其米數
多寡該督撫酌定奏聞務湏陸續採買勿令價值騰
貴倘倉厫不足亦令該督撫酌議收貯之法大凡積
貯米穀於地方甚有禆益而有司往往躭延瞻顧不
肯實心奉行該督撫等宜仰體朕心毋蹈此習
雍正四年十一月初四日奉
上諭西安官員兵丁在巴里坤軍前年久甚是勞苦效
力著行文總督岳鍾琪賞給副都統常壽一年俸同
常壽撤回官員每員半年俸兵丁每人銀十兩再去
年自巴里坤撤回西安官員兵丁官員每員賞給一
季俸兵丁每人銀六兩
雍正五年二月十六日奉
上諭朕聞得陜西鄭渠白渠龍洞向來引涇河之水溉
田甚廣因歴年既久疏濬失宜龍洞與鄭白渠漸致
淤塞堤堰大半坍圮醴泉涇陽等縣水田僅存其名
深爲可惜朕特令該督岳鍾琪詳酌興修今據該督
親勘奏稱龍洞急宜挑挖鄭白渠務當疏濬更湏修
築堤堰建設閘口以俾堅久已於西安布政司庫貯
公用羡餘銀先動一千兩委員將龍洞鄭白渠及時
挑濬其建閘工料約估銀七千兩請亦於司庫存貯
羡餘銀内動用等語朕惟興修堤堰乃於民生大有
禆益之事著動用正項錢糧俟一切功程告竣造報
工部查核務期渠道深通堤堰堅固俾農田得以永
頼以副朕保惠元元之至意
雍正六年四月初五日奉
上諭據岳鍾琪摺奏前因陜甘兩省丁銀偏累援照各
省以糧載丁之例題請將丁銀於全省地糧之内通
計均攤已奉旨允行在案惟是各屬冊籍繁多未能
一時核定而該年錢糧已准部咨撥充兵餉若俟攤
定之日始行開徵未免遲悮是以各州縣仍照舊額
徵收伏查以糧載丁則各屬錢糧較之舊額勢必有
增有减今應减丁銀之朝邑等二十一州縣於未及
攤定之先照原額徵收共長解銀六千七百九十二
兩此項丁銀若命各州縣領回按戸退還則糧戸畸
零難於分折散給必致胥役中飽小民不沾實惠况
百姓既沐鴻恩將偏重丁糧均攤完納永無苦累即
此項銀兩亦係從前應徵之項但以均載之年攤撥
未定暫假原額完納一年並非重徵可比應請存貯
司庫以充兵餉等語此項銀兩於攤撥未定之先民
間既已照舊完納該督奏稱今若按戸退還難於散
給必滋胥吏中飽之弊著照該督所請停其按戸退
還但此項銀兩既係陜西輸納之物著留貯陜省於
地方公事如積貯興修之𩔖有禆益於民間者該督
撫酌量奏聞動支應用不必撥充兵餉
雍正七年二月初二日奉
上諭陜省兵丁年來效力甚多朕深為軫念伊等出征
之時若因已給行糧遂扣其坐糧則伊等妻子在家
難以養贍嗣後出征之兵丁等於照例支給行糧外
仍給與坐糧銀米以為養贍家口之資俾免内顧之
慮再陜西營伍甚屬緊要若兵丁有派出之處著總
督岳鍾琪酌量召募充補另行按名給與錢糧
雍正七年六月十二日奉
上諭朕愛養黎元遐邇一體而邊遠之地小民家計不
及近省尤朕心之所繫念數年以來甘肅四川雲南
貴州廣西五省有用兵西藏及勦撫苖蠻等事其一
應軍需皆動用公帑備辦秋毫不派及於民間而糧
餉轉輸亦有資於民力今藏地苖疆俱已寧謐朕心
嘉慰特沛恩膏著將庚戍年甘肅額徵地丁銀二十
七萬七千六百八十四兩零四川額徵地丁銀三十
一萬六千三百兩零雲南額徵地丁銀一十四萬一
千六百兩零貴州額徵地丁銀七萬四千二百兩零
廣西額徵地丁銀三十五萬三千九百兩零悉行蠲
免其西安各屬地方近日亦有預備軍需之事朕心
軫念著將庚戍年額徵錢糧蠲免十分之三共計銀
四十七萬九千九百兩零此六省督撫大吏宜仰體
朕心轉飭所屬有司敬謹奉行務使閭閻均沾實惠
如有奉行不力被不肖有司暗飽私囊或被奸胥土
棍強紳劣衿包攬侵蝕者朕若訪聞必將通省大小
官員分别從重治罪至於國家設官本以理民官有
恤下之責民有奉上之義若設官而不為計及養廉
之資則有司之賢者將窘廹而莫能支不肖者又將
横取而無所檢束矣是以酌定以錢糧耗資均給各
官養廉之資此揆情度理上下相安之道但思加恩
百姓豁免正賦若將耗羡一併蠲除是民雖邀額外
之恩而官員轉有拮据之苦上司或因此稍有寬假
則必致巧取苛索於民流弊種種轉多於耗羡之數
於吏治民生均無裨益嘗見庸劣之地方官每以蠲
免錢糧為不便於己心懷悵怏即此意也著於庚戍
年為始凡遇特恩蠲免錢糧者其耗羡仍舊輸納諒
必民所樂從若因水旱蠲免者不得徵收耗羡將此
永著為例
雍正七年六月二十六日奉
上諭據陜西總督岳鍾琪奏稱前奉恩諭陜屬設立社
倉一事於雍正四五兩年司庫耗羡銀内發各州縣
十四萬五千八百餘兩共採買榖麥三十九萬八千
七百五十五石零計州縣小者二三千石大者七八
千石儘足設立社倉每年借放之本尚存銀八萬八
千七百餘兩分發各處蓋造社倉約以京斗一千石
為一社每社倉一所不拘房屋間數總以足貯二千
京石為率請勅下署督臣查郎阿撫臣武格於各州
縣四鄉分社建倉令同社各村堡之老民公舉倉正
倉副經管本社倉糧合計陜屬州縣約買糧四十萬
石共應建社倉四百餘處務於今歲秋冬辦造齊全
將糧石分貯惟是地方督撫州縣作何奉行則爲利爲
病之分途耑以在官在民為大要今陜省大僚皆不
知臣原奉恩諭之由但見從司庫發銀既存兢懼之
念又見積貯虧空處分之嚴例每遇州縣請領社倉
銀兩撫藩過於慎重誡諭甚嚴州縣亦懷貽累之憂
將所領銀兩不肯交與倉正倉副仍勒令里甲採運
又有令胥役家人幕賓收放者始而勒買既而勒借
陜省百姓竟呼此項榖麥為皇糧不知立社倉之恩
意臣以設立社倉聽從民便之語再四曉告諄切叮
嚀不遺餘力無如大小官員謂臣言茫無憑據嘖嘖
訾議其所以然者祗以因民所利之明詔未頒是以
在官在民之界限不定伏乞特頒社倉諭旨交督撫
恭錄鐫石每一社倉頒發一本張掛曉諭臣又謹擬
社倉條約亦請發各社倉刊刻木榜竪立倉門使鄉
里愚民人人共曉則每年收放皆有程式庶可久而
弗替等語朕惟國家建立社倉原令民間自行積貯
以百姓之資糧濟百姓之緩急其春貸秋償及滋生
羡息各社自為經管登記地方有司但有稽查之責
不得侵其出納之權此社倉之古法也是以各省有
請立社倉者朕皆令其聽從民便毋得強勒捐輸繩
以官法以致便民之舉轉為民累所以曉諭各省督
撫者不啻至再至三矣從前岳鍾琪在京時請於通
省加二火耗内應行裁减每兩五分之數且暫行徵
收發與民間採買榖石分貯社倉俟採買數足即行
裁减是於暫收耗羡之中隠寓勸輸之法實則應行
酌减之耗羡即小民切己之資財而代民買貯之倉
糧即小民自捐之積貯此藏富於民之良法最為切
實而易行是以俞允所請令其辦理乃陜省官員不
知此項榖石本係民資又未識從前岳鍾琪奏請之
由以爲收貯在官即是公物不肯付民經管而胥吏
司其出納者遂有勒買勒借之弊殊非數年以來朕
之周咨詳畫多方生養斯民之本意矣今特降諭旨
將朕允從岳鍾琪之請並岳鍾琪陳奏原委明白曉
示著署督查郎阿廵撫武格刊石頒布俾各州縣鄉
社小民咸知朝廷經營設法之蓋藏實百姓自為歛
散之資用倘地方官有於社倉榖石創議交官不交
百姓或指稱原係公項預爲公事侵那之地者俱以
擾撓國政貽悞民生論從重治罪其岳鍾琪所擬社
倉條約著戸部抄錄交與該督撫分發各州縣刊刻
木榜於各鄉社倉竪立以為永久程式特諭
雍正七年七月二十八日奉
上諭陜西興安州於康熙四十五年河水泛漲冲塌城
垣房屋漂没各案倉糧共六千四百四十餘石曾經
鄂海以此項糧石皆兵民積蓄之需不便虧缺題請
令官紳士庶不拘多寡量力捐輸在案但自題請捐
補以來聞止捐過糧榖七百餘石尚虧欠五千六百
餘石未曾補足朕思當日公捐之舉本係聽從民便
今事歴多年著將官紳士庶捐補之舉曉諭停止其
興安州應補糧石或照陜省現動五分耗羡採買糧
石存貯社倉之例令該督撫酌量辦理具奏
雍正七年八月十一日奉
上諭自古帝王之治天下設官分職不得其人則庶政
莫由振舉而理財不得其道則國用不足雖欲减賦
蠲租沛膏澤於萬姓其勢有所不能此自然之理也
數年以來怡親王大臣等辦理戸部事務敬慎公忠
風清弊絶阜民裕國府庫充盈國家經費既敷則蠲
除惟正之供施恩常格之外使羣黎百姓俯仰有餘
乃朕寤寐之至願也昨山東署撫奏稱今歲東省秋
成大稔父老皆言二十餘年以來所僅見朕思上年
命田文鏡總督山東而今年地方禾稼遂登大有又
如岳鍾琪總督陜省平日駐劄西安則西安比歲豐
收今夏領兵前往甘肅則甘肅收成大熟而西安六
七月間便覺苦旱又如鄂爾泰之在雲南連歲滇省
地方雨暘時若今夏廵歴貴州甫離滇境而雲南府
屬之晉寧宜良等處即有暴雨潰堤低田被水之事
又如李衞之在浙江屢年四境豊樂今歲李衞暫離
浙省而衢屬江山縣峽口谷即有起蛟發水淹没禾
麥之災觀此數事益見賢督撫之感召
天和捷於影響則凡為督撫者宜何如之敬謹居心公忠
奉職以不愧屋漏之誠爲感格
上天之本耶聞今年秦省西安一帶夏月甚旱而地方文
武大臣官員㒺知修省此則封疆大臣之所當切戒
者朕非䣃責於臣工而屢頒此等諭旨也盖朕實有
見於天人感應之理纖毫不爽而夙夜敬謹乾惕覺
鑒觀之有赫而呼吸之可通倘朕心有一刻之懈弛而徒
以訓誡之詞責諸臣下其又何以對越
天地神明乎又據廣東督撫布按等奏稱今年粤東雨澤
均調百榖順成合計通省米價貴者不過八錢幾分
賤者至於五六錢實粤省從來希有之事朕聞之深
爲慰悦此皆該省人民等革薄從忠醇厚良善之心
仰感
上天垂祐而錫以豐穰之所致也著將山東廣東二省庚
戍年地丁錢糧各免四十萬兩以奬地方官民之善
直隸陜西今年已各蠲銀四十萬兩庚戍年著再各
免地丁錢糧四十萬兩山西通省連歲皆獲豐收著
免庚戍年地丁銀四十萬兩安徽等屬亦著免庚戍
年地丁銀四十萬兩此六省共蠲免額徵銀二百四
十萬兩乃朕加惠閭閻之特恩該督撫等應轉飭有
司仰體朕心敬謹奉行務使小民均沾實惠倘不肖
官吏及紳士土豪等有侵蝕包攬等弊一經發覺定
行重治其罪並將失察之督撫上司等官嚴加議處
特諭
雍正七年十二月初八日奉
上諭康熙五十九年陜省解送駝馬進藏文武官五十
員每員借支肅州公庫銀五百兩為行裝路費之資
本係應給之項因當時該督撫未經題報不敢作正
項開銷是以各員回陜之時仍於各名下著追補項
至今尚有未完銀一萬六千八百兩朕念伊等效力
戎行遠涉藏地雖非衝鋒破敵者比而間關行役亦
屬可憫著將未完銀兩槩行豁免其已完者悉給還
本員或交伊之的屬如該員有别項虧欠應追者即
准其抵補以示優恤勞役之至意
雍正八年十月十七日奉
上諭辦理軍需必得熟練之員方為有益陜甘二省州
縣官員備辦軍需有經手數年者有經手二三年者
將此熟練人員若因細故微瑕即行參革則接任之
員新辦軍務未免生疎或至遲悞亦未可定嗣後陜
甘地方辦理軍需之州縣官員若無大過其所犯情
有可原者著該督撫揆情度理量加寬宥若錢糧有
些小不清之處而事屬因公者統俟大軍凱旋之後
查核明白定其功過特諭
雍正八年十月十八日奉
上諭陜西四川地方民風淳樸歴年逋賦甚少查每年
徵收錢糧之期四月完半十月全完此定例也朕思
四月十月既届納課之期小民必湏預先經營是麥
榖未收之時即為輸將之計或因稱貸而受剥於富
豪或因預糶而大虧其價值且如甘肅地方有徵收
本色者若在糧榖未獲之前更為竭蹶歴來川陜錢
糧既無拖欠之陋習著將四月完半者寬至六月十
月全完者寬至十一月俟夏麥秋禾登場納稼之後
從容完課俾民力紓徐以副朕愛養黎元之至意特
諭
雍正九年正月初三日奉
上諭朕思惠養黎元之道莫先於除賦蠲租使萬姓均
沾渥澤是以數年來寬免各省之額徵以為阜民足
食之計者難以枚舉而該省之人民果抒誠慕義宣
力急公朕尤嘉其人心風俗之淳良而屢沛施於常
格之外也陜西甘肅二省經理軍需數年矣凡米糧
芻牧之屬及車馬牧畜之𩔖皆動支公帑銀兩備辦
一絲一粟不使擾民此中外臣民所共知者然朕每
念地方旣有軍務縱不取辦於民財未嘗不資藉於
民力而陜甘二省之民人踴躍趨事其心甚為可嘉
年來已屢降蠲免之旨兹特再布恩膏將雍正九年
西安所屬額徵地丁銀蠲免十分之三共計銀四十
七萬九千九百零甘肅所屬額徵地丁銀二十八萬
二千二百零全行蠲免該督撫等可轉飭所屬有司
仰體朕心敬謹奉行務令閭閻均沾實惠將此旨刊
刻頒布俾深山僻壤共知之特諭
雍正九年二月二十六日奉
上諭從來備辦軍需於地方不無勞費朕深知其弊惟
恐累及民間是以於征勦凖噶爾之舉悉心密籌於
數年之前一絲一粟皆用公帑置辦而民間並不知
國家將有軍旅之事從來未聞預備軍需地方如此
毫不騷擾也此天下所共知更為三秦百姓所深悉
者及至大兵旣出時日旣多輓粟飛芻脂車秣馬雖
不取辦於民財恐不免借資於民力此亦時勢之不
得不然也祗以凖噶爾狡獪凶頑父子濟惡實蒙古
之巨患爲國家之隠憂若因循苟且縱賊養奸是狡
寇一日不滅即邊境一日不寧邊境一日不寧即内
地之人民一日不得休息此朕熟思詳審計算再三
而出於萬不容己者並非好大喜功利其民人土地
而為此舉也即以上年之事言之賊彛先遣使臣詐
稱求和及朕降旨暫停進兵待其信息而彼傾其賊
衆乘我不備大肆猖獗然則此等狡寇固可置之度
外聽其貽害於邊方哉即此愈見
聖祖皇考當年不得已之情朕今日繼承先志之應舉行
事也惟是國家設兵所以衞民今因用兵而有不得
不資民力之勢朕心實為憐憫是以年來屢蠲陜甘
二省額徵錢糧使羣黎均沾膏澤乃三秦紳士庶民
知感國恩兼明大義踴躍趨事志切急公二十年來
如一日朕實嘉賞之如昨歲據督撫奏報甘肅士民
等有願捐車輛以資輓運者有願捐草束以供芻牧
者朕皆降旨一一照數給與價值而其服勞宣力之
誠悃則不可忘矣今年添辦軍需朕尤切諭督撫有
司體恤民情不得絲毫擾累其糧餉運費特令加增
倘有不敷仍令據實陳奏無非軫念民勞之意惟望
陜甘二省紳士庶民等歡欣鼓舞勿懈初心則和氣
致祥仰邀
天眷數年間必見膚功克奏不但邊城内外共受寧静之
福即爾等世世子孫亦永享安居之樂矣查雍正九
年甘肅所屬額徵錢糧業已全行蠲免西安所屬額
徵錢糧前降旨蠲免四十萬兩著再蠲免四十萬兩
以昭朕體恤之恩該督撫務飭有司敬謹奉行使閭
閻同受實惠并將此旨刊刻頒布俾陜甘二省遠鄉
僻壤之民共知之特諭
雍正九年三月二十四日奉
上諭朕欲於在京官員人等内揀選老成明白者數十
員命往陜西内地州縣辦理宣諭化導之事年餘事
竣即著回京辦理若好加恩議叙著大學士會同該
教習於庶吉士内揀選數員各部堂官在本部學習
人員内揀選一二十員國子監祭酒等在選拔貢士
内㨂選二三十員俱交送内閣帶領引見
雍正九年四月十一日奉
上諭朕御極以來繼述
皇考聖祖仁皇帝乂安區宇之
聖心旰衣宵食朝乾夕惕欲使薄海内外休養生息物阜
民安永戢兵戈咸登衽席以成蕩平熙皥之治是以
宣猷敷治之間弘綱庶務凡有益於民生者莫不興
舉不便於民生者莫不屏除若有幾微措置失宜即
五内輾轉寤寐難安豈肯好大喜功興兵搆難使百
姓有供應之勞不遑寧處哉惟是除暴乃所以安良
撫内莫先於攘外此古今不易之至理帝皇治世之
常經凡爾百姓粗通大義者即莫不知之不必待高
遠之識也惟彼凖噶爾一部落原係元朝之臣僕其
始祖曰額森額森之子托渾漸至大員因擾亂元之
宗族離間蒙古惟恐獲罪遂背負元朝之恩逃遁藏
匿於西北邊遠之地煽惑匪類要結黨與自稱凖噶
爾當我朝定鼎之初各處蒙古傾心歸順求為屬國
共享昇平之福獨凖噶爾一部落違越於德化之外
至噶爾丹策妄阿拉布坦二人則尤狡獪兇頑之甚
者噶爾丹身為喇嘛不守清規不遵佛教破戒還俗
娶青海鄂齊兒圖車臣汗之女爲妻又潛往青海地
方賊害伊之妻父而擄其人衆又復巧搆釁隙乘喀
爾喀之不備發兵猝擊以致喀爾喀人衆潰散紛紛
投我天朝蒙
聖祖仁皇帝施恩撫恤遣使前往噶爾丹處諭令戢兵和
好多方開導乃噶爾丹冥頑不靈轉借追襲喀爾喀
之名犯我邊汛彼時即行勦滅復有何難我
聖祖仁皇帝至仁如天好生為德特遣官員前往責問是
時噶爾丹惶愧恐懼設誓撤兵仍復潛住近邊暗圖
窺伺且乘間搶掠蒙古牲畜俾其不獲安居我
聖祖仁皇帝始親統六師躬行天討噶爾丹逆天背理自
速滅亡此噶爾丹之始末也策妄阿拉布坦者乃噶
爾丹之姪也彼時我兵旣平噶爾丹即應鋤絶根株
不留遺孽祗因我
聖祖仁皇帝寬大仁慈赦罪宥過且念策妄阿拉布坦素
與伊叔不相和睦情有可原於是加以天高地厚之
恩將噶爾丹餘剰部落賞伊收管此時伊力弱勢微
甚為恭順其後則離間伊妻之父子誘其妻弟擕帶
萬餘戸至伊住牧之地因而強佔入已於是勢力漸
增竟敢肆意妄行窺伺青海侵犯哈密又潛兵入藏
殺害伊妻弟拉藏汗毁壊寺廟荼毒人民我
聖祖仁皇帝特遣大臣前往詢問乃伊愍不畏死阻兵抗
命使臣率師甚少兵力單弱伊得愈肆猖狂此實天
下臣民所共憤者我
聖祖仁皇帝仍賜包容諭令兩路官兵姑緩前進以俟其
悔罪輸誠若終不悛則命將徂征犁庭掃漠此我
皇考之本意也朕即位以來伊雖遣使求和而詐偽作奸
仍復如故且將我青海叛臣羅卜藏丹津收留藏匿
朕屢次降旨諭以定界息兵而伊恍惚支吾巧幻百
出及策妄阿拉布坦身故伊子噶爾丹策凌繼立其
妄亂之性悖逆之行更過於其父其遣使陳奏之詞
甚屬支離妄誕即如前年西藏阿爾布巴等之敢於
戕害頗羅鼐亦因凖噶爾等伊地相近而逃匿之羅
卜藏丹津又係伊等姻戚彼此相依是以敢於悖逆
朝命而仗凖噶爾以爲狡兔之三窟也似此世濟其
惡之人以逞兇挾詐為心以劫物傷人為事不可以
德感不可以理喻無頼無恥懷逆藏奸時時欲戕害
臣服我朝之蒙古部落以壊我屏垣若此時可以經
理之會而瞻顧因循避興師動衆之名爲躭逸偷安
之計則狡寇一日不滅則蒙古一日不安蒙古一日
不安則邊境一日不寧邊境一日不寧則内地之民
一日不得休息而首先之疲於奔命者即三秦之黎
庶也即以上年之事論之賊夷先遣使臣偽稱請和
及朕降旨停兵以待信息而彼於深冬冰雪之時傾
其醜類乘我不備侵犯汛界盗竊䭾馬然則此等狡
寇固可置之度外聽其貽害於將來乎從來窮兵黷
武爲聖帝明王之所深戒而以大加小以強凌弱又
仁人君子之所恥而不為者况準噶爾彈丸之地遠
在極邊之區得其地不足以耕耘得其民不足以驅
使即使滅此朝食亦不足以誇廟略而耀武功此皆
皇考與朕熟思審處先後籌畫數十年而出於萬不得已
者也惟是地方有軍旅之事厲兵秣馬諸務紛繁雖
不取辦於民財恐不免不借資於民力向蒙
皇考軫念秦民勞勩所以加恩而優恤之者無待朕之屢
述矣朕御極之元年即將陜甘二省康熙六十年以
前民屯衞所未完銀米豆草等項悉行蠲免又將舊
例應完之三釐三合免其徵收數年以來西安所屬
額收錢糧或免四十萬或免八十萬甘肅所屬錢糧
則連歲全行蠲免他如展納課之定期寬帶徵之舊
欠開墾地畝修築河渠悉動帑金永為民利此皆朕
之加惠於秦民者可約略舉之也即以西陲用兵之
事言之北路軍需交與怡賢親王等辦理西路軍需
交與大將軍岳鍾琪辦理此皆定議於雍正四年者
王大臣等密奉指示一絲一粟皆用公帑製備纖毫
不取給於民間是以經理數年而内外臣民並不知
國家將有用兵之舉以致宵小之徒如李不噐軰竟
謂岳鍾琪私造戰車蓄養勇士訛言繁興遠近傳播
達於朕聽朕將岳鍾琪遵奉密旨之處曉諭秦人而
訛言始息即此一節觀之若非辦理軍需秋毫無犯
何至以國家之公事疑為岳鍾琪之私謀乎及至雍
正七年大軍將發飛芻輓粟始有動用民力之時朕
皆勅令地方有司照數給與脚價嚴禁扣尅短發侵
蝕等弊倘有不肖官員借稱軍需科派擾民者著該
管大臣即行題參革職枷號示衆先動帑金傳集百
姓如數給還朕所以爲百姓防患除弊者亦極嚴切
矣上年該督撫先後奏稱民人中有願捐草束以供
牧養者紳衿士庶中有願捐車輛以資輓運者朕皆
奬以温諭仍令照數給與價值去冬賊彛猖獗之後
將來軍餉較前未免繁多朕特令加添運價一切軍
務悉令有司寬裕辦理似此是朕豈肯因戎事繁急
稍涉權移使閭閻騷擾於萬一哉意謂三秦衆庶必
能諒朕不得己而用兵之苦心悉朕不忍累民之至
意矣乃近來風聞陜西之民竟有怨朕而私相謗議
朕撫躬自問實不得其致怨之由再四思維昔年曾
静謗朕之語怪誕離竒實為夢幻所不及之境然則
天下之大如鬼如蜮之事何所不有總因數年來大
逆不法之人不得遂其逆願於是使其匪𩔖捏造流
言轉相傳布以冀搖惑衆心擾亂國政前年一一根
䆒悉出發遣衆犯之口供証鑿鑿已按律正法大義
覺迷錄中載之已詳十數年來陜西居住之允禵塞
思黑年羹堯延信等皆視朕躬如讐敵者也其脇從
之逆黨實繁有徒專捏誹謗之詞將無作有欲以洩
其私忿如塞思黑之令狐士儀年羹堯之鄒魯静一
道人延信之道姑王氏等皆公然以反叛為衆人之
倡則其他匪𩔖之造作妖言暗中煽動者又不知其
幾矣地方既有奸回之人接踵肆惡而又值軍興旁
午或有司自顧考成間有奉行不善之處是以愚民
無知惑於邪說溺於私情偶因用力於目前遂忘受
恩於平日此亦時勢之所不免者若果深知朕心明
曉大義一聞匪𩔖捏造之言即深信我主必無是事
偶遇奉行不善之處即深信我主必無是心此誠天
下之良民也然而造言生事之人專以蠱惑人心爲
務此倡彼和有意流傳而知理安分之人不過本身
奉法而已豈能執途人而告之是以三秦百姓聞邪
說者多而聞正論者少豈非世道人心之患哉朕又
思之秦風樸直自古為然樸則易被人欺直則善言
易入祗以向來未有宣諭化導之人而該省督撫以
及有司既有刑名錢榖之專責又有徵兵籌餉之軍
需簿書鞅掌難於兼顧是凖噶爾之始末邊防關係
之情形
皇考與朕奉
天討罪除暴安民萬不得已之苦衷並未家喻而戸曉而
但聽僉邪小人搖唇鼓舌訕謗朝政變亂是非無怪
乎草野之中被其迷惑者不少也今朕特頒此旨遣
左都御史史貽直侍郎杭奕禄署内務府總管鄭禪
寳率領翰林院庶吉士及六部學習人員國子監肄
業之選拔貢士等前往陜甘二省開導訓諭覺悟愚
蒙從前雖將大義覺迷錄通行頒布祗恐遠鄉僻壤
之氓尚有未曾聆悉者著一併宣諭咸使聞之倘合
省民人等果能篤尊君親上之義消亢戾怨懟之情
將見和氣致祥福緣善慶必邀
上天默祐迅奏膚功邊塞永寧烽烟永息不但爾等安居
樂業俯仰優游即爾等世世子孫共享昇平之樂矣
至於軍需各項悉動帑金差員辦理不得扣尅短少
貽累小民所降諭旨至再至三著欽差大臣悉心訪
察倘有不遵諭旨者即行題參或所定官價有不敷
用之處亦即據實奏聞若兵馬經過之地有不遵紀
律騷擾民間者小過即告知該管大臣懲治大過即
行題參不得姑容務使兵民和洽内外輯寧以迓
天庥以副朕念特諭
雍正九年七月初一日戸部奉
上諭據陜西署督查郎阿等奏稱西鳳二府撥運甘肅
等處米十五萬石二府民人領運之時惟恐遠涉長
途或有虧耗每米一石多帶一二升以備添補之用
途次安行並無虧折據收糧之員節次具報正米之
外多交餘米或數十石或至數百石不等大約交足
之時可得米千餘石將來一併收貯於邊儲軍糧大
有禆益等語數年以來秦省民人運送軍需俱無遲
悞是以朕屢次加恩以示優恤兹因輓輸西鳳米糧
以資軍食特令加添脚價務期運送從容而領送之
民人等敬謹承應於交完正米之外尚有餘米交官
其急公敬事之念甚屬可嘉該署督等查明交米多
寡之數分别賞賚務令本人實沾恩賜勿令胥吏中
飽以副朕加惠秦民之至意特諭
雍正九年十一月二十五日奉
上諭陜西西鳳二府運米十五萬石前赴甘肅等處據廵
撫武格等定議若領運民人之牲畜有在途疲乏倒
斃者即令該地方官借給銀兩代僱牲畜運送前去
仍於本運戸原籍追銀還項今聞軍糧十五萬石俱
已全數運至甘肅等處交收惟是領運民人有因牲
畜疲乏倒斃在平凉凉州甘州肅州所屬州縣借支
銀兩者共計銀一萬八千七百餘兩目今催收止交
過一百九十兩其餘尚未交還朕思陜西民人等領
運軍糧既已如數運到未曾遲悞而所借僱覓牲畜
之銀兩若不稍寬限期責令一時交納恐其中不無
力量艱難者著諭知該督撫等此未完之借項一萬
八千餘兩寬以一年之限以示朕軫念秦民至意特
諭
雍正十年二月初九日奉
上諭自冬春以來京師未得雨雪朕與諸大臣等戒懼
修省虔誠祈禱以冀仰格
天心聞畿輔地方及河南山東雨雪亦少山西陜西二省
雖有得雪之處亦未周遍朕心憂慮深恐二麥歉收
小民艱於餬口已切諭該督撫等多方籌畫為思患
預防之計從來天人感召之理捷如影響所頼該督
撫等以恤民之心爲格
天之本果能使民困全除民氣舒暢自無有不能感召
天和者至於清理刑獄亦祈求雨澤之要務除在京已命
刑部法司清查案件速行歸結以免拖累外其畿輔
地方及河南山陜等省郡縣繁多有司賢否不一其
中或有聽斷刻覈濫及無辜者或有淹滯羈留塵案
莫結者或有牽連待質致悞恒業者該督撫大吏等
當悉心體察嚴飭屬員速為清理應釋放者釋放應
取保者取保務期平允矜慎俾閭閻各安生業其他
政令凡有稍不便於民者急思力爲改圖總在各該
督撫等體朕若保赤子之心各切痌瘝乃身之念至
誠惻怛勤求民隠殫竭實心普行實政庶幾
上天昭格早降甘霖勉之勉之特諭
雍正十年五月初十日奉
上諭秦省民風醇良質樸朕所素知苐因近年以來有
一二匪𩔖捏作浮言妄冀鼓動衆聽朕恐無知愚民
一時不察被其迷惑是以特遣大臣官員等開誠布
公宣諭化導盡消奸匪蠱惑之害益堅良民嚮善之
心從前陜甘二省民人深知感戴國家教養之恩今
復悉西陲不得已用兵之處聆受諭旨開悟踴躍衆
志僉同朕心深爲嘉悦但軍興日久轉粟飛芻不無
資於民力其輓運之價朕已屢次加添近聞路逕僻
遠之地尚有不敷又或採辦草豆等項時價低昂不
等若如此則該督撫等不洞逹朕意矣向後著悉心
體察有應行奏聞者即據實陳奏朕自加恩不使官
民等有賠累之苦著將此旨曉諭陜甘二省官民等
共知之特諭
雍正十年十月十六日奉
上諭直隸河南等省驛馬有每年准報倒斃三成四成
之例而陜甘兩省向因地僻差少不在准報之中今
西路軍興羽書絡繹差遣繁多地方有司不無賠補
之苦朕心軫念除偏僻州縣仍照舊例外其自潼關
至西安一路自西安由秦鞏南路一帶由平凉北路
一帶至蘭州又自蘭州由凉甘一帶至肅州嘉峪關
又自蘭州由莊浪一帶至西寧又自榆林延綏寧夏
沿邊一帶至凉州各路驛遞馬匹俱照直隸河南等
省之例十分之内准報倒斃三分領銀買補作正開
銷如有過三分之數者勒令賠補倘恃有恩旨或尅
扣草料不加謹飼餵者著該道府查明詳揭該督撫
即行題參其准報三分之數俟軍務告竣仍照舊例
停止特諭
雍正十二年八月初六日内閣奉
上諭張正瑗王大士辦運妥協可嘉著交部議叙其領
運之民人急公敬事著史貽直碩色查明交米多寡
之數酌仿從前之例分别賞賚務令均沾實惠欽此
雍正十二年十一月二十六日内閣抄出奉
上諭今歲春夏間陜西地方禾麥頗好及至仲秋聞有
雨少之州縣如甘肅所屬則有階州靖遠環縣等處
西安所屬則有臨潼渭南高陵涇陽三原醴泉富平
同州郃陽澄城韓城朝邑華州華隂蒲城潼關以及
榆葭二府州所屬等處朕心深為軫念特諭該督撫
速籌蠲免賑恤並轉運接濟之策務使貧民不至失
所兹據劉於義許容奏稱階州及靖遠縣環縣本年
錢糧及應徵舊欠已概行停徵俟明年夏收後再議
徵收至乏食之民已按照成例計大小口借給口糧
以今歲十月起至明歲四月爲率統俟夏收後再行
徵還或其他州縣有一村一堡被旱薄收者亦照階
州等處之例辦理等語據史貽直碩色奏稱西安所
屬州縣秋間雨澤愆期嗣于九月内大沛甘霖所種
之麥滋潤暢茂明歲夏收可望現在糧價有减無增
約計本地存貯榖石足以接濟明春之用無庸借資
于豫省至本地錢糧百姓感戴皇仁且值連年豐稔
已經完納十之八九亦無庸加恩蠲免惟從前借糶
之倉糧應于秋後還倉者今西安同華榆葭等府州
既有薄收之屬若再催還借糶之項誠恐市價增長
民力維艱應請暫緩徵買統俟明秋還項則民力可
舒等語劉於義史貽直等奏報地方情形已悉階州
等三州縣乏食民人所借之口糧俱著賞給明年夏
收時不必徵還所有本年未完之錢糧亦著蠲免明
年不必補徵其應徵舊欠著概行停止仍令劉於義
許容督率有司加意撫綏務令小民得所至西安同
華榆葭等府州屬百姓所借之倉糧亦著賞給明年
不必交還其糶出之榖著史貽直等酌量于明年何
時買補還項特諭欽此
陜西通志卷八十三
