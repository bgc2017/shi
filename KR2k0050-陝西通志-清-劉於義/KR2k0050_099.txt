陜西通志卷九十九
拾遺第二(軼事)(訂訛)(徵應)(𤨏碎)
軼事
黃帝採首山銅鑄鼎於荆山下鼎既成有龍垂胡髯下
迎黃帝黃帝騎龍羣臣後宫從上(史記封禪書平按隋書地理志富縣有)
(荆山)
禹貢金九牧鑄鼎於荆山下周赧王十九年秦昭王取
九鼎一飛入泗水餘八入於秦中(史記秦本紀注)
秦穆公伐晉及河將勞師而醪惟一鍾蹇叔勸之曰雖
一米可投之於河而釀也於是投之於河三軍皆醉(酒譜)
西明寺道律師在京師城南故淨業寺修道忽有一人
來至律師所律師問邠州顯際寺山出石像者何代所
立答曰像是秦穆公所造像元出處是周穆王造寺處
也(法苑珠林)
晉人惡秦之用士會也乃使魏壽偽叛以誘士會秦使
士會會行繞朝贈之以策曰子無謂秦無人吾謀適不
用也(左傳)
蜀王獵於褒谷見秦王以金一笥遺蜀王蜀王報以禮
物盡化為土秦王大怒臣下拜賀曰土地也秦當得蜀
矣(蜀王本紀)
秦穆公亡善馬岐山野人共得而食之者三百餘人吏
欲法之公曰君子不以畜害人吾聞食馬肉不飲酒傷
人皆賜酒而赦之三百人者聞秦擊晉皆推鋒争死以
報食馬之德(史記秦本紀)
韓子曰秦昭王令工施鈎梯上華山以節柏之心為博
箭長八尺棋長八寸而勒之曰昭王常與天神博於是
(水經注)
燕太子丹質於秦欲歸秦王謬言曰令烏白頭馬生角
乃可丹仰天嘆烏即白頭馬為生角秦王不得已而遣
之(燕丹子)燕太子丹求歸秦王為機發之橋欲以䧟丹丹
過之蛟龍捧輦而機不發(水經注)
宣曲任氏之先為督道倉吏秦之敗也皆争取金玉任
氏獨窖倉粟楚漢相距民不得耕種米石至萬而豪傑
金玉盡歸任氏任氏以此起富(史記貨殖傳)
文帝拜釋之為謁者僕射從行登虎圈上問上林尉諸
禽獸簿尉不能對虎圈嗇夫從旁代尉對上所問甚悉
欲以觀其能口對響應無窮文帝曰吏不當若是邪詔
釋之拜嗇夫為上林令釋之久之前曰絳侯東陽侯稱
為長者此兩人言事曾不能出口豈斆此嗇夫諜諜利
口捷給哉上曰善乃不拜嗇犬(史記張釋之傳)
鄭當時孝景時為太子舍人每五日洗沐嘗置驛馬長
安諸郊存諸故人請謝賓客夜以繼日至其明旦常恐
不徧(史記鄭當時傳)
元封中故吏皆通適令伐棘上林作昆明池是時越欲
與漢用船戰遂乃大修昆明池列觀環之治樓船高十
餘丈旗幟加其上甚壯(史記平凖書)
下邽翟公為廷尉賓客闐門及廢門外可設雀羅翟公
復為廷尉賓客欲往翟公乃大署其門曰一死一生乃
知交情一貧一富乃知交態一貴一賤情態乃見(史記汲鄭)
(傳贊)
雲陽段氏值豐年則盡取金錢埋之九里皆滿曰有得
意田遂可棄無用錢(豐年錄)
初卜式不願為郎上曰吾有羊上林中欲令子牧之式
乃拜為郎布衣履而牧羊歲餘羊肥息上過見其羊善之
式曰非獨羊也治民亦猶是也以時起居惡者輙斥去
毋令敗羣上以式為竒(史記平凖書)
趙廣漢守京兆尹嘗召湖都亭長西至界上界上亭長
戲曰至府為我多謝問趙君亭長既至廣漢問事畢謂
曰界上亭長寄聲謝我何以不為致問亭長叩頭服因
曰還為吾謝界上亭長勉思職事京兆不忘卿厚意其
摘伏如神皆此𩔖(漢書趙廣漢傳)
何武為鄠令坐法免歸武兄弟五人皆為郡吏郡縣敬
憚之弟顯家有市籍租嘗不入縣數負其課市嗇夫求
商捕辱顯家(求姓商名)顯怒欲以吏事中商武曰以吾家租
賦繇役不為衆先奉公受吏辱不亦宜乎武卒白太守
召商為卒吏州里聞之皆服焉(漢書何武傳)
朱雲常居鄠田時出乘牛車從諸生所為皆敬事焉時
薛宣為丞相雲往見之宣備賓主禮因留雲宿從容謂
雲曰在田野忘世且留我東閣可與觀四方竒士雲曰
小生乃欲相吏耶宣不敢復言(冊府元龜)
黃霸以入穀補左馮翊二百石卒吏馮翊以霸入財為
官不署右職使領郡錢榖計(漢書黃覇傳)
秦彭自漢興之後世位相承同時為二千石者五人故
三輔號曰萬石秦氏(冊府元龜)
趙孝父普為田禾將軍任孝為郎每告歸常從長安還
欲止郵亭亭長聞孝當過洒掃待之孝至不自名亭長
不肯内因問曰聞田禾將軍子當來何時至乎曰尋到
矣遂去(漢書趙孝傳)
張氏得鈎何氏得算故三輔舊語曰何氏算張氏鈎何
氏肥張氏瘦言何氏有肥人輙貴瘦人輙賤張氏瘦者
輙貴肥者輙賤故二族以鈎算知吉凶以肥瘦知貴賤
(三輔決錄)
王阜為重泉令鸞鳥集止學宫阜使掾沙叠為張雅樂
擊磬鳥舉足奮翼應聲而舞(東觀漢記)
李郃南鄭人善河洛風星縣召署幕門候吏和帝遣使
者二人當到益部投郃候舍時夏夕露坐郃因仰觀問曰
二君發京師時知朝廷遣二使耶二人驚相視曰不聞
也問何以知之郃指星示云有二使星向益州分野故
知之耳(漢書李郃傳)
建興三年賊發霸陵杜陵及薄太后陵面如生得金玉
不可勝計是時朝廷草創勅收其餘以實内府(元經薛收注)
元始四年起明堂辟雍為博士舍三十區為會市列槐
樹數百行諸生朔望會此市各持其郡所出貨物及經
書傳記相與買賣雍雍揖讓論議樹下侃侃誾誾(三輔黃圖)
杜銓京兆人為中書博士初密太后父豹喪在濮陽世
祖欲命迎葬於鄴謂司徒崔浩曰天下諸杜何處望高
浩對京兆為美世祖曰朕今方改葬外祖意欲取京兆
中長老一人以為宗正命營護喪事浩曰中書博士杜
銓是杜預之後於今為諸杜最即可詔之及見銓器貎
瓌雅世祖感悦以為宗正(魏書杜銓傳)
韋孝寬為雍州刺史先是路側一里置一土堠經雨頽
毁每須修之孝寬乃勅部内當堠處植槐木代之既免
修復行旅又得庇蔭(周書韋孝寬傳)
蘇亮武功人仕西魏為岐州刺史朝廷以其牧本州特
給路車鼔吹先還其宅幷給騎士三十列羽儀遊鄉黨
經過故人歡會旬日然後入州世以為榮(冊府元龜)
趙元淑性疎誕家徒壁立時長安富人宗連仕周為三
原令有季女慧而有色連獨竒之每求賢夫聞兀淑請
與相見至其家服翫居處元淑所未見也數日復造之
宴樂更侈如此者再三因謂元淑曰鄙人敬慕公子有
一女願為箕箒妾元淑感愧遂聘為妻連復送奴婢二
十口良馬十餘匹加以縑帛錦綺及金寳珍玩元淑遂
為富人(冊府元龜)
隋開皇中京兆韋衮有奴曰桃符以久從驅使乃放從
良桃符有黃㹀宰而獻之因問衮乞姓衮曰止從我姓
為韋氏故至今為黃犢子韋韋庶人即其後也(朝野僉載)
煬帝在江都代王留守長安盗賊蜂起刻木鵝繫詔於
頸致之渭汭冀關東救兵至日放百十順流而下竟無救
至(芝田錄)
王方翼祖裕隨州刺史裕妻高祖妹同安大長公主也
父仁表岐州刺史仁表卒妻李氏為主所斥居於鳳泉
别業時方翼尚幼與傭保齊力勤作數年闢田數十頃
修飾館宇列植竹木遂為富室公主卒後歸長安(舊唐書本)
(傳)
唐王無㝵好博戲文武聖皇帝微時與無㝵蒲戲争彩
有李陽之宿憾焉帝登極召至惶懼請罪帝笑而賞之
令於春明門俟諸州庸車三日並與之㝵坐三日屬霸
橋破唯得麻三車更無所有帝知其命薄更不復賞(朝野)
(僉載)
上都通化門長店多是車工募人治片輞通鑿三竅懸
錢百文雖敏手健力日止一二而已有奚樂山者攜持
斧鑿詣門徐謂主人幸分别輞材某當併力主人指一
室曰此有六百片任意施為樂山曰或欲通宵請具燈
燭乃閉戸屏人丁丁不輟及曉啟主人曰已畢願受六
十緡而去主人洎鄰里大竒之視所為精妙錙銖無失
即付其錢樂山以所得遍散寒乞俄頃而盡遂南出都
城不復見矣(集異記)
長安三年則天令雍州長史薛季昶擇僚吏堪為御史
者季昶以問錄事參軍盧齊卿齊卿舉長安縣尉盧懷
慎李體光萬年縣尉李義崔湜咸陽縣丞倪若水盩厔
縣尉田崇璧新豐縣尉崔日用後皆至大官(唐會要)
狄梁公精於鍼法官同州刺史車至褰帷見一巨室書
榜於門以富翁一子鼻生瘤癭癢甚幾危醫者莫知措
手公呼病癭者至車前手取金鍼從腦後鍼之癭應手
而落富室饋絹二百疋酬公公悉以賚民之煢獨者(鴻書)
李義琛為雍州刺史蘇珦為鄠縣尉義琛謂曰鄠縣本
多訴公近日遂絶訪聞其由明公為其疏理因顧指聽
事曰此即明公座也但恨非遲暮所見耳珦後至吏部
尚書(冊府元龜)
景雲二年御史中丞韋抗加京畿按察使舉奉天縣尉
梁昇卿新豐尉王倕金城縣尉王冰華源縣尉王燾為
判官其後皆著名位(唐會要)
太平公主愛樂毅論則天與以織袋盛置箱中及籍没
咸陽老嫗竊去縣吏搜捕嫗驚懼投之竈下香聞數日
(珍珠船)
寧王常獵於鄠縣界忽見草中一櫃扃鎻甚固發視之
乃一少女也問其所自女言姓莫氏昨夜遇火光賊賊
中二人是僧因劫至此動止含嚬冶態横生王乃載以
後乘時方生獲一熊置櫃中如舊鎻之上方求極色王
即日表上之具其所由上令充才人經三日京兆奏鄠
縣食店有僧二人以錢一萬獨賃店一日一夜言作法
事唯舁一櫃入店中夜久腷膊有聲店戸人怪日出不
啟門撤戸視之有熊衝人走出二僧已死骸骨悉露上
大笑書報寧王寧哥大能處置此僧也(酉陽雜俎)
開元二十九年命觀風使鄭審檢校兩京驛門即今門
置十二辰候自審始也(白孔六帖)
初蕭嵩家廟臨曲江玄宗以娱遊之地非神靈所宅命
徙之楊炎為相立廟復直其地盧杞因言嵩廟地有王
氣故玄宗徙之炎有異志故取以建廟遂貶崖州司馬
(通鑑)
京城諸州邸貞觀間所造至開元初李尚書悉賣與居
人以錢入官(隋唐嘉話)
崔希高轉馮翊令時有雲氣如蓋當其聽事須臾五色雜
錯徧於州郭(唐新語)
盧光為京兆郡舍先是數有怪前後郡將莫敢居者光
曰吉凶繇人妖不妄作遂入居之未幾光所乘馬忽昇
聽事昇牀而立又食器無故自破光並不介懷其精誠
守正如此(册府元龜)
天寶中玄宗立玄元廟於長安大寧里臨淄舊邸欲塑
玄元像夢神人曰太白北谷中有玉石可取而琢之紫
氣見處是也翼日命使入谷求之山下人云旬日來常
有紫氣連日不散果於其下掘獲玉石琢為玄元像高
二尺許(錄異記)
天寶中長安有凶宅扶風蘇遏賃居之東牆下掘得一
石有篆文云夏天子紫金三十斤賜有德者因改名有
德取其金(全唐詩)
寧王善畫馬開元興慶池南華萼樓下壁上有六馬滚
塵圖内明皇最愛玉面花驄謂無纖悉不備後壁惟有
五馬其一者失去信知神妙將與變化俱也(龍城錄)
裴遵慶罷相知選朝廷優其年德令就第注官自宣平
坊牓引士子以及東市兩街時人以為盛事(國史補)
長壽三年則天徵天下銅五十餘萬斤鐵一百三十餘
萬斤錢二萬七千貫於定鼎門内鑄八稜銅柱高九十
尺徑一丈二尺題曰大周萬國述德天樞張革命之功
天樞下置鐵山銅龍負戴獅子麒麟圍繞上有雲蓋蓋
上施盤龍以托火珠高一丈圍三丈金彩熒煌光侔日
月至開元中詔毁天樞發卒鎔爍彌月不盡先有謠云
一條絲線挽天樞言其不久也天樞之北韋庶人繼造
一臺先此毁拆(大唐新語)
申歡不知何許人開元中前進士張佐嘗遇鄠杜逆旅
乘青驢背鹿革囊言扶風人生宇文周時(全唐詩)
商山隱士高太素累徵不起在山中構道院二十餘間
太素起居清心亭下皆茂林秀竹竒花異卉每至一時
即有猿一枚詣亭前鞠躬而啼不易其候因目為報時
猿(開天遺事)
天寶中承平歲久自開遠門至蕃界一萬二千里居人
滿野桑麻如織哥舒翰鎮青海遣使乘白駱駝奏事日
馳五百里(珍珠船)
平康坊南街廢蠻院即李林甫舊宅也林甫别創一堂
制度彎曲有偃月之形名曰月堂木土秀麗精巧林甫
每欲破滅人家即入月堂精思極慮喜悦而出必不存
焉(春明退朝錄)
貴妃姊虢國夫人寵傾一時所居本韋嗣立舊宅韋氏
諸子方偃息堂廡間忽見一婦人衣黃帔衫降自步輦
有侍婢數十笑語自若謂韋氏諸子曰聞此宅欲貨其
價幾何韋氏降階言曰先人敝廬所未忍捨語未畢有
工人數百登兩廂掘其瓦木韋氏諸子既不能制乃率
家童挈其琴書委於衢路而自嘆曰不才無為勢家所
奪古人之戒將見於今日乎與韋氏隙地十數畆其他
一無所酬(明皇雜錄)
李預居長安每羡古人飡玉法乃採訪藍田躬往攻掘
得若環璧雜器形者大小百餘稍得黑麄便篋盛以還
皆光潤可玩預乃椎七十枚為屑日服食之馮翊公源
懷等得其玉琢為器佩鮮明可寶(册府元龜)
終南山翠微寺有僧絶粒五十年(南部新書)
郭子儀為尚父兼太尉中書令汾陽郡王有子八人壻
七人皆重官子曖尚昇平公主諸孫數十人每羣孫問
安不盡識頷之而已其宅在親仁里居其地四分之一
中通永巷家人三千指出入者不知其居前後賜良田
美器名園甲舘聲色珍好堆積羡溢不可勝紀(册府元龜)
郭子儀常於親仁里啓第里巷負販之人上至公子簮
纓之士出入不問或云王夫人趙氏愛女方粧梳對鏡
往往公麾下將吏出鎮去及郎吏皆被召令汲水持帨
視之不異僕隸他日子弟諫公公笑謂曰爾曹固非所
料吾官馬粟者五百匹官餼者一千人使崇垣扃戸不
通内外一怨將起搆以不臣則九族虀粉今蕩蕩無間
四門洞開雖䜛毁是興無所加也諸子皆伏(鴻書)韓城縣
郭汾陽王故處在郭莊云王女下嫁于帶邨張氏以文
水渠賠女令其浣洗至今鄕人能言之(韓城縣志)
大歷元年周智光為華州刺史欲謀反遣吏邵進潜往
京伺朝廷禦伐之意進歸告曰朝廷無疑公之心光怒
以其紿已遽命斬之既而甚悔速遣送其首付妻兒妻
即以針紉頸俄頃復活以藥傅之然猶懼智光使人告
光曰進本蒲人今欲歸葬光亦賙賻之既至蒲浹旬其
瘡平愈乃改姓他遊(獨異志)
大歷三年興善寺不空三藏上言寺院佛塔先因地震
陷坼今將增修下見古埏得一小棺其長尺餘發而視
之凡積十餘重棺皆金寶裝飾中有舍利及佛髮一條
色青而卷其長數尺每棺一鎻規制絶妙有殷仲文題
贊處詔出内寶輿具威儀請入内道場奉之(續文獻通考)
李光弼母有鬚數十長五寸許封韓國夫人(鴻書)
徐晦憲宗時櫟陽尉中丞李夷簡彈楊憑貪汚貶臨賀
尉親友無敢送者晦獨至藍田與别權德輿曰厚矣無
乃為累乎對曰晦自布衣蒙楊公知奬豈得不與之别
德輿嗟嘆後數日李夷簡奏為監察御史曰君不負楊
臨賀肯負國乎(續文獻通考)
韋貫之為長安丞德宗末年京兆尹李實權移宰相言
其可否必數日而詔行人有以貫之之名荐於實者答
曰是其人居與吾同里亟聞其賢但吾得識其面而進
於上舉笏示說者曰實已記其名矣說者喜驟以其說
告於貫之且曰子今日詣實而明日受賀矣貫之唯唯
數歲終不往(册府元龜)
景公寺前街中舊有巨井俗呼為八角井元和初有公
主夏中過見百姓方汲令從婢以銀棱椀就井承水誤
墜椀經月餘出於渭河(酉陽雜俎)
唐以宦者使謂之宫市置白望數百人於兩市(白望者白取人)
(物不還本價)嘗有農夫以驢負柴宦者取之與絹數尺又就
索門戸皆有費用仍邀驢送柴至内農夫泣以所得絹
與之不肯受曰須得爾驢農夫曰我有父母妻子待此
然後食我有死而已遂毆宦者街吏擒以聞詔黜宦者
賜農夫絹十疋(通鑑)
憲宗時白居易為拾遺翰林學士當改官帝謂崔羣曰
居易官卑俸薄拘於資地不能超等其官可以自便居
易因奏曰臣聞姜公輔為内職求為京兆府判司為奉
親也臣有老母家貧養薄乞如公輔於是除京兆府戸
曹参軍學士如故(册府元龜)
裴延齡判度支京西有汚池卑濕處時有蘆葦生焉亦
不過數畝延齡乃奏云訪得長安咸陽兩縣界有陂池
數百頃請以為内廏牧馬之地帝乃差官閱視事皆虚
妄又因計料造神龍寺須長五十尺松木延齡奏云臣
於近同州簡得一谷木可數千條皆長七八十尺帝曰
人云開元天寶中側近求長五六十尺木尚未易得皆
須於嵐勝等州採市如今何為近處便有此木延齡奏
曰臣聞賢材寶物皆處處常有但遇聖君即出現今此
木生自關輔蓋為聖君豈開元天寶合得有也每奏對
帝頗知其誕妄但以其敢言無隱且欲訪問外事故斷
意用之(册府元龜)
元和中長安有老卒推倒平淮西碑帝怒命縛來朕自
砍殺之囚至曰碑中只言裴度功不述李愬微臣是以
不平上命放罪勅碑文别撰(芝田錄)
韓愈為京兆尹六軍不敢犯法私相謂曰是尚欲燒佛
骨何可犯之(續世說)
田全操文宗時為辟仗使太和二年休祥坊百姓三百
人並於光宅坊西接宰相訴云當坊右龍武軍飛騎地
勅賜百姓已久不出地課經今四十年被田全操併劫
徵索後數日帝以其宅為百姓居業久不欲仗集復盡
歸於百姓(册府元龜)
相國裴公坦太和八年李漢侍郎下及第自以舉業未
精辭歸鄠縣别墅三年肄業不入城歲時恩地惟啟狀
而已掩關勤苦文格乃變始到京重獻恩門文章詞采
典麗舉朝稱之後至大拜為時名相(鴻書)
王徽字昭文京兆人其先本魏諸公子至漢徙關中霸
陵以其故王家為王氏十世祖羆仕周為同州刺史死
葬咸陽鳳政原子孫因家杜陵曾祖擇從昆弟四人曰
易從朋從吉從皆擢進士第至鳳閣舍人者三人故號
鳳閣王氏自是訖大中時登進士者十八人位臺省牧
守者三十餘人(唐書王徽傳)
大中末嚴士則為尚醫奉御午日於終南山採藥迷誤
不覺遂行數日所齎糧盡復無居人計去京不啻五六
百里忽有茅屋數間一人於石榻偃卧看書推戸直前
請以食饌救之隱者自起於梁棟間脱紙囊其中有百
餘顆如扁豆之狀俾於藥室取鐺拾薪汲水而煮良久
盛有香氣視之已如掌大曰可以食矣渴即取鐺中餘
水飲之士則方㗖其半已極豐飽將欲告歸慮失道曰
勿憂去此二三里與採薪人相值可以隨之而至國門
既出山隅果有採薪者在路側纔經信宿已及樊川既
還不喜更嘗滋味日覺氣壯神清有驂鸞馭鶴之意(劇談)
(錄)
李道咸通末為鳳翔府士曹因推發掘塚賊問其所發
云為盗三十年咸陽之北岐山之東古塚皆開發嘗入
一塚自埏道直下三十餘尺得一石門門内箭出不已
如是百餘發不復有箭以物撞開之一盗先入俄為輪
劍所中死門内十餘木人周轉運劍其疾如風勢不可
近以木橫拒之機關遂定盡拔去其刃因至其中但見
帳幄儼然罽褥舒展遍於座上有漆燈甚明木偶人與
姬妾皆偶去地丈餘有皮裹棺柩鐵索懸挂焉以木撞
之纔動其棺即有砂流下如水逡廵不可止流溢四面
奔馳出門砂已深二尺餘良久視之砂滿塚内不可復
入竟不知何人之墓又一墓在咸陽原上既入得鏡兩
面可照人鼻在側畔背面瑩㓗如新磨畢以面照之如
常無異以背照之形狀備足衣冠儼然而倒立也(錄異記)
秦川富室少年藏鏹巨萬一夜有投書於戸者則蒲紙
加蠟昧墨斜翰為其先考所遺曰汝之獲利吾之冥助
也今將有大禍汝及朔旦宜齋躬㓗服出春明門外逆
旅備縑帛隨其年三十有五俟夜分往霸水橋步及石
岸見黃衣者即置於前禮祝而退災當可免少年大恐
朔旦夜分馳往霸橋至則果有一物蓬頭黃衣交臂束
膝負柱俛首少年捧縑祈祝疾驅而回獨有僕夫疑其
不真未逾旬復有擲書者僕夫立擒之其緘札蒲蠟昧
墨如初詞曰宜更以縑三十五重置河梁其家具狀始
末訴於官司詰問具伏遂寘於法時李常侍叢為萬年
令訟牒數年尚在(御史臺記)
鄭文公畋小字桂兒時西門思恭為監軍有詔徵赴闕
畋父亞饌於北郊以畋託之曰他日願以桂兒為念言
訖流涕思恭誌之及為神策軍中尉亞已卒思恭使人
召畋愛如甥姪因選師友教導之畋後官至將相黃巢
入長安思恭逃難於終南山畋厚募訪獲之以歸岐下
温凊侍膳如父焉思恭終畋葬於鳳翔西岡未幾畋亦
卒葬近西門之墳百官造二壠以吊之無不墮淚咸服
其義也(北夢𤨏言)
僖宗再狩近轂之民争入攘寶貨唯豳民取佛至今民
家充滿其工緻精采非今人之作也(畫墁錄)
潼關之敗王思禮馬中矢斃有騎卒盩厔張充晟下馬
授之問其姓名不告而去(通鑑)
熊執易赴舉行次潼關秋霖月餘滯於逆旅俄聞隣店
有一士吁嗟數次執易潛問之曰前堯山令樊澤舉制
科至此馬斃囊空莫能自進執易造焉遽輟所乘馬倒
囊歸之執易其年罷舉澤明年登科(摭言)
僖昭之時長安士族多避寇南山中雖洊經雜亂而兵
難不及故今衣冠子孫居鄠杜間室廬相比(賈氏談錄)
同州司馬裴沆往鄭有老人白衣曳杖而至裴覺非常
人因隨行纔數里至一莊竹落草舍裴渴甚求茗老人
指一龕云此中有少漿可就取裴視龕中有杏核一扇
如笠滿中有漿漿色正白乃力舉飲之不復飢渴漿味
如杏酪裴知隱者拜請為奴僕老人曰君有世間微祿
縱住亦不終其志(酉陽雜俎)
梁牛存節為同州節度使先是州内井水鹹苦人不可
飲及并人岐人來廹州城咸以為兵士渴乏䧟在旦夕
存節乃肅拜虔祝擇地鑿八十餘井其味皆甘冷由是
人馬汲濯有餘衆以為至誠之感(册府元龜)
南唐鍾謨性聰敏多記問自禮部侍郎聘周忤旨左授
耀州典午盛夏之月自周徂秦每見道傍古碑必駐馬
歴覽皆默識或止郵亭命筆繕寫一日之行不過數里
而已又見一圭首豐碑制度甚廣約其詞旨不下數千
餘字卧荒塹中半為水潦所掩無由披讀謨欣然解衣
游泳塹中以手捫揣默記其文志諸紙墨他日徵還重
經是路天久不雨無復沈碑之泉乃發笥得舊錄本就
塹較之無一字差誤(南唐近事)
梁韓建為華州刺史時不知書治郡之暇日課學習遣
人於器皿牀榻之上各題其名建視之既熟乃漸通文
字(册府元龜)
太祖微時多遊關中雖甚窘乏未干投人或周之必擇
而後納有百錢之餘必以與人人頗異之長武城寺僧
嚴者常周之往來無倦隂異其骨氣使工人貌之今置
神御過者朝謁其繪事本褐衫青巾據地六博後易靴
袍矣(畫墁錄)
郭忠恕善畫屋木林石郭從儀鎮岐下每延止山亭張
素設粉墨於傍經數月忽乘醉就圖之一角作遠山數
峰而已郭珍惜之岐有富人主官酒酤其子善畫日給
醇酎設几案絹素及好紙數軸屢以情言忠恕俄取紙
一軸畫一小童持線車紙窮處作風鳶中引一線長數
丈富家子不以為竒遂謝絶(圖畫見聞誌)
錢若水為同州推官有富民小女奴逃亡奴父母訟於
州命錄事恭軍鞫之錄事嘗貸錢於富民不獲乃劾富
民父子共殺女奴富民不勝榜楚自誣服州官皆以為
得實若水獨疑之留其獄數日不決一旦詣州曰已密
使人訪求女奴得之矣知州驚曰安在若水密使人送
女奴於知州所引女奴父母示之泣曰是也乃引富民
父子悉破械縱之(宋名臣言行錄)
陳堯佐知永興軍初太后遣宦者起浮圖京兆城中前
守姜遵盡毁古碑碣充磚甓用堯佐奏曰唐賢人墓石
今十亡七八矣子孫深刻大書欲傳之千載廼一旦與
瓦礫等誠可惜也其未毁者願敕州縣完護之(宋史本傳)
張刺達宋時為華州掾嘗從太守入華山謁陳搏一道
人至探袖出棗三枚顔色各異以白者授先生赤者自
食青者授太守太守不悅持以與掾掾遂啖之道人出
太守曰是何道者先生曰此純陽真人也太守悔恨張
公自後得道(異林)
華隂吕君舉進士聘里中女未行既中第婦家言曰吾
女故無疾既聘而後盲敢辭吕君曰既聘而後盲君不
為欺又何辭遂娶之生五男子皆中進士第其一人丞
相汲公是也(後山談叢)
長安有寶貝行搜竒物者必萃焉唐諸陵經五代發掘
皆空太平興國中具衣冠掩塞長老猶見之(江隣幾雜志)
范文正經略陜西時其子純佑年方弱冠與將卒錯處
鈎深摘隱得其材否由是任人無失所向有功(世史𩔖編)文
正公知邠州暇日率僚屬登樓置酒未舉望見衰絰數
人營理葬具者詢之乃寄居士人卒於邠將出殯近郊
謂棺槨皆所未具公憮然即輟宴席厚賙給之使畢其
事(澠水燕談錄)
程明道為鄠縣主簿南山僧舍傳有石佛首放光男女
聚觀因語其僧曰光見白吾當取其首就觀之自是不
復有光(隴蜀餘聞)
少師卜居醴泉第舍卑狹某少時嘗到宛然如舊諸門
房皆題誰居先公大中所記也先公守鳳州時四翁問
欲得宅否先公答以叔有之與某有之正同(程伊川世家舊事)
温公在水興日行國忌幕次中客有事欲白公悞觸燭
臺倒公身上公不動亦不問(道山清話)
范純甫官鳳翔時年尚少家人每見其卧齋中忽蹶起
著公服執手板危坐久之率以為常竟莫識其意常從
容問之答曰吾時忽念天下安危事以天下安危為念
豈可不敬耶(墨客揮犀)
向敏中丞相判西京有僧暮過村舍求宿主人不許求
寢於門外車箱中許之是夜有盗入其家攜一婦人並
囊衣踰牆出僧不寐適見之自念明日必以此事疑我
因亡去夜走荒草忽墜眢井而踰牆婦人已為人所殺
尸在井中血汚僧衣主人蹤跡捕獲送官不堪掠治遂
自誣獄成皆以為然敏中獨以贓仗不獲疑之詰問數
四乃以實對如是密遣吏訪賊食於村店有嫗聞其自
府中來不知其吏也問曰僧某獄如何吏曰府已讞決
已笞死於市矣嫗嘆息曰今若獲賊如何吏曰府已讞
決此獄雖獲賊不敢問嫗曰然則言之無妨彼婦人乃
此村少年某甲所殺也吏問某人安在嫗指示其舍吏
往捕並獲其贓僧始得釋(聞見近錄)
韓魏公領四路招討駐延安忽夜有攜匕首至卧内者
乃夏人所遣也公語之汝取我首去其人曰不忍得諫
議金帶足矣明日公不治此事俄有守陴者以原帶來
納受之或曰初不治此事為得體卒受其帶則墮姦人
計中矣公嘆其非所及(清波雜志)
陜西豪士劉易多遊邊喜談兵寶元康定間韓公宣撫
五路薦之賜處士號易善作詩韓公為書石或不可其
意則發怒洗去魏公欣然再書不憚公每燕設易喜食
苦馬菜不得之即呌怒無禮邊城無之公為求於内郡
後每燕集終日唯以此菜㗖之易不能堪方設常饌時
稱公善制易也(宋名臣言行錄)
天聖中夏人犯邊自新平以下時被虜掠武功令种世
衡集僚佐父老告曰虜所以敢凌我者以民未習戰騎
射寡耳于是選子弟可教者數千人與約束騎射乃鑄
金錢懸標的上令曰中錢孔者以錢與之初三四人中
錢孔各與一錢數日則三四十人中錢孔再踰月則數
百人皆連中錢孔時稱武功人善射者世衡之所教也
(武功志)
狄武襄西河書佐也逋罪入京竄名赤籍以三班差使
殿試出為清澗城指揮使种世衡知城范文正帥鄜延
种閱軍書至夜分從者皆休唯狄不懈呼之即至每供
事兩手如玉种以此異之授以兵法又延之於范公遂
成名(畫墁錄)
宋朱壽昌字康叔天長人父㢲守京兆日出其母劉氏
時方娠及壽昌生數歲歸父家母子不相聞五十年壽
昌齋擣行四方求之熙寧中與家人訣棄官入秦曰不
見母吾不反矣求至同州果得之劉巳年七十餘嫁党
氏有數子悉迎以歸事聞詔還就官由是以孝聞天下
(同州志)
元豐中夏戎之母梁氏遣將引兵卒至保安軍順寧寨
圍之數重時寨兵少人心危懼有娼姥李氏得梁氏隂
事甚詳乃掀衣登陴抗聲罵之盡發其私虜人皆掩耳
盡力射之莫能中李氏言愈醜虜度李終不可得恐且
得罪遂託以他事中夜解去雞鳴狗盗皆有所用信有
之(夢溪筆談)
秘書郎喬中山云至元十年自東曹掾出使延安道出
鄜州土人傳有杜少陵骨在石中者因往觀之石在州
市色青質堅樹於道傍中有人骨一具趺坐若自成者
與石立化以佩刀削之真人骨也(緯略)
洪武間土人鄔馬兒樵採潛發太宗陵口行入數里昏
暗無睹懼而趨出為鄉人擒送縣縣令王姓者因詣陵
口秉火進至一所見石几上有金筆私納袖中歸視之
筆管鏤字云洪武年月日鄔馬兒劫墓王縣令盗筆袁
天罡書(續文獻通考)
王九思敬夫之再謫以及永錮皆長沙秉國時盛年屏
棄無所發怒作為歌謠及杜甫遊春雜劇力詆西涯流
傳騰誦關隴之士雜然和之嘉靖初纂修實錄議起敬
夫有言於朝者曰遊春記李林甫固指西涯楊國忠得
非石齋賈婆婆得非南塢耶吏部闡之縮舌而止(列朝詩集)
商洛署中鑿二池池以右綠苔蒙茸苔㾗中遽成點畫
如龍文烏跡篆聯則雲轉徑則銀鈎即以人工傚之旋
離旋合一點不相肖昔蒼頡登玄扈山作字在商之陽
洛之隂尚遺二十八字勒于名山嘉隆間一州守不能
供當道之求遂鑿其碑毁其字豈史皇精靈不忍湮没
託之池以顯其異耶(蘇濬紀異)
明初無壊禪師與秦愍王有夙緣卓錫默川南普光寺
夜擊木魚聲達王宫王異之遂往見與語惝然悟前生
事令席禮師師攜石瓶煮水飲食王從者千人皆徧(隴蜀)
(餘聞)
明曾震瀘州人進士才高學贍博通九流兵備榆林製
有代漕陸舟法極精巧其遺制人多購求之(四川通誌)
何仲默督學秦中最愛喬景叔國士無雙歲己卯御史
汰諸生就試者景叔在汰中仲默大恚越十年景叔果
舉第一(大泌山房集)
王安道畫行筆秀勁布置茂密及游華山見竒秀天出
乃知三十年學畫不過紙絹相承指為某家數於是屏
去舊習以意匠就天則出之有問何師曰吾師心心師
目目師華山(列朝詩集)
華州王庭詩兄弟三人庭詩年十六中鄉舉其次弟年
十七繼中幼弟庭諭年十五亦中三人皆早發而各占
一歲其後又各舉進士(窺天外乘)
興安尚郭竈賣酒有道人姓呂授藥一丸投龍窩中即
成酒(州志)
吳方伯道卿為陜西按察副使時葉少保謫丞郃陽吳
杖其隷人不辟道者曰上下有體不可以遷客廢比吳
官秦臬而葉已督府力薦吳人兩賢之(大泌山房集)
延安城崇禎癸未冬仲賊兵據之設有偽將張某為河
南人甲申五月張某叛闖賊立遣小瞎子帥兵萬餘圍
城至則索故所愛妓妙玉兒出告之故將屠之玉兒泣
以請不聽因盡出其所贈繡镼金璫蓬髮囚首以死請
乃得釋遂止坐罪于張某不然無噍類矣(延綏志)
康熙間過濟南寓趙鍾美家偶談其祖十六七時遊西
嶽華山曾登絶頂有良田數千頃道士自耕自食百歲
者極多有眉長數寸者(東軒主人述異記)
康熙間南鄭縣東有民家老嫗年百二十歲尚強健無
恙少京兆李先復過漢中往訪之云晨往田間栽種未
及見而去(香祖筆記)
訂訛
昆明曰神池靈沼堯治水訖停船此池盖堯時已有池
漢代因而深廣之(關中記)
秦作阿房欲俟其成更擇令名命之宫未成而秦亡以
其在阿基旁遂謂之阿房宫房讀如旁亦有作阿旁者
(天香樓偶評)
秦所坑儒四百六十餘人則以侯生盧生韓衆徐市株
連故也四子為秦鍊藥求仙者耳竊以為諸生橫議之
流自以為儒而受坑秦亦以為儒而坑之而莫覺其非
也(大泌山房集)
近商於耕夫得漢世石刻數種有圈公神坐綺里季神
坐又有神祚機皆漢人隸書其號不應誤當以石刻為
正(東觀餘論)
清水東逕高奴縣項羽以封董翳為翟王居之民俗語
訛謂之高樓城(水經注)
秦世所鑄特銅人耳漢武帝建章甘泉所鑄者人既持
盤盤又加杯是為捧盤金人也廟記曰漢武帝即建章
作神明臺上有承露盤有銅仙人舒掌捧銅盤玉杯以
承雲表之露三輔故事盤高二十丈長安記曰仙人掌
大七圍以銅為之此漢世建章之銅人也黃圖曰甘泉
宫通天臺上有承露盤仙人掌擎玉杯以承雲表之露
元鳳間自毁椽桷皆化為龍鳳隨風飛去此即甘泉之
銅人也(雍錄)
西嶽華山廟碑集古錄云所謂集靈宫他書皆不見惟
見此碑按漢書地理志云太華山有集靈宫又桓譚仙
賦云華山下有集靈宫文忠博古猶時有舛漏(東觀餘論)
長安有董仲舒墓人過者多下馬因名下馬陵今轉語
名蝦蟇陵白氏琵琶引云家在蝦蟇陵下住(唐郭忠恕佩觽)
蚩海獸也漢武作柏梁殿有蚩尾水之精也能却火災
因置其象於上今謂之鴟尾非也(事文𩔖聚)
漢書孟喜舉孝廉為曲臺直長師古曰曲臺殿名為長
者主執其事也又孟卿傳后蒼說數萬言號后氏曲臺
記服虔曰在曲臺校書記因以為名黃圖及師古皆云
殿在未央宫又藝文志如淳曰行射禮於曲臺后蒼為
記故名曲臺記漢書曰大射於曲臺晉灼曰天子射宫
西京無太學於此行禮也長安志於曲臺凡三出一在
未央一列三雍之次一雜叙在宫館之數以予考之止
未央有此臺而志悞分三也(雍錄)
漢明光宫一在北宫南與長樂相連者武帝太初四年
起即王商所欲借以避暑者也别有明光宫在甘泉宫
中亦武帝所起(雍錄)
三輔黃圖云宣曲宫在昆明池西孝宣帝曉音律嘗於
此度曲因以為名此說非也按武帝時從宣曲以南置
更衣十二所即宣曲宫也豈因宣帝度曲而得名乎(天香)
(樓偶評)
揚雄甘泉賦曰翠玉樹之青葱兮璧馬犀之璘㻞李善
引漢武故事曰上起神屋前庭殖玉木珊瑚為枝碧玉
為葉其謂翠而青葱者皆狀碧玉之色非真有是木也
(雍錄)
西京雜記曰武帝初修上林苑遠方各獻異木中有千
年長生木萬年長生木洎宅編曰徽宗時興畫學命題
以試畫者曰萬年枝上太平雀試者皆不知有問諸中
官者應之曰萬年枝冬青木也(雍錄)
漢書武帝置御羞禁圃令丞如淳注曰御羞地名在藍
田元后夏遊御宿師古注曰御宿今長安城南御宿川
也不在藍田羞宿聲相近故耳羞者珍羞所出宿者止
宿之義(雍勝略)
阮籍咏懷詩西遊咸陽中趙李相經過延年以為趙飛
燕李夫人固為說夢楊用修謂漢書永谷傳小臣趙李
成常與微行亦非按漢書何並傳輕俠趙季李欵多蓄
賓客以氣力漁閭里是也(天祿識餘)
西京雜記中事皆劉歆所記葛稚川采之以補班史之
缺耳其稱余者皆歆本語中有歆所記草木名而段柯
古作酉陽書乃云稚川就上林令虞淵得朝臣所上草
木名非也蓋段誤以歆自稱余為稚川耳(東觀餘論)
李庾西都賦配前秦與後趙此言京尹也文粹又作前
王似謂前有趙張後有三王但疑顛倒其文耳(文苑英華辨證)
武功蘇蕙織錦回文詩故少常沈公復傳其畫由是若
蘭之才益著然讀者惟曉外繞七言至其中方則沈公
之博亦謂辭句脱略讀不成文殊不知此詩織成本五
色相宣因以别三四五七言之異後人流傳不復施采
故迷其句讀予得唐程士南校此詩并申諴之釋而後
曉然然申諴所釋但依士南之設色七言數火其色反
黃四言數金其色反綠於五行為弗𩔖意蘇氏詩圖之
色為不爾今因冠詩於畫遂别而正之(東觀餘論)
筆陣圖乃羊欣作李後主續之今陜西刻石李後主書
也以為羲之誤矣(天祿識餘)
唐昌觀玉蘂花長安惟有一株或賦詩曰一樹瓏鬆玉
刻成春花盛時謂有仙女降焉元白皆賦詩以實其事
曾端白曰韋應物帖云京師重玉蘂花比至江南漫山
皆是上人取以供染事(雍錄山按玉蘂即樊)
王建華清宫詞末二句曰内園分得温湯水二月中旬
已進瓜唐置温湯監監丞種瓜蔬隨時貢奉或疑二月
非瓜時答曰驪山温湯地暖可以人力為之按衛宏古
文竒字曰秦始皇密令人種瓜驪山硎谷中實成使人
上書曰瓜冬有實詔諸生往視因坑之然則温湯冬已
瓜矣何待二月耶(全唐詩話)
世言瓊花天下惟揚州蕃釐觀一株然元遺山續夷堅
志云鄠縣南十里炭谷入谷五里有瓊花樹大四人始
合抱逢閏即花以初伏開末伏乃盡花白如玉中有玉
蝴蝶一高出花上花落不著地乘空而起按此則不止
廣陵有之矣(香祖筆記)
杜牧華清宫詩云長安回望繡成堆山頂千門次第開
一騎紅塵妃子笑無人知是荔枝來據唐紀明皇以十
月幸驪山至春即還宫是未嘗六月在驪山也荔枝盛
暑方熟詞意雖美而失事實矣(玉匣記)
明皇幸蜀至馬嵬手植槐焉及肅宗即位鑾輿返京見
之曰此太上槐也俗訛為太上老君槐(興平志)
雲斷岳蓮臨大路大路陜華間地名也晉書檀道濟至
潼關姚鸞屯大路以絶道濟糧道而蜀本正作大道誤
矣(漢自中詩話)
長安故城城南為南斗形城北為北斗形故號斗城何
遜咸陽詩云城斗疑連漢老杜秦城近斗杓皆用此而
秦中詩云春城依北斗郢樹發南枝春不可對郢當是
秦城耳(天祿識餘)
裴度自興元入朝李逢吉之黨張權輿謂度名應圖䜟
宅占岡原長安城中有横亘六岡如乾象度宅偶居第
五岡程大昌曰宇文愷營隋都曰朱雀街南北盡郭有
六條高坡象乾卦六爻故於九二置宫殿以當王居九
三立百司以應君子之數九五貴位不欲常人居之置
玄都觀及興善寺以鎮其地裴度宅在朱雀街東自北
而來則為第四坊名永樂坊略與玄都觀東西相對何
獨指為占據乾岡也小人挾私欺君皆此類(通鑑注)
長慶三年上自複道幸興慶宫至通化門樓程大昌云
開元二十年築夾城通芙蓉園自大明宫夾東羅城複
道由通化安興門次經春明門延喜門則至芙蓉園矣
(通鑑注)
東蒙蓋終南峰名杜詩云故人昔隱東蒙峰已佩含景
蒼精龍故人今居子午谷獨在陰崖結茅屋皆長安地
种明逸東蒙新居詩亦云登遍終南峰東蒙最孤秀南
士不知故注杜詩者妄引顓臾為東蒙主以為魯地(老學)
(菴筆記)
智永居長安西明寺寫真草千字文八百本律召調陽
為真本也俗稱律呂為誤耳(癸辛雜識)
杜常華清宫詩朝元閣上西風急都入長楊作雨聲按
三輔黃圖云長楊本秦宫漢武修之以備廵幸長楊華
清相去遼遠况秦漢舊宫至唐惟未央宫尚在長楊已
不存蓋詩人寓言以托諷耳(唐三體詩注)
國史補載韓退之好竒與客登華山絶峰度不可返發
狂慟哭賴華陰令百計取得之或云無是事詩退之答
張徹詩云洛邑得休告華山窮絶陘倚巖睨海浪引袖
拂天星日駕此回轄金神所司刑泉紳拖修白石劍攅
高青磴蘇達拳跼梯飈颭伶俜悔狂已咋齒垂識仍鐫
銘可信國史補不妄(聞見後䤸)
通鑑載大歷十四年德宗初即位疾將帥治第奢麗命
毁馬璘第乃命馬氏獻其園為奉誠園新舊史皆言奉
誠為馬暢園盧氏雜記亦云馬燧宅為奉誠園而舊史
載其本末尤詳璘家所獻乃山池也通鑑誤以山池為
奉誠耳(唐詩注)
予客長安藍田水壊一墓得退之自書薛助教誌石校
印本殊不同印本加一矢石本乃指一矢為妙語又得
退之李元賓墓銘段季展書校印本無友人博陵崔弘
禮賣馬葬國東門之外七里之事又印本銘云已乎元
賓文高乎當世行過乎古人竟何為哉石本乃意何為
哉益嘆石本之語妙(聞見後錄)
王蜀時修斜谷閣道鳳州衙將白公掌其事至武休潭
見一婦人浮水而來意其溺者遂命僕扶至岸濱忽化
為大蛇没於潭中白公以為不祥因而致疾愚謂岑参
招北客賦云瞿塘之東下有千歲老蛟化為婦人炫服
靚粧游於水濱白公聞之方悟蛟也厥疾尋瘳(北夢𤨏言)
嘉祐雜志載白水縣民得員半千墓志云十八代祖凝
自宋入魏以其雅正似伍員遂賜姓員考唐書本傳其
先彭城劉氏十世祖凝之事宋及齊受禪奔元魏以忠
烈自比伍員因自姓員傳文與碑不同如此(野客叢書)
同州彭衙故有拾遺廟祀杜甫并鐫其彭衙行後以兵
燬鄕人再建祠則肖十婦人像呼十姨廟至金令陳炳
掘得詩碑始毁婦像復祀甫(同州志)
長安李士衡觀察家藏一端研當時以為寶下有刻字
云天寶八年冬端州東溪石刺史李元書劉原父知長
安取視之大笑曰天寶安得有年自改元即稱載矣且
是時州皆稱郡刺史皆稱太守至德後始易今安得獨
爾耶李氏研遂不敢復出(避暑錄話)
余既購西安石經全本而未詳書者姓名及刊立始末
走書頻陽詢李子德内翰李遣其嗣子叔青往盩厔從
趙子函家抄示云唐天寶中刻九經於長安禮記以月
令為首從李林甫之請也文宗時鄭覃以經籍刓繆建
石讐刊凖漢故事太和七年勅唐言度復定石經字體
於國子監立石九經并論語孝經爾雅共一百五十九
卷字樣四十卷開成二年告成按六朝以前用分隸今
石經皆正書且多倣歐虞法知其唐人書無疑禮記首
月令以尊明皇諱純字以尊憲宗又知其非天寶以前
人書矣則今西安府學石經乃唐文宗勅定而成於開
成時者舊在務本坊韓建築新城棄之於野朱梁時劉
鄩用尹玉翁請遷故唐尚書省之西域宋元祐中汲郡
呂公始遷今學明嘉靖乙卯地震石經倒損西安府學
生員王堯惠等按舊文集其缺字别刻小石立於碑旁
以便摹補唐書謂文宗朝石經遺棄師法不足觀然其
用筆雖出衆人而法猶不離歐虞恐非晚近所及惟王
堯惠等補字大為繆紕今華下東生文豸家有乙卯以
前榻本庶幾稱善焉(觚賸)
徵應
西伯作邑於豐文王之妃曰太姒夢商庭生棘太子發
植梓樹於闕間化為松柏柞棫以告文王文王幣告群
臣與發并拜吉夢季秋之甲子赤雀啣書及豐止於昌
戸昌拜稽首受之其文要曰姬昌蒼帝子亡殷者紂(册府)
(元龜)
說苑云呂望年七十釣於渭渚得鯉刺魚腹得書文曰
呂望封於齊望知其異(史記齊世家注)呂望垂釣渭水得玉璜
遂為帝師(白孔六帖)白鹿原周平王東遷有白鹿遊於此原
以是得名蓋秦運之象(三秦記)
秦文公出獵獲黑龍此水德之瑞於是更命河曰德水
(封禪書)
烈王二年周太史儋見秦獻公曰始周與秦國合而别
别五百載復合合十七歲而霸王者出焉應劭曰周孝
王封伯翳之後為侯伯與周五百載至昭王時西周君
臣自歸獻其邑三十六城合也索隱曰自周以邑入秦
至始皇初立政由太后嫪毐至九年誅毐正十七年(史記)
(秦本紀注)
竇皇后弟廣國字少君四五歲時家貧為人所略賣自
卜數日當為侯從其家之長安聞竇皇后新立上書自
陳召見果是於是后持之泣乃厚賜田宅金錢家於長
安景帝立封為章武侯(史記外戚世家)
衛青為侯家人嘗從入至甘泉居室有一鉗徒相青曰
貴人也官至封侯青笑曰人奴之生得毋笞罵即足矣
安得封侯事乎建元二年青姊子夫得入宫幸上乃召
青為建章監侍中元朔元年為車騎將軍擊匈奴封長
平侯(史記衛青傳)
建章宫後閣重櫟中(索隱云重櫟欄楯之下有重欄處也)有物出焉其狀
似麋詔東方朔視之朔曰所謂騶牙者也遠方當來歸
義而騶牙先見其齒前後若一齊等無牙故謂之騶牙
後一歲所混邪王果來降(褚先生滑稽傳)
後漢扶風馬融勤學夢見一林花如繡錦夢中摘花食
之及寤見天下文詞無所不知時人號為繡囊(武陵記)
僕射孫士瑞謀誅董卓有人書呂字於布上負而行歌
於市曰布乎有告卓者卓不悟帝大會未央殿卓朝升
車既而馬驚墮泥還入更衣其少妻止之卓不從遂行
呂布持矛刺卓趣兵斬之(後漢書董卓傳)
長安劉志言任華州下邽縣尉此廨素凶遂於里内借
宅然宅内不免有怪婢晨起理髮梳墮地婢俯取梳見
牀下布袋中似有數歲小兒婢引手取之袋内跳出婢
驚懼走出舉家就視了無所見志言秩滿而卒(五行記)
晉長安有張氏者晝獨處室有鳩自外入止於牀張氏
惡之披懷而咒曰鳩爾來為我禍耶飛上承塵為我福
耶飛入我懷鳩飛入懷乃化為一銅鈎從爾資産巨萬
(法苑編珠)
苻堅元年長安樵人於城内見金鼎走報堅堅遣載取
到化為銅鼎入門又變大鐸(異苑)
車頻秦書曰苻堅建元十二年高陸縣民穿井得龜大
二尺六寸背文負八卦古字堅以石為池養之十六年
而死取其骨以問吉凶名為客龜大卜佐高夢客龜言
我將歸江南不遇死於秦曾於夢中自解曰龜三萬六
千歲而終終必亡國之徵也為謝玄破於淮肥自縊新
城浮圖中秦祚因即淪矣(水經注)
秦主堅以弟融為冀州牧將發祖於霸上母苟氏以融
少子比發三至霸上其夕又竊如融所内外莫知是夜
堅寢前殿太史奏天市南門屏内后妃星失明左右閽
寺不見乃后妃移動之象也堅推問知之驚曰天道不
遠又長安謠曰鳳凰鳳凰止阿房堅遂於阿房植桐數
萬株以待之其後慕容冲入阿房城而止焉冲小字鳳
(十六國春秋前秦錄)
韓徹者乾元中任隴州吳山令進士宇文覿辛稷並隨
至吳山廳有大槐覿稷行視樹得一孔旁甚潤澤中有
青氣上昇為雲掘之深數尺得一塜有棺木已爛壊有
少齒髮脛胯骨猶在語徹命佐史以新棺歛葬諸野佐
史偷錢用小書函折骨埋之既至舍倉猝欲死徹令巫
視之巫靈語云我晉將軍契苾鍔以戰死葬此塜近馬
坊恒苦糞穢明府恩及幽壤胥吏酷惡乃以書函見貯
骨長函短斷我胯脛不勝楚痛故復讐之耳徹自陳不
明吏有偽欺當令市櫬以衣被相送可赦其罪又靈語
曰尋當釋之然創造此謀是宇文七及辛四幽魂佩戴
辛不久自當擢祿足光其身宇文命薄雖獲一第終不
及祿言畢佐史見釋方獲禮葬半歲呂崇賁為河東節
度奏覿左衛兵曹河東書記勅賜衣一襲勅至覿受敕
衣綠裳西向拜蹈奴忽倒地作鍔語謂汝勿作官何故
受之後四月覿卒(廣異記)
杜畿延年後延年徙杜陵子孫世居焉畿與李恢郭智
有好恢子豐以才智顯智子沖有内實而無外觀二人
各修子孫禮見畿既退畿嘆曰孝懿無子非徒無子殆
將無家君謀為不死也其子足繼其業恢死後豐為中
書令父子兄弟皆誅沖為代郡太守卒繼父業世乃服
畿知人(魏志杜畿傳注)
苻融為司隸校尉京兆人董豐游學三年返家是夜妻
為賊所殺妻兄疑豐殺之告豐有司豐不堪楚掠誣引
殺妻融察而異之問曰汝行往還頗有怪異及卜筮不
豐曰初將發夜夢乘馬南渡水反而北渡復自北而南
馬停水中俯視見兩日在於水下馬左白而濕右黑而
燥還之夜復夢如初問之筮者筮者云憂獄訟遠三枕
避三沐既至妻為具沐夜授豐枕豐記筮者之言皆不
從之妻乃自沐枕枕而寢融曰吾知之矣馬左而濕濕
水也左水右馬馮字也兩日昌字也其馮昌殺之乎於
是推檢獲昌具首服曰本與其妻謀殺董豐期以新沐
枕枕為騐是以誤中婦人(十六國春秋苻融傳)
後周太祖時有李順興者世傳漢築長城日已為北面
軍主或隱或見愚聖莫測永熙後齊神武興軍數十萬
次沙苑太祖地狹兵少懼不敢敵須臾興來太祖請其
策謀更無餘語直云黃狗逐黑狗急走出筋斗一箇出
筋斗黃狗夾尾走語訖便去於是東軍旗幟服色尚黃
西兵用黑太祖悟其言遂力戰大破神武於沙苑(廣古今五)
(行記)
北周明帝為岐州刺史公堂上時有圓雲若蓋五色相
間經時而滅州人以為其下有寶器韋敬遠獨曰此天
子氣也及閔帝廢迎立之(嘉蓮燕語)
後周武帝時有強練者岐山人佯狂號曰強練冢宰晉
國公宇文護未敗之日強練執一瓠到其門前撲破之
云瓠破憐你子苦護被殺護之諸子皆楚毒而卒時臯
公侯龍思兄弟被冢宰寵遇燻灼當時強練度其門思
妻嫗等遣婢呼入為設飲食察其言語練謂思等云與
我作婢衆嫗大笑練又云作婢會不免他人將去安能
勝我未幾冢宰誅思兄弟亦同被戮(廣古今五行記)
高祖生於馮翊般若寺有尼曰此兒所從來甚異不可
以俗間處乃將高祖舍於别舘躬自撫養皇妣嘗抱高
祖忽見頭上角出徧體鱗起大駭墮地尼自外至曰已
驚我兒致令晚得天下為人龍顔額有五柱入頂目光
外射有文在手曰王(隋書高祖紀)
長安朝堂即舊楊興村村門大樹見在初周代有異僧
號為棖公言詞恍惚後多有騐時村人於樹下集議棖
公逐之曰此天子坐處汝等何故居此及隋文帝即位
便有遷都意(西京雜志)
段綸仕隋為左親衛隱太子見而悦之妻以琅琊長公
主舍高祖之舊第數聞鼓吹之音視之無所覩綸謂主
曰聞圖䜟李氏當王今於第内有此祥必而家受籙之
徵也及義兵西邁綸於藍田聚結兵馬得萬餘人迎接
大軍拜金紫光祿大夫(册府元龜)
西市隋曰利人市市西北隅有海池長安中僧法成所
穿分永安渠水以注之為放生之所穿池得古石銘云
百年為市而後為池自置立市至是時百餘年矣(兩京記)
蕭吉行經華隂見楊素冢上有白氣屬天因筮之得旅
三爻曰次焚僕喪其後必有滅門之禍未幾玄感以反
族滅(筮述)
太宗文皇帝以隋開皇十八年歲次戊午生於武功之
别館初太宗在孕而語聲達於外后心異之將誕育后
不之覺而太宗已生時有慶雲現瀰漫數里上屬於天
二龍戲於門外水中經三日乃沖天而去(册府元龜)
裴寂家貧無以自業詣京師經華岳廟祝曰窮困至此
敢修誠謁神鑒其運命若富貴可期當降吉夢夜夢白
頭翁謂寂曰卿年三十已後方可得志終當位極人臣
至武德中為司空(册府元龜)
孫處俊嘗以諸子見思邈曰俊先顯侑晚貴全福在執
兵後皆騐(續前定錄)
劉仁軌年七八歲時張冏藏過其門謂其父母曰此童
骨法甚竒當有貴祿後仁軌為陳倉尉冏藏時被流劒
南經岐州適馮長命為岐州刺史令看判司已下無人
至五品者出逢仁軌却謂馮使君曰得貴人也遂細看
之後至僕射曰僕二十年前於尉氏見一小兒骨法與
公相類當時不問姓名不知誰耳軌笑曰尉氏小兒仁
軌是也冏藏曰公不離四品若犯大罪即三品已上後
竟位至左僕射(定命錄)
貞觀中張寶藏為金吾長史嘗歸櫟陽路逢少年畋獵
割鮮野食倚樹長嘆曰張寶藏身年七十未嘗得一食
酒肉旁一僧指曰六十日内官登三品何足嘆也言訖
不見寶藏異之即時還京太宗病痢衆醫不效詔問殿
庭左右能治重賞之寶藏曾困此疾即具疏以乳煎蓽
茇方進上服之立差宣下宰臣與五品官魏徵難之逾
月不進擬上疾復作復令進之一啜又平復上曰嘗令
與進方人五品官不見除授何也徵懼曰奉詔之際未
知文武上怒曰治得宰相不妨授三品我天子也豈不
及汝耶與三品文官立授鴻臚卿時正六十日也(獨異志)
衛公李靖始困於貧賤因過華山廟訴於神且請告以
位宦所至辭色抗厲觀者異之佇立良久乃去出廟門
百許步聞後有大聲曰李僕射好去顧不見人後竟至
端揆(隋唐佳話)
唐周仁軌萬年人也孝和皇后韋氏母黨累遷并州長
史性殘酷忽堂階下見一人臂如新斷血流瀝瀝令人
送二十里外數日其臂尚在人咸怪之其月孝和崩仁
軌以韋氏黨伏誅介士抽刀砍之仁軌舉臂承刃其臂
墮地與所見者無異(廣古今五行記)
開元中諫議大夫呂崇粹東平人美秀魁梧薄有詞彩
宅在京永崇坊於家忽見數箇小兒脚脛自膝下自踝
已上流血淋瀝如新截來旬日粹遇疾而卒(廣古今五行記)
李相國揆以進士調集在京師聞宣平坊王生善易筮
往問之生為開卦曰當得河南道一尉揆悒忿而去王
生曰君無怏怏自此數月當為左拾遺揆怒未解生曰
若果然幸一枉駕揆以書判不中第補汴州陳留尉始
以王生之言有徵後詣之生於几下取一緘書以授之
曰君除拾遺可發此緘揆藏之開元中郡府上書姓李
者皆先謁宗正時李璆為宗長適遇上尊號揆既謁璆
璆素聞其才請為表三通以次上之上召璆曰百官上
表無如卿者璆頓首謝曰是臣從子陳留尉揆所為乃
下詔召揆宣命宰臣試文詞揆自午及酉而成既封拆
其緘塗八字旁注兩句既進翌日授左拾遺旬餘乃發
王生緘三篇皆在其中而塗注亦如之遽命駕往宣平
坊訪王生不復見矣(前定錄)
浮圖泓與張說置永樂東南第一宅有永巷者戒曰此
宅西北隅最是王地慎勿於此取土越月泓又至謂曰
此宅氣候忽然索漠甚必恐有取土於西北隅者視之
果有取土坑三數皆深丈餘泓大驚曰禍事令公富貴
一身而已更二十年外諸郎君皆不得天年公曰填之
可乎泓曰客土無氣與地脈不相連也後公子均垍皆
為禄山委任克復後均賜死洎長流(常侍言旨)
李林甫宅即李靖宅有泓師者以道術聞嘗過其宅謂
人曰後之人有能居此者貴不可言開元初林甫從而
居焉泓師曰如是十有九年居相位然吾懼其異製中
門則禍且及矣林甫果相玄宗及末年有人獻良馬甚
高而其門稍卑不可乘以過遂易而製既毁其簷忽有
蛇千萬數在屋瓦中林甫惡之未幾林甫竟籍没至此
果十九年(鴻書)
趙冬曦典選合薦銓吏一人麴思明以次當得而略不
言問其故曰吾行年值未濟三爻居位不當自知明年
方得官故不言也請書其事封泥省壁至期騐之久之
上幸温泉見白鹿升天改會昌為昭應縣冬曦獨注思
明昭應尉意其不預知有此新邑以破其言也發壁觀
書云爻位變鼎鼎取新也縣邑中行且有更名者三應
上上居離體離為日主以昭其應必得昭應一尉驚以
為神(筮述此按鴻書所載馬遊秦事與全同乃記述之異)
明皇初登極夢二龍一符自紅霧中來上大隸姚崇宋
璟四字扐之兩大樹上宛延而去上召申王圓兆王曰
兩木相也二人名為天遣龍致於樹即知崇璟當為輔
相兆矣上嘆異之(龍城錄)
開元二年六月左拾遺蔡孚獻龍池集請付太常以歌
聖德初帝在藩與宋王等居於興慶里時人謂為五王
子宅及景龍末宅内成池湧出汎灔清瑩流之不竭中
有龜龍遊焉故羣臣歌之(册府元龜)
唐封望卿僕射敖之子杜邠公悰鎮岐下請為判官其
所居室壁有筆灑墨跡者望卿以指爪盡搯去之其色
如喪沮侍兒或問其故望卿默不應無何病甚謂侍兒
曰吾前日指搯墨跡其時惡之不能語汝每點乃一鬼
字數日而卒(玉泉子)
李林甫為相既久自以隂禍且多天下頗怨望有鬼災
乃致方術士以禳之後得一術士曰可於長安市求一
善射者以備之林甫乃於西市召募之得焉即資其衣
食後一夕林甫會宴於庭度曲未終忽然中絶善射者
異而聽之乃執弓矢踰垣以入伺之忽見垣之南有一
物墮而下又一人踰來善射者一發中之乃驚去因至
林甫奏樂之地見歌舞者若木偶狀視垣南墮下之物
一囊而結者解其中有數百籖皆林甫及家僮名氏也
於是以名呼一一而應明日術士來且賀以賴此人不
然幾為所禍明公久專機要積戾萬狀自兹十稔乃非
吾之所知其後林甫籍没果期十年也(宣室志)
開元中司天奏玄象有謫見其災甚重玄宗驚問曰何
祥對曰當有名士三十人同日冤死今新第進士正應
其數其年及第李蒙者貴主家壻上不言其事密戒主
曰每有大遊宴汝愛壻可閉留於家主居昭國里時大
合聲樂音曲遠暢曲江漲水聫舟數艘進士畢集蒙聞
乃踰垣奔走羣衆惬望才登舟移就水中畫舸平沉聲
妓篙工不知紀極三十進士無一生者(獨異志)
張易之造一堂甚壯麗紅粉泥壁文柏帖柱琉璃沉香
為飾夜有鬼書其壁曰能得幾時令削去明日復書之
前後六七易之乃題其下曰一月即足自是不復書經
半年籍没入官(朝野僉載)
郭子儀初從軍沙塞間至銀州夜忽見赤光仰視空中
軿車繡幄中有一美女坐床垂足自天而下俯視子儀
拜祝云今七月七日必是織女降臨願賜長壽富貴女
笑曰大富貴亦壽考言訖冉冉昇天猶正視子儀良久
而隱子儀後立功貴盛威望烜赫大歷初鎮河中疾甚
三軍憂懼公謂幕賓等曰吾此疾自知未便衰損因話
所遇之事衆稱賀忻悦其後拜尚父年九十餘薨(感遇傳)
貞元中扶風竇質與京兆韋旬同自亳入秦宿潼關逆
旅竇夢至華岳祠下見一女巫黑而長青裙素襦迎路
拜揖請為之祝神竇不獲已遂聽之問其姓自稱趙氏
及覺具言於韋明日至祠下有巫迎客容質妝服皆所
夢也顧韋謂曰夢有徵也乃命從者視囊中得錢三鐶
與之巫撫掌大笑謂同軰曰如所夢矣韋驚問之對曰
昨夢二人從東來一髯而短者祝醑獲錢三鐶焉及旦
乃徧述於同軰今則騐矣竇因問巫之姓氏同軰中曰
姓趙氏自始及末若合符矣(白行簡三夢記)
泓師云長安永寧坊東南是金盞地安邑里西是玉盞
地後永寧為王鍔宅安邑為北平王馬燧宅後王馬皆
進入官王宅累賜韓弘正史憲誠李載義等所謂金盞
破而成焉馬宅為奉誠園所謂玉盞破而不完也(盧氏雜說)
天寶初有范氏居者能知人休咎顔魯公尉醴泉詣范
居問命曰神巫某官階盡五品否居曰幾隣於一品所
望何其卑耶魯公曰官階盡五品著緋衫帶銀魚兒子
補齋郎某之望滿矣范指座上紫絲布食簞曰顔郎於
衫色如此其功勞名節皆稱是云(常侍言旨)
天寶中李遐周頗有道術多在禁署徙居宫觀於所居
院内題詩不啻千言皆預紀上皇幸蜀祿山僭位之事
初亦不悟後方豁然略舉一篇云燕市人皆去函關馬
不歸如逢山下鬼環上繫羅衣貴妃小字阿環山下鬼
嵬字也(朝野情詩)
肅宗初為皇太子天寶十三載觀安祿山有悖逆之狀
恐危宗廟遂精誠祈夢其夜夢故内侍普寂等二人舁
一紫案覆一黃帕自天而下直至帝前素版丹書文字
甚多十五載玄宗幸蜀帝幸靈武次永壽縣雲氣見西
北長數丈成橋閣之狀識者以為天子氣自是紫雲擁
帝所乘馬聚散不時(册府元龜)
張光晟為潼關卒奉役至華州過嶽祠遂脱衣買酒致
奠金天王祀訖因寢於碑堂忽夢傳聲云喚張光晟即
入一府署遥見當廳貴人如王者謂之曰欲知官祿但
光晟拜相則天下太平言訖驚寤後頻立戰功積勞官
至司農卿及德宗西狩光晟奔從忽謂同行朝官曰今
日亂兵乃涇卒朱泚久在涇原素得人心今者在城儻
收涇卒扶持則難制矣即奔馬詣泚曰人主出京公為
大臣豈是晏居之日泚曰願從公去命駕將行而涇卒
已集其門光晟為泚所縻拜僕射平章事統兵出戰大
敗而還方寤神告為徵矣(集異記)
苖帝師困於名場策蹇出都門貰酒藉草醺醉而寤久
之既覺有老父坐其旁因揖叙以餘杯飲老父媿謝曰
郎君寧要知前事耶苖曰某應舉已久有一第分乎曰
大有事但更問曰一郡寧可及乎曰更向上曰廉察乎
曰更向上苖乘醉猛言曰將相乎曰更向上苖怒全不
信因肆言曰將相向上作天子乎老父曰天子真者不
得假者即得苗都以為誕怪揖之而去後果為將相及
德宗昇遐攝冢宰三日(幽閒鼓吹)
李晟為將軍嘗謁桑道茂茂云異日為京兆尹慎少殺
人西平曰武夫豈有京兆尹之望後興元收復西平兼
京尹時桑公在俘囚中當斷之際告西平公忘少殺人
之言耶西平釋之(傳載略)
故殿中侍御史李稜貞元二年擢第是歲渾太師瑊鎮
蒲津請稜為管記從事稜乃曰某夙好藍田山水據使
銜合得畿尉雖考秩賤如公勲望特為某奏請必諧矣
渾遂表薦之德宗令中書商量稜聞桑道茂言事神中
因往詣具以本末言之對曰從此二十年方合授此官
稜未甚信經月餘稜詣執政謂曰足下資歴賤未合入
畿尉所奏遂寢元和元年冬始入選吏曹果注得藍田
縣尉(續定命錄)
貞元中萬年縣捕賊官李公春月與所知置鱠一客偶
至氣色甚傲衆問所能曰某善知人食料李公曰且看
今日鱠坐中有人不得喫者否客微笑曰唯足下不得
喫李公怒曰此事若中奉五千若是妄語當遭契闊因
促饌將就有一人走馬來云京兆尹召李公奔馬去適
會有公事李公懼晚使報諸客但飡語庖人但留我兩
碟良久走馬來諸人已飡畢獨所留鱠在焉李公脱衫
就坐執筋而罵言未了官亭子仰屋上壊方數尺墮落
食器破碎鱠雜糞埃李公驚異問厨者更有鱠否曰盡
矣乃厚謝術士以錢五千與之(逸史)
下邽延年里西南有故蘭若而無僧居唐元和八年居
易丁母憂退居下邽其從祖兄皥自華州來訪居易途
出於蘭若前及門見婦女十許人衣黃綾衣少長雜坐
會語於佛屋下聲聞於門皥熱行方渴將就憩且求飲
因下馬繫韁於門柱舉首忽不見視其聚談之所塵埃
羃然無足跡由是意其非人上馬疾驅來告居易且聞
其所言大抵多云王裔老如此若相與數其過者因同
往訪焉果有王裔者即其里人也方徙居於蘭若之東
北百餘步不浹旬而裔死不越月而妻死不踰時而裔
之二子二婦及一孫亦死止餘一子曰明進大懼意新
居不祥夜徙走遂免(白居易集)
樂沖出入文場多蹇夜禱華嶽廟願知升黜之分如可
求名者則重適關城如不可則無由再窺仙掌矣中夜
忽夢一青綬人檢簿書報云來年有樂坤及第名已到
冥簿不見樂沖也遂改名坤果如其說(雲溪友議)
陸賓虞舉進士在京師有僧惟瑛者知術數每言必騐
寶歷二年賓虞欲罷舉歸吳告惟瑛以行計瑛謂虞曰
但取京兆薦送必在高等至七月六日若食水族則殊
等與及第必矣賓虞乃書於晉昌里之牖數月後因候
一郎官廻憩於從孫聞禮之舍有人惠䨇鯉魚賓虞素
嗜魚便令作羹後日因視牖間所書字則七月六日也
遽命駕詣惟瑛且紿之曰將遊蒲關故以訪别瑛笑曰
水族已食矣遊蒲關何為賓虞深信之因取薦京兆府
果得殊等(前定錄)
新昌里尚書温造宅桑道茂嘗居之庭有一柏樹甚高
大桑以鐵數千觔鎮於柏樹下既而告人曰後有居者
發吾所鎮之鐵則其家長當死唐太和元年温造居其
宅因修建堂宇發地營繕得其所鎮之鐵後數日造果
卒(宣室志)
唐興平西有梁生别墅其後園梨木太和四年冬十一
月新雪霽後梨忽花發芳而且茂梁生以為吉兆有韋
氏謂梁生曰木以春榮冬悴今反是可謂之吉兆乎月
餘梁生父卒(宣室志)
扶風竇寬家於梁山太和八年罷職歸治園屋命家僕
伐一樹有血滂溜汪然注地食頃而盡寬知為怪由是
閉門絶人事至明年鄭注李訓反寬與注連遂死於左
禁軍中(宣室志)
羅立言太和九年為京兆尹嘗因入朝既冠帶引鏡自
視不見其首遂語於季弟約言後果為李訓連坐誅死
(宣室志)
太府卿崔潔在長安與進士陳彤同尋親故陳君曰當
與足下於裴令公亭飡鱠崔公不信過天門街偶逢賣
魚甚鮮崔都忘陳君之言遂令從者取錢買魚得十斤
曰何處去得左右曰裴令公亭子甚近乃先遣人計會
及昇亭下馬方悟陳君之說崔公大驚曰何處得人斫
鱠陳君曰但假刀砧之𩔖當有第一部樂人來俄頃紫
衣三四人至亭子遊看一人見魚曰極是珍鮮二君莫
欲作鱠否某善此藝與郎君設手詰之乃梨園第一部
樂徒也鱠將辦陳君曰此鱠與崔兄飡紫衣不得也既
畢忽呼駕幸龍首池喚第一部音聲切者攜衫帶望門
而去兩人既飡陳君又曰少頃有九品官來此得半碗
清羹喫語未訖延陵縣尉李耿至將赴任與崔公中外
親故來告辭方食羡次崔公曰有鱠否左右報已盡只
有清羹少許公大笑曰令取來乃喫清羹半碗而去(逸史)
鄭絪相公宅在昭國坊南門忽有物投瓦礫五六夜不
絶乃移於安仁西門宅避之瓦礫又隨而至經久後歸
昭國鄭公歸心釋門禪室方丈室蟢子滿室懸絲去地
一二尺不知其數其夕瓦礫亦絶翌日拜相(鴻書)
柳晦少有文學始以廕補咸通末官至拾遺因上疏不
納乃去官廬於終南山一日入城於宣陽里忽遇一人
求食晦與之此人但三齅而已晦怪問之答曰吾隂府
掌事者君自此三年當為相言訖不見晦未之信及黃
巢犯闕求能檄者或薦晦巢乃逼使為檄命晦為中書
舍人尋授為相(補錄記傳)
廣明年中鳳翔副使鄭昌圖未及第前欲罷舉時同里
親表家僕自宋亳至告其主人云昨於榖水店逢見二
黃衣使人同行至華嶽廟前二使曰吾二人乃今年送
牓之使也自泰山來到金天處押署幸相遇僕遂請竊
窺其榜使者曰不可汝但記之遂畫其地曰此年狀頭
姓偏傍有阝名兩字下一字在口中牓尾之人姓偏傍
亦有此阝名兩字下一字亦在口中遂去鄭公親表頗
異其事遂訪岐副具話之且勉以就試昌圖其年狀頭
及第牓尾鄒希回也姓名畫點皆同(玉堂閑話)
江陵副使李君嘗赴進士舉至華隂見白衣人在店李
君與語甚洽同行至昭應曰某隱居西嶽荷郎君相厚
莫要知向後事否君再拜懇請乃命紙筆於月下凡書
三封次第緘題云甚急則開之乃去五六舉下第欲歸
無糧曰此為窮矣書可開也遂焚香啓之曰可向青龍
寺門前坐見訖遂往到已晚矣寺主僧將閉門見李君
遂邀入具饌烹茶乃曰郎君何姓曰姓李僧驚曰松滋
李長官識否李君起嚬蹙曰某先人也僧垂泣曰某久
故舊適覺郎君酷似長官長官求官至此狼狽有錢二
千貫寄某處今得郎君老僧此生無事矣及旦遂載鏹
而去鬻宅安居遂為富室又三數年不第欲罷去思曰
第二緘可以發也又啓之曰可西市鞦轡行頭坐見訖
復往至即登樓飲酒聞其下有人言及第事李君驚而
問之客曰侍郎郎君有切故要錢一千貫致及第郎君
見在樓上房内可引見之云主司是親叔父乃面定約
束明年果及第後官至殿中江陵副使患心痛少頃數
絶危廹頗甚謂其妻曰第三封可以開矣妻遂盥洗開
視之云某日當死果不數刻而亡(鴻書)
李宗回者應進士舉曾與一客自洛至關客云吾能先
知人飲饌臨正旦一日將往華隂縣令與李公舊知李
公謂客曰看明日到何物喫客撫掌曰大竒與公各飲
一盞椒葱酒食五般餛飩不得飯喫及到華隂縣令請
二人就縣相見喜曰二賢衝寒且速煖兩大盞酒來著
椒葱一小奴與縣令耳語令曰有五盤餛飩總煮來二
客食盡忽有佐吏從外走來云勅使到舊例合迎縣令
驚忙揖二客鞍馬而去客遂出欲就店其僕結束先發
已行數里二人大笑相與登途竟不得飯喫(逸史)
蘇檢登第歸行及澄城縣止於縣樓上醉後夢其妻取
筆硯篋中取紅牋剪數寸為詩曰楚水平如鏡周廻白
鳥飛金陵幾多地一去不知歸檢亦裁蜀牋賦詩曰還
吳東去下澄城樓上清風酒半醒想得到家春已暮海
棠千樹已凋零詩成俱送於所卧席下又見其妻笞檢
所挈小青極甚及寤乃於席下得其詩視篋中紅牋亦
有剪處小青其日暴疾已而東去及歸妻已卒問其日
乃澄城縣所夢之日謁其塋時乃春暮四面多海棠花
(聞竒錄)
鄭注鎮鳳翔日有草如菌生於紫金帶上注喜謂芝瑞
注又嘗置藥篋藥化青蠅數萬飛去注頗惡之未踰月
被誅(杜陽雜編)
長安城有孫家宅居之數世堂室甚古其堂前一柱忽
生槐枝朞年之後漸漸滋茂以至柱身通體變易壞其
屋上衝秘藏不及衣冠士庶之來觀者車馬填咽不久
偓處巖廊居節制人以為應三槐之兆(玉堂閒話)
江淮間術士姓吳旅遊長安有赴宏詞科者謁之術士
曰公頭上燄光高三丈必登高第後果然(唐遺史)
王晙任渭南已數載自云久厭此縣但得蒲州司馬可
矣時奚三兒從北來見一鬼云送牒向渭南報明府改
官蒲州司馬便與相隨來渭南見晙當時鬼在廳階下
曲躬立果三數日改蒲州司馬改後二十餘日敕不到
三兒後見前鬼問故鬼云緣王在任賸請官錢所以折
除今折欲盡至某時當得上任上後騐言(定命錄)
鳳州賓佐王鄑員外在相國滿幕中時有客任三郎者
謂王曰此地將受災官街大樹自枯事將逼矣可速脱
此禍如其言乞於關隴尋醫十五六日至吳山縣又十
許日鳳州人言已軍變矣滿公歸褒中同院皆死於難
(錄異記)
南鄭縣尉孫旻為山南採訪支使嘗推覆在途舍於山
館忽有美婦人面出於柱中顧旻而笑旻拜而祈之良
久方滅懼不敢言後數年選授桑泉尉遇疾友人問疾
旻乃言之而卒(記聞)
何中正初及第聞郭從周精於卜求占終身從周贈詩
云三字來時月正圓一麾從此出秦關錢塘春色濃如
酒貪醉花間卧不還後中正以八月十五日改知制誥
出秦關至杭州卒(堅瓠集)
趙瑩華隂人解褐為康延孝從事同光中延孝鎮陜州
會莊宗伐蜀命延孝騎將將行留瑩監修金天神祠功
既集忽夢神召於前亭待以優禮謂瑩曰公當有前程
所宜自愛因遺一劍一笏覺而駭異後為中書令出為
晉昌節度移鎮華州(册府元龜)
梁彭城王劉知俊鎮同州日因築營牆掘得一物重八
十餘斤狀若油囊召賓幕將校問之留源曰此是冤氣
所結古來囹圄之地或有焉冤死囚人精爽入地聚為
此物源聞酒能忘憂請奠以醇醪或可稍釋耳然此物
之出亦非吉徵也知俊命具酒饌祝酹復瘞之尋有叛
城背主奔秦之事乃騐之矣(鑒戒錄)
初廢帝起於鳳翔與共事者五人客將房暠喜鬼神巫
祝之說有瞽者張濛自言事太白山神神魏崔浩也其
言吉凶無不中暠素信之嘗引濛見帝聞其語聲驚曰
非人臣也暠使濛問于神神傳語曰三珠併一珠驢馬
没人驅歲月甲庚午中興戊巳土暠不曉其義使問濛
濛曰神言如此我能傳之不能解也帝即以濛為館驛
廵官帝將反而兵少又乏食由此甚懼使暠問濛濛傳
神語曰王當有天下可無憂王思同圍鳳翔廢帝懼又
遣暠問神神曰王兵少東兵來所以迎王也已而東兵
果叛降于帝帝入京師即位之日册曰維應順元年歲
次甲午四月庚午朔帝廻視房暠曰張濛神言豈不騐
哉(五代史唐臣傳)
晉李專美字翊商京兆人後唐末帝鎮鳳翔專美為記
室在岐下曾夢具裳簡立嵩山之頂及為端明殿學士
與李崧同列而班在其上(册府元龜)
張籛初仕後唐在雍州因出遊近郊憩於大塜上忽有
黃雀銜一銅錢置於前而去未幾復於衙院晝卧見二
鷰相闘闘畢各銜一錢落於籛首前後所獲三錢嘗祕
於巾箱識者以為大富之徵莊宗同光末為西都知府
先是魏王繼岌西征廻至咸陽時渭水暴漲籛斷浮橋
魏王至渭南自經死所有隨行輜車蜀川珍貨女伎寶
馬並為籛所有繇是家財巨萬(册府元龜)
陳希夷遊華隂令王睦倒屣門迎先生曰子更一年位
值屯上爻主有大災吾之來此有意救子子守官如是
神亦祐子乃出藥一粒睦起拜受服之更一年回都下
馬驚墮汴水善没者救之得不死按坎為水乘馬班如
則驚墮之應也(筮述)
先晉公謫華州召伯祖叔祖同詣陳希夷希夷坐久不
語忽問曰更有子乎晉公曰仲子在舍希夷曰召之及
至門希夷顧先文正曰二十年太平宰相顧伯祖曰進
士及第叔祖曰倚兄作官或問希夷曰此君鼻偏如何
希夷曰今日拜相明日鼻正又懇文正曰他日至此願
放此地租税其後卒如其言及真宗西祀汾隂文正以
前言啓之上即詔釋雲臺觀租税(續聞見近錄)
錢若水為舉子時見陳希夷於華山希夷曰明日當再
來若水如期往見一老僧與希夷擁地爐坐熟視若水
久之不語以火箸畫灰作做不得三字徐曰急流勇退
人也若水辭去後為樞密使年方四十致仕老僧者麻
衣道者也(齊東野語)
种放隱終南山往華山訪陳摶摶聞其來倒屣迎之既
即坐熟視曰君他日官至丞郎种曰我之來求道義之
益而乃言及爵祿非我意也陳笑曰君骨法合得此官
雖晦迹山林終不能安異日當自知之至真宗時以司
諫召還山遷諫議大夫東封改給事中西祀改工部侍
郎竟如摶之相也(東軒筆錄)
种彜叔靖康初以保靖節鉞致仕居長安村墅一夕旌
節有聲甚異旦而中使至遂起五代時安重誨王峻比
嘗有此二人者皆得禍彜叔雖自是登樞府然功名不
成亦非吉兆也(老學庵筆記)
蘇孝澠池人正統時除知武功甲子當鄕試孝夢神告
曰汝縣合舉二人明日萃當試者十一人置十一鬮以
二花字内之曰得花者舉已而李紀張翺得後果二子
得舉(武功志)
安塞馬懋才為諸生時隣村友人招之飲既夜醉而獨
歸見傍谿燈火就之有女子高髻雲鬟形容秀麗迎馬
生至其家列酒殽對飲大暢臨行贈詩末句云得意須
逢張子撰没時竹葉遶槐隂馬生固知近村無是居也
疑之斷所佩帶置之道上明日至其地見古墓纍纍前
所遺帶在荆棘叢中後馬生舉進士歴官副憲登岳陽
樓讀壁間詩有張子撰名喟然曰吾止此矣既而果免
官其所謂竹葉槐隂亦歴歴皆騐(賈志)
嘉靖庚寅夏韓城人石道立面生惡瘡數日瘡且腫潰
亂如祟忽自誦曰鬼火三更夜鵑聲二月天又土埋千
古恨月照一天愁又窮猿悲夜月孤鴈唳秋風又孤窆
荒墳空夜夜琪花瑶草自年年悽惋之辭誦不絶口俄
而索水或以碗水與之一吸而盡復大聲曰飲瀑布之
清冽廻膏肓之沉疴即瞑而卧須臾瘡潰而甦辛卯六
月罹渠妻之變識其日正誦詩時也人以為鼓盆之䜟
(西安府志)
劉以平諸生時夢入宫殿有王者命坐對奕又至一所
石門上有聫云鸚鵡能廻千載夢麒麟空卧萬年秋不
解所謂既登第遷秩陜西行太僕寺卿過武則天墓墓
上石刻一聫即夢中所見也(隴蜀餘聞)
明鳳翔孝廉王鼎安字磐石崇禎十六年十月逆賊李
自成䧟西安縉紳有汚偽署者鼎安頓足大哭痛憤不
食遂疾作一日謂其父曰兒自遘禍以來不復作春明
之夢疇昔之夜夢至京師是䰟魄將與國家永終耳哽
咽不言者久之踰月聞京師不守遂一慟而絶乃知見
夢之日為都城破亡之日也(袁楷王孝廉小傳)
長安薦福寺塔名小雁塔唐時建凡十五級嘉靖乙卯
地震裂為二及癸亥地震復合滇逆之變王輔臣叛據
平凉塔忽中裂亂平塔復如故(隴蜀餘聞)
𤨏碎
黃帝時西王母獻昭華玉琯漢入關中秦府庫所藏有
笛長二尺二寸亦名昭華琯(西京雜記)
龍門禹鑿山斷門一里餘黃河自中流下岸不通車馬
每暮春之際有黃鯉魚逆流而上得者便化為龍又林
登云龍門之下每歲季春有黃鯉自海及諸川争來赴
之一歲中登龍門者不過七十二初登龍門即有雲雨
隨之天火自後燒其尾乃化為龍(三秦記)
夏啓以庚年鑄銅劍長三尺九寸後藏之秦望山(古今刀劍)
(錄)
周穆王遊元池植竹竹皆成斑其大如椽其密如簀(盩厔)
(縣志盩按元池在厔)
穆王獵漆澤得白狐玄豹(潛確類書)穆王尚神有尹軌杜沖
居終南山尹真人草棲之所因號樓觀盖道觀之初也
(馮志)
秦穆公時扶風獲一石佛公不識棄馬坊中由余往觀
之曰此佛也穆公取安清净處(墨池浪語)穆公女弄玉有容
德蕭史為燒水銀作粉與塗名飛雲丹(天禄餘識)
盩厔昇天臺上有再生柏世傳老子說經於此見二柏
枯以針炙之復生今尚欝茂(賈志)
秦始皇令蒙驁伐于闐國得美玉二塊高七八尺又鬼
方進一玉工絶巧命刻玉以為虎虎即躍去遣邏候捕
之竟不得至漢元鼎元年未央宫左右有白虎見閽人
驚焉命獵者羅致獲一虎乃于闐玉所刻也武帝以為
瑞遂建白虎殿(鴻書)始皇嘗鑄二劍銘曰定秦小篆書李
斯刻埋在阿房宫閣下一在觀臺下長三尺六寸(古今刀劍)
(錄)
秦咸陽宫中有鑄銅十二枚坐高皆三五尺列在一筵
上琴筑竽笙各有所執皆組綬華采儼若生人筵下有
銅管上口高數尺其一管空内有繩大如指使一人吹
空管一人紐繩則琴瑟竽筑皆作與真樂不異有琴長
六尺安十三絃二十六徽皆七寶飾之銘曰璵璠之樂
有玉笛長二尺三寸二十六孔吹之則見車馬山林隱
隱相次息亦不見名曰昭華之管(西京雜記)
三秦記云始皇作地市與生死人交易令云生人不得
欺死人物市吏告始皇云死者陵生人生人定入市門
斬斷馬脊故秦地市有斷馬郡國志云始皇陵有銀蠶
金雁以多竒物故俗云秦王地市(天中記)
昔始皇為塜斂天下竒材異木為宫傾遠方竒寶於塜
中為川瀆山嶽之形以沙棠沉檀為舟楫金銀為鳬雁
琉璃雜寶為龜魚設機舟自運動盤旋鳬雁龜魚時出
没隱見又於海中作玉象鯨魚銜火珠為星以代膏燭
項羽入關開塜見所埋工匠皆久而不死琢石為龍鳳
仙人及作碑辭讚文好事者騐諸史傳皆非葬時所有
則知生埋匠者之所作也後人以其辭多愁苦詛怨之
言因名碑曰怨碑(賈志)
渭南漁父於渭水中得秦阿房宫香奩一具色如鸚哥
羽毛好事者争購之(筠廊偶筆)
渭水過長安縣北又東南逕兩石人北秦始皇造橋鐵
鐓重不勝故刻石作力士孟賁等像以祭之鐓乃可移
動(水經注)
秦蒙恬始作秦筆以枯木為管以鹿毛為柱羊毛為被
所謂蒼毫也(古今注)
四皓茹芝顧紫芝非靈芝根形似芝而味反苦於蕨但
性質堅重食之耐饑四皓歌云可以療饑者此也(商州志)
秦始皇斂天下銅鐵作銅簴於咸陽漢高帝廟有銅簴
二魏明帝徙之洛陽(賈志)
漢高祖入咸陽周行秦府庫金玉寶珍如山有青玉五枝
燈高七尺五寸作䗜螭以口銜燈燈燃鱗甲皆動煥耀
若列星(西京雜記)
漢高祖入咸陽宫得方鏡廣四尺九寸表裏有明人來
照之影則倒見以手捧心可見腸胃五臟(西京雜記)
朝邑嘉靖甲寅河决西關人探水中得銀甲刺有魏豹
名字(縣志)
漢高帝廟巨鐘十枚其容受千石撞之聲聞百里(賈志)
漢高長陵漢宣杜陵其鐘皆在長安夏侯征西欲徙詣
洛陽重不能致(賈志)
武帝為七寶牀雜寶鞍厠寶屏風列寶帳設於桂宫時
人謂之四寶宫(西京雜記)
元封三年大秦國貢花蹄牛蹄如蓮花善走多力帝使
輦銅石以起望仙宫跡在石上皆如花形(洞冥記)
元封中數過國獻能言龜東方朔教帝承桂露以飲之
置於通風之臺欲往卜命東方朔問焉言無不中(賈志)
漢武習水戰作昆明池釣魚綸絶而去夢魚求去其鈎
明日帝戲於池見魚啣索為去之復遊於池得珠一䨇
(獨異志)
漢武帝起招仙閣於甘泉宫西其上懸浮金輕玉之磬
浮金者自浮水上輕玉者其質貞明而輕也(洞冥記)
積草池中有珊瑚樹高一丈二尺一本三柯上有四百
六十二條是南越王趙佗所獻號為烽火樹至夜光景
常欲燃(西京雜記)
武帝時西海國獻膠五兩帝以付外庫餘膠半兩西使
佩以自隨後從帝射於甘泉宫帝弓弦斷西使乞以所
送餘香膠續之乃以口濡膠為水注斷弦兩頭相連注
弦遂相著帝使力士各引其一頭終不相離因名曰續
弦膠(博物志)
漢武帝凌波殿以桂為柱風來自香(翰林雜事鈔)
武帝作酒池以誇羌胡飲以鐵杯重不能舉皆低首牛
飲(寰宇記)
太初三年起甘泉望風臺臺上得白珠如花一枝帝以
錦蓋覆之如照月因名照月珠(洞冥記)
月支香天漢二年月支國貢長安中大疫使者請燒以
辟疫宫中病者瘥長安百里内聞其香數月不散(香譜)
自元成訖王莽京師富人杜陵樊嘉茂陵摯綱平陵如
氏苴氏長安丹王君房豉樊少翁王孫大卿為天下高
訾樊嘉五千萬其餘皆鉅萬(漢書貨殖傳)
光武在長安時嘗與宋佑共買蜜合藥帝追念之賜佑
蜜數顧問何如在長安共買蜜乎(册府元龜)
李廣與兄弟獵於宜山之北見卧虎焉射之一矢即斃
斷其頭為枕示服猛也鑄銅象其形為溲器示厭辱之
也(侯鯖錄)
唐明皇於芙蓉園得一白鹿山人王旻曰此漢時鹿也
上命左右周視於角端雪毛中得一銅牌刻之曰宜春
苑中白鹿上目之曰仙客(潛確類書)
昭帝時茂陵人獻寶劍上銘曰直千金壽萬歲(西京記)
漢昭帝遊渭水使羣臣漁釣為樂時大夫任緒釣得白
蛟長三丈若大蛇無鱗甲頭有一角長二尺牙出唇外
帝曰此魚䱉之𩔖非珍祥也乃命大官為鮓骨青肉紫
味甚美(拾遺記)
大横吹小横吹並以竹為之昔張博望入西域傳其法
於西京得摩訶勒一曲李延年因之更造新聲二十八
解漢時常給邊將魏晉以後二十八解又不復存其所
用者惟黃鶴隴頭水出關入關出塞入塞折楊柳黃覃
子赤之楊望行人十四曲也(賈志)
章帝建初七年十月岐山得銅器形似酒罇獻之(册府元龜)
黃忠從漢先主定南郡得一刀赤如血於漢中擊夏侯
軍一日之中手刃百數(古今刀劒錄)
鞞舞歌五曲内有關中有賢女一章相和歌三十曲内
有度關山亦曰度關曲(賈志)
唐公昉成固人白日升天雞鳴天上狗吠雲中惟以鼠
惡留之鼠乃感激以月晦日吐腸胃更生故時人謂之
唐鼠(水經注)
西京化度廢寺有殭石徑二尺餘孔穴通連若欄楯樓
臺之狀號曰蟻宫昔有人見大蟻萬計羣聚皆金色因
掘地及泉得此石焉(西京雜錄)
漢中有虎生角道家云虎千年則牙蛻而角生(述異記)
晉孝武帝太元元年於華山頂埋一劍銘曰神劍隸書
(古今刀劍錄)
魏興黃金山有楠樹一年東邊榮西邊枯後年西邊榮
東邊枯年年如此張華云交讓也(任昉述異記)
張楷居華山谷中能為五里霧學其術者如市故曰霧
市(神仙傳)
前燕錄石季龍使人採藥上華山得玉版(潛確類書)
赫連龍昇七年造五兵器銳精利乃咸百鍊為龍雀大
環號曰大夏龍雀銘其背曰古之利器吳楚湛盧大夏
龍雀名冠神都可以懷遠可以柔逋如風靡草威服九
區世甚珍之(水經注)
丹水出上洛縣冡嶺山入於支汋水中有丹魚夏至十
夜伺魚浮出水有赤光如火網取割其血塗足涉水如
履平地(抱朴子)
咸陽嶽寺後有周武帝冠其上綴珠大如瑞梅歴代不
以爲寶天后時有士人過寺見珠戲取之諸胡以五萬
緡市之(鴻書)
京城南隅芙蓉園本曲江園隋文帝以曲名不正詔改
之(隋唐佳話)
隋文帝時大宛獻千里馬號曰獅子驄隋末不知所在
唐文皇勅訪之同州刺史宇文士及得於朝邑麵家挽
磑[騣-凶+(鬯-匕)]尾焦秃皮肉穿穴及見之悲泣帝自出長樂坡馬
到新豐向西鳴躍帝甚喜飼以鐘乳仍生五駒皆千里
足也(朝野僉載)
武功蘇威有鏡日蝕既鏡亦昏黑日蝕半缺鏡亦半昏
(珍珠船)
武德中坊州西南慈烏川有郝積者見群鹿常在山上
逐去還來異之掘鹿所止處得石像高一丈四尺許移
出川中村内(朝野僉載)
唐慈恩寺有巨雁集於庭僧捕得將烹食之一老僧曰
此雁王也因瘞之造塔於上名雁塔(志林)
長安興福寺有十光佛院是隋所制貞觀中寺僧慮有
摧圮欲新其土木乃將毁撤既啟戸見有蛇萬數連貫
在地蛇蟠遶如積搖首張喙若吞噬之狀寺僧大懼不
敢除毁(宣室志)
唐太宗養一白鶻號曰將軍取鳥常驅至於殿前然後
擊殺故名落鴈殿上恒令送書從京至東都與魏王仍
取報日往返數廻亦陸機黃耳之徒歟(朝野僉載)
唐太宗破高昌收馬乳葡萄種於苑中併得酒法仍自
損益造酒成綠色芳香酷烈味若醍醐(南部新書)
不空三藏塔前多老松歲旱則官伐其枝為龍骨以祈
雨盖三藏役龍意其樹必有靈也(寺塔記)
開元中三輔大旱玄宗密投玉龍子於南内之龍池俄
而雲物暴起風雨隨作及幸西蜀車駕次渭水左右侍
御有臨流濯弄者於沙中得之上聞驚喜視之泫然流
泣曰此吾昔時所寶玉龍子也自後每夜中光彩輝燭
一室上既還京為小黃門攘竊以遺李輔國常置櫃中
輔國將敗夜聞櫃中有聲開視之已亡其所(明皇雜錄)
唐故事天下有冤者許哭於太宗昭陵之下(聞見後錄)
天寶十載上命有司為安祿山治第於親仁坊勅令但
求壯麗不限財力既成具幄帟器皿充牣其中白檀牀
二皆長丈闊六尺銀平脫屏風帳方丈六尺於厨廏之
物皆飾以金銀金飯&KR1125;二銀淘盆二皆受五斗織銀絲
筐及笊篱各一他物稱是(通鑑)
天寶中興慶池小龍嘗出游宫垣南溝水中蜿蜒竒狀
靡不瞻覩及鑾輿西幸一夕乘雲雨自池中望西南而
去上至嘉陵江將乘舟有龍翼舟而進上泫然流涕顧
謂左右曰此吾興慶池中龍也命以酒沃酬之於是龍
振甲而登天(明皇十七事)
長安聖相寺有賢者禪院修道佛座下有一蛇初大一
圍後四十餘年蛇如堂柱開元中賢者夜至佛堂光燦
滿堂因得徑寸珠至市高舉價有胡人云蚌珠則貴此
乃蛇珠多至千貫賢者嘆伏遂賣焉(廣異記)
藍田縣歲貢冰常在冬杪如藍水不冰則主吏宣命以
祭一夕而成(唐闕史)
崔希喬以仁孝友悌憂哀毁過禮為鄭縣丞芝草生所
居堂一夕而葩蓋盈尺州以聞遷監察御史(白孔六帖)
長安王元寶家有一皮扇子製作甚質每暑月宴客即
以此扇子置於座前使新水灑之則颯然風生廵酒之
間客有寒色遂命徹去明皇亦嘗差中使去取看愛而
不受帝曰此龍皮扇子也(開天遺事)
明皇在位靈昌郡得異馬於河其狀龍鱗虺尾拳毛環
目肉鬛居帝闕二十年遇禍亂帝西幸馬至咸陽西入
渭水化為龍游泳去(白孔六帖)
明皇樂民間清明節闘雞戲及即位治雞坊索長安雄
鷄金尾鐵距高冠昂首千數養於鷄坊選六軍小兒五
百教飼之時賈昌為五百小兒長甚愛幸之金帛日至
其家(東城老父傳)
梨園弟子皆居宜春北院時有馬仙期李龜年賀懷智
洞知律度中官自蜀回得琵琶以獻其槽以羅沙檀為
之光潤如玉有金縷紅文蹙成䨇鳳(珍珠船)
玄宗時富平產一神羊肉角當項白毛上捧議者以為
獬(酉陽雜俎)
蟬未脫時名轉化相傳言蛣蜣所化秀才韋翾家在杜
曲嘗冬中掘樹根轉化附於朽處怪之村人言蟬固朽
木所化也翾因剖一視之腹中猶實爛木(酉陽雜俎)
太白山居士郭體以繩係一鐵片子鳥獸聞之即集庭
下名曰唤鐵(開元遺事)
馮宿為華州刺史以父名子華拜章乞罷改左散騎常
侍(册府元龜)
沉香亭木芍藥朝紅暮黃午碧夜白帝曰此木之妖也
(白孔六帖)
華清宫一鹿十年精俊不衰人呼曰角仙(陶穀清異錄)
虢國夫人有夜明枕設於堂中光照一室不假燈燭(開天)
(遺事)
開元末西國獻獅子至長安西道中繫於驛樹樹近井
獅子哮吼若不自安俄頃風雷大至果有龍出井中而
去(唐國史補)
楊貴妃死之日馬嵬媪得錦袎襪一隻相遇過客一翫
百錢前後獲錢無數(唐太真外傳)馬嵬老媪拾得太真襪以
致富其女名玉飛得太真雀頭履一隻真珠口以薄檀
為苴長僅三寸玉飛奉為異寶不輕示人(嫏嬛記)
唐同昌公主堂中設却寒簾𩔖玳瑁斑有紫色云却寒
鳥骨所為(杜陽雜編)
髻始自燧人氏周文王加珠翠翹花名曰鳳髻長安城
中有盤桓髻驚鵠髻又抛家髻及倭□髻(鬟髻品)
白太傅女金鸞十歲忽書北山移文樂天方買終南紫
石欲開文士傅遂輟以錄之(下黃私記)
九成宫磚瓦堅潤倍石完好者磨之為硯可方銅雀(麟遊)
(縣志)
藍橋驛乞玉漿黑犀合子下欵妙觀三十二年周旋多
慶先音永寶十四字(伊世珍嫏嬛記)
王維輞川林下坐用雷門四老石燈滅則石中鑽火(白孔)
(六帖)
武功蘇頲有一錦紋花石鏤為筆架嘗置於硯席間每
天欲雨即此石架津出如汗逡廵而雨頲以此常為雨
候固無差(開天遺事)
唐元和二年紅崖峪冶夫將化虎衆以水沃之不果(商州)
(志)
房綰嘗修學終南山谷中忽聞聲若戛銅器之屬問父
老云此龍吟也不久雨至矣綰望之冉冉雲氣遊漫果
驟雨作(靈怪錄)
唐華清宫今靈泉觀也十聖殿之西南隅十數步間有
皂莢一株合數人抱相傳明皇洎貴妃共植於此每歲
結實必有十數莢合懽也(墨客揮犀)
太和五年麟州刺史崔應奏刺史銅魚貞元十七年蕃
寇陷州城因以失墜今請勅所司鑄賜從之(册府元龜)
有鷙曰鶻穴於長安薦福浮圖冬之夕是鶻必取鳥之
盈握者完而致之以燠其爪掌左右而易之旦則執而
上浮圖之跂焉者縱之延其首以望之極其所如往必
背而去焉苟東矣則是日不復東逐(柳宗元鶻說)
上嘗幸興慶宫於複壁間得寶匣匣中獲玉鞭鞭末有
文曰軟玉鞭即天寶中異國所獻光可鑑物屈之則頭
尾相就舒之則勁直如繩(杜陽雜編)
安樂公主有織成裙直錢一億花卉鳥獸皆如粟粒正
視旁視日中影中各為一色(通鑑)
馬燧之子暢以第中大杏饋竇文場以進德宗德宗未
嘗見頗怪之令中使就封杏樹暢懼進宅廢為奉誠園
屋木皆拆入内(國史補)
興善寺有牡丹一窠元和中着花一千二百朵其色有
正暈倒暈淺紅淺紫深紫黃白檀等獨無深紅又有花
葉中無抹心者重臺花者其花面徑七八寸(酉陽雜俎)
興善寺素師院牡丹色絶佳元和末一枝花合歡(酉陽雜俎)
唐中葉長安少年多以詩句鑱湼肌膚夸詭力剽奪坊
間更有取名賢詩中意細刺樹木人物至有周身用白
樂天詩意刺湼人呼為白舍人行圖者名為劄青云(全唐)
(詩話)
李釋諫議知鳳翔既卒有蝴蝶數萬自殯所以至府宇
蔽映無下足處府官祭奠接武不相辨揮之不開踐踏
成泥其大者如扇逾月方散(癸辛雜識)
雍之洋縣念佛巖下有潭如碧鏡每歲五日巳午間忽
有泡光出色艷異甚常時則無(方輿勝覽)
唐文宗好食蛤蜊一旦有擘之不裂者上祝之俄頃自
開中有二人形眉端秀體質悉備螺髻瓔珞足履菡蓞
上遂置於檀香盒賜興善寺令致敬禮(杜陽雜編)
長安敦化坊百姓家太和中有木蘭一樹花色深紅(太平)
(廣記)
慈恩寺唐三藏院後簷階開成末有苔狀如古苣布於
塼上色如藍綠輕軟可愛談論僧義林太和初改葬基
法師開冡香氣襲人塼上苔厚二寸餘作金色氣如爇
檀(酉陽雜俎)
武宗患心熱之疾醫藥罔瘳時有言青城山邢道士者
妙於方藥帝即召見之道士以肘後綠囊中青丹兩粒
及取梨絞汁進之帝疾尋愈問其丹為何物先生曰赤
城山頂有青芝兩株太白南溪有紫花梨一樹臣昔歲
曾遊二山偶獲兩寶合煉成丹幸逢陛下服之(耳目記)
夏侯孜為宣宗山陵使開真陵用功尤至鑿皇堂深及
袤丈於堅石中得折金釵半股其長如掌餘尚銜石中
工乃抉取以獻孜孜以寢園方近其事稍異因隱而不
奏(唐闕史)
唐盧元裕子翰言太守少時嘗結友讀書終南山日晚
溪行崖中得一圓石瑩白如鑑方執玩忽墜地而拆中
有白魚約長寸餘隨石宛轉落澗中漸盈尺俄長丈餘
鼓鬐掉尾雲雷暴興風雨大至(紀聞)
康老子即長安富家子落魄不事生計常與國樂游處
一旦家產蕩盡偶一老媪持舊錦褥貨鬻乃以半千獲
之尋有波斯見大驚謂康曰何處得此是冰蠶絲所織
若暑月陳於座可致一室清凉即酬千萬康得之還與
國樂追歡不經年復盡尋卒後樂人嗟惜之遂製曲名
得至寶(樂府雜錄)
商州有人患大風家人惡之山中為起茅舍有烏蛇墜
酒罌中病人不知飲酒漸差罌底見蛇骨方知其由也
(朝野僉載)
華山毛女峯有隸字曰伏苓諸山皆假惟此者真一旦
一九三斗一斤疑為服伏苓法也(陳後山談叢)
鳳翔知客郭璩其父曾主作坊將解一木其間疑有鐵
石鋸不可入遂以新鋸兼焚香祝之其鋸乃行及破木
文有二馬形一黑一赤相齧其口鼻鬃尾蹄脚筋骨與
生無異(聞竒錄)
長安持國寺門前有槐樹數株金監買一株令所使巧
工解之每片一天王塔戟成就焉(太平廣記)
華州三家店西北道邊有槐甚大葱欝周廻可蔭數畝
槐有癭形如二猪相趁奔走其廻顧口耳頭足一如塑
者(竒聞錄)
黃巢陷京城南康王氏有鏡六鼻常生雲煙照之則左
右前三方事皆見王氏即京城照之巢寇兵甲如在目
前上平都邑以映日紗囊取入禁中(白孔六帖)
初長安自石門之奔宫殿焚圮及岐人再逆火閭里皆
盡宫城昏夜狐狸鳴啼無人跡(沙陁列傳)
同光二年五月故秦王李茂貞遣使王修進遺留禮物
水晶鞍盤玉帶馬瑙酒杯翡翠爵琉璃瓶玳瑁唾盂銀
蓮花座珊瑚樹一株軍器繒絲錦等(册府元龜)
京師玄都觀老鹿將有客來輙夜鳴道士每候之無失
(潛確𩔖書)
藍田山悟真寺高僧寫湼槃經羣鴿自空中銜水添硯
(珍珠船)
長安宫南靈臺有相風烏或云此烏遇千里風乃動(述征)
(記)
予丙子奉使祭告西嶽於玉泉院見無憂樹四株此樹
與青柯坪婆羅樹皆西域種(香祖筆記)
酒有富平之石洞春京城之西市腔蝦蟇陵郎官清阿
婆清(唐國史補)
長安富民羅會以剔糞自業里中謂之雞肆會世副其
業家財巨萬嘗有士人陸景暘會邀過所止館舍甚麗
入内梳洗衫又極鮮屏風氊褥烹宰無所不有景暘問
曰主人即如此快活何為不罷惡事會曰吾中間停廢
一二年奴婢死亡牛馬散失復業已來家途稍遂非情
願也分合如此(朝野僉載)
王蜀將田承肇戍鳳翔憩於林下忽見淨地中有小樹
一莖高數尺並無柯葉尤甚光滑肇就之翫弄以手上
下摩婆頃刻手指如中毒苦不禁於是歸營臂膊已麤
於桶時村嫗善禁居深山中急使人召得嫗曰此胎生
七寸蛇戲處噴毒在樹間捫著枝立合致卒急使人就
彼斸之果獲二蛇斃之嫗遂禁勒自膊間趁漸漸下至
於腕又併趁入食指盡食指一節趁之不出蹙成一毬
子許肉丸遂以利刀斷此一節所患方除(玉堂閒話)
朱梁尹皓鎮華州夏將半出城廵警因下馬於荒地中
得一物如石又如卵其色青黑光滑可愛見村院佛遂
置於像前其夜雷霆大震猛雨如注天火燒佛堂蓋龍
卵也院外柳樹數百株皆倒植之其卵已失(玉堂閒話)
蜀庚午歲金州刺史王宗朗奏洵水畔有青烟廟數日
廟上煙雲昏晦日夜奏樂忽一旦水波騰躍有羣龍出
水上大者數丈小者丈餘如五方之色如牛馬驢羊之
形大小五百累累接迹行入漢江却過廟所復往數里
或隱或見三日乃止(錄異記)
長安道中有行人倦息古松下回視巨蟒長丈餘宛轉
荆棘間若傷病者諦視之見腦門上蟲大如粟粒色紅
如丹取置地以足&KR1868;之逡廵蛇去行者覺足間微癢須
臾愈劇毒氣俄升於股旬日潰爛遂墜股以死細微之
物其毒至是終莫知其名(墨客揮犀)
孟昶中書舍人劉光袵進桃核酒杯云得於華山(張唐英後)
(蜀紀事)
舊商山路多鷙獸害行旅適夫騾羣早行俄有虎自藂
薄中躍出攫一夫而去其同羣者莫敢回顧迨至食時
遭攫者却來衆驚異競問其由徐曰虎初啣至路左巖
崕之上前有萬仞清溪溪南有洞洞口有小虎子數枚
顧望其母忻忻然若有所待虎置某崖側面溪洞呌吼
以呼諸子某因便潛伸脚於虎背盡力一踏虎失脚墮
於深澗不復可登是以脫身至此蓋虎欲生致此人按
演諸子是以不傷真可謂脱身於虎口(玉堂閒話)
洵陽縣百姓柏君懷於漢江勒漠潭採得魚長數尺身
上有字云三度過海兩度上漢行至勒漠命屬柏君(錄異)
(記)
梁山有漢武帝廟至今有祭者往往有一二百蝴蝶降
祠所享其食近之不驚徹饌然後羣去時謂武帝侍從
捉之者病(珍珠船)
王景源云有韓奉議為隴州通守家人得鸚歌忽語家
人曰鸚歌數日來甚思量鄕地家人憐之曰放你甚易
此去隴州數千里怎生歸得曰鸚歌亦自記得來時驛
程道路家人即啓籠解縚且祝其好去遂振翼向西而
去數月有經吏何忠者自隴州差至京師始出州城忽
聞木杪有呼急足者仰視之鸚歌曰你記得我否我即
韓通判家鸚歌也你到京師為我傳語通判家鸚歌已
到鄕地深謝見放也忠至京具言所見舉家驚異且念
其慧黠能偵候何忠傳達其言為可念者(春浦紀聞)
有關中商得鸚鵡於隴山能人言商愛之偶以事下獄
旬日歸歎恨不已鸚鵡曰郎在獄數日已不堪鸚鵡遭
籠閉累年奈何商感之攜往隴山泣涕放之去後每商
之同軰過隴山鸚鵡必於林間問郎無恙託寄聲也(聞見)
(前錄)
長安近城官道側有大古塜以當行人常所往來故獨
久存不毁建炎初寇亂有人發之得古銅鐘鼎之屬甚
多驗欵識皆三代物塜為隧道窟室土堅如石周匝皆
刻成人物侍衛之狀其冠服大人則幞頭婦人則段紒
衣皆寬袖乃知數千載前冠服已嘗如此(暌車志)
長安人物繁習俗侈喪葬陳拽寓像其表以綾綃金銀
者曰大脫空褚外而設色者曰小脫空製造列肆茅行
俗謂之茅行家事(陶穀清異錄)
東坡云爛蒸同州羊灌以杏酪食以匕不以筯亦大快
事(澄懷錄)
題鳳翔東院王畫壁云嘉祐癸卯上元夜來觀玉維摩
詰筆時夜已闌殘燈耿然畫僧踽踽欲動恍然久之(東坡)
(題䟦)
雙槐在鄠縣治大門内宋嘉祐間程明道先生為主簿
時手植至今已數百年老幹扶疎狀若虬龍(鄠縣志)
鄜州田氏作泥孩兒名天下態度無窮雖京師工效之
莫能及一對直至十縑小者二三寸大者尺餘予家
舊藏一卧者有小字云鄜畤田玘製(老學庵筆記)
予官長安時或言杜鄠民家有江表傳英雄志因為外
臺言之亟委官以取民驚懼焚之(邵博聞見後錄)
唐羯鼓曲惟邠州一父老能之有大合蟬滴滴泉之曲
予在鄜延時尚聞其聲(筆談)
長安安信之為予言舊藏韓退之集第二十六二十七
二卷繭紙正書有退之親改定字後為張浮休取去(聞見)
(後錄)
長安民契劵至有云某處至花萼樓某處至含元殿者
蓋盡為禾黍矣興慶池偶存十三至今為弔古之地(老學)
(庵筆記)
馮蕘給事親仁坊有宅南面山亭尤多養鵝鴨及雜禽
之𩔖極多常遣一家人掌之時人謂之雀省(玉泉子)
沈存中帥鄜延日以石燭烟作墨堅重而黑在松烟之
上(東坡題䟦)
蘇子由欒城集有岐下詩二十一韻寄詠子瞻稱鳳翔
廨舍内有牡丹一叢四十餘枝枝大如斗是東坡以斗
酒易之者在蓮池亭之北(鳳翔縣志)
醴泉老軍營有蝎子塜人不動土無蝎如動土蝎出無
數(醴泉縣志)
棲霞觀中有至元間商州同知孟文昌碑光瑩如鏡可
鑒碑趺之龜白色玉光嘗泚汗如珠上徹碑巔階除古
柏周二十尺身枝俱旋理如蠣如螺謀伐者立致竒災
所謂棲霞三異也(雒南縣志)
寶鷄縣有獨角獸樵者見其卧林間或搏虎而食之食
輙餘其半山家每得殘虎以飽又云南山有蟒噓氣成
雲人入其中輙僵(陳貞父宗雜錄)
興元府火飛燼落天慶觀殿下古柏上柏中空盡焚臭
聞遠近明日得如羊肋骨者數百枚盖大蛇也帥楊掌
武每出以視客云(聞見後錄)
近歲延州永寧關大河岸崩入地數十尺土下得竹筍
一林凡百莖根幹相連悉化為石適有中人過亦取數
莖去云欲進呈延郡素無竹此入在數十尺土下不知
其何代物無乃曠古以前地卑氣濕而宜竹耶(夢溪筆談)
中部縣鵰窠窟去城十里鵰鸇孕卵其間至今多出鷙
鳥(延安府志)
華山陳摶有靈豆服一粒四十九日不飢筋力如故顔
色若嬰兒世罕得服之者(貴耳錄)
太平興國三年四月秦嶺石洞自開遣吏馮文則秉燭
觀之入數丈得丹砂千二百粒獸形石六以獻(雒南縣志)
鳳州妓女手皆纖白州境内所生柳翠色可愛與他處
不同又公庫多美醖故世言鳳州有三出謂手柳酒也
(遯齋閒覽)今金絲柳猶有之元豐中常取百株植禁中(隴蜀餘聞)
永樂有無核棗人不可得予在岐下亦得食一枚(蘇東坡集)
長安有寶貨行有購得名玉魚者亦名玉梁似今所佩
魚袋有玉者銅者文丞相五千市一瑪瑙者府中莫知
何用多云墓中得之薛俅比部慶成軍觀太寧宫醮見
禮服劒室貫縚者形正相似(江隣幾雜志)
長安新豐市酒富平石凍春㶚陵崔家酒馮翊含春酒
鳳州清白酒(酒小史)
陜西鳳翔府槖泉華州蓮花又冰堂上尊邠州静照堂
又玉泉同州清洛又清心堂金州清虚堂(酒名記)
耀州陶匠創造一等平底深盌簡古號小海甌(觥記注)
漢江金州上游中零水第十三商州武關西洛水第十
五(煎茶水記)
終南山五老洞碑記墨菊其色如墨古用其汁以書字
(澄懷錄)
石甕寺前有孔雀松下有赤茯苓入土千年則成琥珀
(長安志)
陜西民家有千里驢腰有腎六(香祖筆記)
明正德十五年洋縣椒溪獲白鹿一項有銅牌上有鐫
刻皆漫滅惟唐字可辨(隴蜀餘聞)
石鼓在褒城縣北四十五里龍江側有石鼓形圍一丈
擊之有聲相對有石蝦蟇高六尺許其質生成儼如雕
琢(賈志)
萬歷丙辰蒲城簡某家有牛左脇下忽生銀剪一股其
端有孔掣之則痛(隴蜀餘聞)
嘉靖三十三年褒城龍潭壩民屋中有泉一夕夢曰吾
明日當行須牢收雞犬至午有赤蛇蜿蜒水面踰時漸
長雲滃雷作則頭角髯爪俱全奮怒而去山崩石裂而
此家獨存(漢中府志)
上洛山田不知畎畆但以百尺繩量之曰某家種若干
索以為田數(天禄餘識)
蒲城白果一樹世傳仙人所擲枝垂生果出身樹腫成
壘塊破之得二三斗或至石餘形差小味則不殊(羣芳譜)
寶雞縣北二里蟠龍山有故相國少保党公崇雅别業
公好蒔花竹一日有樵人送牡丹一枝色如墨四邊作
金線界道云得之棧中令人蹤跡之不復見矣(隴蜀餘聞)
萬歷四十三年商州土門川地方李清溝有黑龍横溝
而伏圍徑丈餘鱗大如盌首尾埋兩山中訛傳肉能止
痘土人爭取以食小兒旋割旋生盛暑懸屋中不生䖝
不變臭(商州志)
郿縣河灘上有亂石隨手碎之中有石魚可長二三寸
天然鱗鬛或雙或隻不等云藏衣笥中能辟蠧魚(金臺紀聞)
(或按石魚出汧陽郿縣亦有之)
近渭地便於掘井渭城蕭弘士嘗竭貲穿水車井九小
井二十餘時關輔苦旱居人引以灌田收穫倍常時(松軒)
(遺聞)
陜西魯子京勇力過人日以樵獵為生有搏虎法見虎
則先伏於地俟其來即以藥刀刺其喉虎應手而斃藥
刀九曲五尖取讙舉山(在商州)劫律草搗汁淬其鋒虎當
之則毛腐裂五喉(食水風骨横五喉)九結無不穿破(已瘧編)
順治五年興平河得一物色青黑頭角如鹿尾如馬之
秃者目下别有二竅深寸餘夜能視物據𩔖從云麋也
(興平志)
陳其年檢討遊紀云閒愁叠叠紛於太華之旈歴劫綿
綿多似櫟陽之韮盖古諺櫟陽家家種韮也(臨潼縣志)
葭州青龍岩居人姓名未詳其叟以積善為事修青龍
岩羅漢殿工成立化於殿中老嫗煮粥饋食見叟狀亦
立化隨一犬亦化土人將肉軀敷泥塑像至今猶存(葭州)
(志)
陜西通志卷九十九
