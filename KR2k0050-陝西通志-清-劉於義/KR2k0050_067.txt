陜西通志卷六十七
人物十三
列女二
郭氏劉進忠妻楊氏劉進孝妻長安人姊姒也郭氏年
二十夫故守節楊氏夫亡無子斷指自誓與郭氏同
心苦守人稱一門雙節云(長安志)
趙氏長安生員陳經濟妻濟病殂氏七日不食死提學
熊師旦表其門又縣民安守性妻孫氏年二十八夫
卒自縊死顧應善妻馮氏苦節撫孤寇亂自縊死(賈志)
王氏席榮妻長安人年二十七夫亡誓以死殉母敦諭
撫孤乃止苦節四十餘年母病篤氏割股以進病遂
愈天啟中給匾旌之鄠縣王氏適邑民閻鴻業舅遘
疾王刲股以療邑人稱為孝婦(賈志)
王氏長安晉國柱妻事孀姑朱最孝姑病疫氏毁衣飾
供藥餌且祈天請代姑病遂愈王沒國柱繼娶朱氏
撫育前妻三子皆克成立(長安志)
韓氏咸寧人李能妻能亡氏絶粒七日死(賈志)
劉氏咸寧王持衡妻太原同知養性女也年十九子女
無出而夫亡堅志苦節長齋繡佛守節四十年督學
熊師旦奏旌其閭(賈志)
盧氏咸寧尚書紳之女也適庠生蘇幼芳年十七而夫
亡矢志撫孤歴五十餘年(咸寧志)
王氏咸寧進士胡叔元妻叔元卒於京氏年二十哀毁
骨立撫姪植為嗣愛如己出都御史張翰重其節義
給月廩以養之仍匾其門曰貞節年八十一卒(咸寧志)
茹氏咸陽張九鳳妻年三十孀居教子執中以義方後
為安岳尹(賈志)
朱氏咸陽民杜仲清妻鄭氏清弟仲義妻朱年二十而
寡鄭年二十五而寡俱守節終身(咸陽志)
王氏咸陽杜希奎妻希奎卒遺孤雲祥甚幼氏守志撫
養為娶媳趙氏後雲祥又卒趙與姑同心苦守人稱
雙節有司表之(咸陽志)
杜氏咸陽王科妻年十九而寡程氏科子來之妻劉氏
來之子元知妻年二十五而寡人稱三世冰霜焉(咸陽)
(志)
郭氏高陵生員李原植妻幼讀四書及列女傳夫卒守
節教子口授魯論及忠孝故事年三十二而卒(高陵志)
吳氏高陵黑士昌妻少寡撫子守志年八十一而卒王
洪妻周氏無子撫諸女并日而食年七十而卒吳恂
妻馬氏幼寡守節撫孤年六十餘而卒崔漢妻楚氏
守節不嫁被嫂逼廹具狀縣尹給帖執守以卒(高陵志)
馬氏高陵田遇霖妻夫亡守節四十年撫三子俱成立
(高陵志)
何氏鄠縣舉人王堠妻年二十三而堠亡安貧苦節守
志終身縣民李庫妻張氏年二十一而寡養姑撫子
傋嘗荼蓼如是者垂五十年魏邦開妻南氏亦年二
十有一而寡守節三十餘年何津妻楊氏年二十五
而寡守節四十年又武輻妻高氏曹進節妻王氏俱
甘貧守志苦節終身(鄠縣志)
封氏藍田謝顯妻年十九而寡矢志撫孤守節歴八十
年又魏縉妻熊氏夫亡無子氏年二十一上事衰姑
下撫孤女卒年八十有四閻積妻楊氏年二十五而
寡守節四十五年撫子成立(藍田志)
張氏藍田生員孫振譜妻振譜亡氏絶食死(藍田志)
李氏藍田生員王業建妻年二十四無子而業建卒夫
弟業顯亦相繼而亡妻徐氏年二十二有子甫一歲
李謂徐曰汝有子可守其勉之吾則一死而已徐泣
曰嫂死予復何依百方敦勸李因與徐同心守節共
撫一子李年六十卒徐年八十卒天啟三年詔旌其
門(藍田志)
晉氏涇陽進士劉宇曜繼妻年二十夫故絶粒求死姑勸
止之遂守志撫前氏子繼烈後官長蘆運副(涇陽志)
韓氏涇陽生員劉思向妻年二十四而寡守節三十餘
年(涇陽志)
段氏三原舉人温日知妻夫亡與妾李氏年俱二十同
志守節教遺腹子成立又王治寧妻李氏年二十七
守節至六十三終子仲妻秦氏年十九守節至七十
二終孫士端妻秦氏年三十守節至六十一終三世
貞操人比之張婦三節云(三原志)
馬氏郝莪南妻三原人夫亡矢志靡他苦心教子且博
通女史内則及歴代史鑑諸書著有近體詩百餘首
王氏司馬郎來望之妻十九守節歴五十餘年人號
曰女師又馬氏忠獻公理五世孫女也適舉人雒獻
書二十而孀守節四十餘年(賈志)
秦氏三原李根元妻年二十二夫卒自縊數次家人救
免乃自剔一目甘貧守節教子松年中天啟甲子鄉
試夀八十四卒同里員維寧妻孔氏年二十維寧亡
痛不欲生數覓死所以家人密防獲免茹荼教子三
十六年又員大學妻孔氏年二十夫亡屢縊救免撫
遺孤苦節三十五年王君賞妻張氏年二十夫亡絶
粒數日家人敦勸乃苦志撫孤五十餘年縣令旌之
(賈志)
吕氏張忠妻三原人少寡辛苦自持終身不易其志督
學靳公錄其子楠為增廣生以嘉其節(三原志)
雒氏三原秦甲業妻業亡氏年少苦節教子四器領鄉
薦天啟中奉文旌表又同邑生員李大芳妻某氏年
二十五夫亡苦節五十年又秦昂妻吳氏年未二十
夫亡甘貧撫孤縣令旌其廬又郭光明妻周氏年二
十二夫亡子方襁褓甘貧撫孤四十年(三原志)
劉氏盩厔魏嚴妻嚴歿誓以死守天性尤純孝翁溥年
九十餘臥病飲食轉側皆氏扶持之便液漬汚澣濯
不倦三年如一日孝聲嘖嘖鄉里無間(盩厔志)
任氏盩厔生員孟芳鄰妻年二十夫死孝事孀姑士民
稱之子復死撫孫紹祖成立苦節四十年同里孟學
孔妻牟氏年十六歸孟四歲而孀遺孕方七月苦節
四十七年袁某妻侯氏年二十夫卒矢志守節六十
年有司表其門又同里趙雲妻楊氏趙瑯妻許氏張
克憲妻楊氏張附羽妾田氏俱幼年苦節以夀終(賈志)
白氏盩厔生員馬翰如妻年十九適翰如家貧無以養
父母氏以女工佐之二十九歲翰如病死氏盡剪其
髮晝績柩前夜則抱幼女傍柩宿每食必祭祭必盡
哀或勸其更志輙斥之越數月聞其伯有成謀遂携
其女慟哭拜夫柩前是夜竟自經於柩右時天啟七
年夏六月也其身自衣裙至襪履皆針線密縫無寸
隙見者咸驚惋泣下稱為封骸節婦邑令張䱋化請
於上即其居為立祠夫婦合葬於祠後焉又同里任
調元妾焦氏夫亡自縊死焦莊妾劉氏夫亡飲酖死
(賈志)
王氏渭南生員張而弛妻夫卒氏絶粒毁容吞毒投繯
家人救免覷防少疎卒自縊死其妾樊氏亦自縊死
天啟元年奉文建坊又生員孫玻妾張氏年十九玻
亡氏櫛沐縊於柩側(賈志)
李氏尹孝策妻渭南人生一女夫亡氏年二十六叔翁
日夜謀奪其節私許韓氏歲除夜突擁入門捆載疾
馳叔母預匿車中知李帶刃搜擲之李用束髮簮刺
喉七孔血淋淋將斃及抵韓門見血不可近遂還之
史義伯率諸生白于當道旌匾其門已而女嫁李謂
女曰汝當自立我可以死矣遂不食而死(賈志)
劉氏渭南田守愛妻夫卒氏年十九遺腹生子食貧操
作守節六十餘年天啟中旌表(賈志)
王氏渭南縣民譚應誌妻年二十六夫亡斷髮嚙指誓
不再適罄夫囊橐以與夫兄弟上事衰姑以紡績供
甘旨夀八旬卒安顯然妻尹氏年二十七寡家徒壁
立竟日一飡課兒讀書寒暑不懈夀六十六卒鄭時
逹妻李氏年二十八守節撫孤吳養浩妻劉氏夫早
逝氏奉事祖舅姑孝感閭里撫孤子至成立甘汝濟
妻袁氏適汝濟五年而寡或勸改適氏泣曰老親無
男媳可代子孤兒失父怙可兼恃孀居五十八年子
振世卒成立(賈志)
李氏富平生員孫應魁妻歸孫二載而孫故氏無出家
且貧舅姑勸令改適氏不可遂為立嗣守志終身(賈志)
王氏董璜妻醴泉人夫亡氏年十九生子甫八月苦志
守節當道旌之又郭氏董珠妻珠故誓死明志以紡
績自給有司旌其門又張氏夫失其名亦以苦節著
(賈志)
趙氏指揮陶秉忠妻延安人年十九夫亡其父以無子
故屢勸易節氏抗志不從以紡績自給夀七十卒(賈志)
王氏楊虞徵妻膚施人夫亡三日自縊死(賈志)
曹氏梁恭妻劉氏郭銳妻俱宜川人皆年二十四歲而
寡曹撫二子成立守節五十年劉子早殀撫孫成立
卒年八十一歲(宜川志)
狄氏生員寗化龍妻宜川人夫亡無子撫嗣孫振祖成
立苦節至七十歲(賈志)
王氏生員劉永弘妻張氏生員李永第妻宜川人俱年
十八而寡撫幼子皆克成立後夀並至七十(宜川志)
劉氏呼爽妻宜川人夫亡孀居四十年官旌其門又夀
光縣丞楊秉俊繼妻党氏郭總妻劉氏俱夫亡守志
苦節終身(賈志)
袁氏生員李仁妻延川人夫歿氏年二十四二子皆在
襁褓其兄強之嫁不從茹荼甘貧撫二子俱成立又
里民王紀妻張氏年十九夫亡有遺腹氏誓不改嫁
後産男鞠育成立事姑孝竭力奉養採樵汲水皆躬
操之姑歿率子世賓哭泣哀毁稱貸營葬事代夫有
終(延川志)
劉氏鳳翔高應亨妻夫故氏年二十子女無出勺水不
入口者數日家素貧含辛茹蓼四十餘年(鳳翔志)
李氏岐山生員楊大烈妻年二十五夫亡有勸其再適
者氏嚙指血以謝曰嘗聞烈女不更二夫今墳土未
乾忍他適耶遂守志不渝卒撫孤成立又里民侯省
度妻樊氏夫亡守節歴五十年(岐山志)
高氏生員張乾妻寳雞人夫亡氏守節四十九年奉文
旌表(賈志)
王氏寳雞諸生高竑妻夫亡年十六矢志栢舟夀五十
卒旌表同里張造士妻王氏年未三十夫亡孝奉翁
姑克盡婦道有司旌其門(鳳翔府志)
楊氏寳雞劉復引妻夫故楊年二十六遺孤八歲楊勤
紡績教子成立有司旌其廬(寳雞志)
某氏庠生王在鎬妻扶風人年二十夫亡孝事舅姑以
紡績自給守志四十年足跡未嘗出閭門里人稱為
女君子又馬道遠妻王氏扶風通判衡女也幼年苦
節艱難備嘗以夀終(扶風志)
孫氏生員趙一琴妻扶風人年二十餘夫亡伯氏欲奪
志令婢妾廹之氏自經頼鄰嫗救免伯又奪其産業
且謀隕其孤氏避之他所辛苦保育授經訓誨克底
成立後伯夫婦俱歿氏自營葬祭撫遺女如己出人
以為難五十餘終(賈志)
彭氏舉人李華先妻郿縣人華為聞喜令有聲卒於任
氏輿櫬歸年未三十操持家政苦節終身(鳳翔府志)
劉氏生員尹祭湯妻隴州人夫故氏年二十八堅守苦
節以紡績自給有勸其再適者氏正色拒之生平言
動不苟節操凜然為鄉里所服(隴州志)
朱氏南鄭人端静少言笑年十六字宋氏子未成禮而
宋亡飲食不進孀母葉氏知其意動静與俱因慰之
曰我無子汝死我將何依然女終懼有再婚之命也
至七日母不及視遂縊死郡邑申上建坊曰貞烈(漢中)
(府志)
潘氏南鄭馮衮妻年二十二衮亡甘貧守節卒年六十
六(漢中府志)
張氏褒城庠生張雲鵬繼妻年二十而寡張前妻生子
方五歲氏視如己出教育成立夀六十九卒(漢中志)
張氏生員張兆禄妻洋縣人歸未幾而兆禄病氏侍奉
湯藥晝夜不懈後兆禄卒氏誓以死殉家人嚴守之
不得死氏乃潛藏利刃於衣帶間俟殮畢家人慟哭
氏乘間自刎於柩側遂合葬焉事在天啟時(漢中府志)
王氏西鄉諸生符廷瑀妻瑀亡氏以死殉廵按劉廷宣
以聞勅建貞烈坊(西鄉志)
王氏指揮楊國禎繼妻寧羌人年十七適楊愛前妻幼
女如己出越三年生子甫百日而楊歿氏堅志立節
育子長襲父職孀居六十餘年(漢中志)
張氏寧羌生員蔡延聘妻年二十四蔡故蔡繼母過嚴
而家甚貧氏委曲奉養卒得其懽事聞建坊旌表張
四聰妻蔡氏年二十二夫故子幼孝事翁姑苦節至
八十三卒里民趙洛妻孫氏年十九洛逝子甫數月
氏撫子事親孝慈兼至有司旌之(賈志)
張氏總兵謝朝恩妾榆林人恩死自縊又王氏紀總兵
世楹僕紀儒妾也儒亡其夕即儒柩縊以死(延綏志)
習氏威武堡彭翀霄妻年二十而寡撫孤守節至六十
七卒子士弘以孝稱(延綏志)
景氏鎮靖堡杜有秀妻年二十六而寡撫四歲孤子歴
凶荒守節至八十四卒(延綏志)
喻氏興安生員張應乾妻年二十九夫故誓欲自盡或
曰氏死子將誰依意稍解勤勞家政早夜課子不窺
門見齒者三十餘年院道表其門里民鄭朝綱妻曹
氏夫亡年二十三而寡矢志堅貞撫子成立(興安志)
王氏紫陽生員余養龍妻夫早逝氏年幼矢志無他孝
事翁姑嚴訓二子凛節四十餘年天啟七年旌表(紫陽)
(志)
王氏漢隂生員閔進孝妻年二十五而夫亡矢志撫孤
甘貧勵節堅守四十年(漢隂志)
白氏漢隂温以恭妻以恭卒氏年二十三歲守志不二
奉姑育子苦節三十餘年又魏奉儀妻温氏年二十
六而寡生子未週甘貧守節三十餘年任礱妻楊氏
亦年二十六而寡遺孤三月撫育成立守節四十餘
年(漢隂志)
駱氏漢隂生員解鶴妻陳氏藍敏妻李氏里民劉大論
妻皆守志節婦也駱年二十三而寡子幼孤寠竭力
以事衰姑一十六年陳年二十四而寡守節三十六
年李年二十七而寡守節四十餘年(賈志)
趙氏漢隂藍煽妻陳氏藍習妻夫亡守節教子有方院
道旌表(賈志)
任氏商州監生葉御邦妻夫亡年十九守節終身(賈志)
王氏萬縣主薄葛坤妻商州人坤以勦賊死於難氏苦
守終身(賈志)
王氏鎮安沙仲妻解氏同縣張鏜妻也夫亡守志苦節
終身(鎮安志)
朱氏貢生紹孔女也許字謝姓子未嫁隨父任夫病故
遂投江而死(鎮安志)
崔氏夏民表妻雒南人年二十八孀居時翁司教吳堡
卒於官崔傾資歸櫬致孝于繼姑守節教子四十年
又恩選劉漢英妻王氏年二十四而寡守節終身里
民王柱妻劉氏年二十七而寡守節四十三年孝姑
撫子邑令俱加旌表焉(賈志)
王氏雒南楊守莊妻楊故氏年二十八子作棟方在襁
褓值族豪欺孤逼氏再醮氏冰操稜稜辛苦治家義
方訓子有烈丈夫風守節五十五年邑令李燦旌其
門(雒南志)
石氏生員趙國寳妻雒南人夫病篤氏誓以身殉夫故
氏哭絶復甦水漿不入口父母翁姑勉慰之石佯許
焉及殮畢即入室縊死(賈志)
張氏同州王珪繼妻生一子一女歲饑家貧珪欲鬻前
妻子張曰死者遺此一塊肉忍鬻以糊口耶寧鬻我
子於是鬻其子女而留前子人稱女中伯道云又王
蕙繼妻張氏翁姑以其少寡無子勸令改適氏指前
室子女曰此非吾子耶後值歲大荒掘草根而食翁
姑數逼嫁卒不能奪事聞當道旌表又監生王昂繼
妻李氏昂已衰年而李未及笄不再稔而昂卒氏足
不踰戸撫育前室子寡居二十年又孫仲時繼妻鄭
氏亦善視前室子過於己子凡衣食資用皆先之鄭
終仲時以追傷不再娶(賈志)
田氏按察使張思静妾同州人夫病氏誓以死從及卒
遂投繯死(賈志)
張氏石捷妻朝邑人捷死氏拜辭舅姑及弟妹閉戶而
自縊家人欲毁壁救之氏從内止之曰毋壞吾大事
遂縊死經日面如生事在天啟六年(賈志)
閻氏韓日孜妻楊氏申養情妻丑氏霍養孝妻俱朝邑
人閻年十七而夫亡祖母井氏姑李氏并孀居氏堅
節侍奉矢志撫孤有司交旌之楊年十九守節丑年
二十六守節皆教子有成又同里馬丈芬妻趙氏雷
子忠妻王氏皆以完節稱(賈志)
王氏魏屏翰妻嚴氏雷一滋妻皆郃陽人夫卒號泣不
食而死(賈志)
梁氏喬進孝妻孫氏寗仲賢妻俱郃陽人少寡守節終
身不易(賈志)
趙氏生員雷起蛟妻郃陽人起蛟病篤氏即以死自誓
及卒氏痛哭投繯而殉(郃陽志)
瓽氏澄城路世榮妻郃陽舉人瓽炤女也通經書大義
適榮八年男女無出而榮故矢志苦守孀居四十餘
年有司旌其門又同里田某妻和氏王之楫妻張氏
馬律妻惠氏馬御妻任氏扈九高妻袁氏路仕季妻
韓氏石韓妻張氏郭現妻柳氏皆夫亡苦節名重里
閭(賈志)
路氏馬鶚妻澄城人夫病故氏痛幾絶姑慰之曰死節
易撫孤難勉之氏乃守節教子冰操歴六十年夀八
十終(賈志)
薛氏韓城高文運妻運亡薛年十七守節立嗣年九十
六終子名自養媳李氏亦以柔静稱於鄉里(韓城志)
同氏韓城張惟偉妻偉死氏年十九誓不他適撫遺腹
子文䡾為諸生以善書名人以為畫荻遺風焉又張
星耀妻強氏年二十三夫亡無子毁容斷髮以死自
誓撫嗣子省度為諸生年六十二終薛自強妻李氏
年十六夫亡舉遺腹子堅志苦節父母欲嫁之遂絶
歸寧媳孫氏即與二女墜砦城死者也(韓城志)
王貞女華州人王承勛女許字黃宗憲憲為寇掠去數
載不歸父母欲改聘女絶食求死家人百方勸諭女
曰必欲活我須歸黃門其父母從之女乃荆釵縞布
身操井臼孝事翁姑當道表其閭(賈志)
王良姐華隂屠戶女肌體肥胖合卺後夫家疑其腹大
恐有娠出歸母家訟之官良姐云妾屠家女榖食少
而肉食多是以腹大官吏游移不決良姐忿然曰此
事易白遂引刀剖腹肝腸墮地猶對衆自明言畢而
死天啟二年旌表(華隂志)
馬氏廪生王之祚繼室華隂人性柔静善事舅姑祚歿
哀悲不自勝踰月而卒其侍姬楊氏痛哭不食自縊
以殉時之祚父母已老别無子息媵妾張氏年方少
艾矢志守節以孝養舅姑為己任巳日饜糟糠堂上
甘旨必極豐潔後翁姑繼歿氏竭力襄事守節歴四
十餘年(華隂志)
楊氏廪生姜濓妻濓亡氏年二十一凛凛冰操不出戸
庭孀居六十年後旌表(蒲城志)
曹氏蒲城郭清妻自萬歷六年守節至崇禎元年旌表
(蒲城志)
王氏蒲城生員常清妻夫死時氏年二十五兩兒尚在
襁褓哀毁不食死而復甦後其父勸之曰立孤難死
節易汝既有志宜勉為難者氏遂誓志守節起卧夫
木主前哭則嘔血家貧甚老姑無依氏紡織以供菽
水教子嚴而有方後一子中殤一子入庠白於當事
旌表母節(蒲城志)
鄭氏蒲城馬廷襄妻年十九而寡無子立嗣以存夫祀
事姑盡孝八十四卒(蒲城志)
王氏蒲城董秋妻適夫四年生子□甫一歲秋死氏年
二十五紡績事姑備嘗艱苦後翀成名三任教職氏年
九十有三(蒲城志)
二張氏蒲城人胞姊妹也長適魏滌次適滌弟汪滌亡
時姊年二十未幾汪又歿妹年二十五妯娌同心守
節事舅姑竭誠盡孝内外稱賢後姊年七十三而卒
妹年六十六而卒人稱一門雙節焉(蒲城志)
原氏蒲城李自強妻夫死無子氏立嗣以存夫祀撫育
不啻己出守節茹苦歴五十年日夜哀號左目喪明
(蒲城志)
井氏蒲城原永吉妻年二十八而夫故遺二孤長拱翼
甫三歲次拱軫未彌月氏欲以死殉家人密防之得
不死後乃勵志守節孝養翁姑鞠育幼子後二子俱
為諸生有聲庠序氏得夀七十人以為苦節之報焉
(蒲城志)
原氏李應書妻蒲城人書病故氏以頭觸棺刺血書旌
水漿不入口者數日姑以遺娠寬慰亡何舉一女且
數月死自經者三俱救免一夕夢夫次早往祭痛哭
以頭觸墓前石血流不止扶歸六日卒天啟四年旌
表同里馬蘭香鏜之孫女也許聘李氏子春煒春煒
罹官刑訃至悲咽欲死沐浴整髻著新衣用白練自
縊死時七月十六日餘溽未除停屍三日蠅不侵肌
異香滿室面如生事聞旌表(蒲城志)
王氏蒲城楊惟琦妻年二十二夫卒矢志欲殉舅姑力
勸乃止遂養親撫子子亦早亡復課孫仕顯成進士
年八十一卒天啟五年旌表又閻顧行母王氏夫亡
悲慟淚血誓以死殉姑勸乃止家徒壁立日事紡績
教子成進士天啟六年旌表(賈志)
叚氏潼關張維任繼妻任亡氏年二十八苦節三十年
如一日妾文氏初任卒氏誓以死殉不食者七日姻
戚多方勸諭乃與叚同志守節食息相依叚沒後夜
半仰鴆死及詰鴆所從來婢云昔七日不食時佩囊
已藏至今矣(潼關志)
烏氏序班鎻守貴妻長安人天性至孝姑張氏孀居性
嚴易怒烏見怒時即長跪含笑曲意敬順疾革囑貴
曰母老宜敬順若妾在時又呼二子曰汝軰慎毋忤
婆婆意言畢而逝里中稱為孝婦又安塞教諭楊實
儒妻劉氏盩厔人儒宦遊孀姑湛氏病風不能轉側
氏扶持侍奉至忘寢食四載如一日姑歿氏亦以勞
瘁致疾卒後當道俱加旌奬焉時又有郃陽車氏者
生員李樹畿之婦也善事舅姑每解簮珥供甘旨視
親飲食多寡以為喜憂崇禎初歲大饑氏或並日以
食而堂上奉養不致闕遺姑病數年極盡誠孝勞苦
成疾而死至今鄉里稱為女師又武功有郭愉妻王
氏事孀姑先意承志姑病侍湯藥目不交睫者數日
姑死王以積勞成疾卒(賈志)
王氏寇來宣妻乾州人年未三十而夫亡苦志守節至
老無玷奏聞旌表(乾州志)
車氏徐自清妻乾州人夫亡氏年未二十撫養一子朝
夕紡織子亦早亡獨守四十餘年同郡上官緒妻張
氏夫亡氏年二十六終身茹素不忍葷食教二子中
和俱入泮年七十卒又韓川妻許氏年二十八川亡
家貧甚以紡績為生撫子守節邑令金汝和給粟贍
之年九十五卒(乾州志)
董氏三水人年未笄適趙姓不三歲夫以疾故氏哽咽
悲泣誓不獨生舅姑諸親百方勸慰弗從竟投崖下
死邑人嘆其貞烈建坊道左勒石(三水志)
羅氏淳化人適三水文翽鳳克勤婦道躬操井臼夫病
篤暗具繯求死家人守之死而甦者三嫠居四十年
教子倬天成名儒(三水志)
羅氏淳化舉人文毓鳳妻好讀書喜吟咏孝事舅姑克
盡婦道所著有拾翠閣草(淳化志)
王氏淳化羅廷官妻廷官歿遺孤二皆在提抱茹齋食
淡不改其節歲屢祲勤操作艱苦撫子歴五十餘年
邑令楊燫為作苦節記(賈志)
高氏李栢妻長武人栢故氏年二十九守節撫子天啟
年題旌(長武志)
高氏魚三耀妻長武人夫亡守節有司旌表(長武志)
劉氏鄜州長史宋綸妻年二十四而寡守節三十餘年
(鄜州志)
張氏鄜州李從義妻年十七而夫亡守節終身崇禎時
旌表又李讓妻叚氏年二十六而寡孝事翁姑甘貧
守節有司扁其門給粟帛焉(鄜州志)
任氏鄜州王文祐妻年二十六而夫亡誓不再嫁撫子
成立卒年八十歲(鄜州志)
李氏綏德左所千戸孫榮妻榮卒家甚貧氏艱苦撫子
成立後子臏歴薊鎮總兵官(綏德志)
劉氏綏德馬義妻夫亡守志建貞節坊又紀文烺妻王
氏馬文熙妻胡氏王雲標妻鍾氏皆早寡守志申請
旌表(綏德志)
蘇氏綏德白麒妻年二十而夫故守節五十年又馬光
祚妻文氏亦早年喪夫苦守終身(綏德志)
李氏米脂生員鄭宗禹妻常氏生員杜能任妻夫亡守
志孀居並五十餘年(米脂志)
潘氏長安陳之英妻年二十七而夫亡氏甘貧守志孀
居至五十餘年(長安志)
張氏長安吳伯齡妻年二十四而夫亡斷髮守節事舅
姑撫遺子教養備至五十年如一日(長安志)
吳氏西安前衞百戸費之完妻夫亡時氏年始十七矢
志守節飲冰茹檗守節五十餘年崇禎時屢表其閭
命有司歲給粟帛以奬勵焉(長安志)
王氏咸寧給事中張國祥妾京師人夫卒於官氏年二
十四生子尚未彌月扶櫬西歸食貧守志教子有成
苦節歴三十餘年家有婢嫁人亦早年失耦家人勸
之他適婢曰我習聞主母言謂婦人從一以終雖廹
飢寒有死無二豈可再嫁以辱此訓耶其感化如此
(長安志)
張氏長安李雲妻夫早亡氏守節七十年天啟中旌表
(長安志)
胡氏生員孫光引妻蒲州人寄籍咸寧光引卒氏年二
十四紡績自給義方教子苦節四十八年(咸寧志)
張氏郡丞許從坤妻咸寧人都諫張齊女也幼貞静通
内訓大義坤卒慟哭不食數日尫羸濱死毁簮珥治
書延師教子入庠凡二十五年臨終囑子肇業曰撫
孤守節乃婦人分内事甚勿身後舉表其見大體如
此(李思成傳)
夏氏生員李梁妻咸寧人性端淑歸梁時梁已病篤氏
日夜侍湯藥不假寐不櫛沐者二年及梁故氏年十
八聞父母翁姑欲别議絶粒七日不死後以頭觸柱
而死崇禎中旌表(賈志)
董氏咸寧人中翰韓在之母生而聰慧端莊父母深器
異之適勅贈君崑旭崑旭卒在方十二齡以撫孤自
誓延師課讀立毁簮珥佐中饋視陶母薙髮欵賓無
異戊辰正月廿日櫛沐危坐而逝夀七十有六在知
制誥侍經筵奉使冊封鄒太守匾其門曰節夀凝褒
茂陵憲副王秉鑑為立傳(咸寧志)
白氏咸寧宋實妻夫亡守志苦節歴四十年院司為表
其閭(西安府志)
任氏咸寧梁濟妻濟卒氏無子撫姪為嗣愛如己出苦
守終身院司旌表(咸寧志)
何氏咸寧貢生李磐妻馮氏指揮曹煥妻何年二十二
而寡守節五十八年馮年十九而寡守節五十年又
縣民郭鳳妻張氏年十八夫故守節六十年(賈志)
趙氏咸陽縣民鄭問妻歸二十一日而夫故守節終身
卒年八十(舊志)
范氏咸陽生員劉承恩妻年二十五而寡守節孝親夀
九十七歲(舊志)
蔣氏咸陽蕭體元妻夫死守義父母欲奪之誓以死乃
止事親盡孝後以夀終(咸陽志)
趙氏王萬鎰妻康氏監生王道平妻俱咸陽人年俱二
十五而寡堅志守節百折不易邑人頌之(咸陽志)
謝氏咸陽人袁宗義妻宗義亡謝年方少艾矢志守節
飲冰茹蘖卒年八十又同里許氏貢生杜希顔妻王
氏里民程浪妻俱年二十而寡劉氏楊孟朝妻程氏
王崇修妻寗氏王載妻俱年十九而寡又王氏史秉
直妻買氏王邦金妻俱年二十八而寡皆堅心守節
終身不二(賈志)
車氏馮志學妻馮氏朱朝選妻咸陽人車年二十九而
寡馮年二十七而寡皆守節不二以夀終(咸陽志)
竇氏咸陽劉應奎妻年二十一而夫亡氏孝事舅姑鞠
育幼子屢膺表閭頒給帛粟(賈志)
胡氏咸陽員積善妻夫亡守節有司申請旌表(咸陽志)
李氏咸陽張淃妻淃亡遺孤甫六月氏刲股療姑苦節
訓子後以子貴封宜人(咸陽志)
吕氏興平竇某妻年二十夫賈湘淮死姑憐其幼勸之
他適氏泣曰夫亡固不可嫁况姑且無依乎孝養終
身氏年亦近古稀云(咸陽志)
康氏興平生員姬顯妻馮氏張縉妻劉氏張龍妻王氏
孔文林妻竇氏杜鉉妻高氏張景賢妻劉氏康景妻
皆早年喪夫終身苦節(興平志)
孔氏興平廩生王某妻夫亡守節撫子有成官府屢加
旌表(賈志)
于氏給事中張汝孝繼妻臨潼人年十四歸張二十二
而寡撫育二孤備極辛苦值寇亂投井求死子國機
救免後氏病劇不肯進藥泣曰未亡人所以不死者
以二子未成立故耳今既成人我可見爾父於地下
矣言訖而逝(賈志)
張氏趙祐妻臨潼人年十八歸趙二十四而祐亡家人
逼令他適氏斷髮毁容堅不從命其後屢經兵荒貧
窮孤苦不能自給氏卒無二志堅持冰檗至七十二
歲而終(臨潼志)
趙氏臨潼何光炳妻光炳為眞定守歿於王事氏年二
十有二矢志苦守後家益蕭索辛苦備嘗夀至八十
三歲(臨潼志)
叚氏臨潼民王道極妻道極死於賊氏年甚幼父母欲
嫁之氏曰婦人從一而終背夫不義棄子不仁以死
自誓父母乃從其志後撫子珽為諸生氏年八十餘
(臨潼志)
茹氏臨潼張淮妻年十五適淮甫六月淮故孝事舅姑
孀居幾七十年周氏臨潼生員陳在職妻年十九夫
亡翁性過嚴氏奉養盡禮苦節六十七年又縣民姚
養志妻范氏年十九夫亡家貧壁立苦節撫孤三十
年有司屢旌其門(臨潼志)
任氏臨潼孫繼曾妻年十九孀居夫弟欲奪其志辛苦
萬端誓不改志夀八十一子光陞以孝稱邑庠高起
鳳妻張氏夫亡孀居值流寇亂家無生計夫黨屢欲
逼嫁氏百折不易遭竒荒孝事翁姑歿殯以禮年五
十餘卒里民韓先春妻李氏張某妻吕氏俱年十九
家貧守志俱七十餘卒任爾佐妻文氏年十八白雲
霞妻姚氏年二十程思芳妻趙氏王琳妻張氏俱年
二十四甘貧守志又王養俊妻趙氏丁養輔妻馮氏
高于昆妻李氏皆年幼撫孤至于成立(臨潼志)
惠氏臨潼劉承業妻歸二載而夫亡男女無出翁老且
癱家貧欲令改醮氏痛哭跪誓願奉舅終身以姪為
嗣劉氏兩世孤伶屢經兵燹氏以苦節全之邑令建
碑表其墓又石養身妻劉氏年二十四夫亡以死自
誓俄夫弟夫婦俱死遺二姪俱幼氏撫如己子歴流
寇凶荒數十年如一日夀九十終岳秉明妻劉氏年
二十七男女無出而夫亡苦節甘貧撫孤姪至八十
餘卒貢士申會繼室高氏年二十六夫亡家益窘事
嚴姑撫兄弟子女及前妻子皆如己出茹素衣結五
十年高得金妻武氏年二十一夫亡家業中落撫前
子如己出苦節四十餘年後夀七十二卒(臨潼志)
房氏臨潼王道賢妻賢少亡氏無子送葬時即欲投壙
其母伴以防得不死旬日後卒投繯死邑庠張宗孔
妻卞氏夫亡自刎死(臨潼志)
文氏高陵裴訓妻訓卒氏年二十二誓以死殉舅姑勸
止撫孤汝清成立汝清早卒妻藥氏年十九生子憲
度甫四十七日而清亡家人勸令改適藥剪髮自誓
孝事孀姑撫子憲度成進士有司旌表張君宦妻裴
氏憲度祖姑也中年寡居家計蕭然伯叔逼之終不
能強守節四十餘年又齊天民妻朱氏年二十守節
事瞽目姑最孝御史施維翰旌之胡炳妻馬氏夫卒
髠髮矢志歴四十餘年(賈志)
某氏惠檀妻高陵人姿容甚麗值寇亂欲擄之氏不從
賊強扶上馬氏數數墜地賊怒殺之(高陵志)
程氏高陵董某妻年二十而寡撫孤守志家甚貧鄰人
有以米餽者氏謝曰予若不安貧則不守寡矣餽者
歎服後其子二十而夭媳某氏年甫十八程勸之嫁
氏泣曰媳去姑誰依紡績度日姑婦夀各八十餘(高陵)
(志)
王氏鄠縣九叙曾孫女盩厔龐源妻源以孝廉累官至
知府氏幼聰慧與舅趙崡同學詩文其詩温厚和平
雖崡亦自為不及也著有文集(鄠縣志)
李氏高徵妻鄠縣人徵亡氏年二十五事姑育子苦節
五十年事聞旌表(賈志)
張氏臧企足妻藍田人企足亡氏年十八家甚貧矢志
守節織絍以養親年五十餘卒(賈志)
楊氏涇陽諸生秦甲禮妻割股療母督學旌之諸生韓
鍾秀妻吕氏姑劉氏病篤氏烹股肉以救縣令表之
(涇陽志)
高氏涇陽劉居仁妻字居仁未婚而居仁入蜀迎父久
不歸母娶氏於家以待其子後蜀中兵變父子俱死
訃聞姑令改嫁氏誓死不從孝姑守節年七十而卒
(涇陽志)
雷氏涇陽監生郭鳳翔妻年十九而寡矢志苦守者六
十年流賊至涇標幟於門曰勿犯節婦家後賊又至
居人相率入氏家避難全活甚衆(涇陽志)
岳氏涇陽生員魏引藩妻夫亡無子氏年甚少兄嫂逼
令改嫁氏剪髮明志者三甘貧守志以孝終入祠祀
之(涇陽志)
王氏涇陽生員張用光妻年二十二而寡子女俱無苦
節四十年(賈志)
馮氏涇陽貢生趙廷宋妻年二十三而夫亡欲以死殉
以有遺腹乃止生子紹芳教之成立後紹芳又歿後
撫孫師抃苦節五十二年又張大紳妻白氏年二十
五而夫亡遺孤嘉敬方五歲氏以紡績撫子子復早
亡又撫孫永思苦節四十餘年(涇陽志)
張氏涇陽儒士郭維藩妻年十九而夫故遺孤京方一
週氏守節撫孤克底成立夀至八十邑令旌其門又
王尚禮妻吳氏穆大照妻周氏俱年二十五而寡守
志不移吳撫幼子入庠夀至七十餘歲周無子育二
女出嫁夀至六十餘歲杜易芳妻魏氏趙翼明妻袁
氏俱年二十七而寡魏教子成諸生守節三十年袁
教子登鄉薦守節四十六年(涇陽志)
韓氏涇陽李惟蔚妻尚氏楊恒運妻俱年十六而寡韓
苦節五十餘年尚苦節四十餘年又王可久妻竹氏
于歸時王已嬰疾氏敬侍湯藥十年不懈可久卒氏
絶飲食嘔血升餘而死(涇陽志)
馮氏生員趙有節妻涇陽人通經書大義工右軍書法
節亡氏哀痛枯一目苦節四十年教子炳然入庠又
同里舉人何洪傑妻姚氏夫亡號泣欲死以遺孤孱
幼始勉為視息甘貧苦守子稍長口授孝經以教之
後子鵬翥登賢書(涇陽志)
李氏涇陽陳國憲妻年二十六而夫故氏事姑撫子苦
節歴四十年又同縣王瑚妻管氏趙玘妻韓氏張允
妻王氏駱希顔妻王氏李雍妻趙氏生員張崇妻秦
氏李世開妻劉氏王洋妻趙氏師魁妻李氏韓汝復
妻王氏陳官妻馮氏任進孝妻王氏熊尚義妻張氏
俱早年守節名重鄉里(涇陽志)
楊氏涇陽王彦學妻彦學病篤戒氏曰我知若必為我
死母老子幼將誰依乎及夫故氏哭欲死姑以夫語
諭之乃止以紡績佐菽水教二子成立能不負夫遺
囑焉(涇陽志)
張氏涇陽徐威妻淡氏威兒婦鄭氏威孫婦三世守節
里人欽仰(涇陽志)
王氏涇陽劉從龍妻從龍入蜀氏年二十有九以紡績
葬翁姑及祖父母撫二子成立苦節二十六年張體
仁妻袁氏年十四于歸甫三月而體仁貿易於滇尋
卒氏誓死不嫁守節六十餘年鄉先逹立碑以旌之
(涇陽志)
睢氏三原張懷琰妻夫亡翁姑俱失明氏扶病嘗藥曲
盡婦道歿而禮葬里人稱曰孝婦(三原志)
張氏三原李仲玉妻仲玉卒於京口氏聞痛悼誓不欲
生次日扄戶自縊而死(三原志)
王氏三原趙肖先妾也肖先病劇氏即以死自誓家人
嚴守之得不死後肖先歿氏乘間自縊以殉(三原志)
謝氏三原温無知妾無知亡氏年三十懿德恪謹守節
終身(三原志)
袁氏三原諸生趙道成妻年十七而夫亡氏守節安貧
織紡度日卒年七十有三又尙應昌妻梁氏亦年十
七而寡守節教子克底有成(三原志)
張氏三原孫世萬妻王氏楊世芳妻俱年二十而寡守
節歴五十年生員袁賁鶴妻趙氏田富民妻李氏俱
早年喪夫守節三十年(賈志)
申氏三原侯先達妻孀居守節孝事姑嫜歿葬以禮諸
姑無家者養之子姪失怙者撫之教子于唐成進士
官御史又劉氏秦僑妻年十九而寡守節不移孫一
鵬官藩司中丞焦源清妻邵氏年二十一值闖變夫
殉難氏潛室自縊以救免後其子之序得釋氏與乳
媪張氏紡績撫育一十八年之序入泮氏曰汝善繼
汝父志我將復命地下矣果于源清忌辰前三日而
卒里民秦一陞妻牛氏年少夫亡家貧遺三孤俱幼
嘗冬夜著鶉衣紡績逹旦母子對泣宗黨有憐而助
者卒不受撫子有成師策妻周氏年十九而寡遣嗣
子尚德從温無知學令交知名士崇禎中歲大祲以
粟活族黨甚衆年八十七卒劉某妻崔氏年二十七
守節至九十無疾而終(三原志)
張氏盩厔諸生盧思誠妻年十七夫殂一子未晬氏恐
無後乃剪髮以殉於柩曰猶身殉也教子有成苦節
四十年趙烈妻侯氏年二十八夫亡族人利其産逼
嫁百端溺其子於河氏即赴水求死頼救得免子亦
無害苦節五十年焦培元妻徐氏趙囑妻王氏年俱
十七而寡守節終身不渝又有陳氏夫失名亦以苦
節稱(盩厔志)
田氏渭南冡宰南弦蒲妾年二十被出歸母家紡績自
給五十餘載後弦蒲殉難歿氏為位朝夕哭奠制服
三年夀八十二卒南居恒妾薛氏年二十三守節教
子成名至五十三而卒(賈志)
張氏孟化胥妻渭南人年十七而化胥亡生遺腹子未
幾子復亡氏絶而復蘇者再嗣後歸於母家閉戸獨
居雖至親罕見其面以夀終(渭南志)
陳氏渭南庠生郭鞏妻夫故家貧紡績自給訓子有成
王氏廪生田騰芳妻夫亡守志教子及孫入泮南氏
諸生谷敏辨妻夫亡求殉不得守節撫孤不數載哀
感而死王自勉妻雷氏年十九而寡諸生張經國妻
較氏里民田有井妻李氏俱年二十六而寡守志不
渝又尹復初妻韓氏王新詩妻劉氏張俊妻田氏辛
謂妻劉氏單自文妻楊氏朱公棟妻劉氏張為煥妻
辛氏田畯妻霍氏孟來妻張氏耿自克妻孟氏姜盖
妻張氏生員勒布䕫妻孫氏郭誡妻譚氏經歴史譔
事妻張氏南元象妾許氏李懋功妻閔氏郭從政妻
常氏張繼宗妻高氏師天盈妻王氏王世崇妻蘇氏
李紹妻常氏樊堯聘妻胡氏薛登岳妻李氏劉應禄
妻秦氏單自有妻李氏王玠妻韓氏單邦彦妻譚氏
張于今妻王氏劉應春妻王氏張從志妻薛氏王世
科妻安氏李逢秋妻姚氏較照妻石氏進士郭俊妻
張氏知縣方國光妻盧氏知府朱擢妾安氏貢士王
用師妻曹氏儒士王紳妻焦氏任堯典妻剡氏周仲
賢妻杜氏田孕璜妻劉氏諸生張而能妻辛氏田孕
玉母雷氏王一元妻樊氏高志復妻任氏左維嗣妻
王氏谷重榮妻譚氏張騰蛟妻惠氏任自濟妻姜氏
張宗程妻玉氏田源妻朱氏李應祥妻郭氏張守已
妻王氏暨子應科妻孫氏張霞妻柳氏盧科妻譚氏
王養性妻楊氐白居善繼妻姜氏郭鬱妻裴氏薛鐘
岳妻陳氏州判盧崇雅繼室張氏禮部儒士盧湛繼
室王氏諸生朱正典妻谷氏劉綂蜀妻師氏劉照斗
妻郭氏杜春蔚妻田氏孫振世妻田氏李大榮妻李
氏李為棟妻南氏孟永蒲妻蔣氏李可棟妻郭氏盧
光孝妻陳氏白永禄妻馮氏曹維延妻李氏史若瑜
妻韓氏焦琇妻田氏李時芳妻秦氏高檀妻員氏郭
討妻閔氏張玧妻樊氏程子尹妻樊氏任光代妻辛
氏田紹芳妻王氏靳自強妻薛氏較毓秀妻高氏王
自講妻張氏樊宗孔妻王氏劉嘉言妻孟氏左繼遇
妻張氏較敬宗妻趙氏馮自立妻李氏孫倓妻譚氏
史若衡妻盧氏郭蘇妻藺氏劉樹妻史氏薛世昌妻
劉氏焦崇教妻郭氏辛淳妻谷氏辛汶妻楊氏鄧與
要妻白氏王猷妻張氏單堯擢妻孟氏李若梓妻楊
氏張騰高妻程氏史諫妻張氏郭延妻李氏師光祥
妻朱氏王自禄妻藺氏師道弘妻杜氏李樹風妻田
氏譚氏張所聞妻郭氏郭應鵬妻皆早年喪夫終身
守志(渭南志)
徐氏富平生員田爾腴妻爾腴代父死於平陽櫬歸成
禮畢氏即日自縊(賈志)
趙氏富平竇汝璽妻夫卒時氏年甚少苦節撫孤卒年
六十有司旌其門又陳世貴妻張氏惠本仁妻馬氏
李可久妻田氏俱青年喪夫甘貧守節以夀終(賈志)
常氏富平李應科妻科亡氏撫子大亨成立取妻張氏
大亨復早卒張亦守志不移人稱雙節云(富平志)
陳氏富平張問德妻問德因父故哀毁而死氏年二十
二生子甫四十日氏托子於夫兄成禮畢潛室自縊
(富平志)
權氏富平石潛珠妻年十八夫亡撫遺孤璽璽卒撫孫
九鼎九鼎又夭撫曾孫璋及粹白璋又殤粹白得成
立三世保孤遭逢尤困憊云(賈志)
田氏富平生員李允昌妻年二十九而寡初允昌病革
謂氏曰爾多才若能教子成立吾死無恨及卒氏涕
泣欲殉其舅以夫遺囑諭之氏乃止事親克孝茹苦
完節教四歲孤至於成名又同里党敏妻陳氏張鏡
妻支氏張謐妻王氏胡進朝妻孫氏郭承倉妻田氏
田貢妻楊氏王文奎妻劉氏李祥妻張氏郭朝用妻
劉氏劉某妻趙氏劉述堯妻樊氏宋尚節妻惠氏張
廷瓚妻王氏李羔妻張氏紀某妻郭氏李汝儀妻張
氏王山妻胡氏張仲木妻王氏王盡忠妻楊氏邵積
妻紀氏劉元義妻來氏楊維藩妻張氏皆蚤年喪夫
終身守志(富平志)
楊氏富平石巍妻痛父爵死而歿人稱孝女(富平志)
曹氏醴泉諸生陳虞妻于歸一載而虞故氏年十九遺
子月餘家貧甚姑逼改嫁多方挫折矢志愈堅歴三
十年如一日(醴泉志)
楊氏醴泉苟柟妻年二十二而寡無子以姪嗣之愛如
己出事姑盡孝苦節五十年(醴泉志)
苟氏袁大有妻醴泉人幼聰慧觧詩書大義適袁後家
計蕭然氏以績紡佐夫讀書未幾夫病亡氏時年三
十矢志守節姑性嚴氏委曲承順能得其歡伯氏家
亦窘菽水之奉氏獨任之待諸姪尤有恩惠袁氏内
外皆稱其賢(醴泉志)
康氏醴泉高登瀛妻年二十八歲而夫亡生子二十六
日矢志守節教子有成廵按旌表(賈志)
閻氏醴泉王佑妻楊氏楊萃妻閻年二十五而寡楊年
二十八而寡孝事翁姑鞠育孤子閻守節五十年楊
守節四十年(賈志)
曹氏醴泉人既嫁後母何氏病劇氏割股以進里人稱
孝(賈志)
張氏醴泉劉廷聘妻幼年守節曾經表門(賈志)
馬氏醴泉庠生楊符繼妻苟氏儒童王景峻妻俱年二十
一而寡馬氏撫前妻子如己出守節歴五十年苟氏
撫一歲孤艱苦備嘗翁姑在堂竭力孝養督學俱加
旌奬(醴泉志)
張氏醴泉民王某妻年未三旬夫早逝氏堅貞苦志教
子成名建坊旌表(賈志)
曹氏醴泉鄭時雍母夫亡守志歴五十餘年教子及孫
相繼入泮知縣表其門(醴泉志)
紀氏膚施人生員楊如楠之妻如楠亡氏無子時孀姑
在堂氏零丁孤苦誓不二志竭誠盡力以供甘旨延
安守張子忠表其閭曰節孝(膚施志)
楊氏膚施人太保兆之孫女也適中部貢生劉爾甲柔
順安貞無世族氣時值寇變氏避亂夜遇羣盜逼之
不從以衣蒙面投崖而死(賈志)
李氏膚施舉人姚衍中妻夫早喪遺孤廷璉甫六歲氏
大慟曰吾不難從夫地下嗟此一塊肉誰依乃矢志
撫孤廷璉自外塾氏必親課其業後廷璉舉明經筮
仕山東東平州氏守節三十餘年年七十一而卒(膚施)
(志)
郝氏白光翰妻安塞人夫早亡遺子白崑未週歲歴試
百艱撫育成立(延安志)
孫氏安定諸生郝顒母年十九夫亡撫孤成立顒復早
亡又撫孫亦成立卒年七十餘里民劉漢興母石氏
年十九寡遺腹生漢興夫兄欲嫁之逃歸母家終其
節夀八十二孫永慶妻折氏夫早亡守志家甚貧終
身不易貢士景廷柱祖母南氏同知白龍圖妻蕭氏
舉人張開祥妻白氏諸生南士昇母甄氏俱芳年守
志養親教子有名里黨(安定志)
郝氏延川高稱光妻年二十一夫亡善撫孤子事姑以
孝楊廷春妻高氏年二十六夫亡誓不他適袁奉江
妻温氏夫亡苦節撫孤院道並旌之又張瑾妻馬氏
年十八夫亡有遺腹每焚香祝天曰願生男以立宗
祀果産男成立事孀姑賀氏尤謹人以孝稱(延川志)
張氏鳳翔梁來鳳妻樊氏閻大綸妻張年二十二而寡
養孀姑育孤子慈孝兩盡樊年三十而寡守節五十
年(鳳翔志)
康氏岐山祝學仲妻年二十四夫亡守節三十年黃養
浩妻張氏周玉妻秦氏俱早寡誓無他志以紡績孝
親楊保宋妻陳氏夫故子未浹歲孀姑老且失明氏
茹苦歴辛存歿盡禮厥子亦成立諸生王萬祝妻牛
氏夫亡孝孀姑育弱子克終其節(鳳翔府志)
王氏寳雞諸生高龍妻年十六矢志守節至五十終里
民徐如春妻胡氏年二十七守節子成章妻高氏年
二十二守節(賈志)
林氏李承芳妻寳雞人早歲喪夫哀毁欲絶者再既念
有娠泣謂所親曰吾死則宗祀絶翁姑無所恃矣遂
辛勤紡織事親以孝聞未幾生子元春恩勤撫育延
師督學元春舉子修及倫俱成立(賈志)
張氏寳雞李右妻年二十一而夫亡姑憐其幼令改適
氏以死自誓姑乃止完節終身(寳雞志)
譚氏寳雞陳大策妻沈氏貢生高第妻大策亡時譚年
十九撫孤昌言入泮守節六十年第亡時沈年二十
三教子射斗登科守節三十年(寳雞志)
張氏寳雞高選妻年二十而寡甘貧守節卒年八十七
又劉文詔妻楊氏年二十五而寡守節四十餘年生
員楊賓興妻彭氏年二十七而寡無子撫姪為嗣守
節五十餘年(寳雞志)
何氏趙文吾妻郿邑人幼端嚴凝重歸趙時氏年已笄
而趙未冠進飲食案齊眉也數年舉一子自勵一子
在姙而趙逝氏躬自操作以紡織燈火佐自勵誦讀
弗懈也自勵既成立為諸生有遠志門多長者車氏
年八十七殂(槲葉集)
陳氏麟遊生員何呈圖妻年二十餘夫亡剪髮納棺以
矢厥志撫遺子汰稍長三為擇師教之崇禎丙子汰
登賢書氏孀居五十餘年無疾而終邑令吳公稱其
貞操比之共姜義方嫓於孟母云又魏俊妻劉氏何
伯鎰妻樊氏甄一鵬妻李氏王洛妻趙氏甄璠妻馬
氏田孔殷妻侯氏侯練妻劉氏劉麟妻吕氏寗極亨
妻劉氏吕璉妻楊氏何眞偉妻吕氏皆以守節著
劉氏麟遊諸生吕珽妻芳年守節撫育二子相繼而殞
伶仃無依以績絍自給終其天年里民趙應乾妻郝
氏年二十二而寡歴試兵荒不渝其志二子俱成立
卒年八十(賈志)
魏氏汧陽趙邦彦妻年二十五而夫亡遺孤於庭甚幼
氏矢志守節撫孤有成後於庭以明經任教授氏年
九十有五而卒朱氏於庭子徵之妻也徵為名諸生
卒時氏年十八子一鶴尚在襁褓氏欲以死殉三日
不食翁姑委曲諭之乃勵志苦守後一鶴亦舉明經
人稱一門雙節(汧陽志)
燕氏汧陽李簋妻張氏生員任璽妻明末寇亂俱投崖
死(汧陽志)
冉小姐汧陽人幼孤育於伯後賊亂伯遇害氏號天痛
哭墜崖而死(汧陽志)
吕氏汧陽庠生蘇育妻蘇氏吕廷諫妻吕年二十一而
寡守節五十年蘇年二十一而寡守節四十二年皆
教子入泮鄉里稱其賢節(汧陽志)
陳氏隴州舉人閻傳妻同傳入京傳道病卒扶櫬歸守
節訓子四十二年(隴州志)
沈氏隴州苟一新妻年二十七而寡守節四十八年關
西道表其貞節又梁氏監生米養博妻亦年二十七
而寡守節四十二年院司旌表(隴州志)
李氏隴州庠生閻鉟妻年二十八而夫亡遺孤甚幼氏
飲冰茹蘖屢經挫折守志不渝後其子入庠氏年五
十六而卒守節二十八年(隴州志)
劉妃漢中府瑞王夫人也王在潛邸當婚神宗以妃良
家子聘為王妃王性好佛不近女色妃亦賦性貞潔
居王宫數十年處子也及王就藩國朝夕禮佛不親
藩政妃剛斷明決親閱書奏大小政務總攬處分咸
中規則一黠閹欲求某宫人為配上書白妃妃大怒
即召母弟劉某與諸官吏促草書上之閹懼迯亡沔
邑妃設計斬之其交通宫人以不首賜死癸甲之變
有總兵趙鷂子脅王入蜀妃亦隨之王遇害妃投江
水死(槲葉集)
冉氏褒城副榜馬上乘妻年二十餘夫死孝事翁姑撫
育幼子又儒士路州傑妻王氏年二十一夫故苦節
二十四年氏有養女郭氏幼字鄰兒宋宋客蜀不歸
倩人諷郭他適女聞之投黑龍江而死里民胡獻珍
妻沈氏善事翁姑年二十五而寡時值歲饑或諷之
再適氏嚙指自誓終身不渝年八十卒(漢中志)
趙氏城固生員夏文炳妻年二十七而寡矢志守節卒
年五十四又庠生張嘉猷妻周氏年二十二而夫亡
守節撫孤足不出戶者四十年教子鳳翮成進士官
中丞崇禎中旌表庠生李為範妻張氏亦年二十二
而寡親黨憫其少勸之他適氏不應入室仰藥死(城固)
(志)
魏氏洋縣李汝登妻夫亡時氏年二十七守節撫子艱
苦備嘗撫按題請旌表(洋縣志)
賈氏洋縣黃錫極妻年二十一而夫亡立志守節或欲
奪其志氏懷刃誓死撫孤成立卒年八十二薛增輝
妻劉氏年二十五而夫亡父母欲嫁之氏引刀自刎
以救得不死守節奉姑卒年八十七(洋縣志)
石氏洋縣貢生李喬木妻夫亡甘貧守節終始不渝天
啟時旌表(賈志)
何氏洋縣曹宗武妻于歸月餘而夫亡時氏年十九甘
貧守志卒年六十餘李國郁妻趙氏年二十二而夫
故守志不移卒年八十歲任康侯妻薛氏年二十五
而寡事親課子卒年七十五(洋縣志)
亢氏洋縣樊維楨妻夫故時氏年十七孝事舅姑勵志
守節建坊旌表(洋縣志)
楊氏洋縣任康玉妻年二十而夫故孝事舅姑鞠育孤
子苦節終身(洋縣志)
袁氏洋縣諸生劉立典妻楊氏劉士典妻夫亡時二氏
年皆二十餘勵志苦守人稱雙節(洋縣志)
白氏洋縣諸生李作樞妻年十八夫亡育遺腹子苦志
守節至八十一終薛琦妻強氏年十九夫亡遺子五
月守節至九十一終任梁妻紀氏年二十六甘貧守
志歴五十年里民周昌嗣妻張氏年二十而寡事姑
育孤值兵寇頻擾備盡孝慈邑人公表之楊士茂妻
閻氏年二十六夫亡哀毁絶食誓以死殉舅姑勸諭
勉強存活仰事俯育極盡孝慈崇禎間旌表(洋縣志)
叚氏洋縣楊□妻夫故氏年二十一遺孤甫半載孝事
翁姑竭力以葬夫之祖父母教其子成立守節五十
年(柴菴集)
王氏劉維楨妻西鄉人年二十五夫亡痛哭而死邑令
聶宗祐為文以祭之(漢中志)
符氏焦馨遠母西鄉人年二十二而夫亡苦志守節教
子入泮又同縣郭彪妻祈氏年二十三而夫亡矢志
撫孤克底成立卒年七十歲(西鄉志)
劉氏鳳縣梁雲高妻雲高任廣平訓導卒於官氏年二
十二子校甫七月氏矢志守節堅心不移教子慈嚴
兩盡後校成諸生有聲庠序(鳳縣志)
金氏沔縣錢一貫妻年十八而一貫亡子在襁褓紡織
自給苦節撫孤卒年七十又同里趙子節妻李氏年
二十三夫故無子甘心守節卒年六十直指俱加旌
表焉(沔縣志)
劉氏貢生王世業繼妻略陽人夫亡氏年十九撫遺腹
子矢志守節後子死家益貧守節益堅邑令拜其門
奉文特旌歲有給恤年九十餘卒又同邑劉起敬妻
芮氏起敬任湖廣通判病卒氏孀居苦節終身(略陽志)
許氏寧羌生員張講妻夫亡氏年三十遺腹生子撫之
成立院道旌表(寧羌志)
王氏榆林衞指揮使王國禎妻年二十八夫遠出客死
江南訃至即投繯鄰媪偕其母抑譬再三後迎母與
姑同居侍奉不怠鄉里共推節孝千戸葉森妻何氏
年二十六守節里民崔重祚妻趙氏年二十守節白
有庫妻劉氏年二十四守節張五倫妻連氏年二十
餘撫遺腹子守節崇禎十四年斗粟千錢每遇賑濟
雖數日絶粒不踰閾又衞指揮朱玠妻周氏年二十
四守節舍餘許聰妻劉氏年二十六守節千戸楊汝
楫妻張氏衞軍李春芳妻梁氏衞民姜正妻紀氏李
時妻岳氏餘丁楊明妻高氏俱年二十七守節百戸
李義妻韓氏諸生王經妻劉氏舍餘周潤妻張氏崔
天秩妻瞿氏監生劉大學妻曹氏里民楊穆妻孔氏
總兵紀世檻妾薛氏里民傅鏜妻王氏俱夫亡守節
年登上夀(延綏志)
劉天祥妻王氏榆林人夫亡即縊死于柩前(賈志)
曹氏知縣李盛英妻榆林人英以貢任太湖令崇禎癸
未殉賊難後逆闖陷城氏身被數鎗不肯屈辱賊將
憐而釋之甘貧教子斷髮守節有司旌其門(賈志)
殷氏懷遠清平堡人榆林學生張威妻年二十九喪夫
遺子三歲時遭荒旱恒紡績以供饘粥苦節五十餘
年教子鵬翼為黌上士以夀終廵撫旌之波羅堡應
襲汪直妻沈氏年二十五撫孤守志至七十餘卒(賈志)
張氏柴芝蘭妻靖邊人歲大饑芝蘭偕長子璠負販遇
盜死氏年三十指季子國梁謂仲子國棟曰此塊肉
足以祀柴氏矣吾與若往求屍即不得則死哀號匍
匐果得夫及子屍負之歸矢志自守傭縫紉自給年
七十八卒(延安志)
劉氏興安生員屠瑀妻年十八歸瑀夫故遺孤秉忠甫
八月誓甘同死頼鄰婦救之黾勉持家教子入泮苦
節四十八年(柴菴集)
水中二女興安人州遭水變死者甚衆倖生者皆找筏
浮樹杪間忽波中有呼救人聲漸近筏上人遥見二
女子伏朽木上出沒蕩漾即引筏救之俱上筏年約
十六七姿態婉孌問其姓不應見筏上人皆祼體森
立又無女伴二女相顧語曰吾姊妹倚木不死冀有
善地可苟存今景象若此何用生為即携手復躍入
水中筏上人挽救不得皆遥望隕涕時崇禎癸未夏
六月也(興安志)
張氏興安諸生陳大策妻貢士希載女也崇禎癸未水
變大策溺死氏躃踊靈側幾絶者數四勺水不入口
七日口眼湧血而死又同里生員馬兆祥妻張氏兆
祥病故氏自縊以殉時年二十有四(興安志)
某氏興安監生張最妻夫死撫遺腹子茹荼紡績教子
入泮有司累旌之諸生王國英妻徐氏夫故家貧苦
節五十餘年王學先妻俞氏夫故有妾生一女氏撫
女苦守道守旌其門(興安志)
謝氏洵陽進士李聮芳妻年二十二守節至七十餘歲
清苦自持當道給以公餼王論妻馬氏年二十六寡
居事舅姑盡禮撫幼孤成立督學王世懋特加旌禮
又邑御史許忠妻某氏勵志守節當道月給廩餼(洵陽)
(志)
侯氏紫陽生員魏訪之妻年二十夫故數日不食幾死
叔暨兄欲奪其節氏剪髮自誓遂絶歸寧力貧以事
舅姑喪葬盡禮守節五十四年崇禎十年旌表(紫陽志)
周氏石泉舉人魏人仰妻人仰十九舉于鄉氏每以讀
書勉勖相敬如賓及人仰沒守身課子足不踰閾人
罕見其影聞其聲者院道旌其門(石泉志)
高氏漢隂生員任宗伊妻夫亡守節和熊勵子院道俱
旌之里民陳光耀妻蔡氏幼年孀居教子國典成名
有司表之(賈志)
南氏商州生員南文表女年十六父歿孀母疾篤告天
求代忽母思肉羹時禁屠氏割股烹進人驚孝烈(商州)
(志)
屈氏邵尊賢妻商州人夫死遺子三月係庶出屈多方
撫育誓不再嫁翁文科夀九十三姑鄧氏夀八十九
翁病癱癩屈進湯粥接糞穢臥起必扶朝夕罔倦鄉
里稱之又李氏生員周謨妻謨故遺子承文甫四歲
氏誓死守志家計蕭索氏上事孀姑下育弱子甘貧
守志五十餘年又李某妻閻氏年二十七而寡守節
五十餘年有司旌其門(商州志)
劉氏商州民邦教女年十五聘張綿夀綿夀年十四疾
篤氏聞之即輟食比卒氏白父母詣弔臨柩慟哭幾
絶謂嫂曰乞分若子過繼我欲守節衆駭異父母促
歸氏不可強之不食而死翁姑慟悼備棺槨與其子
合葬(商州志)
南氏商州生員任引妻歸任半載引即卒氏年十四孀
守七十年末路貧困苦節愈堅八十四卒有司賜粟
帛旌表同郡吕應春妻劉氏亦早年失耦教子有成
(賈志)
南氏商州生員南應旌之女幼聰慧通經書許字山陽
劉光方受聘而光亡年十五父赴弔女堅請隨入劉
門撫棺哭索衰麻變服請終喪不歸曰此吾家也父
母翁姑勸不從因留老媪作伴而去女朝夕上香哭
所居室令築墻隔之自為一院院中有井井旁有蠟
梅一株梅開不令人折井水不令人汲自題一聯於
門扉云梅開遇雪冰心苦井底無波月影寒舅姑外
雖至親婦女亦不見面舅姑憐之與氏父母私議擇
配氏聞遂割耳炙面幾死議乃寢崇禎二年三月年
五十二無疾而卒邑令萬愛民高其行申請旌表奉
勅建烈女坊(山陽志)
張氏雒南生員夜夢麟妻年二十六而寡苦節撫子年
八十卒又王氏同里任景聰妻年二十七而夫亡氏
甘貧守志躬親蠶織課子讀書苦節四十年(雒南志)
強氏雒南史鏡妻夫歿年未三十持節撫孤家貧甚歴
兵荒艱苦萬狀操持無斁(雒南志)
某氏雒南諸生劉呈旦妻年二十而夫亡氏誓死守節
食貧撫子苦操三十餘年(雒南志)
楊氏雷世興妻同州人夫亡姑老子穉家徒壁立氏竭
力績紡以給俯仰值歲凶族人逼奪其志氏以頭觸
石血流地乃得完節有司旌表(同州志)
惠氏同州趙守曾妻夫故親老絶嗣叔翁利其産唆翁
姑嫁氏氏聞毁容自裁頼鄰婦救之復蘇已雪涕曰
叔翁利吾田耳願歸田叔翁未亡人甘以手力養翁
姑也叔慚沮後翁姑亡葬祭如禮有司表曰節孝李
宗權妻馬氏夫早卒無後氏立從子為嗣守志終身
(同州志)
張氏同州馬芳繼妻年十六于歸五年芳卒家計蕭然
氏拮据井臼撫前室子果與遺腹子杲饁畝勞耕篝
燈勸讀孀苦至老其甘如飴後果克家杲游泮氏稱
夀母貧不能聞於朝其喪夫守志終始不渝者有王
相妻楊氏張璠妻楊氏睦爵妻雷氏呼景原妻武氏
生員尚矩妻劉氏董邦静妻馬氏張嘉猷繼妻路氏
董三成妻王氏王養心妻張氏李嘉客妻王氏生員
王選士妻張氏馬涵妻李氏尚澄妻暢氏王無邪妻
馬氏李緯妻王氏生員王養正妻雷氏邢守節妻趙
氏雷世恩妻楊氏韓舜清妻陳氏王友妻董氏董三
才妻王氏張登蛟妻王氏生員閻守讓繼妻張氏生
員李傳教繼妻王氏成孟禮妻馬氏李汝棖妻王氏
張汝朝繼妻范氏李來攀繼妻黃氏皆旌於有司而
未上聞他遠僻枯守繩甕間者猶不克盡書(同州志)
張氏朝邑諸生党元第母趙氏樊成芳妻俱年十七而
寡撫子克成又張氏李尚平妻年十六而寡开氏生
員張淑載妻年二十八而寡二氏皆無子撫姪為後
苦守終身又樊氏監生韓仲□妻張氏王弘緒妻夫
亡時年皆二十有二矢志苦守撫孤成立節操凜然
又孫氏邑人徐發母年二十而寡家甚貧以紡績自
給苦節四十餘年(朝邑志)
雷氏朝邑李天夀妻年二十一而寡無子守志鄉里賢
之又王氏李騰琨妻夫亡守節按察使給扁旌表王
氏御史雷士禎妻年二十四而寡撫幼孤肅家政者
四十年節慈並著(朝邑志)
喬氏李廷璽妻寇氏李瑶妻趙氏雷謙妻皆郃陽人早
歲孀居清操不二(郃陽志)
賀氏李昆妻郃陽人夫亡誓不欲生翁姑以年老無依
慰留氏袖刀至靈前割左耳以殉乃守志事親終身
完節監生寗洵妻范氏大參燧孫女也范通書史性
貞烈適寗未及成禮而寗卒范誓死以殉姑止之以
諸孫嗣始勉就食剪髮明信姑婦相依苦節終身党
相妻李氏郃邑村民也年十四夫卒以紡績事親後
夀至八十二又康邦成妻褚氏魏恩寄妻趙氏趙昌
符妻雷氏寗濬妻李氏趙鑌妻寗氏趙潤妻雷氏俱
早年孀居守身不二(賈志)
秦氏田光謙妻郃陽人謙疾篤氏許以死殉及卒殮畢
著新衣拜姑曰兒將從夫地下不獲終養矣姑泣挽
留乘間自縊(賈志)
李氏安尚起妻郃陽人尚起貿易河南病故氏聞訃痛
哭幾絶盡易産完夫債家置二棺待夫櫬歸跪托族
黨曰煩舉二棺入地遂潜室自縊而死侯三仕妻趙
氏同邑孟春女也三仕病故氏不食死時年一十九
(郃陽志)
張氏通判白麒繼妻澄城人夫亡葬祭畢飲毒死邑諸
生李朱藎妻呼氏事舅姑盡孝藎疾歿氏痛幾絶因
念己與妾俱有娠忍死自護後竟兩無一成乃于崇
禎八年冬自經死事聞建坊旌表(賈志)
解氏韓城生員衞景輶妻廉憲解經雅之女也年十九
輶亡氏引刅斷脰者數四以翁姑密防父母勸諭乃
抱其親姪雲龍嗣夫後日事織絍以奉翁姑其教嗣
子嚴而有方間取夫遺書手自督課無何嗣子染疫
死氏即投繯柩側(柴庵集)
薛氏王三聘妻韓城人三聘赴京應選授太守未任而
故氏對母曰夫嘗云吾不敢望世生富貴人惟願世
有節義人今不敢違是訓母曰貞節婦德也汝自主
之及夫櫬歸里服毒死諸生薛維緒妻解氏夫病篤
剪髮誓以死殉及歿遂投繯姑屢勸阻氏跪泣曰無
徒苦我竟絶食死時年一十九歲又孫一龍妻劉氏
夫卒自縊死顔問仁妻王氏夫死氏不食三日其兄至
從容問死生孰愈兄曰死固善如母老何氏曰然但
歸告母我且強食無憂兄去即自經又同邑諸生張
文軌妻師氏夫死縊于柩側其子哭而解之復甦語
家人曰我志決矣痛哭絶粒而死里民楊先樓妻陳
氏樓沒于水氏越七日自縊死(韓城志)
薛氏強不息妻王氏史節妻俱韓城人薛年十九夫故
絶粒嘔血以翁姑勸止守節六十餘年王年二十守
志以織紡奉繼姑育嗣子縣令並旌其門又邑諸生
吉黃裳妻史氏年二十三孀居守節五十年(賈志)
薛氏韓城吉來敬妻生子星粲方五歲來敬死氏絶粒
嘔血誓以死殉翁姑以子幼勸之遂事親撫孤績絍
以給朝夕屢值歲荒糟糠自啖教子中崇禎戊辰進
士王養粹妻劉氏年二十餘夫死守節孝事孀姑子
者都登康熙甲辰進士(韓城志按賈志薛氏華隂吉來敬妻與韓城志異)
陳氏華州生員王栻妻夫故氏年二十五守節四十餘
年(柴庵集)
孫氏王氏李鉉妾華州人夫亡七日俱縊柩旁孫年二
十三王年二十一(賈志)
王氏華州諸生郭甸妻年二十一甸故氏孝事翁姑甘
貧撫孤三十三年里民王夢熊妻東氏年十九子丕
顯甫三月而夫故孝事姑嫜撫子入庠夀六十餘卒
郭承實妻杜氏年二十而寡姑年七十子甫一歲氏
甘貧守志孝親撫子九十四卒何溢妻薛氏年二十
三孀居守志子婦王氏亦克孝厥姑又邑民李茂妻
宋氏郭循規妻喬氏趙齡妻郭氏劉奉祀妻王氏武
朝臣妻柳氏武稷妻李氏安天噐妻楊氏宜民妻管
氏皆苦志守節終身不二(賈志)
閻氏華隂陳虞恭繼妻年二十一而寡撫前子過于己
出甘貧守志四十四年霍霞妻楊氏年二十餘而寡
善事舅姑苦節四十餘年王之寵妻鮑氏事舅姑克
孝少寡守義四十餘年員偉鉉妻孟氏亦守節撫孤
四十餘年陳星斗妻趙氏幼通烈女孝經諸傳適星
斗三十而孀矢志撫孤未幾子與婦俱亡更歴兵荒
撫二孫成立年八十卒(賈志)
陳氏郭允休妻華隂人幼習女訓歸于郭孝事翁姑郭
亡撫棺號泣誓以身殉家人防護甚嚴乘間飲藥死
(賈志)
王氏蒲城諸生趙念劬妻幼聰慧婉恬年十六歸念劬
未五年念劬病卒時當酷暑躃踊號泣勺飲不入口
者四日其母痛哭曰子死如我未亡人何氏強進湯
粥曰母在兒何忍死防稍疎觧腰絰經死時崇禎十
六年七月初六日也(銅壺集)
樊九女蒲城人中丞東謨女字李耀如未娶而耀如死
欲往弔以殉母不可朝夕哽咽有委禽者恚恨而卒
時年甫十四歲(蒲城志)
王氏蒲城諸生郭國瑾妻夫死是夜即投繯厠中救免
親以遺腹勸始強延既生女即哭請為夫立嗣嗣立
即自縊于内室其衣服密縫無寸隙王馨徵妻張氏
年十八而寡伯氏謀再醮氏聞引刀刎頸家人奪之
復自縊家人又救免竟欎欎成疾而卒張蟬雲者尚
紀女也許字李俞檜俞檜被誣繫獄女聞可賄脱謀
諸母欲貨粧奩助之母不可曰人盡夫也時女方食
即以碗擲地恚不復語臨晚自縊死(蒲城志)
楊氏蒲城生員王光毓妻年二十而夫故撫遺腹子守
節四十年(蒲城志)
田氏蒲城生員楊體乾妻年二十三而夫亡誓以死殉
數日内自縊者三俱頼家人救免乃勵志守節撫孤
成立苦節四十餘年又同縣趙逢祥妻王氏年二十
四而孀居守節教子飲冰茹蘗閤邑稱重諸生單從
則妻楊氏夫亡守志教子入庠苦節五十餘年生員
權取宦妻原氏取宦歿遺二子俱幼時原年二十七
勵志苦守屢遭巨族凌逼百折不回守節五十餘年
(賈志)
李氏蒲城王沂妻沂病故氏年二十三事親保孤遠近
稱之守節五十二年(柴庵集)
王氏潼關楊愈懋妻懋總兵四川殉難訃至王絶粒而
死少司馬孫必顯卒于官妾郭氏七日不食而死諸
生劉鴻發妻孫氏夫暴病亡氏哀痛嘔血而死李可
棟妻孟氏年二十五夫以京操卒于京櫬歸治喪畢
自縊死又劉氏陳扆畫妻扆為水溺死氏九日不食
自縊以殉(潼關志)
張氏潼關張振德妻年十八夫歿號泣欲從死家人勸
之氏慨然曰吾夫上無兄弟下無子女若我死夫家
一脉絶矣乃取親甥繼嗣以奉宗祀守志終身焉又
盧滋妻鄭氏孫元祖妻韓氏俱夫故守志以完節稱
(潼關志)
宋氏魏信妻耀州人夫亡守節院司旌表(耀州志)
趙氏李遇妻同官人夫卒氏年二十勤苦守節教子入
庠年八十有司旌表(賈志)
李氏溪洪斗妻白水人崇禎間斗病故方殮李躃踊哭
已入室投繯遂與斗同殯(賈志)
李氏白水田開稷妻年十九夫亡裂指守節孝親教子
四十年又同邑于仁妻郭氏李向春妻武氏吕經妻
王氏高思温妻龐氏李恩崇妻高氏吳孟賢妻李氏
俱守節終身見稱鄉里(賈志)
王氏乾州宋子大妻年十六歸子大二十四歲而夫歿
撫教二子相繼成名崇禎十一年題請建坊夀八十
六諸生吳楫妻丘氏年十九楫亡勵志守節教子燻
成貢士夀六十三舉人王啟芳妻夏氏夫亡嫡嫁而
夏氏勵志堅節教子入泮孫應路妻馬氏年二十甘
貧持節至八十二卒有司旌表張應芳妻上官氏年
二十二矢志守節王多受妻吳氏年二十三守節馬
奉驥妻吳氏年二十八守節劉宗周妻李氏許天民
妻馬氏徐自新妻开氏俱年三十守節終身無玷(賈志)
張氏馬爾蕃妻乾州人年二十痛夫早逝日夜號泣未
數月而亡廵按旌之又李氏女者聘陳姓年十六未
歸陳罹官刑女聞之曰如此不肖何以托終身遂自
經于閨中知州周應泰匾其門
馬氏陳汝眞妻秋氏師賓妻韓氏黎九成妻俱乾州節
婦也馬年二十二孝養舅姑撫遺腹子成立年八十
二卒秋年二十七斷髮毁面守節終身韓年未三十
守節教子玉田登崇禎戊戍進士夀八十餘俱䟽請
建坊旌表(乾州志)
張氏生員馬珮妻武功人年十五適珮性孤介寡言笑
崇禎癸未珮歿氏有娠哀毁骨立自矢必死有勸以
生子存嗣乃止既産男遂不食而死(武功志)
白氏李行保妻巨氏師誥妻俱永夀節婦也白氏與嫂
同嫠撫姪猶子鄉里稱之巨氏割臂以啖夫嚙指以
示志(賈志)
員氏永夀趙應聘妻年二十三而寡無子止二女勵志
撫養出閨氏年七十遇竒荒塞戸絶鄰不食而死又
諸生史在書妻楊氏年二十四而寡李棟妻胡氏年
二十五而寡任廷舉妻楊氏年二十一而寡王在程
妻傅氏年二十六而寡趙學妻李氏年二十六而寡
宋宇妻祁氏年二十一而寡皆矢志守節以終其身
(永夀志)
史氏邠州劉术妻年二十二寡居撫一歲孤守節三十
四年苦志貞操終身不渝(邠州志)
席氏邠州生員紀復妻劉氏安所遇妻王氏監生閻誥
妻並節婦也席氏夫亡守節事翁姑至孝崇禎中旌
表劉氏年三十守節至八十二卒王氏少寡子幼守
節二十餘年(賈志)
文氏劉復祖妻三水人幼貞慧夫早卒守節五十年能
詩文著思古齋草三十五篇(賈志)
文氏景重華妻三水人夫沉疴歲餘病革謂氏曰若年
少不可孀居善事後人氏嚙指誓以死從及亡遂縊
于柩側(三水志)
吳氏三水文運徵妻運徵赴公車卒京邸氏年二十四
子女無出訃聞數覓死所不食者七日以姑姊朝夕
勸諭遂矢死靡他孀居五十餘年夀八十卒(三水志)
許氏李宗白妻三水人夫亡氏年二十三撫孤矢死靡
他守節三十年又許氏李蓁妻年三十而孀家貧無
子苦節終身(賈志)
王氏三水蘇思望妻李氏思望弟志望妻王年二十五
而寡李年二十八而寡俱矢志守節人稱一門雙貞云
(三水志)
姚氏羅克明妻淳化人年三十守志割所居地以廣學宫
里人欽其賢節(淳化志)
柳氏鄜州羅璜妻年十九而夫亡誓死不嫁撫孤守志
四十餘年(賈志)
梁氏陳虞治妻鄜州人年二十夫亡子幼苦節終身又
王氏貢生宋吕妾吕無嫡室羣妾中有一遺腹吕亡
四月而生子後其生母他適王與其姑苦節四十年
舉四孫夀八十餘卒(賈志)
任氏趙世寧妻鄜州人年二十五夫亡家貧守節拾薺
養子至七十卒(鄜州志)
申氏孟自務妻洛川人孟佃于趙順宰家趙悦氏色百
方圖之夜乘孟出強入室氏執刀刃之反被殺死監
司表其烈(賈志)
宋氏中部楊景輝妻景輝歿氏年二十四二子尚幼躬
親紡績辛苦萬狀年九十一而終人稱苦節又張廷
輔妻賈氏年二十七而寡守節至七十三歲李應奎
妻張氏年二十五而寡守節至七十歲高敏妻范氏
亦早年喪夫撫孤成立守節五十年(中部志)
楊氏中部劉煜華妻夫亡無子誓死守節内外無依備
嘗艱苦守節二十六年(中部志)
李氏諸生劉爾客妻中部人年二十四夫亡氏夜經柩
前家人驚救遂苦節撫孤子□□亦蚤亡偕媳李氏
教撫諸孫人稱一門雙節(賈志)
郭氏宜君人父維城久病氏割股肉以進父隨愈(賈志)
張氏宜君貢生趙彬妻無子守節有司屢旌其門夀七
十里民田英妻楊氏年二十二夫亡撫子子早卒復
撫孫夀七十七終(賈志)
于氏綏德衞應襲高曇妻李氏百戶管邦妻俱年二十
五而寡撫孤守志卒年七十餘又指揮王階妻申氏
年二十七而寡守節終身(綏德志)
李氏米脂人適榆林庠生馮竒莪夫卒守節不二又米
脂諸生姬翊周妻艾氏舉人朝棟女也年二十五夫
故守節終身(賈志)
惠氏生員鮑璽妻清澗人年二十而夫卒翁姑欲嫁之
氏誓不改適苦節六十年(賈志)
白氏生員王永祚妻清澗人年二十夫亡事孀姑竭誠
盡孝姑多病氏親嘗湯藥及姑死脱簪珥以送終卒
年七十五歲(賈志)
王氏葭州建安堡宋璋妻夫早亡無子守節至七十餘
歲(延綏志)
閻氏葭州高家堡鄭維緒妻夫亡矢志守節終始不渝
卒年七十餘歲(葭州志)
牛氏葭州人馬三樂妻年二十而夫卒甘貧守志孝事
翁姑苦節五十年撫孤道遠娶媳李氏後道遠歿李
守節不移教子維健為諸生維健尋亦早夭妻劉氏
恪遵姑訓堅心苦守撫子有成有司表其門曰一門
三節(葭州志)
王氏吳堡張如愚妻年十八夫故其母憐其少欲令改
適氏抱遺孤晨夜號泣指天誓曰氏欲以死殉母乃
止氏勵志苦守躬親井臼孝養舅姑卒年八十有七
又同里宋名儒妻劉氏亦少寡撫子守節終身(葭州志)
樊氏吳堡張志賢妻無所出每勸夫娶妾夫不從氏候
夫外出為娶妾生五子未幾張故妾改適氏撫妾子
如己出後皆成立氏年至八旬鄉里稱賢(吳堡志)
丁氏吳堡諸生寇善妻年二十一而寡生子宗夏甫三
歲氏撫孤堅守後宗夏舉明經任訓導氏年八十有
五而卒守節六十四年(吳堡志)
劉氏劉宗舜妻神木人夫死時氏年二十三有子甫五
歲撫之入泮有聲庠序(神木志)
王氏神木人楊名遠母夫早亡氏矢志撫孤守節不二
後膺旌典(神木志)
李氏府谷王道大妻幼年孀居苦節堅守卒年八十有
二官司旌表(府谷志)
李氏府谷人李瑾之女適保德朱正中年十九而寡歸
於母家苦節歴五十年後旌表(府谷志)
朱氏長安生員馬健空妻姑病氏割股以進獲愈閭里
咸稱其孝逆闖㩀長安縱兵大掠擄獲婦女無算氏
聞之投井而死時朱誼濋妻晉氏沈伯騰妻韓氏沈
伯起妻任氏王弘祖妻袁氏王弘宗妻晉氏暨女寅
姐蕭起鳳妻王氏蕭仕昌妻葛氏葉增光妻趙氏張
素含妻張氏與弟媳素謨妻宗氏李氏國楨女俱投
井死張允儀妻王氏自經死又鄭夢麟妻趙氏通經
史能文章夫亡守節聞闖亂不食死(賈志)
曹氏咸寧庠生郭晉妻給諫代之女也性貞静善事翁
姑荆布隨分闖至以頭觸壁而死(陳大經撰傳)劉烈女者
給諫𢡟孫女也幼聰慧知書逆闖陷城與母俱投井
中母先下而斃女未死園嫗援以綆弗應抱母屍經
宿死又趙生民妻王氏王召俊妻熊氏程安妻周氏
朱守吾妻徐氏樊培己妻朱氏舉人李芳妻樊氏生
員李光信妻雷氏周培和妻陶氏周培武妻王氏周
培明妻朱氏周維垣妻王氏俱投井死又有節婦盧
應豸妻康氏夫亡苦守二十年經寇亂亦投井死陳
我綸妻雷氏偕妯娌俱投井死朱伯明母某氏挾子
孫七人投井死李道妻某氏偕姊妹已字未嫁者十
餘人並指揮蔣愈妻楊氏悉投井死高翔妻唐氏賊
欲劫去氏紿賊出自鋸其首而死(咸寧志)
宋氏咸陽薛來徵繼妻能文章工詩歌城陷罵賊死(馮志)
翟烈女興平中軍自信女也賊陷城投井死又王烈女
諸生謂靖女李烈女廷祀女皆罵賊死(馬志)
吳氏臨潼武啟哲妻高陵進士鍾英女也哲亡氏栢舟
自矢流寇之亂氏被執大罵賊碎斫其身而死張計
允妻喬氏賊掠馬上氏搶地數次厲聲大罵賊怒加
刃而死胡默妻趙氏遇賊度不免自投崖下賊追斫
其頭以為已死數日後默覓屍猶聞喘息聲舁至家
詢之則以啖雪得餘生也是歲翁與夫俱亡氏髽而
撫孤者四十年又孝廉周祚妻王氏妾屈氏諸生胡
士竒妻黃氏劉濬源妻袁氏偕妹高姐次女儒姐俱
投井死郝聲揚妻王氏李輔德女劉溢源妻孔氏俱
罵賊死又二烈女者臨潼官莊里民女也失其氏賊
挾之馬上大罵不絶賊怒甚連斫而死(賈志)
仝氏鄠邑諸生趙日昇妻與昇同被賊掠紿賊曰吾兄
也釋之吾從汝賊信之日昇得脫免氏度其去遠據
樹大罵賊以刀劈之至死猶抱樹不解何氏同里楊
遇妻遇亡守節賊至強挾不從乃縳於樹氏忿罵賊
以刀割乳塞其口氏仍罵不絶賊剖其腹而死又姚
大錫妻閻氏山思廉妻閻氏閻祚昌妻沈氏俱遇賊
不辱大罵而死舉人陳治衡妾某氏投井死(賈志)
羅氏涇陽郭來輔妻崇禎己巳延寇入涇陽氏同衆匿
高樓上賊縱火焚樓諸人争出羅獨赴火死時王進
禄妻潘氏曹登禄妻姚氏皆墜崖死寗一鵬妻楊氏
王福盛妻馬氏俱投井死己亥秋流寇復入涇陽執
王三有妻楊氏劫之去氏不從賊斷臂割腹而死有
犬守之逾二日葬訖始去牛象煜妻白氏遇賊不屈
賊焚死柴良卿妻賈氏避賊與夫相失賊去於枯井
見夫屍氏一慟躍入井中而死監生王運昌妻何氏
流寇至令氏入厨作食氏以厨刀自刎死諸生韓鼐
妻茹氏遇賊大罵賊豔其姿猶豫未忍殺旁一賊斫
其首而死樊鼐妻魏氏賊殺鼐氏投井以殉家人救
出復自縊而死韓爾訥妻張氏牛應麟妻齊氏俱避
賊居高樓賊攻不下焚之張有子在懷抱跪托乳母
自墜樓死齊子稍長推之下墮樓逸去齊自蹈火而
死李魁吾妻楊氏遇賊廹其行不從以甘言令縫袵
又不從賊怒連刃而死又劉澤溥妻李氏楊方妻于
氏周仕璉妻屈氏王之臣妻吕氏康嗣昌妻王氏王
三秀妻陳氏師爕元妻韓氏劉涇妻李氏又李氏夫
失其姓俱義不從賊大罵而死何承怡女甫及笄同
母避寇窰中賊焚窰子母不出而死王三統妻陳氏
張佐妻李氏任盡禮女王養女俱投井死焦希商妻
李氏梁爾翰妻趙氏俱自經死(賈志)
楊氏三原貢生秦儒竒妻素賢孝避寇高樓賊縱火氏
抱幼女投窗下死而復甦復匍匐投井死柴玉堂妻
李氏孀居數年遇寇不屈寸磔死陳五妻某氏逸其
姓北山寇亂搶南關強挾氏馬上氏墜而搶地者三
賊怒連斫死武舉張汝翼妻王氏居孤村汝翼與賊
戰被害賊擄氏馬上氏哭墜者數次賊怒剸七刃而
死叚為章妻劉氏闖寇入城氏恐被辱抱幼女投井
死梁應堯妻俱氏梁錥妻白氏俱遭亂投井死温樹
璿妻楊氏投崖死舉人梁士駿妻王氏年十六抱子
投井死來氏三女者明經來鑑女也長來貞年十九
員所祐妻次來芳年十六趙耀妻季來媛年十五未
字時貞芳歸寧兵入城俱投一井死巢氏夫失名遭
亂泣謂夫曰汝苐擕子為宗祀計我偕女必死矣遂
沉女井中紉衣自縊死賊至見其懸梁有欲取衣者
其魁叱曰烈婦其可令祼乎去之馬夏姐朝江女也
喪母聞寇至恐受汚解裙覆面投井死(三原志)
何氏盩厔生員任榶妻聰慧夙成旁涉書史年十七適
榶崇禎八年歸寧遇流賊逼之上馬氏佯從馬上遥
語乳媪抱兒去度媪行已遠遂倒投下馬竄入河中
水淺不能沒膝賊將涉水取之氏曰吾今亦自畏死
願從汝矣授我刀我藉刀柄拄淤泥中即可自力登
岸賊擲刀與之氏得刀連自刎腕弱不能絶但流血
被體宛轉波濤間賊憤極趣前捉髮出之捶楚備至
氏坐地上握刀瞋目大罵賊奪刀支解之事聞建坊
旌表立祠祀之同里生員何興瑞妻陳氏事孀姑最
孝流寇突至適興瑞他出姑被重傷氏痛憤罵賊賊
揮刀斷其臂而死舉人李瑁妻楊氏諸生翟道妻穆
氏俱守身不從被殺死燕氏女者武進士鯤化女也
年十四嫻習書史遇賊罵不絶聲賊舉刀恐之女奪
刀自刎賊怒連斫而死霍小礽者給練文華公之裔
孫也年十九未字崇禎七年罵賊死貢生李拱辰僕
李信妻任氏為主守别墅崇禎七年賊至不欲逃曰
無以報主也相匿舍旁叢竹中賊至搜獲之令從行
氏抱女仆地不肯起賊舉鎗刺之創甚推女與信目
之使急去乃厲聲大罵而死丁香者王瓉婢也同瓉
迯難賊將近瓉以銀付之使逃去瓉被賊燒死丁香
負屍匍匐歸以前銀買棺葬埋人皆義之(盩厔志)
周氏渭南生員李化春妻崇禎八年寇掠其家逼氏上
馬周厲聲罵賊賊怒刃之肚破腸出而死時年二十
九歲里民方寸潔妻同氏王家賓妻袁氏俱匿下邽
廢城閣上賊初逼同同不從遂裂其尸以示袁袁掩
面撲地曰任爾斫剉賊並殺之同年二十六袁年二
十五田□母李氏妻李氏姑婦同避賊賊強奪其婦
姑婦牽挽不捨寇斷姑一手其一手仍挽婦手賊並
殺之胡養正妻史氏成王輔妻薛氏遇賊摟挾上馬
投地數四賊以鐵钁捶之而死史年十八薛年十九
李自升女年十八流寇逼掠守義被殺死(渭南志)
王氏富平石若星妻賦性端敏幽貞自好崇禎八年流
寇入縣氏引三女於樓上賊稔知氏母子色美欲生
得之戈徒環繞二匝氏度無可免與三女俱自經死
温九疇妻翟氏賊破寨投河死(富平志)
王氏醴泉人陳繼才妻也崇禎七年賊劫氏逼勒上馬
氏大罵遂遇害苟烈女者彌懷女也崇禎八年氏年
十五賊欲掠去女堅執不從持刀脅之遂投井死(醴泉志)
高氏宋薊妻安寨人值草寇横發自鄉入城以避道值
寇劫氏大罵賊截其耳以䋲束之馬上臨崖氏復大
罵墜而死(安寨志)
白氏諸生薛文炳妻薛氏張志道妻俱安定人遇賊義
不受汚白投井死薛自縊死薛一翀妻高氏年二十
三夫亡守妾子數年賊陷城自縊死貢生郝建中妾
陳氏年十七投井死里民薛三樂兒婦失其姓初聞
盜有掠人子女者即買砒礵一握佩於身一日盜至
即吞之扶之馬上行未數步墜而死王彦俊女其夫
某被盜殺氏聞出郊奔屍先見夫血在路守哭被賊
執氏投冰孔死(安定志)
鄭氏保安進士韓炳衡妻賊破城索宦資氏挺然曰吾
夫清官那有餘物賊以白刃加其項氏曰吾為命婦
義不可辱遂厲聲罵賊引頸受刃而死時貢生劉善
慶妻張氏聞城陷投繯而死諸生王符妻李氏聞賊
至城下晨起命婢取櫛沐具曰吾將沐浴見先人於
地下城隨陷氏被執罵不絶口賊以刃披其頰傷左
耳氏掩耳急奔投井而死里民許志尚妻靳氏年十
八夫禦賊城上被傷將死賊至欲掠氏去氏紿之曰
吾夫命在旦夕吾掩屍從汝是夕志尚卒氏葬墻下
遂投井死(保安志)
高氏馬萬選妻延川人避兵居山寨崇禎九年賊破寨
劫氏行強扶上馬氏奮身墜馬者數次賊以䋲縳之
馬上至隘徑卒投崖死(延川志)
譚氏崇禎甲戍闖寇之犯鳳翔也諸生劉文正妻譚氏
為賊執大罵不從賊怒手刃之罵愈厲至氣絶而止
諸生李某妻張氏罵賊求死賊怒將刀燒紅插入腹
中氏猶厲罵而死里民高守業妻劉氏遇賊屢挫不
辱紿賊投井賊怒下之石後三日出屍其色如生時
又楊騰鳳妻吳氏崇禎七年騰鳳被執罵賊遇害賊
退氏殮夫已畢一哭嘔血而死(鳳翔志)
陳氏庠生袁逢辰繼室寳鷄人遭寇亂舉家被擄陳擕
六歲兒遇賊大罵不屈舌血染裳賊怒曰汝倔強如
此寧不惜幼子乎從則母子俱活陳罵益力並遇害
又胡氏其夫失名流寇破縣逼之上馬氏大罵賊怒
碎其屍(寳鷄志)
薛氏扶風諸生丘凌雲妻孀居二十年流寇破城投城
下死之貢生陳璉妻李氏被賊殺於其家有白犬守
之七日不少離俟家人至收葬之時武舉張英鍾妻
韓氏庠生王立極妻樊氏韓一龍妻李氏馬行徤妻
姜氏韓養德妻趙氏里民宋吉祥妻劉氏魏宗效妻
楊氏王在宗妻魏氏俱投河死庠生劉文燦妻王氏
羅儒童妻王氏劉芳舉之女八姐俱投井死庠生張
彦珍妻唐氏張鶴妻張氏里民劉伯義妻張氏俱自
經死庠生高士慎妻張氏與幼女小姐同秉節而死
又楊菊姐亦死大參張繼孟妻賈氏夫死張獻忠之
難氏以死殉玉莪者繼孟女也賊破城逼之不從見
殺主事王䋲祖妻陳氏大參王秉鑑母也城陷投井
死馬潤姐者汝龍女也賊逼汚女以梃擊賊被磔死
諸生馮可時妻周氏賊逼不從被殺死里民田幾妻
張氏罵賊而死羅鴻妻史氏馮文可妻王氏王鎰妻
孫氏聞賊陷城俱投井死(鳳翔府志)
楊氏郿邑張文竒妻夙嫻閨訓善事舅姑崇禎七年從
姑避寇中途見執氏紿賊釋姑度姑去遠伺間投崖
賊往救之據地大罵亂刃殺死諸生師以風母楊氏
妻王氏俱被賊劫楊罵賊砍傷王挺身撲救立斃刃
下(郿志)
苟烈女麟遊人崇禎七年為賊所掠自毁其面罵不絶
口遂遇害趙氏生員趙玉堂妻家貧以紡績佐夫讀
書崇禎末年遭流寇劫掠義不受辱墜崖而死(麟遊志)
閻氏隴州戸部員外馬如翰妻年十六于歸崇禎七年
寇陷州城氏投水塘中寇曳出氏大罵自抉目毁面
復投塘中死後三日得其屍衣裳韈履細結如織縣
丞閻廣宗妻胡氏擕幼女投井死庠生馬相如妻李
氏率女赴河死貢生俞徽吉妻閻氏王廷詔妻王氏
王標妻喬氏張愼行妻馬氏庠生閻光升妻何氏閻
光景妻劉氏閻光宗妻李氏李永茂妻閻氏楊世浩
妻李氏李振妻閻氏閻舜卿妾武氏醫生葛思洪妻
李氏俱不從賊赴水死(隴州志)
岳烈女城固人十六歲許字生員王棐子遇賊罵不絶
口賊怒三斷其身貢生岳中衡女年十八未字賊攻
城急中衡語家人曰城破我不偷生若等宜自為計
女曰父不惜死兒何敢偷生遂以刀自刎賊至中衡
立而罵之被殺里民張拱夀妻李氏年十八避高傑
之亂於谷口與賊遇罵不從賊賊怒碎其身焉(城固志)
王氏洋縣參議吉允廸妻允廸隨父孔嘉任順德府城
破氏刎諸生陳守潔妻周氏賊兵犯洋夫婦被掠即
夜自經於賊營諸生叚際昌妻李氏闖賊殺其夫罵
不絶口亦被殺死王延緒妻薛氏俱罵賊死烈女王
氏父貴許字程姓未適值闖賊暴掠女忿罵不從賊
強掖上馬女搶地毁容賊怒截其軀數叚而去里人
義之為觧衣裏尸以葬號烈女塜(洋縣志)
來氏鳳縣貢生盧效先妻崇禎間賊過天星獲之氏觸
樹而死馬烈女者父名義張獻忠破城以女有殊色
欲挾去女閉目不從鞭之徉死終不應賊碎其身而
死(鳳縣志)
沈氏寧羌諸生曹良輔妻崇禎八年寇陷城自縊而死
又張氏谷自登妻亦自縊死諸生沈文斗妻蔡氏夫
婦俱被賊執賊欲害沈蔡請以身代賊不從氏怒罵
之遂遇害(寧羌志)
趙氏沔吏梁賓妻崇禎間寇至氏因夫病不忍遠避夫
再四促之及聞呼噪聲始避於門外麥壠中賊索得
脅入營氏厲聲罵曰我清白婦肯從汝賊耶賊怒斷
其兩手罵不絶口再斷其兩足而死夫聞之觸墻而
斃里民蔡一仕妻胡氏同次女欲渡河避寇女曰即
得渡河賊若從馬上追之死亦不免何若葬此江之
為愈女先投江母隨之時稱子母雙烈(賈志)
王氏徐士選妻略陽人崇禎甲戍賊掠略陽氏被執誘
之不從脅以白刃又不從賊怒剖其腹而死王康寧
妻王氏遇賊不屈寸磔而死(略陽志)
高氏榆林衛山海總兵王世欽妻賊陷城投井死賊退
獲屍顔如生中軍劉永昌妻高氏夫為賊執高欲就
死永昌止之高曰吾得畢命於君前幸矣遂先永昌
死教授徐可徵妻潘氏可徵避賊入井潘料夫先死
乃自縊可徵匿井中七日賊去救之出竟不死里民
吳伯裕妻王氏聞賊至以石自碎其首未絶復投繯
死趙之珍妻馬氏家於焦家川賊營於莊前馬自知
不免潜匿古窰内竟饑餓而死百戸王伸妻高氏孀
居十三年聞賊破城整衣笄手擕長婦曰吾寡居不
面姻親中一男子者有年矣今面賊乎同長婦入井
死後三閱月合殯夫壙開棺視之香聞數里百戸楊
坤妻柳氏聞賊警泣告姑曰賊入余必死但不能終
養而以幼子累親奈何城破投井死吳守忠妻楊氏
廵捕喬國雲妻劉氏生員劉伯新妻張氏並二女俱
死崔國安妻米氏率婢同羣婦避寇於僻巷賊至見
氏色䴡欲劫之氏正色危坐賊逼之氏起大罵亂髮
爪面碎首出血賊怒加刃而死懷遠威武堡管登魁
妻傅氏城陷擕幼男投井死(延綏志)
二烈婦者興安人失其姓劉二虎破城一婦被擄入營
欲汚之大罵不從賊以亂石擊破其腦死一婦迯出
城外賊追廹之投漢水死(興安志)
烈婦石泉人無名氏崇禎丙子五月初二日賊陷城南
門外積草中藏一少婦未二十賊數人取草見婦曳
之出見其豔欲驅之入城烈婦踊罵不止賊怒脅以
刃仍詈罵如故賊首悦其色慰諭而撫之罵愈厲賊
首恨其不屈令斷臂抉舌廹之江干一躍而入觀者
無不墮淚(石泉志)
尹氏漢隂貢士茹上珍妻夫亡守志撫子鉞成名院道
並旌之崇禎丁丑城陷賊拉媳去氏挽之不得自刎
死時經歴陳光啟妾王氏自以少艾恐被辱亦自刎
死里民王道直妻鄭氏抱女投井死(漢隂志)
劉氏商州諸生孔維樸繼妻歸未期而寡年十七事舅
姑撫前子孀居四十餘年鄉里欽其苦節城破恐被
辱投井死盧宜巍妻南氏夫故甘貧事孀姑二十五
年城破仰藥死邵公正妻王氏守節十年城破自刎
未殊賊執之至泮池以頭觸石檻而死儒士周之瑾
妻南氏守志二十餘年城破執氏紿曰井邊有金比
至遂投井死石中王妻閻氏苦節二十七年城破罵
賊被焚死醫官姜騰鳳妻叚氏守節十年城破登城
頭以衿覆面倒身而下折骨裂首而死里民雷維元
妻孔氏守節十二年城破自焚張希元妻姚氏守節
五十年院道旌表被擄不屈死南國禎妻王氏王英
妻姚氏俱守節二十年投井死吕元聲母東氏賊攻
城急東與媳薛氏誓死促聲戍城頭城陷聲大呼曰
城破矣姑婦各執厨刀自刎而死聲見之亦自刎於
側孔剛妻吕氏城破投井被賊繫出誘之不從縳柱
剜去雙目而投之火儒生南士程妻程氏夫婦俱年
十九城破與母王氏同夫被執賊欲殺其姑與夫而
納氏氏哭罵不絶口奪刀自殞賊磔其尸而死楊育
桂妻杜氏剖腹死貢生閻調璽妻吳氏斷臂死郡署
商洛道中軍守備朱從鎮妻李氏貢生牛紹玉妻盧
氏牛振武妻王氏諸生牛竒妻周氏周之珽妻牛氏
程彤錫妻王氏俱守義不屈而死諸生楊育楨妻武
氏陳宗器妻牛氏牛紹開妻王氏里民李從文妻王
氏俱自刎死白玉潔妻吕氏以剪自刺其喉不死抱
兒匍匐投井死諸生雷維垣妻邢氏張詣妻武氏侯
維垣妻吕氏周天琬妻王氏牛維明妻南氏牛芳妻劉
氏周志伊妻魚氏冀觀妻楊氏俱投井死諸生張耀
明妻楊氏里民田應貢妻孟氏俱自縊死(商州志)
景氏鎮安姚西峰妻崇禎間被賊擄逼氏罵不從賊殺
之(鎮安志)
邵氏雒南薛匡倫妻商州方伯可立女也年十六歸倫
貞順淑慎克脩婦道崇禎十六年因避寇居商闖賊
破商城執氏欲辱之氏大罵刖其足磔之時年二十
八歲
本朝雍正六年旌表給銀建坊貢士史錄妻王氏巨賊
入邑王痛罵賊怒以佩刀刺其頸比死猶罵不絶庠
生何克俊妻周氏寇至使為炊周正坐罵曰我望族
之女肯為爾賊奴作飯耶賊怒殺之里民陶崇妻樊
氏避賊居山岩崇禎乙亥賊攻之樊恐砦破被辱從
砦上投潭中死之孫應錫妻盧氏闖賊入邑氏自縊
死女亦死之邑吏王鳴鳳女年十五兒婦張氏年十
七避寇同匿山中度不免同趨峻崖各以衣蒙面擕
手墜崖而死(雒南志)
翟氏張春妻同州人崇禎間春陷於陣氏投繯死事聞
于朝贈䘏有加(同州志)
吳烈女朝邑人崇禎七年流寇劫掠欲去女堅不從強
牽至坡底嚇以刃女大罵不絶口遂被害(朝邑志)
雷氏諸生侯在庠妻党氏雷運泰妻楊氏吳學文妻侯
氏雷梗妻俱郃陽人崇禎中寇至雷氏楊氏俱投井
死侯氏偕女彩奠亦投井死党氏自縊死知縣范志
𢡟為立節烈祠並祀焉楊丕仲妻袁氏賊掠不從殺
身全節王烈女者進士又旦之妹許聘韓原張氏賊
至家人迯散女投井而死(郃陽志)
楊氏通判杜一崖妻党氏主薄路從度妻俱澄城人崇
禎八年城陷罵賊而死(澄城志)
師氏韓城儒士觧居乾妻崇禎八年流寇號八隊者蹂
韓環刃相向氏知不免徐弗為動賊以氏容止端䴡
逼之氏遂大罵賊手刃隨刃隨罵聲與氣絶而死死
七日顔色如生乂諸生王名世妻李氏寇陷薛峰村
氏被擄賊欲犯之數以智免擁至堡城下招贖氏即
大呼曰我陷於賊以心迹不白為恨毋用贖也我欲
死人見處耳遂以手批賊面大罵而死趙翔鳳妻孫
氏避賊居崖窰賊攻破之抱幼子夫婦並投崖死薛
匡王妻趙氏翔鳳女也避寇花石村崖窰將陷氏投
崖死薛允中妻孫氏砦陷度不免與二女堅縫衣裳
使不離體同墜城死王國純妻程氏投河死衛思德
妻吉氏流寇八大王劫燒氏被執度不免抱幼子赴
火死烈士梁養民母衛氏流寇攻砦將破自經死諸
生張爾逹妻孫氏事三繼姑孝無間言流賊破陳邨
寨氏投井死(韓城志)
王小桂王黑女俱十四歲崇禎二年賊入韓二女與吉
氏韓氏高氏同時而死邑令左𢡟第謂一門五烈云
(賈志)
王欣王眞心父子為賊殺薛氏跳崖死程應第妻燕氏
衛姑於鋒刃之下全身於強暴之徒賊感其孝舍之
而去(左羅石韓城集)
張氏華州諸生郭仲熙妻崇禎癸未賊掠村居氏投井
死劉烈女者父應栢女年十四賊至匿屋壁間賊劫
之弗從賊怒曰速死耶女展頸伏於地刃下而死(賈志)
張烈女華隂人祚昌女年及笄逆闖入關劫女挾之馬
上躍下者數四賊怒欲殺之女即引頸受刃分屍為
數叚(賈志)
張氏蒲城生員單惟欽繼妻崇禎癸未夫婦避亂至朱
牛山欽墜崖死氏慟傷賊定搬屍葬畢自縊死(蒲城志)
蔣氏潼關舉人孔傑儒妻崇禎癸未賊破潼關欲劫之
氏大罵不從賊逼以刃氏毫無懼意罵益急賊怒腰
斬之時同死不屈者則有儒官徐學禮妻張氏赴火
死百戸尹君極妻任氏總旗楊一貴妻楊氏俱自縊
死諸生周鼎引妻徐氏里民孫升基妻翟氏俱投黃
河死又有登重光妻范氏賊破龍門氏被執罵賊支
觧盛光之妻關氏賊渡禁峪氏投峪死許教授女北
直人父嗣復任潼學教授崇禎癸未城陷殉難死賊
衆至犯其女女大罵不屈而死死時猶堅持其衣𢃄
見者傷之時潼關生員宋果妻王氏張文運孫女俱
罵賊死歐蘇妻李氏義不受辱死袁茂官妻周氏兵
入城自縊死党氏千總田勇妻流寇至勇陣亡氏着
孝服自經死(潼關志)
温祥姐同官人守備温所知女年十三許配劉氏子賊
破城逼之上馬女厲聲曰我名門女肯從賊求活耶
以頭觸石血流被面罵不絶口賊殺之事聞建坊旌
表(賈志)
陳氏武功人劉弼主妻崇禎甲戍賊破城氏罵不絶口
賊斷其兩臂而死(賈志)
陳氏祖衍溱妻永夀人與姑同幼女被劫賊欲刃姑挾
氏以行氏奪賊刀殺女自刎賊驚異釋姑(賈志)
高荆媧淳化高一奎女也崇禎五年二月賊至劫脇擄
去陳金帛於案曰此物惟汝用之媧義不受辱竟不
語擁之騎馬即倒於馬下賊大怒割髮裂衣仍不動
遂砍三刀斷喉而死時年十六(柴庵志)同縣葛氏女小
字經姐崇禎十六年闖賊據長安分掠州邑淳化陷
女走匿車箱坡敗窰中賊獲之握女兩手出女撒手
得脱即舉身投坡下賊去父母踉蹌至瞷坡底見女
出之泣負歸女殊不欲生勸之食不食曰兒一處子
耳兩手已被賊汚何以生為五日氣遂絶年纔十三
(賈志)
白氏長武尚杰妻國徤之母父子與賊巷戰氏見賊勢
衆令國徤出城請兵殺賊氏扶杰至家知大勢已去
夫婦投繯死王世從妻魏氏為賊擄罵不絶口賊笑
而慰之罵益厲旁賊怒羣刀碎死尚時務妻魏氏有
女及笄崇禎庚辰賊入城女謂母曰賊既入城不死
何待母曰爾能死我復何憂視女入井亦入井死魚
璞妻尚氏被擄不辱投井死李福春妻王氏自以首
擊石死王登泰妻黃氏自縊死(長武志)
劉氏鄜州諸生王延祚妻年二十夫亡誓不他適育幼
子成名守節三十年崇禎間兵叛憤罵被殺任紹伊
妻姜氏見夫被執與其姑同縊一木而死里民時養
清妻侯氏遇賊執其夫氏力請代死争之甚急遂殺
氏而養清得脱衆賊亦嘆悔又羅宗臣妻王氏遇賊
大罵不止賊怒以刀砍之仆地賊以為死去之後數
日復生陳善妻王氏遇賊與夫相失賊以皮索繫之
臨崖大呼曰此吾謝夫報祖母處也即投下未死次
日人聞哭聲舁至家夫亦無恙邢其藴妻何氏賊殺
其夫欲汚氏氏以石擊賊大罵賊怒殺之張國時妻
田氏幼讀經傳賊至大罵賊刃之丁鴻圖妻李氏流
寇陷崖窰欲逼氏以從氏紿取衣物從牖中投崖死
李必灼妻雷氏義不受辱投崖死諸生宋國玠妻陳
氏年二十一遭寇亂至自縊死(鄜州志)
李氏中部鎮撫劉光燦妻夫亡守節茹荼撫孤賊陷城
氏年七十九矣其家掖之走不許曰未亡人何往語
未已賊驟至露刃入氏即取刀自刺血流淋漓賊壯
其烈與飲食以碗擊賊罵曰吾忍死四十九年今啜
賊食耶罵不止遂怒殺之時有諸生呼恒昌母劉氏
夫亡守節至老里民劉福妻賀氏年二十五夫亡無
子孀居三十年城陷俱死之又貢生劉爾駟妻宋氏
罵賊死諸生蘇育世妻劉氏與其女投井死里民曹
可昇妻王氏投崖死時崇禎四年也又鄜州任氏適
中部諸生劉煥崇禎十六年賊陷城獲氏氏大罵賊
以刀逼之氏曰死即死必不從汝賊恚亂加刃焉(賈志)
田氏張國時妻宜君人崇禎十四年盜至氏義不受汚
罵賊被害(賈志)
賀氏綏德衞正千戸沈湸妻賊破城賀託男大中於妾
高氏從容就義投繯自經(延綏志)
王氏米脂馮觀祥妻崇禎初大荒盜起夫死無依義不
受辱投河死高建鼎妻賈氏崇禎三年遇賊欲汚之
氏紿曰汝稍待我遂入内舍刎頸死(賈志)
劉貴姐清澗劉興女也年十七歲崇禎三年賊攻神崖
寨擄婦女五十餘獨貴姐抗節不從乃自言曰與賊
為妻吾父吾兄何以為人徑投崖身碎而死賊嘆息
去(柴庵集)
戴氏府谷貢生李日滋妻崇禎三年賊圍城急氏恐城
陷被辱抱子投崖下三日而死其子無恙同縣蕭偲
官錦衣衛妻吳氏逆闖陷京師偲年方二十三死之
吳氏亦自經死(府谷志)
陜西通志卷六十七
