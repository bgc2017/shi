陜西通志
進表
吏部尚書署理陜西總督印務併辦軍需事件(臣)
劉於義戶部尚書總理陜西巡撫並一切軍需事
務(臣)史貽直陜西巡撫(臣)碩色等恭承
勅旨纂修陜西通志今已成書共一百卷謹奉
表上
進者(臣)於義等誠惶誠恐稽首頓首
上言伏以誕敷文命遂成禹貢之篇肇啓姬宗爰有
職方之紀故楚之良史能讀八索九邱魯有聞人
頗采鄭書周語馬遷網羅百代乃作八書班固囊
括羣言初為十志周官外史之掌四方之志乘可
稽漢家太史之藏列郡之計書咸在秘府雖有兩
京之記而山川風土尚略而不詳開元即有十道
之圖而文物聲明悉闕而不備盖歷代之方輿雜
錄大都多私撰之書而百家之郡國圖經未盡奉
明廷之勅是既無以備累朝之掌故并不足以定
一省之章程惟生際夫
昌期方躬逢乎
盛典欽惟
皇帝陛下
道冠百王
治隆千聖
至誠而臨寶祚乾健離明
大德以育羣生巽風兑澤
聖教光昭於四表日星雲物嘉祥史不勝書
天威震疊乎八埏烏弋黃皮絶域人知嚮化乃
頒明詔復沛
恩綸謂
本朝
列聖相承厚澤深仁已淪浹於遐邇而薄海羣黎徧德風
謠物土須簡策以編摩爰
命廷臣纂
大清一統之志因
勅大吏脩直省通志之書而(臣)等忝任秦疆職司監輯
伏念雍州天府尤九州之上腴龍首神臯為萬方
之綱領歴井捫參之境被服於
皇化者百餘年襟梁跨益之墟沐浴於
聖恩者十三載山則終南太華胥效其靈水則清渭洪
河長流其澤龍興虎視實周秦之故都璇館瑶臺
多漢唐之名蹟展也河山之固秦得百二焉誠哉
陸海之饒富居什六矣連衢甲第昔稱七相而五
公編籍丁黃今號三男而二女數千村烟火士食
舊德而農服先疇十萬井提封荷鍤成雲而决渠
降雨莘莘爼豆荷
聖人之教育尚有辟雍鐘鼓之風濟濟冠裳蒙
天子之生成依然棫樸菁莪之盛涇汭之田上等而任
土作貢厥有球琳琅玕汧渭之馬成羣而物産孔
多何止竹林檀柘彼都人物不徒以城南韋杜相
推列郡官師豈獨以京兆趙張稱最以至家敦仁
讓而比屋可封野盡干城而名將多出制度不無
沿革凡典禮之大悉凛於
王章風尚或有推移雖藝術之微一遵乎
天憲此皆
皇恩之高厚實浩蕩於五郡十州所以方志之詳明遂
燦著乎宏綱鉅目(臣)等未能數典罔識闕疑恭承
寶訓之煌煌敬以冠諸緗素伏讀
聖謨之秩秩跽而授之雕鐫蒐討圖編足以識大而識
小校讐亥豕庶乎徵獻而徵文擬之三輔黃圖規
模差備律以長安宋志凡例加嚴比及三年每撫
寅衷而兢惕釐為百卷謹呈
乙夜以覽觀伏願
玉燭常調
金甌永奠
鴻藻經天而緯地
御撰日新
元符邁五而登三
皇圖天煥則東鶼西鰈萬年同軌而同倫北燮南諧九
譯來王而來享矣謹按星野一卷建置四卷疆域
二卷山川六卷城池公署各一卷關梁封爵各二
卷職官四卷貢賦三卷學校一卷祠祀二卷選舉
四卷兵防二卷驛傳一卷屯運水利各二卷鹽法
茶馬各一卷物産二卷風俗一卷祥異二卷帝系
二卷名宦五卷人物十五卷陵墓古蹟經籍各二
卷紀事七卷德音二卷藝文十三卷拾遺三卷刊
刻告成(臣)等曷任瞻
天仰
聖激切屏營之至謹奉
表隨
進以
聞
雍正十三年二月初一日
吏部尚書署理陜西總督印務併辦軍需事件(臣)劉於義
經筵講官戸部尚書總理陜西巡撫並一切軍需事務加四級(臣)史貽直
陜西巡撫(臣)碩色
謹上表
陜西通志
凡例
一秦省為歴代都會地居上游西京之盛莫可殫述
比來承流宣化拱衞
神京休養生息百年於兹五府十州極豐亨樂利之象
通志一書正以鼔吹休明揚扢鴻業也使專尚簡
貴則典章制度未免紀載疎略何以昭示不朽兹
於上下古今蒐羅考訂分為三十二𩔖列為百卷
未敢云取多用弘或不至因陋就簡
一陜志為秦地紀載之書而於
朝廷六典制度靡不殫究吏之職官戶之貢賦鹽錢
禮之學校祠祀選舉兵之兵防驛逓工之城池關
梁水利皆有關於政事者也然非符檄考覈卷案
徵信不敢濫登庶幾有禆於留心經濟者爾
一事關制度典章為直省通行遵奉者已經詳載
大清會典非秦志所宜專書如
訓飭士子文月吉講讀鄉飲賓興祀典樂章
表箋以及律例改定條欵俱不敢載
一往古事迹尤為居今所必稽但慮世遠言湮傳聞
異同於是廣搜四庫摭拾舊聞務求徵信所有採
錄原書每條登注尋覽者因流遡源可以知所自
矣(古書日就散佚或今本所無而昔賢所引如謝承後漢書晉陽秋之類尚仍故名酈注雖逸者)
(亦稱水經注是也)
一舊志成於康熙初年前撫臣賈漢復之手賈嘗撫
豫再撫秦其所撰兩省通志
朝議取為他省程式但
國家當奕葉重光之後深仁厚澤浹洽區宇其間政
化多隨時隨地以為因革損益在
會典已經再修今日之執簡而書者何敢從略而馬
谿田馮仲好舊志均有可取故補葺較多於刪削
焉
一分𩔖無義叙次無倫著述家所弗取此志原本史
裁折衷諸說離為三十二𩔖首星野言地必本於
言天也王者繼天出治度地居民必先分疆畫野
故次之以建置建置定而疆域分於是封山濬川
築城鑿池治事之廨宇立焉險阨之關梁設焉皆
建置中所有事也立國以治民封建在先郡縣在
後故封爵職官次之有土斯有財咸則三壤所以
成賦厚生必正德敬敷五教所以明倫故貢賦學
校次之事神以治隂求賢以治陽幽明之别也故
祠祀選舉又次之安内以文德攘外以武功兵防
其要也置郵興屯皆武備所當修舉者也故兵防
之後次以驛傳屯運屯運以裕盖藏溝洫以備旱
潦水利者農政所資也一曰食二曰貨鹽錢茶馬
物産皆民生所以利用者也皇極之建必乂以三
德稽疑之用必驗於庶徵俯察五方之風氣仰觀
五行之休咎天人之際相為感應者也故受之以
風俗又受之以祥異從來人存政舉都此土而主
治者帝王蒞此土而佐治者牧伯沐浴教化鍾毓
靈秀産於此土之賢皆可傳述者也乃人亡事往
抔土依然世遠年湮遺蹤宛在故帝系名宦人物
之後又受之以陵墓古蹟至於古今名山石室之
藏人雖往而言不朽也歴代治亂得失之林事雖
遠而功可遡也故受之以經籍又受之以紀事鴻
文典冊仁政尤先德音所以昭
本朝之盛藝文所以揚歴代之休也其餘碎金雜俎
諸𩔖所不及志者亦俱收並採雖稗野巵言在所
不棄故受之以拾遺終焉
一分𩔖三十有二多師前人規格其中有附者取其
相近(如形勝之於疆域)有合者取其相因(如關隘與津梁屯田與漕運)
有併者取其相屬(如人物中包忠節孝義流寓釋道方技列女數種盖彼亦人物)
(中人無庸另為區别也)如經籍表作述之功紀事垂古今之
鍳德音宣
朝廷之德特為增類以備參攷
一各𩔖之中條件甚多叙次龐雜無由醒目故史志
中自漢以下咸析小目(如經籍則分經史子集禮儀則分吉凶軍賓嘉是也)
今名宦人物藝文經籍選舉風俗物産古蹟拾遺
各以其所包者析之而仍標目於下以便流覽
一各𩔖中有因時起例與通體微異者即於本類下
注明或有考究異同訂證舛錯闕疑傳疑之處俱
於本條下加按字以别於原書之本注
一龍門首闢史法創為年表之例縱横指畫事理包
舉後有作者靡不效之兹於建置封爵亦倣其例
庶幅&KR0695;廣袤世系相承上下數千載歴歴如在目
前
一古地理書多為圖經魏書直謂之地形志則可知
畫沙聚米非繪事弗明也兹於各𩔖若山川水利
古蹟兵防驛逓作圖歸於本𩔖而於建置疆域尤
加詳焉盖古來沿革不一不獨郡邑名稱屢更即
城郭關河遠近疎密迥不相侔繪圖以補表之所
不逮則前代一覽無餘再合以
本朝疆域尤瞭如指掌矣
一疆域繪圖限於尺幅不能詳備今照
皇輿圖首列通省總圖祗載府州縣及名山大川其次
作五府十州圖載山川關驛鎮營道路又次二州
七十三縣各作一圖有城池泉渠祠宇橋渡古蹟
陵墓鎮店鋪逓分界悉列焉其地形之方員斜銳
長短凹凸如其本形離之各成方幅界不踰域合
之即成總圖間不容髮雖或山川阻深塗徑迂折
而大槩已較然矣
一凡山川廨宇關梁祠廟河渠陵墓古蹟必以今州
縣治為凖而首揭其所在之方向里數然後援引
故實發明訂正庶幾眉目朗如故雖有近代之書
可徑列經史之前不嫌倒置又慮所引之書各代
州郡建治不同於今因而方向里數與今迥别故
又於建置中作列朝地圖考覽者從此互訂則牴
牾適相符合矣
一山川等𩔖固當先標其所在之方向里數而有不
可以方向里數計者如山則有巔有麓洞峪深入
甚遠坡逕聯接則又甚近是里數不可定也川則
有曲流有環遶出山或在西南流衍或在東北方
向亦不能定也故考之志冊間有不符至於疆域
之四至八到廣袤里數更難畫一盖郡邑地形百
出方員欹銳凹凸鈎環加以高山深谷四面八隅
不能咸備而分界之處多在通達之衢未必適當
其方位且舊志所載道里有自治起者有自城起
者有以隣界止者有以隣治止者参差不齊故不
獨里數不侔而方向亦多錯出不知營城邑設官
守當以治為凖分壤地辨封疆當以界為止今疆
域一𩔖先載治距所隸之里數次載四正四隅分
界里數若以兩界各至治若干里合算則隣邑至
治之里數已寓於中矣嘗見元和志式有至某界
正東微南微北之說甚為得解今所標者雖不能
作章亥履勘而或治或界偏左偏右必折衷至確
乃敢登載其形有不齊者倣照元和志式庶幾詳
備云
一職官選舉題名舊志祗詳於明代今蒐輯羣書及
金石刻各依官制科分增錄以備稽考其或有創
設特遣之官官制所無及無科目可考者槩附一
代之末
一舊例各類叙次多分府州但如人物一種古書紀
載有泛稱秦入者既未便強屬何郡而古今地名
沿革不一未必盡如今之分界又方技隱逸釋道
諸𩔖中多有異域他省之人更難附屬是以按代
編次而同時者則略以地叙云
一名宦人物列傳採錄各史原文一字不敢妄增如
原文内有地名在前人名居後或世系里居不詳
於本傳而别見他傳者俱用小字旁注以别原文
一史家之體彰癉並行誌則隱惡揚善亦忠厚之意
也然而好惡之公不容偏廢使前愆烱鑒常懸心
目未必不收懲創之益故於列傳用歐陽史例别
為雜傳以外之而拾遺中更標徵應鑒戒二目以
寓儆惕之義焉
一秦中自周秦漢唐建國於此凡宫廷事宜俱關天
下之大非專屬畿輔也故自周官周禮下至漢唐
朝官不入職官名宦館庠遊學不入流寓禁軍不
入兵制至若宫苑遺墟久成古蹟銀潢戚畹分封
畿甸又不得泛視為公家言而槩置弗錄也
一紀事一𩔖仿照綱目編年大書巡狩會盟征伐諸
大政以存統御之權餘分閏位莫不包舉然如彼
此戰争關乎疆宇則從其重者專載一朝之下(如蜀)
(魏南北朝宋金元)若僭據秦土仍以正統為斷故自秦漢
以降凡僭竊之制度(如莽之改官不入官制改邑不入沿革苻秦石趙之臣不)
(列題名不入名宦人物之類)不書其分統者不用此例
一歴代名篇佳什争鳴藝苑美不勝收兹惟取其有
關於斯土之政事文章人心風俗者嚴其程格以
定去存至於投贈諛詞並當擯斥或所言止於一
鄉一邑者亦自有州縣誌在兹弗槩及
一藝文以有關通省及連數郡邑者始登其他可資
各類考訂者則皆節採要語入各𩔖中如遊覽入
山川憑弔入古蹟陵墓營建入學校祠祀公署著
作入經籍奏議入貢賦鹽錢兵防驛逓盖典制重
於翰墨也
一古人陳迹稗官紀載極繁凡有關於人情風土嗜
好歌謠可以廣見聞資法戒者固為採風所不廢
至於畸行遺言談天說鬼原始要終歴代傳述為
兹土之故實亦必博採以助談叢其他侮慢鄙䙝
有妨風化者雖係斯土槩不濫登
一
御製德音官制錢糓兵屯建置有關典章者理宜尊崇
本朝而以歴代附考於後若祥異紀事人物藝文拾
遺諸𩔖則仍以古今世次順叙微有不同
一省志向例俱分郡邑但有界限劃然必應分者(如城)
(池關梁學校祠祀水利陵墓之類)有統屬聫貫必應合者(如星野之言天)
(文封爵之論世次職官選舉之題名兵防鹽法之制度紀事德音祥異之編年帝系之紀傳經籍藝)
(文之分類是也)有綴旒於冕宜先合而後分者(如建置疆域貢賦屯)
(運以省總冠前而以郡邑額分之)有若網繫綱應分𩔖而不分地
者(如物産人物風俗拾遺之類)有一經一緯分合兼用者(如山川之)
(名山大川各自繪圖撰考是也)各隨其宜不能強同
一誌宜詳密而省誌亦宜得體如里甲街市坊表之
臚列下僚之題名掾史之額設存留之細數廨舍
之間架渠堰之受水人物中鄉曲之善士祠宇中
羅列之姓名槩不濫收以侵郡縣志之詳備也
一地誌以地為經以代為緯地所不屬則徑闕之如
三國之吳六朝之陳與北齊宋時之遼諸類中槩
不及之雖其時招集人民僑治他郡而襲故名者
封爵建置悉為辨正
一興漢二屬地接荆梁前代分隸他州郡星野兼入
翼軫但所躔之度甚微徵應自在全蜀全楚兹不
具錄至古刺史郡守治不在境内而屬邑在境内
如弘農武都者職官題名未敢槩登而於名宦則
仍書之盖當日勢分所臨既及其地而惠澤所流
亦不可冺固善善欲長之義也
一陜甘昔合今分新設府州亦係舊時營堡故於疆
域里數賦役額數皆不襲用舊說而以今冊為凖
其職官中統轄之大僚如總督駐西安學政駐三
原均入陜志提督駐固原入甘志至前代之鹽學
藩臬糧驛各道俱駐省城兼治全陜及但有參政
副使等銜而不能強分者悉入陜志
一漢有五原九原唐有安北都護宋有天德軍金元
有豐雲二州咸入版章明世中衰棄河套地如甌
脱延綏遂為邊境我
朝聲教誕被屬國降王願為保塞
祖宗撫綏荒服仍令駐牧套中今車書一統梯航所至㒺
不奉圖入告况近在塞垣之下乎凡套中山川城
砦古蹟俱得附榆葭各州縣以𩔖而見云
一陜省幅&KR0695;極廣如弘農跨陜豫之郊興元控雍梁
之野以至綏葭昔為趙地鳳興向屬武都其間山
川人物舊志尚多混淆或因一時失檢分晰未清
或因志在誇多獵取傅會遂至以訛襲訛遺誤後
來今於河南湖廣山西四川甘省分界各州縣山
川必究其脈絡人物必詳其世系古蹟必核其時
地合者收之不必舊志之所有不合者去之不必
舊志之所無也
陜西通志
職名
監修
︵字位過密無法显示︶(臣)查郎阿
吏部尚書署理陜西總督印務幷辦理軍需事件(臣)劉於義
︵字位過密無法显示︶(臣)史貽直
工部左侍郎世襲拖沙喇哈番加四級前署理陜西巡撫印務(臣)馬爾泰
巡撫陜西等處地方贊理軍務都察院右副都御史紀錄一次(臣)碩色
提督陜西學政内閣學士兼禮部侍郎(臣)王蘭生
提調
(臣)楊馝
陜西西安等處承宣布政使司布政使加一級又加三級(臣)程仁圻
陜西西安等處提刑按察使司按察使紀錄二次(臣)何師儉
編輯
︵字位過密無法显示︶(臣)沈青崖
採訪
署理陜西西安等處布政使司督理糧儲道(臣)偉璱
陜西布政使司分守潼商道僉事(臣)張正瑗
陜西按察使司分巡榆葭道副使(臣)王凝
陜西按察使司分巡延綏鄜道參議(臣)朱一鳳
陜西按察使司分巡漢興道副使(臣)姚培和
原任西安府知府(臣)王紹文
西安府知府(臣)烏靈阿
延安府知府(臣)徐洹瀛
鳳翔府知府(臣)馮慶長
漢中府知府(臣)朱閑聖
榆林府知府(臣)王大士
興安州知州(臣)鮑遐齡
商州知州(臣)王如玖
同州知州(臣)董權文
華州知州(臣)王德地
耀州知州(臣)朱紹峒
乾州知州(臣)王以觀
署邠州知州(臣)李肖筠
鄜州知州(臣)李如沆
署綏德州知州(臣)董朝鼎
署葭州知州(臣)程材傳
分編
西安府咸陽縣知縣(臣)馮運棟
西安府署渭南縣知縣(臣)梁成武
延安府署宜川縣知縣(臣)劉國泰
鳳翔府寶雞縣知縣(臣)錢界
鳳翔府署郿縣知縣(臣)喬履信
漢中府署城固縣知縣(臣)王邦光
興安州署白河縣知縣(臣)唐效堯
同州署蒲城縣知縣(臣)沈華
耀州署同官縣知縣(臣)楊繹
邠州署三水縣知縣(臣)文魁
學習進士(臣)李之蘭
學習進士(臣)冷崇
學習進士(臣)古灃
訂正
綏德州署清澗縣知縣(臣)王起鵬
舉人(臣)胡淦
監生(臣)申存寅
監生(臣)楊煜曾
廩生(臣)支期
分校
西安府富平縣教諭(臣)白塘
鳳翔府麟遊縣教諭(臣)馬國鎮
舉人揀選知縣(臣)李清佐
舉人揀選知縣(臣)崔昭
廩生(臣)劉紹攽
廩生(臣)解含章
繕錄
舉人(臣)單潔
監生(臣)張國棟
生員(臣)李允寬
生員(臣)王秦
生員(臣)趙佩琇
生員(臣)王家隲
生員(臣)上官一
收掌
西安府署照磨所照磨(臣)張元龍
西安府長安縣縣丞(臣)羅之晉
校刊
西安府咸寧縣知縣(臣)陳齊賢
西安府署長安縣知縣(臣)王端
繪圖
布衣(臣)張謙
陜西通志目錄地理𩔖三(都會郡縣之屬)
卷一
星野
卷二
建置一(圖)(表)
卷三
建置二(考)
卷四
建置三(考)
卷五
建置四(考)
卷六
疆域一(圖)
卷七
疆域二(考)(形勝附)
卷八
山川一(圖)(考)
卷九
山川二(西安)
卷十
山川三(延安)(鳳翔)
卷十一
山川四(漢中)(榆林)
卷十二
山川五(興安)(商)(同)
卷十三
山川六(華)(耀)(乾)(邠)(鄜)(綏)(葭邊外)
卷十四
城池
卷十五
公署
卷十六
關梁一
卷十七
關梁二
卷十八
封爵一(上古至北魏)
卷十九
封爵二(北周至明)
卷二十
職官一(漢至隋)
卷二十一
職官二(唐)(五代)(宋)
卷二十二
職官三(金)(元)(明)
卷二十三
職官四
(本朝文職)(武職)
卷二十四
貢賦一
(本朝民地丁)
卷二十五
貢賦二
(本朝民地丁)(更名地丁)(課程)
卷二十六
貢賦三(歴代田賦)(戶役)(課程)(經費)
卷二十七
學校
卷二十八
祠祀一(寺觀附)
卷二十九
祠祀二(寺觀附)
卷三十
選舉一(徵薦)(諸科)(進士)
卷三十一
選舉二(舉人上)
卷三十二
選舉三(舉人下)(貢生)(館學生)
卷三十三
選舉四(武科)(將材)(封蔭)(掾吏)
卷三十四
兵防一
(本朝兵制)
卷三十五
兵防二(歴代兵制)(軍儲)(塞垣)(邊防)
卷三十六
驛傳
卷三十七
屯運一
(本朝屯地屯丁)(倉庾)(轉運事例)
卷三十八
屯運二(歴代屯田)(漕運)
卷三十九
水利一(圖)(考)
卷四十
水利二(考)
卷四十一
鹽法(錢法附)
卷四十二
茶馬
卷四十三
物産一(榖屬)(疏屬)(藥屬)(貨屬)
卷四十四
物産二(草屬介屬)(木屬豸屬)(禽屬)(獸屬)(鱗屬)
卷四十五
風俗(習尚)(時令)(禮儀)(方言)(化導)
卷四十六
祥異一
卷四十七
祥異二
卷四十八
帝系一(皇帝)(后妃)(太子)
卷四十九
帝系二(諸王)(公主)(外戚)(宦官)
卷五十
名宦一(節鎮上)
卷五十一
名宦二(節鎮下)
卷五十二
名宦三(勅使)(監司)(牧守)
卷五十三
名宦四(令長)
卷五十四
名宦五(僚佐)(將弁)
卷五十五
人物一(聖賢)(名臣)
卷五十六
人物二(廉能上)
卷五十七
人物三(廉能下)
卷五十八
人物四(勇略上)
卷五十九
人物五(勇略下)
卷六十
人物六(直諫)
卷六十一
人物七(忠節)
卷六十二
人物八(孝義)
卷六十三
人物九(儒林)(文學)
卷六十四
人物十(隱逸)(流寓)(方伎)(雜傳)
卷六十五
人物十一(釋道)(人瑞)
卷六十六
人物十二(列女一)
卷六十七
人物十三(列女二)
卷六十八
人物十四(列女三)
卷六十九
人物十五(列女四)
卷七十
陵墓一
卷七十一
陵墓二
卷七十二
古蹟一(宫闕)(壇廟)
卷七十三
古蹟二(府第)(園池)(藪澤)(郊坰)
卷七十四
經籍一(經)(史)
卷七十五
經籍二(子)(集)
卷七十六
紀事一(唐虞至漢)
卷七十七
紀事二(後漢)(魏)
卷七十八
紀事三(晉至魏)
卷七十九
紀事四(周至唐)
卷八十
紀事五(唐)
卷八十一
紀事六(五代)(宋)
卷八十二
紀事七(金)(元)(明)
卷八十三
德音一
卷八十四
德音二
卷八十五
藝文一
(御製)(詔誥)
卷八十六
藝文二(奏疏)
卷八十七
藝文三(表)(狀)(議)(策)(檄)(露布)
卷八十八
藝文四(賦上)
卷八十九
藝文五(賦下)
卷九十
藝文六(頌)(贊)(箴)(銘)
卷九十一
藝文七(碑)(記上)
卷九十二
藝文八(記下)
卷九十三
藝文九(序)(傳)(書啟)
卷九十四
藝文十(論說雜文)(辨考)(題跋)(祝祭)(弔誄)
卷九十五
藝文十一(樂府)(古詩)
卷九十六
藝文十二(律詩)
卷九十七
藝文十三(排律)(絶句)(詩餘)
卷九十八
拾遺一(博古)(風雅)(閒適)(語林)
卷九十九
拾遺二(軼事)(微應)(訂訛)(瑣碎)
卷一百
拾遺三(權竒)(滑稽)(神異)(鍳戒)
後序
(臣)等謹案陜西通志一百卷
國朝署理陜西總督吏部尚書劉於義等監修
陜西舊通志為康熙中巡撫賈漢復所修當
時頗稱其簡當而閱時既久因革損益頗不
相同雍正七年
勅各省大吏纂輯通志陜西督撫以其事屬之糧儲
道沈青崖青崖因據漢復舊本恭以明代馬
馮二家之書斟酌增刪釐成百卷分為三十
二𩔖雍正十二年於義等始表上之陜西省
治本漢唐舊都故紀載較多如三輔黃圖長
安志皆前人所稱善本而卷帙既繁異同亦
夥至其隸轄支郡若綏葭鳳興之𩔖則又地
近邊隅志乘荒略不免沿習傳訛是編訂古
証今詳略悉當視他志之撦撏附會者較為
勝之書中間有案語以參考同異亦均典核
可取云乾隆四十六年三月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
