陜西通志卷八
山川一(名山圖)(圖考)(大川圖)(圖考)
奠自鴻濛封濬肇功三山八水流峙稱雄扶輿清淑
薈萃關中川環河漢嶽匹岱宗壯哉四塞百二秦封
蓐收之野高深曷窮媚珠輝玉踞虎蟠龍懷柔有道
百神效忠作山川志第四
謹按古山海經詳於荒服而略於内地至桑經酈注
以水為經即以水所歴之山谷城邑為緯顧世代遞
遠陵谷變遷即山川之見於史志者尚多不可推究
而况名稱錯出傳聞異同必欲援古證今以求其合
難矣茲於關中名山大川各繪專圖依今水道溯源
迄委支分𣲖合而以所逕之郡邑諸山附見焉不敢
蔑古以自是亦不敢泥古以傅會蓋亦竊取桑酈之
意也苐圖考提綱挈領其難以櫽括者則皆散見各
州縣庶按圖而索可並得其詳云
華嶽(在華陰)
八月西巡守至于西岳(書經舜典)西岳華山(蔡氏注)西傾朱圉
鳥鼠至于太華(禹貢)括地志云太華在京兆華陰縣南(孔疏)
豫州其山鎮曰華山(周禮職方氏)華山在今華陰(職方氏注)僖公
十五年晉賂秦河外列城五南及華山(左傳)華山黃帝之
所常遊與神會(史記封禪書)太華之山削成而四方其高五
千仞其廣十里(山海經)即西嶽華陰山也今在弘農華陰
縣西南山形上大下小(郭璞注)華之為言穫也萬物成熟
可得穫也(白虎通)華者華也萬物滋然變華於西方也(風俗)
(通)西嶽太華山者當少陰用事萬物生華故曰華山踞
中土西偏當七官正位其行配金其辰直酉前對華陽
之國後壓華陰之郡左抱桃林之塞右産藍田之玉少
昊之下都辱收之别館也(唐元宗華山碑略)上元二年改華山
曰太山寳應元年復故名(唐書地理志)洞天記華山名太極
總仙之天即少昊為白帝治西嶽上應井宿之精下鎮
秦地之分野(天中記)華山高崖四合重嶺秀起上有石池
北有石鼓父老相傳常有聞其鳴者(唐𩔖函)華山四州之
際東北冀東南豫西南梁西北雍十字分之四隅為四
州(九域志)華山在長安東三百里不知其幾千叠如半天
之雲(三秦記)華山從麓至頂升降迂迴凡三十三里(述征記)
華嶽有三峰直上數千仞基廣而峰峻叠秀迄於嶺表
(寰宇記)華嶽三峰芙蓉明星玉女也(方輿勝覽明按芙蓉即蓮花峰星玉女)
(疑是一名即東玉女峰也)三峰直上晴霽可觀謂蓮花玉女松檜也
(華山記)上有三峰上接三光中有石池二十八所上應二
十八宿懷藴金玉蓄藏風雷為大帝之别宫乃神仙之
窟宅也(昭文館記)華山古文以為惇物(括地志)華山古之惇物
山也高七千丈周迴二十里(雲笈七籖也按尚書孔傳惇物垂山疏云垂山古)
(文以為惇物或别是一山)山頂有池生千葉蓮花因名華山(名山記)以
西有少華山故曰太華(雍勝略)王元冲登華頂旬餘下云
峰頂有池菡蓞盛開傍有破鐵舟焉(三水小牘絶按李攀龍記以頂三)
(峯削成四方者為嶽正體其下羣峯衆壑環擁三峯合之皆華山也因將峯谷名目並升嶽次第序列如)
(左)
玉泉在張超谷口其水色如漿相傳云玉井滲出者清
冽而甘服之可去沉疴因置玉泉院有山蓀亭(雍勝略)西
嶽行宫至雲臺觀十里雲臺觀至玉泉院一里(圖書編)玉
泉院有祠祀希夷先生祠後石洞為先生睡像左畔有
山蓀亭踞盤石上佳木四周泉聲泠泠出其下(魏光緒記)希
夷洞側有大石玉泉環流上鐫山蓀亭三大字有樹四
株名無憂樹(隴蜀餘聞)谷口出玉泉院東南上為谷口有
崇崖㟧嶂遞互虧蔽(楊嗣昌記)從北南入谷七里又屇一祠
謂之石養文母石龕木主存焉(水經注)兩壁直立如削高
千餘仞谷底闊不盈尺寬者或二三尋谷流轉折隨山
約五里許(范守己記)第一關自玉泉院至關五里(圖書編)巨
石突塞谷口為石門人佝僂上若隧道然是為第一關
(范守己記)玉泉院至五里關往時避兵者就險壘石為關額
曰通天第一門(三才圖會)桃林坪在五里關上山色四圍
(圖書編)蓋取昔放牛桃林義(張獻圖記)張超谷五里關南為
張超谷(楊嗣昌記)華陰山南有公超市性好道術能作五里
霧(後漢書張楷傳)又稱張超霧市(峰麓名勝記)一名仙谷以張超結
廬改名今石室依然(華嶽圖)卧仙坪在張超谷内有石
室為超蜕骨所樵牧戲其間有飛石来塞其穴(峰麓名勝記)
希夷峽第一關四里至方洞洞石斗厓百尺名希夷
峽其上𩔖穴乃其蜕骨所舊有垂鏁可攀以上見骨盛
木函色微紅香甚有人竊趾骨去道士憤之斷其鏁自
是人不得上(都穆記)嘉靖末姚直指葬於祠内香櫝下(范守)
(己記)第二關希夷峽西折四十步為第二關大石中分
若斧劈者(都穆記)石羊城在張超谷西乃黃初平叱石
化羊處與兄初起俱仙隱於此又名仙谷(名山記)算場
蘆花池在張超谷中(雍勝略)後魏道士寇謙之洞曉渾天
儀曾定天元五紀後隨成公興去棄其餘算籌化為葭
荻即成蘆花池(述異記)壺公石室在嶽西北孤峰上石
室可容十餘人有泉東北入霧市谷東谷中即寇謙之
算場西谷中即修羊公石榻(峰麓名勝記)車箱潭在仙谷
内十里(雍勝略)華山車箱潭乃第七水府也(水府記)宋仁宗
歲遣使投玉簡於此崇寧二年封豐潤侯(賈志)修羊公
石榻在嶽西北仙谷中(峰麓名勝記)甕谷在華山西谷口
環抱如甕為商洛逕道桃谷在華山西入谷八里為
張果晒經處牛心谷在華山東即楊震教授生徒處
(賈志)其地多槐稱楊震槐市山間多五色鶩鳥(峰麓名勝記)
文仙谷在華山東吕真君修道處(賈志)藏馬谷在華山
東與黃神谷相近漢武帝求仙有神馬自華山出馬不
久留尋之在此谷石龕下故又名藏馬龕東北澗中石
上馬跡尚存(雍勝略)黃神谷在華山東真人黃蘆子隱
居處(賈志)黃龍潭在黃神谷内旱則禱焉宋封廣潤侯
(華陰縣志)種藥坪道士王暉魏時人居華嶽熊牢嶺常種
黃精於溪畔虎豹為之耕耘因名其坪(真仙通鑑)娑羅坪
自希夷峽至娑羅坪半里(圖書編)第二關行三里至娑羅
坪土曠而夷(都穆記)有桫羅菴菴外東面石壁可數十丈
鳴瀑掛壁而下(三才圖會)山至是兩壁各縮約十餘丈谷滸
寬平如几有祠遊者過此祈禱(范守己記)有莎羅樹一本蓋
即菩提樹(文翔鳳記曲按自谷口至娑羅坪尚屬山麓地多幽壑澗凡張超谷以下皆環繞於坪)
(之左右者也)
上方峰娑羅坪東對小上方又上為大上方深洞偃松
尋途阻絶(楊嗣昌記)洞天坪即娑羅坪其東絶巘處為上方
峰突面攀鏁險不可視非登嶽要路(華嶽圖)上方白雲宫
中方太清宫下方雲臺宫皆在娑羅坪東峰上因羽人
焦道廣建(雍勝略)
甕肚峰在華山中方上又有駕鶴軒在中方半路(賈志)山
突起如半甕明皇嘉其高迥欲於峰腹大鑿開元二字
填以白石令百餘里皆見諫官諫乃止(唐開元記)西元門
上方峰攀鏁盡處有石罅號西元門此峰唐金仙公主
駕鶴昇仙處門則元宗覓金仙而鑿者也(王履記)第四華
山西元洞周迴三十里名極真洞天乃長春之境(十大洞天)
(記)八仙洞在娑羅坪西洞面崖石壁立每尺許即鑿
為小坎險不可上(都穆記)繫馬峰娑羅坪北望山頭有
石如柱名繫馬峰十八盤踰娑羅坪至十八盤山最
陡者十有八折乃得上故名(三才圖會)坪之上為盤最下三
盤曰斗三盤(楊嗣昌記)逆十八盤而上孤危錯落山猶左右
截也(李之椿記)青柯坪自希夷峽至青柯坪十里(圖書編)在
十八盤之上有青柯館遊者至此舍輿易裝(雍勝略)至此
山恰半入山来悉﨑嶔側塞夷者惟此(王履記)坪在西峰
下迴陀曲磴浮蒼點黛疏密如柯葉(楊嗣昌記)坪東懸巖上
鑱青柯坪三大字(范守己記里按自雲臺觀一里至玉泉院又五至第一關又四里至希)
(夷峽又十里至青柯坪計二十里當山之半凡上方以下皆環繞於坪之左右者也)
北斗坪青柯坪西有峰插天名北斗坪蓋四毛女拜斗
得仙之地(華嶽圖)北斗坪儼樹繡屏兩山虚處平田萬頃
(李之椿記)寥陽洞青柯坪右為寥陽洞(都穆記)洞旁架木為
祠迤北皆石崖壁立(范守己記)回心石從青柯坪左上里
許至回心石(圖書編)東南路皆斜削絶壁攀鐵鏁自此始
遊者畏險輒還故曰回心(喬宇記)卧石塞道中隆旁殺俯
瞰斷崖千尺(都穆記)千尺㠉在青柯坪東上三里許(圖書)
(編)南至天井裁容人穴空迂迴傾曲而上可高六丈餘
上者皆所由涉更無别路欲出井望空視明如在室窺
窗也(水經注)絶壁中裂兩旁稍鑿横木承足凡千尺云(三才)
(圖會)一峰直立劃焉中崩如鋸曳痕左偃右覆人自壁中
行闊尺許高百餘尋(范守己記)形如槽櫪持金繩探石竇以
上或時晦暝疑在鼠穴木空也(楊嗣昌記)百尺峽在㠉上
東北轉一里許(圖書編)東上百丈崖升降皆須攀繩挽葛
而行(水經注)峽如㠉而縮險與㠉稱(華嶽圖)峰如前而殺亦
中崩夾壁益狹兩腋摩壁石以行上有塊石撑之若恐
其復合者(范守己記)雲頭石盤百尺峽頂有巨石如雲題
雲頭石三字(吳同春記)出峽登望仙臺方丈平石可佇立遠
眺(三才圖會)二仙橋百尺峽東北行二里許面崖執鏁足
踏木棧以漸東移横行百步曰仙人橋(喬宇記)橋當山曲
徑術中斷金橛貫石骨中架棧懸度(楊嗣昌記)俯渭崖過
二仙橋龍背石又數轉高崖傍踞坐見渭水題俯渭崖
三字於上(吳同春記)車箱崖在二仙橋西崖如車箱人緣
輪以行(三才圖會)車箱谷西一石長數丈高數尺平如切而
有横理似箱中之板(楊嗣昌記)猢猻愁自仙人橋東北行
里許攀行六十步曰猢猻愁(喬宇記)崖壁竒峭上有鐵猿
顰踞崖畔(三才圖會)石坎數十捫壁横度(魏光緒記)老君犁溝
在峽上五里許有山如礪中有溝如犁闢然鑿石牽挽
而上(華嶽圖)自閻王峽行二里許攀行七八十步曰犁溝
(圖書編)石壁插天若剗若削水霤一道自上而下直若引
繩深若發耜(范守己記)犁險於㠉㠉暗而犁突(李之椿記)一云離
垢謂老君登華離却塵垢云(三才圖會)
雲臺峰自犁溝又行四里許至雲臺峰(圖書編)兩峰崢嶸
四面懸絶上冠景雲下通地脉嶷然獨秀有若雲臺下
有穴昔有人入此東去云經黃河底上聞流水聲(雍勝略)
循嶺而北二十餘步有坊曰雲臺峰第一門又五十餘
步有坊曰白雲仙境又北復數百步為峰頂廣袤三丈
許平衍如掌新構倚雲亭峰東有良掌諸峰(范守己記)玉
女窗在雲臺南峰上有石門入丈餘直上石窰如窗望
見南峰明星玉女之别館也(峰麓名勝記)神土巖在雲臺
峰東南百步周武帝時道士焦道廣居雲臺峰帝親問
道因於谷口置雲臺觀道廣欲構房廊精思所感石上
湧出神土用盡復生於今尚然(雍勝略)仙油[泳-永+貢]在雲臺
峰壁中焦道廣每設醮天降油於此後道廣乘麟去油
不復見試鑿穴在雲臺北峰北面高百尺深不測穴
邊一石如鑿狀乃希夷先生蜕骨所(峰麓名勝記)
公主峰與雲臺峰相近漢南陽公主避王莽亂入山得
仙有朱履遺跡(述異記)長春石室在雲臺峰側貞觀中
有道士杜懷謙居此自號長春先生(峰麓名勝記)竇谷在華
山東即王遥隱居處(賈志)王刁三洞在華山東竇谷中
仙人王遥刁自然登仙處上洞莫能到中洞有飛石遮
洞門下洞隱居者皆在其中(雍勝略)碧雲洞與王刁三
洞相近下為碧雲溪宋有鄭雲叟翟士端鄭明處羅隱
之居此時稱四高士居(峰麓名勝記)
白雲峰在嶽東北唐金仙公主修行之所名曰白雲宫
宫側有焦真人石洞(峰麓名勝記)白雲峰一逕北去狹而長
詩所謂嶞山也尖峰聳拔飛雲冉冉羃其上(魏光緒記)
蠟燭峰在白雲峰北稍高於白雲(吳同春記)
白羊峰在嶽西北五里層崖晃朗洞室空濛昔有人隱
此莫知姓名常乘白羊往来因以名峰(雍勝略)白羊峰每
至三元八節及諸齋日即有神燈或三或五見於崖壁
焦公崖在嶽東南真人焦孝龍居此野火焚其菴坐
火中徐起常於雪中單衾卧(峰麓名勝記)
毛女峰在嶽西巘(賈志)秦時宫人字玉姜入山隱此峰上
食柏飲水體生綠毛人常見之有毛女洞至今洞中猶
聞鼓琴之聲(雍勝略)太極總仙洞在嶽西北毛女峰西
其下有車箱潭(峰麓名勝記)第三西嶽華山洞周迴三百里
名總仙洞天(三十六小洞天記)
擦耳崖自犁溝東轉至崖路僅容趾下臨絶塹行則崖
石擦耳(吳同春記)從雲臺峰南行數十步東出亂石間崖規
若釜植石為杙捫鏁摩石以度(范彤弧記)仙人碥自雲臺
峰南去出第一門半里許循崖東轉而南路不盈尺(范守)
(己記)鳥道一線足垂二分平臨萬仞(范彤弧記)閻王碥自猢
猻愁又東北行二里許凡攀行十步名閻王碥又攀行
三十步名閻王峽(喬宇記)道隘不盈尺下眡數千仞不辨
水石行者度是人鬼關也(范守己記)日月崖自雲臺峰折
而南行三里許至日月崖(圖書編)崖如斬塊挽鏁而上百
餘步名上天梯有日月圈形(吳同春記)謂兩崖高起日月出
沒從山隙射之當是竒觀(三才圖會)崖形上大下小無草樹
黑黃白相間上有赤白二圓形(王履記)金天洞在日月
崖下南向頗開朗頂泐一隙闊五寸長二三尋天光下
照(范守己記)石腹甚皤高二丈有疎蹬淺凹以身面壁憑足
揣投石上為洞(楊嗣昌記)三元洞循日月崖西南去復半
里許有三元洞東向御道過門王碥行亂石上閻石
若連屏直立循屏而度又一石稍闊為坊其上曰升嶽
御道蒼龍嶺斜倚御道坊前(范守己記)御道在仙掌峰北乃
升嶽路也漢武帝唐元宗曾由此因名今兩旁有石臼
乃當時栽欄纏錦以遮危險者(峰麓名勝記而按御道通指蒼龍嶺言其石)
(坊則在嶺北)白鹿龕在嶽東升嶽路之右(峰麓名勝記)魯生女
乘白鹿從王母而去故曰白鹿龕(漢武内傳)蒼龍嶺自日
月崖轉西南行三里許是為山脊(圖書編)至胡趨寺神像
有童子之容從祠南歴夾嶺廣裁三尺餘兩箱崖數萬
仞窺不見底祀祠有感則雲與之平也然後敢度猶須
騎嶺抽身漸以就進故世謂斯嶺為搦嶺(水經注)列鐵柱
閑鏁左右過則坐脊秉鏁漸移而前百步許(喬宇記)兩旁
鐵柱有立有仆舊嘗有欄是漢武帝升山御道也(三才圖會)
古無欄砌今可平視徐步嶺中有墠前後各百餘級合
數之得二百四十有六(楊嗣昌記)嶺凡兩折中隆旁殺如背
色正黑(王履記)嶺盡為龍口冒一大石有鑱曰韓退之投
書所(說鈴各按華嶽圖青柯坪至峰頂二十里據圖書編及家所記至蒼龍嶺已二十餘里險徑迂曲)
(非有定程又按嶽圖三峰拔起外環巨壑衆峰俱隔壑外止蒼龍嶺一綫可度凡雲臺峰以下皆環列於)
(嶺之前後左右者也)
鷂子翻身過蒼龍嶺又上行一里許復由深洞以入三
十步許轉而上名鷂子翻身(圖書編)度蒼龍嶺至其巔路
忽絶由崖下鑿石折身反度(吳同春記)八公龕度蒼龍嶺
復循高崖下黃上黑曰八公龕有水泉積雪樹最古者
曰將軍樹(范彤弧記)五將軍樹度嶺見雙樹聳出空際曰將
軍樹(三才圖會)樹有五僅存其四一仍萎大數人圍高數十
仞(楊嗣昌記)上馬石石嶺如馬脊自東踰石而西若騙馬
狀石兩旁如削單人橋過上馬石復一石亘跨嶺際
為單人橋(范守己記)巨石若斧斤所闢(范彤弧記)通天門單人
橋南銜石背而上為通天門(楊嗣昌記)箭筈通天有一門(唐杜)
(甫詩)仇池記云石角外向如雉堞唯一門可通(杜詩注)宗
土祠趨雲山崖有宗土祠謂華為羣山之宗也(三才圖會)過
騙馬石度單人橋五龍岡入通天門至宗土地祠則東
峰之麓矣(吳同春記)華嶽有三麓首谷口次青柯坪次宗土
地祠為削成四方之下踰之則至三峰(說鈴)四仙菴近
宗土祠有四仙菴為譚紫霄馬丹陽劉海蟾邱長春修
煉之所(三才圖會)細辛坪在頂之西南隅方圓三四畝盡
是細辛(雍勝略)三峰特起從縣道望之如古司寇冠以其
披旉而冶又謂之蓮花峰至洗心坪蓮花之瓣始坼坼
於左為東峰中峰坼於右為西峰南峰東峰之頂兩成
而頵然於前西峰銳末其旁多竇南峰凌出兩峰之上
(尹伸記)三峰總為一大峰周十餘里至巔始分三嶺其間
有二谿一自細辛坪北直界山頂為二東則東峰及玉
女峰西則南峰及蓮花峰也一自玉井東来抵玉女峰
下與南谿合直瀉北崖下是為瀑布飛流也太極東
元門自細辛坪東過溪口登巨石上有鐵坊曰太極東
元門朝陽洞自細辛坪西行百餘步有坪一方北有
朝陽洞東南向(范守己記)洞頗高曠顔曰迎陽蓋華當少陰
迎陽令有生氣(三才圖會是按朝陽迎陽應一洞)
玉女峰東峰左襟下為玉女峰昔有人見玉女乘白馬
入峰間(華嶽圖)明星玉女居華山服玉漿白日上昇(集仙錄)
玉女峰在東峰右同阯而異巘(范守己記)玉女峰偃伏東峰
之内若閨閣間(許孚遠記)玉女峰東北巖努如鳥啄上豐下
縮努處小松附巖側曰捨身樹玉女殿在峰頂雪壁
爍日(玉履記)有巨石若龜狀背上疊石為玉女祠(范守己記)
石龜躡在玉女祠下東西八九步南北二十餘丈兩頭
壁立其形如龜(峰麓名勝記)龜腹刳為石室舊有楊妓師事
韓姑於此韓肉身猶在(三才圖會)醴泉在玉女祠旁水微
有酒香為國之瑞屢招鳳飲(峰麓名勝記)玉女洗頭盆祠
前度石梁而南一石突兀廣二丈長十餘丈有坎可容
五斗水曰玉女洗頭盆(范守己記)祠前有五石臼水紺碧澄
徹不乾不溢又有玉女石馬甚靈異常夜聞嘶噉之聲
(雍勝略)洗頭盆前石裂可五尺以石投之食頃猶有聲或
云下通黃河(三才圖會)石北泐可五寸其深不測是為唐人
進簡處(范守己記)
東峰朝陽峰也(名山志)東峰岡石斜削可數十丈鑿足跡
手援以上(三才圖會)東峰有三玉女在左石樓在右(說鈴)三
茅洞東峰上有三茅洞前為小殿殿左有崖當東峰盡
處(三才圖會)仙掌崖在東峰東北(雍勝略)綴以二華巨靈贔
屭高掌遠蹠以流河曲(西京賦)眺華嶽之陰崖覿仙掌之
遺跡(西征賦)今華嶽北面有巨靈神掌跡(文選注)華嶽本一
山當河河水過而曲行河神巨靈手盪脚蹋開而為兩
今掌足之跡仍存(水經注)峰有五崖北壑破崖而列自下
遠望偶為掌形(王涯仙掌辨)崖壁黑色石膏自&KR2724;中流出隨
膏凝結黃白相間遠望之見其大者五岐如指(三才圖會)掌
二丈許掌形覆其拇北引如三尋之戟從縣中望見五
指參差出壁上也(李攀龍記)華嶽掌其石丹紫如人肉色日
照則見暮則漸隱(賈氏閒談)石月在仙掌上(華嶽圖)上有石
月半輪光可鑑(名山記)衞叔卿博臺在嶽頂東南隅别
一孤峰上遥望有石方如屏榻真若棋局(雍勝略)秦昭王
令工施鈎梯而上華山以節柏之心為博箭長八尺碁
長八寸而勒之曰王與天神博於此(韓非子)東峰南下有
小峰平頂當嶽峰之胸上有鐵瓦亭一區鐵碁一枰為
衞叔卿圍碁處路由懸崖鐵鏁直縋約十餘丈鏁盡蹠
崖自度﨑嶇九折乃至其所(范守己記)老君碁石方徑五尺
三十二子鐵為之重不可舉(三才圖會)
石樓峰高於玉女其東壁則為仙人掌(名山記己按至宗土祠抵玉)
(女峰下自玉女西麓西南去三里許至細辛坪有溪直界乃東峰與西南二峰分界處升嶽者度溪至東)
(元門必先登玉女故以東峰次玉女後而玉女祠諸勝則附玉女三茅洞諸勝則附東峰也)
西峰曰蓮花峰一曰芙蓉峰(雍勝略)蓮花峰為太上山迴
巒四合三峰崢嶸上廣十里(昭文館記)西峰東面窊隆如蓮
花所謂西嶽蓮花峰也(王履記)西峰最幽奥有石葉如蓮
瓣覆崖巔下有石龜却立昂首如欲行蓋葉上是即所
謂蓮花峰(袁宏道記)從雲臺望東西二峰上分下合若並蒂
蓮花南峰藏其間如蓮房(名山記)西峰之頂缺空丈許有
大石蓋覆於上(喬宇記)西峰有三石樓在前老君爐在後
石樓峰與東峰石樓相對乃白帝建鐘鼓之所(說鈴)鎮
嶽宫在三峰中央又有玉井樓(雍勝略)鎮嶽宫在蓮花峰
頂倚崖而構今亡(范守己記鎮按三才圖西嶽大殿東折而下為嶽宫李攀龍記削成上)
(四方顧其中汙也上宫在汙中西北蓋三峰踞東西南三面其北面空處所謂中汙也宫在其間不在峰頂)
巨靈足跡在西峰頂(華嶽圖)跡在石嶺上長三尺許深
一寸許儼然踵趾痕(范守己記)岡上深可三寸旁鐫巨靈足
三字(王履記)神香子斧劈石長十數丈浮置峰頂斬然
斷而為三其北若夾壁上有覆石其下若門裁可容人
石西下臨深壑五千仞石東亦陡削直至谿底(范守己記)石
罅二尺直下相傳神香子斧劈之(三才圖會)玉井在蓮花
峰旁(雍勝略)太華峰頭玉井蓮花開十丈藕如船(唐韓愈詩)記
云井中生千葉白蓮服之令人羽化(韓詩注)深可十丈圓
徑半之(三才圖會)玉井涓渫異常泉敝宇覆之左方為鎮嶽
宫右上即南峰路(楊嗣昌記)或曰谷口玉泉即玉井所注(許孚)
(遠記)二十八宿潭在玉井旁(華嶽圖)峰之下有石窪如臼
凡二十有八上應列宿自北而南如貫珠自崖端挂下
山腹水簾洞洩之(三才圖會)列宿潭石竇欹圓可見者裁六
七潭在南峰之足注西峰水簾蓋入蓮華之腹而行其
腎腸(楊嗣昌記)八卦池太乙池俱在嶽頂蓮花峰上(峰麓名勝)
(記)石仙人水簾洞在嶽北面半腹中(雍勝略)洞深三百
里中有瑶臺玉室石髓金精遥望方圓可丈餘鳥道絶
通時出異色雲氣洞口上有丹石間青石似丹青畫出
仙人之狀冠帔衣服無不周備號曰石仙人上有瀑布
飛流直下三千餘丈(登真隱訣)洞在西峰之腰正臨削壁諺
名老君臍玉井出西峰滙二十四潭奔注兩峰間懸瀑
數千仞至洞口下有丹石承之泉倒灌入洞伏而不見
至青柯坪於石隙中如珠簾散布而出流行成澗出谷
口入渭(范彤弧記)嶽有四洞東曰昭陽西曰西元南曰正陽
北曰水簾洞元石室在頂之西北峰上東西有二門
初裁容身側入至室中周迴五六丈有石道君像高三
丈(峰麓名勝記)一名裴君石室真人裴君入石室精思至道
積二十三年降五龍元老之所(名山記)肥&KR1414;穴在頂之
西北峰上(峰麓名勝記)太華山有蛇焉名肥&KR1414;六足四翼見
則大旱(山海經)屈嶺自上宫東北出四百五十步有屈
嶺(水經注)西峰有一臂詰曲如蒼龍嶺廣倍之名曰屈嶺
度嶺徑巨壑四五乃至南峰(說鈴)老君煉丹爐在蓮花
峰北古柏宛有道意(李之椿記)石爐徑丈餘高可六尺(三才圖會)
南峰西為老君煉丹爐(魏光緒記)捨身崖西峰北上為西
嶽大殿殿之北為捨身崖(三才圖會谿按玉井白蓮自古著稱有自玉井東至玉)
(女峰北注乃西峰與南峰分界處南峰獨高西峰最竒其三峰統稱蓮花實由西峰得名也凡玉井諸勝)
(俱附西峰之後)
朝来峰松檜峰玉柱峰玉秀峰此四峰上盡青
松檜柏常有異雲覆之人跡罕到(峰麓名勝記山按朝来即竇谷之松檜)
(乃南峰之一玉柱玉秀應在西峰西壑之外)南峰即落雁峰也峰端石色
平滿堅固如古佛頂(楊嗣昌記)李白登華山落雁峰曰此山
最高呼吸之氣想通帝座恨不攜謝眺驚人語来搔首
問青天耳(唐語林)計縣中所見如冠形者中峰隱約與東
西峰相對南峰為西峰所障躡松檜峰始識其面絶其
巔而後見東西峰之在下也(尹伸記)南峰踞兩峰上如人
危坐雙引其膝(袁宏道記)南峰有三落雁在東寳旭在西(說鈴)
南峰五岐並起如掌中落雁峰東松檜峰又東為賀老
石室西則老君丹爐其一未有名或曰寳旭(魏光緒記按南峰)
(以落雁為中峰說鈴似非)南峰東下瞰玉女祠歴少辛坪(細辛坪一名少辛坪)
至東峰之頂西下瞰巨靈跡歴煉丹臺至西峰之頂白
帝祠在松檜峰襟帶間(楊嗣昌記)中峰五鼓觀日出東際赤
爍如金初見半輪忽全露大莫能狀彩色映峰巔峰下
猶闇如夜經六刻許漸别下色東海如在几席間(吳同春記)
黑龍潭在頂之南峰上旱禱必應宋崇寧二年封顯
潤侯(峰麓名勝記)潭有三深淺不等深者不過二三尺雖大
旱不涸(王履記)龍在則水黑去則水清華之頂門水也(說鈴)
菖蒲池在太上泉旁池有菖蒲一寸九節(雍勝略)届山
頂上方七里靈泉二所一名蒲池西流注於澗一名太
上泉東注澗下(水經注)頂上者名蒲池東偏者名太上泉
水青綠作瑟瑟光俗謂之仰天池(楊嗣昌記)太上泉在老君
洞次北老君洞在頂之東南峰(峰麓名勝記)朝元洞南
峰南面上下壁削鑱壁成堮疊石置闌窽石以入深可
四丈廣近之高又倍焉純白如雪昔賀老營此四十年
(王履記)自迎陽洞上之為雷神洞復右折為朝元洞賀
老避靜處朝元洞之下有賀老石室室憑突崖煬竈猶
在(三才圖會)從朝元洞垂雙鏁下縋鏁盡以鐵杙插壁承以
狹板横綴鏁當人膺行則面壁舒臂緣鏁以足横移洞
額即全真巖(吳同春記)長空棧在壁半廣八寸長數十丈背
空虚行棧盡得賀老窰俯臨千仞(說鈴)全真崖在靜室
傍有崖高十餘丈遥覆其室朱書全真崖三大字(三才圖會)
字各大仞許非御虚者不能成(華嶽圖)避詔崖由峰頂
東南下為避詔崖(范守己記)崖上覆如屋似蜂窠然頗𩔖太
湖石或𩔖濤波蕩潏(王履記)崖形覆前縮後約數十丈(李之)
(椿記)希夷表云一片野心却被白雲留住九重寵詔休教
丹鳳啣来因以此名崖有希夷手書避詔崖三字今墨
跡猶新(華嶽圖)三公山在嶽東南三峰森秀上象三台
(峰麓名勝記)南峰背臨絶壑壑外更為三峰名三公山高與
前埒兩畔千峰林立若青蓮瓣瓣擁護(魏光緒記)南峰之背
為賽華山學三峰而未至(楊嗣昌記)燕公石室在三公山
漢明帝時有燕子微隱此服蒼术黃精得仙(峰麓名勝記)
三鳳山在三公山稍西山巔各一石起立如危欄相倚
環三峰者層樊細皴如千葉寳蓮(楊嗣昌記在按三公三鳳諸山南峰之)
(南大壑外其神靈勝蹟俱在嶽北蓋三峰各踞其方北面無峰則嶽體北向南其背也南峰最峻東西二)
(峰僅及其腰升嶽者必登南峰之頂而極凡黑龍潭以下諸勝俱附南峰之後)
嶽廟西南十里為雲臺觀觀南二里為玉泉院山蓀
亭此谷口也(按圖自雲臺至玉泉一里)入谷五里為桃林坪(按圖玉泉)
(五里至第一關坪在關上)又為張超谷(按谷口即張超谷此指張超霧市特谷中一處)希
夷峽(按圖自關四里至希夷峽)又上為娑羅坪(按圖自希夷峽半里至娑羅坪)其
東為上方中方下方三峰突面攀鏁險不可上(非登嶽要)
(路禁不許上)娑羅坪又南為十八盤至青柯坪(按圖自希夷峽十里)
(至青柯坪峰麓記云自頂至青柯坪二十里青柯坪出谷口二十里)又迤東而上曰千
尺㠉百尺峽即述征記所稱百丈崖水經注所謂天
井也(按圖青柯坪一里至回心石乂三里至千尺㠉又一里至百尺峽)又上為老君
犁溝(按圖峽上五里至犁溝)又西上為日月崖(按圖犁溝四里至雲臺峰自雲)
(臺峰折而南行凡三里至日月崖)又南上為蒼龍嶺(按圖日月崖南三里至蒼龍嶺)
(據峰麓記青柯坪至頂二十里至蒼龍嶺僅可十餘里各家遊記所歴各殊不可為凖)又南至
玉女祠(按圖度嶺又一里至鷂子翻身過單人橋至宗土祠為玉女峰麓)南為細辛
坪(按記自玉女峰西南三里許至細辛坪)西南為鎮嶽宫玉井樓則在
三峰環抱之中(按圖鎮嶽宫玉井樓相近俱在西峰之麓適當三峰交接之處)由細
辛坪則先東峰而登南峰(按細辛坪在南有谿分界左近東峰)由玉井
樓則先西峰而至南峰(按玉井樓在西有谿分界右倚西峰)此升嶽之
大都也
唐一行曰天下山河之象存乎兩戒北戒自積石終
南負地絡之陰而東及太華南戒自岷山嶓冡負地
絡之陽而東及太華河自北戒之首循雍州北徼以
逹華陰江自南戒之首循梁州南徼以逹華陽按此
則是太華總兩戒河山之會為陰陽翕闢之樞而且
列宿名潭上配天文非直應乎井鬼四州分界下當
地軸豈但衞乎雍梁昔人以吳山為西嶽以太華為
中嶽蓋有謂也况夫勢控雄藩險憑百二帶襟河曲
居六合之上游鎻鑰潼關作三秦之巨鎮西屏隴塞
北拱
神京斯宇内之奥府神區嶽中之文經武緯故叙次獨
詳焉
吳嶽(在隴州)
導岍及岐(書經禹貢)吳嶽在扶風汧縣西古文以為岍山(孔疏)
雍州其山鎮曰嶽山(周禮職方氏)吳嶽也在汧(鄭注)吳山為河
西鎮(爾雅)吳山為西嶽(埤雅)吳山在右扶風美陽縣西(夏本紀注)
汧縣有吳嶽山别名吳山(漢書郡國志)汧水發南山西側俗
以此山為吳山三峰霞舉叠秀雲天崩巒傾返山頂相
捍望之常有落勢國語所謂虞矣(水經注同按古字虞吳)關内道
名山曰吳山(唐六典)山在吳山縣西南五十里秦都咸陽
以為西嶽今為國之西鎮山國語謂之西吳(元和志)郭璞
曰吳嶽别名開山(寰宇記)吳山在今隴州南七十里山有
五峰一曰鎮西二曰大賢三曰靈應四曰會仙五曰望
輦(圖書編)吳山為峰十有七得名者五(鳳翔府志)
鎮西峰在四峰之中卑而獨秀諸峰列峙初錫封號即
此峰也(隴州志)大賢峰在鎮西峰左秀拔突起有儼然拱
肅之象毓秀峰凝翠峰俱在大賢峰左(州志)
靈應峰在鎮西峰右擎天峰在靈應峰左凌雲峰
在靈應峰右晴巖在靈應峰下巖高千丈飛流飄漾
若晴日飛雨然判官池在晴巖下又元鶴巢有二鶴
巢於崖中時翺翔於五峰上一天門在振衣亭上由
石磴而上恍若登天真人洞在一天門右相傳吳真
人修煉於此有湫在洞上樹心内澄水一泓旱亦不竭
靈湫在靈應峰下廣丈餘歲旱禱雨輒應下刻有雲
根雨脉字餐霞洞在靈應峰左小峰下棲霞島在
靈應峰前一阜突起時有霞彩下有倚雲樓嘯月臺
閻王窆在棲霞島上石磴巉險故名雷神洞在靈應
峰右上有湫玉皇洞在雷神洞右有湫鳳凰石巢
在山頂人跡罕到古志有鳳凰巢焉(州志最按五峰靈應為高尤多竒)
(勝其上舊有靈應宫)
會仙峰在靈應峰南層巒叠翠林壑幽窈時有逸人高
士游棲于此大王湫在會仙峰左牛心石在會仙
峰陰狀若牛心(州志)
望輦峰在大賢峰左秀並羣峰形若北顧故名望輦
晴映峰鸚鵡峰来鶴峰並在望輦峰左右小錦屏大
錦屏並在望輦峰下相去一里許聳峭壁立環列若屏
(州志)
筆架山在嶽廟前山勢逶迤宛如筆架一名小五峰
王師嶺在筆架山北二里天地奥區在五峰谷口兩
山對峙一水前流竒峰翠嶺深邃莫測(州志州按此並在隴南五峰)
(之前皆入嶽之所必經者也)
胡渭禹貢錐指曰周禮雍州山鎮曰嶽山漢志以吳
山為雍州山是吳山即嶽山也朱長孺云商周之世
疑以岍為西嶽故爾雅職方皆名嶽山按吳嶽班酈
皆謂即古岍山然封禪書言自華以西名山七曰華
山薄山嶽山岐山吳嶽鴻蒙瀆山而無岍山又析吳
嶽與嶽山為二(據裴駰集解以郿之太白山為嶽山)隴州志則以州西
四十里之吳山為岍山州南八十里之嶽山為吳嶽
諸說互異竊謂吳山漢志雖云在縣西而岡巒綿亘
延及其南與嶽山只是一山自周尊岍山曰嶽山俗
又謂之吳山或又合稱吳嶽而岍山之名遂隱其實
此二山者周禮總謂之嶽山禹貢總謂之岍山當以
漢志為正今按吳山西連關隴岍慈諸山則禹貢所
云導岍自應指目大槩而自唐以来崇祀皆以五峰
為主則唐以前凡舉祀者亦在五峰可知也又考馬
融王肅三條之說以導岍為北條之首鄭元四列之
說以導岍為陰列之首則吳山實西北諸山之綱紀
衆水之統宗宜乎巃嵸屼峍與太華相伯仲而膺西
嶽之顯號饗歴代之明禋亦為秦中巨鎮也夫
終南山(在西安府)
終南惇物(書經禹貢)終南山一名太一山又名地肺(孔傳)太一
山古文以為終南在扶風武功縣東(漢書地理志)終南何有
有條有梅(詩經秦風)終南周之名山中南也(毛傳)終南山名在
今京兆府南(朱傳)司馬侯曰中南九州之險也(左傳)中南一
作終南在始平武功縣南(杜預注)南山天下之阻也其山
出異𩔖之物不可勝原此百工所取給萬民所仰足也
(漢書東方朔傳)伊彼終南巋嶻嶙囷(班固終南山賦)終南太一隆崛崔
崒(張衡西京賦)南山即連終南山從京南東至華山過河東
北連延至海即中條山也從京南連接至蔥嶺萬餘里
(大宛傳)于闐南山東出金城與漢南山屬焉(西域傳)終南山
一名中南言居地絡陰陽之中在都之南故曰中南(關中)
(記)終南山東接驪山太華西連太白至于隴山北去長
安城八十里南入楚塞連屬東西諸山周迴數百里名
曰福地(福地記)終南山一名中南山一名太一山一名周
南山一名橘山一名楚山一名秦山一名地肺山在雍州
萬年縣南五十里(括地志)西至于襃斜又西至于隴首以
臨于戎東至于商顔又東至于太華以距于關實能作
固以屏王室其物産之厚器用之出則璆琳琅玕夏書
載焉紀堂條梅秦風咏焉(柳柳州文集)終南山在西安府南
五十里東自藍田縣界西入咸寧縣界(何景明雍大記)
太乙山在西安府西南八十里長安縣界太乙谷中有
太乙元君湫池漢武帝元封二年祀太乙于此建太乙
宫(雍大記)五臺山在縣南五十里一名南五臺延袤十
里許有竒峰五其上有觀音寺火龍洞南山佳麗惟此
為最(咸寧縣志)日月巖自牛頭寺南行四十里至普光寺
為終南之麓道益峻險躡亂石冒懸崖屈曲而上至日
月巖(三才圖會)日月巖之下刻石篆書松泉二大字抱子
巖玉泉洞在日月巖上又八仙洞在山之西壁限以流
泉非跣足不得入又上有石儼若老嫗凴巖而休左有
圓石明可鑑物謂之石鏡(都穆終南山記)竹谷在府南六十
里(雍大記)在石鼈谷東南五臺路由此入方輿記曰竹水
俗謂之赤水出于媚谷(咸寧縣志)太乙谷一名靈母谷在
縣南六十里陸長源曰長安城南四十里有靈母谷俗
呼為炭谷(宋敏求長安志)太乙谷在竹谷東太乙峰在炭谷
内太乙池在太乙峰下迤上有吕公洞黃龍洞又有
水湫太乙湫在太乙谷内一名南山湫初在平地一
日風雷移于山上下湫遂化為土(咸寧縣志)自乾湫既涸炭
谷之水遂著靈異歴代崇為太乙湫一名龍移湫今乾
湫在神禾原皇甫村東(城南記)澂源池一名太一湫其上
環以羣山雄偉秀特勢逼霄漢水廣可數丈深丈許錦
鱗浮游人莫敢觸鱗之大有二三尺者自昔禱雨咸在
于是其南即太一殿三官洞雷神洞俱在太一殿左
金華洞在山之最高處有積水人不能至(都穆記)龍
泉在太一山普光寺上無壊尊者談經有龍出聽故名
又謂之仰天池玉案峰在太乙峰東平齊如案古詩
云雲從玉案峰頭起雨自金華洞口来霧巖峯在玉
案峰東(咸寧縣志西按終南綿亘甚遠以其近者而言自石龞谷南如長安之豹林子午諸谷鄠之)
(雲際子房萬花鷄頭白雲將軍牛首諸山大頂凌霄羅漢三閣圭峰諸峰神水高冠太平曲谷黃栢烏桑)
(華陽皂谷直谷栗谷馬谷澇谷諸谷盩厔之清涼五福石樓黑鳳耐山安樂諸山太微諸峰五泉高山沈)
(嶺掃帚諸嶺甘谷耿谷赤谷牛谷檀谷田谷就谷飛昇西觀東觀團標黃谷韓谷芒谷虎谷駱谷強谷車)
(谷韋谷諸谷又西南接郿之太白山自石鱉谷東南如咸寧之郊谷土門羊谷小義大義白道諸谷藍田)
(之七盤蕢山嶢山全山王順玉山諸山輞谷石門庫谷采谷悟真藍谷倒回銅谷傾谷諸谷又東南接商)
(之秦嶺其終南之陽自秦嶺而西如鎮安之夢谷平頂長陵白崖石馬天書車輪考山栗園旬山諸山西)
(王都家圪陡賽秦諸嶺藴谷諸谷漢陰之六面石門横山馬蝗箭幹諸山瘦驢龍會魚洞諸嶺石泉之五)
(攢雲霧四方諸山天竹磨兒諸嶺迤西亦與洋之太白接合之皆終南也並詳見各縣)
太白山(在郿縣)
華西名山有嶽山(史記封禪書)武功縣有太一山又有嶽山
(裴駰集解)美陽縣有太白山(魏書地形志)武功縣太一山亦曰太
白山去長安二百里俗云武功太白去天三百山下軍
行不得鼓角鼓角則疾風暴雨至(水經注)山半有横雲如
瀑布則澍雨人常以為候語曰南山瀑布非朝即暮(周地)
(圖記)郿縣有太白山(隋書地理志)關内道名山曰太白(唐六典)天
寳八載太白山人李渾于金星洞見老人云有玉版符
命王鉷入山求得之(唐書王鉷傳)其地寒冰雪之積未嘗已
(柳宗元碑)侯道士居太白山苦寒霜雪常集雖夏五六月赫
日在上羣峰若焚我獨皓然玉聳(陸龜蒙送侯道士序)太白山在
郿縣東南四十里鍾西方金星之秀關中諸山莫高于
此其山巔高寒不生草木上有鐵鑄山神牌三曰大阿
福二阿福三阿福有湫池雖三伏亦凝冰山巔常有積
雪故以太白名關中遇旱則登山取湫然山既高寒登
者多死俗傳太白神能留人非也麓有鬼谷即鬼谷子
授蘇秦捭闔術處(三才圖會)太白山常積雪望之皎然上有
洞道書第十一洞天(潜確類書)
逹摩洞在縣東南四十里太白山下雲庵之後金時雲
庵和尚隱此明山人孫太初亦隱此洞刻逹摩像其石
剖之有松栢文人呼為栢朵石俗傳為逹摩傳法神光
處今洞北道傍有雲庵和尚塔銘(郿縣志)鍾吕坪在縣
東南五十里南山内小山不甚高而頂寬平俗傳鍾吕
傳道於此其相近有湯峪峪内有金錢石其形上大如
房屋下小如碾盤傍臨深淵用手搖之即動視之隱然
有金錢(鳳翔府志)三官池(按太白山舊圖在山麓稍東)自清湫廟(廟在縣東)
(二十五里)至此三十三里池水清澈禱雨者多取水于此以
山高不易到也大雪巖(按圖在三官池西南)自三官池上至此
二十里穿林涉潦有雷神洞再入有朝陽洞二仙橋龍
盤山西望香烟山為大士佛地萬笏山(按圖在大雪巖南)自
大雪巖上至此三十里初名石壘山以衆峰排矗如萬
笏改今名又過水七十餘處十里至石壘山頂一峰挺
秀拔萃羣峰之中名曰獨秀峰黑風嶺(按圖在獨秀峰東南)自
獨秀峰上至此十五里一名神會夭坡皆黃土自六月
朔至月終霧撤山顯曰開山其先後為霧雪所塞曰封
山山中狼虎虺蟒熊羆之屬最夥人罕至者松花坪
(按圖在黑風嶺西南)自黑風嶺上至此二十里蒼松數萬叢欝森
列登此坪甚險下有水簾洞景極佳二仙山(按圖在松花坪)
(西南)自松花坪至此二十里山有二石如人其下有下坂
寺又十里至望仙石救苦嶺(按圖在二仙山東南)自望仙石至
此二十里險峻益甚又十里至上坂寺人行亂石間䃕
确相錯又三里至寒風關神窪(按圖在救苦嶺西南)自寒風關
至此二十里皆直上如緣墻壁土人言太白常放異光
現神像或星光如斗大至此鳥獸草木甚稀境凛冽不
可處又三里至魔女嶺又三里至東天門冲天嶺(按圖)
(在神窪東南)自東天門上至此四里有雷神峽皆陡絶下視
多股栗分天嶺(按圖在冲天嶺西南)自冲天嶺至此五里西風
起則山東向陽頗熱山西面風雖大暑若祁寒一山之
間暄寒頓異故名孤魂窪(按圖在分天嶺西)自分天嶺至此
五里徑既險峭風復凄寒人行嶺上風起必伏若起則
吹墮如葉矣更有觀雲海處極佳宇宙茫然雲如叠絮
在海中窪之上有三山九牙十二重樓諸勝高插碧空
又十八里至二里關又里許至金鎖關鳥獸草木絶無
矣山勢森羅石貌有若人拱立者行相揖者坐相戲者
竒獸卧者鼎彛列者大太白池(按圖在孤魂窪西南)自金鎖關
至此里許池廣三十餘畝清鑒毛髮無寸草點塵亦無
他水族惟龍潜焉池面常放五色光萬字光夀字光珠
光油光各肖其𩔖人虔叩則應否則無池為雲霧籠罩
不常見曰封池禱而後見曰開池餘六池皆然雷神
池(按圖在大太白池東南)自大太白池上至此三里池在洞中有
亘古凝冰洞上有石塔名觀星樓又有龍鳳二小池
二太白池(按圖在大太白池西南)自大太白池過稻地窪至此十
里池大數畝又五里至三太白池大亦數畝其傍不可
久憩久則雷電疾至玉皇池(按圖在大太白池東南)自三太白
池至此十里大二十餘畝其東為龍門有龍可見又上
有走馬嶺相傳為山神乘馬處石上蹄跡宛然佛池
(按圖在玉皇池西)自玉皇池至此十里大數畝又五里有三清
池池傍金背枇杷甚多擷其葉可療百病諸池皆神所
司凡禱者以黃楮投之誠則楮沉若有掣入者否則楮
浮自清湫廟上至三清池共計二百九十里(賈鉝太白山禱雨記)
武功山在太白山南即古垂山今呼為嶅山(賈志)武功縣
東有垂山古文以為惇物(漢書地理志)武功縣有武功山(九域)
(志)太白武功二山在郿縣蓋舊武功縣地(雍大記)楓木
凹即武功東界自凹十五里許至迎仙橋橋北為圖坪
庵一名小桃源又十五里有葛仙壇白鶴峰在葛仙
壇上雲雨皆出其下白鶴仙居之武功水發源其巔相
傳為葛仙煉丹池雷崖在煉丹池西北遊者必絙掖
而升人或䙝之即迅霆霾曀故名雷崖上有數十洞恍
惚有人居其中可望而不可即蓋葛仙藏書處又其阻
有齊雲山山徑亦澁惟獵者時入焉(三才圖會)
瓦窰山在太白山西其相近有駝羊峰(郿縣志)
四嘴山在太白山北其上有仰天池(鳳翔府志)山巒若叠障
迤邐凌高比登太白峰則俯瞰若岡阜矣(郿縣志之按太白山陽)
(為洋縣境如洋縣之石柱青山神明琉璃寒泉宋軍華陽福仁女冠金紫三嶺南岐諸山合之皆太白也)
(詳見洋縣)
程大昌雍錄曰西域傳云于闐南山東出金城與漢
南山屬數千里未嘗間斷故李吉甫在元和間核關
中終南山所歷而著諸郡縣自鄠郿武功以至長
安萬年每縣皆著終南又曰終南既高且廣多産
百物故禹貢曰終南惇物也不當别有一山名惇
物也武功縣有太一山垂山漢志引古文而曰太
一者終南也垂山者惇物也則是各為一山不知
其何所本王應麟通釋曰西京賦以終南太一並
列唐六典又以終南太白並列明非一山蓋終南
南山之總名太一太白此山之别號胡渭禹貢錐
指曰古終南止于盩厔自秦徙都于汧國人作詩
以終南起興終南遠接岍岐蓋自此始漢人又以
都南之山為秦嶺而終南則以武功之太一當之
殊不可曉按西征賦注太一明與終南别山竊意
太一垂山皆禹貢之惇物後人改名離為二山耳
蓋垂山即太一之北峰也後人又以太一之南為
武功其北為太白在禹貢則總為惇物郭景純所
謂一實數名者也雍錄謂不當别有一山名惇物
此臆說也雍錄又曰古圖志無言太白即為太一
者萬年縣炭谷有太一祠始可命為太一而非武
功之太白矣古文謂武功之終南即太一是殆誤
認而世人莫或正之耳馬理通志亦曰太一者猶
曰天下第一山也今考太乙谷西名五臺山者即
太一山也南山秀麗惟此為最夫谷為太乙則山
為太一無疑矣按諸說紛紛皆由人多信今疑古
致成聚訟竊謂班固秦人寧不知終南之密邇京
兆而必遠以屬之扶風且以杜酈諸人之博核亦
貿然皆沿其誤也哉蓋終南一山綿亘雖遠而郿
之太白武功獨為峻絶故古有去天三百之諺今
觀終南他處崇巖絶巘不可勝數然猶為人跡所
可至惟太白四時積雪最為高寒由來罕窮其巔
意漢志以為在武功者不過舉最高者以為指名
蓋謂太一本屬終南而非謂終南之果專于太一
也即今以終南系之西安又安得謂終南專屬西
安哉又武功即垂山古文之惇物今之所謂嶅山
也雍錄為終南即惇物固屬臆斷而錐指謂太一
即垂山亦非確論至若咸寧縣南之五臺有太乙
峰太乙谷太乙池皆以古有太乙祠得名即以此
命為太一山亦無不可但以漢志之太一即指此
則亦曲說耳因終南為秦域重望故特援引衆說
附辨於此俟博識者考焉又按終南一山首聯
羌隴尾蟠商洛左渭右漢挾二水以分流北雍南
梁為兩州之界劃九嵕岐梁拱揖於其後太華讙
舉聳矗於其東兼以䋫道潛通楚豫蝕中直達梁
洋灙駱懸車襃斜綰轂類皆由間道以出奇亦可
因地形以設險古以關中為天下之脊實以終南
為關中之脊也是以豐鎬卜宅文武肇興秦漢於
此定都隋唐因之奠鼎皆以其形勝之雄也然而
王氣所鍾不常厥邑昔人云在德不在險諒哉
龍門山(在韓城)
導河積石至于龍門(書經禹貢)山在河東之西界(孔傳)河
下龍門其流駛如竹箭駟馬追弗能及(慎子)龍門未
闢吕梁未鑿河出孟門之上(尸子)北登龍門九河之
磴(穆天子傳)龍門山在左馮翊夏陽縣北(漢書地理志)龍門
山其西在今韓城縣北其東在今蒲州龍門縣北
而河從其中流出(顔師古注)梁山北有龍門山大禹所
鑿通孟津河口廣八十步巖際鐫迹遺功尚存岸
上並有廟祠(魏土地記)河水南出龍門口昔大禹導河
積石疏決梁山謂斯處也(水經注)夏陽縣有龍門山
(魏書地理志)龍門水懸船而行兩傍有山水陸不通龜
魚集龍門下數千不得上上則為龍(三秦記)韓城縣
有龍門山(唐書地理志)龍門山在韓城縣北五十里此
河西之山東與壺口隔水相望(括地志)河水至此山
直下千仞其下湍瀾驚波如山如沸兩崖皆斷山
絶壁相對如門惟神龍可越故曰龍門(名山記)禹門
禹貢龍門也亦曰禹門渡兩山石立河出其中廣
百步世謂禹鑿(三才圖會)龍門山一名崶山形似筆架
又名筆架山上多紫荆又名紫荆山自麓達嶺約
五里自東徂西約十里(衞氏地圖記)龍門山即梁山别
麓其南俗呼禹王陵在大河中浮於水面望之如
沙渚然極衝激不能浸没人謂與河為消長非也
蓋禹鑿山時巨石墮中流沉凝固結成坵阜耳(韓城)
(縣志)龍門在韓城東北廣八十步袤九里三分兩岸
斷壁狀盡斧鑿高者千仞卑者數十百仞出龍門
有洲若陵陵咸礫石人云治梁為門之屑也(韓城縣舊志)
觀音洞在龍門山絶頂相傳霹靂一震山破崖開
觀音及諸羅漢石像自出因就洞築室洞口常有
雲氣覆之玉鏡巖在龍門山正東白石嶙峋上
凌霄漢河東百里外一望輒見之梯子崖迤槖
駞嶺西而北羊腸鳥道逕桑園坡老虎嘴又北里
許過攅灘攀崖而上石磴層折謂之梯子崖由龍
門登禹閣達金門以至相工坪後之石城率由是
道金門由龍門而上六七里又金門之右山半
有相工坪廣二丈餘長四丈餘片石臨河瑩潔可
愛相傳為大禹督工處鴿子堂在金門西岸半
山間削壁屹立懸崖横峙形如帷幔又髣髴梁欐
下有石窟廣可五丈高三倍仰攀無極俯臨無地
惟鴿鳥累百棲息其中可望而不可即俗呼為它
裏(衞氏地圖記)
胡渭禹貢錐指曰自後魏改漢河東皮氏縣曰
龍門縣而龍門之名遂被於東岸故顔師古謂
龍門山其西在今韓城縣北其東在今龍門縣
北宋改龍門縣曰河津縣縣西北二十五里有
龍門山蓋即壺口之南支古時東岸無龍門之
名也按禹貢龍門之在夏陽固已嘗考黃河大
勢自故勝州東北折而南行至韓城東北則又
折而西南以至華陰而龍門自梁山奮矗而來
適當其折處蓋與東岸諸山左右夾峙上承孟
門之險水道隘僅百步使其奔騰迅瀉之勢束
不得舒即今疏鑿之後尚復震盪湍悍悸心駭
目則未鑿之先又可想已斯固山川凝結之奇
以表神聖平成之績也登眺者念禹功而懷明
德不於此益信哉
嶓冢山(在寧羌)
導嶓冢至于荆山(書經禹貢)漾水出嶓冢在梁州(孔傳)嶓
冢之山漢水出焉而東流注於沔(山海經)嶓冢今在
武都氐道縣南(郭璞注)嶓冢有二一在天水一在漢
中寧羌漢水所出(吴任臣注)終南太一連岡乎嶓冢(張衡)
(西京賦)跨平原而連嶓冢(潘岳西征賦)漾水東源出武都
氐道縣漾山(華陽國志)漢中金牛縣嶓冡山禹導漾水
東流為漢水(通典)山南道名山曰嶓冢(唐六典)嶓冡以
東水皆東流嶓冡以西水皆西流故俗以嶓冡為
分水嶺(漢中記)嶓冡山在寧羌州北九十里其相連
者為漢王山(漢中府志)
五丁山在寧羌州東北四十里有峽曰金牛峽一
名五丁峽(賈志)秦獻美女於蜀王使五丁迎女見一
大蛇入山穴中五丁引蛇山崩五女皆上山化為
石(蜀王本記)秦惠王欲伐蜀而不知道作五石牛以金
置尾下言能屎金蜀王負力令五丁引之成道秦
尋路滅蜀因曰石牛道(水經注)金牛峽在沔縣西南
百七十里(雍大記)山下有通秦鄉古稱蜀道之
最險者峽南兩崖峙立懸兩大石東崖為石鼓
西崖為石鐘明弘治中知州張簡常修鑿之(寧羌)
(州志)
禹貢錐指曰山海經云漢水出鮒嵎山蓋嶓冡
之異名也本在漢中郡沔陽縣界後魏析沔縣
置嶓冡縣故地形志云其縣有嶓冡山隋改置
西縣故隋志云西縣有嶓冡山唐分置金牛縣
而山入其境故括地志云嶓冡在金牛縣東二
十八里後又分置三泉縣又省金牛入三泉故
寰宇記云嶓冡在三泉縣東宋升三泉縣為大
安軍又改建軍於西縣界復置三泉縣隸軍故
輿地紀勝引宋朝郡縣志云今之言漢水以西
縣之嶓冡為源後又省三泉入軍故地理通釋
云嶓冡在大安軍西元降軍為縣故大一統志
云漢水源出大安縣嶓冡山明初以其地改置
沔縣又於縣西南置寧羌衞又即衞置州故漢
中府志云嶓冡在寧羌州北九十里蓋此山本
在漢沔陽界西南接葭萌自後魏以來言山之
所在曰嶓冡曰西縣曰金牛曰三泉曰大安曰
寧羌地名六變而山則一皆在古梁州之域其
為禹貢之嶓冡無疑也按嶓冡背連氐道前接
葭萌東西兩漢界以分流梁益二州雄為阨塞
踞襃沔之上游當巴蜀之門戶故蘇氏有云大
散以南劍門以北中間幾及千里山谷糾紛險
阨相錯自古惟漢高出陳倉鄧艾走陰平深得
用兵之意蓋謂石牛道為秦蜀要害也言地利
者其亦究心於此哉
驪山(在臨潼)
驪山在新豐縣南(漢書地理志)麗戎之山一名藍田其
陰多金其陽多玉始皇貪其美名因而葬焉(水經注)
始皇使刑徒七十萬人作驪山北山石為磶(古史考)
長安東則驪山西則白鹿原北望雲陽悉見山阜
之形而恒若雲霧之中(述征記)驪山在長安東北三
十里(三輔故事)開元元年講武於驪山(唐書玄宗本紀)驪山在
昭應縣東南二里温湯出山下(寰宇記)驪山之陽即
藍田山(括地志)始皇作閣道至驪山八十里人行橋
上車行橋下今石柱猶存(三秦記)天寶元年更驪山
曰會昌山七載又改曰昭應山(長安志)女媧繼興於
麗長安志云驪山有女媧治處又云藍田谷次北
有女媧氏谷三皇舊居之所即驪山也(路史)臨潼縣
有驪山(金史地理志)山在縣南里許綿亘而東五十餘
里又水經注云冷水出胏浮山蓋驪山連麓而異
名也舊志云胏浮山蓋驪山東之支麓(臨潼縣志)
温湯在縣南百十步驪山西北(雍勝略西按湯在山下東嶺皆由)
(此升又温湯詳見古蹟)
東繡嶺在驪山右(雍大記)當時林木花卉之盛類錦
繡然故名(明都穆驪山記)金砂洞在縣南長生殿南(縣志)
驪山有金砂洞(楊妃外傳)玉蕊峰在東繡嶺東(縣志)驪
山有玉蕊峰(楊妃外傳)金斧山在驪山東麓别峰石
罅中有斧金色以杖抵之則動取之則不能出(馬志)
金斧山在縣東南二十五里(縣志)石甕谷在縣東
五里南山半腹有石甕寺(雍勝略)石甕谷有懸泉激
石成臼似甕形因以谷名名寺(西京道里記)石甕谷在
東繡嶺左谷中盡植蘭蕙亦謂之芝蘭谷其上即
石魚巖(縣志)石魚巖下有天然石甕以貯飛泉故
玄宗以為寺名寺僧於上層飛樓中懸轆轤斜引
修綆長二百餘尺以汲甕泉出紅樓高樹之杪(津陽)
(門詩注)飛泉在石甕谷中其水瀑瀉噴激如飛(馬志)
風谷在縣東南五里即石甕之右澗(縣志)艾葉溝
在驪山東南十二里其中有蟒石走馬嶺在驪
山東南二十七里其嶺平坦可乘馬故名(縣志)
西繡嶺在驪山左(雍大記)嶺上二里即老君殿飲
鹿槽在嶺西南今涸(明都穆驪山記)長生殿山城内多馴
鹿飲澗水因號鹿飲泉(潛確類書)丹霞泉在老君殿
前飲濟泉在殿西南即潼水牡丹溝在驪山
西兩岸盡植牡丹至今猶存(馬志)燕子龕在降聖觀
南石駱駝峰在西繡嶺西(縣志)坑儒谷在縣西
南五里或曰縣西二十里有活坑即坑儒處(縣冊)始
皇以驪山温處令人冬月種瓜招天下儒者議之
各說不同因發機陷之唐明皇改為旌儒鄉立旌
儒廟(寰宇記)温湯西南三里有馬谷谷之西岸有坑
相傳為坑儒處(顔師古漢書注)磑子谷在縣西南七里
(長安志)蟾井在白鹿觀中有一金色蝦蟇三足賀
蘭先生見之曰此肉芝也烹而食之白日飛昇(拾遺)
(記)鳳凰原在縣西南十五里(縣志)昭應縣有清虛
原即鳳凰原(唐書地理志)鳳凰原驪山别麓也後漢延
光三年鳳凰集新豐西亭即此原(雍勝略)鸚鵡谷
在縣西南二十里一名韓峪溝(縣志)武德元年七月
新豐鸚鵡谷水清代傳云此水清天下平開皇初
暫清尋濁至是復清(唐書五行志)昭應縣有幽棲谷即
鸚鵡谷(唐書地理志)韋嗣立營别第於驪山鳳凰原鸚
鵡谷帝親臨幸封逍遥公名所居曰清虛原逍遥
谷(翰林志)
按驪山崇峻不如太華綿亘不如終南幽異不
如太白竒險不如龍門然而三皇傳為舊居媧
聖紀其出治則亦神靈之蹟也且自周秦漢唐
以來以其密邇郊畿代多遊幸離宫别館既入
遺編繡嶺温湯皆成佳境至若南阜烽臺北山
石磶甕寺蕊峰之標名琴壘香船之鬭巧遊客
留連往事騷人憑弔遺蹤非徒一邑之勝觀抑
亦千秋之烱鑒也故並附列諸山考之後焉
黃河(自府谷至潼關)
黑水西河惟雍州導河積石至于龍門南至于華陰
(書經禹貢)雍州東據河龍門之河在冀州西(孔傳)河從積石北
行又東乃南行至於龍門計應三千餘里(孔疏)河水又南
逕西河圁陽縣東(今神木縣)又南逕離石縣西(今永寧川)又南逕
土軍縣西(今石樓縣)又南逕上郡高奴縣東(今膚施縣)又南逕河
東北屈縣西(今吉州)有孟門山又南過皮氏縣西(今河津縣)又
南出龍門口又南逕梁山原東(在今韓城)又南過汾陰縣西
(今榮河縣)又逕郃陽城東又南逕陶城西(今臨晉縣)又南過蒲坂
縣西(今蒲州)又南逕雷首山西又南至華陰潼關歴船司
空與渭水會(水經注)西河東與冀分界自故勝州東北折
而南西經府谷神木又西南經葭州吳堡又南經綏德
清澗延川延長又東南經宜川又南經韓城郃陽朝邑
以至於華陰與豫接界河行凡一千七百餘里(禹貢錐指按)
(黃河今不經延長境)
按河水自寧夏出塞垣東行經三受降城為河套至
故勝州東北折而南流入塞垣為府谷東境逕太子
灘唐家滙黃甫川自塞外牛武城来南流入之又西
南清水川自塞外来合石山子溝逕清水堡東而南
流入之又西南為天橋峽兩岸懸崖攅合河流甚狹
隆冬則積冰凝而成橋亦謂之冰橋峽
河水又西南逕府谷縣東南百步(東岸為山西河曲縣保德州)孤
山川(一名九股水)源出塞外九源合流入塞逕孤山堡西
右合桑家溝水又左合木瓜口水東南流入之又石
馬川自萬家墩南流入之又西南至盤塘渡入神木
界
河水又西南逕神木縣東南百二十里(東岸為興縣)曰沙
峁頭屈野河入焉屈野河源出塞外右合老龍泉
水叉逕筆架山東右合芹河水又逕縣西南泗滄河
自永興堡来西南流入之又柏油河自塞外流入逕
柏油堡合關王峁水東南流入之又柏林河自柏林
堡東南流入之又東南入於河河水又西南至棗峪
溝入葭州界逕萬戶峪南彌勒河東南注之又西南
秃尾河入焉秃尾河(即漢志之圜水水經注之圁水)自建安堡北
塞外流入又東南逕高家堡西永利河自柏林堡西
合水掌兒水西南流入之又蒺藜川自建安堡東南
流入之又東南逕虎頭峁開光川逕三角城東南流
入之又東南入於河河水又稍折而南行寧河東南
注之
河水又南為紅石灘逕葭州東一里(東岸為臨縣)至卧龍
灣葭蘆川入焉葭蘆川(即水經注之諸次水一名沙河)自塞外来
出榆林東之常樂雙山二堡間合宋家河水又合車
道溝水又逕建安堡南右合關家川水又右合真鄉
川水又南逕通秦砦右合五女川水又東南流逕州
南而東入河河水又南神泉水東流入之又南烏龍
河東流入之又南逕浮圖峪黑水坑水自米脂来東
南流入之又南至螅蜊峪入吳堡界又南逕桃花莊
東水灘溝水東流入之
河水又南為停仙坪又逕吳堡縣東一里(東岸為永寧州)相
公泉水逕縣南東流入之河水又稍折而西南落楊
溝水東南流入之又西南清河溝水東南流入之又
南至康家塔入綏德界
河水又南逕綏德州東百二十里(東岸為寧鄉縣)又南至界
首渡入清澗界逕白草原無定河入焉無定河(即水)
(經注之奢延水一名滉忽都河)源出龍州堡南宜家畔合靖邊城西
之紅柳河城東之荍麥河水東流出塞至懷遠縣之
清平堡東北又入邊墻右合清平水柳兒泉狄青原
諸水又東逕威武堡北合海棠河水又東逕懷遠縣
北復出塞合塞外之圁水(說見懷遠縣)及打狼河石窯川
水(即晉書之黑水)至波羅堡北復入而東南流黑木頭溝水
東流會之又逕響水堡東東南入榆林界又逕魚河
堡西榆林之西河(即漢書之帝原水一名榆溪)左合獐河右合芹
河又左納城南鍾家溝水又左納劉指揮河水又右
納柳河水又左納三岔川水又南逕魚河堡西合於
無定河又南逕鎮川堡西入米脂界背于川自葭州
西南流入之又南逕米脂縣西城南之米脂水合城
西之飲馬河流入之又東南逕高和尚砭入綏德界
又東南逕州西北大理河(即水經注之平水)自懷遠縣合小
理河又逕米脂東流入之又東南逕朔方臺南綏德
州北懷寧河(即水經注之走馬水)自安定縣東流逕清澗合黑
水河又東北流逕州東入之又東南逕鳳凰山南左
合滿堂川水又逕清澗縣東北右納白家河水又東
南至新關渡入于河
河水又南逕清澗縣東百二十里(東岸為石樓縣)又南為老
牛灘至張家山入延川界
河水又南逕延川縣東七十里(東岸為永和縣)又南逕延水
關秀延水入焉秀延水(即山海經之辱水一名吐延水)源出安塞
縣北王家掌東流入安定境右合麻兒河水又左合
于坌川黑牛川水又東逕安定縣北又東右合李家
川左合革班堡川諸水又東逕古丹頭城南入清澗
界西河水自官山流至縣西入之又逕清澗縣南東
河自吐谷嶺合苜蓿嶺党家崾二水西南入之又永
平川自安定縣来逕延川縣北合白津川東南流入
之又東南站川水自禪梯嶺東流入之又東南逕延
川縣東縣南之南河東流入之又交口川自延長界
東流入之又東南入於河河水又南為澗灘逕清水
關入宜川界濯筋河入焉濯筋河(即古區水水經注一名清水)
源出安塞縣北蘆關嶺東南流逕安塞縣西入膚施
界西川水(一名杏子河)自靖邊縣東南流逕保安縣東安
塞縣西又東南入膚施界右合金明川水(即水經注之龍尾水)
東入于濯筋河濯筋河又東南逕膚施縣東南河(亦名)
(杏子河)自野猪峽来合牡丹川水東北流入之又東逕
清涼山南左得牧龍川水又東左得烏耶谷水又東
逕豐林鎮南清化河源出安定縣之鴉鴿嶺為潘陵
川右合雷公川水南流入之又東南入延長界逕九
連山北關子口川東流入之又東逕延長縣南城東
河南流入之又安溝河東流入之又東南入於河河
水又南歴石溞逕孟門山汾川水(即水經注之黑水寰宇記之庫利川)
自甘泉縣麻洞東南流合馬市川又東南逕臨真鎮
南庫利山北又東入於河
河水又南逕宜川縣東百里(東岸為大寧縣吉州鄉寧縣)丹陽水
入焉丹陽水(即水經注之丹水)源出洛川界東北流逕縣
境右合赤石川又逕宜川縣東北左合銀川水(一名西川)
(水)又折而東左合仕望川水又東至蟒頭山入於河
河水又南白水川東北流注之又南河清川東北流
注之又南至流源頭入韓城界逕龍門山河道甚狹
稍折而西南冶尸川(一名錯開河)東流入之又南至龍門
渡中流有高阜俗呼禹王墳又南逕開化寺盤水(即水)
(經注之暢谷水)合文水東流入之又南谷水東流入之
河水又南逕韓城縣東十五里(東岸為河津縣榮河縣)又南澽
水合芝水入焉澽水(即水經注之崌谷水)源出麻線嶺東流
為白馬潭右受離水左受峪水洫水又逕縣城西轉
而南流右受澗水□水潦水澮水又南芝水(即水經注之陶)
(渠水)源出香山東南流左得潗水右得澻水又左得沆
水又東逕芝川鎮南司馬子長祠北與澽水合流南
入於河河水又南入郃陽界百良河東南流入之又
南橋頭河(即水經注之徐水)自梁山東峪東南流入之
河水又南逕郃陽縣東四十里(東岸為臨晉縣)又南逕飛浮
山至洿峪村入朝邑界洽河(即水經注之瀵水一名金水河)自梁山
西峪来逕郃陽城南東南流入之
河水又南逕朝邑縣東七里之大慶關(其東二十里有舊大慶關)
(為黃河故道接永濟縣界)又南逕趙渡鎮東與洛水會(洛水舊入渭今改流)
(入河别見圖考)又南逕望仙觀東與渭水會(别見圖考)入華陰潼
關界
河水又折而東行逕華陰縣東北四十里潼關縣北
一里楊家河自城西入之又潼河(即水經注之灌水)自華陰
界来合嵩岔峪水穿城北流入之中流有石屹然曰
砥柱石又源望溝水自城東而北流入之是為河曲
入於豫境(南岸為河南閿鄉縣北岸為永濟縣)
渭水(自隴州至華陰)
導渭自鳥鼠同穴東會于灃又東會于涇又東過漆沮
入于河(書經禹貢)隴西首陽西南有鳥鼠同穴山渭水所出
至京兆北船司空縣入河過郡四行千八百七十里(孔疏)
(陰首陽今屬渭源船司空今屬華過郡四隴西扶風京兆馮翊也)鳥鼠同穴之山渭水
出焉而東流注於河(山海經)雍州其浸渭洛(周禮職方氏)渭水
秦大川也(洪範五行傳)渭水東南出石門度小隴山逕南由
縣南(在隴州)又東逕陳倉縣南(在寳鷄)又東逕郿縣故城南
又東逕武功縣北(在郿縣)又東逕美陽縣南(在扶風)又東逕
槐里縣南(在興平)又東北逕渭城南(在咸陽)又東逕長安城
北又東逕霸陵縣北(在咸寧)又東與高陵分水又東逕鄣
縣西(在臨潼)又逕新豐故城北(在臨潼)又東逕下邽縣故城
北(在渭南)又東逕巒都城北(在華州)又東逕鄭縣故城北(在華)
(州)又東逕平舒城北(在華陰)又東逕華陰縣北又東逕定
城北(在華陰)又東入於河(水經注)關内道大川曰渭水(唐六典)
按渭水源出臨洮渭源縣西鳥鼠山東流(逕隴西通渭寧遠伏)
(羌泰安秦州清水)入隴州界又東逕金門山兩山夾峙渭水
出其中即酈注所謂石門也
渭水又東逕隴州南百四十里又東入寳鷄界長蛇
川(即古楚水)東南流入之又東逕八弓山北塔河(即水經注之扞)
(水)自大散嶺北流入之又東流玉澗水自縣西而南
流入之
渭水又東逕寳雞縣南一里清澗水自煎茶坪東北
流入之又東金陵河自隴州来逕縣北之陵原東南
流入之又東清水河(即水經注之陳倉水)自石鼓山北流入之
又東汧水會焉汧水源出隴州之隴山東南流合
關山河又東南右得蒲峪水(即古弦蒲藪)又東逕隴州城
南州北之北河合温泉水東南注之為魚龍川又白
龍泉東北流入之又八渡河東北流入之(即水經注所謂一水)
(發南山西側者也辨見隴州)又東至川口舖入汧陽界草壁峪溪
自石魚溝南流入之又東暉川河南流入之又東東
江河(一名諸施溝水)南流入之汧水又東逕汧陽縣南天池
溝水逕縣東而南流入之又東為大小石門澗口河
南流入之又東南逕鳳翔縣西界又東南入寳鷄界
至邸店入於渭渭水又東馬峪河北流入之又東洛
谷水(即水經注之綏陽溪水)北流入之又東逕磻溪宫北伐魚
河北流入之又東箕谷水北流入之又東磻溪水(一名)
(璜水)北流入之又東至朱家灘入岐山界
渭水又東逕岐山縣南四十里白玉溝水自五丈原
北流入之又東至桃源村入郿縣界斜谷水(一名石頭河一)
(名桃川)自太白峽来逕斜谷關西合青峰澗朱石澗水
北流入之又東清水河上承斜水枝津逕馬鞍山循
紅崖頭東北流入之
渭水又東逕郿縣北三里乾溝河(一名五谷水)合磨石谷
井索谷萬戶谷桐谷駱谷五谷之水北流逕吕布城
西又有蒼龍谷水西合斜水枝津之磨渠河流逕縣
北又至縣東合於乾溝河又北流入於渭渭水又東
赤谷水源出太白湫之瀑布泉分為三派一為洪溝
河其東為教坊河又東為清湫河右納白馬池之黑
谷水皆北流入於渭渭水又東山河水(一名槐芽泉)逕槐
芽鎮北流入之又東湯谷河(即水經注之温泉)逕故鳳泉宫
北流入之又東至清化鎮入盩厔界(其北為武功興平界)韋谷
水合大振谷水鳳凰泉水北流入之又東強谷水合
稻谷水北流入之
渭水又東逕武功縣南三十五里盩厔縣北五里雍
水来會焉雍水源出鳳翔西北之雍山又東南流
逕縣南三良冡南東湖水自縣東而南流入之又東
塔寺河(即水經注之左陽水)合鄧公泉鳳凰泉水東南流入之
又東横水河(即水經注之小横水一名杜陽川一名潢河)合麟遊之漆岐
二水逕横水鎮東南流入岐山界北受周公廟之潤
德泉水又北受南寺溝水逕岐山縣南至交河合於
雍水雍水又東左受魯班溝龍尾溝麻葉溝諸水(按寰)
(宇記湋水源出縣東北六里湋谷則湋乃入雍之水其流較雍為甚小疑即魯班溝諸水乃今皆以雍水)
(目為湋水矣)又東逕扶風縣南畤溝河(一云即漆水)自縣東而
東南流入之又東美水合泰川水逕浪店東南流入
之又東逕班固墓南馬超廟北入武功界逕武功縣
姜嫄墓南與武亭川合武亭川(即水經注之杜水一名大横水)源
出麟遊招賢鎮杜山東南流逕屏山南左受西海口
水又逕唐九成宫南右受清水河水(即水經注之二坑水)又左
受五龍泉水又東逕麟遊縣南又東澄水(即水經注之鄕谷水)
合嶺西河四郎廟峽内諸水東南流入之又東逕石
臼山右得史家河水又左得尉遲澗水又東南逕乾
州西又南入武功界漠谷水(即水經注之莢水一名夾道水)源出永
夀麻亭嶺南流逕乾州西北之龍塘右合錦川河又
南流至武功縣東北合於武亭川又南逕縣南合於
雍水雍水又東南合於渭(自汧以東歴鳳岐扶武四邑諸水無徑逹於渭者以)
(雍為宗也)渭水又東駱谷水(一名沙河)合新口谷水東北流逕
縣南漢丁公墓南又屈逕縣東入之又東黑水河(即水)
(經注之芒水)源出芒谷東北流分為三派西曰盧家河東
曰泥河又東為黑河合就谷水並東北入於渭渭水
又東田谷水合聞仙谷東觀谷諸水北流入之又東
赤谷水(即水經注之漏水)合牛谷檀谷諸水北流入之
渭水又東逕興平縣南二十里又東耿谷水(一名白馬河)
逕臨川寺北流入之又東甘谷水分為二支其西支
為沙河其東支為瑞福河並北流入之渭水又東至
田阜村渡入咸陽界
渭水又東逕鄠縣北三十里澇水自南山來左得渼
陂胡公泉水又右合吕公河水北流入之又東化羊
谷水(一名泥渠水)北流入之
渭水又東逕咸陽縣南一里又東灃水入焉灃水
源出鄠縣之豐谷合高冠太平諸谷水北流交河(即水)
(經注之沈水一名潏河)自咸寧長安納終南諸谷之水西北流
合樊川御宿及鎬水諸水西流合于灃水灃水又北
流右納聖女泉(即古滮池水)逕三里橋入于渭渭水又東
至澗灘舖入長安界又東逕三橋鎮北皂河(即漕河)上
承潏水枝津逕丈八溝西南流入之
渭水又東逕西安府長安咸寧二縣北三十里又東
灞水合滻水入焉灞水(即古滋水)源出藍田縣東南之
秦嶺西北流右得銅谷傾谷水又左得劉峪水(即古青泥)
(水)又左得藍谷水(一名清水)又右納白馬谷水(一名土膠河)又
西南逕藍田縣南輞川水(即水經注之渥水)自南山来合蓼
子澗水北流入之又西北循白鹿原東右得渏水又
右得注水又右得沙河水又右得紅河水又西北與
滻水合滻水(即漢志之沂水)源出藍田之南山為荆溪狗
枷二水之下流合荆峪廣峪採峪石門庫峪諸水北
流循白鹿原西逕咸寧縣東合于灞水又北流會于
渭渭水又東入高陵界至上馬渡涇水會焉(别見圖考)
渭水又東逕高陵縣南十里又循奉政原南東入臨
潼界水碓河北流入之又東石澗河(一名冷水河)北流入
之
渭水又東逕臨潼縣北十五里縣西之潼河(即飲濟泉)與
縣東之臨河至縣北合流入之又東陰槃河北流入
之又東新豐河(即水經注之魚池水)北流入之又東戲水北流
入之又東至交口渡漆沮来會焉漆水源出同官
縣之北高山西南流合銅官川又左受雄同川水又
西南右受雷平川水又南流逕耀州東五臺山西又
至州南與沮水合沮水源出中部縣西北子午嶺
南流逕宜君縣西左受姚渠川為宜君水又南入耀
州界受鄭川水又過唐家店受大峪河水又南過耙
樓山受紙房河水又南受姚谷河石嘴河府西河水
又南入同官境受吕村河水又西南受沙羅水又南
復入州境受胡思泉水又逕耀州城西南循西乳山
受梁家泉水又東南與漆水會為石川河又南出鸛
鵲谷入富平界(漆沮故道自富平西南又逕白水南而東注于洛故古人多以洛水為漆)
(沮自鄭渠堙廢漆沮自富平斷絶不復入洛)澗谷河(一名趙氏河一名金定河)亦自耀
州流来逕盤龍原東南流入之漆沮水又折而東流
逕富平縣南荆山之陰至斷原口入臨潼界澤多泉
(即水經注之澤泉水)合温泉水自富平縣北東南流入之又南
至相橋鎮與清谷水合清谷水(即水經注之清水)源出三
水縣之石門山東南流逕耀州西合環河水又東南
逕涇陽縣北又東南逕三原縣西北辛管滙與冶谷
水合冶谷水(一名淳化河)源出淳化縣北蝎子掌山南
流逕鉤弋夫人墓東右納甘泉水又左納馬跑泉水
又南逕縣東南右納葫蘆河水又東南逕石橋鎮左
納米倉溝水又東南出冶谷口逕涇陽縣西北又東
南至三原界與清谷水合清谷水又折而東穿三原
縣兩城之間又東南逕高陵縣北又至臨潼縣北合
于漆沮水漆沮水又南至交口渡合于渭渭水又東
冷水(一名零水一名百丈水)自渭南界西北流合白庄溝水又
合三岔河水北流至縣境入之渭水又東至方家渡
入渭南界杜化谷水北流入之
渭水又東逕渭南縣北四里湭水(即水經注之首水)源出石
鼓山北流南納小峪大峪清水河諸水流逕縣西又
逕縣北入之又東明光峪水北流入之又東西陽水
北流入之又東陽水北流入之又東至大漲村入華
州界大赤水(即水經注之竹水寰宇記之箭谷水)源出箭峪嶺合羊峪
黑掌峪葫蘆峪諸水北流入之又東小赤水(即山海經之灌)
(水)源出石脆山合喬峪水(即水經注之禺水)又合漁村川水
短嶺水北流入之又東西石橋水(見水經注)合赤隄谷水
逕禹王廟東而北流入之又東西溪水(一名小曲江)自州
西而北流至州北合城東之太平橋水流入之
渭水又東逕華州少華山北又東羅紋橋水(即小敷峪水)
北流入之又稍東北移山潭水自白厓湖北流入之
又構峪水(即水經注之沈水一名石橋水)北流入之又東北入華陰
界方山谷水北流入之又東北逕洛村渡蔥谷水北
流入之又東敷水(見水經注)發源撾鼓潭百索潭北流至
灘子里入之又東良餘水(見水經注一名宣水)北流入之又東
黃酸水(見水經注一名干渠水)合車箱潭之仙谷水北流入之
渭水又東逕華陰縣太華山北西河(即水經注之長澗水一名清河)
源出太華山之瀑布泉西北流合縣南之小澗水(即竇)
(谷水)又合縣東南之大澗水(即黃龍潭水)又東北流至員庄
入于渭渭水又稍東南蒲谷澗水(即水經注之沙渠水)自朝陽
山西而北流入之又東靈應泉北流入之又東為寺
南渡靈峪水合水峪水(即水經注之泥泉水)逕楊橋舖楊太尉
墓西而北流入之渭水又東至三河口入于河(即禹貢渭)
(汭漢之船司空境易氏曰渭水出渭源縣至南由縣五百四十六里又三百二十里至岐山縣又二百七)
(十里至萬年縣又二百六十里至華陰縣又三十五里至永豐倉入河通計止一千四百三十一里較漢)
(志所云行千八百七十里少四百三十九里今按南由故縣在今隴州則是自隴州至永豐倉共行八百)
(八十五里也)
涇水(自長武至高陵)
涇屬渭汭(書經禹貢)數歴之山又西百五十里曰高山涇水
出焉而東流注于渭(山海經)涇水出安定朝那縣西笄頭
山東南經新平扶風至京兆高陵縣入渭(郭璞注平朝那今屬涼)
(縣新平今屬邠州)雍州其川涇汭(周禮職方氏)涇出涇陽(鄭注陽漢涇)
(亦屬今平涼)涇以渭濁湜湜其沚(詩經弼風)涇水出原州百泉縣
笄頭山東南(朱傳及百泉即漢朝那涇陽地)涇水一石其泥數斗(漢書)
(溝洫志)禹貢涇水出涇陽开頭山東南至陽陵入渭過郡
三行千六十里(漢書地理志定陽陵今屬高陵縣過郡三安扶風馮翊也)關内道
大川曰涇水(唐書地理志)
按涇水源出平涼府平涼縣西南笄頭山東南流(逕華)
(亭涇州)又東入長武界馬蓮河自寧州東南流入之
涇水又東逕長武縣北二十里泥水河亦自寧州流
入之又東逕停口鎮入邠州界黑水河(即古汭水一名宜禄川)
自長武縣南合靈臺河東流入之又東安化河北流
注之又東水簾河北流注之(一云即新平之漆水)又東洪龍河
北流注之(一云即過澗)
涇水又東逕邠州北三里南河水北流逕城東注之
(一云即皇澗)又勅脩川自三水縣合支唐川西南流入之
又梁渠川西南流入之(按三水志梁渠川即皇澗支唐川即過澗以地勢考之皇)
(過二澗去芮鞫不遠當以在邠州者為是而古水經又以大陵小陵水當之則支唐諸水自徵寧来似亦)
(可據姑缺以俟考)又東南汃水入焉汃水(一名師水一名三水河)源
出宜君界之競窩山西南流合石門山之連家河又
北受東澗河水又逕三水縣南左受稍泉水又左受
玉泉水又右受城西之西溪河水又右受温涼河水
又左受蒼耳溝水又西南入于涇涇水又東南太峪
河源出永夀縣之分水嶺東北流注之又東南流為
九曲入淳化界七里川(一名姜嫄河)源出三水縣之石門
山左合小峽溝水又左合五龍谷水南流注之又通
潤溝水南流注之
涇水又東南逕淳化縣南三十里出九嵕仲山之間
謂之谷口入醴泉界甘河自永夀乾州流来左受石
泉谷水又東逕醴泉縣北左受白水谷波水谷豆盧
谷巴谷諸水又右受泥河水又左受巖谷河水至涇
泔渡入于涇
涇水又東南逕醴泉縣東北五十里又東南入涇陽
界
涇水又折而東行逕涇陽縣南七里又東至永樂鎮
入高陵界又東逕毘沙鎮南鹿苑原北
涇水又東南逕高陵縣西南二十里至上馬渡合于
渭
洛水(自保安至朝邑)
白於之山洛水出于其陽而東流注于渭(山海經)雍州其
浸渭洛(周禮職方氏)洛出懷德(鄭注富懷德今屬平)洛出懷德者此
洛即詩云瞻彼洛矣者也與禹貢導洛自熊耳者别(賈疏)
瞻彼洛矣維水泱泱(詩經小雅)洛宗周溉浸水也(毛傳)周幽王
時三川震(周語)三川涇渭洛也(韋昭注)築長城自鄭濱洛以
東至上郡(史記魏世家)晉灼曰洛水在馮翊懷德縣東南入
渭又按水經云出上郡雕陰泰昌山過華陰入渭(索隱匈奴)
(傳注甘雕陰今屬泉)渭水又東逕華陰縣北洛水入焉(水經注)洛
水出洛源縣白於山東流至鄜州洛交縣又東南流至
京兆府雲陽縣東又逕同州澄城西北去富平之懷德
亦近(詩地理考州洛源今屬安化洛交今屬鄜雲陽今屬淳化)洛水自逕朝邑縣
西之朝坂又南自趙渡鎮歴華陰縣西北葫蘆灘入渭
明成化中洛水改流東過鎮南徑趨于河不復至華陰
入渭矣(禹貢錐指)
按洛水源出慶陽安化縣北白於山(禹貢錐指云慶陽志白於山在)
(合水縣北誤)東南流合白豹川水入保安界至金湯城瑠
璃廟水(亦名洛水)自定邊縣来合鉄鞭城水南流會之又
東南逕金鼎山吃莫河南流注之
洛水又東南逕保安縣西八十里又東南逕大小石
樓山周水自靖邊縣来左受阿姑泉三岔溝水又逕
保安縣西右受西陽溝紫馬溝左受空籠溝諸水南
流入之又東南至白家庄入安塞界
洛水又東南逕安塞縣西南百二十里至馬超洞入
甘泉界折而南流野豬峽水(一名北小河)左合阿伏斤水
逕大小勞山合龜川水西南注之
洛水又南逕甘泉縣西百步甘泉水自太和山東南
流注之又煖泉水西南注之又南逕雕陰山東清泉
水西南流注之又南至倒坐舖入鄜州界又南牛武
川西南注之又採銅川東南注之
洛水又南逕鄜州東百步又南右得火焰溝水又右
得葦谷水又右得沙飛溝水又南入雒川界
洛水又南逕雒川縣西七十里開撫川合廂西河自
縣西北流注之又南逕晉浩鎮入中部界至交口西
與華池水黑水合華池水出慶陽府合水縣東流
入鄜州逕直羅故城與黑水合又東南逕鄜州南合
會道河餘樂川水又西南逕葡萄寨與洛水會所謂
三川也洛水又左受仙宫河水又南與沮水枝津合
沮水源出徵寧界子午嶺分為二流其一自中部
宜君南流入耀州界(此入渭者)其一東南流為子午河合
寇家河水又東逕宜君縣北右合慈烏河及玉華川
纏帶谷水仍東入中部界環遶縣城西南東三面又
北合泥峪河為龍首川入于洛洛水又南黃梁河西
南流入之
洛水又南逕中部縣東三十五里又南右納宜君之
五交河水入宜君界左受聿津河水
洛水又南逕宜君縣東八十里又右受馮家河水又
折而東南逕秦山北至暗門入白水界鐵牛河自秦
山東流注之又東南孔走河(即古彭衙水)西南流入之
洛水又東南逕白水縣東三十里入澄城界左得玉
泉水又逕古王官城西長寧河(一名三娘子川)合雲門紅羅
二谷水又右合陰泉南流入之又東南逕分水嶺
洛水又南逕澄城縣西二十里入蒲城界白水河源
出同官之烏泥川東流入白水界左受白石河水又
東逕杜康墓南左得龍門溝虎頭溝水又東逕白水
縣南左得鳳凰溝鉗耳溝水又東至五龍山陰合于
洛洛水又南澄城之縣西河(即古酒泉一名甘泉)合隋公泉澂
泉洗腸泉搠槍泉水西南注之又南太峪河(一名撲地河)
自郃陽澄城西南流入之又温湯水西南流入之
洛水又南逕蒲城縣東四十里又南至晉王船舍入
同州界
洛水又折而東南逕同州南五里沙苑北又東至霸
城村入朝邑界
洛水又東南逕朝邑縣南五里又東南至趙渡鎮入
于河
南雒水(一作洛在雒南)
導洛自熊耳(書經禹貢)讙舉之山洛水出焉而流注于元扈
之水(山海經)禹貢洛水出冢嶺山東北至鞏入河(漢書地理志)
(冢嶺即讙舉山今名秦嶺)水出上洛縣讙舉山又東逕熊耳山(水經注)
洛字或作雒漢火行忌水故去水加隹(魚豢典略)
按雒水源出冢嶺山之洛水泉(洛水泉在渭南縣境去洛南縣界五里)
東南流為楊家河又十里為冀家河又五里地畫岔
水東流入之又東南左受階峪水經兩岔口東南流
經陽虚山南元扈山北至保安村構峪水南流注之
(水經注有丹水戶水乳水龍餘水並入于洛疑即地畫岔諸水也)又東南黑潭水(即山)
(海經之元扈水)東北流注之又東南經羚羊山北書堂山西
文峪川自華州界来南流注之
雒水又東南逕雒南縣北五里又東南石門川(即寰宇記)
(之魚難水)源出黃龍山右合麻坪河穿石門而南流注之
又東南至鍋底潭縣河入焉縣河(即水經注之武里水寰宇記之)
(清池川)其上源曰洗馬河右合秦王川水(一名黃柏川)又東
右合大渠小渠二水又東逕雒南縣南右得乾河水
(一名南川)又東右得□帶谷水(一名東川)又東北入于雒雒水
又屈曲東南流逕茶臼山北沙河水北流注之又東
逕鑽天嶺南葦坪河右合常水左合桑坪水南流入
之又東逕頁山北故縣川(即水經注之要水)逕拒陽故城東
北流入之又東南逕梁頭原扇車峪水自閿鄉界来
南流注之又靈泉水北流入之又東南逕大聖山南
西峪河自盧靈關来南流注之又八里乾澗水逕雲
顯山東北流注之又東南逕熊耳山北東入盧氏界
為豫境(計流雒南縣境三百二十里)
漢水(自寧羌至白河)
嶓冢導漾東流為漢(書經禹貢)泉始出山為漾水東南流為
沔水至漢中東流為漢水(孔傳)嶓冢之山漢水出焉東南
流注於沔(山海經)沔水出武都東南入江(漢書地理志)山海經
所謂漢出鮒嵎山也又東北合沮口同為漢水之源蓋
與沔合也沔水又東逕沔陽縣故城南(在沔縣)又東逕西
樂城北(在沔縣)又東逕萬石城下(在襃城)又東逕南鄭縣南
又東逕城固縣南又東逕魏興安陽縣南(在洋縣)又東逕
小城固南(在洋縣)又東逕直城南(在漢陰)又東逕晉昌郡之
寧都縣南(在漢陰)又東逕魏興郡廣城縣(在紫陽)又東逕西
城縣故城南(在興安州)又東逕錫縣(水經注境錫縣屬楚)漢中金牛
縣嶓冢山禹導漾水東流為漢水亦曰沔水(杜佑通典金牛今)
(屬寧羌)
按漢水出寧羌州北嶓冢山初名漾水導漾東流西
受五丁峽水又東大安河南流入之又東瀕倉河(一名)
(三泉水)自鐵佛舖来南流入之又東至金堆舖南入沔
縣界漾水又東至炭場寺玉帶河自寧羌州左合洄
水河又逕州北東北流左合白崖河東北流注之又
東蔡壩河南流注之又東沮水出鳳縣之紫柏山南
流合泉街水又南至沮口合漾為沔(水經注以沮水為漢之正源)
沔水又東桑園溝水北流入之又東白馬河(即水經注之濜)
(水)南流注之又東龍王溝水北流入之沔水又東經
沔縣城南又東舊州河(即水經注之度水)自百丈坡東南流
注之又東養家河(即水經注之容裘水)源出巴山左合黃壩河
東北流注之又東黃沙河(見水經注)南流注之又東至扭
項舖入襃城界華陽河南流注之
沔水又東逕襃城縣南二十四里又東至龍江舖入
南鄭界為漢水襃水會焉襃水(一名黑龍江)源出太白
山西之奥山為虢川水又西南流逕進口關入鳳縣
界為紫金水又西南右合車到河蒿壩河諸水又南
逕連雲棧西合武關河水又南逕鳳凰山東右合馬
道河水又南逕青橋驛右合青橋河水又南逕堡子
舖右合沙河冷水河水又南逕箕山雞頭關過襃城
縣東又南至縣界會于漢漢水折而少南又折而東
廉水源出巴山自襃城界来合馬鞍泉雙泉水東北
流入之
漢水又東逕漢中府南鄭縣南三里老渚河(即漢志之池水)
(水經注之獠子水)源出米倉山合冷水河紅花河北流注之
又東至安家渡入城固界又稍折而東南南沙河北
流注之(即水經注之盤余水)又文川水(即水經注之文水)合玉谷泉水
南流注之又黑水河南流注之
漢水又東逕城固縣南四里小沙河北流入之又東
逕漢王城南項王廟北入洋縣界壻水(即水經注之聽水一名智)
(鄉水)自太白山来合清溪水東南流注之又東溢水河
(即水經注之益水)南流注之又東小沙河東北流注之又苧
溪水東南注之又東灙水(見水經注)合鐵冶河(即水經注之洛谷水)
南流注之
漢水又東逕洋縣南二里又東貫溪河南流注之又
東大小龍溪(即輿地紀勝之龍涓水)南流注之又東逕龍亭山
蔡倫墓南酉水(見水經注)南流注之又東大沙河合東峪
河東北流注之漢水又折而東北金水河(即水經注之蘧蒢水)
(元和志之黃金水)南流注之又東北過黃金峽子午河入焉
子午河發源盩厔之秦嶺曰蒲河其東曰文水河
西曰椒溪河三水會于三河口為子午河又逕白沙
舖南流入漢漢水又折而東南至渭門鎮出峽入西
鄉界
漢水又東南逕西鄉縣東北百二十里洋河合木馬
河入焉洋河(即水經注之洋水)源出星子山東北流合七
十二渡水又左合撈旗河水又左合大竹河水又左
合楊家河水又左合西龍溪水又右合東龍溪水又
逕西鄉縣東與木馬河合木馬河(即輿地紀勝之馬源水)源
出巴山東北流左合私陀河水右合左西河水又東
北合□莒河水又左得三里河水又東逕西鄉縣南
受縣北之寺溪河水與洋河合又東北左受清涼川
水又左受神溪河水又右受高川水至茶溪鎮入于
漢漢水又東入石泉界左溪河南流注之又繒溪河
北流注之又東逕白虎石饒風河自洋縣之子午河
分流納蒲溪麻庄河昝家河水又左合大壩河珍珠
河水東南流入于漢
漢水又東逕石泉縣南五十步紅河南流逕縣東入
之又東逕蓮花石遲河(即水經注之直水一名池河)自鎮安南流
逕漢陰界又南逕縣境入之漢水又折而南行大小
柳溪水東流注之又東至漢陽坪入漢陰界又南富
水河東北流入之又大漲河南流入之
漢水又東逕漢陰縣南九十里屈曲東南流至馬家
營入紫陽界又逕漢王城南松河合閙河林本河西
南流入之又東南綿魚河合五郎白楊漆園三河之
水東南流入之又東南沔峪河西南流入之又逕陳
公巖折而東行至縣城西南之石梁灘任河入焉
任河自蜀之太平縣来東北流左得王瓜溪水又右
合東西灌河水(一作權河)又左合西鄉之渚河小石河水
又右納顯鐘溝左納瓦房溝水流入于漢
漢水又東逕紫陽縣城南右得龍洞溝水又右得紫
陽溝水又東東西汝河合而北流入之又東東西洞
河合而北流入之又東北至石門灘入興安界大道
河東北流入之又小道河東北流入之又蒿坪河自
紫陽来東南流入之又東五堰河南流入之又東易
家河南流入之又東嵐河(見水經注)自蜀之太平界流逕
平利界之化龍山合牙河水又至州境北流入之又
東吉河(即水經注之急溪九域志之吉水)亦自平利界来北流入之
又東月河入焉月河(即水經注之月川月一作越)源出漢陰西
之分水嶺東流右受仙溪河水又左受沐浴河水又
右受墩溪河水又東觀音河自馬蝗山南流入之又
東逕漢陰縣南右得板峪河水又左得池龍溝水又
右得盧峪溝水又右得鐵溪溝水又東鐘河自瘦驢
嶺来合青泥河逕雲門山西而南流入之又東右得
龍王溝水又右得蒲溪河水又東左得田禾溝水右
得花石河水又東左得雙乳溝水又東南流入州境
逕越嶺關至恒口舖東恒河合黑水河南流入之又
至秦郊舖東傅家河自王莽山来南流入之又東南
至州西北入于漢
漢水又東逕興安州北一里又東黃洋河自平利界
来右合灌溪河月溪河水北流入之又東神灘河合
琉璃溝水南流入之又東至二郎舖入洵陽界又東
閭河入焉閭河(閭一作驢即寰宇記之澗水)源出平利界之連
尖山北流金河水西流注之又神河水東流注之又
折而西北流與平利之冲河合冲河(一名界溪河)源出
楚之竹溪界合秋河松杉河水又左合太平河水又
右合石牛河水又右合連仙河水又北流至白土營
為壩河又北入洵陽境為孟家河右與閭河合又西
北右受平頂河水至閭河舖入于漢
漢水又東逕洵陽縣南百十步又東洵河入焉洵
河(即漢志之旬水)源出長安之秦嶺東南流左受孝義川水
又右受小任河水又右受大任河水又東南至兩河
關與乾祐河合乾祐河(即水經注之柞水)亦出咸寧之秦
嶺南流右得温水河水(即長安志之藴水)又南右得紙橋溝
水又南逕鎮安縣東右合鎮安河水(一名雲蓋川)又南入
洵陽界合洵河洵河又東南流右納麻坪河水又左
納冷水河水屈曲東南流逕洵陽縣北又逕縣東之
靈巖寺南入于漢漢水又東蜀河(即水經注之淯溪水)合西岔
河南流注之又東仙河自山陽来南流注之又東至
魚窩舖入白河界崩頭溝水北流入之又東冷水河
自楚之竹山界北流左合漫水河又左合馬庄河又
北右合小冷水河流注之又東麒麟溝水北流注之
又東麻虎溝水北流注之又東長春澗水合洞濱澗
水北流注之
漢水又東逕白河縣北三里又東為將軍石大小白
石河亦自竹山界来合而東北流右合厚子河水又
左得涼水澗白崖澗高名澗水又右合紅石河店子
溝水又左得清風澗水流入于漢漢水又東逕紗帽
山北沙溝水北流入之又東南入楚之鄖西界(易氏曰漾)
(水東流一百八十里經南鄭又七十二里至城固又三百里至興道又五百里至金州西城今興安州即)
(漢西城又自州至白河凡二百七十里合之得一千三百二十里)
西漢水(自略陽至寧羌)
西漢水出西縣嶓冡山南入廣漢白水東南至江州入
江(漢書地理志化西縣今屬秦州白水今屬四川昭縣江州今屬巴縣)西漢水東南逕
修城道南(在略陽)又東南于槃頭郡南(在略陽)與濁水合又
東逕武興城南(即略陽)又西南逕關城北(在寧羌)又西逕石
亭戍(屬廣元界水經注)秦州上邽縣嶓冡山西漢水所出經嘉
陵曰嘉陵江(杜氏通典秦上邽亦屬今州)西漢水在西和縣源出嶓
冡山此上邽之嶓冡在今秦州(禹貢錐指)
按嘉陵江(即漢志之西漢水)源出秦州嶓冡山東南流(逕西和禮)
(縣成縣)至略陽縣北與白水江合白水江(即水經注之濁水)
自徽縣来南流合故道水故道水(見水經注一名兩當水)源
出寳雞縣大散嶺之陽西南流逕鳳縣東黃花川南
流入之又安河水(即水經注之馬鞍山水)自馬鞍山西北流入
之
故道水又西逕鳳縣北一里又西小峪河(即水經注之北川水)
合秦州之紅崖河水西南流入之又逕單河舖入兩
當界又西南野羊河自鳳縣之紫柏山北流合東溝
河水又屈而西北流入之又西南至略陽界與白水
江合又西南青泥河南流入之又南與嘉陵江合嘉
陵江(俗名犀牛江辨見略陽縣)又南横現河東南流入之
嘉陵江又南逕略陽縣城西八渡河(即水經注之北谷水寰宇記名)
(黃坂水)源發三川西南流會城東之夾渠河(即水經注之東溪水)
又折而西流逕縣南入之又西南落索河東南流入
之又西南入寧羌界黑水河合老兵河西流入之又
西南逕陽平關西燕子河西流入之又廣平河(見水經注)
東南流入之又西南入蜀之廣元界
丹水(自商州至商南)
堯有丹水之戰以服南蠻(吕氏春秋)堯五十八年放子朱于
丹水(竹書紀年)丹水更其南(司馬相如上林賦)丹水出上雒冡嶺山
東至析入鈞(漢書地理志)故丹城去丹水二百步(史記正義)丹水
出上洛縣西北冡嶺山又東南過其縣南又自倉野東
歴莬和山又東南過商縣南歴少習出武關又東南流
入臼口歴其戍下又南合汋水謂之淅口(水經注指按禹貢錐汋)
(蓋汮字之誤汮與均鈞並同)中宗時崔湜建言山南可引丹水通漕
至商州使湜通之不就(唐書)李秀卿次第天下名水二十
種以武關西水為第十五種即丹水也出丹魚得者多
夀故名東南入漢江(商州志)丹江自龍駒寨東南一里為
界牌石灘又一里為黃壩灘又三里為狼窩子灘又三
里為資峪口灘又一里為蝦蟇口灘兩岸有石如門又
二里為大小雞冠灘又二里為大小槽口灘又一里為
月兒潭又十二里為張家背灘又一里為雙廟子灘又
八里為鐵爐子灘又一里為鐵牀子灘又三里為閻王
碥又七里為大小毛家灘又四里為大小長灘又三里
為棺材石灘又七里為湘子灘又三里為楝子樹灘又
六里為大小飲石灘又二里為菊花嘴又六里為桃花
站又一里為手扒灘又四里為顧氏峽又四里為石碑
子灘又四里為王家園灘又三里為十八盤灘又四里
為三皇灘又一里為蘇溝灘又二里為孤山子灘又七
里為馮家園灘又六里為大小桑園灘又四里為堰口
灘又三里至竹林關(自龍駒寨至此計一百二十里)又入山陽境一里
為州河口與銀花水合又十餘里至古樹扒兒灘又三
里至雷家洞(自州河口至此計一十四里)又南入商南境三里為王
家洞又八里為姚家站灘又七里為木巨石灘又二里
為梁家灣又一里為皮鉢子灘又一里為回回鼻灘又
六里為周家灘又六里為鴛鴦灘又二里為戴溪河又
四里為紅白蘿蔔灘又四里為香毛灘又二里為鐵匠
樹灘又二里為竹裏溝又一里為羊皮峽又七里為武
關河又五里為畢家洲又五里為呀虎灘又八里為觀
音灘又四里為趷&KR2604;灘又一里為新灘又四里為瓦房
灘又十四里為師婆子灘又三里為鼈灘又五里為皮
狐子嶺灘又四里為官渡灘又五里為黃龍尾灘又五
里為徐家店灘又四里為龍虎三灘又六里為草場灘
又四里為巴東灘又五里為青泥渦又一里為黃石梁
又四里為烏龍灘又四里為重盤灘又四里為猪槽灘
又一里為磙子溝又五里為釣金崖又十五里為木耳
灘又十里為香花溝又十里為連灘又十里為馬鞍灘
又四里至梳洗樓其下為不靜灘又六里為亂石灘又
八里為白石灘入淅川界(自雷家洞至此計二百二十里州册按商之龍駒寨)
(為商舶輳集之所而自寨至豫之淅川重灘叠瀨險峻多石每為舟楫患然關中乞糴楚豫由此舟運較)
(陸運勞費甚省是亦秦民利賴之大者也故于丹江諸灘詳綴于此庶有心修濬者得有所考云)
按丹水源出商州西北冡嶺山之息邪澗黑龍峪水
自藍田界来南流注之又東洪門河(一名韓峪川)南流注
之又東南泥峪河合蒲岔溝水東北流入之又東逕
熊耳山南水道河入焉水道河(即水經注之清池水)有二源
曰大荆川其西曰西荆川合而南流逕上板橋與泉
水合泉水源出州北泉村集左受大小黃川紫峪
河水又左得岔口河水與荆川合又左受大小桃岔
河水又左受十九河水又南流入于丹水丹水又東
逕臙脂關南構峪河南流入之
丹水又東南逕商州南一里東溪水南流入之又東
乳水入焉乳水(即水經注之楚水魏志之南秦水)源出秦望山東
流受黃柏岔水又右受軍嶺川水又右受上秦川水
左受五峪河水又東過高車嶺南逕州南右受楚水
又東北入于丹水丹水又東流峪水北流入之又張
峪河北流入之又東亢峪河南流入之又東張村河
南流入之又大張家河自北山分流南入之丹水折
而南行又折而東龍潭水北流入之又會峪河南流
入之又東逕夜村鋪澇峪河分流北入之又東逕棣
花鋪恨峪河南流入之又洛峪河北流入之又東逕
商山北四皓墓南老君河南流入之又大峪河北流
入之又東南背峪河南流入之又東南逕龍駒寨南
湧峪河北流入之又東南資峪河南流入之又東南
鐵峪河南流入之又東逕竹林關入山陽界
丹水又東逕山陽縣東百五十里銀花河自山陽之
圈嶺左受高八店水又左受中村水東北流入之又
東逕雷家洞入商南界又東至吕家灣武關河自州
境之武關東南流入之又東清油河自雒南界来南
流入之
丹水又東南逕商南縣西四十里折而南行沐河自
盧氏界来西南流逕商南縣南右合寳於河又右合
索峪河水流入之又南商河東流入之丹水又折而
東逕梳洗樓南為不靜潭又東至白石灘入豫之淅
川界(丹水計經商州境三百二十里經山陽境十四里又經商南境二百二十里共五百五十四里)
(出境)
陜西通志卷八
