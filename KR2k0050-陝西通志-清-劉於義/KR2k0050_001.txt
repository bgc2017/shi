陜西通志卷一
星野
維天垂象應兹分壤表裏關河鶉首炳朗兩界劃開
雍為吭顙地脊中衡諸州雄長南北之紀脈絡攸昉
右軫左參繋綱若網斗樞照臨三秦咸仰術溯甘公
龍門世掌作星野志第一
鶉首之次(秦為鶉首天官家皆言之至泠州鳩有歲在鶉火我周分野之言而易氏遂疑)
(鶉火為西周岐豐之地今考唐歷志云武王嗣位克商歲進及鬼而退守井明年周始革命歲進留)
(於張據此則周語以歲所在為周分盖以其歷鶉首而至鶉火非即以鶉火為西周也今一以鶉首)
(井鬼分野為凖而凡鶉首之次所麗之雜座皆依丹元子步天歌纂入)
鶉首秦也(鄭氏周禮註)東井輿鬼雍州(史記天官書)秦地於天官
東井輿鬼之分野也其界自弘農故關以西京兆扶風
馮翊北地上郡西河皆屬焉自井十度至柳三度謂之
鶉首秦之分也(漢書地理志)東井輿鬼秦(淮南子)東井鬼星散
為雍州分為秦國東距殽函西有漢中南含高山北阻
居庸得東井動深之萌其氣險也(春秋元命苞)鶉首井十至
柳三芒種夏至秦(劉昭月令章句)昔者大帝悅秦穆公而覲之
響以鈞天廣樂帝有醉焉乃為金策錫用此土而剪諸
鶉首(張衡西京賦)自井至柳謂之鶉首之次秦之分也言盡
取鶉首之分為秦之境(六臣文選註)仰東井之輿鬼覽西秦
之伯邑(張衡周天大象賦)東井謂之鶉首(博雅)鶉首之次於辰在
未謂之洽協於律為蕤賓斗建在午今秦分野(帝王世紀)自
井十六度至柳八度為鶉首秦之分野屬雍州費直起
井十二度蔡邕起井十度陳卓范蠡鬼谷先生張良諸
葛亮並云東井輿鬼雍州(晉書天文志)東井輿鬼鶉首也初
東井十二度餘二千一百七十二秒十五太中東井二
十七度終柳六度自漢三輔及北地上郡西自隴坻至
河右西南盡漢中之地古秦梁豳芮豐畢駘杠有扈之
國(唐書天文志)鶉首當河山之右太王以興后稷封焉而宗
周之所宅也(唐書歷志)關内道古雍州之域漢三輔北地上
郡及弘農隴西五原西河雲中之境京兆華同鳳翔邠
隴鄜坊丹延綏宥為鶉首分山南道興元金洋鳳興為
鶉首分(唐書地理志)東井八星鉞一星鬼四星質一星為鶉
首皆秦之分野(張守節史記正義)鶉首秦此係之二十八宿者
也(地理通釋)井鬼在未自井九度至柳三度屬秦分雍州則
陜西永興鳳翔鳳隴邠丹同華耀坊延鄜興元及西夏
之西偏秦鳳之西北皆秦分也(清𩔖天文分野書)自井八度三
十三分三十八秒起歴井二十三度鬼二度柳五度一
十二分三十八秒共二十九分一秒為鶉首之次其辰
在未斗柄建午律應蕤賓(明世法錄)
井宿
東井為水事禍成井(史記天官書)東井秦地漢王入關五星
從歲星聚五年遂定天下此東井為秦地之明效也(漢書)
(天文志)東井三輔宿(後漢書天文志)西南方曰朱天其星曰東井
(淮南子)東井八星主水衡也(春秋元命苞)秦故治雍今内史也
隴西漢中東井也(越絶書)鎮星主東井木守東井有土功
之事一曰大水五星及客星在井皆為水(黃帝星經)太白守
井五糓不成(巫咸占)鎮星在東井天下大水其大出流殺
人太白入東井留一日以上乃占期三月若一年遠五
年(石氏星經)客星干犯東井則大臣誅彗星在東井國大人
死七十日主當之五十日相當之三十日兵將當之流
星出東井所之國大水(荆州星經)東井八星天之南門黃道
所經天之亭候主水衡事王者用法平則井星明而端
月宿井有風雨(晉書天文志)舊經東井去極七十度渾天儀
測東井去極六十八度東井居兩河之隂自山河上
流當地絡之西北(唐書天文志)傅奕曰天上東井黃道經其
中正是熒惑行路所涉不為怪異若熒惑入地上井是
為災也(舊唐書傳奕傳)南方東井八星天之南門黃道七曜常
行其中為天之亭候主水衡事法令所取平也武密占
曰井中為三光正道五緯留守若經之皆為天下無道
不欲明明則大水又占曰用法平井宿明月宿其分有
風雨日食秦地旱民流暈則多風雨有青白赤氣在日
為冠天子立侯王月食有内亂大臣黜后不安五穀不
登分有兵喪月暈為旱為兵為民流國有憂一曰有赦
隂陽不和則暈暈及三重在三月為大水在十二月壬
癸為大赦月犯之將死於兵水官黜刑不平歲星犯之
主急法多獄訟水溢將軍惡之逆行入井川流壅塞熒
惑犯之兵先起者殃入守經旬下有兵貴人不安守三
十日成勾巳角動色赤黑貴人當之百川溢兵起填星
入犯之兵起東北大臣憂在觜而去東井其下亡地太
白犯之咎在將久守其分君失政臣為亂辰星犯之星
進則兵進退則兵退刑法平又曰北兵起歲惡芒角動
搖色赤黑為水為兵起客星犯之榖不登大臣誅有土
功小兒妖言彗星犯之民讒言國失政一曰大臣誅其
分兵災流星犯之在春夏則秦地謀叛在秋冬則宫中
有憂乙巳占流星色黃潤國安赤黑秦分民流水災
漢永元銅儀井宿三十度唐開元遊儀三十三度去極
七十度景祐測驗亦三十三度距西北景去極六十九
度(宋史天文志)漢洛下閎測井三十三度宋崇寧測井三十
三度少志元測井三十三度三十分(元史歷志)井三十一度
井八星以近鉞一星為距三十四度井南方七宿之
一八星如井横列河中參旁之東有玉井故井宿曰東
井(明世法錄)南方七宿井喙鬼目井主秦雍也(天星訂考)井主水
衡法令中平之事物之平者莫如水故營國制城畫野
分州皆取象焉東井一曰天府一曰東陵一曰天井
一曰天門一曰天渠一曰天候一曰天齊一曰天池水
星也主水泉亦為天之南門日月五星貫之為中道又
主酒食女主之象主三公之位為天之亭候主水衡法
令之所取平也三光行不由其中道為下無道雖經之
不得留之王者心正則井星正明則法度正號令明大
盛則多風雨有大水暗中不正則國弱兵亂動搖變色
則諸侯帝移徙則國亂君憂决水為災又曰井為天子
府暗芒角日月食五星犯逆大臣謀亂兵起中有六星
不欲大明明即火災井八星距西扇北第一星去極
六十九度井八星三十一度為水患為行舟在氣為
木在肖為犴(圖書編)
鬼宿
輿鬼鬼祠事(史記天官書)輿鬼秦也(漢書天文志)輿鬼五星天府
也(後漢書天文志)熒惑主輿鬼(星經)南方曰炎天其星曰鬼(淮南子)
輿鬼謂之天廟(博雅)輿鬼天目也朱雀頭也歲守鬼十日
金錢散諸侯熒惑犯守鬼國有大喪有女喪大將有死
者土犯鬼后有憂失亡其勢鎮入鬼中大臣誅(黃帝星經)歲
星入留輿鬼五十日不下民有大喪百日不下民半死
太白入鬼一曰病在女主一曰將戮死(石氏星經)月五星入
輿鬼大臣誅歲入鬼五糓多傷民以飢死者無數辰星
入輿鬼以罪誅大臣一曰后疾一曰大人憂(郄萌占)鎮入
鬼中有土功事(巫咸占)太白入鬼亂臣在内(韓楊占)熒惑犯
鬼忠臣戮死不出一年中(荆州星占)輿鬼五星天目也主視
明察姦謀東北星主積馬東南星主積兵西南星主積
布帛西北星主積金玉隨變占之鬼星明大則糓成不
明則百姓散(晉書天文志)渾天銅儀測輿鬼去極六十八度
輿鬼居兩河之陽自漢中東盡華陽與鶉火相接當
地絡之東南(唐書天文志)輿鬼主觀察姦謀日食國不安有
大喪貴人憂暈則其分有兵大臣有誅廢者月食貴臣
皇后憂期一年暈為旱為赦月犯之秦分君憂一曰軍
將死貴臣女主憂民疫歲星犯之國傷民饑君不聽事
熒惑犯之忠臣誅一曰兵起后失勢入則后及相憂一
曰賊在君側有兵喪勾已國有赦留守十日諸侯當之
二十日太子當之勾已環繞天子失廟填星犯之大臣
女主憂守之憂在後宫為旱為土功太白入犯之為兵
亂臣在内一曰將有誅貫之而怒下有叛臣久守之下
有兵為旱為火萬物不成辰星犯之五糓不登守為有
喪憂在貴人客星犯之國有自立者敗一曰多土功入
之有詛盟祠鬼事彗星犯之兵起國不安星孛其下有
喪兵起宜修德禳之漢永元銅儀輿鬼四度舊去極
六十八度景祐測驗輿鬼三度距西南星去極六十八
度(宋史天文志)漢洛下閎測鬼四度唐一行測鬼三度宋皇
祐測鬼二度崇寧測鬼二度半至元測鬼二度二十分
(元史歷志)鬼宿四星曰輿鬼一曰天目主視明察姦偽朱雀
頭眼一曰天鐵鑕主誅殺一曰天廟主祀事一曰天松
一曰天匱一曰天壙主疾病死喪土星也其中為日月
五星中道(觀象玩占)鬼四星以右二星為距二度(明世法錄)鬼四
星距西南星去極六十九度半鬼三度為淫辭為妖
孽在氣為金在肖為羊其餘氣為暗金(圖書編)鬼四星欲
其明明則五糓成動搖則疾病水災人死如麻月犯鬼
人疾疫入鬼人多病死(羣芳譜)
井鉞(以下係井宿雜座)
井西曲星曰鉞傷成鉞(史記天官書)晉灼曰賊傷之占先成
形於鉞(史記注)敗成鉞(春秋文耀鈎)鉞淬水而刑及(張衡周天大象賦)
鉞一星附井之前主伺淫奢而斬之故不欲明明與井
齊則天子用鉞於大臣(晉書天文志)鉞一星附井宿前月犯
井鉞大臣誅有水事歲星犯井鉞近臣為亂兵起填星
入井鉞王者惡之(宋史天文志)鉞一星在井邊二寸(明世法錄)鉞
附於井所以斷也鉞一星附井口第一星主邊兵起
主伺淫奢而斬之不欲其明大大而明則鈇鉞用事兵
起搖動芒角則大臣多死於法者星芒則天下大水
鉞一星去極六十九度少入參半度(圖書編)
南河北河
鉞北北河南南河火守南北河兵起糓不登(史記天官書)兩
河占胡越之域(張衡周天大象賦)南河北河各三星夾東井一
曰天高之關門也主關梁南河曰南戍一曰南宫一曰
陽門一曰越門一曰權星主火北河曰北戍一曰北宫
一曰隂門一曰胡門一曰衡星主水日月五星之常道
也(晉書天文志)兩河夾井以相望(張淵觀象賦)南河三星與北河
夾東井河戍動搖中國兵起河星不具則路不通水泛
溢月出入兩河間中道民安歲美無兵出中道之南君
惡之大臣不附星明為吉昏昧動搖則邊兵起遠人叛
主憂月犯之為中邦憂一曰為兵為喪為旱為疫行西
南為兵旱入南戍則民疫暈則為土功乘之四方兵起
經南戍南則為刑罰失歲星犯之北主憂熒惑犯兩河
為兵守三十日以上川溢守南河糓不登女主憂守南
戍西果不成在東則有攻戰填星守兩河為旱民憂守
之為兵道不通太白舍三十日川溢一曰有姦謀守兩
河為兵起客星守之為旱為疫彗孛出為兵守為旱流
星出為兵喪邊戍有憂北河亦三星五星出入留守之
為兵起犯之為女喪乘之為北主憂歲星入北戍大臣
誅熒惑從西入北戍六十日有喪從東入九十日有兵
一曰出北戍北守之邊將有不請於上而用兵外國者
勝填星守之兵起六十日内有赦一曰有土功若守戍
西五糓不實太白舍北戌三十日為女喪有内謀守隂
門不出百日天下兵悉起辰星守之外兵起邊臣有謀
留止則兵起四方客星入犯之有喪於外姦人在中入
自東兵起期九十日入自西有喪期六十日守之為大
水流星經兩河間天下有難入為北兵入中國關梁不
通(宋史天文志)南北兩河地之關門南北兩界逆斜彗客犯
南河為旱北河為水(歷學會通)北河為隂國主攻伐之政南
河為陽國主禮樂之政南北二河所以分諸夏而定夷
貊北河三星距東大星去極六十一度半入井宿二
十度南河三星距東大星去極八十三度半入井宿二
十一度(圖書編)兩河間為天中道七曜常行而過之則吉
久留則殃咎生(羣芳譜)
天樽
天樽奠饌而翕集(張衡周天大象賦)天樽主盛饘粥以給貧餒
(晉書天文志)天樽三星樽器也明為豐暗則歲惡(宋史天文志)天
樽主樽罍天子酒器(歷學會通)天樽三黑星在井北五諸侯
南三星鼎足立(明世法錄)天樽三星距西星去極六十度入
井宿十六度(圖書編)
五諸侯
五侯疑議而衡立(張衡周天大象賦)五諸侯五星在東井北主
刺舉戒不虞又曰理隂陽察得失亦曰主帝心一曰帝
師二曰帝友三曰三公四曰博士五曰太史此五者常
為帝定疑議(晉書天文志)五諸侯五星斷疑刺舉戒不虞星
明大潤澤則天下治五禮備則光明不相侵陵暗則貴
人謀上芒角禍在中歲星犯之兵起三年熒惑犯之大
臣叛不成太白犯之諸侯興兵亡國經天晝見則諸侯
受誅客星犯王室亂諸侯亡地秦國殃守之諸侯親屬
失位彗孛犯之執法臣誅又曰貴臣當之期一年(宋史天文)
(志)五諸侯畿外諸侯也聖王所以建國而養民者也
五諸侯决疑斷獄五諸侯距西星去極五十六度半
入井宿六度半(圖書編)
積水
熒惑入積水水兵起入積薪旱兵起守之亦然積水在
北戍東北(漢書天文志)積水醖燕酎之勞(張衡周天大象賦)積水一
星在河西北水河也所以供酒食之正也(晉書天文志)積水
候水災(隋書天文志)積水一星在北河西北不見為災歲星
犯之水物不成魚鹽貴民饑熒惑犯之為兵為水辰星
犯之為水旱客星犯之兵起大水大臣憂期一年(宋史天文)
(志)積水積薪六府之首事也積水積薪主水火之齊
以給烹餁積水一星去極五十四度半入井宿五度
(圖書編)積水一星在北河上主聚美水給天子酒食明則
天下大安宴享行暗則五糓不登人民憂明大動搖河
海溢决津梁不通五星犯守有水災火犯之主旱流星
抵積水若入之大水(羣芳譜)
積薪
積薪在北戍西北(漢書天文志)積薪備牲庖之給(張衡周天大象賦)
積薪一星在積水東北供庖厨之正也(晉書天文志)積薪一
星不明五糓不登熒惑犯之為旱為兵為火災客星守
之薪貴(宋史天文志)積薪一星去極六十五度半入井宿七
度半(圖書編)積薪聚薪也給享祀供庖厨星明則五糓熟
享祀修庖厨足暗則庖厨空天下旱歲歉人饑積水積
薪相去五尺以内則天下平五糓登一丈内則天下饑
荒人民流亡火守之旱水守之大水五星犯積薪若守
之五穀不成民饑流亡(羣芳譜)
水府
水府司乎百川(張衡周天大象賦)東井西南四星曰水府主水
之官也(晉書天文志)水府四星主隄塘道路梁溝以設隄防
之備熒惑入之有謀臣辰星入為水客星入天下大水
流星入色青所主之邑大水赤為旱(宋史天文志)水府四黑
星在井西南鉞下(明世法錄)水府天子宫内水官(歷學會通)水府
主隄防溝洫之事水府四星距西星云極七十六度
半入井宿十度半(圖書編)
水位
水位四星瀉溢流移流近河北則國没(巫咸占)水位瀉流
而迅崩(張衡周天大象賦)水位四星在積薪東主水衡(晉書天文志)
水位四星在積薪東一曰在東井東北主水衡歲星犯
之為大水一曰出南為旱熒惑守之田不治客星犯之
水道不通伏兵在水中一曰客星若水火守犯之百川
流溢彗孛出為大水糓不成流星入之天下有水糓敗
民饑(宋史天文志)水位四星東井西南列主水衡瀉淫溢水
官也石氏曰衡平象水水平而後流(觀象玩占)水位四星距
西星去極七十三度半入井宿十八度(圖書編)水位以瀉
淫溢水官也微小如常則雨澤時天下安明則大水横
流五糓傷民饑五星犯之大水入城郭傷人五星守之
北大水南大旱客星守之百川泛溢彗孛犯之水路不
通(羣芳譜)
四瀆
四瀆斷江淮之候(張衡周天大象賦)東井南垣之東四星四瀆
江河淮濟之精也(晉書天文志)四瀆四星明大則百川决(宋史)
(天文志)四瀆四黑星在南河之裏東井之南軒轅之東(明世)
(法錄)四瀆四星距西南星去極八十六度入井宿二度(圖書)
(編)
軍市
軍市通貨以圓綴(張衡周天大象賦)軍市十三星在參東南天
軍貿易之市使通有無也(晉書天文志)軍市十三星狀如天
錢中星衆則軍餘糧小則軍饑月入為兵起主不安五
星守之軍糧絶客星入則刺客起將離卒亡流星出為
大將出(宋史天文志)軍市天軍貨物之市水官也(觀象玩占)軍市
十三星距西北星去極一百七度半入井宿初度(圖書編)
野雞精
野鷄俟兵而據市(張衡周天大象賦)野鷄一星主變怪在軍市
中(晉書天文志)野鷄伺晨於參墟(張淵觀象賦)野鷄一星在軍市
中主變怪出市外天下有兵守静為吉芒角為凶(宋史天文)
(志)野鷄主知變怪虞伏奸又曰野雞大將也主屯營軍
之號令警急設備(觀象玩占)野雞在軍市中掌野外之禽鳴
則天下野鷄盡雊一曰知夜辰鳴則凡鷄始鳴也(歷學會通)
野鷄雉也與狼俱山野物也雉性剛决狼性貪戾狼之
盗主西北之國盖井在斗魁之西北也(天星訂考)軍市行軍
之市野鷄精主知物價察姦慝賈師也野鷄一星去
極一百九度半入井宿四度半(圖書編)
孫
孫孕緒而連綿(張衡周天大象賦)子東二星曰孫(晉書天文志)孫二
星在子星東以天孫侍丈人側相扶而居以孝慈不見
為災居常為無咎(宋史天文志)孫子主孝愛以侍丈人孫
二星距西星去極一百一十五度入井宿六度(圖書編)
子
子扶尊而渺邈(張衡周天大象賦)丈人東二星曰子(晉書天文志)子
孫嘒嘒於參隅(張淵觀象賦)子二星侍丈人側不見為災(宋史)
(天文志)子二星距西星去極一百二十八度入星宿四度
(圖書編)
丈人
丈人通臣而夜懸(張衡周天大象賦)軍市西南二星曰丈人(晉書)
(天文志)丈人極陽而恍惚(張淵觀象賦)丈人二星主夀考悼耄
矜寡以哀窮人星亡人臣不得自通(宋史天文志)丈人國之
老臣也又曰主夀考而哀孤窮(觀象玩占)丈人二星距西星
去極一百二十八度入參宿四度(圖書編)
闕邱
兩河天闕間為關梁(史記天官書)正義曰闕邱二星在河南
(史記天官書註)闕邱擬乎兩觀(張衡周天大象賦)南河南三星曰闕邱
主宫門外象魏也(晉書天文志)西河之濱所以設險限秦晉
故其地上應天闕其南曲之隂在晉地衆山之陽南曲
之陽在秦地衆山之隂隂陽之氣并與東井通河東永
樂芮城河北縣及河曲豐勝夏州皆東井之分(唐書天文志)
闕邱三星在南河南(宋史天文志)闕邱三星在南河東主象
魏天子之雙闕諸侯之兩觀也金火守之兵戰闕下(文獻)
(通考)闕邱二星距大星去極九十步少入井宿十五度(圖書)
(編)
狼
參星東有大星曰狼狼角變色多盗賊(史記天官書)狼援戈
而野戰(張衡周天大象賦)狼一星在東井東南狼為野將主侵
掠色有常不欲動也(晉書天文志)狼星搖動於霄端(張淵觀象賦)
秦人占狼弧(乙巳占)鶉首之外雲漢潛流而未達故狼星
在江河上源之西西羌吐蕃吐谷渾及西南徼外夷人
皆占狼星(唐書天文志)狼一星芒角動搖則兵起明盛兵器
貴移位人相食色黃白為凶赤為兵月犯之有兵不戰
一曰有水事月食在狼外國有謀五星犯之兵大起多
盗彗孛犯之盗起客星守之色黃潤為喜黑則有憂(宋史)
(天文志)狼主殺掠一曰夷將一曰天陵主南夷主盗賊金
官也(觀象玩占)狼一星去極一百七度半入井宿十度(圖書編)
弧矢
仲春之月昏弧中(禮記月令)昏旦中星皆舉二十八宿此云
弧星中以弧星近井度多星體廣不可的指故舉弧以
定其中也(禮記月令疏)狼下有四星曰弧直狼(史記天官書)弧屬
矢而承天(張衡周天大象賦)弧九星在狼東南天弓也主備盗
賊常向於狼弧矢動移不如常者多盗賊邊兵大起狼
弧張害及民天下乖亂又曰天弓張天下盡兵(晉書天文志)
弧精引弓而持滿(張淵觀象賦)弧矢鷄犬皆徼外之備也(唐書)
(天文志)弧矢九星主行隂謀以備盗常屬矢以向狼武密
曰天弓張則北兵起動搖明大則多盗矢不直狼為多
盗引滿則天下盡為盗月入弧矢臣逾主月暈其宿兵
大起客星入南夷來降若舍其分秋雨雪穀不成守之
外夷饑出入之為兵出入流星入北兵起屠城殺將(宋史)
(天文志)弧矢主備非常(觀象玩占)弧主天子弓以備盗賊矢主
羽箭(歷學會通)弧矢天弓也狼為奸寇弧司其非故常注矢
以向狼矢端直則狼不敢動(明世法錄)弧與矢備盜防私
弧矢九星去極一百十四度入井宿十五度(圖書編)
老人
秋分日饗夀星於南郊(月令)夀星南極老人也(月令註)狼比
地有大星曰南極老人老人見治安常以秋分時候之
於南郊(史記天官書)老人作主而秋煥(張衡周天大象賦)老人星一
名夀星色黃明大則主夀昌天下多賢士(黃帝星占)王者承
天則老人星見臨其國(孫氏瑞應圖)王者安静則老人星見
(春秋文曜鈎)老人一星在弧南一曰南極常以秋分之旦見
於景春分之夕没於丁見則治平主夀昌(晉書天文志)即長
春而隱見當丙丁而的皪晃如金粟燦若銀燭其光如
丹其大如李(唐老人星賦)老人一星在弧矢南見則治平天
子夀昌不見則兵起歲荒君憂客星入為民疫一曰兵
起老人憂流星犯之老人多疾(宋史天文志)南極老人在弧
矢南司天下人民夀算盖北極在丑艮故南極在未坤
南極入地三十六度不可得而見也故其精神出地以
見乎南謂之南極老人然其出地亦不甚遠故隱見不
常見則為祥其勢位等威盖與中斗相埒以輔上帝故
雖在井分井不得而司之也(宋中興天文志)老人主夀考去疾
疫除毒氣一曰夀星巫咸曰老人木官也(觀象玩占)老人所
以占大人夀考者也老人一星去極一百四十三度
入井宿三度(圖書編)
鬼積尸氣(以下係鬼宿雜座)
輿鬼鬼祠事中白者為質誅成質(史記天官書)晉灼曰輿鬼
五星其中白者為質正義曰鬼中一星為積屍一名質
主喪死祠事熒惑入鬼天質占曰大臣有誅(史記註)輿鬼
中央星如粉絮鬼為變害故言天尸斧鉞或以病亡或
以誅斬火剋金天以制(黃帝星經)輿鬼者天之尸也弧射狼
誤中參左肩舉尸之東井治留尸輿鬼故曰天尸鬼之
為言歸也又占月五星有干鉞乘質者君貴人金玉用
民人多死從南入為男子從北入為女從西入為老人
從東入為壯丁棺木倍價(郄萌占)質明祀而變生(張衡周天大象)
(賦)輿鬼中央星為積尸主死喪祠祀一曰鈇鑕主誅斬
質欲其忽忽不明明則兵起大臣誅(晉書天文志)歲犯鬼鑕
執法臣誅填星入鑕王者惡之犯積尸在陽為君在隂
為后左為太子右為貴臣隨所守惡之流星犯鬼鑕有
戮死者入則四國來貢積尸氣一星在鬼宿中孛孛
然入鬼一度半去極六十九度在赤道内二十二度主
死喪祠祀(宋史天文志)中央色白如粉絮者謂之積尸氣一
曰天尸主死喪祠祀一曰鐵鑕主刑罰主誅斬如雲非
雲如星非星見氣而已(觀象玩占)鬼主祀事祖考之象中央
積尸所以象神也甘氏云積尸搖動則疾病鬼哭人荒
(圖書編)天漢新法測以遠鏡始知是無算小星攅聚成形
積尸氣亦然(湯若望新法表異)
爟
爟含烽而喋寇實防邊之有候(張衡周天大象賦)軒轅西四星
曰爟爟者烽火之爟也邊亭之警候(晉書天文志)爟四星在
鬼宿西北一曰在軒轅西主烽火備邊之警急以不明
為安明大則邊有警(宋史天文志)爟主烽火備急行邊庭掌
四時火變(歷學會通)爟火也夏官行火令四時變火以救民
疾春榆柳青夏棗杏赤秋柞楢白冬槐檀黑(天星訂考)爟四
星距西北星去極六十度半入井宿二十九度(圖書編)
天狗
天狗吠盗而映漣(張衡周天大象賦)狼北七星曰天狗主守財
(晉書天文志)天狗接狼以吠守(張淵觀象賦)天狗七星在狼星北
動移為兵為饑多寇盗有亂兵填星守之人相食客彗
守之則羣盗起(宋史天文志)天狗七星在鬼西南狼之北横
河中以守賊也移徙則兵起金火守之人相食(文獻通考)天
狗守禦以防奸也亦祭宴之牲也(天星訂考)天狗七星距西
星去極一百二度入井宿二度(圖書編)
外厨
外厨調列膳之滋(張衡周天大象賦)柳南六星曰外厨(晉書天文志)
外厨六星為天子之外厨主烹宰以供宗廟(宋史天文志)外
厨六星祭祀烹宰之屠也(觀象玩占)外厨曰外者對紫宫内
厨言也以享以祀而烹宰也(天星訂考)外厨六星距大星去
極九十二度半入鬼宿二度(圖書編)
天社
惟天社之赫若實勾龍之神焉(張衡周天大象賦)弧南六星為
天社昔共工氏之子勾龍能平水土故祀以配社其精
為星(晉書天文志)天社六星明則社稷安不明搖動則下謀
上太白熒惑犯之社稷不安客星入有祀事於國内出
則有祀事於國外(宋史天文志)天社在老人星東南似柳直
明則吉(文獻通考)天社弧東南社神也(觀象玩占)天社祝祠之官
(歷學會通)天社春社以興農事秋社以報秋成后土之精也
鄭氏曰天社者東井輿鬼之外地神也即社稷之社也
勾龍者侑食之人鬼也(天星訂考)天社六星距西南星去極
一百三十四度入井宿十二度(圖書編)
天紀
天紀錄禽而獻齒(張衡周天大象賦)厨南一星曰天紀主禽獸
之齒(晉書天文志)天紀一星在外厨南太白熒惑守犯之禽
獸死民不安客星守之則政墮(宋史天文志)天紀知禽獸歲
齒應天子御馬醫獸之吏(歷學會通)天紀一星去極一百一
度半入柳宿三度(圖書編)
尾箕(折木之次以下係陜西邊境之分屬各宿者凡所應無多非全秦分野可比槩不圖形)
凉州入箕十度西河上郡北地入尾十度(晉書天文志按晉書地)
(理志凉州金城郡榆中白土即今榆林亦涉晉時凉州邊界故并載箕宿)
觜參(實沈之次)
魏地觜參之分野也高陵以東皆魏分(漢書地理志)漢中入
參九度(晉書天文志)魏地西距高陵觜觽參伐實沈也自河
東盡西河之地(唐書天文志)關内道麟豐勝銀夏單于安北
為實沈分(唐書地理志按左傳子産曰高辛氏遷季子實沈於大夏主參故參為晉星魏本晉地)
(高陵河西其為參分無疑惟史記天官書云觜參益州星經云觜參魏益州而晉天文志遂云漢中入參)
(九度夫魏與益州隔絶數千里豈參既主晉復越秦而主蜀歟抑列國分野果以受封時歲星所次為言)
(歟晉書必有定見未可輕非姑並存之以俟知者)
昴畢(大梁之次)
趙地昴畢之分野也西有五原(漢書地理志五原在今榆林邊外)
柳星張(鶉火之次)
鶉火分野自河華之交北負河南及漢柳在輿鬼東又
接漢源當商洛之陽接南河上流(唐書天文志)關内道商為
鶉火分(唐書地理志)柳星張在午自柳四度至張十四度屬
周分商洛周分也(清類天文分野)
翼軫(鶉尾之次)
楚地翼軫之分野也漢中楚分(漢書地理志)
國星(屬女宿以下係他宿之雜座主秦分者)
秦二星在周星東南(甘石星經)東西兩周次二秦(隋丹元子步天歌)
十二國十六星在牛女南近九坎各分土居列國之象
周東南北列二星曰秦有變動以其國占之(宋史天文志)
五車(屬畢宿)
五潢五帝車舍(史記天官書)正義曰五車五星在畢東北西
北大星曰天庫主秦(史記註)五車者五帝舍也西北大星
曰天庫主太白主秦(晉書天文志)五車五星在畢宿北五帝
坐也西北大星曰天庫主太白秦分及雍州主豆(宋史天文)
(志)
北斗(屬紫微垣以下係三垣中之星主秦分者)
杓自華以西南(史記天官書)正義曰杓北斗第七星也華華
山也杓華山西南之地也(史記註按晉隋天文志斗七星一至四為魁五至七為)
(杓北斗惟魁主秦天官書則以魁主海岱杓自華以西南春秋文耀鈎以第一星主秦第六星主梁然則所謂)
(杓自華以西南者或指梁而言歟而華之西南半屬秦地則又有難以臆斷者矣)玉衡第二星
主益州常以五亥日候之乙亥日為漢中(後漢書天文志按史記)
(天官書北斗七星所謂璿璣玉衡後漢書則以璇璣為北辰玉衡為斗九星而以弟二星主益州漢中各史天)
(文志未有宗其說者然漢書必非無據姑存之備考)華岐龍門積石至三危之野
雍州屬魁星(春秋文耀鈎)北斗樞為雍州(廣雅)魁第一星曰天
樞主秦(晉書天文志)魁第一星曰天樞正星主天又曰樞為
天主陽德天子象其分為秦(宋史天文志)雍州主魁此係之
北斗者也(地理通釋)
三台(屬太微垣)
三台六星中台上星主梁雍(宋史天文志)
秦星(屬天市垣)
天市垣二十二星在氐房心尾箕斗内西蕃十一星六
曰秦(宋史天文志)
太白(以下係緯星主秦者)
秦之彊也候在太白占於狼弧(史記天官書)正義曰太白狼
弧皆西方之星故秦占候也(史記註)星經曰太白主華隂
山雍州(後漢書天文志)鶉首實沈以負西海其神主於華山太
白位焉(唐書天文志)太白主梁雍之地(圖書編)
辰星
北方水位自河曲黃甫川西經榆林(寰宇記秦地界連楚蜀晉豫故分)
(野間有入他宿者然禨祥休咎終難以秦地之邊隅占他省之分宿至畢女三垣特一星主秦未可因其)
(一遂占其全也太白辰星其變動在井鬼者載之否則槩從略焉)
天漢(星家皆言漢屬金水李淳風述天漢起止則東井為漢必麗之辰僧一行論雲漢升沉則)
(井鉞應漢方升之氣而谿田馬氏亦以陜應天漢故備列衆說以備考焉)
漢者金之散氣其本曰水(史記天官書)河精上為天漢(河圖括地)
(象)天河從北極分為兩頭其一經東井(抱樸子)天漢起東
方經尾箕之間分為二道至天津下而合經北河之南
入東井水位而東南行絡南河闕邱天狗天紀天稷在
七星南而没(晉書天文志)易五月一隂生而雲漢潛萌於天
稷之下進及井鉞得坤維之氣隂始達於地上而雲漢
上升東井據百川上流故鶉首為秦墟得兩戒河山之
首鶉首之外雲漢潛流而未達故狼星在江河上源之
西(唐書天文志)天河亦一名天漢東井水位入吾驂水位過
了東南遊經次南河向闕邱天狗天紀與天稷七星南
畔天河没(步天歌)古人有以天河斷兩界者秦雖西而位
坤維之鶉首雲漢之升兩界之首也(鬳齋十一稿)石氏云天
漢天一所生天下河漢之源出乎此故河漢者亦地所
以為東西南北之限也張衡云漢津者金之精氣也其
本曰水按陜西乃金水之位而河漢之源並出乎此(馬志)
河山兩戒(按舊志河山兩戒繪圖分劃但細繹一行之說兩戒起訖俱不在境内圖之恐)
(近於鑿故不敢循舊也)
中國山川東北流其維首在隴蜀(史記天官書)正義曰言中
國山及川東北流行若南山首在崑崙連隴山至南山
華山渡河黃河首起崑崙渭水岷江發源出隴山(史記註)
天下河山之象存乎兩戒北戒自三危積石負終南地
絡之隂東及太華逾河是為北紀南戒自岷山嶓冡負
地絡之陽東及太華連商山熊耳自上洛南逾江漢是
為南紀星傳謂北戒為寒門南戒為越門河源自北紀
之首循雍州北徼達華隂而與地絡相會謂之北河江
源自南紀之首循梁州南徼達華陽而與地絡相會謂
之南河故於天象則弘農分陜為兩河之會自陜而西
為秦負險用武之國也(唐書天文志)
干支分野
庚秦午秦(淮南子)庚之與未皆主於秦(魏書崔浩傳按淮南以午主秦未)
(主宋崔浩言未為秦意者崔浩之說以鶉首於辰在未歟)
北極出地度數
安西府北極出地三十四度半強興元府北極出地三
十三度半強(元史天文志)各省日出入晝夜時刻俱以本處
之北極高度立算陜西北極高三十四度一十六分(歷象)
(考成)
推節氣時刻
各省節氣時刻皆以京師為主視各省東西之偏度加
减之(每一度當四分)陜西偏西七度三十三分四十秒減三十
分一十五秒(歷象考成)
井鬼赤道黃道度數
赤道井三十三鬼四(漢書律歷志)東井三十三鬼三(唐書歷志)井
三十三鬼三(紀元歷作井三十三少鬼二半宋史律歷志)井三十四度鬼三
度(圖書編)黃道井三十鬼四(漢書律歷志)東井三十輿鬼二太
(唐書歷志)井三十鬼二太(紀元歷作井三十半鬼二半宋史律歷志)井三十度鬼
二度太(圖書編)
赤道黃道過宫
赤道井十度四十六分抄四十四黃道井九度四十二
分抄八十九入秦分鶉首之次在未用艮巽坤乾(宋史律歷)
(志)
日月蝕占
庚辛華山以西日蝕國君月蝕將相當之(史記天官書)
雲氣占
自華以南氣下黑上赤(史記天官書)渭水氣如狼白尾秦雲
如行人(晉書天文志)蒼黑雲氣入犯井宿民有疾疫黃白潤
澤有客來言水澤事黑氣入為大水常以正月朔日入
時候之井宿上有雲歲多水潦五諸侯雲氣犯之色
蒼白諸侯有喪不則臣有誅戮天下有大水積水蒼
白雲氣入犯之天下有水積薪赤雲氣入犯之為水
災南河蒼白雲氣入之河道不通出而色赤天子兵
向諸侯黃氣入之有德令出為災北河雲氣蒼白入犯
之邊有兵疾疫水位赤雲氣入為旱饑狼赤雲氣
入有兵輿鬼五星白雲氣入有疾疫黑后有疾憂赤
為旱黃為土功入犯積尸貴臣有憂青為病爟赤雲
氣入天下烽火皆動(宋史天文志)南河主越門青氣入水傷
人北河主胡門白氣入邊境有兵積水主水官供給
酒食白氣入憂水積薪主外厨以給烹餁之事赤氣
入憂火水位主水衡赤氣入大人憂旱歲饑荒狼
星主野將侵掠赤氣入有兵革民驚弧矢天弓也主
備盗賊赤氣入民驚老人星主夀白氣老入憂(明世法錄)
積薪赤氣火焚薪(羣芳譜)
陜西通志卷一
