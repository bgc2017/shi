陜西通志卷九十六
藝文十二(五言律)(六言律)(七言律)
秋日翠微宫(唐)太宗
秋光凝翠嶺凉吹肅離宫荷疎一蓋缺樹冷半帷空側
陣移鴻影圓花釘菊叢攄懷俗塵外高眺白雲中
望終南山同前
重巒俯渭水碧嶂插遥天出紅扶嶺日入翠貯巖烟叠
松朝若夜複岫缺疑全對此恬千慮無勞訪九仙
驪山寓目中宗
四郊秦漢國八水帝王都閶闔雄里閈城闕壯規模貫
渭稱天邑含岐實奥區金門披玉館因此識皇圖
過大哥宅探得歌字玄宗
魯衞情先重親賢愛轉多冕旒豐暇日乘景暫經過戚
里申高宴平臺奏雅歌復尋為善樂方念保山河
惟此溫泉是稱愈疾豈予獨受其福思與兆人共
之乘暇巡遊乃言其志同前
桂殿與山連蘭湯湧自然陰崖含秀色溫谷吐潺湲績
為蠲邪著功因養正宣願言將億兆同此共昌延
隴頭水盧照隣
隴阪高無極征人一望鄉關河别去水沙塞斷歸腸馬
繫千年樹旌懸九月霜從來共嗚咽皆是為勤王
奉和人日宴清暉閣宴羣臣遇雪應制
宗楚客
窈窕神仙閣參差雲漢間九重中葉啟七日早春還太
液天為水蓬萊雪作山今朝上林樹無處不堪攀
春日芙蓉苑侍宴應制宋之問
芙蓉秦地沼盧橘漢家園谷轉斜盤徑川迴曲抱原風
來花自舞春入鳥能言侍宴瑶池夕歸途騎吹繁
梨園亭子侍宴應制崔湜
年光陌上發香輦禁中游草綠鴛鴦殿花明翡翠樓寳
杯呈露酌仙館雜風流今日陪歡豫皇恩不可酬
春日宴樂游園賦韻得接字王勃
帝里寒光盡神臯春望浹梅郊落晚英柳甸驚初葉流
水抽竒弄崩雲灑芳牒清尊湛不空暫喜平生接
甘露(一作泉)殿侍宴應制李嶠
月宇臨丹地雲窗網碧紗御筵陳桂醑天酒酌榴花水
向浮橋直城連禁苑斜承恩恣歡賞歸路滿烟霞
蓬萊三殿侍宴奉勅詠終南山應制
杜審言
北斗挂城邊南山倚殿前雲標金闕迥樹杪玉堂懸半
嶺通佳氣中峯繞瑞烟小臣持獻夀長此戴堯天
奉和九日幸臨渭亭登高應制得月字
韋元旦
雲物開千里天行乘九月絲言丹鳳池旆轉蒼龍闕㶚
水歡娛地秦京游俠窟欣承解慍詞聖酒黃花發
奉和幸望春宫送朔方軍大總管張仁亶
李適
地限驕南牧天臨餞北征解衣延寵命横劍總威名豹
略恭宸旨雄文動睿情坐觀膜拜入朝夕受降城
奉和聖製登驪山高頂寓目應制蘇頲
仙蹕御層氛高高積翠分巖聲中谷應天語半空聞豐
樹連黃葉函關入紫雲聖圖恢㝢縣歌賦少(一作小)横汾
奉和聖製溫泉言志應制張說
溫谷媚新豐驪山横半空湯池薰水殿翠木暖烟宫起
疾逾仙藥無私合聖功始知堯舜德心與萬人同
奉和聖製登驪山矚眺應制前人
寒山上半空臨眺盡寰中是日巡遊處晴光遠近同川
明分渭水樹暗辨新豐巖壑清音暮天歌起大風
夜宿七盤嶺沈佺期
獨遊千里外高卧七盤西山月臨窗近天河入戶低芳
春平仲綠清夜子規啼浮客空留聽褒城聞曙雞
咸陽覽古前人
咸陽秦帝居千載坐盈虚版築林光盡壇場霤聽疎野
橋疑望日山火𩔖焚書惟有驪峯在空聞厚葬餘
奉和聖製登驪山高頂寓目應制趙彦昭
皇情遍九垓御輦駐昭回路若隨天轉人疑近日來河
看大禹鑿山見巨靈開願扈登封駕常持薦夀杯
奉和九日幸臨渭亭登高應制得餘字
蕭至忠
望幸三秋暮登高九日初朱旗巡漢苑翠帟俯秦墟寵
極萸房遍恩深菊酎餘承歡何以答萬億奉宸居
奉勅送吕補闕往西嶽勒碑得雲字孫逖
刻石記天文朝推谷子雲篋中緘聖札巖下揖神君語
别梅初艷為期草欲薰往來春不盡離思莫氛氲
奉和登會昌山應制前人
巖磴列雲旗吾君訪道時乾行萬物覩日馭六龍遲望
遠迴天顧登高動睿詞願因山作夀長保會昌期
從駕溫泉宫徐安貞
神女調溫液年年待聖人試開臨水殿來洗屬車塵暖
氣隨明主恩波浹近臣靈威自無極從此獻千春
終南山王維
太乙近天都連山接海隅白雲迴望合青靄入看無分
野中峯變陰晴衆壑殊欲投人處宿隔水問樵夫
過香積寺前人
不知香積寺數里入雲峯古木無人逕深山何處鐘泉
聲咽危石日色冷青松薄暮空潭曲安禪制毒龍
送楊長史由棧道入川前人
褒斜不容幰之子去何之鳥道一千里猿聲十二時官
橋祭酒客山木女郎祠别後同明月君應聽子規
輞川閒居前人
一從歸白社不復到青門時倚簷前樹遠看原上村青
菰臨水拔白鳥向山翻寂寞於陵子桔橰方灌園
終南别業前人
中歲頗好道晚家南山陲興來每獨往勝事空自知行
到水窮處坐看雲起時偶然值林叟談笑無還期
題潼關樓崔顥
客行逢雨霽歇馬上津樓山勢雄三輔關門扼九州川
從陜路去河遶華陰流向曉登臨處風烟萬里愁
觀華嶽祖詠
西入秦關口南瞻驛路連彩雲生闕下松樹到祠邊作
鎮當官道雄都俯大川蓮峯徑上處彷彿有神仙
與鄠縣羣官泛渼陂岑參
萬頃浸天色千尋窮地根舟移城入樹岸闊水浮村閒
鷺驚簫管潛虯傍酒樽暝來呼小吏列火儼歸軒
雪後與羣公過慈恩寺前人
乘興忽相招僧房暮與朝雪融雙樹濕紗闇一燈燒竹
外山低塔藤間院隔橋歸家如欲嬾俗慮向來消
晚至華陰皇甫曾
臘盡促歸心行人及華陰雲霞仙掌出松柏古祠深野
渡冰生岸寒川燒隔林溫泉看漸近宫樹晚沈沈
與鄠縣源大少府宴渼陂得寒字杜甫
應為西陂好金錢罄一餐飯抄雲子白瓜嚼水精寒無
計迴船下空愁避酒難主人情爛漫持答翠琅玕
陪鄭廣文遊何將軍山林十首(山林在韋曲西墖坡)
前人
不識南塘路今知第五橋名園依綠水野竹上青霄谷
口舊相得濠梁同見招平生為幽興未惜馬蹄遥
百頃風潭上千章夏木清卑枝低結子接葉暗巢鶯鮮
鯽銀絲膾香芹碧澗羹翻疑柁樓底晚飯越中行
萬里戎王子何年别月支異花開絶域蔓草匝清池漢
使徒空到神農竟不知露翻兼雨打開拆漸離披
旁舍連高竹疎籬帶晚花碾渦深没馬藤蔓曲藏蛇詞
賦工無益山林跡未賒盡拈書籍賣來問爾東家
賸水滄江破殘山碣石開綠垂風折筍紅綻雨肥梅銀
甲彈箏用金魚換酒來興移無灑掃隨意坐莓苔
風磴吹陰雪雲門吼瀑泉酒醒思卧簟衣冷欲裝綿野
老來看客河魚不取錢只疑淳朴處自有一山川
棘樹寒雲色茵陳春藕香脆添生菜美陰益食簞凉野
鶴清晨出山精白日藏石林蟠水府百里獨蒼蒼
憶過垂柳渚走馬定昆池醉把青荷葉狂遺白接䍦刺
船思郢客解水乞吳兒坐對秦山晚江湖興頗隨
牀上書連屋階前樹拂雲將軍不好武稚子總能文醒
酒微風入聽詩靜夜分絺衣掛蘿薜凉月白紛紛
幽意忽不愜歸期無奈何出門流水注回首白雲多自
笑燈前舞誰憐醉後歌祗應與朋好風雨亦來過
重過何氏五首前人
問訊東橋竹將軍有報書倒衣還命駕高枕乃吾廬花
妥鶯捎蝶溪喧獺趁魚重來休沐地真作野人居
山雨尊仍在沙沉榻未移犬迎曾宿客鴉護落巢兒雲
薄翠微寺天清皇子陂向來幽興極步屣過東籬
落日平臺上春風啜茗時石闌斜點筆桐葉坐題詩翡
翠鳴衣桁蜻蜓立釣絲自今幽興熟來往亦無期
頗怪朝參嬾應耽野趣長雨抛金鎻甲苔卧綠沈槍手
自移蒲柳家纔足稻粱看君用幽意白日到羲皇
到此應常宿相留可判年蹉跎暮容色悵望好林泉何
日沾微禄歸山買薄田斯懷恐不遂把酒意茫然
驪山前人
驪山絶望幸花萼罷登臨地下無朝燭人間有賜金鼎
湖龍去遠銀海雁飛深萬歲蓬萊日長懸舊羽林
温泉即事皇甫冉
天仗星辰轉霜冬景氣和樹含溫液潤山入繚垣多丞
相金錢賜平陽玉輦過魯儒求一謁無路獨如何
奉和聖製次瓊嶽應制韋濟
陸海披晴雪千旗獵早陽嶽臨秦路險河遶漢垣長路
行通鳷鵲離宫接建章都門信宿近歌舞從周王
望終南竇牟
日愛南山好時逢夏景殘白雲兼似雪清晝乍生寒九
陌峯如墜千門翠可團欲知形勝盡都在紫宸看
登秦嶺司空曙
南登秦嶺頭回首始堪憂漢闕青門遠商山藍水流三
湘遷客去九陌故人遊從此思鄉淚雙垂不復收
登咸陽北寺樓張籍
高秋原上寺下馬一登臨渭水西來直秦山南向深舊
宫人不住荒碣路難尋日暮涼風起蕭條多遠心
過華清宫李賀
春月夜啼鴉宫簾隔御花雲生朱絡暗石斷紫錢斜玉
椀盛殘露銀燈點舊紗蜀王無近信泉上有芹芽
馬戴居華山因寄賈島
玉女洗頭盆孤高不可言瀑流蓮嶽頂河注華山根絶
雀林藏鶻無人境有猿秋蟾纔過雨石上古松門
曲江白居易
細草岸西東酒旗搖水風樓臺在花杪鷗鷺下烟中翠
幄晴相接芳洲夜暫空何人賞秋景興與此時同
入潼關張祜
都城三百里雄險此迴環地勢遥尊嶽河流側讓關秦
皇曾虎視漢祖昔龍顔何處梟兇輩干戈自不閒
秋日赴闕題潼關驛樓許渾
紅葉晚蕭蕭長亭酒一瓢殘雲歸太華疎雨過中條樹
色隨山過河聲入海遥帝鄉明日到猶自夢漁樵
行次潼關題驛後軒前人
飛閣極層臺終南此路迴山形朝闕去河勢抱關來雁
過秋風急蟬鳴宿霧開平生無限意驅馬任塵埃
商於新開路(貞元七年上雒郡刺史李西華開新道七百餘里)
李商隱
六百商於路﨑嶇古共聞蜂房春欲暮虎穽日初曛路
向泉間辨人從樹杪分更誰開捷徑速擬上青雲
商山早行溫庭筠
晨起動征鐸客行悲故鄉雞聲茅店月人迹板橋霜槲
葉落山路枳花明驛墻因思杜陵夢鳧雁滿迴塘
秋宿慈恩寺遂上人院李頻
滿閣終南色清宵獨倚欄風高斜漢動葉下曲江寒帝
里求名老空門見性難吾師無一事不似在長安
過四皓廟前人
東西南北人高跡自相親天下已歸漢山中猶避秦龍
樓曾作客鶴氅不為臣獨有千年後青青廟木春
題汧湖(二首選一)許棠
偶得湖中趣都忘隴坻愁邊聲風下雁楚思浪移舟靜
極亭連寺涼多島近樓吟遊終不厭還似曲江頭
雕陰道中前人
五月綏州北途程少欝蒸馬依羶草聚人抱濁河澄蹟
固長城壘冤深太子陵往來經此地悲苦有誰能
夏州道中前人
茫茫沙漠廣漸遠赫連城堡迥烽相見河移浪旋生無
蟬嘶折柳有寇似防兵不耐飢寒迫終誰至此行
題鄭侍御藍田别業張喬
秋山清若水吟客靜於僧小徑通商嶺高窗見杜陵雲
霞朝入鏡猿鳥夜窺燈許作前峯侣終來寄上層
終南山前人
帶雪復銜春横天占半秦勢竒看不定景變寫難真洞
遠皆通嶽川多更有神白雲幽絶處自古屬樵人
遊華山雲際寺(一作遊少華山甘露寺)前人
少華中峯寺高秋衆景歸地連秦塞起河隔晉山微晚
來蟬相應涼天雁並飛殷勤記巖石秪恐再來稀
金州客舍方干
卷箔雲峯暮蕭條未掩關江流嶓冢雨帆入漢陰山落
葉欹眠後孤砧倚望間此情偏耐醉難遣酒罇閑
沙苑鄭谷
茫茫信馬行不似近都城苑吏猶迷路江人莫問程聚
來千嶂出落去一川平日暮客心速愁聞雁數聲
題興善寺前人
寺在帝城陰清虚勝二林蘚侵隋畫暗茶助越甌深巢
鶴和鐘唳詩僧倚錫吟烟莎後池水前跡杳難尋(自註十才)
(子詩集多有興善寺後池之作今寺在池無每用追嘆)
終南山王貞白
千山凝黛色列翠滿長安地去搜揚近人謀隱遯難水
穿諸苑過雪照一城寒為問紅塵裏誰同駐馬看
商山前人
商山名利路夜亦有人行四皓臥雲處千秋疊蘚生晝
燒籠澗黑殘雪隔林明我待酬恩了來聽水石聲
宿鳳翔天柱寺窮易元上人房李洞
天柱暮相逢吟思天柱峯墨研青露月茶吸白雲鐘卧
語身粘蘚行禪頂拂松探元為一决明日去臨卭
題終南隱者室僧齊已
終南山北面直下是長安自埽青苔室閑歌白石看風
吹窗樹老日曬竇雲乾時向圭峯宿僧房瀑布寒
過秦嶺(後周)孟貫
古今傳此嶺高下勢崢嶸安得青山路化為平地行蒼
苔留虎跡碧樹障溪聲欲過一回首踟蹰無限情
再歸秦川(宋)寇準
阮路何方盡西歸興未勞河流經陜狹山色入秦高返
照明秋壘孤村接暮濤還如丁令至故里滿蓬蒿
登麟州城樓張詠
莫問戎庭苦高欄是夕攀時清官事少邊靜戍人閒雉
堞臨寒水穹廬倚亂山皇恩正無外不擬更移還
長安府舍十詠(選一)韓琦
西北高樓上南山日面欄勢籠秦地勝陰落渭波寒帶
雨新屏活穿雲古道難仙扄如可造便擬挂朝冠(山樓)
雨後遊華嚴川馬上作文彦博
雨後城南路無泥未有塵因觀曲江樹更憶杏園春草
色遥侵水山光翠逼人勸農兼訪古攬轡緩朱輪
興慶池得晚字蘇舜欽
餘潤漲龍渠疏溜連清滻助曉遠昏山浮秋明刮眼魚
歸别浦閑雁下蒼波晚岸北有高臺離魂蕩無限
獨遊輞川前人
行穿翠靄中絶澗落疎鐘數里踏亂石一川環碧峰暗
林麋養角當路虎留蹤隱逸何曾見孤吟對古松
繡嶺邵雍
繡嶺岌層巒岧嶤十九盤微微經雨後杳杳出雲端往
事金輿遠遺蹤玉像殘至今臨渭水依舊見長安
遊紫閣山程顥
仙掌遠相招縈紆度石橋暝雲生澗底寒雨下山腰樹
色千層亂天形一罅遥吏紛難久駐回首羨漁樵
和韓侍中上巳日會興慶池范純仁
波漲朱闌外山明綺席前畫橈飛彩鷁紅旆照清漣東
閣隨開府佳賓盡謫仙夕陽歸騎外芳草綠綿綿
草堂逍遥寺李章
羅什留真嗣重扉掩碧松隣僧來紫閣遠逕接圭峯雨
氣晴先潤庭陰午後濃依稀祖師意瘦倚一枝笻
書山蓀亭韓絳
玉井不可到玉泉聊可尋馬行穿亂石人語入深林州
迴少明色溪喧谷響音我來方六月雲榭一披襟
仙遊潭蘇軾
翠壁下無路何年雷雨穿光搖巖上寺深到影中天我
欲燃犀看龍應抱寳眠誰言孤石上危坐試僧禪
題石室責馬融前人
未應將軍聘初從季直遊絳紗生不識蒼石尚能留豈
害依梁冀何須困李侯吾詩甚勿刻猿鶴為君羞
董龍社前人
唐初傳有此亂後不留碑畏虎關門早無村得米遲山
泉自入甕野桂不勝炊信美那能久應先學忍饑
祁山堡胡明善
臥龍扶漢室躍馬阨秦原星落干戈死山空雲鳥存昏
鴉啼古戍秋水咽孤村愁讀出師表凄凄傷我魂
遊靈巖文紳儀
一入靈巖寺凭欄望眼遥山深雲障日江闊夜生潮古
洞遺仙跡流泉傍石橋醉來搔首咏得句興偏饒
吳山縣(十首選一)丁帶
瀟灑吳山縣居民近百家孤城連阜起小市枕溪斜土
潤宜栽竹泉甘好試茶公餘無一事何處息紛華
曲江秋望(金)師拓
山遠嶂重出野平天四圍凉風芡實坼久雨藕花肥水
闊魚舟小天長去鳥微紫蒲行處有采采莫盈衣
渭水刁白
渭水秋天白驪山晚照紅行人迷古道老馬識新豐霜
顔滿歸髩乾坤猶轉蓬愁來成獨酌醉袖障西風
武侯廟張奭
長蛇成八陣渭水鼔雷波地據三分少公才十倍多慨
吟梁甫韻常歎大風歌日月光同烈青編永不磨
風陵渡趙子正
一水分南北中原氣自全雲山連晉壤烟樹入秦川落
日黃塵起晴沙白鳥眠輓輸今正急忙殺渡頭船
宿雲臺觀(元)曹之謙
趨程疲永路寄宿喜琳宫蓮嶽三峯對松林一徑通地
偏殘暑失境靜俗塵空入夜清詩夢山泉落枕中
長安陌余闕
浩浩長安陌瓊樓夾廣廛鴛鴦御溝上芍藥吹樓前駿
馬追韓嫣金樽約鄭虔功名有時有且得樂當年
長安道(明)錢惟善
車馬如流水樓臺結彩虹王孫來戚里豪士遇扶風不
覩衣冠盛空聞意氣雄鳶肩亦何事日暮醉新豐
經華嶽祠和唐皇甫孝韻楊榮
萬里故園心行行及華陰古祠松雨暗西嶽嶺雲深野
燒偏依戍昏鴉正滿林華清宫樹近斜日影沈沈
金牛峽薛瑄
巨峽三千里天開幾萬年泉飛林杪雨雲合管中天一
水橋頻度層崖石亂懸梁州舊禹蹟謬矣五丁傳
冬日秦嶺王傳
萬折商於路攀緣步轉難雪橋雙屐滑風洞一裘寒倚
仗看虬壑穿林正鶡冠綺園在何許芝草見闌干
驪山李夢陽
繡嶺花仍繡湯泉滿故宫禁池人自浴新月古應同玉
殿興亡後青山涕淚中千嵒歌吹入猶思翠華東
康狀元話武功山水前人
夢寐關中好連年未得歸側聞武功勝佳興益翻飛水
繞褒斜出山從盩厔圍因君覓水竹為買釣魚磯
初入棧道許讃
梁漢起天中形連百二雄萬山爭地立一路與雲通樹
杪過人影崖頭嘯虎風我行三月暮悵望華陰東
武關何景明
北轉趨劉壩西盤出武關微茫一線路迴合萬重山天
地幾龍戰風雲惟鳥還關門鎻溪水日夜送潺湲
過華清殿前人
冬駐華清殿千秋憶翠華青山無帝宅荒草半人家雪
下湯泉樹春回繡嶺花長安望不遠誰見五陵霞
寄三子前人
三子者王吕康三子也三子俱産關中並見而同隱
西望興懷為詩寄之
鄠杜終南曲邠岐渭北陲水多龍卧處山有鳳來時星
宿中宵動風雲萬里移滄江問靈劍離合少人知
謁后稷廟康海
翠柏籠香殿蒼雲蔭石苔春深迷古砌日夕暗層臺文
德通時夏烝嘗尚有邰萬年瞻廟貌茅土亦悠哉
過古章臺街王九思
春日章臺路風流憶往賢空餘好楊柳非復舊人烟漢
史芳名著秦宫夾道聯飛花何意緒迎客馬頭前
說經臺王暘
老子談經地山花夾路開斷雲横遠樹斜日上荒臺白
石望常在青牛期不來勞勞百年裏何處是蓬萊
涉湋川康栗
湋川洲上草春日翠烟齊直接終南巘平連水北栖芳
心千古惜幽興幾人迷欲泛無舟楫長歌鳳麓西
華山阻雪楊慎
山頭不可上谷口迥難分遠見三峯雪平鋪萬壑雲紫
霞虚洞府白馬閟靈文愧爾神仙骨空懷麋鹿羣
長安道薛蕙
神州應東井天府擅西秦雙闕南山下千門渭水濱公
卿畏主父賓客慕平津方朔何為者虚稱避世人
盧灣(灣有嗚咽泉扶蘇廟)馬汝驥
磵背孤城曲川吞萬里偏乍晴沙日好首夏野雲鮮酒
灑花間石琹揮樹裡泉獨哀公子廟遺像臥蒼烟
遊紅石峽楊守謙
倚劍臨榆塞開筵傍斗城銀川朝氣合金粟暮雲平虎
帳倚緹騎龍沙拔漢旌封侯思定遠投筆媿書生
月兒臺張珩
太宰舊遊地扶蘇賞月臺雙流平野合一徑半山開石
洞惟雲度花嵓但鳥來登臨興不盡徙席向莓苔
弔少陵有感唐龍
天寳流離際移家住此村江山惟白石風雨自黃昏幸
弔天涯跡誰招水上魂暮春啼鳥歇寂寂長溪蓀
秋日出塞前人
鼓角川原振旌旗日月明屯兵紅石峽斬將黑山城血
染芹河赤氛收榆塞清陰山應有淚飛檄到神京
長安道張時徹
曙動開長樂鶯鳴遶建章龍媒馳道出鳳吹彩旌揚繡
陌生朱霧銅溝映綠楊渭橋春水漲日日汎鴛鴦
石鼈谷漫題周宇
谷口交危石山腰瀉怒泉蛇盤青靄徑仙館白雲天信
宿隨遺榻登臨不記年貪竒忘緩步回首失村烟
驪山溫泉王格
咸闕無雕輦驪山尚浴泉湯池同野壑水殿祗寒烟月
冷新豐路沙沈渭浦田行人漫投足誰識濯龍年
經始皇墓喬世寧
雄圖不可見墟墓亦無憑寳藏應先發泉宫侈後稱只
餘雙嶺月長作萬年燈山下東原道人人說覇陵
金臺觀張鍊
不為依陳寳浮雲自往來三峯留玉洞一杖下金臺海
嶽歸何處君王召不回無生本無地人世漫徘徊
同子成遊說經臺溫純
為結烟霞侣因過尹喜門停車逢白鶴揮麈聽元言瑤
草經春長琪花冐雨繁真源如可問待月坐黃昏
過武關前人
關塞空秦漢風塵感歲華猿啼惟鳥道犬吠有人家孤
嶂天疑近窮途日易斜商山知不遠吾欲了生涯
子午嶺劉倬
南北亘長嶺縱横列萬山橋陵今古在馳道有無間地
拆慶延迥源分漆沮潺秦皇開鑿後塞上幾人還
關山月李維正
一片關山月秋深倍覺明影含行色淨涼與客愁生虎
負中林嘯蟲依宿草鳴無端隴頭水更作斷腸聲
望終南山喬因阜
每說山如畫今看畫不如岧嶤盤地軸晴翠塞天衢陸
海開王會神臯奠帝居由來雄百二定鼎萬年餘
講學太華山中同志至三百餘衆馮從吾
徵會來蓮嶽良朋喜共遊白雲時去住野鳥自夷猶雨
霽千巖翠春深萬木稠山靈真有待吾道重千秋
過華清宫浴湯泉袁宏道
鏡澈古苔光溪風湛碧香花猶知世代水不解興亡粉
黛山川俗烟泉歲月長而今正好景石骨照蒼涼
扶風唐錡
馮翊廢已久扶風此獨存制嚴周四輔守固漢西門百
里今為邑千家各有村蕭蕭寒日暮烟火正黃昏
羌村懷少陵任宇宁
寂寞羌村路少陵不復遊客來山欲暮雲去水空流遺
咏殘碑在尋幽古洞留悠悠無限意俯仰已千秋
望昭陵來復
迴合園陵路嵕山護閟宫樵蘇松柏盡兵燹畫圖空銕
馬高原暮珠襦王氣通只疑龍馭近扈從尚羣雄
周公廟葉桂章
深谷涓涓淨春泉脉脉長松山臨虢渭宫宇自隋唐赤
舄風雷護金縢日月光姬圖元啟聖王祀永垂裳
雞頭關吳崇文
不度雞頭險誰知鳥道難幾迴懸絶壁百丈俯危湍亂
石排雲出孤峯帶雪寒晚來烟樹滿何處是長安
讀書薦福寺題壁(二首選一)溫自知
鴈塔藏經地狂生養拙年漂零倚短榻雨雪伴高眠曉
劍南峯出昏燈北斗連五陵豪俠子裘馬各周旋
發扶風僧宗泐
曉發扶風縣雲低欲雪時長河王莽寺獨樹馬超祠營
窟吹烟早牛車度坂遲非熊無復夢渭水自逶迤
寄次山郡守許宗魯
道啟鄉先哲名垂世大儒宫墻猶闕里祠宇故横渠撤
坐緣歸正懸銘為砭愚生平勤仰止何日一摳趨
長安道(本朝)徐緘
天府壯無加空廬徑有斜㶚橋驢背柳溫室醉中花竒
字揚雄宅明珠董偃家君看涇渭水清濁詎相遮
鳳泉即事李柏
曳杖南村路斜通白石間林幽禽語靜川遠櫂歌閒綠
沁橋邊水青來寺外山華清三百里流禍尚潺潺
鳳翔東湖孫爾思
偃仰平湖曲岑嵐一望收芰風清帶夏梧月澹澄秋舲
似浮天過人疑入畫遊仲宣當此際不用賦登樓
登嘉嶺山白乃貞
覽勝登嘉嶺長坡秋色分圍園千樹柏鎻塔一梯雲寺
記遠公蹟碑留小范勲踟蹰多古意杯酒對斜曛
太史公墓程必昇
三里芝陽鎮一丘司馬坡淡雲斜嶺近啼鳥夕陽多古
道餘蒼柏空臺照綠莎徘徊登眺處猶憶漢山河
潼關周燦
天險殽函地雄稱古雍州黃河吞岸曲華嶽挂城頭官
路連荆冀殘碑誌漢周停車還四望春草滿山丘
臨潼道中次周澹園韻劉元勲
驅馬長林外秋風雁字斜山高懸碧嶂水細漾寒沙目
斷新豐樹雲開繡嶺花不須通姓字直到故人家
八陣圖鄭日奎
漢沔陣圖在英雄將略存鳥蛇分塊石鬼物護重門江
急軍聲怒雲深殺氣屯賞竒真不易今古一桓溫
上已集紅石峽翠然閣禊飲(二首選一)譚吉璁
祓堂開綠浦褉飲向紅山邊地尋蘭少荒亭對酒閒浮
觴水更曲藉草坐為斑歸騎城闉晚欣看士女還
石鼓山許孫荃
岐陽昔大狩石鼓鑿空山文字今何處光芒尚此間人
辭三輔地路近七盤關明日連雲棧﨑嶇不可攀
五丈原次大復韻前人
荒原淡斜日古戍黯層陰五丈空留跡三分不死心地
隨營壘没星與陣雲沉薄暮秋風急如聞梁父吟
關中雜詩顧炎武
子夏看書室臨河四望開山從雷首去浪拂禹門迴大
道疑將廢遺經重可哀非君真好古誰為掃莓苔(賦得子夏)
(石室送康太乙歸夏陽)
武侯琴室王士禎
竹篠娟娟靜江流漠漠陰至今籌筆地猶見出師心遺
恨成銜璧元聲有故琴千秋絃指外髣髴遇高深
南鄭至沔縣道中(二首選一)前人
黑水梁州道停車問土風沔流天漢外嶓冢夕陽東處
處棕櫚綠村村䆉稏紅更須參玉版修竹賤如蓬
寳雞縣前人
險絶古陳倉停車落日黃覇圖今寂寞陳寳亦銷亡城
郭秋雲裡人家清渭旁迴看三輔遠秦樹但蒼蒼
望終南前人
青綺門邊路終南積翠陰山河三輔壯烟樹五陵深朝
市幾遷改白雲無古今何如歸輞口水石好園林
遇仙橋即事前人
浮雲收渭北初日照終南馳道連秋水官橋渡曉驂人
烟生浦樹鳥語入秦嵐欲訪漁川隱蘆中有釣菴(漁川原華)
(州山水勝處)
織錦臺李因篤
織錦人何處遺圖爾自哀秋風吹蔓草野日照荒臺繚
繞悲心極迴環妙緒開此鄉多好女重識二班才
終南山宋振鱗
白雲飛不盡出没衆峯青歲月閑中老空虚靜裏聽雙
斜通蜀棧萬里絡秦星樵隱人何處秋深擁翠屏
觀華山瀑布吕履恆
銀河天半落玉女望中浮高注三秦塞平吞八水流轟
雷奔鳥道掣電入龍湫萬仞青霄上罡風吹未休
梁州前人
蜀道天難上梁州路已遥岷嶓蟠北戒江漢𨗳南條落
日七盤嶺晴天萬里橋獨留懷古意歌哭未能消
甘泉雜吟(二首選一)楊夢弼
自笑為秦客淹留豈有家飯炊魚子粟薪爇鼠姑花春
去初看柳秋高始食瓜晚年潦倒甚凄絶滯天涯
春日重遊樊川王心敬
矗矗兩山高涓涓一水迢近山多綠樹隔水爛紅桃時
有遊魚現兼饒谷鳥嬌武陵託跡客誠恐讓逍遥
綠柳蔭前隄紅桃豔後溪祗疑春爛漫不辨境東西野
竹多依道山泉盡入谿再來還有信却恐路重迷
㶚上送李億(唐)溫庭筠
黃山遠隔秦樹紫禁斜通渭城别路青青柳弱前溪漠
漠苔生和風澹蕩歸客落月殷勤早鶯㶚上金尊未飲
讌歌已有餘聲
盩厔清明(明)何景明
客裏遥逢令節城中不見繁華南山漠漠烟遠清渭迢
迢日斜獨樹桃花自發高樓燕子誰家可惜年年春色
催人白髮天涯
奉和春初幸太平公主南莊應制(唐)宋之問
青門路接鳳凰臺素滻宸遊龍騎來澗草自迎香輦合
巖花應待御筵開文移北斗成天象酒近南山作夀杯
此日侍臣將石去共歡明主賜金回
奉和春日出苑矚目應令(時為太子舍人使在東都作)
賈曾
銅龍曉闢問安迴金輅春遊博望開渭水晴光搖草樹
終南佳氣入樓臺招賢已從商山老託乘還徵鄴下才
臣在東南獨留滯欣逢睿藻日邊來
興慶池侍宴應制韋元旦
滄池漭沆帝城邊殊勝昆明鑿漢年夾岸旌旗疏輦道
中流簫鼔振樓船雲峯四起迎宸幄水樹千重入御筵
宴樂已深魚藻詠承恩更欲奏甘泉
扈從鄠杜奉呈刑部尚書舅崔黃門馬常侍
蘇頲
翠輦紅旗出帝京長楊鄠杜昔知名雲山一一看皆異
竹樹叢叢畫不成羽騎將過持袂拂香車欲度卷簾行
漢家曾草巡遊賦何似今來扈聖明
奉和春日幸望春宫應制前人
東望望春春可憐更逢晴日柳含烟宫中下見南山盡
城上平臨北斗懸細草偏承回輦處輕花微落奉觴前
宸遊對此歡無極鳥哢聲聲(一作歌聲)入管絃
奉和聖製春日幸望春宫應制張說
别館芳菲上苑東飛花澹蕩御筵紅城臨渭水天河靜
闕對南山雨露通繞殿流鶯凡幾樹當蹊亂蝶許多叢
春園既醉心和樂共識皇恩造化同
侍宴興慶池應制前人
靈池月滿直城隈黻帳天臨御路開東沼初陽疑吐出
南山曉翠若浮來魚龍百戲紛容與鳧鷁雙舟較沂洄
願似金隄青草馥長承瑶水白雲杯
奉和聖製春日幸望春宫應制薛稷
九春風景足林泉四面雲霞敞御筵花鏤黃山金作苑
草圖玄㶚錦為川飛觴競醉心迴日走馬爭先眼看鞭
喜奉仙遊歸路遠直言行樂不言旋
龍池篇沈佺期
龍池躍龍龍已飛龍德先天天不違池開天漢分黃道
龍向天門入紫微邸第樓臺多氣色君王鳧雁有光輝
為報寰中百川水來朝此地莫東歸
興慶池侍宴應制前人
碧水澄潭映遠空紫雲香駕御微風漢家城闕疑天上
秦地山川似鏡中向浦回舟萍已綠分林蔽殿槿初紅
古來徒羨横汾賞今日宸遊聖藻雄
駕幸溫泉盧象
傳聞聖主幸新豐清蹕鳴鑾出禁中細草終朝隨步輦
垂楊幾處繞行宫千官扈從驪山北萬國來朝渭水東
此日小臣徒獻賦漢家誰復重揚雄
奉和聖製從蓬萊向興慶閣道留春雨中春望之
作應制王維
渭水自縈秦塞曲黃山舊繞漢宫斜鑾輿迥出千門柳
閣道迴看上苑花雲裏帝城雙鳳闕雨中春樹萬人家
為乘陽氣行時令不是宸遊翫物華
敕借岐王九成宫避暑應制前人
帝子遠辭丹鳳闕天書遥借翠微宫隔窗雲霧生衣上
卷幔山泉入鏡中林下水聲喧語笑巖間樹色隱房櫳
仙家未必能勝此何事吹笙向碧空
大同殿柱産玉芝龍池上有慶雲神光照殿百官
共覩聖恩便賜宴樂敢書即事前人
欲笑周文歌宴鎬遥輕漢武樂横汾豈如玉殿生三秀
詎有銅池出五雲陌上堯尊傾北斗樓前舜樂動南薰
共歡天意同人意萬歲千秋奉聖君
和太常韋主簿五郎溫湯寓目之作前人
漢主離宫接露臺秦川一半夕陽開青山盡是朱旗繞
碧澗翻從玉殿來新豐樹裏行人度小苑城邊獵騎迴
聞道甘泉能獻賦懸知獨有子雲才
行經華陰崔顥
岧嶤太華俯咸京天外三峯削不成武帝祠前雲欲散
仙人掌上雨初晴河山北枕秦關險驛樹西連漢畤平
借問路傍名利客無如此處學長生
樂遊苑春望李頻
五陵佳氣晚氤氲覇業雄圖勢自分秦地山河連紫塞
漢家宫殿入青雲未央樹色春中見長樂鐘聲月下聞
無那楊花起愁思滿天飄落雪紛紛
題東谿公幽居李白
杜陵賢人清且廉東溪卜築歲將淹宅近青山同謝朓
門垂碧柳似陶潛好鳥迎春歌後院飛花送酒舞前檐
客到但知留一醉盤中惟有水晶鹽
首春渭西郊行呈藍田張二主簿岑參
迴風度雨渭城西細草新花踏作泥秦女峰頭雪未盡
胡公陂上日初低愁窺白髮羞微禄悔别青山憶舊溪
聞道輞川多勝事玉壺春酒正堪擕
長安曉望寄崔補闕包何
迢逓山河擁帝京參差宫殿接雲平風吹曉漏經長樂
柳帶晴烟出禁城天淨笙歌臨路發日高車馬隔塵行
自憐久滯諸生列未得金閨籍姓名
望嶽杜甫
西嶽崚嶒竦處尊諸峯羅列似兒孫安得仙人九節杖
拄到玉女洗頭盆車箱入谷無歸路箭栝通天有一門
稍待西風涼冷後高尋白帝問真源
九日藍田崔氏莊前人
老去悲秋強自寬興來今日盡君歡羞將短髮還吹帽
笑倩傍人為正冠藍水遠從千澗落玉山高並兩峯寒
明年此會知誰健醉把茱萸子細看
題鄭縣亭子前人
鄭縣亭子澗之濱戶牖憑高發興新雲斷嶽蓮臨大路
天晴宫柳暗長春巢邊野雀羣欺燕花底山蠭遠趁人
更欲題詩滿青竹晚來幽獨恐傷神
題郎士元半日吳村别業兼呈李長官
錢起
半日吳村帶晚霞閉門高柳亂飛鴉横雲嶺外千重樹
流水聲中一兩家愁人昨夜相思苦閏月今年春意賒
自嘆梅生頭似雪却憐潘令縣如花
華清宫張繼
天寳承平奈樂何華清宫殿欝嵳峩朝元閣峻臨秦嶺
羯鼓樓高俯渭河玉樹長飄雲外曲霓裳閑舞月中歌
只今惟有溫泉水嗚咽聲中感慨多
題仙遊觀韓翃
仙臺下見五城樓風物凄凄宿雨收山色遥連秦樹晚
砧聲近報漢宫秋疎松影落空潭靜細草香閑小洞幽
何用别尋方外去人間亦自有丹丘
南原望漢宫司空曙
荒原空有漢宫名衰草茫茫雉堞平連雁下時秋水在
行人過盡暮烟生西陵歌吹何年絶南陌登臨此日情
故事悠悠不可問寒禽野水自縱横
華清宫感舊王建
塵到朝元邊使急千官夜發六龍回輦前月照羅衫淚
馬上風吹蠟燭灰公主粧樓金鎻澁貴妃湯殿玉蓮開
有時雲外聞天樂知是先皇沐浴來
長安春遊楊巨源
鳳城春報曲江頭上客年年是勝遊日暖雲山當廣陌
天清絲管在高樓蘢葱樹色分仙閣縹緲花香汎御溝
桂壁朱門新邸第漢家恩澤問鄼侯
途次華州陪錢大夫登城北樓春望因覩李崔令
狐三相國唱和之什翰林舊侣繼踵華城山水
清高鸞鳳翔集皆忝宿眷遂題此詩
劉禹錫
城樓四望出風塵見盡關西渭北春百二山河雄上國
一雙旗節委名臣壁中今日題詩處天上同時草詔人
莫怪老郎呈濫吹宦途雖别舊情親
送王十八歸山寄題仙遊寺白居易
曾於太白峯前住數到仙遊寺裏來黑水澄時潭底出
白雲破處洞門開林間暖酒燒紅葉石上題詩拂綠苔
惆悵舊遊那復到菊花時節羨君迴
華頂李紳
欲向仙峯煉九丹獨瞻華頂禮仙壇石標琪樹凌空碧
水挂銀河映月寒天外鶴聲隨絳節洞中雲氣隱琅玕
浮生未有從師地空誦仙經想羽翰
登長安慈恩寺塔盧宗回
東方曉日上翔鸞西轉蒼龍拂露盤渭水寒光搖藻井
玉峯晴色墮朱闌九重宫闕參差見百二山河表裏觀
暫輟去蓬悲不定一凭金界望長安
題慈恩寺塔章八元
十層突兀在虚空四十門開面面風却怪鳥飛平地上
自驚人語半天中迴梯暗踏如穿洞絶頂初攀似出籠
落日鳳城佳氣合滿城春樹雨濛濛
咸陽城東樓許渾
一上高樓萬里愁蒹葭楊柳似汀洲溪雲初起日沉閣
山雨欲來風滿樓鳥下綠蕪秦苑夕蟬鳴黃葉漢宫秋
行人莫問當年事故國東來渭水流
九成宫李商隱
十二層樓閬苑西平時避暑拂虹霓雲隨夏后雙龍尾
風逐周王八駿蹄吳嶽曉光連翠巘甘泉晚景上丹梯
荔枝盧橘霑恩幸鸞鵲天書濕紫泥
行至金牛驛寄興元渤海尚書前人
樓上春雲水底天五雲章色破巴牋諸生個個王恭柳
從事人人庾杲蓮六曲屏風江雨急九枝燈檠夜珠圓
深慚走馬金牛路驟和陳王白玉篇
潼關河亭薛逢
重岡如抱嶽如蹲屈曲秦川勢自尊天地并功開帝宅
山河相凑束龍門櫓聲嘔軋中流渡柳色微茫遠岸村
滿眼波濤終古事年來惆悵與誰論
過潼關溫庭筠
地形盤曲帶河流景氣澄明是勝遊十里曉雞關樹暗
一行寒雁隴雲愁片時無事溪泉好盡日凝眸嶽色秋
麈尾角巾應曠望更嗟芳靄隔秦樓
過新豐前人
一劍乘時帝業成沛中鄉里到咸京寰區已作皇居貴
風月猶含白社情泗水舊亭春草遍千門遺瓦古苔生
至今留得離家恨雞犬相聞落照明
過五丈原前人
鐵馬雲騅久絶塵柳隂高壓漢營春天高殺氣騰關右
夜半妖星照渭濱上國臥龍空悟主中原逐鹿不因人
象牀寳帳無言語從此譙周是老臣
馬嵬驛前人
穆滿曾為物外遊六龍經此暫淹留返魂無驗青烟滅
理血空生百艸愁香輦却歸長樂殿曉鐘還下景陽樓
甘泉不復重相見誰道文成是故侯
咸陽懷古劉滄
經過此地無窮事一望凄然感廢興渭水故都秦二世
咸陽秋草漢諸陵天空絶塞聞邊雁葉盡孤村見夜燈
風景蒼蒼多少恨寒山半出白雲層
秋日登醴泉縣樓前人
閒上高樓時一望綠蕪寒野靜中分人行直路入秦樹
鴈截斜陽背塞雲渭水自流汀島色漢陵空長石苔紋
秋風高柳出危葉獨聽蟬聲日欲曛
寄鄠杜李遂良處士高駢
小隱堪忘世上情可能休夢入重城池邊寫字師前輩
座右題名律後生吟社客歸秦渡晚醉鄉漁去渼陂晴
春來不得山中信盡日無人傍水行
曲江春望羅鄴
故國東歸澤國遥曲江晴望憶漁樵都緣北闕春先到
不是南山雪易消㙐影玉樓開組繡歡聲丹禁奏雲韶
雖然未得陪鴛鷺亦酹金觴祝帝堯
渼陂鄭谷
昔事東流共不回春深獨向渼陂來山前别業依稀在
雨裏梨花寂寞開却展漁絲無野艇舊題詩句没蒼苔
澘然四顧難消遣祗有佯狂泥酒杯
少華甘露寺前人
石門蘿徑與天隣雨桂風篁遠近聞飲澗鹿喧雙派水
上樓僧蹋一梯雲孤烟薄暮關城没遠色初晴渭曲分
長欲然香來此宿北林猿鶴舊同羣
過九成宫吳融
鳳輦東歸二百年九成宫殿半荒阡魏公碑字封蒼蘚
文帝泉聲落野田碧草斷霑仙掌露綠楊猶憶御爐烟
昇平舊事無人說萬疊青山但一川
汧陽閣韋莊
汧水悠悠去似絣遠山如畫翠眉横僧尋野渡歸吳嶽
雁帶斜陽入渭城邊靜不收蕃帳馬地貧惟賣隴山鸚
牧童何處吹羌笛一曲梅花出塞聲
過渼陂懷舊前人
辛勤曾寄玉峯前一别雲溪二十年三徑荒涼迷竹樹
四隣凋謝變桑田渼陂可是當時事紫閣空餘舊日烟
多少亂離無處問夕陽吟罷涕澘然
綏州作前人
雕陰無樹水南流雉堞連雲古帝州帶雨晚駞鳴古戍
望鄉孤客倚高樓明妃去日花應笑蔡琰歸時髩已秋
一曲單于暮烽起扶蘇城上月如鉤
咸陽懷古前人
城邊人倚夕陽樓城上雲凝萬古愁山色不知秦苑廢
水聲空傍漢宫流李斯不向倉中悟徐福應無物外遊
莫怪楚吟偏斷骨野烟蹤跡似東周
題華嚴寺木塔(南唐)張泌
六街晴色動秋光雨霽憑高只自傷一曲晚烟浮渭水
半橋斜日照咸陽休將世路悲塵事莫指雲山認故鄉
回首漢宫樓閣暮數聲鐘鼔自微茫
再遊韋曲山寺(後周)譚用之
鵲簷烟斷玉巢欹罨入春塘太白低馬踏翠開垂柳寺
人耕紅破落花泥千年勝槩咸陽上幾代荒涼繡嶺西
碧吐紅芳舊行處豈堪回首草凄凄
咸陽懷古劉兼
高秋咸鎬起霜風秦漢荒陵樹葉紅七國鬭雞方賈勇
中原逐鹿更爭雄南山漠漠雲常在渭水悠悠事旋空
立馬舉鞭遥望處阿房遺址夕陽東
登商州南城樓望山(宋)王禹偁
西接藍田東武關有唐名郡數商顔二千石盡非吾道
一百年來負此山(自註云自唐末至今百餘年無文臣為刺史)重叠曉嵐新
雨後參差春雪夕陽間惟供遷客風騷興醉望吟看不
暫閒
華嶽韓琦
兩行脩竹夾雲根引入蓮峯山下村病骨驚魂安氣母
幽亭淑景壓山蓀金琟遠望千灘出玉漏聲喧萬馬奔
坐嘆空勞無計處却尋歸路日黃昏
送秋馬上始見終南前人
終南頻月晦峯巒一雨民心萬事寬救徹旱苗充歲望
洗開山色與人看半天横示全秦壯積雪高連太白寒
欲識衆多欣幸意送秋歌舞滿長安
過武關胡宿
津亭歌闋戒棠舟五兩風來不暫留西北浮雲連魏闕
東南初日滿秦州層城渺渺人傷别芳草萋萋客倦遊
平樂舊歡收不得更憑飛夢到瀛洲
宿終南山下百墖院蘇舜欽
驅馬山前訪古蹤僧居瀟灑隔塵籠遶庭石鼈谷澗水
入戸鳴鴟堆上風無限老松秋色裏數聲疎鐸月明中
村雞坐聽三號徹去去前朝氣味同
送李中舍襲之宰南鄭梅堯臣
莫問褒中道路難襄陽直上幾重灘蒼烟古柏漢高廟
落日荒茆韓信壇出水䱹頭一絲挂穿虹雨脚兩橋殘
土風大抵如南國期會先時俗自安
和韓侍中上巳日會興慶池范純仁
故堤高柳綠毶毶花萼遺基映柳南啼鳥解招遊客醉
落花時有戲魚銜舟擕羅綺添春色山破雲烟出曉嵐
後會陪公應更樂行看廟勝掃妖欃
華山謁希夷邵雍
仙掌峯巒峭不收希夷去後遂無儔能斟時事高抬手
善酌人情略撥頭畫虎不成心向在悲麟無應淚横流
寤來不必多言語贏得清閒第一籌
春日登大像閣富弼
拂衣瀟灑倦塵寰走馬登臨未問禪匝野亂流縈古堞
插雲高閣逼遥天山含暮色連青稼柳帶春容矗翠烟
獨凭危欄不成句敢同當日善遊仙
周公廟蘇軾
吾今那復夢周公尚喜秋來過故宫翠鳳舊依山突兀
清泉長與世窮通至今遊客傷離黍故國諸生詠雨濛
牛酒不來烏鳥散白楊無數暮號風
樓觀前人
鳥噪猿呼晝閉門寂寥誰識古皇尊青牛久已辭轅軛
白鶴時來訪子孫山近朔風吹積雪天寒落日淡孤村
道人應怪遊人衆汲盡階前井水渾
种將軍諤米脂川大捷王珪
神兵十萬忽乘秋西磧妖氛一夕收匹馬不嘶榆塞外
長城自起玉關頭君王别繪凌烟閣將帥今輕定遠侯
莫道無人能定國紅旗行去取涼州
潼關道中晁補之
塵土長安古道深潼關依舊接桃林使君總馬來何後
道士青牛去莫尋春半河山猶寂寞日長坑阪正﨑&KR0706;
平生冷笑元龍誤老覺求田負寸心
遊終南雜詠(三首選一)李騊
入門脩竹聳琅玕坐久香風拂畫欄春色正穠雙檜靜
朝光初上一峯寒翠縈虚室塵襟闊冷逼疎窗夜夢殘
物外閑心殊未愜殷勤重上白雲端(草堂)
秋夜思南鄭軍中陸游
五丈原頭刁斗聲秋風又到亞夫營昔如埋劍常思出
今作閒雲不計程盛事何由觀北伐後人誰可繼西平
眼昏不禁陳編得挑盡殘燈不肯明
恩封渭南伯唐詩人趙嘏為渭南尉當時謂之趙
渭南後來亦將以予為陸渭南乎戲作長句
前人
老向人間久倦遊君恩乞與渭川秋虛名定作陳驚座
好句真慚趙倚樓棧豆十分霑病馬烟波萬里着浮鷗
就封他日輕裘去應過三峯處處留
次擇之韻聊紀秦事朱熹
不知四海已揚湯舞殿歌臺樂未央五帝威神等牛馬
六王子女盡嬪嬙仙心久已攀姑射辯口從教泣華陽
行客詎明千古意虚疑霞佩響琳瑯
長安懷古吳激
佳氣猶能想欝葱雲間雙闕峙蒼龍春風十里㶚陵樹
曉月一聲長樂鐘小苑花開紅漠漠曲江波漲碧溶溶
眼前疊嶂青如畫借問南山共幾峯
題五丈原武侯廟郝居中
籌筆無功事可哀長星飛墮蜀山摧三分豈是平生志
十倍寧論蓋世才壞壁丹青仍白羽斷碑文字只蒼苔
夜深老木風聲惡尚想褒斜萬馬來
過華州王世昌
拔地三峯冷翠微落嵓飛瀑噴珠璣吟鞭落拓騎驢過
戰刃韜藏牧馬歸十丈玉蓮秋不謝半楞掌月晝還飛
地靈人傑無遺逸未分蟠螭老布衣
華清故宫馮延登
寵貴羊羔退曲江華清霧閣對雲窗層巒未了霓裳舞
遷客俄驚羯鼔腔簷際疎星疑曉鏡天邊晴樹認高幢
遊人尚喜風流在白石涵波皂莢雙
上清宫(三首選一)李汾
憶昔秋風從茂陵詞臣忝預漢公卿瑶池宴罷西王母
翠輦歸來北斗城石馬嘶殘人事改刧灰飛盡海山平
唯餘太液池邊月伴我驂鸞上玉京
岐陽(三首選一)元好問
眈眈九虎護秦關懦楚孱齊几上看禹貢土田推陸海
漢家封檄自天山北風獵獵悲笳發渭水蕭蕭戰骨寒
三十六峯長劍在倚天仙掌惜空閒
登灝靈門曉望張輅
灝靈宫閟隱岧嶤清曉空濛瑞靄飄千古金城存祀典
累朝寳册刻瓊瑶蓬萊天際終須到仙掌雲間遠見招
詩客憑欄興難盡跨鸞安得上層霄
長安方回
客從函谷過南州略說長安舊日愁仙隱有峯存紫閣
僧居無寺問紅樓蘭亭古瘞藏狐貉椒壁遺基牧馬牛
萬古不隨人事改獨餘清渭向東流
華嶽張翔
雲開華嶽欝嵯峨飛翠時來近玉珂鶴駐松崖秋積雪
龜巢蓮井曉無波山中酒熟憑花勸馬上詩成倩鳥歌
欲採靈芝尋未得石盆瑶草占春多
潼關鄒弘道
踐華因河立戶樞潼關天險載黃圖眈眈虎視秦扄鑰
欝欝龍蟠漢國都共說建瓴天上落幾看冤骨草間枯
不知周召親分陜曾恃山川四塞無
華清宫劉仲殷
金粟堆前鳥弄風朝元閣上晚鳴鐘美人粉黛埋黃土
湯殿潺湲響玉淙自昔詩人悲黍稷當時太液笑芙蓉
不須重作高唐賦蜀道巫山十二峯
華山(明)秦康王志&KR2318;
萬仞巍峩出自然巨靈手擘是何年三峯秀出雲霄外
一掌高擎日月邊李白問天登絶頂陳摶傲世隱危巔
何當穩步長梯上摘取峯頭玉井蓮
仙掌秦簡王成泳
巨靈伸臂向洪崖雲際分明一掌開捧出海天紅日近
挽將蓬島列仙來翠光閃爍縈朱草玉笋聯翩繡綠苔
隔斷紅塵渾不到擎天功業陋三台
渭陵殷奎
炎精八葉已中衰千載荒陵竟屬誰寢殿有垣悲躑躅
苑門無地覓罘罳祥開沙麓溝中絶禍變蹭&KR3196;土未夷
颯颯涼風吹客髩不堪興感立多時
咸陽懷古熊鼎
立馬平原望故宫關河百二古今雄南山雙闕阿房近
北斗連城渭水通龍去野雲收王氣鶴巢陵樹起秋風
英雄事業昭前哲看取秦皇漢武功
第一關王履
裂石為關似洞門天慳神秀此相分不曾臨澗先眠石
未暇登峰且看雲鳥哢只從中界斷松聲耑許上方聞
誰人更似周徵士不怕鍾山孔氏文
行經華陰谷宏
雲開太華倚三峯積翠遥連渭水東遠塞鴈聲寒雨外
離宫草色暮烟中秦關日落行人少漢畤天陰古戍空
寂寂武皇巡幸處祠前木葉起秋風
登終南茅大方
一上終南望眼空長安景物畫圖中花間鶯避春城仗
林杪僧歸曉寺鐘渭水東流來鳥鼠吳山西下走蛟龍
我生自信通仙骨便欲同乘列子風
橋山張三丰
披雲履水謁橋陵翠柏烟含玉露輕袞冕霞飛天地老
文章星煥海山清巍巍鳳闕迎仙島渺渺龍車駐帝城
寂寞瑶臺遺漢武一輪皓月古今明
經華嶽廟李賢
華嶽巍巍勢獨雄層霄削出翠芙蓉紅光映日仙人掌
黛色連天玉女峰絶頂泉飛千尺練懸崖根固萬年松
四時賴爾興雲雨歴代尊崇祀典隆
過鳳縣薛瑄
莫道西行蜀道難老來深喜縱遐觀山從太白連岷嶺
水號嘉陵出散關石積層崖知地厚路登絶巘覺天寬
驅兵過此思諸葛大節常留宇宙間
擬唐長安春望黃閏
南山晴望鬱嵯峨上路春香御輦過天近帝城雙闕迥
日臨仙仗五雲多鶯聲盡入新豐樹柳色遥分太液波
漢主離宫三十六樓臺處處起笙歌
咸陽懷古徐震
阿房宫殿對南山閣道縈迴霄漢間覇業終隨烽火盡
遊魂俄載屬車還三千童女空浮海十萬貔貅已入關
留得當年遺恨在長城血淚土猶斑
長安道李勖
層城迢遞入雲賒處處春風面面花長樂鐘聲催漏箭
新豐樹色擁行車妖姬舞榭留明月貴主妝樓結綺霞
日暮薌塵連九陌鑾輿傳幸五侯家
祀雞臺伍福
秦師畋得石如雞千載相傳作縣題覇業烟消山崒嵂
祀臺神去草萋迷人行古道車還住花落東風鳥自啼
只有當時清夜月至今光彩照前溪
說經臺繫牛柏馬文升
塵海仙家第一宫崢嶸臺殿詫秦工五千道德言猶在
百二河山勢自雄煉藥爐寒虚夜月繫牛柏老動秋風
穹碑屹立斜陽外夜夜龍光貫彩虹
馬融讀書石室前人
扶風家世漢通儒不重椒房重道腴盧鄭又從高第列
郭嚴敢望後塵無春圍絳帳人如玉月滿荒臺樹有烏
況是臨江遺廟在春風十里悵蘼蕪
孤山堡楊一清
簇簇青山隱戍樓暫時登眺使人愁西風畫角孤城曉
落日晴沙萬里秋甲士解鞍休戰馬農兒持劵買耕牛
回思未築邊墻日曾得清平似此不
出連雲棧前人
雞頭關下石&KR1166;牙傍險憑高此駐車一水縈紆通漢沔
萬峰迴合控褒斜雲中板閣燒難絶谷口篔簹翠欲遮
蜀道秦關俱莫論如今四海正為家
長安懷古王越
渭水橋邊獨倚闌望中原是古長安斬蛇赤帝留神劍
墮淚銅仙泣露盤宫錦為帆天外落霓裳成隊月中看
不堪回首風塵後北斗城荒鴈塔寒
晚渡咸陽馬中錫
野色蒼茫接渭川白鷗飛盡水連天僧歸紅葉林間寺
人喚斜陽渡口船表裏山河猶往日變遷朝市已多年
漁翁不管興亡事獨坐秋風釣石邊
曉發甘泉前人
肩輿清曉發甘泉風雪遥連塞外天野店客敲門問酒
土窰人隔水炊烟山無草木還多石地産氊裘不衣綿
試叩征夫前路去戍鴉聲裏是延川
登潼關城樓柬諸指揮王傳
層城樓閣枕山阿落日登臨感慨多虎豹當關通紫氣
魚龍吹浪見黃河百年鎻鑰神京路一劍風塵猛士歌
北徼狼烟猶報警元戎何以淨干戈
大秦寺前人
終南佳氣鬱蒼蒼瑞草名花滿徑香道德五千留望鼔
樓臺十二壯仙鄉鶴歸晴院松陰靜龍過秋潭雨氣涼
欲問長生還未信重陽宫殿已斜陽
子午谷王雲鳳
馬前銅笛數聲頻柳底行沿漢水濱且喜晚炊來子午
曾經春雨憶庚申採茶路曲穿林女放瀨聲高蕩槳人
却恨妖容幾喪國荔枝飛騎不沾塵
潼關李夢陽
咸東天險設重關閃日旌旗虎豹間隘地黃河吞渭水
炎天白雪壓秦山舊京想像千官入餘恨逡巡六國還
滿眼非無棄繻者寄言軍吏莫嗔顔
華州作何景明
秋城雨色靜微塵過陜山河望轉新天上嶽蓮開二華
雲中關樹引三秦追遊少小還今日浪跡乾坤任此身
乘興更攀仙掌去未知登覽共何人
輞川前人
飛泉萬壑通藍水仄徑千峰入輞川野老那知旌節到
世人空作畫圖傳黿鼉岸坼深無地雞犬林開忽有天
即此買山堪避俗桃源何必訪神仙
讀書石室王綸
埜寺山岡石洞紆人傳曾是馬融居地深只隔秦人樹
歲久仍藏禹穴書紺宇鐘連清梵寂碧蘿烟裊絳紗虚
當年借問横經者前列生徒孰起予
紫雲樓康海
危樓迥對二峰孤哀壑平連萬頃蕪摩詰畫圖空掩映
伯陽道德豈虚無方西澗谷漢馳道直北河山周故都
風土不殊人事異誰將緜瓞問司徒
玉女洞前人
當年鶴背誰同去此洞空留玉女名勝跡我來徒極目
高峰雲去正含情千秋不改龍潭色午夜猶聞玉佩聲
惆悵夕陽歸去晚滿溪春浪鬱琮琤
陳摶王九思
華山隱士羨圖南高臥於今尚有龕花鳥多情誰作主
雲霞無恙夢猶酣玉峰臨路空勞望銕索懸崖不可探
我欲東尋劉禹錫結茅同住碧巉巖
含元殿故基管楫
唐家雙闕大明宫廢址嵬然城角東世代已非陵谷變
山河依舊市朝空盈堆瓦礫農耕遍無數牛羊野牧通
過客不須此惆悵未央長樂總蒿蓬
同兄登二郎山馬汝驥
丹梯百丈繞雲松秀出綏州第一峰地接石城屯虎豹
水交沙窟蘊魚龍風迴絳節時朝斗日晏黃冠自叩鐘
捫棘踐苔聯步上回看萬井翠烟重
入關望華山何棟
新解兵機罷鎮回重尋精舍白雲隈攀梯直上仙人掌
度索還登玉女臺峰勢𩔖蓮皆北拱河流如練自西東
乘風為問希夷子十丈荷花甚日開
未央宫前人
秦火纔燃楚已東鄼侯重築未央宫終南山色横門外
清渭濤聲繞禁中壯麗豈緣誇後世悲歌猶恐似新豐
千年王氣難消歇荒址猶含返照紅
華山趙時春
丹崖蒼壁勢崚嶒鳳翥龍盤幾萬層福地風雲靈氣合
洞天宫闕斗光凝仙人掌上千嵓雪玉女峰前九月冰
翠蓋紅蕖人不見玉壺朱紼興難乘
拜將壇張潮
不見將軍空古臺空謀相國為雄才五年籌策數言定
萬里煙塵百戰開猛士計成誇善將大風歌起動悲哀
閒亭獨倚江城外惆悵斜暉滿綠苔
武侯廟前人
丞相遺蹤不可尋漢南沔水氣蕭森雲霞樹繞旌旗色
風雨江傳鼔吹音據鼎三分非本計出師二表見初心
獨憐星隕荒祠廟千古忠懷激素襟
上郡李攀龍
高城窈窕四山開西北浮雲睥睨迴鼓角疑從天上落
軺車真自日邊來防秋尚借秦人策射石猶傳漢吏才
聞道朝廷思猛士羽書飛過赫連臺
太華山(四首選一)前人
華頂岧嶤四望開正逢蕭瑟氣悲哉黃河忽墮三峰下
秋色遙從萬里來北極風塵還郡國中原日月自樓臺
君王儻問仙人掌願上芙蓉露一杯
遊終南山王鶴
勢拔羣山淨擁螺聲傳空谷聽樵歌紫芝滿地雲常護
翠壁撐天雨乍過虎豹洞深千嶂合蛟龍潭古萬年多
靈蹤望徹迷前路斷壁懸崖盡薜蘿
磻溪宫張鍊
丹厓迴遶翠微宫十度溪橋一徑通雙鶴歸巢元圃暗
三花過雨石壇空林梢落月聞啼鳥磯上浮雲想釣翁
聖主即今懷隱逸還應有夢到非熊
楊知江招飲鳳翔東湖亭許孚遠
使君開讌鳳城東亭隱湖心一鑑空萬疊青山春雨外
數聲啼鳥暮林中封疆正履岐周舊勲業何如旦奭雄
釃酒臨流千古意坐來鄙吝已消融
壺口劉子誠
西出崑崙東入瀛口雖禹鑿未能平湧為萬島排空勢
捲作千雷震地聲映日霓虹浮瑞馬趁雲風雨起神鯨
奔騰今古宣元氣聖主當陽正待清
弔太史公墓葉夢熊
大河東去勢茫然司馬殘碑記漢年狐史是非懸白日
龍門蹤跡已浮烟玉書神護空遺穴石室雲藏有剩編
國士漂零同感慨一杯和淚滴重泉
遊青柯坪溫純
削成絶壁倚危梯剛到山腰眼界迷為近天門尋白帝
故從鳥道拄青藜銜杯欲並峰蓮吸得句先擕玉女題
正好乘風凌絶頂歸來恐作舊人啼
雙槐王九皋
疇將二樹留花縣明道先生手自栽豈是陶潛叢五柳
寧同王氏植三槐千尋老幹天機發萬丈靈根地脈來
酷似甘棠遺去後至今餘蔭覆琴臺(明道為鄠縣主簿時所植今雙槐尚)
(存在縣署儀門外)
遊龍門張維新
一自荒山劃禹門洪河西北下崑崙無人不頌平成德
有峽猶瞻疏鑿痕浪拍桃花天際捲魚驚雷火水中翻
仙舟況是陪元禮不道乘槎五色源
鄜城春望李維禎
西來山勢劇縱横殘雪流澌試火耕一徑寒烟通古戍
幾枝衰柳帶春城彎弓月倚欄杆上結陣雲扶睥睨行
笑殺黃蛇鄜衍口餘腥猶染曼胡纓
金鎻關即事王崇古
牡丹川北兜零發柳樹坪西羽箭稠分陜獨憐金鎻夜
抱關猶記玉門秋征人倚堞烟雙峽病戍籌邊月半樓
稍喜嫖姚整戎幕荒村拂曙聽啼鳩
三川谷口前人
三川晴月古今同萬里歸雲澗壑空飄泊當年憐杜老
凄其異代憶陳公磨巖舊識山靈護弔古新傳草聖工
錦水秦山均羈旅天涯千載一歸鴻
吳嶽邢雲路
巖巖吳嶽勢何雄極目秦關指顧中二華東來連太白
千峰西下接崆峒鸚藏古樹言成賦鳳翥高岡曲度桐
怪是五靈通灝氣芙蓉五朵插蒼穹
秋日登西城望終南諸峰康萬民
岸幘憑欄眺遠峰氤氳佳氣散芙蓉欲登瀛海三山島
安得仙人九節笻紫塞夜寒歸候鴈昆明秋老隱游龍
家貧性僻惟躭酒痛飲能追五柳蹤
望橋山黃帝宫王邦俊
山前紫氣使車臨山下黃陵帝闕深終古橋門環逝水
當時翠蹕御層岑漢臺曉落碧雲色秦柏晴垂玉砌陰
千載龍髯勞想像鼎湖何處欲追尋
孟姜女祠(在同官)王淑抃
貞心苦節凛清秋雲樹蒼茫洞壑幽釵影不緣風日減
(同官志云龕中石隙祠人以燭燎之則有金釵出見)手痕常傍岸沙浮(又云經澮水漲手拍)
(南厓而哭今岸崩徙跡仍不滅)望夫臺上千行淚追騎山前萬縷愁(又云)
(秦追騎將及忽山峯轉移追者乃反)試看澗邊東逝水而今猶帶哭聲流
(又云女至宜君山渴甚痛哭地湧甘泉今名哭泉)
華山登眺張銓
獨上高樓倚檻看岧嶤太華碧雲端蓮峰直界青天斷
仙掌高擎白日寒百代登封隆上祀千秋險隘抱長安
平生剰有探竒志只待秋風生羽翰
茂陵趙崡
黃山歴盡見孤城城上樓高眼倍明芳樹寢園今北望
暮雲宫闕舊西京芙蓉晝冷仙翁露苜蓿春閒宛馬聲
回首長楊誇獵地何人得似子雲名
望華山文翔鳳
自禮西皇遠度關年年塵土上愁顔三峰彩翠垂天外
兩眼清波照世間矯掌仙人擎月露倒盆玉女櫛煙鬟
心花已作青蓮瓣直向雲臺更問山
七盤坡王旌
行盡一盤又一盤七盤都盡到平顛樵擕秦嶺薪芻過
客為長安名利還半積半消沙路雪乍陰乍晴晚峰天
盤桓回首生離思高處臨風一悵然
登祈仙臺陳蒙育
百戰勞勞倦莫支東封西祀苦奔馳軒轅疑有生人德
漢武空懸遺世思春斷金盤仙掌露香殘王母碧桃枝
荒臺木末煙雲外不盡凄凉猿鶴悲
三川杜甫草堂田龍
問柳尋花到草堂急呼村酒酹詩王乾坤無處容衰老
風雅何人到盛唐春雨三川驅瘦馬秋風一劍寄空囊
鄜州旅食崢嶸日南北音書共渺茫
發咸陽次醴泉懷古龍膺
原沙莽莽凍雲流極目偏增異代愁苔蝕碑陰圖紫燕
槐蟠屋角幻蒼虬灰飛秦燼空歸漢瓦解唐墟倏易周
莫訝醴泉泉已竭銅駝荆棘幾千秋
遊輞川陳文燭
人間何處避干戈幽勝無如此地何水盡山頭人跡少
雲生樹杪鳥聲多良田數頃浮青靄怪石千峰長綠蘿
況是知心有裴迪風流肯許右丞過
登西嶽廟萬夀閣(本朝)宋琬
咸京西望接平蕪下界陰晴乍有無九曲流從星宿海
五陵烟鎻帝王都蓮華弄影空青落瀑布當窗雪練鋪
咫尺三峰聊徙倚不須探笈索真圖
登華山絶頂王鐸
層層天上撫蒼松靈異陰森若有逢薦璧三峰驅孽鬼
撥雲一杖跨茅龍星衢寒暑繇元籥陸海興亡幾暮鐘
更向崑崙西眺望空濛無盡是芙蓉
咏華山(八首選一)陳爌
咫尺天門萬仞連遥瞻古道石梁邊層臺挂雪峰中練
老樹擎風峪底絃未識上方依去鳥欲尋飛刹捫來烟
黃河紫塞穿圍入自昔名山界大川
曲江賈漢復
長安城外曲江池文物風流萃一時樓傍紫雲涵倒影
堤牽錦纜遶遊絲烟花半入鄒枚賦魚鳥空傳韋杜詞
細柳青蒲今不見夕陽人唱黍離離
賈大司馬修棧詠党崇雅
憶昔崔巍棧道難千峰環峙白雲端參差峻嶺迷高日
俯仰重關枕急湍煉石誰能旋大造移山今喜闢竒觀
羨君才力誠名世削盡懸崖路萬盤
題王玉質手蓉閣東蔭商
阿閣高含嶽頂霞幽人面嶽讀南華借來霄漢千尋掌
搴得芙蓉十丈花屋裏峰巒流雨雪床頭雲氣走龍蛇
神仙若訪樓居侣定降烏衣巷口家
發細柳原寄榆林許大將軍高副使鍾朗
驛路花開津樹低春深沙曲草萋萋懷人三月迷紅雨
奉使經年畏紫泥匹馬即今趨柳塞雙魚何日到榆溪
雞鳴西望愁心遠千里邊烽靜鼓鼙
扶風經伏波祠孟堅故里許之漸
雄風三輔表黃圖按部扶風春草蕪銅柱有村悲故劍
著書通里景鴻儒環山百雉今荒邑帶水千畦屬奥區
眺首茂陵銜落日秦川渺渺正躊蹰
㶚岸秋日孫爾思
曲溪遥帶晚霞流水國蘆鄉易到秋動泬寥天碪較苦
度滄凉月鴈知愁詩情舊植黃公柳(黃明府於㶚岸築隄障水樹柳其上)
(東西十餘里)畫景新添青翰舟(㶚舊無舟楫近始創為之)咫尺烟波千古
事鴟夷何必五湖遊
望驪山樊英
遥望驪山翠靄間幾回如向畫圖看泉通遠近蓮花暖
雲鎻東西繡嶺寒形勝嵳峩臨渭水煙嵐縹緲接長安
感懷更上朝元閣落日蒼茫獨倚欄
登靖邊城黃元驥
危樓雉堞曉雲平谿水東流雨後聲北望旌旗搖玉帳
西連鼓角動金明藁砧昔斷深閨夢刁斗空憐遠戍兵
秦月漢關人不見風沙蕭瑟若為情
吳山楊時薦
天外芙蓉五朵開崔嵬山勢亦雄哉鳳凰巢上雲初聚
鸚鵡峰前雨欲來望輦幾思通帝座會仙何必羨蓬萊
數重烟霧封巒嶂雅興空擕謝屐回
沉香亭故址彭年
輦路青青燕麥齊鏤空斷礎枕蒿藜綵雲天外留歌舞
斜日宫門動鼓鼙絶調幾人撡賦筆新粧何處問香泥
徘徊野寺欄杆北清磬蕭然雜午雞
望蒼頡墓陳上年
支峰綴壑嶺頭分欲往從之隔暮雲陽武荒臺空漢草
彭衙舊壘失秦軍石牛蘇長難為紀鐵土籐消不受焚
反覺五陵多晚照蒼然獨有北山墳
遊百塔寺王弘度
谷口逶迤百塔深望中烟樹費招尋荒岡骨閉千年跡
斷碣文留一代心僧老那知思往事客來猶自續高吟
憑闌舒嘯情何極滈水蒼茫隔暮陰
謁蘇子卿墓王又旦
荒原下馬讀殘碑知是當年屬國祠千古鴻名聞朔漠
一坵黃壤接邊陲山臨落照羊來下路入西風鴈去遲
此日茂陵蕪没盡可憐宰樹尚南枝
萬夀閣(在西嶽廟)許孫荃
千尋閣勢倚蒼穹縹緲真成白帝宫檻外三峰剛對華
望中八水直趨潼虚疑玉女明星見實有青牛紫氣通
應得祠官度報賽灝靈西極本無窮
未央故址前人
平原禾黍送西風野草連天有故宫鶯語樹猶通太液
雞聲村欲問新豐依稀玉殿秋山外寂寞銅駝暮靄中
却憶崛興無尺土黃圖還帶夕陽雄
沔縣謁諸葛忠武侯祠王士禎
天漢遙遙指劍關逢人先問定軍山惠陵草木冰霜裏
丞相祠堂檜柏間八陣風雲通指顧一江波浪急潺湲
遺民衢路還私祭不獨英雄血淚斑
鳳翔府前人
城邊汧渭兩交流隴蜀中分第一州西雍横當斜谷路
南山高接杜陵秋雌鳴尚憶秦人覇星隕難銷漢相愁
形勢依然身萬里扶風歌罷拂吳鈎
漢武帝通天臺址前人
通天臺畔望咸京秋入晴川雨半晴御宿不來仙掌散
宫車已往露盤傾神光遙指虚無影渭水長流日夜聲
此去西風茂陵路祗應腸斷沈初明
咸陽早發前人
日照長陵小市東依然蹤跡逐飛蓬未央宫闕悲歌裏
鄠杜鶯花淚眼中已見銅人辭漢月空留石馬卧秋風
多情最有咸陽草和雨和煙歲歲同
望嶽李因篤
太華三峰列峻屏晴霄飛翠下空溟曉雲東抱關河紫
秋氣西來天地青玉女盆中寒落黛仙人掌上接明星
亂餘林壑懷遺客縹緲幽棲賦采苓
題頻陽王將軍廟碑(五首選一王翦廟在富平)前人
山居滂沛灝靈偏美應為霖自昔傳(將軍廟額曰美應侯)避暑灣
西遮虎阜聞雷廟左帶龍泉千家爼豆兼秋報四野桑
麻接暮煙欲問崇褒何代始村翁不記漢唐年
陜西通志卷九十六
