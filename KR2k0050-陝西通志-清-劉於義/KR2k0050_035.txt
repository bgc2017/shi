陜西通志卷三十五
兵防二(附考歴代兵制)(軍儲)(塞垣)(邊防)
兵制
夏(無考)篤公劉其軍三單(詩大雅公劉篇)三單相襲也(傳)邰后稷
上公之封大國之制三軍以其餘卒為羡今公劉遷
於豳民始從之丁夫適滿三軍之數單者無羡卒也
(箋)毛以為從邰往豳未得安定之時其為軍也分老
弱婦女為三等之陣而單營之鄭言公劉初至於豳
丁夫寡少其軍有三惟單而已無羡卒也正義曰重
衣謂之襲三單相襲者謂三行皆單而相重為軍也
此謂發邰在道及初至之時以未得安居慮有寇鈔
故三重為軍使強壯在外所以備禦之也王肅云三
單相襲止居則婦女在内老弱次之強壯在外言有
備也地官小司徒云凡起徒役無過家一人以其餘
為羡羡謂家之副丁也今言三單則是單而無副故
知無羨卒也以周禮言之三軍三萬七千五百人然
則從公劉之遷其家不滿此數故通取羨卒始滿三
軍也(疏)
周以兵定天下天下旣定戢藏干戈教以文德而猶立
司馬之官設六軍之衆因井田而制軍賦地方一里
為井井十為通通十為成成方十里成十為終終十
為同同方百里同十為封封十為畿畿方千里有税
有賦稅以足食賦以足兵故四井為邑四邑為丘丘
有戎馬一匹牛三頭四丘為甸甸有戎馬四匹兵車
一乘牛十二頭甲士三人卒七十二人干戈備具天
子畿方千里提封百萬井定出賦六十四萬井戎馬
四萬匹兵軍萬乘故稱萬乘之主戎馬車徒干戈素
具春振旅以搜夏拔舍以苗秋治兵以獮冬大閱以
狩皆於農隙以講事焉(漢書刑法志)黃帝立丘井之法
因以制兵故井分四道八家處之其形井字開方九
焉周之始興太公實繕其法始於岐都以建井畝(李衛)
(公問對)秦襄公當平王初興兵討西戎以救周平王
東遷遂有岐豐之地列為諸侯修其車馬備其兵甲
武事備矣至穆公覇西戎始作三軍又置陷陣三萬
及孝公用商鞅定變法之令令民為什伍行之十年
民勇於公戰怯於私鬭又以秦地曠而人寡晉地狹
而人稠誘三晉之人耕秦地優其田宅而使秦人應
敵於外大率百人則五十人為農五十人習戰凡民
年二十三附之疇官給郡縣一月而更謂更卒復給
中都一歲謂正卒復屯邊一歲謂戍卒凡戰獲一首
賜爵一級皆以戰功相君長長平之後年十五以上
悉發又非商鞅之舊矣(文獻通考)
秦二世盡徵材士五萬人為屯衛咸陽令教射下調郡
縣轉輸菽粟芻藁皆令自齎糧食咸陽三百里内不
得食其榖(史記二世本紀)
漢高祖二年五月蕭何發關中老弱未傅者悉詣軍(漢書)
(高帝紀)如淳曰律年二十三傅之疇官高不滿六尺二
寸以下為罷癃漢儀注云民年二十三為正一歲為
衛士一歲為材官騎士習射御騎馳戰陣年五十六
衰老乃得免為庶民就田里今老弱未嘗傅者皆發
之未二十三為弱過五十六為老師古曰傅者也言
著名籍也(高帝紀注)二年六月令諸侯子在關中者皆
集櫟陽為衛(高帝紀)劉攽曰諸侯子謂諸侯國人(高帝紀注)
漢興京師有南北軍之屯南軍衛尉主之掌宫城
門内之兵北軍中尉主之掌京城門内之兵(文獻通考)
漢制九月都試太守都尉令長丞會都試課殿最十
月車駕幸長安水南門會五營士為八陣進退名曰
乘之(馬志)
文帝三年發中尉(漢書百官表曰中尉秦官)材官屬衛將軍軍長
安(史記文帝本紀)
景帝初更名衛尉為中大夫令後元年復為衛尉掌宫
門衛屯兵長樂建章甘泉衛尉皆掌其宫(漢書百官表)
武帝建元元年詔衛士轉置送迎常二萬人其省萬人
(文獻通考)三年置期門羽林(屬南軍)上始微行八九月中
與侍中常侍武騎及待詔并良家子弟能騎射者期
諸殿門故有期門之號以六郡良家子選給(六郡謂上郡西)
(河隴西北地等郡)掌執兵送從以材力為官名將多出焉(漢書)
(東方朔傳)元狩三年秋减隴西北地上郡戍卒半發謫
吏穿昆明池(武帝紀)臣瓉曰西南夷傳有越雋昆明國
有滇池方三百里漢欲伐之故作昆明池象之以習
水戰在長安西南周回四十里(武帝紀注)元封六年赦
京師亡命令從軍(文獻通考)太初元年置羽林掌送從
次期門名曰建章營騎後更名羽林騎又取從軍死
事之子孫養羽林教以五兵(少壯令從軍)號曰羽林孤兒
更名中尉為執金吾(掌徼循京師)兵卒皆屬焉更名郎中
令為光祿勲掌宫殿掖門戶屬官有諸郎掌守門戶
出充軍騎(凡郎官皆東直執戟宿衛)中郎有五官左右車戶騎三
將軍(漢書百官表)四年發天下七科謫出朔方張晏曰
七科謫吏有罪一亡命二贅壻三賈人四故有市籍
五父母有市籍六大父母有市籍七(文獻通考)天漢元
年秋發謫戍屯五原(冊府元龜)四年發勇敢士出朔方
(文獻通考)征和二年初置城門屯兵(漢書武帝紀)四年置
司隸校尉持節從中都官徒千二百人捕巫蠱督大
姦猾後罷其兵(百官表)
昭帝始元二年冬發習戰射士詣朔方(漢書昭帝紀)元鳳
五年六月發三輔郡國少年詣北軍(天文志)
宣帝即位皇太后歸長樂宫置屯衛(漢書宣帝紀)令中郎
將騎都尉監羽林(百官表)羽林有左監主羽林左騎
八百人右監主右騎九百人(漢官儀)地節三年冬十
月詔曰朕旣不德不能附遠是以邊境屯戍未息今
復飭兵重屯久勞百姓非所以綏天下也其罷車騎
將軍右將軍屯兵元康元年冬置建章衛尉(漢書宣帝)
(紀)
後漢光武以扶風都尉部在雍縣凉州羌數犯三輔將
兵衛護園陵故俗稱雍營(漢官儀)
明帝永平八年三月初置度遼將軍屯五原㬅栢(㬅栢縣在)
(今勝州銀城縣)十月詔三公募郡國中都官死罪繫囚减罪
一等勿笞詣度遼將軍營屯朔方五原之邊縣妻子
自随便占著邊縣(占著謂附名籍)父母同産欲相代者恣聽
之凡徙者賜弓弩衣糧九年春三月詔郡國死罪
囚减罪與妻子詣五原朔方占著所在十六年九
月丁卯詔令郡國中都官死罪繫囚减死罪一等勿
笞詣軍營屯朔方妻子自随父母同産欲求從者恣
聽之女子嫁為人妻勿與俱(後漢書明帝紀)
安帝元初二年詔郡國中都官繫囚减死一等勿笞詣
馮翊扶風屯妻子自随占著所在(後漢書安帝紀)冬遣任
尚將羽林緹騎五營子弟屯三輔虞詡說尚罷諸郡
兵令各出錢數千二十人共市一馬以萬騎之衆逐
數千之虜大功立矣尚即上言用其計(西羌傳用按此漢兵騎)
(之始)
順帝永建五年十月詔郡國中都官死罪繫囚皆减死
一等詣北地上郡戍永和四年九月令扶風漢陽
築隴道塢三百所置屯兵(後漢書順帝紀)
晉(附)秦苻堅建元中略計兵杖精卒有九十七萬建元
末下書悉發諸州公私馬人十丁遣一兵良家子年
二十以下武藝驍勇富室材䧺者皆拜羽林郎良家
子至者三萬餘騎(晉書苻堅載記)姚興皇初元年徙隂密
三萬戶於長安分大營戶為四置四軍以領之皇初
中興練兵講武大閱於城西幹勇壯異者召入殿中
(晉書姚興載記故按此非晉制然亦草竊雄圖也附載其略云)
西魏大統九年廣募關隴豪右以增軍旅(周書文帝本紀)
周武帝天和元年秋七月築武功郿斜谷武都留谷津
坑諸城以置軍人(周書武帝本紀)
隋兵制十二衛各分左右皆置將軍以分統諸府之兵
有郎將副將坊主團主以相統治開皇十年罷北方
緣邊之地新置軍府(文獻通考)
唐高祖武德初始置軍府以驃騎車騎兩將軍府領之
析關中為十二道曰萬年道長安道富平道醴泉道
同州道華州道岐州道豳州道西麟州道宜州道(寧州)
(道涇州道在今甘屬)三年更以萬年道為参旗軍長安道為
鼓旗軍富平道為元戈軍醴泉道為井鉞軍同州道
為羽林軍華州道為騎官軍岐州道為平道軍豳州
道為招搖軍西麟州道為苑游軍宜州道為天節軍
軍置將副各一人以督耕戰以車騎府統之六年廢
十二軍改驃騎曰統軍車騎曰别將所謂天子禁
軍者南北衙兵也南衙諸衛兵是也北衙者禁軍也
初高祖以義兵起太原已定天下悉罷遣歸其願留
宿衛者三萬人高祖以渭北白渠旁民棄腴田分給
之號元從禁軍後老不任事以其子弟代謂之父子
軍(唐書兵志)殿中侍御史九人京畿諸州兵皆隸焉三
輔及近畿州都督府皆置府凡六百三十三(百官志)
關中置府二百六十一積兵士二十六萬舉關中之
衆以臨四方(會要)
太宗貞觀十年更號統軍為折衝都尉别將為果毅都
尉諸府總曰折衝府凡天下十道置府六百三十四
皆有名號而關内二百六十有一皆以隸諸衛凡府
三等兵千二百人為上千人為中八百人為下府置
折衝都尉一人左右果毅都尉各一人長史兵曹别
將各一人校尉六人士以三百人為團團有校尉五
十人為隊隊有正十人為火火有長禁軍及貞觀
初太宗擇善射者百人為二番於北門長上曰百騎
又置北衙七營選材力驍壯月以一營番上十二
年始置左右屯營於玄武門領以諸衛將軍號飛騎
(唐書兵志)京兆府有府百三十一曰真化匡道水衡仲
山新城竇泉善信鳳神安業平香太清(餘皆逸)華州有
府二十曰普樂豐源義全清義萬福脩仁神水常興
義津定城延壽羅文鄭邑宣義相原孝德温湯宣化
懷德懷仁同州有府二十六曰濟北唐安泰城太州
大亭河東興德連邑伏龍温湯安遠業善南鄉臨高
瀵陽襄城崇道淅谷吉安長春華池永大洪泉善福
司禦效誠商州有府二曰洵水玉京鳳翔有府十三
曰岐山雍北道清洛邑留谷岐陽文城□邑三交鳳
泉望苑邵吉山泉邠州有府十曰嘉陽宜祿公劉良
社胡陵蜂川萬敵金池舜城宜山隴州有府四曰大
堆龍盤開川臨汧鄜州有府十一曰洛昌龍交葦川
五交大同安光洛安銀方杏林修武安吉坊州有府
五曰杏城仁里思臣永平安臺丹州有府五曰宜城
通天同化丹陽長松延州有府七曰敦化延川寧戎
因城塞門延安金明鹽州有府一曰鹽川夏州有府
二曰寧朔順化綏州有府四曰伏洛義合萬古大斌
金州有府一曰洪義梁州有府一曰麗水鳳州有府
一曰歸昌(地理志)貞觀初凡關内團結兵京兆府六
千三百二十七人同州六千七百三十六人華州五
千二百二十三人選強壯免征賦凡天下節度使有
八一曰關内朔方(唐六典)關内道華州有鎮國軍商州
有興平軍鳳翔有隴右軍更名保義隴州有義寧軍
鄜州有肅戎軍鹽州曰保塞勝州曰義勇(唐書地理志)
太宗置府八百在關中者五百(陸宣公奏議)畿内有八
鎮兵隸左右神策軍郃陽鎮近華州良原鎮近邠州
(編遺錄)
玄宗開元六年始詔折衝府兵六歲一簡自高宗武后
時久不用兵府兵之法寖壊番役更代多不以時衛
士稍稍亡匿宰相張說乃請一切募士宿衛(唐書兵志)
張說為朔方節度使親行五城督士馬故時邊鎮兵
嬴六十萬說以時平無所事請罷二十萬歸農時衛
兵貧弱番休者亡命略盡說請一切募勇強士優其
科條簡色役不旬日得勝兵十三萬分補諸衛以強
京師後所謂彍騎者也(張說傳)十一年取京兆蒲同
岐華府兵及白丁益以潞州長從兵共十二萬號長
從宿衛歲一番命尚書左丞蕭嵩與州吏共選之明
年更號曰彍騎(兵志)十一月詔曰同華兩州精兵所
出地資輦轂不合外支自今已後更不得取同華人
充兵防(冊府元龜)玄宗以萬騎左右營改為左右龍武
軍皆用唐元功臣子弟制若宿衛兵是時良家子避
征戍者亦皆納資隸軍分日更上如羽林開元十
二年詔左右羽林軍飛騎闕取京旁州府士以戶部
印印其臂為二籍羽林兵部分掌之十三年始以
彍騎分隸十二衛總十二萬為六番每衛萬人京兆
彍騎六萬六千華州六千同州九千岐州六千(餘俱屬别)
(域)其制皆擇下戶白丁宗丁品子強壯五尺七寸以
上不足則兼以戶八等五尺以上皆免征鎮賦役為
四籍兵部及州縣衛分掌之又擇材勇者為番頭頗
習弩射又有羽林軍飛騎亦習弩諸軍皆近營為堋
士有便習者教試之(唐書兵志)二十一年朔方節度使
統經略豐安定遠東西受降城安北都護振武等七
軍府管兵六萬四千七百人馬四千三百匹(舊唐書地理志)
肅宗至德二載置左右神武軍補元從扈從官子弟不
足則取他色帶品者同四軍亦曰神武天騎制如羽
林總曰北衙六軍又擇便騎射者置衙前射生千人
分左右廂總號曰左右英武軍(唐書兵志)
代宗大歷二年正月詔潼關置鎮兵三千人(冊府元龜)四
年魚朝恩請以京兆之好畤鳳翔之麟遊普潤皆隸
神策軍五年復以興平武功扶風天興隸之(唐書兵志)
九年郭子儀上書朔方國北門臣所統士不當賊四
之一河南北江淮大鎮數萬小者數千未始蒐擇請
追赴關中勒步隊示金鼓(郭子儀傳)
德宗建中四年下詔募兵以白志貞為使請節度都團
練觀察使與世嘗任者家皆出子弟奴馬装鎧助征
授官於是豪富者緣為幸而貧者苦之貞元二年
改神策左右廂為左右神策軍三年改殿前左右射
生軍為左右神威軍自德宗幸梁還以神策兵有勞
皆號興元元從奉天定難功臣恕死罪兵部乃不能
歲比其籍京兆又不敢綜舉名實三輔人假庇於軍
一牒至十數長安奸人多寓占兩軍身不宿衛以錢
代行謂之納課戶吏稍禁之輒先得罪京尹赤令皆
為斂屈十年京兆尹楊於陵請置挾名勅五丁許二
丁居軍餘差以條限由是少畏十四年詔左右神
策置統軍以崇親衛如六軍時邊兵衣饟多不贍而
戍卒屯防藥茗蔬醬之給最厚諸將務為詭辭請遥
隸神策軍廩賜遂嬴舊三倍由是塞上往往稱神策
行營皆内統於中人其軍乃至十五萬(唐書兵志)
憲宗元和初嚴礪為山南西道節度使奏當軍將士請
共置一萬二千其數内二千三百八十六人新加從
之(冊府元龜)
文宗太和中王承元為鳳翔節度使奏當軍應管兵三
萬人内軍一千五百騎今更置一千五百騎(册府元龜)
昭帝景福二年以藩臣䟦扈議以宗室典禁兵乃用嗣
覃王允為京西招討使神策諸都指揮使李鐬副之
悉發五十四軍屯興平乾寧元年詔諸王閱親軍
收拾神策亡散得數萬益置安聖捧宸保寧安化軍
曰殿後四軍嗣覃王允與嗣延王戒丕將之韓建
畏諸王有兵請皆歸十六宅留殿後兵三十人為控
鶴排馬官隸飛龍坊餘悉散之於是四軍二萬餘人
皆罷及帝還長安左右神策軍復稍置之以六千人
為定已而悉誅宦官神策軍由此廢崔胤奏六軍名
存兵亡非所以壯京師軍皆置步軍四將騎軍一將
步將皆兵二百五十人騎將皆百人總六千六百人
番上如故事乃令六軍諸衛副使京兆君鄭元規立
格募兵於市而朱全忠隂以汴人應之(唐書兵志)
後周太祖廣順初陜西弓箭手諸州縣十戶取材勇者
一人為之餘九戶資以器甲芻糧(宋史兵志)
宋諸州騎兵步兵禁廂兵建隆以來之制馬軍騎射(陜西)
(路永興鳳翔華鄜)威邊(陜西路永興鳳翔同華耀乾)必敵(邠)馬鬭(永興)突陣
(延乾)廳直(華)保勝(鄜)歸恩(鳳翔)保節(陜西路州軍)飛騎(麟)威遠
(府)清邊(陜西)無敵(保安)左衙(𣙜)奉化(陜西路鳳翔)随身(商)水軍
(興)耀武(華)定遠(鳳)壯武(陜西路鳳翔同耀華乾)步捷(金)勇勝(永興)
清遠(永興延鄜隴保安)建武(鄜)永清(丹)昭勝(坊)肅清(乾)寧邊
(乾)克寧(利州路興元洋)懷遠(興元)保節(陜西路永興邠鄜延丹隴坊)廣塞(興元)
順化(興)英武(鄜)本城剰員(諸州並有)梅山洞剰員(丹)捉生
(延)驍勇(邠)武捷(鳳翔鳳鄜延邠坊丹)司牧(永興)省作院(邠)壯城(陜西)
(路永興鄜耀坊華丹同)其將校則有馬步軍都指揮使有副都
指揮使都虞候馬軍有都指揮使副都指揮使都虞
候步軍亦如之(宋史兵志)制兵之額有鄉兵蕃兵鄉兵者
選自戶籍或土民應募所在團結訓練以為防守國
朝以來陜西有保毅寨戶強人強人弓手義勇麟州
有義兵蕃兵者塞下内屬諸部落團結以為藩籬西
北羌戎種落不相統一保寨者謂之熟戶餘謂之生
戶陜西則秦鳳鄜延河東則麟府其大首領為都軍
主百帳以上為軍主其次為副軍主(文獻通考)
真宗咸平四年詔陜西沿邊州軍兵士先選中者併升
為禁軍名保捷又令陜西係税人戶家出一丁號曰
保毅使之分番戍守緣邊充保毅者至六萬八千七
百七十五人五年五月命使臣分往邠寧渭隴鄜
延等州於保安保毅軍内與逐處官吏選取有力者
共二萬人各於本州置營升為禁軍號曰振武指揮
景德二年鎮戎軍曺瑋言有邊民應募為弓箭手
者請給以閒田蠲其徭賦有警可參正兵為前鋒而
官無資糧戎械之費詔人給田二頃出甲士一人及
三頃者出戰馬一匹設堡戍列部伍補軍置巡檢以
統之其後鄜延州軍亦各募置(宋史兵志)三年秋七月
减鄜延戍兵(真宗本紀)大中祥符九年詔陜西諸州軍
揀料本城兵五百人以上升為一指揮於本處置營
教閱武藝升為禁軍(兵志)
仁宗天聖元年冬十月徙陜西緣邊軍馬屯内地(宋史仁宗)
(本紀)景祐元年詔聞陜西戍卒多為大將選置麾下
及偏禆臨陣鮮得精銳自随自今以全軍隸逐將毋
得選占天聖至寳元間增募陜西蕃落廣銳清邊弩
手康定初趙元昊反西邊用師詔募神捷兵旣而
易名萬勝為二十營是時禁兵多戍陜西並邊土兵
雖不及等然驍勇善戰京師所遣戍者不能辛苦摧
鋒陷陣非其所長故議者欲益募土兵為就糧於是
增置陜西蕃落保捷定功振武壯勇制勝延州青澗
弩手麟州飛騎府州威遠皆為禁軍詔陜西土兵自
今悉就本路通補詔麟府州募歸業人增補義軍俾
耕本戶故地免其税租其制與弓箭手略同而不給
田又籍陜西之民三丁選一以為鄉弓手未幾刺充
保捷為指揮一百八十五分戍邊州西師罷多揀放
焉康定中吕夷簡言自元昊反被邊城砦各為自
守計萬一賊有奔衝即關輔驚擾雖夏竦等屯永興
其實兵少自永興距鄜延諸路皆數百里設有緩急
内外不能相救請募勇敢士三萬訓以武技分置十
隊以有謀勇者三人將之分營永興西寇至則舉烽
相應或乘勢討擊進退不以地分並受夏竦等節制
從之(兵志)寳元慶歷間陜西一路弓手盡刺充保捷
正軍(文獻通考)陜西護塞慶歷元年募土人熟山川道
路曉蕃情善騎射者湼臂充二百人為指揮自備戎
械就鄉閭習武技季一集州教閱無事放營農月給
鹽茗有警召集防守即廩給之無出本路(宋史兵志)韓
琦知秦州兼隴州鳳翔等路都總管經略安撫沿邊
招討使以前日山外之戰諸將多亡歿所從兵衆不
可一槩問罪今不立法制他日各務生全豈復以主
將存亡為意若人數不多則軍法可以必行諸路總
管許置親兵百五十人鈐轄百人招討都監等七十
人月加給錢二百其出師臨敵主帥陷沒者並斬從
之(韓忠獻家傳)二年知青澗城种世衡奏募蕃兵五千
湼右手虎口為忠勇字隸折馬山族言者因請募熟
戶給以禁軍廩賜使戍邊悉罷正兵下其章四路安
撫使議范仲淹上言蕃情黠詐不可倚為正兵如去
正兵必至驕蹇不若遇有警旋以金帛募勇猛禦賊
為便議遂格(文獻通考)皇祐元年詔陜西邊警既息土
兵可備守禦東軍屯戍者徙内郡以省餉饋(宋史兵志)
又簡汰陜西諸路羸兵為民者六萬减廩糧之半者
二萬(通鑑)至和元年陜西募就糧兵騎以四百人步
以五百人為一營嘉祐五年選陜西本城牢城河
清裝禦馬逓鋪卒長五尺三寸勝帶甲者補禁軍其
嘗犯盜亡坐黥者配外州軍歸遠壯勇七年詔陜
西土兵番戍者毋出本路(宋史兵志)
英宗治平元年十一月科陜西戶三丁之一刺為義勇
軍凡十三萬八千四百六十五人各賜錢二千司馬
光累上疏諫之不允(宋史英宗本紀)詔陜西民除商虢二
州餘悉籍義勇凡主戶三丁選一六丁選二九丁選
三年二十至三十材勇者充止湼手背以五百人為
指揮置指揮使副二人正都頭三人十將虞候承局
押官各五人歲以十月番上閱教一月而罷又詔秦
隴邠寧鄜延等州義勇遇召集防守日給米一升月
給醬菜錢三百陜西路治平初總十五萬六千八百
七十三人又陜西州軍悉置壯城以備繕完城壘之
役(兵志)二年陜西路駐泊兵馬鈐轄梁實等至部蕃
召酋領稱詔犒勞賞以銀帛城寨兵馬計族望大小
分隊五給旗幟使各繕堡壘人置器甲以備調發仍
約如令下不集押隊首領以軍法從事秦鳳路寨十
三強人四萬一千一百九十四壯馬七千九百九十
一鄜延路軍城堡寨十蕃兵一萬四千五百九十五
官馬二千三百八十二強人六千五百四十八壯丁
八百十(文獻通考)募陜西土民營伍子弟隸禁軍一營
填止八分發兵指揮二十分戍永興軍邠州仍遣官
專掌訓練詔陜西戰卒四十五萬九百并義勇等委
總管司訓練毋得冗占(宋史兵志)治平中韓魏公建議
於陜西刺義勇共得二十餘萬人深山窮谷無得脫
者人情驚撓而紀律疎略終不可用徒費官錢不貲
無人敢言其非者司馬君實時為諫官極言不便魏
公竟不為止其後不十年義勇運糧戍邊率以為常
一如君實之言(龍川别志)陜西州軍景祐中本城四十
三萬八千逮治平三年乃五十萬治平末陜西州軍
並寨戶弓箭手總四萬六千三百人(宋史兵志)
神宗熙寧以後之制陜西路騎軍之額自騎射而下有
六步軍之額自左衙而下二十有九並改號曰保寧
凡一百一十一指揮總二萬五百六十三人内司牧
(永興)省作院(邠)壯城(永興鄜耀坊華丹同隴乾)馬監(同州沙苑)咸陽橋道
(永興)作院(丹)騎射(永興鳳翔華鄜)安邊(永興鳳翔同華擢乾)必敵(邠)馬鬭
(永興)突陣(延同乾)廳直(華)保勝(鄜)歸恩(鳳翔)衙隊(隴)保節(永興)
(邠鄜延丹隴坊)左衙(耀)随身(商)耀武(華)奉化(鳳翔)勇勝(永興)清遠
(永興延鄜保安)開廣(同)建武(鄜)昭勝(坊)肅清(乾)寧遠(鳳)壯武
(鳳翔同耀華乾保安)驍勇(邠)武捷(鳳翔鳳鄜延邠坊丹)四川路步軍之額
橋道(興)水軍(興)懷遠(興元)廣塞(與元)克寧(興元洋利)順化(興)本
城(梁山志宋史兵)熙寧元年兵部上陜西義勇數陜西
路二十六郡舊籍十五萬三千四百益以環慶延州
保毅弓箭手三千八百總十五萬六千八百為指揮
三百二十一(文獻通考)二年六月詔陜西就糧軍士將
校其間材效之人孤遠無由自達有司審度其有軍
功驍勇者以名聞當擢置班行以備本路任使(宋史兵志)
詔併諸軍營陜西馬步軍營三百二十七併為二
百七十馬軍額以三百人步軍以四百人其後總兵
之撥併者馬步軍五百四十五營併為三百五十五
(文獻通考)兵部上陜西十郡并砦戶舊籍四萬六千三
百今惟秦鳳有砦戶三年秦鳳路經略使李師中
言前年築熟羊等堡募蕃部獻地置弓箭手迄今三
年所募非良民初未嘗團結訓練今當置屯列堡為
戰守計從之詔募增廂軍陜西减額五千人而所募
至三萬人十月韓絳言今將義勇分為七路内延
丹坊為一路邠寧為一路秦隴為一路鳳州鳳翔府
為一路乾耀華永興軍為一路逐年將一州之數分
為四番緣邊四路十四州每年秋冬合用一番屯戍
近裏三路十二州軍即令依此立定番次未得逐年
差發遇本處闕少正兵即得勾抽或那往次邊守戍
從之(宋史兵志)十一月命陜西立教閱賞罰格(玉海)司
馬光乞留屯兵略曰臣奉勑充永興軍一路兵馬都
總管安撫使臣聞本路十州所管屯駐禁軍至少大
率皆是緣邊就糧兵士常時分為上下番有一半在
逐州或遇邊上稍有警急則盡皆抽去逐州並無守
把兵士萬一盜賊乘虚姦人竊發本州官吏手下無
兵雖有智勇將安所施臣愚以為逐州宜各添一指
揮禁軍屯駐内永興軍為關中根本宜添兩指揮若
朝廷别無兵士可以差撥只乞於沿邊就糧兵士内
依此數目撥留在逐州屯駐邊上更不得勾抽緩急
不至失備(温公集)詔陜西就糧禁軍額十萬人方用
兵之初其令陜西河東亟募士補其闕四年詔比
選諸路配軍為陜西彊猛罷陜西路義勇差役又罷
陜西諸路提舉義勇官委本屬州縣依舊分番教閱
五年趙卨為鄜延路以其地萬五千九百頃募漢
蕃弓箭手四千九百人帝嘉其能省募兵之費褒賞
之發遣延州招到漢蕃弓箭手人騎四千九百八十
四為八指揮三月以西邊用兵詔諸處義兵並罷
令諸路轉運司剗刷京東西河東北淮南廂軍又令
都水監刷河清及客軍共三萬餘人赴陜西團結(宋史)
(兵志)六年樞密院言勇敢效用皆以材武應募從軍
廩賜既優戰馬戎械之具皆出公上平時又得以家
居以勞效賞者凡四補而至借職校弓箭手减十資
淹速相遠甚非朝廷第功均賞之意請自今鄜延秦
鳳等路各以三百為額第一等步射弓一石一斗馬
射弓九斗奉錢千第二等以下逓减一斗奉七百至
五百季首閱試於經略司射親及野戰中者有賞全
不中者削其奉次季又不中者罷之戰有功者以八
等定賞一給公據二以為隊長三守闕軍將四軍將
五殿侍六三班借差七差使八借職其弓箭手有功
亦以八等定賞一押官丞局二將虞候十將三副兵
馬使軍使四副指揮使五都虞候六都指揮使七三
班差使八借職即以闕排連者次遷詔可(文獻通考)十
一月詔永興軍同華鄜延丹坊邠耀各依原刺義勇
外商虢州保安軍並止團成保甲又以都保置本契
左留司農寺右付其縣凡追胥閱試肄習則出契詔
行於永興秦鳳五路七年詔分置將副自第一將
以下共十七將在河北西路而鄜延秦鳳又自列將
其在鄜延者九在秦鳳者五(宋史兵志)八年十一月詔
選陜西蕃兵丁壯戶九丁以上取五六取四五取三
三取二二取一并年二十以上涅手背毋過五丁每
十人置十將一五十人置副兵馬使一百人置軍使
一副兵馬使一二百人置軍使一副兵馬使二三百
人置副指揮使一軍使二副兵馬使三四百人加軍
使一副兵馬使一五百人又加指揮使一副兵馬使
一過五百人每百人加軍使一副兵馬使一即一族
三十人以上亦置副兵馬使一不及二十人止置十
將(文獻通考)九年九月詔永興秦鳳等路義勇以主戶
三丁以上充不拘戶等是年諸路所管義勇永興軍
路八萬七千九百七十八人秦鳳路三萬九千九百
八十人十年知延州吕惠卿言自熙寧五年招到
弓箭手只是權行差補未曾團定指揮本司見將本
路團結將分團成指揮都分置立將校統轄即於臨
時易為勾集從之元豐二年五月詔陜西諸路舊
制馬軍自十月一日馳射野戰至榖雨日止中書樞
密院請陜西義勇保甲皆如諸軍教閱法從之(宋史兵志)
四年鄜延五路有漢蕃弓箭手各附諸將而分隸
焉(文獻通考)五年正月以新收復米脂吳堡義合細浮
圖塞門五砦地置漢蕃弓箭手及春耕種其約束補
職並用舊條六年鄜延路經略司言弓箭手於近
裏縣置田兩處立戶及四丁巳上乞取一丁為保甲
一丁為弓箭手有二丁至三丁即且令充弓箭手詔
保甲願充弓箭手者聽其見充弓箭手與當丁役毋
得退就保甲陜西亦如之四月河東經略司請以
麟州飛騎府州威遠子弟二十五以下刺為兵八
年詔罷秦鳳路置場集教弓箭手令經略司購求土
人習教所宜立法(宋史兵志)
哲宗元祐元年詔陜西將兵不出戍他路二月詔永興
秦鳳等路提點刑獄兼提舉保甲并依提刑司例各
為一司二年復置陜西府界馬步軍三年兵部
言隴山一帶係官地非自朝廷置局招置標撥無以
杜絶姦弊從之後殿前副都指揮使劉昌祚奏根括
隴山地凡一萬九百九十頃招置弓箭手人馬凡五
千二百六十賜勅書奬諭四年詔將隴山一帶弓
箭手人馬别置一將管幹七年陜西路諸帥府敢
勇以一百人為額專隸經略司(宋史兵志)紹聖四年五
月詔陜西添置蕃落馬軍十指揮(哲宗本紀)詔陜西路
添置蕃落指揮各以五百人為額於永興軍鳳翔同
華州各置兩指揮並隸住營州軍將下統制訓練委
諸路所屬都總管同選官招人元符元年利州路
興元府增置就糧武寧永興軍等路創置蕃落詔罪
人應配五百里以上配陜西充廂軍二年六月鄜
延路新築米脂等八堡砦增置土兵馬步軍十一月
以吕惠卿奏减鄜延戍兵五十指揮三年詔撥陜
西保寧指揮入諸路廂軍額七月詔陜西路新城砦
合招弓箭手投換其元祐八年四月不得招他路弓
箭手指揮勿用(兵志)
徽宗建中靖國元年减放秦鳳路土兵崇寧元年九
月詔董采秦鳳路安師文鄜延路並提舉弓箭手(元符)
(三年罷今復置)五年詔永興秦鳳路各武臣一員充提舉
保甲其見專提舉保甲文臣並罷樞密院言陜西等
處差官詔諭逃亡軍人並許所在首身更不會問便
支口劵令歸本營邊上軍人憚於戍守之勞往往逃
竄内郡首身遂得口劵歸營恐相習成風有害軍政
乞自今應軍人首身並須會問逃亡赦限依今来詔
諭指揮若係赦後逃亡即乞依條施行從之大觀
元年五月延安置錢監兵二年六月詔陜西諸路
自罷兵以來數年於此兵未曾撤蓋緣邊將怯懦坐
費邊儲戍卒勞苦可除新邊的確人外餘並直抽歸
營有司不得占吝政和三年秦鳳路經略安撫使
何常奏諸路並塞民皆是弓箭手關東戍卒多是硬
弩手及摽牌手若遇賊於山林險隘之處先以牌子
捍賊次以勁弓強弩與神臂弓射賊先鋒或遇賊於
平原廣野之間則馬上用弩攅射可以一發盡殪牌
子與馬上弩皆已試之效不可不講又步兵之中先
擇魁健材力之卒皆用斬馬刀别以一將統之如唐
李嗣業用陌刀法是取勝一竒也詔樞密院劄與諸
路經略司五年二月詔陜西逐路並復置提舉弓
箭手司仍各選差武臣一員充並依提舉保甲條例
施行(宋史兵志)
欽宗靖康元年正月詔募陜西土人為兵二月臣僚言
陜西恃弓箭手為國藩籬舊隸帥府比年始置提舉
弓箭手官務取數多選練不精法制寖壊乞罷提舉
官以弓箭手復隸帥司詔從之五月宣撫司奏陜西
游手惰民願充軍者亦衆祗緣招刺闕乏例物是致
軍額常闕今若給一色銀絹折充例物犒設起發召
募人作義勇止於右臂上刺字依禁軍例物支衣糧
料錢陜西五路共可得二萬人從之詔遣文武官各
一員前去陜西路募兵二萬人赴闕是月都水使者
陳求道言朝廷差官往陜西招軍適當歲豐恐未易
招填若就委監司招募保甲啖以例物與免科差以
作其氣可得勁兵五萬從之七月陜西制置使錢蓋
言陳求道請招刺保甲五萬充軍緣比來陜右正兵
數少全藉保甲守禦及運糧諸役差使外所餘無幾
若更招刺五萬則是正丁占使殆徧不惟難以選擇
兼慮民情驚疑欲乞令州縣曉諭保甲取其情願如
未有情願之人即乞令保甲司於正丁餘數内選擇
通赴闕人共成七萬可以足用從之是月錢蓋奏陜
西募土人充軍多是市井烏合不堪臨敵今折彦實
支陜西六路銅錢各十萬緡每名添錢十千自可精
選少壯六路可共得六萬人從之(宋史兵志)
高宗建炎中丞相李綱上言今日之計莫若募兵於西
北金人騷擾關陜之人流為盜賊強壯不能還業者
甚衆乘此遣使優給例物以召募之新其軍號勒以
步伍付之將帥以時教閱訓練不年歲間皆成精兵
上以為然乃於陜西募兵三萬人許召募白身於諸
色廂軍中撿選招收潰散兵卒改刺例物白身人全
給餘給半每募及一軍就本路選差材武大小使臣
充將官部隊將押赴行在陜西委經制司而以錢蓋
復充其任又命永興軍路置帥府要郡次要郡帥府
為安撫使帶馬步軍都總管要郡帶兵馬鈐轄次要
郡帶兵馬都監皆以武臣為之副改路分為副總管
路鈐轄為副鈐轄州鈐轄為副都監總管鈐轄司許
以便宜行軍馬事又請於陜西路置制置使使以遠
近相應援從之(李忠定公奏議)紹興元年籍興元府良家
子弟兩丁取一四丁取二每二十人為一隊號曰義
士(宋史兵志)四年宣撫吳玠始創興元府良家子招關
陜流寓及陣亡主兵將子弟驍武不能存立者充月
給比強弓手五十人為一隊(文獻通考)十年二月命陜
西復募蕃漢弓箭手(宋史高宗本紀)十一年興元府興州
金州三都統兵皆本關西舊部興元都統司兵一萬
七千人金州都統司兵一萬一千人紹興中劉子羽
在興元招集流散立成部伍子羽罷吳玠併將其兵
故玠之兵十萬玠死胡世將為宣撫命吳璘以二萬
守興州楊政以二萬守興元郭浩以八千守金州而
玠之中部三萬人分屯仙人關以外璘并將之是以
四川之兵獨偏重於興州(文獻通考)
寧宗開禧元年興元都統秦世輔言本司諸軍闕額頗
多紹興之末管二萬九千餘人乾道三年以二萬七
千人為額今管二萬五千四百餘人所差發出戍官
占實一萬一百四十三人點閱所部堪披帶者僅六
百二十七人欲乞許本司酌紹興末年元額招刺補
填從之(文獻通考)
金諸邊將鄜延九將鳳翔十六將(續文獻通考)凡邊境置
兵之州三十八有鳳翔延安隴商保安綏德葭東勝
改置于要州者十一有京兆(金史兵志)
海陵天德二年九月置統軍司於陜西路正隆末復陞
陜西統軍司為都統府(金史兵志)
世宗大定二年正月命陜西等路征南步軍並放還家
(續文獻通考)三年五月罷陜西統軍司置都統副統五
年七月罷陜西都統府復置統軍司京兆徙陜西元
帥府河中(金史世宗本紀)
章宗泰和間邊鋪軍則陜西居守邊界者(金史兵志)
宣宗貞祐三年八月諭陜西堅守延安保安綏德鄜坊
邠乾耀等處要害分渭南州郡步兵屯平原令宣撫
使治邠州副使治同州之澄城以統之更以步騎守
渭津九月設潼關提控總領軍馬等官壬午以空名
宣勅付陜西宣撫司凡夏人入寇有能臨陣立功者
五品以下並聽選授十月以同華舊屯陜西兵隸陜
州宣撫司者改隸陜西行省十二月陜西行元帥府
乞益兵以田琢之衆隸之(金史宣宗本紀)興定二年選募
陜西弩手軍二千人為一軍賜號威勇(兵志)三年四
月選陜西步騎精銳六千人實京兆戊辰選精銳六
萬分屯邠乾耀等州元光二年四月設京兆南山
安撫司七月詔籍陜西路僑居官民為軍(宣宗本紀)
元太宗七年七月簽陜西路人匠充軍(元史兵志)
世祖中統元年五月詔平陽京兆兩路宣撫司簽兵七
千人於延安等處守隘(元史世祖本紀)三年十月以鳳翔
屯田軍人凖充平陽軍數仍於鳳翔屯田勿遣從軍
刁國器所管充簽軍九百一十五人即日放罷為民
陜西行省言士卒戍金州者諸鄂囉巳嘗服役今重
勞苦詔罷之(元史兵志)四年正月以宋和爾摩哩及沙
只回回鷹坊等兵戍商州藍田諸隘五月乙未勅商
州民就戍本州毋禁弓矢至元元年八月陜西行
省臣上言商州險要乞增戍兵鳳翔屯田軍遷戍興
元從之(元史世祖本紀)七年以金州軍八百隸東川統軍
司十年正月哈喇請於渠江之北雲門山及嘉陵
西岸虎頭山立二戍以其圖來上仍乞益兵二萬勅
給京兆新簽軍五千人益之正月陜西京兆延安鳳
翔三路諸色人戶約六萬戶内簽軍六千六月汰陜
西貧難軍十一年正月調襄陽府生劵軍六百人
熟劵軍四百人由京兆府鎮戍鴨池命金州招討使
竒徹部領之五月詔延安府沙井静州等處種田巴達
勒達戶選其可充軍者簽起出征(兵志)五月敕有司
閱覈延安新軍貧無力者免之十二年簽延安路
達嚕噶齊弟男為軍十六年罷延安路新簽軍二
十七年十二月遣兵部侍郎靳榮等閱實西安鳳翔
延安三道軍戶元籍四千外復三萬三千二百八十
丁樞密院欲以為兵僧格不可帝從之(元史世祖本紀)
仁宗延祐四年十一月陜西都萬戶府言碉門特默齊
軍一百五十名鎮守多年乞放還元翼樞密院臣議
彼中亦係要地不宜放還止令於元翼起遣一百五
十名三年一更鎮守(元史兵志)
泰定帝四年三月陜西行省嘗言奉元建立行省行臺
别無軍府惟有蒙古軍都萬戶府遠在鳳翔置司相
離三百五十餘里緩急難用乞移都萬戶府於奉元
置司軍民兩便及後陜西都萬戶府言自大德三年
命移司酌中安置經今三十餘年鳳翔離天都土蕃
甘肅俱各三千里地面酌中不移為便制可(元史兵志)
明太祖洪武二年延綏守臣建議開設各衛銓官選軍
於時有歸附者有收集者有選充者有編撥者共四
等(延綏鎮志)二十三年耿炳文奏陜西都司所屬二十
四衛馬步軍一十四萬四千九百九十一人馬八千
三百七十二匹(世法錄)
英宗正統初發遣陜西邊衛官軍操備京師者各還原
衛其腹裏衛分仍舊更番赴京操備二年募所在
軍餘民壯願自效者分隸操練於陜西得四千二百
人人給布二疋月糧四斗(世法錄)六年令陜西土軍
優免五丁餘聽科差(明會典)天順初清出陜西各衛
遠年無勾之軍同姓名而相推諉者悉發榆林編伍
謂之老軍(延綏鎮志)
憲宗成化二年延綏守臣盧祥因營堡兵少請選土兵
勅御史往會官點選如延安所屬之州縣選其壯者
編成什伍每名量免戶租六石常存二丁貼其力役
五石以下者存三丁三石以下者存四丁時得丁壯
五千餘名六年三衛老軍撥邊數少巡撫議從老
軍戶内陸續抽選壯丁分四班輪流操備謂之四班
壯丁八年沙克嘉斯賚侵套侍郎葉盛總督王越巡
撫余子俊奏請清解六年七年各省軍之不服水土
者暫留實邊與清勾雲南兩廣浙閩衛所軍人俱解
榆林以實邊備詔可之謂之雜抽軍(延綏鎮志)十年總
制督御史余子俊題將前項土兵審勘有願入伍當
軍者將本戶税糧二十石以下者并差役盡行蠲免
二十石以上者免二十石其餘照舊徵納存留本處
并附近去處不許遠起邊糧本軍收發榆林衛入伍
食糧差操聽總兵等官調用殺賊(明九邊考)十二年余
子俊奏綏德衛十二隊延安衛十九隊每隊五十名
有竒凡屯軍每年俱十月朔到邊備冬次年三月朔
疎放農作謂之屯軍一名備冬軍(延綏鎮志)二十年五
月以延綏東西三十四城堡指揮等官權輕令弛復
設領班都指揮二員令統陜西潼關等衛所備禦官
軍分上下班歲一番休仍將定南定北乾溝軋澗備
禦官軍歸併原伍半載一更分番戍守(世法錄)
孝宗弘治中延綏巡撫題召募土兵義勇軍計得一萬
三百七十六名十三年守臣議奏官軍家三丁内選
一丁以補軍缺計選二千名謂之選丁(延綏鎮志)十五
年太僕少卿題於陜西等處各州官庫内查取見在
官銀每二鎮共輳五萬兩以備召軍之用若係召募
者每名給銀五兩係冊内查出抽選者每名給銀三
兩五錢仍免空閑舍餘一名幇貼就與關支糧賞其
見任官員百戶召一百名與陞副千戶副千戶召一
百名陞正千戶正千戶召二百五十名陞指揮僉事
指揮僉事召二百名陞指揮同知指揮同知召二百
名陞指揮使俱月加俸糧一石都指揮僉事召二百
五十名陞都指揮同知都指揮同知召二百五十名
陞都指揮使若有為事立功及革職閑住官員能召
百名悉與復職其所召土兵就令原召之人管領殺
賊有功之日照例併功陞職(明九邊考)延綏三衛壯丁
輪流操備自弘治以後共得四萬三千五百九十四
名(延綏鎮志)
武宗正德時提督尚書楊一清題西人性氣猛悍尚勇
善鬭且見敵不懼設法召募不拘衛所軍餘舍餘村
野土民但係年力精壯騎射閑熟者籍名在官願領
馬者給銀五兩步軍給銀三兩令其置備軍裝弓矢
器具團成隊伍聽總兵守備等官統領訓練不許濫
收不堪之人徒費官錢無益於事(明九邊考)正德五年
各軍戶内五丁以下者擇一丁六丁以上者擇二丁
計得一千五百二十二名謂之選丁(延綏鎮志)
世宗嘉靖二十四年延綏巡撫張子立題綏德衛延安
衛屯軍留本衛設官訓練三十年於免糧土兵餘
丁内免五石以下者抽一丁五石以上者抽二丁十
石以上者抽三丁三十一年以免糧十石上下者抽
一丁俱夏秋備邊過冬疎放謂之免糧抽軍(延綏鎮志)
穆宗隆慶三年兵馬數目延綏原額馬步官軍八萬一
百九十六員名除節年逃故外實在官軍五萬一千
六百一十一員名原額馬四萬五千九百四十匹除
節年倒失外實在馬二萬七千八百五十一匹五
年八月兵部覆言常戍之說施於遼東宣大尤便其
延綏見兵四枝當酌行劉應節等議各分兩班每歲
在薊者以十一月中旬放還期至歲暮抵家在延綏
亦以十一月中旬起程期至歲暮抵鎮不必候到交
代至於清理主兵宜特遣風力御史往陜西無論原
係何軍凡逃亡者盡數清勾旨如議行(續文獻通考)陜
西都司領衛二十五守禦千戶所四西安左衛西安
前衛西安後衛延安衛綏德衛漢中衛寧羌衛榆林
衛鳳翔守禦千戶所金州守禦千戶所(餘屬甘省)潼關衛
隸中軍都督府而官軍則陜西例得調用(馬志)陜西
城操備官軍舍餘五千五十一員名實有馬步二千
五百六十五員名公差商洛等處防守一千四百八
十六員名事故在逃等項一千員名榆林鎮所管三
十四城堡常操新募輪班冬操夏種并事故等項原
額馬步騎操官軍共五萬八千六十七員名常操延
綏榆慶等衛馬步官軍四萬一千五十四員名實有
官軍三萬一百二員名事故等項官軍一萬九百五
十二員名新召募甲軍三千名輪班西安南陽潼關
寧山穎上等衛所馬步官軍一萬一千一十三員名
實有官軍九千八百八十二員名事故等項軍人一
千一百三十一名見班官軍五千四百七十六員名
冬操夏種無馬官軍二千員名鎮守總兵官在城官
軍一萬一千四百一十三員名協守副總兵部下官
軍三千員名(專一統領操練)東西路遊擊將軍二員名部下
官軍三千員名(統領延綏遊兵)東路右恭將部下官軍一千
七百八十員名西路左恭將部下官軍一千一百九
十三員名中路鎮城所轄十一城堡官軍共七千九
百五十六員名東路鎮城所轄外八城堡官軍共四
千九百七十二員名西路恭將所轄外十二城堡官
軍共七千七百三十八員名(明九邊考)榆林鎮屬營六
堡二十八榆林鎮馬步官軍三萬三千七十七員名
清水營官軍七百一十四員名新安邊營官軍一千
四百四員名靖邊營官軍九百七十六員名寧塞營
官軍九百八十三員名舊安邊營官軍九百五十四
員名定邊營官軍八百四十四員名高家堡官軍九
百九十四員名建安堡官軍七百一員名雙山堡官
軍八百三十四員名常樂堡官軍七百七十六員名
歸德堡官軍三百六十六員名魚河堡官軍六百三
十二員名響水堡官軍五百七十三員名木瓜堡官
軍四百三十六員名孤山堡官軍六百五十九員名
鎮羌堡官軍六百五十九員名龍州堡官軍五百七
十二員名把都堡官軍六百二十二員名新興堡官
軍三百八十四員名澇池堡官軍四百二十六員名
鹽池堡官軍一百二十五員名波羅堡官軍六百九
十二員名懷遠堡官軍四百二十四員名威武堡官
軍五百二十五員名清平堡官軍六百二員名神木
堡官軍三千七十七員名黃甫堡官軍三百六十九
員名永興堡官軍七百六十二員名大栢堡官軍二
百九十員名栢林堡官軍五百六十員名鎮靖堡官
軍一千八十七員名永濟堡官軍七百三員名三山
堡官軍三百二十員名饒陽堡官軍一百八十八員
名(朱思本輿地圖)明之衛所即唐府兵遺意也自京師達
於郡縣之險要者皆立之有事征伐則詔總兵官佩
將印領之旣旋則上所佩印於朝官軍各回本衛法
誠善也洪武初陜西都司所屬凡三十四衛訓練馬
步官軍十六萬七千有竒此大較也自後承平日久
官皆世胄而不習武是時軍士強壯則占役於權門
疲羸則掛名於公府支糧則有其數調遣則無其人
逃亡者旣不勾補占役者又不著伍急則藉口召募
及調遣而已故老軍變而為土兵土兵變而為抽選
班軍變而為改折舉祖宗之法而盡變之以至於亡
而不悟也(延綏鎮志)
軍儲
殷帝謂文王以爾鈎援與爾臨衝以伐崇墉(詩大雅皇矣篇)鉤
鉤梯也所以鉤引上城者臨臨車也衝衝車也(傳)正
義曰臨者在上臨下之名衝者從旁衝突之稱(疏)
漢高祖元年夏四月留蕭何收巴蜀租給軍糧食(漢書高帝)
(本紀)七年蕭何治未央宫立武庫以藏兵器中尉屬
官有武庫令丞少府屬官有若盧考工室令丞(百官表注)
(云若盧主藏兵器考工主作兵器)武庫精兵所聚(文獻通考)
文帝時匈奴數侵盜北邊屯戍者多邊粟不足給食當
食者於是募民能輸及轉粟於邊者拜爵爵得至大
庶長(史記平準書)
武帝元鼎六年邊兵不足乃發武庫工官兵器以贍之
(史記平凖書)武帝時衛青軍出塞擊匈奴以武剛車自
相環為營(文獻通考)
宣帝五鳳四年大司農中丞耿夀昌奏設常平倉以給
北邊(漢書宣帝紀)
後漢光武帝造戰車可駕數牛上作樓櫓置於塞上以
拒匃奴(後漢書南匈奴傳)櫓即樓也釋名曰樓無屋為櫓(匈奴)
(傳注)
明帝永平五年十一月北匈奴寇五原南單于擊却之
是歲發遣邊人在内郡者賜装錢人二萬(後漢書明帝紀)
安帝元初五年諸羌瓦解三輔益州無復寇儆自羌叛
十餘年間軍旅之費轉運委輸用二百四十餘億(後漢)
(書西羌傳)
順帝永建四年尚書僕射虞詡上疏言雍州沃野千里
又有龜兹(縣在上郡)鹽池以為民利水草豐美土宜産牧
牛馬銜尾羣羊塞道北阻山河乘阨據險因渠以溉
水舂(即水碓也)河&KR1193;用功省少而軍糧饒足故孝武光武
築朔方開西河置上郡皆為此也書奏帝乃復三郡
遂令安定北地上郡等處常儲榖粟周數年(後漢書西羌傳)
晉(附)赫連勃勃以叱干阿利造五兵之器精銳尤甚既
成呈之工匠必有死者射甲不入即斬弓人如其入
也便斬鎧匠又造百鍊鋼刀為龍雀大環號曰大夏
龍雀銘其背曰古之利器吳楚湛盧大夏龍雀名冠
神都可以懷遠可以柔邇如風靡草威服九區世甚
珍之(晉書赫連勃勃載記)
北魏太武帝始光四年春正月遣就隂山伐木大造攻
具太平真君九年冬北討至於受降城不見蠕蠕因
積糧城内留守而還(魏書世祖紀)
孝武帝永熙三年夏四月宇文泰徵豳涇東秦岐四州
粟以給軍(周書文帝紀)
文帝大統三年秋八月齊神武度河周太祖令軍人齎
三日糧輕騎渡渭輜重自渭南夾渭而西(周書文帝紀)
隋高祖開皇十五年二月收天下兵器敢有私造者坐
之關中緣邊不在其例(隋書高祖紀)
唐肅宗寳應元年(是年四月代宗即位)九月勅駱谷子午等路往
來行客所將随身器仗等今日已後除郎官御史諸
州部統進奉事官任將器仗随身自餘私客等皆須
過所上具所將器仗色目然後放過如過所上不具
所將器仗色目數者一切於守堤處勒留(冊府元龜)
德宗興元初李晟為神策行營節度使時李懷光叛德
宗再幸梁州初無芻藁乃令簡較戶部郎中張彧假
京兆尹擇官吏以賦渭北畿縣不數日芻糧皆足後
為副元帥討朱泚時渭橋先積米鹽十餘萬斛度支
方運以備懷光軍晟又密䟽以渭近畿雖乘兵亂尚
可賦斂寇盜未滅宿兵曠時人廢耕桑又無儲蓄非
防微制勝之術也帝深納之至是守禦益固軍不乏
食(冊府元龜)河湟六鎮既陷歲發防秋兵三萬戍京西
資糧百五十餘萬緡(唐書食貨志)貞元初吐蕃劫盟召
諸道兵十七萬戍邊關中為吐蕃蹂躪者二十年北
至河曲人戶無幾諸道戍兵月給粟十七萬斛皆糴
於關中宰相陸贄以關中榖賤請和糴可至百餘萬
斛帝乃命度支增估糴粟三十三萬斛然不能盡用
贄議(文獻通考)貞元八年五月初增税京兆青苖畝三
錢以給掌閑彍騎(冊府元龜)
憲宗元和六年京兆尹王播奏諸縣軍鎮放牧人等不
得帶弓箭刀劒器仗從之(文獻通考)
文宗太和中王承元為鳳翔節度使奏當軍今更添置
一千五百騎請度支給衣糧草料(冊府元龜)
後唐明宗長興元年十月興元府奏軍府官共進助軍
粟三萬三千石(冊府元龜)
宋真宗咸平四年陜西保毅軍官給糧賜使之分番戍
守(宋史兵志)五年夏四月詔陜西民輓送緣邊芻糧者
賜租之半(真宗本紀)大中祥符初陜西闕兵食州縣括
民家所積糧市之謂之推置取上戶版籍酌所輸租
而均糴之謂之對糴(食貨志)
仁宗天聖四年詔作坊造鐡槍一萬五千給秦渭延州
等軍景祐元年三司使程琳上疏論兵在精不在
衆陜西軍儲數匱而召募不已且住營一兵之費可
給屯駐三兵昔養萬兵者今三萬兵矣陜西歲費千
五百萬其賦入支十之五自餘悉仰給京師自咸平
逮今凡沿邊所增馬步軍指揮百六十計騎兵一指
揮所給歲約費緡錢四萬三千步兵所給歲約費緡
錢三萬三千他給賜不預合新舊兵所費不啻千萬
緡天地生財有限而用無紀極此國用所以日屈也
今同華沿河州軍積粟至於紅腐而不知用沿邊入
中粟價常踴貴而未嘗足誠願陜西募住營兵勿復
增置遇闕即遷廂軍精銳者補之仍漸徙營内郡以
便糧餉無事時番戍于邊緩急即調發便近嚴戒封
疆之臣毋得侵軼生事以覬恩賞違令者重置之法
如此則疆場無事而國用有餘矣帝嘉納之(宋史兵志)
寳元二年三月賜陜西緣邊將士緡錢四月募陜西
人入粟實邊十月庚午賜麟府州及川陜軍士緡錢
(仁宗本紀)陜西糴榖歲預給青苗錢天聖以來罷不復
給然發内藏金帛以助糴者前後不可勝數寳元中
出内庫珠直緡錢三十萬付三司售之取其直以助
邊費(食貨志)康定元年二月出内藏緡錢八十萬陜
西市糴軍儲又詔江南淮南造紙甲三萬給陜西(仁宗)
(本紀)八月詔陜西製柳木旁牌又詔陜西屯重兵罄
本路租税益以内庫錢帛並西川歲輸而軍儲猶不
足宜度隙地為營田務四路總管轉運悉兼領使
慶歷二年詔鄜延秦鳳路各置都作院(兵志)四年賜
鄜延路總管風羽子弩箭三十萬(仁宗本紀)仁宗時龐
穎公自延州入為樞密副使首言關中苦餽餉請徙
沿邊兵就食内地議者争言不可以為敵初伏情偽
難測未可遽弛備獨公知元昊已困必不能遽敗盟
卒徙二十萬人(石林燕語)皇祐元年詔陜西邊警旣息
土兵可備守禦東軍屯戍者徙内郡以省餉饋(宋史兵志)
二年二月出内庫絹下陜西路以備軍賞(仁宗本紀)
四年陜西路都總管司言郭諮所造獨轅衝陣無敵
流星弩可以備軍陣之用詔弓弩院如樣製之除諮
為鄜延路鈐轄許置弩五百募土兵教之至和元
年詔陜西路每歲夏曝器甲有損斷者悉令完備如
復閱視有不堪用者知州通判及主兵官並貶秩(兵志)
范仲淹上議云延安西有賊界百餘里侵入漢地
唐馬燧造戰車行載兵甲止為營陣此路山坡大車
難進當用小車二十兩銀絹錢二十萬賞有功將吏
又云陜西四路各屯重兵所入中糧草無定數並支
京師錢帛久行府庫須竭又支移關輔二税往邊上
送納道路險阻百姓勞費至轉運司經畫財利應副
邊上每年亦無定額縱使元昊納欵未能頓解邊兵
悠久何以支濟伏望聖慈指揮更選差朝臣四人充
陜西四路經略計置判官專管本路税賦課利及圖
回營田等事仍令三司將逐路軍馬並現在糧草數
目約度今後每年各計入中若干石於京師支給見
錢比舊十分中减三分令陜西轉運司約度逐路税
賦課利數目外每年各令支助錢帛若干旣糧草錢
帛皆是定額自然各務省節不更占冗兵旣沿邊入
中有數必自那移軍馬入次邊及近裏州軍駐劄此
軍國大計乞聖慈留意(范文正公集)
神宗熙寧元年二月知青澗城劉怤言所隸歸明號箭
手八指揮凡三千四百餘人馬九百匹連歲不登願
以丹州儲糧賑恤詔下其章轉運司行之(宋史兵志)八
月賜鄜延路轉運司空名誥勅募民入粟實邊(神宗本紀)
二年令諸軍餘糧願糶入官者計價支錢復儲其
米於倉明年仍聽行於陜西諸路三年二月詔移巴
蜀羨財市布帛儲於陜西以備邊省(食貨志)判延州
郭逵言陜西起發義勇赴沿邊戰守今後並令自齎
一月糗糧折本戶税賦若不能自備則就所發州軍
預請一月口食從之知永興軍司馬光極言分義勇
四番於沿邊屯守以為挑敵勞人虚費糧餉於是永
興一路獨得免四年詔付趙卨聞鄜延路諸軍數
出至鬻衣装以自給可密體量賑恤之樞密院言除
不教閱廂軍撥併各帶舊請外今後招到者并乞依
本指揮新定請受陜西醬菜錢一百月糧二石春衣
絹二匹布半匹錢一千冬衣絹二匹紬半疋錢一千
綿十二兩(兵志)六年詔鄜延路經略司支封椿錢於
河東買槖駞三百運沿邊糧草七年命輔臣議與
陜西並塞芻糧之法令轉運司增舊糴三分以所糴
虧羨為賞罰仍遣吏按視而陜西和糴或以銀錢紬
絹糴於弓箭手(食貨志)八年冬十月陜西帥臣請增
給兵器帝令給之元豐元年冬鄜延路經略使吕
惠卿乞給新樣刀軍器監欲下江浙福建路製造帝
不許給以内南庫短刃刀五萬五千口四年春陜
西轉運使李稷奏本道九軍什物之外一皆無之乞
於永興軍庫以餘財立法營辦(兵志)中書言物帛至
陜西擇省樣不合者貿易糴糧儲於邊期以一年畢
五年戶部上其數凡八百十六萬一千七百八十疋
兩三百四十六萬二千緡有竒(食貨志)七月鄜延路
計議邊事所奏乞緡錢百萬工匠千人鐡生熟五萬
斤牛馬皮萬張造軍器并給之八月詔令沈括以劈
陣大斧五千選給西邊諸將十一月陜西轉運使李
察言本路都作院五宜各委監司提舉從之七年
陜西轉運副使葉康直言秦鳳路軍器見闕名物計
四百三十餘萬使一一為之非十餘年可就乞自京
給賜詔量給之(兵志)
徽宗政和六年軍器少監鄧之綱奏國家訓練士卒各
給軍器以備不虞恐歲久因循多致損敝乞自河北
陜西路為首令一新戎器壯國威從之(宋史兵志)
哲宗元符二年正月出内金帛二百萬備陜西邊儲三
年八月出内庫金帛二百萬糴陜西軍儲(宋史哲宗本紀)
高宗建炎中命降見錢鈔三百萬貫付陜西路&KR1193;司廣
糴應副河東河北兩路又命起川綱河東衣絹於永
興軍樁管以待兩路支俵丞相李綱奏上既於陜西
路募兵而軍器衲襖旗幟之類經靖康之變𩔖多散
失内庫甲胄甚多重大兵不能勝乞降指揮條具軍
器衲襖下諸路轉運司製造内庫甲改為大小三等
圖畫式樣製造旗幟上皆從之(李忠定公奏議)紹興九年
八月庚戌賜陜西諸軍冬衣絹十五萬匹乙丑給新
法度牒紫衣師號錢二百萬緡付陜西市軍儲(宋史高宗)
(本紀)三十二年王之望至梁洋諭豪民使輸財先是
之望以軍興費廣為言朝廷令勸民戶獻納之望因
是親至(續文獻通考)
金海陵正隆四年命陜西統軍司并虞候司順德軍官
兵並增廩給(金史兵志)
世宗大定三年言事者以陜西等路循宋齊舊例州縣
司吏弓手於民間騐物力均敷顧錢名曰免役請以
是錢贍軍至是省具數以聞詔罷弓手錢其司吏錢
仍舊(金史兵志)八年八月命左衛將軍大磐訪求良弓
而磐多自取出為隴州防禦使十五年出兵備邊
同州徵箭十萬根以鵰鴈羽為之其價翔躍不可得
觀察判官張榖曰矢去物也何羽不可節度使曰當
須省報榖曰州距京師二千里如民急何萬一有責
下官當任其咎一日之間價减數倍尚書省竟如所
請(續文獻通考)
章宗承安三年陜西放老千戶穆琨佛寧正軍烏勒希
等給賞之例舊軍千戶十年以上賞銀五十兩絹三
十疋不及十年比附十年以上穆琨支穆琨十年以
上銀四十兩絹二十五疋不及十年銀三十兩絹二
十疋佛寧十年以上銀三十兩絹二十疋不及十年
銀二十兩絹一十五疋馬步正軍烏勒希等勾當不
拘年分放老正軍銀一十五兩絹一十疋烏勒希旗
鼓吹笛本司火頭人等同銀八兩絹五疋三虞候千
戶十年以上銀四十兩絹二十五疋不及十年銀三
十兩絹二十疋穆琨二十年以上銀五十兩絹三十
疋十年以上銀三十兩絹二十疋不及十年銀一十
兩絹一十五疋佛寧十年以上銀二十兩絹一十五
疋不及十年銀一十五兩絹一十疋正軍烏勒希勾
當不拘年分放老正軍銀一十兩絹七疋烏勒希旗
鼓吹笛本司火頭人等同銀五兩絹四疋邊鋪軍請
給與射糧軍同陜西路統軍司鎮防甲軍馬軍明安
錢八貫米五石二斗絹八疋六馬芻粟穆琨錢六貫
米二石八斗絹六疋五馬芻粟佛寧錢四貫米一石
七斗絹五疋四馬芻粟正軍錢二貫米石五斗絹四
疋綿十五兩三馬芻粟烏勒希錢一貫五百文米七
斗絹三疋綿十兩步軍明安馬二匹謀克馬一匹芻
粟每馬給芻一束粟五升歲仲春野有青草馬可牧
養則止惟每明安當差馬七十二匹四時皆給又定
制陜西歲給六月鎮防軍補買馬錢陜西路正軍三
百文烏勒希随色人二百文(金史兵志)泰和五年十一
月詔陜西帥臣訓練士卒以備非常仍以銀十五萬
兩分給邊帥募民偵伺(章宗本紀)
哀宗正大三年十二月詔諭陜西省凡戎事三品以下
官聽以功過賞罰銀二十五萬兩從其給賞(金史哀宗本紀)
元明宗致和元年九月以伊蘇岱爾知行樞密院事將
兵詣闕西擊河中潼關軍以摺疊弩分給守關軍士
(元史文宗本紀)
明成祖永樂五年令陜西臨邊衛分守城征哨旗軍俱
全支米九年令陜西都司腹裏各衛所八分米二分
鈔(明會典)
英宗正統三年令陜西西安等衛邊軍有家小者月支
糧六斗無家小四斗五升餘折鈔五年令陜西都
司都指揮管領旗軍及綏德等寨堡備禦者照甘肅
例月支米五斗八年令陜西西安左等衛調撥延
綏等衛操備旗軍有家小原支本色六斗者添支一
斗無家小原關四斗五升者添支五升又令陜西衛
所腹裏旗軍三箇月全支米一石餘月米鈔兼支令
延綏等處操備旗軍有家小者每名給賞布三匹隻
身布二疋綿花俱一斤八兩又令綏德延安西安等
衛鳳翔守禦千戶所正軍校尉有家小者布三匹
九年又令陜西延綏守邊旗軍有家小者月支米五
斗豆二斗餘三斗折布十年令陜西西延鳳翔等
衛所屯田旗軍分調定邊等營備冬者每名給賞布
二匹内折鈔一匹綿花一斤八兩又令陜西延慶二
衛并西安左等四衛旗軍原調守邊備冬者每名給
賞布四匹内二匹并綿花一斤八兩給與家小餘布
二匹再增綿花一斤八兩給守邊正軍(明會典)十四
年令陜西西安延安等衛府官吏舍人所犯不係贓
罪笞杖徒流及軍民人等犯該笞杖不該立功者定
撥各堡納草(續文獻通考)正統間失東勝城退守黃河
套中膏腴之地令民屯種以省邊糧(明九邊考)
代宗景泰元年令陜西延綏總兵鎮守及管糧郎中布
按二司等官於秋草長茂之時量起軍夫趁時采取
每束重一十五斤設法堆積委官看守以備支用(續文)
(獻通考)
英宗天順元年七月諭戶部自遼東抵陜西邊軍良苦
其遣給事中并司屬官各六人齎金分勞之人二金
(名山藏)二年令陜西布政司右恭議一員督理糧草
(明會典)
憲宗成化二年陜西例將在邊各營堡操守官軍餘丁
盡數查出於青草長茂之時督令前去採打有馬者
每名採草一百八十束各勾自巳馬匹六個月支用
無馬者每名照例採打堪中草一百二十束運倉上
納以備客兵之用(明九邊考)六年六月命將征盧詔加
延綏征進馬草五十萬束及運太倉見收折草銀五
萬兩於軍前買草應用其馬臨征時許日加料一升
屯守則如舊七年五月余子俊奏西安左等衛旗
軍調撥榆林衛操守防禦已越三年士無完衣寒苦
特甚請運胖襖鞋袴各二萬五千一百餘副分給優
䘏詔從其請(世法錄)令陜西延綏二衛旗軍總旗月
支本色八斗折鈔七斗小旗月支本色六斗折鈔六
斗有家小軍人月支本色六斗折鈔四斗(明會典)八
年何京上禦敵車制遣赴延綏與鎮臣議之車施鐵
網網穴發鎗弩行則斂之寬止三尺戰則展之廣至
六尺每五十車為一隊用士三百七十五人(世法錄)
榆林各衛所官軍月糧例該月初關支守備官軍行
糧馬匹草料例該騐日關支本鎮行糧俱於月初關
支遇有征調又起關随處關支是一官一軍一月三
次關支成化八年總制余子俊奏革行糧每月二次
關支亦節省之意宜各邊通行(明九邊考)九年令延綏
二衛在榆林備邊者月支本色米六斗折色四斗支
銀錢又令延綏各堡馬步軍餘采草十一月終不完
者本堡把總官住俸年終不完者管糧恭政及監收
副使等官住俸十四年令戶部運銀十萬兩分送
陜西榆林給與官軍准折草料仍行山西河南附近
州縣或借撥或儧運或買辦料豆各萬石榖草各一
百五十萬束俱納榆林一帶倉場(明會典)二十年十
二月發江南折糧銀十五萬并各處鹽課二百萬引
於陜西榆林等處以給邊儲(名山藏)
孝宗弘治十三年六月都御史史琳奏榆林等處歲荒
民貧恐軍儲不繼有悞機事戶部會議請以近日禮
部所借各處鈔關課銀仍還戶部為供邊之數仍開
中河東弘治十六年至十八年鹽課一百五十五萬
四千引并令浙江等布政司及南直隸所屬凡問過
徒流雜犯死罪囚犯俱納銀贖罪其按察司折收罪
人紙價及各處扣除在官祗候齋夫及均徭餘剰銀
兩俱清查解部轉發給軍上皆從之十三年復命
造禦敵車於延綏凡千兩已復下車式於各邊間二
載陜西總督秦紘推廣其制車用隻輪前後約長大
四尺在上發銃者二人在下推車并發銃者四人重
可二石而止遇險則四卒肩之以行若遇賊可先發
車十兩或五兩直衝其陣前逐則首車向前後襲則
末車向後其餘車箱掎角夾攻扼賊歸路庶幾萬全
請名車曰全勝(世法錄)十五年實徵馬草數陜西布
政司馬草一百五十一萬四千七百一十二束零(明會)
(典)弘治中布政文貴奏改西延慶三府東鎮之税
為抛荒折色二萬餘石自是軍用始窘(明九邊考)
武宗正德五年議准延綏鎮墩軍除月糧一石外照夜
不收例每日給米一升六年議定陜西起運各邊
糧草照依時價解銀糴買上納每州縣各委佐貳官
或首領一員管押每府佐貳官一員總理(明會典)九
年十一月整理陜西糧儲戶部侍郎馮清奏改西安
延綏等府糧草皆徵折色銀兩解邊自是邊用益窘
遂有米珠草桂之謠(陳選明紀)正德時總制楊一清題
查得陜西各鎮自來處置邊儲不過曰穵運曰召商
曰糴買弘治十三年間大敵在套動調京軍差大臣
督理軍儲穵運腹裏州縣糧草累民賠補至破産鬻
兒今日斷不可行况腹裏空虚亦無糧可穵惟有召
商糴買二事可行銀買雖若簡易緣地方道里遠近
不同計算脚程多致末踰其本若分派州縣僉報人
戶糴買未免累氏而官吏里書賣富拘貧侵尅抵換
之弊又不能無省費於官斂怨於民亦非至計揆今
事勢惟有召商報中似為得策客商射利雖小必趨
官府儲糧小費何吝故在客商增一分之價則官司
有一分之益但須革兜攬賣窩之弊豈可廢從古飛
挽之法(明九邊考)
世宗嘉靖十五年總制陜西侍郎劉天和即禦虜車舊
制稍為損益上置大小雜兵以一百五十斤為凖箱
前設蔽象以狻猊傍各施虎盾以禦矢石二車相連
可蔽三四十人車用二人更推一人輓之又二人翼
之敵入即倚牆布陣随地形環列而護騎士於中一
里之中用車十兩敵遠則施火器稍近則施弓弩又
近則以短兵接之敵走則出騎士以追之夜則用火
箭以防之復制随車小帳令士不露宿以擺列邊牆
據阨險要二十五年五月上深以延綏凋殘為慮
允科道鮀道明曺邦輔議詔戶部亟發兵銀六萬往
賑令總督親詣撫恤一應軍餉趣陜西巡撫等官亟
徵所逋濟之其所戍宣大遊兵亦令調還防守(世法錄)
三十四年題准延綏客兵行糧賊至百騎踰日不
退雖在百里之内亦聽支給(明會典)陜西布政司歲
入榆林鎮夏税秋糧本色共七萬九千三百四石九
斗折色共二十一萬一千九百八十石零各折不等
共銀一十八萬四千六百五十八兩二錢三分本色
馬草五十五萬六千八十六束河南布政司歲入榆
林鎮布豆折銀三萬三千兩榆林本鎮本色屯糧六
萬六千一百三十五石一斗八升零屯草七萬三千
二百一十一束秋青草三十七萬七千四百六十束
年例銀三萬兩新增募軍年例銀一萬兩額派客兵
引鹽銀二萬九千七百五十兩補歲用不敷引鹽銀
三萬三千八十九兩募軍引鹽銀二萬九千五百二
十兩(明九邊考)四十五年令各鎮除民屯鹽引外每年
延綏主兵發舊例銀一十九萬五千七十九兩九錢
八分新增料銀二萬二千一百八十五兩二錢三分
客兵八萬兩以後視此為凖(明會典)延綏年例初不
過一十萬兩嘉靖時增至二十一萬兩延綏主兵銀
十九萬兩新增募軍料銀三萬兩客兵銀八萬兩(續文)
(獻通考)
穆宗隆慶三年延綏鎮年例主兵銀二十四萬七千二
百六十五兩二錢一分客兵銀八萬兩五年薊鎮
客兵部覆言在延綏者以十一月中旬起程每名給
犒賞銀一兩有馬死通支本色行糧以恤其困題准
延綏三年關領硫黃𦦨硝一次延綏黃三千五百斤
(續文獻通考)
神宗萬歷二年令延寧二鎮並延慶二府主客兵馬俱
屬延綏管糧郎中兼理凡遇出納召買&KR1308;道掛號定
價郎中收放互相恭考萬歷初延綏鎮見餉額主
兵屯糧料五萬六千四百八十七石三斗八升草六
萬一千五百五束地畆銀一千四十六兩一錢六分
民運糧料九萬七千八百二十六石八斗九升草七
千九百四十二束折色銀一十九萬七千四百三十
三兩淮浙鹽一十五萬六千四百八十二引&KR1308;銀六
萬七千六百二十五兩五錢二分五釐京運年例銀
三十五萬七千二百六十五兩二錢一分客兵淮浙
鹽七萬引&KR1308;銀二萬九千七百五十兩京運年例銀
二萬二百五十兩六年實徵馬草數陜西布政司
馬草一百三十七萬五千六百三十四束零(明會典)
延綏年例銀萬歷中加至三十六萬七千(明史竊軍法志)
熹宗天啓三年太倉出數延綏鎮年例銀四十三萬三
千七百三十九兩八錢七分司冊主客兵錢糧分開
少四萬七千二百五十一兩五錢七分(世法錄)榆林
鎮屬馬二萬四千四百四十六匹糧料一十八萬九
千七百二十八石零民糧三千九百三石零草八十
八萬一千二百六十束内榆林鎮馬一萬一千二百
三十二匹糧料三萬三千五百六十八石民糧三千
九百三石七斗六升草五千束清水營馬六百七十
二匹糧料一千三百五十石草九萬七千八百六十
束新安邊營馬七百八十二匹糧料一千石草六千
束靖邊營馬五百三十五匹糧料一萬九千二百六
十七石草一萬七千九百四十五束寧塞營馬五百
七十匹糧料二千三百二十八石四斗草二萬九千
九百二十四束舊安邊營馬四百六十六匹糧料六
百石草一萬五千二百束定邊營馬四百四十三匹
糧料五千八百石草三萬八千二百八十二束高家
堡馬三百七十四匹糧料四千一石九斗草三萬二
千一百二十三束建安堡馬四百一匹糧料五千三
百七十石四斗草一萬四千八百二十一束雙山堡
馬四百九匹糧料九千七百三十五石草九千九百
四十九束常樂堡馬三百四十三匹糧料四百五十
石草三千六百八十二束歸德堡馬一百六十七匹
糧料三千三百六十二石六斗草二萬二千七十六
束魚河堡馬三百一十二匹糧料一萬四千六百七
十二石一斗草一萬四千六百一十束響水堡馬二
百五十五匹糧料一萬一千四百七十石草八千三
百六十束木瓜堡馬二百六十八匹糧料一千五百
二十石草四萬一千二百五十束孤山堡馬四百四
匹糧料四千一百一十石草六萬五千二百束鎮羌
堡馬五百六十七匹糧料五百六十石草八萬六千
七百五束龍州堡馬三百七十七匹糧料二千七百
七十四石草一千一百二十一束把都堡馬三百二
十五匹糧料五千八百石草八千二百九十束新興
堡馬八十九匹糧料三千三百八十四石七斗草八
千束澇池堡馬一百九十五匹糧料六十二石三斗
草九千六束鹽池堡馬一百一十八匹糧料三百五
十石草三千束波羅堡馬三百六十四匹糧料六千
五百四十八石九斗草三萬三千二百四十三束懷
遠堡馬五百二十一匹糧料四千三百五十四石九
斗草一萬五千六百四十四束威武堡馬三百五十
三匹糧料四千六百一十三石三斗草一萬二千三
百六十三束清平堡馬三百四十匹糧料二千二百
五十二石一斗草二千四百十八束神木堡馬一千
二百四十八匹糧料二萬四千九百六十一石三斗
草九萬一千三百六十一束黃甫堡馬二百一十四
匹糧料五百八十五石草三萬一千一百二十束永
興堡馬四百七十八匹糧料四千三百二十石草八
萬四千六百四十四束大栢堡馬一百八十一匹糧
料四百六十六石草一千二百一束栢林堡馬一百
九十五匹糧料三千八百五十二石九斗草三萬六
百一十三束鎮靖堡馬五百三匹糧料二千七百石
草一萬七千九百四十五束永濟堡馬三百三匹糧
料六百七十石六斗草一萬四千一百八十八束三
山堡馬二百五十四匹糧料二千二百七十八石七
斗草一千一百四十六束饒陽堡馬一百八十八匹
糧料六百二十五石草三千八百三十五束(朱思本輿地圖)
(數按六營二十八堡馬匹總數散相符惟糧料草束不符今無考)延綏東起黃甫
川西止定邊營邊長地遠為套寇充斥之地考之先
朝經略如余子俊楊一清王瓊輩其所建置脩築先
焉蓋設險衛民實保塞至計也然竊有說此中軍士
更番入衛疲於奔命而又以地多沙漠種植為難芻
糧不充曾不宿飽萬一敵駐魚河糧道險遠鎮城坐
困可不為之經理哉議者欲於府谷至葭州由黃河
而上造舟轉運以濟清水木瓜孤山等處亦為甚便
近雖題行而建置倉庾改徵本色未聞議及皆今日
之所宜汲汲者(續文獻通考)霍韜曰延綏軍士月糧一
石折銀四錢成化中米一石價銀二錢軍士得銀四
錢買米二石食烏得不足也今則銀一錢僅買粟二
升軍士數口之家月食八升之粟如之何可足也然
粟價所以先廉而後厚者何也成化以前邊防嚴固
猛將林列故邊地盡耕邊粟自多今則將庸卒弱不
堪支持地之出粟者寡人之食粟者衆成化以前鹽
引皆輸邊粟故富商自招流民自墾邊地其米價自
平而食自足弘治以後鹽引輸銀故富商大賈得輸
銀之便而不復開墾邊地粟之所以貴而食之所以
不足者殆為此也(圖書編)九邊舊無客兵止有主兵
歲輸民運屯鹽足以自給未嘗有兵餉也即余子俊
初開榆林衛時增置城砦以民運不繼奏請江南折
糧銀以備緩急不過一時之權計也自後軍政不修
屯鹽漸廢請發帑金歲以為常嘉靖末延綏一鎮軍
餉年例費以二十七萬計况萬歷以後哉夫以九邊
數十萬之衆不耕而仰食於民國家之力幾何而不
困也(延綏鎮志)
塞垣
周魏惠王十九年築長城塞稒陽(史記魏世家)正義曰括地
志云稒陽縣漢舊縣也在銀州銀城縣界按魏築長
城自鄭濱洛北達銀州至勝州稒陽縣為塞也稒陽
有連山東至黃河西南至夏會等州稒音固(魏世家注)
秦昭王時北地上郡築長城以拒胡(史記匈奴傳)
秦始皇帝三十三年西北斥逐匈奴自榆中並河以東
屬之隂山(徐廣曰在五原北)以為三十四縣城河上為塞又
使蒙恬渡河取高闕(山名在五原北)陶山北假中(地名近五原)築
亭障以逐戎人徙謫實之初縣(史記秦始皇本紀)秦巳併
天下乃使蒙恬將三十萬衆北伐戎狄收河南築長
城因地形用險制塞延袤萬餘里於是渡河據陽山
逶迤而北暴師於外十餘年居上郡威振匈奴(史記蒙恬)
(傳)河南正義曰靈勝等州陽山徐廣曰五原西安陽
縣北有隂山隂山在河南陽山在河北(傳注)
漢高祖二年繕治河上塞(史記高帝本紀)
武帝元朔二年取匃奴河南地築朔方復繕故秦時蒙
恬所為塞因河為固(冊府元龜)元封六年漢使因杆將
軍敖築受降城太初三年漢使光祿徐自為出五
原塞數百里遠者千餘里築城鄣列亭至廬朐而使
游擊將軍韓說長平侯衛伉屯其旁使彊弩都尉路
博德築居延澤上(史記匈奴傳)正義曰五原郡榆林塞在
勝州榆林縣四十里顧引云鄣山中小城亭候望所
居也括地志云五原郡相陽縣北出石門鄣得光祿
城又西北得支就縣又西北得頭曼城又西北得牢
城河又西北得□虜城按即築城鄣列亭至廬朐也
括地志漢居延縣故城在張掖縣東北千五百三十
里有漢遮虜鄣博德所築(匈奴傳注)
後漢世祖建武十二年冬遣驃騎大將軍杜茂將衆部
弛刑屯北邊築亭侯(亭侯伺侯望敵之所)修烽燧(後漢書光武帝紀)邊
方備警作高土臺臺上作桔臯桔臯頭有兜零以薪
草置其中常低之有寇即燃火舉之以相告曰烽又
多積薪寇至即燔之望其烟曰燧晝則燔燧夜乃舉
烽廣雅曰兜零籠也(漢書音義)十四年馬成代杜茂繕
治障塞自西河至渭橋築堡壁起烽燧十里一侯(後漢)
(書馬成傳)
安帝元初三年秋築馮翊北界侯塢五百所(後漢書西羌傳)
順帝永建元年因朔方以西障塞多不修南部單于憂
恐上言求復鄣塞順帝從之增置緣邊諸郡兵列屯
塞下教習戰射(後漢書南匈奴傳)五年於扶風漢陽隴道
作塢壁三百所置屯兵以保聚百姓(西羌傳)
北魏太宗泰常八年二月戊辰築長城於長川之南起
自赤城西至五原延袤二千餘里備置戍衛(北魏書太宗紀)
高祖太和中高閭上表曰王公設險以守其國今宜依
故於六鎮之北築長城以禦北敵雖有暫勞之勤乃
有永逸之益六鎮東西不過千里若一夫一月之功
當三步之地三百人三里三千人三十里三萬人三
百里計十萬人一月必就其利有五罷遊防之苦一
也北部放牧無抄掠之患二也登城觀敵以逸待勞
三也省境防之虞息無時之備四也歲常遊運永得
不匱五也詔曰覽表具卿安邊之策比當與卿面論
(北魏書高閭列傳)
隋高祖開皇元年四月發稽胡修築長城二旬而罷(隋書)
(高祖紀)遣司農少卿崔仲方發丁三萬於朔方靈武
築長城東至黃河西距綏州南出勃嶺綿亘七百里
明年帝復令仲方發丁十五萬於朔方巳東緣邊險
要築數十城以遏敵寇(冊府元龜)六年二月發丁男十
一萬脩築長城二旬而罷七年二月發丁男十萬
餘脩築長城二旬而罷(隋書高祖紀)
煬帝大業三年秋七月發丁男百餘萬築長城西距榆
林東至紫河一旬而罷四年七月發丁男二十餘
萬築長城自榆林谷而東九月詔免長城役者一年
租賦(隋書煬帝紀)長孫晟奏染干部落歸者旣衆雖在
長城内猶被雍閭抄略請徙五原以河為固於夏勝
兩州間東西至河南北四百里掘為横塹令處其内
任情放牧免於抄掠上從之(延綏鎮志)
唐高祖武德中劉弘基為井越將軍領步騎一萬自豳
州北界東距子午嶺西接臨涇脩營鄣塞副淮安王
神通備敵寇于北鄙(冊府元龜)
中宗景龍二年張仁愿為朔方軍總管先是朔方軍與
突厥以河為界河北岸有拂雲神祠突厥將入寇必
先詣祠祭酹求福因牧馬料兵而後渡河時突厥默
啜盡衆而擊突騎施娑葛仁愿請乘其虚奪取漠南
之地於河北築三受降城首尾相應以絶其南寇之
路太子少師唐休璟以為兩漢以來皆守黃河今於
寇境築城恐勞人費功終為賊有建議以為不便仁
愿上請不巳中宗竟從之仁愿表留年滿鎮兵以助
其功時咸陽兵二百餘人逃歸仁愿盡擒之悉斬於
城下軍中股慄役者盡力六旬而三城俱就以拂雲
祠為中城與東西兩城相去各四百餘里皆據津要
遥相應接北拓三百餘里於牛頭朝那山北置烽堠
一千八百所自是突厥不得度山放牧朔方無復寇
掠减鎮兵數萬人仁愿初建三城不置壅門及郤敵
戰格之具或問曰此邊城禦賊之所不為守備何也
仁愿曰兵法貴在攻取不宜退守寇若至此即當併
力出戰迴顧望城猶須斬之何用守備生其退恧之
心也其後常元楷為朔方軍總管始築壅門以備寇
論者以此重仁愿而輕元楷焉(冊府元龜)三受降城中
城南直朔方西城南直靈武東城南直榆林(明九邊考)
代宗大歷中馬燧為隴州刺史州西有通道二百餘步
上連峻山與吐蕃相直敵每入寇皆出於此燧乃按
行險易立石種樹以塞之下置二門上設樵櫓八日
而功畢張獻甫為邠寧節度使選險要之地以為烽
堡又上疏請復鹽州等鎮各置兵防以備蕃寇朝廷
皆從之(冊府元龜)
穆宗長慶四年李祐為夏州節度使奏於蘆子關北木
瓜嶺剏築堡柵以捍党項之衝其壁壘屋並出當軍
財力不别請錢祐於塞外凡築五城烏延宥州臨塞
隂河淘子而宥州烏延皆方廣數里尤居要害蕃戎
畏之(冊府元龜)
敬宗寳歷元年振武節度使張惟清以東城濱河徙置
綏遠烽南(唐書兵志)
明成祖永樂十二年七月勅陜西臨邊諸城增烽堠謹
備禦(名山藏)
英宗正統間寧夏副總兵黃鑑奏偏頭關東勝州黃河
西岸地名一顆樹起至榆溝蘇默圖六鎮沙河海子
山火石腦兒鹻石海子回回墓紅鹽池百眼井甜水
井黃沙溝至寧夏黑山等處共立十三城堡七十三
墩臺東西七百餘里時議以地土平漫難據巳之
總兵石亨奏延綏一路營堡移從直道以府谷堡移
柴關故城孤山東村二堡移野蘆州神木堡移楊家
城栢林高家二堡移石落澗雙山堡移真溪灘榆林
城移樺林白澗灘響水波羅移白土窯土門堡移白
臘峯大兔鶻堡移濫柴關龍州城移北城塞門堡移
古窯靖邊營移蒯河寧塞營移察罕諾爾直與安邊
定邊相對時守土者以徙置煩勞巳之(世法錄)正統
二年守將都督王楨始請榆林城堡往北三十里之
外沙漠平地則築瞭望墩臺敵窺境即舉烟示警往
南三十里之外則埋軍民種田界石多於硬土山溝
立焉界石外開創榆林一帶營堡累增至二十四所
歲調延安綏德慶陽三衛官軍分戍而河南陜西客
兵助之列營積糧以遏寇路(續文獻通考)七年六月用
總兵巡撫議依界石一帶山勢随其曲折剷削如城
高二丈五尺川口左右俱築大墩調軍防守(世法錄)
憲宗成化初延綏指揮同知房能請移營堡以固邊方
臣所守迤東地原設塞門堡白洛城二處俱在偏南
以裏去邊墩相遠道路迂曲聲勢不聞看得白洛城
北地名甎營塞門堡北地名榆林依據險阻水草便
利又與大兔鶻龍州邊堡接徑易為應援可將安定
守官軍一百員名併入白洛城數内操守為宜二
年延綏紀功兵部郎中楊琚奏自偏頭關邊墩河西
一顆樹至寧夏黑山東西七百餘里立十三城堡又
以府谷至寧塞十六堡移置故城至察罕諾爾一路
併作二十堡其延綏西路安邊定邊二營與寧夏河
東四堡仍用不移上命兵部會議以聞十一月整
飭邊備兵部尚書王復奏臨邊府谷等一十九堡俱
極邊要地必須增置那移庶為易守將府谷堡移出
芭州舊城東村堡移出高漢嶺響水堡移出黑河山
土門堡移出十頃坪大兔鶻堡移出響鈴塔白洛城
堡移出甎營兒塞門堡移出務柳庒東西對直捷徑
水草亦甚便利内高家堡至雙山堡雙山堡至榆林
城寧塞營至安邊營安邊營至定邊營相去隔遠合
於各交界地名崖寺子三眼泉柳樹澗瓦劄梁各添
哨堡一座就於隣近營堡量摘官軍哨守又於安邊
營起每二十里築墩臺一座通共二十四座定邊營
起每二十里築墩臺一座共十座俱於附近軍民量
撥守瞭北面沿邊一帶墩臺空遠者各添墩臺一座
共二十四座随其形勢以為溝牆必須高深足以遮
賊來路因其舊堡廣其規制必須寬大足以積糧草
容人馬從之八年侍郎葉盛等言延綏西路舊守
土門大兔鶻等堡並未守鐡鞭鎮地名五榖黑城子
銀州關等城俱宋時防守夏人所築山勢最險水泉
甚便近年棄土門等處乃守懷遠威武等堡旣無險
可據又取水太遠宜將鐡鞭等城漸為修補為官軍
截殺駐劄之所不果行(世法錄)巡撫延綏都御史余
子俊疏奏延邊西路定邊二營俱係平漫沙漠難立
牆塹近年於定邊東空添築永濟小堡按伏馬匹鎮
靖堡軍馬原守塞門今移於畢家堡五營堡水苦且
遠人馬多病内定邊新興安邊永濟四營堡賊易窺
見虚實軍馬難於出入但鎮靖堡已行奏允仍守塞
門其餘四營堡俱各那移就險而守定邊營接連寧
夏花馬池我固便利彼無隣援不可動也惟將新興
堡移於迤南古跡海螺城安邊營移於迤南邊營中
山坡永濟堡移於迤南上紅寺鎮靖堡不必那回塞
門却移於迤北白塔澗口海螺城中山坡上紅寺多
是削山為城俱有門禁即可搬移逐漸修理其白塔
澗口就快灘河迤南之險其河深二三丈遠百餘里
事成之後則定邊新興安邊永濟寧塞靖邊鎮靖龍
州八營堡之地以守則固以戰則利况常年必須民
間運納榖草今只令納戶就彼採野草自足供給此
保民之計也(明奏䟽)十年閏六月余子俊奏修築邊
牆之數東自清水營紫城砦西至寧夏花馬池營界
牌止凡修城堡一十二座榆林城南一截舊有北一
截創修安邊營及建安常樂把都河永濟安邊新興
石澇池三山馬跎泉八堡俱創置響水鎮靖二堡俱
移置凡修邊牆東西長一千七百七十里一百二十
三步守護壕牆崖砦八百一十九座守護壕牆小墩
七十八座邊墩一十五座奏入上令所司知之七
月命榜諭延綏等處所司嚴飭邊備每年四月八月
令守備官軍修葺垣牆墩堡增築草場界至時加巡
察敢有越出塞垣耕種及移徙草場界至者俱治以
法十六年子俊為兵部尚書言延綏三路東路神
木西路安邊皆山勢險峻賊難輕入惟中路榆林東
有常樂雙山建安高家四堡西有響水波羅懷遠威
武清平五堡南有歸德魚河二堡皆地勢平曠可以
通騎主將一人難於應敵宜增設守禦(世法錄)
世宗嘉靖十年閏六月王瓊奏計度榆林東中二路大
邊六百五十六里當脩者三百十里二邊六百五十
七里當修者二百四十八里因言二邊乃成化中余
子俊所修因山為險屯田多在其外大邊弘治中文
貴所修防護屯田中間率多平地築牆高厚不過一
丈可壊而入今當先修大邊必使岸塹深險牆垣高
厚計用丁卒萬八千人乞發帑金十萬從之(世法錄)
二十二年題准延綏逼鄰套寇添定邊寧塞二堡修
築邊牆(明會典)二十四年總督曾銑言自定邊營至
黃甫川連年寇入率由是道當亟為脩繕分地定工
次第脩舉西自定邊營東至龍城堡計長四百四十
餘里為西段所當先築自龍城堡東至雙山堡計長
四百九十餘里為中段自雙山堡東至黃甫川計長
五百九十餘里為東段歲修一段期以三年竣事(明紀)
(事本末)四十三年令榆林西北古梁易馬二城增修
城堡又令鎮城硬地梁一帶小邊柳河梁各處添設
城堡以嚴防護(明會典)
穆宗隆慶元年題准延慶地方東有黃草墕小滴溜石
人坪西有蘆關嶺龍安集靖邊龍尾觜化字倉寧塞
吳旗營俱係要路通行及時修築又題准榆林鎮邊
牆自石峽墩迤東至常樂地界及鎮城東西北三面
外邏城俱分頭修築三年題准修築延綏鎮東起
黃甫川邊牆迤西至常樂堡通以五年為限(明會典)
神宗萬歷二年題准延綏墩臺一墩止軍十名不能固
守邊内險阻可建墩院者仍行增築又於十里之間
酌量緩急以為寨城又題准修建延綏一鎮三段邊
牆六百七十一里墩臺七十五座墩院八座寨城七
座石砌大川河口一處土築大川河口四處石砌河
口水洞連臺一座石劵關門一座石砌并土築溝口
一十七處磚石劵砌大小水洞闇門八十三處水口
四十五處水眼五十一處水道四百二十五處三
年題准延綏榆林神木定邊靖邊四道築空心敵臺
見存城垣六十二座民塞堡城一百四十九座寨城
五十五座空心敵臺二百三十九座敵臺一百一十
六座墩臺一千三百一十六座(明會典)中路榆林城在
常樂保寧之中左山右水天設巖疆保寧波羅相去
八十里中有響水一堡去邊七十里舊恃無定河為
限今水淺不足憑宜於保寧波羅之間添置一堡移
響水之兵守之懷遠威武清平邊垣臨險高峻可據
然衝口實多川面平衍如西川小理河汊㶚最為首
衝當備且自常樂抵波羅沿邊積沙高與城等剷去
復滿又保寧昔多水澤今瀦漸涸馬無所飲歸德之
餉道可虞况保寧常樂實扼魚河歸德大川之衝尤
當首為綢繆者(延綏志中路議)東路黃甫川堡與晉之岢
嵐樓子營隔河相對西至雙山十二城崗阜交錯深
塹高崖蜿蜒四五百里東南逼臨大河最稱險要自
昔敵難深入然雙山之大川南近米脂為最衝黃甫
川之河冰冬則易度且密邇葭州府谷神木吳堡諸
邑軍民雜居保牧為難所宜随時設備因事制宜者
也(延綏志東路議)延鎮定邊營西隣寧夏與花馬池接壤
轉而東為甎井龍城十五營堡皆倚山臨塹然寧塞
柳樹澗平川錯雜為延安門戶較之鎮靖靖邊尤為
要害柳樹澗迤西則曠野平原無險可恃新安邊新
興石澇池三山諸堡設在腹裏議者欲分丁貼守亦
一策也甎井去定邊五十餘里宜於瓦劄梁增設一
堡如鎮羅堡故事以便接應定邊西郭之外南北二
沙最為邊患除之復聚不如增築墩臺之為要也(延綏)
(志西路議)榆林東起黃甫川西至定邊營長垣九百二
十餘里城堡三十四墩臺一百七十有零座墩堡勾
連横截河套之口内復塹山湮谷另為一邊名曰夾
道地利亦險矣(九邊考)
邊防
漢高祖二年興關内卒乘塞(史記高祖本紀)李竒曰乘守也(本紀)
(注)
文帝十四年冬匈奴謀入邊為寇攻朝那塞乃遣三將
軍軍隴西北地上郡中尉周舍為衛將軍郎中令張
武為車騎將軍軍渭北車千乘騎卒十萬後六年
匈奴入上郡以將軍張武屯北地河内守周亞夫為
將軍居細柳(徐廣曰在長安西)宗正劉禮為將軍居覇上祝
兹侯軍棘門(孟康曰在長安北秦時宫門也)數月罷(史記孝文本紀)孝文
時匈奴數寇邊晁錯上言曰胡人食肉飲酪衣皮毛
非有城郭田宅之居美草甘水則止草盡水竭則移
往來轉徙時至時去今使胡人轉牧行獵於塞下或當
燕代或當上郡北地隴西以候備塞之卒卒少則入
陛下不救則邊民絶望救之少發則不足多發遠縣
纔至則胡乂去聚而不罷為費甚大罷之則復入如
此連年則中國不安矣陛下憂邊境遣將吏發卒治
塞甚大惠也然令遠方之卒守塞一歲而更不知胡
人之能不如選常居者家室田作且以備之以便為
之高城深塹具藺石布渠答(如淳曰藺石城上雷石也蘇林曰渠答鐵蒺藜)
(也)復為一城其内城間百五十步要害之處通川之
道調立城邑毋下千家為中周虎落(鄭氏曰虎落者外蕃也若今時)
(竹虎也又師古曰虎落者以竹篾相連遮落之也)先為室屋具田器乃募罪
人及免徒復作令居之不足募以丁奴婢贖罪及輸
奴婢欲以拜爵者不足乃募民之欲往者皆賜高爵
復其家予冬夏衣廩食能自給而止其亡夫若妻者
縣官買予之胡人入驅而能止其所驅者以其半予
之(師古曰言胡人為寇驅掠漢人及畜産而他人能止之以得其所驅者令其本主以半賞之)縣
官為贖(師古曰官為備價贖之)其民如是則邑里相救助赴胡
不避死遠方無屯戍之事塞下之民父子相保無係
虜之患矣上從其言(漢書晁錯傳)
武帝元朔三年秋城朔方城(漢書武帝紀)漢拜郭昌為拔
胡將軍及浞野侯屯朔方以東備胡是歲元封六年
也(史記匈奴傳)
宣帝五鳳四年匈奴單于稱臣以邊塞無寇减戍卒什
二(漢書宣帝紀)
後漢世祖建武二十二年匈奴北徙幕南地空詔罷邊
郡亭侯吏卒二十四年春正月匈奴薁鞬日逐王
比遣使欵五原塞求捍禦北虜(後漢書光武帝紀)二十六
年冬復詔單于徙居西河美稷因使中郎將段彬及
副校尉王郁留西河擁護之為設官府從事掾史令
西河長史歲將騎二千弛刑五百人助中郎將衛護
單于冬屯夏罷自後以為常及悉復緣邊八郡南單
于旣居西河亦列置諸部王助為捍戍使韓氏骨都
侯屯北地右賢王屯朔方當于骨都侯屯五原皆領
部衆為郡縣偵羅耳目(南匈奴傳)
明帝永平六年北單于欲合市求和親顯宗許之八
年遣越騎司馬鄭衆北使衆上言宜更置大將以防
二虜交通由是始置度遼營以中郎將吳棠行度遼
將軍事副校尉來苗左校尉閻章右校尉張國將黎
陽虎牙營士屯五原曼栢又遣騎都尉泰彭將兵屯
美稷其年秋北虜果遣二千騎候望朔方作馬革船
欲度迎南部畔者以漢有備乃引去(後漢書南匈奴傳)
章帝元和元年詔設官邸與北單于合市南單于出上
郡遮略生口驅還入塞(後漢書南匈奴傳)
和帝永元七年正月馮柱將虎牙營屯五原(後漢書南匈奴傳)
順帝永和六年十一月以執金吾張喬行車騎將軍事
將兵屯三輔(後漢書順帝紀)
西魏大統六年夏茹茹度河至夏州太祖召諸軍屯沙
苑以備之(周書文帝紀)
隋高祖開皇二年十月皇太子勇屯兵咸陽以備胡(隋書)
(高祖本紀)
唐高祖武德初以豐州絶遠先屬突厥交相往來吏不
能禁隠太子建成議廢豐州虚其城郭權徙百姓寄
居於靈州割并五原榆平之地於是突厥遣處羅之
子都設率所部萬餘家入處河南之地以靈州為境
(冊府元龜)六年七月皇太子屯於北邊以備突厥七
年閏七月秦王世民齊王元吉屯於邠州以備突厥
(唐書高祖本紀)武德中帝會羣臣問所以備邊者將作大
匠丁筠請五原靈武置舟師於河扼其入中書侍郎
温彦博曰魏為長塹遏匃奴今可用帝使桑顯和塹
邊大道召江南舡工大發卒治戰艦(突厥傳)
玄宗厚接突厥歲許朔方軍西受降城為互市(唐書兵志)
互市監每監監一人從六品下丞一人正八品下掌
蕃國交易之事互市有衛士五十人以察非常(百官志)
開元十五年十一月制以吐蕃為邊患召關中兵
萬人集朔方防秋(通鑑)
德宗時陸贄奏諸牧有馬每州有糧肅宗得以為資先
帝漸修邊防關中有朔方隴右等三帥以捍西戎聲
勢壯盛士馬精強又召諸道戍兵每歲乘秋備塞(陸宣)
(公奏議)貞元三年七月遣决勝軍使唐良臣以其衆
六百人自咸陽戍潘原堡神策副將蘇太平率其衆
五百人戍隴州八月以劉昌為京西行營節度使戍
麟遊(冊府元龜)
後周太祖廣順四年延州向訓言請禁止州界民賣軍
装兵器於蕃部從之(五代史周太祖本紀)
宋真宗景德四年於保安軍置𣙜場以繒帛羅綺易駞
馬牛羊玉氊毯甘草以香藥瓷漆器薑桂等物易蜜
蠟麝臍毛褐羱羚角&KR1504;砂柴胡蓯蓉紅花翎毛非官
市者聽與民交易入貢至京者縱其為市(宋史食貨志)
仁宗康定元年正月元昊寇延州詔陜西運使明鎬募
強壯備邊四月遣使籍陜西強壯軍備邊(宋史仁宗本紀)
天聖中陜西𣙜場二及元昊反即詔絶其互市廢保
安軍𣙜場後又禁陜西並邊主兵官與屬羌交易久
之元昊請臣數遣使求復互市(食貨志)天聖中禁田
河西者虜乃得稍蠶食其地俯窺麟州司馬光為龐
籍畫策宜因州中舊兵益禁兵二千廂兵五百築二
堡河西可使堡外三十里虜不敢田則州西六十里
無虜矣籍移麟州如其言(温公文集)慶歷二年詔發士
三萬戍永興委總管司部分閱教歲以八月遣萬五
千人戍鎮戎軍十二月以萬五千人代至二月無警
即還歲以為常(宋史兵志)六年復置場于保安軍繼徙
于順寧砦既而蕃商卒無至者(食貨志)至和二年麟
府豐州先以閒田募置人給屋貸口糧二石而德順
軍静邊寨壕外弓箭手尤為勁勇夏人利其地數來
争朝廷為築堡戍守(文獻通考)嘉祐初禁陜西四路私
與西人貿易(宋史食貨志)
英宗治平四年詔延州募保捷五營以備更戍(宋史兵志)
河東經略司言西界乞通和市乃復許之後二年令
陜西邊民勿與通市又二年遂申詔諸路禁絶既而
河東轉運司請罷吳堡於寧星和市如舊麟州復奏
夏人之請乃令鬻銅錫以市馬而&KR0655;縞與急須之物
皆禁(食貨志)
神宗熙寧三年保平軍節度推官王韶倡為緣邊市易
之說丐假官錢為本詔秦鳳路經略司以川交子易
物貨給之因命韶為本路帥司幹當兼領市易事
八年二月鳳翔永興軍並置市易司(宋史食貨志)范仲
淹為陜西招討使以邊兵訓練不精又部署鈐轄等
權任相亞莫相統一於是首分鄜延路兵以為六將
將合三千餘人選路分都監及駐泊都監等六人各
監教一將兵馬又選使臣指揮使十二人分隸六將
專掌教閱遇有寇警少則路分都監將所部先出多
則鈐轄署領兩將或三將以出更出迭入總領不貳
勞逸又均邊備寖脩寇不敢犯其後諸路皆用此制
(却掃編)
哲宗元祐二年樞密院言今朝旨令熙河蘭會路都總
管司遇本路緩急闕人許于秦鳳路勾抽一將應副
緣本路即目事宜慮向秋闕人防守欲熙河蘭會路
都總管司遇本路緩急闕人聽令勾抽秦鳳路九將
應副差使從京東差步軍五指揮赴永興軍商虢州
權駐劄以備秦鳳路勾抽從之元符二年閏九月
遣秦鳳路戍兵十指揮應副熙河新邊戍守(宋史兵志)
徽宗政和四年詔西羌久為邊患乍叛乍服今雖誓表
已進羌戎之性不保其往備戒不虞正在今日令陜
西帥臣訓練兵伍除治軍器繕修樓櫓收積芻糧所
有弓箭手蕃兵常令優恤逃亡者可速招補貧乏者
亦令貸借將佐偏禆如或輭懦失職具名以聞或寇
至失事並行軍法(宋史兵志)
高宗建炎後吳玠兵屯鳳州大散關和尚原(宋史兵志)紹
興四年詔川陜即永興軍威茂州置博易場(食貨志)
十二年五月乙未置陜西𣙜場(高宗本紀)
金熙宗皇統二年五月許宋人之請各置𣙜場於兩界
以通互市九月命鳳翔府等處皆置(續文獻通考)
海陵正隆四年正月罷鳳翔等處所置𣙜場(金史食貨志)
世宗大定四年復置鳳翔𣙜場十七年二月陜西沿
邊𣙜場止留一處餘悉罷之罷保安綏德二𣙜場(金史)
(食貨志)二十一年以東勝與陜西道路隔絶貿易不通
尋令綏德州置一場仍許就館市易(續文獻通考)
章宗承安二年復置場於保安泰和八年八月以與
宋和遂復置場於秦鳳之地(金史食貨志)
宣宗興定五年十月分京畿戍卒萬二千河中民兵八
千以元帥赫舍哩鶴夀將之屯潼關西(金史宣宗本紀)
元世祖中統元年五月以總帥汪良臣統陜西漢軍於
沿河守隘(元史世祖本紀)
明太祖洪武九年正月命中山侯湯和潁川侯傅友德
等帥師往延安防邊三十年正月命長興侯耿炳
文佩征西將軍印為總兵官武定侯郭英為副往陜
西選精銳步騎巡西北邊以備寇(世法錄)
英宗正統二年楊士竒楊榮楊溥上言今遣御史清軍
有以陜西等處之人往南方極邊補伍者有以江浙
等處之人往北邊補伍者其水土不相習北人苦於
瘴癘南人苦于嚴寒多致死亡深為可憫又西北二
邊急于防守而所在勇壯之人乃發戍南方自今邊
卒清解者宜從南北所宜發戍庶幾人宜水土兵政
有備詔廷臣議行之時兵部侍郎鄺埜掌部事曰此
舊制不可紊稍有變易將不勝其弊咎將誰歸卒不
動(歴朝時務策要)築東勝等城屯兵戍守(明九邊考)七年令
陜西土軍土民餘丁若戶丁有在邊操備者免雜泛
差役(續文獻通考)
憲宗成化元年二月延綏都督張傑上安邊方略謂綏
延等境廣袤千里甚宜耕牧但須增立營堡以時開
閉且所轄東西二十五營堡每堡頓兵不過一二百
人勢孤力弱可選諸營精兵九千分為六哨分屯府
谷神木二縣龍州榆林二城高家安邊二堡無事則
巡歴邊疆遇警則彼此應合又延安地臨極邊鄜州
定邊俱在腹裡相去不止數程遇警猝難馳報其所
屯防秋軍士二千餘人乞分布沿邊要害以備調用
上從之二年十二月參政朱瑛奏近年毛里孩南
侵延慶所在官軍旣以堅壁清野為能隣近人馬又
以據守信地為重各擁重兵傍觀坐視議推選武臣
一員總制文臣一員充總督常鎮陜西節制三邊并
腹裏軍務聽其操練調度兵部覆奏以陜西甘肅寧
夏延綏俱有文武大臣再加以總督總制則三邊有
事候其遥斷必誤事機今宜移文各官地方有警隣
境即發兵應援毋誤軍機從之三年三月王復言
北人最為邊患今大同宣府有總兵參守一十二員
寧夏甘肅亦有八員而延綏城堡窵遠止有總兵參
將三員調度豈能周徧請添設參將二員將先調鄜
慶官軍存留四十員名慶陽衛官軍八百一十七員
名相參土兵八百六十六名撥堡輪守詔曰可六
年陜西巡撫馬文升奏榆林事宜揀將練兵豐財足
食據險以遏其深入燎荒以絶其孳牧四條上是其
言(世法錄)五月文升奏陜西三邊榆林最為要害請
勅該部每歲秋初遣主事一員督軍辦糧草事竣還
京事下戶部從之(登壇必究)七年命侍郎葉盛行視河
套時北虜入河套議增兵設險或請大舉搜套驅之
出河外沿河築城堡抵東勝徙民耕守其中盛往上
言搜河套復東勝未可輕議惟增兵守險可為遠圖
上從之(世法錄)十年巡撫余子俊議敵人潜住河套
離邊不遠凡遇沿邊軍民耕作時月人畜在野計令
分守東路右參將領軍于神木堡遊擊將軍領軍於
高家堡俱係要害去處住劄防禦東西二路分守參
將并把總都指揮等官每堡三路擺塘哨探沿邊墩
空數塘本堡東西相向數塘迤南腹裏東西相向數
塘遇警放炮使耕作人畜運糧人等取便迴避及令
各官整兵隄備遇有小寇随即追殺若是大舉星馳
通報發兵策應(明九邊考)
孝宗弘治初總督都御史王越疏奏綏德在秦時為上
郡歴漢隋唐皆為邊鎮國初洪武二年定陜西設綏
德衛屯兵數萬守之撥綏德衛千戶劉寵屯治榆林
正統中命都督王貞鎮守延綏始議築榆林城及沿
邊十八寨遂移鎮焉成化七年置榆林衛八年都御
史余子俊開廣榆林城垣增置三十六營堡以今日
陜西邊備論之國初以綏德為邊衛東自葭州黃河
西至定邊營七百餘里岡阜相連有險可據猶易為
守自移鎮榆林綏德官軍移徙不常在綏德者不及
什一敵兵大舉或由榆林東雙山堡等處入寇綏德
或由榆林西南定邊營花馬池等處入寇固原榆林
之兵其在東也則以無險而不能守其在西南也則
以路遠而不能援其在綏德舊鎮也則以兵寡而不
能禦為今之計宜量撤兵卒之半復還綏德使守險
拒敵防其深入其榆林及新設城堡各計其屯田歲
入之數留兵屯守而移置其多餘之屯於定邊營要
害之地委謀勇將官統之如此則敵不敢深入而内
無土崩之患矣(明奏䟽)
武宗正德元年正月命巡撫楊一清總制陜西延綏等
處邊務兼督馬政一清言寧夏花馬池興武營直抵
高橋三百餘里為敵入邊門戶近因警報議調延綏
遊兵土兵至此分布防禦而無一人至者蓋事關各
鎮不相統攝故也宜命大臣為總制居中調度如敵
衆出套亟行經略花馬池一帶邊務庶有備無患全
陜可安兵部集議遂以一清薦乃有是命先是孝
宗弘治末朝廷清明内外大臣協心體國議復河套
會孝宗崩劉瑾專政總制楊一清上經略三䟽一議
守守敵所必入一議戰戰敵所必敗一議攻攻敵所
必救已一清得罪去無敢言及河套者(世法錄)
世宗嘉靖二十六年十一月曾銑會同撫按官䟽陳邊
務十八事曰恢復河套曰脩築邊垣曰選擇將材曰
選練將士曰買補馬騾曰進兵機宜曰轉運糧餉曰
申明賞罰曰兼備舟車曰多備軍器曰招降用間曰
審度時勢曰防守河套曰營田儲餉曰明職守曰息
訛言曰寬文法曰處孳畜奏下兵部覆言銑經略甚
詳但事體重大請下其章於廷臣各䟽所見然後集
議上曰敵據河套為國家患朕軫念宵旰有年矣念
無任事之臣今曾銑前後所上方略卿等旣看詳即
會衆協忠定策以聞已而銑復上營陣圖八曰立營
總圖曰遇敵駐戰圖曰選鋒車戰圖曰騎兵逐陣圖
曰步兵博戰圖曰行營進攻圖曰變營長驅圖曰獲
功收兵圖上覽而嘉之令廷臣一併議奏(世法錄)二
十八年題准延綏遊兵照原議應援宣大如宣大稍
寧延綏緊急將老營堡遊兵一枝聽候延綏調遣(明會)
(典)三十年七月延綏鎮巡等官張愚等言本鎮自
開國以來未經開市法宜慎始且東西相距千五百
里無邊牆為限雖定邊稍有邊牆而地多平漠惟花
馬池界在延寧二鎮之中有邊牆三百餘里可以為
據宜合二鎮同此立市限以日期先後互易總督大
臣用防秋例駐此以便調度兩鎮撫鎮各帶兵馬分
布防禦仍乞比照大同事例給發帑銀充用從之發
銀四萬令總督會同鎮巡官酌議停當如大同例行
郜光先奏延寧二鎮互市應行事宜六條一議處撫
賞一議定市期一處置市貨一議給馬價一分定市
地一優贍通丁(世法錄)嘉靖中俺荅開市凡十一處
在延綏者一曰紅山寺堡(續文獻通考)榆林地險而防
嚴將士戰不貫胄敵呼為駱駝城舊以陜西左前右
後護衛延安綏德慶陽三衛并河南南陽衛穎上千
戶所直隸潼關寧山二衛官軍輪班哨守延安府府
谷安定安塞保安四縣并綏德衛屯種柳樹會拜堂
兒麻葉河俱在近邊地方止是人民屯軍土兵人等
居住若定委千百戶所管屯官一員會同各縣編成
行伍給領軍器常川操練就於本縣防守可代邊軍
河套地方千里敵數萬入居其中趁逐水草四散畜
牧欲大舉南寇則令人傳示諸部落約日聚衆而進
旣聚衆至二三萬夜宿火光連亘數十里我之墩軍
夜不收瞭望先知我兵可設備矣敵衆臨牆止宿必
就有水泉處安營飲馬今花馬池牆外有鍋底湖柳
門井興武營外有蝦蟆湖等泉定邊營外有東柳門
等井餘地無井泉又多大沙凹凸或産蒿深沒馬腹
賊數百騎或可委曲尋路而行多則不能故設備之
處有限(明九邊考)
穆宗隆慶元年題准延安衛舊有遊擊統領官軍三千
駐劄本處防秋則赴大邊鎮靖堡後改延安遊擊為
鎮靖參將遂將官軍二千移駐鎮靖一千移駐鄜州
延安城池空虚令鎮靖營將原調延安軍五百七十
名發回城操而以新募兵發補鎮靖營缺數(續文獻通考)
神宗萬歷十三年題准延鎮備禦陜西西安并潼關各
衛所班軍暫免遠戍徵銀解邊防守(續文獻通考)邊市
距鎮城之北十里許為紅山市又東為神木市又東
為黃甫川市皆屬國互市處也正月望後擇日開市
間一日一市鎮人習蒙古語者持貨往市有土城不
屋陶穴以居或施帳焉其貨則湖茶蘇布草段鹽烟
不以米不以軍器蒙古之至者則羊絨駝毛狐皮羔
皮牛羊兔不以馬鎮城及營堡俱有市而沿邊村落
亦間有之如黃甫川之呆黃坪清水營之尖堡子神
木營之紅寺兒清水坪高家堡之豆峪萬戶峪建安
雙山之大會坪通秦砦金河寺柳樹會西寺子波羅
迤西之土門子白洛城卧牛城威武清平之石人坪
麻葉河鎮靖之筆架城靖邊寧塞迤西之鐡角城順
寧園林驛吳旗營把都永濟新安邊迤西之鎻骨朵
城張寡婦寺李家寺沙家掌五箇掌者是也其税少
止數錢多不過二兩而已各堡之守備把總司之於
春秋兩季解布政司充餉(延綏鎮志)國初敵遁河外居
漠北延綏無事正統以後浸失其險敵始渡河犯邊
鎮守都督王貞始築榆林城創沿邊一帶營堡墩臺
累增至二十四所歲調延安綏德慶陽三衛官軍分
戍而河南陜西客兵助之列營積糧以遏寇路景泰
初敵犯延慶不敢深入天順初阿羅出掠我邊人以
為嚮導因知河套所在不時出沒遂為邊境剝膚之
害(世法錄)延綏初築東勝等城戍守河外正統間失
東勝退守黃河後失河套又棄河守牆鎮城舊在綏
德捐米脂魚河等地於外幾三百里成化中徙鎮榆
林東起黃甫川西至定邊營千二百餘里聯墩勾堡
橫截河套之口遂稱雄鎮但鎮城不産五榖芻糧皆
仰給腹裏(明會典)陜西防邊之法考唐三城守之於
河外上策也蓋守之於河外則險在我而易為力守
之於河南則險在敵而難為功也修夾道之牆時出
精兵以搜套中策也其下策來則浪戰去則坐守而
已(苑洛集)榆林舊治在綏德成化時余肅敏子俊廣
開城垣增置三十六營堡其邊牆東起黃甫川西至
定邊營長千二百餘里横絶河套之口侈其功者曰
鎮包米脂魚河三百里膏腴地東連牛心堡可便應
援西截河套衝可便耕牧千三百里樹藝圍獵樵採
之地吾得擅而有焉據險衛内誠雄鎮也引為罪者
曰榆林東有雙山堡敵由此而寇綏德我兵之在東
者以無險而不能守也榆林西南有定邊花馬池彼
由此而寇固原我兵之在西南者以路遠而不能援
也且鎮旣移則綏德之兵寡其不能禦寇必也憂其
危者曰軍所恃者食也自賊據套而耕牧絶耕牧絶
而轉輸艱轉輸艱而士伍耗榆林之軍不患不勇而
患恒飢也惟陜州有河可通綏德若計沿河郡縣改
徵本色悉以輸之庶少蘇耳且夫亂峯墩野猪峽是
直衝魚河之徑彼若駐兵魚河則斷榆林綏德為兩
矣又自定邊營西抵寧夏東黃河岸横城堡三百里
中多平漫沙漠敵人大舉多由此入當慎之矣有王
者起復河套而守東勝彼榆林之或有或無正不足
深論也(朱思本輿地圖)
陜西通志卷三十五
