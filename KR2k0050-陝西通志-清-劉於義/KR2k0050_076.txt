陜西通志卷七十六
紀事第一
古昔國君左右有史乘與檮杌實維載紀矧此舊邦
政有張弛戰甘伐崇玁狁密邇漢唐鼎移氐羌蠭起
巡狩會盟命將出使鍳於往時得失臧否關内編年
綱目竊取作紀事志第二十九
唐虞
帝堯五十載帝觀于華
堯觀乎華華封人曰嘻請祝聖人使聖人壽富多男
子堯曰辭多男子則多懼富則多事壽則多辱封人
曰天生萬民必授之職多男子而授之職何懼之有
富而使人分之何事之有天下有道與物皆昌天下
無道修德就閒千歲厭世去而上仙乘彼白雲至於
帝鄉何辱之有(南華經山按注華西岳名)
七十四載虞舜攝位巡于西岳
八月西巡狩至于西岳如岱禮(虞書舜典)帝堯七十四年
舜巡狩四岳(竹書紀年)舜八月巡狩至西岳西岳華山也
(史記封禪書)
夏
后啟三歲王帥師伐有扈大戰于甘
大戰于甘乃召六卿(夏書甘誓)啟即天子位有扈氏不服
啟伐之大戰于甘將戰作甘誓乃召六卿申之遂滅
有扈氏(史記夏本紀是按地理志扶風鄠縣扈國)
帝癸三歲畎夷侵岐
后桀之亂畎夷入居邠岐之間(後漢書西羌傳)后癸三年畎
夷入於岐以叛(竹書紀年)
六歲岐戎來賓
帝癸六年岐踵戎來賓(竹書紀年)
二十二歲公劉遷國於豳
篤公劉于豳斯館涉渭為亂取厲取鍛止基迺理爰
衆爰有夾其皇澗遡其過澗止旅迺密芮鞫之即(詩經)
(大雅)公劉在戎狄之間復修后稷之業自漆沮渡渭取
材用(正義曰公劉徙漆水南渡渭水至南山取材木為用也)百姓懷之多徙而
保歸焉周道之興自此始(史記周本紀)夏道衰而公劉失
其稷官變於西戎邑於豳(匈奴傳)
商
王小乙二十六祀古公亶父自豳遷岐改國號曰周
古公亶父來朝走馬率西水滸至于岐下(詩經大雅)天作
高山太王荒之(周頌)古公亶父復修后稷公劉之業薰
育攻之欲得地與民民皆怒欲戰古公曰殺人父子
而君之予不忍為乃與私屬遂去豳踰梁山止於岐
下豳人扶老攜弱盡復歸古公於岐下他旁國亦多
歸之于是古公乃營築城郭室屋而邑别居之(史記周本)
(紀)古公去豳處岐周居三月成城郭一年成邑二年
成都而民五倍其初(吳越春秋)
王武乙三祀王賜周岐地
武乙三年命周公亶父賜以岐邑(竹書紀年)
王辛六祀周始禴于畢
帝辛六年周文王初禴于畢(竹書紀年縣按畢在今咸陽西北)
十三祀西伯獻洛西地請除炮烙之刑許之
紂囚西伯于羑里閎夭之徒求有莘氏美女驪戎之
文馬有熊九駟他奇怪物因殷嬖臣費仲獻之紂紂
大悦曰此一物足以釋西伯況其多乎乃赦西伯賜
之弓矢斧鉞使西伯得征伐曰譛西伯者崇侯虎也
西伯乃獻洛西之地以請紂去炮烙之刑紂許之(史記)
(周本紀)
十四祀虞芮質成于周
虞芮質厥成(詩經大雅)虞芮之君相與爭田久而不平乃
相與朝周入其境則耕者讓畔行者讓路入其邑男
女異路斑白者不提挈入其朝士讓為大夫大夫讓
為卿二國之君感而相謂曰我等小人不可以履君
子之庭乃相讓以其所爭之田為閒田而退天下聞
而歸者四十餘國(詩傳)
十五祀西伯田于渭陽
吕尚蓋嘗窮困年老矣以漁釣干周西伯西伯將出
獵卜之曰所獲非龍非彲非虎非羆所獲霸王之輔
于是周西伯獵果遇太公于渭之陽與語大悦曰自
吾先君太公曰當有聖人適周周以興子真是耶吾
太公望子久矣故號之曰太公望載與俱歸立為師
(史記齊世家)
十六祀西伯徙都于程
依其在京侵自阮疆陟我高岡無矢我陵我陵我阿
無飲我泉我泉我池度其鮮原居岐之陽在渭之將
(詩經大雅)文王在周之京而所整之兵既遏密人遂征阮
疆而出以侵密於是相其高原而徙都焉所謂程邑
也其地於漢為扶風安陵今在京兆府咸陽縣(詩註)維
三月既生魄文王合六州之侯奉勤于商商王用宗
讒震怒無疆諸侯不娛逆諸文王文王弗忍乃作程
典以命三忠(汲冢書)
十九祀西伯伐崇因作豐邑徙都之
既伐于崇作邑于豐(詩經大雅)文王聞崇德亂而伐之軍
三旬而不降退修教而復伐之因壘而降(左傳)紂赦西
伯賜之弓矢鈇鉞得征伐西伯伐崇侯虎而作豐邑
自岐下而徙都豐(史記周本紀鄠按詩註豐即崇國之地在今縣杜陵西南)
周立靈臺于豐
經始靈臺經之營之庶民攻之不日成之(詩經大雅)昌二
十九年伐崇侯作靈臺(周易乾鑿度)文王作靈臺及為池
沼掘地得死人之骨吏以聞文王曰葬之吏曰此無
主矣文王曰有天下者天下之主也有一國者一國
之主也寡人固其主又安求主遂令吏以衣棺更葬
之天下聞之皆曰文王賢矣澤及枯骨又况于人乎
或得寳以危國文王得朽骨以喻其意而天下歸心
焉(劉向新序)
周
武王十三年春二月王遷都于鎬
考卜維王宅是鎬京(詩經大雅)鎬京武王所營也在豐水
東去豐邑二十五里(詩註)
夏四月王至自伐商
惟一月壬辰旁死魄越翼日癸巳王朝步自周于征
伐商厥四月哉生明王來自商至于豐乃偃武修文
歸馬于華山之陽放牛于桃林之野示天下弗服(周書)
武王伐紂居酆鎬放戎夷涇洛之北以時入貢命曰
荒服(匈奴傳)
成王五年大蒐于岐陽
成王有岐陽之蒐(左傳)成王歸自奄大蒐于岐山之陽
(杜註)昔者成王盟諸侯于岐陽楚為荆蠻置茆蕝設望
表與鮮牟守燎故不與盟(外傳)
七年春二月王自周至豐
周公攝政七年二月成王自鎬京至豐以遷都事告
于文王廟(孔氏書疏)
十年王游于卷阿
有卷者阿飄風自南豈弟君子來游來歌以矢其音
(詩經大雅)召康公從成王游歌于卷阿之上因王之歌而
作此以為戒(詩註)
三十年驪戎來告兵
成王三十年離戎來賓注離戎驪山之戎也為林氏
所伐告于成王(竹書紀年)
穆王元年春正月作昭宫
元年己未春正月王即位作昭宫(竹書紀年)
冬十月築祗宫于南鄭
自武王至穆王享國百年穆王以下都于西鄭(竹書紀年)
(注)
九年築春宫
王所居有鄭宫春宫(竹書紀年注)
十四年夏作范宫
五月作范宫(竹書紀年)
懿王元年徙都槐里
自懿王為政周綱不振王室始衰徙都于槐里(雍大紀)
懿王自鎬徙都犬丘一曰廢丘今槐里是也(索隱)
七年西戎入寇
懿王七年西戎侵鎬(竹書紀年)
十三年翟入寇
懿王十三年翟人侵岐(竹書紀年)
厲王三十六年西戎入寇
秦仲立三年周厲王無道諸侯或叛之西戎反王室
滅犬丘大駱之族(史記秦本紀)
宣王元年命秦仲討西戎
宣王即位乃以秦仲為大夫誅西戎(史記秦本紀)
命尹吉甫帥師伐戎
玁狁孔熾我是用急王于出征以匡王國(詩經小雅)成康
既沒周室寖衰八世而厲王胡暴虐周人逐之出居
于彘玁狁内侵逼近京邑宣王即位命尹吉甫帥師
伐之有功而歸詩人作歌以叙其事(詩傳茹按詩玁狁匪整居焦)
(穫侵鎬及方至于涇陽焦穫鎬京皆京畿地)
六年秦仲伐西戎死之王命其子伐戎破之
西戎殺秦仲秦仲有子五人其長者曰莊公宣王乃
召莊公昆弟五人與兵七千人使伐西戎破之於是
復予秦仲後及其先大駱地犬丘并有之莊公居其
故西犬丘(史記秦本紀)
幽王六年戎圍犬丘
襄公二年戎圍犬丘世父世父擊之為戎人所擄歲
餘復歸世父(史記秦本紀)
十一年申侯以犬戎入寇戎弑王于驪山
幽王嬖愛襃姒欲廢申后并去太子宜臼以襃姒為
后以伯服為太子周太史伯陽讀史記曰周亡矣昔
自夏后氏之衰也有二神龍止于夏帝庭而言曰余
襃之二君夏帝卜殺之與去之與止之莫吉卜請其
漦而藏之乃吉於是布幣而策告之龍亡而漦在櫝
而去之夏亡傳此器殷殷亡又傳此器周比三代莫
敢發之至厲王之末發而觀之漦流于庭不可除厲
王使婦人裸而譟之漦化為黿以入王後宫後宫之
童妾既齔而遭之既笄而孕無夫而生子懼而去之
宣王之時童女謠曰檿&KR1249;箕服實亡周國於是宣王
聞之有夫婦賣是器者宣王使執而戮之逃于道而
見鄉者後宫童妾所棄妖子出於路者聞其夜啼哀
而收之夫婦遂亡奔於襃襃人有罪請入童妾所棄
女子者于王以贖罪棄女子出于襃是為襃姒當幽
王三年王之後宫見而愛之生子伯服竟廢申后及
太子以襃姒為后伯服為太子太史伯陽曰禍成矣
無可奈何襃姒不好笑幽王欲其笑萬方故不笑幽
王為烽燧大鼓有寇至則舉燧火諸侯悉至至而無
寇襃姒乃大笑幽王悦之為數舉烽火其後不信諸
侯益亦不至幽王以虢石父為卿用事國人皆怨石
父為人佞巧善諛好利王用之又廢申后去太子也
申侯怒與繒西夷犬戎攻幽王幽王舉烽火徵兵兵
莫至遂殺幽王驪山下擄襃姒盡取周賂而去於是
諸侯乃即申侯而共立故幽王太子宜臼是為平王
以奉宗祀(史記周本紀)
平王元年始命秦為諸侯賜岐豐地
周辟犬戎難東徙雒邑襄公以兵送平王王封襄公
為諸侯賜之岐以西之地曰戎無道侵奪我岐豐之
地秦能攻逐戎即有其地與誓封爵之襄公於是始
國而與東諸侯通使聘享之禮(史記秦本紀)犬戎殺幽王
遂取周之焦穫而居於涇渭之間侵暴中國秦襄公
救周於是平王去酆鄗而東徙雒邑(匈奴傳)
秦祀上帝於西畤
秦用駵駒黃牛羝羊各三祠上帝西畤(史記秦本紀)秦立
西畤祠白帝(年表)襄公始列為諸侯自以居西故作西
畤(索隠)
九年秦徙居&KR0648;渭
秦襄公十二年伐戎至岐卒生文公文公元年居西
垂宫三年以兵七百人東獵四月至&KR0648;渭之會曰昔
周邑我先秦嬴于此後卒獲為諸侯乃卜居之占曰
吉即營邑之(史記秦本紀十按竹書書秦遷于&KR0648;陽在平王年今從綱目前編)
十五年秦作鄜畤
秦文公十年作鄜畤(史記年表)於鄜地作畤故曰鄜畤(索隠)
文公夢黃蛇自天下屬地其口止於鄜衍文公問史
敦敦曰此上帝之徵君其祠之於是作鄜畤用三牲
郊祭白帝焉(漢書郊祀志)
二十一年秦伐戎收岐西地以岐東地歸于王
秦文公十六年以兵伐戎戎敗走于是文公收周餘
民有之地至岐岐以東獻之王(史記秦本紀)
桓王六年冬秦徙居平陽
秦寧公二年徙居平陽(史記秦本紀)平陽故城在岐州岐
山縣秦寧公徙都之處(括地志)
七年秦滅蕩社
秦寧公二年伐蕩社三年與亳戰亳王奔戎遂滅蕩
社(史記秦本紀)西戎之君號曰亳王蓋成湯之裔其邑曰
蕩社(索隠言按徐廣注蕩社一作湯杜&KR2266;邑在杜縣之界)
十二年秋秦人侵芮
芮伯萬之母芮姜惡芮伯之多寵人也故逐之出居
于魏秦師侵芮敗焉小之也冬王師秦師圍魏執芮
伯以歸十八年秦人納芮伯萬于芮(左傳馮按通典同州翊縣古)
(芮國)
二十三年秦伐彭戲氏
秦武公元年伐彭戲氏至於華山下居平陽封宫(史記)
(秦本紀州按正義戲戎號蓋同彭衙故城)
莊王十一年秦滅小虢
秦武公十一年初縣杜鄭滅小虢(史記秦本紀雞按虢故城在寳縣)
(東)
僖王五年秦徙居雍
秦德公元年初居雍城大鄭宫以牲三百牢祠鄜畤
卜居雍後子孫飲馬於河梁伯芮伯來朝(史記秦本紀)
惠王五年秦作密畤
秦宣公四年作密畤(史記年表)秦宣公作密畤于渭南祭
青帝(括地志)
晉人伐驪戎
晉伐驪戎驪戎男女以驪姬歸生奚齊其娣生卓子
(左傳)初獻公將伐驪戎卜曰齒牙為禍及破驪戎獲驪
姬愛之竟以亂晉(史記晉世家)
十七年春虢公敗犬戎于渭汭
春公敗戎于渭汭舟之僑曰無德而禄殃也殃將至
矣遂奔晉(紀事年表)
二十三年春晉公子夷吾奔梁
晉侯使賈華伐屈夷吾不能守將奔狄郤芮曰不如
之梁梁近秦而幸焉乃之梁(左傳少按括地志韓城縣南梁故城古梁國)
五年冬晉乞糴於秦
冬晉薦饑使乞糴於秦秦伯謂子桑與諸乎對曰重
施而報君將何求重施而不報其民必攜攜而討焉
無衆必敗謂百里奚與諸乎對曰天災流行國家代
有救災恤隣道也行道有福㔻鄭之子豹在秦請伐
晉秦伯曰其君是惡其民何罪秦於是乎輸粟於晉
自雍及絳相繼命曰汎舟之役(左傳)
六年冬秦乞糴於晉晉不許遂發兵伐秦
晉惠公五年秦饑請糴於晉晉君謀之慶鄭曰以秦
得立已而倍其地約晉饑而秦貸我今秦饑請糴與
之何疑而謀之虢射曰往年天以晉賜秦秦弗知取
而貸我今天以秦賜晉晉其可以逆天乎遂伐之惠
公用虢射謀不與秦粟而發兵且伐秦(史記晉世家)
七年冬晉侯及秦伯戰於韓獲晉侯
晉侯之入也許賂秦伯以河外列城五東盡虢略南
及華山内及解梁城既而不與晉饑秦輸之粟秦饑
晉閉之糴故秦伯伐晉三敗及韓晉侯逆秦師使韓
簡視師復曰師少於我鬭士倍我公曰何故對曰出
因其資入用其寵饑食其粟三施而不報是以來也
今又擊之我怠秦奮倍猶未也公曰一夫不可狃况
國乎遂使請戰壬戌戰於韓原晉戎馬還濘而止公
號慶鄭慶鄭曰愎諫違卜固敗是求又何逃焉秦獲晉
侯以歸晉大夫反首拔舍從之(左傳)晉興兵將攻秦繆
公發兵使丕豹將自往擊之與晉惠公夷吾合戰於
韓地晉君棄其軍與秦争利還而馬鷙繆公與麾下
馳追之不能得晉君反為晉軍所圍晉擊繆公繆公
傷於是岐下食善馬者三百人馳冒晉軍晉軍解圍
遂脱繆公而反生得晉君初繆公亡善馬岐下野人
共得而食之者三百餘人吏逐得欲法之繆公曰君
子不以畜産害人吾聞食善馬肉不飲酒傷人乃皆
賜酒而赦之三百人者聞秦擊晉皆求從從而見繆
公窘亦皆推鋒争死以報食馬之德(史記秦本紀原按括地志韓)
(在同州韓城縣西南)
王命秦伯釋晉侯
繆公擄晉君以歸令於國齋宿吾將以晉君祠上帝
周天子聞之曰晉我同姓爲請晉君夷吾姊亦為繆
公夫人夫人聞之乃衰經跣曰妾兄弟不能相救以
辱君命繆公曰我得晉君以為功今天子為請夫人
是憂乃與晉君盟許歸之(史記秦本紀)
晉隂飴甥會秦伯盟於王城
晉隂飴甥會秦伯盟於王城秦伯曰晉國和乎對曰
不和小人恥失其君而悼喪其親不憚征繕以立圉
也曰必報讐寧事戎狄君子愛其君而知其罪不憚
征繕以待秦命曰必報德有死無二以此不和秦伯
曰國謂君何對曰小人慼謂之不免君子恕以為必
歸小人曰我毒秦秦豈歸君君子曰我知罪矣秦必
歸君貳而執之服而舍之德莫厚焉刑莫威焉服者
懷德貳者畏刑此一役也秦可以霸納而不定廢而
不立以德為怨秦不其然秦伯曰是吾心也改館晉
侯饋七牢焉晉侯歸殺慶鄭而後入是歲晉又饑秦
伯又餼之曰吾怨其君而矜其民(左傳)秦歸晉侯夷吾
夷吾獻其河西地使太子圉為質於秦秦妻子圉以
宗女是時秦地東至河(史記秦本紀在按括地志王城故城朝邑縣)
十一年秦滅梁
初梁伯好土功亟成而弗處民罷而弗堪則曰某寇
將至乃溝公宫曰秦將襲我民懼而潰秦遂取之(左傳)
三月晉侯潛會秦伯於王城
晉惠公病子圉亡歸晉惠公卒子圉立是為懷公子
圉之亡秦怨之乃求公子重耳發兵送重耳使人告
欒郤之黨為内應殺懷公于高梁入重耳重耳立是
為文公文公恐初入國國人賣已乃為微行會秦繆
公於王城國人莫知三月己丑吕郤等果反焚公宫
不得文公秦繆公誘吕郤等殺之河上晉國復而文
公得歸(史記晉世家)
十七年春秦伯帥師勤王次於河上
太叔以狄師伐周王出適鄭使告難於諸侯秦伯師
於河上將納王狐偃言於晉侯曰求諸侯莫如勤王
諸侯信之且大義也繼文之業而信宣於諸侯今為
可矣晉侯辭秦師而下(左傳)繆公二十五年周王使人
告難於晉秦秦繆公將兵助晉文公入襄王殺王弟
帶(史記秦本紀)
夏四月晉侯伐戎
襄王告急於晉文公文公興師伐逐戎翟誅子帶迎
内周襄王居於洛邑當是之時秦晉為彊國晉文公
攘戎翟居於河西圁洛之間號曰赤翟白翟(史記匈奴傳)
(按徐廣注圁在西河洛在上郡馮翊間)
二十七年春二月晉侯及秦師戰於彭衙秦師敗績
春秦孟明視帥師伐晉以報殽之役晉侯禦之先且
居將中軍趙衰佐之王官無地御戎狐鞠居為右及
秦師戰於彭衙秦師敗績晉人謂秦拜賜之師(左傳按)
(地理志彭衙故城在今白水縣)
冬晉人宋人陳人鄭人伐秦
冬晉先且居宋公子成陳轅選鄭公子歸生伐秦取
汪及彭衙以報彭衙之役(左傳之按路史汪秦邑同白水有汪城)
二十八年秦人伐晉
秦伯伐晉濟河焚舟取王官及郊而還(左傳王按括地志官城)
(在澄城西北六十里左傳秦伐晉取王官即此先言渡河史文倒耳)
二十九年秋晉侯伐秦
秋晉侯伐秦圍邧新城以報王官之役(左傳今按新城在澄城)
(縣東北二十里)
王賜秦金鼔命為西伯
秦用由余謀伐戎王益國十二開地千里遂霸西戎
天子使召公過賀賜繆公以金鼔(史記秦本紀)王賜秦伯
金鼔命為西方諸侯伯(綱目前編)
三十三年夏秦人伐晉取武城
晉靈公二年秦伐我取武城(史記年表)秦康公元年晉襄
公之弟名雍秦出也在秦晉趙盾欲立之使隨會來
迎雍秦以兵送至令狐晉立襄公子而反擊秦師秦
師敗二年秦伐晉於武城報令狐之役(秦本紀城按正義武一)
(名武平城在華州鄭縣東北)
頃王二年春晉人伐秦取少梁
晉靈公四年伐秦取少梁(史記晉世家)
夏秦伯伐晉取北徵
報少梁也(左傳杜註)伐秦拔少梁秦取我北徵(史記年表按索隠)
(徵蓋今之澄城也)
五年冬晉趙穿帥師侵崇
晉欲求成於秦趙穿曰我侵崇崇急秦必救之吾以
求成焉冬趙穿侵崇秦弗與成(左傳)崇秦之與國(杜注按)
(崇今鄠縣)
六年春秦師伐晉
秦師伐晉以報崇也遂圍焦(左傳)
定王六年夏晉師白狄伐秦
宣公八年春白狄及晉平夏會晉伐秦晉人獲秦諜
殺諸絳市六日而蘇(左傳)
十三年秋七月秦伯伐晉晉敗秦師於輔氏
宣公十五年秋七月秦桓公伐晉次于輔氏魏顆敗
秦師于輔氏獲杜回秦之力人也初魏武子有嬖妾
無子武子疾命顆曰必嫁是疾病則曰必以為殉及
卒顆嫁之曰疾病則亂吾從其治也及輔氏之役顆
見老人結草以亢杜回杜回躓而顛故獲之夜夢之
曰余而所嫁婦人之父也爾用先人之治命余是以
報(左傳同按輔氏今州地)
簡王六年晉侯秦伯夾河而盟
秦晉為成將會于令狐晉侯先至焉秦伯不肯涉河
次于王城使史顆盟晉侯于河東晉郤犨盟秦伯于
河西范文子曰是盟也何益齊盟所以質信也會所
信之始也始之不從其可質乎秦伯歸而背晉成(左傳)
八年夏五月晉侯以諸侯之師伐秦
秦桓公既與晉厲公為令狐之盟而又召狄與楚欲
道以伐晉諸侯是以睦于晉五月丁亥晉師以諸侯
之師及秦師戰于麻隧秦師敗績獲秦成差及不更
女父曹宣公卒於師師遂濟涇及侯麗而還迓晉侯
于新楚成肅公卒于瑕(左傳新按杜注麻隧侯麗楚皆秦地)
靈王八年秋楚子師于武城援秦以伐晉
秦景公使士雅乞師于楚將以伐晉楚子許之子囊
曰不可當今吾不能與晉爭晉君𩔖能而使之舉不
失選官不易方其卿讓於善其大夫不失守其士競
於教其庶人力於農穡商工皂隸不知遷業君明臣
忠上讓下競當是時也晉不可敵事之而後可楚子
曰吾既許之雖不及晉必將出師以為秦援秦人侵
晉晉饑弗能報也(左傳)
九年夏五月晉師伐秦
夏五月晉荀罃伐秦報其侵也(左傳)
十年冬秦人伐晉戰於櫟晉師敗績
秦庶長鮑庶長武帥師伐晉以救鄭鮑先入晉地士
魴禦之少秦師而弗設備壬午武濟自輔氏與鮑交
伐晉師己丑秦晉戰於櫟晉師敗績易秦故也(左傳)
十三年夏四月晉荀偃以諸侯之大夫伐秦
諸侯之大夫從晉侯伐秦以報櫟之役也晉侯待于
竟使六卿帥諸侯之師以進及涇不濟叔向見叔孫
穆子穆子賦匏有苦葉叔向具舟魯人莒人先濟鄭
子蟜見衛北宫懿子曰與人而不固若社稷何二子
見諸侯之師而勸之濟濟涇而次秦人毒涇上流師
人多死鄭司馬子蟜帥鄭師以進師皆從之至於棫
林(杜預云棫林秦地)不獲成焉荀偃令曰雞鳴而起惟余馬
首是瞻欒黶曰晉國之命未有是也余馬首欲東乃
歸下軍從之乃命大還晉人謂之遷延之役欒鍼曰
此報櫟之敗也又無功晉之恥也與士鞅馳秦師死
焉士鞅反欒黶謂士匄曰余弟死而子來是而子殺
余弟也弗逐余亦將殺之士鞅奔秦(左傳)
二十九年夏楚師臨上雒晉人執戎蠻子赤歸於楚
楚人既克夷虎乃謀北方襲梁及霍單浮餘蠻氏蠻
氏潰蠻子赤奔晉隂地司馬起豐柝與狄戎以臨上
雒左師軍於菟和右師軍於倉野(杜預云菟和山在上雒東倉野在上)
(雒縣)使謂隂地之命大夫士蔑曰晉楚有盟好惡同之
若將不廢寡君之願也不然將通於少習以聽命(杜預)
(云少習商縣武關也將大開武關道以伐晉)士蔑請諸趙孟趙孟曰晉國
未寧安能惡於楚必速與之士蔑乃致九州之戎執
蠻子以畀楚師於三戶司馬致邑立宗焉以誘其遺
民而盡俘以歸(左傳)
定王八年秦伐大荔取王城
秦厲共公十六年塹河旁以兵二萬伐大荔取其王
城(史記秦夲紀)大荔戎之别種也(大事記)是時義渠大荔最
強築城數十皆自稱王(外紀)
十三年秦縣頻陽
秦厲共公二十一年初縣頻陽(史記秦本紀地按頻陽今富平)
晉取秦武城
晉取武城(史記秦本紀)
十七年晉知開奔秦
秦厲共公二十五年晉大夫知開率其邑人來奔(史記)
(年表)
十八年秦城南鄭
秦厲共公二十六年左庶長城南鄭(史記年表)
二十一年晉知寬奔秦
秦厲共公二十九年晉大夫知寬率其邑人來奔(史記)
(年表)
二十八年秦南鄭反
秦躁公二年南鄭反(史記秦本紀)
考王十一年義渠伐秦
秦躁公十三年義渠伐秦侵至渭陽(史記年表)自秦厲公
滅大荔取其地其遺脫者皆西走踰汧隴自是中國
無戎寇唯餘義渠種焉至貞王二十五年秦伐義渠
擄其王後十四年義渠侵秦至渭(後漢書西羌傳)
威烈王四年秦作上下畤
秦靈公作上下畤於吳陽(方輿勝覽云吳陽吳山之陽在隴州)上畤祭
黃帝下畤祭炎帝(大事記)
七年晉魏斯城少梁
晉烈公元年魏城少梁(史記年表)魏有大梁故以少梁别
之(正義)
八年秦人晉人戰於少梁
秦靈公七年與魏戰少梁(史記年表)
九年晉魏氏復城少梁
魏文侯八年復城少梁(史記年表)
秦塹河瀕
秦靈公八年城塹河瀕初以君主妻河(史記年表)魏城少
梁而秦塹河瀕蓋相備也(綱目前編)
十一年秦城籍姑
秦靈公十年補龐城城籍姑(史記年表)龐及籍姑皆城邑
之名補者修也謂修龐而城籍姑也(索隠籍按明一統志姑在韓)
(城縣北)
十三年晉敗秦師於鄭
秦簡公二年與晉戰敗鄭下(史記年表北按鄭在華州)
十四年晉人圍秦繁龐
魏文侯十三年公子擊圍繁龐出其民人(史記年表按繁龐)
(城在韓城縣)
十七年晉伐秦築臨晉元里
魏文侯十六年伐秦築臨晉元里(史記魏世家同按正義臨晉在州)
(馮翊縣西南)
十八年晉人築洛隂郃陽
魏文侯十七年子擊西攻秦至鄭而還築洛隂郃陽
(史記魏世家)
秦塹洛城重泉
秦簡公七年塹洛城重泉(史記年表同按明一統志重泉城在州蒲城縣)
安王十二年秦侵晉陰晉
魏文侯三十六年秦侵我陰晉(史記魏世家今按括地志云隂晉華隂)
(縣)
十五年秦敗晉師於武下
文侯三十八年伐秦敗我武下得其將識(史記魏世家按武)
(下即武城地)
秦取南鄭
秦惠公十三年伐蜀取南鄭(史記秦本紀)
十九年秦城櫟陽
秦獻公二年城櫟陽(史記秦本紀)
顯王元年秦作畦畤
櫟陽雨金獻公自以為得金瑞故作畦畤櫟陽而禮
白帝(史記封禪書)
五年秦敗三晉之師于石門
秦獻公二十一年與晉戰于石門斬首六萬天子賀
以黼黻(史記秦本紀雍按括地志堯門山俗名石門在州三原縣西北)
六年秦攻少梁
趙成侯十二年秦攻魏少梁趙救之(史記趙世家)
七年秦敗魏師于少梁取龐
秦獻公二十三年與魏戰少梁擄其將公孫痤(史記秦本)
(紀)魏惠王九年秦敗我少梁取龐(魏世家龐按龐即繁)
十四年秦魏會于杜平
秦少公七年與魏惠王會杜平(史記秦本紀州按正義杜平在同澄城)
(縣界)
十五年秦取少梁
魏惠王十七年與秦戰元里秦取我少梁(史記魏世家)秦
孝公元年魏築長城自鄭濱洛以北有上郡孝公於
是布惠振孤寡招戰士明功賞下令國中曰昔我穆
公自岐雍之間修德行武東平晉亂以河為界西霸
戎翟廣地千里天子致伯諸侯畢賀為後世開業甚
光美會往者厲躁簡公出子之不寧國家内憂未遑
外事三晉攻奪我河西地獻公即位鎮撫邊境徙治
櫟陽且欲東伐復穆公之故地修穆公之政令寡人
思念先君之意常痛于心賓客羣臣有能出奇計強
秦者吾且尊官與之分土衛鞅聞是令下西入秦孝
公拜為左庶長八年與魏戰元里有功(史記秦本紀)
十九年秦徙咸陽始廢井田
秦孝公十二年作為咸陽築冀闕徙都之并諸小鄉
聚集為一縣縣一令四十一縣為田開阡陌東地渡
洛(史記秦本紀)
二十九年魏割河西地於秦
衛鞅說孝公伐魏魏使公子卬將而擊之軍既相距
鞅遺公子卬書曰吾始與公子驩今俱為兩國將不
忍相攻可與公子面相見盟樂飲而罷兵公子卬以
為然會盟已飲而鞅伏甲士襲擄公子卬因攻其軍
盡破之以歸秦魏惠王恐乃使使割河西之地獻於
秦以和(史記商君傳)
三十一年秦誅商鞅滅其家
鞅既破魏還秦封之商於十五邑號為商君相秦十
年宗室貴戚多怨望者孝公卒太子立公子虔之徒
告商君欲反發吏捕商君商君亡至關下欲舍客舍
舍人曰商君之法舍人無騐者坐之商君嘆曰為法
之弊一至此哉去之魏弗受遂内秦商君既復入秦
走商邑與其徒屬發邑兵北出擊鄭(鄭縣也在今華州)秦發
兵攻商君殺之車裂商君遂滅商君之家(史記商君傳)
三十六年秦大敗魏師取雕陰
秦惠文王七年公子卭與魏戰擄其將龍賈斬首八
萬(史記秦本紀)魏襄王二年秦取我雕陰(年表陰按括地志雕故城在)
(鄜州洛交縣北)
三十七年魏人以陰晉歸秦
秦惠文王六年魏以陰晉為和命曰寧秦(史記年表)
三十九年魏獻少梁於秦
魏襄王五年與秦河西地少梁(史記年表)
四十一年魏賂秦上郡地
秦惠文王十年魏納上郡(史記秦本紀)秦使公子華與張
儀圍蒲陽降之儀因言秦復與魏而使公子繇質于
魏因說魏王曰秦之遇魏甚厚魏不可以無禮魏因
入上郡少梁謝秦惠王乃以張儀為相(張儀傳郡按正義上今)
(鄜綏等州)
赧王二年秦魏會於臨晉
魏哀王六年秦來立公子政為太子與秦王會臨晉
(史記年表)
楚屈匄伐秦
楚懷王十六年秦欲伐齊而楚與齊從親秦惠王患
之乃宣言張儀免相使張儀南見楚王謂楚王曰敝
邑之王所甚說者無先大王雖儀之所甚願為門闌
之厮者亦無先大王敝邑之王所甚憎者無先齊王
雖儀之所甚憎者亦無先齊王而大王和之是以敝
邑之王不得事王而令儀亦不得為門闌之厮也王
為儀閉關而絶齊今使使者從儀西取故秦所分楚
商於之地方六百里(索隠曰地理志丹水及商屬弘農魏晉始分置順陽郡商城丹)
(水俱隸之)如是則齊弱矣是北弱齊西德於秦私商於以
為富此一計而三利俱至也懷王大悦乃置相璽於
張儀日與置酒宣言吾復得吾商於之地羣臣皆賀
而陳軫獨弔懷王曰何故陳軫對曰秦之所為重王
者以王之有齊也今地未可得而齊交先絶是楚孤
也夫秦又何重孤國哉必輕楚矣且先出地而後絶
齊則秦計不為先絶齊而後責地則必見欺於張儀
見欺於張儀則王必怨之怨之則西起秦患北絶齊
交西起秦患北絶齊交則兩國之兵必至臣故弔楚
王弗聽因使一將軍西受封地張儀至秦徉醉墜車
稱病不出三月地不可得楚王曰儀以吾絶齊為尚
薄耶乃使勇士宋遺北辱齊王齊王大怒折楚符而
合於秦秦齊交合張儀乃起朝謂楚將軍曰子何不
受地從某至某廣袤六里楚將軍曰臣之所以見命
者六百里不聞六里即以歸報懷王懷王大怒興師
將伐秦陳軫又曰伐秦非計也不如因賂之一名都
與之伐齊是我亡於秦取償於齊也吾國尚可全今
王已絶於齊而責欺於秦是吾合秦齊之交而來天
下之兵也國必大傷矣楚王不聽遂絶和於秦發兵
西攻秦秦亦發兵擊之(史記楚世家)
三年秦敗楚師取漢中楚復襲秦又大敗於藍田
楚懷王十七年春與秦戰丹陽(索隠曰此丹陽在漢中)秦大敗
我軍斬甲士八萬擄大將軍屈匄禆將軍逢侯丑等
七十餘人遂取漢中之郡楚王大怒乃悉國兵襲秦
戰於藍田(正義曰藍田在雍州東南八十里)大敗楚軍(史記楚世家)甘茂
因張儀樗里子求見秦惠王王見而悦之使將而佐
魏章略定漢中地(甘茂傳)張儀曰楚嘗與秦搆難戰於
漢中楚人不勝列侯執珪死者七十餘人遂亡漢中
(張儀傳)
五年秦魏會於臨晉
梁哀王九年與秦王會臨晉張儀魏章皆歸於魏(史記)
(魏世家)
七年秦韓會於臨晉
韓襄王四年與秦會臨晉(史記年表)
九年趙略地至榆中
趙武靈王二十年西略胡地至榆中林胡王獻馬歸
使樓緩之秦(史記趙世家)王胡服率騎入胡出於遺遺之
門踰九限之固絶五徑之險至榆中辟地千里(戰國策)
(按括地志榆中勝州所治榆林縣是)
十三年秦及魏韓會於臨晉
梁哀王十七年與秦會臨晉(史記魏世家)韓襄王十年太
子嬰與秦王會臨晉至咸陽而歸(年表)
十五年趙略地至九原
趙武靈王二十六年攘地西至雲中九原(史記趙世家按括)
(地志九原漢更名五原故城在今榆林縣界)
十六年趙君自九原入秦
趙武靈王二十七年立王子何為王武靈王自號為
主父主父欲令子主治國而身胡服將士大夫西北
略胡地而欲從雲中九原直南襲秦於是詐自為使
者入秦秦昭王不知已而怪其狀甚偉非人臣之度
使人逐之而主父馳已脫關矣審問之乃主父秦人
大驚主父所以入秦者欲自略地形因觀秦王之為
人也(史記趙世家)
秦誘楚君槐於武關執之以歸
楚懷王三十年秦復伐楚取八城秦昭王遺楚王書
曰始寡人與王約為兄弟盟於黃棘太子為質至驩
也太子陵殺寡人之重臣不謝而亡去寡人誠不勝
怒使兵侵君王之邊今聞君王乃令太子質於齊以
求平寡人與楚接境壤界故為婚姻所從相親久矣
而今秦楚不驩則無以令諸侯寡人願與君王會武
關面相約結盟而去敢以聞下執事楚王見書患之
欲往恐見欺無往恐秦怒昭睢曰王無行而發兵自
守耳秦虎狼不可信有并諸侯之心王子子蘭勸王
行於是往會秦昭王昭王詐令一將軍伏兵武關號
為秦王楚王至則閉武關遂與西至咸陽朝章臺如
蕃臣禮因留之(史記楚世家上按一統志武關在商州洛縣界)
二十年趙滅中山遷其君於膚施
趙惠文王二年主父行新地遂出代西遇樓煩王于
西河而致其兵三年滅中山遷其王于膚施(史記趙世家)
(按年表趙惠文王四年滅中山此云三年互異)
二十八年秦王略地
秦昭襄王二十年王之漢中又之上郡北河(史記秦本紀)
三十五年楚獻漢北于秦
楚頃襄王十九年秦伐楚楚軍敗割漢北地予秦(史記)
(楚世家)
四十六年秦誘殺義渠戎于甘泉
秦昭王時義渠戎王與宣太后亂有二子宣太后詐
而殺義渠于甘泉遂起兵伐殘義渠於是秦有隴西
北地上郡(史記匈奴傳)
秦
始皇帝六年楚趙魏韓衛合從以伐秦不克
趙悼襄王四年龐煖將趙楚衛燕之銳師攻秦蕞(徐廣)
(曰在新豐)不拔(史記趙世家)
九年夏四月嫪毒伏誅遷太后於雍
莊襄王薨太子政立年少太后竊私通吕不韋始皇
帝壯不韋恐事覺禍及乃進嫪毒詐為宦者侍太后
太后私與通絶愛之太后恐人知之詐徙宫居雍嫪
毒常從始皇九年有人告嫪毒實非宦者常與太后
私亂生子二人皆匿之於是秦王下吏治具得情實
夷毒三族殺太后所生兩子而遂遷太后於雍(史記吕不)
(韋傳)四月上宿雍己酉王冠帶劍長信侯毒作亂而覺
矯王御璽及太后璽以發縣卒及衛卒官騎戎翟君
公舍人將欲攻蘄年宫為亂王知之令相國昌平君
昌文君發卒攻毒戰咸陽斬首數百毒等敗走即令
國中有生得毒賜錢百萬殺之五十萬盡得毒等二
十人皆梟首車裂以殉滅其宗(始皇本紀)
二十年燕人使盜刺秦王不克
燕太子丹故常質于趙秦王政生於趙其少時與丹
驩及政立為秦王而丹質于秦王遇丹不善丹怨而
亡歸求報秦王問鞠武田光光曰所善荆卿可使也
丹於是尊荆卿為上卿舍上舍太子日造門下恣荆
軻所欲以順適其意久之軻未有行意秦王翦破趙
進兵略地至燕南界丹懼乃請荆軻曰秦兵旦暮渡
易水雖欲長待其可得哉軻曰行而無信則秦未可
親也誠得樊將軍首與燕督亢地圖奉獻秦王秦王
必悦見臣臣乃有以報丹曰樊將軍窮困來歸丹丹
不忍軻乃私見於期曰秦之待將軍可謂深矣父母
宗族皆為戮没願得將軍之首以獻秦王秦王必喜
而見臣臣左手把其袖右手揕其胷則將軍之仇報
而燕見凌之愧除矣於期曰此臣之日夜切齒腐心
者也遂自刎太子聞之馳往伏哭然已不可奈何乃
遂盛樊於期首函封之於是太子豫求天下之利匕
首以藥焠之以試人血濡縷無不立死者乃裝為遣
荆卿燕勇士秦武陽為副至秦秦王為之大喜見燕
使者咸陽宫荆軻奉樊於期頭函秦武陽奉地圖匣
以次進至陛秦武陽色變軻取秦武陽所持地圖圖
窮而匕首見因左手把王之袖而右手持匕首揕之
未至身王驚起袖絶軻逐王環柱而走秦法羣臣侍
殿上者不得持兵是時侍醫夏無且以其所奉藥囊
提荆軻左右乃曰王負劍遂拔以擊軻斷其左股軻
引其匕首以擿王不中於是左右殺軻秦王大怒發
兵伐燕(史記荆軻傳)
二十六年秦王更號皇帝徙豪傑於咸陽
秦初并天下采上古帝位號號曰皇帝推終始五德
之傳以為周得火德秦代周德從所不勝方今水德
之始改年始朝賀皆自十月朔衣服旌旄節旗皆尚
黑數以六為紀更名河曰德水剛&KR1063;戾深事皆決于
法然後合五德之數於是急法久者不赦徙天下豪
富于咸陽十二萬戸(史記始皇本紀)
作咸陽宫
初諸廟及章臺上林皆在渭南秦每破諸侯寫放其
宫室作之咸陽北阪上南臨渭自雍門以東至涇渭
(徐廣曰在高陵縣正義曰在岐州雍縣東)殿屋複道周閣相屬所得諸侯
美人鐘鼔以充入之(史記始皇本紀)
二十七年作信宫及甘泉前殿
作信宫渭南已更命信宫為極廟象天極自極廟道
通驪山作甘泉前殿築甬道自咸陽屬之(史記始皇本紀)
三十二年帝巡北邊從上郡入遣將軍蒙恬伐匈奴
始皇使蒙恬將三十萬之衆北擊匈奴悉收河南地因
河為塞築四十四縣城臨河徙適戍以充之(史記匈奴傳)
蒙恬為秦將北逐戎人開榆中地數千里(項羽本紀)
三十五年除道道九原抵雲陽
始皇欲游天下道九原直抵甘泉(正義曰宫在雍州)乃使蒙
恬通道自九原抵甘泉壍山堙谷千八百里(史記蒙恬傳)
營朝宫作阿房
始皇以咸陽人多先王宫廷小乃營朝宫渭南上林
苑中先作前殿阿房為複道渡渭屬之咸陽隠宫徒
刑者七十餘萬人分作阿房宫或作麗山發北山石
椁乃寫蜀荆地材皆至關中計宫三百關外四百餘
於是立石東海上朐界中以為秦東門因徙三萬家
麗邑五萬家雲陽皆復不事十歲盧生說始皇為微
行以辟惡鬼所居宫毋令人知然後不死之藥可得
始皇乃令咸陽旁二百里内宫觀二百七十複道甬
道相連帷帳鐘鼔美人充之各案署不移徙行所幸
有言其處者死嘗幸梁山宫(在好畤縣)從山上望見丞相
車騎衆弗善也中人或告丞相丞相後損車騎始皇
怒曰此中人泄吾語捕時在旁者盡殺之自是莫知
行之所在羣臣受決事者悉於咸陽宫(史記始皇本紀)
阬諸生於咸陽使長子扶蘇監軍上郡
侯生盧生相謀曰始皇為人天性剛戾自用貪于權
勢未可為求仙藥乃亡去始皇聞之大怒曰盧生等
吾尊賜之甚厚今乃誹謗我以重吾不德也諸生在
咸陽者或為妖言以亂黔首於是使御史悉案問諸
生諸生傳相告引乃自除犯禁者四百六十餘人皆
阬之咸陽長子扶蘇諫曰諸生誦法孔子今上皆重
法繩之臣恐天下不安始皇怒使扶蘇北監蒙恬軍
於上郡(史記始皇本紀)衛宏詔定古文尚書序云秦既焚書
恐天下不從所改更法而諸生到者拜為郎前後七
百人乃密種瓜於驪山陵谷中温處瓜實成詔博士
諸生說之人言不同乃令就視為伏機諸生賢儒皆
至焉方相難不決因發機從上填之以土皆壓終乃
無聲也(儒林傳注)
二世皇帝元年夏四月復作阿房宫
二世還至咸陽曰先帝為咸陽朝廷小故營阿房宫
為室堂未就罷其作者復土酈山酈山事大畢今釋
阿房宫弗就則是章先帝舉事過也復作阿房宫徵
材士五萬人為衛狗馬禽獸當食者多調郡縣轉輸
菽粟芻稿皆令自齎糧食咸陽三百里内不得食其
穀(史記二世本紀)
秋七月楚人伐秦次戲秦章邯擊敗之
周文(通鑑作周章)自言習兵陳王與之將軍印西擊行收
兵至關車千乘卒數十萬至戲軍焉秦令少府章邯
免酈山徒人奴産子悉發以擊楚大軍盡敗之周文
敗走出關(史記陳涉世家二按地理志戲在新豐東十里)
二年秋七月楚遣沛公伐秦
懷王令沛公西略地入關與諸將約先入定關中者
王之時秦兵強諸將莫利先入關獨羽怨秦破項梁
軍奮願與沛公西入關懷王諸老將皆曰項羽為人
慓悍猾賊所過無不殘滅不如更遣長者扶義而西
告諭秦父兄秦父兄苦其主久矣今誠得長者往毋
侵暴宜可下獨沛公素寬大長者卒不許羽而遣沛
公西(史記高祖本紀)
秋八月沛公入武關九月擊嶢關破之
沛公攻武關入秦秦相趙高恐乃殺二世使人來欲
約分王關中沛公不許九月趙高立二世兄子子嬰
為秦王子嬰誅滅趙高遣將將兵距嶢關沛公欲擊
之張良曰秦兵尚彊未可輕願先遣人益張旗幟於
山上為疑兵使酈食其陸賈往說秦將啗以利秦將
果欲連和沛公欲許之張良曰止獨其將欲畔恐其
士卒不從不如因其怠懈擊之沛公引兵繞嶢關踰
簣山擊秦軍大破之藍田南(正義曰蕢山在藍田縣東二十五里)遂至
藍田又戰其北秦兵大敗(漢書高帝本紀)
漢
漢王元年冬十月沛公至霸上子嬰降
沛公至霸上秦王子嬰素車白馬繫頸以組封皇帝
璽符節降枳道旁諸將或言誅秦王沛公曰始懷王
遣我固以能寬容且人已服降殺之不祥乃以屬吏
(漢書高帝本紀)
沛公入咸陽還次霸上
沛公西入咸陽欲止宫休舍樊噲張良諫乃封秦重
寳財物府庫還軍霸上(史記高祖本紀)沛公至咸陽諸將皆
爭走金帛財物之府分之何獨先入收秦丞相御史
律令圖書藏之沛公為漢王以何為丞相項王與諸
侯屠燒咸陽而去漢王所以具知天下阨塞戶口多
少強弱之處(蕭相國世家)十一月沛公召諸縣豪傑約法
三章秦民大喜爭持牛羊酒食獻享軍士公讓不受
曰倉粟多不欲費民民又益喜惟恐沛公不為秦王
(漢書高帝紀)
十二月項籍入秦軍于戲沛公會籍于鴻門
沛公破咸陽項羽大怒使當陽君等擊關項羽遂入
至于戲西沛公軍霸上未得與項羽相見沛公左司
馬曹無傷使人言于項羽曰沛公欲王關中使子嬰
為相珍寳盡有之項羽大怒曰旦日饗士卒為擊破
沛公軍當是時項羽兵四十萬在新豐鴻門沛公兵
十萬在霸上范增說項羽曰沛公入關財物無所取
婦女無所幸此其志不在小吾令人望其氣皆為龍
虎成五采此天子氣也急擊勿失楚左尹項伯者項
羽季父也素善留侯張良項伯乃夜馳之沛公軍私
見張良具告以事欲呼良與俱去良曰今事急亡去
不義良乃入具告沛公沛公大驚曰為之奈何張良
曰誰為大王為此計者曰鯫生說我曰距關毋内諸
侯秦地可盡王也故聽之良曰料大王士卒足以當
項王乎沛公默然曰固不如也張良曰請往謂項伯
言沛公不敢背項王也沛公曰君為我呼入吾得兄
事之張良出要項伯入見沛公沛公奉巵酒為壽約
為婚姻曰吾入關秋毫不敢有所近籍吏民封府庫
而待將軍所以遣將守關者備他盜出入與非常也
日夜望將軍至豈敢反乎願伯具言臣之不敢倍德
也項伯許諾于是夜去至軍中具報項王因言曰沛
公不先破關中公豈敢入乎今人有大功而擊之不
義不如善遇之項王許諾沛公旦日從百餘騎來見
項王至鴻門謝曰臣與將軍戮力而攻秦將軍戰河
北臣戰河南然不自意能先入關破秦得復見將軍
于此今者有小人之言令將軍與臣有郤項王曰此
沛公左司馬曹無傷言之不然籍何以至此項王因
留沛公與飲范增數目項王舉所珮玉玦以示之者
三項王不應范增起出召項莊謂曰君王為人不忍
若入以劍舞因擊沛公殺之莊入為壽壽畢請以劍
舞項王曰諾項莊拔劍起舞項伯亦拔劍起舞常以
身翼蔽沛公莊不得擊于是張良至軍門見樊噲曰
今者項莊舞劍其意常在沛公噲曰此迫矣臣請入
噲即帶劍擁盾入瞋目視項王頭髮上指目眦盡裂
項王曰壯士賜之巵酒與斗巵酒噲拜謝起立而飲
之項王曰賜之彘肩與一生彘肩樊噲覆其盾于地
加彘肩上按劍切而啗之項王曰壯士能復飲乎樊
噲曰臣死且不避巵酒安足辭夫秦有虎狼之心天
下皆叛之懷王與諸將約曰先入咸陽者王之今沛
公先破秦入咸陽毫毛不敢近封閉宫室還軍霸上
以待大王來故遣將守關者備他盜出入與非常也
勞苦功高如此未有封侯之賞而欲誅有功之人竊
為大王不取也須臾沛公起如厠因招樊噲出沛公
已出項王使都尉陳平召沛公沛公令張良留謝曰
我持白璧一雙欲獻項王玉斗一雙欲與亞父公乃
為我獻之張良曰謹諾當是時項王軍在鴻門下沛
公軍在霸上相去四十里沛公脫身獨騎與樊噲等
持劍盾步走從酈山下道芷陽間行沛公謂張良曰
從此道至吾軍不過二十里耳度我至軍中公乃入
沛公已去間至軍中張良入謝曰沛公不勝杯杓不
能辭謹使臣奉白璧一雙冄拜獻大王足下玉斗一
雙冄拜奉大將軍足下項王曰沛公安在良曰聞大
王有意督過之脫身獨去已至軍矣項王則受璧置
之座上亞父受玉斗置之地拔劍撞而破之曰唉䜿
子不足與謀奪項王天下者必沛公也吾屬今為之
擄矣沛公至軍立誅殺曹無傷(史記項羽本紀新按續漢志鴻門在豐)
(東十七里)
項籍屠咸陽殺子嬰
沛公歸數日羽引兵西屠咸陽殺秦降王子嬰燒秦
宫室所過無不殘滅秦民大失望(漢書高帝紀)羽殺子嬰
收其寳貨婦女而東燒秦宫室火三月不滅韓生說
羽令都關中羽曰富貴不歸故鄉如衣錦夜行韓生
曰人謂楚人沐猴而冠果然羽聞之怒殺韓生(荀悦前漢)
(紀)
春二月立沛公為漢王以秦降將章邯等為三秦王
項王范增疑沛公之有天下業已講解又惡負約恐
諸侯叛之乃陰謀曰蜀亦關中地立沛公為漢王王
巴蜀漢中都南鄭而三分關中王秦降將以距塞漢
王章邯為雍王王咸陽以西都廢丘長史欣者故為
櫟陽獄掾嘗有德于項梁都尉董翳者本勸章邯降
楚故立司馬欣為塞王(韋昭曰在長安東名桃林塞)王咸陽以東
至河都櫟陽立董翳為翟王王上郡都高奴羽自立
為西楚霸王(史記項羽本紀)
夏四月諸侯罷戲下兵各就國漢王之國南鄭
四月兵罷戲下諸侯各就國漢王之國項王使卒三
萬人從楚與諸侯之慕從者數萬人(史記高祖本紀)漢王之
國良送至褒中遣良歸韓良因說漢王曰王何不燒
絶所過棧道示天下無還心以固項王意乃使良還
行燒絶棧道良說項王曰漢王燒絶棧道無還心矣
(留侯世家)信從沛公入武關沛公立為漢王信從入漢中
(韓王信傳)
秋七月漢王還定三秦
漢王既至南鄭諸將及士卒皆歌謳思東歸多道亡
還者韓信為治粟都尉亦亡去蕭何追還之因薦於
漢王曰必欲争天下非信無可與計事者於是漢王
齋戒設壇場拜信為大將軍問以計策信因陳羽可
圖三秦易并之計漢王大悅遂聽信策部署諸將留
蕭何收巴蜀租給軍糧食漢王引兵從故道出襲雍
雍王邯迎擊漢陳倉雍兵敗還走戰好畤又大敗走
廢丘漢王遂定雍地東如咸陽引兵圍雍王廢丘而
遣諸將略地八月塞王欣翟王翳皆降漢羽聞漢王
并關中而齊梁畔之大怒時張良徇韓地遺羽書曰
漢王欲得關中如約即止不敢復東羽以故無西意
而北擊齊(漢書高帝紀)酈商以所將四千人屬沛公于岐
從攻長社先登别將攻旬關(師古曰今旬陽縣)西定漢中漢
王賜爵信成君以將軍為隴西都尉别定北地郡破
章邯别將於烏氏栒邑(師古曰栒邑在豳州)泥陽(酈商傳)曹參從
至漢中遷為將軍從還定三秦初攻下辨故道雍斄
擊章平軍於好畤南破之圍好畤取壤鄉擊三秦軍
壤東及高櫟破之復圍章平平出好畤走因擊趙賁
内史保軍破之東取咸陽(曹參傳)樊噲從入漢中還定
三秦别擊西丞白水北擁輕車騎于雍南破之從攻
雍斄城擊章平軍好畤從擊秦軍騎壤東攻趙賁下
郿槐里柳中咸陽至櫟陽(樊噲傳)周勃從入漢中拜為
將軍還定三秦賜食邑懷德攻槐里好畤最北擊趙
賁内史保於咸陽最北救漆擊章平姚卭軍西定汧
還下郿頻陽(周勃傳)漢王元年定三秦賈為將軍定塞
地(荆王賈傳)灌嬰從還定三秦下櫟陽還圍章邯于廢丘
(灌嬰傳)
二年十一月漢王徙都櫟陽
漢王還歸都櫟陽使諸將略地(漢書高帝紀)
夏四月塞王翟王降楚
漢王悉發關中兵東伐楚羽大破漢軍諸侯見漢敗
皆亡去塞王欣翟王翳降楚(漢書高帝本紀)
六月作北畤於櫟陽
二年東擊項籍而還入關問故秦時上帝祠何帝也
對曰四帝有白青黃赤帝之祠高祖曰吾聞天有五
帝而有四何也莫知其說於是高祖曰吾知之矣乃
待我而具五也乃立黑帝祠命曰北畤(史記封禪書)
漢兵圍廢丘雍王自殺
漢兵引水灌廢丘廢丘降章邯自殺雍州定八十餘
縣置河上渭南中地隴西上郡興關中卒乘邊塞(漢書)
(高帝本紀)
秋八月漢王會兵擊楚蕭何守關中
漢王以何為丞相漢二年漢王與諸侯擊楚何守關
中侍太子治櫟陽為法令約束立宗廟社稷宫室縣
邑輒上可許以從事即不及奏上輒以便宜施行上
來以聞關中事計戸口轉漕給軍漢王數失軍遁去
何常興關中卒補缺上以此專屬任何關中事(史記蕭相)
(國世家)
四年冬十一月漢王至自伐楚
漢王西入關至櫟陽存問父老置酒梟故塞王欣頭
櫟陽市留四日復如軍軍廣武關中兵益出(漢書高帝本紀)
高祖五年(二月即帝位)夏五月還都關中
高帝五年敬過洛陽說曰陛下都洛陽豈欲與周室
比隆哉陛下起豐擊沛收卒三千人以之徑往而卷
蜀漢定三秦與項羽戰滎陽争成臯之口大戰七十
小戰四十使天下之民肝腦塗地傷痍未起而欲比
隆於成康之時臣竊以為不侔也且夫秦地被山帶
河四塞以為固卒然有急百萬之衆可具也因秦之
故資膏腴之地此所謂天府者也陛下入關而都之
山東雖亂秦之故地可全而有也夫與人鬭不搤其
吭拊其背未能全其勝也今陛下入關而都之案秦
之故地此亦搤天下之吭而拊其背也羣臣皆山東
人争言周數百年秦二世即亡不如都周上疑未能
決及留侯明言入關便車駕即日西都關中(史記婁敬傳)
劉敬說高帝都關中左右多勸上都洛陽留侯曰洛
陽四面受敵非用武之國夫關中左殽函右隴蜀沃
野千里南有巴蜀之饒北有胡苑之利阻三面而守
獨以一面制諸侯諸侯安定河渭漕輓天下西給京
師諸侯有變順流而下足以委輸此所謂金城千里
天府之國劉敬說是也於是高帝即日駕西都關中
(留侯世家)
秋九月治長樂宫
徙諸侯子關中治長樂宫(漢書高帝本紀)
七年春二月帝至長安始定徙都
二月至長安蕭何治未央宫立東闕北闕前殿武庫
太倉上見其壯麗甚怒謂何曰天下匈匈勞苦數歲
成敗未可知是何治宫室過度也何曰天下方未定
故可因以就宫室且天子以四海為家非壯麗無以
重威且亡令後世有以加也上說自櫟陽徙都長安
(漢書高帝本紀)
九年冬十一月徙齊楚大族於關中
高祖九年十一月徙齊楚大族昭氏屈氏景氏懷氏
田氏五姓關中與利田宅(漢書高帝紀)婁敬從匈奴來因
言匈奴河南白洋樓煩主去長安近者七百里輕騎
一日一夕可以至秦中秦中新破少民地肥饒可益
實夫諸侯初起時非齊諸田楚昭屈景莫能興今陛
下雖都關中實少人臣願陛下徙齊諸田楚昭屈景
燕趙韓魏後及豪傑名家居關中無事可以備邊諸
侯有變亦足率以東伐帝曰善乃使劉敬徙所言關
中十餘萬口(婁敬傳)
十一年春正月韓信謀反吕后詐誅之
十一年陳豨反上自將而往信病不從隂使人至豨
所曰第舉兵吾從此助公信乃謀與家臣夜詐詔赦
諸官徒奴欲發以襲吕后太子部署已定待豨報其
舍人得罪于信信囚欲殺之舍人弟上變告信欲反
狀吕后乃與蕭相國謀詐舍人從上所來言豨已得
死列侯羣臣皆賀相國紿信曰雖疾彊入賀信入吕
后使武士縛信斬之長樂鐘室信曰吾悔不聽蒯通
之計乃為兒女子所詐豈非天哉遂夷信三族(史記淮隂)
(侯列傳)
秋七月帝自將討黥布命太子監關中
上欲廢太子立趙王如意吕后使建成侯吕澤劫留
侯為畫計留侯曰上有不能致者四人令太子為書
卑辭安車固請為客上知此四人賢則一助也於是
吕后令吕澤使人奉太子書卑辭厚禮迎此四人四
人至十一年黥布反上病欲使太子將往擊之四人
說建成侯請吕后乘間為上泣言黥布猛將善用兵
諸將皆陛下故等夷乃令太子將此屬無異使羊將
狼且使布聞之則鼔行而西耳吕澤立夜見吕后吕
后承間為上涕泣而言如四人意於是上自將而東
羣臣居守皆送至霸上留侯病自彊起至曲郵(長安縣東)
(有曲郵聚)因說上令太子為將軍監關中兵(史記留侯世家)太子
監關中兵上曰子房雖病強卧而傅之時叔孫通已
為太傅留侯行少傅事發關中車騎巴蜀材官及中
尉卒三萬人為太子衛軍霸上(綱目)
惠帝元年春正月城長安
漢都長安蕭何雖治宫室未暇築城帝元年始築之
至五年乃畢(通鑑)
三年春城長安
春發長安六百里内男女十四萬六千人城長安三
十日罷夏六月發諸侯王列侯徒隸二萬人城長安
(漢書惠帝本紀)
五年春正月城長安秋九月成
正月復發長安六百里内十四萬五千人城長安三
十日罷九月長安城成(漢書惠帝本紀)
高后八年秋九月吕禄吕産謀作亂朱虛侯章與太尉
勃丞相平等誅之
秋高后崩于未央宫諸吕恐為大臣所誅謀作亂欲
廢少帝而立吕産朱虚侯婦吕禄女密聞其謀告章
章乃使人隂告其兄齊王嬰令發兵西章及興居欲
從中與大臣為内應誅諸吕立齊王曲周侯酈商其
子寄與吕禄善周勃陳平使人執劫商而令寄說吕
禄曰高帝與吕氏定天下劉氏所立九王吕氏所立
三王皆大臣之議事已布告諸侯王諸侯王以為宜
今太后崩少帝幼足下不急之國守藩乃為上將將
兵為大臣諸侯所疑何不速歸將軍印綬因以兵屬
太尉請梁王亦歸相印與大臣盟而之國高枕而王
千里此萬世之利禄然其計使人報産及諸吕多以
為不便計未決禄信寄與俱出遊過其姑吕嬃嬃怒
曰汝為將軍而棄軍吕氏今無𩔖矣乃悉出珠玉寳
器散之堂下曰無為他人守也八月太尉周勃復令
寄謂禄曰帝使太尉守北軍欲令足下之國急歸將
軍印綬辭去不然禍且起禄遂解印屬典客而以兵
授勃勃入軍門行令軍中曰為吕氏者右袒為劉氏
者左袒軍皆左袒勃遂統北軍兵而朱虚侯將卒千
人入未央宫斬吕産辛酉斬吕禄諸吕無長幼皆斬
之大臣相與謀以為少帝及諸侯王皆非惠帝子欲
盡誅之立齊王議者曰王暴戾虎冠之代王母家薄
氏君子也且代王親高帝子於今為長仁孝聞於天
下以子則順以賢則大臣安乃迎代王東牟侯興居
與太僕夏侯嬰隂共入宫中誅少帝於是告齊王令
罷兵(荀悦漢紀)
文帝三年匈奴入寇帝如甘泉遣丞相灌嬰擊走之
三年五月匈奴入寇上幸甘泉遣丞相灌嬰擊匈奴
匈奴去發中尉材官屬衛將軍軍長安(史記文帝本紀)文帝
三年匈奴右賢王入居河南地侵盜上郡葆塞蠻夷
殺略人民於是文帝詔丞相灌嬰發車騎八萬五千
詣高奴(正義延州城本漢高奴縣舊都)擊右賢王右賢王走出塞(匈奴)
(傳)
十年冬帝如甘泉
文帝十年冬行幸甘泉(漢書文帝本紀)
十五年夏四月始郊見五帝於雍
夏四月上幸雍始郊見五帝(漢書文帝本紀)文帝十三年議
增雍五畤路車各一乘駕被具西畤畦畤禺車各一
乘禺馬四匹駕被具後三歲(徐廣曰在文帝十五年)夏四月文
帝始郊見雍五畤祠(史記封禪書)
作渭陽五帝廟
趙人新垣平以望氣見上言長安東北有神氣成五
采若人冠冕焉或曰東北神明之舍西方神明之墓
也天瑞下宜立祠上帝以合符應於是作渭陽五帝
廟同宇帝一殿面五門各如其帝色祠所用及儀亦
如雍五畤(漢書郊祀志)
十六年夏四月帝祀渭陽五帝
文帝親拜霸渭之會以郊見渭陽五帝五帝廟臨渭
其北穿蒲池溝水權火舉而祠若光煇然屬天焉於
是貴平至上大夫賜累千金而使博士諸生刺六經
中作王制謀議巡狩封禪事文帝出長門(如淳曰亭名也)若
見五人於道北遂因其直立五帝壇(鄭氏曰因其所立處以立祠也)
祠以五牢(漢書郊祀志)
後二年夏帝如雍
文帝後二年夏行幸雍棫陽宫(漢書文帝本紀圖棫陽宫按三輔黃在)
(扶風)
四年夏五月帝如雍
後四年夏五月行幸雍(漢書文帝本紀)
五年春三月帝如雍
後五年春三月行幸雍(漢書文帝本紀)
六年冬匈奴寇上郡詔將軍周亞夫等屯兵以備之
軍臣單于立四歲匈奴復絶和親大入上郡雲中烽
火通于甘泉長安數月漢兵至邊匈奴亦去遠塞(史記)
(匈奴傳)文帝之後六年匈奴大入邊以宗正劉禮為將
軍軍霸上祝兹侯徐厲為將軍軍棘門以河内守亞
夫為將軍軍細柳以備邊上自勞軍至霸上及棘門
軍直馳入將以下騎送迎已而之細柳軍軍士吏被
甲銳兵刃彀弓弩持滿天子先驅至不得入先驅曰
天子且至軍門都尉曰將軍令曰軍中聞將軍令不
聞天子之詔居無何上至又不得入于是上乃使使
持節詔將軍吾欲入勞軍亞夫乃傳言開壁門壁門
士吏謂從屬車騎曰將軍約軍中不得驅馳于是天
子乃按轡徐行至營將軍亞夫持兵揖曰介胄之士
不拜請以軍禮見天子為動容式車使人稱謝皇帝
敬勞將軍成禮而去既出軍門羣臣皆驚文帝曰嗟
乎此真將軍矣曩者霸上棘門軍若兒戲耳其將固
可襲而擄也至於亞夫可得而犯耶月餘三軍皆罷
乃拜亞夫為中尉(絳侯世家昆按張揖注細柳營在明池南)
景帝中六年春二月帝如雍祠五帝
春二月己酉行幸雍郊見五帝(漢書景帝本紀)
夏六月匈奴寇上郡
李廣為上郡太守匈奴入上郡上使中貴人從廣勒
習兵擊匈奴中貴人將騎數十從見匈奴三人與戰
射傷中貴人殺其騎且盡中貴人走廣廣曰是必射
雕者也廣乃從百騎往馳三人三人亡馬步行行數
十里廣令其騎張左右翼而廣身自射彼三人者殺
其二人生得一人果匈奴射雕者也已縛之上山望
匈奴數千騎見廣以為誘騎皆驚上山陳廣之百騎
皆大恐欲馳還走廣曰吾去大軍數十里今如此走
匈奴追射我立盡今我留匈奴以我為大軍之誘不
我擊廣令曰前未到匈奴陳二里所止令曰皆下馬
解鞍其騎曰敵多如是解鞍即急奈何廣曰彼皆以
我為走今解鞍以示不去用堅其意有白馬將出護
兵廣上馬與十餘騎奔射殺白馬將而復還至其百
騎中解鞍縱馬卧會暮匈奴終怪之弗敢擊夜半匈
奴亦以為漢有伏軍于旁欲夜取之即引去平旦廣
乃歸其大軍(漢書李廣傳)
武帝建元三年秋九月起上林苑
武帝建元三年微行始出北至池陽西至黃山南獵
長楊東遊宜春與侍中常侍武騎及待詔隴西北地
良家子能騎射者期諸殿門以夜迺出常稱平陽侯
旦明入山下馳射鹿豕狐兔手格熊羆馳騖禾稼稻
秔之地民皆號呼罵詈鄠杜令欲使吏呵止獵者數
騎見留迺示以乘輿物久之乃得去後乃私置更衣
十二所上以為道遠勞苦又數為百姓所患迺使吾
丘夀王為上林苑屬之南山又詔中尉左右内史表
屬縣草田欲以償鄠杜之民朔進諫曰夫南山之阻
陸海之地也山出玉石金銀銅鐵豫章檀柘異𩔖之
物不可勝原此百工所取給萬民所仰足也又有秔
稻梨栗桑麻竹箭之饒土宜薑芋水多鼃魚貧者得
以人給家足無饑寒之憂故酆鄗之間號為土膏其
價畮一金今規以為苑絶陂池水澤之利而取民膏
腴之地上乏國用下奪農桑其不可一也且盛荆棘
之林大虎狼之虛壞人冢墓發人室廬其不可二也
垣而囿之騎馳車騖有深溝大渠夫一日之樂不足
以危無堤之輿其不可三也且殷作九市之宫而諸
侯畔靈王起章華之臺而楚民散秦興阿房之殿而
天下亂糞土愚臣逆盛意犯隆指罪當萬死上乃拜
朔為太中大夫給事中賜黃金百斤然遂起上林苑
如壽王所奏云(漢書東方朔傳)
元光二年冬十月帝如雍祠五畤
二年冬十月行幸雍祠五畤(漢書武帝本紀)
立太一祠
亳人謬忌奏祠太一方曰天神貴者太一太一佐曰
五帝古者天子以春秋祭太一東南郊用太牢七日
為壇開八通之鬼道于是天子令太祝立其祠長安
東南郊常奉祠如忌方(史記封禪書)
六年夏六月帝如雍
元光六年夏六月行幸雍(漢書武帝本紀)
元朔二年春匈奴入寇遣衛青等擊走之取河南地
匈奴入上谷殺略吏民遣將軍衛青李息出高闕獲
其首數千級收河南地置朔方五原郡夏募民徙朔
方十萬口(漢書武帝本紀)衛青出擊匈奴于是漢遂取河南地
築朔方復繕故秦時蒙恬所為塞因河為固是歲元
朔二年也(匈奴傳)元朔二年春收河南地置朔方五原
郡興十餘萬人築衛朔方轉漕甚遠自山東咸被其
勞費數十百鉅萬府庫益虚迺募民能入奴婢得以
終身復為郎增秩及入羊為郎(史記平準書)偃盛言朔方
地肥饒外阻河蒙恬城之以逐匈奴内省轉輸戍漕
上覽其說下公卿議皆言不便公孫弘曰秦時嘗發
三十萬衆築北河終不可就已而棄之主父偃盛言
其便上竟用主父計立朔方郡(主父偃傳府按高闕在今榆林北套内)
三月徙郡國豪傑於茂陵
主父偃說上曰茂陵初立天下豪傑并兼之家亂衆
之民皆可徙茂陵内實京師外銷姦猾此所謂不誅
而害除上從其計(史記主父偃傳鄉按茂陵武帝陵邑本槐縣之茂在長安縣西北)
四年冬帝如甘泉
元朔四年冬行幸甘泉(漢書武帝本紀)
夏匈奴寇上郡
匈奴入代郡定襄上郡各三萬騎殺略數千人匈奴
右賢王怨漢奪河南地而築朔方數為寇盜邊及入
河南侵擾朔方殺略吏民甚衆(史記匈奴傳)
五年春匈奴寇朔方遣衛青率六將軍擊之
匈奴比歲入上郡朔方所殺略甚衆元朔五年春上
令青將三萬騎出高闕衛尉蘇建為游擊將軍左内
史李沮為彊弩將軍太僕公孫賀為車騎將軍代相
李蔡為輕車將軍皆領屬車騎將軍俱出朔方匈奴
右賢王當青等兵以為漢兵不能至此飲醉漢兵夜
至圍右賢王右賢王驚夜逃獨與其愛妾一人騎數
百馳潰圍北去得右賢王禆王十餘人衆男女萬五
千餘人畜數十百萬(漢書衛青傳)
元狩元年冬十月帝如雍祠五畤
武帝郊雍獲一角獸若麃然有司曰陛下肅祗郊祀
上帝報享賜一角獸蓋麟云於是以薦五畤畤加一
牛以燎賜諸侯白金以風符應合于天(漢書郊祀志)武帝
幸雍祠五畤獲白麟一角五足作歌歌之終軍對曰
野獸并角同本也殆將有解辮髮左衽冠帶而化者
由是改年曰元狩後越地及匈奴名王率衆來降(白孔)
(六帖)
二年冬十月帝如雍祠五畤
元狩二年冬十月行幸雍祠五畤(漢書武帝本紀)
三年夏徙山東貧民於關西朔方
山東被水民多饑乏遣使虚倉廩以賑猶不足又募
富人假貸尚不能相救乃徙貧民關西朔方新秦中
七十餘萬口皆仰給縣官數歲貸與産業使者分護
費以億計(綱目)
作昆明池
上將討昆明以昆明有滇池方三百里乃作昆明池
以習水戰吏弄法皆令伐棘上林穿昆明池(綱目明按昆)
(池在西安城南)
五年夏四月幸甘泉祠神君
天子病鼎湖甚(索隠曰鼎湖宫在藍田)巫醫無所不致游水發
根言上郡有巫病而鬼下之上召置祠之甘泉及病
使人問神君神君言曰天子毋憂病病少愈強與我
會甘泉于是病愈遂幸甘泉病良已大赦置壽宫神
君神君最貴者曰太一其佐曰太禁司命之屬皆從
之非可得見聞其言與人音等時去時來來則風肅
然居室帷中時晝言然常以夜天子祓然後入因巫
為主人關飲食所欲言行下又置壽宫北宫張羽旗
設供具以禮神君神君所言上使受書其名曰畫法
其所言世俗之所知也毋絶殊者而天子獨喜其事
秘世莫知也(漢書郊祀志)
元鼎二年春起柏梁臺作承露盤
長陵女子先嫁為人妻生一男數歲死以悲痛卒祠
之有靈說人家小事有騐平原君亦祠之上即位延
于宫中祭之聞其言不見其人至是神君求出乃營
柏梁臺舍之(漢武故事)
四年冬十月帝如雍祠五畤
十月行幸雍祠五畤自夏陽東幸汾隂(漢書武帝本紀)汾隂
巫錦(應邵曰錦巫名)得鼎天子迺以禮祠迎鼎至甘泉從上
行薦之至中山晏温(如淳曰三輔謂日出清濟為晏晏而温乃有黃雲故為異也師)
(古曰中讀曰仲即今雲陽之中山也)有黃雲焉有鹿過上自射之因之
以祭云(郊祀志)
秋帝郊雍幸甘泉
秋上雍且郊或曰五帝太一之佐也宜立太一而上
親郊之上疑未定齊人公孫卿曰漢興復當黃帝之
時寳鼎出而與神通黃帝接萬靈明廷明廷者甘泉
也黃帝採首山銅鑄鼎于荆山下鼎既成有龍垂胡
&KR1046;下迎黃帝黃帝上騎羣臣後宫從上龍七十餘人
龍去天子曰嗟乎誠得如黃帝吾視去妻子如脱屣
耳拜卿為郎使東候神于太室上遂郊雍幸甘泉(漢書)
(郊祀志)
五年冬十月帝如雍祠五畤遂巡邊
上祠五畤於雍遂踰隴西出蕭關從數萬騎獵新秦
中以勒邊兵而歸新秦中或千里無亭徼於是誅北
地太守以下(綱目)
立泰畤於甘泉十一月朔郊見如雍禮
十一月辛巳朔旦冬至立泰畤于甘泉天子親郊見
(漢書武帝本紀)十一月辛巳朔旦冬至昒爽天子始郊拜泰
一朝朝日夕夕月則揖而見泰一如雍郊禮(郊祀志)
秋九月匈奴寇五原
九月匈奴入五原殺太守(漢書武帝本紀)
六年冬十月將軍公孫賀帥師出九原
漢已滅南越遣故太僕賀(姓公孫)將萬五千騎出九原
三千餘里至浮苴井而還不見匈奴一人(史記匈奴傳)
元封元年冬十月帝北巡還祠橋陵
十月詔曰南越東甌咸伏其辜西蠻北夷頗未輯睦
朕將巡邊陲躬秉武節置十二部將軍親帥師焉行
自雲陽北歴上郡西河五原出長城北登單于臺至
朔方臨北河勒兵十八萬騎旌旗經千餘里威振匈
奴還祠黃帝于橋山(在上郡周陽縣)迺歸甘泉(漢書武帝本紀)
二年冬十月帝如雍祠五畤
冬郊雍五帝還拜祝祠太一(史記封禪書)
夏作蜚廉桂館通天臺
公孫卿曰僊人可見上往常遽以故不見今陛下可
為館如緱氏城置脯棗神人宜可致且僊人好樓居
于是上令長安則作飛廉桂館甘泉則作益夀延夀
館使卿持節設具而候神人乃作通天臺置祠具其
下招來神仙之屬于是甘泉更置前殿始廣諸宫室
(漢書郊祀志)
四年冬十月帝如雍祠五畤
元封四年冬行幸雍祠五畤(漢書武帝本紀)
夏匈奴寇邊遣郭昌將兵屯朔方
天子巡邊至朔方使郭吉風告單于單于留郭吉不
歸休養士馬習射獵數使使請和親漢使王烏窺匈
奴單于佯許甘言為遣太子入漢為質紿曰吾欲入
漢見天子面相約為兄弟王烏歸報漢為單于築邸
於長安匈奴使其貴人至漢病死漢使路充國送其
喪單于以為漢殺吾使者乃留充國數使奇兵侵犯
漢邊漢乃拜郭昌為將軍及浞野侯屯朔方備邊(史記)
(匈奴傳)
五年夏四月帝如甘泉郊泰畤
元封五年夏四月幸甘泉郊太畤(漢書武帝本紀)
太初元年春受計於甘泉二月起建章宫
上以柏梁災故受計甘泉勇之迺曰粤俗有火災復
起屋必以大用勝服之於是作建章宫(漢書郊祀志)
三年秋匈奴寇五原朔方
太初三年使光禄徐自為出五原塞數百里遠者千
里築城障列亭至盧朐而使游擊將軍韓說長平侯
衛伉屯其旁其秋匈奴大入五原朔方殺略數千人
敗數二千石而去(漢書匈奴傳)
四年起明光宫
秋起明光宫(漢書武帝本紀)
天漢元年春帝如甘泉郊泰畤
正月行幸甘泉郊泰畤(漢書武帝本紀)
二年冬詔關内都尉謹防衛
武帝天漢二年冬十一月詔關内都尉曰今豪桀多
遠交依東方羣盜其謹察出入者(漢書武帝本紀)
四年春正月貳師將軍李廣利等擊匈奴不利
使貳師將軍(案漢書謂李廣利也)將六萬騎步兵十萬人出朔
方彊弩都尉路博德將萬餘人與貳師會游擊將軍
說將步騎三萬人出五原匈奴聞悉遷其累重於余
吾水北(徐廣曰余吾水在朔方郡北)而單于以十萬騎待水南與
貳師將軍接戰貳師乃解而引歸(史記匈奴傳)
太始元年春徙豪桀於茂陵
春正月徙郡國吏民豪桀於茂陵雲陵(師古曰此當言雲陽而傳)
(寫者誤為陵耳漢書武帝本紀)
三年春正月帝如甘泉宫
正月行幸甘泉宫饗外國客(漢書武帝本紀)江充為趙王客
得罪亡詣闕告趙太子隂事太子坐廢上召與語大
悦之拜直指繡衣使者使督察貴戚近臣踰侈者嘗
從上甘泉逢太子家使乘車馬行馳道中充以屬吏
太子使人謝充曰非愛車馬誠不欲令上聞之以教
敇亡素者惟江君寬之充不聽遂白奏上曰人臣當
如是矣大見信用威震京師(綱目)
四年夏五月帝如建章宫
五月幸建章宫大置酒(漢書武帝本紀)
冬十二月帝如雍祠五畤
十二月行幸雍祠五畤(漢書武帝本紀)
征和元年春正月帝如建章宫
春正月行幸建章宫(漢書武帝本紀)
冬十一月大搜長安十日
上居建章宫見一男子帶劍入中龍華門命收之弗
獲上怒斬門候發三輔騎士搜上林索長安中十一
日迺解巫蠱始起(綱目)
二年夏帝如甘泉宫秋七月太子殺使者江充舉兵反
武帝末衛后寵衰江充用事充與太子及衛氏有隙
恐上晏駕後為太子所誅會巫蠱事起充因此為姦
是時上春秋高意多所惡以為左右皆為蠱道祝詛
窮治其事丞相公孫賀父子陽石諸邑公主及皇后
弟子長平侯衛伉皆坐誅充典治巫蠱既知上意白
言宫中有蠱氣入宫至省中壊御座掘地上使按道
候韓說御史章贛黃門蘇文等助充充遂至太子宫
掘蠱得桐木人時上病避暑甘泉宫獨皇后太子在
太子召問少傅石德德懼為師傅並誅因謂太子曰
前丞相父子兩公主及衛氏皆坐此今巫與使者掘
地得徵驗不知巫置之邪將實有也無以自明可矯
以節收捕充等繫獄窮治其姦詐且上疾在甘泉皇
后及家吏請問皆不報上存亡未可知而姦臣如此
太子將不念秦扶蘇事耶太子急然德言征和二年
七月壬午乃使客為使者收捕充等按道候說疑使
者有詐不肯受詔客格殺說御史章贛被創突亡自
歸甘泉太子使舍人無且持節夜入未央宫殿長秋
門因長御倚華具白皇后發中廐車載射士出武庫
兵發長樂宫衛告令百官曰江充反乃斬充以徇炙
胡巫上林中遂部賓客為將率與丞相劉屈□等戰
長安中擾亂言太子反以故衆不肯附太子兵敗亡
(漢書戾太子傳)
三年春正月帝如雍
正月行幸雍(漢書武帝本紀)
匈奴寇五原三月遣兵擊之不利
貳師將軍李廣利將十萬人出五原御史大夫商丘
成將二萬人出西河重合侯馬通將四萬騎出酒泉
城至峻稽山多斬首級通至天柱山敵引去因招降
車師皆引還廣利兵敗降(荀悦前漢紀)初貳師之出也丞
相劉屈□為祖道送至渭橋廣利曰願君侯早請昌
邑王為太子如立為帝君侯長何憂乎屈□許諾昌
邑王者貳師女弟李夫人子也貳師女為屈□子妻
故共欲立焉貳師出塞破匈奴兵於夫羊句山乘勝
追北至范夫人城會有告丞相夫人祝詛上及與貳
師共禱祠欲令昌邑王為帝按驗罪至大逆不道六
月屈氂要斬東市貳師妻子亦收貳師聞之憂懼遂
深入要功北至郅居水上逢左賢王左大將合戰一
日殺左大將敵死傷甚衆還至燕然山單于自將五
萬騎遮擊貳師夜塹漢軍前後數尺從後急擊之軍
大亂敗貳師遂降(綱目林按燕然山在榆邊外套内)
四年夏六月帝如甘泉宫
六月行幸甘泉(漢書武帝本紀)
後元元年春帝如甘泉郊泰畤
正月行幸甘泉郊泰畤(漢書武帝本紀)
夏六月侍中僕射莽何羅反伏誅
初莽何羅與江充相善及充敗衛太子何羅弟通用
誅太子力戰得封後上知太子冤迺夷滅充宗族黨
與何羅兄弟懼及遂謀為逆日磾視其志意有非常
心疑之隂獨察其動靜與俱上下以故久不得發上
幸林光宫(括地志云秦林光宫漢甘泉宫也)旦上未起何羅袖白刃
從東箱上見日磾色變走趨卧内欲入行觸寳瑟僵
日磾得抱何羅因傳曰莽何羅反日磾捽胡投何羅
殿下禽縛之窮治皆伏辜(漢書金日磾傳)
二年春二月帝如五柞宫(是月昭帝即位)
二月上行幸盩厔五柞宫上疾篤侍中光禄大夫霍
光問嗣焉上曰立少子君行周公之事光頓首讓曰
臣不如金日磾日磾曰臣外國人將令匈奴輕漢三
月乙卯拜光禄大夫司馬大將軍日磾為車騎將軍
上官桀為左將軍桑弘羊為御史大夫與丞相田千
秋俱受遺詔輔少主(荀悅前漢紀)
冬匈奴寇朔方遣上官桀行邊
匈奴入朔方殺略吏民發軍屯西河左將軍桀行北
邊(漢書昭帝本紀)
昭帝始元五年春正月夏陽人成方遂詣闕詐稱衛太
子伏誅
有男子乘黃犢車詣北闕自謂衛太子公車以聞詔
公卿將軍中二千石雜識視長安中吏民聚觀者數
萬人右將軍勒兵闕下以備非常丞相御史中二千
石至者立莫敢發言京兆尹不疑後到叱從吏收縛
或曰是非未可知也且安之不疑曰諸君何患於衛
太子昔蒯瞶遺命出奔輙拒而不納春秋是之衛太
子得罪先帝亡不即死今來自詣此罪人也遂送詔
獄天子與大將軍霍光聞而喜之曰公卿大臣當用
經術明於大誼繇是名聲重於朝廷在位者皆自以
不及也廷尉騐治竟得姦詐本夏陽人姓成名方遂
居湖以卜筮為事有故太子舍人嘗從方遂卜謂曰
子狀貌甚似衛太子方遂心利其言幾得以富貴即
詐自稱詣闕廷尉逮召鄉里識知者張宗禄等方遂
坐誣罔不道要斬東市一姓張名延年(漢書雋不疑傳)
元鳳元年冬匈奴入寇邊兵擊之獲甌脫王
匈奴發左右部二萬騎為四隊並入邊為寇漢兵追
之斬其首獲九千人生得甌脫王匈奴見甌脫王在
漢恐漢以為道擊之即遠去不敢南逐水草遣九千
騎屯受降城以備漢北橋余吾令可度以備奔走欲
和親常使左右諷漢使者然其侵盜益希遇漢使愈
厚欲以漸致和親漢亦羈縻之(漢書匈奴傳俱按受降城余吾水在今)
(榆林套内)
宣帝神爵元年春正月帝如甘泉泰畤
上始幸甘泉郊見泰畤數有美祥修武帝故事盛車
服敬齋祠之禮(漢書郊祀志)
五鳳元年春帝如甘泉郊泰畤
元年正月行幸甘泉郊泰畤(漢書宣帝本紀)
二年春三月帝如雍祠五畤
二年春三月行幸雍祠五畤(漢書宣帝本紀)
甘露元年春正月帝如甘泉郊泰畤
元年春正月行幸甘泉郊泰畤(漢書宣帝本紀)
二年冬帝如萯陽宫
二年冬十二月行幸萯陽宫屬玉觀(漢書宣帝本紀按括地志萯)
(陽宫在鄠縣)
匈奴欵五原塞請朝
匈奴呼韓邪單于欵五原塞願奉國珍朝三年正月
詔有司議咸曰陛下聖德充塞天地光被四表匈奴
單于鄉風慕義舉國同心奉珍朝賀自古未之有也
單于非正朔所加王者所客也禮儀宜如諸侯王稱
臣位次諸侯王下詔以客禮待之位在諸侯王上(漢書)
(宣帝本紀)
三年春正月帝如甘泉
三年春正月行幸甘泉郊泰畤匈奴呼韓邪單于稽
侯㹪來朝贊謁稱藩臣而不名賜以璽綬冠帶衣裳
安車駟馬黃金錦繡繒絮使有司道單于先行就邸
長安宿長平上自甘泉宿池陽宫上登長平阪詔單
于母謁其左右當戶之羣皆列觀蠻夷君長王侯迎
者數萬人夾道陳上登渭橋咸稱萬歲單于就邸置
酒建章宫饗賜單于觀以珍寳二月單于罷歸遣長
樂衛尉高昌侯忠車騎都尉昌騎都尉虎將萬六千
騎送單于單于居幕南保光禄城(漢書宣帝本紀禄按明一統志光)
(塞即五原城)
詔諸儒講五經同異於石渠閣
詔諸儒講五經同異太子太傅蕭望之等平奏其議
上親稱制臨決焉迺立梁丘易大小夏侯尚書穀梁
春秋博士(漢書宣帝本紀)
黃龍元年春正月帝如甘泉郊泰畤
正月行幸甘泉郊太畤(漢書宣帝本紀)
元帝初元二年春正月帝如甘泉郊泰畤
元帝即位遵舊儀間歲正月一幸甘泉郊泰畤(漢書郊祀)
(志)
四年春正月帝如甘泉郊泰畤
正月行幸甘泉郊泰畤(漢書元帝本紀)
五年春三月帝如雍祠五畤
三月行幸雍祠五畤(漢書元帝本紀)
永光元年春正月帝如甘泉郊泰畤
上幸甘泉郊泰畤禮畢因留射獵御史大夫廣德上
書曰關東困極人民離流陛下日撞亡秦之鐘聽鄭
衛之樂臣誠悼之今士卒暴露從官勞倦陛下亟反
宫思與百姓同憂樂天下幸甚上即日還(漢書薛廣德傳)
四年春三月帝如雍祠五畤
三月行幸雍祠五畤(漢書元帝本紀)
五年春正月帝如甘泉郊泰畤
正月行幸甘泉郊泰畤(漢書元帝本紀)
冬帝如長楊宫校獵
冬幸長楊射熊館布車騎大獵(漢書元帝本紀)
建昭元年春三月帝如雍祠五畤
三月上幸雍祠五畤(漢書元帝本紀)
二年春正月帝如甘泉郊泰畤
正月行幸甘泉郊泰畤(漢書元帝本紀)
成帝建始元年冬作長安南北郊罷甘泉祠
帝初即位丞相衡御史大夫譚奏言帝王之事莫重
於郊祀祭天於南郊就陽之義也瘞地於北郊即隂
之義也天之于天子也因其所都而各饗焉宜於長
安定南北郊為萬世基天子從之既定衡言甘泉泰
畤不宜復修由是皆罷(漢書郊祀志)
二年春正月罷雍五畤始親祠南郊
正月罷雍五畤辛巳上始郊祀長安南郊詔曰迺者
徙泰畤后土于南郊北郊朕親飭躬郊祀上帝皇天
報應神光並見三輔長無共張繇役之勞赦奉郊縣
長安長陵及中郎官耐罪徒三月祠后土于北郊(漢書)
(成帝本紀)
鴻嘉元年春二月行幸初陵
上行幸初陵赦作徒以新豐戲縣為昌陵縣奉初陵
賜百戸牛酒(漢書成帝本紀)
帝始為微行
上始為微行從期門郎或私奴或乘小車或皆騎出
入市里郊埜遠至旁縣鬭雞走馬常自稱富平侯家
人富平侯者侍中張放也寵幸無比故假稱之(通鑑)
二年春帝如雲陽
鴻嘉二年春上幸雲陽(漢書成帝本紀)
夏徙郡國豪桀於昌陵
初元帝儉約渭陵不復徙民起邑帝起初陵(集覧云成帝以)
(渭城延陵亭部為初陵)數年後樂霸陵曲亭南更營之將作大
匠解萬年奏請為初陵徙民起邑上從其言起昌陵
邑徙郡國豪桀五千戸於昌陵(通鑑)
永始三年冬十月復甘泉泰畤及雍五畤
初罷甘泉泰畤作南郊日大風壊甘泉竹宫折拔畤
中樹木十圍以上百餘天子異之以問劉向向對曰
家人尚不欲絶種祠况于國之神寳舊畤且甘泉及
雍五畤始立皆有神祇感應然後營之非苟而已也
祖宗所立神祇舊位誠未易動上意恨之後上以無
繼嗣故令太后詔有司復甘泉泰畤及雍五畤天子
復親郊禮如前又復長安雍及郡國祠著明者(漢書郊祀)
(志)
四年春正月帝如甘泉郊泰畤
上幸甘泉郊泰畤神光降集紫殿賜雲陽吏民爵女
子百戸牛酒鰥寡孤獨高年帛(漢書成帝本紀)
元延元年春正月帝如雍祠五畤
三月行幸雍祠五畤(漢書成帝本紀)
二年春正月帝如甘泉郊泰畤
正月行幸甘泉郊泰畤(漢書成帝本紀)
三月帝陟西嶽
元延二年三月帝幸河東祀后土既祭行遊龍門登
歴觀陟西嶽而歸(紀事年表)
冬帝如長楊宫校獵
冬行幸長楊宫從胡客大校獵宿萯陽宫(漢書成帝紀)
三年春正月帝如雍祠五畤
三月行幸雍祠五畤(漢書成帝本紀)
秋帝如長楊射熊館校獵
上將大誇胡人以多禽獸秋命右扶風發民入南山
西自襃斜東至弘農南敺漢中張羅罔罝罘捕熊羆
豪豬虎豹狖玃狐菟麋鹿載以檻車輸長楊射熊館
以罔為周阹縱禽獸其中令胡人手搏之自取其獲
上親臨觀焉是時農民不得收斂雄從至射熊館上
長楊賦以風(漢書揚雄傳)
四年春正月帝如甘泉郊泰畤
正月行幸甘泉郊泰畤(漢書成帝夲紀)
綏和元年春三月帝如雍祠五畤
三月行幸雍祠五畤(漢書成帝本紀)
二年春正月帝如甘泉郊泰畤
正月行幸甘泉郊泰畤(漢書成帝本紀)
三月復長安南北郊
帝崩皇太后詔有司曰皇帝即位思順天心遵經義
定郊禮天下悦憙懼未有皇孫故復甘泉泰畤汾隂
后土庶幾獲福皇帝恨難之卒未得其祐其復南北
郊長安如故以順皇帝之意也(漢書郊祀志)
哀帝建平三年冬十一月復甘泉泰畤祠罷南北郊
建平三年冬十一月壬子復甘泉泰畤汾隂后土祠
罷南北郊(漢書哀帝紀)哀帝即位寢疾博徵方術士京師
諸縣皆有侍祠使者盡復前世所常興諸祠官凡七
百餘所一歲三萬七千祠云明年復令太皇太后詔
有司曰皇帝孝順奉承聖業靡有解怠而久疾未瘳
夙夜惟思殆繼體之君不宜改作其復甘泉泰畤汾
隂后土祠如故上亦不能親至遣有司行事而禮祠
焉(漢書郊祀志)
平帝元始四年春二月起明堂辟雍靈臺
王莽奏起明堂辟雍靈臺為學者築舍萬區制度甚
盛(漢書王莽傳)
五年春正月復長安南北郊
莽奏復長安南北郊又頗改其祭禮曰周官天墜之
祀三十餘年間天墜之祠五徙焉(漢書郊祀志)
孺子居攝元年西羌反攻西河
西羌龐恬等怨莽奪其地反攻西河太守莽遣兵擊
破之(綱目)
二年秋七月三輔亂
三輔聞翟義起自茂陵以西至汧二十三縣盜賊並
發趙明霍鴻等自稱將軍攻燒官寺殺右輔都尉及
斄令劫略吏民衆十餘萬火見未央宫前殿莽晝夜
抱孺子禱宗廟拜衛尉王級為虎賁將軍大鴻臚望
鄉侯閻遷為折衝將軍與甄邯王晏西擊趙明等(漢書)
(翟方進傳)
初始元年春三輔兵皆破滅
正月莽虎牙將軍王邑等自關東還便引兵西復以
邑弟侍中王奇為揚武將軍復將兵西二月明等殄
滅諸縣悉平還師振旅莽乃置酒白虎殿勞饗將帥
大封拜自謂威德日盛大得天人之助至其年十二
月遂即真矣(漢書翟方進列傳)
新莽始建國二年冬十二月起八風臺
王莽簒位二年興神僊事以方士蘇樂言起八風臺
於宫中臺成萬金作樂其上順風作液湯(如淳曰藝文志有液)
(湯經其義未聞也)又種五梁禾於殿中(師古曰五色禾也谷永所謂耕耘五德也)
各順色置其方面先鬻鶴□毒冒犀玉二十餘物漬
種(師古曰鬻古煑字也□古髓字也謂鬻取汁以漬穀子也)計粟斛成一金言此
黃帝穀僊之術也吕樂為黃門郎主之(漢書郊祀志)
天鳳二年春五原兵起
莽好變改制度政令煩多當奉行者輒質問乃以從
事前後相乘憒眊不渫上書待報者連年不得去拘
繫郡縣者逢赦而後出衛卒不交代三歲矣穀常貴
邊兵二十餘萬人仰衣食縣官五原代郡尤被其毒
起為盜賊數千人為輩轉入旁郡莽遣捕盜將軍孔
仁將兵與郡縣合擊歲餘迺定邊郡亦略將盡(漢書王莽)
(傳)
地皇元年秋九月莽起九廟於長安城南
太初祖廟東西南北各四十丈高十七丈餘廟半之
為銅薄櫨飾以金銀琱文窮極百工之巧帶高增下
功費數百鉅萬(漢書王莽傳)
二年秋莽毁漢高廟
莽感漢高廟神靈遣虎賁武士入高廟拔劍四面提
擊斧壞戶牖桃湯赭鞭鞭灑屋壁令輕車校尉居其
中(漢書王莽傳)
淮陽王更始元年秋析人鄧葉等起兵攻武關克之
析人鄧葉于匡起兵南鄉百餘人時析宰將兵數千
備武關葉匡謂宰曰劉帝已立君何不知命也宰請
降盡得其衆葉自稱輔漢左將軍匡右將軍攻武關
都尉朱萌降進攻右隊大夫宋綱殺之莽憂不知所
出乃率羣臣南郊陳具符命本末仰天大哭氣盡伏
而叩頭諸生小民旦夕會哭甚悲哀者除以為郎(漢書)
(王莽傳)
莽遣九虎將軍迎擊漢兵至華隂敗走保京師倉
莽拜將軍九人皆以虎為號號曰九虎將北軍精兵
數萬人東内其妻子宫中以為質時省中黃金萬斤
者為一匱尚有六十匱長樂御府中御府及都内平
凖帑藏錢帛珠玉財物甚衆莽愈愛之賜九虎士人
四千錢衆重怨無鬭意九虎至華隂回谿距隘北從
河南至山于匡持數千弩乘堆挑戰鄧葉北出九虎
後擊之六虎敗走史熊王况詣闕歸死莽使使責死
者安在皆自殺其四虎亡三虎郭欽陳翬成重收散
卒保京師倉(漢書王莽傳)
鄧葉開武關迎漢兵三輔豪桀共起討莽
葉開武關迎漢丞相司直李松將二千餘人與葉等
共攻京師倉未下葉以弘農掾王憲為校尉將數百
人北度渭入左馮翊界降城略地李松遣偏將軍韓
臣等徑西至新豐與莽波水將軍戰波水走韓臣等
追奔遂至長門宫王憲北至頻陽所過迎降大姓櫟
陽申碭下邽王大皆率衆隨憲屬縣斄嚴春茂陵董
喜藍田王孟槐里汝臣盩厔王扶陽陵嚴本杜陵屠
門少之屬衆皆數千人假號稱漢將時李松鄧葉以
京師小小倉尚未可下何况長安城當須更始帝大
兵到即引軍至華隂治攻具而長安旁兵四會城下
聞天水隗氏兵方到皆争欲先入城貪立大功鹵掠
之利莽遣使者分赦城中諸獄囚徒皆授兵殺豨飲
其血與誓曰有不為新室者社鬼記之(漢書王莽傳)
冬十月漢兵入長安共誅莽
莽更始將軍史諶將度渭橋皆散走諶空還衆兵發
掘莽妻子父祖冡燒其棺槨及九廟明堂辟雍火照
城中十月戊申朔兵從宣平門入張邯行城門逢兵
見殺王邑王林王巡䠠惲等分將兵距擊北闕下漢
兵貪莽封力戰者七百餘人(獲莽當得封故貪之而力戰)會日暮
官府邸第盡犇亡二日己酉城中少年朱弟張魚等
恐見鹵掠趨讙並和燒作室門斧敬法闥謼曰反賊
王莽何不出降火及掖庭莽避火宣室前殿火輒隨
之莽紺袀服帶璽韍持虞帝七首天文郎按式於前
莽旋席隨斗柄而坐曰天生德於予漢兵其如予何
三日庚戌羣臣扶莽之漸臺欲阻池水王邑晝夜戰
士死傷略盡馳入宫間關至漸臺見其子睦解衣冠
欲逃邑叱之令還父子共守莽軍人入殿中謼曰王
莽安在有美人出房曰在漸臺衆兵圍數百重臺上
亦弓弩與相射矢盡短兵接王邑父子䠠惲王巡戰
死莽入室下晡時衆兵上臺王揖趙博苗訢唐尊王
盛等皆死臺上商人杜吳殺莽取其綬校尉東海公
賓就斬莽首軍人分莽身支節肌骨臠分公賓就持
莽首詣王憲憲自稱漢大將軍城中兵數十萬皆屬
焉六日癸丑李松鄧葉入長安將軍趙萌申屠建亦
至以憲得璽綬不輒上多挟宫女建天子鼓旗收斬
之傳莽首詣宛(漢書王莽傳)
二年春二月更始自雒陽遷都長安
鄭興河南人更始立以李松行丞相事先入長安松
以興為長史令興奉迎遷都更始諸將皆山東人咸
勸留雒陽興說更始曰陛下起自荆楚權政未施一
朝建號而山西雄桀争誅王莽開關郊迎者何也此
天下同苦王氏虐政而思高祖之舊德也今又不撫
之臣恐百姓離心盜賊復起矣春秋書齊小白入齊
不稱侯未朝廟故也今議者欲先定赤眉而後入關
是不識其本而争其末恐國家之守轉在函谷雖卧
雒陽庸得安枕乎更始曰朕西決矣(後漢書鄭興傳)李松自
長安傳送乘御服御又遣中黃門從官奉迎遷都二
年二月更始自洛陽而西初王莽敗唯未央宫被焚
而已其餘宫館一無所毁宫女數千備列後庭自鐘
鼓帷帳輿輦器服太倉武庫官府市里不改於舊更
始既至居長樂宫升前殿郎吏以次列庭中更始羞
怍俛首刮席不敢視諸將後至者更始問擄掠得幾
何左右皆宫省久吏各驚相視(劉玄傳)
延岑據漢中漢中王嘉擊降之
更始即位嘉遷大將軍擊延岑于冠軍降之更始既
都長安以嘉為漢中王扶威大將軍持節就國都於
南鄭衆數十萬(後漢書順陽侯嘉傳)
冬十二月赤眉西入關
赤眉雖數戰勝而疲敝愁泣思欲東歸崇(樊崇也)等慮
衆東向必散不如西攻長安更始二年冬崇自武關
徐宣自陸渾關兩道俱入(後漢書劉盆子傳)
蕭王遣將軍鄧禹將兵入關
蕭王將北徇燕趙度赤眉必破長安乃拜鄧禹為前
將軍中分麾下精兵二萬人遣西入關(綱目)
陜西通志卷七十六
