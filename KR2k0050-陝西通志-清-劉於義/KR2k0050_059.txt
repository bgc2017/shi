陜西通志卷五十九
人物五
勇略下
五代
王䄠字衆美京兆人少事梁太祖為小校尚讓攻梁戰
尉氏門檀勇出諸將太祖竒之遷踏白副指揮使從
太祖破魏内黃復從朱珍攻徐州獲其將一人攻王
師範以一軍破其密州拜密州刺史太祖即位遷保
義軍節度使潞州東北面招討使晉兵圍邢州太祖
欲自將救之檀止太祖請拒敵力戰卒全邢州以功
加同平章事進封瑯琊郡王貞明元年徙匡國是時
莊宗取魏博檀謂晉兵悉在河北檀以竒兵西出隂
地襲太原不克而還徙鎮天平檀嘗招納亡盜居帳
下帳下兵亂入殺檀諡曰忠毅(五代史本傳)
孫德昭五原人為神策軍指揮使光化三年劉季述廢
昭宗幽之東宫宰相崔胤謀反正隂使人求義士可
共成事者德昭乃與孫承誨董從實應胤天復元年
正月朔季述將朝德昭伏甲士道旁邀其輿斬之分
索餘黨皆盡昭宗反正以功拜静海軍節度使號扶
傾濟難忠烈功臣與承誨等皆同平章事圖形凌煙
閣留京師號三使相恩寵無比時崔胤欲誅宦官外
交梁以為恃冬十月宦者韓全誨劫昭宗幸鳳翔承
誨從實皆從德昭獨率兵衞胤及百官保東街趨梁
兵西梁太祖至京師表同州留後梁兵圍鳳翔德昭
以兵八千屬太祖昭宗東遷拜左衞上將軍以疾免
太祖即位以烏銀帶袍笏名馬賜之疾少間以為左
衞大將軍末帝立拜左金吾大將軍卒(五代史本傳)
袁建豐不知其世家晉王討黃巢至華隂闌得之時方
九歲愛其俊爽收養之長習騎射為鐵林都虞候以
功遷突陣指揮使從莊宗破夾城戰柏鄉入魏取衞
磁洺三州拜洺州刺史擊梁將王千斬首千餘級獲
其將校七十餘人遷相州刺史從戰胡柳指揮使孟
謙據相州叛建豐還討平之徙隰州刺史病風廢明
宗即位以舊恩召還京師親幸其第撫慰甚厚卒贈
太尉(五代史本傳)
宋
張保續字嗣光萬年人父洪唐左武衞上將軍保續梁
貞明中補臨濟尉後唐天成初改贊善晉天福中領
通事舍人契丹入寇杜重威李守貞等連兵禦之命
保續馳騎往來軍中論機事大破敵於陽城使還充
西上閤門副使周祖革命詔為東上閤門副使從平
慕容彦超世宗即位從征淮南夀州納欵遣保續先
往撫慰以功遷判四方館事從平瓦橋關奉使吳越
宋初遷衞尉卿保續性介直好儉素善宣贊辭令累
使蕃國不辱命從征李筠以足疾歸京師卒(宋史本傳)
杜漢徽長安人父阿孫為太原威勝軍使漢徽有膂力
善騎射年十七仕後唐武皇為直隊長晉開運二年
戍深州破契丹於樂夀殺獲甚衆漢初從高行周討
杜重威於鄴屢為流矢所中身被重創猶力戰觀者
壯之周世宗征劉崇漢徽有戰功補都虞候宋初領
茂州刺史從平李筠又從平李重進錄功居多建隆
三年出為雄武軍使知屯田事是冬被病即以符印
授通判宋鸞請告歸卒(宋史本傳)
崔翰字仲文萬年人少有大志風姿偉秀太祖見而竒
之以隸麾下從周世宗征淮南平夀春取關南以功
補軍使開寶九年領端州刺史太平興國四年從征
太原總馬步諸軍攻城流矢中其頰神色不變督戰
益急太原平命知定州契丹兵數萬寇滿城會李漢
瓊兵於徐河河陽節度崔彦進兵自高陽關繼至因
合擊之俘馘數萬所獲他物又十倍焉以功擢武泰
軍節度使明年出為感德軍節度時盜賊充斥翰戒
以禍福羣盜感悟歸農雍熙四年移鎮鎮安軍淳化
三年召還以疾留京師稍間入見上曰臣既以身許
國願得以馬革裹尸上壯之復令赴鎮月餘卒翰驍
勇有謀輕財好施死之日家無餘貲子繼顒虞部員外
郎孫承業閣門祗候承祐内殿崇班(宋史本傳)
梁延嗣長安人少事高季興頗見委任表授檢校司空
充衙内馬步軍都指揮使歴事四帥人稱忠藎繼沖
之納土也延嗣嘗勸之復率荆州水軍從慕容延釗
趨戰太祖嘉之授復州防禦使充前軍都指揮使自
復州入朝太祖慰撫之曰使高氏不失富貴爾之力
也改濠州防禦使有善政詔書褒美延嗣頗知書好
賢接士開寶九年卒(宋史本傳)
雷有終字道成(德驤子郃陽人)以蔭補司戶參軍淳化初遷知
江陵李順之亂命為峽路轉運使同知兵馬事調發
兵食規畫戎事皆有節制行至峽中遇盜且行且戰
進至廣安軍賊衆奄至有終引竒兵出其後擊之賊
驚擾赴水死者無算就拜諫議大夫知益州賊平改
知許州咸平三年益州戍卒擁都虞候王均為亂陷
漢州進攻綿州即日拜有終瀘州觀察使知益州兼
川岐兩路招安捉賊使有終至收復瀘州進壁昇仙
橋賊出攻砦有終擊走之進攻彌牟砦斬首千餘級
賊由昇仙橋分路來寇有終逆擊大敗之均撤橋塞
門官軍進至清遠江為梁而渡克城北羊馬城設鴈
翅敵棚覆洞屋以進遂入城均突圍遁有終遣軍追
之均窮蹙縊死加保信軍節度觀察留後改知永興
軍府景德初契丹入寇上幸澶淵有終赴援威聲甚
振還拜宣徽北院使檢校太保卒子孝若為閤門祗
候孝傑為内殿崇班孝緒為供奉官孝恭為侍中禁
有終倜儻自任能撫士卒豐於宴犒官用不足則傾
私帑以給之家無財身没之日宿負猶不啻十萬(宋史)
(雷德驤傳)
雷孝先字子思(有終兄子)舉進士試大理評事王均反益州
隨季父有終進討孝先帥先鋒與賊戰昇仙橋斬首
數百改將作監丞李繼遷陷靈州朝廷調兵軍費多
出於民關内大擾孝先請募商人入粟塞下償以茶
鹽詔對稱旨後多施行遷屯田員外郎嘗建置三司
拘收司以掌天下財利出入之數詔如其請遷領軍
衞大將軍分司西京卒子簡夫字太簡隠居不仕樞
密使杜衍薦以秘書省校書郎簽書秦州觀察判官
知坊州徙簡州用張方平薦知雅州辰州蠻酋彭仕
義内寇命簡夫督諸將進兵築明溪上下二砦據其
險要拓地石馬崖五百餘里仕義内附擢三司鹽鐵
判官累遷尚書職方員外郎卒錄其子爵臣為郊社
齋郎(宋史雷德驤傳)
种古字大質(世衡子京兆人)少慕從祖放為人不事科舉當任
官辭以與弟時稱小隠君世衡卒錄為天興尉累知
原州羌人犯塞古禦之斬級數百築城鎮戎北以據
要害神宗詔對遷通事舍人與弟珍破環州折薑會
斬首二千級遷西上閤門副使民有損直鬻田於熟
羌以避役者古按其狀得良田三千頃丁四千悉刺
為民兵歴環慶永興軍路鈐轄坐訟范純仁奪官知
寧州徙鎮戎軍熙河師十萬道境上須芻糧僚佐以
他路為言古曰均王師也命給之徙鄜隰二州卒(宋史)
(种世衡傳)
王嵩(清澗僧)种世衡在清澗元昊未臣其貴人野利剛浪
㖫遇乞親信用事邊臣欲以謀間之有僧王光信者
趫勇善騎射習知蕃部山川道路世衡出常使為鄉
導數盪族帳奏以為三班借職改名嵩世衡為蠟書
遣嵩遺剛浪㖫言朝廷知王有向漢心剛浪㖫得書
大懼執嵩歸元昊昊疑剛浪㖫貳已錮嵩穽中使其
臣李文貴以剛浪㖫旨報世衡世衡召文貴至諭以
國家寬大開納意縱使還報元昊得報出嵩禮之甚
厚遂稱臣如舊世衡聞野利已誅為文越境祭之龐
籍疏嵩勞具言元昊未通時世衡畫策遣嵩冐艱險
間其君臣遂成猜貳因此與中國通請優進嵩官遷
三班奉職後又進侍禁閤門祗候(宋史种世衡傳)
种誼字夀翁(世衡子)熙寧中從高遵裕復洮岷平山後羌
為都監自蘭州渡河討賊斬首六百元祐初知岷州
鬼章入寇結屬羌為内應誼與姚兕合兵出討羌迎
戰擊走之追奔至洮州亟進攻晨霧蔽野誼曰吾軍
遠來乘此可一鼓下也霧霽先登者已得城鬼章就
執拜西上閤門使康州刺史徙知鄜州夏人犯延安
趙卨使誼統諸將敵聞誼至皆潰去延人謂得誼勝
精兵二十萬進熙河鈐轄知蘭州蘭與通遠皆絶塞
保障不相接誼請城李諾坪以扼衝要遷保州團練
使卒誼倜儻有氣節蒞軍嚴整每戰未嘗負敗(宋史种世)
(衡傳)
李浩字直夫本綏州人務學通兵法以父定廕從軍破
儂智高韓絳城囉兀領兵戰賞堡嶺川殺其首領訛
革多移斬首千三百餘級積官廣西都監著安邊策
從章惇討舒光貴破盈口栅蠻賊田元猛元喆合狤
狑拒官軍浩分兵擊之殺狤狑降元猛元喆城懿州
進破黔江蠻復城黔江擢熙河鈐轄李憲討山後羌
浩將右軍至合龍嶺會戰遣降羌乞嘊輕騎突敵帳
俘獲冷雞朴李密斬馘三千遷副總管知河州安撫
洮西五路大舉浩將前軍復蘭州遷知蘭州兼熙河
涇源安撫副使哲宗即位拜忠州防禦使卒(宋史本傳)
張岊府谷人為牙將有膽略善騎射天聖中西夏觀察
使阿遇有子來歸阿遇寇麟州虜邊戶約還子歸所
虜麟州還其子而阿遇背約安撫使遣岊詰問岊徑
造帳中以逆順諭阿遇悉歸所虜州將補為來遠砦
主手殺偽首領奪其甲馬時年十八名動一軍元昊
犯鄜延岊從折繼閔破浪黃黨兒兩族斬偽軍主敖
保時賜軍衣至麟州不得前岊往護之至者眉浪遇
賊接戰流矢貫雙頰岊拔矢鬭愈力奪馬十二匹而
還賊攻府州城西南隅卑下賊將登岊乘陴大呼搏
賊飛矢中右目下身被三創晝夜督守圍解以勞遷
右班殿直為麟州府道路巡檢至深栢堰遇賊分兵
追擊斬首百餘級近郊民田秋成未敢穫岊以步卒
九百人護之大敗賊於龍門川通麟州糧道破賊於
栢子砦改左班殿直内侍宋永誠傳詔砦下岊護永
誠遇賊三松嶺賊矢中岊臂猶躍馬左右馳射諸將
乘勝而進賊將棄潰改西頭供奉官累遷洛苑使前
後數中流矢創發臂間卒(宋史本傳)
王凱字勝之(全斌曾孫)祖審鈞嘗為永興軍駐泊都監遂家
京兆饒於財凱散施結客日馳獵南山下以踐蹂民
田捕至府時寇準守長安見其狀貌竒之為言全斌
取蜀有勞而審鈞以忠義死當錄其孤遂以為三班
奉職元昊反徙麟州都監嘗出雙烽橋遇夏人破之
又破龐青黃羅部再戰於伺候峰遷麟州路緣邊都
巡檢使入兔毛川賊衆三萬凱以兵六千陷圍矢中
面鬭不解斬首百餘級賊自蹂踐死者以千數後為
并代鈐轄夏人二萬寇青塞堡凱出鞋邪谷轉戰四
十里至杜&KR2600;川大敗之前後斬首三百餘級獲馬牛
器械以數千計經略使明鎬言凱在河外九年有功
遂領資州刺史累遷涇州觀察使又徙秦鳳路帝諭
以唃氏木征交易阻絶頗有入寇之萌宜安静以處
之凱至以恩信撫接遂復常貢召拜侍衞親軍馬軍
副都指揮使卒諡莊恪子緘緘子詵字晉卿能詩善
畫官至留後(宋史王全斌傳)
延安老校寶元元年西虜圍延安七日鄰於危者數矣
范雍為帥憂形於色有老軍校出自言曰某邊人遭
圍城者數次其勢有迫於今日者虜不善攻卒不能
拔今日萬萬無虞若有不測某甘斬首范嘉其言壯
人心亦為之小安事平此校大蒙賞拔言知兵善料
敵者首稱之或謂之曰敢肆妄言萬一言不應須伏
法老校笑曰君未思也若城果陷何暇殺我聊欲安
衆心耳(夢溪筆談)
李庠字彭年唐郇王裔萬年人性純厚長於吏事父尚
書在真定斷獄有令名庠多助焉佐政萬年善窒訟
源趙元昊反陳禦敵之策甚備仁宗嘉納之在河東
自分諸將占地總兵使應機制敵各專其責籍戍兵
以時更代人皆便之涇原歲饑主計者以乏軍儲不
蠲民租庠請減邊兵就食内地租遂得蠲人服其達
環慶羌衆逼境四路都帥遣使促兵擊賊庠請堅壁
清野以困之帥用庠言賊果去其臨事應變類此(賈志)
姚兕字武之五原人補右班殿直為環慶巡檢與夏人
戰一矢斃其酋衆潰因乘之遂破蘭浪敵大舉寇邊
兕駐荔原堡據險張疑兵伺便輒出有悍酋臨陣兕
射中其目斬首還明日來攻益急兕手射百人遣子
雄引壯騎掩其後所向必克敵度不可破乃退攻大
順城兕復往救轉鬭三日斬級數千卒全二城慶軍
叛兕以親軍守西關下馬與語皆感泣誓無復叛遷
為路都監攻河州飛矢貫耳戰益力河州既得又為
鬼章所圍兕乃往擊隴宗圍遂解累遷皇城使從攻
交阯破乞弟遷東上閤門使徙熙河與种誼合兵討
鬼章於洮州破六逋宗城夜斷浮橋援兵不得渡遂
擒鬼章拜通州團練使卒於鄜延總管(宋史本傳)
姚麟字君瑞兄兕攻河州時俱在兵間中矢透骨鏃留
不去以彊弩出之笑語自若積功至皇城使為秦鳳
副總管從李憲討生羌擒冷雞朴轉英州刺史元豐
西討以涇原副總管從劉昌祚出戰勝於磨&KR1529;隘督
諸將討堪哥坪經略盧秉上其功擢威州團練使歴
都指揮使節度建雄定武軍檢校司徒卒贈開府儀
同三司麟為將沈毅持重不少縱捨宿衞士嘗犯法
詔釋之麟杖之於庭而後請拒詔之罪故所至肅然
(宋史姚兕傳)
王文郁字周卿新秦人為府州巡檢韓琦薦其才加都
監熙寧討夏國文郁敗之吐渾河其將香崖夜遣使
欲舉衆降旦至衆情忽變譟以出文郁擊之追奔二
十里據險大戰矢下如雨文郁渡河謂吏士曰前強
敵後天險韓信驅市人且破趙况爾曹皆驍勇耶士
感奮進擊夏人大潰遷通事舍人夏人踰屈野河掠
塞上文郁追至長城坂盡奪所掠而還神宗召見知
文郁善左射閱肄殿庭文郁九發八中遷知麟州夏
衆踐稼襲敗之未幾為熙河將李憲討靈武文郁得
羌戶萬餘遷鈐轄夏人圍蘭州已奪兩關門文郁募
死士持短兵突賊即掃營去擢知蘭州夏人大入文
郁乘城禦之殺傷如積圍解加榮州團練使知河州
築安西城金城關進秦州防禦使冀州觀察使卒(宋史)
(本傳)
游師雄字景叔武功人學於張載第進士趙禹師延安
辟為屬時夏人擾邊諸城兵力咸弱卨患之師雄請
發義勇以守多聚石城上夏人知有備不敢入歲饑
行諸壘賑貸計口受糧人無殍亡元祐初吐蕃寇邊
構夏人為亂詔師雄行聽便宜從事師雄分兵為二
姚兕將左种誼將右兕破六逋宗城斬首千五百級
誼破洮州擒鬼章及大首領九人斬首千七百級後
遷陜西轉運判官夏人侵涇原復入熙河師雄言宜
於定西通渭之間建三栅以固藩籬詔付范育皆如
議拜祠部員外郎召詣闕哲宗數訪邊防利病師雄
具紹聖安邊策上之出知邠州徙知陜州卒師雄慷
慨豪邁有志事功議者以用不盡其材為恨(宋史本傳)
姚雄字毅夫(兕子五原人)少勇鷙有謀年十八佐父征伐從
討金湯以百騎先登奪隘官累左騏驥使紹聖中章
楶城平夏雄部熙河兵策援夏人傾國來與之鏖鬭
流矢注肩戰罙厲賊引却追躡大破之斬首三千級
俘虜數萬城成擢秦州刺史明年虜攻平夏勢銳甚
雄與弟古合兵却之徙知會州遷熙河鈐轄羌人攻
湟鄯詔雄援之自鄯至湟四戰皆捷遂築安鄉關通
湟水漕運商旅負販入湟者始絡繹於道加復州防
禦使進左金吾衞上將軍以檢校司空奉寧節度使
致仕卒諡武憲(宋史姚兕傳)
种師道字彛叔(世衡孫)以廕補三班奉職知西安州夏人
侵定邊築佛口城率師夷之遷防禦使知渭州督諸
道兵城席葦土賦工敵至堅壁葫蘆河師道陣於河
滸隂遣偏將曲克徑出横嶺揚言援兵至敵方駭顧
楊可世潛軍軍其後姚平仲以精甲衝擊之敵大潰
卒城而還詔帥兵征臧府城期旬日必克敵守備甚
固列校有自休者立斬之衆股慄譟而登城即潰從
童貫為都統制貫欲伐燕師道諫不聽謫為右衞將
軍致仕金人南下趣召之加少保師道至洛陽聞斡
離不已屯京城下揭榜沿路言种少保領兵百萬來
金人懼徙砦增壘自衞欽宗聞其至喜甚拜少傅京
畿兩河宣撫使金使王汭在廷望見師道拜跪如禮
帝笑曰彼為卿故也師道請緩金歲幣使彼惰歸扼
而殱諸河執政不可金師退罷為太一宫使御史中
丞許翰奏師道尚可用加少師進太尉河北河東宣
撫使師道請合關河卒屯滄衞孟滑備金兵再至朝
論敵甫退不宜勞師既而召還太原陷又使巡邊亟
上疏請幸長安以避其鋒大臣以為怯復召還既至
病卒諡忠憲(宋史种世衡傳)
張宗顔字希賢延安人補三班借職積官至涇原副將
張俊選為統領從俊討湖西寇秀州軍校徐明以城
叛宗顔夜襲其城明遁遷御前中軍統制金人攻明
州宗顔破其前軍從俊討李成與成將馬進戰玉隆
觀敗之以兵襲擊淮北遷崇信軍承宣使偽齊入寇
張俊檄宗顔自泗州為後繼與劉猊遇於李家灣大
破之猊僅以身遁擢知廬州總帥事敵數百騎至城
下宗顔以百騎遇之敵退紹興九年卒諡壯敏(宋史本傳)
解元字善長保安軍人起行伍隸韓世忠麾下擢偏將
世忠出下邳金兵大至士皆駭愕元領二十騎擒其
生口俄逢騎數百身自陷陣横刺部長墜馬餘皆遁
去苗傳劉正彦之變從世忠追賊擒於浦城金人攻
浙西世忠以海艦横截大江金人出小舟以長鈎扳
艦元躍入敵舟以短兵擊殺數十人擒其千戶授統
制前軍討閩寇范汝為轉討湖外諸盜時劉忠據白
面山元率兵五百四面並進賊平改相州觀察使紹
興四年金人偽齊合兵入侵元屯承州遣百人伏要
路百人伏嶽廟自以四百人伏路隅金人走城下伏
發進退無路元追獲四百八十人時城中兵不滿三
千金萬戶黑頭虎造城下元微服出偽若降者金人
稍懈俄伏發擒黑頭虎金兵四集元戰却之從世忠
出下邳以數百騎破敵伏兵授保順軍承宣使略地
淮陽騎三百當敵騎數千元揮戈大呼轉戰自辰至
午敵退成列而還進保信軍節度使(宋史本傳)
金
龐迪字仲由延安人少倜儻喜讀兵書習騎射應募隸
涇原副將破賊有功授保義郎從百餘騎行山谷遇
夏人數千衆懼請避迪躍馬犯陣敵皆披靡擢為正
將權知懷德軍夏人合軍五萬薄懷德迪開門待之
夏人不敢入因以數千騎分門突出遂破之斬獲甚
衆改華州防禦使天眷元年除永興路兵馬都總管
知京兆府徙臨洮尹陜右大饑流亡四集迪開渠溉
田流民居民各得其所七年除慶陽尹以最聞正隆
元年遷鳳翔尹海陵征斂煩急官吏因緣為姦迪不
加威督而力役均人情大悦大定初遷南京路都轉
運使以省事惜費安静為政徙絳陽軍節度使卒迪
性純孝父疾仰天泣禱刲股作羹由是獲安昆弟析
家財迪盡以與之官爵之廕率先諸侄(金史本傳)
楊仲武字德威保安人父遇以勇聞關西為宥州團練
使宋末仲武謁經略使王庶用為先鋒婁室入關與
鄭建充俱降為環慶路兵馬都監皇統初復陜西將
兵戍鳳翔屢却宋軍除知寧州關中薦饑境内盜賊
縱横仲武悉平之遷同知臨洮尹改同知河中府臨
洮地接西羌與木波雜居邊將貪暴木波苦之遂相
率為寇掠仲武前治臨洮從數騎入其營諭之羌人
喜悦寇掠遂息至是木波復掠熙河主帥使人諭之
不肯去詔復遣仲武及至責以負約對曰邊將苦我
今幸見公願終身不復犯塞乃舉酒酹天折箭為誓
仲武因以巵酒飲之羌人羅拜而去大定三年除武
勝軍節度使改陜西西路轉運使卒(金史本傳)
完顔色埓默名鼎字國器(陳和尚兄豐州人)年二十以善戰知名
自夀泗元帥轉安平都尉鎮商州威望甚重敬賢下
士有古名將風(金史完顔陳和尚傳)
元
謝睦歡豐州人以貲雄鄉曲間大兵南下轉客烏拉城
太祖攻西夏過其城睦歡與其帥迎降從攻西京睦
歡力戰先登連中三矢仆城下太宗命軍校拔矢縛
牛刳其腸裸而納諸牛腹中良久乃甦誓以死報每
遇敵必身先之官至太原路金銀鐵冶達嚕噶齊(元史)
(謝仲温傳)
郭寶玉字玉臣華州人通天文兵法善騎射金末封汾
陽郡公引軍屯定州會穆呼哩軍至寶玉舉軍降引
見太祖問取中原之策寶玉對曰中原勢大西南諸
蕃勇悍宜先取之以圖金又言建國之初宜頒行令
帝從之授鈔馬都鎮撫從穆呼哩取永清破高州降
北京龍山復破太原平陽諸州縣從帝討契丹遺族
破其兵三十餘萬收巴實伯里丕實南等城次和卓
河西人列陣戰方酣寶玉疾呼曰西陣走矣其兵果
走追殺幾盡次暗水河敵陳船河中寶玉令發火箭
射其船一時延燒乘勝直前斬大將卓琳收摩哩四
城從托卜蘇布特二先鋒收契丹渤海諸國有功累
遷斷事官子德海德山德山以萬戶破陜州攻潼關
卒德海字大洋亦通天文兵法金末為穆昆擊宋將
彭義斌於山東敗之大軍至乃出降從托卜西征踰
雪嶺西北萬里進軍次達魯國平之還至峥山吐蕃
回紇反破之從元帥庫庫入關中金人閉關拒守德
海斬關入破南山八十三寨與金將武仙軍十萬遇
於白河斬首二萬餘級復破金軍於鄧至均州辛夘
春金人圍之我軍衝圍而出金人死者三十餘萬又
破金將喀齊喀兵於中牟完顔色埓默帥軍來戰先登破
之以功遷右監軍壬辰破金師於黃龍岡癸巳取申
唐二州甲午河南叛德海討之砲傷其足以疾卒(元史)
(本傳)
王檝字巨川虢縣人父霆金麟遊主簿檝性倜儻元帥
高琪薦授副統軍太祖南下兵敗見執義而釋之授
都統從大軍破紫荆關取涿易保州中山軍次雄州
孫吳堅守不下檝入城諭以禍福吳遂降授宣撫使
從南征下古北口攻薊雲順等州所過迎降得漢軍
數萬圍中都中都降入覲授銀青榮禄大夫時都城
廟學燬於兵檝復立之春秋率諸生行釋菜禮從征
西夏及秦州夏人進撤橋梁軍阻不得前檝夜督士
卒運木石比曉橋成軍乃得進命領省中都盜起掠
近縣檝曰都城根本之地不可無備引水環城人心
稍安遣男守謙率諸軍討諸盜平之從征關中長驅
入京兆進克鳳翔從攻汴京奉命持國書使宋宋人
甚禮重之檝前後凡五往以和議未決隠憂致疾卒
(元史本傳)
郭侃字仲和(德海子)弱冠為百戶鷙勇有謀略金將博索
取衞州侃拒之破其兵四萬遂渡河襲金主至歸德
攻汴西門金元帥崔立降以下德安功為千戶從宗
王錫里庫西征西城平世祖即位上疏陳建國號築
都城立省臺興學校等二十五事及平宋之策後皆
如其策中統二年擢江漢大都督府理問官三年益
都李璮及徐州總管李杲格俱反宋夏貴來犯邊史
天澤薦侃召入賜尚衣弓矢馳至徐斬杲格杲格弟
里瑪復與夏貴來擾邊境侃出戰斬首千餘級至元
五年濟南胡王反討平之七年彰德趙當驢反又平
之帝以侃習於軍務擢為萬戶從軍下襄陽江南平
知寧海州居一年卒侃行軍有紀律野㸑露宿不入
民舍所至興學課農吏民畏服(元史郭寶玉傳)
任進鄜州人至正間為鄜坊康定軍節度使勇略著聞
朝野倚重及没朝廷禮葬焉子貴至正末充征南統
軍大元帥屢立戰功邊疆寧謐(馬志)
明
車泰字子陽華州人洪武中歲貢除戶科給事中歴遷
山東參政靖難兵起進攻德州泰與鐵鉉協力拒守
不下隨機應變成祖終莫能克進左布政使永樂初
以前事逮京念為高皇帝侍從舊臣免問調四川左
布政(賈志)
郭繼宗洵陽人洪武初從軍有開造功守紅岩關禦紅
巾賊之亂授南京鎮南衞百戶成化中改金州守禦
千戶所(洵陽志)
林嵩邠州人國子生任御史成祖渡江言事忤旨謫戍
廣西交阯叛以嵩往征之嵩夙嫻韜略卒能底定授
交州府同知歴陞參政(賈志)
石岩字廷舉渭南人嫻武略善騎射洪武中戍大寧寬
河衞尋從文皇舉靖難兵立功陞本衞千戶永樂中
扈從北征至元冥河戰退布尼雅實哩陞本衞指揮僉
事以忠謹見稱從子亨嗣(渭南縣志)亨不學英果有膽氣
善騎射從子彪揮斧挽強亦不在亨後每出戰亨先
登彪從之亨累功都指揮使彪亦授大同衞鎮撫正
統中亨遷都督僉事為大同左參將守萬全彪亦遷
都指揮己巳之變亨繫獄寇至京城下景帝赦之使
將兵亨與彪出安定門馳突截殺寇却而西亨等追
擊城西寇復却而南追及清風店寇懼且出倒馬關
亨使紿寇皆反戰亨彪復擊殺數百人盡棄其羊馬
輜重而還亨封武清伯尋進侯總京營兵彪陞都督
僉事為大同左參將諸子並陞千戶景帝不豫亨隂
約徐有貞等迎上皇復位論功封忠國公仍理後軍
都督府事召彪為都督同知充遊擊將軍凡以迎駕
奪門論功者前後四千人亨日於上前言事上心漸
厭亨其始有請盡見從無何可八九又無何可四五
又無何可二三耳彪以亨功一再遷為後軍右都督
天順元年以遊擊將軍遇寇磨兒山大敗之封定遠
伯又明年寇屯賀蘭山後使彪往彪連戰安邊營追
至昌平墩大敗之轉戰六十餘里交鋒數十合斬酋
果勒齊平章召彪還進爵為侯彪在大同既誣陷都
御史年富復數侮其總兵總兵因彪嘗奏城威寧海
子遂為流言誣彪有異志上疑之下彪獄予亨病告
凡附亨進者皆貶黜四年春逯杲上章言忠國公怨
望益甚遂命籍亨彪家及其莊田之在渭南者亨死
獄中彪伏誅(名山藏)亨從孫進士俊者素有才名亦被
收時人冤之(渭南縣志)
鞏固洋縣人宣德中知四川珙縣有勇略生擒賊首阿
具田等夷人畏憚不敢近城(四川通志)
楊洪字宗道漢中衞百戶(馬志)洪永樂初調開平八年從
征追虜至鄂諾河洪熙元年追虜至大松林有功陞
正千戶宣德中累功陞指揮使尋充遊擊將軍至瓦
房嵯大破虜陞僉事正統元年副都督李謙守懷來
追敗虜至三乂口其冬擊虜回回墓大破之三年追
敗虜巴延山遷都指揮同知尋進都指揮使四年追
叛虜阿穆蘭進都督府僉事七年充左參將敗虜北
只嶺進同知九年掛鎮朔將軍印充總兵鎮宣府洪
為人機變敏捷尚權譎善於用竒制勝虜畏之呼為
楊王見洪旗幟相戒不敢出入十四年土木師潰虜
偽上旨予洪書誘使開門迎上洪謹閉不出縛使者
送京師進封昌平伯虜犯京師洪率六萬騎入援追
虜至金坡鎮斬首四百進昌平侯景泰二年卒諡武
襄洪為將敬慎強敵不怯戰勝不驕宣正間稱名將
子傑嗣侯庶子俊以擒逆閹喜寧功陞右都督從子
四人能都督同知信都督僉事仁錦衣衞指揮僉事
智開平衞指揮使能後封武強伯信封彰武伯(明史竊)
成化元年冬摩囉歡寇陜西彰武伯楊信禦之遁去
(紀事本末)
傅瑛綏德衞指揮使屢立邊功成化元年設鎮立堡命
瑛督工一年以功陞都指揮僉事八年守定邊授都
指揮同知後捷於紅鹽池陞都指揮使二子釗鐸皆
以邊功顯釗承父廕解大同圍有功授都指揮僉事
協守寧夏累官副總兵好文愛士諳達邊務正德初
統延綏義勇軍往來破敵敵不知所備號為驍傑鐸
長於謀勇能以寡勝衆平洛川賊授都指揮協守寧
夏大樹勲績(延綏志)
王信字君實南鄭人(姓譜)成化二年二月特擢鎮守荆襄
王信為都指揮同知劉千斤之亂荆襄震驚信度房
陵險要自率數十騎往據之調集兵民不滿千人賊
四千餘突至圍城攻之援絶信多張旗舉火日夜不
息歴四旬間以死士出城五六里舉火礟賊以為援
兵驚潰信追擊之大利(紀事本末)信沉毅簡重被服儒素
出鎮三十年笥無華衣廐無肥馬鈴閣之下寂無人
聲(廉平錄)
神英字景賢延安衞指揮使驍勇敢戰累有斬獲功成
化弘治間以總兵官守寧夏延綏宣府大同歴四鎮
正德初封涇陽伯(延綏志)正德五年命涇陽伯神英率
師討寘鐇(明紀輯略)
彭清字原潔綏德衞指揮弘治中擢副總兵守甘肅有
功代劉寧為總兵官清久鎮西陲威名甚著性廉潔
遭母及妻妹四喪貧不能歸葬卒之日命其子不得
受賻贈帝特命撫臣發帑金資送歸里(延綏志)土番蘭
芽守哈密副總兵彭清統銳卒乘夜倍道襲蘭芽師
入哈密得牛羊三千斬級六十西域自是頗憚中國
(紀事本末)
曹雄西安左衞指揮累官都督同知寘鐇反雄趣兵赴
靈州收船約諸鎮渡河討之大張兵威七日而會者
數萬仇鉞藉其聲勢盡平逆黨雄拜鎮西將軍(馮志)
楊宏西安左衞指揮使廉勇過人博覽羣史成化時以
薦陞都指揮守固原請築紅古城募衆屯田扼入寇
路掌陜西都司事平漢南盜斬首八百餘級陞總兵
鎮松潘平大盜鄢本恕廖林子等斬首數百級降二
萬人以功累陞南京都督召入後府改守淮揚總督
漕運剔蠧清逋增制淺船省費五十萬召為南京中
府宏居官中外五十年臨事多算以智將稱(賈志)
王緒華隂人弘治己酉舉人正德中為諸城縣令流賊
攻城下親率諸邑兵民逆戰斬賊首賊遁一境獲全
及論功當事索賄弗叙竟拂衣歸諸城祠之(賈志)
劉繼宜川人卓犖不羣慷慨多大略善騎射正德間以
貢生任盧氏縣令時大盜劉六劉七等攻城掠邑繼
先期斂民入城堡四境獲全復領本邑募丁夜襲破
賊以軍功上於朝會疾大作而歸繼子廷瑚嘉靖初
任延津令承天之役所過郡邑無一獲全廷瑚預置
高樓凡飲食供帳先以號帖投諸司必諸司遣人至
樓下驗號帖乃給之一時上下皆得飽食上嘉之手
書一等官員額其縣堂繼祖父多隠德嘗拾遺金二
百還其主積德之家必以劉氏為首稱(賈志)
時源綏德衞指揮為人質實廉能驍勇絶倫以邊功歴
鎮三秦時蜀賊作亂遷源為平賊將軍督各鎮兵討
平之又於陽武縣征劉六劉七有功(延綏志)
馬昊改姓鄒其先句容人後徙居長安長身驍捷善騎
射舉弘治乙未進士為御史擢僉事以直言屢謫因
蜀盜藍鄢叛合四省兵討之擢昊以僉事治兵斬將
受降遷秩副都御史僰人普法等僭號攻劫擒誅之
累遷右都御史(長安志)
徐璉朝邑人弘治進士由戶部郎中出為袁州知府宸
濠變起璉起兵會王守仁於樟樹鎮同臨江戴德孺
贛州邢珣等各將精兵破宸濠於黃家渡獲首功事
定遷江西右參政世宗錄功增秩二等(明史稿列傳)
王勛榆林衞指揮為人英邁騎射出衆以軍功為都督
僉事鎮守延綏弟效嘉靖中為寧夏總兵敗濟農於
柳門明年敵以十萬騎寇邊復連破之累功進左都
督效言行謹飭用兵兼謀勇名振西陲卒諡襄武(延綏)
(志)
桑蓁字德美長安人父濟邦正德中舉人仕陽城令清
介絶俗蓁嘉靖己酉舉於鄉初仕杭州府通判時礦
徒為亂蓁招降其衆復殱其酋孽擢同知太原府會
雲中警甚以兵援廣武被圍者三日夜蓁出竒衝突
圍解捷聞賜金幣遷按察僉事巡轄遼左以終養歸
籍(長安志)
劉鸞白水人舉人正德五年知東明縣時流賊攻東門
二日幾陷鸞登城督戰幾百餘合項刺二創神色不
變巡守愈勵乘風縱火賊圍始解活數萬民監司以
上聞有綵緞之賜(畿輔志)
楊伸同官人任山東安東衞指揮僉事驍勇諳韜略正
德間流賊起奮不顧身斬首獲虜陞指揮使進階昭
勇將軍(馬志)
王縉西安左衞人以指揮僉事戰清水河積功遷固原
守備旋充右參將分守延綏戰涼水灣攻孟家塔破
高松砦援神木山擢副總兵協守延綏拜征西將軍
總兵官鎮守寧夏以義渠之衂罷(延綏志)
孟孝臣榆林人蘭州參將質朴有膽略與士卒同甘苦
火篩剽掠内地孝臣奉檄策應寧河一捷幾破敵膽
復潛師馳護郡城敵齧指不敢近又帥兵奪獲牛馬
甚夥火篩所至孝臣輒尾擊之屢立戰功(延綏志)
何棟字伯直長安人正德辛巳進士嘉靖初授監察御
史以疏劾興邸從龍宦豎王斌等出為宜興知縣俄
擢工部都水郎中遷右通政轉左僉都御史巡撫大
同時有星孛於井之末度朝議僉謂永嘉相公輔政
之應棟獨上言井之末度乃大同分野彗色蒼赤兆
主兵變期年後大同當有圍城蹶將之災聞者誣為
黨附棟至大同選將扼險虜犯高山站等處督兵力
戰連破之俘級二百二十人捷聞賜書褒予金帛言
者仍以星疏論不已有詔謫蜀藩左參政遂乞終養
歸二十九年八月敵逼京師即家起右副都御史提
督薊州軍務明年加兵部右侍郎咸寧侯仇鸞請伐
朵顔三衞棟力争以為不可上卒用棟言寢兵是年
以生擒哈扎爾等進左侍郎加賜金帛明年再擒敵
諜孫黑子等進右都御史兼兵部左侍郎三十二年
以疾乞休(西安府志)
黃雲字叔卿咸寧人由進士任工部主事監𣙜浙税羨
餘悉貯郡藏歴任山西憲副兵備岢嵐路當偏關寇
出没無常乃浚城隍募間諜師出常捷𢡟績鴻功具
載實錄卒於官(咸寧志)
沙金延安人從行伍討流賊擒獲賊首累立邊功(馬志)嘉
靖間陞威茂參將廉平不苛雅有儒風每日戴星而
出寒暑無間每坐至夜分時呼將校講求平蠻機宜
以忠勤清慎勉之自奉不務華美去官之日行李蕭
然(四川通志)
梁震榆林衞指揮使忠勇好讀兵書累功進延綏總兵
嘉靖十五年改大同(延綏志)先是大同軍亂殺巡撫張
文錦鎮巡官每以甘言慰勞之震拜命率家丁五百
人馳至雲中下令曰我無爾陵爾無我叛王法軍令
具在我不敢破紀綱悞國其家丁向大同兵語曰爾
敢蔑視主將者恃衆耳兒郎輩無一不當百五步内
恐爾不得用其衆由是軍中肅然莫敢譁者震與卒
同甘苦身為率先修復五堡邊境蘇息卒諡曰武壯
(明紀輯略)
姜應熊字周佐榆林人弱冠舉武科攝本衞指揮使當
時器重之累陞甘肅副總兵掛征西將軍印鎮寧夏
嘉靖三十二年寇犯延綏應熊潛師來援寇敗於金
湯川秋犯平羅城應熊復多首功捷聞實授都督同
知三十四年以黑疙疸功授右都督調薊遼會北兵
大舉薄居庸城陵京震動時我兵方數萬敵見兵少
圍之數重應熊搏戰潰圍出復轉戰數十里至營創
甚檢之得刀痕五敵退以功陞大同總兵官掛征西
前將軍印四十一年戰於湯其河斬獲甚衆璽書褒
美賚金幣廕一子百戶上表請代及歸里屢徵不出
卒於家子顯宗顯祚皆有名(延綏志)
崔鏞字汝洪其先潁上人始祖程以義勇從太祖征建
昌有功授榆林百戶世襲鏞嘉靖中進士授潞安府
推官決獄多所平反遷戶部主事督昌平薊門餉尋
陞山西按察司僉事分巡陽和進副使隆慶四年俺
荅孫巴罕鼐濟來降諳達叩邊求還總督王崇古巡
撫方逢時屬鏞議鏞曰殺降固不可還之則又示弱
莫若以鼐濟歸義上聞爵以官諳達必喜使其貢欵
還我叛人然後予之於計便即單騎往諭之諳達聽
服上多鏞功錫以金帛改井陘道萬歷中又改岢嵐
道時諳達初進貢一切簿期皆鏞所手定進都察院
右僉都御史巡撫山西會與御史不合自劾罷及歸
侍父母色養備至居家雍睦鄉里皆則傚之以喪父
過哀竟得疾卒(延綏志)
趙岢榆林人父英為總兵官岢少以父廕歴寧夏副將
剿丘富有功陞延綏總兵為北兵所畏鄜延民來田
塞下者日衆黃台吉入掠岢擊走之復犯高家堡萬
騎屯明水湖諜者以告岢令二將將五千人疾走威
武塞見敵乘高結營窺覘虛實岢潛師示弱以驕之
遂突出精兵奮擊敵敗而遁後東勝之圍岢提師往
援敵遙見旌旗便散走岢多勇略善鼓士氣故每向
有功子孟麟官總兵(延綏志)
劉鳳池渭南人嘉靖中進士有文武才任兵部主事贊
畫軍務將士多授成算邊塞克定未幾以疾卒隆慶
中沔縣舉人張日新任兵曹亦以參贊軍務著名(賈志)
張臣榆林人趫捷精悍好搏戰陷堅由隊長立功知名
隆慶初土蠻大入畿北援師皆坐視臣獨力戰斬馘
甚衆萬歷時歴寧夏總兵諳達畏其威無敢譁朵顔
擾邊移鎮薊朵顔憚懼乞降進都督同知再鎮固原
甘肅呼喇珠犯洮河套酋助之臣大挫其衆酋慟哭
遠遁經略鄭洛主欵議與臣左乞歸臣善撫士卒更
歴四鎮名著塞垣(延綏志)
魏學曾字惟貫涇陽人嘉靖中進士授戶部主事歴員
外郎郎中有權璫為商人乞支芻糧鉅萬大司農業
許之學曾執弗與督餉宣府適敵騎薄城守者不知
所出學曾遽攝戎衣乘城指授方略敵遁去擢光祿
少卿尋拜僉都御史撫遼東晉右副都御史尋以疾
告起兵部右侍郎改吏部時新鄭江陵同在政府皆
倚重學曾會二相失歡新鄭策免廷臣失色學曾大
言曰上踐阼甫數日首逐一顧命大臣詔草出何人
手不可不明示百官衆為凛然朝罷更要九卿詣江
陵所江陵稱病謝客新鄭遂行江陵嗾言者劾之歸
江陵敗起戶部侍郎歴尚書又數年西北羽書急詔
督陜西三邊軍務屢辭不獲移書政府罷欵議戰至
固原明莊二部各擁衆數萬擾邊三戰三北之斬明
安莊走獲其部落五百餘級晉太子少保巴拜父子
殺撫道據城叛學曾發檄偽撫以緩之潛檄各鎮徵
兵餉自統大軍駐靈州以偏師駐花馬鳴沙諸要害
兵餉四集進師薄城下障水圍之城中懼學曾曰此
可以行間矣乃射書城中疑之居民多受計為内應
言官交章以偽撫緩兵罷學曾易督未幾巴拜黨自
相殺門啟師入巴拜闔室自焚皆學曾本謀也頼縉
紳交訟還官歸里功亦不錄弟學思亦舉於鄉歴寳
豐知縣真定同知所至皆有聲(賈志)
蕭如薰延安人以父廕百戶歴寧夏平魯營參將(延安府志)
巴拜作亂以金帛結河套卓哩克圖犯邊與布延攻平
魯蕭如薰射殺布延部衆引去論功遷署都督同知
(明紀輯略)如薰好義潔已善撫士卒敬賢下士以故人樂
為用佩大將軍印者九都督京營者三祖漢父文奎
兄如芷如蘭如蕙皆總兵(賈志)
劉九韶字應鳳盩厔人性愿謹駢脇多力平地超距丈
餘嘗往四方山别業遇盜遮路九韶從容出尺挺揮
擊顛仆如摶嬰兒有行劫於路者九韶適至盜即棄
所掠去九韶令諸被劫者各取所失衆願分財以酬
九韶不許會劇盜曠無徹據西番寨為亂直指使發
西漢鄖三郡材官征之失利有司以九韶聞乃命參
軍事九韶言賊據山谷急則死鬭不如緩之乃陽為
招撫而隂致賊黨楊進甫令誘無徹來降與之歡飲
度其醉乃出壁間壯士三十人擒之并縳其從騎無
遺以功遷土官世守其地(盩厔志)
劉承纓字元洲以進士任楚荆司理值容桑搆兵岳澧
震動承纓深入開諭威信賊皆投戈帖服嗣寇獗荆
襄親入施南調集土兵捕斬以千計南國倚為長城
會以察典改調督撫交章乞留既得請益身歴疆埸
累立戰功以積苦行間卒(賈志)
李必達字中孚城固人萬歷甲午舉人性倜儻不羣精
竒門遁甲歴官遵義副使天啓間奢賊陷重慶必達
畫謀決勝攝服賊衆稱為神兵在川十餘年控制有
法殘孽不敢逞後罷職川人感慕立祠祀之(賈志)
王扆漢中衞指揮使嫻於韜略西鄉縣星子山巨寇何
勉倡亂扆奉命征勦奮勇赴敵斬首十五級生擒趙
子等二人以功陞本營守備(賈志)
張剛大同總兵堅之子榆林衞指揮累遷神木營參將
多智謀時北兵大舉入邊剛設竒策挫其鋒而去於
河口堡築墻長八里迄今恃為捍衞歴陞固原總兵
(延綏志)
王保榆林人以行伍起家萬歷十六年任神木副總兵
時套中挾賞犯邊保力禦之十九年陞都督僉事鎮
昌平調鎮山西復改薊鎮喜峯口有警保奮勇力戰
陞都督同知尋調征倭有叛兵聚嘯於石門將為亂
聞保至即時解散二十四年回鎮與北兵戰於羅文
谷及石塘路皆有功詔以原官掛印鎮遼東於瀋陽
前屯諸處屢立戰功以病卒於海州保寬慈得衆盡
瘁王事一時稱為名將(延綏志)
尤繼先榆林人任昌平總兵善騎射愛士士樂為之死
後鎮守固原延綏敵不敢犯又鎮薊遼九年加少保
其殁也軍中咸西向祭之(延綏志)
王威綏德人萬歷時延綏參將從麻貴征河套大挫賊
衆進右都督鎮大同時塞上多事威訓兵飭防邊境
晏然前後在邊五十年九佩將印以功名終威祖孫
父子兄弟三世二十四元戎(延綏志)
王撫民延安衞指揮使祖鉞河西千戶撫民承襲守靖
邊時苦多盜摘發如神姦宄肅遏累遷保河遊擊綏
禦有方略萬歷元年遷紫荆參將旋推石門副總兵
尋改涼州涼州逼處番回撫民至募勇敢三千日訓
練待敵常率所部突其圍敵披靡遁去涼州以安十
四年遷都督僉事鎮守陜西嵩山逋寇為亂至即撲
滅之和碩聞風不敢犯邊者數年十七年遷右軍都
督同知召還京屢疏乞歸許之未幾復起鎮守山西
尋以病卒(延綏志)
杜應奎字海宇三水人萬歷癸丑武進士初授遼東清
陽守備屢建竒功天啓中特擢為壩上總兵多謀略
力舉千斤常遇戰臂中矢刮骨療之色自若有古名
將風以讒歸里時流賊寇三水應奎率蒼頭軍大破
之出所擄子女無數一方帖然無警(賈志)
孫必顯字克孝潼關人萬歷丙辰進士由戶禮二部郎
擢吏部佐偘偘舉職不少假易有名選郎之遺風小
人以計典中傷左遷去流賊起必顯以山西按察司
經歴量移南祠部急請歸建議設重鎮以扼關鄉人
恤其私以勞師動衆尼之寇自是渡澠池而西莫可
禁禦假滿還留都途出柘城歸德遇賊潰隄而入數
十騎薄城引弓詬詈城中危懼必顯令傔從環射之
賊中傷皆散人咸謂必顯知兵可辦賊也久之由大
理寺丞擢兵部右侍郎拜命之日廬兒戍卒靡不戟
手相賀甫一月卒(墓誌)
杜桐字來儀延安人任本鎮總兵以謀勇著稱首功至
一千八百官右都督文煥字弢武桐之子時套警方
嚴自寧夏總兵遷本鎮戰多捷以事謝去崇禎二年
大盜混天王等掠延川米脂清澗諸縣復起為總兵
勦之三年邊盜苗登霧嘯聚於安定文煥擊敗之王
嘉引降復叛去走皇甫川引套人入寇文煥從孤山
進擊大破之四年賊首神一魁據保安招套中千餘
騎為亂文煥與賀虎臣合軍圍之遁去文煥三任榆
林賜飛魚寵盛無比子弘域官池州總兵部伍肅然
為一道最自桐及弘域三世總戎當代稱為將家(延綏)
(志)
李卑字持平榆林人以神木千總屢立戰功陞延安參
將值羣盜四起以防兵三百破賊數千於甘泉臨陣
出竒疾如風雨延以北諸縣頼之積功擢臨洮總兵
勦賊於湖廣所至軍命嚴肅居民不擾雖倉卒顛沛
鎮定如山賊營望見旗鼓即知為李將軍惜勲未奏
而卒(延綏志)
崔林綏德衞千戶世居榆林卑退自持鄉人或侵其田
林推與之守柏林堡嚴烽堠飭邊防賊不敢犯及隨
征奮不顧身以驍勇聞鄉人語曰林居鄉怯臨陣抑
何勇也子孫亦勤儉謙厚有家法(延綏志)
趙彦膚施人萬歷癸未進士歴官都御史巡撫山東沉
敏有智略平妖賊有功進兵部尚書(延安志)天啓二年
山東妖賊徐鴻儒作亂撫臣趙彦連戰皆捷未幾賊
攻兗州彦親至兗州同總兵楊肇基迎敵殺賊千餘
人賊走滕縣賊侯五乞降而鴻儒同黨三百人復力
守官兵分攻之彦令鴻儒不出即四面焚攻賊因縳
鴻儒降復滕城加趙彦兵部尚書(紀事本末)
鄭學陸字翼宣西安人舉人明季任大冶令性慈厚語
音和細目眶微赤即其怒時時盜賊盛起計擒渠魁
柯篤生等數十人丁丑峽山吕瘦子叛獨運方略統
家丁胥役經營聯絡遂不敢犯境與守道袁繼咸協
力滅之(湖廣志)
孫守法字繩武臨潼人多智謀膂力絶人時流寇猖獗
守法仗劍入行伍為總制洪承疇戎旗健卒每出輒
敢當先宜君之戰以單騎擒賊首點燈子不粘泥斬
獲甚衆授守備又與賊闖王高迎祥戰於長武迎祥
敗棄馬入溝中守法亦棄馬逐之手搏生擒以歸餘
賊氣奪授參將轉陞護藩練營副總兵高傑號翻山
鷂雄武有才略為賊羅汝才副將守法知其可用單
騎入壘諭降之傑感恩誓以死報李自成僭號西京
守法獨不屈遁入山中(康乃心撰孫將軍傳)
王應朝韓城人豪俠有氣節膂力絶人明季盜起西川
一帶盡為賊藪應朝直入其營斫殺斬首數級邑令
左蘿石嘉其武勇請授千總防禦有功每遇賊戰則
所向披靡一以當百七年賊圍澄城應朝同韓郃營
兵將勦殺力斬數十級生擒數人雄勇振一時旋為
領兵者忌而殺之蘿石哀之祭以文(韓城志)
王之良字虞卿華隂人天啓乙丑進士授中書改御史
按畿南巡鹽長蘆大猾賈大成金吾陳寵因緣為奸
特疏紏劾商人頌之秦中苦寇甚又值歲凶請帑賑
貸復請修華隂城條奏甚悉咸報可陞太僕寺少卿
以僉都御史巡撫南贛時猺蠻土寇相煽突勢逼衡
州衡故介虔鎮選將防𠞰廣東樂昌盜起遣兵往擊
俱大捷桂東林起鳳反下令撫之衆感其誠即投戈
降鉛山張普薇與南豐封家山妖人各蜂起勢漸合
遣兵與江西撫軍夾擊之戰於封山再戰於韶遂擒
普薇修城練兵天險屹然利器充牣積榖至三十四
萬石有奇連州陽山猺賊起以兵扼猺出入斷其魚
鹽連報捷寇悉平人稱國家設虔鎮百餘年間得兩
王公前有文成後有之良云尋陞南京兵部右侍郎
壬午予告歸卒之良性温和淵静有休休度每從三
原温純長安馮從吾遊淹通典籍而以自得為宗(賈志)
許國翰字柱宇涇陽人崇禎戊辰進士授儀封令歴任
岳州道練水兵焚賊船洞庭積寇一清及為兗東兵
河道倣用武剛車鴛鴦牌之法戰守有備其防河兵
參用鄉勇厚其賞給以故人有固志時寇賊刦掠而
兗東晏然皆翰力也終山西按察使(涇陽志)
陳繼泰字憲宇涇陽人崇禎癸酉舉人都察院司務慷
慨慕義少年多遠略明季賊亂破産糾義旅數出奇
勝之賊始遁去閭里恃以安堵(涇陽志)
單興詩興安舉人明末賊犯興安興詩與州守協力守
禦臨機畫策出人意表又洋縣舉人黃路清勇敢有
方略流賊薄城下路清率鄉人登陴守禦城頼以全
(賈志)
按秦中氣秉金精星占井鉞地險固而俗武勇故
歴代謀臣戰士秦產為多今取其勲名顯赫者列
傳於左至聞望素著事蹟未詳如元則有楊子江
三原人封莊武伯明則有陳煇延安人官總兵岳
可延安人官副將官秉忠榆林人官總兵劉國鏞
榆林人官總兵袁聰榆林人官參將孫鑑潼關人
官指揮使孫士英宜君人官守備戴欽綏德人官
總兵傅鍾綏德人官參將王道純蒲城人官山東
巡按皆附其姓名官爵於後以見關西之多將材
焉
本朝
梁加琦安塞人入籍三原沉勇有謀夙嫻韜略順治
元年以將材隨征充前鋒取太原陜督孟喬芳薦
授遊擊三年
王師征蜀加琦運餉有勞晉副將十七年率兵攻川
東擒斬賊將陳貴榮等康熙元年臺議設蜀中總
統彈壓兩川加琦以威望授是職勦平山西逆寇
五年攻太昌賊袁宗第有擣巢功復招降偽新化
伯馮起鳳等是年冬又大合諸軍進勦賊黨於巫
山賊首劉二虎自縊捷
聞晉秩有加子世勲以父廕歴官戶部侍郎
高第字漢沖榆林世族也順治初大兵下河南第由
西路進兵駐洛所到風靡尋奉
命總鎮河南開歸三府駐節於襄累加少保兼太子太
保
賜蟒玉初至襄時縣令佟某未任第見城垣傾圯即捐
金督將士分汎修築城以完固恐下情難達於城
樓立鳴冤鼓令屈抑者擊之輒為伸理節制營將
即親故不少貸性好施捨每設粥厰茶棚立藥局
給貧生膏火資修古寺觀無虛日以及祭蝗祈雨
無不立應至於撫開歸河南南陽等府州縣五十
一城招營頭一千五百四十六寨勦陳蛟諸寇發
金逆偽札曹之役身親堵殺姜之變輿疾從軍尤
其赫赫者
張天禄榆林人明末以義勇從軍初隸賀人龍及曹
變蛟從勦流賊有功歴陞池浦總兵官豫王南下
上其籍於幕府衣資器械如山積以招撫江南功
陞蘇松提督時海寇出没天祿撫勦兼施威惠並
行降者接踵坐鎮十年增秩
賜金廕阿思哈尼哈番世襲天祿性忠勇樂善好施尤
能禮接儒雅時比之杜征南云
黃應傑榆林衞人順治四年任惠州總兵官鎮嶺東
平長寧劇盜會寇圍興寧軍書告急應傑兼程至
縣安營未定即馳三騎衝賊壘賊大潰斬獲無算
八年興寧復亂提兵營於城西赤巷嶺平定安集
寧人德之
張鵬程字雲圖榆林人由行伍從高傑於江南順治
二年豫王南略鵬程率先歸附授寧國副將以招
撫江南功授二等阿達哈哈番世襲時江南初定
鵬程多方綏輯反側潛消十一年擢偏沅總兵官
李定國兵犯常德都統蘇克薩哈自荆州來援鵬
程列艦濟師夜襲其營更設伏以要之定國兵潰
十七年
王師進取滇黔廷議欲得威望大臣鎮撫其地因調
駐鎮遠康熙元年移駐安順府會水西安坤不靖
奉
命與吳三桂會師進勦師次六廣安坤遣酋岔揢拉率
衆來襲約兵至舉火即斷橋以覆我師於江鵬程
偵得之乃伏精兵於五里坪守橋為固仍舉火誘
致之岔揢拉馳至陷伏中擒之遂連營而進次日
克水西與三桂兵會於時勦撫兼施山無伏莽始
議改建流官設威寧等四府治水西悉定初鵬程
身經百戰屢被重傷至是血氣向衰創疾間作遂
乞歸既殁
聖祖軫念勞臣䘏典特優祭葬如制
許鴻翔榆林人順治初知葉縣時拐河土寇作亂勢
張甚鴻翔躬擐甲胄率鄉勇搗巢滅賊而還捷
聞紀功民頼安堵
許占魁字文元蒲城人順治二年大兵南下占魁以
招撫蘇杭功授陽平關參將時獻逆雖除全蜀猶
梗六年從定西將軍梅勒根入蜀襲偽侯趙榮貴
破其軍復出碧魚口設疑兵以遮賊後餘衆悉降
十一年遷山西平陽副將巨寇張武等久肆劫掠
占魁先分兵守諸隘口簡精騎二百親將之乘風
雪入山中擒武等以出晉地悉寧康熙九年陞延
綏鎮總兵官十四年朱龍叛進逼榆林遣逆黨投
以偽劄占魁立集文武僚屬發其事事
聞特授都督同知時緣邊城堡相繼報陷鎮兵先因蜀
警被調軍伍久虛占魁與遊擊謝鴻儒等誓衆固
守三閱月不懈會平逆將軍畢力克兔以禁旅來
援又總督哈占遣參將楊宗道遊擊王宣懿等進
𠞰援兵四集朱龍伏誅惟東路神木未下占魁督
兵圍之遂乞降捷
聞授世職拜他喇布勒哈番襲二次鴻儒擢延安營參
將宗道宣懿俱陞賞有差十六年卒贈太子少保
諡恪敏占魁長子登隆年甫冠值朱龍之變請於
父夜縋而出詣
闕面陳賊勢及鎮城被圍狀甚悉賊平補鴻臚寺少卿
歴雲南臨安知府巨盜朱六非以妖術煽亂登隆
至立平之五十二年卒於官
李吐馨同官人順治二年任靈丘典史適大同姜瓖
叛逆土寇蠭起令某恇怯無才能吐馨招集鄉勇
示以大義兵民咸感泣禦寇城頼以全
寇徽音字繩之同官人由行伍授山西都司再擢河
南參將時嵩洛間多嘯聚徽音出奇計悉獲之又
折節下士論交多寒素值歲凶諸儒咸頼其賙恤
後遷長沙副將卒於官
陳躍馭城固人以從軍功授關南道中軍守備順治
三年冬𠞰黑水峪得賊首高勲以歸四年隸寧夏
總兵劉芳名𠞰馬德五年𠞰李彩六年𠞰王永強
𠞰劉弘才俱有功制府孟喬芳知其忠勇可任拔
授遊擊康熙元年隨征雲南三年閏六月奉檄守
天生橋招徠賊首彭長庚等旋令搜箐平化仲硐
平蔡家硐平值金平歸龍硐躍馭先登陷陣斬獲
無算四年五月大兵進討水西躍馭率衆次涘列
遇賊戰大捷復分兵攻牛鼻硐匝月賊出降功
上蒙
恩議叙八年陞四川松潘東路參將十一年卒於官
吉允迪字太丘洋縣人順治己丑進士夙嫻兵略授
信豐令時議𠞰安遠砂含賊允迪練鄉民於新田
賊謀從他道乘虛劫城迪偵知之夜伏精兵隴頭
俟賊至突出擊之賊大敗壬辰九月復奉檄𠞰黃
石砦賊先是副將楊栗賈三榮久戰無功迪至諭
以
皇靈遐播賊遂降歴官雲南參政貴州學道所至皆有
實政居鄉尤好周恤人有鬻子女者輒為捐貲代
贖鄉黨頼焉
楊文啓西鄉人性忠勇善兵法衝鋒克敵屢立竒功
屢擢至川北鎮總兵官卒
賜祭葬
馬文秀城固人由行伍積功至臨安鎮遊擊時滇省
初入版圖人心未洽康熙三年二月土目王朔等
偵知總兵閻鎮赴水西即率衆襲城城守者來告
急鎮未發文秀曰城困於賊而不救不可請先之
即倍道疾馳而進既至尾賊後賊方盛氣攻城期
必克城中胥役皆黨賊謀開城出應文秀以奇兵
急擊之城中兵知救至因大譟出攻賊潰會閻鎮
兵亦至氣益奮越八日賊糾集諸蠻衆復大進鎮
督軍出戰文秀阻之曰賊氣方張我師輕出將不
利宜以計取之鎮不聽果敗越三日賊攻益急鎮
大恐文秀起曰賊驕矣衆心必懈可擊之選城中
得二千人戒之曰賊所恃者鏢弩也疾逼之則弩
不及發技窮矣且戒城中人兵出即下鍵無令出
戰者懷退志即引兵張左右翼出擊文秀策馬先
登諸軍殊死戰賊大敗走遂進兵霧露結盡傾其
巢穴而還捷
聞進副總兵以疾歸卒
劉永亨字正吾榆林人年十八以勇力聞補青泉鵰
鶚諸堡守備累官至都督僉事協守紹興時浙東
多土寇蔓延上虞餘姚新昌諸縣永亨將兵𠞰撫
所至風靡捷
聞
特賜貂裘名馬遷宣府總兵晉都督同知掛鎮朔將軍
印復
詔關内昌平密雲諸軍悉隸宣鎮節制永亨至鎮繕修
龍門滴水崖諸城堡關門屹然烽燧偃息年六十
五卒
賜祭葬
張玉麒鵬程子少習韜鈐康熙九年襲世職授直隸
保定參將十四年秋新河張可大變起畿甸遠邇
煽動巡撫金世德集衆議未定玉麒潛師夜起以
百騎破可大萬衆往返僅五日事
聞進二階尋改陜西定邊副將以罣誤歸里再起山東
沂州副將三十四年陞温州鎮總兵官嚴明有紀
律尋復移鎮臺灣臺灣遠隔重洋宿多伏莽三十
八年春吞霄社土番叛鷄籠淡水二澳復聞風效
尤玉麒選將厲兵直抵吞霄擒卓奇卓霧尸諸市
更授計二澳汛官縳其渠俱斬之海疆自此寧謐
四十一年調福寧鎮尋署福建全省陸路提督印
務在鎮凡十二年
賜御書匾額者三曰機宜果斷曰奕世承休曰世澤堂
皆異數也
石光玉榆林人登武科康熙十四年朱龍據定邊叛
陷郡城榆林大震光玉倡義與靈州訓導李龍雯
平利訓導艾士彥連九卿等率士民守之城頼以
全
王維威富平人任江西石城典史康熙十三年城被
閩逆圍攻維威視事甫三日與照磨李德明協力
守禦晝夜登陴二旬乃解十五年劉應麟兵至城
下維威與戰破之嘗巡城矢中臂弗為動三載寇
始平卒保危城維威實有力焉
陳範富平人康熙丁未武進士授守備擢廣東碣石
鎮遊擊十九年二月海寇犯甲子所擊敗之三月
進征海山島百洲島四月征磊門五月征甌汀背
海口俱有功賊首鄭鴻儒遁南澳二十一年大兵
平臺灣沿海悉定論功除甘州城守參將二十八
年陞汀州副將巨盜朱紹嘯聚龍門山永定歸化
諸縣大擾範率兵搗巢一鼓平之民頼以安尋卒
於官
藺泗耀州人由將材授湖廣興國參將康熙十二年
陞直隸三屯營副將未赴因吳逆據長沙調駐武
昌十三年進勦岳州又檄討黃金龍戰於大冶之
換縧橋殱賊殆盡獲馬騾器械無算軍威大振十
四年還任薊協兼攝通協事十八年特擢荆州左
路總兵時逆黨未靖泗旌麾所指屢立奇功克思
南復龍泉凡遵義綏陽桐梓等處一時蕩平改鎮
安籠安籠地界滇粤巨寇窟穴其中最稱險要泗
安内撫外四境帖然在鎮十有六載
予告歸
尚宣長武人生而英毅既長偉貌長軀膂力絶人康
熙十三年王輔臣從逆叛兵四起長武孤城無援
宣父子倡衆固守城以無恙明年二月賊將周養
民吳占春復率兵圍長武宣潰圍請救賊始遁十
六年授固原參將固鎮武備久弛宣整飭一新又
鎮城外舊有逼水城一道歲久傾圮夏秋遂多水
患宣捐俸修築屹然完固十八年奮威將軍王進
寶兵取漢中宣先登拔二里關掃煎茶坪恢鳳縣
下兩當叙功為軍鋒冠二十二年陞副將以罣誤
左遷陜西陽平關參將陽平為川蜀間道姦宄出
没不常宣創建望江樓又多置漁舟網具每登高
覽勝即命卒沿流舉網下上川原宵小遁跡三十
一年陞洞庭水師副將尋調澎湖營調膠州營調
三屯營三十七年以署都督僉事充宣化鎮掛印
總兵官
駕幸熱河宣頻歲迎謁蒙
賜撫訓安重匾額優渥叠加四十二年加提督仍管總
兵官事又三年
予告歸卒
殷化行字熙如其先晉人徙咸陽幼撫於王從王姓
舉康熙庚戌武進士吳逆叛總督哈占題補火器
營守備十五年從撫遠大將軍圖海收復川陜積
功授三屯營副將二十六年擢臺灣總兵官先是
臺灣議築城未決化行至令所部人各致樹二株
數日而木城成更令諸部各製木城以相犄角居
三載移鎮襄陽復移鎮寧夏三十四年冬
上親征厄魯特令化行兵偕大將軍費揚古出西路次
年二月出師四月至郭奪力五月己未師次土喇
河聞噶爾丹西遁戊辰至召木多地平廣約數里
南向有小山方連營而進適偵知賊已在山下化
行力主先據小山於是麾兵先登甫至巔賊已大
集化行令士皆下馬坐發礟叠擊之賊亦捨騎而
鬭氣方張化行密告大將軍曰賊陣堅宜於山下
遣一軍衝其脇又賊陣後士馬甚盛而游兵不戰
是輜重也往劫之必亂大將軍然之俄所遣兩軍
俱薄賊化行乃鼓兵而前飛矢雨下呼聲震山谷
賊大潰噶爾丹僅以身遁化行復具疏請率師深
入務殄根株疏至時
車駕已至寧夏
賜御書深沉節制匾額閏三月復從出塞會噶爾丹勢
窮死乃旋師論功
特授世襲拖沙喇哈番尋提督廣東軍務既至平翁源
長寧及瓊州諸賊最後乃議平連陽猺既得請與
總兵劉虎分道進攻直逼猺穴諸猺震駭而遁其
東路一師失律副將林芳夜失道墮澗死化行勒
兵再進猺始面縳乞降廷議謂化行總統宜坐遂
以原官世職致仕化行淹貫文藝軍中時手一編
恬吟若諸生家居後以詩酒自娛綽有古儒將風
李麟字振公其先延安人徙咸陽弱冠從勇略將軍
趙良棟南征以平滇功加守備再以功授張家口
遊擊尋擢化林營參將時打箭爐蠻人恃險不服
麟至即列狀請討盡平之陞副將尋陞總兵會大
兵西討奉
旨赴軍前議政區畫調遣悉中機宜賊將車令敦突踞
中藏麟力疏請進兵長驅至通天河編篾為渡前
抵博克麟與諸將謀曰我師深入且遠來疲敝賊
必乘夜襲我盍備之已而賊果至陷伏中斬獲無
算其後再戰再捷賊益懼又以計誘賊將疑釁日
生車令敦敗走因護送撻頼喇嘛歸國師還授提
督固原軍務雍正元年入
覲奏對稱
旨授内大臣鑾儀使世襲拜他拉布勒哈番以年耄乞
歸
馬如龍字見五綏德州人父光祐與弟光稷皆諸生
優文行尤善教子弟光稷子仲融順治丙戌進士
為固始令有聲如龍少倜儻多大略康熙壬子舉
於鄉會三方梗化朱龍倡亂十四年四月延安陷
州城失守如龍糾集鄉勇據山立寨遠近團結者
復千餘家軍聲大振賊至屢却之賊遣使啗以偽
劄如龍手刃其使以徇賊益憤為長圍以困之如
龍誓衆死守悉無異志五月平逆將軍畢力克兔
兵至永寧未即進會賊退如龍馳使至軍期六月
四日濟師至期如龍揚兵出河上謁軍門陳破賊
方略因統前鋒追賊大破之朱龍走定邊畢力克
兔即署如龍本州牧以撫定其地越月延安平幕
府上其功改授灤州知州屢遷杭州知府二十八
年
車駕南巡超授浙江按察使海寇潘三假貿易謀不逞
設策擒治殱其首從六人進浙藩擢江西巡撫三
十八年奉
詔陛見
御書老成清望堂額以旌之四十年卒於官
賜葬祭再
賜績著西江匾額哀榮之典稱極備云
張其藴鎮番衞人徙居長安康熙十四年由諸生從
征吳逆積功授辰州水師營守備二十二年征紅
苗二十七年討夏逆俱有功歴陞神木副將改慶
陽四十六年擢雲南臨沅鎮總兵官雲南自孫李
竊踞之後民戶流亡我師入滇即以從征者分駐
其地既而生齒日繁糧仍故額軍有艱食之苦其
藴糴榖捐金分貯三營曰義榖義金自此婚喪有
資軍不告匱五十三年臨大饑市中糧絶其藴移
檄牧宰發官米萬餘石置四城計時計口減價以
糶四閱月所全活無算五十五年卒於官祀名宦
祠
陜西通志卷五十九
