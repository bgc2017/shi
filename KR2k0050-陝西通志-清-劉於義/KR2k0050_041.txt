陜西通志卷四十一
鹽法(錢法附)
鑄山煑海國用權衡黑龍花馬池水凝晶埽紅戎帳
熬波堡營召商實粟藉以強兵我
朝正莢運納維平暨乃刀幣如泉流行陋彼會鈔弗事
冶阬政先食貨溥惠秦氓作鹽法志第十八
國朝
産鹽
花馬大池坐落榆林府定邊縣地方距府六百里
距縣城二十里周圍一十六里(舊志云圍二十七里)本西秦
牧地即土治鹽故名花馬池原隸甘省靈州明嘉
靖九年總制王瓊以大池去靈州遠且密邇延綏
奏改屬延綏鎮鹽場堡每年二月間於池内開治
壩畦引水入池灌畦風起波生日晒成鹽用力極
易唯天旱少水或雨水過溢所産差少爛泥池在
大池西南十五里周廣十二里波羅池在大池西
南二十里周廣十里連環池在大池西南三十里
東南角屬定邊周廣十餘里西北角屬慶陽紅崖
池在大池西南三十五里周廣十里娃娃池在大
池西南四十里周廣八里此六池唯大池有海眼
九處可以開治壩畦其五池無海眼亦無壩畦産
鹽無定
三眼泉坐落綏德州西九十里刮土煎鹽額設鹽
鍋一百八十五面
馬湖峪坐落米脂縣北四十里産鹽河灘周廣約
三里刮土煎鹽額設鹽鍋二百九十一面
永樂倉坐落魚河堡康家灣之南河灘周廣五十
里刮土煎鹽額設鹽鍋三百八十五面以上三處
産鹽即古碎金驛鹽也積久廢弛沿及明季因馬
湖峪等處鹻土磽薄五榖不生議令屯丁刮土淋
水煎鹽計鍋起票徵税名曰鍋票税
本朝因之
花馬小池在寧夏鎮靈州惠安堡(詳見甘省志)
解池在山西安邑縣(詳見河東鹽法志)
(按以上二處産鹽不在陜省本境而為陜省食鹽之處故&KR1574;其所自附錄於此)
食鹽
西安府屬十四縣食解池鹽
延安府屬八縣食花馬大池鹽
鳳翔府屬一州七縣食花馬小池鹽認銷河東引
漢中府屬一州八縣原食花馬大池鹽雍正三年
題准改食花馬小池鹽仍認銷大池引
榆林府榆林縣所屬魚河堡食本地永樂倉土鹽
靖邊定邊二縣食花馬大池鹽餘各營堡俱食口
外夷鹽不領引納課
興安州一州並所屬六縣食解池鹽
商州一州並所屬四縣食解池鹽
同州一州並所屬四縣食解池鹽
華州一州并所屬三縣食解池鹽
耀州一州并所屬二縣食解池鹽
乾州一州并所屬二縣食解池鹽
邠州一州并所屬三水淳化二縣食解池鹽長安
一縣原食解池鹽雍正八年
題准照鳳課例改食花馬小池鹽仍認銷河東引
鄜州一州并所屬三縣食花馬大池鹽
綏德州食本州所屬三眼泉土鹽米脂縣食本縣
所屬馬湖峪土鹽清澗縣食花馬大池鹽
葭州一州并所屬三縣食口外夷鹽不領引納課
引額
西鳳二府興商同華耀乾邠七州歲領河東額引
加增引共拾貳萬零壹百貳拾道每引掣鹽貳百
肆拾斤每壹百貳拾引為一名
延漠二府屬榆林府所屬靖邊定邊二縣鄜州一
州綏德州所屬清澗一縣歲額領花馬大池引共
叄萬玖千肆百道每引鹽貳百斤
榆林府所屬魚河一堡綏德州一州并所屬米脂
一縣歲額領鹽票共貳萬零陸百陸拾肆張每票
鹽壹百斤
各府州縣分銷引額
西安府屬歲額銷河東引伍萬㭍千零拾叄道内
長安縣額引陸千捌百壹拾壹道咸寧縣額引㭍
千捌百伍拾㭍道咸陽縣額引貳千貳百㭍拾捌
道興平縣額引貳千道臨潼縣額引叄千捌百道
高陵縣額引壹千㭍百伍拾伍道鄠縣額引壹千
㭍百肆拾貳道藍田縣額引叄千陸拾道涇陽縣
額引伍千陸百叄拾肆道三原縣額引叄千伍百
道盩厔縣額引叄千肆百㭍拾伍道渭南縣額引
㭍千貳百陸拾伍道富平縣額引伍千貳百叄拾
陸道醴泉縣額引貳千陸百道商領商繳
延安府屬歲額銷花馬大池引㭍千㭍百㭍拾陸
道内膚施縣額引捌百陸拾肆道安塞縣額引壹
千捌道甘泉縣額引㭍百貳拾道安定縣額引捌
百陸拾肆道保安縣額引壹千捌道宜川縣額引
壹千貳百玖拾陸道延川縣額引壹千壹百伍拾
貳道延長縣額引捌百陸拾肆道係榆林道彙文
赴部領繳發各縣辦課
鳳翔府屬歲額認銷河東引壹萬陸千叄百道内
鳳翔縣額引壹千陸百伍道岐山縣額引貳千玖
百玖拾㭍道扶風縣額引伍千捌百壹拾叄道郿
縣額引壹千捌百壹拾捌道寳雞縣額引叄千貳
百捌拾壹道汧陽縣額引壹百貳拾玖道麟遊縣
額引陸拾捌道隴州額引伍百捌拾玖道係知府
領引分發各州縣經徵繳引
漢中府屬歲額認銷花馬大池引貳萬伍千道内
南鄭縣額引貳千伍百㭍拾捌道褒城縣額引壹
千伍百叄拾道城固縣額引肆千叄百拾陸道洋
縣額引玖千貳百陸拾玖道西鄉縣額引叄千捌
道鳳縣額引㭍百叄拾捌道寧羌州額引玖百肆
拾肆道沔縣額引壹千壹百拾陸道略陽縣額引
壹千伍百壹道係知府彙文赴部領繳發各州縣
辦課
榆林府屬靖邊定邊二縣歲額銷花馬大池引壹
千肆百肆拾道内靖邊縣額引伍百叄拾伍道定
邊縣額引玖百零伍道係榆林道彙文赴部領繳
發各營堡辦課榆林縣所屬魚河堡歲額銷永樂
倉鹽票玖千貳百肆拾張在榆林道廳衙門刷領
興安州屬歲額銷河東引貳千零貳拾貳道内本
州額引捌百肆拾捌道平利縣額引壹拾道洵陽
縣額引肆百道白河縣額引拾貳道紫陽縣額引
壹百道石泉縣額引貳百伍拾貳道漢隂縣額引
肆百道商領商繳
商州屬歲額銷河東引貳千陸百捌拾道内本州
額引壹千叄百道鎮安縣額引貳百捌拾道雒南
縣額引陸百道山陽縣額引叄百道商南縣額引
貳百道商領商繳
同州屬歲額銷河東引壹萬捌千捌百陸拾㭍道
内本州額引叄千道朝邑縣額引肆千玖百叄拾
伍道郃陽縣額引伍千壹百叄拾貳道澄城縣額
引貳千捌百道韓城縣額引叄千道商領商繳
華州屬歲額銷河東引壹萬貳千伍百零壹道内
本州額引叄千壹百玖拾肆道華隂縣額引貳千
肆拾伍道蒲城縣額引㭍千壹百貳拾玖道潼關
縣額引壹百叄拾叄道商領商繳
耀州屬歲額銷河東引貳千叄百拾壹道内本州
額引捌百叄拾玖道同官縣額引叄百伍拾道白
水縣額引壹千壹百貳拾貳道商領商繳
乾州屬歲額銷河東引肆千陸百伍拾叄道内本
州額引貳千㭍百㭍拾玖道武功縣額引壹千肆
百陸拾道永夀縣額引肆百拾肆道商領商繳
邠州屬歲額銷河東引叄千㭍百㭍拾叄道内本
州額引壹千叄百陸拾玖道三水縣額引陸百道
淳化縣額引壹千道長武縣額引捌百肆道商領
商繳
鄜州屬歲額銷花馬大池引肆千肆百陸拾肆道
内本州額引壹千壹百伍拾貳道洛川縣額引壹
千伍百捌拾肆道中部縣額引捌百陸拾肆道宜
君縣額引捌百陸拾肆道係榆林道彙文赴部領
繳發州縣辦課
綏德州屬歲額銷三眼泉馬湖峪鹽票壹萬壹千
肆百貳拾肆張花馬大池引㭍百貳拾道内本州
額票肆千肆百肆拾張米脂縣額票陸千玖百捌
拾肆張在榆林道廳衙門刷領清澗縣額引㭍百
貳拾道係榆林道彙文赴部領繳發縣辦課
西安一府興商同華耀乾邠七州雍正七年𣲖增
符引貳千陸百零叄道
(按舊例商領河東引每名止領壹百拾柒道揭存叄引為解州安邑縣二處包賠雍正七年部頒引)
(捌千㭍百道每名添足叄引以符壹百貳拾引為一名之數名曰符引陜屬照例應增貳千陸百零)
(叄道入額引項下)
凡餘引西安一府興商同華耀乾邠七州商領河東
餘引儘銷儘報引無定額
西安府所屬高陵縣減額引壹千叄百壹拾捌道
輪坐加增令陜西能銷鹽地方作餘引行銷
邠州所屬長武縣改食花馬小池鹽照鳳課例增
引行銷其原額引陸百肆拾伍道并應增符引拾
伍道輪坐加增令陜西能銷鹽地方作餘引行銷
課額
西鳳二府屬興商同華耀乾邠七州屬領河東引
每引額徵課銀叁錢玖分捌釐陸絲壹忽伍微又
每引徵紙價叁釐又每引徵賑濟鹽丁米價銀壹
分貳釐(内鳳屬及邠州所屬長武縣鹽非鹽丁橯採不徵米價)以上二府七
州共額徵課銀肆萬玖千肆百拾壹兩陸錢玖分
捌釐零商人辦在河東運司交納
延安府屬榆林府所屬靖邊定邊二縣鄜州屬綏
德州所屬清澗一縣領花馬大池引每引額徵課
銀貳錢伍分陸釐漢中府屬認銷花馬大池引每
引額徵課銀壹錢伍分以上二府一州三縣共額
徵課銀㭍千肆百叁拾陸兩肆錢在陜西藩庫交
納
綏德州額銷鹽票每票徵銀陸分又共徵廩饌銀
陸拾陸兩貳錢又補解不敷銀壹兩貳錢伍分零
所屬米脂縣額銷鹽票每票徵銀陸分榆林縣所
屬魚河堡額銷鹽票每票徵銀陸分又共徵廩饌
銀貳百叁拾叁兩捌錢又加補銀叁兩以上一州
一縣一堡共額徵税銀壹千伍百肆拾肆兩壹錢
陸分在陜西藩庫交納
各府州縣分輸課額
西安府屬額徵引課銀貳萬叁千伍百肆拾玖兩
捌錢㭍分伍釐零内長安縣額課貳千捌百拾叄
兩叄錢陸分壹釐零咸寧縣額課叄千貳百肆拾
伍兩肆錢貳分肆釐零咸陽縣額課玖百肆拾兩
玖錢伍分肆釐零興平縣額課捌百貳拾陸兩壹
錢貳分叁釐零臨潼縣額課壹千伍百陸拾玖兩
陸錢叄分叄釐零高陵縣額課㭍百貳拾肆兩玖
錢貳分貳釐零鄠縣額課㭍百壹拾玖兩伍錢伍
分叄釐零藍田縣額課壹千貳百陸拾叄兩玖錢
陸分捌釐零涇陽縣額課貳千叄百貳拾㭍兩壹
錢捌分捌釐零三原縣額課壹千肆百肆拾伍兩
㭍錢壹分伍釐零盩厔縣額課壹千肆百叄拾伍
兩叄錢捌分捌釐零渭南縣額課叁千兩捌錢玖
分壹釐零富平縣額課貳千壹百陸拾貳兩㭍錢
玖分零醴泉縣額課壹千㭍拾叁兩玖錢伍分玖
釐零
延安府屬額徵引課銀壹千玖百玖拾兩零陸錢
伍分陸釐内膚施縣額課銀貳百貳拾壹兩壹錢
捌分肆釐安塞縣額課貳百伍拾捌兩肆分捌釐
甘泉縣額課壹百捌拾肆兩叄錢貳分安定縣額
課貳百貳拾壹兩壹錢捌分肆釐保安縣額課貳
百伍拾捌兩肆分捌釐宜川縣額課叁百叄拾壹
兩㭍錢㭍分陸釐延川縣額課貳百玖拾肆兩玖
錢壹分貳釐延長縣額課貳百貳拾壹兩壹錢捌
分肆釐
鳳翔府屬額徵引課銀陸千伍百叄拾㭍兩叄錢
零内鳳翔縣額課陸百肆拾叄兩㭍錢叄釐零岐
山縣額課壹千貳百壹兩玖錢捌分壹釐零扶風
縣額課貳千叄百叄拾壹兩叄錢㭍分零郿縣額
課㭍百貳拾玖兩壹錢貳分玖釐零寳雞縣額課
壹千叄百拾伍兩捌錢捌分貳釐零汧陽縣額課
伍拾壹兩㭍錢叄分陸釐零麟遊縣額課貳拾㭍
兩貳錢㭍分貳釐零隴州額課貳百叄拾陸兩貳
錢貳分叄釐零
(按鳳課陸千伍百叄拾㭍兩叄錢零現徵與額相符而七縣一州現輸定額照引核算鳳寳扶汧各)
(有浮銀郿麟隴各有缺銀不知緣起今俱照額徵解報部)
漢中府屬額徵引課銀叄千㭍百伍拾兩内南鄭
縣額課叄百捌拾陸兩㭍錢褒城縣額課貳百貳
拾玖兩伍錢城固縣額課陸百肆拾㭍兩肆錢洋
縣額課壹千叄百玖拾兩叄錢伍分西鄉縣額課
肆百伍拾壹兩貳錢鳳縣額課壹百壹拾兩㭍錢
寧羌州額課壹百肆拾壹兩陸錢沔縣額課壹百
陸拾㭍兩肆錢略陽縣額課貳百貳拾伍兩壹錢
伍分
榆林府屬額徵引課銀叄百陸拾捌兩陸錢肆分
票税廩饌銀共㭍百玖拾壹兩貳錢陸分玖釐零
内靖邊縣額課壹百叄拾陸兩玖錢陸分定邊縣
額課貳百叄拾壹兩陸錢捌分榆林縣所屬魚河
堡額税饌銀共㭍百玖拾壹兩貳錢陸分玖釐零
(按廩饌銀舊在鹽課内支銷雍正十年改支存留項下其鹽課銀兩解交司庫)
興安州屬額徵引課銀捌百叄拾伍兩貳錢壹分
零内本州額課叁百伍拾兩貳錢㭍分陸釐零平
利縣額課肆兩壹錢叄分零洵陽縣額課壹百陸
拾伍兩貳錢貳分肆釐零白河縣肆兩玖錢伍分
陸釐零紫陽縣肆拾壹兩叁錢陸釐零石泉縣壹
百肆兩玖分壹釐零漢隂縣壹伯陸拾伍兩貳錢
貳分肆釐零
商州屬額徵引課銀壹千壹百㭍兩肆釐零内本
州額課伍百叄拾陸兩玖錢㭍分玖釐零鎮安縣
額課壹百壹拾伍兩陸錢伍分㭍釐零雒南縣額
課貳百肆拾㭍兩捌錢叁分陸釐零山陽縣額課
壹百貳拾叄兩玖錢壹分捌釐零商南縣額課捌
拾貳兩陸錢壹分貳釐零
同州屬額徵引課銀㭍千㭍百玖拾叄兩貳錢叄
分壹釐零内本州額課壹千貳百叄拾玖兩壹錢
捌分肆釐零朝邑縣額課貳千叄拾捌兩肆錢伍
分捌釐零郃陽縣額課貳千壹百拾玖兩捌錢叄
分壹釐零澄城縣額課壹千壹百伍拾陸兩伍錢
㭍分貳釐零韓城縣額課壹千貳百叄拾玖兩壹
錢捌分肆釐零
華州屬額徵引課銀伍千壹百陸拾叄兩陸錢捌
分壹釐零内本州額課壹千叄百拾玖兩叄錢壹
分捌釐零華隂縣額課捌百肆拾肆兩㭍錢壹分零
蒲城縣額課貳千玖百肆拾肆兩㭍錢壹分伍釐
零潼關縣額課伍拾肆兩玖錢叄分㭍釐零
耀州屬額徵引課銀玖百伍拾肆兩伍錢捌分伍
釐零内本州額課叄百肆拾陸兩伍錢伍分捌釐
零同官縣額課壹百肆拾肆兩伍錢㭍分壹釐零
白水縣額課肆百陸拾叄兩肆錢伍分伍釐零
乾州屬額徵引課銀壹千玖百貳拾壹兩玖錢㭍
分伍釐零内本州額課壹千壹百肆拾㭍兩捌錢
玖分㭍釐零武功縣額課陸百叄兩陸分玖釐零
永夀縣額課壹百㭍拾壹兩㭍釐零
邠州屬額徵引課銀壹千伍百肆拾捌兩捌錢叄
分叄釐零内本州額課伍百陸拾伍兩肆錢捌分
壹釐零三水縣額課貳百肆拾㭍兩捌錢叄分陸
釐零淳化縣額課肆百壹拾叄兩陸分壹釐零長
武縣額課叄百貳拾貳兩肆錢伍分叄釐零
鄜州屬額徵引課銀壹千壹百肆拾貳兩㭍錢捌
分肆釐内本州額課貳百玖拾肆兩玖錢壹分貳
釐洛川縣額課肆百伍兩伍錢肆釐中部縣額課
貳百貳拾壹兩壹錢捌分肆釐宜君縣額課貳百
貳拾壹兩壹錢捌分肆釐
綏德州額徵票税廩饌銀㭍百伍拾貳兩捌錢玖
分引課銀壹百捌拾肆兩叄錢貳分内本州額税
饌銀共叄百叄拾叄兩捌錢伍分零米脂縣額税
饌銀肆百壹拾玖兩肆分清澗縣額課銀壹百捌
拾肆兩叄錢貳分
(按鹽課内舊給支廩饌銀兩雍正十年仍歸鹽課項下解交司庫)
凡雜課贍鹽火食西安等府原額贍鹽火食銀伍千
叄百伍拾肆兩内西安府屬銀叁千捌百捌拾捌
兩貳錢零鳳翔府屬銀㭍百叁拾玖兩㭍錢零鳳
翔千戶所貳拾㭍兩肆錢伍分漢中府屬銀陸百
壹拾兩貳錢捌分零又漢中各衛所銀捌拾玖兩
陸分共銀伍千叄百伍拾肆兩零
扣錠商領河東引每引一名封納大課一錠重五
十兩内除正課肆拾捌兩賑濟銀壹兩伍錢紙價
銀叁錢陸分壹釐㭍毫伍絲叄忽每錠多銀壹錢
叄分捌釐貳毫肆絲㭍忽合算名曰扣錠
官錢商辦河東引每引一名輸官錢銀拾壹兩
公務商辦河東引每引一名輸公務銀貳拾肆兩
零捌分
餘引課西安一府興商同華耀乾邠七州行河東
餘引儘收儘解課無定額
公費商辦河東餘引輸官錢公務外又每引一名
輸公費銀陸兩
以額作餘課西安府屬高陵縣核減引邠州屬長
武縣原額引輪坐加增係以額作餘仍照額引徵
解共課銀捌百壹拾兩捌錢叄分玖釐零
本朝歴年事例
大清會典陜西鹺法隸河東巡鹽御史其靈州大小二
池等處就近司道兼理
順治二年河東巡鹽御史劉令尹
題明商辦引課内每引額徵賑濟鹽丁米價銀壹分
貳釐零存留解部
(按賑濟米價原為額設撈採鹽丁而設同鹽課徵收自鹽歸商種丁不赴工始停支給存留解部唯)
(鳳屬食花馬小池鹽原非鹽丁橯採不徵米價)
順治三年陜西巡撫雷興
題稱明時西安等府有瑞府贍鹽火食銀伍千叄百
伍拾肆兩零俱派自明末未載全書或蠲或徵奏
請定奪部覆
准照舊徵收留充兵餉
順治三年河東鹽務衙門
題明將官吏食鹽叁千貳百引為更名食鹽變價解
部内陜屬照例更定
順治五年五月河東巡鹽御史佟鳳彩
題稱花馬大池經制臣檢閱卷案明季鹽臣楊希旦
題准大池每年辦課肆千兩又將漢中九屬原食
解鹽改食大池認課貳千兩迄今疊罹兵荒如照
前額斷斷不能查大池之鹽先年通行西漢等六
府原額課銀壹萬有餘後因解鹽壅塞割去四府
止行延慶二府後又將延慶地方改食小池大池
止行延安十三州縣靖邊十三營堡每年掣鹽不
過三四千石得課銀四五百兩臣於是知該地鹽
法大壞蓋已有年臣審時度勢每年先定掣鹽壹
萬石每石給引壹道舊例該徵引價卧斗加增商
利共銀壹錢伍分陸釐每年該辦銀壹千伍百陸
拾兩每引外該紙價銀壹釐伍毫隨正課一同徵
收應用引目先領伍萬道俟地方蕩平生齒漸繁
再議增加至於漢中認銀貳千兩再行查認確數
奏報部覆
准查花馬大池鹽課虧額太多應一面發引行鹽仍
勅督臣孟喬芳并取漢中認課確數
奏請定奪其辦引紙價當照長蘆等運司例每引叄
釐解部辦刷
順治九年二月陜西總督孟喬芳
題稱花馬大池鹽法明末鹽路梗塞止行延屬十三
州縣并靖邊十三營堡又漢屬九州縣原食解鹽
後改食大池歲額課銀貳千兩坐引貳萬伍千道
因漢距大池二千餘里商販不至無引繳銷故議
止辦課銀免其銷引前鹽臣佟鳳彩
題請大池經制内云每年先定掣鹽壹萬石該引壹
萬道額課銀壹千伍百陸拾兩至漢屬曾認課銀
貳千兩但隔雲棧之險豈能招商領引運鹽入漢
此所以折納課銀誠不得已權宜之計且今漢中
久駐大兵運糧運草民力中乾合無仍照原議漢
中每年辦納課銀貳千兩延安一府併十三營堡
歲徵課銀壹千伍百陸拾兩暫為一時經制俟地
方大定再議擴充部覆
准漢中鹽課每年認納課銀貳千兩查得舊額相符無
容再議唯延安一府并十三營堡徵課銀壹千壹
百陸拾兩較之舊額委屬太懸雖云俟地方大定
再議擴充但
國課難以久虧仍
勅督臣轉行司道極力招商漸次足額
順治十二年河東巡鹽御史朱紱
題稱總督宣大軍門謄發
勅諭一欵内云各運司鹽課原應商人辦納中有每年
𣲖民納課而民不見升合之鹽者著運司詳加查
核查河東解鹽例行三省並無派累包課情由惟
鳳翔府屬明初原食河東解鹽招商辦課至萬歷
四十一年因靈州小池私鹽越境禁緝不止前鹽
院題准令鳳屬仍在河東納課領引自招商販赴
小池支鹽我
朝因之但自流寇煽亂小池鹽井坍塌鳳民因路遠不
能領鹽徒有納課之苦為今之計欲除鳳民之累
似應仍遵舊制招解池商認鳳翔課禁靈州鹽而
行解池鹽自順治十三年起誠公私兩便經久可
行之道也部覆
准查鳳翔所屬食小池鹽係萬歷間所行之例我
朝定鼎十二年於兹課額不缺相應仍照定例不必紛
更
順治十二年五月河東巡鹽御史朱紱
題稱花馬大池每歲額行延安府屬原額鹽引似不
足用合無每歲於前額壹萬引外再酌增肆千肆
百引每引照例辦課銀壹錢伍分陸釐派銷於食
鹽不足之區庶
國課稍有增益部覆
准如議給發嗣後生齒漸繁漸次加增務足原額
順治十三年因兵餉不敷河東鹽務衙門增引
拾萬道十六年將所增拾萬新引減去應徵課
銀加於舊額引價之中陜屬一府七州照例𣲖增
(原課額以叄錢貳分為率攤入新引課銀叄萬貳千每引加課㭍分捌釐零共核每引課銀叄錢玖)
(分捌釐零)
順治十五年量加鹽課以佐軍需河東鹽務衙門
每引加銀伍分陜屬一府七州照例增加
康熙二年
題明馬湖峪三眼泉永樂倉三處票税銀盡充兵餉
每年一并奏銷
康熙二年十二月河東巡鹽御史季振宜為遵
旨會議奏銷錢糧
題稱戶部行查馬湖峪鹽課與部額不符一案查馬
湖峪等三處原額鹽鍋共捌百陸拾壹面零每面
額票税銀壹兩肆錢肆分共額銀壹千貳百肆拾
兩壹錢陸分見今荒票税銀壹百㭍拾兩貳錢肆
分寔止熟活鍋票税壹千陸拾玖兩玖錢貳分此
外另有原額廩生成熟饌銀叄百兩内除奉文支
給銀壹百兩裁貳充餉銀貳百兩以上熟鍋票税
與裁貳銀兩合計共壹千貳百陸拾玖兩玖錢貳
分並未多餘部覆查馬湖峪等處原案今疏内所
稱荒票税銀壹百㭍拾兩零原未題明蠲除應令
該御史確查報部
康熙四年六月續據巡鹽御史覆稱馬湖峪除荒
一案查故明萬歷年間馬湖峪原額鹽鍋票税銀
共壹千貳百肆拾兩壹錢陸分内米脂縣額銀肆
百壹拾玖兩肆分今俱全熟無欠綏德州該額銀
貳百陸拾陸兩肆錢故明寇亂人逃税銀難完業
經蠲除自順治六年起始復舊額銀貳百壹拾叄
兩壹錢貳分下剩荒銀伍拾叄兩貳錢捌分無人
承認魚河堡額銀伍百伍拾肆兩㭍錢貳分故明
地被水渰課無解徵曾經蠲豁
定鼎以後漸復舊額銀肆百叄拾㭍兩㭍錢陸分下剰
荒銀壹百壹拾玖兩玖錢陸分地渰人逃無憑徵
解以上三項共合見納税銀壹千陸拾玖兩玖錢
貳分之數尚該荒票銀壹百㭍拾兩貳錢肆分的
係故明缺額今未全復部覆
准查馬湖峪荒票税銀順治十二年起至十八年止共
缺額票税銀壹千伍百玖拾陸兩玖錢陸分缺額
已久相應免其追徵康熙元年起每年該找銀壹
百㭍拾兩貳錢肆分限文到一年内徵完報部其
廪生饌銀叄百兩今已盡充兵餉每年一併行銷
康熙十二年河東巡鹽御史何元英疏稱鳳屬改
食靈鹽小民便於食私因而願賠額課康熙七年
招商往運靈池並無支發鳳屬之鹽有課無鹽終
為民累請
旨飭部議覆部覆仍照舊例
康熙十七年河東鹽務衙門按引加課七分陜屬
一府七州照例增加
康熙十七年科臣余國柱疏請遇閏增課平鹺政
以佐軍需本年閏三月核加閏引十九年有閏照
加陜屬一府七州遵例派加閏引二十一年
恩詔停免
康熙十八年陜西道御史傅廷俊疏稱商引之歲
額有限竈鹽之歲産無窮請
勅清查酌加山陜二屬商引西安府屬按丁加引貳萬
貳千玖百陸拾㭍道按引加課
康熙十八年部頒定花馬大池行鹽地方每引加
增銀七分本年又照綱引每引量加銀叄分合原
額每引共課銀貳錢伍分陸釐
(按漢中府屬係認銷花馬大池引額課每引壹錢伍分不在增加例内)
康熙二十四年巡鹽御史李時謙
題准河東鹽法除伍分加增課二十八年除七分加
增課仍照順治十三年定額止納課叄錢玖分捌
釐零陜屬一府七州一體遵行
康熙二十九年巡鹽御史索里
題定慶陽鹽課歸甘肅巡撫就近管轄其延漢二府
仍屬河東巡鹽御史兼轄收課由州縣冊報西安
藩司奏報不由河東鹽運司
雍正三年川陜總督帶管鹽務年羹堯
題明請領餘引拾萬道接濟額引不敷之州縣行銷
陜屬一府七州儘領儘銷引無定額
雍正三年川陜總督年羹堯
題准漢中府屬改食花馬小池鹽仍認銷花馬大池
引
雍正三年川陜總督帶管鹽務年羹堯
題定於商辦額引加增引項下每引一名收官錢銀拾
壹兩收公務銀貳拾肆兩零捌分合算以伍萬兩
充餉餘作公用陜屬一府七州照例遵行
(按河東鹽務衙門向有河工銅斤水脚等各色今俱裁革唯收官錢公務二項經巡鹽御史馬喀定)
(有公務欵冊逐欵開明數目運司遵照支給歲抄造冊呈巡鹽御史報銷)
雍正三年巡鹽御史馬喀
題請每袋明加耗鹽貳拾斤今河東掣鹽每袋裝鹽
壹百貳拾觔兩袋共貳百肆拾斤禁門掣摯陜屬
一府七州領鹽一體遵照行銷
雍正六年河東鹽務衙門增餘引貳萬道七年又
增餘引叄萬道陜屬一府七州遵例派加儘領儘
銷引無定額
雍正六年巡鹽御史碩色
題奏加增引課銀亦照額課每名徵收大錠五十兩
陜屬一府七州一體遵行
(按舊例商人領加增引每八引為一把合十五把為一名封課四十六兩二錢四分五釐零比額課)
(每名少銀三兩七錢五分四釐零今遵照額引一體徵收)
雍正六年河東巡鹽御史碩色
題明商辦引課每名納大課一錠内除正課賑濟紙
價外每錠多銀壹錢叄分捌釐零合算名曰扣錠
歸公充餉
雍正七年奉
旨按年銷引停止通融雍正八年巡鹽御史碩色奏請
自雍正八年為始如雍正七年之引至雍正八年
六月内清查奏銷十月解部部議應如該御史所
請著為定例奉
旨依議陜屬一體遵行
雍正七年部頒引捌千㭍百道因河東舊例每名
揭存叄引為解安引以壹百壹拾㭍引而支壹百
貳拾引之鹽今每名添足叁引以符壹百貳拾引
為一名之數陜屬一府七州照例增添
雍正八年河東巡鹽御史碩色於請墾荒畦案内
題稱河東行鹽定額其間有額銷不敷州縣詳請餘
引以濟民食是有餘引必有餘鹽乃可經久行銷
部議應如該鹽政所請將河東所開無商荒畦出
産鹽斤於雍正八年為始在於添發餘引内搭配
行銷辦課可也
旨依議陜屬一府七州照例行銷
雍正八年
題明邠州所屬長武縣照鳳課例改食小池鹽仍銷
河東引增額引捌百肆道其原額陸百陸拾引輪
坐加增令陜省能銷鹽州縣作餘引行銷
雍正八年於遵
旨查議案内西安府所屬高陵縣減額引壹千叄百壹
拾捌道輪坐加增令陜省能銷鹽州縣作餘引行
銷
歴代鹽法
秦鹽鐵之利二十倍於古(漢書食貨志)
漢朔方郡朔方金連鹽澤青鹽澤皆在南沃野有鹽官
上郡龜兹屬國都尉治有鹽官西河郡富昌有
鹽官北地郡弋居有鹽官五原郡城宜中部
都尉治原高西部都尉治田辟有鹽官(漢書地理志)
宣帝時蓮勺縣有鹽池縱橫十餘里其鄉人名為鹵中
(漢書宣帝本紀)
武帝徙貧民關以西及充朔方以南新秦中七十餘萬
口衣食皆仰給縣官於是縣官大空而富商大賈或
蹛財役貧冶鑄煮鹽財或累萬金而不佐國家之急
一大農上鹽鐵丞孔僅咸陽言山海天地之藏皆宜
屬少府陛下不私以屬大農佐賦願募民自給費因
官器作煮鹽官與牢盆浮食竒民欲擅管山海之貨
以致富羡役利細民其沮事之議不可勝聽敢私鑄
鐵器煮鹽者釱左趾没入其器物(史記平凖書)
獻帝建安初關中百姓流入荆州者十餘萬家及聞本
土安寧皆企望思歸而無以自業於是衛顗議為鹽
者國之大寳自喪亂以來放散今宜如舊置使者監
賣以其直益市犂牛百姓歸者以供給之勤耕積粟
以豐殖關中遠者聞之必多競還於是魏武遣謁者
僕射監鹽官移司隸校尉居弘農流人果還關中豐
實(晉書食貨志)
魏嘉平四年關中饑宣帝表興京兆鹽池以益軍實(晉書)
(食貨志)
唐京兆府京兆郡富平有鹽池澤同州馮翊郡朝邑
小池有鹽奉先有鹵池二大中二年其一生鹽華
州華隂郡櫟陽有煮鹽澤鹽州五原郡土貢鹽
夏州朔方郡朔方有鹽池二(唐書地理志)鹽池皆隸度
支蒲州安邑解縣有池五總曰兩池歲得鹽萬斛以
供京師鹽州五原有烏池白池瓦池細項池安北都
護府有湖落池歲得鹽萬四千斛以給振武天德(食貨)
(志)解鹽之行於陜西者柳宗元言西出秦隴崔敖
言西距隴坂(河東鹽法志)
順宗永貞元年十一月度支奏久雨車輦不通京師鹽
貴請糶出貯庫鹽二萬石(冊府元龜)
憲宗元和五年五月度支奏鄜坊邠寧諸軍將士等請
同當處百姓例食烏白兩池鹽從之(冊府元龜)元和六
年閏十二月戶部侍郎判度支盧坦奏河中兩池顆
鹽勅文只許於京畿鳳翔等州界内糴貨比來因循
兼越興鳳等六州臣移牒勘責得山南西道觀察使
報其果閬兩州鹽本土戶人及巴南諸郡市糴又供
當軍士馬尚有懸欠若兼數州自然闕絶又得興元
府諸耆老狀申訴臣今商量河中鹽請放入六州界
糴貨從之(舊唐書食貨志)
文宗時奉天鹵池生水柏以灰一斛得鹽十二觔利倍
鹻鹵因是盜采灰一斗比鹽一斤論罪(唐書食貨志)太
和二年三月丁巳朔度支奏京兆府奉先縣鹵池側
近阪泊池井有水柏柴燒作灰煎鹽等臣勘案先據
兩池𣙜鹽使申長慶三年二月十五日於奉先縣界
捉獲水柏柴灰四十石六斗二升數内取一石煎得
鹽一十二斤一兩使司恐是盜刮鹻土妄稱是水柏
柴灰重收採水柏柴三十斤燒得灰二斗二升煎得
鹽二斤一十二兩緣從前未有明勅禁斷百姓故有
抵犯伏以柏柴灰比曾煎試比𩔖鹻土煎鹽所收鹽
分數較多其鹻土有勅條禁止其水柏柴灰亂法甚
於鹻土不可因循臣今商量從今以後捉獲盜採水
柏柴灰重一十二斤即計鹽一斤犯灰一斗即計鹽
一斤四兩並凖兩池例八斤計折同犯刮鹻土煎鹽
節級科罰所冀鹽法齊一𣙜課免虧從之(冊府元龜)
僖宗光唘元年宦官田令孜請以二池領屬鹽鐵佐軍
食河東節度使王重榮固争乃徙重榮兖海節度使
重榮不奉詔令孜遣朱玫進討戰於沙苑敗績帝幸
鳳翔(鹽政彙纂)
宋秦鳳以東皆食解鹽至道中陜西食顆鹽者則京兆
鳳翔府同華耀乾商邠寧儀渭鄜坊丹延秦隴鳳州
保安軍安邑解池通商陜西顆末鹽皆以五斤為斗
顆鹽之直每斤自四十四至三十四錢有三等凡通
商州軍在陜西者為西鹽(河東鹽法志)
太宗時鄭文寳建議以為銀夏之地千里不毛但以販
青白鹽為命請禁之許商人販安邑解縣兩池鹽於
陜西以濟民食官獲其利而戎益困乃詔自陜以西
有敢私市者皆抵死募告者差定其罪行之數月犯
者益衆關隴民無鹽以食境上騷擾上知其事遣知
制誥錢若水馳傳視之悉除其禁召諸族撫諭之乃
定(宋史鄭文寳傳)
真宗時陜西轉運使張象中言安邑縣兩池鹽見貯三
億餘萬斤尚虞遺利請申條約帝曰過求羡餘當慮
有時而闕不許(隆平集)咸平中度支使梁鼎言陜西
沿邊解鹽請勿通商官自鬻之詔以鼎為陜西制置
使又以内殿崇班杜承睿同制置陜西青白鹽事承
睿言鄜延等州洎禁青鹽之後令商人入芻粟運解
鹽於邊貨鬻其直與青鹽不至相懸是以民食賤鹽
須至畏法而蕃部青鹽難售今聞運解鹽於邊欲與
内地同價邊民必冒法圖利却入蕃界私販青鹽是
助邊資而結民怨矣繼又有上疏言其不便者鼎請
候至邊部幹運及乘傳至解池即禁土商販旋運鹽
赴邊公私大有煩費而邊民頓無入市物論紛擾於
是命判鹽鐵勾院林特知永興軍張永詳議以為公
私非便請復舊商販詔切責鼎罷度支使又咸平以
來聽商人輦鹽過河西麟府州濁輪砦貿易官為下
其價予之(宋史食貨志)
仁宗天聖四年五月復陜西永豐渠以通解鹽(宋史仁宗本紀)
天聖八年上書者言陜西禁鹽得利微而為害博
兩池積鹽為阜其上生木合抱數莫可校請聽通商
平估以售可寬百姓之力乃詔罷三京二十八軍州
𣙜法聽商賈入錢若金銀京師𣙜貨務受鹽兩池自
是商賈流行(文獻通考)天聖以來兩池通商州軍並邊
秦延保安募人入中芻粟以鹽償之陜西亦有鬻
鹻為鹽者然其利薄明道初詔廢河中府鹻場禁民
鬻鹽以侵池鹽之利康定元年淮南提點刑獄郭
維言川峽素不産銀而募人以銀易鹽又鹽酒場主
者以銀折歲課故販者趨京師及陜西市銀以歸而
官得銀復輦至京師公私勞費請聽入銀京師𣙜貨
務或陜西並邊州軍給劵受鹽於川峽詔行之既而
入銀陜西者少議鹽百斤加二十斤予之並募入中
鳳翔永興會西方用兵又召入芻粟並邊商賈利之
西方既無事猶入中如故䕫州轉運使蔣賁以為入
中十餘年虚費䕫鹽計直二十餘萬緡今陜西用池
鹽之利軍儲有備請如初詔許之慶歷二年禁永
興同華耀州軍商鹽官自輦運以衙前主之又禁商
鹽私入蜀置折博務於永興鳳翔聽人入錢若蜀貨
易鹽趨蜀中以售久之兵民輦運不勝其苦州郡騷
然所得鹽利不足以佐縣官之急並邊務誘人入中
芻粟皆為虚估大耗京師錢幣太常博士范祥關中
人也熟其利害常謂兩池之利甚博而不能少助邊
計者公私侵漁之害也倘一變法歲可省度支緡錢
數十百萬乃畫策以獻是時韓琦為樞密副使與知
制誥田况皆請用祥策四年詔祥馳傳與陜西都
轉運使程戡議之而戡議與祥不合祥尋亦遭喪去
八年祥復申其說乃以祥為陜西提點刑獄兼制
置解鹽事使推行之其法舊禁鹽地一切通商聽鹽
入蜀罷九州軍入中芻粟令入實錢償以鹽視入錢
州軍遠近及所指東西南鹽第優其值東南鹽又聽
入錢永興鳳翔授以要劵即池驗劵按數而出盡弛
兵民輦運之役又以延慶保安地近烏白池奸人私
以青白鹽入塞侵利亂法乃募人入中池鹽予劵優
其估還以池鹽償之以所入鹽官自出鬻禁人私售
峻青白鹽之禁行之數年黠商貪賈無所僥倖關中
之民得安其業公私便之皇祐元年侍御史知雜
何郯復言改法非是明年遣三司戶部副使包拯馳
視還言行之便田况為三司使請久任祥俾專其事
擢祥權陜西轉運使至和元年命轉運使李恭代
之並邊復聽入芻粟以當實錢而虚估之弊滋長劵
值亦從而賤嘉祐三年三司使張方平及包拯請
復用祥於是復以祥總鹽事(宋史食貨志)陜西路顆鹽
有定課歲為錢二百三十萬緡舊法官自搬運置務
拘賣兵部員外郎范祥始為鈔法令商人就邊郡入
錢四貫八百售一鈔至解池請鹽二百斤任其私賣
得錢以實塞下省數十郡搬運之勞異日輦車牛驢
以鹽役死者歲以萬計冒禁抵罪者不可勝數至此
始免行之既久鹽價時有低昂又於京師置都鹽院
陜西轉運司自遣官主之使鹽價有常而鈔法有定
數行之數十年至今以為利也(夢溪筆談)韓琦以陜西
解鹽自改法以來議者多以為不便惟太常博士范
祥所論最為精密公請令祥與三司講經久之利朝
廷遂遣三司副使魚周詢同祥至陜西相度利害周
詢還具言祥法可行三司亦請如祥議轉運司言恐
失范宗傑前所得之課公言宗傑前法官自鬻而吏
苦輦載之役於邊儲無補祥之新法使商旅入緡於
沿邊而得鹽沿邊芻糧以見錢而糴不勞民而其利
溥願必行之時議者雖未一而其後卒用祥法(韓忠獻家)
(傳)殿中侍御史趙祐嘗鞫獄陜西既畢以其道所
見利疚聞凡切於事者六其五陜西𣙜鹽較通商時
民不為便祐言始改法盡收客鹽官貿之已盡則必
配民輦致或衙前督運多破産又戶無高下給食歷
貧食圭撮官不圭撮貿為病請通商如舊其六陜西
令戶運糧至延州保安軍又不許飛脚齎貨就糴其
地祐言陜虢以西米斗錢五百五六百此但輸直以
五六榖價臣聞沿邊入粟甚耗中都錢今解鹽以席
計猶四百萬請入粟皆償鹽且稍潤之則遠民紓中
都實事多施行(雞肋集)元昊聚兵西鄙並邊入中芻
粟者寡縣官急於兵食調發不足因聽入中芻粟予
劵趨京師𣙜貨務受錢若金銀入中他貨予以池鹽
由是羽毛筋角膠漆鐵炭瓦木之𩔖一切以鹽易之
猾商貪吏表裏為奸至入椽木二估錢干給鹽一大
席為鹽二百二十斤虚費池鹽不可勝計鹽直益賤
販者不行公私無費青白鹽出烏白兩池西羌擅
其利自李繼遷判禁毋入塞未幾罷已而復禁乾興
初嘗詔河東邊人犯青白鹽禁者如陜西法慶歷中
元昊納欵歲請入十萬石售縣官仁宗以其亂法不
許自范祥議禁八州軍商鹽重青白鹽禁而官鹽估
貴土人及蕃部犯青白鹽者益衆往往犯法抵死而
莫肯止至和中詔蕃部販青白鹽抵死者止投海島
羣黨為民害者上請嘉祐赦書稍遷配徙者於近地
自是禁法稍寬(食貨志)包拯言臣奉勅往差陜西與
轉運司并范祥面議鹽法利害緣臣前任本路轉運
使備知前來鹽法自慶歷二年因范宗傑擘畫禁𣙜
之後差役兵士車牛及逐州衙前等搬運鹽席往諸
州官自置場出賣以致兵士逃亡死損公人破蕩家
業比比皆是所不忍聞其衙前估計家業每直一貫
者即管認搬鹽兩席雖家業已竭而鹽數未足嗟怨
之聲盈於道路前後臣僚累言不便乞復舊法通商
以救關中凋敝有司執議終不施行昨因范祥再有
唘請兼葉清臣曾知永興軍見其為患之甚因乞依
范祥擘畫用通商舊法令客人於沿邊入納見錢收
糴軍糧免虚擡貴價入中斛斗於𣙜貨務大支官錢
兼寬得諸般差役勞擾此乃於國有利於民無害理
甚灼然乞朝廷詳酌指揮又言臣近奉勅差往陜西
相度鹽法自入陜西界沿路訪聞民間恐朝廷改法
頗甚憂畏蓋以前來禁𣙜之後差役人力搬運鹽席
不堪其苦臣因諭以朝辭日面奉德音所議鹽法只
要便人况聖上䘏念關中生靈必不忍重困人力羣
情無不感悦臣今與本路轉運及制置解鹽司同議
且乞依新法施行兼為客人疑惑未肯入中已牒逐
司告示訖其有未便事件雖有減損即不虧官委是
公私利便陜西自有解鹽之利若盡以付與令計置
糧草一二年後可全减𣙜貨務每歲見錢銀絹等五
千七百萬貫(包孝肅奏議)皇祐二年復入錢京師法視
舊錢數稍增予鹽而并邊入中先得劵受鹽者河東
陜西入芻粟直錢十萬止給鹽直七萬皇祐中權
罷西監鬻鹽時議者請募商人入芻粟麟府州火山
軍予劵償以鹽從之(食貨志)
神宗熙寧初總鹽事范祥卒以轉運副使薛向繼之詔
淮南轉運使張靖究陜西鹽馬得失靖指向欺隠狀
王安石右向靖竟得罪擢向為江淮等路發運使諫
官范純仁言賞罰失當因數向五罪向任如初乃請
即永興軍置賣鹽場又以邊費錢十萬緡儲永興軍
為鹽鈔本繼又增二十萬(宋史食貨志)熙寧中以永興
鳳翔等二十五州為陜西入納糧草交引地分(河東鹽法)
(志)熙寧七年中書議陜西鹽鈔多出虚鈔而鹽益
輕以鈔折兑糧草有虛抬邊糴之患請用交子法使
其數與見錢相當可濟緩急詔以皮公弼熊本宋廸
分領其事趙瞻制置又以内藏錢二百萬緡假三司
遣市易吏行四路請買鹽引仍令秦鳳永興鹽鈔歲
以百八十萬為額熙寧八年大理寺丞張景温提
舉解鹽皆官自賣未幾復用商人議以商金通商同
華令提舉解鹽司運鹽貨鬻鹽價既增民不肯買乃
課民買官鹽於是民間騷怨召陜西轉運司皮公弼
入議公弼極言官賣不便於是同華陜府聽通商其
入不及官賣者官復自賣元豐元年三司戶部副
使陳安石為河東都轉運使安石請犯西北青白鹽
者以皇祐敕論罪首從皆編配又青白入河東犯者
罪至流所歴官司不察者罪之(食貨志)
哲宗元祐元年戶部及陜西制置解鹽司議延原保安
等八州軍皆禁𣙜官自鬻以萬五千五百席為額聽
商旅入納於八州軍折博務算給交引一如范祥舊
法其出賣鹽錢以給鹽運司糴買從之(文獻通考)陜西
民多以朴硝私煉成顆謂之倒硝頗與解鹽相亂紹
聖三年制置使孫路以聞詔犯者減私鹽法一等坐
之元符元年永興軍櫟陽涇縣同華等州軍官仍
自賣鹽而禁官司於折博務買解鹽販易規利俄以
水壞解池聽同華等州私土鹽鬻於本路(宋史食貨志)
徽宗崇寧元年蔡京議更鹽法陜西鹽鈔毋得下五千五
百私減者坐徒徙之罪蔡京建言末鹽施行未久
收息及二百萬緡如通至陜西其利必倍議遣韓敦
立等分路提舉崇寧二年利洋興漢興元府等州
並通行東北鹽鹽鈔法之行積鹽於解池積錢於
京師𣙜貨務積鈔於陜西沿邊諸郡商賈以物斛至
邊入中請鈔以歸物斛至邊有數倍之息惟患無回
貨故極利於得鈔徑請鹽於解池而解鹽通行地甚
寬或請錢於京師每鈔六千二百登時給與但輸頭
子等錢數十而已崇寧間蔡京始變法俾商人先輸
錢請鈔赴産鹽郡授鹽鈔法遂廢商賈不通邊儲失
備崇寧四年詔陜西舊鈔易東南末鹽每百緡用
見錢三分舊鈔七分(宋史食貨志)
孝宗淳熙十一年以京西轉運副使江溥言金州帥司
置場拘賣商鹽高價科賣致商旅坐困民食貴鹽詔
金州依法聽商人從便買賣不得置場拘摧(宋史食貨志)
光宗紹熙時楊輔為總計請罷利州西路興州鹽店(宋史)
(食貨志)
金主亮貞元初蔡松年為戶部尚書始復鈔引法鈔合
鹽司簿之符引會司縣批繳之數七年一釐革之解
鹽觔二百有五十為一席席五為套鈔引則與陜西
路轉運司同鬻其輸粟於陜西軍營者許以公牒易
鈔引(河東鹽法志)
世宗大定二十五年令解鹽行陜西(續文獻通考)
章宗泰和元年十一月陜西路轉運使高汝礪言舊制
捕告私鹽者計斤給賞錢皆徵於犯人然監官獲之
則充正課巡捕官則不賞巡捕軍則減常人之半免
役弓手又半之是罪同而賞異也乞以司縣巡捕官
不賞之數及巡捕弓手所減者皆徵以入官則罪賞
均矣詔從之(金史食貨志)
宣宗貞祐四年七月烏庫哩慶夀言鹽乃官物有司陸
運至河復以舟逹京兆鳳翔以與商人貿易而陜西
行部每石復邀糴二斗是官物而自糴也乞彼此一
聽民便則公私皆濟上從之興定二年盧進建言
綏德之嗣武城義合克戎寨近河地多産鹽請設鹽
場管勾一員歲獲十三萬餘斤可輸錢二萬貫以佐
軍三年詔用其言設官鬻鹽給邊(金史食貨志)興定三
年三月詔運解鹽入陜西以濟調度命胥鼎兼領其
事(金史宣宗本紀)興定三年四月罷募民運解鹽入陜西
(續文獻通考)興定四年李復亨言以河中西岸解鹽舊
所易粟麥萬七千石充關東之用尋命解鹽不得通
陜西以北方有警河禁方急也(金史食貨志)
元世祖中統二年初立陜西轉運司仍置解鹽司於路
村(元史食貨志)中統四年以解鹽引一萬五千道和中
陜西軍儲(續文獻通考)至元三年諭陜西以所辦鹽課
赴行制國用使司輸納鹽引令制國用使司給降
四年立陜西轉運司(元史食貨志)至元十七年十一月
丁卯詔陜西諸場增撥竈戶(世祖本紀)至元二十三年
改立陜西都轉運司兼辦鹽酒醋竹等課至元二
十九年減大都鹽課一萬引入京兆鹽司添辦是年
五月又革京兆鹽司一止存鹽運司(食貨志)
成宗元貞元年陜西行省增羡鹽鈔一萬二千五百餘
錠大德元年免陜西鹽戶差税(續文獻通考)大德二
年六月壬戌申嚴陜西運司私鹽之禁(元史成宗本紀)
仁宗皇慶四年解州鹽池為水所壞命懷孟等處食陜
西紅鹽後以地遠改食滄鹽而仍輸課陜西民不堪
命免之(續文獻通考)延祐三年以池為雨所壞陜西之
民改食常仁紅鹽五年免今歲陜西鹽課延祐六
年改陜西運司為河東解鹽等處都轉運鹽使司直
隸中書省十月罷陜西行省所委巡鹽官六十八員
添設通判一員别鑄分司印二(元史食貨志)
順帝至元二年九月御史臺准陜西行臺咨備監察御
史特穆爾布哈建言近蒙委巡歴奉元東道至元元
年各州縣戶口額辦鹽課其陜西運司官不思轉運
之方每年預期差人分道賫引遍散州縣甫及旬月
杖限追鈔不問民之無有竊照運司之例皆運官召
商發賣惟陜西等處鹽司近年散於民戶且如陜西
行省食鹽之戶該辦課二十萬三千一百六十四錠
有餘於内鞏昌延安等處認定課鈔一萬六千二百
七十一錠慶陽環州鳳翔興化等處歲辦課一萬七
千九百八十五錠其餘課鈔先因關陜旱饑民多流
亡准中書省咨至順三年鹽課十分為率減免四分
於今三載尚有虧負蓋因戶口凋殘十亡八九縱或
有復業者家産已空邇來歲頗豐收而物價甚賤得
鈔為艱本司官皆勒有司徵辦無分高下一概給散
少者不下二三引每一引收價三錠富家無以應辦
貧民安能措畫糶終歲之糧不酬一引之價緩則輸
息而借貸急則典鬻妻子縱引目到手力窘不能裝
運止從各處鹽商勒價收買舊債未償新引又至民
力有限官賦無窮又寧夏所産韋紅鹽池不辦課程
除鞏昌等處循例認納乾課從便食用外其池隣接
陜西環州百餘里紅鹽味甘而價賤解鹽味苦而價
貴百姓私相販易不可禁約以此參詳河東鹽池除
撈鹽戶口食鹽外辦課引數今復宜從運官設法募
商興販但遇行鹽之處諸人毋得侵擾韋紅鹽法運
司每歲分輪官吏監視聽民採取立法抽分依例發
賣每引收價鈔三錠自黃河以西從民食用通辦運
司元額課鈔因時夾帶至黃河東南者同私鹽法罪
之陜西興販解鹽者不禁如此庶望官民兩便而課
亦無虧矣又據陜西漢中道肅政廉訪使胡通奉所
陳云陜西百姓許食解鹽近流移漸復正宜安輯而
鹽吏不察民瘼止以恢辦為名不論貧富散引收課
或納錢入官動經歲月猶未得鹽蓋因地遠脚力艱
澁今後若令大河以東之民分定課程買食解鹽其
以西之民計口攤課任食韋紅之鹽則官不被擾民
無蕩産之禍矣且解鹽結之於風韋紅之鹽産之於
地東鹽味苦西鹽味甘又豈肯舍美而就惡乎使陜
西百姓一槩均攤解鹽之課令食韋紅之鹽則鹽吏
免巡禁之勞而民亦受惠矣本臺詳所言鹽事宜從
省部定擬具呈中書省送戶部議之本部議云陜西
行臺所言鹽事宜從都省選官前赴陜西與行省行
臺及河東運司官一同講究是否便益明白咨呈三
年都省移咨陜西行省仍&KR0933;委河東運司正官一員
赴省一同再行講究三月初二日陜西行省官及李
御史運司同知郝中順會鞏昌延安興元奉元鳳翔
邠州等官與總帥汪通議等俱稱當從御史特穆爾
布哈及廉使胡通奉所言限以黃河為界令陜西之
民從便食用韋紅二鹽解鹽依舊西行紅鹽不許東
渡其咸寧長安錄事司三處未散者依已散州縣一
體斟酌認納乾課與運司已散食鹽引價同見納乾
課辦鈔七萬錠通行按季輸納運司不須散引則民
不受害而課亦無虧郝同知獨言運司每歲辦課四
十五萬錠陜西該辦二十萬錠今止認七萬錠餘十
三萬錠從何處恢辦議不合而散本省檢照運司逐
年申報文冊陜西止辦七萬三千六十餘錠郝遂稱
疾不出其後訖無定論戶部參照至順二年中書省
嘗遣兵部郎中井朝散與陜西行省官一同講究以
涇州白家河永為定界聽民食用仍督所在軍民官
嚴行禁約毋致韋紅二鹽犯禁侵課中書如所擬行
之(元史食貨志)
明太祖洪武間河東行鹽地方屬陜西者西安漢中延
安鳳翔四府(鹽政彙纂)靈州花馬池二池之鹽自來不
費人力煎熬下秋晴暖水面皚皚如雲如霜隨取隨
足(何孟春鹽法疏)
英宗正統三年奏准召商納馬中鹽支給不敷者河東
陜西運司於廣東海北鹽運司兑支(世法錄)
代宗景泰三年奏准陜西運司鹽課提舉司年終𩔖解
但開客商某於某年月日支出官鹽若干發賣某行
鹽地方及某月日繳到及已繳若干未繳若干其有
沉匿在庫通同庫役人等轉賣影射私鹽者照私鹽
榜例問罪(續文獻通考)
憲宗成化九年差御史一員巡視河東運司并陜西靈
州大小二池鹽課其陜西所屬關内關南關西河西
等道各分巡官帶管鹽法者悉聽節制(鹽政彙纂)成化
十七年奏准西安府人民不許興販靈州鹽課(世法錄)
成化二十一年閏四月以山陜饑甚廣開納中鹽
例(明會典)
武宗正德間因延綏邊費不貲戶部議將河東鹽引增
作五錢(鹽政彙纂)正德八年令陜西巡撫等官今後不
許指以戶鹽名目不候本部奏有明文輙便開中如
違聽本部并巡鹽御史奏治(續文獻通考)
世宗嘉靖四年令陜西各府州縣衛所將河東行鹽地
方翻刊大字告示張掛曉諭但遇客商將官鹽越境
貨賣及奸人興販本地自煎私鹽查照律例從重問
發(明會典)嘉靖八年議准大池增三萬三千六百二
十六引每引二錢五分卧引銀一錢(鹽政彙纂)嘉靖九
年令延綏西路及寧夏管糧僉事分管靈州大小二
池(明會典)嘉靖十三年二月戶部題該戶科都給事
中管懷理等題為議處邊儲事臣等竊惟國初設立
鹽法專為邊儲故使之入粟歸邊下場支鹽官無科
取商獲重利不費轉輸而邊倉積實謂之飛輓今則
開中不時米價湧貴而易糴之難勢豪大家賣窩買
窩而報中之難官司科罰吏胥浸漁而輸納之難定
價太高反過本直而取利之難及至給引下場又被
官吏留難棍徒轄害挨單守支動以數年而支掣之
難至於行鹽地方私鹽盛行民皆買賤官鹽又復壅
滯而發賣之難有此六難故商人有傾家蕩産妻子
不相見者矣商人離親戚棄墳墓備資本出於千里
之外非以重義也惟以計生息之利以資身家耳今
求利未得而害反隨之欲望正課之行豈可得乎正
課不行私鹽自盛議者不得已而權為區處乃設餘
鹽之例如兩淮報中正鹽一引許帶餘鹽二引正鹽
在邊納粟餘鹽在場納價故商人猶肯一二報中甘
受正鹽之害以趨餘鹽之利殊不知餘鹽一行雖每
歲易銀百數十萬兩而無益邊儲則猶徒也鹽法何
自而行乎臣等以為今欲通鹽法須先處餘鹽必多
減正價大抵正鹽賤則私販自息私販息則正鹽自
行此不易之定論也今雖不可知而祖宗時八分二
斗之制宜斟酌開中每正鹽一引定價五錢或四錢
餘鹽一引定價二錢五分或二錢俱令在邊照時上
納粟米料豆草束每年差給事中或御史一員赴邊
趁時開中禁革一應買窩占中等弊正鹽給與引目
餘鹽給與小票正鹽下場支給餘鹽徑自收買正鹽
一引許中餘鹽三四引或五六引務以盡收竈丁餘
鹽為止若或未盡再添一二倍亦無不可如此正鹽
價輕既有以利乎商人餘鹽盡收又有以利乎貧竈
國課不集而自足私鹽不禁而自止邊儲日見富厚
糧餉日見充積可不動内帑而用無不裕矣(圖書編屯鹽議)
嘉靖三十四年奏准陜西行鹽地方每鹽二百斤
為一引每引收銀四錢五分一切掛號截角支放其
收貯銀兩於年終解送花馬池管糧衙門交收專備
防秋兵馬支用(明會典)嘉靖三十五年題准將二池
鹽每引定價四錢鹽八石額課新增三七掣支餘鹽
銀二錢五分收納(鹽政彙纂)
穆宗隆慶元年題准將大小二池納價餘鹽等銀聽延
寧二鎮客兵支用(明會典)隆慶二年山西巡撫趙睿
條奏河東課少利微宜定議陜西延鳳所屬法禁久
弛退引多繳者比照折直會選富民為積鹽舗戶聽
其承買轉販所至地方官仍查覆引目戶部覆奏從
之(河東鹽法志)隆慶四年議准河東運司延安府地方
改食池鹽邠隴汧永麟遊五處仍食解鹽(世法錄)漢
中延安二府改食池鹽(河東鹽法志)西延鳳漢明初均
食解鹽因宋至道之舊制隆慶四年延安始改食靈
鹽嗣雖漢中改食大池而關南西夏相隔雲棧粒鹽
未往空包課累明末鳳翔亦改小池定例仍銷河東
之額引隆慶五年題准花馬大小二池鹽每引照
鹽八石四倍河東令各商報納每引增銀一錢二分
共五錢二分其卧引銀一錢二分西路斗底銀一錢
五分共增課銀七千有竒(鹽政彙纂)
神宗萬歷五年題准將定邊道庫貯鹽大池者解延綏
其新增延安府課銀三千二百二十一兩原議解河
東運司就近改解延綏即將該鎮應發主兵銀扣補
宣府抵河東額課萬歷六年歲辦陜西鎮鹽課銀
七萬一千四百六十四兩(明會典)國初召商中鹽量
納糧料實邊不煩轉輸而食自足謂之飛輓後因積
納數多價直亦賤興利之臣遂改議上納折色行之
既久習以為常彼時改折糧料有餘而價亦賤計以
所入為贏利未為不可近來糧料不足而價亦騰貴
徒煩轉糴邊用索矣大率鹽一引納銀五錢先時可
糴米一石今多不過三四斗或二三斗故商人所納
數倍於前而國初之所資以餉軍者實無所增於舊
彼此虧費其弊益滋是故多得銀不如少得米省和
糴之擾也杜浸尅之弊也慰待哺之望也漸墾邊地
以致殷富也一舉四善具焉說者又謂間曾開納本
色召商不至蓋向者上納本色時商自募民耕種塞
下而得榖為易又塞下之積甚多而價輕又無戎虜
之患今則耕種廢矣塞下之積虚矣榖價騰湧強虜
出没勢不安居商人安得糧料應召募乎欲復本色
非減斗頭利商人使商人趨利而開墾邊地不可也
然必遲之四五年而後得其利河東之鹽惟在天
時非苦雨水深而鹽不結則池涸水乾而鹽不生是
産鹽之利不易也鹽不易生而課銀不減是以商與
竈丁俱困而國與民俱病也且河東之鹽多苦不可
食轉之於秦官派之而定其價民出其直而鹽歸於
無用是行鹽之地固病之者也嘗按花馬池一帶皆
有産鹽之地此鹽出之於土即為鹽根自成為鹽是
不必須之於天時者也為今之計莫如改河東之鹽
於花馬池一路即移河東西分司居之將河東發陜
西鹽引二十二萬有餘約銀之萬餘兩免其徵派即
令商人照河東價銀三錢二分糴買糧草施之平延
諸郡以供三邊之費扣其銀兩數目即以太倉發陜
西年例銀徭發山西以補陜西原派鹽課之數如此
不更便乎事雖更張實無紛亂於國計民生所為禆
益者蓋不淺矣况此鹽一開則延平之際商賈輻輳
齊民貿易雖凶荒猝至可以不患也國家之設六
邊其初雖仰給鄰省之常賦然鹽法所補不少今鹽
法任其大壞極弊而莫之省憂其又何說哉頃歲以
來所司以商人困敝不得利改議每鹽一引止令輸
粟一斛若銀則四錢有半此誠通商惠工之術安邊
足用之道其何不善之有奈何法立姦生利不歸商
賈之家而顧以充豪猾之槖聞之邊人言每歲戶部
開納年例其文書未至則内外權豪之家徧持書札
預托撫臣撫臣畏勢而莫之敢逆其勢重者與數千
引次者亦一二千引其餘多寡各視其勢之大小而
為之差次名為買窩賣窩每占鹽一引則可不出大
同之門坐收六錢之息至於躬身轉販真正商人苟
非買諸權豪之家丁丐諸貴倖之僕隸則一引半緡
曾不得而自有夫一引白得銀六錢積而千引則可
坐致六百金萬引則可得六千金以游手游俠之人
不移跬步而坐致千金之利至於商賈負販勞筋苦
骨乃為人奴役其支鹽也則有伺候需索之苦至其
行鹽貿易也又率為餘鹽之賈所苦人情何樂於此
而為之乎此邊人耳目所共聞見所以失人心而召
禍變虧國計而積耗蠧皆由此道也嘗細求其故其
弊之所以不可反者蓋緣比年巡撫都御史習知其
地與時不可久處則日夜圖維遷轉既不免曲意以
奉人加以時有喪敗踣躓之失又每務彌縫而懼人
之議其後故以重利㗖人至於負累商人虧損國計
非惟不知恤而亦不暇恤雖其撫治仕宦之家與其
舉人監生生員之室無不人人得與歡心甚至以之
賞伶人犒樂工而亦莫之恤焉豈不可為痛恨也伏
望勅下該部查議將前開納事宜改屬巡按御史務
令召募正商上納而增其課額即每引可得米九斗
如令納銀亦不失一兩之入著令沿邊之人無問車
芻石粟皆得詣吏上納則彼號稱商人者既無勢豪
之占據既已樂從而彼所謂勢豪者知其無利亦自
將舍置而不願如此而商不輻輳財不饒裕請伏誣
妄之戮若御史仍前所云不能為國家增課祛弊以
濟時艱許吏部都察院及兩京科道參奏糾劾重承
法典其於邊計雖未必遽充當亦稍有補助要之屯
田鹽法政實相成鹽法通故佃田益力屯田舉故商
賈可依望即令屯田官痛革窩奸廣募正商稍益常
課詣吏上納者即備客兵行糧勿歸戶部添置農官
而兩法兼舉職不勝願望但增改鹽課於前須盡減
餘鹽於後自先年御史秦鉞巡鹽兩淮謬增餘鹽希
圖恩賞商人大失其資今雖裁減尚或未盡乞議盡
減以便客商通鹽法(圖書編)萬歷四十一年鳳翔府
改食花馬小池(河東鹽法志)馬湖峪之鍋鹽原為明會
典所無蓋緣起於萬歷四十三年其先本屯地也在
延安府米脂縣境磽鹻難耕屯丁刮土淋煎行賣綏
榆等處辦糧外願備廩生銀三百餘兩以厚斯文又每
鹽一石請票照行納税六分抵補花馬大池缺課崇
禎二年直指李應期察造事蹟榆林監司始議按鍋
計鹽定票定税歸入奏銷迄今乃有歲額云(鹽政彙纂)
愍帝時寧夏延綏二鎮鹽引積滯者多率置之無用之
地宜撥寧夏一萬引延綏五千引加派遼東用充兵
馬支費(遼東撫臣張學顔奏)吳甡疏臣奉命巡方鳳翔府推
官錢國用為臣條析漢鳳運鹽之累徵調煩興每歲
正供外有加派遼餉銀有新增遼餉銀有空賠解池
鹽課銀自瑞藩分封漢中又有加派贍田銀加派瑞
鹽折色銀運鹽脚價銀秦民窮窘至極而復有運鹽
一役情若倒懸安可不急為寬解者查得瑞藩每年
食解鹽除折色一千引外本色三百引又外加走滷
鹽四十引每引六百六十斤共計二十二萬四千四
百斤每一百斤為一包共計二千二百四十四包又
續發火食鹽每年三十九引每引重二百斤共計七
千八百斤每一百斤為一包共計七十八包照河東
折色事例每包僅值銀一兩二錢通計值銀二千七
百八十六兩四錢以上本色并走滷火食三項除公
派僱船僱夫僱騾等項銀一千五百四十兩四錢二
分外又有沿途損壞摃架護席補賠銀有路費銀有
買免員役鞭朴銀有雨濕消折補賠銀有領鹽交鹽
官差催督使費銀有朋幇夫役工食騾頭草料銀自
晉至漢總計運鹽一包約外費銀十數兩通共約外
費二萬三千餘金又有里長什甲因攀報牛車騾夫
鬭毆告狀官府追呼終歲不斷通計運鹽外費較鹽
價不翅倍蓰什伯且自寶雞而南路經雲棧山高石
險路窄硤曲懸崖絶壁危橋潺水跋涉艱難去歲霪
雨連綿水溢堤斷運鹽至此無論車騾勢不能通即
空人徒行猶且難之况負背鹽包越嶺攀磴而走辛
苦萬千言念及此令人憫惻雖然使瑞藩而必須解
鹽也即歴諸艱而致之亦分所當然臣何敢妄陳惟
是漢中接壤川蜀而望蒲解在千七百里之外晉鹽
味苦價貴而路遠川鹽味甘價廉而路近案查甘肅
撫臣白貽清為關南道時曾以改本為折易買川鹽
奏唘奉令旨贍鹽一節便於本不便於折為食用計
也今據貴道唘稱恐推輓轉運之間為奸賊竄伏之
地萬一詐冒夫役變生不測如近日秦晉陷城墮堡
等事亦是計安地方至慮本藩宜共封疆寧不惻惻
動懷但本色三百四十引業奉欽依何敢擅折須與
撫按商酌題請明旨方可遵行至於易買之說查得
漢人雖納晉課實食川鹽本藩仍效漢人暗買則虧
體明買則違禁不買則坐困事𩔖觸藩迹同掩耳地
方官果能有兩便之圖本藩何難為轉圜之聽敬此
敬遵案行本府覆議日久今經道府呈請鑿鑿言之
然不如令旨所稱奸賊竄伏變生不測又暗買傷體
明買違禁不買坐困之語尤為懇切臣竊籌之若不
開買鹽之路何以塞運鹽之途欲食川鹽未奉聖旨
則為私鹽而違功令然川路遠近平險臣未悉知因
再四訪求有謂四川保寧府為頓鹽之所射洪蓬溪
等縣産鹽最多查各縣産鹽地方陸路運至保寧府
遠者不過三四百里近者二三百里自保寧府上船
十日可至陽平關乃寧羌州所轄繇陸路二日可到
沔縣再一日到漢中即由陸路運至漢中共計一十
五站通算七百四十里各商販賣川鹽俱由水路查
晉鹽至漢中水陸共計一千七百里以川晉相較則
晉遠九百餘里且皆山險棧道此遠近平險之異算
也又有謂易食川鹽自保寧載至陽平船價之省於
脚價者十數倍又從陽平僱夫抵沔縣仍用舟載不
一日至漢中矣相時而行兩月即可竣事則改折解
鹽易買川鹽之說斷斷其可行矣合無仰祈將瑞藩
本色鹽三百四十引并火食三十九引俱自崇禎五
年為始照前引折色事例各按年起解瑞府量食用
多寡聽其給票委官易買川鹽不復累民公私兩便
倘謂漢中係祖制河東行鹽之地恐地方刁棍借名
私販則請特頒明旨止許瑞府改運川鹽嚴禁輯鹽
官兵不許奸徒借此混行私販而民間供晉課食解
鹽如舊可也又疏言臣奉命巡方久痛心於鳳翔
派納鹽課之苦臣查鹽法之壞自萬歷四十一年鳳
守張柟之以意增減始柟解人也因解商折閱累不
願赴而議召靈商遂改食靈鹽然雖食靈鹽仍納解
課久之靈商又以折閱累不願赴而議召鳳商夫鳳
無商也僉富戶充之故有每解引一道支靈鹽三石
之議謂不如是則鳳人不赴也府道與鳳民有成議
矣及申報鹽臣鹽臣持舊額上請駁減二石仍令照
解鹽每引一石例而鳳商之以折閱累也更甚有司
束於功令勢不得不議僉派議私幇甚有傾貲納課
不願領引到池僦脚即行私鬻者有運至府屬價踊
售艱引遲獲譴者有戶丁逃亡飛灑包賠者查自鳳
至靈千二百里羊腸峻坂車馬難馳而脚價盤費守
候支鹽與夫驗引盤鹽催諸收課解課壩夫工食等
項總計不下三兩每引正課三錢三分三釐較之平
凉慶陽兩府距靈池道近且平每引價止一錢一分
又就近納寧鎮充各軍月餉無解納遠涉之費以視
鳳翔何啻徑庭同是秦民胡為一體之中徧有集菀
集枯之嘆耶母怪乎二萬之逋課終不可得而問也
且累日久則課日逋受病又不獨在臣矣臣洞悉其
苦歷查舊案自萬歷四十二年至今當事者日議加
增二石而未得一當也臣正欲為一方請命頃見鹽
臣王與引疏請每引加鹽一石另給一票驗行部覆
奉旨鹽斤以意增減引票粘行殊非成法且前時駁
減至三分之二必有定議何又僉派病民紛更無已
還遵前旨查酌明確具奏欽此臣莊誦之仰見聖明
洞灼民隠惟恐其病之也夫鳳民食解鹽解商納解
課與平慶每引一錢一分領鹽一石此祖制也成法
也自張柟令鳳屬改食靈鹽代納解課是紛更也至
駁減三分之二是眉睫苟且之見原無定議所以虧
國病商逋課病國僉派病民二十年來紛更之無已
也今即不能倣祖制令解商辦課以釋鳳民之苦獨
不能倣平慶成例每引一錢一分支鹽一石鳳屬每
引三錢三分二釐加鹽二石以為經久可行之道乎
不然昔減二石今止增一石正明旨所謂以意增減
也何可著為令甲如謂引票並行未免混淆今若照
平慶事例加鹽二石合無於頒發鳳屬解引之内每
引明註三石觔數似亦直截可行之法也伏乞垂念
鳳民二十餘年之苦累俯順輿情勅下該部覆議上
請允將鳳屬每解引一道准支靈鹽三石自崇禎五
年為始將領發鳳屬解引明註三石責令有司召集
鳳商辦課不許僉派里甲永為成法以杜紛更或謂
鹽多流販西安則在道府州縣嚴行禁輯如有故違
聽撫按參處如是則裕國安民計無便於此矣(柴庵奏議)
延綏巡撫凃宗濬言邊鹽壅滯餉匱可慮疏云延
鎮兵馬雲屯惟賴召買鹽引接濟軍需歲有常額往
時召集山西商人承認淮浙二鹽輸糧於各堡倉給
引前去江南投司領鹽發賣鹽法疏通邊商獲利二
百年來未聞壅滯及至於今商人苦稱邊鹽不通引
積無用其情甚苦其詞甚哀細詢其故蓋緣江南鹽
官失政恣肆漁獵弊竇多端如邊鹽每引每包重止
五百五十斤例也而彼鹽每引每包重至二千五百
斤人情孰不欲利誰肯舍多而就少乎是彼得利四
倍而邊鹽利少無人承買其困一也邊鹽堆積三四
年發賣亦例也而彼鹽朝中暮鬻無容堆積人孰不
急於趨利孰肯舍速而就緩乎是彼獲利捷徑而邊
鹽遲滯無人承買其困二也鹽誌開載商鹽必挨單
順序候鹽院委官盤掣而後發賣彼鹽不登單目任
意中發既免守候之艱又無掣盤之費人皆樂趨所
以邊鹽壅滯引不得售其困三也且彼鹽發賣執有
小票聯艚販運江浙吳楚之間何處不到夫行鹽之
地有方食鹽之人有限彼之餘鹽既已盛行雖有邊
鹽尋無買主其困四也先年鹽法通行或邊商安於
故土不樂遠涉則有南商來邊收買鹽引引亦無壅
今小票便而得利廣孰肯馳驅數千里遐荒之路而
貿引乎近年以來塞上無南商之跡矣邊商廹於官
刑納粟中引無人承買齎之江南株守累月盤纏罄
盡雖減價而不得售其困五也邊方淮鹽每引官價
五錢并在彼加納餘價共七錢五分今江南價銀止
得四錢四分是虧折本銀三錢一分邊方浙鹽每引
官價銀三錢五分今江南價銀止得一錢六分是虧
折本銀一錢九分然皆強而後售共計淮浙二十二
萬六千餘引虧短價銀五萬七千餘兩四五年間不
能周轉及至還鄉債主逼索變産賠償其困六也如
此六蠧率由私鹽遍行小票通而官引滯所以山西
之商忿折貲本盡歸原籍土著之商力窮難支逃亡
過半止餘見在數家號呼告退新鹽引目節行催𣲖
并無一人承認三路鹽糧所藉以佐軍儲者盡化烏
有司餉者日夜皇皇束手無策邊事至此深可寒心
夫三軍之為國家效力者恃有此月餉耳月餉之所
以充足者恃有此鹽商耳今南方鹽法阻滯商鹽不
行鹽引不售鹽商不願赴邊納糧中引則軍餉無所
復出三軍枵腹荷戈何以責之竭力以禦意外之虞
哉伏乞勅下戶部從長酌議務使鹽法疏通邊餉充
足無狃目前之近永貽社稷之安熟數利害覆請施
行(延綏鎮志)
錢法
國朝
大清會典順治元年置寳泉局鑄順治通寳錢每文重
一錢令陜西省延綏鎮開爐鼔鑄令布政司總理
就近道廳官分管
順治二年總督孟喬芳
題請西安原有錢法同知一員司鑄局宜令開鑄資
軍需鑄錢每文重一錢二分每十文准銀一分
舊錢每十四文准銀一分
順治三年令延綏鎮鼓鑄五年停止延鎮局
順治十年
題准鑄造制錢背鑄一釐兩字戶部添一戶字陜西
添陜字
戶部則例康熙八年戶部題為請
旨以定各省錢爐事查各省鎮爐座先因錢賤(臣)部於
康熙元年具
題奉
旨停止於康熙六年浙督趙廷臣條議内稱各省爐座
仍令照舊鼓鑄以補國用(臣)部議覆照該督所請
各省爐座俱照順治十七年例仍頒發樣錢選擇
爐役如式鼔鑄奉
旨通行在案今查陜西等省俱已開鑄惟廣東等省原
未開爐相應請
勅各該督撫開爐於民有益無益應開若干座詳查妥
議
康熙九年四月戶部侍郎嚴正矩疏稱鼔鑄爐座
已經(臣)部具
題將陜西等處據該撫疏稱停止應准停止
大清會典康熙十九年差官往陜西臨潼等處開採銀
礦
康熙二十二年停陜西等處開採
歴代錢法(附考)
周太公為周立九府圜法黃金方寸而重一斤錢圜函
方輕重以銖(漢書食貨志)
秦惠文王立二年初行錢(史記秦紀贊)
秦秦中一國之幣為三等黃金以鎰名為上幣銅錢識
曰半兩重如其文為下幣(史記平凖書)
漢興為秦錢重難用更令民鑄錢(史記平凖書)漢書食貨
志曰鑄莢錢索隠曰顧氏案古今注云秦錢半兩徑
寸二分重十二銖莢錢重三銖錢譜云文為漢興(平凖)
(書注)漢中郡沔陽有鐵官(漢書地理志)
孝文時莢錢益多輕更鑄四銖錢其文為半兩令民縱
得自鑄錢漢興七十餘年府庫餘貨財京師之錢
累巨萬貫朽而不可校(史記平凖書)
武帝建元以來用少縣官往往即多銅山而鑄錢民亦
盜鑄不可勝數錢益多而輕有司言曰金有三等黃
金為上白金為中赤金為下今半兩錢法重四銖而
姦或盜摩錢質而取鋊錢益輕薄(漢書食貨志)許慎云
鋊銅屑也摩錢漫面取其屑更以鑄錢(食貨志)乃更
請鑄五銖錢周郭其質令不可得摩取鋊(食貨志)禁
苑有白鹿乃以白鹿皮方尺緣以藻繢為皮幣直四
十萬(史記平凖書)元鼎二年令京師鑄鐘官赤側(文獻通考)
公卿請令京師鑄鐘官赤側一當五賦官用非赤
側不得行(史記平凖書)如淳曰以赤銅為其郭也今錢見
有赤側者不知作法云何索隠曰鐘官掌鑄赤側之
錢(平凖書注)悉禁郡國無鑄錢專令上林三官鑄錢既
多而令天下非三官錢不得行諸郡國所前鑄錢皆
廢銷之輸其銅三官(平凖書)漢書百官表水衡都尉武
帝元鼎二年初置掌上林苑屬官有上林均輸鐘官
辦銅令然則上林三官其是此三令乎(平凖書注)自孝
武元狩五年三官初鑄五銖錢至平帝元始中成錢
二百八十億萬云云(漢書食貨志)初大農筦鹽鐵官布
多置水衡欲以主鹽鐵及楊可告緡錢上林財物衆
乃令水衡主上林上林充滿(史記平凖書)桑弘羊為大
農幹天下鹽鐵請置大農部丞數十人分部主郡國
各往往置均輸鹽鐵官令遠方各以其物相灌輸置
平凖於京師受天下委輸(漢書食貨志)汲黯為右内史
後免官隠於田園居數年會更五銖錢民多盜鑄錢
(史記汲黯傳)徐廣曰元狩五年行五銖錢(汲黯傳注)會五銖
錢白金起民為姦京師尤甚乃以義縱為右内史(史記)
(義縱傳)縣官以鹽鐵緡錢之故用稍饒矣益廣關置
左右輔(漢書食貨志)
光武時長安鑄錢多奸巧京兆尹閻興署主簿第五倫
為督鑄錢掾領長安市倫平銓衡民悦服時長安
市未有秩又鑄錢官奸宄所集無能整齊理之者興
署倫督鑄錢掾領長安市其後小人争訟皆云第五
掾所平市無姦枉(冊府元龜)近華山有人掘得數斗錢
皆徑四分好亦二分已上周迴皆無錯鑢處其文只
有半王字仍未成就此則五銖之漸也(泉志)
獻帝作五銖錢有四道連於邊緣識者尤之曰豈京師
破壞此錢復出也及董卓劫駕西幸長安悉壞五銖
錢盡取長安及洛陽銅人飛廉之屬以充鼓鑄時人
以為秦始皇見長人於臨洮乃鑄銅人卓臨洮人也
興毁不同凶訛相𩔖(晉書食貨志)初平二年悉椎破銅
人鐘簴及壞五銖錢更鑄為小錢大五分無文章肉
好無輪郭不磨鑢於是貨輕而物貴榖一斛至數十
萬自是後錢貨不行(後漢書董卓傳)
北魏延昌三年春有司奏長安驪山有銀鑛二石得銀
七兩又漢中舊有金戶千餘家常於漢水沙淘金年
終總輸後臨淮王彧為梁州刺史奏罷之(魏書食貨志)
北齊神武遷鄴已後百姓私鑄體制漸别遂各以為名有
雍州青赤梁州生厚錢(隋書食貨志)
北周武帝保定元年七月鑄布泉之錢時梁益之境雜
用古錢河西諸郡用西域金銀之錢而官不禁建
德三年六月更鑄五行大布錢以一當十大收商估
之利與布錢並行四年七月又以邊境之上人多
盜鑄乃禁五行大布不得出入四關布泉之錢聽入
而不聽出(隋書食貨志)
隋高祖受周禪鑄新錢背面肉好皆有周郭文曰五銖
而重如其文每錢一千重四斤二兩是時錢既新出
百姓咸私有鎔鑄三年四月詔四面諸關各付百
錢為樣從關外勘樣相似然後得過樣不同者即壞
以為銅入官十年奸狡私鑄雜以錫錢乃下惡錢
之禁京師邸肆之上令立榜置樣為凖不中樣者不
入於市京師以惡錢貿易為吏所執有死者數年之
間私鑄頗息(隋書食貨志)延安郡金明有冶官(地理志)
唐高祖入長安民間行綫環錢其製輕小凡八九萬纔
滿半斤武德四年鑄開元通寳徑八分重二銖四
参積十錢重一兩得輕重大小之中其文以八分篆
隸三體(唐書食貨志)商州上洛郡有洛源監錢官洛南
有金有銅有鐵(唐書地理志)高祖入關鑄開元通寳其
文給事中歐陽詢製詞及書時稱其工字含八分及
篆隸三體其詞先上後下次左後右讀之自上及左
迴環讀之其義亦通流俗謂之開元通寳錢鄭虔會
粹云詢初進蠟樣日文德皇后搯一甲跡故錢上有
搯文每兩二十四銖則一錢重二銖半以下古秤比
今秤三之一也則今錢為古秤之七銖以上古五銖
則加重二銖以上(文獻通考文按通考依據舊唐書食貨志原查新唐書及網鑑亦)
(俱云開元通寳則迴環讀法自係俗見後人多循流忘源故特附考)
睿宗先天之際兩京錢益濫開元初宰相宋璟請禁惡
錢行二銖四參錢毁舊錢不可用者(唐書食貨志)先天
元年九月諫議大夫楊虚受以京中用錢惡貨物踴
貴上疏曰伏見市井用錢不勝濫惡有加鐵錫即非
公鑄虧損正道夷亂平人城外此錢並不任用中京
且猶若是遠郡夫何以堪易曰何以聚人曰財故交
易而退各得其所詩曰京邑翼翼四方是則國家優
尚寬典吏人慢法銅錫亂雜偽錢轉多政刑漸失扵
科條明罰未加於守長有殊禁人為非矣日中為市
聚天下之貨而錢無准的物價騰踴乾没相乘盈虚
失度又非各得其所矣帝京三市人雜五方淫巧競
馳侈偽成俗至於商賈積滯富豪藏鏹兼并之家歲
增儲蓄貧素之士日有空虚公錢未益於時須禁法
不當於代要四方無所取則矣夫作法於凉其弊猶
貪容奸於非弊將若之何其惡錢臣望官為博取納
鑄錢州京城並以好錢為用書奏付中書門下詳議
以為擾政不行(冊府元龜)
玄宗開元二十四年置錢監兩京用錢稍善其後錢又
漸惡詔出銅所在置監鑄開元通寳錢京師庫藏皆
滿天下盜鑄益起京師權豪歲取之兩京錢有鵝
眼古文綫環之别每貫重不過三四斤至剪鐵而緡
之宰相李林甫請出絹布三百萬匹平估收錢物價
踴貴訴者日萬人兵部侍郎楊國忠欲招權以市恩
揚鞭市門曰行當復之明日詔復行舊錢天寳十
一載又出錢三十萬緡易兩市惡錢出左藏庫排斗
錢許民易之國忠又言錢非鐵錫銅沙穿穴古文皆
得用之是時增調農人鑄錢非所習内作判官韋倫
請厚價募工由是役用減而鼓鑄多天下鑪九十九
洋州三每鑪歲鑄錢三千三百緡(唐書食貨志)
肅宗乾元元年戶部侍郎第五琦以國用未足幣重貨
輕乃請鑄乾元重寳錢徑一寸每緡重十斤以一當
十與開元通寳參用及琦為相又鑄重輪乾元錢一
當五十每緡重十二斤與三品錢並行法既屢易物
價騰踴斗米至七千初有虚錢京師人人私鑄并小
錢壞鐘像犯禁者愈衆鄭叔清為京兆尹數月搒死
者八百餘人上元元年減重輪錢以一當三十開元
舊錢與乾元十當錢皆以一當十碾磑鬻受得為實
錢虚錢交易皆用十當錢由是錢有虚實之名(文獻通考)
代宗廣德二年以劉晏顓領轉運租庸鑄錢鹽鐵轉輸
至上都永泰二年分天下財賦鑄錢常平轉運鹽
鐵置二使京畿關内以京兆尹判度支第五琦領之
諸道鹽鐵轉運使劉晏以江嶺諸州任土所出皆
重粗賤弱之貨輸京師不足以供道路之直於是積
之江淮易銅鉛薪炭廣鑄錢歲十餘萬緡輸京師
劉晏為戶部侍郎兼勾當度支轉運鹽鐵鑄錢使江
淮粟帛田襄漢越商於以輸京師(唐書食貨志)
德宗相楊炎歲斂錢九百五十餘萬緡以供京師(唐書食貨)
(志)建中元年九月戶部侍郎韓洄上言江淮錢監
歲共鑄錢四萬五千貫輸於京師度功用轉送之費
每貫計錢二千是本倍利也今商州有紅崖冶出銅
益多又有雒源監久廢不理請增工鑿山以取銅興
洛源錢監置十爐鑄之歲計出錢七萬二千貫度功
用轉送之費貫計錢九百則利浮本也其江淮七監
請罷從之(舊唐書食貨志)貞元初駱谷散關禁行人以一
錢出者十年州縣禁錢不出境商賈皆絶浙西觀察
使李若初請通錢往來而京師商賈齎錢四方貿易
不可勝計詔復禁之(唐書食貨志)
憲宗以錢少復禁用銅器時商賈至京師委錢諸道進
奏院及諸軍諸使富家以輕裝趨四方合劵乃取之
號飛錢京兆尹裴武請禁與商賈飛錢者搜索諸坊
十人為保元和四年京師用錢緡少二十及有鉛
錫錢者捕之非交易而錢行衢路者不問元和六
年自京師禁飛錢家有滯藏物價寖輕判度支盧坦
兵部尚書判戶部主事王紹鹽鐵使王潘請許商人
於戶部度支鹽鐵三司飛錢每千錢增給百錢然商
人無至者復許商人敵貫而易之然錢重帛輕如故
憲宗為之出内庫錢五十萬緡市布帛每疋加舊估
十之一(唐書食貨志)元和十二年四月勅泉貨之設古
有常規將使輕重得宜是資斂散有節必通其變以
利於人今繒帛轉賤公私俱弊宜出現錢五十萬貫
令京兆府揀擇要便處開場依市價交易選清強官
吏切加勾當仍各委本司先作處置條件聞奏必使
事堪經久法可通行又勅近日布帛轉輕見錢漸少
皆緣所在壅塞不得通流宜令京城内自文武官僚
不問品秩高下并公郡縣主中使等下至士庶商旅
寺觀坊市所有私貯見錢並不得過五千貫如有過
此許從勅出後限一月内任將市别物收貯如錢數
校多處置未了任於限内於地界州縣陳狀更請限
縱有此色亦不得過兩個月若一家内别有宅舍店
舗等所貯錢並許計同在此數其兄弟本來異居曾
經分析者不在此限如限滿後有違犯者白身人等
宜付所司决痛杖一頓處死其文武官及公主等並
委有司聞奏當重科貶戚屬中使亦具名銜聞奏其
賸貯錢不限多少並勒納官數内五分取一分充賞
錢止於五千貫此外察獲及有人論告亦重科處分
并量給告者時京師里閭區肆所積多方鎮錢王鍔
韓弘李惟簡少者不下五十萬貫於是競置第宅以
變其錢多者竟里巷傭僦以歸其直而高貲大賈多
依倚左右軍官錢為名府縣不得窮驗法竟不行(舊唐)
(書食貨志)元和十四年六月勅應屬諸軍諸使有犯時
用錢每貫除二十文足陌内欠錢有鉛錫錢者宜令
京兆府枷項收禁牒報本軍本使府司差人就軍看
决二十如情狀難容復有違拒者仍令府司聞奏(冊府)
(元龜)元和末民間墊陌有至七十者鉛錫錢益多吏
捕犯者多屬問軍諸使謼集市人強奪毆傷吏卒京
兆尹崔元略請犯者本軍本使涖决帝不能用詔送
本軍本使而京兆府遣人涖决(食貨志)
穆宗即位京師鬻金銀十兩亦墊一兩糴米鹽百錢墊
七八京兆尹柳公綽以嚴法禁止之尋以所在用錢
墊陌不一詔從俗所宜内外給用每緡墊八十(唐書食貨)
(志)
武宗勅鑄錢之所各以本州郡名為背文於是京兆府
以京字在穿上藍田縣以藍字在穿右興元府以興
字在穿上(泉志)淮南節度使李紳請天下以縣名鑄
錢京師為京錢大小徑寸如開元通寳交易禁用舊
錢(唐書食貨志)會昌五年鑄開元錢時有勅令鑄錢所
各加本郡州號名為背文京(京兆)興(鳳翔)藍(藍田)又節度使
李紳請背加昌字以表年號(玉海)
昭宗末京師用錢八百五十為貫每百纔八十五(唐書食貨)
(志)
後唐明宗天成元年五月商州奏當管水銀五窟乞依
舊管係(冊府元龜)
宋坑冶金産商州銀産鳳州有監秦隴興元有三務鐵
産鳳翔同州有冶鳳耀坊州有務水銀産商鳳二州
有場朱砂産商州有場(宋史食貨志)
太祖開寳九年二月庚辰以鳳州七房銀冶為開寳監
(宋史太祖本紀)
太宗至道二年有司言鳳州山銅礦復出採鍊大獲而
皆良焉請置官署掌其事太宗曰地不愛寳當與衆
庶共之不許(宋史食貨志)
真宗天禧末鐵錢有三監興州曰濟衆(宋史食貨志)
仁宗慶歷五年軍興陜西移用不足始用知商州皮仲
容議采洛南縣紅崖山青銅置阜民監鑄錢既而陜
西都轉運使張奎知永興軍范雍請鑄大銅錢與小
錢兼行大錢一當小錢十又請因晉州積鐵鑄小錢
及奎徙河東又鑄大鐵錢亦以一當十助關中軍費
未幾三司奏罷河東鑄大鐵錢而陜西復采儀州竹
尖嶺黃銅置博濟監鑄大錢(宋史食貨志)文彦博知永
興軍起居舍人母湜鄠人也至和中湜上言陜西鐵
錢不便於民乞一切廢之朝廷雖不從其鄉人多知
之争以鐵錢買物賣者不肯受長安為之亂民多閉
肆僚屬請禁之彦博曰如此是愈使民間擾惑也乃
召絲絹行人出其家縑帛數百疋使賣之曰納其直
者盡以鐵錢勿以銅錢也於是衆知鐵錢不廢市肆
復安(天禄識餘)慶歷中勅江南鑄大銅錢而江池饒儀
虢又鑄小鐵錢悉輦致關中數州錢雜行大約小銅
錢三可鑄當十大銅錢一以故民間盜鑄者衆錢文
大亂公私患之慶歷末葉清臣為三司使與學士
張方平等上陜西錢議曰關中用大錢本以縣官取
利太多致奸人私鑄比年以來縣官雖有折當之虚
名乃受虧損之實害捄弊不先自損則法未易行請
以江南儀商等州大銅錢一當小錢三小鐵錢三當
銅錢一且罷官所置爐自是奸人稍無利猶未能絶
濫錢其後詔商州罷鑄青黃銅錢又令陜西大銅錢
大鐵錢皆以一當二盜鑄乃止時興元府西縣增置
濟遠監後廢嘉祐四年興州鑄錢三萬緡(宋史食貨志)
陜西每銅錢一貫用鐵錢一貫三十文可換後因
常平司指揮諸州勿出銅錢諸司遂效之民間相傳
鐵錢將不用矣家家收蓄銅錢輕用鐵錢由是錢賤
而物加貴(王鞏隨手雜錄)
英宗治平中增復諸州阬冶商州金冶秦鳳商隴銀冶
鳳翔鐵冶商州錫冶皆置吏主之(宋史食貨志)
神宗熙寧初薛向鑄鐵錢於陜西民不便用神宗欲罷
之王安石固争詔畿内并罷其行於四方如故熙
寧初以邊費錢十萬緡儲永興軍為鹽鈔本繼又增
二十萬四年詔陜西行蜀交子法罷市鈔或論其不
便復舊熙寧初同華二州積小鐵錢凡四十萬緡
詔賜河東以鐵償之熙寧時興州濟衆監歲增七
萬二千餘緡陜西三銅錢監各歲增五萬緡又詔鳳
翔府斜谷置監已而所鑄錢青銅夾錫脆惡易毁罷
之熙寧時詔商虢洛南增三監耀鄜權置兩監通
永興華舊監以給改鑄永興鄜耀去鐵冶遠聽改鑄
一年罷商雒南華最近鐵冶聽久置鄜州等五監候
罷改鑄并其工作歸永興等四監專鑄大錢所鑄大
鐵錢約補及所廢偽錢及可以待交子所用而止(宋史)
(食貨志)陜西鑄折二錢(洓水記聞)熙寧四年陜西轉運
使皮公弼言頃歲西邊用兵始鑄當十錢後兵罷多
盜鑄者仍以當三減作當二行之至今銅費相當盗
鑄衰息請以舊銅鉛盡鑄當二錢從之其後折二錢
遂行天下(文獻通考)熙寧四年行交子於陜西而罷永
興軍鹽鈔場文彦博言其不便會張景憲出使延州
還亦謂可行於蜀不可行於陜西未幾竟罷紹聖以
後界率增造以給陜西沿邊糴買及募兵之用少者
數十萬緡多者或至數百萬緡(宋史食貨志)熙寧五年
二月壬戌詔罷陜西遞運銅錫熙寧八年二月甲
子增陜西錢監改鑄大錢(神宗本紀)熙寧八年中書奏
陜西鹽鈔利害大抵謂買鈔本錢有限而出鈔過多
買不盡則鈔賤而糴貴故出鈔不可無限今當立額
永興路八十一萬五千秦鳳路一百三十八萬五千
永興軍遣官買鈔歲支轉運司錢十萬緡(食貨志)熙
寧八年陜西轉運使皮公弼又請鑄鐵折二從之
諸路鑄錢總二十六監永興軍華州錢監各鑄二十
萬貫計六十萬貫(文獻通考)九年詔御史劾陜西官吏
止三司額外出鈔元豐五年戶部以鈔多難售歲
給陜西軍儲鈔二百萬裁其半然鈔多卒不能平價
元豐以後西師大舉邊用匱缺徐州置寳豐下監
歲鑄折二錢二十萬緡轉移陜府於時同渭秦隴等
州錢監廢置移徙不一(宋史食貨志)
哲宗嗣位復申錢弊闌出之禁陜西行鐵錢至陜府以
東即銅錢地民以鐵錢換易有輕重不等之患元祐
六年乃議限東行有税物者以十分率之止許易二
分人毋得過五千(宋史食貨志)元祐八年秋七月戊寅
令陜西沿邊鐵錢銅錢悉還近地八月庚午詔陜西
復鑄小銅錢(哲宗本紀)元祐八年命商旅願於陜西内
郡入便銅錢給據請於别路者聽仍定加饒之數(食貨)
(志)元祐中杜純移陜西路轉運使時方患陜西幣
輕貨重純屢陳歲給本路諸司鹽鈔實為飛錢然西
州有來商無還貨又鐵錢不出境獨鈔無脚税朝至
國夕為錢既以備本路夏秋糴而商賈貝非以兩時至
則鈔歸兼并家不貴售不出若鈔留京師賣錢貯之
而别為公據與本路凡入榖若錢者給之至京師歸
以鈔錢則貨幣平不行(雞肋集)元祐末定鈎致之法
議者謂陜右所用折二鐵錢止當一小銅錢即折二
銅錢盡歸陜西不直般運費廣猝難鈎致且與鐵錢
一等慮鐵錢轉更加輕乃令折二銅錢寬所行地聽
行於陜西一路紹聖元年戶部尚書蔡京奏岑水
場銅額寖虧而商虢間苖脉多陜民不習烹採久廢
不發請募南方善工詣陜西經畫擇地興冶於是以
許天唘同管幹陜西坑冶事(宋史食貨志)陸詵提點陜
西刑獄時鑄錢法壞議者欲變大錢當一詵言民間
素重小銅錢而賤大鐵錢他日以一當三猶輕之今
減令均直大錢必廢請以一當二則公私所損無幾
而商賈可以通行兼盜鑄者計其直無贏將必自止
從之(陸詵傳)紹聖初鐵錢寖輕元符二年詔陜西悉
禁銅錢在民間者永興帥臣陸師閔言既揀毁私錢
禁銅罷冶則物價當減願下陜西州縣凡有市買並
凖度銅錢之直以平其價詔用其言而豪賈富家多
不便元符三年許天唘罷領阬冶以其事歸之提
刑司初新舊阬冶合為一司而漕司兼領天唘為同
管幹欲專其事慮有所牽制乃請川陜京西路阬冶
自為一司許檢束州縣刺舉官吏而漕司不復兼阬
冶至是中書奏天唘所領首末六年總新舊銅止收
二百六萬餘斤而兵匠等費繁多故罷之(食貨志)
徽宗嗣位通判鳳州馬景夷言陜西自去年罷使銅錢
續追官措置錢法未聞有深究錢弊輕重灼見利害
者銅錢流注天下雖千百年未嘗有輕重之患獨鐵
錢局於一路所可通交易有無者限以十州之地欲
無滯礙安可得乎宜弛其禁界許鄰近陜西等路通
行折二錢乃詔銅鐵錢聽民間通行而銅錢止用糴
買建中靖國元年陜西轉運副使孫傑以鐵錢多
而銅錢少請復鑄銅錢候銅鐵錢輕重稍均即聽兼
鑄(宋史食貨志)建中靖國四年閏二月甲申置陜西監
鑄當二夾錫鐵錢(徽宗本紀)崇寧元年前陜西轉運判
官都貺請權罷陜西鑄鐵錢崇寧二年許天唘為
陜西轉運副使請鑄當十錢五月始令陜西以歲所
鑄小平錢增料改鑄當五大銅錢以聖宋通寳為文
(食貨志)崇寧二年二月初令陜西鑄折十銅錢並錫
錢(文獻通考)崇寧四年蔡京議令解鹽新鈔止行陜西
詔陜西舊鈔減落價踰五十者論以法崇寧五年
詔鈔法用之民信已久飛錢裕國其利甚大比考前
後法度頗究利害其别為號驗給解鹽換請新鈔先
以五百萬緡赴陜西河東止給糴買聽商旅赴𣙜貨
務換請東南鹽鈔又詔陜西作當五通寳錢所鑄未
多旋復詔當十錢行於陜西始禁陜西鐵錢行於興
元府等界崇寧時設鑄錢院所鑄銅錢通行諸路
而陜西係鐵錢地禁之大觀元年詔改四川交子
務為錢引務陜西河東皆以舊錢引入成都換易故
四川有壅遏之弊河陜有道路之艱豪家因得以損
直斂取乃詔永興軍更置務納換陜西河東引仍遣
大臣二人監之大觀二年以鐵錢猥多禁陜西鐵
錢入蜀八月提舉陜西坑冶司改併入轉運司大
觀四年詔許陜西鐵錢入蜀仍舊盡釋其禁侍御史
毛注言朝廷自昔謹三路之備糧儲豐溢惟鈔法流
通上下交信陜西解鹽鈔支請解鹽鈔至則給不復
滯留當時商旅皆悦争運糧草入於邊郡自崇寧來
鈔法屢更人不敢信大觀中張商英為相議變通
損益令内府錢移用以革錢鈔物三等偏重之弊陜
西給鈔五百萬緡(宋史食貨志)政和元年二月乙巳詔
陜西復鑄夾錫錢夏四月乙卯罷陜西鑄夾錫錢(徽宗)
(本紀)政和元年詔陜西舊行使鐵錢地並依元豐年
大鐵錢折二公私通行夾錫錢同之毋得分别見存
鐵錢毋改更鑄夾錫詔陜西鈔依鈔面實價輒增減
者以違制論未幾復以陜西通行鹽鈔舊雖約以銅
錢六千為鈔面然鈔貴則入粟增多鈔平則入粟減
少若限以六千陜西惟行鈔錢是鹽鈔一席得六千
鐵錢斛斗矣深損公家其隨時增減聽之政和二
年蔡京復得政條奏鑄夾錫錢精善請復鑄如故不
論何路所鑄並聽通行陜西政和三年尚書省言
陜西路坑冶已遣官吏提轄措置川路金銀坑冶興
廢慮失利源詔令陜西措置官兼行川路事九月
措置陜西坑冶蔣彛奏本路坑冶收金千六百兩他
物有差詔輸大觀西庫彛增秩官屬各減磨勘年
政和四年罷鼓鑄夾錫錢悉輦椿關中尋詔陜西外
餘路並罷政和六年川陜路各置提轄措置坑冶
官政和時關中錢甚輕夾錫欲以重之其實與鐵
錢等物價日增患甚於當十童貫宣撫陜西以詔
亟平物價錢即經略鄜延抗疏言詳考詔旨謂鐵錢
復行與夾錫並用慮姦民妄作輕重欲維持推行俾
錢物相值非欲以威力脅致百姓頓減物價於一兩
月之間今宣撫司裁損米糓布帛金銀之價殆非人
情詔即妄有建明毁辱使命謫置偏州尋亦罷行夾
錫錢且禁裁物價重和元年罷京西鑄夾錫錢繼
以關中糴買用之通流復命鼓鑄專給關中夾錫行
小民往往以藥點染與銅錢相亂(食貨志)
欽宗靖康元年罷政和敕陜西路用銅錢斷徒二年配
千里法初蔡京主行夾錫錢詔鑄於陜西亦命轉運
副使許天唘推行其法以夾錫錢一折銅錢二每緡
用銅八斤黑錫半之白錫又半之(宋史食貨志)
高宗紹興九年六月戊寅置錢引務於永興軍八月己
巳命陜西復行鐵錢(宋史高宗本紀)
金主亮天德二年毛碩充陜西轉運使以陜右邊荒賦
入甚薄市井交易商賈不通請視汴京燕京例給交
鈔通行朝廷從之(金史毛碩傳)正隆二年十月括民間
銅鍮器陜西南京者輸京兆(食貨志)正隆三年二月
壬辰京兆初置錢監(海陵本紀)正隆三年京兆置錢監
一曰利用文曰正隆通寳輕重如宋小平錢而肉好
字文峻整過之與舊錢通用(食貨志)
世宗大定元年用吏部尚書張中彦言命陜西路參用
宋舊鐵錢四年寖不行詔陜西行戶部並兩路通檢
官詳究其事皆言民間用錢名與鐵錢兼用其實不
為凖數公私不便遂罷之(金史食貨志)
章宗明昌四年上諭宰臣曰或言鐵錢有破損當令所
司以銅錢償之者參知政事胥持國不可曰如陜西
市易亦有用銀市薑麻若舊有鐵錢宜姑收貯以備
緩急遂令有司籍鐵錢及諸無用之數貯於庫八月
提刑司言陜西所降交鈔多於見錢使民艱於流轉
宰臣以聞遂令本路𣙜税及諸名色錢折交鈔官兵
俸許錢絹銀鈔各半之若錢銀數少即全給交鈔
承安四年三月又以銀鈔阻滯令陜西銀鈔從便餘
路並許收銀鈔各半(續文獻通考)泰和六年四月陜西
交鈔不行以見錢十萬貫為鈔本與鈔相易復以小
鈔十萬貫相參用之七年十一月命陜西路院務
諸税及諸科名錢並以鈔三分為率一分納十貫例
者二分五貫例者餘並收見錢(金史食貨志)
宣宗貞祐三年五月權西安軍節度使烏凌阿與言關
陜軍多供億不足所仰交鈔則取於京師徒成煩費
乞降板就造便(金史食貨志)
元世祖至元二十四年冬十月立陜西寳鈔提舉司(元史)
(世祖本紀)
順帝至正十八年二月中書省臣奏以陜西軍旅事劇
務殷去京師道遠供費艱難請就陜西印造寳鈔為
便遂分戶部寳鈔庫等官置局印造(元史順帝本紀)
明太祖洪武二十六年各處鑪座錢數陜西三十九座
半每歲鑄錢二千三百三萬六千四百文(續文獻通考)
陜西通志卷四十一
