陜西通志卷九
山川二(西安府)
西安府長安縣
終南山(一名南山)在縣南五十里東接咸寧西接鄠縣界太
乙山在縣西南八十里即終南之異名(縣志)南山一名
終南在縣南七十里連乾祐縣界(宋敏求長安志安乾祐縣今屬鎮)
東西連亘藍田咸寧長安鄠盩厔五縣境(府志)太乙山
在終南山南二十里(明一統志名詳見圖考按山水有屢易其者名稱岐出每易)
(混淆兹凡山水有别名皆注於本山本水之下庶一覽可晣後皆倣此)
龍首山在縣北十里(賈志)規龍首撫未央(杜篤論都賦)未央
宫因龍首制前殿(三輔黃圖)蕭何因龍首山營未央宫山
長六十餘里頭入於渭尾達樊川頭高二十丈尾漸
下高五六丈土色赤而堅云昔有黑龍從南山出飲
渭水其行道因山成跡山即基闕不假築高出長安
城(水經注)山首在長安故城中自漢築長安城及營宫
殿咸以堙平其餘即今宫城之太倉以東是也(括地志)
山在長安城北禁苑西偏(胡氏鑑注)京城後枕龍首山(唐書)
(地理志)山之餘尾城南皆已堙平坡陀北出復見於唐
大安宫東西横亘迤邐而去今宫城及内苑後墻含
元殿臺一帶俱在山上下去平地可六七丈(長安圖志)長
安城南鼎門西南北附城有土嶺可二三百步隠然
如城俗名曰土蛇嶺即此山之餘土也(雍大記)龍首山
西北高處為秦長樂漢未央稍東南六坡為隋城唐
西内其東為唐南内興慶龍池之所其北為唐東内
大明宫含元宣政紫宸蓬萊金鑾諸殿南内東南引
滻水入城為龍首渠入東苑為龍首池龍首殿皆以
是原得名(名山記)隋以長安城狹小作新都於龍首山
遷焉(明一統志餘按凡敘山有名山為境内之鎮者則以冠首則以方位循次敘之其自北而西)
(而南而東以地勢西北多高東南多下而水道因之取其與諸水相比附也後皆倣此)
故市坡在京坡西即舊西市市廢其坡號為故市云
(府志)
高陽原在縣西南二十里接咸陽界(雍大記)故渠有二
流合於高陽原(水經注)
畢原在縣西南(縣圖)畢文王墓近鎬也(尚書注)周公葬畢
在鎬東南杜中(史記周本紀)畢終南之道名也(毛詩注)李竒
曰畢在岐周之間(裴駰集解)汲郡古文曰畢西去豐三十
里(臣瓉注)畢原在長安縣西南二十八里雍大記據長
安志云屬咸寧與咸陽縣界接非矣蓋在宋屬咸寧
今屬長安而今之咸寧固不與咸陽界接也(雍勝略按文)
(武陵周公墓今俱在渭北咸陽境)
細柳原在縣西南三十三里别是一細柳非亞夫屯
軍之所(元和志)在舊昆明池南(縣志)
少陵原在縣南四十里東接萬年縣界西入縣界五
里(宋敏求志今詳見咸寧縣萬年縣屬咸寧)
石鼈谷(鼈一作壁)在縣南六十里長咸以此分界(縣志寧詳見咸縣)
豹林谷在縣南石鼈谷西种放隠居之地(城南記)近子
午谷(雍錄)在終南山麓宋种放隠此山東明峰(府志)
子午谷在縣南百里長六百六十里(縣圖)張儀說趙曰
秦一軍塞午道(戰國策)長安有子午谷北山是子南山
是午則午道秦南道也(鮑氏注)平帝元始五年王莽通
子午道從杜陵直絶南山徑漢中(漢書王莽傳)延光四年
罷子午道(後漢書順帝紀)建興六年魏延謂丞相亮曰願假
竒兵五千當子午而北不十日可到長安(三國蜀志)子北
方午南方言通南北道相當故謂之子午今京城直
南山有谷通梁漢道者名子午谷(顔師古注)子午谷長安
正南山名(三秦記)子午嶺在府南四十里至東杜甫村
景祐二年置關(雍大記入按漢高帝紀云元年就國從杜南蝕中如淳注云蝕入漢中)
(道川谷名今此谷正當杜南疑子午谷即蝕中也)
(附考)長安記曰長安城西北有武將山即漢辛孟隠處
(雍大記相按武將山不在縣境今在醴泉縣去甚遠疑長安記之誤)
渭水在縣北三十里自咸陽界流入又東入咸寧界
(禹貢錐指)渭水自合豐水又東北與鎬水合又東北逕渭
城南沈水注之又東分為二水其瀆東北流逕郭淮
碑南又東南合一水逕兩石人北又逕陽侯祠北渭
水又東注此水水上有渭橋又東與沈水枝津合又
逕長安城北又東合昆明故渠又東逕霸陵縣(水經注)
(詳見圖考渭城今屬咸陽霸陵今屬咸寧按凡敘水有大水為境内之滙者則以冠首而以所入之水附)
(焉其所入之水則不拘大小以入之先後為次庶源流可一覽而晰也後皆倣此)
豐水(豐一作灃)在縣西南四十里自鄠縣界流入又北至咸
陽入渭(縣冊)成帝時王商穿長安城引内灃水注第中
大陂以行船(漢書元后傳)大興中劉曜命於水上起酆明
觀尋省酆水囿以與貧戶(晉書載記)豐水出豐溪西北流
分為二水一水東北流為支津一水西北流又北交
水自東入焉又北昆明池水注之又北逕靈臺西又
北至石徼注於渭(古水經注)灃水今名賀蘭渠東北流注
交水(括地志)鎬在豐水東豐在鎬水西相去二十五里
(三輔决錄注)豐水自鄠縣界來由馬坊村入咸陽合渭水
(宋敏求志)子午谷水源出長安縣秦嶺北得萬陽三川水
西北經子午谷得折腰嶺水又西入豐谷水水出豐
谷口北流其西高觀太平二谷水入焉其東則雪谷
龍驘西和白石羅什諸谷水入焉為西交河又北則
有東交河水入焉(雍勝略)
潏水(即沈水一名高都水一名漕水)在縣南二十里自咸寧縣流入又
西北入渭(縣志)沈水自逕下杜城又西北與昆明故池
會又北逕秦通六基東又北逕堨水陂東又北合陂
水又北逕長安城西與昆明池水合又北逕鳳闕東
又北分為二水一水東北流一水北逕神明臺東又
北逕漸臺東又北流注渭亦謂是水為潏水也又謂
之高都水又沈水枝津上承沈水東北流逕鄧艾祠
南又東分為二水一水東入逍遥園注藕池一水北
流入渭(水經注咸下杜城今屬寧)漕水即沈水也東自萬年界
流入亦謂之潏水(寰宇記)潏水在縣南十里東自萬年
縣界流入交水又漕河在咸陽縣南十五里自萬年
界來經咸陽界五里入渭(宋敏求志)丈八溝在縣西南十
五里即漕河岸最深處(賈志)皂河自牛頭寺入縣境西
北流至丈八溝一分流為通濟渠一西北流逕三橋
鎮入渭(縣冊河按皂河即漕之訛)
交水(交一作郊)郊河水在縣南三十二里自萬年縣界逕本
縣三十里合豐水(圖經)交水一作郊水水經注曰交水
又西南流與豐水枝津合其北又有漢故渠出焉又
西至石碣分為二水一水西流注豐一水北逕細柳
諸原北流入昆明池又坈谷水在縣南二十七里自
萬年縣界流逕本縣五里合交水又楩梓谷水出南
山北流合潤國渠又西北豹林谷水入焉又西北至
縣東南三十里入交水其豹林谷水出南山北流三
里有竹谷水自南來會之又北流二里子午谷水自
東來會之自此以下亦謂之子午谷水合入交水又
有龍驘谷水太和谷水皆流合於交水(宋敏求志)
鎬水(鎬一作鄗又作滈一名鎬池)在縣西南(縣圖)長安西南有鎬池(史記)
(孟康注)昆明池北有鎬陂(徐廣注)廟記曰長安城西有鎬
池周匝二十一里(三輔黃圖)鎬水上承鎬池于昆明池北
周武王之所都也又北流與滮池水合又北逕清泠
臺西又逕磁石門西北注于渭(水經注)滈水源出長安
縣西北滈池今按鎬池水北流入永通渠不復入渭
(括地志)鎬池一名元阯在昆明池北始皇毁之(十道志)鎬
水或作滈出縣西北十八里鎬池圖經云水在縣西
四十里自鄠縣界入本縣界十里入清渠(宋敏求志)鎬池
在咸陽縣西南二十五里(長安圖)鎬水在豐東二十五
里源出太乙山西谷中北流迤西得七姑谷水又西
得漆谷磻谷鴻興竹谷桐梓石鼈豹林諸谷水過御
宿川北香積寺南西合潏水為東交河又西入豐水
(雍勝略)水源亦出南山谷中北流經故長安城西南注
昆明池又北為鎬池又北入於灃水自唐堰入昆明
池而灃鎬之流絶今則昆明池亦涸為民田矣(縣志)
御宿川(宿一作羞)在縣西南四十里(縣志)武帝元鼎二年置御
羞禁圃令丞(漢書百官表)御羞地名在藍田(如淳注)夏遊蓹
宿(漢書元后傳)即今長安城南御宿川也不在藍田羞宿
聲相近故或云御羞或云御宿耳(顔師古傳)武帝開上林
東南至御宿(揚雄羽獵賦序)御宿苑在長安城南御宿川中
漢武帝為離宫别館禁禦人不得出入往來遊觀止
宿其中故曰御宿(三輔黃圖)樊川一名御宿川(三秦記)樊川
御宿皆上林苑地(城南記)御宿川北岸之西潏水來會
為東交河南岸之西為西交河又西為豐水又北至
定昆池為豐鎬之間又北為鎬入豐處御宿之地盡
矣其形逶迤自東南而西北故杜甫詩曰昆吾御宿
自逶迤是也(馬志)
聖女泉水(即滮池一名冰池)在縣西北二十里(縣志)滮池北流浸
彼稻田(詩經小雅)滮流貌(毛傳)豐鎬之間水北流也(鄭注)長安
縣有滮池水(魏書地形志)滮池水出鎬池西而北流入於
鎬世傳以為水名(水經注)滮池一作滮沱(說文)冰池在長
安西(三輔黃圖)冰池在縣西北十五里(圖經)滮池一名聖女
泉蓋冰滮聲相近而訛也(舊圖)聖女泉出昆明池北平
地上周十步西北流五十步與牧豬泉合(宋敏求志按志中)
(凡溝池泉澗之無所流注者並附諸水後其流衍而入於他水者則以所入之序為次而加一水字别之)
(後皆倣此)
布政司井在城中布政司庫内相傳即昊天觀水是
否未詳(咸寧縣志)李德裕在中書喜飲常州惠山泉因置
水逓有僧詣德裕曰京師一眼井與惠山泉脉相通
李笑其誕曰井在何方曰昊天觀庫後是也李乃以
惠山一甖昊天一甖雜以八瓶遣僧辨析僧因啜嘗
取惠山與昊天餘八乃同味德裕大竒之因停水逓
(芝田錄)
劉公井在城中按察司署内扶溝劉自強蒞官時鑿
時旱甚城内外渠井皆涸既穿味極甘冽因名劉公
井(咸寧縣志)
咸寧縣
終南山在縣南五十里(縣圖)終南山東自藍田縣西入
縣界石鼈谷以谷水與長安分界東西四十里(長安志)
終南山東接藍田西接長安延四十里南界鎮安袤
二百里又秦嶺在縣南南山峰脊也江河水由此分
南流皆謂江北流皆謂河屬邑界者東西約七十里
(縣志東詳見圖考按三秦記云秦嶺東起商洛西盡汧隴西八百里則秦嶺即終南也乃今多指商藍)
(之界為秦嶺亦因其地為唐韓愈所經而遂專目之耳)
金鑾坡在縣北郭外(縣圖)金鑾坡者龍首山之支隴隠
起平地而坡陀靡迤其上有金鑾殿故殿旁之坡亦
遂名也坡在蓬萊山正西微南(雍錄)京兆元武門外龍
首坡上出三稄人呼為三稄坡(府志)三稜坡西亘長安
又有龍首坡在金鑾坡東(縣志)
草場坡在縣南郭外(縣志)坡在永樂坊即横岡之第五
爻也(宋張禮城南記)在朱雀門外乃舊草市有坡(府志)
臙脂坡在縣治東南董子祠後即翡翠坡或云與翡
翠相接在宣平坊南(縣志)
開元坡在縣東興慶池西為明皇藩邸後廢為坡(縣志)
石鼈谷(鼈一作壁)在縣西南五十五里谷口大石如鼈咸長
以此分界内有景陽川梅花洞九女潭仙人跡宋吕
大防曰隋築都城南直南山石鼈谷(縣志)谷口有白圓
石其巨如屋𩔖鼈(雍大記)谷有廣惠神祠其西有百塔
(城南記)
樂遊原(即樂遊苑)在縣南八里(賈志)亦龍首杜原之横岡隨地
異名也(縣志)
塔坡在縣南二十里(縣冊)坡在韋曲西以其地有浮圖
故名唐何將軍山林也杜甫有遊何將軍山林詩(長安)
(圖說)
勲蔭坡(一名牛頭山)在縣南二十五里牛頭寺下(賈志)今牛頭
寺之坡也寺即牛頭山遍照禪師之居又有龍堂坡
在牛頭寺西地甚平衍中多植杏謂之杏花坪(城南記)
勲蔭坡在樊川北隈為韋杜故里(縣志)
杜坡(即杜固一名馬塴崖一名鳳凰嘴)在縣南即杜固也唐杜正倫執
政建言鑿杜固通水以利人既鑿川流如血今所鑿
處崖塹尚存俗曰馬塴崖或曰鳳凰嘴(城南記)在神禾
原東北(縣志)
神禾原在縣南三十里(賈志)原上有蓮花洞唐鄭駙馬
所居杜甫詩主家隂洞細烟霧指此(長安圖說)原在御宿
川北樊川之原上東西三十里(雍大記)原在縣南下臨
樊川其原南起竹谷東西北行三十里入長安為潏
水界斷其南為御宿川劇談錄云晉天福六年産禾
一穗重六斤故名(縣志)
高望堆(一名高望原)在縣南少陵原北一名高望原(縣志)憑高
望之陽隈(潘岳西征賦)高望堆在延興門南八里(長安圖)
鳳棲原在縣南少陵原北(賈志)少陵西北三十里皆此
原(長安志)柳宗元為伯妣志曰葬於萬年之鳳棲原(雍大)
(記在萬年故城縣東北)漢神爵四年鳳凰十一集杜陵故名在
唐為安化里其東南有鮑陂(縣志)
少陵原(即鴻固原)在縣南四十里(賈志)少陵原即漢鴻固原也
(寰宇記)少陵原南接終南北至滻水西屈曲六十里入
長安縣界(長安志)鳳棲少陵其實一本因地異名耳漢
總謂之鴻固原(城南記)杜甫取以為號者此迤西為鮑
陂其北為鳳棲原迤西北為鴻固原其下有鴻固陂
(馬志)宣帝許后葬於此故名少陵(府志)
朱坡在縣南四十里(賈志)在御史莊東華寺(城南記)坡瞰
南山之勝少保杜公池亭在焉(雍大記)在華嚴寺下為
丞相朱博故里(縣志)
杜原(一名杜陵原一名東原)在縣東南十五里漢宣帝以杜東原
上為初陵置杜陵縣謂之東杜(雍勝略縣杜陵故城在東南)杜原
在潏水東滻水西即杜伯國地故名杜原以在秦漢
隋唐都城之東又名東原宣帝以為已陵又名杜陵
原(馬志)杜原為終南之麓故南高至樂遊原視秦川猶
云如掌其高可知至秦杜縣處漸卑則原之尾也其
西即韋杜二曲(縣志縣杜縣故城在東南)
白鹿原在縣東南二十里自藍田縣界至滻水川盡
東西十五里南接終南北至灞川盡南北十里亦謂
之灞上又荆谷在縣東南二十五里(長安志)霸水上地
名在長安東三十里(應劭漢書注)霸水歴白鹿原東霸川
之西是謂霸上(水經注)霸上即今所謂霸頭(顔師古注)白鹿
原亦謂之灞上(元和志)灞水所從來高故能中白鹿原
為道而行乎其上文帝嘗欲馳車下霸西峻坂因袁
盎諫而止即白鹿原西坡也(雍錄)原在縣東南滻水東
灞水南南接南山自藍田縣西五里入縣境(雍勝略)原
高逾龍首居民鑿井深數百尺汲引甚艱荆谷神谷
其西南二壑也原半有湧泉味甘冽釀酒甚美唐以
神策軍禁守謂之神谷日以駱駞運水大明宫醖造
御酒又有孝子嶺在原西北俗呼鷂子嶺又有七里
坡在高橋路亦達於白鹿原(縣志田亦見藍縣)
郊谷羊谷錫谷俱在縣東南六十里錫谷有路
至舊歸安鎮合義谷路(長安志)郊谷在炭谷東谷口有
遇仙橋其上為仰天池又土門谷在郊谷東又羊谷
在土門谷東又小義谷在羊谷東其内有仙人潭又
白道谷在小義谷東谷内為嘉五臺山有蒼鷹嶺(縣志)
大義谷在縣東南八十里東南至乾祐縣及金商等
州西南有路至興元府(長安志今乾祐縣今屬鎮安金州即興安興元府即今)
(漢中)義谷錫谷東南至舊歸安鎮合路通漢中谷在
白道谷東有路通興安龍首原發脉於此周庾信
有義谷銘又有庫谷在義谷東又谷之内有大興
山(縣志)
風涼原(風涼一作豐梁)在少陵原東南西為□川東為焦戴
川(縣志)山北縣有風涼原(魏書地形志東山北故城在縣南)少陵東接
豐梁原滻水出焉東北對白鹿原荆谷水出焉二
水合流入渭杜甫詩所謂天高素滻源是也(城南記)
(詳見藍田縣)
北五臺山在縣東三里(縣志)
龍首原在縣東(縣圖)龍首原起自南山東義谷滻水
西岸至長樂坡西北屈曲至長樂古城六七十里
隋唐宫殿皆依此原(三秦記)隋大興城西據龍首原
宇文愷營都之初謂横坡六條可象乾爻者正龍
首山之支脉也(唐六典)狗脊嶺在京城東市蓋龍首
山之支隴(唐書地理志)龍首原俗呼小兒原或曰今原
有西番塔元季武元中所建其下有古冡塹之得
石槨有篆文曰小兒塜(雍大記)龍首山北行之勢垂
坡東下以為平原是為龍首原(雍勝略)杜陵鴻固鳳
棲諸原皆其横岡宜春芙蓉曲江諸苑池皆其窪
下東界滻水西界樊川延六七十里又狗脊嶺在
縣城東南明張治道詩嶺東在城外嶺西在城中
(縣志)狗脊嶺在城東門外唐勝業坊即隋之宜仁坊
地(府志)
長樂坡在縣東北十里即滻水西岸(雍勝略)舊名滻坂
隋文帝惡之改今名漢長樂宫在其西北(十道志)
銅人原在縣東北(縣圖)魏明帝欲徙銅人詣洛載到霸
城重不可致今在霸城大道南(關中記)在霸陵東北十
五里(雍勝略)即薊子訓與老父摩挲銅狄處(府志)
渭水在縣北三十里自長安界流入又東逕高陵界
入臨潼界(縣圖)渭水自合昆明故渠又東逕霸陵縣北
霸水合滻水從縣西北流注之又東會成國故渠又
東與高陵分水又東逕王譚墓北(水經注故詳見圖考霸陵城即霸)
(縣在今縣東)
潏水(一名泬水一名沈水一名高都水一名石壁谷水一名坑河)在縣南三十里西
北流入長安界(縣圖)上林苑有淹潏(子虚賦)潏水在杜陵從
皇子陂西北流逕昆明池入渭(三輔黃圖)沈水上承皇子陂
於樊川其水西北流注杜縣之杜京西又西北逕杜伯
冡南又西北逕下杜城又西北枝合故渠又北與昆明
故池會亦謂之潏水(水經注東下杜城在縣南)潏水今名泬水(說文)
潏水又名石壁谷水(括地志)義谷水自乾祐縣下流入
山一百里至谷口西北流二十里合錫谷羊谷水入
坑河西流十五里入長安界又郊谷水北流十里合
錫谷水自谷口北流十里為坑河入長安界又石鼈
谷水北流十五里復西流十里入長安界又漕水由
縣界坑河分水約五里西流(長安志)潏水今名沈水一
作坑水自南山流至皇子陂今潏水不至皇子陂由
瓜洲村附神禾塹上穿申店而原愈高鑿原而通深
至八九十尺俗謂之坑河潏水上源西北流合御宿
川水是名交水在香積寺西南(城南記)潏水源出南山
石壁谷東得東西二義谷水錫谷水北流西得羊谷
水又西得土門谷炭谷太乙谷水為河西逕杜曲樊
川南又西過韋曲華嚴川南又過下杜城南神禾原
北折而過神禾原西至香積寺西南與鎬水合為東
交河今按潏水自南山下分為二一西北流會鎬水
為交河一自東岸北流入城為通濟渠(馬志)其字或作
傍穴與沉字相似俗因名沈水括地志名高都水漢
王氏五侯大治池宅引高都水入長安城字書潏音
述人力作曰潏今按其水西北流經申店西有香積
堰鑿神禾原西南流至香積寺投鎬入灃也(縣志經按水)
(注則交水為上源而潏水為下流按長安志則潏水為上源而交水又為下流然二水本為一水無庸區)
(别因水經注各有名目故亦兩存之也)
交水(一名福水福一作湢)在縣南三十里西流至石堨遂分為二
一注灃水一入昆明池(賈志)交水故渠有二流合於高
陽原而北逕河池陂東而北注沈水(水經注)萬年縣有
福水即交水也上承樊川御宿諸水出縣南山石壁
谷南三十里與直谷水合即子午谷水也(寰宇記)樊川
御宿之水交流故名交水(城南記)
樊川(一名後寬川一名華嚴川)在縣南三十五里一名後寬川一名
華嚴川即潏水所經也(雍勝略)樊川即杜陵之樊鄉漢
高祖以樊噲灌廢丘功賜噲食邑於此故曰樊川(十道)
(志)長安正南秦嶺額根水流為秦川一名樊川(三秦記)
樊川在潏水河北渠南西北為杜曲又西北為韋曲
又西為華嚴寺寺西有雁鶩陂陂西北有第五橋又
迤北為鎬池而樊川之地盡矣其地之東原為杜原
(城南記)樊川有杜佑别墅故裔孫牧目其文為樊川集
(雍錄)自義谷西北四十里至塔坡川入長安界(縣志)
滻水在縣東十五里自藍田界流來合灞水(縣圖)長水
亦謂之荆溪自白鹿原西北流左合狗枷川水又北
入霸縣有温泉入焉水發自原下入荆溪水亂流注
於霸(水經注)滻水在萬年即荆溪狗枷之下流(括地志)滻
水在縣東北流四十里入渭又庫谷水北流二十五
里合採谷水下流入荆谷水號滻水又下流二十五
里合灞水又北流二里入渭又採谷水自藍田縣西
北流三十里入縣界又二十里合庫谷水為滻水又
北流四十里入灞水又石門谷水自藍田縣北流十
里入縣界合採谷水又北流十五里合庫谷水為滻
水又荆谷水一名荆溪自藍田流至康村入縣界西
流二十里出谷至平川合庫谷採谷石門水為荆谷
水一名滻水(長安志)□川在城東南三十里焦戴川自
東南來□川自西南來兩川相合為滻與樊川御宿
號為三川(府志)
灞水在縣東二十一里自藍田縣來合滻水北流入
渭(長安志)霸水自逕藍田縣又左合滻水歴白鹿原東
又北合長水又北會兩川又北故渠右出焉又北逕
王莽九廟南又北逕枳道其北左納漕渠又北逕秦
虎圈東又北入渭(水經注)往時霸水為畿南大川唐貞
元四年霸水溢溺百餘人自唐以後經流蓋多遷徙
矣(縣志)
飲馬池在治西京兆驛後相傳明嘉靖中正一張真
人宿此驛惡蛙聲聒耳以法鎮之其後蛙聲遂絶池
今廢(縣志)
通寺井(一名八角井)在長樂坊趙景公寺前俗呼為八角井
元和初有公主夏中過令從婢以銀稄碗就井承水
誤墮井中經月餘出於渭河(縣志)
二龍寺井在縣治北寺之佛殿中稍南宋咸淳癸酉
釋曇延設無遮會登座說法有二人冕服執簡自井
出侍立座側曇問之曰弟子井之二龍也欲聽師法
言訖不見後人有疾飲此水即愈明成化間旱都御
史陳鎰禱此立應井今存寺僧覆以石蓋(縣志)井在永
寧坊唐開元時剏(府志)
曹氏井在參政曹韓别墅以水味甘名甘泉書院後
廢為民馬氏有一夕變為鹹鹵人皆異之(縣志)
冰井在縣西一里許水寒冽如冰故名(縣志)
湧珠泉在縣東南白鹿原半泉闊數丈深不見底湧
水如珠流百步落高崖為瀑布下有大石龕水濺如
雪名為噴雪崖其水下流入員庄(縣志)
鳴犢泉在縣東南六十里鳴犢鎮(賈志)泉在少陵東岡
下滻水西岸(城南記)
咸陽縣
畢原(即畢郢一名畢陌一名池陽原一名長平阪一名石安原一名咸陽原一名咸陽北阪一名洪瀆原)
在縣北(縣圖)文王卒於畢郢(孟子)畢公高與周同姓武王
封之於畢(史記)文武周公葬於畢(劉向傳)咸陽縣北五里
有畢原(左傳杜注)三秦記曰長安城北有平原廣數百里
民井汲巢居井深五十丈(水經注)畢陌在長安西北四
十里(顔師古注)文王武王周公皆葬畢陌南北(三輔故事)畢原
在咸陽縣西北十五里(括地志)初王季都之後畢公高
封焉(通典)畢原即咸陽縣所理左傳畢為文昭即此原
南北數十里東西二三百里無山川陂湖亦謂之畢
陌(元和志)關中記云高陵北有畢原秦謂之池陽原漢
名長平阪又名石安原(寰宇記)咸陽原在渭水北九嵕
山南(雍大記)西起武功東盡高陵其上文武成康周公
太公及秦漢君臣陵墓多在焉亦曰咸陽原又謂之
咸陽北阪又有洪瀆原在縣北二里畢原之趾東西
一岡闊七里許(縣志)今按其地有潦池故曰洪瀆實即
畢原地分言則其名有七實一原也舊志分見誤(馬志)
短隂原(短一作矩)在縣西南二十里(元和志)渭水與豐水會於
短隂山内水會無他高山異巒惟原阜石激而已(水經)
(注)短隂原即短隂山也秦中諸原𩔖皆有山體故或
謂之山不必峭拔也(禹貢錐指)
高陽原在縣東南二十里秦始皇作阿房宫依此(縣志)
與長安接界(馬志)
鮮原在縣東二十里(賈志)度其鮮原(詩經大雅)文王既克密
須於是相其高原而徙都所謂程邑也(蘇氏注)其地於
漢為扶風安陵今在京兆咸陽縣(朱子傳今按安陵故城在縣東二)
(十一里地理志云右扶風安陵闞駰以為本周之程邑朱傳本此然史記正義又云周王季宅郢郢故城)
(在咸陽東二十一里則所謂文王之程即王季之郢也既為舊都奚以云徙又考通鑑外紀云西伯自岐)
(徙鮮原在岐山之陽不出百里鄭箋云鮮原在岐山之南渭水之側竊意鮮原當去岐山不遠而文王程)
(邑恐不得云在咸陽也)
渭水在縣南一里自興平界流入逕縣南合豐水又
東逕鄠縣界入長安界(禹貢錐指)渭水東會于灃(書經禹貢)渭水
自合甘水又東與豐水會于短隂山南又逕太公廟
北又東北與鎬水合又東北逕渭城南沈水注之(水經)
(注故詳見圖考渭城城在縣東北)
澇水在縣西南二十里源自鄠縣來北流逕縣境入
渭(縣志縣詳見鄠)
泥渠水(一名扈水)在縣南十五里一名扈水出鄠縣化羊谷
流入縣境又東北逕釣魚臺入渭(縣志)
灃水在縣東南三里源自鄠縣終南山豐谷流入長
安界又逕縣境北流入渭(縣志)渭水與豐水會于短隂
山(水經注)豐水在縣西十一里自長安界來流至宋村
入渭其水緣南山郊水合流又有祥谷水白谷水俱
合於灃水(長安志)
涇水在縣北四十里畢原下流至咸涇之交曰鹿臺
東注高陵秦中八水咸陽有四焉(縣志考詳見圖)
野韭澤(即牛首池)在縣南八里其地坦鹵不樹五榖惟野韭
自生東西平開一道闊十步長五六里獨可耕史記
曰秦上林苑傍牛首池有自生韭即此(縣志)即漢牛首
池也(長安志)
陳濤澤(即陳濤斜濤一作陶)在咸陽縣東斜者山澤之名故又曰
陳陶澤(通鑑注)陳濤澤名其路斜出故曰斜(胡三省注)
雙泉在縣北二里其水甘冽有藥王廟(縣志)
要册泉在縣北八里其水極凉取汲不竭(馬志)
李村泉在縣西北十里又縣西北十五里有下村泉
(長安志)
竇氏泉在縣西北今堙(縣圖)成國故渠逕平陵故城南
渠南有竇氏泉(水經注興平陵縣今屬平)石安縣有竇氏泉(魏書)
(地形志縣石安故城在東)
馬跑泉在縣西二十五里(長安志)相傳唐太宗獵此馬
跑地泉出因名其水旱不竭澇亦不溢(縣志)
興平縣
黃麓山(一名黃山一名始平原一名北芒巖)在縣北一里或謂之黃山即
始平西原也(縣志)北繞黃山瀕渭以東(揚雄甘泉賦序)茂陵富
人袁廣漢於北芒巖築園東西四里南北三里(西京雜記)
黃山舊繞漢宫斜(唐王維詩)長安城北有始平原長數百
里其人井汲巢居井深五十丈漢時謂之北芒巖何
武葬於北芒龍薄阪(三秦記)黃麓山一名始平原東西
五十里南北八里東入咸陽北阪西至武功界武水
東岸(雍勝略)
馬嵬坡在縣西二十五里即楊妃葬處(縣志)馬嵬人名
於此築城以避難(孫景安征途記)
渭水在縣南二十里自武功縣流入與盩厔分界又
東入咸陽界(縣圖)渭水又東合雍水又東合洛谷水又
東合芒水又東過槐里西城南又東與芒水枝流合
又東北逕黃山宫南就水注之又東合田溪水又東
逕槐里縣故城南有漏水北入之又東合甘水(水經注)
(詳見圖考槐里故城在縣西又洛谷諸水俱在渭水南詳見盩厔縣)
川河(即雍水)在縣西南渭河之北自武功縣川口流入有
三支其自武功西北來者曰漆水俗名遊豐河源出
麟遊其自武功東北來者曰沮水亦名浴水俗名沐
浴河源出永夀其自武功西南來者曰湋水俗名渾
水河源出鳳翔縣漆沮二水合流於武功縣東五里
其下流又合湋川水經川口東流入本縣界胡浹橋
又東至清化坊東南入渭(縣冊)
馬牧澤在縣東南二十里南北廣四里東西二十一
里(元和志)明時其地屬於秦藩(縣志)
浪井在縣西三里耿祠鄉唐貞元五年自然湧出有
疾者飲之多愈遠近取汲朝夕如市(賈志)
湯臺泉在縣西十五里(縣志)
板橋泉在縣西十七里(縣志)槐里縣有板橋泉(魏書地形志)
在興平縣西北十七里深百尺(長安志)
龍泉(一名温泉又名姜子泉)在縣西十七里一名温泉又名姜子
泉周數十步深不可測(長安志)始平縣有温泉(魏書地形志)
(始平故城在縣南)成國故渠東逕龍泉北(水經注)涇龍泉新泉
相去十餘步在縣西(馬志)
馬嵬泉(俗名娘娘泉)在縣西二十五里今俗名娘娘泉(馬志)在
縣西周數十步深百尺流入白渠(長安志)史家泉在縣
西三十五里又馬嵬鎮西北有五龍泉(縣志)
清水泉(一名徐洪泉又名永濟泉)在縣西南二十五里胡浹橋舊有
泉堙廢順治十五年知縣徐開熙開濬典史洪廷憲
共勷之因名徐洪泉又曰永濟泉(縣志)
醴泉在縣東南二十里周數十步深不可測(長安志)興
平縣有醴泉(金史地理志)舊圖經曰泉在扶風鄉唐貞觀
十二年自然湧出其味如醴飲之療疾今涸(縣志)
靈寳泉在縣東南二十里周數十步(長安志)舊圖經曰
漢邊韶得靈寳符於此泉祈禱有應因名(縣志)
玉女泉在縣東五里高店寨(縣志)
臨潼縣
驪山在縣南里許即藍田北山(縣志考詳見圖)
普陀原(即奉政原)在縣北二十里(縣圖)五丈渠逕藕原東東南
流注於渭(水經注)普陀原在渭河北岸即高陵之奉政
原或以為即藕原也(縣志)
荆原(一名斷原)在縣北八十里即荆山脉盡處自三原縣迤
邐而來至富平臨潼二縣之交為漆沮水衝斷因名
斷原(縣志)
銅人原在縣西南二十里接咸寧界(縣志寧詳見咸縣)
新豐原(一名青原)在縣東南二十里(雍大記)泠水歴隂槃新豐
兩原之間(水經注)新豐原一名青原西接隂槃東至零
口蜿蜒二十餘里與渭南縣接皆新豐原也(縣志)
慶山在縣東南三十五里(雍大記)垂拱二年新豐露臺
鄉有山涌出武后名之曰慶山(唐書五行志東新豐故城在縣北)昭
應縣有慶山(地理志今昭應故城即治)山高二百餘尺(長安志)
種金原在縣東(縣志)
鴻門阪在縣東十七里新豐南原之上西臨小河(縣志)
鴻門在新豐古城東未至戲水道南有斷原南北洞
開也(史記索隠)新豐縣故城東三里有坂長二里餘塹原
通道南北洞開有同門状謂之鴻門(水經注)鴻門在始
皇陵北十里即沛公會項羽處(關中記)漢舊大道北下
坂口名也即亭尉呵李廣處(長安志)在麗山北十里(雍錄)
北有鴻陂南有坂口故曰鴻門(雍勝略)坂距戲水十里
(潛確類書里按縣志有項王營在縣東十五蓋即古之鴻門也)
渭水在縣北十五里自咸寧縣流入又東入渭南縣
界(禹貢錐指)渭水自合涇水又東逕鄣縣西又東得白渠
枝口又東與五丈渠合又東逕新豐縣故城北東與
魚池水會又東逕鴻門北又東石川水南注焉又東
戲水注之又東泠水入焉又東合首水(水經注在鄣縣故城縣)
(東北)渭水與涇水合至臨潼而益大每水漲瀰漫不可
渡(縣志考詳見圖)
水碓河(碓一作磑)在縣西五里(長安志)水磑河源出磑子谷至
縣西北流入渭(縣志)
石澗河(一名冷水)在縣西二里源出驪山南澗謂之冷水以
别温泉也(縣志)
潼水在縣西半里源出驪山南谷中即飲濟泉也流
至縣西門外數百步合縣東之臨河入於渭(縣志)
新豐河(即魚池水)在縣東十五里新豐鎮(縣冊)魚池水出麗山
東本導源東流後始皇葬山北水過而曲行東注北
轉始皇造陵取土其地汙深水積成池謂之魚池池
在始皇陵東北五里周迴四里池水西北流逕始皇
冡北又西北逕鴻門西又逕新豐縣故城東其水際
北城世謂是水為隂槃水又北絶漕槃溝注於渭(水經)
(注)魚池水在始皇陵東北五里又隂槃河水在縣東
北十四里源出縣北陽村社(長安志即按水經注則隂槃水魚池水下流)
(而長安志又以隂槃魚池為兩水今據縣冊則果屬兩水也)
戲水在縣東二十七里(雍勝略)戲在新豐東今有戲水
驛其水出藍田北界横嶺至此北流入渭(顔師古漢書注)戲
水周幽王與襃姒遊於此故以為名水至濁(兩京道里記)
今新豐東北十里有戲水當古道即周章軍至處(史記)
(正義)隂槃縣有戲水(魏書地形志東隂槃故城在縣)戲水出麗山馮
公谷東北流又北逕麗戎城東又北右總三川逕鴻
門東又北逕戲亭東又北分為二水並注渭(水經注)
市谷水(一名玉橋河)在縣東三十里流入渭(長安志)玉橋河即
市谷水下流(縣志)
漆沮水(漆一作柒一名石川河俗名張家河又名交口河)在縣東北四十里渭
水北自富平縣流入又南入渭(縣圖)渭水又東過漆沮
入于河(書經禹貢)萬年縣有漆沮水(魏書地形志東萬年即櫟陽在縣北)
沮水自絶白渠東逕萬年縣故城北為櫟陽渠闞駰
曰櫟陽西有涇渭北有小河謂此水也其水又南屈
更名石川水又西南逕郭&KR1668;城西與白渠枝渠合又
南入於渭水(水經注)石川河在櫟陽縣東三十里自華
原富平兩縣界來入縣界合渭水(長安志耀華原縣今屬州)石
川河在縣東北永豐鄉通富平縣河水(雍大記)石川河
在縣東北八十里水中多圓石故名自富平縣流逕
斷原入縣境東逕康橋受葡萄河水又折而南至相
橋與清河合流西南至交口入渭其葡萄河發源富
平之温泉至康橋西流入漆沮其水微温冬月不冰
中多蟹蛤(縣志)交口河北經張家村又名張家河(馬志)
清谷水(一名清河一名五丈河)在縣北五十里自高陵界來東流
合石川河入渭(縣册)清水東南入萬年縣謂之五丈渠
又逕藕原東東南流注於渭(水經注)即冶谷水下流也
自三原高陵界來入白渠至縣界合渭水(長安志)清河
在縣北自三原界隨荆山東下至黑策橋折而南至
櫟陽鎮一名五丈河復折而東至相橋入石川河(縣志)
泠水(一名百丈水一名零水)在縣東四十里接渭南界(縣圖)泠水南
出胏浮山北會三川統歸三壑歴隂槃新豐兩原之
間北流注于渭(水經注)泠水别名百丈水(寰宇記)泠水一
作零水(長安志)源出渭南縣南山北西北流逕新豐原
之右又北逕零口鎮入於渭(縣志)
温湯在縣東南驪山下(縣圖蹟詳見古)
煮鹽澤在縣北三十五里(縣册)櫟陽縣有煮鹽澤(唐書地理)
(志)在櫟陽縣南十五里澤多鹹鹵苻秦時于此煮鹽
(元和志)今走馬村水多鹹或即其地(縣志)
鳴犢泉在縣西北十五里今西泉已涸惟東泉有水
(縣冊)泉在縣西北獨孤村有二泉東西相隔俗云東泉
一犢没泉底牛母悲鳴其犢自西泉出故名(雍勝略)縣
西北十里有響泉厓下有聲如笙簧(縣志)
八角井在縣西十五里窰村(縣志)
灥澄泉(灥從緣切雨而泉出也一作淼)在縣西南五里(長安志)
石墖泉在縣東南十五里(縣志)
平泉在縣東五十里(縣志)
喝吽井(喝吽一作蝎蚌疑字誤)在縣東北上七里官道側井傍有
環道縈繞及於水次(長安志)
阿姑泉在縣東北二十五里(縣志)
飲馬泉在縣東北三十五里今堙(縣冊)
高陵縣
奉政原(政一作正又名降駕原)在縣南十里周漢隋唐王侯將相
多葬於此(府志)東西長三十里南北闊三里(長安志)原自
涇陽來過縣境盡於臨潼長幾百里高者四五丈涇
渭之不能北徙者此原障之也一名降駕原相傳漢
文帝自代來次高陵毘沙鎮四日或云原上有崇皇
寺唐明皇兩幸之故名(縣志)
鹿苑原(亦名奉政原一名鹿臺)在縣西南三十里東西長十五里
南北闊一里(長安志)原上有鹿臺祠歲旱百姓祈禱輒
應號為鹿臺將軍(寰宇記)原自咸陽縣來當涇渭二水
之間亦名奉政原陽陵之所在也(縣志縣陽陵故城在西南)
渭水在縣南十里自咸陽縣流入與咸寧縣接界又
東入臨潼界(縣冊)渭水又東會于涇(書經禹貢)渭水東逕霸
縣北與高陵分水又逕平阿侯王譚墓北左則涇水
注之又東逕鄣縣(水經注縣霸縣今屬咸寧鄣今屬臨潼)渭水來自咸
陽又流入櫟陽界(長安志臨櫟陽今屬潼)渭水在縣南每遇泛
漲瀰漫十餘里然皆南徙其北岸即數年一圯不過
一二丈故曰高陵(縣志考詳見圖)
涇水在縣西南二十里(縣圖)涇水自涇陽入縣境至上
馬渡入渭(縣志)自入境東行十里至船張村入渭(縣冊詳)
(見圖考)
清水在縣東北自三原縣流入又東南入臨潼界(縣冊)
清水東南入高陵縣逕黃白城西又南絶白渠又屈
而東流謂之曲梁水又東南逕高陵縣故城北又東
南絶白渠枝瀆而東南入萬年縣(水經注臨萬年縣今屬潼)
蓮池在縣治東偏元至元中縣令王珪引昌連渠水
入城注之今廢(縣志)
渭北溝在縣南奉政原上(縣志)
御井(一名八角井)在縣西十里唐高祖時龍躍宫中井也今
龍泉寺八角井是(賈志)
飲馬泉在縣西十五里相傳漢文帝飲馬於此今堙
(縣志)
鄠縣
終南山在縣南東接長安西接盩厔界(縣圖)鄠縣有終
南山(隋書地理志)山在縣東南二十里(元和志)終南山在縣
境隨地異名遠者三十里近者二十里皆終南也(縣志)
(圖詳見考)
澇峪在縣西南二十里接盩厔界(縣圖)宣帝時鄠縣有
勞谷五牀山祠(漢書郊祀志)澇水出南山澇谷(水經注)去澇
峪二里有支鍋潭潭南有卧龍石桃花溝磨石溝瓦
統溝十八盤銀洞溝朝陽洞沿峪兩岸則西盩東鄠
分界也張士竒曰峪内苦竹溝八里坪犁轅坪土田
並肥美(縣志是按峪音欲爾雅釋水注谿曰峪或从山則峪與谷通故秦地於谷多謂之峪凡)
(谷峪字並從原本非互異也後皆倣此)
栗峪在縣西南二十里其相近有馬峪(縣圖)栗峪内有
馬連岔車轅坡石牆溝東夾溝西夾溝山口至黑龍
大王嶺約三十里(縣志)
皂峪在縣西南二十里其相近有直峪(縣圖)皂峪内有
東平溝西平溝子房洞兵溝鐵樓溝黃土坡又石門
有仙人跡將軍石山口至上銀洞三十里(縣志)
牛首山在縣西南(縣圖)牛首之山澇水出焉(山海經)今長
安西南有牛首山(郭璞注)繞黃山而欵牛首(西京賦)甘泉
宫有牛首山(三輔黃圖)牛首山在縣西南二十三里南接
終南在上林苑中澇水所自出(元和志)南有萬仞層山
而有小洞在其下宛若牛伏左右兩泉相傳為牛乳
首東鎮清流尾西蟠胡嶺又東為牛心嶺樊家山嶺
上有晉王池又華陽峪在牛首山西其最高者曰將
軍山(縣志)
白雲山在縣南二十里(縣冊)山與縣治對其下有白雲
觀老子泉其相近為檀峪又有五里坡李靖泉(縣志)
曲峪在縣南二十里曲峪之内有蓮花山石灰洞蒿
平潭石青洞班鳩嶺上至一碗泉嶺又相近有黃栢
峪内有土地嶺又有烏桑峪内有長仙洞觀音淬赤
干嶺(縣志)
圭峯在白雲山東與重雲寺相對其形如圭又有小
圭峯其相近為太平峪有長嘯洞(縣志)自高冠谷入太
平谷山水益竒絶石道甚險入長嘯洞過虎溪西南
下至重雲閣訪鳳池觀雲頂凌霄羅漢三峯登東嶺
望大頂積雪復東北來雲際遂宿大定寺晨登上方
北望大頂重巒無際下山緣東澗復憩于重隂下院
出閣遊太平宫故基而歸(宋程頤鄠山詩序)
丫髻山在縣南二十五里山分岐似髻故名其相近
有旨壁崖(縣志)
鷄頭山(一名小武當山)在縣東南三十里(長安志)秦苻生棄長安
欲西上隴山士卒散盡遂入鷄頭山(十六國春秋)形似鷄
頭故名俗呼為小武當山(雍勝略)在太平峪西(縣冊)
高冠峪在縣東南三十里峪内有高冠潭老軍渴倉
頭岔(縣志)高冠峪在紫閣東(城南記)
萬花山在縣東南三十里(縣冊)在太平峪中又有藥王
洞黃崖洞草坪其外即隋太平宫唐避暑宫遺址(縣志)
紫閣峯白閣峯黃閣峯俱在縣東南三十里(縣圖)
紫閣峯隂入渼陂(唐杜甫詩)東望白閣雲半入紫閣松(岑參)
(詩)紫閣峯有瀑布景特竒絶(王九思終南山記)紫閣峯在縣
東南旭日射之爛然而紫其形上聳若樓閣然白閣
隂森積雪弗融(雍勝略)三峯相距不甚遠又大頂峯凌
霄峯羅漢峯俱在三閣東明道先生嘗遊此(賈志)内有
羊圈崖魚盤嶺又子房山在紫閣峯北有黃石洞相
傳為張良辟榖處(縣志)
神水峪在縣東南三十里(縣冊)峪内有睡佛洞(縣志)
雲際山在縣東南六十里有大定寺(長安志)夜半月歸
雲際寺(杜甫詩)山東接長安界(縣圖)
渭水在縣北三十里自盩厔縣流入又東入長安界
(縣圖)渭水自合漏水又東合甘水又東豐水南來注之
(水經注)渭河自興平界流來至縣之元村東北十五里
入咸陽境(縣冊考詳見圖)
耿谷水在縣西接盩厔界(縣圖)耿谷水在縣西南三十
里甘谷水在縣西南二十二里皆北流入興平界入
渭水(長安志)馬融云甘有扈南郊地也又水名今在鄠
縣西(書孔傳)甘水出鄠縣南甘谷書曰啟與有扈戰于
甘之野即此地也至甘河鎮合於渭(雍大記)
澇水(澇一作潦)在縣西二里又流入咸陽界(縣志)牛首之山澇
水出焉西流注于潏水(山海經)上林苑有潦潏(子虚賦)潦
水即澇水也(李善注)潦音牢出鄠縣西南山潦谷(顔師古注)
澇水出南山澇谷北逕漢宜春觀又東北逕鄠縣故
城西際城北出合渼陂水又北流入于渭(水經注)鄠縣
有澇水(隋書地理志)澇水出扶風鄠縣北入渭(許氏說文)澇水
至縣北之元村入渭(長安志)澇水合渼陂水流至長安
縣界入潏水(賈志襲按今澇水入渭不合潏水賈志殆山海經之說而未之考耳)
渼陂水(一名五味陂)在縣西五里(元和志)渼陂水出宜春觀北
東北流注澇水(水經注)鄠縣有渼陂(唐書地理志)本五味陂
陂魚甚美因誤名之(十道志)渼陂在鄠縣周十四里北
流入澇水(說文)渼陂出終南山諸谷合胡公泉為陂唐
寳歷二年勅渼陂令尚食使收管不得雜人採捕其
水任百姓溉灌勿令廢碾磑之用文宗初詔並還府
縣(長安志)山谷之水並胡公白沙諸泉合而北注渼陂
受之自陂頭南至曲抱村可數里許高岸環隄一泓
蕩漾層巒叠嶂影落數百頃波濤半陂以南純浸山
此實際語也(劉士龍渼陂記)陂在縣西又有錦繡溝即渼陂
之上游自瓜牛臺北而下至渼陂二里許元季以陂
魚可治痔漏遊兵决陂取之陂遂廢其地皆為水田
明末知縣張宗孟重加障築其胡公泉在縣西南十
里丈八村泉上有陳胡公廟又劉士龍云白沙泉色
如銀而加湛味如飴而加冽在割耳庄(縣志)
吕公河(一名白公河)在縣東(縣圖)檀谷水出終南山檀谷即長
樂渠上源(寰宇記)栗峪口水源出清凉山與皂峪口水
俱入於澇明萬歷中知縣吕仲信引潭谷皂谷及阿
福泉諸水經縣東關北折而西入澇水人謂之吕公
河知縣白應輝復加疏濬又鑿栗谷直谷諸水為新
河引流入吕公河人亦謂之白公河後漸堙廢明末
知縣張宗孟復濬深廣引澇水自白雲山逕天和村
羅什寺至南關外入新河及城壕民享其利後仍淤
塞康熙間知縣康如璉重濬治之又縣北有三里河
自南澇店迤南引澇河水逕澇店鎮至龍臺坊入渭
河(縣志)
扈陽谷水(扈陽一作化羊即泥渠水一名扈水又名馬腹陂)在縣東二十里北
流入咸陽界(縣圖)扈水上承扈陽池(古水經注)一名扈水今
名馬腹陂(十道志)鄠南化羊谷有水出焉或本名扈陽
訛為化羊也其水流至咸陽縣為泥渠之上源(縣志)
豐水(豐一作酆一作澧)在縣東三十里流逕長安入咸陽界(縣圖)
灃水攸同(書經禹貢)漆沮入渭灃水所同同之於渭(孔傳)豐
水東注維禹之績(詩經大雅)堯時洪水豐水亦汜濫為害
禹治之使入渭東注河(毛箋)豐水深十仞而不受塵垢
金鐵在中形見於外(老子)灃水出鄠縣東南北過上林
苑入渭(漢書地理志)灃水出鄠縣南山豐谷(漢書音義)豐水自
縣東南終南山發源北流逕縣東二十八里又北流
入渭(元和志)豐水一作酆又作灃出長安縣西南五十
五里終南山豐谷源闊十五步其下闊六十步水深
三尺(長安志)自紫閣而下逕秦渡鎮北入渭(縣冊)
太平谷水(即清渠水一名林谷水)高冠谷水(冠一作觀)俱在縣東南三
十里太平谷水闊七步深二尺高冠谷水闊三步深
一尺其底並碎沙石北流入長安縣界合豐水(長安志)
太平谷水一名林谷水源出終南山即清水渠之上
流(寰宇記)太平谷中有鳳池即水之源也高觀谷水源
出高觀谷谷有石穴石潭潭最靈旱禱輒應(縣志)
滿池濼(即滈水)在縣東北二十八里周三里(長安志)即滈水
上源東北流入長安縣馮席村(縣志)
八部澤在縣東南十八里(長安志)在縣東南五里周迴
五十里(元和志)
龍臺澤(一名觀水)在縣東北三十里周迴二十五里澤中有
馬祖壇(元和志)龍臺澤一名觀水在豐水西北(寰宇記)
冷泉在縣東南雙莊(縣志)
没豬泉在縣東南二十里孫谷村(縣志)在縣東南俗傳
有野豬没而為泉圖經曰按說文豬亦瀦也水所停
曰瀦禹貢雍州有豬野今鄠實終南之隈没汩没也
蓋泉澤即水所停耳俗神之非也(長安志)
丹陽井在縣東三十里相傳為元真人馬丹陽取水
煉藥處(賈志)
(附考)阿姑泉水甚甘冽有阿姑廟(縣志入按此泉無考疑即澇水之阿福)
(泉)
藍田縣
終南山在縣西南七十里與咸寧接界(縣志考詳見圖)
秦嶺在縣東南接商州界(明一統志)藍田縣有秦嶺(通典)即
南山别出之嶺凡入商洛者必越嶺而後達東出即
藍田關也今嶺上有昌黎公祠(縣志)
横嶺在縣北三十五里自臨潼之驪山東入縣界横
接華州界(長安志)嶺下有水名横河(縣志)
阿福原在縣北四十里世傳為太白神祖居今有太
白祠又相近有下駕原秦昭王冡在焉一云以當時
葬時執紼者名也(縣志)
白鹿原在縣西二里許袤廣百五十里半入咸寧境
(雍勝略)霸水合滻水歴白鹿原原東即霸川之西故芷
陽矣是謂之霸上(水經注咸芷陽縣今屬寧)藍田縣有白鹿原
(魏書地形志)驪山西有白鹿原昔文帝至霸陵居北臨厠
指新豐路示慎夫人韋昭曰高岸夾水為厠今斯原
夾二水也(三秦記寧霸陵今屬咸縣)平王東遷之後有白鹿遊
此原以是名則秦運之象也(寰宇記)在縣西五里其原
南接南山西北入萬年界(長安志寧萬年今屬咸縣)白鹿原者
南山之麓東西二十五里南北四十里霸水行於原
上至於霸陵皆此原也(雍錄)鹿走溝在白鹿原去縣西
十里俗名盧子溝又有鳬峪亦在白鹿原去縣西十
五里又獐坡在縣西二十里又龍鳳坡在縣南二十
里蓋白鹿原之尾也接咸寧界(縣志)
輞谷(谷一作峪)在縣西南二十里又採谷在縣西南三十里
二谷並有細路通上洛(長安志商上洛今屬州)商嶺水流至藍
橋復流至輞谷如車輞環凑落叠嶂入深潭有千聖
洞細水洞茶園栗嶺唐右丞王維莊在焉所謂輞川
也(雍大記)輞川口即嶢山之口去縣南八里兩山夾峙
川水從此北流入灞其路則隨山麓鑿石為之計五
里許甚險狹即所謂匾路也過此則豁然開爽此第
一區也團轉而南凡十三區其勝漸加計三十里至
鹿苑寺即王維别墅(縣志)
石門谷在縣西南四十里即唐昭宗所幸處(長安志)狗
枷東川出南山之石門谷(水經注)谷有湯泉舊圖經曰
唐初有異僧止此見雪融不積曰必温泉也掘之泉
果湧出(府志)
風涼原(一作涼風原)涼風原在縣西南四十五里南接石門
山北入萬年縣界(長安志)開山圖曰麗山之西川中有
阜曰風涼原在磈山之隂雍州之福地(水經注志磈山長安作)
(硯山)
庫谷在縣西南五十里(長安志)藍田縣有庫谷(唐書地理志)
峪有嶢關(縣志)
七盤山在縣南十里䋫坡即其近地(雍勝略)貞元七年
刺史李西華自藍田至内鄉開新道七百餘里回山
取塗人不病涉謂之偏路(唐書地理志)七盤十二䋫藍田
之險路(杜佑通典)七盤山延亘綿遠西接終南東通商洛
險峻紆迴即所云七盤十二繞(縣舊志)
蕢山在縣南十里其下即輞川口(縣志)漢高帝引兵踰
蕢山擊秦軍即此(賈志)
虎坷山在縣南十五里許即輞川之北垞(縣志)
悟真谷在縣南十五里相傳昔有高僧寫湼槃經羣
鴿自空中含水以注硯今其地為藍田絶勝處人多
遊眺於此(縣志)
嶢山(一名嶢嶺又名青泥嶺)在縣南二十里嶢關蓋因此山而名
亦謂之嶢嶺(長安志)山在上洛北藍田南武關之西(漢書)
(注)嶢山又名青泥嶺故水經曰嶢柳城俗謂之青泥
城(雍錄)
桓公堆(一名愁思堆一名韓公堆)在縣南二十五里(縣志)桓温征關中
苻健遣子生弟雄等屯嶢柳愁思塠以拒温(晉書本傳)韓
公堆上䟦馬時迴望秦川樹如薺(唐李商隠詩公按愁思塠即桓堆)
(蓋以桓温而名後乃訛桓而為韓耳)
錫水洞在縣南三十里相傳昔有高僧以錫杖自藍
橋山下通之其水遂由山穴經洞前流入輞谷河(縣志)
全山在縣南五十里峭拔天表樹木森欝與碧仙洞
對峙洞在藍橋東高數十丈相傳為韓湘子脩真處
又名韓湘子洞(縣志)
王順山(一作望舜)在縣東南二十里(長安志)舊圖經云昔道人
王順隠此山得道因名俗呼望舜山音訛也其相近
有藍谷(縣志)
藍田山(一名玉山一名覆車山)在縣東南三十里一名玉山(雍勝略)
藍田縣山出美玉(漢書地理志)藍田山形如覆車又名覆
車山(述征記)藍田縣有覆車山(唐書地理志)玉山高並兩峯
寒(唐杜甫詩)縣西北四十里有驪山即此山之北阜(括地志)
按後魏風土記云山巔方二里仙聖遊集之所霸水
源出此又西有華胥氏陵尊盧氏陵次北有女媧氏
谷則知此地是三皇舊居(寰宇記)山有唐公主洞青葱
綺麗俗傳唐時有公主好道闢此居之又山下有玉
漿井深丈餘本無水有疾者虔禱之懸瓶井中即得
水色白味甘如玉漿飲之輒愈(縣志)
倒回谷(即藍田谷)在縣東南五十里灞水出此谷内通商州
洛南界蓋即水經注之藍田谷也(長安志)霸水出藍田
縣藍田谷所謂多玉者也(水經注)鴉谷在縣東南即白
鵶谷也杜甫詩盤剝白鵶谷口栗即此(縣志)
銅谷(銅一作同)傾谷(即輕谷)俱在縣東(縣圖)藍田谷西北有銅谷
次東有輕谷(水經注)傾谷在縣東五十里又銅谷在傾
谷西(長安志輕按同傾即銅之訛)
阜兒山(阜一作鳳)在縣東六十里俗傳有鳳棲此因名鳳兒
山訛鳳為阜也(長安志)
元象山(即倒虎山倒一作側)在縣東接渭南界(縣圖)側虎山一名元
象山在覆車山北(寰宇記縣詳見渭南)
金山在縣東北三十里昔風后逐蚩尤有功後世封
為金山之神土人立祠祀焉今縣南五里有蚩尤嶺
(縣志)
(附考)藍田縣有虎候山(漢書地理志)虎候山在縣境(地道記按此)
(山無考)
灞水(灞古作霸即滋水一名藍谷水)在縣南又西北入咸寧界(縣圖)灞水
出藍田谷北入渭(漢書地理志)灞水亦名藍谷水即秦嶺
水之下流(史記封禪書注)南有元灞素滻(潘岳西征賦)霸水古曰
滋水秦穆公更名霸水以顯霸功水出藍田縣藍田
谷西北有銅谷水次東有輕谷水二水合而西注之
又西流合渥水又北歴藍田川逕藍田縣又左合滻
水歴白鹿原東(水經注)藍田縣有滋水(隋書地理志)灞水東
南自商州上洛界流入又西北合滻水入渭(元和志)關
内道大川白灞水(唐書地理志)源出縣東南秦嶺倒回谷
西北流九十里入萬年縣界騫村岸闊六十尺(圖經)十
道志云灞水為荆溪狗枷二水之下流今接□川焦
戴川及湯谷石門諸谷水皆會焉不獨荆溪狗枷二
水也(咸寧縣志)商州牧護關水發源秦嶺西出藍田即灞
水之源(商州志秦按言灞源者其說不一蓋南北水道皆由嶺而分其東南入商境者為丹其)
(西北入藍田者為灞即牧護關水也大約秦嶺西北諸谷之水皆注於此故其說不免岐出也)
劉峪水(一名泥水又名青泥水)在縣東南(縣冊)劉谷水一名泥水又
銅谷水出縣東銅谷合輕谷水西注泥水(長安志)水出
藍田山東谷俗謂之劉谷西北與石門水合(古水經注)一
名青泥水水經注云青泥水歴嶢柳城南杜甫詩云
飯煮青泥坊底芹即此(雍勝略)
藍谷水(即藍水一名清河)在縣東南三十里(府志)藍谷水發源秦
嶺北逕藍關藍橋過王順山下西北流入灞水杜詩
藍水遠從千澗落即此(雍勝略)藍水逕悟真寺一名清
河(縣志)
白馬谷水(一名土膠河)在縣東半里以其混濁不清一名土
膠河源出石鼓山會里峪諸澗水西流入縣界(縣志按)
(圖今訛為土橋河)白馬谷水出縣東白馬谷南流逕縣南又
西北流入灞水(長安志)
輞谷水(即渥水)在縣南八里(縣圖)渥水西繞嶢關北歴嶢柳
城又西北流入灞水(水經注)渥水即輞谷水(雍大記)輞谷
水出南山輞谷北流入灞又有蓼子澗水在縣南三
里出南山西北流入輞谷水又岐谷水出縣西南岐
谷南流入灞水(長安志)縣南八里至川口兩山壁立其
下即輞谷河(明陳文燭輞川記)輞川在縣南嶢山之口其水
淪漣如車輞然故名(賈志)
渏水在縣北三里又注水在縣北五里源出青岡凹
又沙河在縣北二十里其水並流入于灞(縣志)白牛谷
水出縣西北白牛谷西南流入灞水(長安志即按白牛水疑渏注)
(等水然無可考)
滻水(一名沂水)在縣西南(縣圖)終始灞滻(司馬相如上林賦)南陵縣沂
水出藍田谷北至霸陵入霸水(漢書地理志陵按此即滻水也南縣今)
(屬咸寧)滻水自藍田谷西北流與一水合水出西南莽
谷東北流注滻水滻水又北歴藍田川又北流注于
霸水(水經注)關内道大川曰滻水(唐書地理志)滻源出藍田
縣境西稍北行至白鹿原西即趨大興城直至霸陵
乃始合灞其力比灞差小而與之對行故言灞者多
舉滻而與之俱也(雍錄屬大興城今咸寧)滻水出藍田南山谷
西北流至咸寧界得荆谷廣谷水又得採谷石門庫
谷水過白鹿原西又過省城東合灞水北入渭(雍勝略)
狗枷川水荆谷水俱在縣西南五十里(縣圖)狗枷川
水有二源西川上承磈山之研槃谷次東有苦谷二
水合而東北流逕風凉原西右合東川水東川水出
南山之石門谷次東有孟谷次東有大谷次東有雀
谷次東有土門谷五水北注西北歴風凉原東又北
與西川會又北逕宣帝許后陵東斯川於是有狗枷
之名又北逕杜陵東又北注荆溪長水出杜縣白鹿
原西北流謂之荆溪又西北左合狗枷川水北入霸
縣(水經注並杜陵杜縣霸縣今屬咸寧)山北縣有苦谷滻水出(魏書地形)
(志屬山北縣今咸寧)狗枷東川水出縣西南終南山又有石
門谷水採谷水俱自秦嶺出北流三十里入萬年縣
界又有庫谷水亦自南山出北流入萬年界又有金
谷水出終南山金谷東北流注滻水又北流入灞(長安)
(志經按金谷水即水注之荆溪也)韋述兩京記曰長水以避姚萇諱
改名荆溪因此失其本名雖以顔師古之博而不能
正(雍錄)荆谷水自藍田來至咸寧平川合廣谷水入滻
(馬志)荆谷水一名荆溪本名長水自藍田至康村入縣
界下流合採谷石門水為滻(咸寧縣志)荆峪水發源秦嶺
荆峪西北合廣峪庫峪石門峪諸水經白鹿原東流
入滻又庫峪水在縣西南五十里又□川在縣西南
又石門湯泉在縣西南四十里俗名湯峪有泉五曰
玉女曰融雪曰連珠曰潄玉曰濯纓人病風濕者浴
之多愈又焦岱河在縣西三十里採谷水在縣西南
三十里其水俱北流合滻入灞(縣志今按荆溪即長水也考霸水之西)
(咸寧之東惟荆溪狗枷二水源流差遠可與灞匹故魏志以苦谷為滻源而括地志長安志諸書又合荆)
(溪狗枷諸水為滻而長水之名遂隠竊意滻水狗枷荆溪皆異源而同流自魏志之苦谷後人不知確屬)
(何谷故滻水之源無可指而遂以其下流當之也或云苦谷即今庫谷)
木峪溝水雙溪水俱在縣西二十里(縣志)木峪溝水
下流入堰兒溝經咸寧界入滻河雙溪水自獐坡流
來入鯨魚溝經咸寧之高橋入滻河(縣冊)
冰池在縣東南六十里唐鑿冰之所(長安志)
蓮花池在縣東五里(縣志)
淹池在縣東北三十五里(縣志)
咽瓠泉在縣北十五里即李筌遇驪山老母處(縣志)
冰井在縣西近咸寧界(縣冊)霧巖玉案二峯之間有冰
井長安夏則取冰於此(城南記)井深數丈水落井中輒
作冰經夏不消長安不藏冰於此井取之(潜確類書)
桂泉在縣東北四十里泉畔舊有桂一枝因名(長安志)
涇陽縣
嵯峨山(一名嶻嶭山一名慈峩山)在縣北五十里一名嶻嶭山(賈志)嶻
嶭山在池陽縣北(漢書地理志西池陽故城在縣北)泥陽縣有慈峩
山(魏書地形志州泥陽縣今屬耀)鄭渠東逕嶻嶭山南(水經注)嵯峨
山在雲陽縣東北十里東西二十五里南北二十里
山上有雲必雨人以為候(元和志縣雲陽故城在北)崇陵在雲
陽縣北十五里嵯峨山(唐書地理志)慈峨山今土人謂之
嵯峨山音黃帝鑄鼎於此(雲陽宫記)山東北屬三原西北
屬淳化西南屬涇陽(雍勝略)山在縣北東抵清谷西抵
冶谷上有三峯其東曰鉢盂臺旱禱多應中曰大臺
峰頂有仰天池冬夏不涸其西有穴曰石窟深五六
里風從内出昔金元之季人多避亂于此其西又有
二小峯山左故有潦池窪今涸(縣志)
豐稔原(一名北原)在縣北二里所謂北原也自仲山之麓蜿
蜒東南至高陵始盡(縣志)
西城原在縣北四十里東自天井渠抵洪門監東西
四十里南北十五里(縣志)
覆車原(覆一作輿)在縣西北三十里自仲山之麓東至冶谷
口或訛為輿車原(縣志)
百頃原在縣西北六十里東連嵯峨西抵冶谷東西
十里南北五六里高數百丈(縣志)
冶谷(即寒門一名谷口又名東谷口)在縣西北六十里(縣圖)申公曰所謂
寒門者谷口也(史記封禪書)寒門黃帝仙處(服虔注)冶谷去
雲陽宫八十里封禪書所謂谷口其山出鐵有冶鑄
之利因以為名入谷便洪潦沸騰清泉激射兩岸皆
峭壁孤豎橫盤坎谷凛然凝冱常如八九月中朱明
盛夏當晝暫暄凉秋晚候緼袍不暖所謂寒門者也
(王褒雲陽宫記)小顔云谷口中山之谷口也今呼為冶谷去
甘泉八十里(索隠)冶谷亦曰東谷口與涇水所出之谷
口東西相去二十餘里有巖曰鄭巖泉曰鄭泉即鄭
子真隠處(縣志泉辨見醴縣)
仲山(即中山一名小仲山)在縣西北七十里(縣冊)武帝獲寳鼎於汾
陰將薦之甘泉迎至中山曣㬈有黃雲蓋焉(史記封禪書)
山在馮翊谷口縣西近九嵕山(索隠屬谷口縣今醴泉)關中有
中山(徐廣注)鄭國鑿涇水自中山西(河渠書)鄭渠東逕中
山南俗謂之仲山非也(水經注)宫南三十里有仲山山
有竹箭生焉俗謂高祖兄仲所居今山有仲子廟積
旱祈之圍此而射獵則風雨暴至廟有泉(雲陽宫記)山在
雲陽縣西十五里(括地志)小仲山在雲陽縣西北四十
里(長安志)山東北接嵯峨西麓中隔冶谷西南連九嵕
山涇水逕其中故曰中山或曰以山在冶水西涇水
東也相傳山巔小峯舊有中山二大字四周有仲山
小字數十白如堊若鐫刻者故又名小仲山中仲二
字互稱久矣山半有泉曰小師泉蓋即雲陽宫記所
稱仲子廟之泉也又山之麓有虎坪(縣志)
石蛇山在縣西北(縣冊)古石蛇在雲陽縣西北四十里
(寰宇記)臨江潭上有古石蛇頭在山上因名鄭巖在其
下(縣志)
甘泉山(一名石鼓原一名磨石嶺)在縣西北(府志)雲陽縣有甘泉山(唐書)
(地理志)在雲陽縣西北九十里周六十里(長安志)甘泉山
俗云磨石嶺漢書單于烽火通於甘泉即此(雍大記)甘
泉山在涇陽亦曰石鼓原甘泉水出焉甘泉宫在其
上即揚雄作賦夢吐鳳於楮上者(潜確類書山按甘泉山石蛇今俱)
(屬淳化境詳淳化縣)
石安原(即畢原又名南原)在縣西南七里(長安志)苻堅攻張琚於
宜秋還登石安原而歎曰美哉斯原悵然有終焉之
志(崔鴻前秦錄)原在縣南七里高二十丈東西三十八里
南入咸陽界(元和志)即畢原也又謂之南原西自武功
東訖高陵在涇渭之間綿亘二三百里晉時石勒置
石安縣以此(縣志屬石安縣今咸陽)其北陲傍涇者入縣境東
西三十八里(縣新志)
長平坂(一名眭城坂又名長平坡)在縣西南十里(縣志)武帝上甘泉至
長平坂有蟲盤而覆地色如生肝頭目口鼻皆具上
令東方朔視之還對曰必秦故獄地也按地圖果然
問何以去之曰積憂者得酒而釋洒之立消(東方朔記)長
平坂在池陽南上原之坂有長平觀去長安五十里
(漢書如淳注)今涇水南原眭城坂是也(顔師古注)坂在縣西南
亦名長平坡(元和志)
金錦峪(錦一作線)在縣東南二十里南原(縣志)峪東南有臺即
唐學士所遊瀛洲故址東西相向(府志)
清涼原在縣東北四十五里又豐樂原在縣東北五
十里清谷西岸東西十五里南北五六里與百頃清
凉三原俱逶迤嵯峨山前宜黍稷(縣志)
涇水在縣南自醴泉界流入又東入高陵界(縣圖)侵鎬
及方至于涇陽(詩經小雅)雲陽縣有涇水(隋書地理志)涇水在
雲陽縣西南二十五里又逕涇陽縣南七里又東南
入高陵界秦人毒涇即此處(元和志)水經注云涇水東
流歴峽謂之涇峽又東南逕瓠口鄭白二渠出焉(寰宇)
(記)涇水在涇陽縣西北界(長安志)涇水自縣西北仲山
嵕山之間出谷口始落平壤又東南逕縣南入高陵
界縣以此名(縣志考詳見圖)
五龍谷水在縣西北自淳化界來其流入涇(縣冊淳詳見)
(化縣)
焦穫澤(一名瓠口一名洪門又名洪口)在縣西北六十里(縣冊)整居焦穫
(詩經小雅)十藪周有焦穫(爾雅)今扶風池陽縣瓠中是也(郭璞)
(注)韓水工鄭國說秦令鑿涇水自仲山西抵瓠口為
渠(漢書溝洫志)夕宿瓠口之元宫(班彪北征賦)即焦穫也(本注)中
山西有瓠口所謂瓠中也(水經注)焦穫藪亦名瓠口(元和)
(志)焦穫藪在涇陽縣北外十數里(寰宇記)谷口下涇水
出山東南流兩岸阻大原中衍為川迤邐而開其形
如瓠一名洪門又名洪口(縣志)
冶谷河(一名臨江潭)在縣西北五里自淳化縣流入又東南
入三原界(賈志)鄭渠自中山又東逕捨車宫南絶冶谷
水(水經注)冶谷河自淳化縣界來逕雲陽縣嵯峨武康
青龍等鄉(長安志)冶谷河當仲山東嵯峨山西出谷處
為臨江潭在縣西北六十里瀑布飛流噴薄激盪俗
呼為龍潭稍南流即折而東至縣東北辛管滙東合
清谷水(縣志)文川水在龍潭東北接百頃原水村花卉
望之甚麗故名(府志)
清谷水(一名靖川)在縣東北自三原縣逕嵯峨東麓出谷南
流逕清凉原至竇村乃折而西四里謂之靖川唐李
衛公故居也又折而南至辛管滙後謝家村合冶谷
水(縣志)自耀州界來東南流入高陵縣(雍大記)
龍泉陂在縣南三里周迴六里多蒲魚之利(元和志)今
堙(縣新志)
流金泊在縣東北三十里峩山之南大石仙里之北
東接李家庄西接仇家村今堙(縣志)在雲陽縣東北十
里(寰宇記)
(附考)雲陽縣有蒲池水(魏書地形志按此水無考)
三原縣
嵯峨山(一名嶻嶭山)在縣西北四十里(縣冊)嶻嶭山在三原縣
西(顔師古注)嵯峨一名嶻嶭山(長安志)在天齊高原之上特
出雲表登其巔則涇渭黃河皆在目前(雍勝略)天齊原
在縣西北二十五里(元和志)山東峯屬縣界(賈志)山分三
面西南涇陽西北淳化東北屬本縣秀拔蒼翠三峯
並列隠然若筆架蓋邑之主山也上有靈湫旱禱輒
應其東麓即天齊原(縣志見詳見涇陽又淳化縣)
孟侯原清酆原(一名豐原)白鹿原俱在縣北四十里又
有浮山在孟侯原西(縣圖)三原護軍以其地西有孟侯
原南曰豐原北曰白鹿原(元和志)西連嵯峨東至斷原
四十里中分三原曰孟侯清酆白鹿終縣東西界故
縣以此名豐原在舊縣北濁谷口東一名清酆原孟
侯原在舊縣西白鹿原在舊縣東又浮山在縣北二
十里(縣志今三原故城在縣北)
清峪(一云即鬼谷)在縣西北一名鬼谷昔蘇張師事鬼谷先
生即此(寰宇記)晉太康地記池陽縣有鬼谷今三原縣
即古池陽也裴秀雍州記亦云在池陽而司馬彪乃
云鬼谷在嵩山未詳孰是也(十道志)
堯門山(一名石門山)在縣西北三十里(縣志)堯門山俗名石門
在三原縣西北上有路其状若門故老云堯鑿山為
門因名之(括地志)三原縣有堯門山(金史地理志)堯門山在
三原上有唐德宗陵(潛確類書)
清谷水(即清水一名曲梁水今名清河)在縣南北兩城之中自耀州流
入又東南逕涇陽復逕縣境入高陵界(縣圖)清水自祋
祤縣歴南原出謂之清水口東南流絶鄭渠又東南
入高陵縣(水經注耀祋祤縣今屬州)清谷水在縣西北自華原
縣流入(寰宇記耀華原今屬州)清谷水亦名清河自耀州界來
至縣西北十五里許出谷口西南冶谷水自淳化來
與之合又東逕縣北門外東流至臨潼界入石川河
(縣志)
濁谷水(一名樓底河)在縣北自耀州流入(縣圖)濁水上承雲陽
縣東大黑泉東南流謂之濁谷水又東南出原注鄭
渠又東歴原逕曲梁城北又東至太上陵南原下北
屈逕原東與沮水合(水經注)濁谷河自縣西北華原界
來逕縣西十五里東流(長安志)濁谷近九嵕山麓蓋亦
濁水歴原南出之處謂之濁谷也(胡氏鑑註)濁谷水南至
三原曰樓底河又東至張村分數渠灌田至唐村無
復河道(耀州志)在縣北清谷水東自耀州界來出浮山
峪口南下東流其水峻急渾濁故名(縣志)
趙氏河(即澗谷河)在縣東北其上源曰澗谷河自耀州流入
下流至富平界科子頭與石川河會(縣志)
焦穫澤(一名瓠口又名三渠口)在縣西名瓠口(雍勝略)焦未詳所在
瓠郭璞以為瓠中今在耀州三原縣(朱子詩傳)瓠口即今
三渠口在縣西五里(縣志傳詳見涇陽縣按焦穫所與涇陽縣志各異)
五龍泉在縣東北三十里五龍村池方一里許五泉
合流(縣志)
神泉(一名白馬泉又名白龍泉)在縣東北四十里(府志)一名白馬泉其
泉澄泓旱禱即應(縣舊志)涇渭之北漆沮之西池陽之
間有白龍之谷神白龍居之白龍之水出焉南流注
於田其上多斥其下多濫有物焉四足而負甲其色
正元其状如龜下塗之所潛也見則數雨崇禎七年
秦大旱邑令張縉彦籲祀於神白龍乃决下塗有神
瀵之水出焉其浸千畝獲元介焉雨三日秋乃大熟
(明焦源溥白龍泉記)泉在后土廟東溝内有雲氣覆其上(縣志)
盩厔縣
終南山(一名太一山)在縣南三十里(雍勝略)盩厔縣有太一山
(隋書地理志)亦名南山東接鄠縣西接郿縣界其枝峯别
嶺隨地異名(縣志考詳見圖)
韋谷(一名泥谷)在縣西南五十里俗訛為泥谷與郿縣接界
(縣志)
掃帚嶺在縣西南韋谷南三十里(縣志)
安樂山在縣西南韋谷東五里又韋谷之北十里為
倉谷長安志云在縣西南二十五里其東文王廟有
玉女泉人傳與岐山文王廟之水相為消長其北有故
縣谷又韋谷之東七里為底保谷今名車谷在縣西
南三十五里又車谷南十五里為翠峯其巔有唐仙
姑祠谷東三里為強弩谷今名強谷在縣西南三十
八里又東五里為稻谷又東四里為耐山又東四里
為駱谷(縣志)
駱谷在縣西南三十里又南八十里為十八盤又南
十里至河底為故駱谷關通洋縣(縣志)駱谷口在盩厔
縣西南二十里(括地志)駱谷道漢魏舊道也近代廢塞
武德七年復開(元和志)自縣西南入駱谷出谷入洋州
興勢縣界(寰宇記洋興勢今屬縣)駱谷在長安西南二百里谷
長二百四十里(地理通釋)
黑鳳山在縣西南駱谷東二里又東三里為新口谷
又東二里為熨斗谷在縣西南二十五里又東二里
為虎谷又東五里為黑水谷(縣志)
黑水谷(即芒谷)在縣南二十五里(縣圖)芒水出南山芒谷山
側有石室世謂之玉女房(水經注)玉女洞在縣南三十
里洞門崇四尺闊三尺(長安志)芒水色黑因以芒谷為
黑水谷其南三里仙遊潭北有玉女洞又潭傍為羅
漢洞東側有馬融讀書石室又南一百八十里即秦
嶺也又芒谷口内三里為韓谷口外稍東為黃谷又
東四里為團標谷有石笋卓立如塔可十丈餘其頂
有雙栢樹又東五里為馬岔谷又東二里為就谷
沈嶺(一名姜維嶺)在縣南五十里一名姜維嶺(元和志)自駱谷
北出扶風隔以終南山其間有三嶺一曰沈嶺近芒
水一曰衙嶺一曰分水嶺(胡氏鑑注)即姜維出駱谷經沈
嶺之地後遂呼為姜維嶺(雍大記)
就谷在縣東南三十里(縣圖)就水出南山就谷(水經注)其
西有吾老洞石穴深邃莫測聽有風聲相傳中有玉
匣即老子墓洞上有殿奉老子石像谷之東三里為
飛昇谷又東二里為西觀谷有佛塔俗呼為塔兒谷
又東二里為東觀谷又樓子山去塔峪三十里唐大
慧禪師父為武功令武三思欲交之因隠於此其上
有洞(縣志)
東觀谷在縣東南三十里其東為卧牛池相傳老子
入關駕車牛徐甲牧之曾卧此其西為化女泉相傳
老子植杖化一女子以騐徐甲之心拔杖泉湧故名
泉下又有晒丹石(縣志)
太微峯在縣東南三十五里東觀谷東一里形勢嵯
峨直接太虚相傳老子飛昇于此其下有煉丹峯又
有上善池在說經臺之麓池上有趙孟頫隸書碑又
東側為聞仙谷其東崖為吕公洞相傳為唐吕嵓隠
處谷之東二里即田谷(縣志)
田谷在縣東南三十五里(縣圖)田谿水出南山田谷(水經)
(注)谷南五里為仰天池在山頂池廣二畝餘水深數
尺旱禱有應又南五里有十老洞洞中有石像十故
名(縣志)
石樓山(一名樓觀山)在縣東南三十七里山形重叠如樓(雍勝)
(略)一名樓觀山以上有樓觀也(縣志)
五福山在縣東南四十里五峯高峙秀麗(賈志)其南鳥
道縈紆可通洋縣(縣志)
赤谷在縣東南五十里(縣圖)漏水出南山赤谷(水經注)谷
南五里曰迎陽洞相傳為鍾離權脩煉之所又谷東
過嶺為牛谷今名牛角岔又東三里為檀谷今名大
渠谷谷之南有紅石洞檀谷之東三里為耿谷(縣志檀)
(一作壇又作潭)
耿谷(耿一作景)在縣東南六十里(縣圖)耿谷水出南山耿谷(水經)
(注)今訛為景谷又高山嶺在耿谷南六十里有池周
五里(縣志)
甘谷在縣東南七十里(縣圖)甘水出南山甘谷(水經注)甘
谷在耿谷東十里其東為望仙坪其西為遇仙觀有
老子石像甚工緻(縣志)
五泉嶺在縣東南八十五里嶺北十里有石鏡谷在
甘谷東四里嶺半有石方丈餘明瑩如鏡遠照長安
谷之西為佛骨堆又東為清凉山又東四里為澇谷
接鄠縣界(縣志)
渭水在縣北五里自郿縣流入又東逕興平入鄠縣
界(禹貢錐指)渭水自逕郿隖又東合洛谷水又東芒水從
南來注之又東逕槐里西城南又東與芒水枝流合
又東北逕黃山宫南就水注之又東合田溪水又東
逕盩厔縣北又東逕槐里縣故城南東有漏水北注
之又東合甘水(水經注興槐里縣今屬平)渭河由郿縣青化堡
入境東流逕鳳泉里四十里過縣北為武功界又東
流歴辛庄落城西寨臨川諸里計六十里入與平界
(縣志考詳見圖)
韋谷水在縣西南三十五里自南山流下至青化店
入渭(長安志)源出韋谷其正流西逕郿縣境支流東引
為韋谷渠散没縣界又韋谷東之尋羅溝水瓦廟溝
水及馬跑泉水合流至閙左子又北至油房頭合於
鳳泉水又安樂山東之火爐山溝水紅崖溝水北至
鴨口合流又合海子溝水又合鳳凰泉水至油房頭
合閙庄子水經啞柏鎮之西北入渭(縣志)
強谷水(一名陽化河)在縣西二十里源出強弩谷北流五里
合稻谷水又北逕陽化舖為陽化河東北入渭(縣志)曲
河在縣西五里其水合亂泉北流入渭(長安志)煖泉在
縣西南二十里逕南旺里流三十里入渭又耐山寺
前有泉至閻家舍合煖泉水(縣冊)盩厔縣有温湯(隋書地理)
(志)
駱谷水(駱一作洛一名沙河)在縣東二里(府志)洛谷水出南山洛谷
北流逕長城西入渭(水經注)沙河在縣東自終南山北
流逕縣界三十五里入渭(長安志)駱谷水正流為沙河
至人遠村南合新口谷水又北逕縣東二里尖角村
北入渭其支流北至西關引為城壕東西分流又合
馬家河北入渭又有清凉寺泉下流至滹沱寨合時
家山泉入於沙河(縣志)
黑水河(即芒水)在縣東十六里(縣圖)芒水出南山芒谷北流
逕玉女房又北逕竹圃中分為二流一水北流注於
渭其支流自竹圃東北流又屈而西北入於渭(水經注)
黑水源出黑水谷即芒水也水色黑俗呼為黑河合
韓谷黃谷諸水流至紅崖頭分為盧家河又東北至
沙谷堆分為泥河又東北逕司竹局阿岔村黑河灣
北入渭其盧家河自紅崖頭北流又有熨斗谷水北
流至馬召村北合虎谷水至東火燒庄北合新口谷
枝水又逕高店子西北入盧家河又東北入于渭其
泥河則自沙谷堆北逕紅花舖東北入渭(縣志)韓水在
縣南三十里出南山蒲澗北流二十五里入渭(長安志)
(按此疑即韓谷水也)
就谷水(今名沙河)在縣東(縣圖)就水出南山就谷北逕大陵西
歴陵北與黑水合水上承三泉就水之右三泉竒發
言歸一瀆北流左逕就水又北流注于渭(水經注)就谷
水北流至三清殿軍寨之東為沙河又逕焦家巷西
合飛昇谷水逕大谷村北合西觀谷水又逕大堅社
入于黑河(縣志)
田谷水(一名萬里河)在縣東二十里(縣圖)田溪水出南山田谷
北流逕長楊宫西又北逕盩厔縣故城西又東北與
一水合水上承盩厔南南泉北逕其縣東又北逕思
鄉城西又北注田溪水又北流注于渭(水經注在盩厔故城縣)
(東)田谷河出終南山下北流入黑水河(長安志)田谷水
自田谷北流逕界上鋪之東二里至大堅社為萬里
河入于黑河其西支流為磨渠至樓觀村合聞仙谷
水又至省村合東觀谷水北流至辛庄入黑河其東
支流為金水渠北逕吕馬村東又北逕終南里東入
黑河(縣志入按縣圖田谷水今各渭不合於黑水)
赤谷水(即漏水一名澗河)在縣東南(縣圖)漏水出南山赤谷東北
流逕長楊宫東又北逕葦園西又北逕望仙宫又東
北耿谷水注之又北逕思鄉城東又北注渭水(水經注)
赤谷水即漏水也自赤谷北流牛谷水注之水出牛
谷東北至南集賢合檀谷水又逕馬蓬頭合赤谷水
至南寨澗為澗河北入渭(縣志)
耿谷水(一名白馬河)在縣東五十里(縣圖)水發南山耿谷北流
與柳泉合東北逕五柞宫又北逕仙澤東北又逕望
仙宫東又北與赤水會(水經注)耿谷水在鄠縣西南三
十里闊三步深一尺其底並砂石北流入興平縣界
合渭水(長安志)耿谷水一名白馬河其正流逕槐道村
東過石橋又逕胡家村晉家庄東又至臨川寺五里
入渭(縣志)
甘谷水(一名沙河一名瑞福河)在縣東六十里接鄠縣界(縣冊)甘水
出南山甘谷北逕萯陽宫西又北逕五柞宫東又北
逕甘亭西又東合于澇水(水經注)水在鄠縣西南二十
二里闊三步深一尺北流入興平縣界合渭水(長安志)
甘谷水北流至李家寨分二支其西支流逕雙溪鎮
西為沙河至原馬店宋村東北入渭其東支流逕雙
溪鎮中為瑞福河至成道宫史家莊入渭(縣志)
澇谷水在縣東七十里谷岸西為本縣境東為鄠境
北流至澇店入興平界(縣志)
仙遊潭(一名五龍潭)在縣南三十里即黑水潭闊二丈其水
黑色號為五龍潭宋時每歲降中使投金龍以祀之
歲旱禱雨多應潭上有石壁峭絶謂之蘇章石壁相
傳宋蘇軾章惇同遊惇履險以漆墨書壁處又仙遊
澤在縣東南十五里周十二里今淤不知其處(縣志)
望仙澤(一名仙澤)在縣東南三十七里(寰宇記)漏水又北逕葦
園西亦謂之仙澤(水經注)澤在縣東南三十五里中有
龍尾堆(元和志)望仙宫南澤中有石盤龍兩所鱗甲動
有雲氣聲如鳴鐘(周地圖記)澤周十里(長安志)檀谷南有紅
石洞洞中有止泉洞口有石盤龍其東有富谷堆疑
即龍尾堆也(縣志)
白龍泉在縣東北一里北流三里入渭(長安志)
没底泉(没一作莫)在縣北一里北流三里入渭(長安志)及夕照
之日見水中謂之夕陽晚照(縣志)
永女泉(永一作湧)在縣西七里舊方七分久塞後浚為小泉
(縣志)
玉女洞泉在縣西南三十里(縣冊)在中興寺下玉女即
秦弄玉也洞有飛泉甚甘冽飲之者愈疾蘇軾嘗愛
其水既致兩瓶恐後復取為使者見紿因破竹為契
使寺僧藏其一以為往來之信戲謂之調水符(縣志)
金井(一名御井)在縣南三十里(賈志)有東西二井俱在馬召村
相傳隋文帝嘗飲此人呼為御井(縣志)
鹹泉在縣東南三十里今淤不知其處(縣志)
六耳泉在縣東南六十五里惟一存五淤塞矣(縣志)
渭南縣
元象山(即倒虎山一名倒獸山)在縣南七十里(縣冊)首水出倒虎山
(水經注)倒獸山一名元象山在縣東南五十里王子年
隠處(元和志)在鳳凰山南其峪曰倒獸峪相傳晉周處
殺白額虎於此亦名大峪峪之西又有小峪山(縣志)
神川原(一名小原)在縣城東南俗名小原有東西二坡其附
城盤折而下曰西坡其附泰寧宫而下者曰東坡坡
底有井清冽(縣志)
豐草原在縣城北秦村西南其土潤其植蕃故名西
北扺富平之石川河東南至龍背寨(縣志)
梁店坡在縣西二十里又西十里為城店坡又東為
駒兒嶺在馬峪東(縣志)
灰塠在縣西南(縣冊)在縣西南五里崇三十尺周百步
(長安志)俗傳為始皇焚書之所(府志)灰塠之西為羅家坡
又西曰雙城坡又西曰芝山又西曰沈家坡有杜化
谷(縣志)
新豐原(一名青原又名豐原)在縣西南(縣冊)在縣西南二十里一名
青原(長安志)泠水歴隂盤新豐二原之間(水經注今長安志云泠)
(水經此原之右)豐原在縣南小原之南其地水旱嘗豐故名
原東西亘縣境接臨潼界南抵靈臺元象諸山湭水
經其中水東曰東原有五指山其巘凡五如人指然
西曰西原西原即新原也(縣志)今以東原為豐原西原
為青原湭水經其中不相接連(縣新志潼按新豐原本與臨界接而臨)
(潼在西苟以西原别為青原則是豐原不與臨潼接矣此蓋後人因湭河之隔遂以豐原之名屬東青原)
(之名屬西其實東西本為一原也)
羝□坡(羝□一作&KR1489;羝)在縣西南(縣册)在縣西南二十里東西三
十里南北接山三十里(長安志)&KR1489;羝坡在青原東坡之
下即清澗頭(縣新志)
石鼓山(即石樓山)在縣西南五十里(縣志)酋水出縣西南石樓
山(元和志)
分水嶺在縣西南五十里馬鞍嶺西南嶺東北麓之
水入于湭嶺西南麓之水入藍田故名又相近有堠
子嶺其西北曰牛思嶺其東北麓曰嚴坡有嚴峪俗
傳漢嚴光隠處嚴峪之南即馬峪也(縣志)
龍尾坡在縣南五里(縣册)在胡城坡東北上有朝元洞
又上有秦女峯西當湭川口曰風門(縣志)風門在新豐
縣東南兩阜相對其中多風(三秦記南新豐縣今屬臨潼又新豐在縣東)
(南)
胡城坡在縣南(縣册)在縣南十五里東西十五里南北
接山三十里(長安志)以地有胡城故名(縣志)坡在豐原西
北隅(縣新志)
蜯蛤塠在縣南(縣冊)在縣南二十里崇三十尺周二百
步(長安志)
黃狗峪在縣南六十里(縣冊)黃狗峪在小峪西小峪在
大峪西由黃狗峪入折而東南有二山曰南月圓北
月圓清水河經其中南月圓山四面懸崖僅通一徑
山上有仰天池池傍有田千餘畝其西南有馬鞍嶺
(縣志)嶺在黃狗谷口西南(縣新志)
孟家塠在縣南(縣冊)在縣南六十里崇百尺周四百步
(長安志)
阬峪在縣南七十里(縣冊)在分水嶺東南峪東南有南
古庄北古庄峪之中曰白楊溝曰鐵洞岔曰松栢岔
又南古庄之南曰七嶺踰嶺即大嶺之南北川也(縣志)
大嶺在縣南七十里(縣冊)自青岡坪至東西川之南曰
大嶺其東南曰小秦嶺嶺南屬商州界(縣志)
明光原在縣東南四里即後魏置南新豐縣處其東
北有倉堡嘴(縣冊)明光谷在梁泉東谷之東曰三娘坡
坡之北曰倉堡嘴以舊有倉堡城故名(縣志)
廣鄉原在縣東南(縣冊)在縣東南十里(長安志)鄭縣有廣
鄉原(魏書地形志州鄭縣今屬華)東陽水西陽水並南出廣鄉原
北垂(水經注)王嘉在東陽谷口鑿岸為穴而居之諸從
學者人各一穴遂至數百穴(車熲秦書)原北有西陽東陽
二谷東谷即王嘉隠處(縣志)
柳侯坡(一作侯柳)在縣東南(縣冊)在縣東南十五里東西十里
南北接山三十里(長安志)在胡城坡東(縣志)
釣魚峯在縣東南(縣冊)在縣東南十七里(長安志)峯東濱
赤水相傳王嘉嘗釣于此(賈志)在露臺坡南(縣志)
鳳凰山在縣東南四十里(縣冊)
箭峪嶺在縣東南四十里葫蘆峪東與華州接界有
嶺曰箭峪嶺其東南曰青岡坪(縣志)南通商洛一帶其
東南與武關通(府志州詳見華)
靈臺山(一名七星山)在縣東南六十里山頂高而平四面方
整其西南有曹峪(縣圖)渭南縣有靈臺山(金史地理志)上有
七星塔又謂之七星山(雍勝略)上有宋仁宗曹皇后所
建靈臺寺(賈志)靈臺山稍西而低者曰半截山其東曰
羊峪又東曰黑掌峪又東曰葫蘆峪靈臺之北曰寺
峪峪口有泉凡十故其村曰十泉村又有坡曰霧子
坡靈臺之西南曰曹峪又西北曰伴紅坡曹峪水經
其右又靈臺之相近者曰塌山又有望竿嶺在花園
川西(縣志)
杜原(一名仕原)在縣東北五十里(縣冊)在故下邽城西自三原
界迤邐至此後以寇萊公準葬此改名仕原其西南
曰杜橋嶺(縣志縣下邽故城在東北)
渭水在縣北四里自臨潼界來東逕縣北又東入華
州界(禹貢錐指)渭水自合泠水又東得首水又東得西陽
水又東得東陽水又東逕下邽縣故城南又東與竹
水合(水經注)渭水自臨潼交口渡東入縣境東折至縣
城北曰上漲渡又東南流至倉堡嘴曰下漲渡又東
北折而流至大李渡入華州境(縣新志考詳見圖)
泠水在縣西四十里又流入臨潼界(縣冊)泠水發源馬
峪老池頭北流逕南雒底又白庄溝水出駒兒嶺北
西北流與泠水合又西北合三岔河流逕臨潼之零
口鎮北入于渭(縣志臨泠水詳見潼縣)
杜化谷水在縣西南十里(馬志)杜化谷水出縣西南零
谷(長安志)零谷口水在縣西步高宫東歴新豐原北入
渭(縣志)
湭水(即首水湭一作酋)在縣西門外(府志)首水南出倒虎山南總
五水單流北注逕秦步高宫東歴新豐原東而北逕
步夀宫西又北入渭(水經注)酋水出縣西南石樓山北
入渭(元和志)湭水古首水也源出石鼓山麓與武渠小
峪羊峪曹峪清水石泉諸水合流于清澗頭迤邐而
北逕邑城西北二門東注于渭(朱可衧湭水橋記)湭水出石
鼓山北流逕石泉嚴峪又逕望竿嶺西武渠溝至清
澗溝頭有羊河源出元象山之大峪又有小峪河源
出小峪山流逕花園村東合于清水河清水河一名
花園川以曹后花園名也在縣南三十里花園村西
一名清澗源出黃狗峪逕南北月圓山之中合于小
峪水又有曹峪水源出曹峪流逕伴紅坡俱北流入
于湭水又北逕豐原北麓之口又北逕密畤臺之右
循縣城西而北入渭(縣志訛按酋與首疑因字之形似而然考字書湭水名在雍)
(州則其來已久又渞亦音湭也)
明光峪水在縣東三里源出明光峪相傳昔時崖畔
有光出現故名其水北流入渭(縣志)
西陽水在縣東八里源出西陽谷其東為東陽水源
出東陽谷(縣志)西陽水東陽水並南出廣鄉原北垂俱
北入渭(水經注)陽谷水在縣東其水北流至官路南北
突如脊名分水嶺故其水分東西流北入渭(縣新志)
大赤水(即竹水一名箭峪水又名清水河)在縣東二十里華渭之界(賈志)
竹水南出竹山北流逕郿加谷歴廣鄉原東俗謂之
大赤水北流注于渭(水經注)大赤水一名箭谷水(寰宇記)
赤水一名清水河相傳晉周處斬蛟於此又縣東南
有羊峪水又東有黑掌峪水葫蘆峪水俱東北流入
于赤水(縣志灌按水經注赤水有二竹水為大赤水在西水為小赤水在東寰宇記以大赤水)
(為箭峪水蓋以其水出竹山而竹可為箭故名華州志以小赤水為出箭峪混二水為一水誤矣)
大嶺川在縣西南百五十里(縣冊)自青岡坪至東西川
之南總謂之大嶺川(縣志)
萬夀渦在縣北渭河北(縣冊)在下邽縣南四十里古來
此渦或興霧起雲時有牛馬猪羊變見形状遊沙渚
還入其渦今涸(寰宇記)
王尚澤在縣西(縣冊)在縣西十五里(長安志)
齊家灘在縣東北十里龍背寨東北(縣志)
吕家溝在縣東南二十里霧子頭坡東姚堡北(縣志)
靈池在縣東南(縣冊)在縣東南二十五里後魏永熙元
年水自湧成池周八十步(長安志)池在㘭底村(府志)
古湫池在縣東北五十里交斜鎮今涸(縣志)
鹽池(即古鹵中)在縣東北六十里(縣圖)宣帝嘗困於蓮勺鹵中
(漢書宣帝紀)蓮勺有鹽池縱横十餘里其鄉人曰鹵中(如淳)
(注在蓮勺故城縣東北)鹵者鹹池也今在櫟陽縣東(顔師古注櫟陽今)
(屬臨潼)蓮花池在縣東北來化鎮今涸即蓮勺縣故址
(縣志城詳見蒲縣)
湧泉在縣城北蒔蓮百餘畝五六月臨眺芳氣襲人
頗稱佳境(縣新志)
袁公泉在襟湭門外官路北(縣新志)
梁泉在縣東南(縣冊)在縣東南百五步(長安志)龍尾坡底
之東有梁泉其西有姜泉(縣志)
甘泉在縣東南神川原東南(縣志内按長安志甘泉在城以故城在今縣)
(東南故泉昔在城内今在城外也)
蔡泉(一名蔡順井又名蔡孝子井)在縣城東亦名蔡順井神川原北
麓有井凡九曰魏王井相傳西魏都長安時所甃者
此特其一餘皆堙塞莫可考(縣志)在甘泉東又名蔡孝
子井(縣新志)
龍泉在縣西南四十里清澗頭東原之下(縣新志)龍泉
在&KR1489;羝坡東麓又靈源泉在龍泉西南即西魏置靈
源縣處(縣志縣靈源故城在西南)
石泉(石一作十)在縣西南五十里(縣冊)在馬峪口其村曰十泉
村(縣志)
瑞泉在縣南五里風門西阜之坳當龍尾坡之半懸
流如練旱禱多應故名(縣志)
東西鹹井在縣東北四十里(縣冊)在甘泉社其井有二
水味頗鹹(縣志)
富平縣
荆山一一(名強梁原名掘陵原)在縣西南十里(賈志)導岍及岐至于荆
山(書經禹貢)荆山在岐山東(孔傳)黃帝鑄鼎于荆山下鼎成
上天因名其處曰鼎湖(史記封禪書)懷德縣禹貢北條荆
山在南下有強梁原(漢書地理志西懷德故城在縣南)禹鑄鼎于荆
山在懷德縣南今其下有荆渠是(帝王世紀)富平縣有荆
山(隋書地理志)荆山今名掘陵原(括地志)在富平縣西南二
十五里(元和志治唐富平縣在今東北)山下有渠曰荆渠近渠即
強梁原也(耀州志與按雍勝略以嵯峨為荆山頗地理括地諸志不合)
黃金塠在縣北二十里(長安志)即通關以西雷村以東
山也又有黃金阜即土山之隆起者(縣志)
龍泉山(一名屏風山一名鳳凰山)在縣北三十里一名屏風山(府志)富
平縣有龍泉山(唐書地理志)中宗定陵在龍泉山(元和志)山
有五泉湧出故名(耀州志)一名鳳凰山(賈志)後周太祖成
陵在鳳凰山南(縣志)
月窟山在縣北四十里有泉深數仞旱禱必應(府志)萬
歷癸未秋有僧夜聞空中絲竹聲漸逼泉所近視則
無其南三十步有王石洞世傳為王仙隠處又右有
玉女洞左有仙人洞深俱不測山東有古蜂洞在懸
崖中蜜流如瀑(縣志)
甕金山(甕金一作金甕一名虎山)在縣北五十里月窟山東(府志)富平
縣有甕金山(唐書地理志)山有順宗豐陵(元和志)一名虎山
状如虎踞(賈志)
東西女學洞在縣北(縣冊)定陵後通關鄉入谷二十餘
里有二洞一名東女學一名西女學東女學洞崖壁
懸絶躋攀不及夜往往聞讀書聲相傳山前有神鵰
常護洞門人或犯者神鵰擊之西女學洞有一石室
秉炬可行一二十里近閉不通人又山頂有天井直
下深二丈許底傍有崖龕梯磴而上屈曲甚廣龕内
有道經置栢床上有石人俛首憑案而坐形如生又
北行二十餘里有三泉山谷内有三石盆各廣丈餘
光滑殆非人工泉水常滿古老云時有仙人浴此大
都此山有犯者即立致雷雹傷稼(錄異記同三泉山又見官縣)
鐵牛山(一名老君山)在縣北七十里其相近有牡丹山(耀州志)
錦屏山東南十里為蟠桃山其上有三泉又折而東
北三里為老君山山南有鐵牛洞即鐵牛山也又北
三里為左眼山山之右有老君洞又東二里為石窩
山山之北有盆傾峪車輞窰又西一里有牛窰又東
二里為底店山一名立地山其下有三泉峪峪之北
為中嶺其下亦有泉流止一里又東二里為龍眼山
其下有藥泉峪(縣志)
北陸原(陸一作虜)在縣西北(縣圖)北虜原在縣西北十里(長安志)
其下為北虜川即張浚戰處(府志縣按魏書地形志頻陽有南鹵原疑即)
(此頻陽故城在今縣東北故謂為南原然魏志作鹵當以有鹽而名不然則非一原也)
天乳山在縣西北三十里(府志)兩峯相對如乳唐文宗
章陵在焉(雍大記)
檀山(檀一作壇)在縣西北三十五里(府志)富平縣有檀山(唐書地理)
(志)有代宗元陵(元和志)檀山傍為邑子山有馬跑泉(耀州)
(志)在檀山西以北有邑山此山小若子然故名(縣志)
錦屏山(一名將軍山)在縣西北三十五里其傍為高陽峯(耀州)
(志)山上有王翦廟其下即錦川(賈志)一名將軍山(府志)高
陽峯一名走馬嶺在邑子山東一里(縣志)
紫金山在縣西北四十里(長安志)虎頭山在縣西北五
十里有唐懿宗簡陵蓋即紫金之支隴也(耀州志)
椅子山(一名邑山)在縣西北五十里其形如椅(府志)一名邑山
山後有目蓮塔又東五里為五龍山山之隂五泉合
流為小河(縣志)
萬戶塠在縣西三十里(長安志)
迤山(一名瓦窰頭山)在縣西南二十五里俗名瓦窰頭山(縣志)秦
襄公列為諸侯其封城東至迤山(鄭氏詩譜)
盤龍原在縣南石川河所經(縣志)
中華原(一名石婆泉一名華原頭)在縣東南三十里一名石婆原其
高處曰華原頭後周中華郡以此名有元魏孝文帝
陵(縣志在中華故城縣南)
羊蹄原在縣東南三十里(長安志)自賀蘭觀東至高堂
村為羊蹄原(縣志)
八公塠(一名八公原)在縣東四十里(府志)在縣東南二十五里
其塠兩畔各有小谷象八字中心有堆象公字因以
為名亦謂之八公原(寰宇記)即賀師範與金人戰處(耀州)
(志)
浮原(一名浮山)在縣東北二十五里又名浮山(縣志)
土門山在縣東北七十里山豁如門(耀州志)頻陽城北
有頻山(水經注)土門縣有土門山(魏書地形志北土門故城在縣)頻
山在美原縣西北十一里山有二土闕状似門後魏
以此名縣(元和志)我經華原來不復見平陸北上唯土
門連天走窮谷(杜甫詩耀華原今屬州)頻山一名明月山其南
麓有頻山神廟中有高阜僅數畝許九山環抱若拱
向然其西北麓一小山陡出曰堡子山其北麓曰千
尺崖壁立百仞鳥道可通下有千尺泉其東麓曰趙
老峪又玉鏡山一名金絲山兩傍峪如兩門蓋即古
土門山也山巔之陽鑿其半東西二百步南北半之
世傳秦苻堅作離宫于此(縣志)明月山在美原縣西北
二十里(寰宇記)山南有頻陽故城王翦故宅又明月山
在縣東北七十五里與同官鰲背山相接其下有勾
谷澗(耀州志)土門山一名玉鏡山在縣東北(賈志志按元和以)
(頻山為土門賈志則以玉鏡山為土門今考美原故城在縣東北六十里而頻山在美原西北十一里適)
(當縣東北七十里則頻山之為土門無疑也賈志殆沿縣志而誤)
揣天山在縣東北玉鏡山北又西一里為星宿坡其
東為小水峪又西崖有洞曰風洞(縣志)
玉女山在縣東北七十五里(府志)在美原縣西三十五
里(寰宇記)山之東即玉鏡山又東有大小石谷澗(耀州志)
高石崖在縣東北趙老峪北十里崖下有苻堅插劒
走馬遺跡西為清水峪東為車輻峪西為寇萊公河
東北為峪頭河(縣志)
十二盤嶺在縣東北高石崖東北五里又東北五里
為三尺嶺(縣志)
石叠山(一名樓子山)在縣東北一名樓子山(縣冊)在美原縣北
十五里(長安志)其東麓為大水峪峪之東即萬斛山(縣志)
萬斛山在縣東北九十里石如斗斛者數萬又西北
二十里為熨斗坪(縣志)
金粟山(一名紫金山一名菩薩山一名靈泉山)在縣東北九十五里一名
紫金山(府志)在美原縣北十五里(長安志)在玉鏡山東北
一名菩薩山山有龍泉每歲清明人多取其水以祈
年又謂之靈泉山其巔有高禖祠又山之東有劉仙
洞人題之曰碧雲島(縣志)
岳山在縣東北萬斛山北三十里其東麓為石坡峪
接蒲城界(縣志)
漆沮水(漆一作柒一名石川河)在縣南自耀州流入又南入臨潼
界(縣圖)沮水自歴土門南原下又東逕懷德城南又東
逕漢上皇陵北東注鄭渠分為二水其一水東南出
即濁水也至白渠與澤泉合俗謂之柒水又謂之柒
沮水絶白渠東逕萬年縣其一水東出即沮水也東
與澤泉合又循鄭渠東逕當道城南又東逕蓮勺縣
故城北(水經注東萬年縣今屬臨潼當道城在縣北蓮勺縣今屬渭南)漆沮水亦
名石川水西北自華原縣界流入(寰宇記)漆沮水在縣
西北四十五里入義亭脾陽豐潤三鄉通過(長安志)漆
沮水從縣西而南至盤龍原澗谷水入之又東流歴
荆山之隂自斷原口而南温泉河入之(縣志)
金定河(一名澗谷河一名趙氏河)在縣西十八里一名趙氏河(府志)即
耀州澗谷河之下流經盤龍原入石川河(縣志)自田家
營入境至程家堡入石川河計流縣境十里(縣冊)
澤多泉(即澤泉水)在縣西北(縣圖)澤泉水出沮東澤中與沮水
隔原相去十五里俗謂是水為渠水東流逕薄昭墓
南又逕懷德城北東南至鄭渠合沮水(水經注)澤多泉
在縣西十三里永潤鄉温泉村東入薄臺川三十里
東南入漆沮河(長安志)薄臺川在縣南八里(府志)温泉河
源出縣西北之中山麓隆冬不冰又澗頭泉在縣西
北十里流逕懷德城西澤多泉入之為薄臺河又流
至縣北北泉入之又至竇村豐泉入之俗謂之稻地
泉今涸又東至南陽村北陸川入之即軍塞西泉也
又至安頭之南入石川河(縣志)北陸川在縣東北五里
(府志)
頻水在縣東北七十里源出頻山即大小石谷二澗
水又梁丘澗在縣北五十里(府志)頻陽縣在頻水之陽
(晉書地理志)大石谷澗在美原縣北十五里小石谷澗在
縣北十里(長安志)頻水微甚出山不一二里即涸山前
為通川一名錦川秦王翦求美田即其地(縣志)
鹵泊灘(即鹽池澤一名東灘一名明水灘)在縣東今堙(縣圖)頻陽縣有鹽
池(魏書地形志)富平縣有鹽池澤(唐書地理志)鹽池澤在縣東
南二十五里周迴二十里(元和志)白馬泉在鹹泉東十
里即隂村右泉東流至張北里東南與龍泉水合而
東流五里為鹵泊灘即明水灘一名東灘冬夏不竭
可煮鹽又縣西二十里為臧村灘歲旱其土可煎鹽
謂之西灘(縣志)
五龍泉在縣西北(縣志)
鹹泉在縣東十里曩時鹹近味頗甘可飲(縣志)
醴泉縣
九嵕山在縣東北五十里(縣志)九嵕嶻嶭(上林賦)冠以九
嵕(西都賦)九嵕甘泉涸隂冱寒(西京賦)谷口縣九嵕山在
西(漢書地理志東谷口故城在縣北)寧夷縣有九嵕山(魏書地形志寧夷故城)
(在縣北)醴泉縣有九嵕山(隋書地理志)關内道名山曰九嵕
(唐六典)九嵕山東連仲山西當涇水出焉高六百五十
丈周迴十五里廣一里(四夷郡縣志)九嵕山在醴泉昭陵
陪葬諸臣墓在焉(潜確類書)山有九峯峻聳其南麓即咸
陽北阪(縣志)
泥泉谷在縣北城下(府志)
安谷在縣北二十里(縣志)
武將山(武一作五一名馮山)在縣北三十里一名五將山晉苻堅
為慕容冲所逼走入五將山即此(府志)醴泉縣有武將
山一名馮山(唐書地理志)山有唐肅宗陵及郭子儀墓即
漢末辛孟隠處(雍勝略)
無勞山在縣北五十里其相近有敬德洞(縣志)
五峯山(即温宿嶺)在縣北五十里(府志)温宿嶺在醴泉縣北(顔師)
(古注)醴泉縣有温秀嶺(隋書地理志)漢時温宿國人内附令
居此地田牧故名後魏置温秀護軍唐温秀縣俱以
此名(長安志縣温秀故城在北)五峯山在無勞山西與永夀接
界上有靈湫旱禱輒應(縣志亦按此即温秀嶺也見永夀縣)
承陽山在縣北六十里又兩水谷在縣北五十里(府志)
承陽山西有兩水谷(長安志)石泉谷在縣西北四十里
一名兩水谷(縣志)
巴谷在縣北八十里又稍西為白水谷(縣志)
泔谷在縣西北五里(府志)
巖谷在縣東北三十里谷後有石洞在觀音堂右(縣志)
鳳凰山在縣東北四十里附麗九嵕相傳周時鳳翔
于此有唐魏徵墓(縣志)
青峯山(青一作清)在縣東北五十里(縣志)
覆甑山在縣東北五十里青峯山稍東(府志)山以形似
名與九嵕岡隴相接其相近有烟霞洞又縣東北五
十五里有龜山(縣志)
芳山(芳一作方)在縣東北六十里一作方山(縣志)醴泉縣有芳
山(唐書地理志)
谷口在縣東北七十里(縣圖)公孫卿言黃帝昇仙于寒
門寒門者谷口也(漢書郊祀志)九嵕山東仲山西當涇水
出谷之處謂之谷口(郡縣志縣詳見涇陽)
波水谷在縣東北七十里其相近有豆盧谷又縣東
北八十里有黑狗谷(縣志)
涇水在縣東北五十里自淳化界流入縣境又東南
入涇陽界(縣冊)涇水東逕九嵕山東仲山西(水經注)涇水
入縣界泔水流入焉東岸則鄭白渠所出也(縣志圖詳見)
(考)
泔河(泔一作甘)在縣北十里自乾州流入又東合於涇水(縣圖)
寧夷縣有甘泉(魏書地形志)醴泉縣有甘泉水(隋書地理志)甘
河自縣西北甘北鎮來至縣東北涇甘渡入涇水(長安)
(志)
石泉谷水(即浪水)在縣西北四十里水自石出兩水合流
入于泔民因其流為水磨(縣志)醴泉縣有浪水(隋書地理志)
承陽山有石泉三輔黃圖謂之浪水(寰宇記)
白水谷水在縣北八十里又波水谷水豆盧谷水俱
在縣東北七十里又巴谷水流逕昭陵之右並南流
入于泔水(縣冊)醴泉縣有波水(隋書地理志)
泥河在縣城北源出泥泉東流入泔水(縣冊)
巖谷水在縣東北觀音堂水出石罅中南流入泔水
(縣冊)
湫池在縣東南十五里顯聖廟南水清而深禱雨有
應(縣志)
麻池在縣東五十里(府志)
誌公泉在縣城北泥河北岸相傳誌公卓錫于此喜
其泉之甘冽取以瀹茗因名(縣志)
鄭公泉在縣城西北望乾橋下知縣鄭廷秀脩橋時
有泉湧出後因以名泉(縣志)
醴泉在縣東南三十里周數十步深不可測漢宣帝
時湧出其味如醴隋置縣取此(賈志)
鄭泉在縣東北七十里相傳鄭子真躬耕谷口時挹
泉于此(縣志口按鄭樸字子真褒中人也家谷口世號谷子真考輿地紀勝褒城縣箕山有道)
(人谷即子真隠處則指醴泉之谷口以為鄭隠處者疑誤也)
陜西通志卷九
