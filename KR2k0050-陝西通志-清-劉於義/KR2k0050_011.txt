陜西通志卷十一
山川四(漢中府)(榆林府)
漢中府南鄭縣
旱山(旱一作&KR2494;)在縣西南二十里(寰宇記)瞻彼旱麓榛楛濟濟
(詩經大雅)旱山名(毛傳)南鄭縣旱山池水所出(漢書地理志)旱山
下有祠列石十二不辨其由蓋社主之流百姓四時
祈禱(水經注)山上有雲即雨傍有石牛十二頭下有石
池水(周地圖記)一名&KR2494;山(賈志)漢山在縣西南三十里四峯
八面東臨老渚河北距漢水南接巴山有池水(雍大記)
山勢竒偉其右為鳩谷谷有棲真洞又有孤雲神女
祠迤東不數里有茅溝山凌高峻削明末席增光隱
其上有茅溝山記(府志)鳩谷在縣南二十里(輿地紀勝按南鄭)
(治自唐宋以來未嘗移徙則寰宇記所云必非無據疑漢旱以音近而訛而後人遂分以為二山也又漢)
(志池水出旱而雍大記池水出漢山益為可據)
寳山在縣北十餘里舊傳山中得寳珠又相近有白
雲嶺嶺上有白雲屯聚故名(輿地紀勝)玉井洞在縣北十
五里(賈志)玉井在玉井觀南水色白人謂飲此可療病
(雍勝略)俗傳宋時大雷雨忽於汚泥中湧出老子石像
因於此立祠有風洞在座下深不可測投草其中即
吹出(府志)
獅子山在縣北四十里形如獅子上有寳峯院下有
佛洗潭(雍勝略)潭在獅子山西南水自懸崖下注其潭
有三地險水深(府志)
七峯山在縣北五十里七峯峭拔宋蘇軾曾遊於此
又相近為王子山形如畫屏(賈志)
聽山在縣西北西抵壻水小溪(輿地紀勝)壻水北發聽山
(水經注)俗傳唐公房仙去婿歸惟聞空中歌管聲因名
聽山(賈志昉房一作)
天臺山在縣西北七十里頂平如臺郡治枕其岡脉
有飛泉數百尺下為深潭號佛子潭(賈志)山谷石皆堅
潤有金星者製硯甚佳俗號石碑谷又其上有楞伽
谷(縣冊)
龍岡山在縣西十里相傳梁天監中有龍鬭於此(輿地)
(紀勝)龍岡北臨漢水南帶廉津(華陽國志)南鄭縣有龍岡山
(隋書地理志)
中梁山在縣西十五里(賈志)南鄭縣有中梁山(唐書地理志)
漢中記云以其鎮梁州之中故名(輿地紀勝)山脉西自沔
縣定軍山來横山之腹有乾明寺(雍勝略)一統志云在
南鄭襃城之界(潛確𩔖書縣亦見襃城)
立石山在縣西南三十里又相近有玉泉嶺(輿地紀勝並)
(詳見襃城縣)
玉京山在縣西南四十里旱山之陽一峯尖聳又相
近為鶴騰山(賈志)山接襃城界有鶴騰崖鶴騰泉(縣冊並)
(詳見褒城縣)
黃牛山在縣西南五十里又相近有青銼山(賈志)華陽
縣有黃牛山(魏書地形志地後魏縣屬華陽)南鄭縣有黃牛山(隋書)
(地理志)山有石黃色遠望如牛因名山下有黃牛川十
道記云黃牛川有再熟之稻土人重之(寰宇記)
籠蓋山在縣西南五十里其南麓與巴山相接老渚
河源出於此(雍勝略)
寳頂山(頂一作鼎)在縣西南七十里與青銼山相接(賈志襃詳見)
(城縣)
金華山在縣西南七十里與巴山相接峭峯特起左
右環遶傍有數泉合為一池(輿地紀勝縣詳見襃城)
雙乳山在縣西南七十五里(府志城詳見襃縣)
高望山在縣南二十里(縣圖)
峨公山在縣南六十里宋元嘉十一年蕭承之進據
峨公山擊敗楊難當軍梁土民思承之功於峨公山
立廟祀之(縣冊)
仙臺山(一名玉女山一名米倉山)在縣南百九十里一名玉女山高
峻不可登上有古城三門道經云仙人玉女所居之
地故名(寰宇記)南鄭縣有玉女山(唐書地理志)仙臺山在南
廉水縣一名米倉山與大巴山相連有韓信廟及截
賢嶺云蕭何追韓信至此(輿地紀勝城廉水縣今屬襃界)米倉山
高聳摩雲登其巔則襃沔洋鳳俱歸一覽(縣志)
大巴山(一名巴嶺)在縣南百九十里東濱漢江與三峽相接
山南即古巴國(元和志)廉水出巴嶺山(水經注)孤雲山在
廉水縣東南百七十里相連者曰兩角山(輿地紀勝)巴山
綿亘深遠冬夏積雪不消中包孤雲兩角米倉諸山
南與四川巴州之小巴山接(縣志)
石臼嶺在縣東南八十里(府志)
幞頭山在縣東南百里以形似名又蒿壩洞在縣東
南小黃村高崖壁立前臨深澗洞當半崖有飛橋洞
中極寬廣巉巖萬状石乳參差(輿地紀勝)
梁州山(一名梁山)在縣東南百八十里其西與孤雲兩角諸
山相接大山四圍其中三十里許甚平廣或云古梁
州治也(輿地紀勝)梁州山一名梁山(縣志)
武鄉谷在縣東北(縣册)在府東北三十里蜀封諸葛亮
為侯國(十道志門按府志云在城北内疑誤)
駱谷在縣東北百二十里自洋之真符至此屈曲八
十里八十四盤姜維伐魏出此(賈志)駱谷在南鄭縣北
通盩厔駱谷關(雍勝略)
漢水在縣南三里自襃城界流入又東入城固界(禹貢)
(錐指)沔至漢中東流為漢水(書孔傳)漢水自合襃水又東
逕漢廟堆下又東過南鄭縣南合廉水又右合池水
又東得長柳渡(水經注)漢水經縣南去縣一百步(元和志)
(詳見圖考)
襃水(一名黑龍江)在縣西二十里自襃城界來南流至龍江
鋪西小柏鄉入漢(縣册城詳見襃縣)
廉水在縣西南四里自襃城縣來東北流入于漢(府志)
華陽縣有廉水(魏書地形志)廉水出巴嶺山北流逕廉川
故水得其名又北注漢水(水經注)龍岡山北有廉津廉
水所經(寰宇記)
老渚河(即池水一名獠子水一名老子溪)在縣南十里源出籠蓋山經
城東南十五里北流入漢(府志)旱山池水所出東北入
漢(漢書地理志)池水出旱山俗謂之獠子水夾溉諸田散
流左注漢水(水經注)旱山下有石池即池水之源(寰宇記)
老子水在廉水縣源出米倉山下流合石劔等水號
老子溪即酈道元所謂獠子水也(輿地紀勝老按獠子既訛為子而)
(老渚又即老子之訛則所云老溪者當亦即此水也)冷水河源出漢山又紅花
水亦出漢山合流入于老溪(縣册)
壻水(即左谷水一名聽水又名智鄉水)在縣西北又東流入城固界一
名聽水(縣册)左谷水出漢北即智水也北發聽山山下
有穴水穴水東南流歴平川中謂之智鄉水曰智水
川(水經注)
玉女潭在縣西南二十八里源從襃城縣南梁山流
入(寰宇記)
東湖在城東南塔影映照湖中為郡佳景(府志)
蓮花池在縣南十里(府志)
白鹿池在縣東北三十里相傳曾有白鹿見於此(雍勝)
(略)
金龍井在城内相傳有黃龍見於此(雍勝略)
湧泉在縣北六十一里天臺山其泉地中行人於泉
上砌一井深一尺五寸水深四寸後欲請此水禱雨
以瓶著井中水自湧起灌於瓶内因以名之(雍勝略)
明珠井在縣西南三里(縣册)
襃城縣
雲霧山在縣西北七十里絶頂有崖高百尺横數十
步縣境高山此為第一上有水痕如龍黑白各四顛
倒懸挂其東西横截者為横當山在縣西北百三十
里乃雲霧北界也(賈志)
伏虎山(一名饅頭山)在縣西北一里俗呼饅頭山又縣北一
里曰黃土坡(府志)
連城山(一名漢王山)在縣北六里下臨襃水相傳為漢王練
兵處亦名漢王山(賈志)山内有甎塔高一丈餘傍有水
池俗傳漢王築(雍大記)山頂有十二峯連接如城壘皆
平曠可居峯各有池其下有黑溝泉東麓又有龍潭
瀦水深廣昔有於此得龍蛻者時或有巨蟹大魚出
没人莫敢近又縣北入谷十五里曰鷄翁山即連城
後山也突起高峯状𩔖鷄冠又縣北二十里有桃源
坡(府志)
箕山在縣北二十里(縣册)山上有池四時不涸俗呼秦
王獵池山南有穴號丙穴有谷號道人谷即鄭子真
所隱處又七盤坡在縣北二十里(輿地紀勝)丙穴出嘉魚
常以三月出十月入地穴口廣五六尺去平地七八
尺泉懸注魚自穴下透入水穴口向丙故曰丙穴下
注襃水襃水又東南歴小石門石門穿山通道六丈
有餘刻石言漢永平中司隸校尉楊厥所開建和二
年大中大夫王升嘉厥開鑿之功琢石頌德以為石
牛道即秦時所開厥蓋因而廣之蜀都賦曰岨以石
門門在漢中之西襃中之北(水經注)世代綿遠通塞不
恒自晉氏南遷斯路廢矣崖岸崩淪澗閣堙圯南北
各數十里車馬不通正始元年漢中獻地襃斜始開
至石門北一里西上鑿山為道峭阻盤迂行者苦之
三年刺史羊公表求自回萬以東開剏道路至永平
二年畢工閣廣四丈路廣六丈皆沿溪棧壑砰險梁
危自回萬至谷口二百餘里連輈駢轡莫不夷而通
焉(後魏王遠石門銘序)蜀諸葛亮遣趙雲鄧芝等據箕谷即此
又七盤山頂曰鷄頭山出襃谷(雍大記)七盤山在縣北
十里鷄頭關下盤㢠七轉方至山頂由此入連雲棧
山頂有風洞山下有穴大如斗名魚洞自清明至穀
雨有魚從穴中出(府志)石門在縣北十里鷄頭關下此
門通可避七盤之險又南三十步為手扒崖崖南五
十步有一點油石(縣志)
龍峯在縣北二十五里山下巨石崚嶒突出有如龍
首直走烏龍江岸波濤吞吐如龍之吸浪其相近為
麻坪左遶江流右倚林麓亦山市也又縣北二十六
里有老君崖(府志)
黃草山在縣北四十里東臨襃水即連雲棧諸山(雍勝)
(略)
青橋山在縣北五十里山形險峻緝木以度樹蘿蒙
密歲寒不凋又青橋河北岸有石突起叢薄中前昂
後伏宛然若虎名曰虎石(府志)
松尖山在縣北六十里青橋西山峯尖聳竒松挺植
又石尖山在縣北七十里青橋山後石峯聳出與松
山對亦即連雲棧諸山也(府志)
衙嶺山在縣北(縣册)武功縣襃斜二水俱出衙嶺山(漢書)
(地理志)襃水西北出衙嶺山(水經注)襃水出襃城縣西北
九十八里衙嶺山(括地志)馬道山在縣北九十里馬道
驛西其東溝巨石宛有馬跡又鳳凰山在馬道驛東
北山張兩翼形如飛鳳一名太白山又縣北九十五
里為燕子崖(府志之按括地志所云衙嶺山今以道里計疑即馬道鳳凰石笋四州諸山)
(也)
石笋山在縣北百二十里馬道山迤西山下有龍潭
廣一畆許遊者至潭隈相戒毋聲欬有之則徹底清
潭頃刻渾濁見者無不駭心又相近有廻水洞在焦
崖鋪南石崖下襃水至此一派潛入崖穴東通城固
縣壻水河(府志)
四州山在縣北入斜谷一百三十里與武關驛相對
登之可望見襃沔洋鳳諸境故名又縣北二百里有
九石坪在深山茂林之中其地平廣可種蓺人罕至
者(府志)
雲夢山(一名社壇嶺一名觀山)在縣西北五十里牛頭山後與雲
霧山並峙古名社壇嶺又名觀山陟頂二十里頂最
平坦最高處為雲夢觀觀東一里為飛仙崖石峯壁
立高三百五十五丈相傳有仙女飛昇於此崖之下
曰白龍洞高五丈闊倍之深數步許下有石池二水
滴池中不溢不涸旱禱則應觀西三里有青龍洞深
丈餘亦有石池三水自上滴入由洞口流出又後有
聖水洞石井深丈餘水從底峽中出又觀南一里曰
牡丹坪又相近者曰照壁山其陽岡嶺逶迤通雲霧
諸山其陰峻峭方正形如屏風又縣西北六十里曰
黃草坪(府志)
赤崖(一名赤岸)在縣西北襃斜閣道之所經也亦曰赤岸蜀
漢置赤岸庫以儲軍資又孔明與兄瑾書曰頃大水
暴出赤崖以南橋閣悉壊即此(縣志)
牛頭山(一名戴笠山)在縣西二十五里其相近有仙人洞臨
漢水(府志)武鄉縣有牛頭山(魏書地形志屬武鄉縣今屬南鄭魏襃中郡)襃
城縣有牛頭山(唐書地理志)山高百仞其上雲覆如笠即
雨故後人號為戴笠山(寰宇記)山有巨石似牛頭故名
其下有靈液泉(雍勝略)
石人山在縣西五十里上有石峯如人形故名(府志)
赤谷嶺在縣西南十里又縣西南五十里有乾龍洞
在娑羅關南洞高數丈内有小溪自北壁下流出洞
底禱雨者執火而入路多曲折約行三十里可達華
山洞(府志)
鶴騰巖在縣西南六十里(縣冊)三巖相接状類畫屏寳
積院有殘碑載昔人於此駕鶴仙去巖半有三石洞
深邃莫測其下有瀑布泉(府志)
馬鞍山在縣西南九十里山麓有泉東流入廉水(府志)
華山在縣西南百十里根盤百里許有華山洞在縣
西南九十里高大深邃内有靈湫禱雨輒應又山之
相近者曰寳頂山中峯高聳望雲之起滅可卜晴雨
又縣西南百二十里有月崖其形如月(府志)
中梁山在縣南三十五里麓擁高陵勢若積穀為縣
之屏山襃民從此入縣有三道最東曰相公嶺原名
猴子嶺中曰土地埡最西曰石梯口石路﨑嶇自南
而北如下井自北而南若登天巖半有石刻其略云
一應鹽𣙜不得從山過蓋紹興五年也迤西孤峯突
起者曰大孤山在縣西南二十五里迤東對相公嶺
屹立兩河口者曰小孤山在縣東南二十五里又玉
女洞在中梁南麓去縣四十里相傳有玉女飛昇於
此洞門高廣外遶溪流從峽下懸為瀑布滙為深潭
左有一穴如甕人嘗見巨蛇自山而下入此穴中又
數步有水湧出名玉女泉山半有洞曰龍王洞云(府志)
天池山在縣南四十五里上有穴曰風洞春夏多風
秋冬有氣上騰亦謂之氣眼頂有池不涸又縣南五
十里有大壺山形似壺又相近有火石嶺石色皆赤
又有玉泉嶺一名薤谷岡(府志)
覆斗山在縣南六十里又其左有金星山相近者為
伏龍原今名石灰寺口(府志)
立石山在縣南八十里頂有大石無心搖之則動(府志)
東連青銼西接金華(賈志)
雙山在縣南八十里兩山横列而秀麗相似故名(府志)
青銼山在縣南九十里山多杉檜其頂有石如銼又
相近有虎頭山形如伏虎山半有洞(府志)
金華山在縣南九十里上有三教廟從外望之層巒
叠嶂包褁有如蓮花自内視之逶迤平曠最為幽勝
山半有洞相傳為龍蟄處又相近有雙乳山廉水經
其中兩山並峙如乳又真身洞在縣南八十里金華
崖蝦蟇石南内有金飾真身坐於巖龕相傳不知何
代時洋縣有張令解組寂定於此傍有石刻蝕剥不
可考又相近有金水坪在鐵峪壩南(府志)
孤雲山在縣南百二十里與兩角山相連上有石刻
云漢相國何追韓信至此(府志)孤雲不掩興亡事兩角
曾懸去住心(王仁裕詩)興元南有路通巴州其路深溪峭
巖捫蘿摸石一上三日達於山頂行人止宿則以絙
蔓繫腰縈樹而寝不然則墮深澗如淪黃泉也復登
措大嶺蓋有稍似平處徐步而進若儒之布武其絶
頂謂之孤雲兩角彼中諺云孤雲兩角去天一握淮
陰侯廟在焉(玉堂閑話)
玉映山在縣南百九十里初人不識此山明嘉靖三
十年旱有神附於人云山有靈液可取致雨人隨神
所指入山見石洞有刻字云玉映山麒麟洞乃賫火
具入洞數里如下井見巖溜下垂凝結若柱又歴數
門始及泉淵澄莫測沙際有牛足跡疑即麟跡也取
水而出果大雨後再取水又雨至今遇旱必禱(府志)
藏劍巖在縣東南二十五里(府志)俗傳漢高祖藏劍於
此(輿地紀勝)
漢山在縣東南七十里自西而東迤三十五里(府志)東
北距漢水南接巴山其頂有靈液池接南鄭界(縣册詳)
(見南鄭縣)
黃鹿谷(一名鹿堂谷)在縣東二十里谷中多鹿土人亦名黃
鹿山(寰宇記)一名鹿堂谷(輿地紀勝)
襃谷(一名南谷)在縣東北十里自此入連雲棧西北一百五
十里入鳳縣界又二百二十里直抵郿縣之斜谷今
亦謂之南谷所謂南口曰襃也(縣志)漢王之國良送至
襃中(史記留侯世家)襃谷在梁州襃城縣北五十里南中山
(史記正義)良木攢於襃谷(左思蜀都賦)襃中縣南口斜谷水源
在北南流經襃中故北口曰斜南口曰襃同一谷耳
長四百七十里(蜀都賦注縣襃中故城在東)襃水自小石門又東
南歴襃口即襃谷之南口也(水經注)襃谷山在縣北五
里(元和志)中間谷道襃水所流昔張良說高祖燒絶棧
道曹操出斜谷臨漢中諸葛亮由斜谷取郿皆此道
也(郡國志)
同鼎山在縣東北十五里與鷄翁山相對西臨黑龍
江以其三峯鼎峙故名(雍勝略)崖半有飛虎洞相傳有
翼虎伏洞為害一異人擲劍斃之今劍在石窟内可
搖不可拔其迤南與釣魚臺一點油石對者曰鐵屏
崖崚嶒可賞又大成山在縣東北二十里同鼎山後
峯巒起伏長三十餘里(府志)
(附考)黃沙水南有女郎山山上有女郎冢遠望山墳嵬
嵬状高及即其所裁有墳形山上有直路下出不生
草木下有女郎廟及𢷬衣石言張魯女也(水經注)襃城
縣有女郎山(隋書地理志界按黃沙水今在沔縣山無考)
漢水在縣南自沔縣流入又東入南鄭界即沔水也
(縣圖)漢水自合黃沙水又東合襃水又東逕萬石城下
(水經注)沔水在縣南二十四里其水獨不為埭諺曰漢
江不田龍江不船(縣志考詳見圖)
剪子河(又名楊家河楊一作養)在縣西南百二十里以石板布堰
故名其水東北入於漢(縣志)發源南棧山之北流十五
里為剪子河又東北流三十里為楊家河又三十里
逕沔縣之上官庄至黃沙驛入漢(縣冊縣按楊家河即沔之養家河)
(也)
華陽河在縣西北十五里源出牛頭山南流入漢(輿地)
(紀勝)
襃水(一名山河一名黑龍江)在縣東一里即黑龍江自鳳縣界流
入又南流入漢(縣圖)孝武時欲通襃斜道及漕事拜御
史大夫張湯子卭為漢中守發數萬人作襃斜道五
百餘里道果便近而水多湍石不可漕(史記河渠書)武功
縣襃水出衙嶺山至南鄭入沔(漢書地理志縣武功今屬郿)襃水
西北出衙嶺山東南逕大石門歴故棧道下谷又東
南逕三交城城在三水之會一水北出長安一水西
北出仇池一水東北出太白山是城所取名也襃水
又東南得丙水口又東南歴小石門又東南歴襃口
又南逕襃縣故城東又南流入於漢(水經注)襃水出縣
西北九十八里衙嶺山與斜水同源而派分(括地志)山
河水即襃水出太白山又有石鼓在縣北四十里襃
水中擊之有聲又有將軍石亦在水中入谷十五里
有石如兜鍪然又有白玉盆亦在水中大石光白其
中可實五斗(輿地紀勝)斬蟒石在縣北六十里龍江之岸
俗傳有蟒為害異人斬之其脊化為石又蝦蟇石在
縣北四十八里江濱高六尺許金華山亦有之又鯉
魚石在縣北三十里襃水中凡鯉至此不能過故石
北上流無鯉又支鍋石在堡子舖南四里龍江西滸
巨石鼎峙如支鍋又五龍石在縣北十五里新定舖
巨石交錯如龍其相近有將軍石高數丈又玉盆在
縣北八里襃水東岸有石自然如盆光潔如玉對岸
即釣魚臺也又堰界石在縣東三里龍江中上一石
横刻使府打量到下鐫古界從此石至南大宋乾道
元年十一月初五日眉山史可觀記下一石鐫制置
大使司提修造張儀准相命檄自嘉定三年至七年
督責軍人董工治堰嘉定七年二月記又馬鞍石在
縣東二里江岸(府志)襃水在縣東門外自東北南流出
襃谷至縣南二十里入漢江曰兩河口縣東二里許
有石碑灘又北一里為魚梁灘又三里為五龍潭又
五里為滚雪灘有夀雲石在灘之右二石倚江文如
夀字又五里為響水灘巨石亂峙中流水聲如雷又
去縣北百十里為聚魚潭潭水深靜冬月魚聚其中
又有小江在縣東襃水支流也(縣志)
武關河(一名石溝河)在縣北百四十里一名石溝河自鳳縣
流逕武休關東合於襃水水經注所云一水西北出
仇池蓋指此也(縣志而按襃水當以出太白山者為正源武關河則襃水之别源也)
臘魚潭水在縣北百十里其水流入襃水今有臘魚
棧閣(縣志)
馬道河(即寒溪又名樊河)在縣北九十里源出馬道驛西山峽
中東流至樊橋合襃水古名寒溪今又名樊河又北
岔河在馬道西十里迤南流入寒溪又西河在馬道
西五里自五井溝流入於寒溪(府志)
青橋河在縣北六十里青橋驛北源自西南來流合
襃水(府志)
沙河在縣北二十五里源出縣西北横當山流經滴
水崖為鍋底灘又十里為黑灘又五里為娘娘灘又
三里為頭渡河順十八灣又五里為二渡河又十里
入龍江(縣志)沙河源出雲霧山北其流入襃水(賈志)冷水
河在縣北六十里源出雲霧山麓一名響水河自棧
道中西峽流出歸沙河逕觀音碥入襃水(縣册)
丙水在縣西北(縣志)丙水上承丙穴下注襃水(水經注)丙
水源出縣西北牛頭山(寰宇記)大丙水源出黃崖嶺下
(輿地紀勝)
廉水在縣西南百二十五里源自巴山密谷東北流
逕雙乳山又北逕中梁山南東北入南鄭縣界入漢
又讓水在縣西南百三十里一名遜水范柏年對宋
明帝臣鄉有廉泉讓水是也(縣志)遜水起於廉水東流
至故廉水城側(輿地紀勝縣廉水故城在南)廉水源出巴州别流
為讓水(賈志)馬鞍泉在縣西南九十里源出馬鞍山東
流與廉水合又雙泉水在縣西南七十里兩泉並湧
出於中梁山西南峽中(府志)二泉合而復分東南流入
廉水河(縣圖)
王母塘在縣南七十里瀦水甚盛(府志)
鹿鳴池在縣東南十里昔傳有羣鹿飲於池畔故名
(府志)
瀝水溝在縣東里許自小東溝流來水石相激其聲
淅瀝(府志)
仙人溝在縣北八十里山徑逶迤林木蓊翳其境甚
幽(府志)
五道溝在縣南四十里又縣南六十里有沙溪溝又
縣南七十里有冷水溝泉出山谷夏亦清冷又縣南
八十里有章溪溝在鎮谷村(府志)
金泉在縣西南三十五里雍齒壩崖頭山下方圓丈
餘冬夏不竭又一碗泉在縣西南五十里葦池壩山
崖下泉形如碗又湧珠泉在縣西南五十里火石嶺
下源出平地三泉鼎列沫湧如珠又相近有没底泉
泉極清其深莫測(府志)
鶴騰泉在縣西南六十里源出中梁山由二穴湧出
南注溪中有石梁天成平分兩渠餘水還峽中下注
鶴騰崖為瀑布焉(府志)
涼水泉在縣南四十五里中梁山下流至玉女洞前
與玉女泉合(府志)
碧玉泉(一名芝泉)在縣南五十里山道村池廣一畆深不可
測投物其中色皆成碧故名碧玉又曾産靈芝名芝
泉其北即玉泉嶺也(府志)
神惠泉在縣東南十里許宋元豐中營褒德將軍墓
衆患乏水此泉忽然湧出(府志張按此或謂即嶷墓)
城固縣
通關山(即通關勢)在縣北三十里(雍大記)壻水經通關勢南山
高百餘丈上有匈奴城方五里濬塹三重高祖北定
三秦蕭何守漢中欲修北道通關中故名為通關勢
(水經注)山在壻水北(輿地紀勝)
慶山在縣北三十五里山頂有烽堠故蹟西南三里
即赤土坡(雍勝略)慶山去斗山五里(府志)赤土坡一名赤
坡在縣西北三十里其土色赭周圍十里昔武侯屯
軍於此以拒魏(縣志赤按輿地紀勝地理通釋皆云坂在洋縣境縣志疑誤)
桃林山在縣北四十里上有石觀音像隱然崖壁間
(雍勝略)其相近有風高山上有風洞怒吼不息壓之以
大石亦吹起又稍東有五峯山五峯環列如屏(府志)
九真山在縣北五十里道家謂太白山南六百里與
三嵎山相接大峯上有九真玉井(輿地紀勝)其相近有魚
洞每逢穀雨魚自洞出又迤東為珍珠山重巒叠出
纍如貫珠縣脉所由來也其下有呼雷潭在縣北四
十里水聲如雷(府志)
馬盤山在縣北百里坡陀縈紆二十餘里内有清溪
三道(雍勝略)山巍然高聳形如卧馬故名(府志)
石籌山在縣西北十里(府志)
斗山在縣西北二十里與三嵎山對峙脉自三嵎迤
邐而南廻轉東向一峯聳起有似斗杓壻水自北縈
繞東出上有昇仙觀古稱福地道經云斗山有五穴
通崑崙隴山武當青城長安穴有肉芝即干歲蝦蟇
得而食之可延夀(雍勝略)周地圖記云斗山上下有石
穴(寰宇記)興元有斗山觀自平川内聳起一山四面懸
絶其上方如斗底有唐公昉拔宅仙跡王仁裕辛巳
歲嘗題詩版於觀舊說斗山一洞西去二千里通青
城大面山又與嚴真觀井相通及仁裕癸未入蜀遊
嚴真觀見斗山詩版在焉詰之不知所來人皆異之
(玉堂閒話)斗山之後有石鼓河水衝擊其聲如鼓又有古
松四百六十二株皆合抱者(縣志)
浮遊山(一名伏牛山)在縣西北三十里兩山並峙曰東浮遊
西浮遊亦謂之伏牛山又稍北為深背嶺(府志以按賈志慶)
(山為即浮遊山誤)深背嶺在縣西北三十三里(縣志)
三嵎山在縣西北四十里高聳萬仞中多靈藥(輿地紀勝)
三嵎谷在縣西九十里周地圖記云三嵎山上有三峰
如覆鼎足(寰宇記)又迤北有獅子山其相近有桃溪洞
一日數潮聲殷殷如雷又縣西北四十五里有亭子
嶺(府志)
天臺山在縣西北九十里其西南屬南鄭又縣西北
百二十里有白龍洞山崖高峻泉流潔清(府志鄭亦見南縣)
聽山在縣西北九十里聽水所出(府志)
龍王山在縣西南五里上柳渡(縣志)
少年山在縣西南四十里西枕沙河路通西鄉及四
川通江縣俗傳彭祖祈年於此(府志)
老君山在縣南十里上有白鶴觀(府志)
天池山在縣南三十里山頂有天河池歲旱取水禱
雨(雍勝略)其迤東為圪兜坡(縣志)
雙乳山在縣東南六十里兩山並峙如乳(府志)
寳山在縣東北十里上有蕙香院壻水遶其南與牛
蹄山相連山在縣東北三十里其上有張子房祠址
(縣志)
白雲山在縣東北三十里山東有神崖山南有駱駝
山西連牛蹄山北接龍泉山多産藥物俗傳張良辟
穀於此(縣志)
青城山在縣東北五十里(輿地紀勝)
漢水在縣南四里自南鄭界流入又東入洋縣界(縣志)
漢水自長柳渡又東逕胡城南又右會盤余水又東
左會文水又東黑水注之又東過城固縣南又東過
安陽縣南涔水出自旱山北注之又左合壻水(水經注)
(胡城在縣西安陽故城在縣東)漢水經縣南去縣二里(元和志)洪溝在
縣西三十里時苦漢水泛溢田多崩陷(府志考詳見圖)
南沙河(即盤余水)在縣西南三十里源出巴山北流入漢(府志)
盤余水出南山巴嶺上泉流兩分飛清派注南入蜀
水北注漢津謂之盤余口庾仲雝曰盤余去胡城二
十里(水經注)南沙河出縣西南百里黑龍洞東北流入
漢江(縣圖)
文川水(即門水)在縣西北四十里(縣志)文水即門水也出胡
城北山石穴中長老云杜陽有仙人宫石穴宫之前
門故號其川為門川水為門水東南流逕胡城北三
城竒對隔谷羅布深溝固壘高臺相距門水右注漢
水謂之高橋溪口(水經注)文水兩水合流有如文字昔
范柏年對明帝臣鄉有文川武鄉即此(雍勝略)玉谷泉
在縣西北二十里漢水記云漢水自魏興泝流一百
八十里至玉谷溪口是也(輿地紀勝)玉谷泉源出扁鵲觀
之龍洞流入文水(縣圖)
黑水在縣西北五里(府志)黑水出北山南流入漢庾仲
雝曰黑水去高橋三十里諸葛亮牋云朝發南鄭暮
宿黑水四五十里指謂是水也(水經注)黑水源出梁州
城固縣西北太山(括地志)源出太白山南流入漢(縣志)
涔水(涔一作灊即黃水一名鬵谷水)在縣南(縣册)安陽縣有鬵谷水出西
南北入漢(漢書地理志)涔水即黃水也出南鄭縣旱山東
北流逕城固南城北右岸有悅歸館水歴其北又北
至安陽入沔(水經注)顔師古曰鬵音潛其字亦或從水
涔灊古字通或以為禹貢之潛非是(禹貢錐指之按史記沱潛潛)
(皆作涔)
小沙河在縣南十里源出縣東南一百三十里曹壩
林北流入漢(縣圖)
壻水(即聽水一名智水又名北水河)在縣東北六里一名北水河自南
鄭界來南流入漢(縣圖)聽山水謂之智鄉水曰智水川
唐公房升仙之日壻行未還約以此川為居因號曰
壻鄉故水亦即名焉又南歴壻鄉溪東南流逕通關
勢南又東逕七女冡又逕樊噲臺南又東南逕大城
固北東廻南轉又逕其城東而南入漢水謂之三水
口(水經注即按六朝壻字皆書作聓智水智鄉疑聓水聓鄉以傳寫而訛智也)壻水源出
太白山東流逕縣北又東南入漢又有上中下清溪
在縣北七十里源出馬盤山南流合於壻水(府志)
石槽河在縣北三百里(府志)
雙溪河在縣北二百七十里(縣志)
之溪在縣北五十里瀠洄曲折如之字故名(府志)
五門潭在縣西北二十里淵深莫測(縣志)
響潭在縣南十里谷水衝激有聲(府志)
九龍池在縣西南十五里俗傳有九蟒見池畔故名
(賈志)
鴨兒池在縣西南三十里池中泥深鶩鳬多集故名
(府志)
蓮花池一在縣東五里一在縣南十二里多蓮花(府志)
明月池在縣東北(縣圖)壻水東逕七女冢水北有七女
池池東有明月池状如偃月皆相通注謂之張良渠
蓋良所開也(水經注)明月池在興道縣西北(寰宇記屬興道今)
(洋縣)明月池中有臺相傳為漢高所築又有七女池按
漢中記曰昔人無男養七女父殁女於此負土各為
一冢遂成此池(雍勝略)
九十畆塘(一名九聖母塘)在縣西南三十里廣約二十畆今訛
為九聖母塘(府志)
玉井在縣西南三十里(縣圖)在縣文川口二井相並(輿地)
(紀勝)
洋縣
興勢山(一名鎮勢山一名興勢坂)在縣北四十三里(府志)龍亭縣有鎮
勢山(魏書地形志東龍亭故城在縣)小城固城北百二十里有興
勢坂諸葛亮出洛谷戍興勢置烽火樓處(水經注)洋州
興道縣後魏分置興勢縣治興勢山上(郡縣志在興道故城今)
(縣東門興勢故城在縣東北)在興道縣西北今郡城所枕自然隴
勢形如一盆外險而内有大谷為盤道以上數里始
及四門最為險固(寰宇記)
牛首山(首一作頭又名龍首山)在縣北五里形如牛頭一名龍首
山(雍勝略)
篔簹谷在縣北十里(縣志)篔簹谷在洋州文與可嘗令
予作洋州三十詠篔簹谷其一也(蘇軾篔簹谷偃竹圖記)由土
門入循灙水而陟其上内平外昂一覽山無遺勝又
掘地三尺即得水產佳竹舊有亭今廢竹亦蕩然(府志)
鳳凰山在縣北(縣圖)在興道縣北十里其形如鳳(輿地紀勝)
釋子山在縣北十五里唐僧法照居於此其山峭削
孤危崖腹有洞僅可容身即唐法照念佛聲聞長安
處也因名念佛巖下臨碧潭澄澈如鏡每歲五月五
日泛五色泡光彩色奪目(縣志)
灙谷(一名駱谷)在縣北三十里唐德宗僖宗幸興元蜀姜維
伐魏魏鍾會寇蜀曹爽攻漢中晉司馬勲伐秦皆由
此又相近有兩角山山峯雙峙如角故名(縣志)灙谷一
名駱谷在興道縣北三十里南口曰灙谷北口曰駱
谷(元和志)駱谷路在真符縣屈曲八十里凢八十四盤
又小盤山在興道縣北三十三里(輿地紀勝縣真符故城在東)後
魏之灙城郡以此名(潛確𩔖書縣灙城故郡在今北)
焦崖山在縣北五十里元拖雷率衆趨華陽截焦崖
即此(縣志)
石銼山在縣北六十里曲折層叠而上共九十四峯
高聳連雲俯瞰邑境上有石樁石箱(縣志)石銼山最高
每雨必有雲出其頂(雍勝略)
漢王嶺在縣北七十里即駱谷道漢高祖曾經此其
相近有八里洞在層山中有平原八里故名(縣志)
駱駝山在縣北八十里其相近有龍洞洞有三俱有
靈湫禱雨輒應(縣志)
寒泉山在縣北百二十里(府志)陽都坂西連寒泉嶺漢
中記曰自西城涉黃金峭寒泉嶺陽都坂峻崿百里
絶壁萬尋既造其峰謂已踰崧岱復瞻前嶺又倍過
之(水經注)仙人李八百居此唐公昉師事八百昉渴八
百以杖指崖間泉即湧出清凉特甚因以名山(縣志)
宋軍山在縣北百三十里舊有寺今止存大殿五楹
前有古松二偃蓋蟠鬱蔭廣數畆(縣志)
華陽山在縣北百四十里(縣册今按唐分置華陽縣在縣北以此名也)
陰嶂山在縣西北十八里又縣西北二十里有中原
山上有廟(縣志)
酆都山在縣西北二十五里山脉遠通秦嶺為縣重
鎮其北有神仙洞洞中石上有仙人掌跡(縣志)俗傳炎
帝十三子實主是山上有廟漢南士庶多禱祈於此
有二池深各六七尺下池傳有人穢之遂涸上池冬
夏不竭然稍穢則濁久之始清又諸葛嶺在縣西北
三十里相傳武侯用兵戍此(府志)
白巖山在縣西北(縣圖)在興道縣北六十里益水沙溪
中山有白石崖因名(輿地紀勝)山有白巖院林木蔥鬱清
流環遶(縣志)
七叠山在縣西北六十餘里(縣圖)在真符縣西北三十
里叠嶂七層(輿地紀勝)
禪堂洞在縣西北九十里有石佛石牀遺跡(縣志)
石柱山在縣西北百里有一石柱立山頂又有一石
盤常有水歲旱于此禱雨(雍勝略)
青山在縣西北(縣圖)在真符縣西北百八十里(輿地紀勝)
神明山在縣西北(縣圖)在真符縣西北二百五十里(輿地)
(紀勝)
琉璃山在縣西北三百二十里(府志)
子房山在縣西四十里傳為留侯辟穀處多藥苗山
接城固界(府志)
祈子山(祈一作雞又名鳳翼山)在縣南七里一名鳳翼山(府志)舊志
云山下瞰漢江東枕沙河上有聖母祠祈嗣輒應故
名俗訛為鷄子山山巔有雲即雨旱嘗禱此(縣志)
萬㯶山在縣南二十里又縣南三十里有三盤山(府志)
蕎麥山在縣南四十里明景泰中有妖僧定山作亂
據此(雍大記)
觀山在縣東(縣圖)在興道縣東十里(輿地紀勝)
龍亭山在縣東二十五里昔置龍亭縣于此(縣册)赤坂
在洋州東龍亭山土色甚赭建興八年魏軍侵漢武
侯次城固赤坂以待之即此(輿地紀勝縣洋州故城即今治)赤坂
為龍亭入子午谷之口(地理通釋)赤坂在縣東三十里(府志)
觀音洞在縣東五十里酉水河岸内有石觀音像(縣志)
文昌山在縣東六十里四面皆山此獨秀拔(縣志)
蒿坪山在縣東六十五里山腹有靈湫禱雨輒應(雍勝)
(略)
黃金谷(一名黃金峽)在縣東八十里漢水經其中亦謂之黃
金峽灘石迅惡舟楫難過(府志)山有黃金峭水北對黃
金谷有黃金戍傍山依峭險折七里氐掠漢中阻此
為戍與鐵城相對昔楊難當令薛健據黃金姜寳據
鐵城陰平太守蕭祖攻拔之賊退酉水(水經注)黃金縣
西北有百畆山山有黃金谷水陸艱險語曰山水艱
阻黃金子午魏曹爽寇蜀蜀將王平拒之于黃金谷
即此(縣志縣黃金故城在東北)
韓仙山在縣東百四十里上建韓仙觀山腹有石洞
相傳韓湘曾居此(縣志)
苫江山在縣東百六十里漢水經其下(府志)
子午谷在縣東百六十里由龍亭東過渭門白沙等
處抵谷口與金州安康縣接界(縣志石安康縣今屬泉界)黃金
縣有子午谷路京城前直子午谷(唐書地理志)谷在長安
縣南百里王莽通子午道魏鍾會統十萬餘衆分從
斜谷洛谷子午谷趨漢中晉桓温伐秦命司馬勲出
子午道今洋州東二十里曰龍亭此入子午谷之路
至谷六百六十里(郡縣志)今京城直南山有谷通梁漢
道者名子午谷北山是子南山是午共為子午道(顔師)
(古注)黃金縣有驛即子午道也舊道在金州安康縣界
梁將軍王神念以舊道緣山避水橋梁多壊乃别開
乾道更名子午道即此路是也(元和志)洋州志曰子午
駱谷兩路重岡絶澗危崖亂石自古為形勢之地(輿地)
(紀勝)洋州子午谷南北正對長安即唐明皇荔枝路也
杜詩云百馬死山中至今耆舊悲信為險絶(明楊慎棧道記)
馬鞍山山有二一在縣東北二十五里一在縣東南
五十里俱以形似名(縣志)
清水谷(即青谷)在縣東北三十里一名青谷(縣册)天寳八載
真符縣開清水谷路(唐書地理志)
大龍山在縣東北(縣圖)大龍山在興道縣東北三十八
里其相接者為小龍山下有大龍小龍二溪(輿地紀勝)
蒙巖洞在縣東北洞前有唐貞觀年號(縣志)在真符縣
北四十五里(輿地紀勝)
城山在縣東北七十里傳為楊難當所築(府志)
福仁山在縣東北九十里(縣志)
女冠山在縣東北灊水出於此(縣志)在真符縣北百七
十里上有石壁卓然瑩淨内有女仙之狀(輿地紀勝)
金紫山(金一作擎又一作荆子山)在縣東北百九十里(縣志)
三嶺在縣東北二百餘里傳為費禕拒曹爽處(縣志)
南岐山在縣東北三百里又山東北相近有魚洞每
歲仲春有魚湧出(縣志)
太白山在縣東北(縣圖)真符縣有太白山金星洞(唐書地理)
(志)山去真符縣四百五十里面隸鳳翔背屬真符唐
天寳中得玉册於此(輿地紀勝)山在縣東北五百里關中
謂之南山漢中謂之北山(明一統志百按縣圖北至郿縣界二一十里而太)
(白山在郿縣東南四十里似不應相去如此之遠疑明一統志殆承輿地紀勝之誤也通志云山在縣北)
(四十五里雖有譏其誤者然以道里計之大約亦不過二百餘里詳見圖考)
(附考)洋州東有隔仙山(會昌解頥錄山按宋洋州屬縣境而則無考)
漢水在縣南二里自城固界流入又東入西鄉界(禹貢)
(錐指)漢水自合壻水又東會益口又東至灙城南與洛
谷水合又東逕小城固南又東歴上濤而逕於龍下
蓋伏石驚湍流屯激怒故有上下二濤之名龍下地
名也度此溯洄從漢為山行之始又東逕石門灘山
峽也又東會酉水又東逕媯墟灘又東逕猴徑灘山
多猴猿好乘危綴飲又東逕小大黃金南又東合蘧
蒢溪口(水經注在小城固故城縣東)漢水經興道縣南去縣一百
步(元和志)漢水自發源至此屈曲行三百七十里流入
金州漢陰縣界(寰宇記)今縣東二里有飲馬灘每子午
二時潮響如雷又五里為上濤下濤又縣東二十里
為鴛鴦灘以中流亂石錯起㟏岈相峙而名又三十
里即石門灘矣(府志)自漢王城東至渭門渡凡十六灘
凡四十二入縣界三十里為四郎灘又五里為龜鶴
灘又五里為飲馬灘又五里為菜子灘又七里為花
灘又六里為上方灘又二里為鴛鴦灘又三里為將
軍石灘又三里為石門灘又五里為鋪灘又三里為
長溪灘又三里為撈米灘又五里為後亭灘又十里
為吸噓灘又四里為桃灘又五里為甕子灘又三里
為油灘又三里入峽為高羊角灘地名環珠臺又四
里為低羊角灘又二里為馬尿垠又二里為蒿溪垠
又一里為卒灘又四里為九斗米灘又五里為拘灘
又五里為石獺垠又十里為小大林灘又五里為大
小金灘又三里為鼈灘又二里為籠灘又一里為新
灘又十三里為大小瓦灘又五里為廣灘又五里為
大陽灘又十里為高低白沙灘又十三里為大小唐
興灘又四里為老鸛灘自入峽歴二十四險灘出峽
口即渭門鎮也(縣志考詳見圖)
壻水(一名智水)在縣西接城固縣界(縣圖)源出扶風界秦嶺西
三十里流逕城固縣壻鄉又東流二十里入漢(輿地紀勝)
在縣西四十里源出郿縣太白山一曰智水經城固
流入縣境入漢(縣志)
溢水河(即益水)在縣西二十五里北出秦嶺南流入漢(縣志)
益水出北山益谷東南流注于漢水(水經注)
小沙河在縣西南二十里源出南山東北流入于漢
(縣册)
苧溪水在縣西北七里源出縣界石子山東流入漢
以溪多野苧故名(輿地紀勝)源出馬埡坪經縣西北東南
流入漢(縣册)
灙水(即洛谷水又名鐵冶河)在縣西一里(府志)洛谷水北出洛谷南
流右則灙水注之水發西溪東南流合為一水亂流
南出際灙城西南入漢水(水經注)龍亭縣有灙水(魏書地形)
(志)灙谷水一名洛谷水在興道縣北三十里南流注
漢水(寰宇記)灙水出洋縣北石銼山南流入漢(明一統志)鐵
冶河在縣北百八十里下流入於灙水(縣志)
天寧河在縣東五里源出黃泥坡南流入漢(縣志)
平溪河(一名貫溪)在縣北二十里南流至平野名貫溪南流
入漢(縣志)
大龍溪(即龍涓水)在縣東北三十里源出秦嶺南流入漢(府志)
龍涓水在興道縣東二十九里水出龍涓谷屈曲西
南流十五里入漢江(輿地紀勝)大小龍溪在洋縣石上有
赤書展溪二字相傳為張魯女感孕生二龍之所(潛確)
(𩔖書)
潛水在縣東六十里源出華陽山東南流入漢(縣志按)
(雍勝略以此為即沱潛之潛疑誤)
酉水河在縣東七十里(縣志)酉水北出秦嶺酉谷南歴
重山與寒泉合水東出寒泉泉湧山頂望之交横似
瀑布頽波激石散若雨灑勢同厭源風雨之池其水
西流入於酉水酉水又南注漢謂之酉口(水經注宗按雷次)
(豫章記云厭源山西北有洪井井北五六里有風雨池山高瀨激霏散遠洒若雨)寒泉在舊
黃金縣北八十四里(寰宇記)
大沙河在縣東南三十里源出巴山界東北流經鷄
子山又東北入漢又有東峪河在縣東南四十里源
出南山合于大沙河入漢(縣册)
金水河(即蘧蒢水一名黃金水)在縣東百里源出秦嶺南流至黃
金峽之金潭入漢(府志)蘧蒢水北出就谷在長安西南
其水南流逕巴溪戍西又南逕陽都坂東又南歴蘧
蒢溪謂之蘧蒢水而南流注於漢謂之蒢口(水經注)黃
金水源出縣西北百畆山黃金谷南流經縣西去縣
九里(元和志)黃金水在黃金縣西十里南注漢水(寰宇記)
子午河在縣東北(縣圖)蒲河在縣東北二百四十里源
出秦嶺南流會椒溪文水二河名三河口又至白沙
舖名子午河南流入漢又椒溪在縣東北二百里(縣志)
桃溪河在縣東南六十里源出南山東南流至西鄉
界入漢(府志)
五龍潭在縣西一里漢水東岸(縣志)
鵝公潭在縣西南十五里有石洞水入莫知所出(府志)
潭在漢江南去興道縣十三里(輿地紀勝)
仙浴潭在縣東南三十里相傳有仙女浴此(縣志)
横湖在縣治西北舊有待月臺二樂榭文與可守洋
故蹟也(縣志)在洋縣舊州西(雍大記)
大唐池在縣西二十五里闊二十畆(縣志)
百頃池(一名九頃池)在縣西南十里一名九頃池(縣志)
放生池在縣東門外又東南二里有蓮花池(縣志)
錫杖泉在縣北念佛巖上唐僧法照以錫杖卓地泉
遂湧出因名(縣志)
馬跑泉(一名殷家泉)在縣西北十五里一名殷家泉(縣志)
湧泉在縣西北三十里普澤院其水噴溢清瑩歲旱
祈禱則水瓶浮沉若有神憑之者(縣志)
聖泉在縣西十五里病者飲之多瘳(府志)
雷破泉在縣西南三十五里泉出石上冬夏不竭(縣志)
醴泉在縣南十里龍翼山下醴泉院味甚甘(府志)
馬檻泉在縣南十五里上有龍王廟(縣志)
神女泉在縣東南六十里泉穴有三旱禱多應(縣志)
龍泉在縣東北十五里其泉清潔冬夏不涸(府志)
西鄉縣
巴山(一名巴嶺山一名大巴山)在縣西南接四川巴州界即南鄭縣
之大巴嶺也(縣册)巴嶺山在舊洋源縣南十里(輿地紀勝洋)
(源故城在縣南)巴山在縣西南百五十里小巴山在縣西南
二百五十里(府志)巴山在縣西南綿亘數百里夏有積
雪峰巒險峻林木蓊欝為邑之鎮山(縣志巴按雍勝略大山在西)
(鄕縣西南六十里似于紀勝為合而府志所載為太遠然如縣志所云則綿亘西南境者皆巴山也)
雲盤山在縣北二里彌陀寺後(府志)
文昌山在縣北十五里(縣志)
望江山在縣北三十里(府志)
老家山在縣西二十五里又縣西四十里有風山(縣志)
樓山在縣西五十里山形如樓又觀子山在縣西六
十里其上有雙河觀又神山在縣西七十里土人築
寨於此(縣志)
石人山在縣西百里上有石如人端立雲表其相近
有梅子埡朝陽洞(縣志)
龍洞在縣西南石壁嵌空洞凢數十處投以石則風
雨立至(府志)
鷹山在縣西南四十里龍溪發源於此(府志)
箭笴山在縣西南五十里又天池山在縣西南六十
五里(縣志)
楊柳山在縣西南八十里其相近又有硃砂山上有
飛泉(縣志)
遊仙山在縣西南二百五十里有洞如房室傳有仙
居於此(賈志)
建文崖(一名紅崖)在縣西南三百里一名紅崖相傳明建文
帝遯跡於此(縣志)
雲亭山在縣南八里(縣志)西鄉縣有雲亭山(唐書地理志)圖
經云山連巴嶺五百里崖谷險峻因山興雲其状如
亭故名(輿地紀勝)
鳳凰山在縣南十五里又相近有皂軍山一名皂均
山宋吳玠屯兵於此上有擂鼓臺又縣南二十里有
元陽洞在龍光嘴康熙間龍洞祈雨以瓶投洞中不
出經年餘瓶出於元陽洞中人皆異之(縣志)
飛龍山在縣南五十里上有紫霧冬不積雪其相近
又有馬耳山又穿石崖在縣南七十里絶壁千仞上
有水簾宋進士雷忠避兵處(府志)削成一壁高不可測
穴容千人白雲時聚時散故穴不常見也(楊爾材穿石崖詩序)
拴馬嶺在縣南百里相傳為張飛入蜀拴馬處(縣志)
蓆帽山在縣南平鄉口(府志)在縣之平定鄉去縣一百
五十里有石龍洞五百餘丈(輿地紀勝)
楊家山在縣南二百里又八海坪在縣南二百三十
里又父子山在縣南二百五十里古木參天蒼藤匝
地山徑迂廻十餘里上有龍洞(縣志)
星子山在縣南三百里洋水源出於此又金竹山在
縣南三百五十里(縣志)
白廟山在縣南四百里(縣圖)西鄉縣有白廟山山有老
子廟(寰宇記)
午子山(一名母子山)在縣東南二十里三峯削立二水環流
一名母子山山巔有洞四五深不可測風出入有聲
冬則吐氣滃滃然以木葉投之則飛起謂之風洞亦
謂之午子洞又聖水峽在山之東有龍泉水出焉遇
卯午酉時水潮三五尺潮至則渾潮退則清又有魚
洞在山左河中河水清則洞水濁河水濁則洞水清
又飛鳳山在午子山左石壁上聳有如鳳舉鐫有飛
鳳山三字其側鐫虎頭崖三字甚遒勁其左有雨穴
雲起如車蓋即雨相傳中有千歲蟾蜍人或見之又
冠珠山在午子山右一名華表山峯巒峻峭為邑之
文峯又金鷄嶺亦在午子山右其上有石狗(縣志)
天仙山在縣東南六十里有紫衣真人故址(府志)
鷹嘴山在縣東南八十里又鹽水山在縣東南百五
十里(縣志)
歸仁山在縣東南四百里(縣志)
紅崖洞在縣東十里茂林修竹高閣臨流為邑之勝
又堠子嶺在縣東二十里(縣志)
鐵城山(一名鐵繩山)在縣東三十里一名鐵繩山其相近有
金牛山一名牛嶺山(縣志)
三郎鋪山在縣東三十里(縣册)秦王洞在縣東四十里
地名秦里巖洞後多産牡丹(輿地紀勝)
白沔峽(沔一作面)在縣東七十里一名白面峽(縣志)
太白洞在縣東八十里洞口有石人相傳為巫化禱
雨輒應(府志)
蒿坪山在縣東北三里(縣志)
被紫山在縣東北六十里(縣志)
香積山在縣東北饒風關南又饒風嶺在縣東北百
八十里今名十二先鋒嶺山路﨑嶇險於棧道接石
泉界(縣志)嶺在漢江北岸設有關(縣册泉又見石縣)
漢水在縣東北百二十里自洋縣流入又東南流入
石泉界(縣圖)漢水自合蘧蒢水又東右會洋水川流漫
闊廣幾里許又東歴敖頭(水經注考詳見圖)
桑園河(一名東峪河)在縣西北三十里一名東峪河(縣志)其水
接洋縣界東北流入沙河入漢(縣册)
子午河在縣東北百五十里源出子午谷西南流入
於漢(賈志縣詳見洋)
洋水在縣東二十里(明一綂志)洋水導源巴山東北流逕
平陽城又東北流入漢謂之城陽水口洋川者漢戚
夫人所生處也(水經注縣平陽城即西鄉舊在今縣南)西鄉縣有洋水
(隋書地理志)洋水在洋源縣南三百步又逕西鄉縣東八
里(元和志)洋水出廢洋川縣東巴嶺北流入黃金縣界
(寰宇記縣洋川故城在縣南黃金今屬洋縣界)洋河在縣西南三百里源
出星子山流逕縣東合於木馬河(縣志)
七十二渡河在縣東南三百五十里(縣志)源出金竹山
其水瀠廻凡七十二渡北流入洋河(雍勝略)
撈旗河在縣南二百十五里俗傳唐明皇幸蜀軍士
失旗於河因名(府志)
大竹河在縣南百里(縣志)源自龍泉東流入洋水(縣册)
楊家河在縣南八十里(縣志)其水東流入洋水(縣册)
白鐵河在縣南六十里(縣志)
飲馬河(一名飲馬池)在縣東南二十五里一名飲馬池(縣志)
東龍溪在縣南二十里其水入洋河(縣册)
木馬河(一名馬源水)在縣南百步東北流合洋水入漢(縣册)馬
源水在西鄉縣源出巴山圖經云元名木馬水天寳
間改名(輿地紀勝)木馬河源出大巴山在縣南二百八十
里縣西南之左西峽空渠水及縣北之清凉川縣南
之金竹水皆注焉又東北入於漢(縣志)
私陀河在縣西南七十里(縣志)源自城固縣山河流來
入木馬河(縣冊)
天子溪在縣西南七十里明建文帝憩息於此故名
(縣志)今無水(縣冊)
左西河在縣西南六十里源出巴山西北流入木馬河(縣冊)
平地河在縣西南六十里東流入於木馬河(縣冊)
西龍溪在縣南六十里(縣志)
□莒河(一名空渠水)在縣西南四十里(縣志)一名空渠水亦出
巴山北流注木馬河(縣册)
三里河(里一作皇)在縣西三里(府志)
寺溪河在縣東北五里遶城流入木馬河(縣册)
清涼川(一名青源川)在縣北五里蒿坪山下自洋縣流來入
洋河(縣册)唐德宗幸梁洋山南節度使嚴震具軍容迎
謁於清凉川即此(寰宇記)縣北十里有清凉山洋水經
其下謂之清凉川(縣志)
神溪河在縣東北四十里相傳昔有仙人過此驢跡
尚存(府志)桃溪河在縣北四十里自洋縣流來入於神
溪河又東入於洋河(縣册)
洋溪河在縣東南百五十里崖上有石形如雙羊因
名(府志)高川水在縣東南百五十里(縣志)
楮河在縣東南二百里流入紫陽縣界(縣冊)
大石川在縣東南二百里(府志)流入紫陽界合於楮河
(縣册小按此即紫陽之石河也)
菩提河在縣南二百五十里流入四川通江界(縣册)
九龍池在縣西南左西峽(縣志)
天池在縣西南百里(縣志)
鴛鴦池在縣南大巴山西夏不解冰(縣志)
温泉在縣西南六十里夏冷冬温(縣志)
鳳縣
豆積山(一名龍腦山龍一作虎一名遯跡山)在縣北一里一名龍腦山(雍勝)
(略)在梁泉縣北一里為唐冲妙先生張果之别隱淳
熙中憲使李大正大書遯跡山三字鐫於石麓(方輿勝覽)
(城梁泉故即今治)一名虎腦山(雍大記)山有消灾巖其上有閣
臨大散江相傳張果為梁泉里人冬居鸑鷟夏居豆
積即遯跡之譌也(府志)
父子谷在縣北二里唐僖宗幸蜀至白石鎮有村叟
進醴上問其居曰父子谷因賜金帛問其姓名不答
(潛確𩔖書)父子崖在梁泉縣東北二十里有大小石若相
懷抱因名(寰宇記頗按此所記道里不同)
賈家寨山在縣北七十里山極險峻上多石竈昔人
於此避兵(府志)板閘谷在縣北百里(縣册)
紅崖山(即燋崖山)在縣西北接兩當界其下為紅崖河(縣册)燋
崖山在黃花故縣西北四十五里(寰宇記縣黃花故城在北)
馬嶺山在縣西四十五里有關(縣册)
君子山(一名欣雲山一名蒼坪)在縣西南十五里今名蒼坪(府谷)又
名欣雲山山半有靈惠洞(縣册)
酒奠凹在縣西南四十里相傳漢高祖曾經此(府志)
東西堡子山在縣南三里(縣册)舊有堡傳為吳曦屯兵
處(府志)
南岐山在縣南十里上有竹雲洞内有湫池旱禱多
應(雍勝略)南岐志云鳳之名州其疆理與鳳翔府相隣
周興鸑鷟嘗鳴於岐翺翔至於南而集焉是以西岐
曰鳳翔府南岐曰鳳州(方輿勝覽)鳳嶺在縣南二十五里
昔鳳曾集此故名(府志)
武都山在縣南六十里山有谷(雍勝略)
新開嶺在縣南九十里(縣册)
麻峪山在縣南百里山形峻險多為盜藪(府志)
柴關嶺在縣南百三十里(縣册)形勢險峻為虎狼藪設
有關(府志)
柴柏山(一名紫柏坂一名龍如山)在縣南百三十里有洞在山巔石
壁峻險人不可到(府志)紫柏坂在梁泉縣東周地圖記云
其山兩頭高状如龍形一名龍如山山多紫柏(寰宇記)
山中有七十二洞仙人多隱於此(方輿勝覽)紫柏山在柴
關嶺南相傳留侯辟穀於此下有留侯祠(隴蜀餘聞)
馬鞍山在縣東南二十里安河水出此(縣册)馬鞍山水
東出馬鞍山(水經注)
太白山在縣東南百八十里上有靈湫祈雨輒應(縣圖)
鳳凰山在縣東三里世傳鳳凰嘗集於此又九房崖
在縣東四十里(雍勝略)
玉泉山在縣東八十里山極高寒無禽鳥絶頂有大
石覆如殿宇中有玉皇古像又前有天然石盆旱禱
即雨(府志)
牛蹄嶺在縣東百里石上有牛蹄跡故名(府志)
九峯山在縣東北五里其峯有九(雍勝略)
御愛山在縣東北三十里(府志)僖宗巡幸歴山下愛玩
不能去(唐韋莊入蜀記)在縣松林堡側(方輿勝覽)在舊梁泉東北
五十里(雍大記)
興趙原在縣東北(縣圖)紹興十二年棄和尚原方山原
於金以大散關為界於關内則興趙原為控扼之所
(方輿勝覽)
長松山(即三松山)在縣東北百里(府志)三松山一名長松山山
有三峯並有長松因名(寰宇記)梁泉縣有三松山(九域志)
黃牛寨山在縣東北百十里宋吳玠將楊從義與金
薩里罕大戰於此(府志)
(附考)梁泉縣有龍安山(九域志考按此山無)
故道水(一名兩當水亦名嘉陵江)在縣北一里又西南流入兩當縣
界(縣圖)兩當水出陳倉之大散嶺西南流入故道川謂
之故道水又西南逕故道城東與馬鞍山水合乂西
南流北川水注之(水經注故陳倉今屬寳鷄故道城在縣東)大散關西
南有嘉陵谷即嘉陵水所出自是始有嘉陵江之名
(九域志)嘉陵江源出大散關之西去鳳州九十里(方輿勝覽)
嘉陵江在沔縣西北百八十里按𩔖要云其源出大
巖縣志云出大散關西恐即大巖也逕鳳縣北徽州
東兩當南略陽西迤邐而入川江灘石險惡至漁關
始通舟楫(雍大記城詳見圖考按水經注西漢水西逕蘭倉南又南入嘉陵道為嘉陵水蘭)
(倉嘉陵皆今秦州禮縣地則是西漢水至禮縣始名嘉陵水也今則鳳縣之故道水與成縣之白水江皆)
(名嘉陵蓋皆嘉陵上源故得通稱矣)
黃花川在縣東北十里(縣册)大散水出黃花縣東界大
散嶺流逕縣西去城十步(寰宇記)大散水流入黃花川
唐有黃花縣(方輿勝覽)大散水在縣東五里(府志)
安河(即馬鞍山水一名斜谷河)在縣東二里一名斜谷河源出夫子
嶺遶鳳凰山西北流入嘉陵江(縣册)馬鞍山水東出馬
鞍山歴谷西流至故道城東西入故道水(水經注是按此别)
(一水非郿縣之斜谷水也)
紅崖河(即北川水)在縣西七十里源出秦州南流至唐倉合
小峪河又流至兩當界入嘉陵江(縣冊)北川水出北洛
□山南南流逕唐倉城下又南至困冢川入故道水
(水經注縣唐倉城在北)小峪河在縣西三十里源自寳鷄秦嶺
界西南流入嘉陵江(府志)
野羊河在縣南七十里源出紫柏山東其山多野羊
故名東流至廢丘關與東溝河合(府志)東溝河在縣南
六十里源自三岔驛後東山流來合野羊河又西流
至兩當界入嘉陵江(縣册)
紫金河(即襃水)在縣東南百五十里又南流入襃城縣界
(縣圖)紫金水在河池縣北一里源出太白山沿流至鳳
州武休關入漢中為山河堰即襃水也(方輿勝覽置唐於鳳州)
(河池郡)車到河在縣東南八十里相傳夜有神車載佛
到此故名又有蒿埧河在縣南八十里俱流入於紫
金河又有西溝河在縣東南百八十里源出安山驛
西山後南至武關驛入黑龍江(縣冊)
扞水在縣東北又東北流入寳鷄界(縣圖)扞水出周道
谷北逕故道縣故城西又東北歴大散關西入渭(水經)
(注)
蜜蜂溝在縣西南百里地多蜜蜂居民利之(府志)
黿鼉池在縣南五十里(縣册)在三岔驛西七里山頂一
池水極澄澈(府志)
香泉在縣北十五里水出石罅甘冽可釀酒(府志)
凉泉在縣西十里後魏以此名縣(縣冊)鳴玉泉在縣西
十里一名滴瀝泉(雍勝略)
靈泉在縣南三岔驛南七十里泉出石縫傍有神祠
(府志)
寧羌州
蟠冢山在州北九十里形如冢漢水所出(雍勝略考詳見圖)
月山在州東一里衆山環拱一山如月又冠山在州
南門外形如紗帽一名紗帽山(賈志)
起鳳岡(一作鳳起)在州治西山形起伏有如鳳翥(府志)
蓮屏山在州北十里羣峰秀聳如蓮花又如屏障故
名(府志)
天王山在州北(州圖)在大安軍西六十里峰頂峭壁有
石如人形(輿地紀勝北大安故城在州東屢徙)
滴水巖在州北三十里(州圖)在大安軍西七十里兩山
峭拔其中一峰有飛泉千丈下至山根激石成五花
(輿地紀勝)
七星洞在州北百里崖畔有七孔如星(名山記)
仙女崖在州西北百里崖有穴僅容一人相傳仙女
飛昇於此(雍勝略)老兵洞在州西北百里洞廣深可容
百人為昔時伏兵之所(州志)
龍門山在州西北百五里(州圖)山下有龍洞深七十三
步廣半之兩傍石壁嵌空若龍角目鼻口鱗甲皆具
其下皆平石水行其上(輿地紀勝)
鷄鳴山在州西北百五十里(縣冊)在陽平關其相接者
為擊鼓山在關西相傳為漢王屯軍處(州志)
魚山在州西北百五十里(州圖)龜山與魚山同在江北
又有龍山在江南(輿地紀勝)魚山在陽平關嘉陵江北巋
然獨高頂平而闊相傳昔武侯屯兵於此又有㘭凹
山亦在陽平關北(州志)魚鰲山在州西與嘉陵江相近
或曰即廣元縣東北之龍門山也(州冊)
烽燧山在州西南五里昔人置烽燧處(府志)
龍洞山在州西南四十里山常多烟霧相傳有神人
驅龍於此(賈志)上有寒泉時有紅魚出躍相傳有龍蟄
於此(府志)
壺子臺山在州西南四十五里(州圖)自韓溪西四十餘
里水出巖下成潭潭口湍流成溪下流五里平地突
出一峯如浮圖状上干雲霄謂之壺子臺(輿地紀勝)
箭竹嶺在州南十五里玉帶河出此又相近有岫山
洞中可容百餘人水滴石乳状成龜馬洞口雲常封
之(州志)
聖水崖在州南三十里(名山記)崖畔懸一石如龍首水
滴而下過客仰面可飲味甚甘冽(潛確類書)
嘉魚洞在州南七十里西流河崖畔秋冬水涸則魚
藏春夏水漲則魚出味美似鰣所謂出自沔南之丙
穴即此(雍勝略不按丙穴應在襃沔之間今漢江南北魚洞一其處蓋地氣相類故魚自穴出)
(者多而人皆欲假丙穴以美其名如州境之嘉魚洞略陽之二景山皆紀載之失實者也)
龍頭山(本名馬面山)在州東南二十五里舊名馬面山後以
山形岝峉有似龍首改今名(府志)石門洞在州東南三
十里(州志)
天臺山在州東四十里頂平如臺勢凌霄漢濛濛烟
霧夜雨朝晴(府志)
燕子洞在州東七十里秋冬燕子蟄於其内(雍勝略)
鳳凰山在州東九十里(州志)
五丁山在州東北四十里其峽曰金牛峽又名五丁
峽(賈志考詳見圖)
玉簪山(一名鷄冠山)在州東北六十里(州圖)山有要領亭為一
郡登覽之要其後最高處曰鷄冠山(州志)
天池山在州東北七十里層巒叠嶂迥出羣峯其上
有池四時不涸有寒氣逼人人莫敢近近則雷雹立
至(府志)
寨子山在州東北八十里崖畔有洞昔人避兵立寨
其上(州志)山有洞中有小池方五尺許山趾有泉即洞
中水伏行至此每歲驚蟄後魚自泉出者無數居民
候而取之又有南白崖洞在大安軍東八十里寬厰
可容千人又有九子崖洞在軍東九十里相傳有九
人修道於此(輿地紀勝)
龍泉山在州東北百里(州圖)温水溪出此半山有泉水
湧地中漩沙而出(輿地紀勝)
龍洞一在州東北百里自高而下凡丈餘洞門三十
重皆有二石柱為之障限内有天生石牀俗呼為龍
牀牀下有水不竭遇旱取水雨即至一在州西百五
十里洞出崖間有天然石梁如龍門状中有石像(府志)
西漢水(即嘉陵江)在州西北百里自略陽界流入又西南入
四川廣元界(州圖)西漢水自合北谷水又西南逕關城
北除水出西北除溪東南流入於漢漢水又西南逕
通谷合通谷水水出東北通溪上承漾水西南流入
西漢水又西南寒水注之又西逕石亭戍廣平水東
南流注之(水經注在關城即今陽平關州西北)嘉陵江經金牛縣西
去縣三十里(元和志州金牛故城在東北)嘉陵江在三泉縣西半
里(寰宇記州三泉故城在西北)金牛鎮有嘉陵江(九域志庾詳見圖考按仲雍)
(曰漢水自武遂川南入蔓葛谷越野牛逕至關城合西漢水禹貢錐指謂此即水經注之通谷水也疑即)
(今之燕子河然無可考)
安樂河在州西百三十里東南流合嘉陵江(府志)
黑水河在州北其水入嘉陵江又老兵河在州北百
里發源老君鋪流合黑水河(州册)
燕子河在州北百二十里其水西入嘉陵江(府志)
廣平河在州西北陽平關西其水南入嘉陵江(州志)廣
平水西出百頃川東南流注漢(水經注)
青木川在州西三百里接蜀之龍安平武縣界其水
入嘉陵江(州志)
黃壩河在州南百里源出牢固關西南流四十里入
廣元界(州册)
西流河(即寒水一名韓溪)在州南六十里其水西流入川江(府志)
寒水東出寒川西流入漢(水經注)韓溪水源出崑山里
𨫼洞山下俗傳蕭何追韓信至此因名韓溪蓋即寒
水以聲近而誤也(輿地紀勝)西流河源出七眼洞逕麻線
灘一百十里入廣元界(州册然按此皆以為即古之寒水與水經注入漢之序)
(頗不合)
漢水(一名漾水一名沔水)在州東北東南流入沔縣界(州圖)山海經
所謂漢出鮒鰅山也東北流得獻水口漢水又東北
合沮口同為漢水之源(水經注)嘗登嶓冢山有泉涓涓
出山間是為漢水之源即安國傳所謂泉始出山為
漾者也(宋陸游文集)出沔縣西門曲折行亂山中沔水流
經其中西涉沮水抵大安驛沔沮之間闊者未丈許
狹者才二三尺沙石磷磷深不没踝自大安西南亂
山益稠至金牛驛北望嶓冢峩然雲表一小水自西
東流即所謂嶓冡導漾者也水纔濫觴不没鳬雁合
五丁峽水東流為沔其流始大又自寧羌州行十里
渡水過百牢關關下有分水嶺嶺東水皆北流至五
丁峽北合漾水入沔嶺西水皆南流逕七盤關龍洞
合嘉陵水為川江(王士正蜀道驛程記本詳見圖考按嶓冢山有二一在州一在秦)
(州在本州者東漢水之源也在秦州者西漢水之源也自常璩以沔出嶓冢為西漢水而兩漢水之源益)
(多紛錯惟禹貢錐指盡掃羣疑一以經文為主至為了當今從之)
大安河在州東北八十里源出略陽界逕火燒關南
流入漢(州册)
瀕倉河(一名東流河一名三泉水)在州東北九十里大安鎮東門外
逕鐵佛寺東流四十里入漢一名東流河(州册沔按此即縣)
(之三泉水)
玉帶河在州城北(州圖)源發州南箭竹嶺流逕城西而
北而東復會於東南盤曲若帶圍然又東至沔縣入
漢又有洄水河在州西二十里源出牢固關曲折南
流十五里合於玉帶河(府志)一名羅村河在州北源出
牢固關東流入漢又有白崖河在縣東北九十里源
出林沾溝流三十里入玉帶河(州册)
蓮花池在州西門外南山如屏障小山聯絡如畫灘
聲清響如雜管絃(府志)
黑龍池在州東四十里烟霧常騰俗傳昔有黑龍潛
此(府志)
寒水泉在州東陽和門外又活水泉在州南南薰門
外(府志)
(附考)嘉牟水源出朝天泊自分水嶺流至寳界院下又
有水南溪水合流至西縣入漢江(輿地紀勝在按唐嘉牟故城州南)
(西縣故城在今沔縣則嘉牟水疑即玉帶河水然無可考)上青河在州北百里其
下流為下青河(府志嘉按此水無考疑即陵之别名)
沔縣
定軍山在縣東南十里兩峯對峙山下有坡可駐萬
軍蜀將黃忠斬夏侯淵於此(雍勝略)定軍山北臨沔水
(華陽國志)沔陽城南對定軍山(水經注縣沔陽故城在東)西縣有定
軍山(隋書地理志西西縣故城在縣)顧璘云武侯兵書匣在定軍
山上壁立萬仞非人跡可到余兩經其地初視匣其
色淡紅後則鮮明若更新者殆不可曉(隴蜀餘聞)今山下
有諸葛武侯墓(雍大記)
卧龍山在縣北一里東連百丈坡上有蓮花池池上
舊有卧龍亭(雍大記)
熢燧山(一名走馬嶺)在縣西一里漢時嘗置烽堠於其上或
又名走馬嶺(縣志)
玉簪山在縣西南一里陟其巔則井邑畢見(府志)
鐵山在縣北五里宋隆興間姚仲置寨於此以禦金
人(府志)其相近有龜山(縣志)
北山在縣北十五里相傳為魏武屯糧處(縣志)
雷公山在縣北二十里上有元嶽觀時聞雷聲殷殷
出其間(府志)
石頂原在縣北百里有關接鳳縣界(縣册縣按雍勝略作南三十)
(里誤)
大丙山小丙山(丙一作景)在縣西北八十里兩山相連(縣志)
嘉魚出於丙穴(蜀都賦)丙穴在漢中沔陽縣有魚穴二
所常以三月取之(劉淵林注)嘉魚出於沔南之丙穴(朱子詩傳)
大丙山在沔縣唐避諱改丙曰景每歲春時有魚長
八九寸從山穴中出即丙穴也(潛確類書於按水經注丙水合襃水則)
(當以在襃城者為是而據劉注朱傳則當在縣境合沮也姑兩存以俟考)
潭毒山在縣西北八十五里(縣册)在舊大安軍之三泉
今沔縣地宋紹興三年金薩里罕入興元劉子羽築
壘於此以扼之(雍大記今舊大安軍三泉故城俱在縣西南接寧羌界)
馬鞍山在縣西北百五十里(縣志)今屬略陽境(縣册)
鳳凰山在縣西北百八十里以形似名(府志)今屬略陽
境(縣册)
白馬山在縣西五里(輿地紀勝)濜水南逕張魯治東水西
有山庾仲雍謂山為白馬塞(水經注)西縣白馬山張衡
家傳云衡於濜口升仙時乘白馬後人遥望山上往
往有白馬因名(寰宇記)
金堆山在縣西七十里(縣志)
漢王山在縣西百里接寧羌界(縣志)
黃土嶺在縣西南七十里接寧羌界(縣志)
普明山在縣西南九十里(縣册)
嶓冡山在縣西南百十里接寧羌界(縣册)西縣有嶓冡
山(隋書地理志詳見圖考)
魚山在縣南五里又縣南十里有旗竿山(縣志)魚山在
沔水南(府志)
卓筆山在縣南二十五里峰巒削起如筆架下有聖
水亢旱不涸宋元時禱雨多應(府志)在西縣南二十里
泥潭谷中一峰削出有如卓筆因名(輿地紀勝)其地名龍
門鄉山中有泉(元一統志)
龍門山在縣南六十里石穴高數十丈其状如門(縣志)
在官道傍懸壁環合上透碧虛中敞大洞下潄清泉
水簾懸夏冰柱凝冬宋文潞公宋景文趙清獻公王
素韓綘呂况吕公弼吕大防皆有留題行三里又有
後洞蘇元老龍洞記自利至興行五百里幾半蜀道
而巖洞之可喜莫如龍洞重簷厦屋深不可測(何景明仇)
(池諸山記)龍門山東南去軍城十里又大安軍百龍尾灘
由鳳州入閬州之道也宋開禧中四川帥安丙殺楊
巨源於此或曰即龍尾坡矣(大安軍志)
天盪山在縣東六十里連接米倉山山上有淮陰侯
廟又縣東八十里有鷄公山(府志)
武興山在縣東北十五里東臨舊州河西接百丈坡
元襃州城在此又百丈坡在縣東北二十里(縣志)由鳳
縣南桑坪舖而入至百丈坡而出路長二百里為古
陳倉道今荒塞(輿程記)
灌子山在縣東北三十里山有廟其下有泉可灌故
名(府志)
蓬山在縣東北五十里(縣册)在西縣東北黃沙谷口上
有洞穴其相近有鵓鳩嶺(輿地紀勝)
雲濛山(一名雲霧山)在縣東北七十里一名雲霧山相傳徐
佐卿駕鶴飛昇於此昔有飛仙閣百餘間久廢其山
四時雲霧濛濛盤亘數百里中有故縣故關遺址(府志)
(疑按此與略陽之飛仙嶺所傳頗相類連亘或即一山不則所傳必有一誤)
(附考)西縣有百牢山街亭山(隋書地理志)縣境有乾龍洞仙
人洞仙女洞(漢中府志考按山洞俱無)
漢水在縣城南亦曰沔水自寧羌界流入又東入襃
城界(縣册)浮于潛逾于沔(書經禹貢)漢上曰沔(孔傳)秦祠沔於
漢中(漢書郊祀志)北方人謂漢水為沔水(如淳注)沔水東南
流注漢曰沮口所謂沔漢者也又東逕白馬戍南濜
水入焉又東逕武侯壘南又東逕沔陽故城南又東
逕西樂城北容裘溪注之又左得渡水口又東右合
温泉又東黃沙水注之(水經注縣西樂故城在東南)西縣有漢水
(隋書地理志)漢水去鐸水縣一里(元一統志東鐸水故城在縣南)明珠
曲亦曰明支曲在縣南即漢江洄曲處(縣志考詳見圖)
大安河在縣西九十里逕大安驛南流入漢(縣册)在縣
西北源出略陽逕火燒關南流入漢(府志)
三泉水在縣西八十里其水南流二十里入漢(縣志)在
三泉故縣北二十里山下縣以此名(寰宇記)在大安軍
東門外瀕江石上有泉三泓大如車輪品列鼎峙泉
流涓涓下注水旱無盈縮(輿地紀勝)
白巖河在縣西八十里西北流入於漢又有渭溪溝
北流入於白巖河(府志)藍溪溝在縣西南六十里源出
永興庵山下西流入白巖河又韓溪溝在縣南源出
五塊石嶺下北流入白巖河(縣冊)
蔡埧河在縣西五十里南流入漢(縣册)
沮水在縣西三十里源出鳳縣南流合於漢即沔水
也(府志)漢沔會流處岸上有石銘云下至水府三十一
里傳為李斯刻石(述異記)沮水出縣北百八十里母豬
山南流逕縣北又南入漢沮口一名鳬口(縣志)
桑園溝水在縣西南十五里北流入漢(府志)
白馬河(即濜水一名龍門溝)在城西三十步出龍門溝南流入漢
(府志)濜水北發武都氏中南逕張魯城中又南逕張魯
治東對白馬城又南流入沔謂之濜口(水經注武漢沮縣屬都)
(郡即今略陽晉永嘉後入氐)濜水源出西縣北四十五里獨石谷
南流逕縣西二百步注漢水(寰宇記)龍門溝在縣西北
一里即白馬河也東為卧龍山西為烽燧山其中如
門故名(府志)
龍王溝水(一名聖水又名清泉水)在縣南二十里源出卓筆山一
名清泉水(縣册)即聖水也北流入漢(府志)
舊州河(即度水)在縣東二十五里源出百丈坡南流入漢
(府志)度水出陽平北山水有二源一曰清檢一曰濁檢
度水又南逕陽平縣故城東又南逕沔陽縣故城東
而南流注於漢水(水經注縣陽平故縣在今東北)沔陽縣有度水
(巴漢志)
養家河(即容裘溪一名洛水)在縣南源出巴山其水東北流入於
漢(府志)西樂城在山上有谷謂之容裘谷有容裘溪俗
謂之洛水水南遵巴嶺山東北流又北逕西樂城東
而北注於漢(水經注)西縣有洛水(九域志)養家河自襃城
界大鐵厰來逕縣之鎮阜川北流至黃沙驛入於漢
又黃壩河自老龍池流三十里入養家河(縣冊寧按此與羌)
(之黃壩河源流各别非一水也)
金泉水在縣東南四十五里(縣志)漢水又東右會温泉
水口水發山北平地方數十步泉源沸湧冬夏湯湯
望之白氣浩然言能瘥百病浴者皆有硫黃氣池水
通注漢水(水經注)温泉在西縣東南三十五里鳳凰山
南(輿地紀勝温按金泉疑即泉)
黃沙河在縣東四十里源出雲霧山南流至襃城界
入漢(府志)黃沙水北出遠山山谷邃險人跡罕及谿曰
五丈谿水側有黃沙屯其水南注漢水(水經注)西縣有
青羊峽黃沙水所出(輿地紀勝)
雪公潭在縣東(縣冊)在西縣東百餘里山崖斷絶溪水
隨注(輿地紀勝)
東池在縣東三十里沔水所溢相傳為唐賈島避暑
之所(縣志)
没底泉(没一作莫)在縣東南四十里泉出不竭(縣志)
略陽縣
鳳凰山(一名三峯山一名巾子山)在縣東一里(縣志)一名三峯山首冠
羣山高聳萬仞卓然壁立有楊難當祠又有對融山
在鳳凰山後(元一綂志)鳳凰山一名巾子山勢如鳳翔(方輿)
(勝覽)山半有洞名朱砂洞(寰宇記)鳳山傳聞曾有鳳集其
巔又相近有獅山山形如獅子蹲踞上有廟又象山
在縣城北俯瞰城中明知縣牛問仁創建石城於山
上可以守望(府志)
龍泉山在縣北十里與鳳凰山對峙(縣冊)
天池山在縣北四十里山巔有池方一畆水深丈許
冬夏澄泓(府志)
八渡山在縣北七十里四面險阻林木幽深山溪交
萃路列三岐要害之區也(府志)山接徽縣界為徽鳳要
路(縣志)
玉屏山在縣北八十里與石門相對有宋歐陽詹棧
道銘刻於石(府志)
青野原在縣北宋紹興三年吳璘拒金入駐青野原
即此(縣册)
朝陽洞(一名藥水洞)在縣北百二十里白水江邊懸崖間一
名藥水洞有佛宇其内有鍾乳石蓮花盆承石上水
飲之已疾左壁瀑布十餘尋又雷洞深不可測中殷
殷有聲又風洞外狹内廣時有風出又雨洞則嵌空
玲瓏頂覆千葉石蓮有水四時傾瀉傳為勝槩(府志)
八盤山在縣北百三十里(縣册)
青泥嶺在縣北百五十里古棧道也後改道於白水
江(府志)長舉縣有青泥嶺(九域志縣長舉故城在北)懸崖千仞上
多雲雨行者多逢泥淖故名(潛確類書)烏龍洞在縣北百
五十里中川之岸洞門僅容一人及入則寬廣深邃
洞後水勢横流莫知首尾或謂之龍潭(縣志)
寳虹山(一作保公)在縣西北三十里一作保公山(縣冊)在罝口
沿江迤西約五里許(府志)
分水嶺在縣西北八十里嶺下水流分東西因名(縣册)
保福山在縣西北百十里白水江北又相近有殺金
嶺其傍地名殺金坪宋紹興四年吳玠守殺金坪以
拒金人即此(縣志)殺金坪在長舉縣境(方輿勝覽)
寳子山在縣西北(縣圖)在長舉縣西半里隔嘉陵江相
傳其山産金寳故名又天窗山在長舉鐵務壁上有
穴如窗又萬仞山在長舉縣後蒼崖架日危峯矗雲
上有白起寨下枕嘉陵江有關(元一綂志)
落叢山在縣西北(縣册)在鳴水縣西北十四里(寰宇記按周)
(武帝改落叢郡以是名也鳴水故城在縣西)
接溪山在縣西北(縣册)在長舉縣西北五十三里(元和志)
龍山(一名盤龍山)在縣西五里山形天矯下有泉水灣環状
如盤龍(方輿勝覽)一名盤龍山(元一綂志)三公山在縣西五里
上有王夫人墓以三子貴故名(府志)
堡子山(一名走馬嶺)在縣西二十里宋吳曦屯兵其上故名
(賈志)即走馬嶺也又縣西三十里有白嵓兩崖夾對屹
立百尋江水從中流出(縣志吳按鳳縣南堡子山亦傳為曦屯兵處未知孰是)
(存考)
相公山在縣西六十里唐權德輿舊有别墅因名(府志)
厨山在縣西(縣册)在鳴水縣南三里崇峻幽深(元和志)長
舉縣有厨山(九域志)
太白洞在縣西百二十里西淮壩内有龍湫禱之則
雨(府志)
角弩谷在縣西接階州界宋元嘉十一年蕭承之破
楊難當追至角弩谷即此(縣志)
寒篷山(即寒山)在縣西南百里周一百六十里高三十餘
里山常積雪有泉甚甘冽(府志)寒山在縣南百里(元一綂志)
玉文山在縣南二里又文筆山在縣西南三里一名
靈峻山孤峯卓立山阿有武都王廟廟傍有石符旱
禱於廟印符取泉雨隨至(府志)一名雨號山(縣志)
藥水巖(一名靈巖)在縣南七里嘉陵江上(府志)去沔州城七里
南有二石洞洞門有泉能療疾(方輿勝覽即宋改武興為沔州今治)
一名靈巖兩洞之間有一泉西流入嘉陵江謂之藥
水飲之愈疾上山約五里又有一洞謂之石乳洞容
二千人前有一泉不竭(元一綂志)羅漢洞在靈巖寺南深
十餘丈闊數尋後又有邃穴深不可測中有石柱洞
之左即藥水巖(名山記)
浮圖山在縣東南三里卓然獨秀状若浮圖(輿地紀勝)
玉女山在縣東南三十里(雍勝略)山高千仞雲霞映之
不見其巔山半有白石如人冠冕坐於崖間前有白
石數層如人侍立狀(名山記)
飛仙嶺在縣東南四十里(賈志)在沔州東三十里相傳
徐佐卿駕鶴昇仙之處因名上有閣道百餘間即入
蜀大路(方輿勝覽)此路舊從西縣過經由沮水宋太平興
國五年移改於是嶺(元一統志縣西縣今屬沔)
大丙山(丙一作景)在縣東南(縣冊)山下有石洞曰丙穴又小丙
山與大丙山並峙(縣志)順政縣有小丙山有穴(杜氏通典順)
(政故城即今治按水經注襃水東南得丙水口則丙山當去襃水不遠辨見沔縣)大景小景
二山在順政縣東南七十里本名丙唐諱丙故曰景
其山峻崖南北相對闊七步其崖峻峭高百餘丈山
衣石髮被於崖際北有穴方圓二丈餘土人相傳為
丙穴沮水經穴門而過或謂之大丙水每春三月上
旬有魚從穴躍出謂之嘉魚(寰宇記)
大唐峯在縣東南唐光啓三年詔都將李鋌屯兵大
唐峯以拒王行瑜兵即此(縣志)
大寨嶺在縣東南接沔縣界(縣志)
武興山在縣東三里山連武興城故名(府志)武興山在
州西一里古興州城於此(方輿勝覽)
横嶺山在縣東二十里(府志)
鷹嘴山在縣東二十七里壁立千仞中有一峯曲如
鷹嘴(元一綂志)石馬洞在縣東三十里洞内有石如馬又
魚洞在縣東四十里洞口徑二尺清水淪漣每逢穀
雨多魚湧出非時而出歲輒不登(府志)
白熊山在縣東八十里昔有白熊出此(雍勝略)
陽山在縣東百里(縣志)
冉家山在縣東北二里相傳為晉穆帝時魏主冉閔
故址(府志)山勢起伏羣峯環拱(賈志)
石鑑山在縣東北(縣册)在長舉縣東五十餘里山崖當
中一石片方廣尺餘光明可鑑(縣志)
思宜山在縣東北(縣冊)在廢長舉縣東八十里高秀出
於羣山(縣志)
西漢水(一名嘉陵江)在縣城西自成縣流入又南入寧羌州
界(縣圖)西漢水自會修水又東南於槃頭郡南與濁水
合又東南歴漢曲逕挾崖與挾崖水合挾崖水西出
襜潭交東流入漢水又東逕武興城南東南與北谷
水合又西南逕關城北(水經注今槃頭故郡在縣北關城即陽平關在寧羌州)
元和中節度使嚴礪自長舉縣西䟽嘉陵江二百里
(唐書地理志)嘉陵水經長舉縣南十里又經順政縣南百
步(元和志)西漢水在西和縣源出嶓冢山西流(雍大記)犀
牛江在縣西北百二十里又名東西淮自階州東流
入嘉陵江(雍勝略)犀牛江源發禮縣自西淮而下舟楫
可通流至兩河口合嘉陵江又石門河在縣西八十
里源發白馬關至江口入淮河(府志江詳見圖考按嘉陵源有三西和)
(縣之西漢水一也成縣之濁水二也鳳縣之故道水三也考水經注及禹貢錐指皆以自西和流逕禮縣)
(成縣者為嘉陵正源即所謂淮河者也乃今皆以淮河為犀牛江而以濁水故道水羣目為嘉陵江是循)
(流而忘其源矣如雍勝略府志皆沿其誤兹特為正之)
故道水在縣北百二十里自大散關分水嶺之南逕
東河驛鳳縣又逕徽縣至大魚關可通舟楫又至縣
北合白水江又至兩河口合淮河又合横現河逕縣
城西南又合夾渠八渡二水又合樂素河逕陽平關
至廣元縣入蜀(縣志)
白水江(即濁水)在縣北百二十里(縣冊)濁水自合故道水又
南逕槃頭郡東而南合鳳溪水鳳溪水上承濁水于
廣業郡南逕鳳溪鳳凰臺下東南流左注濁水又南
注漢水(水經注)長舉縣有鳳溪水(隋書地理志)左溪水在鳴
水縣西南七里自栗亭縣北來合于嘉陵江(寰宇記)
青泥河在縣西北百五十里源發成縣至石門入嘉
陵江(府志疑按左溪即鳳溪即此水)
横現河在縣西十五里其水東南流入嘉陵江(府志按)
(此疑即水經注之挾崖水)
八渡水(即北谷水一名黃坡水)在縣東八十步源出退水河自徽
州來經城西南入嘉陵江(雍勝略)北谷水出武興東北
而西南流逕武興城北又南轉逕其城東而南與一
水合水出東溪西流注北谷水又南流注漢水(水經注)
黃坂水在順政縣東一里(寰宇記)一百八渡水源發三
川衆水合流經一百八渡遶城東南會夾渠水入嘉
陵江其夾渠河在縣東二里源發飛仙嶺西流入八
渡河(府志坂按八渡河即水經注之北谷水寰宇記之黃水而夾渠水即水經注之東谿水也)
落索河(落索一作樂素)在縣南八十里其水東南流入嘉陵江
(府志)
沮水(一名鐸水河又名黑河)在縣東百二十里一名鐸水河俗稱
黑河東南流入沔縣界(縣志)沮縣沮水出東狼谷南至
沙羡南入江(漢書地理志屬沮縣故城在縣東沙羡今湖廣漢陽縣)沔水出武
都沮縣東狼谷中一名沮水闞駰曰以其初出沮洳
然故曰沮水縣亦受名焉導源南流泉街水注之又
東南經沮水戌而東南流注漢曰沮口所謂沔漢者
也(水經注水按水經注亦以沮為漢源)沮水出順政縣東北八十二
里(元和志)順政縣有沮水(九域志)水源出紫柏山至沔合
漢(府志)
泉街水在縣東北(縣圖)河池縣泉街水南至沮入漢(漢書)
(地理志鳳河池今屬縣)泉街水自河池縣東南流入沮縣會于
沔(水經注長按此或以為即東谷水考元一綂志東谷水在舉廢縣後三百步自略陽界來合嘉陵)
(江則東谷水非入沮之水也以為即泉街水者恐誤)
養魚池在縣東五里相傳為吳曦養魚處甃石尚存
(府志)東池在沔州城東三里(方輿勝覽即按養魚池疑此)
金池在縣東北八十里金池院中昔人淘金成池故
名(縣志)
榆林府榆林縣
駝山(一名東山)在城東城半踞其巔高數十丈俗呼為東山
土人多穴山居之山形類駝鎮之得名駝城以此又
山之西有堡兒山三峯翼然其上有塔名文筆峯又
堡兒山北為廟兒梁有蒋三尹賢墓(延綏志)土山在榆
林城中山上舊有烽墩後移於北城外半里(雍大記)
馬神山在城東北二里秋祭馬神於此(潛確類書)
紅山(一名紅石峽)在城北十里(縣冊)山皆紅石地近沙阜因築
紅山墩(潛確類書)山環列若屏障落日照之如霞起其上
有欵貢城鎮北臺易馬臺紅山兩崖飛湍電轉紅影
外浮一名紅石峽昔夏李繼遷葬其祖障水别流鑿
石為穴既葬復引水其上疑即此中有寺複道飛簷
望之如畫榆柳陰映鳬鷺唼呷榆溪漳河之水所自
出也越榆溪而西為十里沙風吹日映色如龍鱗逶
迤十餘里抵黑山(延綏志)峽在紅山墩左(雍勝略)
黑山在城西十里(縣圖)水甘草茂北人内侵必駐此以
便水草(雍大記)明巡撫余子俊築塞堡植柳萬株其下
(賈志)
王墓山在城西南十里(縣册)在黑山南十里有斷碑字
已磨滅相傳為夏元昊祖墓(延綏志)
木&KR1235;神山在城南五十里(延安府志)去半坡峯十里成化
時有妖神棲此立廟祀之後有道士經此曰祟也書
符咒之廟中隱有哭聲即日焚其祠祟遂殄息(延綏志)
嗣武城山在城南百三十里(縣册)在魚河堡南五十里
由石磴而上四面石巖高百丈舊為囉兀城(延綏志)
馬湖峪在縣南無定河西接米脂界(縣冊)
萬佛洞山在城東南十三里孤峯特起其北十餘里
有凌霄塔又二十餘里有炭山又二十里有半坡峯
(延綏志)
羊羔山在城東南五十餘里(縣册)山在木&KR1235;神山東又
南十里有暖泉山(延綏志)
石盤山在城東二十里(延安府志)
葭蘆川(即諸次水今名沙河)在縣東又東南流入葭州界(縣册)諸次
之山諸次之水出焉而東流注於河(山海經)水出上郡
諸次山東流逕榆林塞即漢書所謂榆溪舊塞也其
水東入長城小榆林水合焉歴澗西北窮谷其源也
又東合首積水水西出首積溪東注諸次水又東入
河(水經注)葭蘆水源出平地(寰宇記)沙河源出雙山堡西
北即真鄉之葭蘆河也南合堡東宋家河又南合謝
家莊車道溝水又南至投河合關家川水過柳樹會
又南合真鄉川水抵通秦寨流石峽中合五女川為
葭蘆河至葭州城南入黃河(延綏志水真鄉縣今屬葭州按經注諸次水)
(即榆溪延綏志謂為今西河而或以沙河至葭州入河者為諸次水以西河至魚河堡入無定河者為帝)
(原水與延綏志異而與酈氏水道合從之)
無定河在縣西南自懷遠界來逕魚河堡與西河合
又東南入米脂界(縣冊)奢延水又東逕膚施縣合帝原
水又逕膚施縣南(水經注綏漢膚施縣今屬德州)
西河(即帝原水一名榆溪)在城北十里(縣圖)膚施縣有帝原水(漢書地理)
(志)帝原水西北出龜兹縣東南流又東南注奢延水
(水經注縣龜兹故城在北)西河在鎮城西即榆溪源出塞外葫
蘆海南合獐河其水源出常樂堡西注榆溪又南流
入紅石峽水自石崖流下陡落數千仞匝隍塹於城
西遂為西河芹河之水入焉龍王泉又東北來注之
又少南鍾家溝水在衛南西注之又南五里屈而東
流得響岔橋合劉指揮河又柳河水自西南注之又
南得三岔川又東南十里騸馬井水注之又南五十
里得黑河水至鎮川堡入無定河(延綏志)
芹河在縣西(縣圖)源自塞北有湖隨山勢曲折兩岸芹
藻繽紛故名經魚溝子入垣東抵後西門入榆溪(延綏)
(志)小芹河在保寧堡東北源出草地東南流入邊又
東南入西河又有小沙河在小芹河之西亦自塞外
流入合於小芹河(縣册)
龍王泉水(一名南門河一名南泉)在城中自山半湧出滙而為池
疏而為竇周灌城中鎮人所汲養也嚴冬蓊勃水氣
如蒸又西南入西河一名南門河又名南泉又一自
鐘樓街中出者為北泉渟瀦不流其上皆有龍王廟
故名(延綏志)
劉指揮河在縣南(縣冊)源出衛東北水掌兒西南流抵
藍家橋入西河(延綏志)
柳河在縣西南十五里(縣冊)源自西南入西河長湖數
頃其地可耕成化中植柳數千株萬歷中剪伐殆盡
(延綏志)
三岔川在縣南二十里(縣冊)川納石窰溝水又納焦家
川水又納紀家灣水自川東李三家溝而上得鐵爐
莊又東得殺草灣石窰水之源也又自殺草灣至張
官兒峁之東得劉家灣焦家川水所發而會於紀家
灣同注於西河(延綏志)
黑河在城西南五十里東入西河(縣冊)
楊官海在城西二十里又西十里曰方家海又西十
里曰酸梨海又稍南曰天鵝海凡水之所會渟而不
流者邊人通謂之海水不大而海之者渟之盛也(延綏)
(志)
懷遠縣
龍鳳山在縣西南十五里(縣圖)
牛心山在縣西南(縣圖)在威武關東十餘里又牛心山
西二十里有赤木山(延綏志)
狄青原在縣西南五十里(縣冊)在威武堡南十里明成
化二年總兵楊信破北兵於此(延綏志)
横山在縣西南即古橋山接安定縣界宋元豐中种
諤上言横山延袤千里多馬宜稼且有鹽鐵之利其
城壘控險足以守禦即此(縣冊)
馬鞍山在縣東南(縣圖)在土門砦北五里(延綏志)
五龍山(五一作烏)在縣東南波羅堡南三十里一名烏龍山
(縣冊)
無定河(即生水一名朔水一名奢延水俗名滉怱都河)在縣北(縣冊)赫連勃勃於
朔方水北黑水之南營都城(晉書載記)奢延水西出奢延
縣西南赤沙阜山海經所謂生水出孟山者也俗謂
之奢延水又謂之朔水東北流逕其縣故城南又東
北與温泉合又東黑水入焉又東合交蘭水又東北
流與鏡波水合(水經注縣奢延故城在西北)朔方縣無定河一名
奢延水源出縣南百步(元和志在唐朔方故城縣北)滉忽都河出
龍州堡南宜家畔合城北烏龍洞泉及城西水東流
四十里清平水北注之又東柳泉兒水北注之又東
狄青原水北注之又過響鈴塔威武堡暗門水出其
東又海棠河及東西二河俱出鎮靖堡塞外東流注
之又東過懷遠堡苦水川合圁水會之為無定河至
波羅堡北折而南流黑木頭溝水鮑家寺水東注之
又過響水保東東入榆林界其圁水出清平堡外白城
兒東流合夏河兒入波羅堡與滉忽都河會(延綏志按圁)
(水據水經注在舊圁陰縣南入河不入奢延水而唐志則云銀州東北無定河即圁水疑亦即指此水附)
(以存考)
石窯川(即黑水又名烏水)在縣北(縣圖)赫連勃勃於黑水之南營
都城(晉書載紀)黑水出奢延縣黑澗東南歴沙陵注奢延
水(水經注)烏水出朔方縣烏澗本名黑水避周太祖諱
改名(元和志)石窯川在威武堡北塞外東南流逕懷遠
堡為亂窯川河又有打狼河自塞外南流逕堡東入
焉又東南逕波羅堡入滉忽都河(縣册河按石窯川打狼及同水俱)
(自邊外流入)
黑木頭溝河在縣東南四十里源出威武堡鄧家墕
王家墕逕縣境五龍山至鮑家寺合寺子溝水又至
響水堡合於無定河(縣冊)交蘭水出龜兹交蘭谷東南
流注奢延水(水經注)黑木頭溝鮑家寺水在波羅堡東
注滉忽都河(延綏志蘭按此疑即交水)
大理河在縣東南百五十里自清平堡南東流合小
理河逕縣境一百里入綏德州界又小理河在縣東
南百二十里源出清平堡東老虎墕東流至巡檢司
溝合於大理河逕縣境六十里(縣冊)
(附考)温泉西北出沙溪而東南流注奢延水又鏡波水
源出南邪山南谷東北流注奢延水(水經注無按此二水考)
定邊縣
冡嶺(一名南梁山)在縣東南六十里(縣冊)在甎井堡南俗呼南
梁山有洛水出焉又北極山與冡嶺相對一峯巋然
望之若虬龍奮迅而上(延安志)
黃羊嶺在縣東南九十里甎井堡南為要地又其西
為鐫天嶺(縣冊)
白露山在縣東南百三十里又其東有桃林山又東
有亂石山(縣冊)桃林山在新安邊堡東又南十里為紅
麋山(延綏志)
洛水在縣東南百五十里(縣圖)晉文公攘戎居于河内
圁洛之間(史記匃奴傳)洛水在冡嶺下(延綏志)洛水源出瑠
璃廟石縫中東南流逕頁水川合鐵鞭城水入保安
界(縣冊源按洛水自慶陽府安化縣發則此蓋洛水之别源也)
三山水在縣西南百里源出三山兒東西二岔合石
澇池水逕饒陽堡饒家水東注之又南入北蕭關合
木瓜城水黑城子水跌角城水沙家掌梁家溝水汝
麻臺水塔兒掌水入紅城子經環縣西南即馬嶺水
上源也(縣冊)
鹽池在縣西北鹽場堡北(縣圖)長澤縣有胡落鹽池(唐書)
(地理志靖長澤縣今屬邊)原屬靈夏衛嘉靖九年總制王瓊改
屬本衛池周圍三里許中有井引水漑畦一夕視之
若積雪此九種之一也又其東南有澇池鹽池水鹵
不可飲澇池水可飲堡人汲者便之又二池之西為
寧夏境(延綏志兹按地理通釋漢於上郡龜縣置鹽官疑即此)
靖邊縣
文昌山在縣治西北山脉自太白來上有文昌閣故
名又太白山在縣西南里許文昌山西(縣冊)與荍麥城
相接皆宋范龍圖所築(延綏志)
蓮花山在縣西南寧塞堡南十五里(縣冊)宋范龍圖立
塞於此山有駙馬洞相傳姬駙馬居此(延綏志)
飲馬坡在縣西南四十里(縣冊)
鶯窩山在縣西南又其西有鳴羊山(縣冊)鶯窩山在寧
塞堡西南二十五里把都河北又有架砲山旗竿山
俱在寧塞堡西南三十里把都河南二山崔嵬並峙
立有亭燧(延綏志)
牛頭坡在縣東南九十里杏子河經此(縣圖)
蘆關嶺在縣東南九十里(縣冊)在鎮靖堡東南接安塞
縣界延水所出(延綏志)
箭杆嶺在縣東南龍州堡東南(縣冊)
草場山在縣東八十里鎮靖堡西堡城所依(縣冊)
荍麥河在縣東南十里荍麥城下北流至營北有紅
柳河自寧塞堡流入逕范老關西又東北至城北合
流出邊東逕鎮羅鎮靖二堡北又東至龍州堡合滉
忽都河或曰滉忽都河有别源出靖邊城西石頭溝
東北流合城東之黑龍王溝而出邊入鎮羅界即此
又有海棠河在鎮靖堡北塞外東流至威武堡東入
滉忽都河(縣冊)
把都河在縣西南九十里源出柳樹澗至寧塞堡北
合倪家溝水出邊逕寧塞塘至紅柳橋入沙(縣冊)
周水河在縣西南發源飲馬溝南流逕徐家臺入於
保安之洛河流一百五十里(縣圖)
杏子河在縣南三十里發源總管塔南流逕牛頭坡
又逕杏子城西入保安界(縣圖)
陜西通志卷十一
