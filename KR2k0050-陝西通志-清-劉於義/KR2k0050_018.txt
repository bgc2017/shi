陜西通志卷十八
封爵一
衆建親賢胙茅錫曰典厥職貢祀乃山川斄扈古國
列若星躔豐鎬鼎盛圭璧萃焉奄立郡縣五等猶沿
剖符關内勛伐爛然雲龍風虎瓜瓞蔓延釐爾秦土
執鬯世𫝊作封爵志第八
上古
按賈志有翟侯壽西鄉侯容舞陽侯樊噲高陵侯
王虞人高陵侯翟方進平陵侯蘇建杜侯復陸支
富平侯張安世考史漢翟屬東海西鄉屬涿郡舞
陽屬許州高陵屬瑯琊平陵屬武當杜屬重平富
平屬平原皆非陜境又高祖先王漢中帝業伊始
自不當入藩爵而賈志與列侯並載殊覺非體俱
為乙去再賈志載關内侯信按文獻通考漢興設
爵二等曰王曰侯羣臣異姓以功封之謂之徹侯
關内侯雖有侯號而無侯國自不得與列侯守土
者並也今從刪
按漢書馮異傳封陽夏侯馮志作夏陽侯編入陜
省誤矣又賈志載建忠侯彭寵考三原名建忠始
自北魏漢時陜省無建忠郡縣又載富平侯張純
考富平屬平原郡亦非陜境俱為乙去
按賈志有西鄉侯曹眩張既劉放考後漢書郡國
志西鄉屬涿郡不在陜西境内俱從刪
晉
按賈志有興平伯陸玩考晉興平名始平陜省無
興平郡縣又載宋始平王劉鸞興平子袁粲陳始
平子趙知禮新豐子蔡景歴考宋始平等縣皆僑
治襄陽陳無陜省境土俱應從刪
按賈志載秦王翰扶風公李崇考魏書皆係身後
追封俱為乙去至涇陽男李渾華山公楊愔係北
齊所封郃陽子薛寘澄城子裴文舉係北周所封
不應入魏封爵至所載北周封爵京兆公寇洛等
十三人俱係魏時所封今為更定
陜西通志卷十八
