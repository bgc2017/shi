陕西通志卷四十五
風俗(習尚方言)(時令化導)(禮儀)
納賈陳詩觀民設教土厚泉深樸直是好公戰知方
力農相劭周帥以仁漢易厥暴六輔侈靡五陵年少
久建國都寖遠於道溯古夏聲軌涂則傚移易之權
視乎化導作風俗志第二十一
習尚
正西曰雍州其民三男二女其畜宜牛馬其榖宜黍稷
(周禮職方氏)
吳公子札來聘請觀於周樂使工為之歌豳曰美哉蕩
乎樂而不淫其周公之東乎為之歌秦曰此之謂夏聲
夫能夏則大大之至也其周之舊乎(左傳)豳周之舊國秦
本在西戎&KR0648;隴之西秦仲始有車馬禮樂去戎狄之音
而有諸夏之聲及襄公佐周平王東遷而受其地故曰
周之舊(杜注)
虞芮之君相與朝周入其境耕者讓畔行者讓路入其
邑男女異路班白不提挈入其朝士讓為大夫大夫讓
為卿(毛氏詩傳)
秦人之俗大抵尚氣概先勇力忘生輕死然本其初而
論之岐豐之地文王用之以興二南之化如彼其忠且
厚也秦人用之未幾而一變其俗則已悍然有招八州
而朝同列之氣矣何哉雍州土厚水深其民厚重質直
無鄭衛驕惰浮靡之習以善導之則易於興起而篤於
仁義以勇驅之則其強毅果敢之資亦足以彊兵力農
而成富強之業非山東諸國所及也(朱子詩傳)
秦處仲秋之位男懦弱女高膫白色身音中商其言舌
舉而抑聲清而揚(詩含神霧)
秦金積堅故秦俗亦堅(春秋說題辭)
關中自&KR0648;雍以東至河華膏壤沃野千里自虞夏之貢
以為上田而公劉適邠太王王季在岐文王作豐武王
治鎬故其民猶有先王之遺風好稼穡殖五榖地重重
為邪漢都長安諸陵地小人衆故民益玩巧而事末
也北地上郡與關中同俗然地亦窮險唯京師要其
道都國諸侯所聚會故其俗纖儉習事(史記貨殖傳)商君
定變法之令行之十年道不拾遺山無盜賊家給人足
民勇於公戰怯於私鬭(商鞅傳)擊甕叩缻彈箏搏髀而歌
嗚嗚者秦之聲也(李斯傳)
昔后稷封斄公劉處邠太王徙岐文王作豐武王治鎬
其民有先王遺風好稼穡務本業故豳詩言農桑衣食
之本甚備漢都長安徙齊諸田楚昭屈景及功臣吏
二千石高訾富人豪桀并兼之家於諸陵是故五方雜
厝風俗不純其世家則好禮文富人則商賈為利豪桀
則遊俠通姦又郡國輻凑浮食者多民去本就末列侯
貴人車服僣上衆庶倣效羞不相及嫁娶尤崇侈靡送
死過度安定北地上郡西河皆廹近戎翟脩習戰備
高尚氣力以射獵為先(漢書地理志)
關西諸郡自頃以來數與胡戰婦女載戟挾矛弦弓負
矢(三國志鄭渾傳注)
姚興托意佛道公卿已下莫不欽附沙門自遠而至者
五千餘人起浮圖於永貴里立波若臺於中宫沙門坐
禪者恒有千數州郡化之事佛者十室而九矣(晉書姚興載記)
京兆皇都所在俗具五方人物混淆華戎雜錯去農從
商爭朝夕之利游手為事競錐刀之末貴者崇侈靡賤
者薄仁義豪強者縱横貧窶者窘蹙桴鼓屢驚盜賊不
禁此古今之所同焉自京城至於外郡得馮翊扶風是
漢之三輔其風大抵與京師不異安定北地上郡其人
性猶質直尚儉約習仁義勤於稼穡多畜牧無復寇盜
雕隂延安弘化連接山胡性多木彊皆女淫而婦貞盖
俗然也朔方榆林地接邊荒多尚武節亦習俗然焉
漢中之人質朴無文不甚趨利性嗜口腹多事田漁雖
蓬室柴門食必兼味好祀鬼神尤多忌諱家人有死輒
離其故宅崇重道教尤有張魯之風焉傍南山雜有獠
戶富室者頗参夏人為昏衣服居處言語殆與華不别
沔連雜氐羌性質直務農習獵民多勁悍梁者言
西方金剛之氣彊良故因名焉(隋書地理志)
陕西路蓋禹貢雍梁冀豫而雍全得焉其民慕農桑好
稼穡鄠杜南山土地膏沃二渠灌溉兼有其利大抵夸
尚氣勢多遊俠輕薄之風甚者好鬭輕死被邊之地以
鞍馬射獵為事其人勁悍而質木上洛多淫祀申以科
禁故其俗少變(宋史地理志)
秦之水泔而稽淤滯而雜故其民貪戾㒺而好事(管子水地)
(篇)
秦性強其地險其政嚴其賞罰信其人不讓皆有鬭心
(吳子)
秦人家富子壯則出分家貧子壯則出贅借父耰鋤慮
有德色母取箕帚立而誶語抱哺其子與公併倨婦姑
不相悅則反唇而相稽(賈誼陳政事疏)
太王躬仁邠國貴恕今長安習俗無以異於遠方郡國
來者無所法則或見侈靡而倣效之(匡衡政治得失疏)
東海人黃公為術能制蛇御虎佩赤金刀以絳繒束髮
立興雲霧坐成山河三輔人俗用以為戲漢帝亦取以
為角牴之戲焉(西京雜記)
河西其氣蔽壅厥性急凶故曰雍雍壅也(李廵爾雅注)
雍冀合商羽端駛烈人聲犍其泉辛以鹹(元覧)
漢高祖發巴蜀伐三秦遷巴蜀七姓居商洛其俗多獵
山伐木深有楚風(寰宇記)
三輔者本雍州之地世世從公卿大夫吏二千石及高
貲皆以陪諸陵五方之俗雜會非一國風不但繁於詩
之秦豳也其為士好高尚義貴於名行其俗失則趨勢
進權惟利是視秦始皇遣蒙恬攘却匃奴得其河南
造陽之北千里地甚好於是築城郭徙民居之名曰新
秦四方錯雜奢儉不同今俗名新富貴者為新秦由是
名也(册府元龜)
上洛郡南屬邑豐陽深山窮谷不通轍迹其民刀耕火
種播種時釀黍稷烹雞豚先約曰某家某日有事於畬
田雖數百里如期而集鉏斧隨焉至則行酒啖炙鼓噪
而作援桴者有勉勵督課之語若歌曲然更互力人人
自勉(王禹偁小畜集)
子厚言關中學者用禮漸成俗正叔言自是關中人剛
勁敢為子厚言亦是自家規矩寬大(程氏遺書)
麟府州在黃河西古雲中之地乃漢蕃雜居黃茅土山
高下相屬極目四顧無十步平坦廨舍廟宇覆之以瓦
民居用土止若栅焉架險就中重復不定上引瓦為溝
雖大注亦不浸潤其梁柱榱題頗甚華麗下者方能細
窺城邑之外穹廬窟室而已人性頑悍不循禮法公事
惟吏稍識去就除兹而下莫吾知也俗輕生重死侮性
亡義(上官融友會談叢)
讀秦風喜得無淫奔之詩見得秦俗好(薛思菴野錄)
天下有九褔秦隴鞍馬褔(珍珠船)
漢中風俗尚白男子婦女皆以白布裹頭或用黃絹而
加白帕其上昔人謂為諸葛武侯帶孝後遂不除漢中
滕太守嚴其禁十年來漸以衰止然西鳳諸府風俗皆
然而華州渭南等處尤甚凡元旦吉禮必用素冠白衣
相賀則為武侯之說非也(隴蜀餘聞)
關中故俗其人質直尚氣鮮儇黠詭佞之習乃今漸澆
古樸閭閻搆訟百偽朋興(王維楨與王南溟書)
周自后稷封於邰始播百榖烝民乃粒萬邦作乂其後
公劉立國於豳復脩后稷之業而風俗以厚其民勤稼
穡(詩曰三之日于耜四之日舉趾同我婦子饁彼南畝又曰亟其乘屋其始播百榖)貴家大族
皆力蠶桑(詩曰爰求柔桑采蘩祁祁)上下之情交相忠愛(詩曰女心傷悲殆及)
(公子同歸又曰為公子裳為公子裘言私其豵獻豜于公又曰稱彼兕觥萬夀無疆)老者慈幼少
者敬老(詩曰入此室處以介眉夀)太王居豳時猶尚質(詩曰陶復陶穴未有家室)
(盖地近西戎而苦寒故其俗如此)文王之時德化大成考之二南男女
以正婚姻以時(見桃夭詩)賢才衆多(見兔罝詩)家室和平(見芣苢詩)江
漢之間淫俗皆變(見漢廣詩)女子以禮自守(見行露摽梅死麕諸詩)在
位皆節儉正直(見羔羊詩)此周德之盛道德一而風俗同固
無疆理之異也及秦俗以後政異俗殊故隨其郡縣之
志而列之(馬志)
西安府其俗男耕女桑先勇力尚氣概(廣皇輿攷)
長安險絶之土民多剛強(魏書陸俟傳)長安風俗自貞元侈
於遊宴其後或侈於書法圖畫或侈於博奕或侈於卜
祝或侈於服食各有所蔽也(唐國史補)長安士女遊春野步
遇名花則必設席藉草以紅裙遞相插掛以為宴幄其
奢逸如此也(開元天寳遺事)長安尚有秦漢遊俠之風(聞見前䤸)士
尚氣節人多醇朴市交不欺多集商賈衣履多布素屋
宇質陋器惟瓦甆冠婚喪祭悉遵會典家禮昔人所謂
以善導之則易興起而篤於仁義諒矣(長安縣志)
漢都長安五方雜處風俗不純自隋唐建都以來鬭華
競麗侈僣相仍去漢抑又遠矣歷宋元而明漸返樸素
民不事末作急公敬上及其末也裘馬錦綺充填衢巷
羅袴雲履得僣於娼優卒隸之軰而雕甍峻宇在在有
之至菜傭輿卒率以號行非禮稱呼無貴賤悉然間有
後進以凌傲為氣節老成至避其鋒獨是翁婦非禮見
不面伯氏於弟婦雖禮問不通此則風俗之美而可傳
者邇來薦紳義命自安鮮鑚營干謁無侈田廣宅荷鍤
躬耕者有之士習本業饒美資力學者不逃貧故科甲
聯翩但士多兼農擇師遠遊者鮮農勤作苦甘淡泊貧
力傭自分作奸者少百工不尚技巧作無用惟商賈多
不量力競肆奢侈外似富而内無深藏其性剛語直不
事斡旋人守法令征稅易完古今如一轍焉(咸寧縣志)
縣治凡十里居高原者九而居下隰者一民守法令甘
辛苦安儉素不厭簡略士知問學罕事商賈衣冠文物
儼有古風醇厚樸實好禮度征稅易完但婚姻多重財
致有男女愆期者喪葬多作佛事設戲樂致有停柩暴
露不能掩壙成封者亦晚近相沿之陋習也(咸陽縣志)
興民樸實負氣率直不阿激之挺險則粗莽不馴漸之
禮教則節義可鼓(興平縣志)
潼水深而土厚性剛而尚氣(臨潼縣志)
民多醇厚樸實尚勤儉好禮度事耕織征稅易完詞訟
尤簡但婚姻多重貨財致有男女愆期者(高陵縣志)
訟簡民醇糧完易治(官制)明成化初服食器用嫁娶送死
俗尚簡樸閭閻多忠厚長者人盡力於田畝無遊蕩以
此多富實興於禮讓弘治初漸入於奢至正德華靡倍
昔鄉邑無老少習為浮偽好挾人短長以為能不論德
行論富論勢力遂至凌競成風(鄠縣志)
藍之俗醇而雅藍之民樸而質藍之士大夫操行而愿
恪(王邦才脩武安王廟記)質直淳樸男耕女織三古之風其猶有
存焉(舊志)士風樸茂雖甚貧負薪好學一入官則清忠見
表即掾吏矯矯有聲百姓亦知崇尚孝弟力田外便以
完公賦為急但不習商賈閭里因多困乏然婦女不尚
淫巧婚契先擇門第親喪盡哀不侈靡文又藍民之儉
而得中者(藍田縣志)
涇陽為西安劇縣政繁而道衝俗美而習敝民逐末於
外者八九(康對山集)涇邑故邇邠岐豐鎬之間相傳之盖可
知明初頗近古人尚樸素城市衣履稀有純綺鄉落父
老或簷帢靸履不襪器惟瓦甆屋宇質陋崇儒薄吏與
其吏也寧賈故仕宦視昔十倍富人亦數倍之婚喪酒
醴漸以豪華相尚惟剛正負氣不為靡靡之習古今不
甚殊焉(涇陽縣志)
三原物産阜蕃習俗淳雅民耻爭競有禮遜風(圖經)士勤
學問民多商賈婦翁非慶賀不面見長幼雖異姓亦有
序昏喪有相助之儀時節有往還之禮藹然淳龐之遺
非復古之秦俗矣至今士能敬業城邑鄉井𩔖多絃誦
科目甲於諸邑農勤力作工不事淫巧惟商賈遠出每
數年不歸勸令買地耕種多以為累思欲轉移令務本
輕末其道良難(三原縣志)
市閭襍業者多於縣人十九趨農業者十五富民豪農
頗輸名買横緩急以自蔽匿氏冒名欺偷浮詐相樛(沈亞)
(之盩厔縣丞廳壁志)人多醇樸力本務農士尚氣節剛直不屈(舊志)
地僻民樸不工不商食惟田畜衣惟桑綿器惟瓦磁凡
昏喪交際之具率以土物充之邇年以來官斯土者或
性喜華靡而民間倣焉(盩厔縣志)
人性勇悍尚樸實蓋關中周秦漢唐都會之地前軰猶
有古風耻遊惰奢靡非禮會不聚飲聽樂尊卑貴賤衣
服器用品式森然莫敢僣踰至嘉隆以䧏其俗漸敝無
復恭儉敦樸之遺(渭南縣志)
富平為豐鎬北地其民有先王遺風勲業節義接踵前
脩敦厚力本遍滿境内(富平縣志)
醴俗素稱簡樸習尚慓悍近且嚚訟成風矣(醴泉縣志)
延安府民勤稼穡(方輿勝覧)俗尚鬼神(延安圖經)脩習戰備高上
氣力以射獵為先名將多出(賈志)府志云延民有四美一
結姻不論財一交友多重義一思先時盡哀一好善勤
施舍有一病曰惰流水可以灌田而惰於疏濬閒田可
以樹木而惰於栽植女惰蠶織男惰經營今延川宜川
民漸知種桑果興蠶事又時置機杼習女紅衣食之資視
前稍賴焉(延安府册)
不崇侈靡頗習程法(膚施圖經)
質樸少文習尚禮教力本務農急公重義坦率愚耿不
事諛佞有豳岐遺化焉但崇奉神教好鬭嗜酒鹽販之
外更無他營(安塞縣志)
甘邑地瘠無紡織水利服賈經商之益惟以服疇力穡
完輸將育家室凡婚祭服食不尚侈靡惟修廟設醮好
施舍有郡城遺風(甘泉縣志)
土風剛勁習尚淳龐重氣節敦齒讓勤詩書正供及時
辦納士民如一轍焉(安定縣志)
民風醇樸厭惡繁華賦稅急公恐後人物嫻雅專以耕
耘為業明末兵荒後逃亡者多鄉井為虛(保安縣志)
服食儉樸民勤農業(宜川縣志)
人勤稼穡俗尚鬼神不崇侈靡頗習章程性樸少文質
任自然男耕女織差有三古遺風(延川縣志)
民多淳樸好義急公有無常相貸貧富不相耀賦役無
逋欠之累吏胥無舞文之奸其俗猶為近古(延長縣志)
鳳翔府人皆尚氣力喜射獵多出名將(元一統志)勤稼穡務
本業士皆儒雅習俗忠厚(馮志)不尚華靡有先王之遺風
(鳳翔府志)
近代民猶質朴尚勤儉士紳敦禮教絶浮靡去古猶未
遠也(鳳翔縣志)
岐山務農力穡質直好義(馮志)明初相傳鄉民足不履縣
廷目不識長吏好義急公輸將恐後迨於末年訟獄興
而逋賦積奸偽日滋矣近者長吏勤於撫字曲為訓廸
而民氣蒸蒸漸以復古云(岐山縣志)
扶固瘠土風俗頗為近古鄉黨相與尚齒讓服食尚簡
素忠厚質直絶無機巧小民畏官法以不入官府為高
獨椎魯不能商販故里少素封之家(扶風縣志)
人尚氣槩田野優沃物産富饒(郿縣志)
人性勤儉務稼穡遵教化有先王之遺風(寳雞縣志)
&KR0648;地寒儉俗習偷惰(&KR0648;陽縣志)
士大夫重名節養廉耻齊民亦務本業勤耕耨間有負
氣爭訟者判其曲直旋卽悔艾(麟遊縣志)
民鄙嗇寒儉穴窰而處農服耕種女習紡績畏官吏重
犯法士習禮肄書代有聞人(隴州志)
漢中府其俗強勁質朴力農習射(廣皇輿攷)於卦直坤故多
斑綵文章於辰值未故尚滋味德在少昊故好辛香星
應井鬼故君子精敏小人鬼黠勇悍武都氐傁多羌
戎之民其人半秦多勇戇土地險隘其人半楚風俗
略與荆州沔州郡同(漢中府志)
其民質直好義士風朴厚有先民之遺(南鄭縣志)
厥田沃衍其俗富庶(竇充重修大成廟記)民務耕織士尚敦樸漸
有蜀風(漢中府志)
俗本尚約耻逐末競利故無積儲畏法度不敢健訟謹
供億故賦役無有後者(褒城縣志)
士敦禮讓守詩書農無閒工亦無餘粟工極拙一無長
技器極質不尚華奢商惟麻縷絲粟魚鹽銅鐵以資民
用無異産亦無遠販婦女貧家紡績縫紉不尚衣飾(城固)
(縣志)
洋民勤儉力作惟事農畝士敦禮讓重廉耻農夏秋兩
穫但耕耘失宜甚有榖稗爭秀者工朴拙鮮精巧商不
過花布絲麻無負貲遠販者(洋縣志)士女出遊人持一青
繒小蓋飾以茸綵直有用珠璣編綴者(蔡交洋州詩自注)
俗多醇樸民重耕織文學日趨於新禮義漸近於古士
大夫駸駸有教民興行之風西鄉怒嶺惡谿險阻千
里商賈之所不聚貨殖之所不滋沿城四五里得平土
焉耕者鋤沙剔石耰於其間旱則溪涸而禾焦潦則水
滙而禾爛幸或有秋所登畝不盈石官逋私債徭力雜
征盡其所入苦不及支(西鄉縣志)
務農力穡質直好義與岐壤相接或有豳風之遺(鳳縣志)
風氣兼南北語音雜秦蜀士人不奔競干謁閭里無豪
俠亡命小民農桑之外或事商賈不習方伎不尚滛巧
不競繁華不剃度為僧道昏姻不論財禮似有古風然
家貧出贅承戶飬老并袓姓而易之喪不尚浮屠士大
夫家差有可觀至拘泥年月不即安葬無貴賤皆同亦
胡可訓也(寧羌州志)
地峻泉甘人崇儉樸家多健訟之流士饒驕悍之氣崇
敬鬼神以享賽為樂(沔縣志)
性本敦龐行崇儉樸民務農耕鮮為商賈士敦文學不
尚聲華好義急公遺風猶在(略陽縣志)
榆林府習弓馬好戰鬭(馮志)俗驕悍喜功利習騎射尚忠
勇地處砂磧不事耕織昔多世䘵之家以奢侈相尚故
至今華而不實漸囂凌矣且兵民參半以餉為命家無
儋石稍稍水旱輒肆攘竊為隠憂焉戴斗極為崆峒
其下曰幽都其氣角立其風精悍榆林去崆峒不遠而
俗尚武勇則其性然也(延綏鎮志)
興安州獵山伐木深有楚風(寰宇記)本州諸縣人戶蕭條
路岐荒僻詞訟絶少租賦甚微(陳彭年奏劄)鄉民刀耕火種
聘娶以布帛為禮錯居多諸方之人聲音五方皆備城
市逐末者多三年之蓄無有也山野之民質朴男女不
冠不髻(舊志)士尚禮儉而少積書農任耕穫而少水田工
不淫巧商鮮竒贏婚姻不計財喪葬克盡力雖兵民雜
處日趨儇薄而視昔慓悍之習蓋有間矣(興安州志)
平邑五方雜處幸俗尚淳朴崇儉約惟兵過於民習俗
競騖讀書者殊寥寥也(平利縣志)
民俗朴實好畋獵務耕種不尚奢華(洵陽縣志)
白邑土瘠民貧人皆儉朴男婦項多癭瘤婚姻以布匹
通好居喪以哀慟為先歲時節序不知往來無宴會常
時唯以濁酒探親而已盖因零星散處無三家村堡無
半畝平田亦習俗使然也(白河縣志)
邑治僻處山中多流寓入籍山居力穡者椎魯無文士
大夫家崇禮義以訓子弟無囂競之風蓬門柴戶不務
蓋藏不恣口腹吉凶諸禮隨力厚薄勿尚奢侈(紫陽縣志)
石泉土著寥寥四方商旅聚而成俗其間冠婚喪祭之
儀有沿客習而變者大約朴略無文男尚耕作女勤績
紡不甚趨利而性嗜口腹斯則石之本習也(石泉縣志)
民皆樸實節儉勤於農務不作商賈屋宇質陋衣履悉
布素(漢隂縣志)
商州習尚清高(方輿勝覧)人性質實土風簡朴男務耕獵女
職蠶績不騖商賈不喜奔競工無竒技器無淫巧愚氓
畏吏鄉紳飬高無請囑昔稱淳俗非虛也(商州志)
儀文簡交際厚男尚質朴女尚貞順士知禮義而樂恬
退布衣蔬食志安耕讀農終歲腁胝以求秉穗工拙無
巧技商以貨易貨鮮見銀錢(鎮安縣志)
士尚醇謹農安愿朴力稼穡慕節義務本抑末安土重
遷故庠無劣衿里乏豪右胥絶奸蠧閭耻訐告宦遊者
羞封殖致政後𩔖儉素如寒士風服用簡朴無錦綺飾
至於子孝婦節時相踵錯尤徵淳化(雒南縣志)
尚耕桑輕末作其人徑直其風淳朴其俗儉約(山陽縣志)
士習醇厚朴實尚勤儉急公守法少儀文民風厚重質
直守法令甘辛苦勤稼穡(商南縣志)
同州民性剛而好勝(方輿勝覧)士敦本尚學惜名檢入官皆
砥節農力稼穡作苦貧氓至輓耕趣澤工不作淫巧架
屋造器具皆觕樸有用衣服不尚華飾入市惟稗販以
通有無總之土地瘠狹皆務勤苦儉嗇士十九兼農婦
女績絍大較猶有古風(同州志)
士峻名節工者不作窳商者貨足用少者尊事長者毋
不遜衣食稱乎其家近或以少凌長以貧效富聚訟紏
紛所爭者銖兩而費以不貲愚莫甚焉然其男力本女
織絍老而不倦貧乃益力正供先時而備此則俗之美
者也秦民皆力農朝邑頗事賈仕者尚廉有氣前軰
盡然今或少衰焉(朝邑縣志)
葉夢熊曰秦人喜鬭郃陽獨甚平居睚眦視生死甚輕
訟訕無嚴長吏又曰郃士通籍者時有之未見其彬彬
盛以俗力農末視經術父兄責望旦夕子弟倖一弋不
獲則棄去無專業也今按葉公所云士習蓋指嘉隆前
言之今則比戶誦讀雖疎於古學而人以科名為尚惟
固陋之習爭訟之風不可除又婦女好遊觀賽社演劇
男女雜沓無别(宰莘退食䤸)郃陽僻在山谷他無所營惟事
農仕者尚廉有氣槩婚姻論財居常較強弱好訐訟(郃陽)
(縣志)
大較前軰風俗重農事勤女工儉約朴實拙於服賈民
有童而野處華顚未識公署者士則悅理義好讀書仕
者尚廉介而賤乾没乃今不盡然或暴悍使氣輕視法
令避征徭轉移化導之機不存乎人哉(澄城縣志)
南敦稼穡北尚服賈詩禮日增冠裳時躋黨序尚齒重
於論官第婚姻論財之風尚存挾衆恃力之習未殄朴
實惜異於古剛悍喜減於今(舊志)士敦朴無異他郡邑農
則地狹人夥多事椒麻木棉終歲服勤家無餘資者十
戶八九工不作竒貨而巧者往往有雅製商賈之利縣
北為多然近或漸習紛華司民牧者宜急挽之(韓城縣志)
華州衣冠文物儼有古風將相篤生項背相望(方輿勝覧)小
人力田君子修已盖土地膏腴而狹隘不能如東南多
産士多感奮激烈而以憸邪欺詐為耻女多含蓄淵明
而以貞靜莊嚴為尚人守法令樂飬恬服田力穡不事
遊惰市無商賈之肆民無釋老之惑至有數年補用一
衣歴年不更一巾者可謂清儉渾朴之俗如阜立波澄
者也(華州志)
性率直尚敦朴厭浮華勤於農事拙於服賈(華隂縣志)
民性剛而好鬭健訟士知學問耻奔競崇尚本實鄉人
苦力稼穡不習逐末惟西鄉農商參半工書寫作刀筆
吏直南與華渭土著雜處頗尚靡麗若東北二鄉土物
之外無一長(蒲城縣志)
人尚氣節好文學脩飭廉隅服食整潔士不入肆喪葬
竭力婚不論財頗有古風今居民唯兵丁衙役為多而
故家紳士咸星散鄉居非復昔年之舊矣(潼關縣志)
耀州直市物無二價故以直市為名(九域志)耀州習俗醇
龐才多英俊(方輿勝覧)
同民專務稼穡不事織紡不習商賈民少生業故貧然
亦能蓄積節用不事華靡禮義多闊略但俗信巫覡重
淫祀西北惟力田採薪東南多窰冶採炭以為生謀
大都民多質木士尚氣節有先王遺風(同官縣志)
人性剛而好鬭士敦朴有恥民稼穡作苦不事商賈最
貧者終年輓煤(白水縣志)
乾州人性剛方俗尚儉約男勤稼穡女事桑麻士習詩
書敦節義有先民之雅槩北鄉地岡阜﨑嶇瘠薄尤
甚農隙男無生意女無紡織豐歲僅能度日凶年不免
逃亡(乾州志)
其土疆沃美高厚有丘陵墳衍之大其植物豐暢茂遂
有秬秠藿菽之宜其人善樹藝其俗有禮讓宜乎其大
雅之遺烈焉(柳宗元武功縣丞廳壁記)邑介邠乾之間其風大約相
肖但邠地膏腴宜果蔬乾地温燠宜桑棉而永夀自耕
播之外别無事事不知織絍之巧鬻販之利其節嗇勤
瘁儼有七月之風(永夀縣志)
邠州邠為古國其俗質而厚其人朴而易理業尚播種
畜擾有后稷公劉之遺風(鄭處晦邠州節度使廳壁記)野無惰農歲
有高廩(元一統志)士勤詩書代不乏人屏絶浮屠不事工賈
(邠州志)
民務農桑俗尚勤儉(三水縣志)
士多苦志篤於誦讀長吏之庭無茂才投謁農務耕耘
勤力作即列子衿恒操耒耜工樸斵無淫巧商旅不通
亦鮮貲本婦女紡績雖疎而閨範稱嚴謹焉所患年歲
少祲輒輕去其鄉(淳化縣志)
本公劉太王風化之遺勤稼穡躋堂稱觥獻豜獻羔至
今猶有存者但世代云遥老成非舊子衿有佻達之風
閭巷多供億之苦亦凋敝使然爾(長武縣志)
鄜州俗以夏月遊賞為重(鄜州圖經)仕尚勇退而賤乾没民
懷法守正寡嚚訟地僻土瘠男拙於服賈女慵於績紡
而婚喪儉朴有古先王之遺風焉(舊志)按舊志云拙賈慵
績今鄜州婦女多織紡者乃自兵燹後貧不能買衣相
效而為之袛以自蔽其體不能出售矣大都業農者十
之九工賈十之一(鄜州志)
人皆精於製兵器(坊州圖經)中邑士嚮詩書女勤織紡敦本
務農不作佛事尤其近美者也(中部縣志)
地近邊陲俗尚強悍男苦耕稼女不織紡士習儒雅英
才軰出(綏德州志)
尚氣槩先勇力厚重質直崇儉約勤稼穡多畜牧少
盗賊(清澗縣志)
葭州好尚武力守望相助(葭州圖經)士多英特尚節義工文
詞少長有禮民安儉朴惟城堡與沿河一帶稍習粉飾
然不事商賈專勤耕牧亦重本安土之意也居民朴
魯不務織絍常服皆以布五榖終歲所穫一畝不過二
斗以粟米豇豆為常食(葭州志)
地僻山陡風剛土勁民性朴魯不事侈華河東多事商
賈而吳專農桑大率氣勇尚義多誠少詐(吳堡縣志)
水甘土厚風氣冲和民尚勤朴密邇邊陲多喜射獵不
事績紡至於服田力穡固其本業也文武士大夫頗尚
氣節軍民間有佞佛談仙者亦不為左道所惑(神木縣志)
地臨邊塞俗尚儉朴男女耕耘不習織紡(府谷縣志)
時令(依月令廣義以時日為叙次)
長安風俗元日以後遞飲食相邀號傳座(南部新書)元旦士
大夫夙興吉服祭拜袓先畢以次拜父兄出拜師長親
族齊民亦然元日至元宵舂磑不事交易不行貧者亦
過破五(咸寧縣志)元旦雞鳴起燔桃柴設香案禮天地袓先
(興平縣志)元旦焚香燃燭設菓餚祭竈中霤(臨潼縣志)正旦比雞
鳴各懸黃紙於長竿以祀天曰接天神又以木炭懸之
門曰去瘟疫(高陵縣志)元日以黃紙作錢結彩懸門名寳蓋
錢(石泉縣志)元旦祭袓先拜尊者畢醉飲而散名曰拜神子
(山陽縣志)元日以甲乙為豐丙丁旱戊巳蟲兩傷庚辛兵壬
癸潦占夏糶風從南來東來者皆賤逆此者貴(臨潼縣志)元
日宜晴不宜隂是日逢雪必兆旱(乾州志)立春前一日職
官迎春於東郊樂人扮雜劇女童唱春詞街民捧盒酒
獻官長鑼鼓彩旗聚觀雜沓設春盤捲春餅謂之咬春
(臨潼縣志)立春日女新適人者母家歸禮焉曰迎春人爭裂
土牛皮以塗竈曰袪蚍蜉奪春仗以育蠶曰蠶盛用朱
墨筆畫牛角及小兒項曰打春(高陵縣志)春日人飲春酒食
白蘿蔔(鳳翔縣志)春日民間以線貫豆爭掛牛角用禳兒疹
(岐山縣志)立春前一日有司迎勾芒神里市各扮故事表曰
慶豐年是日男婦攜兒女看春俟土牛過爭以豆麻撒
之謂之散疹(城固縣志)立春日用牛土書字於門曰鎮宅(吳堡)
(縣志)立春日早風成早禾晚風成晚禾前八日晴諸事皆
吉得辛日小麥成(臨潼縣志)春日喜晴厭雨歌曰但得立春
晴一日農夫不用力耕田(城固縣志)正月五日剪紙人送擲
門外謂之送窮(臨潼縣志)五(日)飽食謂之填五窮(延綏鎮志)五日
忌出門以新肉置釡中炭火炙之或以麻豆名曰迸窮
(韓城縣志)六日夜多聽靜以卜終年吉凶(延長縣志)六日炒黑豆
散房壁名爆六甲七日用糠著地上以艾炷灸之名救
人疾俗以疾七聲相近也(延綏鎮志)人日晴人安(乾州志)八日
屬榖晴年必豐(乾州志)九日炙榖皮於閾以袪災(同州志)九
日用糠一合黎明置門前炭火燃之名曰炙窮(韓城縣志)十
日名老鼠嫁女是夜家人滅燭早寢恐驚之也(延綏鎮志)十
一日夜不張燈十二日厨不動刀謂之鼠忌(臨潼縣志)都中
每至正月十五日造麫蠒以官位帖子卜官位高下或
賭筵宴以為戲笑(開元天寳遺事)京城街道有執金吾曉暝傳
呼以禁夜行惟正月十五夜敇許弛禁前後各一日謂
之放夜(西京雜記)元宵居民各立社會宰猪羊設香燭張鼓
樂或廟或家以娛神(興平縣志)元宵用熟麪湯雜果菜曰元
宵茶(渭南縣志)十五夜用麪為不托名燈琖注油燃燈至十
六日早作羹食之示收燈也(延綏鎮志)十五日蒸麪繭蓋襲
古卜繭之遺(同州志)元宵迎女歸寧謂之避燈(中部縣志)元宵
日夜雨寒食必雨是夜燈結蕊棉花成(臨潼縣志)正月十五
日州人將五榖攅於寺觀因而祝神以袪禳虛耗謂之
送耗(蔡交洋州詩自注)風吹十五月雨灑清明節(李因篤集元宵諺)都
人士女每至正月半後各乘車跨馬供帳於園囿或郊
野中為探春之宴(開元天寳遺事)十六夜婦女出遊謂之走百
病(臨潼縣志)十六日遊女都集柏樹下十七以殘炬送道旁
謂送毒蟲(韓城縣志)池陽以正月二十日爲天穿以紅縷繫
餅餌擲之屋上謂之補天(珍珠船)二十日名小填倉燃燈
舉火(府谷縣志)二十二日紙剪車輪貼門上為招財進寳(韓城)
(縣志)二十三日少年作百戲狀沿街而行曰擺社褔又曰
過不當亦一日澤遺意也(富平縣志)二十三日夜家家院内
打火用冰鎮門作紙人帶孝掛門名曰爲老君送殯(延長)
(縣志)二十三日士女於漢水搭彩船上自柳林下自桃園
登臨遊嬉曰遊湖(城固縣志)二十三夜聚猪羊骨雜燒之名
煉乾俗諺曰大忌二十三太上老君不出菴(延綏鎮志)二十
三日祀佛剪紙人帖門上禁不得食米或禁三數日懼
病疳(同州志)二十三日作佛事忌用刀斧恐傷佛故也(韓城)
(縣志)二十三日傾城士女遊百子廟祈嗣是夜復放燈如
元宵(白水縣志)二十五日名大填倉亦燃燈舉火(府谷縣志)晦日
各以斧斤砍梨棗冀其實繁曰撻棗以火照桑樹謂其
無蟲曰燎桑(富平縣志)
秦俗以二月二日攜鼓樂郊外朝往暮回謂之迎富(天䘵)
(閣識餘)二月二日曲江拾菜士民遊極盛(秦中歲時記)二月二
日以年初乾餅散家衆謂之咬蝎尾(臨潼縣志)二月二日以
灰畫於莊墻外曰衛莊人以是日謁高禖廟祈嗣(富平縣志)
二日早篩灰室墻四圍謂之圍龍(岐山縣志)二月二日文昌
帝君之誕無長幼皆有祭曰松花會(城固縣志)二月二日蒿
坪寺藥王大會男女畢至踏青選勝採野菜供食(西鄉縣志)
二日以灰圍宅舍謂之圍蚰蜒(延綏鎮志)二月二日名龍擡
頭禁止女工恐傷龍目(韓城縣志)三日早取元旦所作黃米
大磨和燒黑豆啖之謂之咬蠅子(延綏鎮志)驚蟄節忽風冷
必有倒寒人多病麥田不生長(乾州志)二月十二日花神
生日晴百花成(臨潼縣志)
唐上巳日賜宴曲江都人於江頭褉飲踐踏青草曰踏
青(秦中歲時記)池陽上巳日婦女以薺花點油祝而洒之水
中若成龍鳳花卉之狀則吉謂之油花卜(圖經)三月二日
士民携酒榼出遊郊外亦修禊意也(臨潼縣志)三月三日男
女於翠屏山上香如雲(延長縣志)三月三日取葳蕤枝插壁
戶圖蝎書符以禁螫(岐山縣志)三月三日朝武子名山男女
拈香畢各採松枝蘭花簮鬢而歸以為祓除不祥(西鄉縣志)
三日昧爽以柳枝鞭房内四壁以&KR1241;蝎蟲(府谷縣志)寒食節
内僕司車與諸軍使為繩橛之戲合車轍道兩頭打大
橛張繩橛上高二尺許湏緊榜定駕車盤轉碾輪於繩
上過不失者勝落輪繩下者輸皆裝飾車牛賭物動以
千計(秦中歲時記)長安每歲諸陵當以寒食薦餳粥雞毬等
又薦雷子車至清明尚食内園官小兒於殿前鑚火先
得火者進上賜絹三疋金椀一口都人並在延興門看
内人出城洒掃車馬喧閙新進士則於月燈閣置打毬
之宴或賜宰臣以下酴醿酒卽重釀酒也(輦下歲時記)清明
前二日爲寒食作鞦韆戲拜掃民籍用百五日軍籍用
清明日(臨潼縣志)清明日縛鞦韆婦女童子遊戲罷業曰作
業能令目盲(高陵縣志)清明詣名山之泉源水共禮一神刑
牲禱豐曰遊水(富平縣志)清明日至祖先墓獻新韭新笋新
茗(西鄉縣志)興安州寒食上塜遊人相逢先淺漫數拜後極
深六七拜如是者三乃止宋王冲詩云鳴珮相逢拜不
休(馮志)清明拜掃回則折柳枝插門以錢紙縛樹且以圍
其釜曰能避蟲蟻(同州志)寒食後六十日内麥熟則實佳
遲則粃(臨潼縣志)三月十五日六坊民輪祭孤魂相傳黃巢
作亂多殺傷祭則年豐(岐山縣志)三月十八日士女出城祀
后土廟祈嗣(白水縣志)榖雨日貼厭蝎符於壁書呪其上曰
穀雨日穀雨晨奉請穀雨大將軍茶三琖酒三廵逆蝎
千里化為塵(延綏鎮志)穀雨日貼神符於壁上以除毒蟲(韓城)
(縣志)三月不宜霜致傷諸禾宜雨(乾州志)洋州春時遊於□
埧求石之穿者以絲項之取其宜蠶郡官張樂于下同
民歡樂謂之踏石(蔡交洋州詩自注)
長安四月已後自堂厨至百司厨通謂之櫻筍厨公餗
之盛常日不同(秦中歲時記)四月一日男女戴皂莢葉曰已
頭痛(高陵縣志)以四月朔占秋糶風從南來西來者皆賤逆
此者貴(臨潼縣志)四月八日民間各帶皂角枝(咸寧縣志)四月八
日俗謂城西靈山是釋迦經行處遠近男婦咸往祈拜
(鳳翔縣志)小滿前後農各栽秧諺曰手執秧苖插野田低頭
便見水中天六根清淨方成稻退步原來是向前(城固縣志)
四月居人遊江上遇葛纏草木解之謂之解繳(興安州志)葛
藤纏繳草木居人出而解之取解殃咎纏繳之意因而
有會謂之解繳(蔡交洋州詩自注)麥熟女爲新麥食送其父母
諺曰麥上場女看娘(富平縣志)四月來麥成熟之候不宜多
雨晴則籽粒堅好又相傳八日不宜南風(乾州志)唐世京
城遊手夏月採蟬貨之唱曰只賣青林樂婦妾小兒爭
買以籠懸忩戶間有騐其聲長短為勝負者謂之仙蟲
社(陶穀清異錄)端午前二日東市謂之扇市車馬闐集(秦中歲時)
(記)唐宫中端午日造粉團角黍貯盤中以小角弓射之
中者得食都中盛行此戲(開元天寳遺事)端午家具角黍餽遺
姻親貼符懸艾以禦瘟疫(興平縣志)端陽飲雄黃酒插艾小
兒女繫五色絲艾虎(臨潼縣志)端午日戴艾葉曰去疾幼者
係百索於項腕曰蛇蟲不螫(高陵縣志)端午日用蒲艾紙牛
貼門名曰鎮病(延長縣志)端陽日官長率僚屬觀競渡謂之
踏石(興安州志)漢中五月十五必以酒食相饋賓旅聚會有
甚於三元(隋書地理志)
德公二年初伏以狗禦蠱正義曰六月三伏之節起
秦德公爲之故云初伏歷忌釋云伏者金氣伏藏之日
也秋以金代火故至庚日必伏庚者金故曰伏也蠱者
熱毒惡氣為傷害人故磔狗以禦之狗陽畜也徐廣曰
年表云初作伏祠社磔狗邑四門也(史記秦本紀注)漢中自擇
伏日俗云其地温暑草木早生晚落氣異中國故令自
擇伏日謹案漢書高祖還定三秦席卷天下蓋君子所
因者本也故重復寵異令自擇伏(風俗通)六月六日以麫
湯新果薦祖先出書籍衣服以晒俗謂蟲不嚙(咸寧縣志)六
月六日爲迎女節(高陵縣志)六月六日取五更時水作麯曰
壓麯又於是日作醬曰不生蟲(富平縣志)六月六藏水待用
久不壊(渭南縣志)六月六日用酒漿奠墳曰解渴清暑(延長縣志)
六月六日新嫁女母家授以單衣謂之避凉(岐山縣志)六月
六日雞初鳴作菉豆羹俗呼漿水遲明各攜至祖塋澆
奠名解炎熱(延綏鎮志)初伏頭雨則旱(臨潼縣志)六月六日雨菜
根遭蟲蛀(李因篤集六日諺)五六月俱宜雨旱難望有秋(乾州志)
漢彩女常以七月七日穿七孔針於開襟樓(西京雜記)唐輦
下歲時紀事曰七夕俗以蠟作嬰兒形浮水中以為戱
為婦人宜子之祥謂之化生(全唐詩話)七夕幼女設果酒豆
芽祀告織女神民間亦具果雞蒸食相餽(興平縣志)七月七
日女兒陳瓜果以金鍼漂水椀中視影之妍&KR1126;以覘巧
拙(臨潼縣志)七夕俗於是日飬女之家供七姑水主於院落
中獻以瓜桃棗梨月上星輝招貧家女未笄者擊瓦坯
唱歌(石泉縣志)七夕男家饋衣儀競豐幾與聘等(白水縣志)中元
折麻穀具緡酒以獻祖考士大夫多至墓所以祭俗云
鬼節(咸寧縣志)七月十五燒紙祭麻姑(臨潼縣志)中元祭先在黃
昏儀如正旦必折麻穀以獻告穡事成也(高陵縣志)中元夜
農家會飲曰掛鋤(城固縣志)中元日農家早向隴頭擇禾之
長茂者懸五色紙旗名曰田旛(延綏鎮志)
中秋具酒餚會飲曰賞月(高陵縣志)八月十五以瓜果香餅
賞月并以月餅相遺(延綏鎮志)中秋有雨次年元宵必隂(臨潼)
(縣志)八月十五雲遮月來年元宵燈熀雪(李因篤集中秋諺)七八
月秋霖亦吉忌不周風此風至天氣必肅農家忌之(乾州)
(志)
重陽家具食饌牲酒相饋(興平縣志)重陽上驪山飲茱萸酒
所親以棗糕相餽(臨潼縣志)九日兒童登高競放風鳶曰迎
寒(城固縣志)九日婦女以口採茱萸有可治心疼之諺(西鄉縣志)
重陽有雨冬有雪來年豆成(臨潼縣志)九月霜䧏忌早早則
穀蕎未至大熟必至減數(乾州志)十月一日雞鳴焚紙獻
餛飩祭先謂之送寒衣(臨潼縣志)十月一日傭工人皆於是
日放還諺云十月一放僱的(西鄉縣志)以十月朔占春糶貴
賤風從東來者春賤逆此者貴(臨潼縣志)十月秋成報答土
功祭獻山神迎賽經月不絶(鳳翔縣志)十月可納禾稼宜稍
煖故曰小春是月純隂而復温黃葉蘀盡來年之蒂芽
復萌二麥分枝必多屢騐(乾州志)
冬至拜賀如元旦(興平縣志)冬至祭祖先儀如正旦(臨潼縣志)冬
至向巴山看雪以占來歲豐歉(西鄉縣志)一九雪九九皆有
雪(臨潼縣志)十一月乾土亢厚宜大凍二麥斂藏必固缺雪
必致來歲之蟲不宜暖果木開花不吉騐(乾州志)
惠文君十二年初臘正義曰十二月臘日也秦惠文
王始效中國為之故云初臘獵禽獸以歲終祭先祖因
立此日也(史記秦本紀注)十二月五日煑五豆食之已五毒八
日煑粥相送或於路食客謂臘八粥(臨潼縣志)臘月八日作
酒曰臘脚(富平縣志)臘八日早作粳粥取米泔浴蠶種令多
(岐山縣志)臘月八日煑肉糜抛花木俗謂不歇枝(咸寧縣志)臘月
八日以肉糜澆果木冀其實盛(城固縣志)臘月八日謂之道
德臘用黃黍作糜下油鹽於中謂之餴飯(延綏鎮志)臘八日
為幼男女剃頭設菓肉粥於通衢以飯貧者(同州志)二十
三日祀竈用糖餅以糖泥神口祝曰毋以惡事訴上帝
也(延綏鎮志)臘月二十四日夜設槽饌果酒祀竈掃舍(興平縣志)
二十四後嫁娶不擇吉謂兩年不厮管(臨潼縣志)秦中歲除
日儺皆作鬼神狀二老人各為儺翁儺母(秦中歲時記)除夕
是日更桃符設歲宴(興平縣志)除日具酒羣飲曰守歲(臨潼縣志)
除夕優人扮鍾馗遍詣人家鳴鑼擊鼓曰驅鬼(渭南縣志)十
二月宜雪寒不洩盡人多病(乾州志)洋州冬月用蒲葉養
魚至臘日郡官泛舟於漢之鵝翁潭奏鼓樂揭而取之
遊人縱觀謂之揭蒲(蔡交洋州詩自注)
戊午至甲子七日内必有雨無則兩月旱四時甲子日
雨皆不吉月暈則風日暈三日内雨早霞雨晚霞晴水
老鴉鳴則雨燕子□天雨不晴水鴣鳴亦不晴虹見卽
晴驪山出雲西行多雨西南望終南山雲漸白大雨驟
至西北嵯峨山起雲亦大雨(臨潼縣志)春雨甲子赤地千里
夏雨甲子操舟入市秋雨甲子禾頭生耳冬雨甲子雪
瘞羊豕(甲子諺)四時不取甲申雨(甲申諺)壬子癸丑甲
寅晴五旬之中宵見星戊午至甲子七日行泥滓(旬諺)
(篤李因集)
禮儀
人不知冠久矣娶婦者前一日冠帶拜見尊長尊長斟
以酒或其遺意歟男子多麻冠婦人雖濃粧亦必以
白布飾其首蓋西方金也山曰太白故多尚白從來遠
矣(臨潼縣志)冠加於首所以象天也最宜雅重古時制度無
論已今制夏凉冬煖各有定制又有帽頂以别貴賤用
之者不可不審也(楊用晦維風約)
婚酒食召親友所以厚其别親迎執贄所以致其恭不
樂不賀所以思其繼同牢合卺所以思其愛近俗婚禮
多費貨財相交婿以花飾衣冠婦以聲樂迎導非所以
謹夫婦嚴宗廟也(咸陽縣志)媒妁言允後男家肅簡拜謝或
用酒幣謝允起媒接媒會親納幣豐約不等從不言財
親迎入門拜祖先合巹相引新郎婦同過筵間謂之轉
筵三日拜尊長下厨十日備禮回門此禮俗兼行者也
(臨潼縣志)納采問名縣俗發媒似之蓋先通言至是主人告
廟具書宴媒往女氏用鴈若羊酒致辭女主人亦告廟
復書有啓書各具男女名字生年月日卜吉納吉縣俗
第一成禮似之加金幣羊豕主人黨亦往同女主人謁
其廟而後燕明日女主人復禮於男氏有羊酒時娶納
徵縣俗第二成禮似之加冠花釵釧女主人酬以女鍼
指瀕迎則請期縣俗問客似之不用儀物壻冠而後親
迎縣俗迎在午前以是日宴男女賓也其主人告廟醮
子命辭女主人告廟醮女戒辭壻奠鴈授綏導婦入房
交拜合巹明日婦廟見舅姑縣俗婦下車卽拜神主改
粧卽拜賓舅姑其明日舅姑率壻婦見廟婦執棗栗見
舅腵脩見姑三日婦盥饋縣俗婦盥洗具饌饋舅姑亦
先獻廟其婦家備盛饌饁婦(高陵縣志)婚多論財貨侈奩具
有破産嫁女者有年十三四而娶者(涇陽縣志)婚姻有兒女
襁褓時卽締姻締姻後男家為女家置羊酒三載(安定縣志)
婚三日壻家請婦家客新壻新婦先後出拜兩姓親族
各與拜禮謂之做三日過是則五日十日婦家請壻謂
之轉五住十(鳳翔縣志)婚惟令媒氏議婚問年匹配禮必親
迎聘勿論財奩惟從便明郡人邵可立有移風固言革
卯筵侈費知州王廷伊議從省節求其别二姓明伉儷
婚之義止矣(商州志)婚女家許允男家同媒妁擇吉衣冠
拜女之先祖及女之父母女家待酒終無改易無婚啓
庚帖遇節送時物果肉名追節如親母往則為女具拜
禮如簮釵巾帕任便定禮俗名頭成禮或一馬一騾鄉
民或一牛禮銀或十二兩至六兩不等臨娶則具衣冠
釵珥布帛多寡無定先一日賫迎禮親迎用二少婦名
娶女客女家亦請二少婦名送女客合巹禮畢新婦隨
新郎面上立先拜業師次拜柯人及諸親最後拜父兄
次日新郎謝親三朝壻家請食試刀麵女家送飯婦昏
後生子然後加髻(山陽縣志)婚重門第辨族六禮不盡備而
儀節殊繁(同州志)婚之次日婦之姑姊諸母悉來看女送
餛飩名曰捻飯(韓城縣志)婚或六禮不具有男家備粧奩者
亦簡便不致失時(乾州志)
喪禮存諸經五服制度著於令甲釋服作樂律有明刑
近世居喪或輕或重居處飲食出入之節多無所變衰
麻月筭雖有差等殆成空文(咸陽縣志)喪縉紳家多行文公
家禮不作佛事鄉民雜用俳優屢禁少止(興平縣志)哭奠親
友給帽布至戚或孝衣(臨潼縣志)喪禮明邵布政禁作佛事
省金置椁磚墓殊恔人心近時殯儀多用劇尚花火知
州王廷伊以事不合禮悉議革之(商州志)喪事寧戚不儉
其親稍戾者初喪裂帛葬用幢幡親賓路奠之(同州志)喪
貧富不等貧者懸棺而葬稍有力則用㨃名曰套材撦
布散衣名曰破孝又以各色紙結金銀山斗層樓駝獅
馬象及幡幢帛聯廣作佛事齋醮名曰同壇富貴家更
侈張戲樂走馬上竿親執掛帳猪羊油盤食桌動輙數
十喪家破産往往有之(韓城縣志)喪三日成服四日卽弔奠
有力之家不别親疎弔者卽與孝帛名曰通孝二十七
月除服此禮古今南北無二乾州必滿三週始免素服
女子旣嫁䧏服朞年乾州卽已嫁女亦滿三載而除雖
踰乎禮要之不失乎情也(乾州志)
祭於新喪鄉人以三日七七百日三週稱力備儀燒紙
錢奠酒哭拜盡哀服除則已紳士家每日哭拜早晚獻
食如常儀五七成服家奠始請禮生衣冠贊行九拜三
獻禮元旦清明拜掃忌日行五拜禮入學登科拜官焚
黃等乃於墓則備牲設樂請相禮贊行九拜三獻禮(臨潼)
(縣志)葬祭之禮文太青酌文公家禮分以三獻豳之士大
夫有遵行者寒食掃墓孟冬送衣長至元旦設位祭享
士庶兼行焉(三水縣志)
鄉飲孟春望孟冬朔衆賓介僎必以齒德優者正賓以
爵尊者執事以生員八九人歌詩以童子六七人行禮
必早令必嚴肅徹席後方退(興平縣志)
射禮明知縣章評置射器於朔望日令諸生習射行禮
後知縣徐開禧復舉行如禮(興平縣志)
賀生子相索酒食謂之破賀生辰設咂嘛罈羣飲歡呼
醵金賽神以所獻果肴瓜分謂之散福(臨潼縣志)
交際豳人於吉禮則布帛兼餽凶禮則牲食恒儀則以
羊醴從其質也(三水縣志)
方言
三輔謂日出清濟為宴(史記武帝本紀注)
關中俗謂桑榆蘖生為葆(天官書注)
京師人謂麤屑為紇頭(陳平列傳注)
秦隴間謂父曰翁(漢書高帝本紀注)
馮翊呼葵音如誰(武帝本紀注)
三輔謂山阪間為衍娣姒關中為先後(郊祀志注)
極屋梁也三輔間名為極或曰極棟也三輔間名棟為
極(天文志注)
西方謂亡女壻為丘壻丘空也(楚元王傳注)
梁益之間所愛謂其肥(鄒陽傳注)
關西俗謂得杖呼及小兒啼呼為呼瓝(灌夫傳注)
尊章猶言舅姑今關中俗婦呼舅姑為鍾鍾者章聲之
轉也(廣川王傳注)
關西人謂補滿為適(黃覇傳注)
三輔謂憂愁面省瘦曰嫶冥以漆漆物謂之髤今關
西俗云黑髤盤朱髤盤(外戚傳注)
秦俗呼人為黔首謂奴為蒼頭(後漢書光武帝本紀注)
長安市人語各不同有萌蘆語鏁子語紐語練語三摺
語通名市語(西京雜記)
虔儇惠也(謂慧了)秦謂之謾(言謾訑)娥好也秦曰娥(言娥娥也)秦
晉之間凡好而輕者謂之娥(今關西人呼好為媌)自關而西秦晉
之故都曰妍(秦舊都今扶風雍丘也其俗通呼好為妍)烈餘也秦晉之間
曰肄(傳曰夏肄是屏)或曰烈陶養也秦或曰陶矜悼哀也
秦晉之間或曰矜或曰悼自關而西秦晉之間凡大
人小兒泣而不止謂之唴哭極音絶亦謂之唴悼傷
也秦謂之悼惄溼憂也自關而西秦晉之間凡志而
不得欲而不獲高而有墜得而中亡謂之溼(溼者失意潛阻之名)
(沮一作阻)或謂之惄惄愼思也秦晉或曰愼凡思之貌亦
曰愼(謂感思者之容)或曰惄嘏奘大也秦晉之間凡物壯大
謂之嘏或曰夏秦晉之間凡人之大謂之奘或謂之壯
假&KR1749;至也邠唐之間曰假或曰&KR1749;(邠在今始平縣)嫁逝往
也自家而出謂之嫁由女而出為嫁也逝秦晉語也
劉㨆殺也(今關西人呼打為㨆)秦晉之間謂殺曰劉秦晉之北鄙
謂賊為虔亟愛也自關而西秦晉之間凡相敬愛謂
之亟鮐老也秦晉之郊曰耉鮐(言背皮如鮐魚)尋長也自
關而西秦晉梁益之間凡物長謂之尋周官之法度廣
為尋幅廣為充衆信曰諒周南召南之語也自關
而西秦晉之間凡人語而過謂之&KR3814;或曰僉自關而西
秦晉之間凡物之壯大者而愛偉之謂之夏牴(觸牴也)
&KR2394;會也雍梁之間曰牴秦晉亦曰牴凡會物謂之&KR2394;
&KR2604;(古蹋字)跳也自關而西秦晉之間曰跳或曰&KR2604;躡&KR1749;
(&KR1749;亦訓來)登也自關而西秦晉之間曰躡梁益之間曰&KR1749;或
曰跂逢迎也自關而西或曰迎或曰逢自關而西
秦晉之間凡取物而逆謂之籑相謁而飱(晝飯為飱謁請也)
秦晉之際河隂之間(今馮翊郃陽是其處也)曰䭡䭓此秦語也(今關)
(西人呼食欲飽為䭡䭓)釗薄勉也秦晉曰釗或曰薄故其鄙語
曰薄努猶勉努也(如今人言努力也)朦厖豐也自關而西秦
晉之間凡大貌謂之朦或謂之厖豐其通語也窕美
也自關而西秦晉之間凡美色或謂之好或謂之窕秦
晉之間美貌謂之娥美狀為窕(言閑都也)美色為豔(言光豔也)美
心為窈(言幽靜也)奕僷容也自關而西凡美容謂之奕或
謂之僷(奕僷皆輕麗之貌)魏笙揫掺細也自關而西秦晉之
間凡細而有容謂之魏(魏魏小成貌)或曰徥(言徥偕也)凡細貌謂
之笙斂物而細謂之揫或曰掺□(言瓌瑋也)渾(們渾肥滿也)䑄
(䑄呬充壯也)䑋&KR2763;泡盛也自關而西秦晉之間語也秦晉或
曰䑋梁益之間凡人言盛及其所愛曰諱其肥□謂之
䑋(肥䑋多肉)私纖䓲穉(古椎字)杪小也自關而西秦晉之郊
梁益之間凡物小者謂之私小或曰纖繒帛之細者謂
之纖布帛之細者秦晉曰靡(靡細好也)凡草生而初逹謂之
䓲(鋒萌始出)穉年小也木細枝謂之杪(言杪梢也)殗殜微也自
關而西秦晉之間凡病而不甚曰殗殜(病半卧半起也)自關
而西秦晉之間凡物力同者謂之臺敵倚踦竒也自
關而西秦晉之間凡全物而體不具謂之倚雍梁之西
郊凡獸支體不具者謂之踦逴驚也自關而西秦晉
之間凡蹇者或謂之逴(行略逴也)體而偏長短亦謂之逴
了快也秦曰了赧愧也秦晉之間凡愧而見上謂之
赧(小雅曰面赤愧曰赧)憡刺痛也(□憡小痛也)自關而西秦晉之間
或曰憡撟捎選也(此妙擇積聚者也)自關而西秦晉之間凡
取物之上謂之撟捎瞷睇睎䀩眄也自關而西秦晉
之間曰眄䭒(消息)喙(口喙)息也自關而西秦晉之間或曰
喙或曰䭒䤨(劈歴)摫裁也梁益之間裁木為器曰䤨裂帛
為衣曰摫䤨又斵也(皆折破之名也)鍇堅也自關而西秦晉
之間曰鍇藎餘也(謂遺餘)自關而西秦晉之間炊薪不
盡曰藎幢翳也(儛者所以自蔽翳也)關西曰幢摉略求也秦
晉之間曰摉就室曰摉於道曰略略強取也矜遽也
(謂遽矜也)秦晉或曰矜或曰遽賴讎也秦晉曰讎劋蹶
獪也(古狡狭字)秦晉之間曰獪凡人嘼乳而䨇産秦晉之
間謂之僆子侮奴婢賤稱也秦晉之間罵奴婢曰侮
(言為人所輕弄)斟協汁也(謂和協也或曰瀋汁所未能詳)關西曰汁蘇芥
草也(漢書曰樵蘇而㸑蘇猶蘆語轉也)自關而西或曰草或曰芥(或言菜也)
關之東西或謂之蘇或謂之荏凡草木刺人自關而
西謂之刺凡飲藥傅藥而毒自關而西謂之毒逞
曉恔苦快也(快卽狡狡戲亦快事也)自關而西曰快膠譎詐也
自關而西或曰譎或曰膠擢拔也自關而西或曰拔
或曰擢遝及也關之東西曰遝或曰及瘼癁病也
(謂勞復也)秦曰瘎襌衣關之東西謂之襌衣襜褕自關
而西謂之襜褕其短者謂之短褕以布而無緣敝而紩
之謂之襤褸自關而西謂之䘪䘿(俗名䘿掖)其敝者謂之緻
(緻縫納敝故名之也)汗襦自關而西或謂之祗裯(亦呼為掩汀也)蔽
䣛自關東西謂之蔽䣛袴關西謂之袴絡頭陌頭
也自關而西秦晉之郊曰絡頭屨麄履也自關而西
謂之屨中有木者謂之複舄梁益之間或謂之□或謂
之䋀履其通語也緉&KR2413;絞也(謂履中絞也)關之東西或謂
之緉或謂之&KR2413;絞通語也釜自關而西或謂之釜或
謂之鍑(鍑亦釜之總名)㿿桮也秦晉之郊謂之㿿(所謂伯㿿者也)
案自關東西謂之案桮落(盛桮器籠也)自關東西謂之桮
落箸筩自關而西謂之桶檧(今俗亦通呼小籠為桶檧)甖秦之
舊都謂之㽀自關而西其大者謂之甀其中者謂之瓿
甊罃甈謂之盎(案爾雅甈康壺而方言以為盆未詳也)自關而西或謂
之盆或謂之盎其小者謂之升甌甂自關而西謂之
甂其木者謂之甌籮自關而西謂之注箕扇自關
而西謂之扇繘(汲水索也)關西謂之繘綆飲馬槖自關
而西謂之裺囊或謂之裺篼或謂之㡞篼鉤(懸物者)自
關而西謂之鉤或謂之䥩僉(今連架所以打穀者)自關而西謂
之棓或謂之柫刈鉤自關而西或謂之鉤或謂之䥥
或謂之鍥薄自關而西謂之薄槌(絲蠶薄柱也)自關而
西謂之槌其横關西曰㮳(亦名校)胡以縣㯂關西謂之䌞
簟自關而西謂之簟或謂之䓆(今云䓆蔑蓬也)其麄者謂之
籧篨筕篖(似籧篨直文而麄江束呼笪)自關而西謂之筕篖牀
其杠自關而西秦晉之間謂之杠戶鑰自關而西謂
之鑰簙謂之蔽或謂之箘秦晉之間謂之簙聳□
欲也(皆強欲也山頂也)自關而西秦晉之間相勸曰聳或曰□
中心不欲而由旁人之勸語亦曰聳凡相被飾亦曰□
䏁聾也半聾梁益之間謂之䏁(言胎□煩憒也)秦晉之間聽
而不聰聞而不達謂之䏁聾之甚者秦晉之間謂之&KR2787;
(言其無所聞知也)恧慙也若梁益秦晉之間言心内慙矣
弿展難也若秦晉之言相憚矣鋡龕受也猶秦晉言
容盛也矔轉目也梁益之間瞋目曰矔轉目顧視亦
曰矔嗌噎也(皆謂咽痛也)秦晉或曰嗌又曰噎誣䛳與
也猶秦晉言阿與(相阿與者所以致誣䛳也)&KR2526;取也自關而西曰
&KR2526;或曰狚蹇妯□也(謂躁□也)人不靜曰妯秦晉曰蹇
挈持也秦曰挈禀敬也秦晉之間曰禀鋪頒索也
猶秦晉言抖藪也(謂斗藪舉索物也)参蠡分也(謂分割也)秦晉曰
離&KR2329;散也秦晉聲變曰&KR2329;器破而不殊其音亦謂之
&KR2329;器破而未離謂之璺緍施也秦曰緍紕理也秦
晉之間曰紕&KR2595;審也秦晉曰&KR2595;錯滅也周秦曰錯
摳揄旋也秦晉凡物樹稼早成熟謂之旋絙竟也秦晉或曰
絙或曰竟□&KR3141;續也秦晉續折謂之□繩索謂之&KR3141;
喛恚也(謂悲恚也)秦晉曰喛皆不欲譍而強畣之意也
凡尊老秦隴謂之公或謂之翁諄憎所疾也若秦晉
言可惡矣肖𩔖法也秦晉之西鄙使犬曰哨西南梁
益之間凡言相𩔖者亦謂之肖(肖者似也)自關而西秦晉
之間凡言相責讓曰譙讓皮𫝊強也(謂強語也)秦晉言非
其事謂之皮𫝊膊曬暴也秦之西鄙言相暴僇為膊
(暴僇謂相暴磔惡事)暴五穀之𩔖秦晉之間謂之曬凡以火而
乾五榖之𩔖關西謂之憊秦晉之間或謂之㷅凡有汁
而乾謂之煎胹熟也自關而西秦晉之郊曰胹賀
儋也自關而西謂之賀凡以驢馬馲駝載物者謂之負
他亦謂之賀凡戟而無刃秦晉之間謂之釨或謂之
鏔謂其大者曰鏝胡(泥鏝)其曲者謂之鉤釨鏝胡(卽今鷄鳴句孑)
(戟也)三刃枝(今戟中有小孑刺者所謂雄戟也)其柄自關而西謂之柲
或謂之殳箭關西曰箭(箭者竹名因以為號)劍削自關而西
謂之鞞盾關西謂之盾車枸簍(卽車弓也)秦晉之間自
關而西謂之枸簍輪關西謂之&KR2943;車紂自關而西
謂之紂輨關之東西曰輨車釭自關而西謂之釭
盛膏者乃謂之鍋舟自關而西謂之船泭謂之[竺-二+稗][竺-二+稗]
謂之筏筏秦晉之通語也屑屑不安也(往來之貌也)秦晉
謂之屑屑或謂之塞塞或謂之省省不安之語也頷
頥頜也(謂頷車也)秦晉謂之頜頥其通語也築娌匹也今
關西兄弟婦相呼為築里水中可居為洲三輔謂之
淤(上林賦曰行乎洲淤之浦也)鼻始也梁益之間謂鼻為初或謂
之祖祖居也(鼻祖皆始之别名也轉復訓以為居所謂代語者也)□(古筥字)小者
自關而西秦晉之間謂之箄□麴也自關而西秦豳
之間曰□冢秦晉之間謂之墳(取名於大防也)或謂之培或
謂之堬或謂之采(古者卿大夫有采地死葬之因名也)或謂之埌(波浪)或謂
之壠(有界埒似耕壟因名之注以上漢揚雄方言晉郭璞)
關中謂天為祆(說文)
關中下俚人言音謂水為覇(啟顔錄)
中尚書本秦官尚音上今謂之常書者秦人音也至今
秦人謂尚為常(沈括補筆談)
潘邠老云花妥鸎捎蝶妥音堕乃韻不知秦音以落為
妥上聲如曰雨妥花妥之𩔖少陵秦人也(邵博聞見錄)
秦訛青字則謂青為萋謂經為稽(老學菴筆記)
八米關中語歲以六米七米八米分上中下言在穀取
八米取數之多也(西溪叢話)
酒肆曰務酒罈曰瓨取物曰刁水滚曰尖渾者全也□
者長也促者短也頁者横也眼黑者憎惡也圪喇者言
不順理也囊囊突突者背地短人也阿跌多者怪嘆聲
也這搭此處也兀搭彼處也吃扎填早飯前食餅也開
繫袍也主活筆也頗煩者厭棄不耐也虎淡者其人大
不才也收拾幾下者管教子弟也廉耻幾句者呵叱子
弟也晢者美也駭者醜也哥憎者可愛也乒乓者快也
胡基者土坯也矢巴牛蜣蜋也打捶者厮打也鎮早晚
者這時節也言喘者說話也稜吞者老大也不接撑者
羞見人也其四鄉或以俺為噯以咱為才以父為逹以
大為垜以地為剃以了為老謂祖母為阿婆伯母為阿
姆嬸母為姨朋友中之長者稱為某師子曰娃小女曰
女娃及笄者曰客人妻曰屋裡的山峪為豳韋姓為御
惠姓為戱雎姓為徐岳丈為姨父岳母為姨(臨潼縣志)
□(音鑚去聲)水入土也坔(與漫同)水冒土上而流也卡(音嗄)
食在喉中上不上下不下也今伏路兵亦謂之卡來
(與覷同)三人不出頭也□(瞎同)人入井也□(鑚同)身入門
中也□(碜同)土入口也□(音迸)火炒豆則迸也竧(音掙)
能自立身也劉竧人名見宋史□(音班)俗以為文武全
才也因有取以為名者峁(音夘)山之岡坡皆謂之峁魚
河堡有魚兒峁者是□(音蛙)山之汚下也墕(音煙)兩山
中臨溪之小徑也綏德州有一步墕者是垧(晌同)牛之
耕地曰幾垧也□(音尋)山之田不能畝計者曰幾□
吉(縫同)土開口也□(野同)□(音参)荍麥仁也□(釘同)冇
(無同)梁俗呼山脊為梁□俗呼器具為家使作此字
吃噠亂說也圪□(音格勞去聲)山之窩處也圪㙮小
山相連峯起之名長樂浦東二十里有一湖傍起五沙
峯俗名五圪㙮□□(音格喇)亦縫也猪猪(音客婁)小猪
也虸𧑃神名卽虸蚄暹□(音先生)俗呼瞽者之能巫
卜也崾嶮山之過峽處也喜(喜同)俗以二吉為喜碼
俗以碼碯之碼為法馬之馬又騙人曰碼馿是馬扁之
訛變(音便)急走也□(然字去聲)俗以麥稭和泥塗壁謂之
□草(延綏鎮志方言字義)雨霑足曰爛雨(同州志)
雲之西雨湧泉雲之南水傾罈雲之東佇立空雲迤北
耕穫得(雲諺)朝雨雖雨不雨老健春寒秋暑(朝雲謠)横
雲不雨縱雲雨願為東風吹送汝(雲謠)星瞬目雨浸屋
(星諺)大缻注小缻溢為雲水聲其下如建瓴(畢星諺集李因篤)
化導
文王徙都於豐而分岐州故地以為周公旦召公奭之
采地且使周公為政於國中而召公宣布於諸侯於是
德化大成於内(朱子詩傳)
周文王始居岐山之陽躬行召南之教以成王業至三
分天下乃宣周南召南之化本其德之初刑于寡妻至
于兄弟以御于家邦故謂之鄉樂用之房中(册府元龜)
關中華戎雜錯風俗勁悍欲以荆揚之化施之函秦此
無異解衣包火張羅捕虎(魏書崔浩傳)
正叔謂洛俗恐難化於秦人子厚謂秦俗之化亦先自
和叔有力焉亦是士人敦厚東方恐難肯向風(程氏遺書)
德業相勸德謂見善必行聞過必改能治其身能齊
其家能敬父兄能教子弟能御僮僕能事長上能睦親
故能擇交遊能守廉介能廣施惠能受寄託能救患難
能規過失能為人謀能集衆事能解鬭爭能決是非能
興利除害能居官奉職凡有一善為衆所推者皆書於
籍以為善行業謂居家則事父兄教子弟待妻妾在外
則事長上接朋友教後生御僮僕至於讀書治田營家
濟物如禮樂射御書數之𩔖皆可為之非此之𩔖皆為
無益
過失相規過失謂犯義之過六犯約之過四不修之
過五犯義之過六一曰&KR1196;博鬭訟二曰行止踰違三曰
行不恭遜四曰言不忠信五曰造言誣毁六曰營私太
甚犯約之過四一曰德業不相勸二曰過失不相規三
曰禮俗不相成四曰患難不相䘏不修之過五一曰交
非其人二曰怠惰三曰動作無儀四曰臨事不恪五曰
用度不節已上不修之過每犯皆書於籍三犯則行罰
禮俗相交此行婚姻喪葬祭祀之禮禮經具載亦當
講求如未能遽行且從家傳舊儀世不經者當漸去之
凡與鄉人相接及往還書問當衆議一法共行之凡遇
慶弔每家只家長一人與同約者皆往其書問亦如之
若家有故或與所慶弔者不相識則其次者當之所助
之事所遺之物亦臨事聚議各量其力裁定名物及多
少之數若氣分淺深不同則各從其情之厚薄凡遺物
婚嫁及慶賀用幣帛羊酒蠟燭雉兔果食之𩔖計所直
多少不過二千至一二百喪葬始喪則用衣服或衣段
以為襚禮以酒脯為奠禮計直多不過三千少至一二
百葬則用錢帛為賻禮用猪羊酒蠟燭為奠禮計直多
不過五千少至三四百災患如水火盜賊疾病刑獄之
𩔖助濟者以錢帛米穀薪炭等物計直多不過三千少
二三百凡助事謂助其力所不足者婚嫁則借助器用
喪葬則又借助人夫及為之營幹
患難相恤患難之事七一曰水火二曰盜賊三曰疾
病四曰死喪五曰孤弱六曰誣枉七曰貧乏凡同約者
之財物器用車馬人僕皆有無相假若不急之用及有
所妨者亦不必借可借而不借及踰期不還及損壊借
物者皆有罰凡事之急者自遣人徧告同約事之緩者
所居相近者及知者告於主事主事徧告之凡有患難
雖同約其所知者亦當恤事重則率同約者共行之
罰式犯義之過其罰五百不修之過及犯約之過其
罰一百凡輕過規之而聽及能自舉者止書於籍皆免
罰若再犯者不免其規之不聽聽而復為及過之大者
皆即罰之其不義已甚非士論所容者及累犯重罰而
不悛者特聚衆議若決不可容則皆絶之
聚會具每月一會具食每季一會具酒所費率錢令當
事者主之遇聚會則書其善惡行其賞罰若約有不便
之事共議更易主事約正一人或二人衆推正直不
阿者為之專主平決賞罰當否直月一人依長幼輪次
為之一月一更主約中雜事(以上藍田呂氏鄉約)
子孫才分有限無如之何然不可不使讀書貧則教訓
童稚以給衣食但書種不絶足矣能布衣草履以事農
圃足跡不至城市大是佳事關中村落有魏鄭公莊諸
孫皆為農張浮休過之留傳云兒曹不識字耕稼魏公
莊仕宦不可常不仕則農可無憾也但切不可迫於衣
食為市井小人戒之(陸游緒訓)
横渠張子患世喪祭無法喪僅隆三年期以下恬未有
衰麻之變祀先之禮用流俗節序祭以䙝不嚴於是勉
修古禮為薄俗倡期功而下為製服輕重如儀實始行
四時之薦曲盡誠潔教童子以洒掃應對給侍長者女
子未嫁者必使觀於祭祀納酒漿以養遜弟而就成德
嘗曰事親奉祭豈可使人為之聞者始或疑笑終乃信
而從之相傚復古者甚衆關中風俗為之大變(關學編)
省會風氣近古諸凡禮節頗有先民之意苐恐久而寖
失其初是不可不一申之冠婚喪祭當以會典家禮為
主至冠禮久已不行尤望諸公亟倡之士夫經年不
一面恐非吾軰一體之誼擬於每年正月初六日各携
餅四器酒一樽同至一公所公拜二拜再拜二拜以見
相答已時赴會申時散會中有年高步履不便者公除
餅果四器酒一尊送至其家非有大不得已事不可不
到彼此往拜俱用單帖止後軰於前軰用折柬一次
其前軰亦只用單帖答後軰途遇前軰下車立道左俟
前軰過方登車如年歲及科目相近者或彼此下車相
揖或車中拱手旣别不必差人拜上彼此往拜務要
相見不可槩以不在辭如坐談時久隨便出一餅一果
用之不必設桌以滋靡費彼此稱謂或字或號不必
稱翁惟後軰於前軰仍用翁字以見鄉黨重齒之意
彼此爭搆吾軰所無萬一有之大家務要盡心勸和勿
令因小忿以傷大體至於外侮之來雖聖賢所不能免
吾軰中倘有無故遭此者大家亦當左右維持無令失
所士夫宦遊歸及公事過家者吾軰為主人當先有
一拜越數日其客回拜卽主人中有年高步履不便者
或莊居不知者不必論其先施否亦當往拜仍當下車
登堂以候安否不可過門止投一刺其燕會禮文俱當
節省如中有至親同年不在此例中有新選及出差
陞轉過家者各捐分金一兩其餘願捐者聽中有年
老無子或有子而貧甚者每年公具分金若干以助之
其異日夀器賻奠仍當破格存厚異日中有大故公
具分金若干為賻葬時再具若干為祭公舉外私舉者
隨便士夫之後有貧乏不能度日者廉實量給資本
以慰先世於既往以存厚道於將來士風薄惡莫過
於投遞揭帖以後凡有緣門投遞者衆共絶之不必接
覽吾鄉士風雅稱恬靜而近日諸長者尤多閉戶寡
營絶口不談時事苐恐無知之人指稱吾軰或捏寫連
名假書囑托當路或擅借一二名號傳帖相約甚至無
名之帖頃刻傳遍而莫知所自關係一方士風不小今
後吾軰遇此不妨過於詳慎(馮少墟關中士夫約)
百姓奢僭之端亦有其漸相沿不止勢且繁多濫氣僭
風皆足致異某忝為令長難以坐視用示相禁共惜物
力安民志以迓天庥嫁娶聘禮粧奩宦家士庶各有
品式金銀布帛釵環等物亦有定數宜減不宜增願加
厚者止許於嫁娶後陸續增置不得於嫁娶前違約過
增喪禮欵客宜禁初喪是何時候而暇備酒設肴凡
親友相弔本縣本鄉一揖徑出十里以内者一茶十五
里以外者一飯富家自備士庶不能備飯者隣里族人
公分代備陪喪者欵之臨葬紙扎人馬幢幡之𩔖俱
不得過二十件以省無益之費至臨葬設臺作戱扮隊
搶紅雜耍等項尤宜嚴禁孝子哀痛之際何得有供人
戲樂之情且禮云隣有喪舂不相親戚朋友亦何忍向
喪家此一時博耳目之快也白丁衙役及各僕隸止
穿青布衣至青屯絹而止不可擅穿紬縀紗羅不可登
顔色鑲履婦人士庶之家不許著織金粧花洒線補
服并束銀帶僕隸之婦不許戴金銀珠玉首飾著紬縀
紗羅等服止穿梭布夏布房屋非有職之家不許擅
立脊獸及花磚雕墻宦家吹手不得過六名鼓樂不
得過十二名士人吹手不得過四名鼓樂不得過八名
吹手庶人之家不得擅用鼓樂不得過六名士民衣
服不許服紅紫黃色以上諸欵守分省財心安禮盡
正合人厭奢返儉之心且明僭不可長之義久行之而
百姓純朴獄訟不煩各守尺幅而無有踰越不犯天忌
和氣以興風雨以時盜賊不作未有不繇此者也惟望
薦紳首倡士民或有不遵者其共有以繩之(韓城令左懋第崇儉)
(書)
從來治理準乎風俗風俗視乎人情郃陽有莘古地聖
人之化相傳宜其風淳俗古乃人遺理而任氣家從薄
而棄忠揆受弊所由皆因謬待父母乖張子分以致婚
姻之地亦思用貪訟獄之興全不顧義今敬約薦紳耄
士耆老議為正俗大略先飭喪禮十則以治太甚次婚
禮四則輕生二則女誡二則悉逐𩔖附焉(郃陽令郭𫝊芳正俗略)
宴會人所不廢禮重初筵易言酒食從來遠矣自風會
日流甚至窮水陸之珍以恣口腹連日夜之飲以罄交
歡不知沉湎饕餮古人所戒而日食萬錢禍且隨之則
以簡易煩以儉易奢尤當急講者也
柬用古折兩幅有吉慶用紅亦兩幅亦不用套如話長
多增一二幅亦不用護封至於請啟不用速帖次日亦
不必送謝稱謂止稱字不稱號稱某兄若官長稱某
大人不許台臺及翁老字樣尋常宴會兩人一桌每
桌不過八器湯飯不過三巡品味皆本土所産不許越
境置買竒異之物以滋妄費然亦湏豐整香潔堪以適
口殺生古人所戒惟是祭享賓筵不能盡廢竊恐潦
略太甚客以為簡然止取成禮不必求備羊豕雞魚之
外不許多宰鴨鵝鴿鶉等物以博客喜客有從役餅
一盤酒二壺預置於各位桌下客飯畢將饌餘頒賞
席間坐談止許問候起居及課子明農量晴較雨探節
數時不許言及朝政及陞除事若官長有司長短當絶
口勿談(王嗣美宴會約)
易崇婚媾詩首關雎書言釐降婚嫁結二姓之歡通秦
晉之好非為利也世俗女家倚恃門第索禮不貲男家
不資其勢則利其有及六禮已成奠鴈有期百兩之迎
車馬供張媵侍服飾之盛充街塞巷其一時奢華鄉里
小兒嘖嘖豔羡于歸後男家猶以為薄無幾何債主臨
門坐而責負遂闔室詬怨兩姓失歡甚且有雀角鼠牙
之爭亦何益哉凡結姻須擇平日門第相等道義相契
及父母素有家教者如古朱陳世世結好庶嫌疑不生
可保永久徒羨一時富貴不旋踵冰山一解利盡勢散
則前日富貴如石火水泡豈久要之至計耶大家聘
禮不過五十幣不過八端衣服首飾之外再加油桌茶
果羊酒亦自成禮然止許一次近有插定納采重復繁
瑣令人難支其次二十金再次十金下焉者卽雞酒亦
可成婚四季追節禮止許蒸爐豚首果酒亦要豐潔
鮮整不必用幣用羊異日女家亦照此行嫁女粧奩
箱櫃大小不過八桌椅不過二牀止用一不必八鋪螺
墊等令價高難置牀帳門簾止用厚紅縑子為之不必
首帕札花紬縀器皿止用本地榆槐木自造亦湏堅厚
堪以久遠不必彩漆粧畫然此為上等之家言之其次
則不在此例首飾不用全副女冠花素不過二頂大
小著中至妙常等冠誨淫導侈殊為可厭縉紳之家尤
宜戒之簪掠戒指數不過十手鐲一雙自造慎勿換解
汾烏銀贗物服飾當遵古制衫袖務要著中不用蘇
袖及時樣荔紅柿黃等色陪女冬夏上衣紬縀紗羅不
過十身其次以厚縑為之亦不許置買江南札花衮龍
等服不惟費物亦且違制至於下體之裳當盡用布取
其汚後易澣女紅婦人正事也枕頂禮鞋皆嫁後拜
人之禮即多不為過女子歸後翁姑督責過嚴或爭
粧奩不豐及歸寧則泣訴於本生父母致兩家不睦甚
且率衆相毆爭訟不已以後如有此等本生父母必湏
含忍教導寧柔無剛寧歸罪於女母歸怨於人庶翁姑
聞之亦必悔改(王嗣美婚姻約)
邇來風俗侈靡極矣而喪葬為尤甚夫喪主哀戚而選
伎徵歌以滋歡娛非孝也幡幢用楮而加以段帛綵繒
非制也隻雞絮酒可代生芻而金玉寳玩以侈觀覽非
情也生無人非死亦無鬼責而佞佛飯僧以脫獄苦是
誣也近日喪家多預請親友有力者搭祭以為祖道
棚高數丈飾以文采中擺古董器玩錦軸古畫燦爛盈
目近又添金銀寳玉等物以炫耳目不惟賃借所費不
貲且旁觀睥眤大起戎心更當戒也近日喪家虞人
以恡吝儉親為譏多高築樓臺飾以綵繡廣招樂伎以
滋懽笑倒行逆施莫此為甚以後止照文公家禮有仍
前淫侈者罰輪迴轉生原係乾竺氏假設以戒為惡
者耳近日惑於幽冥之說多延請緇黃廣修醮事以祈
冥福且解地獄之厄夫親在生前豈盡作孽為人子者
一概妄事祈免是昭親之過也若飲食經醮之費又其
餘矣尊尚異端悖違名教尤非縉紳所宜有喪家親
戚預贈五色大幢懸之家衢爭竒誇勝近又易紬縀彩
幣不惟導侈且隣於恃財以後喪家自備素幢二杆以
示有喪至於親戚隨便相贈成禮而止棺椁塜壙碑
石芻狗視官爵崇卑會典原有定制近日棺椁五彩粧
漆尺寸無度塜壙有高數丈者華表麒麟翁仲芻狗等
亦多擅用不經之物不惟越制竊恐地下受之心亦不
安祭品舊制止猪羊餚饌食桌香楮已耳卽縉紳之
家亦不過加一誄文與素帛二端近日廣設方丈盈街
塞衢甚至有九走十飛剪縀帛為花鳥等物殊非禮制
以後湏力挽澆風歸於雅道諛墓之文及請貴人點
木主謝后土惟士大夫家可行庶民及婦人無德可述
似亦不必近日殷實有力者不論有爵無爵一概求當
代達官作誌以為泉壤光中且奬許溢分增其所無夫
畫工寫真止取其像已耳卽峩冠博帶儼然若神於自
己祖父何千反而思之必有良心悚動者(王嗣美喪葬約)
紳士為一邑之望言行湏標典型於里黨近俗每小不
平輒成憤激最傷雅道不知今日茂才乃他日鄉紳今
約每歲秋冬暇日紳士各集公所講習揖讓紳無驕士
無傲相親相愛亦善俗之首務也移風易俗莫妙於
儉乃人情由儉入奢易由奢入儉難使人人明於寧儉
寧固之義則必謹身節用有不復隆古之風俗者吾未
之聞也(楊用晦教化約)
童蒙入學倣傚古禮以鮮菜四色或果盒酒肉為贄見
禮初見一揖執贄畢再揖禀拜先生受兩拜答兩拜拜
畢先生升座新舊學生分班對拜舊者居左新者居右
總兩拜拜畢授書(楊用晦蒙飬約)
婦人之髻卽冠也明季只以鐵絲為之覆以烏紗士民
之家無異同其後士夫秀才之家漸用五梁髻以金飾
之百姓家不敢僭也今則五梁髻徧國中野外矣而且
為金髻銀髻珠髻玉髻髮髻翠髻字髻為鬆頭為精頭
為垂髮頭時樣有一歲而三易者至女歸之初頭戴者
純用金玉珠翠實不勝任而猶以為未備物華何淫奢
至如是之甚也衣服先輩止取質朴私居不過白布
直身見有服羅縀者則以為刺眼今俗不遵古制日服
綾羅彩縀時興花樣日新月盛甚至衵衣皆用綾綺竪
子皆服織錦招搖市肆以誇耀閭里至婦人女子服花
袍蟒袍猶以為非時尚也有時而服五彩繡花袍者矣
有時而服織金大紅袍者矣富效貴貧效富日盛一日
恬不知恥世道江湖砥柱屬誰良可浩歎(楊用晦冠約)
舊俗納采之禮貧家不過五六金富家不過十數金幣
不過四端而已蒲俗近日娶一嫠婦輒百五十金結婚
財禮亦至百金幣則一二十端至納采之日女家大張
鼓樂盛設珍饌沉湎徹夜所得財禮盡行花費亦愚甚
矣今約桌不過八幣不過四財禮稱家貧富宴會不容
多客傍晚罷飲主賓各留不盡之意親迎之日鄉人
樹采棚於閭巷結采樓於門首有儐贊有盒酒今則俱
廢矣但親迎則必執雁以為贄蒲俗不知雁為贄禮至
女家而先拜雁男女入本家而先拜廟皆非禮也宜改
之出嫁裝資蒲俗日事浮靡今擬倣古意以行之鋪
設次第宜以布素陳之前列用比於明水疏布次乃陳
織紡炊㸑等器次抑搔盥巾等器次列果品次女誡一
册屬平日講習者諸凡牀帳箱櫃俱隨其後是雅俗不
相掩而情禮兩無所失也(楊用晦婚約)
蒲俗凡民有喪不論有服無服槩以疏麻為冠白布裹
頭名曰散孝反是者嗤以為薄其親隨俗者寧衣衾棺
椁在所缺而散孝服必不容已夫王制未有散孝之禮
習尚不變不亦大惑不解乎秉禮君子毅然革之以起
敝維風可也蒲俗自期以下不更製服隨便用家常
素冠素衣素帶遂謂成服不知此特燕居之服耳更且
有止帶一素冠衣履之𩔖或參用有色白紵白紗雖素
也亦錦𩔖也在戚而有嘉容忘哀甚矣禮服期功緦
麻自有定制蒲俗自小功以下多有不行間有行之者
必其門内之親不然亦情所極暱如甥舅相為服外此
而中表兄弟亡之矣三從之兄弟姊妹亡之矣夫父黨
之服由父而推母黨之服由母而推薄其黨服非薄吾
父母耶思之思之蒲俗小民有盡孝者每過於禮其
守制必滿三十六月士大夫守制必滿二十八月又有
執祖父之喪不論承重與否必皆披跣其於伯叔父母
期功緦麻之服𩔖多斬衰此雖喪過乎哀然讀書知禮
者亦當使衆人講習之(楊用晦喪約)
一至親厚友餽送有折儀古時禮銀不過三分五分以
至一錢而止有携盒酒相賀者有三五相約共一盒酒
者客入門與主人一揖舉觴行酒賓主酬酢俱不過三
情意亦自周洽近日煩文加厚所費不貲或較量成怨
風尚之惡以至於斯今約大禮不宜苟簡若尋常賀奠
自一錢至三二錢亦可矣賀夀古者以八十為上夀
近世常慶七十有慶六十者然十年一舉猶不甚侈今
蒲俗不拘老少每歲生日大張宴樂此無名之費也或
有老年借此聚樂小集可已(楊用晦往來約)
設席不宜過豐古人請客每桌止設餚四大盤四人圍
坐飯一餐酒數行午刻至食畢而散蒲俗乃治辦累日
方敢發簡多戕物命多費貲財多折福分或至薄暮或
徹夜乃散豈無亂爼豆失歡好為賓筵羞者今擬饌只
用六簋一二湯點勸飽果用三品止期可口小碟七八
葷素蔬果間之卽新親宴會聊加數簋果加一二品飯
加一二餐其看花大席五牲俱不宜用若適然相知一
二簋可也(楊用晦宴會約)
萬歷中年新生入學不敢與前輩並肩相見時則稱曰
齋長或長者有事則執弟子之禮不以為詘及冠巾時
又有折儀以餽齋長今約凡在本族尊者雖仕宦不得
上坐遇父執及相知高年必容必下氣禮云敬老為其
近於父敬長為其近於兄敬吾父兄成吾孝弟國人興
讓又何難乎(楊用晦揖讓約)
田野人家材用豐隆起造房室便極其高廣不知屋宇
太高大則隂氣勝而人氣不足以充之昔人云高明之
家鬼瞰其室居者且多不利奈何曠安宅而弗居也耶
(楊用晦房室約)
蒲俗宦家之僕遇主翁親識屬在貧寒者即與抗禮且
褻越之至族黨尊長且凌侮之其主恬然不為異此詎
非名分倒置風俗之最惡者乎以後僕人犯此者宜重
懲之(楊用晦僕從約)
贍族義田昔范文正公行之但職掌難其人恐日後不
免中廢耳今約族衆中有極貧不能舉火者各與義田
數畝使盡力耕作以資餬口閭里子弟有俊秀貧苦
不能向學者不無可惜今約設義學一所延師一人公
處束修之費以教訓貧寒子弟使異日有成立照此續
行勿令中廢里中有節孝仁義出自委巷者不必論
會否相識有無往來俱宜凑集公分或備禮物或具牌
扁以發潛德甚有孀居守志無所依賴貧不能自保者
亦勸義出粟布同相親者周濟之以堅其貞志小民
非能壊風俗以觀望所不在也其惟士大夫之責歟士
大夫百凡炫耀衆皆悅之其為士者笑之百凡儉約衆
皆效之其為士者重之則好尚不可不慎也(楊用晦立德約)
生我家者父母覆載我家者天地至於覆庇我家安養
教衛我家者大君也故教家以忠君為第一義身膺仕
籍者湏教之國爾忘私公爾忘身方事進取者湏教之
矢志致主立心報國即畎畝耕稼之人亦湏教之急公
尚義安分守法如此則永不犯公法長得樂生理即成
一康寧順泰之家而父母兄弟妻子羣享其蔭息矣故
忠君一事又所以安父母安兄弟安妻子之原本也
南人無生子不教讀書者此意甚好盖人性本善一經
讀書無論氣質好者可望成就即中材能識得三二分
義理亦是保身保家之道我北人見淺但家貧便不令
子孫讀書甚且闔鄉百十家無一蒙師此風最是可惜
日後子弟但非癡聾瘖啞當七八歲後必湏令之從師
讀書下些義理種子(王心敬家訓)
潼惟西京之舊風豈不美近或戶族不睦兄弟相訟憤
怒輕生婚姻論財往往重利而忘義者習俗使然也然
則何以挽之曰講鄉約鄉約一法古者鄉三老遒人木
鐸之遺意所以佐縣官之不逮而興行教化者也縣門
舊制設旌善申明二亭以約正老人司之勸人改過遷
善故越訴有笞顧寧人炎武註之曰謂民詞不由鄉約
調理竟赴縣告者即為越訴非謂越縣而府越司而之
院也鄉約之法行則刑省矣而王文成呂文簡兩先生
於講約尤三致意焉文成公之法曰立約所於道里均
平之處推年高有德衆所推服者一人為約長二人為
約副公直果斷者四人為約正精健廉幹者四人為知
約禮儀習熟者二人為約贊置文書三一書姓名及日
之所為知約司之一書彰善一書糾過約長司之彰善
之辭顯而決糾過之辭隠而婉蓋不輕棄人於過而欲
引之同歸於善也其要曰一念而善即善人矣一念而
惡即惡人矣文簡公之法曰在城在鎮以百家為率孤
莊村落以一甲為率立約正約副約講約史各一人選
公道正直者充之其十甲之中亦擇一長一甲之中自
有四鄰以交相勸戒焉約所設鐸書講案傍竪一碑碑
上書天地神明紀綱法度八字紀善有簿紀惡有簿和
處有簿改過有簿其所以引人去不善而即於善者至
詳且盡于京竊有意焉因訪其老成謹厚者在縣設鄉
約十六名合十二鎮共設鄉約一百十名務使實心講
約俾百姓蒸蒸然感動庶百里聯為一體萬姓聫為一
家可望其風移而俗易矣盩厔徵君李顒聞之遣其門
人程伊藻以通海鄉約要言舊制一册示京附以司牧
寳鑑蓋欲堅吾之志也(臨潼令趙于京風俗志)
舊制天下各州縣之鄉設立社學社倉以養蒙正以備
饑荒又制各處鄉村人民每里一百戶内立壇一所祀
后土五穀之神每歲一戶輪為會首遇春秋社日用羊
豕各一牽祭畢會飲先令一人讀鋤強扶弱之誓其詞
曰凡我同里之人各遵守禮法毋恃力凌弱違者先共
制之然後經官或貧無可贍周給其家三年不立不使
與會其婚姻喪葬之資隨力相助如不從衆及犯奸盜
詐偽一切非為之人並不許入會讀誓詞畢長幼以次
序坐盡歡而退又制每里立壇一所祭無祀孤魂凡此
盛典皆所以禮鬼神敦風俗也(藍田縣志)
萬歷間知州王邦俊在城立總約一所舉德行耆宿五
人為約正副教讀童生冀允昇等為約講在大雲下寺
每月二次遵行四鄉各就舖舍為鄉約所皆擇年長有
德行者為約正副共三十九所約正副教讀木鐸各二
人講學明倫以維風俗彰善紀惡以示勸懲(商州志)
陜西通志卷四十五
