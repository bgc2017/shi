陕西通志卷十四
城池
度地居民軒皇肇制踐華因河天然形勢由腹逮邊
大小維繫崇墉言言深池淠淠繕治堅完塞垣至計
鞏固秦疆如帶如礪建威銷萌浚築守衛得厥人和
金湯百世作城池志第五
西安府(長安咸寧附郭)
府城即隋唐京城隋文帝厭長安制小納蘇威諫召
高熲等創建新都其地在漢故城東南南直終南
子午谷北枕龍首山以據渭水東臨滻㶚唐永徽
五年築羅城天祐元年匡國軍節度使韓建改築
約其制謂之新城宋金元皆因之明洪武初都督
濮英增脩周四十里高三丈門四東曰長樂西曰
安定南曰永寧北曰安遠四隅角樓四敵樓九十
八座十七年建鐘鼓二樓於城内東西相距半里
許正統五年脩葺布政王暹為記嘉靖五年廵撫
王藎重脩城樓有少保王用賓記隆慶二年廵撫
張祉甃以甎有布政曹金記崇禎末廵撫孫傅庭
築四郭城闖寇入關焚東門樓及南月城樓
本朝順治十三年廵撫陳極新脩葺如制康熙元年雨
圮總督白如梅廵撫賈漢復重脩三十八年復脩
城内鼓樓咸寧知縣董弘彪記之
滿城在府城内東北隅西界鐘樓
本朝順治六年即故明秦府城改築門五東仍長樂西
南因鐘樓東洞西北曰新城南曰端禮西曰西華
咸陽縣城池舊在杜郵館西明洪武四年縣丞孔文
郁遷今治築城浚濠有李炳記景泰三年知縣王
瑾重脩周四里一百五十二步南臨渭水衝崩為
患正德戊寅知縣底藴脩河岸制樁板沿堤覆翼
嘉靖九年巡撫劉天和復脩之檢討王九思為記
二十六年巡撫謝蘭拓東西北三隅四里有竒高
二丈五尺鑿池深一丈五尺門九東曰朝陽西曰
望賢南曰渭陽北曰五陵學道門曰文明上各建
樓又有西北小北小南及新城門萬歷丁亥堤圮
水浸及城知縣樊鎔脩築有御史張應詔記崇禎
中知縣張名世重加築濬譙樓在城内西街
興平縣城池隋大業九年建土築周七里三分高三
丈池深一丈明成化十三年知縣王琮脩築嘉靖
三十一年知縣劉賢引泉溉土築之完固倍昔三
十五年知縣朱文環堞築臺起舍建四門樓有主
事劉永記三十八年知縣章評改建譙樓於東南
城上匾四門東曰喜雨西曰喜豐南曰喜晴北曰
喜雪
本朝順治中知縣徐開熙重脩
臨潼縣城池在驪山之隂湯泉迴繞西北唐天寳六
載建明洪武初增築周四里高二丈七尺池深一
丈五尺門四東北曰集鳳西曰永豐南曰華清北
曰臨渭萬歷十一年改建北門於西北隅城樓五
本朝順治十年塞北門康熙中知縣趙于京建臨渭亭
於城上子方
高陵縣城池隋大業七年建周二里百二十步今曰
土城為儒學射圃北垣明景泰元年知縣張錦增
築周四里二百二十步高三丈池深二丈五尺門
四東曰距河西曰迎翠南曰接蜀北曰通遠東南
二門知縣楊清甃以甎天順中僉事張紳築敵臺
葺鋪舍嘉靖中知縣鄧興仁闢水門一甃以甎石
譙樓在東門内轉南城下
鄠縣城池舊在縣南二里隋大業十年徙建今治金
大定二十三年縣令劉某重脩有靳康侯記周六
里七十四步高二丈五尺土築池深一丈五尺門
四東曰宜春西曰通濟南曰仁智北曰望威舊俱
有樓明崇禎九年知縣張宗孟重脩建樓兩層各
三楹豎四隅敵樓懸樓四十二座
本朝康熙二十年知縣康如璉重脩譙樓在城内正中
藍田縣城池本名嶢柳城亦名青泥城晉桓温伐苻
健遣京兆太守薛珍擊青泥破之即此舊城周八
里後改築之因東南一隅僅三里許門二明嘉靖
二年知縣王科拓之周四里有竒高三丈有竒池
深二丈闊一丈闢四門東曰繡嶺回春西曰白鹿
呈祥南曰㶚水環清北曰玉山映翠御史李東記
二十年知縣吕好古闢水門於西南隅三十二年
知縣楊紹先易女墻以甎萬歷中知縣王邦才增
築北門甕城建門樓西向甃以甎副使秦隣晉記
崇禎中知縣雷鳴時甃北城以甎
本朝順治七年知縣楊行健修葺甕城十六年知縣郭
顯賢修築
涇陽縣城池秦苻堅創建土築元至正二十七年張
思道令右丞魏文佐守禦修築周五里二十步高
三丈五尺池深七尺明景泰元年知縣曾玉重修
建東西二門東曰宣文西曰寧武成化間巡撫余
子俊增闢南北二門南曰臨川北曰拱辰嘉靖二
十六年增置東西郭崇禎四年城圮知縣梁士淳
重修八年知縣王珵增修北門甕城
本朝順治九年知縣王際有重修南門城樓及鋪舍鼓
樓在城内縣治前鐘樓在聖果寺前
三原縣城池本舊龍橋鎮元至元二十四年徙縣治
於此土築周九里一百八十步高二丈三尺白渠
流繞城中東北隅有月城門四東曰賓暘西曰西
達甘凉南曰高山遠翠北曰凝瑞水門二東西南
三面有池深三丈闊五丈北臨清河深十丈餘明
初築西郭城周一里六分為邑右翼門二西曰三
邊要路西南曰遙迎太白城池高深與縣城同嘉
靖三十六年巡撫謝蘭築北郭城周四里四分高
三丈池深如之有光禄馬理記萬歷間少保温純
重加修葺建石梁南與縣城相連有尚書李維禎
記門四東曰永泰西曰永安南曰永清北曰永寧
崇禎七年知縣張縉彦以縣城北面瀕河岸圮增
甎垜四百五十四丈餘邑諫議劉曰俊修馬墻高
八尺八年貢生趙希獻首倡築東郭城周三里三
分竒高三丈五尺門二東曰朝陽東南曰迎巽
本朝順治初知縣李溥繕雉堞增修城樓譙樓在城内
正中
盩厔縣城池本隋唐舊址東西長南北狹象魚形周
五里三分高三丈二尺四面皆重門東曰迓曦西
曰萃金南曰迎薰北曰拱極明嘉靖中知縣李春
芳於内外東門及西内南外各建樓北内樓則知
縣黎元續成之又引廣濟渠由隍西南東西夾流
南深一丈廣三丈五尺東西較狹而深
本朝康熙元年知縣駱鍾麟修築有教諭齊國俍記十
八年知縣章泰濬壕甃甕城以甎改建城樓復新
城北女墻小亭顔曰觀稼自為文記之雍正二年
知縣董霑修觀稼亭譙樓在縣治前霑並新之亦
自為記
渭南縣城池隋大業九年建元至正二十一年元帥
闊廓將商暠東拓二百三十五步明洪武初縣丞
吳雲加拓周七里門四東曰拱華西曰望秦南曰
通源北曰臨渭東西各有樓嘉靖中知縣梁沂建
北門樓乙邜地震傾圮知縣李希雒重築東南北
三面又加拓焉周七里三百二十四步高二丈七
尺池深一丈五尺塞南門議甃睥睨敵臺會被徵
輟隆慶初知縣崔廷試復闢南門增飛樓二年知
縣梁許增築甎甃高三丈增角樓四敵樓十二有
副使薛騰蛟記萬歷初知縣褚順起門闍與城顛
齊甃睥睨水道以甎易門額曰引華襟湭帶渭抱
豐萬歷末知縣徐吉重加修葺
本朝順治間知縣尚九遷康熙間知縣孫熿黃培相繼
增修雍正七年知縣岳冠華重築北城十二丈睥
睨俱甃以甎東西門重建吊橋譙樓在縣治前
富平縣城池本名窰橋頭元末張良弼移縣治於此
明正統初知縣高應舉始築土為城周三里高三
丈有竒池深一丈門三弘治中知縣陳闊闢西門
嘉靖中巡撫謝蘭增築城外敵臺知縣胡志䕫易
雉堞以甎乙邜地震城圮知縣趙桐繕之知縣崔
舉葺四門知縣史燦始竟工扁四門東曰華翔西
曰荆踞南曰石盤北曰金屏萬歷間知縣劉兌始
創東郭更石盤門引玉帶渠水南入隍中
本朝康熙元年知縣鄭崑修築譙樓在城内縣治東
醴泉縣城池即古仲橋城元行樞密院副也先速迭
兒增築土城周二里許明成化四年知縣撒俊增
築東西南三面外城六里有竒北則修舊城阻小
河水之險高二丈八尺池深二丈闊倍之有提學
伍福記萬歷四年知縣姚燭建城樓敵臺徙鐘鼓
樓於縣左闢五門東曰陽和西内曰西城外曰永
安南内曰南薰外曰迎恩北曰永定西北内曰遠
馭外曰永平有按察韓朝江記崇禎中知縣韓景
芳重修
延安府(膚施附郭)
府城唐天寳初建一云赫連勃勃築宋范仲淹龐籍
經略時繼修明弘治初知府崔陞復修周九里三
分高三丈石砌池深二丈門三東曰東勝南曰順
陽北曰安定上建重樓又小東門曰津陽西面依
山上為鎮西樓范仲淹所建也後燬于兵
本朝順治乙未知府陳培基同進士趙廷錫重建十六
年水衝東城門垣知府牛天宿修築康熙十四年
朱逆燬城樓十八年知府陳天植重修又葺城内
鼓樓自為記鐘樓在城東南嘉嶺山古塔旁
安塞縣城池本金舊堡元初改建明景泰中重修周
三里七分高一丈七尺池深一丈弘治嘉靖間因
城北水患知縣韓震韓弼繼修移北就南規模悉
倣舊制西南北門三南門西向萬歷壬子署篆范
有志改建正南崇禎壬申寇陷城南面丁丑知縣
彭堯昇督工補築譙樓在縣治前
甘泉縣城池唐天寳初建明景泰中重修周三里三
分高二丈土築池深一丈西南北門三西門久閉
安定縣城池宋置堡元因為縣明洪武中千戸曹
忠重修周五里三分宣德八年知縣劉整建保障
樓於敵臺成化中知縣郭演徐彬相繼建東關城
與内城相連共周九里七分高二丈八尺池深一
丈五尺東西北門三樓四東曰覲日西曰懷遠中
曰治安東角曰作賦嘉靖二十一年知縣和清因
城坍圮加修築新懷遠更名禦侮二十四年河西
道方遠宜命知縣曹銘以石砌城基女墻四十三
年知縣孫黃修葺城及關城新禦侮治安二樓萬
歷十七年知縣王光祖城上下皆砌以石二十二年
知縣粘鍾嵓復修四十三年知縣魏天命議石甃
東關城築東門甕城未竟四十六年知縣陳應龍
續成闢南門後塞
本朝康熙七年知縣朱尚義闢中城門八年知縣楊藴
修關城十九年知縣王友德築西門門共四東内
曰迎旭外曰仁和西曰義成中曰翊文北曰拱極
五十二年知縣廖均重加修築
保安縣城池即古栲栳城唐咸亨間駐禁軍於此宋
設保安軍元因為縣明洪武二年縣丞洪道修築
成化八年侍郎葉盛言保安縣去榆林不遠宜聽
總督撥兵設伏以遏虜衝突嘉靖四十年署篆吏
目郭邦靖萬歷三十三年知縣陳桂芳相繼增修
周九里三分高二丈土築東北門二池深一丈崇
禎中截西南角為城
本朝順治中知縣張嗣賢建城南樓匾曰南薰
宜川縣城池宋初改建元至正中參政朱希哲修明
正統十四年知縣張繹重修周四里一百二十八
步高三丈土築門四西南跨七郎山東西北三面
距河池深三丈
本朝順治四年知縣陳扆銘補築南甕城門雍正三年
知縣王志深重建東門洞西城被銀川水衝崩八
年復修
延川縣城池本元舊址明正統中知縣王坦重築周
四里高二丈八尺南北門二東為水門旋塞之池
深一丈二尺嘉靖初知縣陳文甃甕城以石厥後
知縣金棟王行仁武之屏相繼修築隆慶初知縣
毛儲元重修
本朝順治戊戍知縣劉榖修葺北門庚子東北角圮於
雨榖復修之譙樓在縣治前
延長縣城池金大定二十六年縣令董承務建張廷
直記之明弘治中知縣王紳重修周四里二百四
十四步高二丈二尺北倚砦山南臨延水東西門
二南為水門池深一丈嘉靖二年分巡道方遠宜
檄知縣張旭陽修東西南三面咸甃以石北塹崖
為堞水門并以石甃自為記知縣雷潔繼修萬歷
中知縣王道明修城内中街鼓樓知縣陳國柱葺
雉堞明末移縣治於高部山城距縣二百步元脱
列伯令參政何遠所築也
本朝康熙九年知縣陳天祐復移於下城鐘樓在城東
角
鳳翔府(鳳翔縣附郭)
府城唐末節度使李茂貞建鳳凰泉水繞城四圍周
一十二里三分高二丈五尺明景泰元年知府扈
暹重修正德十三年知府王江增修萬歷二年知
府鄒廷望增築高三丈五尺池深二丈五尺闊三
丈易女墻以甎鼎新門樓自為記門四東曰迎恩
西曰保和南曰景明北曰寧遠又有小南門在正
南門之東上建五奎樓常閉三十八年通判姚希
曾闢重門於正南上構層樓鳳翔縣知縣李棨記
之崇禎末知府熊應元繕葺
本朝順治十八年察院許之漸鼎建門樓
岐山縣城池唐武德四年建土築元至元二十五年
重修周五里一百二十步高二丈五尺池深二丈
闊三丈東西二門各建樓明景泰元年知縣王澤
增修弘治四年知縣榮節闢南北二門尋以不利
塞之正德中知縣王之隣增關外東西二門嘉靖
初知縣趙進增修東西郭城各周二里許三十四
年地震城圮知縣令狐一豸重修三十九年知縣
韓廷芳增築敵臺二十四座萬歷二年僉事梁許
檄知縣楊以漸增築加高九尺知縣李敦信劉正
言繼修易女墻以甎十八年知縣于邦棟增築北
城加高五尺三十七年知縣韓僉可闢南門後閉
崇禎十年知縣張名籙重修匾其門東曰鳴鳳西
曰懷邠
本朝順治五年知縣趙鏡修敵樓十四年知縣王榖築
繚垣譙樓在縣治前
寶雞縣城池唐至德中建明景泰二年知縣劉通重
修土築周二里七分高二丈池闊一丈七尺萬歷
三年知縣師嘉言建東西月城增修城樓門三東
曰拱極西曰來遠南曰解阜
本朝順治十八年知縣黃士冕重修譙樓在縣治前
扶風縣城池明景泰元年知縣周本創建土城周四
里高二丈西北依岡麓東南因漆湋為池深二丈
闊四丈門七以便洩水正德十三年知縣徐讓修
葺城樓嘉靖四年知縣孫昌復修十一年知縣楊
瞻修譙樓於縣治前修撰康海記三十四年地震
城圮知縣孫科重築三十九年知縣王世康增修
萬歷七年知縣徐三畏補修崇禎八年寇陷城毁
十一年知縣宋之傑重建闊增一丈三尺高增六
尺雉堞悉甃以甎
本朝順治十七年知縣劉瀚芳重修康熙五十三年知
縣丁腹松復加繕修
郿縣城池元至大元年建土築周僅三里許明景泰
元年典史高瑄增築正德五年知縣李鎰重修隆
慶元年復增築高四丈有奇萬歷四年甎甃女墻
水道東西南門三上各建樓
本朝順治中知縣陳超祚重修譙樓在縣治前
麟遊縣城池隋義寧中建(按寰宇記隋初治仁夀宫貞觀六年移于今理則縣)
(志所稱隋建者考之未確也)土築周三里門三東曰武川西曰
獲麟北曰邠風南臨陡厓明景泰元年知縣張翀
重修天順中知縣張紳增築外城因山爲險周九
里三分高三丈三尺池闊一丈萬歷三十三年知
縣張養清於舊城門各建坊以别之崇禎十年知
縣夏紹虞復修舊城東北二面
本朝順治中知縣吳汝為復加繕修譙樓在縣治前
汧陽縣城池唐太和中築於北山麓畔元至正二年
移今縣西五里界汧暉二河之間明嘉靖二十六
年大水衝没移建今城周三里四分高二丈六尺
土築門四池深一丈闊一丈五尺壬戌署篆主簿
侯儒修東城鐘樓題曰奎樓有自記萬歷二十六
年知縣李枝秀改建南門
本朝雍正七年署理知縣佟鉅重修
隴州城池西魏隴州在州南八里周明帝移今治舊
城周九里三分土築西南門二明景泰元年知縣
錢日新以水患改築周五里三分五年建北門成
化十五年知州李鏞建東門嘉靖十八年知州李
朴隆慶二年知州楊世卿俱增築萬歷五年知州
張鳳羽重修高三丈池深二丈門四東曰迎恩西
曰覽翠南曰挹薰北曰拱極
本朝順治十七年知州黃雲蒸修築康熙五十二年知
州羅彰彝重修譙樓在州治前
漢中府(南鄭附郭)
府城舊址在府東二里秦厲公所築漢高祖王漢中
時居此宋嘉定十二年徙築今城明洪武三年知
府費震重修周九里八十步高三丈闊二丈五尺
門四東曰朝陽西曰振武南曰望江北曰拱辰正
德五年知府周東令軍民分功修築悉甃以磚建
層樓於上自為記萬歷二十三年秋雨城圮知府
葉修重葺三十年知府崔應科禁人耕於城畔環
以池闊十丈深一丈八尺天啟元年因建瑞藩展
北二丈十步崇禎十五年關南道李應選復加修
濬
本朝順治十三年知府馮逹道修城樓康熙二十七年
知府滕天綬復葺之建鐘樓於東南角有記
褒城縣城池漢唐建縣於打鐘寺宋徙山河堰北紹
興中兵燬嘉靖元年縣令張寅重葺無城郭明弘
治十二年知縣張表始築土城門四東曰龍江西
曰蜀道南曰大通北曰連雲張瑞記之西門後塞
正德四年蜀有藍鄢之亂鄖撫藍璋以褒據秦蜀
之衝下令修築以同知何子奇督之甃城以石甃
堞以甎周三里高二丈池深七尺有楊廷儀記
本朝康熙二十六年知縣雷闢重修
城固縣城池在漢之東北隅蜀漢建興七年諸葛亮
建樂城後魏正始中移治壻鄉宋崇寧二年移建
今城僅高尋許三面為門而闕其北無濠塹明正
德七年鄖撫藍璋檄通判周盛拓築甎甃闢北門
匾其東曰永和西曰安遠南曰通濟北曰新寧上
建層樓更樹樓於四隅外築月城周七里一十步
高三丈六尺厚二丈四尺鑿池深一丈五尺闊二
丈黃九峰記之北門尋廢嘉靖六年知縣劉佳闢
小東門曰富春小西門曰阜秋
本朝康熙四十六年知縣潘燾修築自為文記之譙樓
在縣治前
洋縣城池宋熙寧間文同守洋州築土為城周七里
三分高一丈五尺池深五尺東西南門三小西門
一紹定中權知洋州李顯忠建譙樓於縣治前明
弘治七年知縣王勉闢北門東曰朝陽西曰迎恩
南曰通津北曰擁翠小西門曰襟江上各建樓隆
慶三年知縣閻邦寧鑿池增深一丈五尺闊三丈
崇禎初知縣亢孟檜修築七年知縣郭一龍議甃
以甎邑尚書李遇知疏請乃甃二十丈十二年知
縣洪一緯復甃八十丈自北門至小西門止
本朝順治九年知縣金煉之重修東西門樓自西門迤
南崩損數十丈補築有記康熙二十七年知縣謝
景安濬濠新東門樓三十一年知縣鄒溶新西門
樓譙樓五間在縣治前
西鄉縣城池宋建於蒿坪山之陽元末皇槶公赤及
都屯戍西鄉遷今治建城甎土相半無池明景泰
三年知縣邱俊修築成化八年知縣李春重修弘
治十三年知縣郭璣增建角樓鑿池丈許正德中
鄖撫藍璋檄通判周盛築東關新城浚濠池一丈
二尺闊三丈嘉靖初知縣李㬋悉甃以甎門四東
曰元暉西曰利濟南曰亨濟北曰貞武周三里三
分四十步高二丈萬歷二十五年知縣關廷訪於
新城東門之圮者修之建亭其上題曰漢東重鎻
崇禎二年知縣程謙濬濠十年知縣杜鍾岳復浚
深廣倍舊十三年知縣朱謀㙩加雉堞之甎四尺
引北山渠水入濠
本朝順治七年知縣張台曜重修自為記康熙五十五
年知縣王穆復加修築疏池通五渠匾其門東曰
招徠西曰射虎南曰開運北曰安瀾穆自為記譙
樓在縣治前
鳳縣城池古鳳州舊治元至正二十八年平章蔡均
章重修周四里三百八十步高二丈五尺池深五
尺明嘉靖十九年知縣司恩甃以甎石建樓其上
門三東曰拱辰西曰秩成北曰望江萬歷二十年
知縣江大鯤補修
本朝順治十一年知縣張石麟重修
寧羌州城池舊為白馬氐之羊鹿坪明洪武三十年
因羌民田九成據馬面山作亂遣指揮姜觀建寧
羌衛於此成化二十三年廵撫鄭時奏建州於衛
治南先是平凉營望見雲霧環擁狀如城郭至是
築城漢水遶流四面地據險固門四東曰陽和西
曰永惠南曰南薰北曰通濟自南至西屬州自西
轉南屬衛嘉靖二十五年知州蕭遇祥指揮岳喬
各依分界增建城樓萬歷癸未雨傾知州盧大謨
繕補周七百七十餘丈高二丈五尺池深一丈五
尺闊如之鼓樓在州治前
本朝雍正八年知州汪邦彦重修南門樓
沔縣城池蜀漢建興七年丞相諸葛亮築漢樂二城
漢城即沔城也倚山據平地垣堞以土明洪武四
年知州王昱遷於西山谷口周三里三分高二丈
五尺池深一丈闊八尺沔水環流萬歷元年千戶
李光文甃以甎北半屬民南半屬軍門三東曰鎮
江西曰拱漢南曰定軍東西皆重門門各建樓
本朝順治十二年知縣李煊修西門康熙三年知縣郭
元佐修築
略陽縣城池即古興州城址明正德六年鄖撫藍璋
委扶風縣知縣孫璽築土城周五里高一丈七尺
池深八尺門五東曰永清西曰定遠南曰鎮江北
曰拱極西南曰通濟八年知縣馬翺建樓於四隅
環城為屋可通廵警南鏜記之後圮於水知縣李
朝言申請修理委指揮李乾元砌石於外築土於
内崇禎辛未江漲兼地震崩塌二百餘丈知縣牛
問仁繕修
本朝順治十一年知縣諸保宿同參將梁加琦修築康
熙二十四年知縣施有光復加修築
榆林府(榆林縣附郭)
府城半倚駝山為固西臨榆谿芹河係極衝重地明
初為榆林莊正統初都督僉事王楨建榆林諸堡
時鎮在綏德棄米脂魚河等處於外寇入不及禦
成化九年廵撫余子俊徙鎮於此舊有南城創修
北城置衛所設鎮廵等官二十二年廵撫黃黻展
北城弘治五年廵撫熊繡展南城周三十里三百
一十四步正德十年總制鄧璋以南關人烟輳集
疏請築外城以衛居民隆慶元年廵撫王遴又自
水西門起至信地樓止築邏城七里萬歷元年廵
撫張守中修築頂闊三丈底闊五丈高三丈六尺
池深一丈五尺甃城以甎者則嘉靖時廵撫張珩
隆慶時郜光先萬歷時宋守約王汝梅副使洪忻
趙雲翔總兵傅津賈國忠相繼成之也共大樓十
五座腰舗四十七座門七東二西四南一號曰駝
城邊垣長三十一里三百五十八步墩臺七十四
座鼓樓二一在中城大街一在南城大街鐘樓在
北城大街
本朝康熙十年總兵許占魁副使高光祉城堡同知譚
吉璁重修中城鼓樓十一年修鐘樓俱吉璁為記
雍正九年改府
懷遠縣城池明天順中置堡撤土門兵守之城在山
上西北距溝係極衝上地周二里十七步東南北
門三樓鋪一十二座隆慶六年加高一丈五尺萬
歷六年甎甃牌墻垜口加高六尺共高三丈六尺
邊垣長四十三里三十七步墩臺二十七座
本朝雍正九年改縣
靖邊縣城池宋夏州兀喇城范仲淹即其東西築哨
馬營明永樂初建城改名靖邊營周二里許景泰
四年廵撫陸矩築新城成化十一年廵撫余子俊
改置靖邊營撤保安兵守之東西北皆天塹深溝
僉事陳忠築南關城兵備道須瀾築新軍營周一
里嘉靖乙卯分廵道趙紳招各邊北勇築家丁營
周二里有奇連環四城屹為重障有菽麥城在南
隔河黃花城在西南隆慶六年兵備道劉應時增
築加高共三丈六尺周六里三百步甎甃四城門
洞上各建樓張世烈記之萬歷六年甎甃牌墻垜
口樓鋪二十九座邊垣長四十五里墩臺三十二
座
本朝雍正九年改縣
定邊縣城池唐武德元年置都督府貞元二年没於
吐蕃九年復城之宋咸平中䧟於夏明正統二年
置定邊營成化九年余子俊奏修邊墻于定邊平
地仍築小墩嘉靖中遊擊梁震設關城城設在平
川係極衝上地周四里一百七十五步東西門二
樓鋪二十八座萬歷元年展西關四年加高三丈
六尺六年甎甃牌墻垜口邊垣長五十四里墩臺
七十七座
本朝雍正九年改縣
興安州
州城舊為金州城宋元以來並為土築明洪武四年
指揮李琛始甃以甎周六里二十八步高一丈七
尺門五東曰朝陽西曰寧遠南曰安康北曰通津
曰臨川池深九尺闊五尺成化間廵撫藍璋命漢
中府推官趙清重修金州城高二丈池深一丈門
構一樓萬歷十一年大水城圮十二年分守道劉
致中請築新城於趙臺山下易名興安州周三里
一百一十六步高一丈八尺門四東曰喬遷西曰
安堵南曰阜民北曰拱辰四面鑿池池各有橋崇
禎十六年守道張京復修舊城未及竣後流賊餘
孽劉三虎陷新城平其城隍
本朝順治四年知州楊宗震復移舊城總兵任珍建議
截城之半西門移八蕭家巷口周七百二十八步
高二丈二尺門四東曰仁壽西曰康阜南曰嚮明
北曰拱辰門各有樓四角亦建樓濬濠十年總兵
趙光瑞加濬十五年分守道曹叶卜知州王章重
加築濬建四門甕城康熙五年闢小北門六年總
兵喻明簡及章重修垜口敵臺二十四年總兵程
福亮知州李翔鳳修築三十二年漢水瀑漲城圮
修築未竣四十五年城復圮於水四十六年奉
旨動帑改建於趙臺山下在舊城南三里周七百三十
三丈
平利縣城池唐宋舊縣在白土關東明洪武五年始
徙今治城東西阻水南北倚山周六里明正德五
年知縣李瑚重修門四上各建樓隆慶元年知縣
馬雲以傾圮難葺議改築約三分之二悉甃以石
高一丈二尺譙樓在縣治前
洵陽縣城池因山為城阻水為池周三里有奇唯縣
治倉庫繚以石墻孔道所由建四門東曰東作西
曰西城南曰阜財北曰拱極又西北隅洞門一今
止存東西北三門譙樓建於縣前後移堂左
白河縣城池明成化八年于洵陽縣界立白河堡十
二年始改為縣周一百一十二丈高二丈五尺池
深一丈明末寇毁
本朝徙泠水河康熙二十六年知縣龍家佐始西枕高
山砌石為城周半里許高七丈三寸東南北門三
紫陽縣城池明正德七年立紫陽堡八年升為縣在
紫陽灘左嘉靖丙辰知縣張亨甫遷紫陽灘右築
土為城周六百四十丈高二丈五尺池深一丈二
尺萬歷癸酉知縣周宗慤重修建東西北門三各
有樓丙子知縣楊謨修築加高三尺未及竣知縣
閻博繼修砌以石自為記崇禎七年寇陷十一年
署篆張鵬翺就西南北舊址以山石壘小堡周三
百六十丈
本朝順治七年防將汪鴻程拓南隅周五百一十步建
東西北門三康熙二十五年知縣沈麟復加繕修
石泉縣城池舊無倚山阻水明成化十七年知縣張
翔築東北城覆以甎石正德四年有蜀寇副使來
天球令四面築城尋圮十三年知縣盧繡復加完
繕周三里高一丈五尺池深一丈門四譙樓在縣
治左
漢隂縣城池明成化元年典史徐鐸始築垣建門二
十三年知縣張大綸置樓其上弘治九年知縣唐
希介加拓周四里正德七年知縣丁珣增高二丈
甃以甎石嘉靖十四年知縣李時秀扁其門東曰
迎暉西曰承恩南曰南薰北曰拱辰池闊一丈深
半之萬歷十二年知縣袁一翰重修崇禎十四年
知縣張鵬翺增築六百四十丈東西復築邏城豎
門題曰重關保障重建門樓東北及西北角樓各
一
本朝康熙二十五年知縣趙世震重修有修城自序
商州
州城秦孝公十一年城商塞晉興寧末王靡之改築
故城宋令狐厲建樓城上邵康節有詩元安西路
判官寡骨里拓修周五里高二丈五尺池深二丈
形如鶴翔面對龜山謂之龜山鶴城門三東曰覲
陽西曰靖羌南曰鎮遠西南水門一曰靖順各有
樓明洪武間知縣陳榮祖重修成化中知州孫昌
復修十八年吏目劉璽甃其半嘉靖癸未參議蘇
乾悉甃以甎有檢討段炅記隆慶丁邜知州陳潞
增修萬歷丙子知州李石嶺增建敵臺垜樓庚子
知州王邦俊修門樓
本朝順治二年商洛道袁生芝重修建譙樓於州治前
鎮安縣城池初在野猪坪後移謝家灣即今治明景
泰三年建土城正德七年知縣俞鼎甃以磚周四
里三分高二丈池深八尺北倚山東西南門三各
建飛樓有尚書雍泰記嘉靖四年知縣楊永清增
修東北月城周一里七分高加舊城二丈俱甃以
甎
雒南縣城池金興定二年懷遠大將軍行商州雒南
縣事黏割子仁始建土城明正統間知縣張璣重
修築成化十七年知縣王琪拓修周三里三分高
一大七尺池深一丈城北近山南隣水壖惟濬水
渠一道深五尺廣如之嘉靖十三年知縣楊士元
甃以石隆慶中知縣徐旭增修護城敵臺飛樓又
增高縣前鼓樓與之相望以備守禦萬歷二十一
年圮於水知縣洪其道重甃以石南設重堤城頼
以固門三東曰長春西曰永靖南曰朝陽南門稍
西闢水門一曰恒慶四十七年雨圮知縣賀貢甃
以甎石
本朝順治己亥知縣暢體元重甃康熙元年南門及水
門圮體元捐俸重建
山陽縣城池即古豐陽城明洪武初為廵檢司至成
化十二年知縣趙信始建十四年知縣楊隆續成
之有秦府教授陳嘉猷記周二里二分高三丈池
深如之門三東曰體仁西曰尚義南曰崇禮俱有
樓正德中知縣陳鶚甃以甎隆慶中知縣黎黔重
修萬歷二年知縣賈天祐闢孔廟南路抵城足洞
其垣為門曰毓秀有樓府尹王鶴記之今塞
本朝雍正六年知縣杜方震詳請修築譙樓在城隍廟
南
商南縣城池明成化十三年知縣鄭瑛建有教諭黃
儼記周一里二分嘉靖二年知縣郝宗儒拓其西
幾二里高二丈池深六尺闊一丈三十九年知縣
王舜民改建四門東曰通知西曰安仁南曰育流
北曰鎮遠萬歷七年知縣方本清甃以甎石
本朝康熙三十四年知縣宋廣業復拓之共周三里葺
城樓置更樓其上五十六年知縣程讚改修城門
題其東曰富水西曰清油南曰商雒廢北門止設
城樓
同州
州城昉於秦蓋厲共公滅大荔而築者制𩔖龜形元
魏改州治於李潤堡刺史元爕表還馮翊舊城唐
易為方城明弘治十五年知州張鼒建樓於其上
嘉靖己卯地震城圮築者苦費乃去其坎方之贏
出者半周九里有竒高三丈池深丈餘闊倍之門
四東南曰大安西南曰普濟東北曰長寧西曰永
定舊有南門以兵饉塞五年從僉事周鎬議闢之
尋復塞萬歷初知州韓塏修大安門重堙上起危
樓譙樓在州治前知州李懿建
朝邑縣城池明景泰二年知縣申閠始建成化三年
知縣郭良十七年知縣李英薦增雉堞嘉靖二十
年知縣劉尚義拓東城起門樓乙卯地震後重築
周四里高一丈五尺池深一丈闊如之門五東曰
臨河西曰鎮羌曰金湯南曰望嶽北曰迎恩
本朝順治十七年知縣丁魁南建東門樓康熙六年署
篆檢校劉聲芳建南門樓十九年知縣陳昌言修
築戊寅東南北三面圮於水四十六年知縣王兆
鰲詳請修築門樓女墻捐俸砌之復於城内縣前
改建譙樓三楹
郃陽縣城池西魏大統三年同州刺史王羆建後圮
明正統十四年知縣董鎰重築周八里二百二十
步高三丈正德六年知縣張綸重修始立門浚湟
嘉靖三十年知縣王納策增修卑薄尚書韓邦奇
為之記隆慶二年知縣李希松悉甃以甎崇禎五
年知縣陳箴增修崇五尺康姬鼎記之八年知縣
范志懋增築城闉名其門東曰雨粟西曰崇墉南
曰阜財北曰歸極
本朝順治中知縣莊曾明浚湟共深二丈康熙三年知
縣侯萬里重修譙樓在城内縣治東明知縣張鶴
縣丞李魁所建也有盧常記
澄城縣城池後魏時建周三里有奇高二丈五尺土
築池深一丈三尺門四明正統景泰弘治間俱重
修嘉靖中知縣鄭光溥改建北門復修縣前譙樓
尚書韓邦奇有修譙樓記丙午知縣徐效賢復加
修鑿戊申重修四門己酉建四郭門各有記南郭
門未竣知縣敖佐續成之崇禎癸酉知縣王選增
高三丈
本朝順治五年知縣姚欽明重修闢水門於西北之左
重建北樓
韓城縣城池詩所稱溥彼韓城燕師所完者後無考
唐王勃有登城樓寓望序金大定四年改置楨州
修築之周四里百五十九步高二丈五尺池深二
丈門四東曰迎旰西曰梁奕南曰澽浡北曰拱宸
明嘉靖二十一年知縣全文創四門月城後廢崇
禎三年甃上下各三尺遇雨輙崩五年知縣左懋
第新西關門樓更名曰望甸十三年大學士薛國
觀特疏於朝而捐甃焉知縣石鳳臺首捐甃敵臺
者二薦紳以次竣工更題其門東曰黃河東帶西
曰梁奕西襟南曰溥彼韓城北曰龍門盛地
本朝雍正七年知縣劉方夏修築重葺四門樓鼓樓在
縣前
華州
州城唐永泰元年節度使周智光建元至正中平章
公驢拓古城西北隅修築周七里一百五十步高
二丈五尺池深一丈五尺明嘉靖乙卯地震城圮
知州朱茹重建有推官楊孟芳記門四東曰鎮潼
西曰望安南曰見山北曰帶渭上各建樓萬歷中
知州邢振羽重修崇禎時知州史文楷築濬環列
女墻知州鄧承藩葺西門樓
本朝康熙中知州馮昌奕葺四門樓及鐘鼓樓
華陰縣城池本隋唐舊址元至正十八年逹魯花赤
脱力白修築周二里九分高二丈二尺池深八尺
嘉靖四十二年傾圮知縣李冲漢重築睥睨悉甃
以甎萬歷五年知縣李承科增厚八尺高二丈七
尺東西南門三東西舊有層樓南樓嘉靖中知縣
袁廷瑛建北樓萬歷中知縣王九疇建稍西又建
鎮西樓有翰林盛以弘記譙樓在縣治前
蒲城縣城池西魏時建明景泰元年知縣高隆增修
正德間知縣張鍰置腰鋪濠塹植樹環之嘉靖初
知縣楊仲瓊增築甃女牆以甎周八里一百八十
步高二丈九尺池深一丈五尺門四隆慶間知縣
呂宗儒改建南門移東數十步萬歷丁丑知縣田
蕙建四門樓崇禎丙子知縣田臣浚濠深三丈闊
倍之中界以環垣
本朝順治庚寅雨圮知縣張舜舉修築康熙中知縣汪
元仕修葺城門譙樓在縣治前
潼關縣城池宋熙寧中遣侍御史陳泊築城明洪武
五年千戸劉通修築舊城九年指揮僉事馬騤增
修睥睨依山勢曲折周一十一里七十二步高一
丈八尺其北下臨洪河東南跨麒麟山西南跨鳳
象二山門六東曰金陡西曰懷遠南曰上南下南
北曰大北小北東西南各建樓三十三年成山侯
建南水關宣德間守備魏贇建北水關共水門三
正德七年兵備道張&KR1777;重修建東西重門豎樓其
上嘉靖十八年兵備道何鼇重建南北水關隆慶
四年兵備道范懋和增築修更舖七十二所甃雉
堞以甎萬歷十九年參政張維新重修題東郭門
曰天險西郭門曰地維上南曰凌雲下南曰迎薰
大北曰吸洪小北曰俯晉天啓四年河水衝崩北
水關七年兵備道黃和修築
本朝康熙二十四年參政高夢說重修雍正五年知縣
黃憲鯤補修二十七丈七尺六年復修一百二丈
七尺鐘鼓樓在麒麟山上參政孔興釪移建有同
知李天璣記
滿城在縣西三里雍正三年建周三里二分東西門
二設守尉鎮之
耀州
州城本華原縣元末兵燹城盡圮明景泰初重建土
築四門皆覆屋成化時漆水嚙東面頹其半嘉靖
二十五年知州周廷傑作東城石堤三十三年知
州李廷寳增修作南門樓三十七年知州江從春
增修高厚倍三之一創東西北三門上各建樓甎
甃水溝女牆周六里七十步高三丈闊二丈五尺
上闊一丈三尺池深八尺名其門東曰豐門西曰
遠門南曰雍門北曰夀門譙樓在州治前弘治五
年知州任奎創修有張天瑞記
同官縣城池後周武帝建德四年建明景泰元年知
縣樊榮始為築濬知縣傅鼐繼修至成化十九年
知縣顔順始續成之弘治元年漆水衝崩知縣王
恭易以石基嘉靖三十二年知縣亢慶鴻增修周
四里高二丈池深一丈萬歷元年知縣吳洸修麗
譙甃雉堞以甎門四名其東曰望函西曰控羌南
曰文明北曰迎恩又東鑿二水門十八年水崩北
門知縣屠以欽改置正北題曰鎮遠門二十一年
知縣馬鐸以北門直突築北甕城建宣威門東門
圮於水久塞四十一年知縣梁善士復闢之題曰
啓元門建覆屋三楹崇禎末移居山寨城圮
本朝康熙二十五年知縣雷之采截舊城之半建築新
城周二里三分有竒
白水縣城池相傳唐尉遲恭監築元末兵燹主簿丁
華權移治於南臨川明洪武三年知縣張三同還
舊治始加修築周四里高二丈池深一丈建三門
自為記嘉靖二十二年兵憲張瀚諭知縣温伯仁
築城起自故城西北隅終于東南隅周五里餘高
厚二丈頂削下三之一上羅女牆敵臺五有修撰
韓邦竒記共門五東曰迎祥西曰險寧南曰聚奎
北曰星拱東曰汲井崇禎十二年知縣王無逸擴
築
本朝順治三年知縣王永命浚湟深三丈闊二丈譙樓
在縣治前
乾州
州城唐建中元年德宗用桑道茂言詔京兆尹嚴郢
發衆數千及神策兵城之子城周五里羅城周十
里有竒高二丈二尺池深二丈闊三丈後子城圮
今城即羅城也門六東曰迎陽西曰寳登又有小
東門小西門南曰延薰北曰拱斗上各建樓五代
漢乾祐中重修明萬歷甲戌知州李維祐甃城濬
池壬辰知州賈一敬築城外繚垣崇禎壬申雨圮
知州楊殿元補築
本朝知州楊引昌重修譙樓在城内州治東悉新之
武功縣城池依雍原之麓唐貞元十五年建宋縣令
孟通修築元末張良弼李思齊增築又循雍原列
十二城以守明洪武九年都督耿忠奉詔屯戍增
築之周三里二百二十步高二丈池深八尺土築
門四又小北門一
本朝康熙二十五年知縣徐竒桂修築建四門樓及東
西南關城樓譙樓建於縣治前
永夀縣城池元至正四年徙建麻亭鎮明天順二年
知縣郭質嘉靖四十五年知縣崔炳俱重修周五
里明末被寇盡圮因結寨於虎頭山居之
本朝順治丁酉知縣李如瑾築寨下南關有貢生趙運
熙記康熙八年知縣張焜創建新城西南依舊寨
四方崒嵂中央坦夷匾曰金盤城周三里高二丈
八尺土築闢西門大小各一曰金盤曰康阜建門
樓二角樓四自為文記之
邠州
州城唐始建宋金繼修元末李思齊令部將何近仁
重修明嘉靖二十三年知州孫禮建三門東曰太
平遺澤西曰公劉啓化北曰姜嫄祖武二十五年
知州姚本建南門題曰后稷開基周五里高三丈
池深二丈譙樓建於城内州治前
三水縣城池西北枕山東南臨溪元至正十八年并
入淳化明成化十四年復置縣知縣楊豫創築迄
二十二年知縣馬宗仁始落成有李錦記周五里
五分高三丈土築池深一丈正德中知縣趙璽增
築創建南門嘉靖中知縣吳之翰修葺門堞萬歷
時知縣秦渠重修門四名其東曰賓暘西曰志岐
南曰凝薰北曰拱辰知縣方本清修葺城樓崇禎
時知縣高知築雙槐堡於西關作小門於志岐門
北與堡通
本朝順治七年知縣王儒復葺堡城康熙庚戌知縣林
逢泰葺垣樓顔南樓曰丹翠有紀咏序建譙樓於
縣治前乙夘丙辰間復修堡城
淳化縣城池宋淳化四年建明嘉靖九年知縣馬崇
增築周四里一百七十步高二丈五尺池深一丈
闊五尺門三東曰迎和南曰阜民北曰拱極環城
皆山南北深溝東帶河四十三年知縣張介飭女
牆門樓崇禎中知縣趙之琴增修知縣孟學孔築
敵臺於東南角
本朝順治五年知縣趙賓修葺門樓康熙三十九年知
縣張如錦補築譙樓在縣治前
長武縣城池本唐宜禄縣宋元因之明初併入邠州
改為宜禄鎮萬歷十一年改縣知縣梁道凝拓築
周五里高三丈池阻溝東西南門各一北門二崇
禎中知縣惲紹美修築譙樓在縣治前知縣武振
建
鄜州
州城西阻龜山東帶洛水有内外二城内城相傳為元
吳知院所築周二里一百三十步外城周十里洛
水為患成化以來時加修築高四丈池深廣各二
丈嘉靖丁亥夏洛水暴漲城頹百餘丈副使汪珊
知州杜蕙石砌城基尚書劉璣記之十六年副使
吳瀚知州金禹績植柳固堤號柳林城十九年副
使謝蘭二十年副使劉宗仁知州張旄增建角樓
門樓門三東曰瞻洛西曰仰山南曰望岳東北東
南及正東水門各一二十九年副使朱用增築南
北城連山闢北門曰鎮朔四十一年水侵東北城
圮副使張西銘知州蘇時化補築稍移於内四十
三年水侵新城圮知州蘇璜又稍移内補築四十
五年兵備道馮舜漁以外城寬闊難守北自東北
角至龜山後南自東南角至龜山前增城垣二層
高厚俱三丈長五千三十餘丈自是南北有二重
關矣門各二郎中劉仕記之隆慶六年兵備道程
鳴伊增高新城四丈周垣睥睨悉甃以甎改建東
南北門東曰鎮洛南曰保鄜北曰威朔各建重樓
萬歷六年兵備道李采菲率知州閻思孝甎甃舊
内外城門置重樓庚寅兵備道楊時寧創建石堤
修葺城垣未竟去知州宋言續成之有中丞王邦
俊記崇禎六年兵備道王楫以城闊民稀不便守
禦截斷二層外城止守一層外城十五年兵備道
楊彤庭因山為寨伐石修築作石頭城門三東南
又闢小門通泉水
本朝順治初以下城遼闊又截斷外一層城止守内城
十七年分巡道許瑶首倡捐輸修築下城東南北
三面十八年分巡道李榮宗捐修西山城康熙二
年復相率居下城鼓樓在州治前鐘樓萬歷間移
城上東南角
洛川縣城元僉院胡興築緣山阻澗周二里一百六
十步東西南門三明洪武中知縣朱炳重修正德
七年妖賊李牛作亂築東郭土城高僅丈餘嘉靖
二十五年知縣吉澄重修倍加高厚三十一年知
縣王一賢建東西門樓萬歷元年知縣李廷儀增
築郭城周三里八分高三丈五尺濬池深二丈闊
如之北臨壑曲築長垣甃女牆以甎水道以石建
城樓四更繕内城扁其門東曰緝寧西曰阜成南
曰開泰譙樓在縣治前
中部縣城池舊在沮南明成化中改建今治城卑薄
隆慶六年知縣衛汝霖增築周四里一百三十六
步高三丈因沮水為池甃雉堞建門樓五萬歷元
年知縣李迎時築南城己未知縣江之澨增高數
尺崇禎五年知縣姚一麟築上城
本朝順治十二年知縣彭聖培重建門樓康熙二年知
縣金九鼎增築啓東門門七西為水門鐘樓在城
内南隅
宜君縣城池舊無明景泰中主簿李仲和始築然石
滓難成成化中縣丞楊安因龜山之勢築削為城
周五里三分高二丈五尺門二南向曰保障北向
曰金闕池深一丈
本朝康熙十七年知縣賈有福增修
綏德州
州城環水抱山宋鄜延宣撫使郭逵所築金元以來
因舊修葺明洪武中指揮嚴淵增修周八里二百
八十步高三丈甎甃池深一丈五尺門四東曰鎮
定西曰銀川南曰安遠北曰永樂跨門為樓各二
其在城東山上曰信地樓南關城接連大城方六
里三十步門四東曰賓陽西上曰上水西下曰挹
秀南曰來遠建文中建
本朝順治十六年知州王元士重修鐘樓在城内東偏
迤北為鼓樓
米脂縣城池環山紀水古名畢家砦宋改建米脂城
金升為縣明洪武六年守禦千戸王綱修葺成化
五年知縣陳貴拓東北隅萬歷元年知縣張仁覆
增築周五里三分高二丈九尺甎甃門三跨門為
樓東曰拱極南曰化中北曰柔遠西角樓一池深
一丈闊七尺
本朝康熙二十年知縣寗養氣重修譙樓在縣治前
清澗縣城池本寬州故址宋康定元年种世衡請即
廢壘營築土城初苦無水鑿井百五十尺至石屑
石得泉城成賜名清澗城明洪武初增修東西南
臨河北據山周三里五步高三丈甎甃池深二丈
門三東曰朝陽南曰迎薰北曰拱極正德六年知
縣趙輅增修西羅城嘉靖乙巳副使方遠宜築西
南二面石城有記癸丑同知何尚賢築南門甕城
戊辰總督王公檄增築東北方建敵臺重樓闢北
關水門一壬申知縣方可築草場山重城後圮於
水乙夘知縣陳汝元改建南門樓於正中匾曰景
庾樓自為文記之
本朝順治中知縣廖元發重修
葭州
州城宋熙寧中葭蘆寨據山為固因河為池至今稱
鐵葭州云金元以來屢經繕修明洪武初守禦千
戸王綱改建自北而南截三分之一增築垣墉分
内城北郭隆慶間知州章評增堞南郭外城周三
里五分高三丈石甃内城南北門二南曰德安門
上為德風樓外有月城障之山腰一門東通黃河
北曰揚武上為文昌樓北郭下北門曰鎮遠萬歷
四年知州尹際可建南郭東西二門東曰天險西
曰通泰水門各一天啓中知州盧揚輝修築
本朝順治十五年知州武弘祖重修自為文記之康熙
十六年知州孫毓竒重建南北門樓有李泰業記
譙樓建州治前
吳堡縣城池宋金為砦元始為縣依山勢高下周二
里五十七步高二丈五尺土築東南以黃河為池
西北以石壑為塹門四東曰觀瀾西曰熙皥南曰
景陽北曰迎恩嘉靖十五年知縣劉鉞修築十七
年知縣張弛重修二十二年知縣李錦築北門月
城建門曰拱辰有知州張綺記三十三年知縣李
輅增築甕城創建南北門樓萬歷三十五年知縣
杜邦泰修築建東門樓參政王霖撰記四十二年
知縣盧文鴻建西門樓崇禎中知縣簡國寧建南
外門曰帶礪
神木縣城池金為砦元至元十八年主簿王瑄徙於
東山後改縣明正統五年都御史王翺查邊奏縣
寨居山頂不便宜移置平川八年復徙建川口周
五里高二丈五尺池深一丈門四成化四年巡撫
余子俊建羅城增修門樓隆慶六年東路道張守
中增築高三丈七尺建四角樓萬歷六年東路道
覃應元甃以甎三十三年東路道袁諫甃羅城以
石自為記後廢
本朝雍正四年知縣胡增煐修築鐘樓在城内凱歌樓
北南則鼓樓在焉
府谷縣城池始建未詳(按五代唐升府谷鎮為縣復建為州宋又置麟府路則城)
(池始建宜在唐宋間)明正德十五年知縣張汝涉因故址拓
築石砌周五里八分高二丈五尺因河為池門六
嘉靖中重修鐘樓在城内西北街
陜西通志卷十四
