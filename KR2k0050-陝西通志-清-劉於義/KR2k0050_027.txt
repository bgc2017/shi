陜西通志卷二十七
學校
辟廱鐘鼓於皇鎬京中天麗日大道昌眀三物四術
立範垂型漢更秦弊綿蕝是營講求同異渠閣談經
唐開六館雅鄭競鳴卓彼關儒鑰啓西銘勖哉德造
樂育觀成作學校志第十
國朝
陜西西安布政使司所屬五府十二州七十三縣共
設儒學九十所膠庠選取師生教養之規詳列焉其
課試拔補充貢為學政所通行者不載
雍正元年
恩詔各省入學額數大學加七名(西安府等大學二十一學共廣額一百四)
(十七名)中學加五名(咸陽等中學二十九學共廣額一百四十五名)小學加三
名(藍田等小學三十七學共廣額一百十一名)恩加一次後不為例雍
正二年文童廣額蒲城縣舊係大學照府大學例取
二十名咸陽同州乾州武功鄠縣興平膚施洛川清
澗寳雞城固興安州舊係中學照大學例各取十五
名三水商州安定葭州汧陽沔縣舊係小學照中學
例各取十二名華隂縣舊係中學潼關衛裁衛籍入
華隂照府大學例額取二十名(雍正五年改潼關衛為縣華潼二縣文童)
(入學名數照中學例各取十二名)鳳翔府學舊係中學照府大學例
額取二十名武童廣額咸寧長安蒲城華州鳳翔
縣舊係大學照府大學例各取二十名咸陽乾州同
州鄠縣膚施岐山城固興安州舊係中學照大學例
各取十五名商州藍田神木榆林靖邊舊係小學照
中學例各取十二名鳳翔府學舊係中學照府大學
例額取二十名雍正十一年禮部覆准陜西學政
潘允敏奏請新設榆林府學取進文武童生各十
二名定邊懷遠取進文武童生各八名榆林靖邊武
童舊額十二名應减四名文童仍取八名同州華州
綏德州韓城郃陽清澗三原等州縣照府學額數取
進文童各二十名商州澄城華隂醴泉等州縣照大
學額數取進文童各十五名米脂武童照大學例取
進十五名
大清會典學田之設原以供春秋饗祀及贍給貧士之
用有舊置者有助給者歷年多寡不一康熙二十二
年直省册報陜西西延等處學田五十五頃二十畆
租銀一百五十六兩三錢租糧一千二百三十七石
九斗衛所學田一頃八畆租麥九石六斗三升六合
米九石六斗三升六合雍正五年西鳳漢三府興
商華同邠乾耀七州屬册報學田原額并續墾共地
五十四頃六十四畆五釐八毫五絲内除南鄭縣陸
續開墾外止荒蕪并射圃亭占地二頃三畆九分八
釐五毫實在熟地通共五十二頃六十畆七釐三毫
五絲惟略陽縣地係岩坡山溝難以計畆學租每年
共徵麥榖雜糧一千二十一石九斗八升四合一勺
二抄租銀一百五十四兩四錢一分七釐三毫九絲
又查報義田案内申報西安府渭南縣學田地七
十八畆每年徵麥榖一十一石七斗又西安府咸
長二縣并華州潼關縣雍正五年分造報舊時按院
置學田地共二百六十一畆四分七釐八毫咸長二
縣學租共一百十五石九斗三升二合潼關學租棉
花六十斤(按以上學田學租入雍正五年奏奏銷又據各屬冊報餘俱未入銷)
西安府
府學(大學)在府治東南即宋金學校舊址元至正間行省
平章廉希憲重修學士虞集記眀成化九年巡撫馬
文升知府孫仁拓修學士商輅記
本朝順治十年提學田厥茂重修有記
宋景祐二年侍郎范雍奏昨知永興軍前資寄住
官員頗多子弟軰不務肯構惟恣輕薄盖由别無
學校勵業之所致到任後奏建府學兼賜九經書
差官主掌每日講授據本府分析見有脩業進士
一百三十七人在學關中風氣稍變權節度掌書
記陳諭管勾乞降勅命令常遵守(中書劄子)學制大門
三間前有譽髦斯士坊門内為泮池儀門内當甬
道為魁星樓正中上面為眀倫堂五間兩旁為四
齋曰志道曰據德曰依仁曰游藝各三楹東西號
舍各三十六間堂後為尊經閣五間上貯書籍閣
旁碑亭二座閣後神器庫六間敬一亭在殿後射
圃亭在長安縣學右(府志)府學文廟歲久頽敝成化
戊子副都御史馬文升廵撫是邦意圖恢拓未果
越壬辰秋仲釋奠適大風雨殿廡傾圮廼謀諸廵
按蘇盛布政朱英按察宋有文撤而新之令西安
知府孫仁出公帑羡餘擴其舊址首建大成殿七
間兩廡各三十間次作戟門&KR0905;星門神厨齋房泮
池及殿後漢唐石刻之屬舊覆亭宇咸增新之經
始於癸巳春正月至秋八月訖工(商輅儒學碑記)西安居
省會郡一邑二故學三而廟一廟當城南門之東
宅㢲離中郡學掖而右咸寧邑治在東故學亦東
長安邑治在西學亦在西東學之東為啓聖祠廟
之後環列古諸石經名刻覆以步欄俗謂碑洞洞
後正南面建亭奉敬一箴而箴之東西各為亭尊
制也郡學眀倫堂後特峙尊經一閣典籍藏焉一
廟三學宏規壯觀凡學宫鮮其儷郡學宋已居此
二邑學則眀成化中建嘉靖間都御史王堯封布
政使黃臣知府李文極鹽城夏雷接踵聿新萬歷
癸巳淫潦彌時公私垣舍大壊廟學滋甚知縣李
得中謀諸長安令沈聽之相與共請諸道府於是
工成不日焉(郡人周宇記)
正學書院在府治西南蓋宋横渠張子倡道之地
門人吕大鈞等皆得其傳元許魯齋主學事亦多
造就後省臣建議為書院合祀横渠魯齋及其鄉
賢楊元甫而聚徒講學其間入眀百餘年遺址無
存至弘治九年提學副使楊一清卜地重建(大學士李)
(東陽記)弘治中提學王雲鳳建書樓于正學書院廣
收書籍以資諸生誦覽嘉靖中唐龍督學時士學
趨詭異乃新正學書院選士羣肄之剗其竒靡而
約諸理其所登進者悉為名臣(賈志本傳)萬歷乙酉許
孚遠督關中學禮聘三原王之士多士興起(關學)
(編)
國初廵撫賈漢復重修同州李楷有記
關中書院在府治東南眀萬歷三十七年布政汪
可受按察李天麟參政熊應占閔洪學副使陳宁
段猷顯為馮從吾講學建其講堂額曰允執從吾
有記
學田(按府學廩餼及貧士俱長咸二縣學租内支放不另設學田各府學倣此)
長安縣學(大學)舊在縣治西眀成化九年廵撫馬文升
議徙府學西萬歷三十七年知縣楊鶴重修改移
泮池增置棹楔雲路
本朝順治八年知縣樊鴻選訓導張宏業重修有記
社學六所嚴家渠周家莊席房邨灣邨香積寺姜
村堡各一區學田三頃四畆五分八釐租一百二
十二石九升九合又舊有按院置學田地一頃一
十六畆九分二釐九毫徵租四十六石一斗六升
咸寧縣學(大學)舊在縣治西眀成化七年提學副使伍
福奏徙府學東(按徙時在成化九年)知府余子俊修嘉靖十
一年知府李文極萬歷十三年知縣李生芳重修
郡人府尹王鶴記十八年知縣李得中又修
本朝順治十二年知縣余國柱康熙三年知縣黃家鼎
增修俱有碑記
魯齋書院在咸寧縣治東北(續文獻通考)延祐元年京
兆為故儒臣許衡立魯齋書院降璽書旌之(元史仁宗)
(本紀按今廢)
社學四所新住鎮香胡灣黃渠頭狄寨鎮各一區
學田六頃四畆七分三釐二毫租二百五石八升
六合又舊有按院置學田地一頃二十九畆五分
四釐九毫徵租六十九石七斗六升六合
咸陽縣學(大學)在縣治西眀洪武四年縣丞孔文郁建
天順二年知縣賈仁重修參議許彬記正德元年
知縣孟統又修教諭孔慶記
社學四所一在縣治其三所在賈村雙照等里
學田地三十九畆二分租二十石六斗四升
興平縣學(大學)在縣治西眀洪武三年知縣沈訥建成
化十年知縣王悰弘治九年知縣朱瑄正德間知
縣李應陽嘉靖間知縣孔完重修四十年知縣朱
文增修武功張鍊記
本朝順治十五年知縣徐開熙重建有記
學田地一百畆租三十五石
臨潼縣學(大學)舊在縣城北宋咸平中知縣趙恪改建
主簿王漢有記元至元二十九年知縣馬忙修韓
擇有記至正十五年冬官尚書趙公諒重修太史
歐陽元有記眀洪武二年重建長史易謙記成化
間知縣劉聰高垣繼修嘉靖間地震學圮萬歷十
二年知縣劉應聘增修尚書温純記
本朝康熙四十二年教諭張鍾因傾圮捐俸徙建於廟
東
横渠書院在縣治東南即察院廢址康熙三十七
年知縣趙于京建有碑記
驪山書院在驪山下即古白鹿書院舊址
居善書院在學西取易居賢善俗之義元工部尚
書趙公諒建歐陽元有記(按今廢)
社學一在横渠書院一在驪山書院
學田地九十六畆八分租一十七石三斗四升五
合
高陵縣學(中學)在縣治北宋紹聖元年知縣朱革建縣
尉吳柔嘉記崇寧四年知縣范棟重修自撰記元
中統二年縣丞張鼎更建有記眀洪武六年重修
正統間知縣張錦天順間知縣張琦張傑相繼修
成化二十年知縣段讓修知縣劉安記弘治六年
知縣楊舟嘉靖四年知縣鄧興仁修提學副使唐
龍記十年知縣楊剛又修
本朝順治十年知縣王元捷修十八年邑人李原茂捐
資增修進士魚飛漢記康熙十九年知縣張都修
有自記五十八年知縣熊士伯又修
渭上書院在縣南渭北元延祐初建見學士蕭&KR1893;
撰三原學古書院記(按府志眀時高陵又有涇野書院今並廢)
社學五所一在縣治西街其四在鄉之店子頭魏
村等各里
義學三所一在楊官寨一在東馬家村一在河南
馬家村雍正七年立
學田地一頃一十一畆七分三釐租二十五石一
斗三升六合六勺
鄠縣學(大學)舊在縣城外眀洪武七年教諭張紳移建
縣西永樂十二年教諭方蘄訓導馮翊撤而新之
正統十二年知縣徐純修侍講楊鼎記嘉靖六年
知縣康天爵崇禎十一年知縣張宗孟重修
本朝順治十一年知縣魏似韓十八年署縣駱鍾麟康
熙十七年知縣曹爾弼二十一年知縣康如璉相
繼修三十八年知縣朱文卿重修有記
渼陂書院在縣治西
二曲書院在縣西南三里王心敬延其師李二曲
顒講學於此提學高爾公為之建坊
社學在鄉賢祠内
義學在縣治西街眀知縣宋廷琦
本朝知縣劉文燦合祀祠内
學田地三十七畆五分租二十二石五斗
社田康熙五十七年督學覺羅逄泰捐置五畆租
三石又知縣吳廷芝捐置四畆租六石八斗又官
紳士子等共捐置地二畆租三石二斗
藍田縣學(中學)在縣治南眀洪武十年知縣樓璉建正
統八年知縣王禧嘉靖六年知縣王科修二十八
年廵按程軏增修都御史許宗魯記萬歷間知縣
李景登三十年知縣王邦才重修尚書孫丕揚記
本朝順治十年知縣蘇就大復修
瀛州書院在縣治南唐學士李元通建眀弘治時
知縣任文獻重修
芸閣書院在縣治北五里宋吕大臨建眀知縣任
文獻重修(按府志吕氏四賢祠後有芸閣寺俗呼吕氏菴弘治中提學王雲鳳撤佛像匾)
(曰芸閣書院又有秦關書院知縣梁一道為博士王之士建秦關者之士别號也今廢)
社學在縣治厚子鎮南大寨故景川洩湖鎮安邨
等里共五所
學田地六十畆租二十二石一斗六升七合二勺
涇陽縣學(大學)在縣治西南宋元祐五年建眀洪武二年
知縣張師孟重建天順元年主簿潘敏嘉靖間知
縣樊鍾岱朱友達萬歷三年知縣傅好禮崇禎五
年知縣梁士淳相繼增修
本朝順治五年知縣張應召重修自為記
學田地共四十三畆六分四釐四毫五絲租二十
六石一斗八升六合七勺
三原縣學(大學)在縣治西北元大德十年鎮人張德眀
剏建縣尹郭真拓修至正十年縣尹李誠修二十
八年左丞陳思道重修侍御董立記眀洪武二年
縣丞仰山重建成化十二年知縣李景繁弘治四
年知縣馬龍萬歷間邑進士溫純修
本朝康熙二十一年知縣葉章重修提學葉映榴有記
康熙三十五年知縣俞璉增修
學古書院在縣治西北元延祐七年邑人李子敬
暨弟子𢡟剏建蕭&KR1893;有記(府志)三原李子敬創學古
書院延涇陽程瑁講學其中遠近從游者百餘人
穪悅古先生(關學編)眀弘治元年西安知府徐政重
建嘉靖四十四年地震圮四十六年縣丞張九功
重修按察使喬世寧撰碑萬歷間廵按傅振商增
修有記
宏道書院在縣治北眀弘治九年建邑人兵科給
事王承裕與從遊之士講學於此(副使王雲鳳記)王端毅
致仕康僖以進士侍歸講學宏道書院三原馬理
即受講康僖所(關學編)
嵯峨書院邑人光禄卿馬理講學處提學唐龍有
記(按今廢)
社學在縣南門内
學田地五十六畆九分二釐租二十三石一斗八
合
盩厔縣學(大學)在縣治東南元大德十一年建至正間
知縣王淵修眀洪武四年重修三十年監察使師
存智弘治間知縣蕭選正德間知縣吳愚嘉靖間
知縣姒昂四十二年知縣何起鳴萬歷間知縣梁
克順天啓間知縣田時暢相繼增修
本朝順治八年知縣張成功又修十七年知縣駱鍾麟
重建徐開熙有記康熙十七年知縣章泰捐修五
十六年署縣吳廷芝教諭安其位五十八年知縣
董霑增修俱有記
集賢書院在倉右嘉靖二十五年知縣李春芳方
構堂寢會行取去四十二年知縣何起鳴增修額
為集賢書院(按今廢)
學田地一頃三十五畆五釐租五十二石五斗七
合六勺
渭南縣學(大學)在縣治東眀洪武二年縣丞吳雲建成
化九年知縣周寧修嘉靖間以地圾圮知縣李希
雒重建知縣王宫用趙雲程修隆慶間知縣梁許
帥祥萬歷間知縣張棟楊所相繼增修南師仲記
本朝順治十年知縣尚九遷修員外李毓英記十四年
知縣陸贊竒重修有自記康熙初年知縣孫熿修
四十二年知縣黃培捐俸倡修舉人孫士傑記
五鳳書院在縣治西南
學田二頃八十二畆二分六釐一毫租五十六石
四斗五升二合二勺又查報義田案内學田地七
十八畆租一十一石七斗
富平縣學(大學)在縣治東北眀洪武三年主簿陳忠信
建九年縣丞芮弼修天順五年知縣王傑成化十
八年知縣張本弘治五年知縣陳潤八年知縣李
良正德六年知縣劉藻嘉靖三十五年知縣趙桐
隆慶間知縣史燦萬歷七年知縣劉兌相繼增修
本朝康熙十九年知縣郭傳芳五十二年知縣楊勤重
修
新城書院在縣西眀嘉靖九年知縣劉希簡建
學田地一頃五畆六分九釐九毫五絲租三十九
石三升六合二勺
醴泉縣學(大學)初在舊縣治東南宋皇祐間殿中丞薛
周創建明洪武四年移今縣治東弘治六年知縣
王錫修十年提學副使楊一清議徙縣治南十六
年知縣李用嘉靖九年署縣同知劉茂賢繼修萬
歷二十三年知縣張大美修有記天啓五年知縣
蕭如尹又修
本朝康熙二年知縣查蜚英十三年知縣鄭廷秀署縣
王爾謙十九年知縣劉名譽教諭喬子煜訓導陳
楷三十八年知縣裘陳佩教諭梁應辰相繼重修
雍正九年署縣錢界捐俸倡修
社學舊在城西萬歷間知縣張大美移置新城南
門内
學田地三十八畆五分租一十一石五斗五升
延安府
府學(大學)在府治北眀洪武十一年知府俞濟民建弘
治八年知府崔陞徙城東尋圮於水知府李延夀
復徙城北東向正德間知府王彦竒仍改南向
本朝順治六年知府李肇源陳培基重修十六年復遭
大水知府牛天宿重新康熙九年知府王廷弼十
八年知府陳天植繼修
龍溪書院在府城北艷陽谷内後有渠流鑿石曲
引以入泮池故名知府王彦竒有源頭活水記今
遺址猶存
雲夢書院在府城北關今存遺址石巖刊雲夢山
三大字
嘉嶺書院在府城東南宋范仲淹建眀弘治十七
年知府王彦竒重建萬歷間進士張廷玉增修
雲巖書院在府城梓潼廟内萬歷間進士李賦秀
建
楊公書院在府城西北石巖刊雲山一覽四大字
太保楊兆建
社學在府治南關眀正德七年知府王彦竒建
本朝康熙十八年知府陳天植捐貲屢葺
社田六十畆康熙四十年知府吳存禮置
膚施縣學(大學)在縣治東眀洪武間知縣何原華建弘
治八年知府崔陞增修
本朝順治間知縣傅鞠宋瑀康熙二十一年知縣邵有
聲六十一年知縣于錫繁重修雍正五年知府吳
瑞捐修有記
社學在縣治東關
安塞縣學(小學)在縣治南元大德三年知縣劉秉實教
諭蕭允中修建眀成化十四年知縣楊璿李瓘修
教諭邊瑢有記正統間知縣李恪重建景泰二年
修萬歷八年知縣方盡美繼修滄州知州丑珦有
記萬歷四十六年知縣丁允中重修進士趙彦記
崇禎元年府同知周承恩知縣韓嘉樟繼修
本朝順治十二年知縣郭聯康熙九年知縣張抱訓導
張灝發十六年知縣馬震又修三十三年知縣張起
鵬訓導杜世芳倡修有記四十九年知縣朱㵢重
修
社學一在西川龍石頭一在北川李家溝
義學在縣治西康熙六十一年知縣徐珩倡修
甘泉縣學(小學)舊在縣治西南眀成化間知縣王鳳建
弘治二年知縣李世重修萬歷二十二年知縣高
桂徙於縣治東南山下翰林王圖有記
本朝雍正四年知縣吳敦儉倡修
義學在縣治西南
學田三十畆租粟米一斗銀三錢
安定縣學(中學)在縣治東元至元四年知縣段允恭建
眀洪武二年主簿羅倫修宣德九年知縣劉整拓
修正統十四年知縣鄭淇成化十二年知縣徐彬
嘉靖十年知縣郭廷仁四十三年知縣孫黃萬歷
十七年知縣王光祖二十六年知縣高天命三十
五年知縣喬鍾秀相繼修
本朝順治八年知縣李嘉引康熙二年知縣張洪謨八
年知縣朱尚義十三年知縣楊蘊三十八年知縣
董一薰繼修雍正二年知縣施成澤捐修進士王
鴻薦有記
社學一在縣城内一在瓦窰堡雍正二年知縣施
成澤建
保安縣學(小學)在縣南一里元延祐三年縣尉馮顯建
眀永樂四年重修嘉靖間邑人大學士王大任增
修
本朝順治十五年知縣張嗣賢重建進士郭指南有記
義學在縣南文廟旁
宜川縣學(中學)舊在縣治西元至元二年知縣李宥建
至正十二年知縣劉士涇眀洪武九年知縣高以
敬修嘉靖間徙縣治東萬歷間署事府同知石巍
增修給事降典史曹徵庸重修有記
本朝順治十四年知縣王道亨雍正三年知縣王志深
又修有碑記
瑞泉書院在縣治西南山阿舊有達觀樓順治四
年知縣陳扆銘鑿井於其間因以瑞泉名今猶存
基址
社學在縣城七郎山下康熙三十五年知縣畢益
謹建
延川縣學(小學)在縣治西元至治元年知縣王恪建眀
洪武三年知縣張友先重修
本朝順治九年知縣錢茂秦十五年知縣劉榖繼修
延長縣學(小學)在縣治東宋崇寧初建明洪武十四年
知縣丁傑修天順間知縣孫逄吉成化間知縣宗
麟繼修教諭劉崇德有記
本朝康熙十八年知縣孫芳馨增修提學葉映榴有記
社學在縣治西街
義學在縣治東文昌祠内
鳳翔府
府學(大學)舊在府治東一里許宋慶歷中建金大定初
兵燬眀昌元年重建元末徙府治東南眀洪武四
年知府周煥重修正統間知府扈暹成化間知府
侯瓚張本濟正德間知府王江繼修嘉靖四十四
年知府史官增修郡人周易有記
天歷二年六月賜鳳翔岐陽書院額書院祀周文憲王
仍命設學官春秋釋奠如孔子廟儀(元史文宗本紀)岐陽書院
在府治東明正德中知府王江重建隆慶四年知府黃
翼重修郡人周易有記崇禎九年知府熊應元鳳翔縣
知縣楊大勲增修(府志)知府王江謁周文憲公祠於岐山
尋太公望遺蹟於寳雞之渭濱又得召公奭之召
亭於岐山縣南及張獻公子厚祠於湄之横渠乃
謀諸寮宷及縉紳耆舊相度于東郭有寺曰寳昌
者地形亢爽前拱南山左瀠澗水足為奉神育才
之所遂撤佛宇僧舍之半繚以周垣中祀周之三
公以横渠配東西祀名宦鄉賢匾曰岐陽書院(兵部)
(尚書彭澤記)
鳳翔縣學(大學)在縣治東南眀洪武六年知縣趙士竒
建正德十四年知府王江重修歲久傾圮萬歴三
年知縣王與可重新
本朝順治十年知府王纘聖知縣蔣仲寳縣丞李日芳
重修邑人袁楷有記
鳳翔古岐周文武成康之遺址城内東南隅迤東
曰文廟迤西曰府學再西曰縣學皆南向風雨剥
落萬歷癸酉知府鄒廷望見府學落成縣學如故
乃議轉請各憲甲戌春循序鳩工知府王&KR0925;繼其
事知縣王與可告成遂與府學並美焉(郡人周易記)
義學一在城内西寺一在城外東嶽廟
學田二十三畆一分一釐六毫租十石四斗七升
八合
岐山縣學(大學)在縣治東唐武德四年建宋雍熙中重
修金末兵燹元至元二十八年知縣張蕩古重建
推官文禮愷記眀洪武四年縣丞沈以德主簿吕
通景泰六年知縣張緒宗弘治四年知縣榮節正
德十三年教諭王治嘉靖三十四年知縣令狐一
豸韓廷芳相繼修
本朝順治十四年知縣王轂倡修康熙二十四年知縣
茹儀鳳重修有碑記
學田原額七十畆四分零眀萬歷二十四年提學
沈季文置有記除荒熟地三十四畆四分一毫租
一十七石二斗五勺
扶風縣學(中學)在縣治東唐大歷二年縣尉袁弁建宋
皇祐元年知縣王宗元修京兆姚嗣宗有記元延
祐五年知縣張祐又修眀洪武四年主簿張一初
宣德元年知縣宋端成化十三年知縣盧恕正德
二年知縣張諝嘉靖二年知縣孫昌三十三年知
縣楊洞萬歷三十四年知縣王祈正四十一年知
縣馬政和相繼增修
多賢書院在飛鳳山弘治間建(按今廢)
社學五所一在縣治北街一在杏林鎮一在絳帳
鎮一在召公鎮一在崇正鎮每學延社師一人署
令吳岠建
義學在治東文廟右
學田六十四畆八分五釐租一十九石四斗五升
五合
社學田十畆在堡城里歸縣社學十畆在通遠里
歸杏林鎮學十畆在堡城里四甲歸召公鎮學十
畆在長命里歸絳帳鎮學十畆在鳳泉里歸崇正
鎮學共田五十畆徵租十九石俱署令吳岠捐置
&KR1307;縣學(中學)舊在縣治西元至正九年縣令趙名時建
眀洪武十四年知縣林思正成化十八年知縣史
賢修弘治八年提學楊一清徙治東嘉靖十四年
知縣程章仍徙縣西崇禎元年侍御強思重修御
史劉九經有記
本朝康熙十年知縣梅遇品又修有自記
横渠書院在&KR1307;縣東五十里宋儒張子故居中有
祠堂元泰定四年建文禮愷作記(續文獻通考)
本朝康熙五十一年重修
社學一在横渠書院一在東關社倉左
學田一十八畆四分八釐七毫租五石五斗四升
六合一勺
寳雞縣學(大學)在縣治西元泰定四年教諭陳履謙建
眀洪武九年縣丞吳彝訓導郭誠重建
義學二所一在學宫西康熙二十二年知縣吕時
達建一在縣東五十里王家村雍正九年知縣梁
成武建
學田原額六十一畆零眀萬歷二十四年提學沈
季文置有記除荒熟地四十二畆五分租二十三
石三斗七升五合
社學田三等地十七畆坐落陵原二等地十畆坐
落城南二里俱知縣吕時達康熙二十二年置歲
徵租共六石四斗
汧陽縣學(中學)舊在故城内眀正德間重修嘉靖二十
六年因圮於水移置今縣治東署令侯儒有遷學
碑記
社學在城東北隅署令侯儒有記
學田八畆租一石四斗四升
麟遊縣學(小學)在縣治東郭眀洪武八年建弘治十五
年知縣胡㢲徙文廟以遺址建學周垣植栢千餘
株三原王恕有記嘉靖四十一年知縣周誥萬歷
十二年邑紳何廷琦增修提學許孚遠有記三十
六年知縣熊文焞又修
本朝康熙四十二年知縣范光曦教諭羅魁訓導蘭國
衡重修
隴州學(中學)舊在東故城内眀宣德六年圮于水知州
郭宗儀徙今州治西南二里成化間知州遲恭陳
俊李鏞繼修提學劉安止有記嘉靖六年知州李
暹修州人參議閻欽記隆慶三年知州楊世卿重
修都御史趙時春記
本朝順治十一年學正蘇萬邦重修
岍山書院在州西北五里眀弘冶間州人參政閻
仲實建内有崇經閣長沙李東陽記今圮
學田一十六畆二分租銀一兩五分
漢中府
府學(大學)在府治西南宋慶歷中建學於城外東南里
許元至元六年提舉王德輿移置城中元末兵燹
眀洪武五年知府費震重建成化九年副使梁覲
知府趙玉弘治十五年知府周東嘉靖五年南鄭
知縣張佑萬歷二十六年知府李有實三十年知
府崔應科相繼修
本朝順治五年知府張元初又修康熙二十五年知府
滕天綬倡修有記
自眀洪武以來雖後先繕治然皆制仍其舊成化
初知府趙玉抵官即以作新為已任踰四載乃決
意是圖適副使梁覲撫治兹土亟贊其成工師度
材方以不得大木為憂維時六月大雨連日漢水
暴溢漂流巨木蔽江而下抵岸遽止憲副暨守偹
李武率軍民輦至屹如山積闔郡驚訝皆謂天相
斯文於是刻日肇事撤舊作新凡所宜有㒺不悉
備(提學伍福記)
南鄭縣學(大學)舊在縣治東南眀洪武八年知縣陳師
錫建成化九年副使梁覲徙建府學文廟右正德
十四年副使吕和重修吕柟有記
本朝康熙二十三年知府滕天綬又修
南鄭為郡附郭邑郡邑各一學而夫子廟尊經閣
則共之眀洪武八年知縣陳師錫創建成化九年
副使梁覲徙置今地歲久傾圮正德間副使吕和
駐節關南憫邑庠之久廢以興復為己任乃一新
之(高陵吕柟記)
學田一頃一畆三分租銀一十三兩五錢九分八
釐五絲
褒城縣學(中學)宋慶歷間倚于江岸竇充宰褒建有自
記崇寧中張克獲移治西三十步蘇時有記慶元
中陳彪重葺眀洪武間知縣段勉始移建今縣治
西南弘治十一年知縣張表重修大學士楊廷和
有記嘉靖十一年知縣嚴霜十四年教諭胡喬三
十三年知縣張庚繼修
本朝康熙二十三年知縣雷闢四十八年知縣蔣爾庸
增修
學田地三十七畆五分租銀七兩九錢三分九釐
六毫
城固縣學(大學)在縣治東南宋崇寧二年建元大德八
年修翰林學士王和周記眀洪武四年縣丞劉翺
嘉靖四十五年知縣楊守正萬歷元年知縣喬起
鳳十三年知縣劉克義相繼增修邑人黃九成有
記
本朝康熙二十三年知縣徐永祚二十七年知縣胡一
俊四十五年署縣王穆重修
社學雍正五年新設一在縣城内一在蘇留村一
在古路壩
學田地五十畆七釐租銀一十一兩七錢七分七
釐
洋縣學(大學)唐天寳時建于城東宋治平中知州蔡交
遷治西南元末兵燬眀洪武四年縣丞潘謹言復
建于城東弘治十二年知縣崔璽捐修府訓導姜
鍾秀記正德六年知縣宋銳重修員外郎張嘉謨
記十三年縣丞傅卿重修郡别駕王珵記嘉靖九
年御史方遠宜捐金命知縣李維幾改建于縣治
西北隅
本朝康熙三年知縣柯棟增修城固令毛際可記二十
三年知縣劉嗣季二十八年知縣謝景安又修
義學一在縣治右一在縣治東渭門鎮
學田地一頃六十二畆一分租銀一十五兩二錢
三分八釐又大麥六石三斗九升
西鄉縣學(中學)舊在縣治東關元延祐二年知縣宋彦
中建宋貞譔記元末兵燹眀洪武十四年訓導姜
禮仍建於舊址二十六年知縣張洪修正統十四
年知縣丘俊遷入城在縣治東天順元年知縣郭
瑄修成化十一年知縣李春增修提學伍福有記
弘治間知縣郭璣正德間知縣陳榮萬歷十年知
縣李向春天啓間知縣程心傳繼修
本朝順治五年知縣張台耀康熙二十三年知縣史左
五十六年知縣王穆又修
學田地原額並新墾共二頃五十五畆二分租銀
一十八兩二錢六分七釐五毫
鳳縣學(小學)在縣東半里眀洪武四年知縣王畿建正
統九年參政孫毓副使莊觀重修天順六年知縣
馬傑弘治十三年知縣寗浩嘉靖十四年副使劉
彭年相繼增修
學田原額並新墾共五十二畆五分租銀一兩四
錢七分
寧羌州學(中學)舊在州城羊鹿坪宋慶歷中建眀正統
四年指揮胡貴楊悰奏設衛學移置州治西北成
化二十二年改為州學弘治二年知州張簡重修
提學副使戴珊有記
本朝康熙二十三年知州郭景隆改建四十二年知州
石曰琮遷於城東南隅雍正二年署州州同張名
標仍遷於州治西北羊鹿坪知州王大士落成
社學在州治南
學田地一十二畆租銀一兩二錢
沔縣學(小學)在縣治西眀洪武四年知州王昱建永樂
元年重修成化十一年知縣侯信十九年知縣張
俊嘉靖間知縣馬景張賢萬歷三十四年知縣萬
言策相繼修崇禎十一年知縣王際眀重建
本朝順治十年教諭屈焴康熙四十一年知縣林洪烈
復修
龍岡書院即舊諸葛武侯讀書亭在縣北一里卧
龍岡後嘉靖二十一年建(按今廢)
學田地九十二畆三分租銀一十三兩八錢三分
略陽縣學(小學)舊在縣治西北隅宋慶歷中建元至元
十年縣令李舜臣眀洪武四年知縣常輔重建正
統十三年教諭譚志學成化四年知縣李鑑修正
德十四年知縣杜介改置縣治西萬歷九年知縣
王之臣三十七年知縣申如塤天啓元年知縣周
延申又改置
本朝順治間參將梁加琦修康熙間知縣李扈施有光
重修
略陽城卑江水西衝而學宫正居其卑眀正德十
五年夏江溢城壊學宫悉没副使吕和行縣卜地
於縣治之北命衛知事金坡治其工發贖金三百
餘付之五越月而卒役按自元至正十年知縣李
舜臣建學於縣治北眀洪武四年縣丞葉禮徙學
於縣治東北正統十三年大水學壊教諭譚志學
修之成化四年大水學又壊知縣李鑑修之坡開
地掘土得古碑視其記實李舜臣徙學故地蓋自
葉禮改徙後凡三遭大水而徙地仍復其故豈非
得數哉(提學何景明記)
學田俱係山坡陡地未計畆數每年租銀一十兩
三錢五分
榆林府
府學(中學)在府治西即舊衛學眀成化八年廵撫余子
俊奏建
本朝康熙十年同知譚吉璁重修自為記雍正九年改
為府學
眀成化八年廵撫余子俊言榆林築營寨生聚漸
多請立衛學以訓武胄制可乃即城西地為學宫
指授已有定規未幾遷總督去十二年丁大容來
撫是邦踵成焉(大學士劉珝記)
武學(按碑記成化間巡撫余子俊創武學于南門内日久生徒渙散縉雲鄭汝璧來撫兹鎮偕)
(觀察劉餘澤假文學西書院為武學謀之神木道陳性學并諸將之在鎮者于是改築武成殿及兩)
(廉儀門鷹揚門周垣皆朱彩階墀皆文石東南隅創教官公署又於南門西鬻地築射圃建演武堂)
(為觀射所春秋祭儀以文廟之次三日規模略具時萬歴三十七年也迄今百二十餘年武學久廢)
(尋訪武廟僅存基址但前人創建所以教育人材之意亦未可冺附錄於此)
榆林縣學(&KR1537;學)現附府學不另設
學田四十八畆零在城南演武場西自眀末抛荒
本朝雍正八年民間報墾在案
懷遠縣學(小學)係新設現在估計尚未建造
定邊縣學(小學)係新設現在估計尚未建造
靖邊縣學(小學)在縣治西北即舊所學眀萬歷元年建
本朝雍正八年官紳士庶重修
興安州
州學(大學)在州治南元至元中知州唐天驥建至正十
年達嚕噶齊瑪魯重修鄭均有記眀洪武五年知
州馬大本重建永樂十四年漢水暴溢學遂頹圮
成化四年知州高嵩重修提學副使伍福有記七
年知州王坪十三年知州鄭福正德十五年守道
吕和知州鄭琦萬歷十八年知州姚鳳翔二十一
年知州陳秉仁相繼修
本朝順治十七年知州王章康熙七年知州牟文龍十
二年總鎮王懷忠署牧吳佳允學正屈必捷重修
三十二年知州王希舜副將郭元章同修有記
義學在州治東關
學田三十八畆八分一釐租銀六兩九錢八分五
釐八毫
平利縣學(小學)在縣治西眀成化間知縣安章修建隆
慶間知縣羅頊重建
廟學後枕龍山前臨越水實據山川形勝眀隆慶
間知縣羅頊因文風不振新之割牧愛堂之右隙
地復市士民圃地以廣學址歷數載工猶未竣知
縣李應華卒其役萬歷六年署縣主簿高瑬增修
(邑令張極記)
洵陽縣學(小學)初在舊縣治西洵水之滸眀洪武五年
縣令李肅建成化八年圮於水知縣杜琳遷置今
縣治右十一年知縣王延齡拓修副使余洵記
社學在文廟旁
學田熟地八畆三分三釐租銀五錢
白河縣學(小學)在縣治左眀成化十二年知縣普暉建
本朝康熙四十七年知縣徐雲宏趙宏烈重修
紫陽縣學(小學)初在縣治舊城西眀嘉靖間知縣胡鏜
建二十一年知縣戴本芳萬歷三十五年知縣張
繼芳重修眀末寇燬
本朝順治十年知縣李如桂創建于城北尋圮康熙十
二年知縣張麟化二十七年知縣沈麟修四十七
年知縣于鯨移建今縣署西五十年知縣莫吾昭
重修雍正七年知縣李昌宗捐修
社學在縣城右雍正七年知縣李昌宗建
學田地一十九畆六分租銀三兩一錢四分八毫
石泉縣學(小學)在縣治東眀洪武四年建
本朝康熙十八年知縣潘瑞竒捐修雍正五年知縣梁
濩增修
學田熟地一十七畆四分租銀三兩四錢八分
漢隂縣學(小學)在縣治東明洪武五年訓導鄭守方建
永樂五年教諭梁萼重修成化三年西鄉縣典史
柴嵩十年知縣劉眀弘治間知縣張大綸嘉靖間
廵茶盛汝謙萬歷十二年知縣袁一翰十七年知
縣周之光相繼修崇禎十二年知縣張鵬翺因賊
燬重修
本朝順治五年知縣楊六德康熙二十六年知縣趙世
震又修
學田一十八畆租銀四兩五錢
商州
州學(大學)在州治西金承安三年軍判許安世修自為
記元至元二十二年知州王珪重修學正張泰來
記大德二年知州張銓又修眀洪武十四年重建
正統十三年知縣王敏成化九年參議崔忠修弘
治十三年知州王瑀正德九年參議蘇乾重修太
僕南鏜記嘉靖十三年撫治蕭廷傑三十二年知
州夏文獻修三原馬理記萬歷二十二年撫治王
孟煦知州王以孚崇禎十一年撫治邊崙鄉紳牛
維曜繼修
本朝順治六年知州薛所習十五年知州王思治重建
商山書院在州城北眀嘉靖間商洛道郗元洪建
萬歷十三年移于東龍山下八年商洛道蘇濬移
舊地有記眀末廢
學田十二畆一分坐落泉村鎮每年徵租八石康
熙二十八年知州戴良佐捐置以為諸生濟困之
用
鎮安縣學(小學)在縣治西眀洪武三年建景泰六年修
正德六年知縣俞鼎重修有記萬歷三十一年知
縣張鳳翼重修戶部主事周宇有記
本朝康熙八年知縣許沺增修寧夏朱永年記
社學在縣治西南
雒南縣學(小學)在縣治西眀洪武三年建嘉靖二十五
年知縣高綬重修光禄寺卿馬理有記隆慶間知
縣徐旭萬歷間知縣洪其道天啓間知縣陳應顯
繼修
本朝順治十八年知縣暢體元重建朝邑李楷有記
社學在城内西街
學田八十三畆眀萬歷間提學臧爾勸置租八石
三斗
山陽縣學(小學)在縣治西眀成化十三年都察院原傑
大司馬余子俊建十五年知縣楊隆修督學伍福
有記天啓七年署縣徐大佐重修編修南居仁有
記
本朝康熙二十四年知縣胡范增建李曰棟有記雍正
八年署縣朱文灝重修
義學在學宫東雍正八年署縣朱文灝建
商南縣學(小學)舊在縣治南眀成化十三年知縣鄭瑛
建
本朝康熙間知縣于鯨徙縣治西北
明成化初新設商邑十三年知縣鄭瑛慨然以廟
學為慮乃營治南亢爽之地斬荆棘輦瓦礫躬督
其役民樂趨之越二年而告成(長安蕭謙記)
社學在縣治西
學地四十畆雍正七年署縣楊毓芳于民報老荒
旱地内撥送儒學招佃認墾以作學田
社學田一百畆零署縣楊毓芳勸輸
同州
州學(大學)在州治西南宋慶歷中建元季兵燹眀洪武
三年同知邢權重建正統八年知州秦銘景泰五
年知州錢茂律成化間知州郝清嘉靖八年知州
劉啓東前後重修有碑記萬歷十七年知州鄭璧
天啓二年知州張一英復修
社學五所一在州城一在義井村一在大村一在
羌白鎮一在念橋村
義學在州治東雍正九年知州馮慶長建
學田五十四畆八分租三石二斗八升八合
朝邑縣學(大學)在縣治東南眀洪武三年建萬歷間教
諭李振藻重修邑人王鑰有記
本朝雍正四年知縣楊臚賜增修從紳士請以尊經閣
舊置宫墻外地隣雜遝移建學宫㢲方增以重臺
一切殿廡宫垣整飭崇煥各額俱照闕里改至聖
殿為大成殿改戟門為大成門復於大成門兩掖
增建金聲玉振門&KR0905;星門以南建太和元氣坊眀
倫堂狹甚擴其址繚以垣凡經營閱五載始觀成焉
西河書院在學宫旁康熙十八年知縣朱集義捐
設義學雍正九年知縣楊臚賜增建廳房改創書
院延師課學以西河為卜子設教之地故名
社學九所一在城内文廟西康熙十八年知縣朱
集義建四十九年知縣王兆鰲重修餘在趙渡鎮
新市鎮新舊大慶關等里
學田五十八畆五分六釐六毫租三十三石四斗
二升六合四勺
郃陽縣學(大學)在縣治南宋元祐六年知縣李百禄建
武陽張价有記元末兵燹眀洪武二年知縣徐原
重建正德七年知縣張綸萬歷三十八年知縣劉
應卜重修
本朝順治六年知縣莊曾眀又修有記
儒學左右舊有禮門無義路前逼隘且缺泮池眀
萬歷間邑參政范燧捐宅基易地增設焉且建尊
經閣於眀倫堂後建樓於泮池之前名魁星樓(縣志)
眀萬歷三十八年知縣劉應卜謁學周視學宫見
&KR0905;星門外僅二步許即有文廟大坊壓之西有鳳
麟呈瑞坊東有河嶽鍾祥坊不在學馳道東西兩
隅而在學之中腰乃毅然决之將前一大坊移正
南二百步外二坊列於東西馳道之口過大坊有
一水横亘通為外泮水上架一橋直接南城橋外甎
甃一梯闊三丈高五丈可逕登城橋前一小木坊
題曰月衢登城向東三十步為文昌閣又向東百
餘步為魁星樓名宦鄉賢在二門内非制也移二
門外内泮池有二溝惡其相射也填之使平以至
堂齋次第舉焉(劉應卜自記)
社學四所一在西街文昌祠一在東街元聖祠一
在南街崇聖宫一在北街東嶽廟
學田四十七畆四分租一十四石五斗
澄城縣學(大學)在縣治西郭宋大觀元年建元至元二
十七年知縣薛文曜皇慶二年知縣張洵重修有
記元末兵燹眀洪武六年知縣王秩重建進士趙
寅有記正統四年知縣楊季琦弘治七年知縣楊
泰繼修中書舍人吉人有記嘉靖二十三年知縣
鄭光溥修尚書韓邦竒有記二十七年知縣徐效
賢增修萬歷十七年改置縣治北
本朝順治五年知縣姚欽眀重建蒲城進士原毓宗有
記
社學在縣治南眀弘治間知縣楊泰徐政建嘉靖
間知縣徐效賢崇禎間知縣王選重修
學田四十畆租一十三石七斗二升九合五勺
韓城縣學(大學)在縣治東眀洪武四年知縣周吉誠重
建天順五年知縣王鼎修河東薛瑄記成化十八
年知縣吳雄重修邑人王盛記嘉靖二年知縣鄭
鉞增修唐龍有記萬歷十三年知縣馬攀龍戴章
甫繼修邑人張士佩記
本朝順治三年教諭彭冲霄康熙十八年知縣王廷選
繼修
蘿石書院在南城外以祀眀崇禎間知縣左𢡟第
康熙四十二年知縣康行僴建
社學三所邑城芝川鎮昝村鎮各一區雍正八年
知縣劉方夏建
學田二十一畆六釐四毫五絲租銀二十七兩九
錢四分二釐七毫四絲又知縣劉方夏倡捐銀四百
四十八兩零典買地二十五畆八分房院一所除
納糧外實租銀三十八兩二錢為月課分胙之用
華州
州學(大學)在州治東元皇慶中建眀洪武三年知州胡
惟俊重建天順元年知州楊勝賢重修侍郎薛瑄
記正德十三年知州桑溥修侍郎吕柟記嘉靖三
十八年知州朱茹修按察使喬世寧記
華山書院在儒學北街眀嘉靖三十五年知州朱
茹建州進士趙儒記
學田四十八畆四分租六石二斗八升八合
華隂縣學(大學)在縣治東眀洪武二年縣丞黃文眀建
正統二年知縣王貫重修教諭李輔記嘉靖間知
縣李時芳何祥萬歷二年知縣李承科相繼修三
十九年知縣王九疇重修蒲州張煇記
本朝順治十年知縣葉舟十七年知縣劉瑞遠康熙二
十三年知縣遲維城相繼增修
太華書院在青柯坪萬歷三十六年華隂令崔時
芳教諭張煇為侍御馮從吾建(按今廢)
四知書院在縣東二十里眀萬歷四十年知縣王
九疇建
義學一在嶽鎮一在敷水鎮知縣趙金章建
學田地二頃六畆六分租二十一石九斗三升四
合
蒲城縣學(大學)在縣治東後周廣順三年建宋元祐六
年知縣陳羔修邑人耿南仲記眀洪武二年主簿
曹秉彝重建天順初知縣王傑修祭酒陳洪謨記成
化間知縣黃䇕正德五年知縣張鍰嘉靖元年知
縣楊仲瓊萬歷四十四年知縣徐吉前後繼修
本朝康熙四年知縣鄧永芳增修邑進士李馥蒸記
正學書院在縣治西眀正統間建
本朝知縣張舜舉修
義學在縣治南街康熙五十二年知縣汪元仕建
學田地六十七畆四分六釐二毫租一十六石八
斗六升五合五勺
潼關縣學(中學)即舊衛學初在治東眀正統四年都指
揮僉事姚深奏建學士陳循記成化十年圮於水
十一年遷治西南嘉靖三年指揮孫承宣修高陵
吕柟記二十二年副使周相二十三年副使汪尚
寧重修學遂完美引潼水自南門入折流注之泮
池北折而達於黃河華州王維楨記
本朝雍正五年改為縣學
關西書院在道署西雍正七年潼商道張正瑗建
社學一在縣治東街一在縣治西街
學田九十三畆租一十八石六斗又舊有按院置
買學地十五畆學租棉花六十觔(應納本地夏租麥三斗三升六)
(合租糧米三斗三升六合折色銀一錢四釐俱在棉花内變納)
耀州
州學(小學)在州治北宋嘉祐中建眀洪武三年知州魏
必興重建成化十一年知州鄧正弘治八年知州
任奎繼修嘉靖三十九年知州江從春增修
眀嘉靖三十九年知州江從春撤故講堂建敬一
亭亭後建尊經閣修眀倫堂與齋廡二門又作泮
池引通城渠水注之池南建石坊門門左右與文
廟又各建石望柱二堂基增數尺閣基高與城齊
升堂則望見南山登閣則四望益遠學至是始恢
廓壯麗(州志)
文正書院在北城門外二里步夀原巖下故眀德
寺也今故塔存嘉靖二年改建提學唐龍記(按今廢)
義學在州署西
學田地九十畆一分七釐租三十八石四合六勺
二抄
同官縣學(小學)在縣治東眀洪武八年知縣魯俊因宋
舊址建
崇正書院在縣治東北一里故頻山寺嘉靖八年
御史王儀行縣改書院(按今廢)
社學在縣治東
白水縣學(小學)在縣治東眀洪武三年知縣張三同建
有記景泰元年知縣蓋䐘成化十五年知縣韓睿
正德十六年知縣胡山萬歷三十五年知縣劉夢
陽相繼增修
白學棟柱皆柏為之規度宏偉世相營繕殿有唐
吳道子畫先師十哲石刻遺像儒學前為聚奎坊
後崇臺有閣祀文昌南瀕城為池東南卓起城上
者為魁星樓城東南隅聳峙者為大魁樓又眀倫
堂有繫辭說卦傳碑朱子手書蔡氏元定刻(縣志)
眀德書院在縣治西眀崇禎十二年知縣王無逸
建有記
本朝順治初知縣王永命以講席久虚改祀杜工部
社學在縣城内康熙五十六年提學覺羅逄泰捐
銀一十二兩置社學地四畆
乾州
州學(大學)在州治東南眀洪武四年建天順四年知州
何節修永新劉定之記萬歷天啓間知州賈一敬
周應泰修
本朝康熙五十六年提學王雲錦知州黃煒修郡人陳
其蘊記
紫陽書院元楊奐建奐少時夢遊朱子紫陽閣遂
建書院因以紫陽名之後廢眀成化四年知州許
珙奉提學副使伍福擇地建祠在今州署東
義學四所在陸陌鎮等里雍正三年建
學田一頃三十畆租四十四石一斗七升
武功縣學(大學)在縣治東宋崇寧二年知縣趙茂曾建
有碑記眀洪武二年知縣嚴祀重建正德十四年
提學副使何景眀知府劉祥知縣馮瑋增修萬歷
九年知縣曹崇樸重修邑人張鍊記
本朝康熙二十五年知縣徐竒桂四十八年知縣孫琮
重修
綠野書院在縣南郭外東舊為綠野亭宋儒張子
子厚與武功簿張山甫善武功弟子從子厚遊亭
此講學焉眀弘治八年沁水李翰以御史廵按至
諸生白其事廼謀於提學副使楊一清屬知縣宋
學通擴修舊址踰年乃成改曰綠野書院前為子
厚祠後建講堂學舍(縣志)楊公建綠野書院擇士子
充於中以訓導趙文傑為之師其規約大率與白
鹿睢陽𩔖時西安鳳翔諸生聞風踵至公時坐堂
上督勸之渢渢乎道學之流行也(禮部尚書吳寬記)
學田二頃一十四畆租七十八石五斗
永夀縣學(小學)舊在縣治西北元延祐七年建致和元
年縣尉宋思義重修治中單鵠有記眀洪武二年
重建天順元年知縣郭質重修河東薛瑄有記
本朝康熙八年知縣張焜創建于今縣治東
永邑文風不振焜因謀建學周廻審睇得地二畆
許於城之東北隅糾工庀材於康熙八年告成率
師生禮拜間忽祥光繞橋門靈鵲集大成殿無不
舉手加額是年鄉試諸生任夀羅萬傑俱中式建
學之效傳為盛事(張焜自記)
學田三頃一畆五分租銀十三兩一錢三分八釐
五毫
邠州
州學(小學)舊在州治東南隅宋慶歷中建州守范仲淹
有記眀洪武六年判官莫彦榮徙州治西成化十
六年知州劉濟重修郡人尚書劉昭記
慶歷甲申詔天下建郡縣之學眀年春范仲淹為
邠城守署事之三日謁廟隘甚因議改卜於郡之
東南隅地址高眀遂以建學并其廟遷焉(仲淹自記)
學田三頃八畆租三十九石五斗六升八合
三水縣學(中學)在縣治東南眀成化十四年知縣楊豫
建
本朝康熙十年知縣林逄泰重修邑人文倬天有記
樂育書院在縣治北眀萬歷中文在中建
學田二頃七十一畆七分四釐租二十石八斗五
升七合
淳化縣學(小學)舊在縣治南眀洪武二十年徙縣東南
隅宣德中知縣邢清重修邑人賈我琪有記正德
十五年副使何天衢行縣以學宫逼南城下令署
縣事縣丞畢經移置今縣治北光禄卿馬理有遷
廟學碑記萬歷五年知縣李朝忠修寧州楊棲鳳
記
本朝康熙十一年知縣文秉濓二十五年知縣張綸重
修俱有碑記又墀内有宋大觀二年八行八刑碑
義學一在縣北關一在通潤鎮雍正八年署縣商
兆麒建
學田一頃三十八畆三分六釐租一十一石二斗
二升四合眀萬歷三十二年提學臧爾勸置知縣
歐陽煖有記
長武縣學(小學)在縣治西南眀萬歷十二年知縣梁道
凝建提學許孚遠記
眀萬歷十一年割宜禄為長武邑治既興學宫鼎
建左為廟右為眀倫堂兩廡兩齋各如制廟北為
啓聖祠戟門之旁為名宦鄉賢祠堂北為尊經閣
迤西為敬一亭宫牆之外東為社學西為射圃期
月告成諸生籍宜禄改從新學者凡五十有餘人
(許孚遠記)
鄜州
州學(中學)在州治西南元至正間知州宋居正建眀洪
武六年同知金文徵重建並立碑記天順間知州
馮廸成化五年知州馬傑繼修十年知州李瓚修
提學伍福有記嘉靖四十年廉訪使王崇古重修
都御史楊宗氣有記四十五年知州蘇璜因城北
三河暴漲學宫傾圮集議捐修刑部郎中劉仕記
崇禎十年副使孔聞謤又修
本朝順治十六年河西道許瑤十八年參政李榮宗知
州顧耿臣重修
洛川縣學(中學)在縣治西南五十步宋元遺址眀洪武
七年知縣朱炳建同知金文徵記成化四年知縣
李瓚修提學副使伍福記嘉靖二十五年知縣吉
澄增修三十四年地震圮四十年副使王崇古重
修按察使喬世寧記
泰徵書院在城南崇禎間知縣劉三顧建作臺高
二丈許
社學六所東北二關二區餘在朱龍鎮鳳棲鎮等
里
義學在縣治西
學田一頃租銀四兩
中部縣學(小學)舊在坊州城眀洪武間建成化初知縣
劉潔移建縣治東南弘治中知縣鄭源萬歷元年
知縣衛汝霖增修崇禎三年兵燬五年知縣姚一
麟徙置上城
本朝康熙二十五年知縣魏力仁修五十七年知縣杜
喬復移建下城舊址有碑記
宜君縣學(小學)在縣治東眀洪武八年知縣金聲建弘
治間知縣李相增修
本朝順治初知縣鄭名康熙五年知縣周之簡四十四
年知縣林鑛相繼增修
綏德州
州學(大學)舊在州城西北金承安四年刺史秦守正移
州治東嵯峨山南一百步泰和元年增修有記眀
洪武間重建景泰間知州張軾修弘治間知州王
京增修萬歷九年知州劉思璉重修
本朝順治十七年知州王元士重建檢討白乃貞御史
艾元復俱有碑記
州據形勝襟帶關隴控制靈夏為用武之地又蒞
政者率多武人故學者比内郡為少衰承安四年
刺史秦守正謁廟廟地汙下廣不盈畆廡序像設
不具謀徙而大之眀年得地於州之東南極亢爽
遂營新宫從于陳蔡者像之登於堂其六十二子
繪于兩廡鑿宫前土山闢其扉臨通衢甫六月而
工畢由是境内及旁郡來學者衆(金康樂寨知寨劉忠記)
社學在州治右眀嘉靖間知州靳東齊改建
米脂縣學(中學)舊在縣治上城元至元間主簿馮安國
建眀洪武間知縣解彝重修弘治九年提學副使
楊一清因學基隘令知縣陳奎徙今下城之東高
陵吕柟記
本朝康熙二十年知縣寗養氣修雍正五年邑紳士重
修知縣諸葛永健有記
社學在縣治北隅
清澗縣學(大學)在縣治西南一百步眀洪武六年知縣
鄒宗彝建洪熙元年教諭陳致中修景泰間知縣
張定正德六年知縣馬呈圖嘉靖間知縣王欽隆
慶三年知縣阮孝萬歷四十二年知縣陳汝元相
繼增修
本朝順治四年知縣廖元發修康熙五年知縣江雯重
修邑人檢討白乃貞有記
義學四所一在縣署北一在駱駝舗一在田庄舗
一在賀家灣
葭州
州學(中學)舊在州治南一里故城内山之陽明成化間
副使周鼎令知州劉毓改建于山隂弘治間知州
沈理增修萬歷三十一年知州王汝為重修貢生
劉登名有記
本朝順治九年知州戴可進重建十六年知州武宏祖
康熙三十九年知州賀勲增修張金佩有記
社學在州治龍頭岡西
義學在州治東南隅康熙十五年知州孫毓竒建
學田二十五畆零租銀一兩二錢
吳堡縣學(小學)在縣治西南元至正間建眀洪武三年
主簿周琛重建十四年知縣范平仲宣德十年知
縣袁禮修天順五年知縣郭敏移建廟南成化十
年知縣劉儀修嘉靖十九年知縣張弛重修同知
趙時寧有記萬歷四十一年知縣盧文鴻仍遷廟
西
本朝康熙三十七年知縣沈宏勲改建於文廟戟門外
社學在文廟前舊敬一亭遺址
神木縣學(中學)在縣治南眀洪武十四年知縣任奉先
建正統八年知縣彭佐糜奎重修隆慶六年觀察
張守中增修吏部侍郎張四維有記
本朝順治八年觀察彭有義知縣程啓朱創修康熙六
年觀察馮翊時五十四年觀察羅景相繼捐修
學田三垧租九斗
府谷縣學(小學)在縣治東眀洪武十四年知縣齊翺建
天順五年知縣秦紘修成化十二年知縣賀昭修
訓導都仲良記十六年知縣田璋嘉靖十九年知
縣柳聫芳萬歷十四年知縣范學顔相繼修
本朝順治八年知縣魏震十四年知縣龔榮遇創修舉
人劉無邪記康熙五年知縣楊許玉二十四年知
縣徐恒繼修
社學在縣治北街真武廟側雍正五年知縣周會
賢建坊立學
陜西通志卷二十七
