陜西通志卷二十八
祠祀一(寺觀附)
五禮首吉國事攸隆泰壇鄜畤等於郊宫几筵榱桷
崇德報功雲旂風駕萬福来同維彼二氏闡教關中
鳩摩譯義柱下遺蹤仙梵境界金碧蘢葱牖民覺世
用召和豐作祠祀志第十二
西安府
社稷壇在府城東康熙四年知府葉承祧建附郭
不置各縣如制雍正三年定每歲祭社稷壇祭品
羊一豕一帛一鉶一籩四豆四簠二簋二刊圖通
行(府冊)
風雲雷雨山川壇在府城西北知府葉承祧建各
縣如制(賈志)
文廟在府治東南建自宋元至元中廉希憲修明
正綂間知府孫仁益增拓之正殿七間兩廡各十
七間廡南為厨舍東西各二間前為儀門稍南為
碑亭二兩司府縣官廳東西相向又南為宰牲所
前為&KR0905;星門門前為泮池跨以石橋萬歷庚子巡
按李思孝建橋前為太和元氣坊左右碑亭二永
壽王府中尉惟㶭建坊前為屏東西二坊曰賢關
曰聖域廟左為啓聖祠
本朝康熙二十三年十月初一日
御題匾曰萬世師表至雍正元年改啟聖為崇聖祠追封
孔子五代王爵祀以太牢四年三月初八日
御題匾曰生民未有各學如制(府冊)
先農壇在東郊各縣如制耤田四畝九分耤田後
建壇高二尺一寸寬二丈五尺壇後正房三間配
房各一間壇廟耤田之外週圍繚垣門南向每歲
仲春擇日致祭祭品與社稷壇同雍正五年為始
陜西四府十州屬准銷建設銀共肆千伍百貳拾
壹兩叁錢陸分㭍釐零(府冊)
關帝廟在滿城舞生壇雍正三年追封關帝三代
公爵供奉後殿歲春秋廟祀以太牢各縣如制(府冊)
龍王廟雍正五年七月内奉
上諭龍神專司各省雨澤地方守土大臣理應虔誠供
奉朕特造各省龍神大小二像可著該省督撫迎請
供奉本地虔誠展祀欽此隨迎請福秦順應龍神
大小二像立廟宇供奉在府治西南(府冊)
文昌祠在府治中街(賈志)
八蜡廟在府治南各縣如制(賈志)
旗纛廟在都司舊署旁一在西關大教場(賈志)
城隍廟在府治西明代累修有碑記
本朝雍正初火燬隨移秦府木植改建各縣如制又附
近省城别立廟一在河池寨去城二十五里順治
十三年修有記一在唐家寨去城二十里康熙十
八年建一在王曲鎮去城三十里(府志)
郡厲壇在府北五里各縣如制曰邑厲鄉保曰鄉
厲(府志)
名宦祠在學宫左各縣學如制(府志)
鄉賢祠在學宫右各縣學如制(府志)
忠義孝弟祠在學宫内雍正元年建各縣如制(府冊)
節孝祠在學宫外雍正元年建各縣如制合四府
十州建立忠義節孝祠宇准銷銀叁千壹伯肆拾
壹兩陸錢零(府冊)
賢良祠在長安九府街雍正十年奉
勅建署巡撫兵部尚書史貽直撰記(府冊)
長安縣
禹王廟在縣治西四十里為豐水而建(賈志)
五嶽廟在縣治東南禱雨輒應歲久傾圮明正統
九年都御史陳鎰增修(本廟碑記)
本朝尚書白如梅重修有記(縣志)
東嶽廟在縣治西南(賈志)
西嶽廟在縣治西(賈志)明成化十七年住持蘇元靖
重修有記(縣志代按古封西嶽廟在華隂縣歴典禮詳載華隂本廟下)
關帝廟在城内西五臺及鐵爐水池等坊金光落
晁郭杜等里鎮(縣冊)
元君廟在縣北三十里馮黨里創自唐代
本朝康熙六十年重修(縣冊)
太白廟在縣西郭外明崇禎間旱禱屢應撫軍使
者汪喬年重修(本廟碑記)
本朝總督尚書白如梅繼修有記(縣志長按太白山綿亘最惟鳳翔府郿)
(縣為就近故山湫神廟在郿歷代封典故蹟詳見郿縣本廟下)
龍王廟在南城外創自明景泰元年有記
本朝雍正元年重修(縣冊)
雷神廟在城北明萬歷四十五年重修咸寧趙民
俊有記(縣冊)
二郎廟在西關廂明弘治二年建廟後有泉旱禱
輒應嘉靖庚申鄉民徐溢等二十餘人以禱雨復
新祠宇(本邑知縣某撰碑記二按五府十州多載有二郎廟但二郎有秦蜀郡太守李冰)
(子二郎佐父治水有功元至順六年加封為英烈昭惠靈顯仁祐王見續文獻通考宋大將李顯忠)
(子二郎明正統中勅號波海廟祀保安安定安塞等縣見延安府志今二郎神廟散見於西鳳府州)
(縣者疑皆蜀守二郎)
府君廟在城西四十里祀唐相崔珏武德三年民
懷其德為之建祀太宗夢與神遇遂封號曰府君
之神宋大中祥符三年祈嗣有應加封地曹判官
遣使致祭元延祐二年封為護國西齊王建廟始
於長安因祀焉明弘治五年監察御史蘇州知府
孟俊有靈應碑記其一在城西二十里崔家莊(縣志)
終南山祠唐文宗開成二年建(賈志)開成二年四月
辛酉詔終南山興雲必雨若當晴霽雖密雲他至
竟不霑霈况兹山北面闕庭日當恩顧修其望祀
寵數宜及令中書門下差官設奠宣告恩禮擇立
廟處所以聞八月乙未長安令杜慥奏准詔置終
南山祠宇畢己酉冊南山為廣惠公(冊府元龜)
恭定祠祀明工部尚書諡恭定馮從吾以門人党
還醇等配南京光禄卿文翔鳳有記(賈志)
(附古壇廟)泰一壇元光二年從亳人繆忌奏立泰一壇
於長安城東南郊按禮樂志武帝祀太一甘泉在
京西北王應麟辨太一與泰一不同(賈志)唐圜丘在
長安明德門東南一里(賈志)黃帝壇百神壇赤帝壇
並在縣南安化門外白帝壇縣西開化門外
夕月壇縣西開遠門外雨師壇縣西金光門外
(宋敏求長安志)社壇在縣西南五里光德坊(賈志)黑帝壇在
府治北大倉畔(賈志)雷公壇在府城北元武門外(賈志)
司中司命壇在開遠門外(賈志)漢太上皇廟在城中
香室街酒池北(三輔黃圖)高帝廟在長安故城安化門
裏大道東隋遷都移廟於皇城開福門外頒政坊
有題詩(關中記)括地志云高廟在長安西北十三里
渭南(史記正義門按渭南與安化微異)祀漢高帝於長陵蕭何配
以一太牢而無樂(隋書禮儀志)原廟惠帝為朝長樂宫
數蹕煩民築複道武庫南叔孫通曰此高帝月出
遊衣冠之道奈何乘宗廟道上行哉帝懼曰急壊
之通曰人主無過舉願為原廟於渭北衣冠月出
遊之益廣宗廟大孝之本上乃詔有司立原廟(漢書)
(叔孫通傳)原再也高祖已有廟在長安城中(本傳註)孝惠
廟關中記曰惠帝廟在高廟之西(府志)長安縣休祥
坊有顧成廟(宋敏求長安志)景帝廟號德陽武帝廟號龍
淵(玉海)孝昭廟二廟内武昭子孫分葬其中(府志)昭帝
廟號徘徊(玉海)宣帝皇考廟漢書元康元年立皇考
廟益奉明園戶為奉明縣(府志)樂遊廟關中記曰宣
帝許后葬長安縣樂遊里立廟於曲江池北名曰
樂遊廟(府志)孝元廟元帝廟號長壽(玉海)漢書曰王莽
壊孝元廟更為文母太后起廟獨留故殿為文母
暮食堂(府志)孝成廟帝王世紀曰成帝廟名池陽(府志)
太祖朝嘗詔脩先代帝王祠廟令太常禮院重定
配享功臣檢討儀相畫樣給付漢高帝以蕭何配
文帝以周勃陳平劉章宋昌配景帝以周亞夫竇
嬰申屠嘉晁錯配武帝以公孫宏衛青霍去病金
日磾配宣帝以丙吉魏相霍光張安世配以上並
祀在長安(揮麈前錄)渭陽五帝廟漢書曰文帝十五年
齊人新垣平望氣言長安東北有神氣成五采於
是詔作渭陽五帝廟廟記曰五帝廟在長安東北
(府志)光武至長安見宫闕盡廢宗廟為墟乃徙都洛
陽取十廟合於高祖作十三室太常卿一人别治
長安主知高廟事(三輔故事)唐安上門街東太廟先天
中置中宗廟讓皇帝廟開元年建崇恩廟
神龍時建(長安志)唐高祖廟以河間王孝恭殷開山
劉政會淮南王神通配(揮麈前錄)武成王廟在太平坊
修德坊興聖廟天寳二載建元獻皇后廟乾
元元年立永陽坊有恭僖貞獻二太后廟惠
昭太子廟元和八年置文敬太子廟貞元中徙
置永和坊有隱太子廟節愍太子廟在待賢
坊嘉會坊有莊穆公主廟常安坊有章懷太
子廟胡祅祠武德四年立(長安志)秦樗里子廟在
府衙西畔(馬志)安平公祠在指揮街隋宇文愷有遷
都功故廟食(馬志)汾陽王家廟在舊府城北榭乃其
故宅(馬志)石門山神廟在縣西十三里石炭堰神
廟在縣西南四十里貞元年置河伯廟在縣北
二十六里雍侯廟在於府城北街(長安志)西平郡
王廟新說唐李晟官至太尉中書令贈西平郡王
勅立廟宇今在慈恩寺西南一里貞元八年立廟
碑尚存(馬志)寇莱公祠在舊京兆掖庭街西有寇萊
公園亭為寺今在貢院之後祠中有石刻詩(馬志)開
平忠武王廟在縣治西常遇春以開陜功命有司
立廟歲時致祭(續文獻通考)正統元年建(馬志)
三臺寺在縣北二十里有小碣上書係古漢城基
名曰西高廟東漢明帝創建明萬歷壬寅年修
本朝康熙十二年巡撫杭愛重修提學許孫荃有詩(縣冊)
福勝寺在城西南十里漢時創建歷唐宋元明歲
久剥落
本朝康熙五十六年重修(本寺碑記)
燉煌寺在城北十八里晉時有燉煌菩薩曾譯法
華經於此寺後燉煌入滅遂為塔以龕其靈骨及
舍利至隋重建
本朝順治間塔圮露舍利靈骨時復為函以瘞之仍葺
其寺(縣志)金皇統五年住僧政公重建大定二年賜
額勝嚴禪院明正統間住僧了菴與其徒性福繼
修成化十一年住僧性惠覺成二人增修(本寺碑記)
莊嚴寺在城西南十二里木塔寨隋文帝為獻后
立為禪定寺唐武德年改今名(馮志)殷令名題額南
門外壁白蕃神尹琳畫中門東西盧稜迦畫兩壁
甚大(歷代名畫記)
本朝康熙十七年僧靈菴五十二年僧巨目相繼增修
(縣志)
鐵塔寺在城西三里本唐章懷太子宅咸亨四年
捨為寺(賈志)明天順元年住持俊公創修長安韓温
有記(縣志)崇禎七年重修其城西南四十里馬王村
另有鐵塔寺嘉靖四十一年建(縣志)
靈感寺唐宣律師修行處有净土壇景龍中建(賈志)
本永興王府中家佛堂原為西明寺貞觀末改今
名(本寺碑記)明萬歷年三次重修寳塔(縣志)
香積寺在城南子午谷正北神禾原上郭子儀收
長安曾陣於此唐神龍二年建王維有詩(馮志)宋太
平興國三年改為開利寺舊有香積堰水入城中
遭朱泚亂壊龍首香積以決其流宋時龍首堰復
香積堰廢(馬志)寺離城三十五里前有大小塔二(縣志)
清教寺唐中宗時建(賈志)
温國寺在城南四十里潏水岸(賈志)本隋薛國公長
孫覽妻鄭氏捨宅置名實際寺唐開元十五年大
德進法師立為道場建塔改為温國寺(馮志)明弘治
壬子住持智全繼脩(都御史管楫記)净土院尹琳畫三門
内吳畫鬼神(歷代名畫記)明嘉靖三十三年住持周安
重脩有記(縣志)
本朝雍正十年興工脩葺(縣冊)
觀音寺在城内廣濟坊唐天寳二年建(府志)明正德
十五年重脩(尚書劉璣記)一在城西二十里董蘇里隋
時建明宣德元年脩一在城西二十里馬家寨
本朝順治十四年建(縣志)
感業寺在古長安城西北即武后為尼處(賈志)離城
二十里明萬歷十二年重脩(本寺碑記)
百塔寺在城南五十里許(縣志)本唐僧信行塔院大
歷二年間慕信行者皆窆於信行塔之左右故名
百塔(馮志)百塔寺唐相裴公所施之地明萬歷十九
年秦藩捐貲增脩(張芬碑記)
翠微寺在城西南終南山上(馬志)本唐太和宫武德
八年建貞觀十年廢二十年太宗厭禁内煩熱命
將作大匠閻立本再葺改為翠微宫元和元年廢
為翠微寺(宋張茂中遊城南記)
萬壽寺在長安古城霸城門外一里許本梁蕭芩
宅隋文帝立為延興寺寺東院蕭琮之堂捨入寺
唐中宗改為永泰寺大中六年改為萬壽寺刺史
劉枇撰記(馬志)
甘露寺在城南五十里唐杜牧之有詩(縣志)
華藏寺在得辛坊即唐保壽寺因性方和尚造經
於此改今名(賈志)
大明寺在北門外(馬志)寺創於北周天和四年隋更
卜遷於皇城北墉外明嘉靖丙申再葺後地震大
圮隆慶戊辰僧元德以善信所施度規制而重新
之(參議陳綬碑記)
琉璃寺在城西三十里創自唐代明成化丁亥邑
令李經捐俸興脩(本寺碑記)
安慶寺在西關廂創自唐代
本朝康熙二十年南昌熊士濱脩建(本寺碑記)
西五臺在城西北隅是臺基於唐創於宋屢葺於
明有禱必應六月大會歲以為常爰於康熙戊戌
捐俸重脩由三天門拾級而升層臺紺閣環列左
右最高處為大士殿登殿四望目收一郡之勝(總督)
(鄂海記)
安衆寺在城内西北隅本宋寇萊公凖花園後改
為寺内有萊公祠(馬志)
清涼寺在城南二十里塔坡里金大定二年建明
嘉靖二十八年重脩有記(縣志)
洪福寺舊在西關唐貞觀間太宗為穆皇后追福
立為弘福寺神龍間改為興福寺金大定四年改
額曰洪福寺明洪武二年徙西門外成化間住持
真景重脩秦藩樂善堂有記(縣志)
建福寺在城西南四十里金大定四年建元至正
十三年修明萬歷壬子年重修(縣志)
普門寺在終南小白華山元至正十五年建(賈志)
龍定寺在城西南十五里魚化寨南創自元代安
西王侍姬池花巴氏明成化乙未住僧文聚修葺
殿廡宏壯加於舊規(秦藩六化翁碑記)
本朝康熙年移建寨北(縣冊)
西開福寺在城内含光坊元太監歐陽氏建明嘉
靖己未住僧微滄重建(本寺碑記)萬歷元年脩
本朝雍正八年重脩(縣冊)
清真寺在縣東北明洪武十七年尚書鐵鉉修永
樂十一年太監鄭和重修(賈志)
圓覺寺在縣署北明永樂二年建
本朝順治十年重脩(縣志)
豐德寺在城西南六十里明永樂三年建正德五
年修(本寺碑記)本姚興草堂寺鳩摩羅什譯經於此(縣志)
金佛寺在城西二十里創建無考明天順七年重
修(縣志)
逍遥寺在城西南三十里甫張村創時碑志無考
明成化十一年住僧祖慧募修殿宇塑像鑄鐘規
制大備萬歷乙酉住僧會深會琹增修南殿復塑
羅漢及諸天菩薩煥然成偉觀矣(保定同知田實發碑記)
大崇仁寺在城西五里考郡乘隋高祖子秦孝王
施宅建為濟渡寺唐貞觀二十三年太宗上賓高
宗徙濟渡寺於安業坊之脩善寺而以其處為靈
寳寺盡度太宗嬪御為尼以處之復徙隣之道德
寺於休祥坊之太原寺而以其處為太宗别廟至
儀鳳二年二處併為崇聖寺輦下歲時記唐進士
櫻桃宴在崇聖寺佛牙閣即此也明天順八年秦
藩創脩治地得古白玉佛像及鐘磬碑刻之屬至
成化十二年畢工明年額曰大崇仁寺按察副使
伍福有記(縣志)俗呼為金勝寺以寺後之金勝舗金
勝亭同為補長安之金氣故名寺内有藥師殿天
順間寺東光彩浮騰迺掘地得藥師佛玉像嘉靖
甲子渭溪馮迪聞之秦府築臺作殿(長史趙德輝記)寺為
秦邸香火院締搆丹碧長安城諸寺不及也前有
唐大德檀法師塔銘姜立祐撰石幢尊勝神咒張
少悌書皆殊絶(趙崡記)
本朝康熙甲子總督鄂海迎藥師佛像至署飾以金彩
廟貌莊嚴并自為記雍正九年知府王紹文倡捐
惜字會田以膳僧人有碑記(縣冊重康熙己丑僧止水脩卧佛殿五)
(楹壬寅僧牧野重脩大殿五楹雍正甲寅僧文若建文昌宫三楹觀音殿五楹)
報恩寺在縣治南唐中宗時為懿德太子資福遂
名懿德寺兵燹址存元至元中賜平章也先捏夫
人也魯為花圃嘗見白石像放光因捨為寺勅額
大興國報恩寺明改報恩寺弘治二年秦藩樂善
堂有碑記(縣志)
本朝康熙二十九年重脩(按賈志云唐中宗時建悮)
清脩寺明洪武二十五年建(賈志)
元通寺在城西南七十里明永樂元年創脩
本朝康熙五十三年重脩(縣冊)
總持寺在縣南四十里沈橋里明弘治十五年建
(縣志)
蓮池寺在城内西北蓮花池明秦府遊覽勝地崇
禎八年脩
本朝康熙七年撫軍賈漢復重脩雍正元年繼脩(縣冊)
睡佛殿在城内西五臺香米園順治元年建(縣冊)
萬清寺在城内水池坊康熙三十五年建(縣冊)
名相寺在城西南三十里創建無考
本朝康熙四十二年重脩(縣冊)
廣仁寺在西和園教場傍康熙四十四年
聖祖勅建西巡時
御書慈雲西蔭四字匾額并
御製碑文(縣冊)
羅漢寺在五臺西石鱉谷四十里又上嶺二十里
有羅漢洞遊人至此如在天上(賈志縣按長安志萬年有羅漢寺)
(在縣南六十里附考)
昊天觀在城北一里許唐貞觀初為晉王宅顯慶
元年改為觀明嘉靖戊子歲旱禱雨有應庚戌年
重脩(蘭谷邢朝楨記)萬歷二十三年耆民徐楫等重脩應
天府尹王鶴撰記(縣志)
迎祥觀在城内廣濟街東明成化間道士高静寬
重脩迎祥即景龍觀也創自唐景龍二年按蘇靈
芝書老君應現碑開元二十九年玄宗夢見老君
曰吾乃汝遠祖有像在京城西南百餘里汝遣人
求之吾合與汝於興慶相見覺而異之即命尚書
張九齡道士蕭元裕尋訪於盩厔聞仙峪果得老
君玉像高三尺餘以進其日玄宗在興慶宫遂親
迎謁置於殿内次日送景龍觀大同殿安置瞻仰
與夢中所見無異即改景龍為迎祥觀仍於現像
之所建會靈觀焉(尚書王恕記)景龍觀景雲二年天台
道士司馬承禎被召止於此觀(兩京記)今鐘樓為懸
鐘所唐睿宗景雲鐘銘刻其上(縣冊)
通真觀在城南三十里唐武宗時建(縣志)
天慶觀宋大中祥符年建(賈志)元至元間改為玉清宫
至正間以道士能通元玅遂以通元宫名焉明弘
治年住持李本懷重脩有記(縣志)
披雲觀在南豐里離城五十里金大定年建(本觀碑記)
雲興觀元大德二年建(賈志)在苗家庄離城五十里
(本觀碑記)
紫薇觀元泰定年建(賈志)
遇仙觀元至正年邑人李之元建(賈志)
仁王院在景風街今訛為九府街即十方院有唐
韓擇木八分書史維則篆額(賈志)
元慶菴在縣治北順治初戶部王来用建脩康熙
三年為禱雨輒應撫軍賈漢復重脩(縣志)
北極宫在城内水池坊康熙二十二年重脩(縣冊)
仁聖宫在縣西十里棗園寨康熙四十七年建(縣冊)
(附古寺觀)三會寺在城西南二十五里宫張村内有蒼
頡造字臺唐景龍中中宗嘗幸其寺(雍勝略)元法寺
本隋禮部尚書張穎宅開皇年立為寺(賈志)千福寺
在安定坊會昌中毁寺寺額上官昭容所書後有
僧收得再置懸之有唐太宗聖教序僧懷仁集右
軍書碑又有楚金和尚多寳塔碑顔魯公書東塔
院楊廷光白畫鬼神西塔院元宗題額北廊法華
七祖繞塔傳法二十四弟子塔北普賢菩薩似是
尹琳畫西廊天師真韓幹畫有懷素草書(歴代名畫記)
雲山寺山巔䜿雲臺内有讀書石室(賈志)唐明寺唐
玄宗時建(賈志)敦化坊静影寺隋文帝為沙門惠遠
立寺額殷仲容題安業坊資善尼寺隋蘭陵公
主捨宅置濟度尼寺永徽中徙太平坊定水
寺隋楊紀立通義坊興聖尼寺貞觀元年立
興化坊空觀寺隋時立崇德坊證果尼寺本隋
月愛僧寺貞觀九年改頌政坊龍興寺貞觀五
年太子承乾立法尼寺隋開皇三年坊人田通
捨宅立證空尼寺貞觀十七年立布政坊法
海寺開皇九年為沙門法海立濟法寺開皇二
年沙門法藏立鎮國大波若寺景龍三年立
光德坊慈悲寺武德元年立静法寺隋開皇十
年立崇賢坊海覺寺開皇四年立大覺寺開
皇二年立崇業尼寺神龍元年改名延福坊
紀國寺隋開皇六年立金城坊開善尼寺開皇
中立會昌寺武德元年立醴泉坊妙聖尼寺
開皇二年周静帝皇后平原公主立嘉會坊褒
義寺隋尉遲剛立義寧坊積善尼寺開皇中高
熲妻賀跋氏立居德坊普集寺開皇七年鮮于
遵義立羣賢坊真心尼寺隋宦者宋祥立辨
才寺武德二年徙慧日寺開皇六年立豐樂
坊大開業寺本隋勝光寺儀鳳二年改為開業寺
安業坊唐昌觀玉蘂花發若瓊林瑤樹元和中
車馬尋玩相繼忽有一女子年十七八容色婉娩
從以二女冠三小僕端麗無比下馬直造花所令
僕取花數枝出乘馬曰曩有玉峰之期自此行矣
須臾已在半天劉禹錫白居易等有詩新昌觀
天寳六年立敦義坊五通觀隋為道士焦子順
能驅鬼神傳符籙預告文帝膺命即位立觀旌其
神術豐邑坊清虚觀開皇十年為道士吕師元
辟榖鍊氣立玉真觀縣西北四里金仙觀縣
西北三里(宋敏求長安志久按唐寺觀甚夥今特錄其廢者備考)永昌觀本
神農黃帝祠金改為觀(縣志)
咸寧縣
東嶽廟在城東南四十里漢時建元至正間道士
劉道慶脩明成化間道士楊道彬增脩并拓廟地
(本廟碑記)
關帝廟在大菜市明天順年建其在城糯米市歸
義坊及東南北各關廂在鄉新住鎮二龍里候官
寨俱有廟(縣志)
元君廟在城東南四十里龐留村其北郭南關杏
元頭余兆村候官寨俱有廟(縣志)
三官廟在城東十五里田家灣創自宋有明正德
三年里人尚膳太監李福捐修嘉靖十四年重脩
(參政柴儒碑記)
普濟祠在東苑里祀西嶽金星歲旱有司禱雨於
此明萬歷年累脩(賈志)祠内有金龍廟萬歷間神於
黃河顯聖渡者獲安里人程學曾等議建廟宇因
北地像少里人王祥繪像江南身負至秦遂塑像
立廟
本朝康熙十年里人張維英重脩(本寺碑記)
龍王廟在城南二十里韋曲又縣東十二里長樂
坡有五龍廟隋建明洪武迄正德間屢修嘉靖三
十年里人賈仁等重修(都御史曹蘭碑記)
鐵爐廟在縣東南五里鮑坡里唐時建
本朝康熙三十五年重建(縣冊)
雷神廟在城東十五里明萬歷十五年建有記(縣志)
太乙元君行宫在東關鮑坡坊舊有廟在太乙谷
士民以其去城甚遠不便祈祝故建行宫未知創
自何代明景泰丙子增建道院成化戊戌道士和
誠悦耆老馬道聚等捐貲重脩臨潼郡王撰碑廟
左太白殿嘉靖年建萬歷年重脩郭滔有記(縣志)
火神廟在城内火藥局順治甲午吳都司建(縣志)
董子祠在學宫後嘉靖二十一年侍郎趙廷錫改
建有尚書唐龍侍郎吕柟碑(馬志)今在城東祀漢儒
董仲舒祠後有墓
本朝咸寧知縣黃家鼎重建(賈志)
杜子祠在樊川祀唐工部杜甫明嘉靖間都御史
王藎巡按吉裳郭鏞段汝礪王鼎建以刑部主事
張治道配兵燹後
本朝康熙六年知縣黃家鼎重脩(縣志)
(附古壇廟)隋大社在含元門街西南唐移置薦福寺北
(賈志)唐社壇縣東南二里平康坊南郊壇百神壇
靈星壇並在縣南十五里啓夏門外風師壇青
帝壇先農壇並在縣東北滻水上九宫壇縣東
南十里春明門外馬祖壇大歷五年置(宋敏求長安志)
道統祠舊在府治西祀伏羲神農黃帝堯舜禹湯
文武歷代聖人以帝臣王佐配知府葉承祧移祀
關中書院(縣志合按道統名臣等祠舊係長咸祀今以建立之縣編次)漢文帝
廟在縣東本陵北去縣二十五里宣帝廟在縣
東南本陵北去縣十里靈臺神廟縣東北四里
九龍堂縣東六里(長安志)北極神廟在鳴犢鎮風
涼原上金初陜西東路每寨立真武廟天王殿以
壯軍威鎮設猛安寨故建廟(馬志)澄源夫人湫廟在
終南山炭谷去縣八十里貞順武皇后廟在安
義坊(長安志)名臣祠舊在正學書院督學田厥茂改
建於學宫知府葉承祧移置關中書院祀漢槐里
令朱雲丞相王嘉典屬國蘇武太史令司馬遷大
司空竇融定遠侯班超好畤侯耿弇太守孔奮槐
里侯萬脩司空第五倫太尉楊震楊秉李固唐萊
公杜如晦中書侍郎楊綰黃門侍郎韓休鄴侯李
泌中書令李晟太尉段秀實邠公杜黃裳太保柳
公權岐公杜佑宋萊公寇凖魏公韓琦學士吕大
忠楊礪參政范仲淹申公吕公著左僕射吕大防
蘄王韓世忠元廉訪董立中丞張養浩明都御史
景清金鄉侯王真兵部尚書王竑都御史馬文升
秦紘戸部尚書雍泰學使李夢陽給事中張原兵
部侍郎鄒應龍巡撫陳鎰尚書楊鼎王恕巡撫余
子俊尚書彭澤孫丕揚巡按浦鋐張銓知府曹璜
洛川知縣陳惟芝總制汪喬年巡按金毓峒畢𢡟
康按察使黃綱知縣滿朝薦吳從義山東僉事王
徵(縣志)通真太子廟在安遠門東街祀唐忠臣張巡
洪武十三年建有記(馬志)現聖侯廟舊在春明門外
唐天祐中移於城東南隅(馬志)正學祠舊在正學書
院明弘治間副史楊一清建萬歷間督學許孚遠
重脩有詩
本朝順治九年督學田厥茂改建於府學尊經閣下康
熙二年知府葉承祧移置關中書院祀宋大儒程
顥程頤張載東以朱光庭等十四人西以吕大忠
等十八人配(縣志)七賢祠在文廟戟門左祀宗儒張
載吕大忠大防大鈞大臨范育蘇昞皆有繪像(賈志)
四皓廟在終南山元和八年重建唐杜相公祠
在啓夏門内咸通六年建鄭國公魏徵廟在昌
樂坊(長安志)義榮先生祠在韋曲祀元成和郎武天
錫(馬志)四霜臺祠在安仁二坊祀巡按沈楠張憲翔
沈時叙沈權明萬歷年建(府志)二公遺愛祠祀知府
余肅敏子俊秦襄毅紘嘉靖二年都御史王翊巡
按喻茂堅清軍御史楊秦共建督學唐龍作記(縣志)
寳泉寺亦名元安寺在縣東南四十里彭村(按下寳泉)
(寺碑記漢時建寺於山頂即此寺也府志作唐年間建賈志作明洪武年建俱誤)下寳泉
寺在南五臺山下漢時建寺於山頂魏永平中於
峰下塑毘盧佛像增建下寳泉寺泉從竹林寺流
至峰下故名唐時增脩兀延祐己未公主僧格喇
實捨金鈔重建泰定四年改峰泉寺明成化正德
間相繼脩葺(工部郎中周仲仁記)
興龍寺在孝義里漢時建(縣志)
大安寺在鮑坡里去城二十里晉鳩摩羅什譯經
此寺(賈志)
静髮寺在城東南二十里神峪里隋開皇二年建
明嘉靖年重脩(賈志)
雲經寺在城東二十里成留里隋開皇年建眀成
化時重修(賈志)
興善寺在永寧門外五里今靖恭坊創自晉武初
名遵善寺隋開皇間額曰大興善寺詔僧徒二十
餘萬實之招提之盛甲於海内唐元和四年建脩
轉輪藏經閣太和二年得梵像觀音移大内天王
閣於寺中作大士閣唐末獨二閣存焉宋淳熙間
崇辨禪師居閣夜深有老狐聽經明永樂時雲峰
禪師重葺殿堂鐘樓稍復舊制
本朝順治五年麩齋廣東二僧重脩方丈大雄殿周垣
四百丈(縣志)康熙二十四年憨休和尚增脩山門三
十年約參和尚募脩方丈殿廊及鐘鼓樓(縣冊)
寳慶寺在安仁坊俗名花塔隋仁壽初建明萬歷
間馮從吾講學於其中(賈志)隋文帝唐中宗嘗臨幸
焉文宗感蛤蜊觀音像建五色塔五代殿宇兵燹
惟塔存(馮志)明景泰二年重脩有碑記
本朝雍正元年住僧文天重脩寺閣(縣冊)
慈恩寺在城南一十里曲江池北唐高宗為文德
皇后建内有浮圖塔六級即今雁塔唐中書舍人
李肇國史補進士既捷題名於慈恩寺塔故今謂
之雁塔題名(馬志)慈恩本隋無漏寺貞觀二十一年
高宗在春宫為文德皇后立慈恩寺永徽三年沙
門元奘起塔初惟五層磚表土心效西域窣堵波
即袁宏漢所謂浮圖祠也長安中摧倒天后及王
公施錢重加營建至十層其云雁塔者天竺記達
嚫國有迦葉佛伽藍穿石山作塔五層最下一層
作雁形謂之雁塔蓋此意也兵餘止存七層長興
中西京留守安重霸再修之判官王仁裕有記長
安士庶每歲春秋遊者道路相屬熙寧中富民康
生遺火經宵不滅而遊人自此衰矣(宋張茂中遊城南記)慈
恩與含元殿相直高宗每天隂則兩手心痛知文
德皇后常苦捧心之病因鍼而差遂造寺建塔欲
朝坐相向耳(張舜民畫墁錄)永徽三年用七宫亡者衣物
財帛建雁塔於慈恩寺其基四面各一百四十尺
倣西域制度有五級并象輪露盤高一百八十尺
層層中心皆葬舍利不啻萬顆上層以石為室立
碑載二聖所製三藏聖教序記乃褚遂良筆(續文獻通)
(考)景龍三年中宗幸慈恩寺登浮圖時在重陽羣
臣上菊花酒上賦詩學士及詞臣並和聖製上官
婕妤以宋之問之詩為美即其事也(李楷雁塔記)塔内
面東西間尹琳畫塔下南門尉遲畫西壁千鉢文
殊尉遲畫南北兩間及兩門吳畫并題大殿東廊
從北第一院鄭虔畢宏王維等白畫兩廊壁間閻
令畫中間及西廊李果奴畫行僧(歷代名畫記)明天順
間秦藩宗室重脩吏部侍郎張用瀚撰碑
本朝康熙五十七年總制鄂海重脩遇仙橋(縣冊)
資聖寺在城東十五里本越國公長孫無忌宅龍
朔年為文德皇后立尼寺咸亨四年改為僧寺後
被火焚灰燼中得經數部不損一字衆以為異數
日之間施捨鉅萬遂營造如故今改為神峪寺在
咸寧白鹿原下(賈志)殷仲容題額檀章畫中三間東
窗南北面吳畫高僧大三門東南壁姚景仙畫經
變寺西門直西院外神及院内經變楊廷光畫北
圓塔下李真尹琳絹畫菩薩(歷代名畫記)
興教寺在城南六十里唐總章二年建(馮志)内有三
塔其中塔特高大為唐三藏法師元奘瘞身之所
尚書屯田郎中劉軻銘左為慈恩基公塔太子左
庶子李宏度銘右則大周圓則法師塔銘之者貢
士宋復也寺之北舊有玉峰軒宋元豐四年知永
興軍吕大防建今惟存長安令陳正舉記石(明都穆遊)
(終南山記)
薦福寺在永寧門外西南三里許隋煬帝在藩舊
宅唐天授元年改為薦福寺有小塔神龍以後翻
譯佛經並在此寺(馬志)東有放生池相傳即漢洪澤
陂也(馮志)天后飛白書額净土院門外兩邊吳畫鬼
神南邊神頭上龍為妙(歷代名畫記)武后始立為大獻
福寺度僧二百餘天授初改為薦福寺中宗即位
大加營飾有浮圖十五級高三百餘尺景龍中宫
人率錢所立者也歷宋元明重脩天順二年重賜
寺額撰碑記
本朝康熙間紫谷禪師重脩雁塔初基撫軍永泰捐飾
大殿佛像其寺基周一頃五十畆寺鐘出自武功
河畔砧婦作石擣衣忽聲自石出響聞數里土人
發之乃巨鐘也遂送為寺鐘(縣志)
崇福寺在城東北五十里宣義里唐則天后建時
譯經多於寺金大定甲申重脩勅賜原額(本寺碑記)武
后題額西庫牛昭王陁子畫山水東山亭劉整畫
山水(歷代名畫記)
㒺極寺在東門外唐神龍元年太平公主為則天
后建(馬志)開元二十六年改額曰興唐明正統八年
住持滿桂重脩僉事四明張楷撰碑並書(本寺碑記)
安國寺在府東迎宣門内唐睿宗舊宅景雲元年
建(馬志)東車門直北東壁北院門外畫神兩壁及梁
武帝郗后等並吳畫并題東廊大法師院塔内尉
遲畫及吳畫東北湼槃變楊廷光畫(歷代名畫記)
興慶寺在縣東唐温國公蘇長嗣宅開元二年建
(賈志)迤東彌陀寺有西方極樂世界碑甚佳(縣志)明成
化十五年重脩(秦藩碑記)
開元寺在縣治西唐開元年建故名後殿有玄宗
御容(馮志)開元二十八年正月二十八日玄宗於延
慶殿與勝光師論佛恩德乃令天下州府各置開
元寺一所(元勝碑)宋建隆四年中書令瑯琊王彦超
及僧嗣麟重脩(侍御史劉從義記)明嘉靖四十二年脩後
有藏經閣
本朝康熙三十年鑲白旗禦方佟阿利等重建(通政使周之桂)
(記)
清禪寺在城東南七十里小義谷口唐天寳元年
建(馬志)裴孝源畫錄云有鄭法師畫(歷代名畫記)
觀音寺在市園巷開元初建一在城南十五里李
玉村明初建嘉靖年脩一在城南三十五里樊村
里明嘉靖丁巳重脩(縣志)
宣陵寺在城東南三趙村唐乾元三年建以其地
枕漢宣帝陵故名(馬志)
福田寺在城東四十里唐乾元三年建(縣志)
牛頭寺在城南二十里樊川北隈即勲蔭坡貞元
十一年建有司空圖詩(賈志)舊有唐貞元中徐士龍
撰徧照禪師碑今不存所存惟仙人丘長春詩刻
(明都穆遊終南山記)宋太平興國中改為福昌寺明隆慶五
年脩古佛殿前有四季栢四時皆花尤稱竒絶(縣志)
本朝達禮善重脩康熙六十一年繼脩(縣冊)
寳壽寺在東郭外新城里唐貞元十八年建明嘉
靖三十九年重脩(縣志)
二聖寺在城東南五十里唐建明重脩(賈志)
鐘樓寺在城南四十里鳴犢里即萬年故址唐時
建明代重脩(縣志)
興國寺在夏侯村西原離城三十里唐三藏香火
院宋為延興寺(縣志)
雲峰寺在東關外唐建(賈志)
玉泉寺在城南四十里初名塗山寺唐開元時僧
思恒建明洪武十四年僧清敬鐫瑶掘石獲洞内
有諸佛羅漢一十九尊又净樁一座因名曰玉泉
成化嘉靖間屢經脩葺(本寺碑記)
香城寺在城内錢局創自石晉思遠禪師後周顯
德中賜額廣福禪院宋仁宗更賜名曰善感然人
恒以香城名之元時屢脩有至治二年重脩碑記
(縣志)
卧龍寺在陸海坊四牌樓南有吳道子畫觀音像
及佛足跡碑初以像名觀音寺宋有僧惟果長卧
其中人以卧龍呼之故名(賈志)寺在隋為福應禪院
唐名觀音寺宋太宗更名卧龍明正德十六年重
脩(秦藩碑記)
圓光寺在城南六十里太乙山中今稱為南五臺
(賈志)隋仁壽中有毒龍變為羽人攜藥貨於長安詐
稱仙術大士現比丘身以妙智力伏妖唐大歷六
年號為南五臺山聖壽寺宗太平興國三年夏前
後六次現五色圓相祥雲等瑞勅額為五臺山圓
光之寺(本寺碑記)千佛寺一名竹林寺在城南七十里
即圓光寺下院明洪武時建萬歷十二年秦藩重
脩副使秦可大記崇禎兀年繼脩有碑(縣志)
二龍寺在永寧坊中有龍井宋咸淳國師曇延說
法於此(賈志)
道安寺在城南四十里北王里相傳秦國師道安
曾居此地故名金興定二年建有國師塔存(縣志)
圓通寺在東郭金花坊元至正十一年建(府志)内有
元御史伊喇海壽碑(馬志)明嘉靖二十六年僧法冲
重為拓地搆樓供大藏經七千卷水陸神像五十
軸方䜿柱有鶴數百飛鳴盤桓如相慶然遂題樓
曰瑞鶴長安張治道撰碑並誌以詩(縣志)
本朝康熙五十三年重脩(縣冊)
洪濟寺在城東十五里光大里明景泰萬歷間重
脩
本朝康熙三十五年增脩創建失傳(縣志)
普光寺在城南六十里終南山上(賈志)明成化二十
二年重脩(秦府長史游邦貞記)内仰天池舊為龍池寺洪武
初西印土烏薩羅國僧無壊拄錫於此屢著靈異
秦愍王為建上下寺二莊嚴冠長安今廢趙崡有
詩(縣志)寺有方池名曰仰天跨以石梁於兹玩月為
宜(明都穆遊終南山記)
天會寺在縣北五里明洪武時建(賈志)一在城南四
十里(縣冊)
崇興寺在城東二十五里明嘉靖二十一年建
本朝康熙四十二年脩(縣冊)
真相寺在城南郭外明隆慶元年建(府志)
本朝有喇嘛僧張姓者募脩此寺(本寺碑記)
龍泉寺在城南四十里二龍里直玉案之北明時
建(賈志)
顯鐘寺在城南四十里章曲(縣志)
興福寺在城南三十里大兆斷碑移碑洞(縣志)
菩薩寺在平康坊(賈志)
護國寺在城中順治庚寅巡撫黃爾性建有記(縣志)
喜善寺在城東南二里李家村康熙四十二年重
脩創建無考(縣冊)
丹霞觀在縣治八家巷漢周亞夫回細柳有疾而
愈建此(賈志)元至正三年脩明嘉靖七年重脩(本觀碑記)
天寧觀在城内粉巷唐貞觀五年建明正德嘉靖
間劉解元序王解元誥滑解元撫皆府學士胥寓
於此以會文學(馬志)
本朝雍正元年重脩(縣志)
太真觀在安邑坊唐天寳五年貴妃姊裴氏捨宅
置(宋敏求長安志)
金天觀即火神廟在城東南一里創自唐代内有
金安寥陽二殿明天順初至弘治甲寅三次增脩
長安吉人有記嘉靖己未織造周富捐脩萬歷中
傾圮附觀居民屢見寥陽殿中夜發祥光甚著靈
異里人竇文著等輸錢脩治(本觀碑記)
丹陽觀在城南四十里杜曲鎮金大定間扶風馬
真人結茅於此其後弟子魏道冲軰建立堂殿遂
以師號名觀明天順丁丑中貴官趙安等重脩長
安游邦貞記(本觀碑記)
玉虚宫在城内柳巷坊創始於元至正年明正德
嘉靖間兩次增脩(本廟碑記)
日月圜在城東南四十里洪武初有仙姑王會真
主是圜圜穴如門左日右月朝夕映影煙霞繚繞
真仙境也天順間建殿宇
本朝康熙辛卯重脩(本廟碑記)
濛溪宫在城南六十里永樂間有董真人仙去又
有趙閑易安二字石刻甚嘉原為蒙恬舊宅(賈志)
葆真觀在城東三十里南枝里明景泰初女冠張
洞真重脩(本觀碑記)
清陽宫在城東南四十里余村明成化年建(縣志)
䨇霞觀在城東南五十里余兆村明嘉靖十三年
建(縣志)
八僊菴在長樂坊宋時有鄭生見八仙顯化於此
明正德間八仙復顯於管氏場圃因建八仙殿又
雷自菴起增建雷祖殿
本朝康熙十四年脩旋開叢林雍正五年住持道士高
永勤重脩(縣志)
丹陽萬壽宫在縣治西南内有雪岩王中書四聖
七真數字(馬志)雍正八年新脩中殿其東關外五里
許另有萬壽宫即今牛皮洞有元至正間董仙碑
蹟(縣志)
北極宫在東關順治十三年脩(縣志)
白雲觀在縣南三十里陽萬坂創建失攷
本朝康熙六年重脩(縣志)
道清觀在縣東三里許康熙五十六年建(縣冊)
(附古寺觀)報聖寺東觀奏宣帝出内藏緡建大中報聖
寺(賈志年按長安志載在萬縣今攷俱廢)趙景公寺在長樂坊隋開
皇十八年建本曰宏善寺(賈志)東廊南間東門南壁
畫行僧轉目視人中門之東吳畫地獄并題西門
内西壁吳畫帝釋并題(歷代名畫記)寳刹寺隋開皇中
建殿四面立柱中横虚起層閣榱棟屈曲竒妙故
名(縣志)佛殿南楊契丹畫湼槃等變相(歷代名畫記)菩提
寺隋開皇年隴西公李敬道及僧惠英所奏立寺
唐大中年改為保唐寺(賈志)殿内東西北壁並吳畫
其東壁有菩薩轉目視人殿上构欄耿昌言畫水
族(歷代名畫記)陽化寺隋内史舍人于宣道為父建(賈志)
净域寺隋文帝開皇間立(賈志)恭帝禪位殁於此(縣志)
三階院東壁張孝師畫杜懷亮書榜院門内外神
鬼王韶應畫王什書榜(歷代名畫記)净住寺本隋吏部
尚書裴宏濟宅開皇年立為寺有石塔本姚萇之
浴室(賈志)普耀寺隋開皇獨孤皇后為外祖崔彦珍
立(賈志)勝業寺武德初年為沙門景暉言事多中因
改勝業坊為寺(賈志)崇濟寺唐高祖時建(縣志)本隋慈
恩寺開皇間魯郡夫人立(賈志)楚國寺本隋興道寺
之址高祖起義并州第五子智雲為隋留守隂世
師等所害後封為楚哀王因立寺(賈志)華嚴寺在樊
川因寺名川亦曰華嚴(馬志)在城南三十五里唐貞
觀十九年建高僧說法講華嚴經天雨花故名有
杜順禪師葬塔寺西杜光村即順誕生之地(馮志)明
為開福寺内有貝葉三片長三寸細軟如綿帛蒼
色嘉靖間地震寺圮萬歷元年僧徵滄重脩邑人
王鶴有記今僅存真如塔招福寺乾封二年睿
宗在藩立本隋正覺寺南北門額並睿宗所題長
安二年上出等身金銅像一鋪并九部樂南北二
門額上與岐薛二王親送至寺景龍二年詔寺中
别建聖容院是睿宗在青宫真容也先天二年勅
出内庫錢二千萬工匠一千人重脩(賈志)光宅寺儀
鳳二年望氣者言光宅坊有興氣勅令掘得石函
函内有佛舍利骨萬餘粒遂立光宅寺武太后始
置七寳臺丞相韋處厚自居内庭至相位每歸輒
至寺焚香(賈志)東菩提院内北壁東西偏尉遲畫降
魔等變殿内吳生楊廷光畫又尹琳畫西方變(歷代)
(名畫記)青龍寺本隋靈感寺開皇二年立文帝移都
掘城中陵墓葬之郊外因置此寺唐景雲二年改
名青龍(賈志)中三門外東西王韶應畫(歷代名畫記)元為
石佛寺(府志載按賈志青龍石佛分今照府志併入)寳應寺代宗實錄
與會要曰本王縉宅縉溺於佛教妻李氏以疾請
捨為寺代宗嘉之(賈志)寺多韓幹白畫亦有輕成色
者西南院北壁張璪畫山水院南門外韓幹畫側
坐毘沙門天王北下方西塔院下邊鸞畫牡丹(歷代)
(名畫記)靈花寺本隋司馬竇毅宅開皇年捨為寺大
歷間僧儼誦經天雨花近地而滅夜有光因改靈
花(賈志)杜光寺唐貞元十九年建即隋義善寺(縣志)奉
慈寺本虢國夫人宅後為寺尋復為郭曖宅太后
為昇平公主追福奏立奉慈寺(縣志)章敬寺在通化
門外趙村西本魚朝恩宅為章敬皇后立寺故名
殿宇四千一百三十間分四十八院以曲江亭百
司館華清宫觀風樓及將相没官宅捨給其用(賈志)
靈澤寺唐年間建在城南北王里(縣志)開化坊壽尼
寺隋開皇六年立永樂坊永壽寺景龍三年中
宗為永壽公主立資敬尼寺隋薛國公長孫覽
為其父立靖安坊崇敬尼寺本僧寺龍朔二年
改永興坊荷恩寺景雲元年立勝業坊慈尼
寺隋開皇七年立薛王業寺本禮部尚書韋行
佺宅安邑坊元法寺開皇六年立宣平坊法
雲尼寺初名法輪寺睿宗時改宣慈寺本大理
卿劉遵古宅日嚴寺隋煬帝為晉王時施營第
材木造昇道坊龍華尼寺高宗立平康坊陽
化寺隋舍人于宣道建立鎮國寺在縣東乾元
二年置興道坊至德女冠觀隋開皇六年立
永樂坊清都觀開皇七年為道士孫昂立大業
坊太平女冠觀儀鳳二年吐番求太平公主不許
乃立此觀公主出家為女冠平康坊萬安觀天
寳七載丞穆公主出家捨宅置親仁坊回元觀
即安禄山舊宅永崇坊宗道觀大歷十二年立
務本坊先天觀景龍中為翊聖觀至德三載改
靈符觀兩京道里記曰天寳初桃林獲寳符將
入城宿此因置觀在長樂坡南太一觀在縣南
六十里終南山炭谷口(宋敏求長安志)元都觀在城南興
善寺西隋開皇二年建唐劉禹錫回朝作詩處(賈志)
殿内范長壽畫(歷代名畫記)女冠觀睿宗在藩之地明
皇升極於此(賈志)崇真觀本李齊古宅開元初立(賈志)
興唐觀本司農園地開元十八年建(賈志)元和八年
命中尉彭忠獻帥徒三百人脩興唐觀賜錢千萬
使壯舊制觀北距禁城因開複道以絹為夫役之
賜(續文獻通考)太清宫開元年詔西京及諸州各置玄
元皇帝廟天寳年參軍田同秀上言玄元皇帝見
於丹鳳門以天下太平聖壽無疆之言傳元宗仍
有靈符在尹喜之故宅上遣使就函谷關令尹臺
得之於是置廟後改為太清宫(賈志)初太清宫成命
宫人於太白山采白石為玄元聖容與元宗聖容
並立皆衣王者衮冕之服繪采甚麗(續文獻通考)華封
觀天寳六年高力士捨宅置(賈志)元真觀本尚書左
僕射申國公高士廉宅天寳十三載改為觀(賈志)嘉
猷觀在平康坊唐建明皇御書額(賈志)乾元觀大歷
十三年作置道士四十九人以追遠祈福上資肅
宗也其地在皇城南長興里本涇原節度使馬璘
之宅璘初創建是宅重價募天下巧工營繕屋宇
宏麗冠絶當時璘將卒抗表獻之帝方軫懷㒺極
欽崇道福以其當皇城形勝之地牆宇新潔遂命
為觀加乾元名焉仍遣道門威儀申甫司其事(冊府)
(元龜)默庵在夏侯村北兀時道士邢道安隱居之所
泉聲清冷竹徑幽深為樊川佳處(至元四年宣撫使趙良弼記集)
(顔魯公書)
咸陽縣
周文武成康祠在縣治北街明嘉靖十年建有蘭
谿唐龍碑記(賈志)憲宗元和十四年正月詔以周文
王武王祠宇在咸陽縣俾有司精加脩飾(冊府元龜)
景帝廟在縣東十五里(賈志)括地志曰漢景帝廟在
雍州咸陽縣東北二十九里(史記正義)
吕后廟在縣東北三十五里(賈志)
龍淵廟在縣東北八里祀漢武帝(賈志)武帝廟號龍
淵(玉海)
太白廟在縣南二十里(賈志)明嘉靖四十三年建(縣冊)
關帝廟在縣治北宋開寳六年建一在縣寺巷内
(縣冊)
龍王廟在縣東二里旱禱輒雨(縣志)
武安君廟在縣西五里(馬志)廟在古杜郵壁間記乾
符五年重脩正書遒勁亦有歐法(石墨鐫華縣按古杜郵在東)
(當另為一廟)
藥王廟在縣北二里䨇泉側(縣志)
酇侯廟在縣西北三十里祀漢蕭何(賈志)永平二年
十一月詔京兆右扶風以中牢祀蕭何出郡錢榖
給蕭何子孫在三里内者悉令侍祠(東觀漢記)
傅介子廟在縣西北三十五里介村(縣志)
張王廟即桓侯廟在縣治南明萬歷四十六年建
後封水神(縣志)
(附古祠廟)文王廟一在縣西十五里一在縣東碑存(馬志)
高祖既受命祀文王武王於豐渭之郭周公召公
配以一太牢而無樂(隋書禮儀志)唐太和二十一年五
月遣使者以太牢祭周文王於豐武王於鎬(冊府元龜)
武王廟在縣北五里(府志)長安牧守常有事於文武
廟延興四年坎地埋牲廟玉發見四月詔東陽王
丕祭文武二廟以廟玉露見埋之恐愚民盜竊勅
有司收之府藏(魏書禮志)成王廟在縣西十五里(馬志)康
王廟在縣北七里(馬志)宋太祖朝嘗詔脩先代帝王
祠廟令太常禮院重定配享功臣周文武以師鬻
熊配武王以召公配成王以周公旦唐叔虞配康
王以太公畢公配(揮麈前錄)昭帝廟與龍淵廟相近(賈志)
鄂國公廟在縣東南舊城内(縣志)
善因寺在縣北三十里唐穆宗由複道幸咸陽止
於寺(馮志)
廣教寺在縣北四十五里眭村地俗名三絶謂修
塑畫也宋大觀三年建中有吳道子畫壁神彩飛
動(馮志)本秦望夷宫武則天改為寺(縣志)
龍嚴寺在縣北三十里金大定三年住持信行建
即魏浩居處(賈志)
福勝寺在縣北三十五里金大定三年住持詞諒
建(賈志)
金佛寺在縣南十五里河南里創建無攷明弘治
五年指揮晏釗重脩萬歷三十九年繼脩(縣志)
安國寺在縣城内有寂照和尚碑銘(賈志)唐開成六
年建唐寂照和尚碑舊在馬跑泉後移城中寺
以碑有安國寺字遂改名其寺為安國按碑段成
式撰僧無可書成式文筆自竒無可賈島從弟其
書出柳誠懸(石墨鐫華)
義鄉埪寺在縣西北三十三里即忍辱禪師坐化
處(賈志)
最師埪寺在縣治肖相里離城三十五里因唐最
師居此故名(縣志)
白龍寺在河南里距城十里崇禎五年建(縣志)
長生觀在縣北二十五里(賈志)秦始皇二十一年建
(縣志)
太清觀在縣西北即今真武臺金大定三年建(賈志)
法輪禪院在縣東二十五里金大定八年住持智
慧建(賈志)
安樂宫在縣治陳良里離城二十里康熙十六年
建(縣冊)
(附古寺)石佛寺在縣治北以有石佛故名(馬志)壽峰寺
在縣治東北文武成康陵所(馬志)
興平縣
成湯廟在縣治西北二十里始建之義無考後人
遂名其地為湯祠鄉(馮志)
漢高祖廟在縣東南二十里樊噲城北(賈志)一在縣
西南三十里龍過村知縣朱文重脩(縣志)
關帝廟在縣治南(縣志)其西關趙村王堡俱有廟(縣志)
東嶽廟在縣治東郭規制宏厰廟宇甲三秦赫有
靈異宋真宗祈嗣於此後人因立廟祀之侍郎吕
柟題知縣章評有迎春十咏(縣志)
丁蘭廟在縣北五里孝子村(馬志)知縣苟汝完重脩
本朝康熙三十九年西安别駕攝篆因廢圮重建記云
孝子河内人寓居茂陵人敬之死則立祠以祀(縣志)
崔府君廟在縣東關祀唐相崔珏(賈志)
(附古祠廟)漢武帝廟在縣東北十七里(馮志)韓信廟在縣
東南十里唐劉禹錫元陳剛中有詩(縣志)董宣廟在
縣北門内兀茅輔有詩(馬志)露膊將軍廟在縣西北
五里(馬志)要冊廟在縣北一里(宋敏求長安志)
多寳寺在縣治東南十五里(縣志)
保寧寺在縣西街(縣志)
甘泉寺在底張東門外知縣章評有詩(賈志)
千佛寺知縣章評有詩(賈志)
白馬寺在縣東南十五里(賈志)明嘉靖十三年建(縣志)
太上槐黃山宫在馬嵬鎮距城三十里即漢代老
子祠(縣志)
登真觀在縣西南唐垂拱間建(馬志)在正安坊離城
五里(縣志)
重陽萬壽宫在蔡家庄創自萬歷元年(縣志)
玉清觀在縣南佐村(賈志)距城十五里(縣志)
開化觀在縣署西南(賈志)
(附古寺觀)金鈴寺在縣西官路北(縣志)天興觀在縣東北
一里(宋敏求長安志)
臨潼縣
龍淵廟在縣西北二十里祀漢武帝(賈志)
關帝廟在縣治一義勇武安王廟在縣治西北(縣志)
龍王廟在縣治西關(縣志)
風王廟在縣東南驪山風谷中歲旱風自谷出為
百榖病嘉靖間知縣李裔芳屢禱神應因增脩正
殿又旁立三間為雨師像有碑記每春秋上戊與
各壇廟同日致祭(縣志)
忠烈祠按三輔會要烈士段秀實廟在臨潼縣西
十里斜口鎮西南(名山記)俗呼為烈神廟明成化時
知縣鏞奉詔建嘉靖己酉西安太守胡某重脩
本朝康熙四十年知縣趙于京脩並建享亭邑人張厥
問記(縣志)
宋横渠祠舊在文廟東北明萬歷三十五年建後
圮
本朝康熙三十七年知縣趙于京因故察院地改建書
院以祀按伊洛淵源錄云横渠再移疾西歸過洛
陽别二程行李蕭然至臨潼而殁蓋與弟御史戬
皆為二程所重關中學者稱二張焉門生挽車而
葬於郿則驪下乃告終地也故祀(縣志)
李真人祠在縣東南二十七里兩京道里記曰真
人名順興後魏時得道於此津陽門詩註曰順興
後周時脩道此山(馬志)
(附古壇廟)畦畤在故櫟陽東北三十里史記秦獻公時
櫟陽雨金自以得金瑞作畦畤以祀白帝晉灼曰
形如種韭畦畤各一土封(雍勝略)旌儒廟在縣西南
五里驪山下即秦之坑儒谷唐天寳中改坑儒鄉
名為旌儒鄉立廟有唐賈至所撰碑(馬志)天寳元年
改驪山為會昌山仍於坑儒之所立祠以祀遭難
諸儒(冊府元龜)枌榆社在縣東北十五里漢高祖初起
豐禱枌榆社後置新豐縣亦立此社焉(馬志)秦始皇
靈臺祠在縣東南一廟在縣東(宋敏求長安志)
石甕寺即福岩寺在縣治東南驪山石魚岩下有
天然石其形如甕以貯飛泉唐玄宗以為寺名其
西巖紅樓有玄宗詩真草八分書每句一體壁上
有王維山水畫(馮志)開元中以華清宫餘材脩繕佛
殿中玉石像皆幽州所進與朝元閣道像同日而
至精妙無比叩之如磬餘像皆楊惠之手塑脱空
像皆元伽兒之製能妙纖麗曠古無儔(唐詩注)
寳雲寺在縣東三十五里本名慶山寺唐武后建
有緣閣複道而上德宗時改(馮志)隋開皇中號靈巖
唐會昌五年廢咸通六年再置名鷲嶺寺宋太平
興國六年改持國寺(縣志)
孝村寺在縣東北以村有孝行者名(馬志)
轉輪寺在戲河里(賈志)
興唐寺在東梁里(縣志)三門樓下吳畫神東般若院
楊廷光畫山水西院韓幹畫一行大師真徐浩書
讃又有吳生周昉絹畫中三門内東西偏兩壁尉
遲畫殿軒廊東面南壁吳畫(歷代名畫記)
莊嚴寺在櫟陽東南(賈志)
靈泉觀即華清宫晉天福中改賜道士故以觀名
今有東西二菴(縣志)
太元觀兩京道里記曰唐武德二年置在驪山下
温泉宫畔開元二十七年以宫牆逼近失於肅敬
乃令諫議大夫道士尹愔徙之今在宫北一里(縣志)
白鹿觀在縣西南十五里山上有昇仙臺蟾井唐
高祖武德七年幸温泉見白鹿因以名觀宋加封
神德洞天有白鹿書院陳摶撰碑(縣志)
靈臺觀在零口鎮北兩京道里記曰天寳初供奉
睦霞奏置(馮志)
翊唐觀在櫟陽鎮粟邑廟舊圖經曰觀内昔有寇
尊師白日上昇(縣志)
老母殿在驪山峰上舊止一間内有授經碑順治
中黃冠傅姓者始大建今閣北頫邑城閣後肖奎
星像天半文明稱巨觀勝槩云(縣志)
(附古寺觀)靈泉觀本華清宫禄山亂後天子罕復遊唐
末遂皆圮晉天禄中改為觀賜道士居之(雍勝略)降
聖閣天寳七載十二月戊戌聖神元元皇帝降見
於華清宫之朝元閣乃改為降聖閣改會昌山為
昭應山封山神為元德公仍立祠宇以時祭享(冊府)
(元龜)山之半平坡朝元閣舊建於此又上二里為老
君殿舊云老君見於朝元閣南玄宗於其處立降
聖觀琢白玉石為像今尚存殿壁繪唐從臣之像
殆當時人手筆(明都穆遊驪山記)
高陵縣
三皇廟在距河門外三里宋元時建明成化年重
脩(賈志)
漢景帝廟在縣西南鹿苑原上明代頻遣官致祭
(賈志)距城二十五里(縣冊)
龍王廟在縣治南門(縣志)
東嶽廟在通遠門東(賈志)明隆慶元年建(縣冊)
鹿臺神廟在縣西南三十里鹿苑原上佐軒轅破
蚩尤者又旁有雷石風洞俗名雨磨禱雨多應元
同州學正蕭逄春有記(賈志)
晉文公廟在通遠門北公為公子時出亡在秦秦
康公送至渭陽作渭陽篇故有廟(賈志)距城五里(縣冊)
齊大夫廟在接蜀門西南為宴村社人所祀相傳
嬰之故里按史記嬰齊萊夷人故里之說無據或
者出使在秦秦人慕其賢而立祠歟(縣志)距城五里
(縣冊)
關帝廟在接蜀門外殿額元學士蕭㪺所書明弘
治初重脩教諭高儔有記(縣志)
后土宫在縣東關明成化十一年重脩殿後有湫
池禱雨禳疾者咸取焉吕柟撰其碑曰高陵后土
宫(縣志)涇野嘗與門人講學改為雲槐精舍(賈志)副使
何景明有詩正德間重脩涇野撰記(馬志)
唐鄭國魏公廟在接蜀門西南十五里窰子頭徵
魏州曲城人而高陵有魏綸者金進士也自言為
徵後嘗起祖塋於降駕原原去窰子頭甚邇徵廟
所自来歟蓋徵卒陪葬昭陵其子孫遂籍馮翊未
可知也(縣志)
上騎都尉馮公祠在縣西南七里祀唐馮本額曰
護國西齊王廟俗曰府君廟有周朝隱撰紀孝碑
(賈志)
西平王李公祠在迎翠門南十里渭橋北百餘步
即墓前祀唐李晟大學士裴度撰碑柳公權書春
秋致祭(賈志)
劉公廟在接蜀門西二十五里彭城閘南祀唐縣
令劉仁師有劉禹錫撰去思碑(縣志)仁師令高陵奏
興水利民德之立祠(府志)
吕文簡公廟在縣北祀侍郎吕柟(賈志)
(附古祠廟)竹林廟在許村西祀寇萊公(馬志)楊文康公祠
在縣東南三陽寺前公高陵人(馬志)
崇皇寺在縣西南申村唐初置宋太宗賜額相傳
漢薄姬妊文帝而出宫至此栢下誕生文帝俗傳
唐明皇兩幸於此又名重皇寺内有閣當重丘之
上夏月居之不暑曰納凉閣宋种師道令高陵時
其友輞川居士石君倚餞師道至此有題縣尉少
華趙天祐有詩(縣志)
隆昌寺在縣西毘沙鎮宋太宗勅賜名額寺中有
塔吕涇野嘗題詩於壁(縣志)
莊嚴寺在縣西許村一名旗杆寺(賈志)有宋慶歷間
利公和尚碑記(縣志)
竹林寺在許村隣於寇萊公竹林故名(賈志)内有宋
常安民碑刻(馬志)
慧濟寺在縣西北十五里元大德元年僧了達等
建紫宏太師建塔教諭張希顔撰銘(縣志)
清真寺在縣南渭橋元至正年建(賈志)
興國寺在縣西門内(賈志)明正統元年謙守一建(縣志)
祐元觀在縣治城隍廟西明景泰元年建(馬志)一作
又元觀建自正統元年(縣志)
清真觀在縣東南二十五里吳村吕涇野有重脩
碑記内有白雲洞(賈志)西魏文帝嘗遊過觀觀中石
槽水常盈飲隨駕馬千餘匹不減升斗異而問焉
主觀對曰臣有飲馬珠故不竭遂獻珠勅建此觀
(按賈志洞觀分載今併入)
昭慧院在迎翠門東南三里陳楊村唐大中年建
以其在咸陽渭陽涇陽東北又曰三陽寺其塔比
隆昌寺塔尤崇竦吕涇野馬谿田皆有重脩碑記
(縣志)
(附古寺觀)崇興寺縣西五里習静寺在李趙村(府志)慶
安尼寺縣西南十里正道觀縣北十三里法
隆院縣南十五里(長安志)
鄠縣
禹王廟在縣治東(馬志)
胡公廟在縣西南七里祀陳胡公(縣志)
太公廟在城東北隅知縣張宗孟建(賈志)
東嶽廟在縣西姜泉里(縣志)
霍光廟在縣東十里金山(縣志)永平二年十一月詔
京兆右扶風以中牢祀霍光(東觀漢記)
關帝廟一在西城一在南關(縣志)
李靖廟在縣東南二十里(縣志)
程明道祠舊在縣治南明弘治二年巡按李瀚建
翰林學士王鏊記(馮志)
本朝康熙年知縣金廷襄改建於縣治北王心敬有記
(縣志)
草堂寺在縣東南四十里圭峰下後秦姚興弘始
三年建西僧鳩摩羅什譯經之處什死焚之其舌
不壊有塔存唐改棲禪寺(馮志)棲禪寺即所謂草堂
者也姚秦時鳩摩羅什自西竺来爾時未有寺為
樹草堂譯經其中其後建寺始定今名而俗猶呼
草堂寺云前殿畫壁甚古西南為鳩摩羅什葬塔
有亭覆焉前朝詩刻甚多獨金趙閑公詞翰為盛
明道先生詩註云寺在竹林之心其竹蓋將十頃
乃今根株盡矣獨寺後銀杏四株上薄霄漢亦百
年外物也門外諸峰蒼翠如畫(王九思遊終南山記)近今殿
宇多圮重脩佛殿五楹稍復其舊(縣志)
羅什寺在縣南五里羅什堡寺内樹二株葉如掌
實如黃壤名净土樹(縣志)俗傳鳩摩羅什憩此覆其
履土遂生兹樹二月開如楊花八月結實如小栗
殼中皆黃土(馬志)
道安寺在鑿齒村晉釋道安與習鑿齒遊其地(賈志)
雲際山大定寺在縣東南昔魏武之始有李順興
者隱居此地誦金剛經聚叠瓦塔以記經數至隋
大業中乃以此地賜駙馬尉遲安為柴庄安嘗見
一老人素服謂曰此古寺地何不再葺之安遂置
寺因掘地得順興石像焉(賈志)隋仁壽元年為居賢
捧日寺宋太平興國三年改今名金大定中再葺
(縣志)
寳林寺在縣南五十里紫閤峪唐太宗勅建尉遲
恭監脩寳塔高五丈餘内有湧鉢泉(賈志)
重雲寺在縣東南三十里太平峪口五代時建(賈志)
寺南圭峰在前如人拱揖(明王九思遊終南山記)梁開平五
年京兆僧智暉建時有祥雲叠出衆峰間遂名曰
重雲唐明宗賜額長興明正統年脩
本朝雍正四年重脩(縣冊)
金峯寺内有牛跑泉相傳老子過元關青牛乏飲
以蹄跑之其水湧出名牛跑泉(縣志)寺背山山下出
泉甃為井乃伏流佛座下至院亦甃為井復伏流
至門外達於平地為溪院僧利灌溉則閉井北口
上水由泉西緣岡南抵山下(明王九思遊南山記)唐時勅脩
明天順崇禎年三次加脩
本朝康熙年脩其下院有圓通大悲明羊新興四寺俱
在縣治東南(縣冊)
白雲寺在縣城西南熊家堡(縣志)地近澇水廣十六
畆昔有祖師登臺說法水聲潺潺有礙聽聞師一
喝而水即入地伏流十里至羅什堡始見又臺下
白雲繚繞因以名寺明天順成化間重脩(縣冊)
靈山寺在縣東十里唐時有石佛從地&KR0691;出高丈
餘因建寺有記明萬歷七年脩(縣冊)
勝光寺在縣治東北十五里唐建
本朝康熙二十五年脩寺内有黃龍洞(縣冊)
丈八寺在縣西十里元時土人掘得石佛高丈許
因名(縣冊)
建福寺在縣東北十里明成化二年建
本朝康熙六十一年脩(縣冊)
洪覺寺在縣西北二十里寺在渭澇之間水光接
天因名洪覺明天順弘治間重脩(縣冊)
廣福寺在縣西北十五里明正德間為福緣和尚
建
本朝康熙年脩(縣冊)
大圓寺在縣東南三十里紫閣峪杜詩紫閣峰隂
入渼陂蓋名勝地也建於明嘉靖乙卯以住僧大
圓得名喬因阜有記萬歷間重脩
國初僧慧燈康熙四十二年僧大峩兩次增脩殿閣雄
壯竹樹圍繞内多名人題詠(縣冊)
花原寺在縣南二十里石井村明嘉靖萬歷間重
脩
本朝康熙三十九年繼脩(縣冊)
元武寺在縣東六里明萬歷五年脩
本朝康熙二十六年六十年兩次興脩(縣冊)
中原寺在縣北十里古名白雀寺即妙莊王三公
主修行處後因火焚碑版無存元延祐五年明景
泰三年俱加脩葺萬歷三十九年重脩改今名(縣冊)
普明寺在縣治沙河東岸距城十五里内有石佛
順治年脩康熙年重脩(縣冊)
白虎寺在縣西南十五里雍正七年脩(縣冊)
明陽寺在牛首山漢甘泉宫在此(賈志)
屬玉觀在縣治漢宣帝甘露二年幸萯陽屬玉觀
(賈志)
龍臺觀在縣東北三十里有唐高祖壇十道志曰
上林有龍臺觀(縣志)
志道觀在縣東三十里洪武六年建(馮志)
(附古寺觀)古柏寺在縣界唐太宗建舊名安樂寺開元
間改安定洪武初以古栢名(華嶽集)白雲觀在縣治
南白雲山下(縣志)
藍田縣
三皇祠在縣北三十里祀華胥氏伏羲氏女媧氏
蓋伏羲女媧皆華胥氏所出故祀於故里(賈志)
金山神廟在縣南十里輞谷口金山之前舊圖經
曰黃帝時風后滅蚩尤之衆於此故立風后之祠
(馬志)風后祠在城中(賈志)
東嶽廟在縣東街(賈志)康熙三十年脩(縣冊)
龍王廟在灞河西岸(賈志)嘉靖四十二年因水患建
(府志)縣東南歪嘴岩上有大龍廟(縣志)
關帝廟在南門外明萬歷十七年楊培建二十二
年陳一䕫三十一年王邦才重脩有記(賈志)其西關
及城西北隅各有廟(縣冊)
荆軻祠在縣北二十里(賈志)
唐孫真人祠舊在縣南十里輞川口明嘉靖二十
二年邑人榮寀别築於縣東白馬坡萬歷三十年
王邦才又拓大之給官地今北關外有祠(賈志人按真)
(名思邈唐高祖時隱於華原五臺山没世秦境多祀之)
王右丞祠在輞川鹿苑寺(賈志)
顔魯公祠在藍橋明天啓六年知府鄒嘉生建又
置民地一十九畆為祭田在普化寨春秋致祭有
碑(賈志)
韓文公祠在縣東南九十里副使何景明有詩(馮志)
一在北郭本湘子祠萬歷三十七年知縣梁一道
撤湘子像而肖先生像於中(縣志)
晉公廟一在縣東三里一在縣西三十里祀唐晉
公裴度(賈志)
宋吕氏祠在縣北五里舊無專祀明成化年即其
故地建祠仲春致祭副使戴珊有記後有芸閣寺
弘治中提學王雲鳳改為芸閣書院萬歷三十年
知縣王邦才重脩(賈志)尚書張士佩有重脩四獻祠
記(縣志)
三吕祠在縣西(賈志)明成化十九年巡撫阮勤奏藍
田縣有吕大忠大臨大鈞祠歲久淪毁乞脩治賜
祭下有司脩飾之吕氏兄弟歲一祭(名山藏)
梁公祠在東關公名一道嘉靖間任縣事殁後民
立祠而尸祝焉(縣志)
(附古祠廟)都神廟在城内會境諸神歲時饗於此(馬志)黃
崖神廟在縣東五十里傾谷口(馬志)虎侯山祠漢書
曰秦孝公置(馬志)濟衆侯廟在縣東南五十里倒回
谷神名石門將軍唐京兆尹第五琦楊知至此祈
雨有應至乾符中歲旱詔使致禱應時霑霈遂封
濟衆侯增葺廟宇後榜曰助順王(馬志)
悟真寺在縣東南二十里唐白居易有遊寺一百
三十韻相傳昔寺僧寫涅槃經羣鴿自空中銜水
添硯(馮志法按賈志載崇寺即此)
法華寺即法池寺在縣南門内有唐左丞相張說
二法堂讃(馮志寺按賈志勝因即此)
清源寺在縣南輞谷有何景明詩(馮志本按唐書王維傳别墅)
(舊在輞川地竒勝有華子岡欹湖竹里柳浪茱萸沜辛夷塢與裴迪游其中賦詩相酬為樂母亡表)
(輞川第為寺)
竹林寺在縣東南三十里唐尉遲恭建明萬歷十
年脩(縣志)
崇法寺在縣東二十里明正統十四年建(縣志)
本朝康熙三十八年脩(縣冊)
祝國寺在縣南二十里嶢山之巔建有浮圖明萬
歷八年脩(縣志)
寳泉寺在縣東三十里順治十年脩(縣冊)
聖壽寺在縣西十五里順治十年脩(縣冊)
太平寺在縣西三十里順治十二年脩(縣冊)
豐盈寺在縣東五十里康熙八年脩(縣冊)
玉山寺在縣東五十里康熙三十九年脩(縣冊)
林泉寺在縣南二十里康熙四十二年脩(縣冊)
義和寺在縣西二十五里康熙四十二年脩(縣冊)
空寂寺在縣東四十里康熙四十五年脩(縣冊)
石佛寺在縣西南三十里康熙四十五年脩(縣冊)
秋林寺在縣東三十里(賈志)
白龍寺在縣北三十里(賈志)
里峪寺在縣北三十里(賈志)明弘治間脩(縣冊)
渠傾寺在縣西南三十里(賈志)
花藥寺在縣西二十里(賈志)
草堂寺在縣南十五里(賈志)
桐花寺在縣南四十里(賈志)
風王寺在縣西南五十里(賈志)
麻廷寺在縣東南四十里(賈志)
龍岩寺在縣西北四十里(賈志)
白鹿寺在縣南十里(賈志)
鹿苑寺在縣南三十里(縣志)
清泉觀在縣東北五十里元至元三年建明洪武
二十五年重脩(馮志)
玉山觀在縣西北四十里元時建(馬志)縣東屏峰鎮
有玉山寺(縣志)
太清觀在縣東二十里(賈志)
金蓮觀在縣西北四十里(賈志)
瑞雲觀在縣東北三十里(賈志)
碧天洞在縣東南五十里藍橋樓閣數重俯臨峭
壁由石洞中盤折而上嵓壑竒傑據一邑之勝每
歲春月朝香四方雲集(縣冊)
(附古寺)永福寺縣西南三十五里崇仁寺縣東北
四十里(長安志)
涇陽縣
東嶽廟在縣城東北邑人李錦有記(賈志)
關帝廟一在惠果寺北明隆慶五年邑人潘拱宸
等捐修有記一在雲陽鎮王廷佐督建併記(賈志)其
縣東二十里永樂鎮縣東北四十里魯橋鎮各有
廟(縣冊)
孫真人祠祀唐孫思邈在鄭白渠山上唐建(賈志)
汾陽王廟在東門内(縣志)
魏恭襄祠在儒學東祀明兵部尚書魏學曾(縣志)
(附古壇廟)雲陽泰畤孝武帝居甘泉宫即於雲陽立泰
畤祭於宫南(賈志)唐德宗廟在峩山(縣志)唐宣宗廟在
陵前(賈志)涇河廟在瑞寧鄉(馬志灃按漢書郊祀志灞滻澇涇渭長水以)
(近咸陽盡得比山川祀)鄭國廟韓使開渠疲秦秦覺欲殺國
奏曰渠一成誠萬世利也遂赦後因建廟於洪口
堰(賈志)仲子廟在縣西北仲山高祖兄仲所居有廟
旱祈圍此射獵風雨暴至鄧太尉廟在縣南馬
村(賈志)龍泉廟縣西門外顯聖廟在廣吉鄉五
齊廟在會仙鄉白鹿廟在瑞寧鄉(長安志)暢公祠
在長街鎮明弘治初知縣暢亨開渠邑人建祠以
祀(賈志)
正果寺在縣西北十五里唐時古刹寺有佛藏全
部在内(賈志)宋元屢脩明嘉靖二十六年重修三原
馬理有記(縣志)
法相寺在縣東北三十里一名法相禪院内有宋
游師雄題畫碑及金人題咏并前賢分襟橋詩周
克新過師墓必下馬謁告師又有集賢書堂弘治
間涇陽茹通判起蹇知縣賢穆進士世傑三原劉
主事德學馬光禄理及高陵馬生世傑吉生士皆
先後講學於中(馬志)
彌陀寺在雲陽鎮北佛殿偉麗兀時創建(賈志)
文塔寺在縣東南涇干塔高凌雲李少保敏肅公
必達建(賈志)
惠果寺在縣治西北本隋中興禪寺唐為大壺寺
宋元至明為惠果寺明嘉靖十四年重脩三原馬
理有記(縣志)内有尊勝幢二唐人書金剛經陀羅尼
經(賈志)
洪覺寺在縣西北三十里中有佛藏(賈志)明嘉靖二
十一年建(縣冊)
興國寺在縣西十五里雍正五年重脩(縣冊)
石岩寺在茹村(賈志)
大興寺在縣西二十五里雍正八年重脩(縣冊)
馬村寺在縣西十里闊大壯麗為一邑鉅觀(賈志)
水佛寺在縣北大李村(賈志)
玉虛觀在縣東北三十里一名猫槐菴(府志)宋真人
張夢乾飛昇於此邑人邢大信有記(縣志)
北極宫在縣西北金大定十年建(馬志)咸陽蕭貢有
記(縣志)
(附古寺觀)義原寺在縣西南十里東留村漢時建(馬志)振
錫寺在縣西北嵯峨山上唐元和七年建(馬志)長平
觀在縣西南漢建新莽時觀之西岸崩涇水不流
(賈志)
三原縣
后土廟在縣東北四十里唐村廟神泉谷中(馬志)本
名太寧宫唐時勅建宋慶歷四年梁棟重脩始建
是廟誠心所感致有祥雲瑞靄垂覆於地其後人
自宋慶歷迄金泰和初脩葺者四或稱為梁家廟
懷城王希哲有記(縣志)明嘉靖年地震圮壊隆慶庚
午社首申木等重脩殿宇道院有碑記崇禎年復
脩享賽絡繹為關中勝會焉(縣冊)
東嶽廟在北城内宋咸平年建真宗禱於岱而生
聖嗣後居民屢加修葺
本朝康熙四十年邑紳梁世勲倡衆重脩(縣冊)
西嶽廟在縣西北三里留坊里李村唐貞觀初建
劉侣重脩明崇禎元年馬子講劉芳重脩(縣志)
元君廟一在縣南門外一在丁留村俱明洪武間
修(縣舊志)其縣南廟
本朝順治九年邑人趙希獻有重脩碑記(縣志)
真武廟一在縣北永清坊明正統五年建一在縣
東十五里明永樂五年建(賈志)
本朝康熙年重脩(縣冊)
薄太后廟在縣北七里元至正年建明正德年重
脩(縣志)
關帝廟一在清河北宏道書院東廟有三絶謂塑
絶畫絶寫絶一在縣北二十里樓底鎮塑繪與河
北廟同一在縣西北三里東村一在縣東北二十
里武官坊(馬志)一在縣西南二里順治年建其在城
内者有三俱近代修葺(縣冊)
三元廟在縣治西關元泰定二年建明嘉靖間邑
尚書王承裕吕九經脩
本朝順治十一年張連斗住持張冲斗重脩(賈志)
金山廟在縣東四十里明洪武十年張克忠建(縣冊)
移山廟在縣東四十里明永樂十年席仲成建(縣冊)
韓侯廟在縣北門外韓侯見詩經俗呼為九郎(馬志)
顯聖廟在縣治内按碑記顯聖春秋伍員也唐乾
符三年詔司農姬晉卿齎錦繖賽湫重脩昭宗追
封普濟王宋封靈濟昭佑顯聖王明萬歷年封為
靈湫大帝重脩(縣志)
李衛公祠在縣治西北祀唐李靖邑尚書王康僖
建少保温恭毅重脩内配祀左李公甫右馬雲巖
二先哲像春秋致祭(馮志)宋德祐初封李衛公祠為
輔世靈祐王元加忠顯威烈王賜廟額曰仁濟(見鄠)
(縣廟碑記)
二郎廟在龍橋北安政坊元至正二十四年河南
行省右丞陳思道脩明正統七年兵馬指揮唐嵩
重脩(王傳舊志)内有班彦初大書遒美及唐孫真人思
邈衛公李靖祠門外有王端毅公所立李衛公故
里碑又有王康僖公所立建忠郡碑(馬志)
忠節祠在縣治南元至正二十七年縣令朱春夫
婦死節明嘉靖十四年建祠立碑題有元縣尹朱
公夫婦忠節之碑歲春秋祀碑文王康僖承裕撰
馬理書
本朝康熙四十二年知縣李瀛重脩扁其庭曰伉儷完
人(馮志)
王太宰祠在縣治西(賈志)祀端毅公恕(縣志)
彰德祠在縣治西明嘉靖二年勅建賜額曰彰德
祀尚書王恕春秋致祭(縣志)
報功祠在儒學左明萬歷年為太子太保温恭毅
建春秋二祀有門人光禄少卿文翔鳳碑(賈志)
忠烈祠在縣治北明崇禎五年贈光禄寺寺丞原
任良鄉縣知縣邑進士党還醇在任殉難勅建歲
春秋二祀(縣志)
(附古祠廟)唐高祖廟在縣東北三十八里宋開寳六年
脩(府志)蕭何廟在縣西(府志)七郎廟在縣北四十里(府志)
温公祠在縣北街(府志)冀國公郝忠定祠在縣北樓
底内有諡議碑乃元中書左丞郝天挺之父(馬志)元
帥楊子江祠在城内東北隅(王傳舊志)
慶善寺在縣城内隋開皇四年建明永樂十三年
何覺通重建(賈志)
本朝順治五年邑舉人楊在階有重脩記(縣志)
萬善禪寺在縣北八里竇村唐貞觀初建明正統
至萬歷間屢脩邑進士雒昂記云唐元勲長孫無
忌齋沐之地太宗勅命創建今之樓底人傳為長
孫皇后膏沐所而里以長孫名(縣志)
法華寺在縣東三十里唐貞觀十二年建後僧圓
果增脩(王傳舊志)明正德年重脩(縣冊)
普覺寺在縣東北三十里張村里唐貞觀年建明
成化年脩(賈志)
隆國寺在縣東二十五里唐貞觀年建累代重脩
(縣冊)
觀音寺一在縣治西北二里為西觀音寺一在縣
治東北二里為東觀音寺其東寺唐天寳元年建
明馬光禄理白舉人霖秦知縣寧李知縣良心穆
御史相秦知府鎬講學於中其西寺元中統四年
建殿前有當時御製碑明王康僖及門人講學於
此(馮志載按賈志東西二寺分今本馮志併入)一在南門外唐太和年
建累代重脩一在縣東北三十五里元代建成化
年重脩(縣冊)
金輪寺在縣東北三十六里唐寳應元年建其東
為羅漢洞寺(馮志)洪武二十一年僧行選重脩(王傳舊志)
金輪寺在舊縣西(賈志寺按賈志另載羅漢洞今照馮志併入)
藏梅寺在縣東三十二里唐時創建寺内有僧淡
祖師木像佛骨按舊碑文唐時黃巢應武試不第
寓寺内讀兵書與住僧淡善巢自曹州叛逆入寇
據長安親至其寺迎淡不從責以大義巢怒手刅
淡於寺内人憐之取其骨造木像貯之至今骨尚
存歲正月二十日里人争取骨治疾愈復還骨像
内名為睡佛骨今碑埋没不知其處(縣志)
廣教寺在縣東四十里金大定年勅建累代重脩
(縣志)
壽峰寺在縣北三十里元泰定四年僧福苑建(賈志)
明洪武年重修(縣志)
文峰寺在縣東南八里弘治元年建萬歷年重脩
(縣志)
金山寺在縣東南四十里萬歷年建
本朝順治年重脩(縣志)
法相寺在縣東北四十里勅建年代無考明成化
年重脩(縣志)
洪福寺原在縣治洪武初即其地為儒學後於縣
北二十五里建寺仍以洪福名永樂十五年僧海
澄重脩(王傳舊志)
南小寺在慶善寺東弘治間參政秦偉光禄馬理
講學於中(賈志)
張村寺在縣東北光禄馬理侍郎吕柟嘗講學於
此有倡和詩(賈志)
積慶寺在縣東北創始失傳内有古磚塔二級康
熙年間即於近地建寺後名積慶寺(縣志)
大化觀在縣東三十里有唐乾元通微道訣碑明
景泰間道士張志潔重建相傳真人飛昇於中(縣志)
太清觀在縣東五里元至元二十四年道士楊若
水建明洪武七年道士張文質脩(賈志)
通元觀在縣東北十五里樓底鎮明洪武年道士
劉宗道脩弘治嘉靖年屢脩
本朝康熙五年道士姚一臣等重脩(縣志)
龍陽宫在縣治龍橋北安政坊又名游岩宫相傳
為唐田游巖宅高祖所幸第也唐堃厚龍陽宫記
云其地勢前對終南後枕嵯峩峪水涇渠左右交
流為渭北勝地後以兵燹惟存正光二年石刻元
中統初邑元帥楊子江請天光白真人主之重搆
殿宇元末復燬明重建增玉皇閣立碑記内有神
鐘形僅踰尺聲聞數里(縣志)
(附古寺觀)雲寂寺在縣北二十里樓底鎮唐貞觀十四
年建(馬志)崇真觀在縣東北三十里宋清真冲妙先
生于元隱建内有陳摶至道先生于真庵碑記書
號七家體虞歐褚薛顔柳李也(賈志今按王傳舊志云觀廢碑移)
(縣治前)
盩厔縣
老子祠在縣東南三十里(賈志)老子於此說道德五
千言授尹喜有說經臺又曰昇天臺華陽子錄記
秦始皇好神仙於尹喜先生樓南作老子廟晉惠
帝元康五年更脩時木萬株連亘七里給戸三百
供洒埽歷隋金元明屢有脩葺(縣志)高祖武德七年
十月丙子幸樓觀謁老子祠(通鑑)
本朝康熙二十年知縣章泰重脩有記(縣志)
尹喜祠在老子祠北(賈志)碑略云真人姓尹名喜字
公文天水人涉覽山水於盩厔聞仙里結草為樓
精思至道後迎老君請著書以惠後世遂屏絶人
事著書九篇號關尹子(縣志)
關帝廟在縣治學宫傍(縣志)
白龍廟在縣治廟後流泉足資灌溉每歲夏四月
祭祀康熙二十一年知縣章泰重脩有記(縣志)
關西楊夫子祠在縣治郝村金大光年震後裔建
王渼陂張仰山有記(縣志)
趙元帥祠在縣治元帥名公明周時人居趙大村
瓦子崗時黑虎為民害帥入黑水谷採薪遇之遂
擒虎土人建祠有生員趙巍碑記(縣志)
唐仙姑祠在翠峰巔俗呼青山娘娘廟(縣志)
二公祠在縣治西街祀明知縣宋廷琦
本朝知縣劉文燦(縣志)
(附古祠廟)文王廟在縣西南倉谷東(縣志)隋文帝廟在縣
東南五十里唐天寳三載建(府志)鄭公祠在東郭外
其左有趙懿簡公祠(府志)五柳祠淵明弟君秀為司
竹監淵明曾遊此為立祠(縣志)
善勝寺在縣治西宣化坊唐景龍二年建明永樂
六年重建(賈志)
寳相寺在縣東三里祁家寨唐名光耀寺宋太宗
時改今名(賈志)
中興寺在縣西南五十里黑水谷仙遊潭上有馬
融讀書石室即蘇軾及章惇題名處(馬志)
竹林寺在縣東十五里南司竹村元至元中建(賈志)
僊遊寺在南山寺西有塔(縣志)仙遊寺榜曰普緣蓋
此地故有仙遊宫俗因呼為寺名寺四面皆山黑
水經流其門盖奥區也殿前石塔塔下空中塑一
病佛側睡且死諸羅漢按摩哭泣籲禱偹極情態
寺門西瀕水二石塔上刻吳道子畫諸佛像有東
坡題名(明王九思遊南山記)
黑山寺在沙河南山下(縣志)
樓觀在縣東南三十里本尹喜之居有草樓焉後
人創立道宫名曰樓觀唐岑參詩草樓荒井閉空
山關令乘雲去不還羽蓋霓旌何處在空餘藥臼
在人間(馮志)關令尹傳曰尹喜結草為樓精思至道
周康王聞之拜為大夫以其樓觀望故號此宅為
關令草樓觀即觀之始也一云周穆王尚神仙因
尹真人草樓在終南山之隂召幽逸之人尹軌杜
沖謂之道士居於草樓之所號草樓觀(玉海)玄宗開
元十年四月帝夢京師終南山趾有天尊之像求
得之於盩厔樓觀之側(冊府元龜)樓觀紫雲樓兩層其
上為玉皇像北面其後灰壁南面為山水人物畫
蓋甚竒非今人筆也(明王九思遊南山記)唐高祖自以系出
老氏玄宗尊玄元皇帝詔改樓觀為宗聖觀宋端
拱三年詔改順天興國觀元中統元年改為宗聖
宫明萬歷間有道士姬東坡者善鼓琴講南華經
多自悟詩時出竒句上嘉其恬寂錫道經二藏龍
旂御仗幢旛十六及瑞蓮圖併勞以璽書(縣志)前為
四子堂及文始三清二殿再進則望氣樓其右殿
曰景陽有丹井左殿曰寳章後為宗聖宫宫後林
莽翠繞有臺據高岡之上曰說經臺元至元二年
重脩樓殿凌空金碧溢目住山石廷玉有圖并記
(縣冊)
會靈觀在縣東唐玄宗時建明末兵燹碑記猶存
(縣志)開元二十九年帝夢一真容云吾是汝遠祖吾
之形像可三尺餘在京城西南一百餘里汝但遣
人尋求吾自應見帝覺即命使兼令諸道士相隨
於京城西南求訪果於盩厔縣東南山阜間乃遇
真容迎到便於興慶宫大同殿安置(冊府元龜)此觀即
遇真容處(賈志)
太平興國觀在縣東三十里終南鎮宋蘇軾作上
清詞即此(賈志)宋太宗以年號名宫今俗呼雪樣宫
日久傾圮至明潼關道張宗孟重建舊有碑記(縣志)
有神降於盩厔民張守真家守真為道士即所居
創北帝宫太宗嗣位真君降言有忠孝加福愛民
治國之語詔於終南山下築宫凡二年宫成宫中
有通明殿題曰上清太平宫如真君預言祀神之
夕上望拜興國六年十一月壬戌封神為翊聖將
軍大中祥符七年加號翊聖保德真君凡真君所
降語帝命王欽若編為三卷九年十月己卯上之
(玉海)太祖神御之殿鳳翔上清太平宫(宋史禮志)
遇仙觀在縣甘河鎮王重陽於此監酒稅有二人
時来飲酒一日二人亦邀重陽飲於甘河以瓢酌
甘水即良酒也遂醉飲而别重陽由是棄家而學
老子之道門人於此建觀曰遇仙(馬志)
重陽宫在縣東六十里(賈志)地名舊為劉蔣村今為
祖菴鎮元翰林劉祖謙記云師咸陽人姓王名嚞
字知明重陽其號金正隆間遇至人於甘河後於
南時村掘地為隧封高數尺居三年復自實之遂
遷於劉蔣村成道時門人建殿號祖師菴元季門
徒道衆會葬祖師重陽真人興建殿閣名重陽宫
又有勅藏御服碑王重陽手書如夢令碑明知縣
鄭達所書蘇武慢詞碑今寳之(縣志)
(附古寺)龍興寺在縣西一里唐開元十二年置崇
明寺在縣西一百步唐元和十四年置為瑞先寺
大平興國三年改(宋敏求長安志)
渭南縣
三皇廟一在縣東北二十五里創建無考
本朝康熙九年重脩一在縣東二十里明成化元年建
嘉靖十年脩
本朝雍正五年重脩(縣志)
西嶽廟在武定里(賈志)工部郎中劉汝靖撰碑(縣志)
關帝廟在縣治東其五指山襟湭門帶渭門各有
廟康熙四十二年知縣黃培俱重脩其縣東北縣
西北又有廟五俱經近年脩葺(縣冊)
龍王廟在上漲鎮祀渭河神一在羊河祀羊河神
(縣志)
太白廟在縣西北二十里天啟元年建
本朝康熙五十年重脩(縣冊)
董仲舒祠在縣東北董村(賈志)明萬歷間諸生王之
佐重脩邑令徐吉有記(縣志)距城五十里(縣冊)
蔡孝子祠在縣城東祀漢孝子蔡順明萬歷間巡
按傅振商汝南人也與順同里過渭展墓遂令知
縣徐斗中建祠以妥之今孝子里有順墓在焉(縣志)
周處廟在倒獸谷口離縣五十里世傳處殺白額
虎于此又傳赤水即處斬蛟地也水盡赤一祠在
胡村(縣志)元順帝至元三年封晉周處為英義武惠
正應王(續文獻通考蛟按晉史處宜興人今宜興有長橋即斬處此地似無其事但晉元)
(康中氐人齊萬年反處督兵西討授命死事大節凛凛秦人壯而思之因立廟于谷口并收骸骨藏)
(之廟中殺虎斬蛟應是處少年事其云故蹟不無附會)
馬周祠在縣東十里官路南按周博州茌平人事
唐太宗官吏部尚書當時勸太宗勵精節儉澤被
羣黎故其祠至今猶存(縣志)
裴晉公祠舊在縣治西關明嘉靖間移置關外官
路北萬歷中知縣張棟增脩(縣志)公河東人其苗裔
散在四方渭獨居多因立祠(賈志)與萊公並祀額曰
二公祠
本朝順治八年孫尹熿增祀蔡孝子王節度白樂天更
名五賢祠(縣志)
韓文公祠在縣小里村(賈志)離城十五里(縣志)
寇萊公祠在縣北五十里下邽鎮係公故里公諱
準諡忠愍(賈志)舊有旌忠碑宋參知政事孫抃撰今
頽廢明少師楊一清有謁祠詩其一在棠村里(縣志)
少保蒲弦南公祠在西關祀明吏部尚書南企仲
禮部尚書王鐸有記(縣志)
忠烈高平楊公祠在西郭門内街南祀明知縣楊
暄副使李棠馥有碑記(縣志)
(附古壇廟)密畤在縣西南二里秦宣公作以祀青帝者
今其址猶存(雍勝略)三賢祠在儒學明倫堂東南祀
白居易寇萊公白敏中(馬志)白樂天祠在縣東北紫
蘭村乃白故里(賈志)
清凉寺在縣大王村有塔後唐天成初建運使王
澤有詩(縣志)一在縣東北四十五里明隆慶二年建
本朝雍正元年脩一在縣西南二十里明天順年建萬
歷年脩(縣冊)
慧照寺在縣北四十里下邽里宋咸平二年建大
觀兀年脩明嘉靖三十四年重脩内有塔塔下有
萊公像(縣志)
靈臺寺在靈臺山上宋仁宗曹皇后建(賈志)
保寧寺在縣東一里明洪武十七年建(馬志)萬歷四
十年脩
本朝雍正十年重脩(縣冊)
迎祥寺在縣北七十里志道里舊名寳豐寺明天
順二年重脩勅賜今名弘治正德年繼脩(縣志)
廣積院在縣東北三十里明天順四年建
本朝順治六年脩雍正三年重脩(縣冊)
開元寺在縣東北三十五里明成化十年建
本朝雍正元年脩(縣冊)
大覺寺在縣東北二十里明萬歷四十二年建
本朝雍正七年脩(縣冊)
龍興寺有三俱明代建一在縣東北十里
本朝雍正九年修一在縣正北二十七里雍正七年脩
一在縣東北七十里康熙二十一年雍正七年繼
脩(縣冊)
元德觀在縣東北三十里明洪武元年建
本朝康熙五十年脩(縣冊)
聚仙觀在縣東北四十里明天順元年建
本朝雍正三年脩(縣冊)
昊天觀在縣南四十里明天順二年建
本朝康熙四十年脩(縣冊)
清真觀在縣西南二十里明崇禎乙卯建
本朝康熙四十二年脩(縣冊)
瑞泉觀在縣西南五里觀内有泉四時不涸故名
(馬志)上有秦女峰唐岑參詩云秦女峰頭雪未歸即
此又上有朝元洞泉懸流百丈取水禱雨輒應(縣志)
明天順三年建嘉靖十二年脩(縣冊)
泰寧觀在縣東南二里宋大中祥符四年建(馮志)
(附古寺觀)慈雲寺在縣城内本唐啓休寺元和中置後
改今名建明觀在縣西三十里後魏普泰元年
置今廢(宋敏求長安志)
富平縣
薄太后廟在縣西北八里(賈志)
龍淵廟在縣南二十里祀漢武帝(賈志)
關帝廟在縣治西(縣志)康熙十九年重脩(縣冊)
東嶽廟在縣東門外(賈志)康熙三十六年重脩(縣冊)
西嶽廟在縣西連城内(賈志)
迤山廟一在縣西南二十五里一在縣東演武場
右(賈志)迤者迤邐意也縣南荆山由嵯峨六峰巡麓
而東延數百里郡縣志曰迤山在富平西南二十
五里為秦襄割地界處(縣志)
太白廟在縣流曲鎮(賈志)
秦王翦廟在縣北六十里其一為頻山神廟在縣
北三十五里亦祀秦王翦(馬志)錦屏山上有王翦廟
(賈志)
後漢梁統廟在縣東四十里(馬志)
鹹泉廟在縣東十五里(馬志)
丁溪廟在縣東三十里(馬志)
唐李光弼祠宋皇祐年建邑令王晢毁赤眉祠為
之明萬歷間知縣劉兊重脩(縣志)
張太宰公祠在縣治東北明嘉靖初表彰忠義紞
以死靖難節得祀尚書唐龍有記(賈志)
楊忠介公祠在縣治西祀御史楊爵(馮志)明隆慶初
言官謂爵以言事逮獄宜有優䘏詔進光禄少卿
仍祀之知府羅惟垣撰碑知縣劉兊有捲亭石刻
文雒遵有記(縣志)
孫恭介公祠在縣治内祀尚書孫丕揚(賈志)
劉公祠在縣東演武場左明萬歷間知縣劉兌開
玉帶等渠以利民故祀(賈志)
(附古祠廟)高禖祠在靈泉山巔(縣志)後魏文帝廟在縣東
三十里(府志)後周文帝廟在縣北十八里(府志)
八龍院寺在縣東三十五里神光祖師說法八龍
聽講處有塔半截斜立不傾俗名半截塔(賈志)雍正
五年重脩(縣冊)
靈薦寺在縣北橋頭北周高祖武帝成陵薦靈之
地有石人石羊在(賈志)距城十里嘉靖十六年重脩
(縣冊)
顯慶寺在縣西南十五里開元年建(賈志)
普寧寺在縣北唐開元年僧銑建(賈志)距城三十里
(縣册)
盤龍寺在縣西北二十五里金大定年建解元劉
士龍著述其中有年年老却盤龍寺不覺春光變
柳條之句(賈志)
普淨寺在縣東北四十里金大定年建(縣冊)
玉泉寺在縣東北二里金大定年勅脩有交龍碑
字泐無考(縣冊)
卧龍寺在縣南五里金大定年勅建有交龍斷碑
(縣冊)
元靈寺在縣西北三十里洪武六年建(縣冊)
聖佛寺在縣西三里創始失傳嘉靖三十三年重
脩有釋迦如来第十六所真身舍利寳塔(縣冊)
大雲寺在縣東北六十里萬歷十二年重脩(縣冊)
清凉寺在縣東二里康熙二年重脩(縣冊)
瑞蓮寺在縣東一里康熙三十五年重脩(縣冊)
長春觀在縣西北三十五里元至正年道士洞講
建(賈志)
玉宸觀在縣東北六十里順治十七年重脩(縣志)
棲雲觀在縣北三十里(賈志)
(附古寺觀)善慶寺在縣北流曲鎮(馬志)靈感寺在縣西一
里按一統志金時建即古聖佛寺遺址(馮志)行營都
統王鐸將兩川興元之軍屯靈感寺(通鑑)
醴泉縣
五帝祠在縣北八十里祀五行(縣志)
唐太宗廟舊在縣東三十里宋開寳六年重建李
營記金天眷元年重修唐慶記廟前有石刻昭陵
圖記六駿圖像唐太宗御製六駿贊薛岡撰六駿
圖䟦宋游師雄有二圖題䟦元末兵燹明萬歷間
知縣姚燭移建縣城南崇禎五年署縣范文光增
建獻殿有碑記(縣志)太祖朝嘗詔修先代帝王祠廟
令太常禮院重定配享功臣唐太宗以長孫無忌
房元齡杜如晦魏徵李靖配廟在京兆府(揮麈前錄)
關帝廟在新城東街(賈志)其老軍營并大漢舊縣南
寧史德等村俱有廟(縣冊)
仙人祠在縣東北八十里(賈志)
龍王廟在縣北四十里良馬村深山碧澗内有龍
潭歲旱遠近祈禱輒應(縣志)一在城南三十里三陳
村一在城東五十里范寨一在城北四十里東庄
村(縣冊)
東嶽廟在縣東郭外一里(賈志)明成化三年重修邑
人韓朝江劉永撰記(縣志)一在縣南十里小陳村(縣冊)
天齊宫廟在縣東北八十里(賈志)
真武廟在縣東三十里舊縣村廟有嵐丹(縣冊)
元君廟在縣北一里有湫水旱禱神應(縣志)康熙三
十五年重脩(縣冊)
顯聖廟在縣治東南十五里即湫池廟一在縣東
楊范村元至大年重脩達嚕噶齊鄂囉有記(縣志)其
范寨村索村曹村俱有廟(縣冊)
火神廟在縣東三十里西張堡祀祝融(縣冊)
甘羅廟在縣東北二十里(賈志)
(附古祠廟)唐肅宗廟在縣北三十里(賈志)翁仲石獅猶存
(縣志)肅宗以苗晉卿裴冕配廟在京兆府(揮麈前錄)要册
廟一在市北一在市西二十一里一在縣西北三
十五里(馬志)
廣濟寺在縣東北二十里有唐刻石鼓經咒(賈志)金
大定三年重脩(縣冊)
新畤寺在縣南十里新畤村有唐刻石幢(賈志)
南豆盧寺在縣北三十五里(賈志)
北豆盧寺在縣北四十里有唐刻石幢經咒(賈志)
本朝康熙三十五年重脩(縣冊)
香積寺在縣東五十里薄太后村寺後有塔(賈志)
本朝康熙十八年重脩(縣冊)
上柴寺在縣北五十里上柴村(賈志)
保安寺在縣治北洪武十五年建(馮志)
澄心寺在縣東北二十里吳村成化五年建(縣冊)
文明寺在縣南街成化十年重修内有塔一座(縣冊)
靈喜寺在縣東十里張里村正德十六年建(縣冊)
應喜寺在縣東十里王店村嘉靖四十一年重脩
(縣冊)
慈濟寺在縣北二十里乞都村順治二年建(縣冊)
堐底寺在縣東北五十里堐底村順治三年建(縣冊)
廣通寺在縣北十五里故縣村順治五年建有碑
(縣冊)
銅泉寺在縣北四十里石泉村順治八年建(縣冊)
龍泉寺在縣北十里黃付村康熙二年重修(縣冊)
超覺寺在縣東二十里晏村康熙五年重脩(縣冊)
智勝寺在縣東北四十里白村康熙二十年建内
有二塔(縣冊)
安樂寺在縣東二十里雍正五年重脩(縣冊)
水平菴在縣治内(賈志)
(附古寺觀)石佛寺二一在縣東南上寨村一在縣東北
新寨村(府志)瑶臺寺在縣東北昭陵之西(宋敏求長安志)洞
真觀在縣東十里(府志)紫府觀在縣北二十里(府志)
延安府
社稷壇在府城北附郭不置各縣如制(府冊)
風雲雷雨山川壇在府城南附郭不置各縣如制
(府冊)
文廟在城北雍正元年改啟聖祠為崇聖祠追封
孔子五代王爵各縣學如制(府冊)
先農壇在東郊各縣如制(府冊)
關帝廟在城東雍正三年追封關帝三代公爵供
奉後殿歲春秋廟祀以太牢各縣如制其一在西
山下(府冊)
文昌閣在鳳凰山頂層樓一座范文正公所建名
曰鎮西插雲逼漢以作一方保障内繪文昌聖像
本朝順治十年知府陳培基進士趙廷錫修有序康熙
十八年知府陳天植重修其魁星閣在嘉嶺山摘
星臺上趙茂允張維藩等建(府冊)
八蜡廟在府城東南一里康熙四十三年知府孫
川建有記各縣如制(府冊)
旗纛廟在府城南鳳凰山下(府冊)
城隍廟在府治西北鳳凰山下膚施縣另有廟在
東關太和山下雍正四年紳士趙伯蒼等重修知
府吳瑞有記各縣如制(府冊)
郡厲壇在府城北各縣如制曰邑厲鄉保曰鄉厲
(府志)
名宦祠在學宫左雍正五年知府吳瑞捐修各縣
學如制(府冊)
鄉賢祠在學宫右雍正五年知府吳瑞捐修各縣
學如制(府冊)
忠義孝弟祠在學宫内雍正元年建各縣如制(府冊)
節孝祠在學宫外雍正元年建各縣如制(府冊)
膚施縣
五龍廟在城水門外漢宣帝時建(賈志)
東嶽廟在嘉嶺山(賈志)相傳范文正公遺址也(縣冊)
真武廟在東關太和山頂石級累千有三天門陟
之者置身峻絶(府志)
五嶽廟在清涼山腹(賈志)司訓萬一貫重脩(府志)
黑龍廟在東關五龍山下廟旁有泉因泉求神塑
像專祠曰黑龍廟取北方象水之義雍正四年春
夏連月不雨知府吳瑞虔禱神應乃捐修廟宇並
為之記(府志)
韓范祠在城東關祀韓忠獻公范文正公知縣范
光遇重脩基址漸被水衝雍正四年知府吳瑞改
建有記(府志)明嘉靖二年詔修宋臣韓琦范仲淹祠
于延川命翰林院擬祠額有司歲時致祭從都御
史姚鏌給事中張原奏也(世法錄)
五賢祠在城西山之阿祀宋周程張朱五賢(府志)
袁湘廟在府南元延安都總𬋩袁湘有惠政故祀
(馬志)
洪公祠在太和山祀明知府洪濟遠(賈志)
許公祠在城南關祀明知府許明陞(賈志)
馬公祠在城南關祀明知府馬呈秀(賈志)
董公祠在太和山祀明知縣董直愚(賈志)
蕭將軍祠在城東十里静因菴祀明延綏鎮守蕭
如薰(賈志)
楊太保祠在城北察院前祀明兵部尚書楊兆(賈志)
張公祠在嘉嶺山祀明副使張廷玉(賈志)
趙太保祠在城内祀明兵部尚書趙彦(府志)
阿姑聖母祠在城北關外(賈志)趙廷錫建神為保安
何氏女甚靈應延境多祀之(府志)
龍逵寺在城南二十里係勅建年代無考宋乾德
間修
本朝康熙七年重修(縣冊)
萬佛寺在城東清涼山大小石佛萬餘多金元舊
碣相傳尸毘佛修行于此忽有鸇逐雀墮尸毘座
下尸毘憫其饑割膚肉飼鸇乃去(馮志)内有僉事伍
福詩(馬志)
本朝康熙乙亥年修(縣志)延州天山之巔有奉國佛寺庭
中有一墓世傳尸毘王之墓尸毘王出于佛經大
智論言常割身肉盡今天山下有擢筋河其縣為
膚施縣慶歷中施昌言鎮鄜延壊奉國寺為倉發
尸毘墓有枯骸尚完脛骨長二尺餘顱骨大如斗
并得玉環玦七十餘件(夢溪筆談)
嶺山寺在府南一里嘉嶺山上金大定九年建有
塔(馬志)明萬歷三十六年脩(縣册)
報國寺在府南四十里金大定九年建(馬志)
龍鳳寺在府南六十里元至正十八年建(馬志)
歸一寺在城北三里楊太保兆建(賈志)後為皈依寺
(縣志)
柳林寺在城南十里卧虎灣中書李如棠建(賈志)
本朝康熙四十一年脩(縣冊)
安家寺在城東四十里明嘉靖二十六年修至
本朝康熙九年三次重修(縣冊)
河交寺在城東五十里(賈志)明嘉靖四十二年修(縣冊)
清化寺在城東六十里(賈志)
清涼山寺在城東尸毘舊跡層巒叠巘殿宇璘峋
郡之勝槩(縣志)
大通寺在城南一里三台山下康熙九年修(縣冊)
慶真觀在城西十五里宋政和元年建(馬志)
紫極宫在府東南三里宋元豐初建(明一統志)
太一宫在府東六十里元至正中建(明一統志)
明淨洞在三台山側康熙二十一年修(縣冊)
雲居洞在城北三里光禄丞趙章建石崖楊太保
書棲雲洞三字(縣冊)
静因菴在城東十里明崇禎七年都督蕭公建
本朝康熙十三年修總戎王令記(縣冊)
安塞縣
關帝廟在縣治東元大德中建後經寇焚
本朝康熙十七年知縣馬震捐貲重建(縣冊)
順惠王廟在縣西五十里祀宋將李顯忠縣北十
五里亦有廟
本朝順治十六年大水廟宇牆垣悉付波流惟神屹存
甚著靈騐康熙十六年重修(縣志惠餘詳見保安順王廟下)
金蹄犢子廟在縣南一百二十里古城南香林山
之凹昔有犢子出于石縫金蹄銀角因立廟(賈志)
香林寺在洛河川距縣一百二十里唐開元二年
建山勢陡峻怪石懸崖古栢森然産於石上其一
栢挺卷石而出石為之坼人以鐵束之五六月間
涼風逼人邑人郭指南讀書其上鐫其曲曰山之
阿(縣志)明成化十六年修
本朝雍正五年重修(縣冊)
寳山寺在城北八十里寺多牡丹稱為邑中遊賞
佳處其建無考明崇禎三年修(縣冊)
萬壽寺在南郭外明崇禎十二年修
本朝康熙二十二年重修(縣冊)
石宫寺在城西七十里康熙三十年修(縣冊)
大佛寺在城北八十里康熙三十四年修(縣冊)
福巖寺在城西六十里康熙四十四年修(縣冊)
丹霞觀在縣西十里元至正中建有碑(馬志)元孝子
王思聰故里
本朝順治十年修(縣冊)
雲臺觀在城北五里一峰孤峙二水遶流勢如削
成上祀真武及吕純陽像明洪武至正德間屢修
本朝康熙四十四年重修(縣冊)
龍頭觀在城東南半里康熙五十五年修(縣冊)
(附古寺)劍匣寺在縣治北五十里古洞臨崖院宇幽
勝攷碑記唐太宗偕李靖領兵征北番過高奴抵
龍安界土人奏大蟒為害太宗射蟒入石罅挽其
尾化為劍缺刃按劍磨之石為之虧宋元祐中建
寺于此均慶寺在縣西一里石鳳山上尸毘佛
剜肉啖鷹救鴿鴿飛止此因以建寺今石像碑記
猶存(縣冊)
甘泉縣
關帝廟在縣治北關三代祠因限于廟址供奉在
帝廟左雍正五年知縣吳敦儉捐脩一在南關知
縣趙汝梅建(縣志)
龍王廟在城外東南師和山明永樂年建(縣志)
文昌閣在城東南山明萬歷中建後圮
本朝康熙四十六年知縣姜朝勲校士課會重建樓閣
(縣志)
文殊寺在縣治東唐大歷四年建宋開寳六年元
至正十年明洪武永樂間俱重修有記
本朝亦有重修碑記(縣志)
衆寳寺在縣北三十五里唐大歷中建晉天福間
重修紺殿崚嶒叢林極盛歷宋元明皆有增修碑
記内有白牡丹銀杏樹相傳唐時遺種移植即枯
(縣志)
古谷寺在縣東一百八十里其寺門木屑削成相
傳魯班遺跡(府志)
谷神觀在縣東七十里金泰和五年建(馬志)
淨樂宫在縣西二里太和山明嘉靖丙申邑人李
潤民夢帝降于山巔神帥羅列須臾驚寤遂卜址
搆元天殿後建昊天閣聖母祠山門之内則有三
官樓經營之始其地忽見白兔衆以為神因額其
石坊曰玉臺至嘉靖丁未春落成焉(縣志)
凖提菴在縣南十五里康熙六年知縣劉司李建
正殿三楹高臺石甃空其中為三洞四傍各起石
臺諸像莊嚴菴外古栢陰翳垂楊環繞為一邑之
名刹(本菴記)
安定縣
關帝廟在城東一里與石宫寺對峙殿宇宏厰為
邑鉅觀知縣丘雲肇建雍正五年重修王鴻薦有
記(縣志)
龍王廟在縣治東川三里明時建樹林陰翳歲旱
禱雨於此知縣廖均增修其一在北門外名小龍
王廟相傳大旱時羣兒壘神龕於河中大石上禱
雨有應其後山水暴漲神龕巋然獨存土人竒之
故立廟(縣志)
文昌祠在縣治文筆山下山上亦有文昌閣(縣志)
真武廟在縣城西知縣徐彬建雍正八年重修其
一在楊家山(縣志)
普濟禪寺在城北二百里宋治平四年建金泰和
四年元至元二十五年俱重修明洪武十六年增
修有記(縣冊)
斜溪寺在縣治東北六十里泰寧里背山面水左
崗右阜元延祐二年重修明洪武初改為廣教院
永樂正統間屢修嘉靖丙申復重修有記創建無
考(縣冊)
石佛寺在縣東二里明洪武二年建(馬志作按安定志石宫)
(寺即石宫仙所造)
龍泉寺即魏家寺在縣東五十里豐樂里創建無
考明嘉靖六年脩
本朝康熙十九年雍正九年俱重修有記(縣冊)
中原寺在縣東三十里瓦瑶堡(縣志)
栢山寺在縣北八十里(縣冊)
蕭寺在縣東北一里(縣冊)
(附古觀)迎祥觀在縣東八里(縣志)
保安縣
關帝廟在城南門外天壽寺後(賈志)宋建明時重修
本朝康熙三十三年增修一在城東(縣志)
太白廟在縣西南太白山上禱雨有應(府志)
龍王廟在縣南八蜡廟前(縣志)
真武廟一在縣南四十里三台山創建無考
本朝康熙六年重修一在縣南九十里馬頭山明嘉靖
二十年建萬歷十二年重修(縣冊)
元帝廟在縣西一百二十里金頂山宋建明萬歷
二十五年重修廟在山巘崇麗莊嚴四方祈禱響
應(縣志)
順惠大王廟在縣治東北九十里上有靈湫禱雨
獲應宋宣和二年建(馬志)祀宋將李顯忠其子二郎
廟在馬頭山之東封號波海其三子三郎廟在縣
東山(縣志)明英宗夢一金甲人嘗護衛問何人對曰
宋大將李顯忠也見居保安後勅封順惠大王命
保安安定安塞歲時致祭(府志將按李顯忠宋南渡後因著靈於明正)
(統北狩得封馬志云宋宣和二年建似誤)
天壽寺在縣南二里(馮志)明洪武五年勅建永樂以
後相繼增修
本朝順治十六年康熙四十九年俱重修(縣冊)
護聖寺在縣治東(賈志)
龍泉寺在縣西南百里内有清泉(賈志)
宜川縣
盤古廟舊在城東南盤古山上後徙河清里郭家
庄在縣東南一百里(縣志)按地理坤鑑云盤古氏龍
首人身而今成都淮安京兆皆有廟祀事具徐整
三五歷紀及丹壺記(路史古按京兆無盤廟附考)
關帝廟在縣城北門内明洪武初重修
本朝康熙十八年復增修三代祠在後殿(縣冊)
真武廟在縣城七郎山後洪武年修正德壬申毁
於兵燹乙亥年主簿賀賓等復建(本廟碑記)
九天聖母殿在城北九十里山冡村俗呼南九殿
雍正甲辰年修(縣冊)
唐渾瑊祠在縣城東南五里鳳翅山谷(馬志)瑊唐封
咸寧郡王宋元豐中追封忠武王(明一統志)宜邑唐時
屬丹州咸寧郡即瑊封地也建祠後屢著靈異元
至正二十二年河東亂軍攻宜行中書省朱希哲
禱於祠是夜賊聞金戈鐵馬之聲詰旦遠遁二十
三年亂軍復屯邑東山麓入殿盗神袍鎧弓矢未
下階有聲若雷遂相率驚懼棄物而走城郭終保
無虞廟中有惠澤泉歲旱禱於此
本朝康熙四十四年知縣朱某因禱雨有應重修正殿
(本祠碑記)
二賢祠在縣城南明萬歷初年建祀宋儒胡安定
張横渠兩先賢明知縣賈明孝有記(賈志)
崇聖院在雲岩鎮相傳造寺之始有神騎虎入峪
中亦名虎峪寺(賈志)宋建隆年建明永樂二十三年
宣德九年嘉靖二十三年俱經修葺有碑記(縣冊)
隆興寺在城南一里金皇統六年建明洪武二十
七年成化十七年嘉靖二十三年俱重修寺基周
圍三十餘畆肖像森嚴甲於諸寺(本寺碑記門按馮志作東外)
(一里元元統中建誤)
壽峰寺在白水川(賈志)縣東一百三十里金大定三
年建歲久頽廢明天順二年重建(本寺碑記)
固州寺在縣北一百五十里豐慶里延水川創建
無考
本朝順治十七年修(本寺碑記)
神潭寺今名慈勝寺在縣東三十里加陽里秋林
鎮元至正十七年重修創時失考(本寺碑記)
元因寺在虎頭山下(賈志)城北一里明成化二十二
年僧延能修(本寺碑記)
興龍寺在縣北八十里雲岩里俗呼下虎峪寺舊
名薩河住持劉師重建改為靈泉唐神龍三年修
仍名薩河明萬歷三十二年僧修額曰興龍(本寺碑記)
(龍賈志作興院似誤)
興峰寺在城内西街明白太監建(縣志)
甘泉觀在城西十五里相傳昔有二道人仙去(賈志)
縣西四十餘里有川曰甘泉因以名觀元至元十
七年創建(本寺碑記)
重陽觀在縣西四十里明永樂八年建(馬志)嘉靖二
十八年重脩有御製碑記(縣志)
白雲觀在城内(賈志)坐落西街中祀老子由来已久
後因開街易觀地明萬歷二十九年重建有碑記
(縣志)
(附古寺)佛光寺在平樂里(賈志)坐落縣北佛光村距城
一百五十里
延川縣
關帝廟在縣治中街(賈志)明萬歷四十五年知縣李
廷薦建邑人石可久記三代祠在後殿(縣志)
元帝廟在城東南百步鑰匙山明嘉靖戊申年建
丁巳年修郝士光撰記(縣志)
龍王廟在縣東硯頭源一在縣東北(縣志)
二聖廟在縣治北(府志)
清凉寺舊在縣治西金大定二年建(馬志)古名石臺
寺在城北金貞祐三年勅賜今名元大德八年遷
城内西山上明弘治十六年知縣王彦竒以僧人
居高視下不便於民遷城南一里為朝賀習儀之
所正德四年知縣劉瑛增修教諭楊克敬記(縣志)
雲壽寺在縣治南一里元大德四年建(馬志)
永壽寺在縣西六十里劉家庄林壑幽静峰巒拱
翠清溪曲折如帶因地形勢築小城圍之無事則
肅法門以禁雜沓有事則斂村氓以禦外侮明天
啟年建
本朝康熙四十一年僧德聡修(高鍾嶽記)
釋迦院在縣東南七十里延水關枕山面水翠嶺
恒河稱為秦晉巨觀康熙十九年修(王守經記)
南寺在縣南一里(縣志)
白浮圖寺在縣南六十里寺前七塜相傳赫連勃
勃葬此(府志)
長春觀在縣治西元至正三年建(馬志)
延長縣
后土廟在縣北明永樂六年建(馬志)
玉皇廟在縣城西北翠屏山(賈志)
關帝廟一在縣後山上一在東門外(賈志)
東嶽廟在縣治東元至正中建(賈志)
南山神廟在縣南屏山之上宋大觀四年建(馬志)
三官廟在縣新城内(賈志)
風伯廟在縣南四十里(賈志)
顯聖廟在縣東三十五里多杏村祀伍子胥天旱
禱雨輒應(賈志)金大德三年加吳大夫伍員曰忠孝
威惠顯聖王(續文獻通考)
本朝雍正三年改封伍員應衛公以從浙江撫臣法海
之請也(縣冊)
酇侯廟在縣西明正統十年建天順七年知縣宋
麟重修(馬志)
府君廟在縣東二十里嶺樹村(賈志)府君姓崔名子
玉祁州古城人仕唐為長子縣尹有異政没為神
秦晉間多祀之(縣志)
(附古祠廟)髑髏廟在城東六十里髑髏山相傳古時戰
場收瘞白骨於此因置廟祀亦古恤國殤之遺意
也(賈志)
廣嚴寺在縣西三十里唐貞觀三年建萬歷四十
八年修
本朝康熙三十五年修(縣冊)
太平寺在縣治東創自宋明洪武永樂天順間屢
修萬歷間僧静潭鑄金佛像(賈志)成化年僧覺性重
修邑人樊儀有記(縣冊)
護國寺在縣南五十里石跋山上(賈志)創自明成化
年
本朝康熙二十年修(縣冊)
寳峰寺在干谷驛東門外距縣七十里寺依山抱
水為邑形勝之地明代屢修有記
本朝順治年修康熙三十一年重修(縣冊)
西方院在縣西門外河西山麓翟水遶其北屏山
峙其東隔岸雉堞烟火千家四顧景色不减古福
地昔有僧真相因河水漲時渡者露立乃於渡頭
結茅為小憩菴後法弟性恒軰建寳殿一所始於
順治戊子歲三年而落成(本寺碑記)
勝因菴在東門外石巖前鑿石洞塑諸佛像樓閣
壯麗前有三教大殿慧門禪堂無不具備明正統
六年僧香也建將軍蕭如薰等捐助有記(縣冊)
玉虚觀在西城嶺金興定五年建明萬歷十一年
修(縣志)
皇慶觀在縣東南五十里此地有玉皇石像古傳
牧童常聽石岩有鑿石聲石内若有人問曰開也
麽童應曰開忽山傾出石像後一夜各村俱夢人
借牛次旦家家失牛衆尋至石傾處見羣牛各卧
俱汗濕淋漓而石像立起或衆牛所曳也因立廟
(賈志)
本朝康熙三十五年修(縣冊)
鳳翔府
社稷壇在府西北一里附郭不置餘州縣如制(府冊)
風雲雷雨山川壇在府南一里明正德中知府王
江重修附郭不置餘州縣如制(府冊)
文廟在府治東南廟内有栢四株大二十圍傳為
東坡所植明時屢修見侍郎何棟記
本朝雍正元年改啟聖祠為崇聖祠追封孔子五代王
爵各州縣學如制(府冊)
先農壇在東郊各州縣如制(府冊)
關帝廟在府治北宋時建
本朝雍正三年追封關帝三代公爵供奉後殿歲春秋
廟祀以太牢各縣如制一在城南順治初賀賊犯
鳳殺掠甚慘圍攻八旗屯堡三晝夜瀕破忽賊首
賀珍云見神提刀立於堡門遂引衆去居民德之
加修廟貌又於康熙四十三年重修其城東城西
俱有廟(府冊)
文昌祠在府城内儒林巷一在府東一里(府志)
旗纛廟在千尸所後明洪武四年千戶王成建(府志)
八蜡廟在府城外餘州縣如制(府冊)
城隍廟在府治西北隅明成化間知府侯瓚李雄
繼修提學副使伍福有記萬歷三十九年知府張
柟重修自為記鳳翔縣另有廟在城東一里萬歷
六年修餘州縣如制(府志)
郡厲壇在府城西北一里餘州縣如制州縣曰州
厲邑厲鄉保曰鄉厲(府冊)
名宦祠在學宫左各州縣學如制(府冊)
鄉賢祠在學宫右各州縣學如制(府冊)
忠義孝弟祠在學宫内雍正元年建各州縣如制
(府冊)
節孝祠在學宫外雍正元年建各州縣如制(府冊)
鳳翔縣
三皇廟在城内十字街明時建
本朝康熙十二年修(縣冊)
三公廟在府東郭内祀周公太公召公附祀孔明
横渠春秋致祭明萬歷十五年關西道苗浡然有
碑記(府志)
太白山神廟在府東門外太白巷宋建元重修(馬志)
明崇禎間郡城秋旱撫軍汪喬年為文遣耆老登
山取聖水甘霖立霈(見會城太白廟碑記)
護國顯佑廟在府東郭三里(馬志)
東嶽廟在府東郭元至正二十六年建明成化六
年弘治三年重修俱有記(賈志)
本朝康熙十年修(縣冊)
三官廟在府治西街(賈志)萬歷四年修其西關廂横
水鎮各有廟(縣志)
鳳女祠在城南五十里其地有鳳女臺相傳秦穆
築以居蕭史弄玉者後人因臺作祠以祀(縣志)
鄧艾祠在府城北十里(賈志)
横渠張夫子祠在府治東街
本朝康熙二十五年知府曹鼎望重修檢討李因篤撰
記(縣志)
默齋先生祠在府治東秦穆公塜後明成化十九
年巡撫阮勤為張傑建知州長平郭定有記(賈志)
二郎廟在府城東八里(賈志)
(附古壇廟)五畤在縣南漢志云雍縣有五畤水經注曰
雍有五畤祠以上祠祀五帝地神廟在雍山麓
每雨多於此發雲廟廢不敢修相傳建之則旱(縣志)
靈山寺在城西靈鷲山如來在此闡教說法大梵
天王獻金山娑羅花感天主帝釋詣山聽法每有
慶雲異瑞在唐奉勅建修寺院賜號靈山淨慧禪
寺正統景泰間建修(本寺碑記)
開元寺在府城内唐開元中建有蘇軾文及詩(馬志)
大殿九間後壁吳道子元畫自佛始生修行說法
至滅度山林宫室人物禽獸數千萬種極古今天
下之妙其識開元三十年云(聞見後錄)
普門寺在府東一里唐建金大定六年修明正德
八年重修有唐王維吳道子壁畫宋蘇軾遊普門
寺懷子由詩(府志)
本朝順治十三年僧㘓憨重修(縣冊)
寳蓮寺在府治北街唐李茂貞建明嘉靖年間重
修(賈志)
羅鉢寺在城西三十五里羅鉢村唐建
本朝順治元年修(縣冊)
大金佛寺在府治東元大德元年勅修世祖有疾
鑄金佛像高尺許重三十五斤凖帝年數賜寺中
供養明洪武初像失永樂十六年賜僧錄司左覺
義副都綱善性住持正統初副都綱惠洪修成化
九年郡人霍瑄奏保北京慶夀寺僧大方領劄住
持本寺賜金襕袈裟大金佛寺額重修梵宇提學
副使伍福有記正德十三年僧湛聡重修有記(府志)
寳昌寺在府治東三里一名塔寺元泰定六年建
(馬志)
通靈寺在府城内創建無考明嘉靖十一年重修
通判曹士竒有記(府志)
大成觀在縣東一里唐天復六年建元至正四年
重建明宣德六年修提學副使伍福有記(府志)
景福宫在城内東街宋元祐元年建明弘治十七
年修(府志)萬歷三十八年重修(縣冊)
天聖觀在城内南街明時建
本朝康熙四年修(縣冊)
岐山縣
倉頡廟在縣西南五里(馬志)舊在城南河之南明景
泰間知縣張緒宗重修因河崩嘉靖中改建河北
原上有記歲三月十六日祀(賈志)今坐落徐家堡(縣冊)
郊禖廟在姜嫄廟東(賈志)
姜嫄廟在周公廟後(賈志)
夏禹王廟在縣東北十三里(賈志)
周太王廟在縣東北五十里岐陽舊地創建無考
金重慶元年敷揚校尉楊德滋重修後圮誤傳為
赧王廟明正統間行人郭仲南過岐訪周遺址得
石碣乃知為太王廟知縣王澤重修仲南撰記(賈志)
太姜太任太姒三廟俱在姜嫄廟東(賈志)
泰伯廟在縣西北十里寇村(賈志)
王季文王廟一在縣東北四十里岐陽鎮西明正
統十四年重修一在太王廟側明嘉靖三十九年
申准春秋致祭萬歷八年關西道張應福重修有
記(賈志)
周公廟一在縣西郭街北内有三公像一在縣西
北十五里鳳凰山麓唐武德時建宋元祐元年重
修府學教授王嚴撰賦并序(賈志)一在岐山廟後舊
有泉久竭唐德宗大中間忽有五泉一時湧出賜
名潤德泉(雍勝略)元文宗天歷二年建周公廟在鳳
翔府岐山之陽春秋祭奠如孔子廟儀(續文獻通考)其
縣西北十五里廟在岐山中山勢迴合古木蒼翠
左有太公廟右有召公廟宋時建洪武初重修(馬志)
明成化十九年巡撫阮勤奏周公廟頽圮乞修治
并賜祭上令有司修治春秋二祭(世法錄)
本朝康熙乙巳年李楷謁廟有記(縣冊)
諸葛武侯廟在縣南五丈原上元廉訪司副使郭
思恭記明嘉靖年知縣韓廷芳申准春秋致祭設
廟役一名推官范宗鎮有記(賈志)
關帝廟在縣治街北(縣冊)
東嶽廟在縣東郭街南(賈志)
真武廟在縣東郭街北(賈志)
火星廟在城内新街明嘉靖二十七年知縣劉漢
重修(賈志)
三官廟在城内東新街(賈志)
太白廟在城東十三里(賈志)
耆闍寺在縣東北四十里崛山上唐乾寧四年建
(馬志)明嘉靖二十五年修石磴﨑嶇巖洞峭絶春時
人多遊此扶風教諭楊一端記(府志)
聖壽寺在縣東北四十里社成村唐建(賈志)
寳峰寺在縣南一百五十里桃川内元至正中建
(賈志)
密嚴寺在縣南四十里元至大二年建明洪武二
十四年作叢林(府志)
太平寺在縣治街北(縣志)
實相寺在城西南三里高家庄(縣志)
青峰寺在縣南一百五十里青峰山上(賈志)
資福寺在城西南五里庵營鎮(縣志)
棲雲觀在城南二十五里宋熙寧二年建元元貞
間修(府志)
映陽觀在映陽洞前元延祐六年建(賈志)
長春觀在縣東北十三里禹王廟側元至元十六
年建(府志)
丹陽觀即令狐菴在縣南三十里元至元中建(賈志)
扶風縣
隋文帝廟在縣東四十五里每歲春秋祀(賈志)隋高
祖以牛宏高熲賀若弼配廟在鳳翔府(揮麈前錄)
關帝廟在縣治儒學西三代祠在後殿(縣志)
東嶽廟在縣東一里(賈志)明洪武三年建嘉靖十三
年修(縣冊)
三官廟在縣東八里(賈志)
火星廟在鳳泉東南五里(賈志)
太白廟在縣南三里在城里(縣冊)
二龍廟一在縣東南二十里一山聳秀松柏森然
渭水繞其下為青龍廟其在縣東北三十里為白
龍廟(府志)
姜嫄廟在縣東南四十里邰城鎮内(賈志)
三義廟在縣北二里(賈志)一在在城里康熙四十七
鳳泉寺在縣北訓義里離城五十里金時建中有
泉相傳鳳飲於此(縣冊)
丹霞觀在美陽城明正德元年修(馬志)
修真觀在縣東北一里(賈志)
景福宫在縣治北(賈志)金正隆年建明正德九年修
有仙人張三丰畫壁(縣冊)
魯馬庵在縣北永安里距城四十里六朝古刹歷
代重修(縣冊)
&KR1307;縣
太白山湫神廟在縣東南四十里太白山上唐天
寳八載封山神為神應公貞元十二年秋旱詔飾
祠廟翌日大雨黍稷用豐柳宗元有碑記宋至和
三年封神為濟民侯知府李昭遘重修有記嘉祐
七年復封為明應公府簽判蘇軾有祭告文并迎
送詞五章熙寧八年進封福應王金元俱仍王爵
明正統四年重建
本朝康熙四十六年禱雨靈應知府朱琦立代天澤物
匾以誌神庥(府志)天寳八載太白山人李渾稱於金
星洞仙人見語老君云有玉板石記符聖上長生
久視令御史中丞王鉷入山洞求而得之閏六月
丙辰詔太白山可封為神應公其金星洞改為嘉
祥洞仍一洞置一祠宇仙人臺下置一觀以真符
玉芝為名(冊府元龜)太白山至靈自昔禱無不應近歲
向傳公少師為守奏封山神為濟民侯自此禱不
應偶取唐會要看云天寳十四年詔封山神為靈
應公吾然後知神之所以不悅者即告太守遣使
禱之若應當奏乞復公爵且以瓶取水歸郡遂大
雨三日吾作奏檢具言其狀詔封明應公且修其
廟祀之日有白鼠長尺餘歷酒饌上嗅而不食父
老曰龍也是歲嘉祐七年(東坡志林)太白嵯峨萬丈積
亘古雪盛夏不化望之皓然絶頂有湫池三區深
不可測五色雲時覆其上山下軍行勿敢輕動鼓
角不則烈風電雨立至(檢討王豫嘉記)西方之帝是為少
皥其神太白其獸白虎其埜井鬼於卦為兌於行
為金金色白木老於火而死於金故草木不生金
壯水生故積雪不解湫池内文章變化蓋山無草
木精華在水不則漳水蝃蝀之觀龍淵玉英之說
耳(李栢記)大太白池清澈無塵中有神龍時大時小
常放五色光虔叩則應旁有淨池鳥毛色可愛池
有寸草即銜去餘池同(按察賈鉉山圖記)宇在山嶺皆板
屋高僅尋丈神像皆鐵鑄高止三尺蓋土人負以
上山不能大耳殿瓦用鐵制度古樸道士一二人
亦非紅塵客(賈鉉禱雨記)其一廟舊在縣治西十步元
至正二十三年修明洪武十二年有祈雨靈應碑
嘉靖十年移建城南百步其一在清湫鎮元明俱
重修(縣志)一在縣西南十五里第五村康熙十三年
重修處士李栢有記一在縣東二十五里明成化
年修亦有三湫池久涸
本朝順治十三年復湧出(縣冊)
關帝廟在縣治東一里(府志)明勅建
本朝雍正元年知縣茅子贄修(縣冊)
東嶽廟在縣治元至正二年建明成化十五年重
修(賈志)
蘇子卿祠在城東四十里湯浴西溝(縣冊)
張誠公横渠夫子廟在縣大振谷口
本朝康熙二十三年
賜額曰學達性天提學道許孫荃有重脩碑記又有祠
在縣東五十里横渠鎮先生故居元元貞間建延
祐四年縣尉楊粹重修進士文禮愷記明成化十
八年重脩參政劉憲記弘治二年參政謝綬奏准
春秋致祭一在縣治正統二年知縣石琳建弘治
四年知縣賈㫤重脩
本朝康熙五十七年知縣趙濬移建啟聖祠東(縣志)國子
監學錄張養蒙於萬歷二十六年四月題為釐正
祀典以安神明䟽云輔成既得比例於珦松則張
載之父自應比例於輔成(續文獻通考)
本朝雍正二年增先儒之當從祀入祠者一人張子横
渠之父張迪附入崇聖祠(政治全書)
雙烈祠在縣治西祀烈女張存兒桂花(賈志)
西明寺在縣西南二十里唐顯慶三年為玄奘法
師建酉陽雜爼云孫思邈隱終南石室與宣律互
參玄旨於此(縣志)
建法寺在縣治東唐大歷元年建(賈志)
蟠龍寺在縣西南三十里宋蘇軾宿此有詩(賈志)
淨光寺在縣南一里宋元祐二年建(馬志)明洪武十
六年重建(縣冊)
崇壽禪院在縣東五十里宋蘇軾有詩(賈志)
槐北寺在縣治槐芽鎮北一里即古惠濟院金大
定四年賜額明代屢有修葺萬歷二十六年知縣
陳直撰記略云南擁太白北環渭水東接柿林西
臨清湫先是有神僧淨古道者禪憩於此至金大
定四年住僧懷正拓址增殿刹勅賜院名而槐北
寺遂為一方勝槩焉(縣志)
大歷寺在縣西北十里元泰定四年建明洪武九
年重修(府志)
天慶觀在縣東里許元至大元年建至元中僉事
陳亞有詩(府志)明洪武十六年重建(縣冊)
雲溪觀在縣東南五十里元至大元年建(賈志)
雲庵在縣東南四十里金大定間有僧隱庵中後
有石洞洞刻達摩像相傳達摩傳法於此(縣冊)
寳鷄縣
玉皇廟在縣東南六十里相傳唐縣尹劉綱夫婦
登仙處(賈志)
姜太公廟在縣東南六十里磻溪側(馬志)磻溪東北
流入渭廟居其右廟左有釣石石根著土甚微盤
旋而上至頂平廣雙窊膝跡顯然蓋當時坐而持
竿之所也明嘉靖間巡茶御史方新建(本廟碑記)
關帝廟一在治東一在治西夾石橋一在□草原
何家村一在益門鎮有王仕碑記(縣志)
東嶽廟在縣東明弘治中重修
本朝雍正六年邑舉人白本素修(縣冊)
龍王廟在縣治南門外康熙己亥年署令王澤隆
修(縣冊)
(附古祠廟)陳寳祠在縣東二十里(賈志)秦文公獲若石於
陳倉北坂城祠之祀以一牢祠命曰陳寳(史記)秦穆
公時陳倉人掘地得物若羊非羊若猪非猪牽以
獻穆公道逄二童子曰此名為媪常在地中食死
人腦若欲殺之以栢插其首媪曰此二童子名為
陳寳得雄者王得雌者霸陳倉人舍之逐二童子
二童化為雉飛入於林陳倉人告穆公發徒大獵
得其雌又化為石置之汧渭之間至文公立祠名
陳寳(列異傳)有當時祀鷄臺址存明提學伍福有詩
(縣志)
青峰萬壽禪院即青峰寺有二所俱在縣東南一
百八十里上院楚禪師開山陳倉人有名塔基址
存焉下院晉天福二年建有記(府志)
佛岩寺在縣西四十里唐時崖裂佛出五十三軀
遂建為寺
本朝康熙癸卯年僧淡虚重修大學士党崇雅撰記(縣冊)
慶壽寺在縣西北五里元大德五年僧雲岩建修
(賈志)
燃燈寺在縣東二十里元至大四年僧吉祥重建
(府志)
八角寺在縣東一里後有泉水其形八角故名(馬志)
明弘治十四年知縣許莊䟽泉入城為居民利(府志)
明素觀在縣西南四十里正陽真人修煉處(賈志)
通仙觀在縣南十五里大散仙人成道處(賈志)
啟靈觀在縣東南六十里長春真人避暑之所(賈志)
金臺觀在縣東北一里許張三丰修道之所章丘
李春記(府志)元末邑人楊軌山等修明宣德八年侍
郎張用澣重修(縣冊)
佑德觀在縣東明洪武十六年重修(馬志)正統七年
重修縣丞甯柔有碑記(縣冊)
丹陽觀在縣東南四十五里丹陽馬真人度劉綱
處(縣冊)
七星觀在縣西四十里有七星現彩故名(賈志)
還丹院在縣南二十五里純陽真人煉丹處(賈志)
混元洞在縣東七十里長春真人煉魔處(賈志)明弘
治辛酉年修(縣冊)
朝陽洞在縣治東北二里張三丰修仙處明嘉靖
二十九年里人趙世鳳修(縣冊)
成道宫在縣東南六十里渭水之南金大定十四
年建丘真人處機之住址元至元十七年道士方
志正等創建副使魏初有記其宫始名長春觀至
元十四年始改今名(縣志)
汧陽縣
鯀亭廟在城東北三十里元至正八年重修(馬志)
禹王廟在縣東北二十里(賈志)
關帝廟在縣治東文廟西康熙四十年重修有記
(縣志)
三賢祠在縣治東祀燕公伋郭公欽段公秀實伋
從夫子適周欽肥遯於王莽居攝之世秀實死朱
泚之難舊皆祀於鄉賢明天啟元年知縣夏之時
始創祠另祀錫山高攀龍撰記馮從吾篆額(縣志)
唐段太尉祠在縣南一里祀忠烈段秀實(賈志)一在
縣西北四十里元鄒洪道有詩(馬志)興元元年詔贈
太尉諡忠烈帝還都又詔致祭旌其門閭親銘其
碑太和中子伯倫始立廟有詔給鹵簿賜度支綾
絹五百以少牢致祭(唐書本傳)
普濟禪院舊名龍泉寺在縣東十五里龍泉山上
唐武德中創建五代時屢有興廢宋開寳元年住
僧進詞重修太平興國三年勅改普濟禪院(大中祥符)
(三年知隴州軍閻仲卿記)宋普濟禪院碑僧善儁書于侍御永
清稱賞以為不减聖教序(石墨鐫華)
惠濟院在縣澗溝河之西唐武德中建(賈志)
朝陽寺在縣西十里段坊康熙二十二年建(縣冊)
護賢寺在縣西二十里新興舖康熙五十四年建
(縣冊)
玉虚宫在縣治黃堵村元至元十三年建(府志)
玉清宫在縣東三里金大定中建(馬志)元至元十五
年修副使姚燧有記(府志)
(附古寺觀)毘盧寺在縣北一里碑記猶存(縣志)朝元觀在
縣北十五里元至元十八年建今惟存碑記(縣志)
麟遊縣
關帝廟在縣治西三代神牌供奉後殿(縣志)
文昌祠在縣治東明嘉靖二十八年知縣張應時
建(府志)
浮澤大帝廟在縣北三里有靈湫祭禱響應(賈志)
齊王廟在縣北門外童山祀唐崔子玉子玉生多
嘉政民頌德不忘建祠以祀金承定二年邑令王
璞以旱蝗禱雨立應遂新其廟元明以来屢次加
修有碑記(縣冊)
(附古祠廟)織女祠在縣東十里董永墓側相傳董永因
貧典身葬父為人治絲晝夜勤苦天感其孝遣仙
女配永機織償足而去時人異之立廟以祀(府志)
天台寺在縣西五里天台山上即唐九成宫故墟
也南面青蓮北負排雲寺内尚存白松古栢(縣冊)
招賢寺在縣西五十里唐時建
本朝康熙五十四年修(縣冊)
興國寺在縣治北門外童山下唐開元十年建唐
時古松尚存有銀杏樹大四五圍高與山齊明正
統間歲旱禱雨靈應蜀進士李同文有記(縣志)
閣頭寺在縣北五十里唐太和中建(賈志)
石臼寺在縣南十五里石臼山上元至正十五年
建(縣志)
本朝康熙四十二年修(縣冊)
畫閣寺一在縣東三十里一在縣西八十里俱元
大德五年建(府志)
青蓮山寺在縣西二十五里明季火焚
本朝康熙四十二年修(縣冊)
仙遊觀在縣治東北昔有一道人進此觀忽不見
人始知其為仙故名宋蘇軾有詩(府志)明永樂五年
修(縣冊)
金陽觀在縣北八十里元至正八年建(馬志)
隴州
西鎮吳山廟在州南七十里吳岳山下唐李晟鎮
鳳翔時旱禱雨應有侍御史内供奉于公異記廟
前有御香亭(馬志)周禮西鎮曰岳吳岳即汧山亦名
吳山水經注云吳山三峰秀出雲霄山頂相捍望
之常有落勢其位西方故曰西鎮(府志)開皇十六年
正月准西鎮吳山造神廟(隋書禮儀志)天寳十載二月
己亥遣大理少卿李禎祭吳岳山成德公至德二
年二月帝在鳳翔改汧陽郡吳山為西岳增秩以
祈靈助清泰元年正月壬申詔吳岳成德公可進
封靈應王其祠宇宫屬仍同五嶽初帝在鳳翔將
有沉閼之釁遣房暠祀之有應至是欲加封爵下
有司簡討奏天寳十載正月封吳山為成德公至
德二年十二月改吳山為嶽祠享官屬視五嶽今
國家以靈告祥宜示殊等故有是命二年四月庚
午授冊於少府監烏昭達往吳山祠封靈應王(冊府)
(元龜)開寳六年遣使奉衣冠劍履送西鎮吳嶽廟立
秋日祀西鎮吳山於隴州吳山舊封成德公元豐
八年封王(宋史禮志)大德二年二月加封西鎮吳山為
成德永靖王至元三年定歲祀嶽鎮之制七月土
王日祀吳山於隴縣界以所在守官為之(元史祭祀志)
明洪武三年詔嶽鎮海瀆英靈之炁受命上帝豈
國家封號可加命依古制止以山水本名稱西鎮
吳山之神十二年勅修遣官賜金香盒一座有司
祭服二襲永樂二年勅修正統五年災知州張幹
重建(州志)隆慶二年六月以陜西地震命撫臣張祉
告祭西鎮吳山之神(續文獻通考)
本朝順治八年遣尚書王鐸致祭十四年知州黃雲蒸
修知府項始震有記康熙二年遣副都御史楊時
薦致祭四十二年五月
賜額曰五峰挺秀五十二年遣内閣侍讀學士查弼納
五十八年遣翰林侍讀陳世倌致祭雍正元年遣
内閣侍讀學士田文鏡致祭俱有碑記每歲春秋
有司修其常祀(州志)
關帝廟在州治西康熙四十四年修(州冊)
秦王廟在小隴山相傳穆公西征至此回車後因
立廟(賈志)
靈義侯祠在州城内唐大歷二年故郡壘艱於得
水苟氏夫婦獻地因遷城於此勅封為靈義侯靈
順夫人立祠以祀有禱屢應至宋太祖時西番占
至汧渭累戰不勝禱於侯祠苟氏復顯靈退賊還
七十餘郡封為安祐侯靈順夫人賜廟額曰安祐
(州志)
本朝康熙五十二年修(州冊)
(附古壇廟)上畤下畤在景山之陽秦靈公作以祀黃帝
(賈志)
開元寺在州北一里河北坂有木塔七級唐開元
中建元皇統間修明宣德八年重修
本朝順治十八年關西道參政李月桂捐修有記(州志)
龍眼寺在州東十五里杜陽堡山脊有二泉如龍
眼故名唐鄭國公建明弘治間重修(府志)
白馬寺在州南關唐開元中建明景泰正德間屢
修(賈志)
覺皇寺在州神泉鎮唐開元中建(賈志)
鐵佛寺在香泉内有鐵佛一尊寺有二上曰惠力
寺下曰永福院宋咸平中建元祐間重修(府志)
興國寺在州治西北隅(馬志)元至元中建
本朝順治十四年鎮守張光祖重修(州志)
萬壽宫在州西一里朱家寨宋建紹興間道士馬
丹陽者居之明正德十年重修(府志)一在州東二里
東觀川元至元中建(州志)
谷神觀在州治北二里宋時建(州志)
寒居洞在州頭鎮北山下有嵩陽居士記(賈志)
混元宫在州西北六十里景福山頂(州冊)
陜西通志卷二十八
