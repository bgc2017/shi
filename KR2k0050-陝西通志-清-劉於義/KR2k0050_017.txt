陜西通志卷十七
關梁二
興安州
歸安鎮在州北五里即今香獐壩(州册)周顯德五年李
玉至長安或言蜀歸安鎮在長安南三百餘里可襲
取也玉信之蜀兵據險要之敗沒(通鑑胡注)歸安鎮在乾
祐縣南一百二十里(宋敏求長安志)
(附州境古關隘)東津關即老君關在州東四里漢江北盤
河關在州西南三百里通四川界今廢搆坪關在
州西南四百里通四川界今廢寺溪關在州西南
四百里通四川界今廢西津關在州西四里漢江
南鐵嶺關即越嶺關在州西九十里(州册)横亘巨川
與天馬對峙古所謂鐵嶺關也(州志)州迤西為越嶺崒
嵂萬山中脊高路狹東接荆鄖南通蜀道西連興漢
明崇禎初關南道蕭丁泰扼險為守建關門一敵樓
二左右築墩臺貯砲石弓弩於上(洪如鐘修關記)木竹碥
關在州北一百三十里接鎮安界險峻白馬關在
州東北三十里古墓嶺爛柴關在州東北七十里
通鎮安商州(州志)輿地紀勝州有龍回關今無攷(舊志)
水寨在舊州城南漢江北(州志)後唐清泰初蜀將全
師郁寇金州拔水寨防禦馬全節拒却之元和志漢
水去金州城百步故唐置水寨以備蜀(通鑑胡注)吉挹
壘在州西南九里魏山上三面陡絶北通一道即吉
挹城(州志)晉太和三年秦梁州刺史韋鐘圍魏興太守
吉挹於西城杜佑曰金州西城縣南九里吉挹於峻
山築壘今其山曰魏山(通鑑胡注)烏溝堡在州北三百
里燕子嶺接鎮安界道途險遠昔設戍守今廢秦
郊鎮在州西三十里(州志)距郡城二十里路坦夷(宋史王彦)
(傳)衡口鎮在州西七十五里蓋衡水合月河之口
即今之恒口舖(州册)西城縣有衡口鎮(九域志)
仁夀橋在州東門外(州志)康熙三十二年漢水暴漲薄
郡城橋壊知州王希舜議先甃隄岸次築池橋以障
之命郡幕魯仁埰率里老鳩工築仁夀橋易木以石
甃寬可並車方軌(劉應秋修橋記)
喬遷橋在新城東門外跨陳家溝水(州志)
靜寧橋在東關南街(州志)
長春橋在州東一里長春堤上(州志)
甎橋在州東五里(州志)
向明橋在州南門外(州志)
安康橋在州故城南一百步本安康郡之名(賈志)州南
門曰安康由平利達蜀楚舊築土橋成化甲辰濠水
衝决郡守鄭福壘石為六洞旁障以木圍砌以甎因
門以名之有記(魯得之修橋記)萬歷十一年大水壊三十二
年守道李天麟重建改名會源橋以陳家溝水與施
家溝水會流故名(馬志)
木竹橋在州南五里通平利大路郡方伯劉卿建(州志)
遇仙橋在州城南七里香溪洞澗水上相傳知州鄭
福遇仙人對奕處(州志)
安堵橋在新西門外跨施家溝水(州志按萬歴十二年移築新城門)
(四東喬遷南阜民西安堵北拱辰四面有池池各有橋順治四年復修舊城門四東仁夀南向明西康阜)
(北拱辰各有橋後壊修木橋惟南石橋如故蓋諸橋各因城門而名也)
康阜橋在州西門外順治十七年知州王章建木橋
康熙三十二年大水橋壊總鎮萬永祺命中軍遊擊
胡愷重建甃以石(州志)
虹橋跨城西壕康熙三十二年總鎮萬永祺建(州志)
萬春橋在州西四里萬春堤(州志)
義橋在州西三十里秦郊鎮西明成化間里人募修
壊於水康熙三十三年生員羅尚綸重建(州志)一名通
濟橋(舊志)
拱辰橋在新城北門外跨陳家溝水(州志)
神灘渡在州東四十五里漢江上官船一隻(州志)
(附州境古橋渡)元白橋在州東五里今廢流水渡在州西
南九十里漢江上官船一隻今廢西津渡在州西
三里漢江上官船二隻今廢中津渡在州城東北
隅漢江上官船二隻今廢石梯渡在州東三十里
江濱石崖連亘渡處鑿為磴如梯故名官船二隻今
廢杜家壩渡在州西南九十里恒口渡在州西
七十里恒河上越河渡在州西八里越河上黃
洋渡在州東三十里黃洋河上今俱廢(州志)
平利縣
白土關在縣東一百五十里擂鼓臺山南北亘峙關
當其脊(縣册)外接楚地有分防把總(漢中府志)建炎四年桑
仲乘勢西寇直搗金州白土關彦擊敗之(宋史王彦傳)
鄖關在縣東南一百五十里與湖北竹谿縣交界(縣冊)
漢水又東逕鄖鄉縣故城南即長利縣之鄖鄉地理
志鄖有關李竒以為鄖子國(水經注)
狗脊關在縣西五十里狗脊嶺交興安州界(縣志)
八里岡營在縣東六十里白土路駐劄(縣册)
連線寨在縣東一百五十里三面壁立盤曲至巔十
五里與洵陽縣分界下有連線洞高八尺闊一丈(賈志)
紅軍寨在縣東南六十里(縣志)
藥婦寨在縣東南八十里(縣志)
碧天寨在縣東南一百二十里極險峻(縣志)
秋河汛在縣東南一百八十里南通蜀地今設塘汛
盤查(縣志)
金雞寨在縣東南二百里自金毛關平地突起一山
高百丈周環有水明正德間𠞰流寇常屯兵於此(賈志)
九龍寨在縣南六百里山連八里岡俗呼為蠻王寨
舊址猶存寨後三里有九龍洞因名(賈志)
香子寨在縣西南七十里(縣志)
鳳山塘在縣西四十里舊有税課司署址猶存今設
塘盤查(縣志)
(附縣境古關隘)武陵關在縣東南二百七十里源溪關在
縣東南五百里接四川大寧界小關子關在縣南
五十里地連鎮坪為秦蜀楚之交金毛關在縣南
二百里文材關在縣南四百五十里峭壁百仞梯
徑險絶天救寨在縣東南一百五十里極險峻(舊志)
越河橋在縣西門外壕上弔橋以越水由此入於灌
溪故名(縣志)
(附縣境古橋)木瓜溝橋在縣西十里跨灌溪河上今廢(縣志)
洵陽縣
琵琶關縣南六十里(縣册)
七里關在縣南一百五十里接竹山界為秦楚要衝
以銅錢關孤山難守移鎮於七里溝關名因之今有
守備營(縣志)
(附縣境古關隘)閭關在縣東一百四十里明置巡檢司今裁
壤堞尚存即隋黃土縣故城旬關在縣南洵水上
(縣志)酈商别將攻旬關西定漢中師古曰漢中旬水上
之關也今在洵陽縣(史記高帝本紀)南陽西通鄖關正義曰
宛西無鄖關蓋鄖當為徇徇水上有關在金州洵陽
縣是也徇亦作郇與鄖相似也(貨殖傳注)南蔽䕫陜西接
梁洋為控扼之地(地理通釋)秦惠文王始置西城縣於洵
水上置關曰洵關(州志)兩河關在縣西北一百四十
里東接蜀河西接乾祐河北通鎮安縣明置三岔巡
司於此(縣志)鶻嶺關在縣東北二百五十里鶻嶺上
與秦嶺相連地極險要(縣志)宋紹興和議成於鶻嶺置
關為界南屬宋北屬金(州志)九矯關圍棋關俱在
縣境(輿地紀勝按今無攷)大夫營在縣東一百五十里明
初御史大夫鄧愈曾屯兵於此故名興平砦在縣
南四十里四面斗拔高處極寬平可容千人上有水
泉昔人嘗避兵於此構皮寨在縣南一百里黑
山寨在縣西四十里昔人避兵處羊山寨在縣北
五十里險絶可以屯兵(縣志)星辰砦在縣北一百二
十里俗傳張飛嘗屯兵於此(賈志)今俱廢木蘭寨在
縣城東北隅今為洵水衝崩無存(縣册按賈志云在縣西五十里誤)
漢水又東經木蘭寨南右岸有城名陵城周迴數里
左岸壘石數十行重叠數十里中謂之木蘭寨(水經注)
伎陵城在金州洵陽縣庾仲雍漢水記即木蘭寨蜀
軍救孟達之所(通鑑胡注)
大嶺橋在縣北六十里大嶺舖(縣志)
香亭舖橋在縣西五十里(縣志)
廣濟橋在縣東半里(縣志)
華灘橋在縣東四十里(縣志)
竹根灘渡在縣北一里(縣册)漢江上官渡船一隻(縣志)水
中有孤石挺出其下澄潭時有此石根如竹根而黃
色(水經注)
縣西渡在縣西三里(縣册)漢江上官渡船四隻漢水泛
溢過渡甚難(縣志)
縣南渡在縣南百步許漢江上官渡船三隻(縣志)
閭河渡在縣西三十里閭河上官渡船一隻(縣志)
兩河渡在縣北一百三十里兩河舖官渡船一隻(縣志)
洵河口渡在縣東一百二十步官渡船二隻(縣志)
蜀河渡在縣東一百三十五里蜀河土(縣册)官渡船一
隻各渡有水夫今荒除(縣志)
(附縣境古渡)縣北渡在縣北十五里草坪舖砂漲水涸渡
船久廢(縣册)
白河縣
長老寨在縣西二十里山極高峻人跡罕到(縣册)
萬全寨在縣西二十五里(縣册)
(附縣境古隘)白崖寨在縣南二十里(舊志)淨避寨在縣南
一百里白石河内昔人嘗避亂於此今荒廢蠻王
寨在縣南一百里厚子河内又名東壩竹山交界處
興隆寨在縣西七十里冷水河岸(縣志)隱身寨在
縣西南九十里華皮寨在縣西五十里栢木寨
在縣北六十里甲口鎮在縣東北甲水入漢之口
(舊志)
長春橋在縣北一里許跨長春澗上(縣志)
臨江橋在縣北一里跨長春溝之尾臨漢江(賈志)即感
化橋(縣册)
觀瀾橋在縣北一里跨涼水泉左舊有望江樓今廢
(縣志)
邀月橋在縣北一里跨涼水泉右(縣志)
天然橋在縣西三十里懸崖夾峙架石為橋出自天
成故名(縣志)
藍灘渡在縣西一百里漢江上船一隻水夫二名(縣志)
吳家渡在縣西九十里漢江上(賈志)
月潭渡在縣西五十里漢江上(賈志)
白石灘渡在縣北三里漢江上船一隻水夫二名(縣志)
漢江渡在縣北二里漢江上(賈志)
白石水渡縣東一里白石水上(賈志)
(附縣境古橋)清風橋在縣東一里跨清風澗上今廢(縣志)
漢陽橋在縣東二里迎仙橋在縣東南二里通
漢橋在縣西五十五里(舊志)
紫陽縣
雙河關在縣南微東一百二十里(縣册)汝洞二河内接
四川太平縣界有防兵(縣志)
毛壩關在縣西南一百二十里任河内接西鄉及四
川太平縣界有防兵(縣志)乾寧四年許存為荆南節度
使成□所襲屯於茅壩(通鑑)
二州埡在縣西南一百六十里任河内四川界明正
德間分蜀達州為太平縣分秦金州為紫陽縣於二
州埡設戍守今有防兵(縣志)斷崖絶壁雄峙一方(舊志)
(附縣境古隘)板厰山寨在縣東南七十里板厰山順治六
年孫守金嘯聚洞河板厰山寨負固十年始𠞰平之
(縣志)高峰寨在縣南一百里三尖山明嘉靖間巨寇
李三據洞河高峰寨立數十營副使孫銓拒戰擒斬
之(魏學曾三河平賊記)土門埡在縣西南六十五里兩山夾
峙叢林懸崖儼若巨關在灌河内城牆嶺寨在縣
西南一百二十里紫漢兩縣界峰巒蜿蜒昔人沿山
嶺築城以禦寇長亘三十餘里七寶山寨在縣西
南六十里七峰如連環(縣志)十女寨在縣西十五里
峰頂寬平可以屯札相傳昔有十女避兵於此有警
可據為保守蓋縣境設險處(舊縣志)馬家營在縣西
微北九十里(縣册)與漢隂縣接界相傳漢高祖曾屯兵
處舊有鎮店今廢(縣志)
通濟橋在縣南一百八十里目連洞下水聲如雷峭
壁夾峙數仞林壑幽深(縣志)
聳翠橋在縣城外東北隅城隍廟西典史李開大倡
建(縣志)
新橋在縣東北一里(縣册)舊縣址跨溝南北知縣張麟
化倡建(縣志)
馬家營渡在縣西北一百二十里漢江上交漢隂界
(縣圖)
石壁灘渡在縣西五十里(縣册)當任河水口(縣志)
松河口渡在縣西北三十里小松河入漢處(縣志)
大力灘渡在縣西八里漢水上兩岸夾石左右有兩
石嘴最為舟楫患(縣志)
雙水渡在縣西四里(縣志)
西渡在縣西南二里(縣册)任河口通西鄉太平(縣志)
中渡在縣南一里漢水上(縣志)
下渡在縣東南三里漢水上(縣册)
中沙渡在縣東十五里漢江中沙壩上(縣志)
汝河口渡在縣東南三十里汝河入漢處(縣志)
(附縣境古橋)巽橋在縣東二里久廢(縣册)
石泉縣
馬嶺關在縣東三十里當馬嶺路因名(縣志)今馬嶺舖
(縣册)
土門關在縣西七十里(縣册)在饒風嶺上十里(縣志)
(附縣境古關隘)熨斗關在縣南一百里(縣志)饒風關在縣西
六十里饒風嶺中分石泉西鄉兩縣界(縣册)宋紹興三
年撒離喝取金州趨梁漢興元守臣劉子羽命田晟
守饒風關吳玠馳至大戰饒風嶺(宋史吳玠傳)金人攻饒
風關政從吳玠戰關下敗之(楊政傳)洋有子午駱谷饒
風關為蜀門戶(地理通釋)當入洋險要明設巡檢司今裁
祖溪關在饒風嶺北四十里(縣志)宋紹興三年吳玠
小校奔金𨗳以祖溪關間路出關背乘高以闞饒風
諸軍不支遂潰(宋史吳玠傳)三台寨在縣東一百里三
台山(縣志)香子寨在縣西三十里(舊志)
紅河橋在縣東一里跨紅河上(賈志)
池水橋在縣東五十里跨池水上(賈志)
珍珠水橋在縣西二里跨珍珠水上(賈志)
大壩橋在縣西十五里跨大壩水上(賈志)
峰橋在縣西四十八里(賈志)
左溪渡在縣西南四十五里左溪河入漢處官渡(賈志)
漢江渡在縣南五十步漢水上官渡(賈志)
池河渡在縣東四十里池河入漢處官渡(賈志)
漢隂縣
老君關在縣南八十里(縣志)
(附縣境古關隘)方山關在縣西三十二里北阻方山南臨漢
水當東西驛路(雍勝略)漢隂縣西有方山關貞觀十二
年置(唐書地理志)紹興二年金人攻方山原統制楊政援
之金引去(宋史高宗本紀)教場壩關在縣西北二百三十
里(縣志)銅錢窖關在縣北一百五十里(舊志)雙峰砦在
縣東南十三里鐵溪砦在縣東南十五里興隆
砦在縣東南二十五里磐石砦在縣東南五十里
永豐砦在縣南七里汪家砦在縣南四十里
高梁砦在縣西南三十里觀音砦在縣西北十里
柳林砦在縣西北三十里鐘河砦在縣西北五
十里王家砦在縣西北七十里孤山砦在縣北
三十里雞公嘴砦在縣北六十里雙乳山堡在
縣東六十里雙乳山分水嶺堡在縣西三十里分
水嶺又烟墩二十五處正德六年總督彭澤命於山
之高阜處立墩舉火以備不虞(縣志)
善人橋在縣東三十里紅崖前二里(縣志)初道逼仄不
可行有斷溪不可度萬歷二年邑善人李棟材捐百
金修橋並修路因題曰善人(項思教記)
玉帶橋在縣西四十里跨月河隄上(縣志)萬歷丙辰知
縣張啟蒙修月河堤並創橋一座石根甎面障以柱
檻月水環繞夾左右掖若玉帶然因以名橋(王養民修橋記)
商州
武關在州東一百八十五里(州圖)楚司馬眅使謂晉隂
地大夫曰將通於少習以聽命杜預曰少習秦商縣
武關也(左傳杜注)蘇秦說楚威王曰秦一軍出武關一軍
下黔中則鄢郢動矣(戰國策)始皇二十八年東行自南
郡由武關歸(史記秦始皇本紀)秦二世三年沛公下析酈攻
武關應劭曰武關秦南關也通南陽郡文穎曰武關
在析縣西一百七十里弘農界京相璠曰武關楚通
上雒阨道也(高帝本紀注)南陽西通武關(貨殖傳)丹水歴少
習出武關(水經注)武關山為地門上應天齊星(洛書甄曜度)
自灞而南至於藍田其驛六其蔽曰商州其關曰武
關(柳宗元舘驛使記)路入商山中横武關呀重門於固護屹
峭蘖以孱顔地勢爭雄山形互對西連蜀漢之險北
接崤函之塞(王啟武關賦)在州東武關山下當官道設關
北接高山南臨絶澗去河南内鄉縣一百七十里明
洪武中以官軍守之後設巡檢司今廢(州志)
胭脂關在州西二十里(州册)
牧護關在州西一百二十里古牧畜之場有南牧護
關北牧護關有巡檢司今廢(州志按府志有糢糊關控秦嶺通藍田據州)
(册即牧護之訛)
龍駒寨在州東一百五里(州册)境有東西二寨據雞冠
山俗傳項羽烏騅産此故名其地水走襄陽陸入關
輔南北輻輳一巨鎮也(州志)
偏路隘在州西北十里(州册)貞元七年商州刺史李西
華自藍田至内鄉開新道七百餘里迴山取塗人不
病涉謂之偏路(唐書地理志)自武關西北行五十里至桃
花舖又八十里至白楊店子又八十里至麻澗又百
里至新店子又百里至藍田縣皆行山中即所謂偏
路也至藍田縣始出險就平(輿程記)又自說法洞至石
佛灣明嘉靖萬歷間商洛道郗元洪知州王邦俊相
繼修葺鑿壁架梁砌石連棧至今利賴(州志)
商洛鎮在州東八十五里(州册)商洛縣貞元二年廢為
鎮(金史地理志)按即隋故商洛縣(州志)
老君店鎮在州東九十里(州册)
黃川鎮在州西七十里(州册)商州舊有黃川鎮(金史地理志)
上洛縣有黃川鎮(九域志)
大荆鎮在州西北七十里(州册)
泉村鎮在州北六十里(州冊)
(附州境古隘)雞籠寨安軍寨西說法洞後寨俱在州南
顯神寨在州南四十里戴雲峰𣙜平原隘在州西
二里今廢(州冊)第二山寨爬樓山後四寨俱在州北
紅崖寨在州北九十里高山寨萬菴寨張村寨
長川寨恨峪寨燕子龕寨鵰崖寨避霸龕寨地花寨
腰線崖寨大寨青雲寨雞冠山寨俱在州東肐膞
峪寨南洞寨吕家寨饅頭山寨箭溝寨楊家山砦秦
嶺砦黑龍砦俱在州西霍家洞砦空空山砦板橋
砦桃岔寨林家灣砦石山砦烟葫蘆砦王家山砦田
家砦紅土砦白土砦夾耳寨硯瓦石寨元武寨中嘴
子砦洞子溝砦孫家山砦香溝砦九山廕砦甘樹凹
砦青岩砦俱在州北今皆廢(州志)西市鎮在州西(州志)
商州舊有西市鎮後廢(金史地理志)上洛縣有西市鎮(九域)
(志)商州澧陽縣貞元二年廢為鎮(金史地理志)
草廟溝橋在州東七里(州冊)
白楊店石橋在州東四十里白楊河北岸跨乾澗店
街東盡處即渡丹水名頭渡河(州冊)
洛源石橋在州東五十里洛源河上知州王廷伊修
即二渡河(州志)
高橋在州東六十里高橋河上即三渡河又有地花
河為四渡河舊有四渡官船給工食今無(州志)
西門石橋在州西門外巡撫倪天民建後圮易以木
今仍之四路諸水俱冬月架木為橋春止(州志)
板橋在州北四十里跨荆川上唐溫庭筠詩人跡板
橋霜即此(馬志)
(附州境古橋)永濟橋在州西二十里跨荆水今廢(州志)通
濟橋在州南二里跨丹水用板木南秦橋在州南
四里跨乳水(州冊)棣花橋在州東七十里(府志)以多産
棣花故名俗訛地花即四渡河香椿樹石橋在州
西北五里草廟溝内今廢(州志)
鎮安縣
青銅關在縣南七十五里(縣冊按輿地紀勝洵陽縣有青鳳關據西安府志)
(云清風關在洵陽縣北一百五十里即青鳳之訛考洵陽縣北一百二十里交鎮安界清風關在鎮安境)
(俗一名青銅關)
青嘴㞰峪寨在縣東五里(縣冊)
大崖寨在縣南五十里(縣冊)
羅家硤在縣南七十里(縣冊)
棗元山寨在縣南一百里(縣冊)
紙橋寨在縣北三十里(縣冊)
野猪坪堡在縣北九十里(縣冊)
(附縣境古關隘)紅崖關在縣南一百八十里洵陽交界今廢
(縣冊)宋慶歷間知州皮仲容議採洛南紅崖銅置阜民
監(州志)五谷關在縣西唐置今故址猶存(輿圖綜要)一云
名五郎關在縣西三百五十里長安交界今廢(縣冊)
舊縣關即乾祐關在縣北九十五里交咸寧縣界舊
設巡檢今裁(縣冊)宋置(輿圖綜要)縣舊有南北寨長嘯青
峰雲蓋三鎮(舊志)
永慶橋在縣東門外跨乾祐河(馬志)
社川橋在縣東八十里跨社川上(馬志按西安府志作杜川)
龍洞橋在縣東九十里跨龍洞川上(馬志)
永安橋在縣西門外(馬志)跨鎮安河(縣冊)
金井橋在縣東北八十里跨金井渠(縣志)
雒南縣
盧靈關在縣東北一百一十五里(縣冊)通河南盧氏靈
寳(縣志)
火燒寨在縣西南三十里交商州界(縣圖)土赤如火因
名(縣志)
冀家寨在縣西二十里二寨皆土人守禦之所(縣志)
三要鎮在縣東南六十里(縣冊)據三要山南通武關東
接盧氏北望閿靈皆有便路因名明成化七年置巡
檢司今因之(州志)
南河鎮在縣東南八十里(縣冊)
黑潭子鎮在縣西北四十里(縣冊)崇禎九年流寇圍城
蜀將楊玉振戰歿於黑潭川(縣志)
石門鎮在縣北三十里(縣冊)石山突起四壁無依中闢
一門高廣各五六丈又號曰龍門(縣志)
(附縣境古隘)常水鎮在縣東北(縣志)縣有採造伯界故縣
兩合四鎮(九域志)
西門橋在縣西城外跨縣河(馬志)
縣河橋在縣南城外跨縣河(縣志)
祖餞橋在縣南城外(縣志)跨縣河(縣冊)
東門橋在縣東門外跨縣河(馬志)
洛河橋在縣北五里跨洛水上(縣志)
(附縣境古橋)藥子嶺橋在縣西南二十里藥子嶺今廢(縣冊)
路通商州(縣志)
山陽縣
竹林關在縣東一百四里(縣冊)臨丹水上通商南下析
川入楚界舊設巡檢司順治十五年裁(縣志)漢王陵起
兵丹水應漢即今山陽竹林關(商州志按縣志有竹林關寨西安府志)
(即漢丹水縣)
豐陽關在縣東一百四十里(縣冊)南陽郡析縣有豐陽
城(續漢志)晉永和九年秦苻雄遣苻菁略上洛立荆州
於豐陽川(通鑑)即今山陽縣豐陽關(州志)在漫川上路通
鄖陽舊設巡檢司順治十五年裁今名漫川關有防
兵(縣志按西安府志即漢曼川縣遺址)
僧道關在縣東南八十里(縣志)鶻嶺有僧道關(州志)南蠻
王以僧道兵拒楊文廣處石門尚存(府志)
土門寨在縣東一百里(縣冊)
土地嶺寨在縣東一百三十里(縣冊)與箭口寨連(縣志)
玉皇寨在縣東一百三十里(縣冊)連豐陽關(縣志)
虎頭寨在縣東一百三十里(縣冊)與玉皇寨近(縣志)
歴陽寨在縣東南五里(縣志)
白巖寨在縣東南二十五里上有石龕廣十餘丈(縣志)
龍洞寨在縣東南三十里(縣志)
趙家灣寨在縣東南三十五里(縣志)
高八店寨在縣東南四十五里(縣志)
龍眼寨在縣東南七十里(縣志)
火燄寨在縣東南七十里(縣志)
銀花寨在縣東南八十里(縣志)
箭口寨在縣東南一百二十里(縣冊)
宜孃寨在縣東南一百二十里(縣冊)與箭口寨連(縣志)
蠻王寨在縣東南一百二十里(縣冊)與土地嶺寨連(縣志)
徐家營寨在縣南二百三十里罩川上(縣志)
孤山寨在縣西三十里(縣志)
雞頭崖寨在縣西五十里(縣志)
清雅寨在縣西六十里與白土寨近(縣志)
白土寨在縣西七十里(縣冊)在馬夾灘(縣志)
版岩寨在縣西七十里(縣冊)岩三面如削一面小路可
登(縣志)
竹凹寨在縣西八十里與扈家原近(縣志)
老寨在縣西一百二十里合河口(縣志)
尖山寨在縣西一百二十里(縣冊)與三鳳山近(縣志)
原北寨在縣北二十三里苦竹原北孤峰直上衆山
不為援(縣志)
下關坊在縣北三十里通商州路(縣志)
大桑園寨一名泥溝寨在縣東北二百六十里(縣冊)連
商州界(縣志)
(附縣境古關)繒關在縣南二百里當在漫川左右楚致方
城之外於繒關即此(縣志)
截谷口橋在縣東一里許有石碣(縣志)
程家橋在縣東三十里雙嬭山下豐水源上(縣志)
土橋在縣東七十里中村之西銀花水上(縣志)
銀花橋在縣東八十里跨銀花河上(縣志)
天橋在縣東南一百二十里路通鄖陽架木為梁橋
下溝深數十丈因名(縣志)
節婦橋在縣西七十五里亦曰寡婦橋橋下有烈夫
石相傳昔有鰥夫欲娶寡婦婦不從夫感其義亦鰥
居終身及寡婦死夫亦撞石死化為石(縣志)
石門橋在下關坊北(縣志)
土橋子在縣西北五里仙人龕苦竹原安武水上(縣志)
(附縣境古橋)虎谷石橋在縣東三里卷嶺石橋在縣東
南一百二十里(府志)
商南縣
永安寨在縣西十里康熙初知縣嘗僑治於寨内(縣志)
石馬寨在縣西二十五里清油河岸(縣志)
(附縣境古關隘)小嶺關在縣南七十里(馬志)關廢今名打鼓洞
在大嶺觀上(縣冊)大嶺關在縣南八十里其峰高峻
可以南望荆楚(雍勝略)關廢今有觀名大嶺觀(縣冊)石
巖寨在縣西南三百二十里(縣冊)其山周圍壁立萬仞
惟小徑可上僅容一人中有田一二頃豐腴異常(州志)
千丈寨在縣西四十里今廢(縣冊)富水堡在縣東
二十五里一名富水關在富水河上其地有古城跡
明成化八年以王彪之亂設立巡司即古城為堡今
巡司裁有營汛(縣志)今廢(縣冊)青雲鎮在縣境即青雲
館久廢(州冊)商州舊有青雲鎮後廢(金史地理志)商洛縣有
青雲鎮(九域志)
普惠橋在縣東門外有東西二橋跨沭河分流處(馬志)
板橋在縣東五里(馬志)
龍潭橋在縣西二十五里(縣志)
捉馬溝橋在縣西五十里(縣冊)
馬槽溝石橋在縣東北五里(縣冊)
(附縣境古橋渡)高橋在縣東五里古地名也東關石橋在
東關五里田家河石橋桃林溝石橋窰子口石橋
俱在縣西二十五里又有馬皮溝石橋要關嶺石
橋西門外石橋徐家店官渡張家河官渡(西安府志)
同州
羌白鎮在州西二十里(州志)
潘驛鎮在州西三十里(州志)
船舍鎮在州西三十里(州冊)
坊頭鎮在州北三十里一名坊舍鎮(州冊)州境諸鎮舊
有城堡今惟羌白坊頭二城未全傾圮(州志)
(附州境古隘)沙苑鎮在州南十二里蓋即唐沙苑監地也
後廢(賈志)馮翊縣有沙苑(隋書地理志)沙苑一名沙阜東西
八十里南北三十里宇文泰破高歡於此(元和志)同州
馮翊沙苑鎮并藍鎮在同州(金史地理志)
坊頭渡在州北三十里洛河上坊頭鎮(州志)
船舍渡在州西北三十里洛河上(州冊)通蒲城船一隻
水夫三名(州志)
戶軍渡在州西二十五里戶軍里洛河上(馬志)
明沙渡在州西二十五里明水村洛河上(馬志)在明水
村東三百步(府志)
新橋渡在州西十餘里洛河上俱民渡各附近居民
以夏秋予直(馬志)
下廟渡在州西五里洛河上通涇陽渭南船二隻水
夫六名(州志)
城南渡在州西南五里洛河上通華州華隂下廟渡
岸高路狹大車廣載俱由城南而渡船一隻水夫三
名(州志)
(附州境古橋渡)洛水橋在州西南(舊志)宋元嘉二十三年魏主
自汾隂濟河至洛水橋此華隂之洛水史記所謂魏
築長城自鄭濱洛者也(通鑑胡注)東灣渡在州東洛河
上(州志)
朝邑縣
新大慶關在縣東七里黃河西岸建自明萬歷二十
六年今被黃河浸崩其故關在縣東三十里黃河東
岸即古臨晉關(縣冊)魏襄王七年秦王來見于蒲坂關
(竹書紀年)參以中尉從漢王出臨晉關正義曰即蒲津關
也在臨晉縣故言臨晉關(史記曹相國世家注)武帝元封六年
立蒲津關師古曰臨晉關在臨晉即蒲津關(漢書武帝本紀)
(注)後魏天平二年齊神武遣厙狄溫守封陵築蒲津
西岸(北齊書高祖本紀)河中西關城在河西所以護蒲津浮
梁者也(通鑑胡注)河中府河西縣有蒲津關一名蒲坂關
(唐書地理志)朝邑縣東南有蒲津關(元和志)自華而北界於
櫟陽其驛六其蔽曰同州其關曰蒲津(柳宗元館驛使記)蒲
津關戰國時魏所置自河東而言亦曰蒲坂津自關
中而言亦曰夏陽津(宋白續通典)蒲津關因在蒲坂又以
河津之凑為名(寰宇記)宋大中祥符四年改為大慶關
城久圮明嘉靖二十年西安府同知朱文霽復築關
城萬歷以後河决城毁後河流西徙故關反在東岸
為舊大慶關今河西亦稱新大慶關巡檢司税課局
在焉有防兵(縣志)
金龍堡在縣西門外金龍寺下(縣志)
泰安堡在縣西一里明季寇亂邑孝廉雷于霖創建
(縣志)
東長春堡西長春堡俱在縣西北一里隋長春宫故
址(縣志)
兩女鎮在縣東四十里(縣冊)
趙渡鎮在縣東南十五里(縣冊)
新市鎮在縣南十里(縣冊)
伯士鎮在縣西十五里(縣冊)
安仁鎮在縣西二十里(縣冊)
雙泉鎮在縣西四十里(縣冊)
白塜鎮在縣西北二十里(縣冊)有堡城明嘉靖二十六
年知縣任布祖建(縣志)
(附縣境古隘)戈社寨在縣北四十里元末戈平章築以為
保障之所(縣志)洿谷鎮在縣東北六十里以當洿谷
口而名一曰洿谷堡三面陡絶其險足恃(縣志)隆慶元
年崩入黃河(縣冊)縣有延祥鎮(九域志)
苦泉石橋在縣西北四十五里(馬志)
鐵牛渡在黃河上大慶關所即唐鑄鐵牛造橋處今
浮梁廢以舟楫濟水夫六十名協濟潼關風陵渡(潼關)
(縣冊)
洛河渡在縣東南十里趙渡鎮(縣冊)船五隻棹卒二十
人舊每冬作橋梁今不復修(縣志)
渭河渡在縣南三十里南通華隂船五隻棹卒二十
人(縣志)
望仙渡在縣東南三十里接華隂界(縣冊)
(附縣境古橋渡)秦昭襄王五十年初作河橋索隱曰為浮橋
於臨晉關也正義曰此橋在同州臨晉縣東渡河至
蒲州今蒲津橋也(史記秦本紀注)漢臨晉縣故城在西南有
蒲津關河橋秦后子奔晉造舟於河通秦晉之道(杜氏)
(通典)後魏大統元年東魏屯軍蒲坂造三道浮橋渡河
(北周書文帝本紀)義寧元年唐公淵引兵而西朝邑法曹靳
孝謨以蒲津中潬二城降蒲津梁大河為橋故有中
潬城(通鑑胡注)造舟之梁四河則蒲津(唐六典)蒲津河橋天
下之要津也明皇詔鑄鐵牛八頭縶纜柱二十四條
連鎖一十二條山架八所牧人八枚於中潬分立夾
岸以維浮梁(紀異記)河上有三橋蒲津是其一隔秦稱
塞臨晉名關關西之要衝河東之輻輳(張說蒲津橋贊)魏太
祖西征馬超韓遂夜渡蒲津關今造舟為梁亦關河
之巨防(地理通釋)今牛西岸三東岸四其一沈於河(明一統志)
蒲津橋自唐宋以來皆經修治明萬歷中河徙橋遂
不復(縣志)備潦橋在縣東十五里(馬志)金龍渡舊在
三河口自萬歷間河徙遂廢(縣志)
郃陽縣
東蒙寨在縣東三十里東臨黃河三面深溝其上鑿
井面河作窰(馬志)廣四十三畝九分高七丈(縣冊)
虎山寨在縣西南五十里高原深溝昔人避亂處也
(縣志)
護難寨在縣西北二十里四圍深溝昔遇兵亂賴此
保障(馬志)縱横十里(縣册)
青雲寨在縣東北三十里其寨陡峻高入雲表昔人
避亂之所(賈志)
坊鎮在縣東二十里(縣册)
王村鎮在縣東四十里(縣册)
黑池鎮在縣東南四十里(縣册)
路井鎮在縣西南四十里(縣册)
甘井鎮在縣北二十里(縣册)
百良鎮在縣東微北三十里(縣册)
(附縣境古隘)甘峪寨在縣西南五十里今廢為田(馬志)焦
籬堡在縣東二十五里(舊志)李懷光將徐廷光守長春
宫城率衆降燧燧進營焦籬堡(唐書馬燧傳)焦籬堡在河
中府河西縣西(通鑑胡注)郃陽夏陽鎮(金史地理志)韓莊
市在縣南念吉市在縣北(舊志)
撫濟橋在縣東南二十五里跨河水上明萬歴十九
年舉人車朴勸募創建陜西巡撫葉夢熊助成之(縣志)
廉莊渡在縣東五十里黃河上(賈志)通山西蒲州(馬志)
茶峪渡在縣東四十里黃河上(賈志)通山西榮河(馬志)
夏陽渡在縣東南四十里黃河上秦晉要津(賈志)唐中
和二年李克用引兵自夏陽渡河乾元三年更河西
曰夏陽(通鑑胡注按秦改少梁為夏陽漢因之郃陽至唐乾元始名夏陽元和志韓城漢為夏)
(陽縣地隋文帝分郃陽於此置韓城縣則郃陽在漢無夏陽之名韓信木罌渡軍處應在韓城少梁雍勝)
(略以為在郃陽夏陽渡誤也)
澄城縣
寺頭鎮在縣東南四十里明嘉靖二十五年築城保
聚名曰遵義堡(縣志)
業善鎮在縣東南五十里(縣冊)
韋莊鎮在縣南五十里(縣册)
交道鎮在縣西二十里(縣冊)
&KR1592;頭鎮在縣西二十里嘉靖二十五年築名曰長潤
堡(縣志)
王莊鎮在縣西北二十七里(縣冊)名曰太平堡明嘉靖
丙午知縣徐效賢奉都察院謝蘭檄委創築遵義長
潤太平三堡城(縣志)
馮原鎮在縣西北五十里(縣冊)
塔塜鎮在縣北三十里(縣冊)
(附縣境古隘)親隣寨在縣北二十里元末李思齊築為屯
守處(賈志)今廢(縣冊)良輔鎮在縣北五十里宋鎮也(縣志)同
州北境良輔鎮即唐鄭魏公莊也(張舜民畫墁錄)馬頭鎮
在縣西北五十里(舊志)晉太元十六年苟曜有衆萬人
密應登登去曲牢繁川次於馬頭原(晉書苻登載記)馬頭原
之地在長安東(通鑑胡注)
撲地河橋在縣東二十里(縣圖)跨太谷河(縣冊)
馬村橋在縣東二十里(縣圖)跨太谷河(縣冊)
崆峒橋在縣西十里澂水上(賈志)
藺莊河小橋在縣西二十里為&KR1592;頭鎮東西往來要
津崇禎時善士李世昌獨力創建(路世美修橋記)
天險橋在縣西北八十里天險門俗名空子橋嘉靖
丙午知縣徐效賢創築扁曰天險(縣志)
洛河渡在縣西二十里通蒲城路(縣志)
韓城縣
胡家寨在縣東十三里内有洞通黃河相傳元末胡
將軍嘗屯兵於此(賈志)即周原堡三面陡絶東臨大河
高數百尺號為天塹(縣志)
神道嶺城在縣西北一百二十里(縣圖)界西延二府居
萬山中順治十二年築城柳溝設遊擊營鎮之(縣志)黃
龍山迤東神道嶺係延鄜平慶孔道南通澄白韓郃
等處北通鄜州宜洛等處四達之通衢盜賊之窠穴
明季流寇盤踞實始於此請設兵駐防以專責成(高辛)
(傳請設防兵疏)
芝川鎮在縣南二十里(縣志)芝川在韓城縣南其地有
鎮(雍勝略)嘉靖二十二年虜掠太原欲入陜芝川鎮東
與河距邑令全文築城浚隍以遏其衝沿河置墩臺
以便瞭望(韓邦奇修鎮記)隆慶丁卯邑令馬春芳增修加高
己巳復修城門樓稱雄鎮焉(張士佩修城樓記)
薛峰鎮在縣西四十里(縣冊)
昝村鎮在縣東北二十里(縣冊)
(附縣境古關隘)龍門關在龍門渡左(縣志)天和五年齊斛律明
月築城自華谷至於龍門(北周書高祖本紀)古韓國有龍門
即禹𨗳河至於龍門是也魚集龍門上即為龍又有
龍門關(通典)龍門戍在縣東北後周於此置龍門關(地理)
(通釋)龍門關西魏大統元年置在龍門山下(寰宇記)天
成堡在縣西南四十里(馬志)基址尚存(縣冊)春城堡在
縣西七十里今廢(縣冊)
冰橋在縣東北禹門處每歲大雪時合驚蟄時解時
日不差龍門斷岸危峽河冰蔽天而下至此山立若
有神驅之者頃結成橋車馬擔負行同陸路其始合
俟夜有狐跡乃可渡解則渙然無迹其結其解皆以
夜故行者無虞宋建炎元年金人分道入寇官軍扼
於河乃自韓城履冰渡即此(縣志)
龍門橋在縣北六十里渚北村西(縣冊)前限鴻溝羊腸
﨑嶇行者苦之萬歷丙申衛守業衛天道衛鴻臚嗣
康創長橋以濟之於石砌上增以甎為眼一袤八十
尺廣二丈高五十尺有記(縣志)
澽水橋在縣城南門外跨澽水康熙癸未縣人巡撫
劉蔭樞造越三年始成為孔七上砌石欄橋頭建大
坊祠廟各一有劉蔭樞撰碑(縣冊)
陳邨橋在縣南十里陳邨堰渠本澽水來石砌高一
丈五尺長六丈闊一丈二尺嘉靖八年建(縣志)
西少梁橋在縣南五十里少梁里東南衆流入澽潦
霖病涉隆慶戊辰道人張崇義募建石橋長三丈闊
一丈三尺高八尺成於隆慶戊辰以少梁名有記(縣志)
南溪橋在縣南五里北蘇邨南(縣冊)石砌高二丈長一
丈五尺闊一丈五尺有記(縣志)跨澗水(縣圖)
吕莊橋在縣南二十里吕莊邨東(縣冊)本芝水來(縣志)
芝陽橋在縣南二十里芝川鎮南門外跨芝川上順
治己亥縣人張斗宿倡造庚子水漲橋圮斗宿捐貲
重建至康熙甲辰始成下砌石柱上搭長木長三十
五步闊九尺高一丈二尺張鼎銓撰碑(縣冊)
飛虹橋在縣北二十里郭莊邨西南(縣冊)跨清水河上
陳國英國楨建(縣志)
永濟橋在縣西八里(縣冊)跨竹園村趙家堰渠本漢水
來高四丈(縣志)
龍門渡在縣東北六十里(賈志)天和六年周宇文憲自
龍門渡河(北周書高祖本紀)義熙元年高祖次龍門祀河乃
濟(唐書高祖本紀)
漁村渡在縣東十里黃河津濟處(馬志)
謝村渡在縣東二十里黃河津濟處(馬志)
少梁渡在縣東南二十里(賈志)魏王豹盛兵蒲坂塞臨
晉信乃益為疑兵陳船欲渡臨晉而伏兵從夏陽以
木罌瓴渡軍正義曰臨晉同州東朝邑界夏陽同州
北渭南界(史記韓信列傳)韓城漢為夏陽縣地有少梁故城
(元和志)
華州
青岡坪汛在州西南七十五里(州志)括地千畝為州境
要隘其西南百里可通嶢關東南可通武關荆楚往
來行人絡繹順治初山孽盤互幾成絶徑十二年立
木城撥潼關營把總汛防於此今有防兵(州志)
羅紋鎮在州東五里(州冊)水旋轉如羅紋因名(州志)梁貞
明六年劉鄩圍同州晉救之鄩敗退保羅紋寨(通鑑按)
(羅紋寨疑即羅紋鎮)
柳子鎮在州東二十里(州志)
臺頭鎮在州東四十里與華隂縣接界(州志)
瓜坡鎮在州西南二十里(州志)
大明鎮在州西南二十五里(州冊)
高唐鎮在州西南三十里(州冊)
江村鎮在州西南三十五里(州冊)
赤水鎮在州西二十五里赤水東交渭南界(州冊)華州
鄭縣赤水鎮(金史地理志)華州鄭縣有赤水鎮(九域志)
小漲鎮在州西北十五里(州冊)
大漲鎮在州西北二十里(州冊)
王宿鎮在州東北二十里(州冊)
(附縣境古關隘)周關在聖山南秦家莊關為周處所建(州志)
少華鎮在州南少華峰下為入關之道今廢(州志)
太平橋在州東二里(西安府志)跨潭峪水上(州冊)華北五里
有唐村村北昔有大雲橋後更為太平橋(州志)傳陳希
夷至此聞宋太祖即位有天下太平之語因名(馬志按)
(通鑑胡注大雲橋在華州大雲寺前武后令天下諸州各置大雲寺藏大雲經遂因寺名橋今太平橋或)
(即其遺蹟歟)
羅紋橋在州東五里羅紋鎮(州冊)白石峪水流其下(賈志)
東石橋在州東二十里跨構峪水上(州志)沈水經鄭城
東水有故石梁(水經注)鄭城東西十里各有石梁(述征記)
小石橋在州西城外受石隄峪石溪諸水昔有槯無
梁諸生李明達等砌石為橋(州志)
西石橋在州西十里跨石橋舖河(州志)西石橋水北逕
鄭城西水上有橋橋雖崩褫舊跡猶存(水經注)赤隄峪
石隄谷二水流其下(賈志)
遇仙橋在州西二十里跨喬谷水上傳希夷先生入
華山過此後人思之名其里并名其橋(州志)俗傳寇萊
公少時遇仙人於此(州冊)
白公橋在州西灌水上昔無梁順治庚子諸生姚中
傑等創費不給中丞白如梅捐千金成於康熙丁未
因名(州志)
大漲渡在州西二十里渭水上(賈志)
小漲渡在州西十五里渭水上(賈志)
王李渡在州北十里渭水上(賈志按西安府志作王立渡)
(附縣境古橋)萊公橋在州北王李渡之南橋以渡渭為往
來萊公葺因名後渭北流橋為水所沒(州志)
華隂縣
甕谷口在縣西南十五里(縣冊)環抱如甕為商洛徑道
道險有防兵(縣志)
華岳鎮在縣東三里(縣冊)
泉店鎮在縣東二十里(縣冊)
敷水鎮在縣西三十里(縣志)華隂鎮二關西敷水(金史地理)
(志)華隂縣有敷水鎮(九域志)
(附縣境古關隘)渭津關在縣東(縣志)華隂縣有渭津關(唐書地理志)
今廢(縣志)關西鎮在縣東以在潼關之西故名(縣志)華
隂縣有關西鎮(九域志)久廢(縣冊)
東平橋在縣東門外(賈志)
駐馬橋在縣西門外華山之秀過者皆於此攬轡駐
望因名(賈志)橋舊五孔前令馮嘉會增為七孔(縣志)跨長
澗水(縣冊)
長城橋在縣西十三里跨黃酸水上邑人趙剛捐貲
重修(縣志)渭水又重逕長城北史記秦孝公元年楚魏
與秦接魏築長城自鄭濱洛是也(水經注按史記正義洛即漆沮水)
頁橋在縣西二十五里跨黃酸水上(縣冊)
由文橋在縣北跨大澗水上(縣圖)
望仙橋在縣東北二十里(賈志)
落村渡在縣西北三十里渭水上(縣志)
東柵渡在縣北二十里渭水上(縣志)
上村渡在縣北二十里渭水上(縣志)
寺南渡在縣東北二十五里渭水上(縣志)
(附縣境古橋渡)弔橋在縣東十五里沙渠水上今廢(縣志)岳
鎮橋自小浦來暴雨為患今頹(縣志)羅敷橋在敷水
鎮西今頽(縣志)園林渡在縣西北二十里渭水上(縣志)
蒲城縣
曹村堡在縣東四十里洛水西岸土人名曰古城距
舊重泉正東北六十里(縣志)
避難堡在縣東北六十里澄城縣界(縣志)
常樂鎮在縣東四十里(縣志)
漢帝鎮在縣東南一十八里(宋敏求長安志)一作漢底(縣志)
車渡鎮在縣東南四十里(縣冊)梁乾化元年李茂貞遣
溫韜寇長安梁兵擊韜於車渡走之(通鑑)車渡鎮在縣
東南五十里(宋敏求長安志)
晉城鎮在縣東南四十里(縣冊)舊傳晉公子重耳出亡
於蒲所築或又以為秦孟明敗後晉建城為屯守拒
穆公也(縣志)
石表鎮在縣南三十里(縣圖)
孝同鎮在縣南四十里(縣志)
渭源鎮在縣南五十里(縣冊)
賈曲鎮在縣西南十五里即古賈國取漫源一曲得
名(縣志)
荆姚鎮在縣西南四十里(縣志)縣有荆姚鎮(宋敏求長安志)蒲
城鎮一荆姚(金史地理志)
興市鎮在縣西二十五里(縣志)
蘇坊鎮在縣西三十五里(縣圖)
武店鎮在縣西四十五里(縣冊)
高陽鎮在縣西北四十里今興市孝同晉城高陽四
鎮堡垣雖圮猶可增葺以為保障荆姚常樂車渡漢
底雖鎮大無堡城(縣志)
龍陽鎮在縣南三十里(縣冊)
(附縣境古隘)晉穆公寨在沮水東岸相去五里白起寨
在縣東北三十里晉公子虚糧寨在縣東北六十
五里沮水西岸虚糧史傳無聞(宋敏求長安志)李潤堡在
奉先縣(今蒲城縣)東北五里(寰宇記)晉太元十五年魏褐飛
攻姚漢得於李潤(通鑑)馮翊東有李潤鎮(李延夀注)野人
堡在縣西北(舊志)晉太元十八年苻登將竇衝叛登攻
衝於野人堡(晉書苻登載記按晉書登攻衝姚興攻胡空堡以救之登盡衆而東攻屠各)
(姚奴帛蒲二堡克之又登據曲牢苟曜據逆方堡密應登數堡俱應在京兆近地)
蔡鄧渡在縣東北六十里(縣冊)洛水上通澄城官渡(縣志)
永豐渡在縣東北六十里永豐里洛水岸通澄城(縣志)
武堡渡在縣東四十五里(縣冊)洛水上通同州(縣志)
溫湯渡在縣東五十里洛崖通同州(縣志)
常樂渡在縣東南四十里洛水上通同州(縣志)
車渡在縣東南三十五里車渡里洛水上通同州(縣志)
晉王渡在縣東南三十里晉王灘洛北崖通同州(縣志)
晉城渡在縣東南四十里洛水上通同州官渡(縣志)
潼關縣
潼關在華州華隂縣東北三十九里(今衛改縣在潼關縣治)古
桃林塞也(地理通釋)晉侯使詹嘉處瑕守桃林之塞杜預
曰桃林塞潼關是也(左傳注)河在關内南流潼激關山
因謂之潼關灌水經通谷述征記所謂潼谷水或說
因水以名地也西征賦遡黃卷以濟潼河水自潼關
東北流水側有長坂謂之黃卷坂涉此以升潼關(水經)
(注)先名衝關後以關西一里有潼水因以名(元和志)唐
潼關在太華山之北長安東二百八十里(雍錄)自萬年
至於渭南其驛六其蔽曰華州其關曰潼關(柳宗元館驛使)
(記)史記正義桃林塞今華州潼關師古曰取河華之
固為阨塞耳非桃林也(通鑑胡注)秦函谷關在今靈寶縣
界漢武帝徙於新安縣界(按漢獻帝初平元年董卓脅帝西幸入函谷關是初)
(平以前立關尚在新安也)至建安十六年曹公破馬超於潼關即
是中間移於今所後周文帝破東魏軍殺大將竇泰
於此其潼峪關者因水立稱隋大業七年移於南北
鎮城間坑獸檻谷置去舊關四里餘唐天授二年移
向北近河為路開元十三年於華州嶽祠南之通衢
立碑御製文及御書舊路在嶽祠北因是移於嶽祠
南(通典)上躋高隅俯視洪流盤紆峻極實謂天險河北
岸為風陵津北至蒲關六十餘里迤邐相接自此西
望川途曠然蓋神明之奥區帝王之戶牖(玉海)潼關歴
代皆為要地唐立關北屬山西蒲州東南屬河南閿
鄉縣(雍略)勝東漢時築後周改名潼峪關(潛確類書)潼關天
險南薄山北阻河中通一徑車不方軌一夫當關億
萬不能踰也(張光孝州志)自天授二年移近黃河是為今
地秦嶺南峙太華西聳東南有禁峪之險設十二連
城以防秦嶺諸峪北有洛渭會黃河抱關而下宋天
聖二年設備潼關明設守禦今因之(衛志)
(附縣境古關隘)古城關在城東南四里即隋大業所遷關地
自此至西峪俱有烽臺寺角營關在城東南十五
里車峪關在城東南三十里西峪關在城東南
四十里石門關在城南二里禁峪關在城南十
里谷勢壁立望者禁足(衛志)魏宇文泰至小關小關在
潼關之左唐時謂之禁峪關左有峪平日禁人往來
謂之禁坑黃巢入寇張承範忘守此峪賊遂由此陷
潼關(通鑑胡注)巡底關在城南十里溝西關在城南
十五里瀵井關在城南二十里五莊關在城南
二十五里麻峪關在城南三十里水門關在城南
三十里太峪關在城南三十里潼峪關在城南
三十里水經注所謂潼峪水潼關以此名潼峪口有
防兵上關在城南三十里南渡關在城西十里
永樂關在城東北四十里有永樂鎮渡(衛志)以上十
六關基址俱存而防守城堡墩臺久廢(縣冊)風陵關
唐志河東縣南聖歷元年置(地理通釋按在今風陵渡又城東有姚讃屯)
(南有暗門隘姚鸞屯俱廢)
潼津橋在潼關城中因水出潼峪為名(明一統志)兵憲張
聞行建一名石橋潼水貫城自南亘北以石甃橋為
川陜晉豫通衢九邊要路康熙庚申大水橋壊參議
孔興釪捐修有序(衛志)副憲狄敬重修易名潼橋(賈志)有
石橋渡一名潼津橋渡(馬志)
通津橋在城東門外原望溝上(衛志)
楊家橋在城西門外楊家河上(衛志)
清河橋在城西北二十里大司馬王之臣建(衛志)
風陵渡在城東門外黃河上北岸有女媧墓或曰風
后墓故曰風陵(衛志)魏太祖征馬超自潼關北渡即其
處(地理通釋)路通蒲州(馬志)秦省現在官船二隻僱民夫撑
駕晉省額設官船九隻風陵渡水手二十四名大慶
關協濟風陵渡水手六十名雍正六年奉部撥歸
潼關縣支領工食共船十一隻水手八十四名在黃
河渡口接濟又於雍正六年兩省移咨定議如遇大
差官船不敷兩省各半調船協濟(縣冊)
耀州
夏侯堡即今魚池堡在州南二十里(州冊)元末州治燬
官治事於此後空無人明嘉靖二十五年復築堡城
(州志)
小邱堡在州西北四十里嘉靖二十五年築(州志)
岸門城在州西北一百里分水嶺上(州冊)明嘉靖二十
三年寇警參政張渙築以重石門之險行者多由七
里川不經此門(州志)
九龍寨在州北六十里(州冊)石嘴山東有九峰峰有泉
合為九泉故名(州志)相傳三水門天桃及九龍寨皆姚
襄故跡九龍寨尚有寨門地牢遺址(賈志)
(附隘境古)天活堡在州西北木門山西北十里四面石
崖峻絶上有薪水金陜西行省李興嘗治兵於此田
者嘗得遺鏃折戟(州志)玉女堡在州西北一百三里
(州冊)在天活堡北十里玉女山上(州志)桃兒堡在州西
北一百一十里(州冊)在玉女堡北十里其地阻險比天
活堡更大薪水亦便(州志)箭穿堡在州西北一百一
十里(州冊)即桃兒堡東箭穿岩相傳後周明帝與諸將
校射中岩為孔因以名堡(州志)寧谷鎮在華原縣西
北八十里(宋敏求長安志)在照金山西北為七里川即故寧
谷鎮地(州志)
通濟橋在州北五里漆水濱通榆林路(馬志)
東門橋在州東門外漆水上(州圖)
西門橋在州西門外跨沮水上(州圖)
南門橋在州南門外跨沮水上(州圖)
同官縣
金鎖關在縣北三十里神水峽有東西二路一通延
綏榆林一通寧夏甘肅道從石峽出絶壁千尺為榆
塞秦關襟喉要地(縣志)嘉靖三十年巡撫張珩議以鄜
州南下省城金鎖關至為衝要宜築城戍守以防套
寇突犯從之(明世法錄)三十二年知縣亢慶鴻始築關城
置巡司今革設守備駐劄後移入耀州城内(州志)
西梁堡在縣南三十里故址尚存昔人據險守禦處
(縣志)
濟陽寨在縣治西南隅濟陽山上元末張良弼遣院
判虎林赤等築山寨為據守計有土城高丈餘縣依
為固有洞旁穿取水於下近時修寨得古窖尚有藏
粟(縣志)
永寧寨在縣治西山上與濟陽為犄角皆明嘉靖中
知縣亢慶鴻築(縣志)
南古寨在縣東北二十里(縣冊)四面皆山峽一徑僅通
其頂寬平有池及井昔人避兵之地(縣志)
陳爐鎮在縣東南三十里(縣冊)土人陶瓦器為業故名
(縣志)
立地鎮在縣東南三十里(縣冊)
上店鎮在縣東南四十里(縣冊)
黃堡鎮在縣南四十里亦名黃堡寨在金時為重鎮
明嘉靖三十五年築堡城舊有陶場今廢(賈志)晉升平
初姚襄自杏城進據黃洛堡秦苻生遣苻黃眉等擊
敗之(晉書姚襄載記)黃堡鎮在縣南(宋敏求長安志)同官鎮一黃堡
(金史地理志)
(附縣境古隘)趙氏塢近同官川(通鑑胡注)晉太元九年姚萇屯
北地苻堅討之於趙氏塢(晉書苻堅載記)
臨漆橋在縣治東街之北濟陽山水所經(縣志)
鐘樓橋在縣城明遠街中濟陽山暴水所經萬歷三
十四年居民重修(縣志)
義濟橋在縣治北虎溪巷西萬歷四十年居民習童
蒙田木新建(縣志)
龍溪橋在縣城南門外濟陽山下(縣冊)濟陽山泉水所
經萬歷三十六年居民重修(縣志)
鎮南橋在縣南一里嶂山南一支暴水所經(縣志)
蝦蟇橋在縣南二十里兔窩嶺水所經(縣志)
通濟橋在縣南三十里衆山暴水所經(縣志)
虎溪橋在縣城北門外虎頭山下(縣冊)虎頭山泉水所
經萬歷十八年知縣屠以欽重修(縣志)
白水縣
彭衙堡在縣東北六十里(賈志)杜甫詩夜深彭衙道月
照白水山元和志春秋秦晉戰於彭衙是也寰宇記
彭衙故城在白水縣東北六十里(杜工部詩註)明正德七
年雒川妖賊邵進禄等由黃龍山進據白水彭衙堡
兵備張禴討走之(縣志)
馮雷鎮在縣東十里(縣冊)
西故鎮在縣東二十里(縣志)
南河鎮在縣南五里(縣志)
雷村鎮在縣東南三十里(縣志)
新村鎮在縣東南五十里舊名新民堡(縣冊)
新&KR1592;鎮在縣西北三十里(縣志)
鐵牛鎮在縣西北四十里(縣志)
雷衙鎮在縣東北二十里(縣志)
武莊鎮在縣東北六十里(縣志)
孔走鎮在縣東北六十里交澄城界(縣冊)
(附縣境古關隘)暗門關在縣北今廢(縣冊)秦山堡在縣西北
五十里今廢(縣冊)北出鄜延必由之路路甚穿狹嘉靖
十一年設巡檢司今裁(縣志)
東陽橋在縣東五里跨東陽溝上(縣圖)
漆水橋在縣南五里跨白水上涸設潦撤俗訛白水
為漆水故名(縣志按圖在南河鎮南)
平政橋在縣東三里跨白水上知縣莊鑄建(縣志)
聖女橋在縣東南三十里相傳三神女一夜成之今
有廟存(縣志)
張家船在縣東北三十里洛水上通洛川(縣志)
麻地灣渡在縣東北三十里洛水上(縣圖)
馬家船在縣東北三十里洛水上通洛川(縣冊)
齊家筏在縣東三十五里(縣冊)
(附縣境古渡)懷溝船在縣東三十里今廢(縣志)
乾州
大横關在州西北五十里有關頭鎮或以為即古大
横關(州志)好畤有大横關(唐書地理志)
何家堡在州東南四十里(州志)
姜村堡在州南四十里(州志)
陽洪鎮在州東三十里(州冊)
薛禄鎮在州東南四十里俗傳薛仁貴食采於此蓋
傳訛也(州志)奉天縣有薛錄鎮(宋敏求長安志)
臨平鎮在州西四十里(州志)有臨平觀基在好畤縣東
南七里(宋敏求長安志)
陸陌鎮在州東北十五里(州冊)東通醴泉北通三邊商
旅所必經(州志)
馮市鎮在州東北三十五里(州冊)東通醴泉北通永夀
為商旅走集之所(州志)
青龍橋在州東三里青龍村(州志)
甘泉橋在州東三十里甘峪河上(州志)
雲橋在州南門外(州圖)宋廷佐云此本非橋係朱泚築
以攻城之具渾瑊掘隧陷賊之所舊志則載唐開元
八年置德宗夜度此橋脱朱泚之亂渾瑊大戰即此
現今有橋存在州城南門外(縣志按唐書渾瑊傳泚造雲梁廣數十丈施)
(以攻城瑊掘隧燃火雲梁及隧而陷李商隱詩雲橋逼禁營注雲橋即雲梯應是木器故云賊乘風推梁)
(以進及風反焚賊固不得指梁為橋亦非築土攻城也從舊志戰於橋所為是)
望隴橋在州治西門外(州志)
九龍橋在州西北三十里柳召村(州志)
草店橋在州西北三十五里大羊里北(州志)
龍栢橋在州西北四十里近臨平鎮(州志)跨武定河(州冊)
夾道橋在州西二十里(馬志)跨武定河(州冊)
麻溝橋在州治北門外(州志)
(附縣境古橋)石橋在州城内北街地名橋子口桑道茂築
城即築橋以象形龜鼇今遺址猶存其石旁落殆盡
(州志)馬溝橋在州北四十里(西安府志)
武功縣
長寧鎮在縣東四十五里(縣冊)武亭長寧鎮(金史地理志按武)
(亭即武功縣大定二十九年以嫌顯宗諱更名)
普集鎮在縣東南四十里會同里(縣圖)
薛固鎮在縣東南六十里(縣冊)
大莊鎮在縣南二十里永豐里(縣冊)
楊陵鎮在縣南十五里(縣冊)
永安鎮在縣西南二十五里永安里(縣冊)
魏公鎮在縣北二十里(縣冊)
遊鳳鎮在縣北二十里具奉里(縣圖)
武水橋在縣東一里跨漆水上冬築橋水漲則撤(馬志)
永夀縣
常寧鎮在縣東六十里(縣冊)永夀有常寧寨(金史地理志)
蒿店鎮在縣南十五里往來要道明設逓運所兼治
大使雍正六年裁(縣圖)
監軍庄在縣南四十里衝地(縣冊)
義井鎮在縣西南七十里(縣册)
底窖鎮在縣北三十里道出邠州明亦置逓運所於
此今廢(州志)
(附縣境古關隘)莫營關在縣西南後魏置(寰宇記)永夀有後魏
莫營關在縣西南(通典)穆陵關在縣南四里宋嘉祐
四年置今廢有韓桐讀書洞(賈志按地圖綜要作稜陵關)縣有
麻亭寨(九域志)
土橋在縣東南五十里安家營(縣冊)醴泉南過橋泄澗
下(縣志)
邠州
水北堡在州東十里(州冊)
水簾東西堡在州西十里(州冊)
大佛寺堡在州西十里(州冊)
史店鎮在州東三十里(州冊)
大峪鎮在州東南三十里高處山嶺勢極險要有堡
(州志)
高渠鎮在州西北十五里(州冊)
白驥鎮在州西北五十里(州冊)新平縣有白驥鎮(九域志)
今名白吉鎮(州志)
永樂鎮在州北八十里(州冊)
(附州境古隘)胡空堡在州南(舊志)晉太元十二年苻登自瓦
亭進據胡空堡戎夏歸之者十餘萬(十六國春秋)秦屯騎
校尉胡空所築堡也(通鑑胡注按晉書苻堅將胡空徐嵩各築堡自固姚方成攻)
(陷徐嵩堡嵩被殺登下隴救之留軍於胡空堡二堡應相去不遠)乾興寨在州南
一里每三月涇岸桃開自寨望之如錦今廢(州冊)藁
邱堡在新平縣(即今邠州)西十八里東西南三面石坡峻
峭高十丈北面築城高二丈武德二年置貞觀元年
廢(元和志)
廣濟橋在州東門外南河上即皇澗(州志)橋名廣濟久
圮民病於涉嘉靖三十二年始捐金聚粟伐木取石
築橋高一丈七尺闊一丈三尺長七十五尺欄各九
楹小墻四堵木樁一根石獸一雙扁曰皇澗橋以明
古蹟之有存焉(知州萬化修橋記)
千金橋在州西門外洪龍河即過澗(州志)
高渠渡在州西北二十里高渠舖涇河上通環慶寧
夏等路船二隻水夫二十名夏秋用船冬架木覆薪
築土為橋初二渡多因橋𣲖累嘉靖二十五年知州
姚本詳革私𣲖立法為例(州志)
河北渡在州北一里(西安府志)涇水上有官船(州冊)
飲馬渡在州城東涇水便道(州志)
水北渡在州東五里水北舖涇河上通三原涇陽榆
林等路船二隻水夫十名(州志)
景村渡在州東十里景村涇水上(州志)
斷涇渡在州東三十里斷涇村涇水上(州志)
黑水河渡在州西四十里黑水河上通平涼固原甘
肅諸路無大風浪不設船隻水夫五名冬搭橋春拆
收以備冬用(州志)
三水縣
石門關在縣東六十里石門山(賈志)秦獻公二十一年
與晉戰於石門正義曰括地志曰堯門山俗名石門
在雍州三原縣西北上有路其狀如門(史記秦夲紀註)兩山
夾立勢極高峻為西北要害亦名堯門漢更名石關
為邠之鎮以漢武於此立關而名也(州志)關外為耀州
淳化宜君同官四州縣交錯之地明置石門關甃石
為城設巡司又於嶺上築岸門重關之險今巡司裁
雍正元年設把總汛(縣冊)
堡嶺在縣東三十里即漢之左谷後秦姚襄築三百
六十寨堡嶺其一也有泉自絶頂流下徑達堡中昔
元人據堡嶺汲飲不斷者賴此又嶺右有中嶺其麓
有官家桑村二洞宋元明民多避烽其中(縣志)
雙槐堡在縣西五十步四面懸崖碧流東繞下有古
槐一根二幹故名上有平地二頃舊志載元末張思
道李思齊據此明季寇熾知縣高知築城竪橋分立
縣治倉庫於内順治七年知縣王儒復請修葺康熙
乙卯丙辰間知縣林逢泰復同堡衆繕修憑高阻深
與縣城相犄角(縣志)今西門外開便門以通兩城往來
基尚存(賈志)
隴川堡在縣北十五里(縣冊)半川之後四面壁立溪澗
環繞隋大業時縣嘗治此(縣志)
半川府在縣北十五里地當九原九隰之中故曰半
川以屯府兵唐太宗關中設府兵二百六十一屯此
其一也(縣志)
土橋鎮在縣南四十里有城當古公原之衝(縣志)土橋
鼎峙於古公原以屏其南(文倬天形勢論)
張洪鎮在縣西二十里(縣冊)其西有細腰以抵水滸之
衝設鎮以張洪(文倬天形勢論)有城周二里三分(縣志)
太羽鎮在縣北二十里有城周二里三分(縣志)原隰之
半有太羽以中控之(文倬天形勢論)
底廟鎮在縣北五十里有城周二里三分(縣志)其北赤
坂以樹密姞之障設鎮以底廟(文倬天形𫝑論)
職田鎮在縣東北三十里唐廣德初三水縣嘗治此鎮
城周三里相傳尉遲敬德務農處廟址存焉(縣志)溥原
之東有細弦以扼分水嶺之吭設鎮以職田(文倬天形勢論)
(附縣境古隘)龍泉鎮在縣東北十五里今廢(縣冊)唐乾寧二
年李克用攻行瑜於梨園寨李茂貞遣兵屯龍泉鎮
(唐書王行瑜傳)邠州三水縣有龍泉鎮在州東北(九域志按金史地)
(理志三水有清泉鎮疑即龍泉鎮)
大橋在東門外東澗河上(縣冊)橋久圮土人夾溪築小
橋以便往來其小橋數十武亦崩壊知縣林逢泰重
修(縣志)
汃水橋在縣南門外冬月架木為梁民不病涉(縣志)
土橋在縣南四十里土橋鎮跨姜嫄河(縣冊)
杜家橋在西溪橋之西二里知縣楊豫建(馬志)跨溫涼
河(縣冊)
赤道橋在杜家橋之西五里(州志)
細腰橋在縣西四十里(縣圖)跨梁渠溝上接本州界長
二十餘丈平接兩岸故名(縣志)
便橋在縣西北便門外連西城通雙槐堡明末知縣
高知建後圯康熙乙卯知縣林逢泰重修亦謂之綿
橋甃石架木上設堞墻以為防守(縣志)
暗橋在縣北三十里跨支唐川上兩旁懸崖中通道
路嘉靖二十七年副使周洪範建鐵門一重上覆屋
三間險固可守(州志)
(附縣境古橋)西溪橋在迎恩門外(府志)跨西溪河上成化間
知縣楊豫建今圮(馬志)聚珍橋在縣西志岐門外跨
西溪水上萬歷間知縣秦渠建今圮基址存(縣志)
淳化縣
大店鎮在縣東南十里(縣冊)
石橋鎮在縣東南二十五里(縣冊)
辛店鎮在縣西五里(縣冊)
通潤鎮在縣西二十里(縣冊)
姜嫄鎮在縣西四十里(縣冊)
(附縣境古隘)金源堡在縣西四十里水中四面陡絶上有
洞窟數十蓋昔人避兵之所(賈志)常實鎮在縣東三
十里今廢(縣冊)梨園鎮在金龜鄉(宋敏求長安志)梨園寨車
箱坂下有梨園武帝所築大一頃樹梨數百株(王褒雲陽)
(宫記)唐乾寧二年李克用進軍渭橋遣李存信等攻王
行瑜梨園寨在京兆雲陽縣(通鑑胡注按梨園寨即梨園鎮)永
安鎮在縣東六十里即杜寨義柵所也(賈志)梁大通元
年魏蕭寶寅亂關右毛遐鴻賓率氏羌起兵於馬祗
柵以拒之(通鑑)唐貞元間碑載此地乃作鎮處杜寨則
義柵所也亦名鴻賓柵按地圖記孝武帝永熙元年
於柵置永安鎮(馬志)
石橋在縣東南二十五里眀季王處士修建有碑記
(縣志)
聖人橋在縣東南二十八里跨米倉溝入治峪河處
相傳漢武帝遊甘泉時故道因名(賈志)明嘉靖乙丑邑
人羅廷繡等重修延袤百尺崇半之改名聖濟橋(縣志)
賽翁橋在縣東南三十四里聖人橋之南昔有人既
修聖人橋其媳捐貲復修此橋因名賽翁(縣志)
廣濟橋在縣北門外乾溝河上順治十五年重建知
縣扈標記(縣志)
永安橋在縣北門外里許有澗當衝衢舊有橋相傳
漢昭帝時築以通雲陵明宣德中知縣邢清修復又
廢嘉靖甲辰邑耆羅福田重修下闊十一丈上闊二
丈自萬歷後久廢康熙四十年知縣張如錦捐俸率
衆重建仍名永安有記(縣志)
長武縣
冉店鎮在縣東二十里東至邠州六十里有關城其
地道路四達深溝巨壑中道僅容一車嘗為盜衝明
弘治十七年總制楊一清移宜禄鎮巡司於此後又
徙於窰店(州志)
停口鎮在縣東四十里連本州界鎮有橋舊設木橋
秋建夏去後改建石橋今廢(縣志)宜禄有亭口鎮(金史地理)
(志)
公濟橋在縣東門外(縣志)
涇水橋在縣西北十五里(縣志)
黑水渡在縣東四十里黑水河(西安府志)額募水夫十二
名(縣志)
鄜州
直羅關在州西北一百里隋崔仲方所築西接環慶
地方(州冊)武德六年置直羅關(唐書地理志)唐太宗征突厥
所開有直羅關元設巡檢司明因之(賈志)今巡司裁(州冊)
因故直羅城為名西南通子午嶺西北通保安凡二
百里皆深谷峻嶺為一方險要(州志)
交道鎮在州東二十里(州志)
屯磨鎮在州南五十里(州志)
張村鎮在州西七十里通直羅道(州冊)
隆益鎮在州西一百三十里(州冊)通慶陽路(州志)
牛武鎮在州東北四十里漢董翳遣步將築城練兵
蕃牛數千以備戰故名(延安府志)
(附州境古隘)三川鎮在州南七十里(州冊)唐為三川縣以華
池水黑水洛水所會為名宋因之金為三川鎮元為
巡檢司今改三川驛(賈志)赤城鎮在州西(延安府志)直羅
縣有赤城鎮(九域志)
榆林橋在州北五里洛河渡口(延安府志)
故州橋在州城東門外跨洛水(州志)
南石橋在州南五里(州志)
宋公橋在州南七里(州志)
張村橋在州西七十里張村鎮(州冊)
寺谷橋在州西五十里(州志)
三川橋在州南七十里三川鎮(州志)
黨海橋在州西南五十里(州志)
永濟橋在州北十五里(州志)
雒川縣
三郎要險在縣東一百里(縣冊)
白城鎮在縣東五十里(縣冊)
甘石鎮在縣東六十里(縣冊)
石堡鎮在縣東一百二十里交韓城界(縣冊)
煖泉鎮在縣東一百二十里城周二里五分(縣冊)
黃蓮鎮在縣東南六十里(縣冊)
吳庄鎮在縣東南一百里(縣冊)
梁原鎮在縣東南一百二十里(縣冊)
黃龍鎮在縣東南一百三十里黃龍山(縣冊)明初置鄜
城巡司後移於此嘉靖十八年移韓城紫金關於堡
内縣丞聶朝爵督築堡城周二里五分高二丈八尺
池深一丈東西南門三城樓四後裁巡司設捕盜同
知劉顯第甃雉堞自為記二十四年同知許恒齡重
修有防兵(縣志)
樂生鎮在縣南十里(延安府志)
永鄉鎮在縣南二十五里(縣冊)
仙宫鎮在縣南四十里(縣冊)
興平鎮在縣南五十里(縣冊)
槐栢鎮在縣南五十里(縣冊)城周三里八分(縣志)
化石鎮在縣南六十里(縣冊)
土基鎮在縣南七十里(延安府志)
百益鎮在縣南九十里(縣冊)城周三里五分(縣志)
朱龍鎮在縣南一百里今名朱牛(縣冊)
化庄鎮在縣南一百一十里(縣冊)
漢寨鎮在縣西南二十里(縣冊)
鳳棲鎮在縣西南四十里(縣冊)城周三里九分(縣志)
進浩鎮在縣西南八十里城周三里三分(縣冊)
進蒙鎮在縣西十里(縣冊)
廂西鎮在縣西二十里(縣冊)
菩提鎮在縣北四十里城周三里四分(縣冊)
開撫鎮在縣北五十里開撫川城周四里三分(縣冊)
(附縣境古隘)蔴線嶺堡在縣東南一百三十里(縣冊)明萬歷
初添築設兵戍守以通韓城驛路赤鴈營在縣南
九十里秦將楊班立陣之地因赤鴈落營故名(延安府志)
聿津鎮在縣南一百一十里石泉鎮在縣北二
十里(縣冊)縣有潘三鎮寺前鎮攔虎鎮京兆鎮安寧
鎮華莊鎮姚學鎮分界鎮(縣志)以上營堡鎮今俱廢(縣冊)
廟西橋在縣西南四十里漢高祖廟西溝深難行明
嘉靖間有道士闢路修橋今為坦途(縣志)
石家莊橋在縣西南五十里(縣冊)兩岸懸崖百仞中為
小橋僅可徒行鄉民王文義捐粟百石修築今可通
車(縣志)
西三里橋在縣西三里兩岸臨谷架梁為渡有警則
撤為險要處(縣志)
北三里橋在縣北三里(縣志)
靳家橋在縣東北十五里(縣冊)
中部縣
葡萄寨在縣北五十里(縣圖)
北谷鎮在縣東四十里(縣冊)
保安鎮在縣西一百三十里(縣冊)
孟家鎮在縣西一百五十里(縣冊)
蘆保鎮在縣西一百七十里(縣圖)
龍坊鎮在縣西北四十里(縣冊)唐牧廐所也廣原竒勝
人物曼麗北瞻鄜延南通祋祤東接河洛西控朔方
蓋上郡第一鎮云(劉儒龍坊鎮市會記)
(附縣境古隘)小山寨在縣西六里今廢(縣冊)杏城鎮在縣東
七里(賈志)晉升平元年姚襄將圖關中自北屈進屯杏
城(晉書姚襄載記)姚萇置杏城鎮在坊州西四十里(通典)據晉
書杏城鎮在北地(通鑑胡注)雙柳鎮在縣西五十里今
廢(延安府志)
宜君縣
石堡在縣東七十里平原廣阜雉堞巍然昔嘗置官
署(延安府志)
五里鎮在縣東七十里(延安府志)
雷遠鎮在縣東八十里一名雷原有防兵(延安府志)
哭泉鎮在縣東南三十里(延安府志)
馬欄鎮在縣西南一百二十里通慶陽界有防兵(延安)
(府志)慶歷二年元昊大舉入寇珣會葛懷敏於瓦亭懷
敏西至馬欄城珣謂懷敏依馬欄城布柵以扼其路
(宋史趙珣傳)
石梯鎮在縣西一百二十里(延安府志)
偏橋鎮在縣北三十里(延安府志)
七里鎮在縣北七十里一名杏頭鎮(延安府志)
(附縣境古隘)昇平鎮在縣西北三十五里(馬志)縣有昇平北
拓二鎮(九域志)熙寧元年省昇平縣為鎮(宋史地理志)玉
華鎮在宜君(金史地理志)
偏橋在縣北三十里(延安府志)
綏德州
義合砦在州東六十里(州冊)本夏人砦元豐四年收復
東至晉寧軍六十里西至綏德軍四十里南至順安
驛六十里北至暖泉砦八十里(宋史地理志)綏德有義合
寨(金史地理志)
開光堡在州北四十里即開光舖(州冊)宋熙寧四年諤
遣都監趙璞築撫寧故城及分荒堆三泉吐渾川開
光嶺葭蘆川四砦(宋史种諤傳)紹聖四年修築元符元年
賜名東至暖泉砦六十里西至克戎砦五十里南至
綏德軍三十里北至米脂砦三十里(地理志)綏德州堡
一開光(金史地理志)
(附縣境古關隘)欄馬關在州西十里宋元符中賜名(延安府志)
李廣砦在州東無定河東岡舊傳漢李廣屯兵於此
(馬志)臨夏寨在州西九十里(馬志)地名囉巖谷嶺元符
元年築城賜今名東至克戎砦三十里西至威戎城
四十里南至綏平寨六十里北至界堠八十一里(宋史)
(地理志)綏德有臨夏寨(金史地理志)土門砦在州西二百
五十里克戎寨在州西北六十里接米脂縣界(馬志)
宋嘉定十四年元木華黎入葭州以石天應守葭自
將兵攻綏德破馬欄克戎兩寨(通鑑)本夏人細浮圖砦
元豐四年收復元祐四年給賜夏人紹聖四年收復
南至懷寧寨六十里北至鎮邊砦六十里東至綏德
軍六十里西至臨夏寨三十里(宋史地理志)綏德有克戎
寨(金史地理志)綏德有鎮邊寨(金史地理志)
無定河橋渡在州城東南一里(州冊)秋設橋夏則撤有
官渡船(州志)
大理河橋渡在州南城外秋設橋夏則撤有官渡船
(州志)宋治平四年諤復綏州夜渡大理河(宋史种諤傳)周美
率衆由廳子部西濟大理河(周美傳)
米脂縣
葫蘆堡在縣西四十里明置(縣志)
(附縣境古關隘)銀州關在縣西九十里上有古城(明一統志)宋元
豐五年諤上言横山延袤千里其城壘皆控險足以
守禦興功當自銀州始(宋史种諤傳)關在縣西少北亦曰
銀城關明成化七年余子俊言延綏有銀城關等城
並宋時防守夏人所築山勢險阻水泉便近宜以漸
修補(明紀事本末)今關廢基址存(縣冊)暖泉寨在縣東四
十里(明一統志)元符二年築鄜延河東路暖泉砦(宋史哲宗本紀)
東至河東烏龍砦二十里西至米脂寨四十五里南
至義合寨八十里北至靖邊寨四十里(地理志)綏德有
暖泉寨(金史地理志)龍泉寨在縣南(舊志)宣和二年改名
通泉尋復故東至清邊砦二十里西至鎮邊砦四十
里南至嗣武城二十里北至中山堡八里(宋史地理志)金
廢(縣志)銀川砦在縣西六十里米脂川之西宥川之
東二面重岡峻嶺路僅通車馬中無井泉城連無定
河浸漬之餘以給食即永樂城(賈志)宋元豐五年徐禧
言銀州不如永樂之形勢扼險遂城永樂十四日而
成种諤極言夏人必爭尋陷沒(宋史徐禧傳)即永樂小川
築新城距故銀州二十五里前據銀州大川賜名銀
川砦旋被西人所陷崇寧四年收復仍為銀州五年
廢為銀川城(地理志)清邊寨在縣西北(舊志)元豐七年
夏人寇清邊涇原將彭孫敗死之(宋史神宗本紀)東至河東
界五十里西至龍泉砦二十里南至暖泉砦七十里
北至生界堠七十里(地理志)綏德有清邊寨(金史地理志)金
因之元廢(縣志)靖邊寨在縣西北(舊志)東至龍泉砦四
十里西至大垂坑二十五里南至克戎城六十五里
北至生界堠二十五里(宋史地理志)金因之元廢(縣志)嗣
武砦在縣西北四十里(明一統志)舊囉巖城元豐四年置
尋廢崇寧三年修復賜名東至清邊砦二十里西至
鎮邊砦二十里南至米脂砦二十里北至龍泉砦二
十里(宋史地理志)綏德城一嗣武(金史地理志)
鋪戶橋在縣南五里(縣志)跨米脂水(縣冊)
飲馬石橋在縣城北門外(縣冊)路達葭州知縣張禹謨
重修(縣志)跨飲馬河(縣冊)
無定河木橋在縣西十里知縣寗養氣建(縣志)
清澗縣
老鴉關在縣東一百二十里黃河濱通山西石樓縣
界(縣志)
馬灰坪關在縣東北一百五十里(縣冊)
界首關在縣東北二百里(縣冊)
清澗砦在縣東北十里東控黃河西岸本隋綏平縣
地名清澗川宋慶歷中築(馬志)
後山砦在縣東北山上今縣東二十里有石城即唐
初置寬州城也縣志云即今後山砦(延安府志)在綏州之
廢城平縣内(名勝志)
順安砦在縣東北八十里(延安府志)延州延川縣舊砦元
符二年廢後復置(宋史地理志)延川有順安白草永平三
砦(九域志)宋初建南安砦康定中棄之慶歷中修復改
今名(馬志)
白草砦在縣東北一百餘里黃河岸側内有新井宋
嘉祐中白草砦主康惟幾鑿正德間邊患急知縣趙
輅恐井不足用更鑿一井引東河水自城下穿入(延安)
(府志)延州延川縣舊砦元符二年廢後復置(宋史地理志)清
澗有白草寨(金史地理志)東扼黃河伏落關路北控綏德
州鐵茄坪定仙嶺滿堂川三路最為要害之地(馬志)
石蝦蟇砦在縣北三十里(馬志)
新關石堡在縣東一百二十七里(縣志)
營田堡在縣南三十里种世衡營田處(馬志)
寧川堡在縣西三十里一名柳家坪大川平坦路通
安定(縣志)
石嘴坌堡在縣北七十里民屯雜居通綏德路(縣志)
田家堡在縣北一百里民屯雜居路通綏德以上三
堡俱嘉靖中城堡道張愚建議築(縣志)
觀音石堡在縣東北八十里無定河西岸有湧泉開
石溝為濠鄉民多避寇於此(縣志)
(附縣境古關隘)魏平關在城平縣(即今清澗)西南(唐書地理志)唐關内
三十一關有延之魏平(玉海)永平砦在縣西南七十
里東控永平川路(馬志)宋康定元年元昊破安遠塞門
永平諸砦乘勢至延州城下(通鑑)范仲淹請修承平永
平等砦招還流亡定堡障通斥堠城十二砦於是羌
漢之民相踵歸業(宋史范仲淹傳按宋清澗城與延川縣接壤清澗城屬綏德州順)
(安白草永平三砦宋屬延川今在清澗縣界)綏平砦在縣西一百里(明一)
(統志)延州延川縣舊砦東至懷寧砦四十里南至黑水
堡四十里西至丹頭驛四十里北至臨夏砦六十里
(宋史地理志)清澗有綏平寨(金史地理志)宋慶歷中置李顯忠
破紅巾寇乞郎羅義於此(延安府志)即隋平城縣地宋天
聖中改永平後廢慶歴中修復改綏平元廢(馬志)懷
寧砦在縣北九十里接横山一帶故長寧砦也宋慶
歷中賜名懷寧金置第四將營(馬志)延州延川縣舊砦
東至綏德軍四十里西至綏平砦四十里南至清澗
城七十里北至克戎砦六十里(宋史地理志)清澗有懷寧
寨(金史地理志)元廢(明一統志)
龍門橋在縣東六十里(縣志)
遇仙橋在縣東八十里(縣志)
西大橋在縣西南一里(縣圖)
小橋在縣城南門外三十步(縣冊)秋冬架木為橋(縣志)
大橋在縣南一里(縣志)
永興橋在縣南二十里(縣志)
南天橋在縣南三十里(縣志)
界首關渡在縣東北二百里通山西寧鄉縣(縣志)
馬灰坪關渡在縣東北一百五十里通山西石樓縣
(縣志)
新關渡在縣東一百二十里通山西石樓縣(縣志)
老鴉關渡在縣東一百二十里老鴉關通山西石樓
縣即种世衡城清澗致河東之粟處隄址猶存(縣志)
崖頭渡在縣東一百一十里通山西石樓縣(縣志)
葭州
桃花關在州東城外今名桃坬下臨黃河(州志)
建安關在建安堡南開光川境之南(延綏鎮志)
七山兒堡在州西一百四十里(延安府志)
三眼泉堡在州西二百里(州志)
建安堡在州北一百五十里北至大邊五里東至高
家堡四十里西至雙山堡五十里地名崖寺子(延綏鎮志)
明成化十年廵撫余子俊增置城在山畔周二里一
百七十二步樓舖十五座係極衝上地萬歷三十五
年巡撫涂宗濬用甎包砌邊垣長二十里八十一步
墩臺二十三座有分防守備(延安府志)
宅門墕堡在州北一百五十里(州志)
高家堡在州北一百六十里北至大邊三里東至栢
林堡四十里西至建安堡四十里地名飛鴉川(延綏鎮志)
明正統四年巡撫陳鎰建成化中巡撫余子俊展修
城在平川周三里二十九步樓舖十五座係極衝上
地萬歷三十五年巡撫凃宗濬用甎包砌邊垣長四
十二里二百三十八步墩臺四十四座有分防守備
(延安府志)
謝家梁堡在州北一百八十里(州志)
石墮梁界堡在州北二百里(州志)
(附縣境古隘)烏龍砦在州西南五十里烏龍河(州志)元符二
年築鄜延河東路烏龍砦賜名(宋史哲宗本紀)東至神泉砦
二十五里南至暖泉砦二十里西至暖泉砦三十里
北至女萌烽一十七里(宋史地理志)永作唐安二堡隸烏
龍寨(元一統志)神泉砦在州西十五里下即神泉也上
有古城一座(州志)在廢葭蘆砦北元符元年賜名東至
晉寧軍一十五里西至槅作嶺界堠五十里南至烏
龍砦二十五里北至通秦砦四十里(宋史地理志)寧河
砦在州北七十里車兒會溝宋設把截道路巡檢一
員於砦碑記云隋初年建宋高宗時砦陞晉寧軍寧
河砦與諸砦並隸焉今名寨溝(州志)地名窟薛嶺元符
二年賜名東至黃河三十里西至尹遇谷十三里南
至通秦堡十七里北至章堡二十五里(宋史地理志)彌
川砦在州北一百一十里花石崖北(州志)地名彌勒川
元符二年賜名東至黃河六十里西至砦浪骨堆界
堠七十里南至彌川堡十五里北至麟州太和砦三
十里(宋史地理志)通秦砦在州西北五十里岔道舖西
葭蘆河東(州志)地名昇囉嶺元符二年賜今名東至黃
河二十九里南至神泉砦四十二里西至女萌骨堆
界堠五十里北至通秦堡二十七里(宋史地理志)元畢浩
以義兵屯葭州通秦寨即此今誤名通心砦前代為
蕃漢互市地(州冊)通安晉安堡隸通秦砦(元一統志)葭蘆
寨在州北十里有萬歷年所鐫古葭蘆寨四字石扁
(州志)三交堡地名三交川嶺元符元年築賜名(宋史地理)
(志)寧河堡在州北六十里地名哥崖嶺(延安府志)元符
二年同砦賜名(宋史地理志)彌川堡在州北地名小紅
崖元符二年同砦賜名東至黃河四十里西至祖平
四十里南至寧河崖十五里北至秦平堡十里(宋史地理)
(志)靖川堡在州北東至黃河三十里南至寧河砦
十四里西至界首立子谷四十五里北至彌川堡十
三里(宋史地理志)通秦堡在州北七十七里(州志)地名精
移堡元符二年同砦賜名東至黃河十七里一百二
十步南至通秦砦二十七里西至龍移川界堠五十
里北至寧河砦十一里(宋史地理志)當川堡在州西四
十里烏龍舖韓家墕西北(州志)宋元豐初夏人二萬犯
當川堡永能以千人與遇依險設疑敵解去(宋史高永能傳)
濟川堡在州北一百里薛家會西山上有碑記鐫
其名秃尾河和市塌三角城在其西北蓋古重鎮也
(州志)
葭蘆上橋在州西故城下三里(延安府志)上眺危峰下瞰
深溝鳥道百尺亦曰西板橋(賈志)
葭蘆下橋在州南故城下五里(延安府志)上下二橋及寺
子川橋皆冬架夏撤(州志)
虎頭峁橋在州北一百里開光川東邊地秃尾河通
京要路(州志)
寺子川橋在州北一百二十里邊地秃尾河通省要
路(延安府志)
西寺子坬橋在州北一百七十里高家堡城西邊地
禿尾河通京要路(州志)
西鬭魚渡在州東北九十里黃河上通山西興縣(州志)
寧河溝渡在州東北四十里黃河上通山西臨縣興
縣(州志)
大會坪渡在州東北二十里黃河上通山西臨縣(州志)
本關渡在州城東腰門下黃河上名水門隄通山西
臨縣(州志)
桃花關渡在州東門外黃河上通山西臨縣(縣志)
浮圖峪渡在州南四十里黃河上通山西臨縣(縣志)
關口渡在州南七十里黃河上通山西臨縣(縣志)
荷葉坪渡在州南八十里黃河上通山西臨縣(縣志)
螅蜊峪渡在州南一百里黃河上通山西臨縣(州志)
吳堡縣
水寨在縣東黃河西岸遺址尚在(縣志)
高原寨在縣西四十里馬家原溝南(州志)
虎頭寨在縣北七十里東臨黃河石崖三級天險也
為鄉民避兵之所(縣志)
悞兒寨在縣東北與胡崖寨對峙相距十里相傳父
子分守約敵至互救鳴金為號一日子戲伐金父知
戲乃還數日敵至子伐金父不應遂陷遺址猶存(州志)
胡崖寨在縣東北六十里下臨黃河邊防要地宋時
設守(縣志)
清水溝橋在縣西二十里黃河水濁此獨清(賈志)
川口渡在縣北七十里(縣圖)與葭州分界原係古渡康
熙二十六年知縣陳昌國申請開設(縣志)
横溝村渡在縣東北二十五里(縣圖)康熙二十四年知
縣張文達申請開設(縣志)
李家溝渡在縣北二十里始移渡於城東後仍申請
開設(縣志)
城東渡在縣城東南係李家溝渡萬歷間知縣盧文
鴻請移於城東下渡(縣志)
宋家川渡在縣城東南隅(縣圖)
楊家店渡在縣東崇禎六年以西河驛迂遠復移於
此造船渡送官使船隨驛設舊矣(縣志)
官菜園渡在縣西南二十里黃河西岸通山西路(賈志)
明初有西河驛設於此後徙於瓦舍峪民苦道迂萬
歷三十九年知縣盧文鴻申復崇禎四年造船(縣志)
神木縣
吳兒堡寨在縣西南五十里夏赫連勃勃破義真於
長安擄其人築此以居之因名(明一統志)宋徙治吳兒堡
寨(元史地理志)
靜羌寨在縣東南一百里唐建(州志)
張巴兒崖寨在縣南十里西山上俗傳為張騫别業
(縣志)
剰人崖寨在縣南五十里相傳金亂於此避兵因名
(縣志)
骨朵堡在縣東南十五里(縣志)
當夜堡在縣東南九十里(縣志)
石山子堡在縣東南一百二十里(縣志)
栢林堡在縣西南六十里(縣冊)南至黃河一百二十里
北至大邊二里西至高家堡四十里其地産栢故名
(延綏鎮志)明正統四年巡撫盧祥置城在山原周二里一
十二步高一丈九尺南北門二樓鋪八座係極衝下
地萬歷三十五年巡撫凃宗濬用甎包砌邊垣長四
十三里一十六步墩臺三十六座有分防守備(延安府志)
大栢油堡在縣西三十里南至黃河一百二十里北
至大邊二里西至栢林堡三十里其地産栢多油故
名(延綏鎮志)明弘治初置城在山上周二里九十二步高
二丈西南北門三樓舖十二座係極衝下地萬歷三
十五年巡撫凃宗濬用甎包砌邊垣長四十三里一
十六步墩臺二十六座有分防守備(延安府志)
吳家石堡在縣北十二里(縣志)
永興堡在縣東北六十里(縣冊)南至黃河九十里北至
大邊十三里東至鎮羌堡三十里城名黑城兒(延綏鎮志)
明成化中巡撫余子俊遣鎮羌指揮宋祥建城在山
上周二里二十五步東南門二樓舖八座東南北俱
有深溝西面峻坡繞大河係次衝中地萬歷三十五
年巡撫凃宗濬用甎包砌邊垣長六十二里八十六
步墩臺三十九座有分防守備(延安府志)
(附縣境古關隘)合河關在縣東黃河上(縣冊)麟州東一百二十
里黃河上有合水關(元和志)開元九年王晙討蘭州叛
蕃康待賓詔張說相聞經略時党項亦連兵攻銀城
說將步騎萬人出合河關掩擊破之(唐書張說傳)嵐州合
河縣北有合河關宋白曰合河縣城下有蔚汾水西
與黃河合故曰合河(通鑑胡注)合河關在府州南二百里
(趙珣聚米圖經)唐合河關在銀城北為河外直道自折氏世
有府谷即大河通保德以便府人而故關路廢(元一統志)
彦博為河東轉運使鄜州餉道回遠銀城河外有唐
時故道廢弗治遂通治之州有積粟可守(宋史文彦博傳)
銀城砦在縣東南四十里(縣志)銀城縣有銀城神木建
寧三寨肅定神木通津蘭干四堡(九域志)神堂寨在
縣東南六十里有遺址(縣志)元祐四年夏人犯麟州神
堂寨出兵討之(宋史哲宗本紀)新秦縣有神堂静羌二砦太
寧鎮川二堡(九域志)太和砦在縣西南九十里(馬志)地
名太和谷元符二年進築賜名東至神木砦五十五
里南至彌川砦三十里西至饒咩浪界堠七十里北
至清水谷三十里(宋史地理志)又縣境有石堡墕寨王
家塔寨訾栢溝寨五十里舖寨老榆梁寨天窊澗寨
板門嶺寨賀家川寨白雲山寨清水坪寨無地峰寨
醮枝嶺寨酒務會寨神靈崾寨(縣志按舊志縣東有十六寨今皆廢應)
(俱在縣東)欄干堡在縣東六十里(延安府志)太和堡在縣
西南五十五里(馬志)地名麻也孃元和二年進築賜名
東至肅定堡二十五里南至清水谷二十里西至松
本晉堆界六十五里北至銀城砦十五里(宋史地理志)
鎮州堡在縣東六十里唐建惠寧堡今廢(州志)
(附邊外古隘)五原寨(按邊境圖在今神木縣北河套内)三十五年除道九
原抵雲陽(按漢五原本秦九原郡地)徐廣曰表曰道九原通甘泉
(史記秦始皇本紀注)永平八年以中郎將吳棠行度遼將軍將
黎陽虎牙營士屯五原曼栢永和十三年徙朔方治
五原永元五年單于安國别居五原界(後漢書南匈奴傳)河
水東經九原縣故城南九原縣西北接五原縣故城
王莽填河亭也其城南面長河北背連山(水經注)勝州
榆林縣西有漢五原城(通典)光禄寨(按邊境圖在今神木縣東北河)
(套内)太初三年使光禄勲徐自為出五原寨正義曰即
五原郡榆林寨也(史記匈奴傳註)河水北出石門障西北趨
光禄城即徐自為所築(水經注)光禄寨在銀城縣北(通典)
連谷堡(按邊境圖在今神木縣北)在唐麟州北十里(縣志按即隋連谷)
(鎮)
頁沙梁在縣北永興堡西係虜衝(延綏鎮志)
走馬梁在永興堡南虜多由此入寇(延綏鎮志)
府谷縣
清水營在縣東北六十里東至黃甫川十里西至木
瓜園三十里北至大邊二十里設把總一員防守(縣冊)
明成化二年邊備尚書王復奏以府谷堡移出芭州
舊城三年巡撫盧祥言芭州水泉枯涸别有地名清
水川正當衝要頗有水泉可立城堡宜更徙築(明世法錄)
嘉靖間賊犯清水營巡撫王越使遊擊劉寧敗之於
塔兒山(名山藏)城在山坡周三里有八步高一丈八尺
東南門二樓鋪十九座係次衝中地萬歷三十五年
巡撫凃宗濬增修關城砌以甎邊垣長三十里墩臺
三十二座有分防把總(延安府志)清水川自西北大漠來
邊方士馬賴以汲飲設營因以為名(縣志)
黃甫川堡在縣東北七十里東至黃河二十里西至
清水營十里北至大邊二十里設遊擊一員防守(縣冊)
明天順中置弘治中添設關城周三里二百七十四
步高一丈八尺樓舖十六座西北據山東南臨川係
次衝中地萬歷三十五年巡撫凃宗濬甃以甎邊垣
長三十里二百十一步墩臺二十八座(延安府志)
孤山堡在縣西北四十里西至鎮羌堡四十里東至
木瓜園四十里南至黃河四十里山西交界北至大
邊四十里設守備一員防守(縣冊)本孤圪㙮馬營明正
統二年置在西山成化中移置城在山畔周三里三
十四步高二丈南北門二係次衝上地背山俯川城
中無水泉萬歷三十五年巡撫凃宗濬砌以甎邊垣
長三十七里樓舖十四座墩臺五十座有分防守備
(延安府志)
鎮羌堡在縣西北八十里東至孤山堡四十里西至
永興堡四十里(延綏鎮志)南至黃河一百二十里山西交
界北至邊墻十五里(縣冊)明初置在東村成化二年邊
備尚書王復奏以東村堡移出高漢嶺(明世法錄)城在山
原周二里零係極衝中地樓舖十座萬歷三十五年
砌以甎邊垣長四十五里墩臺二十九座有分防守
備(延安府志)
木瓜園堡在縣北五十里東至清水營三十里西南
至孤山堡四十里北至大邊三十里設守備一員防
守(縣冊)即明初木瓜園砦成化十六年改置堡二十三
年展築中城弘治十四年增新城城在山上周三里
二十四步高一丈七尺東西南門三樓舖十七座係
次衝上地萬歷三十五年巡撫凃宗濬甃以甎邊垣
長三十三里墩臺三十二座有分防守備(延安府志)
(附縣境古關隘)天窊關在鎮羌堡東可守禦(延綏鎮志)紫地石
砦在縣東北一百里接大漠明永樂中知縣王潤建
今廢(延安府志按即紫城砦)建寧堡在縣西北七十里(舊志)宋
康定中亢護賞物送麟府敵趨栢子堡來邀亢擊敗
之乃修建寧等堡夏人數出爭戰於兔毛川敗之(宋史)
(張亢傳)寧川堡在縣北(舊志)本府州安豐寨外第九寨
元符元年賜名東至斥堠堡二十里西至豐州寧豐
砦四十五里南至安豐砦界四十里北至清沒怒川
界堠一百五十里(宋史地理志)東勝堡在縣東北(舊志)宋
康定中亢以府州東焦山有石炭穴因築東勝堡下
城傍有蔬畦因築金城堡堡北沙阬有水泉因築安
定堡(宋史張亢傳)寧疆堡宣和六年獨移莊嶺建堡賜
名寧疆(宋史地理志)黃甫川堡東有暖泉砦南有高崖
寨西南有栢林峁寨皆古寨也又黃甫川堡北六十
里有樓子營城堞俱存明初始移於河東河曲縣散
其民於賈家窟沱等處(延安府志)
(附邊外古關隘)榆林關在榆林縣(唐勝州榆林縣)東三十里東北臨
河秦却匈奴之處隋置城置榆林關(元和志)漢枚乘說
吳王曰秦北備榆中之關南距羌筰之塞(漢書枚乘傳)開
皇三年城榆關(隋書地理志)勝州榆林縣東有榆林關貞
觀十三年置(唐書地理志)東受降城南直榆關(宋白續通典)
河濱關在河濱廢縣東北貞觀七年置(元和志)河濱縣
東北有河濱關(唐書地理志)榆溪塞在榆林縣南(輿地廣記)
武靈王二十年西略地至榆中並河以東屬之隂山
城河上為塞(史記趙世家)蒙恬北逐戎人開榆中地數千
里蘇林曰在上郡崔浩曰蒙恬樹榆為塞也(史記項羽本紀)
(注)諸次水東經榆林塞世謂之榆林山即漢書所謂
榆溪舊塞自谿西去悉榆林之藪矣緣歴沙陵屇龜
兹縣西出故謂之廣長榆也(水經注)榆溪寨即勝州榆
林縣南界(通典)秦有榆關漢有榆溪舊塞正義曰今榆
木塞也在勝州(玉海)稒陽塞(按邊境圖在今府谷縣北)河水東逕
稒陽縣故城南王莽之固隂也(水經注)惠王十九年築
長城塞固陽(史記魏世家)孝公十一年衛鞅圍魏固陽降
之(史記秦本紀)永元元年度遼將軍鄧鴻出稒陽塞(後漢書和)
(帝本紀)
天橋峽在縣東三十里上闊一十二丈五尺中闊七
丈下闊八丈共長九十丈冬月積冰成橋因名(縣志)
新建石橋在縣西城下兩峰對峙教諭衛學玠率邑
紳李楫等公建(縣志)
濟衆橋在縣西三十五里倒迴溝上曲徑環繞新建
石橋大利轉運(縣志)
黃草橋在縣西北木瓜堡東南(縣志)
聚星橋在縣北城下邑貢生韓大本捐建(縣志)
白馬梁在縣南(縣志)
歡喜梁在縣北清水堡西南(縣志)
唐家滙宫渡在縣東北九十里黃河上係山西河曲
縣船戶渡(縣志)
劉家川官渡在縣東一里黃河上達山西保德州界
每一月内本縣船戶渡十二日保德船戶渡十八日
(縣志)
盤塘官渡在縣西南一百餘里黃河上達山西興縣
黑谷口由本縣達山西本縣船戶渡由山西來者興
縣船戶渡(縣志)
(附縣境古渡)君子津在河濱縣東一十五步即河濱關渡
河處河闊一里不通船檝(元和志)承光二年世祖臨雲
中至君子津會天暴寒數日冰合帥輕騎二萬濟河
三年世祖詔執金吾桓貸造浮橋於君子津(十六國春秋赫)
(連昌傳)
陜西通志卷十七
