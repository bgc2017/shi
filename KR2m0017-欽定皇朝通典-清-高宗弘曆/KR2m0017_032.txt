欽定四庫全書
皇朝通典卷三十二
職官(十)
宗室封爵(王府官屬)(公主府官附)
宗室封爵十有四等一和碩親王二世子三多羅
郡王四長子五多羅貝勒六固山貝子七鎮國公
八輔國公九不入八分鎮國公十不入八分輔國
公十一鎮國將軍十二輔國將軍十三奉國將軍
十四奉恩將軍
天潢宗派以
顯祖宣皇帝本支為宗室伯叔兄弟之支為覺羅宗室束
金黃帶覺羅束紅帶諸王授封以素行為封號和
碩親王親王世子皆金寳龜鈕多羅郡王飾金銀
印麒麟鈕
皇子生十五歲由宗人府請封其爵級出自
欽定親王郡王適福晉所生子二十歲後由宗人府請
考試親王適子奉
特旨始封世子其未封世子者與餘子同授封爵餘子
考授不入八分公(天命年間立八和碩貝勒共議國政各置官屬凡朝會燕饗皆)
(異其禮准入八賜賚必均及是為八分其有功加至貝子分如有過降至公仍不入八分)
郡王適子奉
特旨始封長子其未封長子者亦與餘子同授封爵餘
子考授一等鎮國將軍貝勒適子降襲貝子餘子
考授二等鎮國將軍貝子適子降襲鎮國公餘子
考授三等鎮國將軍鎮國公適子降襲輔國公餘
子考授一等輔國將軍輔國公適子世襲餘子考
授二等輔國將軍不入八分鎮國公適子降襲不
入八分輔國公不入八分輔國公適子降襲三等
鎮國將軍餘子均考授三等輔國將軍一二三等
鎮國將軍適子各降襲一二三等輔國將軍餘子
均考授三等輔國將軍一二三等輔國將軍適子
各降襲一二三等奉國將軍餘子均考授三等奉
國將軍一二三等奉國將軍適子均降襲奉恩將
軍餘子均考授奉恩將軍其奉恩將軍既無可降
之品級將奉恩將軍適妻所生子但准一子考試
承襲奉恩將軍餘子停封為閑散宗室酌量人才
優者奏請考試准食雲騎尉俸凡王爵由軍功得
者世襲㒺替由
恩封者以次遞降以功加封者自奉恩將軍遞加一等
至和碩親王親王有功酌賞金銀其以過降封者
自和碩親王遞降一等至奉恩將軍無級可降則
為閑散宗室亦月有贍銀歲給禄米婚喪嫁娶特
加
恩賜康熙二十七年定考試法王貝勒以下至奉恩將
軍之子應授封者考試國語及馬步射優者封應
得之爵平者降一等劣者降二等封授乾隆八年
定親王側福晉子考授二等鎮國將軍郡王側福
晉子考授三等鎮國將軍貝勒側室子考授一等
輔國將軍貝子側室子考授二等輔國將軍鎮國
公側室子考授三等輔國將軍輔國公側室子考
授一等奉國將軍親王妾媵子考授三等輔國將
軍郡王妾媵子考授三等奉國將軍貝勒貝子妾
媵子均考授奉恩將軍其餘妾婢所生子為閑散
宗室不授封十一年定考試法其學業平庸者降
等封授奉恩將軍無級可降如考試降等仍授奉
恩將軍停俸三年又定世子之適子
恩封不入八分公如未
恩封與餘子同授封爵餘子考授一等鎮國將軍側福
晉子考授三等鎮國將軍妾媵子考授三等奉國
將軍長子之適子
恩封一等鎮國將軍如未
恩封亦與餘子同授封爵餘子考授二等鎮國將軍側
福晉子考授一等輔國將軍妾媵子考授奉恩將
軍三十九年又定親王世爵遞降之法親王遞降
至鎮國公郡王遞降至輔國公貝勒遞降至未入
八分鎮國公貝子遞降至未入八分輔國公鎮國
公遞降至一等鎮國將軍輔國公遞降至一等輔
國將軍俱世襲㒺替四十三年以睿親王有贊翊
功
特命配享
廟廷追諡續封豫親王肅親王鄭親王克勤郡王子孫皆
復原封號以罪廢之果親王亦還其屬籍四十七
年復定親王之子給以一品章服郡王貝勒以下
俱照蒙古王公台吉塔布囊等嗣子之例給與三
品頂帶其餘閑散宗室一概給與四品頂帶於四
十八年新正
賜宴
乾清宫又廣宗室御史及
陵寢官員額令咸得以才自效云
(臣)等謹按宗室王公封爵雖與官制不同而杜氏
通典及列代史志皆系之職官一門今從其體例
詳加詮次並以王府官屬公主府官屬附後
長史親王府世子郡王府長子各一人司儀長
貝勒一人掌府中之政令率僚屬以各共府事員
額並順治八年定乾隆十八年奏准諸王長史貝
勒司儀係首領官若僅於所屬官内補授恐有遷
就嗣後員缺於下五旗前鋒護軍驍騎各參領及
世職官與所屬應陞人員簡擬正陪送部引
見補授凡王府以下各官自五品以上出缺引
見補授六品以下咨送兵部補授散騎郎親王府四
人世子郡王府三人長子二人掌佐長史理府事
皆以世職領之初制每旗各設散騎郎無定員雍
正四年定制各王屬下散騎郎仍舊選充貝勒貝
子等散騎郎俱停止護衛親王府二十人(一等六人)
(二等六人三等八人)世子十七人(一等六人二等五人三等六人)郡王府十
五人(一等五人二等四人三等六人)長子十二人(一等二人二等四人三等六人)
貝勒十人(二等六人三等四人)貝子六人公四人(俱三等護衛)掌
隨護宿衛王府護衛自二等以下均戴藍翎初制
為正品乾隆十九年護衛典儀俱改為從品典
儀親王府六人(從四品二人從五品二人從六品二人)世子五人(從四)
(品一人從五品從六品各二人)郡王府四人(從五品從六品各二人)長子三
人(從五品二人從六品一人)貝勒三人(從五品一人從六品二人)貝子三人
(從六品一人從七品二人)公三人(從七品一人從八品二人)掌儀節導引
五旗王公府屬參領旗各五人佐領旗各七人驍
騎校每佐領下一人掌王府所屬旗籍之政令凡
田賦戶口出納盈縮之數綜其實而稽之管領
親王府四人郡王府三人掌王府文移及遣委之
事典膳親王府一人郡王府一人掌王府之膳
羞司庫親王府二人郡王府二人掌會計王府
之庫藏司匠親王府四人郡王府四人掌王府
繕造修葺之事牧長親王府四人郡王府三人
掌王府之牧事親王府馬羣牧長二人牛羣羊羣
牧長各一人郡王府馬羣牛羣羊羣牧長各一人
公主府官長史固倫公主府一人(三品藍翎)和碩公主
府一人(四品藍翎)護衛固倫公主府五人(頭等一人二等二人)
(三等二人)和碩公主府三人(二等二人三等一人)典儀固倫公
主府二人(俱六品)和碩公主府二人(六品一人七品一人)長史
掌府中之政令護衛掌隨護宿衛府門典儀掌儀
節導引凡公主下嫁此項護衛員數向未有等級
例由陪嫁人戶内揀補咨明内務府註册乾隆五
十一年定額不必拘定陪嫁人戶聽從公主揀放
世爵世職(聖賢後裔世職并衍聖公官屬附)
世爵世職之等有九曰公曰侯曰伯曰子曰男曰
輕車都尉曰騎都尉曰雲騎尉曰恩騎尉自公至
輕車都尉又各有三等(授爵自雲騎尉始雲騎尉襲一次加一雲騎尉則合)
(為騎都尉襲二次再加為騎都尉兼一雲騎尉襲三次再加為三等輕車都尉襲四次再加為二等)
(輕車都尉襲五次再加為一等輕車都尉襲六次再加為一等輕車都尉兼一雲騎尉襲七次遞加)
(至三等男襲八次二等男襲九次一等男襲十次一等男兼一雲騎尉襲十一次三等子襲十二次)
(二等子襲十三次一等子襲十四次一等子兼一雲騎尉襲十五次三等伯襲十六次二等伯襲十)
(七次一等伯襲十八次一等伯兼一雲騎尉襲十九次三等侯襲二十次二等侯襲二十一次一等)
(侯襲二十二次一等侯兼一雲騎尉襲二十三次三等公襲二十四次二等公襲二十五次一等公)
(襲二十六次内有因陣亡給與者襲次已完仍授恩騎尉令其世襲)公侯伯子男輕
車都尉騎都尉雲騎尉恩騎尉之爵以褒叙勲績
酬庸懋賞次第其功績之大小而錫以世襲之等
國初定世爵自公至拖沙喇哈番共八等凡授爵自
拖沙喇哈番始如拖沙喇哈番加一拖沙喇哈番
則合為一拜他拉布哷哈番再加則為拜他拉布
哷哈番兼一拖沙喇哈番再加為三等阿逹哈哈
番遞加至一等阿逹哈哈番如再加一拖沙喇哈
番則為一等阿逹哈哈番兼一拖沙喇哈番再加
則為三等阿思罕尼哈番積拖沙喇哈番二十有
六則為一等公開創功臣策勲錫爵與河山共永
封爵在順治七年九年
恩詔以前者世襲㒺替或論功在
詔後立功在
詔前者亦世襲㒺替其給予
敇書注明世次者仍按次承襲自後凡有忠誠宣力懋建
軍功膺授功爵者除奉
特旨世襲罔替外其餘自拖沙喇哈番襲一次遞加至一
等公襲二十六次至一等公以上爵無可加令以
適子襲一等公以别子襲其餘爵康熙元年定凡
世爵合并至公侯伯者其子弟承襲時照原繋幾
人之爵仍與幾人分襲雍正元年定一二三等公
各錫以美名(如褒績公忠逹公等)其外戚則倣古恩澤侯義
命為承恩公乾隆元年總理王大臣奏定精竒尼
哈番以下世爵清文並改用漢文精竒尼哈番為
一二三等子阿思罕尼哈番為一二三等男阿逹
哈哈番為一二三等輕車都尉拜他拉布哷哈番
為騎都尉拖沙喇哈番為雲騎尉其清文從舊十
四年定一二三等侯伯亦各錫以美名(如奉義侯敦惠伯等)
自後膺封爵者凡勲猷殊等皆奉
特旨定錫嘉號十五年定自一等公襲二十六次至雲
騎尉襲一次均按所開襲次載入
誥敇又定陣亡人等子孫襲次已完者賞七品京官令
其世襲㒺替十六年世襲七品官定為恩騎尉與
國初所定共為世爵九等凡軍功議叙授爵戰功
有功牌五等自一等至五等皆全者授雲騎尉多
一倍至數倍者由雲騎尉遞加攻城視城之大小
攻之難易分六等自輕車都尉以次遞减水戰以
舟之大小分三等自騎都尉以次遞减其升降又
各視其官職之大小凖其功之差等而上下焉(詳見)
(會大清典)
衍聖公(世襲正一品)掌奉至聖孔子闕里廟祀順治元
年題准封爵一如前朝階正一品班列尚書上二
年改
賜三臺銀印十三年依例授光禄大夫十六年依例給清
漢文三臺銀印乾隆十四年改給清漢篆文一品
三臺銀印有大慶典衍聖公並蒙
錫蔭初公階正一品而蔭子則仍依正二品康熙六十
一年始視正一品廕一子五品官著為例聖賢
後裔翰林院五經博士二十七人(正八品俱世襲)孔氏北
宗一人掌奉中庸書院祀南宗一人掌奉衢州孔
子廟祀元聖周公後裔二人復聖顔子宗聖曾子
亞聖孟子先賢仲子閔子冉子伯牛冉子仲弓端
木子言子卜子顓孫子有子周子明道程子伊川
程子張子邵子後裔各一人朱子後裔二人先儒
韓子後裔一人關氏後裔三人各掌奉其先世之
祀孔氏北宗以衍聖公次子承襲餘並以嫡子襲
孔氏顔氏曾氏孟氏東野氏仲氏閔氏冉氏端木
氏卜氏言氏顓孫氏有氏博士十五人屬於衍聖
公餘各就其家除授有缺則督撫核明應襲之人
咨部題請承襲聖裔太常寺博士一人(正七品世襲)
掌奉聖澤書院祀以衍聖公第三子承襲聖裔
國子監學錄二人(正八品)一奉尼山書院祀一奉洙
泗書院祀並由衍聖公於族内選用聖裔國子
監學正一人(正八品世襲)掌奉儀封聖廟祀順治八年
衍聖公奏准世襲如故聖裔世襲六品官一人
掌分獻崇聖祠
國初仍前代曲阜用孔氏世職知縣乾隆六年山東
巡撫白鍾山言曲阜知縣向由衍聖公保舉選用
每多瞻徇請在外揀選調補不必拘用孔氏奉
旨允行以現任世職知縣授為世襲六品官遇有缺出
㨂選調補悉照執事官之例四氏學教授一人
(正七品)學錄一人(正八品)教授掌訓課孔顔曾孟四氏
生徒以學錄文行兼優歷俸六年者陞補學錄掌
副教授訓迪生徒於孔氏歲貢廩生捐貢及廩生
内選用初教授學錄止由衍聖公保舉咨部除授
乾隆二十六年山東布政使奏定令衍聖公將㨂
選應補人員移送撫臣驗看送部具題聖廟執
事官四十人(三品二人四品四人五品六人七品八人八品十人九品十人)掌凡
祭祀分獻及爵帛香祝之執事雍正四年
特旨增設各按品級給章服著衍聖公於孔氏子孫内選
擇人品端方威儀嫻雅者報部充補每年各給俸
禄銀二十兩以曾經出仕而退休在籍或身有職
銜而未曾出仕以及貢監生童等皆可入選司
樂一人掌樂章樂器而教肄樂生奎文閣典籍
一人掌奎文閣書籍及禮生屯田管勾一人(以上)
(並正七品)掌祀田錢榖之出入祭祀則供其牲牷粢盛
治膳羞醯醢之屬其屬有屯官八員鉅野鄆城平
陽各二人東阿獨山二屯各一人分掌五屯以供
祀事孔林守衛司百戶一人(秩視衛守備)掌稽察戶
籍供其洒掃戶役之事主守禮器祭祀則司滌濯
掌犧牲之宰割知印一人掌書一人書寫一人
掌公府文書信印奏差一人掌齎衍聖公表箋
奏章隨朝伴官六人(以上並正七品)掌隨從衍聖公朝
覲辦事自司樂以下為兵農禮樂四司初無常員
遇朝覲輒咨部給銜乾隆十五年始額定六員以
上官皆由衍聖公保舉咨部補授
皇朝通典卷三十二
