欽定四庫全書
皇朝通典卷一
食貨一
田制
(臣)等謹按田賦之制九等列於夏書九賦詳於周
禮誠以國本在農民天惟食我
國家首重農桑教民稼穡
定鼎之初分遣御史循視土田定正賦役全書除前明之
苛賦禁墨吏之浮徵履畝清量徹田定賦其有無
主荒田則募民墾種視則升科遺之錢鎛之資授
為恒産之業所以為閭閻衣食計者至詳且盡矣
至八旗王公勛戚大臣以至官員兵丁均設立莊
屯俾羣策羣力之士皆得世有土田而奔走禦侮
之材亦得保其家室所以厚親親而酬勛庸者又
優且渥矣若夫官田之名見於載師自漢唐至宋
而其說始詳明則又有皇莊牧馬厰地草場牲地
園陵墳地諸王公主勛戚大臣内監寺觀乞賜莊
田百官職田邊臣飬廉田軍民商屯田通為官田
其時民田輸賦官田輸租官租浮於民賦甚至買
民田以為官田田不改舊而租加至數倍此官田
之為民累也我
朝削除故明宗室䘵田令與民田一例起科其廢藩
田産號為更名地者皆給於民而薄其徵斂至於
駐防官莊悉新闢汙萊之地游牧芻厰皆選擇閒
曠之場此外如耤田聖賢後裔田學田
文廟祠墓田部寺公田俱除其租息一遇災荒得與
民田一例邀免若屯田之政原所以給兵餉而息
轉輸也今函夏寕謐邊陲宴安無事輓運之勞故
内地衛所屯田止留為漕運之用其無運衛所悉
行裁革併歸州縣以益民田至駐防官兵雖授以
屯地然既列為官莊則不得專目為屯政矣惟是
底定新疆版圖式廓二萬餘里由巴里坤以至伊
犁前後墾闢無慮十餘萬頃村堡臺站城池倉廩
以及溝渠水道佈種先後之宜無不講求盡制迄
今駐劄官兵招徠民衆暨佃種回民之歌樂土而
享盈寧者十餘萬戶此屯政之善誠從古所未聞
者也兹纂通典於田制列為四等首民田次官莊
次駐防官莊及官田次屯田新疆屯田附紀其始
末釐為四卷以彰
昭代隆規定典則而垂萬世焉
田制(民田)
國家民田之目直隸有更名田農桑地蒿草籽粒地
葦課地歸併衛地河淤地
盛京有退圈地山東有歸併衛所地更名田竈地江
南江蘇有山蕩漊灘地安徽有草地江西有山塘
等地浙江有山蕩塘湖桑茶竈地等地陜西有更
名地廣東有泥溝車池地廣西有猺田獞田狼田
貴州有苖田甘肅有熟田鹻地皆為民田均相其
肥瘠為科則
崇德二年令各屯該管官勸飭農事任土宜以樹
藝
誡王貝勒大臣勿許人踐民禾
順治元年御史衛周祚請行正定地方清丈編審
之法山東總河楊方興疏請清丈田畆以見在熟
地為數其抛荒者無論有主無主盡數豁除俱從
之始定開墾荒地之例凡州縣衛所荒地分給流
民及官兵屯種有主者令原主開墾官給牛種三
年起科二年准新墾荒地免租一年又定原荒之
田三年後起科原熟而抛荒之田一年後供賦六
年定州縣以上官考成以勸墾多寡催督勤惰為
殿最八年
命御史分廵各省察民間利病蘇松廵按秦世禎疏言田
地令業主自相丈量明注印冊從之九年令八旗
退出晌地並首告清出地及各省駐防遺地照墾
荒例招墾十一年定丈量規制凡丈量州縣地用
步弓旗莊屯地用䋲十二年頒部定步弓尺廣一
步縱二百四十步為畆命有司於農隙時履畝丈
勘其瀕江瀕海之地十年一丈視有無漲坍分别
陞免十五年
命御史詣河南山東二省率州縣履畆清丈分别荒熟實
數凡直省田土悉登十一年新編賦役全書(賦役全書)
(詳見田賦)其與前明萬歷年間賦役全書數符者不丈
又以山東明藩田産相沿以五百四十步為一畆者
照民田例㮣以二百四十步為一畆十八年廵按
河南御史劉源濬請以開墾荒地之初免其雜項
差役并令地方官先給帖文詳載姓名地址年月
以杜争訟雲貴總督趙廷臣請以招民耕種之無
主荒田官給印票永為己業均從之是年總計天
下田土共五百四十九萬三千五百七十六頃有
竒
康熙元年
諭直省有隐匿地畆不納錢糧或反圖冒功報為新墾者
州縣衛所及所轄上司官俱分别議處二年申定開墾
年限之例凡荒蕪之地以五年為期四年申禁丈
量攤𣲖詐擾之弊併遣官分行各省踏勘時雲南
廵撫袁懋功疏言雲南地少平衍難以勘丈請停
止遣官踏勘之差從之又停止限年墾額之例六
年定勸墾各官俟三年起科後錢糧如額完納者
方准議叙例七年雲南御史徐旭齡疏奏墾荒三
事一緩科差請令新荒者三年起科積荒者五年
起科極荒者永不起科一集招徠請令流移者給
以官莊匱乏者貸以官牛陂壌溝洫修以官帑一
嚴考成請令地方官限以幾年招復戶口幾年修
舉水利幾年墾完地土有田功者陞無田功者黜
從之八年戶部請准遣員赴直隸將前明廢藩田
産分荒熟酌量變價
上以地既易價復征額賦重為民累
諭令撤回將未變價地畝給與原種之人改為民戶號為
更名地承為世業九年以既易價銀兩有徵收在
庫者許抵次年正賦又以更名地内有廢藩自置
之田給民佃種者輸糧之外又納租銀重為民累
令與民田一例輸糧免納租銀十三年定招民開
墾酌量叙用之例凡貢監生員民人墾地三十頃
以上至百頃以上者奏送吏兵二部試其文藝通
否與以知縣縣丞守偹百總等官其招民不足額
數墾地錢糧未經起解地方官遽行具題者州縣
以上等官俱各議處有差川湖總督蔡毓榮請令
現任文武官招徠流民三百名以上安插得所墾
荒成熟者不論俸滿即陞其各省候選州同州判
縣丞及舉貢監生有力招民者授以署縣職銜俟
開墾起科實授本處知縣從之是年又定官民隠
田罪例凡該管官能查出隠田者按地多寡分别
議叙有能舉首他人隐地在十頃以上者即以其
地予之妄告者罪從前隐匿之地立限八月令其
自首二十年
上慮清查隠地之例既行有司或利其陞叙虚報田糧攤
𣲖民間
諭部檄行直省督撫嚴行察覈二十四年戶部總計天下
田土共六百七萬八千四百三十頃有竒(衞所田土歸入)
(州縣征糧者并載於内)二十八年
諭嗣後民人有出首開墾田畆不拘年限以自行首報之
年起科該管官免其議處(三十一年又令隠匿地畆限一年内自首三十四年復令)
(再寬限一年四十三年又申地方官隐匿捏報之禁)二十九年以四川民少
地多凡流寓願墾荒居住者永給為業又定雲南
墾荒地納糧之例凡老荒田地招見納軍糧之人
承墾者照民田分上中下三則減征至三年或五
年再按例陞科其非見納軍糧之人悉照民田下
則五年後量加十分之五起科三十二年定雲南
所有明代勲莊照老荒地之例招民開墾免其納
價三十三年定雲南清浪衛業經清丈田地每十
畝科糧一石是年招徠西安等處流民復業戶給
牛種耕具傭值又貴州兵燹荒廢招徠開墾其隐
匿田畆限一年自首三十四年清丈福建沿海州
縣田地三十八年湖廣督臣郭琇奏請湖南居民
自行清丈田畆出首官抽查丈隐漏治罪清丈之
後錢糧較前減十分之二
上曰果於民有益所減雖倍於此亦所不惜若不清丈以
荒田著落他人徵收錢糧有累窮黎斷不可也四十一
年令山東所有明藩基地願承墾者每畆納價五
兩給以印照守為恒業申明地方官隐匿墾荒田
地入已侵蝕之禁四十四年令湖北民人願墾荒
者官給牛種又令湖廣省濱江田畆凡堤身所壓
之田及築堤取土之地丈明畆數給與價值開除
糧額四十六年令福建省未墾荒田二千餘頃限
一年照數墾足徵糧四十八年以湖南隐匿田地
日久未清再限一年盡數首報違者許里民舉首
田産入官追徵積逋仍治欺隠之罪扶同不舉者
坐五十一年
諭湖廣四川廵撫凡民人有自湖廣往四川種地者各於
往回時造冊移送時湖廣民人往四川開墾者每將原
籍田産變賣至五年起徵之時復回湖南争訟原
産故有此制山東民人往口外種地者亦如之五
十三年准甘肅各村堡中有荒地未種者撥給無
地貧民耕種官給牛種五十五年廵撫綽竒勘閱
肅州迤北地方及嘉峪關錫濟木金塔寺逹哩圖
方城子等處地可開墾請招民樹藝
雍正元年
世宗憲皇帝以國家承平日久生齒殷繁開墾曠土於民
最有禆益
勅督撫以下等官加意勸督
諭凡有可墾之處聽民相度地宜自墾自報地方官不得
勒索胥吏亦不得阻撓陞科之例水田仍以六年旱田
寬至十年著為定例准山西河南山東曠地開墾無力
者官給牛具起科後給與執照永為世業又以瀕
江近海之區定例十年一丈者恐未及年數即有
坍漲令不時清查無拘十年之例(六年復定五年一丈)二年
上以國家休養生息戶口日繁務使盡力田畆家給人足
勅直省督撫各董率有司實心勸督咨訪疾苦有絲毫妨
於農業者必為除去每鄉中擇一二老農之勤勞作苦
者優其奬賞以示鼓舞其不可耕種之地課令種樹禁
非時斧斤牛羊踐踏及盗竊之害牧養亦令乳字以時
又
諭四民士為首農次之工商為下士子學成用世國家榮
之以爵禄而農民勤勞作苦以供租賦飬父母育妻子
其敦龐淳樸之行豈惟工賈不逮亦非不肖士人所能
及令州縣有司擇老農之勤勞儉樸身無過舉者歲舉
一人給以八品頂帶又令各督撫率所屬舉行勸農之
典有輕視民隐不實力奉行者以溺職論又以西
寧布隆吉爾地方遥遠招墾人少令直隸山西河
南山東陜西發遣軍流之人有能種地者前往開
墾官撥給地畆牛種耕具三年起科是年總計天
下田土共六百八十三萬七千九百一十四頃有
竒四年清丈張家口外地畆設同知一員分畆為
十分限年招墾又令直隸州縣勸民樹植桑麻棗
粟及種菱藕畜魚鳬之屬五年
上以隐匿開墾定例甚嚴或吏民恐一經首報追究從前
欺隠之罪
諭各省官民限一年首報其從前侵隐之罪悉從寬免未
納之錢糧亦不復䆒以雍正七年為始入額征解
山東省首報地一千七百四十餘頃六年令再展
限六月又令雲南貴州二省廣行開墾官主捐墾
者按戶多寡議叙所墾之田歸於佃戶民間自墾
者仍給為世業又江南省安河淀水家墩新淤地
數千頃山陽鹽城二縣海口疏通新涸地六千頃
均給民耕種分别年分輸税又各省荒地如積鹻
未消浮沙漲漫山石磽瘠低窪積水之區難於開
復者仍令設法開墾不入年限之内五年遣科道
等官清丈四川田畆六年以甘肅寧夏之察罕托
輝地平衍可墾
遣大臣會同督撫濬治河渠得地二萬餘頃招民墾種官
給房舍牛具籽種凡本籍紳士俱令開墾授業其
陜西各屬無業民戶願往者給與路費每戶受田
百畆以為世業又浙江温州府之玉環山孤懸海
外設同知一員招民開墾得田九百四十四頃有
竒八年清釐四川田畆(四川開闢田土未經丈量隐占争訟五年遣科道往)
(丈至是事竣較原冊贏田千四百八十頃有竒)
勅四川廵撫憲德布政使高維新於額糧稍重州縣清丈
之後倣適中之科則核减又准四川報墾田地分别年
限起科(謹按四川省自雍正元年令該督撫勸諭開墾其民苖愚鈍不知開墾之法者擇湖)
(廣江西在蜀之老農給以衣食使之教墾俟有成效題給老農頂帶六年議准各省入川民人每戶)
(酌給水田三十畆或旱田五十畆若有子弟成丁者每丁增給水田十五畆或旱田二十五畆丁多)
(不敷飬贍者臨時酌增至是松茂川東永寕建昌四道報墾荒田六千八百五十五頃荒地二萬九)
(百五頃各有竒荒田墾種六年起科荒地墾種十年起科)十一年令四川苗疆
山林坡岡之間招民墾種十二年令山東河南選
善種旱田者赴廣東高雷廉瓊等州教之耕種十
三年申定地方官報墾不實處分又申清丈江南
江西湖廣沿江沙灘坍漲陞除不實之禁又定江
蘇漕田蘆洲陞科不實之禁(腹内地畆曰漕田近水泥灘沙地曰蘆洲)
(或有新漲已成漕田仍報蘆課蘆洲久成熟地不轉則陞科者故有是禁)十三年八月
皇上登極
諭曰朕見各省督撫題報開墾者紛紛不一至於河南
一省所報畆段尤多而閩省繼之訪察其中多有未
實或由督撫欲以廣墾見長或由地方有司欲以陞
科之多迎合上司之意而其實並未開墾不過將陞
科錢糧飛灑於見在地畆之中名為開荒實則加賦
非徒無益於地方並貽害於百姓也嗣後各督撫遇
造報開墾畆段務必詳加查核實係墾荒然後具奏
不得絲毫假飾以滋閭閻之累
乾隆二年
諭方今天下土地不為不廣民人不為不衆以今之民
耕今之地使皆盡力焉則蓄儲有備水旱無虞乃民
之逐末者多而地之棄置者亦或有之縱云從事耕
耘而黍高稻下之宜水耨火耕之異南人尚多不諳
北人率置不講此非牧民之責誰之責歟朕欲天下
之民使皆盡力南畆而其責則在督撫牧令必身先
化𨗳毋欲速以不逹毋繁擾而滋事將使逐末者漸
少奢靡者知戒蓄積者知勸朕即以此别督撫之優
劣至北五省之民於耕耘之術更為疎略其應如何
勸戒百姓或延訪南人之習農者以教導之牧令有
能勸民墾種一歲得榖若何三歲所儲若何視其多
寡為激勸毋輕率劾去使久於其任則與民相親而
勸課有成令部臣詳悉定議尋議倣周禮遂師之制
於鄉民之中擇熟諳農務素行勤儉為閭閻信服
者每一州縣量設數人董勸其地方官考績之法
均寬以歲月如勸戒有方境内地闢民勤榖豐物
阜督撫於三年之内據實題報官則交部議叙老
農量加奬賞從之
命南書房翰林同武英殿翰林編纂授時通考凡播種
之方耕耨之節備旱捕蝗之術散見經籍及後世
農家者流之說皆取擇焉又
諭令各州縣於春耕秋歛之時親為履畆察其勤惰稽
其豐歉凡事有利農者申請舉行定承墾荒地例凡
土著流寓呈報開墾者以呈報在先之人承墾又
清丈江南靖江縣坍漲田地(謹按靖江濱河之田漲則均减坍則均增)
(五年清丈之例時未舉行致有一戶報陞而通邑減一戶報減而通邑陞者至是陞免核實)五
年
諭民間多闢尺寸之土即多收升斗之儲乃往往任其
閒曠不肯致力者或因報墾則必陞科或因承種易
致争訟以致愚民退縮不前嗣後凡邊省内地零星
地土可以開墾者悉聽本處民夷墾種並嚴禁豪強
首告争奪其在何等以上仍照例陞科何等以下永
免陞科之處各省督撫悉心定議續議准直隸零星
地土在二畆以下者山東山頭土角以及河濱溪
畔在中則以上不足一畆及下則以下不足二畆
者山西瘠薄下地不成邱段在十畆以下者河南
上地不足一畆中地不足五畆高岡砂磧下隰低
窪之地江蘇山頭土角溝畔田塍竒零隙地安徽
水田不及一畆旱田不成二畆者江西山頭土角
不及二畆砂石間襍坍漲不一者福建竒零田地
不及一畆或雖及一畆而地角山頭不相毗連者
浙江臨溪傍崖零星不成邱段者湖北旱地不足
二畆水田不足一畆者湖南竒零土地高灘阪隰
種植稻禾不及一畆雜糧不及二畆並峯頭湖澤
之隙不成邱段者陕西甘肅其山頭地角砂磧之
地聽民試種至平原空地在開墾未及起科之年
地或鹻鹵者四川上田中田不足五分下田上地
中地不足一畆山頭土角間石雜砂者廣東山梁
岡陁砂礫夾雜者廣西平原成片段之地上則中
則水田不足一畆旱田不足三畆下則水田不及
五畆旱田不足十畆者雲南砂石磽确水耕火耨
更易無定及不能引溉或低窪不能定其收成者
貴州依山傍嶺工多獲少土淺力薄者均免陞科
其餘減則分别年限起科河南廵撫雅爾圖上言
豫省旱田可改水田者甚多旱田賦輕水田賦重
一經改種必湏題請加賦小民未免觀望
上諭河南民人願將旱田改為水田者錢糧仍照原定
科則免其加賦又准湖北旱田改水田者亦照河南
例又定湖北承墾官民田地例凡承墾官地者以
具呈之先後為定承墾民地者先責成業主業主
無力許他人承墾為業六年議准陜西無主荒地
官為招墾給照為業若本地人力無餘准鄰近無
業之人承墾編入土著其平衍易收之地每丁授
地五十畆山岡沙石之地每丁授地百畆如父子
兄弟均係壮丁酌量加增七年議准原墾佃戶之
子孫業主不得擅更業主子孫欲種者將肥瘠地
畆各分一半若業主他徙承佃之戶久經應差納
課業主子孫回籍計其抛荒年分酌量分給如過
三十年以外者㮣不分給在一二年之内者將當
年所獲給承種之戶次年再歸業主十一年
上以廣東高雷廉三府荒地磽瘠居多令該地民人墾
種者概免陞科并為世業十五年申弓尺盈縮之
禁凡新漲新墾陞科之田務遵部式丈量不得仍
用本處大小不齊之弓十八年
諭廣東瓊州為海外瘠區貧民生計維艱查有可墾荒地
二百五十餘頃照高雷廉之例招民開墾免其陞科
是年總計天下土田七百八萬一千一百四十二頃
八十八畆二十六年回疆底定其從前安插吐魯
番回人移歸故土所遺肅川威魯堡熟地一萬五
千三百六十餘畆陕甘總督楊應琚疏請募民承
種從之是年山西大青山土默特十五溝墾地四
百四十餘頃安西府屬之玉門淵泉二縣墾地千
二百一十餘頃四川屏山縣大竹堡二處墾地一
千一百八十餘頃俱分别年限起科三十一年
諭滇省山多田少水陸可耕之地俱經墾闢無餘惟山
麓河濱尚有曠土向令邊民墾種而定例山頭土角
在三畆以上者照旱田十年之例水濱河尾在二畆
以上者照水田六年之例俱以下則陞科苐念此等
零星土地本與平原不同倘地方官一切丈量查勘
不免滋擾令滇省此等地土俱聽民墾種㮣免陞科
又議准凡内地及邊省零星地土聽民人開墾種
植直隸江西不及二畆福建及江蘇之蘇州等屬
不及一畆浙江及江蘇之江寧等屬不及三畝
陜西不及五畆安徽湖南湖北貴州水田不及一
畆旱田不及二畆下地不論頃畆山東中地以上
不及一畆下地不論頃畆山西下地不及十畆廣
東中則以上水田不及一畆旱田不及三畆下則
水田不及五畆旱田不及十畆四川上田中田不
及五分下田上地中地不及一畝下地不論頃畝雲南
及廣東之高雷廉三屬不計頃畆奉天之山岡土
阜河濱窪下之處不成邱段者不計頃畆俱免陞
科是年總計天下土田七百四十一萬四千四百
九十五頃有竒三十二年准太僕寺牧厰空地招
民開墾三十四年豐鎮寧遠二廳報墾一千五百
五十五頃七十餘畆又募墾吴縣金山無錫丹陽
寳山等縣荒地三十七年募墾黃州府黃州衛荒
地三十八年戶部疏請招民佃墾定限起租
諭曰前以荒蕪地畆及低窪之處每易滋生蝻孽曾令
裘曰修親往履勘並令英廉等酌量可墾者令業主
佃戶墾種成熟其實係沮淤之區即為開掘水泡以
杜蟲孽而資瀦蓄數年以來尚未辦及此事於畿輔
農田最有關係者著周元理專𣲖明幹妥員逐加踏
勘將實可施工民間樂於認墾者聽從其便其荒蕪
低窪之區即酌開水泡以期日久利頼三十九年定
廣東三水新安等縣報墾荒地照旱田例起科四
十五年開墾廣西鎮安府屬水田四十九年開墾
山西渾源州荒地五十年直隸查勘可墾荒地八
百餘頃請按八年陞科之例部請以鹽鹻沙壓難
墾之地再限二年其實難施工之地仍令各州縣
随時踏勘俟其地脈轉移即行招墾從之
上諭所有各州縣歷年報荒官旗各項地畆經此次𣲖
員履勘即查出可墾之地八百餘頃分年招墾於旗
民均有禆益足見從前荒棄皆因地方官不實力所
致但恐此後地方官因循日久又復視為具文日漸
廢弛著督撫董率所屬認真辦理至地利轉移無定
並著随時察看續有可墾及續行報荒之處年終彙
奏以專責成
皇朝通典卷一
