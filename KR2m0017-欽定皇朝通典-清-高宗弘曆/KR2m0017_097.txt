欽定四庫全書
皇朝通典卷九十七
邊防(一)
(臣)等謹按杜佑叙列歴代以來荒外之國享王背
服興廢沿革與其山川風氣習俗性尚殊方異族
之蹟而統目之以邊防誠以四邊遼遠聲教莫通
經緯控制之宜有不可不大為之防者其體例唯
載荒外諸國朝貢征伐而不及内地沿邊控禦屯
戍之政名曰邊防實即列史之四裔傳也自唐以
來四裔之國分併遷徙紛紜不一已見於五朝續
通典洪惟我
聖朝應
天開基幬覆九宇
重熙累洽暢垓溯埏舉凡前代之所為勞師設備長駕遠
馭兢兢防制之不暇者莫不備職方而凛藩服東
瀛西濛環集輻凑固已無邊之可言而亦豈列代
防禦之術所可比論哉故以杜典及續通典所載
諸國參較於今日輿圖如挹婁靺鞨三韓為今黑
龍江寧古塔諸處早為内地烏桓鮮卑蠕蠕庫莫
奚突厥韃靼為今蒙古四十九部及喀爾喀諸部
地卭都筰都冉駹為今兩金川地雞籠山為今臺
灣府地南詔為今大理府地吐蕃朵甘烏斯藏為
今西藏地白蘭吐谷渾党項為今青海部地赤斤
蒙古罕東安定阿端哈瑪里為今安西州哈密地
蓋自
太宗文皇帝撫有蒙古全部
聖祖仁皇帝三涖朔漠奠定喀爾喀諸部西藏歸化
世宗憲皇帝征服青海編旗分理逮我
皇上普天徧覆西師之役拓地二萬餘里於是天山以
北凖噶爾部古之所稱烏孫突厥回鶻衛喇特諸
部及天山以南回部古之所稱土魯番火州柳城
車師焉耆龜兹姑墨疏勒莎車于闐諸國以至美
諾阿爾古諸廳莫不盡入版圖歸於疆理凡此皆
漢唐以來所謂極邊之地而在今日則皆休養生
息漸仁摩義之衆也既已
特設駐劄駐防辦事諸大臣統轄而燮理之矣外此有
朝獻之列國互市之羣番革心面内之部落顒顒
向化環四海而達重洋蓋可得而略紀焉在東則
為朝鮮日本琉球在南則為安南暹羅南掌港口
東埔寨宋腒朥緬甸整欠景海廣南葫蘆國柔佛
亞齊吕宋莽均達老文萊馬辰蘇禄噶喇巴舊港
曼加薩英吉利干絲臘荷蘭法蘭西瑞國連國在
西則為東西布魯特安集延塔什罕拔達克山博
洛爾愛烏罕意達里亞博爾都噶爾亞在北則為
俄羅斯左右哈薩克啟齊玉蘇烏爾根齊咸奉正
朔勤職貢沐浴於
皇仁燀赫於
聖武輸誠被化萬世無極謹差次諸邊諸國之事蹟仍
杜佑四邊之例分為四卷以著我
聖朝一道同風之盛防禦控制之周洵有超軼萬古者
焉其他國名見於前典而今無聞者蓋疆域遞并
名號互易如百濟新羅濊貊之已併於朝鮮赤土
之改為暹羅林邑之改為環王為占城又為廣南
干陀利之改為舊港皆以今名著錄餘不復述云
邊防東序略
(臣)等謹按杜氏邊防典東方凡二十國五朝續通典
分東及東南亦二十國今考濊貊新羅諸國既併
於朝鮮其東南之雞籠山即今臺灣府地久為郡
縣他如吕宋法蘭西荷蘭等國地處南洋宜入邊
防南部其在東者惟朝鮮日本琉球考朝鮮於我
朝歸命最先其世受我
朝德澤亦為最渥天聰崇德間兩伸
天討特沛
鴻恩存已亡之宗社自此稱藩奉朔勤慎效職至於
發海運以賑饑黎
賚空青以療王疾
殊恩異數有非他藩服所得濫邀者日本在前明時沿海
備禦防禁非不嚴厲而控制失道寇警不絶我
朝聲靈震疊重亹帖然洋銅市易琛賮偕來蓋
聖化之覃被者遠矣琉球輸誠慕化疊
遣正副使踰海册封奕世恭順國中山形本南北向國
王殿門特易西向以表面内之誠洵
聖澤漸涵無遠不屆者哉至於東海中羣島環峙各有
居族皆日本琉球之所附屬可弗具述又按
盛京東北濱海之境有赫哲費雅喀庫倫鄂倫綽竒
楞庫野恰喀拉諸部各沿海島居住諸部每歲進
貂皮設姓長鄉長子弟以統之鄂倫春有使鹿使
馬二部各設佐領驍騎校等官並設額兵供調遣
皆隸寧古塔黑龍江將軍所轄地雖極邊人皆内
屬故卷内不復叙列
東
朝鮮
朝鮮古營州外域箕子始封其地漢末改稱高麗
明洪武二十五年從其國王李成桂請復今名其
全境三面距海併有高句驪濊貊新羅百濟沃沮
諸國有兩京分八道統郡四十一府三十三州三
十八縣七十其建置沿革備詳前典我
太祖高皇帝肇興東土附近諸部落以次服屬朝鮮猶納
貢於明天命四年三月征明朝鮮以兵助明我師
與戰大破之降其將姜功烈是時國王李琿成桂
十世孫也琿廢姪李倧代立天聰元年正月
太宗文皇帝命大貝勒阿敏率師征朝鮮克義州定州漢
山諸城次於平壤其國之西京也李倧遣使求成
不許二月逼王京倧挈妻子遁江華島固請求成
許之大軍振旅而還二年開市中江通貿易春秋
入貢皆有定額後違約反覆屢
賜諭書不奉命祟德元年十二月
太宗文皇帝親統大軍聲罪致討屢克其城至臨津江先
是江水冰泮不可渡
車駕未至前三日天驟寒冰堅合大軍安驅渡江衆兵莫
不驚異先遣兵抵王京倧兵迎戰大破之殲其衆
倧挈長子&KR1261;棄京城遁入南漢山城遣兵圍之屢
擊敗其外道援兵
上次王京城由城外徑渡漢江益軍圍倧二年正月倧請
成不許降
敕切責倧奏書稱臣復降
敕令其出城歸命縛送敗盟三四臣正國法以儆國人倧
猶豫未决倧之走南漢城也先遣其妻子及其大
臣家口遁居江華島島在開州南海中意謂大軍
不能飛渡
上命睿親王多爾衮造小船八十出渡口島中出大船三
十餘艘迎戰大破之遂入島城獲王妃一王子二
家屬七十六人閣臣一侍郎一羣臣家口百六十
六人置之别室禁護無侵犯仍降
敕諭倧於是倧以孤城窮蹙妻子被俘八道離散宗社垂
絶乃頓首受命率其羣臣獻上明國所給敕印出
城來降築壇設黃幄於漢江東岸之三田渡受其
降接以優禮與定約束
命倧及其羣臣各與其妻子相見皆相抱慟哭感戴無極
留其長子&KR1261;次子淏為質二月
上班師以朝鮮凋疲許丁丑戊寅兩年准免貢物倡議敗
盟之洪漢翼諸臣皆伏誅自是朝鮮抒誠歸化朝
貢不絶十月
上命英俄爾岱馬福岱達雲等齎
制誥印勅往封李倧為朝鮮國王十一月倧遣陪臣表賀
萬夀冬至貢方物十二月遣陪臣表賀元旦貢方物並宴
賚遣歸嗣凡元旦冬至
萬夀聖節皆專遣陪臣表賀歲為常不悉書四年六月
遣使往封倧繼室趙氏為朝鮮王妃並封長子&KR1261;為朝鮮國
王世子東方庫爾喀叛入熊島恃其險遠抗不服
上命朝鮮以兵討之倧遣將由慶興之西水羅前浦出口
討平之七月執叛首來獻賜倧銀二百兩倧以破
殘垂滅之國得復守宗社感
上殊恩於三田渡樹碑稱頌
功德傳示萬世及是以其事聞六年六月倧遣陪臣獻新
羅瑞金
優旨還之八年九月朝鮮擒獲明國天津偵探兵船一解
至降
敕嘉奬順治元年五月以破流賊李自成底定燕京捷音
宣示朝鮮七月倧遣陪臣表賀貢方物奉
敕減朝鮮歲貢額内紵布四百匹蘇木二百斤茶千包棉
綢千匹各色細布五千匹布四百匹麤布二千匹
順刀十把刀十把其元旦冬至
萬夀慶賀貢物以道遠俱於朝正時附進著為令二年十
一月以朝鮮世子&KR1261;卒遣使齎
敕誥往封倧次子淏為世子三年二月
恩免朝鮮貢米六年正月以朝鮮一年一朝原定閣臣一
員尚書一員書狀官一員代覲念閣臣尚書等年
老不堪遠涉此後或閣臣尚書一員侍郎一員代
覲書狀官仍舊六月朝鮮國王李倧薨八月遣禮
部啟心郎渥赫等往
諭祭賜諡莊穆又遣戶部啟心郎布丹侍衛撒爾岱充正
副使齎
誥敕往封世子淏為國王妻張氏為王妃十年三月以朝
鮮國王印篆止有清文無漢篆
命禮部改鑄兼清漢字賜給十一年十二月封淏子棩為
世子
賜誥命十六年五月李淏薨九月遣工部尚書郭科等往
諭祭賜謚忠宣又遣大學士蔣赫德吏部侍郎覺羅碩博
會充正副使往封世子棩為國王妻金氏為王妃
康熙十三年王母妃張氏卒遣使
諭祭是年李棩薨
諭禮部李棩襲封以來克盡藩職可從優給與䘏典於常
例外加祭一次賜諡莊恪遣内大臣夀西特侍衛桑厄
恩克往
諭祭兼封王嗣李焞為國王妻金氏為王妃二十年正月
王妃金氏故遣官致祭二十一年五月遣使册封
焞繼室閔氏為王妃是年
聖祖仁皇帝恭謁
祖陵朝鮮國王遣陪臣至
盛京迎接進貢方物二十四年六月焞奏國内牛多
疫死民失耕種請暫停互市禮部議焞託言妄奏
不合應令回奏到日再議
上諭撫馭外國之道不可太嚴亦不可太寬倘如所請後
此恐生玩忽因令禮部另議議上焞應罰銀萬兩得
旨外藩小國姑宥一次仍令照常貿易二十五年二月朝
鮮民韓得完等違禁越江採葠擅傷官役遣使會
同國王焞審擬讞成奉
旨韓得完等為首六人立斬餘二十二人從寬免死減等
發落焞奉表謝罪附貢方物得
旨朝鮮國王因謝罪進貢理宜不收但恐發還則人役勞
苦且驛遞騷擾可准作年貢嗣後謝罪貢物著停止三
十二年正月奉
旨朝鮮國王世篤悃忱嗣後年貢内黃金百兩及藍青紅
木棉永著停止三十六年七月封焞子李昀為世子十
一月焞奏請仍於中江貿易部議不准行奉
旨著照該國王所請於中江地方貿易三十七年正月遣
侍郎陶岱運米四萬石至中江平糶又特發米萬
石賑給有
御製海運賑濟朝鮮記是年國王進謝
恩禮物奉
旨為平糶貢物發回為賞給米穀貢物凖收又三十九年
諭朝鮮國王因送回漂溺人民賞賜謝恩其禮物不必收
嗣後此等奏謝著停其進貢四十年十二月王妃閔氏
故遣使致祭四十二年二月遣使封焞繼室金氏為
王妃四十五年十月
諭大學士等曰觀朝鮮國王凡事極其敬慎其國人亦皆
感戴聞其國有八道北道與瓦爾喀地方土門江接界
東道接倭子國西道接我鳳凰城南接海猶有數小島
太宗文皇帝定朝鮮之役我兵無處不到以已破之國我
朝為之重加營建俾安堵如故其國人於
太宗文皇帝駐軍之地樹立石碑備書更生之德累世感
戴以至於今且彼更有可取者明之末年彼始終未嘗
叛之猶為重禮義之邦也五十一年十月
諭禮部朝鮮國年例貢物内有白金一千兩紅豹皮一百
四十二張嗣後永停貢獻朝鮮國使沿途館舍令地方
官修葺完固用副朕加惠遠人至意五十六年九月焞
以目疾來求空青遣官以空青往
賜焞奉表謝
恩附進方物得
旨所進儀物留作下次正貢嗣後凡有附貢方物者皆准
作正貢五十九年十月李焞薨遣散秩大臣查克亶禮
部右侍郎羅瞻往
諭祭賜諡僖順兼册封世子昀為國王繼妻魚氏為王妃
六十一年二月昀疏言臣萎弱無嗣請以弟李昑
為世弟以續宗祧得
旨允行遣使往封昑為朝鮮國王世弟雍正元年
諭禮部朝鮮自歸順我朝以來恪盡藩職所貢方物再議
減免以紓其力尋議減布八百匹獺皮百張青鼠皮三
百張紙二千卷從之又奉
諭旨朝鮮國進萬夀表文不必於九月内來京著仍照例
於十二月與年貢並進二年十二月李昀薨遣散秩大
臣覺羅舒魯翰林院學士阿克敦往
諭祭賜諡恪恭兼封李昑為國王妻徐氏為王妃三年七
月昑疏請封副室所生子李緈為世子部議與例
不符得
旨如所請行八月遣官封昑子緈為世子是年奉
旨朝鮮國因賜祭諡謝恩禮物不必收納至封王所貢儀
物照例收受六年二月減朝鮮歲貢稻米三十石江米
三十石每年止貢江米四十石以供祭祀著為例
七年正月王世子緈卒遣官致祭十月
諭禮部朝鮮國距京三千餘里貢使往來勞費嗣後凡謝
恩章疏與三大節表同時齎奏不必特遣使臣著為令
八年國王為嫂妃魚氏告哀遣使
諭祭乾隆元年二月禮部奏朝鮮國恭進
萬夀表貢乾隆元年應特遣使臣於七月來京至乾隆
二年表貢仍照舊例與年貢同進得
旨朝鮮國今年所進萬夀表貢照例於十二月偕年貢
同進由是仍遵舊例歲以為常二年四月昑奏中江
通市請仍舊例與内地兵丁交易從之十一月昑
請封其副室所生子愃為世子時愃甫三歲部議
與例不符奉
特旨允行三年正月遣使往封愃為世子五年三月福
建巡撫王士任疏言莆田縣民陳協順商船被風
漂至朝鮮國楸子島資送回籍得
旨著傳旨嘉奬八年九月
上恭謁
盛京
祖陵朝鮮遣使表貢從優賞賚
御書式表東藩匾額賜之奉
特旨並令使臣與諸王大臣宴十一年八月
命尚書班第察勘莽牛哨添汛事宜先是奉天將軍奏
請於莽牛哨添汛巡查并於鳳凰城外展邊墾土
下部議行昑奏其未便是月班第奏莽牛哨在我
境内於朝鮮無涉汛宜設得
旨朝鮮世戴國恩甚為恭順若安設此汛彼國有違禁
者致王得罪朕心不忍可如所請將莽牛哨設汛之
處停止九月減中江稅額十九年九月
上詣盛京恭謁
祖陵昑遣陪臣表貢得
旨著照乾隆八年之例加恩賞賚陪臣亦照例加賞二
十二年六月昑以其母金氏之喪來告王妃徐氏
旋卒二十三年遣官
諭祭四月更定通官額數初朝鮮通官定十二員遇頒
詔封王等事用四員或五員不等
赦審及交易諸事用二員為例大學士公傅恒等奏請
朝鮮久為屬國往來禮節語言均已嫻熟所設通
官請改設為八員從之二十五年正月遣官封昑
繼室金氏為王妃二十八年七月封朝鮮故世子
愃之子祘為世孫四十一年李昑薨該國王妃金
氏請以世孫祘為國王妻金氏為王妃并請追賜
故世子緈爵諡及世子婦趙氏
上命散秩大臣覺羅萬福内閣學士嵩貴往封並給與
誥敕各一道四十三年
上恭詣
盛京祗謁
祖陵是年以不舉筵宴預敇朝鮮毋庸遣使朝賀該國王
具咨禮部仍遣陪臣至
盛京請
安
御書東藩繩美額賜國王加賞以示優奬四十八年
上恭謁
盛京
祖陵朝鮮遣使接覲所有朝貢宴賚一切典禮俱照癸亥
甲戌兩次尤加優渥
御製詩章頒賜國王四十九年祘疏稱世子㬀年及三
歲請封為世子奉
特旨遣使往封並給與
誥敕五十年正月舉行千叟宴盛典
上命該國王遴選耆年派充貢使觀光預宴以昭優寵
自乾隆初年以來所有朝鮮王附貢方物並充作
正貢所有朝鮮民人被風漂入内地者俱給資護
送歸國體恤藩服之忱
仁至恩隆無不備盡朝鮮平壤城西北三里有箕子墓
小山旁繞前有箕子祠設參奉二人世守其祀即
箕子裔大同江岸有柴樹林可十里許幹似松葉
似榆土人常藉以療饑相傳為箕子所植云
日本
日本古倭奴國唐咸亨初更號日本以近日出而
名也國在東海中環波而宅有五畿七道三島一
百十五州統五百八十七郡皆依水嶼小者不過
中國一村落而已其國有官名關白者猶云宰輔
之職代相更替專國政兵馬國習中華文字而讀
以倭音俗尊佛尚中國僧敬祖先得名花佳果非
敬僧佛即上祖墓立法嚴人無争鬭犯法者事覺
即自殺無售賣人口傭工期滿即歸富者履絮席
貧者履薦席名曰毯踏棉男女衣服皆大領闊袂
女加長衣曳地雜繪文彩飾用玳瑁氣候與江浙
齊産五金磁器漆器金文紙馬出薩㟃馬者良薩
㟃馬即薩摩州也其地山高水寒刀最利故倭人
好以為佩龍涎香及海參鰒魚之屬皆海中産所
統屬國北為對馬島與朝鮮接南為薩㟃馬與琉
球接對馬島與登州直薩㟃馬與温台直長﨑與
普陀東西對峙水程四十更厦門至長﨑北風由
五島入南風由天堂入水程七十二更海道以更
計里一畫夜為十更云前明時關白興師蹂躪朝
鮮八道幾没迨朝鮮内附
本朝而侵陵以息崇德四年日本島主及對馬州太
守平義成致書朝鮮脅取土産朝鮮國王懼以二
書來告然日本究不敢興兵啟釁則震讋
天威之所致也順治二年其國一十三人泛海遭風飄至
内地
詔守臣支給衣糧隨朝鮮使臣津發回國康熙三十二年
九月日本國船一十二人漂至廣東守臣以聞
命量給衣糧護送浙省令其歸國其與中國貿易者長﨑
島為百貨所聚商旅通焉國尤饒銅我
朝經制鼓鑄所資滇銅而外兼市洋銅安徽江蘇浙
江江西等省歲額市四百四十三萬餘斤商辦銅
斤有倭照以為憑信攜帶綢緞絲斤糖藥等物往
日本市銅分解各省乾隆二十四年禁止絲斤出
洋又兩廣督臣請將綢緞綿絹一并禁止嗣據江
蘇巡撫奏請仍許洋商酌量攜帶每船皆有定額
非日本辦銅商船不得援以為例從之日本自前
明時寇警不絶
聖朝聲靈震疊海宇敉寧通商利用綏靖有經超軼前
古之盛軌於斯可概見也
琉球
琉球在福建泉州府東海島中接漳泉福興四州
界自福州五虎門出海水程一千七百里至其國
距
京師七千八百三十二里國分三省各隸間切間切
譯言府也王城所治為中山為中頭省隸間切十
有二村縣百一十有三山北為國頭省隸間切九
村縣六十有八東西狹南北長四際皆海島嶼環
列凡三十有六皆轄於琉球其西南方有北山延
袤三百餘里與日本接界由琉球之薩摩境開船
四日可至凡國王嗣位先遣陪臣來請
朝命
欽命正副使奉
敇往封賜以鍍金銀印文曰琉球國王未封以前稱世
子權國事受封乃稱王其歴代沿革已詳前典不
具錄國王見
朝使冠烏紗冠雙翅側衝上向盤金朱纓垂頷下受
封後詣館謝及宴皆皮弁氣候多煖少寒無冰霜
雪希降草木常新所産有番薯紅菜松露蕉實野
牡丹吉姑羅樫木福木呀喇菩古巴梯斯之屬禽
有古哈魯麻石伊石求子烏鳳容蕊皆中土所無
者鱗介異産尤多獸則牛馬山豬羊鹿犬有市集
負薪運水多以婦人為之國王尚氏前明時遣使
請封會道阻留閩未還我
朝順治三年福建平經略洪承疇轉送使者至京以
前朝敕印未繳遣其使還六年世子尚質遣使奉
表歸誠十年遣使來貢十一年三月質又遣使來
貢兼繳前朝敇印請封
賜宴錫賚有差
命兵科副理事官張學禮行人司行人王垓充正副使齎
詔印往封令二年一貢進貢人數不得過一百五十人許
正副使二員從人十五名入京餘俱留閩待命尋
因海氛未靖使臣還京未往康熙元年再降
敇諭令學禮等奉往至國成禮而還三年王表謝五年七
月遣陪臣入貢奉
諭尚質所進瑪瑙烏木降香木香象牙錫速香丁香檀香
黃熟香等十件不係土産免其入貢餘所貢方物令督
撫差人解送來使不必齎送來京即給賞遣歸七年二
月重建柔遠館驛於福建以待琉球使臣是年國
王尚質薨八年世子尚貞遣陪臣來貢自後貢使
不絶二十一年
命翰林院檢討汪楫内閣中書舍人林麟焻為正副使齎
誥敇銀印往封尚貞為琉球國中山王
御書中山世土四字額賜之貞請令陪臣子弟四人赴京
受學
上許之二十五年貞遣官生梁成楫蔡文溥阮維新鄭秉
鈞等四人入太學三十二年貞遣陪臣入貢請入
監讀書官生歸國
賜宴及文綺乘傳厚給遣歸自是二年一貢如常例四十
八年尚貞薨世子尚純先卒四十九年尚純子尚
益以嫡孫立五十一年卒未及請封五十二年尚
益世子尚敬立比年遣使入貢稱世曾孫五十七
年六月
命翰林院檢討海寳編修徐葆光充正副使齎
詔敕銀印往封五十九年王尚敬疏請續送官生入監讀
書從之雍正二年敬遣陪臣奉表賀
上登極并貢方物送官生鄭秉哲鄭繩蔡宏訓等入監
御書輯瑞球陽四字額賜王交使臣齎回三年九月奉表
謝
恩并貢方物得
旨琉球貢物准作二年一次正貢四年貢使還附遣官生
鄭秉哲等還國乾隆二年六月琉球所屬之小琉
球國有粟米棉花二船遭風漂至定海象山地浙
閩總督大學士嵇曾筠資給衣糧遣還事
聞奉
上諭嗣後似此被風飄泊之船令督撫等加意撫恤動
用存公銀兩資給衣糧遣歸本國著為令三年敬遣
陪臣奉表賀
上登極并貢方物使回
御書永祚瀛壖四字額賜王
勅諭不必專使謝恩俟正貢之年一同奏謝五年送回
被風失舟之商民五十三人奉
旨該部行文傳諭嘉奬十六年尚敬薨世子尚穆權理
國事十七年送回十四年被風失舟之商民四船
九十二人其六船因船身堅固先已撥給桅木廪
餼資送回籍事
聞
賜緞幣嘉奬二十一年世子尚穆遣使進貢兼請襲封
命翰林院侍講全魁編修周煌充正副使册封頒賜並
如前例全魁等回京代奏請官生入監讀書許之
二十五年遣陪臣來貢并遣官生梁文治等入監
讀書二十九年遣還琉球國誠心向化恭順最著
其國山形本南北向以中國在海西王殿及門皆
西向以表忠順面内之意
皇朝通典卷九十七
