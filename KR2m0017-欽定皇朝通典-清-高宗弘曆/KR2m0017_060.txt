皇朝通典卷六十
禮賓
(臣)等謹按杜典賓禮七篇一曰諸侯朝覲二曰諸
侯遣使來聘三曰天子遣使迎勞四曰三恪二王
後五曰天子朝位六曰執贄七曰信節所錄皆經
傳舊文杜佑自謂三代而下並無其禮是也臣等
採唐以後至明代續為賓禮凡昔所有而後所無
者已於各篇目下申明其說矣兹恭纂
皇朝禮典凡朝儀朝位已登之嘉禮至若職貢諸國蓋
即周禮所稱九州以外謂之蕃國者實大行人所
掌賓客之屬
大清通禮以繫之賓禮今謹從此例纂為外國朝貢及
敕封外國二篇並稽
大清會典為信節館餼二篇一以存其舊目一以補其
闕文凡皆賓禮之屬也他如三恪二王後篇目雖
已從刪仍恭錄
御製詩篇以彰
聖朝之盛德而執贄一篇則改為王公百官相見禮類
附於後
外國朝貢
(臣)等謹按越裳獻雉西旅貢獒古稱外蕃之國各
以寳貴為摯是也洪惟
國朝自
列聖以來聲教誕敷
恩威遐鬯衣冠玉帛萬國攸同我
皇上念服屬外臣日以增擴嘗
敕所司繪為
皇清職貢圖以詔方來由是纘
武策勲西陲大功載蕆而濛瀛二萬餘里悉入版圖有若
愛烏罕巴逹克山之屬遠至貢駒安集延痕都斯
坦之倫偕來輯瑞又土爾扈特歸自窮邊凡蒙古
之族無不隸於臣僕其内附之事並詳具邊防典
中兹以徼外山海諸國來朝入貢屬於禮部職掌
者
恩禮隆洽儀典光昭敬稽
大清會典參以職貢圖所述纂為外國朝貢篇云
崇德二年定朝鮮每年進貢一次並
聖節元旦冬至三大節為四貢同進年貢方物黃金百兩
白金千兩苧布二百疋各色棉綢四百疋各色木
棉布四千四百疋龍紋蓆二花蓆二十鹿皮百水
獺皮四百豹皮百四十有二青黍皮三百佩刀十
大小紙五千卷米百石
萬夀聖節禮物各色苧布三十疋各色棉綢七十疋龍紋
蓆二花蓆六十豹皮十水獺皮二十白棉紙二千
卷厚油紙十部元旦冬至二節減棉綢三十疋及
水獺皮油紙二種
皇后千秋節苧布三十疋棉綢三十疋花蓆三十元旦冬
至節加螺鈿梳函一具又定凡朝鮮國來使有職
銜稱君者俟朝賀行禮畢引入
殿内坐於右翼輔國公之下是年
賜朝鮮國王裘帽及鞍馬一疋貂皮百有二十銀百兩正
副使各鞍馬一疋貂皮五十朝鞾一䨇銀五十兩
書狀官押物官貂皮銀鞾從人銀布各有差三年
朝鮮國王恭進慶賀方物苧布六十疋棉綢七十
疋龍紋蓆二花蓆四十五豹皮五白棉紙二千卷
又進謝
恩方物如之又陳奏方物減苧布二十疋花蓆五加水獺
皮二十青黍皮三十筆百枝墨五十笏恭進
皇后苧布二十疋棉綢二十疋花蓆二十
順治元年定外國朝貢以方物為憑該督撫察騐
的實方准具題入貢又定貢使到京所貢方物會
同館報部提督該管司官赴館察驗撥役管領由
部奏
聞貢物交進内務府象交鑾儀衞馬交上駟院刀及鹿皮
青黍皮等交武備院五年
賜朝鮮國王世子鞍馬貂冠貂裘狐裘羅袍叚袍朝鞾通
事外郎貂皮銀有差十一年琉球國世子尚質遣
陪臣進貢慶賀方物金飾佩刀銀飾佩刀金酒缾
銀酒缾泥金畫屏泥金扇泥銀扇蕉布苧布紅花
胡椒蘇木又恭進二年一次正貢方物馬十疋螺
殼三千硫黃藥二千六百斤是年
賜琉球國王蟒叚二采叚六藍段三素段閃段各二錦三
綢羅紗各四王妃采段四糚段閃段各一藍段錦
段各二羅紗各四正使采段表裏各四閃段一羅
二綢紗各四副使采段表裏各三藍段一羅綢紗
各二從者采段表裏各二藍段綢羅紗各一通事
從人段綢紗布銀各有差十三年荷蘭國王恭進
御前方物鑲金鐵甲鍍金馬鞍鑲金刀劔鳥銃珫藥袋鑲
銀千里鏡玻璃鏡八角大鏡珊瑚珊瑚珠琥珀琥
珀珠哆囉絨嗶嘰段西洋布花被面大氊毛纓丁
香番木蔻五色番花桂皮檀香恭進
皇后方物玻璃鏡玳瑁匣玻璃匣烏木飾人物匣珊瑚珠
琥珀珠琥珀哆囉絨嗶嘰段西洋布白倭段花氊
花被面玻璃杯花石合白石畫薔嶶露是年
諭荷蘭國慕義輸誠航海修貢念其道路險遠著八年一
次來朝
賜荷蘭國王大蟒段糚段倭段各二花段八閃段帽段藍
段青段各四綾紡絲羅各十銀三百兩使臣二人
每人大蟒段糚段倭段各一花段六藍段三綾紡
絲絹各四銀百兩標官糚段倭段藍段各一花段
三綾紡絲絹各二銀五十兩通事從人段綢絹銀
各有差十八年安南國王黎維禔奉表投誠入貢
方物金香鑪花缾銀盆沉香速香紫降香白木香
黑線香白絹犀角象牙
賜國王及來使銀段等物照琉球國例賞給又安南出兵
助勦海寇加
賜國王大蟒段糚段錦段各二采段表裏各十有二銀五
百兩是年
恩詔有外藩王公福晉夫人加
恩賜一款
賜朝鮮國王大蟒段糚段補段片金段倭段各二帽段閃
段藍段青段各五各色段十洋段十王妃大蟒段
糚段錦段倭段閃段帽段素段各二大段彭段各
三藍段二紡絲紗各四又定朝鮮國遣陪臣慶賀
謝
恩及有事陳奏各進貢方物
賜來使及從人與元旦節同若附正貢同來統於正貢之
賜非正貢而數事並來者總
賜一次
康熙元年定朝鮮國每年進貢
太皇太后
皇太后二大節及遇慶賀謝
恩陳奏進貢方物均與進貢
皇后禮同二年定安南貢期三年一次三年定外國慕化
來貢方物照其所進收受不拘舊例是年琉球國
王尚質謝
敕封恩進貢方物金飾佩刀銀飾佩刀漆柄大刀漆杆槍
漆盔甲泥金畫屏泥金扇泥銀扇畫扇紅銅胡椒
絲棉土苧布蕉布
賜琉球國王蟒段二采段四藍段青段閃段錦段綢羅紗
各二正使采段表裏各四羅四鞾一雙采段三副
使采段表裏各四羅三鞾一雙從者采段表裏各
二布四通事從人段布有差安南入貢禮部查奏
照會典少薰衣香及紙扇二種奉
旨寬免
賜安南國王大蟒段糚段倭段閃段錦段各二采段表裏
各十使臣每人采段表裏各五紗羅各一絹七鞾
一雙通事行人從人段紗羅絹綢布各有差荷蘭
國王遣陪臣助克金門厦門
賜銀千兩大蟒段糚段錦段各四采段表裏各二十四又
賜國王銀二千兩大蟒段糚段倭段錦段閃段片金段各
五采段表裏各三十五遣禮部筆帖式齎往同該
督給付國人帶回四年琉球國王補進慶賀貢物
與順治十一年同貢船在梅花港口遭風漂失貢
物免其補進暹羅國王遣陪臣入貢
御前方物龍涎香西洋閃段象牙胡椒螣黃荳蔻速香烏
木大楓子金銀香蘇木孔雀六足龜凡十有三種
皇后前方物並同各減半
賜暹羅國王段紗羅各六織金段紗羅各四王妃各減二
正副使及通事從人采段絹布各有差是年定暹
羅貢期三年一次五年琉球國王補貢四年方物
奉
旨琉球國王補進漂失貢物具見恭順但前已有旨免進
仍著發還六年琉球國王進常貢方物加紅銅五百斤
螺鈿漆盤十荷蘭國王進貢方物大馬鞍轡具鑲
金鑲銀銃起花金刀哆囉呢嗶嘰段嗶嘰紗荷蘭
絨大花段荷蘭五色大花緞大紫色金段紅銀段
大珊瑚珠五色絨毯五色毛毯西洋五色花布西
洋白細布西洋小白布西洋大白布西洋五色花
布褥大玻璃鏡玻璃鑲鐙荷蘭地圖小車大西洋
白小牛大琥珀丁香白胡椒大檀香大象牙琉璃
器皿一箱給賞照順治十三年例加
賜國王大蟒段糚段倭段片金段閃段帽段藍段素段各
一花段綾紡絲各四絹二正使蟒段大段各一七
年安南國入貢乞將三年一貢之例改為六年一
次得
旨允行七年暹羅國入貢給賞與四年同八年琉球國入
貢於常貢外加貢紅銅千斤絲烟百匣螺鈿茶鍾
十具九年西洋國王阿豐肅遣陪臣奉表入貢方
物國王畫像金剛石飾金劔金珀書箱珊瑚樹珊
瑚珠琥珀珠伽枬香哆囉絨象牙犀角乳香蘇合
油丁香金銀乳香花露花幔花氈凡十有七種
賜西洋國王大蟒段糚段倭段各三閃段五片金段一花
段十帽段藍段青段各五綾紡絲各十有四羅十
絹二銀二百兩使臣大蟒段一糚段倭段二帽段
一花段六藍段三綾紡絲各四絹二銀百兩護貢
官從人段綢綾絹銀各有差十年琉球國世子尚
貞入貢於常貢外加貢鬃烟番紙蕉布十二年
諭暹羅國航海遠來抒誠進貢其蟲蛀短少等物免令補
進嗣後各國皆照此例十七年西洋國貢獅子照九年
例賞外加
賜國王大蟒段糚段倭段片金段閃段帽段藍段青段各
一花段二綾紡絲各四綢二貢使以下各加賞有
差二十年奉
旨琉球國進貢方物以後祇令貢琉黃海螺殼紅銅其馬
匹絲烟螺鈿器皿均免進貢二十一年
聖祖仁皇帝恭謁
祖陵朝鮮國王遣陪臣至
盛京迎接進貢方物豹皮鹿皮水獺皮青黍皮倭劔
全鰒八帶魚大口魚海參海帶菜紅蛤浮椒白蜜
柏子銀杏黃栗柿乾又使封尚貞為琉球國王
御書中山世土四字賜之二十三年尚貞謝
恩進貢方物與康熙二年同又以
特賜
御書加貢金鶴一對二十四年定琉球國王原賞段二十
今加三十安南國王原賞段三十今加二十暹羅國
王原賞段三十四今加十六各表裏五十二十五
年以荷蘭國王感被
皇仁請更八年一貢之期改為五年一次并減定嗣後進
貢方物珊瑚琉珀哆囉絨織金毯嗶嘰段自鳴鍾
鏡馬丁香檀香冰片鳥鎗火石餘均免貢
賜國王及正使均照六年加賞例副使以下各照例賞給
有差二十七年琉球國以陪臣子弟入監讀書於
常貢外加貢圍屏紙三千張嫩蕉布五十疋是年
奉
旨琉球國航海入貢途遠勞煩海螺殼嗣後免進三十一
年奉
旨朝鮮世篤悃忱克殫恭順近復輸應軍需捐進鳥鎗三
千甚屬可嘉年貢内黃金百兩及藍青紅木棉嗣後永
著停止是年琉球國以免常貢海螺殼補進白剛錫千
觔三十七年朝鮮國王為平糶及賞給米穀恭進謝
恩禮物奉
旨為平糶謝恩禮物發回為賞給米穀所進謝恩禮物準
收三十九年
諭朝鮮國王因送回飄溺人民賞賜謝恩其禮物不必收
嗣後此等奏謝著停其進貢四十七年暹羅國入貢方物
外加貢物九件其副貢船加貢馴象二金絲猴二
賜國王王妃及貢使均如例其副貢人四名照從人例賞
給五十一年
諭朝鮮國慎守封圻恪循儀度四十餘年來未嘗稍懈朕
用嘉美將該國貢典屢加裁減至於甚輕今貢物内白
金千兩紅豹皮一百四十二張猶恐艱於備辦嗣後將
二項永停貢獻五十五年奉
旨安南路遠解送貢物甚屬勞苦嗣後犀角象牙免其進
貢金香爐花瓶銀杯凖折作金銀五十六年
諭朝鮮國王李焞安静奉法人民愛戴四十餘年伊國中
享太平之福未有如此之久者朕甚嘉之覽禮部奏請
王因病目來購空青朕聞王疾深為軫念即於行在特
簡正副使齎空青往賜此係格外之恩凡一應禮節使
臣到時令王不必拘於成例隨處可以相見并傳諭知
之安南國王嗣子黎維祹以
諭旨軫念該國路遠免其解送重物請遣陪臣謝
恩照例准其進貢之年進表五十九年暹羅國王遣陪臣
恭奉金葉表文入貢方物加進馴犀二西洋金段
二大西洋闊宋錦一西洋國遣使臣斐拉理奉表
來朝是日設表案於
暢春園
殿階下正中
聖祖仁皇帝御殿陞座禮部鴻臚寺官引貢使奉表陳案
上退行三跪九叩禮仍詣案前奉表由
殿左門外左陛膝行至
寳座旁恭進
聖祖仁皇帝受表轉授接表大臣貢使興仍由左陛降出
左門於階下行三跪九叩禮入
殿
賜坐
賜茶畢謝
恩退
雍正元年
諭朝鮮國自歸順我朝恪共藩職
列聖以來屢次施恩減免貢物今所貢或尚有可減者著
確議具奏禮部遵
旨議奏朝鮮貢物明時有金銀器皿人參馬匹苧布棉綢
等數十種我
太宗文皇帝崇德二年免本年常貢之半五年免貢米九
千包
世祖章皇帝時凡金銀器皿人參馬匹概與停免
聖祖仁皇帝康熙三十二年免黃金百兩青紅藍木棉布
六百疋五十一年免白金千兩紅豹皮百四十二
視明時貢物已免過半今惟年貢内可減去青黍
皮三百水獺皮百木棉布八百疋白棉紙二千卷
餘貢如常從之是年朝鮮國王以慶賀入貢
特賜周易折中朱子全書各一部及松花石硯法瑯器皿
筆墨等物二年琉球國王恭進慶賀方物金銀飾
佩刀金銀瓶泥金畫屏扇圍屏紙紅銅白剛錫蕉
布夏布恭進
皇后金銀粉匣扇蕉布夏布
特賜國王
御書輯瑞球陽四字内庫段二十松花石硯玉器瓷器法
瑯器等物安南國王慶賀謝
恩恭進方物均如常貢
特賜國王
御書日南世祚四字古文淵鑒佩文韻府淵鑒類函各一
部内庫段二十疋松花石硯玉器瓷器法瑯器等
物暹羅國運米至廣附進穀種果樹洋鹿獵犬等
物
特賜國王各色段二十松花石硯玉器瓷器法瑯器等物
差禮部司官齎送廣東交該撫付船長領回三年
安南國王遣陪臣入貢奉
旨召見西洋意達里亞國教化王伯納第多遣使奉表進
貢方物厚福水綠玻璃鳳壺各色玻璃鼻烟壺玻
璃碁盤碁子哩阿期波羅杯蜜蠟杯小杯小缾小
刀柄法瑯小圓牌銀纍絲連座船四輪船缾花大
小花盤小花缾小漏盤小銅日晷水晶滿堂紅鐙
咖什倫鼻烟罐蓋杯綠石鼻烟合帶頭片各寳鼻
烟壺玩器圓球素珠實地銀花盤花匣小罐素鼻
烟合花砂漏鑲寳石花線花畫皮畫皮扇面畫繡
花紙盤花紙盤花石鐵花盆巴爾薩木油阿噶達
片番銀筆裹金規矩鑲牙片瑪瑙刀柄鼻烟壺珠
各色石鞭頭小石合珊瑚珠香枕囊火漆石印紐
火漆八寳顯微鏡火鏡照字鏡大紅羽段周天球
鼻烟凡六十種奉
敕覽王奏並進方物具見悃誠我
聖祖仁皇帝怙冒萬方無遠弗屆
龍馭升遐中外臣民悲思永慕朕纘承大統勉思紹述
前徽教化王遠行陳奏感
先帝之垂恩祝朕躬之衍慶周詳懇至辭意虔恭披閱之
下朕心嘉慰使臣遠來朕已加禮優待至於西洋寓居
中國之人朕以萬物一體為懷時教其謹飭安静果能
慎守法度行止無愆朕自推恩撫卹兹因使臣歸國特
頒斯敕並賜糚段錦段大段六十疋次段四十疋王其
受領悉朕惓惓之意又
特賜國王貂皮人參各色糚段錦段大段次段洋漆器瓷
器芽茶紙墨絹扇等物四年琉球國王尚敬遣使
謝
賜御書恩恭進金鶴二嵌螺鈿黑漆盤碗各三十彩屏二
扇二百紙萬張青花蕉布白花蕉布素花蕉布各
五十疋其正使紫巾官
召見奉
諭琉球國王因朕頒賜御書匾額及采段玉器等件特遣
使臣進表謝恩貢獻儀物具見悃誠朕加惠遠藩不受
貢物但既航海遠來不忍令其帶回本國向來朝鮮國
王進獻禮物若不收受有交送内務府存留凖作年貢
之例今琉球國王所貢禮物準作三年一次正貢
特賜國王内段端硯玉器法瑯器玻璃器磁器並加賞正
使紫巾官銀段等物五年奉
諭朝鮮年貢之例每年貢米百石朕念該國路途遥遠運
送非易著減去稻米三十石糯米三十石每年貢糯米
四十石足供祭祀之用永著為例西洋博爾都噶國王
若望遣使麥德樂等具表慶賀恭請
聖安儀與五十九年同進貢方物大珊瑚珠寳石素珠金
法瑯合金鑲咖什倫缾蜜蠟合瑪瑙合銀鑲咖什
倫合藍石合銀鍍金鑲玳瑁合銀鍍金鑲雲母合
各品藥露五十缾金絲段金銀絲段金花段洋段
大紅羽段大紅哆囉呢洋製銀柄武器洋刀長劍
短劔鍍銀花火器自來火長槍手槍鼻烟葛巴依
瓦油聖多默巴爾薩木油壁露巴爾薩木油伯肋
西里巴爾薩木油各品衣香巴斯第里葡萄紅露
酒葡萄黃露酒白葡萄酒紅葡萄酒咖什倫各色
法瑯烏木鑲青石桌面鑲黃石桌面烏木鑲各色
石花條桌織成遠視畫凡四十一種
賜國王大蟒段糚段倭段各六片金段四閃段藍花段藍
段帽段素段各八綾紡絲各二十二羅十三絹七
貢使以下段綢紡絲絹銀有差又
特賜國王人參内段瓷器洋漆器荔支酒芽茶紙墨絹鐙
扇香囊等物來使亦加
賜有差蘇禄國王母漢末母拉律林遣使奉表入貢方物
珍珠玳瑁描金花布金頭牙薩白幼洋布蘇山竹
布燕窩龍頭花刀夾花標槍滿花番刀藤蓆猿凡
十有二種奉
諭蘇禄國向來未通職貢今該國王輸誠嚮化遣使遠來
進貢方物奏辭懇切具見悃誠其有應行議奏之處著
大學士九卿詳議尋大學士等遵
旨議奏蘇禄國入貢照東南海外安南琉球荷蘭暹羅諸
國初次納貢之例賞給
特賜國王玉器瓷器等物正副使加賞内段銀兩有差七
年
諭據福建巡撫奏稱琉球國中山王尚敬差耳目官毛鴻
基等進貢方物照例進港安插館驛朕以琉球歴來恪
守臣節不失貢期而地處重洋之外使臣遠涉風濤深
可軫念是以令其四年進貢方物準作六年正貢其六
年應進表文俟八年正貢一同恭進所以寬其朝貢之
期與海邦休息之意也今該國王以未接部文仍案期
遣使實因未知朕之明旨並非有違成例且其船已經
進港行李已安頓館驛寧可以不合例而却之使空往
返於洪濤巨浪中乎著照例准其入貢該撫委官伴送
來京一應廩餼舟楫悉遵二年例從厚辦給又
諭六年正貢準作八年正貢若八年貢物已經遣使起程
即準作十年正貢是年琉球國陪臣入貢來京恭遇
聖駕陞殿俟百官行禮畢引至丹墀西行三跪九叩禮畢
於右翼衆官之末
賜坐
賜茶又
特賜國王内段玉硯松花石硯玉器玻璃器法瑯器瓷器
及使臣銀段等物朝鮮國差陪臣驪川君李增謝
恩來京未遇
陞殿
世宗憲皇帝御
乾清宫寳座禮部堂官一人引來使隨帶通事一人
由
乾清門右門入至丹墀西行三跪九叩禮畢引入
乾清宫右門
賜坐於右翼大臣之末
賜茶來使叩頭飲訖
世宗憲皇帝慰問來使跪聆畢引出至
乾清門外謝
恩齊集之大臣咸補服議政大臣及應齊集大臣均入内
大臣班列坐豹尾班侍衛隨進扈衛不
賜茶在
圓明園
召見於
正大光明殿儀同又
諭嗣後朝鮮差來陪臣有職銜稱君者遇陞殿之日照常
賜茶如未遇陞殿著禮部於使臣起程之前奏聞令其
便殿進見賜茶遣回又奉
旨嗣後凡屬謝恩表章皆著與三大節表章一同齎奏不
必特遣使臣永著為例又
諭朕覽禮部具題頒賜朝鮮國王儀物本内開載賞賜銀
百兩又貂皮折銀百五十兩朕思賞賜之例既已開載
貂皮何以又折為銀至於賞銀百兩亦應用儀物以示
朕優重藩王之意爾等酌議具奏禮部遵
旨議定賞貂皮一百不必折價至賞給國王銀百兩改為
内庫糚段四疋雲段四疋永著為例又陳奏伊國
賊黨謀逆遣兵緝獲奉
旨嘉奬
特賜國王段三十二綾八康熙字典性理精義詩經傳說
彙纂音韻闡微各一部賞該國兵丁銀萬兩暹羅
國王遣陪臣朗微述申黎呼等齎金葉表文入貢
御前方物馴象龍涎香幼鐉石冰片沈香犀角孔雀尾翠
鳥皮象牙速香安息香紫降香荳蔻螣黃胡椒大
楓子烏木蓽撥紫梗桂皮兒茶皮樟腦硫黃檀香
樹膠香織金頭白袈裟桃紅袈裟幼花布闊幼花
布織金頭白幼布闊紅布花幼幔大荷蘭氈冰片
油薔薇露
皇后前方物不進象餘物各減半又加進寳劍仗劍金地
交枝柳條版帶禮部遵
旨議定嗣後免貢速香安息香胡椒紫梗紅白袈裟白幼
布幼花布闊幼花布花布幔等物是年暹羅國來
使共四人奉
旨著大貢使於同來貢使内選一人令二人進見
特賜國王
御書天南樂國四字内段二十玉器法瑯器松花石硯玻
璃器瓷器等物八年安南國遣陪臣進四年七年
正貢又謝
賜御書書籍段幣寳玉器皿恭進禮物加進金龍黃紙二
百張玳瑁筆百枝斑石硯二方土墨二包南掌國
蘇瑪喇薩提拉島孫差頭目叭猛花等奉銷金緬
字蒲葉表文一道貢馴象二禮部奏南掌國通事
刁猛雖通漢語語言蹇澁奏對時不能明晰有伴
送貢使之把總康天錫熟悉南掌國言語令其隨
貢使進
見其頒賞照蘇禄國初次例又
特賜國王玻璃器瓷器糚段大段人參等物正副使銀段
有差是年定南掌國五年一次入貢九年琉球國
入貢奉
旨十年貢物即準作十二年正貢十一年不必遣使前來
是年以琉球陪臣子弟入監讀書學成歸國國王
加進謝
恩禮物嫩蕉布百疋圍屏紙五千張
乾隆元年暹羅國入貢方物加進金段二花幔一
荷蘭氈一照康熙六十一年加
賜之例賞給又貢使呈稱國王衷曲墾祈轉奏乞邀
恩眷
頒賜蟒龍大袍一二襲奉
旨暹羅遠處海洋抒誠納貢除照定例賞給外著特賞
蟒段四端又禮部議奏暹羅國陪臣朗三立哇提等
四人入貢來京或
召見大貢使一人或四人或令其選一人同大貢使二
人進見或停其進見奉
旨皆令進見又奏言舊例朝鮮來使有稱君者坐於左
翼輔國公之下隨班
賜茶至琉球安南等國差來陪臣若係該國王兄弟世
子來朝應如朝鮮稱君之例若尋常貢使等
召見其議政大臣齊集
賜坐
賜茶之處應行停止從之二年
諭朝鮮國王為請封世子進獻禮物若仍令來使齎回
未免徒滋往返著暫留收貯準作來年正貢是年琉
球國入貢慶賀方物與雍正二年同四年琉球國
入貢
特賜國王永祚瀛壖四字並
諭琉球遠隔重洋不必專遣使臣謝恩俟正貢之年一
同奏謝六年琉球國謝
賜御書恩恭進儀物與雍正四年同奉
旨準作七年正貢其進到七年正貢凖作九年正貢九
年應進表文照例遣使恭進八年蘇禄國入貢請復
三年一貢之例奉
旨著仍遵雍正五年所
頒敕諭酌俟五年之外一修歲獻之
旨行又
諭南掌國貢象舊例以五年為期朕思該國僻處天末
遠道致貢未免煩勞著改為十年一貢是年
皇上恭謁
盛京
祖陵朝鮮國王遣陪臣迎接進貢方物與康熙二十一年
同
特賜
御書式表東藩四字並弓矢貂皮鞍馬糚段大段等物
正使以下銀段有差十四年暹羅國王遣陪臣朗
呵派哌提等奉金葉表文入貢
御前方物象二龍涎香犀角沈香土璇石象牙紫降香
大楓子荳蔻螣黃烏木胡椒花桂皮&KR0008;樸齒舌皮
樟腦檀香硫黃蘇木上冰片冰片油翠毛孔雀尾
紅布幔賀南氈
皇后前不貢象餘物各減半又附洋船貢到黑熊鬭雞
金絲猿等物使臣朗呵派哌提等奉表來京恭遇
聖駕巡狩於
啟鑾日禮部滿堂官引來使等四人並通事一人至
圓明園宫門外行三跪九叩禮
恩賞物件於
宫門前賞給隨至王公百官處送
駕排班之末跪候瞻仰
特賜國王
御書炎服屏藩四字蟒段片金段糚段閃段各二錦段
四各色段八玉器瑪瑙器法瑯鑪缾松花石硯玻
璃器瓷器等物十六年緬甸國遣陪臣希里覺填
奉表入貢
御前方物氈段四緬布十有二馴象八
皇太后前馴象二奉
諭緬甸越在荒裔自前明嘉靖後職貢不通兹復專遣
陪臣齎表闕廷嚮化奉琛具昭忱悃向來南掌等國
入貢筵燕賞賚均照各國貢使之禮所有緬甸貢使
到京一應接待事宜亦應照各國例以示綏懷尋禮
部奏言緬甸國使臣等奉表來京恭遇
陞殿已經行禮應照例停其進見從之
賜國王蟒段錦段各六閃段八青藍采段藍段素段綢
羅紗各十王妃織金段織金紗織金羅各四段紗
羅各六貢使以下采段絹布有差加
賜國王
御書瑞輯西琛四字青白玉器玻璃器瓷器松花石硯
法瑯鑪缾内庫段貢使銀段等物十八年暹羅國
使臣郎損吞派沛等奉表來京恭遇
駕幸南苑即令使臣道旁瞻仰照例停其進見
特賜國王人參段錦玉器瑪瑙器法瑯器銅煖硯玻璃
器瓷器等物又西洋國使臣巴哲格等奉表來京
皇上御
乾清宫寳座禮部堂官率領在京居住西洋人一人
引來使進見儀與雍正五年同賞給如例加
賜國王龍段糚段線段綾紡絲羅絹冊頁瑪瑙玉器法
瑯器漆器瓷器紫檀木器畫絹香袋香餅紙墨扇
茶等物正使糚段花段線段玉器法瑯器漆器瓷
器畫絹紙墨扇茶等物又五月初一日於
圓明園
賜國王紗葛香囊香串宫扇藥錠等物正副使以下紗
葛香囊宫扇等物各有差十九年
皇上恭謁
祖陵朝鮮國遣陪臣至
盛京迎接恭進儀物與八年同蘇禄國入貢珍珠花
藤蓆玳瑁燕窩花刀花槍花標瓜鴉鐘咾哮丁香
跂踏竹布龍涎香賞給國王與雍正五年同二十
六年南掌國入貢慶賀
皇太后七旬萬夀
恩賞該國王及貢使等與雍正八年同二十八年蘇祿
國入貢珍珠玳瑁燕窩劍標槍吹筒藤蓆洋布花
布竹布丁香鸚鵡等物
賞賜與十九年同三十二年琉球國恭進謝
恩方物金鶴盔甲馬鞍金銀飾佩刀漆飾鍍金佩刀衮
刀槍金彩畫屏扇絲綿練蕉布紋蕉布土苧布紅
銅白剛錫等物
賞賜如雍正二年例三十六年南掌國入貢慶賀
皇太后八旬萬夀
恩賞該國王糚段倭段蟒段錦段大段紅綠猩猩氈片
五色絹五色紙人參玻璃器瓷器等物貢使以下
銀段有差其貢使先蒙
召至熱河筵宴入於侍郎班次
特賞貢使蟒段四先目段各二又於西直門接
駕賞貢使段三貂皮四先目段各二貂皮各二四十三
年
皇上恭謁
祖陵朝鮮國遣陪臣迎
駕恭進方物與十九年同
特賜
御書東藩繩美四字安南慶賀平定金川恭進方物照
例内少金龜漆扇二件多速香十斤禮部奏明
奉
旨凡外國進貢正貢方物自不可短少若因慶賀陳奏
謝恩等事加貢間有短少與例不符者毋庸計較是
年安南國將竄越匪犯解送進關奉
旨於正賞外加賞國王蟒段糚段倭段錦段各一閃段
一表段二四十五年朝鮮國王遣使至
熱河慶賀
萬夀加
賞國王段十八正副使以下銀段有差又進謝
恩隨表方物
特賞國王鞍馬表段糚段雲段綢豹皮等物先是奉
旨朝鮮陳謝表章所有隨表貢物概行停止是年該國
王遣使謝
恩仍貢方物奉
旨收受飭嗣後毋庸再進四十六年安南國遣陪臣謝
恩入貢方物奉
旨著禮部堂官帶至熱河瞻覲
特賞國王蟒段倭段閃段錦段各二正副使以下銀段
有差南掌國入貢馴象進蒲葉表文恭祝
皇上萬夀
恩賞該國王與三十六年同暹羅國先為緬匪所破至
是國人鄭昭報讐復土國王無後吏民推昭為國
長遣使入貢象二沈香龍涎香金剛鑽西洋毯孔
雀尾翠皮象牙犀角降香檀香白膠香樟腦蓽撥
白蔻螣黃大楓子烏木桂皮甘蜜皮蘇木等物外
又有備貢奉
旨收象一隻犀角一擔其象牙等物准其在廣東省自
行變價并壓艙貨物一體免税又於例賞外
特賞國長蟒段錦段各二閃段片金段各一八絲段四
玉器瑪瑙器各一松花白硯二法瑯器十三瓷器
一百有四四十七年正月初九日
紫光閣筵燕朝鮮使臣奉
旨入燕
賞正使錦三漳絨三八絲段五絲段各五大荷包二小
荷包八酒鍾一副使錦漳絨各一八絲段五絲段
各三大荷包二小荷包四酒鍾一琉球南掌二國
使臣並入燕
恩賞與朝鮮同十五日
正大光明殿
賜宴觀燈朝鮮使臣等獻詩
恩賞八絲段各一絹箋各二卷筆各一匣墨各一匣十六日
賜朝鮮琉球南掌三國使臣於
山高水長看烟火
恩賞正使錦各一八絲段各二副使錦各一八絲段各
一二月
諭安南國王黎維褍前因盤獲逃犯周貴遣使押送入
關賞給段疋等物齎奏陳謝并備具方物附表進呈
念其專使遠來不令齎回即准留充正貢以示優恤
今據兩廣總督巴延三奏該國王復行具表奏稱接
奉恩旨准將此次謝恩儀物充作正貢下方葵藿無
以將忱懇將此次奉進方物仍為謝儀洎四十八年
歲貢之期欽遵常例奉貢等語具見該國王恭順悃
忱深可嘉尚若復仍行却還轉無以達該國述職輸
誠之意所有此次隨表方物該部即行收受其四十
八年應進正貢著減常年所進貢物之半至嗣後該
國王遇有陳謝章奏一概無庸備物隨表呈進以副
朕柔惠遠人至意並令該督巴延三傳知該國王遵
諭行四十八年正月初五日
紫光閣筵燕十二日
山高水長筵燕朝鮮使臣獻詩
恩賞與四十七年同九月
皇上恭謁
祖陵朝鮮國王先期遣陪臣在
盛京迎
駕修貢與四十三年同
特賜國王
御製詩一章玉如意一柄德符心矩一帖正副使以下
銀段有差又
恩燕使臣
賞正副使各紙筆墨硯糚段中段等物有差十二月除
夕
保和殿筵宴朝鮮琉球各謝
恩進貢正副使臣俱
賜入燕賞給燕桌四十九年正月初九日
賜中正殿筵燕
恩賞朝鮮琉球使臣與四十八年
紫光閣燕同十四日
賜中正殿看烟火十五日
賜保和殿筵燕
中正殿看烟火朝鮮琉球使臣並同三月安南國王
遣陪臣謝
恩入貢恭遇
聖駕南巡陪臣等於江寧省城外接
駕
欽命題作詩
恩賞段各一紙筆墨各一分
特賜國王
御書南交屏翰四字
御製古稀說又加賞蟒段倭段等物
賜使臣筵燕於江寧將軍衙門八月使臣進京赴
熱河瞻覲奉
旨作詩恭進
賞五絲大段三疋筆墨各三匣紙大小六軸
特賜國王
御製詩一章瑞芝如意一柄蟒段閃段漳段錦段各一
又
賞陪臣三員各色段及羊皮襖鑲如意鼻烟壺荷包牙
籖瓷器蜜浸荔支茶餅茶膏鮮菓等物九月
特命朝鮮國王酌派年在六十以上陪臣二三人充正
副使來京預新正千叟燕盛典十一月禮部奏接
准朝鮮國王咨稱遵
旨將陪臣年六十以上者專差進賀正副使即日登程
進京入燕奉
旨加恩
特賜朝鮮國王澄泥仿唐石渠硯一方梅花玉版箋花
箋花絹仿澄心堂紙各二十張徽墨二十錠湖筆
二十枝即交貢使祇領並
諭該國王毋庸具表謝恩以示體恤遠邦至意五十年
正月
乾清宫
賜千叟燕朝鮮正使陪臣李徽之副使陪臣姜世晃並
預燕賦詩
恩賞有加二月恭遇
皇上臨新建辟雍
講學陪臣等並隨班觀禮奉
諭朝鮮國於藩封中臣服最久每遇萬夀元旦冬至年
節俱備方物呈進朕鑒其忱悃俱令該衙門收存仍
優加賞賚此外遇有奏賀奏謝及陳奏等事亦均有
隨表貢物向例皆稱不收受准為下次正貢並經降
旨令於尋常陳奏事件不必再具貢物而該國王仍
前備進以致備抵之物輾轉存積在該國王恪守成
規固屬恭順之道但存積日久轉相抵算且仍有餘
出者非朕厚往薄來體恤屬國之意也所有朝鮮國
歴年留存各物竟著該衙門悉行收受仍按照原物
從優加賞嗣後該國於每歲正貢及如千叟燕等類
特舉矌典自應照舊備物呈進朕亦必收受厚加賞
賚此外凡遇尋常奏賀奏謝陳奏等事祇須備具表
文其隨表貢物該國王務仰體朕意恪遵諭旨㮣行
停止毋事多儀以副朕柔惠遠邦以實不以文之至
意該部即行文該國王知之凡朝貢之儀悉具
大清通禮
敕封外國
(臣)等謹按遣使詣蕃始見於唐開元禮其後惟元
代有遣使高麗安南之事明集禮亦著有遣使詣
蕃之儀顧外方間有徠賓而屬籍不皆世守冊封
之典亦未數見舉行也我
朝自
太宗文皇帝征服朝鮮勒石三田渡以紀
恩德由是歲修職貢藩封世守永效忠誠洎
世祖章皇帝一統中外而山海諸邦梯航畢集若琉球若
安南尤先奉表請封百數十年以來
朝使所臨恪循儀典恭順倍加其他荒遠阻絶之區
輸誠嚮化者
頒敕嘉奬即授來使齎回凡
冊府所書不可勝數謹就
大清會典所載彙著於篇
崇德二年朝鮮國王李倧舉國歸附
勅封為朝鮮國王
賜龜紐金印給
誥命封王妻為王妃子為世子
順治六年遣正副使齎
詔
敕往封朝鮮國世子李淏為朝鮮國王妻為王妃
賜國王黑狐皮裘一黑貂皮百鞍馬一大蟒段四大段四
團補段四小蟒段糚段錦段石青段各一王妃大
蟒段糚段錦段倭段閃段帽段青段石青段各二
大段彭段各三紡絲紗各四付封使齎往八年琉
球國差陪臣齎表及通事到京
頒敕一道
諭該國將明季敕印繳換即令差官齎回十一年琉球國
世子尚質遣陪臣繳到明季勅印
特頒
詔
敕各一道及鍍金駝紐銀印一顆遣正副使往封琉球國
世子尚質為中山王是年定往封琉球國王開列内
閣典籍中書舍人翰林院讀講編檢六科給事中
禮部郎中員外郎主事行人司行人恭候
欽點正副使各給蟒段朝衣麒麟補服十六年遣使齎
詔
敕往封朝鮮國世子李棩為朝鮮國王是年定往封朝鮮
國王開列内大臣散秩大臣一等侍衛滿内閣學
士翰林院掌院學士禮部侍郎恭候
欽點正副使各一人十八年安南國王黎維禔奉表投誠
照琉球國例
頒敕一道令來使齎回本國
康熙三年以荷蘭國王助兵克取厦門金門
頒敕諭二道褒奬是年禮部奏言安南國世子黎維禧請
封得
旨俟該國王繳送明季敕印再行議奏五年安南國世子
黎維禧繳到明季敕印
特遣正副使齎
敕及鑄給鍍金駝紐銀印往封黎維禧為安南國王又定
往封安南國王開列正副使及給蟒段朝衣麒麟
補服悉照出使琉球之例十二年暹羅國請封給與
敕書並鍍金駝紐銀印貢使於
午門外祇領並行令該國王恭迎各如儀十四年遣
正副使齎
詔
敕封朝鮮國世子李焞為朝鮮國王妻為王妃二十一年
遣使齎
敕封琉球國世子尚貞為中山王
賜國王蟒段閃段青段各二石青采段藍采段錦段各三
紗羅綢各四王妃石青采段藍采段藍段青段各
二糚段閃段各一紗羅各四
特賜國王
御書中山世土四字二十二年
敕封安南國世子黎維正為安南國王以舊印糢糊並換
給新鑄駝紐鍍金銀印
賜國王
御書忠孝守邦四字三十六年
諭朝鮮國奏稱正妃無子請將側室所生之子李昀封為
世子應准其所請賜物照例由戶部支取遣正副使臣
齎敕往封
賜世子織金段四段紗羅各四裏各四四十二年定朝鮮國
王繼室照例封為王妃其
誥命及
賜封王妃禮物均與封嫡妃同五十七年琉球國王世曾
孫尚敬具奏自四十八年中山王尚貞薨逝世子
尚純早世世孫尚益權署國事未及請封亦薨今
遣耳目官正議大夫等請封&KR0670;王爵奉
旨琉球國世守臣節忠誠可嘉准該國王世曾孫尚敬所
請敕賜承襲琉球國中山王遣使行
敕封禮五十八年遣使齎
敕封安南國世子黎維祹為安南國王五十九年遣使齎
敕封朝鮮國世子李昀為朝鮮國王是年朝鮮故王妃奏
請世子原配追贈王妃繼室封王妃頒賜
誥命從之六十一年朝鮮國王奏請其弟李昑為世弟部
議與例不符得
旨照所請行遣使齎
敕往封其弟李昑為世弟
賜世弟織金段四段紗羅各四裏各四
雍正二年遣使
敕封朝鮮國王世弟李昑為朝鮮國王妻為王妃二年朝
鮮國王請封側室所生之子為世子得
旨建立世子該王必再三斟酌始懇切具呈著照所請行
遣使齎
敕往封其子李緈為朝鮮國王世子是年西洋教化王入
貢
頒敕一道付來使齎回五年西洋博爾都噶國入貢
頒敕一道付來使齎回是年蘇禄國入貢奉
諭蘇禄國向來未通職貢今該國王輸誠向化遣使遠來
進貢方物奏辭懇切具見悃忱其有應行議奏之處著
大學士九卿詳議尋大學士等遵
旨議奏蘇禄國入貢照東南海外安南琉球荷蘭暹羅諸
國初次奉表納貢之例
欽頒敕諭一道給賜該國王即令來使齎奉還國從之七
年暹羅國入貢
頒敕一道付來使齎回八年南掌國入貢
欽頒敕諭照蘇禄國初次入貢之例十一年遣使
敕封安南國世子黎維祜為安南國王
乾隆元年
諭旨朝鮮國餽送使臣禮儀著減半以示體恤行文該
國嗣後務宜遵旨凡陋規所有悉行禁革至使臣回
京之日奉天將軍及山海關監督查驗倘正禮外有
多攜禮物者嚴劾之若代為𨼆匿事覺一并議處二
年朝鮮國王李昑以世子李緈早世遣使請封子
李愃為世子得
旨該王既稱遲暮之年子李愃知識漸長輿情所在願
名位早定情辭懇切著照所請行是年遣使齎
敕封安南國王弟黎維禕為安南國王十六年禮部奏
緬甸國入貢照蘇禄國初次入貢之例
欽頒敕諭一道即令來使齎還從之二十一年遣使齎
敕封琉球國王世子尚穆為琉球國王二十六年遣使
齎
敕封安南國王世子黎維褍為安南國王二十七年
諭安南世守藩封乃者國王黎維褍新嗣特遣使臣等
持節往封該國王於使臣莅境時先請商五拜之儀
必待使臣駁定始克如禮未免狃於鄙俗實為弗當
但念該國王一經使臣指示即遵定制亦可從寬弗
論矣該部可傳諭該國王俾知永遵三跪九叩之儀
毋再隕越其送使臣之物亦止應用該國土産如食
品幣帛之類已足將敬所有例備程儀銀兩究屬非
體嗣後永行停止此次雖在未禁以前亦應發還俟
該國謝恩使回之便令其攜往禮部詳悉行文該國
王知之二十八年遣使齎
敕封朝鮮國王李昑之孫李祘為世孫
諭向來欽差大臣出使高麗聞入境時該國王備輿迎
候此固屬國敬禮天朝敕使以昭恭順但滿洲大臣
素嫻鞍馬而身膺使命四牡宣勤尤不應乘用肩輿
自圖安適著該衙門行文該國王嗣後欽差到境止
須預備馬匹其舊用肩輿之處永行停止在奉使者
既不致躭逸一時致忘習勞之義而外藩亦稍省繁
文以示體恤著為令四十一年遣使
敕封朝鮮國王世孫李祘為朝鮮國王妻金氏為王妃
四十九年九月禮部奏朝鮮國王李祘生子㬀年
及三歲請
封為世子得
旨允行
特派正副使持
節往封並給
誥敕各一道儀具
大清通禮
信節
(臣)等謹按杜典有信節一門專錄周官掌節之文
而以漢代銅虎符諸名附註其下自後歷代俱缺
焉不載顧符節之制用以徵發期會自屬兵家其
在賓禮者使節之往來具有典制伏考
大清會典凡朝鮮諸國均
欽點正副使持
節乘傳往封至貢使來朝回國並給郵符而沿途護送
悉備章程應從附見兹謹纂輯各條仍從杜典之
例以信節名篇云
崇德二年定朝鮮進貢及奉表奏事由禮部奏准
移咨兵部給發信票移文守關官撥人伴送至
盛京驗票放入回時兵部仍給信票遣官伴送守關
官驗票放出
順治元年定貢使歸國差官給勘合由驛遞伴送
交明該督撫即還該督撫照例送出邊境六年定
遣正副使封朝鮮國王得
旨啓行工部給黃繖旗仗
欽差牌肅静迴避牌各一對兵部給郵符起程沿途夫馬給
兵票撥營汛兵護送至山海關出關撥旗兵送至
朝鮮國界給路引載隨行通事官從人及車馬弓
矢佩刀之數以備稽察十一年定往封琉球國正
副使啓行乘傳給繖仗旗牌皆如例
康熙元年定朝鮮來使回國兵部給與山海關鳳
凰城路引量給官兵護送至關自關撥兵護送至
鳳凰城五年定往封安南國正副使啟行乘傳給
繖仗旗牌如出使琉球之例十七年西洋國入貢
給驛遞夫船二十三年暹羅國入貢回國由驛遞
護送有不能乘馬者官給夫轎從人給舁夫
乾隆三年十一月安南貢使回國以潞河冰凍改
給車輛至江南換船三十七年正月以北河尚未
開凍仍照原來勘合給與車輛至江南換船凡封
使啓途日由禮部行工部取
節及節衣其授
節及奉
節儀具
大清通禮
館餼
(臣)等謹按
國初定制凡外國貢使來京設立賓館日給廪餼至
周且渥嗣是服屬外臣無遠弗屆歲時職貢萬國
攸同館舍饔餼日益增備兹敬稽
大清會典彙纂於篇以昭
聖朝加惠遠人之至意云
順治初設會同館以待外國貢使禮部主客司滿
漢主事各一人提督館事凡貢使到館光禄寺備
廩餼均照數按月支給
雍正二年定會同館舍仍令外國先到者居住别
撥乾魚衚衕官房一所交禮部管理如俄羅斯人
先入會同館即令朝鮮人居住此處再撥
御河橋官房一所亦交禮部以備他國使臣同時至
京者居住
乾隆二年禮部奏俄羅斯人到京居住會同館設
有彼俗廟宇他國使臣不復棲止朝鮮人役衆多
乾魚衚衕官房多有不便應將此房繳還工部别
擇安定門大街官房一所以待朝鮮每年貢使至
御河橋官房仍留以備他國來使之用從之七年奉
旨外國使臣在京若遇禁止屠宰其每日應得食物著
照常給與永著為例八年禮部奏言内務府將正陽
門外横街官房一所三十七間半添作會同館按
從前會同館設立内城原以便監督稽察周其日
用官兵看守嚴其出入今在正陽門外與設立内
城之例不符但現在朝鮮安南琉球等國使臣不
日來京不得不預為安頓將舊館額設館夫酌撥
此館居住看守俟外國貢使來京增撥官兵看守
監督等不時巡視從之十三年禮部奏言外國朝
貢舊有館舍三處惟安定門大街計七十四間當
時原為朝鮮隨從人馬殷繁增設嗣因使臣以住
宿不便改館
御河橋其安定門一館經久不住今安南貢使到京
業安置横街館内
御河橋一所應留為朝鮮年貢居住但現據雲南督
臣題報南掌國入貢廣東撫臣題報暹羅國入貢
安定門一館房宇雖多皆係竒零凑合又久未修
理於觀瞻未肅地安門外有原建正一真人公館
一所計八十一間整齊完固已屬閒曠將此處充
設貢使館舍其安定門舊館仍繳還内務府從之
二十一年移地安門外貢使館舍於宣武門内瞻
雲坊
(臣)等謹按杜典所載三恪二王後一篇經無正文
說各不同漢魏隋唐以來追封先代之事率皆相
沿其名不知三恪之封本難行之後世若乃推恩
前代加以封爵於禮為宜而元明舊典不聞世及
未足以稱厚德也洪惟我
聖祖仁皇帝天覆海涵深仁大度超軼萬古
命訪明代後裔一人量授官爵俾之承襲
世宗憲皇帝祗遵
遺旨
命廷臣詳議訪得正白旗有現任知府朱之璉確係明代
後裔
特授為一等候世襲以奉明祀已於吉禮歴代帝王陵寢
篇恭載兹伏讀
皇上御製新樂府二王後篇彰
列聖之
盛德斥往代之空文大哉
聖言昭垂萬禩恭錄如左
御製新樂府二王後一章曰三恪二王古有云受禪征
伐說徒紛魏晉以降更以假不修實德修空文元之
瀛國明崇禮雖加封爵未聞延及奕世享隆恩
天命
天聰肇東土
順治奄有中外建極尊然實取之流寇並非取之勝國者
豈於明之後裔有所慙德而當待以賓
康熙有成命
雍正奉以遵遂求朱氏之裔賜以通侯俾世守其祀而弗
禋則我
祖宗興滅繼絶之意超往代詎如李唐周旋周武隋文之
子孫
(臣)等謹按杜典執贄篇儀制今無可述應從其闕
惟儀禮士相見一篇雖主於士禮而大夫相見諸
儀連類及焉蓋禮重交際揖讓以致其敬所謂上
交不謟下交不瀆者於是乎在近代以來宋明禮
志雖有百官相見儀頗多簡略亦未盡協於禮伏
惟
國朝定為王公百官士民相見之禮尊卑長幼秩然
有等
大清通禮詳其儀節
大清會典臚其體制凡皆準今酌古禮從其宜有非前
代舊章所得而嫓者敬稽會典參以通禮條列於
左
王公相見
崇德元年定宗室外藩親王郡王貝勒貝子公相
見儀具
大清通禮
京官相見
順治元年定品官相見儀具
大清會典
雍正五年定八旗官於本署白事都統副都統前
參領侍立佐領以下官屈一膝其侍衛藍翎侍衛
及騎都尉以上之副參領署參領並視參領雲騎
尉以下之副參領並視佐領驍騎校等官白事於
參領前屈一膝佐領前侍立步軍副尉在步軍統
領前屈一膝翼尉前侍立步軍尉城門領在統領
翼尉前咸屈一膝在協尉前侍立公所白事都統
副都統前男以上官侍立輕車都尉以下官屈一
膝管旗務之王貝勒貝子入八分公前參領以下
官咸屈一膝佐領係大臣兼攝者從其品係小京
堂及科道等官兼攝者視參領係宗室於八旗都
統前皆侍立前鋒統領護軍統領前鋒參領侍衛
護軍參領侍衛以上騎都尉以上之各副參領署
參領並視八旗參領雲騎尉以下副參領署參領
並視八旗佐領前鋒校護軍校視八旗驍騎校如
八旗官白事於别旗各長官與本旗同有越分違
例者該管大臣並稽察八旗御史題參議處又奉
旨宗室管佐領白事於王公前皆著屈一膝又定各部院
在本署理事堂上官上坐司官侍立若事件繁多
司官設褥席地序坐如在朝房堂官席地坐司官
屈一膝白事堂官前往來皆趨過滿漢司官一例
遵行不得互異違者堂官指參議處其漢科道亦
照滿科道儀節違者議處堂官如徇情容𨼆察出
一并議處凡京官敵體相見及屬官見長官儀節
並具
大清通禮
直省文官相見
康熙三十三年定督撫開門視事撫先督後每月
逢五逢十督撫司道府廳等官均停相見大小各
官除朝賀祭祀及到任外相見不具朝服
雍正八年定直省官敵體相見及屬官見長官儀
又定司道以下官見學政鹽政及
欽差官儀並具
大清通禮
直省武官相見
雍正八年定直省武屬官見長官儀具
大清通禮
直省文武官相見
順治十二年定直省文武官相見儀具
大清通禮
直省滿漢官相見
順治十八年定直省鎮守將軍與督撫提鎮相見
及其餘文武各官見本省將軍儀
康熙十二年定協領以下等官見督撫儀並具
大清通禮
皇朝通典卷六十
