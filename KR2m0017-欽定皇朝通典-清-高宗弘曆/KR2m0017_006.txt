皇朝通典卷六
食貨(六)
水利下(海塘)
順治元年禮科給事中張惟赤疏言海塘自明末
至今未修請仍限歲修以防潮患於是修海鹽縣
塘二十一丈二年增修六十丈(謹按海塘自前明崇禎二年同知劉)
(元瀚建修海寧捍海塘後不復修)
康熙三年海決築海寧縣塘次年九月石堤成并
築尖山石隄五千餘丈九年設浙江海防同知二
人專司塘務三十八年修錢塘江塘四十年修錢
塘江岸築石塘温州府同知甘國奎請每塘一丈
用石一縱一横固以油灰鎔鐵錠鑲嵌石縫深根
堅杵加築子塘以為重障布政使趙申喬請專委
國奎修築經始於本年秋四十五年春事竣建石
塘六百六十七丈子塘八百九十五丈四十一年
江塘圮布政使郎廷極築之建潮神祠於上五十
四年修海塘三千三百九十七丈五尺五十五年
重築江塘布政使段志熙董築其法用石一縱一
横每層鑿孔貫以巨木每五六石聫為一石以鎮
壓水勢又於横直合縫之處各用鐵錠嵌扣成塘
二十丈五十七年修築海寧石塘濬備塘河巡撫
朱軾建築其法每塘丈用木櫃二每櫃貯石塊五
十斤(其竹簍法亦如之)為塘基外築坦水復開備塘河建
閘一座五十九年巡撫朱軾請于老鹽倉築魚鱗
石塘開濬中小亹淤沙令海防同知司歲修事從
之是年分修海寧塘六十一年改築草塘
雍正元年濬赭山口三年
命吏部尚書朱軾建修海寧縣陳文港亂石塘三千八百
丈并修補子塘(時浙江巡撫石文焯初請用石修築旋疏不必用石中無定見故遣)
(尚書朱軾往勘建築)五年巡撫李衛請增築浦兒兜草壩并
改建姚家堰草塘從之(姚家堰舊建土隄)是年復修海寧
縣錢家坂馬牧港等處塘工又修江塘六年修海
寧縣老鹽倉西塘南門外海塘錢塘江塘七年
命建海神廟(在海寧縣東門内)又改建海寧縣荆煦廟等處石塘
(向係草塘後改土塘今建石塘)築陳文港等處草壩八年築海寧
西塘大壩設海防兵弁鑄鎮海鐵牛五座又修仁
和縣塘九年續修海寧錢塘塘工十年築仁和沈
家埠海寧華家衖草塘十一年
命内大臣海望查勘浙江海塘嗣據海望疏言海寧之東
南尖山聳峙海口與西塌山水底石脚相連兩山
相去僅百餘丈舊有石壩堵截後因築塘誤取其
石致江水大溜直趨兩山之間引入海潮衝激塘
身應仍築石壩一道以堵江溜從之又
命於中小亹開引河一道分江流入海以減水勢增設道
員一同知一守備二千總三把總七兵八百專司
隨時修補又修仁和錢塘平湖諸邑塘岸十二年
濬南港河築尖山西浮壩十三年總督程元章疏
定海塘事宜四一錢糧宜分案具領一分别保固
年限一令承修官會同估造一於緊要工所預貯
物料從之增築魚鱗石塘葺浦兒兜舊塘添建海
寧南門外魚鱗石塘又定攻沙法大學士嵇曾筠
疏言寧邑塘工之患雖在北岸而致患之由實由
南岸沙灘沙觜挑溜遂至水勢全向北趨請用借
水攻沙之法於南岸沙洲用鐵具梳控陡岸俾沙
岸根脚空虚海潮來往自為衝刷坍卸以洩水勢
從之
乾隆元年建築仁和海寧魚鱗石塘六千餘丈并
海寧南門石塘設運石海船五十隻二年編石塘
草塘字號(向例各塘坍矬率以某家東西起止開報易朦朦混雍正年間監督汪漋張坦)
(麟等議將各塘編立字號至是大學士嵇曾筠咨部將各塘照千文編號以二十丈為一號建䜿界)
(碑仁和計編七十二號海寧編六百四十號其餘海鹽等塘均照此例)改建海寧遶
城坦水四年停草塘歲修時撫臣盧焯以水勢日
南漲沙綿亘數十里刮滷煎鹽已成原野疏請罷
之改建浦兒兜等處石工續築尖山未竣壩工(前大)
(學士嵇曾筠因水勢險急難以堵塞疏請暫停兹撫臣盧焯以水勢已平合龍甚易疏請補築)復
濬備塘河興築仁和錢塘江海塘埭五年續建東
塘石工是年尖山水口成(乾隆二年經始)鑄鎮海鐵牛四
座六年總督德沛復請老鹽倉迤西至仁和縣之
章家菴柴塘改建石工從之
命左都御史劉統勲查勘浙江海塘(先是五年十一月德沛曾有是請部)
(議准行以劉統勲言改建不必過急乃緩興築至是復請故仍遣會勘)七年總督那蘇
圖疏言章家菴至海寧縣之華家衖舊築柴塘外
沙綿漲數里不必改建石塘惟老鹽倉汛至東石
塘界地俱頂沖請擇其最險之觀音堂汛坐字號
老鹽倉汛伏字號及益字等號建築竹簍石壩是
年左都御史劉統勲疏言親履南北兩岸柴塘改
建石塘誠經久之圖請俟水緩沙停乘機興築每
年以三百丈為率督臣那蘇圖復疏言老鹽倉汛
至東石塘界最險請先間段排築石簍俟石簍根
脚堅實再照原議改建石塘均從之九年
命吏部尚書公訥親赴浙江勘修塘工尋疏言仁和海
寧柴塘外護沙寬廣不必改建如慮護沙坍塌請
將中心亹故道開濬俾潮水安循出入上下塘俱
可安堵部臣議准遂罷改建石塘議是年海寧魚
鱗大石塘工成(乾隆二年經始)十二年濬中小亹工成十
三年增築護塘土堰又議增滚壩及塘汛弁兵十
五年海潮平(謹按海水自乙丑歲以來大溜直趨中亹至是年秋海波不揚臣民慶幸)
(冬十二月撫臣永貴以秋汛安瀾塘工稳固疏聞)十六年
上巡幸江浙莅錢塘江
幸六和塔敬念
世宗憲皇帝奠安之德勒石紀事永示無極十八年海潮
平十九年督臣喀爾吉善請裁改海塘營官弁(江海)
(塘工向設兵備道一員統率守備二員千總四員把總八員外委六員馬步兵千分守防護至是以)
(尖山石壩告成中小亹引河暢流塘工稳固裁汰道員歸杭嘉湖道專管其守備以下官兵均令裁)
(改留堡夫四百名三百名守北岸一百名守南岸餘兵改歸杭乍二營)二十二年
上巡閱海塘
幸觀潮樓
命建海神廟於城南明年廟成
御製碑文勒石二十四年酌復海塘營弁兵(復千總一把總二外)
(委三馬兵二十步戰兵六十守兵百三名海寧分設二汛舊設堡夫悉行裁汰統歸兵額)加築
護塘土堰(時撫臣莊有恭言海寧石塘近城一帶護河沖塌故有是築)增築層
石坦水修海寧條石坦水(時江流海潮復改由北大亹出入)二十
五年修東西塘坦水及韓家池柴塘復修築海寧
南門外諸坦水(時海寧南門外及石門遶城塘外二層坦水為五月望汛潮損故復)
(修)二十六年修胡家兜坦水(時潮水逼塘護沙全刷地當頂沖故建之)
修魚鱗石塘坦水(自雍正八年建後已歷年久今外無護沙故改建)修馬
牧港塘工坦水築秧田廟坦水修韓家池柴塘(均以)
(潮汛沖塌護沙故修)二十七年
上廵幸浙江躬閱海塘咨度經久之計建築石塘因試
下木樁始苦沙澀旋築以鉅硪所入不及寸許逮
樁下既深又苦沙散不能齧木其柴塘向内數十
丈土地似宜下樁可以即工然所在皆田廬溝塍
鱗次櫛比乃
命築柴塘定歲修坦水又改築四里橋魚鱗石塘並華
岳廟等處石塘盤頭坦水二十八年改建念里亭
諸處魚鱗石塘二十九年置老鹽倉護竹簍增築
念里亭坦水三十年
上以海寧全城環遶石塘止建坦石兩層潮勢侵逼外
沙恐有汕刷之勢
命普築三層坦石並隨時修整以資防護四十三年修
築浙江仁和海寧等處柴塘四十五年
上五次南巡親勘塘工以柴塘雖尚完整究不如石塘
鞏固因
命該督撫董率所屬自海寧城東至陳文港修石塘百
六十餘丈迤上老鹽倉柴塘四千餘丈通建魚鱗
石工旋
遣大學士阿桂往浙江閱勘工程四十七年總督陳輝
祖奏西塘頭圍為江海交接之處漲沙十餘里横
江截海隔阻水道致范公塘以東漸致搜刷章家
菴迤西沖擊灘墈遂於頭圍沙灘開引河一道待
山水暴注時開放借山水奔騰之勢順流攻沙會
春雨漲大溜直趨引河西岸沖塌寬深范公塘正
溜開向南行漸有南坍北漲之勢四十八年老鹽
倉石塘工竣又奉
上諭浙江范公塘一帶看來竟須一律改建石塘以資
捍衛昨已諭知富勒渾等矣明春南巡時朕親臨閱
視指示機宜降旨後即可興工辦理至富勒渾有老
土塘根脚同係淤沙土性浮鬆之語從前老鹽倉一
帶亦稱沙性浮鬆難以開槽打樁乃自建石工一律
穏固堅實可見事在人為該處改建石工所費不過
較前三分之一方今府藏充盈即多費數十萬帑金
捍衛民生使閭閻永臻樂利亦所不靳也四十九年
上南巡親閱工程
諭普築魚鱗石塘所以保障民生關係甚重今所辦工
程多未恊之處石塘既建自應砌築坦水保護塘根
乃考之督撫惟云柴塘必不可廢此受工員慫慂為
日後歲修冒銷地步况此番添建石塘原欲留柴塘
以為重門保障並未令拆去柴塘若如該撫所言復
加歲修又安用費此數百萬帑金為耶又石塘之前
柴塘之後見有溝槽一道槽内積水並無去路將來
日積日甚石塘根脚勢必淹浸滲漏該督撫亦並未
慮及其石塘上堆積土牛甚屬無謂設果遇異漲又
豈幾尺浮土所能抵禦所有塘上土牛即著填入積
水溝槽之内仍將柴塘後之土順坡斜築祗露石塘
三四層為度并於其上裁種柳樹俾根株蟠結如此
柴石連為一勢即以柴塘為石塘之坦水至范公塘
一帶亦必需一律接建石工方於省城足資永遠鞏
護著自新築石工止處及挑水段落起至硃筆圈記
處止再接至烏龍廟止一體添築石塘再撥部庫銀
五百萬兩仍予限五年分段修築以期海疆永慶安
瀾
(臣)等謹按浙省海塘自章家菴至老鹽倉一帶乾
隆四十五年我
皇上親臨閱視
命建石塘四千九百丈四十九年又蒙
聖明指示將柴塘所空溝槽填土種樹俾柴石兩塘合
為一勢即以舊有柴塘為坦水表裏完固其章家
菴以西至范公堤一帶續奉
諭旨一律添建石塘内章家菴以西石塘工尾起至范
公塘迤東
硃筆圈記處二千一百一十丈形本兜灣又有上游桐
廬各處山水自南而來適當其衝是以原定添建
時列為急工並
命於石工告竣亦即以新建柴工為坦水將來自范公
塘東至老鹽倉綿亘數十里俱有重門保障益仰
聖明計出萬全億萬年鞏固之鴻規無非千百萬帑金
之實效至范公塘以西
硃筆圈記處烏龍廟一帶二千九百三十丈原定添建
時即列為緩工五十一年復
命大學士公阿桂覆加察勘尋疏言該處老土塘從前
建築時即向東北以漸收進而老土塘迤西之江
塘又自北斜向東南建築挑溜南趨居民復於老
土塘之外添築土塘一道即名范公塘廬舍桑麻
鬱然在望范公塘外沙塗亦有寬至千餘丈者詢
之在塘年久之弁兵等僉云數十年來從未見有
刷動等語(臣)親加履勘既非
硃筆圈記以東水勢直抵塘根者可比此一帶大溜亦
無漸次逼近之勢所有原定石塘緩工二千九百
餘丈應暫行停止將原定急工二千一百一十丈
内已經開工之一千五百丈及未經開工之六百
餘丈均已接續興建再將外衛之柴工透過石塘
工尾往西接續二三百丈並遵
旨於
硃筆圈記處塘外添築挑水大石壩一座實已足資保
護至於塘外沙塗坍漲無常若向後常得南坍北
漲塘工離水益遠自是極好機會北岸現有沙塗
雖從未見刷動倘大溜漸有趨近之勢應交與撫
臣隨時留心察看萬一將來有須改建石工之處
再一律改建奉
旨如所議行從此海疆永慶安瀾洵億萬年金堤鞏固
之長策也
皇朝通典卷六
