皇朝通典卷二十二
選舉(五)
考績
(臣)等謹按三載考績肇自虞書六計尚廉傳於周
禮迨漢法以六條察二千石令刺史歲終奏事舉
殿最刺史得課郡國守相而丞相御史雜考郡國
計書考課之法漸加詳矣唐考功之法掌於吏部
流内之官叙以四善善狀之外又有二十七最善
最相乘差以九等宋法以七事考監司以九事考
縣令置審官院考課院考察中外職事受代京朝
官引對磨勘金制凡内外官所歷資考及更代之
期去就之故秩滿備陳於解由吏部據定能否又
撮解由之要於銓擬時讀之謂之銓頭又會歷任
銓頭書於行止簿泰和中定為四善十七最蓋參
用唐制而稍為簡易元太祖命宋子貞為右司郎
中仿前代觀察采訪之制立紏察官吏程式黜貪
惰奬廉勤至元初令官吏計月日以考殿最明制
有考滿考察二者相輔而行考滿之法論一身所
歷之俸分稱職平常不稱職三等三年初考六年
再考九年通考考察者通天下内外官計之其目
有八曰貪曰酷曰浮躁曰不及曰老曰病曰罷曰
不謹分致仕降調閒住為民有差我
朝考績之法在内曰京察在外曰大計各以三年為
期武職曰軍政以五年為期自
列聖以來省成慎憲大法小廉
皇上澄敘官方内而閣部寺監以及曹司外而督撫提
鎮以至小吏莫不奉職惟謹而每當考課之期
聖訓諄諄不啻至再至三既清闒茸不職之員復存愛
惜人材之意知明處當勸懲互用固當永奉為成
模已
天聰五年六月定考課黜陟等差六年二月定各
處城守官員三年任滿者令赴瀋陽考察功過有
功者賞有罪者革職仍令留任供職八年考察管
轄漢民各官以撫養善否戶口繁減分别優劣
崇德八年十二月申三年考察之令又都察院奉
諭旨爾等係朝廷風紀之官諸王貝勒貝子公等辦理國
政朝謁勤惰應爾衙門稽察有事應糾參者據實奏聞
順治元年六月嚴犯贓官吏之刑八年二月
敕吏部具列各部院堂官職名
上親行更定五月吏部奏言京察應以
皇上親政辛夘年為始六年一次遇寅申年舉行從之十
年正月
上幸内院閱大計疏謂大學士范文程等曰貪吏何其多
也文程奏曰彼平居未仕時亦知貪吏不可為一登仕
籍則見利智昏矣
上曰此由平素不能正心之故也苟識見既明持守有定
安能為貨利搖奪乎又
敕六科將六部都察院從前奉旨應銷事件挨順年月各
造清册逐月進呈以後俱照舊例嚴行註銷其行各督
撫按者亦定限報完内無留滯外無推諉若瞻徇容隠
罪必不宥又
敕以後科道糾拾官員照大計一例處分科道官有挾私
妄糾者著吏部都察院指實參奏(順治四年科道拾遺被處者多科臣魏象)
(樞疏奏拾遺緊要故有是旨)二月
上諭國家設翰林院衙門原為儲養人材以充侍從之選
今計三科之内有經六七年者有經三四年者朕親臨
内院面試若不加分别伊等何由激勸今將通滿洲文
義者三人不拘資俸以應陞之缺用其次可造者十二
人仍各照原銜責令勉力學習俟再試分别其全未通
曉不能成文者五人理應調外念伊等曾入詞林數月
姑著調六部用三月
上諭翰林官不下百員其中通經學古與未嘗學問者朕
何由知今將親加考試先閱其文繼觀其品再考其存
心持已之實據預求其學備朕異日顧問自吏禮二部
翰林侍郎及三院學士詹事府以下各候朕旨親試分
别高下以昭慎重詞臣之意尋經考試
御筆親定去留因
諭吏部曰國家官人内外互用在内者習知紀綱法度則
内可外在外者諳練土俗民情則外亦可内内外敡歷
方見真才朕親試詞臣量為分别有照舊留任者有改
授外任者編修以上官照詞臣外轉例優與司道等缺
如年衰病弱者聽其請告朕仍優遣之四月
上諭京官殿最亦當察核除吏禮侍郎及學士詹事等官
朕親行考試區别外其六部等衙門有年老疾病不能
任事及素行不孚衆論或才力可外任者俱令各部堂
官自行詳察嚴核彙送吏部都察院同吏科河南道議
奏其通政司大理寺太常寺太僕寺等衙門堂官開送
吏部都察院同吏科河南道察核具奏嗣據各衙門甄
别具奏照八法例分别辦理十一年十二月以考
察言官
申諭吏部曰近來言官未見有建白切當及糾參顯要者
皆因懼被論之人反脣仇訐遂爾緘口自今以後凡被
論者如有辨處止許就所參事欵據實剖白不許反脣
仇訐有乖法紀言官亦不得挾私誣捏自取咎戾其參
奏公私當否或現任或陞任考察京官之時該部分别
核奏以為勸懲爾部即行嚴飭十二年四月
上諭考選庶吉士原欲儲養真才以備任用除照舊教習
館試院試外今後滿漢庶吉士同讀書一甲翰林每二
月朕必面試一次以辨勤惰高下每歲六試著為令七
月定官員考滿議敘例初次考滿大學士六部尚
書有應加宫保銜者俱候
上裁學士侍郎及通政司大理寺等衙門正卿有註優考
者作何加銜亦候
上裁二次考滿仍列優等者加一級照舊供職二等者紀錄
三次考滿一二等照前議加級紀錄滿啟心郎侍
讀學士理事官初次考滿註優等者加正卿銜漢
啟心郎副理事官内閣侍讀初次考滿註優等者
加正卿銜俱照舊供職十三年二月
上諭翰林習清書者將及一年頃經親試語句生疎皆因
不肯專心工夫怠惰若不分别勸懲何以激勵此次考
試前十名俱加賞賚後四名各罰俸三個月嗣以右春
坊庶子王熙精通清書以
御服貂褂賜之又
諭吏部曰國家考績之典所以辨功能昭勸懲不可無畫
一之程自今以後部院滿官除有事故罪過外三年俸
滿者三品以上自行具疏吏部分别議奏四品等官各
衙門咨呈爾部分别議奏朕悉覈其優劣定為勸懲其
六年一次會行京察之例三品以上自陳爾部會同都
察院察議具奏四品等官各衙門咨呈爾部爾部仍會
同都察院察議具奏朕皆親覈優劣以定去留考核之
時加陞者有罪者及才力不及老疾等項詳細開列永
為定例遵行部院滿官今年即照此例考滿十六年十
月
上諭翰林院自乙未科以後所選翰林庶吉士令習清書
朕今親加考試一次以後翰林院堂官仍不時考課務
令純熟副朕簡拔之意十七年二月
上諭在京各衙門官員宜加澄叙以勵官常大學士尚書
等俱著自陳侍郎以下俱著開列職名候朕親行甄别
嗣以吏部甄别京官開列各衙門職名進呈得
旨三品以上各官開列職名候朕親加甄别四品以下各
官吏部甄别具奏旋以外省各督撫任内功過稱職與
否飭該部詳加甄别三月左都御史魏裔介疏言請行
糾拾之法以補甄别之所未及内而京官外而督
撫不拘現任丁憂告假養病應悉照京察事例令
科道各官遇有見聞即據實糾劾下部知之十八
年七月奉
敕内三院滿漢大學士各部院尚書侍郎等官俱著自行
陳奏其滿郎中向來亦係自陳今同漢郎中以下至筆
帖式俱著部院堂官詳加考核稱職與否應去應留如
草率徇情姑留即以徇庇治罪以後京察考滿郎中不
許自陳永著為例
康熙元年五月
敕京察考滿俱著堂官詳加察議註定考語日後陞轉即
將稱職者照考語次序先令陞轉仍註明歷俸年月六
月
上諭内外大小官員歴俸三年考滿視其稱職與否即可
分别去留以示勸懲此外又有京察大計之例實屬故
套應行停止内外大小官員俱著三年考滿之時在外
責成督撫在内責成各衙門堂官矢公矢慎開註事蹟
考語移送部院嚴加考察分别去留以昭勸懲如開送
不公併原衙門考察之官紏參治罪該部院詳議定例
以聞尋議三年考滿滿漢三品衙門堂官以上及在外
督撫俱各自陳其餘官員應立五等考語一等稱
職者皆紀錄一次辦事平常者仍留原任辦事不
及者降一級調用不稱職者革職以後陞轉照考
語次序一等者先用又在京四品僉都御史卿員
國子監祭酒六科滿漢都給事中中書科行人司
上林苑掌印官並在外兼僉都御史銜之巡撫任
滿三年咨送部院考核填註考語此外各官在京
者各部院堂官註考語在外者各督撫註考語仍
咨送部院覆核如註考語官員徇情不公及明知
屬員俸滿不考或地方盜案錢糧未清冐稱考滿
及各官歴俸已滿規避不考者在内部院在外督
撫及本官一併治罪從之旋奉
特旨改定一等稱職者紀錄一次分别賞給表裏有差三
年十一月改考滿法為三年彙考
敕内外大小文武各官除今年考滿外以後每三年彙考
一次其到任未經三月者不必考向來自陳等官仍照
舊例自行陳奏候旨定奪事下吏部兵部議覆在外各
官每人一本具題事務繁多今定考一等二等平
常及辦事不及不稱職者各一疏每省會齊具題
其辦過事件功過亦造册送部院部院官仍照例
覆考從之四年正月停止考滿例從御史季振宜
請也六年二月舉行京察大計軍政吏部兵部都
察院奉
諭旨議覆舊例三年一次大計六年一次京察自康熙元
年停止京察内外官俱行考滿至康熙四年停止
考滿今應照舊例舉行京察大計從之
雍正元年二月
上諭國家養育人材首重翰苑著大學士張鵬翮等會同
滿漢掌院學士將翰林院詹事府等官不安本分有玷
官箴者勒令解退回籍無得徇情三年三月
諭部院官之兼旗職者該旗保舉俱令部院衙門於京察
時察覈五月
敕嗣後降級留任官員遇有恩詔及議敘加級者俱準以
加一級抵銷降一級至於降級後捐納加級者不得抵
銷前案四年正月
敕部院司官將本司之筆帖式分别勤惰優劣據實奏明
所舉當否許筆帖式公同面質四月
敕嗣後遇京察之年著内閣滿漢大學士吏部都察院吏
科河南道公同閱卷著為令六月
上諭凡因冤抑被參復職者嗣後除因公罣誤外若居官
仍有貪酷不法者應從重治罪題參虧空革職之員補
完開復與捐復者亦如之七月
上諭居官立身之道自以操守清廉為本但封疆大吏職
任甚鉅洪範所稱有猷有為有守三者並重則是操守
者不過居官之一節耳安民察吏興利除弊其道多端
倘但恃其操守博取名譽而悠悠忽忽於地方事務不
能整飭經理苟且塞責姑息養姦貽害甚大蓋此等清
官無所取於民而善良者感之不能禁民之為非而豪
強者頌之故百姓之賢不肖皆稱之無所取於屬員亦
不能禁屬員之不法故屬員之賢不肖者皆安之大臣
之子弟親戚犯法則姑容而不行參革地方之強紳劣
衿生事則寬待而不加約束故大臣紳衿皆言其和平
而望其久留甚至胥吏作姦而不能懲盜賊肆行而不
能察故自胥吏至於盜賊皆樂其安静而不欲其去任
及至事務廢弛朝廷訪聞加以譴責罷斥而地方官民
人等羣然嘆息以為去一清廉上司為之稱屈此則平
日模棱悦衆違道干譽之所致也且操守平常者其心
既不敢自恃心懷畏懼頗能整頓經理事務不致曠廢
朝廷又時時留心訪察一有不善即有懲戒而在朝之
官員及伊屬下之官吏紳衿人等皆伺察其過不肯為
之隠諱是以此等之人貽累於地方者尚輕而潔已沽
譽之巧官貽累於地方者更甚朕深望爾等為明體達
用之全材而深惜爾等為同流合俗之鄉愿勉之勉之
十月
敕各部堂官將所屬各司詳加甄别有材具平常目前不
能辦事將來不堪陞用者盡行舉出與應留辦事之人
員一同帶來引見請旨各部堂官不得瞻徇情面稍有
容隠又
敕向來革職留任官員從前無開復之例但年久奉職無
愆亦應示以鼓勵嗣後革職留任之員如四年無過該
督撫等題明準其開復著為定例五年三月
敕嗣後凡遇御門理事之日著滿漢司官各四員輪流侍
班引見若有條奏之事即於侍班時密封具奏八年三
月
敕嗣後在京文武各官有因公罣誤至於降革而任内無
錢糧不清及治罪之案者凖照外員之例令該堂官該
旗大臣出具考語奏聞帶領引見或將該員仍留原任
或另行試用或照例降革候朕降旨定奪
乾隆元年二月
上諭翰林以讀書為職業古來制誥多出詞臣之手今
翰詹官員甚多於詩賦外亦當留心詔敕掌院學士
以下編檢以上可各以已意擬寫上諭一道陸續封
呈朕覽即可以觀其文藝之淺深並可以觀其胸中
之藴蓄倘有切於吏治民生者朕亦即頒發見諸施
行則詞曹非徒章句之虚文而國家亦收文章之實
用矣嗣後庶吉士散館後即照此例行五月
上諭翰林乃文學侍從之臣所以備制誥文章之選非
朕親加考試無以鼓勵其讀書向學之心自少詹講
讀學士以下編修檢討以上著於本月初七日齊赴
乾清宫候朕出題親試倘有稱病託詞者具奏以聞
試畢尋進呈各卷
上親加詳閱按其優劣分别陞降改補部屬知縣及原
品休致有差嗣後如例考試皆分别黜陟焉十一
月
上諭京察各官才守兼優列為一等人員均以應留註
册而無優敘之例惟列在四等者照八法例處分未
免有懲無勸不足以示鼓勵朕意京察列在一等者
亦應酌量加恩尋議嗣後京察之年除三品以上自
陳官員仍應照例舉行其各衙門四品五品京官
并内閣侍讀學士及開坊翰詹官員以上俱係蒙
恩特用之員官階體制與外省藩臬無異雖經列為一
等無庸復行優敘加級又順天府奉天府所屬城
内應入京察各官向例大計之年仍準保薦卓異
亦無庸另議外其餘應行考察官奏準引
見列為一等者準其加一級註册以示奬勵至
盛京五部等衙門三年期滿調回之時帶領引
見準列一等並加一級以上人員遇有保舉之時該堂
官即於此項人員内揀選薦舉從之三年三月
上諭我朝國書義藴精微向來工於繙譯者能得其神
理於漢文大有裨益昔
聖祖仁皇帝時常將滿洲官員考試分别優劣以示鼓舞
皇考世宗憲皇帝特開繙譯之科俾人人奮勉向學以圖
進取誠為盛典朕思現任官員不在鄉會試之例者
若不特加考試則優者無以表見或至怠惰日漸荒
疎著禮部通行傳諭除三品大臣外現任職官等有
通曉繙譯者在部報名該部奏聞候旨考試五月鴻
臚寺少卿查斯海奏外省官員有干六法者例得
送部引
見惟京察被劾向無引
見之例内外似未畫一或以姿本英露而堂官性多沈
抑即目之為浮躁或以質稍遲鈍而堂官識多明
敏即棄之為不及且更有賦性戅直舉止率略不
善應酬遂以嫌隙而加之吏議則廢置之中安知
無片善寸長可以自效嗣後京察六法官員請照
外省大計例令各該衙門咨送吏部引
見恭候
聖裁從之五年十月
上諭郝玉麟鄂彌達從前議處之案皆從外省發覺廷
臣並未有參奏之者又如王士任之劣蹟德沛參劾
之岳濬之劣蹟楊超曾參劾之豈伊等未經敗露之
前在廷大臣等竟一無聞見而必待督臣之舉發耶
嗣後各矢丹誠無稍瞻顧則於朝廷進賢退不肖之
道大有裨益六年四月
上諭八旗記名人員内不無人材可用者著大學士等
𫝊齊考試或能詩文或能繙譯各就所長不拘一格
考試後分别等第進呈八年十月
敕大臣自陳乞罷斥者令各舉德行材能堪以自代之
人隨疏奏聞若一人兼數職者材恐難全舉二三人
或三四人者聽食禄及韋帶之士均許但不得舉同
列及位在己上者著為令十年五月
敕清書留館各員既用三年之功仍應隨時温習不使
遺忘棄置數年之後當考試以分勤惰十一年十一
月
上諭察核司員惟堂官最為親切如上次定以一等者
三年中行走平常即當改為二三等不得稍存姑息
之心上次原列二三等者三年以來如能奮勉即當
列為一等亦不得仍拘已成之見明歲又届京察之
期特先行傳諭各部院堂官知之十二年五月
上諭京察之年令自陳大臣各舉賢自代本省督撫不
得舉本省藩臬本省搢紳亦不許舉本省官員著為
例十五年三月
敕京察年分吏部開列王大臣等職名請旨特派數人
將四五品京堂秉公分别一二三等及應留應去具
摺奏聞帶領引見以定黜陟著為令十七年六月
敕嗣後内而部院司員外而道府京察大計之例仍舉
行以昭激勸其部院大臣各省督撫循例自陳繁文
著停止武職五年軍政視此十八年二月
上諭京察之年四五品京堂特派王大臣秉公分别去
留奏聞引見至三品京堂令吏部於京察時將伊等
事實另繕清册候朕親為裁奪二十四年二月
敇嗣後京察人員在新任衙門年例未滿移咨前任堂
官出具考語其有列為一等者於帶領引見時另分
一班但不得因有此分班之旨轉增額數(京察向例各部院堂)
(官將所屬官員分别等第若陞調未滿半年者則仍由原衙門堂官出具考語移咨新任衙門辦理)
(故有是旨)又更定京察大計軍政開列大員之例
敕嗣後吏部於京察時將在京之尚書侍郎以下至三
品京堂以上在外之總督巡撫分别為二本兵部於
軍政時將在京之都統副都統在外之駐防將軍都
統副都統各省之提督總兵官分别為三本繕具簡
明履歷清單進呈候朕鑒裁以重考績大典著為令
三十年七月吏部議覆御史王懿德奏翰林院學
士及詹事府庶子遇京察之年俱入於四五品京
堂内一體請
旨歸王大臣驗看列為等第分别去留帶領引
見從之三十三年二月定京察二三等人員年老引
見之例
上諭向來部院各衙門京察届期所有列入二三等留
任各官並無引見之例其中即有年力衰庸不無稍
為姑息嗣後京察二三等人員内凡年至六十五歲
以上者並令吏部一併帶領引見三十六年
敕停止庶吉士保列一等之例又
敕此次兼部翰林之保列一等者俱著撤去不準帶領
引見嗣後滿洲翰詹各員有兼部行走列在一等者
即於各該部保送員數内一體比較其仍歸本衙門
另班聲敘之例不必行又各部院衙門有到任未滿
半年之員仍由原衙門註考者該堂官等往往因業
經遷調曲為奬藉此等人員任事之日既淺即使才
猷出衆何妨暫置二等視其人果能奮勉俟下屆再
登薦剡亦未為晩奚事亟亟於此一時為耶著自今
年為始即為查明改正所有原衙門註考之例永遠
停止至各衙門人員在繙書房行走者因其給事勤
勞亦準保送一等以示鼓勵向由該管大臣註考而
引見則仍歸各本衙門并不於單内註明尤易混濫
此後繙書房準其自為一項所有該處現保一等人
員著吏部另行帶領引見又太常寺鴻臚寺讀祝鳴
贊等官其職專於宣贊自以儀嫻聲亮者為優間有
陞任各部院衙門者仍兼本寺行走遇典禮執事如
常並不藉其專心部務與翰林兼部者不同是其考
察又當責之本寺堂官而不必歸於部院嗣後讀祝
鳴贊等官陞任後仍兼本寺行走者俱由該堂官註
考保送著為令四十年二月吏部遵
旨酌議京察大典事關考核其由别衙門陞調各員到
任僅滿半年者賢否雖已可灼知任事究屬未久
若即準保送一等誠恐易啟躁進之風請嗣後京
察除在本衙門先經任事因出差假滿服闋仍回
原衙門補用人員均準其接算仍照舊例辦理外
其别衙門陞調新任及由外陞補京職人員如定
俟三年方準保送未免淹滯舊例半年亦覺過速
應酌定在現任衙門歷俸已滿一年方準一體保
送從之四十二年五月
上諭向來各衙門保送京察一等人員俱照上次數目
比較寧闕毋濫惟是每次與上屆相較固以防其濫
額然或過泥成例此次比上屆少一人下屆又比此
次少一人遞行減少勢將無所底止亦非所以示鼓
勵嗣後吏部引見進呈比較清單著將上兩次數目
一并開列若此次比上屆多一人而較之再上次數
仍相仿即可毋庸裁減如此酌中定制既無慮濫膺
保薦亦不至屈抑人材著為令四十八年三月
上諭三品京堂每逢京察屆期吏部不過照例具本開
列嗣後京察時滿漢内閣學士副都御史仍著吏部
開列題本外其餘大小三品京堂俱著吏部一體帶
領引見註明履歴所有本年京察三品京堂即照此
例行
(臣)等謹按宋代考績不僅責之吏部端拱四年制
磨勘京朝官之司曰審官院詔翰林學士錢若水
樞密直學士劉昌言同知審官院事凡京朝官考
校功過以定任使皆其職掌京察之典已略備矣
明於察典最重宏正嘉隆間士大夫廉耻自重以
罣察典為終身之玷至萬歷時閣臣有所徇庇間
留一二以撓察典而羣臣水火之爭莫甚於辛亥
丁巳黨局既成互相報復其弊有不可勝言者我
皇上乾綱獨攬諸臣功過悉視其人之自取從無畸重
畸輕之見而在廷大臣莫不奉法承流明季門戶
陋習久已芟除淨盡謹依類編載為京察之典至
考試翰林雖非察典亦京職考課之一故因類并
載焉(以上京察之制)
順治三年七月吏部奏言朝覲官員俱限十二月
到京賢否考語惟督撫註定考語用才守政年四
格須按人指事明白直書從之四年二月以舉行
大計
敕諭天下朝覲官員十月定大計限期吏部請以三載考
績為定制填註考語用才守政年四格凡大計處
分官員不準還職八年閏三月
敕督撫嚴行甄别屬員其不識文字聽信吏役害民者立
行參劾九年四月
敕朝覲計典止令藩臬各一員各府佐一員代覲免府州
縣正官入覲之例十年十一月
敇部院嚴行考核總督巡撫十三年四月以舉行大計
敕諭各省監司守令十五年五月定督撫按臣舉劾例薦
舉大省不過十人小省不過三四人有舉無劾者
不準註考
康熙六年四月議準卓異官以清操為首十一月
復薦舉之例與卓異並行督撫司道薦舉不實降
級調用二十四年九月
上諭督撫藩臬官資相近請託易行每逢大計各省督撫
多以藩臬舉報卓異不無結納徇情之弊著通行禁止
二十五年三月左都御史佛倫請大計停止各省
藩臬及各府佐入覲之例從之二十六年四月
上諭直隸巡撫于成龍真實清廉毫無瞻顧著加太子少
保銜以為廉能稱職者勸三十一年十一月定河官大
計歸河道總督考核從總河靳輔請也四十四年
五月定薦舉卓異事實必無加派無盜案無虧空
民生得所日有起色其他所開虚文俱不必入
雍正四年三月定計典舉劾官員引
見例九月
敕旗人外任文官仍須熟練騎射不能者劾之六年三月
敕嗣後文武卓異官員有犯贓不法之欵審訊確實者將
從前薦舉之上司一併議處倘於該員未敗露之先能
查出參奏者免其處分八月
敕各省督撫甄别知府舉勝任者代之七年正月嚴學臣
教職縱容劣生處分
乾隆元年六月定各省行取以主事用之知縣回
任候陞二年二月吏部奏親老改補近地人員到
任後停其陞轉俟丁憂服闋後坐補原缺再行論
俸陞轉以杜規避得
旨親老改近人員將來坐補原缺後若在任三年無過
準其通算前俸陞轉三年六月
敕督撫摺奏屬員賢否四年三月
敕各省道府來京引見以觀其優劣六年五月甄别各
省知府七年七月以舉行大計
訓飭各省督撫十八年九月定六年甄别教職例保題
及留任俱送部引
見十九年湖廣總督開泰奏稱截取舉人李兆龍不特
不堪知縣之任即改補教職并恐難司訓迪已勒
令休致
上諭知縣為舉人應選之缺改補教職已屬降等今開
泰於截取之日未試以職即行陶汰未免過當此正
所謂過猶不及也李兆龍既不勝知縣之任著仍以
教職用二十四年
敇督撫甄别截取舉人二十九年定俸滿教職留任者
毋庸送部引
見又定教職六年俸滿應行留任者分為勤職循分供
職二項其才力衰庸及年老者即與休致四月定
卓異附薦之例三十年四月
敕督撫咨送道員副將引見聲明堪勝臬司總兵與否
之處概行停止又定離任之員遇前任罣誤處分查
照該員回籍時原隸之督撫考語送部三十五年
七月給事中虞鳴球奏大計薦舉之員俸次顯然
未滿三年者將該督撫查議照越次保題降一級
留任從之五十年十一月議定直省保薦卓異官
員按省分大小區定員數並裁去附薦之名一併
歸入正薦定數之内
(臣)等謹按宋置考課院以磨勘幕職官縣官端拱
四年以判流内銓翰林學士蘇易簡虞部員外郎
知制誥王旦等同知考課院凡常調選人流内銓
主之奏舉及歷任有私累者考課院主之治平中
自發運使至知州皆歸考課院其監司以上則命
御史中丞侍御史考校所以察外吏者詳矣明制
外官三年一朝覲以辰戌丑未歲察典隨之撫按
通核其屬事狀造册具報麗以八法而處分焉謂
之大計我
朝考績之典尤重大計省朝覲之繁卓異嚴舉主之
罰知縣停行取教佐定甄别法良意美舉劾公當
大小臣工㒺不自勵於功名之會已(以上大計之制)
天聰五年七月
敇朝廷黜陟以昭勸懲而人才亦宜矜惜向日官員獲罪
不論應贖與否概行削職似覺未當嗣後自總兵官以
下備禦以上功績茂著者或宜超陞或宜敘陞量功遷
擢若犯應坐者或宜削職或宜降級亦量罪處分
順治元年十月
敕滿洲將領等官應得敘蔭該部察例奏請施行十二年
敕考選軍政照文官例卓異者賜服旌勸
康熙六年三月定舉行軍政事宜各衙門武職聽
各該管官詳核填寫考語開明四柱一曰操守一
曰才能一曰騎射一曰年歲并將各該員履歷及
有無在軍前行走受傷得功之處註明分别應去
應留送部其堪膺薦舉必有行止端方弓馬嫻熟
管轄嚴肅當差勤慎不擾害該屬給賞無虚等考
語方準薦舉其應行紏參之員必有貪酷不謹罷
軟年老患病才力不及浮躁始行紏參又
敕各省提督仍聽總督註考七年九月停總兵軍政自陳
聽總督提督考核無總督省分聽提督巡撫考核
六十一年十二月
上諭在京武職官員亦當照外省武職官員例五年一次
考選軍政尋議在京武職官員如領侍衛内大臣八旗
都統前鋒統領護軍統領副都統步軍統領等俱
係近侍大臣不必令其自陳遇五年考選軍政時
各將屬員詳核填註考語照外省薦舉及八法例
分别具奏各省駐防將軍副都統等照提鎮例自
陳其屬員俱照京城之例舉行至德州等處之城
守尉協領派大臣前往考選其屬員即會同城守
尉協領詳核填註考語具奏從之
雍正元年十一月
諭兵部有出兵效力年老俸深者諸事尚能坐理仍著留
任再人雖年老衰頽而出兵效力之處甚多應另行分
晰具奏候朕加恩二年七月
諭各省副將以下遊擊以上人材可觀者每省陸續保送
來京至伊等操守訓練何如之處各省將軍督撫提鎮
於咨部引見時據實密奏三年三月
敕管旗大臣不得徇情薦舉五年二月
上諭向來千把總俱由督撫提鎮拔補往往以其家人長
隨及私自效力請托夤緣之人補用而兵丁内年力精
壯技勇可觀者轉不能得一官職著該督撫提鎮將千
把總老弱不堪不能稱職者細加考驗盡行沙汰所出
之缺從公拔補不得仍蹈故習八月
敕各省副將參將著該省之督撫提鎮出具考語分别一
二三等密送兵部進呈六年五月山西太原總兵袁立
松奏平垣營守備梁玉年已六十八歲雖干八法
而精力不衰且操守廉潔辦事敏練
上諭八法内開列年老者謂其衰老不能辦事非限定年
歲也若年老諳練尤為難得梁玉著仍留原任若可勝
遊擊之任酌量題補
乾隆二年十月兵部議覆綠營軍政年老官内如
從前曾經出兵效力者準其原品休致仍令其子
弟一人入伍食糧如無子弟給與守糧一分以終
養贍從之十五年三月
敕御前大臣領侍衛内大臣御前侍衛乾清門侍衛等
兼理閣部及八旗事務者遇大計軍政俱不必自陳
三十九年十月定軍政六法官員引
見以六個月為限十一月定綠營旗員弓馬生疎即行
解任回京之例四十二年十月
敕各總督將所屬總兵每屆五年出具考語分别等第
密為陳奏一次無總督省分著兼提督之巡撫辦理
(臣)等謹按唐以後各史志俱不載軍政之制惟明
代武之軍政猶文之考察蓋唐宋遼金元尚未嘗
有定制也我
朝整肅戎行雖總兵大員仍令督臣五年出具考語
分别等第而守備分别營衛悉稟
睿裁千把甄别拔補時厪
聖慮八旗官員同外省軍政之例每屆五年一體舉行
所以整飭營伍嚴明軍紀者至詳且盡固唐宋以
來所未可並論者已(以上軍政之制)
皇朝通典卷二十二
