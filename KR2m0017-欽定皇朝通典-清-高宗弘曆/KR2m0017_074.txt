欽定四庫全書
皇朝通典卷七十四
兵(七)
恩䘏
(臣)等謹按御兵之道必在紀律嚴明恩威並濟我
朝
列聖相承
豐功偉業
厚澤深仁並著方策
皇上御極以來西域蕩平金川底定
天戈所指衆志成城蓋由軍政素嫺是以臨事無不
踴躍赴功克敵致果用集
鴻勲猶復
湛恩廣被
睿慮周詳如改定内外武職養廉給與綠營陣亡䘏廕
諸大政皆所以策勵戎士軫念成勞又如勻派養
育兵額銀米及撥給鰥寡孤獨錢糧所以謀八旗
生計者至優且渥兹於
皇朝兵典内專輯
恩䘏一門仰見我
皇上經武整軍
體䘏優養無微不至所由人人感奮迅奏膚功昭
赫濯於千古也謹臚敘於左
一改定武職養廉舊制八旗武職親隨名糧領侍
衛内大臣滿洲都統各給八名蒙古漢軍都統前
鋒護軍統領六名民公滿洲副都統四名侯伯蒙
古漢軍副都統三名内大臣子内府三旗參領前
鋒護軍驍騎各參領二名前鋒護軍驍騎各副參
領前鋒侍衛一名有半散秩大臣王府長史男内
府三旗佐領八旗佐領一名每親隨一名月餉銀
三兩米二斛折銀一兩於領米時給發步軍統領
九名步軍翼尉四名協尉三名副尉捕盜官二名
步軍尉一名均於額設步軍内撥給綠營武職親
丁名糧提督八十名總兵官六十名副將三十名
參將二十名遊擊十五名都司十名守備八名千
總五名把總四名各按營伍以馬步守均勻配搭
支食外委千把總加給步糧一分
乾隆八年
諭國家體䘏臣工文武皆屬一體文職則給養廉武職
則給親丁名糧以資養贍自康熙四十二年部議由
提鎮以及千總覈定數自之後復於雍正六年特奉
皇考上諭令武職去任之後將名糧停扣不必募補即留
與接任之人所以體䘏之者更為周至是以武職親
丁雖年年造冊究繫虚名開載實無其人名實不符
衆所共知朕思既為武職養廉即應改為養廉名糧
將親丁姓名裁去毋庸虚造冊籍其各省武職親丁
名糧向來如何分别多寡今如何定例之處該部議
奏即經遵
旨議准改為養廉名糧核實造報其外委千把總例給隨
糧一分亦歸入養廉名糧項下一律造報十年戶部奉
特旨賞給八旗大臣官員養廉歲支銀八萬六千兩計領
侍衛内大臣九百兩八旗滿洲都統七百兩前鋒護
軍統領蒙古漢軍都統各六百兩步軍統領滿洲副
都統内務府總管各五百兩内大臣散秩大臣蒙古
漢軍副都統兩翼翼尉内府三旗統領内務府
奉宸
上駟武偹院卿各四百兩健銳火器營翼長圍場總
管各二百兩圍場翼長一百兩其自八旗滿洲蒙
古漢軍各參領印務章京八旗護軍各參領
圓明園三旗各參領兩翼前鋒參領侍衛健銳火器
營營總參領八旗察哈爾總管等官每年俱按大
臣養廉支剰銀兩儘數分給四十六年奉
上諭向來各省提鎮以下至將弁等俱有分扣兵丁名
糧作為得項者此固舊例如此且武職衙門非如文
員之定有養廉是以即將此項為公用養贍之資但
此例定自何年或係雍正年間議定文職養廉時一
體酌給其每員應得若干係何名目各省是否一例
按照地方情形品級大小酌定數目多寡又或各省
參差不同著交各該部將定例年月及現在欵項數
目分析查明開單具奏至此事因仍已久恐又有於
定數之外私自剋扣增添者若每員任内私扣一名
後任積漸加增侵扣無所底止督撫姑息不加查察
久之即為虚額空糧之弊尤不可不徹底清查著即
通諭各督撫將各省提鎮以下武職現在分扣名糧
實數及有無私添之處查明據實具奏此事既久朕
概從寬不究若稍有𨼆匿或致别經查出惟該督撫
是問將此通諭知之又奉
上諭國家設兵衛民簡核軍實期於行伍整齊兵額充
足如兵丁等紅白事件從前設有生息惠濟銀兩以
資賞䘏後因生息名色有關國體特敕停止昨據阿
桂等奏陜甘添兵案内籌及賞䘏聲請酌復惠濟銀
兩朕以國家賞兵之費藉商生息支給究屬非宜已
傳諭阿桂等令其動用正項開銷矣兹袁守侗海禄
前赴行在令軍機大臣傳旨詢問直隸雲南賞兵銀
兩支銷欵項據稱直隸裁扣公糧銀二萬兩雲南裁
扣公糧銀一萬六千餘兩以備賞用等語看來各省
大都如此兵丁紅白銀兩原係加惠行伍格外施恩
若因此裁扣公糧致兵額不足殊非核實行伍之道
况今戸部帑項豐盈各省藩庫積存充裕即現在京
營添兵四千九百餘名陜甘二省各營添兵一萬三
千九百餘名其馬步糧餉合之各省兵丁賞䘏紅白
銀兩約算歲支尚不及百萬國家何靳此費不令開
銷正帑各省乃紛紛裁扣名糧又且請復生息甚無
謂也朕臨御四十六年以來惟事事以敬
天勤民為念凡三次普免天下地丁錢糧兩次普蠲各省
漕糧以及遇災即賑總計何啻萬萬又並未加增賦
税仰荷
上蒼嘉祐開拓邊陲府藏殷實國用充饒朕又豈肯稍存
靳惜致令有司開聚斂剋扣之端乎所有各省行伍
賞䘏兵丁紅白銀兩自乾隆四十七年為始俱著於
正項支給造冊報部核銷至各省提鎮以下武職員
弁俱有應得坐糧馬乾等項前於六月内業經降旨
通諭各省督撫將各該省武職所得公項逐一查明
覆奏俟奏報到日令軍機大臣會同該部核辦照文
員之例議給養廉其所扣兵餉即可挑補實額核計
添給養廉歲支亦不及二百萬兩官員既無拮据而
各省又添增兵力於行伍大有裨益朕御極之初戶
部庫項不過三千萬兩今已增至七千餘萬復有何
不足而不加惠天下散財以得民乎所有辦理添補
兵額紅白賞䘏銀兩及名糧裁添養廉緣由明晰曉
諭中外知之嗣據直省各將武職應得養廉名糧數
目陸續具奏經戶部酌核章程統歸畫一以垂永
久按各武職品級大小通同比較定額提督每員
給養廉銀二千兩總兵一千五百兩副將八百兩
參將五百兩遊擊四百兩都司二百六十兩守備
二百兩千總一百二十兩把總九十兩經制外委
千把總每員十八兩每年照文職養廉例於耗羨
項下動支又以在京巡捕五營員弁管轄地方處
分較重並非外省各營專事操防者可比所有步
軍統領向係部旗大臣兼理應得養廉名糧銀八
百八十兩照舊支給外其副將核給養廉銀九百
兩參將六百兩遊擊五百兩都司三百兩守備二
百四十兩千總一百四十兩把總一百兩外委二
十兩又以甘肅之烏嚕木齊等處雲南之騰越鎮
龍陵協四川之崇化綏寧靖遠懋功撫邊五營或
係新疆或在邊境亦與腹地情形迥異酌給甘肅
省烏嚕木齊提督養廉銀二千八百兩伊犁巴里
坤總兵各二千一百兩瑪納斯哈密副將各一千
二百兩其參將各八百兩遊擊六百兩都司三百
八十兩守備三百二十兩千總一百八十兩把總
一百二十兩外委二十八兩雲南騰越鎮總兵一
千六百兩龍陵協副將九百兩其遊擊四百五十
兩都司三百兩守備二百二十兩千總一百四十
兩把總一百兩外委二十二兩四川崇化等五營
遊擊二百五十兩都司三百四十兩守備二百六
十兩千總一百六十兩把總一百二十兩外委二
十八兩通計直省大小員弁原扣名糧銀一百三
十六萬八千四百七十六兩改給養廉銀一百三
十二萬五千七百十六兩仍節省銀四萬有竒其
雲南省之提督總兵福建省之臺灣鎮總兵舊有
額外動支耗羨公件銀兩廣東水師各營舊有額
外加增草乾銀兩一併刪除毋庸重給再各省綠
營兵丁紅白賞䘏銀兩既遵奉
恩旨動支正項所有各省原動用之裁扣節省各欵應
查明分别正閒欵項另行提解及存為武職養廉
支銷之用等因具題奉
旨依議雲南提督總兵及福建臺灣總兵或地當烟瘴
或遠隔重洋均與腹地不同著加恩於議給養廉外
雲南提督加賞銀五百兩雲南總兵及福建臺灣總兵
各加賞銀二百兩以示朕軫念巖疆加惠戎行之至意
一設八旗養育兵
雍正二年奉
諭八旗滿洲蒙古漢軍均係累世效力舊人承平既久滿
洲戸口滋盛餘丁繁多或有人丁多之佐領因護軍馬
甲皆有定額其不得披甲之閒散滿洲以無錢糧至有
窘迫不能養其妻子者朕每思及此惻然動念將如何
施恩俾得生計之處再四籌度並無長策欲增編佐領
恐正項米石不敷若不給以錢糧俾為養贍何以聊生
既不能養其家口何由就造以成其材今將旗下滿洲
蒙古漢軍内共選四千八百人為教養兵訓練藝業所
挑人等只給三兩錢糧計四千八百人一年共需錢
糧十七萬二千八百兩每一旗滿洲蒙古漢軍共六百
名内蒙古旗下六十名漢軍旗下八十名其漢軍之八
十名令為步兵食二兩錢糧就此錢糧數内通融料理
可多得四十名兵丁每一旗著挑取一百二十名再看
軍器内長槍尤為有用著滿洲蒙古每佐領下挑取護
軍四名馬甲四名令其學習長槍漢軍每佐領下挑取
馬甲四名令其學習籐牌挑刀此四千八百名教養兵
若計佐領挑取恐其人有多寡不同應於旗下扎蘭内
計其人數挑取如此則護軍馬甲益得有用之人而閒
散餘丁亦得學習成就矣至於如何編錄教訓管轄之
處八旗都統護軍統領副都統等公同定議具奏
乾隆三年復定滿洲蒙古各旗原設養育兵每二
名出缺作為三名照漢軍例各給銀二兩滿洲蒙
古旗每佐領下增足養育兵十名漢軍旗每佐領
下增足六名十八年復定養育兵每三名出缺作
為四名再
恩賞一名各改給銀一兩五錢於原養育兵一萬五千
一百二十四名外勻出缺五千四十四再
恩賞缺五千四十四共二萬五千二百十二名食銀四
十五萬三千八百十六兩二十九年復定滿洲蒙
古之養育兵二萬三百十五名每年增食米一萬
六千一百石有竒三十六年因
賞給八旗鰥寡孤獨錢糧將八旗滿洲蒙古漢軍各養
育兵數按三兵一缺均勻經軍機大臣會同戶部
八旗都統核議定額八旗滿洲應得養育兵共一
萬七百九十八缺八旗蒙古應得養育兵共三千
二百七十九缺八旗漢軍仍照原額養育兵四千
八百十三缺
圓明園各旗營酌給養育兵一千缺健銳營酌給五
百缺火器營酌給一千缺又以三營節省之一千
八百六十六缺
賞給八旗滿洲俾
特恩廣被實惠普霑交與各旗營一體遵照辦理
一武職封廕滿漢文武官階正一品建威將軍從
一品振威將軍正二品武威將軍從二品武功將
軍正三品武義都尉從三品武翼都尉正四品昭
武都尉從四品宣武都尉正五品武德騎尉從五
品武德佐騎尉正六品武略騎尉從六品武略佐
騎尉正七品武信騎尉從七品武信佐騎尉正八
品奮武校尉從八品奮武佐校尉正九品修武校
尉從九品修武佐校尉其現任本職及終養丁憂
回籍人員恭遇
覃恩得請封贈一品上及三代二品三品上及二代四
品五品上及一代給以
誥命六品七品給以
敕命亦上及一代(妻室封典均視文職)如有請貤封贈者均論服
制不准旁推八品以下祇給本身
敕命一軸有願貤封贈其父母者亦聽凡
恩廕内外現任武職二品以上恭遇
恩詔錫廕各送一子入監讀書三年期滿咨吏部授官
其廕監生未仕而殁或病廢者准其補廕一次之
後不准再補所送承襲之人必以適長子如無適
長子或有而病廢及有别項職事則廕適長孫其
次子次孫及期親兄弟子孫並承繼之子孫均按
其倫序以次承襲該管官取具承廕之人年貌姓
名文冊及親供印結送部查其所生在
詔前者准為題請得
旨後給以執照若本官曾遇
恩詔已送子入監後經陞任又遇
恩詔欲改廕者未仕監生准其改廕至所廕監生於承
襲之後别授他職及中科目者不准補廕其八旗
廕生願改武職者照所應得品級隨旗行走准予
食俸
盛京駐防及游牧察哈爾各官所得廕生情願來京
者令其隨旗行走願留本處效力及綠旗廕生願
改武職者並聽其難廕改為世職條例詳具陣亡
䘏典
一議敘軍功有
特旨優敘者由部覆議奏請隨時酌定其由統兵將帥
列序官兵功績等次造冊送部者部核其實分為
五等八旗官兵給以印軸曰功牌應授爵者移咨
吏部甄别授之自雲騎始按功遞加未至授爵者
由部註冊仍令圖功准其積算功牌之式以紫綾
為面用潔白厚紙裱襯一層四邊墨印螭文内註
明功次凡填功績及年月處鈐用部印編次號數
覈對給發一等功牌長二尺八寸二等功牌長二
尺四寸三等功牌長二尺二寸四等功牌長二尺
五等功牌長一尺八寸均各廣尺有五寸五分從
征有功者文職視武職王公所屬護衛親軍視官
兵委署官視見任各以所得軍功等第予敘綠旗
官兵第功議敘者曰功加其出衆人員准功加一
等紀錄五次立一等功者准功加一等紀錄二次
二等加一級紀錄一次三等紀錄三次四等紀錄
二次五等紀錄一次立功多者積算授以世爵文
職軍功應功加一等者准加一級敘功不實者各
論如法敘八旗官兵戰功用雲梯攻城視城之大
小攻之難易分五等一等叙六人二等敘四人三
等敘三人四等敘二人五等敘一人均移吏部授
爵賞賚以府州縣衛所為差等克府城者賞五人
第一人賞銀五百兩第二人三百五十兩第三人
二百五十兩第四人百五十兩第五人百兩領戰
官視第二人指示官視第三人射箭官視第五人
克州城者減府城一等克縣城者減州城一等衛
城與州城同所城與縣城同鑿毁城垣者視雲梯
攻城議敘以礮攻城及奪門入城者減雲梯攻城
一等議敘敵兵堅壁未克能越衆前驅破敵獲賊
者敘三人第一人移吏部授爵賞銀百兩第二人
給二等功牌銀八十兩第三人給三等功牌銀六
十兩均註冊積兩次三等者准作一次二等積兩
次二等者移吏部授爵交鋒時於本旗内出衆衝
鋒克敵者敘三人第一人給一等功牌第二人給
二等功牌第三人給三等功牌均註冊賞賚減前
驅之半積至三次一等移吏部授爵執纛人以首
進續進為差首進者(兵未進而纛先之)敘三人第一人移
吏部授爵賞銀百兩第二人八十兩第三人六十
兩續進者(兵將進而纛隨之)叙一人賞銀五十兩交鋒時
一參領下執纛人首進者叙三人第一人給一等
功牌賞銀五十兩積至三次一等移吏部授爵第
二人賞銀四十兩第三人三十兩續進者敘一人
賞銀二十兩水戰奪舟分舟之大小為三等一等
舟敘五人第一先登者賞銀二百五十兩第二人
二百兩均移吏部授爵第三人給三等功牌賞銀
百五十兩第四人給四等功牌賞銀百兩第五人
給五等功牌賞銀五十兩(功牌内註明舟之等次)均註冊二
等舟敘四人第一先登者賞賚視一等舟之第二
人其餘以次遞減三等舟敘三人第一先登者賞
賚視一等舟之第三人其餘以次遞減其不列等
次之舟敘三人賞賚減三等舟十分之四先後所
得功牌准其積算得兩次一等舟三等功牌者移
吏部授爵餘均准此招撫敵兵千人敵舟三十艘
者為第五等軍功兵增五百人舟增至十艘各加
一等兵至三千五百人舟至七十艘者為一等軍
功招撫城池以府州縣衛所為差等立功官兵未
及議敘病故者均按其立功等次以為敘官得一
二等軍功者給一子監生食七品官俸三四等軍
功者給一子監生食八品官俸均令隨旗效力五
等軍功者給一子監生准其應試兵丁給葬銀二十
兩得一等軍功者賞功牌銀五十兩二等以下每
等減銀十兩敘綠旗官兵戰功用雲梯克府城者
視城之大小分五等一等敘五人第一人授職參
將其次遊擊次都司次守備次千總二等敘四人
授職自遊擊以下三等敘三人授職自都司以下
四等敘二人授職自守備以下五等敘一人授千
總克州城者分四等一等議敘視克府城二等二
等以下遞降授職克縣城者分三等克衛所城者
分二等遞降授職亦如之議叙四人以上者領戰
官加二等指示官加一等議叙二人以上者加等
半之議敘一人者領戰官加一等指示官不敘若
攻陷城垣乘勢先登者授千總領戰官加二等賞
賚以府州縣衛所為差等克府城者賞五人第一
人賞銀二百五十兩次二百兩次百五十兩次百
兩次五十兩克州城者減府城一等克縣衛所城
者減州城一等強敵在前陣堅壘固倡衆戰勝者
敘三人第一人授職守備賞銀五十兩次千總賞
銀四十兩次把總賞銀三十兩勢均力敵率先摧
鋒者敘二人第一人授千總賞銀三十兩次把總
賞銀二十兩水戰奪舟者視舟之大小分三等大
舟敘四人第一人授職都司賞銀百兩次守備賞
銀八十兩次千總賞銀六十兩次把總賞銀四十
兩中舟敘三人授職自守備以下賞賚視大舟之
次以次遞降小舟敘二人授職自千總以下賞賚
視中舟之次以次遞降在舟之本管官及同戰官
視舟之大小加級紀錄有差礟手奪舟者敘功與
兵丁同以礟沉舟者一舟賞銀二十兩二舟授把
總賞銀四十兩三舟授千總賞銀六十兩多者以
次遞加招撫敵人自五百人以上舟自五艘以上
難民五千人以上計其多寡大小紀錄加級及功
加等次各有差立功官未及議敘病故者一二等
軍功給一子監生以把總用三四等軍功給一子
監生以外委把總用五等軍功給一子監生隨營
食糧願應試者聽
一臨陣受傷加賞八旗兵丁陣前被傷者分别等
差給賞一等傷給銀五十兩二等傷四十兩三等
傷三十兩若被遠礟中傷者一等至三等各遞減
十兩滿洲蒙古隨役陣前被傷者一等傷給銀三
十兩二等傷二十兩三等傷十兩若被遠礟中傷
者一等二等傷各減十兩三等傷減給七兩漢隨
役人陣前被傷一等傷給銀二十一兩二等傷十
四兩三等傷七兩被遠礟中傷者亦如之綠旗兵
在陣受傷者一等傷給銀三十兩二等傷二十五
兩三等傷二十兩又八旗兵丁傷至殘廢者照陣
亡例減半給賞仍别其殘廢之輕重加賚有差均
令該旗都統副都統取具佐領驍騎校保結參領
印結驗明由部分别具題照例給予如傷雖殘廢
不能執弓猶可行走者以看守
南苑倉庫等處兵丁補用其曾為護軍校驍騎校者
以各館廐長牧副補用
一優賞休退官兵旗員二品以上以老疾乞休者
由本旗稽其服官歲月軍功等次請
旨給以恩俸三品以下年逾六十曾經出征者給半俸
臨陣得有功牌者給全俸年逾五十曾出征得功
者給半俸由部覈實疏請旗員任直省武職者亦
如之綠營副將以下守備以上曾出征得功以老
疾休致者督撫提鎮覈實請
旨加賞恩俸分别年歲與旗員同八旗兵丁曾在軍前
得過軍功後因患病退伍或傷殘退伍及六十歲
以上年老退伍者該都統等覈實每月給銀一兩
米一斛以養餘年
盛京等處駐防兵止准給銀不給米由該都統將軍
等覈實報部彙奏綠營兵丁曾經行間效力後因
年老辭退報部准給守糧一分
一陣亡武職䘏典滿漢各官視其品秩之大小為
差給祭葬予贈廕以示
優恩八旗人員由本旗開列官階移咨吏部贈爵予廕
統兵參贊都統授騎都尉兼一雲騎尉前鋒護軍
統領副都統授騎都尉營總參領以下前鋒校護
軍校及有頂帶官員以上均授雲騎尉其先授世
爵後陣亡者按其等次加以應贈之秩合為一爵
令其子孫承襲至一等公以上無爵可加令其嫡
子襲一等公以别子襲其餘爵應得祭葬銀兩移
咨禮工二部照例議給綠旗營員由本部題請照
旗員例准予世職提督給騎都尉兼一雲騎尉總
兵給騎都尉副將以下把總經制外委以上俱給
雲騎尉報部委署人員按其委署品級議給候補
人員照實任官階議給如有先授世爵後陣亡者
准予合爵承襲至無爵可加亦准以别子分襲均
照旗員例一體辦理應得祭葬銀兩仍移文禮工
二部議給四十七年奉
諭旨陣亡人等照例給與世職襲次完後仍賞給恩騎
尉世襲罔替而傷亡人等照陣亡人等給與世職
已屬從優若再賞給恩騎尉似無區别嗣後傷亡
人等毋庸議給恩騎尉四十九年奉
上諭向來旗員效力行間懋著勞績及臨陣捐軀者其
子孫俱應得世職即年未及歲業經承襲尚未當差
者亦給予半俸以資養贍而綠營員弁陣亡議䘏之
例止得難廕一次非奉特旨照旗員加恩予䘏不能
得有世職而其子孫年未及歲亦不予襲盖因綠營
人員隨征打仗本不如旗人之奮勇出力而綠營所
得俸薪養廉等項較多於旗人其軍功議敘及賞賚
一切固不能一律亦所當然至效命疆場則同一抒
忠死事朕不忍稍存岐視嗣後綠營員弁除軍功議
敘䘏賞仍照舊例辦理外若陣亡人員毋論漢人及
旗人之用於綠營者總應與旗人一體給予世職即
襲次已完亦應照例酌給恩騎尉俾賞延於世以示
朕奬勵戎行一視同仁至意又文職難廕向例三品
以上者以知州用四品以下者以知縣用布按二
司首領以下等官分别以縣丞主簿州吏目用均
止難廕一次四十九年奉
恩旨陣亡文職與武職一體照旗員例議給世職一品
官給騎都尉兼一雲騎尉二品三品官給騎都尉
四品官以下未入流以上均給雲騎尉襲次完後
仍賞給恩騎尉
一䘏賞陣亡官兵八旗民公侯伯領侍衛内大臣
内大臣都統將軍一等子賞銀一千一百兩次二
等子次三等子次一等男兼一雲騎尉次前鋒護
軍步軍各統領副都統一等男次二等男次三等
男散秩大臣一品不典兵官次營總翼長參領總
管副總管城守尉協領一等侍衛一等輕車都尉
兼一雲騎尉次一等輕車都尉次二等輕車都尉
次三等輕車都尉王府長史一等護衛二品不典
兵官次騎都尉兼一雲騎尉次騎都尉三品不典
兵官次前鋒侍衛各營副參領佐領二等侍衛防
守尉次雲騎尉司儀長二等護衛四品不典兵官
次三等侍衛各散秩官次三等護衛五品不典兵
官次前鋒護軍親軍驍騎等校藍翎侍衛六品官
以上遞減銀五十兩恩騎尉七品八品官二百二
十兩前鋒護軍親軍領催及執纛人二百兩驍騎
百五十兩其委署官及世爵小或無世爵者各照
本職應得䘏典礮手百三十兩各部未披甲通事
滿洲蒙古隨役百兩漢隨役七十兩綠營官兵提
督賞銀八百兩次總兵官次副將次參將次遊擊
各遞減百兩都司三百五十兩次守備次守禦所
千總次衛千總次營千總次把總各遞減五十兩
外委官視把總馬兵七十兩步兵五十兩土兵減
步兵一半又出征病故文武各官一二品提鎮以
上遺本到部應否䘏賞候
旨遵行其副將以下及三四品官賞銀五十兩五六品
官四十兩七品以下三十兩八旗兵遠方出征除
陣亡外有不服水土病故者賞銀二十兩
皇朝通典卷七十四
