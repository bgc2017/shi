欽定四庫全書
皇朝通典卷四十五
禮(吉五)
太廟
(臣)等謹按杜典於天子宗廟一門具詳歴代建廟
之制欽惟
本朝
列祖以來
太廟尊崇之典遠隆前代敬稽大禮一為
升祔入
廟一為加上
尊諡一為恭進
冊
寶謹彙著於篇中至時享祫祭並倣杜典之例各列一門
云
天聰十年四月
太宗文皇帝受尊號建國大清改元崇德即
盛京立
太廟於撫近門東崇德元年四月追尊
始祖為
澤王
高祖為
慶王
曾祖為
昌王
祖為
福王恭上
太祖尊諡曰
承天廣運聖德神功肇紀立極仁孝武皇帝
廟號
太祖
皇太后尊諡曰
孝慈昭憲純德貞順成天育聖武皇后
前殿安奉
太祖
太后神位
後殿安奉
四祖神位
太宗文皇帝親行
大饗之禮
順治元年九月
世祖章皇帝定鼎燕京立
太廟於
端門左南嚮恭奉
太祖承天廣運聖德神功肇紀立極仁孝武皇帝神主
孝慈昭憲純德貞順成天育聖武皇后神主
大行皇帝神主奉安
太廟十月恭上
大行寬温仁聖皇帝尊諡曰
應天興國弘德彰武寬温仁聖睿孝文皇帝
廟號
太宗前一日遣官祭告
天
地
社
稷至日遣官祭告
太廟二年七月恭進
太祖武皇帝
孝慈武皇后
太宗文皇帝玉
册玉
寶奉安
太廟五年四月以重修
太廟遣官祗告恭奉
神牌暫安
後殿六月工成遣官祗告奉安
神位於
正殿十一月追尊
太祖以上四世
始祖澤王為
肇祖原皇帝
始祖妣為
原皇后
曾祖慶王為
興祖直皇帝
曾祖妣為
直皇后
祖昌王為
景祖翼皇帝
祖妣為
翼皇后
考福王為
顯祖宣皇帝
妣為
宣皇后
世祖章皇帝親詣
後殿奉安
神位致祭如時享儀七年二月恭上
大行皇太后尊諡曰
孝端正敬仁懿莊敏輔天協聖文皇后八年正月恭奉
孝端正敬仁懿莊敏輔天協聖文皇后神主升祔
太廟前一日遣官祗告至日
世祖章皇帝親詣恭代行祗見
太祖武皇帝
孝慈武皇后
太宗文皇帝禮恭奉
神主奉安於
太宗文皇帝神位之次行大饗禮如儀九年二月恭進
肇祖原皇帝
原皇后
興祖直皇帝
直皇后
景祖翼皇帝
翼皇后
顯祖宣皇帝
宣皇后
孝端文皇后玉
册玉
寶奉安
太廟十年正月
太廟懸慶成燈定制每歲懸燈自正月初七日起至十七
日止十八年正月
聖祖仁皇帝登極三月恭上
大行皇帝尊諡曰
體天隆運英睿欽文大德弘功至仁純孝章皇帝
廟號
世祖十一月恭奉
世祖體天隆運英睿欽文大德弘功至仁純孝章皇帝神
主升祔
太廟
聖祖仁皇帝恭代行祗見
太祖武皇帝
孝慈武皇后
太宗文皇帝
孝端文皇后禮恭奉
神主奉安於
太祖武皇帝神位之西旁東嚮行大饗禮如儀是月恭進
世祖章皇帝玉
册玉
寶奉安
太廟
康熙元年四月恭改上
太祖承天廣運聖德神功肇紀立極仁孝睿武弘文定業
高皇帝
孝慈昭憲敬順慶顯承天輔聖高皇后
尊諡恭加上
太宗應天興國弘德彰武寬温仁聖睿孝隆道顯功文皇
帝尊諡先是禮部奉
聖祖仁皇帝諭我國家誕膺
天命撫御寰區實由
太祖皇帝神功聖德肇造丕基
太宗皇帝偉烈顯謨恢宏大業暨
世祖章皇帝克紹鴻緒奄有多方朕以眇躬纘承大統追
思
祖宗貽謀燕翼啓佑無疆欲抒孝悃仰報
隆庥稽考古制宜進
尊稱以昭功德於奕世茲宜加上
太祖皇帝尊諡為二十字加上
太宗皇帝尊諡為十八字庶展朕追享孝思應行典禮爾
部即詳察開列具奏其舉行之期或在
世祖章皇帝
祔享之前或在
祔享之後著一併察例具奏禮臣奏言加上
太祖皇帝
太宗皇帝尊諡典禮重大似應在
世祖章皇帝
祔享之後再為舉行得
旨是至是舉行恭進
册
寶奉安如儀二年五月恭上
慈和皇太后尊諡曰
孝康慈和莊懿恭惠崇天育聖皇后九年閏二月
諭禮部
慈和皇太后誕育朕躬未遂孝養思慕之忱每切於懷雖
已上
尊諡但今升祔
大廟配食
皇考典禮重大其應進
諡號著議政王貝勒大臣九卿科道會同詳議具奏尋議
上
太祖高皇帝
皇后稱
高皇后
太宗文皇帝
皇后稱
文皇后今
慈和皇太后配祀
世祖章皇帝前上
孝康慈和莊懿恭惠崇天育聖尊諡亦宜加上
尊諡為
章皇后得
旨是五月恭奉
孝康慈和莊懿恭惠崇天育聖章皇后神主升祔
太廟十三年恭進
孝康章皇后玉
册玉
寶奉安
太廟二十七年十月恭上
大行太皇太后尊諡曰
孝莊仁宣誠憲恭懿翊天啓聖文皇后是月恭奉
孝莊仁宣誠憲恭懿翊天啓聖文皇后神主升祔
太廟大臣二人恭奉
世祖章皇帝
孝康章皇后神主避立於旁
聖祖仁皇帝恭奉
孝莊文皇后神主奉安於拜位恭代行祗見
太祖高皇帝
孝慈高皇后
太宗文皇帝禮恭奉
神主奉安於
孝端文皇后神位之次大臣二人恭請
世祖章皇帝
孝康章皇后神主奉安於拜位
聖祖仁皇帝恭代行祗見禮大臣二人奉安
世祖章皇帝
孝康章皇后神主於寶座行大饗禮如儀三十三年恭進
孝莊文皇后玉
册玉
寶奉安
太廟五十七年三月恭上
大行皇太后尊諡曰
孝惠仁憲端懿純德順天翊聖章皇后十二月恭奉
孝惠仁憲端懿純德順天翊聖章皇后神主升祔
太廟先是奉
諭旨
皇太后係朕嫡母神牌升祔
太廟應安奉於
慈和皇太后神牌之上王大臣等遵
旨議奏得
旨是五十九年恭進
孝惠章皇后玉
册玉
寶奉安
太廟六十一年十一月
世宗憲皇帝登極
雍正元年二月恭上
大行皇帝尊諡曰
合天弘運文武睿哲恭儉寬裕孝敬誠信功德大成仁皇
帝
廟號
聖祖八月恭加上
太祖承天廣運聖德神功肇紀立極仁孝睿武端毅弘文
定業高皇帝
孝慈昭憲敬順仁徽慶顯承天輔聖高皇后
太宗應天興國弘德彰武寬温仁聖睿孝敬敏隆道顯功
文皇帝
孝端正敬仁懿哲順莊敏輔天協聖文皇后
孝莊仁宣誠憲恭懿至德翊天啓聖文皇后
世祖體天隆運定統建極英睿欽文大德弘功至仁純孝
章皇帝
孝惠仁憲端懿慈淑純德順天翊聖章皇后
孝康慈和莊懿恭惠温穆崇天育聖章皇后
尊諡於
太廟並恭上
仁孝皇后尊諡曰
仁孝恭肅正惠安和儷天襄聖皇后
孝昭皇后尊諡曰
孝昭靜淑明惠正和欽天順聖皇后
孝懿皇后尊諡曰
孝懿温誠端仁憲穆奉天佐聖皇后先是大學士等奉
世宗憲皇帝諭朕仰荷
祖宗眷佑纘承大統恭上
皇考聖祖仁皇帝尊諡敬念
太祖高皇帝
太宗文皇帝
世祖章皇帝
三聖相承功高德盛載考典章加上
尊諡因念
孝莊文皇后肇基翊運啓佑
兩朝朕在沖齡備膺慈愛
孝康章皇后誕育
先皇懿徽流慶
孝惠章皇后德隆福厚篤愛朕躬朕意亦宜並加
尊諡但追尊固出至情而推崇必遵定禮爾等酌古準今
會同確議俾朕得稍展思慕之誠又念
仁孝皇后作配
皇考孝敬寬仁坤儀懋著
孝昭皇后恪恭温順樹範宫闈
孝懿皇后徽音淑德慈撫朕躬恩勤備至均應恭上
尊諡以昭示萬年内閣九卿翰詹科道會同詳察典禮具
奏尋議上得
旨是至是舉行
世宗憲皇帝親詣行禮是月恭上
大行皇太后尊諡曰
孝恭宣惠温肅定裕贊天承聖仁皇后九月恭奉
聖祖合天弘運文武睿哲恭儉寬裕孝敬誠信功德大成
仁皇帝神主
孝誠恭肅正惠安和儷天襄聖仁皇后神主
孝昭靜淑明惠正和欽天順聖仁皇后神主
孝懿温誠端仁憲穆奉天佐聖仁皇后神主
孝恭宣惠温肅定裕贊天承聖仁皇后神主升祔
太廟先是王大臣等奏恭請
四后同祔
聖祖廟
尊諡並加仁字又奏恭上
仁孝仁皇后尊諡仁字重複謹請改易恭上
孝誠恭肅正惠安和儷天襄聖仁皇后尊諡奉
諭曰朕惟
母后升祔
太廟大典攸關欲伸臣子之孝思必準前代之成憲務得
情理允協乃可昭示萬年諸王大臣等奏請
四后同祔
太廟引據宋朝太宗真宗四后祔廟之禮朱子及有宋諸
儒皆以為允當覽奏既得展朕孝敬無窮之心復合前
代斟酌盡善之典不覺悲慰交集恭維
孝誠仁皇后元配
宸極
孝昭仁皇后
孝懿仁皇后繼位中宮
孝恭仁皇后誕育朕躬母儀天下按先儒祔廟之議一元
后一繼后一本生以次並列今
母后升祔位次當首奉
孝誠仁皇后次奉
孝昭仁皇后次奉
孝懿仁皇后次奉
孝恭仁皇后如此庶於古禮符合而朕心亦安矣至是升
祔
太廟
世宗憲皇帝恭代行祗見
列祖
列后禮於
太宗文皇帝神位之次以次奉安
神位行大饗禮如儀六年十二月恭進
太祖高皇帝
孝慈高皇后
太宗文皇帝
孝端文皇后
孝莊文皇后
世祖章皇帝
孝惠章皇后
孝康章皇后
聖祖仁皇帝
孝誠仁皇后
孝昭仁皇后
孝懿仁皇后
孝恭仁皇后玉
册玉
寶奉安
太廟
世宗憲皇帝親詣行禮先是大學士等遵
旨議奏
列祖
列后玉
寶修平舊篆敬鐫加上
尊諡新造玉
册並舊進玉
册一同珍奉至是告成恭進如儀十三年九月
皇上登極十一月恭上
大行皇帝尊諡曰
敬天昌運建中表正文武英明寬仁信毅大孝至誠憲皇
帝
廟號
世宗恭上
孝敬皇后尊諡曰
孝敬恭和懿順昭惠佐天翊聖憲皇后
乾隆元年正月
諭國家式崇
太廟並
奉先殿妥侑
列祖神靈歲時祗薦明禋典禮允宜隆備今
廟貎崇嚴而軒櫺榱桷年久未經增飾理宜敬謹相視慎
重繕修以昭黝堊示新之敬著該部會同内務府詳
議具奏三月恭加上
太祖承天廣運聖德神功肇紀立極仁孝睿武端毅欽安
弘文定業高皇帝
孝慈昭憲敬順仁徽懿德慶顯承天輔聖高皇后
太宗應天興國弘德彰武寬温仁聖睿孝敬敏昭定隆道
顯功文皇帝
孝端正敬仁懿哲順慈僖莊敏輔天協聖文皇后
孝莊仁宣誠憲恭懿至德純徽翊天啓聖文皇后
世祖體天隆運定統建極英睿欽文顯武大德弘功至仁
純孝章皇帝
孝惠仁憲端懿慈淑恭安純德順天翊聖章皇后
孝康慈和莊懿恭惠温穆端靖崇天育聖章皇后
聖祖合天弘運文武睿哲恭儉寬裕孝敬誠信中和功德
大成仁皇帝
孝誠恭肅正惠安和淑懿儷天襄聖仁皇后
孝昭靜淑明惠正和安裕欽天順聖仁皇后
孝懿温誠端仁憲穆和恪奉天佐聖仁皇后
孝恭宣惠温肅定裕慈純贊天承聖仁皇后
尊諡於
太廟先是
諭禮部尊祖孝親誼應並重報本追遠禮有加隆茲者
恭上
皇考大行皇帝尊諡緬維貽燕之謨宜備追崇之典
太祖高皇帝
太宗文皇帝肇造洪基創垂大業
世祖章皇帝統一方夏撫有萬邦駿烈鴻猷敷揚莫罄
皇祖聖祖仁皇帝深仁厚澤淪浹寰區久道化成功齊覆
載朕自沖齡仰蒙
慈愛宮庭撫育厚眷獨鍾仰思
聖德之難名恒念
洪恩之莫報夫
宗廟之徽稱有制而報本之忱悃無窮應詳查典禮酌古
準今恭議加上
太祖
太宗
世祖
聖祖尊諡以展孝思此朕追慕之至情崇先之特典後世
子孫不得奉為成式又敬念
列祖尊諡既已加崇
列后並應恭議加上爾等詳酌典禮敬議具奏尋議上得
旨是至是
躬詣
太廟致祭行禮二年三月恭奉
世宗敬天昌運建中表正文武英明寬仁信毅大孝至誠
憲皇帝神主
孝敬恭和懿順昭惠佐天翊聖憲皇后神主升祔
太廟
皇上恭代行祗見
列祖
列后禮畢奉安
神主於西旁
世祖章皇帝神位之次行大饗禮如儀三年二月興工修
太廟先期
親詣祗告恭奉
後殿
四祖
四后神牌
中殿
列祖
列后神牌暫安
前殿六月
後殿工竣恭奉
四祖
四后神牌還御前一日
親詣祗告九月
中殿工竣恭奉
列祖
列后神牌還御前一日
親詣祗告四年九月
前殿工竣致祭
太廟
皇上親詣行禮如祫祭儀是月恭進
太祖高皇帝
孝慈高皇后
太宗文皇帝
孝端文皇后
孝莊文皇后
世祖章皇帝
孝惠章皇后
孝康章皇后
聖祖仁皇帝
孝誠仁皇后
孝昭仁皇后
孝懿仁皇后
孝恭仁皇后加上
尊諡重造玉
册改鐫玉
寶
世宗憲皇帝
孝敬憲皇后新製玉
册玉
寶奉安
太廟
皇上親詣行禮四十二年三月恭上
大行皇太后尊諡曰
孝聖慈宣康惠敦和敬天光聖憲皇后五月恭奉
孝聖慈宣康惠敦和敬天光聖憲皇后神主升祔
太廟
皇上恭代先行祗見
列祖
列后禮次行祗見
世宗憲皇帝
孝敬憲皇后禮奉安
神位致祭如儀是月恭奉
孝聖憲皇后玉
册玉
寶奉安
太廟四十七年七月
諭前以
太廟尊藏
列朝寶册係隨時鐫造玉質顔色不能一律整齊特命英
廉福隆安將和闐貢玉慎選良工敬造
列朝寶册一分以奉
太廟其舊藏之
册寶恭送盛京
太廟尊藏以昭
祖
宗功德之成於萬代意深遠也今據將
列聖寶册敬謹鐫造完成奏聞請旨朕惟我國家受
天庥命
列聖相承玉檢金繩虔申
對越自朕躬繼序以來仰荷
上蒼眷佑中外蒙庥迄今年逾古稀日理萬幾孜孜不倦
無日不以敬
天勤民為念皆祗承
祖宗之彛訓永維
餘慶篤念
前徽所有此項鐫成
寶册本年孟冬時享閱視祝版之日著禮部堂官謹敬安
設中和殿俟朕親加閱視後次日於朕行禮以前先
派宗室親王齎捧供奉一切應行儀注俱照
升祔之禮並着該衙門先期詳議具奏其舊藏一分
册寶仍照前旨於明歲敬諏吉日再行簡派皇子恭送
盛京
太廟尊藏以志文謨武烈顯承佑啓之盛禮部等遵
旨議定奏上從之十月孟冬朔恭奉新造
册
寶尊藏
太廟
皇上親詣行禮如儀四十八年七月奉
旨派皇十一子皇十五子皇十七子及怡親王永琅等
恭送舊藏
册
寶至
盛京
太廟尊藏九月
皇上駕至
盛京入
太廟詣
册寶案前行禮如儀
(臣)等謹按杜典於天子宗廟後有后妃廟以下諸
條其典為今之所無並從删去惟親王以下家廟
應從
大清通禮之例退列於吉禮之末至
升祔禮内
列聖
列后神主有製造書寫掃青等儀載在
大清通禮茲不複述云
時享(薦新附)
(臣)等謹按杜典時享一門附入薦新蓋詳歷代之
制即隨文以見也欽惟我
朝禮制隨時酌定條理具備當
太宗文皇帝建國之初每歲清明除夕
親祭
太祖陵寢是即時享之始洎崇建
太廟歲凡元旦清明中元除夕
萬夀節則以祭且薦新焉
世祖章皇帝定為四孟月及清明除夕
萬夀節之制
太廟祭禮歲有七皆時享也敬考
典策備載是篇迨後舉行祫祭則除夕之祭歸於祫
祭門恭載又恭建
奉先殿以後凡遇
慶辰令節及每月薦新之禮俱於
奉先殿恭行謹立
奉先殿一門於後詳述其儀若夫
列聖以來世隆
躬祀
皇上敬勤紹緒五十年來每歲
親享
太廟
對越申虔
聖孝之隆有紀載所不能盡者云
崇德元年四月
太宗文皇帝親享
太廟五月有以新櫻桃獻者
命薦於
太廟又
命凡新進果品五穀皆先薦
太廟然後進御著為令七月中元節
親享
太廟自後中元節致享並同十二月除夕祭
太廟自後除夕致享並同三年正月祭
太廟自後元旦致享並同十月
萬夀節祭
太廟自後恭遇
聖節致享並同五年二月清明節祭
太廟自後清明節致享並同
順治元年九月定制
太廟時享每歲孟春於正月上旬諏吉孟夏孟秋孟冬皆
於朔日行禮又定
宗廟樂章六奏用平字二年正月定
萬夀節祭
太廟儀二月禮部奏言凡遇清明等節
盛京
四祖廟令守廟總管官獻酒果從之(謹按是時於崇盛京太廟稱為)
(祖廟云四)閏六月禮部以秋祭
太廟奏上得
旨
太廟
盛京
四祖廟俱以七月朔用牛羊致祭七月時享
太廟
世祖章皇帝親詣行禮自後時享皆
親詣如儀三年正月定制
盛京
祖廟於歲除清明及慶賀祭如
京師例牲用生四年三月内院禮部會同議奏祭
太廟應薦熟牛至於進
上胙肉應停止得
旨依議八年二月定制
親享
太廟飲福受胙如祀
圜丘禮三月定制祀
太廟齋戒三日
上親詣或遣官恭代俱於
太和殿設齋戒牌銅人各衙門亦設齋戒牌
大内及宗室并齋戒官之家不祀神六月定歲暮之
祭大月於二十九日小月於二十八日其清明祭
各官不必陪祀十三年六月定制祭
太廟日
駕於黎明出宮
康熙元年正月時享
太廟
聖祖仁皇帝親詣行禮自後每歲時享皆
親詣如儀十二年九月定祭
太廟時用黎明先期齋戒
皇帝於别殿致齋十二月定執事官及樂舞生之數二十
四年正月
聖祖仁皇帝親享
太廟禮畢
諭曰往見贊禮郎宣讀祝版至朕名聲輒不揚父前子名
前經所載朕對越之次惟懼誠敬稍有未至無以昭格
神靈為子孫者通名於祖父豈可涉於慢易嗣後俱應
高聲朗讀無庸顧忌又
諭内閣學士等曰前見
太廟致祭時執事官奉福胙由兩神位間趨走於尊
祖敬
宗之意未協且亞獻禮唱為次獻亦與漢文不符爾等會
同禮部察例奏聞尋議奏執事各官應從外旁趨走唱
次獻應改為亞獻得
旨是
雍正元年正月時享
太廟
世宗憲皇帝親詣行禮自後行禮皆
親詣如儀又
命
廟祭派王二人散秩大臣御史各二員部屬侍衛各四員
稽察失儀及扈從人等任意行走著為例八年正月
諭初五日時享
太廟但朕頰旁偶長小熱顆二三日即可平復展期初十
日至期
親詣行禮十一年正月
諭享祀
太廟向無上香之儀朕意應確議增添至奠帛獻爵時恭
立拜位無跪獻之儀大學士會同禮部酌古準今敬謹
定議尋議奏唐以前典制尚有三代焫蕭之禮至宋代
始有上香之儀並於每位前跪三上香其奠帛獻
爵亦如之爵以三獻明洪武定制無上香奠帛之
儀爵兩獻亦不跪至嘉靖改從宋制
本朝會典因洪武所定而酌增之有奠帛有三獻爵而
無上香之儀臣等敬謹詳議大祀莫重於
郊壇而孝享莫大於
配
天至
宗廟宜與
社稷壇同查祭
社稷壇時
皇上親詣
大社
大稷前跪上香則
太廟上香自應一例至奠帛獻爵
太廟
社稷俱不親獻是以
皇上於拜位前恭立所以亞於
郊壇也似應仍照舊儀奏上從之十三年九月
皇上登極是月定三年内享
太廟儀
皇上親詣或遣官恭代俱用禮服作樂先期齋戒用素
服冠綴纓緯
視祝版用禮服
乾隆元年正月時享
太廟
皇上親詣行禮自後時享皆
親詣如儀二年七月時享
太廟是日大雨奉
旨令陪祀王公於戟門分獻官陪祀百官於兩廡廊下
行禮十二年十月
諭曰向來祭享
太廟獻爵獻帛例用侍衞及太常寺官朕御極後俱令用
宗室人員蓋因宗支繁衍實惟
祖德所貽
一氣感孚昭格尤為親切且使駿奔走執豆籩有事為榮
亦得服習禮儀陶鎔氣質意蓋有在但演習禮節奉
常實所專司宗室既非所屬未必聽其指授嗣後每
逢祭祀之期著派宗人府王公一人前往監視俾進
退優嫻執事有恪以昭誠敬十三年正月
命審定
壇
廟祭器仿古製造大學士等遵
旨議定
太廟之籩編竹為之以絹飾裏頂及緣均髤漆畫以文采
豆與簠簋皆用木髤漆飾以金玉豋用陶鉶則範
銅而飾以金貯酒以尊孟春時享用犠尊孟夏時
享用象尊孟秋時享用著尊孟冬時享用壺尊歲
暮大祫用山尊皆範銅為之獻酌用玉爵十七年
禮部等奏定
太廟後殿奠帛獻爵一如
前殿用宗室官之制均用覺羅官又奏定祭
太廟日遇雨雪分獻官陪祀王公於兩廡廊下戟門行禮
陪祀百官於左右門行禮三十七年十一月大學
士等遵
旨議定
郊天儀注並議定時享
太廟儀節
皇上詣
廟時乘輦由闕左門入西北門至
太廟北門外
御禮輿入左門循東牆行至戟門外東階下降輿步入
左門陞陛進
殿行禮禮成升輿亦如之凡時享
太廟儀具
大清通禮
(臣)等謹按乾隆三十七年大學士等遵
旨議定
郊天儀注並議定時享祫祭
太廟儀節三十九年奉
諭年逾六旬始如此酌量節減謹詳載
南郊篇云
大祫
(臣)等謹按杜典列禘祫一門以叙歷代禘祫之制
其為典禮本未能合一又衆說紛紜不皆合於古
訓我
朝定制行祫祭而未嘗行禘祭洪維
世祖章皇帝推本
太宗文皇帝除夕享
廟之精意定為祫祭之禮每歲之中大祫時享為祭有五
典制明備五年一禘之祭誠無俟於舉行矣且自
世祖章皇帝肇舉祫祭以來
聖祖仁皇帝
世宗憲皇帝歲皆
親詣行禮
皇上御極五十年來思切奉
先禮隆追遠每歲祫祭必
親詣行禮茲恭書最初一次以見例至於合享即吉之
禮敬惟
世宗憲皇帝聖作於前
皇上聖述於後
孝治之隆超越萬古謹彙紀於篇
順治十六年七月
世祖章皇帝定
太廟祫祭之制每年歲除前一日奉
後殿
列祖
列后神牌
中殿
列聖
列后神牌於
前殿行大祫禮前一日遣官祗告其致齋視牲請
閱祝文等儀均與時享同是年
世祖章皇帝親詣行禮十七年三月
飭工部修造祫祭
神位器皿十二月祫祭
親詣如儀十八年正月
聖祖仁皇帝登極十二月祫祭
太廟
親詣行禮
康熙元年十二月祫祭
太廟
聖祖仁皇帝親詣行禮自後每歲暮祫祭皆
親詣行禮間遣官恭代如儀四十年十二月祫祭
太廟禮成
諭曰朕自御極以來一切祀典必敬謹齋戒躬親展祭以
盡昭事之誠四十年於茲矣每當臨祭之時朕無一事
不敬此禮部太常寺起居注官所共知從來祭祀登降
起立莫不如常這次行禮將畢微覺頭眩朕之身體稍
遜於前於此可見祀典關係重大朕恐精力偶有不周
諭諸大臣等著議奏自是間行遣官恭代如儀
雍正元年十二月祫祭
太廟
世宗憲皇帝親詣行禮自後歲暮祫祭皆
親詣如儀二年十二月吏部尚書朱軾言
皇上至仁大孝居喪三年猶如一日今服制已滿請祫祭
太廟即吉釋哀得
旨朕覽朱軾所奏當之甚愧朕受
皇考四十餘年顧復深恩罔極莫報諒隂三年祗以默盡
一點私情非謂歷代帝王不能行之事朕能行之思欲
立法定制以垂令名也且如祭祀朝會大禮不容久曠
者朕亦勉徇諸王大臣之請照常舉行惟有齋居素服
悲哀思慕盡一已之誠於宮禁之中古人云禮之至者
無文哀之深者無節朕自嗣統以迄於今撫時生感觸
物增悽僾見愾聞潸然出涕情不容以自禁心不能以
自覺遑論其合於古制否乎昔
世祖
聖祖皆以沖齡登極一時禮制容有未備設
世祖
聖祖踐阼之日已若朕躬之年則盡禮盡制必有朕所萬
不能逮者今朕抱歉之處尚多敢云盡禮乎至所奏三
年以來深山窮谷無不哀思戀慕遏密八音等語此乃
皇考六十餘年深仁厚澤浹髓淪肌四海臣民哀痛廹切
感激思慕愈久不忘出於人心之自然非有所禁約而
然也夫以薄海内外凡有知識之倫尚且哀慕不忘如
此况躬為子臣欲報昊天罔極之德其終身哀慕復何
時能已耶朕之衷曲非欲表暴於人特因奏章過於稱
揚朕心滋媿故略為宣寫以示中外三年二月
世宗憲皇帝以
聖祖仁皇帝服制二十七月期滿
親詣
太廟行祫祭禮禮成
諭順天府尹直省督撫朕惟古昔帝王以孝治天下誠以
孝者天之經地之義民之則也故魯論云慎終追遠民
德歸厚矣朕以眇躬纘承大統永惟
皇考聖祖仁皇帝顧復洪慈恩德罔極中心哀痛什伯恒
情以日易月實所不忍特以
郊
廟大祀朝會重典不容久曠時亦勉從諸王大臣之請遵
禮舉行惟於宫庭内素服齋居默盡此心每撫時觸景
輒增悽愴僾見愾聞之際哀發於中潸然出涕古人云
情之至者無文哀之至者無節實非有所倣而行亦非
欲以立法定制垂譽於天下後世也終身孺慕寧有已
時今諸臣據二十七月即吉之文合詞公請祫祭釋服
朕以禮制情勉允所請於雍正三年二月十二日祫祭
太廟釋服即吉伏念
皇考聖祖仁皇帝御極六十一年深仁厚澤普遍寰區
賓天之日凡京畿直省海澨山陬士農工賈白叟黃童莫
不號呼哀泣孺慕之誠三年有如一日今舉行吉禮應
敷告天下朕嗣位以來惟日兢兢嚴恭寅畏不敢怠息
庶幾克荷
皇考聖祖仁皇帝付託之重羣黎百姓受
皇考聖祖仁皇帝教育深恩當勉勵忠誠勤守職業言慈
言孝克友克恭農夫盡力於田畝工商致精於器用毋
尚奢侈毋事游惰共期歸真還樸比戸可封以無負
皇考六十餘年培養漸摩之至德於朕奉先思孝之心實
有賴焉該地方官遍行曉諭俾薄海黎庶咸悉朕意十
三年九月
皇上登極十二月祫祭
太廟
皇上親詣行禮
乾隆元年十二月祫祭
太廟
皇上親詣行禮自後每歲暮祫祭皆
親詣如儀二年十一月禮臣奏言古禮天子三年喪畢
合先祖之神而饗之謂之吉祭今
世宗憲皇帝服已二十七月請於
親詣
泰陵釋服後祫祭
太廟恭行吉禮得
旨於十一月二十四日
親詣
太廟行祫祭禮三十七年十一月大學士等遵
旨議准
郊天儀注並定祫祭
太廟行禮儀節
皇上親詣
肇祖原皇帝位前上香至
列祖
列宗位前
欽派皇子親王分詣同時上香畢仍各復其位行禮如
常儀又酌定
詣
廟時降輦降輿各儀節並與時享同凡歲暮祫祭
太廟儀具
大清通禮
(臣)等謹按康熙年間御史李時謙疏請舉行禘禮
聖祖仁皇帝命下九卿等會議禮部尚書張玉書等議曰
臣等綜考禮制言禘者不一有謂虞夏禘黃帝殷
周禘帝嚳皆配祭昊天於圜丘者有謂祖之所自
出為感生帝而祭之於南郊者有謂圜丘方澤宗
廟為三禘者先儒皆辨其非而言宗廟之禘又不
一說有謂禘祭止及毁廟不及親廟者有謂長發
之詩為殷之禘雍之詩為周之禘而親廟與毁廟
皆兼祭者惟唐趙匡陸淳皆以為禘異於祫不兼
羣廟王者既立始祖之廟又推始祖所自出之帝
而以始祖配之故名為禘至於三年一祫五年一
禘經無明文其說始於漢儒而後之議禮者咸宗
之漢唐宋所行禘禮亦莫考始祖之所自出止於
五歲之中行一祫一禘兩大祭於其宗廟而已大
抵夏商以前有禘之祭而其制未詳漢唐以後有
禘之名而與祫無别惟周以后稷為始祖以帝嚳
為所自出之帝而太廟之中原無帝嚳之位故祫
祭不及帝嚳至禘祭時乃特設帝嚳之位以稷配
焉行於後代不能盡合故宋神宗諭廷臣議罷禘
禮明洪武初御史答禄與權請舉禘祭衆議亦以
為不必行詔從其議至嘉靖中乃立虚位祀皇初
祖帝而以太祖配享事屬不經禮亦旋罷洪惟我
國家受
天顯命
世德相承定鼎之初追上
四祖尊稱以
肇祖原皇帝始基王迹故立廟崇祀以
肇祖始夫太廟之中以受命之君為太祖允宜特尊者也
我
太祖高皇帝功德隆盛與天無極自當為
太廟萬世之祖上而推所自出則締造之業
肇祖為最著今
太廟祭祀四孟分祭於
前殿
後殿以各伸其尊歲暮祫享於
前殿以同將其敬一歲之中自
肇祖以下屢申裸獻仁孝誠敬已無不極五年一禘之祭
不必舉行從之仰見
聖朝禮制折衷盡善垂法於億萬世焉謹附識於此
功臣配享
(臣)等謹按
太廟時祫典有專隆茲已敬登於
太廟之次至兩廡配享之禮則以侑食
廟庭敬從附載並叙其蒙
國厚恩列廡先後之次以昭勲伐又如開國時諸王
近邀
曠典追復封號並
令配享用顯功宗謹詳錄
聖諭於篇仰見我
皇上彰闡忠勲
恩眷宗親之至意焉
崇德元年四月以武功郡王禮敦巴圖魯配享
太廟設位東廡(王妃並配)以直義公費英東宏毅公額亦都配
享
太廟設位西廡
順治元年以武勲王揚古利配享
太廟設位西廡九年六月追諡功臣圖爾格為忠義公圖
賴為昭勲公配享
太廟設位西廡十一年三月以多羅慧哲郡王額爾衮多
羅宣獻郡王界堪多羅通達郡王雅爾哈齊配享
太廟設位東廡(王妃並配)
雍正二年正月以大學士一等公諡文襄圖海配
享
太廟設位西廡圖海子孫等具疏謝
恩
世宗憲皇帝諭曰此出自
聖祖皇考所遺恩旨爾祖茂著功勲爾等其法祖報效各
相奮勉是年定功臣配享儀八年五月以怡賢親王允
祥配享
太廟設位東廡是年定王配享儀九年追加直義公費英
東為信勇公忠義公圖爾格為果毅公昭勲公圖
賴為雄勇公文襄公圖海為忠達公
乾隆十年以大學士鄂爾泰配享
太廟設位西廡遵奉雍正十三年
世宗憲皇帝遺詔舉行十五年二月以定邊左副將軍固
倫額駙喀爾喀扎薩克和碩超勇襄親王策凌配
享
太廟設位西廡先是蒙古親藩未有與配享者
諭以王係
兩朝勲舊名勒旂常宜膺特典且示中外一體之意
特令配享並照和碩親王之例崇祀賢良祠二十年四
月以致仕大學士張廷玉配享
太廟設位西廡奉
諭致仕大學士張廷玉歷事
三朝宣力年久勤勞夙著受恩最深前以其年屆八旬精
神衰憊特加體䘏准令退休實朕優念老臣本懷至
於配享
太廟一事係奉
皇考世宗憲皇帝遺詔遵行而恩禮攸隆則非為臣子者
所可要請及朕賜詩為劵又不親赴宮門謝恩自不
得不示以薄譴用申大義今張廷玉患病溘逝要請
之愆雖由自取
皇考之命朕何忍違且張廷玉身在
皇考時勤慎贊襄小心書諭原屬舊臣宜加優䘏應仍謹
遵
遺詔配享
太廟以彰我國家酧奬勤勞之盛典四十三年正月奉
諭睦親彰善王政宜先繼絶昭屈聖經所重朕自臨御
以來間日恭閱
列祖
列宗實錄一册因得備知
祖宗創業艱難及爾時懿親藎臣勤勞佐命底定中原偉
伐殊功實為從古所未有而當時策勲錫爵榮號崇
封所以酧答者本從優厚迨其後或有及身緣事旋
被降削者或有子孫承襲更易封號者迄今平情凖
理若不為之溯述闡揚追復舊恩於心實有未愜因
念睿親王多爾衮當開國時首先統衆入關掃蕩賊
氛肅清宮禁分遣諸王追殱流寇撫定疆陲一切創
制規模皆所經畫尋奉迎
世祖車駕入都定國開基以成一統之業厥功最著顧以
攝政有年威福不無專擅諸王大臣未免畏而忌之
遂致殁後為蘇克薩哈等所搆授款於其屬人首告
誣以謀逆經諸王定罪除封其時我
世祖章皇帝實尚在沖齡未嘗親政也夫睿王果萌異志
則方兵權在握何事不可為且吳三桂之所迎勝國
舊臣之所奉止知有攝政王耳其勢更無難號召即
我滿洲大臣心存忠篤者自必不肯順從然彼誠圖
為不軌無難潜鋤異已以逞逆謀乃不於彼時因利
乘便直至身後以斂服僣用黃龍衮指為覬覦之證
有是情理乎况英親王阿濟格其同母兄也於追捕
流賊回京時誆報李自成身死且不候
旨班師睿王即遣員斥責其非並免王公等往迎之禮又
因阿濟格出征脅令巡撫李鑑釋免逮問道員及擅
至鄂爾多斯土默特取馬會議其罪降為郡王平日
辦理政務秉公持正若此是果有叛志無叛志乎又
實錄載睿王集諸王貝勒貝子公大臣等遣人傳語曰今
觀諸王貝勒大臣但知謟媚於予未見有尊崇
皇上者予豈能容此昔
太宗升遐嗣君未立英王豫王跪請予即尊位予曰爾等
若如此言予當自刎誓死不從遂奉
皇上纘承大統似此危疑之時以予為君予尚不可今乃
不敬
皇上而媚予予何能容自今以後有盡忠
皇上者予用之愛之其不盡忠不敬事
皇上者雖媚予予不爾宥也且云
太宗恩育予躬所以特異於諸子弟者蓋深信諸子之成
立惟予能成立之每覽
實錄至此未嘗不為之墮淚則王之立心行事實能篤忠
藎感
厚恩深明君臣大義尤為史册所罕覯使王彼時如宋太
宗之處心積慮則豈肯復以死固辭而不為邪說搖
惑耶乃王之身後久抱不白之冤於泉壤心甚憫焉
假令當時王之逆跡稍有左驗削除之罪果出於我
世祖聖裁朕亦寧敢復翻成案乃實由宵小奸謀搆成冤
獄而王之政績載在
實錄皆大有功而無叛逆之跡又豈可不為之昭雪乎昨
於乾隆三十八年因其塋域久荒特勅量為繕葺並
准其近支以時祭掃然以王之生平盡心王室尚不
足以慰彼成勞朕以為應加恩復還睿親王封號追
諡曰忠補入
玉牒並令補繼襲封照親王園寢制度修其塋墓仍令太
常寺春秋致祭其原傳尚有未經詳叙者並交國史
館恭照
實錄所載敬謹輯錄添補宗室王公功績傳用昭彰闡忠
勲至意又如豫親王多鐸從睿親王入關肅清京輦
即率師西平流寇南定江浙實為開國諸王戰功之
最乃以睿親王之誣獄株連降其親王之爵其後又
改封信郡王雖至今承襲罔替但以王之勲績超邁
等倫自應世胙原封以彰殊眷豈可以風影微𤯝輒
加貶易乎朕以為應復其原封又諸王中披堅執銳
拓土開疆共成一統之業者如禮親王代善後改封
康親王鄭親王濟爾哈朗後改封簡親王肅親王豪
格後改封顯親王克勤郡王岳托後改封平郡王當
時俱茂著壯猷克昭駿烈載在宋盟今其子孫所襲
均非始封之名外人不知妄疑宗藩當國家締造時
有大勲勞而後人均不得長延帶礪似為闕典即其
本支承家襲慶以去祖漸遠幾忘其先世錫封之由
弗克顧名奮效所係於宗室子孫者甚重况功臣世
封内如揚古利之英誠公費英東之信勇公額亦都
之果毅公俱以本號相傳其子孫承襲者各能溯勲
閥以宣偉績不失故家喬木之遺今以親賢世胄竟
改其初封嘉號何以垂詒奕禩示酬庸追本之義乎
朕以為應復其原號著交軍機大臣會同宗人府悉
心妥議具奏其餘宗室諸王貝勒等如有顯著功績
其封爵後經降奪者除本人身罹重愆自不當復邀
優典若係承襲之子孫獲咎議處者僅當斥其本身
而不當追貶其祖宗封爵方為平允亦著一併會查
議奏再配享
太廟諸王僅有通達武功慧哲宣獻四郡王其
太祖
太宗
世祖時戮力行間櫛風沐雨之親藩如向所舉數人皆未
之及蓋由當時議禮諸王各懷私意遂爾没其勲伐
不得同侑馨香豈足以彰公道所有睿親王禮親王
鄭親王豫親王肅親王克勤郡王俱著補置牌位配
享
太廟用以妥功宗而昭渥典至通達郡王係
顯祖之子武功慧哲宣獻三郡王係
景祖之子當時雖身與配享苐以宗支而論則已在覺羅
之列是以宗室王公表傳内未經列傳但思宗室傳
既限於支派國史傳又以屬在宗潢令此四王無所
附麗亦覺欠缺著併交國史館查明四王事實補為
立傳列於國史諸大臣傳之前即或當時紀載簡少
其功績無由稽核無妨不拘詳略各立一傳以徵信
實並將此通諭知之尋宗人府會同軍機大臣議奏
禮親王代善睿親王多爾衮鄭親王濟爾哈朗豫
親王多鐸肅親王豪格克勤郡王岳托奉
旨配享
太廟所有東廡叙次禮親王應在宣獻郡王之下睿親王
等以次列叙得
旨依議是年又奉
諭超勇親王額駙策凌移於東廡怡賢親王之次凡功
臣配享儀具
大清通禮
(臣)等謹按杜典功臣配享之後有天子七祀一條
蓋於五祀外增司命泰厲為七惟或祀行廢井或
祀井廢行歷代相沿制各不同且四時分祭各於
其所而歲暮合祀則即廟庭之中為位以祭其地
亦復不一今考我
朝自順治八年定制每歲正月祭
司戶之神於
宮門外道左南向四月祭
司竈之神於
大内大庖前中道南向六月祭
中霤之神於文樓前西向七月祭
司門之神於
午門前西角樓東向十月祭
司井之神於
内府大庖井前南向中霤門二祀太常寺掌之戶竈
井三祀内務府掌之其歲暮合祭之禮於是年停
止十五年十二月復行合祭於
太廟西廡階下
神位俱東向遣太常寺堂官致祭十八年正月奉
旨停其祭祀經議政王大臣奏罷
太廟階下合祭之祀從之自後不復舉行謹附載於此以
存典故至杜典雜議數條今無可採或有附見本
門者亦無庸析出並從删去
皇朝通典卷四十五
