皇朝通典卷二十六
職官(四)
理藩院(尚書堂侍郎事主事)(六司郎中帖員外郎庫主司務筆式銀郎)
(中業員外郎司助教)(蒙古繙譯房員外郎外唐古特學筆帖式稽察内館館監督)
(烏蘭哈逹等處司官圍察哈爾理事官等處驛站員外郎場總管)(張家口)
理藩院尚書一人左右侍郎各一人(均以滿洲蒙古補授)
額外侍郎一人(特簡蒙古貝勒貝子之賢能者任之)掌内外藩蒙
古回部及諸番部封授朝覲疆索貢獻黜陟徵發
之政令控馭撫綏以固邦翰所屬有旗籍王會典
屬柔遠徠遠理刑六清吏司自
國初設蒙古衙門有承政參政等官崇德三年六月
定蒙古衙門為理藩院七月定置承政一員左右
參政各一員順治元年改承政為尚書左右參政
為左右侍郎十五年以禮部尚書銜掌理藩院事
以禮部侍郎銜協理理藩院事十八年仍為理藩
院尚書侍郎雍正元年以王公大學士兼理院事
(又初設滿漢啟心郎順治十五年裁)旗籍清吏司郎中滿洲二人
蒙古一人員外郎滿洲三人蒙古二人主事
滿洲一人掌漠南諸藩科爾沁扎賚特杜爾伯特
郭爾羅斯敖漢奈曼翁牛特巴林扎嚕特喀爾喀
左翼阿嚕科爾沁克什克騰土默特喀喇沁烏珠
穆沁阿巴噶浩齊特蘇尼特阿巴哈納爾四子
部落喀爾喀右翼烏喇特茂明安鄂爾多斯歸化
城土默特二十五部落五十一旗之禮籍疇其封
爵正其等次辨其世系三歲會盟則
遣大臣奉
敇往莅之以同好惡而頒禁令焉若歸化城土默特及
索倫除授官校則叙而正之如歲有不登則辨其
輕重而賙䘏之王會清吏司郎中滿洲一人蒙
古二人員外郎滿洲二人蒙古三人主事蒙
古二人掌科爾沁等諸部落每歲
朝覲之儀貢獻之式燕饗
賜予舍館饗餼皆視其等次以禮之典屬清吏司郎
中滿洲蒙古各一人員外郎滿洲五人蒙古四
人主事滿洲蒙古各一人掌蒙古北部喀爾喀
後路圖謝圖汗喀爾喀東路車臣汗喀爾喀西路
扎薩克圖汗喀爾喀賽音諾顔扎薩克親王等列
爵之位盟會之制其青海四部落賀蘭山厄魯特
烏蘭烏蘇厄魯特推河厄魯特額濟訥土爾扈特
杜爾伯特土爾扈特等部胙土錫命亦如之諸喇嘛
番僧之受號者則辨其名數授以印劄有差凡烏
嚕木齊伊犁防守屯田之政庫掄恰克圖互市之
事咸綜其法式以頒布焉柔遠清吏司郎中滿
洲一人員外郎滿洲三人蒙古三人主事蒙
古一人掌喀爾喀等部落及喇嘛番僧朝貢祿賜
之事徠遠清吏司郎中滿洲一人員外郎滿
洲三人蒙古二人主事滿洲蒙古各一人掌嘉
峪關以西回部回城及四川諸土司之政令凡諸
回舊若哈密闢展吐魯番則爵其長而領以扎薩
克如蒙古之制新疆若哈喇沙爾庫車沙雅爾賽
哩木拜阿克蘇烏什喀什噶爾葉爾羌和闐諸城
則因俗設官皆辨其等秩而祿命之田賦征榷則
準式定制而頒布焉四川諸土司奉歲事以入
覲於廷釐其班位而詔之儀節凡哈薩克左右部布
嚕特東西部安集延瑪爾噶朗霍罕那木干四城
塔什罕拔達克山博羅爾愛烏罕齊齊玉斯烏爾
根齊諸部落汗長重譯以時朝貢者各以其國之
籍禮之理刑清吏司郎中滿洲蒙古各一人
員外郎滿洲二人蒙古三人主事滿洲一人掌
蒙古及番部刑罰之事堂主事滿洲二人蒙古
三人漢軍一人掌校繕章疏又有校正漢文官二
人於内閣翰林院侍讀學士侍讀内奏委三歲而
代初制順治十八年置滿洲蒙古郎中十有一人
員外郎二十七人其後增减不一今定滿洲蒙古
郎中十三人員外郎五十九人至主事分錄勲賓
客柔遠理刑四司初設滿洲主事四人漢人主事
四人其後增减不一康熙三十八年裁漢人主事
員額後又析柔遠司為二曰前司後司乾隆二十二
年改錄勲司為典屬賓客司為王會柔遠後司為
旗籍柔遠前司仍為柔遠二十六年併旗籍柔遠
為一司增設徠遠司二十七年旗籍柔遠仍分為
二司二十九年復改典屬司為旗籍司其舊旗籍
司仍改為典屬司旗籍司滿洲主事一人王會司
蒙古主事二人典屬司主事滿洲蒙古各一人柔
遠司蒙古主事一人徠遠司主事滿洲蒙古各一
人理刑司滿洲主事一人堂主事滿洲二人蒙古
三人司務廳司務滿洲蒙古各一人(順治元年置司務二)
(人為滿洲蒙古員額院判一人知事一人副使一人為漢人員額康熙三十八年俱省雍正十年復)
(設滿洲司務一人蒙古司務一人)題署主事滿洲三人蒙古五
人乾隆三十六年置由筆帖式内題補筆帖式
滿洲三十六人蒙古五十五人漢軍六人初制滿
洲十有一人蒙古四十一人漢軍二人康熙二十
八年增設漢文筆帖式每旗各一人漢軍筆帖式
每翼各二人雍正十一年復增滿洲筆帖式十七
人蒙古筆帖式十四人分隸各司隨事之繁簡以
為額銀庫郎中一人員外郎一人(俱於本院司官内奏)
(委)司庫滿洲一人筆帖式滿洲二人庫使
滿洲二人掌帑金出納初制蒙古王台吉等入
朝由戸工二部及光祿寺庀器用具廩餼康熙四十
六年始立銀庫設官如今額計賓館所需按直給
貲以惠遠人焉蒙古繙譯房員外郎一人主
事一人(均於本院司屬内掄選簡委)掌繙譯章奏文書唐古
特學司業一人助教一人筆帖式蒙古四人
掌學習唐古特字以譯西藏章疏文移順治十四
年初設唐古特學給教習人六品俸後改為司業
其助教初以他官兼乾隆五年始定為額設之官
稽察内館外館監督二人(由科道及各部司官内掄選奏委)掌
致館於賓繕完滌除以待行李烏蘭哈達駐劄
司官一人三座塔駐劄司官一人八溝駐劄
司官一人筆帖式一人(分駐塔子溝)分掌諸蒙古部
落與民人交涉之事則聽其訟而平之歲則徧巡
所屬以周知其風俗兼掌𣙜百物之税以待蒙古
贍恤歲周而代察哈爾游牧處理事員外郎蒙
古十有六人掌治游牧察哈爾獄訟之事以在京
蒙古各旗與察哈爾各旗官員内掄選由院引
見除授自護軍校驍騎校選用者即授員外郎自中書
筆帖式選用者先授主事三年稱職乃授員外郎
又雍正七年置巡察游牧御史或部院司官一人
每歲更替今改定五年掄遣一次張家口喜峯
口獨石口殺虎口古北口管理驛站員外郎各一
人掌蒙古各處郵驛之政令以宣傳命令通達文
移凡百里為一傳自喜峯口至扎賚特置郵十有
六自古北口至烏珠穆沁置郵九自獨石口至浩
齊特置郵六自張家口至四子部落置郵五自殺
虎口至烏喇特置郵九又自歸化城至鄂爾多斯
置郵八(仍為殺虎口路)均於水泉形勢之地安設五路各
設員外郎一人由本院司官内奏委司其事筆帖
式一人佐之三歲而代圍場總管一人左右
翼長各一人章京八人驍騎校八人木蘭圍
場在蒙古各部落中周一千四百餘里國語謂哨
鹿為木蘭故以得名
聖祖仁皇帝因喀喇沁敖漢翁牛特等諸部落所獻牧地
置歲行秋獮康熙四十五年設圍場總管一員六
品官八員率官兵駐守以司譏察巡防之禁令
皇上式遵前制每以八月行圍肄武凡内扎薩克蒙古
王公台吉及喀爾喀青海尼魯特並輪年入
覲之都爾伯特土爾扈特回部伯克等咸會朝
行在所櫜鞬執役歲以為常乾隆十四年始以圍場總
管屬理藩院統轄十八年升總管等品秩增設
翼長二人驍騎校每旗各一人
(臣)等謹按我
朝威德廣被其内扎薩克諸蒙古久受疆索比於内
臣而
聖武所昭無思不服北踰瀚海西越流沙亦莫不碁布
星羅咸歸版籍設官置吏多因其俗以治之臂指
相維不殊郡縣如蒙古諸旗之扎薩克官及新疆
回城之伯克等官皆領屬於理藩院今以其本由
各部落選置與内地注授者不同故别繫之藩屬
諸官篇内云
都察院(左都御史監左副都御史歷六科給事中十五道察御史經都事筆)
(帖式城廵倉科道城廵漕科道揮廵察科道吏廵視五御史五兵馬司指副指揮目)
都察院左都御史滿洲漢人各一人左副都
御史滿洲漢人各二人掌察覈官常整飭綱紀
國初都察院置承政一員左右參政各二員順治元
年改承政為左都御史參政為左副都御史員數
增減不一三年定設左副都御史滿洲漢人各二
人五年定設左都御史滿洲漢人各一人舊有滿
洲啟心郎一員漢軍啟心郎二員順治十五年省
又有漢人左僉都御史一員乾隆十年省其右都
御史為總督坐銜右副都御史為巡撫坐銜俱無
京員故都察院長官皆以左繫銜焉吏科戸科
禮科兵科刑科工科掌印給事中滿洲漢人各一
人給事中滿洲漢人各一人掌傳達
綸音稽考庶政吏科分稽銓衡注銷吏部順天府文卷
戸科分稽財賦注銷戸部文卷禮科分稽典禮注
銷禮部宗人府理藩院太常寺光禄寺鴻臚寺國
子監欽天監文卷兵科分稽戎政注銷兵部太僕
寺鑾儀衛文卷刑科分稽刑名注銷刑部通政使
司大理寺文卷工科分稽工程注銷工部文卷
國初沿明制六科自為一署順治十八年設滿洲漢
人都給事中各一人滿洲漢人左右給事中各一
人漢人給事中二人康熙四年六科止留滿洲漢
人給事中各一人餘俱省五年復增設掌印給事
中滿洲漢人各一人雍正元年始奉
詔以六科隸都察院聽都御史考核焉京畿道掌印監
察御史滿洲漢人各一人監察御史滿洲漢人各
一人分理本院事及直隸
盛京刑名稽察内閣順天府大興宛平縣河南道
掌印監察御史滿洲漢人各一人監察御史滿洲
漢人各一人分理河南刑名照刷部院諸司卷宗
稽察吏部詹事府步軍統領五城江南道掌印
監察御史滿洲漢人各一人監察御史滿洲漢人
各三人分理江南刑名稽察戸部寳泉局左右翼
監督在京十有二倉總督漕運磨勘三庫月終奏
銷之籍浙江道掌印監察御史滿洲漢人各一
人監察御史滿洲漢人各一人分理浙江刑名稽
察禮部都察院山西道掌印監察御史滿洲漢
人各一人監察御史滿洲漢人各一人分理山西
刑名稽察兵部翰林院六科中書科總督倉場坐
糧廳大通橋監督通州二倉山東道掌印監察
御史滿洲漢人各一人監察御史滿洲漢人各二
人分理山東刑名稽察刑部太醫院總督河道催
比五城命盗案牘緝捕之事陜西道掌印監察
御史滿洲漢人各一人監察御史滿洲漢人各一人
分理陜西刑名稽察工部寳源局覆勘在京工程
湖廣道掌印監察御史滿洲漢人各一人監察
御史滿洲漢人各一人分理湖廣刑名稽察通政
使司國子監江西道掌印監察御史滿洲漢人
各一人監察御史滿洲漢人各一人分理江西刑
名稽察光祿寺福建道掌印監察御史滿洲漢
人各一人監察御史滿洲漢人各一人分理福建
刑名稽察太常寺四川道掌印監察御史滿洲
漢人各一人分理四川刑名稽察鑾儀衛廣東
道掌印監察御史滿洲漢人各一人分理廣東刑
名稽察大理寺廣西道掌印監察御史滿洲漢
人各一人分理廣西刑名稽察太僕寺雲南道
掌印監察御史滿洲漢人各一人分理雲南刑名
稽察理藩院欽天監貴州道掌印監察御史滿
洲漢人各一人分理貴州刑名稽察鴻臚寺又八
旗事務每歲以滿洲科道四員專司稽察一年又
宗人府事務以宗室御史稽察内務府事務初設
御史四員稽察後省今以協理陜西道掌貴州道
滿洲御史二員兼管皆不為專缺焉
國初設滿洲御史二人順治五年增置十七人康熙
二十八年又增一人雍正五年始置宗室御史二
人蒙古初置章京二人康熙元年省五十七年增
置蒙古御史二人漢軍御史初置八人康熙三十
九年省三人雍正初俱省統歸漢人額缺内補用
漢人御史順治初置六十九人旋省二十九人康
熙初又省十六人雍正四年增置八人乾隆十三
年又省九人十四年定設滿洲漢人員額如今制
宗室蒙古御史俱統於滿洲員額之數四十六年
復增置宗室御史二人而省滿洲員額二人又舊
制御史分設十四道而以河南江南浙江山西山
東陜西為六掌道分稽在京諸司及各直省刑名
河南道仍參治院事京畿道惟司照刷卷宗六掌
道或以二員或一員協理依次遞遷其他則謂之
坐道皆不理本道之事惟存空銜而已乾隆十四
年
特詔釐正按道定額各給印信而以職事分隸之二十
年復
命以京畿道改列河南道之前俾互易所掌而官署亦
從對換至京畿河南二道員闕皆由長官掄選疏
請
簡調各道掌印則以資深者遞轉其四川廣東廣西雲
南貴州五道滿漢員額本各一人今制即以新授
者掌印不復由他道轉補經歴滿洲漢人各一
人初設司務後改為經歴員額順治元年定都
事滿洲漢人各一人分掌董察胥吏繕寫章疏而
行遣文書之事則兩廳分理之初制滿洲二人漢
軍一人康熙三十九年省漢軍員額乾隆十七年
省滿洲都事一人改為滿洲漢人各一人筆帖
式滿洲三十五人蒙古二人漢軍五人六科筆
帖式滿洲八十人初制滿洲五十一人漢軍七人
康熙三十八年省滿洲十有六人漢軍二人雍正
十二年增設蒙古筆帖式二人六科筆帖式初制
百有七人乾隆二年省二十七人其分隸之制堂
筆帖式十人京畿道江南道各三人河南浙江山
西山東陜西湖廣江西福建四川廣東廣西雲南
貴州道各二人吏科戸科兵科刑科各十有五人
禮科工科各十人巡察京通各倉科道十有四
人掌稽察在京祿米等十有二倉通州中西二倉
覈其出納而禁其盜竊以釐剔弊端歲以十月引
見派往一年而代巡視淮安漕務科道一人(舊駐淮安今移)
(揚州)巡視濟寧漕務科道一人(駐濟寧)巡視天津
漕務科道一人(舊駐天津今移揚村)巡視通州漕務科道
一人(駐通州)掌催督糧運凡官吏需索稽留及旗丁
私挾禁物者咸糾治之濟寧巡漕兼掌運河水道
董察有司以時其疏濬焉每歲以次奏請
簡派給
欽差官員關防以行事竣而納之巡察
盛京科道滿洲一人(雍正三年置)巡察吉林黑龍江科
道滿洲二人(雍正元年置)巡察臺灣科道滿洲漢人
各一人(康熙六十一年置)掌巡省風俗釐察奸弊考覈
稽違凡地方興革事宜及吏治民情皆以實採訪
而入
告焉初制
盛京巡察吉林黑龍江巡察每歲更代後改定俱五
年掄遣一次臺灣巡察初制亦每歲更代雍正五
年以漢人巡察兼理臺灣學政乾隆十七年改定
三年掄遣一次三十年復
命屆期奏請應否派往均候
旨以行(按各省巡按御史任國初因明舊制凡自郎中以下各官皆得選兼憲銜以行順治十八年)
(定議永行停止又有巡江御史巡視屯田御史俱順治初停止督理茶馬御史康熙初停止又雍正)
(三年設各省巡察以督捕盗賊由科道及小京堂部屬各官掄遣江寧安徽共一人湖北湖南共一)
(人山東河南共一人又四年設直隸巡查御史順天永平宣化二人保定正定河間二人順德廣平)
(大名二人又有巡視山東河湖工務御史一員雍正元年置直隸巡農御史一員雍正七年置又順)
(治十一年設直省恤刑同巡察御史審錄罪囚刑部差郎中員外郎大理寺差寺正寺副雍正四年)
(設觀風整俗使乾隆八年設宣諭化導使嗣俱先後停止謹附識)巡視五城科
道滿洲漢人各一人掌彈壓地方釐剔奸弊凡中
東南西北五城分莅而治之中城轄中西中東二
坊東城轄崇南朝陽二坊南城轄東南正東二坊
西城轄宣南關外二坊北城轄日南靈中二坊皆
布其禁令而聽其獄訟大事
奏聞小事則牒刑部結正而月具事目上都察院堂官
考覈焉有缺則以六科給事中十五道御史引
見
簡用二年而代初制以新資御史巡城後改用滿洲漢
軍漢人御史每城各一人雍正元年改定每城二
人以漢軍歸併漢人班内又初制有五城筆帖式
後裁五城兵馬司指揮漢人各一人副指揮
漢人各一人吏目漢人各一人掌緝捕逃盗糾
詰奸宄初制指揮吏目分治各坊乾隆三十一年
移東南西北四城副指揮於朝陽永定阜成德勝
諸門外鈐轄關廂而城内事則以吏目專治各鑄
關防條記以授之惟中城如舊副指揮每城初設
二員順治十五年各省一員
皇朝通典卷二十六
