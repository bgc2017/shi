欽定四庫全書
皇朝通典卷五十
禮(吉十)
告禮
臣等謹按杜典所載歴代告禮惟就當時有所議
定者採錄數條其餘皆不復著蓋以散見各門無
庸複述也伏考
國朝定制有大典必先期祭告於
圜丘
方澤
太廟
奉先殿
社稷及
陵寢或
親詣或遣官隨時協宜聿昭誠敬又因事祭告則
嶽鎮海瀆
歴代帝王陵寢
先師闕里亦皆載在彝章並以各具本門兹不備述謹
稽
列聖以來告禮有
特舉而非常行者恭紀於篇
天命元年正月
太祖高皇帝受
覆育列國英明皇帝
尊號行焚香告
天禮
天聰十年四月
太宗文皇帝受
寬温仁聖皇帝
尊號建國號曰大清改元崇德先期祭告
天
地崇德元年十一月以征明大捷祭告
太廟自是大兵頻捷並告
太廟八年正月
太宗文皇帝聖躬違和遣官祭告
太廟
順治元年七月以中原平定遷都燕京遣官祭告
盛京
圜丘
太廟並祭告
福陵
太宗文皇帝寢殿十月
世祖章皇帝以定鼎燕京祭告
圜丘
方澤
太廟
社稷十二年正月以營建
乾清宫
景仁宫
承乾宫
永壽宫遣官祭告
圜丘
方澤
太廟
社稷十一月冬至
郊祀禮成奉
諭朕自即位凡
郊祀大典必誠必敬間有遣代亦必如禮致齋今冬至祀
天遣額爾克戴青恭代但因駐蹕南苑致齋日期爾部未
經題明内院諸臣亦未奏知偶失記憶忽然猛省不勝
悚惕朕為
天之子昭事當虔既有疎忽何敢自隱即選擇吉日祗申
祭告於是以後四日己酉遣官申告十四年十二月
諭禮部
皇太后聖體違和荷蒙
天
地
祖宗
社稷眷佑今已康寧朕心欣慶應躬行告謝禮爾部擇
吉以聞尋禮部議奏以十五年正月戊午謝
圜丘己未謝
方澤辛酉謝
太廟
社稷十七年正月
諭禮部朕荷
天眷佑纘承
祖宗鴻緒統御天下夙夜乾惕圖所以乂安海内永底昇
平十有七年於兹乃民生尚未盡遂貪吏尚未盡改積
習相承未臻丕變且滇黔雖入版圖而伏莽未靖征調
猶繁焦思竭力治效未孚負
上天之簡畀愧
祖宗之寄托虚
皇太后教育之恩孤四海萬民之望非朕未嘗勵精求治
實由涼德所致反覆循省罔敢即安兹欲引咎自責祭
告
天
地
太廟
社稷布告中外爾部即擇期具奏尋禮部議奏奉
諭宜間日行禮於是以丙子告
圜丘丁丑告
方澤己卯告
太廟
社稷十八年正月
聖祖仁皇帝登極遣官祭告
圜丘
方澤
太廟
社稷
康熙元年三月以明桂王朱由榔就擒
親告
世祖章皇帝寢殿遣官祭告
圜丘
方澤
太廟
社稷
福陵
昭陵六十年二月以
御極六十年大慶遣官祭告
圜丘
方澤
太廟
奉先殿
社稷六十一年十一月
世宗憲皇帝登極遣官祭告
圜丘
方澤
太廟
奉先殿
社稷
雍正十三年九月
皇上御極遣官祭告
圜丘
方澤
太廟
奉先殿
社稷
乾隆三年正月以興工修
太廟
親詣祭告遣官祭告
圜丘
方澤
奉先殿
社稷工竣祭告同十三年十一月冬至遣官祭告
奉先殿
皇上命於祭文中增叙入大學士傅恒經略金川啟行
之期以謹告十六年正月以興修
皇乾殿
祈年殿遣官祭告
圜丘
方澤
太廟後殿
奉先殿
社稷閏五月以興修
方澤
皇祇室祭告禮同十七年十二月以興修
圜丘
皇穹宇祭告禮同工竣祭告咸如初禮
(臣)等謹按杜典有歴代所尚一條今考五德之運
說本無稽蓋自漢儒始以為言後且流於䜟緯杜
典侈陳之惑已甚矣宋初尚沿其陋至元明而服
御專尚黃色不取五行生尅之說制度始合正則
國朝因之以定一尊之義而闢萬古之疑杜典歴代
所尚一條無庸增輯也至於司寒之祀
國朝並未舉行惟祭
太歲及四時月將之神禮意相近已見
太歲門兹不重述
禜祭
乾隆七年御史徐以升請立雩壇行雩祭并請祈
求晴霽亦於雩壇致禱下禮部議以久雨祈晴前
代皆無禜祭雩壇之禮請仿古制禜祭國門仍不
止則伐鼓用牲於社令直省遵制行之尋以神位
字樣為請禮部議令間行禜祭則書城門之神字
樣得
旨允行
祈禱
(臣)等謹按杜典有祈禳一條今從其例立祈禱門
敬考
策府所載備紀於篇仰見
列聖以來精禋致禱皆本誠敬之實意自與杜典所載有
迥異者至於祈禱旱潦已見
雩祀諸篇兹不具述云
崇德八年四月
太宗文皇帝聖躬違和
命禱於盛京各廟
順治十三年三月
世祖章皇帝諭禮部曰朕自親政以來夙夜冰兢罔敢怠
忽務求克當
天心光昭
祖德民安物阜早底治平乃近者冬雷春雪隕石雨土所
在見告變非虚生皆朕不德所致用是恐懼靡寧撫躬
自責披瀝悃誠冀回災變欲昭告於
上帝
祖宗實圖省改爾部擇吉具奏四月乙夘祭告
南郊
太廟
康熙十八年九月乙巳
聖祖仁皇帝諭禮部曰前以地震示警朕恐懼修省夙夜
靡寧已經遣官虔告
郊壇乃精誠未達迄今時復震動未已朕心益用悚惕兹
當虔誠齋戒躬詣
天壇親行祈禱爾部擇期具儀來奏越五日庚戌
親詣
天壇行祈禱禮二十六年十二月以
太皇太后聖體違和步禱
南郊祝文曰臣仰承
天佑奉事
祖母太皇太后高年荷庇藉得安康今者疹患驟作一旬
以内漸覺沉篤旦夕可慮臣夙夜靡寧寢食捐廢虔治
藥餌徧問醫方罔克奏效五内憂灼莫知所措竊思
天心仁愛覆燾無方矧臣眇躬夙蒙
慈養憶自弱齡早失怙恃趨承
祖母滕下三十餘年鞠育教誨以至有成設無
祖母太皇太后斷不能致有今日成立罔極之恩畢生難
報值兹危殆方寸憒迷用敢潔蠲擇日謹率羣臣呼籲
皇穹伏懇憫念篤誠立垂昭鑒俾沉疴迅起遐算長延若
大數或窮願減臣年冀增
太皇太后數年之夀為此匍伏
壇下仰祈
洪祐不勝懇禱之至行禮讀祝伏地誠懇涕泗交頥諸王
大臣等莫不感泣
雍正十年三月京師旱多風
世宗命祈於
風神廟
乾隆九年五月
皇上諭京師自春徂夏雨澤愆期風霾時作朕心憂惕
親製祭文遣平郡王福彭虔禱於
風神廟
羣祀
(臣)等謹按杜典載高禖祓禊两門今無其事應從
刪去至於雜祠淫祠析為二條亦多不經之祭伏
考
國朝祀典所載凡皆有功於國有德於民春秋享報
於禮為宜其間或從舊
加封或因事
特命揆禮度義具有本末謹依會典通禮所載考其由
來詳厥典禮彙為羣祀篇云
順治元年定祀
先醫之神之禮每歲春二月冬十一月上甲日致祭
先醫於太醫院署之
景惠殿殿中安奉
太昊伏羲氏神位於正中
炎帝神農氏神位於左
黃帝軒轅氏神位於右東配勾芒風后西配祝融力牧
東廡僦貸季天師岐伯伯高少師太乙雷公伊尹
倉公淳于意華陀皇甫謐巢元方藥王韋慈藏錢
乙劉完素李杲西廡鬼臾區俞跗少俞桐君馬師
皇神應王扁鵲張機王叔和抱朴子葛洪真人孫
思邈啓元子王冰朱肱張元素朱彦修均東西向
以禮部堂官一員主祭太醫院堂官二員分獻
雍正十二年令太醫院御醫吏目等官咸齋戒陪
祀
順治元年定祀
關帝之禮建廟於
地安門外歲以五月十三日遣官致祭九年
敕封忠義神武大帝
雍正三年
敕封關帝
曾祖為光昭公
祖為裕昌公
父為成忠公製造神牌安奉後殿於五月致祭外增
春秋二祭又以後裔之在洛陽者授為五經博士
世襲罔替四年以
關帝原籍山西解州後裔照洛陽世襲之例授為五
經博士七年定直省
關帝廟歲三祭皆用太牢十年令於湖北當陽縣增
置五經博士以奉塜墓之祀
乾隆二十五年易
關帝原諡為神勇三十三年三月
敕加忠義神武靈佑關聖大帝封號四十一年七月
諭關帝在當時力扶炎漢志節凛然乃史書所諡並非
嘉名陳壽於蜀漢有嫌所撰三國志多存私見遂不
為之論定豈得謂公從前
世祖章皇帝曾降
諭旨封為忠義神武大帝以褒揚盛烈朕復於乾隆三十
三年降旨加靈佑二字用示尊崇夫以神之義烈忠
誠海内咸知敬祀而正史猶存舊諡隐寓譏評非所
以傳信萬世也今當抄錄四庫全書不可相沿陋習
所有志内關帝之諡應改為忠義第本傳相沿已久
民間所行必廣難於更易著交武英殿將此旨刊載
傳末用垂久遠其官版及内府陳設書籍並著改刊
此旨一體增入
順治二年八月定祀
都城隍之神之禮以八月二十七日遣太常寺堂官
致祭行禮自後歲以為常廟在都城宣武門内八
年定
萬壽聖節遣官致祭之禮
雍正四年建
禁城城隍神之廟九年建
皇城城隍神之廟一在禁城西北隅一在西安門内
曰永佑宫歲以
萬夀聖節及季秋遣内務府總管各一人致祭如祭
都城隍廟之禮
順治八年定祀
北極佑聖真君之神廟在地安門外日中坊橋東曰
靈明顯佑宫每年
萬夀聖節遣官致祭
順治八年定祭
東嶽之神之禮廟建於朝陽門外每年
萬夀聖節遣官致祭
康熙二年定祀
火神之禮廟在地安門外日中坊橋西歲以六月二
十三日遣官致祭
雍正八年定祭禮加少牢為太牢
乾隆十八年定祀
火神廟改用紅色禮神制帛二十三年二十四年
皇上親詣廟拈香
康熙二十年以
都城西北三十餘里金山之麓舊有黑龍潭禱雨輒
應重建祠宇
聖祖仁皇帝御製碑文勒石
雍正二年
世宗憲皇帝親詣致禱澍雨立應重修工竣
御製碑文
親灑宸翰勒石廟庭
乾隆五年三月
皇上親詣祈雨五月
諭黑龍潭龍神福國佑民靈顯素著每遇京師雨澤愆
期祈禱必應是明神功德實能膏潤田疇順成年穀
為萬姓之所仰賴昔年
皇祖式廓廟貎建立豐碑
皇考又復易以黃瓦用昭敬禮今應加封號以示尊崇著
大學士會同該部定議具奏尋大學士等議奏得
旨封為
昭靈沛澤龍王之神每歲春秋致祭二十五年二月
諭歲祭
黑龍潭龍神遣内務府
圓明園大臣行禮二十八年四月
親詣
黑龍潭祈雨得雨報謝如初禮自後偶遇微旱均
親詣祈雨甘澍立應
乾隆九年封
玉泉山龍神為惠濟慈佑龍神廟建於
靜明園内玉泉山十六年奉
諭旨京師玉泉靈源濬發為德水之樞紐畿甸衆流環
滙皆從此瀠注朕歴品名泉實為天下第一其澤流
潤廣惠濟者博而遠矣上有龍神祠已命所司鳩工
崇飾宜列之祀典其品式一視黑龍潭該部具議以
聞尋議奏謹案玉泉出西山東流環注京師抵通州
合白潞以達於海靈源濬發流澤布惠利賴於畿
輔實多允宜列之祀典俟廟工完竣照例遣官往
祭并請
敕賜鴻文勒石祠左以昭神功從之二十五年二月
諭歲祭
玉泉山龍神遣内務府
圓明園大臣行禮
康熙二十八年定祀
礮神之禮每歲九月初一日陳礮位於盧溝橋沙鍋
村由太常寺奏請遣漢軍都統將事八旗按翼排
列承祭都統於鑲黃旗礮位前行禮七旗都統各
於本旗礮位前隨承祭官上香行禮副都統以下
咸陪祀三十五年
聖祖仁皇帝親征噶爾丹遣官致祭
火礮之神讀祝行禮如儀三十六年凱旋遣祭如初
雍正三年定每三年一次遣官致祭
乾隆十四年定滿洲火器營祭八旗
子母礮神每年請
旨舉行以火器營總統一人承祭祭品禮儀均與漢軍
祭礮儀同十八年定八旗漢軍都統致祭
礮神各遣一人承祭祝文内書
皇帝遣某官某等(書鑲黃旗都統名如有故則書次旗都統名由太常寺臨時開列具奏)
三十年定致祭
礮神用祝版并製祭器八旗漢軍都統并滿洲火器
營皆同
順治初定制遇大興作隨其營造所在各建采棚
致祭
后土
司工之神又凡大工迎吻祭
琉璃窯神並經由一路
門神各遣官一人將事禮儀與祭
司工之神同
順治十六年織造局設機祭告
司機之神遣官行禮
雍正七年以
國家漕運之利遠軼前代儲積盈溢分建各倉以貯
之倉中或舊有神祠未列祀典司事者以奏請下
禮部議通州三倉惟大西倉舊有倉神祠在京城
内七倉惟右翼興平倉舊有太倉神祠俱應重加
修葺左翼擇於海運倉城外五倉擇於新建之儲
濟倉各建廟宇每歲春秋致祭
敕封通州倉為
均調顯佑司倉之神左翼倉為
豐儲裕餉司倉之神右翼倉為
佑農廣惠司倉之神新建二倉為
凝禧阜衆司倉之神各
賜御書匾額載入祀典
(臣)等謹按以上所列均為羣祀或由太常寺請
旨遣官致承或令所司以時專祭載在會典至如昭忠
祠以下皆奉
特旨建祠
京師春秋致祀謹各條列於後
昭忠祠
雍正二年十月
諭朕惟周禮有司勲之官凡有功者書名太常祭於大烝
祭法曰以死勤事則祀之凡以崇德報功風勵忠節也
我
太祖高皇帝肇造鴻圖
太宗文皇帝式廓區夏
世祖章皇帝奄有萬邦自創業以至定鼎將帥之臣致命
立功者不少
聖祖仁皇帝臨御六十一年中間殱滅三逆永清朔漠以
及平定西藏臺灣雖天戈所指如疾風振槁而師旅之
臣捐軀馬革及守土之官見危授命者所在多有邇者
青海蕩平西域效順然自用兵以來將士奮勇前驅亦
有没於行陣者此皆盡忠報國之臣朕甚嘉之亦甚憫
之當於京師建立祠廟春秋妥侑世世血食其偏禆士
卒力戰敵愾舍生取義者亦附列左右用褒崇大節揚
表芳徽俾遠近觀聽勃然生忠義之心於治道亦有禆
益仍令翰林官纂其籍貫事蹟各為立傳彙成一編垂
諸永久九卿詹事科道悉心詳議具奏尋議覆凡文武
諸臣臨陣捐軀守土授命及偏禆士卒赤心報國
奮不顧身者令兵部查案行文八旗直省將籍貫
事蹟繕冊具奏交工部於京城内度地立祠製牌
位恭請
欽定匾額文武諸臣牌位設正祠偏禆士卒牌位設兩廡
入祠日遣官祭每歲春秋二祭太常寺司其事仍
令翰林院詳攷史冊立傳從之六年工竣祠立崇
文門内
欽定曰昭忠
御賜表奬忠勲匾額七年諏吉將議定王公大臣官員兵
丁牌位入祠安設前室正中和碩敬謹莊親王尼
堪英誠武勲王揚古利定南武壯王孔有德追贈
忠勇王黃芳度武襄公巴爾堪五人東次龕贈太
傅一等公安北將軍諡忠勇佟國綱等三十人西
次龕續順公沈瑞等二十四人東又次龕前鋒統
領騎都尉劉哈等十八人西又次龕福建提督段
應舉等十八人東末龕贈左都督太子少保總兵
官諡忠愍吳萬福等十八人西末龕贈雲騎尉護
軍參領署護軍統領郭色等十七人後正室備禦
尼馬禪等一百十五人左次龕贈雲騎尉護軍參
領倭赫等七十人右次龕一等輕車都尉季普哈
達等八十人左又次龕參將劉衍等四十五人右
又次龕二等輕車都尉莽儀禄等四十人東配樓
贈雲騎尉七品官覺羅星德等七十四人左次龕
贈雲騎尉護軍校德赫得等六十九人右次龕贈
雲騎尉驍騎校花色等七十二人左又次龕贈雲
騎尉護軍校艾塔等一百八人右又次龕贈雲騎
尉五品官薩郭等一百十三人西配樓贈雲騎尉
護軍校雅思哈等一百十九人左次龕護軍校胡
紐等七十一人右次龕贈七品官護軍覺和托等
九十四人左又次龕千總李龍等七十三人右又
次龕典史贈主簿諸士英等一百一人東廡三等
輕車都尉赫爾德等五十六人左次龕騎都尉贈
雲騎尉汪騰高等七十七人右次龕騎都尉吳魯
禮等五十五人西廡守備劉澤久等五十六人左
次龕雲騎尉贈騎都尉牛默淳等六十九人祔祀
兵丁分别東西房共一萬三百有七人八年二月
春祭遣官奉
旨嗣後著將各部滿尚書八旗都統開列請旨後祠兩廡
著太常寺派官分獻十一年令入祠滿漢諸臣子孫在
京居官及有頂帶者均於祭日隨班行禮
乾隆元年
諭昭忠祠崇祀忠節諸臣原屬酬勲之曠典其子孫内
或有寖至衰替不克振其家聲者情殊可憫著將崇
祀昭忠祠各員之子孫除見在出仕者無庸具奏外
其子孫内如並無出仕之人而貧乏不給才尚有可
用者各該旗簡選引見候旨以示朕崇奬忠勲之至
意十三年七月
諭經略大學士等奏稱署總兵任舉統兵攻昔領石城
親身督戰奮往直前多所斬獲乘勝追殺致被鎗傷
陣亡等語考之典禮以死勤事者祀之本朝特建昭
忠祠用享疆場效命之臣任舉著入祠從祀又禮部
遵
旨議奏四川軍營三等侍衛丹泰奮勇攻擊殺死賊番
三人矢盡力戰槍傷陣亡應入祀昭忠祠仍交翰
林院立傳從之是年定八旗世爵官員有年久絶
嗣將原立官之人入昭忠祠設立牌位一體饗祀
以昭勞績十四年正月
諭金川逆酋窮蹙乞命朕已網開三面允准納降現在
振旅班師但念自用兵以來已逾二載將弁兵丁有
攻碉奪卡奮不顧身以致陣亡者深堪憫惻著四川
總督等詳察報明經略核定具奏交部從優議卹尋
議覆陣亡傷亡官員兵丁等均入祀昭忠祠交翰
林院立傳從之十五年以駐藏都統加贈一等伯
傅清左都御史加贈一等伯拉布敦入祀昭忠祠
十八年定昭忠祠前殿正龕内武襄公巴爾堪西
第一龕内輔國公巴賽皆追封簡親王應改題封
號移巴爾堪位於英誠武勲王揚古利之上移巴
賽位於定南武壯王孔有德之上前室左右各三
龕祀公侯以下至二三品官向皆以爵秩尊卑為
序不論時代先後遂至淆雜無倫應將入祠大臣
官員自天命年以來按代序官同代同官則序年
月再前室内見設神牌内有贈襲公侯伯子男世
爵而官兼尚書都統侍郎副都統者有任尚書都
統等官而世爵不及五等者亦有贈襲世爵而别
無兼銜者更有官爵本小以子孫貴顯追封加大
者位次最難允協應照賢良祠按代序官之例公
侯伯居首大學士内大臣次之尚書都統將軍總
督一品子爵前鋒統領護軍統領侍郎巡撫副都
統二品男爵三品京卿提督總兵官及武職加贈
至正從一品等官皆依次序列於前室四品卿翰
林院學士藩臬一等侍衞參領輕車都尉及武職
二品之副將等官皆列後正室五品少卿二等侍
衛道府佐領騎都尉及武職三品之參將遊擊等
官皆列後左室講讀御史部員三等侍衛雲騎尉
及武職四品之都司等官皆列後右室同知知州
通判驍騎等校及武職五品之守備等官皆列前
東配室知縣筆帖式州同縣丞以下及武職六七
品之千把總等官皆列前西配室以上均按時代
官爵為序庶位次秩然而忠義之靈益昭妥侑至
祠内兵丁設位計前後廡共八處應將各龕皆以
横板隔别次第安設春秋配食可垂永久又奏定
昭忠祠改用報功制帛二十年平定準噶爾以出
師陣亡傷亡官員兵丁等入祀昭忠祠交翰林院
立傳二十一年以死事義烈公班第剛烈伯鄂容
安入祀昭忠祠二十四年平定回部以出師陣亡
傷亡官員兵丁等入祀昭忠祠交翰林院立傳三
十二年以將軍公明瑞都統扎拉豐阿護軍統領
觀音保總兵李全王玉廷副都統伊柱入祀昭忠
祠四十一年平定两金川以出師陣亡傷亡官員
兵丁等入祀昭忠祠交翰林院立傳凡昭忠祠祭
儀具
大清通禮
賢良祠
雍正八年七月
諭國家效忠宣力之臣勲績懋著必膺崇報之典令其世
享烝嘗雍正二年朕已敕建昭忠祠自開國以來致命
立功盡忠報國之儔皆得春秋妥侑世世血食顧念古
者大烝之祭凡法施於民以勞定國者皆得並列祀典
永受明禋則我朝名臣良弼其經邦佐治黼黻昇平者
皆祭法所必登朕欲為之建立祠宇久矣即如怡親王
之精白一心忠誠體國勲在社稷澤被生民其功德隆
盛又豈一切效忠宣力者之所可比論乎洪惟
太祖
太宗創業垂統厥有一德佐命之良
世祖撫綏萬邦實多奮庸熙載之彦迨我
聖祖臨御六十餘年其間良臣碩輔後先相望據朕所深
知者舉其一二如大學士公圖海公賴塔大學士張英
尚書顧八代馬爾漢趙申喬河道總督靳輔齊蘇勒總
督楊宗仁巡撫陳璸等持躬正直奉職公忠或垂節鉞
之勲或勵冰霜之節俯仰無媿為朝野所共欽終始不
渝無瑕疵之可指此等靖共爾位不愧古大臣之風者
正不乏人既樹羽儀於一世宜隆俎豆於千秋且使世
世為臣者觀感奮發知所慕效羣以臯夔稷契共相期
待則明良喜起之盛朕於斯有厚望焉著於京城内選
擇吉地特建廟宇命名賢良祠春秋以時展祀其應入
祠之人著大學士會同該部察明本朝滿漢文武大臣
才德著聞完名全節者詳慎開列具奏請旨將來繼起
之臣亦並得沾被恩光永為盛典是年遵
旨議准以怡賢親王允祥大學士公諡文襄圖海一等公
諡襄毅賴塔大學士諡文端張英尚書諡文端顧
八代尚書馬爾漢尚書諡恭毅趙申喬河道總督
諡文襄靳輔河道總督諡勤恪齊蘇勒總督諡清
端楊宗仁巡撫諡清端陳璸入祀賢良祠十年
諭賢良祠之王大臣應各立小傳以紀生平事蹟是年奉
旨以將軍諡僖恪阿爾納都統馮國相大學士諡文肅范
文程大學士諡文成榜式達海大學士諡文清阿
蘭泰大學士諡文襄李之芳大學士諡文端吳琠
大學士諡文貞張玉書大學士諡文貞李光地大學
士諡文恭富寧安大學士諡文端張鵬翮領侍
衛内大臣一等公福善一等公諡襄壯費揚古尚
書諡文恪勵杜納尚書徐潮尚書諡端恪姚文然
尚書諡敏果魏象樞尚書湯斌提督諡襄壯張勇
提督諡忠勇王進寳提督諡襄武孫思克總督諡
襄忠趙良棟總督諡清端于成龍總督諡清端傅
臘塔大學士諡文毅寗完我大學士魏裔介都統
諡敏壯李國翰提督諡襄壯施琅將軍莽依
圖一等公諡靖康愛星阿將軍佛尼勒總督諡忠
毅孟喬芳大學士諡文恪額色黑大學士諡文靖
王熙總督諡襄勤李國英都統諡襄壯禇庫巴圖
魯領侍衛内大臣二等公尹德均入祀賢良祠十
一年賢良祠工竣祠立
地安門外之西
御賜崇忠念舊匾額禮部會同工部太常寺堂官將王公
大臣牌位入祠按次安設奏請遣官致祭得
旨賢良祠之王公大臣等著於本家各賜祭一壇又議令
賢良祠諸臣入祠日後裔均齊集行禮春秋二季
亦照例陪祀十二年奉
旨以大學士諡文端田從典大學士諡文恪高其位入祀
乾隆元年正月
諭易名之典古昔所重我朝賜諡尤為謹嚴亦有當時
未蒙錫予而追諡於數十年之後者蓋以事久論定
協乎懿好之公也
皇考世宗憲皇帝風勵臣工肇舉賢良祠祀誠曠古鉅典
其列祠者如一等公福善大學士魏裔介將軍佛尼
勒莽依圖尚書湯斌徐潮馬爾漢等其殁時皆有卹
而無諡朕思諸臣既與賢良之祠似宜邀易名之典
其應否追諡之處著九卿會議具奏尋議上
予一等公福善諡恭懿大學士魏裔介諡文毅將軍佛
尼勒諡恭靖將軍莽依圖諡襄壯都統馮國相諡
桓僖尚書湯斌諡文正尚書徐潮諡文敬尚書馬
爾漢諡恭勤是年奉
旨以尚書銜兼祭酒諡文定楊名時大學士諡文端朱
軾内大臣一等男諡恪僖哈世屯尚書一等男諡
敏果米思翰入祀(謹按以下入祀王公大臣均由奉旨之後禮部題請諏吉)
(入祠各於本家賜祭一次令翰林院照例立傳)五年以總督諡敏達李衞
入祀六年奉
旨以巡撫徐士林尚書諡文定徐元夢入祀十年禮部
議奏前殿祀怡賢親王後祠四龕祀賢良諸臣五
十八人請合為一龕首供世之最先者餘則左右
分行各按世序爵大學士居前領侍衞内大臣次
之尚書都統將軍總督前鋒統領護軍統領提督
侍郎巡撫副都統以次安設至世爵有子男授尚
書都統者有侯伯為侍郎副都統者應以尚書都
統秩為序以昭畫一從之十二年以大學士二等
伯諡文穆馬齊大學士諡文端伊桑阿入祀十四
年以總督諡慤勤那蘇圖入祀十五年以和碩超
勇襄親王策凌都統諡襄烈傅清左都御史諡壯
果拉布敦入祀禮部議準前殿五間中供怡賢親
王位今超勇親王策凌入祀應設位前殿左次間
十六年以總督諡文肅陳大受入祀十七年以巡
撫諡敏惠潘思榘入祀二十年以大學士諡文端
福敏一等伯西路將軍諡武烈和起入祀二十二
年以總督諡慤勤喀爾吉善總督諡文勤鶴年入
祀二十三年以尚書諡文端汪由敦入祀二十四
年以大學士伯諡文襄黃廷桂入祀二十六年以
尚書諡勤恪李元亮大學士諡文恪蔣溥入祀二
十八年以大學士諡文靖史貽直總督諡勤肅鄂
弼大學士諡文莊梁詩正入祀二十九年以大學
士諡文端來保協辦大學士一等武毅謀勇公諡
文襄兆惠入祀三十四年以尚書果毅公諡襄壯
阿里衮入祀三十五年以大學士一等忠勇公諡
文忠傅恒入祀三十六年以大學士諡文端尹繼
善入祀三十七年以總督諡勤毅吳達善入祀三
十八年以大學士諡文定劉綸大學士諡文正劉
統勲入祀三十九年以尚書銜諡文端錢陳羣巡
撫諡恭惠何煟入祀四十二年以大學士諡文襄
舒赫德入祀四十四年以大學士諡文端高晉入
祀(按是年以大學士諡文襄于敏中入祀五十一年奉旨撤出)四十八年以
總督諡清慤袁守侗大學士諡文肅英廉入祀四
十九年以巡撫諡恭毅李湖入祀凡賢良祠祭儀具
大清通禮
雙忠祠
乾隆十六年四月
諭駐藏大臣等奏朱爾墨特那木扎爾自立名號潛遣
其心腹堅參扎錫等通款準噶爾稱策旺多爾濟那
木扎爾為汗且求其發兵至拉達克地方以為聲援
幸值準夷内潰所遣使人回藏被獲得其逆書並餽
獻諸物是其陰蓄異志勾結準夷罪不容誅設非都
統傅清左都御史拉布敦協力同心決計先發則其
貽害藏地將不可言是二臣之心甚苦而有功於國
家甚大應特建雙忠祠合祀二人春秋致祭丕昭勸
忠令典傅清既有專祠著不必從祀家廟尋禮部遵
旨會同内務府建祠於崇文門内春秋致祭
旌勇祠
乾隆三十三年二月
諭將軍公明瑞夙秉忠誠歴著勲績昨命統兵進𠞰緬
匪明瑞身先士卒屢挫賊鋒乃以懸軍深入而額爾
登額等有心逗遛後援不繼因於猛腊地方保護諸
軍身留殿後衝冒矢石以致受傷身殞已降旨加恩
優卹並入祀昭忠祠以酧忠藎從前駐藏大臣傅清
拉布敦鋤凶死事曾敕建雙忠祠秩在祀典兹明瑞
勤事捐軀義烈尤堪嘉尚著循前例於京師特建專
祠舉行歲祀其先後陣亡之都統扎拉豐阿護軍統
領觀音保總兵李全王玉廷均予入祠從祀用慰忠
魂所有應錫祠名及建祠事宜各該衙門察例具奏
尋建祠於
地安門外之西
賜名曰旌勇三十四年奉
諭據經略大學士𫝊恒等奏總兵德福攻打賊寨勇往
爭先受傷陣亡等語德福身先士卒奮勉捐軀深為
軫惻著入祀旌勇祠
功臣專祠
順治十一年十月
諭禮部定南武壯王孔有德審時率衆航海來歸屢建功
績迨朕平定天下有德𠞰巨寇靖南服開闢廣西勲勞
懋著不意桂林之役衆寡不敵靖忠自矢竟以身殉義
烈允彰稽考舊典有立祠致祭之例爾部詳察具奏尋
議建祠於廣寧門外春秋致祭得
旨允行並
命以定南王妃白氏李氏配饗
康熙十八年三月
諭禮部自古帝王敦重倫常篤念勲舊必有褒嘉之典以
示推恩孝昭皇后德著椒宫母儀天下懿範如在每切
追思其父遏必隆簪纓世裔宣力累朝忠殫謀猷功存
弼亮况篤生賢淑佐理宫闈宜加表揚垂諸久遠已敕
所司特為建立祠堂其妻縣主夙剌溫恭克昭家訓宜
並祔享朕親製碑文勒之貞珉告成之日應賜諭祭祠
建於安定門外歲以春秋遣官致祭
雍正元年三月
命建定南將軍一等公諡勤襄佟圖賴安北將軍内大臣
都統一等公諡忠勇佟國綱領侍衛内大臣一等
公諡端純佟國維祠祠在朝陽門外祠内三案勤
襄公佟圖賴居中以一品夫人覺羅氏配忠勇公
佟國綱左以一品夫人他塔刺氏溫都氏配端純
公佟國維右以一品夫人赫舍里氏配歲以春秋
遣官致祭是年
命建一等公大學士諡文襄圖海祠祠在德勝門外祠内
一案以一品夫人覺爾禪氏鈕祜禄氏配歲以春
秋遣官致祭
乾隆二年
命歲祭宏毅公額亦都祠祠在安定門外春秋諏吉即
其本宗祠遣官致祭十四年三月
諭人子報本之忱必念爾祖國家酬庸之典爰及所生
大學士公傅恒夙夜宣猷贊襄機務前因金川番蠻
不靖丹誠奮發自請督師維時朕以其世篤忠貞服
勞王家鍾慶椒塗聮輝懿戚悉由乃祖乃父積厚流
光誕兹良弼陛辭之際朕欲加恩賜立祠堂秩於祀
典大學士公傅恒奏稱臣仰蒙高厚榮賁先人實出
至願如果憑仗天威肅清荒徼凱旋之日擬當懇請
殊恩今威信遠孚番酋效順膚功克奏美著旂常宜
考彝章以示優錫其照勲臣額亦都佟國維之例敕
建宗祠春秋致祭增光爼豆用奬忠勲尋建祠於東
安門内正祠五間太子太保内大臣議政大臣内
務府總管一等男追封一等公諡恪僖哈世屯居
中以一品夫人覺羅氏配戶部尚書内務府總管
一等男追封一等公諡敏果米思翰左以一品夫
人穆溪覺羅氏博爾濟吉特氏配一等男兼察哈
爾總管追贈一等公諡壯慤李榮保右以一品夫
人覺羅氏配春秋諏吉遣官致祭三十五年十一
月
諭前以大學士忠勇公傅恒體國公忠鞠躬盡瘁已降
旨入祀賢良祠復念傅恒曩者金川奏績時以其祖
父世篤忠貞流光鍾慶曾諭令建立宗祠自其曾祖
哈世屯以下定為春秋致祭今傅恒自應令其一體
入祠酬庸爼豆至尚書果毅公阿里衮宣力殫忱克
彰勞勩昨歲賜䘏時曾令入祀賢良祠今思其先世
額亦都遏必隆並以崇勲建有宗祠得膺祀典阿里
衮亦宜附食邀榮而其父領侍衛内大臣尹德尚未
列入著與阿里衮一併入遏必隆宗祠用奬勲藎該
部即照例行
盛京賢王祠
乾隆十九年九月
諭朕由吉林至盛京周覽山川形勝敬稽
實錄所載仰見
列祖締造艱難維時宗室諸王克奮忠勤功成百戰開國
翊運之勲彪炳簡冊深切景念思盛京為龍興重地
國初諸王功烈懋著如此並宜建祠以酬舊勲而示
來許此地現有怡親王祠應將
太廟配享之通達郡王武功郡王慧哲郡王宣獻郡王及
禮烈親王饒餘親王鄭簡親王穎毅親王一併崇祀
即命曰賢王祠令所司春秋致祭應行典禮該部詳
議以聞祠内碑文可移於正中鐫勒此旨永昭我朝
宗功元祀之鉅典四十三年八月大學士等遵
旨議奏睿親王豫親王肅親王克勤郡王一并入祀
盛京賢王祠從之儀具
大清通禮
蘭州忠勇祠
雍正九年正月
命建忠勇祠於蘭州以祀西征陣亡將士
世宗憲皇帝諭曰朕命以酒三爵遙酹陣亡將士鄂善將
酒齎往軍營凡陣亡將士每名以羊一隻奠祭宣朕憫
惻傷悼至意儀具
大清通禮
(臣)等謹按以上所列並皆
特建祠宇列於羣祀者至直省祀典附載於後
直省所在神祠
(臣)等謹按直省禦災捍患諸神於民有功德者加
封號立專祠謹按年月先後彙次如左
順治三年以黃河著異加
封浙人謝緒為顯佑通濟之神廟祀江南宿遷縣(互見山川門)
康熙十九年六月以平定臺灣
封海神天妃為護國庇民妙靈昭應弘仁普濟天妃遣官
詣福建莆田縣致祭
雍正三年六月浙江撫臣疏請廟祀江海保障諸
神乃
封春秋吳國上大夫伍員為英衛公廟祀錢塘縣唐吳越
王錢鏐為誠應王廟祀臨安縣宋張夏為靜安公
廟祀蕭山縣明紹興知府湯紹恩為寧江伯廟祀
紹興府四年河臣奏言明工部尚書宋禮開會通
河用汶上老人白英策分水濟運事載史冊舊有
廟祀請加封號乃
封宋禮為寧漕公白英為永濟之神於汶上縣祠廟祭之
五年九月四川撫臣疏稱都江堰口廟祀李二即
有功蜀地請加封號下禮部議言史記漢書載蜀
守李冰鑿離堆穿三江功績可考灌縣志内有使
其子二郎鑿山穿江之語元至順初曾加封號今
應並崇祀典請
封李冰為敷澤興濟通佑王其子二郎為承績廣惠顯英
王廟祀灌縣從之八年加
封浙江顯佑侯戴繼元為保濟顯佑侯廟祀德清縣又
封故廣東雷州府海安營水師副將姜起龍為英祐驍騎
將軍之神廟祀徐聞縣海口十二年以江西鄱陽
湖舊祀唐代忠臣張巡
封為顯佑安瀾之神廟祀浮梁縣
乾隆二年加
封天妃為護國庇民妙靈昭應弘仁普濟福佑羣生天
后三年四月以河臣疏言河神靈應
封河南人黃守才為靈佑襄濟之神廟祀陳留縣四年
四月河臣疏言清口廟神張祥濟漕有應
封為彰靈衛漕之神廟祀清河縣八年
封故蜀漢禆將武當為顯佑英濟廣福王廟祀廣西義
寧縣二十二年加
封天后為護國庇民妙靈昭應弘仁普濟福佑羣生誠
感咸孚天后四十七年三月以陳留河神舊封靈
佑襄濟王屢著靈應奉
旨於其子孫内賞給奉祀生一人世傳勿替又以順治
年間總河朱之錫功著南豫二省没為河神屢著
靈應
封為助順永寧侯令有司照例致祭
直省聖賢忠烈名臣祠墓
康熙二十年二月
聖祖仁皇帝詣
盛京
駐蹕灤州日遣官往伯夷叔齊廟行禮
諭曰伯夷叔齊古之聖人清風可仰爾等前往可焚香展
敬三十六年
西巡至陜西奉
諭趙良棟乃為國宣力之臣來朝經過其門遣皇長子及
部院諸臣往奠致祭一次陳福曾為國效力適至此地
亦著致祭一次
乾隆十五年八月
皇上巡幸中州於
御道所經三十里内前代名臣忠烈先賢祠墓遣官
致祭名臣以從祀
帝王廟者為斷如伊尹周公許遠吕蒙正范仲淹司馬
光王曾韓琦岳飛九人先賢以從祀
聖廟者為斷如子貢韓愈程顥程頥邵雍朱子許衡七
人其祠墓均遣官祭醊又如殷比干墓漢關帝墓
晉嵇紹祠唐顔真卿墓並以忠義卓越千古一體
遣官致祭又直隸省
御道所經三十里内有唐宋璟墓
國朝魏裔介墓一以從祀
帝王廟一以入祀賢良祠均照例遣祭十六年
聖駕南巡遣官於山東祭
元聖周公廟於江南祭周泰伯季札言子游晉卞壼
宋曹彬范仲淹宗澤韓世忠明常遇春方孝孺
國朝于成龍傅臘塔湯斌張伯行陳鵬年等祠墓於
浙江遣官祭唐陸贄錢鏐宋岳飛明于謙王守仁
國朝徐潮等祠墓皆如中州遣祀之例二十二年二
十七年三十年
聖駕南巡凡
御道所經三十里内先賢忠烈名臣祠墓均遣祭如
例
特命以故大學士徐本入祀本省賢良祠並遣官致祭
其墓四十五年四十九年
聖駕南巡
御道所經三十里内聖賢忠烈名臣祠墓均遣祭如
例
直省賢良祠
雍正十年二月
諭我朝從前文武大臣持躬正直奉職公忠樹績建勲完
名全節者朕已降旨於京師建賢良祠永遠展祀因思
外任大臣鎮撫封疆宣猷布化忠勇效命威愛宜民其
政績卓然可紀者若於身故後立賢良祠俾永膺祀典
既足慰兵民懿好之公亦足為後來居官者之勸如近
日將軍蔡良提督張起雲總兵蘇大有魏翥國皆素有
賢聲勤勞王事而殁於官者允宜在賢良之列著直省
各於省會之地立祠其與祀之人追溯從前恐稽查未
確或致濫膺即從近年為始而後有應請入祠者該督
撫於一人具一本請旨不必彙奏
直省忠義節孝等祠
雍正二年
諭旌表節義給銀建坊民間往往視為具文未曾建立恐
日久仍至冺沒不能使民間有所觀感著於學宫内建
忠義祠一所立石碑一通於學宫附近處購買基地建
節孝祠一所立大牌坊一座其石碑牌坊將前後忠孝
節義之人悉標姓氏於其上已故者設牌位於祠中春
秋祭祀用闡幽光以垂永久
直省祭厲
順治初年定直省府州縣各立厲壇於北郊府稱
郡厲縣稱邑厲咸以有司承祭
親王郡王家廟
(臣)等謹按杜典宗廟門有諸侯大夫士宗廟一條
今以臣下家廟應退附吉禮之末我
朝親王郡王皆令立家廟蓋即古者諸侯立廟之禮
至品宦之家祭及士庶之寢薦載在
大清通禮者亦即古者大夫士庶家祭之禮謹稽定制
具載於篇
崇德元年定宗室封王者立家廟致祭
順治五年定宗室封王無嗣者於
太廟後殿兩廡祔祭有嗣者令其子孫立廟致祭又定莊
親王立一廟禮親王巽親王謙郡王共立一廟肅
親王立一廟饒餘郡王端重親王共立一廟穎親
王顯承郡王共立一廟豫郡王立一廟克勤郡王
衍禧郡王共立一廟
雍正九年定怡賢親王立一廟凡親王郡王廟制
廟七間南向中五間為堂左右二間為夾室堂後
楣以北分五室中奉始封之王世世不祧高曾祖
禰依世次為二昭二穆昭東穆西親盡則祧由昭
祧者藏主於東夾室由穆祧者藏主於西夾室庭
繞以垣南為中門又南為廟門左右各設側門東
西廡各三間東藏遺衣冠西藏祭器樂器廟重簷
丹楹彩桷綠瓦紅堊壁階戺三出陛各七級門繪
五色花草出陛如之焚帛罏在中門之内庭東南
隅刲牲房在中門之外西間歲以四時仲月諏吉
祭其始封祖及高曾祖禰五世仲春之祭並出祧
主合食儀具
大清通禮
貝勒貝子宗室公家廟
貝勒貝子宗室公家祭立廟五間南向中三間為
堂後楣以北分五室奉始封祖暨高曾祖禰兩旁
為夾室奉始封而下親盡祧主廟及大門均綠瓦
紅堊壁階五級廟不重檐門不備采餘如前制儀
具
大清通禮
品官家廟
品官家祭立廟於居室之東一品至三品官廟五
間中三間為堂左右各一間隔以墻北為夾室南
為房堂南檐三門房南檐各一門階五級庭東西
廡各三間東藏遺衣物西藏祭器庭繚以垣南為
中門又南為外門左右各設側門四品至七品官
廟三間中為堂左右為夾室為房階三級東西廡
各一間餘制與三品以上同(世爵公侯伯子視一品男以下按品為差)
(等)八九品廟三間中廣左右狹階一級堂及垣皆
一門庭無廡以篋分藏遺衣物祭器陳於東西房
餘與七品以上同(在籍進士舉人視七品拔歲副貢生視八品)堂後楣
北設四室奉高曾祖禰四世皆昭左穆右妣以嫡
配南向高祖以上親盡則祧遷室祔廟均依昭穆
之次東序西序為祔位伯叔祖之成人無後者伯
叔父之成人無後及其長殤(十六歲至十九)者兄弟成人
無後及其長殤中殤(十二歲至十五)者妻先殁子姓成人
無後及其長殤中殤下殤(九歲至十一)者皆以版按行
年墨書男統於東女統於西東西向歲以春夏秋
冬仲月擇吉致祭儀具
大清通禮
庶士寢薦(庶人附)
庶士(貢監生員有頂帶者)家祭於寢堂之北為龕以板别為
四室奉高曾祖禰皆以妣配位如前儀南嚮前設
香案總一服親男女成人無後者按行年書紙位祔
食男東女西事至則陳已事焚之不立版歲以春
夏秋冬節日出主而薦庶人家祭於正寢之北為
龕奉高曾祖禰神位歲逢節序薦新儀具
大清通禮
皇朝通典卷五十
