欽定四庫全書
皇朝通典卷五十二
禮(嘉二)
御門聽政
(臣)等謹按
國初定制每日聽政必
御正門九卿科道各員齊集啟奏以為常典至雍正初始
定
御門之制凡部院折本下内閣者積如干件始得
旨舉行其儀至為整肅至每日
召見大臣
引對庶僚咨詢政治披閱章奏皆
臨御内殿寒暑無間仰見
列聖相承敕幾凝績宵旰勤求有
國史所不能盡書者兹恭纂
御門典禮為一篇列於常朝之前
順治二年定每日奏事吏戶禮兵工五部輪流首
奏刑部常列三班並令翰林科道同奏事官齊進
侍班記注
康熙六年七月
聖祖仁皇帝親政行慶賀禮畢
御乾清門聽政嗣後日以為常十三年令各部院漢司官
照滿司官例隨堂官入奏十八年九月
諭大學士等朕每日聽政一切折出票簽應商酌者皆國
家切要政務得失所係今後起居注官除照常記注外
遇有折本啟奏俱令侍班記注二十一年九月
諭朕御朝太早各官於三四鼔趨赴朝會殊為勞瘁自今
以後朕每日御朝聽政春夏以辰初初刻秋冬以辰正
初刻為期啟奏各官從容入奏九卿詹事科道原係會
議官員仍每日於啟奏時齊集午門如有年力衰邁及
偶患疾病俱向本衙門說明免其入奏齊集此外各衙
門及部院司屬官員俱停其每日齊集著各赴本衙門
辦事每月常朝仍應照舊行二十三年五月
諭御史衛執蒲奏請御門聽政或以五日或以二三日為期
其意蓋欲君臣之間政事餘暇稍得休息也朕躬親庶
政宵旰弗遑念致治之道務在精勤勵始圖終勿宜有
間二十餘年以來於凡用人行政事無巨細罔不殫心
籌畫早夜孜孜有如一日
郊
廟禋享必躬執事間有不親詣之時皆甚非得已至於内
殿齋居幾微悉謹左右&KR0591;御咸所稔知在朕未明求衣
辨色視朝日與大小臣工率作省成用熙庶績近念爾
諸臣奏事勞苦少展御門晷刻俾得從容入奏非圖便
安邇年海宇敉寧政事漸簡頃復諭部院事務應得歸
併者酌量合奏期於簡要清省從此民生日康刑清政
肅部院章奏當不期省而自省若必預定三日五日以
為奏事常期非朕始終勵精之意也二十四年五月九
卿議言大朝之期
皇上視朝最早回宫進講後仍
御門聽政恐
聖躬太勞今四海昇平政事簡少請以後大朝之期及大
雨雪俱停止啟奏得
旨朕御極以來孜孜圖治罔有暇逸惟期禆益國家乂安
兆庶用臻上理非不自知其勞但念庶政叢集一日萬
幾若從所請未免始勤終怠且恐不及詳察致有疎略
舛錯於政事得失所關非細自後大朝之期一切章奏
交送内閣遇大雨雪臨時請旨其祁寒盛暑之時各部
院果無應奏事宜方許暫止啟奏朕始終不欲一念倦
怠晏安自便也二十九年十月給事中何金藺疏請酌
定
御門之期或三日或五日事應面奏者仍面奏請
旨至尋常奏章俱交内閣照例送進
諭曰朕惟致治務在精勤久道期於無斁朕躬親庶政早
夜孜孜靡敢暇逸冀與大小臣工共圖熙績據奏用人
行政條例具舉尋常奏章日煩臨御臣誼難安請酌定
御門之期等語朕三十年來每晨聽政面見諸臣咨詢
得失習以為常今若行更改非勵精求治初終罔間之
道且與諸臣接見稍疎朕衷亦深眷念此奏不准行三
十二年十二月
諭曰朕觀近日政務簡少每日啟奏部院大臣中有年邁
者甚屬勞苦自後年逾六旬以外大臣令其量力間二
三日一來啟奏至折本内遇緊要事朕有旨傳進爾等
方來請旨若無朕旨爾部將折本彙齊亦間二三日一
來啟奏尋大學士等奏言
皇上宵旰勤勞勵精圖治天下已享太平政務亦極清簡
臣等敢請每日奏章交送内閣
皇上隔三四日御門一次聽理引見人員與綠頭牌啟奏
諸事似於政事亦不致有悞
諭曰朕聽政三十餘年已成常規不日日御門理事即覺
不安若隔三四日恐漸致倦怠不能始終如一矣此乾
清門乃朕宫中亦有何勞但念年老大臣黎明從家中
入奏甚為勞苦故有此諭朕仍照常每日聽政
雍正元年四月總理事務王大臣等奏請
世宗憲皇帝御門聽政得
旨
皇考梓宫尚在享殿安奉朕今即臨御正門理事心實不
忍應俟奉安
地宫之後舉行諸王大臣復援典禮懇請再三乃允之二
年定吏部奏事在各部院衙門之後三年定聽政
日於翰林院編修檢討内按俸以四人侍班班在
科道之上七年十二月
諭内閣十五日御門辦事奏事大臣及引見官員等俱著
用補服嗣後朕臨御前殿照常用朝服至御門理事祗
用補服遇應服蟒袍之日亦著補服蟒袍永著為例
乾隆元年十一月
皇上御門聽政先是雍正十三年十二月
諭曰據禮部奏請初十日御門辦事朕查雍正元年四
月間諸王大臣奏請御門聽政
皇考聖意欲俟
山陵禮成之後經王大臣再三懇請始降
旨允行計已五閱月矣今百日甫過朕即臨御正門理事
心實不安朕受
皇考付託之重所有國家政務在便殿隨時辦理不敢略
有曠廢其御門之典俟明春再行請旨至是年二月
復奉
諭曰禮部奏請二月十三日御門聽政朕思百日之後雖
閱兩月但
皇考梓宫現在雍和宫朕即御門聽政心實不忍可俟
梓宫奉移
山陵後再行請旨十月
世宗憲皇帝山陵禮成至是月
皇上始御門理事如儀二年六月
御門聽政
諭曰連日仰蒙
上天降賜甘霖衆心感慶朕今日御門聽政復值㴻雨再
降更為優渥念諸臣衣服未免霑濕大臣等著賞紗
二匹凡陪奏侍班引見執事官員及侍衛等俱著賞
紗一匹十一月
諭曰向來御門聽政大學士等俱不設氊墊惟圓明園
奉
皇考特旨鋪設而乾清門尚仍其舊原定制之意蓋以君
尊臣卑預防專擅之漸然亦不係乎此况古有三公
坐論之禮大學士等皆年老大臣當此嚴寒就地長
跪朕心特切軫念嗣後著鋪氊墊以示優禮至意又
諭曰朕御門聽政之時翰林院修撰編檢與科道一同
侍班翰林班次在科道之上科道懸帶數珠而翰林
未有定制朕思侍從之臣理應畫一嗣後修撰編檢
亦著一體懸帶數珠以肅朝儀凡
御門聽政儀具
大清通禮
常朝
(臣)等謹按杜典以朔望朝參及常朝附入元正冬
至受賀之内伏考我
朝定制以每月五日十五日二十五日為常朝之期
先期鴻臚寺奏請
御殿王公百官應謝
恩者及外國陪臣以次行禮若不
御殿則王公列坐於
太和門外百官列坐於
午門外糾儀官察其失儀者移時乃退常朝之外八
旗官員則於月朔及十日二十日坐班左右翼王
公分日坐班上三旗領侍衛大臣侍衛等每日坐
班蓋即唐時朔望朝參之意兹立常朝一門彙著
於篇與
御門聽政並彰鉅典焉
崇德元年定凡王以下各官陞賞或因事謝
恩者於每月初五十五二十五常朝日行謝
恩禮親王郡王貝勒貝子等謝
恩皆啓奏進内行禮官員有功陞賞謝
恩者於
大清門外行禮如革職官不許具朝服行禮外藩王
貝勒貝子等及外藩官謝
恩亦於常朝日行禮凡王以下文武官陞遷謝
恩者行三跪九叩禮
賜銀幣等物謝
恩行二跪六叩禮
賜食行一跪三叩禮凡賞賚謝
恩皆常服不贊八年定常朝之期王貝勒貝子公等一次
不到者有罰若借稱有事失誤朝會者送法司治
罪
順治八年九月定王以下各官以上陞級授官謝
恩王貝勒貝子公大臣等出師凱旋受賞謝
恩王以下文武官以上及喀爾喀貢使朝見俱設鹵簿奏
樂鳴鐘鼔
御太和殿鳴贊官唱贊行禮王以下官員以上
欽命婚娶者或於
中和殿或於
位育宫俱朝服行禮不唱贊其不時賞賚謝
恩常服行禮亦不唱贊九年二月定每月初五十五二十
五日
御太和殿在京文武百官俱朝服入朝行朝參禮凡陞遷
起用及見朝辭朝等官有應面朝者於
太和殿前丹墀行禮其餘俱於
午門外行禮八月定凡朝期
御太和殿鹵簿全設奏中和丹陛樂鳴鐘鼔鳴鞭内大臣
侍衛列殿内兩旁王以下輔國公以上集於朝房
文武各官列
午門外其謝
恩辭朝陛見等官該部分别應在内在外行禮先期奏
聞親王以下文武官進爵陞官及王貝勒貝子公大臣出
征凱旋
賞賚及諸
恩賜俱於常朝日進内聽唱贊行禮漢軍漢人官員赴任
及外省朝覲應行禮各官亦進内行禮應在外行
禮各官俱於
午門外行禮如是日不
御殿赴任及朝見官員均在
午門外行禮外藩王以下公台吉以上來朝及喀爾
喀厄魯特諸部落入貢使臣亦於常朝日行禮又
定八旗武官除大朝常朝外每月初一初十二十
日具公服於
午門外分翼坐班如遇
巡幸除朝期外每日於
午門外坐班用常服十年定常朝日謝
恩及見朝辭朝文武官四品以上
太和殿前行禮五品以下
午門外行禮十二年定朝期王以下公以上在
午門内朝房齊集又定常朝
御殿謝
恩各官行禮諸王貝勒貝子公等應進
殿兩旁排立俟各官行禮畢
賜茶候
旨列坐俟
駕回宫方出十八年定凡大朝及常朝親王以下入八分
公以上在丹陛上行禮不入八分公以上於丹墀
内行禮又定常朝日如遇
御殿文武陞賞各官及京官外陞外官來京應行禮者不
論品級皆於
殿前行禮
康熙九年
諭都察院曰國家朝儀大體所在貴於整肅嚴飭不止係
堂陛之觀瞻亦以見臣心之敬肆諸王大臣有踰越班
行交相接語或輕佻嬉笑禮不踰階而相與言又况其
甚乎爾衙門監察御史侍班切近見而不糾豈目未之
覩皆緣畏事徇情所以如此都察院職任重大朕躬有
失尚爾指陳王及諸臣乃不參奏揆之事理實所未協
今後有失儀者毋得容隱十四年定每月常朝日
御殿行禮後羣臣入内奏事止具補服如不
御殿仍具朝服二十年設常朝糾儀御史滿漢各二員吏
部禮部亦各委滿漢司官監察
雍正二年定常朝日遣侍衛四人監看如有越班
失儀御史指示侍衛即指名拏參交刑部治罪又
定
御殿日未明以前鴻臚寺官左右各二人引左右翼官從
兩掖門入各就本班坐鼔嚴咸起立聽唱贊由仗
南引進依次排班行禮
乾隆元年三月
諭曰每月逢五朝期鴻臚寺照例奏請御殿朕雖未准
行而未經降旨曉諭蓋此二十七月之内如遇國家
重大典禮萬不可已者間一御殿外此概不舉行從
前諭旨甚為明晰似此朝會常儀理應停止俟二十
七月之後再行奏請二年定凡朝期除
内廷行走各官外凡滿漢文武大小官均於黎明齊
集坐班如有事故先期於朝單内聲明至期都察
院吏禮二部官稽察有無故不到者指名參奏三
年定每月八旗官員坐班日禮部兵部各派司官
二人稽察又凡文武官選授之後吏兵二部開列
名單知會鴻臚寺俟領憑領劄十日之内鴻臚寺
傳集演禮四品以上於
午門外五品以下於
天安門外謝
恩逾期不到者四品以上由鴻臚寺指名題參四品以
下送吏兵二部察議彙奏七年六月
諭内閣昨日陞殿遇雨謝恩大臣官員及御前侍衛乾
清門侍衛内務府官員等冠服未免霑濕著各賞給
正俸之半十六年七月
諭此次陞殿行禮時遇雨霑濕衣帽之大臣官員等著
各賞給正俸半年御前侍衛乾清門侍衛亦照此賞
給十二月禮部奏上朝官員宜朝服親投職名以便
稽察常朝坐班各部院大臣宜董率庶僚按期到
班毋許曠闕從之十七年禮部奏常朝坐班向無
定時今定春冬以辰正夏秋以卯正屆期各官依
次列坐後至者指參又定各部院堂官惟實有事
故不能到班方許於冊内聲明若遇本署奏事仍
留一人率屬就列毋得曠闕二十八年七月定文
武月選官於給發憑劄日齊集吏兵二部先期行
知鴻臚寺派員率領謝
恩其各省揀發陞調薦舉卓異預行保舉人員例應給
照者由部彙齊人數定期知照鴻臚寺率領謝
恩再行給照赴任二十九年六月定凡外任文武各官
引
見後仍令吏兵二部將職名咨送鴻臚寺由寺定期傳
示帶領謝
恩三傳不到者鴻臚寺按季彙參凡常朝儀節具
大清通禮
朝位
(臣)等謹按杜典賓禮有朝位一條蓋古者朝覲本
列賓禮唐開元禮仍用其式杜典所載亦惟周及
唐制而已今考
大清會典朝賀班位定制載入嘉禮蓋班位之禮所以
昭儀度而辨品秩自應與朝賀典制同繫一門又
國朝定制大朝常朝行禮畢有
賜坐
賜茶之儀兹附著於朝位篇中以彰定制焉
順治九年定大朝常朝行禮畢
賜羣臣坐郡王以上進
殿内貝勒以下在丹陛上百官在丹墀内均照班次
跪行一叩禮坐
皇帝進茶王公百官均就坐次行一叩禮光禄寺執事授
羣臣茶羣臣受茶就坐次行一叩禮飲畢行一叩
禮十一年定凡朝期
御殿王以下公以上進
殿内兩旁序坐十八年定親王世子郡王長子貝勒
貝子入八分鎮國公輔國公在丹陛上序立行禮
賜坐進
殿内序坐
康熙元年定凡大朝及常朝不入八分公民公侯
伯鎮國將軍都統子尚書第一班輔國將軍護軍
統領副都統前鋒統領侍郎男步軍翼尉大九卿
第二班奉國將軍一等侍衛護衛參領輕車都尉
步軍協尉小九卿郎中第三班奉恩將軍二等侍
衛護衛騎都尉佐領員外郎科道官第四班三等
侍衛護衛雲騎尉鳴贊官主事步軍尉第五班護
軍校驍騎校筆帖式第六班其次各照職銜不論
加級違者察處十六年定凡大朝及常朝齊集滿
官公侯伯鎮國將軍都統尚書左都御史子及凡
一品官第一班輔國將軍護軍統領前鋒統領步
軍統領副都統侍郎學士左副都御史通政使司
通政使大理寺卿詹事府詹事男凡二品官第二
班奉國將軍步軍翼尉長史參領一等侍衛護衛
太常寺卿太僕寺卿光祿寺卿祭酒通政使司副
使大理寺少卿少詹事侍讀學士侍講學士侍讀
侍講庶子洗馬鴻臚寺卿理事官郎中給事中監
察御史太常寺少卿太僕寺少卿輕車都尉及凡
三品官第三班奉恩將軍步軍協尉佐領司儀長
二等侍衛護衛欽天監監正内閣侍讀司業光禄
寺少卿鴻臚寺少卿通政使司參議中允員外郎
騎都尉及凡四品官第四班三等侍衛護衛雲騎
尉步軍尉贊善欽天監副太常寺丞主事大理寺
正光禄寺署正都察院經歴及凡五品官第五班
護軍校驍騎校通政使司知事大理寺評事鳴贊
司務司庫等各職掌官及六品筆帖式第六班七
品官及七品筆帖式第七班八品官八品筆帖式
第八班九品官九品筆帖式第九班漢官尚書左
都御史第一班侍郎學士左副都御史宗人府府
丞通政使大理寺卿詹事第二班太常寺卿順天
府尹太僕寺卿光禄寺卿通政使司副使大理寺
少卿少詹事讀講學士祭酒庶子侍讀侍講洗馬
鴻臚寺卿太常寺少卿順天府丞第三班通政使
司參議大理寺丞中允贊善司業光禄寺少卿鴻
臚寺少卿修撰編修檢討庶吉士給事中御史吏
部司官五部郎中第四班五部員外郎宗人府經
歴順天府治中欽天監正太醫院使光禄寺丞第
五班五部主事都察院經歴都事理藩院判大理
寺正欽天監副太醫院判太常寺丞京府通判京
縣知縣兵馬司指揮欽天監五官正鴻臚寺丞大
理寺副光禄寺署正第六班大理寺評事太常寺
博士中書科中書内閣典籍撰文中書辦事中書
各部司務大理寺司務通政使司經歴太常寺典
籍京縣丞兵馬司副指揮鑾儀衛經歴詹事府主
簿正字錄事翰林院典簿待詔京衛經歴欽天監
五官靈臺郎祠祭署奉祀等官第七班五經博士
國子監丞博士典簿助教學正學錄典籍理藩院
知事欽天監主簿五官保章正太醫院御醫太常
寺協律郎等八品官第八班理藩院副使太常寺
贊禮郎鴻臚寺鳴贊等九品官第九班武職參將
遊擊在三班守備等官在四班千總等官在五班
隨旗上朝官照在部院衙門職掌品級其降級上
朝官照所降品級部院衙門官有兼銜則從其銜
之大者二十二年定直省行慶賀禮將軍總督加
將軍銜提督為一班巡撫副都統提督加左右都
督銜(乾隆十八年裁加銜)總兵官為二班加都督同知以下
銜(乾隆十八年裁加銜)總兵官協領參領巡鹽御史織造郎
中督關郎中布政使按察使各道為三班佐領督
關員外郎知府副將參將為四班防禦督關主事
司庫同知通判遊擊都司為五班驍騎校知州知
縣守備為六班有品級筆帖式有品級庫使經歴
州同州判縣丞千總等官為七班滿洲蒙古漢軍
官分兩翼漢官分文東武西
雍正二年定朝期漢官以吏部禮部刑部宗人府
通政使司翰林院詹事府太常寺光禄寺鴻臚寺
國子監吏科禮科刑科内閣中書欽天監太醫院
列左班戶部兵部工部都察院大理寺鑾儀衛太
僕寺四譯館中書科戶科兵科工科行人司(乾隆三十)
(年裁)順天府五城兵馬司三營(乾隆四十六年改設五營)列右班
均立於鑾駕之末聽唱贊依次排班行禮六年定
盛京文武各官朝賀照在京文武官品級序定班次
乾隆二年十二月
諭朕御太和殿向來大學士皆立於殿外檐下即於殿
外賜茶嗣後立位仍照舊例賜茶時令坐於殿内領
侍衛内大臣之上又定漢官東西班位以吏部戶部
禮部列左班兵部刑部工部列右班六年定
行在恭遇
萬壽聖節朝賀行禮班位王公大臣在網城内三品以
下官在網城外(詳見朝賀聖節)七年定外省文武官或
入
覲或奉調在京者遇
御殿日一例入班行禮總督加尚書銜者列六部尚書
之末巡撫加侍郎銜者列侍郎之末加副都御史
銜者列副都御史之末布政使按察使列小九卿
之末道府列部郎之末將軍都統提督列都統之
末副都統總兵官列副都統之末協領副將列參
領之末八年
諭嗣後御殿及筵燕日殿内止大臣賜坐侍衛等均著
侍立不必賜坐賜茶時若侍衛輪流奉授不無舛錯
遺漏嗣後授茶時著禮部前期取應坐之王公大臣
數目每一人令侍衛一人授茶仍依次接回庶不致
舛錯遺漏尋禮部議奏
御殿日除文官三品武官二品以上照舊
賜茶其四品以上官惟
殿内之記注官丹墀内之外國使臣
賜坐
賜茶其餘百官但
賜坐停止
賜茶從之十一年以六科班次隨六部分别左右吏科
戶科禮科列左班兵科刑科工科列右班十五年
奉
旨嗣後大學士坐次仍著在領侍衛内大臣之上協辦
大學士事務尚書著在領侍衛内大臣之下署領侍
衛内大臣之上十六年十二月禮部奏國家建官列
品各有正從次第秩然順治初文官階未置一品惟
加師保及宫銜者充之每常朝尚書左都御史以
二品居第一班侍郎内閣學士副都御史通政使
大理寺卿以三品居二班祭酒通政副使大理太
常太僕少卿鴻臚卿以四品居三班其下五品居
四班六品居五班位次率進本階一等此舊典所
載朝班之位也雍正八年改大學士為正一品尚
書左都御史從一品侍郎内閣學士從二品乾隆
十五年又改侍郎為正二品翰林院掌院學士為
從二品是今尚書左都御史之居一班侍郎學士
之居二班適與本階相稱而副都御史以下班
位仍舊實為越次臣愚以為官品既已更改則朝
班亦當釐定嗣後恭遇
御殿日及每日常朝百官班次請皆依品序列正從一
品為一班二品為二班逓至九品分為九班毋許
越次至翰林詹事為文學侍從之臣體統視庶僚
為優但舊典以五品列三班六七品列四班亦為
太過今擬少詹事侍讀學士侍講學士仍舊列三
班庶子侍讀侍講洗馬國子監祭酒改列四班中
允贊善司業修撰編修檢討庶吉士改列五班其
京營武職朝班及外省提鎮等官遇事入朝者請
照康熙二十二年所定直省行禮班位提督二班
總兵官三班副將參將四班遊擊五班守備六班
千總等官七班均附於右翼各班之末從之二十
二年禮部奏
陞殿日仗外百官班次恐有舛錯不齊應於儀仗之後
昭德
貞度二門階下東西各設滿漢御史二人禮部司官
二人侍衛二人嚴行稽察從之二十四年七月禮
部議覆御史史茂條奏凡大朝之期百官仗外侍
立各有品級班次但從前未經標示一定地位恐
百官站立不無舛錯嗣後遇
陞殿日交鴻臚寺於儀仗之外照常朝坐班例設立紅
漆木牌預先按次排班如有參差斷續錯綜者令
糾儀官查參從之
皇帝登極
(臣)等謹按杜典不載登極儀然天子臨莅萬國體
元居正乃典禮之最鉅者詎宜從略洪維
皇朝肇興東土
太祖建元受朝式剏受命之規
太宗嗣位益擴丕基建有天下之號曰
大清築壇告
天誕受
尊號
世祖定鼎燕京告
天即位遂成萬年一統中外之業
聖祖
世宗繼體踐阼統御寰區
皇上寅承
眷顧之隆紹登大寳祗告
几筵
御殿受朝所定儀注斟酌古今之宜至孝至仁超越千
古兹按
實錄
起居注及
大清會典敬謹編載以垂萬禩云
天命元年正月壬申朔
太祖高皇帝即
皇帝位建元天命貝勒羣臣上
尊號曰
覆育列國英明皇帝貝勒大臣率羣臣跪進賀表侍臣接
表宣讀
太祖高皇帝率貝勒羣臣告
天行三跪九拜禮畢
御寳座貝勒大臣各率本旗官員行慶賀禮十一年九月
庚午
太宗文皇帝嗣
皇帝位屆日鹵簿大駕全設
太宗文皇帝率貝勒羣臣告
天行三跪九拜禮畢
御寳座貝勒羣臣慶賀行三跪九叩禮禮成
頒詔大赦
天聰十年四月乙酉建
國號曰
大清改元崇德和碩貝勒羣臣上
尊號曰
寬温仁聖皇帝前期築壇於
天壇之東設
寳座於壇上設鹵簿大駕於壇前屆期
太宗文皇帝率貝勒以下文武百官出德盛門詣
天壇祗告
天
地禮成文武各官奉
御寳先至
天壇之東導引官二人恭導
太宗文皇帝由中階陞壇
御寳座貝勒大臣等行三跪九叩禮畢皆跪和碩貝勒等
奉
御寳跪獻
太宗文皇帝受寳授内院官羣臣復行三跪九叩禮畢皆
跪宣讀官奉滿洲蒙古漢字三體表文立於壇東
以次宣讀羣臣復行三跪九叩禮畢復位乃列儀
仗奏樂
還宫次日行慶賀禮
太宗文皇帝御殿樂作貝勒大臣率滿洲各官行三跪九
叩禮畢奉表跪進侍臣接至
御前跪宣羣臣復行三跪九叩禮畢退次外藩貝勒大臣
進表行禮次漢官進表行禮均如前儀次執事各
官行三跪九叩禮畢
賜貝勒羣臣等燕禮成
頒詔大赦崇德八年八月丁亥
世祖章皇帝嗣
皇帝位前期遣官祗告
天
地
太廟屆日王公百官朝服齊集
篤恭殿前
世祖章皇帝乘輿由左翊門出羣臣跪迎
世祖章皇帝御寳座王以下文武百官行三跪九叩禮次
外藩王以下官屬行三跪九叩禮畢衆復跪乃頒
恩詔大學士詣案前奉
詔書至丹陛上立宣畢復行三跪九叩禮復位
世祖章皇帝乘輿還宫王公百官跪送不設鹵簿不作樂
不設燕
順治元年十月乙卯朔
世祖章皇帝定鼎燕京祗告
天
地受朝賀前期設
寳座於
郊壇之東南嚮設
寳案於
座前屆日遣官祗告
太廟
社稷鹵簿大駕全設
世祖章皇帝御祭服由
大清門出
親詣
南郊祗告
天
地行禮畢内院大學士跪奏禮成禮部堂官恭導至
天壇之東
御幄次更禮服
御寶座王以下文武百官皆跪禮部堂官引大學士一人
由東階升正中北面跪學士一人自案上奉
寳授大學士大學士奉
寳致辭云
皇帝君臨萬國諸王文武羣臣不勝歡忭奏畢奉
寳授學士學士跪接陳案上退復位羣臣行三跪九叩禮
畢
駕還宫踰時鴻臚寺設
御座於皇極門正中設表案於檐東諸王貝勒貝子公序
立於内金水橋之北文武各官序立橋南均東西
面樂作
世祖章皇帝御寳座樂止鳴鞭内大臣侍衛内院禮部都
察院鴻臚寺執事各官先於階上行三跪九叩禮
畢各就執事位王以下文武百官跪進表内院大
學士奉王等所進表跪設案上鳴贊官贊宣表宣
表官詣案前奉表大學士二人跪展表宣表官跪
宣畢仍設案上行三叩禮復位諸王文武羣臣行
三跪九叩禮畢鳴鞭
駕還宫禮成
頒詔天下十八年正月己未
聖祖仁皇帝嗣
皇帝位遣官祗告
天
地
太廟
社稷
聖祖仁皇帝衰服詣
世祖章皇帝几筵前行三跪九拜禮祇告受
命詣側殿更禮服乃詣
聖祖母太皇太后宫行三跪九拜禮次詣
聖母仁憲皇太后宫
聖母慈和皇太后宫各行三跪九拜禮先
御中和殿内大臣侍衛内院禮部都察院執事各官行禮
乃
御太和殿即
皇帝位王公百官上表行禮不宣表不作樂
賜茶不設燕
駕還宫反喪服就苫次以
登極禮成
頒詔天下
康熙六十一年十一月辛丑
世宗憲皇帝嗣
皇帝位禮儀與順治十八年同惟免
賜茶屆日内監下
乾清宫簾鑾儀衛於
乾清宫丹陛中設金輿奏請
世宗憲皇帝乘輿由
乾清門中門出奉
旨乾清宫雖下簾朕何忍於
皇考前乘輿出中門朕從乾清門左旁門出外乘輿心中
始安禮成
頒詔天下
雍正十三年九月己亥
皇上嗣
皇帝位禮部遵照康熙六十一年禮儀具奏奉
旨是停止宣表免賜茶此奏内稱奉輿於乾清門正中
今
皇考梓宫見安奉乾清宫朕曷敢於乾清門中乘輿著安
輿於左旁禮成
頒詔天下凡
登極儀具
大清通禮
上
皇太后尊號徽號
(臣)等謹按杜典有天子追尊祖考妣禮以上尊號
附焉有天子崇母后禮追崇附焉今以追尊追崇
之典應見
廟制門我
朝恭上
列聖
列后尊諡已恭載於
太廟篇中伏惟
列聖以孝治天下尊奉
慈寧遇大慶典晉上
徽號
聖祖仁皇帝孝事
重闈則有恭上
太皇太后徽號之儀彛章允洽備極崇隆
皇上尊奉
皇太后
徽稱叠晉
璚寳
璆冊輝映萬禩謹述隆儀彙著於篇
崇德八年八月
世祖章皇帝嗣位尊
聖母皇后為
皇太后
聖母為
皇太后
順治八年二月
世祖章皇帝親政恭上
聖母皇太后徽號曰
昭聖慈壽皇太后進
冊寳行禮禮成
頒詔天下八月
世祖章皇帝大婚禮成恭加上
昭聖慈壽恭簡皇太后徽號奉
冊寳行禮如儀次日
御太和殿諸王貝勒文武羣臣上表行慶賀禮
頒詔天下十一年六月
世祖章皇帝大婚禮成恭加上
昭聖慈壽恭簡安懿皇太后徽號奉
冊寳行禮
頒詔如儀十三年十二月
冊封皇貴妃禮成恭加上
昭聖慈壽恭簡安懿章慶皇太后徽號奉
冊寳行禮
頒詔如儀十八年正月
聖祖仁皇帝嗣位尊
聖祖母皇太后為
太皇太后尊
聖母皇后為
皇太后
聖母為
皇太后
康熙元年十月恭加上
聖祖母太皇太后徽號曰
昭聖慈壽恭簡安懿章慶敦惠太皇太后恭上
母后皇太后徽號曰
仁憲皇太后恭上
聖母皇太后徽號曰
慈和皇太后奉
冊寳行禮如儀
太皇太后
仁憲皇太后
慈和皇太后儀駕
皇帝鹵簿俱不設免諸王大臣官員朝賀禮成
頒詔天下四年九月
聖祖仁皇帝大婚禮成恭加上
昭聖慈壽恭簡安懿章慶敦惠温莊太皇太后徽號恭加
上
仁憲恪順皇太后徽號
太皇太后
皇太后儀仗全設宫門前設
大駕鹵簿於
太和門前
聖祖仁皇帝率王公大臣等奉
冊寳行禮如儀
頒詔天下六年十一月
聖祖仁皇帝親政恭加上
昭聖慈壽恭簡安懿章慶敦惠温莊康和太皇太后徽號
恭加上
仁憲恪順誠惠皇太后徽號奉
冊寳行禮
頒詔如儀十五年正月以
冊立皇太子禮成恭加上
昭聖慈壽恭簡安懿章慶敦惠温莊康和仁宣太皇太后
徽號恭加上
仁憲恪順誠惠純淑皇太后徽號奉
冊寳行禮如儀二十年十二月以滇黔蕩平恭加上
昭聖慈壽恭簡安懿章慶敦惠温莊康和仁宣弘靖太皇
太后徽號恭加上
仁憲恪順誠惠純淑端禧皇太后徽號前期遣大學士勒
德洪明珠詣
慈寧宮奏加上
徽號禮儀
太皇太后諭曰自叛逆搆亂於今八年皇帝焦心勞思運
奇制勝故得寇盗削平海宇寧謐皇帝應受尊號以答
臣民之望予處深宫之中不與外事受此尊號於心未
愜此典禮不必行勒德洪等奉
太皇太后旨還奏復遣詣
慈寧宫奏曰歴稽往代國家凡有大慶必歸美於尊親
太皇太后鑒臣微忱特允奏請臣雖無尊號傳示中外亦
有榮光
太皇太后復不允勒德洪等還奏復遣詣
慈寧宫奏曰自寇亂用兵以來將士疲勞生民困苦瘡痍
未復喘息未蘇雖兵戈乍戢疆宇初平國家紀綱正宜
整頓地方元氣正宜培養臣何敢晏然自處以為太平
無事受納尊號惟祈
太皇太后聖心歡豫俯體羣情允行大典臣實幸甚天下
幸甚
太皇太后曰皇帝既惓惓懇請至於再三子亦不能固辭
可照禮儀行屆期恭奉
冊寳詣
太皇太后
皇太后宫加上
徽號行禮
頒詔天下三十六年七月以朔漠平定請加上
仁憲恪順誠惠純淑端禧皇太后徽號奉
皇太后懿旨皇帝懋建宏勲子不勝欣悦際此昌期予心
慰矣尊加徽號向雖有例並非斷不可已者著停止予
心始安復遣大學士等奏請再三
懿旨不允六十一年十一月
世宗憲皇帝嗣位尊
聖母為
皇太后十二月禮部奏恭上
皇太后尊號禮儀奉
懿旨予自幼入宫蒙
大行皇帝深恩備位妃列幾五十年雖夙夜小心勤修内
職未能圖報萬一
龍馭升遐即欲相從皇帝再三諫阻情詞懇至勉慰其心
未伸予志今諸王大臣援引舊典請上尊稱此時
梓宫大事正在舉行淒切哀衷何暇他及尊崇典禮實非
予心所安况予戒慎居心謙沖訓子但願予子體
先帝之心永保令名諸王大臣體
先帝之心各抒忠悃則兆民胥頼海宇蒙休予躬大有光
榮勝於受尊稱遠矣諸王大臣復叩請再三始蒙
慈允恭上
徽號曰
仁壽皇太后奉
冊寳行禮如儀
雍正十三年九月
皇上御極尊
聖母為
皇太后十二月恭上
聖母皇太后徽號曰
崇慶皇太后奉
冊寳行禮如儀禮成
頒詔天下不
御殿受賀
乾隆二年十二月
冊立
皇后禮成恭加上
崇慶慈宣皇太后徽號奉
冊寳行禮如儀次日
御太和殿王公百官進表行慶賀禮
頒詔天下十四年四月以金川平定恭加上
崇慶慈宣康惠皇太后徽號奉
冊寳行禮如儀次日
上率王公大臣詣
皇太后宫行慶賀禮百官於
午門外隨行禮畢
上御太和殿王公文武羣臣上表行慶賀禮
頒詔天下十五年八月
冊立
皇后禮成恭加上
崇慶慈宣康惠敦和皇太后徽號奉
冊寳行禮
頒詔如儀十六年十一月
皇太后六十萬壽恭加上
崇慶慈宣康惠敦和裕壽皇太后徽號奉
冊寳行禮如儀越三日
上率王公大臣等詣
皇太后宫恭祝
萬壽行慶賀禮
上御太和殿王公百官上表行慶賀禮
頒詔天下二十年六月以伊犁平定大功告成恭加上
崇慶慈宣康惠敦和裕壽純禧皇太后徽號
上率王公大臣恭進
冊寳宣表行慶賀禮
上御太和殿王公百官上表行慶賀禮
頒詔天下二十六年十一月
皇太后七十萬壽恭加上
崇慶慈宣康惠敦和裕壽純禧恭懿皇太后徽號
上率王公大臣恭進
冊寳行禮越二日
上率王公大臣詣
皇太后宫恭祝
萬壽宣表行慶賀禮百官於
午門外隨行禮
上御太和殿王公百官上表行慶賀禮
頒詔天下三十四年十二月
諭朕尊養
璇闈展愛承
歡一切務臻隆備前者每逢
慶典加上
聖母皇太后徽號悉遵會典成規敬製金冊金寳以為準
儀昭度程式宜然近檢稽體仁閣尊藏法物則
孝莊文皇后玉冊玉寳俱存皆康熙年間
皇祖歴次加奉
太皇太后徽號所進者乃知冊寳原有刻玉之制因思國
家
傳寳質皆瑑玉而下逮親藩封爵冊寳亦得笵金是嘉玉
較良金尤為寳貴越歲辛卯恭遇
聖母八旬萬壽朕將躬率羣臣恭加
徽號用洽彛章所奉冊寳自宜備極珍崇以稱尊
親茂慶之志著大學士會同該部博稽舊典敬謹詳議以
聞尋大學士等遵
旨議上從之三十六年十一月
皇太后八十萬壽恭加上
崇慶慈宣康惠敦和裕壽純禧恭懿安祺皇太后徽號
上率王公大臣等詣
皇太后宫恭進
玉冊
玉寳行禮禮成
上詣
慈寧宫率諸王公大臣恭祝
聖壽宣表行慶賀禮
御太和殿
頒詔天下四十一年五月以平定兩金川大功告成恭
加上
崇慶慈宣康惠敦和裕壽純禧恭懿安祺寧豫皇太后徽
號
上率王公大臣恭進
冊寳行慶賀禮如儀
御太和殿
頒詔天下是月
諭兹因平定金川恭上
皇太后徽號會典所載屆期應御太和殿閱視
冊寳隨奉至
慈寧宫躬進并宣表行慶賀禮昨奉
皇太后懿旨是日儀典繁重皇帝春秋已越六旬若拜跪
太久予心憐之止須將冊寳預陳殿中至時皇帝率王
公大臣行禮即表文亦毋庸宣讀欽此仰見
聖母慈愛備至
體恤周詳但自念精力尚健拜跪不覺過勞因奏
聖母云恪遵
温諭酌省恭閱
冊寳一節以副
慈懷其餘仍循儀典以展尊敬之忱至恭慶
聖母九旬萬壽當悉遵此次
恩訓而行仰邀
俞允洪維
萱庭集福承
慶方長體
懿慈更足以申愛慕著内閣禮部存記於辛丑年恭逢
萬壽慶典加上
徽號敬謹遵照具奏以聞凡加上
尊號
徽號儀具
大清通禮
尊封
太妃
太嬪
(臣)等謹按尊封太妃前代厥有故事杜典闕焉伏
攷
國朝定制尊封
太妃
太嬪或遣官將事或
至尊親自行禮其儀特為隆重今據會典所述彙列如
左
順治九年十月
世祖章皇帝尊封
太宗文皇帝妃二位曰
皇考懿靖大貴妃
皇考康惠淑妃設黃幄二於
昭聖慈壽皇太后宫前東西相向設
太妃座於幄内
大貴妃在東
淑妃在西
世祖章皇帝
親奉册寶行禮禮成次日
御殿行慶賀禮十八年
聖祖仁皇帝登極尊封
太祖高皇帝妃為
皇祖壽康太妃内院禮部官奉
冊寳設黃案上舁送至
太妃宫門前内監送入宫内
太妃受
冊寳訖内院禮部官各退
康熙十五年
聖祖仁皇帝尊封
世祖章皇帝妃四位曰
皇考恭靖妃
皇考淑惠妃
皇考端順妃
皇考寧慤妃典禮與順治十八年同
雍正二年
世宗憲皇帝尊封
聖祖仁皇帝妃四位嬪一位曰
皇考皇貴妃
皇考貴妃
皇考密妃
皇考定妃
皇考通嬪典禮與順治十八年同
乾隆元年十一月
皇上尊封
聖祖仁皇帝妃四位曰
皇祖壽祺皇貴太妃
皇祖温惠貴太妃
皇祖順懿密太妃
皇祖純裕勤太妃
親詣
寧壽宫行尊封禮以
世宗憲皇帝服制不奏樂停止慶賀是月
尊封
聖祖仁皇帝嬪四位曰
皇祖襄嬪
皇祖熙嬪
皇祖謹嬪
皇祖靜嬪遣官行禮如儀二年九月
尊封
世宗憲皇帝妃二位曰
皇考貴妃
皇考謙妃典禮與雍正二年同八年十一月
尊封
皇祖温惠貴太妃為
皇祖温惠皇貴太妃
親詣行禮如儀四十三年二月
諭曰
裕貴妃母妃侍奉
皇考誕育和親王淑慎素著朕御極之初即欽奉
聖母皇太后懿旨晉封貴妃以申敬禮之意四十餘年
慈寧隨侍
親愛尤深兹年屆九旬實宫闈盛事宜崇位號以介蕃釐
應晉封為
皇貴妃所有應行事宜各該衙門察例預辦屆期涓吉
舉行十月
上以
裕皇貴妃九十壽日晉奉
冊寳並
御筆匾額
御製詩章壽星
親詣
裕皇貴妃宫行禮凡
冊封儀具
大清通禮
冊立
皇后
(臣)等謹按杜典有天子納妃后禮以冊后附之今
考會典
大婚之禮别有專條謹從兹例恭載
冊立
皇后典制而同日
冊封
妃
嬪之禮附見於篇仍立專門於後
崇德元年四月
孝端文皇后以嫡妃正位
中宫行
冊立禮屆日設黃幄於
清寧宫前設黃案於幄内王公百官朝服序立
崇政殿前
太宗文皇帝御殿閱冊寳
命正副使持節至
清寧宫宣讀
冊文行
冊立禮禮成
孝端文皇后率公主福晉命婦於
太宗文皇帝前行六肅三跪三拜禮諸
妃率公主福晉命婦於
孝端文皇后前行六肅三跪三叩禮
太宗文皇帝御殿諸王大臣進滿洲蒙古漢字表文次第
宣讀各行慶賀禮
賜王公百官燕如儀
順治八年八月
世祖章皇帝册立
皇后行大婚禮(詳見婚大)十一年六月
册立
孝惠章皇后行大婚禮(詳見婚大)
康熙四年九月
聖祖仁皇帝册立
孝誠仁皇后行大婚禮(詳見婚大)十六年八月
孝昭仁皇后正位
中宫行
册立禮同日
孝懿仁皇后肇封
貴妃又
册封
安嬪
敬嬪
端嬪
榮嬪
惠嬪
宜嬪
僖嬪設
節案於
太和殿中正設
册寳案於左右稍前次設
貴妃册寳案
嬪册案左右稍後
聖祖仁皇帝御太和殿閱册寳王公百官咸朝服按翼序立乃宣
制命正副使持節行
册立禮正副使至
景運門内監接奉
節
冊寳入宫
孝昭仁皇后受
冊寳行禮如儀
貴妃
嬪各行
冊封禮畢内監出至
景運門以
節授正副使正副使還至後左門復
命
聖祖仁皇帝率王公大臣詣
太皇太后
仁憲皇太后宫行禮
孝昭仁皇后禮服詣
太皇太后
仁憲皇太后
聖祖仁皇帝前行禮各如儀公主福晉命婦免隨行禮禮
成越三日
聖祖仁皇帝御太和殿王公百官上表行慶賀禮免公主
福晉命婦詣
孝昭仁皇后宫行禮
頒詔天下二十八年七月
孝懿仁皇后正位
中宫行
冊立禮如儀
雍正元年十二月
孝敬憲皇后以嫡妃正位
中宫行
冊立禮同日
孝聖憲皇后肇封
熹妃又
冊封
貴妃
齊妃
懋嬪
裕嬪
世宗憲皇帝御太和殿宣
制命正副使持節行禮如儀惟慶賀禮奉
旨俟三年後補行次日
頒詔天下三年十月
世宗憲皇帝御太和殿王公百官進表補行慶賀禮禮畢
御乾清宫
孝敬憲皇后率
妃
嬪於
世宗憲皇帝前行禮
孝敬憲皇后還宫
妃
嬪率公主福晉命婦於
孝敬憲皇后前行慶賀禮如儀
乾隆元年
孝賢皇后以嫡妃正位
中宫二年十二月行
冊立禮同日
冊封
貴妃
嫻妃
純妃
嘉嬪禮與雍正元年同
上御太和殿宣
制遣使持節將事
皇后受
冊寳行禮均如儀
上率王公大臣詣
皇太后宫行禮
皇后率
貴妃
妃
嬪詣
皇太后宫行禮
上御太和殿王公百官上表行慶賀禮
頒詔天下
皇后率
貴妃
妃
嬪詣
皇帝前行禮
貴妃
妃
嬪及公主福晉命婦詣
皇后宫行禮如儀十五年八月
冊立攝六宫事皇貴妃為
皇后禮儀與乾隆二年同凡
冊封儀具
大清通禮
皇朝通典卷五十二
