欽定四庫全書
皇朝通典卷五十四
禮(嘉四)
冠服
臣等謹按杜典有君臣服章制度一門又别立冠
冕篇於冠禮之後所載多複今冠禮既無庸纂述
冠冕篇亦應併入於冠服一門欽惟我
朝鴻業肇興
列祖
列宗制作隆備衣冠法式
釐定服用者百數十年於兹我
皇上念切紹衣慎守
成憲於
序禮器圖式
評通鑑輯覽訓誡輕易之弊俾子孫臣庶咸敬謹遵聽
毋忘館臣續纂五朝禮典時於遼金元各代衣冠
之制叙次未能明晰仰蒙
訓諭改正且
宣示本
天本
祖饗
帝饗
親之
至論實為發從來所未發近復於
御製全韻詩新建圜水辟雍記中重申祗述仰見
皇上敬述
前猷祗遵舊制
聖心諄切如是所以綿
景祚而昭來許者於鑠哉超越萬古矣兹(臣)等纂輯
皇朝嘉禮典即恭載
太宗文皇帝聖訓並乾隆三十七年所奉
諭旨敬錄篇首以垂示萬禩
崇德二年四月
諭諸王貝勒曰昔金熙宗及金主亮廢其祖宗時衣冠儀
度循漢人之俗遂服漢人衣冠盡忘本國言語迨至世
宗始復舊制衣冠凡語言及騎射之事時諭子孫勤加
學習如元王馬大郭遇漢人訟事則以漢語訊之有女直
人訟事則以女直語訊之世宗聞之以其未忘女直之言
甚為嘉許此本國衣冠言語不可輕變也我國家以騎射
為業今若不時親弓矢惟躭宴樂則田獵行陣之事必致
疎曠武備何由而得習乎蓋射獵者演武之法服制者立
國之經朕欲爾等時時不忘騎射勤練士卒凡出師田獵
許服便服其餘俱令遵照國初之制仍服朝衣且諄諄訓
諭者非為目前起見也及朕之身豈有習於漢俗之理正
欲爾等識之於心轉相告誡使後世子孫遵守毋變棄
祖宗之制耳
乾隆三十七年十月
諭朕閱三通館進呈所纂嘉禮考内於遼金元各代冠
服之制叙次殊未明晰遼金元衣冠初未嘗不循其
國俗後乃改用漢唐儀式其因革次第原非出於一
時即如金代朝祭之服其先雖加文飾未至盡去其
舊至章宗乃概為更制是應詳考詮次以徵蔑棄舊
典之由並酌入按語俾後人知所鑒戒於輯書關鍵
方為有當若遼及元可例推矣前因編訂皇朝禮器
圖曾親製序文以衣冠必不可輕言改易及批通鑑
輯覽又一一發明其義誠以衣冠為一代昭度夏收
殷冔本不相沿襲凡一朝所用原各自有法程所謂
禮不忘其本也自北魏始有易服之說至遼金元諸
君浮慕好名一再世輒改衣冠盡去其純樸素風傳
之未久國勢寖弱洊及淪胥蓋變本忘先而隠患中
之覆轍具在甚可畏也况揆其所以議改者不過云
衮冕備章文物足觀耳殊不知潤色彰身即取其文
亦何必僅沿其式如本朝所定朝祀之服山龍藻火
燦然具列悉皆義本禮經更何通天絳紗之足云耶
且祀莫尊於
天
祖禮莫隆於
郊
廟溯其昭格之本要在乎誠敬感通不在乎衣冠規制夫
萬物本乎天人本乎祖推原其義實
天遠而
祖近設使輕言改服即已先忘
祖宗將何以上祀
天地經言仁人饗帝孝子饗親試問仁人孝子豈二人乎
不能饗親顧能饗帝乎朕確然有見於此是以不憚
諄覆教戒俾後世子孫知所法守是創論實格論也
所欲奕葉子孫深維根本之計毋為流言所惑永遠
恪遵朕訓庶幾不為獲罪
祖宗之人方為能享
上帝之主於以綿國家億萬年無疆之景祚實有厚望焉
其嘉禮考仍交館臣確核遼金元改制時代先後逐
一臚載再加擬按語證明改繕進呈候朕鑒定昭示
來許並將此申諭中外仍錄一通懸勒尚書房
(臣)等謹按
皇朝冠服之制恭照
欽定禮器圖式以類敘次于後
皇帝冠服
皇帝冬朝冠薰貂為之十一月朔至上元用黑狐上綴
朱緯頂三層貫東珠各一皆承以金龍各四飾東
珠如其數上銜大珍珠一夏朝冠織玉草或藤竹
絲為之緣石青片金二層裏用紅片金或紅紗上
綴朱緯前綴金佛飾東珠十五後綴舍林飾東珠
七頂如冬朝冠端罩紫貂為之十一月朔至上元
用黑狐明黃緞裏左右垂帶各二下廣而銳色與
裏同衮服色用石青繡五爪正面金龍四團兩肩
前後各一其章左日右月前後萬夀篆文間以五
色雲春秋棉祫夏以紗冬以裘各惟其時朝服色
用明黃惟祀
天用藍
朝日用紅
夕月用月白披領及袖俱石青冬用片金加海龍緣夏
用片金緣繡文兩肩前後正龍各一腰帷行龍五
衽正龍一襞積前後團龍各九裳正龍二行龍四
披領行龍二袖端正龍各一列十二章日月星辰
山龍華蟲黼黻在衣宗彝藻火粉米在裳間以五
色雲下幅八寶平水十一月朔至上元披領及裳
俱表以紫貂袖端薰貂繡文兩肩前後正龍各一
襞積行龍六列十二章俱在衣間以五色雲朝珠
用東珠一百有八佛頭記念背雲大小墜珍寶雜
飾各惟其宜大典禮御之惟祀
天以青金石為飾祀
地珠用蜜珀
朝日用珊瑚
夕月用綠松石雜飾惟宜縧皆明黃色朝帶之制二皆
明黃色一用龍文金圓版四飾紅寶石或藍寶石
及綠松石每具銜東珠五圍珍珠二十左右佩帉
淺藍及白各一下廣而銳中約鏤金圓結飾寶如
版圍珠各三十佩囊文繡燧觽刀削結佩惟宜縧
皆明黃色大典禮御之一用龍文金方版四其飾
祀
天用青金石祀
地用黃玉
朝日用珊瑚
夕月用白玉每具銜東珠五佩帉及縧惟祀
天用純青餘如圓版朝帶之制中約圓結如版飾銜東珠
各四佩囊純石青左觽右削並從版色吉服冠冬
用海龍薰貂紫貂惟其時上綴朱緯頂滿花金座
上銜大珍珠一夏織玉草或藤竹絲為之紅紗綢
裏石青片金緣上綴朱緯頂如冬吉服冠龍袍色
用明黃領袖俱石青片金緣繡文金龍九列十二
章間以五色雲領前後正龍各一左右及交襟處
行龍各一袖端正龍各一下幅八寶立水裾左右
開棉祫紗裘各惟其時吉服朝珠珍寶隨所御吉
服帶用明黃色鏤金版四方圓惟便銜以珠玉雜
寶各從其宜左右佩帉純白下直而齊中約金結
如版飾餘如朝帶常服冠紅絨結頂常服褂色用
石青花文隨所御裾左右開常服帶如吉服乾隆
十六年
欽定雨冠之制二其一頂崇而前簷深其二頂平而前
簷敞皆用明黃色氊及羽緞油綢惟其時雨衣之
制六皆明黃色一如常服褂而長與袍稱以油綢
為之不加裏自衽以下加博焉上襲重衣領下為
襞積無袖斜幅相比上斂下遞豐兩重均加掩襟
領及紐約皆青色一以氊及羽緞為之月白緞裏
領下為襞積無袖斜幅相比上斂下遞豐前加掩
襟領及紐約如衣色或油綢為之不加裏紐約青
色一如常服褂而加領長與袍稱以氊及羽緞為
之月白緞裏領及紐約如衣色一如常服袍而袖
端平前施掩襠油綢為之不加裏領用青羽緞紐
約青色外加袍袖如衣色一如常服褂而加領長
與坐齊以氊及羽緞為之領及紐約皆如衣色一
如常服袍而加領長與坐齊以油綢為之不加裏
袖端平前加掩襠領用青羽緞紐約亦青色雨裳
之制二皆用黃色一左右幅相交上斂下遞博上
前加淺帷為襞積兩旁綴以紐約青色腰為横幅
用石青布兩末削為帶以繫之一前為完幅不加
淺帷均以油綢為之行冠冬以黑狐秋以黑羊皮
或青絨均如常服冠之制夏織藤竹絲為之紅紗
裏緣如其色上綴雨纓頂及梁皆黃色前綴珍珠
一行褂色用石青長與坐齊袖長及肘行袍如常
服長減十之一右裾短一尺色及花文隨所御棉
袷紗裘各惟其時行帶色用明黃左右佩繫以紅
香牛皮為之飾金花文鋄銀鐶各三佩帉以高麗
布視常服帶帉微闊而短中約以香牛皮束綴銀
花文佩囊明黃圓縧飾珊瑚結削燧雜佩各惟其
宜行裳色隨所用左右各一前平後中豐上下斂
並屬横幅石青布為之氊袷各惟其時冬用鹿皮
或黑狐為表
皇子冠服
皇子朝冠冬用薰貂青狐惟其時上綴朱緯頂金龍
二層飾東珠十上銜紅寶石夏織玉草或藤竹絲
為之緣石青片金二層裏用紅片金或紅紗上綴
朱緯前綴舍林飾東珠五後綴金花飾東珠四頂
如冬朝冠端罩紫貂為之金黃緞裏左右垂帶各
二下廣而銳色與裏同龍褂色用石青繡五爪正
面金龍四團兩肩前後各一間以五色雲朝服之
制二皆金黃色一披領及裳皆表以紫貂袖端薰
貂繡文兩肩前後正龍各一襞積行龍六間以五
色雲一披領及袖皆石青冬用片金加海龍緣夏
用片金緣繡文兩肩前後正龍各一腰帷行龍四
裳行龍八披領行龍二袖端正龍各一下幅八寶
平水朝珠不得用東珠餘隨所用縧皆金黃色朝
帶色用金黃金銜玉方版四每具飾東珠四中飾
貓睛石一左右佩縧如帶色吉服冠紅絨結頂蟒
袍色用金黃版飾惟宜佩縧如帶色雨冠雨衣雨
裳均用紅色氊及羽紗油綢惟其時雨冠頂平而
前簷厰用藍布帶雨衣一如常服袍而袖端平一
如常服褂而加領長與坐齊均前施掩襠雨裳前
為完幅腰為横幅用石青布自
皇子至宗室公雨冠雨裳之制並同
親王以下冠服
親王朝冠與
皇子同端罩青狐為之月白緞裏若
賜金黃色者亦得用之補服色用石青繡五爪金龍四
團前後正龍兩肩行龍朝服蟒袍藍及石青諸色
隨所用若
賜金黃色者亦得用之吉服冠頂用紅寶石若
賜紅絨結頂者亦得用之餘皆如
皇子親王世子朝冠頂金龍二層飾東珠九上銜紅
寶石朝帶色用金黃金銜玉方版四每具飾東珠
三左右佩縧如帶色餘皆如親王郡王朝冠頂金
龍二層飾東珠八上銜紅寶石夏朝冠前綴舍林
飾東珠四後綴金花飾東珠三補服色用石青繡
五爪行龍四團兩肩前後各一朝帶色用金黃金
銜玉方版四每具飾東珠二貓睛石一左右佩縧
如帶色餘皆如親王世子貝勒朝冠頂金龍二層
飾東珠七上銜紅寶石夏朝冠前綴舍林飾東珠
三後綴金花飾東珠二補服色用石青前後繡四
爪正蟒各一團朝服蟒袍不得用金黃色餘隨所
用朝服通繡蟒文皆四爪蟒袍亦如之朝珠縧用
石青色朝帶色用金黃金銜玉方版四每具飾東
珠二佩縧皆石青色餘皆如郡王貝子朝冠頂金
龍二層飾東珠六上銜紅寶石夏朝冠前綴舍林
飾東珠二後綴金花飾東珠一吉服冠頂用紅寶
石皆戴三眼孔雀翎補服色用石青前後繡四爪
行蟒各一團朝帶色用金黃金銜玉方版四每具
飾東珠一餘皆如貝勒鎮國公朝冠頂金龍二層
飾東珠五上銜紅寶石夏朝冠前綴舍林飾東珠
一後綴金花飾綠松石一吉服冠頂入八分公用
紅寶石未入八分公用珊瑚皆戴雙眼孔雀翎端
罩紫貂為之月白緞裏補服色用石青前後繡四
爪正蟒方補朝帶金銜玉方版四每具飾貓睛石
一餘皆如貝子輔國公朝冠頂金龍二層飾東珠
四上銜紅寶石餘皆如鎮國公鎮國將軍朝冠頂
鏤花金座中飾東珠一上銜紅寶石補服前後繡
麒麟吉服冠頂用珊瑚餘皆視一品輔國將軍朝
冠頂鏤花金座中飾小紅寶石一上銜鏤花珊瑚
補服前後繡獅吉服冠頂用鏤花珊瑚餘皆視二
品奉國將軍朝冠頂鏤花金座中飾小紅寶石一
上銜藍寶石補服前後繡豹吉服冠頂用藍寶石
餘皆視三品奉恩將軍朝冠頂鏤花金座中飾小
藍寶石一上銜青金石補服前後繡虎惟衣裙四
啟帶用金黃色凡宗室皆如之覺羅帶用紅色自
親王以下冬行冠如冬吉服冠之制氊貂各惟其
時翎頂各隨其所得用夏行冠織玉草或藤絲為
之上綴雨纓行褂色用石青長與坐齊袖長及肘
行袍如常服袍減十之一右裾短一尺色隨所用
棉袷紗裘各惟其時行帶佩帉素布視常服帶帉
微闊而短版飾惟宜縧皆圓結帶色金黃石青各
隨其所得用行裳藍及諸色隨所用左右各一前
平後中豐上下斂並屬横幅氊袷惟時冬以皮為表其
制下達庶官凡扈行者冠服並如之乾隆四十七年奉
旨宗室王公子弟各給官頂其餘閑散宗室概予四品
頂戴
固倫額駙以下冠服
固倫額駙冠服視貝子吉服冠頂用珊瑚(乾隆五十)
(二年遵珠爾旨照固倫額駙色布騰巴爾之例戴紅寳石帽頂)戴三眼孔雀
翎朝帶色用石青或藍金銜玉圓版四每具飾
東珠一左右佩縧皆石青色吉服帶色用石青
或藍和碩額駙冠服視鎮國公吉服冠頂用珊瑚
戴雙眼孔雀翎朝帶金銜玉圓版四每具飾猫睛
石一餘皆同郡主額駙冠服視武一品朝帶用鏤
金圓版四每具飾綠松石一縣主額駙冠服視武
二品郡君額駙冠服視武三品縣君額駙冠服視
武四品朝帶鋄金方鐵版四鄉君額駙冠服視武
五品朝帶視縣君額駙餘皆同若固倫額駙爵在
貝子以上和碩額駙爵在鎮國公以上冠服各從
其品郡主額駙以下皆如之乾隆四十年奉
旨在京公主所生之子至十三歲時如係固倫公主所
生即給予伊父固倫額駙品級和碩公主所生即給
予伊父和碩額駙品級
民公以下凡品官冠服
民公朝冠冬用薰貂十一月朔至上元用青狐(文武)
(一品以上皆同)頂鏤花金座中飾東珠四上銜紅寶石端
罩貂皮為之藍緞裏補服色用石青前後繡四爪
正蟒朝服藍及石青諸色隨所用披領及袖俱石
青片金緣冬加海龍緣(文武四品以上皆同)兩肩前後正蟒
各一腰帷行蟒四中有襞積裳行蟒八十一月朔
至上元披領及裳俱表以紫貂袖端薰貂(文三品武二品)
(以上皆同)兩肩前後正蟒各一襞積行蟒四皆四爪曾
賜五爪蟒緞者亦得用之朝珠珊瑚青金綠松蜜珀隨
所用雜飾惟宜縧用石青色(文五品武四品以上及京堂翰詹科道侍)
(衛國子監太常寺光禄寺鴻臚寺有職掌官皆得用)朝帶色用石青或藍鏤
金銜玉圓版四每具飾貓睛石一佩帉下廣而銳
吉服冠頂用珊瑚蟒袍藍及石青諸色隨所用通
繡九蟒吉服帶佩帉下直而齊版飾惟宜雨冠雨
衣及裳均用紅色侯朝冠頂鏤花金座中飾東珠
三上銜紅寶石朝帶鏤金銜玉圓版四每具飾綠
松石一餘皆如公伯朝冠頂鏤花金座中飾東珠
二上銜紅寶石朝帶鏤金銜玉圓版四每具飾紅
寶石一餘皆如侯子朝冠頂鏤花金座中飾東珠
一上銜紅寶石補服前後繡麒麟吉服冠頂用珊
瑚餘皆視一品男朝冠頂鏤花金座中飾小紅寶
石一上銜鏤花珊瑚補服前後繡獅吉服冠頂用
鏤花珊瑚餘皆視二品文一品朝冠頂鏤花金座
中飾東珠一上銜紅寶石補服前後繡鶴惟都御
史繡獬豸朝帶鏤金銜玉方版四每具飾紅寶石
一餘皆如公武一品補服前後繡麒麟餘皆如文
一品文二品朝冠冬用薰貂十一月朔至上元用
貂尾(文三品以上皆同)頂鏤花金座中飾小紅寶石一上
銜鏤花珊瑚補服前後繡錦雞朝帶鏤金圓版四
每具飾紅寶石一吉服冠頂用鏤花珊瑚餘皆如
文一品武二品補服前後繡獅餘皆如文二品文
三品朝冠頂鏤花金座中飾小紅寶石一上銜藍
寶石補服前後繡孔雀惟副都御史及按察使繡
獬豸朝帶鏤花金圓版四吉服冠頂用藍寶石餘
皆如文二品武三品朝冠冬惟用薰貂(文四品以下皆同)
補服前後繡豹餘皆如文三品惟朝服無貂緣及
無端罩一等侍衛戴孔雀翎端罩猞猁孫為之間
以貂皮月白緞裏餘皆如武三品文四品朝冠頂
鏤花金座中飾藍寶石一上銜青金石補服前後
繡雁朝帶銀銜鏤花金圓版四吉服冠頂用青金
石蟒袍通繡八蟒皆四爪四品以下惟京堂翰詹
科道得用端罩猞猁孫為之間以貂皮月白緞裏
武四品補服前後繡虎餘皆如文四品二等侍衛
戴孔雀翎端罩紅豹皮為之素紅緞裏朝服剪絨
緣色用石青通身雲緞前後方襴行蟒各一腰帷
行蟒四中有襞積領袖俱石青糚緞冬夏皆用之
餘皆如武四品文五品朝冠頂鏤花金座中飾小
藍寶石一上銜水晶補服前後繡白鷴惟監察御
史繡獬豸朝服片金緣(文武七品以上皆同)色用石青前後
方襴行蟒各一中有襞積領袖俱石青糚緞冬夏
皆用之朝帶銀銜素金圓版四吉服冠頂用水晶
餘皆如文四品武五品補服前後繡熊餘皆如文
五品惟無朝珠三等侍衛戴孔雀翎端罩黃狐皮
為之月白緞裏朝服如文五品之制惟用剪絨緣
餘皆如武五品惟得用朝珠文六品朝冠頂鏤花
金座中飾小藍寶石一上銜硨磲補服前後繡鷺
鷥朝帶銀銜玳瑁圓版四吉服冠頂用硨磲餘皆
如文五品惟無朝珠武六品補服前後繡彪餘皆
如文六品藍翎侍衛戴藍翎端罩朝服朝珠均如
三等侍衛餘皆如武六品文七品朝冠頂鏤花金
座中飾小水晶一上銜素金補服前後繡鸂鶒朝
帶素圓版四吉服冠頂用素金蟒袍通繡五蟒皆
四爪餘皆如文六品武七品補服如武六品餘皆
如文七品文八品朝冠頂鏤花金座上銜花金補
服前後繡鵪鶉朝服用石青雲緞無蟒領袖皆青
倭緞中有襞積冬夏皆用之朝帶銀銜明羊角圓
版四吉服冠鏤花金頂餘皆如文七品武八品補
服前後繡犀牛餘皆如文八品九品官朝冠頂鏤
花金座上銜花銀補服前後繡練雀朝帶銀銜烏
角圓版四吉服冠鏤花銀頂餘皆如文八品武九
品補服前後繡海馬餘皆如文九品未入流冠服
制如文九品凡雨冠民公侯伯子男一二三品文
武官
御前侍衛
乾清門侍衛
尚書房翰林
南書房翰林奏事處批本處軍機處行走人員皆用紅色四
五六品文武官雨冠中用紅色緣用青色七八九
品文武官凡有頂人員雨冠中用青色緣用紅色
凡緣皆前二寸五分後五寸軍民雨冠用青色凡
雨衣雨裳民公侯伯子文武一品以上官
御前侍衛各省巡撫皆用紅色二品以下文武官下至
軍民皆用青色其明黃色行褂則領侍衛内大臣
御前大臣侍衛班長護軍統領健銳營翼領及凡諸臣
之蒙
賜者皆得服之
士庶冠服
會試中式貢士朝冠頂鏤花金座上銜金三枝九
葉吉服冠頂用素金舉人公服冠頂鏤花銀座上
銜金雀公服袍青綢為之藍緣披領如袍飾公服
帶如文八品朝帶吉服冠頂銀座上銜素金貢生
吉服冠鏤花金頂餘皆如舉人監生吉服冠素銀
頂餘皆如貢生生員公服冠頂鏤花銀座上銜銀
雀公服袍藍綢為之青緣披領如袍飾公服帶如
文九品朝帶吉服冠頂如監生外郎耆老冠頂以
錫從耕農官袍青絨為之頂同八品補服色用石
青前後繡綵雲捧日袍青絹為之上加披領腰為
襞積不加緣月白絹裏祭祀文舞生冬冠騷鼠為
之頂鏤花銅座中飾方銅鏤葵花上銜銅三角如
火珠形袍以綢為之其色
南郊用石青
北郊用黑
祈穀壇
太廟
社稷壇
朝日壇
帝王廟
文廟
先農壇
太歲壇俱用紅
夕月壇用月白前後方襴銷金葵花帶綠綢為之武舞
生頂上銜銅三稜如古戟形袍以綢為之通銷金
葵花餘俱如文舞生袍之制帶如文舞生祭祀執
事人袍以綢為之其色
南郊用石青
北郊用黑不加緣
太廟
文廟
先農壇
太歲壇俱用青色藍緣
祈穀壇
社稷壇
朝日壇
帝王廟俱用青色石青緣
夕月壇用青色月白緣帶如文舞生樂部樂生冠頂鏤
花銅座上植明黃翎樂部袍紅緞為之一前後方
襴繡黃鸝中和韶樂部樂生執戲竹人服之一通
織小團葵花丹陛大樂諸部樂生服之帶用綠雲
緞為之鹵簿輿士冬冠以豹皮及黑氊為之頂鏤
花銅座上植明黃翎袍如丹陛大樂諸部樂生帶
如祭祀文舞生鹵簿護軍袍石青緞為之通織金
夀字片金緣領及袖端俱織金葵花鹵簿校尉冬
冠平簷頂素銅上植明黃翎袍及帶如鹵簿輿士
皇太后
皇后冠服
(臣)等謹按社典有后妃命婦首飾制度服章制度
兩條兹據
皇朝禮器圖式謹彙敘成篇首
大内冠服次公主福晉以下及命婦冠服列載于左
皇太后
皇后冬朝冠薰貂為之上綴朱緯頂三層貫東珠各一
皆承以金鳳飾東珠各三珍珠各十七上銜大東
珠一朱緯上週綴金鳳七飾東珠各九貓睛石一
珍珠各二十一後金翟一飾貓睛石一珍珠十六
翟尾垂珠凡珍珠三百有二五行二就每行大珍
珠一中間金銜青金石結一飾東珠珍珠各六末
綴珊瑚冠後護領垂明黃縧二末綴寶石青緞為
帶夏朝冠青絨為之餘皆如冬朝冠金約鏤金雲
十三飾東珠各一間以青金石紅片金裏後繫金
銜綠松石結貫珠下垂凡珍珠三百二十四五行
三就每行大珍珠一中間金銜青金石結二每具
飾東珠珍珠各八末綴珊瑚耳飾左右各三每具
金龍銜一等東珠各二朝褂之制三皆石青色片
金緣一繡文前後立龍各二下通襞積四層相間
上為正龍各四下為萬福萬夀一繡文前後正龍
各一腰帷行龍四中有襞積下幅行龍八一繡文
前後立龍各二中無襞積下幅八寶平水領後皆
垂明黃縧其飾珠寶惟宜朝袍之制三皆明黃色
一披領及袖皆石青片金加貂緣肩上下襲朝褂
處亦加緣繡文金龍九間以五色雲中有襞積下
幅八寶平水披領行龍二袖端正龍各一袖相接
處行龍各二一披領及袖皆石青冬用片金加海
龍緣夏用片金緣肩上下襲朝褂處亦加緣繡文
前後正龍各一兩肩行龍各一腰帷行龍四中有襞
積下幅行龍八一領袖片金加海龍緣夏片金緣
中無襞積裾後開餘俱加貂緣朝袍之制領後垂
明黃縧飾珠寶惟宜領約鏤金為之飾東珠十一
間以珊瑚兩端垂明黃縧二中各貫珊瑚末綴綠
松石各二朝珠三盤東珠一珊瑚二佛頭記念背
雲大小墜珠寶雜飾惟宜縧皆明黃色綵帨綠色
繡文為五榖豐登佩箴管縏&KR1030;之屬縧皆明黃色
冬朝裙片金加海龍緣上用紅織金夀字緞下石
青行龍糚緞皆正幅有襞積夏朝裙片金緣緞紗
各惟其時吉服冠頂用東珠龍褂二皆石青色一
繡文五爪金龍八團兩肩前後正龍各一襟行龍
四下幅八寶立水袖端行龍各二一下幅及袖端
不施章采龍袍三色用明黃領袖皆石青一繡文
金龍九間以五色雲福夀文采惟宜下幅八寶立
水領前後正龍各一左右及交襟處行龍各一袖
如朝袍裾左右開一繡文五爪金龍八團兩肩前
後正龍各一襟行龍四下幅八寶立水一下幅不
施章采吉服朝珠一盤珍寶隨所御縧皆明黃色
皇貴妃
貴妃
妃
嬪冠服
皇貴妃朝冠頂三層貫東珠各一皆承以金鳳飾東
珠各三珍珠各十七上銜大珍珠一朱緯上週綴
金鳳七飾東珠各九珍珠各二十一後金翟一飾
貓睛石一珍珠十六翟尾垂珠凡珍珠一百九十
二三行二就中間金銜青金石結一飾東珠珍珠
各四末綴珊瑚冠後護領垂明黃縧二末綴寶石
青緞為帶金約鏤金雲十二飾東珠各一間以珊
瑚紅片金裏後繫金銜綠松石結貫珠下垂凡珍
珠二百有四三行三就中間金銜青金石結二每
具飾東珠珍珠各六末綴珊瑚耳飾左右各三每
具金龍銜二等東珠各二領約鏤金為之飾東珠
七間以珊瑚兩端垂明黃縧二中各貫珊瑚末垂
珊瑚各二朝珠三盤蜜珀一珊瑚二龍褂色用石
青繡文五爪金龍八團兩肩前後正龍各一襟行
龍四下幅八寶立水袖端行龍各二龍袍色用明
黃領袖皆石青繡文金龍九間以五色雲福夀文
采惟宜下幅八寶立水領前後正龍各一左右及
交襟處行龍各一袖如朝袍裾左右開吉服朝珠
一盤珍寶隨所御縧明黃色餘皆如
皇后
貴妃冠服垂縧皆金黃色袍色亦用金黃餘皆如
皇貴妃
妃朝冠頂二層貫東珠各一皆承以金鳳飾東珠共
九珍珠各十七上銜貓睛石朱緯上週綴金鳳五
飾東珠各七珍珠各二十一後金翟一飾貓睛石
一珍珠十六翟尾垂珠凡珍珠一百八十八三行
二就中間金銜青金石結一飾東珠珍珠各四末
綴珊瑚冠後護領垂金黃縧二末綴寶石青緞為
帶金約鏤金雲十一飾東珠各一間以青金石紅
片金裏後繫金銜綠松石結貫珠下垂凡珍珠一
百九十七三行三就中間金銜青金石結二每具
飾東珠珍珠各六末綴珊瑚耳飾左右各三每具
金龍銜三等東珠各二綵帨繡文為雲芝瑞草吉
服冠頂用碧&KR0008;㺨餘皆如
貴妃
嬪朝冠頂二層貫柬珠各一皆承以金翟飾東珠共
九珍珠各十七上銜&KR3560;子朱緯上週綴金翟五飾
東珠各五珍珠各十九後金翟一飾珍珠十六翟
尾垂珠凡珍珠一百七十二三行二就中間金銜
青金石結一飾東珠珍珠各三末綴珊瑚冠後護
領垂金黃縧二末綴寶石青緞為帶金約鏤金雲
八飾東珠各一間以青金石紅片金裏後繫金銜
綠松石結貫珠下垂凡珍珠一百七十七三行二
就中間金銜青金石結二每具飾東珠珍珠各四
未綴珊瑚耳飾左右各三每具金龍銜四等東珠
各二朝珠三盤珊瑚一蜜珀二綵帨不繡花文龍
褂繡文兩肩前後正龍各一襟夔龍四袍皆用香
色餘皆如
妃
皇子福晉冠服
皇子福晉朝冠頂鏤金三層飾東珠十上銜紅寳
石朱緯上週綴金孔雀五飾東珠各七小珍珠三
十九後金孔雀一垂珠三行二就中間金銜青金
石結一飾東珠各三末綴珊瑚冠後護領垂金黃
縧二末亦綴珊瑚青緞為帶金約鏤金雲九飾東
珠各一間以青金石紅片金裏後繫金銜青金石
結貫珠下垂三行三就中間金銜青金石結二每
具飾東珠珍珠各四末綴珊瑚耳飾左右各三每
具金雲銜珠各二朝褂色用石青片金緣繡文前
行龍四後行龍三領後垂金黃縧雜飾惟宜朝袍
用香色披領及袖皆石青冬用片金加海龍緣夏
用片金緣肩上下襲朝褂處亦加緣繡文前後正
龍各一兩肩行龍各一襟行龍四披領行龍二袖
端正龍各一袖相接處行龍各二裾後開領後垂
金黃縧雜飾惟宜領約鏤金為之飾東珠七間以
珊瑚兩端垂金黃縧二中各貫珊瑚末綴珊瑚各
二朝珠三盤珊瑚一蜜珀二縧皆金黃色綵帨月
白色不繡花文結佩惟宜縧皆金黃色冬朝裙片
金加海龍緣上用紅緞下石青行龍糚緞皆正幅
有襞積夏朝裙片金緣緞紗各惟其時吉服冠頂
用紅寶石吉服褂色用石青繡五爪正龍四團前
後兩肩各一蟒袍用香色通繡九龍吉服朝珠一
盤珍寶隨所御縧金黃色
王福晉公主以下凡品官妻冠服
親王福晉吉服褂繡五爪金龍四團前後正龍兩
肩行龍餘皆如
皇子福晉親王世子福晉朝冠頂鏤金二層飾東
珠九上銜紅寶石朱緯上週綴金孔雀五飾東珠
各六後金孔雀一垂珠三行二就中間金銜青金
石結一飾東珠各三末綴珊瑚冠後護領垂金黃
縧二末亦綴珊瑚金約鏤金雲八飾東珠各一間
以青金石後繫金銜青金石結貫珠下垂三行三
就中間金銜青金石結二每具飾東珠珍珠各四
末綴珊瑚餘皆如親王福晉郡王福晉朝冠頂鏤
金二層飾東珠八上銜紅寶石朱緯上週綴金孔
雀五飾東珠各五後金孔雀一垂珠三行二就中
間金銜青金石結一末綴珊瑚冠後護領垂金黃
縧二末亦綴珊瑚金約鏤金雲八飾東珠各一間
以青金石後繫金銜青金石結貫珠下垂三行三
就中間金銜青金石結二末綴珊瑚吉服褂繡五
爪行龍四團前後兩肩各一餘皆如世子福晉貝
勒夫人朝冠頂鏤金二層飾東珠七上銜紅寶石
朱緯上週綴金孔雀五飾東珠各三後金孔雀一
垂珠三行二就中間金銜青金石結一末綴珊瑚
冠後護領垂石青縧二末亦綴珊瑚金約金雲七
飾東珠各一間以青金石後繫金銜青金石結貫
珠下垂三行三就中間金銜青金石結二末綴珊
瑚朝褂繡四爪蟒領後垂石青縧朝袍藍及石青
諸色隨所用領袖冬用片金加海龍緣夏用片金
緣繡四爪蟒領後垂石青縧領約朝珠綵帨縧皆
石青色吉服褂前後繡四爪正蟒各一團蟒袍藍
及石青諸色隨所用通繡九蟒餘皆如郡王福晉
貝子夫人朝冠頂鏤金二層飾東珠六金約鏤金
雲六吉服褂前後繡四爪行蟒各一團餘皆如貝
勒夫人鎮國公夫人朝冠頂鏤金二層飾東珠五
金約鏤金雲五吉服褂繡花八團餘皆如貝子夫
人輔國公夫人朝冠頂鏤金二層飾東珠四金約
鏤金雲四餘皆如鎮國公夫人鎮國將軍夫人冠
服均視一品命婦輔國將軍夫人冠服均視二品
命婦奉國將軍淑人冠服均視三品命婦奉恩將
軍恭人冠服均視四品命婦固倫公主冠服制如
親王福晉和碩公主朝冠金約制如親王世子福
晉餘皆如固倫公主郡主朝冠金約制如郡王福
晉餘皆如和碩公主縣主朝冠金約制如貝勒夫
人吉服褂制如郡王福晉餘皆如郡主郡君朝冠
金約制如貝子夫人朝褂朝袍領約朝珠綵帨吉
服褂蟒袍均如貝勒夫人餘如縣主縣君朝冠金
約制如鎮國公夫人吉服褂制如貝子夫人餘皆
如郡君鎮國公女鄉君朝冠金約制如輔國公夫
人吉服褂制如鎮國公夫人餘皆如縣君輔國公
女鄉君朝冠頂鏤金二層飾東珠三金約鏤金雲
三餘皆如鎮國公女民公夫人冬朝冠薰貂為之
頂鏤花金座中飾東珠四上銜紅寶石前綴金簪
三飾以珠寶護領縧用石青色金約青緞為之中
綴鏤金火熖飾珍珠一左右金龍鳳各一後垂青
緞帶二紅片金裏耳飾左右各三每具金雲銜珠
各二朝褂色用石青片金緣繡文前行蟒二後行
蟒一領後垂石青縧雜飾惟宜朝袍藍及石青諸
色隨所用披領及袖皆石青冬用片金加海龍緣
夏用片金緣繡文前後正蟒各一兩肩行蟒各一
襟行蟒四中無襞積披領行蟒二袖端正蟒各一
袖相接處行蟒各二後垂石青縧雜飾惟宜領約
鏤金為之飾紅藍小寶石五兩端垂石青縧二中
各貫珊瑚末綴珊瑚各二朝珠三盤珊瑚青金綠
松蜜珀隨所用雜飾惟宜縧用石青色綵帨月白
色不繡花文冬朝裙片金加海龍緣上用紅緞下
石青行蟒糚緞皆正幅有襞積夏朝裙片金緣緞
紗各惟其時吉服冠薰貂為之頂用珊瑚吉服褂
色用石青繡花文團蟒袍藍及石青諸色隨所用
通九蟒皆四爪侯夫人朝冠頂鏤花金座中飾東
珠三上銜紅寶石餘皆如民公夫人伯夫人朝冠
頂鏤花金座中飾東珠二上銜紅寶石餘皆如侯
夫人子夫人朝冠頂鏤花金座中飾東珠一上銜
紅寶石餘皆如伯夫人男夫人朝冠頂鏤花金座
中飾紅寶石一上銜鏤花紅珊瑚吉服冠頂鏤花
珊瑚餘皆如子夫人一品命婦朝冠頂鏤花金座
中飾東珠一上銜紅寶石餘皆如民公夫人二品
命婦朝冠頂鏤花金座中飾紅寶石一上銜鏤花
珊瑚吉服冠頂鏤花珊瑚餘皆如一品命婦三品
命婦朝冠頂鏤花金座中飾紅寶石一上銜藍寶
石吉服冠頂用藍寶石餘皆如二品命婦四品命
婦朝冠頂鏤花金座中飾小藍寶石一上銜青金
石朝袍片金緣繡文前後行蟒各二中無襞積後
垂石青縧雜飾惟宜朝裙片金緣上用綠緞下石
青行蟒糚緞皆正幅有襞積吉服冠頂用青金石
蟒袍通八蟒皆四爪餘皆如三品命婦五品命婦
朝冠頂鏤花金座中飾小藍寶石一上銜水晶吉
服冠頂用水晶餘皆如四品命婦六品命婦朝冠
頂鏤花金座中飾小藍寶石一上銜硨磲吉服冠
頂用硨磲餘皆如五品命婦七品命婦朝冠頂鏤
花金座中飾小水晶一上銜素金吉服冠頂用素
金蟒袍通五蟒皆四爪餘皆如六品命婦
寶印
(臣)等謹按杜典有天子諸侯玉佩劍綬璽印今考
列代之制天子所佩曰璽臣下所佩曰印唐時改
稱璽曰寶至玉佩劍綬則今朝帶雜佩制似相近
已詳見冠服篇兹據
大清會典所述寶印之制敬謹編次首
御寶次
大内寶印次親王以下寶印次官員印信關防條記
悉按等差詳著定式以彰
昭代之法守並改杜典標目之舊以符今制云
皇帝御寶
國朝誕膺
天命設
御寶於
交泰殿初立尚寶司其後以内監典守當用則内閣
請而用之乾隆十一年
皇上御定寶譜藏之
交泰殿者二十有五藏之
盛京者十
御定交泰殿寶譜
大清受命之寶以章皇序白玉方四寸四分厚一寸盤
龍紐高二寸
皇帝奉天之寶以章奉若碧玉方四寸四分厚一寸一
分盤龍紐高三寸五分
大清嗣天子寶以章繼繩金方二寸四分厚八分交龍
紐高一寸七分
皇帝之寶以布詔赦青玉方三寸九分厚一寸交龍紐
高二寸一分
皇帝之寶以肅法駕栴檀香木方四寸八分厚一寸八
分盤龍紐高三寸五分
天子之寶以祀百神白玉方二寸四分厚八分交龍紐
高一寸三分
皇帝尊親之寶以薦徽號白玉方二寸一分厚七分交
龍紐高一寸三分
皇帝親親之寶以展宗盟白玉方二寸二分厚一寸二
分交龍紐高一寸二分
皇帝行寶以頒賜賚碧玉方四寸八分厚一寸九分蹲
龍紐高二寸五分
皇帝信寶以徵戎伍白玉方三寸三分厚六分交龍紐
高一寸六分
天子行寶以册外蠻碧玉方四寸八分厚一寸九分蹲
龍紐高二寸三分
天子信寶以命殊方青玉方三寸八分厚一寸三分交
龍紐高一寸七分
敬天勤民之寶以飭覲吏白玉方三寸一分厚一寸五
分交龍紐高一寸七分
制誥之寶以諭臣僚青玉方四寸厚二寸交龍紐高二
寸七分
敕命之寶以鈐誥敕碧玉方三寸五分厚一寸三分交
龍紐高一寸八分
垂訓之寶以揚國憲碧玉方四寸厚一寸五分交龍紐
高二寸
命德之寶以奬忠良青玉方四寸厚一寸四分交龍紐
高二寸一分
欽文之璽以重文教墨玉方三寸六分厚一寸五分交
龍紐高一寸六分
表章經史之寶以崇古訓碧玉方四寸七分厚二寸一
分交龍紐高二寸二分
巡狩天下之寶以從省方青玉方四寸七分厚二寸交
龍紐高二寸五分
討罪安民之寶以張征伐青玉方四寸八分厚二寸交
龍紐高二寸五分
制馭六師之寶以整戎行墨玉方五寸三分厚一寸四
分交龍紐高二寸二分
勅正萬邦之寶以誥外國青玉方三寸八分厚一寸五
分盤龍紐高二寸三分
勅正萬民之寶以誥四方青玉方四寸一分厚一寸五
分交龍紐高二寸
廣運之寶以謹封識墨玉方六寸厚二寸一分交龍紐
高二寸
御製國朝傳寶記曰國朝受
天命采古制為璽掌以宫殿監正襲以重盝承以髹几設
交泰殿中以次左右列當用則内閣請而用之其質
有玉有金有栴檀香木玉之品有白有青有碧紐有
交龍有盤龍有蹲龍其文自
太宗文皇帝以前專用國書既乃兼用古篆其大小自方
六寸至二寸一分不一嘗考大清會典載御寶二十
有九今交泰殿所貯三十有九會典又云宫内收貯
者六内庫收貯者二十有三今則皆貯交泰殿數與
地皆失實至謂皇帝奉天之寶即傳國璽兩郊大祀
及聖節宫中告天青詞用之此語尤誕謬大祀遵古
禮用祝版署名而不用寶聖節宫中未嘗有告天事
或道籙祝釐時一行之亦不過偶存其教耳未嘗命
文臣為青詞亦未嘗用寶且此璽孰非世世傳守而
專以一寶為傳國璽亦不經蓋緣修會典諸臣無宿
學卓識復未曾請
旨取裁只沿明時内監所書册檔承譌襲謬遂至於此甚
矣紀載之難也且會典所不載者復有受命於天既
夀永昌一璽不知何時附藏殿内反置之正中按其
詞雖類古所傳秦璽而篆法拙俗非李斯蟲鳥之舊
明甚獨玉質瑩潔如截肪方得黍尺四寸四分厚得
方之三以為良玉不易得則信矣若論寶無問非秦
璽即真秦璽亦何足貴乾隆三年高斌督河時奏進
屬員濬寶應河所得玉璽古澤可愛文與輟耕錄載
蔡仲平本頗合朕謂此好事者仿刻所為貯之别殿
視為玩好舊器而已夫秦璽煨燼古人論之詳矣即
使尚存政斯之物何得與本朝傳寶同貯於義未當
又雍正年故大學士高其位進未刻碧玉寶一文未
刻則未成為寶而與諸寶同貯亦未當朕嘗論之君
人者在德不在寶寶雖重一器耳明等威徵信守與
車旗章服何異德之不足則山河之險土宇之富拱
手而授之他人未有徒恃此區區尺璧足以自固者
誠能勤修令德繫屬人心則言傳號渙萬里奔走
珍非和璧制不龍螭篆不斯籀孰敢不敬信承奉尊
為神明故寶器非寶寶於有德古有得前代符寶君
臣動色矜耀侈為瑞貺者我
太宗文皇帝時獲蒙古所傳元帝國寶容而納之初不藉
以為受命之符由今思之
文皇帝之臣服函夏垂統萬世在德耶在寶耶不待智者
而知之矣善夫唐梁肅之言曰鼎之輕重璽之去來
視德之高下位之安危然則人君承
祖宗付畀思以永膺斯寶引而勿替其非什襲固守之謂
謂夫日新厥德居安慮危凝受
皇天大寶命則德足重寶而寶以愈重璽玉自古無定數
今交泰殿所貯歴年既久紀載失真且有重複者爰
加考正排次定為二十有五以符天數并著成譜而
序其大指如此
御定盛京尊藏寶譜
大清受命之寶碧玉方四寸八分厚一寸九分蹲龍紐
高二寸四分
皇帝之寶青玉方四寸八分厚一寸九分交龍紐高二
寸七分
皇帝之寶碧玉方五寸厚一寸八分盤龍紐高三寸
皇帝之寶栴檀香木方三寸八分厚六分素紐高五分
奉天之寶金方三寸七分厚九分交龍紐高二寸
天子之寶金方三寸七分厚九分交龍紐高二寸
奉天法祖親賢愛民碧玉方四寸九分厚一寸五分交
龍紐高二寸
丹符出騐四方青玉方四寸七分厚二寸交龍紐高二
寸二分
勅命之寶青玉方三寸七分厚一寸八分交龍紐高二
寸五分
廣運之寶金方二寸四分厚八分交龍紐高一寸五分
御製盛京尊藏寶譜序曰乾隆十一年春閱交泰殿所
貯諸寶既詳定位置為文記之其應别貯者分别收
貯至其文或複見及國初行用者為數凡十雖不同
於見用之寶而未可與古玩並列因念盛京為國家
發祥地
祖宗神爽實所式憑朕既重繕
列祖實錄尊藏鳳凰樓上覲揚
光烈傳示無疆想當
開天之始凝受
帝命寶符煥發六服承式璠璵孚尹
手澤存焉記不云乎陳其宗器弘璧琬琰陳之西序崇世
守也爰奉此十寶齎送盛京鐍而藏之而著其緣起
如此
十三年九月改鐫
御寶始用清篆左為清篆右為漢篆
御題交泰殿寶譜序後曰寶譜成於乾隆十一年丙寅
越三年戊辰始指授儒臣為清文各篆體書因思向
之國寶官印漢文用篆書而清文則用本字者以國
書篆體未備也今既定為篆法當施之寶印以昭畫
一按譜内青玉皇帝之寶本清字篆文傳自
太宗文皇帝時自是而上四寶均
先代相承傳為世守者不敢輕易其檀香皇帝之寶以下
二十有一則朝儀綸綍所常用宜從新制因勅所司
一律改鐫與漢篆文相配並記之寶譜序後云
是年内繙書房奏言謹將内閣頒發
誥勅内
制誥之寶四字遵照
欽定玉筯篆體擬篆清文恭呈
御定後交該衙門選擇吉期於
大内祗領應鐫二十一
御寶敬謹改鐫從之四十五年八月
御製古稀說曰余以今年登七袠因用杜甫句刻古稀
天子之寶其次章即繼之曰猶日孜孜蓋予宿志有
年至八旬有六即歸政而頤志於寧夀宫其未歸政
以前不敢弛乾惕猶日孜孜所以答
天庥而勵已躬也正夀之辰羣臣例當進獻辭賦於是彭
元瑞有古稀之九頌既以文房等件賜之以旌其用
意新而遣辭雅顧一再翻閱頗有不得不為之說以
申予意者其辭曰古人有言頌不忘規兹元瑞之九
頌徒見其頌而未見其規在元瑞為得半而失半然
使予觀其頌洋洋自滿遂以為誠若此則不但失半
又且失全予何肯如是夫由斯不自滿歉然若有所
不足之意充之以是為敬
天之本必益凛旦明毋敢或渝也以是為法
祖之規必思繼
前烈而慎聰聽也以是勤民庶無始終之變耳以是典學
為實學以是奮武非黷武以是籌邊非鑿空以是制
作非虚飾若夫用人行政旰食宵衣孰不以是為慎
修思永之樞機乎如是而觀元瑞之九頌方且益深
予臨深履薄之戒則其頌也即規也更惓思之三代
以上弗論矣三代以下為天子而夀登古稀者纔得
六人已見之近作矣(自三代以下帝王年逾七十者漢武帝梁高祖唐明皇宋高宗)
(元世祖明太祖凡六帝昨七旬慶典詩有七旬屈指數今古六帝因心騐法懲之句)至夫得國
之正擴土之廣臣服之普民庶之安雖非大當可謂
小康且前代所以亡國者曰強藩曰外患曰權臣曰
外戚曰女謁曰宦寺曰姦臣曰佞倖今皆無一彷彿
者即所謂得古稀之六帝元明二祖為創業之君禮
樂刑政有未遑焉其餘四帝予所不足為法而其時
其政亦豈有若今日者哉是誠古稀而已矣夫值此
古稀者非
上天所賜乎
天賜古稀於予而予設弗以敬承之弗勵慎終如始之志
以竭力敬
天法
祖勤政愛民古云適百里者半九十里慄慄危懼誠恐耄
荒而有所隕越將孤
天恩予又何敢如是然則元瑞九頌有禆於予者大焉故
為之說如右羣臣獻辭賦者甚夥大約不出於元瑞
之九頌予將以是說概之則所謂有頌而鮮規者亦
畢視之為進規而非啻頌矣
四十六年正月
皇上用
乾清宫西暖閣貯
敬天勤民寶之例貯
古稀天子之寶於東暖閣既刻
古稀說於
寶端並繫以
御製詩曰
祖
宗貽玉寶敬
天及勤民兹予逮古稀爰始刻貞珉敬勤傳家法奕世當
永遵設我子孫中年或古稀臻此寶亦宜用弆之檀
匣陳斯則待
乾貺未敢預卜頻西清者恒守(謂西暖閣之敬天勤民寶)左个者偶循
(謂東暖閣之古稀天子寶)嗣服祈承命鞏謙勖最寅
太皇太后寶
(臣)等謹按康熙四年製
太皇太后金寶玉寶敬詳寶制於
皇太后寶之前
太皇太后金寶玉筯篆盤龍紐平臺方四寸四分厚一寸
二分
玉寶臺高一寸八分餘皆與
金寶同
皇太后寶
皇太后金寶清漢文玉筯篆盤龍紐平臺方四寸四分厚
一寸二分
玉寶同
(臣)等謹按乾隆三十六年十一月
皇太后八旬萬夀恭加上
徽號所奉
册
寶敬用刻玉之制詳見上
徽號門
皇后寶
皇后金寶清漢文玉筯篆交龍紐餘與
皇太后寶同
皇貴妃
貴妃寶
皇貴妃金寶清漢文玉筯篆蹲龍紐平臺方四寸厚
一寸二分
貴妃寶同
妃印
妃金印清漢文玉筯篆龜紐平臺方三寸六分厚一
分
親王寶郡王以下官員印信
(臣)等謹按
國朝初制親王以下内外文職印信皆尚方大篆内
外武職印信皆柳葉篆各關防條記亦如之至
欽定國書篆體印文始兼用清漢篆並以品秩為序文
職首尚方大篆次小篆次鐘鼎篆次垂露篆武職
首柳葉篆次殳篆次懸針篆尊卑有差秩然不紊
制度蓋盡善矣兹謹次第纂紀凡印制方長厚薄
分寸大小皆從更定之例條列於篇其序次亦遵
篆體等差而以京官為先外官次之京官先文職
次武職外官先駐防將軍副都統辦事大臣等次
文職次武職至喇嘛僧道等則附見於後焉
順治元年置禮部鑄印局掌造印信滿文左漢文
右字樣由内院撰發又定每歲封印開印先期禮
部劄欽天監擇吉具題行知内外各衙門八年鑄
行在六部都察院鑾儀衛印各衙門官員扈從令攜以
行十六年鑄
行在通政使司大理寺翰林院太常寺太僕寺光禄寺
鴻臚寺欽天監太醫院各印
康熙二十九年
諭凡差遣審事官員不必鑄給印信事完日其本章即繕
明啟奏日期用地方督撫印信如事關督撫即用藩臬
印信事關督撫藩臬則用提鎮印信
雍正元年
諭印信乃一應事件憑據不惟藩臬印信即州縣印信亦
屬緊要著禮部竢有數印一同交與欽天監選擇吉日
鑄給尋禮部奏言凡鑄印信關防令欽天監擇吉日專
委禮部官監造務期鑄刻精工字畫端楷鑄成禮
部堂官騐明將監造官姓名書於册如有銀色不
足銅質不精及字畫糢糊者將監造官參處並令
加倍賠補從之三年以各處巡鹽御史舊例有二
印新任帶一印前往舊任帶一印回繳新舊官各
有一印恐滋弊端定例嗣後止給一印令新舊官
交代
乾隆七年議准凡内外官繳送舊印令於印文正
中鐫一繳字送部銷燬十三年
欽定清文篆書
命改鑄百官印信清篆左漢篆右印文以品秩為序文
職一二品尚方大篆内三品外布政使司按察使
司提督學政尚方小篆内四五品外三四品鐘鼎
篆内六品外五品以下垂露篆武職一二品柳葉
篆三四品殳篆四五品以下懸針篆嗣是定和碩
親王金寶龜紐平臺方三寸六分厚一寸親王世
子金寶龜紐平臺方三寸五分厚一寸多羅郡王
鍍金銀印麒麟紐平臺方三寸四分厚一寸朝鮮
國王金印龜紐平臺方三寸五分厚一寸俱清漢
文芝英篆琉球國王安南國王暹羅國王鍍金銀
印駝紐方三寸五分厚一寸宗人府衍聖公銀印
直紐三臺方三寸三分厚一寸俱清漢文尚方大
篆公侯伯俱銀印虎紐方三寸三分厚九分公三
臺侯伯二臺經略大臣大將軍將軍領侍衛内大
臣銀印虎紐二臺方三寸三分厚九分俱清漢文
柳葉篆辦理軍機事務處銀印直紐二臺方三寸
二分厚八分六部都察院銀印直紐三臺方三寸
三分厚九分俱清漢文尚方大篆理藩院銀印直
紐三臺方三寸三分厚九分兼清漢蒙古三體字
清漢文尚方大篆蒙古字不用篆
盛京五部銀印直紐二臺方三寸二分厚八分戶部
總理三庫事務銀印直紐二臺方三寸二分厚八
分翰林院銀印二臺方三寸二分厚八分内務府
銀印二臺方三寸二分厚八分
盛京内務府銀印直紐二臺方三寸二分厚八分
景陵
泰陵内務府總管
東陵
泰陵承辦事務督理京省錢法堂銅關防(凡關防皆直紐)長三寸
闊一寸九分鑾儀衛銀印直紐二臺方三寸二分
厚八分俱清漢文尚方大篆通政使司大理寺順
天府奉天府銀印直紐方二寸九分厚六分五釐
太常寺銀印直紐方二寸九分厚六分五釐詹事
府銅印直紐方二寸七分厚九分光禄寺太僕寺
武備院上駟院奉宸院銅印直紐方二寸六分厚
六分五釐内繙書房銅關防長三寸闊一寸九分
俱清漢文尚方小篆鴻臚寺國子監銅印直紐方
二寸五分厚六分左右春坊司經局六科欽天監
太醫院銅印直紐方二寸四分厚五分各道監察
御史稽察内務府御史稽察宗人府御史巡鹽御
史銅印直紐有孔方一寸五分厚三分宗人府左
右司六部理藩院各司太僕寺左右司鑾儀衛左
右司銅印直紐方二寸四分厚五分内務府各司
鑾儀衛馴象等所銅印直紐方二寸二分厚四分
五釐提督會同四驛館崇文門税務管理坐糧廳
戶部分司工部木柴監督工部木厰監督管理館
所車馬事務監督左右翼管税戶部銀庫緞匹庫
顔料庫戶部辦理八旗俸餉戶部辦理八旗現審
工部管理街道各倉監督順天奉天府丞兼提督
學政巡視臺灣御史各關税監督銅關防長三寸
闊一寸九分巡視五城御史管理古北口驛務管
理獨石口驛務銅關防長二寸八分闊一寸九分
盛京工部銀庫
盛京戶部金銀等庫織染局銅關防長二寸九分闊
一寸九分
暢春園
圓明園
清漪園官房税庫銅條記(凡條記皆直紐)長二寸六分闊一
寸九分欽天監時憲書銅印直紐方二寸一分厚
四分四釐俱清漢文鐘鼎篆吏部兵部稽俸廳大
理寺左右司光禄寺四署五城兵馬司樂部和聲
署銅印直紐方二寸二分厚四分五釐中書科銅
印直紐方二寸一分厚四分五釐内閣典籍廳銅
關防長三寸闊一寸九分宗人府銀庫翰林院典
簿禮部鑄印局刑部贓罰庫理藩院銀庫工部料
估所各部院督催所工部製造庫銅關防長三寸
闊一寸九分稽察
盛京五部將軍衙門稽察黑龍江等處稽察寧古塔
等處巡察歸化城等處巡察游牧等處順天府治
中銅關防長二寸九分闊一寸九分管理殺虎口
路驛站管理金周鄂佛囉等站總管大凌河牧場
銅關防長二寸八分闊一寸九分兵馬司副指揮
銅關防長二寸六分闊一寸六分宗人府經歴司
銅印直紐方二寸四分厚五分都察院經歴司銅
印直紐方二寸二分厚四分五釐通政使司經歴
司鑾儀衛經歴司太常寺典簿光禄寺典簿詹事
府主簿太僕寺主簿各部院寺司務廳銅印直紐
方二寸一分厚四分四釐國子監繩愆廳博士廳
典簿廳鴻臚寺主簿欽天監主簿各壇廟祠祭署
銅印直紐方二寸厚四分二釐刑部司獄司光禄
寺銀庫太醫院藥庫國子監典籍廳神樂觀犧牲
所銅印直紐方一寸九分厚四分二釐管理寶泉
局戶部分司管理寶源局工部分司銅關防方一
寸九分厚四分二釐禮部鑄印局大使銅條記長
二寸六分闊一寸九分兵馬司吏目銅條記長二
寸四分闊一寸四分俱清漢文垂露篆都統護軍
統領前鋒統領火器營統領嚮導總領銀印虎紐
二臺方三寸三分厚九分提督九門步軍統領
圓明園總管八旗内府三旗官兵銀印虎紐二臺方
三寸三分厚九分總理雲梯健銳營八旗傳事銀
關防直紐長三寸二分闊二寸俱清漢文柳葉篆
總管
御飯房茶房内府護軍統領參領協領雲梯健銳營翼
長各處總管銅關防長三寸闊一寸九分俱清漢
文殳篆八旗佐領宗室覺羅族長銅圖記(凡圖記皆直紐)
方一寸七分厚四分五釐俱清文懸針篆
咸安宫官學景山官學
養心殿造辦處銅圖記方一寸七分厚四分看守通
州三倉首領銅關防長三寸闊一寸九分旗手衛
左右司銅印直紐方二寸二分厚四分五釐俱清
漢文懸針篆鎮守將軍銀印虎紐二臺方三寸三
分厚九分副都統銀印虎紐二臺方三寸二分厚
八分俱清漢文柳葉篆察哈爾都統銀印虎紐二
臺方三寸三分厚九分用滿洲蒙古二種字滿文
柳葉篆察哈爾左右翼副都統銀印虎紐二臺方
三寸二分厚九分用滿洲蒙古二種字滿文柳葉
篆扎薩克盟長銀印虎紐二臺方三寸三分厚九
分用滿洲蒙古二種字不篆總統伊犁等處將軍
銀印虎紐二臺方三寸三分厚九分兼滿漢托忒
回子四種字滿漢文俱柳葉篆托忒回子字不篆
(下冋)辦理伊犁烏嚕木齊等處事務大臣銀印虎紐
二臺方三寸三分厚九分兼滿漢托忒三種字滿
漢文俱柳葉篆伊犁分駐雅爾城總理參贊大臣
銀印虎紐二臺方三寸三分厚九分兼滿洲托忒
回子三種字滿文柳葉篆辦理葉爾羌喀什噶爾
阿克蘇諸處事務大臣銀印虎紐二臺方三寸三
分厚九分兼滿漢回子三種字滿漢文俱柳葉篆
辦理哈密糧餉事務大臣銀印虎紐二臺方三寸
三分厚九分柳葉篆管理巴里坤等處事務大臣
銀印虎紐二臺方三寸三分厚九分柳葉篆管理
厄魯特二十一處内大臣銅印方三寸三分厚九
分兼滿漢托忒三種字滿漢文柳葉篆駐防哈密
統領銅關防長三寸闊一寸九分柳葉篆八旗游
牧總管察哈爾總管城守尉銅印方二寸六分厚
六分五釐殳篆辦理英阿雅爾和闐烏什庫車哈
喇沙爾闢展等處事務銅圖記方二寸二分厚四
分五釐兼滿漢回子三種字滿漢文俱殳篆駐防
左右翼長協領參領銅條記長二寸六分闊一寸
六分五釐
興京等城守尉銅關防長三寸闊一寸九分錦州等
城守尉銅關防長二寸九分闊一寸九分阿爾楚
喀倉監督牛羊羣左右翼副總管上都達布遜馬
駝總管牛莊城守尉銅關防長二寸八分闊一寸
九分俱殳篆防守尉銅關防長二寸八分闊一寸
九分駐防佐領銅條記長二寸六分闊一寸六分
五釐俱清漢文懸針篆直省總督(直隸總督陜甘總督四川總督)
(鐫兼巡撫字樣)倉場河道漕運總督巡撫(江西巡撫河南巡撫山東巡撫)
(鐫兼提督字樣山西巡撫鐫兼提督鹽政字樣)銀關防長三寸二分闊二
寸俱清漢文尚方大篆
欽差大臣銅關防如督撫式三品以上用之各省承宣
布政使司銀印直紐二臺方三寸一分厚八分各
省提刑按察使司銅印直紐方二寸七分厚九分
各省鹽運使司銅印直紐方二寸六分厚六分五
釐各省提督學政銅關防長二寸九分闊一寸九
分俱清漢文尚方小篆各處管理織造銅關防長
二寸九分闊一寸九分各省守巡道銅關防長三
寸闊一寸九分俱清漢文鐘鼎篆
欽差官員銅關防如道員式四品以下用之各府銅印
直紐方二寸五分厚六分各府同知通判淮南儀
所監掣官銅關防長二寸八分闊一寸九分各州
銅印直紐方二寸三分厚五分京縣(大興宛平承德)銅印
直紐方二寸二分厚四分五釐各縣銅印直紐方
二寸一分厚四分四釐鹽課提舉司銅印方二寸
四分厚五分布政使司經歴司理問所銅印方二
寸二分厚四分五釐按察使司經歴司京府經歴
司鹽運使司經歴司銅印方二寸一分厚四分四
釐布政使司照磨所京府儒學各府經歴司銅印
方二寸厚四分二釐京府照磨所司獄司按察使
司照磨所司獄司各府照磨所司獄司各府儒學
衛儒學布政使司庫大使府庫大使巡檢司都税
司税課司茶馬司銅印方一寸九分厚四分各州
縣儒學銅條記長二寸六分闊一寸九分庫大使
縣丞主簿吏目鹽課所批騐所各驛丞遞運所各
局各倉各閘銅條記長二寸四分闊一寸三分俱
垂露篆提督總兵官銀印虎紐三臺方三寸三分
厚九分鎮守掛印總兵官銀印虎紐二臺方三寸
三分厚九分鎮守總兵官銅關防長三寸二分闊
二寸俱清漢文柳葉篆副將參將遊擊銅關防長
三寸闊一寸九分宣慰司銅印方二寸七分厚九
分俱清漢文殳篆都司銅關防長三寸闊一寸九
分都司衛所千總銅關防長二寸八分闊一寸九
分守備銅條記長二寸六分闊一寸六分五釐衛
守備銅印方二寸六分厚六分五釐宣撫司銅印
方二寸五分厚六分宣撫司副使安撫司領運千
總銅印方二寸四分厚五分五釐長官司指揮僉
事銅印方二寸二分厚四分五釐俱清漢文懸針
篆衛經歴宣慰司經歴司銅印方二寸一分厚四
分四釐垂露篆土千戶銅印方二寸三分厚四分
五釐土百戶銅印方二寸厚四分二釐俱清漢文
懸針篆管理
京城喇嘛班第管理
盛京喇嘛班第銅印方二寸二分厚四分五釐俱清
文轉宿篆正乙真人銅印方二寸四分厚五分清
漢文垂露篆十四年正月禮部奏理藩院堂印蒙
古字應否仍照本文鐫刻得
旨理藩院印文之蒙古字不必篆書外藩扎薩克盟長
喇嘛並蒙古西藏一應滿洲蒙古唐古特文亦不必
篆書其在京扎薩克大喇嘛印滿文俱篆書蒙古文
不必篆書六月
諭近用新定清文篆書鑄造各衙門印信所司檢閱庫
中所藏經略大將軍將軍諸印凡百餘顆皆前此因
事頒給經用繳還未經銷燬者會典復有命將出師
請旨將庫中印信頒給之文遂至濫觴朕思虎符鵲
紐用之軍旅所以昭信無取繁多庫中所藏其中振
揚威武建立膚功者具載
歴朝實錄班班可考今擇其克捷奏凱底定迅速者經略
印一大將軍將軍印各七分匣收貯稽其事迹始未
刻諸文笥足以傳示奕禩即仍其清漢舊文而配以
今製清文篆書如數重造遇有應用具奏請旨頒給
一併藏之皇史宬其餘悉交該部銷燬此後若遇請
自皇史宬而用者蕆事仍歸之皇史宬若偶因一事
特行頒給印信者事完交部銷燬將此載入會典
御定印譜
欽命總理一切軍務儲糈經略大臣關防一奉命撫遠
寧遠安東征南平西平北大將軍印各一鎮海揚
威靖逆靖東征南定西定北將軍印各一
御製印譜序曰國家膺圖御宇
神聖代興赫濯撻伐光啟
鴻業時則有推轂命將之典及功成奏凱還上元戎佩印
載在册府藏之史宬蓋法物留貽不啻如曩籍所稱
玉節牙璋尚方齊斧者比乾隆十七年釐考國書篆
字成因詳加酌定交泰殿所遵奉
世傳御寶仍依本文不敢更易其常行誥勅所鈐用以及
部院司寺以下外而督撫提鎮以下咸改鑄篆文以
崇典章昭法守而大將軍經略及諸將軍之印或存
舊或兼篆一依交泰殿諸寶之例各以時代為次兹
西陲武功將竣爰譜圖系說如左書曰其克詰爾戎
兵以陟禹之迹方行天下至於海表罔有不服信夫
兵可百年不用不可一日不備披斯譜也必將曰是
印也是我朝某年殄某寇定某地所用也又將曰是
印也鑄自某年某官既奉以集事傳至某年某官復
奉以策勲者也想見一時受成
廟算元老壯猷豐紐重臺焜燿耳目繼自今覲揚
光烈思所以宏此遠謨弼我億萬世丕丕基將於是乎在
以視銘績鼎鐘圖形臺閣者不尤深切著明也歟然
則觀於寶譜而一人守器之重可知觀於印譜而羣
才翊運之殷又可知詩曰王之藎臣無念爾祖記曰
君子聽鼓鼙則思將帥之臣一再披閱其何能置大
風猛士之懷哉裝潢蕆事並令守者什襲尊藏為部
凡四一皇史宬一大内一内閣一盛京也
皇朝通典卷五十四
