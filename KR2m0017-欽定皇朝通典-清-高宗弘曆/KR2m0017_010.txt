欽定四庫全書
皇朝通典卷十
食貨(十)
錢幣
(臣)等謹按
國朝錢幣自
太祖
太宗應運龍興即已頒鑄錢文所以足國裕民之規模至
為宏遠矣逮
定鼎燕京府事孔修内則設寶泉寶源二局外則設各省
局凡開停鼓鑄增減鑪座無時不以便民為計邇
自回疆底定月竁天西并遵制度於回城開鑄
天朝乾隆通寶錢俾荒服之人咸資利用斯固肇興刀
布以來所未有之
盛烈矣至若白金之用本與錢相為重輕然此盈彼
絀貴在適中我
朝銀錢兼權凡錢之多寡俱準銀之重輕上下流通
允為良法兹纂通典於銀色之高下與銀直之重
輕與錢法相比附者備著於篇
天命元年鑄天命通寶錢依古九府圜法制鑄錢
二品輪郭外周作字陽起一為
國書一漢字其滿文一品錢質較大
天聰元年鑄天聰通寶錢式如舊制
順治元年
京師設戶部寶泉局工部寶源局鑄順治通寶錢用
漢字每文重一錢寶泉局以戶部漢右侍郎一人
督理錢法滿漢司官各一人監督局務尋復設局
大使一人寶源局亦掌於漢右侍郎置滿漢監督
官二人專司出納嗣是將錢式頒發河南陜西兩
省直隸宣府薊州山東臨清陜西延綏等鎮開局
鼔鑄二年定錢制每文重一錢二分凡七文準銀
一分舊錢以十四文準銀一分三年禁用前代舊
錢惟明崇禎錢暫許行使以銀乃幣之一端令民
間互相行使嚴假銀及行使低銀之禁四年更定
錢直每十文準銀一分永著為例令山西省及密
雲薊宣大同延綏臨清等依式開局旋又開
盛京江西河南湖廣省會及湖廣之荆州常德二府
鑄局其有囤積官錢攙和小錢者申令禁止五年
開江南之江寧府鼔鑄局停
盛京延綏鎮局六年移大同鎮局於陽和城又開浙
江福建山東各省鑄局七年開湖廣襄陽鄖陽二
府鑄局八年增定錢制每文重一錢二分五釐行
鈔貫之制造鈔一十二萬八千一百七十二貫自
後歲以為額至十八年停止又令各布政使司止
各設一局餘悉罷除十年以錢用日廣錢價漸昂
復開密雲薊宣陽和臨清等鎮鼔鑄局鑄一釐字
錢每錢均鑄漢文一釐二字於錢背之左其右戶
部鑄戶字工部鑄工字各直省者均鑄地方一字
務極精工不如式者罪每千文準銀一兩其見行
舊制錢仍聽民便又禁官鑪夾帶私鑄犯者以枉
法贓論十二年定京局制錢配給俸餉之制每年
二月八月以局錢半成搭放其直省開鑄地方除
搭給兵餉外兼給官役俸工驛站雜支等項視局
錢多寡隨時酌配是年開山東萊州府鑄局十三
年停浙江鑄局復移陽和局於大同改鑄錢幕陽
字為同字(是時裁宣大總督故陽和局仍移大同焉)十四年戶部疏言
直省徵納錢糧多係收銀見今錢多壅滯應上下
流通請嗣後征納錢糧銀錢兼收以銀七錢三為
準永為定例從之時各省鼔鑄甚多奸民或行盗
鑄
上諭錢法無弊莫若鼓鑄歸一令各省鑄鑪一㮣停止獨
留京局比舊錢體質更加闊厚每文重一錢四分磨鑢
精工兼用滿漢字一面鑄順治通寶四漢字一面鑄寶
泉二滿字俾私錢難於偽作其見行舊錢姑准暫用俟
新錢充足盡行銷燬又定私鑄禁例定各官失察處分
定攙和行使舊錢私錢禁例十七年復開各省鼓
鑄局增設雲南省局錢幕兼鑄地名滿漢文江南
江寧府鑄寧字江西南昌府鑄江字浙江杭州府
鑄浙字福建福州府鑄福字湖廣武昌府鑄昌字
河南開封府鑄河字山東濟南府鑄東字山西太
原府鑄原字陜西西安府鑄陜字雲南雲南府鑄
雲字密雲鎮鑄密字薊鎮鑄薊字宣府鎮鑄宣字
大同鎮鑄同字臨清鎮鑄臨字皆滿漢文各一每
文俱重一錢四分惟京局之寶源寶泉俱用滿文
(謹按順治十年所鑄一釐錢幕漢字地名惟江南江寧作江字江西南昌作昌字湖廣武昌作武字)
(餘俱與是年所鑄字同)更定工部寶源局監督差滿漢司官
各一人一年更代十八年議收燬無一釐字舊錢
(謹按順治十年復開密雲薊宣陽和臨清等鎮鼔鑄局每錢均鑄漢文一釐二字其舊行無一釐字)
(錢暫從民便故有是議)先是十四年定錢文兼用滿字其舊
錢俟三年後盡行銷燬至是期滿戶部言新鑄滿
漢文錢尚少其一釐字錢暫行展限二年請先收
買無一釐字舊錢每觔給直七分交局改鑄減大
同鑪局十座增入山西省城以給太原平陽潞安
汾州府配給兵餉之用准御史余司仁言於
京師直隸各省地方收買私錢及明季舊錢廢錢以
杜攙和行使之弊
康熙元年鑄康熙通寶錢又以錢價過賤停止各
省鎮鼓鑄局惟江寧為駐防重地仍留鼔鑄二年
收買一釐字錢每觔給直六分發錢局改鑄新錢
三年申定失察私鑄處分自知縣吏目典史及衛
所官均有失察之責四年定失察攙和舊錢廢錢
處分自州縣衛所上至督撫均有失察之責六年
復開各省局鎮局鼓鑄並增湖南江蘇甘肅省局
其錢幕滿漢文湖南長沙府局鑄南字江蘇蘇州
府局鑄蘇字甘肅鞏昌府局鑄鞏字(謹按湖廣左右布政使舊)
(駐武昌府康熙三年移右布政使於長沙府改為湖南布政使司江南左右布政使駐江寧府順治)
(十八年移右布政使於蘇州府康熙六年改為蘇州布政使司陜西左右布政使舊駐西安府康熙)
(二年移右布政使於鞏昌府五年改為甘肅布政使司是年以三處分省伊始故特增鑄局)七
年定征納國課所收錢文均照銀七錢三例配給
官役俸工驛站雜支開四川廣東廣西貴州四省
鑄局其錢幕滿漢文四川成都府局鑄川字廣東
廣州府局鑄廣字廣西桂林府局鑄桂字貴州貴
陽府局鑄貴字九年四川巡撫張德地疏言西蜀
僻處邊地州縣本無存留錢糧而陸路有棧道之
艱水路有川江之險若令銀錢兼徵則起解脚費
恐致累民見在無需錢文之用請停鼓鑄經戶部
議如所請並以江寧蘇州江西福建湖北湖南河
南山東山西陜西甘肅廣東廣西雲南貴州十五
布政使司錢局開鑄以來官錢既多或致壅滯亦
令暫停明年並停密雲薊宣府大同鑄局十年行
收買舊錢廢錢之令令民間盡數交官每斤照銅
價給直六分五釐解局改鑄十二年定私銷制錢
禁例是時錢制精工民間銅價高昂燬千錢可得
銅八觔有餘奸民多銷燬制錢造作銅器御史羅
人傑疏請嚴立科條凡私銷之罪同於私鑄(謹按是時)
(私鑄之罪為首斬决為從絞決)行鑄造銅器之禁民間市肆交易
除紅銅鍋及已成銅器不禁外嗣後一應黃銅器
在五觔以下者仍許造賣其餘不得濫行鑄造違
禁者將銅器入官並論罪十三年停浙江鑄局十
四年停臨清鎮鑄局十八年復開廣西鑄局定寶
泉寶源二局俱增設滿右侍郎一人督理錢法又
諭令戶部工部都察院堂官同詣錢局清釐弊端至部院
衙門及直省所有黃銅器皿盡行解部鼓鑄十九
年議𣲖滿漢科道各一人稽查錢局一年更代開
福建漳州府鼓鑄局錢幕鑄滿漢文漳字二十年
停廣西鼓鑄局二十一年停福建漳州鑄局開雲
南省鑄局增置大理府禄豐縣蒙自縣局錢幕俱
鑄雲字二十二年復開湖南鑄局二十三年
上以京局二部錢法向以本部侍郎管理不無隐徇復行
選差詳察積弊親督鑄造尋以吏部侍郎陳廷敬
兵部侍郎阿蘭泰刑部侍郎佛倫左副都御史馬
世濟管理於是佛倫請增辦寶源局銅觔令每年
按月鑄足二十四卯不令匠役閒暇出局以杜私
鑄之弊更令錢制每文重一錢時銅價昂貴錢制
厚重民間多私銷牟利向定制錢千直銀一兩今
銀一兩僅得易錢八九百文錢法侍郎陳廷敬上
言更定錢制每文止重一錢既令私銷者無厚利
且可多鑄錢十六萬千九百二十串每年鑄足四
十卯按卯增鑄從之其各省錢局俱令照新定錢
式鑄造定以銅六鉛四配鑄制錢之法(謹按錢國初鑄或)
(聽各關於銅額内兼辦鉛觔或收用廢錢舊器分别生熟銅配鑄至是始酌定成數并令各省如式)
(配鑄惟雲南以鉛礦未開銅賤鉛貴准以銅八鉛二配鑄)申定鑪役夾鑄私錢
之禁令錢法侍郎與稽察錢局科道監督等嚴行
查究其有瞻徇縱容者各官均以失察論并定步
軍統領衙門巡捕三營官員協同查緝京城内外
私銷私鑄不力者亦併照例議處二十四年復開
福建鑄局罷前代舊錢之禁時福建巡撫金鋐疏
請禁遏經戶部議准
上復以問内閣諸臣學士徐乾學言古今錢相兼行使歴
代皆然考梁大同宋泰始魏熙平金大定明太祖
及明嘉請百六十年來古今二錢並用錢亦不壅
况閩處嶺外負山鄰海非同内地聽民兼用古錢
似為至便於是凡民間攙和行使及各官失察禁
例一切罷除二十五年復開廣東省鑄局增置肇
慶府局錢幕亦鑄廣字二十六年開湖北鑄局定
戶工二部錢法仍令本部右侍郎督理停止選差
專員二十七年復定工部寶源監督仍差滿漢司
官各一人開福建臺灣府鑄局錢幕鑄滿漢文臺
字停雲南省各局雲南舊設鑪四十八座前已裁
減二十四座至是以錢法壅滯從總督范承勲請
將雲南省城禄豐縣臨安府城蒙自縣大理府城
五局概行停止二十九年申定錢直不平禁例仍
照順治年定制每十文準銀一分市肆交易每銀
一兩毋得不足千文之數違者罪之申收買私錢
之令民間私錢准限六月呈繳照銅價每觔給銀
一錢收買改鑄免其治罪官不嚴查者每起罰俸
一年三十一年停廣東及福建臺灣府鑄局三十
三年令寶泉局每年開鑄三十六卯每卯用銅鉛
五萬斤三十四年停福建鑄局復開廣東鑄局三
十五年復開浙江鑄局又以湖北昌字錢湖南南
字錢式樣輕小申禁行使(謹按二十六年已奉是旨嚴加申飭至)
(戶部議照小錢例依限交收嗣後務鑄造精工如仍攙和多鉛督撫及司道官照例處分)三十
七年
上詣盛京謁
陵見民間所用率多小錢舊錢兩局錢使用者絶少令廷
臣議私鑄之禁凡内外文武各官失察者均從重
處分是年停廣東鑄局三十八年議令民間自行
銷燬私錢交官收買每觔給銀六分五釐其所收
之錢仍於戶部處存貯以便兩局攙和鼓鑄是年
停浙江鑄局三十九年停湖北湖南鑄局四十四
年戶工二部疏言兩局監督向係一年更代新舊
接任情弊不能即知應以三年更代從之四十五
年以舊錢價直甚賤大錢壅滯復定官為收買例
並令山西陜西兩省該管地方官查察關口如有
奸民販運大制錢者拏獲治罪是時山東長山縣
奸民鑄小錢者多
上特差侍郎恩丕等往捕緝獲又以既禁私錢若不收買
流用民間者無日可盡遂令來年徵收山東錢糧
每銀一兩折錢二千運至京城增鑪鼓鑄俟私錢
盡而止四十七年議令湖廣舊鑄南字昌字錢展
限行使以五年為準五年後冄行者禁申定失察
私錢處分凡有私鑄及興販不法之徒該管地方
文武官與押運官不行嚴緝察究者分别知情與
不知情依律擬罪四十八年大學士等會議錢法
輕小易於攙和以致私鑄日多官錢壅滯若不稍
更舊制錢法頗難疏通尋議定仍照順治十四年
錢式改鑄每文重一錢四分務令分量凖足每千
文準銀一兩舊鑄小制錢每千文準銀七錢俟三
年後新錢足用時自行銷燬五十一年巡撫潘宗
洛以湖南新制大錢尚未敷用請撥京局大制錢
四萬串運往搭放以三年為限俟大錢敷用將小
制錢盡數銷燬從之五十三年令寶源局每年開
鑄三十六卯五十五年令寶泉寶源二局暫行收
買廢銅以充鼓鑄於是奸民私銷小制錢作廢銅
變賣牟利五十六年
上諭九卿科道會同戶部確議尋議定嗣後錢局止許買
舊銅器皿不准買新鑄板塊銅觔如有燬錢變賣
者通行嚴緝禁止至五十八年並罷收買舊銅之
令停各衙門公費及官俸給錢之例因寶泉局每
年所鑄制錢不敷官工之用止令配給八旗兵餉
其各衙門應支公費與漢官官俸每錢一串給銀
一兩著為例
雍正元年鑄雍正通寶錢令寶泉局開鑄四十卯
並令大興宛平兩縣設立錢行官牙議平錢直毋
使低昂以便交易其所鑄新錢與順治錢及康熙
年間大小制錢相兼行使頒行天下增開雲南鼓
鑄局四所時雲南産銅日多足供鼔鑄其省城之
雲南府及臨安府大理府霑益州四處相近銅厰
轉運為便故各令開局鼓鑄省城局鑪二十一座
臨安府局鑪六座大理府局鑪五座霑益州局鑪
十五座每年開鑄三十六卯遇閠加三卯錢幕鑄
滿文寶雲字嗣後他省鑄錢俱用寶字為首次鑄
本省一字更定兵餉搭放制錢之制先是戶部給
發兵餉惟二月八月銀錢各半搭放每逢放餉時
錢價漸平過此仍貴至是從京畿道御史戴芝請
更定每兩月一次銀八錢二兼放軍民便之停止
稽察寶泉寶源二局科道官專委錢法侍郎並滿
漢監督加謹鼓鑄以清錢法其監督更代仍以一
年差滿為例二年令寶源局每年開鑄四十卯所
鑄之錢除給匠役工價外俱令交送戶部以備增
搭兵餉之用三年令雲南各局鼓鑄制錢聽其流
通各省以便民用不必禁止出境復申私錢之禁
行使者發黑龍江四年分寶泉局為四厰以舊厰
為公署收貯銅鉛西厰置鑪十四座東南北三厰
各置鑪十二座共為正鑪五十座復於東南西三
厰各置勤鑪三座北厰置勤鑪一座共為十座以
備銅鉛多餘加卯鼓鑄增設大使各一人及筆帖
式二人並令寶泉寶源二局每年各開鑄四十一
卯申造用黃銅器皿之禁定限三年呈繳給價收
買違者照私藏禁物例治罪嚴定各官收禁私錢
不力處分裁雲南各局鑪七座五年定寶泉寶源
二局以所收銅器於定額外加卯鼓鑄仍為四十
一卯定銅鉛各半配鑄制錢例(謹按雲南各局及後開之貴州四川)
(兩局以銅質高低沙水異宜仍銅六鉛四相配至乾隆五年改鑄青錢始照京局之例是年更定寶)
(源局移交戶部放餉錢額每年本局存留十萬串以備各工取用其餘皆移交戶部放餉倘遇大工)
(需錢至十萬串不能足用者另行奏請)行各省舊欠錢糧折收銅器
之令熟銅定價每觔一錢一分九釐有奇生銅每
觔九分五釐有奇各按成色觔兩抵算六年定寶
源局增設新厰鼓鑄如寶泉局例共正鑪二十五
座勤鑪六座增設大使二員於本部筆帖式内揀
補七年申定錢值每銀一兩止許換制錢千文時
奉天直隸等處錢值過賤故有是令並令各省一
例遵行令江西浙江湖北湖南河南山東山西各
收買銅器開鼓鑄局錢幕俱用滿文江西南昌府
局鑄寶昌二字浙江杭州府局鑄寶浙二字湖北
武昌府局鑄寶武二字湖南長沙府局鑄寶南二
字河南開封府局鑄寶河二字山東濟南府局鑄
寶濟二字山西太原府局鑄寶晉二字是時惟粤
西距京遥遠制錢到粤者少民間所用多係私錢
每年雖有雲南撥錢二萬串不敷流轉尋令於雲
南省城臨安二局歲撥錢六萬串發運廣西沿途
截留以為搭放兵餉俸工之用其易銀還滇悉如
舊例開貴州畢節縣鑄局時貴州威寧州採銅有
效大定府境内又産有鉛礦巡撫張廣泗奏請乃
於畢節縣城開局設鑪十座每年開鑄三十六卯
錢幕鑄滿文寶黔二字九年復定制錢放餉成數
單月以一成搭放雙月以二成搭放嗣後以錢數
多寡酌定一成二成或增至三成按季具奏配給
嚴販運及囤積制錢之禁開江蘇安徽鑄局江蘇
設於蘇州府鑪十二座安徽設於江寧府鑪四座
每月各開鑄二卯其錢幕俱用滿文各鑄寶蘇寶
安二字停河南寶河局山西寶晉局鼓鑄十年更
定寶源局監督一年為滿之令改為二年期滿并
定滿漢二員新舊互相更代之例是年開四川成
都府鼓鑄局設鑪八座每年開鑄二十四卯錢幕
滿文鑄寶川二字時陜西錢價昂貴戶部議請雲
南歲鑄錢十萬串發往易銀還滇尋從雲南巡撫
張允隨奏請開局於東川府設鑪二十八座錢幕
亦鑄寶雲二字所鑄錢發運陜西停江蘇寶蘇局
及浙江寶浙湖北寶武湖南寶南等局鼓鑄十二
年復定錢制每文重一錢二分先是順治元年每
文鑄重一錢二年改鑄一錢二分十四年加至一
錢四分康熙二十三年因銷燬弊多仍改一錢嗣
因私鑄競起於四十一年仍復一錢四分之制至
是以銅價加增錢重銅多易滋銷燬奉
諭寶泉寶源二局仍照順治二年例每文重一錢二分並
將錢樣頒行各省照式鼓鑄其見行一錢四分之
錢亦令一體行使開雲南廣南府局鑄錢運京停
湖北湖南廣東辦解滇銅時三省遞年採辦滇銅
解部每百觔費價十四兩五錢部議若即於滇省
照厰價買銅鑄錢較運京鼓鑄實多節省應令雲
南鑄出錢文運赴漢口照運陜錢之例每百觔給
水脚銀二兩三錢五分其附搭漕船運至通州毋
庸議給水脚至通州運京應照運銅例每百觔給
脚價銀一錢二分八釐統較從前銅鉛解京運費
每百觔三兩之數亦有節省雲南巡撫張允隨尋
請開局於廣南府設鑪九十四座照舊例於正額
外加帶鑄錢及外耗錢錢幕亦鑄寶雲二字其運
道令自廣南府城運粤西另委員運至漢口聽楚
省轉運到部遂停湖北湖南廣東解辦滇銅更定
寶泉局監督以二月更代停安徽寶安局鼓鑄十
三年陜省錢價漸平停雲南東川府局撥運陜西
錢是時民間多行使翦邊錢定翦邊錢禁例及各
官失察處分
乾隆元年頒行乾隆通寶錢除用黃銅器皿之禁
戶部尚書海望疏言銅器散用民間相習已久一
旦禁使勿用則其情有所不便緩之則互相觀望
急之則百弊叢生胥吏借此需索刁民借此訛詐
得賄則賣官法不得則入人罪其弊一民隐既難
上逹有司未必皆賢民間交納銅器或有侵蝕扣
尅僅得半價者或有除去使費空手而歸者名為
收銅實為勒取其弊二此等銅質本極粗雜一經
鎔化折耗甚多而工價不減在收買之時原費帑
金所得不償所失其弊三况黃銅乃係白鉛配成
今禁用黃銅而不禁紅銅則奸匠皆將銷燬制錢
攙藥煮白以成器皿較之未禁之先不特銅又多
費適以昂其價值而速其銷燬其弊四凡此四弊
必究其根源以求變通之計夫自古錢文輕重必
隨銅價之低昂增減上年
世宗憲皇帝因私銷之弊飭九卿議減錢數每文重一錢
二分所以調劑夫銅貴錢重者業有成效固已不
必屑屑於禁銅末務矣嗣後祗於雲南江浙辦銅
之處設官分職統計部用銅觔採辦如有餘銅任
民販賣則鼔鑄自得充裕而於國計民生均屬有
益
上是其議增定雲南餉錢作銀之數每錢一千二百文
作銀一兩配給二年發工部餘錢設官局出易以
平錢直是時京城錢價漸昂每紋銀一兩易大制
錢八百文部臣議以兌換之柄操於錢鋪之手而
官不司其事故奸商得以居奇請將工部節慎庫
見存餘錢八萬串於京城内外開設官錢局十處
出易從之錢直遂平三年停廣南府鑄運京錢局
令即以原銅按年解京停山東寶濟局鼓鑄是年
復增四川寶川局鑪七座共鑪十五座添銅鼓鑄
以給配支兵餉及各官養廉之數四年令寶泉寶
源二局錢盡行歸庫每月加增成數支放兵餉其
鑪頭應領工料每錢千給銀一兩於四季由戶部
發兩局監督按數分給增貴州寶黔局鑪十座共
為二十座其添設官兵每月關支餉銀俱以錢文
搭放五年改鑄青錢每紅銅五十觔配合白鉛四
十一觔八兩黑鉛六觔八兩冄加點錫二觔配合
鼓鑄并令開局各省一體如式改鑄與現在黃錢
相兼行使其錢銷燬錘擊即碎不能改造器皿私
燬以熄開福建福州府局設鑪八座錢幕滿文鑄
寶福二字復開江蘇寶蘇局設鑪十六座浙江寶
浙局設鑪十座並增雲南鑪局十座及臨安局鑪
五座其錢照青錢式又以雲南改鑄青錢需用點
錫赴粤採買不易准其以箇舊厰版錫搭配鼓鑄
六年復開雲南東川府鑄局設鑪二十座湖南寶
南局設鑪五座定京局淘洗餘銅及工料分給銀
錢之例七年戶工二部議定二局各開鑄六十一
卯以備增搭兵餉遇閏加鑄四卯開廣西省城桂
林府局設鑪十座錢幕滿文鑄寶桂二字八月復
開江西寶昌局設鑪六座八年定私鑄鉛錢禁例
凡首從工匠及知情買使與知情不舉首者分别
擬罪有差開湖北寶武局鼓鑄及雲南大理府鑄
局各設鑪十五座增定江南餉錢作銀之數仍照
定例每銀一兩給錢一千文自甲子年為始時京
城錢價昂貴九年令寶泉寶源二局於定額六十
一卯之外各加鑄錢十卯交官局易換十年又命
兩局各帶鑄五卯加鑄二十二卯並申嚴販運及
囤積制錢之禁尋以錢價漸減停止官局其兩局
開鑄仍照原額六十一卯是年以貴州苖疆漸知
用錢交易總督張廣泗奏請添設鑪座遂令加鑄
十卯為四十六卯並令江西寶昌局增鑪四座共
為十座開廣東廣州府鑄局設鑪六座鑄滿文寶
廣二字定用銀用錢事宜京師錢文自各門嚴查
後價直漸平而近京州縣仍貴令地方文武官將
天津一帶商船漕船興販錢文回南者嚴查禁止
又
諭令九卿議定凡各省修理城垣倉庫領出帑銀除雇
覓匠夫給發工錢外一應買辦物料毋許以銀易
錢其民間各店舖零星買賣准其用錢至總置貨
物仍令用銀交易使商民皆知以銀為重不得專
使錢文開保定府鑄局保定府向未鼓鑄直隸總
督高斌奏請配買漢口鉛錫設鑪六座錢幕鑄滿
文寶直二字每年開鑄四十八卯從之後以銅觔
不敷減鑪二座十一年復增四川寶川局鑪十五
座共為三十座以每歲所鑄錢一半撥運陜西搭
放兵丁月餉易銀歸欵鑄工部寶源局督理錢法
堂關防仍照寶泉例一體補給以昭畫一十二年
增湖北寶武局鑪座仍令鼓鑄大錢先是湖北鑄
局以滇銅不敷鼓鑄奏准收買漢口鎮商銅改鑄
每文重八分小錢與大制錢同價配餉至是湖廣
總督塞楞額疏言官局改鑄小錢計其工料燬大
制錢二千即可鑄小錢三千盗銷私鑄弊且相因
而起近日漢口商銅頗多應廣為收買仍鑄每文
重一錢二分之大錢并請增鑪五座為二十座於
配餉之外發江夏漢陽二縣設立官局按市價酌
減出易從之十三年山西巡撫準泰以錢價昂貴
奏請復開寶晉局設鑪十座每年開鑄十二卯除
去工價及配給兵餉外並隨時減價平賣以資民
用從之開陜西鼓鑄局於省城西安府設鑪十座
錢幕滿文鑄寶陜二字每年開鑄二十四卯所鑄
之錢設局聽民易換以平市價十四年停雲南撥
運廣西錢酌減省城鑪局十座存留二十五座臨
安府局鑪八座存留八座鑄錢以敷滇用是年增
廣西本省寶桂鑪局八座為二十座並令廣東寶
廣局每年按原定之卯加倍鼓鑄其從前各鎮協
營兵餉未經搭錢者一例配給十五年令江浙二
省錢局加鑪鼓鑄時以明年
聖駕巡幸江浙商民雲集乃先期
特命截留滇銅於江蘇浙江二局加卯開鑄届期設立
官局減價出易以平市價嗣後恭遇
南巡盛典皆照例加卯鼓鑄復開廣南府鑄局設鑪十
五座每年開鑄三十六卯除去工價等項照銀七
錢三之例配給曲靖開化二鎮標及廣羅協廣南
營兵餉十六年戶工二部議定寶泉寶源二局額
鑄之外所餘銅鉛錫應各加鑄十卯為七十一卯
每年添鑄之錢如遇錢價昂貴即發八旗米局照
市價酌減出易改撥四川銅觔運陜於寶陜局另
增設鑪局十座加配鉛錫鼓鑄裁川省鑪局七座
停鑄運陜錢十七年暫停山西寶晉局七座復於
雲南東川府設鑪二十座鼓鑄專搭兵餉時東川
産銅日盛令就近增開新局設鑪五十座亦開鑄
三十六卯以備存貯其搭放銅鉛工本脚價每銀
一兩仍照兵餉例以一千二百文發給增湖南寶
南局鑪五座共為十座加鑄一倍錢文增搭兵餉
以每百兩給錢十串作為一成之數餘錢仍交官
局以時易換是年以湖北議修城工令寶武局照
原定之卯加倍開鑄除工料外添鑄錢文仍令該
局出易還歸鑄本以所得餘息銀備充公用復開
山西寶晉局以購買銅觔不敷較從前酌減鑪四
座止存六座隨時鼓鑄以需公用其各營官兵俸
餉令照銀七錢三之例配給十九年工部奏言寶
源局按卯鑄錢解交節慎庫者除給發各工及移交
戶部放餉外遞年存積貯庫者三十七萬餘串查
搭放兵餉每月約計需錢七萬餘串内工部協放
僅二萬串為數較少請嗣後工部餉錢每月以三
萬串為例從之二十年總督黃廷桂以四川議修
城工請更增寶川局鑪三十座加倍鼓鑄以充公
用從之二十一年令寶源局以每年存積餘銅於
正額七十一卯之外加鑄十卯以廣流通俟餘銅
用盡即行停止時川省餘銅足敷採買是年增山
西寶晉局鑪五座為十一座旋令雲南東川府新
局内加鑄十八卯並增湖南寶南局鑪十座為二
十座其時寶泉局歲鑄額用外餘錢八萬餘串逐
年遞積存庫錢約六十萬串戶部奏准以各衙門
應支公費每月需銀九千四百餘兩不等請照工
部各官給發寶源局錢之例一體改給制錢二十
二年
諭前代廢錢流傳無幾如唐宋元明舊錢不妨聽民行
使至偽號錢文例應嚴行禁革准民間檢出官為收
買二十四年移貴州畢節縣局於省城貴陽府加鑄
二十六卯尋定每年六十九卯除去工價及搭放
兵餉等項外餘錢令官錢鋪發賣以平市價開西
域葉爾羌城鼓鑄局先是回部葉爾羌喀什噶爾和
闐城舊有紅銅錢文名曰普爾每文重二錢制小
而厚外有輪郭中無方孔每五十文直銀一兩謂
之騰格至是平定回部
皇上從將軍兆惠請開局於葉爾羌城改鑄錢文
特命戶部頒發錢式仍用紅銅每文重二錢形如内地
制錢較厚文為乾隆通寶用漢字其幕鑄葉爾羌
城名左
國書右回字先以預備軍營之銅鑄錢五十萬易回
部舊錢銷燬更鑄以資回衆之用仍於各城産銅
之地陸續採銅加鑄又因回疆蕩平大兵凱旋經
理甘肅一應屯田事宜需錢甚多酌撥四川省每
歲協濟錢十二萬串湖廣省協濟錢八萬串按數
分運甘省復增寶南局鑪局時湖南餘錢不敷解
運巡撫馮鈐奏准於舊鑪二十座外增鑪二十座
加卯鼓鑄以資協濟尋以甘省錢文市價大平將
四川湖廣撥運錢停止增寶泉局五卯為七十六
卯二十六年開西域阿克蘇城鼓鑄局亦如葉爾
羌之例惟錢幕鑄阿克蘇城地名仍置七品伯克
二員管理採銅回戶令其歲解紅銅於阿克蘇城
及烏什城庫車城沙雅爾城賽哩木城拜城哈喇
沙爾城等處以資鼓鑄令湖南收禁小錢地方官
給價收買惟前代古錢及康熙年間之小制錢仍
聽民便行使增設戶部寶泉局錢法堂司官滿漢
各一人仍照監督之例二年更代酌裁筆帖式二
人二十九年開雲南順寧府鼓鑄局設鑪八座每
年開鑄三十六卯並照東川新局之例加鑄十八
卯錢幕仍鑄寶雲二字三十年四川總督阿爾泰
疏言川省各營需用賞卹曾請於鹽茶項下支銀
萬餘兩交寶川局每年加鑄二卯惟重慶夔州二
處仍係營中領本四萬餘兩開典生息較之錢局
加卯鼓鑄相去懸殊應請將二營官典停止以所
獲息銀及房間什物變價歸本解司以一萬九千
餘兩仍照例交局隨卯帶鑄除歸還價本所餘銀
兩足敷添補賞項之用從之三十一年裁減雲南
順寧局加卯鼓鑄增省城臨安鼔鑄卯期三十二
年令寶直局餘銅鑄錢供餉三十五年減雲南鑪
座時雲南錢值過賤將東川新設鑪二十五座大
理廣西各十五座臨安順寧各八座均行裁減三
十六年酌減貴州搭放兵餉錢例寶黔局鼓鑄錢
文向例均以一六搭放俸餉至是總督彰寶巡撫
李湖先後奏准安籠威遠等鎮錢價平賤又離省
窵遠運回每至虧損停止搭放文官廉俸及書役
工食減半搭放其提標古州鎮標二十一處仍如
舊例減山西寶晉局鑪五座減江西寶昌局鑪四
座(時兩省錢值平賤官錢陳積稍多)三十七年令貴州省局存貯
餘錢搭放兵餉三十八年復寶泉局工錢改給銀
兩之制向例局役原定每卯給制錢一千二百四
十串嗣於乾隆四年議准改給銀兩後因錢價昂
貴復經定議給錢至二十八九年以來錢價日就
平減匠役按例給銀舊欵不符至是仍改給錢三
十九年湖南巡撫覺羅敦福疏言寶南局錢積至
十七萬四千四百餘串難以流通請於修巴陵縣
城工内減價易銀從之四十年開伊犂鼔鑄局錢幕
用寶伊字照内地常行制錢每文重一錢二分用
紅銅八分四釐黑鉛三分四釐八毫點錫一釐二
毫鼔鑄四十一年復開雲南省鑪并增鑪座時雲
南産銅甚多足資鼓鑄於東川局增十五座曲靖
府十八座廣西州復鑪十五座保山局增四座大
理局三座省局一座共五十六座統舊存鑪共百
四十一座每年每鑪加鑄三十六卯搭放兵餉外
加搭放各厰鹽井工本薪食又復寶黔局鑪時滇
銅豐旺又增給厰價採挖日富而黔省自減鑪以
後官錢既少市價增昂至是撥滇銅之餘赴黔鼓
鑄復原減五鑪移於省城四十二年令雲南兵餉
以銀錢各半搭放四十四年裁雲南省鑪二十七
座以節省銅觔撥供他省採辦減廣西鑪四座以
滇省近年出銅較少止存鑪十二座其鑪役工食
概給以銀四十五年以雲南各厰採銅竭蹶且距
省稍遠稽察難周
諭令將大理府所設八鑪移歸省局其東川府只留十
座餘六座并裁
皇朝通典卷十
