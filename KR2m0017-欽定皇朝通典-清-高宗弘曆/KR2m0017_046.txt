欽定四庫全書
皇朝通典卷四十六
禮(吉六)
奉先殿
(臣)等謹按
本朝
奉先殿與
太廟同尊每歲
萬夀聖節元旦冬至及
國有大慶則於
前殿祭饗如遇
册立
册封
經筵
耕耤
謁
陵
省方諸典則於
後殿祗告又
列聖聖誕
列聖
列后忌辰上元清明霜降歲除等日立春端陽重陽等節
曁孟夏八日並於
後殿上香行禮每月薦新朔朢祭獻每日早晚燃香燭
禮制備極周詳敬考
典策自
世祖章皇帝以來凡
親享
奉先殿及
躬詣上香祗告行禮歲無虚月
皇上繼述彌勤紹
庭展拜禮用家人
記注所垂筆難罄載仰見我
聖朝
世德相承
仁孝之誠典文之備真堪垂憲萬古謹稽
奉先殿禮制彙為一篇以次於
廟禮之後
順治十三年十二月
世祖章皇帝命建
奉先殿於
景運門之東立
前殿
後殿均九間南嚮如
太廟寢制禮部奉
諭旨朕考往代典制歲時致享必於
太廟至於晨昏謁見朔朢薦新節序告虔聖誕忌辰行禮
等事皆另建有奉先殿今制度未備孝思莫伸朕心歉
然爾部即察明舊典具奏尋以次年正月興工十四年
正月禮部奏
奉先殿初安
神位
皇上親詣致祭内大臣侍衛内府官隨行禮太常寺贊禮
官贊禮樂舞生作樂各司其事以後
親詣致祭俱行家人禮内大臣侍衛内府官不與陪祀應
令内府官贊禮作樂如前行禮其元旦冬至
萬夀係大節諸册封係大禮及月朔朢俱應
親詣致祭内府官贊禮作樂其供獻與
太廟大祀同立春上元四月初八日端陽重陽係尋常節
忌辰清明霜降十月朔係哀慕日期
親詣致祭均不贊禮作樂七夕不致祭止如常供中元中
秋係朢日常祭日期不必重行每月隨時薦新
上躬詣供獻但係常例供獻不必請
神位於
前殿即於
後殿供獻
上享
太廟或祭畢俱應上香燭於
奉先殿行躬告禮得
旨
奉先殿初次行禮宜用祝文餘俱如議是年定每日供獻
湯飯果五盤肉五盤上香行禮又定
御經筵前期
行幸前期
還宫次日均於
後殿讀祝祗告十一月
奉先殿告成恭奉
太祖高皇帝
孝慈高皇后
太宗文皇帝
孝端文皇后神牌奉安
奉先殿
世祖章皇帝親詣行大饗禮如儀又
諭
奉先殿恭祭
太祖
太宗未經合祭
四祖朕之孝思猶為未盡嗣後遇元旦
皇太后聖夀及朕誕辰恭請
太廟後殿
四祖
四后神位於
奉先殿合享祀畢仍恭送
神位於
太廟後殿十七年五月
諭工部
奉先殿享祀
九廟稽考往制應除東西夾室行廊中建敞殿九間斯合
制度前興工時該衙門未加詳察連兩夾室止共造九
間殊為不合今宜於夾室行廊外中仍通為敞殿九間
以合舊制爾部即會同宣徽院詳議具奏尋遵
旨議上興工改建十八年正月
聖祖仁皇帝登極十一月恭奉
世祖章皇帝神牌升祔
奉先殿前期祗告是日升祔
太廟禮成
聖祖仁皇帝詣
奉先殿奉安
神位行大饗禮如儀
康熙元年四月以加上
太祖
太宗廟號尊諡恭奉改題加上
廟號尊諡神牌奉安於
奉先殿後殿遣大臣行禮六年十一月恭奉
孝康皇后神牌升祔
奉先殿
聖祖仁皇帝親詣行大饗禮如儀九年七月加上
孝康章皇后廟號恭奉改題加上
廟號神牌奉安於
奉先殿後殿前期遣官祗告至日
聖祖仁皇帝親詣行禮十一年二月
聖祖仁皇帝行耕耤禮前期遣官祗告
奉先殿定為例十三年定
奉先殿早晩點香燭停止每日供獻每月薦新令内務府
掌儀司官於
後殿上香行禮十四年正月奉
仁孝皇后神牌升祔
奉先殿前期
親詣祗告是日遣官行大饗禮如儀十五年定
冊封等日停止大饗遣官於
後殿祗告十八年四月奉
孝昭皇后神牌升祔
奉先殿一如
仁孝皇后祔饗儀五月恭修
奉先殿暫奉
列聖
列后神牌奉安於
太廟中殿
仁孝皇后
孝昭皇后神牌並寳座仍奉安
奉先殿東旁一間用黃幄籠罩遮以步障自是暫輟朔朢
時令祭饗每月令内府官照常薦新有事則告二
十年二月以
奉先殿工竣恭奉
列聖
列后神牌還御
聖祖仁皇帝親詣致祭行禮二十七年十月恭奉
孝莊文皇后神牌升祔
奉先殿
聖祖仁皇帝親詣行大饗禮奉安
神位如儀二十八年十一月奉
孝懿皇后神牌升祔
奉先殿一如
仁孝皇后祔饗儀三十八年十二月
諭元旦諸臣俱齊人衆煩擾從
太廟請捧
四祖神牌往來朕心不安著大學士内務府禮部太常寺
會議具奏尋議奏請嗣後元旦
萬夀聖節停止奉請
太廟後殿
四祖神牌即於
太廟後殿一如
奉先殿儀列籩豆讀祝奠帛獻爵遣官行禮從之五十七
年十二月恭奉
孝惠章皇后神牌升祔
奉先殿是日遣和碩諴親王允祉恭代行禮
雍正元年七月以加上
列祖
列后
尊諡恭奉改題加上
尊諡神牌奉安於
奉先殿行大饗禮如儀九月恭奉
聖祖仁皇帝神牌
孝恭仁皇后神牌升祔
奉先殿是日升祔
太廟禮成
世宗憲皇帝詣
奉先殿恭捧
聖祖仁皇帝神牌親王四人恭捧
孝誠仁皇后
孝昭仁皇后
孝懿仁皇后
孝恭仁皇后神牌奉安於
奉先殿行大饗禮如儀三年七月
諭禮部據奏八月二十三日
皇妣孝恭仁皇后服制期滿請照
皇考聖祖仁皇帝釋服之禮祫祭
太廟頒諭中外等語朕叠遭
皇考
皇妣大事追念㒺極深恩莫由仰報三年以來秪於宫禁
中齋居素服默盡思慕哀戚之忱非敢自謂遵循古禮
更不欲宣播於衆也父母之喪人子之心則一而帝后
之禮國家之制則殊今八月二十三日屆
皇妣孝恭仁皇后釋服之期著擇日於
奉先殿告祭自行家禮至於頒諭中外可不必行八月
世宗憲皇帝躬享
奉先殿釋服即吉九年奉
旨嗣後恭遇
聖祖仁皇帝聖誕於
奉先殿後殿上香致祭十三年奉
旨祭
奉先殿遵
太廟四孟時享之禮增上香儀
乾隆元年三月以加上
列祖
列后
尊諡恭奉改題加上
尊諡神牌奉安於
奉先殿行大饗禮如儀是年奉
旨
列祖聖誕均應如
聖祖仁皇帝聖誕儀於
奉先殿後殿上香致祭
世宗憲皇帝升祔
奉先殿後
聖誕日亦上香致祭二年三月恭奉
世宗憲皇帝神牌
孝敬憲皇后神牌升祔
奉先殿是日升祔
太廟禮成
皇上親詣
奉先殿行大饗禮奉安
神位如儀七月以修
奉先殿興工恭奉
列祖
列后神牌暫安
太廟
皇上親詣
奉先殿祗告八月
諭今因修
奉先殿恭請
列祖
列后神牌暫安奉
太廟中殿八月初九日
太宗文皇帝忌辰十一日
太祖高皇帝忌辰此二日朕親詣
太廟中殿行禮著總理事務王大臣會同禮部查明禮儀
具奏和碩莊親王允禄等奏言向來恭遇
列祖
列后忌辰
皇上親詣
奉先殿俱用素服至時享及告祭
太廟
皇上親詣俱用朝服並無素服入
廟之制再禮部等前奏
奉先殿興工告成之間朔朢一切祭祀俱遵康熙十八年
修
奉先殿例彼時遇
列祖
列后忌辰
聖祖仁皇帝未嘗親詣
太廟中殿今
太祖
太宗忌辰未便於
太廟素服行禮應請停止從之十月以
奉先殿工竣恭奉
列祖
列后神牌還御
皇上親詣
奉先殿致祭行禮十七年七月和碩莊親王允禄等奏臣
等伏查
本朝
孝誠仁皇后山陵禮畢升祔
奉先殿未附
太廟緣
本朝既建
奉先殿與
太廟同尊是以
孝誠仁皇后大禮酌定升祔
奉先殿以安神爽臣等原議
孝賢皇后神牌升祔
太廟祗係據依戴禮今敬謹詳考具奏伏候
訓示奉
諭旨
孝賢皇后神主遵照
孝誠仁皇后之例奉安
奉先殿十月
皇上以
孝賢皇后升祔
親詣
奉先殿祗告是日遣親王行禮四十二年五月恭奉
孝聖憲皇后神牌升祔
太廟禮成升祔
奉先殿
皇上親詣
前殿行大饗禮如儀是日派出
皇子一人恭捧
孝聖憲皇后神牌進
後殿又派出
皇子一人恭捧
孝賢皇后神牌先出祗竢
孝聖憲皇后神牌至恭捧
孝賢皇后神牌跪接候過隨行進右第二間寢室
皇子恭捧
孝聖憲皇后神牌行祗見
世宗憲皇帝
孝敬憲皇后禮
皇子恭代行三跪九叩禮恭捧
孝聖憲皇后神牌奉安
寶座
皇子恭捧
孝賢皇后神牌行祗見
孝聖憲皇后禮
皇子恭代行三跪九叩禮畢恭捧
孝賢皇后神牌出進左第三間寢室奉安原位如儀凡
致祭
奉先殿及上香祗告諸儀具
大清通禮
夀皇殿
(臣)等謹按杜典宗廟門歷叙唐以前廟制即附載
原廟於内以其事本略故無專條至唐宋以後别
廟之建神御之奉典制遞增
欽定續通典詳考為原廟一門以補杜典之所未備體
例洵為盡善我
朝既建
奉先殿與
太廟同申孝享儀文隆備已於前篇恭述至崇奉
聖容之禮則
夀皇殿
恩佑寺
安佑宫
永佑寺先後建立
宫中
苑中
神御式憑如親
陟降洪惟
世宗憲皇帝孝思垂則禮展
家庭我
皇上繼述心虔追隆
世德恭繹
御製各碑記仰見
仁孝誠敬之心無乎不達煌煌鉅典有非前代原廟之
制所能擬其萬一者矣兹恭紀
夀皇殿於前即恭紀
恩佑寺
安佑宫
永佑寺於後與
奉先殿典禮並隆焉
雍正元年四月
世宗憲皇帝恭奉
聖祖仁皇帝御容於
夀皇殿中殿殿在
景山之東北先是奉
諭朕受
皇考深恩四十餘年未嘗遠離
皇考升遐無由再瞻色笑今追想音容宛然在目御史莽
鵠立精於寫像昔日隨班奏事常覲
聖顔
皇考有
御容數軸今
皇考年高
聖顔微異於往時著莽鵠立敬憶
御容悉心薰沐圖寫尋莽鵠立恭繪
聖祖仁皇帝御容成捧進於
養心殿
世宗憲皇帝瞻仰依戀悲慟不勝
命俟
梓宫發引後敬謹供奉於
夀皇殿至是
親詣行禮自後歲時奠獻日以為常遇
聖誕忌辰元旦令節
世宗憲皇帝皆先詣
奉先殿復詣
夀皇殿展謁奠獻著為定禮凡
親享
親祫
太廟禮成後及
奉先殿行禮後皆
親詣
夀皇殿兼詣
恩佑寺(佑寺見恩後)以時奠獻月必
瞻禮或月至三詣焉四年五月
孝恭仁皇后三週忌辰
世宗憲皇帝詣
夀皇殿行禮
乾隆元年正月元旦
皇上詣
夀皇殿行禮自後歲必
親詣如儀十月恭奉
世宗憲皇帝御容於
夀皇殿東室
皇上親詣行禮自後香燈供獻日以為常與
中殿儀同二年八月
世宗憲皇帝二週忌辰
皇上詣
夀皇殿行禮復詣
雍和宫
御容前瞻拜行禮前二日
皇上詣
雍和宫供奉
世宗憲皇帝御容以是年興修
奉先殿恭請
列祖
列后神牌暫安奉
太廟中殿恭遇
世宗憲皇帝忌辰定例素服不入
廟爰有
雍和宫特供
御容之禮至十一月祫祭
太廟即吉後專奉
御容於
夀皇殿三年八月
世宗憲皇帝忌辰
皇上恭奉
皇太后慈輿詣
泰陵致祭先詣
夀皇殿行禮啟
鑾自後恭遇
謁
陵
省方啟
蹕回
鑾皆行禮於
夀皇殿四年八月
世宗憲皇帝忌辰
皇上詣
夀皇殿行禮自後歲如
聖祖仁皇帝忌辰儀恭行五年八月
皇上萬夀聖節詣
夀皇殿行禮如諸令節儀著為定禮七年十二月定每年
除夕
夀皇殿供九如燈一對十四年正月
諭内務府移建
夀皇殿於
景山前正中如
安佑宫規制(佑宫見安後)尋諏吉興工於是冬告成
御製重建
夀皇殿碑記曰予小子既敬循
夀皇殿之例建
安佑宫於圓明園以奉
皇祖
皇考神御重垣廣墀戟門九室規模略備而歲時朔朢來
禮夀皇聿瞻殿宇歲久丹雘弗煥且為室僅三較安
佑翻遜巨麗予心歉焉蓋夀皇在景山東北本明季
遊幸之地
皇祖常視射較士於此我
皇考因以奉
神御初未擇山向之正偏合閟宫之法度也乃命奉宸發
内帑鳩工庀材中峯正午甎城戟門明堂九室一仿
太廟而約之蓋安佑視夀皇之義夀皇視安佑之制於是
宫中苑中皆有獻新追永之地可以抒忱可以觀德
傳不云乎歌於斯哭於斯則夀皇實近法宫律安佑
為尤重若夫敬奉
神御之義則見於安佑宫碑記兹不複述惟述重建本意
及興工始末歲月蓋經營於己巳孟春而落成於季
冬上澣之吉日云敬作頌曰惟堯巍巍惟舜重華
祖
考則之不競不絿仁漸義摩
祖
考式之弘
仁皇仁明
憲帝憲小子職之是繼是繩曰明曰旦小子恧之天遊雲
殂春露秋霜予心惻之
考奉
祖御於是夀皇予仍即之制廣向正爰經爰營工勿亟之
陟降依憑居歆攸寧羹墻得之佑我後嗣綿禩於萬
匪萬億之觀德於兹無然畔援永欽識之十五年五
月内閣奉
諭旨
夀皇殿恭奉
皇祖聖祖仁皇帝
皇考世宗憲皇帝聖容朕以時躬詣行禮愾聞僾見得申
逮事之忱仰惟
太祖
太宗
世祖聖容
列后聖容向於體仁閣函奉尊藏未獲修歲時展謁之禮粤
稽前代安奉神御或於宫中别殿或於寺觀淨宇
本無定所國家緣情立制宜極明備周詳敬念
列祖創垂顯承斯在永懷
先澤瞻仰長新式衷
廟祫之儀期協家庭之制應即於
夀皇殿增修丹雘恭迎
列祖
列后聖容敬謹奉安於歲朝合請懸供肅將祼獻以昭誠
慤所有應行典禮著大學士會同内務府王大臣等
詳悉具議以聞七月和碩莊親王等議奏恭查
太廟四孟時享歲除祫祭俱用太牢籩豆
奉先殿前殿朔朢用籩豆
奉先殿後殿節令用果品今
夀皇殿恭懸
聖容暨恭收
聖容之日請如
奉先殿後殿節令果供致祭大祭之日如
奉先殿前殿朔朢獻磁器籩豆供品致祭每歲除夕恭請
列祖
列后聖容恭懸供獻如儀元旦大祭行禮作樂樂章用
奉先殿前殿朔朢樂章初二日如除夕供行禮畢恭收
聖容即
殿尊藏元旦
皇上詣
奉先殿行禮後詣
夀皇殿行禮除夕初二日俱
命皇子輪班行禮歲秋季開晾
聖容飭宫殿監督領侍等派内監敬謹執事十二月恭繪
列朝
聖容成大祭
夀皇殿
皇上親詣行禮
恩佑寺
雍正三年四月
世宗憲皇帝敬即
暢春園建
恩佑寺四年三月恭奉
聖祖仁皇帝御容於
恩佑寺自後月必展拜或兩詣三詣焉
乾隆八年十一月
皇上恭迎
聖祖仁皇帝御容敬奉於
安佑宫中室(佑宫詳安後)
(臣)等謹按雍正三年
世宗憲皇帝敬即
暢春園建
恩佑寺以奉
聖祖仁皇帝御容蓋
宫中則詣
夀皇殿
苑中則詣
恩佑寺
聖心思慕之誠永言惟則我
皇上御極之初既恭奉
世宗憲皇帝御容於
夀皇殿東室復即
圓明園建
安佑宫恭奉
世宗憲皇帝聖容蓋
苑中則時曕
聖祖仁皇帝聖容於
恩佑寺時瞻
世宗憲皇帝聖容於
安佑宫猶我
世宗憲皇帝純孝之聖心也繼又擴
安佑宫制恭迎
聖祖仁皇帝御容於
恩佑寺虔奉於
安佑宫中室奉
世宗憲皇帝御容於
安佑宫東室於是
苑中瞻仰
聖容始專禮於
安佑宫
兩聖神御瞻對同申
聖人之孝永垂無極矣謹詳識於此
安佑宫
乾隆三年二月
皇上敬奉
世宗憲皇帝御容於
安佑宫五年四月
命重建
安佑宫
大殿九室如
太廟規制七月興工八年十一月告成
御製
安佑宫碑文曰序昭穆以祀其先祖有功而宗有德建報
本之義為萬古之經者宗廟之制三代以上即有之
繼人之志述人之事者所當謹也設衣裳以如其生
朔有酌而朢有獻盡事親之禮抒不匱之思者原廟
之制西漢以來始有之繼人之志述人之事者弗敢
廢也後世神御殿亦猶漢原廟之義耶然漢之原廟
不過月出衣冠一遊耳至宋之時乃有神御之名蓋
奉安列朝御容所也上元結燈樓寒食設秋千其視
漢為已備矣而崇建徧郡國奉祀或禪院識者多議
其非禮焉我
皇祖聖祖仁皇帝在位六十餘年恩澤旁覃僻邑窮谷圓
頂方趾之衆飲其德而不知子孫臣庶躬被教育者宜
其謳歌慨慕而無已思也是以雍正元年我
皇考世宗憲皇帝謹就大内夀皇殿奉安
御容朔朢瞻禮牲新時薦而於
皇祖所幸暢春園亦陳薦如禮非輕為此創舉也我
皇祖有非常之澤及天下是以
皇考合天下之情亦以非常之禮報之有漢宋備物備禮
之誠而無宋代徧及郡國祀繁致䙝之譏也予小子
嬛嬛在疚顧諟
皇考之陟降勅明旦凛紹庭良法美政布在方策者謹守
而弗敢失既就夀皇殿東室虔奉
皇考御容以配
皇祖念兹圓明園我
皇考向日遊觀在囿在沼之地也其何忍恝視爰擇爽塏
之地具殿廡之規為室九敬奉
皇祖御容於中奉
皇考配東一室匪惟予小子罔極之思羹牆之慕藉以稍
抒亦欲使後世子孫凛覲揚之志勤堂構之基所為
禮以義起有其舉之莫敢廢也鳩工於乾隆庚申而
蕆事於癸亥所司以碑文請乃序其事如左而繫之
以詩懿兹苑囿
皇考所作土階茅茨遵堯之約匪誇丹雘有窅谿壑匪沸
管絃有唳雲鶴詎美之求惟
聖所樂我龍受之中心惕若宅是廣居九有是度
祖武斯繩宏規敢略爰相其地載斟載酌爰創其模載經
載落廟貌巖巖堂皇綽綽有閑旅楹有挺松桷周之
以郛其郛嶽嶽環之以池其池㶁㶁其水何有鳶飛
魚躍其宇何有網軒珠箔
神御孔安心乎莫莫來覲來齋曰朢曰朔於萬斯年予誠
永托是年定
安佑宫供享儀恭請
聖祖仁皇帝御容安奉
中室
世宗憲皇帝御容安奉
東一室先期欽天監謹諏十一月十九日辰時安奉吉
至日内務府大臣率屬蟒袍補服赴
恩佑寺
清淨地恭備彩亭駕衣從
恩佑寺預備龍旗御仗鼓樂恭迎
聖祖仁皇帝御容進
圓明園西南門過
清淨地恭請
世宗憲皇帝御容同進
安佑宫安奉恭引
皇上供享行禮如儀每歲春正月
皇上幸圓明園駐蹕之初詣
安佑宫行禮上元日亦如之恭遇
大駕謁
陵
省方秋獮自苑
啟鑾及還
駐蹕皆詣
安佑宫行禮
永佑寺
(臣)等謹按康熙四十二年熱河建
避暑山莊
聖祖仁皇帝歲臨避暑遂秋獮於木蘭用綏拊蒙古藩部
我
皇上法
祖巡邊講武歲駐
山莊式崇
寶構虔奉
聖祖仁皇帝神御名曰
永佑繼又於寺樓
東室敬奉
世宗憲皇帝御容每歲
躬謁紀以詩章
皇上紹
庭對越之思彌切於
繼
序
省方之日兹用敬謹編載以誌
聖孝於無斁焉
乾隆十五年
皇上於
避暑山莊
躬度平敞地規建
永佑寺以奉
聖祖仁皇帝御容是年鳩工至十六年秋告成明年增建
後樓至十八年夏工竣
御製
永佑寺碑文曰昔如來以法王御世宏濟人天徧現十方
虚空不住顧其安立道場必在靈山寶地鷲峯鹿苑
精舍莊嚴蓋聖蹟所留尤福祐之所聚矣我
皇祖聖祖仁皇帝以無量夀佛示現轉輪聖王福慧威神
超軼無上
省方覽勝乃睠熱河建山莊為
清暑地因巖壑自然之勢示茅茨不剪之規
養性怡神從容綜理而風雷之所鼓動雨露之所涵濡神
化周通不疾而速猶佛之林間燕坐灑落安禪而說
法則聲震大千慶生則施洽羣有也予小子蚤年隨
侍仰見我
皇祖清晏娛遊無逸乃逸對時育物天地同流至於今彈
指三十餘年秋獮之餘時復稅駕於此松雲如舊榱
桷翹瞻感
陟降之在庭思報
恩而薦福遂即山莊内萬樹園之地創立精藍爰名永佑
固不特鐘魚梵唄足令三十六景借證聲聞我
皇祖聖日所照千秋萬歲後子孫臣庶無不永如在之思
是即釋迦之耆闍崛山金剛法座天龍擁護相好依
然而朕之繩
武寧
親祝釐養志者於是乎託庶其無忝
前志云爾二十七年以每歲秋中
駐蹕山莊八月二十三日届
世宗憲皇帝忌辰
皇上思慕齋居時殷僾愾爰恭奉
聖容於寺樓之
東室至日
上虔詣瞻拜用申依戀樓西偏精藍三楹額曰
寫心精舍
上謁
神御時每
臨憩焉至是恭奉
世宗憲皇帝神御於
東室自後每歲
駕臨山莊先詣
永佑寺
瞻謁及中元日
親詣行禮恭遇
世宗憲皇帝忌辰
上虔詣瞻拜一如
安佑宫之禮
(臣)等謹按
夀皇殿恭安
列聖
列后神御惟除夕元旦敬奉
瞻禮至
圓明園之
安佑宫
避暑山莊之
永佑寺則祗奉
聖祖仁皇帝
世宗憲皇帝御容而未及
列后惟
養心殿及
圓明園之東佛堂
世宗憲皇帝時曾恭奉
孝恭仁皇后神位
皇上因亦遵奉
孝聖憲皇后神位自四十二年以後恭遇
孝聖憲皇后聖誕令辰及上元節日皆詣
夀康宫佛前展禮並瞻仰
寶座行禮至
圓明園之
長春仙館
避暑山莊之
松鶴齋為
孝聖憲皇后舊日
寢宫則皆
敬詣
寶座前行禮又於
暢春園之
恩佑寺側敬建
恩慕寺奉佛以報
慈恩仰見我
皇上聖心追慕永言不匱之誠于是乎在蓋以禮緣義
起恪奉
前規未增
神御之奉四十三年正月十四日
御製詩有式禮敢遵
神御屢之句
注云
夀康宫遵奉
慈闈頤慶年久其地宜留為萬萬年奉養東朝所居奕禩
所當敬守若於此安奉
聖母御容
神位何以示垂貽久遠之圖是以不敢輕率議加以協
舊典又
恩慕寺瞻禮詩注以
暢春園及
避暑山莊之
松鶴齋亦與
夀康宫相同未敢增奉
御容屢見於篇伏讀之下益以見
皇上孝思維則而
訓示億萬年之意至深且遠也恭述
御製詩注詳識於此
皇朝通典卷四十六
