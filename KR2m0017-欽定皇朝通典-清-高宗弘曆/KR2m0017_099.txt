皇朝通典卷九十九
邊防(三)
西序略
(臣)等謹按杜氏邊防典西方凡七十五國五朝續通
典分西及西北凡八十二國以今輿地考之諸國
疆界半在伊犁回部之内以至青海西藏久為服
屬餘則今古殊名舊蹟湮沒有不可詳考者恭惟
我
皇上聖武布昭鴻猷式廓殲巨憝而拓版疆天山南北
盡同赤縣黃圖羣優游於
闓澤於是附近葱嶺之東西布魯特安集延霍罕拔達
克山博洛爾諸國葱嶺以外遠抵西海之塔什罕
愛烏罕諸國延頸企踵瀝誠慕化貢使頻來駢生
并育
皇上廣開渥澤
召見賜宴俾與觀燈火暨閱射賞賚優厚歡欣忭躍之
誠周浹於大濛之宇凡昔漢唐以來羈縻駕馭不
克招致者一旦畏威懷德並游於
聖化之中洵超軼前古之隆軌矣西洋意達里亞博爾
都噶爾亞諸國去中土八萬餘里輸誠慕化貢獻
不絶其人來處中土者天文推步之法制器尚象
之能亦俾得各用所長專門不廢遴厥才良得以
筮仕效職至其所崇天主之教則但使自沿其俗
嚴禁流傳勿使得淆聞見蓋
聖人仁育義正之懷收其人必盡其用安其俗不存其
教而
聲教翔洽遠達於重溟冰海之墟尤前古所未有也愛
烏罕諸國實隣西海西方之地至此已盡而西洋
諸亞則懸處巨海之外其地尤為遼夐云
西
東布魯特
東布魯特回部别種也在天山北凖噶爾部西回
部西北東南距阿克蘇城七百九十里東北距伊
犁一千四百里其部有五曰薩雅克鄂拓克圖魯
起拜主之曰薩拉巴噶什鄂拓克車里克齊主之
戶各一千有竒兩頭目不相統屬有瑪木克呼里
兼轄之曰霍索楚鄂拓克邁他克主之曰啟台鄂
拓克喀喇博託主之戶俱千有竒析居搭拉斯地
曰薩婁鄂拓克阿克拜主之其酋長戴氊帽衣錦
衣民人冠無皮飾衣褐舊為烏孫西鄙地其國舊
游牧處在特木爾圖淖爾左名後為凖噶爾所侵
始西遷乾隆二十年凖噶爾部平得復故地二十
三年六月將軍兆惠等追捕逆賊哈薩克沙喇至
布魯特界遣侍衛烏爾金托倫泰抵其游牧珠穆
翰地撫諭之薩雅克薩拉巴噶什兩鄂拓克人衆
俱歸順時邁他克之子額什博洛適在其地亦願
率所部來歸托倫泰與俱往行六日至其地撫定
霍索楚啟台兩鄂拓克人衆並獻牛羊遣使來軍
門投誠七月參贊大臣富德復遣侍衛伊達木札
布至薩婁鄂拓克阿克拜率其衆五千戶來歸於
是東布魯特全部皆内附是年車里克齊圖魯起
拜等來朝
京師
詔扈木蘭行圍
賜宴萬樹園觀燈火二十五年正月布魯特遣使入貢
召見於勤政殿
賜宴六月又遣使臣來貢宴賚如例二十六年部長額
木爾貝以其所寳之玉匕首進獻嗣是遵奉正朔
每歲朝貢不絶
西布魯特
西布魯特與東布魯特相接在回部喀什噶爾城
西北三百里西接哈布爾諸部落道由鄂什踰葱
嶺而至其部落凡十有五最著者四曰額德格納
鄂拓克曰蒙科爾多爾鄂拓克頭目阿濟畢兼轄
之戶七百有竒曰齊里克鄂拓克頭目由瑪特戶
二百有竒曰巴斯子鄂拓克頭目噶爾住戶千三
百有竒逐水草事游牧風俗與東布魯特略同舊
為休循捐毒諸塞種地乾隆二十四年將軍兆惠
既定山南回部追捕餘孽道經其地阿濟畢等遮
道籲請内附遣二等侍衛達克塔納等往撫定之
乃率諸部自哈布爾以東二十萬人衆皆來歸順
遣使朝
京師
詔與觀大閱
賜宴觀燈火二十五年八月遣侍衛索諾穆策凌等往
賜之
敇其頭目阿濟畢等咸懽躍踰望郊迎祗受盡禮自是
每歲朝貢不絶
安集延
安集廷東與東布魯特部接南與西布魯特部接
東南至回部喀什噶爾城五百里其西北為那木
干西為瑪爾噶朗又西為霍罕四部各有城俱當
平陸南控蔥嶺北濱那林河南北山泉支流會合
襟帶諸城之間人民殷庶畜牧饒富其人亦布魯
特種其頭目冠高頂皮帽衣錦衣民人戴白氊帽
毛皮為邊衣黃褐古皆為大宛國地史記所稱大
宛土著耕田有城郭屋室者也元魏為洛那國唐
為拔汗那後更名寧遠安集延那木干瑪爾噶朗
霍罕諸地皆有伯克而霍罕城伯克額爾德尼為
之長衆咸聽命乾隆二十四年將軍兆惠等追捕
霍集占遣侍衛達克塔納等至其地額爾德尼遣
使迎至城内日饋羊酒果米馬匹等物備極誠敬
上表請歸附於是以四城内屬遣頭目托克托瑪
哈穆第等朝
京師貢馬
賜宴瀛臺賞賚有差二十五年正月安集延額爾德尼
伯克遣使入貢宴賚有加與觀燈火八月遣侍衛
索諾穆策凌等齎
敇往
諭額爾德尼率諸伯克郊迎祗受成禮自是每歲朝貢
不絶瑪爾噶朗東與安集延接相去百八十里南
接蔥嶺北濱那林河西亦有河出蔥嶺北山北行
入那林河霍罕東與瑪爾噶朗接相去二百里北
濱那林河那木干東北與布魯特雜處東南距瑪
爾噶郎城八十里南濱那林河有水出城北山南
流入那林河
塔什罕
塔什罕在回部喀什噶爾城北一千三百里東南
與那木干接東與布魯特接東北與右部哈薩克
接居平原有城郭以三和卓分轄其衆曰莫勒多
薩木什曰沙達曰圖爾占在漢為康居西境大宛
北鄙唐九姓昭武所居地也其部舊為凖噶爾羈
屬歲效差役伊犁平後右哈薩克將脅服其國圖
爾占不從逐其所置頭目與哈薩克連兵不觧乾
隆二十三年參贊大臣富德追擒哈薩克沙喇至
其地遣使往撫次軍於莽格特城外以待之時圖
爾占方與哈薩克戰於河上因宣示
聖主威福諭令釋兵和好如初於是塔什罕得安耕牧
遣其屬奉表歸順
詔受之九月遣使入朝
賜宴避暑山莊額什木札布者阿睦爾撒納之兄子亡
命入回部為塔什罕所得至是附貢使以獻
上恩宥其死而遣還之自是塔什罕朝貢不絶由塔什
罕西南行七百里外踰錫爾河又踰那林河為撒
瑪爾罕城又西南為哈拉科子城又西臨達里岡
阿鄂謨是為西海西境盡矣
拔達克山
拔達克山居蔥嶺西南境西北至伊西洱庫爾東
北至葉爾羌皆千餘里有城郭其汗曰蘇爾坦沙
部落繁盛戶十萬有竒頭目戴紅氊小帽衣錦㲲
衣民人衣黃褐在漢為烏古國元史載有巴達哈
商明有八答黑商皆字音之訛即其地也其國負
山險扼蔥嶺之右頗擅形勢有河北流經博洛爾
拔達克山西部落之間至伊西得拉克分流一流
經北入土斯庫爾一流道西南又北入於伊西洱
庫爾其北鄙之城曰瓦漢乾隆二十四年八月回
部逆酋博羅尼都霍集占為
王師所敗奔拔達克山副將軍富德率師追之遣諭其
汗蘇爾坦沙宣示博羅尼都霍集占負
恩狀令擒獻蘇爾坦沙因縛博羅尼都而以兵圍霍集
占於阿爾渾楚哈嶺擒之囚之於柴札布柴札布
者拔達克山繫囚處也乃遣人詣軍門投欵且報
二賊就擒狀副將軍富德遣使往諭責令獻俘進
軍瓦漢以待之是時痕都斯坦方以兵臨拔達克
山謀劫取二酋而塔爾巴斯者拔達克山讐國也
賊將通之攻拔達克山所遣使被獲於是遷霍集
占於密室以二百人圍而殺之初蘇爾坦沙以二
逆囚與已同為派噶木巴爾裔不忍縛獻及反覆
曉以順逆利害之故遂大覺悟乃出逆屍馳獻率
部落十萬戶與隣近之博洛爾部三萬戶俱降二
十五年遣陪臣額穆爾伯克等朝
京師貢刀斧及八駿馬二十六年正月
上召見額穆爾伯克等
賜宴如例並觀燈火二十七年十二月貢使至宴賚如
例
上御大西門幄次
閱健銳軍營俾與觀焉二十八年三月貢馬犬鳥鎗腰
刀由是每歲職貢不絶
博洛爾
博洛爾在拔達克山東有城郭戶三萬有竒四面
皆山西北面有河乾隆二十四年與拔達克山同
内附遣其陪臣沙伯克等朝
京師二十五年正月
召見賜宴如例與觀大閱燈火二十八年博洛爾伯克
沙瑚沙默特貢劍斧等物二十九年貢匕首是時
博洛爾與拔達克山屢行搆釁圍城劫掠沙瑚沙
默特乞援於駐劄葉爾羌都統新柱遣諭拔達克
山恪遵約束還俘罷兵至是沙瑚沙默特以其部
所寳之匕首進貢謝
恩三十四年又進玉欛雙匕首其南有部落曰痕都斯
坦産金絲緞暨玉石國人工巧善於琱刻其製器
之精他部莫及後為愛烏罕所并
愛烏罕
愛烏罕在拔達克山西為蔥嶺以西回部之極西
境自拔達克山西南行三月程乃至其地有三大
城曰喀奔曰堪達哈爾曰莫沙特喀奔城南北西
俱臨山東面地平曠堪達哈爾城四面皆山其汗
名愛哈摩特沙莫沙特城舊屬伊蘭國愛哈摩特
沙征取之並兼有痕都斯坦地遂統治三城俗事
耕種無游牧人兵廣稠勝兵十有五萬乾隆二十
四年大兵追逐霍集占將入愛烏罕境為拔達克
山擒獻愛哈摩特沙聞之因拔達克山通使投誠
二十七年十二月遣使來朝進金紙表文凡重四
譯乃至
詔賜宴賚如例二十八年三月愛烏罕貢馬四匹馬皆
高七尺長八尺自後貢獻不絶愛烏罕境地遼闊
由喀奔至堪達哈爾二十八日程由堪達哈爾至
莫沙特二十日程其北境接布哈爾西有莫克孔
志爾等數部落過此即西海
西洋意達里亞
西洋去中國水程八萬里其道由地中海西出大
洋南行過福島東南行汛利未亞海過大浪山折
而東行過西南海東北行過小西洋又東行至吕
宋入廣南境其地名歐邏巴州意達里亞在歐邏
巴州南境周一萬五千里三面環地中海一面臨
高山土田饒沃州郡繁多其最大者凡六城曰羅
瑪曰勿搦祭亞曰彌朗曰納波里曰熱孥亞曰福
楞察其俗尊奉天主自國都至閭井咸設天主堂
有掌教者專主教事稱為神父其堂一切供億皆
國王大臣民庶轉輸不絶每七日瞻禮一次名曰
彌撒出五金以金銀銅鑄錢為幣衣服有天鵝絨
織金緞毯罽之屬有利諾草可為布質細而滑敝
可搗為紙極堅靭食用金銀玻璃及磁器用桌椅
如中國工作製造備極精巧嘗造一渾天儀十二
重層層相間七政各有本動日月五行列宿運行
遲速與天無異以玻璃為之重重可以透視尚文
學設學校分為四科一曰醫科主療疾病一曰治
科主習政事一曰教科主守教法一曰道科主興
教化别有度數之學曰瑪得瑪第加皆設學立師
使其人習之其國人來者自述其風俗之概如此
明萬歷間有利瑪竇者始汎海抵廣州後入京師
中官馬堂以其方物進獻嗣後來者益衆皆祖述
其說明末歷法疎舛禮臣請以其國新法相參校
書成未上
本朝建元始採取其說先後命西洋人湯若望南懷
仁等為欽天監官並許自行其教餘凡直隸各省
開堂設教者嚴行禁止康熙九年六月國王阿豐
肅遣陪臣奉表進貢得
旨西洋地居極邊初次進貢具見慕義之誠可從優賞賚
尋遣歸國十七年八月貢獅子
上召見使臣於
太和殿宴賚如例五十六年廣東總兵官陳昂疏稱
天主一教開堂聚衆在廣州城内外者尤多乞循
康熙八年例再行嚴禁從之雍正元年浙閩總督
覺羅滿保疏言西洋人於内地行教聞見漸淆請
除送京效力人員外俱安置澳門其天主堂改為
公廨從之二年兩廣總督孔毓珣疏言西洋人先
後來廣東者甚衆澳門地窄難容請令暫居廣州
城天主堂内惟不許妄自行走衍倡教說其外府
之天主堂悉撤為公廨内地人民入其教者嚴行
禁止從之三年八月意達里亞國教化王伯納第
多遣使貢方物宴賚如例
賜敕諭令齎捧歸國乾隆二十五年廣東南海縣民林六
因緣入教至於變易服飾娶妻生子經兩廣督臣
奏准比照左道惑衆為從例治罪因奉
旨嚴禁勿使滋蔓蓋所以杜異教重邊制焉傳聞意達
里亞旁有八九國西洋人艾儒為職方外紀略言
由意達里亞東行為厄勒祭亞當歐邏巴極南境
地分四道凡制度文字皆為西土之宗東北有羅
瑪尼亞生齒極衆由厄勒祭亞東北行為翁加里
亞物産豐盛牛羊可供歐邏巴一州之用由翁加
里亞東北行為波羅亞國分四區地甚寒冷由波
羅尼亞東行為莫斯哥未亞東西經五千里南北
經八千里中分十六道兵力甚強夜長晝短冬至
日止二時氣候極寒右五國皆在意達里亞東境
其在西北境者有四大國曰大尼亞沿海多魚及
牲畜曰諾而勿惹亞人性馴厚喜接遠方賓旅曰
雪際亞地分七道多五穀五金財貨曰鄂底亞在
雪際亞南亦繁庶此四國與熱爾瑪尼亞相隔一
海套蓋北際冰海云
西洋博爾都噶爾亞
博爾都噶爾亞在歐邏巴極西境周七百里西濱
大洋地分五道四方商船皆聚都城通海大市凡
六水泉二萬五千國有二學曰阨物辣曰哥應拔
歐邏巴高士多出此學土産果實絲綿極美多水
族善釀蒲萄酒即過海至中國不壊明以前未通
中國入
本朝西洋諸部面内向化雍正五年四月其國王名
若望者遣陪臣貢方物
上嘉其誠悃優加宴賚並
賜敇書於國王及文綺諸物令使齎捧歸國乾隆十八年
三月遣使貢方物
命欽天監監正劉松齡前途𨗳引至京
召見使臣
賜宴觀舟嬉並
賜敕書於國王及蟒緞文綺玉磁紙墨諸物優渥有加
其國東境為伊西巴泥亞又東北為佛朗察又東
北為法蘭得斯又東北為熱爾瑪尼亞博厄美亞
彼國中紀載稱伊西巴泥亞有二大城曰西未利
亞城近地中海曰多勒多城在山巔有巧工製一
水器能盤水至山城晝夜轉動不煩人力有共學
二所古有名賢曰多斯達篤者著書最多盡屬奥
理又有王名亞豐肅者好天文歷法撰歷學全書
制圖象為今西法之宗初博爾都噶爾亞國君乏
嗣伊西巴泥亞之君為其昆仲權署其國事後復
立君長不相統云熱爾瑪尼亞在博爾都噶爾亞
東北五千里其土人散處各國為兵極忠實至死
不貳工作精巧能於戒指内納一自鳴鐘所屬有
法蘭哥地人質直易信多葡萄善造酒博厄美亞
地生金掘井恒得金塊佛朗察地周一萬一千二
百里分十六道屬五十餘國其都城名巴理斯其
國王能以手愈人瘡癧每歲擇一日療人疾法蘭
得斯地不甚廣人居稠密右皆彼土紀載之所稱
道
皇朝通典卷九十九
