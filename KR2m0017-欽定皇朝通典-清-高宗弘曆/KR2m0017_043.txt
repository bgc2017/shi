欽定四庫全書
皇朝通典卷四十三
禮(吉三)
北郊
(臣)等謹按方丘祭地見於周官杜典因之是也其
附神州后土則以神州為北郊誤分祭地為二且
神州之說出自鄭注䜟緯之說未可為據至於漢
代渭陽汾隂后土祠祀更為不經唐宋相沿至明
始輟
國朝定制夏日至大祭
地於
方澤是為
北郊法古垂後準禮經而超百代矣欽維
列祖親祀
方丘鉅典煌煌允與
圜壇並重
皇上臨御以來歲必
躬親展祀每以夏至正當盼雨之時
寅衷默禱旋即甘&KR1204;渥霑仰見昭格之
忱五十年來精誠如一謹稽
北郊祀典並
列祖升配大禮恭著於篇而原書附見之神州后土則謹
從刪去云
順治元年定每歲夏日至大祭
地於
方澤以
五嶽
五鎮
四海
四瀆為四從壇配享
方澤在安定門外北郊形方象地方折四十九丈四尺四
寸深八尺六寸寬六尺澤中貯水方澤北向二成
上成方六丈下成方十丈六尺均高六尺内壝方
二十七丈二尺正北三門東西南各一門外壝方
四十二丈門與内壝同南門後
皇祇室五間北向圍垣正方周四十四丈八尺北向一門
内外圍垣二重内垣周五百四十九丈四尺北三
門東西南各一外垣周七百六十五丈西向門三
角門一又西有坊一曰泰折街(雍正二年改名廣厚街)八年
尊封
肇祖原皇帝
興祖直皇帝陵山為啟運山
景祖翼皇帝
顯祖宣皇帝陵山為積慶山(十六年奉移積慶山二陵祔啟運山停從祀)
太祖高皇帝陵山為天柱山
太宗文皇帝陵山為隆業山附
四從壇配享十四年三月壬子大祀
地於
方澤奉
太祖高皇帝
太宗文皇帝配享
世祖章皇帝親詣行禮
康熙元年五月戊寅夏至大祀
地於
方澤
聖祖仁皇帝親詣行禮二年尊封
世祖章皇帝陵山為昌瑞山從祀
三陵山之次六年十一月丙辰大祀
地於
方澤奉
世祖章皇帝配享
雍正二年五月癸卯夏至
世宗憲皇帝大祀
地於
方澤奉
聖祖仁皇帝配享
乾隆元年五月丙午夏至大祀
地於
方澤
皇上親詣行禮是月尊封
世宗憲皇帝陵山為永寧山從祀
四陵山之次二年五月辛亥夏至大祀
地於
方澤奉
世宗憲皇帝配享
皇上親詣行禮恭奉
世宗憲皇帝神位行參拜
皇地祇禮禮畢安奉
配位如儀八年五月癸未夏至大祀
方澤先期致齋於
齋宫定制
兩郊皆有
齋宫是歲修葺
北郊齋宫齋宿如禮九年五月戊子夏至大祀
方澤先奉
諭旨去歲親葺齋宫先期一日住宿但彼處樹木新植
尚未成隂天氣炎熱扈從人多不免有病暍者今歲
炎熱甚於舊歲此次不必前詣壇内齋宿仍在宫内
齋宫住宿將來遇親祭之年該衙門兩請候旨俟樹
木成隂仍照例齋宿壇内此次前往致祭正當祈雨
之時不乘輦不設鹵簿傳諭各衙門知之十一年四
月
諭今歲夏至致祭
地壇齋宫樹木漸次成隂扈從人等已有憩息之所况逢
時雨之後天氣清凉朕仍照原議前往
壇内齋宫住宿十四年五月
諭稽古明禋肇祀
郊壇各以其色
地壇方色尚黃今
皇祇室乃用綠瓦蓋沿前明舊制未及致詳朕思
南郊大饗殿在勝國時合祀
天
地山川故其上覆以青陽玉葉次黃次綠具有深意且
南郊用青而
地壇用綠於義無取其議更之至
兩郊壇宇雖歲加塗塈而經閱久遠應敕所司省視所當
修整者敬謹從事大學士會同各該衙門詳考典章
具議以聞尋大學士等奏言謹考禮經所載
兩郊義類甚著故祭分二至以順隂陽之時壇釐南北以
從隂陽之位制别方圜以則隂陽之象惟辨色亦
然春官以玉作六器以禮天地四方蒼璧禮天黃
琮禮地牲帛各從其器之色所謂依類求神者也
制禮從類辨色從方原屬不易之道又况棟宇檐
桷乃以藏
神祇而昭妥侑其義尤謹明代南北兩郊分祀而
皇祇室編次綠瓦臣等詳檢一切禮書並無考據查綠乃
青黃間色誠如
聖諭於義無取坤卦天元地黃考工記天謂之元地謂
之黃二者係乾坤正色今
北郊壇甎壝瓦及牲帛幃幄色俱用黃乾隆十三年遵
旨議定籩豆成式
地壇祭器亦用黃質製造契合古制寧
神與歆
神不當有異應請易蓋琉璃黃瓦庶與坤卦黃中之義相
符若夫
兩郊壇宇歲修向有著令而經閱久遠金碧采章或日久
不鮮階級甎甓間有損缺堊赤間有漫漶均宜遵
旨修整及時興工奏上從之十五年五月夏至大祀
方澤以祈雨不乘輦不設鹵簿與九年同自後凡值祈雨
皆如此例是年奏准
方澤二成臺面琉璃惟中含六六隂數其餘皆係凑合於
義無取請照
圜丘壇制鋪石就壇面鑿眼以備安設幄次其石數一成
正中仍照舊制用三十有六八方均以八八積成
縱横各二十四路二成倍上成八方八八之數半
徑各八路庶與偶數相應而甎式勻稱益堪永久
十六年修理
北郊
皇祇室擇吉興工前期遣官告祭
天
地
太廟後殿
奉先殿
社稷屆期詣
皇祇室以奉請
神位祗告
皇地祇
列聖
從壇神位禮部尚書率太常寺官恭奉各
神牌至暫奉
神位所敬謹安設十七年
北郊工竣擇吉恭請
神位還御
皇祇室遣官詣暫奉
神位所祗告
皇地祇
列聖
從壇神位禮部尚書率太常寺官恭奉各
神牌還御奉安畢行一跪三叩禮其祗告
天
地
宗
社俟
南郊工竣日舉行三十二年禮部奏夏至恭祭
地壇齋宿齋宫恭候
欽定奉
諭宫内齋宫齋宿嗣後不必請旨三十六年太常寺奏
皇上親詣行禮向由北門入禮畢由西門還宫今仰請
皇上由西門入禮畢仍由西門還宫從之三十七年十
一月大學士等遵
旨議准郊
天儀注並酌定
方澤壇行禮儀節
皇上初陞至二成拜位立贊引官奏陞壇
皇上陞階上香還至二成拜位行迎
神禮典儀官唱奠玉帛
皇上陞階行奠玉帛禮還就讀祝位立以次進俎三獻
及飲福受胙禮成仍還至二成拜位行謝
福胙及送
神禮
(臣)等謹按是年大學士等遵
旨議定
壇
廟大祀
親詣行禮升降儀節酌減合宜所奉
聖諭已於
南郊篇中恭載又三十九年有
年逾六旬始如此酌量節減之
諭並詳著
南郊篇云
四十三年八月
皇上恭謁
祖陵至
盛京
命修葺
盛京
地壇四十五年五月定
北郊大祀
親詣
正位晉獻香帛俎爵至
配位
列祖
列宗前惟
躬詣上香獻帛其獻爵進俎則
命諸皇子恭代一如
南郊之禮
(臣)等謹按乾隆四十四年
南郊大祀
上以年屆七旬因稍省繁勞專心祼薦定為
親承恭代之禮所奉
聖諭已恭載於
南郊篇中至四十五年
北郊大典一如此禮舉行云
四十八年五月
諭朕臨御以來祗畏寅恭凡遇
壇
廟大祀無不恪誠齋祓親詣行禮兹屆夏至
北郊於十九日進宫齋戒適因氣滯舊病作痛現在令醫
加意調攝尚未全痊誠恐升降儀節有愆轉不足以
昭誠敬此次朕即在御園齋戒派皇六子永瑢敬謹
恭代行禮若臨期氣體全安朕仍親往肅恭莅祀凡
北郊儀節具
大清通禮
社稷
(臣)等謹按古者建國之制社稷為先祈福報功祀
典最重我
朝定制
社稷壇為大祀凡
列聖以來
親祭
社稷壇者
國史所書不可勝紀兹惟恭載最初一次以見
德馨誠格有終始如一者焉我
皇上臨御五十年來凡春祀
社稷皆
躬詣行禮惟遇
巡省之歲遣官恭代至每年
巡幸塞外舉行大獮之典秋祀
社稷皆遣官恭代又二十四年
皇上以
親祭
社稷壇儀注無薦玉之禮
諭以玉庇嘉穀於答隂之義為稱
敕所司用玉將事載入會典禮儀益為隆備兹悉恭紀
於篇
順治元年定祭
社稷壇之禮每歲春秋仲月上戊祭
太社
太稷之神同壇同壝
太社以
后土勾龍氏配
太稷以
后稷氏配
社主用石半埋土中(今全埋)
稷主用木仍設
太社
太稷
后土勾龍氏
后稷氏神牌祭於
壇上壇在
午門之右八年二月戊戌祭
太社
太稷
世祖章皇帝親詣行禮飲福受胙如
圜丘例八月上戊值
太宗文皇帝忌辰行禮畢仍易素服
康熙元年二月戊申祭
社稷壇
聖祖仁皇帝親詣行禮三年八月上戊恭遇
太宗文皇帝忌辰改期中戊致祭
社稷壇十六年二月戊申
親祭
社稷壇定制祭日遇雨
皇帝於拜殿内門檻南行禮陪祀王公在殿外中甬路
兩旁各官在王公後行禮是日雨太常寺以舊例
請
命仍照常處行禮二十一年二月戊子
親祭
社稷壇前期齋戒恭值
太皇太后聖節於行禮之後補行慶賀
雍正元年二月戊午祭
社稷壇
世宗憲皇帝親詣行禮二年閏四月以平定青海告祭
社稷行獻俘禮六年議定
太社
太稷神牌均高二尺五寸神座尺有五寸共高四尺籩
豆案僅高尺有二寸較各壇稍低應將神座加高
一尺安奉
神牌共高五尺以符土為五數之古制其籩豆等案應
加高尺有三寸共二尺五寸以符五五之數
配位神牌各高二尺四寸神座高尺有四寸籩豆案
高尺有二寸應將神座及籩豆案均增高一尺以
符體制十年三月
詔直省郡縣修
社稷壇敬謹行禮先是定制直省均設壇壝以祀
社稷至是奉
諭旨直隸各府州縣設立壇墠致祭
社稷及
風雲雷雨山川城隍之神每歲春秋展祀以崇報享典
至重也從前初建之時有司或視為具文規制未必周
備又未必及時修葺是以僻遠之郡縣規模簡略禮儀
草率者往往有之甚非肅將禋祀之本意也著禮部行
文各省督撫飭府州縣敬謹修理以重祀典
乾隆元年二月戊辰祭
社稷壇
皇上親詣行禮二年閏九月奉
諭旨大清律載各府州縣
社稷山川風雲雷雨諸神所在有司以時致祭所以肅
祀典而迓休和禮至重也省會之地督撫司道駐劄
同城向不與祭專屬府州縣官行禮督撫司道均有
封疆守土之任自當虔奉明禋為民祈報凡春秋致
祭督撫應率領闔屬文武大小官員敬謹行禮提鎮
道員駐劄之地一體率屬陪祭其如何分别班次派
員監禮及修整壇壝祭器之處該部詳議具奏奏上
通飭行之八年七月
頒發各省
壇廟祝文十八年奏定增撰
社稷壇祈雨報祭樂章皆以豐為名(詳見樂典)二十年六月
以平定準噶爾獻俘
社稷壇十月再行獻俘禮俱遣親王將事二十一年五
月增
社稷壇望瘞樂章(詳見樂典)二十四年五月
諭朕此次親詣
社稷壇祈求雨澤禮部所開儀注内無薦玉之禮詢其
原委則係相沿舊規並無意義可考夫玉以庇蔭嘉
穀使無水旱之災載在傳記且於答隂之義更為相
稱著飭所司敬謹用玉將事
御製祝文曰臣聞人事失於下
天變應於上兹亢暘之示警洵贊化之無能言念昨年秋
霖缺而冬雪乏逮至今歲春望霈而夏未霑歴四時
之久矣嗟三農其如何常雩步禱弗蒙矜不敢再三
之凟羣祀親藩徒致籲益增宵旰之憂敬念
右壇為祈報之所載稽祭義司土穀之精蠲吉虔齋攄
忱躬懇為民請命願代萬姓之災責已惟誠奚啻六
事之舛重舉答隂之典冀施甘雨之滂雲作雷隨毋
俾箕伯侵軼犧成粢潔尚敷帝里休和殷佇
神歆立沛祥&KR1204;謹告祭日
皇上戴雨纓冠素服自右門由右路至御輦處步行詣
壇行禮二十五年正月以平定回部獻俘
社稷壇如二十年之禮三十七年大學士等遵
旨議淮郊
天儀注並酌定
社稷壇行禮儀節有司先設幄次於拜殿内
皇上乘輦由闕右門入東北門至
社稷壇外門外
御禮轎入右門循戟殿東行至拜殿東階下降輿升階
詣
壇行禮禮成升輿亦如之
(臣)等謹按是年大學士等遵
旨議准郊
天儀注並酌定
社稷壇行禮儀節又三十九年奉
諭年逾六旬始如此酌量節減並恭載於
南郊篇内兹不重述云
四十一年二月
諭
社稷壇之有拜殿原以備致祭之日或有風雨也今年
偶值雨所司移拜位香案於殿中餘仍列於
壇上是朕獨得蔽棟宇而
神位牲醪並皆露設非所以昭妥侑朕心深切不安
社稷之制不設棟宇以承天陽祗就壇壝而言至
神牌平日原係尊藏
神庫未嘗不在屋宇之内則祭享時偶因風雨移奉殿
内又有何嫌忌乎且拜殿甚寬想當締造之初未必
不預為臨時移奉計祗以未嘗經之事所司遂依例
陳設不知所據嗣後祭時或遇大風雨所有
神位祭器應如何移就拜殿之處著大學士九卿會同
太常寺敬謹詳議具奏尋大學士等遵
旨議奏如祭日請
駕前十刻值風雨太常寺將祭品樂簴移設拜殿奉安
神牌於殿内致祭若驟遇風雨謹用
神龕覆設
神位另設香案於拜殿奏請
皇上於拜殿行禮從之四月以平定兩金川獻俘
社稷壇如二十五年之禮凡祭
社稷壇儀節具
大清通禮
堂子
大内祀神
(臣)等謹按
欽定滿洲祭神祭天典禮一書知
堂子之祭為我
聖朝敬事
天神之令典凡遇大事及每歲元旦春秋二季有祈有報
又凡大出征必告凱旋則列纛而拜皆
親詣行禮祀典尊崇敬誠慤著謹考典文與
郊
社以義相從
大内之祀即以類載儀節備詳永垂億禩焉
國朝初建
堂子在
盛京撫順門外
太祖高皇帝建國之初有謁拜
堂子之禮
天聰九年八月
太宗文皇帝以征察哈爾奏凱師還
親詣
堂子行拜
天禮崇德元年五月大軍征明
太宗文皇帝
親率王貝勒等詣
堂子行禮拜纛出師是歲定制每年元旦
皇帝率親王以下副都統以上及藩王等詣
堂子上香行三跪九拜禮十二月
親征朝鮮出師之日設鹵簿吹螺奏樂
親詣
堂子行禮於
堂子外建立八纛吹螺奏樂拜纛啟行次年班師詣
堂子行禮七年三月以錦州捷聞
親率王貝勒等詣
堂子行禮
順治元年四月
世祖章皇帝命王貝勒帥師平定中原
親詣
堂子奏樂行禮拜纛出師九月既定燕京即建
堂子於長安左門外玉河橋東街門北向内門西向正中
為祭
神殿南向前為拜
天圜殿殿南正中設
大内致祭立杆石座次稍後兩翼分設
皇子致祭立杆石座次親王郡王貝勒貝子公各以
次序列北向東南為
上神殿南向
康熙十三年正月以吳三桂叛逆遣大將軍王等
帥師出征
聖祖仁皇帝親詣
堂子行禮祭纛以行十四年閏五月以平定察哈爾凱旋
聖祖仁皇帝率大將軍王暨諸大臣詣
堂子行禮三十五年二月
親征噶爾丹率諸王大臣詣
堂子行禮祭纛出師六月凱旋詣
堂子行禮五十七年十一月以遣大將軍王等帥師出征
策旺阿喇布坦
御太和殿設鹵簿出征大將軍王等以下俱戎服不出征
者蟒服以從詣
堂子行禮乃鳴角祭纛啟行
雍正七年六月以大兵進𠞰準噶爾遣大將軍出
師北路
世宗憲皇帝率大將軍以下及諸王大臣詣
堂子行禮祭纛出師
乾隆十三年十一月以遣大學士經略金川
皇上率經略大學士及王公大臣等詣
堂子行禮祭纛出師次年凱旋祗告如禮十四年五月奉
諭旨
堂子之祭乃我朝先代循用通禮所祭之神即
天神也
列祖膺圖御宇既稽古
郊禋而燔柴典重舉必以時
堂子則舊俗相承遇大事及春秋季月上旬必祭
天祈報歲首最先展禮定鼎以來恪遵罔怠且不易其名
重舊制也考諸經訓祭天有郊有類有祈穀祈年禮
本不一兵戎國之大事故命遣大將必有事於
堂子正類祭遺意而列纛行禮則禡也我
祖宗於行營中或别有征討不及歸告
堂子則望祭而列纛行事其誠敬如此朕思出師告遣則
凱旋即當告至乃
天
地
宗
社俱已祝冊致虔且受成太學而
堂子則弗之及祠官疎略如
神貺何祀典攸關彝章宜備著議政王大臣詳議具奏朕
親為裁定王大臣等遵
旨議上大兵凱旋
皇帝告祭
堂子之禮請載入會典從之十九年四月
諭禮部等衙門王公等建立神杆理應按照爵秩等次
設立整齊以肅觀瞻著每翼作為六排每排六分以
未分封皇子等列於前其次則親王郡王貝勒貝子
公等分為六層設立神杆皇子内已受封爵者其神
杆視所封爵立於應立之處所有石座不必移動神
杆各按爵次更換每年修整一次交禮部會同内務
府總管查看繪圖進呈著為例尋禮部等衙門議奏
謹遵
諭旨神杆立座每翼為六排每排為六分
皇子神杆列於前其次親王郡王貝勒貝子公各按
排建立但查左翼親王現有七位今一排建立六
杆應將第七位親王神杆列於次排郡王之首其
郡王貝勒貝子公俱按次接續右翼親王四位郡
王六位貝勒二位貝子一位公十七位人數多寡
不一不能每排俱得六人之數應將親王列於前
其次郡王貝勒貝子公按一排六分之數通融接
續敘立奏入從之四十三年八月
皇上恭謁
祖陵至
盛京
命修葺
盛京
堂子四十七年正月初四日祭
祈穀壇仍於初一日
親詣
堂子行禮先是定制元旦行禮值
祈穀壇齋戒將可否展期於初五日行禮之處具奏得
旨遵行是年以元旦行禮禮成還宫時尚在未入齋戒
以前仍導迎作樂用昭大典凡儀節制度詳具
大清會典及
欽定滿洲祭神祭天典禮
大内祭
神之禮肇自
盛京既恭建
堂子以祀
天又於
清寧宫正寢恭設
神位以祀
神至順治元年定為
坤寧宫祭
神之禮皆如
清寧宫例每日奉朝祭
神位於祭
神殿西位東向日昧爽行禮奉夕祭
神位於西北南向申刻行禮惟齋戒忌辰並禁止屠宰等
日期不祭餘日皆祭每月朔則祭
神翼日則祭
天季春季秋月朔(或二四八十月或上旬諏吉)則立杆大祭前期一二
日
宫内報祭大祭之日恭請
神位於
堂子内祭畢復請入
宫大祭翼日則祭
天春夏秋冬四季則有獻神之祭均用馬牛金幣祗薦如
禮歲於十二月二十六日恭請
神位供於
堂子正月初二日自
堂子恭請
神位入
宫四月初八日浴佛節請
神至
堂子禮畢請
神還
宫其儀節並詳
大清會典及
欽定滿洲祭神祭天典禮
皇朝通典卷四十三
