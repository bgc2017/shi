皇朝通典卷十三
食貨(十三)
輕重上(平糶)(常平倉)(義倉)(社倉)(鹽義倉)
(臣)等謹按輕重之說始於管子管子曰民有餘則
輕之故人君歛之以輕民不足則重之故人君散
之以重其後李悝得其術以相魏每歲視上中下
三熟以為糴即視大中小三饑以為糶而平糴之
說詳焉常平義倉和糴者又本於平糴之法也自
唐以後積貯非不豐盈至宋又有結糴寄糴俵糴
均糴博糴兌糴括糴諸名目原其始意未嘗不欲
抑富賈囤積居竒之謀而其既也或取以充他用
或取以給邊軍甚至挪移補空官自效商賈之為
而利其積粟之入於救荒全無實濟大失常平之
意矣我
國家太和洋溢年榖順成而
列聖勤求民瘼多為未雨綢繆之計其在直省則設有常
平倉鄉村則有社倉市鎮則有義倉近邊則有營
倉瀕海則有鹽義倉又復以時布截漕之惠定勸
輸之法廣協採之方申遏糴之禁其糶糴也有時
其出納也有制出陳易新不累害於閭閻散滯取
盈嚴漏棄於胥吏
鴻規善政無一夫不沾實澤此所謂萬世不易之良法
也茲仍舊典編目而以平糴常平義社諸倉附焉
崇德元年令八家各出糧百石詣市發賣以充民
食六年都察院參政祖可法等上言二事一杜塞
囤積之弊有糧之家或賣或借賣則從市平糶借
則從時起息一請開納粟之例論罪大小限以米
粟捐贖其平人有急公輸粟者量加奬錄俟秋成
豐稔即行停止從之
順治四年江西廵撫章于天上言請發倉米三千
餘石减價平糶從之十一年
諭賑濟直隸大臣巴哈納等曰饑民得銀易米維艱殷實
之家有能捐榖麥减價出糶者酌給好義匾額及羊酒
幣帛以示旌表其豐收處有遏糴者拏問重處尋議定
各府州縣常平義社各倉責成各道員專管其應
行事宜聽呈該督撫具奏每年二次造册報部按
積榖多寡以定該道功罪十二年定各州縣自理
贖鍰春夏積銀秋冬積榖貯常平倉備賑十三年
令各省修葺倉厫並印烙倉斛十七年定常平倉
榖春夏出糶秋冬糴還之制
康熙六年令甘肅省將積貯米石變價另糴新榖
以備賑濟七年
諭停止陜西西安等府積榖變價生息十八年廵撫慕天
顔以江寧各屬報灾請借撥庫銀往湖廣糴米平
糶從之是年令各省地方官於每歲秋成勸諭官
紳士民捐輸常平倉米穀鄉村立社倉市鎮立義
倉公舉本地善良之人出陳易新春貸秋還以備
賑濟十九年
諭戸部積榖原備境内凶荒若撥解外郡則未獲賑濟之
利反受轉運之累人將惮於從事必致捐助寥寥嗣後
常平積榖留本州備賑義倉社倉積榖留本村鎮備賑
永免協濟外郡以為樂輸者勸是年令奉天城守徵收
雜税購米貯内府修造倉厫名曰備米以備緊急
撥用二十一年
命州縣衛所官員勸輸常平各倉榖定議叙之例一年内
勸輸至二千石以上者紀錄一次四千石以上紀
錄二次遞加至萬石以上者加一級二十四年議
准山海關古北口張家口等處積貯榖石以備蒙
古歲歉並令黑龍江墨爾根建倉貯榖二十九年
令奉天錦州等處將地丁錢糧每年存五千餘兩
酌量米價採買其所收牛馬税銀三千餘兩亦酌
量買米收貯是秋山東豐熟正賦先經蠲免紳衿
士民咸及時樂輸廵撫以聞議准不論高粱榖石
每𤱔捐三合共捐二十五萬餘石三十年令直省
各州縣所捐榖石大縣存五千石中縣存四千石
小縣存三千石遇荒即以此項散給其留倉餘剰
者俱於每年三四月照價平糶嗣又令直屬捐榖
各州縣再加貯一倍是年令江寧京口等處官兵
駐防之地各截留漕米十萬石建倉存貯三十一
年直隸巡撫郭世隆奏言奉天屢登大有請令山
海關監督許肩挑畜䭾者進關轉糶從之又
諭通州至山海關所有皇莊及王等莊屯米穀俱照時價
轉糶又以山西平陽府等處麥賤
命兵部右侍郎王維珍往糴備貯是年令轉運湖廣襄陽
府米二十萬石至西安仍照湖廣價值止加算所
運脚費平糶令江西將常平倉米春間出陳秋成
後每一石收買新榖二石還倉又定各省常平倉
榖石州縣離任時照正項錢糧交代例短少者以
虧空論復令西安鳳翔二府及福建浙江等處俱
照山東捐輸之例擇地備貯三十二年以西安米
價尚貴
諭戶部招募富商給以正項錢糧聽其於各省購米運至
西安發糶米價平後但收所給銀其利息聽商人自取
是年令通倉每月發米萬石减價平糶三十三年
令將山東運濟
盛京之米酌量截留於金州等處减價平糶又令霸
州文安等處貯倉米穀十萬餘石賑給三萬石餘
著减價平糶其沿河一帶景州等州縣衛所各截
留山東漕米二千石平糶三十四年
上以盛京亢旱令支去歲海運米二萬石以萬石散給萬
石平糶又於密雲順義撥轉運積貯之米每月發
千石平糶並運通倉米至密雲順義各萬石貯倉
備用三十五年發
盛京倉儲米穀五千石運至墨爾根阿敦備黑龍江
吉林之賑三十六年議准陜西榆林所屬駐兵衛
堡照州縣積貯是年從山西廵撫倭倫請撥運湖
廣倉榖分貯保德州備賑三十七年直隸保定霸
州固安文安大城永清開州新安水截運山東河
南漕糧每縣萬石積貯平糶是年定四川松潘等
處貯榖以二分存貯以一分出借著為例又定州
縣及府道等官霉爛倉榖處分之例三十八年截
留漕糧十萬石於江南高郵等處平糶四十年又
截留二十萬九千餘石於江寧淮安等處存貯備
賑截留二萬石貯河間沙河橋地方備賑三萬石
運至濟寧州兖州府等處州縣充賑是年又於江蘇
截運漕糧十萬石安徽五萬石浙江杭嘉湖三府
八萬石减價平糶四十二年令陜甘積貯倉榖
大州縣貯米三千石次二千石又次一千石每年
於秋成時採買存貯又令各省於村莊設立社倉
令本村誠實之人經管上歲加謹收貯中歲糶借
易新下歲量口發賑四十三年發通州倉米三萬
石至京城平糶又議准各省常平倉積貯米穀定
例大州縣存萬石中八千石小六千石又議准山
東常平倉額大州縣存二萬石中州縣萬六千石
小州縣萬二千石山西常平倉額大州縣存二萬
石中萬六千石小萬二千石江蘇常平倉額大州
縣存五千石中四千石小三千石四十四年議准
河南居數省之中宜積榖以備賑濟山陜令將四
十三年漕米易榖四十六萬五千六百八十二石
於河南府貯二十三萬五千六百八十二石建倉
二百九十三間其餘二十三萬石於近汴近洛之
祥符貯三萬石中牟二萬五千石汜水二萬石鞏
縣二萬五千石澠池二萬石偃師二萬八千石陜
州二萬七千石靈寳二萬八千石閿鄉二萬七千
石共建倉三百六十四間四十六年江蘇廵撫于
凖請發藩庫銀至湖廣買米平糶從之尋令江蘇
各州縣將截留分貯米石平糶並令各省督撫聽
商人販米出境四十八年以江浙米價騰貴令有
司勸諭紳民捐輸平糶並申禁富豪收買囤積之
弊四十九年議定陜甘存貯米石於糧貴之年存
五糶五糧賤之年存七糶三又令湖廣鎮筸地方
酌借帑銀三千兩買榖貯倉開浙江納粟例向例
惟江南開例捐監定額貯倉浙江捐納之人多將
米運赴江南浙省米貴至是亦照江南例納粟俟
貯倉額足即行停止五十一年議准山東省分貯
捐榖大縣一萬石小縣八千石仍於沿河等處酌
留數十萬石以備隣省撥運五十二年發京倉米
一萬石於京城平糶時以廣東米貴發常平倉榖
三十萬石令都察院左都御史趙申喬赴廣平糶
又
諭撥江浙兩省米二十萬石由海運往若廣東豐收將米
一半存貯粤省一半分運閩省備賑(是年浙江歉收惟撥江南五萬石運)
(至福建五萬石運至廣東)五十四年以密雲古北口關隘要地
各運米萬石存貯是年定直省社倉勸輸例凡富
民捐榖五石者免本身一年差徭至一二倍者照
數按年遞免紳衿捐榖自四十石至二百石以上
者令督撫道府州縣分别給匾以示奬勸五十五
年開山海關米穀入口之禁時直隸永平府屬艱
食而關外積米頗多故令暫開兩月以濟關内復
發倉米三萬石貯京倉平糶五十六年發通州倉
積米分運直隸各府州縣存貯並發内務府莊頭
榖石减價平糶六十年直隸山東河南山西陜西
歲歉陜西較甚撥河南湖廣米各十萬石存貯偹
賑(五十九年截運漕米十萬石)復發内庫銀五十萬兩又令左
都御史朱軾光禄寺卿盧詢往陜省勸諭富戶照
時價糶賣發直隸山東河南山西常平倉榖分賑
並平糶又令浙江運米三萬石至福建厦門收貯
是年山西建立社倉
雍正元年飭直省督撫查核存倉米石發浙江庫
帑買米三萬石運至福建分貯厦門萬石泉漳二
府各六千石其餘八千石運赴福州遇米價稍貴
奏請平糶
諭河南廵撫石文焯豫省地廣民庶素封之家常喜儲藏
米穀以收居竒之利比年荒歉民食維艱其早為籌畫
俾富室之粟皆得流通出糶於官以為賑恤之用又
諭截留漕米六萬二千五百九十石於衛輝府存貯撥運
陜州收捐米二萬石於懷慶府存貯二年以江浙海潮泛
溢發湖廣江西帑金買米十六萬石運至江浙平
糶河南買米四萬石山東買米六萬石安徽買米
五萬石運至蘇州平糶是年議定社倉事例
諭社倉之設原以備荒歉不時之需奉行之道宜緩不宜
急勸諭百姓聽其自為不當以官法繩之也是在有司
善為倡導於前留心稽核於後使地方有社倉之益而
無社倉之害督撫當加意體察尋議定地方官勸輸米
石暫於公所寺院收存俟息米既多建厫收貯所
捐之數立册登明若有捐至十石三十石五十石
以上者給以花紅匾額遞加奬勵如年久不倦捐
至三四百石者給以八品頂帶每社設正副社長
二人以司出納其收息之法凡借本榖一石收息
二斗小歉减半大歉全免至十年後息倍於本祗
以加一行息(乾隆三年議定每息穀十升以七升歸倉以三升給社長作修倉折耗)
其出入斗斛遵照部頒公平較量夏則計口給發
冬則依限完納其册籍登記每社設用印官簿二
本登載數目一社長收執一繳州縣存查其存查
之本夏繳秋領冬繳春領凡州縣官止聽稽查不
許干預出納三年定各省存倉米麥改易稻榖例
又令黔省兵米合計共存三年之蓄减價平糶著
為例又以歸化城土默特地方年榖豐成令購買
建倉收貯其歸化城大青山黃河岸口亦令建倉
貯榖又
諭倉場總督將舊貯米石减價平糶並令近水州縣可通
舟楫者俱赴通倉領運平糶定雲南社倉題報榖數之
例是年以湖廣江南浙江秋成豐稔
命湖廣動支庫銀十萬兩採買於省倉及各州縣收貯四
年從廵鹽御史噶爾泰請以兩淮商捐銀二十四
萬兩并繳公務銀八萬兩建鹽義倉交商人經理
從之是年令京倉减價平糶又定州縣侵蝕挪移
浥爛倉榖之罪是年發通倉米二萬五千石運至
保定平糶又令山西發帑金四萬兩買榖分貯太
平潞大四府各州以五年為例陜西發帑金十二
萬兩買榖存貯涼州臨洮鞏昌甘州寧夏各府屬
以備撥用又令福建動支正項錢糧運米十萬石
存邊海地方又令廣東貯數多者開倉平糶將價
銀交數少州縣買貯其廣西捐榖糶三價值亦令
採買榖石運交廣東分貯又
諭發倉米五萬於京城平糶又准浙閩總督奏請於江南
淮安採買二麥運閩平糶并截留浙江漕糧十萬
石易榖運閩備賑令廣東各營建倉貯榖每兵一
名存榖一石以備借貸(廣東邊海之南澳鎮右營登海二門逹濠等營貯榖)
(五千二百石潮州鎮標三營惠來平海大鵬等營貯榖六千二百石提標五營貯榖五千石督標並)
(水師六營肇慶城守營共貯榖七千石)時
上以江南被水未消蕎麥未能耕種恐交春米價漸昂存
貯留運之粟未必敷用下九卿議尋議令該督撫
動帑赴産米地方採買再照河工議敘貢監之例
將銀兩改為本色分别府州縣大小酌量米穀多
寡俟收足停止令杭州建倉以浙商輸銀買米存
貯照兩淮鹽義倉之例隨時平糶五年定盤查常
平之例又增貯浙江常平倉榖百四十萬石(原貯榖七)
(十萬石)開湖南湖北捐榖事例定山東社倉事例又
建米穀倉六所於江南泰州通州如臯鹽城海州
板浦附近商竈地方以備貧苦竈戶緩急之用六
年設立京城八旗兵丁米局二十四通州二京師
每局給銀五千兩通州每局給銀八千兩凡兵丁
賣米者赴局以時值買貯買者平價賣給七年以
兩翼八旗通州米局生息銀四百餘兩仍留米局
内買米生息著三年查奏一次又撥江蘇貯榖十
萬石截運浙江漕米十萬石運閩接賑八年定福
建臺灣府撥發泉漳等府額粟將官莊現存粟銀
内抽撥採買運往例又定廣東潮州城守三營貯
榖三千石之制是年頒發社倉
諭旨令陜西督撫勒石宣布又申明各社榖借給之例凡
遇荒歉貧民借領倉榖者每石止收息榖十升遇
小歉免息還倉八年准淮商領運湖南倉榖於本
年湖南岳常二府雨澤稀少之處照時價糶賣令
奉天近海州縣運米二十萬石至山東平糶時東
省十場二縣存貯竈榖八千三百石零舊無倉厫
收貯至是議令移貯府倉以備賑濟是年京城平
糶於五城暨通州各增一厰九年山東水發米二
十萬石平糶十五萬石充賑又遣科道官齎帑往
天津等處買粟五萬石運赴德州常豐臨清等倉
收貯備賑又於奉天撥粟二十萬石由海運赴天
津轉輸德州接濟其東昌以上近水州縣截江西
湖廣漕運三十萬石存貯備賑又撥浙江省永濟
鹽義二倉及水次州縣榖石赴淮北山東平糶是
年直隸亦發粟平糶增貯江蘇四川兩省積貯江
蘇大縣增米萬五千石中縣萬石小縣八千石榖
則倍之其常鎮二府令於水路衝要處另各貯五
萬石以備轉運四川存貯米穀通計止四十二萬
石亦令於三年内買足六十萬石又議凖廣東瓊
州鎮瓊協龍門協香山協虎門協廣海塞分貯榖
萬六百石十年定甘肅凉三州向捐折色者改捐
米石設江蘇崇明縣積貯倉貯米萬石十一年撥
永平府屬倉榖八千石至喜峰口建倉存貯是年
黔省新闢苖疆安設重鎮令於廣西潯州沿河等
倉撥榖五萬石分運古州都江建倉存貯又議令
新設苗疆河南七兒堡建倉貯米二千石十二年
建福建厦門積貯倉十三年内閣學士方苞疏平
定糶倉榖三事(一倉榖每年存七糶三設遇榖價昂貴必待申詳定價示期窮民一)
(時不得邀惠請令各州縣酌定官價先期開糶一江淮以南地氣卑濕若通行存七糶三恐霉爛實)
(多請飭南省各督撫騐察存倉榖色因地分年酌定存糶分數其河北五省倘遇歲歉亦不拘三七)
(之例隨時定數發糶一榖存倉則有鼠耗盤量則有折减移動則有脚價糶糴守局則有人工食用)
(春糶之價則有贏餘亦僅足充諸費請飭監司郡守歲終稽查但榖數不虧不得借端要挾倘逢秋)
(糴價平賤除諸費外果有嬴餘詳明上司别貯一倉以備歉歲賑濟之用)又議定奉天
錦縣寧遠州各貯米十萬石長寧縣貯米五千石
又議准雲南社倉存貯未及千石者於常平官莊
等榖内動撥五百石或八百石作為社本令社長
經管俟足千石之額將常平等榖歸還原欵
皇朝通典卷十三
