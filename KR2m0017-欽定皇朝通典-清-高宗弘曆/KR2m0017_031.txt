皇朝通典卷三十一
職官(九)
八旗都統(副都統參領佐領驍騎校)(副參領筆帖式)
八旗都統滿洲蒙古漢軍旗各一人副都統旗
各二人分掌滿洲蒙古漢軍二十四旗之政令以
宣布教飬整詰戎兵釐治土田稽覈戶口八旗
驍騎參領滿洲旗各五人蒙古旗各二人漢軍旗
各五人副驍騎參領各如參領之數掌受都統
副都統之政令以頒于佐領而行之八旗佐領
滿洲六百八十人蒙古二百有四人漢軍二百六
十六人驍騎校每佐領下一人掌稽所治人戶
田宅兵籍以時頒其職掌印務參領滿洲旗各
二人蒙古旗各一人漢軍旗各二人(於本旗參領内選充)
印務章京滿洲旗各八人蒙古旗各四人漢軍旗
各六人(於佐領驍騎校世職内選充)印務筆帖式滿洲旗各
八人蒙古旗各四人漢軍旗各六人(於生監甲兵内選充)
随印外郎漢軍旗各一人蒙古旗各一人(於漢軍官學生)
(内考充)掌章疏文移案牘及繙譯行遣之事(雍正七年每旗)
(設左右司掌關防參領章京及司務等員十三年定俱省改設印務參領章京筆帖式員額乾隆元年)
聖朝自龍興東土諸部以次削平歸附日衆
太祖高皇帝辛丑年始編三百人為一牛录每牛录設額
真一先是我國出兵校獵不論人數衆寡各随族
黨屯寨而行每人各取一矢十人設長一領之其
長稱為牛录額真至是遂以名官尋復定戶籍分
為四旗曰黃旗曰白旗曰紅旗曰藍旗以純色為
辨乙卯年以初設四旗為正黃正白正紅正藍增
設鑲黃鑲白鑲紅鑲藍四旗黃白藍均鑲以紅紅
鑲以白合為八旗每三百人設一牛录額真五牛
录設一甲喇額真五甲喇設一固山額真每固山
額真設左右梅勒額真二人以佐之天聰八年改
梅勒額真以下為章京惟固山額真如故其随固
山額真行營馬兵定為阿禮哈超哈(此為驍騎營之始)九
年分設蒙古八旗旗色官制與滿洲八旗同崇德
二年始立漢軍二旗四年以漢軍二旗分為四旗
七年定設漢軍八旗旗色官制與滿洲蒙古八旗
同順治十六年鑄給八旗都統二十四印十七年
定制固山額真漢字稱為都統梅勒章京漢字稱
為副都統雍正元年改八旗都統印滿文固山額
真字為固山按班漢名如舊凡八旗序次以鑲黃
正黃正白為上三旗正紅鑲白鑲紅正藍鑲藍為
下五旗行軍蒐狩以鑲黃正白鑲白正藍四旗居
左為左翼正黃正紅鑲紅鑲藍四旗居右為右翼
至除授官職公差踐更以上下旗為辨朝祭班列
旗籍界址以左右翼為辦京城八旗方位左翼自
北而東自東而南鑲黃旗在安定門内正白旗在
東直門内鑲白旗在朝陽門内正藍旗在崇文門
内右翼自北而西自西而南正黃旗在德勝門内
正紅旗在西直門内鑲紅旗在阜成門内鑲藍旗
在宣武門内四周星拱以環衛
宸居焉以下管甲喇者即為甲喇章京順治八年定甲
喇章京漢字稱為參領滿字如舊康熙三十四年
每甲喇增置委署參領各一人於世爵佐領等員
内選用雍正元年改為副參領七年又增置左右
司掌關防參領旗各二人十三年省至滿洲牛录
天命元年始編置八年增編蒙古牛录天聰四年
增編漢軍牛录八年制管牛录者即為牛录章京
順治十七年定牛录章京漢字稱為佐領分得撥
什庫漢字稱為驍騎校滿文如舊佐領所治以三
百人為率丁口滋生則逓有增設今以現數計之
滿洲佐領鑲黃旗八十六人正黃旗九十三人(内一)
(人半個佐領一人兼辨番子事務)正白旗八十六人正紅旗七十
四人鑲白旗八十四人鑲紅旗八十六人正藍旗
八十四人鑲藍旗八十八人(内一人半個佐領)蒙古佐領
鑲黃旗二十八人正黃旗二十四人正白旗二十
九人正紅旗二十二人鑲白旗二十四人鑲紅旗二
十二人正藍旗三十人鑲藍旗二十五人漢軍佐
領鑲黃旗四十一人正黃正白二旗各四十人正
紅旗二十八人鑲白旗三十人鑲紅正藍鑲藍三
旗各二十九人佐領之制有世襲有公中世襲佐
領有四等
國初各部落長率其屬來歸授之佐領以統其衆爰
及苖裔者曰勲舊佐領其率衆歸誠功在旂常得
賜戶口者曰優異世管佐領其僅同弟兄族里來歸因授
之以職奕葉相承者曰世管佐領其戶少丁稀合
編佐領兩姓三姓迭為是官者曰互管佐領皆以
應襲者引
見除授公中佐領則以八旗戶口蕃衍於康熙十三年以
各佐領撥出餘丁增編佐領使旗員統之有缺則
以本旗不兼部務之大臣世爵及五品以上文武
官内簡選除授焉滿洲蒙古每佐領下領催五人
驍騎二十人弓匠一人鞍匠或鐡匠一人漢軍每
佐領下亦領催一人鳥鎗驍騎四十一人擡鹿角
兵八人每旗藤牌兵一百人礟手四十人又定制
八旗有值年公署歲列都統副都統銜名奏請
簡派掌八旗會理之事選左右翼官校之賢能者分治
之領催驍騎掌書鈔各舉職以從其長課事考成
歲終則會已結未結之事彙疏以
聞所屬之稱職者於每歲更代日咨本旗以應陞註冊
立法最為詳備云
領侍衛内大臣(内大臣衛散秩大臣衛清門侍一等侍)(御前乾二等侍)
(衛校三等侍衛主藍翎侍衛式親軍侍衛處事筆帖)
三旗領侍衛内大臣六人(鑲黃正黃正白三旗每旗各二人)掌統
領侍衛親軍内大臣六人散秩大臣無定員俱
掌先後
宸御左右翊衛出入扈從
國初以八旗將士平定海内鑲黃正黃正白三旗皆
天子所自將爰掄其子弟命曰侍衛用備随侍宿直統以
勲戚大臣而宗室之秀外藩之侍子亦咸得以選
預環列焉凡輪直殿廷以領侍衛内大臣等總統
之若
朝會燕饗
時巡
大閱則率其屬以執事領侍衛内大臣皆由
特簡内大臣亦如之散秩大臣由
特恩簡授無定額其勲舊後裔世襲者以次承襲
御前侍衛
乾清門侍衛俱無定員(於三旗侍衛内擢用)一等侍衛三旗六
十人宗室九人二等侍衛三旗一百五十人宗室
十八人三等侍衛三旗二百七十人宗室六十三
人藍翎侍衛三旗九十人漢人侍衛無定員(分一二三)
(等及藍翎侍衛)掌宿衛扈從更番輪直凡六班班分兩翼
宿衛
乾清門
内右門
神武門
寧夀門為内班宿衛
太和門為外班
行幸駐蹕宿衛如
宫禁之制扈從前導領侍衛内大臣侍衛班領𢃄領
執豹尾槍侍衛佩長把刀侍衛扈從隨行侍衛班
領委署侍衛班領侍衛按隊扈從隨行其散秩大
臣侍衛什長帶領執纛親軍扈從隨行
大閱則按隊環衛各共其事其分司職守者有粘竿處
侍衛三十四人上駟院侍衛二十四人養鷹狗處
侍衛九人善撲處武備院及諳逹侍衛無定員皆
統于三旗員額順治初以漢廕生簡選待衛尋罷
康熙二十九年以武進士之嫻騎者擢置侍衛附
於三旗三十七年設宗室侍衛雍正三年于藍領
侍衛中選其才技為四等侍衛後仍為藍翎侍衛
五年定制武進士一甲一名授一等侍衛二名三
名授二等侍衛在二甲者得選三等侍衛三甲者
選藍翎侍衛七年以宗室侍衛併入三旗舊設三
旗印務班領十二人班領十二人乾隆三十六年
改印務班領為一等侍衛班領為二等侍衛凡侍
衛十人則設之長三旗侍衛什長六十人宗室侍
衛什長九人親軍校鑲黃旗二十五人正黃旗
二十六人正白旗二十五人掌率其屬隨侍衛以
執事所轄藍翎長三旗各八人親軍鑲黃旗二百
七十七人正黃旗二百九十五人正白旗二百八
十七人舊設親軍校四十五人後增置乾隆四十
年增設委署親軍校七十七人(鑲黃旗二十五人正黃旗正白旗各)
(二十六人)主事一人署主事二人(于筆帖式内題署)筆帖
式三旗各四人貼寫筆帖式三旗各九人掌章奏
案牘繙譯文移
前鋒統領(參領校前鋒侍衛前鋒筆帖式)
前鋒統領左右翼各一人以王公大臣兼領掌本翼
四旗前鋒之政令(鑲黃正白鑲白正藍四旗為左翼正黃正紅鑲紅鑲藍四旗為)
(右翼)前鋒參領前鋒侍衛左右翼各八人(凡前鋒營各官)
(皆滿洲蒙古兼用)委署前鋒侍衛左右翼各四人(以前鋒校)
(或親軍校選委給五品冠帶)前鋒校左右翼各四十八人掌
督率前鋒警蹕宿衛凡
行幸止頓於
御營一二里外安設卡倫立前鋒旗以為門戶列帳守
衛以前鋒參領前鋒侍衛共四人前鋒校前鋒共
百二十人董其役焉初制天聰八年定巴雅喇營
前哨兵為噶布什賢超哈順治十七年定噶布什
賢噶拉依按班漢字稱為前鋒統領每翼各設一
人以總其事焉又
國初設噶布什賢章京順治十七年定為前鋒參領
並置前鋒侍衛前鋒校等員額乾隆十七年增置
委署前鋒侍衛旗各一人前鋒軍八旗滿洲蒙古
每佐領各二人分其半以兼習鳥鎗設立什長隊
長以時訓練而黜陟之隨印協理事務前鋒參
領侍衛左右翼各一人随印前鋒校左右翼各
二人隨印筆帖式左右翼各二人掌案牘文移
護軍統領(參領領司鑰長圓副參領護軍校領隨官印參等官明園護軍營統等)
護軍統領每旗各一人掌護軍之政令護軍
參領每旗滿洲十人蒙古四人内司鑰長署司
鑰長每旗各一人(以前鋒參領護軍參領鳥鎗護軍參領遴選除授)副
護軍參領每旗滿洲十人蒙古四人委署護軍
參領每旗各七人(以護軍校選委給五品冠帶)護軍校滿洲
蒙古每佐領各一人掌董率護軍守衛
宫殿門戶及
紫禁城外環列周廬番上宿直傳籌巡警凡禁門扄
鑰啟閉以時置籍以騐出入
車駕行幸則宿衛
御營專司網城堆鋪及清道警蹕之禁令隨印協理
事務護軍參領副護軍參領每旗各一人隨印
護軍校每旗各二人隨印筆帖式每旗各二人
門筆帖式鑲黃正黃正白三旗各十人掌案牘
文移
圓明園八旗護軍營總統無定員以王公大臣兼任
掌
圓明園翊衛之政令營總護軍參領每旗各一人
副護軍參領每旗各二人護軍校每旗各八
人副護軍校每旗各八人掌守衛
御園番直巡警凡
車駕出入則率其屬以司清蹕之事随印協理事務
營總護軍參領各二人隨印護軍校四人隨
印筆帖式八人掌案牘文移初設巴雅喇營統以
巴雅喇纛章京順治十七年定漢字稱為護軍統
領設員額如今制又初設巴雅喇營甲喇章京順
治十七年定漢字稱為護軍參領又設署護軍參
領乾隆十七年復設委署護軍參領員額護軍八
旗滿洲蒙古每佐領各十七人初制以上三旗護
軍參領護軍校護軍等守衛
禁門下五旗各守王公府門遇
行圍出征則八旗一例分撥雍正七年始定八旗護
軍均司禁衛焉又隨印參領副參領及護軍校俱
雍正三年定隨印筆帖式初制每旗各一人康熙
四十六年省門筆帖式初制未設後增置又
圓明園八旗護軍總統雍正二年始置於
禁苑周圍建營房八所選
京中八旗官軍分地駐劄專司宿直以王公大臣統
轄營務焉至營總副參領署副參領俱雍正三
年置參領雍正十年增置護軍校初置八十人雍
正十年增置三十二人乾隆十二年又增十六人
副護軍校雍正七年置初定七十二人十年增置
四十人乾隆十二年又增十六人護軍三千六百
七十二人教飬兵四百八十人又隨印營總護軍
參領護軍校筆帖式員額俱乾隆十六年置
御營嚮導總統無定員(以前鋒統領護軍統領八旗副都統兼任)嚮導處
參領侍衛各四人前鋒校護軍校各六人(皆于前鋒)
(護軍營内選用)嚮導之職凡遇
時巡省方以總統一人先期率官校詣
車駕經行之地周覧山川通橋梁夷險隘計程入告
駕行佩櫜鞬前𨗳每日
駐蹕後以次日程途及
駐蹕之所奏
聞交兵部曉諭闔營
回鑾亦如之凡
御營及頓營看營均由嚮導總統先期指示飭所在有
司敬謹修治焉(謹按嚮導雖無專設之員非定有常額者可比然翊衛警蹕責)
(任綦重今以隨時官内簡任者皆在前鋒護軍營謹附識)
步軍統領(翼尉城協尉領門吏)(副尉總步軍校郎城門門千員外主)
(事擊司務司筆帖式遊都守備)(巡捕五營副將千總把總)(參將)
提督九門巡捕五營步軍統領滿洲一人以親信
大臣兼任之掌京城内外門禁鎻鑰統帥八旗步
軍五營將備以徼巡京師詰禁奸宄平易道路肅
清
輦轂左右翼步軍翼尉每翼各一人八旗步軍
協尉每旗各三人步軍副尉每旗各三人掌董
率守衛巡警掃除捕盜步軍校每旗滿洲三人
蒙古漢軍各一人掌緝捕盜賊稽察奸宄步軍
校每旗滿洲二十一人蒙古漢軍各八人委署
步軍校每旗滿洲五人蒙古漢軍各二人掌分汛
警夜清道詰奸城門領滿洲十八人漢軍七人
城門吏滿洲十八人漢軍七人門千總漢軍
三十二人掌内城九門外城七門晨昏啟閉之事
以嚴出入稽詐偽步軍統領衙門員外郎滿洲
二人主事滿洲二人掌勾撿旗營簿書司務
滿洲一人掌稽察簿籍兼理俸餉筆帖式滿洲
十有二人掌文移繙譯信礟總管滿洲一人
司信礟官漢軍旗各一人掌守白塔信礟巡捕
中營副將一人遊擊一人都司一人守備四人千
總十人把總二十人巡捕南營參將一人遊擊
一人都司一人守備五人千總十二人把總二十
四人巡捕北營參將一人遊擊一人都司一人
守備三人千總八人把總十六人巡捕左營參
將一人遊擊一人都司一人守備三人千總八人
把總十六人巡捕右營參將一人遊擊一人都
司一人守備三人千總八人把總十六人掌分汛
防守譏察巡邏緝捕姦匪初置九門步軍巡捕三
營皆領於兵部職方司以漢人主事一員專司政
令康熙十三年始改設提督九門步軍統領一員
特簡八旗大臣綜理其事三十年以巡捕三營併隸於
步軍統領乾隆四十六年以所轄三營地方遼闊
增為巡捕五營舊設有協理步軍統理衙門刑名
事務部臣一人乾隆四十三年省如步軍統領有
以都統副都統任者仍用部臣一人協理至翼尉
本名總尉康熙十三年置協尉本名副尉順治五
年置副尉本名參尉雍正四年置乾隆十九年俱
改今名步軍校順治中置捕盗步軍校委署步軍
校俱康熙三十四年置所屬凡領催二千二十八
人步軍一萬八千七百二十六人捕盜步軍三百
二十人乾隆四十六年增步軍二千二十六人員
外郎初置一人康熙六十一年增一人司務雍正
十三年增置筆帖式初置四人康熙三十年增四
人雍正十三年又增四人又城門領初名城門尉
城門吏初名城門校乾隆十九年俱改今名其員
額内城每門各二人外城每門各一人門千總初
名指揮千戶順治四年改置内外城每二人所屬
凡門甲三百二十人門軍六百四十人礟手每門
各二人又順治十年定置信礮五于白塔山及内
九門各置信礮五設信礮官漢軍左右翼各二人
以司其事雍正二年改定員額如今制乾隆八年
定歸于步軍統領管轄又
紫禁城内西筩子河舊置步軍校二人步軍四十人
以備緊急差傳乾隆四十八年增置協尉一員步
軍六十名移駐造辦處外圍地方焉又初制巡捕
分南中北三營轄十九汛置官七十員馬步兵
五千一百名乾隆四十六年增為中南北左右五
營分設二十三汛所置各汛名目中營汛五曰
圓明園汛
暢春園汛
静宜園汛樹村汛
樂善園汛南營汛六曰東河沿汛東珠市口汛花兒
市汛西河沿汛西珠市口汛菜市口汛北營汛四
曰德勝汛安定汛東直汛朝陽汛左營汛四曰正
陽汛東便汛廣渠汛左安汛右營汛四曰阜成汛
西便汛廣寧汛永定汛共置官一百七十一員增
兵四千九百名合為一萬分馬戰守糧額仍撥兵
二千依健銳營制以時操演訓練武備各置有外
委千總把總以司協防操演之事並募民充番捕
人役以伺察旗民牙錯星羅法制益加詳密焉
火噐健銳虎鎗各營(火器營總統參翼長副營總鳥鎗護軍領參領)
(帖委署護軍校總筆帖式長參領鋒護軍校副筆式健銳營統翼前參領參)
(領虎委署參領鎗營總統)(前鋒校虎副前鋒校長筆帖式總領鎗長副筆帖)
(式帖委署筆式)
火器營總統六人(以王公或領侍衛内大臣都統前鋒統領護軍統領兼任)掌
教演火器之政令火器營左右翼翼長各一人
八旗掌關防營總每旗各一人(委署翼長二人在内)鳥
鎗護軍參領每旗各二人兼管礟位每旗各一人
委署鳥鎗護軍參領每旗各四人又五品頂
帶花翎委署鳥鎗參領十人(由鳥鎗護軍校内故)鳥鎗護
軍校每旗二十八人筆帖式每旗各二人(於護軍内)
(選用)掌訓練火器較試以時每歲秋後於蘆溝橋演
放子母礟咸率其屬以從事焉初康熙三十年始
置火器營設鳥鎗護軍每人各給鳥鎗一八旗各
給子母礟五專司練習火器以王公大臣兼領初
無定員雍正年間始定置六人乾隆十年以朝陽
門内隆福寺前官房一所為火噐營公署三十八
年移住一半於廣仁宫後之御河旁列為一營以
去城市遠俾得專心訓練焉其所移住御河旁一
營兼在昆明湖教習水戰營總乾隆二十九年置
鳥鎗護軍參領初設十六人均以旗員兼任雍正
三年省察哈爾八旗護領改入火器營定為專設
之缺乾隆二十九年省八人又初制有鳥鎗驍騎
參領二十四人鳥鎗驍騎校一百十二人乾隆三
十五年省驍騎參領以驍騎校額併入護軍校内即
以副護軍參領兼管礟位委署護軍參領如今額
又有鳥鎗藍翎長每旗二十八人八旗滿洲蒙古
漢軍每佐領下鳥鎗護軍六人礟驍騎一人
健銳營總統無定員(以公侯大臣兼任)掌健銳營之政令
督率所屬以時訓練健銳營左右翼翼長各一
人八旗前鋒參領每旗各一人副前鋒參領
每旗各一人委署前鋒參領每旗各二人(即於前鋒)
(校内選委)前鋒校共五十人副前鋒校共四十人
(即於前鋒内選用)筆帖式四人(即於前鋒内選用仍食原餉)前鋒
軍演習水師教習漢人侍衛十人把總十人掌帥
領營卒習雲梯馬步射鳥鎗馳馬躍馬舞鞭舞刀
之技每遇
巡幸則分其軍十之二以共随扈之事又於昆明湖置
趕繒船八艘以教水戰駕船駛風咸精於其藝焉
乾隆十四年於八旗前鋒護軍内簡雲梯精卒千
人從征金川功成凱旋
命以其衆特立為健銳雲梯營於香山實勝寺傍建屋
以居之其官屬皆設為定額而以公侯大臣兼理
營務有缺則請
旨特簡焉至翼領等官俱乾隆十四年置委署前鋒參
領副前鋒校水師教習侍衛俱乾隆十八年增置
水師把總由天津及福建水師營選送天津四人
福建八人又藍翎長共五十人前鋒千人委署前
鋒千人飬育兵百人水手七十二人
三旗虎鎗營總統一人(以公侯領侍衛内大臣兼任)三旗總
領各二人(以内大臣都統前鋒統領護軍統領副都統侍衛簡用)虎鎗長
每旗各七人虎鎗副長每旗各七人(均於虎鎗人内選用)
筆帖式三人委署筆帖式三人掌以虎鎗翊
從凡遇
車駕蒐狩虎鎗總統總領日以十人佩虎鎗於前導侍
衛前行安營後偵虎豹出入備伏弩箭犁刀
行田遇大獸則列鎗從之奉
旨殪虎或追蹤或尋山得則具奏以獻將首先刺虎一
二人名奏
聞初康熙二十三年黑龍江將軍進精騎射善殺虎新
滿洲四十人至京分隸上三旗始制虎鎗營設官
以領之三旗虎鎗人共六百人於侍衛參領親軍
校親軍前鋒校前鋒護軍校護軍驍騎校驍騎領
催及閒散人内選用初制設三百六十人雍正元
年增置每旗各八十人内虎鎗人四百八十人學
習虎鎗人一百二十人虎鎗總統總領馬褂以黃
色鎗長以紅色虎鎗人以白色衿均鑲以青乾隆
三年始鑄給關防焉
(臣)等謹按荀子稱齊之技擊不可以遇魏之武卒
魏之武卒不可以值秦之銳士自古有國家者于
兵制常額之外必有選鋒之軍訓練之衆教飬於
平時而收其效于一旦以資指臂而壯聲靈所關
甚鉅我
朝法制周密軍威整肅康熙中特置火器營以練習
鎗礟虎鎗營以格殪猛獸政一令專技精藝熟為
前代所未有我
皇上聖武維揚萬方震叠自歲己巳始以雲梯勝兵剏
置健銳營於香山勁旅如雲無不一當千百復以
歲時
親臨簡閱號令嚴明節制有方屹為干城腹心之選嗣
是
王師撻伐所至蕩平搗穴擒渠是軍實宣勞著績仰見
睿謨廣運條畫精詳儲材豫而收效遠洵為超軼前代
云
皇朝通典卷三十一
