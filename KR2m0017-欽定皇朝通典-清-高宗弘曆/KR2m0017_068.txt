欽定四庫全書
皇朝通典卷六十八
兵(一)
(臣)等謹按歷代設兵各有因革損益惟唐府兵為
較善我
朝八旗之制
開國之初先編立四旗以統人衆尋以遠近歸附日廣增
建為八旗然猶統滿洲蒙古漢軍之衆而合於一
也其後戸口日繁又編蒙古八旗設官與滿洲等
編漢軍八旗設官與滿洲蒙古等共為二十四旗
以旗統人即以旗統兵凡隸乎旗者皆可以為兵
非如歷代有簽派召募充補之煩而後收兵之用
也越自
寳籙攸歸中外一統復設綠旗營以統漢兵蓋
本朝建旗辨色以相勝為用於是五德兼全五行悉備
内而京營則有親軍前鋒驍騎護軍步軍之分或
用上三旗或兼用八旗外而直隸各省駐防兵用
八旗各標及營汛兵用綠旗百數十年增損隨時
悉臻盡善邇者西陲底定式廓版圖列戍開屯規
模益遠至於外藩諸部奔走偕來分職編旗與内
八旗相等有大征伐並帥師以從尤為柔遠之鴻
圖迄於無外者也兹謹叙兵制分八旗駐防綠營
藩部四門而以
恩䘏軍令軍政教閱軍器馬政依類備載
德威並著簡練至精真所謂法良而意美矣
八旗兵制上
太祖高皇帝辛丑年初設四旗曰黃旗曰白旗曰紅旗曰
藍旗以純色為辨每旗下以三百人為一牛录轄
以牛录額真一人
(臣)等謹按是年為編牛录之始嗣設固山額真梅
勒章京扎蘭章京等官至順治十七年定固山額
真為都統梅勒章京為副都統扎蘭章京為參領
牛录章京為佐領雍正元年以八旗都統印信額
真二字
國語作主字解非臣下所得濫用改為固山按班
甲寅年定八旗之制以初設四旗為正黃正白正
紅正藍增設四旗為鑲黃鑲白鑲紅鑲藍(黃白藍均鑲以)
(紅紅鑲以白)合為八旗統率滿洲蒙古漢軍之衆每三
百人設牛录額真一人五牛录設扎蘭額真一人
五扎蘭設固山額真一人每固山設左右梅勒額
真二人時滿洲牛录三百有八蒙古牛录七十六
漢軍牛录十六行軍時地廣則八旗並列分八路
地狹則八旗合一路而行
天命五年改設八旗官分總兵官為三等其副將
參將遊擊亦如之各牛录額真俱為備禦官每牛
录下設千總四人
天聰八年定八旗官名
諭凡我國官名皆當易以滿語勿仍襲漢語舊名今悉為
釐定五備禦之總兵為一等公一等總兵官為一等按
班章京二等總兵官為二等按班章京三等總兵官為
三等按班章京一等副將為一等梅勒章京二等副將
為二等梅勒章京三等副將為三等梅勒章京一等參
將為一等扎蘭章京二等參將為二等扎蘭章京遊擊
為三等扎蘭章京備禦為牛录章京旗長為專尼達凡
管理不論官職管固山者即為固山額真管梅勒者即
為梅勒章京管扎蘭者即為扎蘭章京管牛录者即為
牛录章京管巴雅喇推額真即為推章京管巴雅喇扎
蘭額真即為巴雅喇扎蘭章京嗣後皆照我國新定者
稱之又定八旗兵名
諭滿洲蒙古漢人前此騎步守哨等兵雖各有營伍未分
名色故止以該管將領姓名稱為某將領之兵今宜分
辨名色永為定制隨固山額真行營馬兵為阿禮哈超
哈巴雅喇營前哨兵為噶布什賢超哈駐防盛京兵為
守兵預備兵為援兵各城寨兵為守邊兵舊蒙古左營
為左翼兵右營為右翼兵舊漢兵為烏珍超哈元帥孔
有德兵為天祐兵總兵官尚可喜兵為天助兵
(臣)等謹按阿禮哈超哈為驍騎營之始巴雅喇為
護軍營之始噶布什賢超哈為前鋒營之始烏珍
超哈為漢軍之始天祐天助兵後俱歸入漢軍
九年設蒙古八旗以八年所獲察哈爾部千餘戸
及是年察哈爾來歸各官並壯丁三千二百餘名
編審人丁及舊喀喇沁壯丁分為蒙古八旗其旗
色與滿洲八旗同每旗設固山額真一人梅勒章
京扎蘭章京各二人分轄所編牛录
崇德二年分漢軍為二旗以滿洲各戸下漢丁共
一千五百八十戶令舊漢兵之將領官統之分為
左右翼二旗其旗色皆用皂每旗設固山額真一
人轄所編牛录四年分漢軍為四旗定旗色一
以皂鑲黃一以皂鑲白一以皂鑲紅一純用皂色
每旗設固山額真一人梅勒章京二人扎蘭章京
四人牛录章京十八人七年設漢軍八旗定旗
色與滿洲八旗同每旗設固山額真一人梅勒章
京二人扎蘭章京五人
順治元年定滿洲蒙古漢軍八旗於
京師内城分置以為拱衞其方位鑲黃正黃旗居北
方正白鑲白旗居東方正紅鑲紅旗居西方正藍
鑲藍旗居南方左翼自北而東自東而南鑲黃旗
在安定門内正白旗在東直門内鑲白旗在朝陽
門内正藍旗在崇文門内右翼自北而西自西而
南正黃旗在德勝門内正紅旗在西直門内鑲紅
旗在阜成門内鑲藍旗在宣武門内以寓制勝之
意
(臣)等謹按八旗之制實我
朝
開國經武肇造之始基兹纂兵典恭載簡端用昭
創建式垂
世守以後詳稽會典並則例按門臚載慶鞏固於萬斯年
焉
領侍衞府(順治初設)
領侍衞内大臣六人(鑲黃正黃正白上三旗每旗各二人)内大臣六
人散秩大臣無定員一等侍衞六十人二等侍衞
一百五十人三等四等侍衞二百七十人宗室侍
衞一等九人二等十八人三等六十三人(康熙三十七年)
(增設宗室侍衞無定員雍正七年定制共九十人並入三旗隨班行走)藍翎侍衞九
十人(每侍衞十人各設什長一人即於什長及兩翼班領署班領内定以十二人隨印協理事)
(務)
御前侍衞
乾清門侍衞(於三旗侍衞内簡用)漢侍衞(雍正五年定例亦分一二三等及藍)
(翎於武進士内簡用)皆無定員主事一人筆帖式十二人
貼寫筆帖式十五人親軍校七十五人(鑲黃旗十五人又下)
(五旗移入十人正黃旗十五人又下五旗移入十一人正白旗十五人又下五旗移入九人)親
軍九百九十五名(三旗滿洲蒙古每佐領下親軍二名鑲黃旗二百二十四名又)
(下五旗移入一百三十名正黃旗二百三十四名又下五旗移入一百三十五名正白旗二百三十)
(名又下五旗移入一百十七名内以七十五人為親軍校三旗親軍每旗選六十名隨侍衛班入直)
(餘皆隨三旗護軍營護軍校護軍一體直宿當差)
凡宿衞之制更番輪直三旗待衞各分六班班分
兩翼(鑲黃旗為左翼正黃旗為右翼正白旗半為左翼半為右翼)各設侍衞班
領一人署班領一人侍衞三十人宿衞
乾清門
内右門為内班晝坐門禁夜守扄鑰散秩大臣一人
侍衞親軍十人宿衞
中和殿侍衞什長三人侍衞親軍三十人宿衞
太和殿為外班以領侍衞内大臣一人總統之内大
臣散秩大臣二人隨班入直如
駐驆行營以内大臣一人散秩大臣二人入直
御前大臣侍衞及
乾清門侍衞分五班更番入直
御營黃幔城旌門以侍衞班領一人署班領一人内班
侍衞二十人前東西隅以侍衞班領各一人内班
侍衞各十人後東西隅以署班領各一人内班侍
衞各十人網城門内以侍衞什長三人外班侍衞
親軍三十人宿衞若恭奉
慈輿行幸
皇太后行營正門以侍衞班領一人侍衞十人後隅署班
領一人侍衞十人宿衞
凡扈從之制後扈二人於領侍衞内大臣内
簡用前引十人於内大臣散秩大臣統領副都統内
簡用豹尾班侍衞於三旗侍衞内選功臣後裔六十人
日以二十人直
後左門每
乘輿出入以十人執豹尾槍十人佩儀刀侍於
乾清門階下左右
駕出豹尾班侍衞殿於後以領侍衞内大臣一人侍衞
班領二人統之
駕還宫隨至
乾清門退歸直
皇帝御太和殿受朝前引侍衞二人自
乾清門
後左門引至
殿後止後扈大臣二人自
乾清門扈從(如係宫内御前大臣則自隨出後並同)前引大臣十人
候於
殿北階下
駕至按翼前導進
殿由左右趨至
寳座前北上東西面序立後扈大臣於
寳座左右僉立豹尾班侍衞於
寳座後左右南嚮序立
皇帝詣
皇太后宫行禮前引侍衞二人自
乾清門導至
永康左門止前引大臣候於
隆宗門内
駕至按翼前導至
慈寧門階止豹尾班侍衞至門階下左右墻角止立後扈
大臣隨升階在後僉立
駕還宫引扈如前遇
御門聽政屆時直班侍衞引有事各官由
後左門入(日常入奏官亦均由侍衞引進)豹尾班侍衞於
乾清門階下左右墻角立領侍衞内大臣直班内大
臣侍衞於階下立侍衞班領每翼一人於階上左
右楹前立
御前侍衞隨
駕出同
乾清門侍衞於
御座兩旁立
駕還宫
御前侍衞隨入餘各退歸直
御經筵日侍衞二人前導至
文華門止後扈大臣隨至
寳座左右僉立
御前侍衞
乾清門侍衞於
寳座後兩旁豹尾班侍衞於
殿外階下均左右序立如
御箭亭侍衞二人前導至降輿處止遇外藩來朝及
召見外藩使臣或於
便殿或於
駐驆行宫前引後扈大臣皆侍班
御前侍衞
乾清門侍衞直日侍衞班領豹尾班侍衞均於
殿内按翼序立
皇帝躬祀
郊壇前引侍衞二人自
乾清門前導至
午門外止前引大臣候於
太和門北階下
駕至按翼前導後扈大臣隨行自
午門外乘馬至
壇門外下馬均佩刀引扈
御輦前後執鐙侍衞四人輦前執提爐侍衞二人皆步
從輦後豹尾班執槍侍衞十人佩儀刀侍衞十人
佩矢弓侍衞二十人以領侍衞内大臣一人侍衞
班領二人領之建黃龍大纛二司纛侍衞什長二
人以領侍衞内大臣或内大臣散秩大臣一人領
之及
壇前引大臣在
圜丘壇三成階上立
方澤壇及
日壇
月壇於二成階下立後扈大臣隨升
壇於
駕後僉立豹尾班侍衞於
壇内壝門外序立祀
祈年殿饗
太廟前引大臣由左階升
駕入殿門於中門外一成階上東西面序立後扈大臣
隨入於
駕後僉立豹尾班侍衞於三成階下立祀
社稷壇前引大臣立於内壝門外豹尾班侍衞立於拜
殿南門外展拜
堂子前引大臣立於甬道北豹尾班侍衞立於祭
神殿兩旁祀
先農壇前引大臣立於階下豹尾班侍衞立於樂懸南
遇
駕耕耤
御具服殿前引大臣立於殿前階上
駕詣耤田引至耕所三推禮成引由觀耕臺午階升於
御座前左右序立遇
大閱日前引後扈大臣均甲胄引扈豹尾班侍衞甲胄
殿後
御前大臣侍衞等均甲胄隨行其次黃龍大纛行三旗
親軍甲胄按次行
駕御帳殿豹尾班侍衞按翼排列左右建黃龍大纛三
旗侍衞親軍按翼環衞遇
皇太后
皇后
妃嬪出入以
乾清門侍衞四人侍衞十人前導如出郊外前引侍
衞二十人其餘侍衞在豹尾班後扈從
車駕巡幸
御前大臣侍衞
乾清門侍衞皆從其六班輪直之侍衞以一班或二
班隨往如恭奉
皇太后巡幸則三班隨往日行以侍衞二十人前導二十
人左右翊衞均屬櫜鞬豹尾班侍衞二十人後從
以領侍衞内大臣一人侍衞班領二人統之黃龍
大纛前以領侍衞内大臣或内大臣一人散秩大
臣一人侍衞什長二人領之餘侍衞暨扈從各官
均於大纛後以次行仍分令侍衞稽察踰越喧譁
者
御前擎蓋以
乾清門侍衞更番執事遇恭奉
慈輿行幸
皇太后輿前均以侍衞前導翊衞後從如儀
(臣)等謹按侍衞班内有
上駟院侍衞每旗七人司轡司鞍侍衞無定員隸
上駟院其兼尚虞鷹鷂房鶻房狗房十五善射善騎
射善射鵠善強弓善撲等侍衞各有專管統在三
旗額内均無定員又鑾儀衞亦係侍從武職設有
掌衞事内大臣以下等官具詳職官典其所屬軍
尉儀刀弓矢殳戟用親軍豹尾槍仗馬用護軍蒙
古畫角用蒙古鳴角軍其奉輦擎執儀仗各校尉
由内府選充者為旗尉由五城選充者為民尉奉
輦旗尉一百六十八人民尉六十人各執事旗尉
二百四十六人民尉三百二十二人左右中前後
五所民尉計一千三百二十八人馴象所民尉二
百六人八旗漢軍司更兵四十人均隸在軍數謹
附載於此
八旗驍騎營(順治初設)
滿洲八旗都統每旗各一人副都統各二人驍騎
參領各五人副驍騎參領各五人(康熙三十四年於每旗參領下)
(增設委署參領雍正元年改名副參領蒙古漢軍八旗並同)佐領無定員(隨人戶編)
(設)每佐領下驍騎校一人領催五名(初制滿洲及蒙古每佐領)
(下設領催六名康熙四十三年裁一名)驍騎二十名匠役二名養育
兵(雍正二年初設具詳八旗恩卹門乾隆三十六年定額按三兵一缺滿洲共應一萬七百)
(九十八缺)
蒙古八旗都統每旗各一人副都統各二人驍騎
參領各二人副驍騎參領各二人佐領無定員每
佐領下驍騎校一人領催五名驍騎二十名匠役
二名養育兵(乾隆三十六年定額按三兵一缺八旗蒙古共應三千二百七十九缺)
漢軍八旗都統每旗各一人副都統各二人驍騎
參領各五人副驍騎參領各五人佐領無定員每
佐領下驍騎校一人領催五名鳥槍驍騎四十二
名每旗藤牌兵一百名(雍正二年漢軍每佐領下設藤牌兵四名乾隆元年)
(定漢軍每旗設藤牌兵一百名六年定藤牌兵歸并大營每旗百名於鳥槍手額内選取並簡選參)
(領一人散秩官驍騎校各二人領催五名令其管轄)養育兵(乾隆三十六年定額八旗漢軍)
(仍照原額共應四千八百十三缺)
凡八旗序次鑲黃正黃正白為上三旗鑲白正紅
鑲紅正藍鑲藍為下五旗行軍蒐狩以鑲黃正白
鑲白正藍四旗居左為左翼正黃正紅鑲紅鑲藍
四旗居右為右翼
凡八旗方位雍正六年奏定鑲黃滿洲蒙古漢軍
三旗自鼔樓嚮東至新橋自新橋大街北口城根
嚮南至府學衚衕東口與正白旗接界正黃滿洲
蒙古漢軍三旗自鼔樓嚮西至新橋口自大街北
口城根嚮南至馬狀元衚衕西口與正紅旗接界
正白滿洲蒙古漢軍三旗自府學衚衕東口與鑲
黃旗接界嚮南至大市街豹房衚衕東口西自
皇城根嚮東至大城根與鑲白旗接界鑲白滿洲蒙
古漢軍三旗自豹房衚衕與正白旗接界嚮南至
就日坊西自
皇城根嚮東至大城根與正藍旗接界正紅滿洲蒙
古漢軍三旗自馬狀元衚衕東口與正黃旗接界
東自
皇城根嚮西至大城根與鑲紅旗接界鑲紅滿洲蒙
古漢軍三旗自羊肉衚衕與正紅旗接界嚮南至
瞻雲坊東自
皇城根嚮西至大城根與鑲藍旗接界正藍滿洲蒙
古漢軍三旗自就日坊至崇文門由金水橋嚮東
至大城根與鑲白旗接界鑲藍滿洲蒙古漢軍三
旗自瞻雲坊至宣武門由金水橋嚮西至大城根
與鑲紅旗接界
凡城門直班之制内城九門安定德勝東直西直
朝陽阜成崇文宣武八門各按官兵居住方位以
八旗滿洲蒙古漢軍分直正陽門以八旗滿洲蒙
古輪直外城七門以鑲黃旗直東便門正白旗直
廣渠門正黃旗直西便門正紅旗直廣寧門鑲藍
鑲白二旗直左安門鑲紅旗直右安門正藍旗直
永定門均派漢軍雍正六年於八門城外增建營
房仍按八旗方位每旗委滿洲蒙古漢軍官四人
驍騎校四人驍騎滿洲一百二十名蒙古四十名
漢軍四十名各旗均分為四班每班五日以委官
一人驍騎校一人驍騎五十名令其更番居住看
守十二年又定正陽門兩旁城門即於看守八門
官兵内八旗共委官四人驍騎校四人每旗各委
驍騎十名按翼看守十日一次更代每日按翼各
委兵十名晝夜巡宿以為常其汛守之制康熙二
十二年定恭遇
車駕巡幸八旗驍騎營於内九門城上每旗增設汛六
所於街道每旗增設汛十所内城各門於門内各
增設汛一所正陽門八旗輪直其餘八門八旗分
設均委官兵看守乾隆五年復定恭謁
陵寢及
駐驆圓明園南苑等處並逢年節封印後照例於城上
每旗設汛六所共四十八所委驍騎營官兵與城
上步軍營分汛相間看守每旗於滿洲蒙古漢軍
内會委參領一人約束如恭遇
巡幸口外及遠省則增設汛十五所將步軍撤下分防
大街巷口城上汛守悉易以驍騎營分委驍騎校
領催驍騎晝夜巡宿以參領二人往來稽察
凡各處看守之制戶部銀庫委官二人領催二名
兵十八名庫後門委官一人兵十名顔料庫委官
四人驍騎校四人領催四名兵三十八名緞疋庫
委官二人驍騎校二人兵五十名以鑲黃正黃正
白三旗輪派工部節慎庫以鑲紅旗官一人兵十
名製造庫以正紅旗官一人兵五名刑部贓罰庫
以鑲藍旗官一人兵十名宗人府庫以鑲白旗官
四人兵四十名理藩院庫以正藍旗官二人兵二
十名光禄寺庫以正藍旗官一人兵十名太常寺
庫鑲紅鑲藍二旗輪委官一人兵十名鴻臚寺
龍亭以正紅旗兵八名
圓明園直月(今為直年)衙門左右翼各輪委領催一名兵
五名海運倉以鑲黃旗北新倉以正黃旗儲濟倉
以鑲白旗裕豐倉以鑲紅旗各委官二人領催二
名兵三十八名舊太倉以正白旗南新倉以鑲白
旗興平倉以正紅旗富新倉以鑲紅旗各委官二
人領催二名兵十八名萬安倉以正紅旗委官四
人領催四名兵三十一名禄米倉以正藍旗委官
二人領催二名兵三十三名太平倉以鑲藍旗委
官四人兵四十一名豐益倉八旗會派官二人領
催五名兵四十五名皆兼用滿洲蒙古漢軍工部
濯靈厰八旗漢軍輪委官四人兵二十名硝磺庫
滿洲正紅旗官二人兵二十名戶部内倉滿洲正
白旗領催二名兵六名以上各晝夜看守喀爾喀
館園牆於喀爾喀到日委正白旗官二人兵十名
館門委正藍旗官一人領催一名兵九名俄羅斯
館於俄羅斯到日八旗滿洲蒙古漢軍共設班房
十六處每四處委參領一人每處委官一人兵十
五名館門輪委參領一人兵二十名外館於馬匹
到日八旗滿洲蒙古輪委官二人驍騎校二人兵
二十名後黃寺於蒙古使臣及喇嘛來使到日八
旗滿洲蒙古輪委官一人兵十名晝夜看守均於
回日撤退
凡防火之制順治初年設八旗火班雍正八年定
於失火在東南城令正藍鑲白二旗西南城令鑲
藍鑲紅二旗東北城令鑲黃正白二旗西北城令
正黃正紅二旗各率官兵往救
禁城之内每翼令二旗救護步軍營見某處失火即
報知相近旗分乾隆六年復定八旗火班八處每
處滿洲蒙古漢軍諸旗更番輪直以都統或副都
統一人參領二人參領以下官八人領催八名驍
騎七十二名如旗界及接壤之地有不戒於火者
都統等即領直班官兵之半往救其餘官兵仍留
該班處備用
八旗前鋒營(順治初設)
前鋒統領左右翼(鑲黃正白鑲白正藍四旗為左翼正黃正紅鑲紅鑲藍四旗為)
(右翼)各一人(或以王公大臣兼領)前鋒參領每翼各八人(每旗俱滿)
(洲蒙古兼用)前鋒侍衞各八人(雍正三年定以左右翼前鋒參領各一人前鋒)
(侍衞各一人隨印協理事務)委署前鋒侍衞各四人(乾隆十七年增設即)
(於前鋒校或親軍校内選委給五品虚銜仍食原餉)前鋒校各四十八人(雍正)
(三年定以左右翼前鋒校各二人隨印)隨印筆帖式各二人(初制每翼各一)
(人康熙四十六年裁雍正三年復增設)藍翎前鋒長委署前鋒校各
四人藍翎前鋒長(每十人設長)各二十人鳥槍隊長委
署藍翎前鋒長各四人鳥槍隊長(每十二人為一隊)各二
十人前鋒委署鳥槍隊長各四人前鋒八旗滿洲
蒙古每佐領下各二名(自委署前鋒校以下皆在兵數内)
凡宿衞扈從之制與八旗護軍營一體派委(制詳後護)
(軍營)其
行在宿衞扈從前鋒參領前鋒侍衞共八人率前鋒校
前鋒共百二十人於
御營前一二里外相度形勢安設卡倫立前鋒旗二以
為門戶左右以次列帳各於帳内巡警宿衞有於
卡倫内行走者坐以軍法次日各屬櫜鞬控馬於
道旁排立候黃龍大纛過各乘馬整隊扈從
八旗護軍營(順治初設)
護軍統領八旗各一人護軍參領每旗滿洲十人
蒙古四人(每旗設内司鑰長一人署司鑰長一人)副護軍參領如參
領之數(初設委署參領雍正元年改名副參領三年定以每旗護軍參領各一人副護軍參)
(領各一人隨印協理事務)委署護軍參領每旗各七人(乾隆十七年增)
(設即於護軍校或親軍校内選委給五品虚銜仍食原餉)護軍校八旗滿洲蒙
古每佐領下各一人(雍正三年定以每旗護軍校各二人隨印)隨印筆
帖式每旗各二人(初制每旗各一人康熙四十六年裁雍正三年復增設)門
筆帖式鑲黃正黃正白三旗各十人護軍滿洲蒙
古每佐領下各十七名
凡宿衞之制
景運門統領一人(以護軍統領或前鋒統領入直)司鑰長一人護軍
校三人門筆帖式二人閱門籍護軍(即巴克什)一人護
軍十七人
隆宗門協理事務參領一人(康熙六十一年增設統領一人雍正四年定以)
(協理事務護軍參領或前鋒參領入直)護軍參領二人(初制設參領一人康熙六)
(十一年增定)護軍校三人門筆帖式一人閱門籍護軍
一人護軍十七人
後左門
後右門護軍參領各一人護軍校各三人門筆帖式
各一人(門筆帖式初制未設後增定)閱門籍護軍各一人護軍
各十二人
中左門
中右門護軍校各二人閱門籍護軍各一人(閱門籍護軍初)
(制未設後增定)護軍各八人
左翼門
右翼門護軍校各二人閱門籍護軍各一人(閱門籍護軍初)
(制未設後增定)護軍各八人
保和殿東西廊内庫護軍校各一人護軍各四人(乾隆)
(十五年增設)
中和殿護軍校二人護軍三人東西廊護軍校各一
人護軍各四人(康熙十八年於後中和殿設護軍校護軍增定)
太和殿
體仁閣
弘義閣護軍校各二人護軍各八人(皆康熙十八年增設)
太和門左右門親軍校各二人親軍各八人(初制設護軍校)
(護軍後改用領侍衞府所屬之親軍校親軍)
昭德門
貞度門護軍校各二人護軍各八人
協和門
熙和門護軍校各二人護軍各八人
蒼震門
啟祥門護軍參領各一人護軍校各三人閱門籍護
軍各一人護軍各十二人
吉祥門及西北隅護軍參領各一人(護軍參領初制未設後增定)
護軍校各二人護軍各八人
凝華門
中正殿後門及東北隅東南隅護軍校各二人護軍
各八人(初制惟隅吉祥門及西北隅東北隅東南等處設護軍後增定)箭亭及
北上門護軍校各二人護軍各八人(皆康熙六十一年增設)
文華殿門護軍參領一人護軍校二人護軍八人銀
庫行走章京一人護軍校二人護軍八人(初制殿文華)
(及銀庫各用八旗驍騎營官一人領催一名驍騎九名乾隆二十二年改用護軍)
紫禁城四門内磴道栅欄護軍校各二人護軍各八
人
午門護軍參領一人左右門護軍校各三人護軍各
十二人又左門閱門籍護軍二人
東華門
西華門
神武門護軍參領各一人護軍校各四人閱門籍護
軍各二人護軍各十六人恭遇
車駕行幸則於三門各增設統領或協理事務之護軍
參領及前鋒參領一人(雍正元年定每遇門各行幸則禁城四增)
(統領一人四年又改定今制)以上各委鑲黃正黃正白三旗官
軍按日分班丑未日為鑲黃旗首班寅申日為鑲
黃旗二班己亥日為正黃旗首班子午日為正黃
旗二班卯酉日為正白旗首班辰戌日為正白旗
二班各輪番直宿又有防範火班於雍正五年定
遇有應用齊集之處令直班之護軍統領司鑰長
等於
左翼門等二十三處護軍每處調二人共四十六名
協同内府直班官兵前往
闕左門司鑰長一人護軍校一人護軍九人
闕右門護軍參領一人護軍校一人護軍九人(初制二門)
(皆以步軍守衞乾隆十五年改用下五旗護軍)
端門
天安門
長安左門
長安右門
大清門護軍參領各一人護軍校各二人護軍各十
八人(初制三門皆以步軍守衞雍正七年改用下五旗護軍)
紫禁城外周圍(初制以驍騎營官兵守衞雍正元年改用下五旗護軍)
東華門
西華門外以南令正藍鑲藍二旗守衞
東華門
西華門外以北至城角令鑲白鑲紅二旗守衞北面
一帶令正紅旗官軍守衞周環設十六堆汛各參
領一人護軍校一人護軍九人栅欄八座(乾隆十五年增)
(設)各護軍校一人護軍九人以上各委鑲白正紅
鑲紅正藍鑲藍五旗官軍按日分班甲乙日為正
紅旗班丙丁日為鑲白旗班戊巳日為鑲紅旗班
庚辛日為正藍旗班壬癸日為鑲藍旗班每旗各
二日輪番直宿總隸於
景運門直班統領稽察
凡傳籌之制
紫禁城内五籌遞傳每夕自
景運門發籌西行過
乾清門出
隆宗門循而北過
啟祥門迤而西過
凝華門迤而北過
中正殿後門迤北至西北隅迤而東過西北門
順貞門
吉祥門至東北隅迤而南過
蒼震門至東南隅迤而西仍至
景運門計十二汛為一週
紫禁城外八籌遞傳每夕自
闕左門發籌西行過
午門出
闕右門循而西經西一汛至南栅欄二汛迤而北經
三汛一栅欄過
西華門經一栅欄四汛五汛六汛至西北隅七汛迤
而東經八汛一栅欄過
神武門經一栅欄九汛東北隅十汛迤而南經十一
汛十二汛十三汛一栅欄過
東華門經一栅欄十四汛十五汛至南栅欄循而西
經十六汛仍至
闕左門計二十二汛為一週恭遇
駐驆行營内外汛傳籌亦如之
凡禁門啟閉順治初年定每
車駕出入各門均啟中門
景運門直班統領率
隆宗門參領祇承其事並令護軍清蹕每夕
景運門直宿司鑰長率官軍自
後左門
後右門
中左門
中右門
左翼門
右翼門
太和門
昭德門
貞度門以次驗視扄鑰
午門以
隆宗門護軍參領
東華門以
蒼震門護軍參領
西華門以
啟祥門護軍參領
神武門以
吉祥門護軍參領分視扄鐍畢各遣護軍校納鑰於
司鑰長司鑰長受驗諸門鑰彙貯於篋復加扄鐍
詰朝各門校以次領鑰啓門日以為常雍正四年
於
景運門
隆宗門
東華門
西華門
神武門各頒隂文合符一扇傳
諭護軍統領如遇夜有奉
旨差遣及緊急軍務應即時啟門者俟
大内持出陽文合符該護軍參領即取隂文合符驗
明啟鑰仍報知統領
蒼震門
啟祥門等處遇陽文合符至門該參領即報統領親
齎隂文合符至門與陽丈合符照驗啟門均於次
日具奏乾隆十五年復定
端門
天安門
大清門如
紫禁城門之例每夕由
闕左門直宿司鑰長委護軍參領一人驗視扄鐍畢
各門護軍參領收鑰遣護軍校報於司鑰長次日
啟門亦如之
凡門禁王公官員執事人等於
紫禁城門不得擅行出入其准於應行之門出入者
由直班官軍詢明放進如有無故溷入及濫攜入
濫縱入者分别議處各衙門官吏均於
午門左門出入右門自王公以外不得擅行内大臣
侍衞内務府等官及内廷有執事官與内府各執
事人等准於禁門行走者均將姓名及所隸旗分
佐領内管領造册咨送登籍於經由之門各置一
通工匠服役人等則由本管衙門各給火烙印腰
牌書姓名差役持為出入符騐以護軍之識字者
專檢門籍稽其出入籍内無名及不帶腰牌者不
准放入又每門設紅杖二以護軍二人更番輪執
坐於門下親王以下經行皆不起立有不報名擅
入者撻之
凡扈從之制恭遇
親祀
壇
廟統領一人同内大臣散秩大臣侍衞等於豹尾班後管
束
駕詣
南郊以八旗護軍參領三十二人護軍校護軍八百人自
午門起至
齋宫分翼於
輦路兩旁清蹕又以護軍參領八人護軍校護軍八十
人於神樂署週圍清蹕又以護軍參領二人護軍
校護軍二人於
圜丘外週圍清蹕
齋宫左門以護軍統領一人上三旗司鑰長一人護
軍參領一人護軍校護軍二十人直宿右門以上
三旗協理事務參領一人護軍校護軍二十人直
宿
成貞門西大門以上三旗司鑰長一人護軍參領一
人護軍校護軍二十人直宿
齋宫外設十四汛以八旗護軍參領六人每汛各護
軍校護軍十一人巡守外
壇西門外以下五旗護軍參領二人護軍校護軍二十人
直宿内
壇西門以下五旗協理事務參領一人護軍參領一人護
軍校護軍二十人直宿如
駕詣
北郊
輦路清蹕之制同又以上三旗護軍參領三人護軍校
護軍六十人於
壇外西門至内
壇北門清蹕以下五旗護軍參領五人護軍校護軍五十
人分令兩旗於樂部宿處三旗於
壇外西門外各清蹕
齋宫正門以護軍統領一人上三旗司鑰長一人護
軍校護軍二十人直宿内北門内西門各以下五
旗協理事務參領一人護軍參領一人護軍校護
軍二十人直宿
齋宫外設十一汛以八旗護軍參領八人每汛各護
軍校護軍十人巡守如
駕幸瀛臺
承光殿等處以上三旗護軍參領十二人護軍校護
軍三百人
駕幸圓明園南苑等處以八旗護軍參領三十二人護
軍校護軍八百人均於經由之路按旗分翼排立
清蹕每遇
車駕經行城内以上三旗官軍城外以八旗官軍衞道
清蹕均由
景運門直班統領計程遠近隨時酌委以統領一人
率護軍參領一人稽察
回鑾亦如之
凡
行在宿衞扈從恭遇
車駕巡幸視道里之遠近日期之多寡每次合前鋒營
計之酌量分派以統領三人營總三人司其事康
熙初年定每
駐驆之地由嚮導總統等先期指示地盤護軍統領營
總各一人率護軍參領護軍校護軍䂊往同武備
院卿司幄及工部官設
帳殿
御幄繚以黃髹木城(康熙十年改用黃幔城)外為網城設南東西
三旌門門建旗各二南正白東鑲黃西正黃自東
西門以後三面各設連帳護軍統領率八旗官兵
於網城門守衞去網城百步外八旗各設帳房東
四旗左翼西四旗右翼各按翼巡宿建鑲黃護軍
纛於後正黃護軍纛於右正白護軍纛於左以領
之路中設頓營或一或二亦由嚮導指定護軍參
領等豫行張具每日
御營輜重前行三旗營總護軍參領三人率三旗護軍
纛並行雍正元年定網城改用圓形周設連帳仍
設三門各建上三旗之護軍旗二設汛九守以上
三旗護軍於網城外又設連帳一重形亦圓設四
門亦各建護軍旗二南建正藍鑲藍旗各一東建
鑲白西建鑲紅北建正紅旗各二設汛四守以下
五旗護軍均統以營總去營六十丈八旗各設帳
房五座由帳房十二丈以外一應扈從官兵聽其
住宿乾隆二十年增定大營之制外方内圓度地
縱二十丈六尺横十七丈四尺建黃幔城外加網
城結繩為之黃色貫之以網高六尺闊八尺距幔
城南東西各十八丈北十五丈設連帳百七十五
座為内城建旌門三南門建正白金龍纛二東門
建鑲黃金龍纛二西門建正黃金龍纛二周圍建
鑲黃金龍三角旗共四十有一司内旌門以上三
旗護軍參領六人護軍校護軍六十人設宿衞帳
房九座以上三旗護軍參領九人護軍校護軍九
十人司之距網城十二丈為外城設連帳二百五
十四座建旌門四南門輪日建正藍金飛虎纛二
鑲藍金飛虎纛二東門建鑲白金飛虎纛二西門
建鑲紅金飛虎纛二北門建正紅金飛虎纛二外
城周圍東南面建正白金飛虎方旗西南面建正
紅金飛虎方旗東北面建鑲黃金飛虎方旗西北
面建正黃金飛虎方旗共六十司外旌門以下五
旗護軍參領八人護軍校護軍八十人設宿衞帳
房四座以下五旗護軍參領四人護軍校護軍四
十人司之外城東西為各部院官帳房距外城六
十丈周圍設八旗營警蹕帳房四十座每旗各五
每帳房建護軍旗各一東南正藍旗西南鑲藍旗
東北鑲白旗西北鑲紅旗共四十以護軍參領四
十人護軍校護軍六百人分司警蹕其建設大營
幔城網城連帳用護軍參領三人護軍校護軍八
十人備用亦如之中路頓營縱廣各二丈設黃幔
城外加網城如大營之制以護軍參領二人護軍
校護軍四十人豫往守衞其建設頓營則以護軍
參領一人護軍校護軍二十人如恭遇
駕幸口外增用蒙古護軍參領一人護軍校護軍二十
人其隨營傳禁踐踏田禾以護軍參領八人護軍
校護軍一百二十人指立市集以護軍參領二人
護軍校護軍二十四人督率刈草以護軍參領一
人護軍校護軍二十四人管輜重以護軍參領三
人護軍校護軍四十人建護輜重三旗纛三杆領
以護軍參領三人率持纛隨纛護軍校護軍一百
二十一人隨行專護
御用輜重護軍參領一人護軍校護軍十人其每日扈
從官軍並於八旗内隨時委用
御營嚮導
總統無定員(以前鋒統領護軍統領八旗副都統兼任)於八旗前鋒營
護軍營内每旗選參領侍衞四人前鋒校護軍校
前鋒護軍六人佐之
凡遇
時巡省方以嚮導總統一人先期率官校詣
車駕經行之地周覽山川通橋梁夷險隘計程入告
駕行佩櫜鞬前導每日
駐蹕後以次日程途及
駐蹕之所奏
聞交
行在兵部曉諭闔營
迴鑾亦如之
御營及頓營看城均由嚮導總統先期指示飭所在有
司修治營盤
(臣)等謹按
御營嚮導雖無專設之員而於翊衞之中責任綦重其
隨時
簡任者皆前鋒營護軍營官謹附載於兩營之後
圓明園八旗護軍營(雍正二年設)
總統無定員(以王公大臣兼任乾隆十六年定以一人掌印亦由特簡)八旗
營總每旗各一人(乾隆十六年定以二人隨印協理事務)護軍參領
各一人(雍正十年設乾隆十六年定以二人隨印協理事務)副護軍參領各
二人護軍校委署護軍參領各四人護軍校各十
六人(初制共八十人雍正十年增三十二人乾隆十二年增每旗各十六人十六年定以四人)
(隨印)副護軍校各十六人(雍正七年初設七十二人十年增四十人乾隆十二)
(年增每旗各十六人即於護軍内選用)筆帖式共四十人(雍正十年設即於護)
(軍内選用乾隆十三年定以八人隨印)護軍共三千六百七十二名
(初制設三千名乾隆十二年以京城護軍移駐定額每旗各四百五十九名)養育兵(初制)
(設九十六名乾隆三年增三百八十四名三十六年定額一千名)
圓明園護軍營之制於
禁苑周圍建營房八所選京中八旗官軍按旗駐劄
初定
圓明園門汛警蹕共百處日以營總四人副護軍參
領八人署護軍參領十六人護軍校護軍千人入
直夜傳更籌十六恭遇
駕至
圓明園及還
宫自
圓明園至紅橋以副護軍參領署護軍參領四人護
軍校護軍八十人於路旁兩翼清蹕
駕由水路自
暢春園西南門經聖化寺至長春橋以營總三人副
護軍參領署護軍參領十六人護軍校護軍二百
四十人於長河兩岸清蹕乾隆四年改設
圓明園門汛共七十六處日以營總二人護軍參領
二人副護軍參領署護軍參領十五人護軍校護
軍七百六十人守衞
暢春園增設門汛十九處日以營總一人副護軍參
領署護軍參領四人護軍校護軍一百九十人守
衞夜傳更籌八如恭遇
駕駐靜宜園設門汛五十一處日以營總二人護軍參
領一人副護軍參領署護軍參領十三人護軍校
護軍五百十人守衞夜傳更籌十
車駕往還均以營總三人護軍參領三人副護軍參領
署護軍參領二十人護軍校護軍五百二十人於
經由之路左右清蹕恭遇
駕詣黑龍潭大覺寺行禮以營總三人護軍參領三人
副護軍參領署護軍參領十四人護軍校護軍七
百人沿路清蹕十年增設
長春園門汛二十處日以護軍參領一人副護軍參
領署護軍參領四人護軍校護軍二百人守衞夜
傳更籌八十八年增設
清漪園門汛六處日以副護軍參領或署護軍參領
一人護軍校護軍六十人守衞如恭遇
駕幸靜宜園等處以營總三人護軍參領三人副護軍
參領署護軍參領九人護軍校護軍二百四十人
沿路清蹕
皇朝通典卷六十八
