欽定四庫全書
皇朝通典卷二十
選舉(三)
選舉制(文選)
(臣)等謹按自漢成帝置常侍曹尚書一人後漢光武
改常侍曹尚書曰吏曹尚書亦曰選部而典選之名
始起魏晉以後吏部之權漸重然其時雖立九品中
正之法辟召薦舉亦相兼而進至隋制凡一命以上銓
選悉歸吏部唐以後皆因之然身言書判之格銓
注唱厭之煩嚴則賢愚同滯寬則賢否混淆馬氏
譏其寬嚴失中誠篤論也宋遼金元大抵相若明
之三途並用制非不善而中葉以後請托賄囑漸成
風尚此孫丕揚所以創為掣籖之法亦救弊之一術也
國朝選官專歸吏部吏部凡四司而文選掌銓選考
功掌考察其職尤要竊惟
列聖相承闢門籲俊詢事考言凡前代銓選之弊已釐剔
無餘我
皇上睿謨獨運慎重官方一切銓選之法斟酌損益因
時變通而權衡悉稱洵哉不易之良規矣
太祖高皇帝乙夘年十一月
敕廷臣舉賢授職
天命十年八月
敕大臣舉劾屬員
天聰三年四月選用臣工分班侍直或繙譯漢字
書籍或記注
本朝政事
順治二年四月
敕舉秦中山林隠逸并錄用故明文武進士舉人九年十
一月
敕吏部銓選不得援引親黨納賄營私十年設立記注官
員允工科都給事中劉顯績請也十一年三月
敕吏兵兩部現在大小文武員缺作速詳察盡行推補十
二月開復建言彈事罷斥科道六人十二年正月
上諭知府乃吏治之本其最要者如直隸之真保河間江
南之江寧淮揚蘇松常鎮浙江之杭嘉湖紹山東之濟
南青兖山西之太原平陽河南之開封彰德陜西之西
安延安江西之南昌吉安湖廣之武昌荆襄福建之福
州泉州共三十府著在京各衙門滿漢堂官三品以上
及在外督撫各舉堪任知府者一人詳開履歷事跡具
奏吏部再加察議奏請定奪並著吏部將州縣地方繁
簡酌分三等其應選官員考其身言書判分三等具奏
上等者以上等缺列名引見候朕面定二等者授二等
地方三等者授三等地方不必引見俱從公掣籖至有
司賢否司道府推開報不實即先指名題參如督撫不
親自體訪覈實以至賢否混淆事發一體究治九月
敕六部卿寺官員有才優經濟堪任民牧者著各堂官開
列六科官員著吏科開列各道御史著都察院開列通
送吏部會同都察院察核速奏其在外司道等品行著
聞政治卓越者確察實跡遇缺内轉旋以侍郎等官及
科道官俱傳
諭親加裁定分别酌用遇缺即補吏部議翰林官陞職銜
正詹以布政使用支正二品俸少詹以布政使用
侍讀學士以按察使用侍讀中允以參政用編修
檢討以副使用侍郎副都御史通政使大理寺卿
以布政使用支正二品俸太僕寺少卿順天府府
丞以按察使用光禄寺少卿以參政用六科左右
給事以副使用給事中以參議用監察御史以副
使用從之十月吏部奏考選御史現在科道缺員
太多應將在内中行評博及五部主事歷俸二年
以上者咨取考補十員餘缺於在外推知内查歷
俸三年薦有三次者咨取考選至内院中書應否
考選伏候
上裁得
旨内院中書不凖考選科道著為令十一月
敕考選巡按及科道陞轉悉請
上裁十三年十月
上諭向來屢次考選俱行取俸深保薦有司其乙未科外
任各員資俸在後行取未及著察年力精壯能修職業
者行取來京候考選酌用十五年七月以行取各官未
到暫於各部郎中員外主事察取才品堪用者改
授御史十六年九月吏部議定翰林官外轉除侍
讀學士侍講學士以上照常陞轉外侍讀以下每
年外轉二員侍讀侍講以參政用修撰以副使用
編修檢討以參議用從之又奏言降補官員或遇
缺出因出身資格不得補用得
旨降補各官遇缺即補不必仍論出身資格十七年四月
議准俸滿中行評博與俸滿未經考選陞主事者
一併開列職名與行取推知一併考選御史十八
年六月定各省巡撫薦舉員數(是時巡按已停地方事務巡撫專管)
(順天巡撫應薦方面官一員有司佐貳官共三員教官三員保定巡撫應薦方面官一員有司佐貳)
(官共五員教官五員江寧巡撫應薦方面官一員有司佐貳官共三員教官三員鳳陽巡撫應薦方)
(面官二員有司佐貳官共四員山東巡撫應薦方面官二員有司佐貳官共六員教官六員河南巡)
(撫應薦方面官三員有司佐貳官共七員教官六員甘肅巡撫應薦方面官一員有司佐貳教官共)
(二員延綏巡撫應薦方面官一員有司佐貳官共三員教官一員寧夏巡撫應薦方面官一員有司)
(佐貳教官共二員浙江巡撫應薦方面官三員有司佐貳官共六員教官五員福建巡撫應薦方面)
(官二員有司佐貳官共四員教官四員江西巡撫應薦方面官三員有司佐貳官共五員教官五員)
(南贑巡撫應薦方面官二員有司佐貳官共三員教官二員鄖陽巡撫應薦方面官一員有司佐貳)
(官共二員教官二員湖廣巡撫應薦方面官四員有司佐貳官共七員教官六員偏沅巡撫應薦方)
(面官二員有司佐貳官共四員教官三員廣東巡撫應薦方面官三員有司佐貳官共六員教官六)
(員廣西巡撫應薦方面官二員有司佐貳官共四員教官四員四川巡撫應薦方面官三員有司佐)
(貳官共七員教官六員貴州巡撫應薦方面官一員有司佐貳官共三員教官二員雲南巡撫應薦)
(方面官三員有司佐貳官共四員教官三員漕運總督應薦方面官七員有司官十六員佐貳官六)
(員)七月定各官在籍候選之法
康熙二年五月定月選官仍令親身赴部每月初
一日投供自投文到部後隔一選銓補三年二月
定官員較俸推陞例(官員較俸推陞如大學士缺以各尚書左都御史推陞如)
(不用以各部侍郎學士推補各部尚書缺照衙門次序以尚書左都御史轉補如不用以侍郎推補)
(吏部侍郎缺以各部侍郎轉補各部侍郎以學士左副都御史通政使大理寺卿宗人府府丞推補)
(如不用以府尹太常寺卿推補左副都御史缺以通政使大理寺卿宗人府府丞推補如不用以府)
(尹太常寺卿推補如不用以光禄寺卿推補如不用以侍讀學士左右通政大理寺少卿照考語俸)
(次推補府尹太常寺卿缺以光禄寺卿推補如不用以左右通政大理寺少卿推補如不用以太常)
(寺少卿鴻臚寺卿太僕寺少卿督捕理事官照考語俸次推補光禄寺卿缺以左右通政大理寺少)
(卿推補如不用以太常寺太僕寺少卿鴻臚寺卿督捕理事官照考語俸次推補其四品京堂缺將)
(每年内陞京官四員用完後用五品京堂官一員再用内陞司道一員上以學士既推陞侍)
(郎以後大學士缺停其推用)閏六月定各衙門堂官漢軍人員
不得過一員七年三月
諭吏部國家政務必委任賢能乃可贊成上理今在京各
部院滿漢官員俱論資俸陞轉雖係現行之例但才能
出衆者常以較量資俸超擢無期此後遇有緊要員缺
著不論資俸將才能之員選擇補用又
上諭舊例科道之員行取在外有司補授因有司乃親民
之官諳悉民間利弊得以據實指陳有禆政治且外官
内擢足以鼓勵人才振興吏治今後科道缺出可移文
督撫有司内舉賢能素著者咨部行取來京朕親選用
每歲行取幾人爾部酌議以聞尋議行取知縣既咨行
各省令將才能夙著者選送但勿預定員數凡知
縣内有卓異薦舉無錢糧盗案者列名咨送如無
卓異薦舉之員將歷俸三年無錢糧盗案才能夙
著者令該督撫詳確選擇列名咨送吏部詳核具
題行取來京考選以科道用者註册以次題補若
無才能官員不必充數濫送督撫咨送非人及錢
糧盗案未結之員治以徇情之罪從之八年十月
敕定八旗輕車都尉以下雲騎尉以上有明習滿漢文才
堪部院者選擇咨部題補九年五月定二三甲進士俱
以知縣用之例六月定推陞大選例(按定例凡推陞大選缺出)
(將雙月所出之缺彙算如出十缺陞補二人大選八人如出七八缺陞補一人餘缺俱歸大選仍註)
(册内與下月所出之缺合計陞補)十年四月吏部奏八旗滿洲監
生識滿漢字者考試繙譯專識滿字考試繕寫優
者授為正八品以部院筆帖式補用其漢軍監生
識滿漢字者照滿洲監生例考試取用專識漢字
者照漢監生考職例以州同等官用從之七月停
止會推(推陞之法順治九年議准尚書侍郎都御史副都御史宗人府府丞通政使大理寺)
(卿内閣學士掌院學士等官俱由會推至是停止將應陞轉各官開列具題凡九卿京堂翰林吏部)
(科道内閣中書及在外布按鹽運使各官遇缺當補即行單題凡各部寺屬官及方面有司佐貳雜)
(職缺出掣籖逐月彙題是時惟外省藩臬間一奉旨推舉至五十一年盡行停止)十二
年八月定起用告病在籍官員之例
上諭向來定例外官告病不准起用原以防其規避但其
中才品優長政績素著者廹於一時至情引例告歸終
身棄置殊為可惜宜令地方督撫確行咨訪果有才品
堪用者據實保奏擢用十二月禁止文武官弁控告自
稱淹滯十七年正月改戸部郎中王士禎為翰林
院侍講入直
南書房
(臣)等謹按翰林諸職明制以一甲進士授修撰編
修復選二三甲進士為庶吉士散館考授編修檢
討非是不得與侍從清華之列我
朝登用羣材不拘常格廣勵淹通之士以備顧問之
選如靳輔張允欽以未與館選得改授翰林官而
王士禎尤以詩文盛名海内推服爰自部郎入官
禁從嗣是改授之典隨時舉行文學之臣比肩接踵莫
不膺異數而叨
殊恩書曰知人則哲能官人固遠超乎前代資格之說
已
十九年五月雲南巡撫伊闢奏請將隨行人員坐
名題補
上諭大學士等曰此等坐名隨行人員一時倉卒奏請往
往不能盡當如知府知縣等官俱將此輩補授徒誤地
方此後坐名題補各員概為停止吏部仍照例銓補六
月定捐納歲貢及京三品以上并督撫子弟不准
考選科道二十年五月
上諭行取官員吏部已經引見其各部主事等漢官朕尚
未知其人科道為耳目之司選擇不可不慎傳諭九卿
科道令各舉所知將居官潔清辦事才能者從公保舉
不可以同年同鄉親黨徇情私保即督撫所舉不當亦
著指陳勿隱二十三年四月
敇六部保舉清廉有守之員大學士奏遵
旨傳諭六部俱云辦事有才及謹慎者尚有其人至於操
守知之實難
上曰清操如何可廢凡貪犯之人有應坐之罪如郝浴居
官甚好然猶侵蝕錢糧數萬魏象樞曾薦郝浴此等情
事安能預知朕皆信其清操而委任之各衙門官員或
謹慎有守或生事奔競豈有不知者但將有守之人舉
出則被舉者自能效力尋經九卿科道舉出蘇赫范承
勲趙倫崔華張鵬翮陸隴其
上曰陸隴其等向聞其居官甚好今俱各稱善但從此操守不
改方為真實好官八月定考試助教錄用之例二十四年九月
上以會議會推申諭滿漢大臣
上曰九卿會議之事間或不據實具議草率苟且因循而
行有此一次立議爭勝以冀下次不與相拂而從之者
或有此一次將彼意中之人薦出冀下次將其親朋薦
出以相報者或有薦其門生者或有薦其同年者有薦
其同鄉親友者夫九卿會推理宜虚公持論豈可一二
人專擅以行爾等齊集滿漢九卿大臣傳諭申飭之二
十九年五月吏部以行取知縣事奏請
上曰行取知縣以科道用者甚多科道職任關係緊要著九卿
各以平昔所知學問優長品行可用者面商舉奏尋經戶
部尚書王隲舉清苑縣知縣邵嗣堯兵部尚書李天
馥舉三河縣知縣彭鵬靈壽縣知縣陸隴其居官有聲
上諭大學士等曰適九卿列薦有邵嗣堯陸隴其彭鵬三
人其服官廉介朕所素知爾漢大學士亦有知者否梁
清標奏曰三人允稱廉吏徐元文奏湖廣麻城縣
知縣趙蒼璧牧民有聲
上曰彭鵬邵嗣堯陸隴其趙蒼璧俱准行取三十二年四月
敇九卿科道從公舉劾三十九年四月吏部會議各省舉人
吏部於每年四月十五日考試並無去取分别實屬具
文應行停止俱照各省中式年分名次註冊挨次選
用從之五月吏部奏各省舉人就中書者人多缺少此
内有願就知縣教職之人聽其具呈改註仍以科分
名次序選八旗教習期滿以知縣用照咨送日期註
冊與舉人較年月先後序選漢軍舉人酌議於舉
人選過三班後選漢軍舉人一人從之五十三年四月
上諭教官有教士之責應令大臣面試補授州同亦應令
九卿面試補用有出身不明者著革退五十七年
敇教官不必來京補用時令該督撫考試年老者罷之六
十一年三月
敇督撫題補太多下大學士九卿議尋議河工官員闕係
緊要臺灣遠屬海疆廣西之南寧太平慶遠思恩
四府雲南之元江開化廣西廣南四府俱在邊遠
此等地方官員仍令該督撫題補其餘增添保題
各缺概行停止從之十一月
世宗憲皇帝登極
諭大學士等各舉所知又
命王以下閒散宗室以上各舉屬下人員一二人十二月
敕舉内廷執事人員
雍正元年正月
上以滿洲進士舉人出身之翰林無陞轉之途著吏部議
尋議嗣後翰林院侍讀侍講諭德洗馬國子監司
業缺出將由庶吉士授職編檢之翰林論俸推陞
一員將由進士舉人出身之中允等陞補一員講
讀學士少詹庶子等缺出將現任之侍講侍讀諭
德洗馬司業推陞一員之後將進士舉人出身之
科道等官陞補一員從之又吏部議定新進士除
選庶吉士外揀選學問好者令為官學教習三年
期滿照科分名次以中書補用八月
敕各省督撫布按各舉所知十月
敕大學士會同翰林院掌院教習將編檢庶吉士等秉公
别擇或留本衙門辦事及派各館纂修或可當科道吏
部之選或編檢可為道府庶吉士可為州縣者一一分
别具奏至或老病衰廢願自解退者聽其以原官休致
其有行止不端事跡確實者奏聞革退至將來揀選庶
常當加考試引見日後散館仍以三等分用十一月
敕清書散館之翰林不可令其荒廢或在翰林或在部曹
即令與滿員一同繙譯新科進士於引見之前先行考
試庶人才不致遺漏十二月分别錄用本科新進士未
經館選之員
上以尖圈記名者十七員如願在各館效力及在内官學
教習者令各自陳明若行走勤慎學問好者仍拔
為翰林二年七月揀選下第舉人分發雲貴川廣
五省試用十二月
敕滿漢編修檢討庶吉士等有願在刑部學習辦事者揀
選二三十員引見分在各司學習其辦事明白者酌量
題補三年六月定外任迴避例(定例督撫兩司及統轄全省之道員其族人迴)
(避者赴京别補若分巡數府之道員及知府同知通判知州等官所轄之地無幾本族廻避官員即)
(於本省調補)四年三月
敕漢軍人員銓選迴避直隸七月因督撫等密舉各員俱
極庸陋
諭仍於道府州縣中各明舉一人如有挾私任情草率濫
舉者從重治罪十二月定恩拔貢生就教例(恩拔貢生就教例令)
(各省學臣於歲科兩考事竣會同巡撫與挨貢一體驗看造册送部銓選年老者以原品休致)五
年三月
敕揀選舉人令九卿薦舉並令舉人公舉所知十二月
敕内外諸臣各保薦一人六年四月起復府廳州縣廢員
七月
上諭督撫帶往各省委用人員在地方不甚相宜除已經
到任之後因地方要缺奉旨題補不必解任外如楊文
乾陳時夏莽鵠立及各省督撫大吏從前所請帶往之
人目今現在屬下俱著回京請旨另用八月定委署州
縣之例十月
敕内外大小臣工各舉所知七年正月定宗學教習之貢
生期滿引
見以知縣教職分别錄用四月
敕内外大臣薦舉可勝督撫藩臬者各一人五月改定江
南湖廣陜甘官員迴避本省之制八年六月
敕新進士在六部額外主事上學習行走三年後如能稱
職該部堂官題補十一年
敕揀選雲南貴州廣東廣西四川福建六省下第舉人錄
用(以路程遥遠故也)十三年六月
敕京官三品以上大臣於科道部屬及府廳州縣内各舉
堪勝道府一人
乾隆元年三月
敕揀選雲南貴州廣東廣西四川福建六省下第舉人
錄用又尚書兼管國子監事務楊名時奏薦進士莊
亨陽等七人留心經學
上敕該部調来引見為該監屬員聽楊名時等分委辦
事以收成均課士之益四月吏部議准凡保舉孝廉
方正照
恩詔内開事例給以六品頂帶榮身其中果有德行才
識兼優堪備召用者准破格保薦倘所舉不實照
濫舉匪人例分别議處五月
敕吏部疏通舉人選法尋議現在捐納知縣為數無多
請嗣後雙單月捐納人員不敷班次之數即以舉
人抵補從之二年三月
敕督撫藩臬薦舉道府五月
敕停滿洲庶吉士習清書例三年三月
敕九卿薦舉堪勝道府之員
敕未經保送科道之翰林部屬通行引見記名補用御
史四月
敕現任教諭中進士歸班加教授銜留任現任訓導中
舉人副榜加教諭銜留任仍准本班銓選十二月
敕雲貴督撫慎選守令調補苖疆四年三月
敕尚書都御吏侍郎薦舉堪勝科道之部屬知縣十一
月
敕大學士九卿各舉所知六年二月
敕滿洲進士一體選用知縣九月
敕行取以主事用之知縣缺少人多以同知兼補七年
三月
敕卓越之員雖有因公參罰仍准行取七月
敕大學士九卿督撫薦舉骨鯁直樸明通政治之人如
馬周陽城之起布衣而為御史者以備糾繩之任十
二年四月定守令久任之制十三年七月
敕大學士尚書侍郎保舉應陞三品京堂人員十四年
六月
敕大學士尚書薦舉堪勝侍郎及三品京堂人員侍郎
薦舉堪勝三品京堂人員十六年四月定
特派大臣揀員分發例
上諭向來分發各省人員由吏部堂官揀選雖職掌所
在然未足以示慎重嗣後凡有揀選之處該部將滿
漢大學士九卿并該部堂官一同開列候旨特派大
臣揀選交部帶領引見著為例五月
上諭向例知縣三年行取一次吏部按期奏請此特相
仍故套於吏治人材毫無裨益所當永行停止科道
内陞外轉改為三年舉行一次著為例又
敕嗣後雲南貴州廣東廣西等省庶吉士不必令習清
書直隸山東河南山西陜西等省人數止三四員以
上者酌派一二人江浙等省人數在五六員以上者
酌派二三人率以三十歲以下者充之十七年九月
命王大臣揀選下第舉人引見以元克莊等六人分部
學習餘以知縣試用教職銓選分别錄用
(臣)等謹按明代舉人以推官知縣銓注其入監肄
業撥各衙門歷事者期滿得授小京官及府佐各
員
國朝更定選用之法舉人以次銓知縣教職外由别
項考試得授内閣中書國子監學正學錄等官我
皇上立賢無方不拘資格既念中額有定予以及時自
效之途加惠已屬極渥復破常格優予部僚誠為
士人之希遇已嗣於二十六年
恩科會試後復揀選下第舉人以知縣教職分别錄用
附識於此
十八年二月
敕各督撫保舉堪勝知府人員七月
敕文職同知以下武職副將以下參用蒙古人員十九
年三月
敕於翰林科道部屬内揀選堪勝道府人員科道部屬
令各該堂官秉公保舉交與吏部帶領引見以備簡
用二十一年四月改曲阜縣知縣員缺歸部銓選
賜孔氏世職知縣為世襲六品官二十八年
敕選翰林講讀等官堪勝道府者以備簡用三十年十
月
敕疏通舉人選法於明年春闈後揀選知縣教職分别
錄用年老者賞給職銜
(臣)等謹按每科鄉試天下中式解額共一千二百
餘人其經吏部揀選以知縣註册候選者動至數
千積久愈多遂成壅滯是以需次竟至三十餘年
誠如
諭旨所云其壯歲獲售者既不得及鋒而用而晩遇者
益復就衰應籌所以疏通之法仰見我
皇上軫念寒畯登進羣材之至意是科士子聞風踴躍
雲集京師視歷科應試者倍廣而揀選一二等錄
用者至二千人之多遂得同被
渥恩彈冠交慶誠為希世之曠典已
三十一年三月
敕拿獲隣境盗首送部引見以同知知州陞用之知縣
仍回原任以本省缺陞補三十五年四月御史李潄
芳奏降調人員有官可補與革職休致者不同毋
庸與接
駕廢員一例查辦從之五月
敕教職俸滿保舉知縣如復行改教將原保之督撫學
政等一併議處三十六年四月
敕停止内陞人員督撫出具考語之例嗣後吏部將此
等人員每三年一次列名帶領引見著為令三十七
年正月
敕揀選下第舉人以知縣教職分别錄用扣除近四科
不入選
(臣)等謹按揀選下第之例乾隆十七年有由本年
中式舉人與選者奉
旨扣除二十六年揀選遂議定扣除新科一科三十一
年揀選大挑議定扣除近科二科是年復
敕改扣除近科四科乙酉戊子庚寅辛卯各科俱不得
與選嗣後四十六年揀選大挑即照此例行之蓋
於甄拔人才之中復寓疏通淹滯之意因附識其
前後大概於此
三十八年二月
上採購遺書各督撫鹽政呈進及朝臣上獻者不下萬
餘種於翰林院
特開四庫全書館選擇翰林諸臣并部員中多識能文
者充纂修各員是年八月刑部郎中陸錫熊以總
纂官改授翰林院侍讀明年充分校之進士邵晉
涵周永年余集俱授翰林院庶吉士舉人戴震楊
昌霖賞給進士與乙未科一體
殿試并選庶吉士(嗣於四十二年十一月以纂修官吏部主事程晉芳學問素優在館五年)
(纂校甚多且協同總纂辦理總目改授翰林院編修四十五年雲南巡撫孫士毅罷任來京特)
(授翰林院編修在四庫全書處行走與總纂紀昀陸錫熊一同列名按孫士毅先由進士授中書起)
(家亦不由翰林出身故為特典)
(臣)等謹按舊制翰林官員皆由館選進身不以庶
僚遷叙所以重文學侍從之選也康熙中張允欽
王士禎皆以部曹改官翰林出自
聖祖仁皇帝特逹之知我
皇上宏開册府網羅遺編金匱石渠咸臻美備儲書之
富遠非前代所及而編排考訂必資著述之才諸
(臣)得自庶僚改官詞苑為一時榮遇(臣)等彙集編
次以誌其盛并以備
國朝優除之一格焉
是月廣東布政使姚成烈請商籍中式歸籍之員
銓選時并迴避行商省分從之五月定月選吏兵
二部堂官掣籖之例從御史魯贊元請也(向例選人自掣)
(故議更定)又御史魯贊元請月選官員掣籖後及截缺
後告病應即照現任告病之例概令坐補原缺以
防規避從之七月給事中富爾敏等奏順天府府
尹府丞缺出直隸人員應概行迴避無庸開列從
之三十九年四月定外省題陞官員送部引
見統不得逾一年之限如有任意遷延將該員照赴補
遲延例議處又
敕分部學習人員三年報滿各堂官務須核實甄别四
十一年正月
敕定王大臣驗看月官如人缺不當即酌議對調仍令
派出驗看之九卿科道覆看武職内有應分别營衛
者亦一併酌核二月
敕各部堂官截取俸滿應陞知府之司員務須秉公察
核分别宜繁宜簡及不勝外任據實辦理不得仍前
濫送適貴州巡撫裴宗錫奏石阡府知府洪彬由刑
部司員截取知府該員才質中平辦事竭蹷難勝
表率之任請以府佐降補
上是其奏并嚴定濫行保送司員之堂官處分四月吏
部奏滿洲蒙古筆帖式外陞知縣向例由吏部論
俸截取二十員令各衙門堂官保送堪勝外任之
員咨部約計俸次必須在二十餘年以上但該員
等積俸既深年力多有就衰請嗣後筆帖式截取
知縣令各該衙門歷俸五年以上人去得堪勝外
任者出具切實考語六部理藩院都察院各保送
三員其餘各衙門各保送二員吏部會同大學士
揀選二十員帶領引
見請
旨記名陞用倘有以不勝外任題參者即將濫行保送
之堂官照例議處從之七月
敕奉天各州縣員缺仍以滿洲漢人通行補用
敕滿洲蒙古道府丞倅州縣人員丁憂回旗已滿百日
在部行走者吏部於每年十月帶領引見一次九月
敕六部京察一等滿漢主事仍准保舉直隸州知州其
小衙門主事等官概不准陞用直隸州如京察保列
一等者准調補六部主事十月清查赴選人員籍貫
寄籍祖籍一體迴避十二月按察使李承鄴奏請
旨道府缺出其應行開列人員内查係曾任繁缺道府
以及調繁卓異并部員外用從前原保送繁缺者
准其開列名單進呈恭候
簡用其原缺未經調繁卓異者遇有請
旨之缺俱毋庸開列從之四十三年六月吏部奏各省
州縣及佐雜選缺調缺不得妄請更改如有今昔
情形實在不同必須酌改繁簡之處應令各督撫
分别缺之大小如丞倅牧令之缺應請改繁者即
於丞倅牧令缺内改簡互換其佐雜之缺以佐雜
内酌改互換從之又定京官外姻迴避之例母之
父兄弟妻之父兄弟己之女壻嫡甥同衙門令官
小者迴避同官令後進者迴避是月
朝考八旗各省拔貢生一二等揀選引
見以部員知縣教職分别錄用經吏部議以部員用者
分派各部在七品小京官上學習行走三年期滿
該堂官確加考核如行走勤慎留心部務准其奏
明留部授為七品小京官食俸辦事再行歷俸三
年該堂官復加甄核果能始終奮勉熟習部務准
其遇有本部主事缺出保題陞用從之四十五年
五月暫停員外郎論俸截取知府之例十月吏部
請佐貳首領曾經卓異及俸滿保薦或歷俸五年
以上者方准題陞知縣從之十一月
敕各部司員陞調别處不准奏留仍兼原衙門行走至
刑部理藩院必得諳悉之員欲行奏留者帶領引見
欽定又吏部奏請凡修書優叙即用之員應請與正
班人員分缺簡用遇有各項應得缺出先用即用
一人次用正班一人輪流間用從之又
敕緣事降革人員呈請捐復該部核明情節無論應准
應駁俱著具奏請旨准捐人員並著該部帶領引見
十二月
敕各督撫題請實授人員有與例不符者吏部議駁外
即將該督撫議處四十七年十二月御史李翮請嗣
後庶吉士散館改部以到部之日為始捐納議叙
與學習期滿人員以奏留之日為始一同較其行
走年分淺深按次題補以杜夤緣躐等之漸經吏
部議覆應如所奏辦理但查此等人員之外尚有
選拔貢生學習六年期滿及現任小京官中式進
士以部屬用及現任小京官由各處保奏分部補
用並留部陞用各項人員自應一體辦理以歸畫
一從之四十八年三月
敕定滿漢官員放出家奴三世後准其出仕京官不得
至京堂外官不得至三品以示限制著為令十二月
敕科道有糾核之責概不准仍兼各衙門司員行走刑
部理藩院出力之員該堂官奏聞引見以四五品京
堂酌用仍兼部行走四十九年十一月吏部奏各館
修書及各處捐輸議叙人員酌量與以正班分班選
用從之御史馮堉奏委署州縣請照實缺之例俱
令迴避原籍五百里以内從之五十年十月御史
梁景陽奏月選人員告病無論何項官員概定以
一月之限逾限不痊即行開缺將來病痊照例以
原缺坐補從之
皇朝通典卷二十
