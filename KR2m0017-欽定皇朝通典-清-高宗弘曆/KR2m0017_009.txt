欽定四庫全書
皇朝通典卷九
食貨(九)
戶口丁中
(臣)等謹按戶口之制所以騐生民之聚散以徵治
理之得失而夫布口算之則亦國家維正之供與
田賦並重者也
國家定鼎之初即行編審之法嗣後五年一舉丁增
而賦亦隨之
聖祖特頒恩詔自康熙五十年以後滋生人丁永不加賦
民生
熙宇世享寬閒此自古郅隆之世貽休樂利所不能
如
今日之盛者也至直省丁徭多寡明代舊制有分三
等九則者有一條鞭徵者有丁隨地派者有丁隨
丁派者我
朝
列聖相承次第改隨地派俾無業貧民永免催科之累休
養生息百有五十餘年化行俗美家室盈寧而且
西陲底定二萬餘里編審安插數十百萬戶版章
式廓荒陬僻壤樂利恬熙尤書契以來所未見之
盛事也若夫八旗壯丁生齒日盛既庶且繁審編
之規載於會典尤宜特書兹恭輯通典謹以類從
合為一卷以昭大同之治
順治元年
王師入關百戶危列宿上言天津到海避亂之民萬有
一千餘戶宜令有司撫綏安插兵部侍郎金之俊
亦請諭各鎮道臣招徠土寇歸順者悉令州縣編
置牌甲於是制編置戶口保甲之法其法州縣城
鄉十戶立一牌頭十牌立一甲頭十甲立一保長
戶給印牌書其姓名丁口出則注其所往入則稽
其所來寺觀亦給印牌以稽僧道之出入其客店
令各立一簿書寓客姓名行李牲畜及往來何處
以備稽查三年
詔天下編審人丁凡軍民驛竈醫卜工樂諸色人戶並以
原報册籍為定惟年老殘疾逃亡故絶者悉行豁
免若一戶全不附籍及將他人隠蔽或隠漏自己
成丁人口並增減年狀妄作老幼廢疾者分别罪
之五年定三年編審一次令州縣官照舊例造册
以百有十戶為里推丁多者十人為長餘百戶為
十甲城中曰坊近城曰廂在鄉曰里各有長凡造
册人戶各登其丁口之數授之甲長甲長授之坊
廂里長坊廂里長上之州縣州縣合而上之府府
别造總册上之布政司民年六十以上開除十六
以上增注凡籍有四曰軍曰民曰匠曰竈各分上
中下三等丁有民丁站丁土軍丁衛丁屯丁總其
丁之數而登黃册督撫據布政司所上各屬之册
達之戶部戶部受直省之册彙疏以聞以周知天
下生民之數十年定外省流民附籍年久者與土
著之民一例當差新來者五年當差十一年申隠
匿捏報之律十三年更定五年編審一次十四年
定州縣官編審戶口增丁二千名以上者各予紀
錄十五年定編審丁册於次年八月内咨部州縣
官借名科派者罪之十七年定以戶口消長定州
縣官殿最例十八年總計直省人丁二千一百六
萬八千六百口
康熙五年以廣西西隆州西林縣改歸内地停其
編丁十年定各省貧民攜帶妻子入蜀開墾者准
其入籍十七年定安徽浙江江西湖廣福建廣東
衛所屯丁照州縣人丁例一體編徵二十四年總
計直省人丁二千三百四十一萬一千四百四十
八口二十五年以原定編審限期太寬胥役得以
任意作弊乃更定一年歲底造報二十五年各省
編審缺額人丁令該撫陸續招徠於下次查編補
足二十七年定奉天入籍例凡身入奉天府版籍
應順天文武鄉試中式及出仕之員解任者即令
於奉天居住毋許居住原籍及他省違者分别議
處二十八年以四川松建等衛所地處極邊屯丁
無幾建叙二廳所豁山多土瘠舊例銀米並徵人
丁載在銀米之内與雲南等省衛所不同俱免其
編審二十九年定入籍四川例是時川省民少而
多荒地凡他省民人在川省墾荒居住者即准其
子弟入籍考試如中式後回原籍及别省居住者
永行禁止三十三年停陜西西鳳二府編審三十
五年清查雲南省兵丁之兄弟親屬餘丁編入丁
數三十六年以四川新設會理州原係番夷所轄
無籍可稽免其編審又定浙江匠班銀𣲖入地丁
徵收例時浙省匠班戶籍雖存人丁已絶其實徵
七千四百九十餘兩令派入通省地丁徵收三十
九年令湖北山東各省匠班銀兩均照浙江之例
四十年以四川東川府僻處極邊免其編審五十
年總計直省人丁二千四百六十二萬一千三百
二十四口五十一年
諭朕覽各省督撫奏編審人丁數目並未將加增之數盡
行開報今海宇承平已久戶口日繁若按見在人丁加
徵錢糧實有不可人丁雖增地畆並未加廣應令直省
督撫將現今錢糧册内有名丁數勿增勿減永為定額
自後所生人丁不必徵收錢糧編審時止將增出實數
察明另造册題報朕凡巡幸地方所至詢問一戶或有
五六丁止一人交納錢糧或有九丁十丁亦止一二人
交納錢糧詰以餘丁何事咸云蒙皇上宏恩並無差徭
共享安樂優游閒居而已此朕之訪問甚晰者前雲南
貴州廣西四川等省遭叛逆之變地方殘壞田畆抛荒
自平定以來人民漸增開墾無遺山谷﨑嶇之地已無
棄土由此觀之民之生齒日繁朕固欲知人丁之實數
不在加徵錢糧也今國帑充裕屢歲蠲免輙至千萬而
國用所需並無不足故將見徵錢糧册内有名人丁永
為定數嗣後所生人丁免其加徵但將實數造册具報
豈特有益於民亦一盛事也直省督撫及有司官編審
人丁時不將所生實數開明具報者特恐加增錢糧是
以隠匿不報豈知朕並不為加賦止欲知其實數耳尋
議定嗣後編審人丁據康熙五十年丁册定為常
額其新增者謂之
盛世滋生人丁永不加賦至五十五年
恩詔復申明之五十三年編審甘肅無業貧民俱入丁册
准其免納丁銀五十五年嚴地賣丁留之禁五十
六年停州縣增丁議叙並嚴私行科派之律六十
年總計直省人丁二千七百三十五萬五千四百
六十二口内滋生人丁不加賦者四十六萬七千
八百五十口
雍正元年定直隸所屬丁銀攤入地糧内徵收例
嗣是各省丁銀俱照例次第更改時山西等省民
人有因先世在明建文末不附燕兵被害者其子
孫編為樂籍浙江紹興府有與樂籍無異者曰惰
民向例均不得為良是年俱削除令改業與齊民
同二年總計直省人丁二千四百八十五萬四千
八百一十八口四年定江南浙江福建三省搭棚
居山之棚民廣東省搭寮居山之寮民俱令州縣
照保甲之例按戶編查入册五年
諭江南徽州府之伴當寧國府之世僕及丁戶僕役無據
者均照樂籍惰民例開除為良六年川陜總督奏
湖廣廣東江西廣西等省人民挈家入川逃荒者
多請設法安插
諭去歲湖廣廣東並非甚歉之歲江西廣西並未題成災
何遠赴四川者如此之衆此皆本省大小官吏平日全
無撫綏以致百姓失所尚何以靦顔任職乎但此等遠
來多人良奸莫辨若不行稽查必轉為良民之擾其令
四川州縣將入川人戶逐一稽查籍貫果係無力窮民
即留川令其開墾所有牛種口糧目前將公項給發即
著落本籍州縣官賠補下九卿議尋議定赴川民人有
願回籍者量予盤費口糧其願在川開墾者量人
多寡分給荒地五六十畆或三四十畆給以牛種
口糧各府州縣稽其姓名籍貫造册申報該督撫
咨查原籍今將本戶居址造册報覆七年
諭粤東蜑戶以船為家捕魚為業粤民視為卑賤不容登
岸居住跼蹐舟中甚為可憫蜑戶本屬良民且輸魚課
與民相同安得強為區别著有司通行曉諭准其於近
水村莊居住與齊民一同編列甲戶不得欺凌驅逐是
年以廣西寧明東蘭二州改土為流免其編審八
年以江南蘇州常熟昭文二縣丐戶族居沿海久
陷沉淪准其削除丐籍同列編氓九年停止廣西
歸順州編審十一年滇省緬寧地方改土為流其
編審亦令停止十二年總計直省人丁二千七百
三十五萬五千四百六十二口十三年議准廣西
宜山縣龍門司接界之索潭等大村歸流土民彙
入宜山縣版籍至福建臺灣彰化縣向化生番亦
令彙入彰化縣册籍
乾隆元年
詔減福建臺灣等處丁銀從乾隆元年為始永著為例
復
諭甘省平慶臨鞏四府及秦階二州所屬新編人丁應
完丁銀均攤入地糧漸次補額俟補足之後即行停
止永不加賦並將康熙五十七年伏羌通渭秦安會
寧岷州衛地震傷亡額缺之丁銀俱著查明豁免定
湖北江夏等十九州縣攤納之重丁及福建龍巖
州之寧洋縣福寧府之夀寧縣延平府之南平縣
著照通省中則每丁徵銀二錢俱以乾隆二年為
始又以漳州府之平和縣汀州府之清流縣延平
府之永安縣丁銀加倍令督撫定議減免至滇省
軍丁一項歴年惟按册載老丁名字徵收是年㮣
予豁免三年除雲南土官莊奴院奴等丁銀先是
雲南麗江府原屬土府於雍正二年加設流官其
時清查田畆戶口有土官莊奴院奴等類二千餘
名俱無田糧願自納丁銀以比齊民每名編為一
丁迨滇省民丁改為隨糧派納而夷丁不得與有
糧之戶一例攤派輪納維艱至是豁免並免雲南
鶴慶州及所轄之觀音山驛站丁銀又准福建臺
灣府合番社向化生番附入臺屬版圖五年戶部
奏言每歲造報民數若俱照編審之法未免煩擾
直省各州縣設立保甲門牌土著流寓原有册籍
可稽嗣後只將土著造册申報可得戶口實數從
之令寄寓奉天人民願入籍者聽不願者限十年
内回籍十年定山西太原交城寧鄉渾源河曲等
州縣丁銀分别攤入地畆其陽曲等二十州縣仍
地丁分辦内有屯丁徭銀之處即攤入屯地徵收
又定粤省在臺灣民人情願挈眷居住者編入丁
册十一年停止江西婦女編審(江西向有鹽鈔一項分給小戶計口)
(納鈔行編審婦女之法後鹽鈔亦攤入地糧故停止)十四年總計直省人丁
共三千六百二十六萬一千六百二十有三戶丁
萬有七千七百四十九萬五千三十有九口十五
年定奉天沿海地方官稽察内地流民毋許偷越
出口例二十三年更定保甲之法凡紳衿之家與
民一體編列聽甲長稽查其餘往來商賈鹽場煤
窯以及旗民雜處村莊苗疆寄籍内地者俱令同
土著一體編入保甲稽查約束是年總計直省人
丁共一萬九千三十四萬八千三百二十八口二
十六年定番界苖疆禁例凡臺灣流寓民人自去
年停止搬眷之後不准内地民人偷渡亦不得與
番人結親即已娶生子者禁止往來番社其民人
無故擅入苗地及苗人無故擅入民地均照偷越
例治罪二十七年定内地流民潛入寧古塔之禁
其現在查出寧古塔種地流民於吉林烏拉伯都
訥等處安插編入里甲是年總計直省人丁二萬
四十七萬二千四百六十一口二十八年定江西
安徽浙江等省棚民稽查之例凡棚民有室家者
准其隸籍編入其單身賃墾之人令於原籍州縣
領給印票及認識親族保領方許編入保甲安插
准其租種至現在單身棚民已經種地者責取具
有家棚民保狀編入無者令回本籍二十九年總
計直省人丁二萬五百五十九萬一十七口三十
一年定
京師五城所屬村莊照直省州縣例編聯保甲三十
二年定新疆造犯積年無過准入民籍例原犯死
罪減等者定為五年軍流改發者三年均安插昌
吉河東舊堡給地耕種輸糧是年總計直省人丁
共二萬有九百八十三萬九千五百四十六口三
十三年添設湖北鄖陽新開地界保甲三十四年
定阿勒楚喀拉林流民入籍例於伯都訥地方每
戶撥給空甸墾種二年輸糧(謹按吉林寧古塔伯都訥阿勒楚喀拉林)
(等處自乾隆二十七年清查現在流民安插耕種後申禁毋許無籍流民再行潛往私墾是年吉林)
(將軍傅良疏奏查出流民二百四十戶自雍正四年至乾隆二十二年陸續存住在乾隆二十七年)
(定議之前故令一例安插)三十六年定削籍樂戶惰民蜑戶九
姓漁戶丐戶等報捐應試例自改業之人始下逮
四世本族親支皆係清白自守者准報捐應試是
年總計直省人丁二萬一千四百六十萬三百五
十六口三十七年定四川戶口人丁額數歸入地
畆奏銷例停止編審之法
諭據李翰奏請停止編審造册一摺所見甚是令丁銀
皆攤入地糧而滋生人戶又欽遵康熙五十一年
皇祖恩旨永不加賦則五年編審原屬具文無禆實政况
各省民穀細數俱經該督撫於年底專摺奏報戶部
核實具題付之史館紀載是戶口之歲增繁盛俱可
按籍而稽更無籍五年一次之另行查辦徒滋紛擾
著永行停止三十八年禁各省增攤新墾民屯地畆
丁糧時浙江巡撫陳輝祖疏請將新墾丁銀隨年
攤徵部臣議准并請令各省督撫就本省情形酌
籌疏奏
上以戶口繁滋自地無遺利安得復有未闢之曠土廣
為墾種陞科即或瀕河沿海之區間有東坍西漲其
數甚微若以新墾民屯地畝復將丁銀隨年攤納是
與小民較及錙銖尤非惠下卹民之道
諭令直省辦理丁糧悉仍其舊毋庸另議更張四十年
定重犯緣坐子孫發遣者不准援輕罪有職人員
於戍所免其為奴另戶當差之例又申編查保甲
之令四十一年總計直省人丁共二萬六千八百
二十三萬八千一百八十一口四十二年定雲南
近邊照内地保甲之例四十五年總計直省人丁
共二萬七千七百五十五萬四千四百三十一口
四十八年總計直省人丁共二萬八千四百三萬
三千七百八十五口
八旗戶口
國初定編審八旗人丁每三年一次凡各旗壯丁及
已成丁者令各佐領稽查入册隠匿者罪之其置
買人丁及新成幼丁誤編入别佐領者退回初定
壯丁三百名為一佐領後改為二百名至八旗新
添壯丁每旗編佐領三十逃亡缺少者於諸王貝
勒貝子等府壯丁内撥補又定家丁壯丁首先登
城者准其開戶至旗員子弟俟十八歲登載部册
後方准分居
順治元年定凡旗下漢人有父母兄弟妻子情願
入旗同居者地方官給文赴部入册不准帶田地
投獻三年行漢人投充旗下之禁九年定内府及
諸王府官員有勞績素著者准其開出府佐領各
歸所屬佐領十七年准官員子弟有職任者不拘
歲數㮣許分戶
康熙四年定滿洲蒙古佐領内餘丁多至百名以
上聽其分两佐領十三年定八旗每佐領編壯丁
一百三十四名餘丁彙集别編佐領或餘丁僅百
名以上者令該旗王貝勒貝子公等酌騐無誤披
甲當差者出結送部亦准編入佐領二十三年
諭八旗滿洲蒙古每旗均設佐領百員
雍正二年嚴開檔之人越佐領認戶之禁四年
諭上三旗定設漢軍四十佐領下五旗定設漢軍三十佐
領又令八旗都統及直省駐防都統將軍等將新舊壯
丁逐戶開明並編審各官姓名保結送部除人丁
騐實准其開除五年申造編審丁册之令每尸書
另戶某人某官無官者則曰閒散某上書父兄官
職名氏傍書子弟兄弟之子及戶下若干人或在
籍或他往皆備書之至各省駐防旗員兵丁及外
任文武各官子弟家屬著該將軍督撫查明造册
附入該旗佐領册内嗣後三年一次編審俱如此
例七年定八旗壯丁年至十五以上該管官查無
假冒方准入册十二年令旗員子弟隨任在外者
十八歲以上皆歸旗當差肄業
乾隆三年定滿洲蒙古八旗投充奴僕於直省本
無籍貫及帶地投充人本籍年遠難考者均准其
開戶不得放出為民例六年復定八旗造丁册之
例凡編審各佐領下已成丁及未成丁食餉之人
皆造入丁册分别正身開戶戶下各書三代履歴
其戶下人之祖父或契買或
盛京帶來或帶地投充及乾隆元年以前白契所買
分别注明至外省駐防及外任文武各官子弟家
口先期行文該管官大員照式造册二本一留部
一付該旗覆核附入各佐領册内又定八旗開戶
養子有因出兵陣亡及軍功列一等二等改為另
戶者别行記檔例又定投充俘獲入旗之人後經
開戶及旗人抱養民人子為嗣或因親入旗或良
民之子隨母改嫁入旗或旗下家奴開戶及旗下
家奴過繼與另戶為嗣已入另戶檔内後經首明
者亦别記檔案令該旗造册三本一存旗一咨戶
部一咨呈宗人府存案不得與宗人聯姻七年
諭八旗漢軍其初本係漢人有從龍入關者有定鼎後
投誠者有緣罪入旗與三藩戶下歸入者内務府王
公包衣撥出者以及召募之礮手過繼異姓并隨母
因親等類先後歸旗情節不一其中惟從龍人員子
孫皆係舊有功勛無容另議更張其餘各項人等或
有廬墓産業在本籍者或有族黨姻屬在他省者朕
欲稍為變通以廣其謀生之路如有願改歸原籍者
准其與該處民人一例編入保甲有願外省居住者
准其前往此内如有世職仍計其承襲不願出旗者
聽之所有願改歸民籍及願移居外省者限一年内
具呈本管官查奏如此屏當原為漢軍人等生齒日
多籌久遠安全計出自特恩後不為例此朕格外施
仁原情體䘏之意非逐伊等出旗亦非為國家糧餉
有所不給可令八旗漢軍都統等詳悉曉諭八年又
諭前降諭旨八旗漢軍人等有願改歸民籍及移居外
省者准其具呈本管官查奏原指未經出仕及微末
之員而言至於服官既久世受國恩之人其本身及
子弟自不應呈請改籍朕亦不忍令其出旗嗣後文
職自同知等官以上武職自守備等官以上不必改
歸民籍十二年令八旗漢軍人等願在外省居住者
在京報明該旗在外呈明督撫不拘遠近任其隨
便散處該督撫咨明該旗每年彙奏一次二十一
年定八旗别載册籍及養子開戶之人皆准出旗
為民例二十五年申定清釐旗檔之例凡另戶旗
人不許抱養民人子及家人子為嗣民人之子自
幼隨母改嫁旗人者該旗詳記檔案俟成丁後令
其為民旗下家人之子隨母改嫁另戶者民人之
子隨母改嫁旗下家人者及家人抱養民人之子
者均以戶下造報八旗投充戶口旗檔内有名者
造丁册一分送部一分發地方官存案如有事故
頂充於丁册内聲明報部行該地方官注册至伊
等親族不在旗檔者責令地方官逐一清查編入
里甲又定跟役軍功出戶之例凡官兵跟役有能
臨敵奮勇前進者本人及父母妻子俱准出佐領
為另戶二十六年申定八旗漢軍京官自主事以
上旗員自五品以上俱不准改歸民籍其父在旗
子願為民或子在旗而父願為民亦不准改籍其
餘願出旗者在京報明該旗咨送編入民籍並准
一體考試二十八年更定滿洲蒙古人等逃走在
一月以内自行投回及拏獲者連家屬派發伊犁
賞給步軍當差漢軍在一月内投回者免罪拏獲
者分别次數治罪如逃走至三次及一月之外滿
洲蒙古將旗檔圈銷照例發遣漢軍照民人犯流
罪例安插為民同妻削除旗檔二十九年定軍功
另戶之例凡八旗另記檔案養子開戶内未經出
旗之人或因軍營著績或因技藝出衆蒙
恩作另戶者其父母子弟及親弟兄俱准作另戶三十
一年申定迷失幼丁之例凡八旗迷失幼丁在十
五歲以下者該管官咨部知照各旗及步軍統領
衙門都察院順天府一體查緝獲日咨旗認領不
更治罪如在十五以上者照逃人例辦理其在十
五歲以前失迷十五歲以後始行投回者如係素
好游蕩不肖性成者仍照逃人例如實係愚蒙幼
穉本無惡習者奏明請
旨又奉
諭向來八旗遇有流徒罪名均以枷責發落嗣因旗人
漸染惡習竟有不顧顔面甘為敗類者曾降旨令將
旗人流徒案件滿洲則按其情罪公私輕重分别問
遣折抵漢軍則均斥為民照所犯定例發遣原以示
之儆懲用挽頽風此專指情罪重大者而言非謂尋
常事件亦不加區别也至包衣漢軍則皆係内務府
世僕向無出旗為民之例與八旗漢軍又自有别尤
不應混行援引乃刑部問擬往往未能畫一嗣後務
詳核犯案情節如實係寡廉鮮恥有玷旗籍者不但
漢軍當斥為民依律發遣即滿洲亦當削其名籍投
畀遠方其尋常罪犯及因公獲譴無論滿洲漢軍仍
照向例折枷鞭責三十九年定
盛京續查遺漏人丁准乾隆二十七年例作為另戶
四十三年改定編審烏拉打牲壯丁停派京員例
令該將軍就近編審造册交部(向例戶部派旗員筆帖式編審)四
十四年定黑龍江遣犯滋生人丁挑取壯丁例其
有情願回籍者聽其不知原籍及另住旗人家奴
均選取壯丁在於齊齊哈爾黑龍江城墨爾根各
官莊耕種納糧其餘入於各城舊官莊册内備挑
補缺四十六年定滿洲駐防人員回京就養之例
凡駐防官員有年老退休無依倚之人京中尚有
子嗣欲就養者令呈明該將軍自備資斧回旗
皇朝通典卷九
