欽定四庫全書
皇朝通典卷五十六
禮(嘉六)
臨雍
(臣)等謹按杜典於吉禮釋奠之前立太學一門凡
臨雍典禮悉入之今從
大淸通禮之例以
臨雍入嘉禮伏考我
朝
列聖視學必行講書之禮於彝倫堂我
皇上命稽禮經舊式於太學彝倫堂前肇建
辟雍殿規制崇備已互見吉禮太學篇兹恭稽
列聖以來
視學講書之禮仰見
德教熙洽
訓垂萬世
皇上臨雍講學
敷言錫福圜橋門而觀聽者凡三千餘人靡不涵詠
聖涯沐浴
教澤為從古未有之
盛典彼史冊所稱永平聽講以億萬計紀載未免近誣
且以辟雍為養老習射處支離傅會杜典亦宗其
說陋矣臣等躬覩
上儀祗聆
聖訓纂述之下彌深欣仰云
順治八年七月
世祖章皇帝幸太學行釋奠禮畢詣彝倫堂
御講幄國子監祭酒講四子書司業講經宣
敕以勉太學諸生凡衍聖公五經博士各氏後裔咸隨班
聽講禮成衍聖公及祭酒等上表行禮
賜燕於禮部
賜衍聖公等金紵有差各氏後裔並送監讀書廣國子監
諸生鄉試中額十五名
賜敕勉勵師生等十七年重修
文廟落成
視學禮儀與八年同
康熙八年四月
聖祖仁皇帝幸太學行釋奠禮畢
御彝倫堂講學頒
敕諭
賜衍聖公國子監祭酒以下燕各氏後裔送監讀書者十
有五人廣國子監諸生鄉試中額八名
雍正二年二月
諭帝王臨雍大典所以尊師重道為教化之本朕覽史冊
所載多稱幸學近日奏章儀注相沿未改此臣下尊君
之辭朕心有所未安今釋奠伊邇朕將親詣行禮嗣後
一應奏章記注將幸字改為詣字以伸崇敬三月
世宗憲皇帝詣太學行釋奠禮畢
御彝倫堂講學如儀
賜衍聖公國子監祭酒以下皆如例其在京進士舉人貢
生與觀禮者並
賜白金各氏後裔送監讀書廣國子監鄉試中額十有八
名先是奉
諭曰朕於三月内舉行視學釋奠大典衍聖公例應陪祀
聞孔傳鐸有疾且值守制之初可令伊子弟一人來京
代伊行禮至是以衍聖公孔傳鐸子孔繼溥代行禮奉
旨既代衍聖公行禮仍令在原班坐
乾隆二年十二月
諭曰
先師孔子聖集大成教垂萬世我
皇祖聖祖仁皇帝
皇考世宗憲皇帝
親詣辟雍登堂釋奠儒臣進講經書諸生圜橋觀聽雍雍
濟濟典至盛也朕祗承丕緒嚮慕心殷國學
文廟特命易蓋黃瓦以展崇禮竢工程告竣之日朕躬
詣釋奠用昭重道隆
師作人至意三年三月
上詣太學
御彝倫堂講學如儀是年
命東野氏閔氏卜氏端木氏言氏顓孫氏之五經博士
均照五氏之例來京陪祀凡各氏後裔觀禮者三
十一人均送監讀書廣國子監鄉試中額十有八
名
召見衍聖公孔廣棨等
諭曰爾等皆聖賢後裔因朕視學來京特行召見爾等
既為聖賢之後即當心聖賢之心凡學聖賢者非徒
讀其書而已必當躬行實踐事事求其無媿方為不
負所學况身為聖賢子孫尤與凡人不同不能實加
體驗徒騖讀書之名實與祖德家風不能無忝爾等
務須勤思勉勵克紹先傳以副朕諄切期望之意
賜衍聖公國子監祭酒以下如例加
賜衍聖公暨聖裔五人五經博士等
御製樂善堂文集各一部及徽墨貂皮有差四十八年
二月
諭稽古國學之制天子曰辟雍所以行禮樂宣德化昭
文明而流教澤典至鉅也朕此次釋奠禮成念國學
為人文薈萃之地規制宜隆而辟雍之立自元明以
來典尚闕如自應增建以臻美備着派禮部尚書德
保工部尚書兼管國子監事務劉墉侍郎德成敬謹
前往閱視度地鳩工&KR1258;吉興建落成之日朕將舉行
臨雍典禮以昭久道化成之盛尋禮部尚書德保等
遵
旨往國子監相度地勢於彝倫堂之南營建繪圖具奏
得
旨據德保等將辟雍圖式呈進自應仿照禮經舊制度
地營建即着派德保劉墉德成總司其事敬謹承辦
以光盛典四十九年工成
御製國學新建辟雍圜水工成碑記曰名者實之賓實
者名之主為學之方應務其實以蘄循其名不可炫
其名以致亡其實興學之源綦要於國學國學者天
子之學也天子之學曰辟雍諸侯之學曰泮水北京
之國學自元歴明以至本朝蓋五百餘年矣有國學
而無辟雍名實或不相稱焉雖有建議請復以乏水
而格部議至今未復癸卯春始有復建之諭甲辰冬
乃觀新工之竣將於乙巳仲春行釋奠禮遂臨雍以
落成焉夫北京為天下都會教化所先也大典闕如
非所以崇儒重道古與稽而今與居也雖乏水然有
不改之井汲以綆而用之無窮亦在人為之而已於
是石之鱗次見圜斯池水之鏡澄見明斯漪殿之據
中見隆其榱橋之通行見接其基上庠下庠雖難考
二典之制而東序西序總不出三代之規則是工之
舉也又予知過論所謂於不可已者仍酌行之之意
而物給價工給值原非勞民動衆之為若夫三老五
更之說予以為括於養老化俗之儀而非天子臨雍
所必應並行而不遺者蓋弗見於詩書乃特出杜氏
通典之私耳且予向有三老五更之說已明闢其謬
兹不複綴乎辭雖然予更有所懼於是舉者夫是舉
豈非復古興學之懿有何懼而予懼之者恐後之人
執予復古之說於一切衣冠典禮皆欲效漢人之制
則予為得罪
祖宗之人匪教伊虐甚慮不宜也予之子孫臣庶體予此
心於可復古者復之其不可復者斷不可泥古而復
之夫徒慕復古之虚名而致有忘
祖宗之實失非下愚而何予不為也予敬以是告子孫以
保我皇清萬年之基也五十年二月
皇上親詣
文廟釋奠禮成
御辟雍殿行講學禮
命滿漢大學士二人以次講書滿漢祭酒以次講經
皇上親製
御論二篇闡發書義經訓
宣示臣工王公衍聖公大學士以下及諸生均跪聆畢
賜王公衍聖公大學士九卿詹事等官茶禮成
回鑾(儀注詳後)是日奉
諭朕此次
釋奠禮成臨雍講學圜橋觀聽文教覃敷實為矞皇盛
典且自冬春以來雨雪尚未霑足朕心焦切兹當俎
豆馨聞恰值春膏霑沛深為欣慶第念隨從執事諸
臣及觀禮多士衣履霑濕允宜廣錫恩施所有執事
扈從王公大臣衍聖公並文武官員俱著紀錄一次
其觀禮諸生及至聖各氏後裔並著查明分别加恩
賞賚次日衍聖公國子監祭酒率所屬官及諸生於
午門外謝
恩行禮
賜衍聖公五經博士及執事諸臣燕於禮部
賜衍聖公貂冠朝服頒發刊刻
御論二篇加
賞徽墨二匣貂皮四
賜至聖後裔七人五經博士二十人各氏後裔三十八
人緞各一頒發刊刻
御論二篇加
賞徽墨各二匣貂皮各二
賜滿漢祭酒司業緞各二監丞助教等官緞各一
賜肄業生及在京觀禮進士舉人貢監生廕生各官學
教習及官學生等三千八十八人白金各一兩陪
祀各氏後裔送監讀書者三十七人又
命於乾隆五十一年丙午科順天鄉試皿字號廣中額
十有五名又是日遇雪奉
旨加賞朝鮮使臣大緞二從官通官緞四聖賢各氏後
裔一百二十二人緞各一諸生三千八十八人紡絲
各一
乾隆五十年
臨雍講學儀
是日早工部官設更衣
御幄於
大成殿階下之東南向樂部和聲署設中和韶樂於
辟雍殿階下設丹陛大樂於太學門内武備院設
寳座鋪陳鴻臚寺設經書案一於
寳座前又設講業二於
寳座下稍南東西向祭酒恭捧
御覽講章陳於案上書左經右捧進講副本陳書於左
案陳經於右案進講滿漢大學士二人位左案西
面滿漢祭酒二人位右案東面左翼王公四人衍
聖公内閣大學士吏部戶部禮部通政司詹事府
堂官滿漢各一人位進講大學士之後西面右翼
王公四人兵部刑部工部都察院大理寺堂官滿
漢各一人位進講祭酒之後東面
起居注官四人位西南隅亦東面侍儀給事中御史
各二人位東西檐柱内聽講各官位橋南甬道東
西六堂師生各序立六堂階下鴻臚寺鳴贊二人
立東西檐柱外鳴贊官二人立於階下又鴻臚寺
官四人分立
辟雍橋南左右鴻臚寺官四人分立太學門外左右
皆東西面屆時太常寺卿奏請
皇上具禮服乘輿出宫
午門鳴鐘鼓王以下文武各官於
東華門外分翼排立候
駕過跪送
法駕鹵簿前導不作樂
駕出東華門至成賢街國子監祭酒司業率所屬官俱
朝服諸生俱公服於街左跪迎陪祀王公大臣百
官俱朝服先至大成門外祗候隨
駕入
皇上至更衣幄次降輿贊引對引官二員恭導俟
皇上釋奠於
先師禮畢乘輿
御彝倫堂更衮服各官咸更蟒袍補服王公大學士以
下各官衍聖公率五經博士各氏後裔祭酒司業
率所屬官及肄業諸生各學教習進士舉人貢生
監生官學生均先至
辟雍南分東西班序立
起居注官侍儀給事中御史各按位立屆時禮部堂
官奏請
皇上臨辟雍行講學禮太學鳴鐘鼓禮部堂官恭導前
引後扈如儀
皇上御辟雍殿陞
寳座中和韶樂作奏盛平之章對引禮部堂官前引内
大臣趨至前廊下立侍衛於階下東西翼立樂止
鳴贊齊班丹陛大樂作鴻臚寺官分引衍聖公進
講大學士五經博士各氏後裔在東班祭酒以下
各官在西班肄業諸生各隨東西班末聽鳴贊官
贊行二跪六叩禮畢退復原位立樂止鴻臚寺堂
官二員分引進講官四人由南橋升階鴻臚寺官
二員分引王公衍聖公大學士九卿詹事由東西
橋升階俱入左右門各就位立鴻臚寺堂官退就
東西檐下立
皇上賜王公大臣講官坐咸按班就位一叩坐鳴贊官
贊進講滿漢進講大學士以次講四書
皇上闡發書義宣示臣工王公衍聖公大學士以下及
諸生跪聆畢王公等仍一叩坐圜橋各官師生俱
興滿漢祭酒以次講經
皇上闡發經義宣示臣工王公衍聖公大學士以下及
諸生跪聆畢王公及各官師生俱興進講官退就
橋南偕司業以下各就拜位北而立丹陛大樂作
鳴贊官贊跪叩興行三跪九叩禮以次退樂止國
子監師生先至成賢街序立祗候
御前進茶中和韶樂作奏慶平之章
皇上賜王公衍聖公大學士九卿詹事茶俱行一跪一
叩禮坐
賜茶畢樂止鴻臚寺堂官引王公大學士以下各官自
左右門出至橋南東西序立禮部堂官奏禮成中
和韶樂作奏道平之章
皇上起座乘輿出太學門樂止祭酒司業率所屬官暨
進士舉人諸生跪送候
駕過興各官咸退
闕里講學
(臣)等謹按杜典吉禮有孔子祠一門祗述祠祭之
典而天子親臨講學則歴代以來未之前聞洪惟
我
聖祖仁皇帝聖作於前
皇上聖繼於後釋奠
文廟
御詩禮堂講學尤為千古曠典恭紀如左至
釋奠已從杜典具吉禮篇云
康熙二十三年
聖祖仁皇帝南巡
回鑾至山東
躬詣闕里致祭
先師孔子
御詩禮堂講學講畢宣
敕禮成
駕還行宫是年定宣講經書以聖賢後裔充進講官以大
學士充宣
敕官
賜衍聖公蟒袍狐裘貂裘各一襲表裏各五端知曲阜縣
事及五經博士等銀幣有差
乾隆十三年
皇上東巡至曲阜致祭
先師孔子
御詩禮堂講學禮儀與康熙二十三年同是年設
御案於詩禮堂
御座南陳講章一本於
御案凡東野氏閔氏冉氏言氏卜氏端木氏各後裔照
五氏之例同赴講堂聽講
賜衍聖公蟒袍狐裘貂裘各一襲表裏各五端
御製樂善堂全集
御製日知薈說十三經二十一史明史唐宋文醇各一
部曲阜縣知縣五經博士采幣一端衣一襲
御製日知薈說朱子全書各一部各氏後裔在仕籍者
及進士舉人各采幣一端衣一襲貢監生員衣一
襲又
賜孔氏及十二氏子孫官員各加一級進士舉人貢監
生員賞白金有差增廣山東通省入學額數大學
三名中學二名小學一名十二氏子孫由學政擇
其文行兼優者數人貢入成均凡
闕里講學儀節具
大清通禮
巡幸
臣等謹按四巡之典載在虞書又古稱天子所至
曰幸凡以觀民設教展義示度禮至重也杜典以
巡狩入吉禮與封禪並舉頗為未當兹以
巡典入嘉禮仰惟
列聖相承以無逸作所為
家法
聖祖仁皇帝勤察吏治深恤民隠相度河防講求水利數
十年中叠舉
省方之典垂為
成憲我
皇上繩
武時巡若河南若五臺若山東若天津
鑾輅所臨慶惠優渥而於河工海塘尤深
厪念
六巡江浙指示機宜大建隄工不惜帑金數千百萬為
小民農田衣食之計萬世永頼以是東南士庶喁
喁望
幸之誠至今彌切也臣等恭次
盛典詳著於篇至於畿輔
山莊歲常
巡莅祗恭載初次而
行圍肄武之典則詳見軍禮云
順治八年四月
世祖章皇帝巡幸塞外是年定諸王文武羣臣扈從及接
駕儀又定
乘輿經過地方文武各官均在百里以内朝服迎送儀(詳見)
(通禮)
康熙十一年
聖祖仁皇帝奉
太皇太后幸湯泉往返每
扶
輦步行至坦道始
乘馬先期
諭有司動支帑銀前往修理道路毋得擾民十六年九月
聖祖仁皇帝巡視沿邊内外諸蒙古王公等並來朝貢駝
馬二十年九月
聖祖仁皇帝巡省畿甸自後以肄習水圍循視河堤歲常
舉行二十二年二月
聖祖仁皇帝巡幸五臺山
諭巡撫穆爾賽等曰五臺繁峙静樂崞縣等處地瘠民貧
爾等既膺簡用必持己廉潔恪共職業務期利興害除
使民生各得其所不然罪有所歸矣六月
聖祖仁皇帝奉
太皇太后出古北口避暑閏六月
幸興安拜察地方
召科爾沁達爾汗親王額駙班第阿嚕科爾沁多羅郡王
額駙色楞翁牛特多羅杜楞郡王畢禮衮達頼喀
喇沁多羅杜楞郡王扎什及公台吉官兵等
諭曰人生以道理為重人為情欲所牽恣意妄為以致喪
身者皆由不明道理故耳朕見其無知䧟罪甚為憫惻
即今阿嚕科爾沁翁牛特二旗盜賊甚衆為盜賊而致
富者能有幾人身受惡名被獲則死凡貧富皆由天命
違理妄求能必得乎爾等各遵法守分有牲畜者擇水
草善地畜牧能耕田者勤於耕種則各得生理天亦佑
之倘有貧困至極無以聊生者該管之主宜加撫恤使
之得所坐視其迫於饑寒以致離散爾等之心何安朕
本内外一視並無分别爾外國遇年歲荒歉朕即運糧
米賑濟或有困乏即賜牲畜緞疋無非慮爾失所之意
况此番巡幸爾等或有過犯朕並不執法治罪且頻加
賞賚優待爾等於此可見嗣後爾等宜遵守教諭革除
惡習以副朕好生之意及
回鑾日復
諭八旗護軍統領等曰榖者生民之命一歲不登則一歲
乏食今正秋收之時田穀未穫向恐擅放馬匹蹂踐禾
苖屢降明諭傳飭今觀隨從人等尚有未遵法令蹂踐
民田者爾等各嚴緝以聞是年為
巡幸熱河避暑之始自是每歲夏月
啓鑾至秋則舉太獮之典(詳見軍禮大狩)九月
聖祖仁皇帝奉
太皇太后幸五臺山
駕過涿州以長城嶺山徑險峻先往親視所修道路命裕
親王福全恭親王常寧隨
太皇太后駕行
諭扈從各官凡經過地方不許隨從人等借名市物擾害
小民犯者並其主罪之至曲陽縣以行近五臺戒扈從
人等勿射生
太皇太后駕至長城嶺
聖祖仁皇帝躬侍左右親督校尉及隨從人等前後扶行
太皇太后諭曰嶺路實險予及此而止積誠已盡五臺諸
寺應行虔禮者皇帝代我行之猶我親詣也
聖祖仁皇帝下馬受
命躬送
鑾輿還龍泉關仍命裕親王福全扈行
駕幸五臺瞻禮諸寺發白金三百兩綿三百觔命有司分
給所過地方貧民二十三年九月
聖祖仁皇帝東巡前期
頒詔天下
駕發京師日鹵簿大駕照常陳設王以下文武各官跪送
如常儀經過地方官員士民等跪迎跪送均如常
儀至山東泰安州
躬祭
岱嶽渡黃河遣官祭
河神至江南江寧府
親詣
明太祖陵奠酒
諭江南督撫曰江南風俗奢華務令潔已愛民敦本尚實
勒碑於江寧蘇州安慶三府
回鑾至江都縣
命吏部尚書伊桑阿等往視海口議疏導之法至淮安府
閱高家堰及黃河南岸諸險工至宿遷縣
閱堤工
賜迎
駕老民白金有差至山東曲阜縣
親詣
先師廟致祭
御詩禮堂講學
駕還京師王以下文武各官朝服跪迎如常儀二十八年
正月
聖祖仁皇帝南巡江浙先期
諭曰朕統莅寰宇二十八年於兹早作夜思勤求治理務
恤黎庶永圖乂安如黃運兩河運道民生攸係朕日切
心勞比年工役雖漸有緒而應修應塞議論紛紜曩歲
巡幸曾允淮揚士民所請疏濬下河前已興工尚稽底
績屢經廷議請朕親行閱視今特諏吉南巡躬歴河道
兼欲觀覽民情周知吏治所至沿途供億皆令在京所
司儲偫一切不取之民間即有日用應需該衙門於所
在地方照市估平買不許錙銖抑勒小民猶恐地方官
吏不能悉體朕懷借名科派供應今特頒諭嚴飭如有
悖旨借端私徵者察實即以軍法從事地方文武大小
官員不許與扈從官員指稱交戚輒通餽遺違者並以
軍法從事其扈從大小官員及隨往傔役如有生事擾
民者一併從重治罪朕兹巡省原以軫恤編氓咨諏風
俗凡經過地方百姓各安生業務令㕓無廢市隴不輟
耕毋得倉皇驚避輒滋煩擾其軍民人等懷奸挾詐希
逞私憤擅於駐蹕處所凟行告訐者一概嚴禁倘有妄
控除所告事不與准理外仍嚴加治罪爾部即傳諭各
該督撫備行曉諭以副朕惠愛元元至意又
諭部院本章仍日送内閣内閣彙齊三日一次驛送行在
辦理
駕過山東望祭
岱嶽蠲山東二十九年正賦入江南境
閱視河工至揚州府
諭江浙督撫諸臣曰朕省察黎庶疾苦兼閱河工巡幸江
南便道至浙觀方問俗簡約儀衛鹵簿不設扈從者僅
三百餘人頃經維揚民間結綵歡迎盈衢溢巷雖出恭
敬愛戴之忱恐至稍損物力甚為惜之朕視宇内編氓
皆吾赤子惟使比戶豐饒即不張結綵幔朕心亦所嘉
悦前途經歴諸郡邑宜體朕意悉為停止又見百姓老
幼男婦奔走雜遝瞻望恐後未免諠譁擁塞念此行原
以為民不嚴警蹕但人衆無所區别高崖水次或有傾
跌之虞一夫不獲其所足軫朕懷此後止於夾道跪迎
勿得紊亂追趨致有諸患自蘇州抵杭州府
諭扈從部院諸大臣曰朕稽古省方咨求治理閱視河道
期底平成凡有利於民生必令羣霑實惠念政治所先
在崇文教江南浙江為人文萃集之地入學額數應酌
量加增永昭宏奬江寧鎮江杭州駐防滿洲漢軍兵丁
鎮守要地久歴歲時深用軫念應加恩賚以彰優恤自
南巡以來所經過地方官員除八法處分及列欵糾劾
外凡因公罣悞降級留任者俱准與開復降級調用者
著帶所降之級留任其經過地方現在監禁人犯除十
惡及詔欵所不赦等罪並官員犯贓者不宥外其餘自
康熙二十八年二月十一日以前死罪及軍流徒罪以
下已結未結俱准寬釋以示朕赦罪宥過之意備辦船
隻地方各官效力勤勞著該督撫會同奉差官員確查
具題各加一級縴夫供役勞苦亦著該督撫察明人數
量給恩賞朕厪念民依特蠲租賦總期實德潤澤蒼生
近見民間有建立碑亭稱頌德意者雖出羣黎感戴之
誠但恐各郡皆然未免致損民力誠使閭閻殷阜則禆
益良多碑亭何與焉嗣後亦宜停止江浙錢糧既經蠲
豁猶慮有不肖有司借端詞訟朘削民生著該督撫嚴
行禁飭至各處𣙜關原有則例朕舟行所至諮訪過關
商民每不難於輸納額税而以稽留關次不能速過為
苦𣙜關官員理宜遵奉屢頒諭旨恤商惠民豈可反貽
之累自今應力除積弊凡商民抵關交納正税即與放
行毋得稽留苛勒以致苦累朕早夜孜孜惟冀官吏軍
民士農商賈無一人不獲其所故於民生吏治圖維區
畫務極周詳爾等可即傳諭俾一體奉行稱朕意焉
賜扈從王大臣侍衛及部院諸臣銀幣至會稽
親詣
禹陵致祭至江寧府
躬詣
明太祖陵祭酒
回鑾至淮安府
閱視高家堰一帶隄岸
指授河臣方略
駕還京師三十七年四月
巡幸五臺山三十八年二月
聖祖仁皇帝奉
仁憲皇太后南巡前期
諭曰朕撫馭寰區孜孜圖治期於天下咸遂生成物無不
得其所今邊烽永靖四方無事獨是黃淮為患衝決時
聞下河地方田廬漂沒朕軫念民艱曩曾屢遣大臣督
修不惜數百萬帑金務期早綏黎庶乃歴年已久迄無
成功今水勢仍復横溢浸漫城閭沈沒隴畝以致民多
失業董其役者未有上策可以宜民時厪朕懷未嘗少
釋在内諸臣咸請朕親臨指示為一勞永逸之圖方今
春時水勢減少正宜講求疏濬以遂安瀾爰諏吉南巡
親加勘閱更以吳地襟帶江湖乃江南奥壤勵俗省耕
兼行臨視凡一切往返供億已皆俾辦於京師即途次
日用所需亦令各衙門照本地時值採買總於民間一
無所累仍恐沿途官吏藉名科派致累閭閻故特頒諭
嚴行申飭如有悖旨假託派索者察實即以軍法從事
其扈從大小官員隨行傔從人等如有横行生事者一
併從重治罪凡經過地方百姓各安生業皆如常時毋
得惶遽引避其軍民人等懷挾私怨受人指使擅於駐
蹕處所輒行告訐者一概嚴禁不准仍照例嚴加治罪
爾部即傳諭通知以副朕體恤惠愛至意
駕發京師由水路啟行至清河
御舟前進
臨閱高家堰歸仁堤等工畢回至清口迎
仁憲皇太后舟渡河復
臨視黃河堤岸
命截留漕糧二十萬石於被水地方減直發糶至蘇州府
諭前京口接駕兵丁朕恐踐傷麥田速行遣往今往浙省
塘路狹隘不必設兵扈從又百姓欲覩朕顔踰疇越陌
塞道聚觀不必禁止但令遵令而行又
命蠲江南浙江累歲逋賦寬免官吏降罰軍民犯死罪以
下概予宥釋
賜杭州駐防兵丁老婦白金有差減免各關税及鹽課增
額至江寧府遣官祭
明太祖陵
回鑾仍由水路奉
仁憲皇太后還京師四十一年正月
幸五臺山
回鑾至大城縣
巡視子牙河諸堤九月
南巡前期
諭曰朕念黃淮兩河為運道民生所係屢次南巡親臨閱
視以疏濬修築之法指授河臣開六壩以束淮敵黃通
海口以引黃歸海比歲以來工程次第告竣修防漸有
成效昨年冬月河臣張鵬翮曾以河工善後之策及應
修之處請朕親閱指示兹當農事之隙減約從員輕裝
南下自徐州一路循視堤堰沿途皆設營幄不御屋廬
日用所需悉已儲偫經過地方一切供帳宜通行禁止
倘有官吏借名科派累及小民或指稱預辦擅動庫帑
察出定嚴加治罪地方大小文武官員託言親舊私相
餽遺及隨從人等有妄行生事者俱以軍法從事閭閻
百姓各事本業不須引避有懷挾私怨於駐蹕處所告
訐者一概不准仍照例治罪是月
駕發京師至德州
駐蹕十餘日
諭扈從諸臣曰朕因閱河南巡今以皇太子允礽患病朕
駐蹕此地為時已久應即回鑾明歲再閱視河工也四
十二年正月
南巡
閱河至泰安州
登岱遣領侍衛内大臣詣
嶽廟致祭蠲山東四十一年未完額賦其東平六州
縣並蠲本年正賦入江南境沿途
閱視河防至蘇州府
命鴻臚寺傳諭本地官員准其來朝浙江官員到杭州時
來朝至杭州府遣官閱錢塘江堤至江寧府遣大
學士祭
明太祖陵
回鑾以河工告成
頒詔天下十月
西巡前期
諭曰朕統御寰區勤求治理鑾輿時邁省方觀民春月閱
視河工自畿輔山東以及江浙地方皆經巡幸兹兩河
漸已底績所至之地民生風俗亦因以周知念陜西省
為嚴疆重地當出師塞外時曾經歴其邊境而西安一
路未及親涖頃陜西督撫諸臣言秦民望幸之心至殷
至切合詞陳奏河南山西巡撫等亦諄切具請乘此冬
令農隙之際觀覽民風詢察吏治簡閱禁旅整飭軍營
實為要務用是輕裝約從諏吉西巡沿途一切供御皆
内廷儲備纖毫不取辦於地方即偶有市易之物亦敕
所司依時價給值不許錙銖抑勒所過大小官吏宜體
朕愛民德意勿借詞供億私派閭閻如有悖旨科斂者
察出即以軍法從事地方官不許與扈從人員指稱交
戚私相餽遺違者並以軍法從事其扈從人員宜約束
僕役勿使妄行如不遵法紀生事擾民一併從重治罪
朕視民如子凡乘輿所至市㕓隴畝宜各安生理米豆
薪芻等物民間照常貿易不必禁止惟懷私挾詐衝突
告訐者所告事不准理仍嚴加治罪爾等即傳諭扈從
官員人等並行各督撫令於經過府州縣城市村莊徧
示曉諭俾咸悉朕懷
駕發京師
命給事中御史各一人於扈從後察不法者即時鎖拏至
太原府
閱官兵騎射復
諭山西撫臣曰朕君臨天下四十餘載無一刻不以蒼生
為念近因西省望幸甚切故於冬時農隙減從輕騎由
晉及秦入境以來觀風問俗見民生略有起色閭閻之
間俗樸尚儉朕心少慰朕自弱齡讀書往往以不知窮
簷僻壤之疾苦為嘆息所以留心於官方凡有往來者
必先諮詢民情豐歉偶有失時定加蠲賑且思晉省不
通水運歲或不登即難籌畫雖有州縣存貯之米穀未
必實數具在反益不肖有司之虧空也今歲山西收成
頗佳爾等仰體朕愛民如子之至意曉諭民間若歲豐
用奢則荒年必致匱乏教之以禮義導之以守法重農
務本藏富於民則朕無西顧之憂矣凡朕所歴之處必
大沛恩澤其將四十二年以前山西所屬州縣未完銀
兩米草盡行蠲免以示朕加惠黎元之念
駕至潼關遣禮部侍郎祭
西嶽華山
賜百歲夀民及兵丁銀兩有差至西安府凡古帝王陵寢
及已故勲臣墳墓在百里内者咸祭之又
命蠲陜西累歲逋賦
駕由河南還京師過磁州
賜先賢端木子後裔為五經博士四十四年二月
南巡
閱河前期
諭曰朕厪念民生加意河道屢行親閱一切疏濬修築事
宜悉經周詳指畫獲告成功前黃河之水往往倒灌清
口者皆由仲莊閘與清口相對駱馬湖水勢湍急遂逼
黃流灌入清口朕視河時躬臨相度命河臣移仲莊閘
改建於楊家莊出口工竣之後河臣報稱黃水暢流入
海絶無倒灌清口之患朕尚未經親閱今欲特涖其地
察驗形勢用籌善後之規其中河黃河運河有應加修
防者亦隨宜指示以圖經久至於山東省荐饑之民頼
兩年來極力賑贍繼以有秋幸皆得所其民間生聚果
否殷阜並於沿途親行周覽焉乘兹仲春解凍減從輕
裝循河南下往返皆用舟楫不御室廬經過地方不得
更指稱繕治行宫妄事科歛其日用所需俱自内廷供
御從無纖毫取辦於民前此屢次南巡閭閻皆所深悉
倘有不肖官吏藉名預備擅動官帑並圖日後加派補
償以為巧取侵漁之地者事覺嚴行治罪決不寬宥所
在官吏私餽扈從人員及隨行人役生事擾民者俱如
前旨以軍法從事奸民挾私控訐者從重治罪是月
駕發京師於張家灣登舟由山東入江南境
臨視河工至蘇州府恭逢
聖誕百姓爭獻食物奉
旨朕因閱視河工巡訪風俗而來一切用物皆備自内府
所過地方絲毫無擾爾等毋庸有所進獻至松江府
諭江南學臣曰朕臨幸松江道經青浦據該邑貢監生員
等奏稱青浦之北地名孔宅自漢時至聖苖裔避地居
此奉至聖衣冠葬焉朕念
孔子萬世之師既有遺蹟亟宜表彰因親書匾額對聯
以示尊崇著選良工摹刻頒發至杭州府
諭曰朕頃因親閱河工濟江而南見民生殷繁麥畦菜隴
遠近彌望可冀豐穰朕心用慰凡車駕臨幸必沛恩膏
各省錢糧屢次遞蠲浙江本年正賦又經全免惟是刑
獄民命攸關今父老子弟夾道歡迎獨身䧟囹圄之人
自新無路朕甚憫焉浙閩兩省罪犯除詔欵所不赦外
其餘死罪以下悉減等發落至江寧府
躬祭
明太祖陵自蘇州過江寧
御試士子者三中選者給白金令赴京錄用有差又奉
旨江南山東地方所屬人犯照浙閩例減等至清河復
臨高家堰徧閱河堤仍由水路
回鑾四十六年正月
南巡前期
諭曰朕念淮黃兩河工程為東南要務屢次躬臨河上相
度指示一切修除疏濬業已次第奏功昨歲河漕督撫
諸臣詳勘地形請於溜淮套别開河道直達張福口以
分淮勢欲即令動帑興築而督撫諸臣又以事關創建
合詞請朕親閱九卿等集議復再三陳請朕以諸臣之
言奏聞
皇太后祗遵
慈命擇於本年正月二十二日啓行閱河舟楫往返不御
室廬日用所需取辦内府經過府州縣毋得更以預備
行宫供設御用冐侵庫帑科斂閭閻倘有不遵事覺定
嚴加治罪其文武大小官員私相餽贈隨從人役生事
擾民及奸惡挾私告訐者俱如屢次諭旨重處不宥是
月
啟鑾
御舟至清口
閱視溜淮套
命停止開河至江寧府遣大學士祭
明太祖陵復
親往行禮
幸演武場閱射
賜扈從大臣侍衛護軍及執事人等金幣有差至蘇州恭
遇
聖誕士民萬餘人集
行宫前進表叩祝
萬夀至松江府
閱提標官兵射至杭州府
閱浙江駐防官兵射
賜扈從大臣侍衛護軍及執事人等緞疋有差
諭浙江督撫曰朕因視河駐蹕淮上江浙兩省官員及地
方官紳士軍民皆環道遠迎懇請臨幸朕勉順羣情涉
江而南巡省風俗所至郡縣見雨暘應時麥苖蕃殖比
閭樂業可冀盈寧雖山東一路尚未悉覩而江浙田疇
鬱葱在望深愜朕懷方今二麥垂熟正將刈穫之時一
切扈從人員皆以次舟行不致蹂踏恐百姓沿途迎送
老稚扶攜動盈千萬越阡度陌不無踐傷朕心甚為軫
惜凡所過地方悉令停止迎送且節候漸熱朕舟行乘
夜迎涼亦未可定民雖遠來無由親見爾等督撫可張
示徧加曉諭無負朕重農愛民之意四十九年二月
巡幸五臺山五十七年七月左都御史蔡升元疏言
皇上親閱河堤指示方略淮黃底定漕運無虞生民永頼
至於
翠華時巡察吏治訪民俗諮問必周芻蕘必納
聖德神功洵可為萬世法恭請編纂
省方盛典一書以光至治下禮部議請如所奏設局纂修
從之
乾隆六年七月
皇上奉
皇太后巡幸避暑山莊
諭免經過州縣地方本年額賦十分之三凡每年
巡幸熱河蠲免歲賦並如此例是年
皇上巡幸木蘭始舉秋獮之典自後歲以為常(詳見軍禮)
(大狩)十一年九月
皇上奉
皇太后巡幸五臺山
諭曰朕臨幸五臺觀風問俗蓋欲周知閭閻利病舉登
之袵席之安山西地方風俗向為淳樸朕此次巡行
親見民情頗為寧輯但敦龐之質在民而教養之責
在上尤當加意拊循化導俾登上理撫臣乃通省之
表率藩臬乃師帥之大員府州縣等皆有父母斯民
之責其各仰體朕心力行實政教養兼施惟日孜孜
罔敢怠佚而在小民亦應敦行孝弟崇習禮讓共為
良民毋蹈澆漓獷悍之風以成熙皥盈寧之治朕有
厚望焉
回鑾閱滹沱河堤工改慶都縣曰望都
諭曰朕自真定回鑾固城祁水之間有縣焉與堯母同
名雖述古之意也觸目踟蹰於意弗安其易之仍為
望都十二年六月
諭朕以來春孟月東巡狩因溯洙泗陟杏壇瞻仰宫牆
申景行之夙志復遵
慈訓親奉
鑾輿秩於岱宗旋蹕青齊觀風布澤以昭省方鉅典其應
豫備之各衙門檢察事宜先期請旨至行在所需悉
出公帑無得指稱供頓儲偫絲毫貽累閭閻羽林衛
士内府人役等各該管大臣嚴行稽察約束並令扈
蹕文武臣僚嚴飭傔從毋使侵踐田疇致妨宿麥如
有騷擾地方指名需索者立即參奏從重治罪十三
年二月
駕發京師
諭令蠲免直隸山東經過州縣本年正賦十分之三至
曲阜
親詣
先師孔子廟行釋奠禮畢
御詩禮堂講學至泰安
躬詣
岱嶽致祭至濟南
閱兵又
諭東省本年錢糧現已普免曲阜泰安歴城三縣乾隆
十四年應徵地丁錢糧全行豁免又
諭山東直隸兩省監候斬絞人犯五次緩決者著該督
撫分别情罪奏請減等其軍流以下人犯亦著減等
發落
賜德州青州及直隸天津滄州駐防官兵年七十八十
以上銀兩有差又扈從王公大臣及官員兵丁均
加賞賚十四年十月
諭大學士等江南督撫以該省紳耆士庶望幸心殷合
詞奏請南巡朕以鉅典攸關特命廷臣集議今經大
學士九卿等援據經史且仰稽
聖祖仁皇帝六巡江浙謨烈光昭允宜俯從所請朕念切
民依省方問俗郊圻近省不憚躬勤鑾輅江左地廣
人稠素所厪念其官方戎政河務海防與凡閭閻疾
苦無非事者第程途稍遠十餘年來未遑舉行屢常
敬讀
聖祖實銀備載前後南巡恭侍
皇太后鑾輿羣黎扶老攜幼夾道歡迎交頌
天家孝德心甚慕焉朕巡幸所至悉奉
聖母皇太后游賞江南名勝甲天下誠親掖
安輿眺覽山川之佳秀民物之豐美良足以娛暢
慈懷既詢謀僉同應允從所請但朕將以明年秋幸五臺
經太原歴嵩洛趙魏回鑾已涉冬令南巡之舉當在
辛未年春正我
聖母六旬萬夀之年也將見巷舞衢歌歡騰獻祝稱朕以
天下養之至意上以廣承
歡之慶下以慰望幸之忱益深嘉悦屆期&KR1258;吉以聞嚮導
人員朕酌量先期簡派前往清蹕所至簡約儀衛一
切出自内府無煩有司供億至行營宿頓不過偶一
經臨即暫停亦不踰旬日前歲山左過求華麗多耗
物力朕甚弗取曾經降旨申飭明歲晉豫等省以及
江南俱不可倣照至名山古蹟南省尤多亦祗掃除
潔淨足備臨觀而已毋事崇飾倘有頽圮隨宜補葺
悉令動用官項但當據實不得任有司浮冐其民間
張燈結綵
聖祖嘗以為戒載在方冊宜共恪遵其慎勿以華侈相尚
所司通行曉諭其一切應行典禮著照所議行十二
月
諭朕前經降旨於來年秋間巡幸五臺由晉入豫省覽
中州迴蹕畿輔近日嚮導人員回奏稱自太原一路
至河南境經由太行山麓甚為﨑嶇狹隘省方巡幸
惟取便民若因修治道途重煩民力非朕觀風問俗
本意應於春間即詣五臺至秋間百穀登場後再幸
中州又
諭閩浙總督浙江巡撫奏請臨幸浙省閱視海塘前因
江南督撫等奏請南巡特命大學士九卿會議詢謀
僉同業經降旨俞允江浙鄰封接壤均係
聖祖屢經巡幸之地且海塘亦重務也今據該省士民感
恩望幸羣情踴躍督撫合辭代奏宜允所請於十六
年春南巡便道前至浙省臨視塘工慰黎庶瞻依之
意所至不煩供億勿事興修勿尚華麗已詳具前旨
其共諭焉十五年二月
皇上奉
皇太后巡幸五臺山
駕發京師
諭扈從大臣等曰時屆春融正秋麥紐芽之後幸自去
冬至今瑞雪頻沾土膏滋潤漸已青葱入望所有經
過地方車馬僕從俱著嚴加誡飭毋得踐踏八月
皇上奉
皇太后巡幸中州
親登
嵩嶽遣官致祭
河瀆衞水
周漢帝王陵寢
諭曰朕舉行秋狩覲岳省方蓋欲周覽民情懋登治理
凡地方之利弊官吏之賢否與夫政令之得失清蹕
所至日切疇咨河南地宅土中素稱淳樸今值雨暘
協應禾稼告登巡行之次親見閭閻望幸童叟歡欣
而俗尚敦龐室廬寧輯朕懷深為欣慰顧惟因時保
治之方其權實操之自上撫臣表率通省藩臬任寄
旬宣以至郡守牧令與民愈親則導民尤切應仰體
朕心力行善政敦本訓俗除慝安良教養兼施屏虚
文以求實政其在小民亦當敦禮讓務農桑從儉去
奢力田孝弟以期共享昇平之福朕於該省臣民有
厚望焉又
諭祥符為省會之區登封實望秩之所著將乾隆十六
年二縣應徵地丁錢糧全行蠲免又凡
鑾輿所經地方蠲免錢糧十分之三歉收者十分之五
賞駐防官兵及百姓男婦年七十以上者銀兩有差軍
流以下減等發落辦差兵丁均賞給兩月餉豫省
在籍廢員迎
駕者賞給職銜十二月
諭明歲恭逢
聖母皇太后六十萬夀之年
鑾輿巡幸江南浙江省方觀民入疆考績式遵
祖烈慶典斯行東南父老共效嵩呼洵昇平之盛事惟念
江浙二省襟帶江湖程途稍遠自
皇祖聖祖仁皇帝南巡以來異數隆恩昭垂史冊迄今四
十餘年朕俯從望幸之忱倍切勤民之隠前於大學
士九卿等議准兩江總督黃廷桂等一摺已降旨諄
切曉諭又特遣嚮導大臣兆惠努三等前往面傳諭
旨務從儉約一切供頓絲毫不擾民間凡地方大吏
職在旬宣自能仰體朕心遵旨辦理但恐地方有司
奉行不善或窮鄉僻壤未及周知是用再行申諭各
該督撫及所屬官民人等尚其凜遵前旨共期撙節
以敦善俗以導淳風如所在行宫與其遠購珍竒雜
陳玩好不如明窗淨几灑掃潔除足供信宿之適也
經過道路與其張燈懸綵徒侈美觀不若蔀屋茅簷
桑麻在望足覘盈寧之象也闤闠通衢人烟稠密正
以見懋遷有無之樂不得因道路湫隘俾遷移㕓舍
或致商民失業也朕翠華所至念切民依惟期宣達
羣情勤求治道上以奉
慈顔之悦豫下以答黎庶之瞻依凡屬虚文浮費概宜實
力屏除用光鉅典其扈從滿漢文武大臣官員侍衛
等皆當奉公守法不得與地方官往來交際潛通餽
遺兵丁以及隨從人等著該管大臣各嚴加約束經
行所至不得稍有滋擾春苖遍野無得踐踏違者察
出從重治罪務令白叟黃童普沾膏澤共樂恬熙副
朕問俗觀風行慶施惠之至意十六年正月
皇上奉
皇太后南巡至江南境
閱高家堰堤工
諭督撫等朕命駕時巡周覽風俗觀民察吏惟日兢兢
三吳尤素所厪念也粤自我
皇祖聖祖仁皇帝巡幸東南先後六舉歴今四十餘年盛
典昭垂衢謠在耳頃者入境以來白髮黃童攜扶恐
後就瞻愛戴誠意可嘉朕已叠沛恩膏廣敷渥澤惟
念大江南北土沃人稠重以百年休養戶口益增習
尚所趨蓋藏未裕紛華靡麗之意多而樸誠之風轉
有未逮夫去奢崇實固閭閻生計之常經而因時訓
俗以宣風而布化則官兹土者之責也其尚勵乃實
心以行實政無忝教養斯民之任凡兹士庶更宜各
敦本業力屏浮華以節儉留其有餘以勤勞補其不
足時時思物力之艱難事事惟侈靡之是戒將見康
阜之盛益臻父老子弟共享昇平之福朕清蹕所至
有厚望焉至浙江
親詣
禹陵致祭
回鑾至江寧
親詣
明太祖陵致祭至淮安
諭增築城北護城石堤
閱視黃河南北岸堤埽各工
鑾輿所過遣官致祭
岱宗
先師孔子廟
元聖周公廟
河瀆
淮瀆
江瀆
海神
南鎮會稽山及先賢名臣忠烈祠墓
諭令截留漕糧十五萬石蠲免江蘇累年逋賦二百八
十萬有竒安徽累年逋賦三十萬五千有竒浙江
本年正賦三十萬兩經過直隸山東地方蠲免正
賦十分之三鄒平等縣積欠穀九十七萬五千餘
石概行蠲免江蘇宿遷清河桃源三縣被灾貧民
所借籽種均免徵還浙江温台等處上年被災施
賑者更予加賑直隸等省辦差兵丁各賞兩月餉
江南牽纜河兵加賞一月餉駐防官兵年七十八
十以上民間男婦年七十以上者均分别賞賚在
籍官紳恭迎
聖駕各加賞賚或量給職銜或以原官起用
御試進獻詩賦士子中選者
特賜内閣中書本年歲試增廣學額大學五名中學四
名小學三名自後
南巡江浙皆準此例二十年六月
諭曰平定準噶爾捷聞以數十年逋寇迅就廓清荒服
敉寧中外蒙福迺我國家無疆之庥緬惟
皇祖聖祖仁皇帝削平三孽於康熙二十三年&KR1258;吉
東巡
親祭闕里
武功文德彪炳簡冊朕仰承
先烈集此大勲保泰持盈彌深兢業
先師孔子闕里理應恪循
成憲躬詣行禮用申誠敬且自瞻謁林泉已逾六載仰止
之念時切於懷擬於明歲春月自京起鑾恭謁曲阜
翠華所經亦以體察吏治清問閭閻行慶施惠以稱
朕法
祖尊
師之至意又
諭大學士等奏稱江浙士庶望幸情殷請於明歲再舉
南巡一摺朕自乾隆十六年巡幸吳越迄今閱五載
該督尹繼善喀爾吉善等均曾具摺奏請朕因西師
尚未凱旋未經允准現今膚功迅奏荒服敉寧南省
吏治民風時厪於懷而高堰堤工尤數郡生靈攸關
上年告竣以後正當親加察勘前降旨於明歲春月
展謁
孔林著照大學士等所請於禮成之後敬奉
聖母皇太后鑾輿順道前往江浙以紓勤民之隠而慰望
幸之忱朕省方觀民入境考績惟期勤求實政宣達
羣情一切供頓皆出内府絲毫不以擾民地方官毋
得指名儲備令衆商捐輸及扣各屬養廉察出定行
嚴加究處前者巡南省時屢飭各督撫務從簡樸而
所至尚覺過於華飾喧溷耳目此次行宫及名勝憩
游之地悉仍舊觀但取灑掃潔除毋得增一椽一瓦
毋陳設玩器城市徑途毋張燈演劇踵事增華巡覽
所及各督撫等果能綏輯井疆康又烝庶俾人敦禮
讓俗慶豐寧朕自深為嘉悦若其徒事華靡致飾觀
美耗有用之財侈無益之費適以自滋咎戾甚無取
焉各督撫及所屬官民人等尚其善體朕心以副朕
觀風問俗行慶施惠之至意二十一年二月
皇上東巡
躬詣
孔廟行釋奠禮成
回鑾九月
諭曰昨歲江浙督撫等據士民呈詞籲請南巡朕已降
旨俞允後因江蘇所屬偶被災祲地方各官皆有應
辦賑務朕恐伊等因除道清塵之役轉於民事稍有
妨誤則殊非朕眷顧羣黎之本意復經特諭停止今
據兩江浙省督撫諸臣合詞奏稱西成有慶臣民望
幸實深請以明歲再舉巡幸之典南省民風吏治時
厪朕懷兹當歲美人和之候省方觀民入疆考績正
可紓朕勤民之隠而高堰堤工告竣後亦當親加察
看著允該督等所請於明春時巡至於一切供帳頓
次絲毫不以累民地方官承辦差務寧樸勿華從前
所降諭旨甚明該督撫等其善體朕心以副朕觀風
問俗加惠斯民之至意二十二年正月
皇上奉
皇太后南巡至江南
閱視河工至杭州遣官祭
禹陵至江寧
親詣
明太祖陵致祭
回鑾至徐州
閱視黃河形勢
指授方略至山東
親詣
闕里
岱廟行禮
駕還京師二十三年九月
諭曰兩江總督尹繼善等以河工告竣年歲豐收臣黎
望幸情殷請以庚辰之歲載舉南巡令典合詞具奏
朕惟東南河道民生時縈宵旰前者翠華再莅每切
咨詢不敢自逸兹當大功既蕆澤國安瀾於焉攬轡
觀風上以慰曩時往來指畫之勤下以考在事大臣
宣化承流之績理亦宜之顧各督撫等前後奏報工
程披章如睹而嵇璜裘曰修等又以親承訓示甫經
復命回京條晰敷陳情形頗悉乃者大江南北年穀
順成民氣和樂封函叠至仰見
上蒼福佑額手為南黎稱慶此意與封疆諸大吏共之猶
念積潦初除汙萊日闢正宜乘時勸諭俾瘠土並化
膏腴以培元氣已降旨各督撫勘明濱河地畝有秋
穫雖登而小民牛犁籽種不能接濟致曠土尚有未
耕者並予格外加恩官為借給使得資東作而厚西
成其果盈寧之象與歲俱增則機杼倉箱熙恬滿目
其足以佐時巡風景者不更多耶且明歲車駕臨幸
索約爾濟又再定伊犂後若左右哈薩克東西布嚕
特及回部各城以次平定歸䧏不無覲謁宴賚之典
車馬之煩所當少恤且歲屆辛巳即恭逢
聖母皇太后七旬大夀普天同慶如於此年敬奉
安輿重臨江浙庶幾省方問俗嘉地利之畢登喜民生之
益懋於以仰悦
慈懷夀祺康豫當推
恩錫福俯慰元元望幸之忱俟臨期另行降旨所有庚辰
年南巡之奏暫停舉行毋庸具摺固請先將此通行
曉諭知之二十五年八月
諭大學士等獻歲恭逢
皇太后七旬萬夀擬於新春敬奉
安輿時巡南服俯慰士民顒祝之忱并順道閱視徐州石
堤及海寧塘工今歲大江以南在在豐收惟夏間雨水
稍多河湖盛長高寶興泰一帶低窪處所頗有漫溢恐
地方有司承辦南巡差務轉於賑恤事宜不能盡心經
理是以諭令該督將實在情形確查具奏今據奏到高
寳等處被水較重該處俱現已成災亟宜以賑務為切
要所有南巡應辦差務暫行停撤改於壬午春敬奉
慈輦以慰輿情仍可覽民風而昭盛典大差既經停止自
可專心辦理賑務該督等務宜仰體朕懷董率僚屬
確按災地情形實力妥辦勿使窮黎稍有失所以副
朕痌瘝在抱之意又
諭明年恭逢
皇太后七旬萬夀欽奉
懿旨五臺顯通寺為文殊師利道場梵宇琳宫夙昭靈應
謁
陵成禮後順道前詣拈香欽此所有應行各事宜著該衙
門及地方有司照例敬謹預備二十六年二月
皇上奉
皇太后謁
泰陵禮成取道幸五臺山
諭曰從前兩次巡幸五臺帳殿周廬隨常頓宿今春恭
奉
皇太后前詣臺山巡幸該撫於菩薩頂側建蓋行宫並於
臺麓寺旁添設坐起數楹以備安憩雖臣子之誼各
盡其誠而詢其工料所費乃出自伊等養廉夫朕既
不許派累百姓而各官養廉原為辦理公務及薪水
之資今以之捐建行宫則甚不可著於存公項内撥
賞銀二萬兩以供鳩工飭材之用二十七年正月
皇上奉
皇太后南巡至江南境渡黃河
閱清口東壩木龍過揚州渡江
閱水操
諭曰向來巡幸所至地方大吏預備燈船烟火頗覺繁
俗頃在揚州適以哈薩克陪臣入覲聊示民情和樂
之意是以聽其預備倘蘇杭等處悉仿而行之原屬
不必朕省方觀民勤求治理即以幾暇適情則山水
名勝儘足以供吟眺之資又何事徒滋繁費為耶自
蘇州至海寧
閱海塘至杭州
閱兵至江寧
諭督撫等朕車駕所經惟橋梁道路葺繕掃除為地方
有司所宜修補其綵亭燈棚一切飾觀文具屢經降
旨斥禁今江浙兩省塗巷尚有踵事因仍者此在蘇
揚鹽市商人等出其餘資偶一點綴本地工匠貧民
得資力作以霑微潤所謂分有餘以補不足其事尚
屬可行若地方官專欲仿而效之以為增華角勝則
甚非奉職之道嗣後督撫等其實力禁止一切屏去
浮靡以崇實政如有仍蹈故習者將惟該督撫是問
至淮安
閱高家堰
命增築堤工五百餘丈
命莊親王允禄等恭奉
皇太后由水程回京
聖駕登陸閱視埽工至徐州
閱黃河岸新堤至山東詣
闕里
岱廟行禮二十八年十二月
諭曰兩江總督尹繼善等合辭具泰請於乾隆乙酉年
再舉南巡之典以慰臣民顒望一摺朕惟江浙地廣
民殷一切吏治農功均關要計且襟江帶河濱湖近
海之區籌畫澤國田廬無一不重縈宵旰前以壬午
歲恭奉
安輿時巡周覽凡淮河水誌節宣牐壩啓閉以及杭屬塘
工勘建柴石料段諸事宜曾與封疆大吏目擊手畫
以期利濟羣生年來叠經督撫等疏報下河郡邑汛
水恬流並無漫溢惟是浙中海潮漲沙雖有起機大
溜尚未趨赴中亹是深所厪念而修築柴石諸塘亦
當親閱其工以便隨時指示又近日特遣大臣督修
水利如濉河荆山橋等處亦為數省灌輸喫緊關鍵
所以驗前功而程後效正惟其時矧東南歲事頻告
豐登洪惟
聖母皇太后福履康寧彌臻純嘏於是承
歡行慶答士民望幸之忱稽典實為允協著照所請准於
乙酉之春&KR1258;吉南巡其河工海塘應親臨省視者即
行先期預備至前次燈綵繁文暨扈從人員僱覓巨
舟并簽佔公館諸禁已屢頒諭旨即朕所過行宫道
路距上屆為日匪遥祗須灑掃潔蠲足供頓憩不得
稍事增華勞費副朕仰承
慈豫俯順輿情之至意三十年正月
皇上奉
皇太后南巡至景州
諭曰朕恭奉
皇太后安輿省方問俗凡清蹕所經祗令灑掃潔淨毋事
華飾及添建行宫屢經降旨申諭而地方大吏以
慈駕臨駐旃廬究不若屋宇之安善尚有葺治行館以供
憩息者因其義適温凊且成事不說是以不復禁止
兹停蹕景州見一切位置頗為妥適從前所賞公帑
尚恐不敷應用在封疆大臣善體朕意雖不敢派累
閭閻而各官或有捐廉經理亦非所以示體恤著加
恩於直隸存公項内賞銀二萬兩以裕工作之費再
山東亦有新建坐落之處經畫諒與直隸相同亦著
於該省存公項内賞銀二萬兩充用該部即遵諭行
至江南清河縣渡河
閱清口東壩木龍至蘇州詣
文廟行禮至海寧
閱海塘
幸尖山觀潮
諭增築塘下石坦水三層以衛石塘至杭州
閱兵至江寧
閱兵
回鑾至淮安
閱高家堰堤工至徐州
閱河工
駕自德州登陸
命簡親王豐納亨等扈從
皇太后聖駕由水程回京三十二年正月
諭朕於二月二十五日啓鑾巡幸天津閱視河堤所有
應辦事宜著各該衙門照例預備屆期自
圓明園
啓蹕越三日至趙北口
御安福艫自趙北口至天津
臨子牙河至格淀堤
閱視全河形勢自莊兒頭迤南子牙入淀故道無堤者
十餘里
特命接築之又
命特建
淀神祠三月
莅天津
幸觀海臺
閱水操
詔免天津所屬及直隸通省逋賦銀十二萬有竒穀二
十萬有竒及增廣童子試額
賜老民粟帛諸恩數並如
南巡之例
旋蹕至潞河
命築筐兒港坦坡由
南苑
回鑾三十四年十二月
諭據楊廷璋奏淀河神宇告竣請奉
皇太后拈香祝釐一摺天津近依輦轂朕前此親臨巡視
經理淀河工程俾得永資樂利復以神庥昭應歲稔
瀾安敕建
淀神祠宇用答嘉貺該督既稱兹當輪奐維新之會
喜值普天同慶之時畿輔輿情願切瞻就自宜俯從
所請於明春掖
輦承
歡祝延瞻禮以慰蒸黎望幸之忱明年為朕六旬慶節敬
當展謁
東陵
西陵禮成旋蹕正屆春和即敬奉
慈輿&KR1258;吉前往該督其飭所屬一切務從儉約毋事增飾
繁文副朕行慶省方嘉惠甸民之至意三十五年三
月
皇上奉
皇太后啓鑾恭謁
泰陵禮成幸天津
詣淀神祠瞻禮
閱子牙河及筐兒港等堤工
命免天津府屬積欠及直隸通省逋賦諸
恩數並如前例八月
諭今歲巡幸天津山東撫臣富明安至行在覲謁以明
歲恭逢
皇太后八旬萬夀普天同慶奏請登嶽祝
釐且言該省臣民五年來望幸之情實為誠切籲懇至於
再三朕因奏聞
聖母以泰山廟宇鼎新欲
親詣拈香展敬朕亦以
闕里久未臨謁便道往莅於禮為宜而往返俱由水程
兼可適
高年頤養面諭該撫俟秋成後再行降旨兹該撫奏山左
二麥既穫大田豐稔比戶盈寧爰允所請於獻歲春
和恭奉
安輿撰吉啓蹕以臚歡忭而迓
慈禧惟是連歲恭逢
慶典業於春巡津淀時俯順輿情俾共伸巷舞衢歌之悃
來年巡蹕所至非但畿甸境内不宜復事繁文即東
省入疆以後亦不當綴景增華致滋糜費朕省方問
俗念切觀民惟以閭閻恬熙羣情愛戴為樂若備陳
彩飾紛耀川塗不足美觀而徒耗物力實所不取該
督撫其善體恪遵毋違朕命三十六年二月
皇上奉
皇太后東巡至泰安詣
岱廟瞻禮至曲阜詣
先師孔子廟釋奠禮成
回鑾至天津
諭改興濟捷地二閘為減水壩因罷芥園減水壩工
恩免山東各屬新舊積欠並減本年正賦餘悉如前例
三十七年九月
諭昨據周元理奏請明春巡幸津淀仰懇敬奉
皇太后安輿周覽畿甸以洽
慈歡並請由趙北口登舟一路均係水程較為妥適朕俯
循輿望恭請
懿旨仰蒙
慈諭欣悦允行明歲敬奉
皇太后自京啓鑾由黃新莊涿州至紫泉一路於趙北口
登舟所有應行預備事宜各該衙門照例敬謹預備
三十八年三月
皇上奉
皇太后鑾輿巡幸天津
閱視河工四十一年正月
諭蕩平金川大功業已全定今&KR1258;吉於二月初九日啓
鑾先謁
東陵再謁
西陵申達集勲忱悃禮成回至南苑恭奉
皇太后聖駕由桐栢村登舟巡幸山東由德州遵陸掖
輦展謁
岱廟祇迓
慈釐即詣
闕里告成瞻禮仍於濟寧由水路回鑾計當將士凱旋
之期即可舉行郊勞以彰定武鴻庸所有應行一切
典禮各該衙門照例敬謹預備二月
皇上謁
陵禮成恭奉
皇太后慈駕登舟巡幸山東至泰安詣
岱廟瞻禮至曲阜詣
文廟行釋奠禮
回鑾至良鄉行郊勞禮(詳見軍禮)四十三年十月
諭大學士管兩江總督高晉閩浙總督楊景素等合詞
陳奏以江浙臣民望幸甚殷且河工海塘皆冀親臨
指示懇請於庚子春再舉南巡盛典以愜輿情一摺
朕於乙酉南巡回鑾時因耆孺攀戀情殷曾許以翠
華再莅然敬念
聖母皇太后春秋已高難以再奉
安輿長途遠涉遂諭江浙大吏不必更以南巡為請而江
鄉士庶愛戴依戀之情狀未嘗不往來於懷距今已
十有四年其顒望悃忱自益肫切且自前巡閱定五
壩水誌以為展拓清口之準下河從此遂免水災嗣
聞黃河倒漾所繫甚重因酌定挑濬陶莊引河面諭
薩載籌辦河成而清黃交滙處移遠清口不復有倒
灌之患但下游尚有停淤亦不可不除其流弊而一
切善後事宜若非臨莅閱視究不能悉其實在情形
至浙省海塘近來潮勢漸趨北岸深為厪念亦不可
不親為相度機宜今高晉等既有此奏著照所請於
乾隆四十五年正月&KR1258;吉啓鑾巡幸江浙便道親閱
河工海塘所有各處行宫坐落俱就舊有規模略加
葺治毋得踵事增華致滋煩費至該督等以庚子年
適逢朕七旬萬夀欲就近舉行慶典則斷不可朕本
意以庚子年為朕七旬慶辰越歲辛丑恭逢
聖母九旬萬夀斯則敷天同慶自當臚歡祝嘏以抒萬姓
悃忱今既不能遂朕初願尚復何心為已稱夀况朕
蹕途所經老幼歡迎扶攜恐後未嘗不顧而樂之若
經棚戲臺侈陳燈綵點綴紛華飾為衢歌巷舞深所
不取且非所以深體朕意也不特江浙臣民不當為
祝釐之舉即凡内外大小臣工於朕七旬萬夀時亦
均不得請行慶典以及進貢獻詩若伊等謂欲借以
申其尊敬之誠是轉增朕心之不悦尚得謂之忠愛
乎但天下士民遇朕七旬皆不免望恩幸澤此則情
理之常朕亦何肯因不舉行慶典併靳恩施乎著於
己亥年八月舉行恩科鄉試庚子年三月舉行恩科
會試以彰夀考作人之盛至各省漕糧於乾隆三十
一年普免一次兹蒙
昊蒼眷佑累洽重熙敬體
天心愛眷億兆用是再沛恩膏著於庚子年為始復行蠲
免天下漕糧一次俾藏富於民共享盈寧之福所謂
斂福錫民慶莫大焉其開科事宜著交禮部查例辦
理其各省漕糧應如何分年輪免之處著交戶部詳
悉妥議具奏四十五年正月
祈榖禮成
啓鑾南巡至山東詣
岱廟瞻禮入江南境
閱中河渡黃河
閱木龍及清口出水誌及高家堰石塘至蘇州詣
文廟行禮入浙江境至海寧
閱海塘
命老鹽倉上下相地改建石塘至杭州
閱兵至江寧
閱兵又
命大學士阿桂總督薩載同勘陶莊黃河及入海口至
徐州
閱堤工五月
回鑾至
圓明園四十六年三月
巡幸五臺山四十八年正月
諭兩江總督薩載閩浙總督富勒渾等合詞陳奏以江
浙兩省臣民望幸情殷且河工海塘以次告竣一切
善後事宜尤冀親臨指示懇請於乾隆四十九年春
六舉南巡盛典以愜輿情一摺朕自庚子南巡時巡
閱高家堰石塘及徐州城外石堤鉅工俱逐一親臨
指示兹據奏以次告成所有一切善後事宜自應臨
莅閱視指授機宜俾河流永慶安瀾至浙省海塘前
經降旨將柴塘四千二百餘丈一體改建魚鱗石塘
為濱海羣黎永資捍衛今要工將竣亦不可不親為
相度且自四十一年告功
闕里後閱時己久應行展謁
孔林以伸景仰今據該督撫等合詞陳奏江浙兩省耆
庶望幸悃忱尤為肫切著照所請於乾隆四十九年
正月&KR1258;吉啓鑾祗謁
孔林巡幸江浙順道親閱河工海塘所有各處行宫坐
落俱就舊有規模略加葺治毋得踵事增華致滋繁
費該督撫等其善體朕意妥協辦理副朕省方問俗
觀民孚惠至意四十九年正月
啓鑾自直隸至山東
親詣
闕里行釋奠禮入江南境
閱視河工
指示修防蓄洩機宜至浙江海寧州
閱老鹽倉新建石塘
諭令柴塘之後連築土坡栽種柳樹俾石塘工益資障
護又
命於范公堤一帶添建石塘
給帑興工限年告竣閏三月
回鑾至江南復
諭河臣疏濬天然閘下引河以備盛漲之年開放分洩
又外河順黃壩接築新堤用資保障高堰石工培
土栽柳俾益加蟠固並
發帑金次第辦理五月
回鑾凡
省方慶典悉如
五巡江浙之例儀具
大清通禮
(臣)等謹按乾隆五十一年
皇上巡幸五臺恭俟續纂時敬載謹識於此
皇朝通典卷五十六
