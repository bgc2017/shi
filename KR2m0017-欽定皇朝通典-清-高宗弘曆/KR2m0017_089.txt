欽定四庫全書
皇朝通典卷八十九
刑(十)
赦宥
(臣)等謹按赦宥之典議之者衆矣蓋不赦無以召
天地之和數赦易以長奸宄之漸不姑息以壞法
而又不威克以損恩則聖之時德之至也我
世祖章皇帝定鼎之初蕩瑕滌垢咸與維新自時厥後民
風丕變逢
慶典則赦值眚災則赦有間歲而舉有數十歲而舉
民之沐浴膏澤者浹髓淪肌而非其時不赦也又
赦有常格十惡不得與赦有三次緩決減等開釋
情實重犯不得與彼觝網觸禁自速厥辜者又豈
有幸焉故民卒不聞以幸赦之心輕罹憲典而
上益得以好生之德敬迓
天庥
聖祖仁皇帝諭曰自古不以頒赦為善政以其便於惡人
而無益於善人也百餘年來祗率
盛典不䟽不數與時偕行故自
開國以迄於今赦典凡數十見
國恩有節民慶無疆和氣祥風彌綸周浹溯唐虞三
代之盛莫與比隆者也
天命六年三月釋遼陽繫獄官民十年九月
詔赦國中死罪以下人犯十一年八月赦漢官漢民罪
天聰十年四月以受
尊號禮成大赦除十惡不赦外餘悉原之
崇德二年七月
皇子生大赦五年十月以
萬壽聖節大赦七年十月以
聖躬違和大赦凡重辟及械繫人犯俱令集
大清門外宣
諭曰爾等衆犯有罪應死者有應責應罰者今俱釋爾罪
其各改過自新毋再干國典八年三月
上不豫大赦八月
世祖章皇帝御極大赦
順治元年十月
定鼎京師
頒詔中外大赦天下十二月赦偽官土寇前罪二年正月
飭内外刑官毋得淹滯獄犯四月以陜西平定
詔赦該省罪犯五月定盜賊分别免罪六月以江寧平定
詔赦河南江南江北等處罪犯十二月定争訟小事毋濫
行監禁三年十二月以四川平定
詔赦該省罪犯四年正月以浙閩平定
詔赦兩省罪犯七月以廣東平定
詔赦該省罪犯五年十月恭奉
太祖高皇帝配
天並追尊
四祖禮成
詔赦天下定矜恤獄囚之例八年正月
上親政
詔赦天下十年五月
詔赦土賊等能自首投誠者盡赦前罪十一年六月以
大婚禮成恭上
皇太后徽號
詔赦天下增定熱審減等之例凡各省在熱審之時具題
到部者雖過熱審之期亦准減等發落十一月
上以災異修省
詔赦天下十二年七月停止秋決十三年七月以
乾清宫成
詔赦天下十月停在京秋決至明年九月
上諭内外刑辟宜同一視各省秋決亦暫停一次定滿洲
蒙古漢軍官員有祖父伯叔兄弟陣亡及身出征
負重傷者皆免死一次餘罪折贖十二月以
册封
皇貴妃禮成
詔赦天下除十惡不赦外其餘死罪皆減等軍罪以下咸
赦除之十四年三月恭奉
太宗文皇帝配
天禮成
詔赦天下十五年正月以
皇太后聖體康豫
詔赦天下十七年正月以地震歲祲
上省躬
詔赦天下十一月
命監候各犯概從減等停止秋決十二月定赦罪減等例
凡犯罪者各照定例減等十八年正月
上大漸
諭京城内除十惡外其餘死罪以下悉行放釋二月
聖祖仁皇帝御極
詔赦天下七月
命刑部審擬案内凡係現任官員應援赦者交吏兵二部
議奏著為例九月
命凡有被擄下海後投誠者俱免死罪
康熙二年正月免海賊案内罪犯四年二月
詔赦廣東地方官罪時廣東逆賊蘇利反叛地方官多罣
罪戾
上以亂起倉卒與外來賊寇失於防禦者不同凡大小各
官之罪俱邀寬免三月以星變地震
上省躬
詔赦天下九月恭上
太皇太后
皇太后徽號禮成
詔赦天下六年七月
上親政
詔赦天下十一月恭奉
世祖章皇帝配
天並加上
太皇太后
皇太后徽號禮成
詔赦天下九年二月凡軍罪遇熱審亦准減等軍流以下
已經具題未奉
旨發落者皆准減等五月
孝康章皇后升祔
太廟
詔赦天下七月定各衛軍犯赦後到配所者察明放釋在
途遇赦者即行題請定徒罪援赦例刑部奏准旗
人犯徒罪枷號日期未滿遇赦即行釋放其民人
徒犯已到配所遇赦者亦免徒釋放定流徙人犯
六月及十月正月俱停發遣例十年四月以天旱
命刑部清理現禁現審人犯如有可矜疑者即予減等發
落尋赦斬絞人犯死罪十一人十二年十二月
詔赦逆賊吴三桂屬下散處直隸各省不知逆情官員親
族人等罪並
敕刑部將逆案干連人等情罪稍可矜疑者概行省釋十
三年四月
詔赦逆賊孫延齡所管人員親族人等罪五月
詔赦逆賊耿精忠屬下現任直隸各省文武官員罪十五
年六月
詔赦逆賊尚之信親族及屬下人員罪十六年七月以
冊立
皇后大禮將行
命停秋決十八年四月
詔赦吴逆案内滇黔各省從逆人員罪二十年十二月以
吴逆蕩平
詔赦天下二十一年三月
命山海關以外及寧古塔等處人犯死罪減等軍流以下
赦免四月
特赦流犯回籍六月省釋拘禁人員時以天旱科道等官
遵
諭會議請暫釋江西出兵官拘禁者俟大兵還日議罪
上曰省釋拘禁人員亦寬政之一端也俱令暫釋十月停
止秋決並
敇部將可矜人犯免死減等二十二年十二月
命刑部存恤獄囚時部題在獄病故四十餘人
上諭大學士等曰人命重大無辜枉死上千
天和朕念獄中罪犯恐死於非命曾經命御醫給與藥物
療治有疾之人今歲獄囚患病者多何故不將現給醫
藥療治此皆該部怠忽之故爾等傳諭刑部嚴加申飭
令伊等不時廵視仍令該管官員加意存䘏無致監斃
二十三年九月停止秋決十二月
諭軍流人犯甫離刑獄一綫僅存嚴寒發去恐致死亡之
患朕心不忍嗣後著過嚴寒之時發遣二十六年五月
以天旱
詔赦天下十一月
命内外現監重犯除十惡及貪官光棍外概予減等先是
本年停止内外秋審至是
太皇太后聖躬違和因有此
旨二十七年停止内外秋審二十八年二月
上南巡
詔赦山東江南浙江經過地方死罪以下人犯除十惡外
餘悉寬釋停止秋決二十九年四月以天旱
命釋拘禁枷號人犯九月停止秋決情可矜疑者照例具
奏三十一年八月
諭朕閱秋審冊内各省情實人犯甚少除可矜者照例減
等發落其情實各犯今年停其正法十月酌減陜西秋
審人犯罪三十二年十一月停止秋決三十四年
十一月
詔赦天下停止秋決三十五年六月停止
朝審秋審三十六年七月以平定噶爾丹值
太和殿成
詔赦天下三十七年九月
命停止烏拉及盛京應決人犯
上以親臨烏拉
諭大學士會同將軍查明罪犯應正法者停其處決可緩
決者仍監候可矜者即行完結並
諭至盛京時亦照此例行三十八年三月赦山東江南浙
江三省死罪以下人犯七月免茶陵叛賊黃明案
内為從人犯九十六人死罪發往黑龍江寬免監
禁緩決人犯死罪
諭監禁緩決人犯甚多今又增一年人犯秋審朝審亦甚
冗劇若久禁囹圄死者必多皆從寬免死各枷三月鞭
一百分别發黑龍江當差四十一年九月停止秋決四
十二年三月以
萬壽聖節四海奠安河工告成
詔赦天下八月停止秋審以本年三月已奉
恩詔所有罪犯無幾因有是
旨寬恤罪犯因親老廢疾者准其留養四十四年四月赦
福建浙江江南山東等省死罪以下人犯十月
命停決朝審情實罪犯可矜疑者照例減等四十五年十
月
諭刑部緩決人犯至三四次者免死減等十二月
命免直省緩決人犯死罪時刑部歴年緩決人犯凡二百
二十五人俱免死減等並著通行各省照例行四
十六年六月以各省重犯甚少
命停秋審四十七年九月停止秋決緩決者減等矜疑者
照例發落四十八年十月
命停止江南浙江秋決以兩省歲祲疾疫故也四十九年
六月停審情實人犯五十年三月免喀喇沁盜賊
逃人罪五百六十餘人四月酌減刨參人犯罪五
月免海賊死罪五十餘人九月停止秋決五十二
年三月以
萬壽聖節
詔赦天下五月停止
朝審秋審五十三年二月停止秋審可矜疑者減等
並
諭現審人犯罪不至死者亦著減等發落十月矜恤命盜
案内牽連人犯五十四年十一月停止秋決五十
五年十月停止秋決五十六年十一月
命停決情實人犯緩決者仍監禁可矜疑者減等五十七
年六月
命刑部減釋枷鎻人犯十月停止秋決十一月
命各省緩決人犯分别減等完結五十八年六月停止
朝審秋審五十九年十月停止秋決六十年閏六月
命暫釋枷鎻人犯停止秋決六十一年八月停止秋決十
一月
世宗憲皇帝御極
詔赦天下
雍正元年二月恭上
聖祖仁皇帝尊諡升祔
太廟禮成
詔赦天下三月酌免臺灣叛賊親屬死罪五月酌減枷杖
輕罪人犯笞罪寬免八月恭上
孝恭仁皇后尊諡升祔
太廟禮成
詔赦天下九月恭上
孝誠仁皇后
孝昭仁皇后
孝懿仁皇后尊諡升祔
太廟禮成
詔赦天下十一月恭奉
聖祖仁皇帝配
天禮成
詔赦天下停止秋決二年八月停止秋決三年六月以時
值盛暑
命王大臣會同三法司詳讞現審人犯應釋放者即行釋
放其部議枷號送門之人亦著保釋俟處暑後補枷四
年正月
命酌量保釋輕罪監犯七月寬釋命案罪犯十月停止秋
決並酌減情實緩決人犯五年五月免隱匿開墾
地税之罪定限一年内令各省官民自行出首其
從前隱糧漏科之罪悉從寬免定援赦審釋之限
凡
恩詔赦欵内應免罪囚逐一查明登時釋放如情罪可疑
者限赦到一月核明釋放如躭延時日濫行拘禁
者問官議處停止秋決六年十一月停止秋決並
酌減情實人犯七年十一月停止秋決可矜疑者
寬減十二月
諭八旗包衣發遣人犯三年無過酌予赦宥八年停止秋
決十年七月停止秋決十三年八月
皇上御極
詔赦天下停止秋決
乾隆元年五月釋銅案遣犯六月令應赦人犯速
行審結七月寬減年久緩決人犯八月停止秋決
二年三月恭奉
世宗憲皇帝
孝敬憲皇后升祔
太廟禮成
詔赦天下軍流以下悉予寬免四月恭奉
世宗憲皇帝配
天禮成
詔赦天下五月赦釋配所年老人犯八月停止行刑停
止秋決三年三月以天旱
命寬減監犯六月定犯人患病已經秋審一次者該州
縣報明上司委員騐實准其留養七月定旗人命
案有親老丁單者照民人例准其存留養親承祀
減等發落四年四月以天旱
命法司將杖徒以下等罪查明請旨減等釋放十一月
命朝審秋審緩決五次情罪稍輕者比照兇盜免死減
等例發邊遠烟瘴充軍五年五月以天旱
命酌減輕重各犯七月停止秋決十二月令各省清釐
監獄六年七月
命朝審秋審照例辦理其情實人犯停止勾決七年三
月以天旱
命刑部省釋輕罪直隸山東江南照例行八月
命江蘇安徽秋審減等十月
命照乾隆四年例酌減緩決罪囚八年五月減釋徒罪
以下並加恤重囚六月以山東河南禱雨
命照例省刑七月停止秋決九月
上恭謁
永陵
福陵
昭陵禮成赦奉天等處人犯九年四月以天旱炎熱省刑
恤囚如八年例九月停止秋決十年四月以
京師雨澤愆期
命減釋徒杖以下罪犯十一年正月
詔赦天下三月
命軍流人犯到配已過十年者分别奏請省釋回籍五
月
命各省羈禁人犯經督撫審題部駁未結及各省未經
審題案犯事在恩旨以前者俱著分别減免請旨九
月
上巡幸五臺
命寬減直隸山西二省軍流以下罪犯十二年五月以
天旱
命減免緩決五次及徒罪以下人犯十三年三月
上巡幸山東
命寬減直隸山東兩省緩決五次及軍流以下罪犯九
月停止秋決十四年正月以平定金川
詔赦軍中獲罪枷號人員十五年五月以天旱減釋徒
罪以下人犯八月以
冊立
皇后恭上
皇太后徽號禮成
詔赦天下九月
上巡幸河南
命寬減該省軍流以下罪犯十六年正月酌減緩決三
次以上人犯九月停止秋決十七年七月
命展熱審減等限期十八年四月以天旱減釋徒罪以
下人犯五月
命酌減緩決三次以上人犯十九年九月
上恭謁
祖陵禮成赦奉天等處人犯停止秋決二十年六月平定
伊犁
詔赦天下二十一年二月
上東巡
命寬減山東現在軍流以下罪犯二十二年二月
上南巡
命寬減江蘇安徽浙江等屬軍流以下罪犯二十三年
四月以天旱減釋徒罪以下人犯十月以天旱酌
緩尋常處決案犯二十四年四月以天旱減釋徒
罪以下人犯十一月以平定回部
詔赦天下二十六年十一月恭逢
皇太后萬壽聖節
詔赦天下
恩准部議減免死罪以下五千一百八十餘人九月停
止秋決二十七年二月
上南巡
命寬減江蘇安徽浙江三省軍流以下人犯八月分别
寬減可矜人犯
命刑部會同九卿於可矜人犯内量為區别照免死減
等例再減一等發落二十九年九月
命緦麻服屬人犯照期功以上例於停勾二次後著大
學士會同該部一體省核改入緩決十月
敕部詳定論功免死例綠營官兵一體矜䘏三十年閏
二月
上南巡
命寬減江蘇安徽浙江三省軍流以下人犯八月
命刑部將朝審秋審各犯緩決至三次以上者分别情
罪減等發落
恩准部議減免死罪以下六千二十五人并寬減緩決
十次以上者三百三十三人三十二年三月
上巡幸天津
命寬減直隸省軍流以下人犯三十五年三月
上巡幸天津
命寬減直隸省軍流以下人犯五月以
京師雨澤愆期
命減釋軍流以下人犯三十六年三月
上巡幸山東
命減釋山東省軍流以下人犯四月以
京師雨澤愆期
命減釋軍流以下人犯並交直隸督臣楊廷璋一體遵
辦五月奉
上諭昨以京師及近畿甘霖未沛農田待澤甚殷因命
刑部將軍流以下等罪分别減等發落今思秋審冊
犯内有曾經三次緩决者其情罪俱尚可原今歲恭
逢
萬壽慶典此等人犯亦當在恩詔寬減之例著將秋審緩
決三次人犯酌量所犯情節分别減等三十八年三
月
上巡幸天津
命減釋直隸省軍流以下人犯三十九年四月以
京師雨澤愆期
命減釋軍流以下人犯並交直隸督臣周元理一體遵
辦五月奉
上諭向來秋朝審人犯如通計數及萬人即敕部將三
次緩決者分别減等以示法外之仁今自乾隆三十
六年以來距今歲秋讞時約計人犯又有萬餘其三
次以上緩決者至期原在應行查辦之例但為時尚
有數月此際尚須滯繫囹圄現因京師及近畿地方
甘霖未沛農田待澤方殷已降旨將刑部及直隸省
軍流以下罪名減等發落至此等緩決人犯不但三
次者今秋應予減免即緩決一二次者其情罪本輕
再隔數年亦仍歸於寬減若令早為查辦使刑獄一
清自更足以昭欽恤而召和甘著刑部即將曾經緩
決一二次以上人犯逐一查明酌量所犯案情以次
辦理奏聞分别減等副朕矜慎祥刑之至意四十一
年二月奉
上諭兹當金川全境蕩平告功
孔廟蹕途所經之地業已疊沛恩施苐以武功耆定
兵氣永銷並宜式措祥刑益敷愷澤所有直隸省現
在軍流以下人犯著加恩悉予減等發落用昭行慶
肆眚之至意五月恭奉
恩詔各省軍流以下人犯分别減等發落十月奉
上諭向來秋朝審人犯内有業經緩決三次以上人數
積多者每屆數年敕令刑部量為減等以示法外之
仁乾隆三十九年五月因祈雨清理刑獄曾降旨將
三十八年以前緩決一二次以上各犯概予減等幾
於圄空今自查辦之後計至本年秋讞擬入緩決者
又積有六千餘名其數已為不少著刑部將本年秋
朝審緩決至三次各犯逐一查明各按所犯情節照
例分别減等發落以昭矜恤四十二年四月奉
上諭今歲京師及近畿地方春霖雖獲優霑入夏以來
尚未得雨現在將屆芒種農田需澤甚殷朕心深為
厪念因思清理庶獄亦足感霈甘膏著刑部查明軍
流以下等情節即分别減等發落其因事牽涉拘繫
候質者亦速行訊明省釋至尋常案件並著即為完
結均毋得稽延留滯其直隸省並交周元理一體遵
照查辦五月恭奉
恩詔各省軍流以下人犯分别減等發落四十三年正
月奉
上諭前經降旨直省軍流人犯内已過十年者查明省
釋回籍今自乾隆十一年查辦之後歴時已久各省
到配人犯所積漸多自應再沛恩施用昭矜恤况近
年以來屢命將秋朝審緩決至三次各犯概予減等
而此項軍流人犯其從前情罪本屬稍輕轉未得仰
邀曠典亦殊可憫著交各省督撫查明各該地方從
前軍流人犯内已過十年安分守法别無過犯者分
别咨部照十一年之例核議奏請省釋其有在配年
久自能謀生不願回籍者仍聽其自便四月奉
上諭河南省開封彰德衛輝懷慶河南五府屬今春雨
澤愆期節經降旨酌借口糧籽種並將本年地丁錢
糧及上年出借未完倉榖概予停緩又令查明該五
府極貧下戶加恩酌給月糧俾窮黎不至一夫失所
現在該省設壇祈禱尚未據報得有透雨朕心深為
厪念因思清理庶獄亦感召
天和之一端著該撫將開封府等五府所有軍流以下人
犯查明分别減等發落其因事牽連拘繫者亦即審
明省釋至尋常案件並著速為完結毋得稍有稽延
又以
京師雨澤愆期
命減釋軍流以下人犯並交直隸督臣周元理一體遵
辦八月奉
上諭盛京等處俗厚風淳獄訟衰息惟因五方雜處良
莠不齊其無知而蹈法網者亦復不免朕恭謁
祖陵禮成行慶業經疊沛恩膏並宜式措祥刑益敷愷澤
所有奉天吉林黑龍江等處軍民人等除十惡死罪
及秋審情實各犯外其餘已結未結一應死罪俱著
減等發落軍流以下悉予寬免用昭肆眚施惠至意
四十五年正月恭奉
恩詔各直省軍流以下人犯俱著減等發落四十七年
十一月奉
上諭向年秋朝審人犯内有業經緩決三次以上人數
積多每屆數年敇令刑部量為查奏減等以示法外
之仁今自乾隆四十四年十一月查辦之後至今秋
讞擬入緩決者又積有八千五百餘名其數已為不
少著刑部將本年秋朝審緩決至三次各犯照前次
查辦之例逐一查明各按所犯情節分别減等發落
以昭矜恤四十八年五月以
京師雨澤愆期
命減釋軍流以下人犯並交直隸督臣袁守侗一體遵
辦九月奉
上諭盛京等處俗厚風淳獄訟衰息惟因五方雜處良
莠不齊其無知而蹈法網者亦復不免朕恭謁
祖陵禮成行慶業經疊沛恩膏並宜式措祥刑益敷愷澤
所有奉天吉林黑龍江等處軍民人等除十惡死罪
及秋審情實各犯外其餘已結未結一應死罪俱著
減等發落軍流以下悉予寬免用昭肆眚施惠至意
四十九年二月
上巡幸江浙
命減釋江蘇安徽浙江軍流以下人犯四月奉
諭朕巡幸江浙慶典覃敷於庶獄尤深矜恤業已降旨
照歴次南巡之例將江浙二省軍流人犯減等發落
但念山東直隸二省現在缺雨農田望澤維殷清理
庶獄亦可感召
天和所有該二省軍流以下人犯亦著一體加恩各予減
等發落十一月奉
諭向來秋朝審人犯内有業經緩決三次以上人數積
多每屆數年敕令刑部量為查奏減等以示法外之
仁今自乾隆四十七年十一月查辦之後至今秋讞
擬入緩決者又積有六千三百四十八起人犯六千
三百七十二名其數已為不少著刑部將本年秋朝
審緩決至三次各犯照前次查辦之例逐一查明各
按所犯情節分别減等發落以昭矜恤五十年正月
恭奉
恩詔各直省軍流以下人犯俱著減等發落三月奉
上諭本年舉行千叟宴盛典官民耆老咸得普被恩施
用彰錫福其直省軍流以下人犯亦於恩詔内概予
減等發落惟罪犯斬絞情節不至予勾或本擬緩決
者俱應牢固監禁該犯等因身罹重辟雖年已老邁
仍不免羈禁囹圄未得一體邀恩朕心深為惻然著
刑部於朝審秋審情實未勾并原擬緩決斬絞人犯
内詳加查核除近年新事及舊案年未及七十者仍
牢固監禁外其餘年七十以上未經予勾及本擬緩
決之犯著加恩分别減免釋放其應如何辦理之處
著該部詳悉妥議具奏候朕另降諭旨七月奉
旨此案王金等糾衆多人拒傷兵役焚刦村庄情罪重
大非尋常聚衆抗差可比李二等六十七犯曾分受
王金等所搶財物被誘同行持械助勢均係黨惡本
應依擬即行正法但念豫省民風素稱淳樸李二等
俱係鄉曲愚民被王金等誘逼入夥於官兵前往查
拿時王金等給與器械喝令抵拒該犯等畏懼祗在
胡家庄助勢並未拒傷官兵較之王金等公然抗拒
官兵者尚屬有間且此案先經官兵殱斃者五十八
名拏獲後凌遲斬梟者九十六名今問擬斬決之李
二等又有六十餘名之多若概令駢首就戮雖屬該
犯等孽由自造而朕心究用惻然除戴從仲一犯係
要犯戴文興之子應歸入緣坐案内核辦外其李二
等六十七犯俱著從寬免死發往伊犁及黑龍江等
處為奴此係朕仰體
上天好生之德於法外施仁予以一綫生路並著該撫畢
沅遍示通衢詳悉曉諭闔省民人不可因李二等之
倖邀寬典罔知儆惕務宜安静守分共為良善以副
朕矜恤好生仁愛斯民之至意
贖刑
(臣)等謹按贖罰並見虞書至吕刑以贖為罰蔡傳
議之孔穎達疏曰意善功惡令出金贖罪是於其
本應罪者而予贖以答其意總之皆以濟律法之
權耳我
朝初制罰贖並行用於軍旅用於獵射用於牧放於
後有王公職官罪應金贖者改為罰俸而贖與罰
分矣乃有捐銀運米河工邊墻諸例凡以興事便
民申
國憲而俾自新也
聖祖
世宗哀矜折獄重訂贖欵之圖
皇上初政遵
憲典而行之罪疑惟輕罰懲非死良法美意仁之至而義
之盡也近則請贖之案經部臣按月彙題可否總
奉
聖裁無敢妄為准駁自有贖法以來無若斯審慎者也
從兹作奸犯科者無納鍰逃罪之虞而罪重情輕
者受金作贖刑之福矣
天聰二年十月
諭敖漢柰曼諸貝勒曰聞各處來降者爾等每殺之嗣後
若明知而殺者罰民十戶爾諸國可周圍遍置哨卒違
者罰牛五如哨卒不聽違者罰牛一三年三月定出師
違令罰例凡征察哈爾管諸旗貝勒年七十以下
十三以上俱從征違者罰馬百駝十遲三日至者
罰馬十軍出入敵境有不至者罰馬百駝十凡征
明國每旗大貝勒各一員台吉各二員以精兵百
人從違者罰馬千駝百遲三日至者罰馬十軍出
入敵境有不至者罰馬千駝百所至輙行擄掠者
罰馬百駝十五月定私娶蒙古部落女罰例時貝
勒阿濟格私娶蒙古喀喇沁部落女議罰銀千兩
上命免其三分之二定越界駐牧罰例時柰曼扎嚕特部
落貝勒等越界駐牧定議各罰馬百駝十五年六
月定縱畜入田罰例凡豕入人田者令送還本主
每次計豕罰銀五錢過三次許赴告該牛录額真
即以其豕給之羊入人田者計每隻罰銀三錢駝
牛馬驢騾入人田者計每頭匹罰銀一兩仍償其
禾定諸貝勒犯罪罰例凡諸貝勒擅殺人命者罰
銀千兩姦屬下婦女者罰銀六百兩屬下有效力
戰士隠匿不報以私人冒功濫薦者罰銀三百兩
七月
諭國家立法不遺貴戚斟酌罰鍰以示懲儆凡諸貝勒審
事枉斷人死罪者罰銀六百兩枉斷人杖贖等罪及私
遣人與外國交易或怠忽職業或擅取民間財物馬匹
或將本旗人女子不行報部短價收納在家者均罰銀
二百兩七年十一月定獵罰例凡行獵處有擅入圍中
者貝勒罰良馬一甲喇額真罰銀十五兩旗長罰
銀十兩閑散人罰銀九兩離伍退後者與入圍同
八年正月定蒙古諸貝勒罰例時
上召集外藩各蒙古貝勒諭之曰向因法制未備陋習不
除今與諸貝勒約凡貝勒奪有夫之婦配他人者罰馬
五十駝五其納婦之人罰七九之數給與原夫姦有夫
之婦拐投别貝勒如貝勒不執送者罰馬五十駝五
崇德七年十一月定圍獵誤射罰例凡諸王貝勒
貝子公等誤射王者罰銀三千兩與被射之王誤
射貝勒罰銀二千兩與被射貝勒誤射貝子公等
罰銀千兩與被射貝子公如王貝勒貝子公等誤
射以下之人視受傷輕重給銀若致死者除償身
價外仍罰銀二百兩給被射之家傷未致死者除
照常給銀外罰銀百兩給被射之人無傷痕者罰
銀五十兩給被射之人八年七月定失誤朝會罰
例凡常朝之期有一次不到者和碩親王罰大牛
一多羅郡王罰中牛一多羅貝勒罰中次牛一固
山貝子罰小牛一公等罰大羊一
順治元年十月定罰贖無完免追之例二年八月
定審擬徇庇罰例按班章京譚泰訐告按班章京
索尼罪狀公塔瞻鰲拜俱徇庇索尼前後口供不
符塔瞻應削公爵降為按班章京罰銀一百兩鰲
拜革職罰銀二百兩三年
頒行五刑贖罪之圖凡贖刑輕者為收贖若年七十以上
十五以下及廢疾犯軍流以下罪者若樂戶象奴
及習業已成之天文生罪止杖笞者若過失殺傷
人自笞罪至絞罪者並准收贖次輕者為拆贖若
命婦正妻例難的決者杖罪餘罪並准贖免重者
為納贖分有力稍有力二等若軍民有力若舉貢
生監人等犯非姦盜詐偽者流徒以下并聽納贖
凡笞杖徒流雜犯死罪在京俱令其做工及運米
炭磚石等計數准銀各有差(此例至雍正三年停止)外省照
例分别有力稍有力依數遞折贖增定老幼篤疾
重犯分别請
旨收贖例凡八十以上十歲以下及篤疾者犯殺人死罪
擬奏取自
上裁盜及傷人者收贖五年十一月定官員罪應鞭笞杖
責者俱依律折贖免責例八年四月定軍營罰例
凡行軍擅離旗纛者罰銀三兩馬匹無印罰銀二
兩箭上無姓名者罰銀十兩如不能出銀鞭三十
十一年九月定拏獲逃人不即起解及隠匿逃人
罰贖例凡拏獲逃人不即起解該管官革職仍罰
銀一百兩給與出首之人凡滿洲家人隠匿逃人
鞭一百罰銀五兩其本主不論官民罰銀十兩或
另戶人隠匿逃人鞭一百罰銀十兩宗室公以上
家下莊頭人等窩隠逃人鞭一百罰銀五兩管莊
撥什庫罰銀十兩逃走二次或三次如本主不行
報明被旁人首告平人鞭一百有頂帶官員鞭一
百折贖十二年九月定先參婪贓審無入已止擬
挪移加派坐贓罪者既經革職免其杖徒收贖定
官員贖罪例凡文武官員犯罪除實犯死罪外餘
罪俱准納贖衙蠧犯罪不准折贖十三年四月定
滿洲蒙古漢軍武職官員犯罪除案情重大交部
審擬外其情輕應贖身者免其贖身名色照漢官
例改為罰俸定滿洲蒙古漢軍官員有祖父伯叔
兄弟陣亡及本身出征負傷者除死罪外餘准折
贖六月定旗員本身及妻子兄弟犯軍流徒罪例
應鞭責枷號者俱照例准贖十五年五月定三品
以上官兄弟子姪犯杖罪准折贖定直省贓贖銀
兩逐項造冊送臬司按季清查例十六年閏三月
增定折贖例凡在京軍民人等犯徒罪以下照律
例分别折贖旗下婦女除犯姦盜逃走外餘罪亦
准收贖四月更定杖罪贖鍰之例十八年二月
聖祖仁皇帝御極定無力民人杖罪不折贖之例定官員
認工贖罪之例舊例有罪之人修蓋城樓准其贖
罪至是刑部題准官員有犯流徙籍没等罪情願
修造城樓營建贖罪者議奏請
旨定奪申定箭上不書名罰例
國初定例箭不書名姓者罰銀十兩至是復定箭上
不書名姓或書他人名姓者杖八十仍罰銀十兩
康熙元年定革職官員杖罪准收贖四年二月定
官員贖罪例凡革職官員犯罪在原任内者准其
折贖革職後又犯别罪者不准折贖文武現任官
員犯流罪以上者照應得之罪的決徒罪以下准
其折贖六年四月停認工贖罪之例先是順治十
八年定官員認工贖罪例嗣康熙二年刑部又奏
定軍民犯罪有願認工贖罪者移咨工部查核奏
請修建工程至是左都御史尼滿奏犯人家産籍
没工費從何而來恐有挾詐逼勒苦累良民嗣後
應請停止從之六月申不能折贖而強令折贖之
禁
諭前因無力小民納贖難完反致苦累故令懲決但律内
開載有力折贖無力的決原聽從民便非強逼令其折
贖以後通著照律行如有不能折贖而強令折贖者該
督撫指名參處定旗人犯雜犯死罪以下有力願贖者
照民人例一體折贖七月定王公縱容家人累商
罰例王公等縱容家人強佔關津要地不容商民
貿易者王罰銀一萬兩公罰銀一千兩又定凡内
外王公以下官員家人有領本霸佔關津要地者
除本犯立斬外若係内務府人佐領革職係宗室
王公家人親王罰銀一萬兩郡王罰銀五千兩貝
勒罰銀二千五百兩貝子罰銀一千三百兩公罰
銀七百兩仍交宗人府議處若係在外王等家人
親王罰銀一萬兩降為郡王貝勒貝子請
旨定奪郡王貝勒貝子罰銀五千兩降為公若係大臣官
員家人伊主皆革職七年五月申隠漏贖鍰之禁
十年六月改定王公以下及各官員罪應罰贖為
罰俸之例凡王公以下及文武各官有應得之罪
例應罰贖者各量其罪之輕重改為罰俸自一月
遞增至一年十一年
敕刑官詳定贖罪刑部奏准律例折贖内有開載未盡之
條問刑官臨時詳審情罪應准贖而出自本犯情
願者准其折贖不應准者仍的決如濫准折贖并
多取肥已者參處十六年定出征之處殺人凡奉
旨免死者鞭一百追銀二十兩給死者之家枷號兩月存
案令軍前效力贖罪其口外蒙古等有犯亦鞭一
百追銀二十兩折牲口一九給死者之家令軍前
效力贖罪若不行效力仍追牲口三九給死者之
家二十九年四月定邊口輸米贖罪例凡死罪現
監人犯除十惡強盜及殺人人犯外米一穀二聽
其捐輸死罪如内外三品以上堂官與兼堂官職
銜之人捐米一萬石在外實係二品三品文職官
員捐米七千石道府官捐米二千五百石在内四
品堂官及司官捐米一千五百石在外同知通判
知州知縣參將遊擊捐米一千五百石筆帖式佐
貳雜職守備千總及文武進士舉人監生人等捐
米五百石生員及平人捐米二百五十石皆免死
釋放再考職候缺人等照伊等品級令其捐納凡
捐贖死罪如有因家産盡絶免追及家産已經入
官者捐納數目各減一半此例以一年為限於三
十年四月初一日停止捐輸以具呈後三月為期
逾期概不准行三十年三月復定軍流人犯除叛
逆干連并強盜及殺人等犯内有免死減等流犯
并山海關以外等處發遣安置與各直省安插等
犯俱不准捐贖外其餘軍流等罪内外三品以上
堂官及兼堂官職銜之人捐米三千三百石在外
實係二品三品文職官員捐米二千三百石道府
官捐米八百石在内四品堂官司官及在外同知
通判知州知縣參將遊擊捐米五百石其州同縣
丞守備千總各項雜職文武官員進士舉人監生
等捐米一百五十石生員平人捐米八十石皆以
米一穀二計算准其免罪此例亦以一年為限於
次年四月初一日停止三十三年正月定修理邊
墻捐贖罪例十一月定因贓審擬流徒贓銀全完
方准捐贖之例三十四年十月定通倉運米捐贖
例凡死罪在外道府運米五百五十石在内司官
運米三百五十石在外同知通判知州知縣參將
遊擊運米三百五十石筆帖式州同縣丞守備千
總雜職等官進士舉人監生運米一百石生員平
人運米五十五石俱免死釋放考職候缺人等照
依品級捐運免死減等人犯亦准捐運流犯運米
四十石徒犯運米三十石俱免罪回籍三十八年
九月停河工捐贖例先是刑部會同工部議准河
工捐贖例除犯係十惡外三品以上死罪捐工五
百丈流罪捐工二百丈五品以上死罪捐工八十
丈流罪捐工四十丈九品以上死罪捐工六十丈
流罪捐工三十丈庶民死罪捐工二十丈流罪捐
工十丈俱免罪以修完日為始保固三年至是奉
旨停止三十九年十一月定永定河捐贖例凡内外除十
惡及重罪不准原赦外三品以上死罪捐銀三千
三百兩軍流罪捐銀一千三百二十兩徒罪捐銀
六百六十兩五品以上死罪捐銀五百二十八兩
軍流罪捐銀二百六十四兩徒罪捐銀一百九十
八兩九品以上死罪捐銀三百九十六兩軍流罪
捐銀一百九十八兩徒罪捐銀一百三十二兩庶
民死罪捐銀一百三十二兩軍流罪捐銀六十六
兩徒罪捐銀三十三兩俱以修築完日為始保固
三年准其免罪五十二年定福建開捐事例軍流
人犯除發山海關外者不准捐贖外其餘不論已
未發配捐穀五百石徒犯不拘年限捐穀三百石
俱免罪發回原籍六十年四月定河工捐贖例凡
死罪監禁人犯照二十九年邊口捐輸贖罪例行
凡軍流人犯捐駝五隻徒罪人犯捐駝四隻俱准
免罪回籍凡罪人并妻子發遣奉天寧古塔船厰
打牲烏拉伯都納黑龍江墨爾根三姓地方者除
犯人本身現在不准捐免外本身已故者其妻子
家口存留彼處捐駝十二隻准其回籍
雍正三年二月重定贖罪例先是順治三年定五
刑贖罪之圖至是部臣以舊例做工運炭運磚等
項今已不行但照有力稍有力納贖所有從前做
工運炭等項條例俱改為納贖充徒字樣其官員
犯罪俱以罰俸降級處分不入贖例奏准改定頒
發遵行定婦女贖罪例凡婦女犯雜犯死罪以下
該決杖一百者與命婦正妻一體折贖五年正月
定營田贖罪事例凡不論旗民罪擬斬絞非常赦
不原者原任三四品官營田四十頃五六品官營
田三十頃七品以下進士舉人營田十五頃貢監
生員營田十頃平人營田八頃准免罪其軍流罪
犯各減十分之六徒罪以下各減十分之八俱准
免罪仍記檔案倘有再犯徒罪以上者前後通論
從重治罪九年四月增定營田贖罪事例戶部奏
准照營田原例四品官以下死罪各酌加十頃平
人酌加四頃俱准免罪軍流罪犯原例各減十分
之六今定減十分之四徒罪以下原例各減十分
之八今定減十分之六再有所犯軍流以下之罪
情重法輕者按所定之數再加十分之六准其免
罪十一年四月定孀婦獨子犯軍流徒罪者照例
杖一百餘罪收贖例十二年八月定預籌糧運捐
贖事例凡不論旗民罪擬斬絞非常赦不原者三
品以上官捐銀一萬二千兩四品官捐銀五千兩
五六品官捐銀四千兩七品以下進士舉人捐銀
二千五百兩貢監生員捐銀二千兩平人捐銀一
千二百兩俱准其免罪其軍流罪犯各減十分之
四三品以上官捐銀七千二百兩四品官捐銀三
千兩五六品官捐銀二千四百兩七品以下舉人
進士捐銀一千五百兩貢監生員捐銀一千二百
兩平人捐銀七百二十兩俱准其免罪徒罪以下
各減十分之六捐銀俱准其免罪凡罪人并妻子
發遣奉天寧古塔船厰打牲烏拉伯都納齊齊哈
爾黑龍江墨爾根三姓地方除十惡強盜光棍等
犯不准免外其餘發遣罪犯一二品官捐銀六千
兩三四品官捐銀四千八百兩五六品官捐銀三
千六百兩七品以下進士舉人捐銀二千四百兩
貢監生員捐銀一千二百兩平人捐銀六百兩准
其本身及妻子家屬回籍如本犯已死其子係冊
内有名并家口存留彼處者酌議捐銀各減十分
之六准其妻子家屬回籍其軍流徒罪已經發遣
者流犯捐銀六百兩徒犯捐銀四百八十兩准其
免罪回籍十三年二月定直省自理贖鍰銀兩造
冊題報之例
乾隆元年三月復行贖罪舊例五年十二月增定
老幼實犯死罪減流收贖之例又定過失傷人收
贖銀數例部議查例内止載過失殺人銀數並無
過失傷人若干銀兩之文按過失殺人絞罪收贖
銀十有二兩今將收贖過失傷人銀數其致傷輕
重應得罪名不成傷笞二十贖銀三錢五分四釐
手足傷笞三十贖銀五錢三分二釐他物傷笞四
十贖銀七錢九釐拔髮方寸以上笞五十贖銀一
兩四錢一分九釐折人齒十指一眇人一目者杖
一百贖銀一兩七錢七分四釐折人二齒二指者
杖六十徒一年贖銀三兩五錢四分八釐折肋堕
胎眇人兩目及刃傷者杖八十徒二年贖銀五兩
三錢二分二釐致成廢疾者杖一百徒三年贖銀
七兩九分七釐成篤疾者杖一百流三千里贖銀
十兩六錢四分五釐九年三月定命案贖罪者倍
追給埋葬銀兩又定各省贖罪銀兩改收稻穀貯
倉例四月定妻過失殺夫妾過失殺家長及過失
殺正妻者杖罪的決流徒等罪收贖例十七年十
一月定笞杖捐贖例又定笞杖贖罪分别題結外
結例二十三年三月停止斬絞捐贖例三十一年
十二月嚴定問刑官多取贖鍰之例三十二年三
月泰州知州僧保住審理逃犯金三未將起除刺
字疤痕親騐率行扶同吏目曾自棟呈覆將金三
訊無另竊案件交捕管押致捕役賄縱督臣高晉
將僧保住照不曾點視之提牢官減獄卒罪三等
已經捕得再減一等律杖八十徒二年不准納贖
部查僧保住不知逃犯更名不加審究其捕役賄
縱又在公出之後尚與有心疎縱者有間可否准
贖出自
聖恩題請奉
旨准其贖罪閏七月刑部奏已革四川叙永同知王銘
環經管關務查出漏税布三十疋並不詳報充公
私自侵盜依律杖七十徒一年半不准納贖今該
犯之子呈請捐銀一千六百兩代父贖罪查王銘
環將漏税之物不行詳報充公與因事枉法受財
者情稍有間伊係職官可否准其贖罪之處請
旨奉
旨准其贖罪三十六年十二月廣東四會縣減等流犯
王瑞可呈請照例捐銀一千二百兩納贖部議查
乾隆二十三年三月奉
旨斬絞各犯納贖之例永行停止俟遇有恩赦減等其
憚於遠行者再准收贖而贖鍰則仍照原擬罪名不
得照減等之罪又定例平人犯死罪遇有減等者仍
照原犯罪名捐銀一千二百兩准其免罪等語該
犯因鬭毆石傷人命擬絞緩決三次欽奉
恩旨減流納贖與例相符請准贖罪三十八年四月前
署杞縣承辦兵差科派參革審擬從重比照擬絞
監候緩決之犯官蔡淮英之母呈請納銀一萬兩
代子贖罪部臣奏請得
旨准其贖罪四十年四月已革貴州平越縣知縣侵盜
錢糧六百六十兩照例杖流之張宗伯在配呈請
加倍捐銀三千兩贖罪并請自備資斧赴川省軍
營效力部請從之亳州民李學書之祖於雍正年
間曾充皂隸後李學書之父李義於乾隆九年及
二十七年捐納布政司理問職銜李學書捐貢并
捐郎中職銜又自行加捐即用事發照隠匿公私
過名以圖選用例發附近充軍伊母情願捐銀一
萬兩為子贖罪部核其情節尚無别項過犯請從
之四十八年十二月部議臣部辦理贖罪一條除
斬絞各犯已於乾隆二十三年三月内欽奉
諭旨俟減等後再准收贖外其餘軍流徒罪官常各犯
無論旗民於具呈後臣部檢查原案核其情節輕
者遂案專摺具奏情重者即指摘批駁罪應杖笞
官犯四品以上亦照徒罪以上例辦理四品以下
官犯及常犯即由臣部核定准贖仍於年底彙題
至發遣新疆烏嚕木齊伊犂等處之犯有核其情
節可憫情願破格捐贖者開具事由據呈轉奏久
經遵照在案伏思贖鍰各案原係
皇上格外加恩予人悔過自新之路本非臣下所可專
是以凡一切准贖者固無不仰懇
聖鑒共沐矜全至於情節較重未能准贖之犯向例即
由臣部議駁但未經與准贖各犯一體奏明誠恐
其中未必悉歸平允請嗣後外遣軍流以下罪犯
如有在部呈請贖罪者無論應准應駁俱開列案
由分别似應准贖不准贖兩項按月彙題如一月
内僅止一件即歸入下月彙題俟
命下之日將不准贖者原呈發還准贖者照例辦理如
此則准駁總由
欽定不特事歸覈實而辦理亦昭詳慎
上如其請
皇朝通典卷八十九
