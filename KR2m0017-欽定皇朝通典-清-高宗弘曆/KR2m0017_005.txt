欽定四庫全書
皇朝通典卷五
食貨(五)
水利上(河工)
(臣)等謹按三代以後言水利者紛紛不一然考其
成績率皆補救一時求所謂永遠奠安之計者不
少概見洪惟我
朝
列聖相承念切民依廣興水利凡江淮河漢以及澮瀆溝
渠莫不仰賴
神謨經畫盡善而我
皇上御極以來每參驗盈虚消長之道豫事綢繆不愛
帑不惜工總期瀕水居民登於袵席是以至今河
流順翕海水宴安巨浸之區安瀾永慶洵乎千古
未開之盛業也兹輯水利特分河工海塘為上下
卷詳悉條載以垂後世
順治九年工科給事中胡之俊疏言江浙之蘇松
嘉湖地勢汙下所有劉家河吳淞江等處海口壅
淤河道成田水患屢告請浚吳淞江以洩陳澱之
水浚劉家河以洩巴陽之水從之十一年
上諭東南財賦重地素稱沃壤連年水旱為災民生重困
皆因失修水利致誤農功該督撫責成地方官悉心講
求疏通水利以時蓄洩庶水旱無虞民安樂利
康熙二年以直隸河間一帶地方夏潦堤岸潰決
莊屯淹没遣官經理修堤挑淺事宜十一年濬吳
江長橋一帶以洩太湖十二年修河南安陽縣之
萬金渠引坦水以溉民田二十年清常熟之白茒
港武進之孟瀆河二十三年
上南廵閱黃河視北岸諸險工
諭將蕭家渡九里岡崔家鎮徐家壩七里溝黃家嘴新莊
一帶喫緊迎溜之處所築長隄與逼水壩時加防
護二十五年遣官往淮揚下河督率挑濬車路串
場白駒丁溪草堰場等處河口二十八年
上南巡閱視中河至支河口下馬坐隄上出河圖
指示諸臣
諭曰朕觀此河逼近黃河之岸且自徐州北鎮口閘所出
黃水及微山湖荆山口之水俱歸内運河必流入中河
駱馬湖之水亦入此河萬一黃隄潰決中河黃河必將
混而為一又
諭若重載與回空之船並行則中河窄狹且逼近黃河朕
意猶以為可慮鎮口閘微山湖等處水大可仍開支河
口其黃河運道原自不廢仍並存之三十六年
諭漕河督臣會勘下河積水作何盡令歸海涸出民田之
處一一議奏尋據漕運總督桑格疏言下河為洩水入
海之區自淮安以至邵伯鎮計運河東岸共有涵
洞三十牐十滚水壩八運河及高郵邵伯等湖之
水由諸涵洞牐壩之口歸入射陽廣洋等湖以至
白駒岡門等口入海緣下河受水之處甚多而洩
水入海之口猶少是以易於停蓄下河州縣均受
其害宜疏濬各口以分水勢從之三十七年桑格
又疏言開濬分水之法一請修芒稲河分高郵邵
伯兩湖之水入江一請挑曹家灣湯家絆七節橋
使通高邵兩湖淤塞逹芒稲河以入江一請挑車
兒埠之滔子河使泰州所受積水由苦水洋以入
海一請桃澗河分運河之水入澗由射陽湖以入
海一請挑海陵溪使高郵所受之水通岡門以入
海一請挑車路白塗海溝三河使興化所受之水
由丁溪草堰白駒以入海一請挑蝦鬚二溝戞梁
河并朦朧河西淤塞之射陽湖使高寳興泰鹽山
等處之水由廟灣以入海經部臣議定如所請行
直隸霸州新安等處水行汎濫旗民莊盡沒
上以保定府南之水與渾河會流而渾河為源甚微每遇
大水横流淤沙壅塞以致田土沖沒又以漳河支
流經大城縣入子牙河其勢湍悍遂
命直隸巡撫于成龍河督王新命察勘隨遣旗下壯丁備
器械給以銀米挑濬分疏於是修清河子牙河官
隄民隄共千五百二十餘丈三十八年
上南廵閱視高家堰等隄
諭治河上策誠能深濬河底則洪澤湖水直達黃河至於
黃淮二河交會之口過於徑直所以黃水常逆流而入
今宜將黃河南岸近淮之隄更迤東長二三里築令堅
固淮水近河之隄亦迤東灣曲拓築使之斜行會流則
黃河之水不至倒灌入淮矣又
諭朕自淮南一路詳閱河道測算高郵以上河水比湖水
高四尺八寸自高郵至邵伯河水湖水始見平等應將
高郵上下隄岸俱修築堅固有月隄處照舊存留至邵
伯地方河湖合而為一不必修築隄岸將湖水河水俱
由芒稲河人字河引出歸江下河自可不必挑濬矣四
十年淮河道總督張鵬翮請挑蝦鬚二溝淤塞之
處四十餘里挑鮑家莊至白駒地高水壅之處八
十餘里挑撈魚港淤塞之處八十餘里挑老河口
淤淺之處三里有餘挑滔子河三十餘里四十二
年
上南廵閱視河工
諭歸仁隄引河用以分洩洪澤湖之水勢若黃水加長則
恐清口水弱著將祥符閘下板堵閉草壩將五堡閘酌
量開放以助清水之勢四十四年
上南廵閱視河工
諭從前駱馬湖口設竹絡壩湖水大則從壩流入黃河河
水大則溢流入壩内今止有湖水暢流黃水並無浸灌
則黃河之水深通可知矣
諭河工已經告成善後之策更為緊要修建天妃閘甚當
若遇倒灌即暫時下板蓄清水全力以敵黃流其惠濟
祠一𢃄可相度形勢修建挑水壩三四處其王公隄亦
應相度修建運河東隄應行加幫高郵淮安隄岸卑薄
之處修建石工黃河南岸隄工應加謹修防至直隸山
東之河與河道總督相距甚遠應交與該省廵撫就近
料理又
諭九里岡隄工不似從前直埽不能挑溜今修魚鱗埽逐
段挺出逼溜開行此法甚善其埽工釘樁處可再建挑
水壩二座四十六年
上南廵閱視河工
諭古今治河形勢不同舊時常患清水不敵黃水每有黃
水倒灌之虞今清水敵黃有餘運河清水甚大反流入
高郵湖設高郵湖水長溢入運河則運河東隄受險今
應將大墩分水處西岸草壩再加挑寬大使清水多出
黃河一分少入運河一分則運河東隄不致受險又於
蔣家壩開河建閘引水由人字河芒稻河入江新修五
里滚水壩由下河及廟灣等處入海不惟洪澤湖之水
可以宣洩而盱眙泗州積水田地亦可漸次涸出水小
則下板蓄水以敵黃水大則啓板洩水且便於商民舟
楫往來其祥符閘口門甚窄狹趁此黃水不甚高之時
將歸仁安仁利仁三閘委幹員改寬洩水則徐州一帶
民田可無淹没之虞矣
上又以江南之蘇松常鎮浙江之杭州嘉湖各處或近太
湖或通潮汐民田可資以灌溉
諭工部行文督撫於該處所有河渠水口度田建閘隨時
啓閉其有支港淤淺者並加疏浚仍行建閘四十八年
濬寧夏之宋澄堡李洋堡二渠引黃水助塘渠建
閘壩十三座以灌田畝
雍正二年
詔修濬杭州西湖尋據總督滿保疏言錢塘仁和海寧三
縣田畝數萬頃賴城外上下兩塘河水灌溉兩塘
河之水源自西湖西湖三十餘里内民人占為田
蕩阻遏水道每年銀米納於官者甚微而損於民
者甚鉅應清出歸湖將淺涸淤塞及葑草之處開
濬芟除以復故址則湖水不致涸竭而三縣民田
旱潦有備至於城内之河昔人設筧鑿溝引西湖
之水入城然後由桃花港響水閘會流於上下兩
塘以溉田畝今當相其淺深量請開浚庶幾水利
可復從之三年
特命怡親王大學士朱軾察勘直隸水利繪圖進呈四年
命設營田水利府以怡親王董其事於是於灤州玉田諸
州縣濬流築圩建閘開渠招民人願耕者官給帑
銀以為工本募江南浙江老農導之耕種其濬疏
圩岸以及瀦水節水引水戽水之法俱因地乘勢
次第興修又分立營田四局一曰京東局一曰京
西局一曰京南局一曰天津局局各有長有副有
效力委員凡開渠建閘皆委員與地方官偕而查
報地數花名給發工本則專屬之地方官水田既
成令地方官遵前規而以時逹之嗣又議設營田
觀察使二員副使二員出資經理所有舊田園渠
閘並時加修理五年河道總督齊蘇勒副總河嵇
曾筠漕運總督張大有河南巡撫田文鏡山東巡
撫塞楞額陜西巡撫法敏等先後奏稱黃河自陜
西府谷縣歷山西河南山東至江南之桃源縣河
水澄清上下三千一百餘里綿歷三旬有餘陜西
山西始自四年十二月初八日至五年正月十三
日凡三十有六日河南山東自四年十二月初九
日至五年正月初十日凡三十有一日山東單縣
亦始於十二月初九日至二十二日凡十四日江
南始自十二月十六日至二十三日凡七日俱以
漸復舊其清自上而下復舊自下而上諸王大臣
合詞奏稱為從來未有之瑞懇請
陞殿受賀
上不允所請專遣祭告
景陵並遣大臣致祭
河神内外大小官員各加一級羣臣恭請
宣付史館
御製碑文勒石得
旨允行是年
上以江浙水利凡附近太湖及通江潮之處曾經
聖祖親臨指示動帑興修
特遣副都統李淑德原任山東巡撫陳世倌等悉心踏勘
大興築濬又
諭太湖之水歸海劉白二河為要必逕直深廣順下暢流
方能一勞永逸但潮汐堙塞太倉常熟士民佔耕日久
今當盡去新漲地畝以復故道尋據李淑德陳世倌等
疏言蘇松常鎮水道並藉太湖為吐納西北承宜
興荆溪百瀆之水西南承杭湖苕霅諸山溪之水
而皆由三江以入海一自吳縣之鮎魚口經蘇郡
之婁門至太倉之劉河出天妃牐以入海是為婁
江一自吳江之長橋出瓜經港由龐山湖經長洲
青浦以至上海合黃浦以入海是為吳淞江一自
白蜆港過澱泖湖會杭嘉諸水入海是為黃浦江
實太湖之尾閭關七郡之休戚誠疏其下流自不
至泛濫貽害民田請先挑吳淞江白茆河孟瀆德
勝九曲河其餘諸河俟完工之日以次開濬從之
又議修揚州五塘以溉民田又以陜西鄭渠白渠
龍洞三處民田向引涇水灌溉年久漸致淤塞
命督臣岳鍾琪疏浚建牐七年以高家堰當湖河之衝非
堅固高厚不能障護清水敵黃以助暢流之勢乃
發帑金百萬堅築石工以垂久遠是年
上以甘肅寧夏地瘠渠工為萬姓資生之策
特遣侍郎通智等董率該地方官屬開濬渠道嗣議定察
罕托輝地方開鑿大渠二百七十餘里建進水石
牐一座退水石牐三座尾牐一座大支渠百餘道
小陡口百餘道牐旁設水手以司啓閉又建大石
牐一座以通漢唐二渠之出水渠東築長隄三百
餘里隄岸種柳盤固以障黃河之溢渠西疏濬西
河三百五十餘里以洩漢唐二渠並大渠餘水灌
溉新渠寶豐寧夏平羅各縣民田又開濬六羊渠
一百二十餘里建進水石牐一座退水石牐二座
開大支渠二十餘道小陡口一百餘道牐旁亦設
水手以司啓閉
上賜名大渠曰惠農渠改六羊渠名潤昌渠八年又以大
清漢唐三渠舊設專員每年修理今歷久廢弛堤
閘損壊
命通智等查勘及時補修又
命於瓜州疏勒河上流築壩開渠濬安家窩對岸導渠引
水十一年修揚州之范公堤又於陜西之柔遠堡
鎮夷堡及口外雙樹墩開渠溉田十二年於甘肅
口外柳林湖地建隄開渠又於陜西之中衛縣白
馬寺灘開渠建槽以資灌溉
乾隆元年
諭直省凡古堤舊渠不為田害便當仍舊毋妄改作凡
督撫各官建言為民興利或因小而害大或利在目
前而害伏於後或有利無害而其事難求皆宜熟籌
慎之於始又
諭管理水利河臣及瀕河州縣各於所屬境内相視河
流淺阻每歲農隙募夫修浚定為章程三年
特遣大理寺卿汪漋總辦江南河道工程尋據汪漋疏
言山陽阜寧之漁濱河興化縣之白駒閘下引河
高郵州之通湖橋馬飲塘河江都之灣頭河通州
分司所屬十場鹽河通州之黃河洋范公堤及鹽
城之新興場河阜寧之廟灣場河俱宜及時修疏
從之五年
命廷臣會議淮揚九屬水利事宜汪漋言淮揚下河九
屬水利有二最甚者開放高郵三壩次則東邊易
進鹹水請將高郵三壩及昭關壩子嬰壩平撤另
添石閘三座以殺水勢其鹹水易進處惟天妃與
白駒三閘為甚應將天妃口閘及白駒三閘並行
拆修其沿范公堤之丁溪小海諸閘内有上岡北
草堰二閘移建於串場河口外又請挑浚淮揚各
屬東塘河道加築范公堤以及栟茶斜角二場隄
工又揚子橋閘口過高請令改修其九屬田畝之
毗近河渠者請兩岸修築田圩以作隄防俱從之
時江寧布政使晏斯盛請興修鳳潁滁泗四屬水
利疏上發汪漋會同督撫詳勘定議尋議定肥城
内之金斗河及洩水越河虹縣之枯河頭亳州之
乾溪溝和州之太洋河姥下河牛屯河含山之銅
城閘河來安之龍尾壩河俱淤淺不足灌溉均當
開堰疏濬其餘各州縣陂塘溝渠圩埂土壩共六
十二所飭地方官量民力能否次第舉行又河南
廵撫尹會一請興豫省水利並浚賈魯河下游入
渦會淮安慶廵撫陳大受亦言上游之水奔流下
注渦河淺窄恐不能容復令汪漋會督撫定議漋
言賈魯河入淮之水既分洩以入江南之渦河則
渦河亦當分洩入淮庶上游下游兩得其平於是
浚賈魯河并濬渦河南岸入淮之漳河七年江水
漫溢
命直隸總督高斌前往經理賑恤旋
命大學士陳世倌會同高斌辦理水利尋疏言淮揚徐
海鳳潁泗七屬為百川聚滙高寶諸湖承洪澤湖
之下游自邵伯以上入海自邵伯以下入江而入
海不如入江之便請於金灣壩下添滚壩三座分
引湖水入於鹽河即於鹽河對岸挑引河一道并
挑鳳凰橋下引河及壁虎橋下寥家溝歸石羊河
以逹於江至董家溝原歸芒稲河當令挑深自為
一河直注於江其泰州河内之秦塘港白塔河百
汉港改建閘門以時啓閉此導湖水入江之路也
黃河北岸微山湖為上流之瀦駱馬湖為下流之
瀦而中河為咽喉六塘河又承駱馬湖之下流歸
場河以入海今應將板浦以下場河及六里車軸
等河一律疏濬武漳義澤六里河頭各建石閘以
時減洩鳳泗諸州澮沱濉為大而沱河久淤應將
宿州之水導入澮鳳靈之水導入濉不使仍入沱
河為患海州諸水沂沭為大應將河身淤塞者濬
深民堰殘缺者堅築以通積水其餘七府州屬支
河溝渠應修理者百四十餘處並請次第興修俱
從之八年准高斌請於直隸桑乾河南北兩岸開
大渠一道引水以溉民田九年尚書訥親請修理
江南清水下游河道於是濬泰州鹽河及高寶二
湖相連之華家灘大新河高邵二湖相連之王家
港茅塘港邵伯通運之引河循次灌注為湖河遞
減之法濬鹽城以南南北二串場河白駒閘下引
河及洩水之蚌沿梓新車路白塗海溝興鹽界河
東西官河以資利導其范隄各閘多添金門會各
引河以廣出水之路又疏濬通州境内任家港等
處以備宣洩又准御史柴潮生請經理畿輔水利
特遣尚書劉於義往保定會同高斌疏浚河間天津二
府河渠淀泊十年
諭江南海州沭陽一帶連年被水朕詢問廵撫陳大受
據稱海州之水下苦於鹽河之南北横截使六塘南
北之水不得東流上苦於沭河之水盡由沭陽海州
入海宣洩不及以致為害欲去海州之水下當去鹽
河横截之弊上當分洩沭河之源等語著尹繼善白
鍾山委員查勘應作何開通疏浚之處妥協辦理務
使水患悉除尋據尹繼善等議定修濬濉河南北兩
岸黃疃橋等處河道建設涵洞潁州府肥河宋湯
河蒙城芡河北淝河揠淺築埂建設橋梁以清上
江之水下江六塘河承駱馬湖之水至沭陽分南
北兩股入鹽河歸海令接築南北塘河子堰建設
涵洞疏濬諸處港河築堰建閘至山陽之吉家橋
河鹽城之九曲河阜寧之横溝河放生河清河之
民便河史家蕩古河安東之龍家蕩河桃源之劉
老澗積水河海州之薔薇河逐一挑濬築堰立閘
又於鹽河下之武障義澤六里三河口各設滚水
石壩贛榆之三公河圍子河疏去淤滯以洩異漲
大沙河旁築子堰以資捍禦工竣後定凡各處長
隄巨川大橋大閘歸官修理其支河小港民堰路
溝分隸廳汎州縣各官經管督勸居民以時修整
從之十二年又令加築沭河堰工疏濬宿遷桃源
境内兜灣河接建駱馬湖尾閭永濟石橋四十丈
開濬上下引河以助分洩又建甘泉縣東西灣二
處滚水石壩築范公隄一千一百餘丈十三年
諭江南淮海一帶州縣近年屢被災傷推原其故皆由山
東沂郯等處雨水盛漲建瓴而下遂直注駱馬湖衝決六
塘河兩岸子堰淹浸民田著大學士高斌左都御史劉
統勲會同撫臣阿里衮將本省近年致患之由並將來
作何查辦悉心定議尋據高斌等疏言運河受漳衛
汶泗沂之水兩旁承以諸湖其間山泉支港閘壩涵洞
橋梁斗門皆有關於蓄洩應將德州哨馬營滚水壩
落低以消漳衛之盛漲海豐之馬頰河聊城之徒駭河
疏導以分運河之漲東平之戴村二壩落低以減運
河漲溢之水濟寧之董家口引入白馬河歸湖濟運
以衛民田沂州之江楓口堅築堤壩使入湖歸運以
免旁溢山東之運道泉湖安流順軌即下游淮海
之地無憂濫漫矣疏入如議速行十六年
上南廵周覽河工
諭洪澤湖上承清淮汝潁諸水匯為巨浸所以保障者
惟高堰一堤天然壩乃其尾閭伏秋盛漲輒開此壩
洩之而下流諸縣胥被其害冬月清水勢弱不能刷
黃往往濁流倒灌在下游居民深以開壩為懼朕親
臨高堰循隄而南越三滚壩至蔣家牐周覽形勢乃
知天然壩斷不可開近者河臣又請於三滚壩外增
建石滚壩以資宣洩不知增三為五即以過水一二
尺言之向過三尺者即五尺向過六尺者增而至丈
是與天然壩名異實同亦當為之限制上年滚壩過
水三尺五寸天然壩仍未開放應即以是為準於是
於天然壩立石永禁開放其五壩以仁義禮智信
為次仁義禮三壩一如其舊智信二壩則於石面
之上加封浮土如仁義禮三壩已過水三尺五寸
不足減盛漲則啓智壩之土仍不減乃次及於信
壩永著為例至高堰石堤南滚壩以南舊用土工
石隄有首無尾亦令自新建信壩北雁翅以北一
律改建石工又
諭朕經過淮安見城北一帶内外皆水雖有土隄為之
防而人烟湊集之區設經異漲其何以堪亟應改建
石工以資保障著該河臣督撫確勘詳估及時建築
又准大學士傅恒請於京師高梁橋迤西近河地
畝營治水田十八年七月淮水盛漲洩洪澤湖五
壩泛車羅潰二閘下河高寶興胥受其患至九月
會黃河復決銅山隄南注靈虹諸邑歸洪澤湖奪
淮而下
特命舒赫德劉統勲等督率往來堵築均於歲冬合龍
河流順軌又於高堰武家墩迤北築磚工隄堰千
餘丈以資捍禦二十一年黃河漫溢孫家集楊錫
紱請疏荆山橋河身以洩滕嶧等縣積水二十二
年
上南巡親莅河干
指示一切疏洩捍禦機宜時微山昭陽諸湖俱已疏通
而駱馬湖隄堰殘缺不足禦運河盛漲於是並
築駱馬湖隄又以六塘河以下餘潦停積桃源宿
遷諸窪地多成巨浸山東之金鄉魚臺等屬未涸地
畝尚有十餘莊江南之宿遷靈壁及河南之永城
夏邑等處漫衍地界不下數百里經山東巡撫鶴
年奏報即
命鶴年速赴荆山橋偕白鍾山及侍郎夢麟籌濟寧金
鄉魚臺滕嶧五州縣水勢復
遣侍郎裘曰修馳視山東河南上江各屬積水在山東
者與鶴年會商在河南者與圖爾炳阿會商在上
江者與高晉會商其地方官有熟習水道之員聽
其酌量差委並
飭裘曰修夢麟尹繼善白鍾山嵇璜張師載及各督撫
先後勘明各工權其輕重緩急就最要者同時並
舉餘亦次第興修均於歲内告成於是自濉河以
上堅閉毛城鋪諸閘使不得洩黃水以壅濉河而
於潁亳一帶及虞夏商永各屬幹河支河一律疏
導以洩中州諸河去路並挑兖州之府河洸河改
金口閘涵洞為減水閘改楊家壩為石閘浚伊家
河洩微山湖水入運又築堵沂水不使入運以免
沛縣旁溢添設昭關滚壩又建高郵運河東隄石
閘酌定水則以時啓閉浚芒稲閘越河以闢湖河
歸江之路又於微山湖口洩入荆山橋一帶支河
專𣲖道員駐劄隨涸隨挑以暢下游之勢是年又
於高堰南岸添甃石隄明年又築北岸土隄二十
四年浚山東曹單二縣與江南豐沛二縣之順堤
河開常熟昭文二縣之白茆河徐六經海口及塘
外淤河其上游舊有石閘移建於開壩之處以資
蓄洩又濬河東之衛河泉源二十五年准尚書嵇
璜請開運河東堤金灣壩下引河改低董家溝等
三壩准陳宏謀請改常熟昭文二縣海口石閘為
滚壩准尹繼善請將南關車邏等壩封土三尺二
十六年黃沁盛漲懷慶府城被淹
命裘曰修馳驛赴豫相導河渠未幾開封水消而河奪
溜楊橋下趨賈魯
復命大學士劉統勲兆惠馳往董築賈魯河奪溜急工
歲冬合龍併添築懷慶城外月隄是年准方觀承
請於易州原泉村建壩開渠於良鄉之雅河廣陽
牤牛琉璃諸河一律開疏以資灌溉又開泰州之
丁溪小梅二閘引河匯全家港歸海開阜寧鹽城
二縣境内之上岡草堰陳家冲三閘各引河匯入
射陽湖歸海又以陳宏謀言濬常熟之福山塘河
二十七年
上南廵
駐蹕蘇城先
命劉統勲兆惠會同河臣詳勘湖河歸江之路劉統勲
等勘定標誌
上回鑾取道按閱如所議拓新挑引河下游使有建瓴
之勢拆金灣中二閘添建石壩三十丈落低西灣
壩四丈其河頭加挑深寬以資利導又
特示宣洩機宜令展拓清口視高堰五壩增水一尺即
開清口十丈為釡底抽薪之策又
命於徐州河隄自甎工止處一律接築甃石十七層以
資鞏固是年以楊廷璋言濬烏程長興二縣漊港
又以湯聘言於南昌縣之富食墟復建石壩護民
田千餘頃是年又以直屬盛漲各處隄堰多被沖
刷准總督方觀承請挑濬停淤水道修築濱河隄
堰以工代賑二十八年方觀承請濬鳳河上游自
南宫以上至閘子口一百二十餘里以工代賑從
之又
特命兆惠會同長蘆鹽政逹色天津府知府周元理察
勘海河其壩口有應行增開之處照展拓清口之
制及時籌辦又浚松江太倉等屬水道挑荆山橋
舊河二十九年修築安徽無為州墟田隄壩三十
年
上南廵
諭前因微山湖蓄水過多瀕湖窪地每致淹浸經崔應
階等奏請宣洩微湖以水誌一丈為度於韓莊添建
新閘以殺其勢並挑荆山橋以暢其流朕今歲南廵
回鑾時舟行所經詢知窪地近多涸出農田耕作有
資但湖水暢消亦恐艱於濟運今據楊錫&KR0807;奏稱湖
内之水須存一丈二尺用至五月八牐底水尚可得
四尺餘寸若止存一丈則五月間八牐底水止存二
尺六七寸重運難行請交東省河撫可否量改水誌
或將湖口以下數十里河底一律挑濬五尺等語所
奏於漕渠轉輸自有禆益但水誌改加二尺於低窪
地畝有無妨礙及挑深河底是否可行著崔應階會
同李宏詳悉確勘具奏期於漕運民田均得利賴尋
議定將滚壩内機心每空安砌石槽設立板片水
小之年加板攔束其八牐河亦將新淤沙泥儘力
挑佔至舊時河底而止是年濬武進丹陽之孟瀆
等河三十二年
上親省天津淀河隄閘
命自長隄之三里灘莊兒頭止築新隄一道上下銜接
約十餘里衛村民三千戶成膏腴地畝數千頃是
年湖北黃梅隄潰
命自董家口遞江西德化境内通行堅築三十四年從
范宜賓請挑東省運河
命劉統勲德成履勘籌計尋議挑深五尺計工五年而
後竣三十六年永定河暨北運河漫溢
命大學士高晉尚書裘曰修往會總督周元理勘定修
理後遂於永定河自山西口外入直隸出蘆溝橋
迤下六工悉就泓灣曲處疏直寬槽十餘丈深七
八尺其南岸之金門閘北村壩北岸之求賢橋並
改灰工齊歸牤牛河六工以下順導東行並築土
埝以遏北徙其北運河則自東岸南倉上新築横
隄以衛北倉村莊再建橋座以洩西來之水又疏
浚兩減河及東岸引河培築隔淀隄及千里長隄
計動帑五十餘萬又
諭裘曰修疏言近水居民與水争地之弊淀泊利在寬深其旁
閒淤地不過水小時偶然涸出乃瀕水愚民貪其肥潤即
行佔墾不知所佔之地日增則蓄水之區日減每遇潦漲水無
所容甚至漫溢為患在閭閻獲利有限而於河務關係非輕
著傳諭各督撫凡有此等瀕水地面除已墾者姑免追禁外嗣
後務湏明切曉諭毋許復行佔耕三十八年
命將淀河内鷹觜壩及鹿疃兩處添建引河又築張家
口上堡圈城東北兩面石壩計百六十餘丈三十
九年黃河老壩口堤工漫溢淹及板閘
命大學士舒赫德馳往江南會同高晉尅期堵築旬月
集事黃河大溜仍由故道歸海四十一年
諭朕從前屢次南廵閱視清黃交會處悉其倒灌之虞
因思若能引向陶莊以北而流則清口通暢庶免黃
流倒灌因未躬臨陶莊一帶閱視是以踟蹰昨歲薩
載赴山東行在召見時諭令赴黃河海口上下察看
伊即奏請若於陶莊開挖引河一道使黃水繞北下
注清水益得暢行與朕意相合伊果能遵照指示剔
挑完竣可免黃水倒灌之虞並收清水刷沙之益即
就近險工亦俱化為平穩矣是為全河一大關鍵又
命河臣於新河頭下添石壩一道為重門保障四十三
年豫省儀封考城漫口潰決兩江督臣高晉請將
賈魯河至渦河一帶停淤飭州縣按田照業食佃
之例歸歲修案内疏濬
上以災民不可派累乃截留新舊漕糧三十萬石先後
撥運兩淮鹽課及部庫銀五百六十萬
特命大學士公阿桂刑部尚書袁守侗往董其役四十
五年
上南廵閱視高家堰隄閘總督薩載請將三堡六堡等
磚工加高數尺
上以磚工不若石工之固
命一律改建甃石分年建造又
命嵇璜薩載勘視徐州周家莊至韓家山一帶石工尋
以徐州舊有石隄九百七十餘丈較新築石隄短
少三層
命一律加高十七層其韓家山至奎山一帶隄堰四百
五十餘丈亦
命一律改築石隄直至山脚以垂鞏固四十六年邳雎
南岸魏家莊大隄潰
上飭河道何裕城即行裹護漫口毋使塌寬並一面防
護北河隄工節經下河督臣奏報河湖驟消數尺
黃不為害
諭即令阿桂薩載等籌計經久良策(時阿桂奉工即命閱視海塘令)
(經理河務)又儀封北岸曲家樓隄亦潰東由曹縣歸趙
家河至張秋西由金鄉魚臺至南陽湖下注逼近
運河河臣韓鑅即於外灘築壩以冀漫口斷流濟
東道沈啓震即於戴村壩暨分水龍王廟口添築
石壩以防倒灌
上以黃水經過河湖斷無不淤墊之理
諭河臣速赴運河籌辦分洩事宜確勘微山湖水深尺
丈迅速堵築尋以河臣奏報於東西兩壩趕下門
埽追壓堅實壩臺增長高厚金門斷流大溜全歸
引河引河中泓寬深流行迅駛直注六塘河歸海
四十七年南北兩岸漫口先後合龍又陡蟄三十餘
丈隨
諭阿桂等於上游南岸改築壩工俾得吸溜歸槽令薩
載於下游潘家屯六塘等處展闊去路並挑微山
湖下顧家莊等處分洩通暢又阿桂等議定自蘭
陽十二堡至商邨七堡南隄外一百七十餘里另
築新堤一道並疏挑引渠導河水下注商邱歸正
河故道入海又奉
諭今年春間豫省青龍岡漫口合龍未就遣大學士阿
桂之子乾清門侍衛阿彌逹前往青海務窮河源
告祭
河神事竣復命並據按定南針繪圖具說呈覽據奏星
宿海西南有一河名阿勒坦郭勒蒙古語阿勒坦即
黃金郭勒即河也此河實係黃河上源其水色黃迴
旋三百餘里穿入星宿海自此合流至貴德堡水色
全黃始名黃河又阿勒坦郭勒之西有巨石高數丈
名阿勒坦噶逹素齊老蒙古語噶逹素北極星也齊
老石也其崖壁黃赤色壁上為天池池中流泉噴涌
釃為百道皆作金色入阿勒坦郭勒則真黃河之上
源也其所奏河源頗為明晰從前康熙四十三年
皇祖命侍衛拉錫等往窮河源其時伊等但窮至星宿海
即指為河源自彼回程復奏而未窮至阿勒坦郭勒
之黃水尤未窮至阿勒坦噶逹素齊老之真源是以
皇祖所降諭旨并
幾暇格物編星宿海一條亦但就拉錫等所奏以鄂敦他
臘為河源也今既考詢明確較前更加詳晰因賦河
源詩一篇敘述原委又因漢書河出昆崙之語考之
於今昆崙當在回部中回部諸水皆東注蒲昌海即
鹽澤也鹽澤之水入地伏流至青海始出而大河之
水獨黃非昆崙之水伏地至此出而挾星宿海諸水
為河瀆而何濟水三伏三見此亦一證因於河源詩
後復加按語為之决疑傳正嗣檢閱宋史河渠志有
云河繞昆崙之南折而東復繞昆崙之北諸語夫昆
崙大山也河安能繞其南又繞其北此不待辨而知
其誣且昆崙在回部離此萬里誰能移此為青海之
河源既又細閱康熙年間拉錫所具圖於貴德之西
有三支河名昆都倫乃悟昆都倫者蒙古語謂横也
横即支河之謂此元時舊名謂有三横河入於河蓋
蒙古以横為昆都倫即回部所謂昆崙山者亦係横
嶺而修名者不觧其故遂牽青海之昆都倫河為回
部之昆崙山耳既解其疑不可不詳誌因復著讀宋
史河渠志一篇兹更檢元史地理志有河源附錄一
卷内稱漢史張騫道西域見二水交流發葱嶺滙鹽
澤伏流千里至積石而再出其所言與朕蒲昌海即
鹽澤之水入地伏流意頗合可見古人考證已有先
得我心者按史記大宛傳云于闐之西水皆西流注
西海其東水東流注鹽澤潛行地下其南則河源出
焉河注中國漢書西域傳于闐國條下所引亦同而
說未詳盡張騫既至蒲昌海則或越過星宿海直至
回部地方或回至星宿海而未尋至阿勒坦郭勒等
處當日還奏必有奏牘或繪圖陳獻而司馬遷班固
紀載弗為備詳始末僅以數語了事致後人無從考
證此作史者之略也然則武帝紀所云昆崙為河源
本不誤特未詳伏流而出青海之阿勒坦噶逹素而
經星宿海為河源耳至元世祖時遣使窮河源亦但
言至青海之星宿海見有泉百餘泓便指謂河源而
不言其上有阿勒坦噶逹素之黃水又上有蒲昌海
之伏流則仍屬得半而止朕從前為熱河考即言河
源自葱嶺以東之和闐葉爾羌諸水瀦為蒲昌海即
鹽澤蒙古語謂之羅布淖爾伏流地中復出為星宿
海云云今覆閱史記漢書所記河源為之究極原委
則張騫所窮正與今所考訂相合又豈可沒其探本
討源之實乎所有兩漢迄今自正史以及各家河源
辨證諸書允宜通行校閱訂是正訛編輯河源紀略
一書四十九年兩江總督薩載河道總督李奉翰奏
江南河工預籌修防蓄洩機宜繪圖請
示旋
諭薩載李奉翰奏江南河工預籌修防蓄洩機宜辦理
工程三處繪圖貼說具奏已於圖内詳晰批示並面
諭該督等遵辦矣天然閘下既舊有引河年久淤墊
理應一併疏浚深通以備盛漲之年開放分洩自當
首先辦理方為有備無患其所奏外河順黃壩隄工
後深塘用土填平並於迤下佔築新隄一道自應次
第辦理以資保障至該督等所稱高堰石工子堰尾
土尚矮湏一律加高培厚一節高堰石工既經加高
層數其土堰間有卑矮之處自應一律加高培厚接
成一勢並應栽種柳樹俾根株盤結更可永遠鞏固
此事與前在海寧令將柴塘石工中間積水溝槽墊
平以資重障之旨事同一例應定為再次辦理將此
分晰指示該督等其仰體朕意遵照妥辦所需錢糧
著照所請於兩淮運庫内撥用又江西廵撫伊星阿
奏南昌新建等六縣下游地接鄱湖又當章貢諸
水之衝而圩隄沖塌田禾被淹請動項修築從之
五十年大學士阿桂等奏接奉
上諭前因桐栢山為淮水發源特諭畢沅詳晰查勘支
流或有淤塞即應設法籌辦兹據畢沅覆奏該處發
源之地河身不甚寬廣易於疏浚倘有需開挖之處
即勘明興工又賈魯惠濟兩河即係淮水支河現在
一律疏瀹江南洪澤湖向藉淮水挹注今淮水發源
之處經畢沅勘明疏瀹將支港小河一律浚導該處
賈魯惠濟二河其下流歸并渦河入淮現在亦加疏
浚俾就通暢并於淮瀆廟虔申祭告自當仰邀
靈佑泉源湧發衆水會歸下游湖水日就充足以助清
敵黃伏查淮河清水禦黃濟運為全河最要關鍵今
歲淮水未經大長仰蒙
聖明遠照以桐栢山為淮水發源
諭令畢沅廣為濬導從此會流下注洪湖自必日就充
足暢出清口永資利賴河南廵撫畢沅奏賈魯河
即在古汴水發源滎陽之大周山會京孛等水經
鄭州中牟祥符至朱仙鎮下逹尉氏扶溝西華淮
寧之周家口商水項城沈邱至安徽之潁州正陽
關入淮又賈魯河自中牟縣西十五里分支為惠
濟河經祥符陳留把縣睢州柘城淮寧鹿邑至安
徽亳州金陽河入淮各計四百餘里此河淤塞為
開封等府屬商販民食攸關今久經淺淤自應及
時開浚且於水旱年時兼可以資蓄洩從之又雲
南廵撫劉秉恬疏言滇池在省城之南周圍三百
餘里受昆明六河之水會為巨浸附近昆明呈貢
晉寧昆陽四州縣環海田疇資以灌溉者不下數
百萬頃所恃以宣洩者惟在昆陽之海口大河為
滇池出水咽喉疏通均受其利壅遏即受其害應
自龍王廟至石龍壩共長二千七十五丈挖深一
二尺至四五尺不等從之
皇朝通典卷五
