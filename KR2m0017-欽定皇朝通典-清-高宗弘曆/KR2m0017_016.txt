欽定四庫全書
皇朝通典卷十六
食貨(十六)
蠲賑上(賜復)(免科)(免役)(災蠲)(賑卹)
(臣)等謹按蠲之法有三一免租一免科一免役蠲
之故有二一遇災一遇事遇事者若巡幸兵興則
下赦除之令即古所謂賜復也馬端臨考於蠲貸
雜敘盖以歴代蠲貸之事不歲降又非徧及天下
者不錄故雖雜陳猶為明簡我
朝定鼎以來惠養黎庶有加無已豁免逋欠歲不勝
書若夫
省方問俗以及軍行凱旋凡所經歷之區莫不蠲免其
所為藏富於民者計至周矣至於普免天下漕糧
尤屬亘古所未聞之曠典我
朝
列聖相承幾為代有之常規使不事以類從或至繁而失
次兹纂通典於蠲貸分為四一賜復一免科一免
役一災蠲謹按年分隸焉至賑卹為救荒之首政
而古所稱無善策者也我
國家太和翔洽俗用阜康而如傷在抱雖偏隅偶有
旱澇無不綢繆備至嚴奏報之期先撫卹之令責
大吏以親勘榜賑數以號衆發倉廩截漕運不惜
數十百萬帑金務使匹夫匹婦無一失所愛民之
政立法之周莫逾
昭代謹於蠲免之後繼以賑卹分為上下卷以見紀
綱明備實有超萬古而獨隆者焉
賜復
順治元年免京城賦役凡遭明末寇賊蹂躪本家
遷徙者免三年房屋被燬者免一年大兵經由田
禾被踐者免本年租税之半河北府州縣衛免三
之一二年免河南被宼額賦有差除山西租税之
半三年免江南漕於
恩詔外再蠲三之一豁免潛山太湖英山霍山等縣賦五
年免湖廣大兵經宿岳辰二府租賦有差十一年
詔免順治六七兩年直省地丁逋賦十三年
詔免順治八九兩年直省地丁錢糧逋賦又定蠲荒抵流
恐民間不得實惠令百姓親填布政使司原簿以
禁濫徵
康熙元年除江西南昌新建豐城進賢奉新靖安
寧州等處浮米及銀三年
詔順治十五年以前民欠各色賦税悉除之四年
詔免順治十六十七十八三年逋賦四年
詔巡幸經歷通州以東至山海關蠲免今年租賦十九年
免江南康熙十二年以前逋賦二十三年
詔江南江西浙江湖廣等省自用兵以來供應繁多宜加
恩卹明年所運漕糧著免三之一二十四年
詔免江南湖北今年租及明歲田租之半直隸江南被災
地方二十四年秋冬二十五年春夏租悉除之二
十五年免直隸順天永平保定河間四府四川貴
州湖廣福建四省二十六年秋冬二十七年春夏
額賦又免直隸正定順德廣平大名四府明年租
二十六年
恩詔自用兵以來動用錢糧累年未清者概行豁免又
諭免江蘇陜西今歲未入租賦并明年地丁雜賦二十七
年
上南巡
詔免江南安徽府屬去年地丁漕賦又
諭免康熙十七年以前直省民欠漕糧米麥又
諭曰朕南巡至江南境上所經宿遷諸處民生風景較前
次南巡稍加富庶朕念江南積年帶征錢糧恐為民累
出京時曾詢戶部知全省積欠約有二百二十萬除江
南正項錢糧已與直隸各省節次蠲免外再將江南全
省積年民欠地丁一應錢糧屯糧蘆課米麦豆雜税概
予豁除又
諭雲南百姓供億王師運送勞瘁著將二十一年至二十
七年所欠屯賦銀及米麥等項蠲免二十九年蠲免山
東本年地丁錢糧三十年
諭朕撫御區宇三十年以來夙夜圖維惟以愛育蒼生俾
咸臻康阜為念比歲各省額徵錢糧業已次第蠲除其
歲運漕米向來未經議免朕時切軫懷所有京通各倉
米穀撙節支給數載於兹今觀近年儲積之粟恰足供
用應將起運漕糧逐省蠲免以紓民力除河南省明歲
漕粮已頒諭免徵外湖廣江西浙江江蘇安徽山東應
輸漕米自康熙三十一年為始以次各蠲一年至江寧
京口杭州荆州大兵駐防地方亦應預行積貯將康熙
三十一年起運三十年漕米各截留十萬石存貯倉厫
以備需用又免江西南昌等五府自二十二年起至二
十七年帶征逋賦又免吉水縣二十七年以前逋
賦三十一年
諭免廣東化州瓊山等四州縣自十八年至二十九年逋
賦三十二年
諭朕念廣西四川貴州雲南四省該屬邊地土壤磽瘠民
生艱苦與腹内舟車輻輳得以廣資生計者不同朕時
切軫懷數歲以來屢施恩澤積欠錢糧皆經次第豁免
兹念育民之道無如寬賦矧邊省地方非再沛優卹之
恩則閭閻無由充裕所有康熙三十三年四省應徵地
丁銀米著通行蠲免三十三年免江南邳州二十四年至
二十七年積逋又免直隸安州等十一州縣明年
地丁錢糧三十四年
詔免河南三十二三四年積逋三十五年普免天下漕項
銀米又以大兵征厄魯特噶爾丹其經過之直隸
宣化山西大同及陜西省供億繁多
諭免明年田租三十六年免山西甘肅明年田賦及陜西
榆林等沿邊州衛今年租又免蘇松等府十八年
至二十六年逋賦三十八年
上南巡蠲免浙江三十四五六等年逋賦又
諭朕巡省民生風俗南至江浙兹已返蹕行經山東沿途
見父老諮詢農事幸今年雨𤾉時若二麥繼登小民可
以無憂粒食但前年被災泰安等二十七州縣生計尚
未豐盈宜更加恩休養所有三十六年未完地丁銀米
均著免徵又免湖廣三十年甘肅四十一年田賦直隸
薊州三十三十一三十二年退地逋免江南淮揚
竈戶三十七八年鹽課四十一年免安徽并陜西
河西地方明年租四十二年
上巡幸山西免去年逋賦又免山東河東雲南貴州廣西
四川明年田租浙江四十四年田租四十四年免
湖南明年租停帶征舊賦又
諭嗣後蠲免新糧之年均停徵舊欠俟次年再徵四十五
年
諭免天下逋賦有已徵在官者即抵本年正賦(直隸銀八萬二千七)
(百兩糧五千九百石各有竒山柬銀百六十九萬千七百兩糧五千九百石各有竒山西陜西甘肅)
(江蘇安徽江西浙江湖北湖南廣東各省銀二百十二萬二千七百兩糧十萬五千七百石各有竒)
四十七年免江南明年租四十九年
諭朕比來省方時邁已閱七省南北人民風俗及日用生
計靡不周知而民所以未盡殷阜者良由承平既久戶
口日繁地不加增産不加益食用不給理有必然朕洞
燭此隐時深軫念爰不靳敷仁用甦民力明年為康熙
五十年原欲將天下錢糧一概蠲免因廷臣集議恐各
處兵餉撥解之際兵民驛遞益致煩苦細加籌畫悉以
奏聞故自明年始於三年以内通免一週俾遠近均沾
惠澤直隸奉天福建浙江廣東廣西雲南貴州各巡撫
及府尹所屬除漕項錢糧外五十年應徵地畝銀共七
百二十二萬六千一百兩有竒均予豁免并累年舊欠
百十有八萬六千一百兩有竒亦著免徵其五十一年
五十二年應蠲省分至期候旨行又
諭免江南淮徐揚三府淮徐泰三衛地丁銀湖南省三十
一年地丁銀四十八九年逋賦
盛京奉天錦州承德等府州明年租五十年福建巡
撫黃秉中疏言蠲免之例榖不入蠲臺灣有榖無
銀本年歲租已入無庸蠲免
諭復除臺灣明年應徵榖五十一年
諭朕宵旰孜孜勤求民瘼永維惠下實政無如除賦蠲租
除每歲直省報聞偶有水旱災傷照輕重分數蠲免正
供仍有賑卹外將天下地丁錢糧自康熙五十年為始
三年之内全免一周使率土黎庶普被恩膏除將直隸
奉天浙江福建廣東廣西四川雲南貴州山西河南陜
西甘肅湖北湖南各省五十年五十一年地丁錢糧一
概蠲免累年舊欠錢糧一併免徵外所有江蘇安徽江
西山東各省除漕項外康熙五十二年應徵地畝銀八
百八十二萬九千六百四十四兩有竒人丁銀百有三
萬五千三百二十五兩有竒悉行豁免其累年舊欠銀
二百四十八萬三千八百二十八兩有竒著一併免徵
計三年之内總免過天下地畆人丁新征舊欠銀三千
八百有六萬四千六百九十七兩有竒各該督撫務須
實心奉行體朕軫念民生至意又
諭陜西潼關衛山西大同府所屬康熙五十一年應徵米
豆芻草既已徵完著將明年應徵者蠲免又免陜西西
安地丁并積欠銀五十二年
諭免天下明年房地租税及積年逋欠山西河南陜西西
安會寧等處今年田租五十四年
諭免順天永平保定河間宣化五府明年田租五十五年
諭策妄阿拉布坦近忽侵擾哈密故特徵兵備邊一應飛
芻輓粟悉支正供毫無累及閭閻今歲山西陜西二省
雖屢豐收猶念兵民效力轉輸無悞特將沿邊一帶運
糧地方自山西大同府屬前衛右衛大同懷仁馬邑朔
保等七州縣衛直至陜西延安府屬府谷神木等共四
十二州縣衛所堡康熙五十六年額徵銀八萬六千一
百兩有竒糧米豆榖三十一萬七千七百石有竒草二
千七十六萬五千九百束有竒通行蠲免并將從前積
欠逋欠銀糧草豆悉予蠲免又免直隸地丁銀米芻草
五十六年
諭朕撫馭寰宇五十餘年各省正賦屢經全免累年積欠
亦已蠲徵近者民力雖已稍舒然念分年帶徵之銀若
不格外優寬則小民一歲所獲分納二年之賦以其贏
餘養贍室家斷難充足朕每懷及此軫惻良深宜更加
殊恩通行豁免今將直隸江蘇安徽江西浙江湖廣西
安甘肅等八省帶徵屯衛銀二百三十九萬八千三百
八十兩有竒概免徵收其漕項雖例不准免亦破格施
恩將江蘇安徽所屬帶徵漕項銀四十七萬五千一百
餘兩米麥豆十有四萬六千六百十有餘石内免徵一
半又
諭頃者朕巡幸口外經過三河等州縣及永平府交界地
方見今歲秋成豐稔米價稱平惟是去年雨水過溢田
畆間被淹没朕深加軫恤蠲賦平糶轉漕分賑貧民使
不至失所今者雖復有年然僅足支一歲之用恐來年
之輸將尚多難繼是必再沛恩膏始可大培民力著將
順天永平所屬大興宛平通州三河密雲薊州遵化順
義懷柔昌平寳坻平谷豐潤玉田良鄉涿州武清香河
霸州大成文安房山保定延慶盧龍遷安樂亭灤州撫
寧昌黎等州縣山海梁城等衛所康熙五十六年地丁
銀二十六萬四千三百餘兩米豆高粱二萬千六百餘
石草九萬四千九百餘束通行蠲免所有屢年積欠銀
九萬三百九十餘兩米豆高梁萬六千三百餘石草八
萬四千四百餘束亦并與蠲除五十七年大兵屯駐西
陲
諭免陜西甘肅明歲地丁銀百八十八萬三千五百兩并
積欠銀四萬七百兩各有竒五十八年以師旅屯
駐沿邊數郡民供轉輸
諭免陜西延安府屬府谷神木等六十六州縣衛所堡明
年賦銀九萬八千百十兩有竒五十九年免陜西
甘肅康熙六十年正賦延慶等五州雜糧福建臺
灣府番民銀粟六十一年
世宗憲皇帝登極
諭古北口一路為我
皇考每年行幸之地百姓效力有年今將宛平順義懷柔
密雲平谷五縣昌平一州雍正元年應徵正項錢糧一
萬四千三百八十兩盡行豁免又
諭
陵寢一路此時正當修道之際亦宜軫卹令將大興三河
二縣通薊遵化三州雍正元年應徵正項錢糧萬三千
三百兩有竒盡行豁免
雍正元年免宛平等十一州縣田租雜税又
諭免江蘇等屬康熙三十三年以前逋賦百四十萬八百
兩有竒又續免江蘇康熙三十四年以後逋賦七
百二十九萬六千餘兩蘆課十九萬二千七百餘
兩蘇太等衛屯銀二萬一千六百餘兩四十七年
以後逋賦三百有六萬五千八百餘兩又以陜西
自軍興以來大兵駐劄民供轉輸非他省可比
諭免康熙六十年以前民屯衛所逋賦二年
諭恩詔議免各省錢糧自康熙十八年至四十五年止著
再加恩將五十年以前舊欠銀米悉與豁免又免廣東
海康遂溪今年租直隸霸州等七州縣逋賦二萬
七千七百餘兩六年免直隸明年起運銀四十一
萬七千八百餘兩又免福建康熙五十五年至雍
正四年逋賦三十三萬八千三百餘兩七年西藏
苗疆底定免甘肅四川雲南貴州廣西明年租并
西安田租十之三
諭浙江為財賦重地民力輸將朕所軫念今浙省自雍正
二年以前未完舊欠以及六年未完錢糧士庶踴躍輸
將實為浙省風俗稱慶著將雍正七年額徵蠲免十分
之二又
諭朕前見四川崇慶州士民好義急公是以格外加恩蠲
除正賦今見撫臣奏知瀘州里民有背運年餉之劬勞
又有樂助倉儲之忱悃著照崇慶州例將雍正七年額
征全行豁免又免山東廣東直隸陜西山西安徽明年
額賦各四十萬兩浙江民屯田租十之二八年
諭國家經費既敷宜藏富于民朕特降旨蠲免已多今次
第舉行應及于江西湖北湖南三省著將雍正九年錢
糧各蠲免四十萬兩直隸乃畿輔首善之地應沛殊恩
山東今歲被水之州縣稍多朕心深為軫念著將九年
直隸山東錢糧各蠲免四十萬兩又免甘肅租賦及西
安地丁銀十之三并加免二省額賦四十萬又免
甘肅之河州廳洮州衛歸德所西寧凉州府番民
芻粟十一年
諭雲南元江普洱兩府猓夷蠢動夫役頻煩之後恐小民
輸將力有不逮著將兩府本年額徵銀蠲免又免甘肅
今年額賦二十七萬九千三百兩有竒河南額賦
四十萬兩十三年免雲南貴州及湖南之沅州今
年田租是年八月
皇上登極詔免天下田租又
諭免雍正十二年以前逋賦其江南積逋内有官侵吏
蝕二欵亦予豁除又
諭
皇考山陵正在興工之時由京城至易州經過地方如大
興宛平良鄉涿州房山淶水易州等處凡修道應差
諸事不免資于民力朕心軫念著將該州縣乾隆元
年正賦加恩蠲免又
諭輸納錢糧多由業戶則蠲免大典大概業戶邀恩者
居多彼無業貧民終歲勤動按産輸糧未被國家之
恩澤尚非公溥之義業戶受朕惠者苟十捐其五以
分惠佃戶亦未為不可其令所在有司善為勸諭各
業戶酌量寬減又免直隸州縣雍正十二年以前旗
退地畆及入官地畝由地方官徵收逋賦甘肅雍
正十二年以前舊欠芻粟四川口外番部各土司
所屬本年雜糧銀及貢馬銀松潘所屬各土番本
年正額雜賦銀甘肅乾隆元年田租西安乾隆元
年田租之半又普安安阜酉陽建造城垣豁免本
年應納貢賦
乾隆元年
諭浙江嚴州所屯糧照杭州前右二衛科則徵收以舒
軍力永著為例又免甘肅明年租西安明年租之半
二年
諭來年經理
山陵大事自京師至易州七州縣民人應差趨役勤慎可
嘉著將乾隆二年正賦再行豁免又
諭凡遇蠲免皆以奉旨之日為始其奉旨之後部文未
到之前有已輸在官者准作次年正賦永著為例又
免陜西之寳豐新渠二縣招墾新戶雍正十三年
以前租賦直隸宣化永平等府未完地糧旗退地
畝入官地畝銀米四年
諭免直隸本年賦九十萬兩江蘇百萬兩安徽六十萬
兩并正賦之耗羡銀陜西榆林等十一州縣雍正
十二年至乾隆二年民貸常平糓石六年
諭朕初次行圍經過地方本年應徵額賦酌量蠲免十
之三又
諭凖噶爾來使進藏熬茶曾令納克舒三十九部落豫
備馬匹毫無違悞黽勉奉公甚屬可憫著加特恩將
本年應納錢糧寬免七年
諭朕御極以來愛養黎元於蠲免正賦外復將雍正十
三年以前積欠陸續蠲除今查雍正十三年江蘇安
徽福建三省未完民欠正項錢糧十七萬七千六百
七十四兩甘肅福建江蘇等省米豆糧九萬五千二
百六十九石甘肅草百七十萬四千二十一束又直
隸江蘇安徽甘肅廣東福建雜項錢糧銀二千九百
二十四兩福建雜項租穀四百四十八石此等拖欠
各項歷年已久多係貧乏之戶無力輸將著將各項
悉行豁免再查江浙二省尚有雍正十三年未完漕
項銀七萬一千二百七十兩米二萬九百四十九石
麥四千三十七石豆百八十五石向來漕項不在豁
免之例今既蠲除各項著將漕項一體免徵又免甘
肅涼州府之柳林湖肅州之三清灣柔遠堡毛目
城等處屯戶所貸牛種武威平番永昌古浪西寧
碾伯等六縣三年帶徵銀八年
諭盛京戶部莊頭每年交納倉糧今朕恭謁
祖陵親詣盛京軫念各莊頭終歲勤苦輸將無悞著將八
年分應交倉糧加恩寬免再各莊頭尚有七年分未
完米豆著一並豁免又免納克舒三十九部落明年額
賦十年
諭我朝
列聖相承深仁厚澤無時不加意培養元元以期家給人
足百年以來薄海内外物阜民康共享昇平之福朕
臨御天下十年於兹撫育蒸黎民依念切躬行儉約
薄賦輕徭今寰宇敉寧既鮮糜費之端亦無兵役之
耗是以左藏尚有餘積數年來直省偶有水旱朕加
恩賑濟多在常格之外如前年江南被水撫綏安插
計費帑金千餘萬兩凡此皆因災傷補救而沛恩澤
者朕思海宇乂安民氣和樂持盈保泰莫先於足民
仰惟我
皇祖在位六十一年蠲租賜復之詔史不絶書又特頒
諭旨將天下錢糧普免一次我
皇考旰食宵衣勤求民瘼無日不下減賦寬徵之令如甘
肅一省正賦全行豁免者十有餘年朕以繼志述事
之心際重熙累洽之候欲使海澨山陬一民一物無
不均沾大澤為是特降恩旨將乾隆十一年直省應
徵錢糧通行蠲免又以各邊郡芻糧福建臺灣府應
徵粟糓四川納貝母青稞折徵銀各廳土司及番
民夷賦銀折貢馬銀陜西西寧之玉樹等屬及納
克舒番衆馬貢均不在蠲例
諭一體豁免又
諭各省蠲免正賦之年其未完舊欠著一併停徵至開
徵之年令其輸納至於有田之家既邀蠲賦之恩其
承佃田戶亦應酌減租糧著照雍正十三年十二月
蠲免之例行十一年
駕幸山西免五臺縣明年額賦十之三又
諭此番征勦瞻對四川各土司承辦軍糧踴躍可嘉其
本年貢賦已經普免今軍務告竣著再加恩將打箭
鑪口内口外效力之各部番衆應納貢賦再蠲免二
年又免浙江玉環山海寧之大亹中小亹墾地銀榖
直隸固安霸州二防尉守屯糧奉天奉錦二府米
豆山西太原平陽潞安寧武澤州蒲州六府遼沁
平忻代保解綘八州及歸化城供餉米豆榖麥河
南開封等府廣東廣韶等府灘地官莊官地義田
租課及屯田曠軍餘羡銀米學租(向例非地丁錢糧例不蠲免今)
(併豁除)十三年
駕幸山東免所經州縣明年田租十五年恭謁易州
陵寢免所經州縣田租被災者十之五未被災者十之三
駕幸五臺免所經州縣田租十之三
駕幸嵩洛
諭此次巡幸河南省方問俗所至推恩尤念祥符為省
會之區登封實望秩之所鑾輿駐蹕宜沛優施著將
二縣乾隆十六年應徵地丁錢糧全行蠲免十六年
諭朕巡幸江浙問俗省方廣沛恩膏聿昭慶典更念東
南貢賦甲于他省其累年積欠錢糧雖屢准地方大
吏所請分别緩帶以紓民力而每年新舊并徵小民
未免拮据朕宵旰勤勞如傷在抱兹當翠華臨莅倍
深軫䘏用普均沾之澤以慰望幸之忱著將乾隆十
三年江蘇積欠地丁銀二百二十八萬餘兩安徽三
十萬五千餘兩悉行蠲免其浙江一省雖額賦略少
於江蘇而節年以來並無積欠具見浙省官民敬公
急事朕甚嘉焉著將本年應徵地丁錢糧蠲免三十
萬兩以示鼔勵又
諭朕上年巡幸嵩洛問俗省方清蹕所經已疊沛恩膏
彰行慶施惠之典而該省紳民踴躍急公就瞻恐後
其歡忻鼓舞之忱不惟無怨而益肫至今猶為繫念
所宜再沛恩施者也其河南省乾隆十四年以前積
欠帶徵緩徵錢糧三十五萬餘兩著再加恩概行蠲
免又
諭免南巡經過各州縣今年田租十之三又免兩淮竈
戶積欠銀四萬二千餘兩甘肅乾隆元年至十年
逋賦十七年免長蘆鹽課積欠銀十四萬餘兩十
九年恭謁
盛京
陵寢免奉天今年田租二十一年
幸闕里免曲阜縣明年田租又以用兵西陲民供輸輓
悉免甘州肅州涼州安西各衛臯蘭一縣今年銀
賦芻粟免寧夏平凉鞏昌蘭州四府田租十之三
免甘肅省乾隆十一年至十五年逋賦十年至十
五年所貸牛種又免齊齊哈爾黑龍江墨爾根呼
蘭本年以前所貸種食二十二年
上南巡免江蘇安徽浙江本年以前逋賦并免江寧蘇
州杭州三府今年租江南乾隆十年以前漕項兩
淮乾隆十七八九三年竈賦浙江漕項屯餉沙地
公租及貸種各積逋又免甘肅十六年至二十年
逋賦甘州涼州肅州安西臯蘭今年田租直隸滄
州静海南皮山東海豐等縣各逋賦二十三年免
甘肅十六年至二十二年逋賦二十四年免甘肅
明年田租西安州縣本年田租各有差安西瓜州
二十二年所貸牛具二十五年征西官兵凱旋免
甘肅明年田租二十六年
巡幸五臺免山西經歴州縣今年租十之三五臺縣乾
隆二十四五年貸榖石樓陽曲二縣緩徵帶徵銀
米免宣化府八年至十八年逋賦二十七年
巡幸江浙免江寧蘇州杭州附郭州縣今年田租江蘇
安徽浙江二十二年至二十六年緩徵及地丁之
未入者又免兩淮竈課帶徵銀九千兩浙江民屯
田租漕賦竈課諸逋銀二十六萬四千兩各有竒
又
諭朕巡省江南浙江所過地方應徵額賦已特頒恩旨
分别蠲免但念各屬尚有節年民欠之項分年緩徵
帶徵錢糧尚應按數徵收兹回鑾沿途體察民依宜
敷恩澤著再加恩將乾隆十三年至二十五年大興
静海龍門宣化懷安萬全西寧懷來蔚州四旗等十
州縣廳未完地丁銀七千一百餘兩改折銀六千六
百餘兩屯糧萬六千餘石概予豁免三十一年
諭朕統御萬方孜孜求治惟以愛育黎元為念自御極
以來蠲賜所逮不下千億萬乾隆十年曾恭依
皇祖普免直省錢糧恩例蠲免天下額徵正賦二千八百
萬有竒惟歲運漕米向以供給俸餉廩糈之用非水
旱特蠲例不普免恭閱
皇祖實錄康熙三十年
特頒恩旨將各省起運漕糧通行蠲免一周大澤均沾慶
逾常格仰惟
皇祖沖齡踐阼臨御之三十年春秋未及四十朕年二十
有五始登大寳應祺受祉迄今亦閱三十年際
重熙累洽之會必世昌期均符泰運其為慶幸倍深兹荷
蒙
上天眷祐
列祖鴻庥函夏謐寧疆宇式闢北庭西域二萬餘里咸隸
版圖外有耕屯之獲内無餽餉之勞且連歲年榖順
成庶物豐殖京通倉儲儘有餘粟
天既誕貽樂歲惠洽昇平朕自當仰體
天心推恩黎庶是用敬承
嘉貺懋繼
前謨使薄海億兆益裕倉箱之慶所有湖廣江西浙江江
蘇安徽河南山東應輸漕米著照康熙年間之例以
乾隆三十一年為始按年分省通行蠲免一次(謹按乾隆)
(三十一年免山東河南二省三十二年免江蘇省三十三年免江西省三十四年免浙江省三十五)
(年免安徽省三十六年免湖南省三十七年免湖北省凡蠲免之省勸業戶亦令佃戶免交所入之)
(半)
巡幸木蘭免所經州縣今年額賦十之三(按嗣後歲以為常)又
以雲南近日緬匪滋擾各土司踴躍急公免附近
普洱之普藤猛旺整董等十三土司本年額徵正
耗及米折銀三千餘兩正耗糧六百餘石豁免猛
籠宿逋又
諭前經降旨將各省漕糧分年普免一次期使黎庶均
霑闓澤但聞漕糧欵内有例徵折色及民戶輸銀官
為辦漕者著再申諭一體概令蠲免三十二年
巡幸天津免經過地方及天津府今年田租十之三又
豁免天津府屬節年積欠及上年緩徵銀七萬三
千餘兩屯榖三千四百餘石又免節年因災出借
并舊欠及上年被水所貸榖十三萬九千一百餘石
又免直隸省節年積欠地糧銀四萬九千五百餘
兩屯糧六萬六千四百餘石又以雲南緬匪滋擾
諭免本年田租其官兵經過之地及永昌騰越普洱三
府州全行豁免餘免十之五三十四年免雲南近
邊土司本年賦又免雲南辦理軍需及永昌騰越
普洱三府州明年田租十之五並寬直隸河南湖
北湖南貴州等省官兵經過各州縣明年田租十
之三三十五年
諭朕寅承丕緒撫有萬方申旦求衣無日不以勤卹民
依為念是以劭農省歲減賦逭徵不靳多費帑金靳
閭閻共臻康阜溯在乾隆十一年丙寅朕御宇周旬
肇敷闓澤曾恭依
皇祖普免天下錢糧恩例蠲除直省額賦二千八百萬兩
有竒越在二十一年丙戌際當必世興仁益惟比戶
饒裕是計復下詔將應徵漕米省分照康熙年例概
蠲一次俾各倉箱盈衍倍積耕餘邇年以來寰宇又
寧民氣和樂惟
上天孚佑我邦家洊錫康年頌符綏屢朕衹膺
昊蒼鴻眷其可不究澤推仁以與我海内元元答兹
嘉貺我國家席全盛之模内外經費度支有盈無絀府庫
所貯月羡歲增因思天地止此生財之數不在上即
在下與其多聚左藏無寧使茅簷蔀屋自為流通迺
者仰紹
列祖貽庥化成熙洽為民藏富欣際斯辰且今年為朕六
十誕辰明歲恭逢
聖母八旬萬夀普天忭祝慶洽頻年尤從來史冊所未有
是宜更沛非常之恩以協
天心而彰國慶兹用乘春頒令誕布陽和著自乾隆三十
五年為始將各省應徵錢糧通行蠲免一次又
諭迺者恭奉
皇太后安輿展謁
兩陵前已降旨蠲免所過地方十分之三兹蹕途所至小
民扶老携幼歡迎愛戴之忱特切朕心深為嘉悦著
加恩將經過州縣及天津府屬乾隆三十一年至三
十三年未完地糧銀共五萬千八百餘兩地糧項下
本色豆穀共五千九百餘石又節年因災借榖共十
二萬六千一百餘石普行蠲免又免直隸省未完尾
欠地糧銀千二百餘兩及榖豆二千八百餘石改
折銀二千六百餘兩并因災緩徵銀十二萬四千
九百餘兩榖豆八千二百餘石改折銀千二百餘
兩免甘肅臨邊各屬眀年番糧芻粟又免河東西
屯糧草束三之一烏魯木齊新疆戶民芻粟三十
六年免福建臺灣府粟十六萬餘石廣東韶州等
府官租屯田曠軍餘羡學租銀十之一豁免四川
雜糧并廳營土司夷賦及折貢馬銀是年
上恭奉
皇太后安輿巡幸山東免經過地方今年租十之三免天
津去歲被災較重之滄州等五州縣貸榖三萬八
千餘石及天津縣常貸穀三千六百餘石東安等
四州縣貸榖三萬八千餘石寳坻等五州縣貸榖
萬八千餘石武清縣田賦十之五又免曲阜縣田
賦十之五是時
上謁闕里復
諭泰安曲阜為駐蹕之地均免本年田租并免濟南府
屬貸榖四萬九千餘石東平未完災緩地丁銀四
千八百餘兩濟南武定二府災貸麥本銀五千八
百銀兩兖州曹州等六府屬銀九萬八千餘兩又
諭朕巡幸木蘭今歲雨水較大著加恩蠲十之五三十
七年免奉天錦州米豆雜賦又免山西大原等六
府遼沁等八州及歸化城各協米豆十之三豁除
大同朔平兩府今年田租又免口外清水河廳折
色銀兩之三豁除和林格爾等處今年應輸折色
銀盡免太僕寺牧厰地折色銀并租十之三又免
浙江温台所屬玉環廳榖二萬一千餘石海寧沙
漲地租銀千二百餘兩又
諭江南蘇州等屬積欠現在僅餘尾欠五萬餘兩急公
可嘉著行蠲免又免陜西西安等九州田租併存留
穀及延安等三府芻粟甘肅各廳州縣民欠倉糧
三百七十六萬五千餘石三十八年
諭朕此次巡幸津淀業將經過州縣民欠概予蠲免但
念三十六年被災最重者二十四州縣其宛平等十
五州縣積欠已在經過普免之列唯通州寳坻三河
等九州縣非鑾輅經行所及僅免三十五年以前而
其地多有經過各州縣界址毗連者此徵彼免小民
未免向隅著將此各州縣三十六年未完緩帶地糧
銀萬五千六百六十餘兩豆四百八十餘石一併蠲
免又免直隸霸州等七十五州縣廳節年災借倉榖
二十三萬八百餘石屯糧項下米穀七千九百餘
石三十九年
上以川省自征勦金川以來羣黎踴躍奉公著將大兵
經過之地方及出運夫糧州縣按差務繁簡酌免
本年以前緩徵錢糧并各土司夷民貢馬夷賦四
十一年金川底定祗謁
兩陵恭奉
皇太后巡幸山東免經過地方正賦十之三蠲通州三河
等十三州縣大興宛平等十五州縣并滄州交河
節年緩帶災借銀糧麥豆又免畿南覇州保定文
安大城等二十州縣緩帶災借銀米又
諭朕因兩金川蕩平祗奉
安輿恭詣
泰岱輦路所經加恩優渥而泰安曲阜為駐蹕之地尤
宜廣敷惠澤著將二縣乾隆丙申年應納地丁錢糧
全行蠲免又免水陸經行之德州禹城等州縣逋賦
並免
蹕路未經之鄒平新城齊東陵縣二十一州縣衛災借
銀榖
諭免德州夀張等十一州縣并臨清等州縣緩徵漕米
銀賦四十二年恭奉
孝聖憲皇后梓宫詣
泰東陵安奉免沿途經過州縣本年田租十之五易州十
之七是年福建值輪蠲之年准臺灣府屬官莊租
息照上次例免十之三又免陜西甘肅芻粟(向例皆不)
(入蠲故特免)四十三年
上恭謁
泰陵
泰東陵免經行地方本年田賦十之三又
諭遼瀋為我朝
鴻業肇基之地風俗敦龐人心淳厚兹由山海關至陪京
恭謁
祖陵蹕路所經村村殷阜老幼歡迎扶攜恐後嘉悦之餘
恩施宜渥啓鑾日業經降旨免所過地方錢糧十之
三著再加恩將奉天所屬府州縣乾隆四十四年地
丁正項錢糧通行蠲免又免各莊頭本年倉糧萬餘
石
盛京興京遼陽牛莊等十五處旗地芻粟之半又
諭各省漕糧於乾隆三十一年普免一次兹蒙
昊蒼眷佑累洽重熙敬體
天心愛飬億兆用是再沛恩膏著於庚子年為始復行普
免天下漕糧一次四十四年
諭朕此次敬謁
泰陵恭祭
泰東陵及四月釋服恭詣祭謁所有沿途經過地方著加
恩蠲免本年地丁錢糧十之三免湖南乾州鳳凰永
綏三廳城步綏寧二縣苗疆均照三十五年例
諭戶部議覆富勒渾等奏銷川省軍需項下分别民欠
商欠專賠分賠各欵一摺其中如民欠一欵念辦理
金川軍務買糧運餉悉發官帑絲毫不以累民而川省
百姓輓輸運送各出其力今於大功告蕆之後復令償
還前借帑項朕心實所不忍所有該省民欠銀百九十
六萬八千四百餘兩均著加恩豁免再商欠一項米
價脚價銀九十八萬六千九百餘兩雖有虧缺實情
並非侵蝕其實在家産盡絶無可著追者并加恩一
體豁免又報銷與例案不符各欵請分别專賠分賠
於通省文職内按年在養廉内扣半賠補等語因思
平定金川之事費帑六千餘萬兩期使番民永除後
患何必以此難於報銷之案累及各官所有專賠分
賠銀二百八十三萬二千餘兩糧米十五萬三千六
百餘石及代賠無著一半商欠應扣通省一半養廉
并富勒渾與陞調别省各員應扣一半養廉俱著加
恩豁免又免陜西延榆綏三府民欠常平倉糧十二
萬三千石社倉榖萬三千石各有竒四十五年
聖駕南巡免經過直隸山東本年正賦十之三又免直
隸順德廣平大名天津四府節年災借榖八萬四
千石銀九萬八千兩山東歷城等二十一州縣緩
徵銀十三萬四千兩臨清等七州縣緩征榖二萬
六千石社倉榖二千四百石麥種三千二百石各
有竒免江南浙江水陸經行地方本年正賦十之
三又
諭江省為財賦重地兹入疆伊始渥澤宜覃將江寧屬
乾隆四十四年以前積欠銀四十五萬三千餘兩米
麥榖九萬七千餘石俱全行蠲免又兩淮竈戶僻處
海濱生計艱苦其各場歷年未完銀三萬五千餘兩
併予豁除又
諭朕巡幸江浙所過維揚兩淮商衆踴躍抒忱并應一
體加恩所有應還川餉項内未繳銀百二十萬兩全
行豁免又江寧蘇州杭州為省會
駐蹕之地并免附郭諸縣本年正賦(是年福建臺灣府屬額征供粟山西)
(太原等十六府州并清水河廳太僕寺牧厰和林格爾等處本折銀兩廣東廣韶等府州屬應徵各)
(項銀兩糧芻向不入蠲例者今值輪遇普蠲之歲悉照上次例分别蠲免有差)四十六年
巡幸五臺免經過直隸山西各州縣本年正賦十之三
并五臺縣未完借榖三千六百石順天保定等府
未完借榖四萬七千石米三萬四千石麥三千四
百石銀五萬一千八百兩各有竒又免江蘇河灘
地租宿逋又免甘肅承辦軍需之靖遠安定等七
州縣本年田租四十七年
巡幸盤山免經過地方本年正賦十之三
諭淮南商人應徵提引餘利銀兩前經降旨加恩將未
完銀展緩分作二十一限繳完今該商等已完至第
十三限其餘八限尚應交銀三百八十六萬六千餘
兩此項提引餘利該商等按限完交已經過半朕思
䘏商所以䘏民著加恩於未完銀内豁免二百萬兩
其餘仍按原限完繳四十八年
上恭謁
泰陵免經過地方本年正賦十之三
諭豫省自辦理河工以來歷次部撥及動用司庫銀千
餘萬兩無非為百姓保護田廬所有採辦料物雇募
人夫俱於例價之外寬裕給值俾小民踴躍趨事其
例價外酌增銀兩自應分年均攤帶徵還欵但此次
為數甚多而上次漫工案内又尚有攤徵未完銀九
十餘萬兩若按年帶徵民力未免拮据朕自御極以
來普免天下地丁錢糧者三次普免各省漕糧者二
次不惜萬萬帑金又何靳此千餘萬庫項而令小民
每年於正賦之外多此徵輸耶所有此次所請分年
攤徵九百四十五萬三千九百二十餘兩以及上次
攤徵未完銀九十四萬五千餘兩俱著加恩普行豁
免併免南岸開挑新河考城商邱曹縣等處酌增銀
二十二萬餘兩又免甘肅積逋銀二十四萬六千
兩糧百三十八萬九千石各有竒是年
上臨幸
盛京恭謁
祖陵免奉天所屬州縣本年正賦各莊頭及旗地應納錢
糧(均照四十三年例)四十九年
上幸江浙免直隸山東經行地方本年正賦十之三又
免順天保定等十二府州屬積逋榖十五萬五千
餘石并山東利津霑化等二十一州縣衛災借籽
種牛具銀十一萬八千餘兩榖十萬一千餘石又
諭免江寧所屬積欠地丁漕項銀三十六萬七千兩民
借銀十五萬千九百兩米麥豆十八萬九千石各
有竒蘇州所屬地丁等銀四萬八百兩民借銀千
二百兩漕項等欵米豆三萬八千石各有竒安徽
所屬地丁等銀三十七萬三千兩民借六萬一千
兩漕項銀八萬三千兩漕糧六萬五千石各有竒
兩淮商人提引餘利銀百六十三萬餘兩又免
駐蹕江浙省會附郭諸縣本年正賦杭州嘉興湖州三
府本年地丁錢糧十之三又
諭甘省逆回滋事輓運糧草有需民力除今年田租其
業經徵收者作明年正賦又免乾隆三十八年至四
十六年積欠銀一百六十餘萬并民欠存留銀五
萬一千餘兩糧二萬五千餘石民番草束銀二十
萬四千餘兩民欠耗羡銀十萬二千餘兩糧四十
五萬二千餘石五十年
上幸盤山免經過地方今年正賦十之三
免科
順治元年除明季加派三餉及召買津糧三年除
直隸任邱縣水淹地租四年除江南淮徐無主荒
地租有主者量免正賦三年漕米一年七年免湖
廣蘄州麻城羅田蘄水黃梅黃岡六州縣五年六
年荒田賦八年除山西荒田賦二萬八千四百九
十頃西安新荒民屯廢藩地賦并浮開丁銀三萬
七千三百九十兩糧千二百八十石各有竒除直
隸安州芝蔴棉花折征賦九年除陜西莊浪西寧
肅州墳絶抛荒水淹沙壓各地賦十一年減江西
瑞州袁州二府浮糧
康熙元年除江南海州近海居民遷移内地所遺
田賦二年除廣東福建海濱無主田賦九年除邳
州海州宿遷沐陽通州泰州坍沒田賦十年除河
南陜州江南靈璧臨淮各荒地田賦定各官虚報
墾荒令民賠累者准開明豁免例又定凡蠲除漕
糧并随漕銀米亦准蠲例十三年除江南丹徒金
壇江濱坍没田賦二十一年定凡築堤占用民田
豁除漕糧例二十九年
諭朕近見廣東高州瓊州所屬地丁各項錢糧累年每致
逋欠如果丁闕地荒不能輸納著該督撫將實在戶口
稀少田地荒蕪徭賦無從辦納州縣積年所欠錢糧數
目詳晰察明具奏尋議除廣東高州府吳川縣瓊州府
臨高澄邁二縣十八年至二十八年未完地丁銀
十二萬八千六百兩米四千六百石各有竒三十
年除江南睢寧縣廢闕地丁賦通州海門鄉坍田
銀米三十一年除雲南鄧州水石沖壓荒田賦三
十四年除山西津滎二縣河壖坍沒田賦三十八
年除浙江鄞縣海潮沖沒田賦三十九年除鄞縣
坍没田賦(謹按鄞縣十一都三圖近海田地舊有唐牐禦潮蓄水順治十七年衝没)四
十九年除江南荒地銀五十二年除江蘇荒地銀
五十三年除浙江奉化縣水沒田賦六十一年
世宗憲皇帝登極
諭朕聞陜西甘肅二省各州縣衛所地丁銀每錢額外征
銀三釐米每斗額外征三合以為備荒之用此項徒有
加賦之名而無賑濟之實著自雍正元年為始將額外
征收銀米永行停止如有舊欠悉予豁免又
諭京師琉璃亮瓦兩厰官地每月按間計檩征租相沿已
久朕念兩厰多繫流寓賃租揭本經營之民情可憫惻
嗣後止征地租免其按間計檩逐月輸納
雍正二年除浙江仁和等十一州縣水衝沙壓地
租除江西南昌新建豐城進賢奉新寧州靖安七
州縣浮糧三年
諭蘇松浮糧向日常厪
皇考聖懷本欲施恩裁減朕仰體
皇考愛民寬賦之盛心將蘇州府額征銀豁免三十萬兩
松江府額征銀豁免十五萬兩著為定例又除江南丹
徒縣濱江坍没田賦百八十一頃有竒又臺灣鳳
山縣上淡水下淡水等八社(康熙十九年平定)番婦千八
百四十四口折納榖三千六百八十石自明年為
始照諸羅番婦例免其納賦五年
諭各省之中賦税最多者莫如江南之蘇松二府浙江之
嘉湖二府考四府賦税加重之由盖始自明初籍富民
之田以為官田按私租以為重賦此洪武之刻政也明
二百餘年減復不一我朝定鼎以來仍照明例征收盖
因陸贖辦理軍需經費所在未便遽然裁減
皇考聖祖仁皇帝常論及此雍正三年朕仰體
皇考聖心已將蘇松二府額征浮糧豁免今特沛恩膏將
嘉興府額征銀四十七萬二千九百餘兩著減十分之
一計免銀四萬七千二百九十餘兩湖州府額征銀三
十九萬九千九百餘兩著減十分之一計免銀三萬九
千九百九十餘兩共二府免銀八萬七千二百八十餘
兩永著為例六年除陜西西鄉縣康熙六十一年無著
浮糧銀千二百餘兩七年
諭除湖南武陵縣宿郎堰湖濱渰没田賦十年
諭朕聞淮安府阜寧縣屬射陽湖地方於雍正五年題陞
淤地八千一百餘頃陞租銀四千餘兩康熙五十九年
丈量射陽湖北崖灘地案内陞地四百餘頃應陞銀百
七十兩皆係有銀無地小民賠累難堪向來積欠纍纍
從未清完甚屬累民著將前項陞地并租銀悉行豁免
又除江蘇淮揚徐等屬開河占用民地田賦陜西
武功縣水沖田賦十三年
皇上登極
恩詔蘇松浮糧前已蒙
世宗憲皇帝諭旨裁免四十五萬兩以紓民力但江省糧
額尚有浮多之處著再加恩免額征銀二十萬兩
乾隆元年
諭江蘇淮安府之桃源縣徐州府之宿遷縣睢寧縣沿
河地畝淹涸靡常雍正五年涸出睢寧縣報陞地五
千三十九頃宿遷縣報陞地四千七十二頃桃源縣
報陞地三千八百四十二頃嗣蒙
世宗憲皇帝以淤地勘報不實令河臣會同督臣察勘共
豁地七千二百餘頃萬民感頌存地五千七百餘頃
照各縣成例折算實地三千五百餘頃科則亦經減
輕其潼安一衛裁汰改歸州縣征收乃比年以來仍
催征不前蓋此淤出之地畝即舊有糧田是以民力
維艱輸將不繼也朕既洞悉其中情事自當加恩開
除以紓民力著將宿遷睢寧桃源三縣見存新淤涸
復改科地糧額征銀六千五百兩全行豁免其雍正
十三年淤地未完錢糧亦免征收至水沉地畝仍照
例每年冬勘又免泗州安河兩岸淹涸靡常淤地額
征銀千二百餘兩山東郯城等二十八州縣淹没
地田賦又
諭山東章邱縣捏報墾荒地畝相沿已久著將已攤入
地畝者於乾隆元年覈明開除免其征收未攤入地
畝者自雍正十三年起悉行豁免又免河南祥符等
四十二州縣鄭州臨河之姚店等堡鹻鹵飛砂河
坍水占地畝田賦又免直隸吕家灣等處甘肅狄
道州河南滎澤縣荒地及無著田賦二年
諭江蘇阜寧鹽城二縣有濱河地畝淹涸靡常有司誤
報陞科小民納賦維艱著確核地畝銀數悉行豁免
又免江南高郵等五州縣河堤民房租銀山東商
河縣鹻鹵官莊田賦甘肅河西各屬州縣衛所隨
征馬糧三年除四川射洪等六縣坍没田賦四年
諭除雲南勲莊變價田被水沖沙壓地畝應征銀兩五
年除河南中牟封邱等十四州縣水沖沙壓各荒
地田賦及鄭州地戶積逋六年除湖南湘鄉臨武
二縣坍沒田賦七年除浙江錢塘縣及河南洧川
等十一州縣河坍沙壓荒田賦八年
諭朕聞浙江温台二洋為漁船採捕之所從前玉環未
經展復之前凡漁船被汛兵需索陋規無異私税後
因展復玉環地方官恐經費無出遂將陋規改收塗
税此一時權宜之計也朕思濱海編民以海為田每
歲出沒於波濤之中捕魚餬口生計淡薄應加軫䘏
著將此項永遠革除又除湖北興國黃岡二州縣荒
地田賦九年除四川被水沖決田畝百九十餘頃
額賦并碾榨磨十九座租税十年除江西樂平德
興玉山宜黃陜西郃陽各坍荒田賦十一年除江
蘇沿城基地廢房租銀(江蘇沿城基地向係居民賃地建屋輸租因屋坍他)
(徙地勢低窪不堪棲止祖遂逋懸州縣率以罰鍰抵解至是奏除并禁濫罰)又
諭減直隸慶雲縣正賦十之三著為令又免廣東瓊州
府雜賦福建積逋漁課十二年免直隸天津蘆課
漁課十六年
諭朕聞常州府屬之武進陽湖二縣開抵役田租銀一
項原繫前明時虚田領價後因本戶逃亡株連親族
各將已産開抵實非前明原置之田亦非當日領價
之戶小民條糧役租力難并輸以致積年拖欠朕省
方所至民隠勤求清問既周倍深軫念著將武進陽
湖二縣開抵役田除應辦條漕仍照民田一例完納
外其新舊租銀㮣予豁免又除浙江淳安臨海瑞安
三縣坍荒田賦十七年除甘肅狄道州十五州縣
坍荒田賦十八年除浙江山東竈地安徽太平縣
福建臺灣府及直隸四旗通判熱河八溝同知所
轄地方坍荒田賦二十年
諭免諸羅縣民陳天松等墾荒追罰銀米二十二年改
山東海豐縣東北鄉低窪莊地照下則征收二十
九年免湖北漢陽縣積年坍没田賦三十三年
諭滇省山多田少水陸可耕之地俱經墾闢無餘惟山
麓河濱尚有曠土向令邊民墾種以供口食而定例
山頭地角在三畝以上者照旱田十年之例水濱河
尾在二畝以上者照水田六年之例陞科第念此等
零星地土本與平原沃壤不同倘地方官經理不善
一切丈量查勘胥吏不免從中滋擾嗣後滇省地頭
河尾俱聽民耕種㮣免陞科又改湖廣漢川縣汊垸
低窪民田上則者照漁糧上則徵收軍田照漁糧
下則徵收三十六年除臨清及陵縣沙鹻田賦江
寧震澤清河坍荒田泰州淹没田江西水沖屯田
各糧賦又免直隸喀喇河屯所屬被水糧地并巴
里坤墾不成熟地田賦三十七年免湖北江陵縣
直隸永定河下口江蘇宿遷縣修築月堤占廢民
地及江蘇靖江縣甘肅中衛縣陜西興平縣郃陽
縣水沖沙壓田賦三十八年定直隸文安縣大窪
田地每年視積水多寡除減田賦例(大窪連絡四淀漲涸靡常)
(時定水大全行蠲除水小量行減賦)免山西豐鎮廳屬旗地直隸涿
州民地浙江仁和縣場蕩水沖荒坍各田賦又湖
北監利縣創築月堤占用民地田賦三十九年免
直隸懷柔縣浙江錢塘桐廬餘杭臨安烏程等縣
江蘇上元江寧清河六合上海江浦鎮澤銅山常
熟等縣江西新昌寧都等縣沖坍及築堤占用民
地各田賦四十年免甘肅寧朔縣沙壓地芻粟山
丹縣草湖等渠坍没地賦四十一年除福建建陽
臺灣二縣江西新淦新城二縣江蘇桃源縣浙江
仁和縣沖坍田賦又免江蘇丹徙縣坍廢田地漕
米四十二年免直隸喀喇河屯水沖地畝田賦四
十三年除江蘇常熟婁縣嘉定長洲坍没田賦浙
江仁和三江兩埸潮没竈課四十四年除江蘇常
熟嘉定等縣甘肅高臺縣水沖沙壓田賦四十五
年免河南孟津縣甘肅平番碾伯二縣坍没田賦
芻粟四十七年除浙江仁和場仁和倉三圍等處
坍没存減則地九百二十畝四十八年免直隸懷
柔縣水沖田賦并浙江仁和埸扶基等處續被沖
坍田賦四十九年
諭蘇州藩司所屬地丁漕項公田餘租等欵積欠銀糧
業經㮣予蠲除因思吳縣公田已與民田一律交納
條銀漕米并加徵義租嗣因該縣有積年無著田糧
復于公田徵收餘租米二千二百餘石抵補無著虚
糧七百餘石外尚餘米千四百餘石留為該縣地方
公用歷年均有拖欠民力拮据所有該縣無著田糧
除照舊於此項餘租徵收抵補外其留備地方公用
應徵米千四百餘石著永免徵收五十年免河南鄭
州水沖堤壓民地田租
免役
順治元年除各旗壯丁差徭并輸納糧草布疋二
年除江南丹徒丹陽二縣明末加派馬折銀三年
免浙江錢塘仁和二縣間架房税七年除江南桐
城潛山太湖宿松休寧句容六縣逃丁荒地額賦
十一年除江西逃丁額賦十八年准江南江都如
臯海州民修理烽墩馬路各免差徭一年
康熙十二年除河南全派河夫(如遇歲修官為雇募每夫月給銀二)
(兩)十六年嚴有司罰民修築城樓垜口禁二十三
年
上東巡免山東江南各州縣衛所地丁銀曲阜縣地丁銀
二十八年除江寧市㕓歲輸房號廊鈔銀五十二
年
恩詔嗣後編審增益人丁止將滋生實數奏聞其徵收辦
糧但據五十年丁冊定為常額永不加賦五十四年定
社倉捐榖免徭例
雍正二年嚴官司到任苛派供設及修理衙署之
禁又定官用什物照價給值不得科歛之禁六年
罷口率之賦凡地丁均勻入地糧徵收八年
諭新設永順一府所屬永順龍山保靖桑植四縣火坑鋤
頭煙戶等名色錢一㮣刪除令該戶自行開報開墾官
給印照永為世業十三年
皇上登極
諭山西大同偏關老營水泉三汛兵丁交納徭銀向在
餉銀内扣交每年徵銀六百八十餘兩著自乾隆元
年始悉行蠲除永著為例又除江南太平縣雜派江
夫河篷錢糧
乾隆元年
諭除湖北江夏等十九州縣未經攤減丁銀甘肅伏羌
通渭秦安會寧等縣岷州衛闕額丁銀江南長江
網戶鰣魚折價銀三年除福建延平府南平縣浮
多丁銀五年
諭聞江省歲額錢糧地丁漕項蘆課雜税之外又有名
為雜辦者不在地丁項下編徵仍入地丁項下彙入
分數奏銷欵項甚多沿自前明迄今賦役全書止編
應解之數未開載出辦原委即有開載出辦之處亦
未編定如何徵收則例於是有闕額累官者有徵收
累民者有累在官而因以及民者有累在民而因以
及官者朕心軫念特頒諭旨其實在闕額有累官民
者確查奏免十一年議免江蘇雜辦錢糧(城租吏農班餘米軍)
(餉碾餉折榖等項)又
諭朕從前巡幸直隸地方見城垣多有殘闕皆因不能
隨時堵築以致出入踐踏踰越成路因令大學士等
寄諭各督撫令其督率有司留心整飭嗣據巡撫碩
色奏請分别工程千兩以上者候以工代賑之年動
項興修千兩以内者令該州縣分年修補除土方小
工酌用民力外其餘即於上費項下支修朕將伊摺
令各督撫閱看俾其仿照辦理但須善為經紀勿致
累民而各督撫中遂有因此奏請開捐土方並將各
官養廉合力捐修者或經批示或經議駁俱未准行
今鄂彌達覆奏摺内又稱按田起夫誠恐佔田之戶
必派之佃田之家不若暫借稅銀生息以備修補等
語此奏甚屬錯誤全不知朕本意矣蓋城垣為國家
保障其責全在地方官其所以酌用民力者蓋因各
處城垣偶有坍損地方官並不查禁聽民踐踏甚且
附近居民竟將城磗竊取以供私用是以令于農隙
之際酌用本地民夫補葺使民知城垣之設原以衛
民已身曾用力于其間則遇有損坍自然護惜不肯
任意踐踏且隨時修補亦易為力此上下相維之義
並非令其按田起夫竟成賦額之外增一力役之征
也如鄂彌達所稱者恐各省督撫亦錯會朕旨或致
累民用是特頒此旨曉諭各督撫知之二十七年立
生監不得濫充社長圩長牙行埠頭各雜役之禁
三十七年
諭李翰奏請停編審造冊所見甚是編審人丁舊例原
因生齒煩滋恐有漏戶避差之弊是以每屆五年查
編造冊以備考核今丁銀既皆攤入地糧而滋生人
戶又欽遵康熙五十二年
皇祖恩旨永不加賦則五年編審不過沿襲虚文無裨實
政况各省民榖細數俱經督撫於年底專摺奏報更
無藉五年一次之另行查辦嗣後編審之例著永行
停止三十八年
諭據陳輝祖奏請將該省民屯新墾丁銀隨年攤徵批
交該部議奏旋經戶部覆准并請行查各督撫就本
省情形酌籌妥議具奏嗣據直隸等省先後入奏大
㮣請仍舊制者居多則陳輝祖所奏及該部所議皆
未得當國家承平休養百有餘年閭閻生齒日繁歲
有增益向來編審人丁按丁科則自康熙五十二年
我
皇祖特頒恩詔永不加賦即以是年丁糧之數作為定額
朕臨御以來無時不以愛養斯民為念詎肯於丁糧
區區毫末之賦稍存計較乎若以新墾民屯田畝復
將丁銀隨年攤納是與小民較及錙銖尤非惠下卹
民之道所有各省辦理丁糧一事無論己未覆奏俱
著悉仍其舊毋庸另議更張
皇朝通典卷十六
