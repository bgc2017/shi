皇朝通典卷二十八
職官(六)
光禄寺(卿庫少卿使四署署正司庫筆帖式)(署丞)(典簿)
光禄寺卿滿洲漢人各一人少卿滿洲漢人各
一人掌
大内膳羞及祭祀朝會燕饗酒醴饔餼之需辨其物
品釐其法式以待供饋凡大祀則視刲牲祭之日
以卿二人進福酒福祚而頒其膰肉於百執事之
人凡蕃國貢使廩于館者則序其等而為之庀具
焉所屬有大官珍羞良醖掌醢四署順治元年置
光禄寺卿滿洲漢人各一人少卿滿洲一人漢人
二人寺丞漢人一人康熙三十八年省寺丞員額
少卿亦省漢人一人乾隆十三年以來以大臣總
理寺事皆由
特簡無常員大官署署正滿洲漢人各一人署丞
滿洲二人掌肉脩蔬茹之屬辨其物而共之祭祀
燕饗則陳其几席焉(初順治元年定四署置署正滿洲漢人各一人署丞各滿)
(洲二人漢人一人又漢人監事各一人十三年省漢人監事員額十五年又省漢人署丞四人)
珍羞署署正滿洲漢人各一人署丞滿洲二人
掌及時獻其禽鱻以薦新于
廟祭祀則共兔醢若燕饗之品物各凖其度數以差次之
良醖署署正滿洲漢人各一人署丞滿洲二
人掌共祭祀燕饗之酒醴設酒庫于西安門内授
之灋式而頒其政令焉掌醢署署正滿洲漢人
各一人署丞滿洲二人掌共百事之鹽及果實
飴蜜醯醬之屬咸以時按式而告備焉典簿廳
典簿滿洲漢人各一人掌章疏文移(順治元年又置司牲漢大)
(使一人十五年省)司庫滿洲二人庫使滿洲八人掌庫
帑出納筆帖式滿洲十有八人(順治元年置滿洲筆帖式二十)
(有一人漢軍二人康熙三十八年省漢軍員額復省滿洲筆帖式三人)
(臣)等謹按周禮膳夫有惟王不會之文說經者或
以為疑不知當時九式掌于冢宰人主自不得恣
其費用所以用皆合式不必以有司之法會之並
非蕩然無節也三代以後侈汰漸萌至明嘉隆間
歲用逾四十萬厨役多至四千一百餘名奸蠧叢
生實為弊藪我
朝自康熙初定制錢糧皆歸戶部光禄以時支取儲
用歴加撙節歲祗支銀二萬兩月要其數以
奏務使品式有定出入有經冗費盡除成規共守信
足永昭
儉德矣
太僕寺(卿簿)(少卿式左右司員外郎兩主事管主筆帖統轄總管翼總)
(翼長)(護軍校)(辦理牧場主事)(筆帖式)
太僕寺卿滿洲漢人各一人少卿滿洲漢人各
一人掌兩翼牧馬場之政令凡遇
車駕行幸以卿少卿一人隨
蹕司幔城網城䭾載槖駝每歲夏季則以卿少卿一人
率屬赴牧場稽其孳生斃損之數分注于冊三年
乃均齊之以定賞罰焉
國初太僕寺附于兵部武庫司設卿滿洲漢人各一
人少卿滿洲二人漢人一人寺丞滿洲漢人各一
人順治元年省太僕寺九年復置十五年省寺丞
員額十六年復置康熙二年仍省雍正三年始建
衙署於正陽門之東乾隆十三年省滿洲少卿一
人又初設各牧監監正康熙二年省近歲以來以
大臣兼管寺事皆由
特簡無常員(按監國初别設苑馬寺置卿及主簿正等官康熙二年裁謹附識)左司
員外郎滿洲蒙古各一人主事滿洲蒙古各一
人掌䭾載幔城網城之駝隻以備
巡幸之用(初制不分司設滿洲員外郎八人雍正三年省二人改設蒙古員外郎二人乾隆六年始)
(置左右二司各分職掌給以印信十三年定原設員外郎八人改為滿洲員外郎二人蒙古員外郎)
(二人滿洲主事二人蒙古主事二人)右司員外郎滿洲蒙古各一
人主事滿洲蒙古各一人掌察騐牧場馬匹盈
虧以時印烙主簿滿洲一人掌章奏文移(初置漢人主簿)
(一人康熙二年省雍正二年復置滿洲主簿一人)筆帖式滿洲八人蒙
古八人(初制滿洲筆帖式十有一人蒙古四人漢軍二人康熙二年省滿洲筆帖式三人雍)
(正三年省漢軍員額乾隆三年增置蒙古筆帖式四人謹按太僕寺初置常盈庫以直隸山東河)
(南額徵馬價銀六十餘萬解寺貯庫歲終覈銷設漢大使一人掌之尋以馬價銀歸併戶部省常盈)
(庫大使員額謹識)統轄兩翼牧場總管一人(以察哈爾副都統兼)
(管)兩翼總管各一人翼長各一人護軍校
各四人(以上皆蒙古員額)駐劄張家口辦理牧場事務
主事一人筆帖式一人牧場置于張家口外左
翼四旗在哈喇尼敦井東西百五十里南北百三
十里右翼四旗在齊齊爾漢河東西百五十里南
北三十二里馬羣百九十二每羣牧長牧副各一
人牝馬羣百六十每羣牧丁八人牡馬羣三十二
每羣牧丁十有四人護軍三百十有四人總管翼
長居適中之地綜治牧政護軍校協領等各巡牧
所禁盜馬及墾耕者統轄總管乾隆十三年置以
察哈爾副都統兼理總管康熙四十四年置護軍
校等員雍正元年置又原置有副管二人防禦二
人翼領四人驍騎校三人今俱省凡總管員闕于
察哈爾佐領世爵及牧場翼長等官内選用翼長
以下員闕于護軍校等官次第選用皆由寺引
見除授張家口辦理牧場事務官于本寺主事筆帖式
内各揀選一員五年輪請更換
鴻臚寺(卿式)(少卿)(鳴贊)(序班)(主簿)(筆帖)
鴻臚寺卿滿洲漢人各一人少卿滿洲漢人各
一人掌朝會賓客祭祀燕饗之儀詔之著位而贊
其升降拜跪之節有失朝及不如儀者糾之順治元
年置鴻臚寺設滿洲漢人卿各一人滿洲少卿一
人漢人左右少卿各一人左右寺丞各一人十五
年省漢人少卿一人寺丞一人康熙五十二年罷
寺丞官不設乾隆十四年定以禮部滿洲尚書兼
管鴻臚寺事永為恒式鳴贊滿洲十有四人漢
人二人掌儐導及行禮唱贊之事滿洲鳴贊順治
初置十六人乾隆三十七年以二人改屬鑾儀衛
司贊鳴鞭其留寺者實十有四人漢人鳴贊初置
八人自順治二年至十三年先後省四人乾隆七
年又省二人序班漢人四人掌序百官之班位
初置二十二人順治十五年省十人康熙三十八
年省六人乾隆七年省二人又有學習序班以直
隸山東山西河南儒學生内考取初置十有二人
乾隆十七年改定專用直隸諸生以八人為額序
班缺以學習者選授鳴贊缺以序班逓升咨送吏
部題補主簿廳主簿滿洲漢人各一人掌行遣
文移繕寫章牘順治元年置額初又設有各館主
簿後俱省筆帖式滿洲四人(滿洲初置十人後省四人又有漢軍)
(二人後俱省)
國子監(祭酒助司業學監丞學博士算典簿助典籍教正錄法館教)
(筆帖式)
國子監祭酒滿洲漢人各一人司業滿洲蒙古
漢人各一人掌成均之法以教國子及俊選之士
八旗官學亦隸屬焉分經書文藝以課諸生月有
試季有考以辨其詣力之勤惰學業之優劣而董
勸之
國初設國子監祭酒滿洲蒙古漢人各一人司業滿
洲二人蒙古漢人各一人順治十七年省蒙古祭
酒司業員額雍正五年復置蒙古司業一人乾隆
十三年省滿洲司業一人其總理監事大臣自雍
正三年始置皆由
特簡無定員監丞滿洲漢人各一人掌學規以督教
課察勤惰均廩餼核支銷有不如規者糾治之
博士滿洲漢人各一人掌闡明經說以助教迪與
六堂助教學正學錄並司學舍經義事宜(初置滿洲博士)
(一人漢人博士三人順治十五年省漢人一人康熙五十二年又省一人)典簿廳典
簿滿洲漢人各一人掌簿書以稽文移之出入
典簿廳典籍漢人一人掌藏弆經史以備諸生誦
習凡書籍之刻板于監者則主其摹印之事以備
流傳率性堂漢人助教一人學正一人修道堂
漢人助教一人學正一人誠心堂漢人助教一人
學正一人正義堂漢人助教一人學正一人崇志
堂漢人助教一人學錄一人廣業堂漢人助教一
人學錄一人八旗官學助教滿洲十有六人蒙古
八人六堂助教掌教八旗直省俊選之士學正學
錄為之貳凡諸生之學于黌舍者百五十六人在
外講肄而以時赴學考核者百二十人其持州縣
牒赴監考到分堂學習者無員數每旬以制藝策
論試所習業三年期滿視其等第移吏部註籍而
錄用之八旗官學助教掌分教八旗子弟旗各有
學選滿洲六十人蒙古漢軍各二十人以充學生
清文國語滿洲助教詔之蒙古語言文字及騎射
蒙古助教詔之經書文藝漢人教習詔之三年學
成升其尤者于太學漢人助教初設十有二人順
治十五年省六人學正初設十有二人康熙三十
八年省六人五十二年又省二人學錄初設六人
順治十五年省四人滿洲助教順治元年始設二
人于太學尋立八旗官學令六堂分教十五年八
旗各建學舍乃省大學員額而别置官學助教十
有六人康熙五十七年省四人雍正三年復置蒙
古助教六人亦順治元年置十八年省四人雍正
二年復置算法館助教一人掌分教算學諸生
初康熙九年始選八旗官學生習算法雍正十二
年增置教習十有六人乾隆三年罷八旗官學算
法教習别立算學設肄業生滿洲漢人各十有二
人蒙古漢軍各六人附學生二十四人以漢人教
習二人佐訓課助教綜司之凡線面體三部各限
一年業成七政共限二年滿五歲乃甄錄之視出
身有差以欽天監博士天文生敘用俄羅斯館
助教滿洲漢人各一人掌教俄羅斯所遣入學子
弟於官學及六堂助教内掄選二員兼司之不為
額闕又琉球等國有遣子弟入學者選貢生一人
教習而以博士一人董率之筆帖式滿洲四人
蒙古二人漢軍二人(滿洲漢軍員額順治元年置蒙古員額順治十八年置)
欽天監(監正天監副五時憲科五官正官五官司書文科官靈臺郎五監候)
(漏刻科五官挈壺正天文生隂陽生)(五官司晨筆帖式)(博士)(主簿)
欽天監監正滿洲一人西洋一人監副滿洲漢
人各一人左右副監各西洋一人掌測候推步
之法觀察星辰稽定節序占天象以授人時所屬
有時憲天文漏刻三科順治元年設欽天監監正
等官皆以漢人除授康熙四年定置滿洲漢人監
正各一員滿洲漢人左右監副各二員八年以西
洋人充漢監正員額尋又增置西洋監副一員雍
正三年以西洋人實授監正乾隆十八年省監副
滿洲漢人員額各一增置西洋左右監副為二員
其總理監務王大臣自乾隆十年以來始置皆由
特簡無定員時憲科五官正滿洲二人蒙古二人
春夏中秋冬五官正漢人各一人秋官正漢軍
一人五官司書漢人一人博士滿洲三人漢
軍二人漢人十有六人掌推天行之度騐歲差以
均節氣凡時憲書之以
國書蒙古文譯布者滿洲蒙古五官正司之推算日
月交食七政相距衝退留伏交宫同度等事漢人
五官正司之推驗日月五星相距等事漢軍秋官
正司之校刊時憲書以頒四方五官司書司之博
士歲以漢人二人直譙樓視更鼔之節餘各從其
長以分典厥事(五官正滿洲蒙古漢人員額俱康熙四年定又初沿明制設有回回)
(科順治初裁革以其職改隸漢軍秋官正五官司書初置二人康熙十四年省一人博士初置滿洲)
(六人漢軍三人漢人三十六人康熙四年省漢人博士十有四人五年復增設漢人博士二人分隸)
(三科如今額焉)天文科五官靈臺郎滿洲三人漢軍一
人漢人四人五官監候漢人一人博士滿洲
三人漢人二人掌眡天象之垂書雲物以協歲占
每日以滿洲漢人官各一人率天文生十有五人
登觀象臺考儀器以窺乾象每時以四人分觀四
方晝夜輪值凡八節風占及雲氣流星諸象當奏
者送監密題以
聞(五官靈臺郎五官監候各員額俱康熙四年定又原設有漢人五官保章正二人康熙十四年省)
漏刻科五官挈壺正滿洲漢人各二人五官司
晨漢軍一人博士漢人六人掌調壺漏測中星
審緯度相隂陽以諏時日而卜營建焉(五官挈壺正員額康)
(熙四年定五官司晨初置漢軍漢人各一人康熙十四年省漢人員額)主簿廳主
簿滿洲漢人各一人掌章奏文移(主簿員額康熙四年定)
食俸天文生滿洲十人蒙古六人漢軍八人漢人
二十四人食糧天文生漢人五十六人食糧
隂陽生漢人十人滿洲蒙古漢軍天文生俱以算
學生充補視筆帖式食俸漢人天文生隂陽生以
算學生暨肄業生選充食俸者視從九品食糧者
亦以九品頂帶給之均與世業子弟分班補用天
文生分隸三科各司推算觀候之事隂陽生隸漏
刻科主譙樓直更監官以時考其術業而進退之
筆帖式滿洲十有一人蒙古四人漢軍二人(筆帖)
(式員額俱康熙四年定)
太醫院(院使目院判士吏醫)(御醫醫員)
太醫院院使漢人一人左右院判漢人各一人
掌醫之政令率其屬以供醫事御醫十有
五人吏目三十人(八品十五人九品十五人)醫士四十人
醫員三十人以上俱漢人員額掌九科之法以治
疾曰大方脈小方脈傷寒科婦人科瘡瘍科鍼炙
科眼科口齒科正骨科自院使至醫士皆以所業
專科分班侍直曰宫直曰六直其直次曰外班房
曰東藥房各以其次更代供使令焉又有效力醫
生無定員掌炮製之法院使考其術而進退之又
設教習廳簡御醫吏目之能者二人為教習以課
醫人自順治元年初設御醫十人吏目三十人豫
授吏目十人醫士二十人十八年省吏目二十人
並省豫授吏目員額康熙九年復設吏目豫授吏
目各十人十四年省吏目十人三十一年又省豫
授吏目六十一年增置醫士二十人雍正元年復
增置吏目十人改豫授吏目為吏目七年增置御
醫五人八年吏目改為八品九品者各十五人增
置食糧醫員三十人凡醫員間有蒙
特旨加銜者不得過三品
皇朝通典卷二十八
