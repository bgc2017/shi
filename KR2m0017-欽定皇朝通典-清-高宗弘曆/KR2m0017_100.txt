欽定四庫全書
皇朝通典卷一百
邊防(四)
北序略
(臣)等謹按杜氏邊防典北方四十一部五朝續通典
分北及東北凡十八部蓋以北方事游牧數移徙
所居不常唐以後皆屬於遼元則起自沙漠諸地
皆歸統攝明代北方之地盡為元裔所據故史載
北方唯韃靼一傳而已以今輿圖考之元裔諸境
即今喀爾喀八十二旗及科爾沁等四十九部及
察哈爾諸部地自
本朝龍興之初漠南諸部久為臣僕
聖祖仁皇帝平定朔漠喀爾喀受職歸化與内札薩克同
皆不得以邊目之其遠處北陲者惟俄羅斯一國
境地頗為遼闊順治間即遣使來貢康熙間遣使
刻石定界朝貢通市累年不絶乾隆二十三年復
能遵奉行移呈獻逆賊阿睦爾撒納屍身以仰沐
天朝之撫輯蓋懷仁慕德匪朝伊夕矣自黑龍江之格
必爾齊河及喀爾喀部之西北境伊犂之塔爾巴
噶台路皆與俄羅斯接壤恪守成約無相越界其
子弟來學者復特設俄羅斯館以處之
嘉惠無已洵懷柔無外之規模也左哈薩克部初懷慕
義之忱繼有佐賊之舉迨怵我
天威稽首歸命偕右哈薩克部竭誠效職無有二心其
别部啟齊玉蘇烏爾根齊皆踵接來歸翕然從化
帝澤之所涵濡無間於遥陬僻壤而
敕書文綺
賜宴錫賚備荷優渥所為八極從風尊親感戴配天而
無極也左右哈薩克地非正北以其在伊犂北境
與俄羅斯國壤地相鄰茲列於邊防北卷
北
俄羅斯
俄羅斯國東北至海南至喀爾喀及伊犁北路之
塔爾巴噶台及哈薩克境西接西洋諸國東南至
格必爾齊河東岸自大興安嶺之隂以東至海與
黑龍江分界秦時為渾庾屈射丁靈(即丁零見史記一作丁令)
諸國匈奴冒頓單于始北服之漢時郅支單于北
降丁令并有其地北魏為烏洛侯國唐為骨利幹
戛黠斯國元時為阿羅思吉利吉思昂可新地元
史稱吉利吉思南去大都萬有餘里有謙河西北
流注於昂可剌河北入於海即其地也相傳其國
舊無汗號處西北近海計由之地其酋名依番瓦
什里魚赤者因族姓擾亂求助於西費耶斯科國
假其兵力服屬諸族自立為汗部落遂大歴二十
餘代三百八十餘年其酋皆稱察罕汗云其地寒
多隂少晴幅&KR0695;廣袤二萬里分八道曰莫斯科窪
斯科為其國都曰西畢爾斯科自托波兒河束至
尼布楚與中國分界曰喀山斯科曰佛羅尼使斯
科曰計由斯科曰司馬連斯科曰三皮提里普爾
斯科曰郭羅多阿爾哈連斯科一斯科所屬城堡
名柏興多者至百餘蒙古語謂民居為拜甡俄羅
斯與蒙古接蓋即拜甡之轉音也官制汗左右近
侍官四得專政每斯科設總管官一彼中名噶噶
林每柏興設頭目俗尚天主教不知朔望每歲按
四季大齋四次以冬季大齋完日為歲首俗尚貿
易務農者少知種而不知耘不以牛耕居河濱者
善泅所産有駝馬牛熊狼堪達漢野猪鹿狍黃羊
狐兔貂鼠銀鼠灰鼠鼷鼠之屬鼷鼠行地中遇陽
氣即死身大有重萬斤者骨色白潤類象齒性最
寒食之可除煩熱骨可成器彼中名麻門槖窪明
時阻於朔漠未通中國我
朝順治十二年其國察罕汗始遣使來貢
上嘉其誠欵降
敕誥及
恩賜令來使齎捧回國十三年遣使奉表來貢以來使不
諳朝儀却其貢而遣還之十四年又遣使來貢途
經三載至十七年五月至表稱俄羅斯一千一百
六十五年廷臣謂其不遵正朔宜逐之奉
旨察罕汗雖恃為酋長表文不合體制然外邦從化宜加
涵容以示懷柔著該部與宴量加恩賞但不必遣使報
書可即以表文矜詡不令陛見之故諭而遣之康熙十
五年察罕汗又遣陪臣進貢方物奏言俄羅斯僻
處遠方從古未通上國不諳中華文義及疏奏禮
儀兩次抒誠致多缺失今特敬謹遣使奉貢仰祈
矜宥得
旨准其通貢初順治間俄羅斯部落曰羅刹者竊據黑龍
江築城雅克薩地侵擾索倫達虎爾等及是
諭察罕汗嚴禁羅刹毌擾邊陲而羅刹仍復潛侵淨理溪
等處遷延不返故巢二十一年八月遣副都統郎
談公彭春率兵往達虎爾索倫覘視情形十二月
郎談等回奏攻取羅刹甚易
上諭兵非善事宜暫停攻取於黑龍江呼瑪爾二處建木
城遣寧古塔將軍巴海副都統薩布素以烏喇寧
古塔兵千五百戍之相機集事二十二年於黑龍
江建城以薩布素為將軍領之設斥堠於呼瑪爾
羅刹之衆有過黑龍江者降其兵目三十餘人
上赦不誅並安插之時羅刹屬人多來歸者令編為一佐
領使彼此相依有資二十四年正月
命都統公彭春都督何佑等率福建籐牌兵五百人代黑
龍江兵守城種地五月都統公彭春等率師抵雅
克薩城下遵
旨宣諭促令歸巢羅刹遷延不還乃分水陸兵為兩翼急
進攻城中大驚頭目額里克舍等窮迫乞降遂遷
歸雅庫彭春等收復雅克薩城並以逃人還七月
釋羅刹宜番等四人歸國二十五年正月羅刹復
來城雅克薩地
上命將軍薩布素等率所部兵二千往𠞰九月察罕汗上
疏言
皇帝所賜之書下國無通解者及前使尼果賚歸始悉情
節以下國邊民搆釁請察眀作亂之人收回正法
除遣使議定邊界外謹先齎書以獻并乞撤雅克
薩之圍
上許之二十七年三月察罕汗遣費岳多羅等至
上遣領侍衛内大臣索額圖都統公佟國綱尚書阿喇尼
左都御史馬齊護軍統領馬喇等往二十八年十
二月會議於尼布楚歸我雅克薩尼布楚諸城定
議邊界以北流入黑龍江之綽爾結即阿倫穆河
相近格必爾齊河為界循河上流以至於海凡山
南一帶流入黑龍江之溪河盡屬中國山北屬俄
羅斯凡獵戶人等不許越界犯則擒治行旅有往
來文票者許貿易勿禁不留逃人議定乃盟立碑
界上釋兵而還自後遣使通貢互市不絶三十二
年俄羅斯送回逃人二名理藩院行文奬之三十
九年遣使賫奏至
聖祖諭曰俄羅斯僻處海隅甚為誠敬噶爾丹求救於彼
曾拒而不答曩遣人分畫疆界即獻尼布楚地以東為
界即此允當軫念也五十一年兵部職方司郎中圖理
琛使土爾扈特國時土爾扈特寄居俄羅斯之西
境假道俄羅斯以往該國王飭屬迎護供頓禮節
備至圖理琛還悉其山川風俗為異域錄以獻初
通市諸物有噶噶林印記者准市餘則否五十六
年七月俄羅斯邊城頭目以文來請於將軍托留
欲私行貿易
上命托留移文切責之雍正五年三月察罕汗遣使表貢
八月遣郡王額駙策凌伯四格侍郎圖理琛等與
俄羅斯使臣薩瓦定議邊界自額爾古納河岸至
阿魯哈當蘇阿魯竒都勒齊克達竒林俱為我斥
堠應以相對之楚庫河為界自此以西沿布爾古
特山等處以博木沙畢鼐嶺為界立石以誌不許
越境滋事及容留逃盜人等犯者互相查拿並以
恰克圖口為常互市所人數不得過二百定例遣
理藩院司官一員照料修京城俄羅斯館來京讀
書幼童及教習等官給養贍願回者聽隨
召見薩瓦等
賞賚有差並優
賜察罕汗遣薩瓦歸國是年議准俄羅斯人所居近山河
者以山河為界無山河之空地設立鄂博為界自
東邊之額爾古納河至阨白爾哈黨蘇喀倫外空
地從中平分以齊邊界乾隆二年監督俄羅斯館
御史赫慶奏言俄羅斯互市止宜在於邊境其住
居京城者請禁貿易在京讀書子弟禁其擅行出
入從之二十二年凖噶爾平侍衛順德訥窮追阿
睦爾撒納至額爾圖拉與俄羅斯喀比潭相見於
額爾齊斯河上索阿睦爾撒納未得將軍兆惠以
聞
上命理藩院移咨令遵不納逃人之例擒獻二十三年
正月俄羅斯遵奉行移不敢諱匿述阿睦爾撒納
罪闌入彼界旋以痘死且出其屍於邊界之恰克
圖城乃遣親王齊巴克雅蘭品爾等騐而歸之俄
羅斯西北境有數小部落曰西費耶斯科曰圖耶
斯科曰博爾托噶里牙曰付蘭楚斯曰雅爾瑪尼
牙曰宜大里牙曰宜斯巴尼牙曰狄音曰和爾斯
提音曰布魯斯竒曰博爾斯竒曰别穆斯竒曰賽
薩林木斯竒曰昂假爾斯竒曰賀蘭斯竒曰博玻
林木斯竒皆俄羅斯附屬之國先是土爾扈特汗
阿玉竒者本凖噶爾四衛拉特之一以與策妄阿
拉布坦搆釁不相安率其全部徙居俄羅斯西境
内其駐牧之地曰額濟勒曰馬努托海康熙間每
假道於俄羅斯來貢乾隆十九年二十一年並來
朝貢
京師三十六年其汗渥巴錫與合族台吉挈全部三
萬餘衆由俄羅斯境展轉萬餘里來歸順入覲於
伊綿峪並於萬樹園
賜宴觀燈火
封爵賞賚有差其來歸之衆並給以餼廩授之牧地於
伊犂東境之庫爾喀喇烏蘇北境之塔爾巴噶台
諸地分境游牧各安生理其寄居舊壤仍入俄羅
斯境云
左哈薩克
左哈薩克在準噶爾部西北西為右哈薩克北為
俄羅斯東去塔爾巴噶台南去伊犂皆千里其部
曰鄂爾圖玉斯駐伊什爾河旁無城郭東西千餘
里南北六百里環境皆山源泉經絡其西北為伊
什爾河地苦寒其西南境外二千里平時逐水草
事游牧地廣人稠甲於他部其頭目戴高頂冠用
氊一幅嵌以黃皮衣錦衣寬而長民人首戴氊帽
衣褐束布帶風俗物産文字與準噶爾略同言語
稍異境西北隅有獨樹五幹盤拏蔭廣可容二百
騎名鄂埒引噶克义莫朵年代莫紀為西域神物
哈薩克過其下者必膜拜供獻而不敢稱其名其
地為漢康居國以汗族而為首領者名蘇爾統乾
隆二十年二月準噶爾平
詔遣使往諭其汗阿布賚請歸順九月遣使達伊犂適
阿睦爾撒納由伊犂煽亂眀年遁走哈薩克阿布
賚納之
詔遣將軍達爾黨阿由西路哈達哈由北路先後以大
軍進阿布賚遣和集博爾根以兵從阿逆走努拉
自率千騎西行會於毫哈薩拉克山下以待我師
七月將軍達爾黨阿分兵奮擊大破之斬首五百
七十級我兵進攻努拉擒其大頭目楚魯克是時
和集博爾根引二千騎西行我軍逼之出入鏖戰
獲其纛礟斬三百餘級賊乃遁初侍衛順德訥歸
自哈薩克以阿布賚恭順狀聞
詔遣賫
敕書賜蟒服七月至博爾喀爾綽闊以哈薩克佐賊不
得達時將軍哈達哈方擊阿布賚於毫哈薩拉克
山下奪其馬匹輜重無算阿布賚遁走師從之獲
大頭目昭華什由是三戰三捷師至於伊什爾伊
什爾者哈薩克巢六也楚魯克昭華什既獲極陳
阿布賚悔懼欲乞降順將軍等遣往宣諭令擒討
逆賊於時阿逆懾我軍威已潛竊哈薩克馬逃回
博羅塔拉等處二十二年將軍兆惠副將軍富德
復將兵西征阿逆倉皇北走我師急躡之適阿布
賚以兵來會遣其弟阿布勒比斯等為前隊與我
軍遇陳情謝罪願受約束於是將軍等復遣使往
諭阿布賚乃遣使奉良馬四表請内附
詔受之秋阿布賚使臣來朝
賜宴熱河之萬樹園觀燈火及迴
鑾
皇上較射於圓眀園大西門外俾與觀焉阿布賚既臣
順遣兵助討賊以計擒阿睦爾撒納於阿爾察圖
不獲旋奔俄羅斯伏冥誅執其從賊阿布濟齊巴
罕來獻和集博爾根初以殘兵遁及是率其屬三
萬戶來降左部咸服十二月定哈薩克貿易之地
於烏嚕木齊二十三年五月哈薩克拜濟格特部
落之拜布拉克巴圖魯等獲布庫查罕六月哈薩
克哈爾津等獲厄魯特和碩齊皆獻於軍械送
京師二十四年阿布賚偕其兄阿布勒巴木比特弟
阿布勒比斯遣使來朝貢方物
賜宴並
賜敕書及文綺等物自是朝正入貢歲以為常
右哈薩克
右哈薩克東南與準噶爾接南與安集延那木干
布魯特諸部接西南踰塔什罕西六百餘里山巒
稠疊長河經灌其北有大澤名騰吉斯蓋小海也
右部之汗曰阿比里斯其巴圖爾三曰圖里拜曰
輝格爾德曰薩薩克拜而圖里拜實專國政阿比
里斯駐塔什罕城不事事受成而已其俗大扺與
左部同但左部無城郭事游牧右部則列城以居
為少異耳在古為康居西境漢康居五小王所治
之地大宛之西北鄙也乾隆二十一年左部降其
汗阿布賚請與右哈薩克部偕來會阿布賚復以
兵佐逆不果其後參贊大臣富德以兵索逆賊哈
薩克沙喇至右部遣使往撫諭次軍於莽格特城
外以待是時圖里拜等方與塔什罕回人圖爾占
戰使至宣諭令解讐釋兵即頓首聽命圖里拜等
並詣軍門納欵奉馬進表以降時左部已歸順兩
哈薩克並嚮化面内二十三年圖里拜遣其子卓
蘭及輝格爾德之弟博索爾滿朝
行在
賜宴避暑山莊與觀大閱及燈火自是朝貢歲以為常
啟齊玉蘇
啟齊玉蘇為右哈薩克之别部在伊犂之西北二千
餘里其頭目名努喇麗以游牧為生業大兵平定
回部後時以羊馬至伊犂貿易乾隆二十七年努
喇麗遣使入貢
賞賚如例其男子褐衣皮帽婦女花帛纏頭亦有戴小
白帽者風俗與左哈薩克略同
烏爾根齊
烏爾根齊亦右哈薩克之别部其游牧與啟齊玉
蘇相近時與鄰部回人同至伊犂貿易乾隆二十
七年頭目哈雅布遣使入貢
賞賚如例其風俗服飾悉與啟齊玉蘇同
皇朝通典卷一百
