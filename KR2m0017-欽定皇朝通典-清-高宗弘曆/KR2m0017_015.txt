欽定四庫全書
皇朝通典卷十五
食貨(十五)
市糴
(臣)等謹按周禮司市之法以泉府同貨而歛賖原
以為酌盈劑虚之制後之言事者遂置平準立均
輸藉口於泉府之法則失周制之遺矣我
國家以時又厥庶民凡陳肆辨物皆因商民所便時
地所宜未嘗設立專官而通工易事經邦柔遠之
規無不裁成盡善自
世祖章皇帝奄有九宇盡革明季召買諸弊禁王府商人
滿洲王公大臣家丁莊頭不得出外貿易其供億
内府之需靡不當官平市厚給價值並嚴飭内外臣
工毋得攤買尅扣收量有式糜費有禁市價有經
至於牙行侵蝕居竒既飭之以明條尤曉之以德
意以故泉貨溢於寰中刀布流於域外至於市舶
之制我
國家受命之初高麗琉球率先表貢他如紅毛日本
暹羅吕宋噶喇吧諸國遠隔重洋莫不獻琛納賮
願效悃忱
列聖撫綏懷柔德威並著緣其職貢以通其貨賄寬減稅
額以豐其生息厚加賚賞以奬其忠誠又為之核
騐官符譏察内匪是以外藩莫不懷畏百餘年來
遐邇皆梯航恐後若乃西北茶馬之市行之既久
邊氓番族胥享其利邇者新疆底定版章式廓二
萬餘里因而度地開㕓因中置市先之以官辦次
之以招商斗斛權衡一禀部頒法制皇哉大一統
之閎規蔑以加兹(臣)等恭纂
皇朝通典例仍杜典舊目編列伏念我
朝並無所謂平準均輸名目既無其事則不得徒仍
其目謹據
昭代通商惠民之政首編市易次編市舶互市通曰市
糴仰見我
國家阜成兆民有互市交通之便而無商賈榷并之
術焉
順治元年設立貿易人參科條止許於江寧揚州
濟寧臨清四處開肆其有虧值勒買者罪之二年
令各莊頭採買芻糧毋得勒價強買又申江寧蘇
杭各處機房組織惡薄之禁四年罷粤東雷廉二
郡採珠役五年禁止諸王府商人及旗下官員家
人外省貿易六年申定貿易人參人科條嗣後止
許在京均平市易永為定例八年停止陜西買辦
皮張又頒定山西潞綢式樣每疋長五丈闊二尺
五寸酌定價銀十三兩歲織千四百七十九匹十
七年以内大臣伯索尼言令商人解部木料照額
抽稅餘聽發賣
康熙五年
諭戸部近聞内外奸民違禁妄稱顯要名色於各處貿易
馬匹緞疋及各項貨物河路霸占船隻關津恃強妄為
此皆該管官瞻徇怠玩所致以後如有此等地方官必
嚴察拏獲送部治罪六年議減山西大潞紬一百疋改
織小潞紬四百疋長三丈闊一尺四寸嚴禁四川
湖廣江西浙江江南五省採買楠木官役借端累
民之弊是年並嚴察福建廣東江南三省採買香
料毋許借端累民七年定河南布花價值准照每
年時價折解九年准戶科給事中姚文然議定民
間辦買藥材銅鐵絹布絲綿白蔴魚膠顔料等項
交官者其部駁核減銀兩概行給還至豆米草料
原係當官發價辦買仍令追銀入庫十四年復減
山西潞紬大小各百疋每疋并減銀五錢十七年
湖廣道御史郝浴疏請官吏招買軍需嚴禁里攤
之弊從之十八年嚴備辦軍前草束米豆等項營
私射利浮冒開銷之禁違者照貪婪例治罪又定
凡包衣下人王貝勒貝子公大臣家人領貲私占
關津生理及王大臣以下各官將銀借貸與民指
名貿易者分别治罪有差十九年遣侍郎伊昌阿
會同廣東巡撫清釐從前藩下侵占市㕓歸民貿
易其藩下私市私稅銀兩令充國賦以濟軍需二
十二年令戶部給發執照聽渾河運木至天津貿
易二十四年以光禄寺估計價值頭緒甚多
諭悉照時價估計毋得減刻二十五年停四川採運楠木
及直隸採辦皮張例增直省關差採買銅斤價於
定則外每斤增六分五釐永為定額二十七年江
西巡撫宋犖疏請江省採買竹木動支正帑並嚴
禁科派勒掯經收等弊從之三十二年停減各省
解送印書紙張及青粉等例三十八年定皮張沉
香等物量用採買其餘一概停止四十三年
上以各省民間所用斗斛大小各别而升斗又復面寬底
窄尖量即至浮多平量即至虧少弊端易生下廷
臣議尋議斛式令工部照順治十二年存部鐵斛
鑄造七具分發
盛京順天府五城外其升斗俱改底面一律平準各
造三十具分發直隸各省永遠遵行至
盛京金石金斗關東斗俱令停其使用從之復
諭廷臣曰戸部呈樣之斛與升斗朕俱注水詳加測量其
樣升上下四角寬窄不均算積數見方得三萬一千三
百八十二分有零其樣斗上下四角寬窄亦不均算積
數見方得三十一萬六千七百六十四分有零其樣鐵
斛算積數見方得一百六十萬分其數不相符查性理
大全嘉量第十二内每斛積一百六十二萬分與今之
鐵斛數較多二萬分因鐵斛用之已久不可輕改是以
依今之鐵斛五斗為準造新樣斗一具方徑八寸深五
寸算積數見方得三萬二千分若依此樣十升一斗五
斗一斛毫釐不差因出新樣銅斗升付戶部令照式以
鐵為之又申私役牙行之禁五十九年定河工採買草
束不得短價多收之禁又禁諸王阿哥及家貲豐
裕大臣毋許聽家人出城邀買草炭
雍正二年令各省採辦木植仍照民間價值給發
扣尅絲毫者罪之六年申承辦軍需派累之禁九
年定疏通錢價應行應禁事例(一五城十厰糶米錢文發五城錢舖)
(照定價九百五十文兑換兌完即令官錢舖將所換銀兩照時價收錢至八旗米局之錢亦交本旗)
(錢舖照五城例循環收換一兵丁月餉現在一九撘放戶部卯錢及五城買米等錢共得二十四萬)
(餘串官錢舖既有銀兩兑換不必於庫内再發則八九十月餉錢皆可以二成撘放俟十一月以後)
(仍照舊例行一八旗五城現有錢文並所賣成色米錢定價每市平紋銀一兩換大制錢九百五十)
(文俟市價漸增官價亦漸增以銀一兩換大制錢千文為率不得因市價而逓減一京城内有姦民)
(勾通經紀預發本銀於大小舖戸收買制錢多藏堆積俟錢貴始行發賣名為長短錢飭令嚴行禁)
(止其有販運出京及囤積居竒者罪)十一年
諭直省督撫飭令各藩司將各省牙帖因地制宜著為定
額報部存案不許有司任意增添致奸牙恃為護符把
持爭奪抽分利息令商民交受其累嗣後祗將各牙退
帖頂補處查明換給新帖再有新開集場應設牙行者
酌定名數給發亦報部存案時河南地方出産熖硝之
處小販經紀往往以雜物零星易換赴隣省售賣
是年令該督撫飭令各屬實力查禁又以淮關上
下凡河路豆米貨船有重載至關口須用小船起
剥者土棍輙恃強代僱勒索而河工官員亦每於
装運工料差役封船胥役借端騷擾及三汛搶工
則稱裝運緊急物料甚至將重載客船勒令中途
起貨者
飭令嚴行禁止至各省督撫採買貢物多委屬員代辦其
屬員恃上司體勢因而發價減少累及貿易百姓
上甚憫之於是嚴禁短價之弊著將從前貢物之數再減
一半以是年為始
乾隆元年
諭順天府五城通行曉諭商人毋許增長物價巧取兵
丁營運銀兩二年申明商人居竒勒價之禁三年定
直隸宣化府屬採辦每歲需用楊木長柴令出産
之懷來縣承辦以專責成其辦解之資仍按數動
用正項造入地丁册内報銷先是安慶按察使張
坦麟言牙行侵吞客商銀兩雖值農忙亦准告理
追給奉
旨發與各省督撫閱看回奏尋議應如所奏但牙行領
帖時應令地方官查明取具保隣甘結不得濫行
給發從之尋以牙帖歲增令各省嚴加核實五年
申定清釐牙行之例先是每行認充經紀取具同
行互保一人出具殷實良民甘結該管官加結送
布政司給帖充應互結雖有殷實字樣而互保之
責成未經議及今定鋪家拖累商人者將本牙行
帖追繳勒限清還若係牙行誆騙商人者將互保
行帖一併追繳清還後本牙更換互保行帖仍行
給與倘逾限不完將互保之人一併更換牙行惟
圖用錢聽鋪戸侵蝕客商者牙行革退仍將鋪戶
責限追比其不足之項令牙行賠補牙行侵蝕客
賑者將本牙互保一體斥革仍將本牙責限追比
其不足之項令互保攤賠其追比之限期按欠數
多寡酌定至於以後客之貨挪補前客之欠移弱
客之貨代償強客之欠互保先行舉首免其治罪
容隠者責令分賠牙行夥計侵蝕客賑俱照牙行
侵蝕例追帖賠補至胥役更名捏姓兼充牙行及
地方官失察徇縱者一并照例治罪更定開報物
料價值例凡修建工程不必拘泥定價所需物料
令承辦各員悉照時價確估造報七年准步軍統
領舒赫德議設錢牙十二名領帖充當以平錢價
其囤積錢文除當鋪外各項鋪戸所買大制錢積
至五十千以上者即令赴市售賣居竒勒價者罪
之八年令民買賣牛隻者聽其自相論價不許牙
行從中需索十六年令順天府四路米局所糶錢
文仍交八旗局中照市價酌減兌換十九年議准
滇省各厰採辦鉛斤餘鉛悉行抽課准厰民自行
通商由布政使編發印票存厰臨時填給二十七
年准江蘇解辦布疋工價以五錢核銷時因五城
設厰以米豆平糶所收錢文俱交戶部至是依御
史平治議定各厰每日所得錢文俱令按數與步
軍統領衙門陸續兌易其負販小民以貨易錢數
在十千以内者准其攜出各門外數在十千以外
者即令易銀攜回至大制錢一千文仍以向例扣
底四文為準二十八年酌定順天府屬牙行事例
按各牙行帖統計額缺八百九十一名向例由順
天府通判管理遇有懸缺報明府尹衙門募補後
各㕓貿易多寡不齊其綢緞桐油棉花藥材等行
帖多貨少懸缺六十四名白炭江米豬肉酒戸石
灰銅鉛錫等行帖少貨多至是經戸部議定令將
現在所懸之帖發司查銷所遺懸缺即於帖少貨
多之行准其認補三十四年定直隸通州開設米
局之禁三十九年嚴積米麥居竒之禁凡囤積者
令減價出糶違者罪之四十六年召商開採西山
煤窯(謹按西山産煤民用甚溥歴年久遠刨挖日深工本運脚既重窯戶無力開採呈請封閉)
(者甚多至是遣官踏看産煤處所招商開採)四十九年定廣東洋夷珍
珠寳石等不准征收税課例
皇朝通典卷十五
