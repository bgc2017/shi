欽定四庫全書
聖祖仁皇帝親征平定朔漠方略卷四十六
九月癸未
厄魯特丹濟拉等來降先是理藩院奏准副都
綂阿南達咨言據回子達爾漢白克額貝都拉
報稱丹濟拉原與郭蠻喇嘛同在德白色克地
方彼見
皇上勅書到六日後挈裝内行其附近諾顔格隆設為
詭計隨行二日次日上馬詐言各覓其物遂劫
去丹濟拉行裝策旺喇卜灘兵到復劫之策旺
喇卜灘之兵為首者乃額爾德尼布木之子車
稜端多卜堪度牢占林辰托克塔昝布等率千
許人住扎郭蠻喇嘛所噶爾丹骸骨噶爾丹之
女鍾齊海及程貝臧布其妻與幼子諾顔格隆
皆被策旺喇卜灘所差堪度等截奪伊拉古克
三庫圖克圖往投策旺喇卜灘策旺喇卜灘執
吳爾占扎卜色稜阿己等阿喇兒拜自經死車
林布木往投丹津俄木布丹濟拉於六月十五
日至哈密城我迎之入五六日後丹濟拉有一
夥伴叛敵人而來九日後丹濟拉之子多爾濟
塞卜騰至我供應丹濟拉牲畜糗糧撥我長子
郭帕白克送丹濟拉面
聖已於六月二十八日起行丹濟拉人口共七十有九
報至奏
聞
上命該部檄阿南達迎丹濟拉等來交將軍孫思克發
兵護送至是理藩院員外郎喇都渾迎取丹濟拉
等行至可汗鐵領地方遇
駕奏
聞
上以丹濟拉向係有名之人授為散秩大臣其子多爾
濟塞卜騰授為一等侍衛俱安插張家口外後俱
編入察哈爾旗分佐領其屬下人等酌其可用者
盡令披甲給與錢糧
乙未
命中路西路軍前效力人員准其先用吏部奏言中
路西路軍前效力監生俟烏闌布通軍前效力
監生用完之日再用謹奏請
旨
上曰西路之兵大克噶爾丹之時效力甚多中路之兵
深入追逼故噶爾丹驚廹逃竄而去今將伊等後
用所議不當應先用西路人員次用中路人員後
用烏闌布通監生
命中路軍前效力鄉導護軍參領等官俱加一級兵
部以中路軍前鄉導護軍參領等官俱應加一
級具奏請
旨
上從之
辛丑
以驛站捐助馬匹交鄂爾多斯牧放運米駞馬撥
給直隸驛站都察院都御史于成龍等運米事
竣回京奏曰前因鄂爾多斯驛站馬匹羸瘦故
於運米馬内每站選給五匹助彼馳報今驛逓
奔馳俱至瘦損鄂爾多斯王董羅卜言此馬若
從遠趕回道斃必多請暫留水草佳處牧放俟
肥腯後候調解還是以暫留之於鄂爾多斯地
方至(臣)等運米駞馬行路遥遠亦皆羸瘠除選
用外其餘仍請交兵部太僕寺喂養
上諭爾等與兵部太僕寺會議來奏議曰運米帶來牲
口除前選擇償給八旗兵丁自備馬匹缺額外
其餘無殘疾者應撥給直隸驛站照例估價報
部駱駞交太僕寺喂養有殘疾者俱交運米官
員折價交戶部
上皆從之
癸卯
議内大臣索額圖擅撤兵馬驛站罪兵部奏曰
准船站留後内大臣索額圖咨稱近奉
旨云内大臣索額圖已無所事著星速回京多羅額
駙阿喇卜灘台吉德木楚克仍俟青海衆台吉偕
來是以令額駙阿喇卜灘德木楚克暫留此地職
親率護軍一百二十名并帶官馬起行赴京其
橫城口至湖灘河朔所設驛站職親往一齊撤
回職等由張家口進邊為此奏
聞
上曰止命索額圖獨來耳今索額圖盡撤一百二十名
護軍官馬驛站而來則青海衆台吉來朝之事仍
有未全著兵部及大學士議奏集議曰奉
旨命索額圖單身獨來今將驛站官兵盡行帶回不
合青海衆台吉來朝之事猶有未全應令照舊
設驛都綂阿什坦噶爾馬等率一百二十護軍
及官馬而還已有數日應著住扎湖灘河朔俟
青海衆台吉來朝歸去後令伊等回京著索額
圖單身速來到日該部明白取供察議
上從之尋索額圖至問之曰奉
旨著汝單身自來而汝盡撤兵丁官馬驛站者何也
供曰奉部文因某不復有事著作速回京多羅
額駙阿喇卜灘台吉德木楚克仍著俟青海諸
台吉某愚昧無知撤回兵馬驛站亦有何辨查
青海衆台吉來朝之事猶有未全而索額圖遽
撤驛站兵馬不合坐此應銷去所加一級罰俸
一年奉
旨索額圖著從寬免其銷去加一級罰俸一年
十月乙酉
以哈密國達爾漢白克額貝都拉為部長給之印
纛議政諸臣奏曰據達爾漢白克額貝都拉疏
言噶爾丹地方有土克齊哈什哈等來已經擒
解又聞噶爾丹之子塞卜騰巴兒珠爾在巴喇
思庫兒四圍捕獸(臣)令長子郭帕白克率兵執
之又有達什爾鄂木克圖哈什哈二十餘人滾
占之使人恩客達爾漢寨桑等三十人亦盡執
之今將塞卜騰巴兒珠爾之乳父徽忒和碩齊
噶爾丹之乳母之子丹濟丹卜鄂倫帶達爾扎
及兩使本身差(臣)子白奇白克解送如噶爾丹
近來可執則執之如彼不來探實奏
聞但(臣)旣擒塞卜騰巴兒珠爾厄魯特必不悅(臣)而
我哈密又復單薄用是危懼伏乞庇而安之且
(臣)所畏者策旺喇卜灘也祈
皇上降勅勿使害(臣)又懇給(臣)
勅書保我地方俾有所恃以無恐又懇移我回子屯
於肅州以便朝覲往來使(臣)地聲息傳致住扎
肅州之人告知肅州總管之人則(臣)奏章及貿
易者併地方諸信俱得至
聖上之前矣查額貝都拉誠心向化屢擒噶爾丹使人
來獻又奏言願竭力效勞於
聖上殊為可嘉應議叙以示
皇上眷恤之至意回子風俗與蒙古無異應將伊屬下
人照各部落編為旗隊授達爾漢白克額貝都
拉為一等部長食俸掌印又其子郭帕白克白
竒白克亦經效力亦應授為二等部長協理旗
務俟來年草青之時理藩院差官二員酌帶肅
鎮識路之人乘驛前往同達爾漢白克額貝都
拉照定例分編旗隊又請以其子郭帕白克率
一百人住扎肅州應准所請許其住扎此項回
子擇賢能之人為首同地方官管轄廵察住扎
人民數目開明報部注冊印交禮部鑄造印文
該部請
旨給賞銀幣戸部支取應賞達爾漢白克額貝都拉銀
一千兩蠎縀四疋片金四疋表紬二十四疋裏
紬二十四疋印成之日并銀幣差理藩院官一
員乘驛同郭帕白克送至將軍孫思克所孫思
克酌撥標下官兵送往達爾漢白克額貝都拉
可也
上是之賜額貝都拉管轄哈密國印遣郎中布爾賽奔
什往編旗隊郭帕白克又奏曰(臣)自哈密來時
(臣)父語(臣)曰
皇上如准給印汝可再請給纛如准給纛則葉爾欽吐
魯番等回子聞之必共羡我之得恩眷矣又請
曰請安進貢俱乞自肅州乘驛交部議准
上允之纛用紅有應報聞之事准十五人乘驛
戊子
以軍法斬四格子兵部理藩院會同三法司奏曰
四格子趙山前奉
旨差一人於丹津俄木布差一人於阿喇卜灘告以噶
爾丹之死且招撫之身與俱來如事不成或半途
而返著大將軍即於彼地立斬示衆今四格子歸
雖稱我與趙山同至阿喇卜灘所趙山留彼地
給我以丹津俄木布之垂朱爾台吉為鄉導至
河通呼爾哈地方糗糧坐騎俱無回至額黑阿
喇兒食路棄死牲肉步行而回但四格子乃奉
旨效力告以噶爾丹之死招撫丹津俄木布身與俱
來而出差之人也理應遵
旨往撫丹津俄木布身與俱來為是竟不到丹津俄
木布所但至阿喇卜灘所居前行七日即借稱
糧騎告乏而歸情罪殊為可惡應將四格子立
斬示衆奏入得
旨趙山至所指之地其事已竣著令歸家四格子既
於阿喇卜灘處給之鄉導十日之程即是所指之
地而竟不到著將四格子立斬
乙卯
遣使賫
勅招撫丹津俄木布理藩院奏曰先是大將軍公費
揚古疏言(臣)等至瀚海克克爾地方有厄魯特
丹津俄木布差彭楚克車陳白克阿兒達爾俄
木布等男子十人婦女一人騎馬二十二匹駱
駞七頭來告曰我等乃丹津俄木布所差使人
為覆奏
聖上
勅旨而來問彭楚克車陳白克阿兒達爾俄木布等
曰丹津俄木布奏章之外與爾等有何言丹津
俄木布在何地方距策旺喇卜灘所居有幾日
程爾等何日起行告曰丹津俄木布謂我等云
凡有所言皆在奏章内並無他語丹津俄木布
住河通郭爾磨多地方策旺喇卜灘住波羅塔
拉此兩間有二十日程阿喇卜灘住喀喇伊齊
思地方距丹津俄木布所居有六七日程阿喇
卜灘策旺喇卜灘所居之間有十二三日程我
等於六月二十日自河通郭爾磨多起行取丹
津俄木布奏章視之有馬尼圖賫到
勅旨臣擬定往與策旺喇卜灘合故遣人於策旺喇
卜灘求彼轉達策喇卜灘言一憑
上命如何無用我轉達想
皇上必加眷恤也等語是以令彭楚克車陳白克阿兒
達爾鄂木布乘驛交撥什庫柰蠻代併丹津俄
木布奏章奏
聞
命議政諸臣議奏議政諸臣奏言俟彭楚克車陳白
克阿兒達爾鄂木布到日再議
上許之今彭楚克車陳白克阿兒達爾鄂木布已到問
之曰丹津俄木布來投
聖上乎居目下所住河通郭爾磨多地方乎抑往策旺
喇卜灘處與之同處乎奏章之外令汝等有口
奏之言乎阿喇卜灘使人諾顔格隆與汝等同
往何以不來乎告曰我等與諾顔格隆同賫
聖上勅書於五月二十五日至阿喇卜灘所居呼里木
圖之地以
勅書示阿喇卜灘阿喇卜灘言吾已見
勅書矣可使丹津俄木布觀之速於十五日内來同
我之人往送奏章因以
勅書授我等我等賫
勅書於六月初十日至憨地追及丹津俄木布示以
勅書自彼地西南行三日至河通郭爾磨多之地因
我等同伴少而阿卜都賴額爾克寨桑早晩將
到故令我等待之將於其中撥數人與之偕行
及阿卜都賴額爾克寨桑到乃撥六人與我等
同行授以覆本而語之曰我遵馬尼圖賫到
勅書將往吾兄策旺喇卜灘所爾等為我賫奏前去
六月二十日自河通郭爾磨多地方遣我等起
行我等行十日至垂地聞阿喇卜灘使人已行
思往阿喇卜灘處迂而且遠又逾十五日之限
我等是以不往過之即向此而來阿喇卜灘使
人路中並無稽留之處想俟我等故日久也諒
必來矣目下丹津俄木布所居河通郭爾磨多
地方甚冷不可久居我等來後殆遷至其兄策
旺喇卜灘處去矣未嘗語我等來投
聖上之言奏章之外並無他言上奏又問之曰阿卜都
賴額爾克寨桑何時到汝所居之地彼住丹津
俄木布所乎抑往策旺喇卜灘所乎抑來降
聖上乎人幾口馬幾匹汝等欲居此乎抑回丹津俄木
布處乎告曰阿卜都賴額爾克寨桑六月十六
日到我等所居之地阿卜都賴額爾克寨桑者
回回國人也雖有所愛地方亦存諸心而已口
言之可乎阿卜都賴額爾克寨桑有俟我等歸
彼來進貢之語共有三百餘口牲畜亦多我等
乃奉差使人留此與遣回唯
聖上裁奪查丹津俄木布向與策旺喇卜灘不合今已
無所歸矣當遣人招之使來前有丹津俄木布
下厄魯特來降現居此地請於其内擇人賫
勅往諭再於侍郎安布祿處將彭楚克車陳白克等
所留八人内酌遣同行伊等坐騎口糧著安布
祿於附近部落凑取給遣
勅文内閣撰擬將彭楚克車陳白克阿兒達爾鄂木
布送往歸化城會彼夥伴將帶來貨物貿易以
俟奉差之人奏入
上准之差羅卜臧丹巴賫
勅前去其
勅丹津俄木布文云
皇帝勅諭台吉丹津俄木布曰朕前聞爾與噶爾丹分
拆游行故差黑色馬尼圖捧勅諭以來降必使富
貴優加愛養爾如同阿喇卜灘往歸策旺喇卜灘
朕亦不之究著明白覆奏如兩無所歸欲於額黑
阿喇兒洪郭羅等處據險竄伏朕斷不容必刻期
破之爾使人諾顔格隆臧布額爾克俄木布阿旺
達什等來奏云倘噶爾丹至我近地我必擒而殺
之歸降聖朝又以勅書使諾顔格隆臧布賫去諭
爾雖不能擒殺噶爾丹而身率屬下來降亦必使
之富貴而優養之毋疑毋阻今爾竟不往歸策旺
喇卜灘仍另自游行豈因爾向與策旺喇卜灘不
睦有歸噶爾丹之事故不便復歸策旺喇卜灘乎
今噶爾丹身死國亡生擒其子塞卜騰巴兒珠爾
又擒伊拉古克三庫圖克圖今爾不速來漸至日
久則爾生計亦漸廹若爾率屬下星速來降朕必
加以厚恩優榮愛養目下丹濟拉車陵等來降俱
使得所而愛養之爾亦當聞之詳矣今軫念爾無
所歸生計窘廹欲使得所之意爾當籌之速來歸
降毋貽後悔為此特遣爾幼時服役識認之人羅
卜臧丹巴賫勅往諭
丙辰
命監候回子俱從寬釋放
上諭大學士伊桑阿等曰前以回子間諜之事正法者
二人遣回者二人監禁者至今尚存問厄魯特來
降之要人及丹濟拉等俱言無遣回子為間諜之
事前以敵國之人潛居内地以為間諜而執之今
噶爾丹已滅下人悉降應將監候回子從寬免死
朕已諭刑部諸臣矣伊桑阿等奏曰
聖諭極當
皇上如天好生之仁誠頌揚所不能盡也
戊午
遣使賫
勅招撫阿喇卜灘理藩院奏曰阿喇卜灘疏言黑色
奉差賫到
勅書内開(臣)當兄弟同居(臣)曾遵
旨通使渾台吉亦答使與(臣)使同來語之曰我輩先
宜各自游牧故因竒薩兒巴思湖多魚(臣)往居
其間又蒙
諭(臣)諾顔格隆令(臣)至彼地(臣)不勝懽忭(臣)身原欲
即往與之一處游牧將諸事上奏
聖明因(臣)妻扎兒大病今年不能親身往覲微賤小人
何敢有違
上旨不但(臣)當然即渾台吉亦當遵
旨况天下之人無不各以其疾苦上奏
聖明者不論所居何地總之請
安進貢者也查阿喇卜灘原與策旺喇卜灘不睦下人
無食窮無所歸故以為當招阿喇卜灘使之來
應遣阿喇卜灘使人諾顔格隆臧布及其偕來
留於歸化城之達什俄木布賫
勅使歸(臣)部撥賢能筆帖式一員乘驛將諾顔格隆
送至侍郎安布祿所將伊等坐騎糗糧著安布
禄於附近部落酌量凑給遣行
勅文交内閣撰擬奏入
上允行即差諾顔格隆臧布達什俄木布賫
勅而歸其
勅阿喇卜灘文云
皇帝勅諭台吉阿喇卜灘曰朕前聞爾與噶爾丹分拆
游行故遣黑色馬尼圖捧勅諭以來降必使富貴
而優養之爾如偕丹津俄木布往歸策旺喇卜灘
朕亦不之究著明白覆奏如兩無所歸欲於額黑
阿喇兒洪郭羅等處據險竄伏朕斷不容必刻期
破之爾使人諾顔格隆臧布額爾克俄木布阿旺
達什等來奏云倘噶爾丹至我近地我必擒之執
之我等歸降聖上而已又以勅書使諾顔格隆臧
布等賫去諭爾雖不能擒殺噶爾丹而身率屬下
來降亦必使之富貴而優養之毋疑毋阻今爾疏言
蒙諭來降不勝懽忭即欲親往上奏一處游牧諸
情節因臣妻扎兒大病是以今年不能親身往覲
不論所居何地總之請安進貢者也以此觀之則
無懇降誠意尚在首鼠兩端而今時事爾心所灼
知者也丹濟拉車陵等來降朕則大加寵眷策旺
喇卜灘擒伊拉古克三庫圖克圖授朕所差使臣
爾當深思之至於一概來降人員盡皆恩養使得
其所此項情事爾皆詳聞之矣爾如欲他往勿復
望加爾厚恩顯榮之事毋貽後悔今憐爾無歸廹
於生計欲使得所爾當熟籌之作速來降為此即
遣爾使人諾顔格隆臧布達什俄木布賫勅特諭
後壬午年阿喇卜灘來降
上賜宴及銀衣袍封阿喇卜灘為郡王
命於洪郭爾阿濟爾罕周圍游牧阿喇卜灘奏曰臣
等被策旺喇卜灘刧掠無食無衣窮困已極死
在目前蒙
聖上屢差大臣近臣救濟賞給糗糧牛羊牲畜裘服鍋
帳等物俾得重生今來請
萬安又蒙
皇上俯恤沿途給食乘傳差侍衛携駞馬來迎而(臣)阿
喇卜灘一到即
賜宴差近臣賞以(臣)阿喇卜灘所未經見
御用珍服白金今又優封為王
聖恩救我衆庶重生俾以榮顯
天地高厚之
恩誠此生所不能報但期(臣)阿喇卜灘之身及(臣)屬
下人員子孫世世捐軀效力而已謹請謝
恩至(臣)屬員今即請授官職編為旗隊恐彼心志未
寧應一二年後再請授官職編為旗隊
上是之許阿喇卜灘謝恩後使阿喇卜灘另為部落下
編旗隊
己未
命授車克楚竒薩木拖沙喇哈番
上諭兵部曰去年中路軍前差車克楚竒薩木往探噶
爾丹營壘伊等身臨視之而歸故授車克楚竒薩
木俱以拖沙喇哈番伊等同行諸蒙古亦皆授之
官職其時未經諭明該部即著爾部議行吏部部
議應給車克楚竒薩木
勅命
上是之
辛酉
從寬免布爾哈圖祁泰死發黑龍江
議政諸臣奏曰前准將軍馬思哈咨言副都統
祖良璧軍前西安驍騎布爾哈圖祁泰奉
旨交職使之效力而並不效力故回至郭多里巴爾
哈孫已交副都統阿蘭泰
上曰俟會議之便議奏欽此查布爾哈圖祁泰乃翁金
守米之兵遇敵不戰而走今又不遵
旨效力立功應擬布爾哈圖祁泰立斬奏入奉
旨布爾哈圖祁泰俱從寬免死依例减等發黑龍江
當差
壬戌
蠲免山西康熙三十七年地丁銀米
上諭戸部曰比年出師討寇總為中外生民永圖休息
故不憚軍興征繕之煩遠臨邊塞其一切飛芻輓
粟皆動支正供額賦不使累及閭閻獨大兵牧養
馬匹及三次師行出入皆經山西地方緣邊各州
縣衛所固皆勉力急公其餘諸郡雖非師旅所經
亦有協辦轉輸行賫居送之事又該省歲屢不登
谷價翔貴民間生計甚屬艱難朕乘輿頻臨目所
親覩軫念殷切未嘗一日釋懷昨歲曾有諭旨俟
噶爾丹殄滅之後誕布德音渙敷庥澤今寇氛盡
滌邊境輯寧是宜格外加恩用綏黎庶康熙三十
七年山西通省地丁銀米著一概蠲免爾部移文該
撫令徧飭各屬實心奉行家喻戶曉務俾深山窮
谷均沾朝廷德惠倘或借端徵派澤不下究事覺
定行從重治罪爾部即遵諭行
癸亥
磔誅伊拉古克三庫圖克圖等先是工部侍郎
常綬等奏言六月十五日(臣)等至策旺喇卜灘
所授之
勅書賜物(臣)等謂策旺喇卜灘曰台吉爾昔有擒斬
噶爾丹等之奏
皇上亦特遣我等宣
諭使台吉興兵擒斬噶爾丹噶爾丹雖死而丹濟拉
乃噶爾丹一體之人今近至爾地台吉既發兵
往征當將丹濟拉本身噶爾丹男女及其骸骨
并取畀我策旺喇卜灘言我厄魯特風俗兵機
戒預洩六月二十八夜半策旺喇卜灘遣其寨
桑托卜齊來告曰往征丹濟拉之兵未到前丹
濟拉覺之率妻子十五人向哈密遁去追之不
及獲噶爾丹男女又伊拉古克三庫圖克圖率
百許人已至額冷哈畢爾罕地方矣(臣)等次日
見策旺喇卜灘謂之曰伊拉古克三庫圖克圖
乃本朝人得罪逃歸噶爾丹凡百禍端興之者
此人也台吉假我兵二百往擒之策旺喇卜灘
言我發兵授諸大人即至漏洩伊拉古克三庫
圖克圖未必不遁當密差往討丹濟拉之兵陡
然前執之噶爾丹之子及其母亦併發去我已
擒獻噶爾丹之子其已灰之骨無用之女豈復
有所愛惜但我風俗不讐無用之女子至噶爾
丹之骨我不沉之水則棄之野即往送
皇上亦無異也想
聖主亦鑒許之也是以(臣)等七月初五日起行迎往十
四日至庫色木素克地方策旺喇卜灘使人彭
蘇克丹津喇木扎木巴喇嘛多爾濟寨桑等以
伊拉古克三庫圖克圖本身及其弟托博克孟
克里噶爾丹之子車陵三魯卜及其母布林交
付(臣)等授之而歸伏惟
皇帝廟謨預燭噶爾丹之死其遺孽必走策旺喇卜灘
既遣(臣)等又密
諭行事之策無不符合遠邦感戴即擒逆賊祇獻西
北諸蒙古土魯蠻哈密等國大為驚異即(臣)等
亦不勝驚異仗
聖上威德廣播遐方(臣)等往來略無阻悞得
旨據常綬等奏言索噶爾丹之女而不與常綬等乃
特遣之人何以不索取而竟歸至吳爾占扎卜阿
巴塞稜阿爾拜又何以不索取而來著伊等將不
行索取併其行事原由逐一開明具奏至伊拉古
克三庫圖克圖執彼以來彼有何言一併開明具
奏常綬等奏言(臣)等六月十五日見策旺喇卜灘宣
旨曰朕親率數路大兵出征噶爾丹此行但討先叛
之人兵到爾境勿疑勿懼並不侵爾至勅中雖命
爾興兵征噶爾丹但爾國鄰近哈薩克諸國為爾
之仇恐兵興乘隙失爾妻子至噶爾丹下人離散
在爾地者亦有之如有願歸我者即付我等如在
吾地有願歸爾者告於往差大臣記明來奏諭畢
策旺喇卜灘言乞諸大人少待聲息至歸人之
事請俟我奏使格色爾歸來不能即付(臣)等又
見策旺喇卜灘言台吉令我等少待我等已待
數日矣或與或不與竟無决絶台吉如與我等
則我等携之而去如不與則我等奏之
皇上矣策旺喇卜灘言丹濟拉已遁至中國不必言矣
請以噶爾丹之子相付鍾齊海乃無用之女噶
爾丹乃已灰之骨我土風俗不以為讐不便相
付臣等言中國律例大凡叛人不存其後不留
其尸必窮究掃除
皇上親統大軍特出征討若不獲此必不中止今台吉
不與則台吉前所奏擒殺噶爾丹之語大背而
前此台吉奔走之勞皆虚矣當細思之至歸我
之人何必待格色爾當即交發我等策旺喇卜
灘言噶爾丹乃我仇人我既執其子畀之無用
之女已灰之骨豈復有所愛惜但我土風俗與
無用之女已灰之骨為仇人必嗤之故不畀爾
等至歸人之事應俟格色爾不能即與以是為
詞竟不之與(臣)等聞吳爾占扎卜色稜等在策
旺喇卜灘所謂策旺喇卜灘曰目下噶爾丹地
方來投台吉者皆我之仇俱應畀我至欲歸我
之人亦應併畀我在我土者有欲歸爾之人台
吉可語我奏之
皇上策旺喇卜灘言給人等事當待格色爾不能即與
前言已畢夫復何言(臣)等言台吉所給之人既
欲待格色爾相付則我等待之策旺喇卜灘言
我有當奏之事故差格色爾往奏不能遽授爾
等(臣)等又見策旺喇卜灘言巴圖爾額爾克濟
農噶爾旦多爾濟等俱歸降
皇上已極顯榮青海衆台吉今皆已降台吉乘時歸
主倚之為生必極顯榮與衆迥異矣策旺喇卜灘言我
自始至終盡悃誠而事
皇上即今亦但仰戴
皇上而已是以我不必效法青海衆台吉也我意中自
以為所行已極善矣諸大人之出此言也豈以
我前所行有未善乎(臣)等言巴圖爾額爾克濟
農等歸降
皇上已極顯榮台吉果歸降
皇上倚之為生必更顯榮與伊等迥别如衆人皆降至
於顯榮台吉獨如此能安處乎况哈薩克國與
爾為難我等此言大有益於台吉者也良時不
可失故我等陳其所見如此台吉當深思此言
策旺喇卜灘言總之但以悃誠事
聖上而已不必效法他人也續執伊拉古克三庫圖克
圖交付(臣)等(臣)等語之曰當將伊拉古克三庫
圖克圖下人全交我等為是策旺喇卜灘言請
以伊拉古克三庫圖克圖及其諸弟相付他人
皆無用之人不必交與(臣)等語之曰伊拉古克
三庫圖克圖乃本朝之人其下人亦不可不與
其諸弟諸子妻妾下人及降我之格壘沽英之
子吳巴什之妻俱畀我為是策旺喇卜灘言伊
拉古克三庫圖克圖乃為首之人併其諸弟付
爾等足矣其他皆無涉之人不必相付遂將伊
拉古克三庫圖克圖其弟托博克孟克里及噶
爾丹之子車陵三魯卜其母布林及程貝臧布
保母察罕交付(臣)等又達爾扎納親哈什哈之
妻色稜達什訴於(臣)等曰
聖上使我與丈夫完聚故與吴爾占扎卜之母一齊發
放今聞我丈夫自哈密擒解
御前乞大臣帶我歸去與我夫完聚(臣)等遂諭之亦携
之而來問伊拉古克三庫圖克圖供曰蒙
皇上恩恤小人因前蒙
世祖皇帝有准我去住隨意之
旨且水土不服故不奏
皇上而往青海我問之達賴喇嘛苐巴當往何處為宜
彼令我當往厄魯特去又值噶爾丹遣使人喇
馬扎卜來召我是以往歸噶爾丹聞噶爾丹至
杭愛左側游牧我曾往語之曰爾於此地游牧
大不是矣
皇上遣侍衛克什圖使於噶爾丹之時我曾遣人名雲
端者請
皇上安且陳奏我來此之故後在克魯倫
皇上差阿喇卜灘之兄宣
諭溫旨我曾謂噶爾丹當差好人遵奉
聖旨為是噶爾丹破敗之後我又差人名羅卜臧喇什
者請
皇上安陳奏衷情在古爾班賽堪地方待之三月我差
人不歸故往歸丹濟拉被往征丹濟拉之兵所
擒不能負荷
皇上洪恩罹此大罪應作何處治一唯
聖斷我有何辭因(臣)等與策旺喇卜灘言詞繁多欲俟
到京之日再奏是以僅將執噶爾丹之子伊拉
古克三庫圖克圖之事奏
聞今奉
旨著將(臣)等行事始末逐一奏明謹奏
上命議政大臣會議具奏至是會議伊拉古克三庫圖
克圖孟克里托博克三人擬凌遲程貝臧布伊
拉古克三庫圖克圖之徒弟羅卜臧多爾濟二
人擬斬婦人布林察罕自噶爾旦多爾濟處帶
去鄉導諾木齊交該部得
旨伊拉古克三庫圖克圖孟克里托博克凌遲處死
程貝臧布暫緩决有要言問之今即取來伊拉古
克三庫圖克圖之徒弟羅卜臧多爾濟隨其師而
行與彼無涉著免死布林察罕兩婦人鄉導諾木
齊交該部議政大臣又奏曰先是侍衛巴布希津
巴遇伊拉古克三庫圖克圖劫掠褫裸之時托
博克與皮裘及馬一匹使巴布希衣之而歸為
此奏
聞得
旨托博克暫緩凌遲問托博克果真則宥之尋解伊
拉古克三庫圖克圖到後集諸王以下蒙古王
文武大臣官員喇嘛於黃寺磔誅伊拉古克三
庫圖克圖孟克里問托博克給巴布希津巴裘
馬是實免其死
命免鄂爾多斯處分照常叙功理藩院奏鄂爾多斯
運米坐塘遲悞議將王董羅卜貝勒顧祿什希
卜貝子根都什希卜公杜稜等革爵
上曰鄂爾多斯兵丁雖有遲留後各皆效力無所失悞
王董羅卜等俱從寬免議罪仍照常叙功
以鎮國公蘇努為貝子
上諭大學士伊桑阿等曰從軍三次大小臣工著各加
一級鎮國公宗室蘇努三次從軍於烏闌布通之
役左翼出戰又甚力衆所共知公蘇努著陞一等
為貝子仍留都綂任爾等可即宣旨
乙丑
命叙昭木多破賊功為上上等兵部奏曰先是大將
軍公費揚古以昭木多臨陣京城右衛西安衆
官兵每人給功牌二次交在(臣)部(臣)部請
旨或作一次叙或作兩次叙得
旨著作一次叙敵人游牧而來驟到即奔此可謂之
擊敗乎所謂擊敗敵人者擊敗堂堂正正相持不
動之敵始謂之擊敗也欽此請將此一枝兵作上
上等軍功議叙奏入
上從之
丁卯
西寧總兵官韓弼奏報赴
闕請朝青海諸台吉入邊日期韓弼奏曰恭惟
皇上德威遠播聲化覃敷溥天之下莫不來朝獨有無
知賊宼噶爾丹螳臂當車肆行悖逆大小臣工
或以為當𠞰或以為不當𠞰議論不同
皇上神謀獨斷上協
天心
親行征討寇隨𠞰滅若非
天地篤生神聖之人烏能如此生殺中窽
浩浩蕩蕩頃刻之間建立大勲自此之後天下之人
益仰戴
威德而抒誠恐後矣前
聖駕往廵寧夏青海諸台吉即奏請赴
行在朝見
皇上念遠方蒙古炎暑來朝恐水土不宜
特諭立秋之後來京入
覲諸台吉欽遵前
旨呈報入邊日期(臣)仰體
皇上柔遠之心思外方蒙古初至我疆不諳條例偕西
寧道劉殿衡預在鎮海營關口會同
欽差喇嘛都綂等俟之於安門之地為首台吉扎什巴
圖爾彭楚克等大小台吉率其部落頭目而來
於九月十八日進邊口後臣等即集諸台吉宴
之至西寧後又集於公衙門宴之給以猪羊牛
酒等物撥標下官兵送至莊浪交涼州總兵屬
下官兵挨次遞送諸台吉至西寧讌會之日官
兵士庶無老無幼皆言
皇上威德齊天故能綂一萬邦亘古以來未有如
今世之隆盛者街衢喧頌除將諸台吉來降蒙古數
目查明依例造册送理藩院外謹以諸台吉入
邊日期奏報
命下所司
聖祖仁皇帝親征平定朔漠方略卷四十六
