欽定四庫全書
聖祖仁皇帝親征平定朔漠方略卷一
欽惟
皇上綂御萬邦為中外生民主文德誕敷武功丕顯仁
育義正久道化成聲教訖乎遐荒太和洽於宇
宙比自削平三逆十數年來定臺灣海外之區
郡邑其地翦西北塞察哈爾部落平羅刹來俄
羅斯之貢收服七旗喀爾喀數十萬衆而臣屬
之東西朔南車書四逹薄海内外無一不臣之
民不服之國矣獨厄魯特噶爾丹窮竒醜類梗
化陸梁恃其險遠荒忽習於戰鬭積二十餘年
之狡寇侵囓迤西諸國城堡殆盡其地斥磧緜
邈不水不毛絶漠窮沙非可以疆里計也其人
兇鷙桀驁無禮無義滅理亂倫非可以恩信孚
也飽颺饑嘯遷徙不常蠶食隣封饕餮無厭爰
與我屬部之喀爾喀搆難侵掠其牲畜人民土
地擾害邊氓志驕氣溢我
皇上仁同天地不忍加兵
勅諭屢頒俾其輯睦廼怙終不悛讐殺無已且闌入
内地重我藩服之不寧於是遣將出師于烏闌
布通大張
天討是時噶爾丹脫能悔禍歸誠
皇上猶許以進貢市易資生如常乃賊計不出此大創
之後猶收其餘黨侵我邊陲窺我斥堠
聖心惻然軫念塞外生靈謂此宼一日不除疆宇一日
不靖中原之轉輸供億未有巳時三十五年春
皇上决策親征統貔貅百萬之師遠度瀚海疾馳深入
直抵拖諾之境白旄黃鉞霆擊颷飛逆寇震懾
天威抱頭宵遁奔命於巴顔烏喇而西路諸將領先已
仰藉
指授遏賊歸途奮擊於昭木多大敗之獲其駝馬牛
羊甲仗糗糧輜重之物無算逆賊脫身挺險暫
緩須臾而我
皇上一怒安民計必滅此而後朝食是年冬
駕復幸塞外濟河至鄂爾多斯籌畫邊機訓練兵士
賊遣其渠帥丹濟拉率衆襲我餘糧為官軍覺
擊走之困敗無所得食逆屬之頭目寨桑人等
相率來歸悉厚加恩養授以官爵於是羽黨離
心脅從悔罪賊益窘廹就斃遣其格罍古英賫
奏搖尾乞降為緩兵逃死計而我
皇上明燭幾先逆知此賊之譎詐不信仍令大軍駐牧
邊境以俟春和捲甲長驅搗其巢穴務使根株
盡絶毋令萌蘖復生三十六年二月
駕發京師由雲中抵寧夏分命諸路大將棋布星羅
調集蕃兵運籌饋餉指示撲𠞰搜捕之宜營壘
部伍坐作進退之法戈鋋耀日旌旗蔽天
萬乘臨戎風雲變色於四月朔庚戌進次於狼居胥山
時哈密遵
諭旨生擒逆子塞卜騰巴爾珠兒俘送
行在由是丹濟拉及阿拉卜灘丹津温卜等為賊素
所親信㒺不瓦觧四竄逆賊危巢既覆托足無
門兇黨盡除乞援無路自知罪惡貫盈難延晷
刻之生遂自仰藥絶吭而死厄魯特種類悉皆
歸順無復遺孽從此朔漠永清邊方大定爰振
旅還京凱旋飲至
命所司詳察典禮擇日祭告
天地
宗廟
社稷
頒詔肆赦慶典舉行濊澤滂流神人胥悅諸王貝勒
大臣暨外藩蒙古王等咸謂功德隆盛曠古所
無長治久安與天無極請上
尊號以慰羣心
上謙讓弗居於是在廷大小臣工士庶人等咸披悃陳
請謂
聖天子心存除暴志切安民雖萬里遥荒異類吞并猶
欲怙冒而矜全之至不得已而用兵而饋餉不
煩於里閻賦稅不加於常額師徒不疲於徵發
玉石不至於俱焚
大駕親征殊方底定櫛風沐雨不辭寒暑之勞減膳分
餐頻恤將士之苦用能剪除強寇綏輯遠藩邊
徼為耕牧之區寰宇享昇平之福萬姓同心恭
上
尊號
天高聽卑冀從民願搏顙呼籲至再至三
上終未之聽許御史(臣)阮爾詢疏言
皇上親綂六師宣威制勝摧枯拉朽電捲星馳自
出蹕以迄
回鑾往還三閱月而大功底定一切用兵方略出
自
宸衷咸宜詳示史臣令其纂輯成書光昭萬禩疏入下
禮部翰林院集議禮部尚書(臣)佛倫等謹議
皇上蕩平逆寇邊塵永靖率土同歡
竒勲冠乎百王
偉略超乎千古自夫運籌帷幄以及
躬歴遐荒分布諸路之兵獨握中權之要一切糧餉之
轉輸師徒之簡閱以及奇正分合之勢步伐止
齊之方定韜略於幾先指山川於掌上鉅細遠
邇靡事不周激勵拊循無微不至凡此
神功之迅速皆由
廟算之萬全允宜勒成一書昭垂億世其設局編纂事
宜俟閣(臣)詳議以請内閣大學士伊桑阿等奏
言
皇上親臨朔漠勦滅兇頑念切乎除暴安民事期乎一
勞永逸
宸謨獨斷議絶旁撓
睿鑒周詳動無遺策凡决機制勝之要調遣策應之方
期會遲速之程征行駐劄之地無不仰煩
天授上厪
聖衷至於更番斥堠設伏偵探相水草之利籌輸輓之
宜指畫情形至精至備灼知理勢萬舉萬全用
能迅奏
膚功丕揚
神武往返一百日之内馳驅五千里而遥
勲高乎虞帝之征苗
德邁乎夏王之滅扈凡有歴年用兵方略一切
密諭機宜以及
起居隨征記注并各衙門載籍有關兵事者悉請
宣付史舘編輯成書庶幾垂
盛事於無疆播
鴻猷於不朽
上俞其請啓舘纂脩
親征平定朔漠方略自康熙十六年六月始訖於康熙
三十七年(臣)等學殖膚淺才識疎庸謹按前後
用兵始末據事實書懼不足以鋪揚
盛烈於萬一云爾
康熙十六年六月丁未厄魯特台吉噶爾丹初
奉表入貢厄魯特西北大國也分部散處各立
名號然實本一姓至
本朝有顧實汗者
國初即脩職貢
世祖章皇帝錫以冊印授為遵文行義敏慧顧實汗其屬
鄂齊爾圖汗阿巴頼諾顔駐牧黃河西套謂之
套彝有車臣温卜者以擊白帽賊有功亦
賜璽書授為土謝圖巴圖爾帶青其屬達頼巴圖爾
台吉墨爾根台吉駐牧西海謂之海彝噶爾丹
之父曰和多和親自號巴圖爾台吉駐牧北方
阿爾台之地是之謂北厄魯特和多和親死子
僧格嗣噶爾丹為僧格同母弟時尚幼棄家投
逹頼喇嘛習沙門法未幾其異母兄車臣及巴
圖爾以爭屬産故與僧格有隙乘夜劫殺之部
内大亂達頼喇嘛遣噶爾丹歸綂其衆噶爾丹
性既狡黠且險狠好鬪外假達頼喇嘛為援内
以結其父兄舊屬臣民藉名報讐殺車臣巴圖
爾遂自襲為台吉肆其兇鋒稍稍蠶食西北諸
部漸至猖獗初隨小台吉附貢而已至是遣使
奉表入貢
上命優賚之
十月甲辰朔達頼喇嘛具疏謝
恩入貢方物達頼喇嘛生唐古特部落廼西域釋教
之長也諸蒙古咸尊奉之順治九年來
朝
世祖章皇帝親宴之太和殿
賜以金冊金印授為西天大善自在佛領天下釋教
普通瓦赤喇怛喇達頼喇嘛其後遣使貢獻方
物不絶康熙十四年
上特遣使存問
賜以璽書至是具疏請
安謝
恩其詞曰欽惟
皇帝陛下作天人之主宰為億兆所依歸不棄釋迦後
進法派寵加遣使欣奉各種隆重布施親手接
受敬獻紅素柔罽諸物望明鑒而恤之謹鞠躬
合掌潔心上奏得
旨貢獻禮物著察收
甲寅
諭厄魯特喀爾喀罷兵脩好喀爾喀亦西北大國元
之苗裔也
太宗文皇帝時馬哈薩瑪第汗始通聘使
世祖章皇帝初年土謝圖汗等遣使貢馬駝貂皮諸物請
脩好順治五年扎薩克圖汗諾門汗來
朝宴之
太和殿土謝圖汗碩雷汗貢馬千匹駝百頭貢賞初
無定額十二年授土謝圖汗車臣汗丹津喇嘛
墨爾根諾顔畢希勒爾圖汗羅卜臧諾顔車臣
濟農昆都倫陀音為八扎薩克定其貢額每歲
汗及濟農諾顔大台吉等各貢白馬八匹白駝
一頭謂之九白之貢年貢也此外小台吉他布
囊不限色不計數隨所有而貢常貢也著為令
旋定答賞之例每扎薩克各賞以銀茶桶銀盆
縀布等物其餘小台吉貢使等亦各賞縀布有
差定例後喀爾喀汗等益加恭順遣使絡繹歲
以為常顧其部落與厄魯特壤地相接噶爾丹
既吞并族屬兵力漸強因與之互相劫奪兵連
無寧歲至是靖逆將軍張勇川陜總督哈占凉
州提督孫思克等會疏曰厄魯特濟農等為噶
爾丹所敗逃至沿邊違禁闌入塞内奪番目馬
匹及居民牲畜守汛官兵驅之使出濟農等言
我等皆鄂齊爾圖汗之子姪窮無所歸故至此
聞噶爾丹復逞兵未巳或來追我或趨喀爾喀
俱未可知(臣)等竊思噶爾丹乃北厄魯特之雄
長兵馬衆多如果興兵即内地亦亟宜嚴加防
禦除嚴飭守汛官兵防護竝驅逐濟農等出境
外謹疏奏
聞又理藩院奏曰據張家口報稱厄魯特來使博瑞
額葉圖等不敢歸言來時鄂齊爾圖汗喀爾喀
土謝圖汗曾夾攻我台吉近又聞歸化城來貿
易人言喀爾喀色稜達什台吉率三百餘人將
邀劫我等於喀倫我等得在
皇上邊塞之内即如金城之固請暫居此俟本地使來
同歸奏至
上諭大學士覺羅勒德洪等曰聞厄魯特喀爾喀交惡
興戎雖虚實未確朕統御寰區一切生民皆朕赤
子中外竝無異視厄魯特喀爾喀倘因細故交惡
至於散亾朕心大為不忍兩部落向相和好貢獻
本朝往來不絶若交惡果真當遣使評其曲直以
免生民於塗炭如仰副朕一視同仁之意仍前和
好相與優游太平朕大嘉悅焉但天寒路遠若遣
使往向無飼馬馳驛之所或致有誤今厄魯特喀
爾喀使至其令理藩院明白備檄交發來使傳諭
之
(臣)謹按自古遐方外域互相吞噬漢唐人主
往往幸其削弱易於制馭輒視為國家利我
皇上如天好生撫視中外無有畛域咸同一體諄諄然
欲令罷兵息爭共安無事
特頒温旨令其協和此後
勅諭再三不憚辭費至誠懇惻之意可以孚及豚魚
噶爾丹若能祇遵
聖諭悔禍革心則雖至今日猶得竝生堯舜之世乃怙
終不悛遂至殄滅豈非其所自取哉
是日
諭噶爾丹台吉給發貢使符驗先是回子諾顔和卓
巴顔白克等以進貢來至邊口自相屠害作亂
上數遣官往察
命檄行噶爾丹台吉此後入貢遣使務令有材識真
厄魯特為首不得仍遣回子如係真厄魯特方
許放入邊口至是有回子佟噶爾代等八人冒
陳貢使與噶爾丹所遣之西白里達爾漢和碩
齊等偕來理藩院奏請檄行噶爾丹台吉究處
上以厄魯特貢使往來若無符驗仍復假冒亦未可定
令檄行噶爾丹將佟噶爾代等用彼例照常治罪
嗣後進貢遣使務給符驗方准放入
十二月辛未將軍張勇等奏報厄魯特蒙古闌
入内地情形將軍張勇總督哈占提督孫思克
奏曰甘肅凉三州自南山至北邊一帶延袤二
千餘里其間山口邊隘甚多數年以來雖海彝
時或闌入内地游牧地方官猶可防禦今外彝
狡焉生心合謀糾黨潛入内地甘肅凉所屬大
草灘諸地處處充斥所在告警查甘凉近南山
一帶則有西海墨爾根阿喇柰多爾濟台吉等
部廬帳數千餘肅州境内游牧彝人頭目則有
濟農布第巴圖爾羅卜臧卓思巴額爾德尼和
碩齊寨桑吴巴什擺帶麻木吴巴什額爾克格
隆廬帳萬餘若輩皆為噶爾丹所敗自西套來
奔窮困異常現在殺人為食見内地人民牲畜
有不思劫奪者乎似此嚴冬草枯水涸廹於饑
寒安能保其無事前蒙
聖諭軍務無旨不得妄動但視其情形善為隄防嚴備
内地毋先輕舉致啓兵端又蒙
諭彝人入塞當婉諭退回不得妄殺(臣)等欲會兵往
逐恐蹈違
旨開釁之愆因差營弁通事婉詞開諭彼竟抗拒不
從(臣)等除一面嚴飭汛守各官分防要害一面
咨撫遠大將軍圖海外此等彝人或(臣)等親率
兵𠞰滅或差官赴彝人頭目曉諭驅逐伏惟
上裁疏入
諭曰大將軍圖海身在陜西其沿邊流彝或令提督
等率兵往逐或嚴飭邊汛官兵各固守汛地選幹
練人員至彝目處開誠曉諭令其退回著大將軍
圖海酌量指授而行毋致生釁
康熙十七年三月丁酉撫遠大將軍圖海奏報
驅逐流彝圖海疏曰塞外流彝闌入内地即應
發兵征勦但甘肅為三邊要地倘將軍提督等
軍馬猝至彝人震驚或至生事是以一面嚴飭
邊關將弁酌調官兵安置要害隘口加意防守
一面遣兵部督捕理事官拉都虎署參領南達
海率領將軍提督標下妥幹官員通事等赴彝
人頭目處將闌入大草灘情由訊明開誠曉諭
令歸故巢兹拉都虎等歸報彝人頭目濟農部
落竝未入邊惟額林辰台吉等部落因敗亾難
存不知法度就水草挈裝進邊又西海墨爾根
台吉部落亦懼噶爾丹之侵逃避來牧邊境拉
都虎等轉傳
上諭令各退歸故巢衆彝不敢違
旨隨有數起陸續出口竊思厄魯特等雖有退回者
但彝情叵測邊疆關係重大蘭州以西要地祈
遣重臣一員駐劄固守三邊奏至
上曰將軍張勇駐劄邊地年久深知地方情形著自蘭
州遷移仍駐甘州固守沿邊地方
閏三月庚申
諭將軍張勇提督孫思克等防禦噶爾丹寇邊兵部
理藩院會奏曰大將軍圖海遣理事官拉都虎
來京報稱將軍張勇言厄魯特噶爾丹將征西
海厄魯特若來或入大草灘亦未可定又陜督
哈占移文(臣)部内稱西套厄魯特台吉等聞噶
爾丹有三月内舉兵之語因遣其三人至達頼
台吉所言我兵俱已整頓爾處亦當備以待之
故達頼台吉亦令屬下脩治鞍馬器械據此奏
聞
上諭曰噶爾丹興兵往攻西海厄魯特如遠從達布素
圖瀚海而去則無庸置議若來至近邊欲經大草
灘前去則將軍張勇提督孫思克等務須令其堅
立信誓不許騷擾人民仍整飭我軍嚴加防護一
面放噶爾丹過往一面奏聞倘或肆横強欲入邊
將軍提督等固守地方一面堅拒止之一面星速
奏聞仍將噶爾丹果否興兵探實奏報尋
命拉都虎前赴甘州一帶地方偵探彝情
四月甲午
諭吴喇忒等旗嚴防汛地先是吴喇忒鎮國公諾門
等奏報閏三月内賊寇數百人闌入邊汛劫殺
本旗巴達里察罕吴爾圖三台吉及巴逹里台
吉之妻并男婦子女共二十人又搶掠男婦子
女六十餘人馬駝二千九百餘匹并帳房盔甲
等物奏至
上差員外郎色稜恩格森等馳驛往勘至是理藩院奏
曰色稜等覆稱厄魯特四百餘人搶掠吴喇忒
等遠遁無蹤查鄂齊爾圖汗為噶爾丹所敗其
屬下濟農四散奔竄或係濟農等肆行劫掠亦
未可定但未獲賊寇真情不便懸擬應存案俟
發覺定議疏入
諭曰濟農輩竄散人等或又如此劫掠應檄吴喇忒
三旗鄂爾多斯六旗扎薩克諾爾布台吉四子部
落扎木揚台吉等遴選精壮軍士不時廵防汛地
其巴達里台吉等幼穉著諾門公收養之
五月甲子
諭將軍張勇親逐濟農先是厄魯特濟農遣人至張
勇所言我祖顧實汗以來職貢不絶今為噶爾
丹所敗窮廹來此欲赴西海往會我叔達頼台
吉兄墨爾根台吉若由邊外遶去則行月餘中
途數日乏水如由内地行則限於
主上邊境不敢徑度祈准由内地過邊張勇以由水泉
出邊竟日可到墨爾根台吉處五日可到達頼
台吉處奏請令其由水泉過邊得
旨允行乃濟農逗遛月餘草盡北向游牧未由水泉
過邊至是濟農以布隆吉爾地方見有火光探
聞噶爾丹追廹已近竟由雙井闌入内地提督
孫思克奏請率兵逐之
上以將軍張勇現赴甘州即著親身騐看驅逐濟農部
落過邊赴伊叔兄處所加意防護勿使擾民
尋將軍張勇奏報驅逐濟農等出邊
八月己巳朔將軍張勇等奏報噶爾丹情形張
勇奏曰前奉
諭旨確探噶爾丹情形奏報臣與提督孫思克及理
事官拉都虎選擇通事密行遠探據回報云有
鄂齊爾圖汗屬下達爾漢哈什罕曾為噶爾丹
擄去今往西海遇而問之彼言噶爾丹既殺鄂
齊爾圖汗今歲二月内令其屬下兵丁殷實者
各備馬十匹駱駝三頭羊十隻窘乏者馬五匹
駱駝一頭羊五隻自其地起兵不知何向(臣)向
聞甘屬番人素與僧格輸租僧格殁屬於噶爾
丹(臣)召其頭目永柱等訊之言噶爾丹居西北
金山距嘉峪關兩月程即古大宛國也(臣)聞噶
爾丹遣喇嘛萬春來召番人頭目至河套議事
(臣)密遣人誘問之萬春言噶爾丹隣近諸彝有
從之者亦有從之而復去者噶爾丹向有侵西
海之意因人心不一西海路遠恐一動而本地
有事不敢輕舉臣復遣人至墨爾根台吉所審
視之衆皆寂然安居苐彝情難以預料謹疏奏
聞疏入
上曰噶爾丹雖無起兵聲息應仍檄該將軍等不時偵
探加意防守邊境
十月戊辰朔喀爾喀台吉色稜阿海遣使補進
九白之貢色稜阿海台吉所居地方與厄魯特
偪近聞噶爾丹將舉兵來侵遠避游牧致誤去
歲年貢至是色稜阿海台吉陳其遲誤緣由補
進年貢理藩院議應許其照常上納
報可
康熙十八年三月丁未喀爾喀畢馬拉吉里第
台吉奏報厄魯特額爾德尼和碩齊劫掠吴喇
忒事畢馬拉吉里第台吉遣其羅卜臧希拉布
來報云厄魯特額爾德尼和碩齊等兩次劫我
台吉屬民往索之不還我台吉令我偽為逃人
往投額爾德尼和碩齊遂留其側給我衣服馬
匹弓箭月餘見額爾德尼和碩齊巴圖爾濟農
毛濟拉克台吉滾布等四起約二千餘人繞額
濟内河而居旋遇吴喇忒被擄之博捶以情密
告之適額爾德尼内向劫掠因潛與博捶自烏
黑爾吴素之地驅其馬四十餘歸報我台吉台
吉云可同是人往告三吴喇忒令備兵一面往
奏
皇上我台吉隨發兵四百往迎之我至吴喇忒旗下告
之故諾門公等親率兵赴喀倫一面遣佐領班
第什希卜送我來此理藩院奏聞
上諭曰額爾德尼和碩齊復率兵刧掠爾院應差官馳
驛前往傳諭扎薩克諾爾布台吉四子部落扎木
揚台吉竝鄂爾多斯等六旗各汛地增發官兵防
守遇有賊警協力應援吴喇忒前去之兵回日仍
於邊汛酌派官兵嚴加防守喀爾喀畢馬拉吉里
第台吉遣人諜探奏報殊屬可嘉其優加恩賚
四月丙寅
勅諭逹頼巴圖爾台吉等察詢額爾德尼和碩齊劫
掠吴喇忒事理藩院奏曰厄魯特墨爾根台吉
遣人至言我台吉聞額爾德尼和碩齊等掠取
吴喇忒諸台吉妻子因令人謂之曰汝妄行搶
擄台吉妻子以供驅使殊為非理遂索取巴達
里台吉之子納木及納木之妹送至吴喇忒旗
下諾門公不敢擅受特撥人一同送部查額爾
德尼和碩齊巴圖爾濟農皆鄂齊爾圖汗屬下
為噶爾丹所敗四散劫掠去歲濟農等欲往會
達頼台吉墨爾根台吉奏請由内地往今墨爾
根台吉向伊等索取納木等觧送來京應遣官
賫
勅往諭達頼巴圖爾台吉等令其察明將額爾德尼
和碩齊等照伊例治罪其納木等應交吴喇忒
旗下疏入
上遣理藩院郎中額爾塞員外郎占巴拉賫
勅往諭
勅曰去年閏三月吴喇忒巴達里台吉等男婦子女
馬駝盔甲為賊所劫掠自部奏報交發嚴察尚未
據覆茲墨爾根台吉遣人將巴達里台吉之子納
木及其妹送到訊之納木據云厄魯特額爾德尼
和碩齊率四百許人劫去爾墨爾根台吉將被盗
劫掠之人轉行察獲差人觧送誠屬可嘉夫勸善
懲惡者國之法也今聞額爾德尼和碩齊等棲息
額濟内河之地爾達頼巴圖爾台吉墨爾根台吉
其將汝屬下額爾德尼和碩齊等照汝例嚴加治
罪所掠人畜什物照數察還如此則同脩和好之
舉益堅而邊境人等不敢互相戕害生民得安矣
墨爾根台吉察還劫掠之人可嘉事畢之日應加
恩賚
五月己未厄魯特巴圖爾濟農具表恭請
聖安凉州提督孫思克奏厄魯特濟農遣其寨桑卜克
等來見(臣)云我台吉率衆部落駐肅州邊外不
敢壊法生事戴
皇上洪恩賫有恭請
聖安表文懇祈代奏外彝仰慕
皇上鴻化(臣)不敢隠匿謹以原文奏
覽部議以濟農等不往伊叔兄處仍在邊近游牧殊
屬不合所奏應無庸議
諭曰拉都虎現在甘肅地方著率領張勇孫思克標
下賢能官員通事親赴巴圖爾濟農所詳細察訊
殺掠吴喇忒者實係何人據實奏聞其畢馬拉吉
里第台吉墨爾根台吉所報之文并發拉都虎知
之
七月甲辰將軍張勇奏報噶爾丹發兵侵土魯
番張勇疏言准提督孫思克移咨云通丁白金
印報稱噶爾丹委其屬下阿爾達爾和碩齊等
三頭目領兵三萬將侵土魯番前哨已至哈密
達頼台吉等現差古禄等率百人前赴哈密偵
探矣噶爾丹素稱強悍人馬繁衆然其住牧地
方與甘肅相去尚遠今漸次内移住居西套一
旦發兵往侵土魯番前撥已至哈密去肅州計
程僅十數日耳雖傳聞未可盡信然彝情甚為
叵測除一面遣人前赴嘉峪關探聽并嚴飭各
汛固守邊疆外所有偵探彝情謹具奏以
聞
八月己丑將軍張勇奏報噶爾丹與之通使張
勇奏曰噶爾丹遣其寨桑莽柰㩦隨從三十餘
人致書於(臣)言我台吉向欲通使因地方有事
未暇今特遣人獻馬三匹貂裘一襲又言我台
吉云西北一帶地方皆得之矣惟西海向係我
祖與伊祖同奪取者今伊等獨據之欲往索取
因係將軍所轄之地不敢輕舉(臣)念彼遠餽受
其裘馬厚賞來使而遣之前此噶爾丹曾遣人
調集甘州南山一帶番目赴西套(臣)因遴選通
事密探噶爾丹年紀性情竝興兵往侵西海之
故歸覆云噶爾丹申年所生年三十六歲為人
兇惡躭於酒色去歲舉兵欲侵西海行十一日
撤歸今夏又兩次出兵至纏頭回子之地而還
見近邊諸將軍統兵駐扎不敢輕犯(臣)查近者
入邊行劫皆係噶爾丹擊敗來奔貧無所依之
人詳視噶爾丹情形尚無興兵之舉河西地方
似可無患謹將噶爾丹原書一并恭呈
上覽奏入
命以此情節檄知大將軍圖海
九月丁酉噶爾丹台吉入貢請
安并遵
諭覆奏請
安疏曰謹奏
皇帝陛下證位於廣大之菩提恢宏夫天人之運會建
妙勝於十方胥威力而具足此際光輝炳如日
月道法兩固聞聲懽忭覆奏疏曰我使西白里
達爾漢和碩齊同行佟古爾伐因其妄為已治
罪矣從前回子充諸台吉之使而往原不之知
今接來文問之回子僉云前充諸台吉之使而
往者部内竝不查訊已年以後乃不准放入信
如所言是回子詐冒向不責罰以致縱惡若本
地從前遣使皆與文并發即如今次所遣阿卜
都拉額爾克寨桑是也敬具禮物吉日遣奏奏
入
上嘉納之給賞如十六年例
戊戌噶爾丹台吉以達頼喇嘛授為博碩克圖
汗遣使奉貢入
告理藩院奏曰噶爾丹稱為博碩克圖汗遣使貢獻
鎖子甲鳥鎗馬駝貂皮等物查厄魯特部落向
有鄂齊爾圖汗阿霸頼諾顔噶爾丹台吉往來
通貢竝無以博碩克圖汗遣使者今訊之來使
言達頼喇嘛加噶爾丹台吉以博碩克圖汗之
號是以奉貢入
告從前厄魯特喀爾喀有奏請
勅印來貢者准其納貢授以
勅印竝加
恩賚從無以擅稱汗號者准其納貢之例但噶爾丹
台吉敬貢方物特遣使入
告應准其獻納
上從之
十月壬申
上命遣檄噶爾丹收捕額爾德尼和碩齊等理藩院郎
中額爾塞等歸奏曰(臣)等至達頼巴圖爾台吉
所交授
勅諭達頼巴圖爾台吉等覆稱額爾德尼和碩齊及
滾布等原係噶爾丹之叔楚呼爾吴巴什屬下
之人今與野獸同羣遠徙游牧我等不便查議
毛濟喇克台吉久居此地巴圖爾濟農向曾奏
請
皇上由内地來至我處皆無劫掠吴喇忒之事
上諭理藩院曰額爾德尼和碩齊既係噶爾丹之叔楚
呼爾吴巴什屬下之人應檄噶爾丹將額爾德尼
和碩齊等即行收捕照伊例治罪勿使妄行劫掠
竝將從前所掠吴喇忒人畜察還如不能收捕仍
在沿邊生事當另行裁度爾院即備印文發噶爾
丹兩次所遣來使各馳一文前去檄到務令噶爾
丹速覆
聖祖仁皇帝親征平定朔漠方略卷一
