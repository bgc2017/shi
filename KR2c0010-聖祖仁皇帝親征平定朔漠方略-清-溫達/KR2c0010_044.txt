欽定四庫全書
聖祖仁皇帝親征平定朔漠方略卷四十四
五月庚辰朔
上駐蹕諾木渾河
命大兵牧馬于水草善地
上諭内大臣曰視諸軍馬匹惟恐遺失附營放牧是以
食不如意宜遠擇水草佳處放牧雖瘠可無碍也
著諭衆知之又今日我軍所屯與蒙古雜處當諭
我軍以至僕從毋得盗竊蒙古之馬如盗馬被獲
即依蒙古盗我軍之馬例處斬著交各該管人員
傳諭
辛巳
上駐蹕阿祿十八里臺
大將軍伯費揚古奏報選兵進覓丹濟拉發回
餘兵費揚古奏言准行兵部咨稱奉
諭著費揚古精選所部兵往覓丹濟拉所在招之俱
來餘兵遣回黑龍江兵阿南達兵亦令遣回于成
龍所運之米會商料理(臣)等遵
旨會同選擇前鋒四百名護軍鎗手五百名每旗砲
各一門八旗驍騎砲手八十名察哈爾兵二百
名寧夏綠旗兵二百五十名共精兵一千四百
餘即於發回兵中駝馬内酌量通融(臣)等率之
往覓丹濟拉所在巴雅恩都爾地方收集丹濟
拉而來所餘前鋒一百名護軍鎗手一百名砲
八門八旗驍騎砲手八十名扣數派出將領管
轄每翼派出大臣一員今正值邊塞内外務農
之時恐兵丁妄行踐踏交與嚴禁察哈爾兵一
百六十五名出寧夏之黑龍江官兵四百名坐
哨之博爾德城守禦關保等兵一百名寧夏鎮
標兵二百五十名俱于四月二十六日發回起
程矣今(臣)等遵
旨選兵往收丹濟拉餘遣回則都御史于成龍所運
之米不必全至郭多里巴兒哈孫請將三分之
一運至郭多里巴兒哈孫以備回師降夷之用
其餘二分即留現在運到之地至遣回一千一
百餘官兵僕從給以兩月口糧可到歸化城邊
上地方應裁伊等一月之米交于成龍等於郭
多里巴兒哈孫地方收貯備用所裁黑龍江官
兵一月之米俟黑龍江兵到歸化城後支倉糧
帶去
上曰善著以此檄知于成龍等尋于成龍等准大將軍
伯費揚古咨率令官兵將一分内一千石餘米
運至郭多里巴兒哈孫地方所剩兩分米留于
船站兩狼山侍郎李鈵左通政喀拜領運來兩
隊之米亦已停其前運矣謹此奏
聞
上報聞費揚古等又奏曰四月十六日大兵到郭多里
巴兒哈孫後(臣)等公議遣散秩大臣丹巴哈什
哈署參領顧葉里於丹濟拉諾顏格隆拉思倫
謂之曰爾等所遣使人齊竒爾寨桑來言噶爾
丹至阿㕓阿木塔泰地方于三月十三日已死
丹濟拉等携噶爾丹骸骨及其女共三百戸人
前來歸降
聖上住于巴雅恩都爾丹濟拉等欲即來而下人三分
之中有兩分無坐騎俱係步行且皆無糧食是
以住于巴雅恩都爾候
旨但聽
諭旨如何以便遵行其言如是聞爾丹濟拉携噶爾
丹骸骨及其女并屬下人誠心來歸
聖化我輩甚喜今吾與汝皆同朝人已為寮友特遣
散秩大臣丹巴哈什哈等通問可明告此項差
員凡步行人需坐騎幾何共需口糧幾何當計
數送馬匹牛羊米糧等物往迎仍有一言相告
爾丹濟拉何不輕身先携噶爾丹骸骨并其女
來其屬下人隨後徐來則愈合
聖上軫念之心矣吾輩以僚友之道抒情相告以是作
蒙古書用印鈐封令丹巴哈什哈賫往訖
上曰大將軍費揚古軍前有帶罪發往從軍效力之人
今進兵之路各處多有伊拉古克三庫圖克圖之
人及流散之厄魯特至使人于丹濟拉應遣從軍
效力者乃差散秩大臣丹巴前去殊為草率著商
度來奏僉謂大將軍使人於丹濟拉應差發往軍
前效力之罪人而差散秩大臣丹巴前去殊為
草率請嚴飭大將軍費揚古仍令大將軍費揚
古等率領精兵直至巴雅恩都爾收丹濟拉等
而來至發回黑龍江等處兵及撥糧諸事俱准
該將軍等所奏行
上從之
停止二次運米赴保德州
上諭大學士伊桑阿曰前以湖灘河朔之米五千石裝
船一百一隻令運致保德州今侍郎安布祿來奏
言已經量船所容裝米三千三百六十石開行矣
俟至老牛灣帶回船隻將所餘一千六百四十石
于第二次起行云但將米作兩次運為日既久而
船戸亦辛苦且現運三千三百六十石亦無不足
之處作速檄知第二次不必再運
壬午
命遣四格子趙山招撫阿喇卜灘丹津俄木布
副都綂阿南達提督李林隆奏言(臣)等率兵于
四月十八日至巴爾庫爾見前行哨探者報云
丹濟拉已起行不在屯劄之地乃問逃來杜喇
爾曰丹濟拉前言欲往何地答曰我未出逃之
前丹濟拉與衆議時一人言我等或暫栖巴爾
庫爾不則往投
聖上丹濟拉言汝等但知自為計耳何以不一言及利
我之事我等不便久居巴爾庫爾兹我屬下屢
有逃亡如策旺喇卜灘知而阻我則難脱矣况
遣使以誑
聖上遷徙來此今又可往降乎我馬臕尚壯當乘人未
覺之先急從噶思渡瀚海將汗之骸骨及鍾齊
海送至達賴喇嘛所吾心盡矣斷不可緩也曾
有此等語未敢告諸大人是以(臣)等至彼營地
視之人蹤漫滅馬通枯燥行跡向布克達額冷
哈巴爾罕而去(臣)等竊思
聖上籌畫周詳各處堵禦是以噶爾丹仰藥而死丹濟
拉無路可出甚不得已從額冷哈巴爾罕往趣
噶思如隨丹濟拉之蹤追之隔日已久難以相
及是以(臣)等急向瀚海南竟趣噶思口以禦之
十九日自巴爾庫爾起行矣奏至
上以之發議政諸臣集議曰據阿南達疏言至丹濟拉
屯劄之地見人蹤漫滅馬通枯燥行蹤欲渡瀚
海往達賴喇嘛所折向額冷哈巴爾罕而去如
隨丹濟拉之蹤追之隔日已久難以相及是以
急趨噶思口禦之已于十九日起行矣查前者
大將軍費揚古遣散秩大臣丹巴至丹濟拉所
通候曰爾既來降
聖上則我皆同朝之臣故我以一言告之爾當携噶爾
丹骸骨及噶爾丹之女先輕騎而來其屬下擇
可托之人交授緩緩而行則甚合
聖上之意已作蒙古書用印發去矣又齊竒爾寨桑來
奏曰丹濟拉言爾往奏
聖上此處四圍皆我仇人如久住巴雅恩都爾倘人知
之未必不來侵犯故我于瀚海四圍處處留蹤
如我離巴雅恩都爾而他往我必埋書于巴雅
恩都爾而去爾往奏
聖上歸來而我不在此則覓我所埋之書既得我書則
知我所在矣曾以此言密語我人無知者又問
降人厄魯特大臣格壘沽英言噶爾丹身存之
日曾集衆寨桑商其所往一無可去而止今丹
濟拉以寡弱之衆而繞策旺喇卜灘附近之地
游行數月以為欲往達賴喇嘛所我料其必無
是事此正合語齊竒爾寨桑處處留蹤之言逃
人杜喇爾不知故言欲向達賴喇嘛而去亦未
可定應將目下大將軍費揚古兩疏俱抄發阿
南達李林隆知之奏入得
旨依議遣使于丹濟拉之時當遣戴罪立功人等如
趙山四格子者為是伊等俱素行不端善于鑽營
之人故諸大臣徇情不遣而遣散秩大臣丹巴丹
巴必遇不良之人亦未可定今將伊等遣一人于
丹津俄木布遣一人于阿喇卜灘自備馬匹副以
蒙古將領筆帖式曉諭噶爾丹已死招撫其衆伊
等若招得阿喇卜灘丹津俄木布即與俱來如事
不成或未至其地半塗而回著大將軍即于軍前
梟示
授副將麦良璽為肅州總兵官
上諭議政諸臣曰肅州總兵官李世達病故肅州地方
甚屬緊要定邊副將麦良璽貎偉材優著授為肅
州總兵官速檄令赴任不必從征
命賜厄魯特投誠人自台吉以下閒散人以上遍給
馬匹
上諭太僕寺曰厄魯特台吉等各馬八匹散秩大臣等
各馬八十一匹一等下等各馬五十匹二等下等
以下閒散人以上各馬三十匹俱自太僕寺支取
給賜
甲申
駐蹕色德勒黑地方
安插厄魯特降人于張家口外内大臣索額圖
奏曰大將軍伯費揚古差小校柰馬代送厄魯
特鄂里哈之子車陵下龔格額爾克到(臣)查先
是奉
諭旨曰厄魯特來降問其情由具奏來降之人留于
汝處應遵
旨將車陵留于(臣)處但車陵者厄魯特部落名族之
子而費揚古又檄送
御營是以將車陵遣赴
御營外其車陵屬下同降七十餘戶男婦共二百五
十許口以後或留(臣)所或解張家口請
旨定奪
命議政諸臣議奏僉議以為厄魯特來降人等俱留
張家口外撫養車陵本身現又解來以後二百
五十許人口俟解到後即令内大臣索額圖解
至張家口交監養厄魯特官員
上可其奏
乙酉
上駐蹕察木喀地方
賜蒙古諸王貝勒馬
上諭侍郎安布禄曰諸王貝勒昨觀馬厰著賜阿霸垓
多羅卓禮克圖郡王達馬林扎卜多羅郡王吳爾
占噶喇卜蘇尼特多羅杜稜郡王達林扎卜蒿齊
忒多羅郡王雅木批兒各馬五十匹阿霸哈納爾
多羅貝勒布昭阿霸垓固山達爾漢貝子車陵多
羅卜阿霸哈納爾固山貝子額林臣達什等各馬
三十匹
丁亥
上駐蹕魁吞布拉克地方
命台吉薩馬第兄弟完聚喀爾喀土謝圖汗屬部台
吉巴陵旗下台吉薩馬第奏曰我國既破無以
自存以(臣)兄達尼交太僕寺牧人喀蘭泰家寄
養今(臣)身仗
皇恩已足謀生(臣)兄年老而妻又亡(臣)願收養(臣)兄(臣)
兄達尼有二子家奴男子三人婦女一口
命達尼與其弟薩馬第完聚
庚寅
上駐蹕宣化府城内厄魯特人吳蘭等來降大將軍伯
費揚古奏言都綂碩鼐送到厄魯特吳蘭夫婦
吳蘭之弟察罕禀曰我等乃伊拉古克三庫圖
克圖屬下人去年九月伊拉古克三庫圖克圖
離噶爾丹採稆為食至伊克敖拉等處度冬今
年三月自納默黑圖雅蘇圖向西游牧四月二
十一日至洪郭羅阿濟爾罕之夜我等取馬七
匹逃出來歸
聖上我等所携馬七匹于次日翁塔地方遇丹巴哈什
哈等皆乘之而去留其瘦馬二匹駱駞一頭而
遣之問吳蘭等曰伊拉古克三向西游牧將往
何處人有多少答曰彼言與噶爾丹素好今不
幸而敗不當遽棄之將往覓噶爾丹其弟孟格
壘及衆下人俱言往覓噶爾丹無益何不往投
策旺喇卜灘我等來時仍未定其所往也彼有
箭手百人子女共三百許問吳蘭等曰丹濟拉
現在何處爾等曾聞噶爾丹之死否答曰噶爾
丹丹濟拉進洪郭爾聞之于格壘沽英杜喇爾
之人者如此不聞噶爾丹之死驛逓丹巴呈言
二十二日暮時于温塔地方路中見三人牽馬
四匹入山而去追而執之是二男一婦問曰爾
等係何等人言從伊拉古克三逃出之厄魯特
問何時逃出伊拉古克三何所往言我等二十
一夜逃出伊拉古克三即從此路向薩克薩特
呼里克而去我等之行甚速兩日内即可追及
因我等人少故尋他徑遶去為路途遙遠取吳
蘭等騎來馬七匹以我等騎來馬二匹駱駞一
頭二十日所食米肉給之計厄魯特人等自伊
拉古克三處逃來以及到大軍軍前之日宿九
夜第十日乃到是以(臣)等率領大兵照常前進
一面選前鋒二百護軍鎗手三百前鋒參領侍
衞則半之護軍行營協領參領則照兵數撥發
交議政大臣昭武將軍馬思喀同參謀都綂齊
什綂領碩鼐都綂石文瑛往追伊拉古克三務
期𠞰滅即遣降人吳蘭在馬思喀軍中引路外
其吳蘭之妻達什弟察罕又極幼並無所知是
以即將丹巴所換馬駞給之乘坐交坐塘官員
轉逓送至張家口奏至
上以示議政大臣
收服齊卜齊努特等員外常禄奏言(臣)偕喀爾
喀伊爾登濟農多羅郡王彭蘇克往收齊卜齊
努特人等于閏三月初四日至噶兒達台河收
服齊卜齊努特之窩齊爾圖等本月十二日至
魁禄爾河收服齊卜齊努特之孟克舒稜格俄
羅木蘇之俄木布十八日至魁吞布拉克收服
齊卜齊努特之齊齊克土卜新等問窩齊爾圖
孟克舒稜格俄木布齊齊克土卜新等原屬誰
氏之人何以至此地爾等人數幾何窩齊爾圖
孟克舒稜格等答曰我等乃喀爾喀多羅貝勒
汪扎兒祖母菩提素克之人現在弓箭手一百
二人婦人八十六口子女一百三人俄木布齊
齊克土卜新等答曰我等亦係多羅貝勒汪扎
兒旗下台吉額爾克綽克托之人現在弓箭手
五十三人婦人四十一口子女三十七人康熙
三十四年聞噶爾丹至克魯倫劫掠喀爾喀納
木扎爾陀音我等各自逃避至此地方是以帶
伊等與王彭蘇克看視安插于吳禮孫河奏至
上報聞
辛卯
上駐蹕新保安城内
革溫保甘度職交刑部
上諭議政諸臣曰溫保居官極惡刻剥百姓至不忍觀
前者彼自謂居官好民甚頌之欲為之立碑今觀
沿途之民無不切齒思食其肉况温保不比他人
嘗為學士朕愛惜斯民之意不可謂不知之甘度
居官亦極惡今蒲州之民皆叛入山中伊等若善
民豈肯逃叛乎倭倫往撫如不肯降即押温保甘
度至彼處處斬再言用兵伊等居官極惡刻剥斯
民朕甚恨之如此貪官若不誅戮何以懲衆著議
政諸臣會同部院大臣議奏僉謂巡撫布政司有
牧民撫綏之專責理應仰體
聖上保民若赤子之至意温保居官惡極刻剥小民至
不忍觀沿途之民無不切齒思食其肉甘度居
官亦惡極是以蒲州之民至於反叛
諭旨誠是也應將伊等皆立斬以儆衆人請將温保
甘度革職今即將温保嚴拿赴京交刑部差兵
部官一員亦將甘度嚴拿交刑部俱擬斬具奏
上從之
壬辰
上駐蹕懷來縣城外黃寺
皇太子率大學士阿蘭泰尚書馬齊佛倫等來迎策
旺喇卜灘遣使上書策旺喇卜灘遣使格色爾
上書曰奉到
勅書賜物無任懽忭此地叨安一概
勅書俱到七十餘年敬守法度至今寧居詎意博碩
克圖自以為是罔知禮法以彼一人累及衆庶
然而無如達賴喇嘛班禪及
天朝三方威力何也今道法有歸伏祈仍加
慈照乂安衆生
上以示議政諸臣
甲午
上駐蹕清河地方
副都綂阿南達報起行赴噶思追丹濟拉日期
阿南達等奏曰准行兵部咨云著大將軍精選
兵馬往覓丹濟拉所在招之俱來阿南達一路
兵著撤回查前因丹濟拉携噶爾丹骸骨由噶
思取路往投達賴喇嘛請往噶思地方以堵截
之已經具奏是以(臣)等率兵于五月初五日至
布隆吉爾初六日向噶思起行
上報聞
乙未
上凱旋京師行告
廟禮
上自清河起行大設鹵簿
皇太子率諸王皇子及在京文武大小官員俱蠎袍
補服出郭外五里跪迎道旁八旗護軍驍騎步
軍及京城附近紳衿士庶工商耆老男婦俱扶
老携幼陳設香案沿門結綵各執香跪迎
上由德勝門入詣
堂子行禮畢由
午門入
宫是日
上詣
寧壽宫問安
丙申
召大學士學士九卿入面諭曰塞外情形不可臆度
必身歴其境乃有確見昔朕欲親征噶爾丹衆皆
不欲惟費揚古與朕欲討之後兩次出師衆愈不
欲苦非朕親綂大軍追襲噶爾丹使之少留餘息
彼必復聚難以遽滅矣明時為恢復河套議論紛
紜致大臣夏言曾銑受戮自朕觀之此地無甚關
係若控馭蒙古有道則河套雖為所據安能為患
控馭無道則何地不可為亂蒙古游行之地防之
不勝防專言收復河套亦何益乎至行師之道調
軍轉餉必一人兼綜其成事乃易濟前西路進兵
時將軍博濟孫思克等專管軍務不與輓運專責
地方巡撫等官轉餉迨後糧餉稽遲兵丁困餒致
有道殣頃朕自白塔至船站猶見有遺骸皆遣鄉
導沿途掩埋朕綂大兵由中路進時多方籌畫催
督運餉比及旋師無一人受餒且資給西路之兵
俱獲全還又令沿途各站多貯米糧雖隨營貿易
之人皆不乏食此役寧夏之行料理糧餉悉有次
第然後進兵所以直至回軍供應皆足無或稍悞
以此觀之兵食兩事斷宜一手區畫此後倘遇行
師當永以為法朕又觀塞外運糧最難昔唐宋及
明嘉靖時皆用兵西陲不知當日作何轉運之法
朕此役寧夏之行不用車輛所需駞馬騾驢悉自
京城發往恐有不敷復給公帑採買預備一切什
物皆由官運略不累民諸臣叩首奏曰轉餉數千
里而不煩民力洵前古所未有也
戊戌
申飭山陜督撫察吏安民
上諭吏部等衙門朕頃以狡寇噶爾丹未滅調度軍務
親蒞塞外因念切民依巡歴邊境所至咨訪目擊
山西陜西緣邊一路地皆沙磧難事耕耘人多穴
居類鮮恒業其土壤磽瘠固己生計維艱而地方
遼遠疾苦無由上聞大小官吏不能子愛小民更
恣横索遂使里井日漸虛耗比年用兵以來一應
軍需芻糗俱動支正項錢糧儲偫供應從不取辦
閭閻乃各府州縣官員借端私徵重收火耗督撫
布政使等官又不仰體朝廷恤民至意糾察貪汚
禁革加派反多瞻徇曲庇又或該督撫庸懦懈弛
因而筆帖式及衙門人役無所忌憚擅作奸弊以
致民生滋蹙朕心深切軫惻今外寇已經蕩平惟
以綏乂地方拊循百姓為急務山陜兩省關係緊
要應作何撫恤休養著九卿詹事科道詳議以聞
奏言欽惟我
皇上聖德至仁光昭天壤鴻猷駿烈超越古今猶恐一
民有饑一民有寒連歲蠲免各省正賦數千萬
併漕糧數百萬以及積年民欠税賦蠲免不可
勝數
盛德宏恩亘古未有如康熙三十年陜西西安等處
灾荒將未報灾荒之督撫當即重處將
内帑并各省錢糧協解數百萬連遣大臣四次賑濟
其襄陽收貯糓石復節次遣大臣運送又
命原任總督河道靳輔截留漕糧二十萬石由黃河
輓運又將大同米運至湖灘河朔亦由黃河運
至西安此項漕糧并襄陽大同等處米石我
皇上切念億兆深謀預籌於從古未經行運之河創運
賑濟又
勅直隸河南湖廣督撫將流移之民所到之處即令
賑濟遣回原籍動支正項錢糧給發牛種多方
招徠又將三十三十一二三年賦税蠲免數百
萬陜西億萬生靈即於彼年賴以全生地方安
輯民得復業又三十四年山西平陽府被灾
特遣大臣賑濟又發帑銀修理城郭民居兼免錢糧
俾軍民獲有寧宇近又於甘肅等處蠲免糧餉
八十餘萬今歲
聖駕清問沿邊疾苦布德施惠將保德等州縣衞所錢
糧盡行蠲免我
皇上愛民之至無微不照即連年逆寇噶爾丹狂逞塞
外
皇上念切救民乂安内外
躬綂六師三臨絶徼且深入荒遠無水草之地
親行調度
睿筭如神天人恊應以致逆賊困斃部落潰散妻孥
俘繫餘黨盡降西北萬里疆圉之外古未馴服
者罔不懷德畏威沐浴
聖化中外臣民歡忻鼓舞歌詠昇平此自古載籍以來
未之見者也從來軍興芻糗多資民力我
皇上睿慮周詳一絲一毫皆出公帑不以累民又
鑾輿所至地方必廣行蠲免賞賚優渥撫恤兵民淪膚
浹髓竆鄉僻壤兒童父老靡不環繞
駕前瞻仰
天顏歡呼雷動感激
皇上永無既矣今蒙
聖諭山西陜西緣邊一路地皆砂磧難事耕耘人多穴
居類鮮恒業其土壤磽瘠固己生計維艱而地方
遼遠疾苦無由上聞大小官員不能子愛小民更
恣横索遂使里井日漸虚耗乃各府州縣官員借
端私徵重收火耗督撫布政使等官又不仰體朝
廷恤民至意糾察貪汚禁革加派反多瞻徇曲庇
今外寇已經蕩平惟以綏乂地方拊循百姓為急
務大哉
王言此誠古帝王視民如傷之盛心而億萬年長治久
安之要道也(臣)等竊思我
皇上蠲賦賑濟輓運糧餉愛養元元至矣極矣今山陜
里井艱苦者皆緣督撫有司不能仰體
皇上軫恤黎民之意横索小民借端私徵重收火耗之
所致也應請
勅下山陜督撫仰體
皇上撫恤休養之至意務期洗心滌慮正已率屬嚴飭
所屬官員屏絶苞苴嚴禁私徵革除重耗其貪
汚虐民者立行糾參至筆帖式及衙門人役擅
作奸弊滋擾地方者亦必嚴加懲處凢有不利
於民應革事宜督撫即為確查革除或遇水旱
灾傷當即奏
聞不得隠匿如督撫仍前因循徇庇屬員不能撫綏
百姓將督撫革職從重治罪可也
上可其奏
(臣)謹按山陝為沿邊重地疆宇遼闊山高土
瘠民俗勁悍與他省不同尤
國家所宜加諸意者
皇上于此歲兩省灾傷多方拯濟德洋恩溥既已人慶
更生至澄清兩省官方屢更大吏嚴禁私派
重耗煌煌
令甲申至再三兼之蠲貸頻頒遐邇胥悦近又因
車駕出塞親見邊土磽薄民生艱窘之故恫瘝動念
既訓飭寕夏人民謀生之道禮義之方又重
飭官箴期於悉杜侵漁永除扣尅務使小廉
大法上下肅清蓋於凱旋振旅之時即更為
綢繆桑土之計
皇上洞鑒西陲之土俗民風優加德意
聖慮之深長誠無所不到也
癸卯
舉行祭告
天地
宗廟山川諸典禮停止崇上
尊號先是議政大臣以平定厄魯特噶爾丹武功告成
奉表奏
賀事下議曹詳查典例以聞至是禮部言(臣)等恭惟
皇上仁並堯天化同舜日
至聖作覩萬國咸寧四海時雍羣生樂育惟此厄魯特
噶爾丹狡詐性成兇頑樂禍跳梁荒徼自外生
成累年以來擾亂邊境與臣服我之喀爾喀為
讐遂將喀爾喀凌虐侵殺闌入我境内烏闌布
通之地與大臣拒戰為我師所擊大敗斯時因
聖駕未親蒞軍致彼脱逃比噶爾丹跪於達賴喇嘛所
與威靈佛像之前立誓再不敢干犯
天朝皇帝之喀爾喀及邊界人民等語方免其追𠞰釋
之而歸彼乃背負仁恩復行狂逞悖天虐衆違
蔑誓言潛入巴顏烏喇地方奸宄不測煽誘蒙
古諸部落
皇上屢頒
諭旨曉以禍福許其投順彼仍怙惡不悛
王上念此賊若不即行撲滅邊境人民必不獲遂其安
養於是
睿謀乾斷特申天討勒兵從三路出
皇上祗告於
天地
宗廟
社稷禡旗祭軷
親綂中路大兵聲罪徂征遠踰瀚海素無水草之地直
抵克魯倫土喇地方
躬先士卒指示調度
天威所至噶爾丹聞風喪胆棄其子女廬舍中夜潰遁
皇上洞察噶爾丹狡詐預定謀略料其必由西路逃遁
果遇西路堵截之兵盡被𠞰殺潰散竊思噶爾
丹在邊陲之西肆行兇惡而無忌憚者數十年
皇上籌畫萬全綂率六師一鼓而覆其巢一戰而奪其
魄陣戮其妻孥薙獮其部曲盡收其輜重賊跳
身潰遁殘喘遊魂狼狽困蹙苟延旦夕雖生猶
死厄魯特之殄滅實在此舉矣
皇上仍頒諭旨許其來降而此賊狡黠昏迷猶思竄匿
皇上神謨密運留將軍於塞上駐勁旅於肅州聯指臂
之形竆狡兔之窟皆非衆人所能測度者也丹
濟拉奔敗之餘覬覦餘糧復為我師奮擊敗遁
聖駕于去年冬復親蒞邊方渡河至鄂爾多斯之地經
畫調遣恩威並用賊之黨與歸命輸誠者不絶
於道皆加豢養撫恤賊之乞憐於他部落者皆
以計擒獲其使令彼奸狡一無所施困廹倉皇
已至其極今年春
聖駕復臨邊方西踰寧夏
駐蹕於狼居胥山震揚
天威分布禁旅授諸將方略盡堵截其遁匿之路必期
戮此小醜其子檻車就縛青海諸人又率衆來
降苐巴奏請謝罪丹濟拉及阿喇布灘丹津俄
木布等皆遣人輸誠嚮順賊氣索途竆自料擒
獲誅戮决不能逃遂於閏三月十三日服藥自
殺其黨丹濟拉等收其孥挾其骨引衆來歸厄
魯特盡皆蕩平噶爾丹父子皆獻屍成俘塞外
蒙古盡稽顙歸順
神功駿烈顯爍如此洵亘古之所罕覩者也從此塞
徼永享清寧昇平極於萬世皆由我
皇上乂安中外之心至誠至仁行健之德如天而堅定
不移於終始决勝之智如神而首尾總歸於成
算
聖駕三次臨邊躬擐甲胄調兵籌餉備極焦勞冒暑衝
寒久歴煩苦惟以寧民為心安邊為念而
聖躬之勞勩皆所不計是以昭格
天心感通
烈祖成功若此之隆也仰惟我
皇上自御極以來愛養臣民則膏澤極其深厚勵精政
治則夙夜殫厥心思文德邁於百王武功軼於
萬禩前者征滅反叛察哈爾平定三逆收克臺
灣海外咸入版圖從來未通中國之倭羅斯皆
已納貢喀爾喀之三君長率其衆數十萬歸附
為臣今者
親征絶塞累年之寇賊一旦掃除異域之藩部罔不臣
服威武奮揚萬世永賴
功德巍巍自古帝王無能比倫報至之日大小臣工
遠邇軍民無不懽忭踴躍巷舞途歌咸謂太平
之業從此益增太平矣(臣)等詳稽載籍慶典允
宜舉行應遣官祭告
天壇
地壇
太廟
社稷
永陵
福陵
昭陵
暫安奉殿
孝陵其旗纛
天安門太歲砲神及五嶽五鎮四瀆四海歴代帝王
陵寢闕里等處俱應遣官致祭以仰答
天地
祖宗神靈之貺
皇太后前應加
徽號
皇上前應請上
尊號以俯慰四海臣民及外藩君長籲望眷切之情
頒詔天下
皇上陞御座受
皇太子諸王大臣進表行
慶賀禮各省文武官員亦應進
慶賀表文
聖躬三次臨邊始終經畫大功告成應
命史館編緝平定北寇方略昭示無極此皆典禮所
關悉宜舉行以永光史册垂憲萬世者也議上
上曰喀爾喀厄魯特原皆納貢之國因其交相不睦屢
諭和好乃仍搆釁致啟兵争噶爾丹曾破回子中
之薩馬拉罕布哈爾哈薩克布魯特牙爾勤哈思
哈爾賽爾門土魯番哈密諸國其所攻取降服者
千二百餘城乃習於戰鬭之國也喀爾喀焉能抵
敵是以七旗數十萬衆一歲之中喪亡略盡喀爾
喀之汗諾顏台吉等知朕豢養蒙古夙有厚恩悉
皆欵塞來歸其時若不允其内附恩養得所必皆
淪入于厄魯特則爾時噶爾丹之勢力不言可知
矣允其内附而恩養之噶爾丹必假此釁端與我
朝搆難凢此情事皆經熟籌受納喀爾喀非漫然
而為之也噶爾丹假索取喀爾喀為名遂犯我邊
境尚書阿爾尼帥蒙古兵逆戰于烏爾會之地我
師大北噶爾丹乘勢遂直抵烏闌布通距京師未
及七百里斯時諸王大臣及國家諳悉軍務之人
不在行間者少矣適朕躬以違和還京左翼軍雖
能勝敵而右翼軍不能制勝大臣而下以至軍士
陣亡被創者甚衆噶爾丹亦自知其無濟歸路遭
罹瘟疫得還科卜多者不過數千人耳當是時即
預知其勢雖大損必復稱兵報怨六年以來烏闌
布通之役時厪朕懷因是訓練軍旅諮訪形勢正
經武之時噶爾丹果復舉兵寇掠喀爾喀之納木
扎爾托音於克魯倫之地朕思此賊不可以尋常
寇盜視之詔武臣三品以上咸陳討賊方略會同
詳議舉朝皆以為難其言賊當討滅者不過四人
朕以為此賊斷當亟圖遂昭宣大義祭告於
天地
宗社之靈克成厥勲倘事或未成則受喀爾喀之内附致
厄魯特之兵争其名恐未能免矣縻中國之脂膏
事朔荒之邊塞其名恐未能免矣遠事征討竆兵
黷武其名恐未能免矣今我師所至
上天佑助無水之地而靈泉湧出不毛之地而庶草蕃蕪
事悉稱意者此皆國家之福將士之勞所致也今
西北永遠寧謐其不致蒙咎者即幸矣自今以往
務益殫勵精始終如一治安之日愈求治安其祭
告諸典禮俱依議崇上尊號不必行尋和碩顯親
王(臣)丹臻等上疏曰(臣)等恭捧
手詔敬誦
訓辭凢厄魯特噶爾丹之始而陸梁繼而潰北終而
竆蹙自盡本末情狀無不備悉而
睿謀默運
親將臨邊以獨斷决群疑以至明握勝算意主於民安
寇息而初非輕事徂征功成於德盛威神而並
無久勞師旅宣示中外垂法來兹
巍蕩之烈允高千古矣顧臣下私衷請加崇
尊號以光鉅典未蒙
俞允(臣)等不勝驚悚從來備非常之至德始建非常
之大業建非常之大業斯集非常之顯名欽惟
十餘年以來
皇上永清四海手致太平下臺灣殱察哈爾定俄羅斯
收喀爾喀從古未經服屬之疆土悉隸版圖被
以聲教其梗化於朔漠以外者獨厄魯特噶爾
丹耳今噶爾丹又復𠞰滅無有遺類其同族之
瑚瑚腦爾衆台吉皆刻期來朝又素臣服於厄
魯特之哈密諸回人亦皆輸誠效
命於是邊塞萬里罔有不庭薄海一家無思不服治
化之隆蔑以加矣昔年三逆蕩平群臣請崇上
尊號奉
旨不允及收復喀爾喀又經上請亦未允行於時廷
臣再疏陳奏曾有
諭旨以噶爾丹尚未撲滅命將原本收貯閣中去年
噶爾丹敗後外藩科爾沁王等即具疏請上
尊號兹噶爾丹既滅群臣遭遇昌時欣覩盛事合詞
上籲實出至誠粤稽往昔懿軌肇自二典堯曰
放勲舜曰重華雖於二聖之德無所增益而當
時尊之後世述之僉以為允恊且我
太祖高皇帝踐祚初元即膺
覆育列國英明皇帝之號
太宗文皇帝俯俞衆請亦進
寬温仁聖皇帝之稱(臣)等謹披瀝愚忱激切誠懇仰祈
皇上遠嫓唐虞近法
列祖曲鑒下情特賜
俞允(臣)等幸甚天下臣民幸甚為此具本謹具奏
聞
上曰所奏已悉著仍遵前旨行
聖祖仁皇帝親征平定朔漠方略卷四十四
