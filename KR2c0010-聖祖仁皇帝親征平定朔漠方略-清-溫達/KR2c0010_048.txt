欽定四庫全書
聖祖仁皇帝親征平定朔漠方略卷四十八
康熙三十七年正月辛巳
命授青海諸台吉封爵
上諭議政諸臣曰扎西巴圖爾等應授封爵著議政諸
臣詳議具奏議曰恭惟
皇上聖謨廣運神武懋昭普天同慶四海協和有生之
倫咸得其所雖古昔帝王莫之能比西寧外厄
魯特扎什巴圖爾台吉乃青海台吉之統領也
今聞
皇帝至仁盛德傾心嚮化土謝圖帶青額爾德尼納木
占台吉彭蘇克台吉率其所屬誠心歸
皇上之化當封何爵伏候
上裁奉
旨封札什巴圖爾為親王土謝圖帶青額爾德尼納
木占為貝勒彭蘇克為貝子
壬寅
命授喀爾喀扎薩克台吉索諾木伊思扎卜封爵
上諭理藩院曰蒙古諸王台吉軍中殊為效力坐塘運
米捐助牛羊俱著一併議奏議曰喀爾喀扎薩克
台吉索諾木伊思扎卜軍中效力應封為輔國
公給之
誥命喀爾喀台吉哈米爾帶青巴圖爾亦在軍中效
力應封為一等台吉
賜之蠎袍貂帽
上從之
二月壬子
命授厄魯特台吉玉穆春等封爵理藩院奏言貝勒
巴圖爾額爾克濟農之子玉穆春軍前效力應
封為輔國公給之
誥命
上從之理藩院又奏言喀爾喀扎薩克台吉額爾德尼
旗下台吉沙魯伊兒都齊疏稱前賽音諾顔十
三男之後人俱已為部長在本地行事有納木
扎兒阿海吳巴什部長蘇達尼部長兩人(臣)較
之差大今此兩部長仍為部長(臣)遭厄魯特憨
都台吉之刧掠諸物缺少今(臣)所有百人而已
土謝圖汗與噶爾丹交戰時托多及我兩人與
戰兩日後又與侍衞阿南達同行在昭木多地
方擒賊手傷而仍前進復偕大將軍追噶爾丹
今惟(臣)一人未得品級為此轉奏
上以沙魯伊兒都齊效力行間勤勞頗著著授為一等
台吉仍賜蠎袍貂帽
安插降人厄魯特憨都理藩院奏言將軍孫思
克解到厄魯特蒙古憨都本身及其妻併一女
男子六人婦人一人共十口問之憨都答曰我
乃杜哈爾阿喇卜灘親兄噶爾丹族姪烏闌布
通之戰與噶爾丹同敗於
王師奔回之後我謂吾弟阿喇卜灘曰噶爾丹與策
旺喇卜灘兩人交惡相攻我軰居此無用當另
居一地遣使於
皇上及達賴喇嘛以和噶爾丹策旺喇卜灘之争否則
大家各居我兄弟言定誓不以告一人乃吾弟
阿喇卜灘背誓以此故告之噶爾丹我不便與
若軰同處欲避之另居而人少不能自立無可
柰何往投策旺喇卜灘策旺喇卜灘使我娶吾
兄達都虎之妻吾嫂不從意欲各居策旺喇卜
灘謂我曰爾嫂與額爾克格隆通矣吾心以為
我欲娶之而不可反與人通故恨之即以兵二
百給吾兄達都虎原妻之子達爾扎令收之來
達爾扎遂往殺其繼母焉策旺喇卜灘謂我等
不聞之於彼併執達爾扎而禁之七年盡取我
屬裔後噶爾丹敗於昭木多吾兄之子滾楚克
率四十戶人來投策旺喇卜灘策旺喇卜灘乃
釋我交吾姪滾楚克去歲十一月策旺喇卜灘
征哈薩克出兵之後思吾父吾身向來職貢
天朝盍歸
聖上我遂率屬下百餘戶人内向逃來至齋爾納木地
方見吾弟阿喇卜灘住居彼地我欲率衆人逃
出而雪大子女多不能行故盡留衆人吾身僅
率此數人内來至巴爾庫兒地方遇郭帕白克
之回子我等忽見衆人形影恐係策旺喇卜灘
貿易之回子故令我下喇嘛一人謬告以達賴
喇嘛使人領憨都等行路而郭帕白克執我送
將軍孫思克解部我等特來歸
聖上我三子死於路現在十口到此
上賜憨都羊裘貂褂傳
諭曰爾來歸朕殊可憐憫帶來屬裔雖少而爾乃顯
者之子朕仍照爾地授爾為台吉附鑲黃旗察哈
爾内阿喇卜灘所屬馬穆馬穆特等佐領中安插
暫留爾數日遣爾起行隨又傳
諭憨都曰爾顔甚不嘉爾可往察哈爾地方馬穆馬
穆特皆爾同處之人且暫居於彼俟有厄魯特來
同之來其時給爾牲口
三月己卯
遣使諭策旺喇卜灘策旺喇卜灘遣使進疏云伏讀
中外遠邇總為一體其於道法有益者即褒䘏
之逆行者即懲治之之
旨因達賴喇嘛湼槃之事未悉是以凡事不能明奏
今細思
諭旨第巴於内外諸事全然不堪其在内之不堪者
云何舊例以能掌教者使之掌教自宗門以來
至普通菩薩海潮大士無不如是達賴喇嘛圓
寂之事匿之不宣鈞是師弟也而斥正傳之聖
徒班禪自尊其身有玷道法詐稱達賴喇嘛法
旨以混亂七旗四厄魯特至今未定生事往犯
天朝想已洞鑒之矣恐好事樂禍如此此等諸禍正未
有已也前奉
諭旨有云兩聖掌宗門之教相敬已七十餘年其時
法無玷而道蕩平凡宥於教中者皆得安樂衆
皆知之祈
大君睿鑒現在兩聖性體不愆宗門法律無玷使衆生
爭自濯磨不勝幸甚蒙有陳奏所見毋得忌諱
之
旨是以抒情明奏
上差内閣侍讀學士伊道侍讀常明親隨侍衞喇什二
等侍衞克什圖三等侍衞津巴為使往
諭策旺喇卜灘
勅諭文云
皇帝勅諭台吉策旺喇卜灘曰覽爾疏言第巴掩匿達
賴喇嘛圓寂之事斥聖徒班禪而自尊有玷道法
好事如此恐禍正無已又爾所遣彭蘇克喇木扎
木巴多爾濟寨桑口奏爾之言云第巴監禁聖徒
班禪不使人見奉事紅帽兩喇嘛名德爾端多爾
濟扎卜者即現世達賴喇嘛化身亦以是兩喇嘛
之言謂之達賴喇嘛而已並非聖徒班禪之言是
以可疑第巴壊宗門之教罪不可容今即本朝亦
護持宗門之法為達賴喇嘛班禪庫圖克圖之施
主相敬七十餘年第巴原係達賴喇嘛執事下人
因軫念達賴喇嘛欲使扶持道法是以優封為土
伯特國王乃以久故之達賴喇嘛詐稱尚存以欺
衆唆噶爾丹興戎所行不軌今又奏稱俟班禪庫
圖克圖往覲之時奏明而又不遣班禪致書求汝
勿遣觀此則其情已極昭著矣爾使彭蘇克喇木
扎木巴多爾濟寨桑等到時正値青海諸台吉及
西寧口外各寺廟囊素俱來朝在京又遇年節各
地方部落蒙古諸王貝勒台吉俱在聞第巴不禮
班禪庫圖克圖常加謗毁此彭蘇克喇木扎木巴
多爾濟寨桑所目擊爾台吉可詳詢彭蘇克喇木
扎木巴多爾濟寨桑自知也爾所奏良是爾抒眞
情思為宗門之教班禪庫圖克圖之事而劾奏第
巴朕深許之為此特差内閣侍讀學士伊道親隨
侍衞喇什二等侍衞克什圖内閣侍讀常明三等
侍衞津巴為使以伴勅例賜御用綵縀十端
壬辰
以厄魯特投誠官兵隸察哈爾旗分内大臣索額
圖等奏稱歸併鑲黃旗察哈爾旗分者厄魯特
散秩大臣諾爾布一佐領阿拉卜灘屬人一佐
領也其諾爾布佐領下乃一等侍衞圖克齊二
等侍衞哈爾巴達木巴三等侍衞鄂羅思藍翎
卜貝羅卜臧達什五品官滿濟壯丁一百九人
僕從五十一人喇嘛四人以驍騎和托羅克為
驍騎校領之其阿拉卜灘屬人佐領下係二等
侍衞馬穆三等侍衞達克巴臧布四品官噶羅
卜臧壯丁一百七十四人僕從二人喇嘛五人
以四品官噶羅卜臧為驍騎校領之歸併正黃
旗察哈爾旗分者散秩大臣達木巴一佐領頭
等侍衞多爾濟塞卜騰一佐領也其達木巴佐
領下乃頭等侍衞津巴車爾貝三等侍衞津巴
藍翎索諾穆雅克錫齊倫七品官和代達穵海
虎爾海壯丁一百三十五人僕從十八人喇嘛
九人以七品官和代為驍騎校領之其多爾濟
塞卜騰佐領下乃丹濟喇三品官楚魯客六品
官杜拉都西本唐古特壯丁一百一十人丹濟
喇僕從三十三人又僕從七人喇嘛十二人以
六品官唐古特為驍騎校領之歸併正白旗察
哈爾旗分者散秩大臣車陵一佐領二品官巴
拜一佐領也其車陵佐領下乃六品官奔第畢
力克壯丁一百二十人僕從三十七人喇嘛五
人以驍騎功格為驍騎校領之其巴拜佐領下
乃五品官戴和碩齊那木喀林臣厄爾德尼達
木巴六品官達爾扎巴圖孟克色楞台默爾根
伊西德克壯丁一百二人僕從十四人喇嘛十
六人以五品官達木巴為驍騎校領之歸併正
紅旗察哈爾旗分者散秩大臣沙克朱穆一佐
領也此佐領下乃頭等侍衞米喇馬扎卜三品
官車陵敦多卜藍翎杜哈爾壯丁一百三人僕
從八人喇嘛十一人以驍騎敦都克為驍騎校
領之歸併鑲白旗察哈爾旗分者二等侍衞鄂
嫩巴圖爾一佐領也此佐領下乃三等侍衞達
爾扎壯丁一百五人僕從四人喇嘛三人以驍
騎馬厄為驍騎校領之歸併鑲紅旗察哈爾旗
分者三等侍衞吳巴什一佐領也此佐領下乃
散秩大臣格壘藍翎吳山代七品官庫濟祭斯
壯丁一百一十七人僕從十四人喇嘛六人以
驍騎納黑圖為驍騎校領之歸併正藍旗察哈
爾旗分者三品官卜爾器一佐領也此佐領下
乃四品官塞楞達木巴吳拉木濟壯丁一百一
十七人僕從六人喇嘛四人以四品官塞楞為
驍騎校領之歸併鑲藍旗察哈爾旗分者頭等
侍衞韓都一佐領也此佐領下乃三等侍衞巴
拔器閒散拉思倫壯丁一百一十九人僕從五
人喇嘛九人以驍騎厄林臣為驍騎校領之共
計十一佐領俱照例各設前鋒二名親隨護衞
二名護衞十七名撥什庫六名驍騎二十四名
跟隨兵一名俱照伊等族屬分編奏至
上報可
四月癸亥
策旺喇卜灘陳奏哈薩克搆兵及拘禁丹津俄
木布情由策旺喇卜灘奏言恭請
皇上萬安(臣)仰沐
聖恩至於榮顯(臣)之與哈薩克搆兵非願為此也昔噶
爾丹擒哈薩克頭克汗之子以畀達賴喇嘛故
頭克使人乞(臣)關說求還其子與彼完聚願與
之好(臣)乃使人於達賴喇嘛索得頭克之子撥
五百人護送歸之頭克反盡殺(臣)五百人後乂
殺(臣)屬下吳爾赫德巴圖爾台吉掠取其人民
續又掠我吳禮楊罕百餘戶人臣妻父阿毓竒
以其女歸(臣)使妻兄三濟扎布送(臣)之妻彼又
要戰於路去歲秋(臣)商人自鄂羅斯歸彼又掠
之哈薩克屢來犯(臣)有如許過惡(臣)是以興兵
而往恐
聖上謂(臣)喜事好兵故陳此自白又丹津俄木布聽讒
與噶爾丹同殺其兄索諾木阿拉布坦後(臣)與
噶爾丹分散各自游行丹津俄木布又偕阿奴
喀屯往就噶爾丹今窮廹而後來歸始知以(臣)
為兄(臣)非與弟争名也若使彼逸居恐又聽讒
害(臣臣)是以拘而禁之為此遣使阿布都拉厄
爾克寨桑薩木坦達爾漢俄母布等賫本奏
聞理藩院為之轉奏
命示議政諸臣
六月戊午
宥濟隆庫圖克圖死議政諸臣奏言班禪庫圖克圖
王布特達阿卜廸疏稱濟隆厄爾德尼向日行
事因初到厄魯特地方故不能成功實出無可
奈何非敢奉
國家大事明知故犯也今濟隆庫圖克圖有疾勉
強支撐是以略至遲延此時前去心殊憂慮祈
如前
旨勿致傷其身命念宗門之教
鑒宥遣回等語查康熙三十六年三月
諭王布特達阿卜廸勅文内開濟隆庫圖克圖乃達
賴喇嘛特遣之以和喀爾喀厄魯特之人也乃彼
並不和喀爾喀厄魯特反導厄魯特入邊汛之地
與我軍交戰情罪殊為可惡務必解來朕允爾所
請寬宥其身命在案今王布特達阿卜廸既遣使
解濟隆庫圖克圖來則所請勿傷濟隆庫圖克
圖身命遣回之語無庸議又班禪庫圖克圖疏
稱前差内齊陀音宣
皇上勅旨召(臣)入京達賴喇嘛第巴亦曾遣使相促思
遵
旨應召則(臣)身受福且極榮顯但(臣)所學者淺略不
能為功於道法且未出痘疹諸凡情節俱已奏
明是以不往並非第巴沮止伏乞
明鑒諸情俯念佛法俾得安寧等語查近者已差員
外保住賫
勅往使於班禪庫圖克圖此所奏無庸議又王布特
達阿卜廸疏稱噶爾旦多爾濟與衆厄魯特同
為施主而不與達頼喇嘛同其憂樂前曾以此
上奏矣曩者此地並無奏請之事而吳勒木濟
喇木扎木巴庫圖克圖弟子亦與伊等同往中
國乞使其弟子歸來為第六代達賴喇嘛結善
緣併乞降
旨禁境上人不得為非又使人占齋巴額木齊言西
寧行商之人雜居青海貿易既畢歸來之時常
有拐帶幼童稚女者請禁境上之人等語應檄
川陜總督甘肅廵撫責令西寧等處官員將上
項原由禁約青海行商人等至吳勒木濟喇木
扎木巴庫圖克圖弟子不知今在何處亦無庸
議
命議政諸臣將濟隆庫圖克圖之事確議來奏集議
以為第巴以久故之達賴喇嘛詐稱尚在差濟
隆庫圖克圖於噶爾丹所烏闌布通之役濟隆
庫圖克圖為噶爾丹誦經擇日交戰且第巴目
下疏稱噶爾丹與尚書阿爾尼交兵之時濟隆
獻噶爾丹手帕夫濟隆庫圖克圖既為噶爾丹
誦經擇戰日又獻噶爾丹手帕情罪甚大理當
立斬之人但為濟隆庫圖克圖事
諭第巴之旨内有朕當寬宥其身命之語請將濟隆
本身併其弟子發正陽門東城下龍泉庵交九
門提督及近廟伏路官兵看守其飲食扣數該
部支給第巴所請遣回濟隆之語無庸議
上是之
九月癸未
策旺喇卜灘遵
旨遣使來獻噶爾丹之尸先是策旺喇卜灘遣使格
色爾寨桑等來
貢
上賜策旺喇卜灘使人格色爾寨桑土魯克拜人等蟒
袍彩縀復遣内閣侍讀學士喇什理藩院司務
英古賫
勅使於策旺喇卜灘所
勅文云
皇帝勅諭策旺喇卜灘曰爾與爾叔噶爾丹分離以來
誠心恭順聘貢不絶朕亦不時加恩遣問噶爾丹
逆天違背朕旨今永滅矣其屬下大寨桑諸喇嘛
俱已來降但丹濟拉吳爾占扎卜數人無所於歸
流行而已近者副都統阿南達報稱丹濟拉携其
子多爾濟塞卜騰拉思倫等來降噶爾丹之尸噶
爾丹之女鍾齊海程貝臧布伊妻及其穉子諾顔
格隆俱被爾所遣堪都截留伊拉古克三庫圖克
圖往投汝所吳爾占扎卜色稜阿巴等爾已擒之
阿喇兒拜自縊死車林布木往投丹津俄木布此
項人等皆黨惡之人不可一日容者也若在爾地
亦不利於爾故特遣勅諭爾朕旨一到爾立刻一
併查拿及噶爾丹之尸與其女鍾齊海同朕使臣
差人護解如此則爾始終確然恭順之心著亦得
長沐朕寵榮高厚之恩於無窮矣倘若隠匿不行
擒解不但爾歴年之恭順皆虚即爾貿易之人亦
永不許通行矣上項情事亦已明諭爾使格色爾
寨桑等恐不能全記告汝特遣内閣侍讀學士喇
什理藩院司務英古賫勅往諭以伴勅例賜彩縀
十端喇什等奉
勅至策旺喇卜灘所宣
旨之後策旺喇卜灘言我厄魯特風俗不與死尸女
子為讐况以死尸畀人大有禁忌不然則噶爾
丹存日我尚思執之殺之豈有惜此無用之尸
者乎然而奉
旨特差諸公來取噶爾丹之尸我若拘於禁忌而不
發去恐謂我飾說也雖於我有災我不敢拂當
遵
旨給發至鍾齊海吳爾占扎卜事我當奏請因付噶
爾丹之尸以雲端格隆充使來奏其奏詞云蒙
皇上惠頒
勅書賜物並到前者歴奉眷恤之
旨故遣格色爾隨兩使臣往請屬裔之事未蒙賜覆
想或所奏未悉故爾至在此人等及(臣)所應轄
人等在中國者前雖已奏今仍奏請鑒恤鍾齊
海及噶爾丹骸骨已白之侍即侍讀學士侍衞
克什圖阿喇木扎巴彭蘇克丹津多爾濟寨桑
哈什哈上奏矣然
大君特遣使來是以將噶爾丹骸骨遵
旨而行緣許(臣)陳奏毋諱是以罔知所忌有此陳奏
噶爾旦多爾濟及他諸事俱雲端格隆口奏雲
端格隆云策旺喇卜灘使我口奏云噶爾旦多
爾濟逃來並不至我處居在郭蠻喇嘛所後我
欲征哈薩克彼誑言亦欲隨征我到伊里河彼
又從厄冷哈必爾漢逃去往回子所居庫察城
被揮特人等所殺其下人俱四散噶爾旦多爾
濟之母率寨桑數人向西而去矣至噶爾丹之
尸鍾齊海吳爾占扎卜之事我前已曾奏請雖
經奏請而奉
聖旨特遣使臣來是以將噶爾丹骸骨遵
旨遣發至鍾齊海乃一女子也且係吾妺我厄魯特
風俗向不與女子為讐
皇上垂慈請以畀我吳爾占扎卜等寨桑並非我祖父
之舊人我所得分之軰但我人力甚少哈薩克
等類俱與我為難我得伊等可以助力倘
皇上諭旨必欲索取我亦安敢有違理藩院據此為之
轉奏
上命議政諸臣議奏議曰噶爾丹者乃逆
天負
恩之賊也而將其子塞卜騰巴兒珠爾暫行收禁者
聖上特俟噶爾丹骸骨到後一併處置耳今侍讀學士
喇什既取噶爾丹骸骨來應俟彼到後照吳三
桂粉骨揚灰例將噶爾丹骸骨擣為細末至法
場通衢抛撒塞卜騰巴兒珠爾乃逆賊噶爾丹
之子不當存留應俟噶爾丹骸骨到時將塞卜
騰巴兒珠爾綁赴兩黃旗教場立斬梟示差理
藩院司官一員乘驛帶塞卜騰巴兒珠爾首級
往示四十九旗喀爾喀各部落帶回仍懸原處
至塞卜騰巴兒珠爾乳父徽特和碩齊乃擒獲
之人亦應處斬免梟示至程貝臧布奉
旨暫且停决有要言質訊今即解來兹事已畢應將
程貝臧布亦處斬布林察罕兩婦人交該部處
置奏入得
旨徽特和碩齊當免程貝臧布當誅此事俟朕回鑾
可也喇什到日著單身乘驛追赴行在尋侍讀
學士喇什既到趨奏
行在
上命喇什帶噶爾丹骸骨置城外爾親入城啟皇太子
在駕未到之前懸諸國門候駕著交理藩院議奏
奏曰厄魯特降人俱係噶爾丹屬下噶爾丹逆
天違
旨毒害生靈
皇上親統六師三臨絶塞討而滅之俘其屬衆招之使
來者有之陸續來降者亦有之並非策旺喇卜
灘之人則奏請仍加眷恤之處無庸議至噶爾
旦多爾濟往回子所居庫察城而被殺亦無庸
議查前
諭策旺喇卜灘文内開若隠匿吳爾占扎卜等人不
行擒解則爾歴年之恭順皆虚即爾使人貿易者
亦永遠不許通行特差侍讀學士喇什等賫
勅往諭今策旺喇卜灘雖發噶爾丹骸骨而鍾齊海
者乃逆賊噶爾丹之女吳爾占扎卜等人乃助
噶爾丹作惡之人此軰不便容留策旺喇卜灘
所應令將噶爾丹之女鍾齊海吳爾占扎卜色
稜阿巴車林布木塔爾諾顔格隆等人仍遵前
旨擒拿差人起解以(臣)部文發去
上又遣侍讀學士伊道往諭至是策旺喇卜灘以諾顔
格隆納爾巴噶卜楚付伊道等遣使滾楚克覆
奏疏云謹奏
聖上睿覽(臣)前抒誠上奏蒙
天語褒嘉特異凡衆又延請聖徒之
旨亦
諭以扶掖宗門之教不勝懽忭(臣)亦思竭力以裨宗
門之教為念至於第巴自臣前次上奏後聞其
凡事越理而行中國亦當
明鑒之矣果其如是又有欺誑亦未可知前經具奏
今亦如是使人口中當詳奏之其使人滾楚克
達爾漢囊蘇告曰我策旺喇卜灘使我等奏言
自使臣達虎首先下臨以來歴奉
聖旨言於道法有禆者朕則眷之於道法無禆者朕則
懲之節次頒
諭臣以利濟宗門道法仍前使我衆俱得安樂為請
隨又有侍郎常綬等來索吳爾占扎卜諸人乃
視(臣)所當留者留之擒噶爾丹博碩克圖之子
車陵薩羅卜及其母伊拉古克三庫圖克圖兄
弟差彭蘇克丹津喇木扎木巴多爾濟寨桑等
盡將(臣)情事奏請尋侍讀學士喇什等來遂發
噶爾丹骸骨托博克妻子又以原由具奏今侍
讀學士伊道等來索(臣)又發諾顔格隆納爾巴
噶卜楚前去乂
聖上歴有
諭旨謂(臣)且與噶爾丹通其間豈有人䜛譛乎抑見
(臣)有何罪惡乎為此覆奏理藩院以所言奏
上命發議政諸臣議曰查厄魯特來降之人原皆噶爾
丹屬下之人並非策旺喇卜灘之人則所奏仍
加眷恤之處無庸議但策旺喇卜灘以吳爾占
扎卜阿巴色稜等人原非(臣)所應分之人因(臣)
之人力甚少而哈薩克等人乂皆與(臣)興戎倘
得留此可以增力懇切籲請應停解吳爾占扎
卜等留給策旺喇卜灘至鍾齊海者乃叛逆噶
爾丹之女不得與他人比例不許容留策旺喇
卜灘處此應照舊施行如不解來不許通使行
商至策旺喇卜灘疏言(臣)前抒誠上奏蒙
天語褒嘉特異凡衆又延請聖徒之
旨亦
諭以扶掖宗門之教不勝懽忭臣亦思竭力以裨益
宗門之教為念至於第巴自(臣)前次上奏後聞
其凡事越理而行中國亦當
明鑒之矣果其如是又有欺誑亦未可知前經具奏
今亦如是查
嚴勅第巴使遣班禪即回奏欽遵
上諭擬於來年三月遣發班禪則策旺喇卜灘所奏之
處無庸議
命下之後將此原由撰
勅發策旺喇卜灘
勅文交内閣撰擬呈
覽不必遣使即付來使滾楚克達爾漢囊素可也
上從之
諭策旺喇卜灘勅文
皇帝勅諭厄魯特策旺喇卜灘曰朕撫養億兆凡恭順
竭誠者必厚待加恩前以吳爾占扎卜阿巴色稜
等軰皆助噶爾丹之人恐留於爾地又復作亂亦
未可定故命爾解來今爾疏言吳爾占扎卜阿巴
色稜等軰非臣所應分之人但臣人力甚少而哈
薩克等人又皆與臣為難臣得伊等可以助力據
實陳情朕矜爾諄懇之意許停解吳爾占扎卜阿
巴色稜矣至鍾齊海爾疏言於爾為妺厄魯特風
俗不與女子為讐乞皇上垂憐即以畀臣但鍾齊
海乃噶爾丹親女不得與他人為比此斷不許留
於爾地務必差人解來如此則許爾照常通使行
商爾若仍不肯解來爾不得復通使矣至厄魯特
來降朕者原皆噶爾丹屬下人噶爾丹違朕之旨
毒害生靈朕親率兵𠞰滅其屬衆有俘獲而來者
有陸續歸降者並非爾之人所奏不准行又爾疏
言第巴自臣前次奏後聞其凡事背理而行中國
亦常洞鑒之矣果其如是又為欺誑亦未可定前
經上奏今亦如是朕嚴勅第巴使遣班禪第巴已
欽遵朕旨奏覆於來年三月遣班禪來爾之所奏
朕已知之特諭尋班禪以其身未出痘疹且學問
淺陋不敢赴京奏請
鑒恤
上免班禪赴京後辛巳年策旺喇卜灘遵
旨解噶爾丹之女鍾齊海到京同其弟塞卜騰巴兒
珠爾一處居住俱加撫恤授塞卜騰巴兒珠爾
一等侍衞給之妻室以鍾齊海婚配二等侍衞
沙克都爾咸令得所
(臣)謹按噶爾丹搆亂之後
皇上降
勅開諭遣使招撫者屢矣總之皆委曲保全之至意
也噶爾丹若遵
諭來降則至今尚得留其殘喘不意彼昏罔覺終底
滅亡但因其變數年以來
皇上統師親征經理糧餉調遣將卒不避寒暑艱苦備
嘗舉朝内外之人無不痛心切齒噶爾丹之
頻煩
聖躬重勞
睿慮兇惡已極雖滅其族猶未足以蔽其辜也乃復蒙
皇上赦其子而不誅益加撫視使彼男有室女有家下
至屬裔咸令得所
皇上仁德大度何如天地之寬宏耶
御筆勒銘察罕七羅拖諾昭木多及狼居胥山併建碑
太學先是禮臣題請曰恭惟
皇上親統六師至狼居胥山等處地方調度削平逆寇
此後邊境永清理合勒碑刻銘以垂無竆至
皇上親幸拖諾山滅賊昭木多及太學中亦當建碑刻
文紀勲以垂奕禩
上從之至是
親製碑銘頒發建立
察罕七羅碑文曰
康熙三十五年歲次丙子四月丙戌朔十三日
戊戌
大清皇帝征討厄魯特噶爾丹將六軍過此
御筆勒銘
惟
天所覆皆吾赤子綏靖邊陲殄滅蛇豕山澤效靈草蕃泉
旨羽衞斯經貞石用紀
拖諾山碑文曰
康熙三十五年歲次丙子五月丙辰朔十二日
丁卯
大清皇帝征討厄魯特噶爾丹
駐蹕拖諾山
御筆勒銘
瀚海蕩蕩臚朐泱泱親御六師我武維揚震雷霆
威讋日月光剪厥兇醜安定遐荒
昭木多碑文曰
康熙三十五年歲次丙子五月丙辰朔十三日
戊辰
大清皇帝征討厄魯特噶爾丹大兵邀擊於昭木多之
地盡殱賊衆
御筆勒銘
天心洪佑剪逆摧兇困獸西竄膏我軍鋒一鼓而殱漠庭
遂空磨崖刻石不振武功
狼居胥山碑文曰
康熙三十六年歲次丁丑四月庚戌朔
大清皇帝討滅厄魯特噶爾丹
駐蹕狼居胥山
御筆勒銘
登狼居胥遡大河曲遐播德威以綏荒服殄寇寧
人義正仁育絶域來同敷天永福
太學碑文曰惟
天盡所覆海内外日月所出入之區悉以畀予一人自踐
祚迄今蚤夜殫思休養生息冀臻熙皥以克副維
皇大德好生之意庶幾疆域無事得以偃兵息民
廼厄魯特噶爾丹阻險北陲困此一方人既荼毒
塞外輒狡焉肆其兇逆犯我邊鄙虐我臣服人用
弗寧夫蕩寇所以息民攘外所以安内邊寇不除
則吾民不安此神人所共憤天討所必加豈憚一
人之勞弗貽天下之逸於是斷自朕心躬臨朔漠
欲使悔而革心故每許以不殺彼怙終不悛我師
三出絶塞朕皆親御以行深入不毛屢涉寒暑勞
苦艱難與偏裨士卒共之迨彼狂授首脅從歸誠
荒外君長來享闕下西北萬里灌燧銷烽中外乂
謐惟朕不得已用兵以安民既告厥成事乃蠲釋
𤯝災㓗事禋望為億兆祈昇平之福而廷臣請紀
功太學垂示來兹朕勞心於邦本嘗欲以文德化
成天下顧兹武略廷臣僉謂所以建威消萌宜昭
斯績於有永也朕不獲辭攷之禮王制有曰天子
將出征受成於學出征執有罪反釋奠於學以訊
馘告而泮宫之詩亦曰矯矯虎臣在泮獻馘又禮
王師大獻則奏凱樂大司樂掌其事則是古者文
事武事為一折衝之用具在樽爼之間故受成獻
馘一歸於學此文武之盛制也朕嚮意於三代故
斯舉也出則告於神祗歸而遣祀闕里兹允廷臣
之請猶禮先師以告克之遺意而於六經之指為
相符合也爰取思樂泮水之義為詩以銘之以見
取亂侮亡之師在朕有不得已而用之之實或者
不戾於古帝王伐罪安民之意云爾銘曰
巍巍先聖萬世之師敬信愛人治平所基煌煌聖
言文武道一禮樂征伐自天子出朕臨域中逾兹
三紀嘗見羹牆寤寐永矢下念民瘼上承帝謂四
海無外盡隸侯尉維彼兇醜凟亂典常既梗聲教
遂窺我疆譬之於農患在螟螣秉畀不施將害稼
穡度彼游魂險遠是怙震以德威可往而取朕志
先定龜筮其依屬車萬乘建以龍旂祝融驂鸞風
伯戒途宜暘而暘利我樵蘇大野水涸川瀆效靈
泉忽自湧其甘如&KR0812;設為犄角一出其西一出其
東中自將之絶域無人獸羣受掩五日窮追彼狂
走險大殱於路波血其孥剪其黨孽俘彼卒徒衆
烏晝號單馬宵遁恐久駐師重為民困愼固戍守
還轅於京自夏徂東雨雪其零載馳載驅我行再
至蠢兹窮寇昏惑不悔我邊我氓以休以助爰寧
其居爰復其賦藩落老稚斯恬斯嬉歲晏來歸春
與之期春風飄翩揚我旌旓我今於邁如涉我郊
言秣我馬狼居胥山登高以眺閔彼彈丸天降兇
罰孤雛就羈三駕三捷封狼輿尸既腊梟獍既獮
豺貙大漠西北解甲棄殳振旅凱入澤霈郊卜明
禋肆赦用迓景福昔我往矣在泮飲酒陳師鞠旅
誓屈羣醜今我來思在泮獻功有赫頌聲文軌來
同采芹采藻頌興東魯車攻馬同亦鐫石鼓師在
安民非出得已古人有作昭示此旨緬彼虞廷誕
敷文德聖如先師戰愼必克惟兵宜戢惟德乃綏
億萬斯年視此銘詞
欽惟
皇上如天覆幬中外一視雖在荒遐絶塞之域非至頑
梗不率盡欲扶持而安全之此
聖心也即
天心也自往年滅察哈爾撫俄羅斯而後東西南朔靡
不喁喁嚮風來王來享其世奉職貢未隸臣屬
者惟喀爾喀厄魯特二部落而已厄魯特與喀
爾喀交惡歲久日尋干戈
皇上憫其相殘曾屢下
勅旨諭令和協厄魯特噶爾丹抗
命肆虐喀爾喀困蹙不支遂叩闕内附而噶爾丹乃
獨狂逞於朔漠之地恣行無忌蓋噶爾丹者西
北塞外習於戰鬭之勁寇也初厄魯特有四部
落噶爾丹戕害其兄兼而併之劫服諸番部攻
克回子千有餘城破降喀爾喀七旗數十萬衆
其熖日張其志日侈康熙二十九年借辭追喀
爾喀闌入烏闌布通
上簡諸王大臣統兵往討指授方略諸王大臣雖擊却
之而不能窮追殱滅反信濟隆庫圖克圖議好
之誑詞遣人語内大臣蘇爾達等令
盛京烏喇科爾沁諸路兵勿與之戰是以竟不邀
擊縱之逸去時蘇爾達與土謝圖親王沙津達
爾漢親王班第等共商欲羈縻噶爾丹之兵遣
科爾沁人俄齊爾等令噶爾丹且止而竟不少
留狼奔鼠竄僅圖亡命詐獻誓書倉皇宵遁緣
遣俄齊爾於噶爾丹之故衆遂疑科爾沁已附
噶爾丹將軍薩卜素等亦密奏科爾沁有異心
皇上絶不之疑佐領畢立克圖復首噶爾丹遺土謝圖
王沙津書
皇上又隠而不泄欲乘此用策故於外藩來朝時以薩
卜素密奏之事並畢立克圖舉首之書當衆宣
示且慰諭科爾沁諸部隨以密策授土謝圖王
沙津令誘致噶爾丹沙津感寬大不疑之
聖恩謹遵
諭旨仍遣俄齊爾受計往約噶爾丹噶爾丹果如我
成算沿克魯倫而下掠喀爾喀納木扎爾陀音
遂踞巴顔烏闌
上聞之簡練將卒經畫糧餉整飭駝馬軍仗料賊出入
之境分道環擊一遣重兵邀其歸路一調盛京
諸軍禦其東走之路
上躬率大兵由中路直入進𠞰以三十五年二月發京
師緣途所至與士卒同甘苦馬畜之飼秣僕從
之勞瘁隠微纖悉具厪
宸衷比出塞
駐蹕拖陵偵得賊軍確音遂疾趨克魯倫河
上手繪陣圖指授諸臣賞勵將卒凡斥堠哨探防衞諸
事悉經
睿算開示於是隊伍行列嚴肅整齊旌旗砲火發揚
蹈厲噶爾丹遥望軍容倉皇宵遁
上躬率前鋒軍追至拖諾山賊衆心膽迸裂棄妻子駝
馬於道紛紛奔潰適西路大兵遇於昭木多奮
擊大敗之丹木巴哈什哈等率其衆迎降噶爾
丹僅以數人跳身走夫以二十餘年習戰之寇
一旦霆擊電掃鳥獸駭散是
皇上親駕出師設竒制勝大創厄魯特之神略也迨六
師既已奏凱
上念噶爾丹勢雖殘破餘黨尚存未必散者不能復聚
乃遣使賫諭徧加招撫於是年冬月不避嚴寒
復
幸塞外乘冰濟河駐鄂爾多斯經理邊務撫綏藩部
奬賞其君長簡閱其士馬於是噶爾丹所屬寨
桑諾爾布等各携其妻子人口絡繹請降其所
親任之人遣充信使如格壘沽英者亦吐露情
實約期率妻子歸命蓋
皇上除暴安民之心至殷且切雖冥頑附逆者罔不悔
禍輸誠是
皇上再駕出師剪鎩賊黨漸滅寇氛之神略也至三十
六年二月
上以噶爾丹屢經開諭狡詐昏迷非
親行調遣相度機宜不能滅此朝食乃
命駕出雲中直抵寧夏所過郡邑澄叙官吏蠲豁農
租邊地父老人民環跪道左悉令近前諮訪俾
仰覩
天顔懽呼之聲遍於郊野時青海諸台吉向未臣服者
咸請期入覲哈密國素供噶爾丹賦税者生擒
其子塞卜騰巴爾珠兒獻於
行在格壘沽英挈妻子如約來歸丹濟拉阿喇卜灘
丹津俄木布為賊所倚任者並潜遣人輸情嚮
順至是賊之黨益孤賊之勢亦益蹙矣
聖駕循賀蘭山出邊次狼居胥山麓遣將軍馬思喀率
兵搜討又遣大將軍費揚古兵自郭多里巴爾
哈孫前進夾攻調西方諸軍截賊歸路刊布
勅文曉譬利害昭揭四野申諭其屬人噶爾丹進退
無依計窮力竭遂仰藥自殺繇是丹濟拉以其
部衆乞降策旺喇卜灘以噶爾丹骸骨及其女
來獻巢穴既空根株盡絶是
皇上三駕出師廓清朔漠永定邊陲之神略也(臣)等伏
覩
皇上聖德好生神武不殺以噶爾丹之兇惡貫盈猶欲
曲賜生全屢頒
溫諭迨至執迷罔悟怙終不悛乃不得已興師𠞰滅
之其脅從之衆陣降者赦而不誅來歸者悉予
官職亂離俘掠者皆發帑贖還俾完骨肉而且
恩淪乳哺澤潤枯骸種種德施咸孚
蒼昊以此師行萬里風雨時若山川效靈大漠泉流不毛
草茁神佑人助豈偶然之故哉至於用師之道
無慮不周有謀必中灼見敵情於指掌之上洞
矚荒遠於耳目之前
躬任勤勞膚功立奏自古大有為之君肇造區夏開拓
疆宇者未有比隆於今日之盛者也(臣)等幸際
昌期職司鉛槧智識謭陋莫測
高深而
廟謨巍煥據事直書隻字片言無所增飾播諸四海
仰允文允武之難名垂示後人知卜世卜年之
永賴猗歟休哉誠邁百王而越千古矣
聖祖仁皇帝親征平定朔漠方略卷四十八
