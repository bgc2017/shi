欽定四庫全書
聖祖仁皇帝親征平定朔漠方略卷八
八月庚申内大臣索額圖奏報員外郎阿爾必
特祜歸自噶爾丹先是
上遣阿爾必特祜等赴索額圖軍前使於噶爾丹至是
索額圖奏言阿爾必特祜等歸偕濟隆庫圖克
圖使人拉木扎木巴噶爾丹使人尊對格蘇爾
至營問其情由阿爾必特祜等述噶爾丹之言
曰所有情事已同滿丕等遣使上奏不復具疏
但以書問王與皇長子内大臣安請遵商南多
爾濟所𫝊
明旨以土謝圖汗折卜尊丹巴速去畀我述濟隆之
言曰達頼喇嘛所以遣我者為
聖上與噶爾丹向來和好且皆我施主無分内外但急
欲定此大事以早復命耳此事非王及皇長子
内大臣親身就我或我親身來面議不能定也
又視來人形狀甚覺倉皇有窺探大軍意厄
魯特現至烏瀾滚地方覓山林深塹倚險結營
又聞其祭旗誦經距我軍僅四十里
辛酉大將軍裕親王福全等奏報擊敗噶爾丹
於烏闌布通裕親王等奏言七月二十九日(臣)
等聞厄魯特屯於烏闌布通即整列隊伍八月
初一日黎明前進日中見敵設鹿角鎗礮列兵
徐進未時臨敵發鎗礮擊之至山下見厄魯特
於林内隔河高岸相拒横卧駱駝以為障蔽自
未時交戰至掌燈時左翼由山腰捲入大敗之
斬殺甚多右翼進擊為河崖淖泥所阻回至原
處而立本欲盡滅餘賊但昏夜地險收兵徐退
其噶爾丹死於亂兵與否俟後查明另奏外事
關大敗賊衆謹以
奏
聞得
旨覧王等所奏綂領大軍進討厄魯特至烏闌布通
大敗賊衆斬殺甚多王等調度有方官兵奮勇可
嘉在事有功人員著議叙具奏
命撤回寧夏駐防兵
上諭議政大臣曰前於西安發滿兵二千漢軍一千往
寧夏駐防今已大敗厄魯特此所備兵著撤回西
安其綠旗兵亦令各回本汛速檄康親王等偵探
厄魯特敗兵奔潰者即發兵堵𠞰并檄知四十九
旗各部長
趣大將軍裕親王福全等速進兵追𠞰
上諭裕親王及參贊王大臣曰卿等奏報大敗噶爾丹
疏初三日已到此皆
上天鑒臨
祖宗默祐諸王大臣盡心官兵效力之所致也朕聞之焚
香謝
天不勝欣悅此後當何以窮其根株平其餘黨熟籌始末
一舉永清勿留遺孽其詳議以聞裕親王等尋奏
言八月初一日擊敗噶爾丹薄暮收軍次日即
前進𠞰殺餘宼見噶爾丹所據險惡堅壁拒抗
故使我將士暫息而噶爾丹適遣伊拉古克三
庫圖克圖來復理前說請以土謝圖汗折卜尊
丹巴畀之且云一二日内濟隆庫圖克圖即來
講禮修好(臣)等悉遵
聖諭數噶爾丹前後逆惡而遣之矣初四日濟隆果率
其弟子七十餘人來(臣)等營外設幕迎入帳中
(臣)及皇長子參贊王大臣授之信帕就坐濟隆
言博碩克圖汗信伊拉古克三及商南多爾濟
之言深入邊内部下無知搶掠人畜皆大非理
聖上乃一綂宇宙之主博碩克圖汗不過小部頭目何
敢妄行但索其仇上謝圖汗及折卜尊丹巴致
有此誤彼今亦無索土謝圖汗之意但祈
聖上慨允以折卜尊丹巴遣送其師達頼喇嘛榮光莫
大矣余曾語噶爾丹汝既求以禮修好不當逼
處宜遠駐以待故使回就水草之地相候(臣)等
謂之曰土謝圖汗折卜尊丹巴即有罪愆
皇上自加罪責豈有因噶爾丹之言遂遣送達頼喇嘛
之理因待汝來稽我行事我今即前進矣濟隆
言余歸當力說噶爾丹勿索折卜尊丹巴而出
邊外(臣)等詰之曰汝往來行說能保噶爾丹不
乘間奔逸掠我境内人民乎濟隆言王及諸大
臣仰體
聖上仁心休征罷戰彼焉敢行劫斷不遠去必待我也
(臣)等謂之曰汝雖保噶爾丹不敢妄行但我各
路兵分行進𠞰伊等不知汝來講好齊進亦未
可定濟隆惶廹曰如此事敗矣將奈何(臣)等謂
之曰我軍遇厄魯特即行掩擊必然之勢也我
等仰體
皇上好生許汝所請當各發印文一道與各路領軍諸
王大臣汝執此往不論遇何路軍兵即令送本
路王及大臣即止不擊也因付以檄康親王土
謝圖親王達爾漢親王内大臣蘇爾達都綂額
黑訥副都綂馬席印文各一道濟隆大喜又(臣)
等欽遵
前旨給濟隆黃蟒袍一領縀九端白金百兩又給濟
隆前所遣三弟子袍縀濟隆先遣兩弟子馳報
噶爾丹(臣)等思噶爾丹乃狡詐之人雖不可全
信但戰之次日屢遣人來必多窘迫(臣)等欲即
進𠞰則厄魯特據險堅拒且
聖諭屢行誡飭務期兵卒不致太勞計一舉滅之假其
往來講解之間俟
盛京烏喇科爾沁諸軍之至齊行夾擊滅此狡寇
如有可除之機斷不誤也
命議政大臣集議議曰大將軍王等既大敗厄魯特
乃不即行𠞰滅明知濟隆行說以誤我軍而故
聽之豈不坐失事機請
勅大將軍王等作速追𠞰可也得
旨出征諸王大臣當同心效力大將軍王與皇子失
誤機宜衆大臣不正言抗阻軍律甚明歸時斷不
姑宥此役所關甚鉅今科爾沁烏喇盛京之兵初
四五間可至達爾腦兒矣若又失機會不進逼之
王與大臣此行何所事事耶
(臣)謹按帝王綂馭區宇必攘外而後能安内
噶爾丹一日不滅則邊境一日不寧中國之
徵兵籌餉一日不息
皇上命將出師授以方略聲罪致討敗敵之後又嚴促
進𠞰意在盡絶根株無使滋蔓真師有成律
算無遺謀者矣向使諸王大臣同心協力禀
承
諭旨奮迅窮追何難尅期掃蕩以成一勞永逸之功
而乃誤失機宜致使逋宼稽誅復煩
聖主數年之宵旰(臣)編緝至此益以知
睿慮周詳
廟謨深遠非諸王太臣所能及其萬一者也
乙丑
車駕還京師
丙寅
命都綂希福馳驛赴大將軍裕親王軍前參贊
命兵部監牧八旗馬匹
上諭議政大臣曰軍需以馬政為急其令每佐領馬各
以十匹交兵部委官監視牧養肥壯以待有事之
用如本兵有所差遣仍取原馬騎用至不用之時
仍各繳還兵部令馬主記明顔色
辛未
命皇長子胤禔還京師内大臣公福善等奏曰向者
遣
皇長子以有攻戰之事使親率士卒而行也今厄
魯特噶爾丹已敗歸矣所有不過會議事件並
無交戰之事應令
皇長子酌帶随從人等乘驛先回其餘大臣侍衞
執事人役各乘其馬量馬之力從容而行
上從之
癸酉噶爾丹以誓書乞和先是大將軍裕親王
等奏言噶爾丹迫於追襲自什拉磨楞河載水
横度大磧山連夜遯走剛阿腦兒(臣)等欲追而
馬力不能前進又恐噶爾丹去遠因與濟隆庫
圖克圖約使噶爾丹近我而止以定禮好遣侍
衞吳丹護軍參領色爾濟等偕濟隆往諭之如
盛京烏喇諸部落兵俱集噶爾丹在近則協力進
𠞰乃前所遣各路趣兵筆帖式來福回云初九
日於噶爾達泰河遇
盛京烏喇科爾沁諸部落兵距大軍有百餘里土
謝圖親王沙津達爾漢親王班第内大臣蘇爾
達
盛京將軍綽克託烏喇將軍薩卜素言厄魯特已
往達爾腦兒河去矣我軍如赴格勒弼勞則在
厄魯特後今當往敖布喇克邀擊之若議好則
姑待大將軍王等語至是裕親王等又奏言吳
丹色爾濟與濟隆帶噶爾丹使人達爾漢格隆
西達額爾克寨桑持書至告曰噶爾丹跪於威
靈佛前稽首誓曰若違此書惟佛鑒之其書詞
云達頼喇嘛明鑒遣濟隆額爾德尼來責以禮
法今倘蒙
皇帝惠好則自此不敢犯喀爾喀謹以印文為騐云(臣)
等閱書未載誓詞仍遣濟隆等歸開諭噶爾丹
增書誓詞(臣)等竊思噶爾丹見
盛京烏喇科爾沁諸軍形勢不由原路抄出西北
希林河而奔逃亦未可定若沿途擄掠諸部落
則我民被其害聞是月初九日掠克西克騰三
佐領搶去羊二萬餘牛馬一千餘前噶爾丹與
吳丹色爾濟約自立誓以後不少犯矣今若果
從伊拉克三濟隆之言輸誠向化將書備載誓
詞(臣)等請給以印文許其歸好奏至
命議政王貝勒大臣集議議曰噶爾丹乃極狡詐之
人屢遣人以立誓為辭今劫掠克西克騰之三
佐領矣誓好不可深信蘇爾達等軍已到應立
行𠞰滅但王等親在軍中事皆目擊應准所奏
令噶爾丹堅誓而釋之王等仍率大軍駐彼探
噶爾丹出邊遠去實音令蘇爾達等軍照常防
守
上從之
乙亥
諭量撤官兵
上諭議政大臣曰今噶爾丹敗遁漸遠應將無馬兵丁
酌量撤回再將随軍二次駱駝所負之米分給無
糧兵丁以此駱駝將運到坡頼村之米裝載以迎
大兵至邇來部落蒙古内有出首與噶爾丹潜通
往來者彼此仇扳誣䧟亦未可定其一併議之議
曰
上諭極當應一一欽遵至出首與噶爾丹潛通往來者
或借端誣䧟應俱免其察議俟
命下之日檄大將軍裕親王等傳諭可也
上從之
丙子噶爾丹上書請罪大將軍裕親王等奏言
十一日遣伊拉古克三赴噶爾丹十五日賫噶
爾丹奏章還其詞曰伏蒙照鑒下情普使安全
正在懽忭伊拉古克三庫圖克圖來諭以禮法
事永圖至信理所宜然未知如何可以贊襄
王事伏冀
至仁皇帝鑒察謹上書為永遠不絶之信誓云又伊拉
古克三云噶爾丹頂佛像設誓曰我自恃理直
追索土謝圖汗折卜尊丹巴而深入邊汛置佛
天於前而不以己之罪為罪可乎佛天以仁恕
為心
聖上即佛天也乞鑒宥我罪凡有
諭旨謹遵行之今往界上視水草善地無人之處駐
扎候
旨尋又據濟隆持噶爾丹誓書來且述噶爾丹之言
曰我蒙王及皇長子大臣見憐我正懽忭伊拉
古克三來諭以永遠歸好之意我思倚
皇上以為生今往界外駐候
聖旨(臣)等思噶爾丹軍敗力窮觀其語不敢抗拒
皇上天威籲請寬宥有倚我求生之意雖不可深信既
恭順奏請伏祈
睿裁奏至
命議政大臣集議議曰噶爾丹不敢抗拒
天威設誓請罪既獻誓書適符
皇上好生之心請准其所誓令出邊候
旨再檄裕親王内大臣蘇爾達等仍俟噶爾丹出邊
另行請
旨撤兵議入
上許之随遣侍郎額爾赫圖等同伊拉古克三賫
勅往諭噶爾丹
勅曰朕綂御宇内率土人民皆欲使得其所雖窮壤
異域之民亦必撫育各享安樂此本願也前者喀
爾喀為爾所敗來歸於朕朕以天下之人皆在朕
覆育之中扶衰濟困乃元后當行之事故受而育
之並非利七旗喀爾喀之土地况朕興滅繼絶之
意非啻喀爾喀為然諸窮困來歸者一體撫而養
之是亦諭爾勅中所有也爾厄魯特喀爾喀兩相
搆怨何所㡳止必至塗炭朕與達頼喇嘛仁愛為
心特欲使爾兩國和好罷戰共享安樂達頼喇嘛
遣濟隆庫圖克圖朕遣伊拉古克三庫圖克圖商
南多爾濟往赴爾所爾乃違達頼喇嘛之教及朕
之旨以追喀爾喀為名率兵入我邊汛行劫烏朱
穆秦朕雖聞之尚未深信我朝用兵越險阻踰山
海以闢疆土抗拒者誅之而已無有他人入犯我
境者爾噶爾丹博碩克圖豈不知之後聞汝深入
騷擾朕仍念爾向來職貢通好是以遣和碩裕親
王及皇長子等授之以兵與汝共議非令討汝也
爾衆先動我兵始舉是戰之後王及大臣奏請再
戰而朕止之盛京烏喇科爾沁軍又請與戰朕又
以待爾回奏而止之今爾以誓書來請罪求和王
及大臣體達頼喇嘛及朕好生之素心按兵不行
追殺爾今率爾兵出塞而居不得擅犯我屬下部
落喀爾喀一人一畜亦不得有一人與衆部落往
來通使爾倘有窘廹奏聞於朕朕必如前旨撫養
斷不念爾舊愆若再違誓言妄行劫奪生事朕厲
兵秣馬現俱整備必務窮討斷不終止
丁丑
命預備官兵防噶爾丹背盟
上諭議政大臣曰噶爾丹雖認罪立誓上書請降但人
殊狡詐難以深信我大兵撤後背盟妄行亦未可
定且諭噶爾丹勅内有厲兵秣馬現俱整備之語
仍宜發兵預備萬一有悖亂之信則夕聞朝發即
可撲滅若待有變而後發兵緩不及事矣現在各
佐領有喂肥馬匹著每佐領派護軍七名甲兵五
名六名整頓備之其即會議議曰
諭旨甚當俱宜欽遵而行此所備兵應派每佐領護
軍各七名每旗護軍參領五員内以一員署為
夸蘭大以護軍校二員署參領每參領派實授
護軍校一員驍騎兵各五名每旗應派實授參
領一員署夸蘭大每參領派署參領一員散騎
郎一員驍騎校一員又此所備兵亦應派出前
鋒及火器兵綠旗兵現在每佐領派前鋒一名
每旗前鋒參領一員侍衞一員無前鋒參領之
旗分則以前鋒侍衞署參領火器營派兵二千以
何項大臣率之而往將弁作何派出著火器營
副都綂具奏請
旨又現備於歸化城之宣府綠旗兵一千籐牌手一
百大同備兵二千内撤回一千各於其地備之
此兵仍著許盛鮑敬等率之遵化備兵一千仍
著師帝賓率之以備遵化此所派發前鋒參領
前鋒侍衞護軍參領實授驍騎參領署夸蘭大
俱著各旗都綂前鋒綂領護軍綂領親騐奏派
署參領散騎郎俱著各旗都綂綂領派出此軍
每翼應派都綂一員護軍綂領一員副都綂二
員前鋒綂領一員此所派大臣該部具奏其總
綂是軍者伏候
上裁奏入
上諭曰左翼軍令都綂瓦代華善護軍綂領洪海副都
綂方格領之右翼軍令都綂喀代護軍綂領輝蘭
副都綂陶頼馬齊領之以陶頼署前鋒綂領據議
每翼派都綂一員副都綂二員今減去副都綂一
員其左翼特多派都綂華善此軍非為出征而派
也以噶爾丹雖降而人殊狡猾不可深信萬一叵
測所以派出備之其以此故曉諭官兵知之
癸未大將軍裕親王福全等奏報撤回官兵裕
親王等奏言(臣)等議每旗夸蘭大一員每參領
章京一員前鋒參領每翼二員侍衞二員其馬
稍可者每佐領護軍二名前鋒二百火器營兵
四百帶子母礮三門鐵心礮五門留後其餘護
軍驍騎包衣兵領都綂額黑訥班達爾沙護軍
綂領馬喇侍郎温達副都綂查木素噶爾馬老
蠻色康喀喇塞格音張朝午領之於本月二十
二日起行而回
盛京烏喇兵二十日已會大軍亦令撤回(臣)所綂
大軍俟吳丹視噶爾丹出邊回報另奏請
旨
九月戊子朔
諭免扣盛京出征官兵預借俸糧戶部奏言公綽克
託侍郎阿喇密等借給
盛京出征官兵次年二月俸糧又違例借給五月
錢糧應交部察議其借給錢糧應扣除補項
上諭大學士伊桑阿等曰盛京兵丁惟恃田禾月糧為
生去歲米穀不登貧民艱食故以屯糧散給近有
戎事差一等侍衞齊蘭布調盛京之兵諭以無馬
者給以厰馬無糧者給之屯糧念官兵急遽啟行
造次整頓器械借支俸糧因而星速啟行雖未嘗
接戰伊等銳意滅敵殊為可嘉今若扣除貧苦兵
丁艱於度日朕心甚為矜念其預給次年二月俸
糧及五月錢糧免其抵扣以示朕優恤勞苦之意
其擅給大臣亦從寬免交部察議
丁酉
諭操練禁軍
上諭大學士伊桑阿等曰我軍近與厄魯特戰排列太
密為賊人亂鎗所中且進退併不鳴笳此皆不習
戰陣之故也自古兵法無不預加訓練前者八旗
之兵春秋校獵即訓練武備之意但校獵恐疲兵
丁之馬今既停止校獵其令八旗兵丁春秋二季
集於曠闊之地布陣鳴笳教演步伐
十月戊午朔
命大將軍裕親王福全等駐兵留後裕親王等奏言
員外郎蒙古兒等原解米一千五百石支給大
軍外給留後之兵扣至十月初十日止但伊拉
古克三侍郎額爾黑圖自八月起程月餘不歸
以此觀之噶爾丹似出邊遠遁矣駐軍以待糗
糧不足欲往駝運則堪用駱駝僅四百餘頭請
檄喀喇沁王以車運致
上曰前王等疏言俟伊拉古克三等歸再請旨撤兵今
聞大兵前來哈嗎爾嶺以内此乃朕圍獵最熟之
地距有米之處纔二百餘里離喀喇沁既遠而欲
動其兵馬以車運米此說甚謬議政大臣其集議
之議曰大將軍等不行請
旨擅率大軍内徙俟歸日一併察議今伊拉古克三
額爾黑圖等尚未歸應以前鋒護軍共四百名
留大將軍處其餘兵卒及火器營兵俱令撤回
以車運米之請無庸置議應將坡頼村之糧酌
量足留後兵之用所餘駱駝運往得
旨著裕親王索額圖明珠費揚古阿密達留後其餘
俱令還京餘如所議
癸亥
命分駐官兵於宣大等處以備調遣
上諭大學士伊桑阿等曰噶爾丹雖立盟而去其人狡
詐不可深信著於陜西各營步兵内選素習征戰
人材壯健善於步行能用大刀連節棍者二千人
戍守大同宣府以備明春有事時調遣再需善用
籐牌大刀福建人數百駐於石硤以備調用古北
口石硤之軍應設總兵官即令與該部會同選擇
此駐防之兵張家口亦選步兵一千名駐扎即令
宣府總兵官綂之此兩處新設兵糧應較步兵錢
糧增給議政王貝勒大臣其集議之議曰欽遵
上諭應檄川陜總督以陜西各營步兵内素經戰陣人
材雄健善於步行能用大刀連節棍兵二千其
副將參遊以下等官量兵派出著總督廵撫提
督總兵官親選自延綏等處就近撥發以一千
戍守大同一千戍守宣府此官兵行糧及家口
坐糧該督撫照例給發期於十二月到汛俟來
年夏月無事撤回古北口張家口各添設善用
籐牌大刀兵一千檄山東山西河南廵撫以開
墾福建人内或能用籐牌或能用大刀善於步
行者每省挑選三百名於十二月送到該部亦
於京城酌量招募與各省兵共足一千以六百
駐古北口四百駐石峽設總兵官一員副將一
員遊擊二員守備四員千總八員把總十六員
令總兵官駐古北口副將駐石峽遊擊以下等
官各以其半分駐仍皆總兵官綂之召募兵到
該部會同總兵官選擇其設於張家口之兵著
於直隸各營步兵内有人材壯健善於步行能
用籐牌大刀者著廵撫總兵官親選一千送往
張家口所設綂領官員亦照古北口石峽例令
宣府總兵官綂之此所設總兵官一員副將二
員恭候
皇上簡授遊擊以下官員著總兵官選擇具奏此兩處
兵皆每月給以銀二兩米照常支給奏入得
旨此兵務足額數朕當親閱古北口創設籐牌軍綂
轄之總兵官務選習於戰陣材技優長之人授之
使不時操練襄陽總兵官蔡元諳練戎事著有勞
績著調授古北口等處地方總兵官龍泉營參將
王廷標著陞為副將其張家口副將員缺著兵部
推補
丙寅
命撤康親王傑淑等兵
上諭大學士伊桑阿等曰康親王之軍今已無事王等
及八旗滿軍綠旗兵俱撤回馬錫等兵亦撤回至
左翼四旗察哈爾旗下管旗參領等官各身率該
旗兵駐於正藍鑲白二旗之末防守勿離有警速
報
甲申伊拉古克三庫圖克圖侍郎額爾黑圖攜
噶爾丹奏疏還時噶爾丹敗遁出邊伊拉古克
三額爾黑圖等賫
勅追及之噶爾丹具疏以謝疏曰向以一道同軌通
使請
安貿易往來間因喀爾喀變亂使人失詞遂生小釁
兩庫圖克圖來宣布
諭旨使歸於好
神聖垂慈不勝懽忭嗣以遠來糧畜匱乏妄行獲戾而
伊拉古克三庫圖克圖𫝊
旨使全禮法仍歸和好既已加
恩又許陳情心甚喜悅惟有欽遵
諭旨奉行不違而已
命撤大將軍裕親王福全等兵
上諭大學士伊桑阿等曰大將軍裕親王兵著撤回及
防守遵化州綠旗兵亦著各歸本汛
十一月戊子朔
諭車臣汗喀爾喀内徙以避噶爾丹劫掠
上諭理藩院曰馬第至奏噶爾丹已向俄儂爾去或襲
車臣汗劫其餱糧亦未可定應令附近彼處之喀
爾喀遊牧内徙其以此檄知阿南達
壬寅達頼喇嘛使人濟隆庫圖克圖請
陛見先是大將軍裕親王等奏稱濟隆庫圖克圖及
其諸弟子與青海衆台吉使人來告(臣)前赴
京師請加
聖主尊號至是濟隆到
京進達頼喇嘛及厄魯特諸台吉奏章求面
聖請安
上諭曰朕與達頼喇嘛向皆念切生成以濟衆為務厄
魯特喀爾喀交惡相攻朕遣使於達頼喇嘛欲同
定兩國之好達頼喇嘛甚喜而遣汝朕亦遣伊拉
古克三庫圖克圖往說之如爾等能和兩國止其
攻戰朕尚思加達頼喇嘛以嘉號爾等追及噶爾
丹於克魯倫曾不宣諭止之反與同行殺掠喀爾
喀而入邊汛劫奪烏朱穆秦克西克騰諸部落人
畜朕稍出兵訊其情事爾在噶爾丹營中坐視其
戰使厄魯特先動我軍不得已而擊之此皆爾等
不能仰體達頼喇嘛與朕好生之心以致喀爾喀
破壊失所厄魯特敗亡甚衆職此之故朕甚羞見
汝等復何請覲為也
甲辰達頼喇嘛率西海諸台吉及噶爾丹等具
疏請上
尊號達頼喇嘛等疏曰虔誠望闕拈香散花上奏奉
天承運宇宙至聖
皇帝睿覽伏以十乘諸菩薩為生靈下降出家則成佛
在家則轉輪光現三十二種各妙相總持四大
部洲諸福輪威儀畢具在世小紀之理不下八
萬歲而况論大紀則無量無涯也欽惟
皇帝陛下闢空門而無倚現七寳以轉鈞奉神力於壽
天自九重而錫福位正金獅之座恩澤覃敷文
垂龍袞之衣祥光普照是以率邊境之君長向
蓮跏而長跪仰見威行天討剪此兇頑
仁慈懷柔覃於衆庶謹上尊號曰
大慈普度息爭錫福至聖上乘文殊皇帝虔修貢賀
伏乞
天開淨目
輪發金光江水長流源源垂照歲在己巳月建星紀
除日吉旦謹奏
旨下議政王貝勒大臣集議議曰欽惟
皇上聲教所及遍於方隅
恩威所加極於覆載率土臣民莫不歸命矣今土伯
特厄魯特等蒙古諸國君長會集西海衆台吉
以達頼喇嘛為首請上
皇上尊號此感恩懷德之舉出於至誠極敬之心自古
以來藩國景從愛戴未有如今日者也(臣)等愚
昧以為
皇上宜體諸藩誠請之心允受尊號納其貢物伏乞
睿鑒
上諭曰朕綂御宇内冀中外人民咸無戕賊共享昇平
是以前聞喀爾喀七旗兄弟不睦特遣使於達頼
喇嘛欲使歸好達頼喇嘛遣噶爾丹西勒圖朕遣
尚書阿爾尼前往而伊等所行不能仰體朕心及
達頼喇嘛之意雖已和喀爾喀七旗而喀爾喀與
厄魯特相仇之故實從此起後聞交惡興戎即遣
使於達頼喇嘛達頼喇嘛遣齊緝克他頼堪布朕
遣阿齊圖綽爾濟學士拜里等止彼相攻乃伊等
不行宣諭止之聽其縱戰喀爾喀遂為所敗朕不
忍坐視復遣使達頼喇嘛相與同定兩國之好達
頼喇嘛遣濟隆庫圖克圖朕遣伊拉古克三庫圖
克圖往說之詎意兩人見噶爾丹不行諭止與之
偕行闌入邊汛搶奪人畜朕出兵問罪而兩人又
不為諭止立視其戰我軍不得已而擊之致厄魯
特大敗遠遁請罪朕與達頼喇嘛期於撫育衆生
而使臣故違意旨遂至於此如能使兩國和好朕
尚欲加達頼喇嘛嘉號此皆任事行人不能仰副
朕心及達頼喇嘛之意或以貪得其和不成是以
喀爾喀殘破厄魯特喪敗朕心甚為隠痛有何可
賀而受尊號乎其以是曉諭達頼喇嘛諸汗衆台
吉來使貢賀禮物其併發還
優陞克西克騰四等台吉莫倫等為一等台吉
理藩院奏言克西克騰四等台吉莫倫噶爾必
哨探斥堠著有勞績俱應陞一級
諭曰莫倫噶爾必哨探斥堠效力甚多俱著優陞為
一等台吉其以此曉諭諸部落
己酉
治烏闌布通交戰諸王大臣罪叙火器營左翼官兵
功先是大將軍裕親王福全參贊諸王大臣率
兵還
京師
上命王及大臣止宿城外聽勘至是信郡王俄扎等取
供議罪奏言
皇上深慮噶爾丹奸狡此役不行𠞰除必貽後患多派
精兵盡發火器以裕親王福全為大將軍王大
臣為參贊指授方略務期盡滅根株乃福全等
調度乖方既經戰勝不能乘機𠞰滅收兵又不
鳴笳賊敗不行追殺反行文禁止蘇爾達等進
兵以致窮宼遁逃殊誤軍機且未經請
旨率兵擅回哈嗎爾嶺内應將裕親王福全恭親王
常寧簡親王雅布俱革去王爵福全撤去三佐
領國舅内大臣佟國維内大臣索額圖明珠阿
密達俱革職都綂公彭冲前鋒綂領班達爾沙
護軍綂領楊代苗齊納俱解任都綂宗室蘇努
喇克達都綂阿錫坦諾邁不准叙功内大臣蘇
爾達費揚古都綂希福副都綂色黑老蠻色俱
罰俸一年散職大臣扎努喀革職奏入得
旨噶爾丹於烏闌布通為我軍擊敗遁走而領兵諸
王大臣不復追殺反信濟隆庫圖克圖議好之誑
詞遣人語内大臣蘇爾達等令盛京烏喇諸路兵
勿與之戰是以噶爾丹奔竄過盛京烏喇科爾沁
軍營竟不邀擊縱之使去其時蘇爾達欲羈縻噶
爾丹與土謝圖親王沙津達爾漢親王班第等公
同商議選差公主之子阿喇善下人俄齊爾及郭
爾羅斯台吉吳爾圖納蘇圖旗下佐領祈他邁往
令噶爾丹且止將與之會語噶爾丹不少留倉皇
宵遁如使蘇爾達等邀擊之則噶爾丹可以就擒
矣伊等不戰乃大誤也福全等俱應依議治罪但
此舉已擊敗厄魯特兵噶爾丹遠遁諸王大臣㮣
從寬免革福全常寧罷議政與雅布俱罰俸三年
福全撤去三佐領佟國維索額圖明珠蘇努喇克
達阿錫坦諾邁俱罷議政與阿密達彭冲班達爾
沙楊代苗齊納各降四級留任蘇爾達費揚古希
福俱免罰俸色黑老蠻色俱罰俸一年扎努喀著
革職火器營左翼戰功照常議叙嗣兵部議叙以
火器營官兵及左翼交戰將士為頭等軍功
十二月己未
命賜噶爾丹白金千兩噶爾丹奏言自喀爾喀變亂
以來貿易不行籲請
恩賜白金以育衆庶理藩院及議政諸王大臣議以
厄魯特汗諾顔台吉無賜白金之例
上曰噶爾丹籲請懇切著賜白金千兩
聖祖仁皇帝親征平定朔漠方略卷八
