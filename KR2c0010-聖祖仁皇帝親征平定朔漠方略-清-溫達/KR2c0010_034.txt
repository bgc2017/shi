欽定四庫全書
聖祖仁皇帝親征平定朔漠方略卷三十四
十二月甲申
大將軍伯費揚古至自軍是日
上仍駐蹕薩爾虎拖會清晨費揚古將到
上遣皇長子皇三子皇八子往迎費揚古至
上出幔城費揚古趨進跪而請
安
上命入行宫與語良久續使議政諸臣前
諭曰朕謂噶爾丹乃熟於戰陣之狡寇滅之必需時
日孰意一戰而立至敗亡前者費揚古奏言西路
兵四月二十四日可至土喇二十七日可至巴顔
烏闌故朕即統軍前進後杳無聲息在察罕布拉
克待之數日果西路兵如期而至兩路夾攻則噶
爾丹之兵一人亦不能脱矣其時諸臣尚欲待之
於拖陵朕計西路兵今將到土喇朕軍不可不前
遂統軍疾進雖噶爾丹懾我軍威潰遁而西路以
疲困之衆遇敵戰勝勢如破竹實為可嘉費揚古
奏曰(臣)雖率西路之兵前往凡軍中機務皆謹
遵
聖上指授手書密諭而行並未能别出意見有所效力
况西路兵已糧匱馬乏不能前進及聞
皇上親至克魯倫衆官兵無不奮發齊言
皇上出自深宫尚且先至敵境我等其可緩乎故不待
催迫冒死前進不俟督責奮勇克敵若非
聖駕預臨無論滅賊即(臣)之身命亦不可保噶爾丹之
破敗皆
聖謨神武之所致柰(臣)庸劣以
皇上窮追困蹙之寇不能生擒而獻之
皇上則(臣)之罪也議政諸臣奏曰費揚古所奏亦是
皇上預料費揚古之兵必至若合符節忽防西路之兵
糧匱乏預令運往接濟真至聖至明也
上顧費揚古曰噶爾丹被我軍擊敗後散者散降者降
是以朕親臨塞外相機而行今觀陸續降人及噶
爾丹所遣格壘沽英之言噶爾丹窮蹙是真朕意
悉加屠戮不如撫而活之故於爾未至之前朕即
降旨招降費揚古奏曰
聖意迥出非常真天地好生之仁非(臣)等愚昧所能及
皇上出塞以來噶爾丹部落諾爾布寨桑等皆携其妻
子接踵來歸噶爾丹知不能有其衆故遣格壘
沽英乞憐(臣)意宥罪之
詔既下噶爾丹必降矣
檄撫厄魯特車陵伊拉古克三庫圖克圖車陵
遣使來奏曰敬請
聖明萬安自古以來至達賴台使往來
朝請已五世矣未年欽差巴扎爾傳
諭龔格額爾克轄許之恩待欽遵斯
旨來投
聖上而將軍劫之拆我夫婦奪我財物幾戕我身命伏
乞
聖鑒因將軍奪我諸物且將討我是以逃歸蒙
皇上冇俯恤之意伏乞
皇上即降恩綸
上諭曰車陵來歸朕我綠旗兵及蒙古兵不知擊而擄
之後朕聞知痛責將軍諸臣矣今車陵來奏乞降
彼恩綸著理藩院備文發去令車陵作速來降朕
將寵䘏眷顧其離散之人盡皆查與完聚伊拉古
克三庫圖克圖遣使來奏曰(臣)昔在
太宗皇帝之時少效微勞得蒙
恩旨許以世世加恩(臣)是以留傳宗派後奉達頼喇
嘛法旨往歸
天朝微軀得蒙寵䘏詎意惡徒彭素克格虚詞捏告大
臣不辨曲直斥逐(臣)身後蒙
皇上寵(臣)為喀爾喀厄魯特不和之事奉差出使(臣)罔
惜身命竭蹶
王事緣不獲分明遂有往皈西方之想厄魯特噶爾
丹博碩克圖汗奏於達賴喇嘛携(臣)而去(臣)欲
遣使奏聞而未能去歲意欲往見
欽差使臣侍衞克什圖而(臣)所居遼遠不得訴(臣)衷曲
今欲使喀爾喀厄魯特安寧(臣)已奏於達賴喇
嘛及博碩克圖汗矣
皇上如天之仁一唯
諭旨如何謹遵
旨而行
上諭曰伊拉古克三庫圖克圖自西域來朕待之殊加
寵異想内不自安而去今可作速來歸彼乃喇嘛
朕不介意當待之如初著理藩院檄諭之於是理
藩院備文開列奉
旨招撫原由付車陵伊拉古克三庫圖克圖使臣賫
回
乙酉
上駐蹕湖灘河朔之南以
御佩櫜鞬弓矢及各種食物
賜大將軍伯費揚古遣還差尚書班第以銀
賜坐塘蒙古章京披甲
丙戌
休養官兵馬匹
上諭大學士阿蘭泰曰右衞大同官兵勿勞馬匹遠迎
各於城外近地接駕可行文諭之
己丑
駕次殺虎口蠲免大同府地丁錢糧
上諭戶部曰朕惟治天下之要惟以乂安民生為急顧
欲安民生必除寇虐欲除寇虐必事師旅方今寰
宇昇平人咸樂業獨厄魯特噶爾丹狂逞邊塞荼
毒生靈朕思為邊境人民永絶後患故特發大軍
分道進𠞰朕躬不憚勤勞今春親統中路大兵深
入無水草之地直抵拖諾比噶爾丹聞朕親臨盡
棄輜重倉皇宵遁適與西路大兵相遇大敗潰散
俘獲其人口其寨桑等來歸者甚衆而噶爾丹收
遺寇千餘人仍竄伏於枯倫白兒齊爾等處地方
朕於冬月復統軍出邊相機𠞰撫駕抵鄂爾多斯
於是厄魯特人民來歸者絡繹相屬噶爾丹力窮
勢蹙亦遣格壘沽英具奏乞降隨經頒示勅諭許
其歸順惟是噶爾丹乃狡詐叵測之人其果否來
降猶未可定仍當厲兵秣馬待來歲出師撲𠞰務
絶根株比年以來軍前需用馬匹在大同府屬牧
養者甚多措辦草料等項雖俱支用正項錢糧而
供億浩繁殊勞民力但必此賊盡滅然後邊外蒙
古得以安寧而在内生民亦獲休息師旅之興大
非得已該郡官民尚各勉力急公勿以煩苦為慮
朕兹從邊外返蹕雲中深軫民力之艱用沛特恩
以示寬恤康熙三十六年大同府屬州縣衞所應
征地丁銀米著全與蠲免俟噶爾丹殄滅之後朕
自誕布德音渙敷庥澤爾部即行文該撫通行曉
諭俾咸悉朕惠愛黎元至意
庚寅
使前鋒統領碩鼐屯兵右衞以待調遣内大臣馬
思喀等自言京城起行時屬在出征之列今(臣)
等所率之兵既留大同(臣)等亦請與同留此際
倘有調遣可以效力
上曰此際並無事朕與將軍費揚古商噶爾丹若於今
冬來降將軍費揚古處現有察哈爾兵五百人黑
龍江兵一百人再將右衞鳥鎗手二百人副將黃
元鳥鎗手一百人交右衞護軍統領量給馬上礮
數門及大同養馬之鎗手前鋒四百共七百人令
前鋒統領碩鼐率之至右衞以備倉卒待大將軍
費揚古調遣碩鼐率之而進有此七百兵加大將
軍費揚古處所有六百兵再調蒙古部落兵千許
共兵二千餘用之不盡矣如此則大同所有鳥鎗
護軍一千礮手二百四十前鋒四百黑龍江兵五
百現存護軍二百概不調動駐扎喂馬俟改歲有
征行之事再用此兵爾等其集議以聞議曰
聖諭已極周詳俱應欽遵
上旨而行應令前鋒統領碩鼐率鳥鎗手前鋒四百來
至右衞駐扎此所率前鋒四百及右衞鳥鎗手
二百之該管將領扣兵數派出其副將黃元一
百名鳥鎗手著彼親率前去大同喂馬之兵所
留新滿洲護軍二百碩鼐率來前鋒四百自十
二月正月至二月給之行糧右衞草料少侍郎
阿爾拜右衞所喂馬駝著趕至大同喂養
上從之
辛卯
以護軍統領宗室費揚固為右衞將軍
上諭大學士阿蘭泰尚書馬齊曰右衞護軍統領宗室
費揚固人材偉健又多勞績大將軍費揚古現有
邊外之事右衞地方關係重大著以護軍統領宗
室費揚固為右衞將軍其護軍統領員缺該部照
例開列具奏選擇補授都統伊勒慎年邁庸劣著
離任其缺以漢軍都統戈布為滿洲都統戈布員
缺以副都統雷繼尊為都統雷繼尊員缺以右衞
副都統馮國相調補宗室楊福材貎偉健人品優
長以馮國相員缺授為右衞副都統榆林總兵官
柯彩居官不善失士卒心著作速行文令柯彩乘
驛星馳來赴行在張家口副將施世騄人材偉健
支派亦好著陞施世騄為榆林總兵官今即傳旨
著施世騄自此地起程赴總兵官任又
諭曰山西廵撫員缺以倭倫補授朕已票本發行著
傳諭倭倫前任噶爾圖温保居官俱不善著倭倫
勿得傚伊等行事今即赴任
癸巳
邊内安塘至寧夏
上諭尚書馬齊曰今邊外蒙古馬瘦之時恐悞急務爾
可前往沿邊安塘至寧夏併閱兵行之路來奏
甲午
給還大小官員馬匹
上諭行兵部曰先因官兵無馬出兵右衞者以隨駕官
員馬匹給之乘坐俟到右衞後解大同府喂養今
觀所喂馬匹俱已復原著查明各還原主
乙未
發部議叙西路官兵功行兵部奏曰大將軍伯費
揚古等以昭莫多地方大敗噶爾丹事奏
聞
上命將在事有功人員從優議叙欽遵在案今以此次
擊賊八旗官兵及陣亡官咨送(臣)部應著大將
軍議政大臣本隊大臣夸闌大出結咨送如以
不應論功人等功牌咨送將出結大臣夸闌大
及冒功人員一併嚴處
命下之日施行至西安右衞當論功官兵功牌各該
將軍查取亦出結照功牌另造册用印差官送
(臣)部其外藩官兵行文理藩院議叙
上從之
賜哈密回子額貝都拉達爾漢白克蠎袍等物先
是額貝都拉達爾漢白克奏曰(臣)等白帽之族
自古以來皆係
皇上之人向來進貢受
賞詎意
天使至吾地被憨都羅卜臧噶爾丹博碩克圖汗之兵
所害(臣)等不能保護使臣使脱於厄魯特之手
僅於其軍中查得所餘人衆并章京一人助以
牲口衣糧令還
天朝即具疏附奏恐有與(臣)不睦之人謂(臣)亦同劫掠
或至
上聞(臣)安敢行此不法之事若厄魯特則劫掠之後即
可四散而去(臣)居有城郭豈為此悖謬之事總
之
皇上即天也逆天舉動之人其身必受殃伏祈
睿鑒奏至
上命侍衞阿南達遣人偕來使傳諭白帽等曰爾等可
照常安居噶爾丹已為我軍擊敗遁逃若有一應
聲息俱著來報力似可能當即擒解必加恩賞至
是額貝都拉達爾漢白克聞
命不勝懽忭奏曰若噶爾丹來(臣)等相機竭力以擒
之若聞聲息陸續奏聞
上以額貝都拉達爾漢白克誠心内附
特賜蟒袍貂帽金帶等物併厚賚來使納林白克遣
歸
丁酉
諸王請
安發馬迎
駕
上騎而行
顧大學士張玉書等曰朕所乘馬乃係哈薩克國
之馬噶爾丹得之為我軍所敗我軍得之朕乘而
試之其汗如血古所稱大宛汗血馬想即此也張
玉書等奏曰史稱大宛馬為天馬其汗赤行可
追風以為詳瑞入於樂歌(臣)等未見常謂之虚
言今
聖上乘之觀其汗相符苟非德威遠播何易得此非常
之馬乎繼之在京諸王貝勒貝子公俱遣護衞
賫馬迎
駕請
安
諭曰今正值馬價騰貴之時爾等何必疲勞馬畜來
遠迎乎朕所御馬愛惜乘用並不羸瘦此番得馬
畜甚多進京之後尚將賜及汝主爾等即將送來
馬匹敬慎帶回
戊戌
定海總兵官藍理請調要地選兵乘機效力堵
𠞰
不許藍理奏曰
皇上聖德同天萬邦臣服下至窮壤㒺不重譯來朝者
考之史册聲教之隆疆隅之廣誠未有如今日
者也獨厄魯特噶爾丹負
高厚之恩觀其猖狂肆横不過窮壤無知小寇罔識
天朝之威敢奮螳臂之力自取滅亡而已(臣)愚以為當
討而不可縱
皇上睿謀乾斷直擣賊巢特為邊疆久安長治之計雖
古之英主亦萬不能比
皇上於萬一也(臣)蒙
恩極深並未當有以報國近者
聖躬親統六師不避勞苦遠征不庭(臣)職在海隅不獲
荷戈前驅坐視
君父宵衣旰食而罔念誠人臣之最不忠者也是以(臣)
寢食靡寧日夜憂慮但欲盡犬馬之力捐軀報
效不計狂妄上干
天聽伏乞
皇上俯賜准行以竭(臣)愚忠(臣)前蒙
特恩曾任宣府總兵略曉西北情形請
皇上調(臣)山陜沿邊駐扎歸化城等處俾得隨軍𠞰禦
厄魯特噶爾丹少效微勞以盡(臣)職(臣)尤有管
見敢為
皇上陳之𠞰禦厄魯特當用藤牌火器居前馬兵繼之
此誠破敵之要着如欲用藤牌當用福建平時
操練便捷輕巧活潑之步兵至浙兵廣東潮州
鎮標兵内能用火器者多况南方之兵俱善步
行(臣)在浙江時從軍進𠞰逆賊灼知浙兵之可
用至前者恢復彭湖之後(臣)管福建水陸兵親
加訓練者有之親率出戰者亦有之觀其中精
銳之兵多伏乞
皇上調福建水陸提標步戰兵三千使用藤牌調廣東
潮州鎮標步戰兵一千使用火器交(臣)帶至沿
邊要地操練不但(臣)可臂指使之或出邊征𠞰
或坐鎮要害請
皇上指揮調遣得仗
天威必能略建寸功蹈湯赴火而噶爾丹可指日𠞰滅
矣又思八旗
禁軍居重馭輕以保護
京師者也如屢調出征必致勞頓至各省提鎮標
營綠旗官兵特為征𠞰盗賊固守地方而設者
也况浙江福建廣東前因海寇未除故多設官
兵以備征𠞰今海寇既平歴年已久
天威遠播海上無事當調南方之兵以征西北方之小
醜如此一轉移調度深合用兵之道既不增兵
亦不費餉大有利於地方者也事平之日上項
之兵仍可發回本汛額設之處亦不煩更改(臣)
報
主心切罔計干冒謹具本密奏
上曰噶爾丹敗遁以來窮困已極下人紛紛離散來降
者絡繹不絶今噶爾丹差人納欵乞降朕躬現自
相機調度雖不速降亦不久就擒不必調遠省官
兵所奏已悉該部知之
都統摩特鄂欽規避不出征革職治罪理藩院
奏曰柰曼多羅達爾漢郡王班第恊理旗務公
格勒兒等呈稱
欽差都統杜思噶爾賫文傳
諭云王貝勒台吉奏請隨
駕效力者率其護衞附丁追赴
駕前其兵往備於烏爾揮河某等遵此起行隨
駕之日謂我旗下都統摩特鄂欽云但俟别旗兵起行
則令本旗兵每隊派出披甲三名遣往軍前有
無馬者捐助馬五十匹給而遣之今本旗兵竟
不前去問之摩特鄂欽雖供我軍無糧告之台
吉班第而不遣行但班第供云我未嘗止彼不
必出兵副都統阿爾納多爾濟佐領阿哈帶等
可証問之伊等俱云並無告之班第而言不必
出兵之事揆此則都統摩特鄂欽明係身自規
避不率兵出征巧為之辨查康熙十五年定例
内將領規避不出征革職罰三九牲畜發該部
落披甲應照此例將摩特鄂欽革去都統罰三
九牲畜發該部落披甲得
旨著將摩特鄂欽革去都統解至京城發當苦差
寬宥都統達什罪理藩院奏曰喀爾喀多羅貝勒羅
卜臧等揭送都統達什原派本旗出兵而以無
糧無馬竟不出兵達什坐規避不出征情罪擬
革去都統罰三九牲畜發該貝勒披甲
上諭兵丁果有無糧馬著查明遵即行文貝勒羅卜臧
查覆云本旗人員甚貧而去年又復田榖無收
坐馬口糧全無是實出具印結前來應將都統
達仆不出兵之處免議
上從之
己亥
給青海台吉額爾德尼台吉封號額爾德尼遣使
入貢具疏奏曰曩者
皇上以(臣)祖車陳台吉率衆效力曾加
恩賞頒賜誥勅即世之後(臣)父墨爾根台吉亦蒙
聖眷得給
恩綸(臣)於(臣)父存日未獲上陳今(臣)與
天朝封疆大吏通好往來不異曩時伏乞推(臣)祖父之
恩
給賜誥勅至黃草灘地方(臣)欲捕獵而守邊官吏奉
旨禁阻更祈
頒諭俾得捕獵
上諭曰額爾德尼台吉納木扎爾懇請推其祖父之恩
給之誥勅著將所給伊父土謝圖帶青之名寫勅
與他至請於口外黃草灘行獵前任尚書科爾課
代曾奏請黃草灘地方雖係内地而達賴喇嘛請
准青海諸台吉游牧其時即遣原任尚書科爾課
代等為默爾根台吉等畫界受地不受而去今既
已為内地不准給
以遊擊王文雄為張家口副將
上諭大學士阿蘭泰曰著將張家口恊標營遊擊王文
雄以原銜管張家口副將事今即宣旨
庚子
右衞備兵撥給馬匹草料議政諸臣奏曰將軍
宗室費揚固等咨稱右衞鳥鎗手二百名現在
預備前奉部文開
上諭曰右衞兵丁之馬著從容置辦倘有調用將京城
每佐領四匹之馬或上駟院馬太僕寺馬撥給欽
遵在案右衞兵丁所有馬八百六十三匹現在
大同喂養此所備鳥鎗手二百或另撥馬與乘
或即取大同所喂右衞之馬撥給又右衞之馬
俱倉升料三升草二束平半無給本色者目下
豆攙稃殼草僅給七斤如此草料馬焉能肥請
所備鳥鎗手二百名坐馬及草料照前鋒統領
碩鼐所帶前鋒四百之例支給查右衞鳥鎗手
二百名交前鋒統領碩鼐現在預備聽大將軍
調遣而行應撥大同所喂右衞兵丁之馬給預
備二百之鳥鎗手每人三匹趕至右衞照碩鼐
帶往四百前鋒喂馬之例支取草料著右衞將
軍費揚固監視小心喂養
上從之
壬寅未時
上由德勝門進神武門入
宫詣
皇太后宫中請安
癸卯
大同營馬缺額著照數賠補倂察議喂馬怠玩
官員兵部奏曰大同總兵官康調元疏稱該營
挑給兵丁䭾米之馬倒斃四百八十二匹坐馬
及陣傷馬匹共倒斃一千五匹乞照數補足等
語查此項缺額馬匹原當取陜西茶馬補給但
查近者寧夏總兵官王化行以河西營馬隨征
倒斃缺額者多其營額馬缺一千匹具奏(臣)部
與戶部會議此項缺額之馬速將換茶之馬照
數補給如茶馬不足則速動支錢糧採買補給
其河西各營缺額馬匹亦作速補給奏准在案
今若仍取茶馬則茶馬不敷亦未可定且往取
茶馬往返路遠必致營馬久空應檄晉撫僅此
一次動支朋銀陸續採買補足馬額除陣前傷
斃七十二匹不議外其騎坐倒斃䭾米倒斃者
共一千四百八十七匹此皆該管官員怠玩禁
令不嚴飼飲不謹以致倒斃甚多應行文該撫
查明怠玩官員題參後將該鎮一併查議
上從之
乙巳
外藩諸王請隨征
止之科爾沁和碩達爾漢親王額駙班第旗下恊理
旗務二等台吉畢立滾達賴等奏曰(臣)等願得
居此倘
聖駕更有征討之事隨往效力又科爾沁和碩達爾漢
親王額駙班第旗下恊理旗務多羅郡王畢立
克圖等奏曰(臣)等願得各自歸家備辦馬畜等
物倘
聖駕更有征討之事(臣)等從口外往會
上曰著各歸本地不必預備
丁未
遣新滿洲祁思庫等往大同養馬議政諸臣奏曰大
將軍伯費揚古疏稱蒙
上以新滿洲祁思庫等十八人交(臣)令彼效勞若留於
此地難以照顧而有悞於伊等明年之行除
上賜馬二十匹外(臣)之羸馬俱發往歸化城喂養今祁
思庫等或發往大同與黑龍江兵一同喂馬待
來年之行或令遣歸伏乞
皇上指示等語查祁思庫等十八人皆奉
旨在將軍軍前效力聽其指揮者也應遣祁思庫等
暫往大同與黑龍江兵一同喂馬俟來年出行
之時仍遣赴大將軍軍前效勞
上從之
發總管關保等兵之馬往大同喂養議政諸臣奏
曰大將軍伯費揚古疏稱總管關保官兵已預
備明春出征但伊等之兵自本年四月出行至
十二月在此馬匹羸瘦若不預喂則不可用請
將關保等留(臣)軍中遣伊馬匹酌發官兵前往
大同整治器械支草料以喂之查軍需馬匹關
係重大應准將伊等馬匹酌發官兵至大同整
治器械喂養馬匹
上從之
使大將軍伯費揚古嚴廵哨汛費揚古奏言近奉
上諭令侍郎滿丕郎中桑格駐扎喀爾喀和碩親王善
巴喀倫探聽聲息(臣)思今時寒冷駐扎喀爾喀喀
倫者未必不避寒覓深奥之地而居且噶爾丹
使人歸去經過地方所設哨汛彼俱窺見不得
不將彼所窺見哨汛改使遠設嚴加廵察且内
大臣策旺諾爾布一等侍衞鄂齊爾杜拉兒現
在(臣)軍前令伊等往赴喀爾喀和碩親王善巴
多羅郡王滾布等處駐扎不時廵查哨汛則坐
哨之人不致懈惰避居深奥而皆謹嚴矣是以
令内大臣策旺諾爾布往多羅郡王滾布處一
等侍衞鄂齊爾杜拉兒往和碩親王善巴處不
時廵查倘噶爾丹來降一面遷喀爾喀於喀倫
内集兵護後一面報(臣)十二月十八日已遣行
矣
報聞
戊申
員外舍稜私歸發部議罪理藩院奏曰大將軍
伯費揚古報言公衞徵車木楚克納木扎兒詳
稱坐哨員外舍稜言居烏爾揮已四閱月矣並
無聲息汝等當各歸我則回奏其情我等言未
曾奉
旨我等不敢舍稜已於十二月十四日起程而去我
等當作何措置伏候裁示是以檄公衞徵車木
楚克納木扎兒舍稜既去汝等亦各自歸家可
也為此報知舍稜查獲厄魯特理應差人解送
而親身解來殊為不合應交該部察議
上以發所司
庚戌
議叙厄魯特降人
上諭内大臣公福善等曰今當封印之後爾等會同部
院諸臣將厄魯特降人為首者並所携人口幾何
查明議叙歲内具題會議得丹巴哈什哈察罕西
達里哈什哈為首率領吳海丹等一百六十三
口來降韓都台吉為首率領塔爾巴等二百四
十三口來降米寨桑為首率領八十四口來降
土謝圖諾爾布為首率領八十口來降理應議
叙但俱奉
特旨授以官階應無庸議土克齊寨桑為首率領五
百口來降應授以二品官職古英寨桑率領一
百二十口降於大將軍費揚古軍前應授以三
品官職今已物故應授其子羅卜臧四品官職
台吉色稜扎卜為首率領七十二口來降應授
色稜扎卜四品官職綽克托巴圖爾唐古特寨
桑巴當寨桑額西德克額爾克哈什哈莽鼐哈
什哈都喇圖巴圖爾默爾根畢立克等稱我等
七人隨車里克歸去復公同商議同心來降並
無為首之人綽克托巴圖爾等既稱同心共議
率領一百六十八口來降應將伊等七人俱授
以六品官職楚魯克巴圖爾稱我隨噶爾丹至
烏闌布通與大兵交戰後即出而欲降我主敖
爾肯執我而禁之又在克魯倫地方噶爾丹之
寨桑車陵布木伊巴博羅特寨桑和碩齊阿齊
圖色稜共五寨桑奪前鋒之馬而歸去我遇中
書阿必達賫
皇上勅書倂賜噶爾丹什物引至車陵布木諸寨桑所
彼以我引
天使至彼褫奪我馬匹財物罰我步行上項情事散秩
大臣丹巴哈什哈沙克朱諾爾布中書阿必達
可証詢之丹巴哈什哈阿必達等皆云果然且
為首率領一百八口來降應授以三品官職晉
巴雖於未戰之前為喀爾喀部長一等台吉阿
里雅旗下阿爾薩闌衞寨桑所擒然奏請
皇上情願效力賫
勅往諭噶爾丹招巴巴奇寨桑來降應授四品官職
巴巴奇寨桑為首率領六十口來降遇伊拉古
克三庫圖克圖皆被擄去巴巴奇六十口雖被
擄去仍復來降應授以五品官職噶爾丹管理
賽賴滾之布爾奇達爾漢寨桑色稜寨桑丹巴
寨桑吳勒木濟哈什哈自尚書圖納一到即為
首率領一百七十九口來降應授以三品官職
色稜寨桑丹巴寨桑吳勒木濟哈什哈應授以
四品官職馬穆古英寨桑六口馬爾雅寨桑六
口喀爾喀之哈爾巴達爾漢寨桑丹巴額爾德
尼寨桑轄杜噶爾二十口畢達喇二十九口多
濟二十四口阿哈魯克默爾根二十口霍代丹
巴哈什哈之西爾哈達什等十九口朱兒扎哈
十九口巴卜里十五口哈什哈十五口鄂齊兒
十二口伊爾都齊十口巴塔噶克十一口達特
拔十一口阿木呼郎九口庫濟思希九口吳默
赫默爾根寨桑八口博羅特七口折西六口台
吉鄂羅斯莫倫吳山岱庫喇卜畢齊克各帶五
口而來布達席拉卜等各帶四口來降額林辰
綽托賴孟克唐噶禮克垂扎卜曼濟思哈鄂羅
斯等俱帶三口而來班秦珠爾巴哈兒納秦巴
牙爾圖等各帶二口而來霍岱庫達席力察罕
鄂木布薩木哈雅柰孟克杜爾伯特肯折多爾
濟烏克爾多羅默丹津巴爾丹納馬爾沙等各
以隻身而來查沙克朱木馬穆古英寨桑等為
首而來之人三十九口以下至二口以上來降
霍岱等十三人皆隻身而來伊等率來人少單
身來降不及議叙之例應無庸議
上曰以土克齊寨桑米寨桑韓都台吉為一等侍衞位
在一等侍衞半班之上蒙古侍衞之下以馬穆古
英寨桑哈爾巴達爾漢寨桑丹巴額爾德尼寨桑
為四品官拔為二等侍衞晉巴巴巴奇阿穆呼郎
鄂羅思拔為三等侍衞博貝台吉吳山岱杜噶爾
額爾克丹巴哈什哈之弟索諾木諾爾布之弟車
陵俱拔在藍翎以庫濟思希達爾漢哈什哈霍岱
為七品官海呼兒該達瓦人材甚優且有勞績亦
授為七品官餘如議行
(臣)謹按聖人之所以動物者誠而已矣誠之
所感豚魚可格而况心知血氣之倫乎厄魯
特格心向化歸我
聖朝在人情或不無疑貳我
皇上列之環衞使值周廬材者既備我驅策其他亦皆
量能而使蓋不特推心置腹為招携懷遠之
道而
聖天子如天之度真視天下為一家朝為降虜暮為王
臣至誠動物宜其接踵來歸有以平數十年
未平之狡宼也
辛亥
蠲免甘肅所屬及榆林等沿邊州縣衞所地丁錢
糧
上諭戶部曰朕惟治安天下唯期民生得所而民生之
得所必以敷恩寬賦為要朕於一切事務稍有動
用民力之處即厪懷殷切刻不能㤀比年以來因
厄魯特噶爾丹猖狂逆命遣發大兵分道進𠞰軍
興供億不得已而煩民力甘肅所屬各州縣衞所
及榆林等處沿邊各州縣衞所適當師行要道喂
養軍前需用馬匹並大兵往來經過各項措辦雖
俱支給正項錢糧而供億煩多閭閻勞苦朕心深
用軫念著將康熙三十六年甘肅廵撫所屬州縣
衞所陜西廵撫所屬榆林等沿邊州縣衞所地丁
銀米盡行蠲免行文各該撫徧加曉諭務俾小民
均沾實惠稱朕體恤黎元至意甘肅所屬銀米既
經全免需用錢糧著於隣近省分作速撥給爾部
遵行又黑龍江雞林江地方頻歲米穀不登著行
文盛京將軍修整船隻照先噶爾圖運法將盛京
食糧用本地脚力運五千石至摩爾烘阿敦地方
收貯今年天津海運到盛京之米已散給科爾沁
貧人矣來年宜仍自天津運米至盛京運此米者
不必用福建浙江船即用天津所有船隻運一次
交與侍郎陶岱可也
副都統阿南達開列邊外路程進呈阿南達奏
曰理藩院咨稱奉
旨著行文阿南達將自寧夏至翁金之路自翁金至
薩克薩特呼里克及噶爾丹現在所居通金地方
路程及嘉峪關至哈密路程哈密至薩克薩特呼
里克路程開明奏覽欽此查得自寧夏至翁金河
二千一百餘里自翁金至薩克薩特呼里克一
千餘里自寧夏至翁金之路喀爾喀部長一等
台吉汪舒克丹津額爾德尼等旗下鄉導伊白
格兒畢兒超海歐勒等知之薩克薩特呼里克
在什爾哈之南喀喇阿濟爾罕山陽自翁金而
什爾哈而通金而薩克薩特呼里克之路(臣)阿
南達使人往噶爾丹之時充鄉導前去者乃伊
拉古克三庫圖克圖之弟子滾布吳巴什彼則
知之乂自嘉峪關至哈密二十日内可到巴爾
呼兒在哈密之東方至此與至哈密同自巴爾
呼兒至薩克薩特呼里克第九日可到為此具
奏
報聞
聖祖仁皇帝親征平定朔漠方略卷三十四
