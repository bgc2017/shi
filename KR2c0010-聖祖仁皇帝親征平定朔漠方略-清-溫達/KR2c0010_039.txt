欽定四庫全書
聖祖仁皇帝親征平定朔漠方略卷三十九
戊辰
駕至安邊議發官兵隨糧以禦噶爾丹先是
上諭議政諸臣曰噶爾丹窘廹東向逃竄亦未可定應
發滿洲綠旗兵携百日糧至郭多里巴兒哈孫地
方偵探堵禦將所運米順黃河而下分行之時以
駝騾䭾運著馬思喀與于成龍會議具奏議政諸
臣奏言
諭旨誠是俱當欽遵而行應即檄馬思喀于成龍速
議來奏
上曰朕意如是將此檄問寧夏參贊諸臣其意云何至
是馬思喀及參贊諸臣議曰將軍孫思克等進
兵後噶爾丹窘廹向東逃竄亦未可定
皇上欲預遣兵駐郭多里巴兒哈孫地方偵探堵禦
皇上廟算誠是(臣)等再四圖維無復他議俱當遵
旨而行應發西安兵王化行兵京城前鋒兵外請帶
馬䭾子母砲八門每砲一門撥章京一員驍騎
校一員披甲十名其䭾砲藥砲子駱駝十六頭
於協理上駟院事副都統達禮善帶來駱駝内
有臕壯者取十六頭令是軍支百日糧於三月
十九日起程于成龍尚未到今日于成龍始到
俟到後將運米之事另議具奏
命議政諸臣議奏集議以為該將軍既奏稱
皇上籌畫周詳頒此
諭旨請遵行之當如該將軍所奏施行至將軍請撥
大臣之處伏候
欽點
上曰兵且暫止其馬臕如何糧如何運尚未陳明著以
此行文訊于成龍等尋于成龍等奏言寧夏所有
兵三千及大同赴寧夏大小官員披甲僕從每
月以倉斛二斗算一百日共需米五千石總兵
官王化行官兵僕從一千需米七百石零除(臣)
七人外運米旗下章京及理藩院章京筆帖式
撥什庫應給糧一百八十石零若僅以前鋒二
百寧夏兵八百及王化行兵合算共二千名需
米二千三百九十七石六斗七升八勺現在運
米向派尚書庫勒納等觧來駝騾彼尚未到捐
納不合例牲口現到四百學士朱都納所喂五
千匹内給兵餘剰之馬及採買之馬尚未知實
數總督吳赫所備八千五百餘馬在平凉等處
喂養俟其全到擇臕䭾載與大兵一齊起程問
總督吳赫言米陸續運來至䭾米既多必須鞍
架上下方便至下米地方亦不至雨水沾濕請
交總督吳赫作速備辦至解到駱駝騾馬恐有
瘦損應交該督備辦三匹牛車四百輛奏至
上命議政大臣集議議如于成龍奏檄總督吳赫速運
糧到寧夏備辦鞍架既用駱駝騾馬運米不必
備車將軍馬思喀等進兵運糧事既俟
駕至寧夏再議則于成龍所稱以駱駝騾馬䭾米與大
兵一齊起程之事亦俟到寧夏再議奏入
上命備三匹牛車三百輛餘如所議
命止寧夏官兵遠迎
上諭大學士伊桑阿曰著檄寧夏諸大臣勿得遠迎以
勞馬力止令諸大臣單身至黃河對岸迎接其餘
將士俱俟駕到寧夏之日近城地方步迎總兵官
王化行請獵於花馬池以觀軍容
不許王化行口奏曰臣蒙
聖恩擢為要地總兵官並無纖毫仰報
高厚去年率領寧夏兵進𠞰噶爾丹回師之日(臣)即儘
力採買馬匹軍需俱已齊備
皇上若不因噶爾丹之事豈臨寧夏臣標官兵盔甲器
械現俱全備當令披執揚旗列陣恭請
皇上閱視又過花馬池黃羊野兔甚多(臣)欲預備馬兵
五百名請
聖駕行圍
上曰朕行軍二次深悉軍情今噶爾丹尚未撲滅正有
事之際馬匹關係緊要寧夏兵丁來花馬池往返
須七八日馬匹必致疲瘦夫獵獸細事耳圖噶爾
丹為急今罷獵而休養馬匹以獵噶爾丹何如爾
速遣人止其來花馬池迎接其餘兵丁俱不必披
執照榆林兵丁排列迎候俟朕至寧夏閑暇之日
再閱爾軍
己巳
上仍駐蹕安邊城東
諭護軍綂領托倫曰今日天雨且寒駱駝馬騾喂草
或在營中或在城内各從其便其野外牧放之駱
駝馬騾俱好加苫屉著通行曉諭
庚午
駕次定邊厄魯特羅卜臧等來降厄魯特羅卜臧汪扎
兒格楚兒阿旺拉卜灘班第等來降伊等俱噶
爾丹屬下人二月十七日自薩克薩特呼里克
地方逃出來降言我等逃至此地之時噶爾丹
尚在薩克薩特呼里克居住使臣博什希格壘
等二月初一日到十五日見噶爾丹在噶爾丹
附近居住者有丹濟拉阿拉兒拜等屬下共百
戸云大將軍費揚古將伊等解送
行在理藩院轉為奏
聞
上報聞且以示議政諸臣是日尼麻唐庫圖克圖等至
有密奏
辛未
駕至花馬池主事巴雅思呼朗報湖灘河朔至寧夏安
塘之事理藩院奏曰巴雅思呼朗報稱奉
旨將情願效力布顔努等十三人自湖灘河朔起至
寧夏止安十三塘將安塘日期檄知大將軍其布
顔努令坐湖灘河朔以内欽此欽遵布顔努坐於
烏瀾巴兒哈孫其十二人金鋐坐呼蘇臺馬之
德坐哈什拉克劉世禄坐額泠烏黑禮陸芝秀
坐白塔巴圖坐察罕齊勞圖陳世安坐鄂爾濟
圖蘇麥閒散覺羅明玉坐逹布素諾爾宜思孝
坐托索圖果兒蘇逹坐穆色吳興祚坐尚索爾
祖興邦坐拜圖劉思炎坐祁他特布拉克自祁
他特布拉克至横城驛三十里安塘畢報大將
軍外相應報部為此轉奏
上報聞
以第巴密奏事情語諸臣
上諭内大臣曰朕駕今已到寧夏大將軍一應事務俱
由鄂爾多斯地方新設驛站馳報著以此檄將軍
知之至今日扎營之地少井有力之人不必言矣
小人不得飲馬亦未可定原派四人為一朋明日
著各將已馬親自看飲管轄之人亦著好生查視
若有違旨不飲者朕若查出决不輕貸其以此遍
諭衆執事人員可也又
召内大臣索額圖明珠大學士伊桑阿入
行官
諭之曰前者朕以逹賴喇嘛物故已久朕知之甚晰
第巴隐之附和噶爾丹行事故差保住嚴詰第巴
觀第巴差尼麻唐庫圖克圖來密奏其情則尼麻
唐庫圖克圖到後必自陳逹賴喇嘛已故乞為彼
隐諱向亦曾與汝等言之矣今尼麻唐庫圖克圖
果奏言逹賴喇嘛物故已十六年再生小逹賴喇
嘛已十五歲乞皇上暫隐之勿聞於衆與朕昔語
汝等之言略無少異索額圖等奏曰
皇上逆料未來之事有如目睹此事果與昔日
諭旨略無少異古來哲后何能及耶(臣)等不勝驚異
之至
上又諭曰保住尚有未完之事著與尼麻唐庫圖克圖
同往
(臣)謹按第巴蓄心隂險指達賴喇嘛之名煽
惑諸部頥指如意久矣故諱其死至十六年
而蒙古諸部落不知也即土白特部落亦未
必能知也我
皇上聰明天錫燭萬里之情形如在目前摘隐伏之狡
謀如指掌上及第巴引罪輸情遣使奏欵
聖明於所欲言者又已先覺語云至誠前知易稱知幾
其神殆謂此歟
壬申
駕次安定堡逹賴汗王布特逹阿卜地為擊敗噶爾丹
事上疏稱
賀逹賴汗疏曰奉到
欽賜綵縀八端不勝懽忭(臣)等遵逹賴喇嘛法旨如前
和好往來伏蒙
洞鑒
勅旨下頒殊為欣悅而第巴另有
諭旨中心甚覺憂懼知噶爾丹違
旨已蒙懲創自兹以後祈仍前歸好
溫綸不絶謹具伴疏禮琥珀素珠氆氌上獻王布特
逹阿卜地疏曰副住持喇嘛津巴扎木素德木
齊索諾木臧布理藩院郎官保住賫到
勅書綵幣六端當面交授無任懽忭(臣)於此遵逹賴
喇嘛法旨奉兩宗道律勤修不懈但於
皇上之事(臣)雖竭力未稱
明旨以致
嚴勅下頒除另疏覆奏外併遣尼麻唐庫圖克圖明
白口奏總祈
睿照伏願
鑒憐普惠正覺衆生
俯念逹賴喇嘛道一風同修睦之素
寬(臣)寡聞渺見自陳之欵緣(臣)無知蒙開導
訓諭是以籲請
大君慈悲敢求
昭鑒
錫以
温綸源源不絶謹具伴疏禮寳珠氆氌上獻又一疏
曰伏以普恤衆生綂御域内親征逆寇剪滅兇
頑不留根株禮應慶賀謹具字帕一條克除一
切巴咱爾巴逹拉納佛勝殘宣武幢等物上獻
譬之於花雖易得之物而用以供佛總祈
睿鑒理藩院以此三疏進呈
上命議政諸臣議奏議曰逹賴汗慶賀擊敗噶爾丹一
疏及王布特逹阿卜地遣尼麻唐庫圖克圖口
陳一事係尼麻唐庫圖克圖密奏皆無庸議今
賫到手帕一條佛一尊寳幢一件交
内庫外其所獻素珠氆氌據使人羅卜臧凱尊嚢素
言我等輕身急來俱留在西寧俟主事保住到
西寧後照數查收交地方官馳驛遞送奉
旨依議著差筆帖式一員偕保住往取諸物議政諸
臣又奏曰查王布特逹阿卜地疏稱
嚴旨下頒不勝憂懼逹賴喇嘛避忌坐禪丑年出定
俱已告諸内齊陀音庫圖克圖葉世格隆矣今
令尼麻唐庫圖克圖密奏等語目下尼麻唐庫
圖克圖來密奏亦且
密諭不議外又疏稱蒙召班禪庫圖克圖(臣)反覆勸
駕不知班禪庫圖克圖或為其年庚不利或為
漢人蒙古之緣未到或為
皇上神聖非常僧巴陳布尚不能稱
上心自念其身亦未必得當故不赴召非懼博碩克圖
沮之而不往也今當遵
聖旨問明班禪庫圖克圖或即令赴京或另日前往定
議再奏等語應令將班禪庫圖克圖赴京吉利年
月徐徐定議來奏又疏稱請俟後竭力拘觧濟
隆庫圖克圖伏乞
皇上俯念宗喀巴逹賴喇嘛之教留其身命勿毁其戒
體等語但濟隆庫圖克圖者逹賴喇嘛遣和喀
爾喀厄魯特者也彼竟不和喀爾喀厄魯特反
導之入邊與我軍交戰情罪甚為可惡前已有
諭旨不誅濟隆庫圖克圖然務必觧來又稱噶爾丹
之女或令離異與否伏乞
睿裁等語噶爾丹抗
君為我軍所敗逆賊情罪重大其女斷不得留於青海
務必觧京為是如噶爾丹來降或宥其女與否
總出
上裁又疏稱臣意以為凢事似未嘗悖逆而行但以無
知或有違
聖意之事伏乞寬宥前曾奏請遵
旨效力今但謹遵
聖旨竭力自效而已祈
俯念達賴喇嘛錫以
温綸等語今王布特達阿卜地
嚴旨下頒不勝驚懼諄切奏請謹遵
上諭而行祈
俯念達賴喇嘛錫臣
温綸應遣使頒
諭俟
命下之日以諭王布特逹阿卜地
勅文交内閣撰擬
上從之
癸酉
上駐蹕興武營西
命將軍孫思克減兵撥馬賫糧進征議政諸臣奏曰
將軍孫思克疏稱噶爾丹為大兵所敗其黨羽
紛紛逃散此際實甚窮困當乘機發兵𠞰滅令
(臣)等速往薩克薩特呼里克一帶地方進𠞰乃
我
皇上聖明天縱料事未然非(臣)等至愚所能及也理宜
立刻出邊進𠞰但滿兵䭾米之馬及砲手䭾馬
坐馬未能齊備事關軍機伏乞
勅下兵部不論何項馬匹照寧夏出征兵各給肥馬
之例如數速觧甘州一得䭾馬(臣)等即一面起
程一面奏
聞查得前於三月初五日行文將軍孫思克博濟令
滿兵綠旗兵拴帶百日糧作速前進續甘肅廵
撫郭洪奏稱將軍博濟二千兵牲口尚未料理
若拴帶百日之糧僅用私馬勢斷不能議政議
得西安滿洲兵二千每人有馬三匹應於二千
兵内減去五百此一千五百馬令孫思克撥給
彼軍所餘五百匹及廵撫郭洪等採買捐助千
許馬内視臕大者撥給一千五百出行之兵每人
二匹奏
准在案則孫思克所稱滿兵無馬䭾米之處無庸議
者也滿兵無䭾糧之馬將軍博濟當用滿文啟
奏乃博濟不奏同孫思克以漢文啟奏至砲手
無坐馬䭾馬孫思克理合先奏至
命彼作速進兵始奏稱砲手無坐馬䭾馬又不開出
砲手坐馬䭾馬數目孫思克博濟俱屬不合此
文一到將砲手坐馬䭾馬著將軍孫思克博濟
不論何處馬匹随便撥給進征勿悞軍機
上曰機會不可失孫思克博濟等兵䭾百日糧之馬砲
手坐馬䭾馬即取伊等附近綠旗兵之馬如可不
悞則令即行一面奏聞如不能恰得則扣䭾百日
糧之數減兵即取所減兵之馬䭾糧而行自寧夏
進𠞰之兵朕意不過二千或二千五百伊等如謂
減兵則寡而難行著進臨一處駐扎止令寧夏之
兵進𠞰
甲戌
駕至清水營大將軍費揚古奏報厄魯特滚濟等來降
費揚古奏曰喀倫觧到厄魯特處逃出來降喀
爾喀兩人滚濟鄂兒齋圖言我等正月二十三
日自阿拉卜灘所居布顔圖河逃出來降
聖上我等原係喀爾喀扎薩克圖汗屬下人於倭羅會
湖地方喀爾喀厄魯特交戰被擄在厄魯特阿
拉卜灘之下行走問滚濟等曰筆帖式黑色長
史馬尼圖曾到阿拉卜灘處否阿拉卜灘居布
顔圖河乎抑將他往乎噶爾丹在何所告曰黑
色馬尼圖於正月十八日到阿拉卜灘處我等
二十三日逃來時尚未相見不知阿拉卜灘將
何所往我等來時尚在布顔圖河聞噶爾丹在
薩克薩特呼里克問滚濟等曰丹津俄木布在
何地阿拉卜灘之人除汝等之外猶有來降者
否告曰聞丹津俄木布出洪郭壘矣不知其何
所往我等逃來不敢對人言問滚濟曰阿拉卜
灘以何物為食告曰阿拉卜灘等捕獸度日如
不獲獸殺駝馬為食下人嗟怨言
聖上於西方處處屯兵盡執噶爾丹所差使人我厄魯
特今無路可行矣奏至
上報聞且以示議政諸臣及吳逹禪等
乙亥
駕次横城鄂爾多斯貝勒宋喇卜請於定邊等處貿易
與民雜耕
許之宋喇卜奏曰向准臣等僅於横城貿易定邊花
馬池平羅城三處不許貿易今若於此三處與
横城一樣貿易則諸蒙古各就近地行商大為
利便乞准三處貿易又去歲貝勒汪舒克公杜
稜及我衆蒙古等奏請邊外車林他拉蘇海阿
魯等處若得發邊内漢人與我蒙古一同耕種
則漢人蒙古皆有利益
命問之漢人再諭今當耕種之時謹奏請
旨
上命大學士戸兵二部及理藩院會同議奏随議鄂爾
多斯多羅貝勒宋喇卜既奏言定邊花馬池平
羅城三處與横城一樣貿易又邊外車林他拉
蘇海阿魯等處若發邊内漢人與貝勒汪舒克
公杜稜及我蒙古公同耕種則於漢人蒙古俱
有利益應准貝勒宋喇卜所請定邊花馬池平
羅三處照横城一樣貿易車林他拉蘇海阿魯
等處如邊内百姓有情願出而耕種者許其出
同耕種將此貿易耕種之事交貝勒宋喇卜等
及地方官各自約束其人勿使争鬭
上准其議日後倘有争鬭蒙古欺凌漢人之事即令停
止
丙子
上自横城渡黃河駐蹕河崖遣大學士伊桑阿祭黃河
之神文曰朕以厪念安攘廵幸邊境自晉省濟河
以來䟦履千餘里歷秦延慶二郡之地兹復將濟
河而西進扺寧夏惟神洪流灝瀁膏潤宏長釃入
漢唐之渠允貽朔方之利朕乘輿式涖秩祀宜申
是用再遣專官虔具牲帛致祭尚其丕彰靈爽永
惠邊氓惟神默鑒焉
皇上特遣
皇長子諸大臣祭故將軍趙良棟
上諭大學士伊桑阿曰趙良棟乃為國立功之人今已
身故其𥚹急不足介意明日過其門當遣皇長子
部院諸大臣弔之賜祭一次陳福亦為國效力之
人現經此地亦賜祭一次著議政大臣滿漢大學
士部院大臣會議來奏會議曰趙良棟為國立功
之人前者總督傅臘塔都綂諾邁身故有
遣皇長子往弔之事趙良棟之勞勩較優於兩人請
遣皇長子諸大臣往弔之賜祭一次陳福亦為國效
力之人亦賜祭一次
殊旨下頒其妻子魂魄俱當感戴而(臣)等亦不勝踴
躍
上從之著左翼額駙尚之隆内大臣阿米逹右翼内大
臣坡爾坡大學士伊桑阿每翼侍衞十人偕
皇長子同往
使驛站遞運軍糧時督運于成龍等議運米之事
來回
旨
上召入行宫問于成龍等曰爾等運米之事如何定議
矣于成龍等奏曰運米關係重大或緊随大兵或
另設策運致伏候
皇上指示遵行
上曰米随大軍運往重載長行牲口必致委頓不若從
驛站遞運更番休息為宜鄂爾多斯今已備四個
月糧現有駱駝又告請情願效力著伊等設百站
遞運於事甚便又設站一事計自寧夏至郭多里
巴兒哈孫大略一千二百里自郭多里巴兒哈孫
至伊黑倭羅巴罕倭羅計行九日之程爾等扣算
此路酌量安設于成龍奏曰去歲運米奉
旨每石加耗米一斗運往今請加五升
上允之曰運往之米多多益善又問于成龍等曰現有
船幾隻每船裝幾何一次可運米幾石于成龍等
奏曰去歲有船百餘隻今俱在河内其中有被
水浸壊者亦未可定請交總督吳赫作速修整
船有未到者作速取來一船計装三十石今有
船百隻則一次可運米三千石
上曰爾等船装不盡之米著以牲口䭾運三千兵減去
五百則牲口綽然有餘䭾運亦優然自裕爾等計
二千五百兵口糧帶往著作速修船勿得遲悞至
米袋尤為緊要其式宜小而堅堅則無抛撒之患
小則易於䭾負爾等速諭知該撫
皇太子箋奏曰奏為擒獲逆賊之孽子敬攄歡慶之
微情事本年三月二十二日厄魯特噶爾丹之
子塞卜騰巴兒珠爾觧至京師官民填巷盈衢
聚觀擁視皆言此逆賊之子在荒遠絶塞之區
今為我所擒者皆
聖謨神武震服遠人之所致也踴躍懽忭(臣)同諸弟兄
諸王羣臣恭惟
父皇聖德神功超出萬古
天威誕布無遠不服惟此噶爾丹逆天違誓罪惡貫盈
父皇念切民生不憚勞苦
親綂大兵三臨絶塞兇殘逆黨接踵歸降窮寇聞風倉
皇遠遁噶爾丹力竭困蹙不久可必其獻馘矣
今觀其子塞卜騰巴兒珠爾就擒囚之檻車觧
送京師則此賊恣行年久播虐塞外前既陣斬
其妻今又生擒其子此賊益胆破魂飛斷可計
日授首矣邊塞永清凶逆盡滅普天中外長享
太平之福(臣)等不勝踴躍懽忭之至為此謹具
奏
聞
丁丑
駕臨寧夏駐蹕准厄魯特降人呐黑圖等食糧郎中滿
都奏曰本年二月三十日主事丹巴觧厄魯特
降人呐黑圖等七十口到厄魯特等營内伊等
無屋可居故於三旗察哈爾内每旗取帳房三
頂分派安插照例給之口糧外呐黑圖等訴曰
我等聞
聖上待厄魯特仁愛非常俱編入旗隊使之披甲每月
蒙
天恩食糧度日但我等未到京者皆無錢糧我等俱一
體來歸
聖上之人亦乞每月給我等一兩之餉(臣)查得呐黑圖
等七十人口内有堪披甲者三十二丁海拉圖
下等三十三口内堪披甲者十丁伊等俱未到
京不遇編入旗隊披甲之事故未獲錢糧又布
喇其寨桑等一百三十五口内四人已授官職
其堪披甲者五十一丁亦未編入旗隊披甲故
未獲錢糧布喇其寨桑一起已於驛站助羊一
百給之矣念厄魯特等俱來歸
聖上浩蕩洪仁之内請一例每月給錢糧一兩此後厄
魯特來降人内有堪披甲者亦照伊等每月給
錢糧一兩
上從之
恩䘏寧夏陣亡官兵遣官奠醊
上諭大學士伊桑阿曰朕既臨此地着查寧夏陣亡官
兵加恩陣亡官員有遣官奠醊之例如有陣亡官
員着遣官致奠是日
上遣皇長子往弔故將軍趙良棟
戊寅
嚴禁借端科派時總督吳赫率寧夏將領
朝見
上諭吳赫曰朕廵幸沿邊地方訽察閭井生聚及土田
沃瘠之狀自晉及秦經行二千餘里直抵寧夏所
以勤求民隐至殷且切惟朔方資大河之灌注疏
渠溉田宜於稼穡當兹春風暢遂正三農盡力南
畝之時誠恐有司官員不體朕懷因車駕經臨調
遣師旅借詞供億擾累小民既東作之有妨將秋
成之奚望今一切軍需芻糗俱已儲偫足以資用
至扈從人員概從簡約所有馬匹悉牧放水草善
地並不須供辦草豆動煩民力爾可傳飭有司禁
勿借端妄行科派違者事覺定行處分仍遍諭地
方百姓務各安本業㕓無廢市隴無輟耕庶不負
朕親歷邊圉軫恤民依之至意
(臣)謹按我
皇上勤求民隐宵旰不遑即勤兵遠出機務正繁而於
閭井之生聚土田之沃瘠
翠華所臨必加
諮詢蓋無時無念不以民依為重也至於師行芻糗
儲偫有方騶從清嚴絲毫不擾而猶恐不肖
有司借端供億私歛小民
特飭嚴諭概行禁止自古有事西陲者多矣顧師旅
甫動則輸輓為勞軍馬經過則驛騷不免豈
有出塞萬里行師數年而閭閻無轉運之勞
邊鄙鮮横索之苦良由我
皇上事事精詳
睿謀先定故能不煩民力而坐奏膚功也
檄青海台吉策旺拉卜灘保護哈密理藩院奏曰
為保護哈密事請檄青海扎什巴圖爾等八台
吉曰哈密之達爾漢白克額貝都拉向慕
皇上德化誠心歸順朝聘貢奉不絶於道今又擒獲噶
爾丹之子塞卜騰巴兒珠爾土克齊哈什哈等
人陸續來獻逹爾漢白克額貝都拉既已來
王内屬恐爾等下人無知擅行侵擾亦未可定著各
將屬下無知之人約束嚴禁毋得妄行侵擾奏
入
上曰保住於二十九日遣行發青海文即付保住帶去
發策旺拉卜灘文付侍郎常綬帶去
諭内大臣大學士等曰著將寧夏所有鄉紳或武進
士武舉武生及殷實人民有情願自偹資用軍前
效力者開名奏聞
己卯
命大將軍伯費揚古率兵來會於郭多里巴兒哈孫
地方
上諭内大臣等曰今即酌量寧夏兵前到郭多里巴兒
哈孫地方之日檄令大將軍伯費揚古率兵來會
覈查扈從人口數目安插馬瘦人員於蒙古驛中
上諭大學士伊桑阿曰著查明随駕前往之大臣侍衞
護軍執事人員部院官員人口數目核算所需口
糧總數幾何併查明大臣侍衞執事人員瘦馬數
目如部院官員亦有馬瘦者俱安插蒙古驛站中
恩賜昭木多翁金陣亡寧夏官兵銀兩先是
上諭大學士伊桑阿曰朕今親臨此地著查寧夏官兵
去歲於昭木多翁金地方陣亡者來奏其議叙之
處該部照常議叙外官員則遣侍衞往弔兵丁則
於此地給身價銀至是寧夏總兵官王化行造册
送到伊桑阿奏言查寧夏陣亡官二員兵丁六
十一人遊擊陳維屏係福建人其妻子攜柩已
回原籍此地遣弔給身價之處無庸議千總劉
進孝之妻現在此地應遣侍衞往弔之處交領
侍衞内大臣照例給身價銀一百五十兩其馬
兵六十一名照例各給銀五十兩共需銀三千
二百兩此銀應著該督支給
上從之
以採買馬駝撥給將軍孫思克之兵侍郎西米圖
等奏曰臣等會同地方官自三月初五日起至
十五日止買得駱駝六十一頭馬三百三十五
匹騾八十匹
上命議政諸臣議奏議曰近者會議得廵撫郭洪等採
買捐助一千許馬駝内臕大者撥給滿兵嗣後
馬駝騾牛羊請停採買奏
准行文在案如前給孫思克等兵臕大馬駝不足將
此續買駝騾撥給如孫思克等之兵已經起行
則交地方官喂飬
上從之
將軍孫思克等奏報俟得馬運糧即當進兵之
事議政諸臣奏曰將軍孫思克等疏稱奉
上諭云前已行文孫思克令彼文到一面啟奏立刻起
行今其馬臕如何何時至嘉峪關幾日可到薩克
薩特呼里克何日起行此文一到作速遣奏欽此
(臣)官兵馬俱肥壯自甘州至嘉峪關第七日可到
自嘉峪關到薩克薩特呼里克須用一月現有
褪下五百滿兵之馬一千五百匹綠旗兵所喂
馬五百匹共二千匹其砲手䭾米之馬一千一
百十二匹尚未撥給俟馬一得即一面起行一
面啟奏查會議奏言砲手坐馬䭾馬應令將軍
孫思克博濟等不論何處馬匹随便撥給進𠞰
奉
旨機會不可失孫思克等䭾米之馬砲手䭾馬坐馬
即取彼處綠旗兵之馬而行如不能恰得則扣米
數減兵䭾米而行如彼云不能行則前進駐扎令
寧夏兵進𠞰欽遵行文在案是孫思克等所稱馬
未撥給之處無庸議者也
上從之
庚辰
大將軍費揚古奏報員外博什希等出使噶爾
丹歸先是遣員外博什希筆帖式常夀偕噶爾
丹使人格壘沽英賫
勅往諭噶爾丹至是費揚古奏報曰據侍郎滿丕咨
言三月二十二日出使噶爾丹之員外博什希
筆帖式常夀及噶爾丹使人喇木扎卜等併格
壘沽英本身連妻子十三口俱到為此先以博
什希奏摺咨送前去若博什希等到後即遣赴
行在則人多而行路必致遲悞且格壘沽英身帶重
傷不能速行是以差人往迎將先使博什希格
壘沽英之子吳巴什察哈代三人星速馳赴
行在續使常夀格壘沽英曼濟阿旺丹津及噶爾丹
使人拉木扎卜丹濟拉使人羅卜臧等亦星速
馳往謹先以博什希奏
聞摺子遞送呈
覽其奏摺云(臣)博什希等謹奏(臣)等欽遵
諭旨於正月二十九日距噶爾丹所居薩克薩特呼
里克以内二日之程抵台吉吳思塔處止(臣)等
毋前三十日格壘沽英往告噶爾丹二月初二
日噶爾丹使綽什希巴圖爾來謂(臣)等曰我汗
聞
旨不勝懽忭今日吉辰請領
勅書另日與欽差相會(臣)等奉
勅書授之十二日厄魯特之滚濟來云我父賽音轄
曾克噶爾丹之使得受
皇恩我妻現在京城此地有我兄什逹里我二人必視
便往降
皇上十四日綽什希巴圖爾來言我汗遣我來請欽差
相見博什希常夀將與俱往綽什希巴圖爾言
我汗但請欽差相見是以(臣)博什希日午起程
乘夜而行次日日午至噶爾丹之地但云少待
即請相見遷延日落噶爾丹乃至野外坐巖上
令(臣)遠坐使二人夾(臣)膝坐兩旁不令近前迭
相傳語宣
聖諭畢噶爾丹曰我聞
皇上沛此
温綸不勝欣藉自今
聖上凡有所
諭惟遵
旨以行而已我之言已在疏内我之意已語我使人
使人到日當口奏也語畢即起乘馬而去(臣)亦
回帳中二十四日丹濟拉遣其下常逹里來述
丹濟拉之言曰前蒙
聖恩授察哈代以諭(臣)之
旨聞之不勝懽忭
皇上洪恩如海(臣)非知而故避之但(臣)有所難故且止
於此今
勅内開載(臣)名復口授格壘沽英
温旨(臣)即欲遵
旨而行奈噶爾丹疑(臣)不復差遣(臣)是以將中心欲
奏
聖上之言俱告之察哈代又語之格壘沽英矣今不便
特請欽差相見敢布衷曲惟欽差垂察焉因車
陵之使楚呼拉格隆言車陵已往額克阿拉爾
去矣故給以部發印文而遣之因伊拉古克三
庫圖克圖之使阿爾逹里轄言伊拉古克三庫
圖克圖由額客敖拉至古爾班克勒採稆為食
遊牧而去矣故亦以部發印文給阿爾逹里轄
而遣之是日綽什希巴圖爾率拉木扎卜等兩
人來告云昨派出格壘沽英為使彼挈其妻子
潛逃是以派出拉木扎卜代使奏疏及一應言
語俱在是人故送之來臣博什希等二十五日
自薩克薩特呼里克起程而來遇前此自京前
去之察哈代曼濟問察哈代云與汝同行之卓
里克圖逹爾漢巴克什等俱到彼否伊蘭太等
何以不與爾同來答曰卓里克圖達爾漢巴克
什吳爾占扎卜之母逹爾扎哈什哈之妻子及
其家人俱已到彼矣伊蘭太等與我同行至松
柯羅阿濟爾罕西方瀚海而宿夜有二十餘人
執械來襲劫我馬駝我僅取得一瘦馬餘皆被
劫天明後我帶馬夫凖塔爾捧
勅書步行至格格特哈郎古特地方遇納爾拜噶卜
楚攜我見噶爾丹我以
勅書授噶爾丹又以我被劫及吳爾占扎卜之母等
俱被劫之事告噶爾丹噶爾丹言爾識其地當
遣綽和羅多爾濟同爾往迎而來我經六七宿
回迎伊蘭太等一人亦不在原處矣我駝疲乏
乃留止綽和羅多爾濟往尋至車爾貝阿爾薩
蘭寨桑家見卓里克圖逹爾漢巴克什逹爾扎
哈什哈之妻子向彼問伊蘭太何在荅以不知
綽和羅多爾濟乃帶卓里克圖逹爾漢巴克什
見噶爾丹言其故噶爾丹又發二十餘人同綽
和羅多爾濟往擒車爾貝阿爾薩蘭寨桑及其
家産令人審訊言彼家人名對烘者劫其牲口
交其家中又一人已在逃云噶爾丹言牲口既
係彼取去則人亦係彼所殺遂將車爾貝阿爾
薩蘭寨桑夫妻給以兩男一婦令徒步逐至哈
密斬其家人對烘等四人其餘人口家産俱抄
没至卓里克圖逹爾漢巴克什欲竊綽和羅多
爾濟之馬而逃綽和羅多爾濟覺之執而殺之
矣吳爾占扎卜之母阿爾拜家人遇見送噶爾
丹已交還伊子吳爾占扎卜矣逹爾扎哈什哈
之妻子家人亦交吳爾占扎卜使之暫飬我之
馬夫我已帶來噶爾丹差人各處尋覓伊蘭太
張正宗俱無跡云問曼濟阿旺丹津曰爾等同
行鄂爾齋圖垂逹克俱到本地否伊等何以不
與汝同來曼濟言我至噶爾丹處鄂爾齋圖垂
逹克皆各散去我之來也急伊等不得而聞我
於正月初一日到薩克薩特呼里克初二日見
噶爾丹捧
勅書授之噶爾丹問
聖上之兵如何我對曰不知其數兵甚多見其往來更
調噶爾丹又問兵何以至今駐扎我對曰因丹
濟拉兵來故仍在彼防備噶爾丹又問見丹巴
哈什哈察罕什逹爾哈什哈等否我對曰丹巴
哈什哈察罕什逹爾哈什哈已授職為内大臣
在京以沙克珠木為内大臣待之如舊臣随
駕而行噶爾丹又問衆厄魯特如何撫飬我對曰衆厄
魯特俱加愛飬有離散之人各處尋覓
皇上親視配合我皆親見之噶爾丹默默無言一日噶
爾丹至諾顔格隆家丹濟拉阿巴吳爾占扎卜
俱在坐飲酒吳爾占扎卜謂噶爾丹曰我軰自
去年冬以薩克薩特呼里克獸多故居於此今
獸已駭散矣春間青草將出如往降
聖上則往近之如不降當另圖一策首鼠兩端而待斃
乎且汝又欲扶宗門之教以行事致四厄魯特
七旗喀爾喀已略盡矣爾國已破父子夫妻離
散我軰從汝自始至終惟汝意所欲行究無補
於宗門之教反造罪業而已我軰知汝之非未
嘗出聲今不能忍忿恨而發此罪當先加汝身
墮於地獄後及我軰纔入地獄耳噶爾丹默無
一言諾顔格隆責吳爾占扎卜曰太平之時衆
人安樂何不言及君恩覆庇今有所失而責汗
如此為臣僕者固可如是議君乎吳爾占扎卜
曰吾醉矣乃妄談耳噶爾丹所有人丁共三百
餘其他俱各捕獵遠去有馬兩匹者多有馬一
匹者亦有之亦有饑餓而死者馬臕甚瘦視噶
爾丹情狀大約不降丹濟拉延我至其家問曰
中華皇帝亦曾道及我乎我言
中華皇帝屢言汝貎偉材長又不時道及吳爾占扎卜
及汝兩人我又謂丹濟拉曰爾乃主持噶爾丹
之事之人何不勸噶爾丹歸附
聖上丹濟拉言爾乃在
聖上駕下前來之人爾可曉諭吾汗果似降
中華皇帝我欲充使而往視丹濟拉情狀有欲降之意
又諾顔格隆問我曰
中華皇帝大略何如我言
聖上真仁慈佛主諾顔格隆曰爾何以知其詳我言
中華皇帝自昔通使
詔勅往來略無間斷曾有欺罔吾等之處乎又吳爾
占扎卜之母歸謂噶爾丹曰彼國大兵多富而
且盛
中華皇帝乃活佛也敵人母子遣使完聚爾等從前亦
曾聞有是否其餘非常之舉言之不盡阿旺丹
津告曰奉
旨差我使於伊拉古克三庫圖克圖故不往噶爾丹
所居地方又不知伊拉古克三庫圖克圖所在
是以與曼濟同歸於是帶諸人同行三月初九
日至哈達圖布拉克地方遇格壘沽英格壘沽
英言我見噶爾丹言欽差博什希筆帖式常夀
同我賫
勅書來又有
中華皇帝口傳之
旨云爾以追喀爾喀之故而來犯我爾之理曲我之
理直故天祐我而擊敗汝雖為我敵而朕不以擊
敗汝為喜爾今無所往矣北有策旺拉卜灘東有
根敦帶青皆爾之敵也西有阿南達率兵備守此
天之下君無大於朕者如倚朕為生必得生路如
他諸國豈堪居其下乎爾果來歸朕則寬汝之罪
尊榮飬育爾雖欲不降朕豈於汝漫然而已乎宣
諭畢噶爾丹默然無語使綽什希受之噶爾丹問
我曰
中華皇帝大略何如我對曰爾降則不奪爾汗號待以
寵榮使衆人咸得生路
中華皇帝忠而且信似爾詭詐以計殺人不但未見亦
所未聞噶爾丹問我何處見
中華皇帝我對曰在鄂爾多斯地方見
中華皇帝
賜我以茶
諭之曰喀爾喀非為被爾厄魯特所敗皆已歸朕爾
以追喀爾喀而來犯我是以亦敗我奏曰喀爾喀
非為為我所敗我之於喀爾喀譬之捕兔而獻
之
聖上以此思之我等有功之人也
中華皇帝大笑噶爾丹言
中華皇帝昔未嘗如是也今無人不見舉動殊彪炳矣
我又曰我來時路見尚書班第以坐塘之人勞
苦賞為首者銀十五兩次者十兩最下者五兩
又見萬許車装糧運至將軍汛地又見黃河沿
相近脫脫城中貯倉之米譬如扎巴哈河北沙
岡無異噶爾丹又問他處猶有米倉否我對曰
邊上沿途俱有米倉丹濟拉引我於無人之地
問之曰
中華皇帝亦曾道及我乎我言
中華皇帝不時向我言汝丹濟拉貎偉材長丹濟拉言
我曾謂噶爾丹當降已一二次而不聽吾言其
狀亦疑我爾試言之如降則我為使而往視丹
濟拉情狀有欲降之意我在噶爾丹處六日我
竭力勸諭而噶爾丹不可實無降意仍遣我同
使思噶爾丹一無實意而我又充使來誑可乎
是以起行之前攜我妻子六十餘口馬百餘匹
駱駝四十餘頭來歸
聖上及到什魯忒地方欲待汝等使臣同來暫宿數日
伊拉古克三庫圖克圖親率百餘人卒然掩至
我身及妻三子一幼孫共十三口取馬三匹駱
駝一頭而出我媳及其餘人馬駱駝什物俱被
劫去我右肩背下洞中鳥鎗傷是以帶格壘沽
英及其子吳巴什察哈代曼濟等星飛前來為
此謹奏費揚古為之轉奏
上以示議政諸臣
使將軍孫思克等暫緩進兵
上諭議政諸臣曰本朝出使噶爾丹之員外博什希等
歸至邊哨先具本奏言格壘沽英攜其妻子來降
噶爾丹亦遣使來云人尚未到俟伊等到時問明
噶爾丹或降或他去方可進兵今速檄孫思克博
濟止其進兵俟事明檄知而行
遣使往
諭第巴第巴引罪一應
諭旨無不順從又請念達賴喇嘛錫之
温綸是以遣理藩院主事保住署主事薩哈連偕尼
麻唐庫圖克圖賫
勅使於第巴瀕行入請
訓旨
上諭曰爾等到後待第巴勿如從前舉動宜加和婉授
勅畢爾等仍前作禮獻幣但謂第巴曰皇上綂領
大兵已臨寧夏因前事四欵爾皆遵旨皇上大悅
故不進兵至爾尼麻唐庫圖克圖來密陳逹賴喇
嘛出定之事上皆知之矣亦有密旨諭尼麻唐庫
圖克圖矣此事除皇上與尼麻唐庫圖克圖卓磨
隆堪布及御前侍衞喇什四人外餘皆不知也自
此以後皇上一應諭旨爾惟敬奉而行則皇上愈
眷顧爾矣况與逹賴喇嘛講信修禮已六十年有
不念及者乎且謂汝務使諦穆庫圖克圖與我等
同赴京上將使之誦經如服水土則令住錫如不
相宜則照尼麻唐庫圖克圖例亦即遣還較尼麻
唐更加優待再口宣旨云噶爾丹之子及其屬下
大臣以至部伍皇上俱收而納之矣至爾等前往
可於扎什巴圖爾台吉處取諳地里之鄉𨗳而去
既到西方歸來之時可於第巴處取驛馬乘歸上
項情事爾等備文用部印帶往至喇嘛津巴扎木
素等勿俟逹賴喇嘛出定爾等即携之而歸
勅曰
皇帝勅諭王布特逹阿卜地朕臨御天下綂理萬邦溥
播仁恩懲創亂逆其誠心恭順者必加奬賴焉爾
布特達阿卜地前與噶爾丹同謀凡事必徇厄魯
特而行濟隆庫圖克圖敗乃公事堅留不遣其時
朕謂達賴喇嘛若在斷不至此故嚴加詰責兹爾
奏言聖上嚴旨下頒心甚憂懼令惟謹遵聖諭随
力報效倘軫念逹賴喇嘛乞降温綸諄切奏請爾
既知過引罪朕豈不念逹賴喇嘛修禮同好歴有
年所乎且朕若不加眷恤爾土白特國豈得安其
生耶其濟隆庫圖克圖乃逹賴喇嘛所特遣以合
喀爾喀厄魯特之好者也彼竟不使喀爾喀厄魯
特和好反𨗳厄魯特入我境内與我軍交戰情罪
甚為可惡務必擒觧彼之戒體身命朕俱准爾所
請寬而宥之其班禪庫圖克圖應利何年月日來
朝爾從容定期具奏至噶爾丹與朕抗我師大克
之兇惡逆賊情罪重大其女斷不許留於青海爾
必觧來若不觧送則罪歸於汝矣如噶爾丹果悔
罪來歸其時另有處分今尼麻唐庫圖克圖至將
爾奏請之言俱已密奏朕前朕亦密有諭旨朕之
雅懷惟願率土之人咸躋雍和共享安樂斷不欲
摘發隂私傾人家國嗣後爾宜益加恭順勿違朕
旨朕盡棄爾前罪嘉惠如初如此則爾土人民大
蒙利賴爾之榮貴可獲長享矣為此特遣正使理
藩院主事保住副使署主事薩哈連以降勅例賜
幣六端
聖祖仁皇帝親征平定朔漠方略卷三十九
