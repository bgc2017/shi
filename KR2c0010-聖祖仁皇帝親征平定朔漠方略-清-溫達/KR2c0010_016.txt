欽定四庫全書
聖祖仁皇帝親征平定朔漠方略卷十六
八月庚寅朔喀爾喀台吉哈瑪爾帶青等告請
效力哨探副都統阿南達奏言(臣)來寧夏有喀
爾喀四等台吉哈瑪爾帶青等要於路而告曰
聞遣厄魯特之巴圖爾額爾克濟農之人坐哨
我等雖屬庸劣願與伊偕往邊哨倘可自效當
竭力報稱奏至
上許之
己亥將軍伯費揚古奏報噶爾丹使人梅寨桑
等起行費揚古奏言侍郎滿丕欽奉
上諭於是月初七日到喀倫召噶爾丹使人梅寨桑等
至授以
勅書梅寨桑等跪而受之隨以土默特之都統副都
統及諸官員願助羊四十隻賞給之梅寨桑等
率其下人叩頭謝
恩於初八日親視其起行謹具奏
聞
辛丑
命暫留噶爾丹使人回子塔什蘭和卓等於邊内將
軍博濟奏言(臣)欽奉
上諭備兵邊塞以扼噶爾丹經行之地因思邊外有水
草要地不可不豫為據守乃遣肅州總兵官潘
育龍率精兵二千駐防三岔河隨據報稱噶爾
丹屬下回子塔什蘭和卓等五百許人過我汛
哨而來擒解軍前據塔什蘭和卓言我等被逐
自喀倫博羅鄂博行至烏蘭厄爾幾遇噶爾丹
使人梅寨桑等彼選擇馬畜賫
皇上勅書赴噶爾丹處我輩因馬畜不堪不能同行是
以留此合計妻子約五百許口我等向沐
聖主洪恩得以生全不知噶爾丹作何陳奏將我等逐
出今在生死之間所以茫茫奔走(臣)竊思西寧
等處亦係内地不便使若輩貿易即應遣回但
目下正在防禦噶爾丹之來又不便遣之迎往
請將此回子等發兵督後押至肅州邊内暫行
拘留俟青草枯後遣人將昆都倫及厄濟内河
以内邊城以外凡有草處盡行燒荒所備綠旗
官兵各回本汛後再將此回子輩撥官兵押護
從彼來路逐回疏至
上從之
丙午調兵備噶爾丹先是京城預備大兵已派
為三隊第一隊都統公宗室蘇努都統李正宗
諾穆圖前鋒統領碩鼐護軍統領蘇赫副都統
張所知孫徵灝扎喇克圖納秦喻維邦宗室巴
賽張朝午前鋒及八旗滿洲漢軍礮鳥鎗俱往
每佐領下護軍一名上三旗包衣護軍六十名
第二隊都統阿什坦噶爾馬副都統摩爾渾碩
岱護軍各二名第三隊都統胡巴伊勒慎副都
統秦布龍什庫護軍各二名至是
上廵視口外
諭内大臣明珠等曰聞噶爾丹有順克魯倫而來之
信京城所派預備兵三隊應令作速起行第一隊
著於是月二十四日啓行所派諸王及兩班侍衞
與俱二三隊行期各間一日盛京預備兵二千寧
古塔預備兵一千著尅期會集於烏爾惠之地再
檄知黑龍江將軍薩卜素令遠行偵探倘噶爾丹
侵犯車陳汗地方聽酌量行事設有來前聲息即
踵其尾以進薩卜素有用烏喇兵處可率之去不
用仍著往會盛京兵盛京烏喇二處命副都統齊
蘭布往諭之科爾沁兵著派二千名來會於烏爾
惠地土默特貝勒額爾德穆圖令速回將伊所屬
并貝子喇思查普旗兵酌量派出亦往與盛京兵
會遣理藩院官一員赴敖漢柰曼亦將兵酌派帶
至巴林台吉阿喇卜坦處京城預備兵令勿裹糧
輕身前來支領坡賴村米此處大臣侍衞官員等
所有駱駝令往運坡賴村米給放在此兵卒前鋒
參領夸色著署左翼前鋒統領其前鋒參領可於
新滿洲内選署之再著古北口總兵官何應元石
匣副將馬進良於兩處官員内將人材健壯兼有
馬匹者約選二十員帶來其前來官員著各携軍
器鳥鎗以至速檄知之
丁未
命減預備兵數
上諭議政大臣曰預備兵數過多可減至八千爾等其
集議之議曰原派八旗護軍親隨護軍鳥鎗護軍
前鋒軍驍騎兵及内府驍騎兵滿洲火器營兵
漢軍鳥鎗兵共一萬三千九百六十八名今遵
諭減派除滿洲漢軍隨礮官兵不減外每佐領下止
派護軍五名前鋒一名鳥鎗護軍一名八旗滿
洲火器營兵四百名漢軍鳥鎗兵二千名共兵
八千三百八十四名餘悉減去其預備大臣俱
令率兵全來每旗照所出兵數派官五員統之
議入
上從之復
諭議政大臣曰現今無甚緊急聲息頭隊兵行期定
於二十六日二隊兵定於二十八日三隊兵定於
三十日俱令齊備以待如有急務星速往調來兵
三隊須擇水草善地牧養馬匹緩緩前來
命撤副都統阿南達回
上諭大學士伊桑阿曰聞噶爾丹果有來克魯倫之信
可令副都統阿南達自甘州回其兵仍留駐防禦
將軍博濟亦著回寧夏速檄知之
己酉
上密授科爾沁土謝圖親王沙津方略時
上獵於木蘭駐蹕克勒吳掠蘇台土謝圖親王沙津來
請
安
上召入行宫密諭曰噶爾丹為人極其狡猾不得不迅
速掃滅欲發大兵往征恐彼聞風遠遁及至撤兵
彼又復來擾爾蒙古是諸部落不得寧居矣今畢
立克圖獲噶爾丹遺爾書内既有乞爾遣人於彼
之語爾可藉此遣人語噶爾丹云我科爾沁十旗
俱已附爾矣爾可前來我等當從此地接應以此
說之誘至近地於時朕親統大軍風馳電擊彼不
及遠遁斷可滅矣爾可仍遣前所差俄齊爾往遂
以
御服龍袍一銀鼠褂一
賜之既而
上遣侍郎西喇往與土謝圖王沙津密授俄齊爾說噶
爾丹之計視其起行其時西喇即以遣俄齊爾之
故差人密諭達爾漢親王班第及諸台吉
(臣)謹按噶爾丹性生狡黠久習戰鬭見易則
進知難而退往來飄忽蹤跡無常誠非可一
朝繫頸制命之寇也曩年噶爾丹逆謀狂逞
入我烏闌布通之地領兵諸王大臣雖擊却
之而不能殱𠞰反遣人語内大臣蘇爾達使
盛京烏喇科爾沁諸路兵勿與之戰是以噶爾
丹奔竄竟不邀擊縱之逸去蘇爾達與土謝
圖親王沙津達爾漢親王班第等共商遣阿
喇善之人俄齊爾等使噶爾丹暫止而竟不
肯少留倉皇急走於是衆皆疑科爾沁以為
已附噶爾丹矣將軍薩卜素等亦密奏科爾
沁有異心
皇上絶不之疑既而噶爾丹遺土謝圖王沙津書佐領
畢立克圖得之出首
皇上睿謨深遠又隱之不洩後沙津元旦來朝
皇上以薩卜素等密奏及畢立克圖首書當諸王台吉
前宣示沙津復
諭之曰爾科爾沁自
太祖
太宗之時歸附以來世世職貢相為婣親歷有年所爾等
斷無此意朕衷略無所疑果有可疑亦不如是宣
諭矣
溫旨下頒沙津及諸台吉皆叩首奏云衆皆密奏言
我科爾沁已附噶爾丹而畢立克圖又密首
噶爾丹遺我之書蒙
皇上略不疑我反明白宣
諭(臣)等亦復何言但效死以報
高厚之恩而已其意既誠
皇上仍俟時而動未幾獲敵人情形實跡見有可乘之
機遂密授沙津誘致噶爾丹之計沙津感戴
聖上仁恕不疑謹遵
諭旨仍遣俄齊爾往與噶爾丹約噶爾丹果來近地
大為我師所敗隨抵滅亡由是觀之自噶爾
丹烏闌布通逸去之後
皇上時厪於懷早夜籌所以圖噶爾丹之策至獲噶爾
丹遺沙津等書乃因其計而用之引之前來
深勞
睿慮始得奏勲
聖德神功誠邁於古帝王之上矣
庚戌尚書班第奏報噶爾丹情形班第奏言(臣)
遣喀爾喀貝勒汪扎爾部下兵孟索和等四人
於本月初三日賫文往送公西卜退哈灘巴圖
爾及納木扎爾陀音扎薩克台吉阿里雅貝勒
根敦帶青十三日孟索和等還言我等於初七
日至台吉阿里雅處阿里雅等聞噶爾丹聲息
皆會集一處現居俄儂額竒河根敦帶青居烏
蘭阿拉兒地方我等於初八日自阿里雅處起
行至巴爾泰罕地方遇厄魯特兵前來追逐我
等奔出立於高阜處遠望見厄魯特兵沿克魯
倫河屯劄蹤跡甚衆我等向内來時視其行蹤
西卜退哈灘巴圖爾納木扎爾陀音等已往隂
山之北而去見噶爾丹兩枝兵隨後往追之謹
具狀以
聞
增發官兵
上諭議政大臣曰前因備兵過多曾經減退朕今思之
仍宜備兵一隊此所備者於前減護軍三名親隨
護軍一名再增每佐領下護軍各一名鳥鎗驍騎
一千二百名鳥鎗護軍四百名按鳥鎗驍騎之數
派夸蘭大及章京統之其增發之護軍俱派實授
參領統之至諸王不必隨現來之兵而來可於後
隊兵内一同預備至八旗察哈爾地方所有牧羣
内現在可用之騸馬二千餘匹着交都統將各旗
馬匹調取交部分給八旗現備之兵以充拴養馬
額至都統胡巴伊勒慎諾穆圖護軍統領蘇赫副
都統龍什庫張所知目下不必前來亦着於後隊
兵預備此軍未出之前朕當到京其增發之大臣
俟朕進京另奏
辛亥
命護軍統領鄂克濟哈副都統扎喇克圖廵行邊哨
遣使賫
勅往諭噶爾丹時噶爾丹劫掠喀爾喀漸入内地
上特使阿爾必特祜賫
勅往諭之
勅曰尚書班第於八月二十二日奏報爾擁兵來西
卜退哈灘巴圖爾及納木扎爾陀音等所居近地
肆行掠害前爾自烏闌布通敗竄時於内大臣吳
丹前跪禮威靈佛像誓不再侵中華皇帝之喀爾
喀與衆生靈爾之印文誓書昭昭具在也且爾每
有奏疏自謂遵行達賴喇嘛之教廼於朕與達賴
喇嘛議結之事屢生釁端蔑棄誓言是爾於其教
名為遵奉實則悖違朕前已有旨詳悉示爾兹無
他諭但爾今之來必有其意應備奏陳朕自有裁
奪此兵果爾親帥與否差五品官阿爾必忒祜前
往確詢故諭
癸丑將軍伯費揚古奏請率兵相機行事費揚
古奏言尚書班第移文内稱探得西卜退哈灘
巴圖爾等已往隂山之北而去噶爾丹率兵尾
進先是(臣)因未獲噶爾丹確信謂察馬哈地方
乃東西通衢故統大兵駐此今閱班第來文則
偏在歸化城之東北是以(臣)等公商一面差人
令王善巴及喀爾喀諸扎薩克移入哨内一面
將右衞兵交副都統党愛使守歸化城(臣)親率
大兵往四子部落蘇尼特等處駐劄相機行事
奏至
上從之
九月戊辰副都統齊蘭布奏發
盛京官兵先是
上諭副都統齊蘭布侍衞臘八什曰盛京年來歲歉恐
軍士難以征行朕甚念之爾等前往可會同彼處
將軍副都統詢明軍衆令其出征官兵可給糧兩
月併給來歲一年俸餉至是齊蘭布等奏言(臣)等
至
盛京宣
旨其軍士皆以歲值洊饑屢蒙
聖鑒
賜銀發粟咸俾更生願得竭力軍前以仰答
皇上愛養至意環跪陳請於是官兵各與兩月糧及來
歲一年俸餉辦裝畢於九月初六日將軍綽克
托副都統穆泰率之起行具状以
聞
己巳
諭各路還師秣馬時將軍伯費揚古奏言坐臺員外
郎博洛叩報稱八月二十九日暮有昆都倫博
碩克圖王所差探聽噶爾丹聲息人還言我等
於是月二十一日至克魯倫河源巴顔烏闌處
視之並不見西卜退哈灘巴圖爾等遊牧屬裔
地方皆已蹂躪取視牛矢猶然濕潤因思伊等
必被噶爾丹劫掠未久隨行前進至拖諾立山
岡遠望有大隊蔽地而來並無旗幟我等匿身
山㘭見頭隊輜重於薄暮時抵拖諾河屯劄首
尾絡繹不絶直至夜半始安營畢跨河而駐者
殆三十里營内廵警之人皆歌笑廵行聞彼歌
聲乃知為厄魯特翼日我等欲審厄魯特所向
潛於山中遠㘭見頭隊輜重黎明動身驅牲畜
度拖諾嶺其尾隊至日昃後方度畢羊少而駝
馬甚蕃皆沿土喇河順流西去揆其去向有趨
庫黑納塔爾納之狀大約人馬行蹤二萬有餘
俟噶爾丹兵過畢我等始歸謹具奏
聞
上諭議政大臣國舅佟國維等曰將軍費揚古報稱噶
爾丹將喀爾喀西卜退哈灘巴圖爾及納木扎爾
陀音等恣行劫掠即竄往土喇河順流而下西向
庫黑納塔爾納以去以此揆之彼實無意内來京
城所發大兵可暫還秣馬以待更行文諭盛京烏
喇黑龍江將軍及科爾沁等諸扎薩克其預備兵
且止仍檄知將軍費揚古彼所領兵衆亦權回本
汛將馬匹加意餧養若放喀爾喀等入喀倫内遊
牧恐有互相竊奪之事可檄尚書班第令彼在喀
倫外附近處暫居
壬午
命八旗武職大臣官員各陳所見
上諭大學士伊桑阿等曰噶爾丹侵擾外藩去來無定
備師𠞰寇共當熟籌着八旗滿洲蒙古漢軍凡都
統以下阿達哈哈番參領以上各官於各旗聚議
噶爾丹若何𠞰除我兵若何設備議定由本旗陳
奏苟言有可採朕即允行爾等其通諭知
甲申
命發四十九旗蒙古及喀爾喀兵聮屯於正藍旗察
哈爾界上至喀爾喀河
上諭大學士伊桑阿等曰着於四十九旗蒙古每佐領
挑選三四名令本佐領中每人各給馬三匹及甲
胄助弓矢全副每月人給銀一兩又喀爾喀兵亦
選二千名俱照此例為之遣我内地章京操練聯
屯於正藍旗察哈爾界上以至喀爾喀河倘有舉
動該王貝勒貝子公台吉有願效力者即率此軍
而行則於事大有裨益俟噶爾丹事畢之時令是
軍各歸本旗當於今冬定議至來春草青時行之
爾等其會同議政大臣議議曰噶爾丹刧掠喀爾
喀之納木扎爾陀音西卜退哈灘巴圖爾則挑
選蒙古兵預備甚屬緊要宜欽遵
上諭而行今請於四十九旗每佐領或精壯甲丁或附
丁以五名筭共挑選六千六百名至喀爾喀衆
扎薩克亦應挑選二千名差大臣同該扎薩克
公閱挑選所選兵或缺有子弟精壯者補之子
弟孱弱自該佐領挑選補之兩佐領十人内委
署十長一員令所選兵自正藍旗察哈爾界上
至喀爾喀河隨宜結隊屯劄其屯是軍也不可
不就水草佳處其相水草也亦應差大臣往視
俟相地歸將所屯幾處以幾旗為一隊編列進
呈
御覽至來年草青時各就所指之地屯劄此所屯四十
九旗兵原有甲胄俱自木佐領内凑給每人馬
三匹喀爾喀之兵原無甲胄旗幟應令工部照
數製造驛遞解往至給此衆扎薩克兵之弓矢
應令京城大小各官助給此所屯兵每月人給
餉銀一兩所給銀自戶部解往所屯兵不可不
操練應各處挑選參領一員散騎校二員護軍
校驍騎校二員遣往管領操練應撥各章京職
名著該部奏點此所點章京六個月一更換如
此軍有出行之事著該王貝勒貝子公台吉有
願效力者各率屬下所備兵而行俟噶爾丹事
畢之時是軍各歸本旗至總統是軍而行之大
臣臨時該部請
旨其往視水草往選兵丁應差之大臣名銜該部開
列引見
欽點奏入
上從之尋理藩院以往視屯地及往選屯兵之大臣入
奏
上曰尚有與蒙古諸王共商之處姑停之俟來年正月
開印後具奏亦無所悞也後以三路大兵進發遂
寢其事
十月壬辰
命議中西二路進𠞰事宜
上諭議政大臣國舅佟國維等曰二十九年噶爾丹大
敗逃竄懼我軍窮追誓不復犯我朝降人喀爾喀
近者背棄前誓肆掠納木扎爾陀音以去彼既食
言在我亦當商確舉事可𣲖西安寧夏滿漢兵從
西路進京師兵從中路進𣲖出之兵乘雪而行到
彼時塞草青發可以前進其官兵作何議𣲖師行
糧食宜親攜幾月隨運幾月隨運之米或車載或
駝負所需駱駝車輛幾何及厮役之名數口糧一
併核算其集議之議曰𣲖發京師官兵前鋒八百
名以每旗前鋒參領前鋒侍衛各一員前鋒校
六員率之親隨護軍兩佐領下合一名護軍每
佐領下各一名以每旗護軍參領三員每參領
下護軍校二員率之鳥鎗護軍八百名以每旗
護軍參領一員護軍校七員率之鳥鎗驍騎四
百名以每旗驍騎參領一員散騎尉二員驍騎
校四員率之八旗漢軍火器營兵共二千名每
旗綿甲軍各八十名以每旗或協領或參領一
員操練尉操練校各五員率之滿洲礮每旗五
門各隨以撥什庫及驍騎三十七名以每旗散
騎尉二員驍騎校二員率之漢軍礮每旗十門
冲天礮每翼一門每旗各𣲖礮手二十一名綿
甲軍十名撥什庫及驍騎六十名以驍騎參領
各一員散騎尉各十一員率之再每旗𣲖弓匠
二名傳宣二名每翼傳宣校一員其總領官兵
大臣都統每翼二員護軍統領各一員前鋒統
領兩翼一員副都統每旗一員漢軍火器營每
翼都統一員副都統一員管漢軍礮都統一員
副都統三員其察哈爾兵二千每旗𣲖參領或
次頭領一員閒散章京及驍騎校各五員喀喇
沁翁牛特兵一千𣲖夸蘭大八員參領及閒散
章京各四十員
盛京兵二千烏喇兵一千𣲖夸蘭大八員參領及
散騎尉驍騎校各四十員其所帶厮役名數將
軍十人都統八人前鋒統領護軍統領副都統
七人夸蘭大及參領六人前鋒侍衞署參領五
人散騎尉四人護軍校驍騎校三人護軍撥什
庫驍騎一人礮手綿甲軍二人合一人共計人
口三萬五千四百三十餘每口月計米二斗兩
月需米共一萬四千一百七十四石有竒如用
駝負計用駱駝九千四百四十餘如用蒙古車
載其車數與駱駝同若以牛羊代一月行糧八
十人計牛一頭半月需牛六千六百四十餘十
五人計羊一隻半月需羊三萬五千四百三十
餘再西路進兵誠為勝筭應選發西安滿洲兵
三千漢軍兵一千綠旗兵六千𣲖官分領其官
兵人口幾何所需五月口糧作何親攜隨運應
着彼處將軍總督廵撫提督總兵官會同確議
以聞議入
上從之復遣刑部尚書圖納赴陜西與將軍總督等會
議
癸巳
命伯費揚古為右衛將軍
上諭大學士伊桑阿等曰右衛地方甚要將軍責任甚
重朕再四思維惟費揚古堪任是職着授伊為右
衛將軍仍兼攝歸化城將軍事務
己亥
命喀爾喀等仍於喀倫内遊牧先是有喀倫内遊牧
之喀爾喀使在喀倫外地方遊牧之
旨至是侍讀學士伊道奏言(臣)往躧探厄魯特聲息
自克魯倫回至烏朱穆秦其地名吳爾揮見喀
爾喀之達賴濟農告曰蒙
皇上俯憐喀爾喀
諭使入喀倫内遊牧我等即遷來已至喀倫内兩三
日程之地今又使我等回至喀倫左側駐牧目
下雪大退回路遠牲口不能到即勉強退去不
免遭厄魯特巴爾虎之害欲不退回又恐罹違
旨之罪欲遣使奏
聞又路遠不能立達據此具奏得
旨使喀爾喀遊牧者特憐之欲其生遂也今大雪之
時使之退回反致困苦伊道爾可與大學士理藩
院速議之議曰
皇上使喀爾喀於喀倫内遊牧原欲令其生遂特加矜
恤之至意今於大雪時遣之退回則反困苦矣
請
諭尚書班第令喀爾喀在喀倫内距扎薩克蒙古一
二日程地方離空游牧如有互盜駝馬牛羊諸
畜者着尚書班第會同該扎薩克審明立行正
法使之知儆仍速檄駐劄喀爾喀扎薩克地方
管理盗賊偵探聲息官員遵照曉諭喀爾喀可
也
上從之
庚子
命預備官兵時尚書班第奏言(臣)遣人赴克魯倫等
處偵得噶爾丹在峩格穆爾布爾哈蘇泰之地
度冬俟雪後乃行因真偽未審復遣員外郎達
賴台吉格根鄉導萬舒克等佐以四十人往視
厄魯特大勢踵其蹤跡實探所往之地達賴等
於十月初六日回稱至克魯倫峩格穆爾布爾
哈蘇泰地方匿身河岸望見對河有厄魯特人
衆自多羅忒延及巴顔額爾黑圖駐劄約三百
戶駱駝牛馬共千餘頭毳幕敝壞絶無羊羣其
人出入往來故未能悉數謹據奏
聞奏至
上諭議政大臣國舅佟國維等曰噶爾丹情性奸狡前
已有下雪時行走聲息今所報與前相符應飭兵
預備設彼數盡敢於嚴冬妄進我大軍可即行𠞰
滅矣今每佐領派前鋒一名親隨護軍一名鳥鎗
護軍二名護軍五名鳥鎗驍騎一名漢軍火器營
兵二千以備所𣲖兵卒可視人材矯健者選之其
領兵大臣着兵部奏請再宣化府具有草豆於京
師所畜馬匹内每佐領派馬十匹發往飼養咸令
肥澤俟大兵行日每兵給京師馬三匹宣化府馬
一匹其宣化府飼養之事應差部院大臣一員及
旗下大臣一員前往親督差往大臣着該部請旨
又時值嚴冬倘行進𠞰可令派出兵衆將所備禦
寒之羊裘煖帽諸物務須温厚右衛將軍費揚古
處可令檄知其所屬兵衆亦預備以待尋以宣化
府督飼馬匹𣲖出副都統凱音布學士博濟前
往
壬寅
命都統噶爾馬等赴察哈爾左翼駐劄偵探
上諭大學士伊桑阿等曰都統噶爾馬副都統碩岱着
往駐左翼察哈爾地偵探厄魯特聲息設有警可
傳集左翼察哈爾兵衆以待京師之兵
丙午
宥喀爾喀納木扎爾陀音等罪先是遣尚書班第傳
諭納木扎爾陀音内移納木扎爾陀音等不遵
諭旨潛於克魯倫處遊牧至是被厄魯特大掠且將
噶爾丹所差致書之人不行拘拿縱之使歸以
是納木扎爾陀音及其弟諾爾布額爾克台吉
弟之子龔厄多爾吉族兄之子諾爾布林陳等
至理藩院面縛跪訴服罪請死隨據奏
聞事下議政大臣議議以納木扎爾陀音等違
諭被掠且私自遣回遞書人大干
國典應正法議入
上從寬宥之
丁未
命詳議征𠞰噶爾丹事宜
上諭議政大臣公宗室蘇努等曰噶爾丹侵擾邊疆之
事日厪朕懷故凡一切遣使及素所往來之人不
憚諮問以是知其部落不過五六千人我大兵踴
躍爭奮有願戰心而大臣官員逡廵退縮無意自
效但云俟彼來前可與一戰若遠在克魯倫必待
塞草萌達方可前行朕因憶曩日誘噶爾丹至烏
闌布通我軍威甚盛不即為𠞰除致令逸去每一
念及心竊恨之匪獨在朕即下至編伍厮卒亦罔
弗怨悔者近觀噶爾丹於巴顔烏闌屯聚果有乘
雪蠢動之意朕欲如前誘入内地諒其創痛之餘
不復再至然彼縱不敢深入或潛來邊徼掠我外
藩亦未可定聞警後始遣大兵勢不能朝發夕至
我進彼退我還彼來再三若此凡蒙古諸部亦大
遭其蹂躪矣是噶爾丹一事爾諸王大臣亦當留
意可與八旗滿洲蒙古漢軍都統前鋒統領護軍
統領副都統等公同籌畫作何進止其詳議之議
曰
睿照旁燭誠如所慮今宜遣發師徒一舉殄滅請將
前議宣化府飼養馬匹停其發往每佐領下照
派出兵數畜馬四十匹每匹給銀四兩限四十
日速令肥健馬力一足即攜兩月糧赴巴顔烏
闌進𠞰倘馬力未壯之先噶爾丹遽侵邊境可
於諸王及大臣官員自養馬匹内選擇可用者
儘給兵衆資其前進議上
上曰每佐領下馬十匹着仍發宣化府飼養
命調外藩兵兩路分防噶爾丹
上諭議政大臣公宗室蘇努等曰方今冬令噶爾丹雖
不能親率其妻孥輜重前來或以遊騎潛掠喀倫
近地亦未可定然諒其人無多我京師大兵不便
輕於選發即遣往亦未必與彼相值朕再四圖維
莫若以蒙古兵應之爾大臣前以其兵為不可用
朕默無一語今視蒙古兵無不可用者現今墨爾
根濟農沙木巴帶青各備兵一千歸化城有將軍
費揚古駐劄西路事柄應全付與右翼察哈爾兵
歸化城兵及四子部落以西所有各扎薩克兵俱
令伊酌量徵調分屯要害嚴斥堠遠偵探倘噶爾
丹掠其附近邊境費揚古即率所備兵衆及墨爾
根濟農等兵立行進𠞰其東路派出願效力大臣
畀以重權凡左翼察哈爾兵兩蘇尼特兩阿霸垓
兩阿霸哈納爾兩蒿齊忒兩烏朱穆秦及喀爾喀
主謝圖汗折卜尊丹巴貝勒席地西里班朱兒多
爾濟並左近所有喀爾喀扎薩克兵亦聽其酌量
徵調屯駐要地遠設遊偵倘噶爾丹掠其相近邊
境亦即率所備之兵立行進𠞰其東西二路大臣
凡有機宜互相關白甚於事有濟爾等其即集議
議曰
聖謨周至應各祗承除東路大臣另題請外其西路兵
衆即檄知將軍費揚古速行徵調倘噶爾丹小
隊遊掠可即撲滅若大衆入犯著一面奏報一
面調取右衛兵以備議上
上曰所議甚善移費揚古之文交關保賫往尋蘇努等
以遣往東路大臣恭請
親簡令往會都統噶爾馬副都統碩岱公同徵調諸蒙
古兵
上曰兩蘇尼特兩阿霸垓兩阿霸哈納爾旗兵著索額
圖前往收集鄂克濟哈扎喇克圖現赴喀倫索額
圖可偕之去喀爾喀土謝圖汗等及兩蒿齊忒兩
烏朱穆秦旗兵著明珠偕阿爾尼恩格森前往收
集俱令各駐要地探聽聲息噶爾馬碩岱朕已令
於察哈爾左翼駐劄毋庸遣動設有必不可已機
務再行調取會同索額圖明珠等以行其理藩院
官或别部院官聽所遣大臣酌量題帶伊等兹遣
非取其奮勇一試也惟期一應聲息得其真實耳
尚書班第雖現在彼偵探猶恐京師大兵難遽定
行止故復有此遣師之進否俟伊等報聞定奪其
立馳驛前去毋緩
聖祖仁皇帝親征平定朔漠方略卷十六
