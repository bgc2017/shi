欽定四庫全書
聖祖仁皇帝親征平定朔漠方略卷二十二
四月丙戌朔
命慎馳驛馬
上諭大學士伊桑阿曰自今以後應馳驛事務湏視馬
力如何切勿盡力馳騁凡馳驛時遇驛站官員則
馬匹必致勞苦遇蒙古則差善耳著將此曉諭驛
站人等
理藩院員外霍尚奏報鑿井事竣先是
上命霍尚於哈必爾罕等處廵視鑿井至是霍尚奏報
已於哈必爾罕鑿井七十一口池四十五口和
爾和鑿井七十一口其泉已開浚格德爾庫鑿
井五十六口泉已開浚塔爾竒喇鑿井四十五
口僧色之泉已開浚科圖鑿井四十二口開浚
兩泉博木巴圖花托羅海鑿井三十一口博木
巴圖哈卜赤兒口鑿井二十口自博木巴圖哈
卜赤兒口以外兩地之間鑿井十五口
諭大兵馬匹牧放於左翼之地
上諭内大臣曰我軍出京原議御營所牧之馬放於左
翼因其時有雪是以傳令使随水草牧放今既無
雪見放馬右翼者甚多著嚴行曉諭仍照前放於
左翼如有違令放於右翼者拿獲必加重處斷不
姑恕著通行曉諭
命侍衛馬武探視漢軍火器營兵
上諭内大臣等曰出古北口之四旗漢軍火器營兵尚
未到不可不待朕於明日宿處湏駐蹕一日待之
但今日所宿之地衆兵可以駐扎守候明日宿處
衆兵不便駐候著會議具奏随奏今日胡魯蘇台
地方寬廣水草俱佳在後六旗之兵至此地時
應令駐扎候
御營啓行後六旗兵各以三旗並行明日
皇上至蘇勒圖地方駐蹕一日其他處駐宿應待在後
漢軍之處俱候
旨遵行俟漢軍已及鑲藍旗後隊再行奏
聞得
旨著馬武往看回時再奏
戊子
上駐蹕蘇勒圖馬武還奏古北口一路火器營兵已接
鑲藍旗後隊奉
旨著仍照常行走
命以宣化府取到大礮交火器營大臣馬武傳
諭曰自宣化府取來礮二十四位需用最要從古北
口來漢軍四旗火器營大臣等著交付照看一同
帶來
遣人趣黑龍江將軍薩卜素軍
上諭薩卜素曰朕今綂大軍已到喀倫大約四月二十
五日後當到巴顔烏闌問喀爾喀之識地里者言
自庫倫行十八日許可到巴顔烏闌故以羅卜臧
額爾德尼台吉諳知地里特遣赴汝軍爾可督率
人馬勿使勞苦若於二十五日以内到巴顔烏闌
猶可追及同行如二十五日以内不能到則勿得
急行以勞人馬當遣人至克魯倫上流來奏
己丑
上以賊寇形勢曉諭諸臣是日
上駐蹕哈必爾漢員外郎石保住報至言蘇尼特多羅
郡王額駙薩瑪渣旗下鄉導渣卜等六人步行
至云我等曾随侍衛克石圖主事保住前去侍
衛克石圖於去年十二月十八日至噶爾丹所
住土喇之南阿爾哈蘇台地方主事保住於正
月十五日至昂阿喇海地方彼使我兩次使人
同居一處至三月十七日噶爾丹遣其下尼爾
巴噶卜楚喇嘛來授之奏章而不給還乘去馬
駝竟令步行而回衆皆徒步至歐席希地方今
先遣我等前來又侍衛克石圖亦以此事報
上問議政大臣曰料噶爾丹待我兵否議政大臣奏曰
前噶爾丹遣回阿爾必特祜等時一面作往工
噶勞圖地方遊牧之狀却仍駐扎如故今觀其
駐於土喇而遣回克石圖等或反不待我兵而
竟遁走未可定也
上問曰噶爾丹若不等候而即遁去當春月馬瘦能遂脱
身走耶倘遁走時可被將軍費揚古兵追及否議
政大臣等奏曰觀噶爾丹遣克石圖等步行而回
是正欲其遲到雖出兵不能追及之意兹春月
馬瘦豈能全軍皆去度必零星牽綴沿途散失
費揚古曾云是月初三日至翁金二十四日至
土喇(臣)等不知道路若噶爾丹沿土喇奔竄則
必遇將軍費揚古之兵矣
上曰朕熟計噶爾丹情形久矣噶爾丹之心必以為今
當春令正馬匹羸瘦之際此路既無水草沙磧瀚
海又甚難行大兵勢不能到至於朕躬親來彼萬
難料及故搶奪我使者之馬駝令步行而回不過
欲堅彼部下蒙古之心示之以不懼耳非欲使我
兵遲延彼得遠遁也朕先傳諭大將軍費揚古與
約師期今費揚古已預將至土喇日期奏報若依
期而至兩路夾攻則噶爾丹在我掌握安能復脫
若我兵先到噶爾丹不能當我軍鋒必連夜逃遁
費揚古兵縱少遲緩必至土喇地方噶爾丹以疲
敝乍到之兵費揚古迎擊可盡行殱滅觀彼在我
使者前舉動噶爾丹早入我計中矣
命議留駝馬於喀倫
上諭議政大臣等曰到喀倫時應將衆人馬匹如何酌
留即行議奏議政大臣等會議進𠞰噶爾丹應揀
選馬匹臕壯者前往俱凛遵
諭旨至喀倫時應察留疲瘦駝馬自王以下大臣官
員及有力者若併人存留即將所留駝馬各令
所留之人看守牧放護軍驍騎執事人等不留
厮役止留馬匹者現今蒙古王等奉
旨留住喀倫以此所留馬匹總付蒙古王等撥蒙古
兵看守牧放每翼分派部院官二員會同蒙古
王等總管看守務於水草佳處牧放勿致遺棄
偷盜其防備盜賊應特交付蒙古王等奏入
上從之
命謹守井泉議敘鑿井官役鄉導護軍綂領蘇丹等
奏曰員外郎霍尚以掘井事畢而回若
皇上回鑾仍經此路則沿途所鑿之井仍交與霍尚令
所屬旗下蒙古修理看守
上曰可令守之此番所鑿之井佳甚得水甚多其指示
地方修理道路俱無可議深為可嘉奉差内外鄉
導章京及官兵著察明俟回京時令本管大臣交
與該部議敘具奏其沿途之井交付掘井章京令
一體用心修理看守仍選擇何井水佳以備汲用
毋僅以上用之井另行修治
庚寅
命速設旁驛
駕至和爾和
諭理藩院曰著檄尚書班第即遣賢能官員作速安
設旁驛
辛卯
上諭皇太子曰朕沿途至喀倫觀覽草漸茂盛從四月
初一日以後馬可飽飼羊亦近肥水泉給足故三
旗並行雖八旗駐於一處亦得無悞㸑薪足用較
之前所聞者大異矣三月内雨雪微多稍未適意
緣此懷抱不暢今意已寬舒因待出古北口之火
器營漢軍兵遂爾多駐時日到彼地日期未可預
定前遣往噶爾丹二次使臣俱於初七日到噶爾
丹今在土喇於三月十六日令伊等步回奏章大
槩與前相同皆好語也彼牲畜甚瘦人所食亦罕
少我師頭隊哨兵已詳悉指示遣行矣土喇地方
大約距喀倫有十八宿之程京師二十日所送馬
三千匹皆肥徤全至惟兵部之馬不及耳塞外所
産草木諸物寄往觀看并奏
皇太后請視之
諭督運于成龍運糧之法是日
上駐蹕格德爾庫于成龍自密雲縣赴
行在奏曰(臣)等多齎米八千石請酌留喀倫以内驛
中至正項米一萬九千石則支給凱還官兵之
米亦在内不知此米當貯何地
上曰餘米每驛留貯正項米候朕旨行爾等車與牲畜
如何奏曰(臣)來時連日有雨車行泥淖中牲畜俱
勞苦倒斃者有之病廢者亦有之
上曰朕所攜牲畜俱無恙此皆爾等該管官員不敬慎
故耳嗣後牲畜倒斃者不准支補問爾等米車已
到何處奏曰頭隊米車已到巴顔烏闌初七八間
可至和爾博驛
上曰隨駕先行之車鮑復盛並不照管砂磧之地朕親
身與諸皇子諸大臣幇車使過聞後來車上牲畜
多有倒斃随駕兵丁之牲畜俱無恙彼之牲畜何
以至於倒斃乎此皆不盡心飼養之故不許增支
牲口竟責成於彼可也其宣化府取到大礮可交
都綂諾木圖等聞礮車殊大而重著取官員存留
驛中車裝載其營與前四旗礮營相距一站令勿
亟驟但照常行追随續進朕當留待一日于成龍又
奏曰聞官兵攜來米掣二十日留於驛站臣等
米俱計官兵食米完日用車起運今掣米留貯
其短少之日臣等米車必不能追赴
上曰此掣留二十日米可將爾等所解米擇駱駝三百
頭每頭負倉斛一石六斗每車載四百五十觔共
裝一百五十車先行解來令喀喇沁兵一人牽駝
兩頭其口糧十人共給一羊勿給以米喀喇沁兵
不甚諳牽駞之法著帶内府管駞首領郝尚圖往
押之而來此項駱駞馬騾到後不復還汝朕將用
之爾米車不能恰到勿以為懼爾竭力勤勞之處
朕皆知之即或稍遲亦不罪爾凡有當行事宜必
以勅諭汝至每驛所留三石之米如有當給蒙古
口糧不得動支正項之米將爾等浮帶留驛米内
支給于成龍又奏曰臣自京來時又有追助牲畜
之人今車上所用牲畜不敷請收之
上曰可于成龍又奏曰捐助銀十八萬兩零又三省廵
撫銀三萬兩除分給夸蘭大外所剰銀俱齎至
備用
上曰齎來銀甚善朕有所用不得支動其三省銀兩爾
可酌用于成龍又奏曰臣料理米車事竣請追趨
駕前
上曰二十四日能來則來不能則止
命安插喀爾喀降人默爾根阿海滚濟扎卜於喀倫
内侍郎安布祿等奏至言臣等四月初五日至科
圖地方是夜有喀爾喀人塔爾拜至云我係喀
爾喀多羅郡王董羅卜多爾即之族叔台吉滚
濟扎卜默爾根阿海之人我台吉同扎薩克台
吉車陵渣卜於搭爾吉而即等處遊牧聞噶爾
丹搶掠納木渣爾拖音之信我台吉同扎薩克
台吉車陵渣卜及扎薩克台吉阿里雅等往東
遊牧在俄濃之竒姑爾蘇地方居住我台吉共
領四十餘戸將及二百口今來歸
聖上於四月初一日已至公車木楚克納木渣爾旗分
地方是以將塔爾拜一併遣送為此奏
聞
上曰著理藩院差官一員令台吉默爾根阿海滾濟扎
卜等衆進喀倫安插有好水草地方小心防護彼
係逃來喀爾喀不可深信俟還師時再議措置塔
爾拜亦遲遲遣去
壬辰
駕次塔爾竒喇
諭内大臣曰此地水草甚佳明日仍駐蹕著通行曉
諭
命留馬匹於喀倫先是
上命正黃旗内府護軍夸蘭大費揚固分别兵丁馬匹
至是費揚固等奏護軍内有馬三四五匹者計八
十一名有兩匹者七名有一匹者亦七名應取
此七匹補給有兩馬之護軍共計随行護軍八
十八名取過馬匹護軍七名因馬瘦留下護軍
二名現存馬共三百零四匹騾十五頭駱駝十
二隻牛四十一頭留下之馬四十五匹
上諭内大臣曰此所分别甚善以無馬之護軍留下則
所留之疲馬有益將伊肥馬一匹給與前去之護
軍則前去之護軍亦有益矣著議政大臣等議奏
隨議
諭旨誠是應照所題傳諭後隊大兵各將所留人馬
數目察明奏聞存留喀倫可也
上從之先是遣往掘井官員等至塔爾竒喇地方遍視
無水適有堅冰凝結之處極力浚鑿忽清泉從
石下湓湧導之遂成巨流自是師行往返人馬
資用不竭惟我
皇上綂兵𠞰寇每事皆合
天心故地靈效應泉流湧溢衆軍咸獲攸濟非所謂助
順佑信吉無不利者歟
癸巳
飭牧場謹慎火燭
上諭内大臣曰牧馬之處務小心火燭倘不謹慎延燒
牧草後隊之兵如何行走若獲失火之人將伊主
一併嚴加議處著通行曉示
命軍士留出牧地
上諭行兵部曰前鋒兵鑲黃旗兵正黃旗兵察哈爾兵
綠旗兵此五營現在一處同行伊等放牧馬匹俱
遵法度今草甚茂著將御營相近迤西牧草留以
待用行則在前一程駐扎勿相去大遠
命大學士伊桑阿祭告風雨域外山河川澤之神其
文曰朕撫御寰區殫心懷保遐邇中外㒺不率俾
乃厄魯特噶爾丹悖天方命俶擾朔漠朕特親綂
六軍指授撲𠞰以期蕩滌寇氛輯寧荒服兹已師
次邊界惟域外百靈效順時序休和默襄撻伐之
威益勵遄征之氣膚功迅奏
神爽攸昭用遣專官虔申告祭惟
神鑒焉
甲午
駕至僧色地方
優賜出使蒙古
上諭理藩院曰兩次奏差蒙古同内地人員往來勞苦
甚為可憫著查阿爾必特祜同差蒙古賞例更議
增賞議曰察前與阿爾必特祜等同差蒙古賞以
衣服布帛今随侍衛克石圖主事保住等前往
者佐領二員驍騎校二員委署驍騎校一員鄉
導四人兵七十一名因在途次不便賞給衣服
布帛其佐領驍騎校鄉導等人各賞銀三十兩
兵丁各賞銀十五兩至僕從二人同兵丁步行
前來應各賞銀五兩現在此地者由戸部取銀
賞給未到者移文該部俟伊等赴京城之便由
部内賞給
上命佐領驍騎校鄉導各賞銀五十兩兵丁各賞銀三
十两僕從各賞銀十五兩餘依議
命議散給馬匹
上諭議政大臣等曰自京城取來馬三千匹現在兵丁
每旗給一百五十匹乘用則趕馬之人亦覺有餘
著議奏随議今將此馬即給兵丁俾伊等得留疲
乏馬匹不但兵丁有益馬亦不致遺棄凡此馬
匹俱係
朝廷官馬八旗兵每旗應給與一百五十匹火器營兵
二千名應總給與五百匹奏入
上曰馬匹以明日到著到時議奏
命黑龍江將軍薩卜素率兵暫駐喀爾喀河地方行
兵部奏曰據將軍薩卜素咨言奉
旨整飭軍旅於四月初六日起程向克魯倫前進應
於何處會師乞作速行文我兵自四月初六日
始計各攜三月口糧兵行以糧為要三月以外
接續米糧煩部中撥支勿致斷絶
上曰將軍薩卜素之兵來亦無及兵馬徒然勞頓着薩
卜素於喀爾喀河相近好水草處喂養馬匹可將
諭旨移文薩卜素知之
命設環營嚴禁喧嘩火燭
上諭内大臣曰先是諸軍未至喀倫禁止喧嘩及營中
火燭未甚嚴切今已至喀倫著將此嚴加禁止自
明日始著列環營先是會議至多雲地方即結環
營
上命俟至察罕諾爾既至復令少緩兹已抵邊界遂有
是
諭
命催糧運絡繹奏報
上諭行兵部曰著移文于成龍將第一運之米已至何
處從驛站作速報聞第二運之米至何處亦著陸
續申報
乙未内大臣索額圖大學士伊桑阿等奏請
皇上回師
上大怒
切責之時
駕次科圖前所遣俄齊爾使於噶爾丹還言噶爾丹有
兵二萬又借俄羅斯火器兵六萬内大臣索額
圖大學士伊桑阿等大驚入奏曰噶爾丹之去
已遠
聖上當徐還使西路兵前進
上召内大臣佟國維等入行幄
諭曰朕以噶爾丹侵擾喀爾喀及外藩蒙古此番秣
馬厲兵整軍運餉分路進𠞰曲盡籌畫告祭
天地
宗廟
社稷務期𠞰滅噶爾丹而後出兵自兵丁以至厮役無
不思滅噶爾丹者而大臣内有怯懦不實心勇往
向前之人或前經行間獲罪而不思效力自贖或
因出身微賤而畏懼大臣依違行事朕惟一意前
進以𠞰滅噶爾丹為念况爾大臣俱係情願效力
告請從軍之人乃不奮勇前往逡廵退後朕必誅
之不知索額圖伊桑阿等視朕為何如人我
太祖高皇帝
太宗文皇帝親行仗劒以建丕基朕不法
祖行事可乎指顧間噶爾丹可擒可滅既至此地而傚婦
人選蠕退縮乎且大將軍費揚古兵與朕軍約期
夾擊今朕軍失約即還則西路之兵不可問矣將
何如還至京城何以昭告
天地
宗社乎時怒甚泣下佟國維等免冠叩首奏曰
皇上諭旨極是(臣)等真怯懦妄奏死無地矣頃之車克
楚至言噶爾丹未嘗遁去仍在克魯倫衆始曉悟
命散給馬匹揀留疲馬
上諭議政大臣等曰自京城每佐領下出兵七名每人
給馬四匹四人共騾一頭今每旗留八十名則八
旗共留六百四十名矣合綠旗兵察哈爾兵自京
城趕馬來護軍二百名通共計算比原數仍多計
所留八十名兵丁之馬騾共三百四十有餘於此
馬匹内揀臕壯者可得馬一百五十匹再添自京
城帶來馬一百五十匹則每旗三百匹矣若給火
器營兵每旗一百匹二總兵官下綠旗兵各五十
匹馬自有餘這所留兵八十名著留十五日口糧
其餘米糧給與前去兵丁其補還此項米糧俟于成
龍運米到時照數補給此馬三千匹内撥給兵丁所
剰著交與上駟院其趕馬來護軍二百名令歸各旗
營内行走著會議具奏随議今選兵進𠞰噶爾丹視
馬匹肥壯者每旗揀取一百五十匹與自京城帶
來馬三千匹凑合每旗應給三百匹火器營兵每
旗應給一百匹二總兵官下綠旗兵應各給五十
匹將分給所餘之馬交付上駟院其&KR1320;馬來官兵
仍歸各旗營内行走此所留八十人應留十五日
口糧將所餘之米撥給前去兵丁其補還此項米
數俟于成龍運米到時照數補給奏入
上曰在前之兵若將趕來馬匹復趕送前去則馬匹勞苦
内御馬羣有馬八百匹在前將此馬内給與前鋒
兵一百匹給與兩黃旗三百匹其在前行走之綠
旗兵給兵部馬五十匹給此馬時著馬思喀達
禮善安布祿看給其在後六旗兵漢軍火器營兵
綠旗兵馬匹著索額圖看給給此馬時内御馬羣
馬一千匹不用給與著將兵部趕來馬匹取其臕
壯者五百并自京城趕來旗下馬匹照數給與設
或一旗馬皆堪用無可留之兵口糧馬匹俱不致
有悞本旗大臣具保即不必留有欲留四五十名
者亦視其本旗具保留之再所留護軍驍騎爾等
親身與本旗大臣等騐視分别火器營兵有欲留
幾名者聽其留下官員内有無馬者亦聽之此所
留之兵不可無大臣管領著左都御史傅臘塔副
都綂海蘭在此駐扎總管兵馬遣人察看哨口偵
探信息
丙申
命營門設礮内大臣等奏原會議營中四門每門設
子母礮二位奉
旨不必用子母礮著安設内造礮後都綂等奏内造
礮留宣化府二十四位已將十六位交與漢軍
官兵今既結環營此礮應每旗取一位安設營
内奉
旨准取來安設此處現有二位著再取六位來來時
勿催廹令其量力前行
命内大臣公福善督催火器
上諭福善曰火器甚屬緊要今俱在後設有需用之處
必遣人往取爾既在後營務加意令其附近行走
如有取用速送前來不可有悞福善奏曰在後火
器應令都綂等催趲向前俱接
御營行走需用時如有所取(臣)親身趲送似斷不至
遲悞
上命議政大臣等議奏議政大臣等會議火器最屬要
需應趣令向前接
御營行走
上准行曰毋勞苦兵丁可令從容前進
丁酉
諭坐塘人員速遞大將軍伯費揚古奏章
上諭行兵部曰大將軍伯費揚古題奏事件所到驛站
即作速遞送御營勿悞時刻併檄土木坐塘侍郎
馬爾漢處凡大將軍所奏事件一到其地亦交驛
站速送御營督運于成龍報直省頭隊夸蘭大噶
禮所轄車二百輛於四月初十日已到第六驛
和爾博地方今往取駞騾一到即勻裝車䭾起
行
戊戌
駕出喀倫至蘇德圖駐蹕
命趣于成龍等糧及岳昇龍軍
上諭行兵部曰前遣護軍參領車克楚等偵探厄魯特
蹤跡頃來奏云現今噶爾丹由克魯倫河順流而
來住扎之處大兵十日内可到應行文于成龍著
將三百駱駝一百五十車所載糧米陸續運至勿
致有悞噶禮頭運米糧亦令随後運到總兵官岳
昇龍著選所屬兵丁兼程趣御營前來
命大將軍伯費揚古扼噶爾丹去路
上手勅諭大將軍伯費揚古曰朕所綂軍近至喀倫時
即差護軍參領車克楚前鋒侍衛祁薩木往克魯
倫左側躧探聲息今車克楚還奏云臣等初九日
到伊扎爾地方見有宼蹤於是轉回初十日遇沙
津王所差俄齊爾等十五人言噶爾丹於本月初
間自土喇向克魯倫移營第三日始釋我等噶爾
丹在達爾漢敖拉山以此揆之噶爾丹已近朕所
綂大軍矣此寇乃極狡猾之人如敗遁斷不趨土
喇必渡克魯倫或從俄儂巴爾濟赴塞稜格或繞
巴顔烏闌之後設伏爾等兩隊兵見彼下克魯倫
若随其蹤而往未必不入其伏中朕甚為此慮之
特遣藍翎侍衛殷濟納等往諭大將軍費揚古爾
可詳詢地理及彼脱逃之路小心堵禦不可以彼
向下流行而輕之特諭以示議政諸臣復
諭曰據車克楚等來奏云噶爾丹兵由克魯倫河順
流已至伊渣爾矣若聞我兵信息回渡克魯倫河
由俄儂巴爾濟之後遶道向塞稜格逃竄亦未可
知陜西一路兵有阿南達在内彼處周圍地方阿
南達悉知費揚古兵及陜西兵一聞噶爾丹由克
魯倫河順流而來必随後速進此兩路兵俱随後
進則塞稜格地方無堵截之兵矣陜西兵應預堵
塞稜格費揚古兵或仍留土喇或躡噶爾丹後而
來著會議具奏議曰
皇上手勅諭大將軍費揚古極其詳備應行文大將軍
費揚古令防賊兵遁走塞稜格預留陜西兵堵
截去路伊仍領大兵躡後前來凡事俱欽遵
訓旨行
皇上手勅謄發阿南達可也
上從之
命約束軍裝
上諭内大臣曰今已出喀倫爾等皆久歴行間大臣甲
胄器械應如何帶往著會議具奏議曰自明日始
撤袋内各帶戰箭二十枝随
駕兩班侍衛著專尼大各背小旗穿綿甲扈從其跟随
行李專尼大亦著背小旗行走
上曰善
命蒙古軍合為一營設立首領
上諭侍郎西喇侍讀學士喇錫曰扎薩克王台吉等及
喀爾喀王台吉等著俱駐扎一營伊等不可無總
領科爾沁達爾漢王班第既係親王可令為首使
總領之
命内大臣索額圖趣後軍
上諭索額圖曰爾往傳諭後軍距此地二程有胡魯蘇
台察罕諾爾地方朕駐營以待著後軍䟎赴前來
毋疲勞馬匹
上諭皇太子曰自出喀倫見水草尤佳地方形勢無平
原曠野盡皆低山處處有沙岡凡喀倫内所常見
之走獸飛禽皆無惟黃羊野騾大烏鳥白翎雀耳
此地除牧養牲畜外並無佳處我軍重車所經無
有阻悞看來沙行視泥行為易自獨石口至喀倫
以繩量之有八百里較向日行人所量之數日見
短少自京城至獨石口為路甚近約計不過四百
二十三里皇太子可試使一人繩量之喀倫地方
用儀器測騐北極高度比京師高五度以此度之
里數乃一千二百五十里朕所過蘇泥特阿巴哈阿
巴哈納爾等旗各皆效力浚井泉修道路治橋梁除
石礫視内地甚多敬謹已極誠可嘉悦漸北行漸寒
喀倫外見舊冰雪尚微存晨行時或有鬚凍之日
而槩無妨於草木之生長此亦一竒也然諸蒙古
以今年為大熟朕所綂兵已近喀倫遣護軍參領
車克楚前鋒侍衛竒薩穆盆楚克貝子護衛穆渣
哈爾阿巴哈納爾布昭貝勒鄉導索納木察哈爾
護軍撥什庫三人理藩院撥什庫一人給善馬各
三匹往克魯倫河一帶偵探蹤跡於四月十二日
車克楚竒薩穆還報初九日至伊渣爾厄爾幾納
地方潜入噶爾丹兩哨兵之間視其形蹤併牲畜
計之共約有二千餘此外更復何有為山所隔視
之無所見噶爾丹哨兵見我蹤跡正追尋間我等
突出前來於初十日遇沙津王所遣佐領俄七里
等十五人口稱噶爾丹於此月初自土喇移營向
克魯倫河下流第三日遣我等歸噶爾丹至達爾
漢敖喇矣汝等勿與我同行噶爾丹人相随在後
若問時難以答應汝等宜速出語訖遣之使行以
此觀之噶爾丹去我軍八宿矣整肅軍旅訓備偵
哨大約十日可與敵會此乃緊要情事應書在前
前數事随思意所及而書故將此書於後
己亥
駕次胡魯蘇台察罕諾爾
命調盛京等處兵會於索約爾濟山禦噶爾丹東走
之路
上諭議政大臣等曰厄魯特噶爾丹由克魯倫河順流已
至伊渣爾厄爾幾納克地方我西來兩路兵及中路
兵俱近克魯倫河矣噶爾丹勢蹙或向東竄入亦
未可知著盛京寧古塔兵前往索岳爾濟山屯扎
黑龍江兵亦赴彼會齊此處從直路遣檄併檄京
城轉行是日督運于成龍報至言本月十二日以
駱駝三百頭車一百七十三輛裝米一千石交侍
郎噶禮管駱駝首領郝尚圖等起行又十二日直
隸頭運第二隊夸蘭大遊擊劉澤寰所管糧車二
百輛内一百輛已至和爾博站餘一百輛至庫勒
諾爾地方頭運第三隊夸蘭大都司丁延祥所管
糧車二百輛内七十五輛已至和爾博站餘一百
二十五輛至庫勒諾爾地方二運頭隊夸蘭大按
察使劉暟所管糧車二百輛俱至庫勒諾爾地
方
上曰此大喜之報也嗣是後隊米車到後發行于成龍
俱節次奏報
遣撥什庫諾爾布瞭望噶爾丹蹤跡
上又慮噶爾丹向西遠遁乃遣理藩院撥什庫諾爾布
喀爾喀納木扎爾王長史庫濟根等七人哨探
諭曰爾等往歐德哈爾哈地方潛度河伏於北山登
高遠望聞噶爾丹順河下流行恐我軍越過
諭皇太子曰我軍將展哨前進偵探聲息以待後營
齊集噶爾丹仍在車克楚所探之地實為我師之
幸倘趨克魯倫河下流而往則迤東蒙古恐為所
動搖故調奉天烏喇兵馬令會於索岳爾濟地方
已經行文汝宜促之并不時探問報聞
庚子
命定軍行次序
上諭内大臣索額圖等曰今大兵已出喀倫應令幾旗
前行幾旗後行著會議具奏議曰今已出喀倫應
著前鋒軍在前行次八旗漢軍火器營察哈爾
宣化鎮古北口綠旗兵行次
御營並上三旗行次五旗行總兵官岳昇龍至亦同
綠旗兵行
上從之
辛丑
上自葫蘆蘇台察罕諾爾至喀喇芒鼐哈必爾漢駐蹕
入行宫時宣化總兵官白斌等率官兵跪迎
上顧謂白斌等曰爾等俱經歴戰陣之人今於朕前領
兵進𠞰與他次不同果著有勞績爾等之功斷不
致冺沒若遇敵時宜各加勉勵
賜總兵官白斌
御用帽及袍褂副將施世騄參將張維焦相聖袍褂各
一件
賜總兵官白斌馬進良標下兵丁每營牛二十頭羊
三十隻又
遣膳房章京莫洛渾等傳
諭撤今日御用茶飯食物均賜衆官兵於是衆皆列
坐會食既畢總兵官白斌等跪叩奏曰臣等係
邊陲武弁行間效力乃臣等職分此次出征屢
蒙
重賚今既
賜衆官兵牛羊又
賜(臣)等
上用食物並
御用冠服(臣)等實不克當雖古之解衣推食何能及我
皇上殊恩若遇賊寇務行𠞰滅以報
皇上高厚於萬一耳衆官兵俱鼔舞歡躍奮勇百倍
壬寅
命檄催大將軍伯費揚古速報軍情
上諭行兵部曰朕前頒手詔與大將軍費揚古不知曾
達與否其兵現抵何處至今未見題報今作速移
文費揚古朕親率大兵於四月二十五日可至克
魯倫地方其兵已至何處及何時可至土喇巴顔
烏闌地方著明白開報由旁路驛站作速具奏
申禁燈火
上諭内大臣等曰火禁竟不能行著再加嚴禁以後或
爾等營内或哨口或斥堠牧馬之處終夜無使張
燈舉火務行禁約著派官兵廵拿僕從人等被獲
將伊主從重治罪若不行拿究被傍人捕告者將
伊等並行治罪
癸卯
駕至席喇布里圖駐蹕
命皇長子胤禔内大臣索額圖總領前軍
上諭内大臣索額圖曰朕今日至此見漢軍猶未起營
如此必致悞事伊等俱不足恃應派此處大臣綂
領而行索額圖随將内大臣以下侍郎以上職名
入奏得
旨前行八旗前鋒兵漢軍火器營與四旗察哈爾兵
及綠旗兵行走綂領不可無人著皇長子與爾親
行前往綂領行走朕十九日在今日所駐席喇布
里圖地方停留漢軍火器營察哈爾兵綠旗兵令
十九日在今日所駐之西巴爾台布喇克地方停
留以候皇長子皇長子在漢軍火器營内駐扎八
旗前鋒照常行走每旗派出前鋒二名並酌派該
管官護衛皇子所派前鋒必於十九日遣往西巴
爾台布喇克地方其八旗前鋒漢軍火器營察哈
爾兵綠旗兵俱著於拖陵布喇克地方停留等候
御營
指授後軍駐營之地
上諭副都綂吳達禪曰御營後五旗中著正紅旗明日
近至御營聽上三旗指示劄營其四旗至御營軍
所過六七里外繞湖泊劄營
上諭皇太子曰朕所綂兵旅區畫齊僃深入克魯倫克
勒地方若無停留稽緩六七日内或可與敵相遇
初聞此地僅可一二旗魚貫而行今水泉充給此
數日來分派已定以前鋒營及八旗火器營兩綠
旗營察哈兒兵居前為一隊次則朕之大營及鑲
黃正黃正白三旗凡四營為一隊再次則以正紅
鑲白鑲紅正藍鑲藍凡五營為一隊先行之前鋒
與鑲藍旗尾後相去約百里四月十七日八旗綠
旗及火器營俱已會集軍容整肅馬臕健壯至克
魯倫前一日約齊而進此際彼即望風奔逃亦必
為我軍所困若其順克魯倫河而下或少需時日
耳因便示知之特諭
丙午
上駐蹕西巴爾台以撥什庫諾爾布等偵探有功授職
賞賚有差時哨探撥什庫諾爾布等還奏曰(臣)等
奉
旨到歐德哈爾哈視其蹤跡敵人並未嘗過此地(臣)
等渡河上行五十餘里至塔爾吉爾濟乃見一
人(臣)等欲擒之以復
旨往追之厄魯特伏兵三十餘人出馳來圍逼(臣)等
正不能脱之時忽大旋風起自北而來人不相
見乃順風而出視之已到古爾班土爾罕口矣
於此知
皇上洪福
上天助祐乃謝天而回厄魯特實在塔爾吉爾濟地
方
上命以諾爾布往返事諭議政大臣及兩營大臣知之
又
諭曰諾爾布兩次往厄魯特地方偵探信息著有勞
績著給拖沙喇哈番之職俟回京日另加恩賞今
暫充撥什庫行走長史庫濟根賞銀五十兩鄉導
索諾木齊旺護衛博羅輝額林辰等各賞銀三十
兩
喀爾喀扎薩克一等台吉車陵扎卜擒厄魯特
二人解至理藩院随以其事入奏得
旨喀爾喀扎薩克台吉車陵扎卜著即加溫諭所獲
二人著拘繫随行其押解人喀爾喀等亦著随行
俟至克魯倫各遣還家尋會議遷車陵扎卜入喀
倫内
上諭皇太子曰朕所經過之處非大瀚海也西之瀚海
較此更闊然觀之亦非平衍之地山阜聯綿沙石
間雜自出喀倫未見寸土其沙亦堅硬履之不陷
瀚海中所産石塊與砂附去觀看營中軍士鑿井
甚易一人可鑿二三十處因水泊中取水嫌遠咸
於近帳房處鑿之可掘之地亦易認識有謂之善
達者地窪而潤掘未二尺即可及泉有謂之賽爾
者山間溝徑掘僅尺餘即可及泉有謂之布里杜
者乃叢草積潦水雖有而佳者少有謂之窺布爾
者水流地中以手探之泉即随出故野騾以蹄抉
之而飲風土景况一無所取地盡碎石下馬偶竚
立可射之處亦少我軍未曾騎射其地實未見佳
也草則叢生而土高所以縈絆馬匹又各種野鼠
所穿之穴較興安一帶鼢鼠之穴更深殊覺可厭
草名頗多有郁爾呼草牛羊駝馬食之最宜以此
稱佳内地蒙古皆不能識又有蘇離草生最高故
將此二種亦附去觀看此番行師日期皆因火器
營甚是躭閣即今猶等待而行必日期相符乃善
也恐噶爾丹順克魯河遠去遣巴哈納爾之鄉導
索諾等七人至克魯倫河之額古特哈爾哈偵探
於四月十四日往二十一日早來覆奏噶爾丹在
克魯倫河地方是實等語朕之大營距噶爾丹所
在不過五程噶爾丹似茫無知覺我軍駐處山勢
高峻易設偵探故前移哨兵於古爾班圖爾漢巴
爾泰哈地方特諭
命檄問大將軍伯費揚古軍至土喇日期
上諭行兵部曰前費揚古奏稱伊等大兵於四月初三
日至翁金二十四日至土喇二十七日至巴顔烏
闌俟兵至翁金之日再行馳奏朕依所奏日期親
綂大兵而來已與噶爾丹相近而費揚古至翁金
日期尚未奏報則其至土喇日期無由得知朕兩
次馳諭亦未經回奏著喀倫驛站與土木驛站各
移文費揚古伊等兵見至何處何時至土喇與巴
顔烏闌令作速報聞大將軍伯費揚古奏報大兵
情形費揚古奏言三月十九日蒙頒
上諭於本月二十八日未時已到阿爾哈林圖地方三
月十六日(臣)等大兵所行之路並未遇雨二十
二日遇雨至晚復雪道稍泥濘故遲悞一二日
至於載礮之車日行不過二三十里不能随大
軍即到因是將神威等大礮留於喀倫著綠旗
兵守護近蒙
皇上頒發新造礮八門並景山之子母礮四門江南送
到子母礮五十五門已用大同所養駱駝二百
頭䭾載前來運糧正卿喻成龍等於三月二十
四日至臣敖漢察罕和朔行營言糧車於二十
二三日始出喀倫路上水草缺少而牲口係從
太原逕至此處故皆疲瘦今將十五日口糧留
於喀倫以備大軍凱旋之用又十五日口糧運
至翁金等處預備其二十日口糧用小車選駕
車牲口内可用者運至土喇地方支給大軍臣
以大軍口糧關係甚要因會議將十五日口糧
留貯喀倫其三十五日口糧著盡行運至土喇
地方若小車及所選駕車牲口不足著將撥給
䭾礮所餘空行駱駝助運議定已交付喻成龍
等去訖(臣)自歸化城啓行時曾遣問寧夏兵幾
時起行何日到翁金地方據孫思克等回稱我
等之兵於二月二十二日起程行三十八日可
至翁金近蒙頒到
諭旨随遣人往令將寧夏兵行至何處作速申報(臣)
於四月初六日屯扎翁金口之東席喇胡魯蘇
台地方因大軍悉按掘井處安營故分兩隊而
行於初七日留居一日俟後隊大軍至於初八
日並進駐扎於烏闌厄爾幾地方若寧夏兵於
初九日至烏闌厄爾幾地方(臣)等或一路進兵
或兩路進兵會同定議俟商南多爾濟詣
御前時明白具奏若仍不至據正月二十八日奔來喀
爾喀逃人曾有噶爾丹今在土喇上流之語臣
等亦不便久待即於初十日啓行進趨土喇矣
其寧夏兵到時著随後進發又鄉導等約略計
云初十日自烏闌厄爾幾起程行二十二宿於
次月初三日可至土喇河阿喇克山之西克勒
和朔地方謹此奏
聞
上命議政大臣等并在三營内王大臣副都綂會議具
奏
丁未
命商進止之宜
上諭諸王大臣曰前因大將軍伯費揚古疏言四月二
十四日可到土喇二十七日可到巴顔烏闌是以
中路大兵整旅安行已來至近敵之地矣費揚古
沿途躭悞許久不見奏聞今忽奏稱改期目前我
軍既逼近噶爾丹應不必待費揚古軍當即前行
多羅信郡王鄂扎貝子蘇爾發宗室公蒲圻和碩
額駙尚之隆都綂都思噶爾巴渾德周卜世阿
錫坦石文瑛王永譽護軍綂領托倫蘇丹散秩
大臣布克叨副都綂噶爾必錫柱胡世巴凱音
布莫洛渾阿喀納侍讀學士席爾登理事官溫
達等一議曰(臣)等竊思噶爾丹若果有待我軍
之意則我亦可俟西路之兵矣若不能禦我軍
威欲行逃竄則其地方寬闊聞信預遁必相隔
遼遠今量西路兵所到之期緩行以待兩路夾
進似為有益事關重大伏候
上裁領侍衛内大臣蘇爾達馬思喀内大臣明珠大學
士伊桑阿侍郎安布祿西喇侍讀學士喇錫等
一議曰臣等前因大將軍費揚古原奏内有二
十四日至土喇之語度等待之期不甚久遠因
曾奏請俟費揚古兵至然後進發今
諭旨言自阿喇克山之克勒和朔至土喇河上流尚
有五六日之程爾等問明鄉導議奏(臣)等詢問鄉
導萬舒克等言自阿喇克山之克勒和朔前行
八宿第九日始至巴顔烏闌地方噶爾丹若由
巴顔烏闌北逃竄亦有去路如此則等候日期
太遠若我軍不進噶爾丹不戰而走則相去遼
闊一時難於追獲今我軍似應前進酌量而行
事關重大伏候
上裁宗室公吞珠領侍衛内大臣公國舅佟國維副都
綂阿爾納學士宋柱等一議曰中路大軍前進
宜近抵克魯倫河前奉
諭有欲遣使往噶爾丹之語若費揚古之兵可待即
往來遣使延緩日期以待費揚古之兵若有可
行事宜我軍勢大可即行𠞰滅噶爾丹極其狡
猾若順克魯倫河下流而去我大軍已近即可
進𠞰如大軍不近抵克魯倫河而噶爾丹順克
魯倫河下流過一二日則我大軍似難追及矣
事關重大伏候
上裁奉
旨遣乾清門侍衛馬武往皇長子營内侍讀學士喇
錫往五旗營内商之
皇上作手勅差侍衛額林辰賫授大將軍伯費揚古曰
爾初七日疏於二十一日酉時到覽之言五月初
三日可到土喇汝原奏言四月二十四日可到土
喇二十七日可到巴顔烏闌是以朕軍因水草無
悞定於二十五日間到克魯倫河今差前鋒視其
行蹤亦已獲其生口矣噶爾丹有沿克魯倫河而
下之勢與我相隔五日程此際汝等理應遣奏數
次則朕軍易於迎待而汝等久不來奏不知已到
何地恐稽時日催趲而行遂先於汝等今或待或
行係在兩可情事甚大汝等如何行路當速來報
因原議兩路兵孰先到數日有務湏等候之約是
以朕且待且行如必不得已則當相機行事耳特
諭又
命催趲糧運
上諭行兵部曰大將軍費揚古兵行稍遲朕緩行以待
之可行文于成龍乘此時將所運米作速陸續運
至
侍衛喀瓦爾達探見噶爾丹哨卒還復
命先是
上酌遣前鋒随喀瓦爾達等至古爾班圖爾罕地方潜
覘敵哨至是喀瓦爾達還奏曰(臣)等奉
旨前夜往踰巴爾代哈山及清晨至西方圖爾罕山
上適敵人哨卒方到(臣)等避而覘之見敵人哨
卒立於山上覓水向克魯倫視之見其有烟厄
魯特在此是實(臣)等恐彼知覺繞山潜歸
戊申喇錫回奏言綂領正紅旗兵
皇四子宗室公齊克塔哈内大臣公常泰都綂齊
世護軍綂領鄂克濟哈副都綂渣喇克圖法喀
原任尚書顧八代侍讀學士覺羅華顯綂領鑲
白旗兵僖郡王岳希貝子吳爾占都綂噶爾馬
護軍綂領桑格蘇赫副都綂納秦綂領鑲紅旗
小營兵宗室公蘇努副都綂烏赫綂領正藍旗
兵顯親王丹臻副都綂崇古禮禪布侍郎常綬
閒散宗室哈爾薩綂領鑲藍旗兵康親王傑淑
貝子魯賓内大臣阿密達都綂喀代副都綂鄂
飛龍西庫裕親王福全恭親王常寧簡親王雅
布等議(臣)等衆意以為大將軍費揚古兵至土
喇之期尚早若中路大兵即行前進使噶爾丹
知
皇上已至旋即逃竄便得脱矣今視水草佳處堪容八
旗兵者暫行屯駐約計將軍費揚古兵之至然
後前進則噶爾丹之後已為所截因而夾擊之
於事有益縱令噶爾丹依克魯倫河順流而去
自有
盛京烏喇黑龍江等處兵在彼而我大軍復進抵
克魯倫河以斷其歸路亦復有濟事關重大伏
候
上裁綂領鑲紅旗兵
皇三子胤祉領侍衛内大臣公福善副都綂孫渣
齊侍郎席爾達學士三寳等議(臣)等衆意以為
大將軍費揚古疏内雖稱兵行遲延五六日約
計今已至翁金之路矣噶爾丹見在巴顔烏闌
近處若待費揚古兵至遲延時日恐賊萬一聞
風即行逃竄亦未可知今以中路大兵勦滅賊
寇未為不足既已近抵克魯倫河似應一面移
文催西路之兵一面使賊不及為備前往擊之
事關重大伏候
上裁馬武回口奏領侍衛内大臣索額圖都綂諾穆圖
副都綂公孫徵灝雷繼尊費揚固趙鉞喻維邦
張朝午等一議謂應緩行以待大將軍之兵都
綂公鄂倫代都綂李正宗碩鼐尚書班第副都
綂張所知巴賽等一議謂應即行進兵奉
旨三旗營内王大臣等不必召集著見在此營内議
政大臣等議奏大臣仍持兩議口奏奉
旨至明日駐營處具奏
皇長子胤禔奏報察詢糧礮事胤禔等奏至言(臣)
等十九日自席喇布里圖地方啓行駐扎西巴
爾台二十日駐扎察罕布喇克二十一日至拖
陵漢軍火器營所帶宣鎮神功礮二十四門於
二十二日晚始至問随礮大臣漢軍都綂諾穆
圖等何以遲悞據稱此三宿相距八九十里駕
車騾匹已疲我等沿路休息而來故今日始至
又奏(臣)等至拖陵地方問總兵官馬進良白斌
爾等之兵有稽留處否俱言所帶八十日糧以
二十日糧留貯和爾博地方現今已用五十日
若糧能接濟不至稽遲矣
上遣人召内大臣索額圖委以火礮事務併交大學士
伊桑阿查綠旗兵二十日口糧數目具奏
上諭皇太子曰朕緩進之意特示汝知前將近敵情由
屢有諭旨二十一日酉時將軍費揚古由横設驛
站奏稱五月初三日可抵土喇等語伊前疏云於
四月二十四日抵土喇朕擬度時日欲於四月二
十五日間抵克魯倫河前進乃許久未曾奏報忽
而改期我軍難以指畫於是傳集八旗諸王及議
政諸臣會議衆見不同有言即宜進𠞰者有言原
議兩路之兵約會前進所關重大應少緩我師以
觀局勢朕再四籌度未能適當其可姑少為相機
徐行前諭旨曾言進𠞰今復稍有濡遲若不傳示
其故恐汝計日懸心因書以諭意噶爾丹情形萬
不計及此路進兵猶自夢夢耳但所慮者相距匪
遙噶爾丹聞知必爾逃遁機會可惜然彼雖逃遁
諒亦未得全脱也為此特諭費揚古奏疏亦謄寫
發往將此情由奏聞
皇太后并轉諭大學士尚書知之
辛亥
定議遣使於噶爾丹
上諭議政諸臣曰俟至拖陵地方再遣使於噶爾丹此
際費揚古兵亦將到矣噶爾丹若亦遣使來我亦
遣使頻往以待費揚古等兵彼若乘此際逃竄即
聽之縱逃亦必自生内變豈能完全耶諸臣奏
曰
上諭至拖陵地方再行遣使甚是俟至拖陵時往來遣
使以待費揚古兵若噶爾丹接戰則兩路夾擊
立行𠞰滅或逃或降至彼時酌量而行
上是之
以𠞰滅噶爾丹之策
曉諭諸臣
上召内大臣索額圖等入
行宫
諭曰噶爾丹自以為無所畏憚煽惑諸蒙古竊踞克
魯倫地方謂朕必不親征今我軍緊要軍器俱已
備至若噶爾丹聞朕已至必先逃竄爾等欲戰耶
欲使噶爾丹逃竄耶可各陳所見索額圖等奏曰
觀噶爾丹來踞克魯倫之意特欲煽搖諸蒙古
若遇喀爾喀即行搶掠實不料
皇上親臨今已近敵我軍迎往噶爾丹聞
皇上親臨不敢抗拒逃竄而去彼聲名一挫不能再振
如
皇上親抵克魯倫河噶爾丹竄去則我大事已畢我
皇上神威不但遠播邊塞且徧播四海以外矣(臣)等之
意聽彼逃竄似比戰為愈但所以使噶爾丹逃
竄之計(臣)等不得而知
上曰噶爾丹原係行劫小寇素無遠識信人誑言侵掠
喀爾喀以為我軍不能即至故敢竄伏克魯倫今
大軍已近噶爾丹西路之兵亦將至土喇我軍從
歐德哈爾哈邀擊即可破滅之矣今爾等欲迎往
使之逃竄朕以為無難俟其少近遣使往諭之云
朕欲與親臨約盟與爾相近爾可前來與我軍會
議朕並不爾𠞰噶爾丹聞朕親來必連夜奔逃我
軍即追殺如向土喇退去則必遇費揚古之兵朕
於此賊厪慮已久此次噶爾丹殄滅必矣如噶爾
丹拒戰必然糜爛如或奔逃亦至破壤但于成龍
所運之米恐不能應期而至耳伊桑阿安布祿西
喇喇錫巴圖賴爾等可撰勅呈覽俟少近遣往旋
即進兵此策何如爾等云何索額圖等奏曰
皇上洞悉噶爾丹詭計謀極周到一遵
聖謀施行實為盡善後進兵時索額圖復奏云
皇長子於烏闌布通之役實有餘憾不便使居前行
上以索額圖於烏闌布通自喪其膽恐遣彼為前行故
恇懼而有是奏不允
壬子
命議進兵之策商南多爾濟還賫大將軍費揚古疏
至疏稱將運至翁金之一月口糧内以一半留
翁金一半留兵一千令副都綂西爾哈達祖良
璧等防護運至土喇已移文囊吉理揚琳等又
稱王國昌報所運米斷不能如期運到随經檄
催外臣等率領大兵於初十日自烏闌厄爾幾
起程至察罕和朔地方將軍孫思克等帶西安
滿洲兵五百名輕騎前來於十一日至察罕和朔
孫思克稱伊所帶綠旗兵七千名途遇風雨馬
匹遲悞一半選兵二千願親率前赴大兵行走
博濟稱伊所帶滿洲兵二千漢軍兵一千途遇
風雨馬匹稍悞此内亦選兵二千願親率急赴
大兵行走(臣)等會議俱依將軍孫思克博濟等
所議其餘滿洲兵一千著防護按察使囊吉理
所送米石此兵留西安副都綂西爾哈達祖良
璧并駐防協領等管轄其翁金所留一半米石
將孫思克標下所留兵内派出五百名著副將
張憲載管領看守滿洲漢軍綠旗兵四千去大
兵尚有十日之程不便作兩路進發應令随(臣)
等進路作速前來與(臣)等一路行走又商南多
爾濟奏稱費揚古等之兵於本月三十日可至
土喇之阿喇克山克勒和朔地方來月初七日
可至巴顔烏闌不便分兩路前進
上命議政大臣集議議曰查大將軍費揚古等奏稱不
由兩路進兵揀選人馬一路前行殊為整嚴請
如所奏至商南多爾濟奏言費揚古等之兵是
月三十日可到土喇阿喇克山之克勒河朔來
月初七日可到巴顔烏闌應量費揚古等兵到
之日聽
皇上指揮遵行至大將軍費揚古等以運到翁金米一
半留於翁金一半令副都綂西爾哈達祖良璧
等留兵千名運至土喇已檄囊吉理更無可議
上曰前既以大兵獨進及俟大將軍偕行之事使前後
營諸王大臣公議今亦應令公議之前軍處既交
付馬武則後軍處仍令侍讀學士喇錫前去
命嚴催糧運
上諭行兵部曰中路大兵現今逼近噶爾丹西路大將
軍費揚古兵亦已甚近大軍米糧關係甚要兩路
大軍會合即所需米糧甚多速移文于成龍著多
方設法將所運米務陸續速行運到又
諭曰現今需用米糧噶禮所運米已至何處湏先交
與驛站申報著伊趲行作速運到並著後隊夸蘭
大作速趲運前來
上諭皇太子曰朕綂大兵駐蹕察罕布喇克之日費揚
古遣來期約之商南多爾濟喇嘛於四月二十六
薄暮至彼於行路之間遇厄魯特二人擒來問之
彼云噶爾丹向克魯倫下流移營問費揚古何時
可至云五月初六間可至巴顔烏闌因是我師仍
稍緩以待之從察罕布喇克至克魯倫河約略三
百里未經量度難得其實此數日間未見汝奏章
并
皇太后萬安音問朕懷不勝惓切昨薩卜蘇奏事之便又
未見汝請安奏章益增懸念朕躬甚安諸皇子俱
佳皇太子佳否
癸丑侍衛馬武賫前營奏摺回復
命
皇長子胤禔内大臣索額圖都綂公鄂倫代李正
宗碩鼐諾穆圖尚書班第副都綂公孫徵灝張
所知雷繼尊趙鉞費揚固喻維邦侍郎安布祿
等議據拿獲厄魯特二人云噶爾丹現在克魯
倫之拖訥山順克魯倫河下流而行商南多爾
濟奏費揚古等兵於本月三十日至土喇之阿
喇克山克勒和朔地方來月初七日當至巴顔
烏闌
皇上親綂大兵特為𠞰滅噶爾丹而出又思遏賊歸路
調發西來二路兵俱至正合
聖上之神謨矣今大將軍費揚古與將軍孫思克博濟
之兵會合而來兵力甚盛於本月三十日至土
喇之阿喇克山克勒和朔地方來月初七日至
巴顔烏闌正宜協力夾擊𠞰滅噶爾丹其遣使
噶爾丹及計大將軍費揚古等兵近逼賊營夾
攻𠞰滅之處俱候
皇上乾斷侍讀學士喇錫回口奏云綂領後隊五旗
皇子王大臣於議政大臣所議外並無别議
上諭議政諸臣曰朕所綂大軍不勞而至人逸馬肥不
但滿漢官兵即僕從無一人不得到者以此精銳
人有死志寇雖十萬朕將用策親御以擊之一面
遣使往說倘敵人力有餘則聽與我戰力如不及
則聽其走但此寇若走恐在我必有追悔之意議
政諸臣奏曰噶爾丹若走則吾事已畢當遣使說
之衆意合一
上遂定遣使之議
甲寅
上仍駐蹕察罕布喇克頭運噶禮郝尚圖米車米䭾到
補散官兵營外積米如山觀者如堵喀爾喀人
等無不驚異
命侍衛馬武賫糧赴總兵馬進良白斌軍中散給行
兵部奏曰侍郎安布祿咨稱
皇長子内大臣索額圖言總兵官馬進良白斌軍
糧奉
旨留貯二十日今又食過六十日額米俱完馬進良
標兵一千五百名白斌標兵一千二百七十名
乞將伊等應給之米作速解來為此奏
聞
上遣侍衛馬武賫伊等應給之米前去
乙卯
喀爾喀扎薩克台吉車陵扎卜奏請從軍
上不許車陵渣卜等至奏請随征效力
上諭曰爾等往來遊牧以避厄魯特勞苦已極免往出
征各帶眷屬牲口往達里岡阿之東居住朕回鑾
時指示地方安插達里岡阿地方曾留御用馬匹
並兵丁馬匹牧放著爾所屬人等加意收管嚴行
禁約勿使盜竊犯者必行正法車陵渣卜奏曰臣
謹遵
諭旨不随往出征願
皇上准(臣)兄子多爾即渣爾都綂嘠爾單二人随往以
充隊伍
上許之又
諭曰尚書班第屢次令爾等向内遊牧爾等不從納
木渣爾拖音等終被厄魯特擄掠今納木渣爾拖
音毫無所有釡甑皆無食用不給鬻人度日若果
遵旨向内地遊牧何得至此爾知悔否車陵渣卜
奏曰我等無知貪戀水草不向内地遊牧以致
納木渣爾拖音被掠臣罪何辭伏祈
睿鑒
上曰爾等既與土謝圖汗附近著随征台吉多爾即渣
爾都綂嘠爾單與西地西里貝勒同行朕若在京
必重賞爾因出征在外將朕用袍褂賜爾服之
聖祖仁皇帝親征平定朔漠方略卷二十二
