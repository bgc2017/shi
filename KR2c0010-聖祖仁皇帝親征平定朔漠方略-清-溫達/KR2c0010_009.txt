欽定四庫全書
聖祖仁皇帝親征平定朔漠方略卷九
康熙三十年正月癸巳
諭儆備噶爾丹時噶爾丹奏言其下人如狼有一二
妄行者祈勿介意奏至
上諭大學士伊桑阿等曰閱噶爾丹所奏不可謂無作
亂之事今噶爾丹所屯自俄儂向喀爾喀墨爾根
濟農而來火器重物難以應時即至應令八旗漢
軍都綂選舉能員預運大礮前至大同宣府駐劄
山中有木随便採取置備鹿角應運礮幾門如何
運致造鹿角幾何八旗漢軍都綂議奏又前曾令
各佐領秣馬十五匹後减去五匹今仍令如數秣
養所養馬數令兵部記册又聞此番出征厄魯特
兵丁甲胄既不相稱又不堅固今𫝊令好為配合
整頓堅固有欲製護心綿甲者随便製造出征大
小官員將所有丁壯抽取護身致戰陣之上反無
丁壯大小官員親随甲士各有家人以後軍中抽
取應令停止亦令兵部議奏此番兵丁原令帶兩
月米聞僅帶有二十日亦令嚴飭以後照數攜帶
戊申
命戒會閱之期
上諭内大臣蘇爾達等曰喀爾喀案件宜速斷理擬於
清明前後青草發萌時出臨會閱其集議之
議三月青草發萌時應出臨會閱其随從大臣
官員兵丁及會閱應行事宜令各部院請
旨啟行日期恭候
上裁奏入
上從之
封阿魯科爾沁貝勒垂為多羅郡王先是貝勒垂於
烏爾揮地方與厄魯特戰衆皆奔潰垂獨止力
戰致受重創被執不屈
上嘉之至是封為多羅郡王其在事陣亡阿魯科爾沁
等部落十二旗台吉官員理藩院分别議叙具
奏
上曰扎魯特四等台吉滚楚克塞爾濟額爾德尼及阿
魯科爾沁二等台吉董約特勞績顯著殁於戰陣
其優贈為一等台吉賜達爾漢之號令其子承襲
全給身價餘俱全給身價
命都綂瓦代郎坦往備大同張家口先是噶爾丹認
罪立誓上書請降
上以噶爾丹人殊狡詐宜發兵預備著每佐領派護軍
七名驍騎五名前鋒一名火器營兵二千整頓備
之至是
上諭内大臣蘇爾達等曰噶爾丹來至克魯倫又劫掠
喀爾喀今或乘雪前來為宼亦未可知所發備兵
宜前往張家口獨石口等地方備之著議政大臣
領侍衞内大臣八旗滿洲蒙古漢軍都綂集議議
曰前派兵每佐領護軍七名驍騎五名前鋒一
名火器營兵二千今以此軍分遣張家口獨石
口則張家口應遣每佐領護軍四名驍騎二名
前鋒兩佐領合一名火器營兵一千獨石口應
遣每佐領護軍三名驍騎三名前鋒兩佐領合
一名火器營兵一千奏入得
旨赴張家口軍令往大同赴獨石口軍令往張家口
其張家口一路都綂瓦代總領之與都綂喀代王
永譽護軍綂領洪海副都綂方格柯爾對喻維邦
偕往大同一路都綂郎坦總領之與都綂公宗室
華善都綂李正宗護軍綂領宗室惠藍署前鋒綂
領副都綂碩鼐副都綂馬齊田象坤郎化麟偕往
此二路俱授將軍印自漢軍副都綂以上俱令參
贊餘如議随授瓦代定北將軍印郎坦安北將軍
印
辛亥
命派發會閱官兵兵部奏言
車駕出閱應撥前鋒營則前鋒綂領一員每翼參領
各一員侍衞各一員每旗前鋒校各二員前鋒
兵三十名護軍營則每翼護軍綂領各二員每
旗護軍參領各七員每參領護軍校各五員每
佐領護軍各五名驍騎營則每翼都綂各二員
副都綂各四員滿洲蒙古每旗參領各一員每
參領賢能將領各二員驍騎校各二員小校各
四名驍騎每佐領各三名其都綂副都綂前鋒
綂領護軍綂領惟
上簡命其八旗每旗礮位火器攜帶幾何大臣官員兵
丁撥發幾何俱聽火器營都綂副都綂等具奏
請
旨護軍每旗帶纛一桿驍騎每參領帶纛各一桿除
上三旗護軍守衞
御營外其五旗護軍八旗驍騎火器營兵每旗各扎
一營以為行止奏入
上從之随令都綂莽吉禄喇克達諾敏希福蘇努前鋒
綂領穆圖護軍綂領四哥托倫馬喇苗齊納副都
綂馬思喀沙納海碩代伊勒慎趙山勞滿塞牛鈕
葉楚赫等随赴會閱
壬子
命西安將軍尼雅漢等往備寧夏
上諭大學士伊桑阿等曰聞噶爾丹劫掠墨爾根濟農
巴圖爾額爾克濟農向西海而去著將陜西西安
兵酌留守城外其餘兵丁命將軍親率之其川陜
督標綠旗兵命總督親率之寧夏鎮標兵命總兵
官親率之俱於寧夏備噶爾丹趙良棟現在寧夏
熟習軍務令與將軍總督指揮商略而行時勇略
將軍趙良棟解任見住寧夏故有是
命
諭給賞宣府大同兵
上諭大學士伊桑阿等曰宣府大同兵雖未嘗攻戰而
兩次出邊修整器械亦已勞矣今又令將軍等於
有事時便宜率之而行宜加恩賚每一兵賞銀四
兩交大同宣府總兵官頒給
二月戊午策旺喇卜灘及阿奴等覆奏與噶爾
丹交惡情事策旺喇卜灘疏曰侍讀學士達虎
頒到
勅書恩賞不勝欣幸我國内自交惡因柰冲鄂木卜
擅權毒殺我弟與我亦不睦我國人民交惡離
散職此之故阿奴疏曰我等奉達頼喇嘛之令
分出博碩克圖汗違達頼喇嘛教多為不義殺
索諾木喇卜灘又與策旺喇卜灘及我亦皆反
顔是以各自分散嗣後
大君凡有
諭旨俱願遵行理藩院以
聞
上命厚加恩賜而遣之并令郎中桑格護其行其使人
起行之前令見噶爾丹來使告以故
丁卯
遣使賫
勅諭噶爾丹
上諭大學士伊桑阿阿蘭泰尚書馬齊班第等曰侍衞
阿南達來奏言適獲一噶爾丹營中同行喀爾喀
問之言噶爾丹去年敗走以來日以北徙人畜屢
斃劫掠無所獲近者噶爾丹親率兵來劫喀爾喀
至阿爾哈頼地方又無所得皆徒步而返困敝已
極今應於現在此地噶爾丹使人内撥發數人令
巴扎爾賫勅乘驛與之同往噶爾丹所至巴圖爾
額爾克濟農墨爾根濟農善巴額爾克帶青處各
遣官一員令伊等皆内徙遠置哨探再語伊拉古
克三庫圖克圖令明告此去噶爾丹使人云汝軰厄
魯特之人從噶爾丹而行失其生計主上憐之故
遣汝等𫝊諭噶爾丹若降當厚加恩養若上果念
汝等厄魯特前惡則不令策旺喇卜灘使人見汝
等矣巴圖爾額爾克濟農遣二郎保往墨爾根濟
農善巴額爾克帶青著與阿南達議亦遣向日往
來相識之人往
賜噶爾丹勅曰朕為天下一綂主務使四海之内人
民咸獲其所以享太平雖向與本朝抗拒之國如
窮迫來歸必拯而養之無不使得其所者喀爾喀
向曾與本朝交戰窮而來歸朕並不念前罪受而
撫養之朕濟困繼絶之心不但於喀爾喀為然也
諸國有窮迫來歸者朕之撫養皆與此同前已有
旨諭汝矣今聞喀爾喀逃來人等言汝厄魯特牲
畜已盡無以為食極其窮困人被疾疫死亡相繼
朕重念天下率土人民之命聞此困敝有不惻然
軫念者乎况前已致諭於達頼喇嘛言噶爾丹如
不得已而來歸朕亦受而養之使之得所今果窮
困無食不能歸故土其移近邊汛朕當厚加恩賜
如决計入降益從優撫養斷不辱汝此朕俯視率
土人民一體之實心勿貳勿疑汝亦曾誓不侵擾
喀爾喀况我軍已在在設備矣若朕果有蹙汝困
窮之事則不使策旺喇卜灘使人見汝之人如此
情事汝使亦皆知之自此以後汝之人無所劫奪
不能歸故土衆庶益至死亡雖悔莫及汝當熟籌
之特遣員外郎巴扎爾偕汝使内七人往諭汝其
定計具本來奏
(臣)謹按帝王之量主於兼容并包故雖遐荒
負固自外於聲教之倫未嘗不閔其昏迷而
冀其覺悟思引掖以歸大化此至仁者之用
心也我
皇上於噶爾丹欲令保境息爭前此屢遣使臣申以勅
命不憚再三至其入犯邊哨既以逆我顔行
天戈所指人切同仇而
帝德好生猶望其親見用兵之害庶幾窮蹙來歸故重
宣使命開以自新於其屬下人等亦徧示招
徠以定反側所謂推赤心置人腹中毫無芥
蔕於夙釁者也
聖度如天因噶爾丹之冥頑不悟而益顯矣
乙亥將軍郎坦等請帶綠旗官兵前進兵部奏
將軍郎坦等咨稱本路兵於二月十三日至大
同與參贊諸大臣及總兵官王弼等同議地方
綠旗兵共一萬五千餘人陜西撥來綠旗兵一
千人如行軍之時宜發陜西調來兵一千大同
兵四千共五千人前往其管領將弁亦量兵數
派出又訓練大同綠旗兵礮火遣有八旗漢軍
將校各一員礮手各一名教習今猶未盡嫻熟
倘有行軍之事亦併帶往應准該將軍所請奏
入得
旨此所請帶往之兵過多如有事著帶陜西調來兵
一千大同鎮標兵二千前往餘如議
丁丑
命增設西安八旗火器兵將軍尼雅漢奏言目下將
西安所有漢軍二千内擇一千官員亦分半教
習鳥鎗實大有禆於地方戰守但陜省遼闊境
土皆切近外藩三面交界不同他省如有軍機
之事各處調度必將此一千火器兵分用力分
則不全矣火器者所以攻堅䧟陣之急需也必
多而整始大有濟今擬將西安八旗滿洲蒙古
漢軍丁壯及家人厮役内不論旗分擇其人材
雄偉者創增一千人專管教習滿洲官亦創令
增設共以兵二千為全數設立火器營遵
欽定之式用心訓練於七千兵内撥滿兵一千漢軍
一千連家口安插蘭州城附近邊塞倘有軍務
連綿絡繹不悞軍機而兵威震耀於内外
皇上似可少紓西顧之憂矣奏至
命議政王貝勒大臣集議議曰應照該將軍所奏將
西安八旗滿洲蒙古漢軍之丁壯及家人厮役
内創增一千教習鳥鎗西安之滿洲蒙古八旗
每旗有協領各一員佐領各七員拖沙喇哈番
等官各七員驍騎校各七員不必創增專管官
即於其内撥每翼協領各一員佐領各二員拖
沙喇哈番等官各二員驍騎校各二員附於現
在火器兵專管教習令滿洲將軍副都綂漢軍
副都綂總理之
上從之
己卯都綂公蘇努等率八旗將士謝
恩時
上大發帑金厚賞八旗官兵盡償其積負於是將士懽
忭頂感叩懇蘇努等代陳謝
恩蘇努等轉奏曰八旗參領佐領驍騎校等率軍士
口稱我衆父子兄弟蒙
皇上數十年豢養給之田舍月糧近因小旱又蒙
皇上軫念發倉粟賑濟又
俯憐窮兵增加餉銀用是我衆畜養家口從容閒暇
得以習學武藝
聖恩高厚有如天地至我等家口漸增衣食用度不敷
以至稱貸皆我衆人之私也何敢上凟
聖聽今
皇帝洞見纖微軫念貧苦大賚
帑金盡償積負又均平分給困者皆蘇貧者皆足
如甘霖之霈萬物皆生我衆蒙
皇帝山海洪恩願加勉勵效力戎行乞代衆恭謝
天恩(臣)等伏覩敷天胥慶薄海同歡兵士無憂彌增
壯志
禁旅強而本根永固四海靖而率土安寧皆
皇上聖德仁恩溥被之所致也臣等幸際
隆時得逢
大賚仁恩周於
禁近忭舞遍於九衢大小臣工歡呼
階陛内外文武歌頌
聖仁(臣)等無任感激代達輿情謹具奏以
聞即率八旗將士在
午門前謝
恩
(臣)謹按國家之設兵豢畜之於平日而驅策
之於一時安其身則心可得而用也安其心
則力可得而用也我
朝承平日久士飽馬騰人思自效近者狡宼犯順
皇上聲罪致討八旗擐甲執戈之士莫不踴躍爭先以
不與戎行為耻誰復以室家為念者而
皇上猶曲加軫恤大施浩蕩之仁發帑金數百萬償其
私貸恩何渥也夫無事有坐食之安而徵發
邀破格之賞宜其感激思奮期於滅此而後
朝食矣用兵之道有未見敵而先勝者其此
之謂歟
三月丁酉
諭詳視寧夏黃河船運事宜將軍郎坦等奏言(臣)等
自京起行時曾經奏請駐軍大同養馬俟青草
出邊環歸化城駐防探噶爾丹聲息今反復詳
視地圖黃河之流自蘭州城東北而行過寧夏
出邊近瀚海又折而南行入邊今收衆喀爾喀
内向噶爾丹不知率兵來襲一無所遇無從擄
掠則其返也人馬困乏勢必沿河套之外西趨
賀蘭山金塔寺而去大軍自歸化城往追亦一
時難及應於黃河北套灣之地或黃河交界喀
喇穆冷河地令大兵駐備南有黃河北有瀚海
勢與關隘等既可以俯護墨爾根濟農等之衆
喀爾喀而敵人亦不得踰越矣至噶爾丹或不
當黃河北灣而行自克魯倫土喇前繞杭愛阿
爾泰山趨嘉峪關來其時有用大兵之處則前
踰寧夏往甘肅之地亦可相援也如駐黃河套
内要地而猶不獲噶爾丹實信則大兵駐久需
餉為急請將蘭州北所備浮橋之船及寧夏所
有渡船酌量修葺裝載大軍糧餉順流而下於
事有禆奏至
命議政諸臣集議議曰大兵如駐黃河交界喀喇穆
冷等處則距蘭州既遠而寧夏皆係小船裝載
糧餉數不能敷致之亦甚難且近以西安滿兵
陜督及寧夏延綏兩鎮兵令將軍總督總兵官
親率之往備寧夏又令墨爾根濟農巴圖爾額
爾克濟農等入内遊牧設立哨汛則將軍郎坦
等所奏無庸置議仍令於草青時率兵出邊環
歸化城駐防以時偵探如有可乘之機别令奏
聞奏入
上令郎坦乘此閒暇於偕行大臣官員中擇賢能者自
寧夏以内至於黃河閱視可否以船運糧來奏餘
如議尋郎坦遣署前鋒綂領副都綂碩鼐等閱視
還言自寧夏以内泛舟由黃河而下無有阻礙
據以奏
聞
戊戌山西大同總兵官王弼請率兵從大軍進
𠞰王弼奏言(臣)備兵二千以待調遣前兵部檄
(臣)操練放礮每礮用礮手三名礮四十門應共
選礮手一百二十名(臣)與各旗員選擇操練俱
已習熟現皆可用(臣)又遵檄撥舉鹿角兵每架
四名至解礮及火藥等物出邊俱當以兵護送
邊外所用車馬為要營將向無管車馬之職理
合奏請伏乞
俯念微(臣)愚忠出邊之時准(臣)即率(臣)標下官兵同
大兵而行則可以少效犬馬之力奏至
上從之
庚子
命詳定會閱事宜理藩院奏言(臣)等與内大臣阿爾
廸等議應於上都河額爾屯河兩間七溪之地
會閱俟
車駕到彼戒期之後遣人調集左翼喀爾喀部落諸
王前至上都土爾根伊扎爾交界之地右翼喀
爾喀部落諸王前至上都黑棚交界之地以待
奏至得
旨命大學士與兵部大臣集議議曰喀爾喀等在兩處
會集遣大臣分道先往先往大臣伏候
欽定其理藩院以會閱應議事宜分遣先往大臣各
令所在地方蒙古駐於會閱七溪百里以外議
事
駕至之前檄令前來至從閱官兵若隨
駕往覺其繁雜僅以前鋒全隊每佐領護軍二名隨
駕外其每佐領護軍三名驍騎三名及火器營兵俱
出獨石口擬於
駕至七溪之時來會至大閱應備器物理當先發俱
令各該部院奏請前遣其喀爾喀等已𫝊諭於
四月十五日來會於期約之地問之度地内大
臣等俱言四月十五日前後青草可得欽天監
擇日亦擬四月十二日起行吉
駕發日期并請於
命下之日諭衆知之奏入得
旨四月十二日啟行前行大臣如何差遣喀爾喀等
如何分别何地安插喀爾喀作何坐次又前有噶
爾丹之警備發之兵頗多今噶爾丹遠去其兵應
减爾等會同滿洲九卿詹事科道定議議喀爾喀
遇亂離散先後來降
皇上不忍坐視伊等滅亡安插邊汛内外賑給米穀牲
畜各令得所又念喀爾喀離散之國若無法度
撿束益至散亡已將車臣汗人等編列旗隊矣
喀爾喀瞻仰
皇上請降者有之請附者有之願入效力者有之前俱
准其會閱集議在案今出臨會閱應一併酌定
前遣兩路議事大臣伏候
簡用如安插伊等於内地則土喇俄儂克魯倫等地
空虚如即遣屯於此等之地則厄魯特事尚未
定俟會閱既畢指授喀爾喀人等現在遊牧所
在後再遣大臣官員查核人丁數目令此去大
臣視喀倫四周暫令遊牧厄魯特事定後仍遣
往土喇俄儂等處安插至喀爾喀人等零星散
失或有未經親來報部未曾投入者亦未可定
倘後有接踵來投者該部請
旨裁奪今噶爾丹遠去此一會閱也應將前所發八
旗兵减去率每佐領護軍四名前鋒全隊漢軍
火器營兵而往其每佐領護軍一名驍騎三名
俱不必帶往滿洲火器營護軍正當操練亦不
必帶往帶往之兵上三旗則隨
駕而行下五旗則出獨石口往赴
御營除三旗都綂護軍綂領前鋒綂領副都綂隨
駕外下五旗都綂護軍綂領副都綂亦同兵士齊出
獨石口至張家口所備兵應俟
駕發之後令將軍瓦代等率滿洲官兵漢軍火器營
官兵支兩月糧馬䭾輕礮出張家口往正白鑲
白察哈爾遊牧之地隨其水草在彼遊牧綠旗
操練大礮鹿角及綠旗兵不必帶往會閱之地
全軍建營置哨及蒙古作何屯扎之事令兵部
理藩院與鄉導大臣官員同議具奏會閱既畢
將軍瓦代等之兵如何措置該部請
旨至會閱之地應先遣備器物俱令各該部院奏遣
前行奏入得
旨如議左翼著馬齊布顔圖額爾黑圖西喇吉爾他
布往右翼著班第索諾和温達達虎阿爾尼往
尋兵部理藩院及嚮導大臣議奏
御駕出閱定議喀爾喀案件今將會閱之地全軍布
營設哨衆扎薩克蒙古喀爾喀屯扎之事酌量
編次
御營内令三旗護軍共為一營居中屯扎其八旗前
鋒為二營五旗護軍為十營火器營兵為四營
共十六營環
御營屯扎八旗前鋒為四哨八旗護軍為二十四哨
繞營酌量遠設汛哨如有不足另行添設往哨
人等令帶廬帳而往兵丁馬匹俱放哨内四十
九旗諸王台吉及喀爾喀人等目前俱令屯會
閱之地百里以外
駕到之後令前附
御營五十里屯扎不得入哨内如有會集營中之事
理藩院官員筆帖式帶來放入四十九旗蒙古
前來貿易問明旗號名字放入住營外互易其
哨地於都綂副都綂内遣每翼二員及每旗護
軍參領一員不時廵察牧馬之地應遣出官監
視奏入
上曰汛哨令都綂副都綂兩兩分班廵察餘如議
辛丑
授林興珠等官秩有差兵部奏兼管火器營都綂諾
邁咨送去年出兵帶往林興珠楊懋烈楊天樞
等交部議叙應酌量將林興珠楊懋烈以火器
營拖沙喇哈番用楊天樞以驍騎校用奏入得
旨林興珠從征俄羅斯厄魯特屢著勞績著授三
品官餘加議
甲辰總兵官許盛奏請預備解礮車馬許盛奏
言所解礮俱到宣府但前裝車解來俱自驛中
換馬牽挽若出邊而行遠道必須倍加馬匹更
迭牽挽共需馬四百五十二匹作何措辦及礮
位火藥砲子等物所需車一百二十輛伏乞
勅下該地方官豫備奏至
上諭所需車直隸廵撫簡賢能官量支現存庫銀照數
堅固製造交該總兵官其所需馬四百五十二匹
現買則難得肥馬而目下預行備買喂養縻費錢
糧應於有事之時在該鎮標下兵丁馬内照數取
用
諭停運米豆
上諭戸部曰目前青草發生之時駐扎大同宣府大兵
不久出邊應支米豆恐小民不能挽輸至於困苦
令停其運解將現在米豆於出邊之前節省支給
戊申
命總兵官許盛率標兵從大軍前行許盛奏言(臣)撥
(臣)標右營遊擊耿如倫專管大礮左營遊擊吳
良駿專管鹿角二百架以備調遣伏乞准(臣)酌
率(臣)標下官員馬步兵及藤牌手隨大軍前行
效力
上從之
四月壬戌御史沈愷曾奏請暫緩
行邊愷曾奏言執要不煩者聖主之常經趨事不
遑者人臣之大義近聞本月十二日
皇上有廵行邊外之舉(臣)雖愚昧無知仰體
皇上此行無非為蒙古諸臣定賞罰編戶口安插新附
諸人此誠
皇上如天之仁欲使百萬生靈無一夫不獲之意但邇
來京師膏雨未足
睿慮焦勞兼之
聖躬遠出間關﨑嶇之地為臣子者何以為心且臣聞
其地未雨先寒未暑先熱與内地迥不相同值
此夏令初交寒暑不均之候
皇上服食起居亦未必與時順適
乘輿勞頓於外羣臣偃息於家揆之於心有惄然不
自安者近今已
命部院大臣先行料理止須令其逐一奏
聞於記功錄過之中寓慶賞刑威之意仍與
皇上親臨無異且
皇上宸謀雖遠隔萬里有如指掌豈區區藩服有不在
坐照之内者乎叩乞𫝊
旨暫緩此行庶
聖躬得以稍節而臣心遂各安矣奏入得
旨喀爾喀向來雖經進貢但伊汗從未嘗輸誠來朝
而喀爾喀諸汗親率所屬數十萬衆傾心歸附一
切行賞定罰安插撫綏關繫甚大所以朕躬親往
廵狩沈愷曾所奏已悉所司知之
丙寅
命副都綂蘇黑等督噶爾丹使人起行先是令蘇黑
等送噶爾丹使人由歸化城出格德勒古口至
噶爾丹舊牧之地至是
上諭理藩院曰厄魯特使人應分為三隊發行彼孰當
先發孰當後發其問明議奏議巴圖爾寨桑阿哈
奈乃噶爾丹之使應第一隊起行滚楚克乃台
吉之使應第二隊起行達爾漢寨桑愛齊率回
子而來應第三隊起行令伊等自京城一齊起
行到歸化城後併合察罕古英寨桑阿卜都喇
額爾克寨桑等分為三隊即令前所派副都綂
蘇黑員外郎二郎保等帶往督視遣行至應否
仍令蘇黑二郎保送此使至噶爾丹所在伏候
上裁奏入得
旨令蘇黑二郎保帶伊等至歸化城督視第一隊人
起行查明伊等人數及駝馬牛羊糗糧器用數目
送部具奏其兩隊暫止勿遣俟朕還日再奏遣發
不必令蘇黑二郎保送此使至噶爾丹所在俟後
兩隊起行之後方令伊等回京
丁卯
車駕發京師安輯來降喀爾喀
甲申
命尚書馬齊等詳定賞喀爾喀次第
上諭馬齊等曰爾等其將喀爾喀詳定次第分别條列
行文部院馬齊等遵
旨分别喀爾喀汗濟農台吉次序請以折卜尊丹巴
庫圖克圖土謝圖汗扎薩克圖汗之弟策旺扎
卜車臣汗為第一等扎薩克墨爾根濟農顧禄
什希等六人為第二等扎薩克額爾德尼濟農
布達扎卜等八人為第三等扎薩克台吉車木
楚克納木扎爾等十四人為第四等土謝圖汗
親弟台吉羅卜臧多爾濟等三十四人為第五
等扎薩克台吉西地西里之孫垂旺多爾濟等
七十五人為第六等扎薩克台吉色稜阿海族
中台吉杜默等四百一十人為第七等土謝圖
汗之衞寨桑顧什等十七人為第八等折卜尊
丹巴庫圖克圖土謝圖汗扎薩克圖汗之弟策
旺扎卜車臣汗新舊扎薩克之隨從寨桑護衞
寮屬等為第九等咨理藩院奏
覽得
旨此叙賞事宜令内大臣明珠内務府總管費揚古
戸部侍郎阿山禮部侍郎席爾達會同頒賞内台
吉車卜登曾從我大軍效力令於此叙賞中照會
閱大臣一體條上賞時舉出台吉車卜登奏聞
聖祖仁皇帝親征平定朔漠方略卷九
