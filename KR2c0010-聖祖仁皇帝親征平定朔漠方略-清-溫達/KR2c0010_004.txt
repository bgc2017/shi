欽定四庫全書
聖祖仁皇帝親征平定朔漠方略卷四
康熙二十六年正月丙申喀爾喀兩翼汗及七
旗濟農諾顔台吉等合疏請上
尊號土謝圖汗等疏曰喀爾喀兩汗率領七旗貝勒
等謹奏
至聖皇帝睿覽蒙
皇上鑒照時事欲安輯遠方往
諭達賴喇嘛遣使并差大臣會同七旗大喇嘛折卜
尊丹巴庫圖克圖召集汗濟農諾顔台吉等宣
讀
訓旨我等欽遵
聖諭不敢有違普濟衆生得大安樂道既蕩平法亦恢
布
聖主鴻恩無計酬報口不能悉敢竭悃忱請上
尊號伏祈
仁慈憐而受之疏入
諭曰喀爾喀諸汗貝勒等戴朕向來仁恩恪恭敬順
請上尊號具悉悃忱但衆汗貝勒等宜仰體朕一
視同仁無分中外至意謹識朕諭和之旨自兹以
後無相侵擾親睦雍和永享安樂更勝於上朕尊
號也况前者内外諸王貝勒大臣等請上尊號未
經允行此所奏請亦不准行著理藩院將此情由
行文曉諭之
乙巳土謝圖汗奏請
勅印土謝圖汗奏言我喀爾喀國從來聘享貢獻服
教承
恩得以安居樂業間有微愆亦蒙
聖訓悉與湔洗國中向無佛教是以愚迷自我曾祖往
謁達賴喇嘛得蒙優禮加以瓦察喇賽音汗之
號於是我地佛法炳如日星延及我身往謁達
賴喇嘛蒙其俯恤授以道法宏訓錫以名號印
劄又蒙
皇帝寵眷厚加恩賚俾得暢遂兹特懇者敢祈與遐荒
萬國君長中分别優異之
錫以金章寶劵俾世世子孫恪恭固守奏至
上曰喀爾喀兩翼授受屬裔之事未結未便遽與印章
可將原疏發還口傳旨諭之
二月丙子
命以車臣汗長子伊爾登阿拉卜灘襲汗號時車臣
汗殁其長子伊爾登阿拉卜灘遣使奏
聞
上曰喀爾喀七旗誓和未久車臣汗之位不便久懸其
勅諭土謝圖汗折卜尊丹巴庫圖克圖扎薩克圖
汗等將車臣汗長子伊爾登阿拉卜灘速襲為汗
仍遣勅曉諭達賴喇嘛知之
賜土謝圖汗等勅曰朕惟自古帝王統御寰區遐邇
一體其歴年久遠職貢恭順竭盡誠心者益加眷
賴焉爾等累世悃誠遣使入貢恭順有年正在嘉
賞忽聞車臣汗身故朕殊震悼特遣大臣遺之賻
贈近念爾喀爾喀内自交惡朕特遣大臣諭令和
睦未久車臣汗之位不可久虚爾喀爾喀例以長
子承襲伊爾登阿拉卜灘台吉既係長子且聞其
人亦可著嗣立為汗爾等其遵諭速行
賜達賴喇嘛勅亦如之
四月甲寅噶爾丹遣使入奏噶爾丹疏曰巴圖
爾額爾克濟農羅卜臧滾布額爾德尼和碩齊
之事前遣内大臣已向我等言之矣今聞又以
伊等之事聞之達賴喇嘛信有之乎四厄魯特
與漢人貿易之事如仍復舊例則事皆歸好矣
又一書遺尚書阿爾尼等曰喀爾喀七旗之事
達賴喇嘛雖曾遣扎爾布柰往盟七旗不能從
其言今
聖主欲使大衆安樂遣使於達賴喇嘛達賴喇嘛遣西
勒圖與
天使偕往會盟七旗是役也折卜尊丹巴與西勒圖
相見之禮殊屬未當此係得之傳聞者如果真
則萬無是理也前内大臣來時據云
聖主之意以為法門者黃帽法門喇嘛者達賴喇嘛也
諸使臣當視有裨於黃帽法門者而行之我等
乃黃帽之施主故以所聞之言致書於諸大臣
大約道法以何者為善其明白致覆奏下所司
議理藩院議以貿易之事已有定例喀爾喀七
旗會盟其事已畢所奏應無庸議
上是之
五月辛卯
命以伊拉古克三庫圖克圖為總管京城喇嘛班第
扎薩克大喇嘛
丁酉折卜尊丹巴庫圖克圖奏報噶爾丹貽書
詰責情事折卜尊丹巴奏言噶爾丹遺書於我
内云枯冷白爾齊爾之盟爾與西勒圖抗禮踞
坐大為非理達賴喇嘛道法徧及十方西勒圖
者係宗喀巴座上之喇嘛特遣以主盟議事者
也若竟行鈞敵之禮於理順乎奏至下所司議
理藩院議以去年盟會西勒圖與折卜尊丹巴
議定而後相見已往之事應無庸議
上是之
六月甲戌土謝圖汗奏報扎薩克圖汗與噶爾
丹會盟情事土謝圖汗奏言噶爾丹以枯冷白
爾齊爾之盟折卜尊丹巴與西勒圖敵禮相見
甚屬非理貽書詰責近聞噶爾丹遣伊屬車臣
吳巴什者令右翼會盟即盟所讀其誓書略曰
汝右翼人等毋得違扎薩克圖汗號令違者即
為叛教以羅卜臧賽音台吉為例又聞噶爾丹
移營前來由阿爾台山陽進三黑格爾之地扎
薩克圖汗亦移營前往會之又噶爾丹不許得
克得黑墨爾根阿海來歸左翼令其移營前往
且令右翼諸諾顏等隨扎薩克圖汗環繞安營
噶爾丹前書之詞既甚兇狠今偵得復欲加兵
於我倘或不備則坐受攻伐如欲備之恐蹈先
舉之愆謹以此情事奏明奏至
上曰扎薩克圖汗受朕恩最深此言或係下人虚傳疑
間其檄知土謝圖汗當以日前誓和為重永歸於
好
九月庚子
勅諭厄魯特喀爾喀罷兵時土謝圖汗帶青諾顏墨
爾根台吉遣使奏言噶爾丹書至我等曾遣使
致覆彼言我乃黃帽大施主心不釋然終必在
此伺察等語我喀爾喀之在彼國者及厄魯特
向與我等通好者俱言噶爾丹分南北兩路來
伐是實我喀爾喀右翼人等除扎薩克圖汗及得
克得黑帶靑台吉之外餘者俱言興兵是實我
界上人等驚惶屢促我等赴彼是以率兵起行
伏乞
聖鑒去年盟誓時扎薩克圖汗之情形非特尚書見之
他人亦盡知之彼現今與厄魯特杜噶爾阿拉
卜灘台吉一處遊牧詳視噶爾丹之狀大有爭
執禮體是非之意為此馳奏奏至
旨下議政王貝勒大臣集議安親王素諳蒙古事宜
亦令集議議曰厄魯特喀爾喀俱係
本朝職貢之國應遣
勅令其罷兵同歸於好仍
勅達賴喇嘛令其遣使諭令罷兵其土謝圖汗
勅書即發來使布延圖綽克圖寨桑等賫去噶爾丹
勅書即交來使陶賴哈什哈等乘驛賫去達賴喇嘛
處
勅書發與喇嘛商南多爾濟郎中布顏圖賫去
上從之
賜噶爾丹勅曰據喀爾喀土謝圖汗奏稱厄魯特内
向遊牧兩路來攻我界上人等屢請赴彼故出兵
迎之等語朕統御宇内無分中外爾厄魯特喀爾
喀兩部落若果互相殘害朕心大不忍焉曾於康
熙十六年檄諭爾等務期共相和好爾覆奏云厄
魯特蒙古之道仗達賴喇嘛福庇得以鞏固聖諭
誠是等語爾噶爾丹博碩克圖汗累世恭順職貢
有年如果舉此大事無不奏聞於朕者因路遠地
遥真偽難明朕尚未之深信或不逞之徒兩地搆
煽亦未可定爾兩部如果興兵必有一方至於敗
亾不但重負朕向來一視同仁之至意羣黎之死
亾離散朕心深為憫惻勅書到日即為息爭修好
則爾恭順之心朕實嘉之亦已勅諭土謝圖汗令
其罷兵矣為此特令爾使陶賴哈什哈等賫勅往
諭
賜土謝圖汗達賴喇嘛勅略同
十月己巳巴圖爾額爾克濟農自請往援土謝
圖汗巴圖爾額爾克濟農移文於理藩院曰伏
思前讐急欲往援土謝圖汗但身屬
朝廷不敢專擅乞轉奏
聖明俯鑒允許所慮貧苦屬裔欲多往則途路遙遠艱
於馬匹少往則救援勢寡又乏器械至欲奏報
所聞緊急大事若由舊路而往則遠若自鄂爾
多斯而往未冰之時又難以渡河自寧夏前往
路雖近而不許擅行此等情由祈即示知理藩
院以
聞
命滿洲大學士及兵部理藩院集議議曰頃者土謝
圖汗奏
聞發兵
皇上軫念喀爾喀厄魯特累世恪共職貢特頒
聖諭令其和好又
勅達賴喇嘛遣使諭兩部落息兵罷戰則巴圖爾額
爾克濟農所請之事應無庸議至巴圖爾額爾
克濟農倘欲奏聞緊急重情遇冰凍時經鄂爾
多斯著貝勒宋拉卜派人引路送至京城若冰
消時從寧夏入口寧夏總兵官派人引路送出
横城口至鄂爾多斯貝勒宋拉卜仍派人引路
送至京城其遣奏緊急重情不許過三四人若
常貢遣使仍照前行議入
上從之
康熙二十七年三月丙子
命尚書阿爾尼以遣使俄羅斯集議事曉諭喀爾喀
時俄羅斯察罕汗遣使費岳多羅等至色稜格
地方來期我使至彼集議定界
上命内大臣索額圖都統公國舅佟國綱及尚書阿爾
尼左都御史馬齊護軍綂領馬拉等往主其議并
率八旗前鋒兵二百護軍四百火器營兵二百偕
往理藩院侍郎溫達自殺虎口起設站至喀倫歸
化城副都綂阿玉璽自歸化城撥車載米一千石
運至喀爾喀地方接濟大軍又我軍經過喀爾喀
或致震驚阿爾尼其往諭折卜尊丹巴庫圖克圖
令其曉諭喀爾喀等照常安居貿易
四月甲寅
遣内閣學士拜里往諭噶爾丹時喇嘛商南多爾濟
郎中布顏圖等攜達賴喇嘛疏至其略云
皇上撫視人民中外一體聞厄魯特喀爾喀兩國相殘
即遣人賫
勅諭和今遵
聖諭又遣卜克岡喇嘛去矣仍祈
皇上睿鑒或頒
勅諭或再遣人示以去殘之道理藩院以
聞
上遣内閣學士拜里喇嘛阿齊圖綽爾濟往諭噶爾丹
六月癸丑折卜尊丹巴庫圖克圖遣使告急折
卜尊丹巴遣使告曰去年聞噶爾丹率兵三萬
餘分道而來誘我扎薩克圖汗及得克得黑墨
爾根阿海達爾馬西里諾顏等叛去我土謝圖
汗以為前年七旗業已誓和今若輩叛者何也
乃領兵將此三人拘回又聞噶爾丹之弟多爾
濟扎卜滾占滾卜等領兵來掠右翼班第帶青
台吉巴爾丹台吉卜圖克森庫圖克圖等之人
畜而去土謝圖汗因追殺多爾濟扎卜其所掠
卜圖克森庫圖克圖巴爾丹台吉等五人不知
所在其餘台吉及屬裔盡行收回又聞噶爾丹
領兵三路而來土謝圖汗與西海羅卜臧滾布
領兵至噶爾丹所駐喀喇厄爾其克察汗厄爾
其克之地遇達賴喇嘛使者所遣人言
皇上及達賴喇嘛使汝與厄魯特和好宜各領兵而退
土謝圖汗不敢違已率兵退駐楚克獨斯諾爾
地方以候盟會今噶爾丹自杭愛山後掠取右
翼衛徵哈灘巴圖爾車臣諾顏伊爾登台吉左
翼昆都倫博碩克圖等至忒木爾地方土謝圖
汗之子噶爾旦台吉與戰陣亾幾及百人噶爾
旦台吉及厄爾竒木帶青等八人僅免又聞丹
津溫卜丹濟喇杜噶爾阿拉卜灘等率兵來取
厄爾德尼沼之地其地距我所駐祗二日程情
事緊急不及繕疏一面奏聞
聖上一面發兵前往念我喀爾喀向蒙
聖主大恩安居樂業今事在危急仰祈
睿鑒速為救濟理藩院以
聞
上勅諭折卜尊丹巴庫圖克圖曰爾喀爾喀與厄魯特
向在本朝往來進貢聞爾等内自交惡故遣人諭
和今汝等果不得已來歸當收而養之因汝誠心
奏請故特賜汝信帕一幅並恩賞來使又
諭檄知設站侍郎溫達傳示各汛設防哨探
庚申尚書阿爾尼奏報厄魯特敗喀爾喀兵阿
爾尼奏言(臣)至喀爾喀境已將我軍赴俄羅斯
議界取道之故諭知沿途居住墨爾根諾顏及
車臣汗旗分台吉令其照常安居貿易勿得驚
擾未至折卜尊丹巴所距七八日程聞噶爾丹
兵已至厄爾德尼沼(臣)不之信一面遣(臣)偕來
内閣侍讀海三代乘驛赴折卜尊丹巴所詳察
情形(臣)亦一面探聽聞噶爾丹兵擊敗衛徵哈
灘巴圖爾昆都倫博碩克圖又收服達爾馬西
里諾顏台吉兵衆向厄爾德尼沼而來土謝圖
汗噶爾旦台吉逆擊之為所敗不能與其妻子
會僅收集所屬二三百人駐於齊其爾台之地
噶爾丹兵盡掠厄爾德尼沼居民直抵喀喇卓
爾渾之地距折卜尊丹巴所居僅一日程折卜
尊丹巴攜土謝圖汗妻與子媳及喇嘛班第等
共三百餘人夜遁喀爾喀通國各棄其廬帳器
物馬駝牛羊等紛紛南竄晝夜不絶土謝圖汗
不知存亡或言此厄魯特軍中噶爾丹在焉兵
萬許分數路而來又言噶爾丹未嘗親來乃杜
噶爾阿拉卜灘等率六七千兵由杭愛山陰而
來其殺掠喀爾喀收降台吉焚燒寺廟毁壊經
典佛像俱實(臣)因據形勢之地以待之俟海三
代歸日另有情形再奏外謹此具狀以
聞奏至
上諭曰喀爾喀厄魯特交戰當防守我邊界其令兩翁
牛特兩巴林克西克騰四子部落阿禄科爾沁喀
喇沁等八旗共派兵二千五百每旗擇幹練善於
約束之台吉各一員或都統或副都統各一員參
領各二員佐領各四員於蘇尼特喀倫一帶暫駐
防守
七月壬申
命議安置入邊喀爾喀事先是車臣汗伊爾登阿拉
卜灘病殁
上遣侍衛阿南達員外郎克什忒致賻至是阿南達等
從車臣汗處歸奏曰臣等於五月二十五日抵
車臣汗所探知噶爾丹之弟多爾濟扎卜領兵
四百前來哨探土謝圖汗子噶爾旦台吉擊殺
之是以噶爾丹領兵前來敗額爾濟根衛徵哈灘
巴圖爾之軍焚厄爾德尼沼取土謝圖汗之居
土謝圖汗奔赴翁音折卜尊丹巴攜其妻孥遯
至車臣汗旗下額古穆爾地方本欲募兵往援
因車臣汗部衆亦各奔竄恐為厄魯特追及舍
克魯倫河而南向我蘇尼特喀倫而來詳視喀
爾喀舉國震驚見一影響随以為敵至無一人
敢北向相拒者(臣)於六月十九日至蘇濟地方
見折卜尊丹巴營中紛紜擾亂驅逐馬駝又車
臣汗屬下四阿覇哈納爾等部人衆俱各奔入
我喀倫似此驚擾我喀倫左側之人未必不為
震動又侍郎溫達報曰喀爾喀人衆屯聚於蘇
尼特兩喀倫地方内有台吉數人率其屬裔負
裝闌入守邊將弁驅之不出彼言我地被兵不
得已而始進邊汛
皇上聞之亦必憐憫逐之不去又折卜尊丹巴亦率衆
來至近邊駐劄距設站之地僅半日程理藩院
以
聞
上諭内大臣國舅佟國維都統蘇爾達侍郎額爾黑圖
侍衛阿南達等曰現今窘廹來奔之喀爾喀等應
否令其出我邊汛將彼汛哨稍展對伊等所居之
地另為設哨防守此事關係重大其令議政王貝
勒大臣詳議議曰喀爾喀人等窘廹來奔不便即
令出邊若久留之又恐牧地殘毁姑俟一月以
内探得實音將來奔之喀爾喀作何措置再行
確議
上從之
甲戌
遣侍衛阿南達等賫
勅諭噶爾丹時侍讀海三代往折卜尊丹巴處途遇
厄魯特因攜噶爾丹疏歸内言折卜尊丹巴土
謝圖汗違達賴喇嘛之教不尊禮西勒圖我告
之以禮法歸好為是而彼反以為非竟興兵而
來我於此仗達賴喇嘛之靈來毁其居彼兩人
者不為衆所許殆無所往即往亦不納也且微
有所聞及他言具在侍讀海三代口中海三代
口奏噶爾丹之言曰倘折卜尊丹巴往投
皇上或拒而不納或擒之畀我乞以此為我代奏随下
議政王貝勒大臣等集議議曰
皇帝俯視天下萬國為一體其職貢之國凡有困廹來
投者無不受而養之折卜尊丹巴以敗奔入我
喀倫並未來投豈有擒而畀之之理此等情節
應撰
勅遣使往諭議入
上是之遣一等侍衛阿南達喇嘛商南多爾濟戸部郎
中西拉工部員外郎穆朱呼賫
勅往諭
勅曰朕綂御宇内胞與為懷願率土共享太平無戰
爭離散之苦彼此協和各得其所前聞爾厄魯特
與喀爾喀交惡興兵朕思爾等向皆和好恐致滅
亡以達賴喇嘛愛育衆生令同遣使諭和達賴喇
嘛欣然遣齊緝克他賴堪布朕亦遣阿齊圖綽爾
濟學士拜里前往諭和又前此遣爾貢使陶賴哈
什哈等賫勅馳驛前去未知到否亦曾以此勅諭
喀爾喀土謝圖汗矣今海三代歸奏始知汝至喀
爾喀之地海三代非朕所遣乃奉差於俄羅斯議
好定界尚書阿爾尼所遣故海三代歸奏不甚明
悉且不曾與爾面見爾厄魯特喀爾喀俱遵行達
賴喇嘛道法達賴喇嘛向來利濟衆生欲使同歸
和睦不致敗亡是以皆特遣使人往諭道路遙遠
汝等交惡之故所聞未明兹特遣使賫勅詰問情
由其仍遵朕旨與達賴喇嘛之教議和或别有行
止明白具本交此使來奏
命安親王岳樂簡親王雅布駐防蘇尼特喀倫時噶
爾丹肆掠喀爾喀逼近喀倫
上命安親王簡親王各率包衣兵五百名赴蘇尼特喀
倫駐防
丁丑
命大臣官員等調蒙古兵偵探設哨時巴林王納木
達克台吉阿拉卜灘等報稱喀爾喀兵敗於厄
魯特土謝圖汗折卜尊丹巴遁走其屬下台吉
等入内奔竄來投者甚多
上命内大臣津進郎中帕海等速赴烏朱穆秦巴林駐
喀倫地方偵探情形侍讀學士馬拉赴科爾沁等
亦駐喀倫偵探侍衛關保赴喀倫大臣駐劄之處
傳諭侍郎溫達令其往會阿霸哈納爾班第帶青
車陵帶青公同派發兩帶青之兵於折卜尊丹巴
所居之地設哨防護其諭噶爾丹勅及海三代攜
來噶爾丹奏疏俱令與折卜尊丹巴視之巴林王
所奏令與我喀倫駐劄大臣視之伊等意中以為
應何如行事着即議奏尚書阿爾尼遣人諭喀爾
喀墨爾根諾顏令其凡事探實來奏尋津進奏言
(臣)等於初八日自京起程十三日到蒿齊忒旗
下吳納黑特地方見巴林阿禄科爾沁之兵尚
未過此地隨遣人促彼速行兩旗兵到之後(臣)
即往會巴林多羅郡王納木達克阿禄科爾沁
固山額駙巴忒馬什等告以前來之故一同奮
力疾行十八日至烏朱穆秦中察汗鄂波之綽
諾果兒河相視形勢之地率二旗兵為兩營(臣)
又遣人約蒿齊忒達爾馬吉里第王及烏朱穆
秦和碩車臣親王蘇達尼曰喀爾喀所入地方
與汝等旗分相近汝等各宜發兵五百親率之
至哨汛綽諾果兒地方覓我與之期日而遣之
甲申
命尚書吉爾他布等率科爾沁及
盛京兵備噶爾丹喀爾喀洪俄爾帶青台吉奏言
聞噶爾丹來掠達賴台吉我等震驚挈裝而行
進吳兒會河度噶爾丹已至枯倫貝爾地方為
此遣西拉卜格楚爾馳報
上諭和碩裕親王福全等曰厄魯特已至枯倫貝爾地
方去我喀倫僅七八日程宜預為備禦令科爾沁
土謝圖親王沙津達爾漢親王班第派所屬十旗
兵一萬量委才能都統副都統參領等管領令盛
京將軍副都統等派彼處兵一千自協領以下章
京選賢能者派出俱賫兩月糧至喀爾喀河備禦
所派盛京兵令副都統穆泰率往科爾沁地方於
所指之地備禦尚書吉爾他布都統巴海護軍統
領童保等自京城往科爾沁地方前去土謝圖親
王沙津達爾漢親王班第扎薩克圖郡王鄂齊禮
公安達西禮台吉巴忒馬什務令必去其餘王以
下台吉以上量留數人於家餘著盡去參領品級章
京巴扎爾侍讀學士馬拉速會同科爾沁王等點
派出征官兵
壬辰侍衛關保攜侍郎温達疏至覆
命温達疏曰七月十六日侍衛關保到喀倫(臣)即
欽遵
諭旨往折卜尊丹巴所召集阿霸哈納爾班第帶青
及車陵帶青等至即當折卜尊丹巴前宣傳
上諭帶青等答言
聖上俯念折卜尊丹巴降斯
天語即當欽遵
諭旨派兵一千五百以二百防守折卜尊丹巴以一
千三百往戍瀚海前後又車卜登額爾克台吉
索諾楚揚寨桑願以二十人前往躧蹤設哨(臣)
因諭令晝則登高瞭望夜勿舉火如不見影響
則躧探其蹤精細行事諭噶爾丹
勅書及其奏疏示折卜尊丹巴折卜尊丹巴奏言
聖上向來恤我感刻五内我亦仗
天朝以自存今又蒙如此洪恩何能酬報惟有旦夕
頌祝而已次日(臣)即公同帶青等監閱派發分
遣訖關保攜歸奏
聞
丙申
命撤回内大臣索額圖等兵先是以喀爾喀厄魯特
搆兵前所遣大臣官員與俄羅斯使人定議立
界事不便前往遣侍衛夸色關保馳驛追索額
圖等率兵回駐喀倫至是以尚書阿爾尼奉調
至
行在
上諭之曰索額圖等所帶往官兵駐彼無用著撤回索
額圖佟國綱馬喇仍著留駐
内大臣津進奏報噶爾丹招誘車臣汗屬衆情
形津進奏言有達顏寨桑者車臣汗所屬也其
子阿拉卜灘於二十二日來至喀倫告曰我等
原居克魯倫之南六月初八日厄魯特前軍數
百人猝至我等接戰子女牲畜多被俘掠後見
噶爾丹親率兵一支過河下流而去遣人來召
我父至彼軍中且給以印文誓不戕害我父不
得已挺身前往追至第四日地名對諾克及之
召入謂之曰土謝圖汗折卜尊丹巴吾讐也故
追彼至此與汝等無涉懼擾汝等故給汝印文
令汝安居且我已遣奏
皇上此二人來投拒而勿納否則執以畀我汝等及其
餘喀爾喀皆應屬於我矣汝等其降我能降則
來秋遣使否則不必因給以人畜而歸我父令
我報聞并以印文繳送臣等閱視之其詞曰噶
爾丹秉教博碩克圖汗檄授車臣汗大小衆台
吉前者我兩家通使不絶緣折卜尊丹巴土謝
圖汗事興兵來追此兩人以致身涉汝地今思
圖後好特召達顏寨桑來告之以意并發此檄
汝等若以吾言為是當照此檄而行津進遣郎
中賽住等奏
聞
八月乙巳土謝圖汗請兵助討噶爾丹土謝圖
汗奏言(臣)自昔誠心職貢以為或遇勍敵至於
危急希得救援今噶爾丹興兵攻我事勢危急
我兵雖少且與噶爾丹一戰决之恐不能禦伏
乞
天朝發兵救援奏入
命議政王貝勒大臣等集議議曰厄魯特喀爾喀向
皆恭順職貢有年今厄魯特謂喀爾喀為曲喀
爾喀亦謂厄魯特為非土謝圖汗雖為厄魯特
所欺請救
本朝似不便遣兵相助向使土謝圖汗早如四十九
旗歸於
本朝噶爾丹必不敢侵犯即使侵犯
本朝必不忍坐視况噶爾丹前破鄂齊爾圖汗獻所俘獲
聖上猶以彼自相屠害不忍受之則從來未嘗異視彰
彰明矣設土謝圖汗率衆來歸或仍存其汗號
為之安插出自
聖主恩綸俟
命下之日該部明白檄行可也
上從之
(臣)謹按喀爾喀與厄魯特向皆效順之國往
來通貢久歴年所其興戎起釁亦互有曲直
我
皇上一視同仁初無厚薄故於厄魯特之獻俘也既却
而未受於喀爾喀之乞師也亦拒而不許即
其搆怨已深日相屠翦猶加勸諭令歸和好
存此心以撫馭遠邇誠所謂至仁如天者與
若後此一怒安民則又仁者之無敵矣
己酉
命撤科爾沁兵侍衛阿南達等移咨理藩院曰職等
於七月二十七日行至克魯倫河迤北喀喇烏
素之地探知噶爾丹因達賴喇嘛使人至由克
魯倫河託爾會之地退回疾行又聞噶爾丹向
達賴喇嘛使人言我若與土謝圖汗和則吾弟
多爾濟扎卜之命其誰償之我盡力征討五六年
必滅喀爾喀必擒折卜尊丹巴也今噶爾丹退
回既過土喇往索土謝圖汗職當相機追往於
交戰之前以
勅書授之理藩院以
聞
上諭尚書阿爾尼撤科爾沁十旗所調之兵其綽諾果
兒河所駐之兵應於阿南達未到之前暫留
癸亥
上宴喀爾喀洪俄爾帶青等於紅川時
上廵視口外駐蹕紅川適喀爾喀車臣汗族人洪俄爾
帶青台吉率所屬台吉寨桑等至叩請
聖安
上召入御幄
諭之曰爾喀爾喀厄魯特世世進貢朕心寵眷恩賚
叠加從無偏庇朕遣使往尼布潮地方爾毋達賴
達吉納預備餱糧牛羊以待爾先衆人報厄魯特
横肆情形又先衆人請安進貢甚為可嘉乃取所
帶珊瑚數珠
賜之復
諭曰此以示朕優眷之意洪俄爾帶青謝
恩出少選
上御黃幄扈從諸王内大臣侍衛八旗文武官員以至
兵丁及外藩蒙古王貝勒貝子公台吉他布囊
等照兩翼坐喀爾喀洪俄爾帶青台吉等坐於
右次大張筵宴
上親賜敖漢部落郡王扎木蘇額駙齊倫巴圖魯台吉
安達阿玉璽翁牛特部落郡王畢禮滾達賴貝
勒額爾德卜鄂齊爾土默特部落貝勒額爾德
木圖貝子滾濟斯扎卜喀爾喀部落貝勒羅卜
臧扎魯特部落貝勒扎穆阿霸垓部落貝子車
林董羅卜巴林部落台吉格勒爾圖等飲衆台
吉他布嚢等俱就坐
賜飲喀爾喀台吉洪俄爾帶青阿拉卜灘圖巴玖哲
四人亦
親賜上尊并令随來額爾德尼寨桑等七十餘員至案
前跪飲
丁夘
命派八旗及蒙古兵嚴守邊汛時土謝圖汗與噶爾
丹於八月初三四等日相遇於鄂羅會諾爾之
地鏖戰三日厄魯特兵夜襲善巴額爾克帶青
之營破之喀爾喀屬下諸台吉星散土謝圖汗
獨身力弱乃越瀚海奔至折卜尊丹巴所理藩
院據溫達阿南達所報以
聞
上諭内大臣國舅佟國維内大臣費揚古明珠尚書阿
爾尼等曰今喀爾喀厄魯特交惡作亂境上急宜
防守其令現随八旗驍騎兵丁及下五旗護軍前
鋒以其半往駐張家口外形勢之地以聽調遣兩
蘇尼特四子部落三旗派兵二千以郡王薩木扎
額駙將之貝勒博木卜等副之喀爾喀達爾漢親
王毛明安三吳喇忒五旗派兵二千以達爾漢親
王諾内將之於四旗扎薩克内選賢能善於約束者
一人於三旗協理台吉内每旗派出一人副之鄂
爾多斯旗分派兵二千以貝勒宋拉卜將之貝勒
顧祿什希卜台吉阿爾賽等副之此所撥兵俱令
環我邊汛駐備形勢之地再令歸化城兩旗備兵
一千都統阿拉納副都統阿廸等將之於彼兩旗
撥人才雄健善於約束官員即令屯駐歸化城内
以備緊急調遣
聖祖仁皇帝親征平定朔漠方略卷四
