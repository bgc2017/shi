欽定四庫全書
聖祖仁皇帝親征平定朔漠方略卷二
康熙十九年二月庚午兵部督捕理事官拉都
虎覆奏吳喇忒被劫事拉都虎奏言(臣)奉
命至巴圖爾濟農所察訊劫掠吳喇忒事濟農言我
蒙
聖恩許我由水泉過邊往見我兄我乃擅在大草灘游
牧方以不免罪戾是懼敢劫掠吳喇忒乎前額
爾德尼和碩齊與我同來畱六日即去聞其率
兵四百往劫今尚在土謝圖汗之地游牧我試
遣人追其所劫人畜以報(臣)因待之嘉峪關越
四旬得歸者十八人(臣)復至濟農所令遣使召
額爾德尼和碩齊面詰之至則曰我等爲噶爾
丹所敗抛棄妻子挈楚呼爾吳巴什之孫憨都
台吉來奔饑不能自存遊行捕獵至吳喇忒之
地殺奪人畜是實此事濟農等皆不知所掠人
口除送到之外餘者已他售矣實無力償補因
叩頭祈免死時濟農之弟羅卜臧台吉曾在寧
夏相近毛明安地方劫掠馬匹濟農因屬下人
等先曾劫掠鄂爾多斯牲畜遂向其弟查取馬
百二十匹交(臣)謹一併奏
聞
上曰巴圖爾濟農既未行劫可勿罪額爾德尼和碩齊
已檄噶爾丹令其收捕俟覆奏到日再議其察獲
人口馬匹理藩院遣官交與被掠之部
康熙二十年八月辛丑喀爾喀羅卜臧台吉仍
舊制入貢順治十二年設立喀爾喀八扎薩克
獻納年貢羅卜臧台吉其一也康熙元年右翼
扎薩克圖汗與羅卜臧台吉等内自相亂扎薩
克圖汗旗破身亡而羅卜臧台吉避入厄魯特
噶爾丹部下九年
特旨以扎薩克圖汗之子襲爲扎薩克圖汗而封阿
海台吉之子阿海帶青爲遵義盆楚克台吉授
爲扎薩克各賜
勅印獻納年貢至是噶爾丹送羅卜臧台吉歸扎薩
克圖汗扎薩克圖汗以羅卜臧台吉向係扎薩
克仍令循舊制入貢奏至
上允之
乙巳巴圖爾額爾克濟農遣使進貢請罪巴圖
爾額爾克濟農疏曰
寳體居四海之中如須彌之固仰思
儀範定得休和厄魯特時值大壊不能存活特來歸
命原無違悖
聖主之心祗以竊取牲畜深自悔罪思欲賠償因將他
人所掠吳喇忒人口寧夏馬匹竭力凑納伏乞
聖主鑒而憐之奏至
諭曰此案前曾檄諭噶爾丹未經覆奏著將原由明
白開列再行檄諭俟覆奏到日再議貢物著察收
九月辛未
命外藩蒙古王等議弭盗之策
國家恢宏景運式廓疆宇自
祖宗以來節次收服察哈爾科爾沁阿禄科爾沁巴林杜
爾伯特扎頼特郭爾羅斯土默特喀喇沁敖漢
奈曼翁牛特扎魯特克西克騰四子部落烏朱
穆秦阿霸垓蒿齊忒阿霸哈納爾蘇尼特吳喇
忒鄂爾多斯喀爾喀毛明安歸化城土默特蒙
古諸部落一體編立旗分佐領布列塞外兼容
並育救災䘏患所以撫綏之者甚至至是以諸
蒙古盗賊竊發不安其生
諭大學士覺羅勒德洪明珠等曰烏朱穆秦等各旗
蒙古住牧於喀爾喀巴爾虎之間先竊彼兩地馬
畜以致喀爾喀巴爾虎等亦盗竊其馬畜以報之
曩無盗賊時驅馬北至凉地牧養肥壯收回儘可
度冬自盗賊繁興夜間不敢放馬拘於欄柵中牢
籠防護馬不得肥以致不能度冬斃者甚多且喀
爾喀巴爾虎等結黨行竊夜襲邊汛我汛地之人
畏懼四五汛併居一處兩汛之間或距一日二日
之程其間盗賊公行出入此汛雖覺不能立即達
知彼汛且貧竆蒙古馬畜被竊急報該王貝勒及
總綂扎薩克等間有不肖者或貪飲沉醉不即遣
人緝拿詳細察究縱有首告置若㒺聞躭延時日
有報一馬被竊者守候食費竟至數馬今有馬被
竊不敢舉首多行隱匿誠以此也朕聞之深爲惻
然軫念作何籌畫得以屏息盗賊貧竆者各遂其
生其令議政王貝勒大臣蒙古内大臣散秩大臣
及來朝貢之外藩蒙古王以下一等台吉以上公
同詳議具奏議政王大臣等奏曰外藩蒙古王貝
勒公台吉等言
聖諭誠是祗因臣等庸劣不能管轄所屬部落以致盗
賊生發屬下蒙古失其生計
皇上軫念欲使各遂其生(臣)等感激靡涯以(臣)等愚意
各汛地應多增人數嚴密防守向來守汛不用
内地十旗之兵今此十旗亦應照各旗一體守
汛遇有馬畜被竊等事告之該扎薩克立即准
行一切事件俱限日歸結違則嚴加治罪又圖
納黑公議云蒙古遊牧地方之外邊汛之内各
形勝處應屯兵百許掘濠障守查緝外賊之入
内賊之出盗賊似可屏息又蒙古内大臣議云
凡汛哨俱按該管旗分地方安置嗣後管扎薩
克之諸王貝勒貝子公台吉等果能撫養旗人
屏息盗賊俾屬下蒙古各得其生則進級議叙
如該旗盗賊繁多屬下流離貧困則酌議治罪
奏入
諭曰喀爾喀各旗蒙古向來敬慎職貢本朝無故添
汛置戍於理未洽其一切事件限日歸結所議誠
是也朕思喀爾喀等歴世恭順往來進貢殊堪憐
憫應遣賢能大臣前往喀爾喀厄魯特處大加恩
賚以示柔遠至意即令遣往之大臣諭以前此内
地蒙古盗竊馬畜以致喀爾喀巴爾虎亦行報復
彼此互相盗竊不已其内地蒙古已經嚴察禁飭
外爾等所屬亦應嚴加約束爾地亦宜設汛置哨
遇有盗竊兩汛互相覺察議政王貝勒大臣蒙古
大臣並外藩蒙古王等奏曰
聖諭允當靡不包舉非(臣)等愚見所能及也欽遵
諭旨行之不但寇盗息而貧竆蒙古各遂其生即喀
爾喀厄魯特等荒服之國愈仰戴
浩蕩鴻恩於無盡矣
康熙二十一年七月乙卯
命大臣台吉等往使厄魯特喀爾喀先是
上以三逆蕩平武功耆定將
親詣
盛京告祭
陵寢
諭大學士覺羅勒德洪明珠等曰今天下乂安應遣
大臣使厄魯特喀爾喀大加賞賚俟盛京回日時
和草青舉行洎禮成還京議政王大臣等奏請遣
使擇吉起行得
旨厄魯特噶爾丹博碩克圖汗著内大臣祁他特一
等他布囊俄齊爾一等侍衞覺羅孫果御前侍衞
阿南達員外郎恩格森喇嘛薩木坦格隆去喀爾
喀左翼土謝圖汗著領侍衞内大臣伯費掦古一
等台吉額駙阿喇卜灘護軍參領巴圖郎中喀喇
去折卜尊丹巴庫圖克圖著大喇嘛垂重格隆去
車臣汗著散秩大臣波羅特一等台吉吳爾圖納
蘇圖一等侍衞溫達郎中色稜去額爾克帶青諾
顔著精竒尼哈番副都綂班達爾沙二等台吉額
駙諾木齊一等侍衞薩哈達員外郎鄂齊爾去墨
爾根諾顔著内大臣壽世德副都綂楊代四等他
布囊索寧員外郎胡什巴去右翼扎薩克圖汗著
都綂阿密達二等台吉根敦什希卜一等侍衞班
第員外郎偏圖去盆楚克台吉著内大臣覺羅吳
默納一等他布囊鄂摩克圖一等侍衞馬塔員外
郎達頼去額爾德尼濟農著都綂宗室拉克達二
等台吉扎木揚護軍參領庫蘇纍員外郎馬廸去
色稜阿海台吉著一等侍衞拜音察克一等台吉
拉第長史佛保員外郎巴朗去達爾馬希里諾顔
著一等他布囊鄂齊爾前鋒參領扎木蘇長史河
洛主事齊蘭保去羅卜臧台吉著一等侍衞多爾
濟扎卜二等台吉額林辰長史哈納米員外郎桑
格去尋令議所賞禮物厄魯特噶爾丹博碩克圖
汗喀爾喀土謝圖汗車臣汗額爾克帶青諾顔
墨爾根諾顔扎薩克圖汗盆楚克台吉色稜阿
海台吉額爾德尼濟農達爾馬希里諾顔羅卜
臧台吉每人各賞以貂皮蟒袍黑貂大褂茜黑
貂帽珊瑚素珠各一件皮靴縀襪各一䨇鑲嵌
松石鞓帶一圍手巾合包小刀牙筒俱全鑲嵌
松石珊瑚撒袋一副弓矢俱全鑲嵌松石珊瑚
金茶桶鍍金篐銀飯桶銀盆各一具茜黑貂皮
獺皮豹皮虎皮海豹皮各五張茶九簍大小綵
縀各九十疋毛青三梭布各九百疋又喀爾喀
折卜尊丹巴庫圖克圖賞以大手帕七副玉瓶
有柄玉碗珊瑚素珠鏤金雕鞍鑲嵌松石珊瑚
金茶桶鍍金篐銀飯桶銀盆各一具茜黑貂皮
獺皮豹皮虎皮海豹皮各五張茶九簍大小彩
縀各九十疋毛青三梭布九百疋瀕行
上召祁他特費揚古等諭曰爾等俱係貴顯之臣凡事
須仰副盛典以正大行之爾等皆屬一體勿以滿
洲蒙古各分彼此務須同心協和滿洲大臣不諳
蒙古語言凡議事爾台吉他布囊等譯宣於滿洲
大臣一同商酌確妥對答之勿致失言爾等所言
伊等所答及一切傳聞事件俱錄之來奏至内地
蒙古向與喀爾喀互相盗竊以致盗風大作如妄
行作亂生事者各自擒拿懲究盗何自生盗賊既
弭則牲畜可以散放牧養牲畜既肥則入冬不瘦
春時孳孕無復可虞誠如是蒙古何至貧困又加
以各置汛哨遇有妄行作亂之人即從公究處則
民庶得安其生矣其以此曉諭之祁他特等奏言
勅書賞物(臣)等作何交授伏請
訓旨
上曰朕念厄魯特喀爾喀累世恭順恪修職貢今以海
宇昇平乘此閒暇特遣爾等往賫重賞優加恩賚
並無他故我朝威靈德意天下外國無不知之者
諒厄魯特喀爾喀必大加恭敬然伊等向行之例
俱用蒙古禮今若凡事指授而去或致相岐行事
反多滯礙爾等皆遴選而使者凡事務須仰副盛
典各持大體隨宜而行地方遥遠不及逐一指授
厄魯特喀爾喀依彼蒙古之例大加尊敬則已祁
他特等又奏曰厄魯特喀爾喀之汗貝勒有赴
達頼喇嘛或至他處者則待之乎
上曰在旬日半月内歸者則待之如遲則不必待誰爲
之首即交爲首之人而來多爾濟扎卜等奏曰近
聞人言羅卜臧台吉已爲扎薩克圖汗所執如
其說果真則
勅書賞物將如之何
上曰爾等可於沿途細加採探如果被執爾等即歸可
也多爾濟扎卜等又奏曰羅卜臧設有子弟代襲
則
勅書賞賚可與之乎
上曰不可與也雖有子弟代襲須喀爾喀通國保奏授
爲扎薩克准納九白之貢始可加以恩賚且部中
向有定例祁他特等奏曰理藩院移文令(臣)等查
詢定議收捕額爾德尼和碩齊巴圖爾額爾克
濟農等并給發貢使符騐之事伏請
訓旨
上曰此無庸多議也額爾德尼和碩齊等如係噶爾丹
屬下即限日收捕如非彼屬下不能收捕我朝另
有裁奪至給發貢使符騐前已諭檄噶爾丹矣近
見來使有給符騐者亦有不給符騐者何項人等
給以符騐須詢明至無符騐不准放入之例亦明
白曉諭之祁他特等奏曰厄魯特喀爾喀等於(臣)
等回時欲遣使同行則與之偕來乎
上曰如無粗重囊槖途次無所躭延則與之同來
上又諭曰爾等行路如馬駝等物被小盗偷竊當優容
之勿令追賠更須約束隨從人等毋使妄行争鬭
厄魯特喀爾喀有至爾等旅寓者須以禮貌和藹
接待之和則可識其心志祁他特等又奏曰厄魯
特喀爾喀如因
皇上重加恩賚有所餽遺(臣)等可受之乎
上曰受之
賜厄魯特噶爾丹博碩克圖汗
勅曰朕惟自古帝王綂馭㝢内遐邇同仁無分中外
霈恩膏於萬邦布聲教於四海其歴年久遠誠敬
職貢者愈加隆眷優錫殊恩爾噶爾丹博碩克圖
汗自爾父兄歴世相承虔修禮好敬貢有年延及
爾身篤盡悃忱往來不絶殊爲可嘉朕久欲加恩
賚以示優恤至意祗以幾務殷繁是以未逮兹海
宇昇平惠澤宜溥特遣大臣侍衞官員等賫捧重
賞大霈恩施爾承此寵錫當益戴德意殫心敬順
以仰副朕柔遠同仁協和萬邦之至意
賜喀爾喀汗濟農諾顔台吉等
勅亦如之
八月己卯
詔停羅卜臧台吉賞奉使侍衞多爾濟扎卜台吉額
林辰等至張家口外空郭爾鄂波之地遇厄魯
特噶爾丹貢使薩拉克圖爾問羅卜臧台吉爲
喀爾喀扎薩克圖汗所執果有此事否其同來
布庫班第係扎薩克圖汗之人對曰羅卜臧欲
與俄羅斯合謀攻我汗我汗遣其子率兵萬人
於今歲二月終旬夜乘羅卜臧酣寢執之其屬
下人俱爲俘擄財物及馬駝牛羊俱爲我軍所
獲我曾執纛隨行此目擊之事也多爾濟扎卜
等據此奏報得
旨羅卜臧台吉被執既真爾等携賞物即回
乙酉督捕理事官拉都虎以龍頭山形勢覆奏
先是厄魯特噶爾旦巴台吉之子鄂齊爾圖汗
之孫羅卜臧滚卜疏稱我祖父向曾往來入貢
後以内亂往依達頼喇嘛今幸得稍寧伏乞
皇上俯鑒我等饑渴撫而恤之請率所轄居龍頭山之
地理藩院轉奏得
旨此龍頭山在邊關何處自邊關行幾日可到與内
地有關否或向係邊外無用之地否著即檄拉都
虎察明原委作速奏報至是拉都虎覆奏曰蒙古
稱龍頭山謂之阿喇克鄂拉乃甘州城北東大
山之脉絡綿衍邊境山之觀音山口即邊關也
距甘州城三十里距山丹城三里其夏口城距
山口而建自夏口城至&KR1267;川堡相去五里山盡
爲寧遠堡此堡在邊外龍頭山與寧遠堡相去
里許其間有長寧湖界之蒙古所謂鄂爾通也
寧遠堡有内地人民種植輸賦沿湖則兵民牧
養焉今諸蒙古俱於龍頭山北游牧羅卜臧滚
卜之意欲占長寧湖耳邊汛要地似不宜令不
諳法紀之蒙古居住理藩院兵部議以羅卜臧
滚卜所請應不准行
報可
九月癸亥巴圖爾額爾克濟農償解盗竊馬匹
巴圖爾額爾克濟農疏曰厄魯特時值敗壊饑
餓來歸蒙
皇上帡幪之庇得居邊境不意屬下人等不知法紀妄
行盗竊悔罪無及除將額爾德尼和碩齊所掠
人口追還上納外其竊馬人等竆困已極不能
償還(臣)與衆屬裔竭力捐輸共得馬百匹解送
交納伏乞
聖主睿鑒又(臣)之屬裔貧困無聊寧夏地方與(臣)相近
伏懇
天恩許在寧夏貿易理藩院議應檄諭巴圖爾額爾克
濟農將盗竊鄂爾多斯馬羣人等照彼例治罪
缺解馬匹補償完日將巴圖爾額爾克濟農一
併從重議處現解馬匹交發鄂爾多斯旗下其
寧夏地方向無厄魯特喀爾喀貿易之例所請
不准行議上
諭曰巴圖爾額爾克濟農等自本地敗奔來至邊境
因不諳法紀迫於饑困盗竊牲畜等物今陳其苦
情諄諄奏請可將追償缺解馬匹并議處之處俱
行寬免仍移文嚴禁嗣後毋得違法妄行生事此
文即發拉都虎轉行曉諭之餘如所議
十二月癸未喀爾喀汗等奉表謝
恩領侍衞内大臣伯費揚古等賫
勅至喀爾喀諸部汗及濟農諾顔台吉感戴
皇仁優加
恩賚各遣使護送
欽使大臣等還朝併各遣子弟台吉來京代
覲奉表謝
恩其詞曰瓦察喇土謝圖汗等謹奏
聖明皇帝陛下
宏仁遠被剪滅諸兇
道法廣施敉寧庶類奠輿圖於鞏固大振
天聲握智慧之寳珠覃敷
聖化
恩施下逮曷任懽欣敬奉表牋上貢方物奏至
上命給賞如順治十四年例且以
御服貂裘賜之
康熙二十二年七月戊戌使厄魯特内大臣祁
他特等還以其使臣來覆
命祁他特等奏曰(臣)等將至厄魯特之地先遣薩木
坦格隆等前往於十一月二十八日至薩爾巴
爾兔地方薩木坦格隆等回報曰我等已見噶
爾丹言遣使之故噶爾丹云
中國使臣從無臨我厄魯特者今聞遣使前來不勝
欣悦爾明日可即起行我亦遣人往迎其來迎
之人格塞爾尋至十二月初十日至茅西口噶
爾丹又遣其寨桑色稜來迎設筵以待饋(臣)等
四人馬各一匹給驛馬九十匹駱駝十頭及食
用羊隻二十四日至齊齊哈止宿噶爾丹又遣
其寨桑車臣來迎車臣以其私問曰自古以來
從無遣使涉我地者今來有何事
勅内辭意可得聞乎(臣)等曰
勅辭並無他故今天下太平乘此閒暇特沛
皇仁大加賞賚我等明日即到如何迎接如何行禮汝
仍先來迎告以便交授
勅書及賞賚幣物次日既近噶爾丹所居噶爾丹遣
其格塞爾來告曰本當即與
中國使臣相見受賞但自古及今從無使來今乃初
次應擇吉受之(臣)等曰
天子勅書所到之處當即祇領今既欲擇吉當少待之
將所擇日期并如何行禮之處即來告我頃之
格塞爾以其汗之言來告曰擇以二十八日爲
吉中國禮繁我國禮簡而易中國部臣受之上
奏一月後方行
賜宴我國雖無部院而有寨桑若使寨桑接受是行
中國之禮也如我國之禮則使臣以
勅書并賞賚諸物親授我汗我汗親身受之至二十
八日(臣)等賫
勅書並賞賚諸物進噶爾丹所居帷幕見噶爾丹膝
席以俟及交
勅書噶爾丹俯身兩手受之其衣服等物則彼左右
之人受之其器用幣帛等物并駱駝牽入一一
展視受之(臣)等傳
旨問噶爾丹無恙噶爾丹語其近坐之喇嘛曰幸無
恙敢請
皇上起居(臣)等答曰
天子萬安既坐噶爾丹問曰聞中國有寇亂遲至數年
始滅其信然乎(臣)等答曰比年曾有寇盗竊發
我
天子仁慈恐用兵擾民故漸次收服者有之𠞰滅者有
之今已盡皆㡳定矣若似爾地曠野何至持久
耶噶爾丹又曰聞遣八人至唐古特國習其文
有學至精妙者乎(臣)等曰有學至精妙者乃設
宴宴畢歸於旅次二十九日請觀喇嘛作儺舞
(臣)等往閱之正月朔日請聽喇嘛講經講畢噶
爾丹即邀入所居幕中設筵凡三日至初九日
(臣)等召寨桑車臣吳爾占扎卜至將部發查訊
額爾德尼和碩齊巴圖爾額爾克濟農之文授
之曰此項事情先已檄行兩次並無回文故因
我等此來之便令定議如額爾德尼和碩齊巴
圖爾額爾克濟農係爾屬下人當限日收捕照
例治罪賫罰贖送部若非爾屬下人或不能收
捕我
朝另有裁奪頃之寨桑車臣等以其汗之言來告曰
前所行兩檄信有之第以爲部文所以未答今
諸大臣稱係
聖旨敢不以覆額爾德尼和碩齊者原係我屬下人得
罪而逃至中國又復獲罪可往擒之其屬産等
項悉聽
上裁至額爾德尼和碩齊本身乞以畀我(臣)等曰額爾
德尼和碩齊獲罪於中國乃欲擒彼與汝是何
言耶且汝等止言及額爾德尼和碩齊而巴圖
爾額爾克濟農與汝無涉乎車臣曰請以此再
告我汗頃之來覆曰額爾德尼和碩齊巴圖爾
額爾克濟農皆我所屬此二人已歸達賴喇嘛
我當遣人往召之倘如命而至我治其罪爾等
遣人來取罰贖若復他遁則無如彼何也(臣)等
令彼約期期以丑年四月(臣)等曰歲内可結之
案何緩至三年乎曰遣人至額爾德尼和碩齊
巴圖爾額爾克濟農處往返約須一年倘不能
即結勢必遣使前往達頼喇嘛并達賴巴圖爾
處道路遙遠不能不緩其期期内或得即結亦
未可定(臣)等曰額爾德尼和碩齊等向在邊境
作亂但念汝等職貢年久所以姑待今約期既
遠其間未必不又作亂也彼稱噶爾丹之言曰
其間或又作亂一惟
上裁(臣)等又謂之曰去年七月有稱爲汝汗之姪丹津
溫卜之使者並無符騐前來進貢汝處何項人
等給之符騐何項人等不給符騐彼復稱噶爾
丹之言曰我遣使請
安進貢必有印文至我屬下之人各處貿易潛至中
國冒稱我使亦未可定且杜爾伯特圖爾古特
和碩特等部落雖皆在我屬下其居住遙遠不
便取我符騐我亦不及給之且伊等向來亦不
用符騐也自今以後我若遣使當用印文開註
年月日期而遣之(臣)等曰汝母弟子姪等各自
遣使往來汝給以符騐否乎荅曰此無庸給符
騐也我有三印若非此印即非我使也(臣)等曰
汝母與弟及子姪等若無汝符騐則不准入關
汝知之乎曰准入關與否一惟
上裁至十九日(臣)等召吳爾占扎卜至謂之曰我等將
於二十一日起行矣其以我馬駝來吳爾占扎
卜稱其汗之言曰願畱一二日至二十一日(臣)
等又召寨桑等至語之曰我等奉
命而來不便久待越翼日行矣彼又稱噶爾丹之言
曰道里遙遠蒙
皇上俯念特遣使至諸大人起行之事我知之矣至二
十三日設筵以餞(臣)等於正月二十七日起行
噶爾丹博碩克圖汗遣其額爾克格隆察汗溫
卜卓禮克圖溫卜盆楚克等四人貢馬四百匹
駱駝六十頭貂皮三百銀鼠五百舍利孫皮三
張沙狐皮一百黃狐皮二十活雕一隻貼金牛
皮五張厄魯特鳥鎗四桿隨(臣)等來謝
恩祁他特等又疏曰(臣)等去年十二月初至噶爾丹
地方有歸化城都綂顧慕德所屬班達爾善之
子巴朗來投(臣)等告曰我於康熙十八年正月
自歸化城歸途遇厄魯特所使寨桑阿卜都拉
額爾克同入貢之格楚爾者將我綑縳帶至此
地今聞大人至此特來相投(臣)等召其寨桑車
臣等語之故且曰此巴朗乃
天朝另戸之民非人家僕也其格楚爾以汝國例應
治何罪車臣復告曰我汗言當拘格楚爾訊之
越數日問之言格楚爾已他往矣早晩即歸候
至十八日尚無覆(臣)等曰我等即日起行格楚
爾事曾訊之否車臣等往見其汗來告曰格楚
爾已回又復去矣以此觀之其所行之事是真
故避去耳但我國一切罪犯從無殺之之例可
罰格楚爾以十五九牲畜乞諸大人稍候帶歸
(臣)等言我等奉差頒
恩賞而來並非來取罰贖其妄行之人令汝等懲究
聞之於我我等不便等候俟有貢使之便將罰
贖附解可也疏入得
旨令議政王貝勒大臣等逐一詳議議曰噶爾丹博
碩克圖汗累代進貢往來通好今將
勅書賞物照彼蒙古禮接受恭請
聖安又稱嗣後遣使俱給用印符騐填註年月日期應
無庸議其額爾德尼和碩齊等事約以丑年四
月爲期約期之内如仍復作亂悉聽
皇上聖裁應俟所期之年再議攜回之巴朗交都綂顧
慕德其格楚爾應俟照彼國例治罪將罰贖牲
畜解送到日所司再議
上從之
九月戊寅
命拉都虎回京理藩院以鄂爾多斯多羅貝勒宋拉
卜報稱厄魯特之巴圖爾額爾克濟農移近黃
河對岸游收請遣官往會宋拉卜等諭令退回
奏入得
旨不必遣官其以此情節檄發拉都虎曉諭退回拉
都虎久勞於外事畢令竟來京回奏
癸未
命宣諭厄魯特噶爾丹約束貢使
勅曰自聲教既一以來爾歴世相承虔修職貢聘問
有年朕嘉爾盡心敬順往來不絶故向來爾處所
遣之使不限人數一概俱准放入邊關前此來使
無多且頭目人等善於約束是以並無妄行作亂
者比年爾處使來或千餘人或數千人連綿不絶
沿途往回搶奪塞外蒙古馬匹牲畜進邊之後任
意牧放牲畜踐食田禾綑縳平民搶掠財物妄行
者甚多邊外蒙古與内地百姓非不能相拒報復
祇以凛遵朕之法度耳朕俯念爾等素行恭順不
將若輩照内地律例究處以致妄行殃民日以益
衆用是限定數目放入邊關嗣後爾處所遣貢使
有印騐者限二百名以内准入邊關其餘俱令在
張家口歸化城等處貿易其向來不用爾處印騐
另行納貢之厄魯特噶爾馬帶青和碩齊和碩特
之博洛庫濟台吉杜爾伯特之阿爾達爾台吉圖
爾古特之阿玉竒台吉等所遣貢使放入邊關者
亦不許過二百人爾噶爾丹博碩克圖汗尚毋違
朕視四海一家中外一體至意敬慎遵行嗣後遣
使必選賢能頭目嚴行約束若仍前沿途搶掠殃
民作亂即依本朝律例傷人者以傷人之罪罪之
盗劫人財物者以盗劫之罪罪之特此先行曉諭
爾其知之
十一月壬申
勅諭喀爾喀毋越境遊牧喀爾喀土謝圖汗車臣汗
額爾克帶青諾顔墨爾根諾顔各遣子弟請
安入貢並口奏曰去歲蒙
皇上諭令各牧地設立汛哨以警寇盗但我等就草游
牧居止不定難以置哨
聖上限以何處爲界請遵
旨而行理藩院議曰康熙三年七月内喀爾喀等越
噶爾拜瀚海之地前來游牧
皇上軫念邊境地方亂之所生皆由於此
特遣都綂畢力克圖等賫
勅於車臣汗丹津喇嘛令其曉諭部下屬衆毋許越
境游牧今亦應撰寫
勅書賫發曉諭
上是之
勅曰爾喀爾喀等向來不越噶爾拜瀚海之地游牧
康熙三年七月内爾等越界而來朕念亂之所生
皆此之故故特頒勅旨曉諭爾等部下屬衆迨後
喀爾喀間有一二違禁來近境遊牧以致逃盗紛
紛不絶故令爾等設哨立界今爾等既稱就水草
遷徙居止不定難以置哨請限以何地爲界可停
其置哨限以噶爾拜瀚海爲界不得越此遊牧噶
爾拜瀚海之地距我邊境有三日程其瀚海盡界
之東亦須離我邊境三日之地不得内入朕視天
下爲一體率土之人靡不撫恤我邊境地方芻牧
美好朕亦知之若喀爾喀或遇災旱芻草不生必
不得已具奏請旨方可内向遊牧俟草生時仍回
原處如不請旨擅入内地即令我邊地官兵驅逐
聖祖仁皇帝親征平定朔漠方略卷二
