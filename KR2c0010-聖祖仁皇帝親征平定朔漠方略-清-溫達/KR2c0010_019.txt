欽定四庫全書
聖祖仁皇帝親征平定朔漠方略卷十九
康熙三十五年正月庚申
命增兵備用
上諭大學士伊桑阿等曰除現備兵外今應增發兵每
佐領二名及火器營兵五百名備用如無所用即
令於京城預備著議政大臣集議議曰除現在每
佐領下預備兵六名外今增派每佐領下護軍
二名及鳥鎗驍騎五百名以備遣用其管轄官
員應照其兵數酌量派出此增派之兵亦應按
名計備官馬四匹查發往宣化府景州等處喂
養馬匹并京城所喂之馬内除撥隨中西二路大
兵以及中路大兵按名計馬四匹外每一佐領
止餘馬四匹今應按馬仍發價三十兩令每佐
領下再各置馬十匹照前給與錢糧飼養以備
此增發之兵之用奏入
上曰著增派每佐領下護軍一名及鳥鎗驍騎五百名
其獲罪人等及情願效力官員俱著隨此兵進發
大臣亦應派出預備餘如所議尋
諭議政大臣曰後派鳥鎗驍騎五百名外每佐領下
著再增派一名俱定為中路尾大軍後進發一有
所用即聽指揮而行可派出都綂都斯噶爾石文
煐護軍綂領鄂克濟哈副都綂西珠法喀預備
命舂米餉軍
上諭督運于成龍等曰倉貯米糧舂時必多虧耗爾等
所運之米可交倉場總督舂熟運往給與兵衆
癸亥
諭督運于成龍等加意防護軍糧馬匹
上諭于成龍等曰爾等輓輸絕塞務火燭小心每夜如
臨敵兵嚴為防護喀爾喀等素善盗馬尤宜加意
巡視喀喇沁兵守馬防賊頗稱熟練可將伊軰分
與各營晝使驅車夜使守馬庶乎有備無虞至新
滿洲健於步行熟於牽輓故選擇數人交與爾等
其酌量用之隨復
諭曰喀喇沁兵朕已遣大臣調至彼内亦有副都綂
等官馬上素稱熟練爾等所備駕車空馬可交伊
等沿途驅往
乙丑
命陜西兵來與大將軍伯費揚古軍會
上諭内大臣索額圖等曰前因厄濟内河燒荒曾命陜
西兵於四月初旬進發若俟四月進兵似覺遲悞
應將陜西兵調至寧夏令其出寧夏來會大將軍
費揚古所往翁金之路兩軍會合後即令費揚古
將兵酌量均撥分路前進前此陜西兵卒原派發
一萬三千今既令前來可減其兵數止以一萬為
額如此則馬匹糗糧俱獲豐裕軍機關係甚大明
晨著原議之議政大臣作速集議議曰
聖諭已極周詳應令將軍孫思克率陜西大兵來至寧
夏於三月初十前後出寧夏來會費揚古軍即
令費揚古將兩軍酌量均撥分路前進再先經
僉議派陜西滿洲兵三千漢軍火器營兵一千
綠旗兵九千兵力宜強似應無容減額仍照原
派之數今既不出鎮彛俱從寧夏進發前此遠
方調來兵卒若可帶至寧夏則帶領前進倘因
路遠不便即交孫思克將甘肅固原提督及撫
標官兵所用馬匹酌量選取調用奏入
上可其議著先差善馳之筆帖式撥什庫作速往諭尚
書圖納亦令其速往
命賞從征綠旗官兵先是
上諭兵部軍士已届征期宣化府古北口綠旗官兵宜
加恩賞至是部議以派出預備宣化府綠旗官兵
三千古北口綠旗官兵一千五百應交戸部加
恩賞賚銀兩奏上
報曰可大同綠旗官兵隨大將軍費揚古前往亦著
一體賞賚
命天津總兵官岳昇龍等率騎兵護送中路糧車時
岳昇龍以米車前後非得騎兵不能往來巡護
請選直屬精騎二百名及山東省臣舊轄精騎
一百名帶往
上命督運于成龍等確議議曰岳昇龍所請山東兵百
名停其帶往可率直隸馬兵二百名車前領運
劉國興率河南馬兵二百名車後催運此四百
名兵所需一百四十日口糧亦在通倉領出於
添造車内裝運議上得
旨岳昇龍所請山東馬兵百名仍准帶往餘如所議
定運車旗式督運于成龍等奏言運米車上所
用旗纛請照漢軍火器營式樣製辦
上曰火器營關係緊要若與之一式是無别也運車旗
幟色用白畫飛熊其上爾于成龍曾任鑲紅旗都
綂今督理運務可仍用前都綂旗纛
命都綂王永譽從中路征
命給黑龍江等處官兵行糧時將軍薩卜素以所屬
墨爾根黑龍江七齊噶爾三處官兵購買馬匹
治辦器械俸餉不敷所用請給行糧移文戸部
部議以目今
盛京寧古塔黑龍江之兵暫無所用其薩卜素給
與行糧之請可無庸議奏入
上曰此軍雖現無行走之處著照該將軍所請給與行
糧尋大將軍伯費揚古請給編附右衛之蒙古官
兵行糧得
旨可照内地官兵一體給與
丙寅
命延綏波羅營副將劉官綂同陜西兵進𠞰
己巳
命福建陸路提督張雲翼從中路軍時張雲翼來京
陛見奏請從軍效力故有是
命
命添設鳥鎗大臣
上諭内大臣公常泰曰鳥鎗大臣太少一旗應設大臣
一員綂率為善除前鋒綂領碩鼐不可别調外鑲
黃旗派内大臣馬思喀正黃旗派都綂侯巴渾泰
正白旗派護軍綂領托倫正紅旗派公常泰鑲白
旗派護軍綂領蘇赫鑲紅旗派副都綂孫渣齊正
藍旗派副都綂雅圖鑲藍旗派副都綂宗室鄂飛
管領此派出大臣各照本旗旗色持纛前往
諭增造中路運車
上諭督運于成龍等曰中路米車所載過重遠輸沙漠
恐馬力難勝可再增造五百輛均分裝載至朕每
舉一事惟恐累民故前造中路之車俱動内帑錢
糧誠以民力無幾而吏不之恤致失朕意也先時
朕出口外直隸廵撫常令地方官預備車二三百
輛或至累民今朕綂師北討凡所需供應細物將
爾等預備車内分撥裝載其會同兵部僉議議曰
軍糈事急過重難以行遠已蒙
睿照著增造車五百輛其增造之費在前所領帑金
内動用至
御用車輛若交地方官預備恐致累民應欽遵
聖諭停其備辦凡
御營需用裝載俱於臣等預備車馬内撥用其押車人
員著中路效力官及地方官内酌量分遣兵部
章京筆帖式照常派出公同管押議入得
旨如此則不致累民其亟行之餘如所議
庚午
命侍郎安布祿出哨偵探
上諭理藩院侍郎安布祿西喇曰尚書班第出哨日久
而又撥發從征著班第歸以辦行裝爾安布祿往
居班第所駐之地凡事俱如班第行爾安布祿亦
已派軍中可即從彼地而往如班第所在官員有
願從征者令歸來治具至彼處偵探人員視其緩
急應留者留之若無要務可即遣歸
辛未
宴賚出兵及運米大臣官兵於
太和門先是
上諭總管内務府衙門曰可將内庫所貯綢絹蠎緞等
物酌量分定賞給出兵大臣侍衛八旗參領前鋒
侍衛及部院衙門滿洲漢軍大臣學士以上等官
其護軍校驍騎校前鋒護軍亦給以緞疋驍騎火
器營兵礮手皆給與布疋至運米大臣官員綠旗
大臣官員俱係從征亦照其品級賞給緞疋此番
所備之兵不比前次朕熱思已久必期成功故凡
大臣以下兵丁礮手以上均施以恩可於十四日
大賜筵宴宴畢賞以緞疋等物至是日己時
上御太和門陞
座兩旁内大臣侍衛大學士等列坐階下金水橋内
出兵大臣官員前鋒鳥鎗護軍等分左右按旗
分坐運米大臣官員坐於左綠旗提督總兵官
等坐於右橋外護軍參領護軍校護軍等亦分
左右按旗分坐午門外效力廢官鳥鎗驍騎火
器營兵礮手等亦依次坐坐畢樂作演内監戱
衆技畢陳
上命大將軍費揚古進至
座前
手賜巵酒費揚古跪受退至階叩首飲都綂前鋒綂
領護軍綂領及運米左都御史于成龍督捕侍
郎李鈵提督張雲翼總兵官岳昇龍馬進良等俱
上手賜飲其副都綂等亦進前著親近侍衛賜飲前鋒
參領護軍參領及運米官員自委署護軍校以
上皆十人一班進至階上跪飲又
命内務府總管親隨侍衛及部院大臣徧視衆軍士
飲至申時宴畢
上始回宫凡與宴之大臣侍衞八旗參領前鋒侍衞部
院大臣學士督運大臣提督總兵官以上俱賜
御用立蠎緞綢有差其出兵運糧官員及護軍校驍騎
校前鋒護軍等俱賜緞有差鳥鎗驍騎火器營
兵礮手等俱賜布既畢大將軍伯費揚古率衆
官兵進前謝
恩奏曰自古人君賞賚官兵者有之如我
皇上親臨宴犒徧加賜賚者實所未有(臣)等受
皇上隆恩何能仰報惟有遇噶爾丹誓必磔斬無遺而
已齊聲奏畢同叩首出
命給古北口及宣化府總兵官鳥鎗
上諭兵部曰古北口總兵官馬進良宣化府總兵官白
斌各給以内造鳥鎗二百桿火藥鉛子一併付與
馬進良現在京城即交伊本身爾部撥給驛車令
彼帶去白斌處爾部可差人送往此鎗回軍之日
仍令繳内收貯
壬申
命選派蒙古官兵并發火箭至軍前時大將軍伯費
揚古奏言春時進兵正蒙古馬瘦之時若不將
扎薩克王貝勒貝子公台吉等派出不得壯健
人馬請將扎薩克王貝勒貝子公台吉及閑散
台吉等附丁揀選其人材健壯家道殷實者派
出似為得力至於火箭尤為軍中需用之物伏
望發至軍前
上從之發内庫所貯火箭三千解往
川陜總督吳赫請赴甘州料理軍需并防守邊
境時吳赫奏言大兵進𠞰噶爾丹需用運米駝
馬以及牛羊等物極其繁多若不預行採購恐
致遲悞臣身駐西安不能遠為料理(臣)欲前赴
甘肅會同該撫選擇才能官員分行採辦以備
大軍進發至於三邊地面甚屬遼闊番彝之人
沿邊雜處今將軍孫思克等深入征𠞰其防守
不可不嚴西安現有副都綂費揚固巡撫党愛
臣請將臣標下官兵酌量選帶暫駐甘州嚴守
邊境奏至
上從之
命調副將周洪昇等押中路米車時督運于成龍請
撥官兵押運
上諭曰前有各省督撫提鎮保題武弁召見記名者今
概調來京遠者難以立至爾等可就近將直隸山
東河南江南四省凡記名及各上司保題之員爾
等查兵部檔案具奏于成龍等同兵部查四省副
將等員開列山東膠州副將周洪昇等二十七
人職名奏入
上俱令派發押護中路糧車
命嚴守喀倫時内閣侍讀學士伊道奏言鄉導朱爾
渣哈等至厄折忒圖哈卜七爾地方見有人馬
行蹤約四百餘沿克魯倫河上流而去觀其形
勢乃係厄魯特因令車臣汗貝子盆楚克等入
内遊牧而車臣汗等以目今羊當産羔牲畜羸
瘦不便遷移俟雪融時漸次内牧為辭夫厄折
忒圖哈卜七爾地方距車臣汗等目下所居波
衣爾之地止二日程今厄魯特既逼近來前則
凡我喀倫不可不嚴加防備現今兩烏朱穆秦
并阿魯科爾沁之喀倫雖每處有章京一員兵
十名然軍力微弱每處應添章京一員兵十名
至扎魯特科爾沁等旗喀倫與車臣汗等所居
波衣爾之地相近亦應嚴飭堅守喀倫奏至
旨下所司議理藩院議以朱爾渣哈等雖見其蹤跡
並未望見形影應移文與伊道令其再選精細
能事之人探明實信速行奏報其車臣汗貝子
盆楚克等既云羊正産羔牲畜羸瘦應令伊等
遠行偵探暫居原所俟伊等可行之時再入内
遊牧至於喀倫地方每處原設章京一員兵十
名其添設官兵可毋庸議再檄知烏朱穆秦阿
魯科爾沁扎魯特科爾沁及黑龍江將軍薩卜
素處令其嚴飭各旗喀倫官兵加意防守奏上
上從之
命西路兵簡護軍為前鋒大將軍伯費揚古請於大
同養馬八旗護軍内簡選二百鳥鎗護軍内簡
選八十為前鋒其前鋒旗幟交地方官製造
上從之尋以副都綂碩岱為前鋒綂領
命以親征原委曉諭大小諸漢官時
上欲親綂大軍往征噶爾丹大學士王熙等及漢九卿
大臣科道等官恐
聖躬勞瘁奏曰欽惟
皇上茂德豐功文經武緯誠邁百王而超千古前以三
逆負
恩察哈爾作亂賴
皇上運用神謀皆立時授首懸之藁街及功成事定又
平臺灣以為郡縣此數十年間時和年豐民安
物阜域内咸享昇平之福凡天之所覆地之所
載亘古以來聲教所未及者無不仰戴
堯天舜日來享來王乃噶爾丹狡焉小醜反覆靡常
二十九年敗遁之後
皇上擴天地之恩不忍絶其根株詎意噶爾丹賦性愚
頑並不改行易心而來納欵敢自外於
王化屢行狡獪用是
皇上赫然震怒欲行
天討凢進兵運餉之務俱奉
睿算指揮毫不勞苦百姓是以小民不知有兵安堵
如故稽古史冊如今日之人馬精強兵革堅利
軍容猛銳
聖算神奇者誠未之有(臣)等雖係書生不諳軍務亦知
天兵所向必克可不崇朝而滅此小寇也
皇上奮雷霆之威躬綂六師往揚
神武櫛風沐雨不憚勤勞
皇上雖為社稷生民謀億萬年之計但(臣)等愚意以為
皇上乃
天地神人之主身有舉動係天下萬國之瞻仰噶爾丹釡
内遊魂以我兵強將勇又遵行
成算自必繫其頸而獻諸廷
皇上端拱九重之上坐受捷音燕享賞勞指日可待無
煩
皇上玉體親行伏祈
皇上遣將授兵教之方略使早奏大勲以慰中外臣民
之望奏入
上諭大學士伊桑阿阿蘭泰曰漢大臣諫阻朕不之怪
為人臣者不欲以軍務勞君身者亦當然之事但
此噶爾丹為人狡詐不比尋常小宼前年來犯我
藩塞語極兇悖理藩院尚書阿爾尼率四十九旗
蒙古及察哈爾兵遇噶爾丹之兵而辟易是以朕
熟籌務必滅之指授出征諸王將軍於七月初六
日起行朕躬隨於七月十四日起行又恐噶爾丹
聞朕親行而遁去以兵一枝授内大臣阿米達誘
之近至烏蘭布通之地是時諸王大臣皆在軍中
竟使噶爾丹逸去於此爾等可知之矣適會朕躬
有疾未到戰地果知其如此朕必力疾而往也失
此良會匪啻朕一人至今恨之舉朝亦無不以為
恨也所以朕不得不親行者職此故也近者噶爾
丹背誓掠我蒙古邊外住居之喀爾喀又煽誘諸
蒙古不無顧望而持二心者倘不早為之剪滅恐
其勢漸張今以時勢言之天下無事四海太平朕
踐祚以來無日不以軍民為念雖未嘗加大恩於
民而撫綏有年想天下臣民必皆愛戴是我内地
可以無虞如京中事則皇太子已長可料理之乘
此時而朕親往征之亦一良會也今噶爾丹屯聚
巴顔烏闌距蒙古界上不甚相遠是以不憚勞苦
躬臨邊塞大兵分路並進者特欲迅掃逆賊以絶
後患也噶爾丹滅則天下不復有事矣即噶爾丹
望風遠遁而以我神兵之威揚播外藩不亦善乎
失今不圖噶爾丹來侵我四十九旗則必調天下
綠旗沿邊守戍所憂不益多乎爾等其以此曉諭
漢大小臣工知之
乙亥
趣西路官兵作速起行時將軍孫思克奏言先經僉
議令派陜西綠旗兵九千(臣)同尚書圖納公議
於(臣)標下五營馬兵内派一千八百凉州總兵
官所屬馬兵内派二千寧夏總兵官所屬馬兵
内派一千五百肅州總兵官所屬馬兵内派二
千西寧總兵官所屬馬兵内派一千二百總督
標下馬兵内派五百共選派九千名其領兵之
副參遊守千把等官仍照前議定之數揀選派
出此派出之兵務令於二月初十以内齊集甘
州喂馬一月一同出邊(臣)查河西地方凉州莊
浪甘州肅州俱係沿邊要地且偪近蒙古應令
提督李林隆酌量調取官兵來甘州駐劄防守
又先經僉議從征綠旗兵丁除本身坐馬外可
按名多給一匹(臣)隨將提督總兵官所屬存留
兵丁之營馬内選其肥健者如數分給九千匹
但甘肅地方苦寒不比内地青草發萌甚遲(臣)
等之兵於三月二十前後青草已萌即行出口
倘尚未萌達欲再守候數日為此奏
聞
上諭諸王曰大將軍費揚古兵於二月二十日前後進
發將軍孫思克兵亦應令於二月二十日前後自
寧夏起程甘州肅州等處兵若調至寧夏路途遥
遠其到必遲現今寧夏有滿洲兵一千漢軍火器
營兵五百應再增以西安滿洲兵一千漢軍火器
營兵五百以足三千之數再寧夏榆林二總兵官
標下綠旗兵共選派六千即令該總兵官率領同
將軍博濟副都綂阿南達等於二月二十日前後
自寧夏起程令將軍孫思克將伊標兵酌量選帶
速來寧夏如及期而至則一同進發倘或不及可
隨後踵進其滿洲漢軍兵丁馬匹未及喂肥著該
將軍總督等將存留滿洲漢軍并綠旗兵丁馬匹
内酌選肥徤者更換付之其添給綠旗兵丁馬匹
并負隨運米糧之駱駝馬騾俱令於各營及驛馬
内選其臕壯者給付此路隨運糧米俱著照前議
備辦一切事務令尚書圖納會同該總督廵撫提
督等公商料理毋致有悞提督李林隆速往甘州
駐劄酌量徵調官兵加意防守地方速檄知之
丙子
命議增綠旗兵鹿角
上諭管漢軍火器營都綂李正宗曰是役也有綠旗兵
三千朕意欲使綠旗兵居中漢軍居兩旁其鹿角
如何增加所增鹿角如何捆載擡鹿角人役口糧
如何運到爾其與戸兵二部議之議曰是役之兵
已派出古北口綠旗兵一千五百名宣化府綠
旗兵一千五百名此三千兵應增帶鹿角一百
六十架其擡鹿角也應派出八旗漢軍步甲四
百八十名所派步甲每人撥馬一匹四人為一
車以此馬挽之伊等八十日口糧兵器俱載此
車之上但漢軍旗下現置馬匹無有餘剩應折
銀每匹三十兩給之購買其車各自本旗内撥
給至鹿角三架以駱駝一頭捆載共計需駱駝
五十四頭取捐助駱駝給之伊等隨運兩月口
糧應交左都御史于成龍等奏入
上從之
辛巳
命定軍厮立功賞格
上諭内大臣公國舅佟國維等曰官軍之厮役人等有
能踰鹿角營而進擊者作何給還本主身價令其
出戸以示勸勵爾等集議議曰官軍家下兵丁厮
役或駱駝營或鹿角營或於曠野賊兵對敵之
處有能首先躍入衆人接踵繼進以致殺敗賊
寇其首先躍入之家下兵丁厮役以及其父母
妻子俱撥在佐領立為另戸主照例計其人口
給還伊主身價奏入
上曰其第二三前進者亦著照此例行
諭分派西路都綂副都綂督八旗營壘
上諭大將軍伯費揚古曰爾軍中所有都綂副都綂等
可令各分管八旗營壘費揚古遵
旨派管京城所發八旗大兵營壘以揚威將軍覺羅
舒恕管兩黃旗以都綂伊勒愼管兩白旗以都
綂公彭春管兩紅旗以侍郎滿丕管兩藍旗派
管右衞八旗兵營壘以護軍綂領宗室費揚固
管鑲黃正白兩旗以護軍綂領瓦爾達管正黃
正紅兩旗以副都綂党愛管鑲白正藍兩旗以
副都綂拜音布管鑲紅鑲藍兩旗
壬午授中路督運左都御史于成龍等
勅印
勅曰今厄魯特噶爾丹毁蔑盟誓傷我使者搶掠喀
爾喀人等又阻尼班禪庫圖克圖之來隂蓄狡謀
違旨妄行用是遣發各路大兵聲罪致討進𠞰大
兵所需糧米浩繁督運責任重大必須專委大臣
綂理今特命爾都察院左都御史于成龍兵部督
捕右侍郎李鈵通政司左通政喀拜總理運送中
路大兵軍米事務爾等督運之米務隨大兵運到
勿得遲延有悞軍需駐搭之處必安營壘令兵丁
加意廵防所派副都綂總兵官部院官員以及爾
等題帶文武各官俱酌量派定分委押運其情願
效力人員亦量行分派隨押車輛俟到邊外如有
用蒙古兵之處即將爾等經過相近地方所有蒙
古兵丁酌量調用有貽悞修路搭橋者即行指名
題參凡關運米事情各部院不得掣肘爾等總理
運務亦須熟計征戰事宜將官兵不時操練務使
賞罰嚴明其勅中開載未盡事宜爾等即會同商
酌而行倘遇有征戰之處與副都綂盧崇耀總
兵官岳昇龍劉國興等商計而行有於運米事情
勤勞供職者即彙題奬勸如有怠玩厥職不效力
勤勞者即行參奏懲治或官員或趕車兵役偷盗
米糧馬匹及妄作非為者即以軍法從事示衆爾
等膺兹重寄務須殫竭心志黽勉效力將米運至
軍前以濟軍需斯克副朕委任之職如或因循怠
忽措置乖方致悞職任責有攸歸爾等愼之故諭
尋授西路督運侍郎王國昌等
勅印
勅與中路略同
命增發綠旗兵防守歸化城
上諭大將軍伯費揚古曰大兵前進𠞰滅噶爾丹歸化
城地方緊要土默特二千餘兵外著增撥宣化府
綠旗兵一千駐防此軍應派内地諸王綂領著議
政大臣議議曰
諭旨甚是應於土默特二千餘兵外增撥宣化府鎮
標步兵一千防守歸化城管領將弁照兵數派
出内地諸王該衙門請
旨派出俟大兵滅噶爾丹凱旋之日撤回此軍
上從之尋以安郡王馬爾渾輔國公來僖副都綂雅圖
防守歸化城地方
癸未授撫遠大將軍伯費揚古
勅印
勅曰今厄魯特噶爾丹毁蔑盟誓傷我使者搶掠喀
爾喀人等又阻尼班禪庫圖克圖之來隂蓄狡謀
違旨妄行𠞰滅不容少緩用是遣發各路大兵聲
罪致討特命爾領侍衞内大臣伯費揚古為撫遠
大將軍綂領西路大兵一切事宜爾與都綂伊勒
愼護軍綂領宗室費揚固護軍綂領瓦爾達副都
綂碩代理藩院侍郎滿丕等公同計議而行勿謂
自知而不納衆論勿當事會而致失機宜勿恃兵
強而輕視逆寇嚴偵遠探罔或疎虞其綂領蒙古
兵丁前來之王貝勒扎薩克台吉與綠旗總兵官
等共相商確酌量行事爾仍總綂調遣有能擒斬
噶爾丹來歸者分别具奏有情急來歸者務加意
撫恤副朕戡亂靖逆之懷官兵或臨陣退縮貽悞
軍機爾會同商議官員以下即以軍法從事示衆
官兵犯小過者會同商酌徑行處治勿冺没官兵
功績勿寬縱違犯法紀之人賞罰之際務極嚴明
如有用運米綠旗官兵與情願效力人員之處爾
即酌量調遣爾等將厄魯特殲𠞰廓清安靖邊圉
斯稱委任爾等宜殫竭心力蚤奏膚功欽哉故諭
命設西路驛站先是
上諭大將軍伯費揚古侍郎滿丕等曰西路設驛事宜
爾等可交理藩院兵部集議至是二部集議自京
城至殺虎口原設有驛不議外自殺虎口以外
置驛六十處每驛設馬二十匹兩驛合設筆帖
式一員撥什庫二名蒙古官一員兵十名更請
於鄂爾多斯六旗内派馬五百匹再取直隸河
南附近府州縣偏僻驛站中馬一千匹酌量安
設六十驛需馬一千二百匹以所餘三百隨之
自西路以至中路軍前如有設驛之處可交大
將軍費揚古即於此馬内酌量安設奏入
上從之
命限中路官兵賫糧額數
上諭議政諸臣曰中路兵丁仍帶八十日米外諸王大
臣侍衞官員俱著帶百日之米
恩賜西路從征土默特官兵先是
上諭大將軍伯費揚古曰是役歸化城土默特從征兵
丁應加恩著交該部至是理藩院議西路從征之
歸化城土默特都綂阿喇納副都綂阿廸阿玉
璽多爾濟等應賞緞各二疋實授參領二員參
領署夸蘭大四員參領十員佐領十二員賞緞
各二疋閑散章京十二員驍騎校十員賞緞各
一疋兵八百名每人賞銀五兩所賞銀緞戸部
差官送至歸化城交大將軍伯費揚古親視給
賞
上從之
甲申
命選備追𠞰精兵
上諭兵部等衙門曰大兵至巴顔烏闌倘噶爾丹不敢
迎敵從此遁去可預選察哈爾兵一千六百名喀
爾沁翁牛特兵一千四百名再於大兵内及新滿
洲諸王護衞喀爾喀兵内共選精兵一萬備足駝
馬糗糧務將噶爾丹窮追𠞰滅爾等其酌議以備
命都綂公彭春為西路軍中參贊先是以彭春為夸
蘭大遣至西路至是授彭春為都綂
上諭兵部曰著以彭春為西路參贊
乙酉
諭恩賚輓運兵丁
上諭中路督運左都御史于成龍等曰出師討寇全資
兵力内外滿洲漢軍綠旗諸路從征兵丁俱已各
加恩賚其外省調集步兵輓運軍糧載塗况瘁尤
可軫念所有每月應支銀米本營照常支給俾養
贍室家仍各給與行糧以為道路之費所運米石
如悉依期輓至克濟軍需不致虧損遲悞俟大兵
凱還補入馬兵營任用以彰奬勸有效力勤敏才
堪拔擢者爾等可記名彙奏以俟酌用兵丁勞苦
饑寒凡督運大臣官員宜時加拊循慰勉庶人爭
自效踴躍赴公西路輓運兵丁亦照此例行爾等
可移文各該撫通行曉諭宣朕體恤軍士至意
聖祖仁皇帝親征平定朔漠方略卷十九
