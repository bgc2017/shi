欽定四庫全書
聖祖仁皇帝親征平定朔漠方略卷二十
二月己丑
命黑龍江副都綂喀特虎從軍黑龍江將軍薩卜素
奏言副都綂喀特虎喇子二人俱告請願赴軍
中竭力以效犬馬之勞(臣)欲帶兩副都綂出征
奏至得
旨喀特虎著從軍喇子著鎮守地方
辛卯
命更定出兵日期並增發偵探官兵
上諭内大臣國舅佟國維等曰噶爾丹為人狡詐未必
不指西向東我大兵若於三月初十起行則四月
二十五間方得至巴顔烏闌今不便待陜西兵中
路行期宜改在三月初間西路費揚古兵行期亦
改在二月望間著交欽天監選擇具奏至於喀倫
地方偵探情形事屬緊要宜增派官兵發往侍郎
安布祿處駐劄俟厄魯特來時視其兵力仍前單
弱即著擒𠞰倘力不相敵擇便退回星飛馳報爾
等其集議之議曰
聖諭周詳俱應欽遵而行其派發喀倫官兵請於每旗
派不出征之前鋒五名並不出征之王貝勒貝
子公等屬下擇其人材壯徤家道殷實護衛及
新滿洲共派百名給以肥馬令其速赴安布祿
處駐劄喀倫一同偵探俟大軍到日其護衛及
前鋒兵俱令撤回此事仍應檄將軍舒恕孫思
克等知之奏上得
旨此發往喀倫官兵共派七十人足矣所派前鋒仍
著於出征之前鋒内選派四十名再將出征上三
旗及王貝勒貝子公等情願效力之護衛人員内
共派三十名護衛俱著乘自備馬匹前鋒兵著給
上駟院及兵部馬各三匹計其口糧行裝給與駱
駝負載伊等分内之馬匹輜重著隨大軍前去俟
大軍到喀倫仍各乘自備馬匹其帶往之駝馬可
交上駟院兵部查收
諭從征人員愛護馬匹
上諭内大臣國舅佟國維等曰方今春令肥馬若被雨
淋恐致倒斃著通行曉諭出兵人員及于成龍等
預備油單中途如遇雨雪即以苫蓋
壬辰
命蒙古官兵預備于烏爾揮河聽用先是理藩院奏
言四子部落六鄂爾多斯兵俱派隨西路出征
兩翁牛特兩喀喇沁兵已派輓中路米車不議
外其兩烏朱穆秦兩蒿齊忒兩阿霸哈納爾兩
阿霸垓兩蘇尼特十科爾沁兩扎魯特阿祿科
爾沁兩巴林克西克騰敖漢奈曼兩土默特及
喀爾喀羅卜臧貝勒等旗扎薩克王貝勒貝子
公台吉等官兵應派在何路伏候
欽定得
旨俟出兵臨期傳諭衆扎薩克等酌率本旗官兵于
各邊界預備來者帶往不來者聽之至是
上諭曰目今蒙古兵衆正當馬匹羸瘦之時可止其來
會大軍著都綂杜思噶爾理藩院章京達賴馳驛
前往令蒙古王等將所屬兵丁内情願效力馬匹
足供驅策者儘數派出駐烏爾揮河地方預備乘
青草牧肥馬匹以待遣用杜思噶爾等宣諭畢可
于喀倫内來赴軍前
定中西二路大軍起行日期欽天監奏二月三十日
丙辰寅時中路大兵自京城起程大吉二月十
八日甲辰巳時西路大兵自歸化城起程大吉
奏
聞
上諭内大臣蘇爾逹等曰中路大兵行期可定于二月
三十日此選定日期著速檄大將軍費揚古知之
命廢官中路坐塘效力兵部理藩院奏中路大兵例
應設驛自京城至獨石口請設四驛其間有額
定驛馬不必增加外每驛用筆帖式一員撥什
庫二名自獨石口外五六十里一驛約設六十
驛每驛馬四十匹共需馬二千四百匹應于直
隸山東河南三省捐助之馬京城大小官員捐
助之馬兵部館所之馬内取一千九百匹兩阿
霸垓兩阿霸哈納爾兩蘇尼特旗分内取馬五
百匹安設至中路大兵到喀倫後沿喀倫迎西
路聯絡設十五驛所需馬三百匹亦取捐助之
馬兵部館所之馬每驛安設二十匹如兩路大
兵中間相隔遥遠驛或不足酌量增設中路大
兵正站腰站俱兩驛合設筆帖式一員撥什庫
二名扎薩克蒙古官一員兵十名其筆帖式取
自各部院撥什庫取自八旗滿洲蒙古旗下其管
理正站驛馬行止安設之事應撥理藩院兵部
章京各二員腰站亦撥章京各一員前去至捐
助之馬無夫押送以四馬一夫筭共需夫四百
名應檄直撫將附近僻地驛夫照數酌撥備帶
口糧押送馬匹奏上得
旨此番出師諸物朕皆全備並無待後賫送之物飛
馳之事亦少一驛設馬四十匹則太多况發直隸
河南兩省驛馬人夫伊等亦甚勞苦着每驛用捐
助馬二十匹部院章京筆帖式撥什庫調用將盡
今設此驛有革職文官情願告請效力者甚多若
軰不習軍務可令伊等一驛兩三人坐塘效力報
馬不足令自備馬匹馳報其口糧令自備人夫運
送亦彼出力自效之事也併酌撥扎薩克蒙古内
台吉章京兵丁監視馬匹如驛馬失盗被劫即依
律治罪至草青後將蒙古之馬着該管台吉各自
本旗酌帶赴驛協助傳報以此傳諭設驛地方衆
扎薩克可也如此則驛務不致有悞而坐塘者亦
大有裨益矣餘如議行
癸巳
諭安郡王馬爾渾等駐防歸化城遠偵聲息先是
命安郡王馬爾渾輔國公來僖副都綂雅圖率宣化
府綠旗兵一千歸化城土默特兵二千往歸化
城駐防至是馬爾渾等瀕行恭請
訓旨
上曰爾等往歸化城務揚軍威以示兵力強盛各處遠
行偵探最為要緊爾等三人須同心效力不可于
事後但云我意原欲如此曾經言過彼此互相推
諉王與公皆年幼未曾歴練凡事宜與雅圖商酌
而行爾雅圖乃曉事之人不可推托王等至朕行
在與歸化城相近此時正當用兵之際不必差人
請安
甲午
命頒賜綿甲于從征將士時浙江等五省製造綿甲
陸續解至京師
上命頒給從征將士復傳
諭曰此甲朕曾親試進退周旋毫無阻碍甚覺輕便
此外更加以一層鐡葉一切鳥鎗無有貫入之理
此甲表裏皆係單層絲綿尚易透出或緞或布内
外再加襯貼則益覺堅好矣甲背上亦照鐡甲式
各書旗分佐領姓名綴之此皆動用正項錢糧特
為製造不可棄擲所給之人記名存案
命加運軍糧以備虧耗
上諭總理運務于成龍等曰爾等所運軍糧係計日按
口而備一路風吹日曝車軸動搖或致虧耗可于
每石加米一斗運往如此則臨期支放庶不致缺
少
大將軍伯費揚古自京起行赴歸化城增發火
礮於西路先是以冲天礮三門神威礮十門景
山製造子母礮二十四門江南礮五十五門發
往大同以備西路兵之用至是
上諭兵部曰著於新造礮四十八門内選八門派每旗
礮手一名作速增解大將軍費揚古軍中
命開明口外來報聲息檄知將軍薩卜素等
上諭内大臣國舅佟國維等曰前令黑龍江寧古塔盛
京立刻備兵各居其地者恐噶爾丹知我三路大
兵進𠞰惶迫東行是以使之預備也今視口外來
報情形亦有東行之狀著薩卜素立刻整備屬下
兵馬遠設偵探如有用盛京寧古塔兵之處許彼
星速往召總轄調遣其左近蒙古亦當小心防備
因薩卜素所居懸隔報京聲息不得聞知可將凡
屬噶爾丹之事口外報文一一查出開明月日發
與薩卜素使彼知之以便准備行事盛京寧古塔
將軍處亦着遣檄知之
丁酉
命以所餘綿甲解右衞軍中先是曾以綿甲五千發
給大將軍費揚古軍中至是
上諭内務府總管曰所餘綿甲内着取二千領交兵部
解往右衞軍中
戊戌
命選侍衞章京為傳宣
上諭内大臣國舅佟國維等曰現在傳宣皆卑微之人
重大事務不足差遣除平常小事差遣若軰外着
每旗簡選賢明侍衞章京四員附御營預備如有
緊急大事使持令箭以聽差遣其令箭交内府大
臣製造
己亥
勅奬策旺喇卜灘時策旺喇卜灘遣使囊素齎疏請
安并貢方物又陳噶爾丹奸惡乞遣還回子歸已
上嘉之
賜以勅書
勅曰朕為萬國元后惟以率土乂安咸享樂利為心
其能體朕覆載之懷敬順自持者朕必愛養教育
之其或違朕兼容懷保之意不循分誼包藏禍心
悖安和之理者朕必懲創匡正之此朕綂御寰區
為人君之大道也今爾策旺喇卜灘仍踐前好遣
使請安貢獻方物不絶又以噶爾丹奸詐為所侵
凌與爾有不共戴天之讐披瀝情實遣使囊素齎
奏入告誠心求恤敬順可嘉朕為一綂萬邦之主
有不眷爾誠心效順之人乎查爾所奏回子之事
今噶爾丹處雖無回子前來貿易此後或來朕必
交該部查明如爾所請發往朕嘉爾恭謹受爾貢
獻爾尚永懷敬順朕將洊加恩賜焉昔噶爾丹擾
我郅治猖獗横行闌入烏闌布通之時朕遣偏師
大敗之欲即窮追將盡殲矣而噶爾丹乃長跪于
達賴喇嘛所遺威靈佛前而誓曰不敢復侵中華
皇帝之喀爾喀與衆人民載書加印始免其誅滅
而縱之朕向者殊不喜征誅今噶爾丹悖棄誓言
戕我賚汝之使劫喀爾喀之人阻止班禪庫圖克
圖之來今又至巴顔烏闌動搖我人民内懷詭詐
欲行禍亂其跡顯然朕為一綂萬邦之主若此擾
我昇平之人何得不加創艾是以發三路大軍誅
討凡罪皆在噶爾丹他無與也但三路大軍甚衆
聲靈赫濯恐邊外之民不無震驚爾其遍諭爾之
屬衆以至土魯番諸處各令照常安居勿致驚潰
特遣内閣侍讀常明理藩院司務英武為使賜爾
花緞二十疋銀茶桶茶盆各一具狐腋蠎袍一襲
貂帽一頂玲瓏鞓帶一圍皮靴蠎襪各一對爾如
有所欲言其遣人偕使臣來奏尋理藩院以嗣後
策旺喇卜灘使人不得過二百名具奏
上命使人往來以三百為限
辛丑
命大將軍伯費揚古遣人于喀倫外掘井費揚古奏
言(臣)於二月十二日至洋河地方遇遣往看路
之副都綂阿廸等告(臣)云自歸化城至喀倫有
二路若自穆鼐一路前進二十日可至喀倫或
從昆都倫一路前進十九日可至喀倫此二路
皆有溪河清泉不須掘井喀倫以外郭多里巴
爾哈孫一路共十三站每站有井十餘處噶爾
拜察罕庫騰一路共十七站每站亦有井十餘
處此二路俱令其再行浚鑿有掘至五六尺者
有掘至二三尺者深掘處尚可得水其淺掘處
水共沙泥凍合竟不可得水(臣)等以阿廸等所
看二路皆可前行即率兵進發俟到喀倫外當
酌量掘井以往奏至
上諭議政大臣等曰據副都綂阿廸等奏其浚鑿之處
仍係舊所並未另行掘視掘井之事關係軍行着
喇嘛商南多爾濟同副都綂阿玉璽等馳驛前赴
費揚古處諭旨一到即令遣人前往掘井大兵仍
照常進發商南多爾濟滿洲蒙古文義兼通凡有
行文及差遣之處俱屬可用著留費揚古處一同
辦事
壬寅發
訓諭大將軍伯費揚古
上諭費揚古曰進兵之事朕已與諸臣酌議檄諭爾知
之矣今聞根敦帶青貝勒已進洪郭賴之内齊斯
希卜地方恐爾兩隊兵誤認喀爾喀為厄魯特此
當微諭阿南逹知之至於商南多爾濟當俟爾等
過翁金後給之鄉導從可通之路限日差至御營
為宜此兩事雖不甚緊要意之所及交阿廸傳諭
尋又
諭費揚古曰據總兵官康調元疏有晉撫捐助騾子
米糧俱未解到諸語以此揆之因大兵趲期稍有
未及亦未可定米糧牲口所關甚重爾將軍當防
護其前後爾等路遠糧運較中路倍難萬一食有
不繼則爾兩隊之兵不至窘乏乎朕心深憂之特
作手書飛遞傳諭
甲辰
命詳議
親征事宜
上諭禮兵二部曰朕綂御中外念切撫綏惟務休養民
生未嘗遠事征討比年以來海宇昇平閭閻樂業
四方固已無事獨噶爾丹荒裔狡寇肆逞兇頑自
烏闌布通敗遁之後不自悔禍仍行狂逞悖天虐
衆違蔑誓言侵掠我臣服之喀爾喀竊踞巴顔烏
闌之地詭謀叵測逆狀已彰乘其竄伏近邊自應
及時撲𠞰倘目今不行剪滅恐致異日沿邊防戍
益累兵民聲罪迅討事不容已用是遣發各路大
兵分道並進朕特躬蒞邊外相機行事以衆擊寡
以正誅逆天意人謀無不允協此寇一殄則邊塵
蕩滌疆圉輯寧内安外攘實在此舉告祭
天
地
宗廟
社稷並一切應行事宜着察例詳議具奏議曰
上躬綂大軍進發應遣大臣告祭于
天
地
宗廟
社稷再起行之禮道路神太歲礮神俱應遣大臣致祭出
師之日
上親詣
堂子行禮畢由安定門大街出德勝門至土城關外八旗
兵分兩翼陳列陳兵時以前鋒軍為始其次俱
按旗分左翼先列鑲黃旗鳥鎗護軍次護軍鳥
鎗驍騎次三旗俱照此依次排列出征
皇子王等旗纛護衛俱各于夲旗護軍之中排列
末旗鳥鎗驍騎之下列滿洲礮兵次漢軍礮兵
次漢軍火器營兵右翼亦照此排列見
駕出郭師中以啟行禮三舉礮
皇上至陳兵處官兵皆於馬上俯伏候
駕過其不隨征王以下有頂帶官員以上俱過大軍排
列之前在路兩傍分列跪送并派八旗官兵肅
清道路嚴禁僕從馬匹諠雜之聲
駕過後隨駐
御營人等按隊前進其次出獨石口兵丁各按隊伍隨
行
皇上至駐驆處前鋒應令過
御營前駐劄隨
駕四旗官兵皆啟行畢然後令出古北口四旗兵亦照
旗分各按隊伍赴扎營之處奏入得
旨出師後京師關係甚要其不隨征都綂等免其送
駕再護軍綂領副都綂參領步軍綂領步軍校等
各有防守之責亦俱免其送駕餘如議行
命副都綂趙玥隨征隸火器營中
丙午
命預定接戰隊伍
上諭内大臣馬思喀等曰軍士接戰當預編隊伍頭隊
兵必多諸王可俱編入二隊兩脇兵亦應派定所
選取勇士可編入頭隊頭隊二隊及左右兩脇之
兵為最要軍士不得以前進相争爾等其集議之
議曰頭隊軍之正中排設鹿角及綠旗兵次以
左右翼漢軍火礮鳥鎗之兵繼之繼此則派左
右翼滿洲火礮兵四百鳥鎗護軍每佐領一名
護軍一名親隨護軍兩佐領合一名鳥鎗驍騎
亦兩佐領合一名勇士及情願效力者俱派在
頭隊其二隊每佐領護軍一名親隨護軍兩佐
領合一名
皇子及王貝子公等俱定在二隊其左右兩脇每
佐領護軍一名鳥鎗護軍兩佐領合一名鳥鎗
驍騎亦兩佐領合一名行李令在二隊後各隨
本旗本參領立于百步之末再每佐領前鋒一
名鳥鎗護軍兩佐領合一名内府護軍各執事
人等及部院大臣官員筆帖式俱令在
御前以備調用察哈爾兵八百扎什王兵五百另作一
隊預備追擊衆扎薩克之兵一至即令與察哈
爾兵會合其派領兵接戰之大臣伏候
欽點奏入
上從之又
諭曰火器營軍士既派在頭隊二隊其火器營大臣
即率之接戰至于都綂護軍綂領副都綂等俱係
特簡大臣人材偉岸並無庸懦者頭隊二隊及兩
脇可各照各翼掣籖以定昔
太宗皇帝時公彭春之祖和碩圖於南苑交戰横衝而出
奮勇破賊故封以公爵今有能越衆效力者朕自
不靳爵賞若退縮不前者治罪無赦都綂兼前鋒
綂領碩鼐著綂前鋒而行提督張雲翼著與都綂
鄂倫代一處效力副都綂吳達禪齊藍布令隨駕
行穆森等隨從皇子不必編入隊伍領侍衛内大
臣目下無庸派出俟臨期再行撥派于是從征大
臣公同掣籖都綂蘇努杜思噶爾石文煐護軍
綂領鄂克濟哈蘇丹副都綂崇古禮胡什巴阿
爾納莫洛渾龍什庫掣得頭隊都綂齊世噶爾
馬副都綂錫柱噶爾必阿喀納鄔赫掣得二隊
都綂阿錫坦副都綂達禮善納秦掣得左脇都
綂周卜世副都綂法喀渣喇克圖掣得右脇奏
上得
旨渣喇克圖著派在頭隊龍什庫調撥右脇隊内定
中路軍營
上諭内大臣馬思喀等曰中路護軍及驍騎可列為十
六營爾其酌量集議議曰
皇上駐蹕處為一營八旗前鋒軍列作二營八旗護軍
及驍騎列作十六營八旗漢軍火器營兵隨礮
兵礮手綿甲兵列作四營部院大臣官員筆帖
式等列作一營左翼察哈爾兵列作二營宣化
府及古北口綠旗兵各為一營至守護
御營官兵亦應派定查内府護軍及執事人員總計四
百二人網城内安設廵警二十一處每處派章
京一員内府護軍及執事人十名守之網城三
門每門派護軍及執事人十名守之外營安設
廵警八處每處派章京一員侍衛鑾儀衞官執
事人共十名守之外營四門共派護軍執事人
四十名守之馬匹牧場于上三旗每旗派章京
一員侍衞及鑾儀衞官執事人三十名守之禁
止喧譁者于上三旗每旗派章京一員護軍併
執事人役共二十名督之通計一班需用五百
四十人此分編營壘以及守視
御營諸事俱交領侍衛内大臣護軍綂領及總管内務
府大臣約束督理奏入
上曰鑲黃旗大營内著皇七子胤祐都綂杜思噶爾副
都綂達禮善内大臣額駙尚志隆督捕理事官温
達鑲黃旗小營内著貝子蘇爾發副都綂喀爾沁
副都綂錫柱正黃旗大營内著皇五子胤祺都綂
侯巴渾泰副都綂阿喀納學士宋柱内大臣布克
韜正黃旗小營内著宗室公蒲圻都綂周卜世副
都綂莫洛渾正白旗大營内著信郡王鄂扎都綂
阿錫坦副都綂阿爾納學士席爾登正白旗小營
内著宗室公吞珠都綂石文煐副都綂胡什巴正
紅旗大營内著皇四子公常泰都綂齊世副都綂
法喀原任尚書顧八代侍讀學士覺羅華顯正紅
旗小營内著宗室公齊克塔哈護軍綂領鄂克濟
哈副都綂渣喇克圖鑲白旗大營内著恪愼郡王
岳希都綂噶爾馬署護軍綂領桑格副都綂納秦
鑲白旗小營内著貝子吳爾占護軍綂領蘇赫鑲
紅旗大營内著皇三子胤祉公福善副都綂孫渣
齊侍郎度爾達學士三寳鑲紅旗小營内著宗室
公蘇努副都綂鄔赫正藍旗大營内著顯親王丹
臻副都綂柴穆布學士常綬正藍旗小營内著閒
散宗室哈爾薩副都綂崇古禮鑲藍旗大營内著
康親王傑淑原任内大臣阿密達副都綂宗室鄂
飛鑲藍旗小營内著貝子魯賓原任都綂喀代副
都綂龍什庫率領再八旗漢軍火器營鑲黃正白
兩旗合為一營著都綂公鄂倫代副都綂公孫徵
灝正黃正紅兩旗合為一營著副都綂張所知都
綂王永譽鑲白正藍兩旗合為一營著副都綂雷
繼尊都綂李正宗副都綂喻維邦鑲紅鑲藍兩旗
合為一營著副都綂費揚固趙玥都綂諾穆圖副
都綂宗室巴賽副都綂張朝午率領其察哈爾兵
著貝勒多爾濟渣卜閒散大臣吳巴什綂領餘如
議行尋以侍郎席爾達為部院營夸蘭大
嚴禁蒙古盗竊
上諭理藩院曰官兵馬駝及坐臺馬匹關係緊要應檄
知衆扎薩克及喀爾喀扎薩克等嚴禁各旗偷盗
如有干法者即按軍法梟首示衆家産籍没入官
其該扎薩克以及該管人員從重治罪爾部院即
遣撥什庫馳驛前往遍行曉諭
申命整修運道先是
上命内閣學士齊穡監修塞外路徑至是復
諭總理運務于成龍等曰朕為運米一事于口外應
修之路已派大臣監理爾等勅書内亦有貽悞修
路搭橋者即行指名題參語今運車以次經行苟
一有傾圯即著修路大臣立行整治毋貽後至之
憂速趣知之
丁未
申諭行軍法禁
上諭議政大臣等曰軍士所賫米糧務如數攜帶自啟
行以至在途該管官員不時嚴查倘有減數帶往
者將本身及該管官員一併從重治罪有盜米糧
馬匹逃回者擒之殺無赦軍士有縱酒殺人或鬭
毆傷人者不俟秋後立行正法扎薩克蒙古等有
盜我軍馬匹者即行梟示軍士及厮役等有盜貿
易蒙古之馬匹者亦即誅戮昔時行軍以厮役牧
放馬匹此番既派出軍士守視其庸劣不堪之厮
役可停其帶往至于隨軍貿易之人固不可禁若縱
其貿易又至紊亂應于某營相近即令某營之夸
蘭大派出章京于一里外指地駐劄准其貿易嚴
禁喧譁火燭并戒沽酒倘貿易人不遵法禁偷盗
馬匹米糧者亦殺無赦帶往之人一併治罪軍士
或盗米售與貿易之人或強買搶奪者定加以重
罪可遍行曉諭使咸知凛遵尋理藩院以大兵經
行蒙古地方准令蒙古等沿途販賣駝馬牛羊
等物奏請得
旨爾院可另設一營其販賣人等即在爾營内貿易
大軍十六營中每營派官一員專司貿易之事如
有指稱貿易行竊者不分首從梟首示衆妻子家
産籍没入官爾院即行傳諭
戊申内齊陀音庫圖克圖等賫達賴喇嘛等奏
章還復
命先是差喇嘛内齊陀音庫圖克圖御史鍾申保往
召班禪庫圖克圖至是内齊陀音庫圖克圖等
還賫逹賴喇嘛奏章至其詞曰謹奏
聖主睿覽我自壬辰年入京得覲
聖明中國與西域道法歸一以來嘗以應行事宜上奏
聖明近緣召見喇什龍布班禪備遣使幣謹以
皇上寵眷之意宣告班禪而不能趨赴伏祈
鑒宥尤冀宇内
元后至仁至明立化昏悖之徒永開非常無量善門班
禪庫圖克圖疏曰奉到
勅書
賜物不勝懽忭(臣)自有生以來與徒衆焚誦
上祝
聖明未嘗少懈又蒙
皇上寵眷降
旨召赴
金闕以覲
天顔理應趨赴仰荅無量
隆恩但我土伯特國俗大忌痘疹是以甚畏之且奈
冲占得大凶不利有攸往之兆不能上副
皇上之意謹銘刻于中在西方與僧衆誦經不絶伏乞
仍前鑒恤頻加
教誨第巴疏曰博碩克圖汗在本地聞
皇上召班禪遣其喇木扎木巴納木喀林辰沮班禪庫
圖克圖勿行職以此故班禪庫圖克圖不行之
意遂定想或因未出痘疹懼而不往耳臣遣使
往諭班禪庫圖克圖彼竟不允伏乞
鑒宥達賴汗疏曰為召喇什龍布班禪事臣致書兩
次以為當行而彼竟不從伏乞
睿鑒據此奏
聞得
旨下所司内齊陀音庫圖克圖賫逹賴喇嘛等疏至
留其使于西寧應否放入著議政大臣集議隨議
逹賴喇嘛等遣使陳奏班禪庫圖克圖不來情
由及噶爾丹之昏悖其使理應放入請差理藩
院官一員往取逹賴喇嘛使人戈尼爾羅卜臧
帕克巴格隆及諦巴使人羅卜臧盖遵等來京
其貢物令交所司奏入
上從之
庚戌
命大軍兩路出口并分翼牧馬
上諭兵部曰此番出征兵馬衆多可分為兩路出口前
隊者牧馬于路左仍留路右以待後隊之牧放則
牧場不傷于軍士大有禆益可將鑲黃正黃正白
正紅此四旗前鋒軍并綠旗營前鋒軍為一隊繼
以宣化府綠旗兵左翼察哈爾兵為一隊繼以御
營又分四旗兵為四隊漢軍火器營兵為一隊出
獨石口再將鑲白鑲紅正藍鑲藍此四旗前鋒軍
并綠旗前鋒軍為一隊繼以古北口綠旗兵為一
隊再繼以四旗兵分為四隊漢軍火器營兵為一
隊令其出古北口軍行一日一隊接踵進發出獨
石口之前鋒軍鑲黃旗正黃旗兵綠旗兵馬匹俱
牧于路左正白旗正紅旗兵及漢軍火器營兵馬
匹俱牧于路右其出古北口之前鋒軍鑲白旗鑲
紅旗兵綠旗兵馬匹俱牧于路左正藍旗鑲藍旗
兵及漢軍火器營兵馬匹俱牧于路右可通行傳
諭
將軍孫思克等奏報進𠞰事宜及率兵起行日
期孫思克等奏臣等率總兵官董大成潘育龍
等之兵急行而來俱于二月二十二日前已到
寧夏簡閱肥馬選得臣孫思克標兵一千八百
董大成兵一千二百潘育龍兵一千併計殷化
行兵三千凑足七千合滿洲兵三千共為一萬
至榆林總兵官柯彩雖身帶本標兵前來因向
未派出故諸物不備且各處總兵官俱經調發
邊疆地方不便盡令空曠是以令柯彩及其兵
一併遣回本汛至進𠞰綠旗兵除本身之馬一
匹外增給馬一匹及滿洲綠旗官兵僕從䭾糧
馬一匹俱于留住兵丁及採買馬匹與捐助駝
馬内視臕大者撥給前議以牛羊為一月糗糧
攜帶四月米今方春令牛羊甚瘦雖驅之而往
亦無實濟故羊一隻折給銀五錢令各自備一
月糗糧其前進之兵親攜四月之米則滿兵僕
從少綠旗兵並無僕從難以攜行是以臣等公
議減去三千僕從之米令前進之兵攜帶三月
米一月糗糧留回時所食一月之米隨後追送
翁金臣等酌留官兵于翁金收此解往一月之
米此米關係甚大不得不選文武材能大員多
帶兵丁護送故簡鞏昌按察使囊吉里漢中副
將楊琳洮岷道董紹孔又酌撥同知知州知縣
參將遊擊守備千總把總等官發步兵二千令
牽趕米䭾發馬兵五百護送酌撥副都綂阿南
達帶來理藩院筆帖式撥什庫率鄉導引路使
至翁金臣等料理出兵諸務俱已完畢將軍孫
思克博濟等兵于二月二十二日自寧夏起行
總兵官董大成殷化行潘育龍等俱陸續進發
矣為此奏
聞
辛亥
命以車馬撥給護運兵
上諭總理運務于成龍等曰總兵官岳昇龍劉國興所
率騎兵五百名護運米車亦殊勞苦伊等除本身
所乘馬外並無餘騎爾等可於預備車馬内酌量
撥給以為彼乘坐裝載之用
壬子
諭總理運務大臣等先事奏請
指授先是
上以備運米數過多恐車重難行
命于成龍等于正額米外祇備帶八千石前往至是
上復諭于成龍等曰餘米一減車行必至輕快嗣後爾
等凡事遇疑難即行入告朕當立加指示倘不先
事奏請以致臨期有悞朕何難治爾之罪但受譴
事後於爾當矣朕何補焉爾等自今其臨事毋忽
癸丑
命部院大臣分入
皇子諸王營中佐理軍務
上諭從征部院諸大臣曰皇子等雖習練馬步騎射然
未經大事即諸王中之經事者亦少爾部院諸臣
效力年深曉暢事務朕特加選擇更調旗分派入
皇子及諸王營内凡一切法度及號令軍士諸務
令與皇子諸王公同議行戰陣事亦共相籌畫皇
子諸王設有過愆即正容勸導如不聽納即以奏
朕倘負朕委任之意致營壘不整軍紀不肅或皇
子諸王過愆不行勸導不即奏聞者朕定以軍法
治罪不恕
命給輓車蒙古兵行糧軍器時派出輓運中路米車
之喀喇沁兵一千翁牛特兵五百至京
上諭總理運務于成龍等曰喀喇沁及翁牛特兵内凡
無弓矢者按名給弓一張戰箭二十枝并撒袋俱
取之兵部如不足則于内庫領給無鳥鎗者可給
與鳥鎗鉛子火藥取之工部伊等驅車勞苦著三
省廵撫每兵各給以衣一襲鞋一雙并照滿洲綠
旗兵例給與行糧
甲寅
申諭師行紀律
上諭議政大臣等曰前者征討噶爾丹因師行無紀以
致彼此不能相續今親綂六師前進法律須加嚴
明師行之日軍士俱先于郊次排列俟朕啟行後
仍復入城按日逐旗而出務必隊伍嚴整夸蘭大
參領等各率本營行裝按隊前進不得畏避塵土
分散錯亂倘馬驚人墮致失馬匹者令該夸蘭大
章京及護軍校等親往尋獲中路軍雖行尚俟西
路消息倘値天雨即令駐劄其後隊營伍不必等
候傳示亦行屯駐再每營俱撥給醫藥凡軍士及
僕從有患病者該夸蘭大即發醫調治倘病勢危
篤即報知該營皇子王等留住臺上將伊分内之
米一併留給病痊仍令前進或有病故者即留臺
上俟旋師日帶回凡一應細事該營之皇子及諸
王大臣夸蘭大等公同結案事關重大再行請旨
凡遇敵兵令我軍攻擊朕必詳審可攻之處始令
前進必不以軍士軀命為嘗試如臨陣遇敵不能
奮勇敗賊雖皇子諸王亦在不赦必治以罪前行
之前鋒倘望見敵兵必視有水草處駐劄以俟後
隊軍至可通行曉諭八旗至于大將軍伯費揚古
處亦應檄知令其遍示
諭後派護軍留京師以備調遣
上諭大學士阿蘭泰等曰中路軍士甚衆後派之每佐
領護軍一名無庸帶往取其肥徤馬匹給發前去
軍士則馬匹充裕矣此存留每佐領護軍一名仍
令照常預備俟有需用之處一行徵調即速起行
再後隊之章京護軍校等亦俱停其前去著在京
預備
丙辰
上綂大兵發京師討噶爾丹先是科爾沁土謝圖王沙
津於木蘭行獵之地來請
安
上召沙津入行宫密諭曰爾可遣人說噶爾丹來至近
地沙津遵
諭潛遣俄齊爾約之噶爾丹果沿克魯倫而下掠喀
爾喀納木扎爾陀音遂踞巴顔烏闌
上聞之思機會不可失當亟行事遂經畫糧餉調度各
路兵馬不俟草茁
親綂六師即於是日啟行瀕行分遣内大臣國舅佟國
維等告祭于
天
地
宗廟
社稷
太歲壇其文曰維康熙三十五年歲次丙子二月丁亥
朔越二十七日癸丑(臣)敢昭告於
皇天上帝曰(臣)仰承
鴻祐臨御兆民夙夜恪恭罔敢逸豫惟期中外乂安咸遂
生養比年以來厄魯特噶爾丹荒陬狡寇悖逆
天常肆行凶虐曾經征𠞰窮寇敗遁廼猶怙終不悛蔑棄
誓言侵掠喀爾喀潛伏近塞詭詐跳梁稔惡已
極久為人心所共憤自為
上蒼所不容(臣)兹恭行
天罰聲罪致討遣發大兵分道並進(臣)特躬涖邊外相機
行事用掃除頑梗之患以永綏荒徼之民擇于
二月三十日啟行伏祈
帝鑒謹
告其祭
地壇諸處祝文略同至是日寅時
上恭詣
皇太后宫問
安畢出
午門排儀仗率諸王文武大臣詣
堂子行禮將至鳴角入
堂子禮畢出内門致禮于
旗纛既畢出德勝門至排軍處三舉礮八旗前鋒
護軍火器營兵分兩翼以次排列
駕過官兵各整隊伍相隨進發
諭内大臣公福善嚴督所領軍士
上諭福善曰出古北口一路兵衆惟爾督率而行凡所
過城池村舍恐軍卒或入搶擄當行嚴禁兵丁馬
匹最要須加意牧養朕前所示法令極明毋使有
違爾身係内大臣雖諸王亦聽爾言出古北口後
或有無知之徒以捕獸馳騁勞苦馬匹者當嚴行
禁止務須按路進發
上又諭内大臣國舅佟國維等曰軍行以馬為重防汛
務須嚴密倘不嚴慎馬匹被盗必驅回京師仍賣
與我軍應交該管大臣將牧場加意謹防毋致疎
忽
命總理運務于成龍等修理道路
上諭内大臣國舅佟國維等曰朕觀所修道路甚屬不
堪可著總理運務左都御史于成龍等俟米車過
後即行修理再軍士車輛不以次前進俱並軌而
行倘遇隘口阻滯則後軍必致遲悞嗣後大軍車
輛俱著依次前進毋得争先壅塞
恩賜喀爾喀台吉波羅吳納漢銀兩駝馬時台吉波
羅吳納漢以願從軍奏請
上諭署理藩院事尚書馬濟曰波羅吳納漢遠來歸順
且欲從征殊屬可嘉著賜白金百兩其所乘馬駝
及需用什物爾等可查明辦給令于翌日起程隨
行
遣内大臣馬思喀致祭火礮之神文曰惟
神德秉祝融功侔上將聲騰塞外山岳動搖勢振
師中雷霆飛掣爰藉摧堅之力丕彰𠞰逆之勲
朕親蒞邊方掃除狡寇用資神武遠播英風特
遣專官聿申祖祭尚饗
遣副都御史席密圖致祭道路之神文曰惟
神翊衞周廬肅清蹕路師中助順塞外宣威朕兹
親蒞邊方掃除狡寇惟
神默佑利導前驅特遣專官虔申禋祀尚饗
聖祖仁皇帝親征平定朔漠方略卷二十
