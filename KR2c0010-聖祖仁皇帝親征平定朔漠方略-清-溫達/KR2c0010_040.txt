欽定四庫全書
聖祖仁皇帝親征平定朔漠方略卷四十
閏三月辛巳朔
遣使
勅訊第巴先是第巴遣使尼麻唐庫圖克圖卓爾磨
隆堪布具疏密奏云為衆生不幸第五世達賴
喇嘛於壬戌年身故事自
聖主車書一綂癸巳年赴京講信修睦以來此地法門
最大者達賴喇嘛也世間最大者
昊天日月大施主也百凡情事非不有心陳奏而奉太
卜大護法巴賴奔柰冲之語但召近侍之人如
達賴汗達賴巴圖爾等告之自此以外各於親
近直至今年不得告語雖有心陳奏此情但奉
達賴喇嘛之旨及護法柰冲之言甚為嚴切是
以未能陳奏伏祈
睿鑒第六世轉生静體因有避忌尚未放參俟至其
年月日時奏聞
昊天至尊大施主後再諭衆聞知為此遣尼麻唐庫圖
克圖卓爾磨隆堪布等前往密奏伏祈
睿鑒屢頒訓諭兹具伴疏禮儀欲
昊天大施主便於供養以其停骸牀簀之鹽拌和塑成
逹賴喇嘛遺像謹以上獻尼麻唐庫圖克圖等
口奏云老逹賴喇嘛戌年已故小逹賴喇嘛生
今年十五本地仗逹賴喇嘛以存逹賴喇嘛身
故之時即欲奏
聞恐生他變且有喇嘛遺言及巴賴奔柰冲之言必
至相合年歲始聞之
天朝皇帝及衆施主故於今年十月二十五日方出定
放參第巴為此遣我等行時令於佛前立誓必
親見
皇上密奏若於他處俱令以逹賴喇嘛出定相告未嘗
明悉其故
上随將彼奏章及所獻逹賴喇嘛之像於原封之外面
同伊等加封押以鈐記而
諭之云朕數年來久知逹賴喇嘛已故若逹賴喇嘛
尚存則僧巴秦布庫圖克圖噶爾丹西勒圖齊七
克逹賴堪布濟隆庫圖克圖等斷不如此妄行喀
爾喀厄魯特亦不致破壊故朕降旨切責之今第
巴輸誠吐實密以奏朕朕亦為之密藏將俟十月
初旬啟封宣示内外四十九旗喀爾喀諸部落令
為已故逹賴喇嘛誦經致賵為小逹賴喇嘛遣使
稱賀乃撰
勅遣主事保住等往
諭第巴於二十九日清晨遣行至是司務英沽自策
旺喇卜灘使歸奏云(臣)接部發策旺喇卜灘咨
文賫至策旺喇卜灘所策旺喇卜灘大喜即遵
旨領兵來𠞰噶爾丹行至薩克薩忒呼里克二十日
程之地有逹賴喇嘛使人逹爾漢厄木齊言逹
賴喇嘛身故已十有六年矣小逹賴喇嘛方十
五歲爾等當各居其地不得興兵遂按兵而退
(臣)英沽知其不能復行亦還逹賴喇嘛之事西
北諸人皆已聞之是日副都統阿南逹奏至疏
稱噶爾旦多爾濟遣人來告云逹賴喇嘛之善
巴陵堪布於三月二十五日致我一扎令我赴
彼盟會我以向不與彼盟會是以不往謹以其
書呈覽視其書乃唐古特文其詞云逹賴喇嘛
第巴兩人遣人諭青海諸首領俱於正月二十
八日在察罕托落海地方會盟繕修器械爾可
令爾屬下人亦繕修器械於來月初四五間晝
夜兼行務期必到期會之地疏至
上命將善巴陵堪布致書之意下議政諸臣集議議曰
逹賴喇嘛遣使尼麻唐庫圖克圖等請
安密陳機務第巴復遵
諭陳言情詞恭順是以
皇上特沛温綸遣我使與尼麻唐庫圖克圖偕往今以
善巴陵堪布致書噶爾旦多爾濟觀之則與逹
賴喇嘛所奏本意不符無故會青海諸台吉繕
修器械又約從來未與盟會之噶爾旦多爾濟
其意叵測且策旺喇卜灘親領兵往𠞰噶爾丹
之時第巴曾遣人撤回以此觀之第巴仍黨噶
爾丹而誑我其跡顯然噶爾丹者窮兇殘寇必
當撲滅之者也凡俘獲者論功助彼者即吾敵
也恐第巴以彼所居遼遠謂我不知其詭計應
令所司詳列此情追發尼麻唐庫圖克圖等併
檄主事保住等將此情由詢明第巴來奏議上
上從之
壬午
厄魯特津巴車爾貝來降副都綂阿南逹疏至
言三月初五日(臣)遣家人尼楚滾渣木素往哈
密偵探語之曰聞噶爾丹之津巴車爾貝來來
則擒而致之十七日尼楚滾歸告曰我等於初
九日至哈密以内昭呼都克地方遇前所遣駐
劄哈密之家人海喇圖觧送津巴車爾貝一同
前來問津巴車爾貝答曰噶爾丹謂我受
中華皇帝勅書以為叛彼曾被拘執正月初一日彼遣
十五人躧覓塞卜騰巴兒珠爾以我授之帶至
瀚海止給馬一匹棄之而去我於是步行向哈
密而來我來時噶爾丹仍在格格忒哈郎古忒
地方兵不過五六百名馬駝之外竝無牛羊又
曾遣人名哈世者往探洪郭羅人等情形尚未
歸來噶爾丹口中但云俟格壘而已前者噶爾
丹與我閒談言
中華皇帝若堅
諭格壘仍前修好查還失散之人我等猶可苟延如
不招降無甚修睦之
旨必不能棲於此地矣蓋其勢似必向洪郭羅伊濟
根等處而去此兩處未知焉往殆俟往洪郭羅
之使哈世歸時乃定也(臣)思噶爾丹之兵不過
五六百所乘馬駝外竝無他畜正急遽擾亂不
知所為之際我
皇上睿謨周至曾
諭(臣)相機進兵(臣)料其斷不能出
皇上廟謨之外不勝欣躍臣現駐劄布隆吉爾地方請
俟孫思克博濟兵到後即竭力進征以圖報效
為此驛觧津巴車爾貝前去謹此奏
聞
上命示議政大臣著以津巴車爾貝交吳逹禪喇錫訊
明來奏
厄魯特台吉滾布察罕來䧏理藩院奏曰據副
都綂阿南達咨言䧏人厄魯特台吉滾布察罕
訴云某來歸
聖上盆楚克台吉取我人畜留之随檄盆楚克台吉云
今來歸
聖上爾乃留其人畜是何故耶著速照數查還盆楚克
台吉言往歸
聖上之人我何敢留之但滚布察罕等前曾盗我屬下
人畜又有借欠宿逋計數取償是實又有不願
人等擅自逃去者皆圖賴我留之耳今承鈞諭
將現在人口即行差人觧還計三十八口以此
問之滾布察罕訴云先是一百二十許口内自
盆楚克處未起行之前十六人逃至名畢賴之
人家向此來時又有俄申等八人亦逃至畢賴
家至察罕逹爾漢所居俄倫布拉克又四人逃
去現在盆楚克所者仍有三十八口馬二十四
匹在畢賴所者有厄魯特人二十四口西郎古
特人二十一口於是復遣通事韓福賫文赴盆
楚克等訊之韓福歸禀曰某等至盆楚克家問
之云盆楚克赴青海之盟去矣即以公文授盆
楚克下人逹爾札送其父阿齊巴魯爾台吉遣
人來覆云我子赴盟去矣滾布察罕之人盗我
子牲畜罰取之者也又至畢賴處諭之畢賴言
我何敢取歸降
皇上之人俄申等十一人逃在此西郎古特者因盗逹
賴備賞牲畜盟壇會審聞於逹賴喇嘛罰取之
人其根敦等十四口久係掠取之人亦逹賴喇
嘛所轄此輩我不便擅還但將俄申本身男子
四人婦女二口童男二人童女二口給發及察
罕逹爾漢處所有男子二人女一口共十四口
又畢賴回文一併帶到畢賴回文云此等人口
俱因偷盗財物罰取已久皆屬逹賴喇嘛我不
得擅給為此將伊人口共一百二十五名交送
山西廵撫咨部伏乞轉奏兹據咨轉奏報
聞
副都綂阿南逹奏報策旺喇卜灘率兵禦噶爾
丹阿南逹奏言策旺喇卜灘咨稱來文俱已備
晰倘彼從此地過必不使之脫出已遣阿玉什
之子臧濟扎卜率兵二萬起行矣又備文開明
諸事原由差諾海賫送爾矣又我使人往土魯
滿聞汗之子已往哈密汗所親率不及千人漸
往哈密留下衆人止率兵五千至呼逹波汗處
逃來者二人言汗本身原在格格特哈朗古特
以額克阿拉兒有魚欲遷往彼地故今至泰什
里地方又我差探博碩克圖汗所在哨卒遇逃
來人哈爾垓殿額爾克擒之前來言博碩克圖
汗本身仍在格格特哈朗古特其他俱無食四
散又額貝都拉致書於哈爾垓殿額爾克以告
博碩克圖汗之言曰
中華皇帝使臣來已二三次矣渾台吉使人之來亦二
三次屢索其子彼處使人我已面見語之曰我
之意仍照前而已非如爾等游牧之人恐伊等
之狀又將遣使來也如欲問信於我可令爾使
人至土克里克坐待覆音伊等使人若回去即
至沙爾見我云我欲探明博碩克圖汗去向已
留下兵馬一枝因我游牧地方近於白帽故已
回去奏入
上以示議政諸臣
命運米至白塔
上諭内大臣福善索額圖等曰大兵行期暫緩米應先
運至白塔爾等會同運米左都御史于成龍將所
有船隻酌留渡口備用外其餘船隻盡行載米運
往但此地水手操船運米不甚諳練黑龍江之兵
頗習於船可發二百名令率本地水手乘此時裝
運二次其大兵所携四個月口糧俟至白塔再行
散給令各帶去甚有裨益于成龍等集議曰
聖算無遺(臣)等祗遵無復他議除留船二十隻令備渡
口外所餘大小船共一百三隻一次可載米三
千石應將于成龍等随軍逓運之米盡載入船
再將將軍馬思喀兵所携四個月口糧内酌撥
上船作兩次運送
上報可問于成龍曰爾等裝運米船作何調度于成龍
奏曰請以船十五隻交地方官一員及(臣)等随
行官員二員同押以便約束水手米分為六隊
頭隊喻成龍二隊范承烈三隊王國昌四隊辛
保五隊李鈵六隊喀拜前後(臣)親身總督之俱
自寧夏散赶駝馬至於白塔地方再各收所運
之米自陸路運往
上曰是米糧關係緊急爾等當從多帶往至随駕大小
官員殷實之人除各帶自己口糧外有願將官米
或數石或數斗随力携帶者各令携帶至於白塔
撥給兵丁爾等諭衆通知以願帶之人及所帶米
數奏聞先是
上以新滿洲二十人給于成龍使之随材調用至是于
成龍覆請曰
皇上所給新滿洲二十人何處調用口糧何處支給
上曰此二十人可令搖船運米至陸路後随材用力伊
等口糧即載船中帶去至汝等所帶旗員情願效
力者甚少恐差遣不敷今採買牲畜之御史顧素
等及随駕部院官員並無所事著令押運米糧併
去歲運米者爾等亦具奏帶往
癸未
以諭諸部落保護哈密檄知額貝都拉副都綂阿
南逹疏言額貝都拉逹爾漢白克呈稱策旺喇
卜灘遣使吳爾圖勞章賫文詰問云博碩克圖
汗處發來事務爾等不明示我其與塞卜騰巴
兒珠爾等見執之人甚多而不遣一人於我亦
不使聞其情事且爾又令人押我使一概不許
相見此項諸事果是理乎今可速將爾所執人
内擇出一人與爾使來再將塞卜騰巴兒珠爾
與我使一見其餘皆送往圖魯滿口授之言已
語使人矣我對之曰噶爾丹處發來諸事我並
無所欺隐其塞卜騰巴兒珠爾等人理應觧送
皇上故交侍衞阿南逹之使與我子白竒一同觧去此
爾使所目覩也至汝之人每誘蒙古之人逃竄
是以一概不令相見耳其來使口致云阿南逹
書言爾已降中國其中國廹汝使降耶抑爾自
願降耶我對之曰
皇上未嘗廹我苐遣人移文稱
聖諭云前爾雖附噶爾丹今當從朕後又令我擊噶爾
丹其人來則擒之我是以心悅誠服而降
聖上也策旺喇卜灘謂我已降
皇上既已大怒又以我擒獻其種類故凡我使人皆拘
執之不使得還今我所擒約七十餘人策旺喇
卜灘必來索取倘致興戎内外未必無虞是宜
預為籌之也疏入
上命議政大臣集議議曰前因額貝都拉逹爾漢白克
已降
聖上而策旺喇卜灘及青海諸台吉下人不之知也未
必不肆行侵擾應檄策旺喇卜灘及青海諸台
吉各將下人嚴行約束勿得侵擾哈密回子可
也已經行文在案請以此諭額貝都拉知之併
檄額貝都拉如策旺喇卜灘索取爾處所有之
人斷不得擅發
上從之
命黑龍江軍中馬匹放青
上諭内大臣公福善索額圖馬思喀大學士伊桑阿曰
黑龍江之兵效力之心切故薩卜素自稱馬匹臕
壯而已朕今日廵城見黑龍江軍中馬匹臕色甚
欠此馬乘歸難以得到伊等若有出行之事朕當
給馬使騎其將伊等之馬一千七百匹令於察罕
托海之地牧放遣人送往歸化城征行既畢各乘
己馬以歸其土則易到也如此草料有餘而馬亦
有益其會同薩卜素集議以聞議曰此馬在察罕
托海地方牧放請以三百匹為一羣共五羣每羣
用綠旗兵十五名牧之以總兵官王化行標下
參遊等官才能者二員領之再令將軍薩卜素
派出每翼章京各一員每旗兵各二名協同監
牧此馬既趕觧歸化城應檄歸化城都綂派出
副都綂一員參領二員及官兵趕至歸化城四
圍牧放事竣之日以便各乘其馬歸彼本汛如
此則草料有餘而於馬亦有益至將軍薩卜素
在此地拴騎之馬五十匹仍支草料喂養俟
命下之後即發伊等之馬往察罕托海牧放
上曰此馬趕到察罕托海令與逹禮善等所牧馬一處
牧放餘依議
提督李林隆請調兵二千分守大黃山之西
允之李林隆疏至言奉兵部咨稱甘肅等處地方甚
屬緊要目前將軍孫思克博濟綂領大兵進薩
克薩忒呼里克搜𠞰噶爾丹應令提督李林隆
仍駐守甘州議政大臣議奏奉
旨准行查大黃山東方有凉州總兵董大成足以防
守大黃山西方所有肅州總兵官屬下地方皆
屬緊要需兵甚多河西地方累年以來挑用兵
馬其馬不可以為不乏(臣)現調馬兵二千分守
以副
皇上西顧之意其調到兵馬俟將軍孫思克回汛之日
(臣)即當發還固原疏入
上從之
命動支正餉採買馬畜以備軍需副都綂阿蘭泰等
疏至言平凉買牲郎中朱蘭泰動支正項錢糧
採買駱駝七十頭馬一百二十五匹又朱蘭泰
自價買助馬騾三十匹上項駱駝馬騾俱交地
方官訖寧夏買牲御史顧素郎中敖海員外沙
里布等買得馬騾一百三十一匹羊一萬六千
五百隻又顧素自價買助馬五十匹敖海助馬
五十匹沙里布助馬三十一匹上項俱交地方
官訖疏入
上以之付所司
甲申
厄魯特人額林辰哈什哈等來降大將軍伯費
揚古疏至言侍郎滿丕咨稱噶爾丹下諾爾布
寨桑族兄額林辰哈什哈等共十三口來降問
額林辰哈什哈曰汝逃來時噶爾丹在何地告
曰我等未來之前噶爾丹原在薩克薩忒呼里
克丹濟拉移往齊察蘭去矣問曰齊察蘭距噶
爾丹所居有幾日程爾同來之台吉逹木林之
妻布尼塔爾者即杜噶爾阿喇卜灘之弟逹木
林之妻否告曰我在台西勒地方居住是以噶
爾丹聲息一無所聞我姊之子顧木特爾乃丹
濟拉之壻拉斯倫屬下人常在拉斯倫左右議
事顧木特爾告我曰丹濟拉曾遣唐古特相約
同降又彼下人紛紛言曰西有
聖上之兵東有根敦帶青之兵我輩無所逃矣齊察蘭
地方去噶爾丹所居之地有兩日程布尼塔爾
即杜噶爾阿喇卜灘胞弟逹木林之妻即我伯
父之女於我為妺云除妻子人口及布尼塔爾
等交送歸化城外相應將額林辰哈什哈觧送
據咨具奏
上以示議政大臣其丹濟拉與噶爾丹如何離散之故
交吳達禪喇錫問明來奏随問額林辰哈什哈言
丹濟拉因撻噶爾丹近侍額木齊是以離散
甘肅廵撫郭洪奏報師期郭洪奏言准行兵部
咨稱會議噶爾丹窮廹鼠竄餘黨不過數百大
兵進𠞰即可撲滅現在肅州預備西安滿兵二
千每人各有私馬三匹此二千兵内除去家貧
者五百名外於此兵五百名之馬一千五百匹
及撥孫思克兵餘剰之馬五百匹廵撫郭洪採
買捐助一千許馬駝内揀擇臕壯者如或不足
令該撫會同孫思克於文武官不出征綠旗兵
丁内擇馬騾臕壯者給此滿洲一千五百兵每
人二匹前往征𠞰毋失機會至所採買牛羊別
無用處俱著帶去其採買捐助馬内臕瘦者給
留下五百滿兵喂養等因到(臣)查前進之兵一
千五百名以每人給馬二匹算則留下五百滿
兵之馬一千五百匹及撥給孫思克兵餘剰之
馬五百匹外併計將軍博濟後請砲手坐馬共
少馬一千一百十二匹將現到捐助採買馬駝
内臕壯者撥給其不敷者移會將軍孫思克差
官往取附近不出征綠旗營之馬今將軍孫思
克博濟覆稱往取附近綠旗兵之馬不能一時
即得進兵日期甚急故將現得臕壯牲口數百
俱給副都綂等撥給兵丁一面令其起行前來
我等計馬減兵起程等語是以現到採買捐助
馬駝内揀擇臕壯者共四百七十二匹交副都
綂席爾哈逹馬雲霄撥給前進兵丁其拴帶百
日口糧臣早已預備肅州外今米袋馬騾鞍架
駱駝鞍屉等物俱已撥給副都綂席爾哈逹馬
雲霄所缺馬數減滿洲綠旗兵八十名給前進
滿兵每人二匹官兵已於閏三月初一日自甘
州起行至捐助採買馬匹内臕瘦者三百四十
五匹及管理茶馬郎中李學聖後換觧到瘦馬
一百十六匹俱交留下滿兵喂養西寧莊浪採
買未到馬匹随到即補給留下滿兵已交付道
員金秉倫訖採買馬三百十二匹羊七千隻俱
發随滿兵綠旗兵訖(臣)到肅州督視官兵自肅
州起行其日期另行奏
聞外今將官兵自甘州起行日期奏
聞
上以發該部是日遣内大臣公常泰
諭祭提督陳福其子陳世濟率族人至
行宫謝
恩
乙酉
授法爾庫為藍翎侍衞
上諭内大臣曰法爾庫為前鋒廵哨時遇厄魯特三十
餘人來圍之射倒一人兩人得傷而走於是得出
敵皆異之法爾庫人材偉健而且善射着授藍翎
侍衞
追回尼麻唐庫圖克圖主事保住先是以第巴沮
止策旺喇卜灘之兵及約噶爾旦多爾濟會盟
之事追發尼麻唐庫圖克圖保住使訊第巴至
是
皇上又命追尼麻唐庫圖克圖保住還尼麻唐庫圖克
圖保住至
諭保住等曰第巴於朕諸諭旨無不順從彼又諄請
温諭是以朕遣汝等傳致温諭既經遣發汝等勅
文及口諭俱無庸更改但以青海善巴陵堪布致
書於噶爾旦多爾濟及第巴差逹爾漢額木齊於
策旺喇卜灘阻止策旺喇卜灘之兵又我英沽使
於策旺喇卜灘歸奏逹賴喇嘛身故之事俱已傳
播是以追回汝等使以情由問之尼麻唐又第巴
所獻佛像奏章連封交尼麻唐拆視乃泥塑逹賴
喇嘛其頭已斷此項情由汝等可宣問第巴保住
爾年甚少可將轉生之小達賴喇嘛看明回來如
不令見則已尼麻唐庫圖克圖密請云達賴喇嘛
身故已十有六年矣達賴喇嘛再生年已十五今
歲十月二十五日出定此際乞聖主秘之無使宣
露朕原允第巴所請今英沽歸言策旺喇卜灘諸
人已悉聞知始通行曉諭可於途中告所遇之人
將諭旨内始末亦皆曉諭之是日
上諭皇太子曰前尼麻唐庫圖克圖等到其中情由彼
甚秘密未經開明今事悉昭著故詳開始末尼麻
唐庫圖克圖到後朕念達賴喇嘛舊好體其秘密
之意將第巴奏章及所獻達賴喇嘛之像於原封
上在伊等前加封押以鈐記遣主事保住賫勅往
諭第巴二十八日引見二十九日起程之後司務
英沽還奏言達賴喇嘛身故之事西北之人俱已
盡知是日阿南逹又奏言善巴陵堪布遣人致書
於噶爾旦多爾濟令其繕修器械來赴青海之盟
如此則朕雖欲為逹賴喇嘛秘密其事亦徒然耳
且以當詰之事甚多故追回尼麻唐庫圖克圖諸
人令諸臣傳諭曰爾等秘密之事朕念達賴喇嘛
之情深秘之概不以之告人今爾使逹爾漢厄木
齊等皆已傳播遍處聞知朕獨秘之何益之有爾
等可與喇嘛等公同啟封將奏章并逹賴喇嘛之
像觀之於是此地諸喇嘛同尼麻唐庫圖克圖親
啟封視之乃泥塑逹賴喇嘛之像其首離項堕在
一旁是時諸喇嘛及衆大臣凡共聞共見之人無
不驚訝以為此事若伊等去後開之或於十月開
之而見其如此豈不為我詬耻天心每與聖主符
合正當尼麻唐去猶未遠而英沽之事適到仍使
其親見此事始末則皇上之誠信及優待逹賴喇
嘛之心亦昭著矣十六年以來假托逹賴喇嘛之
言其事顯露逹賴喇嘛果其有知亦當感戴聖上
而不能不致憾於第巴也於此可以知第巴之肆
惡於土白特國不必言矣蓋無人不驚異者而尼
麻唐庫圖克圖軰心神失措驀然倒地口不能言
但自悵云此我軰不祥之兆也即上項情事觀之
此十六年間本朝出差之喇嘛軰欺誑本朝已極
不足取信皆徇第巴無一實語其中丹木巴塞爾
濟堅稱親見達賴喇嘛尤為可惡皇太子可率理
藩院官員將默爾根綽爾濟以下喇嘛等俱傳集
旃檀寺告之以其故挐丹木巴塞爾濟并其徒俱
禁理藩院中其兩處所有房屋俱令封守可呵責
默爾根綽爾濟及衆喇嘛曰今年初一日朕躬及
皇太子俱在彼問及默爾根綽爾濟倡言逹賴喇
嘛尚在今何以實跡顯露耶以此觀之養犬尚能
吠生人猶為有益養爾等喇嘛竟無所益併查此
十六年來差赴西域之喇嘛逐一取供來奏諸喇
嘛所作何狀亦當寄聞上項情事令滿大臣俱閱
之敬請
皇太后安口奏大略以聞
以發大將軍伯費揚古用剰銀兩仍留將軍軍前
先是
上命發銀五千兩送至大將軍費揚古所酌買皮襖牛
羊等物頒給兵丁尋大將軍分給兵丁訖軍中俱
有兩月糧糗尚餘銀二千四百兩以為應送交
右衞令西路同知唐凱收貯咨理藩院轉奏
上諭曰此銀仍留大將軍費揚古所有用則用俟便檄
之是日
上諭皇太子曰朕至寧夏將十日矣每日籌畫兵馬糧
餉之事略無刻暇途中晨則蒙霧露晝則冒塵沙
口疲於督責手敝於轡策而來此數千里之外者
亦為此噶爾丹一遺孽也朕於此時倘在京城非
不能朝玩名花晝坐樹隂以聽鳴鳥熱則息凉則
行安樂為上也亦以此志欲展丈夫之心胸耳恐
皇太子純孝之人見花見鳥見魚見獸必念朕砂
磧窮邊之勞苦而惻然心痛也其勿為朕憂但日
夜盡心於國家之事暇則觀經史前代之得失以
抒爾懷又
諭曰朕至此地即以儀器測騐較之京城北極低一
度二十分東西遠二千一百五十里以此付安多
照法推算原謂日食九分四十六秒乃是日大晴
測騐之食九分三十幾秒並不昏黑見星自寧夏
視京師在正東而稍北初三日雨聊以寄爾知之
其以告滿洲諸大臣又沿途自定邊至寧夏皆砂
磧無草鹹蒿鹹刺沙蒿度笈草之外皆鹻與鹹寧
夏四周皆稻田引黃河之水以耕不用栽插地方
水土不甚佳於人不相宜恐皇太子欲聞之雖無
用而書此沿黃河邊外牧地甚佳故我軍之馬悉
驅而牧之乃青草馬可飽也
(臣)按自古聖帝明王未有不憂勤惕厲而能
躋於郅隆者也堯曰我瘦天下肥大禹惜寸
隂文王自朝至於日中昃不遑暇食皆是物
也我
皇上子愛元元惟恐一人之不安耕鑿乃以噶爾丹肆
虐屢犯邊陲致我塞外人民每遭驚擾以故
赫然震怒
親綂六師舍臺沼禽魚之樂任櫛風沐雨之勞籌兵
措餉
旰食宵衣由是觀之先聖後聖其揆一也伏讀
勅賜
東宫
上諭旨遠情深
聖主明訓誠可謂要而不繁矣
丙戌
多羅額駙阿喇卜灘奏報青海諸台吉受盟期
約之事先是
上遣多羅額駙阿喇卜灘喇嘛商南多爾濟内大臣杜
思哈爾司業薩爾圖員外二郎保等往說青海諸
台吉來朝阿喇卜灘等奏曰阿齊滚布巴圖爾台
吉目今遣馬穆特來請
皇上萬安問之馬穆特告曰阿齊滚布巴圖爾台吉雖
未嘗有决計歸降來朝
皇上之言但宣
皇上恩旨我台吉當無言不從也以此觀之阿齊滚布
巴圖爾台吉已向我矣應先往阿齊滚布巴圖
爾所說之
上是之至是阿喇卜灘等奏曰(臣)等奉
旨起行先遣國子監助教通奇塔特帶來使馬穆特
往阿齊滚布巴圖爾台吉所告之曰我遣使於
策旺喇卜灘等處時爾遣人護送資助駝馬以
此我
聖上大加奬許差給
恩賜我等隨至矣(臣)等於三月十六日至甘州十七
日通奇塔特回覆云大臣之言俱已告阿齊滚
布巴圖爾台吉矣台吉云目今達賴喇嘛處遣
綏本阿喇木扎卜為建塔之事於青海之察罕
托羅海地方會盟我遣長子額爾德尼額爾克
往中途聞逹賴汗之子拉臧卓尼綽爾濟等欲
乘此會盟執我而興兵是以退回我亦聞是語
而與諸子商之因遣我次子盆楚克赴是盟盆
楚克歸告曰會盟之地拉臧言汝貳於我遣馬
穆特請
中華皇帝之安非叛青海乎我荅言遣馬穆特者因
聖駕近臨寧夏故我乘便先遣人請
安則有之然我並未嘗叛逹賴喇嘛之教也今我所
遣馬穆特若受其符信而來我等情甘認罪倘
無符信則當何如以是荅之而歸目下拉臧仍
欲來伐我亦集吾人備之互設哨探爾以此往
告爾大臣可也故(臣)等復遣通奇塔特親身躧
閱其互設哨探之地且告以我等随後即到阿
齊滚布巴圖爾台吉處之意臣等於本月二十
一日出永固城界阿齊滚布巴圖爾台吉即遣
馬穆特等來迎云我台吉遣我等來告大臣目
下青海諸台吉方在疑我若大臣不臨我地則
羣疑當自息矣餘皆如通奇塔特語是以(臣)等
共議觀阿齊滚布巴圖爾台吉有畏懼諸台吉
之狀我若前往恐不利於彼况彼已係服從之
人故(臣)等依其言不復親往但遣員外郎二郎
保往
諭給賞詳視情形並騐伊等兩家集兵之事二郎保
通奇塔特等齊至郭滿諾門汗廟追及(臣)等通
奇塔特告曰我前至阿齊滚布巴圖爾台吉所
之時路旁有集兵之帳後往彼時所集人已撤
其帳亦無矣以問之阿齊滚布巴圖爾台吉告
曰是月十九日拉臧遣使來告云請
聖上安青海諸台吉原欲會同遣使今巴圖爾台吉獨
自希寵遣馬穆特請
安乃衆人閒論之語何特推我一人我不之答而遣
回矣二郎保告曰我於本月二十三日至阿齊
滚布所彼云我當出廬外跪聽
諭旨但因衆人皆疑我我欲於坐處跪聽
上諭受賞二郎保即令彼跪於坐處宣
旨賞畢阿齊滚布巴圖爾台吉喜云既蒙
御賜當與衆分而服之乃散給其子弟二郎保問拉臧
有備兵遣使之事否阿齊滚布所答亦如對通
奇塔特之語我又周視之無集兵之事是日諾
門汗出庭迎接手執信帕恭請
聖安後頒
御賜信帕宣
旨畢諾門汗覆奏云我乃山野微末沙門於
皇上之前並無異常效力顯著勞績之處蒙
皇上矜我衰髦沛以
恩綸錫以香信此身雖不能仰報賴有僧徒千衆日
誦經懴虔祝
聖夀以答
皇恩而已今我雖患病然我本懷原擬望見
天顏當竭力調治痊愈之時務必往朝也是日諾門汗
遣人來告曰我喇嘛言
皇上遣諸大臣來者不過欲令青海衆生得享安樂永
受恩澤之美意也令我與扎什巴圖爾拉臧及
善巴陵堪布以及逹賴喇嘛所遣之綏本阿喇
木扎巴等一一曉諭即以此傳諭衆人皆言願
往受盟二十八日善巴陵堪布等遣人來告云
我等聞
欽差大臣已至西寧但當春時牲畜羸瘦衆台吉等恐
於本月初旬不能齊集請於閏三月初八日前
後到來(臣)等許其初八日前後來會(臣)等俟親
與青海諸台吉會盟事定後另奏外謹具奏
聞
上以示議政大臣是日
遣大學士伊桑阿
諭祭故將軍趙良棟其子趙宏煜率其族人赴
行宫謝
恩
丁亥
青海台吉博碩克圖濟農奏請招撫噶爾丹
不許多羅額駙阿喇卜灘等疏言本月初二日西寧
總兵官韓弼差千總通事馬一善送到博碩克
圖濟農咨文問之馬一善禀云我河州副將李
鳳祥同將軍孫思克出兵之前差善至青海博
碩克圖濟農所探聽騐視有無噶爾丹之人且
語博碩克圖濟農曰爾乃噶爾丹之親說之使
降我為妙三月初九日博碩克圖濟農自察罕
托羅海歸其地善即以此言告之博碩克圖濟
農未經回覆至十七日羅壘額木齊請
上安而回博碩克圖濟農問明後即喚善往當其第四
子車陳帶青楚呼拉寨桑之前謂之曰前我下
人同噶爾丹之人被擒我意中以為俱已殺之
矣後蒙
皇上釋歸今又遣羅壘額木齊同大臣來使於我真
聖仁之主也又問汝之來甘州將軍西寧總兵官知之
乎善言將軍總兵官皆知之博碩克圖濟農遂
令以印文送將軍且言將軍若遣的當人來我
此地遣人殆可招之使降也噶爾丹從吾言我
使人引噶爾丹面
聖也(臣)思
皇上仁聖博碩克圖濟農歸化欲撫其姻家噶爾丹而
送印文來理合奏明請
旨而行但將軍孫思克之兵已經啟行如或遲緩恐
失機會故遣員外二郎保筆帖式傅昌等與博
碩克圖濟農議定使二郎保追至(臣)等會盟之
地使筆帖式傅昌同招撫噶爾丹使臣至將軍
孫思克所將軍孫思克問明量事相機而行招
撫二郎保於邊外見(臣)告曰我等至博碩克圖
濟農會盟之地見之於哈爾噶圖地方議後博
碩克圖濟農撥其馬尼好青寨桑什保阿兒逹
爾寨桑等八人與之帶來臣等問馬尼好青寨
桑等曰濟農教汝等作何言馬尼好等答曰濟
農語我等云爾等到後曉諭噶爾丹汝口稱奉
佛之法喇嘛之道而所行並未嘗遵逹賴喇嘛
訓誨我一則係親戚而年又長汝凢事俱遵
中華皇帝之旨行可也(臣)等於是仍照前議令筆帖式
傅昌等往交將軍孫思克而來就(臣)等疏至
上以示議政大臣續將軍孫思克奏言厄魯特噶爾丹
兇惡不肯歸化
皇上震怒調遣大兵噶爾丹敗遁目下困竆已極歸降
無路今青海蒙古大頭目博碩克圖濟農遣使
欲說噶爾丹降皆博碩克圖濟農震懼
天威欲圖報效也但當遣與否(臣)見識淺鮮不敢擅便
伏候
上裁至招撫噶爾丹之事關係重大(臣)何敢輕自差小
人使之說降乃河州副將李鳳祥遣其通事馬
一善至青海博碩克圖濟農處偵探消息即謂
博碩克圖濟農於噶爾丹為親當使說噶爾丹
歸降(臣)於此不勝駭異(臣)並無此言奏至
上命議政大臣集議議曰博碩克圖濟農欲遣人招撫
噶爾丹者雖係彼效力之意然噶爾丹之降與
不降皆在
皇上恩威於博碩克圖濟農遣人往說無涉也况已發
大兵兩路進𠞰追討噶爾丹則博碩克圖濟農
遣人之事相應停止以上項原由明諭將軍孫
思克及博碩克圖濟農之人遣回至副將李鳳
祥但當差人至青海偵探至招撫噶爾丹乃國
家大事李鳳祥輕自差人與博碩克圖濟農商
議殊為不合應檄該將軍查明到日再議
上從之
命緩議根敦什希卜罪鄂爾多斯固山貝子根敦什
希卜來請
安進貢奏曰王董羅卜令本旗發兵三百名因馬匹
羸瘦不能如數但率兵一百而來奉
旨不許貝子根敦什希卜進貢交該部及議政大臣
集議來奏議曰查根敦什希卜旗下有二十一佐
領選好馬之兵三百名無不可得之理况關係
軍機甚為緊要擅自短少殊為藐玩應將根敦
什希卜革去貝子扎薩克將短少之兵仍行補
至奏入
命暫緩議根敦什希卜之罪回京再奏其兵依議速
令往調
聖祖仁皇帝親征平定朔漠方略卷四十
