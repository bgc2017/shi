欽定四庫全書
聖祖仁皇帝親征平定朔漠方略卷十七
十一月壬戌
命分兵三路進𠞰噶爾丹時將軍伯費揚古奏言關
保賫兵部文到(臣)并傳
上諭以噶爾丹若在巴顔烏闌度冬徂春應作何行事
為善下詢於臣(臣)敢不竭吐愚衷一一陳奏竊思
大興師衆直扺和卜多傾其巢窟自是勝筭但
窮荒遼絶師行似難今乘其在巴顔烏闌之地
分軍殄滅誠計之得者若俟塞草青發我軍始
進則寇馬已肥雖噶爾丹震懾
天威不敢犯我顔行或藉馬力之強竄逃亦易今請右
衞兵五千再增以京師兵五千此增發之兵即
於深冬秣馬咸令肥健俟青草方萌時我軍突
至則噶爾丹馬正羸瘦似可即行𠞰滅不致遁
逸至所集察哈爾兵六百歸化城兵八百四子
部落達爾漢親王毛明安三吳喇忒等兵六百
鄂爾多斯兵一千俱令裹兩月糧以進其大同
綠旗官兵五千宣化府綠旗官兵三千俱以鳥
鎗從事再
上所頒發子母礮攻營破壘大為有濟乞
勅下附近省分協助一二百門送至軍前備用奏至
旨下議政大臣集議議曰右衞兵大同宣化綠旗兵
歸化城及四子部落諸蒙古兵俱應照將軍費
揚古所請如數徵派其請增京師大兵可於每
佐領預備十名兵内選撥護軍三名鳥鎗驍騎
一名各帶厮役一人合為一幕每兵給馬四匹
派官分率恭請
親簡大臣統領前赴費揚古處再檄知江南省速送子
母礮二百門來京到日酌發西路議入
上曰我大軍進𠞰噶爾丹宜分為三路東一路仍派盛
京兵二千寧古塔兵一千黑龍江兵交將軍薩卜
素酌量派出再著科爾沁派兵四千令定期會合
沿克魯倫進𠞰其西一路徵調各處官兵總轄於
費揚古由歸化城進𠞰至中一路以京城每佐領
下所餘預備兵六名及火器營兵與費揚古所請
宣化府綠旗兵停其發往西路皆定為中路進𠞰
此三路官兵俱令裹糧八十日中路隨運米石著
諸王大臣官員急公之駝馬䭾負倘不足即動支
正項錢糧僱車裝載西路軍糧應隨運幾日著費
揚古明白具奏再師行惟馬最要東光吳橋景州
三處戶部現貯有芻豆每佐領下發馬十匹照宣
化府例交地方官飼養特遣大臣一員往督之是
師於來年何月何日啟行著費揚古定議以聞尋
以東光吳橋景州三處督飼馬匹派出刑部侍
郎陳汝器前往
甲子
命以右衛所貯子母礮運至歸化城將軍伯費揚古
奏言軍器中子母礮之用甚大蒙發臣軍子母
礮二十四門現貯右衛倘有所用請飭右衞地
方官運至歸化城自歸化城經行之地即於沿
途所過旗分取駱駝為用回時亦照此例預備
上從之
乙丑
諭蒙古備兵
上諭理藩院曰歸化城四子部落喀爾喀逹爾漢親王
毛明安三吳喇忒六鄂爾多斯十科爾沁其兵數
已經派定應各傳示務厲兵秣馬以待至其餘旗
分雖未派定兵數亦應先期曉諭其軍器馬匹俱
令預加整備以俟徵發爾衙門可通行檄知
丙寅
命都統伊勒慎等率增發兵赴西路兵部奏增發西
路每佐領護軍三名鳥鎗驍騎一名請派大臣
率往
上曰著都統伊勒慎護軍統領蘇丹副都統碩岱率往
命都統齊什出中路軍時中路備征之都統胡巴病
故此缺開列右翼滿洲蒙古都統職名具奏
上命派都統齊什預備
戊辰
命製綿甲
上諭兵部曰近將内造綿甲試以鳥鎗不能貫入是此
甲大有造於軍士也應令浙江省製造五千江南
省製造三千福建省製造二千山東江西省各製
造一千倘乏絲綿處即以紬疋代之不必俟齊隨
得隨解可頒内造綿甲五領差筆帖式分送五省
以為式樣
授厄魯特降人阿穆呼郎等官時有厄魯特阿
穆呼郎等四人來降
旨下議政大臣詢明具奏議政大臣隨詢阿穆呼郎
等對以我等係阿喇卜灘台吉屬好貧乏異常
兼隨噶爾丹游牧不堪勞苦近聞
聖主之國太平鞏固凢屬歸順之人靡不坐享安樂故
我等四人自巴顔烏闌逃出星夜疾走來歸
聖明噶爾丹向踞和卜多地方於本年二月間挈家遊
牧直至八月内至克魯倫河源處屯聚隨授阿
喇卜灘台吉丹濟喇丹津俄木布等兵三千渡
克魯倫河掠喀爾喀納木扎爾陀音及巴爾虎
等沿克魯倫上流而返噶爾丹順流來迎會於
巴顔烏闌遂合家環居其地作度冬計兵有六
千因掠得納木扎爾陀音等以故牲畜備具噶
爾丹於枯庫得勒蘇一路俄濃巴爾濟一路克
魯倫下流一路此三路每路遣人三十名安置
汛哨策旺喇卜灘現駐厄輪哈必爾哈之地與
噶爾丹仍前不睦絶不通使噶爾丹屬下人衆
多有逃往策旺喇卜灘處者喀爾喀根敦帶青
聞現居七斯希卜其餘喀爾喀不獲詳知再噶
爾丹意欲舉兵内入因伊拉古克三庫圖克圖
以路遠勸止據此轉奏
諭曰可將伊等歸併上三旗阿穆呼郎等俱授為六
品官仍給田産衣食等物加意軫䘏尋噶爾丹屬
裔舒格卓里克等來歸其安置亦如之
己巳將軍伯費揚古等奏報率兵駐劄形勝偵
探禦備費揚古奏言(臣)等接理藩院咨稱奉
上諭據班第報噶爾丹有欲掠墨爾根濟農之言可速
檄將軍費揚古尚書班第加意防備(臣)等欽遵僉
議於本月初八日起行墨爾根濟農等現居蘇
尼特王杜稜旗下甌耳之地以故寧夏將軍覺
羅舒恕率兵一千五百往歸化城北山後厄勒
蘇台地方屯劄備禦臣費揚古親率兵一千五
百往四子部落旗分阿爾察圖蘇木哈逹地方
屯劄備禦副都統阿南達侍郎滿丕二人酌率
喀爾喀兵赴阿爾察圖蘇木哈達以至甌耳地
方擇兩間形勝處屯劄備禦臣等三處各行偵
探倘有警臣等公商行事奏入
上從之
乙亥以衞徵喇嘛等交通伊拉古克三執而囚
之先是副都統阿南達以喀爾喀王善巴長史
多爾濟有回子告之云伊拉古克三前世僧徒
俱住居河套爾等當防之必有日受此軰之害
奏
聞
上使阿南達將伊拉古克三僧徒内大弟子俱遣至京
交將軍費揚古等查明具奏至是阿南逹解伊
拉古克三僧徒衞徵喇嘛其弟孫魯卜其徒喇
克巴格隆海喇圖囊素羅卜臧丹津丹津厄木
齊沙塔爾及家人朱喇圖達爾扎來費揚古等
查厄魯特察罕台吉之回子巴圖哈什哈所首
尼克塔鄂木布喀爾喀扎薩克一等台吉額爾
德尼滾占哈灘巴圖爾旗下地方伊拉古克三
所遣羅卜臧端魯卜及其弟逹爾扎尼爾巴格
隆台吉諾爾布之妻其子老章噶爾旦等陸續
解到理藩院同三法司奉
旨會審以羅卜臧端魯卜尼爾巴格隆尼克塔鄂木
布皆伊拉古克三所遣奸細是實伊等不但為
奸細且煽惑蒙古之心應皆凌遲處死衛徵喇
嘛喇克巴格隆海喇圖囊素羅卜臧丹津朱喇
圖達爾扎等不但與伊拉古克三交通信息又
祭壇致禱願與伊拉古克三完聚意欲迎噶爾
丹之兵而降應將伊等立斬其財産俱入官丹
津厄木齊及羅卜臧端魯卜之弟達爾扎俱病
故無庸議奸細羅卜臧端魯卜往衛徵喇嘛家
探信時有孫魯卜沙塔爾在坐知情是實應將
伊等枷號兩個月鞭一百諾爾布之妻收逃叛
人伊拉古克三弟托博克妻所寄物而不出首
當枷號兩個月鞭一百但係婦人准贖老章噶
爾旦革去四等台吉枷號兩個月鞭一百衛徵
喇嘛喇克巴格隆海喇圖囊素羅卜臧丹津丹
津鄂木齊之徒弟二百餘人及衞徵喇嘛家中
所有貲産人口應差官查明解京其奴僕財物
入官其徒弟為喇嘛者發
盛京廟中交與大喇嘛安插孫魯卜沙塔爾枷號
完日鞭一百亦皆交
盛京廟中大喇嘛仍檄
盛京將軍查安插之喇嘛不許他往其内厄魯特
之人皆發往杭州與窮披甲為奴回子巴圖哈
什哈既經出首奸細羅卜臧端魯卜尼克塔鄂
木布應安插正黃旗蒙古旗下食護軍之糧議
入
上曰此奏暫存之
丙子將軍伯費揚古奏報西路進兵日期先是
上以大兵進發檄費揚古定期具奏至是費揚古奏言
巴顔烏闌距歸化城約二千里西路進𠞰官兵
除自賫糧八十日外應復隨運兩月行糧其所
調各路兵衆俱令明歲齊集歸化城定於二月
二十日前後啟行京師馬匹雖飼養肥澤但自
京至歸化城千里驅行不無蹄傷臕減請預發
兵至大同近邊之地秣養四十日為便奏至
上諭議政大臣公宗室蘇努等曰會兵期發秣馬贏糧
俱如費揚古所請其隨運之米可定為五十日現
今大同附近諸處未經積貯草豆著戶部派才能
官一員往同該撫約計馬二萬匹四十日芻秣之
需速行購備京城每佐領下添撥西路之護軍三
名鳥鎗兵一名令於今冬十二月望後起程至大
同養馬四十日如期赴歸化城進發再宣化府現
餧馬匹亦著帶往西路備用其中路進兵之期俟
遣往費揚古處人回定奪至中西二路隨運軍糧
另核議以聞
命左都御史于成龍督捕侍郎李鈵大理寺卿喻成
龍督運中路軍糧
上諭大學士伊桑阿阿蘭泰戶部尚書馬齊等曰中路
進𠞰首重軍糈其輓運一事必得大臣統攝始克
有濟如于成龍李鈵喻成龍願為朕效力不及此
時更待何日于成龍等踴躍請行遂有是
命
丁丑
命議中西二路輓運事宜時大學士伊桑阿等遵
旨會同兵部集議西路進𠞰右衞兵五千京城增發
兵三千四百七十大同綠旗兵五千合官兵厮
役計二萬四千二百六十名有竒先經議政大
臣僉議京城增發兵每佐領下護軍三名鳥鎗
兵一名俱給馬四匹帶厮役各一名合為一幕
各賫口糧八十日共四石二斗六升餘甲胄四
副戰箭二百二十枝帳房二鍋二鑹斧鐝鍁各
一行囊四及各種需用雜物通重九百七十五
觔零馬十六匹兵身厮役各乘一餘八匹以充
䭾負每匹應分負一百二十觔零右衞兵亦照
此例凢西路各處官兵所自賫口糧外每名月
給米二倉斗計五十日需米八千八十七石零
以湖灘河朔倉貯之米隨運其運車令山西省
備具一千一百輛除車夫口糧馬騾料豆每車
約載米六石共裝六千六百石所餘之米將宣
大二府所餧駱駝負運其運車令山西省官役
俸工銀捐僱至馬騾所食料豆輓車兵口糧以
及鞍屉繩索米袋等物俱著該撫備給并遴才
幹道官一員同知知州知縣等官四員同選派
部院衙門賢能官四員隨車押運請於
特簡于成龍等三大臣内分撥一人佐以一滿洲堂官
速赴山西會同廵撫温保料理諸務其輓車牽
駝應用兵二千以撫標步兵派之倘不足以鎮
標步兵足之至中路進𠞰京中每佐領兵六名
漢軍火器營兵二千及隨礮兵共計八千一百
三十名每名給馬四匹各帶厮役一名合為一
幕所帶帳房諸物俱照西路例礮手綿甲軍八
百八十八名兩名合一厮役又
盛京兵二千寧古塔兵一千黑龍江兵約二千宣
化府綠旗兵三千合官兵厮役通計三萬二千
九百七十名零京中官兵及
盛京寧古塔黑龍江官兵各賫八十日口糧外每
名月給米二倉斗共需米一萬三千一百八十
八石零以通倉米運給其運車令直隸山東河
南三省各出一千三百三十三輛每輛載米六
石與西路同計共載二萬四千石車自河南出
者即派本撫標步兵輓之不足繼以本省鎮標
步兵自直隸山東出者以直隸撫標及天津古
北二鎮標之步兵充用三省捐僱車輛及兵夫
馬騾需用食物并才能押運官員俱著各該撫
備給遴選亦與西路同再遴部院衙門賢能官
十二員每省派四員分管尾隨中路大兵前進
其總理運務既經派出于成龍等諸事應令會
同料理議上
上曰運米車輛著動正項錢糧備造既派出于成龍等
使之專任嗣後凢關運米機務即自行奏請不必
會同該部押運官員亦著伊等選擇具題牽輓兵
卒給與行糧餘如所議
戊寅
命通政司左通政喀拜協理中路運務
命發内帑金製造中路米車
上諭大學士伊桑阿等曰中路運米車四千輛若責令
直隸山東河南三省捐僱恐各地方官不體朕意
借端科派致累小民朕今并不動戶部錢糧特發
内帑金六萬兩著于成龍等督造但每車載米六
石及炊具營帳諸物過重可添造一千輛以足用
至朕營需用車輛亦不必令地方官預備即於添
造車内撥二百餘輛供應尋于成龍等請以監察
御史鮑復盛等十員分任監造車輛
上從之
命光祿寺卿辛寶内閣侍讀學士范承烈督運西路
軍糧
命喀爾喀台吉車卜登襲封護國公授為扎薩克時
郎中殷扎納奏言内大臣吳巴什等遣(臣)往諭
喀爾喀公憨都等内移(臣)攜王納木扎爾之子
汪扎爾四十餘人前往在喀拉呼濟爾地方以
俟憨都之至憨都於十月初四日至(臣)所駐劄
初六日早憨都及台吉占巴喇等首倡率衆身
擐甲胄執我等四十餘人劫去諸物褫去衣服
而北徙帶至五站外納罕臺地方始釋(臣)等彼
竟北徙而去(臣)等南歸日夜步行憨都親兄台
吉車卜登使其子圖巴等攜衣食牲畜迎至吳
爾圖地方乃乘馬駝於十五日到車卜登家車
卜登言憨都遣其台吉占巴喇招我作速遷往
吾言我軰皆卑微台吉並未嘗效蟻力於
聖主蒙
皇上垂念祖先錫之以公授為扎薩克今叛投何邦欲
比此更求榮顯乎我豈肯偕爾福盡之人同行
悖逆而負
聖上之恩玷祖父之名乎以是語占巴喇而遣之去我
當即與貝勒盆楚克率所有兵衆往追憨都謹
具奏
聞
上曰憨都逃去時台吉車卜登感朕之恩念其祖父之
名不與偕往且授其子圖巴等餱糧牲畜令迎章
京殷扎納誠心效力親率兵往追殊為可嘉著將
憨都護國公革去即以車卜登襲封授為扎薩克
後俄羅斯擒解憨都併其諸子俱正法
庚辰
上幸南苑閱兵
上諭内大臣國舅佟國維等曰用兵之道以賞罰為要
今日大閱朕將降勅以昭示勸懲爾等其視之
勅曰本朝用兵以來所向無敵野戰則勝攻城則克
惟有弓矢劍戟為用自三逆叛後南方皆稻田賊
人雖用火器相持而凡遇之敵靡不摧敗朕以故
洞悉特立火器製備鎗礮交發八旗由是我朝之
威靈益震於四域矣今噶爾丹遊魂假息於喀爾
喀左近肆行竊掠朕欲一舉立殄是以整理諸路
糧餉器械熟計而行是師之舉與昔不同兹爾將
卒以下厮役以上各當勉力如不遇敵自不必言
倘遇敵奏凱而還朕必大霈殊恩陣亡者除照常
給賜身價外護軍則廕一子為七品官食俸驍騎
則廕一子為八品官食俸如無子則照本身錢糧
給其孀妻終老所借公庫官銀另加寬䘏倘違軍
令勿得仍望如前矜宥必照
太祖
太宗
世祖皇帝之律治罪内大臣等讀畢奏曰陣前效力兵丁
向有叙賞之例今
皇上破格授官於護軍驍騎且加恩於其妻子誠亘古
未有之
浩蕩宏恩也衆官兵自當感激奮勇百倍於常一遇
噶爾丹則生擒無疑矣
上曰今日大閱畢可宣勅曉之維時南苑西紅門内曠
地八旗官兵鎗礮按旗排為三隊第一隊以漢
軍火器營鳥鎗步軍居中礮位排列左右滿洲
火器營鳥鎗馬軍列於礮位兩頭第二隊以前
鋒兵居中八旗護軍續列兩頭第三隊排列八
旗護軍兩翼則設立應援兵軍馬衆多不見涯
際器械鮮整旌旗蔽天耀日爭輝神威莫敵辰
時
上率
皇太子
諸皇子俱擐甲前張黃蓋内大臣親近侍衞大學
士及兵部諸大臣俱擐甲附近護從繼以豹尾
鎗侍衞隨行鎗後建兩大纛上三旗侍衞俱擐
甲整肅擁護隨之
上遍閱八旗兵陣及火器營軍容畢
中立於馬軍之前鳴角者三擊鼓步軍舉鹿角大
礮衆兵齊進鳴金而止齊發鎗礮一次如此九
進至十次連發大礮火器營馬步軍循環連發
鳥鎗略無間斷其聲震地礮聲畢各開鹿角為
門後二隊馬兵逐隊而出頃刻列齊鳴角大呼
而進復鳴角收軍立於本陣結隊徐旋行伍甚
整其殿軍擁後而立時噶爾丹處降來阿穆呼
郎等見此大閱駭甚戰慄而言曰
天朝之兵廼如是可畏耶噶爾丹不日殄滅矣我輩早
降者誠大幸也
上顧用兵諸臣問曰爾等遇敵其交戰之狀亦若是乎
諸臣奏曰雖大略如是而無此嚴整至火器營
規模不但與綠旗兵迥異即前古亦未能比有
何敵之不摧乎大閱畢
上還至行宮前率
皇太子
諸皇子甲而騎射
上騎而射者再步而射者再矢無虛發皆中其的侍立
大小諸臣皆以
皇上武略絶倫天縱神竒無不驚異尋内大臣國舅佟
國維等奏曰臣等遵
旨於大閱之地宣
聖諭畢衆官兵皆踴躍歡呼而言曰我等小卒蒙
聖主豢養已極今復降
温旨加我等妻子以
厚惠我等真不克當但願幸遇敵寇各效死力寸磔
噶爾丹以報我
皇上之恩而已
諭曰行軍以得人心為要衆心悅則誠為大快矣是
日
上加惠官兵於未閱之前
賜食既閱之後
賜酒
(臣)謹按我
國家兵力精銳所向無敵由來舊矣但領兵將帥或
違
皇上指麾是以前此烏闌布通未能殄寇致噶爾丹逸
去失此機會時厪
聖衷念噶爾丹一日不滅則疆場一日不安遂决計定
謀
親行征討又恐彼避我軍鋒向西奔遁乃議分兵一支
授大將軍費揚古堵截西路籌畫既備聿整
師旅練彌加練精益求精爰
駕臨南苑集衆大閱是日
躬擐甲胄丕揚威武天宇晴和鎧仗鮮麗新造火礮
制度精竒紀律嚴明隊伍整肅又
特降諭旨申明賞罰大加恩賚以鼓勵人心於是將
士無不踴躍感奮勇氣倍加一可當百後
皇上親統六師深入絶域噶爾丹不能抗拒
天威果棄其妻子輜重星夜奔竄又猝遇我西路預備
之兵遮擊大敗畜産無存噶爾丹僅以身免
未幾自戕餘衆潰散於以知
皇上智勇天授誠邁百王而超千古也
癸未内大臣索額圖明珠等奏報分派外藩兵
安設汛哨索額圖等奏言臣等欽遵
上諭往派兩蘇尼特兩阿霸垓兩阿霸哈納爾兩蒿齊
忒兩烏朱穆秦及喀爾喀折卜尊丹巴土謝圖
汗貝勒席地西里扎薩克台吉班朱兒多爾濟
等旗兵令俱於各扎薩克處預備合兩旗為一
汛哨共立六汛以偵聲息(臣)等現於阿霸垓王
所居蘇巴海之地駐劄
甲申
諭卿辛寳等會同山西廵撫督造西路米車時西路
督運(臣)辛寶范承烈瀕行恭請
訓旨
上諭輓輸朔漠車輛甚為緊要爾等其會同山西廵撫
動支正項錢糧速行備造勿致累民輓車兵卒給
與行糧地方官有才具者任爾等選擇帶往其管
兵官員與輓車人等亦必擇精壯者用之
乙酉
命平陽總兵官毛來鳳率兵護運西路軍糧先是
上諭兵部山西省輓車牽駝兵卒著平陽總兵官毛來
鳳率領隨督運大臣前往至是毛來鳳奏言撫標
及(臣)標下共選派兵二千四百名但均係步卒
祗供牽輓其前後防禦恐不能緩急為用(臣)請
選騎兵二百名帶往以備驅使
上從之
戊子
命以安北將軍伯費揚古為撫遠大將軍
欽天監奏定增發西路大兵行期先是戶部遵
諭派員外郎綽竒往同山西廵撫温保購置草豆以
備京城添撥西路大兵赴大同養馬之用至是
綽竒賫温保奏至以馬匹所需草豆(臣)已派官
速辦親自督催必無遲悞京師所派官兵應令
擇吉啟行
旨下欽天監奏十二月二十戊申日巳時大利軍行
阿爾必特祜以噶爾丹奏章歸復
命先是噶爾丹率兵近至西卜退哈灘巴圖爾納木
扎爾陀音所居之地侵掠喀爾喀特
遣五品官阿爾必特祜賫
勅往訊噶爾丹來意至是阿爾必特祜歸以噶爾丹
奏章至其詞曰謹奏
洪仁皇帝睿覽蒙遣使書不勝歡忭辛未年來草美獸
蕃乘便有行想
皇上亦鑒悉之矣念與蒙古疆界相近恐有妄行故為
之禁止遣人一隊遺書道意而納木扎爾陀音
等反以為往攻棄其牲畜而去至所云掠喀爾
喀之事乃我界上行人所劫我不之知至逹賴
喇嘛所差濟隆庫圖克圖與内大臣吳丹等所
定之議前經節次上奏伏乞
洪仁皇帝仍照前奏加恩雖有罪愆亦乞寬宥果若有
理乞降
温旨不勝欣悦
聖祖仁皇帝親征平定朔漠方略卷十七
