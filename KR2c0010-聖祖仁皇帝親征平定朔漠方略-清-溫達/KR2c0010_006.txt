欽定四庫全書
聖祖仁皇帝親征平定朔漠方略卷六
康熙二十九年正月庚申
遣官賑喀爾喀時土謝圖汗以所部六千餘人乏食
請賑部議不許
上特命給以獨石倉粟戸四斗遣理藩院及尸部司官
各一員會同土謝圖汗監視散給自後車臣汗
折卜尊丹巴庫圖克圖等乏食來告者前後千
萬計
上皆命按口量給之
辛酉
遣侍郎溫達覘噶爾丹情形時因噶爾丹肆掠喀爾
喀
上命理藩院侍郎溫達至喀爾喀墨爾根濟農所確覘
噶爾丹情形
三月癸巳
命定大閱日期
上諭尚書阿爾尼等曰今喀爾喀汗等率衆來降應令
四十九旗與之會同大閱其令議政王貝勒大臣
集議議曰
皇上聲教遠被喀爾喀土謝圖汗車臣汗諸濟農諾顏
等皆傾心來歸應出臨大閱永使奠定其四十
九旗會閱之事今歲暫停俟來年照例與喀爾
喀大台吉等會閱奏入得
旨著於七月舉行餘如所議
庚子
命尚書阿爾尼等往探厄魯特所向先是喀爾喀拖
多額爾德尼台吉與厄魯特戰敗時有達爾濟
者為厄魯特所執至是逃出詣軍前來歸言厄
魯特掠拖多額爾德尼時雖獲其牛羊不敷軍
食頃聞噶爾丹率兵萬餘將至或言留其孥於
額德爾地方又曰噶爾丹令柰冲鄂木布卜行
師不吉因居巴顏烏闌誦經三日沿克魯倫河
下流而去侍郎温達以
聞
上命阿爾尼吉爾他布前往偵厄魯特情形如彼尾追
喀爾喀而來即調所備之兵以防之一面疾速奏
聞
壬寅
命給發伊拉古克三庫圖克圖等行糧伊拉古克三
等奏言(臣)等去年九月自肅州起行十一月初
三日至通欽腦兒遣噶卜楚等前偵噶爾丹所
在行十五日見噶爾丹告以故噶爾丹曰我軍
已起行且曠野不能會也其約見於他米爾地
方且遣使鄉導(臣)等遂輕裝疾馳十二月初五
日至他米爾之北齊勞圖河噶爾丹不至遣人
至額德爾河偵探之河之兩岸俱有噶爾丹兵
馬行蹤(臣)與濟隆庫圖克圖尾之前往令商南
多爾濟攜疏歸奏且請運糧以繼之
上命給太僕寺駱駝三十頭運殺虎口倉米三十石隨
商南多爾濟往塞内交綠旗兵塞外交蒙古兵護
送
癸卯
命調外藩官兵併設驛站先是理藩院以大閱事奏
遣司官二員乘驛赴阿南達温達所預調俄儂
土喇等處駐扎之喀爾喀諾顏台吉集兵設站
以待至商南多爾濟歸奏知噶爾丹情形
上因諭尚書阿爾尼曰爾院昨議遣司官二員今命一
員至鄂爾多斯發兵一千五百以貝勒宋拉卜率
之一員至歸化城發兵五百喀爾喀達爾漢親王
及四子部落共發兵一千以達爾漢親王諾内率
之而檄侍郎温達令預發喀爾喀墨爾根濟農敖
巴額爾克阿海蘇泰伊爾登台吉之兵共三千名
以待以蘇泰伊爾登拖多額爾德尼率之偕調兵
司官往温達所賫三月糧隨温達赴土喇河仍自
京遣大臣一員與温達阿南達偕統其軍爾同吉
爾他布速赴阿南達所往之地先檄阿南達來京
再詣温達所自屯軍之地至喀倫酌派喀爾喀人
等安設驛站
命都統額黑訥護軍統領馬喇前鋒統領碩鼐等出
征額黑訥等瀕行
上召至
乾清宫
諭之曰朕已遣侍郎温達往調喀爾喀親王諾内等
兵共三千爾等至歸化城與温達即率其兵赴土
喇與阿爾尼吉爾他布等會爾等習於兵事機宜
無俟朕言其就水草善地放養馬駝一路前進仍
各賜内廐馬駝以行
丙午
授喇嘛商南多爾濟應對噶爾丹之詞商南多爾濟
將行
上諭曰汝往偵實速馳報聞汝見噶爾丹如問温達等
至土喇之故則曰往迎濟隆庫圖克圖等耳且因
塞外多岐不知歸自何路似此在在遣迎吾烏得
而知之彼如問兵來之故則曰非兵也乃往勘展
界耳如噶爾丹敗竄則諭之歸降如其勢尚強歸
故巢則往說之若問其使人則曰汝古英寨桑等
在京俟草長始遣之也此兵事機宜汝宜書之以
往
庚戌侍衛阿南達奏報噶爾丹情形阿南達奏
言(臣)於二月二十日至車臣汗納木扎爾額爾
德尼濟農所宣
上諭曰近已遣使與噶爾丹約信而歸今其奏使尚在
京師興兵之事必傳聞不實然噶爾丹狡不可信
倘沿克魯倫河而來至車臣汗之地則令車臣汗
土謝圖汗墨爾根濟農等協力相機行事其車臣
汗之兵令納木扎爾額爾德尼濟農領之洪俄爾
帶青副之宣一
諭畢皆稽首言曰我等藉
聖上威靈何畏於噶爾丹彼兵果來我等協力捍禦當
分十二扎薩克之兵一萬備之(臣)復至車卜登
台吉所遣筆帖式色稜敦住等前往偵探噶爾
丹已於正月十六日親率兵從吳達漢嶺而别
遣阿拉卜灘滚占罕都等率兵從木代喀拉色
古爾山陰俱會於烏爾扎河往掠昆都倫博碩
克圖復回劫車臣汗部衆乃歸杜爾伯特之鄂
勤台吉率兵千餘過拖諾向克魯倫河下流而
去色稜敦住歸報(臣)即檄遣車臣汗納木扎爾
額爾德尼濟農等集兵衆徙輜重於近邊古爾
班哈達土之地而身率四阿霸哈納爾兵四千
往會之
甲寅侍讀學士達虎奏報噶爾丹情形時達虎
奉
命取巴圖爾額爾克濟農羅卜臧額林宸韓都台吉
等口供畢聞達頼喇嘛使人他頼堪卜自噶爾
丹處歸至嘉峪關外駐大草灘因往見問其情
事他頼堪卜曰伊拉古克三庫圖克圖商南多
爾濟及達頼喇嘛使人濟隆庫圖克圖等於十
二月初三日已見噶爾丹初五日噶爾丹遣使
偕我赴達頼喇嘛所汝使臣我等已見之我等
往達頼喇嘛處復來汝使臣方歸也又問曰然
則噶爾丹今在何處見我使臣於何地今畱我
使而遣汝於達頼喇嘛何也我使臣有書附汝
乎曰噶爾丹在和卜多選兵征喀爾喀至扎卜
喀之地見汝使臣其情事具噶爾丹書内我不
得而知也汝使臣並無書附我又密問其隨行
人喀爾喀等言噶爾丹原向洪郭羅而進因聞
阿奴可敦策旺喇卜灘等漸徙入其故巢遂往
入和卜多地方寇盜滋生饑斃甚衆他頼堪卜
等於十二月初五日自和卜多起行後聞噶爾
丹分其部貧人令丹津鄂木卜率之居守而身
與丹濟喇格罍古英柰冲鄂木卜等收兵自和
卜多東向往征喀爾喀等部其所云已見使臣
之說妄也又問噶爾丹兵力強弱如何曰其屬
雖有兵數千然馬甚少且聞其下多有逃歸策
旺喇卜灘者其往征喀爾喀有所掠猶可不則
將自内亂矣達虎具疏奏
聞
上命檄尚書阿爾尼知之
四月甲子
命調察哈爾兵從征阿南達至入
見面奏畢
上諭内大臣國舅佟國維等曰據阿南達奏言厄魯特
與拖多厄爾德尼戰頗被殺傷其襲西布推哈灘
巴圖魯時兩人共一騎有斬木為兵者且聞來侵
昆都倫博碩克圖而至今未到想已狼狽必有退
回俄儂之勢阿南達欲帶行礮併禁軍前往相機
征𠞰朕非不知禁軍足以克敵但路遠艱於糧運
朕前率察哈爾兵行獵見其人材壯健皆思效力
可選精銳六百左翼令阿要率之右翼令博爾和
代率之馬駝牛羊於八旗大場内派出兵各攜五
月糧再於漢軍每旗選章京一員領行礮八門及
礮手前往檄阿爾尼額黑訥知之
勅訊策旺拉卜灘及阿奴與噶爾丹交惡情由
上諭内大臣國舅佟國維等曰比聞厄魯特策旺拉卜
灘阿奴與噶爾丹交惡情事未悉應頒勅書詢其
故并量加恩賞前達虎出使尚在嘉峪關即令達
虎前往宣諭因
賜策旺拉卜灘及阿奴勅曰朕撫育萬邦率土之人
皆欲其協和安輯今聞爾等與噶爾丹不和致啟
爭端爾厄魯特向修職貢恭順惟謹今乃内自交
惡必有其因朕甚憐之遠聞之言虛實難據特遣
侍讀學士達虎賫御用各色縀二十疋賜策旺拉
卜灘阿奴其以爾等交惡之由明告使臣毋隠
己巳
命副都統李林隆賫礮與侍衛阿南達同赴土喇漢
軍都統副都統會議火礮實軍中利器每旗各
發一具尚少請倍之每礮令將領一員軍校礮
手二名與俱於臣等内遣一二人率之前赴土
喇奏入得
旨李林隆人才雄偉練習軍務著總管火礮與阿南
達偕往尋又令都統楊文魁副都統伊壘率漢軍
二百名繼之行
甲戌喀爾喀請購辦軍器先是喀爾喀厄魯特
不得購辦軍器至是理藩院奏喀爾喀濟克巴
台吉等請市軍器以備噶爾丹
上許之
乙亥
命侍衛阿南達率兵赴都統額黑訥軍先是阿南達
奏言(臣)所率兵請與阿爾尼兵合為一勢方壯
上曰兵事重大其令阿爾尼等各陳所見至是阿爾尼
吉爾他布奏曰(臣)等竊思額黑訥等若沿邊來
時候非宜恐跋涉艱苦況
廟謨已定應遵前
諭赴所指之地以行至阿南達所領察哈爾兵及行
礮令前赴(臣)軍其諸部落兵期會於綽嫩河今
車臣汗已抵綽嫩河西北洮瀨河矣(臣)等亦驛
召所調扎薩克兵來會於洮瀨河至噶爾丹來
從何路及昆都倫博碩克圖在何處訪問未的
俟所調到即遣人偵探事當急行則(臣)奏
聞即發緩則請
旨後行奏至
上諭曰阿爾尼吉爾他布仍往前所指示之地額黑訥
等既往西路止帶諸扎薩克及喀爾喀兵恐力寡
不敵阿南達速領軍往額黑訥所策應仍遵前諭
行
五月乙未
命歸化城副都統阿玉璽輸運軍糧時都統額黑訥
等率兵前進需用軍糧
上令歸化城副都統阿玉璽取殺虎口倉粟二百石負
以太僕寺駱駝隨車輸運
辛丑扎薩克圖汗子額爾克阿海巴郎具疏請
襲汗號額爾克阿海巴郎奏言(臣)父扎薩克圖
汗喀爾喀七旗之長君也為左翼土謝圖汗所
殺屬裔分散我身又為厄魯特所收棲我於阿
爾泰山之南今乘間得出來投
皇上伏乞
聖恩賑恤恩養俾得繼立其所屬諾顏達爾馬什里亦
以此情事具疏奏
聞事下議政王貝勒大臣議議曰扎薩克圖汗歴世
恭順職貢有年似應繼立查今年衆喀爾喀來
降已定期會閱而永奠之其所請應於盟地定
奪
上是之
癸丑
命外藩王等率兵同禁軍赴尚書阿爾尼軍先是阿
爾尼遣蒿齊忒都統勞章等與郎中馬廸訪昆
都倫博碩克圖所在至是歸報曰渡克魯倫河
遇昆都倫博碩克圖言我於正月自俄儂遊牧
思近邊依我
皇上威靈而聞厄魯特漸近避之至烏爾呼訥河今厄
魯特不知其何往我兵微不敵兩尚書駐軍洮
瀨河今將至軍前聽調遣馬廸促其前進仍遣
勞章等偵噶爾丹至博爾濟河有馬濟者折卜
尊丹巴屬下人自厄魯特逃歸問之曰噶爾丹
於五月初三日率兵渡烏爾扎河將襲昆都倫
博碩克圖車臣汗及土謝圖汗其兵四營號四
萬實不過三萬耳又將請兵於俄羅斯會攻喀
爾喀阿爾尼以
聞
上曰似此則阿爾尼兵弱宜發科爾沁十旗預備之兵
二千及禁軍每佐領護軍一名前往其令議政王
貝勒大臣議議曰兵宜速發應令理藩院遣官乘
驛前往科爾沁於前所調預備兵内選發二千
及台吉都統副都統各二員佐領驍騎校各八
員賫四月糧速赴阿爾尼軍前其統轄是軍者
惟
上特簡其八旗滿洲蒙古前鋒二百名每佐領護軍一
名每翼副都統一員前鋒參領一員前鋒侍衛
署參領一員前鋒校署侍衛二員每旗護軍參
領一員護軍校署參領七員其每翼所派副都
統一員亦惟
上特簡奏入得
旨科爾沁兵令土謝圖親王沙津率之左翼四旗居
遠難待令沙津王儘所有兵率之先往其四旗兵
隨後進發再令喀喇沁杜稜郡王扎錫旗分發兵
五百以扎錫率之兩翁牛特旗分發兵四百以杜
稜郡王畢力滚達頼率之兩巴林旗分發兵四百
以額駙阿喇卜灘率之俱赴阿爾尼軍前其禁軍
令副都統噶爾馬老滿色率之每翼漢軍兵一百
名帶前礮去滿洲蒙古漢軍各佐領出駱駝一頭
運糧
命内大臣索額圖諭俄羅斯使人
上既聞噶爾丹將借兵俄羅斯其使人吉里古里伊法
尼齊等時在京
諭内大臣索額圖曰爾曾至泥卜潮俄羅斯人識汝
汝可諭其使人言噶爾丹迫於内亂食盡無歸内
向行劫今乃揚言會汝國兵同侵喀爾喀喀爾喀
已歸順本朝倘誤信其言是負信誓而開兵端也
汝等可疾遣善馳者二人歸告泥卜潮頭目伊凡
遍諭俄羅斯之衆索額圖即日宣
諭令俄羅斯瓦什力齊克滿馳驛先往越三日遣吉
里古里伊法尼齊等歸
乙卯發官兵護送軍糧兵部奏言護糧官兵應
於八旗滿洲蒙古漢軍各派將領八員軍校八
人每駝押兵一名出口外交蒙古遞運并以駱
駝數目及起行日期上
聞
上命於大兵起行後四五日遣發取太僕寺駱駝十二
以足一千二百之數
己未
命諸路兵速赴尚書阿爾尼軍阿爾尼等奏言郎中
馬廸報稱自烏爾扎河前踰一日程有厄魯特
列營狀乞
勅額黑訥阿南達兩軍速赴(臣)營并以礮來會
上諭曰八旗兵及礮即擇日啟行阿南達不必待額黑
訥即載礮以往其額黑訥及科爾沁巴林翁牛特
兵俱著星馳赴阿爾尼軍
六月壬戌
遣侍郎阿山古北口監發軍糧戶部侍郎賽必漢阿
山入奏軍行需兩月糧請以古北口倉粟支給
(臣)部遣司官二員往同霸昌道監發
上諭曰兵糧力能帶者給以兩月不能者減不則或鬻
之或棄之可慮也爾阿山前往監發
恩賜出征軍士戶部請預給出征官秋季俸兵四月
錢糧
上曰兵丁倉卒出行其各賜銀十兩修整器械仍給一
月錢糧
丁卯喀喇沁杜稜郡王扎錫奏請率所部從軍
先是
上諭扎錫率兵護餉不必隨征至是遣其子垂扎木素
奏曰
恩命令(臣)輸運軍糧所以體恤(臣)者甚至但(臣)雖不
材久蒙
恩養苟可自效敢不報稱(臣)先奏請備兵九百為國
先驅今願以(臣)所屬他布囊巴圖爾等率兵五
百護餉(臣)身率兵四百效力軍前
上許之
壬申
諭趣外藩兵及禁軍速發喇嘛商南多爾濟於五月
初四日至達漢德爾遇伊拉古克三及濟隆以
米餉之見厄魯特與俄羅斯使人同行厄魯特
自言已請兵二萬於俄羅斯矣俄羅斯使曰請
則有之允發則未也濟隆遂偕厄魯特使偵噶
爾丹沿烏爾扎河下流而往商南多爾濟偕伊
拉古克三沿克魯倫河下流行二十九日至河
南岸詢知噶爾丹前一日駐此糧盡殺馬為食
僅有兵萬餘商南多爾濟奏至
上諭議政王等曰頃聞厄魯特窮困沿克魯倫河下流
而來其遣人諭科爾沁巴林翁牛特兵速赴阿爾
尼所遣員外鐡圖往諭兩烏朱穆秦兩蒿齊特兩
阿霸垓兩蘇牛特八旗除前所發外自王以下有
願效力者速赴阿爾尼所令鐵圖視其啟行令學
士布顏圖催督全軍駐邊不時至軍前探聽我禁
軍及火礮俱速令前往再發八旗前鋒二百名每
佐領護軍二名預備以待噶爾丹來市易者有阿
卜都喇額爾克寨桑等尚在歸化城理藩院其遣
官往諭言噶爾丹且至爾等毋妄動行且有所差
遣其集人畜以待
癸酉
命宗室公都統蘇努總領預備軍兵部遵
旨議發八旗滿洲蒙古前鋒二百名每佐領護軍二
名每翼派前鋒參領一員前鋒侍衛署參領一
員前鋒校署侍衛二員每旗委前鋒校二員派
護軍參領二員護軍校署參領六員每參領委
護軍校三員其統領全軍大臣伏候
特簡
上命宗室公都統蘇努統領全軍鑲黃旗副都統覺羅
海都領左翼鑲紅旗副都統牛鈕領右翼即日又
令議政王貝勒大臣以克魯倫等處地名及程途
遠近詢問新來喀爾喀
戊寅
命增派禁軍及外藩兵時尚書阿爾尼等奏言(臣)等
聞厄魯特兵駐扎克魯倫之阿爾灘額墨爾地
方欲待
欽調大兵而行恐厄魯特兵進躡昆都倫博碩克圖
沿烏爾順河至喀爾喀河地方不得不急往防
護於六月初五日向波衣爾進發至博洛達卜
素地方又恐厄魯特兵前進先往據波衣爾於
是遣軍校諾爾布探視並無蹤影遇一喀爾喀
自厄魯特所逃來執而訊之曰厄魯特兵是月
初六日已渡烏爾順河其兵號稱四萬近日至
烏爾扎河内見俄羅斯布敦諾顏使者率百許
人至噶爾丹所即急歸去矣不知其故又
皇上使臣及達頼喇嘛使人庫圖克圖等追及噶爾丹
與之議和不得見庫圖克圖等仍隨厄魯特而
行(臣)等聞昆都倫博碩克圖前來將至喀爾喀
河遣人諭令移其子女入喀倫而身率兵速至
(臣)所所遣人猶未歸不知昆都倫博碩克圖所
在烏爾順河距喀爾喀河甚近喀爾喀河距喀
倫僅一日程(臣)軍若仍往波衣爾之地慮反出
其後以此竟赴波衣爾之南他奔他什海以禦
之若厄魯特兵或追襲昆都倫博碩克圖之後
或至邊汛近地(臣)等相機而行并遣人曉諭附
近邊汛科爾沁右翼烏朱穆秦諸旗各令防守
奏至
上諭曰噶爾丹踰枯倫波衣爾深入事關緊要理宜豫
備王沙津如未起行令率所調科爾沁兵往前年
吉爾他布駐防之地備之若沙津已起行著達爾
漢親王班第率兵往備之其敖漢柰曼貝勒額爾
德木圖公敖忒巴喇等旗兵之未調者令往備達
爾腦兒前所派出每佐領禁兵二名作速遣行再
於每佐領下應派護軍驍騎各五名預備以待其
以阿爾尼奏速檄額黑訥知之議政王貝勒大臣
其集議議曰應如
勅諭令理藩院遣官馳驛前往如沙津王已起行著
於科爾沁十旗派兵一萬令達爾漢親王班第
率赴前年駐防之地其管兵台吉都統以下官
員俱著班第酌選帶往其統領大臣伏候
特簡至敖漢柰曼貝勒額爾德木圖貝子滚濟思扎
卜公敖忒巴喇五旗選發兵三千其管兵台吉
他布囊都統以下官員亦俱選擇派出其總率
是軍者於王貝勒貝子公内伏候
特簡理藩院速遣司官一員乘驛往派令至達爾腦
兒備之兵行俱攜三月糧又前所撥備兵前鋒
二百名每佐領護軍二名令來月初旬起行其
起行之日領兵大臣具奏請
旨現今備兵八旗前鋒四百每佐領各護軍三名驍
騎二名每參領下各小校三名此所撥前鋒護
軍小校驍騎俱選擇派出每翼撥前鋒參領一
員侍衛署參領二員前鋒校署侍衛二員每旗
前鋒校各以四人署之護軍每旗撥參領二員
護軍校署參領六員每參領護軍校各以五人
署之驍騎每旗撥實授參領一員每參領署參
領一員散騎校一員驍騎校一員此所撥前鋒
參領前鋒侍衛護軍參領驍騎參領委署夸蘭
大俱著各旗都統前鋒統領護軍統領引
見用其署參領散騎校俱著各旗都統護軍統領會
同兵部派出是軍每翼撥都統一員副都統二
員該部奏請其總統前往者伏候
特簡又漢軍火器營兵亦應派發其官兵作何撥出
應令總管火器營都統請
旨奏入
上諭曰蒙古兵令攜兩月行糧其敖漢柰曼科爾沁土
默特兵令貝勒額爾德木圖公敖忒巴喇統之其
率科爾沁兵往吉爾他布駐防之地令内大臣蘇
爾達率前次將校乘驛前往其再發之軍每佐領
撥護軍五名驍騎三名府兵亦照此派發令都統
宗室喇克達彭冲護軍統領苖齊納楊代副都統
扎木素海瀾色黑康喀喇統之其副都統邁圖署
為前鋒統領前去再派出漢軍都統國舅佟國綱
都統諾邁凡派發火器營兵之事令彼請旨是役
也亦將諸王從征軍行日期交欽天監選擇令前
所撥兵輕裝於初旬速行其輜重令每翼留官校
押往餘如所議尋
命康親王傑淑恪慎郡王岳希從征
己卯都統額黑訥等奏報率兵往赴尚書阿爾
尼軍時侍衛阿南達副都統李林隆率察哈爾
兵并礮至伊黑噶扎爾之地與額黑訥軍遇聞
往會阿爾尼軍之
命阿南達先率兵北渡瀚海額黑訥等俟諸部兵喀
爾喀兵至選三千餘起行就水草善地養馬向
克魯倫河南往會阿爾尼軍額黑訥等具狀以
聞
科爾沁土謝圖親王沙津奏報噶爾丹情形沙
津奏言(臣)親率兵於是月十三日起行至敦達
見喀爾喀之衆倉惶奔來問之言濟農阿難大
賚我隣也聞為厄魯特所掠我懼故遷徙來奔
(臣)遣人偵之遇烏朱穆秦之人名墨爾根者言
十四日厄魯特自烏爾會河東北兩路而來兵
有二千許我台吉巴郎冲諾和等各率所屬百
許人甲而迎之厄魯特曰初以汝為喀爾喀及
至此乃知
中華皇帝兵也我等同一部落何甲而待我乎惟喀爾
喀我仇也當示我所在耳我主答曰喀爾喀已
南徙不知所往厄魯特曰吾與汝友也吾不汝
害請以刀戟指日立誓又曰伊拉古克三庫圖
克圖在我所如或不信爾可隨我行遂挾我台
吉及護衛額克濟兒而去次日又執我台吉妻
子及部人六十餘我逃入深草中得奔而來恰
遇所遣偵者因得至此又言率兵者非噶爾丹
乃噶爾丹弟也
庚辰
命調盛京兵赴達爾漢親王班第軍班第奏言科爾
沁台吉畢力滚達頼領兵至朱路木之地遇喀
爾喀人自厄魯特逃來言厄魯特追之已至蒿
爾河矣(臣)據報親率本旗每佐領披甲各十人
台吉八員副都統一員參領二員佐領六員於
六月二十日起行往禦奏至
上諭曰前遣敖漢柰曼諸部落兵備達爾腦兒者今不
必前赴令其追及蘇爾達與之同往如先於蘇爾
達則速赴科爾沁達爾漢親王軍前兵部選材能
司官四日馳至盛京發兵二三千令將軍副都統
領之速赴達爾漢親王班第軍前兵部承
旨遣郎中恩丕馳至
盛京將軍綽克托副都統博定隨發
盛京及開原興京東京遼陽廣寧錦州易州六城
兵共三千率之以行
辛巳定諸軍起行日期
上諭兵部曰噶爾丹追喀爾喀已進喀倫出征諸王出
喜峰口公蘇努等所領之軍隨朕行令諸王先朕
進發先檄知尚書阿爾尼等理藩院遣司官星馳
以往其令議政王貝勒大臣集議議曰諸王軍七
月初四日起行其從征之兵每翼遣副都統一
員
駕發日期初六日為宜奏入
諭曰前所發每佐領護軍二名初一日先發諸王率
每佐領驍騎一名於初四日繼發朕於初六日啟
行方農時邊内不必列營海都牛鈕才優從諸王
行扎木素康喀喇同蘇努行所發驍騎署參領與
王偕行其中著有勞績人材雄健者詢該都統委
為夸蘭大其所遺參領事散騎校署之
癸未
命增發官兵及火器烏朱穆秦額爾德尼貝勒博木
布奏言六月十四日厄魯特至烏爾會河東烏
闌之地(臣)屬人民多被劫掠(臣)遣護衛額克濟
爾往視見噶爾丹之弟韓都台吉送之至噶爾
丹所謂曰我攻我仇喀爾喀耳不敢犯中華界
聞尚書阿爾尼發兵而北何故折卜尊丹巴土
謝圖汗車臣汗皆在何地額克濟爾以不知對
奏至
上諭曰噶爾丹已至烏爾會河軍宜速出其軍中無火
器者與禁軍前所發兵及盛京兵俱應增發令議
政王貝勒大臣速行詳議議曰應於馬場催取馬
匹公蘇努之兵仍於初一日起行前所發之先
鋒護軍攜現馬於初二日發後派之前鋒護軍
驍騎於初三日俱發令各都統一員護軍統領
一員副都統一員率之至邊外水草寬衍之地
駐候諸王軍於初四日起行直隸廵撫天津鎮
三屯營協標下火器兵再發一千併宣府鎮標
兵一千藤牌兵一千俱令宣府總兵官許盛率
之與諸王同發京城兵每佐領應增派護軍二
名每旗護軍參領一員每參領護軍校署參領
一員每翼副都統一員八旗火器營兵增發一
千所增發護軍及火器營官兵俱護
駕而行至
盛京兵增發二千令將軍若副都統統之紀林烏
喇兵二千將軍親率之俱令赴科爾沁達爾漢
親王軍前與前所發
盛京兵會遣兵部官乘驛往再取廵捕三營馬八
百給與軍士
京城大兵陸續遣發
皇上親統大軍相繼而行理藩院檄諭四十九旗令各
備兵分汛哨探并檄阿爾尼額黑訥阿南達等
軍知之奏入
上諭曰後所發護軍各二名令都統阿錫坦副都統納
秦希禪率之俟朕啟行後續發至副都統噶爾馬
等所領兵并礮令内大臣阿密達往統之不時偵
探奏報以候朕至總兵官許盛既帶操練藤牌軍
一千名其標兵可選六百出張家口令前鋒參領
索柱巴圖魯引之由岱陰達巴漢之路往赴阿密
達軍前其直隸廵撫天津鎮標兵一千令三屯營
副將師帝賓率之隨諸王而行俱攜兩月糧廵捕
營馬八百疋給火器營兵比聞驛站廢弛令直隸
廵撫于成龍整理其綠旗候選軍官武進士舉人
及林興珠等革職官員有愿效力者令與火器營
兵同行如有勞績酌量擢用其曉諭之都統彭冲
護軍統領楊代副都統色黑於初二日起行都統
喇克達護軍統領苖齊納副都統海瀾於初三日
起行未幾許盛已行復令回宣府聽調
甲申遣使賫
勅諭噶爾丹
上將出軍先遣理藩院員外郎阿爾必特祜達頼賫
勅書往諭噶爾丹
命之曰爾至噶爾丹所語之曰汝昔職貢往來未嘗
失禮今乃闌入邊汛掠我屬國是何意耶皇上特
遣使者詰汝其竭誠以對又念汝向來恭順令塞
外諸部且未興兵擊汝尚可改圖我使臣久留汝
地而不令歸何也彼如遣喇嘛等歸則攜之而來
不遣則已務婉言相慰羈縻其前行勿怒而激之
也如彼欲辨釋則攜彼要人來面奏如問汝中國
發兵乎則曰聞汝無故闌入發兵以備邊也如彼
問聖駕及諸王來則曰不得而知如彼不遣使來
則汝等一人星馳來奏一人率筆帖式馳赴諸軍
密諭之曰上遣我等羈遲其前行大兵不日至矣
其各集兵增備姑勿與戰以待而每夜輒張兩翼
嚴廵儆防其夜襲如噶爾丹見勅諭而退兵則止
之令勿退其或不止則令諸軍疾發擊之如或奔
潰務必窮追
賜噶爾丹勅曰朕統御宇内懷柔萬邦惟願率土生
民咸得其所相與協和無分中外夫兵兇器戰危
事互相仇怨無有己時非計也故遣尚書阿爾尼
散秩大臣吳巴什扎薩克大喇嘛阿齊圖綽爾濟
一等侍衛阿南達傳諭令罷兵息戰爾回奏云聖
主施仁撫育令共相協和以享康泰我亦與焉伏
願指示安樂之策聞聖上將盡驅出喀爾喀之人
不勝懽忭不敢以殺我弟多爾濟扎卜為憾所奏
甚明今乃聞爾復興兵伐喀爾喀故遣尚書阿爾
尼防境内之不靖者今烏朱穆秦遣使至爾所爾
言中華與我一道同軌我不敢犯界内地方而又
闌入邊汛掠烏朱穆秦人畜是背前言而隳舊好
也且我前所遣伊拉古克三庫圖克圖等至今不
歸爾誠何意耶今遣員外郎阿爾必特祜達頼賫
勅諭爾爾尚可以改圖爾既入邊我諸部王及貝
勒台吉行且興兵擊爾故亦遣來使止之䘏爾至
矣其速給還所掠歸我使人爾其明白回奏是日
即以
遣使諭噶爾丹事檄知諸軍
丁亥
授尚書阿爾尼等進兵機宜時噶爾丹沿喀爾喀河
而進追及昆都倫博碩克圖昆都倫不能禦僅
以身免所有牛羊盡為所擄阿爾尼聞噶爾丹
駐兵索約爾濟河連夜率兵往襲之至則噶爾
丹已從濟達齊牢之東向烏爾會河去矣喀爾
喀偵者報稱厄魯特兵二萬餘往追車臣汗土
謝圖汗挾使臣伊拉古克三商南多爾濟而行
問
盛京與歸化城所在阿爾尼等率軍前進遣人檄
諸軍速發具疏以
聞
上命阿爾尼等仍躡厄魯特後偵其所至奏報額黑訥
等軍到且勿與戰俟達爾漢親王班第兵盛京烏
喇滿洲兵齊集同夾擊之如噶爾丹潰敗令阿爾
尼等引兵窮追便宜行事檄諸軍量馬力疾行齊
會形勝之地以俟禁軍
戊子
命康親王傑淑恪慎郡王岳希率禁軍駐歸化城西
安將軍尼雅漢等率西安兵駐寧夏
上諭議政王等曰康親王恪慎郡王副都統海都牛鈕
率前所發驍騎每佐領各一名於初二日起行出
張家口屯歸化城如大同兵可用聽王等隨宜調
遣其厄魯特貿易人馬匹託言乘用盡收之直隸
巡撫率兵一千駐遵化西安將軍尼雅漢副都統
巴賽柏天郁率滿洲兵二千漢軍兵一千屯寧夏
其寧夏綠旗兵亦令預備
尚書阿爾尼等奏報與厄魯特戰於烏爾會河
地方厄魯特兵二萬餘掠烏朱穆秦男女牲畜
輜重徐行遡水上流遊牧阿爾尼偵之分兵二
隊乘夜往襲二十一日昧爽於烏爾會河地方
及其營令所選蒙古勇士二百餘攻之令喀爾
喀兵五百驅其所掠未及戰諸部落及喀爾喀
兵爭取其子女牲畜陣動不能止遂退厄魯特
分兩翼陣而立我軍次隊繼進厄魯特發鳥鎗
軍退前隊兵及喀爾喀兵復進喀爾喀畏其鳥
鎗先却諸部落兵力薄亦退厄魯特增兵從山
上繞出我左右我軍不能進遂歛兵歸是役也
厄魯特多火器而我火器營未至是以不得前
進乃駐軍烏朱穆秦之鄂爾折伊圖以俟諸軍
阿爾尼等具狀以
聞
上以示議政王貝勒大臣尋兵部議阿爾尼吉爾他布
等違
命輕戰以致敗績俱應革職同往官員亦俱革職得
旨阿爾尼吉爾他布革去議政降四級調用吉爾他
布仍留佐領餘如所議
遣使申諭噶爾丹時噶爾丹歸我使商南多爾濟以
其情陳奏
上起滿丕為理藩院郎中鄂齊爾為員外郎往諭噶爾
丹
命之曰爾等往語噶爾丹據商南多爾濟來奏言尚
書阿爾尼等與汝交戰阿爾尼不請旨而即擊汝
非本朝意也阿爾尼本奉命率諸部兵防守地方
汝闌入邊汛肆行劫掠職寄所關不得不戰假有
他部入汝界汝防邊者能默默已乎皇上聞汝在
邊恐諸部擊汝前已遣使諭止之今聞交戰故又
遣我等來諭噶爾丹若問曰商南多爾濟議驅逐
土謝圖汗折卜尊丹巴庫圖克圖此言已上聞否
則答曰不知也若問中國有兵來乎則告之曰來
如又問何人率之而來則曰我來急不知也再語
之曰商南多爾濟奏汝言與中華一道同軌我但
索土謝圖汗折卜尊丹巴而已至邊境之内不敢
纖芥犯方議遣使而我尚書阿爾尼等遽加以兵
甚為過當商南多爾濟亦以阿爾尼之舉為非其
以此曉諭之倘阿爾必特祜等未到汝等攜之偕
行
己丑調察哈爾兵防護馬場
上以厄魯特兵入喀倫馬場急宜防護乃
遣副都統馬什調察哈爾兵往駐形勝之地以備之
設邊外驛站喀爾喀扎薩克台吉額爾克阿海
等率千餘人作亂縛驛吏劫馬匹弓矢而去學
士布顏圖以
聞
上諭發察哈爾兵備之遣軍校檄阿爾尼令與額黑訥
阿南達兵會毋以前戰未捷遽懷退怯其收集兵
馬嚴行警哨如各部之兵不足恃皆令内移喀爾
喀有横行者禁輯之自古北口至十八里臺令兵
部遣坐驛筆帖式設站自十八里臺至阿爾尼所
令蒙古設站學士布顏圖設站畢撤張家口驛其
坐驛筆帖式軍校赴伊處酌用兵部侍郎薩木哈
前往安驛直至布顏圖所令巡撫于成龍星速來
京整理近京驛站其標下所調之兵及天津鎮標
兵俱選賢能將弁率往遵化兵部遣官疾馳往諭
聖祖仁皇帝親征平定朔漠方略卷六
