欽定四庫全書
聖祖仁皇帝親征平定朔漠方略卷二十三
五月丙辰朔自察罕布喇克起行
上諭曰察罕布喇克地方草已無多後三旗兵前來不
必在此安營過此八九里有水泉處令其駐扎
上諭行兵部曰内府管駱駝首領郝尚圖等星馳運米
到此著傳諭八旗夸蘭大每旗給米各三十石古
北口宣府綠旗兵給二十二日米及牛羊其米經
留貯不敷八十日者亦著補給是日
上駐蹕拖陵布喇克
上諭兵部曰前曾令後三旗兵於明日至察罕布喇克
駐扎一日後日至拖陵布喇克今不必令其駐察
罕布喇克令明日至忒克布喇克地方後日至拖陵
布喇克兵部隨移文鑲紅正藍鑲藍旗大臣等知之
定隨營牧馬法内大臣等奏言防護馬羣甚
屬緊要先到之前鋒兵及漢軍察哈爾營所設
防護人内應將現在此處五旗每旗派護軍五
十人增入周圍防護再每旗各派大臣一員宿
於各旗防護之處
御營内領侍衛内大臣及護軍綂領等仍照前輪班
行走今既逼近厄魯特竄處之地
御營内旣添設宿衛其防護等處不必著侍衛及内
府護軍前往奏入奉
旨甚善侍衛及護軍等皆不令往亦為未可伊等各
有馬匹無人看守且牧馬處有信息亦須令其來
報應著三旗内合派侍衛九員内府護軍十五人
前往又傳
諭曰馬匹最為緊要嗣後安營不必向南宜各隨其
方惟視有水處周圍環繞令兩黃旗居御營後其
餘悉照旗分次察哈爾兵漢軍火器營兵又其次
綠旗兵於御營外環立大營勿令踐營中之草其
馬匹則白晝於各旗營外近處牧放至夜若有消息
卽收入營內斯馬匹不艱於水草而兵行甚為有
益著議政大臣會議具奏議曰
上諭極是如此則營制堅固而馬匹於水草不致艱難
兵行良有裨益應即遵
旨行
從之酌留人馬於拖陵以原任尚書杭愛領之
上諭内大臣索額圖尚書班第曰步行厮役及羸瘦馬
匹應留於拖陵地方著留總兵官白斌標下綠旗
兵二百名馬進良標下綠旗兵一百名令其踞水
濬濠築壘扎立一營擇曉兵法能管轄大臣令其
總管杭愛人材壯健堪任管轄著留杭愛於拖陵
地方令其總管總兵官岳昇龍所領兵二百名人
材壯健著撥給白斌以補所留二百兵之缺又八
旗滿兵内有馬匹疲憊不能前行者亦應察明留
之又遣使往噶爾丹時應將所擒厄魯特四人發
回著一併會議具奏又
諭議政大臣等曰喀喇沁王扎西公沙木巴喇錫等
亦有步兵此兵或留或否著問明扎西王等會議
具奏議得問扎西王等據扎西王云我所屬步兵
須盡帶去不留於後公沙木巴喇錫云我旗下
赶車步兵共七百名今現到者惟一百十八人
其餘俱未到此數内五十人我等料理帶去其
餘六十八名及未到者盡行留後應俱照扎西
王等所言行奉
旨公沙木巴喇錫所留之兵著交杭愛其餘知道了
理藩院奏拖陵地方所留喀喇沁公沙木巴喇
錫旗下赶車步兵六百五十人内現到六十八
人俱無口糧應將噶禮所運米糧給與其後至
者若有餘米令其食用若亦無口糧則令左都
御史于成龍原任尚書杭愛量其食用將後至
車内米糧給與奉
旨依議著再留牛十頭羊一百隻若有米時則不必
用其已斃者食之在後米糧陸續可到若未到不
能接續即將牛羊節省食用著明白交與杭愛
丁巳
酌留人馬於拖陵併縱所俘厄魯特議政大臣等
奏今大兵進征𠞰滅噶爾丹其步行厮役羸瘦
馬匹一遵
上諭留於拖陵地方應留總兵官白斌標下兵二百名
馬進良標下兵五十名令其踞水濬濠築壘扎
營此所留兵丁應酌派官員著原任尚書杭愛
留於拖陵令其總管又八旗滿兵内有馬匹疲
憊不能前行者亦令各營大臣夸蘭大等查明
奏留先經會議到拖陵地方時再行遣使往噶
爾丹處今遣使往噶爾丹應將所擒厄魯特四
人一併放回或於本月初二日初三日遣往候
旨定奪奉
旨依議著明日遣去
命免官兵所貸俸餉
上諭議政大臣等曰這次中路西路兵所乘馬人各四
匹内借官庫銀買者幾匹出私槖買者幾匹著移
文尚書馬齊令文一到即將馬主姓名一一察明
存案又傳
上諭議政大臣等曰這次中路西路兵所騎四匹
馬内有借庫銀買者著盡免還庫佐領下兵丁各
出私槖買給出征人者著官給馬價即通行曉諭
又
諭曰出征護軍校及護軍等俱得官馬大臣侍衛等
馬匹牲口俱各自備自出師以來俱於斥堠防護
等處行走衆皆獲有恩賞惟大臣侍衛及内府官
員並無可賞之物著將大臣侍衛内府官員等起
程時預支八月一季俸銀俱免扣除又
命總兵官岳昇龍等戍官兵退縮者先斬後聞
上諭行兵部曰征討莫要於法令奮勇登先者錫之恩
賞怯懦退後者議罪俱繫定例岳昇龍馬進良白
斌等人材壯健饒有韜略繫簡選任用之人其所帶
來官兵皆願效力具呈來者今已逼近厄魯特噶
爾丹若遇敵交戰時副將以下至兵衆人等有退
怯違令者著該總兵官正法奏聞嚴飭督運于成
龍于成龍移咨行在兵部内開兵部咨稱四月二
十七日傳
諭今中路大兵已逼近噶爾丹西路大將軍費揚古
兵亦已甚近大兵糧餉關繫甚要兩路大兵合在
一處則需用糧餉甚多著速行文于成龍令其多
方設法將所運之米作速運至為此移咨前來我
在和爾博等處督催車運於沙上鋪墊桺枝令
車輛易過將直隸八運車内所餘米糧酌留和
爾博等處因此車輛稍輕於二十九日盡出沙
磧又將山東第一運車内米糧亦令酌留已過
噶爾圖地方我即於二十九日自滚諾爾啟行
盡力催趲前運車輛將後運車内米糧亦令酌
留令侍郎李鈵左通政喀拜親身催趲前行所
留餘米即便交付三省道府等官令其接續轉
運至喀倫内諸驛站得
旨于成龍報内止稱米車已出沙磧竝未開寫運至
何處及米糧數目著兵部再移咨去
優擢藍翎侍衛興永朝郎中噶禮
上諭内大臣等曰藍翎侍衛興永朝前因其自大性躁
故爾革職今因其有膽氣人材壯健著署副都統
於鑲黃旗漢軍火器營内行走又
諭大學士伊桑阿曰噶禮將第一運米星速運至殊
有勞績其人亦堪用著於其應陞之缺遇缺即補
召裕親王福全等前赴大營
上諭吳達禪曰今日裕親王恭親王簡親王勿宿特克
布喇克著至此地宿仍令諸王親帶厄魯特逃來
阿木呼郎多爾濟塞稜偕來可令彼在前行
五月初二丁巳
上諭皇太子曰比來未得汝奏章朕懷懸念今汝奏至
得仰悉
皇太后萬安因待費揚古之兵駐蹕數日馬皆稍肥風土
水草與前示汝者無異恐敵人知覺前哨仍附近
大營未令遠去此時彼聞知與否無由能悉朕躬
固安但早夜焦勞洵為至極諸皇子諸王并諸臣
工以及將士皆好皇太子佳否在京諸皇子俱佳
否此處别無他物惟有砂石耳四月三十日車林
渣卜等七台吉至伊等與納木渣爾托音同在一
處向被噶爾丹搶掠敗遁渡克魯倫河北在俄濃
一帶地方因馬匹疲乏今始得向内地移營來言
其故并遣送所獲厄魯特二人赴京與朕差往烏
爾輝之人相遇因來傍大兵之後朕厚加賞賚諭
以噶爾丹去此不遠爾等速入喀倫車林渣卜欲
來請朕安願為效力止將伊眷屬遣入喀倫身赴
朕營喀爾喀之車陳汗亦來今尚未至自京師所
賫奏章於五月初二日辰時至朕在此整齊軍旅
於初四日進勦敵人情景尚未得聞相距二百三
十里地已漸近規模略可見矣四月二十九日頭
運糧車至八旗綠旗内府兵蒙古兵及職事人員
酌量增給支放米糧時營外堆積如山觀者擁塞
内喀爾喀諸人云我等意料滿洲斷不能如此而
來由今觀之凡聖主所經可將京師諸物盡載行
營中也眞為可畏莫不撟舌驚駭將士志氣與在
京同其勇奮情狀未能備述朕之心思則非如在
京時矣事體重大期出萬全非可苟圖僥倖故既
殫心力復默禱
上蒼以行之耳特諭
戊午
命繪陣圖傳示八旗
上諭内大臣公常泰曰綠旗兵著列於鹿角中間綠旗
兵之次將兩翼八旗之漢軍砲位鳥鎗排列漢軍
火器之次將八旗滿兵馬上所載之砲位分翼排
列鹿角後之頭隊兵令各按旗分排列鳥鎗護軍
次列護軍又次列鳥鎗驍騎凡八旗俱照此排列
二隊兵著於頭隊後排列傍隊兵既無砲位將漢
軍子母砲每旗給與兩位此砲位著滿洲鳥鎗手
驍騎兼管看護陣勢著分張排列爾與議政大臣
等會議具奏常泰等隨即遵照
上諭繪圖陣勢式樣進呈奉
旨這式樣甚好著議政大臣等同閱議奏欽此(臣)等
會議得
皇上諭旨指授俱已周到應即照此遵行交與兵部曉
諭八旗并行註冊
報可
命各塘報到驛米數
諭行兵部曰今第一運米車米䭾若至某驛站即令
管站人等問明所至米數急速報聞
命衆軍節省米糧
上諭行兵部曰米糧關繫緊要後隊米糧恐不能即至
朕盡力節省食用衆人亦應各盡力節省各營内
若某營米糧先盡俟回京時朕必嚴察議處某營
米糧因節省有餘多食數日者朕亦必嘉美格外視
之著曉諭各營又傳
諭内大臣等曰八旗前鋒漢軍火器營及綠旗兵著
今日飯畢即行離此十里有水泉處扎營明日著
在大營行李前啟行
命設驛於塔爾渾柴達木以便輓運
上諭行兵部曰五處驛站人及馬匹著留於原任尚書
杭愛處其前途設站人員馬匹照常帶往安設俟
御營至克勒和朔即遣賢能官一員前往杭愛處
將所留五處驛站從塔爾渾柴達木一帶速行安
站令運米車輛由此站路行走俟五處驛站安置
畢將歐德哈爾哈一路驛站撤回以内大臣阿密
達等分隸兩脇軍時内大臣阿密達閒散宗室哈
爾薩都統喀代護軍統領桑格俱奏請效力
上命内大臣阿密達護軍綂領桑格在左脇軍中出戰
閒散宗室哈爾薩都綂喀代在右脇軍中出戰
己未
命趣運糧至拖陵酌留米於喀倫近地以備旋師
諭大學士伊桑阿曰移文運糧左都御史于成龍著
將後運糧内六七千石選擇牲口作速運至拖陵
地方預備其餘米石俱著留貯喀倫近地以備凱
旋之用如此則米糧得以速至牲口亦不至困乏
矣著會議具奏議曰若將後運之糧盡行運送不
能即到且牲口亦致困乏應皆欽遵
諭旨行奉
旨依議
遣長史多禪等賫
勅往諭噶爾丹先是議政諸臣議俟到拖陵日遣使
於噶爾丹奉
旨准行至是以
勅書賜物及所俘厄魯特窩齊爾等四人交公主長
史多禪中書阿必達令一等侍衛喀瓦爾達一
等台吉阿喇卜坦以兵衛之送至燕圖庫列圖
厄魯特窩齊爾等四人俱賞以衣服曉諭以師
來之故
上諭喀瓦爾達阿喇卜坦曰爾等不必到克魯倫度其
地形古爾班土爾罕巴爾代哈當有敵人戍守爾
等若往克魯倫則略迂繞彼必截爾等之後爾等
勿得過燕圖庫列圖即從彼地遣伊等前去未遣
伊等之前縱我所擒四厄魯特往致聲息續遣我
使臣可也倘遇厄魯特勿與之戰但令勅書使臣
到彼則已
勅諭噶爾丹曰朕統御萬邦惟以人命為重從來不
喜殺伐爾厄魯特喀爾喀向皆奉我職貢之國爾
等交惡搆兵以來朕並未嘗偏徇喀爾喀而於爾
有異視也喀爾喀為爾所敗投朕乞命如朕不救
之則皆饑斃矣朕之濟人非特於喀爾喀如此也
凡諸國人有窘廹來歸朕即救之與此相同已明諭
爾數次矣爾奏章來索喀爾喀折卜尊丹巴庫圖
克圖土謝圖汗言之不已朕始終不以喀爾喀為
直曾諭爾此事非懸議所能結當會盟以講之爾
又以生計窘乏不能前來又以誓書所無之言屢
向我使臣喇嘛支吾回奏阿爾尼廵行邊塞猝遇
爾兵不待朕旨與爾交戰特遣王與皇子與爾議
好爾屬下人又先攘臂吾人不能默坐是以與戰
其時所發他路之兵朕急遣人止之勿與汝戰爾
前年就水草野獸之地游牧至巴顔烏闌遂掠喀
爾喀之納木扎爾陀音朕部下喀爾喀不安特遣
問故又約與議盟今朕與汝若不覿面明議此事
而定之不但爾國難存而我界上人民亦不得寧
居因爾來既近故欲與會盟朕已秣馬繕備朕躬
於三月初旬起行西路之兵於二月十八日起行
黑龍江兵於四月初六日起行盛京寧古塔兵於
三月起行今朕躬及各處兵俱已出喀倫與汝逼
近西路之兵俱已到土喇河東路之兵俱已溯克
魯倫河而來朕向崇禮義順天理而行不恃勢力
戕滅他人朕果恃勢力則不遣使矣竟統各路之
兵而勦滅汝無所不可朕乃不忍生靈横被鋒鏑
是以抒誠特遣使命朕與汝等覿而定議指示
地界爾照舊貢獻貿易則爾國安生而我邊民亦
安乃協朕保列國如赤子之意豈不休歟朕斷不
以計誘人爾勿疑畏爾若疑畏退而避去則事無
了期矣爾亦一有識之人何不曉事如此朕來欲
與各處將帥閱兵已傳令伊等勿戰此非朕虚言
也爾如不信可遣人往視若再不信可留朕所遣
使臣内一人在於爾地倘各處兵進而攻汝汝即
差所留人沮而止之一面遣汝舊使前曾廷見朕
所識之人為使爾遣大寮朕亦回遣大寮朕為統
御萬邦之元后斷不誘人而破滅之爾或不信妄
動而去則虛朕種種美意而生靈有不利矣朕兹
開誠特賜汝煖帽蠎袍粧縀掛純金鉤併巾纓帶
一條靴襪及幣十端銀二百兩以公主長史多禪
中書阿必達為使爾其籌之五日内遣汝使偕我
使來復自古以來雖敵國無害使臣之理况朕與
汝向無隙乎若期内不來則必害我使矣特諭
庚申
上駐蹕阿敦齊陸阿魯布喇克
命蒙古兵編為行伍
上諭大學士伊桑阿曰蒙古兵未諳戰法著議政大臣
等將領蒙古兵之大臣會議派出具奏隨以蒙古
大臣等職名入奏奉
旨著將阿爾尼拜音察克西喇喇錫派出理藩院開
列外藩隨
駕出征札薩克喀爾喀王以下附丁以上共一千九百
九十二人入奏奉
旨著問其中有欲争先效力者爾等編為隊伍具奏
理藩院隨會集札薩克喀爾喀諸王台吉等遍
問之諸王台吉等皆願頭隊行走争先前進奏
入侍衛關保傳
上諭曰部院大臣等今亦編次隊伍可諭土謝圖王達
爾漢王等爾等編次隊伍今已如何朕意欲令札
薩克喀爾喀王等領其護衛隨從一二人侍從朕
側其餘共為一隊選其能者使領之俱在一處侍
從朕後隨所指授即令前進若不如此伊等俱繫
各札薩克處湊合之人與在内熟鍊之兵衆共在一
處不諳隊伍不通言語必致錯亂與在内兵同編
隊伍似為不妥據土謝圖親王等奏云臣等前因
不諳故欲在頭隊行走争先前進蒙
皇上明白傳諭(臣)等今始得知我等蒙古俱繫各札薩
克凑合之人不諳隊伍言語不便入隊行走
上諭極是(臣)等一遵
上諭指授行走土謝圖王達爾漢王又奏云(臣)等札薩克
人内年少者多喀爾喀等又俱繫新人不諳軍
法我朝軍法素嚴理應明白曉諭奉
旨欲曉示軍法甚善喀爾喀貝勒西地西里貝子盆
楚克俱令在朕處其編次隊伍亦宜照此行公沙
木巴喇錫亦令率所屬兵入此隊行走其札薩克
兵著貝勒巴克席姑爾為總統將十人列為一小
旗現今人多旗少著添給小旗每旗選一材能者
為長編為隊伍令其操演理藩院隨議得札薩克
喀爾喀諸王及貝勒貝子公札薩克台吉外自台
吉以下附丁以上十人為一小旗十小旗為一
甲喇俱照例設參領一人以轄之伏候
欽點至兵部律例向譯蒙古文俱已頒行今當再發
得
旨著貝勒阿必達博木博原封王之俄七里公格勒
爾沙木巴喇錫車木楚克納木渣爾阿玉西等管
領甲喇伊等叙功時俱同台吉等叙功令各旗推
台吉等為長旗内官員及閑散人令其背旗餘依
議
辛酉早
上於途次命蒙古兵設伏
諭科爾沁巴克席姑爾貝勒喀爾喀車木楚克納木
扎爾公等曰顧爾班圖爾漢等地方有賊所設哨
探彼處有阿思哈圖山爾等可在彼埋伏賊必出
阿思哈圖山來窺我營我軍前往追擒爾等即行
接應是日
上駐蹕枯庫車爾
命扎西王兼領察哈爾兵
諭行兵部曰扎西王人材壯徤其屬下兵亦堪用應
令兼領察哈爾兵行走著會議具奏隨議扎西王
人材果健其屬下人亦好且繫王爵察哈爾兵
應令兼領總管而行
上從之
喀瓦爾達等奉差護送多禪等還復
命先是遣發公主長史多禪中書阿必達賫
勅往諭噶爾丹之時使一等侍衛喀瓦爾達一等台
吉阿喇卜灘等率前鋒二百名護送多禪等
上諭喀瓦爾達等曰爾等勿得過燕圖庫列圖卽從彼
地使伊等前去如遇厄魯特勿與交戰但勅書使
臣得到則已至是喀瓦爾達等還奏(臣)等五月初
五日到克魯倫河不見敵人蹤跡想敵人已去
不甚戒備而厄魯特自山上探望見之初六日
黎明有厄魯特千許人來截取馬羣馬羣中護軍
伙軍人等發矢射之收馬匹至本營我兵排列
正欲交兵(臣)等仰遵
諭旨喝止諸人勿動
勅書重大必達之始善遂令侍讀學士殷札納帶厄
魯特名俄齊爾者前去殷札納往控丹濟喇馬
勒言曰我等係
聖朝使臣不得無禮又厄魯特俄齊爾自言既不殺彼
又
賞賜遣回告之以
聖上親來矣將軍費揚古亦下俄爾洪上喇而來丹濟
拉大駭失聲遂領
勅書收兵急去(臣)等亦收兵而還
上諭皇太子曰朕所統大兵以初四日前進會天雨於
五日進兵軍丁馬健在京所給馬有全存者亦有
存四匹三匹二匹者大概整肅此行也喀爾喀及
内扎薩克蒙古甚得其力凡偵探斥堠单行差遣
之處皆用此屬一一書示不勝其煩旋師之日面
言之朕所遣羅卜臧額爾得尼台吉來據奏俄濃
下流有塔布囊烏特引弓之人千名胡倫布爾之
土爾希木地方有齊卜齊努特數百家今阿里牙
扎薩克之阿爾薩蘭衛寨桑等似欲全收伊等向
喀倫前來此等人若歸降則巴爾呼喀爾喀更無
餘矣此亦大快事也今漸近克魯倫河我蒙古馬
健故於初五日射獵野騾黃羊蒙古喀爾喀等陸
續來會者二千有餘遣用有濟給以軍律署為官
校編之部伍車陳汗來見其較前頗優兹已過瀚
海山川形勢雖同而草漸蕃廡初六日次枯庫車
爾湖此地即去年噶爾丹掠納木渣爾拖音之處
也去克魯倫百七十里
壬戌
命大兵排列前進時已得噶爾丹所在實音
上重列軍行次序
躬率前鋒兵行次八旗前鋒兵排列而行次綠旗兵居
鹿角之中次左右翼八旗漢軍砲位鳥鎗兵次
八旗滿兵馬上䭾載砲位俱按翼排列而行其
鹿角後頭隊兵列各旗内鳥鎗手護軍次列
護軍次列鳥鎗手驍騎排列而行二隊兵亦照
頭隊排列傍隊兵每旗子母砲著滿洲鳥鎗驍
騎兼管協力看護此後三旗大臣侍衛等領龍
纛而行諸王及
皇子等各在纛前進發内府官兵執事人等部院
官員及蒙古兵俱排隊伍按列而行
御用行李及各營行李按各旗分隨兵後行俱有防護
行李官兵軍威之盛彌山遍野不見涯際前一
日微雨是日天氣晴明蒙古地方寬廣大兵整
齊嚴密肅然無聲旗纛甲胄火器刀鎗日中晃
耀奪目深可震怖噶爾丹雖素凶悍暸望軍容
未有不膽裂思遁者矣
上在途時一等侍衛喀丢遣人來奏曰臣等奉
旨前往阿思哈圖山探視遇厄魯特數人俱牽散馬
前來潛窺我軍營壘賊遥見我等倉皇逃遁追
至阿思哈圖山之東遇巴克席姑爾貝勒等一
同追逐
上笑曰何必追逐任伊等往報噶爾丹可也
駕至燕圖庫列圖地方將駐蹕所有水泊俱涸衆皆憂
之鄉導大窘四走覓水
上見之諭喀爾喀和碩額駙噶爾臧云此地向為有水
之地今忽無水豈
上天欲我軍直抵克魯倫河乎但步兵已行五十餘里
今又行四十餘里無水之地倘遇敵人何以進戰
况後隊之兵日暮乃得至爾今即往可諭爾父杜
稜王札什率其兵千餘人立於燕圖山之高處殿
後以俟大軍過畢倘有聲息令一面出戰一面來
報如無事則至黃昏後由北撤歸慎無使之知覺
又遣侍衛伍什率鄉導覓有水之地伍什馳至一
平山即見一泉下流六七里水甘而甚大大軍
兵馬可足一夜之用回奏
上大喜亟往前閱立營掘壕之地明示各旗遂駐蹕西
巴爾台
諭護軍統領托倫蘇丹等曰明日駐扎地方朕親身
指示駐扎各將行李須跟隨兵後結隊而行切勿
零星散走又
諭衆等明日黎明著各炊飯食畢起程中路督運于
成龍報稱直隸第一運郎中噶禮米一千石第
二運遊擊劉澤寰米四百石第三運都司丁延
祥米六百石第四運按察使劉皚米七百石第
五運編修宋大業米七百石第六運參領陳鏐
米三百六十石原任知府于漢翔米八十石俱
已過第十五站格德爾庫地方現在第七運郎
中索爾璧米六百石第八運候補知府祝鍾俊
米六百五十石俱於初四日至第十四站之和
爾和地方山東省第一運員外郎碩色米六百
二十石至第十二站之蘇勒圖地方後運山東
河南兩省之車輛侍郎李鈵左通政喀拜督催
陸續而來又郞中噶禮報第四運夸蘭大劉皚
從和爾博驛將米七百石麵八千觔以駱駝馬
騾䭾載於四月十六日起程五月初五日至第
二十三站西巴爾台地方初六日自西巴爾台
起程前去
命彭素克格隆隨中書阿必達往諭噶爾丹時中書
阿必達等賫
勅往授噶爾丹還奏曰初六日清晨(臣)等未起行之
前厄魯特千許人來截前鋒營外馬驅之而去
(臣)等急捧
勅書至前鋒排列之地侍讀學士殷扎納侍衛夸色
亦與(臣)等前進往說厄魯特而厄魯特近薄(臣)
等竟不通問奪去馬匹使(臣)等步行(臣)等回至
前鋒營取賞噶爾丹之衣幣果品負於駱駝之
上(臣)等進覓噶爾丹蹤跡遇厄魯特二十餘人
伊等謂(臣)阿必達曰使臣請回已於前使口中
聞
聖上親統大軍而來之實音乞
聖上大兵暫停倘或即來則我厄魯特震懼我噶爾丹
在土喇地方不在此處往返須數日乞暫緩師
若即來薄我我當避去若必窮追我亦能拒乞
使臣代奏
聖上今請畱一使於此
聖上勅書已連夜送我博碩克圖汗矣俟覆本到當付
所留使臣賫回今令汝還恐中途遇我國之人
妄行邀刧我等發哈什哈二人送汝歸去遂給
(臣)身及家僕二人又多禪僕人二人坐馬五匹
兩哈什哈率十餘人帶弓刀持鳥鎗送(臣)等來
至燕圖庫列圖地方遠見我軍之形伊等乃返
上諭阿必達曰噶爾丹處爾曾一往今復差汝汝若獨
行噶爾丹之人亦不汝信札薩克喇嘛彭素克格
隆告請效力故遣與汝偕行
諭彭素克格隆曰喇嘛爾可與中書阿必達今晩宿
於前鋒營中明晨往赴厄魯特宣朕之旨爾等若
果富足豈盗我前鋒之馬乎惟不足之故乃竊取
耳雖取馬百匹亦不汝責汝等勿懼而走務追及
偷馬之厄魯特宣朕旨而歸阿必達等請帶鄉導
上曰爾可帶撥什庫諾爾布前去告厄魯特云朕此來
乃為諸蒙古不得安生之故非必欲殺汝等也今
汝等欲我緩兵我師在此地乏水明日到克魯倫
河後當再緩行其以此明告之是日密
諭大小營中大臣等令安扎營壘如故而營内盡撤
去帳房卽
御用行幄幔城亦俱不設各處皆伏兵空壁以待之抵
暮
上親廵視營伍
癸亥
上親追噶爾丹向克魯倫河前進時
上以克魯倫河乃噶爾丹至要必争之地賊若欲戰必
於克魯倫河拒戰矣乃將兵分布隊伍
躬在前鋒前行
上於途次率數人登高執圓鏡遠望見河不見人形
上待後軍坐於高處見東有額爾德尼拖羅海山西有
山麓從巴爾代哈迤邐接河岸隠見不真
上諭科爾沁上謝圖親王沙津達爾漢親王班第喀爾
喀車陳汗納木扎爾王西第什里貝勒盆楚克貝
子曰汝等各率汝屬下蒙古十許人往據西方巴
爾代哈山麓高處佯作全軍從此經行之狀敵人
來犯勿與之戰誘之前來敵若有備則大兵争先
據河阿必達遣撥什庫諾爾布還報言(臣)等到前
次追見厄魯特之地視之厄魯特皆已去矣(臣)
等追躡又行數里至克魯倫河有厄魯特七人
望見我等卽遡河馳去又視馬矢似遁去二日
故阿必達及喇嘛遣我還奏伊等仍追蹤去矣
駕先抵克魯倫河見無賊宼河北界有賊安營之跡賊
去未久
上顧左右諭曰向言噶爾丹熟練戎行攻拔西方回子
千餘城收服四厄魯特殺其兄弟全滅七旗喀爾
喀所向無敵今觀其不據克魯倫河拒戰則其怯
懦顯然所言有俄羅斯六萬亦偽也今我軍不復
有與戰之期但追之為急耳於是俟各隊領軍大
臣畢至
上謂諸大臣曰噶爾丹若於克魯倫河拒戰我兵奪河
交戰猶稍廢力今觀其不於此拒戰而竟逃竄噶
爾丹於行兵之道一無所知是自開門戶以與我
也除此地外於他處斷不能拒我軍審其情形未
必駐扎他處必連夜逃遁矣當輕騎急追之諸大
臣奏曰此與
聖明所豫料者一一相符合也是日
上駐蹕額爾德尼拖洛海克魯倫布隆乃設哨卒南向
巴爾代哈北向達爾幾爾濟口生古爾口東向
額爾德尼托羅海西向克魯倫河上流内又立
八旗防衛
上顧前鋒親隨侍衛喀瓦爾達曰明日擒敵一哨卒獲
其生口則有實音矣正商擒之之法統領碩鼐擒
一厄魯特至問之言
天使到後我噶爾丹尚不信
聖駕親來云
皇上不在中國享安樂而飛渡此無水大沙漠乎及向
釋回四厄魯特逐一問及黃幄布城網城進止
方信是真今日親身至北方孟納爾山立觀大
兵營中見行列規模大驚曰是兵從天而降耶
此無水之沙漠不知
聖上率如許兵衆如何行路此兵不比烏闌布通之兵
極其精鍊我等難以脫免惟乘夜遁走可幸得
生耳不則死於是兵矣遂傳令衆人欲盡棄廬
帳器械乘夜逃去
上命賜所擒厄魯特衣服使撥什庫諾爾布追送與兩
使臣又遣喀瓦爾達往額爾德尼拖羅海探視
有無賊寇
諭内大臣索額圖曰車陳汗喀喇沁王札西奏厄魯
特噶爾丹不能抵敵皇威已經逃竄願帶臣等蒙
古兵追𠞰伊若抗敵即行奏聞以俟大兵伊若逃
竄即随後進𠞰以掠其妻子此事關繫重大著會
議具奏隨議王扎西所奏甚是但今遣去若兵力
微小恐致危險
聖駕親臨又不便分兵以重勢遣往自明日著往塔爾
吉而即僧枯爾河地方躧尋蹤跡如是則可得
的信王扎西仍令遣伊兵追赶尋蹤偵探的信
奏入得
旨俟明日再行斟酌又
諭大學士伊桑阿曰我兵甚勇器械整齊又遵法度
無可議處止兵丁僕從人等一切宜加意謹慎毋令
懈弛致煩朕慮將此著徧傳八旗以至僕從人等
通行曉諭
上諭皇太子曰我師以初五日發拖陵前進初四日即
遣公主長史多禪中書阿必達賫勅諭與噶爾丹
令阿喇布灘喀瓦爾達等二百人與之偕往朕曾
訓之曰汝等勿至克魯倫河觀地方情形古爾班
圖爾漢巴爾泰喀等處敵人恒駐有哨兵汝等往
克魯倫河乃紆曲之道彼必來截汝後惟從顔土
庫烈圖地方即將伊等遣發未遣發之前將我軍
所獲厄魯特四人縱之使去令其傳信我使臣相
繼而往乃伊等於初五日徑抵克魯倫河以未見
敵哨蹤跡意謂哨兵已去疎於防備厄魯特人從
山巔見之於初六日黎明時厄魯特近千人將馬
羣堵截驅逐馬羣中護軍及跟隨人役將厄魯特
人射殺仍驅馬羣回營我兵整齊排列放鎗殺厄
魯特數人我兵雖有數人為厄魯特鳥鎗所中因
綿甲皆未透惟一人微有傷痕時喀瓦爾達令我
兵且勿與戰勅諭事大務期必達為善令侍讀學
士殷渣納與厄魯特人俄七爾偕往彼即將丹濟
喇之馬挽住云此乃聖主遣來使臣不可加以無
禮於是俄七爾將彼蒙不殺之恩賞賫遣回及聖
主親臨將軍費揚古從俄而渾土喇順下流而來
告之丹濟喇失聲驚恐即領受勅諭收兵急去喀
瓦爾達等亦收兵而回於初六日申時到初七日
駐蹕於庫烈圖西巴爾台布喇克地方中書阿必
達從厄魯特營中來奏厄魯特人之言大聖主請
稍緩師若即來我等甚懼我主今在土喇地方往
來必需數日求少待之初八日早一面向克魯倫
河進兵一面仍遣阿必逹盆蘇克格隆往諭彼曰
汝等勿懼惟議和好耳我師不駐克魯倫河則水
泉不給遣去後遂抵克魯倫河河之兩岸皆山山
大概多險峻而少平坦河亦甚小較之南苑中河
差大耳是日厄魯特處處哨兵皆見之不知其實
在何處今我師相機而進彼宜於我師抵克魯倫
之日迎而拒之不以河與我而戰為是乃即令河為
我有其庸懦誠可見矣向後情事俟再報將士志
氣皆奮勇精銳恐汝等在京懸念急示知之可於
皇太后前奏聞大學士滿尚書等咸令觀看特諭
甲子
遣大學士伊桑阿致祭克魯倫河之神
上以統大軍臨克魯倫河於是遣大學士伊桑阿祭其
神文祝曰朕統御寰宇懷柔百神遐邇内外㒺有
殊視凡乘輿廵歴之地必虔告所過名山大川所
以昭秩祀也頃因厄魯特噶爾丹悖德逆天俶擾邊
境朕躬統大軍遠出聲討以期殄宼安民兹已行
次克魯倫河惟神夙以巨浸名於絶塞溯長源之
濬發引千里之衆流朕率師涖止臨觀嘉嘆是用
備陳牲帛遣官申祭神其丕彰靈應默贊軍威迅
蕩滌夫穢氛永澄清乎朔漠異日垂諸史冊蔚有
休光惟神鑒焉
皇上親率前鋒兵窮追噶爾丹噶爾丹倉皇遁走是後
數日沿途大獲所遺器械帳房食用等物是日
上距克魯倫布隆駐蹕十八里地方甫到即傳
旨著各營合為一大營日間將馬於營外牧放夜間
於營内牧放於是馬皆得飽而昏夜復無遺失
之憂誠至計也又
諭内大臣等及大學士伊桑阿曰明日路程稍遠將
帳房行李乘早䭾載豫備完畢欲行即行著僕從
人各近伊主行走若遇戰時令僕從人稍後如此
齊行凡事俱善况今日得遺失馬百餘匹非皆兵
丁之馬乎朕若遇此等人必即行正法决不姑貸
須加意謹慎馬匹著將此徧行嚴諭八旗又
命留步兵於後輕騎進巴顔烏闌進𠞰噶爾丹時厄
魯特逃人來言噶爾丹初不信
御駕統軍而來及兵馬爭渡克魯倫河分隊而進厄魯
特哨卒俱被逐散言進克魯倫河之兵計有三
隊不知幾萬遂爾驚動下人言曰
皇上不好殺戮陣獲之人尚賜衣放回吾輩隨噶爾丹
何日為了期無不嗟怨欲來降者多又厄魯特
降人言
皇上親綂大兵已到克魯倫四路大兵亦到噶爾丹隨
即遁去
諭内大臣索額圖曰今日據投誠厄魯特人言聞朕
親率大兵而來四路竝進噶爾丹即行逃竄朕若
率綠旗步兵前進則牽綴遲悮朕意揀選綠旗馬
兵會合大將軍費揚古向巴顔烏闌追𠞰噶爾丹
其綠旗步兵應留大臣管轄著隨後緩行前來滿
洲兵每旗畱二十名應派章京護軍校管轄綠旗
步兵著全留宣化府取來砲二十四門亦著留下
漢軍砲十六門能帶則盡帶往若不能帶著留砲
一二門所留之兵應派賢能大臣一員統轄克魯
倫之克勒和朔地方去此地一百三十里朕作二
日程前行到彼所留兵丁著作四日程前行到彼
擡鹿角兵有不能到者著漢軍大臣等酌量調撥
帶往前去大學士伊桑阿為派大臣管領所留之
兵開列領侍衛内大臣以下副都綂副都御史
以上職名入奏得
旨内大臣阿密達著充將軍副都統胡什巴沙濟左
副都御史阿山著為參謀令從此分四日至克勒
和朔若有調遣著酌量趲行前來
命放馬於大營内
上諭内大臣索額圖曰今晩將馬匹俱入大營内牧放
若有將馬於營外牧放被拿獲者將厮役及伊主
一併正法著將此通行嚴諭八旗是日喀爾喀扎
薩克一品台吉齊旺巴爾珠爾旗下僧格佐領
下驍騎杭吉代聞知
皇上親征前來進馬六匹奉
旨彼繫小人前來進馬甚屬可憫著照良馬例加賞
於是厚
賞杭吉代
復遣中書阿必達賫
勅往諭噶爾丹中書阿必達還奏曰(臣)等本月初七
日晩附近前鋒營宿次日黎明起行至厄魯特
盗馬之地見厄魯特皆已遁去躧蹤追至克魯
倫河見有七人望見(臣)等隨向河上流而走又
視厄魯特馬矢去似兩日矣乃遣諾爾布以此
事回奏
皇上(臣)等循克魯倫河而上追一日夜有燈火光見克
魯倫河岸有馬二匹近往視之地上棄鳥鎗一
桿涯下一人匍匐而行執之問曰爾係何人在
此何為爾噶爾丹今在何處其人言我乃伊喇
古克三庫圖克圖之人吾名庫濟欲來偷爾軍
中之馬故我厄魯特共千餘人來盗馬而去我
兩馬俱乏故獨留在後我衆夥昨已棄我去矣
至噶爾丹本身則率兵往克勒河朔云
上諭阿必達等曰著以爾等所擒厄魯特庫濟為鄉導
賫勅前往授噶爾丹爾等乘驛而往酌携乾糧仍
帶撥什庫諾爾布同去爾等見噶爾丹行蹤即遣
諾爾布回奏爾等徑入朕駐此待爾等三日隨以
蠎袍及馬一匹
賜所擒厄魯特庫濟
諭阿必達等曰爾等往傳諭厄魯特云朕在途中蒐
獵遇河捕魚恐厄魯特聞朕綂軍而來倉猝遁走
朕非來伐之也朕斷不伐汝欲與汝議約而來耳
汝若不懼親身來議懼則於丹濟拉丹津俄木布
杜噶爾阿喇卜灘内遣一二人來議不則於寨桑
内前曾充使為朕所識者遣一二人來使之定議
則善矣汝勿遁走如或遁走則事不能了而汝身
與下人俱敝朕塞上居人亦不得安爾等追三日
如不能及即回可也於是以
諭噶爾丹勅授阿必達等令之起行
勅文曰朕以仁御宇内養育羣生惟禮義是尚以祈
天眷是以昔曾發勅諭汝盟議爾又以生計極艱
極窘不能前赴為辭於是朕一切偫備來至克魯
倫河欲與爾會盟使之永安度日抒我誠心朕與
汝覿而定議汝仍照舊職貢貿易則汝下人得以
寧居而朕邊民亦得休息朕斷不愚誑他人汝勿
疑懼汝若疑懼避去則事無了期而朕種種美意
皆虛矣近遣我使偕汝向日充使朕所識認之人
前往令五日内遣回特使賫賜汝銀幣以公主司
儀長多禪中書阿必達為使不知汝國人受我使
否得至汝所否朕使又不獲聞汝之言是以又特
遣扎薩克喇嘛彭素克格隆仍以中書阿必達為
使朕今已到克魯倫河爾其反覆熟籌之或會盟
或另議作速遣使來告不則爾下人未必盡如爾
心爾未必安枕也爾當細思隨遣使來復朕用是
抒結好之心賞賚汝馬疲落後之人使之引導遣
至汝所特諭
諭皇太子曰因噶爾丹逃遁特示知之初九日早我
軍中遣拿活口之新滿洲擒厄魯特一人至問之
彼云因我馬疲乏衆人棄我而去我言汝等不挈
我往我食已乏今將殺馬以食衆言汝勿殺馬但
急隨我等蹤跡前來言畢而去等語朕於是賞賚
之令同喇嘛及中書阿必達偕往辰時從厄魯特
逃來人云噶爾丹始不信皇上親統兵至昨見爭
據克魯倫河分隊進兵彼處處哨兵俱被追逐星
散逃奔皆言向克魯倫河兵三隊不知數萬已抵
克魯倫聞語遂爾潰遁其衆私相議曰康熙汗性
不嗜殺於陣前擒獲之人皆賞以衣服而遣之我
等從噶爾丹何所底止因大相怨恨欲投誠而來
者甚衆觀此則噶爾丹逃遁是實費揚古之兵當
前堵截我師追隨於後荷
上天之眷佑成功大概可期矣故報京師知之可於
皇太后前奏聞宫中亦令咸知正在軍中倥偬之際未及
詳悉書來為此特諭
乙丑
上親率前鋒兵竆追噶爾丹獲厄魯特人言噶爾丹逃
往巴顔烏闌入樹林内尋險固之處棲身
駕次扎克寨阿必達使撥什庫諾爾布還報曰諾爾布
隨阿必達等到克勒河朔見厄魯特下營之地
盡燬其廬帳棄其什物而走(臣)等緊隨其遁跡
前往遠見有一人中書阿必達令諾爾布拘之
問噶爾丹已到何地其人言我乃喀爾喀自巴
顔烏闌逃出今已兩日矣不知噶爾丹今在何
處我聞
聖主收養竆人故逃來投降為此觧其人來奏阿必達
緊隨厄魯特蹤跡前去矣
復遣大喇嘛垂喇克查木蘇格隆賫
勅往諭噶爾丹
上諭垂喇克查木蘇格隆曰茲遣爾賫勅往諭噶爾丹
爾其以勅書賜幣追及噶爾丹授之言我聖上竝
非來勦但為衆生來與爾定約耳
皇帝勅旨諭厄魯特噶爾丹博什克圖曰朕惟治道原
期有益羣生朕親統大兵欲與爾共議俾羣生享
其利益故至此與爾相近之處兩次遣使其到否
未知爾何竟無一次遣人來也朕為天下大一統
之主斷不肯欺㒺人而行已經屢頒諭旨爾仍不信
逃遁而去朕視爾所逃之路將兵仗噐皿盡皆抛
棄爾所屬之人乞降而來者甚多爾生計迫蹙朕
所深悉爾前此奪朕使(臣)之駝馬令其步行而歸
今次又刧朕使臣之衣併奪隨行之人駝馬朕皆
不介意將爾逃去遺棄疾病之人與來歸之人盡
皆收養朕若實存戰征嗜殺之心豈肯將爾所屬
之人收養之理爾仍不信遁去朕西路大兵已至
巴顔烏闌朕親統大兵至克魯倫河諒爾亦必知
之黑龍江盛京寧古塔等處大兵今皆會集於克
魯倫河再斷爾歸路之大兵亦已至厄嫩巴爾查
地方爾即欲遁去安可得乎朕不忍生靈之塗炭
故復遣使前來爾可將丹濟拉丹津俄木布阿拉
布灘三人中遣一人前來朕非欺㒺而行彼自可
見爾仍疑而不信將所屬羣生塗炭爾安忍坐視
之乎否則爾所屬之衆悉皆散而歸朕爾豈得晏
然而已乎朕言出至誠爾猶不信日後雖悔無及
朕以道法為念故遣使前來竝不欲將爾𠞰滅出
自誠心賜爾緞十疋著大喇嘛垂拉克查木蘇格
隆為使前去爾試反覆思之若欲免生靈於塗炭
而來歸順可於丹濟拉丹津俄木布阿拉布灘三
人中速遣一人來為此特諭
聖祖仁皇帝親征平定朔漠方略卷二十三
