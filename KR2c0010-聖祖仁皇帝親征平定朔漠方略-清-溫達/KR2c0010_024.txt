欽定四庫全書
聖祖仁皇帝親征平定朔漠方略卷二十四
丙寅
上躬率前鋒兵窮追噶爾丹噶爾丹遁大獲其遺棄甲
胄併所奉金佛經卷等物是日抵克勒河朔駐
蹕
遣人探西路大軍聲息
上諭大將軍伯費揚古曰前曾兩次遣人馳書賜大將
軍伯費揚古其至與未至並未奏明商南多爾濟
至始知西路兵於五月初可至土喇初七可至巴
顔烏闌於是又遣人賜書至今仍無音耗朕親綂
大軍追𠞰噶爾丹問所獲噶爾丹之人及阿拉布
坦之人言於巴顔烏闌之西曾聞砲聲不知與何
兵交戰而其事又未知若何因爾奏未至朕深以
為憂故遣蒙古鄉導持書馳往偵探信息人到時
爾即繕疏著一曉事人賫來
命將軍阿密達駐劄克勒河朔
上諭議政諸臣曰比者三日見噶爾丹盡棄其老弱日
用諸物而遁其去之狀甚急今我選兵追之將重
砲留於此站每佐領留護軍一名看守兵部隨以
綂領大臣奏請得
旨著阿密達率兵前來於克勒和朔駐扎此處所留
之兵令其一併綂轄或召使前進或遣令先回俱
候旨行
申嚴押護輜重班次兵部以驍騎校西代等防護
輜重曠班擬罪具奏
上諭曰哨探防護之兵所關甚要各營諸王皇子大臣
俱宜知悉大臣等既輪班行走此後若稱不知將
諸王皇子大臣等一併議處
上諭皇太子曰初九日將暮分派兵隊前往追逐初十
日抵噶爾丹所住之地觀彼形跡亦不甚衆馬雖
有而不多牛跡甚少羊跡亦少有之帳房釡鬵及
稚子婦人所用之物鐵器鎗柄網罟帳房椽桿以
至釡中之羹盡皆棄之而遁跟隨人役拾取者甚
夥觀其生業可謂窮困至極矣師行之際自厄魯
特投誠而來者相繼於道咸云噶爾丹住此地阿
喇卜灘住於巴顔烏闌噶爾丹初不信皇帝親統
兵至此於縱回厄魯特四人問此無水之地何由
可至答云我等隨行聞其不待尋覓水泉但皇帝
所指有水之地羣往掘取掘未畢輙水泉湧出咸
足給用又我師進克魯倫河之日跟隨人於草間
遺火焚燎向古爾班圖爾漢之地厄魯特人見之
云康熙汗將火與兵齊進誰能抵敵即令其衆帳
房輜重悉焚棄之身先逃遁衆厄魯特咸訕笑之
曰始因何而來今因何而遁又有自阿喇卜灘處
逃來者云阿喇卜灘在巴顔烏闌噶爾丹中夜傳
來告以皇上親至阿喇卜灘云汝乃無眷屬牲畜
之國我乃有眷屬牲畜之國滿洲兵誰不稔知我
斷然不與之戰遂棄之而回未至之前阿喇卜灘
之衆半皆離叛尋又聞西路大兵砲聲厄魯特皆
倉皇潰遁不知所措至於大亂今汝等追兵於來
日日中當可追及其後隊牛羊矣朕於是周詳謀
畫期出萬全决不輕易朕所統之兵盡皆整齊驍勇
馬悉肥壯觀厄魯特之馬如我軍下等馬者有之
我軍未至克魯倫河之先旱甚草未萌茁聞此數
日來草皆茂生未知果否我軍逼臨賊境每日懽
躍凡大小臣工以至跟隨人役喜悅不可勝言喀
爾喀等亦因以奮勇言我等從前視厄魯特人馬
精壯今隨皇上大兵來此觀厄魯特之形貎舉動
較我等奴僕之下更不及矣皆願效力哨探擒拿
活口因闌入網城泣告求往由此觀之人心惟在
於鼔舞節制洵不虛也凡在京之人焉能知如此
喜悅故於少暇時將始末情事大槩櫽括書遣示
之可於
皇太后前奏聞并宫中及滿大學士尚書内大臣侍衛等
咸令知之伊桑阿想亦有信至特諭
丁卯
上躬率前鋒兵窮追噶爾丹噶爾丹將器械甲胄帳房
及臥病稚幼盡皆抛棄乘夜逃遁路獲一老嫗
詢問言厄魯特之衆倉皇潰散彼此交怨沿途
自相戰鬭有
旨檄知阿密達厄魯特今已潰散著將營伍馬匹牲
口日夜謹慎防備是日
駐蹕拖訥山海綏爾哈圖之東
酌議班師迎糧
上諭内大臣索額圖曰厄魯特噶爾丹逃竄已遠沿途
潰散人亦不衆今應選兵裹糧躡跡窮追官軍米
糧所關甚重今兵丁所帶八十日口糧日期將滿
于成龍所運米尚未到若大兵前進則距所運米
太遠回時糧餉必至窘匱應使大兵迎糧而還朕
備有牛羊斷然不致缺乏西路大兵亦由中路來
料理糧務甚要著議政大臣等議奏
命領侍衛内大臣馬思喀為平北大將軍領兵追剿
上諭曰朕今日踹賊蹤跡及問所獲之人言厄魯特噶
爾丹狼狽驚惶内自潰亂亡命奔逃量已至巴顔
烏闌矣若我全軍追赶似不能及應選兵輕騎追
逐除喀瓦爾達所領前鋒二百外其餘前鋒盡行
派出滿洲火器營兵及親隨護軍亦盡派出著追
至巴顔烏闌過巴顔烏闌以北不必前往昨所發
大砲八門及滿洲漢軍馬匹所載之砲盡行遣發
應派出大臣率領前去著將大臣等職名即行開
列具奏其參謀大臣無庸多遣人多則反致煩雜
諸王等所屬之人若自有二十日糧不用官糧者
亦令同往其同回之兵但留其至拖陵所需五日
之糧將餘糧收取著各旗大臣親騐給與前進兵
丁議政大臣等列大臣等職名啓奏奉
旨著領侍衛内大臣馬思喀為將軍給與平北大將
軍印都統巴渾德齊世護軍統領鄂克濟哈為參
謀都統都思哈爾石文瑛王永譽噶爾馬李正宗
護軍統領蘇丹蘇赫桑格副都統達禮善莫洛渾
齊蘭布孫徵灝渣喇克圖雷繼尊孫渣七費揚固
禪布喻維邦巴賽等令其隨征閒散宗室哈爾薩
副都統張所知亦著隨行
(臣)謹按兵者國之大事平居則足食師行而
糧從是以籌畫軍餉為第一急務
皇上念大兵出塞征討需餉浩繁輸輓之事關係尤重
特簡于成龍總轄運務既全備車騎使飛輓不滯又
足給官兵俾防護有資並以行止之節廵警
之宜及酌量措置之方周詳指示于成龍等
不能遵
皇上之訓誡轉運稽遲致逾限期顆粒不到官兵幾至
匱食
皇上仍前追逋宼務期𠞰滅至數日後度米勢不能至
倘再深入兩路之兵會集一處需糧益多大
軍必致窘乏乃分兵均給所存之米交將軍
馬思喀窮追噶爾丹
聖躬親統餘兵迎回催趣又遣管駱駝首領官郝善圖
驅駝馬趲運米糧西路官兵始得飽騰言旋
以此觀之將帥能遵
旨而行者無不成功違節制者無不僨事
聖明廟略眞臣下所不能及萬一者也
諭皇太子曰自前旨諭汝之後於初十十一十二此
三日前進窮追其潰竄狼狽之狀總不堪觀婦人
稚子悉自殺戮棄之而去獲一老婦生口問之云
其部落自相攻殺重被傷殘晝夜奔逃已前去四
日由此觀之其去蓋已遠矣若費揚古兵得及堵
𠞰此賊决不能脫若更愆期噶爾丹或得乘閒遁
去然此賊膽已喪落斷不能存永永敗絶矣我師
欲悉往追逐八十日之糧已盡萬一為軍食所窘
我如許全盛而至官員軍士已奏成功為何因此
逋誅殘宼致重困我師職此之故與諸臣僉謀公
議前抵費揚古之師以追擊之不及則還酌量簡
選士馬遣發前往此於伊桑阿所報之外特頒諭
旨咸令聞之朕於十三日凱旋啓行朕躬安好恭
請
皇太后慈安諸皇子諸王大小諸臣以至軍士皆佳以我
全師歡欣愷樂風聲所至兇敵摧殘此皆
上天仁愛俯垂協應也幾務至多無暇詳及此進
皇太后慈覽宫中並使聞知特諭
戊辰
上視平北大將軍馬思喀啟行統軍回鑾
上諭馬思喀曰爾等以五日程追至土喇然斷不能及
也今噶爾丹已極殘破朕所目擊彼决不能復來
但當於行止小心防護耳西路兵乏糧已久今朕
速回拖陵凢所到米不支給御營軍取道急發土
喇以濟西師俟後隊米到量撥數日糧陸續催趲
致汝軍中是日
駕至克勒和朔駐蹕内外諸王貝勒大臣文武各官至
行宫東門跪奏曰厄魯特噶爾丹肆行暴虐剽掠臣
服我之喀爾喀車陳汗
皇上親綂大軍出塞征討一應調遣糧餉營壘斥堠等
事俱重煩
聖慮籌畫周至噶爾丹震悚
天威望風鼠竄
廟謨駿烈超越往古今日事成回軍甚屬大喜(臣)等
請行
慶賀禮傳
上諭曰朕自出師以來惟欲前進並不退却一步或因
駐蹕之處稍有未妥欲退回數步安設行宫朕亦
不允今大將軍費揚古兵稍遲想亦將至巴顔烏
闌又給發兵衆糧米日期將滿六軍以糧餉為命
關係最要凡此衆兵俱屬朕多方保全至此其中
若有一二人艱於粒食心實不忍故一面以馬思
喀為大將軍將衆兵糧攢足二十日給發令其追
赶前去扈從兵止留七日口糧一面領兵迎接糧
米向拖陵地方回軍西路兵及兩路米糧皆未完
備俱不稱朕本意朕猶有憾諸王大臣各官跪奏
曰大兵糧餉實係緊要向所期約之地糧餉不
至致有躭悞因此預防回軍極是
皇上天縱神武聞知噶爾丹所在輒
親在前鋒前行深入敵境噶爾丹魂飛膽落盡棄其
鎧甲器械帳房輜重老弱偷生夜遁軍威振於
遐荒大事成於俄頃臣等於此毫無躊蹰之意
欲即行
慶賀禮
諭曰朕預料噶爾丹必遁已密諭費揚古等令截其
歸路今馬思喀兵又進巴顔烏闌兩路夾攻噶爾
丹料應難逃大事已成爾等欲稱賀良是但從征
諸王以下文武官員以上以至衆軍人等皆欲在
朕前效力奮勇交戰而不得一見敵以遂其意於
朕心猶有歉然著少俟馬思喀信息爾等勿固請
諸王大臣各官又跪奏曰
皇上神武天威噶爾丹望風狼狽逃竄
皇上又預遣兵截其歸路費揚古馬思喀等雖殄滅噶
爾丹亦由
皇上廟謨先定並非羣策所能與(臣)等祈
皇上俯慰衆心俞允稱賀
上諭曰馬思喀信息不久即到姑暫候之
藍翎侍衛殷濟納賫大將軍伯費揚古疏來覆
命先是
上以手勅遣殷濟納等賫送費揚古至是始以其䟽至
言(臣)等率大兵於四月二十六日至杭愛山之
喀喇拖羅海口駐扎藍翎侍衛殷濟納等賫
皇上手勅至著留陜西兵於塞稜格路以遏噶爾丹之
逃竄仍令自領大兵隨後進發欽此(臣)等率領
大兵隨後進發外其將軍孫思克所領陜西兵
因來時途遇風雨馬匹遲悮前已奏
聞令選滿洲兵二千綠旗兵二千趲隨大兵而行若
留此四千兵於塞稜格以遏噶爾丹之逃竄則
兵勢單弱(臣)等仍依前所奏一路進發今已聞
噶爾丹順克魯倫河而下至達爾漢奥喇地方
與
皇上所統大兵相近官軍無不抵掌歡躍俱欲速躡賊
後仰仗
聖主天威從其後擊滅之但臣等材既庸劣而大兵行七
十餘日牲口疲乏不能亟到伏乞
睿鑒存西路官軍畢生顔面
皇上稍緩師行費揚古又密奏言前運糧正卿喻成龍
等至(臣)處言水草既闕牲口又直從太原來今
已疲瘦臣等令將十五日糧留貯喀倫其三十
五日糧以小車駱駝運送查得右衛兵所賫八
十日糧于五月初四日期滿京城兵所賫八十
日糧于五月十一日期滿前曾檄運糧大臣將
所運口糧乘此八十日口糧未完之前速行運
到而彼處回稱小車四百餘輛裝載米石於四
月初九日已自喀倫起程竭力趲行於地土堅
硬處一日止可行三十餘里沙磧岡阜處一日
止可行二十里若遇大風衝擊不能逆風而行
隨其所至天晩即宿所賫八十日糧未完之前
不能運至大軍之處臣等已將駱駝七十餘匹
於四月二十五日自揆宿地方遣回迎取米石
令分留十五日口糧於喀倫將三十五日糧作
速運至土喇雖經移文尚不能趕及大軍乃因
路途遼闊馬力不及之故則土喇以北運送糧
餉益難趕及大軍矣今噶爾丹既在達爾漢奥
喇地方則(臣)等所率大兵不及待西路所運之
糧但俟駱駝所載米既至之日量八十日糧一
完即酌量撥給率此大兵前赴
皇上行在俟至
皇上行在後乞
諭運糧大臣將中路大軍之糧分給(臣)等所率之兵
命侍郎阿爾拜賫糧隨大將軍馬思喀軍
上諭行兵部曰著侍郎阿爾拜留於此處俟劉暟等所
運米糧一千十九石麵八千觔到日隨平北大將
軍馬思喀兵前往
命公常泰為將軍統領還軍
上諭議政大臣等曰朕明日起程前途水少不能容八
旗應與大將軍馬思喀作為後勁之勢著滿洲兵
各以四旗一日起行其次著前鋒及八旗漢軍綠
旗兵一日起行此兵共留一大臣為將軍議政大
臣開列内大臣都統副都統等名銜入奏得
旨此番諸大臣内公常泰行事甚善著充將軍
命原任侍郎四格子赴大將軍馬思喀軍中大學士
伊桑阿奏曰四格子前因革職告請效力今發
兵前進應否遣四格子隨征請
旨定奪
上曰著將四格子交馬思喀有差往噶爾丹之事令其
差遣無則軍前效力
上諭皇太子曰朕因中路兵糧每日焦勞在念多方措
施皆得無悮而西路之糧甚為可慮非全力催運
不能有濟是以朕躬親率師衆迎糧而還樽節已
到之糧豫濟西師之用者正此意耳是日辰時五
色雲由東南而起遠望如樓臺亭閣之狀輪囷
離奇非煙非霧散成五彩總之
皇上愛兵恤民凡事上合
天心故
天示此瑞兆古所謂慶雲蓋即此也
己巳
上自克勒河朔啓行侍衛額林辰等賫大將軍伯費揚
古疏至言五月初一日侍衛額林辰奉到
皇上手勅(臣)等欽遵
上諭當即率大兵星夜前進但大兵行程遥遠牲口少
疲而噶爾丹自布爾察地方以前十餘站盡焚
有草之地是以遣人在前覓草地趲行(臣)等率
大兵仍亟於初三日至土喇以擣噶爾丹之後
但祈
御駕稍緩留(臣)等畢生顔面至藍翎侍衛殷濟納等四
月二十八日回時臣等曾以陜西兵不便分拆
仍作一路進及西路口糧不能追及大軍之事
開具兩疏付殷濟納等往奏不知殷濟納額林
辰到
御前者孰先故將前兩疏重繕一併奏
聞又一疏言(臣)等率大兵而行曾委衆扎薩克在大
軍兩旁稍前躧探五月初一日正行至半途喀
爾喀蘇泰宜爾登公遣其子陳盆台吉來報有
厄魯特男婦十餘人過南往西去矣即以前鋒
一隊授署前鋒統領碩代追至十里許獲婦人
五口童稚八口馬十二匹駱駝二頭有犢乳牛
三頭羊及山羊十五隻其男子三人走趨山中
追五十餘里盡擒之問所擒厄魯特朱爾布等
據稱我等皆阿喇卜灘之弟丹巴闌之人隨噶
爾丹下克魯倫到肯特山我主待我不如前是
以逃回欲捕捉禽獸為生聞前者曾求援兵於
俄羅斯國前月俄羅斯使者二十餘人來約至
青草出後助鳥鎗手一千及車裝大砲發至克
魯倫東方界上所差使者尚未歸噶爾丹聞
聖上大軍來故由克魯倫而下以赴俄羅斯援兵之約
我等小人聞之傳言如此謹奏
上在途次於馬上閱之喜向衆大臣曰費揚古之兵於
初三日已至土喇彼曾云懇祈聖恩稍加寬緩若
不因等待伊等而行今且早已竣事回師矣朕統
大兵追逐五日若再前追噶爾丹當為朕所獲因
不得費揚古兵消息兼之于成龍所運之米又不至
故凑米與馬思喀之兵遣往追逐朕即統軍回而
迎糧今費揚古於初三日至土喇則於朕本計相
合噶爾丹諒必不能竄去矣内大臣國舅佟國維
大學士伊桑阿奏曰
皇上所籌無有不合所料無有不中
上適言費揚古聲息今日必到佇待再三而費揚古之
信果至
先見之明何其神也費揚古之兵誠為大幸
皇上親追賊宼賊勢已極窮困費揚古等至彼竟可立
奏成功矣
上曰費揚古又曾請糧於朕朕念我兵之餉所繫至要
而西路之兵又必至糧餉困乏因預給駱駝首領
郝尚圖以駱駝騾匹令將頭運噶禮所運之米盡
行運至已給此處兵丁又著將次到劉暟宋大業
所運之米不可支動令迎接西路之兵即行給與
今軍餉無復憂矣但先曾與于成龍言定八十日
之内不用彼米若滿八十日時始用彼所運之米
將彼米運至土喇以備向北進征之用今于成龍
所運之米不但不能到土喇即克魯倫地方尚未
到顆粒豈有遲悮如此者乎佟國維伊桑阿等奏
曰若
聖上未及周詳籌畫不但費揚古兵即此處大兵亦必
甚至缺乏于成龍之米果屬遲悞
駕至塔爾渾柴達木駐蹕
上以大將軍伯費揚古前後奏章傳示諸大臣
諭議政大臣曰彼不將西路情形早奏而朕遣侍衛
由捷路往詢乃留之如許日始令來覆言西路絶
糧請撥中路之米違期三次此等事朕已洞悉俱
預籌之矣今此䟽到汝等皆見以為何如衆咸奏
曰
皇上預籌已定雖兩路之糧稍有遲悞兵丁僕從無一
人窘之反移中路之米撥給西路調度多方臣
等不勝欣忭
上諭曰御營内官軍除有糧五日以外者不查外其有
一二三四日糧者幾人及竟無糧者幾人著察明
具奏又
諭曰大將軍費揚古疏著抄送大將軍馬思喀并諭
云費揚古之兵今已至巴顔烏闌爾其儘力速往
協𠞰窮寇朕親往拖陵料理爾等兩路軍餉事務
今又交侍郎阿爾拜米一千餘石麵八千觔令運
赴爾等軍矣
命内大臣明珠駐克勒河朔趲運米糧
上諭議政大臣等曰諸務俱畢但西路大軍來會需米
甚急應多撥上駟院馬併發所餘騾匹朕營内大
臣並後營諸王以下官員等有情願捐助者令捐
助馬匹牲口俱交運糧官作速運到著會議具奏
隨議
上諭誠足應將上駟院馬匹及所餘騾子發出再曉諭
御營官員及後營王以下官員等有情願捐助
馬匹牲口者將數目送到之日交運糧官速行
運送併移文左都御史于成龍其所管情願效
力官員内量所有馬匹牲口取交運糧官員作
速運到
上曰今牲口疲乏之時雖使捐助其能幾何可以内廐
駱駝三十頭馬一百匹發給移文于成龍路途遥
遠可留内大臣明珠往克勒和朔地方駐扎糧米
隨所到即著駝馬幇運未至糧米令頻行催促
其劉暟給以才能鄉導一名從朕來路而去明珠
既在克勒和朔地方駐扎著不時偵探賊寇消息
上諭皇太子曰伯費揚古兵已過土喇將噶爾丹去路
盡皆堵截特示知之十四日朕所遣布庫殷濟納
新滿洲護軍奇雅楚鄉導波羅等至奏云伯費揚
古之兵於初三日已過土喇將噶爾丹所必由之
路嚴密堵截以待之精銳驍勇之兵一萬四千人
已到其地後隊又相繼而至馬之肥壯雖不及朕
所綂兵然亦甚健朕聞之拱手向
天再拜朕之微介於懷者惟此耳今可永遠廓清矣但接
續聽報噶爾丹消息賊之情形已全在目中朕今
惟舒懷喜悅經理糧餉接濟朕躬何以致斯福祐
克稱所懷此皆
祖宗默祐
天地眷顧之所致也朕在此不勝懽欣踴躍此二三日間
即有成功捷報以此於
皇太后前奏聞宫中以及滿洲大臣侍衛等咸令知之特
諭朕班師移營已二日在拖陵布喇克駐蹕數日
亦未可定此書寫於駐蹕他爾渾柴達木之地斯
處水泉稀少朕躬自鑿井帷幄既設寫此書甫畢
大雨傾注水遂足用朕復向
天拜手以謝
庚午
命後軍分站緩行
駕至顧圖爾布喇克
諭曰由塔爾渾柴達木至顧圖爾布喇克地方甚遠
朕今日自塔爾渾柴達木來駐於顧圖爾布喇克
地方甚覺失宜遣鄉導波羅往後軍令其自塔爾
渾柴達木來宿於布黨圖地方自布黨圖來宿於
顧圖爾布喇克地方將此遞行傳諭後隊之兵
命晨炊早行
上諭内大臣等曰馬已疲瘦僕從人俱係步行若行李
早行則得早至著乘早起行若禁舉火恐行李到
遲不及炊飯著免禁舉火今日隂晦德勒素草甚
多令割取預備帶往其通行曉諭内大臣明珠奏
曰前因劉暟米車遲緩故以駱駝馬騾運至今
應將在後陸續運來米糧交與于成龍將所管
效力人等牲口並伊等預備牲口䭾米運至
上是之
大將軍馬思喀奏報西路捷音是夜馬思喀報
至奏(臣)等十三日啓行行六十里許至渣喇地
方駐營隨遣人行文前鋒綂領碩鼐令躡噶爾
丹遁去蹤跡視所逃方向如後尾相近即酌量
而行若有不可行之處作速遣報我即率兵隨
至彼時又著新滿洲侍衛及蒙古王納木渣爾
等於兩傍山躡緝並無别往蹤跡止循克魯倫河
逃去觀所住之處釡猶在㸑抛棄帳房銅鈸及
獵犬而遁為此奏
聞馬思喀又奏(臣)等於本月十四日至巴顔烏闌以
南十五里地方遇前鋒往哨之喀瓦爾達帶得
投降厄魯特人奔苐前來問其情由云噶爾丹
於特勒爾濟地方遇大將軍費揚古兵交戰噶
爾丹敗遁退回復列陣拒敵我軍步戰而前兩
軍對壘之際見噶爾丹兵散亂有奔竄形狀即
逃出投歸
聖主前來(臣)等會議著前鋒即行起程(臣)等率兵次於
額格木爾地方次日作速倍道前進又派選喀
爾喀納木渣爾王盆楚克貝子十人令騎官馬
賫文前赴大將軍伯費揚古處將戰後情形開
明作速移文前來謹將投降奔苐一併觧送得
旨此事著作速檄知京城
上諭皇太子曰伯費揚古兵已將噶爾丹戰敗特示知
之十五日夜四更時將軍馬思喀奏章至稱臣等
于十四日距巴顔烏闌十五里追及前鋒兵探哨
之喀瓦爾達將厄魯特人奔苐來問之彼云噶爾
丹於特勒爾濟地方遇大將軍費揚古兵交戰噶
爾丹敗北而退復列陣拒敵我師步戰衝突而入兩
兵正交戰時見噶爾丹兵有潰散奔敗之狀我遂
逃出投奔皇上等語并將奔苐遣來問之奔苐彼
云噶爾丹不信皇上親綂兵至乃復驚駭恐懼日
禱於佛前雖欲慰輯其衆而不能人心遂大搖動
自見聖主兵威衆厄魯特私相謂曰康熙汗其速
來攻取我等似此生活有何底止交戰處噶爾丹
兵不及五千馬既極疲瘦又聞聖主追逐已近諸
凡器物盡皆委棄今雖遯去何以存活等語於是
即以所聞于五更時寫書馳示可於
皇太后前奏聞宫中及諸大臣咸令知之此後相繼報至
即時遣發特諭
辛未
上諭大臣侍衛及僕從人等朕望爾等駱駝馬匹善為
牧養勿致失棄一匹此番特為駝馬朕親行掘井
勞費心神之處皆爾等所知著遍行曉諭衆執事
兵丁僕從人等知之
曉諭大將軍伯費揚古以接濟西路軍糧事
上諭大將軍曰爾于十三日擊敗厄魯特噶爾丹之事
據厄魯特降人奔苐來告朕甚慰悅自五月初八
日朕先士卒疾追五日噶爾丹窘迫抛棄器械刀
鎗鳥鎗甲胄鍋釡帳房等物及羸病幼小乘夜遁
竄朕親率大兵追至拖諾山再欲往追因爾各路
兵會合不遠兩軍既會需米甚多糧必不繼恐至
缺乏糧餉關係重大量此窮宼以爾兵自西而來
此處又發兵夾攻即可𠞰滅於是朕綂大兵回迎
糧米以内大臣馬思喀為大將軍授之大兵凑給
二十日糧隨以帶來牛羊遣繼爾後又趲運爾路
兵糧留内大臣明珠於克勒河朔地方料理朕又
給發馬匹駱駝充運糧之用其王以下大臣官員
幇助馬匹駱駝交與明珠將現到米糧陸續運至
汝軍朕帶回官兵於拖陵地方酌量稍給米糧俟
到喀倫給足前行運到喀倫米糧甚多爾將軍遇將
軍馬思喀將爾經行西路所有留下人畜應作何
派兵帶回使無他虞與馬思喀公同議定一面施
行一面奏聞爾親率餘兵由朕所行之路而來則
米糧必不致缺乏也
命黑龍江將軍薩布素留兵二千於索岳爾濟山餘
皆遣還
上諭議政大臣等駐扎索岳爾濟山地方盛京烏喇黑
龍江兵共六千名内留黑龍江兵一千名盛京兵
一千名著將軍薩布素副都統穆泰帶領駐扎索
岳爾濟山直至七月其餘兵丁令各回本處此回
去兵丁酌量其可至彼處之糧給發其餘米糧盡
撥給索岳爾濟山駐扎兵丁前曾有
旨留皇長子胤禔料理糧務至是傳
諭行兵部曰皇長子處所留大臣俱皆麤魯相應留
部院衙門大臣協理各營糧務隨將侍郎安布禄
等職名具奏奉
旨留常泰常綬松柱於皇長子處著協理糧務大將
軍馬思喀等復報西路捷音疏言(臣)等兵正欲
於本月十五日平明起程據噶爾丹部下丹巴
哈什哈遣阿喇善來降稱噶爾丹之兵於十三
日申時於特勒爾濟地方遇西路大兵交戰大
潰逃竄察罕西達里哈什哈同丹巴哈什哈帶
百餘人來降先遣我來明告統兵將軍及商南
多爾濟(臣)等會議若不使人往迎則或致疑懼
亦未可知一面遣商南多爾濟附於前鋒一百
名出前鋒哨口往迎一面臣等即行起程行至
三十餘里商南多爾濟帶丹巴哈什哈等前來
訽據丹巴哈什哈等稱噶爾丹聞
皇上親率大兵至此震懾
天威正在逃竄
皇上復躡跡窮追至拖訥地方選兵急擊噶爾丹聞信
窘迫奔逃遇西路軍迎戰大敗僅帶四五十人
逃去我因前為使臣來見
聖主時得蒙
恩䘏故我同察罕西達里哈什哈各帶子女人口馬
駝等物來歸
聖主為此奏
聞
諭皇太子曰朕十六日駐蹕古土爾布拉克地方經
理回京士馬午後將軍馬思喀奏報伯費揚古兵
大破噶爾丹所倚任之丹巴哈什哈等率衆投降
我師等因將此奏報抄謄發去今大事已完朕惟
待大將軍費揚古奏章至拜
天以謝為此特頒諭旨可奏聞
皇太后傳知宫中及衆朝臣知之
壬申
駕至西拖陵大將軍馬思喀復報西路捷音言十六日
寅時奉到
上諭(臣)於十五日因投誠厄魯特陸續來降以致行路
無多止行八十里次於工噶勞圖之口據鄉導
云父戰之特勒爾濟地方去此約二百里(臣)等過
此一夜明日可會大將軍費揚古兵矣為此奏
聞又移文行在兵部言本將軍十六日平明啓行至
十餘里前所遣喀爾喀十人回賫大將軍伯費
揚古文來内言已遣阿南達往奏但阿南達皆
乘自備馬匹不能速到亦未可知將原文飛遞
願
皇上早聞捷音又言大將軍伯費揚古兵已回至塔闌
布喇克地方我等行李亦止於文到之處等候
奏至得
旨著示議政大臣俟阿南達到時即得明悉
侍讀學士喇錫以降人丹巴哈什哈等來
上命丹巴哈什哈等近前問之奏曰噶爾丹向來有才
亦得人心自悔其深入烏闌布通之戰乃近居
克魯倫土喇等處思以言語煽惑喀爾喀及内
地蒙古使首尾不相自顧彼時可圖大事滿洲聞
之必然出兵師少則與之戰師衆則委地而退
滿兵既旋復躡襲其後如此不數年自然財賦
耗竭必致疲敝是以蓄謀而來其心志本侈今
不意
皇上綂如許大兵渡人所難行之瀚海俄頃而至厄魯
特之衆望見軍容莫不喪膽於初七日早潰遁
自此抛棄諸物連夜遁去噶爾丹原欲拒戰於
拖諾山而不能止衆暫立又欲於額黑穆布爾
哈蘇臺在柳林中臥駱駝接戰聞西路兵聲息
噶爾丹乃傳令曰中路兵甚猛烈不當與戰可
擊西路兵俘掠之遂向土喇行因後追者甚廹
心驚而去十三日於特勒爾濟地方突遇西路
大兵其時我兵有五千餘鳥鎗不及二千克魯
倫河巴顔烏闌以上大旱寸草不生五晝五夜
疾行於無草之地困窮已甚沿途委頓隨去者
少見西路兵先據高阜已得地利我厄魯特就
一小坡徒步拒敵大兵亦發鎗砲甚整甚暇不
知在前者為何物擁木而進又以圓且紅之物
蔽身直前既到十步内矢下如雨噶爾丹先遁
繼之丹濟喇丹津俄木布亦遁阿拉布灘之衆
仍與相拒於是滿洲騎兵圍而攻之併我輜重
妻子不遺駞馬無算牛二萬餘羊四萬餘盡取
而有之我所目擊阿奴喀通中鳥鎗而死戴巴
圖爾寨桑中砲連貫四人而死博羅和卓中箭
而死後復短兵前接更有一隊非鎗非刀衝突
直入所向之處人皆披靡死者無算思我主背
誓得罪於
聖主天實厭之至於此極我輩素行殺戮拆人妻孥故
今禍及身耳我知勢之無成又念前者充使三
次來京俱荷
聖上深恩殆必活之再四思維自惜生命故棄主來降
生之殺之一惟
聖斷又問之以噶爾丹情形告曰交戰之際先衆而奔
後大兵合圍我等出於未圍之先故其後情形
不得而知
又問滿兵如何奏言我等於烏闌布通之役已知之
矣兹克魯倫土喇之來我厄魯特舉國之人皆
預知滅亡僅噶爾丹不悟常自言有成耳此皆天
數彼固不知其然而然矣我等四征諸國所向
無敵如滿洲之兵天下所無我厄魯特自當滅
矣
問噶爾丹能遁出乎抑被擒乎奏言聞噶爾丹率數
十人而走擾亂之際我未之親見縱使得脱無
以資生亦餓而死耳尋大將軍馬思喀解丹巴
哈什哈察罕哈什哈及青海博碩克圖濟農之
羅壘厄木齊等二百餘戸口至
内大臣公常泰等奏行
慶賀禮常泰等奏聞侍讀學士喇錫解到厄魯特降
人之言五月十三日賊人噶爾丹與撫遠大將
軍費揚古戰噶爾丹大敗盡棄其妻子輜重僅
以身免其餘紛紜竄散(臣)等伏思
皇上欲思邊塞部落人民免於災患預定
廟謨精練官兵設立火器全備糧餉諸務
皇帝不憚勞苦
親統中路大軍前行至克魯倫等處噶爾丹一聞
天威盡棄其婦女幼稺而逃
皇上出師之前早已洞知噶爾丹遇大兵必自克魯倫
土喇遁走使西路大將軍費揚古整飭車馬火
器兩路大兵約期而進
聖上廟謨若合符節噶爾丹果自克魯倫走至土喇與
大將軍軍遇大敗棄妻子破散敗走此皆
皇上深謀遠慮之所致也恭遇凱音(臣)等不勝歡忭之
至謹望
行宫行慶賀禮
聖祖仁皇帝親征平定朔漠方略卷二十四
