欽定四庫全書
聖祖仁皇帝親征平定朔漠方略卷三十八
三月壬子朔
駕駐府谷縣城南
命以職事人員羸馬換各營肥馬
上諭行兵部曰視綠旗兵之馬俱肥伊等並不出行俟
至神木令將隨駕人員羸馬換營馬一百匹至榆
林換營馬二百匹鼠瘡鼻濕瘸損者勿換止換無
病瘦馬令本主每馬各增銀五兩則馬瘦者得肥
馬乘坐而綠旗兵又得價值兩皆有利著開明換
馬人員旗隊所換何營馬匹綠旗兵丁姓名馬數
奏聞著該管大臣大學士兵部會同核議具奏僉
議以為
皇上職事人員及綠旗兵丁兩得其便之
旨甚是俱當敬奉施行查職事人員内現有馬羸者
共七十人著伊等各主出銀五兩給換營馬後
至榆林如有換馬者另行奏
聞亦照此例換給
上命内大臣福善索額圖護軍綂領托倫蘇丹杜什希
孫扎齊宋柱親近侍衞關保伍什會同兵部及該
管神木營副將公閱換給
癸丑
駕至孤山堡西駐蹕
擢知府李杰為道員理驛站事陜西廵撫党愛等
来
朝
上諭党愛曰神木道缺可選擇知府補授党愛曰西安
知府李杰長於辦事人材可用
上又曰目下此路無人料理驛站爾可速舉料理驛站
之人党愛奏曰應速取李杰前来料理驛務
上從之
查明神木邊外至榆林路程先是
上諭侍郎安布禄曰著撥爾部能員一人出神木邊將
從外至榆林之路計幾宿水草何如至寧夏之路
計幾宿水草何如問明鄂爾多斯之蒙古著在神
木候駕隨差主事薩哈連往查至是覆奏曰(臣)出
邊問鄂爾多斯多羅貝勒汪舒克旗下四等台
吉洪和等據言自神木由口外往榆林之路自
神木至俄爾几和泉為一宿有五十里自俄爾
几和泉至商所爾河為一宿有六十里自商所
爾河至伊克博東泉為一宿有六十里自伊克
博東泉至楚兒哈齊井為一宿有八十里自楚
兒哈齊井至榆林有七十里餘自邊關至榆林
俱砂路又問到寧夏之路據言自邊關外至寧
夏之正路無人知之但由神木過我貝勒汪舒
克所居阿都海之地接擺站大道有一路若從
此而往則自神木至俄爾几呼泉為一宿有五
十里自俄爾几呼泉至塔拉泉為一宿有四十
里自塔拉泉至摩都圖湖為一宿有七十里自
摩都圖湖至俄欽湖為一宿有八十里自俄欽
湖至貝勒汪舒克所居阿都海為一宿有七十
里自阿都海至大路察罕扎達海五十家驛為
一宿有七十里自察罕扎達海驛至貝勒宋喇
卜所居西拉布里都為一宿有七十里自西拉
布里都至博羅扎喇克井為一宿有六十里自
博羅扎喇克井至默賽井為一宿有六十里自
默賽井至沙克舒爾井為一宿有六十里自沙
克舒爾井至拜都井為一宿有六十里自拜都
井至祁他特泉為一宿有五十里自祁他特泉
至横城口為一宿有四十里自横城口至寧夏
城三十餘里自神木邊至察罕扎達海五十家
驛路中水草柴薪無悞行道砂多自察罕扎達
海至横城口路平水略少
報聞著薩哈連親出榆林邊問蒙古自榆林至寧夏
之路併水草亦照此開明量駕到之日至榆林伺
候
甲寅
上駐蹕卞家水口厄魯特多爾濟等来降多爾濟者乃
諾爾布寨桑屬下人三十五年十二月初九日
自格格特哈郎古特挈其妻子駞馬等物来降
大將軍費揚古為之奏報
上命傳多爾濟至行在其男婦馬駝交歸化城副都綂
阿廸安插
乙卯
上駐蹕神木縣俘獻逆寇噶爾丹之子塞卜騰巴兒珠
爾護軍校阿奇納等解到塞卜騰巴兒珠爾
上御行宫一等侍衞學士以上諸臣侍立引噶爾丹之
子塞卜騰巴兒珠爾入伏地不敢仰視
上呼左右舉其首
問曰爾父噶爾丹窮困已極降乎否耶塞卜騰巴兒
珠爾兢兢奏曰(臣)穉子無知想
皇上神威自必降也
問以他事皆戰慄不能對
上問護軍校阿竒納曰爾地之路須行幾日可到噶爾
丹所在阿竒納奏曰自布隆吉爾行二十日方到
水草稀少大兵不可並行必分隊而進
上曰爾地現有兵三千能討噶爾丹否阿竒納奏曰噶
爾丹大敗窮困已極聞風逃竄仰仗
天威倘遇我兵定然蕩滅矣
上問孫思克歸云何阿竒納奏曰孫思克蒙
皇上殊恩重賞頂戴不盡標下兵丁歸告衆人曰
皇上親臨賜食加賞衆兵卒俱鼓舞奮發但思效命當
發綠旗兵一千之時數千人爭先願往不肯相
讓該管將弁不知所措議政諸臣奏曰有功大
將效勞兵卒蒙
皇上格外加恩誰不舍命自效以冀功名乎是日
上諭皇太子曰渡黃河入陜西界視山河土地形勢大
異朕所經地方無可比擬者城堡俱在山巔不見
一村舍懸崖之下穴居而處平地少山之上無不
耕之土民風近朴兵強獸多而跬步難行山平而
溪壑甚險水土佳人鮮疾病距神木縣邊上有四
口鄂爾多斯蒙古多入邊来迎者董羅卜王之母
王之妃俱来請安是日初四薄暮噶爾丹之子塞
卜騰巴兒珠爾至視其身甚短小人亦庸下初五
日即遣送京師至京後暫緩處分俟其父噶爾丹
聲息其到京之日當如何集衆宣示皇太子可與
滿漢大臣詳議遣奏再遵旨而行特諭敬請
皇太后安以此事奏
聞併諭宫中知之
(臣)謹按哈密絶域荒區服屬於噶爾丹者亦
已久矣至噶爾丹謀逞不軌為我師所敗摧
殘之餘羣下無食四散採捕其子塞卜騰巴
兒珠爾亦游獵至哈密近地回回頭目達爾
漢白克額貝都拉即擒之来獻夫前既陣斬
其妻所存僅一子今又被擒本根固已盡薙
雖彼離人父子拆人夫婦罪惡貫盈干
天之怒報之若此實
皇上恩威遠播故哈密回子亦感德畏威而抒恭順之
忱也
丙辰
上渡屈野河駐蹕自榆林至横城口安設驛站理藩院
奏曰
駕至榆林由口外至寧夏應自榆林起設驛至横城口
設此驛也以前次内路增驛預備之馬照鄉導
官所分宿頭每驛設馬三十匹筆帖式一員蒙
古台吉一員章京一員披甲十名此坐驛筆帖
式以現在隨行部院筆帖式充之
駕至寧夏後即撤此驛將廵撫所備馬增置内驛中
上准行
大賚哈密回子理藩院奏請酌賞額貝都拉達爾漢
白克其解送塞卜騰巴兒珠爾之回子併截留
肅州回子已蒙
御賜伊什噶噶蠎袍蠎褂銀二百兩外至沙達里當如
何行賞及拉巴里等十二人請各賞銀一百兩
雅噶齊等五人請各賞銀五十兩伊等僕從十
六人請每人各賞銀二十兩
上命賜額貝都拉達爾漢白克大蠎棉袍一件粧縀棉
褂一件各色彩縀二十匹郭帕白克大蠎棉袍一
件粧縀棉褂一件各色彩縀十匹白竒衣服一襲
縀四十匹不来人沙達里銀百兩二等来人銀八
十兩不来人五十兩三等来人五十兩不来人三
十兩僕從如議
丁巳
駕次栢林堡西南
諭青海諸台吉及策旺拉卜灘保護哈密議政諸臣
奏言哈密回子頭目額貝都拉達爾漢白克疏
稱聞噶爾丹之子塞卜騰巴兒珠爾在巴喇思
庫兒地方捕獸遣(臣)長子郭帕白克率三百人
擒之而来兹遣(臣)子白竒解噶爾丹之子塞卜
騰巴兒珠爾乳父徽特和朔齊噶爾丹乳母及
乳母之子丹津札卜俄羅代達爾札併噶爾丹
使人土克齊哈什哈達什里俄摩克圖哈什哈
滾占使人達爾漢寨桑等進京今噶爾丹倘親
至近地可擒則擒之如不来則探其所在奏
聞惟視力之所能仰報
皇上而已但噶爾丹之子被擒(臣)必為四部厄魯特所
仇其中左翼之怨尤深我哈密微弱且危且懼
乞安之定之所尤懼者策旺拉卜灘也祈
皇上諭以哈密業已歸誠勿得侵擾之
旨竊謂額貝都拉達爾漢白克誠心向化擒噶爾丹
之子塞卜騰巴兒珠爾噶爾丹使人土克齊哈
什哈達什里俄摩克圖哈什哈及滾占使人達
爾漢寨桑等来獻且言噶爾丹倘来至近地則
擒之當竭力以報
皇上殊屬可嘉額貝都拉達爾漢白克理應議敘俟彼
到京之日查例議奏應照達爾漢白克所請著
理藩院移文青海諸台吉及策旺拉卜灘言
哈密回子額貝都拉達爾漢白克既已歸誠
皇上爾等勿得侵擾俟
命下之日理藩院備文呈
覽
上從之
調各路兵禦噶爾丹
上諭議政諸臣曰朕至寧夏後方調甘肅兵前行似乎
少遲此時噶爾丹窮極之際西安滿兵二千甘肅
綠旗兵一千俱在甘肅久備馬畜亦肥機會不可
失宜速進薩克薩特呼里克搜𠞰噶爾丹此項進
𠞰滿漢兵各帶百日米嘉峪關至薩克薩特呼里
克地方甚近不必運糧噶爾丹如已遠遁此軍計
糧而回上項進𠞰滿漢兵俱各賞銀十兩其外更
有當行之事當奏之事孫思克博濟阿南達等公
議具奏將哈密所解俄摩克圖哈什哈遣至伊等
軍中如有可行之機則不必差俄摩克圖哈什哈
往噶爾丹處即行進𠞰如噶爾丹已遁則差俄摩
克圖哈什哈至噶爾丹處諭之曰吾非来征討特
来招撫爾可来降至遣寧夏兵駐郭多里巴兒哈
孫地方備禦之事當檄知將軍孫思克著會議具
奏共議以為
皇上籌畫周詳俱當敬奉而行請檄孫思克知之
上從之
戊午
上駐蹕高家堡南
申飭陜西廵撫党愛按察使納雷時党愛納雷来迎
駕
上諭曰爾等皆地方大僚凡事當身先率下朕廵狩親
臨見爾等竟不盡力驛中備馬五百匹而並無到
者緊急事務豈可悞乎若謂爾等老病又未嘗早
陳今正有事之際朕豈使爾等晏然罷去乎著小
心效力此後仍前不改斷不輕恕
加恩故將軍趙良棟
命保護其妻子原任將軍趙良棟病故將軍馬思喀
報至
上召集隨駕總兵官白斌等
諭曰趙良棟乃偉男子也行間著有勞績但性躁心
窄與人不合有時奏事朕前亦語言粗糲朕保全
功臣始終容之後有疾朕嘗遣賜藥食彼所奏請
無不准行此特欲有疾者喜說而速愈耳今忽聞
奄逝朕中殊為惻然聞趙良棟存日與總兵官王
化行不相能朕至寧夏務為趙良棟妻子區處使
之安生斷不使受害於其仇白斌及衆武弁俱叩
首曰自古以来功臣能保其身者甚少雖天下
開創之人或不能免趙良棟幸遇
聖明之世一生榮顯病時屢荷
殊恩身殁之後至妻子皆上煩
聖慮真天地父母之心不但趙良棟感戴於九泉之下
凡為臣子者無不傾心感戴
皇恩也
留厄魯特吳克爾於栢林堡養病
上諭理藩院曰蒙古吳克爾病著同其弟布達俱交栢
林堡守備好生調養病愈則乘散秩大臣諾爾布
来赴行在之時交諾爾布帶来此際即愈則交京
来便人帶来或不得生則交其弟用蒙古禮收殮
大將軍費揚古奏報厄魯特達喇什等来降費
揚古奏曰坐哨副都綂邁達禮等解到厄魯特
達喇什等言我等乃杜噶爾阿喇卜灘屬下人
本年正月初五日自札巴喀之察罕托會地方
逃出来降
聖上我等現来男子三十一人婦子七十八口帶有馬
一百三十七匹駱駝五十四頭撒袋十七副鳥
鎗八桿腰刀四口我等逃来時阿喇卜灘在札
巴喀朱爾庫朱地方聞噶爾丹在格格特哈郎
古特地方去年秋噶爾丹之車里木布木至阿
喇卜灘所而去其事我不得而知阿喇卜灘下
人有七八百許阿喇卜灘本身及下人除駝馬
之外並無牛羊奉差筆帖式黑色馬尼圖在我
等未逃出之前十二月二十六日經我等所居
札巴喀之察罕拖會而去尚離有五六日程曾
指示黑色馬尼圖道路使之前往我等逃来之
前阿喇卜灘部下寨桑等言根敦帶青在喀喇
塔兒地方議謂朱爾庫朱地方不可安處宜往
向西七日程者爾格什喇葫蘆蘇地方居住噶
爾丹回子阿喇卜灘回子往俄羅斯貿易歸丹
津俄木布遇之縱阿喇卜灘回子盡擄噶爾丹
回子已往洪果羅去矣問之曰奉差出使噶爾
丹之博什希等及厄魯特格壘沽英等汝等曾
見之否據言途路各異我等未嘗相遇問之曰
阿喇卜灘亦通使於噶爾丹否除爾等以外阿
喇卜灘下人猶有来降者否據言阿喇卜灘並
不遣人於噶爾丹我等因逃来故不敢向他人
言問之曰噶爾丹曾聞其子塞卜騰巴兒珠爾
聖上已差人擒獲否據言聞塞卜騰巴兒珠爾離噶爾
丹他往捕獵不聞其被擒又問曰爾等厄魯特
每人俱有馬否其臕何如據言每人雖有馬數
匹俱驅馳捕獵是以馬臕羸瘦若不得獸則又
互相偷盜殺以為食除將達喇什解赴
行在外俟其妻子馬畜解到日交歸化城副都綂阿
廸解往為此奏
聞
上命示議政諸臣
將軍孫思克請增兵
從之議政諸臣奏曰據將軍孫思克疏言奉
旨命(臣)率兵一千與滿兵一路進𠞰但遇敵交戰則
營中輜重食物不可不守請此兵千名外再取
兵五百名倘遇敵交戰以此兵守營(臣)率精兵
一千酌量調用可以破敵决勝現有馬五千匹
此一千五百之兵每人給馬三匹需四千五百
匹尚餘五百匹應照該將軍所請除現發兵一
千外再增發五百名此增發五百兵亦照前例
每人給馬三匹拴帶百日糧每名賞銀十兩至
此項進𠞰之兵前已奉
旨帶百日口糧其隨運米糧無庸議者也奉
旨著照議速行
覈查倒斃官馬鑲黃旗親隨護軍頗歛馬斃内大
臣奏
聞得
旨嗣後騎官馬者其馬倒斃訊明醫人見証報該管
大臣官員職事首領啟奏是日
上又諭皇太子曰朕躬安好皇太子佳否自神木縣往
榆林之路皆大磧崇山甚為險惡非行兵之地觀
此則古人拓地興師築長城竭天下脂膏於西北
者未可謂非必非今人之所能也特仁者所不為
耳朕隨行諸臣侍衞護軍執事人員不過四百人
尚不勝其勞將數萬兵如何可行溝壑多而砂又
深故從榆林出邊取徑於鄂爾多斯而往寧夏趙
良棟三月初二日身故將軍馬思喀奏報其子為
天津道速令急歸宣化府知府范時崇居官好而
行事不苟可授為天津道宣化府亦係要地捕盜
同知祖允泰昔為霸州知州時居官好而行事不
苟可補授俱著星速赴任朕行程已遠奏報間隔
嗣後行在寄京之札即於次日答奏此際如有諭
旨每事亦於次日内答奏各省来京者問今年春
景如何雨水如何寄聞朕躬雖在軍中而慮周天
下刻不能忘此心此意何時可釋此奏於初七日
午後到立將進獻
皇太后諸物親視包褁閱本批報匆匆書寫至給燭時始
畢隨即發行嗣後報到日時務開本上發来朕廵
行秦晉但恐萬人非議行事或有不當日自兢兢
如南廵禮不敢隕越遺羞幸而兵民感朕積恩無
不来集莫之却避念朕躬不德如所行稍有不協
何能掩萬人之耳目乎皇太子勿為朕慮如效明
武宗之所為何以還歸也
己未
上駐蹕建安堡東嚴禁強買搶奪民財
上諭大學士伊桑阿等曰隨駕人員搶奪強買民物朕
皆差官查拿被獲則從重治罪但恐京城後来者
及離大營在一二日後至者搶奪強買民財亦未
可知著曉諭經過沿途地方官員如有此等事查
拿指參從重治罪係誰家人其主一併治罪其衆
人車輛不得攔阻著通行傳諭
庚申
上駐蹕王關澗止總督吳赫迎
駕
上諭行兵部曰羅大虎報云總督吳赫總兵官王化行
於本月初六日自寧夏来迎駕督撫料理糧餉馬
匹事甚緊要如起行前来不論已到何處此旨一
到即刻歸去王化行照常来迎著兵部作速檄知
辛酉
駕次榆林主事薩哈連查明榆林至寧夏路程来奏薩
哈連奏曰(臣)出榆林邊外問鄂爾多斯多羅貝
勒汪舒克旗下四等台吉噶爾馬等曰自榆林
由邊外至寧夏之路須幾宿乃至寧夏及水草
何如噶爾馬對曰往寧夏之正道自榆林至馬
齊圖扎達海為一站八十里有小泊一方自馬
齊圖扎達海至海流圖河為一站八十里有大
河水自海流圖河至拖河圖為一站六十里有
小泊一方井一口自拖河圖至納林河為一站
六十里有小河水自納林河至古壘為一站八
十里有井一口自古壘至阿兒灘噶達素為一
站八十里有井一口自阿兒灘噶達素至烏喇
素為一站九十里有井一口自烏喇素至察罕
拖羅海為一站七十里有井一口自察罕拖羅
海至哈沙圖為一站五十里有井一口自哈沙
圖至横城口為一站八十里此路分為九宿第
十站至横城共七百三十餘里水甚少路亦大
砂又有沿邊外至安邊一路自榆林至他喇泉
為一站七十里有泉水自他喇泉至海流圖河
為一站八十里有大河水自海流圖河至什喇
泉為一站八十里有泉水自什喇泉至扎哈泉
為一站七十里有泉水自扎哈泉至哈達俄羅
木為一站五十里有河水自哈達俄羅木至蘇
海阿魯為一站六十里有河水自蘇海阿魯至
安邊為一站六十里此路自榆林起宿六宿至
第七宿到安邊共四百七十餘里路雖小有砂
而水草足用及問安邊以外由邊外到寧夏之
路無人知之為此奏
聞奉
旨報聞爾既来效力再差爾一次爾今即往視安邊
至寧夏之路如或可行則告之鄉導官布達等從
口外擺站爾身至蘇海阿魯候駕
命擺站馬由口外送寧夏理藩院奏曰前因
駕出榆林由邊外幸寧夏是以自榆林起擺站至横城
口止以内路所備驛馬每站設三十匹候
駕臨寧夏撤去等因具奏奉
旨依議今
駕出榆林進安邊應不必設驛至横城口但設至安邊
俟
駕進安邊撤去其驛中所設之馬仍各交坐塘筆帖式
蒙古台吉官兵趕解至安邊交地方官酌撥官
兵護送筆帖式同監每站喂以空草逓送至寧
夏交上駟院或從邊外視水草佳處放青而去
直赴寧夏交上駟院請
旨定奪
上准行邊外草佳此馬從外趕赴寧夏
壬戌
上出邊至他喇布喇克駐蹕
命大將軍伯費揚古便宜調發蒙古兵議政諸臣奏
曰大將軍伯費揚古咨言達爾漢親王四子部
落毛明安三吳喇忒兩土默特旗兵披甲所携
馬畜有限而欠臕萬一奉
旨調遣必致有悞是以留該王貝勒貝子公部長台
吉等於軍中令將官兵更換等因理藩院為之
轉奏
上諭凡調遣外藩部長兵馬之事俱已交大將軍如皆
請旨而行則有倉卒軍機必致遲悞嗣後遇此等
事俱聽大將軍便宜調遣
使增置驛站
上諭大學士伊桑阿等曰今日所安之塘較遠使馬勞
苦其間再增一塘至明日駐扎之地其間亦增一
塘每塘設馬二十匹若彼此相近僅四五十里者
不必增設至西北方草美諭衆俱至其地牧放
使榆林各衞堡照州縣例積貯米糧
上諭大學士伊桑阿曰州縣俱論大小積貯米穀兵丁
所駐沿邊衞堡亦甚緊要其榆林等處衞堡俱照
州縣大小積貯之例將捐助米穀積貯預備着交
該廵撫遵行
皇太子奏
聞措置塞卜騰巴兒珠爾事宜
皇太子奏曰頃奉
上諭云塞卜騰巴兒珠爾到京姑勿處置稍俟其父噶
爾丹聲息其到日當如何集衆宣示皇太子可與
滿漢諸臣確議遣奏再遵旨而行(臣)遵即召集滿
漢大臣會議以為噶爾丹者乃一異國之主肆
虐西域歷有年所近復猖獗侵我邊境
父皇乾剛獨斷
决計親征為此生民不憚勞苦整旅一臨噶爾丹遂
爾大敗魂飛遠遁下人紛紛離散噶爾丹僅存
一子竟不能保恰符
父皇之妙算即被擒獲良由噶爾丹罪惡貫盈是以舉
朝文武天下人民無不切齒當於噶爾丹之子
塞卜騰巴兒珠爾解到之日(臣)出校射場召集
諸王以下内大臣侍衞都統部院大臣以上觀
之閱畢示衆自午門至東長安門召集滿漢文
武官員八旗各佐領軍校押塞卜騰巴兒珠爾
進東華門引之使跪而觀之仍令出東華門進
左闕門出東長安門使衆觀之出東長安門外
後兵民商販有欲觀者咸令觀之將塞卜騰巴
兒珠爾監禁理藩院附近閑房其乳父另行監
禁既奉
諭旨將塞卜騰巴兒珠爾略俟噶爾丹聲息應交該
部支給食物至看守塞卜騰巴兒珠爾當酌撥
八旗護軍參領官兵小心防守併派理藩院司
官二員專理恭候
父皇諭旨欽遵而行謹奏
癸亥
駕次哈留圖郭爾以衞徵喇嘛徒衆交大喇嘛阿齊圖
綽爾濟等理藩院奏曰大將軍費揚古咨言右
衛監禁罪犯衞徵喇嘛徒弟一百四十三人既
奉
上諭寬宥釋放交歸化城都綂飼養應給伊等口糧養
之但歸化城之米所以儲備軍中機務似不得
遽為支給查伊等俱係彭素克喇嘛屬下徒弟
應將伊等交住持大喇嘛阿齊圖綽爾濟彭素
克格隆當如何安插看養之事定議報部使之
養之等語此項一百四十三人俱應交阿齊圖
綽爾濟彭素克格隆議定如何安插報部之日
再議又咨言歸化城事務須趨赴辦理既至遲
悞而驛遞亦勞苦仍請照前交土默特都綂副
都綂辦理等語但歸化城地方緊要既係大將
軍費揚古專任管理則歸化城事務不便竟交
都綂副都綂應將常行事理交都綂副都綂辦
理其緊要大事仍行咨大將軍可也
上從之
甲子
上躬視隨行商販渡無定河是日渡無定河
上見貿易民䭾步擔衆販俱令乘近侍人員馬後而渡
貨物俱在馬上運過
諭曰隨来販子遇河能渡則渡如不能渡俟駕至朕
將親臨渡之
駐蹕庫爾祈喇地方
命安邊等九處鑿井
上諭大學士伊桑阿等曰安邊塼井鹽城堡摩布喇等
九處水泉不多應預差人加增鑿井着大學士與
兵部會議併撥鄉導一人前去伊桑阿等會議以
為自安邊至花馬池俱係榆林總兵施世騄所
轄地方應着總兵施世騄與派出鄉導同往自
花馬池以外俱係寧夏所轄地方應交花馬池
副將視鄉導法保等所指下營之地一處增鑿
五口
上曰行在所有鄉導俱有執事著派出學士黃謩前往
併著總兵官施世騄亦去黃謩等務必追見法保
商議朕亦有旨諭法保等矣若邊外有水則編次
宿頭由外而往如由外往則不必鑿井如口外無
水則由内路而往視法保等所指下營之地加增
鑿井如有水則多鑿更妙倘鑿不得水預先星速
檄報如此則駕易行矣
撥馬給將軍博濟之兵甘肅廵撫郭洪奏曰將軍
博濟兵二千無馬將軍孫思克綠旗兵餘馬二
千匹即以此撥給博濟之兵或於採買馬駝内
酌量撥給則軍務不致遲悞矣
上命議政諸臣議奏共議以為西安滿兵駐防肅州者
二千每人有自備馬三匹此二千兵内家貧者
除去五百此兵之馬一千五百匹及孫思克撥
兵餘剰之馬五百匹廵撫郭洪自行採買捐助
馬駝一千許匹内選擇臕大者如或不足則令
該撫與將軍孫思克於文武官員及不出征綠
旗兵丁内揀擇臕大馬騾撥給滿兵一千五百
每人二匹前進征𠞰毋失機會其所買牛羊俱
隨軍趕解買助馬内臕瘦者給留下五百滿兵
喂養
上命如議速行
副都綂阿南達奏報驛解厄魯特恩克達爾漢
寨桑阿南達奏曰二月二十二日哈密達爾漢
白克額貝都拉解到恩克達爾漢寨桑乃滚占
之妻奴渾達喇所差使人也(臣)問之恩克達爾
漢寨桑據云噶爾丹自被
聖上擊敗以来並無糧食難以為生故滚占之妻奴渾
達喇去歲八月間離噶爾丹各自度命採捕禽
獸欲投靠青海差我先至哈密乞糧是以被執
解来查前者哈密達爾漢白克額貝都拉遣使
来告(臣)曰哈密地方厄魯特或来乞或来逃其
人甚多哈密地小而貧不能養之欲解赴軍前
則馬畜羸瘦不能遠解嗣後若有此等厄魯特
来請驅逐之(臣)謂来使曰
皇上好生離散之厄魯特人等陸續来歸已俱使各得
生業爾等當體
聖上好生之心有来降者酌量收養俟軍務既畢之時
即遣人往取兹因往取此項人衆併查取恩克
達爾漢寨桑同来之人先解恩克達爾漢寨桑
前去
上以示議政諸臣
副都綂阿南達奏報噶爾丹情形阿南達奏曰
據噶爾旦多爾濟遣其寨桑阿好来報云我舊
屬多爾濟阿兒達爾哈什哈等六口於去年十
二月内来言我貧不能存去歲八月辭噶爾丹
言欲往投舊主噶爾旦多爾濟噶爾丹言汝去
吾不汝阻即在吾左右吾不能養汝汝到彼可
語噶爾旦多爾濟曰汝姐阿奴在日言我必以
女鍾齊海嫁噶爾旦多爾濟我已允之矣今汝
姐已殁此女或娶或不娶一憑尊意其言如是
吾非欲娶此女而相告也但以其為噶爾丹囑
我下人之言而告侍衞耳為此奏
聞
上以示議政諸臣
乙丑
駕至扎罕布喇克副都綂阿南達以策旺喇卜灘通書
於噶爾旦多爾濟之事奏
聞阿南達奏曰三月初六日噶爾旦多爾濟遣其人
阿爾達爾莾柰来言策旺喇卜灘遣人致書於
我我亦遣俄産等五人答詢其安為此移知侍
衛併送策旺喇卜灘之書閱策旺喇卜灘所遣
噶爾旦多爾濟之書云汝與我向為婚姻互相
唇齒言歸於好亦汝所知後博碩克圖之事汝
所共知然與我兩人毫無干涉如仍前安好想
互有利也今汗處逃来人告曰聞遣其阿兒達
爾哈什哈来招爾將以其女妻之思其情殆因
無定居之策故誑汝是實爾倘墮其計娶其女
則與衆為戎首亦是實倘謂我此語是實則毋
結姻倘以為謬一惟尊裁問阿兒達爾莾柰曰
猶有口傳之言否據云策旺喇卜灘言我軰向
来同好請仍前歸好恐墮其局而娶其女又前
者因行人之便寄書三次欲與和好何以竟不
見答特遣人羅卜藏厄林辰往詢此言之外並
無他語併將策旺喇卜灘所寄噶爾旦多爾濟
之書呈奏上
聞
上命示議政諸臣
遣前鋒侍衞竒薩穆等往視地方形勢
上諭行兵部曰著以前鋒侍衛竒薩穆長史庫濟根為
首領率侍衞津巴穆扎哈爾鄉導侍衞阿南達羅
卜藏什喇卜著竒薩穆選擇寧夏所有新滿洲三
人帶往伊克敖拉巴漢敖拉相度地理前去十人
每人帶馬夫一名每人給肥馬三匹其馬不得動
官喂之馬著總督吳赫以自置肥好之馬給使騎
去令伊等使無弓矢刀鎗者俱齊備遣行
以喀爾喀巴爾達等遁逃俱正法副都統阿南達
奏曰去年十一月初三日什喇葫蘆蘇臺坐
哨之人来報見哈喇托克地方有人形蹤(臣)即
差肅州守備馬維衡喀爾喀達爾漢他布囊班
第巴圖爾額爾克濟農之雲端等帶兵百名前
往躧探馬維衡等既到問係喀爾喀言爾等既
係喀爾喀喝令来降竟不肯從隨即交戰殺其
一人餘皆率其妻子而往走峻山馬維衡等追
之其山險峻地方兇惡不可進而止獲男婦子
女十七口駱駝十四頭羊三百隻其餘之人向
西逃去坐哨喀爾喀台吉伊爾登和碩齊格寧
等見有人蹤躧探前去又獲二十六人問擒獲
之喀爾喀巴爾達等據云我等原係格春喀吞
屬下人今屬公汪舒克之下因貧窮捕獵為食
已五年矣聞我舊主之孫衛徵阿海在青海住
劄欲往投之者有之欲於青海界上偷馬往投
噶爾丹者亦有之我等原居哈喇托克地方大
兵既到我等俱欲投降而吾長畢立克圖寨桑
不許與戰而敗敗後畢立克圖同其子女步行
往青海默爾根帶青台吉處去矣(臣)等欽惟
皇上愛育喀爾喀等俱使之各得其所而畢立克圖寨
桑等背
高厚之恩不即投降反来拒戰及至擊敗仍向青海
而去殊為可惡為此將前後擒獲四十三口驛
解前去
上命議政諸臣會議咸以為喀爾喀畢立克圖寨桑等
逃去而遇官兵喝降不降反與拒戰敗而逃往
青海殊為可惡應將現獲四十三口内其男子
正法其子女俱賞給擒獲喀爾喀效勞之蒙古
綠旗官兵俟獲畢立克圖寨桑之日再議
上從之
給疾病商人醫藥
駕行見路旁一人病卧遣人問之係陜西人名王以進
隨大兵貿易因病故不能行
上賜藥飲之又差親隨侍衞關保給王以進官馬乘坐
帶至營中交與御醫治之
豫授渡河之法
上諭護軍綂領蘇丹曰明日渡哈灘俄羅木不可亂渡
恐致䧟溺令於渡口魚貫而過若在他處亂渡人
馬可虞著諭衆通知
鄉導護軍參領孫果等失道分别議罪内大臣
奏曰鑲黃旗鄉導護軍參領孫果當直率領輜
重而不由修整之大道所行非路勞苦駝馬情
罪殊為可惡坐此應革去孫果護軍參領之職
不准折贖鞭一百鑲藍旗鄉導護軍參領顧爾
喀在後射兔見孫果率輜重所行非路不即追
上由修整之道而行乃從非路勞苦駝馬殊為
不合坐此應革去顧爾喀所加一級併護軍參
領不准折贖鞭五十正紅旗鄉導佐領署護軍
參領庸帶奉親近侍衞關保伍什傳
旨遣諭輜重由修整大道而来而庸帶遺漏以己意
告之孫果殊為不合坐此應將庸帶革去佐領
之職不准折贖鞭五十親隨侍衞關保伍什傳
諭旨並不錯悞應免議得
旨孫果前日已經痛責著免鞭責革職交馬五使在
捕獵行走顧爾喀庸帶各罰俸一年餘如議
丁卯
駕至通阿喇克主事薩哈連勘明邊外之路来奏先是
上諭薩哈連看明出安邊由口外至横城之路如可行
則即告之鄉導布達法保在邊外編次宿頭至是
薩哈連奏曰(臣)勘明自安邊由口外至横城之
路自蘇海阿魯至巴顔和碩八十里井二口自
巴顔和碩至班土庫木七十里井二口有一小
泊水鹹自班土庫木至伊克什克爾湖七十里
水鹹有井三口自伊克什克爾湖至庫克釵岔
七十里井二口自庫克釵岔至哈畢圖興武營
六十里井四口自興武營至科爾格湖七十里
大湖自科爾格湖至横城六十里共四百八十
里此路水少而草亦惡又見安邊八十里外定
邊相近有一泉自定邊至花馬池六十里邊外
有一泉自花馬池至清水營一百七十里外有
一大湖除此三處之水外其餘當宿之地無水
邊外不可行故告之布達法保伊等前去從邊
内編次宿頭為此奏
聞
上報聞
聖祖仁皇帝親征平定朔漠方略卷三十八
