欽定四庫全書
聖祖仁皇帝親征平定朔漠方略卷十
五月丙戌朔定喀爾喀坐位次第理藩院奏言
奉
旨酌定喀爾喀坐位次序如照給賞之例班列每行
人數多寡不同應令折卜尊丹巴庫圖克圖土
謝圖汗扎薩克圖汗弟策旺扎卜車臣汗坐第
一行扎薩克墨爾根濟農顧祿什希等十四人
令坐第二行扎薩克衞徵諾顏阿玉什等三十
六人令坐第三行扎薩克台吉西地西里之親
子丹凖多爾濟等七十九人令坐第四行扎薩
克色稜阿海族弟都默伊爾登台吉等一百四
十人令坐第五行土謝圖汗同族台吉尼爾喀
等一百四十人令坐第六行車臣汗之察哈爾
台吉莽吉代等一百四十人令坐第七行其寨
桑護衞俱在後環列以坐
上從之尋允伊等所請與四十九旗同列
定喀爾喀引見宴會禮儀先是理藩院遵
旨議定於五月初二日召見喀爾喀等令三跪九叩
頭排設大宴内外王貝勒貝子公台吉等俱列
坐於左喀爾喀等俱列坐於右初三日頒
賞宣
訓旨是日衣錦垂纓作樂至是
諭行在禮部曰蒙古人員引見時立進坐次著與領
侍衞内大臣集議議曰詰旦召喀爾喀集於前鋒
營前序立排案畢使步行而進立於儀仗末引
進喀爾喀後奏
聞
駕出前坐大臣照常坐地方窄狹後坐大臣應停止
上曰在前鋒營外下馬序立步行而進如有年老不能
行者各令其子弟扶掖之又總管内務府等衙門
奏言初二日宴喀爾喀
宸幄設於網城南門前安
御床取武備院行帳每旁各設兩架當前設帳置案
排金器照常列儀仗
上出入奏樂其宴各預設於班次宴既備衆集奏
聞
駕出乘馬臨帳升
座理藩院及鴻臚寺大臣官員引導排班聽鳴贊
傳呼行三跪九叩頭禮行禮時奏樂畢理藩院
大臣官員指示各於其位叩頭坐進
御宴奏樂衆皆起立宴既進樂止繼進茶
上飲茶令喀爾喀齊叩頭飲茶畢撤具繼進酒及酒罇
獻飲大臣跪奏樂獻酒畢樂止衆皆起隨獻飲
大臣各於其位跪叩頭執事者以金杯酌酒立
授獻飲大臣大臣跪受叩頭而飲衆不叩頭畢
各齊立於其位叩頭坐
上舉宴次第演劇奏樂
賜飲小案待
旨而進喀爾喀等朝見進宴飲酒俱奏鑾儀衞細樂
其樂設於帳前兩旁宴畢
御筵撤外藩諸王以下台吉他布囊以上及喀爾喀
聽理藩院大臣鴻臚寺官員引導鳴贊官不傳
呼行一跪三叩頭禮謝
恩叩頭後按翼排列而立禮部大臣奏宴畢
上還行宫衆俱散奏入得
旨朕出入各蒙古行禮奏鑾儀衞樂進筵飲酒奏内
監樂餘如所議禮部奏大賚喀爾喀宣
訓諭後令喀爾喀等在網城南門前聽鴻臚寺鳴贊
傳呼行三跪九叩頭禮
上不必出臨其喀爾喀召集引班之事交理藩院鴻臚
寺
上是之次日土謝圖汗扎薩克圖汗之弟策旺扎卜車
臣汗折卜尊丹巴庫圖克圖衆諾顏台吉寨桑
等齊集
上御行宫前黃幄陞座喀爾喀汗諾顏台吉等率衆前
進行三跪九叩禮按次序坐奏樂演劇衆技畢
陳大設筵宴其喀爾喀汗諾顏大台吉等俱令
近
御座前
上親賜酒其餘台吉等皆令侍衞等於坐處送酒
丁亥以宥土謝圖汗罪封扎薩克圖汗之弟曉
諭衆喀爾喀
上欲平息兩翼喀爾喀之事遣内大臣索額圖一等侍
衞吳達禪先傳
旨諭折卜尊丹巴庫圖克圖土謝圖汗曰是盟也朕
躬與蒙古諸王貝勒貝子公七旗喀爾喀會集爾
等可將殺得克得黑墨爾根阿海之事及在喀爾
喀非為之事於朕未到之前自陳具奏請罪如不
預行奏請倘得克得黑墨爾根阿海之子及衆喀
爾喀訐告汝等之罪朕為天下主可曲宥汝乎宣
諭畢折卜尊丹巴庫圖克圖土謝圖汗等奏言
皇上乃統御宇内之元后憐恤(臣)等欲免其罪當欽遵
諭旨而行隨具疏請罪其詞曰扎薩克圖汗得克得
黑墨爾根阿海二人與我衆喀爾喀乖異往投
噶爾丹聞彼欲侵取我等土地因而興兵執此
二人殺之從此起釁擾害生靈實(臣)等之罪為
此自陳伏乞
皇上睿鑒恩宥至是
上於盟所
諭車臣汗等曰爾七旗喀爾喀皆係兄弟而不相睦
互吞人民其勢不為仇敵不止朕灼知之特遣大
臣會閱將所掠人民皆令歸還定誓土謝圖汗違
誓又稱討厄魯特而興兵執扎薩克圖汗及得克
得黑墨爾根阿海殺之自此喀爾喀衆志不協國
破家亡雖困竆已極尚能憶朕舊恩來歸皆已一
體撫養之矣今土謝圖汗等陳奏諸凡大過請罪
茲於大閱之地按法究處朕心固所不忍而爾等
七旗輿情亦復何面目乎若以輕罪處之目前皆
失生業俱賴朕惠養無可復問是以責其大過而
原其情至扎薩克圖汗亦誠心職貢往來有年無
故爲土謝圖汗所害殊為可矜如巴郎額爾克阿
海在即當封之今扎薩克圖汗親弟來朝似宜即
封之以示優恤爾衆云何喀爾喀汗諾顏大小諸
台吉同奏言土謝圖汗等既知其非而陳情請
罪已蒙
聖鑒則亦幸矣如果治罪非特
皇上不忍我衆復何顏至扎薩克圖汗人民流散軫恤
其遺裔欲令策旺扎卜襲封誠非常之舉也我
衆其何說之辭但不勝感戴仰天祝頌而已
(臣)謹按孔子有曰知幾其神又曰事豫則立
蓋未事之前灼見於幾先而豫圖之者誠非
至聖至明未易能也如七旗喀爾喀兄弟不
和匪朝伊夕迨土謝圖汗搆兵攻殺扎薩克
圖汗等而其讐寖深益不可解我
皇上仁無不覆明無不照稔知喀爾喀交惡之原委情
事之曲直使不早為之所至會盟時必至紛
爭既至紛爭則難乎其兩全矣故特遣大臣
曉
諭折卜尊丹巴庫圖克圖土謝圖汗使自陳請罪而
後集衆會盟渙汗
大號赦過宥愆免土謝圖汗之罪興滅繼絶授策旺
扎卜之封於是右翼喀爾喀同聲稱慶左翼
喀爾喀感戴彌殷預燭乎事機使之晏然寧
息
至聖至明誠夐絶乎古今也
戊子
駕臨七溪大閱錫喀爾喀名爵是日
上令八旗滿洲及漢軍火器營總兵官蔡元標下綠旗
官兵排列礮火皆
上親自指示
上躬御甲胄大閱軍容畢
御黃幄
賜諸王大臣及衆喀爾喀等茶令侍衞等射有膂力
者角觝礮火之聲響震山谷將士進退赫奕威
嚴行伍布列整齊壯麗衆喀爾喀等皆畏懼無
不駭愕讚美復
勅諭喀爾喀汗濟農諾顏台吉等曰朕奉承天命綂
御萬邦欲使率土人民咸獲其所中外竝無異視
前以爾七旗喀爾喀人等俱係兄弟互行侵奪吞
占人民不相和睦朕特遣大臣會盟諭和而土謝
圖汗背棄誓言不從盟議輒自興戎遂為厄魯特
噶爾丹所敗以致國亡汗諾顏台吉不能收輯其
人民人民不能保有其妻子各自奔潰投入我邊
塞若乘汝等此時竆困之際令我諸部落分行收
取爾喀爾喀亦早滅矣朕心本好生不忍坐視汝
等滅亡給地安插屢賜米糧牲畜以活之仍畱汗
諾顏台吉名號使車臣汗襲位又因汝等下人互
相偷盗各增設扎薩克管轄以便督察以汝等向
無法度頒行一定律例自古以來未有如此之始
終覆育者也朕既活汝欲使倍加長養朕親降諭
旨大賚加恩出臨大閱視汝等感戴之情甚為誠
切是以待汝等如四十九旗其名號亦皆如四十
九旗例以示朕一視同仁之意土謝圖汗車臣汗
皆畱其汗號如故扎薩克圖汗被害實屬冤抑而
人民離散困竆已極甚為可矜是以授其親弟策
旺扎卜為和碩親王扎薩克墨爾根濟農顧祿什
希扎薩克昆都倫博碩克圖滾布扎薩克信順額
爾克帶靑諾顏善巴扎薩克台吉色稜阿海扎薩
克額爾德尼濟農盆楚克喇卜灘伊等原係舊扎
薩克改濟農諾顏等號俱授為多羅郡王台吉噶
爾旦乃土謝圖汗之長子且自枯倫白爾齊爾盟
後不時請安是以授為多羅郡王車臣汗叔父扎
薩克額爾德尼濟農納木扎爾雖係新扎薩克而
勸車臣汗率十萬衆來降其身率先奏請願與四
十九旗同列殊為可嘉是以照舊扎薩克例改濟
農名號亦授為多羅郡王車臣汗族叔扎薩克額
爾克台吉車卜登效力哨探厄魯特捐助私馬不
悞軍務是以授為多羅貝勒台吉西地西里乃土
謝圖汗之親弟屬裔頗多偕土謝圖汗來降是以
授為多羅貝勒車臣汗之叔祖車臣濟農車卜登
達賴濟農阿南達額爾德尼濟農布達扎卜伊爾
登諾顏達里車臣汗叔父伊爾登濟農盆楚克伊
等俱係車臣汗之叔祖叔父授為濟農者是以改
濟農名號俱授為固山貝子白蘇特之察罕巴爾
諾顏博貝布扎雖係新扎薩克而在喀爾喀時預
奏喀爾喀基業不保其後必壞壞則來歸皇上後
喀爾喀基業既壞即踐前言來降殊為可嘉是以
亦授為固山貝子洪俄爾帶靑旗分協理旗務台
吉韓都先衆來降效力被創是以授為鎮國公土
謝圖汗族中台吉蘇泰伊爾登額爾克帶靑諾顏
善巴族中台吉托多額爾德尼等誠心歸順效力
行間是以亦授此兩人為鎮國公土謝圖汗之扎
薩克台吉車木楚克納木扎爾及扎薩克台吉班
珠兒多爾濟扎薩克達爾漢台吉巴郎車臣汗之
扎薩克額爾德尼阿海車稜達什扎薩克台吉額
爾克色稜達什扎薩克台吉顧祿扎卜額爾克帶
青諾顏善巴之扎薩克衞徵諾顏阿玉什扎薩克
台吉丹津額爾德尼額爾濟根之扎薩克台吉吳
爾占扎薩克墨爾根濟農索諾木伊思扎卜伊等
俱授為一等台吉此外有事台吉及其他諸台吉
應授品級皆諭該部逐一甄叙自茲以後爾等其
仰副愛養之恩各守法度敬順遵行則汝等生計
漸滋福流子孫世世蒙恩矣若違法作亂則汝等
生計敗壞國法具存凡事必皆照所犯依律處治
其各於所屬通行曉諭嗣
頒賜土謝圖汗折卜尊丹巴庫圖克圖扎薩克圖汗
弟策旺扎卜車臣汗銀各一千兩及銀器蠎緞
綵緞布疋袍帽等物其濟農台吉寨桑等亦按
伊等品級從優
頒賜銀兩緞疋等物按伊等品級授其子弟台吉其
四十九旗王貝勒貝子公台吉等亦按伊等品
級
頒賜袍帽銀兩有差
諭恩賜親王策旺扎卜坐車臣汗上時
上賜策旺扎卜駝四頭馬十匹羊五十隻又念策旺扎
卜年幼且所屬人民俱已離散恐致失所令歸
化城都統副都統等加意護視撫養又
諭尚書班第等曰策旺扎卜雖授為親王而其祖及
父素有功績其令策旺扎卜坐車臣汗上
己丑科爾沁土謝圖親王沙津等率四十九旗
王貝勒貝子公台吉他布囊等請上
尊號沙津等奏言伏惟我
太祖
太宗開創以來(臣)等普蒙
異數悉叨尊顯邇仗
聖上威靈身際隆平人人皆得遂其生矣而七旗喀爾
喀土謝圖汗車臣汗人等自古以來尚在化外
皇上威福丕加稽顙來歸誠為希有之事且厄魯特噶
爾丹不自知分量干犯
天兵仰藉
皇威大克其衆誅斬甚多噶爾丹潰亂恐懼立誓而奔
以此觀之不日亦如喀爾喀之來降矣更將焉
往乎又俄羅斯國之察罕汗亦以一道同軌欽
承
上旨屢思此等
殊猷實(臣)等中心所大快也誠惶誠恐請上
聖主尊號曰德威廣被率土賓服道法光明不可思議
上治至聖皇帝以大慰中外之望伏乞
睿鑒(臣)等不勝顒望
上曰吳三桂既平之後諸王大臣請上尊號未嘗准行
此人主所當為之事也前既不允今可許乎其以
此諭王等知之
辛卯
命將軍瓦代等率兵赴土喇
上諭大學士伊桑阿尚書馬齊曰土喇地方應酌量遣
兵探聽厄魯特人等有不能前去又不能内附者
收之而來著領侍衞内大臣及内大臣明珠護軍
綂領馬喇與議政大臣集議議曰定北將軍都統
瓦代等一路護軍内應選擇兵士每佐領各派
出一名及前鋒全隊四百名其管領之夸蘭大
以下官員令綂領大臣量派往土喇偵探厄魯
特聲息如彼困竆人等不能前往又不能來者
皆收之而來此所發官兵著於獨石口攜帶兩
月糧以行兵士瘦馬將所畱兵肥馬易去務使
人俱得肥馬五匹毋致行路稽遲其綂率是軍
者著定北將軍都統瓦代護軍綂領馬喇副都
綂碩代噶爾馬往伊等不諳路徑著帶墨爾根
濟農郡王顧祿什希信順善巴郡王之人前往
奏入得
旨瓦代等所有火器營兵派發六百名及總管大臣
以行幷著瓦代攜將軍印去
指授護軍綂領馬喇等前往土喇事宜時將軍瓦代
在察哈爾游牧地方馬喇等隨
駕入請
訓旨
上諭曰聞噶爾丹敗遁時有俄里肯之台吉三百許人
困極畱住土喇河伊等如欲内附或憚喀爾喀攔
阻或力不能來而在彼俱未可定爾等到土喇伊
等如在可遣人問故如欲内附爾等收之而來如
欲前去則聽之去既不内附又不前去則視其力
若遜於爾等爾等相機行事其力大倍於爾等難
以舉動則勿輕挑之彼於我有信誓爾等亦以好
言曉之非必欲爾等勇於行事也務思其大以圖
全美至爾等行路須嚴設哨探小心防範斷勿懈
弛失備其哨卒俱執千里鏡登高而望少懈恐為
彼所先窺夜間勿燃火勿喧呼凡所宜禁事件俱
務嚴明勿優柔縱法至遇喀爾喀跳脫之人爾等
隨力收來各發該主爾等所歴地方詳視記取而
行又
諭曰聞布庫他必圖兄弟在克魯倫左近西布退哈
灘巴圖爾地方爾等若遇之可諭西布退哈灘巴
圖爾送他必圖兄弟來
命定北將軍瓦代餘兵往安北將軍郎坦軍前先是
令瓦代等兵出張家口駐正白鑲白察哈爾遊
牧之地至是兵部奏言會閱事畢除瓦代等所
率兵外其他兵士應駐何地得
旨除瓦代所率兵外其他兵士俱發往郞坦所
壬辰會閱事畢
上回鑾是日
上畱尚書馬齊等料理會閱事畢來京又
遣侍郞温達等往編喀爾喀旗分佐領指授遊牧地
方
癸卯
車駕還京師
乙巳
遣官趣噶爾丹使人起行先是遣副都統蘇黑等攜
噶爾丹使人巴圖爾寨桑諸人往歸化城與察
罕古英寨桑會分為三隊使之起行至是蘇黑
等報言阿卜都喇寨桑諸人以馬駝羸瘦為辭
察罕古英寨桑等言噶爾丹遣我等率諸回子
而來諸回子不去我亦無所往請待尼爾巴噶
卜楚而行至京城帶來巴圖爾寨桑分為頭隊
催令起行伊等言諸回子不與我等同往我等
何以見噶爾丹理藩院奏
聞
上命大學士集議議前遣巴扎爾時有俟草靑遣還之
旨若留厄魯特回子皆待尼爾巴噶卜楚恐致遲久
應令理藩院遣官一員乘驛而往將巴圖爾寨
桑達爾漢寨桑滾楚克等合為一隊令與副都
綂蘇黑等曉諭速逐之使行至衆回子言馬駝
羸瘦請俟尼爾巴噶卜楚等到日同去應將察
罕古英寨桑阿卜都喇額爾克寨桑等偕來諸
回子仍交蘇黑等暫留於後俟巴扎爾等到時
再遣之奏入得
旨令員外保柱往餘如議
壬子大學士伊桑阿等率九卿詹事科道等官
請上
尊號伊桑阿等奏言喀爾喀曩在蒙古素稱不馴雖
貢獻之使不絶於道而彼諸汗恃其七旗數十
萬衆未嘗躬脩臣節今仰戴
天威感懷
帝德咸傾心臣服願列屬藩
皇上又念喀爾喀素無綂紀㒺知禮法其間安輯事宜
賞罰次第非
車駕親臨裁决不能盡善於是
六龍時邁刻期會同喀爾喀土謝圖汗扎薩克圖汗
之弟及車臣汗率諸濟農諾顏竝台吉等皆伏
地迎謁會朝如儀
皇上察其誠懇錫宴頒賚極其優渥爰編立旗分與我
四十九旗等惟土謝圖汗車臣汗名號暫令如
舊餘則或易王爵或畀貝勒貝子公台吉名銜
量功受秩各有差等其他悉照所司分别區處
禮成又特降
諭旨重申訓誡明示以守法謹度則福及子孫悖道
恣行則身罹禁網既恤其困竆復謀其生計既
使之樂育復令其保終興滅繼絶懷柔遠人之
道至斯極矣允宜誕膺
尊號垂示萬䙫
上曰喀爾喀原係入貢之國伊等不和知其必敗曾特
遣大臣諭令和好後乃渝好與厄魯特搆戰窘迫
來歸屢失生業竆困已極朕以好生之心撫綏養
育曲盡周詳因此懇切抒誠願同四十九旗一例
蓋理所必然且比年來旱澇頻仍民生猶未蘇息
風俗猶未醇厚奢靡猶未盡止朋黨猶未悉除彼
此援引陷害猶未屏絶理應日益圖新時加黽勉
君臣殫心竭力尚恐不逮靦顏以為至治遽受尊
號斷乎不可茲所奏已知之矣
六月乙卯朔
遣使賫
勅諭達賴喇嘛
上諭大學士伊桑阿阿蘭泰曰喀爾喀厄魯特諭和之
舉朕與達賴喇嘛同行之今已安插喀爾喀使之
得所矣應遣使賫勅於達賴喇嘛使人所關緊要
商南多爾濟既病著丹巴色爾濟去
諭達賴喇嘛勅曰朕綂御寰區澄淸海宇以仁育為
本撫養是先雖末陲異域之民有困竆而歸命者
必受而養之使各得其所爾喇嘛奉行佛法廣度
衆生而救苦難其心亦猶是也前以七旗喀爾喀
兄弟内相侵奪外與厄魯特交兵朕與爾喇嘛諭
令罷兵歸好後噶爾丹又追侵土謝圖汗折卜尊
丹巴庫圖克圖殺奪喀爾喀之人朕遣伊拉古克
三庫圖克圖爾喇嘛遣濟隆庫圖克圖往諭噶爾
丹朕與爾使人不能仰副朕與爾之心噶爾丹挾
濟隆伊拉古克三而行稱兵大舉攜其妻子殺掠
喀爾喀而來深入我邊汛之内劫奪部落人民朕
稍發兵以問其故反與我兵拒戰至於大敗乘夜
遠遯此彼來犯我非朕往伐之也彼所行違朕與
爾好生善念自求竆困而已喀爾喀土謝圖汗車
臣汗諸濟農諾顏台吉决志入内奏請效力者有
之奏請與四十九旗同列者亦有之呼籲頻仍不
已朕既已受而養之矣若不自始至終永使得所
措置安定必致散亡是以刻日於本年四月朕親
出大閱喀爾喀之汗濟農諾顏台吉等皆執臣禮
跪而稽顙諄請與四十九旗同列朕設大宴厚賜
之照四十九旗編為旗隊給地安插土謝圖汗以
其妄舉興戎陳情請罪朕發衆喀爾喀議之皆言
加彼之罪則於我衆無光朕是以宥免其罪仍畱
土謝圖汗車臣汗之號又念扎薩克圖汗被殺冤
痛屬下裔民散亡可矜授其親弟策旺扎卜為和
碩親王其餘各分等級授以郡王貝勒貝子公台
吉之銜明其法度昭其典章矣爾喇嘛普濟生靈
向以喀爾喀國破為憂今已安措喀爾喀使得其
所遣致爾喇嘛知之爾喇嘛聞此必大歡喜也其
左翼之喀爾喀無復可議至右翼扎薩克圖汗旗
下人等被擄散亡有在爾喇嘛所者亦有在他處
者伊等略無罪惡而被擄散亡殊為可矜爾喇嘛
普濟生靈必能查明發歸原主也今厄魯特人等
屢有歸降聞噶爾丹竆困已極無食而饑於此可
見噶爾丹之獲罪於天矣未必不往歸爾喇嘛若
果往歸作何措置唯爾喇嘛裁之噶爾丹遁去之
時曾立誓而去倘違誓而稍犯我喀爾喀降人朕
必發大兵分路前進務期𠞰滅之其時地方遙遠
不及遣人賫勅於爾喇嘛亦未可定是以預遣教
習唐古特文喇嘛丹巴色爾濟諭爾知之
命徙巴圖爾額爾克濟農安插四十九旗地方先是
喀爾喀扎薩克丹津額爾德尼台吉屢奏厄魯
特巴圖爾額爾克濟農劫其屬裔馬畜等物且
殺人得
旨發議政大臣集議議曰巴圖爾額爾克濟農前被
噶爾丹劫掠靡所棲息窮迫來歸我
皇上加恩給地安插乃巴圖爾額爾克濟農不思圖報
皇上覆載之恩反要劫降人喀爾喀丹津額爾德尼人
畜什物且復殺人大負
皇上厚恩若巴圖爾額爾克濟農等仍留安插舊居地
方亂必不已宜遷至四十九旗地方安插兵部
理藩院各遣官一員往發寧夏所備西安滿兵
全軍令將軍尼雅漢率之并令總兵官一員酌
率綠旗官兵會同前往巴圖爾額爾克濟農所
將喀爾喀丹津額爾德尼等被劫人畜什物俱
照數追還尼雅漢等率兵押送巴圖爾額爾克
濟農至歸化城交將軍郞坦押護内送其起行
日期即令前去部員一面遣文報部如巴圖爾
額爾克濟農等不還所奪人畜什物不肯内徙
安插即令尼雅漢等率大兵𠞰而滅之奏入
上從之隨遣兵部郞中格什理藩院員外郞二郞保前
往
辛未
頒賜噶爾丹白金先是差員外郞巴扎爾賫
勅諭噶爾丹徙近邊塞加賞以活之如竟入降益從
優惠養至是噶爾丹奏言伏蒙遣使降
勅加恩不勝懽忭僻壤諸情總在洞鑒敢直陳之前
遇大疫今已愈矣馬騎糗糧前曾訴於伊拉古
克三為之轉奏不及候
旨退歸荒土今使臣賫
勅而來又蒙加
恩益深感激雖未能大為報效請竭力勉圖之奏入
得
旨噶爾丹請恩誠切著賜白金五百兩
聖祖仁皇帝親征平定朔漠方略卷十
