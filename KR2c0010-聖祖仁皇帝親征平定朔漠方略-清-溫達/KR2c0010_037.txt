欽定四庫全書
聖祖仁皇帝親征平定朔漠方略卷三十七
乙未
駐蹕天城撥官修道
上諭大學士伊桑阿曰修道之事若責地方官則必太
過可遣鄉導官法保布達照朕幸穆闌例修一車
可行之道山西修道則著按察使巴錫道員王輔
前往集夫督修令侍郎常綬前去備各站草料柴
薪併備後来尚書庫勒納等解到駞騾所需草料
柴薪渡黃河後陜西之道甚闊無庸大修或有宜
略修處亦未可定著常綬法保布達視有應修之
處指示地方官修之尚書馬齊所擬宿處太近著
法保布達照朕此行以五六十里為一宿如大修
道路以致累民與地方官無涉皆法保布達之事
著交明
恩賞哈密使人哈薩克呼里拜理藩院奏言大學士
伊桑阿傳
上諭曰哈密達爾漢白克之人阿南達家人解托克齊
哈什哈来現在京城著行文該部此文一到即驛
逓遣行其達爾漢白克之人著啟皇太子酌量給
賞達爾漢白克之子白竒解塞卜騰巴兒珠爾来
與伊等一同遣行欽遵查得先是達爾漢白克使
人納林白克俄羅斯和卓賞以蟒鑲領羊皮縀
袍各一件縀各三匹布各二十四疋在案解托
克齊哈什哈之回子哈薩克呼里拜等應照納
林白克等例給賞阿南達家人端多卜已回阿
南達處應(臣)部差撥什庫一名將回子哈薩克
呼里拜驛送至
行在
上從之
丙申
駕至陽和城
遣督運于成龍等先赴寧夏是時于成龍到大同府
上召至行在
諭曰噶爾丹年踰六十命懸旦夕其妻為我大兵所
殺其子旋亦就擒朕今親統六師征車三駕諒彼
終被俘獲必不能復至披猖爾等先赴寧夏候駕
途中如遇塞卜騰巴兒珠爾可審視之至爾等牲
口宜加愛惜緩緩而行毋得急馳
丁酉
駕次聚樂城
命貝勒宋喇卜撥蒙古兵以備裝載監牧之事
上諭内大臣曰著諭貝勒宋喇卜噶爾丹已將擒獲阿
南達解其子塞卜騰巴兒珠爾旦夕將到今聞噶
爾丹在薩克薩特呼里克之南格格特哈郎古特
之地其人僅餘四五百人又青海諸台吉俱降現
有人来請安朕今親往寧夏著將右翼三旗貝勒
公台吉之兵共撥二千預備爾等蒙古裝載駱駞
監管牧放素常習練可預備以待俟駕到寧夏應
從何路前進候旨行侍衞綽克圖前去可諭左翼
王貝勒貝子台吉爾等倘聞朕往寧夏不必從間
道来請安爾等有能效力者往貝勒宋喇卜處伺
候以聽指揮
安插厄魯特降人於張家口外
上諭副都統吳達禪曰右衞所有厄魯特著撥戸部司
官一員理藩院筆帖式一員解往張家口伊等携
来馬匹目前未必可用聞其羸瘦應令用其駞馬
往張家口赴曼都所此去如彼脚力不足著董殿
邦助之馬駞沿途食物及馬草亦著董殿邦給與
此去恐厄魯特馬匹抛棄路上著小心送到至各
項賞賜衣服等類俱在董殿邦處著董殿邦居住
右衞如大將軍處解到厄魯特著董殿邦收而養
之如解来厄魯特多則逐隊解往張家口俟青草
出後著董殿邦往歸化城住如大將軍解到厄魯
特著從外解往張家口曼都處厄魯特携来馬七
匹交大同侍郎阿爾拜餧養
戊戌
上駐蹕大同
命致祭於經過地方帝王陵寢先賢墳墓及名山大
川
上諭大學士伊桑阿曰自古人君廵狩凡所過地方前
代帝王陵寢先贒墳墓及名山大川無不致祭此
甚盛典也朕此行沿途所有古帝王陵寢先賢墳
墓名山大川著查明具奏應祭者祭之自湖灘河
朔至寧夏設立驛站行兵部奏曰情願坐塘效
力原任廵撫布顔努等十三人併效勞贖罪五
十七人或俱從邊内帶往或從邊外遣行請
旨定奪
上曰著情願效力十三人自湖灘河朔至寧夏隨伊等
内自酌便均派為十三站將安站之期移知大將
軍費揚古如期後事到俱於湖灘河朔所設驛站
馳送倘期前事到仍令於邊内驛站馳送可以是
告議政諸臣其前来贖罪之五十七人俱著自邊
外前往
以侍郎多竒飼馬瘦損革職
上諭内大臣曰侍郎多竒自去年九月起餧馬後撥侍
郎阿爾拜餧馬多竒所餧之馬既多數月較瘦於
阿爾拜所餧之馬交與該管大臣大學士嚴加議
處具奏會議以為侍郎多竒自去年九月起餧馬
後撥侍郎阿爾拜餧馬多竒所餧之馬既多數
月較瘦於阿爾拜所餧之馬多竒理合勤勉小
心餧養而將預備軍需之馬怠玩不餧肥壯殊
為可惡坐此將多竒侍郎及佐領之職盡行革
去拿送刑部得
旨多竒依議革職著於此次從軍效力旋師之日拿
交刑部
命給官兵沿途馬匹草料或折價銀
上諭内大臣曰視衆人坐馬腹皆枵然殆買草不得之
故耳著查明由邊内前去大臣侍衞護軍執事之
馬數若沿途有草則給草無草則折給價銀
己亥
上仍駐蹕大同府城内足撥邊内邊外兩路兵丁馬匹
糧餉
上諭内大臣曰大同餧馬新滿洲護軍二百京城所取
新滿洲護軍一百内有馬斃人劣者一百留大同
其一百由邊内帶去一百由邊外遣往留於大同
一百護軍之馬各取肥者二百給前去二百護軍
各一匹乘坐既帶黑龍江將軍薩卜素標兵前去
則大將軍費揚古處不可以不備兵著撥右衞兵
七百預備右衞兵無馬多竒所餧馬又甚瘦前所
撥二百兵有備餧馬六百著再增發兵五百將上
駟院馬一千二百五十匹右衞兵丁在大同餧馬
二百五十匹此一千五百馬為後增發五百兵備
餧共兵七百名計備馬二千一百匹大同餧馬則
以布喀為首領監餧馬數不多撥部員兩人參之
其黑龍江將軍薩卜素題充伙軍之兵丁五十名
照各給兩個月錢糧例給以兩個月錢糧著議政
諸臣會議具奏會議以為護軍從邊内帶往從邊
外遣行留於大同備於右衞之兵給充伙軍之
兵丁錢糧等事俱欽遵
上諭而行至三旗親隨護軍亦應以馬斃人劣者留三
十名於大同餧馬取留大同三十護軍肥馬各
二匹給隨行六十名親隨護軍各一匹乘坐
上從之
命却諸部長請安進貢
上諭侍郎安布禄曰朕自邊内前臨寧夏者遣爾衙門
司官一員往殺虎口有来請安進貢者告以車駕
前發已遠爾等雖往亦無益俱令歸去計朕到寧
夏時令此司官由邊外前赴寧夏
庚子
駐蹕懷仁縣
諭大將軍費揚古以撥發兵馬啟行幸寧夏日期
上諭費揚古曰朕於十七日抵大同分晰兵馬十九日
朕躬由邊内啟行赴寧夏因黑龍江兵俱帶去故
發右衞兵七百每名備上駟院現餧之馬交明右
衞將軍費揚固矣今噶爾丹如此窮蹙斷不至於
用兵萬一有噶爾丹前来聲息須星速報聞朕當
從寧夏進襲其後今如有噶爾丹屬下人来降或
遣使来當訊明原由星速奏聞其人當少少陸續遣
發至爾軍前所有察哈爾兵黑龍江兵糧盡且勿
動支于成龍等所運米量取歸化城米給之如取
糧甚難可於一千五百石内節用五百石其一千
石不得輕動特諭
辛丑
駕次鄭家庄之東
諭廵撫倭倫等禁止擾民
上諭山西廵撫倭倫陜西廵撫黨愛甘肅廵撫郭洪曰
朕比年出師剿寇總期乂安邊徼永輯民生茲厄
魯特噶爾丹業已勢蹙力窮畏死悔罪遣使具奏
乞降朕特親統六師再臨邊塞相機𠞰撫因欲乘
便循覽邊境形勢並察視軍民生理遂遣發禁旅
取道邊外朕自大同從内地前赴寧夏一路地方
見緣邊州縣地土瘠薄軍民生計艱難朕心深切
軫念一切御用所需皆自内廷措辦不以煩民扈
從人員俱極簡少市易之物悉依時值誠恐有強
取抑價等事已令都察院及科道官逐日稽察糾
劾其經過城堡衢市輙多結綵亦殊覺擾累嗣後
著通行停止乘輿廵幸本為安民豈可反勞民力
爾等務嚴飭有司不得借端妄行科派仍張示曉
諭俾窮簷編戸咸悉朕曲體民依至意
壬寅
駐蹕榆林村前桑乾河崖第巴上表陳情籲請
恩旨第巴疏曰頃奉
嚴旨訓飭懼不克當謹陳其故北方一帶蕃漢皆崇
事達賴喇嘛及宗喀巴之教然其中護法之主
無有過於
先帝太宗皇帝者且
世祖皇帝時召達賴喇嘛至京寵加
勅封俾佛法光昭於域内炳如日月今達賴喇嘛年
高舉彼諸務付托於(臣)傳諭大衆以至土伯特
國喀爾喀國厄魯特國令待(臣)與達賴喇嘛無
異押有手印可證(臣)亦敬事達賴喇嘛而我土
伯特通國但願天下
元后為護法主使一切道法極其安寧此外倘有異心
三寳鑒謫我土伯特國史有云雖行善事難稱
佛心
皇上嚴旨下頒適符此語懼不能當心殊憂惕向因喇
嘛奈冲謂達賴喇嘛當坐禪避忌是以避忌而
坐禪前者内齊陀音来已告之以三年内出定
矣後又伊什格隆来亦明告之以丑年出定矣
自去歲子年以後凶月既滿當遣使奏聞
皇上及達賴喇嘛之衆護法主亦曾以此告之丹巴塞
爾濟矣故今以丑年出定之事謹令尼麻唐庫
圖克圖密奏博碩克圖毁棄道法
皇上為一統之主赫然震怒懲其兇悖甚當於理大合
經義(臣)不勝懽忭先是博碩克圖取葉爾欽獻
之達賴喇嘛因欲悅其意略有飾詞是實至喀
爾喀厄魯特相殘之時求助於青海諸台吉達
頼喇嘛再三諭止青海諸台吉曰爾等與我同憂
同樂不可負護法之
主反助他人後博碩克圖追喀爾喀時又求助於青海
諸台吉亦或有欲得其俘獲而赴之者達賴喇
嘛又嚴諭止之曰爾等當敬事
皇上不可反助他人此項事情前經奏
聞来使到我國者亦曾灼見至博碩克圖謂青海諸
台吉曰當往取
皇上恩賞種種煽惑之語及(臣)一切之意俱已告之内
齊陀音庫圖克圖矣西寧等處設兵無用亦曾
上奏雖因博碩克圖為護法主往来遣使不絶
然未嘗敢稍悖
皇上之旨有非理之言或行人從中捏造非理之言奏
聞
皇上以為戲談想自有
明鑒也内齊陀音庫圖克圖来召班禪庫圖克圖(臣)
反覆勸導不知班禪庫圖克圖為其年命乎抑
為蕃漢相會之緣未到乎將為未出痘疹之故
乎抑為
皇上神聖非常僧巴陳布庫圖克圖噶爾旦西勒圖濟
隆庫圖克圖諸喇嘛尚不克當
上心想已亦未能得當故不赴召耳非懼博碩克圖沮
之而不往也(臣)亦竭力欽奉
聖旨諄切勸諭而未能得當博碩克圖来書已交商南
多爾濟轉奏是以(臣)無另奏之語伏祈不棄班
禪庫圖克圖及(臣)兩人所奏而
垂鑒焉再當奉
皇上聖旨問明班禪庫圖克圖或今即赴京或另日赴
京定議具奏濟隆庫圖克圖者乃宗喀巴七綽
爾濟内之一綽爾濟也而為第六世西勒圖巴
素垂濟扎爾贊之化身故不便拘拿目下雖不
能仰副
皇上聖意後當竭力致之送京伏祈不棄小人所奏而
明鑒焉濟隆去年不能如密奏之語力說博碩克圖
行事不仰副
皇上聖心總祈
鑒宥尚書之兵與博碩克圖兵戰敗濟隆獻手帕稱
賀稍有不是故遵
聖旨治罪撤其廟宇不許居青海不許離巴克朔特而
游行僅留其身命戒體而已伏祈
皇上俯念宗喀巴達賴喇嘛之教不毁其身命戒體而
留之博碩克圖濟農之子娶阿奴之女在未交
戰之前結親去歲已告之商南多爾濟矣但念
在禮義和好之時出嫁此女或令離異與否伏
祈
睿鑒至四厄魯特雖均係護法主但青海之厄魯特
憂樂與共其他厄魯特或降與未降祈比之博
碩克圖而
垂鑒焉倘(臣)所奏事内有非理處伏祈
寬宥據(臣)愚意自以為一切並無兇悖但以無知或
違
皇上聖意伏祈寬宥前曾奏請遵
旨效力即今亦但欽奉
上諭竭力自效而已倘
垂念達賴喇嘛伏祈
賜以温綸主事保住賫其疏呈奏
上召議政諸臣入行宫問曰第巴奏疏爾等之意以為
何如議政諸臣奏曰彼雖云達賴喇嘛將出定當
令我所遣喇嘛見之而還而我所遣喇嘛未回
彼雖又云當說班禪庫圖克圖赴京併送濟隆
庫圖克圖到京而尚未到至彼懇留噶爾丹之
女現在遣大臣往諭青海諸台吉諸事皆未畢
臣等不能裁度彼又差尼麻唐庫圖克圖面奏
駕前俟尼麻唐庫圖克圖到日(臣)等再行議奏
上曰朕意與諸卿之意不同朕閱經史塞外蒙古多與
中國抗衡自漢唐宋以至於明歴代俱被其害而
克宣威蒙古併令歸心如我朝者未之有也夫兵
者凶器聖人不得已而用之譬之人身生瘡瘍方
用針灸若肌膚無恙而妄尋痛楚可乎治天下之
道亦如是亂則聲討治則撫綏此理之自然也且
自古以来好勤遠略者國家元氣罔不虧損是以
朕意惟以不生事為貴達賴喇嘛蒙古等尊之如
佛第巴者即代達賴喇嘛理事之人噶爾丹叛逆
皆第巴之故因朕遣主事保住嚴頒諭旨第巴極
其悚懼悉遵朕諭奏辭甚恭自陳乞憐畏罪矢誓
此亦云敬謹之至矣至達賴喇嘛身故朕已悉知今
第巴云遣尼麻唐庫圖克圖前来代彼密陳其情
想尼麻唐庫圖克圖到後必奏明達賴喇嘛已經
物故懇朕為伊等掩飾耳達賴喇嘛與我朝和好
六十餘年並未相惡第巴既如此奏懇事亦可行
即此可以寬宥其罪允厥所請第巴必感恩而衆
蒙古亦歡悦矣爾等之意如何諸臣奏曰蒙古向
係強悍之國噶爾丹尤為蒙古中奸惡之賊
皇上親統六師如雷如霆奮擊噶爾丹而破之是以
勅諭甫到第巴魂驚魄散㒺知所措
皇上神功聖武誠開闢以来所未有者我
朝軍旅精銳所向無敵而
皇上即欲罷兵以養元氣且以人之一身喻治天下之
道至精至微此真古哲王之所不能舉行不能
闡發(臣)等無任懽欣贊揚難盡尼麻唐到日斷
不出
皇上之所料也
癸卯
駕至朔州城
遣大臣督輜重度橋
上諭内大臣公福善曰輜重前行踐壞橋梁廵撫連夜
造成著爾親視輜重逐一過渡
甲辰
駕次大水溝
嚴禁馳騁駱駞
上諭内大臣曰今日見行裝駱駞皆馳騁前行著到駐
蹕之地嚴行禁止如有仍前馳騁駱駞者朕或遇
之斷不輕恕必治其罪著諭衆通知
乙巳
駕至義井大雨雪
命苫蓋馬騾
上諭内大臣曰今日雨雪邊内邊外馬騾有毡則苫盖
之毋忽著諭衆通知
丙午
駐蹕三岔堡
授鄉導額蘇克阿南達等為達爾漢
賜銀理藩院奏曰大將軍費揚古咨稱軍中第一等
鄉導乃喀爾喀達爾漢親王諾内旗下額蘇克
阿南達已
欽賜孔雀翎授為達爾漢外第二等鄉導乃土默特
阿拉納旗下納木喀爾喀爾喀和碩親王善巴
旗下羅卜張西拉卜喀爾喀公蘇泰伊爾登旗
下納木哈喀爾喀默爾根濟農王顧禄什希旗
下烏孫達爾第三等鄉導乃四子部落三濟扎
卜王旗下顧禄喀爾喀和碩親王善巴旗下山
都克喀爾喀部長台吉汪舒克旗下莽格爾喀
爾喀公烏巴達旗下四等台吉扎卜第四等鄉
導乃鄂爾多斯公杜稜旗下佐領阿齊蘭土默
特阿必達旗下洪俄岱喀爾喀蘇泰伊爾登公
旗下陶李喀爾喀默爾根濟農王顧禄什希旗
下沙克朱穆納親乞乘便啟奏查去年(臣)部以
鄉導汪舒克博羅扎卜達濟桑阿伊魯爾圖索
諾木馬哈杜拉兒八人議奏
上准授為達爾漢矣伏查
太宗皇帝時以肯濟黑同阿頼胡魯克追毛明安善於引
路授達爾漢名號免供屝履糧糗子孫承襲順
治三年十二月烏朱穆秦車陳親王率兵追滕
吉思之役善於引路直抵喀爾喀國授達爾漢
名號免供屝履糧糗承襲三次應將鄉導汪舒
克等八人作何承襲伏候
上裁得
旨汪舒克著照肯濟黑例博羅等之達爾漢准襲四
次餘依議又查去年
諭賜蒙古頭等鄉導銀五十兩二等鄉導銀亦五十
兩三等鄉導銀四十兩今大將軍既稱鄉導額蘇
克阿南達
欽賜孔雀翎授為達爾漢則額蘇克阿南達所有達
爾漢之職應襲幾世伏候
上裁至大將軍費揚古開列所敘二等鄉導納木喀爾
等四人三等鄉導顧禄等四人四等鄉導阿齊
蘭等五人送部應照中路軍中引道之人賞例
酌減賞二等納木喀爾等四人各四十兩三等
顧禄等四人各三十兩四等阿齊蘭等五人各
二十兩此銀自戶部支給奏入奉
旨額蘇克阿南達所有達爾漢之職准襲四世餘如
所議
嚴查兵厮強買民物
上諭大學士伊桑阿曰朕此番往幸寧夏所以觀民生
計也今聞兵厮前往置買草料有強買民物者在
前者如此則在後者可云無之乎朕特遣都察院
副都御史及科道官查參竟不擒一人来奏嗣後
若不嚴查經朕拿獲决不輕恕
命預議乏水之地飲馬駞之處
上諭内大臣鄉導首領等曰明日李家溝有一小泉一
井已注水三百缸為備水當如何料理著議奏會
議以為明日宿處乏水所貯水三百缸不便分撥
衆人俱備為
御前馬駞之用隨
駕大臣侍衞官員執事護軍俱清晨在此一餐飲馬隨
駕前去除
御用輜重外衆人行裝俱未時傳餐飲馬傍晚抵營
上從之
丁未
駕向李家溝進發
上諭内大臣曰今日雨雪駞鞍及馬騾鞍勿得解去加
意苫盖著遍行曉諭至明日宿處遠著早將馬畜
飲足各自携水而行及有車者亦使知之
先因鄉導報李家溝無水故有是
諭及行至河曲縣界見渠中有水問之水至兩三日
矣
駕至營忽山溪之水滔滔而流不移時長二三尺成河
人馬用之不盡各鄉人羣至聚觀咸驚異曰此
地向無大水今
聖駕来臨山川效靈百神助順為此地人永遠之利無
不踴躍歡忭
戊申
駕次輦鄢村
親督輜重使度峻嶺
上於途次見隨從人輜重不能越險峻之地
親督近侍助使過盡然後行沿途有嶺皆遣大臣侍衞
相助使過先是尚書馬齊設驛派程奏輦鄢村
有井二口少水前行鄉導及地方官亦報有井
二口隨從之人皆以乏水為慮
上甫至行宫南山之下灼然見水衆趣往環視間地中
各處出泉清水上湧頃刻溢出四流衆皆驚訝
歡呼曰昨言水少水即驟至今言無水地中甘
泉忽出如此神異誠天之所以佑
聖主也
(臣)謹按初大兵之出塞也於喀倫外掘井而
巴爾幾烏瀾和朔哨口及塔爾竒喇之地俱
於冰雪未消之後忽湧甘泉而師行以濟至
是地復效靈醴泉觱沸養而不窮收而勿幕
其為井也大矣蓋
皇上順天而動至誠感神故屢致大順之徵如此
蠲免岢嵐州等處州縣衛所康熙三十六年地丁銀
米
上諭山西巡撫倭倫曰朕撫御區宇念切民依故不憚
勤勞親歷邊境惟孳孳以靖寇安民為急茲簡約
扈從人員從大同一路緣邊地方進指寧夏因徧
察閭閻生聚及土壤肥瘠收獲豐歉之狀見邊氓
生計維艱朕心深用軫惻雖一切供御之物纖毫
不以累民而乘輿廵幸經臨宜特敷澤以示恩恤
除大同府額賦已有諭旨豁免外其經過岢嵐州
河曲縣保德州所屬地方並各衞所康熙三十六
年應徵地丁銀米著通與蠲免爾即行令該管官
員張示徧諭務俾窮鄉僻壤均沾實惠以稱朕子
育黎元至意
己酉
上駐蹕保德州
賜廵撫倭倫貂服親隨侍衞關保伍什捧出貂袍套
使倭倫跪宣
上諭曰聞爾居官好爾家計亦清是以賜爾御用貂袍
套朕理政事日惟以民生為念爾誠以朕保民如
赤子之心保民即所以報朕也朕之言從之亦易
負之亦易爾識之而行可也倭倫奏曰(臣)原係一
微末之人
皇上優擢授斯重任(臣)有何知總謹識
聖諭遵行之而已蒙
隆恩異數(臣)復何所願但竭力黽勉體
皇上保赤之心保民(臣)斷不敢負
皇上隆恩請許謝
恩奉
旨今日不必謝明日到營謝使衆知之又
上諭皇太子曰朕躬安善皇太子佳否朕自大同起程
而来視民生計與前所聞不同不甚貧困糧草充
裕後到之駞騾並無阻滯自大水口至三岔口百
姓生計有限自三岔口駐蹕李家溝之日地乏水
泉前行鄉導預貯水三百缸以備扈從人馬之需
正行路間天忽大雪又百姓自李家溝来者屢言
岢嵐州發来小村河乾道水来已三日地方官恐
御路泥濘築堤壅之三岔乾河之水今早亦流至
韓家樓亦築堤壅之朕到韓家樓視其水甚大小
村河壅水處已深六七尺於是將兩處之堤俱開
而放之申時水至李家溝下營處深至馬鐙自李
家溝至輦鄢村五十三里仍然無水照前貯水且
山嶺險峻䟦涉維艱前一日之雪因風凝聚如堆
積之狀驅車者皆食此不勞而至因無地可以安
營遂駐蹕山巔山之南約一里許覓得一河前此
行人俱未曾見有此河百姓亦隱而不告此路乃
馬齊所經過詢之便可明晰朕初不欲寄示但官
兵百姓共知之事日後爾等聞之恐以不書示為
懷故特書寄此事此亦偶然耳並無竒異二十八
日至保德州黃河水流平緩較湖灘河朔更平而
水不甚深篙可到底上項情事可奏聞
皇太后併語諸大臣哈密擒獻噶爾丹之子塞卜騰巴兒
珠爾解往京城欲使經大同宣府之路因附近塞
垣朕深以為慮思此子非易得之物是以到保德
州後令解往太原由太原解至京城比大同之路
不過迂三百里三月初五六間當到行在俟到京
後應作何處分另有諭旨
庚戌
遣大臣祭黃河之神
上以廵幸寧夏祭黃河之神遣侍郎席爾達行禮其文
曰自昔帝王省方問俗輙於所過名山大川虔
申秩祀所以示懷柔百神之義甚盛典也朕撫
綏中外宵旰靡寧兹念切靖寇安民欲周覽疆
圉之形勝與閭閻之生聚遂取道沿邊州邑自
晉入秦行次保德州將濟河西指惟
神絶塞洪流之始北條諸水之宗利濟宏長沃膏
汪濊朕乘輿至止式欽
靈爽特用遣官告祭馨香祗薦牲帛具陳惟
神默鑒焉
上自保德州渡黃河見水溜船少不易到岸
上親臨視截河繫䉡令坐船人皆挽䉡而渡到對岸甚
速兼
命皇長子及領侍衛大臣親督禁止爭舡者魚貫而
渡頃刻渡畢
駐蹕府谷城
侍讀常明請率兵追勦噶爾丹
不許先是副都綂阿南逹奏曰内閣侍讀常明來
請云職願往策旺拉卜灘處率其兵隨後進𠞰
似可擒獲噶爾丹矣據此奏
聞
上曰常明之往策旺拉卜灘也甚難噶爾丹捕獵之人
四散成羣各處不下二三十若去則爾一身之死
所關亦小而失我使臣關於國體者甚大著阿南
達再商至是阿南達奏曰
皇上睿慮周詳無微不到如欲往策旺拉卜灘處俟出
兵之時再相機而行今則勿去便
報可
侍讀常明奏報由昆都倫至薩克薩特呼里克
路程常明奏曰奉
旨涼州之北有一口出此由額濟内古拉喀柰經昆
都倫至薩克薩特呼里克之地向經俞木楚木報
稱水草俱佳著常明前往問明俞木楚木等其程
當行幾日水草如何星速具奏欽此欽遵(臣)至布
隆吉爾問副都綂阿南達言俞木楚木已差出
呼巴塔爾賽哈等處坐哨故問之俞木楚克同
行之兄台吉羅卜臧丹津及識地里者言自鎮
番下戈河兩宿第三日宿喀喇腦爾此三宿俱
有六十里自此䭾水行七十里宿自此至呼馬
溪布喇克宿九十里自此䭾水行五十里宿自
此至烏黑爾烏素宿五十里自此至伊巴賴俄
白爾塔塔爾水宿四十里自此至伊巴賴敖蘭
呼都克宿四十里自此䭾水行七十里宿自此
至俄羅蘇台布喇克宿六十里自此至哈蘭馬
克台布喇克宿四十里自此至庫勒圖布喇克
宿五十里自此至默勒黑圖布喇克宿五十里
自此䭾水行六十里宿自此至博羅托羅海多
倫呼都克宿九十里自此䭾水行大砂岡内八
十里宿自此亦行大砂岡内八十里至乖咱河
宿自此乖咱河而下兩宿第三日至湍多果爾
津呼都克宿此三宿俱各五十里自此䭾水行
七十里宿自此至畢齊克圖呼都克宿八十里
自此至毛申拖羅海呼都克宿四十里自此至
額濟内河宿四十里由額濟内河而下四宿第
五日至昆都倫此皆一日五十里自昆都倫䭾
水行八十里宿自此至呼爾書特水宿一百三
十里自此至特古思布喇克宿八十里自此䭾
水行六十里宿自此至庫滕山丹宿七十里自
此至葫蘆蘇臺布喇克宿九十里自此至拖賴
布喇克宿五十里自此䭾水至厄魯蘇台呼都
克宿六十里自此至塔濟格爾布喇克宿六十
里自此至察罕河宿六十里自此至納林布喇
克宿八十里自此至哈爾占布喇克宿五十里
自此至呼布爾布喇克宿五十里自此䭾水宿
溫達地方五十里自此至濟默格爾布喇克宿
八十里自此至達蘭土魯宿七十里自此至巴
罕腦爾宿五十里自此至垂郎河宿七十里自
此至哈爾察克河宿六十里自此至哈郎古特
河宿四十里自此至格格特河宿四十里自此
至西喇達郎地方宿七十里自此到薩克薩特
呼里克八十里自昆都倫以至薩克薩特呼里
克水草可用自鎮番至厄濟内之間大兵人衆
不可行惟魚貫而進僅足三四百牲口之水兵
如魚貫而進則後隊無草矣此路最惡惟無可
如何不得已之人行之而已難以行兵謹具奏
聞
上命收貯
辛亥
上仍駐蹕府谷縣城南
是目遍
賜船戶水手銀兩
聖祖仁皇帝親征平定朔漠方略卷三十七
