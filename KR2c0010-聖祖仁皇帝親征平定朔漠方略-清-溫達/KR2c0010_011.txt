欽定四庫全書
聖祖仁皇帝親征平定朔漠方略卷十一
七月甲申朔郞中格什等奏報巴圖爾額爾克
濟農遁走格什等奏言(臣)等至寧夏會同將軍
尼雅漢等率領西安滿兵全軍總兵官一員酌
帶綠旗官兵四千因途徑窄隘恐難並驅定議
將軍尼雅漢親率兵四千出汝吉口往覓巴圖
爾額爾克濟農副都綂栢天郁總兵官馮德昌
等率兵四千出大威口圍截巴圖爾額爾克濟
農住居西北及到口駐扎之日守口兵報稱口
外附近居住巴圖爾額爾克濟農人内有四人
來見拆邊牆即廻馬飛馳而去(臣)等隨星夜前
追及之於阿里渾烏素之地令巴圖爾額爾克
濟農跪宣
聖旨巴圖爾額爾克濟農言我爲噶爾丹所敗來歸
皇上給臣以賀蘭山陰之地安插皆沐
皇恩得以聊生今將置我等於察哈爾之地値此螡䖟
交作之時難以遷徙聞大兵來拆邊牆恐將討
我是以逃避(臣)等諭之曰大兵之來非討汝也
因遷移汝等恐途中喀爾喀侵擾兼有盗賊故
率兵而來乃欲送至歸化城也汝等妄動豈不
悖哉雖經委曲勸諭而伊等竟不遵
旨(臣)等隨遣人報將軍將軍親率前鋒及頭隊兵來
彼一聞聲息即乘馬遁去巴圖爾額爾克濟農
又遣其蘭木扎木巴寨桑鄂木布至將軍所言
我等居此遊牧已久復徙至察哈爾地方實爲
未便我今往西喇布里圖水上以待將軍明日
再請相見也將軍隨遣來使蘭木扎木巴寨桑
鄂木布及筆帖式年圖等追及巴圖爾額爾克
濟農告之曰我率兵來非征討也因汝等往徙
恐途中喀爾喀擾害又有盗賊將送至歸化城
也濟農言我來已遠不便回去請在前有水之
地候見語畢即飛馳而去年圖歸告將軍將軍
即分兵爲三隊追之追至西喇布里圖日暮將
宿(臣)等言巴圖爾額爾克濟農不從
聖旨不肯遷移而逃當乘夜追及誅之今宿此地次日
往追則難及矣將軍不聽次日追三十餘里仍
回至西喇布里圖而宿(臣)等言如此進追何以
能及當選人馬星馳電掣庶克有濟將軍復不
聽至第三日踰西喇布里圖以外百餘里至庫
克布里圖度不能及遂率兵還將軍查交臣等
數目所殺厄魯特百餘人俘獲一百二十八人
馬一百八十匹駱駝四十二頭除兵丁所食牛
羊外現存牛一百五十八頭羊一萬五千餘隻
降人噶爾旦多爾濟所屬納木喀班爾蘭木扎
木巴五十餘戸又有喀爾喀之白蘇忒察罕巴
爾族弟伊爾登和碩齊格寧兄弟四人率百餘
戸來降言前者土謝圖汗往征噶爾丹我等投
入土謝圖汗與噶爾丹戰敗逃來察罕巴爾等
舍我等而先來歸
皇上欲至賀蘭山捕獵近邊覓糧度日居巴圖爾濟農
所今濟農違
聖旨不肯遷移棄之而走我等何故從彼去乎是以我
等畱此求歸
皇上冀與我兄白蘇忒之墨爾根濟農索諾木扎卜完
聚一處安插臣等視巴圖爾額爾克濟農所走
蓋望西而去矣據此(臣)格什往甘州等處地方
(臣)二郞保往凉州等處地方探視巴圖爾額爾
克濟農駐牧之地奏入得
旨議政大臣集議議將安插巴圖爾額爾克濟農原
由及違
旨奔遁情事着理藩院檄嘉峪關坐探員外本什曉
諭西海諸台吉郞中格什員外郞二郞保既往
甘州凉州等處探視巴圖爾額爾克濟農蹤跡
應俟探明時另行議奏伊爾登和碩齊等應着
理藩院差官令其内徙歸併墨爾根濟農索諾
扎卜其納木喀班爾等亦令暫住歸化城附近
地方聽該部酌議安插所俘一百二十八人作
何安置亦聽該部議奏所獲馬駝牛羊令交遷
移伊爾登和碩齊人員均勻給還原被劫之喀
爾喀丹津額爾德尼等至遷移巴圖爾額爾克
濟農之事前經奉
旨會議檄諭將軍尼雅漢者甚明乃漫不經心延捱
時日直至十六日方始起行後格什等又遣人
促尼雅漢等作速進兵而不急往窮追遂爾退
回應令兵刑二部各差官一員往訊尼雅漢等
延捱時日失機等情取供到日再議奏入奉
旨此議太輕爲將軍者俱如此違悞指授可乎即遣
大臣鞫審嗣令刑部侍郞邁圖取口供奏至得
旨下該部議兵部議曰將軍尼雅漢於部檄到日不
即星夜馳赴怯懦稽滯大失軍機應將尼雅漢
革去將軍並拖沙喇哈番不准折贖鞭一百副
都綂栢天郁稽遲怯懦大失軍機應將栢天郁
革去副都綂郞中格什員外郞二郞保與將軍
尼雅漢不能使巴圖爾額爾克濟農不致逃遁
未克濟事至巴圖爾額爾克濟農逸逃欲脫其
罪推諉將軍尼雅漢深爲不合應將格什二郞
保俱革職副都綂党古禮病篤不曾往遷巴圖
爾額爾克濟農應無庸議總督格思特係封疆
重臣部檄到日應即會同將軍尼雅漢等公議
使巴圖爾額爾克濟農斷不逃遁或擒或殺始
爲勝任乃於事無濟至巴圖爾額爾克濟農逸
逃遣大臣往訊始云曾諫將軍尼雅漢巧飾具
奏殊爲不合應將格思特所加之級不准抵銷
降二級調用奏入
上曰栢天郁格思特各降五級留任逮將軍尼雅漢至
京擬絞監候格什二郞保革職尼雅漢等率往官
兵令總督格思特暫轄駐扎寧夏護軍綂領馬喇
補授西安將軍
甲午
命喀爾喀新降之衆暫仍其俗理藩院奏喀爾喀人
等既與四十九旗同列則衆扎薩克自親王以
下驍騎校以上凡請
安進貢奏事或遣使或親來俱應照四十九旗例
土謝圖汗車臣汗旗内自王以下驍騎校以上
凡行事亦應與四十九旗同土謝圖汗車臣汗
其身僅存汗號應令進九白之貢伊等使人乃
令照前例至折卜尊丹巴庫圖克圖亦照前例
奏入得
旨喀爾喀人等初降新行安插俟三年後依此議行
折卜尊丹巴庫圖克圖亦令貢九白
己亥
命撤歸化城預備兵
上諭兵部曰歸化城兵無事當撤今値馬肥無事之際
著都綂郞坦副都綂碩鼐於在彼大臣内酌帶一
員沿邊直至寧夏延綏西寧往勘大軍可行可止
之地至於巴圖爾額爾克濟農前者來歸給地安
插而養之助喀爾喀往征厄魯特竟不爲效力且
劫奪喀爾喀之事甚多灼知其必不能改故令遷
徙居察哈爾之地奈彼素藏禍心是以遠遁彼雖
遁去朕以向加養育初無困之殺之之意欲居何
地惟其所擇但不得擾害邊塞地方可令達虎書
此原由遣人往諭巴圖爾額爾克濟農著一併議
奏議曰今歸化城兵無事應撤但留在歸化城之
厄魯特尚未去應每佐領撥護軍二名火器營
兵四百名照兵數派官在歸化城週圍暫駐餘
俱撤回此所留兵俟歸化城所有頭隊厄魯特
起程後即回其陜西調到大同宣府綠旗官兵
亦令各回汛地前解大同宣府之礮仍留大同
宣府外其䭾往輕礮俱令帶回暫留大臣伏候
上命應著達虎抄謄
勅諭遣發巴圖爾額爾克濟農俟彼作何回覆即令
奏報得
旨着都綂喀代李正宗副都綂田象坤郞化麟留後
將軍印交與喀代參領諾爾孫達米納夸色蘇丹
古爾哈亦着與郞坦偕往着乘驛去勘視地方既
畢着郞坦等一二緊要之人乘驛先來入奏後郞
坦等勘回復奏言
皇上所指諸地大軍行止無不允當
壬寅將軍瓦代奏報回軍瓦代等奏至克魯倫
遇西卜退哈灘巴圖爾納木扎爾托音伊等俱
願來投鄂理肯等遍訪無蹤哨探噶爾丹信息
遁去已久遂於本月初四日回軍十八日進翁
俄羅喀倫將入獨石口
丙午土謝圖汗請給腴田耕種土謝圖汗奏蒙
皇上仁恩(臣)與子及所屬人民不勝懽忭今思得一膏
腴種植之地使我人民一二十戸出力相助春
耕以資朝夕伏乞
鑒恤
上曰來年春理藩院遣官一員指授膏腴之地令其種
植
閏七月丙辰總督格思特奏報總兵官柯彩出
邊𠞰殺厄魯特格思特奏言甘肅總兵官柯彩
呈稱副將陳祚昌等奉差哨探至昌寧湖見廬
帳有五百餘不知蒙古人數職即調集官兵出
邊征𠞰濟農之弟博吉遣格隆等數人來見言
我博吉乃善人並不敢背負
皇恩欲假道以詣南山如不遣往請在昌寧湖牧馬職
言汝既云不負
皇恩當遵
聖旨護送汝等至歸化城答以我牲畜皆疲决不能往
職查奸彜博吉借名牧馬緩我軍機密通西海
諸蒙古以相救援今欲往西海其情顯然矣若
不𠞰除終爲後患一面將來差格隆監禁一面
報(臣)又據總兵官報博吉所屯昌寧湖乃邊外
野地離邊一百二十餘里甚爲遼闊且林木茂
密易於藏匿必四路進𠞰乃可滅此狡寇隨遣
提標前營遊擊李士達等率官兵一千從南方
路入本標左營遊擊常應龍等率官兵八百從
東南方路入本標後營遊擊杜思順等率官兵
八百從西北方路入鎮番參將張文輝等率官
兵四百從東北方路入職與
欽差員外郞二郞保居中督𠞰分頭前進蒙古放鎗
迎敵我官兵奮勇力戰大敗蒙古殺五百餘獲
傷者甚多生擒蒙古十五人博吉入林遁走又
隨遣官兵躧蹤撲殺追百餘里天晩昏黑不可
深入收兵回營所獲蒙古牲畜器械查明另報
其前監禁蒙古額林辰索諾木者乃博吉之親
弟親子格隆者乃親信之喇嘛是以併生擒蒙
古俱行斬訖捷報到(臣臣)查博吉乃濟農之弟
在賀蘭山三百里中衛邊外牧馬濟農逃遁時
不及同去即往昌寧湖見我官兵有備自揣難
脫是以遣其子弟格隆緩我軍機以冀潛逃雖
總兵官柯彩率兵出邊征𠞰蒙古實藉
皇上神威遠播官兵奮勇之所致也奏至得
旨總兵官柯彩出邊籌畫遣發官兵分頭前進𠞰殺
厄魯特人衆可嘉在事人員著議叙以聞
己未嚴打箭爐貿易之禁達賴喇嘛疏言竊思
博碩克圖汗往追折卜尊丹巴恐有乖
皇化乞遣回折卜尊丹巴土謝圖兩人不使及於惡前
此所言非善巴陵堪布所私奏也實仰體
聖主之心自厄魯特喀爾喀以及衆生俱令之共享昇
平也如有不合祈
睿鑒勿責至我打箭爐以外和占昌珠蘭等處前違
法興兵大爲擾害恐不當
聖心故不遣此地蒙古其打箭爐兩間之地雖奉有着
照前行之
旨字係蒙古文漢人不識祈以漢文降
勅奏入下所司議理藩院議康熙二十八年十二月
達賴喇嘛使人善巴陵堪布來口奏伊等起行
之前曾往達賴喇嘛所不令面見使立於達賴
喇嘛所居戶外諦巴出謂伊等曰達賴喇嘛令
汝奏
聖上乞擒喀爾喀土謝圖汗折卜尊丹巴庫圖克圖授
厄魯特噶爾丹博碩克圖庶於生靈有益若此
兩人之命我當保之其奏詞奉
旨存案今達賴喇嘛奏乞遣回折卜尊丹巴土謝圖
兩人勿及於惡等語非善巴陵堪布之所私奏
應無庸議前者康熙二十九年達賴喇嘛因大
兵威力𠞰滅逆賊吳三桂衆皆歸化爲良民請
於打箭爐地方互市曾許以地方平定之後照
常貿易今達賴喇嘛以蒙古文漢人不識請以
漢文降
勅諭令照前行事應檄該省督撫提鎮打箭爐貿易
勿得生事擾亂併檄諭達賴喇嘛嚴禁其所遣
貿易人等勿得妄行生事
上從之
命定火器營賞例兵部以八旗火器營兵丁擊敗噶
爾丹之功議叙具奏
命議政大臣大學士八旗滿洲蒙古漢軍都綂副都
綂集議議曰火器營兵排齊鹿角而戰不得與騎
兵相同在本旗之前先進者有上等次等三等
之别若臨陣放鎗之衆兵丁向無一槪議叙之
例然不議叙又無以鼓勵軍士是以將列陣形
勢問之總管火器營都綂諾邁等俱言齊排鹿
角每架撥什庫一人身帶小旗立於前其餘兵
丁一一調進撥什庫指示放鎗接戰次執大纛
兵丁亦立而不動此兩種人最爲緊要至鳥鎗
手一齊接戰似應一槪議賞查火器營帶小旗
之撥什庫及執纛之人旣屬緊要則此交戰撥
什庫等應各賞銀二十兩執纛之人賞銀十兩
向無兵丁一槪議賞之例則槪行給賞之處無
庸置議嗣後如仍排鹿角攻戰其戰功若以上
上等議叙則帶小旗之撥什庫各賞銀三十兩
執纛之人各賞銀二十兩若照此番軍功上等
議叙則帶小旗之撥什庫各賞銀二十兩執纛
之人賞銀十兩以軍功次等議叙則帶小旗之
撥什庫賞銀十兩執纛之人賞銀五兩以軍功
三等四等五等議叙則一槪不算若不用鹿角
八旗騎兵與火器齊列擊敗對陣敵人則與騎
兵相同在本旗大纛之前先進三人俟將軍大
臣開册送部照前進之例議叙又一議以爲火
器營兵一齊接戰
聖諭之所洞鑒似應將鎗礮兵丁酌量一槪議賞此番
火器營放礮放鎗之人執纛之人帶小旗之撥
什庫押礮披甲共二千九百七十七人應交戸
部給賞又挽車步甲一百一人綿甲五十八人
擡鹿角僕人五百七十九人共七百三十八人
皆原文未開相應停給得
旨放鎗礮之人着一槪賞銀二兩著爲令挽車步甲
綿甲擡鹿角僕人俱賞銀一兩
九月丙辰
遣官督視噶爾丹使人啓行噶爾丹使人阿卜都喇
寨桑察罕古英寨桑等訴稱前聞尼喇巴噶卜
楚以九月到其時令我等同歸今尼喇巴噶卜
楚或已亡故或竟不來我等豈能久待理藩院
據以奏
聞
上諭員外郞鐵圖乘驛往歸化城會副都綂阿廸督視
啓行
丁卯達賴喇嘛陳情請罪先是以噶爾丹敗遁
之後懼我各路大兵堵禦請罪盟誓情節遣伊
什格隆賫
勅往諭達賴喇嘛至是達賴喇嘛疏言前者敬遵
諭旨曾遣噶爾亶西勒圖往和喀爾喀厄魯特値生
靈有災之時至於敗亂不當
皇上之心不能遂我初願凡諸
諭旨皆是愛養喀爾喀離散之人誠
聖天子之洪仁也噶爾丹作亂追索折卜尊丹巴諸人
而濟隆不能說止實爲非是濟隆報文言已竭
力諭和兩家聽從立誓矣及見
皇上有噶爾丹敗遯俯念衆生止勿窮追噶爾丹認罪
立誓之
旨始知其實厄魯特不聽訓飭是以至此此地所遣
人員有無知無識之處伏乞
寬宥又使人德木本爾囊素述達賴喇嘛口奏之言
云喀爾喀厄魯特交戰之前土謝圖汗噶爾丹
等遣使於西海台吉各請助兵達賴台吉來告
於我我謂喀爾喀厄魯特皆我護法施主爾等
和睦我則喜悅不得有所偏助也時於四川所
屬打箭爐等地方令西海扎什巴圖爾台吉領
兵駐防非有異念也其戍兵已早撤歸矣奏入
上以達賴喇嘛向來恭順噶爾丹事差員及近侍通同
蒙蔽非達賴喇嘛意也應賜勅諭之
勅曰爾奏噶爾丹作亂追索折卜尊丹巴等諸人而
濟隆庫圖克圖不能說止實爲非是濟隆報文言
已竭力諭和兩家聽從立誓矣及見皇上有噶爾
丹敗遁俯念衆生止勿窮追噶爾丹認罪立誓之
旨始知其實厄魯特不聽訓飭是以至此此地所
遣諸人有無知無識之處伏乞寬宥朕綂御宇内
以愛育黎庶爲本務使萬邦共享安樂前聞喀爾
喀厄魯特交惡相攻屢遣使於爾喇嘛以和兩國
爾喇嘛從來奉命不違敬順而行亦屢遣喇嘛說
和奉差喇嘛諸人若能仰體朕與爾好生之意盡
心行事則使喀爾喀厄魯特和好早息戰爭皆不
至滅亡矣但爾近侍與濟隆庫圖克圖等皆有私
意不體朕與爾之心濟隆庫圖克圖身在噶爾丹
營中並不說和噶爾丹藉追喀爾喀爲名闌入邊
汛劫掠烏朱穆秦諸地又不勸阻且噶爾丹與我
軍交戰濟隆張蓋於山頂觀之况濟隆並未說和
而報爾以爲竭力說和聽從立誓濟隆之去朕面
諭以告爾喇嘛之旨亦不行傳諭以前項事情揆
之未必濟隆一人之意如此行事也爾近侍之人
通同貪利而欺蔽汝徇庇噶爾丹之所致也爾豈
有如是之心乎朕灼見於爾喇嘛無涉是以朕不
責汝朕與爾之心向來合一故將若軰行事違朕
與爾之意遣勅使爾知之至噶爾丹乞兵於達賴
台吉而不許駐防四川屬下打箭爐之兵盡撤已
具悉所奏矣此勅交與來使德木本爾囊素賫去
辛巳
授土謝圖汗養子濟克巴等爲四等台吉時土謝圖
汗以伊養子濟克巴乳母之子多爾濟扎卜阿
必達伊妻乳母之子車陵蚌乞授職銜理藩院
議以非例不准
上曰土謝圖汗懇請誠切授濟克巴多爾濟扎卜阿必
達車陵蚌俱著爲四等台吉勿爲例
十月乙酉
命發鄂爾多斯諸旗兵預備
上諭侍衛阿南達曰朕思黃河冰凍之時恐有巴圖爾
額爾克濟農等流兵至我西邊喀爾喀地方應令
鄂爾多斯吳喇忒喀爾喀之墨爾根濟農郡王顧
祿什希額爾克帶靑郡王善巴公託多額爾德尼
人等於冰解以前備之且以探信着理藩院諸臣
會同詳議具奏議鄂爾多斯六旗一百七十二佐
領内應令撥兵三千吳喇忒三旗三十佐領内
應令撥兵五百扎薩克信順郡王善巴扎薩克
公託多額爾德尼扎薩克台吉圖巴丹津額爾
德尼此四旗四十二佐領内撥兵五百又札薩
克墨爾根濟農郡王顧祿什希札薩克公蘇泰
伊爾登札薩克台吉墨爾根帶靑車陵此三旗
二十四佐領内撥兵五百令所撥兵各備於其
地台吉都綂副都綂等管轄人員俱量兵數選
擇材幹善約束者派出其鄂爾多斯貝勒宋喇
卜札薩克信順郡王善巴札薩克墨爾根濟農
郡王顧祿什希此三路每處撥官二員駐於適
中之地探信其管兵人員即令前去部員閱發
有事則一面報部一面酌量調兵應援其總綂
三路兵之大臣伏候
上裁得
旨所議發兵甚善著阿爾尼吉爾他布諾木齊代馬
廸達賴英古巴札爾畢雅思呼朗等去仍令阿爾
尼吉爾他布主之伊等前去一切俱便宜行事
丁未提督孫思克奏報區處阿齊羅卜臧等劫
奪之案先是遣侍讀學士達虎賫
勅頒賞策旺喇卜灘阿奴等偵探噶爾丹與彼等交
惡情節歸至嘉峪關外被阿齊羅卜臧等劫奪
兵部檄令孫思克遣人諭羅卜臧等查劫侍讀
學士達虎及殺傷官兵之蒙古應正法者正法
應償還者償還如仍抗拒即行𠞰滅至是孫思
克奏言阿齊羅卜臧者乃西海蒙古同族之人
(臣)撥發官通各遣人於西海善圖墨爾根台吉
等頭目令阿齊羅卜臧追取原劫牲畜等物不
意阿齊羅卜臧遠逃催追不獲衆蒙古頭目雖
各認請待草靑再行追取臣思阿齊羅卜臧未
必從衆台吉之言(臣)酌議於𠞰滅噶爾丹之後
視阿齊羅卜臧遊牧之遠近再請
旨𠞰殺奉
旨依議今西海善圖墨根台吉等差人解還阿齊羅
卜臧所奪
欽差官牲畜器械問之來差蒙古答曰阿齊羅卜臧
劫
欽差官員一案我衆台吉奉
聖旨各差寨桑追取阿齊羅卜臧牲畜我等追得阿齊
羅卜臧馬三十二匹駱駝二十八頭盔甲十四
副鳥鎗八桿撤袋十三副刀十六口弓二十張
故衆台吉差我等解來竊思阿齊羅卜臧乃兇
惡無知之人去年狂妄橫行忽劫
欽差官員逆天之罪法所宜誅但臣前者撥發官兵
殺狡部四百餘騎獲馬駝牛羊千數以示
國法情罪亦略相當所劫馬駝盔甲等物理合照
數追取(臣)奉部文遣官通於西海蒙古頭目衆
台吉宣布
國威陳說利害令伊等往追西海衆台吉遣人於
阿齊羅卜臧遊牧之地追取馬駝器械等物雖
不及原數但西海蒙古衆頭目差人言阿齊羅
卜臧自劫
欽差官員以後人逃牲斃貧苦已極儘其所有追取
解來先所劫牲畜物件俱已費盡其餘實不能
追又再三求(臣)代奏
皇上請免此特畏懼
天威求免日後之覈查也
恩出
皇上非(臣)所敢擅議至所劫營馬先以茶馬補給兵丁
所劫盔甲以(臣)標裁兵所剰盔甲撥發令蒙古
解還馬三十二匹留(臣)標營内喂養待有倒斃
馬缺補給追來盔甲十四副亦貯(臣)標營内待
兵丁缺甲撥發至追來鳥鎗弓箭等物乃兵丁
自置之物仍給肅州營兵外其賠解駱駝二十
八頭已非原物皆老而瘦小先是達虎等出邊
帶去馬駝乃動支官庫採買者應將蒙古賠解
駱駝交與地方官估價償庫亦於原項有小補
也得
旨孫思克此事區處極當一切邊務盡心籌畫效力
殊爲可嘉本内事俱如議
十一月戊午
授札薩克圖汗之子克色克爲輔國公札薩克圖汗
之妻布尼達喇奏言
皇上出臨會閱我與我子巴郞二人望塵赴會欲訴先
祖父名爵及我汗身命被害兩大事而巴郞倏
爾身故續欲率其弟功格台吉以往而又病殁
屢遭變故不獲赴會今因札薩克圖汗身命被
害及名爵之事迫欲叩陳攜六歲之克色克台
吉而來寡婦孤兒惟
聖上鑒恤此外他無所望奏入得
旨下所司議理藩院奏言今年會閱折卜尊丹巴庫
圖克圖土謝圖汗等攻殺札薩克圖汗德克德
黑墨爾根阿海之事已降
勅寬宥其罪札薩克圖汗之位已封其弟策旺扎卜
爲親王矣且克色克年幼未及應授封之時所
奏扎薩克圖汗身命被害及名爵之處俱無庸
議奏入
上曰扎薩克圖汗被殺殊爲冤抑所存止此一子克色
克從優授爲輔國公
癸亥
命西安官兵移駐寧夏
上諭兵部曰陜西西安鳳翔所屬今年米穀無收特遣
學士布喀往勘今據回奏米價騰貴供應駐防官
兵糧料採買累民聞甘肅廵撫所屬地方米穀有
收應將西安官兵於收麥以前暫行移駐寧夏則
西安供應有餘亦於民有益爾部會同戸部核議
具奏議西安滿兵漢軍内應撥四千兵往駐寧夏
官則量兵遣發着該將軍總督相視寧夏等處
指出何地有糧暫於收麥之前駐守此兵原係
閒住應將常給馬匹草料三分中減去一分此
所移駐官兵僕從口糧馬匹草料既在現住地
方支給則西安應停支給僅於所存人口給以
口糧至所餘住居西安之官兵馬匹應支草料
亦應減半支給俟收榖時照常給發如此則採
買糧料實爲有益至綂率此兵前往者於將軍
副都綂内請
旨點定得
旨令將軍馬喇帶去
丁卯
命定從征迷失人等給身價例先是西安披甲額卜
特大小子因覓馬迷失兵部將署參領葉黑布
等擬罪具奏得
旨嗣後出兵迷失者作何給與身價併議定例具奏
至是兵部奏言葉黑布格美皆管兵夸蘭大參
領而甲兵額卜特大小子遺失馬匹往覓不歸
不即禀知大臣發官兵追尋越五日始言於理
不合應將佐領署參領葉黑布降二級調用拜
他喇布勒哈番兼佐領署夸蘭大格美降一級
調用但格美有拜他喇布勒哈番之職無級可
降應罰俸年半免其調用甲兵額卜特大小子
迷失不獲其尸應照陣亡例給與身價葉黑布
格美怠玩已甚應將額卜特大小子身價銀兩
於葉黑布格美名下追給驍騎校署散騎校瓦
爾達係管馬之兵丁遇額卜特大小子既不收
留又不遣人送回本軍應將瓦爾達罰俸一年
嗣後行軍之地兵丁有迷失者治罪及追給身
價俱照此例編入條例遵行
命下之日通行八旗包衣佐領及官兵駐防奉天等
處奏入
上從之
聖祖仁皇帝親征平定朔漠方略卷十一
