大唐開元禮卷一百二十一唐蕭嵩等撰
嘉禮
六品以下嫡子冠
將冠筮於正寢之堂(若有廟者於廟門外如五品以上之儀)主人(謂將冠者之父)
(兄)公服立堂上楹間近東西向掌事者立於楹間近東
西面北上布筮席於主人之西西面筮者開韇出策兼
執之東面受命於主人主人曰為嫡子某某日加冠庶
幾從之筮者曰諾進就筮席西面以韇擊策遂述曰假
爾太筮有常某為嫡子某日加冠庶幾從之乃釋韇坐
筮訖興降席東面稱占曰從筮者退若不吉則筮遠日
如初儀贊禮者進主人之左告禮畢掌事者徹筮席前
三日筮賓如求日之儀(筮賓筮其可使冠子者)前二日主人戒賓
及贊冠者主人至賓大門外掌次者引之次主人公服
出次立於門外之西東面賓公服立於阼階下西面儐
者公服立於賓之左北面受命出立於門東西面曰敢
請事主人曰某之子某將冠請某子教之(相稱各隨官爵)儐者入告
賓出立於門東西面再拜主人答拜主人曰某之子某將加
冠願吾子教之賓曰某不敏恐不能供事以辱於吾子敢辭
主人曰某猶願吾子教之賓曰吾子重有命某敢不從主人
再拜賓答拜主人還賓拜送主人戒贊冠者亦如之(亦通使子弟戒)
(之)前一日掌事者設次於大門外之右南向其日夙興贊者
設洗於正寢阼階東南東西當東榮南北以堂深罍水在洗
東加勺羃篚在洗西南肆實巾一爵一於篚加羃席於東房
内西牖下(無房者張帷為之)陳服於席東領北上爵弁服青衣纁
裳白紗中單青領褾襈裾革𢃄鈎䚢大帶(練帶紕其垂内)
(外以緇紉約用青組)爵鞸白韈赤履(庶人介幘絳公服方心革帶紉䚢假帶韈履)進賢冠
服絳紗單衣白紗中單皂領褾襈裾白裙襦(赤裙衫)革𢃄鈎
䚢假帶曲領方心絳紗蔽膝(八品九品去中單曲領蔽膝)白韈黑舄(八品)
(以下黑履庶人黑介幘服白裙襦青領革韈履)緇布冠服青衣素裳素鞸(中單革帶與爵)
(弁服同韈履與進賢冠服同庶人帶韈履與介幘服同去鞸)緇纚櫛簮同箱在服南(纚今)
(用皂巾方六寸屬帶於前兩隅)蒲筵四緇布純又在南側樽甒醴在服北
加勺羃設篚在樽北實角觶角柶各一加羃陳饌於篚
北(柶以角為之狀如匕饌用特牲一俎二籩二豆牲體節折加離肺籩實脯棗豆實葅醢)設洗於
東房近北罍水在洗西篚在洗東北肆實以巾質明賓
贊至於主人大門外掌次者引之次賓贊公服諸行事
者各服其服(無公服者常服)執樽罍篚者皆就位爵弁玄纓
角導(庶人則黑介幘)進賢冠一梁纓青緌角導(庶人則黑介幘)緇布
冠青組纓冠弁各一箱各一人執之待於西階之西東
面北上設主人之席於阼階上西面賓席於西階上
東面冠者席於主人東北西面主人公服立於阼階下
當東序西面諸親公服非公服者常服立於罍洗東南西
面北上(尊者停别室)儐者公服立於門内道東北面將冠者
䨇童髻空頂幘導綵袴褶錦紳烏皮履立於房内南面
主人之贊冠者公服立於房内戶東西面賓及贊冠者
出次立於門西贊冠者少退俱東面北上儐者進於主
人之左北面受命出立於門東西面曰敢請事賓曰某
子有嘉禮命某執事儐者入告主人迎賓於大門外之
東西面再拜賓答拜(凡賓主拜揖入出皆贊禮者相導)主人揖贊冠者
冠者報揖主人又揖賓賓報揖主人入賓及贊冠者次入
及内門主人揖賓賓報揖主人與賓入贊冠者從之至
内霤將曲揖賓報揖至階主人立於階東西面賓立於
階西東面主人曰請吾子升賓曰某備將事敢辭主人
曰固請吾子升賓曰某敢固辭主人曰終請吾子升賓
曰某敢終辭主人升自阼階立於席東西向賓升自西
階立於席西東面贊冠者及庭盥手洗升自西階入於
東房立於主人贊冠者之南俱西面主人贊冠者引將
冠者出立於房戶外之西南面賓之贊冠者取纚櫛簮
箱跪奠於冠者筵南端興席北少東西面立賓揖將冠
者賓主俱即席坐將冠者進升席西面坐賓之贊冠者
進筵前東面跪脫䨇童髻置於簮櫛畢設纚興復位立
賓主俱興賓降盥主人從降賓東面辭曰請吾子不降
主人曰吾子降辱敢不從降賓至罍洗盥手訖詣西階
賓主一揖一讓升主人立於席後西面賓立於西階上
東面執緇布冠者升賓降一等受之右執頂左執前進
將冠者筵前東向立祝曰令月吉日始加元服棄爾幼
志順爾成德壽考維祺介爾景福乃跪冠興復西階上
席後東面立賓之贊冠者進筵前東面跪結纓興復位
冠者興賓揖冠者冠者適房賓主俱坐冠者著青衣素
裳之服出房戶西南面立賓主俱興賓揖冠者冠者進
升於席西向坐賓之贊冠者跪脫緇布冠置於箱櫛畢
設纚興復位賓降二等受進賢冠(庶人則黑介幘)右執頂左執
前進冠者筵前東向立祝曰吉月令辰乃申爾服敬爾
威儀淑慎爾德眉壽萬年永受胡福乃跪冠興復位賓
之贊冠者跪設簮結纓興復位冠者興賓揖冠者冠者
適房賓主俱坐冠者著絳紗服(庶人則白裙襦服)出自房戶西
南面立賓主俱興賓揖冠者進升席西向坐賓之贊冠
者跪脫進賢冠(庶人則脫黑介幘)置於箱櫛畢設纚興復位賓
降三等受爵弁(庶人則黑介幘)右執頂左執前進冠者筵前東
向立祝曰以歲之正以月之令咸加爾服兄弟具在以
成厥德黃耉無疆受天之慶乃跪冠興復位賓之贊冠
者跪設結簮纓興復位冠者興賓揖冠者冠者適房賓
主俱坐主人贊冠者徹纚櫛簮箱及筵入於房又筵於
室戶西南向冠者著爵弁之服(庶人則絳公服)出房戶西南面
立賓主俱興主人贊冠者盥手洗觶於房酌醴加柶覆
之面葉出房南面立賓揖冠者就筵西南面立賓進受
醴於室戶東面柶面柄進冠者筵前北面立祝曰甘醴維
厚嘉薦令芳拜受祭之以定爾祥承天之休壽考不㤀
冠者筵西拜受觶賓復西階上東面答拜執饌者奉饌
薦於冠者筵前冠者升筵坐左執觶右取脯擩於醢祭
於籩豆之間贊冠者取肺一以授冠者奠觶於薦西興
受㕁左手執本坐右絶末以祭上左手嚌之興以授贊
冠者加於俎冠者坐帨手取觶以柶祭醴加柶於觶面
葉興筵末跪啐醴建柶興降筵西南面跪奠觶再拜執
觶興賓答拜賓主俱坐冠者升筵跪奠觶於薦東興進
北面跪取脯降自西階入見母進奠脯於席前退再拜
以出冠者母不在則使人受脯於西階下初冠者入見
母賓主俱興賓降當西序東面立冠者既見母出立於
西階之東南面賓少進字之曰禮儀既備令月吉日昭
告爾字爰字孔嘉髦士攸宜宜之於嘏永受保之曰伯
某甫冠者曰某雖不敏夙夜祗奉賓出主人送於内門
外主人西面請賓曰吾子辱執事請禮從者賓曰某既
得將事敢辭主人曰敢固以請賓曰某辭不得命敢不
從賓就次主人入初賓出冠者東面見諸親諸親拜之冠
者答拜冠者西面拜賓之贊冠者贊冠者答拜訖見諸
尊於别室賓主既釋服改席訖賓興衆賓俱出次立於
門西東面主人出門東西面主人揖賓賓報揖主人先
入賓及衆賓從之至階一讓升各就坐後立定俱升坐
會訖賓主俱興賓立於西階上東面主人立於東階上
西面衆賓降立於西階下東面掌事者以幣篚升授主
人於序端賓北面再拜主人進立於楹間南面賓進立
於主人之右俱南面賓受篚退復東面位主人還阼階
上北面再拜送賓贊降自西階從者迓受幣賓出主人送
賓於大門外之東西面再拜賓退主人入孤子則諸父
諸兄戒賓冠之日主人髻而迎賓拜揖讓如冠主冠於
阼醴之及禮賓拜送皆於上儀明日見祖禰於正寢冠
者公服(庶人則常服)質明設几筵正寢贊禮者引入至庭北
面再拜訖引出(有廟者見於廟)五品以上孫九品以上子冠假
用出身品服其三品以上大功以上親五品以上周以
上親冠同八品九品服
大唐開元禮卷一百二十一
