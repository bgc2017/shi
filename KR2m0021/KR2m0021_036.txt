大唐開元禮卷三十六唐蕭嵩等撰
吉禮
祭四海四瀆
凡四海四瀆每年一祭各以五郊迎氣日祭之東海於萊
州界東瀆大淮於唐州界南海於廣州界南瀆大江於益
州界西海及西瀆大河於同州界北海及北瀆大濟於河
南府界祭前五日諸祭官各散齋三日致齋二日(散齋皆於正寢)
(致齋皆於祭所)散齋理事如舊惟不弔喪問疾不作樂不判署刑
殺文書不行刑罰不預穢惡致齋惟祭事得行其餘悉斷
其祭官已齋而闕者通攝行事其祭官致齋之日給酒食
及明衣各習禮於齋所前一日瀆令清掃内外又為瘞埳
於壇壬地方深取足容物(埳内為壇高一丈四尺皆為陛)贊禮者設初獻
位於埳壇東南亞獻終獻位於初獻之南少退俱西面北
上設掌事位於終獻東南重行西面以北為上設贊唱者
位於終獻西南西面北上設祭官以下門外位於南門之
外道東重行西面以北為上祭器之數尊六籩十豆十簋
二簠二俎三瀆令帥其屬詣壇東陞升設尊於埳壇上東
南隅北向西上(尊皆加勺羃有坫以置爵)設玉篚於尊坫之所設洗於
南陛東南北向罍水在洗東篚在洗西南肆(篚實巾爵)執尊罍
洗篚者各位於尊罍洗篚之後祭日未明烹牲於厨(其牲各隨)
(方色齋郎以豆預取血毛置於饌所)夙興掌饌者實祭器(牲體牛羊豕皆載右胖前脚三節一)
(節一段肩臂臑皆載之後脚三節一節一段去下節載上肫胳二節又取正脊脡脊横脊正脅短脅代脅各二骨以)
(並餘皆不設簠實黍稷簋實稻梁籩十實石鹽乾魚棗栗榛菱芡鹿脯白餅黑餅豆十實韭葅醯醢菁葅鹿醢芹葅)
(兔醢笋葅魚醢脾析葅豚胉若土無者各以其類充之)凡祭官各服其服瀆令帥其
属入詣壇東陛升設瀆神座於壇上近北南向席以莞又
實尊罍及玉(凡尊一實醴齊一實盎齊一實清酒玄酒各實於上尊祭神之玉兩圭有邸)祝版
置於坫瀆令又以幣置於篚齋郎以豆血設於饌所(其幣長一)
(丈八尺各隨方色)贊唱者先入就位祝與執尊罍篚者入當壇
南重行北面以西為上立定贊唱者曰再拜祝以下俱
再拜執尊者升自東陛立於尊所執罍篚者各就位祝
詣壇東陛升行掃除於上降行掃除於埳外訖各就位
質明贊禮引祭官以下俱就門外位一刻頃贊禮引祭
官以下入就位立定贊唱者曰再拜在位者皆再拜贊
禮者進初獻之左白有司謹具請行事退復位贊唱者
曰再拜在位者皆再拜祝跪取玉幣於篚興立尊所(几取)
(物者皆跪俛㐲而取以興奠物則奠訖俛㐲而後興)掌饌者帥齋郎奉饌陳於東
門之外贊禮者引初獻詣壇升自南陛進神座前北向
立祝以玉幣東向進初獻受玉幣祝還尊所贊禮者引
初獻者進北向跪奠於神座興少退北向再拜贊禮者
引初獻還本位掌饌者引饌入升自南陛祝迎引於壇
上設於神座前掌饌者帥齋郎降自東陛復位祝還所贊
禮者引初獻詣罍洗盥手洗爵升自南陛詣酒尊所執
尊者舉羃初獻酌醴齊贊禮者引初獻進詣神座前北向跪
奠爵興少退北向立祝持版進於神座之右東向跪奠讀祝文
曰維某年歲次月朔日子嗣天子開元神武皇帝某謹遣某
官某敢昭告於東瀆大淮惟神源流深毖潜潤溥洽阜
成百榖䟽滌三川青春伊始用遵典秩(南瀆大江云維神總括大川朝宗巨)
(海功昭潤化德表靈長敬因夏首修其恒秩西瀆大河云惟神上通雲漢光啟圖書分導九枝旁潤十里素秋)
(届序用率典常北凟大濟云維神泉源凊㓗浸被遐邇播通四氣作紀一方玄冬肇節聿修典制)謹以
玉帛粢盛犧齊庶品明薦於神尚饗訖興再拜祝進奠
版於神座還樽所祝以爵酌清酒進初獻之右西向立
初獻再拜受爵跪祭酒啐酒奠爵興祝帥齋郎以俎進
減神前三牲胙肉各取前脚第三節共置一俎以授初
獻初獻受以授齋郎初獻跪取爵遂飲卒爵祝進受爵復
於坫初獻興再拜贊禮者引亞獻詣罍洗盥手洗爵升
自東陛詣尊所執尊者舉羃亞獻酌盎齋贊禮者引亞
獻詣神座前北向跪奠爵興少退北向再拜祝以爵酌
清酒進於亞獻之右西向立亞獻再拜受爵跪祭酒遂
飲卒爵祝受爵復於坫亞獻興再拜贊禮者引亞獻降
復位初亞獻將畢贊禮者引終獻盥洗升獻飲福如亞
獻之儀訖贊禮者引終獻降復位祝進神座前徹豆還
尊所(徹者籩豆各一少移於故處)贊唱者曰再拜獻官以下皆再拜
瀆令及齋郎以幣血沈於瀆瀆令退就掌事位齋郎還
饌所贊禮者進初獻之左白禮畢遂引初獻以下出祝與
執尊罍篚羃者俱復執事位立定贊禮曰再拜祝以下皆
再拜以出其祝版燔於齋所
大唐開元禮卷三十六
