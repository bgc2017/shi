大唐開元禮卷一百四十一唐蕭嵩等撰
凶禮
三品以上喪之四
改葬
卜宅啟請
開墳舉柩
奠升柩車
斂奠
設靈筵進引
告遷哭柩車位
設遣奠轜車發
宿止到墓
虞祭
卜宅
將改葬者吉服卜宅兆其餘如葬卜宅兆之儀預於𡑞
所隨地之宜張白布帷幕南向開戶
啟請
其日請内外親應集者皆至墓所各就便次主人衆主
人妻妾女子子俱緦服餘期親以下皆素服丈夫於墓
東西向婦人於墓西東向皆北上婦人障以行帷俱立
哭盡哀卑者再拜
開墳
祝立於羡道南北向内外皆哭止祝三聲噫嘻啟以開
墳改葬之故(其意叙改葬所由之事隨時爲之)内外又哭盡哀權就别
所掌事者開墳訖内外又就位哭如初
舉柩
掌事者設席於幕下舉柩出置於席上内外從柩哭於
幕所主人以下柩東西面主婦以下柩西東面俱南上丈
夫期親以下於主人東北南面西上婦人期親以下於主
婦西北南面東上外姻丈夫於主人東南北面西上婦
人於主婦西南北面東上(尊者坐)國官於帷門外之東北
面西上僚佐於帷門外之西北面東上皆舒席為位
奠
祝以布拭棺改加新楮設洗於幕西南隅罍水在洗西
加勺羃篚在洗東南肆實巾二爵一於篚加羃設席於
柩東設啟奠於席上設醴酒之樽於饌南主人詣罍洗
盥手洗爵進爵酒於席上興少退西面再拜内外卑者俱
再拜少頃徹奠
升柩車
既奠進轜車於帷門外南向掌事者升柩於轜車遂詣
施設所内外俱哭從掌事者預設床於幕下有枕席周
設帷柩車至帷門外丈夫於柩東婦人於柩西俱立哭
掌事者舉柩降柩置於輴入設於牀東(若于墓所即斂初奠訖不進轜)
(車設牀于柩東而加枕席遂舉尸以斂之)舉尸出置於牀南首柩初入定内
外就位哭如墓前之儀
斂
陳衣於幕東帷内明衣裳及上服各一稱西領南上冕
具導簪纓在北内喪則花釵衾一(衾以黃為表素為裏)具饌於
東兩甒醴酒柩初至幕下舉尸於床主人衆主人稍退
仍西向妻妾女子子稍退仍東向遂斂丈夫加冕婦
人以花釵又覆以衾主人衆主人妻妾女子子憑
哭斂將訖掌事者以棺入設於西廂藉以席於棺入内
外皆止哭置棺定乃哭舉者四人入舉牀男女從
奉舉尸斂於棺乃加蓋覆以衾設帷於棺東内外就位
哭如初
奠
既斂祝執中几席入設於柩東右几加以巾掌事者設
罍洗於幕西南隅如初祝以饌升設於席前施設訖執
饌者降出相者引主人盥手酌酒進奠於席前興少退
西面再拜内外卑者皆再拜訖主人以下各退就位俱
坐哭
設靈筵
既斂設靈於吉帷内幕下西廂東向施床帷屏几服飾
以時上膳羞及湯沐皆如平常
進引
前一日之夕掌事者進轜車於凶帷外當門南向(其下帳明)
(器及苞牲等輿陳於轜車前少西東向)其日進引前量時刻搥一鼓為一
嚴陳靈車儀仗如常(在陳車篇)少頃搥二鼓為再嚴侍靈者
俱詣靈所腰輿威儀入陳如常進靈車於帷外南向少
頃搥三鼓為三嚴掌事者入徹饌以出内外皆興立哭
於位執披紼者入掌事者徹帷持翣者入以翣障柩執
披紼者各進執鐸者各入夾於柩前東西相向執纛者
立於鐸南執銘旌者又立於纛南北向(諸執披紼繹旌纛者皆布深衣)
(介幘)
告遷
三嚴訖祝帥腰輿入詣靈座前西面告曰以今吉辰
用即宅兆少頃輿出詣靈車後少頃退(若内喪女祝迎)執紼者
引輴旌先纛次鐸次而引輴初動執鐸者皆振鐸每振鐸必先
搖之搖訖三振之其持翣者恒以翣障柩於輴車進執
鐸者夾左右每曲及進止皆振鐸内外俱從柩後柩出
到轜車後執紼者觧紼屬於轜車設帷障於輴車後掌
事者升柩
哭柩車位
丈夫俱立哭於轜車東重行西面婦人哭於轜車西重
行東面俱南上外姻丈夫哭於轜車東南重行北面以
西為上婦人哭於轜車西南重行北面以東為上國官
哭於外姻之東北面西上僚佐哭於國官之西北面南
上立哭
設遣奠
設遣奠之饌於轜車東置設訖相者引主人酌酒進奠
於席上興少退西面哭皆拜内外皆哭卑者再拜若食
頃徹之以蒲葦包牲體下節七苞載於輿以之墓
轜車發
既徹奠吉凶儀仗依式進引靈車動鼓吹振作而行
主人衆子以下皆以次步從哭於柩車後妻妾女子子
以下皆步從哭於丈夫之後障以行帷轜車去停所三百
步親賓有還者弔哭如别儀辭訖進引尊者乘車馬從
柩更哭不絶聲
宿止
掌事者預於宿所張吉凶帷幕吉帷在左凶帷在右將
至宿所尊者俱下車馬步哭靈車到帷門外迴南向祝
帥腰輿詣車後少頃輿入詣靈座前少頃輿出進常食
於靈座若食頃徹之柩車至于凶帷内外哭于柩
車所其位如初掌饌者進酒脯之奠于柩車東
席上既設奠内外各還次更哭不絶聲及墓内外俱就
位哭進夕奠如初訖内外各還次迭哭終夜及明嚴鼓
内外又就位哭進朝奠於柩東進常食於靈座食頃徹之
迎靈發引尊者乘車馬哭從如上儀
到墓
到墓尊者俱下車馬靈車到帷門外迴南向祝帥腰輿
詣車後少頃輿入詣靈前少頃輿退設酒脯之奠柩車
至壙前廽南向内外哭位如遣奠之儀掌事者布席張帷於
柩車後下柩於輴主人以下妻妾女子子各前撫柩哭
盡哀退復位期親以下又前撫哭盡哀退復位俱再拜辭
執紼者屬紼於輴掌事者下柩於壙輴出既窆親賓先
還者弔哭如别儀國官之長奉玄纁束帛授主人主人受
以授祝主人稽顙再拜祝奉以入奠於柩東持翣者入
倚翣於壙内兩廂執事者以下帳明器苞牲酒米等物
入置於壙内皆藉以版施銘旌誌石於壙戶内置設訖
掌事者掩壙戶加關鑰覆土既覆土内外俱就靈所
哭墓左祭后土如始葬之儀
虞祭
初下柩於墓掌事者具虞祭之饌設罍洗篚於靈墓西
南如常内外既就靈所哭掌饌者進虞祭之饌於靈座相
者引主人盥洗酌酒進奠於座前興少退西面立内外
皆止哭祝持版進立於靈座之右北面跪讀祝文曰維
年月朔日辰孝子某敢昭告於考某官封諡(妣云夫人某氏)改
遷幽宅禮畢終虞夙夜匪寧啼號罔極謹以潔牲柔毛
剛鬛明粢薌合薌萁嘉蔬嘉薦醴齊祗薦虞事於考某官
封諡尚饗主人哭再拜内外皆哭卑者再拜盡哀相者
引主人以下出就别所釋衰服著素服而還掌饌者徹
饌掌事者徹靈座
大唐開元禮卷一百四十一
