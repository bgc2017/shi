大唐開元禮卷一百三十六唐蕭嵩等撰
凶禮
東宫
舉哀
為諸王妃主舉哀為良娣舉哀
為良媛等舉哀為外祖父母舉哀(并成服除服)
為妃父母舉哀(并成服除服)為師傅保舉哀
為宗戚舉哀為宫臣舉哀
臨喪
臨諸王妃主喪臨外祖父母喪
臨妃父母喪臨師傅保喪
臨宗戚喪臨宫臣喪
遣弔
使弔諸王妃主喪使弔外祖父母喪
使弔妃父母喪使弔師傅保喪
使弔宗戚喪使弔宫臣喪
使弔上臺貴臣喪
賻贈
致奠
致奠外祖父母喪致奠妃父母喪
致奠師傅保喪致奠宫貴臣喪
舉哀
為諸王妃主舉哀
皇太子為諸王妃主舉哀本司散下其禮所司隨職供
辦齋師先於宜秋門外道東設皇太子次南向周以行
幃設素下床褥席守宫於重明門外設宫臣七品以上
便次其日舉哀前三刻左庶子版奏請中嚴舉哀前二
刻諸衛率列仗如常掌儀於次前設宫臣五品以上哭
位文東武西重行北面相對為首又設一品以下七品
以上位於帷宫門外亦如之又於次前設奉慰位宫臣七
品以上應陪慰者並赴集便次改服素服前一刻通事舍人
引一品以下俱就門外位文武侍衛之官並詣閣奉迎
如常式左庶子版奏外辦皇太子服素服升腰輿出閣
從幃宫後門入降就哭位即座坐侍衛如常儀左庶子
跪奏請為某王(若某公某主王太妃王妃)舉哀俛伏興皇太子哭通
事舍人引宫臣五品以上入各就班位立定舍人贊拜
宫臣在位者皆再拜舍人贊哭宫臣在位者皆哭十五
舉聲舍人贊止宫臣在位者皆止舍人引宫臣行首一
人進詣奉慰位跪奉慰俛伏興引退還本位舍人贊拜
宫臣在位者皆再拜舍人引宫臣等出其六品以下位
於門外者典謁贊拜贊哭止引退皆如門内之儀左庶
子跪奏請哭止俛伏興還本位皇太子止升腰輿還侍衞至閣
如常其日晡哭則日晡前二刻奏嚴一刻奏辦皇太子仍初
服出即位次哭如初其宫臣等非近侍者其日晡臨不
集皇太子於師保傅奉慰再拜則左庶子奏興受荅再
拜乃坐哭自後本服周者三朝哭而止本服大功者其
日晡哭而止本服小功以下一舉哀而止其有皇子皇
孫應陪舉哀者皇子則位於皇太子之下絶位皇孫則
位於東間之南北面與皇太子俱哭於引宫臣以下退
已乃贊止引退其應拜慰者引進跪奉慰如常禮(自下皆然)
為良娣舉哀
右與為諸王妃主舉哀禮同其異者於内外殿三朝哭
而止
為良媛等舉哀
右與良娣禮同一舉哀而止
為外祖父母舉哀(并成服母舉哀并成服禮同為妃父)
本司散下其禮所司隨職供辦齋師先於東宫别殿北
壁下設素下牀席為皇太子舉哀成服位南向有司先
製皇太子小功五月之服其為妃父母則製緦麻三月
之服所司先於重明門外之左右量設宫臣以下次其
日舉哀前三刻左庶子版奏請中嚴舉哀前二刻諸衛
屯門列仗如常掌儀於舉哀殿前設宫臣五品以上哭位
文東武西重行北面相對為首又設一品以下九品
以上哭位於舉哀殿門外亦如之又於階下當舉哀位
北向設奉慰位宫臣應陪臨者並赴集便次改服素服
齋師以篋奉衰服升立於殿東間北面立典謁引一品
以下九品以上俱就門外位文武侍衛之官詣閣奉迎
舉哀前一刻左庶子版奏外辦至時皇太子服素服
升輿出升别殿降輿即哭位侍衛如常儀左庶子跪奏
請為故某官(若某郡君)舉哀俛伏興皇太子哭十五舉聲左
庶子跪奏請哭止成服俛伏興皇太子止哭齋師以
篋奉服進跪授興仍贊變服焉(扵變服則權設步障已而去之)成服已左庶子
又跪奏請哭俛伏興皇太子哭通事舍人引宫臣五品以上入
就殿前位舍人贊拜宫臣在位者皆再拜舍人贊哭宫臣在位
者皆哭十五舉聲舍人贊止宫臣在位者皆止舍人引宫臣行
首一人進詣奉慰位跪奉慰俛伏興舍人引退還本位舍人
贊拜在位者皆再拜舍人引五品以上退出其六品以下位
於門外者典謁贊拜贊哭贊止引退如門内之儀左庶子跪
奏請哭止俛伏興還本位皇太子止升腰輿還侍衞從至閣
如初其日晡哭則晡前二刻奏嚴一刻奏辦皇太子服
衰服出即位次哭如初(宫官不集)自後朝晡凡三日而止
為外祖父母除服(為妃父母除服禮同)
皇太子除外祖父母喪服之制本司散下其禮所司隨
職供辦守宫先於重明門外之左右設宫臣次如初於
除服前之夕有司於别殿設下牀席焉其日平明而除
服(外祖父母則五月妃父母則三月並先於下旬之吉也其從朝制公除則外祖父母五日妃父母三日而)
(除之)於除服前三刻左庶子版奏請中嚴諸衞率屯門列
仗如常掌儀於别殿前設宫臣位如初又設奉慰位如
初又設一品以下九品以上位於别殿門外如初宫官
文武應陪臨者並赴集便次各改服素服掌儀引就門
外位齋師以篋奉素服吉履升殿東間北面立腰輿詣
寢庭侍衛之官詣閣奉迎如常式除服前一刻左庶子
版奏外辦皇太子仍衰服御輿出升堂降輿即位其近
侍之官從升侍衛夾引如常儀左庶子跪奏請哭俛伏
興皇太子哭十五舉聲左庶子跪奏請哭止除服俛伏
興皇太子止齋師奉衣履進跪受興仍贊變服焉(於變服權設步障已而去)
(之也)變服已左庶子跪奏請哭俛伏興還本位皇太子哭通事
舍人引宫臣五品以上入各即班位舍人贊拜宫臣在位者
皆再拜舍人贊哭宫臣在位者皆哭十五舉聲舍人贊
止宫臣在位者皆止舍人引宫臣文武行首一人進詣
奉慰位跪奉慰俛伏興引退還本位舍人贊拜宫臣在
位者皆再拜舍人引宫臣等出其六品以下位於門外
者典謁贊拜贊哭贊止引退如門内之儀左庶子跪奏
請哭止還俛伏興皇太子止御輿降還近侍詣閣侍衞從至閣
如常儀皇太子於師傅保奉慰再拜則左庶子奏興受答再
拜乃坐哭皇太子為外祖父母除服則皇子等位於
太子之下差退即位次哭變服素服又哭引退如皇太
子之儀其皇孫等服素服侍者引即庭拜引升位於東
間之南北面與皇太子俱哭於皇太子變服已重哭則引
進皇太子前跪奉慰俛伏興再拜復位哭於宫官等退贊
哭止引復階下位拜退
為師傅保舉哀
右與為諸王舉哀禮同其異者一舉哀而止
為宗戚舉哀
右與為妃主舉哀禮同其異者一舉哀而止
為宫臣舉哀
右與為諸王舉哀禮同其異者一舉哀而止(舉哀通三品以上餘隨恩賜之深淺)
臨喪
臨諸王妃主喪
皇太子臨諸王妃主之喪本司散下其禮所司隨職供辦守宫
先扵重明門外之左設三師等次又扵主人第大門外之右設
皇太子便次南向又扵大門外之左右隨便設諸陪從之官次
其所臨者五属之親先入列於主人之第其執事預扵寢北設
障幰為主人五属婦女拜哭次其日出宫前四刻左庶子版奏
請中嚴出宫前三刻搥一鼓為一嚴(三嚴時節前一日左庶子奏裁)二衞率
等備列常行仗衞鹵簿扵所出宫門外内如常儀出宫前二
刻又搥二鼓為再嚴奉禮於重明門外之左右設宫官從者
位文東武西重行相對皆以北為上齋師於主人第大
門外次内設皇太子座南向又於主人堂上中間近北
設素下牀席為皇太子哭位南向掌儀於主人庭中設
從官之位文東武西北面重行相對為首又於皇太子
座前階下設奉慰位主人執事於堂下設五屬之親位於
東階之東重行西面北上(以服精粗為序而尊者差前)又設五屬婦
女位於堂北幔下主女位於東廂西向南上妻妾位於
西廂東面南上衆婦人位於北廂南面諸婦在西諸
親在東相對為首(俱以服精粗為序而尊者差前五屬内外並陪臨於此所)其陪從
宫官以下皆常服赴集其位有司整列皇太子四望車
及副車仗衛之屬應列鹵簿者於外内如常儀出宫
前一刻又搥三鼓為三嚴諸侍衛之官俱詣閣奉迎左
庶子版奏外辦皇太子服常服升輿以出扇蓋及侍從
如常儀皇太子降輿升車中允進跪奏稱中允臣某言
請車發俛伏興退復位(凡中允奏請皆進跪奏稱某官臣某言訖俛伏興)車動
中允與贊者夾引以出至侍臣上馬所中允奏稱請車權
停令侍臣上馬左庶子承令退稱令曰諾中允退稱侍
臣上馬贊者承傳文武侍臣皆上馬畢中允奏稱請車
發退復位皇太子車動鼓吹不作三師乘車訓導三少
乘車訓從宫官文武應陪者皆乘馬以從如常至主人門外
次前左庶子進跪奏請降車俛伏興還侍立皇太子降
車升輿入次前其車輿以下鹵簿仗衛之屬列於次前
之左右皇太子變服素服其陪從之官各就次變服素
服侍臣武官不變服相者引主人内外五屬之親各衰
服就堂下次位掌儀一人立於堂下東階東南贊者
二人立於其南差退俱西面皇太子變服訖升輿出侍
衛左右如初主人免絰去杖相者引出門外望見輿止
哭再拜迎引主人先入門右西面立不哭(其未殯則通拜迎拜送於)
(大門内)相者贊衆主人以下皆止哭皇太子至堂左庶子
跪奏請降輿升俛伏興(於所陪之喪非尊者則仍輿升堂)皇太子降輿
升自東階即哭位(應拜者則奉引拜靈乃哭)侍臣夾引列於戶内外
及階下之左右其仗衛鹵簿止列於門外内之左右並
如常儀司儀引主人進中庭北面掌儀稱拜主人以下
應拜者皆再拜令引主人升司儀引主人升立於戶内
之東西面左庶子跪奏請哭俛伏興皇太子哭掌儀稱
哭贊者承傳唱可哭(凡掌儀有詞贊者皆承傳)主人以下及在位者
皆哭通事舍人引諸從官應陪位者即班位立定掌儀
稱拜從官在位者皆再拜掌儀稱哭從官在位者皆哭
十五舉聲掌儀稱止從官在位者皆止通事舍人引從
官行首一人進詣奉慰位跪奉慰俛伏興引退還本位掌儀稱
拜從官在位者皆再拜訖舍人引從官出左庶子跪奏
請哭止撫慰主人俛伏興皇太子止興就主人前執手
訖主人再拜皇太子復位哭又盡一哀(凡所臨非本服五属之親則一)
(哀而止)左庶子跪奏請哭止俛伏興皇太子止掌儀稱止
主人以下在位者皆止司儀引主人降立於庭中之東
北面掌儀稱拜主人以下在位者皆再拜左庶子奏請
還皇太子降升輿出侍衛如初司儀引主人先出俟於
大門外奉拜皇太子至次降輿即位常服司儀引主人
哭以還廬次皇太子停大次未發前三刻左庶子版奏
請嚴有司依式預奏三嚴每嚴搥鼓如初二衛率等整
列仗衛鹵簿還塗如來儀奉禮設宫官陪從者位於皇
太子次前道左文武皆重行向道陪從之官各於次變
服訖謁者各引就班位三嚴已左庶子又奏外辦皇太
子升輿出升車還宫左庶子奏請及宫官陪從不鳴鼓
吹皆如來儀到重明門外宫官文武皆下馬三師三少
各還皇太子至殿前迴車南向左庶子跪奏請降車俛
伏興皇太子降車乘輿入侍臣從至閣庶子奏請解嚴
將士各還其所宫官皆退
臨外祖父母喪臨妃父母喪
臨師傅保喪臨宗戚喪
臨宫臣喪
右與臨諸王妃主喪禮同
其臨諸妃主以下内喪則並於前寢次(其尊親應就喪殯寢者則臨殯)
(寢可)凡所臨諸王妃主以下喪若未殯若已殯或啟引或臨
練皆以本服親疎及恩賜淺深而為疎數之異其親臨
之儀及主人迎待之式其禮如初其所臨者若隣宫闕
率爾往還則容不備常行仗衛與嚴鼓皆禀當時旨而
為儀注其宫臣陪從文武之官亦准臨時備略(備之言警衛備)
(也略之言不偹)皇太子每過太廟則左庶子奏式過乃復常
遣使弔
遣使弔諸王妃主喪
本司散下其禮所司隨職供辦守宫先於主人第大門
外之右設使者次南面其日使者至掌次者引之次内
外衰服司儀引主人以下俱立哭於東階下婦人立哭
於殯所如常儀使者素服出次司儀引使者立於大門
外之西東面史二人以案奉令書隨立於使者之南差
退俱東面司儀入告主人去杖免絰司儀引主人出門
止哭迎於大門外見賓先入立於門右北面立司儀引
使者以下入内外止哭使者入門而左立於階間南面
持案者立於使者西南東面司儀引主人進當使者前
北面史以案進詣使者前使者取弔書持案者退復位使
者稱有令弔主人哭拜稽顙内外皆哭司儀引主人進
受弔書退立於東階下西面哭司儀引使者以下出就
門外位主人以弔書授左右司儀引主人出内外止哭
拜送於大門外使者還主人杖哭而入取弔書於階下
升奠於柩東使人若須私弔則通名引弔如常禮引出
遣使弔外祖父母喪遣使弔妃父母喪
遣使弔師傅保喪遣使弔宗戚喪
遣使弔宫臣喪遣使弔上臺貴臣喪
右禮與弔諸王妃主喪同
賻贈
其所弔宫臣喪葬若有賻贈之禮與弔使俱行則有司
預備物數其日使者至主人第大門外便次物陳於
使者幕南東西為列使者以下入即庭中位物隨入陳
於使者位南亦東西為列於使者出主人有司受而以
東其特行也亦准弔禮
致奠
遣使致奠外祖父母喪
本司散下其禮所司隨職供辦守宫於主人大門外量
設便次使者至掌次者引之次内外衰服司儀引主人
以下俱就東階下位婦人就堂上位皆立哭使者公服
出次謁者絳公服引立於門西東面執事者陳牢饌於使
者東南當門北向西上司儀入告主人去杖司儀引主
人出内門止哭迎於大門外見賓先入立於門右北
面謁者引使者入内外止哭使者升自東階立於柩
東少北南面執事者以牢饌入升設於柩東西向南
上司儀引主人升自西階立於階上當使者北面執
事者酌酒西向奠於席退復位使者曰某封(若某郡君)將歸
幽宅令使某奠主人降詣階間北面哭拜稽顙内
外俱哭謁者引使者及從者出復門外位初主人拜稽
顙訖司儀引主人退哭於東階下使者出司儀引主人
出内門止哭拜送於大門外使者還主人杖哭而入
遣使致奠妃父母喪
遣使致奠師傅保喪
遣使致奠宫貴臣喪
右與致奠外祖父母喪同
大唐開元禮卷一百三十六
