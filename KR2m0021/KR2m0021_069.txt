大唐開元禮卷六十九唐蕭嵩等撰
吉禮
諸州釋奠於孔宣父州學生束修
諸州釋奠於孔宣父
前享三日刺史散齋於别寢二日致齋於廳事一日亞
獻以下與享之官散齋二日各於正寢致齋一日於享
所(上佐為亞獻博士為終獻刺史上佐有故並以次差攝博士有故次取參軍事以上攝)散齋理
事如舊唯不弔喪問疾不作樂不判署刑殺文書不行
刑罰不預穢惡致齋惟享事得行其餘悉斷其享官已
齋而闕者通攝行事助教及諸學生皆清齋於學館一
宿前享二日本司埽除内外又為瘞塪于院内堂之壬
地方深取足容物南出陛本司設刺史以下次于門外
隨地之宜前享一日晡後本司帥其屬守門本司設三
獻位于東階東南每等異位俱西向設掌事位于三獻東南
西向北上設望瘞位于堂之東北當瘞塪西向設助教
位于西階西當掌事位學生位于助教之後俱東面北
上設贊唱者位于瘞塪東北南向東上設三獻門外位
于道東每等異位西向掌事位于終獻之後北上祭器
之數每坐樽二籩豆各八簋二簠二爼三(羊豕及腊各一且)掌
事者以樽坫升設于堂上前楹間北向先聖之樽在西
先師之樽在東俱西上皆加勺羃先聖爵一配坐爵四
各置于坫設幣篚于樽所設洗置東禜南北以堂深罍
水在洗東加勺羃篚在洗西南肆實爵三巾二于篚加
羃執樽罍洗篚者各就位于樽罍洗篚之後享日未明
烹牲于厨(祝以豆二取毛血)夙興掌饌者實祭器(牲體羊豕皆載右胙前脚)
(肩臂臑節一叚皆載之後脚三節節一叚去下一節載上肫胳二節又取正脊脡脊横脊短脅正脅代脅各二)
(骨以並餘皆不設簠實黍稷簋實稻粱籩實石鹽乾魚棗栗榛菱芡鹿脯豆實虀葅醯醢菁葅鹿醢芹葅兔醢笋葅魚)
(醢若土無者以其類充之)本司率掌事者設先聖神席于堂上西楹
間東向設先師神席于先聖神席東北南向席皆以莞
質明諸享官各服祭服助教儒服學生青衿服本司帥
掌事者實樽罍及幣(各坐尊二一實玄酒為上一實醴齊次之禮神之幣用白各長一丈)
(八尺)祝版各置于坫贊唱者先入就位祝二人與執樽罍
篚者入立于庭重行北面西上立定贊唱曰冄拜祝以
下皆冄拜執樽罍篚者各就位祝升自東階行埽除訖
降自東階各就位刺史將至贊禮者引享官以下俱就
門外位助教學生並入就門内位刺史至參軍引之次
贊唱者先入就位祝升自東階各立于樽後刺史停于
次少頃服祭服出次參軍事引刺史入就位西向立參
軍事退立于左贊禮者引享官以下次入就位(凡導引者每曲)
(一逡廵)立定贊唱者曰冄拜刺史以下皆冄拜參軍事少
退刺史之左北面白請行事退復位祝俱跪取幣于篚
興各立于樽所(凡取物者皆跪俛伏而取以興奠物則奠訖俛伏而後興)本司帥執
饌者奉饌陳于門外參軍事引刺史升自東階進先聖
神坐前西向立祝以幣北面授刺史參軍事引刺史進
西向跪奠于先聖神坐興少退西向冄拜訖參軍事引
刺史當先聖神坐前北面立又祝以幣西向授刺史參
軍事引刺史進北向跪奠于先師神坐興少退北向冄
拜參軍事引刺史降復位本司引饌入升自東階祝迎
引于階上各設于神坐前(籩豆盖羃先徹乃升簋簠既奠却其盖于下籩居左豆居)
(右簋簠居其間羊豕二俎横而重于右腊特于左)設訖本司引執饌者降出祝
還樽所參軍事引刺史詣罍洗執罍者酌水執洗者跪
取盤興承水刺史盥手執篚者跪取巾于篚興進刺史
帨手訖執篚者受巾跪奠于篚遂取爵興以進刺史受
爵執罍者酌水刺史洗爵執篚者又跪取巾于篚興進
刺史拭爵訖執篚者受巾跪奠于篚奉盤者跪奠盤興
參軍事引刺史升自東階詣先聖酒樽所執樽者舉羃
刺史酌醴齊參軍事引刺史詣先聖神坐前西向跪奠
爵興少退西向立祝持版進于神坐之右北向跪讀祝
文曰維某年歲次月朔日子具位姓名敢昭告于先聖
孔宣父惟夫子固天攸縦誕降生知經緯禮樂闡揚文
教餘烈遺風千載是仰俾兹末學依仁游藝謹以制幣
犧齊粢盛庶品祗奉舊章式陳明薦以先師顔子配神
尚饗祝興刺史冄拜祝進跪奠版于神坐興還樽所刺
史拜訖參軍事引刺史詣先師酒樽所取爵于坫執樽
者舉羃刺史酌醴齊參軍事引刺史詣先師神坐前北
向跪奠爵興少退北向立祝持版進于神坐之左西向
跪讀祝文曰維某年歲次月朔日子刺史具官姓名敢
昭告于先師顔子爰以仲春(仲秋)率遵故實敬修釋奠于
先聖孔宣父惟子庶幾具體德冠四科服道聖門實臻
閫奥謹以制幣犧齊粢盛庶品式陳明獻從祀配神尚
饗祝興刺史冄拜祝進跪奠版于神坐興還樽所刺史
拜訖參軍事引刺史詣東序西向立祝各以爵酌罍福
酒合置一爵一祝持爵進刺史之左北向立刺史再拜受爵
跪祭酒啐酒奠爵俛伏興祝各帥進饌者進俎跪減先聖神
前胙肉(各取前脚第二骨)共置一俎上又以籩取黍稷飯共置一籩
興祝先以飯進刺史受以授執饌者又以俎進刺史受以授執
饌者刺史跪取爵遂飲卒爵祝進受爵復于坫刺史興
冄拜參軍事引刺史降復位初刺史獻將畢贊禮者引
亞獻詣罍洗盥手洗爵升獻飲福皆如刺史之儀(唯不讀祝)
(不受胙)訖降復位亞獻將畢贊禮者引終獻詣罍洗盥洗升獻如
亞獻之儀訖降復位祝各進神坐前跪徹豆興還樽所(徹者籩豆各一)
(少移于故處)贊唱者曰賜胙再拜非飲福受胙者皆再拜贊唱者又
曰再拜刺史以下皆再拜參軍事少進北面白請就望瘞位參
軍事引刺史就望瘞位西向立贊唱者轉就瘞埳東北位初
在位者將拜祝各以篚進神坐前跪取幣降自西階詣
埋埳以幣置于埳訖贊唱者曰可瘞埳東西廂各二人
寘土半埳(埋訖寘土者以篚出)參軍事少進刺史之左北面白禮
畢遂引刺史出贊禮者各引享官以下以次出初禮畢
贊唱者還本位祝與執樽罍篚者俱復掌事位立定贊
唱者曰冄拜祝以下俱冄拜以次出其祝版燔于齋所
州學生行束脩禮
束帛一篚(三疋)酒一壺(五斗)脯一案(十五脡)
其日平明各生青衿服至學門博士公服若儒服立于
學堂東階上西面贊禮者引學生立于門東西面(不自同于賓客)
陳束帛篚酒脯案于學生西南當門北向重行西上將
命者出立于門西東面曰敢請事學生少進曰某方受
業于先生敢請見將命者入告博士曰某也不德請子
無辱將命者出告學生曰某不敢為儀敢固以請將命
者入告博士曰子就位某敢見將命者出告學生曰某
不敢以視賓客請終賜見將命者入告博士曰某辭不
得敢不從命將命者出告執篚者以篚東面授學生博
士降俟于東階下西面贊禮者引學生執酒脯者從學
生入門而左立于西階之南東面執酒脯者立于學生
西南東面北上學生跪奠篚冄拜博士荅拜學生還避
遂進跪取篚贊禮者引學生進博士前東面授執酒脯
者從奠于博士前博士受幣贊禮者取酒脯幣以東執
酒脯者出贊禮者引學生立于階間近南北面冄拜訖
引出
大唐開元禮卷六十九
