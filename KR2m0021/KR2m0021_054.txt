大唐開元禮卷五十四唐蕭嵩等撰
吉禮
國子釋奠於孔宣父皇子束脩
學生束脩
國子釋奠於孔宣父
將享司館預申享日本司請下其禮所司随職供辦凡
預享之官散齋三日致齋二日(散齋皆于正寢致齋二日于本司一日于享所)
(其無本司者皆于享所)散齋理事如舊惟不弔喪問疾不作樂不
判署刑殺文書不行刑罰不預穢惡致齋惟享事得行
其餘悉斷其享官已齋而闕者通攝行事館官及諸學
生皆清齋于學館一宿諸享官致齋之日給酒食及明
衣各習禮於齋所太官令取明水火(取水于隂鍳取火于陽燧火以供爨)
(水以實尊)前享一日諸衛令其屬未後一刻各以其方器服
守衛廟門及太樂工人俱清齋一宿
陳設
前享三日守衛設獻官以下次于齋坊前享二日太樂
令設軒懸之樂於廟庭東方西方磬簴起北鐘簴次之
南方北方磬簴起西鐘簴次之設三鏄鐘于編懸之間
各依辰位樹路鼓於北懸之間道之左右植建鼓於三
隅置柷敔於懸内(柷在左敔在右)設歌鐘歌磬於廟堂之上前
楹間北向磬簴在西鐘簴在東其匏竹者立於堂下階間
重行北向相對為首(凡懸皆展而編之)諸工人各位于懸後右
校掃除内外又為瘞塪于院内堂之壬地方深取足容
物南出陛前享一日奉禮設三獻位於東門之内道北執
事位於道南每等異位俱西向北上設望瘞位於堂之東
北當瘞塪之東西向設御史位於廟堂之下西南東向令陪
其後設奉禮位于樂懸東北贊者二人在南差退俱西面又
設奉禮贊者位于瘞塪東北南面東上設協律郎位於廟堂
上前楹之間近西東向設太樂令位于北懸之間北向設館
官位於懸東當執事西向設學官位於懸西當館官東向
設學生位于學官館官之後俱重行北上若有觀者設位
於南門之内道左右重行北面相對為首(金吾監檢不得喧嘩雜亂)
設三獻門外位於東門之外道南執事位於其後每等
異位俱北向西上館官學官位於三獻東南俱重行北
向以西為上設酒樽之位於堂先聖犧尊二象尊二山罍二
在前楹間北面先師犧尊二象尊二山罍二在先聖酒尊之
東俱西向(尊皆加勺羃有坫以置爵其先師之爵同置于一坫)設洗於東階東南北向罍
水在洗東篚在洗西南肆(篚實以巾爵)執樽罍篚羃者各位於樽
罍篚羃之後設幣篚二於樽坫之所晡後二刻郊社令帥齋
郎以樽坫罍洗篚羃入設於位(升堂者自東階)謁者引祭酒司業
詣厨視濯溉(凡導引者每曲一逡巡)贊引引御史詣厨省饌具(祭酒)
(司業以下每事訖各還齋所)享日未明十五刻太官令帥宰人以鸞
刀割牲祝史以豆二取毛血置于饌所遂烹牲(其牲用太牢二)
(正坐及先師首坐俎皆升右胖十一軆左丘明以下析分餘體升之)未明五刻郊社令帥
其屬及廟司各服其服升設先聖神坐於廟室内西楹
間東向設先師神坐於先聖東北南向其餘弟子冉伯
牛仲弓宰我子貢冉有子路子游子夏閔子騫曾參高
柴宓子賤公西赤林放樊須有若孔忠琴牢梁鱣叔仲會冉
孺曾點陳亢漆雕開商瞿司馬耕子張巫馬施秦非商澤鄭
國公冶長澹臺滅明原憲蘧伯玉公伯寮燕伋秦祖冉季左
人郢公孫龍任不齊南宫縚秦商廉梁步叔乘施常顔之僕
狄黑漆雕哆縣成顔路顔噲公祖句兹伯虔榮旂顔高秦冉
申棖顔辛申黨公晳哀后處曹䘏奚容葴石作蜀壤駟赤漆
雕徒父樂欬等坐及二十一賢左丘明公羊高穀梁赤伏勝
高堂生戴聖毛萇孔安國劉向鄭衆杜子春馬融盧植鄭玄
服虔賈逵何休王肅王弼杜預范甯等坐以次東陳皆南
向西上(若東陳不容則又于東壁屈陳而南西向)席皆以莞設神位各於坐首
饋享
享日未明三刻諸享官服其祭服諸陪祭之官皆公服學
生青衿服郊社令良醖令各帥其屬入實樽罍及幣(犧尊)
(實以醴齊象尊實以盎齊山罍實以清酒齊加明水酒加玄酒各實于上尊其幣以白長一丈八尺)太官
令帥其屬實諸籩豆簋簠等未明二刻奉禮帥贊者先
入就位贊引引御史太祝及令史祝史與執樽罍篚羃
者入自東門當階間重行北面西上立定奉禮曰再拜
贊者承傳(凡奉禮有辭贊者皆承傳)御史以下皆再拜訖執樽罍篚
冪者各就位贊引引御史太祝詣東階升堂行掃除於
上令史祝史行掃除於下訖引就位謁者引享官以下
俱就門外位其學生並入就門内位未明一刻太樂令
帥工人二舞次入就位文舞入陳於懸内武舞立於懸
南道西(其升堂者皆脱履於下降納如常)謁者引司業入就位立定奉
禮曰再拜司業再拜謁者引司業詣東階升堂行掃除
於上降行樂懸於下訖引還本位初司業行掃除訖謁
者贊引各引享官以下學官以上次入就位立定奉禮
曰衆官再拜衆官及學生皆再拜(其先拜者不拜)謁者進祭酒
之左白有司謹具請行事退復位協律郎跪俛伏舉麾(凡取)
(物者皆跪俛伏而取以興奠物則奠訖俛伏而後興)鼔柷奏永和之樂以姑洗之
均(自後堂下之樂皆奏姑洗)作文舞之舞樂舞三成偃麾戛敔樂止
(凡樂皆協律郎舉麾工鼔柷而後作偃麾戛敔而後止)奉禮曰衆官再拜衆官在位
者皆再拜太祝俱跪取幣於篚興各立於尊所謁者引祭
酒升自東階進先聖神坐前西向立太祝以幣授祭酒
受幣登歌作肅和之樂以南吕之均謁者引祭酒進西
向跪奠於先聖神坐興少退西向再拜謁者引祭酒當
先師首坐前北向立又太祝以幣西向授祭酒謁者引
祭酒進北向跪奠於先師首坐前少退北向再拜登歌
止謁者引祭酒降復位初羣官拜訖祝史各奉毛血之
豆立東門外登歌止祝史奉毛血升自東階太祝迎取
於階上進奠於先聖及先師首坐前太祝與祝史退立
於樽所初祭酒既升奠幣太官令出帥進饌者奉饌陳
於東門之外祭酒降復位太官令引饌入俎初入門雍
和之樂作(自後酌獻皆作雍和)饌至階樂止祝史各進跪徹毛血
之豆降自東階以出饌升太祝迎引於階上各設於神
坐前(籩豆蓋羃先徹乃升簋簠既奠却其盖于下)設訖太官令以下降復位
太祝還樽所謁者引祭酒詣罍洗盥手洗爵訖引升詣
先聖酒樽所執樽者舉羃樂作引祭酒詣先聖神坐前
跪奠爵俛伏興少退西向立樂止太祝持進於神坐之
右北面跪讀祝文曰維某年歲次月朔日皇帝謹遣祭
酒某封姓名敢昭告於先聖孔宣父惟夫子固天攸縱
誕降生知經緯禮樂闡揚文教餘烈遺風千載是仰俾
兹末學依仁游藝謹以制幣犧齊粢盛庶品祗奉舊章
式陳明薦以先師顔子等配尚饗太祝興祭酒再拜初
讀祝文訖樂作又太祝進跪奠版於神坐還樽所祭酒
拜訖樂止謁者引祭酒詣先師酒樽所取爵於坫執樽
者舉羃祭酒酌醴齊樂作謁者引祭酒進先師首坐前
北向跪奠爵興少退北面立樂止(祭酒既奠首坐爵餘坐皆齋郎助奠相次)
(而下其亞獻終獻齋郎助奠亦如之)太祝持版進於先師神坐之左西向
跪讀祝文曰維某年歲次月朔日子嗣開元神武皇帝
謹遣祭官某姓名敢昭告於先師顔子等七十二賢爰
以仲春(仲秋)率遵故實敬修釋奠於先聖孔宣父惟子等
或服膺聖教德冠四科或光闡儒風貽範千載謹以制
幣犧齊粢盛庶品式陳明薦從祀配神尚饗太祝興祭
酒再拜初讀祝文訖樂作太祝進奠版於神坐還樽所
祭酒拜訖樂止謁者引祭酒詣東序西向立太祝各以
爵酌罍福酒合置一爵一太祝持爵進祭酒之左北向
立祭酒再拜受爵啐酒奠爵俛伏興太祝帥齋郎進俎
跪減先聖及先師首坐前三牲胙肉(皆取前脚第二節)加於俎
又以籩取稷黍飯興以胙肉各共置一俎又以飯共置一籩
太祝先以飯籩授祭酒祭酒受以授齋郎又以俎授祭
酒祭酒每受以授齋郎祭酒跪取爵遂飲卒爵太祝受
爵復於坫祭酒俛伏興再拜謁者引祭酒降復位文舞出
鼓柷作舒和之樂出訖戛敔樂止武舞入鼓柷作舒和之
樂立定戛敔樂止初祭酒獻將畢謁者引司業詣罍洗盥
手洗爵訖謁者引升自東階詣先師酒樽所執樽者舉羃
司業酌盎齊訖武舞作謁者引司業進先聖神坐前西向
跪奠爵興謁者引少退西向再拜訖謁者引司業詣先師
酒樽所取爵于坫執樽者舉羃司業酌盎齊謁者引司業
進先師首坐前北向跪奠爵興少退司業再拜謁者引
司業詣東序西向立太祝各以爵酌罍福酒合置一爵
一太祝持爵進司業之左司業再拜受爵跪祭酒遂飲
卒爵太祝進受爵復於坫司業興再拜謁者引降復位
初司業獻將畢謁者引博士詣罍洗盥手洗爵訖升酌
盎齊終獻如亞獻之儀訖引降復位武舞止太祝等各
進跪徹豆興還樽所奉禮曰賜胙贊者唱衆官再拜衆
官在位者及學生皆再拜(已飲福受胙者不拜)奏永和之樂奉禮
曰衆官再拜衆官在位者及學生皆再拜樂一成止謁
者進祭酒之左白請就望瘞位謁者引祭酒就望瘞位
西向立奉禮贊者就瘞塪東北位初在位者將拜諸太
祝各執篚進神坐前跪取幣興降自西階詣瘞塪以幣
置於塪訖奉禮曰可瘞塪東西廂各四人寘土半塪謁
者進祭酒之左白禮畢遂引祭酒出謁者贊引各引享
官以下以次出初白禮畢奉禮帥贊者還本位贊引引
御史太祝以下俱復執事位立定奉禮曰再拜御
史太祝以下皆再拜贊引引出諸學生以次出其祝版
燔於齋所
皇子束脩
束帛一篚(五疋)酒一壺(五㪷)脩一案(五脡)
其日平明皇太子服學生之服(其服青衿)至學門外博士公
服執事者引立於學堂東階下西面相者引皇太子立
於門外東西向(不自同于賓客)陳束帛篚壺酒脯案於皇太子
南當門北向重行西上將命者出立門西東面曰敢請
事皇子少進曰某方受業於先生敢請見將命者入告
博士曰某也不德請皇子無辱(若已封王則云請王無辱)將命出告皇子
曰某不敢為儀敢固請將命者入告博士曰請皇子就
位某敢見將命者出告皇子曰某不敢以視賓客請終
賜見將命者入告博士曰某辭不得命敢不從將命者
出告執篚者以篚東面授皇子皇子執篚博士䧏俟於
東階下西面相者引皇子執事者奉壺酒脯脩案以從
皇子入門而左詣西階之南東面奉酒脯者立於皇子西南東
面北上皇子跪奠篚再拜博士答拜皇子還避遂進跪取篚
相者引皇子進博士前東面授幣奉壺酒脩案者從奠
博士前博士受幣執事者取酒脩幣以東相者引皇子立
於階間近南北面奉酒修者出皇子拜訖相者引皇子
出
學生束脩
束帛一篚(准令)酒一壺(二㪷)脩一案(五脡)
其日平明學生青衿服至學門博士公服立於學堂東
階上西面贊者引學生立於門東西面(不自同于賓客)陳束帛
篚壺脯案於學生西南當門北向重行西上將命者出
立於門西東面曰敢請事學生少進曰某方受業於先
生敢請見將命者入告博士曰某也不德請子無辱將命
者出告學生曰某不敢為儀敢固請將命者入告博士
曰請子就位某敢見將命者出學生曰某不敢以視賓
客請終賜見將命者入告博士曰某辭不得命敢不從將命
者出告執篚者以篚東面授學生博士䧏俟於東階下
西面贊禮者引學生執酒脯者從之學生入門而左立
於西階之南東面執酒脯者立於學生之南東面北上
學生跪奠篚再拜博士答拜學生還避遂進跪取篚贊
禮者引學生進博士前東面授幣執酒脯者從奠博士
前博士受幣贊者取酒脯幣以東執酒脯者出贊禮者
引學生立當階間近南北面再拜贊禮者引出
大唐開元禮卷五十四
