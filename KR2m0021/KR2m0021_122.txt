大唐開元禮卷一百二十二唐蕭嵩等撰
嘉禮
六品以下庶子冠
將冠筮日賓如嫡子之儀前二日主人戒賓及贊冠者
前一日掌事者設次於大門外之右南向其日夙興贊
者設洗於正寢阼階東南東西當東榮南北以堂深罍
水在洗東加勺羃篚在洗西南肆篚實巾一爵一加羃
席於東房内西牖下(無房者張帷為之)陳服於席東領北上爵
弁服青衣纁裳白紗中單青領褾襈裾革帶鈎䚢大𢃄
(練帶紕其垂内外以緇紉約用青組)爵韠白韈赤履(庶人黑介幘服絳䚢公服方心革帶紉)
(假帶韈履)進賢冠服絳紗單衣白紗中單皂領褾襈裾白裙
襦(赤裙衫)革帶鈎䚢假𢃄曲領方心綘紗蔽膝(八品九品去中單曲)
(領蔽膝)白韈黑舄(八品以下黑履庶人黑介幘白裾襦青領革帶韈履)緇布冠服青
衣素裳素韠(中單革帶緇𢃄與爵弁服同韈履與進賢冠服同庶人帶韈履與介幘服同去韠)
緇纚櫛簮同箱在服南(纚今用皂巾方六寸屬帶於前兩隅)蒲筵三緇
布純又在南樽於房戶外之西甒醴玄酒在西加勺羃
設篚樽東置二爵於篚加羃饌特牲一俎二籩二豆在
服北(牲體節折加離肺籩實脯棗豆實葅醢之類)質明賓贊至於主人大門
外掌次者引之次賓贊公服諸行事者各服其服(無公服者常服)
執樽罍篚者皆就位爵弁玄纓導(庶人則介幘)進賢冠一梁
纓青緌導(庶人則黑介幘)緇布冠青組纓冠弁各箱各一人執
之待於西階之西東面北上設主人之席於阼階上西
面賓席於西階上東面冠者席於房戶外之西南面(房外)
(謂尊東)主人公服立於阼階下當東序西面諸親公服非公服者
常服立於罍洗東南西面北上(尊者停别室)儐者公服立於
門内道東北面將冠者雙童髻空頂幘導綵袴褶錦紳
烏皮履立於房内戶東南面主人贊冠者公服立於房
内戶東西面賓及贊冠者出次立於門西贊冠者少退
俱東面北上儐者進於主人之左北面受命出立於門
東西面曰敢請事賓曰某子有嘉禮命某執事儐者入
告主人迎賓於大門外之東西面再拜賓答拜(凡賓主拜揖入)
(出皆贊禮者相導)主人揖贊冠者贊冠者報揖(主人又揖賓賓報揖)主人入賓
及贊冠者次入及内門主人揖賓賓報揖主人與賓入贊冠
者從之至内霤將曲揖賓報揖至階主人立於階東西面
賓立於階西東面主人曰請吾子升賓曰某備將事敢
辭主人曰固請吾子升賓曰某敢固辭主人曰終請吾
子升賓曰某敢終辭主人升自阼階立於席東西向賓
升自西階立於席西東向贊冠者及庭盥於洗升自西
階入於東房立於主人贊冠者之南俱西面賓之贊冠
者取纚櫛簮箱跪奠於冠者筵東端興席東少北南面
立賓揖將冠者賓主俱即席坐將冠者進升席南面坐
賓之贊冠者進筵前北面跪脫䨇童髻置於箱櫛畢設
纚興復位賓主俱興賓降盥主人從降賓東面辭曰請
吾子不降主人曰吾子降辱敢不從賓降至罍洗盥手
訖詣西階賓主一揖一讓升主人立於席後西面賓立
於西階上東面執緇布冠者升賓降一等受之右執頂
左執前進將冠者筵前北向跪冠興復西階上席後東
面立賓之贊冠者進筵前北面跪結纓興復位冠者興
賓揖冠者冠者適房賓主俱坐冠者著青衣素裳之服
出房立於戶西南面賓主俱興賓揖冠者冠者進立於席
後南面賓降盥主人從降辭對如初賓盥手跪取爵於
篚興洗訖詣西階賓主一揖一讓升主人立於席後西
面賓詣酒樽所酌酒進冠者筵前北向立祝曰旨酒既
清嘉薦亶時始加元服兄弟具來孝友時格永乃保之
冠者筵西拜受爵賓復西階上東面答拜執饌者薦籩
豆於冠者筵前冠者升筵坐左執爵右取脯擩於醢祭
於籩豆之間祭酒興筵末坐啐酒執爵興降筵西跪奠
爵再拜執爵興賓答拜冠者升筵跪奠爵於薦東興立
於筵西南面執饌者徹薦爵賓揖冠者冠者進升筵南
向坐賓之贊冠者跪脫緇布冠置於箱櫛畢設纚興復
位賓降二等受進賢冠(庶人則黑介幘)右執頂左執前進冠者
筵前北向跪冠興復位賓之贊冠者坐設簮結纓復位
冠者興賓揖冠者冠者適房賓主俱坐冠者著綘紗服
(庶人則白裙襦服)出房立於戶西南面賓詣酒樽所取爵酌酒
進冠者筵前北向立祝曰旨酒既湑嘉薦伊脯乃申爾
服禮儀有序祭此嘉爵承天之祜冠者筵西拜受爵賓
復西階上東面答拜執饌者薦豆冠者升筵坐左執爵
右祭脯醢祭酒興筵末坐啐酒執爵興降筵西跪奠爵
於薦東興立於筵西南面執饌者徹薦爵賓揖冠者冠
者進升席南面坐賓之贊冠者跪脫進賢冠(庶人則脫黑介幘)
置於箱櫛畢設纚興復位賓降三等受爵弁(庶人則黑介幘)右
執頂左執前進冠者筵前北向跪冠興復位賓之贊冠
者坐設簮結纚興復位冠者興賓揖冠者冠者適房賓
主俱坐主人贊冠者徹櫛箱入於房冠者著爵弁之服
(庶人則綘公服)出房立於戶西南面賓主俱興賓揖冠者冠者
進立於席後南面賓詣樽所取爵酌酒進冠者筵前北
向立祝曰旨酒令芳籩豆有楚咸加爾服肴升折俎承
天之慶受福無疆冠者筵西拜受爵賓復位東面答拜
執饌者薦籩豆設爼籩豆之南冠者升筵坐左執爵右
祭脯醢贊冠者取肺一以授冠者冠者奠爵於薦西興
受㕁左手執本坐右絶末以祭上左手嚌之興加於俎
冠者坐帨手執爵祭酒興筵末坐啐酒興降筵西南面
坐奠爵再拜執爵興賓答拜冠者升筵坐奠爵於薦東
興降席北面跪取脯降自西階入見母進奠脯於席前
退再拜以出冠者母不在則使人受脯於西階下初冠者
入見母賓主俱興賓降當西序東面立主人降當東序
西面立冠者既見母出立於西階之東南面賓少進字
之曰禮儀既備令月吉日昭告爾字爰字孔嘉髦士攸
宜宜之於嘏永受保之曰孟某甫仲叔季唯其所當冠
者曰某雖不敏夙夜祗奉賓出主人送於内門外主人
西面請賓曰吾子辱執事請禮從者賓曰某既得將事
敢辭主人曰敢固以請賓曰某辭不得命敢不從賓就
次主人入初賓出冠者東面見諸親諸親拜之冠者答
拜冠者西南面拜賓之贊冠者贊冠者答拜訖見諸尊
於别室賓主既釋服改席訖賓與衆賓俱出次立於門
西東面主人出門東西面主人揖賓賓報揖主人先入
賓及衆賓從之至階一讓升各就坐後立定俱坐會訖
賓主俱興賓立於西階上東向主人立於東階上西向
衆賓降立於西階下東面掌事者以幣篚升授主人於
序端賓北面再拜主人進立於楹間南面賓進立於
主人之右俱南面賓受篚退復東面位主人還阼階上
北面拜送賓降自西階從者迓受幣賓出主人送賓於
大門外之東西面再拜賓退主人入孤子則諸父諸兄
戒賓冠之日主人髻而迎賓拜揖讓如冠主冠醮禮賓
拜送皆如上儀明日見祖禰於正寢冠者公服(庶人則常服)
質明設几筵於正寢贊禮者引入至庭北面再拜訖引
出(有廟者見於廟)五品以上孫九品以上子冠假用出身品
服其三品以上大功以上親五品以上朞以上親冠同
八品九品服
大唐開元禮卷一百二十二
