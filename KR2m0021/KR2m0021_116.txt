大唐開元禮卷一百十六唐蕭嵩等撰
嘉禮
公主䧏嫁
册公主納采
問名納吉
納徵請期
親迎同牢
見舅姑盥饋舅姑
婚會婦人禮會
饗丈夫送者饗婦人送者
册公主
前一日尚舍奉御設御幄於太極殿稍北南向鋪御坐如常
儀守宫設羣官次於東西朝堂奉禮設版位並如式太樂令展
宫懸於殿庭典儀設舉麾位於殿上之西南如常儀又設羣官
版位文官一品以下五品以上於横街北六品以下九品以上於
横街南俱重行西向武官一品以下五品以上於横街北六品以下
九品以上於横街南俱重行東向諸親於五品之南(皇親在東諸親在西)設
典儀位如常儀贊者二人在南少退俱西向又設册使副使位於
懸北西上俱北面(副使立於册使東少退以後准此)其日諸衛勒所部屯門列仗
如常儀册使及羣官等依時刻集朝堂就次改服朝服通事舍人
各引就朝堂前位侍中量時刻版奏請中嚴鈒戟近仗入陳於殿
庭太樂令帥工人入就位協律郎入就舉麾位典儀帥贊者先
入就位諸侍衛之官各服其器服符寳郎奉寳俱詣閣奉迎通
事舍人分引王公羣官入就位又通事舍人引册使及副使並
入立於殿門外道東西面以俟黃門侍郎帥主節奉郎及幡立
於陛仗南節在南中書侍郎預請册置於案令史絳公服各對
舉案立於節南道東西面中書侍郎立於案後侍中版奏外辨
所司承旨索扇扇上皇帝服通天冠絳紗袍御輿以出曲直華
盖警蹕侍衛如常儀太樂令令撞黃鍾之鍾右五鍾皆應協律
郎舉麾鼓柷樂作皇帝自出西房即御坐南向坐扇開協律郎
偃麾戛敔樂止符寳郎奉寳置於御坐如常儀典儀贊拜羣官
在位者俱再拜訖通事舍人引册使副使入就位册
使等初入門舒和之樂作至位樂止立定典儀曰再拜
贊者承傳册使等皆再拜侍中進當御坐前北面跪奏
稱侍中臣某言册公主請命使俛伏興又侍中少前稱
制曰可退復位侍中承制降詣使者東北西面稱有制册
使等俱再拜侍中宣制曰册某公主命公等持節展禮
宣制訖使副等又再拜侍中還侍位贊禮者引册使少前
黃門侍郎引主節詣册使東北主節以節授黃門侍郎
(主節者由後立於使左)黃門侍郎執節西南授册使跪受興付主
節幡隨節立於使左黃門侍郎退贊禮者導中書令詣
册使東北西面立又贊禮者導中書侍郎引詣公主册
案立於中書令之右中書令於案取公主册(舉案者皆由後立於)
(使右以後後此)授册使册使跪受興置於案(持案者退立於使後以後准此)贊禮者
引中書令與册使俱北向退復位典儀曰再拜贊者承
傳册使等及羣官在位者皆再拜訖通事舍人引册使等
右旋而出持節者前導持案者次之册使等初行樂作
出門樂止侍中前跪奏稱侍中臣某言禮畢俛伏興還
侍位所司承旨索扇扇上皇帝興太樂令令撞蕤賓之鍾左
五鍾皆應鼔柷奏太和之樂皇帝降座御輿入自東房侍衛
警蹕如來儀侍臣從至閤扇開樂止通事舍人引羣官
在位者以次出舉册者及册使至長樂門外次如後儀
公主受册
尚儀二人(讀册)司贊一人(引公主)掌贊二人(知贊拜)
女史四人(對舉册案)
前一日尚舍守宫計會設使者及册案使次於光範門
及長樂門外皆道右東向司贊設公主位於長樂門内
殿前近南當階北面西上又分設内命婦應陪位者於
公主東北及西北嬪御等在東宫官等在西皆重行相
對北上又於内命婦之前設尚儀位二皆東向以北為
上又於尚儀位南少退設司贊位掌贊二人陪其後其
日典儀設册使位於長樂門外之西東向北上又設舉
册案者位二在南差退俱東向内謁者監預取公主册
案置於長樂門外近限内命婦已下及應在位者並服
禮衣先就位公主花釵翟衣司言引就位持節者立於
使者之北少退持册案者立於册使副使西南俱東向
持節者去節衣持册案者並以案進册使之右北向相
次而立内侍二人引使詣門内謁者舉案少前使取公
主册跪置册於内案俛伏興通事舍人引册使副使等
俱退就次以俟尚儀帥女史詣門舁册案入各就尚儀
之前對舉册案皆東向司贊曰再拜(凡司贊有辭掌贊皆承傳)司言
贊公主再拜在位者皆再拜尚儀取公主册於案(凡尚儀取)
(册訖持案者以案退)少前北面稱有制司言贊公主再拜尚
儀執册跪讀訖退復位以册進授公主公主受册以
授司言訖司贊曰再拜公主再拜在位者皆再拜司
贊少前稱禮畢司言贊公主退在位者以次退掌贊報
内謁者監禮畢内謁者監傳報册使等册使等詣太極
殿前南横街南北面西上立中書令立於册使等東北
西面册使等再拜復命曰奉制册命某公主禮畢又再
拜中書令奏聞册使等退幡節各還夲司
納采
前一日主人設使者次於大門之外道右南向其日大
昕使者至於主人大門外贊禮者延入次(凡賓主及行事者皆公服)
使者出次贊禮者引至大門外之西東面主人立於東
階下西面儐者立於主人之左北面受命出立於門東
西面曰敢請事使者曰朝恩貺室於某公之子某某公
有先人之禮使某也請納采(某公稱父名某也使者名)儐者入告主
人曰寡人敢不敬從儐者出告掌畜者以鴈授使者退
立於後使者左手執之贊禮者引主人迎於大門外東
西面再拜使者不答拜主人揖入使者從入主人入門
而右使者入門而左至内門主人又揖入至内霤將曲
揖當階揖使者皆不答至階主人曰請吾子升使者曰
某敢辭主人曰固請吾子升使者曰某敢固辭主人曰
終請吾子升使者曰某敢終辭主人升東階當阿西面
使者升西階當阿東面使者曰敢納采主人阼階上北
面再拜進立於楹間南面使者進立於主人之西俱南
面使者授鴈降自西階以出
問名
使者既出遂立於内門外之西東面主人還阼階東左
右受鴈於序端主人降立於阼階下西面儐者進受命
出請事使者曰某既受命將加諸卜敢以禮問名儐者
入告主人曰寡人不敢辭儐者出告掌畜者以鴈授使
者退立於後贊禮者引主人迎於内門外之東西面揖
使者以入使者入再拜揖至階三讓如初主人升阼階
當阿西面使者升西階當阿東面使者曰敢問名主人阼
階上北面再拜進立於楹間南面使者進立於主人之
西俱南面使者授鴈還立於西階上東面主人還阼階
上西面曰皇帝第某女某封公主使者降出立於内門
外之西東面主人還阼階東左右受鴈於序端主人降
立於阼階下西面儐進受命出請事使者曰禮畢儐者
入告主人曰吾子為事故至於寡人之室寡人有先皇
之禮請禮從者使者曰某既得將事敢辭儐者入告主
人曰先皇之禮敢固以請儐者出告使者曰某辭不得
命敢不從儐者又告贊禮者引主人立於序端贊禮者
於戶牖之間鋪莞筵粉純加藻席緇純設甒醴於東房西
牖下加勺羃設篚在樽北實觶一角柶一加羃籩豆在
篚北實以脯醢設洗於東房近北罍水在洗西篚在洗
東北肆篚實以巾加勺羃施設訖贊禮者引主人降迎
使於内門外之東西面主人揖使報揖主人與使者俱
入至階一讓升主人於阼階上北面再拜賓西階上北
面答拜主人受几於序端掌事者内拂几三奉两端西
北向進主人東面向外拂几以三振袂内執之進西北
向拜使者迎受於筵前東南向以俟主人還東階上北
面送西面立使者以几避進北面坐設於坐左興退於
西階上北面答拜立於阼階西東面贊者盥手洗觶酌
醴加柶覆之面葉出房南面主人受醴面柄進筵前西
北面立使者西階上北面一拜送贊者薦脯醢於筵前
使者進升筵坐左執觶右取脯擩於醢祭於籩豆之間
以柶祭醴三始扱一祭又极再祭興以柶兼諸觶上臘
降筵於西階上北面坐啐醴建柶奠觶遂拜執觶興主
人答拜使者進升筵坐奠觶於薦東降筵立於西階上
東面掌事者牽两馬入陳於門内三分庭一在南北首
西上掌事者奉篚幣升自東階主人受於序端進西面
立使者西階上北面再拜主人進楹間南面立使者進
立於主人之西俱南面主人以篚幣授使者使者受退立
於西階上東面主人還阼階上北面拜送使者降自西
階從者迓受幣使者揖馬以出牽馬者從之使者出大
門外之西東面立從者迓受馬主人出門東西面拜送
使者退主人入立於東階下西面儐者告於主人曰賓
不顧矣主人乃還於寢
納吉
前一日主人設使者次如常儀其日大昕使者至主人
大門外贊禮者延入次使者出次贊禮者引立於大門
外之西東面主人立於阼階下西面儐者進受命出請
事使者曰加諸卜占曰吉使其也敢告儐者入告主人
曰某公有吉寡人預在焉寡人不敢辭儐者出告掌畜
者以鴈授使者退立於後贊禮者引主人迎於大門外
之東西面再拜使者不答主人揖入使者從入主人入
門而右使者入門而左至内門主人又揖入再揖至階
三讓如初主人升阼階當阿西面使者升西階當阿東面使
者曰敢納吉主人阼階上北面再拜進北面受㕍使者䧏自西
階出立於内門外之西東面立主人還阼階東左右受
鴈於序端主人降立於阼階下西面儐者進受命出請
事使者曰禮畢其禮賓如問名之儀
納徵
前一日主人設使者次如常儀其日大昕使者至主人
大門外贊禮者延入次掌事者入布幕於内門之外玄
纁束陳於幕上乘馬在幕南北首西上掌事者奉璋以
匵俟於幕東西面使者出次贊禮者引立於大門外之
西東面主人立於東階下西面儐者進受命出請事使
者曰朝恩貺室於某公之子某某公有先人之禮使某
也以束帛乘馬請納徵儐者入告主人曰某公順先典
貺以重禮寡人敢不承命儐者出告贊禮者引主人迎
於大門外之東西面再拜使者不答拜主人揖入使者
從入主人入門而右使者入門而左至内門主人立於
門東西面使者立於門西東面掌事者坐啓匵取璋加
於玄纁上與以授使者退復位使者奉玉帛主人揖興
使者俱入牽乘馬者從入三分庭一在南北首西上主
人入再揖至階三讓如初主人升阼階當阿西面使者
升西階當阿東面使者曰敢納徵主人阼階上北面再
拜進立於楹間南面使者進立於主人之西俱南面使
者授玉帛降自西階出立於門内外之西東面主人還
阼階東左右受玉帛於序端受馬者自左受之以東牽
馬者既授馬自門西出儐者進受命出請事使者曰禮
畢其禮賓如納吉之儀
請期
前一日主人設使者次如常儀其日大昕使者至主人
大門外贊禮者延入次使者出次贊禮者引立於大門
外之西東面主人立於東階下西面儐者進受命出請
事使者曰某公有賜既申受命某公使某請吉日儐者
入告主人曰寡人既前受命惟命是聽儐者出告使者
曰某公命某聽命於王儐者入告主人曰寡人固惟命
是聽儐者出告使者曰某公使某受命於王王不許某
敢不告期曰某日儐者入告主人曰寡人敢不敬須儐
者出告掌畜者以鴈授使者退立於後贊禮者引主人
迎於大門外之東西面再拜使者不答拜主人揖入使
者從入主人入門而右使者入門而左至内門主人又
揖入再揖至階三讓如初主人升阼階當阿西面使
者升西階當阿東面使者曰敢告期主人阼階上北面
再拜進立於楹間南面使者進立於主人之西俱南面
使者授鴈降自西階出立於内門之西東面主人還阼
階東左右受鴈於序端主人降立於阼階下西面儐者
受命出請事使者曰禮畢其禮賓如納徵之儀
親迎
前一日主人設賓次如常儀其日大昕壻之父服其服
告於襧廟(以酒脯告之一獻無廟者告於正寢)將行父醮子於正寢贊者布
席於東序西向又設席於戶牖之間南向父公服坐於東
序西向子服其上服升自西階進立於席西南向贊者酌
酒進北面以授子再拜受贊者薦脯醢於席前(脯醢出自房)子升
席跪左執爵右取脯擩於醢祭於籩豆之間右祭酒執爵興
降席西面跪飲卒爵奠爵再拜執爵興贊者受虚爵還於尊
所子進立於父前東面父命之曰往迎爾相承我宗事勗率
以敬先妣之嗣若則有常(庶子但云往迎爾相勗率以敬)子再拜曰不敢忘
命又再拜䧏出乘輅備威儀詣主人之第賓將至内贊者布
席於東房當戶西向設樽甒醴於東房東北隅加勺羃篚在
樽南實觶一角柶一加羃脯醢在篚南賓至主人大門外降
輅贊禮者引停於次公主著花釵服褕翟纁&KR0008;入於房即席
南向立姆服禮衣立於右從者陪其從主人升自阼階立於
戶外之東西面贊者以觶酌醴加柶覆之面柄進筵前北面
公主降席西南面再拜受觶内贊者薦脯醢於筵前公主升
席跪左執觶右取脯擩於醢祭於籩豆之間遂以柶祭醴三
始扱一祭又扱再祭興筵末坐啐醴建柶執觶興奠觶於薦
東降筵西南面再拜就席立内贊者徹薦觶主人降立於東
階東南西向面贊禮者引賓出次立於門西東面儐者進受
命出門東西面曰敢請事賓曰某王命某之父以兹初昏某將
請承命儐者入告主人曰寡人固敬具以須儐者出告
贊禮者引主人迎於大門外之東西面再拜賓答拜主
人揖賓報揖主人入掌畜者以鴈進賓受鴈左手執之
以入及寢門主人曰請賓入賓曰某弗敢以先主人曰
固請賓入賓曰某固弗敢以先主人揖賓報揖主人與
賓俱入及内霤將曲揖當階揖賓皆報揖至階主人曰
請升賓曰某敢辭主人曰固請賓升賓曰某敢固辭主
人曰終請賓升曰某敢終辭主人升阼階東西面立賓
升西階進當房戶北面跪奠雁興再拜降出主人不降
送初賓入門主婦出立於房戶外之西南面於賓拜訖
姆導公主出主人少進西面戒之必有正焉若衣若筓
命之曰戒之敬之夙夜無違命主婦戒於西階上施衿
結帨戒之曰勉之敬之夙夜無違公主至車後賓揖授綏
姆辭不受曰未教不足與為禮公主乘以几從者二人
坐相對持之姆加景賓乃馭輪三周馭者代之賓出大門
乘輅還第如來儀公主鹵簿次後而行
同牢
初婚掌事者設洗於東階東南東西當東霤南北以堂
深罍水在洗東篚在洗西南肆(篚實二巾二爵)設公主之洗於
東房近北罍水在洗西篚在洗東北肆皆加勺羃設饌
於東房西牖下障以帷豆簠簋鈃俎之數各依其品瓦
豋一皆加巾盖羊豕節折大羹在於爨樽於室内北牖
下玄酒在西加羃勺皆南柄(羃夏用絺冬用組)樽於堂上東無
玄酒篚在南實四爵合卺加勺羃(其器皆烏漆惟豋以陶卺以匏)壻至
降車以俟公主至降車北面立壻南面揖公主以入及
寢門又揖以入公主從者席於奥東向壻導公主升自
西階即席東面立公主升立於樽西南面壻盥於南洗
公主從者沃之公主盥於北洗壻從者沃之贊者以饌
入設於席前贊者設醬於席前葅醢在其北俎三入設
於豆東腊俎特於豆北(豆東俎醢之東)贊者設黍於醬東稷在
東設湇於醬南(饌要方)設對醬於東(對醬婦醬也設之當特俎)葅醢在
其南北上設黍於腊北其西稷稻粱設湇於醬北贊者
啓會㕁於簠簋南對簠簋於北(啓發也)皆加匕箸壻從者
布對席於饌東贊者西南告饌具壻揖公主公主即對
席西面皆坐贊者皆授匕箸各以葅擩於醢皆祭於豆
間又皆祭黍贊者各取肺皆絶末以授皆祭贊者以肺
加於俎贊者各移黍置於席上授肺脊皆食以湇醬三飯
卒食贊者二人俱洗爵於北洗酌於室内之樽詣饌南北
面以酳壻及公主皆興再拜受爵贊者北面答再拜壻
及公主皆坐祭酒贊者以肝從皆奠爵取肝振祭嚌之
贊者皆受實於俎豆各取爵皆飲執爵興贊者受爵壻
及公主皆再拜贊者以爵復於篚又以爵酌酒再酳壻
及公主仍立受爵坐飲卒爵興贊者受爵復於篚三酳用
巹如再酳壻及公主仍立於席後贊者皆降東階洗爵
升酌於戶外樽至饌南北面俱跪奠爵興再拜贊者坐
取爵遂飲卒爵奠爵遂拜執爵興降奠於篚壻出公主
退立於樽西南贊者徹饌設於房内徹室内樽以出壻
脫冕服於房公主從者受之公主脱服於室壻從者受
之姆授巾壻從者袵之於奥公主從者袵良席在東皆
有枕北趾壻入燭出從公主者餕壻之餘從壻者餕公
主之餘贊者酌戶外階東樽酳之
見舅姑
見之日公主夙興沐浴著花釵服䄖翟至於舅姑寢門
之外贊者布舅席於東序西向布姑席於房戶外之西南
向布公主席於室戸西南向在姑席之西少北側樽甒
醴於房内東壁下加勺羃篚在北實觶一角柶一篚加
羃籩豆各一又在篚北設洗於東房近北罍水在洗西
篚在洗東北肆實以巾爵加勺羃質明舅公服姑著鈿
釵禮衣俱即席後立公主執笲棗栗從者執笲服脩以
從女相引公主入門升自西階東面再拜進奠棗栗於
舅席前興舅姑並撫之内贊者進徹以東公主退復東
面位又再拜降自西階受笲腶脩升進北面再拜跪奠
於姑席前興姑坐舉之内贊者進徹以東公主退復北
面位又再拜女相者引公主立於席西南面内贊者詣
罍洗盥水洗觶酌醴加柶面柄出房進詣公主席前北
面立公主進東面再拜受醴退復位内贊者西階上北
面拜送遂薦脯醢於席前公主升席坐左執觶右取脯
擩於鹽祭於籩豆之間以柶祭醴三始扱一祭又扱再
祭加柶於觶面葉興降席西東面坐啐醴建柶興拜内
贊者答拜公主進升席跪奠觶於豆東降自西階以
出
盥饋舅姑
公主盥饋以少牢舅姑公服鈿釵禮衣公主花釵䄖翟
贊者布席於室之奥舅姑共席坐俱東面南上贊者設樽
於室内北牖下饌於房内西牖下其饌如同牢(牲體皆節折左)
(載之舅且右載之姑且)舅姑即席東向坐女相引公主入升自西
階入房以醬進設於舅姑席前興少退西向立其他饌
從者設之皆加匕箸俱以南為上且入各設於豆東訖
贊者各授箸舅姑各以韮葅擩於醬祭豆間又祭飲訖
乃食三飯卒食公主入於房盥洗爵入室酌酒酳舅進
奠爵於舅席前少東西面再拜舅取爵祭酒飲之公主
受爵入房奠於篚又盥洗爵酌酒酳姑如酳舅之禮内
贊者設公主席於舅姑東北南向公主徹醬設於席前餘饌
從者設之公主進西面再拜退升席南向坐將餕舅饌
舅命易醬内贊者易之公主乃餕姑之饌公主祭内贊者
贊之既祭乃食三飯卒食内贊者洗爵酌酒酳公主公
主降席西面再拜受爵升席坐祭酒飲訖執爵興降
席東面立内贊者受爵奠於篚公主進西面再拜舅姑
興先降自西階公主降自阼階
婚會
其日主人至於賓大門外之西東面立賓立於東階下
西面儐者進於賓左北面受命出於大門外之東西面
曰敢請事主人曰某有嘉禮請公有顧(王則稱王以下准此)儐者
入告遂引賓出大門外之東西面拜主人答拜主人曰
某有嘉禮請公有顧賓曰敢辭主人曰敢固請賓曰辭
不得命敢不從主人拜賓答拜主人還賓遂與諸親從
之贊者預鋪賓席於堂上楹間近北南向設賓之宗室席位於
賓席西南賓之異姓席位於宗室之南又於西廊下設異姓席
位皆重行東向以北為上設主人席位於東階上西向設主人
宗室席位於主人東北設異姓席位於宗室之北皆重行西向
以南為上又設主人異姓席位於東廊下重行西向以北為上
賓至立於主人大門外之西東面賓之宗室立於賓西南異姓
立於宗室之南俱重行東面以北為上贊禮者引主人出立於
大門外之東西南主人諸親立於大門内之東重行西向以
南為上立定主人西面再拜賓東面答拜主人揖賓賓
報揖贊禮者引主人又贊禮者引賓以入賓之諸親以
次從入至内門主人諸親從入如常至階主人揖賓賓
報揖賓主及諸親以次升各立於席後其在庭者亦如
之立定賓主及諸親俱坐執爵者酌酒升自東階酒升
堂賓主及諸親皆起立執爵者以酒授主人贊禮
者引主人進詣賓前北向立自席西進東向受爵
贊禮引主人退復位賓還席後賓主及諸親俱坐執爵
者又以酒授主人及諸親賓主俱祭而後飲諸親不祭
而飲爵行一周食升堂賓主及諸親皆起掌食者以醢
醬豆授主人贊禮者引主人進設於賓席前賓曰請公
無辱主人曰不敢㤀禮贊禮者引主人退復位執饌
者以饌設於賓主席前加以匕箸執饌者又以饌設於
衆賓以下置設訖賓主及諸親皆坐賓主皆祭而食諸
親不祭而食於賓祭主人辭曰疏食不足祭賓主俱食
三飯而止主人曰請公食賓更飯食畢遂進庶饈觴行
如常會畢賓主及諸親俱興贊禮者各引賓主以下降出
賓主及賓之諸親皆復門外位主人諸親復門内位主
人再拜送賓退贊禮者引主人入
婦人禮會
女賓乘車入至下車所内儐者引入主人迎送於閤内相
稱之辭各准其夫餘如丈夫之禮
饗丈夫送者
其日掌事者鋪賓席於堂上楹間近北南向又鋪主人
席於阼階上西向又設衆賓之席於賓西南設從者席
位於西廊下俱重行東向以北為上贊禮者引賓以下
立於主人門外之西重行東向以北為上立定贊禮者
引主人立於門東西面主人揖賓報揖贊禮者各引賓
主以下至階主人揖賓報揖賓主以下俱升立於席後
立定賓主以下俱坐遂進酒設食如婚會之儀會畢賓
主以下俱興贊禮者引賓立於西階上東面主人掌事
者牽乘馬入陳於門内三分庭一在南北首西上又掌
事者奉束帛之篚升以授主人主人執篚西面立賓西
階上北面再拜主人進楹間南面賓進立於主人之右俱
南面主人授篚賓受之退立於西階上東面主人還阼
階上北面再拜送贊禮者引賓以下降自西階從者迓
授篚賓及庭東面揖左馬以出牽馬者從之在庭者以
次出俱復門外位從者迓受馬初賓出贊禮者引主人
降自東階出門東西面拜送賓退主人入
饗婦人送者
其日女贊者鋪賓席於堂上楹間近北南面又鋪主人
席於阼階上西向又設衆賓席於賓西南設從者席位
於西廊下俱重行東向以北為上女相者引賓以下立
於主人門外之西重行東面以北為上立定女相者引
主人出於門内之東西面女相者引賓入衆賓以下從
入賓入門西東面立定賓主以次進至階俱升各立席
後上下立定俱坐遂進酒設食如婚會之儀畢賓主上
下俱興女相者引賓立於西階上東面女贊者奉束帛
之篚升以授主人主人執篚進於楹間南面立女贊者
引賓進入立於主人之右俱南面主人授幣訖女相者
引賓降出從者迓受篚衆賓以下從出初賓降女相者
引主人降送於門内賓出女相者引主人入
大唐開元禮卷一百十六
