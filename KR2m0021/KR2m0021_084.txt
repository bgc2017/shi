大唐開元禮卷八十四唐蕭嵩等撰
軍禮
皇帝親征禡於所至之地
親征及廵狩郊祀有司軷於國門
親征及廵狩登所過山川
平蕩寇賊宣露布遣使勞軍將
皇帝親征禡於所至之地
將祭有司卜日如别儀前祭一日皇帝清齋于行宫凡
預祭之官清齋于祭所近侍之官與從祭羣官及諸軍
將皆于軍幕清齋一宿諸衞令其屬各以其方器服守
衞壝門亦清齋一宿尚舍直長施大次于外壝東門之
内道北南向尚舍奉御鋪御坐守宫設文武侍臣次于
大次之後文官在左武官在右俱南向設羣官次于東
門之外道南北向西上設諸軍將次于南壝之外道東
西向北上右校修除祭所又為瘞塪于神坐西北内壝
之外方深取足容物前一日奉禮設御位於神坐東南西向設
望瘞位于神座西南當瘞埳北向設祭官位於御位東南執事
者位於其後俱重行西向北上設御史位一位於神座西南東
向一位于神坐東南西向設奉禮位于祭官西南贊者二人
在南差退俱西向北上又設奉禮贊者位于瘞塪西南
設從祭羣官位于祭官之南俱重行西向北上設軍將
位于南廂重行北面西上設門外位祭官以下皆于東
壝之外道南從祭羣官位于祭官之南俱重行北向西
上軍將位于南壝之外道東重行西向北上兵部侍郎
建二旗于南門之外(去門三十步)郊社令帥府史及齋郎以
樽坫罍洗篚羃入設于位犧樽二象樽二山罍二皆於神
坐東南俱北向西上(尊皆加勺羃有坫以置爵)又設御洗于酒樽東
南諸將罍洗又于東南皆北向罍水在洗東篚在洗西
南肆(篚實以巾爵)執樽罍篚羃者各于樽罍篚羃之後設幣
篚于酒樽之所祭日未明十五刻太官令預備特牲之
饌(牲以犢)未明四刻郊社令奉熊席入設黃帝軒轅氏神坐
于壝内近北南向兵部侍郎置甲胄弓矢于坐側建稍
于坐後未明二刻郊社令良醖令各帥其屬入實樽罍
及幣(犧尊實以醴齊象尊實以盎齊山罍實以清酒齊皆加明水酒加玄酒各實于上尊)太官令
帥進饌者先入就位贊者引御史太祝與執樽罍篚羃
者入當神座前重行北向西上立定奉禮曰再拜贊
者承傳(凡奉禮有詞贊者皆承傳)御史以下皆再拜執樽罍者各就
位贊引引御史太祝行掃除訖引就位皇帝服武弁之
服詣祭所諸將與從祭之官皆戎服陪從如常駕將至
謁者引行事之官皆就東門外位駕至大次門外下馬
之大次太祝令以祝版進御署如常謁者贊引各引從
駕羣官及諸軍將俱就門外位謁者贊引各引祭官及從
祭羣官諸軍將等次入就位皇帝停大次半刻頃太常
博士引太常卿立于大次門外當門北向侍中版奏外
辦皇帝入門仗衞停于門外近侍者從入如常皇帝至
版位西向立(每立定太常卿與博士退立于左)太常卿前奏請再拜退復
位皇帝再拜奉禮曰衆官再拜衆官皆再拜太常卿前
奏有司謹具請行事退復位太祝跪取幣于篚興立于
樽所(凡取物者皆跪俛伏而取以興奠物則奠訖俛伏而後興)太常卿引皇帝進神
坐前北向立太祝以幣授侍中侍中秦幣東向進皇帝受
幣太常卿引皇帝進北面跪奠于神坐俛伏興太常卿
引皇帝少退北向再拜訖太常卿引皇帝還版位西
向立于衆官拜訖太官令出帥進饌者奉饌陳于
東門之外謁者引司徒出詣饌所司徒奉爼皇帝既復
位太官令引饌入太祝迎引設于神坐前施設訖謁者
引司徒以下還本位太祝還尊所太常卿引皇帝詣罍
洗侍中黃門侍郎贊洗授巾爵並如常儀謁者引司徒
進立于樽所齋郎奉爼立于司徒之後皇帝洗爵訖太
常卿引皇帝詣樽所執樽者舉羃侍中贊酌醴齊訖太
常卿引皇帝進帝軒轅氏神坐前北向跪奠爵俛伏興
太常卿引皇帝少退北向立太祝持版進于神坐之右
東面跪讀祝文(祝文臨時隨事撰)訖興皇帝再拜太祝進奠版
于神坐還樽所太祝以爵酌上樽福酒以授侍中侍中
受爵西向進皇帝再拜受爵跪祭酒啐酒奠爵俛伏興
太祝帥齋郎進爼太祝以俎減神前胙肉如常太祝以爼
授司徒司徒奉爼西向進皇帝受以授左右皇帝跪取
爵遂飲卒爵侍中進受爵以授太祝太祝受爵復于坫皇
帝俛伏興再拜訖太常卿引皇帝還版位西向立謁者
引司徒還本位謁者引上將詣罍洗盥手洗爵詣酒樽
所執樽者舉羃上將酌盎齊訖引詣神坐前北向跪奠爵
興少退北向再拜太祝以爵酌罍福酒進上將之右西
向立上將再拜受爵跪祭酒遂飲卒爵太祝受爵還樽
所上將興又再拜訖引還本位謁者又引次將詣罍洗
盥手洗爵終獻如亞獻之儀訖引次將還本位太祝進
徹豆還樽所(徹者籩豆各一少移于故處)太常卿前奏稱請再拜退
復位皇帝再拜奉禮曰衆官再拜衆官在位者皆再拜
太常卿前奏請就望瘞位太常卿引皇帝就望瘞位北
向立奉禮贊者轉就瘞塪位于衆官將拜太祝執篚進
神坐前取幣北行當瘞塪西行至瘞塪太祝以幣置于
塪訖奉禮曰可瘞塪東西向各四人寘土半塪太常卿
前奏禮畢太常卿引皇帝還大次侍衛如式謁者贊引
各引祭官及從祭羣官與諸軍將以次出奉禮贊者退
復位御史太祝以下俱復執事位立定奉禮曰再拜御
史以下皆再拜贊引引出其祝版燔于祭所皇帝還行
宫如來儀若備六軍及嚴鼔作止如類告之禮
親征及廵狩郊祭有司軷於國門
車駕出日右校預於國門外委土為軷(軷謂為山象也)又為瘞塪
于神坐西北方深取足容物太祝布神坐于軷前南向
太官令帥宰人刳羊郊社令之屬設尊罍篚羃于神坐之
左俱右向置幣于尊所駕將至太祝立于罍洗東南西
向祝史與執尊罍篚羃者俱就尊罍所立太祝再拜詣
樽所取幣進跪奠于神坐興還本位進饌者薦脯醢于
神坐前加羊于軷西首太祝詣罍洗盥手洗爵詣尊所
酌酒進跪奠于神坐興少退北向立讀祝文訖(祝文臨時撰)
太祝再拜還本位少頃太祝帥齋郎奉幣酌酒饌物宰人
舉羊肆解之太祝并載埋于瘞寘之執尊者徹罍篚席
駕至權停太祝以爵酌酒授太僕卿太僕卿左執轡右
受酒祭兩軹及軏前(軹轂末軏軾前)乃飲授爵轢軷而行
親征及巡狩告所過山川
前一日諸告官俱清齋于告所執事者預脩除告所又
為埋塪當神坐之南如常方深取足容物太官令備牢饌
(山鎮海瀆用太牢中山川用少牢小山川用特牲若行速即用酒脯)告日郊社丞布神席
於告所近北南向設酒尊于神坐之左而右向設洗于酒
尊東南北向罍水在洗東篚在洗西南肆(篚實以巾爵)執尊
罍篚羃者各立于尊罍篚羃之後奉禮設告官位於罍洗
東南西向執事者位于其後北上設奉禮位于告官西
南東向贊者二人在南少退所司實尊罍爼豆太祝實
幣篚齋郎取豆血(幣長一丈八尺隨牲色用)奉禮帥贊者先入就位
執尊罍篚羃者次入就位謁者引告官以下次入就位
立定奉禮曰再拜贊者承傳告官以下皆再拜謁者進
告官之左白有司謹具請行事退復位奉禮曰再拜告
官以下皆再拜太祝以幣授告官告官受幣謁者引告官詣
神坐前北面跪奠幣俛伏興少退再拜告官復位太官
丞引饌入太祝迎引設于神坐前太官丞以下還本
位謁者引告官詣罍洗盥手洗爵訖謁者引告官詣酒
樽所執尊者舉羃告官酌酒訖跪進奠于神坐俛伏興少
退北面立太祝持版進于神坐之右東向跪讀祝文(祝文)
(臨時撰)訖興告官再拜太祝進跪奠版于神坐俛伏興還
樽所太祝以爵酌福酒進告官之右西向立告官再拜
受爵跪祭酒啐酒奠爵俛伏興太祝帥齋郎進爼太祝
减胙如常太祝以爼授告官告官受以授齋郎告官跪取爵
遂飲卒爵太祝受爵還樽所告官俛伏興再拜訖引還
本位太祝進跪徹豆俛伏興還樽所奉禮曰再拜在位
者皆再拜(告官則不拜)奉禮又曰再拜告官以下皆再拜謁
者進告官之左白請就望瘞位謁者引告官就望瘞位
北向立于告官將拜太祝以篚進神前取幣齋郎取豆
血並寘諸塪塪東西各二人寘土半塪謁者進告官之
右白禮畢遂引各官以出太祝與執尊罍者俱復執事
位立定奉禮曰再拜太祝以下皆再拜訖以次出其祝
版則燔于告所
平蕩寇賊宣露布
其日守宫量設羣官次露布至兵部侍郎奉以奏聞仍承
制集文武羣官客使于東朝堂羣官客使至俱就次各
服其服奉禮設羣官版位于東朝堂之前近南文東武
西重行北向相對為首又設客使之位如常儀設中書
令位于羣官之北南面量時刻吏部兵部贊羣官客使
出次謁者贊引各引就位立定中書令受露布置于案
令史二人絳公服對舉之典謁引中書令舉案者從之
出就南面位持案者立于中書令西南東面立定持案
者進中書令前中書令取露布持案者退復位中書令
稱有制羣官客使皆再拜中書令宣露布訖羣官客使
又再拜皆舞蹈訖又再拜謁者引兵部尚書進中書令
前受露布退復位兵部侍郎前受之典謁引中書令入
謁者引羣官客使各還次
遣使勞軍將
前一日執事者預設使者次于營南門之外道右南向
使者至謁者引之次使者將到兵部預集大將以下于
南門之外列左右廂俱重行北面相對為首使者出次
謁者引立于門西東面持節者立于使者之北史二人
持制書案立于使者西南俱東面立定大將北面再拜
謁者引使者持節者前導入門而左持案者從之使者
立于羃前南面持節者立于使者之東少南西向持案
者立于使者西南東面又謁者引大將以下入立于使
者之南依左右廂俱重行北面相對為首立定持節者
脫節衣持案者進使者前使者取制書持案者退復位
使者稱有制大將以下俱再拜宣詔訖大將以下又再
拜謁者引大將進使者前北面受制書退復位持節者
加節衣謁者引使者持節者前導以出持案者從之俱
復門外位大將以制書授左右拜送使者于門外使者
還大將入初使者出諸將以下以次出若賜衣物使者
出次立于門外立定執事者以衣物立于案南俱東面
北上使者入衣物隨入初大將受制書復位執事以衣物
遍授之大將以下受訖又再拜
大唐開元禮卷八十四
