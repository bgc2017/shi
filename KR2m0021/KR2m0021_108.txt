大唐開元禮卷一百八唐蕭嵩等撰
嘉禮
臨軒冊命諸王大臣朝堂冊命諸大臣
冊内命婦二品以上
臨軒冊命諸王大臣
將冊命前一日尚舍奉御設御幄於太極殿北壁南向
守宫設羣官次于朝堂太樂令展宫懸於殿庭又設舉
麾位於上下並如常儀其日典儀設羣官版位文官一
品以下五品以上於懸東六品以下于大横街之南俱
西面武官一品以下五品以上於懸西六品以下于大
横街之南俱東面皆以北為上並如常儀設受冊者位
于大横街之南道東重行北面西上設典儀位于懸之
東北贊者二人在南少退俱西向奉禮設門外位文官
於東朝堂西面武官于西朝堂東面俱每等異位重行
北上
臨軒冊命
其日依時刻諸衛勒所部屯門列仗及陳於殿庭如常
儀受冊者服朝服從第備鹵簿與羣官俱集朝堂次羣
官各服其服贊引引羣官俱出次典謁引就朝堂前位侍
中版奏請中嚴鈒戟近仗入陳於殿庭太樂令帥工人入
就位協律郎入就舉麾位諸侍衛之官各服其器服符寳
郎奉寳俱詣閤奉迎典儀帥贊者先入就位通事舍人
引羣官入就位又引受冊者入立於太極門外道東西
向中書侍郎以冊置于案令史二人俱絳公服對舉案立
於左延明門内道北西面侍郎立於案後侍中版奏外
辦皇帝服通天冠絳紗袍乘輿出曲直華盖警蹕侍衞
如常儀皇帝將出仗動太樂令令撞黃鐘之鐘右五鐘
皆應協律郎跪俛伏舉麾鼔柷奏太和之樂(凡樂皆協律郎舉麾)
(工鼓柷而後作偃麾戛敔而後止)皇帝出自西房即御坐南向坐符寳
郎奉寳置于御坐如常儀樂止通事舍人引受冊者以
次入就位立定典儀曰再拜贊者承傳羣官在位者皆
再拜中書令降立於受冊者東北西面中書侍郎引冊
案進立於中書令之南少退俱西面通事舍人引為首
者一人少前北面中書侍郎取冊進授中書令退復位中書令
稱有制受冊者再拜中書令讀冊訖受冊者又再拜通
事舍人引受冊者進受冊訖典謁引退復位又通事舍
人引次受冊者前受冊如上儀遍冊訖中書令以下還
侍位持案者以案退典儀曰皆拜贊者承傳羣官在位
者皆再拜通事舍人引受冊者以次出侍中前跪奏稱
侍中臣某言禮畢俛伏興還侍位皇帝興太樂令令撞
蕤賓之鐘左五鐘皆應鼔柷奏太和之樂皇帝降坐御
輿入自東房侍衞警蹕如來儀侍臣從至閤樂止通事
舍人引羣官在位者以次出若冊三師三公親王則皇
帝服衮冕之服鼓吹令設十二案乘黃令陳車輅尚輦
奉御陳輿輦諸衞設黃麾半仗受冊者初入門舒和之
樂作至位樂止冊畢引出初行樂作出門樂止餘同上
儀
三師三公親王開府儀同三司
太子三師驃騎大將軍左右丞相
京兆牧河南牧
右並臨軒冊命
朝堂冊命諸臣
前一日守宫設受冊者次于東朝堂其日平明受冊者
朝服升輅發第備鹵簿詣朝堂至降車所降輅謁者絳
公服引就次奉禮設受冊者版位于東朝堂前近南北
向又設舍人宣冊位于其北南向將冊舍人引受冊者
就版位立舍人公服預以冊書置于案令史二人絳公
服對舉案又舍人引中書舍人持節者前導持案者次
之出詣宣冊位立持節者立于舍人之東少南西面持
案者立于舍人西南東面持節者脱節衣持案者進舍
人前舍人取冊持案者退復位舍人稱有制受冊者再
拜宣冊訖又再拜又舍人引受冊者進舍人前北面受
冊退復位持節者加節衣典謁引舍人幡節前導而入
謁者引受冊者退受冊者升輅還第如來儀
太子少師太子少傅太子太保特進
輔國大將軍光禄大夫鎮國大將軍
侍中中書令諸衛大將軍六尚書
太子詹事太常卿
都督及上州刺史在京者
右並朝堂冊命
冊内命婦二品以上
前一日守宫設使者及冊案便次於肅章門及永安門
外皆道右東向司設設受冊者位于其寝庭近南當階間北
向其日典儀設冊使位于肅章門外之西東向北上舉冊
案者位在南差退俱東向内謁者監預置案于肅章門
外近限使者公服發朝堂乘輅偹鹵簿鼓吹持節如式
其冊以油絡網犢車載而行至永安門外降輅謁者引
入(其冊下置於案即隨使而入)掌次者俱引入次受冊者花釵翟衣
司言引就受冊位侍從如常謁者引冊使入就位持節
者立於使者之北少退持冊案者立於使副西南俱東
面持節者脱節衣持冊案者以案進使副前使副取冊
於案持案者退復位使副以冊進授使者退復位内給
事進使者前西面受冊進立於肅章門外跪置册於案
俛伏興退司言詣閤跪取冊興進立於受冊者之北南
面稱有制受册者再拜宣冊訖受冊者又再拜受冊者
進受冊以退初冊入閤少頃謁者引使者出就永安門
外次更衣乘馬各還其第鹵簿幡節等俱還本司
大唐開元禮卷一百八
