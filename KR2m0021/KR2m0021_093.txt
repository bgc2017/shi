大唐開元禮卷九十三唐蕭嵩等撰
嘉禮
納后上卜日
告圜丘告方澤
臨軒命使納采
問名納吉
納徵告期
告廟册后
卜日
將納后有司卜日如别儀
告圜丘告方澤
與加元服之儀同(祝文臨時撰)
臨軒命使
將行納采制命太尉為使者宗正卿為副使吏部承以
戒之(問名納吉納徵告期奉迎並同使)前一日尚舍奉御設御幄於太
極殿如常守宫設群官客使等諸應陪位者次於東西
朝堂太樂令展宫懸於殿庭設舉麾位於殿上一位於
懸下鼓吹令設十二案乘黃令陳車輅尚輦奉御陳輿
輦皆如元日之儀典儀設文官一品以下五品以上位
於懸東六品以下於横街之南皆重行西面北上設武
官一品以下五品以上位於懸西六品以下於横街之
南當文官皆重行東面北上設朝集使位各分方於文
武官當品之下設諸親位於四品五品之下(皇宗親在東異姓親)
(在西)設蕃客位各分方於朝集使六品之南諸州使人分
方位於朝集使九品之後設典儀位於懸之東北贊者
二人在南少退西向設使者受命位於横街南道東副
使又於其東少退俱北面奉禮設門外位於東西朝堂
如元日之儀其日諸衛勒所部列黃麾仗如常儀群官
依時刻集朝堂俱就次各服其服通事舍人引就朝堂
前位侍中量時刻版奏請中嚴鈒戟近仗入陳於殿庭
太樂令帥工人入就位協律郎入就舉麾位諸侍衛之
官各服其器服符寳郎奉寳俱詣閣奉迎典儀帥贊者
先入就位通事舍人引群官入就位又引使者及副使
立於太極門外道東西面黃門侍郎引主節執幡節中
書侍郎引制書案立於左延明門内道北面西北上侍
中版奏外辦皇帝服衮冕御輿以出曲直華盖警蹕侍
衛如常儀皇帝將出仗動皇帝出自西房即御坐南向
坐符寳郎奉寳置於御坐如常通事舍人引使主副入
就位立定典儀曰再拜贊者承傳羣官在位者皆再拜
侍中前承制降詣使者東北西面稱有制使主副俱再
拜侍中宣制曰納某官某氏女為皇后命公等持節行
納采等禮宣訖使主副又再拜侍中還侍位黃門侍郎
引主節立於使者東北西面主節以節授黃門侍郎黃
門侍郎執節西面授使者使者受付主節立於使者後
黃門侍郎退中書侍郎引制書案立於使者東北西面中
書侍郎取制書(持案者退自使後立於使者之左)西面授使者使者受
制書置於案持案者退立於使後中書侍郎退典儀曰
再拜贊者承傳羣官在位者皆再拜舍人引使主副出
持節者前導持案者次之侍中前跪奏稱侍中臣某言
禮畢俛伏興還侍位皇帝降御輿入自東房侍衛警蹕
如來儀舍人引羣官在位者以次出初使主副乘輅備
儀仗而行鼓吹備而不作從者乘車以從其制書以油
絡網犢車載而行自後皆如之
納采
前一日守宫設使者次於后氏大門外道右南向其日
大昕使主副至於后氏大門外掌次者延入次(凡賓主及行事)
(者皆公服)主人受於廟(無廟者受於正寢)掌事者布神席於室戶外
之西莞筵紛純加藻席畫純南向右彫几使主副出次
謁者引立於大門外之西東面北上持幡節者立於使
者之北少退東面令史二人對舉制案立於使主副之
南執雁者又在其南俱東面主人立於大門内西向儐
者立於主人之左北面受命出立於門東西面曰敢請
事使者曰某奉制納采儐者入告主人曰臣某之女若
如人既蒙制訪臣某不敢辭儐者出告入引主人出迎
使者於大門外之南北面主人再拜使者不答拜主人
揖使先入至於階使者及宗正卿入幡節前導其持案
及執雁者從入幡節立西階之西東面(自後幡節皆如之)使者
由西階升立於兩楹間南面使副在使者西南持案及
執雁者在使副西南俱東面主人升阼階詣使者前北
面立持案者以案進使副前使副取制書持案者退復
位使副奉制書進授使者退復位持節者脱節衣使者
曰有制主人再拜宣制畢主人降詣階間北面再拜稽
首訖升進北面受制書退以授左右仍北面立使副取
雁以授使者退復位使者受雁主人再拜進受雁退以
授左右仍北面立儐者引二人對舉答表案進立於主人
後少西儐者取表以授主人主人受進授使者訖退復
位再拜持節者加節衣謁者引使者及使副等降自西
階以出
制文(凢六禮皆以版長一尺二寸博四寸厚八分后家答版亦如之)
皇帝曰咨具官封姓渾元資始肇經人倫爰及夫婦以
奉天地宗廟社稷謀於公卿咸以為宜率由舊典今使
使持節太尉封某宗正卿封某以禮納采
答文
皇帝嘉命訪婚陋族偹數采擇臣之女(姑姊妹則云先臣某官之遺女)
未閑教訓衣履若而人欽承舊章肅奉典訓某官封臣
姓名稽首頓首再拜承制詔
問名
使者既出遂立於内門外之西東面並如納采位初使
者降主人降立於内門内東廂西面儐者進受命出請
事使者曰將加卜筮奉制問名儐者入告主人曰臣某
之子若如人既蒙制訪臣某不敢辭儐者出告入引主
人出迎使者於内門外之南北面揖使者先入就位
至於階使者及使副入幡節前導持案及執雁者從入
使者由西階升立於兩楹間南面使副在使者西南持
案及執雁者在使副西南俱東面主人升阼階詣使者
前北面立持案者以案進使副前使副取制書持案者退復
位使副奉制書進授使者退復位持節者脱節衣使者曰有
制主人再拜使者宣制畢主人降詣階間北面再拜稽首訖
升進北面受制書退以授左右仍北面立使副取雁以授使
者使者受雁主人再拜進受雁以授左右仍北面立儐者引
二人對舉答表案於主人後少西儐者取表以授主人主人
受進授使者訖退復位再拜持節者加節衣謁者引使者及
使副等降自西階以出立於内門外之西使副在南少退俱
東面初使者降主人降立於東階下西面儐者進受命出請
事使者曰禮畢儐者入告主人曰某公奉制至於某室某有
先人之禮請禮從者儐者出告使者曰某既得將事敢辭儐
者入告主人曰先人之禮敢固以請儐者出告使者曰某辭
不得命敢不從儐者入告遂引主人升立於序端掌事者徹
几改設二筵東上(各用莞筵紛純加藻席繢純)設甒醴於東房西牖下加
勺羃坫在樽北實觶二角柶二各一籩一豆實以脯醢在坫
北又設洗於東階東南如常施設訖儐者引主人降迎使者
於内門外之東西面揖使者先入使者入門而左使副
從之主人入門而右至階主人曰請某位升使者曰某
敢辭主人又曰固請某位升使者曰某敢固辭主人又曰
終請某位升使者曰某終敢辭主人升自阼階使者升自
西階使副從升俱北面主人阼階上北面再拜使者及
副使西階上北面答再拜主人受几於序端掌事者内
拂几三奉兩端西北面以進主人東南向外拂几三振袂
内執之掌事者一人又執几以從主人主人進西北向
使者序進迎受於筵前東南向以俟主人還東階上北
面再拜送使者以几進北面跪各設於坐差退於西
階上北面東上俱答再拜立於階西東面南上贊者二
人俱升取觶降盥手洗觶升實醴加柶於觶覆之面葉出
房南面主人受醴面柄進使者於筵前西北向立又贊
者執觶以從使者西階上北面各一拜序進筵前東南
面主人以次授醴使者受俱復西階位上主人退復東
階上北面一拜送掌事者以次薦脯醢於筵前使者各
進升筵皆坐左執觶右取脯擩於醢祭於籩豆之間各
以柶祭醴三始扱一祭又扱再祭興各以柶兼諸觶上
臘降筵於西階上俱北面坐啐醴建柶各奠觶遂拜執
觶興主人答拜使者進升筵坐各奠觶於薦東降筵序
立於西階上東面南上掌事者牽馬入陳於門内三分
庭一在南北首西上又掌事者奉幣篚升自東階以授
主人主人授於序端進西面位掌事者一人又奉幣
篚立於主人之後使者西階上俱北面再拜主人進
詣楹間面南立使者序進立於主人之西俱南面主人以
幣篚授使者使者受退立於西階上東面執幣者又以
幣篚授主人主人受以授使副使副受之退立於使者
位北俱東面主人還東階上北面拜送使者降自西階從者
迓受幣使者當庭實揖馬以出牽馬者從出使者出大門外
之西東面立從者迓受馬主人出門東西面再拜送使者退
主人入立於東階下西面儐者告於主人曰賓不顧矣
主人反於寢使者奉答表詣闕進
制文
皇帝曰咨某官封姓兩儀配合承天統物正位於内必
俟令族重章舊典今使使持節太尉封某宗正卿封某
以禮問名
荅文
皇帝嘉命使者某重宣中制問臣名族臣女夫婦所生先
臣故某官之遺玄孫先臣故某官之遺曾孫先臣故某
官之遺孫先臣故某官之外孫女年若干欽承舊章肅
奉典制某官臣姓某稽首頓首再拜承制詔(若女祖以上在則直)
(云某官臣之孫女等語)
納吉
前一日守宫設使者次於后氏大門外如初其日大昕
使主副至於后氏大門外掌次者延入次掌事者設几
筵如初使主副出次謁者引立於大門外之西東面北
上持幡節者立於使者之北少退東面令史二人舉對制
案立於使主副之南執雁者又在其南俱東面主人立大
門内西面儐者進受命出請事使者曰加卜筮占曰從
制使某也納吉儐者入告主人曰臣某之女若而人龜
筮云吉臣預在焉臣某謹奉典制儐者出告入引主人
出迎使者於大門外之南北面主人再拜使者不答拜
主人揖使者先入至於階使者及使副入幡節前導持
案及執雁者從入幡節立西階之西東面使者由西階升
立於楹階南面使副在使者西南持案及執雁者在使
副西南俱東面主人升阼階詣使者前北面立持案者
以桉進使副前使副取制書持案者退復位使副奉制
書進授使者退復位持節者脫節衣使者曰有制主人再
拜使者宣制畢主人降詣階間北面再拜稽首訖升進北
面受制書退以授左右仍北面立使副取鴈授使者退復位
使者受鴈主人再拜進受鴈退授左右仍北面立儐者引
二人對舉答表案進立於主人後少西儐者取表以授
主人主人受以進授使者訖退復位再拜持節者加節
衣謁者引使者及使副等降自西階以出立於内門外
之西面使副在南少退俱東面初使者降主人降立於
東階下西面儐者進受命出請事使者曰禮畢其儐使
者如問名之儀
制文
皇帝曰咨某官姓人謀龜從僉曰貞吉敬順典禮今使
使持節太尉封臣某宗正卿臣某以禮納吉
答文
皇帝嘉命使者某重宣中制太卜元吉臣陋族卑鄙憂
懼不堪欽承舊章肅奉典制某官臣姓某稽首頓首再
拜承制詔
納徵
前一日守宫設使者次如初其日大昕使主副至后氏
大門外掌次者延入次執事者入布羃於内門之外玄
纁束帛陳於幕上六馬陳於羃南北首西上執事者奉
糓珪以匱俟於幕東西面掌事者設几筵如初使主副
出次謁者引立於大門外西東面北上持幡節者立於
使者之北少退東面令史二人對舉制案於使副之南
東面主人立於大門内西面儐者進受命出請事使者
曰某奉制納徵儐者入告主人曰奉制賜臣以重禮臣
某祇奉典制儐者出告入引主人出迎使者於大門外
之南北面主人再拜使者不答拜謁者引使者及使副
入幡節前導持案者從入使者入門而左主人入門而
右至於内門使主副立於門西東面北上主人立於
門東西面儐者引主人揖使者先入門至於階使
副從入由西階升立於楹間南面使副在使者西南持
案者在使副西南俱東面主人由阼階詣使者前北面
立於主人揖入門執事者坐啟匱取珪加於玄纁上及
牽馬者從入三分庭一在南北首西上執珪者在馬西
俱北面持案者以案進使副前使副取制書持案者退
復位使副奉制書進授使者退復位持節者脫節衣使
者曰有制主人再拜訖使者宣制畢主人降詣階間北
面再拜稽首訖升進北面受制書退以授左右仍北面
立儐者引二人對舉答表案進主人後少西儐者取表
以授主人主人受以授使者訖退復位再拜謁者引使
者及使副等降自西階以出立於内門外之西使副在
南少退俱東面初主人受制書訖左右受玉帛於庭
受馬者自左授之以東牽馬者既授馬自前面而出主
人降立於東階下西面儐者進受命出請事使者曰禮
畢其儐使者如納吉之儀
制文
皇帝曰咨某官姓之女有母儀之德窈窕之姿如山如
河宜奉宗廟永承天祚玄纁珪馬以章典禮今使使
持節太尉封某宗正卿封某以禮納徵
答文
皇帝嘉命使者某重宣中制降婚卑陋崇以上公寵以
豐禮偹物典策欽承舊章肅奉典制某官臣姓名稽首
頓首再拜承制詔
告期
前一日守宫設使者次如初其日大昕使主副至后氏
大門外掌次者延入次掌事者設几筵如初使主副出
次謁者引立於大門外之西東面北上持幡節者立於
使者之北少退東面令史二人對舉制書案立於使副
之南執雁者又在其南俱東面主人立於大門内西面
儐者進受命出請事使者曰制使某告期儐者入告主
人曰臣某謹奉制儐者出告入引主人出迎使者於大
門外之南北面主人再拜使者不答拜主人揖使者先
入至於階使者及使副入幡節前導持案及執雁者從
入使者由西階升立於兩楹間南面使副在使者西南持案
及執雁者在使副西南俱東面主人升阼階詣使者前
北面持案者以案進使副前使副取制書進授使者退復
位持節者脱節衣使者曰有制主人再拜使者宣制畢
主人降詣階間北面再拜稽首訖升進北面受制書退
授左右仍北面立使副取雁授使者退復位使者受雁主
人再拜進受雁退以授左右仍北面立儐者引二人對舉
荅表案進立於主人後少西儐者進取表以授主人主人
受以進授使者訖復位再拜持節者加節衣謁者引使
者及使副等降自西階以出立於内門外之西使副在
南少進俱東面初使者降主人降立於東階下西面儐
者進受命出請事使者曰禮畢其儐使者如納徵之儀
制文
皇帝曰咨某官姓謀於公卿太筮元龜㒺有不臧率遵
典禮今使使持節太尉封某宗正卿封某以禮告期
答文
皇帝嘉命使者某重宣中制告曰惟某年某月日可迎
臣欽承舊章肅奉制典某官臣姓某稽首頓首再拜承
制詔
告廟
有司以特牲告如常告禮(祝文臨時撰)
册后
前一日守宫設使者次於后氏第大門外之西如常尚
舍設尚宫以下次於后氏閤外道西東向障以行帷其日臨軒
命使如納采命使之儀(太尉為正使司徒為副使)奉禮設使者位於大門外
之西東向使副及内侍位於使者之南舉冊案及寳綬者在南
差退持節者在使者之北少退俱東向設主人位於大門外之
南北面設使者以下及主人位於内門外亦如之設内謁者監
位於内門外主人之南西面内謁者監設司贊位於東階東南
掌贊者二人在南差退俱西向謁者監又預置一案於
閤外近限使主副乘輅持節備儀仗鼓吹備而不作至
后氏大門外使者降輅掌次者延入次尚宫以下至閤
之次内僕進重翟以下於大門之外道西東向以北
為上諸衞令其屬布后儀仗如常使者出次謁者引使
者以下就門外位主人朝服出立於東階下西面儐者進
受命出門東西面曰敢請事使者曰某奉制授皇后備
物典册儐者入告遂引主人出迎於大門外北面再拜
使者不答拜謁者引使者入門而左持節者前導持案
者次之主人入門而右至内門外各就位立定奉册寳
案者進當使副前使副受册寳持案者退復位使副以
册寳進受使者退復位内侍進使者前西面受册寳東
面授内謁者監退復位内謁者監持冊寳入立於閤外之西
東面跪置冊寳於案俛伏興尚宫以下入閤奉后首飾禕衣
(其衣服所司預進)傅姆贊出尚宫引降立於庭中北面尚宫跪取冊
尚服跪取寳綬興進立於后之右少前西向司言司寳各一
人進於后左少前東向尚宫稱有制尚儀贊皇后再拜皇
后再拜宣冊訖尚儀又贊皇后再拜皇后再拜尚宫奉冊進
授皇后皇后受以授司言尚服又奉寳綬次授皇后皇
后受以授司寳訖尚儀贊皇后升坐尚宫引皇后升坐
南向坐内官以下俱降立於庭重行北向以西為上立
定司贊曰再拜掌贊承傳内官以下皆再拜訖諸應侍
衛者各升立於侍位尚儀前跪奏稱禮畢皇后降坐尚
宫引皇后入於宫主人儐使者如告期之儀使者乘輅
而還詣闕復命
册文
維年月日皇帝使使持節太尉封某司徒封某册命某
官女某氏為皇后咨爾易基乾坤詩首關雎王化之本實
由内輔是故皇英嬪虞帝道以光任姒妃周胤嗣克昌
皇后其祗勖厥德以肅承宗廟虔恭中饋盡敬婦道帥
導六宫作範儀於四海皇天無親惟德是依可不慎歟
大唐開元禮卷九十三
