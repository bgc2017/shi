大唐開元禮卷九十九唐蕭嵩等撰
嘉禮
皇帝於明堂讀孟春令
皇帝於明堂讀仲春令
皇帝於明堂讀季春令
皇帝於明堂讀孟春令
陳設
禮部尚書先讀令三日奏讀月令承以宣告前三日尚舍直長施
大次於東門外道北南向尚舍奉御設御座守宫設文武侍臣次
於大次之後文官在左武官在右俱南向設羣官次於壁水東門
之外文官在北武官在南俱西上前一日尚舍奉御設御幄座於
青陽左个近西東向守宫設三品以上及諸司長官坐於青陽堂
上文官於御座東北南向武官於御座東南北向俱重行西上
(無長官者次官一人升判官不合)設刑部郎中讀令坐於御座東南北向有案
設文官解劔席於丑陛之左設武官解劔席於卯階之右皆内
向太樂令展宫懸於青陽左个之庭設舉麾位於堂上寅陛
之南北向一位於樂懸東北南向典儀設三品以上及應升坐者
位於懸東文左武右俱重行西向相對為首設非升坐者位文官
四品五品於懸北六品以下於其東絶位俱南向武官四品五品
於懸南六品以下於其東當文官俱北向皆重行西上設典儀
位於懸之西北贊者二人在東差退俱南向奉禮設門外位
各於次前俱每等異位重行相向西上
鑾駕出宫
前出宫三日本司宣攝内外各供其職守宫設從駕之
官五品以上次於承天門外東西朝堂如常前二日太
樂令設宫懸之樂於殿庭如常儀其日未明七刻搥一
鼓為一嚴(三嚴時節前一日侍中奏裁)侍中奏開宫殿門及城門未
明五刻搥二鼓為再嚴侍中版奏請中嚴奉禮設從駕羣
官五品以上位文官於東朝堂之前西向武官於西朝堂
之前東向俱重行北上從駕羣官五品以上俱集朝堂
次各服其服(其六品以下並駕發之前預赴明堂所俱就次各服其服)所司陳小駕
鹵簿未明二刻搥三鼓為三嚴諸衞之屬各督其隊與
鈒戟以次入陳于殿庭謁者引從駕群官各就朝堂前
位諸衞之官各服其器服侍中中書令以下俱詣西閤
奉迎(侍中負璽如式)乘黃令進金輅于西閤外南向千牛將軍
一人執長刀立於輅前北向黃門侍郎一人在侍臣之
前贊者二人又在黃門之前侍中版奏外辦太僕卿奮
衣而升正立執轡皇帝服通天冠青紗袍佩蒼玉御輦
以出曲直華盖警蹕侍衞如常儀皇帝將出仗動太樂
令令撞黃鐘之鐘右五鐘皆應協律郎跪俛伏興舉麾鼓
柷奏太和之樂千牛將軍前執轡皇帝升輅太僕卿立
授綏侍中中書令以下夾侍如常黃門侍郎進當鑾駕
前跪奏稱黃門侍郎臣某言請鑾駕發引俛伏興退復
位(凡黃門侍郎奏請皆進當鑾駕前跪奏稱具官某言俛伏興)鑾駕動又稱警蹕黃
門侍郎與贊者夾引以出千牛將軍夾輅而趍駕至太
極門偃麾戛敔樂止出太極門鼔柷奏采茨之樂出嘉
德門戛敔樂止(凡樂皆協律郎舉麾工鼓柷而後作偃麾戛敔而後止)至承天門
外侍臣上馬所黃門侍郎奏請鑾駕權停勅侍臣上馬
侍中前承詔退稱制曰可黃門侍郎退稱侍臣上馬贊
者承傳文武侍臣皆上馬諸侍衛之官各督其屬左右翊駕在
黃麾内符寳郎奉六寳與殿中監後部從侍中中書令
以下夾侍於輅前贊者在供奉官人内侍臣上馬畢黃
門侍郎奏稱請勅車右升侍中前承制退稱制曰可黃
門侍郎退復位千牛將軍升訖黃門侍郎奏稱請鑾駕
發引退復位鑾駕動稱警蹕鼓傳音如常鼓吹振作而行
其從駕之官在玄武隊後如常儀
讀令
其日依時刻諸衛勒所部屯門列仗及青陽左个之庭如常先
至羣官俱集次各服其服駕將至典謁各引先至羣官俱就門
外位駕至大次門外迴輅南向千牛將軍降立於輅右侍中進
當鑾駕前跪奏稱侍中臣某言請降輅俛伏興還侍位皇帝降
輅御輿之大次繖扇華盖侍衛警蹕如常儀通事舍人引文武
五品以上從駕之官皆就門外位太樂令帥工人入就位協律
郎入就舉麾位典儀帥贊者先入就位又通事舍人引
羣官非升坐者入就位刑部郎中以月令置於案履以
帊令史二人俱絳公服對舉案立于武官五品以上東
南郎中立于案後北面侍中版奏外辦皇帝御輿出次
曲直華盖侍衞警蹕如常儀入自青龍門皇帝初入門
太樂令令撞𬎼賓之鐘左五鐘皆應鼔柷奏太和之樂
皇帝升自寅陛入即御坐東向坐符寳郎奉寳置於御
坐侍中夾侍如常儀戛敔樂止典儀一人升立于左个
東北南向通事舍人引王公以下就西面位立上公初入
門舒和之樂作(凡公行皆作舒和之樂)公至位樂止羣官立定典
儀曰再拜贊者承傳(凡典儀有詞贊者皆承傳)在位者皆再拜侍中
前跪奏稱侍中臣某言請延公王等升俛伏興又侍中
稱制曰可侍中詣左个東北南面稱詔延公王等升堂
上典儀承傳堂下贊者又承傳在位者皆再拜通事舍
人以次引西面位者各詣其陛公初行樂作至觧劔席
樂止公王以下俱升席位觧劔俛伏興脱舄通事舍人
各引立於坐後刑部郎中以案進立于夘陛下侍中跪
奏請讀月令俛伏興又侍中稱制曰可侍中退復位刑
部郎中再拜就解劍席跪解劍俛伏興脫舄取令持案
者仍立於下通事舍人引刑部郎中奉令升自夘陛詣
席南北向位跪置令于案俛伏興立于席後堂上典儀
唱就坐公王以下及刑部郎中並就坐俛伏興坐刑部
郎中讀令每句一絶使言聲可了讀令訖堂上典儀唱
可起公王以下皆起通事舍人引公王以下及刑部郎
中俱降刑部郎中以令置于案興羣臣俱跪佩劍俛伏
興納舄通事舍人引還本位公初行樂作至位樂止立
定典儀曰再拜在位者皆再拜又通事舍人引西面位
者出公初行樂作出門樂止侍中跪奏稱侍中臣某言
禮畢俛伏興還侍位皇帝興太樂令令撞黃鍾之鐘右
五鐘皆應太和之樂作皇帝降坐御輿以出之便次警
蹕侍衛如来儀出門樂止舍人引南北面位者以次
出
孟春令
孟春之月日在營室昏參中旦尾中其日甲乙其帝太
皥其神勾芒其蟲鱗其音角律中太蔟其數八其味酸
其臭羶其祀戶東風解凍蟄蟲始振魚上負冰獺祭魚
鴻雁來食麥與羊其器疏以達是月也以立春先立春
七日禮部奏曰某日立春盛德在木皇帝乃齋立春之
日皇帝親帥百官迎春於東郊還賞百官於朝命有司
布德和令行慶施惠下及黎元慶賜遂行毋有不當乃
命太師守典奉法司天日月星辰之行宿離不貸無失
經紀以初為常是月也皇帝乃以元日祈穀於上帝乃
擇元辰皇帝親載耒耜帥百官躬耕帝籍反乃執爵于
太寢命曰勞酒是月也天氣下降地氣上騰天地和同
草木萌動命布農事修封疆善相丘陵阪險原隰土地所
宜五穀所殖以教導人是月也修祭典禁止伐木毋覆巢
毋殺孩蟲胎夭飛鳥毋麛毋卵毋聚大衆毋置城郭掩
骼埋胔是月也不可以稱兵稱兵必天殃兵戎不起不
可從我始毋變天之道毋絶地之理毋亂人之紀孟春
行夏令則風雨不時草木早落國時有恐行秋令則黎
元大疫飄風暴雨總至藜莠蓬蒿並興行冬令則水潦
為敗雪霜大至首種不入
鑾駕還宫
皇帝既還大次侍中版奏請解嚴(將士不得輒離部位)皇帝停大
次一刻頃搥一鼓為一嚴轉仗衛於還塗如來儀三刻頃
搥二鼔為再嚴將士布隊仗侍中版奏請中嚴五刻頃搥
三鼔為三嚴謁者贊引各引羣官序立於次前文武侍臣
詣大次奉迎乘黃令進金輅於大次門外南向千牛將軍
立於輅右侍中版奏外辦太僕卿執㘘皇帝御輿出次繖
扇侍衛警蹕如常儀皇帝升輅太僕卿立授綏黃門侍郎
奏稱請鑾駕發引退復位鑾駕動稱警蹕如常儀黃門
侍郎贊者夾引千牛將軍夾輅而趨至侍臣上馬所黃門
侍郎奏稱請鑾駕權停勅侍臣上馬侍中承制退稱制
曰可黃門侍郎退稱侍臣上馬贊者承傳文武侍臣皆
上馬畢黃門侍郎奏稱請勅車右升侍中稱制曰可黃
門侍郎退復位千牛將軍升訖黃門侍郎奏請鑾駕發
引退復位鼓傳音鑾駕動鼓吹振作而還文武群官從
如來儀駕至承天門外侍臣下馬所鑾駕權停文武侍
臣皆下馬千牛將軍降立于輅右訖鑾駕動千牛將軍
夾輅而趍駕入嘉德門太樂令令撞𬎼賓之鐘左五鐘
皆應鼔柷奏采茨之樂至太極門戛敔樂止入太極門
鼔柷奏太和之樂駕至横街北當東上閤迴輅南向侍
中進當鑾駕前跪奏稱侍中臣某言請降輅跪俛伏興還
侍位皇帝降輅御輿以入繖扇侍衞警蹕如常儀侍中
臣從至閤戛敔樂止初文武羣官至東朝堂通事舍人
承旨勅羣官並還皇帝既入侍中版奏請觧嚴叩鉦將
士各還其所
皇帝於明堂讀仲春令
陳設
尚舍奉御設御幄坐青陽太廟設文官解劍席於寅陛
之左設武官解劍席於辰陛之右太樂令展宫懸於青陽太
廟之庭設舉麾位于堂上夘陛之南餘並如孟春陳設之儀
鑾駕出宫
右並如孟春出宫之儀
讀令
其日諸衛列仗於青陽太廟之庭皇帝升自夘陛典儀
一人升立於青陽太廟東北侍中詣青陽太廟東北稱
詔刑部郎中升自辰陛餘並如孟春讀令之儀
仲春令
仲春之月日在奎昏弧中旦建星中其日甲乙其帝太
皡其神勾芒其蟲鱗其音角律中夾鐘其數八其味酸
其臭羶其祀戶始雨水桃始華倉庚鳴鷹化為鳩食麥
與羊其器疏以達是月也安萌芽養幼少存諸孤擇元
日命人社令有司省囹圄去桎梏毋肆掠止獄訟是月
也日夜分雷乃發聲始電蟄蟲咸動啟戶始出先雷三
日奮木鐸以令人曰雷將發聲有不戒其容止者生子
不備必有凶災日夜分則同度量鈞衡石角斗甬正權
概是月也毋作大事以妨農事毋竭川澤毋漉陂池毋
焚山林獻羔開冰先薦宗廟上丁釋奠於先聖先師仲
春行秋令則其國大水寒氣總至寇戎來征行冬令則
陽氣不勝麥乃不熟民多相掠行夏令則國乃大旱煖
氣早來蟲螟為害
鑾駕還宫
右並如孟春還宫之儀
皇帝於明堂讀季春令
陳設
尚舍奉御設御幄坐於青陽右个設文官解劔席於夘
陛之左設武官解劔席於巳陛之右太樂令展宫懸於
青陽右个之庭設舉麾位於堂上辰陛之南餘並如仲
春陳設之儀
鑾駕出宫
右並如仲春出宫之儀
讀令
其日諸衛列仗於青陽右个之庭皇帝升自辰陛典儀
一人升立於青陽右个東北侍中詣青陽右个東北稱
詔刑部郎中升自己陛餘並如仲春讀令之儀
季春令
季春之月日在胃昏七星中旦牽牛中其日甲乙其帝
太皡其神勾芒其蟲鱗其音角律中姑洗其數八其味
酸其臭羶其祀戶桐始華田鼠化為鴽虹始見萍始生
食麥與羊其器疏以達薦鮪於宗廟是月也生氣方盛
陽氣發洩勾者畢出萌者盡達不可以内布德行惠發
倉廩賜貧窮賑乏絶開庫府出幣帛賙天下勉牧守聘
名士禮賢者是月也時雨將降下水上騰命有司循行
國邑周視原野修利隄防導達溝瀆開道通路無有障
塞田獵罝罘羅網罼翳餧獸之藥毋出國門是月也命
虞人毋伐桑柘鳴鳩拂其羽戴勝降於桑后妃齋戒親
東鄉躬桑禁婦女毋觀省婦使以勸蠶事蠶事既登分
繭稱絲效功以供郊廟之服無有敢惰是月也命工帥
令百工審五庫之量金鐡皮革筋角齒羽箭幹脂膠丹
漆毋或不良毋悖於時毋或作為淫巧以蕩上心季春
行冬令則寒氣時發草木皆肅國有大恐行夏令則人
多疾疫時雨不降山林不收行秋令則天多沈隂淫雨
早降兵革並起
鑾駕還宫
右並如仲春還宫之儀
大唐開元禮卷九十九
