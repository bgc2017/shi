大唐開元禮卷一百三十九唐蕭嵩等撰
凶禮
三品以上喪之二
將葬
陳車位陳器用
進引引輴
輴在庭位祖奠
輴出升車遣奠
遣車器行序
諸孝從柩車序郭門親賓歸
諸孝乘車宿止
宿處哭位行次奠
親賓致賵
墓上進止
塋次到墓
陳明器下柩哭序
入墓墓中置器序
掩壙祭后土
反哭虞祭
將葬
陳車位
啟日之夕納柩車於大門之内當門南向進靈車於柩
車之右内外所乘之車陳於大門外丈夫之車門西婦
人之車門東俱服重者在上(以近門及北方為上)女子子妻妻之
車以木為之不漆飾無者以蘧蒢衣車以蒲纏轅轂若白
土堊之又以布為&KR0008;㡘周及大功之車以白土堊之或
衣蘧蒢皆以布為&KR0008;㡘其布如服布掌事者預於宿所
張吉凶帷幕凶帷在西吉帷在東俱南向設靈座於
吉帷下如常式
陳器用
啟之夕發引前五刻搥一鼓為一嚴(無鼓者量時行事也)陳布吉
凶儀仗方相(黃金四目為方相)誌石大棺車及明器以下陳于柩
車之前一品引四披六鐸左右各八黼翣二黻翣二畫翣
二二三品引二披四鐸左右各六黻翣二畫翣二(引者引輀車索)
(也披者繫于輀車四序在旁執之以僃傾覆鐸者以銅為之所以節挽者翣者以木為之筐廣二尺高二尺四寸其)
(形方兩角高衣以白布柄長五寸黻翣黻翣畫黻黻文于翣之内四緣畫以雲氣畫翣者内及緣皆畫雲氣)
進引
二刻頃搥二鼓為二嚴掌饌者徹啟奠以出初徹奠内
外俱興立哭於位執紼者皆入掌事者徹帷持翣者升
以翣障柩執紼者升執鐸者入夾西階立執纛者入當西
階南北面立掌事者取重出倚於門外之東執旌者立
執纛南北面(諸執披紼鐸旌纛翣者皆布深衣介幘)陳布將訖搥三鼓為三
嚴進靈車於内門外南向祝以腰輿詣靈座前(内喪則婦人執)
(腰輿)祝於輿左西向跪告曰孤子某(母云哀子)謹用吉辰奉歸
先寢(若新卜宅云奉遷幽宅)靈車就引神道紆迴惟以荒寥無任
哽絶興立少頃腰輿出降自西階羽儀從者如平生詣
靈車後少頃輿退
引輴
將引輴(輴即柩車也)執鐸者俱振鐸引輴降就階間南向初輴
動及進止執鐸者皆振鐸每振先搖之搖訖三振之其
持翣者恒以翣障於輴輴降階執纛者却行而引輴
止則廽北面立執旌亦漸而南輴止迴北向立主人以下
次從輴而降主婦又次其後降
輴在庭位
輴至庭主人及諸子以下立哭於輴東西向南上祖父
以下立哭於輴東北南向西上異姓之丈夫立哭於主
人東南西面北上婦人以次從降妻妾女子子以下立
哭於輴西東面南上祖母以下立哭於輴西北南向東
上異姓之婦人立哭於主婦西南東面北上内
外之際障以行帷(凡帷用如服布)國官立哭于執紼者
東南北面西上僚佐立哭于執紼者西南北面
東上
祖奠
庭位既定祝帥執饌者設祖奠於輴東如大斂之儀祝
酌奠訖進饌南北面跪曰永遷之禮靈神不留謹奉柩
車式遵祖道尚饗興退少頃徹之
輴出升車
執披者執前後披執紼者引輴出輴車動旌先纛次
主人以下從哭於輴後婦人次哭于後輴出到輀車
執紼者解紼屬於輀車後執披者如常遂升柩内外哭
位如在庭之儀
遣奠
既升柩祝與執饌者設遣奠於柩東如祖奠之禮祝酌
奠於饌前少頃徹之
遣車
既遣奠掌事者以蒲葦苞牲體下節七苞以繩束之盛
以盤載於車列於旌前
器行序
徹遣奠靈車動從者如常鼓吹振作而行先靈車後次
方相車次誌石車次大棺車次輴車(誌石與大棺車若先設者不入陳布之次)次
明器車次下帳輿次米輿(五穀米實以五筲各計二升羃用疏布)次酒脯醢輿
(酒實以壺各五升羃用功布醢實於二瓮各三升羃用疏布)次苞牲輿次食輿(食輿盤椀)
(具足方相以下駕士馭士舁明器下帳等人皆介幘練衣)次銘旌次纛次鐸(鐸分為左右)
次輀車
諸孝從柩車序
主人及諸子具絰杖衰服(秃者衰巾加絰)徒跣哭從諸丈夫婦
人各依服精粗以次從哭出門内外尊行者皆乘車馬
哭不絶聲
郭門親賓歸
出郭若親賓還者權停柩車内外尊行者皆下馬依服
之精粗為序立哭如式相者引親賓以就柩車之左向
柩立哭盡哀卑者再拜退婦人亦如之
諸孝乘車
親賓既還内外乘車馬(若墓遠及病不堪步者雖無親賓還主人及諸子亦乘堊車去)
(墓三百步皆下)
宿止
靈車到帷門外迴南向進腰輿于靈車後羽儀從者
如常少頃輿入詣靈座前少頃降出隨進常食於靈座
若食頃徹之(每至停宿之所設靈座於室進食皆如初)柩車到入凶帷停於
西廂南轅祝設几席於柩車東
宿處哭位
初至宿處内外皆就柩車所主人及諸子以下於柩車
之東西面南上妻妾女子子婦人於柩車之西東面南
上祖父以下於柩車東北南面西上異族有服者於柩
車東南西面北上祖母以下於柩車西北南面東上異
姓婦人又於柩車西南東面北上國官於帷外柩之東
北面西上僚佐於帷外柩之西北面東上俱立哭
行次奠
凡停宿進酒脯之奠於柩東如朝奠之儀既設奠内外
各還次迭哭不絶聲及夕内外就柩車所哭進夕奠如
朝奠之儀訖迭哭如常厥明又就位哭進朝奠亦如之
若食頃徹之吉凶儀仗如式發引内外從哭如初儀
親賓致賵
賓有賵禮在主人設祖奠之時賓立於門外西廂東面
從者以篚奉玄纁立於賓西南俱東面牽馬者以馬陳
於賓東面北首西上相者入告遂詣主人之左北面受
命訖到賓前西面曰敢請事賓曰某敢賵相者入告出曰
孤某須矣賓之從者坐奠篚取幣興詣賓前西面以授
賓退復位相者引賓入牽馬者先以馬入陳於輴車南
北面西上賓入由馬西當輴車東南北面立内外權止
哭賓曰某諡封若某位將歸幽宅敢致賵辭畢而哭内外皆
哭主人拜稽顙賓止哭相者引賓進輴東西向奠幣于車上
相者引賓又由輴車前以西而出初賓出掌事者由主人右
詣輴車東西向舉幣以東(東蔵也)受馬者由前旋牽馬者由後
適其右受之牽者由前以西而出賓將出主人拜稽顙送之
墓上進止
塋次
前一日之夕掌事者預於墓門内道西張帷幕設靈座
如初
到墓
乘車者卑行望墳而下尊行及塋而下序哭靈車至帷
門外廻車南向祝以腰輿詣靈車後少頃入詣靈座前
少頃以輿降出遂設酒脯之奠如初柩車至墳前迴南
向丈夫婦人之位如遣奠之儀
陳明器
掌事者陳明器於壙東南西向北上
下柩哭序
進輴車於柩車之後張帷下柩於輴丈夫柩東婦人柩
西以次進憑柩哭盡哀各退復位内外卑者俱再拜辭
訣相者引主人以下哭於羨道東西面北上妻妾女子
子以下婦人皆障以行帷哭於羡道西東面北上
入墓
施席於壙戶内之西執紼者屬紼於輴遂下柩於壙戶
内席上北首覆以夷衾
墓中置器序
輴出持翣者倚翣於壙内兩廂遂以下帳張於柩東南
面米酒脯陳于下帳東北食盤設于下帳前苞牲
置於四隅醢醢陳於食盤之南藉以版明器設於壙内
之左右
掩壙
掌事者以玄纁授主人主人授祝奉以入奠於靈座主
人拜稽顙施銘旌誌石於壙門之内置設訖掩戸設關
鑰遂覆土三主人以下稽顙哭盡哀退俱就靈所哭掌
儀者設祭后土於墓左如後儀
祭后土
預於墓左除地為祭所柩車到祝吉履鋪后土氏神席
北方南向設酒樽於神座東南北向設洗於酒樽東南
北向罍水在洗東篚在洗西南肆以巾爵加於洗篚既
復土告者吉服(國官僚佐之長若無以親賓充)相者引告者與祝及執
樽罍篚者俱立於罍洗東南重行西面以北為上立定
俱再拜祝與執樽罍篚者俱就樽罍篚之後相者進告
者之左北面白請行事掌饌者以饌入祝迎引設於神
座前置設訖掌饌者出相者引告者詣罍洗盥手洗爵
相者引告者詣酒樽所執樽者舉羃告者酌酒進跪奠
神座前俛伏興少退北向立祝持版進於神座之右東
面跪讀祝文曰維年月朔日子某官姓名敢昭告於后
土之神某官封諡窆兹幽宅神其保佑俾無後艱謹以
犧齊粢盛庶品明薦於后土之神尚饗祝興告者再拜
祝進跪奠版於神座興還樽所相者引告者退復位再
拜相者引告者出祝以下俱復位再拜徹饌席以出
反哭
既下柩於壙搥一鼓為一嚴(無鼓者量時陳布)掩墓戶搥二鼓
為再嚴内外就靈所搥三鼓為三嚴徹酒脯之奠進靈
車於帷外陳布儀仗如來儀又進腰輿入詣靈座前少
頃出詣靈車後少頃輿退靈車發引内外從哭如初儀
出墓門尊行者乘車馬去墓百步許卑者乘馬以哭從
靈車到第内外皆下車馬靈車入至西階前迴南向祝
以腰輿詣靈車後少頃升入詣靈座前主人以下升立
于靈座東西面南上少頃腰輿降出内外俱升諸祖父
以下哭於帷東北壁下南面西上妻及女子子以下婦
人哭於靈西東面南上諸祖母以下哭於帷西北壁下
南面東上外姻哭於南廂丈夫於帷東北面西上婦人
於帷西北面東上有親賓弔哭者升堂西面向靈哭如
常儀其弔於庭者稱痛當奈何餘如常儀哭盡一哀相
者引主人以下降各還次沐浴以俟虞(斬衰者沐而不櫛齊衰以下者櫛)
虞祭
柩既入壙國官若僚佐之長與祝先歸修虞事牢饌如
殷奠器用烏漆預造虞主以烏漆匵匵之盛於廂烏漆
趺一皆置於别所(虞主用桑主皆長尺方四寸上頂圓上下四徑一寸八分四廂各剡一寸一分又)
(方通孔徑九分其匵底盖方底自下而上盖俱從上而下與底齊其趺方一尺厚三寸將祭出神主置於座匵置於)
(神主之後)具饌於堂東靈車將至掌事者預施靈座於寢堂室
内戶西東向於靈座之南北設帷東出戶(若室内窄則設靈座於堂)腰
輿將入祝奉虞主入置於靈座東向設素几於右掌事
者設洗于西階西南北向東西當西霤南北以堂深罍
水在洗西篚在洗東南肆篚實爵一巾一加羃設瓦甒
二於靈座之左北墉下醴酒在東幂用絺加勺南柄既
沐浴主人及諸子妻妾女子子内外升詣靈所主人及
諸子倚杖於戶外及應拜者哭於靈東西如初内外皆
哭祝與執樽罍篚者各就樽罍篚所立執饌者以饌入
俱升自東階陳設如殷祭之儀掌饌者降出相者
引主人降自西階詣罍洗主人止哭執罍洗者酌水主
人盥手執篚者取巾於篚興授主人主人拭手訖受巾
奠於篚又取爵興以授主人執罍洗者又酌水主人洗廢爵
(爵無足者)執篚者又授巾主人拭爵訖受巾奠於篚相者引
主人升自西階詣酒樽所執樽者舉羃主人酌醴相者
引主人詣靈座前西面跪奠爵於饌前俛伏興少退西面立祝
以祝文進於神座之右北面内外皆止哭祝跪讀祝文曰維
年月朔日子哀子某(孫稍哀孫此為母及祖母所稱也父祖則稱孤子孤孫)告於考
某官封諡(妣即云妣夫人某氏孫為喪主則稱祖妣)日月遄速奄及反虞叩地
號天五情糜潰謹以潔牲柔毛剛鬛明粢薌合薌萁嘉
疏嘉薦醴齊哀薦祫事於考某官封諡尚饗祝興主人
哭再拜内外應拜者皆哭再拜祝進跪奠版於靈座興
出復位哭盡哀相者引主人以下出杖降自西階各就次妻
妾女子子以下各還别室祝闔戶與執樽罍者降出少
頃祝與掌饌者入開戶徹饌祝匵主闔戶以出掌事者
埋重於門外道左間日再虞後日三虞禮皆與初虞同
又間日為卒哭祭其虞祝辭再虞云哀薦虞事三虞
云哀薦成事
大唐開元禮卷一百三十九
