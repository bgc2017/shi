大唐開元禮卷一百四唐蕭嵩等撰
嘉禮
皇帝養老於太學
陳設鑾駕出宫
養老鑾駕還宫
陳設
前三日尚舍直長設大次於學堂之後隨地之宜設三
老五更次於學堂南門外之西羣老次於其後俱東向
設羣官次文官于門外之東重行西向武官于羣老之
西重行東向皆北上前一日尚舍奉御設御坐于堂上
東序西向莞筵紛純加藻席畫純次席黼純設三老坐
於西楹之東近北南向設五更坐於西階上東向設國
老三人坐於三老坐西階不屬焉皆莞筵紛純加藻席
畫純設衆國老坐于堂下西階之西東面北上皆蒲筵緇
布純加莞席玄帛純(若三品以上則莞筵紛純加藻席畫純凡五品以上致仕者為國老)設
庶老坐於國老之後皆蒲筵緇布純(六品以下致仕者為庶老)太樂
令展宫懸於學堂之庭設登歌於堂上及舉麾位等並
准元會之儀典儀設文官五品以上位於懸東六品以
下在其南俱重行西向北上武官五品以上位於懸西
六品以下在其南當文官俱重行東向北上藩客分方
位於文官武官六品之南(若有諸州使人分方位于文武官九品之後)學生
分位於文武官之後奉禮設門外位如設次之式尚舍
奉御設樽于東楹之西北向左玄酒有坫以置爵
鑾駕出宫
前出宫三日本司宣攝内外各供其職守宫設從駕之
官五品以上次於順天門外東西朝堂如常前二日太
樂令設宫懸之樂於殿庭如常儀其日未明七刻搥一
鼓為一嚴(三嚴時節前一日侍中裁奏)侍中奏開宫殿門及城門未
明五刻搥二鼓為再嚴侍中版奏請中嚴奉禮設從駕羣官五
品以上位文官于東朝堂之前西向武官于西朝堂之
前東向俱重行北上從駕羣官五品以上俱集朝堂次
各服其服(其六品以下及諸客使等並駕發之前預赴太學俱就次各服其服)所司陳小
駕鹵簿未明二刻搥三鼓為三嚴諸衞之屬各督其隊
與鈒戟以次入陳于殿庭謁者引從駕羣官各就朝堂
前位諸侍衞之官各服其器服侍中中書令以下俱詣
西閤上奉迎(侍中奉寳如式)乘黃令進金輅于西閤外南向千
牛將軍一人執長刀立于輅前北向黃門侍郎一人在
侍臣之前贊者二人又在黃門之前侍中版奏外辦太
僕卿奮衣而升正立執轡皇帝服通天冠絳紗袍乘輿
以出曲直華盖警蹕如常儀皇帝將出仗動太樂令令
撞黃鐘之鐘右五鐘皆應協律郎跪俛伏舉麾鼔柷奏
太和之樂千牛將軍前執轡皇帝升輅太僕卿立授綏
侍中中書令以下夾侍如常儀黃門侍郎進當鑾駕前
跪奏稱黃門侍郎臣某言請鑾駕發引俛伏興退復位
(凡黃門侍郎奏請皆進當鑾駕前跪奏稱具官臣某言訖俛伏興)鑾駕動又稱警蹕黃
門侍郎與贊者夾引以出千牛將軍夾輅而趨駕至太
極門偃麾戛敔樂止出太極門鼔柷奏采茨之樂出嘉
德門戛敔樂止(凡樂皆協律郎舉麾工鼔柷而後作偃麾戛敔而後止)至順天門
外侍臣上馬所黃門侍郎奏稱請鑾駕權停勅侍臣上
馬侍中前承制退稱制曰可黃門侍郎退稱侍臣上馬
贊者承傳文武侍臣皆上馬諸侍衞之官各督其屬左
右翊駕在黃麾内符寳郎奉六寳與殿中監後部從在
黃鉞内侍中中書令以下夾侍于輅前贊者在供奉官
人内侍臣上馬畢黃門侍郎奏稱請勅車右升侍中前
承制退稱制曰可黃門侍郎退復位千牛將軍升訖黃
門侍郎奏稱請鑾駕發引退復位鑾駕動稱警蹕鼓傳
音如常鼓吹振作而行其從駕之官在玄武隊後如常
儀
養老
仲秋之月擇吉辰皇帝親養三老五更於太學所司先
奏定三師三公致仕者用其德行及年高者一人為三
老次一人為五更尚食預具牢饌鑾駕將至通事舍人
引先至之官皆就門外位學生俱青衿服入就位鑾駕
至太學門迴輅南向侍中跪奏請降輅俛伏興皇帝降
輅乘輿入大次繖扇侍衞如常通事舍人引文武五品
以上從駕之官皆就門外位太樂令帥工人二舞入就
位如正會之禮通事舍人引羣官客使入就位初鑾駕
出宫量時刻遣使迎三老五更於其第三老五更俱服
進賢冠乘安車前後導從如常禮其國老庶老則有司
預戒之鑾駕既至三老五更及羣老等俱赴集其次羣
老各服其服太常少卿贊三老五更俱出次引立于學
堂南門外之西東面北上奉禮贊羣老出次引立于三
老五更之後太常博士引太常卿升立于學堂北戶之
内當戶北向侍中版奏外辦皇帝出戶侍衞如常(侍中負寳)
(陪從如式)殿中監進大珪皇帝執大珪博士引太常卿太常
卿引皇帝(每太常卿前導皆博士先引)協律郎跪俛伏舉麾太和之
樂作皇帝降迎三老于門内之東西面立侍臣從立于
皇帝之後太常卿與博士退立於左皇帝立定樂止三
老五更皆杖各二人夾扶左右太常少卿引導敦史執
筆以從三老入門舒和之樂作三老五更立于門西東面北上
奉禮引羣老隨入立於其後初三老立定樂止太常卿前奏請
再拜退復位皇帝再拜三老五更去杖攝齊以答再拜畢皇帝
揖進三老在前五更從仍杖夾扶入初至階皇帝揖升俱就坐
後揖立樂止侍衛之官量人從升皇帝西面再拜三老三老
南面答再拜皇帝西向肅拜五更五更答再拜休和之樂作
三老五更俱就坐三公授几九卿正履訖殿中監尚食奉御
進珍羞及黍稷等皇帝省之遂設于三老前樂止太常卿
引皇帝詣三老座前執醬而饋訖太常卿引皇帝詣酒
樽所取爵侍中贊酌酒訖太常卿引皇帝進執爵而酳
尚食奉御以次進珍羞酒食于五更前國老庶老等皆
坐又設酒食于國老庶老前國老庶老等皆食皇帝即
坐太樂令引工升奏昭和之樂三終三老乃論五孝六
順典訓大綱格言宣于上惠音被于下皇帝乃虚躬請
受敦史執筆錄善言行事終二舞坐于懸中訖禮畢
三老以下降筵太常少卿及奉禮引導皆如初太常卿
引皇帝從以降階太和之樂作皇帝逡巡立于階前樂
止三老五更出舒和之樂作太常卿引皇帝升立于階
上三老五更出門樂止侍中前奏禮畢退復位太常卿
引皇帝降還大次三老五更升安車導從而還通事舍
人引群官及學生等以次出明日三老詣闕表謝
鑾駕還宫
皇帝既還大次侍中版奏請觧嚴(將士不得輒離部伍)皇帝停大
次一刻頃搥一鼓為一嚴轉仗衞于還塗如來儀三刻
頃搥二鼓為再嚴將士布隊仗侍中版奏請中嚴皇帝
服通天冠絳紗袍百官仍服朝服五刻頃搥三鼓為三
嚴文武侍臣奉迎如式乘黃令進金輅於太學門外南
向千牛將軍立于輅右侍中版奏外辦太僕卿升執轡
皇帝乘輿以出繖扇侍衞警蹕如常儀皇帝升輅太僕
卿立授綏黃門侍郎奏稱請鑾駕發引退復位鑾駕動稱
警蹕如常儀黃門侍郎贊者夾引千牛將軍夾輅而趨
至侍臣上馬所黃門侍郎奏稱請鑾駕權停勅侍臣上馬
侍中前承詔退稱制曰可黃門侍郎退稱侍臣上馬贊
者承傳文武侍臣皆上馬畢黃門侍郎奏稱請勅車右
升侍中稱制曰可黃門侍郎退復位千牛將軍升訖黃
門侍郎奏稱請鑾駕發引退復位鼓傳音鑾駕動鼓吹
振作而還文武羣臣皆從如來儀諸方客使還館駕至
順天門外侍臣下馬所鑾駕權停文武侍臣皆下馬千
牛將軍降立于輅右訖鑾駕動千牛將軍夾輅而趨駕
入嘉德門太樂令令撞蕤賓之鐘左五鐘皆應鼔柷奏
采茨之樂至太極門戛敔樂止入太極門鼔柷奏太和
之樂駕至横街北當東上閤迴輅南向侍中進當鑾駕
前跪奏稱侍中臣某言請降輅俛伏興還侍位皇帝降
輅乘輿以入繖扇侍衞警蹕如常儀侍臣從至閤戛敔
樂止初文武羣臣至東朝堂通事舍人承旨勅羣官並
還皇帝既入侍中版奏請觧嚴叩鉦將士各還其所
大唐開元禮卷一百四
