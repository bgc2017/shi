大唐開元禮卷六十七唐蕭嵩等撰
吉禮
時旱就祈岳鎮海瀆久雨禜國門
時旱就祈岳鎮海瀆
將祈有司筮日如别儀前一日諸祈官皆於祈所清齋
一宿所司清掃内外又為埋埳於壇南如常禮設祈官
位於壇東南執事者位於祈官東南奉禮於執事西南
贊者二人在南差退俱西向北上又設太祝奉幣帛位
於瘞坎之南北向(海瀆即設於奉幣位南北向)又設祈官以下位於
門外道東重行西面北上設樽罍篚各於常所執樽罍
篚者各位於樽罍篚之後其日未明祈官以下各服其
服所司帥其屬入設神座及樽罍如常儀太祝以幣置
於篚(幣各依方色長一丈八尺)掌饌者實籩豆(籩一實脯豆一寔醢)奉禮帥贊
者先入就位贊引太祝及執樽罍篚羃者入當壇南重行北
面以西為上立定奉禮曰再拜贊者承傳(凡奉禮有詞贊者皆承傳)
太祝以下皆再拜執樽者各就位贊引引太祝升自東
階行掃除於上訖降行掃除於下皆就位質明謁者引
祈官贊引引執事者俱就門外位謁者引祈官贊引引
執事者俱入就位立定奉禮曰再拜祈官以下皆再拜
(其先拜者不拜)謁者進祈官之左白有司謹具請行事退復位
奉禮曰再拜在位者皆再拜初白請行事掌饌者帥進
饌者奉饌陳於門外祈官拜訖太祝跪取幣於篚以授
祈官祈官奉幣置於神座祈官拜訖降復位掌饌者引
饌入升自南階太祝迎引於壇上進設座前設訖掌饌
者以下降復執事位謁者引祈官詣罍洗盥手洗爵升
自南階詣酒樽所執樽者舉羃祈官酌酒謁者引祈官
進北面跪奠於神座前俛伏興少退北向立太祝持版
進於神座之右東面跪讀祝文曰維某年歲次月朔日
子嗣天子某謹遣具官姓名敢昭告於某岳(鎮海瀆)久闕
時雨黎元惟懼惟神哀救蒼生敷降嘉液謹以制幣清
酌酺醢明薦於神尚饗祝興祈官再拜太祝進跪奠版
於神座興還樽所祈官再拜謁者引祈官降復位太祝
進跪徹豆還樽所(徹者籩豆各一少移於故處)奉禮曰再拜在位者
皆再拜謁者進祈官之左白請就望瘞位謁者引祈官
就望瘞位西向立於在位者將拜太祝進神座前跪取
幣置於塪東西面各二人寘土半塪(海瀆則以幣沉之)奉禮曰
再拜祈官以下皆再拜謁者進祈官之左白禮畢遂引
祈官出贊引引執事者以次出太祝以下俱復執事位
立定奉禮曰再拜太祝以下皆再拜以出奉禮贊者以
次出其祝版燔於齋所得雨報祠用牲其沈瘞幣血及
飲福受胙皆與正祭同餘與祈禮同祝文曰維某年歲
次月朔日子嗣天子某謹遣具官姓名敢昭告於某岳
(鎮海瀆各隨稱)往以久闕時雨敢陳誠禱惟神昭祐降兹嘉液
九土霑洽蒼生咸頼謹以制幣犧齊粢盛庶品明薦於
神尚饗
久雨禜國門
將祭有司筮日如别儀前一日諸祭官清齋於祭所右
校掃除祭所太官丞預饌酒醢脯(尊以瓢尊)其日質明郊社
令帥其屬設神座皆内向設酒樽各於神座之左設罍
洗及篚於酒樽之左俱内向(篚實以巾爵)執樽罍洗篚者各
位於樽罍洗篚之後奉禮設獻官之位於罍洗之左右
向執事者位於其後皆近神為上郊社丞與良醖令屬
實樽罍獻官以下俱就位立定謁者贊引獻官以下皆
再拜祝與執樽罍洗篚者各就位立定太官丞出詣饌
所謁者進獻官之左白有司謹具請行事退復位太官
丞引饌入太祝迎引設於神座前設訖太官丞以下還
本位祝還樽所謁者引獻官詣罍洗盥手洗爵詣樽所
執樽者舉羃獻官酌酒進神座前跪奠爵俛伏興少退
向座立太祝持版進於神座之右東面跪讀祝文曰維
某年歲次月朔日子嗣天子遣某官姓名昭告於國門
霖雨淹久害於百榖惟靈降福應時開霽謹以清酌嘉
薦明告扵神尚饗祝興獻官再拜太祝進跪奠版扵神座俛
伏興還樽所獻官拜訖謁者引還本位祝進跪徹豆俛
伏興還樽所(徹者少移於故處)祝與執樽罍篚者俱復執事位
謁者贊拜獻官以下皆再拜謁者進獻官之左白禮畢
遂引獻官以下出每祭皆如之其祝版燔於齋所若雨
止報祠以少牢飲福餘與祈同祝文曰維某年歲次月
朔日子嗣天子遣某官姓名昭告於國門前以霖雨式
陳誠禱惟神降祉應時開霽謹以清酌少牢粢盛庶品
明薦於神尚饗
大唐開元禮卷六十七
