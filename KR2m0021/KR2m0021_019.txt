大唐開元禮卷十九唐蕭嵩等撰
吉禮
立秋祀白帝於西郊有司攝事
齋戒陳設
省牲器奠玉帛
進熟
齋戒
前祀七日平眀太尉誓百官於尚書省曰某月某日祀
白帝於西郊各揚其職不供其事國有常刑凡預祀之
官散齋四日致齋三日(𣪚齋各於正寝致齋二日於本司一日於祀所其無本司者皆)
(於祀所)𣪚齋理事如舊唯不弔喪問疾不作樂不判署刑
殺文書不行刑罰不預穢惡致齋唯祀事得行其餘悉
斷其祀官已齋而闕者通攝行事光禄卿監取眀水火
(太官令取水於隂鍳取火於陽燧火以供爨水以實尊)前祀一日諸衛令其屬未
後一刻各以其方器服守衛壝門與太樂工人俱清齋
一宿
陳設
前祀三日衛尉設祀官公卿以下次於東壝之外道南
北向西上設陳饌幔於内壝東門之外道南北向前祀
二日太樂令設宫懸之樂於壇南内壝之内東方西方
磬簴起北鐘簴次之南方北方磬簴起西鐘簴次之設
十二鎛鐘於編懸之間各依神位樹雷鼓於北懸之間
道之左右置建鼓於四隅置柷敔於懸内(柷在左敔在右)設
歌鐘歌磬於壇上近南北向磬簴在西鐘簴在東其匏
竹者立於壇下重行北向相對為首(凡懸皆展而編之)諸工人位
於懸後東方西方以北為上南方北方以西為上右校
掃除壇之内外郊社令積柴於燎壇(其壇於神壇之左内壝之外)方
一丈高一丈二尺開上南出戸方六尺前祀一日奉禮
設祀官公卿位於内壝東門之内道北執事位於道南
每等異位俱重行西向北上設望燎位當柴壇之北南
向設御史位於壇上正位於東南隅西向副位於西南
隅東向令史各陪其後於壇下設奉禮位於樂懸東北
贊者二人在南差退俱西向又設奉禮贊者位於燎壇
東北西向皆北上設協律郎位於壇上南陛之西東向
設太樂令位於北懸之間當壇北向設祀官公卿以下
門外位皆於東壝之北道南每等異位重行北向西上
設牲牓於東壝之外當門西向配帝牲牓少退南上設
廩犧令位於牲西南史陪其後俱北向設諸太祝位於
牲東各當牲後祝史陪其後俱西向設太常卿省牲位
於牲前近北南向設白帝酒樽於壇之上下太樽二著
樽二犧樽二山罍二在壇上於東南隅北向象樽二壺樽
二山罍二在壇下南陛之東北向俱西上設配帝著樽二
犧樽二象樽二山罍二在壇上於白帝酒樽之東北向西
上太白三辰蓐收氏俱象樽二各設於神坐之左皆
右向七宿壺樽二設於神坐之右而左向(白帝配帝之尊置於坫星)
(辰以下之樽俱藉以席皆加勺羃設爵於樽下)設洗於壇南陛東南北向罍水
在洗東篚在洗西南肆(篚實以巾爵)設星辰以下罍洗篚幂各
於其方陛道之左俱内向執樽罍篚羃者各於樽罍篚
羃之後各設玉幣之篚於壇之上下樽坫之所祀日未
眀五刻太祝令郊社令升設白帝白招拒神坐於壇上
北方南向席以槀秸設帝少昊氏神坐於東方西向席
以莞設太白三辰之坐於壇之東北七宿之坐於壇之
西北各於其壇下南向相對為首設蓐收氏之坐於壇
之東南西向席皆以莞設神位各於坐首
省牲器
省牲之日午後十刻去壇二百步所諸衛之屬禁斷行
人晡後二刻諸行事之官各服常服郊社令帥府史二
人及齋郎以樽坫罍洗篚羃入設於位晡後三刻諸太
祝與廩犧令以牲就牓位謁者引太常卿贊引引御
史詣壇東陛升視濯溉於上(於視濯執樽者皆舉幂告潔)訖引太常
卿降復位謁者進太尉之左白請就門外位謁者贊引
各引祀官以下就門外位謁者引太常卿就省牲位
南向立廩犧令少前曰請省牲退復位太常卿省牲廩
犧令又前北面舉手曰腯還本位諸太祝各循牲一匝西
面舉手曰充俱還本位諸太祝與廩犧令以次牽牲詣
厨授太官謁者引光禄卿詣厨省鼎鑊申視濯溉謁者
贊引各引祀官御史就厨省饌具訖俱還齋所祀日未
明十五刻太官令帥宰人以鸞刀割牲祝史以豆取毛
血各置於饌所遂烹牲
奠玉帛
祀日未眀三刻諸祀官各服其服郊社令良醖令各率
其屬入實樽罍玉幣(凡六樽之次太樽為上實以汎齊著樽次之實以醴齊犧樽次之實以盎齊象樽次)
(之實以醍齊壺樽次之實以沈齊山罍為下實以清酒配帝著樽為上實以汎齊犧樽次之實以醴齊象樽次之實以盎齊山)
(罍為下實以清酒其太白蓐收氏之象樽俱實以醍齊七宿之壺樽實以沈齊玄酒各實於五齊之上樽禮神之玉以騶虞幣)
(用白)太官令帥進饌者實諸籩豆簠簋入設於内壝東門
之外饌幔内未明二刻奉禮帥贊者先入就位贊引引
御史博士諸太祝及令史祝史與執樽罍篚幂者入自
東門當壇南重行北面西上立定奉禮曰再拜贊者承
傳(凡奉禮有辭贊者皆承傳)御史以下皆再拜訖執樽罍篚幂者各
就位贊引引御史諸太祝詣壇東陛升行掃除於上令
史祝史行掃除於下訖各引就位未明一刻太樂令帥工人二
舞次入就位文舞入陳於懸内武舞立於懸南道西謁者引司
空入行掃除訖復位初司空入謁者引祀官贊引引執
事者就壝外位司空行掃除訖謁者贊引各引祀官次
入就位立定奉禮曰衆官再拜衆官皆再拜(其先拜者不拜)謁
者進太尉之左白有司謹具請行事退復位協律郎跪
俛伏舉麾(凡取物者皆跪俛伏而取以興奠物既奠訖俛伏而後興)鼓柷奏商音乃
以黃鐘之均文舞之舞樂舞六成偃麾戛敔樂止(凡樂)
(皆協律郎舉麾工鼓柷而後作偃麾戛敔而後止)奉禮曰衆官再拜衆官皆
再拜上下諸祝俱取玉幣於篚各立於樽所謁者引
太尉詣南陛升壇北向立太祝加玉於幣東向授太
尉太尉受玉幣登歌作肅和之樂乃以大吕之均謁者
引太尉進北面跪奠於白帝白招拒神坐前興謁者引
太尉少退北面再拜訖謁者引太尉立於西方東向又
太祝奉幣北向授太尉太尉受幣謁者引太尉少退東
向再拜訖登歌止謁者引太尉降自南陛還本位初太
尉奠配帝之幣星辰以下諸祝各以幣進奠於神坐還
樽所初衆官拜訖祝史各奉毛血之豆立於門外登歌
止祝史奉毛血入各由其陛升諸太祝迎取於壇上俱
進奠於神坐前諸太祝與祝史退立於樽所
進熟
太尉既升奠玉幣太官令出帥進饌者奉饌陳於内壝
門外謁者引司徒出詣饌所司徒奉白帝之爼諸太祝
既奠毛血太官令引饌入俎初入門雍和之樂作以黃
鐘之均饌至陛樂止祝史俱進徹毛血之豆降自東陛
以出白帝之饌升自南陛配帝之饌升自東陛諸太祝
迎引於壇上各設於神坐前(籩豆盖羃先徹乃升簠簋既奠却其盖於下)設
訖謁者引司徒太官令帥進饌者俱降自東陛以出司
徒復位諸太祝各還樽所又進設星辰以下之饌相次
而畢謁者引太尉詣罍洗盥手洗匏爵訖謁者引太尉
升自南陛詣白帝酒樽所執樽者舉幂太尉酌汎齊訖
樂作謁者引太尉進白帝白招拒神坐前北向跪奠爵
興謁者引太尉少退北向立樂止太祝持版進於神坐
之右東面跪讀祝文曰維某年歲次月朔日子嗣天子
臣某謹遣太尉封臣名敢昭告於白帝白招拒素秋伊
始品物收成祗率舊章展其恒禮敬以玉帛犧齊粢盛
庶品備兹燔祀欽承恭德帝少昊氏配神作主尚饗訖
興太尉再拜初讀祝文訖樂作太祝進奠版於神坐還
樽所太尉拜訖樂止謁者引太尉詣配帝酒樽所取爵
於坫執樽者舉羃太尉酌汎齊訖樂作謁者引太尉進
帝少昊氏神坐前東向跪奠爵興謁者引太尉少退東
向立樂止太祝持版進於神坐之左北面跪讀祝文曰
維某年歲次月朔日子嗣開元神武皇帝臣某謹遣太
尉封臣名敢昭告於帝少昊氏神坐時惟立秋金德在
馭用致燔柴於白帝白招拒惟帝立兹義政叶此神
功謹以制幣犧齊粢盛庶品備斯明薦作主配神尚饗
訖興太尉再拜初讀祝文訖樂作太祝進奠版於神坐
還樽所太尉拜訖樂止謁者引太尉進白帝神坐前北
向立太祝各以爵酌罍福酒合置一爵一太祝持爵進
太尉之右西向立太尉再拜受爵跪祭酒啐酒奠爵興
太祝各率齋郎進俎太祝减神前胙肉加於俎以胙肉
共置一俎上太祝持俎東向授太尉太尉受以授齋郎
太尉跪取爵遂飲卒爵太祝進受爵復於坫太尉興再
拜謁者引太尉降復位文舞出鼓柷作舒和之樂出訖
戛敔樂止武舞入鼔柷作舒和之樂立定戛敔樂止初
太尉獻將畢謁者引太常卿詣罍洗盥手洗匏爵訖謁
者引太常卿自東陛升壇詣白帝著樽所執樽者舉羃
太常卿酌醴齊訖武舞作謁者引太常卿進白帝白招
拒神坐前北面跪奠爵興謁者引太常卿少退北向再
拜訖謁者引太常卿詣配帝犧樽所取爵於坫執樽者
舉幂太常卿酌醴齊訖謁者引太常卿進帝少昊氏神
坐前東向跪奠爵興謁者引太常卿少退東向再拜訖
謁者引太常卿進白帝神坐前北向立太祝各以爵酌
罍福酒合置一爵一太祝持爵進太常卿之右西向立
太常卿再拜受爵跪祭酒遂飲卒爵太祝進受爵復於
坫太常卿興再拜謁者引太常卿復位初太常卿獻將
畢謁者引光禄卿詣罍洗盥手洗匏爵升酌盎齊終獻如
亞獻之儀訖謁者引光禄卿降復位初太常卿將升獻
贊引三人各引獻官以次詣罍洗盥手洗爵一獻太白
三辰一獻蓐收氏一獻七宿詣酒樽所俱酌酒進奠於
坐首餘坐皆祝史助奠相次而畢贊引各引獻官還本
位武舞六成樂止舞獻俱畢上下諸祝各進徹豆還樽所
(徹者籩豆各一少移於故處)奉禮曰賜胙贊者唱衆官再拜衆官在
位者皆再拜(已飲福受胙者不拜)樂作奉禮曰衆官再拜衆官皆
再拜樂一成止謁者進太尉之左白請就望燎位謁
者引太尉就望燎位南向立於衆官將拜上下諸祝各
執篚進神坐前取玉帛祝版齋郎以俎載牲體稷黍飯
及爵酒各自其陛降壇南行經懸内當柴壇南東行自
南陛登柴壇以玉帛祝版饌物置於柴上戸内諸祝又
以星辰以下之禮幣皆從燎奉禮曰可燎東西面各
六人以炬燎火半柴謁者進太尉之左白禮畢謁者引
太尉出又謁者贊引各引祀官以次出贊引引御史以
下俱復執事位立定奉禮曰再拜御史以下皆再拜贊
引引出工人二舞以次出
大唐開元禮卷十九
