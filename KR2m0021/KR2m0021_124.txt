大唐開元禮卷一百二十四唐蕭嵩等撰
嘉禮
四品五品婚
納采問名
納吉納徵
請期親迎
見舅姑盥饋
婚會婦人禮會
饗丈夫送者饗婦人送者
納采
婚禮先使媒氏通書女氏許之乃致納采之禮前一日
主人設賓次於大門外道右南向以後納吉納徵請期
親迎設次皆如之其日大昕使者至女氏大門外掌次
者延入次主人公服受其禮於廟(無廟者於正寢)掌事者布神
席於室戶外之西右几使者公服出次立於大門外之
西東面主人立於東階下西面儐者立於主人之左北
面受命出立於門東西面曰敢請事賓曰吾子有命貺
室某也(吾子女父某壻名)某有先人之禮使某也請納采(上某壻父)
(名下某使者稱)儐者入告主人曰某之子蠢愚又弗教吾子命
之某不敢辭儐者出告掌畜者以鴈授賓退立於後賓
左手執之主人迎於大門外之東西面再拜賓不答拜
主人揖賓以入賓從入主人入門而右賓入門而左至
於次門主人又揖入至内霤將曲揖當階揖至階主人
曰請吾子升賓曰某敢辭主人曰固請吾子升賓曰某
敢固辭主人曰終請吾子升賓曰某敢終辭主人升東
階當阿(阿棟也)西面賓升西階當阿東面賓曰敢納采主人
阼階下北面再拜進立楹間南面賓進立於主人之西
俱南面賓授鴈降自西階以出
問名
納采禮畢賓既降立於内門外之西東面初賓降主人
還阼階東左右受鴈於序端主人降立於阼階下西面
儐者進受命出請事賓曰某既受命將加諸卜敢請女
為誰氏儐者入告主人曰吾子有命且以備數而擇之
某不敢辭儐者出告掌畜者以鴈授賓退立於後主人
迎於内門外之東西面揖賓以入主人入門而右賓入
門而左二揖至階三讓如初主人升阼階當阿西面賓
升西階當阿東面曰敢問名主人於阼階上北面再拜
進立於楹間南面賓進立於主人之西俱南面賓授鴈
還立西階上東面主人還阼階上西面曰某第某女某
氏出賓出立於内門外之西東面主人退立於阼階東
左右受鴈於序端主人降立於阼階下西面儐者進受
命出請事賓曰禮畢儐者入告主人曰吾子為事故至
於某之室某有先人之禮請禮從者儐者出告賓曰某
既得將事敢辭儐者入告主人曰先人之禮敢固以請
儐者出告賓曰某辭不得命敢不從儐者入告主人升
立於序端掌事者徹几改筵東上(蒲筵緇布純加萑席神玄帛純漆几主人設)
(席亦准此)設甒醴於東房内西墉下加勺羃篚在樽北實觶
一角柶一加羃籩豆在篚北實脯醢設洗於東房近北
罍水在洗西篚在洗東北肆設訖主人降迎賓於内門
外之東西面主人揖賓賓報揖主人入賓從入二揖至
階三讓如初升主人於阼階上北面再拜賓於西階上
北面答拜主人受几於序端掌事者内拂几三奉兩端
西北向進主人東南向外拂几三振袂内執之進西北
向使者迎受於筵前東南向以俟主人還阼階上北面
拜送賓以几避北面坐設於坐左興退於西階上北面
答拜立於西階東面贊者盥手洗觶酌醴加柶於觶覆
之面葉出房南面立主人受醴面柄進筵前北面立賓
西階上北面一拜進筵前東南面受醴復西階上位主
人還阼階上北面一拜送贊者薦脯醢於筵前賓進升
筵坐左執觶右執脯擩於醢祭於籩豆之間以柶祭醴
三始扱一祭又极再祭興以柶兼諸觶上躐降筵於西
階上北面坐啐醴建柶奠觶遂拜執觶興主人答拜賓
進升筵坐奠觶於籩豆之東賓退立於西階上東面掌
事者奉篚幣升自東階主人受於序端進西面立賓西
階上北面再拜主人進楹間南面立賓進立於主人之
西俱南面主人以幣篚授賓賓受退立於西階上東面
主人還東階上北面拜送賓降自西階從者迓受幣賓
出大門外之西東面立主人降出門東西面拜送賓退
主人入立於東階下西面儐者告於主人曰賓不顧矣
主人乃還於寢於使者歸主人(壻之父)公服立於阼階下
西面使者入告立於主人之左北面曰某既得將事敢
告主人曰聞命使者退主人入(以下復命准此)
納吉
其日大昕使者至女氏大門外掌次者延入次掌事者
設几筵如初使者出次立於主人大門外之西東面主
人立於阼階下西面儐者進受命出請事賓曰吾子有
貺命某加諸卜占曰吉使某也敢告(某壻父名也使某使者名)儐者
入告主人曰某之子不教唯恐不堪吾子有吉某預在
焉某不敢辭儐者出告掌畜者以鴈授使者退立於後
主人迎拜如常主人揖賓以入賓從入主人入門而右
賓入門而左至於次門主人揖入二揖至階三讓如初
主人升阼階上西面賓升西階上東面曰敢納吉主人
北面再拜進立於楹間南面儐者立於主人之西俱南
面賓授鴈降自西階出立於次門外之西東面初使者
降主人還阼階東左右受鴈於序端主人降立於阼階
下西面儐者進受命出請事使者曰禮畢其禮賓如問
名之儀
納徵
其日大昕賓至女氏大門外掌事者延就次賓之掌事
者入布羃於主人次門之外玄纁束陳於羃上兩馬陳
於羃南北首西上主人掌事者設几筵如初(其玄纁束玄三疋纁)
(二疋合束之)陳設訖使者出次立於主人大門外之西東面
主人立於阼階下西面儐者進受命出請事賓曰吾子
有嘉命貺室某也有先人之禮束帛兩馬使某也請
納徵儐者入告主人曰吾子順先典貺某以重禮某敢
不承命儐者出告主人迎拜如常主人揖賓以入賓從
入主人入門而右賓入門而左至次門主人立於門東
西面賓立接西塾東面掌事者坐取玄纁興以授賓賓
執主人揖賓以入執馬者從入陳於庭三分庭一在南
北首西上主人二揖至階三讓如初主人升阼階當阿
西面賓升西階當阿東面曰敢納徵主人於阼階上北
面再拜進立於楹間南面賓進立於主人之西南面授
束帛受馬者自右受之以東賓之執馬者自前而出賓
初授束帛降出次門外之西東面主人還阼階東左右
受束帛於序端主人降立於階下西面儐者進受命出
請事賓曰禮畢其禮賓如問名之儀
請期
其日大昕使者至於女氏大門外掌事者延入次又掌
事者設几筵如初使者出次立於主人大門外之西東
面主人立於阼階下西面儐者進受命出請事賓曰吾
子有賜某既申受命惟是三族之不虞使某也請吉日
儐者入告主人曰既前受命矣唯命是聽儐者出告賓
曰某聽命於吾子(某壻父名)儐者入告主人曰某固唯命是
聽儐者出告賓曰某使某受命於吾子吾子不許某敢
不告期曰某(某吉日之甲乙)儐者入告主人曰某敢不敬須儐
者出告掌畜者以鴈授使者退立於後主人迎拜如常
主人揖賓以入賓從入主人入門而右賓入門而左二
揖至階三讓如初主人升阼階當阿西面賓升西階當
阿東面曰敢告期主人阼階上北面再拜進立於楹間
南面賓進立於主人之西俱南面賓授鴈降出立於次
門外之西東面主人還阼階東左右受鴈於序端主人
立於阼階下西面儐者進受命出請事賓曰禮畢其禮
賓如納徵之儀
親迎
其日大昕壻之父女之父各服其服告於禰廟(以酒脯告之一)
(獻無廟者告於正寢)將行父醮子於正寢贊者布席於東序西向
又設席於戶牖之間南向父公服坐於東序西向子服
其上服(四品綉冕五品玄冕)升自西階進立於席西南向贊者酌
酒進北面以授子子再拜受爵贊者薦脯醢於席前(脯醢)
(出自房)子升席跪左執爵右取脯擩於醢祭於籩豆之間
右祭酒執爵興降席西南面跪卒爵奠爵再拜執爵興
贊者受虛爵還樽所子進立於父席前東面父命之曰
往迎爾相承我宗事勖率以敬先妣之嗣若則有常(庶子)
(但云往迎爾相勖率以敬)子再拜曰不敢忘命又再拜降出初昏設
洗於阼階東南東西當東霤南北以堂深罍水在洗東加
勺羃篚在洗西南肆實爵二巾二加羃設婦洗於東房
近北罍水在洗西加勺羃篚在洗東北肆實以巾加羃
陳饌於東房内西墉下(牲用少牢及腊三俎二簠二簋二豋其豆數四品十五品八)
壻及婦共牢婦之簋簠豆豋之數各視其夫(牲體皆節折簋實稷)
(黍簠實稻粱豋實以羹二豆實醢醬虀葅之類)簠簋豆豋加盖爼加羃樽於
室中北墉下玄酒在西加勺羃南柄又設樽於房外之
東加勺羃無玄酒篚在南實四爵二巹加羃(天婦酌於内樽)
(四爵兩巹几六夫婦各三酳)主人乘木輅備儀仗(主人謂壻五品非京官職事者乘青)
(通幰犢車)從者公服乘車婦車及從車各准其夫至於婦氏大門
外掌次者延入次贊者布席於室戶外之西西上右几
又布席於房戶内南向設醴樽於房内東壁下加勺羃
篚在北實觶一角柶一於篚加羃籩一豆一又在篚北女
各准其夫服花釵翟衣(四品花釵六樹翟六等五品花釵五樹翟五等)入於房
即席南向立姆服禮衣在其右女從者在其後父公服
升自東階立於房内之東西面内贊者以觶酌醴加柶
覆之面柄進女席前北面女降席西南面再拜受觶内
贊者薦脯醢於席前女升席跪左執觶右取脯擩於醢
祭於籩豆之間遂以柶祭醴三始扱一祭又极再祭興
筵末跪啐醴建柶奠觶於豆東降席西再拜訖升席南
面立内贊者徹薦觶主人降立於東階南面賓出次立
於門西東面(賓壻也)儐者進受命出立於門東西面曰敢請
事賓曰吾子有命以兹初婚某父使某將請承命儐者
入告主人曰某固敬具以須主人迎賓於大門外之東
西面再拜賓答拜主人揖賓賓報揖主人入賓執鴈從
入至於寢門主人又揖入至内霤將曲揖當階揖至階
主人曰請吾子升賓曰某敢辭主人曰固請吾子升賓
曰某敢固辭主人曰終請吾子升賓曰某敢終辭主人
升自阼階西面立賓升自西階進當房戶北面跪奠鴈
興再拜降出主人不降送於賓入門母出立於房戶之
西南面於賓拜訖姆導女於母左父少進西面戒之必
有正焉若衣若笲命之曰戒之敬之夙夜無違命母戒
於西階上施衿結帨戒之曰勉之敬之夙夜無違(帨佩巾)
庶母及門内施鞶申之以父母之命命之曰敬恭聽宗
父母之言夙夜無愆視諸衿鞶(鞶鞶囊婦人鞶絲所以盛帨巾之屬)女出至
車壻授綏姆辭曰未教不足與為禮婦乘以几加幜壻
馭輪三周馭者代之主人使其屬送之壻出乘車先婦
車從而行至於門外下車以俟婦至降車北面立壻南
面揖婦以入及寢門又揖以入贊者徹樽羃酌玄酒三
注於樽女從者布席於奥東向(西南隅謂之奥若室内窄則席於堂上楹間東)
(向設樽於室戶東也)主人導婦升自西階入室即席東面立婦入
立於樽西南面壻盥於南洗女從者沃之婦盥於北洗
婿從者沷之贊者以饌入設醬於席前葅醢在其北俎
三入設於豆東腊特於俎北贊者設黍於醬東稷稻粱
在東設湇於醬南設對醬於東(對醬婦醬也設之當特俎)葅醢在其
南北上設黍於腊北其西稷稻粱設湇於醬北贊啓會
郄於簠簋南對簠簋於北(啓發也)皆加匕箸壻從者布對
席於饌東贊者西面告饌具主人揖婦婦即對席西面
皆坐贊授匕箸各以葅擩於醢皆祭於豆間又皆祭黍
贊者各取肺絶末以授皆祭贊者以肺加於俎(凡祭與食皆贊)
(者贊之)贊者皆移黍置於席上授肺脊皆食以湆醬三飯
卒食贊者二人俱洗爵於房酌於内室之樽詣戶西北
面以酳主人及婦皆興拜受爵贊者北面答拜主人及
婦皆坐祭酒贊者以肝從皆奠爵取肝振祭嚌之贊者
皆受實於且豆各取爵飲訖執爵興贊者受爵主人及
婦皆再拜贊者以爵復於篚又以爵酌酒再酳主人及
婦仍立受爵坐飲卒爵皆興贊者受爵復於篚三酳用
巹如再酳主人及婦立於席後贊者皆降東階洗爵升
酌於戶外樽入戸西北面俱奠爵興再拜皆坐取爵遂
飲祭卒爵遂拜執爵興夫婦答拜降奠爵於篚主人出
脱服於房退立樽西南面位贊者徹饌設於東房如
初婦脫服於室袵於奥北趾(袵卧席)主人入燭出婦從者
餕夫之餘夫從者餕婦之餘贊者酌戶外樽酳之女從
者侍於戶外呼則聞
見舅姑
質明贊者見婦於舅姑立於寢門外贊者布舅席於東
序西向布姑席於房戶外之西南向舅姑俱即席坐婦
執笲棗栗(笲竹噐玄表纁裏)自門外入升自西階東面再拜進
跪奠於席前舅撫之贊者徹以東婦退復東面位又再
拜降自西階受笲腶脩(腶脩婦從者執俟於階下)升進北面再拜進跪
奠於姑席前姑舉之内贊者受以東婦退復北面位又
再拜贊設婦席於室戶西南面(在姑席之西少北)側樽甒醴於
房内東壁下加勺羃籩豆各一實以脯醢在樽北設洗
於東房近北罍水在洗西篚在洗東北肆(篚實以巾觶角柶各一加)
(羃)婦立於席西南面内贊者盥手洗觶酌醴加柶面柄
出房詣婦席前北面立婦進東面拜受退復位内贊者
西階上北面拜送内贊者薦脯醢於席前婦升席坐左
執觶右取脯擩於醢祭於籩豆之間以柶祭醴三始扱
一祭又极再祭加柶於觶面葉興降席西面坐啐醴建
柶興拜内贊者答拜婦進升席跪奠觶於豆東取脯降
以出授婦氏從人於寢門外
盥饋
舅姑入於室婦盥饋贊者布席於室之奥舅姑於席坐
俱東面南上贊者設樽於室内北墉下饌於房内西墉
下其饌如同牢(牲體皆節折左載之於舅俎右載之於姑俎也)婦入升自西階
入房以醬進設於舅姑席前其他饌從者設之皆加匕
箸俱以南為上俎入各設於豆東訖贊者各授箸舅姑
各以韭葅擩於醬祭於籩豆之間又祭飯訖乃食三飯
卒食婦入於房盥手洗爵入室酌酒酳舅進奠爵於舅
席前少東西面再拜舅取爵祭酒飲之婦受爵出戶入
房奠於篚又盥手洗爵酌酒酳姑如酳舅之禮設婦席
於室内北墉下樽東南面婦徹饌設於席前如初西上
(婦親徹醬設之其他從者設之)婦進西面再拜退升席南向坐將餕舅
命易醬内贊者易之婦乃餕姑饌婦祭内贊者助之既
祭乃食三飯卒食内贊者洗爵酌酒酳婦婦降席西面再
拜受爵升席坐祭酒飲訖執爵興降席東南面立内贊
者受爵奠於篚婦進西面再拜舅姑先降自西階婦降
自阼階(凡庶子婦舅姑不降而婦降自西階以出)
婚會
其日主人至於賓大門外之西東面立賓立於阼階下
西面儐者進於賓之左北面受命出立於大門外之東
西面曰敢請事主人曰某有嘉禮請吾子有顧儐者入
告遂引賓出大門外之東西面再拜主人答拜主人曰
某有嘉禮請吾子有顧賓曰敢辭主人曰敢固請賓曰
辭不得命敢不從主人拜賓答拜主人還賓遂與諸親
從之贊者預鋪賓席於堂上楹間近北南向設賓之宗
室席位於賓席西南賓之異姓席位於宗室之南又於
西階下設異姓之席位皆重行東向以北為上設主人
席位於阼階上西面設主人宗室席位於主人東北設
異姓席位於宗室之北皆重行西面以南為上又設主
人異姓席位於東階下重行西向以北為上賓至立於
主人大門外之西東面賓之宗室立於賓西南異姓立
於宗室之南俱重行東面以北為上儐者引主人出立
於大門外之西東面主人諸親立於大門内之東重行
西面以南為上立定主人西面再拜賓東面答拜主人
揖賓賓報揖儐引主人又儐者引賓以入諸親以次從
入至内門主人諸親以次從入如常至階主人揖賓賓
報揖賓主及諸親以次升各如常立於席後庭前者亦
如之立定賓主及諸親俱坐執爵者酌酒升自東階酒
升堂賓主及諸親皆起執爵者以酒授主人賓者引主
人進詣賓席前西北面立賓自席西進東南向受爵儐
者引主人退復位賓還席後賓主及諸親俱坐執爵者
又以酒授主人及賓主諸親賓主俱祭而飲諸親不祭
而飲爵行一周食升堂賓主及諸親皆起掌食者以醢
醬豆授主人進席設於賓席前賓曰請吾子無辱主人
曰不敢忘禮儐者引主人復位執饌者以籩豆簠簋俎
鈃設於賓主席前又加以匕箸執饌者以次設食訖賓
主皆祭而食諸親不祭而食於賓祭主人辭曰疏食不
足祭賓食三飯而止主人曰請吾子食賓更飯食畢遂
進庶羞觴行如常會畢賓主及諸親俱興儐者各引賓
主以下降出賓主及賓之諸親皆復門外位主人諸親
復門内位主人再拜送賓退儐者引主人入
婦人禮會
女賓乘車入至下車所内贊者引入主人迎送於閣内
相稱之辭各准其夫餘如丈夫之禮
饗丈夫送者
其日掌事者鋪賓席於堂上楹間近北南面又鋪主人
席於阼階上西向又設衆賓之席於賓西南設從者席
位於西階下重行東向北上儐者引賓以下立於主人門外之
西俱重行東面以北為上立定儐者引主人立於門東西面主
人揖賓賓報揖儐者各引賓主以下入至階主人揖賓賓
報揖賓主以下俱升立於席後立定賓主以下俱坐遂
進酒設食如婚會儀會畢賓主以下俱興儐者引賓立
於西階上東面主人掌事者奉束帛之篚升以授主人
主人執篚西面立賓西階上北面再拜主人進立於楹
間南面賓進立於主人之西俱南面主人以篚幣授賓
賓受退立於西階上東面主人還東階上北面再拜送
儐者引賓以下降自西階從者迓受幣在庭者以次出
復門外位儐者引主人降自東階出門東西面拜送賓
退主人入
饗婦人送者
内儐者引賓升主人迎送於閣内相稱之辭各准其夫
酬以束帛如丈夫之禮
大唐開元禮卷一百二十四
