大唐開元禮卷二十三唐蕭嵩等撰
吉禮
臘日蜡百神於南郊有司攝事
齋戒陳設
奠玉帛進熟
齋戒
凡預祀之官散齋三日致齋二日(散齋皆於正寢致齋一日於本司一日於)
(祀所其無本司者皆於祀所)凡散齋理事如舊惟不弔喪問疾不作
樂不判署刑殺文書不行刑罰不預穢惡致齋惟祀事
得行其餘悉斷其祀官已齋而闕者通攝行事光禄卿
監取明水火(太官令取水於隂鑒取火於陽燧其火以供爨水以注之酒尊)前蜡一日
諸衞令其屬未後一刻各以其方器服守衞壝門與太
樂工人俱清齋一宿
陳設
前蜡三日衞尉設祀官公卿以下次於東壝之外道南
北西向上陳設饌幔於内壝東門西門之外道東西向
(東方南方之饌陳於東門外西南方及西方之饌陳於西門外北方之饌陳於北門外)前蜡二日
太樂令設宫懸之樂於壇南内壝之外東方西方磬簴
起北鐘簴次之南方北方磬簴起西鐘簴次之設十二
鎛鐘於北懸之間各依辰位樹雷鼓於北懸之内道之
左右植建鼓於西隅置柷敔於懸内(柷在左敔在右)設歌鐘歌
磬於壇上近南北向磬簴在西鐘簴在東其匏竹者立
於壇下重行北向相對為首(凡懸皆展而編之)諸工人各位於
懸後東方西方以北為上南方北方以西為上右校掃
除壇之内外郊社令積柴於燎壇(其壇於神壇之左内壝之外)方八
尺高一丈開上南出戸方三尺右校又為瘞埳於壇之
壬地内壝之外方深取足容物南出陛前蜡二日奉禮
設祀官公卿位於内壝東門之外道南西向分獻之官
於公卿之南執事者陪其後每等異位俱重行西面以
北為上設望燎位當柴壇之北南向設御史位於壇上
一位於東南隅西向一位於西南隅東向令史各陪其
後於壇下設奉禮位於樂懸東北贊者二人在南差退俱
西向又設奉禮贊者位於燎壇東北西面北上設協律郎
位於壇上北陛之西東向設太樂令位于北懸之間當壇
北向設祀官公卿以下門外位皆於東壝之外道南每等
異位重行北面以西爲上設日月酒樽之位大明太樽二
著樽二山罍一在壇上東南隅北向夜明太樽二著樽二
山罍一在壇上於西南隅北向神農氏伊耆氏各著樽二
於其壇上五星五官后稷各象樽二七宿田畯龍麟朱鳥
騶虞玄武等各壺樽二鱗羽臝毛介等散樽二俱設於神
座之左而右向五方岳鎮海瀆俱山樽二山川林澤俱蜃
樽二丘陵墳衍原隰井泉水墉坊郵表畷於菟猫等俱散
樽二各設於神座之右而左向(伊耆氏以上之尊置於坫星以下尊俱藉以席皆加勺羃)
(設爵於尊下)設洗於壇南北向罍水在洗東篚在洗西南肆(篚實以巾)
(爵)設方獻罍洗篚羃各於其方陛道之左右俱内向執樽
罍篚羃者各於樽罍篚羃之後各設玉幣之篚於壇之上
下樽坫之所晡後謁者引光禄卿詣厨視濯溉又謁者引
諸祀官詣厨省饌具訖俱還齋所蜡日未明十五刻大
官令帥宰人以鸞刀割牲祝以豆取毛血置於饌所遂
烹牲(日青牲一月白牲一其餘方各少牢一)未明五刻太史令郊社令升設日
月神座於壇上大明於北方少東夜明於大明之西俱
南向席皆以藁秸神農氏伊耆氏神座各於其壇上俱
内向設后稷氏神座於壇東西向設五官田畯之坐各
於其方設五星十二次二十八宿五岳四鎮四海四瀆
五方山川林澤丘陵墳衍原隰井泉神座各於其方之
壇其五方神獸鱗羽臝毛介水墉坊郵表畷於菟猫等
之座各於其方壇之後俱内向相對爲首自神農伊耆
以下凡一百八十七座其席皆以莞設神位各於坐首
奠玉帛
蜡日未明三刻諸祀官各服其服郊社令良醖令各率
其屬入實樽罍玉幣(凡尊之次太尊爲上實以醴齊著尊次之實以盎齊神農伊耆之著)
(尊實以盎齊五星三辰五官后稷之象尊實以醍齊七宿田畯之壺尊俱實以沈齊五方岳鎮海瀆之山尊實以醍)
(齊山川林澤之蜃尊實以沈齊丘陵以下之散尊實以清酒玄酒各實於諸㘴上尊禮神之玉大明夜明俱以)
(圭璧大明之幣以青夜明之幣以白神農氏之幣以赤伊耆氏之幣以玄五星以下之幣各從其方色)太
官令帥進饌者實諸邊豆簠簋各設於内壝之外饌幔
内未明二刻奉禮率贊者先入就位贊引引御史博士
諸太祝及令史祝史與執樽罍篚羃者入自東門當壇
南重行北面西上(凡引導者每曲一逡廵)立定奉禮曰再拜贊者
承傳(凡奉禮有詞贊者皆承傳)御史以下皆再拜訖執樽者升自東
陛立於樽所壇下執樽罍篚羃者各就位贊引引御史
博士諸太祝詣壇東陛升行掃除於上令史祝史行掃
除於下訖引就位未明一刻太樂令帥工人二舞次入
就位文舞入陳於懸内武舞立於懸南道西謁者引司
空入就位立定奉禮曰再拜司空再拜訖謁者引司空
詣壇東陛升行掃除於上降行樂懸於下訖引還本位
初司空入謁者引祀官贊引引執事者俱就壝外位司
空行掃除訖謁者贊引各引祀官次入就位立定奉禮
曰衆官再拜衆官在位者皆再拜(其先拜者不拜)謁者進太尉
之左白有司謹具請行事退復位協律郎跪俛伏舉麾
(凡取物者皆俛伏而取以興奠物則奠訖俛伏而後興)鼓柷樂作無射夷則奏永
和蕤賓姑洗太簇奏順和黃鍾奏豫和凡六均均一成
俱以文舞之舞偃麾戛敔樂止(凡樂皆協律郎舉麾工鼓柷而後作偃麾)
(戞敔而後止)奉禮曰衆官再拜在位衆官皆再拜上下諸太
祝俱取玉幣於篚各立於樽所謁者引太尉詣南陛升
壇北向立太祝加玉於幣東向授太尉太尉受玉幣登
歌作肅和之樂乃以大吕之均謁者引太尉進北面跪
奠於大明神坐興謁者引大尉少退北向再拜謁者引
太尉詣夜明神坐前北向立太祝奉玉幣東向授太尉
太尉受玉幣謁者引太尉跪奠玉幣於夜明神坐興謁
者引太尉少退北向再拜訖登歌止謁者引太尉降自
南陛還本位初壇上奠玉帛訖伊耆氏以下諸太祝各
奉其幣進奠於神坐還樽所初衆官拜訖祝史各奉毛
血入各由南陛升諸太祝迎取於壇上俱進奠於神坐
前諸太祝與祝史退立於樽所
進熟
太尉既升奠玉幣太官令出帥進饌者奉饌各陳於内
壝門外謁者引司徒出詣饌所司徒奉大明之俎諸太
祝既奠毛血太官令引饌入俎初入門雍和之樂作以
黃鍾之均(自後酌獻皆奏雍和之樂)饌至陛樂止祝史俱升徹毛血
之豆降自東陛以出饌升諸太祝迎引於壇上各設於
神坐前(籩豆盖羃先徹乃升簠簋既奠却其盖於下)設訖謁者引司徒太官
令帥進饌者降自東陛以出諸太祝各還樽所又進設
神農氏以下之饌相次而畢初壇上設饌訖謁者引太尉升
自南陛詣大明酒樽所執樽者舉羃太尉酌醴齊訖樂
作謁者引太尉進大明神坐前北向跪奠爵興謁者引
太尉少退北向立樂止太祝持版進神坐之左西向跪
讀祝文曰維某年歲次月朔日子嗣天子臣某謹遣具
位臣姓名敢昭告於大明惟神晷耀千里精烜萬物覺
寤黎烝化成品彙今璇璣齊運玉燭和平六府孔修百
禮斯洽謹以玉帛犧齊粢盛庶品致其燔燎尚饗訖興
太尉再拜初讀祝文訖樂作太祝進奠版於神坐還樽
所太尉拜訖樂止謁者引太尉詣夜明酒樽所取匏爵
於坫執樽者舉羃太尉酌醴齊訖樂作謁者引太尉進
詣夜明神坐前北向跪奠爵興謁者引太尉少退北向
立樂止太祝持版進神坐之右東面跪讀祝文曰維某
年歲次月朔日子嗣天子臣某謹遣具位臣姓名敢昭
告於夜明惟神貞此光華恒茲盈减表斯寒暑節以運
行對時育物登成是賴豐年之報式備恒禮謹以制幣
犧齊粢盛庶品致其燔燎尚饗訖興太尉再拜初讀
祝文訖樂作太祝進奠版於神坐前還樽所太尉再拜
訖樂止謁者引太尉少東當兩坐間北向立太祝各以
爵酌罍福酒合置一爵一太祝持爵進太尉之右西向
立太尉再拜受爵跪祭酒啐酒奠爵興太祝各帥齋郎
進俎太祝减神前胙肉於俎以胙肉共置一俎上太
祝持俎西向授太尉太尉受以授齋郎太尉跪取爵
遂飲卒爵太祝進受爵復於坫太尉興再拜謁者引太
尉降復位文舞出鼓柷作舒和之樂出訖戛敔樂止武
舞入鼓柷作舒和之樂立定戛敔樂止初太尉獻將畢
謁者引太常卿詣罍洗盥手洗匏爵謁者引太常卿自
東陛升壇詣大明酒樽所執樽者舉羃太常卿酌盎齊
武舞作謁者引太常卿進大明神坐前北向跪奠爵興
謁者引太常卿少退再拜謁者引太常卿詣夜明酒樽
所取匏爵於坫執樽者舉幂太常卿酌盎齊謁者引太
常卿進詣夜明神坐前北向跪奠爵興謁者引太常卿
少退再拜謁者引太常卿少東當兩坐間北向立太祝
各以爵酌罍福酒合置一爵一太祝持爵進太常卿之
右西向立太常卿再拜跪祭酒遂飲卒爵太祝進受爵
復於坫太常卿興再拜謁者引太常卿降復位初太常
卿獻將畢謁者引光禄卿詣罍洗盥手洗匏爵升酌盎齊
終獻如亞獻之儀訖初亞獻升壇謁者二人引獻官詣
罍洗盥手洗爵酌酒一獻帝伊耆氏一獻神農氏奠爵
神坐前向神立太祝持版進神坐之右跪讀祝文訖興
獻官再拜訖謁者引降本位初伊耆氏獻官將升謁者
五人各引獻官以次詣罍洗盥手洗爵詣酒樽所酌酒
一獻歲星一獻熒惑一獻鎮星一獻太白一獻辰星各
奠於神坐少退向神立於獻官奠訖三辰七宿皆祝史
助奠相次俱畢太祝各持版進於神坐之右跪讀祝文
訖興(凡讀祝文每一番獻酒從東方祝文為始讀訖次南方次西方次北方餘神亦同)獻官再
拜訖諸太祝各進奠版於神坐還樽所謁者遂引五星
等獻官各詣罍洗盥手洗爵各詣酒樽所酌酒一獻東
岳一獻南岳一獻中岳一獻西岳一獻北岳俱奠於神
坐少退向神立岳鎮海瀆山川林澤丘陵墳衍原隰井
泉皆祝史助奠相次俱畢太祝持版進神坐之右跪讀
祝文訖興獻官再拜訖太祝奠版於神坐還樽所謁者
各引獻官還本位初岳鎮奠酒贊引五人各引獻官詣
罍洗盥洗各詣酒樽所酌酒一獻勾芒氏一獻祝融氏
一獻后土氏一獻蓐收氏一獻玄冥氏后稷田畯等各
祝史助奠訖祝史持版進神坐之右跪讀祝文訖興(餘與)
(東方同惟無后稷)獻官再拜訖祝史奠版於神坐贊引遂引五
官獻官等詣罍洗盥洗詣酒樽所酌酒分獻五靈其鱗
羽蠃毛介猫於菟坊水墉昆蟲等皆齋郎助奠相次俱
畢祝史持版跪讀祝文訖興獻官拜訖奠版各引還本
位武舞六成樂止舞獻俱畢上下諸祝各進徹豆還樽
所(徹者籩豆各一少移於故處)奉禮曰賜胙贊者唱衆官再拜衆官
在位者皆再拜樂作一成止謁者進太尉之左白請就
望燎位謁者引太尉就望燎位南向立於衆官將拜上
下諸祝各執篚進神坐前取玉帛祝版齋郎以俎載牲
醴稷黍飯爵酒各由其陛降壇經懸内當柴壇南東行
自南陛登壇以玉幣祝版饌物置於柴上戶内諸祝以
星辰七宿以上之禮幣皆從燎神農氏伊耆氏岳鎮以
下之祝俱詣瘞埳以玉幣饌物置於埳訖奉禮曰可燎東西
面各六人以炬燎初唱可燎瘞埳東西廂各四人寘土火半
柴謁者進太尉之左白禮畢遂引太尉出又贊引各引
祀官以次出贊引引御史以下各復執事位立定奉禮
曰再拜御史以下皆再拜贊引引出工人二舞以次出
其神農氏以下祝版燔於齋所大明夜明祝版御署伊
耆以下獻官署帝伊耆氏祝文曰維某年歲次月朔日
子嗣開元神武皇帝某謹遣具位臣姓名敢昭告於帝伊
耆氏惟帝體仁尚義崇本念功爰創嘉祀息農饗物今
九土攸宜百榖豐稔備茲八蜡大旅四方謹以制幣犧
齊粢盛庶品明薦於帝尚饗帝神農氏祝文曰維某年
歲次月朔日子嗣開元神武皇帝某謹遣具位臣姓名敢
昭告於帝神農氏惟帝肇興播植粒此黎元今時和歲
稔神功是賴謹以制幣犧齊粢盛庶品明薦於帝尚饗
東方歲星祝文曰維某年歲次月朔日子嗣天子某謹
遣具位臣姓名敢昭告於東方歲星七宿惟神列位垂
象叶贊穹蒼昭晰羣生阜蕃庶類今時和歲稔恒禮是
率謹陳嘉薦庶神饗之(南方中央西方北方並准此)東方岳鎮海瀆
祝文曰維某年歲次月朔日子嗣天子某謹遣具位臣
姓名敢昭告於東方岳鎮海瀆惟神宣導坤儀興降雲
雨亭育庶品實頼滋液年榖順成用通大蜡謹薦嘉祀
溥被一方山林川澤丘陵墳衍原隰井泉庶神咸饗(南方)
(西方北方並准此)勾芒氏祝文曰維某年歲次月朔日子嗣開元
神武皇帝某謹遣具位臣姓名敢昭告於勾芒氏惟神
贊陽出滯發生品物萌者畢達仁德以宣用陳明薦神
其臨饗后稷氏祝文曰維某年歲次月朔日子嗣開元神
武皇帝某謹遣具位臣姓名敢昭告於后稷氏惟神誕
降嘉種播茲百榖烝庶以粒乂此萬邦爰及田畯實勸
農穡謹薦明祀庶神饗之祝融氏祝文曰維某年歲次
月朔日子嗣開元神武皇帝某謹遣具位臣姓名敢昭告
於祝融氏惟神典司火正淳曜昭明式贊南訛厥功以
致豐年之薦庶神臨饗后土氏祝文曰維某年歲次月
朔日子嗣開元神武皇帝某謹遣具位臣姓名敢昭告於
后土氏惟神式贊黃道典司土正居中執信是興稼穡年
穀既登庶饗嘉薦蓐收氏祝文曰維某年歲次月朔
日子嗣開元神武皇帝某謹遣具位臣姓名敢昭告於蓐
收氏惟神典司金正式贊西成執矩懷莊尚義趨力豐
年之報饗兹嘉祀玄冥氏祝文曰維某年歲次月朔日
子嗣開元神武皇帝某謹遣具位臣姓名敢昭告於玄冥
氏惟神典司水正贊序幽都厥務安寧積藏斯至豐年之
祀庶饗明薦蒼龍祝文曰維某年歲次月朔日子嗣
天子某謹遣具位臣姓名敢昭告於蒼龍之神惟神體
備幽明質兼小大實為鱗長贊時造物歲稔年豐實資
弭患式陳嘉薦百靈是屬爰集東方鱗羽臝毛介衆族
猫於菟坊水墉昆蟲諸神庶幾咸饗(其朱鳥騶虞玄武祝文首尾並與此)
(同麟祝文發首亦皆同此)朱鳥之神惟神肇自火精冠茲羽族輔時
宣化效仁蹈禮年和歲稔有頼厥功麟之神惟神體信
為質惟和是歸作長毛宗表靈玉牒年穀豐稔實資宣
助式陳嘉薦庶神臨饗騶虞之神惟神體信至仁稟靈
金宿贊育生類實參利物爰茲報功用率恒祀玄武之
神惟神誕禀辰精長茲介族先知稱貴誠行攸底伊此
豐年有憑宜慶
大唐開元禮卷二十三
