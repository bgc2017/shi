大唐開元禮卷一百二十三唐蕭嵩等撰
嘉禮
三品以上婚
納采問名
納吉納徵
請期親迎
見舅姑盥饋
婚會婦人禮會
饗丈夫送者饗婦人送者
納采
婚禮先使媒氏通書女氏許之乃致納采之禮前一日
主人設賓次於大門外道右南向其後納吉納徵請期
親迎設次皆如之其日大昕使者至女氏大門外掌次
者延入次主人公服受其禮於廟(無廟者於正寢)掌事者布神
席於室戶外之西右几使者公服出次立於大門外之
西東面主人立於東階下西面儐者立於主人之左北
面受命出立於門東西面曰敢請事賓曰吾子有命貺
室某也(吾子女父某婿名)某有先人之禮使某也請納采(上某壻父)
(名下某使者稱)儐者入告主人曰某之子蠢愚又弗教吾子命
之某不敢辭儐者出告掌畜者以鴈授賓退立於後賓
左手執之主人迎於大門外之東西面再拜賓不答拜
主人揖賓以入賓從入主人入門而右賓入門而左至
於次門主人又揖入至内霤將曲揖當階主人曰請吾
子升賓曰某敢辭主人曰固請吾子升賓曰某敢固辭
主人曰終請吾子升賓曰某敢終辭主人升東階當阿
(阿楝也)西面賓升西階當阿東面賓曰敢納采主人阼階上
北面再拜進立於楹間南面賓進立於主人之西俱南
面賓授鴈降自西階以出
問名
納采禮畢賓既降立於内門外之西東面初賓降主人
還阼階東左右受鴈於序端主人降立於阼階下西面
儐者進受命出請事賓曰某既受命請加諸卜敢請女
為誰氏儐者入告主人曰吾子有命且以備數而擇之
某不敢辭儐者出告掌畜者以鴈授賓退立於後主人
迎於内門外之東西面揖賓以入主人入門而右賓入
門而左二揖至階三讓如初主人升阼階當阿西面賓
升西階當阿東面曰敢問名主人於阼階上北面再拜
進立於楹間南面賓進立於主人之西俱南面賓授雁
還立西階上東面主人還阼階上西面曰某第某女某
氏出賓出立於内門外之西東面主人退立於阼階東
左右受雁於序端主人降立於阼階下西面儐者進受
命出請事賓曰禮畢儐者入告主人曰吾子為事故至
於某之室某有先人之禮請禮從者儐者出告賓曰某
既得將事敢辭儐者入告主人曰先人之禮敢固以請
儐者出告賓曰某辭不得命敢不從儐者入告主人升
立於序端掌事者徹几改筵(莞筵紛純加藻席繢純一品二品雕几三品彤几主)
(人設神席亦准此)設甒醴於東房内西牖下加勺羃坫在樽北
實觶一角柶一加羃籩豆在坫北實脯醢設洗於東房
近北罍水在洗西篚在洗東北肆設訖主人降迎賓於
内門外之東西面主人揖賓報揖主人入賓從入二揖
至階三讓如初升主人於阼階上北面再拜賓於西階
上北面荅拜主人受几於序端掌事者内拂几三奉兩端西
北向進主人東南向外拂几三振袂内執之進西北向使者迎
受於筵前東南向以俟主人還阼階上北面拜送賓以
几避北面坐設於坐左興退於西階上北面答拜立於
西階東面贊者盥手洗觶酌醴加柶於觶覆之面葉出
房南面立主人受醴面柄進筵前北面立賓西階上北
面一拜進筵前東南面受醴復西階上位主人還阼階
上北面一拜送贊者薦脯醢於筵前賓進升筵坐左執
觶右取脯擩於醢祭於籩豆之間以柶祭醴三始扱一
祭又极再祭興以柶兼諸觶上躐降筵於西階上北面
坐啐醴建柶奠觶遂拜執觶興主人答拜賓進升筵坐
奠觶於籩之東賓退立於西階上東面掌事者奉篚幣
升自東階主人受於序端進西面立賓西階北面再拜
主人進楹間南面立賓進立於主人之西俱南面主人
以幣篚授賓賓受退立於西階上東面主人還東階上
北面拜送賓降自西階從者迓受幣賓出大門外之西
東面立主人降出門東西面拜送賓退主人入立於東
階下西面儐者告於主人曰賓不顧矣主人乃還於寢
於使者歸主人(壻之父)公服立於阼階下西面使者入告
立於主人之左北面曰某既得將事敢告主人曰聞命
使者退主人入(以下復命准此)
納吉
其日大昕使者至女氏大門外掌次者延入次掌事者
設几筵如初使者出次立於主人大門外之西東面主
人立於阼階下西面儐者進受命出請事賓曰吾子有
貺命某加諸卜占曰吉使某也敢告(某壻父名使某使者名)儐者
入告主人曰某之子不教唯恐弗堪吾子有吉某預在
焉某不敢辭儐者出告掌畜者以鴈授使者退立於後
主人迎拜如常主人揖賓以入賓從入主人入門而右
賓入門而左至於次門主人揖入二揖至階三讓如初
主人升阼階上西面賓升西階上東面曰敢納吉主人
北面再拜進立於楹間南面賓進立於主人之西俱南
面賓授鴈降自西階出立於次門外之西東面初使者
降主人還阼階東左右受鴈於序端主人降立於阼階
下西面儐者進受命出請事使者曰禮畢其禮賓如問
名之儀
納徵
其日大昕賓至女氏大門外掌事者延就次賓之掌事
者入布幕於主人次門之外玄纁束陳於幕上乘馬陳
於幕南北首西上主人掌事者設几筵如初(其玄纁束玄三疋纁)
(二疋合束之)陳設訖使者出次立於主人大門外之西東面
主人於阼階下西面儐者進受命出請事賓曰吾子有
嘉命貺室某也某有先人之禮束帛乘馬使某也請納
徵儐者入告主人曰吾子順先典貺某以重禮某敢不
承命儐者出告主人迎拜如常主人揖賓以入賓從入
主人入門而右賓入門而左至次門主人立於門東西
面賓立接西塾東面掌事者坐取玄纁興以授賓賓執
主人揖賓以入執馬者從入陳於庭三分庭一在南北
首西上主人二揖至階三讓如初主人升阼階當阿西
面賓升西階當阿東面曰敢納徵主人於阼階上北面再
拜進立於楹間南面賓進立於主人之西南面授束帛
受馬者自右受之以東賓之執馬者自前西而出賓初
授束帛降出次門外之西東面主人還阼階東左右受
束帛於序端主人降立於階下西面儐者進受命出請
事賓曰禮畢其禮賓如問名之儀
請期
其日大昕使者至於女氏大門外掌事者延入次又掌
事者設几筵如初使者出次立於主人大門外之西東
面主人立於阼階下西面儐者進受命出請事賓曰吾
子有賜某既申受命惟是三族之不虞使某也請吉日
儐者入告主人曰既受前命矣惟命是聽儐者出告賓
曰某聽命於吾子(某壻父名)儐者入告主人曰某固唯命是
聽儐者出告賓曰某使某受命於吾子吾子不許某敢
不告期日曰某(某吉日之甲乙)儐者入主人曰某敢不敬須儐
者出告掌畜者以鴈授使者退立於後主人迎拜如常
主人揖賓以入賓從入主人入門而右賓入門而左二
揖至階三讓而升主人升阼階當阿西面賓升西階當
阿東面曰敢告期主人阼階上北面再拜進立於楹間
南面賓進立於主人之西俱南面賓授鴈降出立於次
門外之西東面主人還阼階東左右受鴈於序端主人
降立於阼階下西面儐者進受命出請事賓曰禮畢其
禮賓如納徵之儀
親迎
其日大昕婿之父女之父各服其服告於禰廟(以酒脯告之一)
(獻無廟者告於正寢)將行父醮子於正寢贊者布席於東序西向
又設席於戶牖之間南向父公服坐於東序西向子服
其上服(一品衮冕二品氅冕三品毳冕四品綉冕五品玄冕六品爵弁庶人綘公服)升自西
階進立於席西南向贊者酌酒進北面以授子子再拜
受爵贊者薦脯醢於席前(脯醢出自房)子升席跪左執爵右
取脯擩於醢祭於籩豆之間右祭酒執爵興降席西南面
跪卒爵奠爵再拜興贊者受虚爵還樽所子進立於父
席前東面父命之曰往迎爾相承我宗事勖率以敬先
妣之嗣若則有常(庶子但云往迎爾相勖率以敬)子再拜曰不敢㤀命
又再拜降出初昏設洗於阼階東南東西當東霤南北以
堂深罍水在洗東加勺羃篚在洗西南肆實爵二巾二
加羃設婦洗於東房近北罍水在洗西加勺羃篚在洗
東北肆實以巾加羃陳饌於東房内西牖下(牲用少牢及腊三俎)
(二簋二簠二豋豆數一品十六二品十四三品十工)壻及婦共牢婦之簋簠及豆
豋之數各視其夫(牲體皆節折簋實稷黍簠實稻梁豋實以羹豆實醢醬虀葅之類)簋
簠豆豋加盖俎加羃樽於室中北墉下玄酒在西加羃
勺面柄又設樽於房戶外之東加勺羃無玄酒篚在南實
四爵二卺加羃(夫婦酌於内樽四爵兩巹凡六夫婦各三酳)主人乘革輅備
儀仗從者公服乘車以從婦車及從車各准其夫至於
婦氏大門外掌次者延入次贊者布席於室戶外之西
西上右几又布席於戶内南向設醴樽於房戶内東壁
下加勺羃坫在北實觶一角柶一於坫(口力)羃籩一豆一
又在坫北女各准其夫服花釵翟衣(一品花釵九樹翟九等二品花釵八)
(樹翟八等三品花釵七樹翟七等)入於房即席南向立姆服禮衣在其
右女從者在其後父公服升自東階立於房外之東西面
内贊者以觶酌醴加柶覆之面柄進女席前北面女降
席西南面再拜受觶内贊者薦脯醢於席前女升席跪
左執觶右取脯擩於醢祭於籩豆之間遂以柶祭醴三
始扱一祭又极再祭興筵末跪啐醴建柶奠觶於豆
東降席西再拜訖升席南面立内贊者徹薦觶主人降
立於東階東南西面賓出次立於門西東面(賓壻也)賓者進受命
出立於門東西面曰敢請事賓曰吾子有命以兹初婚
某父使某將請承命儐者入告主人曰某固敬具以須
主人迎賓於大門外之東西面再拜賓答拜主人揖賓
賓報揖主人入賓執鴈從入至於寢門主人又揖入至
内霤將曲揖當階揖至階主人曰請吾子升賓曰某敢
辭主人曰固請吾子升賓曰某敢固辭主人曰終請吾
子升賓曰某敢終辭主人升自阼階西面立賓升自西
階進當房戶北面跪奠鴈興再拜降出主人不降送於
賓入門母出立於房戶之西南面於賓拜訖姆導女出
於母左父少進西面戒之必有正焉若衣若笲命之曰
戒之敬之夙夜無違命母戒於西階上施衿結帨戒之
曰勉之敬之夙夜無違(帨佩巾)庶母及門内施鞶申之以
父母之命命之曰敬恭聽宗父母之言夙夜無愆視諸衿
鞶(鞶鞶囊婦人鞶絲所以盛帨巾之屬也)女出至車壻授綏姆辭曰未教
不足與為禮婦乘以几加幜壻馭輪三周馭者代之主
人使其屬送之壻出乘車先婦車從而行於門外下車
以俟婦至降車北面立壻南面揖婦以入及寢門又揖
以入贊者徹樽羃酌玄酒三注於樽女從者布席於奥
東向(西南隅謂之奥若室内窄則席於堂上楹間東向設樽於室戸東)主人導婦升自
西階入於室即席東面立婦人立於樽西南面壻盥於
南洗女從者沃之婦盥於北洗壻從者沃之贊者以饌
入設醬於席前葅醢在其北俎三入設於豆東腊特於
俎北贊者設黍於醬東稷稻粱在東設湇於醬南設對
醬於東(對醬婦醬也設之當特俎)葅醢在其南北上設黍於腊北其
西稷稻粱設湇於醬北贊啓會㕁於簠簋南對簠簋於
北(啓發也)皆加匕箸壻從者布對席於饌東贊者西面告
饌具主人揖婦即對席西面皆坐贊者皆授匕箸各
以葅擩於醢皆祭於豆間又皆祭黍贊者各取肺絶末
以授皆祭贊者以肺加之俎(凡祭與食皆贊者贊之)贊者各移黍
置於席上授肺脊食以湇醬三飯卒食贊者二人俱洗爵
於房酌於室内之樽詣戶西北面以酳主人主人及婦
皆興再拜受爵贊者北面答拜主人及婦皆坐祭酒贊
者以肝從皆奠爵取肝振祭嚌之贊者皆受實於爼豆
各取爵皆飲訖執爵興贊者受爵主人及婦皆再拜贊者
以爵復於坫又以爵酌再酳主人及婦仍立受爵坐飲
卒爵皆興贊者受爵復於坫三酳用巹如再酳主人及
婦立於席後贊者皆降東階洗爵升酌於戶外樽入戶
北面跪奠爵興再拜皆坐取爵祭遂飲卒爵奠爵遂拜
執爵興夫婦答拜降奠爵於篚主人出脫衣服於房婦
退立樽南西面位贊者徹饌設於東房如初婦脫服於
室衽於奥北趾(衽卧席)主人入燭出婦從者餕夫之餘夫
從者餕婦之餘贊者酌戶外樽酳之女從者待於戶外
呼則聞
見舅姑
質明贊者見婦於舅姑立於寢門外贊者布舅席於東
序西向布姑席於房戶外之西南向舅姑俱即席坐婦
執笲棗栗(笲竹噐玄表纁裏)自門外入升自西階東面再拜進
跪奠於舅席前舅撫之贊者進徹以東婦退復東面位
又再拜降自西階受笲腶脩(腶脩婦從者執俟於階下)升進北面再拜
進跪奠於姑席前姑舉之内贊者受以東婦退復北面
位又再拜贊設婦席於室戶西南面(在姑之席西少北)側樽甒
醴於戶内東壁下加勺羃籩豆各一實以脯醢在樽北
設洗於東房近北罍水在洗西篚在洗東北肆(篚實以觶巾角)
(各一加羃)婦立於席西南面内贊者盥手洗觶酌醴加柶
面柄出房詣婦席前北面立婦進東面拜受退復位内
贊者西階上北面拜送内贊者薦脯醢於席前婦升席
坐左執觶右取脯擩於醢祭於籩豆之間以柶祭醴三
始扱一祭又极再祭加柶於觶面葉興降席西東面坐
啐醴建柶興拜内贊者答拜婦進升席跪奠觶於豆東
取脯降自西階以出授婦氏從人於寝門外
盥饋
舅姑入於室婦盥饋贊者布席於室之奥舅姑共席坐
俱東面南上贊者設樽於室内北牖下饌於房内西墉下
其饌如同牢(牲體皆節折左載之於舅俎右載之於姑俎也)婦入升自西階入
房以醬進設於舅姑席前其他饌從者設之皆加匕箸
俱以南為上俎入各設於豆東訖贊者各授箸舅姑各
以葅擩於醬祭於籩豆之間又祭飯訖乃食三飯卒食
婦入於房盥手洗爵入室酌酒酳舅進奠爵於舅席
前少東西面再拜舅取爵祭酒飲之婦受爵出戶入
房奠於篚又盥手洗爵酌酒酳姑如酳舅之禮設婦
席於室内北牖下樽東南面婦徹饌設於席前如初
西上(婦親徹醬設之其他從者設之)婦進西面再拜退升席南向坐
將餕舅命易醬内贊者易之婦乃餕姑饌婦祭内贊
者助之既祭乃食三飯卒食内贊者洗爵酌醑酳婦
婦降席西面再拜受爵升席坐祭飲訖執爵興降席
東南面立内贊者受爵奠於坫婦進西面再拜
舅姑先降自西階婦降自阼階(凡席子婦舅姑不降而婦降自)
(西階以出)
婚會
其日主人至於賓大門外之西東面立賓立阼階下西
面儐者進於賓之左北面受命出立於大門外之東西
面曰敢請事主人曰某有嘉禮請某子有顧儐者入告
遂引賓出大門外之東西面再拜主人答拜主人曰某
有嘉禮請吾子有顧賓曰敢辭主人曰敢固請賓曰辭不得
命敢不從主人拜賓答拜主人還賓遂與諸親從之贊者預
鋪賓席於堂上楹間近北南面設賓之宗室席位於賓席西
南賓之異姓席位於宗室之南又於西階下設異姓席位皆重
行東面以北為上設主人席位於阼階上西面設主人宗室席
位於主人東北設異姓席位於宗室之北皆重行西面以南
為上又設主人異姓席位於東階下重行西向以北為上賓
至立於主人大門外之西東面賓之宗室立於賓西南異姓
立於宗室之南俱重行東面以北為上儐者引主人出
立於大門外之東西面主人諸親立於大門外之東重
行西面以南為上立定主人西面再拜賓東面答拜主
人揖賓賓報揖儐引主人又儐者引賓以入諸親以次
從入至内門主人諸親以次從入加常至階主人揖賓
賓報揖賓主及諸親以次升各立於席後其庭前者亦
如之立定賓主及諸親俱坐執爵者酌酒升自東階酒
升堂賓主及諸親皆起執爵者以酒授主人儐者引主
人進詣賓席前西北面立賓自席西進東南向受爵儐
者引主人退復位賓還席後賓主及諸親俱坐執爵者
又以酒授主人及賓主諸親賓主俱祭而飲諸親不祭
而飲爵行一周食升堂賓主及諸親皆起掌食者以醢
醬豆授主人儐者引主人進設於賓席前賓曰請吾子
無辱主人曰不敢㤀禮儐者引主人復位執饌者以籩
豆簋簠俎鈃設於賓主席前又加以匕箸執饌者以次
設食訖賓主皆祭而食諸親不祭而食於賓祭主人曰
疏食不足祭賓主俱食三飯而止主人曰請吾子食賓
更飯會畢遂進庶羞觴行如常食畢賓主及諸親俱興
儐者各引賓主以下降出賓主及賓之諸親皆復門外
位主人諸親復門内位主人再拜送賓退儐者引主人
入
婦人禮會
女賓乘車入至下車所内儐者引入主人迎送於閣内
相稱之辭各准其夫餘如丈夫之禮
饗丈夫送者
其日掌事者鋪賓席於堂下楹間近北南向又鋪主人
席於阼階上西向又設衆賓之席於賓西南設從者席
位於西階下重行東向北上儐者引賓以下立於主人門外
之西俱重行東面以北為上立定儐者引主人出立於門東西
面主人揖賓賓報揖儐者各引賓主以下入至階主人揖賓
賓報揖賓主以下俱升立於席後立定賓主以下俱坐
遂進酒設食如婚會之儀會畢賓主以下俱興儐者引
賓立於西階上東面主人掌事者奉束帛之篚升以授
主人主人執篚西面立賓西階上北面再拜主人進立
於楹間南面賓進立於主人之西俱南面主人以篚幣
授賓賓受退立於西階上東面主人還東階上北面再
拜送儐者引賓以下降自西階從者迓受幣在庭者以
次出復門外位儐者引主人降自東階出門東西面拜
送賓退主人入
饗婦人送者
内儐者引賓升主人迎送於閣内相稱之辭各准其夫
酬以束帛如丈夫之禮
大唐開元禮卷一百二十三
