大唐開元禮卷一百一唐蕭嵩等撰
嘉禮
皇帝於明堂讀孟秋令
皇帝於明堂讀仲秋令
皇帝於明堂讀季秋令
皇帝於明堂讀孟秋令
陳設
禮部尚書先讀令三日奏讀月令承以宣告前三日尚舍直
長施大次於白虎門外道北南向尚舍奉御設御坐守宫設
文武侍臣次於大次之後文官在左武官在右俱南向設羣
官次於壁水西門之外文官在南武官在北俱東上前一
日尚舍奉御設御幄坐於總章左个近東西向守宫設三
品以上及諸司掌官坐於堂上文官於御坐西南北向武官
於御坐西北南向俱重行東上(無長官者次官一人升判官不合)設刑部郎
中讀令坐於御坐西北南向有案設文官解劔席於申陛之
左設武官解劔席於酉陛之右皆内向太樂令展宫懸於總
章左个之庭設舉麾位於堂上申陛之北南向一位於樂懸
西南北向典儀設三品以上及應升坐者位於懸西文左武
右俱重行東向相對為首又設非升坐者位文官四品五品
於懸南六品以下於其西絶位俱北向武官四品五品於
懸北六品以下於其西當文官俱南向皆重行東上設典
儀位於懸之東南贊者二人在西差退俱北向奉禮設
門外位各於次前俱每等異位重行相向東上
鑾駕出宫
前出宫三日本司宣設内外各供其職守宫設從駕之官五
品以上次於承天門外東西朝堂如常前二日太樂令設宫
懸之樂於殿庭如常儀其日未明七刻搥一鼔為一嚴(三嚴時節)
(前一日侍中奏裁)侍中奏開宫殿門及城門未明五刻搥二鼔為再嚴
侍中版奏請中嚴奉禮設從駕羣官五品以上位文官於東朝
堂之前西向武官於西朝堂之前東向俱重行北上從駕羣
官五品以上俱集朝堂次各服其服(其六品以下並駕發之前預赴明堂所俱就次)
(各服其服)所司陳小駕鹵簿未明二刻搥三鼓為三嚴諸衞
之屬各督其隊與鈒戟以次陳于殿庭謁者引從駕群
官各就朝堂前位諸侍衞之官各服其器服侍中中書
令以下俱詣西閤奉迎(侍中負璽如式)乘黃令進金輅於西閤
外南向千牛將軍一人執長刀立于輅前北向黃門侍
郎一人在侍臣之前贊者二人又在黃門之前侍中版
奏外辦太僕卿奮衣而升正立執轡皇帝服通天冠白
紗袍佩白玉御輿以出曲直華盖警蹕侍衞如常儀皇
帝將出仗動太樂令令撞黃鐘之鐘右五鐘皆應協律
郎跪俛伏舉麾鼓柷奏太和之樂千牛將軍前執轡皇
帝升輅太僕卿立授綏侍中中書令以下夾侍如常黃
門侍郎進當鑾駕前跪奏稱黃門侍郎臣某言請鑾駕
發引俛伏興退復位(凡黃門侍郎奏請皆進當鑾駕前跪奏稱具官臣某言訖俛伏興)
鑾駕動又稱警蹕黃門侍郎與贊者夾引以出千牛將
軍夾輅而趍駕至太極門偃麾戛敔樂止出太極門鼔
柷奏采茨之樂出嘉德門戛敔樂止(凡樂皆協律郎舉麾工鼓柷而後作)
(偃麾戛敔而後止)至承天門外侍臣上馬所黃門侍郎奏稱請
鑾駕權停勅侍臣上馬侍中前承制退稱制曰可黃門
侍郎退稱侍臣上馬贊者承傳文武侍臣皆上馬諸衞
之官各督其屬左右翊駕在黃麾内符寳郎奉六寳與
殿中監後部從侍中中書令以下夾侍于輅前贊者在
供奉官人内侍臣上馬畢黃門侍郎奏稱請勅車右升
侍中前承詔退稱制曰可黃門侍郎退復位千牛將軍
升訖黃門侍郎奏稱請鑾駕發引退復位鑾駕動稱警
蹕鼓傳音如常鼓吹振作而行其從駕之官在玄武隊
後如常儀
讀令
其日依時刻諸衞勒所部屯門列仗及總章左个之庭
如常先至羣官俱集次各服其服駕將至通事舍人各
引先至羣官俱就門外位駕至大次門外廻輅南向千
牛將軍降立于輅右侍中進當鑾駕前跪奏稱侍中臣
某言請降輅俛伏興還侍位皇帝降輅御輿之大次繖
扇華盖侍衞警蹕如常儀通事舍人引文武五品以上
從駕之官皆就門外位太樂令帥工人就位協律郎入
就舉麾位典儀帥贊者先入就位通事舍人引群官非
升坐者入就位刑部郎中以月令置于案覆以帊令史
二人俱絳公服對舉案立于武官五品西北郎中立于
案後南面侍中版奏外辦皇帝御輿出次曲直華盖侍
衞警蹕如常儀入自白虎門皇帝初入門太樂令令撞
𬎼賓之鐘左五鐘皆應鼔柷作太和之樂皇帝升自申
陛入即御坐西向坐符實郎奉寳置于御坐侍臣夾侍
如常儀戛敔樂止典儀一人升立于左个西南北面通
事舍人引公王以下入就東面位公初入門舒和之樂
作(凡公行皆作舒和之樂)至位樂止群官立定典儀曰再拜贊者承
傳(凡典儀有詞贊者皆承傳)在位者皆再拜侍中前跪奏稱侍中臣
某言請延公王等升俛伏興又侍中稱制曰可侍中詣
左个西南北向稱制延公王等升堂上典儀承傳堂下
贊者又承傳在位者皆再拜通事舍人以次引東面位
者各詣其陛公初行樂作至觧劔席樂止公王以下俱
升席跪觧劔俛伏興脱舄通事舍人各引升立於坐後
刑部郎中引案進立於酉陛下侍中跪奏請讀月令俛
伏興又侍中稱制曰可侍中退復位刑部郎中再拜就
觧劔席跪觧劔俛伏興脱舄取令持案者仍立于下通
事舍人引刑部郎中奉令升自酉陛詣席北南向跪置
令於案俛伏興立於席後堂上典儀唱就坐公王以下
及刑部郎中並就位俛伏坐刑部郎中讀令每句一絶
使言聲可了讀令訖堂上典儀唱可起公王以下皆起
通事舍人引王公以下及刑部郎中俱降刑部郎中以
令置于案與群官俱跪佩劔俛㐲興脱舄通事舍人各
引還本位公初行樂作至位樂止立定典儀曰再拜在
位者皆再拜通事舍人引東面位者出公初行樂作出
門樂止侍中跪奏稱侍中臣某言禮畢俛伏興還侍位
皇帝興太樂令令撞黃鐘之鐘右五鐘皆應太和之樂
作皇帝降坐御輿以出之便次警蹕侍衞如來儀出門
樂止舍人引南北面位者以次出
孟秋令
孟秋之月日在翼昏建星中旦畢中其日庚辛其帝少
皡其神蓐收其蟲毛其音商律中夷則其數九其味辛
其臭腥其祀門凉風至白露降寒蝉鳴鷹乃祭鳥用始
行戮食麻與犬其器廉以深是月也以立秋先立秋七
日禮部奏曰某日立秋盛德在金皇帝乃齋立秋之日
皇帝親帥百官迎秋於西郊還賞帥武人於朝乃命將
帥選士厲兵簡練傑俊專任有功以征不義詰誅暴慢
以明好惡順彼遠方是月也命有司修法制繕囹圄具
桎梏禁止奸慎罪邪務搏執瞻傷察創視折審斷決獄
訟必端平戮有罪嚴斷刑天地始肅不可以贏是月也
農乃登糓皇帝嘗新先薦宗廟命百官始收斂完隄防
謹壅塞以備水潦修宫室坯墻垣補城郭孟秋行冬令
則隂氣大勝介蟲敗糓戎兵乃來行春令則其國乃旱
陽氣復還五糓無實行夏令則國多火災寒熱不節人
多瘧疾
鑾駕還宫
皇帝既還大次侍中版奏請觧嚴(將士不得輒離部伍)皇帝停大
次一刻頃搥一鼓為一嚴轉仗衞于還塗如來儀三刻
頃搥二鼓為再嚴將士布隊仗侍中版奏請中嚴五刻
頃搥三鼓為三嚴謁者贊引群官序立于次前文武侍
臣詣大次奉迎乘黃令進金輅于大次門外南向千牛
將軍立于輅右侍中版奏外辦太僕卿升執轡皇帝御
輿出繖扇侍衞警蹕如常儀皇帝升輅太僕卿立授綏
黃門侍郎奏稱請鑾駕發引退復位鑾駕動稱警蹕如
常儀黃門侍郎贊者夾引千牛將軍夾輅而趍至侍臣
上馬所黃門侍郎奏稱請鑾駕權停勅侍臣上馬侍中前
承制退稱制曰可黃門侍郎退稱侍臣上馬贊者承傳
文武侍臣皆上馬畢黃門侍郎奏稱請勅車右升侍中
稱制曰可黃門侍郎退復位千牛將軍升訖黃門侍郎
奏稱請鑾駕發退復位鼓傳音鑾駕動鼓吹振作而還
文武羣官皆從如來儀駕至承天門外侍臣下馬所鑾駕
權停文武侍臣皆下馬千牛將軍降立於輅右訖鑾駕動
千牛將軍夾輅而趨駕入嘉德門太樂令令撞𬎼賓之鐘
左五鐘皆應鼔柷奏采茨之樂至太極門戛敔樂止入太極
門鼔柷奏太和之樂駕至横街北當東上閣迴輅南向侍中
進當鑾駕前跪奏稱侍中臣某言請降輅俯伏興還侍位皇
帝降輅御輿以入繖扇侍衛警蹕如常儀侍臣從至閤戛敔
樂止初文武羣官至東朝堂通事舍人承旨勅羣官並還
皇帝既入侍中版奏請解嚴叩鉦將士各還其所
皇帝於明堂讀仲秋令
陳設
尚舍奉御設御幄坐於總章太廟設文官解劔席於申陛之
左設武官解劔席於戌陛之右太樂令展宫懸於總章太廟
之庭設舉麾位於堂上酉陛之北餘並如孟秋陳設之儀
鑾駕出宫
右並如孟秋出宫之儀
讀令
其日諸衞列仗於總章太廟之庭皇帝升自酉陛典儀
一人升立於總章太廟西南侍中詣總章太廟西南稱
詔刑部郎中升戌陛並如孟秋讀令之儀
仲秋令
仲秋之月日在角昏牽牛中旦觜中其日庚辛其帝少皥
其神蓐收其蟲毛其音商律中南吕其數九其味辛其臭
腥其祀門盲風至鴻雁來玄鳥歸羣鳥養羞食麻與犬
其器廉以深是月也養衰老授杖几行糜粥飲食乃命
司服具飭衣裳文繡有恒制有小大度有短長衣服有
量必修其故冠帶有常命有司申嚴百刑斬殺必當毋
或枉橈柱橈不當反受其殃是月也乃命有司循行犧
牲視全具案芻豢瞻肥瘠察物色必比類量大小視長
短皆中度五者偹當上帝其饗皇帝以犬嘗麻先薦宗
廟是月也可以築城郭建都邑穿竇窖修囷倉趣人收
斂務畜菜多積聚乃勸種麥毋或失時其有失時行罪
無疑是月也日夜分雷始收聲蟄蟲坯戶殺氣浸盛陽氣
日衰日夜分則同度量平權衡正鈞石角斗甬凡舉事毋
逆大數必順其時慎因其類仲秋行春令則秋雨不降
草木生榮國乃有恐行夏令則其國乃旱蟄蟲不藏五
穀復生行冬令則風災數起收雷先行草木早死
鑾駕還宫
右並如孟秋還宫之儀
皇帝於明堂讀季秋令
陳設
尚舍奉御設御幄坐於總章右个設文官解劔席於酉
陛之左設武官解劔席於亥陛之右太樂令展宫懸於
總章右个之庭設舉麾位於堂上戌陛之北餘並如仲
秋陳設之儀
鑾駕出宫
右並如孟秋出宫之儀
讀令
其日諸衛列仗於總章右个之庭皇帝升自戌陛典儀
一人升立於總章右个西南侍中詣總章右个西南稱
詔刑部郎中升自亥陛餘並如仲秋讀令之儀
季秋令
季秋之月日在房昏虚中旦柳中其日庚辛其帝少皥
其神蓐收其蟲毛其音商律中無射其數九其味辛其
臭腥其祀門鴻雁來賓爵入大水為蛤菊有黃華豺乃
祭獸戮禽食麻與犬其器廉以深是月也申嚴號令命
百官貴賤無不務内以會天地之藏毋有宣出乃命有
司農事備收舉五穀之要藏帝藉之收於神倉祗敬必
飭霜始降百工休是月也大饗上帝於明堂草木黃落
乃伐薪為炭蟄蟲咸俯在内皆墐其戶乃趣决獄刑毋
留有罪收禄秩之不當供養之不宜者是月也皇帝乃
以犬嘗稻先薦宗廟季秋行夏令則其國大水冬藏殃
敗人多鼽嚏行冬令則國多盗賊邊境不寧土地分裂
行春令則煖風來至人氣解惰師興不居
鑾駕還宫
右並如仲秋還宫之儀
大唐開元禮卷一百一
