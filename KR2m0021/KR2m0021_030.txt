大唐開元禮卷三十唐蕭嵩等撰
吉禮
夏至祭方丘有司攝事
齋戒陳設
省牲器奠玉帛
進熟
齋戒
前祭七日平明太尉誓百官于尚書省曰某月某日祭
皇地祗于方丘各揚其職不供其事國有常刑凡預祭
之官散齋四日致齋三日(散齋皆于正寢致齋二日于本司一日于祭所其無本司)
(者皆于祭所)散齋理事如舊惟不弔喪問疾不作樂不判署
刑殺文書不行刑罰不預穢惡致齋惟祭事得行其餘
悉斷其祭官已齋而闕者通攝行事諸祀官致齋之日
給酒食及明衣各習禮于齋所光祿卿監取明水火(太官)
(令取火于陽燧取水于隂鑒火以供爨水以實尊)前祭二日太尉告高祖神堯
皇帝廟如常告之儀(告以配神乍主之意)前祭一日諸衛令其屬
未後一刻各以其方器服守衛壝門(每門二人每隅一人)與太樂
工人俱清齋一宿
陳設
前祭三日衛尉設祭官公卿以下之次于東壝之外道
南北面西上設陳饌幔于内壝東門之外道北南向(壇上及神)
(州東方南方之饌陳于東門外西向西方北方之饌陳于西門外東向神州無西門之饌)前祭二日太樂
令設宫懸之樂于壇南内壝之外東方西方磬簴起北鐘簴
次之南方北方磬簴起西鐘簴次之設十二镈鐘于編
懸之間各依辰位𣗳雷鼓于北懸之内道之左右植建
鼓于西隅置柷敔于懸內(柷在左敔在右)設歌鐘歌磬于壇上
近南北向磬簴在西鐘簴在東其匏竹者立于壇下重
行北向相對為首(凡懸皆展而編之)諸工人各位于懸後東方
西方以北為上南方北方以西為上右校埽除壇之内
外又為瘞塪于壇之壬地內壝之外方深取足容物南
出陛前祭一日奉禮設祭官公卿位于內壝東門之外
道南分獻之官于公卿之南執事者位于其後每等異
位俱重行西向北上設望瘞位當瘞埳之南北向設御
史位于壇上正位于東南隅西向副位于西南隅東向
令史各陪其後于壇下設奉禮位于樂懸東北贊者二
人在南差退俱西向北上又設奉禮贊者位于瘞埳西
南東向南上設恊律郎位于壇上南陛之西東向設太
樂令史位于北懸之間當壇北向又設祭官公卿以下
門外位于東壝之外道南每等異位重行北向西上設
牲牓于東壝之外當門西向黃牲一居前又黃牲一在
北少退玄牲一在南少退設廩犧令位于牲西南祝史
陪其後俱北向設諸太祝位于牲東各當牲後祝史陪
其後俱西向設太常卿省牲位于牲前近北南向設皇
地祗酒樽于壇之上下太樽二著樽二犧樽二山罍二在
壇上東南隅北向象樽二壺樽二山罍一在壇下南陛
東北向西上設配帝著樽二犧樽二象樽二山罍二在壇
上于皇地祗酒樽之東北向西上神州太樽二在第一
等每方岳瀆海鎮俱山樽二山川林澤各蜃樽二丘陵
墳衍原隰各散樽二凡樽各設于神坐之左而右向(神州)
(以上之樽置于坫岳鎮以下之尊俱藉以席皆加勺羃設爵于尊下)設洗于壇南陛東南
北向罍水在洗東篚在洗西南肆(篚實以巾爵)設罍洗篚羃
各于其方陛道之左俱内向執樽罍篚羃者各于樽罍
篚羃之後置玉幣之篚于壇之上下樽坫之所祭日未
明五刻太史令郊社令升設皇地祗神坐于壇上北方
南向席以藁秸設高祖神堯皇帝坐于東方西向席以
莞設神州地祗神坐于第一等東南方席以藁秸又設
岳鎮以下之坐于内壝之内各于其方嵩岳以下之坐
于壇之西南俱内向席以莞設神位各于座首
省牲器
省牲之日午後十刻去壇二百步所諸衛禁斷行人晡
後一刻郊社令帥府史三人及齋郎以樽坫罍洗篚羃
入設于位晡後二刻諸太祝與廩犧令以牲就牓位謁
者引太常卿贊引引御史詣壇東陛升視滌濯于上(于視)
(滌濯執尊者皆舉羃告㓗)太常卿就省牲位南向立廪犧令少前白
請省牲退復位太常卿省牲廪犧令又前北向舉手曰
腯還本位諸太祝各循牲一匝西向舉手曰充俱還本
位諸太祝與廪犧令以次牽牲詣厨授太官謁者引光
祿卿詣厨省鼎鑊申視濯溉謁者贊引各引祭官就厨
省饌具訖俱還齋所祭日未明十五刻太官令帥宰人以
鸞刀割牲祝史以豆取毛血各置于饌所遂烹牲
奠玉帛
祭日未明三刻諸祭官各服其服郊社令各帥其屬入
實樽罍玉幣(凡六尊之次太尊為上實以汎齋著尊次之實以醴齊犧尊次之實以盎齊象尊次)
(之實以醍齊壺尊次之實以沈齊山罍為下實以清酒配帝齊著尊為上實以汎齊犧尊次之實以醴齊象尊次之實以盎)
(山罍為下實以清酒神州太尊實以汎齊五方岳鎮海瀆之山尊實以醍齊山林川澤之蜃尊實以沈齊丘陵以下之散)
(尊實以清酒玄酒各實于諸坐之上尊禮神之玉帛地祗以黃琮其幣以黃配帝之幣亦如之神州之玉以兩)
(珪有邸其幣以玄五方岳鎮以下幣各從方色)太官令帥進饌者實諸籩豆簋
簠各設于内壝之外饌幔内未明二刻奉禮帥贊者先
入就位贊引引御史博士諸太祝令史與執樽罍篚羃
者入自東門當壇南重行北面西上立定奉禮曰再拜
贊者承傳(凡奉禮有詞贊者皆承傳)御史以下皆再拜訖執樽罍篚
羃者各就位贊引引御史諸太祝詣壇東陛御史一人
太祝二人升行埽除于上御史一人太祝七人行埽除
于下訖引降就位未明一刻太樂令帥工人二舞次入
就位文舞入陳于懸内武舞立于懸南道西謁者引司
空入行埽除如常儀初司空入謁者引祭官贊引引執
事者就壝外位司空行埽除謁者贊引各引祭官次入
就位立定奉禮曰衆官再拜衆官在位者皆再拜(其先拜者)
(不拜)謁者進太尉之左白有司謹具請行事退復位恊律郎
跪俯伏舉麾(凡取物者皆跪俛伏而取以興奠物則奠訖俛伏而後興)鼓柷奏順和
之樂乃以林鐘為宫太簇為角姑洗為徵南吕為羽(林鐘)
(太簇姑洗南吕各再奏)作文舞之舞樂舞八成偃麾戛敔樂止(凡樂)
(皆恊律郎舉麾工鼔柷而後作偃麾戞敔而後止)奉禮曰衆官再拜衆官在位
者皆再拜上下諸祝俱取玉幣于篚立于樽所謁者引太
尉詣南陛升壇北向立太祝加玉于幣東向授太尉受玉幣
登歌作肅和之樂以應鐘之均謁者引太尉北向進跪
奠于皇地祗神坐興謁者引太尉少退北向再拜訖謁
者引太尉立于東方西向又太祝奉幣北向授太尉太
尉受幣謁者引太尉進東向跪奠于高祖神堯皇帝神
坐興謁者引太尉少退東向再拜訖登歌止謁者引太
尉降自南陛還本位初太尉奠配帝之幣神州以下諸
太祝各奉玉幣進奠于神坐還樽所初衆官拜訖祝史
各奉毛血之豆立于門外于登歌止祝史奉毛血入(正坐)
(升自南陛配坐升自東陛神州升自已陛)諸太祝迎取于壇上各奠于神坐
前諸太祝與祝史退立于樽所
進熟
太尉既升奠玉幣太官令出帥進饌者奉饌各陳于内
壝門外謁者引司徒出詣饌所司徒奉皇地祗之俎諸
太祝既奠毛血太官令各引饌入爼初入門雍和之樂
作以太簇之均(自後接神之樂皆以太簇為均)饌至陛樂止祝史俱進
徹毛血之豆降自東陛以出(皇地祗之饌升自南陛配帝之饌升自東陛神州之)
(饌升自已陛)諸太祝迎引于壇上各設于神坐前(籩豆蓋冪先徹乃升)
(簋簠既奠却其蓋于下)設訖謁者引司徒太官令帥進饌者降自
東陛以出司徒復位諸太祝還樽所又進設岳鎮以下
之饌相次而畢初壇上設饌訖謁者引太尉詣罍洗盥手
洗匏爵訖謁者引太尉升自南陛詣皇地祗酒樽所執
樽者舉羃太尉酌汎齊訖樂作謁者引太尉進皇地祗
神坐前北向跪奠興謁者引太尉少退北向立樂止太
祝持版進于神坐之右東向跪讀祝文曰維某年歲次
月朔日子嗣天子臣某謹遣太尉臣名敢昭告于皇地
祗乾道運行日躔北至景風應序離氣效時嘉承至和
肅若舊典敬以玉帛犧牲粢盛庶品備兹祗瘞式表誠
慤高祖神堯皇帝配神作主尚饗訖興太尉再拜初讀
祝文訖樂作太祝進奠版于神坐還樽所太尉拜訖樂
止謁者引太尉詣配帝酒樽所取爵于坫執樽者舉冪
太尉酌汎齊訖樂作謁者引太尉進高祖神堯皇帝神
坐前東向跪奠爵興謁者引太尉少退東向立樂止太祝
持版進于神坐之左北向跪讀祝文曰維某年歲次月
朔日子孝曾孫開元神武皇帝臣某謹遣太尉某官
臣某敢昭告于高祖神堯皇帝時維夏至肅恭訓典用
致祗祭于皇地祗伏惟高祖德恊二儀道兼三統禮應
光配敢率舊章謹以制幣犧齊粢盛庶品肅雍明薦作
主侑神尚饗訖興太尉再拜初讀祝文訖樂作太祝進
奠版于神坐還樽所太尉拜訖樂止謁者引太尉進皇
地祗神坐前北向立太祝各以爵酌罍福酒合置一爵
一太祝持爵進太尉之右西向立太尉再拜受爵跪祭
酒啐酒奠爵興太祝各率齋郎進俎太祝減神前胙肉
加于俎以胙肉共置一俎太祝持俎西向授太尉太尉
受以授齋郎太尉跪取爵遂飲卒爵太祝進受爵復于
坫太尉興再拜謁者引太尉降復位文舞出鼓柷作舒
和之樂出訖戛敔樂止武舞入鼓柷作舒和之樂立定
戛敔樂止初太尉獻將畢謁者引太常卿詣罍洗盥手
洗匏爵訖謁者引太常卿自東陛升壇詣皇地祗著樽
所執樽者舉羃太常卿酌醴齊武舞作謁者引太常卿
進皇地祗神坐前北向跪奠爵興謁者引太常卿少退
北向再拜訖謁者引太常卿詣配帝犧樽所取爵于坫
執樽者舉冪太常卿酌醴齊謁者引太常卿進高祖神
堯皇帝神坐前東向跪奠爵興謁者引太常卿少退東
向再拜訖謁者引太常卿進皇地祗神坐前北向立太
祝各以爵酌罍福酒合置一爵一太祝持爵進太常卿之
右西向立太常卿再拜受爵跪祭酒遂飲卒爵太祝進
受爵復于坫太常卿再拜謁者引太常卿降復位初太
常卿獻將畢謁者引光禄卿詣罍洗盥手洗匏爵升酌
盎齊終獻如亞獻之儀訖謁者引光祿卿降復位初太
常卿將升獻謁者引獻官詣罍洗盥手洗匏爵訖升自
已陛詣酒樽所執樽者舉羃酌汎齊進奠于神州坐前
引還本位謁者五人次引獻官各詣罍洗盥洗訖各詣
酒樽所俱酌醍齊訖引獻官各進奠爵于諸方岳鎮海
瀆首坐餘坐皆祝史助奠相次而畢引還本位又贊者五
人各引獻官詣罍洗盥洗詣酒樽所酌沈齊獻山川林
澤如岳鎮之儀訖又引獻官詣罍洗盥洗詣酒樽所俱
酌清酒獻丘陵以下及齋郎助奠如上儀訖各引還本
位武舞六成樂止舞獻將畢上下諸祝各進徹豆還樽
所(徹者籩豆各一少移于故處)奉禮曰賜胙贊者唱衆官再拜衆官
在位者皆再拜(已飲福受胙者不拜)順和之樂作奉禮曰衆官再
拜衆官在位者皆再拜樂一成止謁者進太尉之左白
請就望瘞位謁者引太尉就望瘞位北向立于羣官將
拜上下諸祝各執篚進神坐前取玉幣齋郎以俎載神
州以上牲體稷黍飯爵酒各由其陛降壇北行當瘞埳
西行諸太祝以玉幣饌物置于埳諸祝史以岳鎮以下
之禮幣及牲體皆從瘞奉禮曰可瘞塪東西面各六人
寘土半塪謁者進太尉之左白禮畢謁者引太尉出又
謁者贊引各引祭官以次出贊引引御史以下俱復執
事位立定奉禮曰再拜御史以下皆再拜贊引引出工
人二舞以次出其祝版燔于齋所
大唐開元禮卷三十
