大唐開元禮卷八十七唐蕭嵩等撰
軍禮
制遣大將出征有司宜乎太社
將告有司卜日如别儀前一日告官致齋於社所守
宫設告官以下次各於常所設諸將次於社宫北門
之外道西東向以南為上右校清除内外又為瘞塪
二於南門之内壇西南如常奉禮設告官以下版位
如常儀設諸將位於北門之内當太社壇每等異位
重行南面以東為上設諸將門外位於北門之外道
西每等異位重行東向以南為上郊社令帥其屬以
尊罍洗篚羃玉幣之篚入設皆如常式執尊罍篚
羃者各於尊罍篚羃之後告日未明十刻太官令
預具牢饌質明告官以下各服其服太史令郊社
令率其屬奉神席位升設如常郊社令良醖令之
屬入實尊罍玉幣(太尊實以醴齊配坐之象尊其實亦如之凡尊皆三其玄酒各)
(實于上尊禮神之玉太社太稷俱以兩珪有邸幣皆以玄一丈八尺)奉禮帥贊者先
入就位贊者引御史太祝以下入行掃除如常
儀訖引就位贊引引告官以下俱就門外位謁者
引告官贊引引執事者入就位立定奉禮曰再拜贊者
承傳(凡奉禮有詞贊者皆承傳)告官以下皆再拜(其先拜者不拜)太官出帥
進饌者奉饌陳于西門外初告官入謁者引諸將俱就
門外位告官入訖謁者引諸將入就位立定奉禮曰再
拜大將以下皆再拜謁者進告官之左白有司謹具請
行事還本位諸祝俱取玉幣于篚各立于尊所謁者引
告官詣太社壇升自北陛南面立太祝取玉幣西向授
告官受玉幣進南面跪奠于太社神坐俛伏興少退南
面再拜訖謁者引告官立于東方西面太祝以幣南
向授告官告官受幣進西向跪奠于后土氏神坐俛伏
興少退西向再拜訖謁者引告官降自北陛詣太稷壇
升奠幣如太社壇之儀訖謁者引還本位諸祝各還尊
所太官令引饌入太社稷之饌入自正門配坐之饌入
自左闥至陛各由其陛升諸祝迎引于壇上各設于神
坐前(籩豆盖羃徹之如式)施設訖太官令以下降復位諸祝各還
尊所謁者引告官詣罍洗盥手洗爵訖謁者引告官詣
太社壇升自北陛詣太社酒尊所執尊者舉羃告官酌
醴齊訖謁者引告官遂進太社神坐前跪奠俛伏興少
退南面立太祝持版進于神坐之右西面讀祝文(祝文臨時)
(撰)訖興告官再拜太祝進跪奠版于神坐俛伏興還樽
所告官拜訖謁者引告官詣后土氏酒樽所取爵于坫
執樽者舉羃告官酌醴齊訖謁者引告官進后土氏神
坐前西面跪奠爵俛伏興少退西向立太祝持版進于
神坐之左南面跪讀祝文訖興告官再拜太祝進跪奠
版于神坐俛伏興還樽所告官拜訖謁者引告官進太
社神坐前南向立諸祝各以爵酌酒合置一爵一太祝
持爵進告官之右東向立告官再拜受爵跪祭酒啐酒
奠爵俛伏興太祝帥齋郎持爼進减神前胙肉共置一
爼太祝持爼進西向以授告官告官受以授齋郎告官
跪取爵遂飲卒爵太祝進受爵復于坫告官俛伏興再
拜訖謁者引告官降自北陛詣罍洗盥手洗爵訖謁者
引告官詣太稷壇北陛升獻如太社壇之儀訖引告官
降復位初告官詣太稷壇謁者引諸將詣太社壇升
自西陛進立于太社神坐前南面東上初諸將升諸祝
帥齋郎以爵酌福酒進諸將之東西面立諸將皆再拜
受爵跪祭酒啐酒奠爵俛伏興諸祝帥齋郎進爼减神
前胙肉以次授諸將受以授齋郎諸將俱跪取爵遂飲
卒爵太祝帥齋郎受爵復于坫諸將俛伏興再拜訖謁
者引諸將各降詣太稷壇飲福受胙如太社壇之儀訖
引還本位奉禮曰再拜諸將以下皆再拜謁者引出初
諸將出諸祝各進跪徹豆俛伏興還樽所(徹者籩豆各一少移于故)
(處)奉禮曰賜胙贊者唱再拜在位者皆再拜(已飲福受胙者不拜)
奉禮曰再拜告官以下皆再拜謁者進告官之左白請
就望瘞位謁者引告官就望瘞位南向立初告官將拜諸
祝各執篚進神坐前跪取玉幣齋郎又以爼載牲體稷
黍飯爵酒興各由其陛降壇詣瘞塪以玉帛饌物置于
塪訖奉禮曰可瘞埳東西各四人寘土半埳謁者進告
官之左白禮畢謁者引告官贊引執事者以次出贊引
引御史以下皆再拜贊引引出若凱旋惟陳俘馘及軍
實于北門之外南面東上其告禮如上儀其祝版燔于
齋所
大唐開元禮卷八十七
