大唐開元禮卷一百二十五唐蕭嵩等撰
嘉禮
六品以下婚
納采問名
納吉納徵
請期親迎
見舅姑盥饋
婚會婦人禮會
饗丈夫送者饗婦人送者
納采
婚禮先使媒氏通書女氏許之乃致納采之禮前一日
主人設賓次於大門外道右南向以後納吉納徵請期
親迎設次皆如之其日大昕使者至女氏大門外掌次
者延入次主人公服受其禮於正寢(有廟者於廟)掌事者布
神席於室戶外之西右几使者公服(不合公服者並常服)出次立
於大門外之西東面主人立於東階下西面儐者立於
主人之左北面受命出立於門東西面曰敢請事賓曰
吾子有命貺室某也(吾子女父某壻名)某有先人之禮使某也
請納采(上某壻父名下某使者稱也)儐者入告主人曰某之子蠢愚
又弗能教吾子命之某不敢辭儐者出告掌畜者以鴈
授賓退立於後左手執之主人迎於大門外之東西面
再拜賓不答拜主人揖賓以入賓從入主人入門而右
賓入門而左至於次門主人又揖入至内霤將曲揖至
階主人曰請吾子升賓曰某敢辭主人曰固請吾子升
賓曰某敢固辭主人曰終請吾子升賓曰某敢終辭主
人升東階當阿(阿棟也)西面賓升西階當阿東面賓曰敢
納采主人阼階上北面再拜進立楹間南面賓進立於
主人之西俱南面賓授鴈降自西階以出
問名
納采禮畢賓既降立於内門外之西東面初賓降主人
還阼階東左右受鴈於序端主人降立於阼階下西面
儐者進受命出請事賓曰某既受命將加諸卜敢請女
為誰氏儐者入告主人曰吾子有命且以備數而擇之
某不敢辭儐者出告掌畜者以鴈授賓退立於後主人
迎於内門外之東西面揖賓以入主人入門而右賓入
門而左二揖至階三讓如初主人升阼階當阿西面賓
升西階當阿東面曰敢問名主人於阼階上北面再拜
進立於楹間南面賓進立於主人之西俱南面賓授鴈
還立西階上東面主人還阼階上西面曰某第某女某
氏出賓立於内門外之西東面主人退立於阼階東左
右受鴈於序端主人降立於阼階下西面儐者進受命
出請事賓曰禮畢賓者入告主人曰吾子為事故至於
某之室某有先人之禮請禮從者儐者出告賓曰某既
得將事敢辭儐者入告主人曰先人之禮敢固以請儐
者出告賓曰某辭不得命敢不從儐者入告主人升立
於序端掌事者徹几改筵東上(蒲筵緇布純漆几主人設神席亦准此)設
甒醴於東房内西墉下加勺羃篚在樽北實觶一角柶
一加羃籩豆在篚北實脯醢設席於東房近北罍水在
洗西篚在洗東北肆設訖主人降迎賓於内門外之東
西面主人揖賓賓報揖主人入賓從入二揖至階三讓
如初升主人於阼階上北面再拜賓於西階上北面答
拜主人受几於序端掌事者内拂几三奉两端西北向
進主人東南向外拂几三振袂内執之進西北向使者
迎受於筵前東南向以俟主人還阼階上北面拜送賓
以几避北面坐設於坐左興退於西階上北面答拜立
於階西東面贊者盥手洗觶酌醴加柶於觶覆之面葉
出房南面立主人受醴面柄進筵前西北面立賓於西
階上一拜進筵前東南面受醴復西階位主人還阼階
上北面一拜送贊者薦脯醢於筵前賓進筵坐左執觶
右取脯擩於醢祭於籩豆之間以柶祭醴三始扱一祭
又扱再祭興以柶兼諸觶上躐降筵於西階北面坐啐
醴建柶奠觶遂拜執觶興主人答拜賓進升筵坐奠觶
於籩豆之東賓退立於西階上東面掌事者奉篚幣升
自東階主人受於序端進西面立賓西階上北面再拜
主人進楹間南面立賓進立於主人之西俱南面主人
以幣篚授賓賓受退立於西階東面主人還東階上北
面拜送賓降自西階從者迓受幣賓出大門外西東面
立主人降出門東西面拜送賓退主人入立於東階下
西面儐者告於主人曰賓不顧矣主人乃還於寢於使
者歸主人(壻之父)公服立於阼階下西面使者入告立於
主人之左北面曰某既得將事敢告主人曰聞命使者
退主人入(以下復命准此)
納吉
其日大昕使者至女氏大門外掌事者延入次掌事者
設几筵如初使者出次立於主人大門外之西東面主
人立於阼階下西面儐者進受命出請事賓曰吾子有
命既命某加諸卜占吉使某也敢告(某壻父名也使某使者名也)儐
者入告主人曰某之子不能教唯恐弗堪吾子有吉某
預在焉某不敢辭儐者告掌畜者以鴈授使者退立於
後主人迎拜如常主人揖賓以入賓從入主人入門而
右賓入門而左至于次門主人揖入二揖至階三讓如
初主人升阼階上西面賓升西階上東面曰敢納吉主
人北面再拜進立於楹間南面賓進立于主人之西俱
南面賓授鴈降自西階出立于次門之西階東面初使
出主人還阼階東左右受鴈于序端主人降立於阼階
下西面儐者進受命出請事使者曰禮畢其禮賓如問
名之儀
納徵
其日大昕賓至女氏大門外掌事者延就次賓之掌事
者入布羃於主人次門之外玄纁束陳於羃上鹿皮二
内攝之(毛在内)立於羃南北面西上主人掌事者設几筵
如初(其玄纁束玄三疋纁二疋合束之其執皮内攝之手相向左手并執前足右手並執後足)陳設訖使
者出次立於主人大門外之西東面主人立於阼階下
西面賓進受命出請事賓曰吾子有嘉命貺室某也某
有先人之禮束帛儷皮使某也請納徵儐者入告主人
曰吾子順先典貺某以重禮某敢不承命儐者入告主
人迎拜如常主人揖賓以入賓從入主人入門而右賓
入門而左至次門主人立於門東西面賓立接西塾東
面掌事者坐取玄纁興授賓賓執主人揖賓以入執束
帛皮者從入陳於庭三分庭一在南北面西上主人二
揖至階三讓如初主人升阼階當阿西面賓升西階當
阿東面曰敢納徵(執皮者釋外足見文)主人於阼階上北面再拜
進立於楹間南面賓進立於主人之西俱南面授束帛
受皮者自右受之以東賓之執皮者自前西而出賓初
授束帛降出次門外之西東面主人還阼階東左右受
束帛於序端主人降立於階下西面儐者進受命出請
事賓曰禮畢其禮賓如問名之儀
請期
其日大昕使者至於女氏大門外掌事者延入次又掌
事者設几筵如初使者出次立於主人大門外之西
東面主人立於阼階下西面儐者進受命出請事賓曰
吾子有賜某既申受命惟是三族之不虞使某也請吉
日儐者入告主人曰既前受命矣唯命是聽儐者出告
賓曰某聽命於吾子(某壻父名)儐者入告主人曰某固唯命
是聽儐者出告賓曰某使某受命於吾子吾子不許某
敢不告期日曰某(某吉日之甲乙)儐者入告主人曰某敢不敬
須儐者出告掌畜者以鴈授使者退立於後主人迎拜
如常主人揖賓以入賓從入主人入門而右賓入門而
左二揖至階三讓如初主人升阼階當阿西面賓升西
階當阿東面曰敢告期主人阼階上北面再拜進立於
楹間南面賓進立於主人之西俱南面賓授鴈降出次
門外之西東面主人還阼階東左右受鴈於序端主人
降立於阼階下西面儐者進受命出請事賓曰禮畢其
禮賓如納徵之儀
親迎
其日大昕壻之父女之父各服其服告於禰正寢(以酒脯告)
(之一獻有廟者告於廟)將行父醮子於正寢贊者布席於東序西
向又設席於戸牖之間南向父公服(庶人常服以下准此)坐於東
序西向子服爵弁(庶人絳公服)升自西階進立於席西南向
贊者酌酒進北面以授子子再拜受贊者薦脯醢於席
前(脯醢出自房)子升席跪左執爵右取脯擩於醢祭於籩豆
之間右祭酒執爵興降席西南面跪卒爵奠爵再拜執
爵興贊者受虚爵還樽所子進立於父席前東面父命
之曰往迎爾相承我宗事勖率以敬先妣之嗣若則有
常(庶子但云往迎爾相勖率以敬)子再拜曰不敢忘命又再拜出初
昏設洗於阼階東東西當東榮南北以堂深罍水在洗東
加勺羃篚在洗西南肆實爵二巾二加羃設婦洗於東
房近北罍水在洗西加勺羃篚在洗東北肆實以巾加
羃陳饌於東房内西牖下(饌用特牲魚腊三俎四簋一豋六豆)壻及婦共
牢婦之簋及豆豋之數各視其夫(牲體皆節折簋實以黍稷豋實以羹豆實)
(醢醬韲葅之類)簋豆豋皆加蓋俎加羃樽於室中北牖下玄
酒在西加勺羃南柄又設樽於戶外之東加勺羃無玄
酒篚在南實四爵二卺加羃(夫婦酌於内樽四爵兩巹凡六夫婦各三酳)主
人乘青通幰犢車(主人謂壻也)從者公服乘車以從婦車及
從車各准其夫至於婦氏大門外掌次者延入次贊者
布席於室戸外之西西上右几又布席於戶外東壁下
加勺羃篚在北實觶一角柶一於篚加羃籩豆一又在
篚北女服花釵大袖之服(庶人服花釵連裳)入於房即席南向
立姆在其右女從者在其後父公服升自阼階立於房
戶外之東西面内贊者以觶酌醴加柶覆之面柄進女
席前北面女降席西南面再拜受觶内贊者薦脯醢於
席前女升席跪左執觶右取脯擩於醢祭於籩豆之間
遂以柶祭醴三始扱一祭又扱再祭興筵末跪啐醴建
柶奠觶於豆東降席西再拜訖升席南向立内贊者徹
薦觶主人降立於東階南面賓出次立於門西東面(賓壻也)
儐者進受命出立於門東西面曰敢請事賓曰吾子有
命以兹初婚某父使某將請承命儐者入告主人曰某
固敬具以須主人迎賓於大門外之東西面再拜賓答
拜主人揖賓賓報揖執鴈從入至於寢門主人又揖入
至内霤將曲揖當階主人曰請吾子升賓曰某敢辭主人曰固
請吾子升賓曰某敢固辭主人曰終請吾子升賓曰某敢終辭
主人升自阼階西面立賓升自西階進當房戶北面跪奠鴈興再
拜降出主人不降送於賓入門母出立於房戶外之西南面於賓
拜訖姆導女出於母左父少進西面戒之必有正焉若衣若笲命
之曰戒之敬之夙夜無違命母戒於西階上施衿結帨戒之曰勉
之敬之夙夜無違(帨佩巾)庶母及門内施鞶申之以父母
之命之曰敬恭聽宗父母之言夙夜無愆視諸衿鞶(鞶鞶囊婦)
(人鞶絲所以盛帨巾之屬)女出至車壻授綏姆辭曰未教不足與為
禮婦乘以几加景壻馭輪三周馭者代之主人使其属
送之壻出乘車先婦車從而行至於門外下車以俟婦
至降車北面立壻南面揖婦以入及寢門又揖以入贊
者徹樽羃酌玄酒三注樽女從者布席於奥東面(西南隅謂)
(之奥若室内窄則席於堂上楹間東向設樽於室戶東)主人導婦升自西階入於
室即席東面婦入立於樽西南壻盥於南洗女從者沃
之婦盥於北洗壻從者沃之贊者以饌入設醬於席前葅
醢在其北俎三設於豆東腊特於俎北贊者設黍於醬
東設湇於醬南設對醬於東(對醬婦醬設之當特俎)葅醢在其南
北上設黍於腊北其西稷設湇於醬北贊啓會㕁於簋
簠南對簋簠於北(啓發也)皆加匙箸壻從者布對席於饌
東贊者西面告饌具主人揖婦即對席西面皆坐贊者
授匕箸各以葅擩於醢皆祭於豆間又皆祭黍贊者各取肺
絶末以授皆祭贊者以肺加於俎(凡祭與食皆贊者贊之)贊者皆移黍
置於席上授肺脊皆食以湇醬三飯卒食贊者二人俱洗
盞於房酌於室内之樽詣戸西北面以酳主人及婦
皆興再拜受爵贊者北面答拜主人及婦皆坐祭酒贊
者以肝從皆奠爵取肝振祭嚌之贊者皆受實於且豆
各取爵皆飲訖贊者受爵主人及婦皆拜贊者以爵復
於篚又以爵酌酒再酳主人及婦仍立受爵坐飲卒爵皆興
贊者受爵復於篚三酳用巹如再酳主人及婦立於席
後贊者皆降東階洗爵升酌於戶外樽入戶西北面俱
奠爵興再拜皆坐取爵遂祭飲卒爵奠爵遂拜執爵興夫
婦答拜降奠爵於篚主人出脫服於房婦退立樽西南
面位贊者徹饌設於東房如初婦脱服於室衽於奥北趾
(衽卧席)主人入燭出婦從者餕夫之餘夫從者餕婦之餘
贊者酌戶外樽酳之女從者待於戶外呼則聞
見舅姑
質明贊見婦於舅姑立於寢門外贊者布舅席於東序
西向布姑席於房戶之西南向舅姑俱即席坐婦執笲
棗栗(笲竹器玄表纁裏)自門外入升自西階東面再拜遂跪奠
於席前舅撫之贊者進徹以東婦退復東面位又再拜降
自西階受笲腶脩(腶脩婦從者執俟于階下)升進北面再拜進跪奠
於姑席前姑舉之内贊者受以東婦退復北面位又再
拜贊設婦席於室戶西南面(在姑席之西少北)側樽甒醴於房内
東壁下加勺羃籩豆各一實以脯醢在樽北設洗於東
房近北罍水在洗東北肆(篚實以巾觶角柶各一加羃)婦立於席西
南面贊者盥手洗觶酌醴加柶面柄出房詣婦席前北
面立婦進東面拜受退復位内贊者西階上北面拜送
内贊者薦脯醢於婦席前婦升席坐左執觶右取脯擩
於醢祭於籩豆之間以柶祭醴三始扱一祭又扱再祭
加柶於觶面葉興降席西東面坐啐醴建柶興拜内贊
者答拜婦進升席跪奠觶於豆東取脯降自西階以出
授婦氏從人於寢門外
盥饋
舅姑入於室婦盥饋贊者布席於室之奥舅姑共席坐
俱東面南上贊者設樽於室内北墉下饌於房内西墉
下其饌如同牢(牲體皆節折左載之於舅俎右載之於姑俎)婦入升自西階
入房以醬進設於舅姑席前其他饌從者設之加匙箸
俱以南為上俎入各設於豆東訖贊者各授箸舅姑各
以韭葅擩於醬祭於籩豆之間又祭飯訖乃食三飯卒
食婦入於房盥手洗爵入室酌酒酳舅進奠爵於舅席
前少東西面再拜舅取爵祭酒飲之婦受爵出戶入房
奠於篚又盥手洗爵酌酒酳姑如酳舅之禮設婦席於
室内北墉下樽東南面婦撤饌設於席前如初西上(婦親)
(徹醬設之其他從者設之)婦進西面再拜退升席南向坐將餕舅命易醬内
贊者易之婦乃餕姑饌婦祭内贊者食三飯卒食内贊者洗爵
酌酒酳婦婦降席西面再拜受爵升席坐祭酒飲訖執爵興降
席東南面立内贊者受爵奠於篚婦進西面再拜受舅姑先
降自西階婦降自阼階(凡庶子婦舅姑不降婦降自西階以出)
婚會
其日主人至於賓大門外之西東面立賓立於阼階下
西面儐者進於賓之左北面受命出立於大門外之東
西面曰敢請事主人曰某有嘉禮請吾子有顧儐者入
告遂引賓出大門外之東西面再拜主人答拜主人曰某有嘉
禮願吾子有顧賓曰敢辭主人曰敢固請賓曰辭不得命敢
不從主人還賓遂與諸親從之贊者預鋪賓席於堂上
楹間近北南向設賓之宗室席位於賓席西南賓之異
姓席位於宗室之南又於西階下設異姓席位皆重行
南向以北為上設主人席位於阼階上西面設主人宗
室位於主人東北設異姓席位於宗室之北皆重行西
向以南為上又設主人異姓席於東階下重行西向以北為
上賓至立於主人大門外之西東面賓宗室立於賓之西南
異姓立於宗室之南俱重行東面以北為上儐者引主人出
立於大門外之東西面主人諸親立於大門外之東重行西
面以南為上立定主人西面再拜賓東面答拜主人揖賓賓
報揖儐者引主人又儐者引賓以入諸親以次從入至内門
主人諸親次從入如常至階主人揖賓賓報揖賓主及諸
親以次升各立於席後其庭前者亦如之立定賓主及諸親
俱坐執爵者酌酒升自東階酒升堂主及諸親皆起執爵者
以酒授主人儐者引主人進詣賓席前西北面立賓自席西
進東南向受爵儐者引主人退復位賓還席後立主人及諸
親俱坐執爵者又以酒授主人及賓主諸親賓主俱祭而飲
諸親不祭而飲爵行一周食升堂賓主及諸親皆起掌食者
以醢醬豆授主人儐者引主人進設於席前賓曰請吾子無
辱主人曰不敢忘禮儐者引主人復位執饌者以籩豆簠簋
俎鈃設於賓主席前又加以匙箸執饌者以次設食訖賓主
皆祭而食諸親不祭而食於賓祭主人辭曰蔬食不足
祭賓主俱食三飯而止主人曰請吾子食賓更飯食畢
遂進庶羞觴行如常會畢賓主及諸親俱興儐者各引
賓主以下降出賓主及賓之諸親皆復門外位主人諸
親復門内位主人再拜送賓退儐者引主人入
婦人禮會
女賓乘車入至下車所内贊者引入主人迎送於閣内相
稱之辭各准其夫餘如丈夫之禮
饗丈夫送者
其日掌事者鋪賓席於堂上楹間近北南向又鋪主人
席於阼階上西向又設衆賓之席於賓西南設從者位於階下
重行東面北上儐者引賓以下立于主人門外之西俱重行
東西以北為上立定儐者引主人出立于門東西面主人揖
賓賓報揖儐者各引賓主以下入至階主人揖賓賓報揖
賓主以下俱升立於席後立定賓主以下俱坐遂進酒
設食如婚會之儀會畢賓主以下俱興儐者引賓立於
西階下東面主人掌事者奉束帛之篚升以授主人主人執
篚西面立賓西階上北面再拜主人進立於楹間南面
賓進立於主人之西俱南面主人以篚幣授賓賓受
退立於西階上東面主人還東階上北面再拜送儐者
引賓以下降自西階從者迓受幣在庭者以次出復門外
位賓者引主人降自東階出門東西面拜送賓退主人
入
饗婦人送者
内儐者引賓升主人迎送於閣内相稱之辭各准其夫
酬以束帛如丈夫之禮五品以上子孫九品以上子孫
三品以上大功以上親五品以上朞以上親婚並假用
士禮
大唐開元禮卷一百二十五
