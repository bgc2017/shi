大唐開元禮卷一百三十四唐蕭嵩等撰
凶禮
勅使弔(其賵賻之禮大體皆同弔使行之附蕃國主後)
勅使弔諸王妃主喪勅使弔外祖父母喪
勅使弔后父母喪勅使弔貴臣喪
勅使弔宗戚喪勅使弔蕃國主喪
賵賻
會喪
制遣百寮會王公以下喪
冊贈
勅使冊贈諸王勒使冊贈外祖父母
勅使冊贈后父母勅使冊贈貴臣
勅使冊贈蕃國王
會葬
制遣百寮會王公以下葬
致奠
勅使奠諸王妃主喪勅使奠外祖父母喪
勅使奠后父母喪勅使奠貴臣喪
勅使奠蕃國王喪
勅使弔
勅使弔諸王妃主喪
勅使弔諸王妃主喪本司散下其禮所司隨職供辦守
宫先於主人第大門外之右設使者次南向其日使者
至掌次者引之次内外衰服司儀引主人以下俱立哭
於東階下婦人立哭於殯所如常儀使者素服出次司
儀引立於大門之西東面持節者立於使者之北少退
史二人對舉弔書案立於使者之南差退俱東面(城外者不)
(持節)司儀入告主人去杖免絰司儀引主人出門止哭迎
於大門外見賓先入立於門右北面司儀引使者入持
節者先進持案者次之内外止哭使者入門而左立於
階間南面節在使者之東少南西向持案者立於使者
西南東面司儀引主人進當使者前北面持節者脫節
衣史以案進詣使者前使者取弔書持案者退復位使
者稱有制弔主人哭拜稽顙内外皆哭司儀引主人進
受弔書退立於東階下西面哭持節者加節衣司儀引
使者持節者先退持案者次之出復門外位主人以弔
書授左右司儀引主人出内門止哭拜送於大門外使
者還主人杖哭而入取弔書於階下升奠於柩東若使
須私弔則通名引入弔如常禮訖引出若朝廷致賻賓
至主人迎受如弔書之儀唯賻物掌事者受以東(東蔵之也)
其賻物簿受如受弔書儀
勅使弔后父母喪勅使弔外祖父母喪
勅使弔貴臣喪勅使弔宗戚喪
勅使弔蕃國主喪
右與弔諸王妃主喪禮同
賵賻
其賵賻之禮與弔使俱行則有司預備物數(多少准令)其日
使者至主人大門外便次物輿陳於使者幕南東西為列
馬陳於使者東南北首西上於使者以下入即庭中位物
輿陳於使者位南亦東西為列馬從入陳於庭北首西上
於使者出主人有司受而以東其特行也亦如弔禮
會喪
制遣百寮會王公以下喪
制遣百寮會王公以下喪之禮守宫先於主人第大門
外隨便量設百官文武應會弔者便次其日司儀令
先於主人第前寢庭北面重行設百官位以西為上百
官應會弔者並赴集主人第大門外便次各服素服司
儀以次引入就班位立定司儀贊可哭諸官在位者皆
哭十五舉聲司儀贊可止在位者皆止司儀引諸官行
首一人升詣主人前席位展慰(非應致敬者則立慰)訖引降出又
司儀引諸在位者以次出(不致敬者出應致敬者再拜引退)
冊贈
勅使册贈諸王
勅使册贈諸王之禮守宫於主人大門外之西設使者
及使副次南向其日使人及副公服從朝堂受册載
於犢車使人及副各備鹵簿(鼓樂備而不作)至主人大門外降
車掌次者引之次内外衰服司儀引主人以下就東階
下位婦人升就堂上位皆立哭使者出次謁者絳公服引
立於門西東面使副立於使者之南持節者立於使者
之北少退史二人對舉册案立於使副西南俱東面(城外)
(者無鹵簿不持節)司儀入告主人去杖免絰司儀引主人出門
止哭迎使者於大門外見賓先入立於門右北面謁者
引使者入持節者先導副使及持册案者次之内外止
哭使者升立於柩東北廂南面持節者在使者之東少
南西向使副立於節南持册案者立於副使東南俱西
面司儀引主人升立於階下當使者北面持節者脫節
衣史以册案進使副前使副取册案退復位使副以册
進使者受稱有制主人降於階間南北面哭拜稽顙内
外皆哭司儀引主人升復北面位内外止哭使者讀册
訖主人降於階間北面哭拜稽顙内外皆哭司儀引主
人升階使者前受册退跪奠於柩東興降立於東階下
西面初使人受册訖持節者加節衣謁者引使者持節
者先導使副及持案者次之出復門外位司儀引主人
出内外止哭拜送於大門外使者還主人絰杖哭而入
其使者應私弔則通名引入弔如常禮引出
勅使册贈外祖父母
勅使冊贈后父母勅使册贈貴臣
勅使册贈蕃國主
右與册贈諸王禮同若主人六品以下則拜及受制皆
於堂下
會葬
遣百寮會王公以下葬
右與百寮會喪禮同
凡册贈使者之尊卑並准吉授若册贈妃主則内侍
之屬為使其預行事者亦如之同准吉授
凡册贈應諡者則文兼諡又致祭焉而致祭不必有贈
諡(凡贈官通以臘印而畫綬)凡册贈之禮必因其啟葬之節而加焉
其或既葬者則主人仍於靈寢受之其禮如初其或既
除服乃追而册贈者主人受之於廟禮亦如之其異者
主人不哭其服則公服若單衣介幘其於靈寢若廟並
預設祭以告神其未立廟者則受之於正寢
致奠
勅使致奠諸王妃主喪
守宫於主人大門外量設便次使者至掌次者引之次
内外衰服司儀引主人以下俱就東階下位婦人就堂
上位皆立哭使者公服出次謁者絳公服引立於門西
東面執事者陳牢饌於使者東南當門北向西上司儀
入告主人去杖司儀引主人出内門止哭迎於大門外
見賓先入立於門右北面謁者引使入内外止哭使者
升自東階立於柩東少北南面執事者以牢饌入升設
於柩東西面南上司儀引主人升自西階立於階上當
使者北面執事者北面酌酒西面奠於席退復位使者
曰某封若某位將歸幽宅制使某奠主人降詣階間北
面哭拜稽顙内外俱哭謁者引使者及從者降出復門
外位初主人拜稽顙訖司儀引主人退哭於東階下使
者出司儀引主人出内門止哭拜送於大門外使者還
主人杖哭而入
勅使致奠外祖父母喪
勅使致奠后父母喪
勅使致奠貴臣喪
勅使致奠蕃國主喪
右四條與致奠諸王妃主喪禮同
大唐開元禮卷一百三十四
