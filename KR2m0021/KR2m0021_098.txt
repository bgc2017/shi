大唐開元禮卷九十八唐蕭嵩等撰
嘉禮
皇后正至受羣臣朝賀
皇后正至受外命婦朝賀(并會)
皇后正至受羣臣朝賀
前一日尚寢率其屬設御幄坐如外命婦朝賀之儀守
宫設羣官次於宫城門外如常儀其日未明一刻諸衞各
勒所部屯門列仗及陳布于肅章門外奉禮設文武群
官諸親蕃客等位于宫城門外如朝堂之式典儀設文
武羣官位于肅章門外文東武西俱重行北面相對為
首諸親位于文武五品之下朝集使蕃客等分方位次
如常設典儀贊者位于羣官東北差退西向北上又設
内給事位于羣官之北南向(若與外命婦同時朝則典儀于肅章門外設羣官版)
(位)文武羣官依時刻俱集于門外俱就次各服其服(若上)
(臺同日朝賀則上臺禮畢羣官仍朝服典謁引從納義門西各行就版位)尚儀奏請中嚴六
尚以下各服其服俱詣内閤奉迎典儀帥贊者先入就
位典謁引文武羣官入就位尚儀奏外辦皇后首
餙禕衣以出即御坐南向坐侍衞警蹕及設琮璽於御
坐並如常儀内謁者監引内給事出就南面典儀曰再
拜贊者承傳文武羣官等俱再拜典謁引為首者一人
進内給事前北跪賀稱元正首祚景福惟新伏惟殿下與
時同休(冬至云天正長至伏惟殿下如日之升)賀訖俛伏興典謁引退復
位羣官等皆再拜内謁者監引内給事入依式奏聞
内給事承令出内謁者監引内給事復南面位稱令旨羣
官等皆再拜内給事宣令云履新(冬至云履長)大慶與公等同
之羣官等又再拜内謁者監引内給事入典謁引羣官等
出尚儀前奏禮畢皇后降座以入侍衛警蹕如常儀
皇后正至受外命婦朝賀(并會)
前二日本司宣攝内外各供其職前一日守宫設外命
婦次如常儀尚寢帥其屬設御幄于皇后正殿北壁南
向又設命婦為首者脱舄席于西階前近西東向如式
司樂展宫懸之樂於殿庭設麾于殿上西階之西東向
内僕進重翟以下于肅章門之外道東西向北上司贊
設外命婦版位于殿庭大長公主以下在東太夫人以
下在西諸親婦女位于外命婦之下(宗親在東異姓親在西)俱重
行北面相對為首内謁者設外命婦等位於肅章門外
大長公主以下於道東太夫人以下於道西俱重行相
向北上命婦有夫從夫之爵無夫從子設司贊位于東
階東南西向掌贊二人位于司贊之南差退俱西
向受朝日依時刻諸衛勒所部屯門列仗及陳布於肅
章門外如常儀外命婦等依時刻集到宫門外至下車
所道西東向以車為次北上車次定外命婦等皆降車
内典引引之次各服其服尚儀奏請中嚴宫官侍衞者
皆朝服司寳奉琮寳依式俱詣内閤奏迎司樂帥女工
人入就位典樂并就舉麾位司贊帥掌贊先入就位内
典引引外命婦俱詣肅章門外位尚儀奏外辦皇后首
飾禕衣以出警蹕侍衞如常儀皇后出自西房典樂舉
麾奏正和之樂即御座南向坐司寳奉琮寳置於御坐如
常偃麾樂止(凡樂皆典樂舉麾工鼓柷而後作偃麾戛敔而後止)司賓承引外命婦
以次入就位為首者初入門舒和之樂作至位樂止命
婦等立定司贊曰再拜掌贊承傳外命婦等皆再拜司
賓引為首者一人詣西階為首者初行樂作至階樂止為
首者脱舄升進當御坐前北面跪賀稱妾姓等言元正
首祚景福惟新伏惟殿下與時同休(冬至云天正長至伏惟殿下如日之升)
賀訖起司賓引為首者自西階降納舄樂作復位立定
樂止司贊曰再拜掌贊承傳命婦等皆再拜司言前承
令降自西階詣命婦西北東面稱令旨外命婦等皆再
拜宣令云履新之慶(冬至云履長之慶)夫人等同之司贊曰再
拜掌贊承傳外命婦等皆再拜司賓以次引出尚儀前
奏禮畢還侍位皇后降坐樂作入自東房侍衛警蹕如
来儀樂止女工人退
會
朝訖尚寝率其屬鋪外命婦等之座於殿上大長公主
以下於御座東南重行西向太夫人以下於御座西南重行東向設
不升殿者坐席於東西廊下皆北上又量設脱屨席於東西階
下尚食設夀樽於殿上東序之端西向有坫加爵一於樽下設
升殿者酒樽於東西廊下近北設廊下者酒樽各於其座之南
皆有坫羃俱障以帷設訖司樂帥諸樂人就位内典引引外命
婦俱詣肅章門外位尚儀奏外辦皇后首飾褘衣出警蹕侍
衛如常儀皇后出自西房典樂舉麾正和之樂作即御座南向
坐司寳奉琮寳置於御座如常儀偃麾樂止(凡樂皆典樂舉麾工鼓柷而後)
(作偃麾戛敔而後止)司賓承引外命婦以次入就位為首者初入門樂作至
至位樂止外命婦立定(若期會别日贊者如朝禮)司言前承令降詣命婦西北
東向稱令旨夫人等升席坐司贊曰再拜掌贊承傳外命婦等
皆拜訖司賓引外命婦應升殿者詣東西階樂作為首者至
階樂止俱就席脱舄於階下升司賓引為首一人升階近東西面
立以下各就席後立典賓引不升殿者詣東西廊下席後立上
下立定司賓引為首者詣酒尊所北面立尚食酌酒一爵以授
爲首司賓引為首者至御坐前北向授尚食尚食受爵進置御
坐前司賓引為首者跪奏稱妾姓等言元正首祚(冬至賀云天正長至)
妾等不勝大慶謹上千萬歲夀興再拜外命婦等皆再
拜訖司言前承令宣令云令旨夫人等同納景福外命
婦等又再拜尚食取爵奉進皇后舉酒樂作外命婦等
皆三稱萬歲皇后舉酒訖尚食受虚爵復于坫樂止司
贊曰再拜掌贊承傳外命婦等皆再拜司賓引為首者
就席後立司贊曰就坐掌贊承傳外命婦等俱就坐尚
食進酒至階司贊曰酒至興掌贊承傳外命婦等俱興立
席後尚儀至階省酒尚食奉酒進皇后舉酒作樂如常
又行外命婦酒酒至司贊曰再拜掌贊承傳外命婦等
俱再拜受觶司贊曰就坐掌贊承傳外命婦等俱就坐
飲皇后舉酒訖尚食受虚觶復于坫樂止觴行三周尚
食進御食食升階司贊曰食至興掌贊承傳外命婦等皆
起立席後尚儀至階省案尚食品嘗訖以次進置御前
又行命婦案(御若不食外命婦案先上訖不須興)設食訖司贊曰就坐掌
贊承傳外命婦等皆就席坐皇后乃飯樂作外命婦等
俱飯御食畢樂止仍行酒設庶羞諸伎以次作若賜酒
司言前承令詣東階上西向稱賜酒階下掌贊承傳外
命婦等皆起再拜立受觶坐飲訖起立授虚觶又再拜
就席坐酒行十二遍會畢司贊曰可起掌贊承傳命婦
等皆起立席後司賓引降各納舄樂作俱引復階下位
樂止其廊下者仍立于席後立定司贊曰再拜掌贊承
傳外命婦等在位者皆再拜若有束帛則尚功帥其屬
以束帛預立于東西廂司言前承令降自西階詣命婦西
北東面稱令旨外命婦等皆再拜宣令訖外命婦等又
再拜尚功帥其屬以次授束帛外命婦等又再拜司賓
引外命婦等以次出樂作出門樂止内典引承引次出尚
儀前奏禮畢還侍位皇后降座樂作入自東房警蹕侍
衞如來儀樂止
大唐開元禮卷九十八
