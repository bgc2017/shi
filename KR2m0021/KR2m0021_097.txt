大唐開元禮卷九十七唐蕭嵩等撰
嘉禮
皇帝元正冬至受羣臣朝賀(并會)
皇帝千秋節受羣臣朝賀(并會)
皇帝元正冬至受羣臣朝賀(并會)
前一日尚舍奉御設御幄於太極殿北壁下南向鋪御
坐如常守宫設羣官各使等次於東西朝堂太樂令展
宫懸于殿庭設麾于殿上西階之西東向一位於樂懸
東南西向鼓吹令分置十二案於建鼓之外乘黃令陳
車輅尚輦奉御陳轝輦尚舍奉御又設觧劍席於懸西
北横街之南並如常儀設文官三品以上位於横街之
南道東(褒聖侯于三品之下)介公酅公位于道西武官三品以上
於介公酅公之西少南俱每等異位重行北面相對為首設
文官四品五品位於懸東六品以下於横街之南每等
異位重行西面北上設諸州朝集使位都督刺史及三
品以上東方南方於文官三品之東重行北面西上西
方北方於武官三品之西重行北面東上四品以下皆
分方位于文武官當品以下諸州使人分方立於朝集使
之下亦如之設諸親位于四品五品之南(皇親在東異姓親在西)
設諸方客位三等以上東方南方于東方朝集使之東
每國異位重行北面西上西方北方于西方朝集使之
西每國異位重行北面東上四等以下分方位於朝集
使六品之下每等重行異位設典儀位于懸之東北贊
者二人在南少退俱西面奉禮設門外位文官于東朝
堂每等異位重行西面(褒聖侯于三品之下)介公酅公于西朝堂
之前武官于介公之南少退每等異位重行東面諸親
位于文武官四品五品之南(皇帝宗親在東異姓親在西)設諸州朝
集使位東方南方于宗親之南每等異位重行西面西
方北方于異姓親之南每等異位重行東面諸州使人
分方位于朝集使之下亦如之諸方客位東方南方
于東方朝集使之南每國異位重行西面北上西方北
方于西方朝集使之南東面北上其日依時刻將士填
街諸衞勒所部列黃麾大仗屯門及陳于殿庭如常儀
群官諸親客使集朝堂皆就次各服其服侍中版奏請
中嚴近仗就次陳於閤外太樂令帥工人入就位協律
郎入就舉麾位諸侍衞之官各服其器服符寳郎奉寳
俱詣閤奉迎典儀帥贊者先入就位吏部兵部主客戶
部贊羣官客使俱出次通事舍人各引就朝堂前位乂
通事舍人引四品以下及諸親客使等應先直者入就
位侍中版奏外辦皇帝服衮冕(冬至則服通天冠絳紗袍)御轝出曲
直華盖警蹕侍衞如常儀皇帝將出仗動太樂令令撞
黃鐘之鐘右五鐘皆應協律郎俛伏舉麾鼓柷奏太和
之樂鼔吹振作皇帝出自西房即御坐南向坐符寳郎
奉寳置于御坐如常協律郎偃麾戛敔樂止通事舍人
引王公以下及諸客使等以次入就位(皇太子若來朝皇太子朝出訖)
(典謁引王公以下入)公初入門舒和之樂作公至位樂止羣官客
使等立定典儀曰再拜贊者承傳羣官客使等皆再拜
訖通事舍人引上公一人詣西陛公初行樂作至觧劍
席樂止公就席脱舄跪觧劍置於席俛伏興通事舍人
引升階進當御坐前北面跪賀稱某官臣某言元正首
祚景福惟新伏惟開元神武皇帝陛下與天同休(冬至云天正)
(長至伏惟陛下如日之升)俛伏興通事舍人引降陛詣席後上公跪
著劍俛伏興納舄樂作復横街南位樂止羣官客使等
俱再拜侍中前承詔降詣羣官東北西面稱有制羣官
客使等皆再拜宣制曰履新之慶與公等同之(冬至云履長之)
(慶與公等同之)宣制訖羣官客使等皆再拜訖舞蹈三稱萬歲
訖又再拜侍中還侍位初羣官將朝中書侍郎以諸州
鎮表為一案候於右延明門外給事中以祥瑞案俟于
左延明門外俱令史絳公服對舉案侍郎給事中俱就
侍臣班於班初入戶部以諸州貢物陳於太極門東東西廂
禮部以諸蕃貢物量可執者蕃客手執入就内位其重
大者陳于朝堂前初上公將入門中書侍郎降引表案
入詣西階下東面立給事中降引祥瑞案入詣東階下
西面立上公將升賀中書令黃門侍郎降各立階下初
上公升階中書令黃門侍郎各取所奏之文以次升上
公賀訖中書令前跪奏諸方表訖黃門侍郎又進跪奏
祥瑞訖俱降置所奏之文于案各還侍位侍郎與給事
中引案退至東西階前案遂出侍郎給事中還侍位初
侍中宣制訖朝集使及蕃客皆再拜訖戶部尚書進詣
階間北面跪奏(其尚書奏仍待黃門侍郎奏祥瑞訖)稱戶部尚書臣某言
諸州貢物請付所司俛伏興侍中前承制退稱制曰可
尚書退復位禮部尚書以次進詣階間北面跪奏稱禮
部尚書臣某言諸蕃貢物請付所司俛伏興侍中前承
制退稱制曰可尚書退復位侍中還侍位太府帥其屬
受諸州及諸蕃貢物出歸仁納義門執物者隨之典儀
曰再拜通事舍人以次引北面位者出公初行樂作出
門樂止侍中前跪奏稱侍中臣某言禮畢俛伏興還侍
位皇帝興太樂令令撞𬎼賓之鐘左五鐘皆應奏太和
之樂鼓吹振作皇帝降坐御轝入自東房侍衛警蹕如
来儀侍臣從至閤樂止通事舍人引東西面位者以次
出(蕃客先出其冬至朝則不改奏祥瑞貢物又無諸方表)
會
朝訖太樂令設登歌於殿上引二舞入立於懸南尚舍奉御鋪
羣官升殿者坐文官三品以上於御座東南西向(褒聖侯於三品之下)介
公&KR0008;公於御坐西南東向武官三品以上於介公&KR0008;公之後朝集
使都督刺史及三品以上東方於文官三品之後西方北方於武
官三品之後蕃客三等以上東方南方於東方朝集使之後
西方北方於西方朝集使之後俱重行每等異位以北為上
設不升殿者坐各於其位又設羣臣解劔席於懸之西北横
街之南並如常儀尚食奉御設夀罇於殿上東序之端西向
設坫於樽南加爵一太官令設升殿者酒樽於東廂近北設
殿庭羣官酒樽各於其坐之南皆有坫羃俱障以帷施設
訖吏部兵部戶部主客贊羣官客使俱出次通事舍人
各引就朝堂前位典儀帥贊者先入就位通事舍人各引非
升殿者次入就位侍中版奏外辦皇帝改服通天冠絳紗
袍(冬至則不改服)御輿以出曲直華盖警蹕侍衞如常儀皇帝
將出仗動太樂令令撞黃鐘之鐘右五鐘皆應奏太和
之樂鼓吹振作皇帝出自西房即御坐南向坐符寳郎
奉寳置於御坐如常樂止典儀一人升就東階上西面
立通事舍人引公王以下及諸客使以次入就位公初
入門樂作至位樂止羣官客使立定(若期會别日設位贊拜陳列如朝禮)
(其日二舞與工人俱入就位)侍中進當御坐前北面跪奏稱侍中臣
某言請延諸公王等升俛伏興又侍中稱制曰可侍中詣
東階上西面稱制延公王等升殿上典儀承傳階下贊
者又承傳羣官客使皆再拜侍中還侍位羣官拜訖通
事舍人引應升殿者詣東西階公初行樂作至觧劔席
樂止公王以下各脱舄跪觧劔置于席上俛伏興通事
舍人接引上公一人升階少東西面立以下各位于坐
後立定光禄卿進詣階間跪奏稱臣某言請賜羣臣上
夀俛伏興侍中稱制曰可光禄卿進詣酒樽所西向
立通事舍人引上公詣酒樽所北面立尚食奉御酌酒
一爵授上公上公搢笏受爵通事舍人引上公退北面
跪稱某官臣某等稽首言元正首祚(冬至云元正長至)臣等不
勝大慶謹上千萬歲夀俛伏興再拜羣官客使等上下
俱再拜立于席後侍中前承制退稱敬舉公等之觴群
官客使等上下又再拜殿中監取爵奉進近臣逓進皇
帝舉酒休和之樂作羣臣客使等上下皆舞蹈三稱萬
歲皇帝舉酒訖殿中監進受虚爵以授尚食奉御奉御
受爵復於坫樂止初殿中監受虚爵殿上典儀唱再拜
階下贊者承傳羣官客使等上下皆再拜通事舍人引
上公就坐後立殿上典儀唱就坐階下贊者承傳羣官
客使等上下皆就坐俛伏坐太樂令引歌者及琴瑟至階
脱履於下升就位坐其笙管者進詣階間北面立尚食
奉御進酒至階殿上典儀唱酒至興階下贊者承傳羣官
客使等上下皆俛伏起立於席後殿中監到階省酒尚
食奉御奉酒進皇帝舉酒太官令又行羣官酒酒至殿
上典儀唱再拜階下贊者承傳羣官客使等皆再拜搢
笏受觶殿上典儀唱就坐階下贊者承傳羣官客使等
上下皆就坐俛伏坐飲皇帝初舉酒登歌作昭和之樂
三終尚食奉御進受虚觶復于坫登歌訖降復位觴行三周
尚食奉御進御食食升階殿上典儀唱食至興階下贊
者承傳羣官客使等上下皆執笏俛伏興起立坐後殿
中監到階省案尚食奉御品嘗食訖以次進置御前太
官令又行羣官案(御若不食羣官案先上訖不須興)設食訖殿上典儀
唱就坐階下贊者承傳羣官客使等上下皆就坐俛伏
坐皇帝乃飯休和之樂作羣官客使上下俱飯御食畢
樂止仍行酒遂設庶羞太樂令引二舞以次入作若賜
酒侍中承詔詣東階西向稱賜酒殿上典儀承傳階下贊
者又承傳羣官客使等上下皆執笏俛伏起再拜搢笏
立受觶就席俛伏坐飲訖俛伏起立授虚爵執笏又再
拜就坐酒行十二遍會畢殿上典儀唱可起階下贊者
承傳羣官客使等上下皆俛伏起立席後通事舍人引
降階俱詣席後跪著劔俛伏興納舄樂作復横街南位
樂止位于殿庭者仍立于席後立定典儀曰再拜贊者承傳羣
官客使等在位皆再拜(位于殿庭者拜于席後)若有勅賜物侍中前承制降
詣羣官東北西面稱有制羣官客使等皆再拜侍中宣制訖羣
臣客使等又再拜通事舍人引羣官客使等以次出公初行樂
作出門樂止侍中前跪奏稱侍中臣某言禮畢俛伏興
還侍位皇帝興太樂令令撞𬎼賓之鐘左五鐘皆應奏
太和之樂鼔吹振作皇帝降坐御輦入自東房侍衞警
蹕如來儀侍臣從至閤樂止通事舍人引東西面者以
次出(蕃客先出)皇帝若服翼善冠袴褶則京官著袴褶朝集使著
公服(升坐者脱履如式)若設九部樂則去樂懸無警蹕太樂令
設九部伎位于左右延明門外羣官初唱萬歲太樂令
即引九部伎聲作而入各就位以次作如式
皇帝千秋節御樓受羣臣朝賀
前三日所司供偹如式前一日尚舍鋪御坐及内外張
設並如尋常御樓之儀尚舍光禄供辦如式尚食預置
夀樽于樓上御坐之東义置夀樽于樓前之東南(皆有盞斝)
其日平曉陳列仗衞如常儀百官常服咸就横街南依
東西班序立侍中版奏外辦皇帝御座候卷簾通事舍
人分引羣官詣横街北夀樽之西俱北面中書門下及
供奉官如常式立定典儀贊再拜横街南北百官俱再
拜訖尚食奉御酌夀酒以授殿中監殿中監以授侍中
侍中執酒正立殿中監受侍中之酒侍中執笏稍前跪
奏稱千秋令節臣等不勝大慶謹上千萬歲夀奏訖興
再拜羣官上下皆再拜所司酌夀樽之酒以進皇帝受
酒承制宣云得卿等夀酒與卿等内外同慶皇帝舉酒
羣官上下又再拜三呼萬歲舞蹈又再拜訖詣坐所太
官令酌酒以進侍中執酒以出羣官等俱出謝酒訖就
位太常卿引樂如常儀(其横街南羣官應有常食者引就坐如式餘退)其羣官
所獻甘露醇酎上食等所由並其日平曉于樓之便門
奉進會畢樓上褰簾羣官各出就位立定典儀贊再
拜羣官等俱再拜(若臨時别有進止隨事贊相)垂簾羣官退
大唐開元禮卷九十七
