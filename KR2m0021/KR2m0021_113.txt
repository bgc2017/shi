大唐開元禮卷一百十三唐蕭嵩等撰
嘉禮
皇太子元正冬至受宫臣朝賀
皇太子與師傅保相見
皇太子受朝集使參辭
皇太子正至受宫臣朝賀
前二日本司宣攝内外各供其職前一日典設郎設皇太
子幄坐於正殿東序西向衛尉設宫臣次於重明門外伶
官帥展軒懸之樂於殿庭以姑洗之均設麾於殿上西階
之西又設為首者解劔席於懸西横街之南並如常儀典
儀設宫臣版位於懸南文東武西俱重行北面相對為首
設典儀位於東階東南贊者二人在南差退俱西向北上
設宫臣門外位文官道東武官道西重行相向以北為上
受朝
其日未明三刻開諸宫殿門諸衛率各勒所部屯門列
仗如常宫臣依時刻集重明門外皆就次各服其器服
左庶子奏請中嚴近仗就陳於門外伶官帥工人入就
位又伶官一人升就位諸侍衛之官各服其器服俱詣
閣奉迎典儀帥贊者先入就位通事舍人引宫臣俱就
門外位又舍人引六品以下先入就位左庶子版奏外
辦皇太子服遠遊冠綘紗袍以出左右侍衛如常儀皇
太子將出仗動伶官帥跪俛伏舉麾鼔柷奏永和之樂
皇太子升自阼階即坐西向坐偃麾戛敔樂止(凡樂皆伶官帥舉麾)
(工鼓柷而後作偃麾戛敔而後止)通事舍人引宫臣五品以上次入就
位宫臣初入門奏舒和之樂至位樂止宫臣立定典儀
曰再拜贊者承傳宫臣在位者皆再拜訖通事舍人引
為首者一人詣西階為首者初行樂作至解劔席後樂
止為首者就席跪解劍置於席俛伏興通事舍人引升
階進當皇太子坐前東面跪賀稱元正首祚景福惟新
伏惟皇太子殿下與時同休(冬至云天正長至伏惟殿下與時同休)俛伏
興通事舍人引降詣席後為首者跪著劍俛伏興樂作復
懸南位樂止宫臣俱再拜左庶子前承令降詣諸宫臣西
北東面稱令旨宫臣俱再拜宣令訖宫臣又再拜左庶子
還侍位典儀曰再拜贊者承傳宫臣在位者皆再拜通事
舍人以次引出還次為首者初行樂作出門樂止左庶子
跪奏稱左庶子臣某言禮畢俛伏興還侍位皇太子興樂
作皇太子降坐以入侍衛如来儀侍臣從至閤樂止
會
伶官設登歌於殿上以南吕之均典設郎鋪設宫臣牀座
於皇太子幄坐西南重行北向武官於皇太子幄坐西北
重行南向俱以東為上設不升殿者坐席於西廊下設解
劍席於懸西横街之南俱以北為上典膳郎設夀樽於殿
上西序之端東向有坫加爵一於樽下又設升殿者酒尊
於西廊下近北設廊下者酒尊各於其坐之南皆有坫羃
障以帷施設訖通事舍人引宫臣出次俱就門外位左庶子
奏外辦皇太子遠遊冠絳紗袍以出侍衞如常皇太子將出
仗動樂作皇太子升自阼階即坐西向坐樂止典儀一人升
就東階上西面立通事舍人引文武宫臣以次入就位
宫臣以次入就位宫臣初入門樂作為首者至位樂止
宫臣立定(若朝會别日設會贊拜如朝禮)左庶子前承令降命宫官升
坐在位者皆再拜通事舍人引應升殿者詣西階為首者
初行樂作至解劍席樂止宫臣各脫舄履跪解劍置於
席上俛伏興通事舍人引升階宫臣為首者一人升立
於階西東向以下各就坐後立其位於廊下者又通事
舍人引就坐後上下立定典膳郎進詣階間北面跪奏
稱典膳郎臣某言請賜宫臣上夀俛伏興左庶子稱令
曰諾典膳郎退升詣酒尊所東南立通事舍人引為
首者詣尊所北面立典膳郎酌酒一爵授為首者搢笏
受爵通事舍人引為首者詣皇太子坐前東面授左庶
子左庶子受爵進置皇太子前為首者執笏通事舍人引
為首者退東面跪稱某官臣某等稽首言元正首祚(冬至)
(云天正長至)臣等不勝大慶謹上千萬歲夀俛伏興再拜宫
臣上下皆再拜立於席後左庶子前承令少退宣令訖宫
臣上下又再拜左庶子取爵奉進皇太子舉酒奏休和
之樂宫臣上下皆舞蹈三稱萬歲皇太子舉酒訖左庶
子進受虚爵以授典膳郎典膳郎受爵復於坫樂止初
左庶子受虛爵殿上典儀唱再拜階下贊者承傳宫臣上
下皆再拜通事舍人引為首者就坐後立殿上典儀唱就
坐階下贊者承傳宫臣上下俱就坐俛伏坐伶官帥引
歌者及琴瑟至階下脫履於下升就位坐又引笙歌進
詣階間北面立典膳郎進酒至階殿上典儀唱酒至興
階下贊者承傳宫臣上下皆俛伏起立席後左庶子到
階省酒典膳郎奉酒進皇太子舉酒食官令又行宫臣
酒酒至殿上典儀唱再拜階下贊者承傳宫臣上下皆
再拜搢笏受觶殿上典儀唱就坐階下贊者承傳宫臣
上下皆就坐俛伏坐飲皇太子初舉酒登歌作昭和之
樂三終典膳郎進受虚觶復於坫登歌訖降復位觴行
三周典膳郎進食升階殿上典儀唱食至興階下贊者承
傳宫臣上下皆執笏俛伏起立席後典膳品嘗食訖以
次進置皇太子前食官令又行宫臣案設食訖殿上典儀
唱就坐階下贊者承傳宫臣上下皆就坐俛伏坐皇太子
乃飯奏休和之樂宫臣上下俱飯食畢樂止仍行酒遂
設庶羞伶官帥引諸伎以次入作若賜酒左庶子前
承令詣東階上西面稱賜酒殿上典儀承傳階下贊者
又承傳宫臣上下皆執笏俛伏起再拜搢笏立受觶就
坐俛伏坐飲訖俛伏起立授虚觶執笏又再拜就坐俛
伏坐酒行九遍會畢殿上典儀唱可起階下贊者承傳
宫臣上下皆俛伏起立席後通事舍人引宫臣降詣解劍席
後跪著劍俛伏興納舄履樂作復懸南位樂止會於東
西廊下者仍立於席後立定典儀曰再拜贊者承傳宫
臣在位者皆再拜(廊下者拜於席後)諸伎俱作通事舍人引宫
臣以次出為首者初行樂作出門樂止左庶子前跪奏
稱左庶子臣某言禮畢俛伏興還侍位皇太子興奏休
和之樂皇太子降坐以入侍衛如來儀侍臣從至門樂
止
皇太子與師傅保相見
前一日衛尉設師傅保次於宫門外道西南向伶官帥
展懸軒於殿庭以姑洗之均其日質明諸衛率各勒所
部屯門列仗典謁設師傅保位於西階之西東向三少
位於傅保之南少退東向北上太師太保太傅及三少
至宫門通事舍人引就次左庶子奏請中嚴伶官帥工
人入就位又通事舍人引師傅保及三少立於正殿門
西差退俱東向左庶子奏外辦諸侍衛之官各服其器
服俱詣閤奉迎皇太子著從省服以出左右侍衛如常
儀休和之樂作至東階下西面立樂止通事舍人引師
傅保及三少入就位樂作止如常師傅保立定皇太子
再拜師傅保答再拜(若三少特見則三少先拜)通事舍人引師傅保
出樂作止如常師傅保出門左庶子前跪奏稱左庶子
臣某言禮畢皇太子入左右侍衛及樂奏如來儀
皇太子受朝集使參辭
前一日典設郎設皇太子幄坐於東宫正殿東序西向
又設宫臣次及朝集使次於重明門外其日質明所司
設宫臣朝集使位於殿庭諸衞帥各勒所部屯門列仗
東宫文武官依時刻集朝堂就次服袴褶朝集使並就
次服公服左庶子量時刻版奏請中嚴近仗就陳於閤
外侍衛之官各服其器服就閤奉迎通事舍人各分引
羣官及朝集使就門外位左庶子版奏外辦皇太子常
服即坐西向坐通事舍人引宫臣次入就位掌儀曰再
拜贊者承傳在位者皆再拜又通事舍人分引朝集使
横行北向立定掌儀曰再拜朝集使皆再拜通事舍人
承令詣朝集使前稱有令朝集使皆再拜宣令訖又再拜
舍人引宫臣以次出其辭禮亦如之
大唐開元禮卷一百十三
