大唐開元禮卷一百九唐蕭嵩等撰
嘉禮
遣使冊受官爵朔日受朝
朝集使朝見(并辭)
遣使冊受官爵
前一日受冊之家設使者次於大門外道西南向其日
使者至掌次者引就次以制書置於案使者以下皆公
服受冊者著朝服非朝服者皆公服出立於正寢東階
東南西面使者出次贊禮者引使者持節者前導立于
大門外之西持節者立于使者之北少退令史二人對舉
冊案立于使者之西南俱東面立定贊禮者引受冊者
迎于大門外之東西面又贊禮者引使者持節者前導
持冊案者次之入門而左使者詣階間南面立持節者
立于使者之東少南西面持案者立于使者西南東面
贊禮者引受冊者入立于使者之南北面立定持節者
脱節衣持冊案者進使者前使者取冊持案者退復位
使者稱有制受冊者再拜宣冊訖受冊者又再拜贊禮
者引受冊者進使者前北面受冊退立于東階東南西
面持節者加節衣贊禮者引使者持節者導以出持案
者從之俱復門外位贊禮者引受冊者出門東西面再
拜送贊禮引使者還于次又贊禮者引受冊者入
朔日受朝(其朔日讀時令則不行此禮)
前一日尚舍奉御設御幄于太極殿北壁南向守宫設
羣官次于朝堂如常儀太樂令展宫懸於殿庭設舉麾
位于殿上西階之西東向一位于樂懸東南西向並如常
儀其日典儀設文官三品以上位于横街之南道東設
武官三品以上位于道西俱每等異位重行北面相對
為首設文官四品五品位于懸東六品以下于横街之
南每等異位重行西面北上武官四品五品位于懸西
六品以下于横街之南當文官每等異位重行東面北
上設典儀位于懸之東北贊者二人在南少退俱西向
奉禮設門外位文官于朝東堂每等異位重行西面武官于西
朝堂每等異位重行東面皆北上其日依時刻諸衛勒所部列
仗屯門及陳于殿庭如常儀羣官集朝堂俱就次各服公服吏
部兵部贊羣官俱出次通事舍人各引就朝堂前位侍中版奏
請中嚴鈒戟近仗入陳于殿庭太樂令帥工人入就位協
律郎入就舉麾位諸侍衛之官各服其器服符寳郎奉寳
俱詣閤奉迎典儀帥贊者入就位通事舍人引四品以下
先入就位侍中版奏外辦有司承旨索扇皇帝弁服絳紗
衣御輿以出曲直華盖警蹕侍衛如常儀皇帝將出仗動
太樂令令撞黃鍾之鐘右五鐘皆應協律郎跪俯伏舉麾
鼓柷奏太和之樂皇帝出自西房即御坐南向坐符寳郎
奉寳置于御坐如常儀協律郎偃麾戛敔樂止(凡樂皆協律郎舉麾)
(工鼓柷而後作偃麾戛敔而後止)通事舍人引三品以上次入就位公
初入門舒和之樂作(凡公行皆作舒和之樂)公至位樂止立定典
儀曰再拜贊者承傳羣官在位者俱再拜訖典儀又曰
再拜贊者承傳羣官在位者又再拜舍人引羣官北面
位者以次出公初行樂作公出門樂止侍中前跪奏稱
侍中臣某言禮畢俛伏興還侍位有司承旨索扇皇帝
興太僕令令撞蕤賓之鐘左五鐘皆應奏太和之樂皇
帝降坐御輿入自東房侍衞警蹕如來儀侍臣從至閤
樂止舍人引東西面位者以次出皇帝若御翼善冠則
羣臣皆服袴褶不設樂懸去警蹕
朝集使引見(奉辭儀同)
前一日尚舍奉御預奏于所御殿設御坐如常儀其日依
時刻所司量加隊仗陳列如式典儀于殿庭横街之南
北設版位如常儀其日朝集使夙興並集朝堂(各服朝服)京
官文武九品以上並服袴褶諸侍奉官及京官文武官
四品以下就位如式通事舍人引京官文武三品以上
及朝集使俱就所御殿前門外序立以俟侍中進奏外辦
皇帝常服即御坐南向侍衞如常儀通事舍人分引京
官文武三品以上詣横街南相對北面位立定典儀曰
再拜羣官在位者皆再拜訖通事舍人各引就街北東
西班序立又通事舍人分引朝集使入就北面位(東方南方)
(在東北方西方在西)立定典儀曰再拜朝集使等俱再拜通事舍
人承旨詣朝集使東北面立稱有制朝集使等皆再
拜舍人宣勅訖又再拜(答制預定行首一人跪奏舍人為奏聽進止)若承恩
慰問即舞蹈訖又再拜舍人宣勅訖侍中奏禮畢皇帝
還宫如來儀侍臣退羣臣等以次退其朝集使奉辭皆
准奉參之儀其京官但常參官列版位其朝集使三品
以上引升殿賜食四品以下於廊下賜食並臨時奏聽
進止
大唐開元禮卷一百九
