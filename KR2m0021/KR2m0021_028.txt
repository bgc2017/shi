大唐開元禮卷二十八唐蕭嵩等撰
吉禮
祀風師祀雨師
祀靈星祀司中司命司人司祿
立春後日祀風師(丑日)
前祀三日諸預祀之官散齋二日致齋一日(散齋皆于正寢致齋)
(一日于祀所)光祿卿監取眀水火(太官令取水于隂鑒取火于陽燧火以供爨水以注)
(玄酒之尊)散齋理事如舊惟不弔喪問疾不作樂不判署刑
殺文書不行刑罰不預穢惡致齋惟祀事得行其餘悉
斷其祀官已齋而闕者通攝行事前祀一日晡後一刻
諸衛令其屬各以其方器服守衛壝門俱清齋一宿衛
尉設祀官次于東壝之外道南北向以西為上設陳饌
幔于内壝東門之外道南北向郊社令積柴于燎壇(其壇)
(在神壇之左内壝之外)方五尺高五尺開上南出戶祀日未明三
刻奉禮郎設祀官位于内壝東門之内道北執事位于
道南每等異位俱重行西向皆以北為上設望燎位當柴
壇之北南向設御史位於壇上西南隅東向令史陪其後
於壇下設奉禮位於祀官西南贊者二人在南差退俱西
向又設奉禮贊者位於燎壇東北西面北上設祀官門外
位於東壝之外道南每等異位俱重行北向西上郊社令
帥齋郎設酒樽於壇上東南隅象樽二置于坫北向西上設
幣篚于樽坫之所設洗于壇南陛東南北向罍水在洗東
篚在洗西南肆(篚實以巾爵)執樽罍篚羃者各于樽罍篚冪之
後太官令帥宰人以鸞刀割牲烹于廚祀日未明三刻太
史令郊社令升設風師神坐于壇上近北南向席以莞設
神位於坐首未明一刻諸祀官各服其服郊社令良醖令
各帥其屬入實樽罍及幣(實以醍齊其玄酒實于上尊)太官令帥進饌
者實諸籩豆簋簠入設于内壝東門之外饌幔内奉禮帥
贊者先入就位贊引引御史太祝及令史與執樽罍篚冪
者入當壇南北面以西為上立定奉禮曰再拜贊者承傳
(凡奉禮有詞贊者皆承傳)御史以下皆再拜執樽者升自東陛立于樽
所執樽罍篚羃者各就位贊引引御史太祝詣壇東陛升
行埽除于上令史行埽除于下訖各引就位質明謁者引
祀官贊引引執事者俱就門外位謁者贊引各引祀官以
次入就位立定奉禮曰衆官再拜衆官在位者皆再拜謁
者進獻官左白有司謹具請行事退復位太官令出帥
進饌者陳于門外初太官令出太祝跪取幣于篚興立
扵樽所謁者引獻官升自南陛進當神坐前北向立太
祝以幣東向進獻官受幣進北面跪奠于神坐俛伏興
少退北面再拜訖謁者引獻官降復位太官令引饌入
詣南陛升壇太祝迎引扵壇上設扵神坐前(籩豆盖羃先徹乃升)
(簋簠既奠却其蓋于下)設訖太官令以下降復位太祝還樽所謁
者引獻官詣罍洗盥手洗爵訖謁者引獻官自南陛升
壇詣酒樽所執樽者舉羃獻官酌醍齊訖謁者引獻官
進神坐前北向跪奠爵俯伏興少退北向立太祝持版
進于神坐之右東面跪讀祝文曰維某年歲次月朔日
子嗣天子謹遣具位臣姓名敢昭告于風師含生開動
畢佇振發功施造物實彰祀典謹以制幣犧齊粢盛
庶品明薦于神尚饗訖興獻官再拜太祝進跪奠版
於神坐還樽所獻官拜訖謁者引獻官立于南方北
向太祝以爵酌福酒進獻官之右西向立獻官再拜
受爵跪祭酒遂飲卒爵太祝進受爵復於坫獻官俛
伏興太祝帥齋郎進俎太祝跪減神坐前胙肉加于
俎興以俎西向進獻官受以授齋郎謁者引獻官降
復位祝史進跪徹籩豆興還樽所(徹者籩豆各一少移於故處)奉禮
曰賜胙贊者唱衆官再拜衆官在位者皆再拜(已飲福受)
(胙者不拜)謁者進獻官之左白請就望燎位遂引獻官就
望燎位南向立太祝執篚跪取幣祝版齋郎以俎載
牲體禝黍飯爵酒興自南陛降壇南行當柴壇南東
行自南陛登柴壇以幣祝版饌物置柴上戶内訖奉
禮曰可燎東西面各二人以炬燎火半柴謁者進獻
官之左白禮畢遂引獻官出贊引引執事者以次出
贊引引御史以下俱復執事位立定奉禮曰再拜御史
以下皆再拜贊引引出
立夏後申日祀雨師有司行事
祝文曰百昌萬寳式仰膏潤謹遵典故用備常祀(其首尾與)
(風伯文同)
立秋後辰日祀靈星有司行事
祝文曰九榖方成三時不害憑兹多祐介其農穡
立冬後亥日祀司中司命司人司禄於國城
西北有司行事
每坐象樽二於壇上東南隅北向皆有坫以西為上設
司中司命司人司禄神坐於壇上近北南以西為上初
獻司中祝文曰時屬安寧億兆康祐用率常禮報兹祉
福次獻司命祝文曰賴兹正直黎庶康寧資此良辰用
申恒禮次獻司人祝文曰星紀已周兆庶康阜備兹蠲
吉式薦馨香次獻司禄祝文曰玄英紀時歲事云畢聿
遵典故用修恒祀(其行事俱如風師之儀)
大唐開元禮卷二十八
