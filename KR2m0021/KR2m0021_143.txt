大唐開元禮卷一百四十三唐蕭嵩等撰
凶禮
四品五品喪之二
將葬
陳車位陳器用
進引舉柩
柩在庭位祖奠
柩出升車遣奠
遣車器行序
諸孝從柩車序郭外親賓還
諸孝乘車宿止
宿處哭位行次奠
親賓致賵
墓上進止
塋次到墓
陳明器下柩哭序
入墓墓中置器序
掩壙祭后土
反哭虞祭
陳車位
啟日之夕納柩車於大門之内當門南面進靈車於柩
車之右内外所乘之車陳於大門外丈夫之車門西婦
人之車門東俱服重者在上(以近門及北方為上)女子子妻妾之
車以木為之不漆飾無者以籧篨衣車以蒲纏轅轂若
白土堊之以麤布為幌㡘周及大功之車以白土堊之
或衣籧篨皆以布為幌㡘(其布如服布)掌事者預於宿所張
吉凶帷幕凶帷在西吉帷在東俱南向設靈座於吉帷
下如常式
陳器用
啟之夕發引前五刻搥一鼓為一嚴(無鼓者量時行事)陳布吉
凶儀仗方相(黃金四目為方相)誌石大棺車及明器以下陳於
柩車之前引二披二鐸左右各四黼翣二畫翣二(引者引轜)
(車索也披者繫於轜車四周在旁執之以備傾覆鐸者以銅為之所以節挽者翣者以木為筐廣二尺高二尺)
(四寸其形方兩角高衣以白布柄長五尺黼翣畫黼黻文於翣之内四緣畫以雲氣畫翣者内及四緣皆畫雲)
(氣也)
進引
一刻頃搥二鼓為二嚴掌饌者徹啟奠以出初徹奠内
外俱興立哭於位執紼者入掌事者徹帷持翣者升以翣障
柩執鐸者入夾西階立執纛者入當西階南北面立掌
事者取重出倚於門外之東執旌者立于執纛南北面(諸執)
(披紼鐸旌纛翣者皆布深衣介幘)陳布將訖搥三鼓為三嚴進靈車於
内門外南面祝以腰輿詣靈座前(内喪則婦人執腰輿也)祝於輿
左西向跪昭告曰孤子某(母稱哀子)謹用吉辰奉歸先兆(若新)
(卜宅宜曰奉遷幽宅)靈車就引神道紆迴惟以荒寥無任哽絶興
立少頃腰輿出降自西階羽儀從者如平生詣靈車後
少頃輿退
舉柩
將舉柩執鐸者俱振鐸柩降就階間南向初柩動及進
止執鐸者皆振鐸每振鐸先搖之搖訖三振之其持翣者
恒以翣障柩降階執纛者却行而引柩止則迴北面立
執旌者亦漸而南柩止迴北向立主人以下以次從柩而
降主婦又次其後降
柩在庭位
柩至庭(庭内先設席以居柩)主人及諸子以下立哭於柩東西向
南上祖父以下立哭於柩東北南向西上異姓之丈夫
立哭於主人之東南西面北上婦人以次從降妻妾女
子子以下立哭於柩西東面南上祖母以下立哭於柩
西北南向東上異姓之婦人立哭於主婦西南東面北
上内外之際障以行帷(凡帷用如服布)國官立哭於柩東南北
面西上僚佐立哭於柩西南北面東上
祖奠
庭位既定祝帥執饌者設祖奠於柩東如大斂之儀祝
酌奠訖進饌南北面跪曰永遷之禮靈辰不留謹奉柩
車式遵祖道尚饗興少頃徹之
柩出升車
柩動旌先纛次主人以下從哭於柩後婦人次哭於後
柩出到轜車設帷帳於柩後其執紼執披者如常遂升
柩内外哭位如在庭之儀
遣奠
既升柩祝與執饌者設遣奠於柩東如祖奠之儀祝酌
奠於饌前少頃徹之
遣車
既遣奠掌事者以蒲葦苞牲體下節五苞以繩束之盛
以盤載於車列旌前
器行序
徹遣奠靈車動從者如常鼓吹振作而行先靈車後方相
車次誌石車次大棺車(誌石與大棺若先設者不入陳布之次也)次明器輿
次下帳輿次米輿(五糓米實以五筲各斗二升冪用疏布)次酒脯醢輿(酒實)
(二壺各五升冪用功布醢實於二瓮各三升冪用疏布)次苞牲輿次食輿(食盤椀具自足)
(方相以下駕士馭士舁明器下帳等人皆介幘深衣)次銘旌次纛次鐸(鐸分為左右)次
轜車
諸孝從柩車序
主人及諸子俱絰杖衰服(秃者袤巾加絰)徒跣哭從諸丈夫婦
人各依服精麤以次從哭出門内外尊行者皆乘車馬
哭不絶聲
郭外親賓還
出郭若親賓還者權停柩車内外尊行者皆下車馬依
服精麤為序立哭如式相者引親賓以次就柩車之左向
柩立哭盡哀卑者再拜而退婦人亦如之
諸孝乘車
親賓既還内外乘車馬(若墓遠及病不堪步者雖無親賓還主人及諸子乘堊車去塋)
(二百步皆下)
宿止
靈車到帷門外迴南向進腰輿於靈車後威儀從者如
常少頃輿入詣靈座前少頃降出遂進常食於靈座若食
頃徹之(每至停宿之所設靈座于室進食皆如初)柩車到入凶帷停於西
廂南轅祝設几席於柩東
宿處哭位
初至宿處内外皆就柩車所主人及諸子以下於柩車
之東西面南上妻妾女子子婦人於柩車之西東面南
上祖父以下於柩車東北南面西上異族有服者於柩車
東南西面北上祖母以下於柩西北南向東上異族婦人
又於柩車西南東向北上國官於帷外柩之東北面西上
僚佐於帷外柩之西北面東上俱立哭盡哀
行次奠
凡停宿進酒脯之奠於柩東如常奠之儀既設奠内外
各還次迭哭不絶聲及夕内外就柩車所哭進夕奠如
朝奠之儀訖迭哭如常厥明又就位哭進朝奠亦如之
若食頃徹之吉凶儀仗依式發引内外從哭如初儀
親賓致賵
親賓贈禮在主人設祖奠之時賓立於大門外西廂東
面從者以篚奉玄纁立於賓西南俱東面牽馬者以馬
陳於賓東南北首西上相者入告遂詣主人之左北面
受命出到賓前西面曰敢請事賓曰某敢賵相者入告
出曰孤某須矣賓之從者坐奠篚取幣興詣賓前西向
以授賓退復位相者引賓入牽馬者先以馬入陳於柩
南北首西上賓入由馬西當柩東南北面立内外權止
哭賓曰某諡封若某位將歸幽宅敢致賵辭畢而哭内
外皆哭主人拜稽顙賓止哭相者引賓進柩東西面奠
幣相者引賓又由柩前以西而出初賓出掌事者由主
人右詣柩東西面舉幣以東(東藏之也)受馬者由前旋牽者
後適其右受之牽者由前以西而出賓將出主人拜稽
顙送之
墓上進止
塋次
前一日之夕掌事者預於墓門内道西張帷幕設靈座
如初
到墓
乘車者卑行望墳而下尊行及塋而下序哭靈車至帷
門外廻車南向祝以腰輿詣靈車後少頃入詣靈座前
少頃以輿降出遂設酒脯之奠如初柩車至壙前迴南
向丈夫婦人之位如遣奠之儀
陳明器
掌事者陳明器於壙東南西向北上
下柩哭序
布席於柩車之後張帷下柩丈夫柩東婦人柩西以次
進憑柩哭盡哀各退復位内外卑者俱再拜辭訣相者
引主人以下哭於羨道東西面北上妻及女子子以
下婦人障以行帷哭於羨道西東面北上
入墓
施席於壙戶内之西遂下柩於壙戶内席上北首覆以
夷衾
墓中置器序
持翣者入倚翣於壙内兩廂遂以下帳張於柩東南向
米酒脯陳於下帳東北食盤設於下帳前苞牲置於四
隅醯醢陳於食盤之南藉於版明器設於壙内之左右
掩壙
掌事者以玄纁授主人主人授祝祝奉以入奠於靈座
主人拜稽顙施銘旌誌石於壙門之内置設訖掩戶設
關籥遂覆土三主人以下稽顙哭盡哀退俱就靈所哭
掌事者設祭后土於墓左如後儀
祭后土
預於墓左除地為祭所柩車到祝吉服鋪后土氏神席
北方南向設酒樽於神座東南北向設洗於酒樽東南
北向罍水在洗東篚在洗西南肆以巾爵實於篚既覆
土告者吉服(無告者親賓充之)相者引告者與祝及執樽罍篚者
俱立於罍洗東南重行西面皆以北為上立定俱再拜
祝與執樽罍篚者各就樽罍篚之後相者進告者之左
北面曰請行事掌饌者以饌入祝迎引設於神座前置
設訖掌饌者出相者引告者詣罍洗盥手洗爵相者又
引告者詣酒樽所執樽者舉羃告者酌酒進跪奠於神
座前俛伏興少退北向立祝持版進於神座之右東面
跪讀祝文曰維年月朔日子某官姓名敢昭告於后土
之神某官封諡窆茲幽宅神其保佑俾無後艱謹以犧
牲粢盛庶品明薦於后土之神尚饗訖興告者再拜祝
進跪奠版於神座興還樽所相者引告者退復位再拜
相者引告者出祝以下俱復位再拜徹饌席以出
反哭
既下柩於壙搥一鼓為一嚴(無鼓者量時陳布)掩墓戶搥二鼓
為再嚴内外就靈所搥三鼓為三嚴徹酒脯之奠進靈
車於帷外陳布儀仗如來儀又進腰輿入詣靈座前少
頃出詣靈車後少頃輿退靈車發引内外從哭如初儀出
墓門尊行者乘車馬去墓百步許卑者乘車馬以哭從
靈車到第内外皆下車馬靈車入至西階前迴南向祝
以腰輿詣靈車後少頃升入詣靈座前主人以下從升
立於靈座東西面南上少頃腰輿降出内外俱升諸
祖父以下哭於帷東北壁下南面西上妻及女子子以
下婦人哭于靈西東面南上諸祖母以下哭于帷西北壁下
南面東上外姻哭於南廂丈夫於帷東北面西上婦人
於帷西北面東上有親賓弔哭者升堂西向靈哭如
常其弔於庭者稱痛當奈何餘如常儀哭盡哀相者引
主人以下降各還次沐浴以俟虞(斬衰者沐而不櫛齊衰以下櫛)
虞祭
柩既入壙國官若僚佐之長與祝先歸修虞事牢饌如
殷奠器用烏漆具饌於堂東靈車將至掌事者預施靈座
於寢堂東室内戶西東向於靈座之南北設帷東出戶
(若室内窄則設靈座於堂)掌事者設洗于西階西南北向東上東西
當西霤南北以堂深罍水在洗西篚在洗東南肆篚實
爵一巾一加羃設瓦甒二于靈座之左北墉下醴酒在
東冪用絺加勺南柄既沐浴主人及諸子妻妾女子子
内外升詣靈所主人及諸子倚杖于室戶外及應拜
者哭於靈東西如初内外皆哭祝與執樽罍篚者各就
樽罍篚所立執饌者以饌入俱升自東階陳設如殷奠之
儀訖掌饌者降出相者引主人降自西階詣罍洗主人止
哭執罍洗者酌水主人盥手執篚者取巾於篚興授主
人主人拭手訖受巾奠於篚又取爵興以授主人執罍
洗者又酌水主人洗廢爵(爵無足者)執篚者又授巾主人拭
爵訖受巾奠于篚相者引主人升自西階詣酒樽所
執樽者舉冪主人酌醴相者引主人進詣靈座前西面
跪奠酌於饌前俛伏興少退西面立祝以祝文進立於
神座之右北面内外皆止哭祝跪讀祝文曰維某年月
朔日子哀子某(孫稱哀孫此為母及祖母也父祖則稱孤子孤孫)敢昭告於考
某官封諡(妣則郡縣鄕君各隨其稱孫為喪主則稱祖妣)日月遄速奄及反虞
叩地號天五情糜潰謹以潔牲柔毛剛鬛嘉薦普淖明
齊溲酒哀薦虞事於考某官封諡尚饗祝興主人哭再
拜内外應拜者皆哭再拜祝進跪奠版於靈座興出復位
哭盡哀相者引主人以下出杖降自西階各就次妻
妾女子子以下各還别室祝闔戶與執樽罍者降出少
頃祝與掌饌者入開戶徹饌闔戶以出掌事者埋重於
門外道左間日再虞後日三虞禮皆與初虞同又間日
為卒哭祭其虞祝辭再虞云哀薦虞事三虞云哀薦成事
大唐開元禮卷一百四十三
