大唐開元禮卷一百二十七唐蕭嵩等撰
嘉禮
鄉飲酒
鄉飲酒之禮刺史為主人(此為貢人之中有明經進士身兼德行孝弟灼然顯著旌表門閭及)
(秀才者皆刺史為主人若無此色皆判司攝行事)先召鄉之致仕有德者謀之賢者
為賓其次為介又其次為衆賓與之行禮而賓舉之(介以下無)
(其人則闕)主人戒賓立於賓大門外之西東面賓立於東階下
西面將命者立於賓之左北面受命出於門外之東西面曰
敢請事主人曰某日行鄉飲酒之禮請某子臨之將命者入
告賓出立於門東西面北向拜辱(以白造緇曰辱)主人答拜主人曰
吾子學優行高應兹觀國某日展禮請吾子臨之賓曰某固
陋恐辱命敢辭主人曰謀於父師少師莫若吾子賢敢固以
請賓曰夫子申命之某敢不敬須主人再拜賓答拜主人退
賓拜送主人戒介亦如之(介辭曰某日行鄉飲酒之禮請吾子貳之)其日質明設
賓席於楹間近北南向設主人席於阼階上西向設介席於
西階上東向設衆賓席於三賓席之西各南向皆不屬
焉又設堂下衆賓席於西階西南東面北上設兩壺於
賓席東少北玄酒在西加勺羃置篚於壺南東肆實以
爵觶設贊者位於東階東西面北上賓介及衆賓至
立於廳事大門外之右東向北上執事者俱就位主人
迎賓於門外之左西面拜賓賓答拜又西南向拜介介
答拜又西南揖衆賓衆賓揖主人又揖賓賓報揖主人
先入門而右西面賓入門而左東面介及衆賓序入立
於賓西南東面北上衆賓非三賓者皆北面東上(凡賓主拜)
(揖周旋皆有贊相也)主人將進揖當階揖賓皆報揖至階主人曰
請吾子升賓曰某敢辭主人曰固請吾子升賓曰某敢
固辭主人曰終請吾子升賓曰某敢終辭主人升自阼
階賓升自西階當榻北面立執樽者徹羃主人適篚跪
取爵興適樽實之進賓席前西北面獻賓賓西階上北
面拜主人少退賓進席前受爵退復西階上北面立主
人退於阼階上北面拜送爵賓少退贊者薦脯醢於賓
席前賓自西方升席南面立贊者設折俎賓跪左執爵
右取脯擩於醢祭於籩豆之間遂祭酒啐酒(啐嘗也)興降席
東適西階北面跪卒爵執爵興適樽實之進主人席前
東南面酢主人主人於阼階上北面拜賓少退主人進
席前受爵退復阼階上北面立賓退復西階上北面拜
送爵贊者薦脯醢於主人席前主人由席東自北方升贊者
設折俎主人跪左執爵右祭脯醢遂祭酒啐酒興自南
方降席復阼階上北面跪卒爵執爵興跪奠爵於東序
端興退適篚跪取觶實之以酬賓復阼階上北面跪奠
觶遂拜執觶興賓西階上答拜主人跪祭遂飲卒觶執
觶興適樽實之進賓席前北面賓西階上拜主人少退
賓既拜主人跪奠觶於薦西興復阼階上位賓遂進席
前北面跪取觶興復西階上位主人北面拜送賓進
席前北面跪奠觶於薦東興復西階上位(酬酒不舉者君子不盡人)
(之歡以全交也)主人北面揖遂降立於阼階下西面賓降立於
西階西當西席東面(主人將與介為禮故賓不居堂上位)主人進延介主
人揖介介報揖至階一讓主人升阼階介升西階當榻
賓北面主人詣東序端跪取爵興適樽實之進於介席
前西南面獻介介西階上北面拜主人少退介進席前北面
受爵退復位主人於介右北面拜送爵介少退主人立
於西階之東贊者薦脯醢於介席前介由席西自北方
升席贊者設折俎介跪左執爵右祭脯醢遂祭酒執爵興
自南方降席復西階上北面跪卒爵執爵興介授主人爵主
人適樽實之以酢於西階上立於介右北面跪奠爵遂拜執
爵興介答拜主人跪祭遂飲卒爵執爵興退跪奠爵於
西楹南還阼階上揖降介降立於賓南主人於阼階前
西南面揖衆賓賓揖遂升主人適西楹南跪取爵興
適樽實之於西階上南面獻衆賓之長升西階上北面
拜受爵主人於衆賓長之右北面拜送贊者薦脯醢於
其席前衆賓之長升席跪左執爵右祭脯醢祭酒執爵興
退於西階上立飲訖授主人爵降復位主人又適樽實
之進於西階上南面獻衆賓之次者如獻衆賓長之禮又
次一人升飲亦如之主人適樽實之進於西階上南面
獻堂下衆賓衆賓每一人升受爵跪祭立飲贊者遍薦
脯醢於其位訖主人受爵奠於篚主人降與賓一揖一讓升賓
介衆賓序升即席設工人席於堂廉西階之東北面東上工
四人入先二瑟後二歌工持瑟升自西階就位坐工歌鹿鳴
卒歌笙入立於堂下北面奏南陔訖乃間歌南有嘉魚
笙崇丘(間代也謂一歌則一吹也)乃合樂周南關雎召南鵲巢(合謂歌與)
(樂衆聲俱作也樂無工人則闕無得作淫聲不雅之曲)樂正告賓曰正歌備告訖
司正升自西階(司正謂主人之贊禮者禮樂之正既成將留賓為有懈惰立司正以監之)
跪取觶於篚興適樽實之降自西階詣階間右還北面
跪奠觶興拱手少立跪取觶揚觶訖遂飲卒觶跪奠觶
興拜退復西階西賓降席跪取觶於篚適樽實之詣阼
階上北面酬主人主人降席進立於賓東(初起旅酬也凡旅酬者少)
(長以齒也)賓跪奠觶遂拜執觶興主人答拜賓立飲卒觶賓
適樽實之進阼階上東南面授主人主人再拜賓少退
主人受觶賓於主人之西北面拜送(旅酬同階禮殺)賓揖復席
主人進西階上北面酬介介降席自南方進立於主人之西
北面主人跪奠觶遂拜執觶興介荅拜主人立飲卒觶適樽
實之退西階上西南面立介拜主人少進介受觶主人
立於介東北面拜送主人揖復席司正升自西階近西
北面立相旅曰某子受酬受酬者降席自西方進北面立
於介右(旅序也於是介酬衆賓又以次序相酬也某者衆賓姓也同姓則以伯仲别之又同則以其字)
(别之受酬者由介東尊介使不失故位也)司正退立於西序端東面(避受酬者又便)
(其贊上贊下也)介跪奠觶遂拜執觶興某子答拜介立飲執觶適
樽實之進西階上西南面授某子某子受觶介立於某
子之左北面揖復席司正曰某子受酬受酬者降席自
西方立於某子之左北面某子跪奠觶遂拜執觶興受酬
者拜某子答拜某子立飲卒觶適樽實之進西階上西南面
授之受酬者受觶某子立受酬者之右揖復席次一人及堂
下衆賓受酬亦如之卒受酬者以觶跪奠於篚興復階
下位司正適阼階上東面受命於主人主人曰請坐於
賓司正逥北面告於賓曰請賓坐賓曰唯命(賓主之辭皆司正傳)
(請也)賓主各就席坐(若賓主俱公服者則皆降脱履主人先左賓先右禮畢降納如常)司
正降復位乃羞(羞進也所進肉胾醢之類是也)無算爵(算數也賓主燕飲爵行無數醉)
(而止三賓以上贊者二人行爵以下取足)主人之贊者皆與焉燕訖賓主俱
興賓以下降自西階主人降自東階賓以下出立於門
外之西東面北上主人送於門外之東西面再拜賓介
逡巡而退
大唐開元禮卷一百二十七
