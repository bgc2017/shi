大唐開元禮卷四十二唐蕭嵩等撰
吉禮
禘享於太廟有司攝事
齋戒陳設
省牲器晨祼
饋食祭七祀
齋戒
宗廟五年一禘以孟夏將享有司卜日如别儀享前七
日平明太尉誓百官於尚書省曰某月某日禘於太廟
各揚其職不供其事國有常刑凡預享之官散齋四日
致齋三日(散齋皆於正寢致齋二日於本司一日於享所其無本司者於享所)散齋理事
如故唯不弔喪問疾不作樂不判署刑殺文書不行刑
罰不預穢惡致齋唯享事得行其餘悉斷其享官已齋
而闕者通攝行事致齋之日官給酒食及明衣各習
禮於齋所光禄卿監取明水火(太官令取水於陰鑒取火於陽燧火以供㸑水)
(以實樽)前享一日諸衛令其屬未後一刻各以其方器服
守衛廟門(每門二人每隅一人)與太樂工人俱清齋一宿
陳設
前享三日守宫設享官公卿以下次於齋坊之内前享
二日太樂令設宫懸之樂於廟庭東方西方磬簴起北
鐘簴次之南方北方磬簴起西鐘簴次之設十二鎛鐘
於編懸之間各依辰位樹路鼔於北懸之内道之左右
植建鼓於四隅置柷敔於懸内柷在左敔在右設歌鐘
歌磬於廟堂之上前楹間北向磬簴在西鐘簴在東其
匏竹者立於階間重行北向相對為首(凡懸皆展而編之)諸工
人各位於懸後東方西方以北為上南方北方以西為
上右校清掃内外前享一日奉禮設享官公卿位於東
門之内道北執事位於道南每等異位俱重行西面以
北為上設御史位於廟堂之下一在東南西向一在西南
東向令史各陪其後設奉禮位於樂懸東北贊者二人
在南差退俱西面設恊律郎位於廟堂之上前楹近西東
向設太樂令位於北懸之間北向設門外位享官公卿
以下皆於東門之外道南每等異位重行北面西上設
牲牓於東門之外當門西向以南為上設廪犧令位於牲
西南史陪其後俱北向設諸太祝位於牲東各當牲後
祝史陪其後俱西向設太常卿省牲位於牲前近北又
設御史位於太常卿之西俱南向設樽彛之位於廟堂
之上下每座鷄彛一烏彛一犧樽二著樽二壺樽二在
堂上皆於神座之左(各有坫馬以置瓚爵)其太樽二山罍四皆在
堂下階間北面西上設簋簠鈃登籩豆之位於廟堂之
上俱東側階之北每座四簋居前四簠次之次以六登
次以六鈃籩豆為後每座異之皆以南為上屈陳而下
設洗於東南北向罍水在洗東篚在洗西南肆(篚實以珪瓚巾)
(爵)執樽罍篚羃者各位在樽罍篚羃之後享日未明五
刻太廟令服其服布昭穆之座於戶外自西序以東獻祖太
祖高祖高宗座皆北廂南向懿祖代祖太宗中宗睿宗
座皆南廂北向每座皆黼扆莞席紛純藻席畫純次席
黼純左右几
省牲器
省牲之日午後十刻廟所諸衛之屬禁斷行人晡後二
刻太廟令丞帥府史三人及齋郎以樽坫罍洗篚羃及
籩豆簋簠鈃登入設於位加以巾盖(諸器物皆濯而陳之其升者自東階)晡
後三刻諸太祝與廩犧令以牲就牓位謁者引太常卿
贊引引御史入詣東階升遍視滌濯於上(凡導引者每曲一逡巡於)
(視濯執樽者舉羃告潔)訖引降就省牲位南向立廩犧令少前曰
請省牲退復位太常卿省牲廩犧令又前北面舉手曰
腯還本位諸太祝各巡牲一匝西面舉手曰充俱還本
位諸太祝與廩犧令以次牽牲詣厨授太官謁者引光
禄卿省鼎鑊申視濯溉贊引引御史就厨省饌具(太常卿以)
(下每事訖各還齋所)進饌者入徹籩豆簋簠鈃登以出享日未明十
五刻太官令帥宰人以鸞刀割牲祝史各取毛血每座
共實一豆遂烹牲祝史洗肝於鬱鬯又取膟膋每座共實
一豆俱置於饌所(膟膋腸間脂)
晨祼
享日未明四刻諸享官各服其服太廟令良醖令各帥
其屬入實樽罍(雞彜及諸齊之上尊皆實以眀水山罍之上尊實以玄酒鳥尊實以鬱鬯犧尊實以汎齊象尊)
(實以醴齊著樽實以盎齊壺樽實以醍齊太尊實以沈齊山罍實以清酒)大官令帥進饌者實諸籩
豆簋簠未明三刻奉禮帥贊引者先入就位贊引引御
史太祝博士宫闈令及令史祝史與執樽罍篚羃者入
自東門當階間重行北面西上立定奉禮曰再拜贊者
承傳(凡奉禮有詞贊者皆承傳)御史以下皆再拜訖執樽罍篚羃者
各就位贊引引御史諸太祝詣東陛升堂行掃除於上
令史祝史行掃除於下訖引降復位太廟令帥其屬陳
瑞物於廟庭泰階之西上瑞為前列次瑞次之下瑞為
後列又陳伐國所得寳器上次先後亦如之皆北向西上俱
藉以席(所司各守之)未眀二刻陳腰輿於東陛之東每室各二皆
西向北上立定贊引引太廟令太祝宫闈令師内外執事
者以腰輿自東陛升堂詣獻祖室入開埳室太祝宫闈
令奉出神主置於輿詣座前奉神主置於座訖引太廟
令以下次奉出懿祖次奉出太祖次奉出代祖次奉出
高祖次奉出太宗次奉出中宗次奉出睿宗神主置於
座皆如獻祖之儀(以下皇祖妣神主皆宫闈令奉出俱並處俱在右)訖引太廟令
以下降復位未明一刻謁者贊引各引享官俱就東門
外位太樂令率工人二舞次入就位文舞入陳於懸
内武舞立於懸南道西(其升堂座者皆脫屨於下降納如掌儀)謁者引司
空入就位立定奉禮曰再拜司空再拜謁者引司空詣
東陛升堂行掃除於上降行樂懸於下訖引復位初司
空行樂懸謁者贊引各引獻享官以下次入就位立定
奉禮曰衆官再拜衆官在位者皆再拜(其先拜者不拜)謁者進
太尉之左白有司謹具請行事退復位恊律郎跪俯伏
舉麾(凡取物者皆跪俯伏而取以興奠物則奠訖俯伏而後興)鼓柷奏永和之樂
乃以黃鐘為宫大吕為角太蔟為徵應鐘為羽作文舞
之舞樂舞九成(黃鐘三奏大吕太蔟應鐘各再奏)偃麾戛敔樂止(凡樂皆恊)
(律郎舉麾工鼓柷而後作偃麾戛敔而後止)奉禮曰衆官再拜衆官在位者皆再拜謁
者引太尉詣罍洗盥手洗瓚訖謁者引太尉升自東陛
詣獻祖樽彛所執樽者舉羃太尉酌鬱酒訖登歌作肅
和之樂以圜鐘之均(自後登歌皆歌圜鐘)謁者引太尉詣獻祖神
座前北向跪以鬯祼地奠之興謁者引太尉北向再
拜訖謁者引太尉詣懿祖樽彛所取瓚於坫執樽者舉
羃太尉酌鬱酒訖謁者引太尉詣懿祖神座前南向跪
以鬯祼地奠之興謁者引太尉南向再拜訖謁者引
太尉次祼太祖次祼代祖次祼高祖次祼太宗次祼高
宗次祼中宗次祼睿宗並如上儀訖登歌止謁者引太
尉降復位初衆官拜訖祝史各奉毛血及肝膋之豆立
於東門外齋郎奉爐炭蕭稷泰各立於肝膋之後於登
歌止祝史奉毛血肝膋與奉爐炭蕭稷黍者以次入自
正門升自泰階諸太祝各迎取毛血肝膋於階上俱入
奠於神座前祝史退立於樽所齋郎奉爐炭皆置於室
戶外之左其蕭稷黍各置於爐炭下降自阼階以出諸
太祝俱取肝膋出戶燔於爐炭還樽所
饋食
太尉既升祼太官令出帥進饌者奉饌陳於東門之外
重行西向以南為上謁者引司徒出詣饌所奉獻祖之
俎初太尉既至位太官令引饌入自正門俎初入門雍
和之樂作以無射之均(自後接神之樂堂下皆奏無射)饌至泰階樂止
祝史俱進徹毛血之豆降自阼階以出饌升諸太祝迎
引於陛上各設於神座(籩豆盖羃先徹乃升簋簠既奠却其盖於下)設訖謁
者引司徒以下降自阼階復位諸太祝各取蕭稷黍擩
於脂燔於爐炭還樽所謁者引太尉詣罍洗盥手洗爵訖
謁者引太尉升自阼階詣獻祖樽彛所執樽者舉羃太
尉酌汎齊訖光大之舞作謁者引太尉詣獻祖神座前
北向跪奠爵少東興謁者又引太尉取爵於坫酌汎齊
訖北向跪奠爵少西興謁者引太尉少退北向立樂止
太祝持版進於座右東面跪讀祝文曰維某年歲次月
朔日子孝曾孫開元神武皇帝某謹遣太尉某官封
臣某敢昭告於獻祖宣皇帝祖妣宣莊皇后張氏晷運
環周歲序云及永懷追慕伏增遠感謹以一元大武柔
毛剛鬛明粢薌合薌萁嘉蔬嘉薦醴齊肅雍明獻祗薦
禘事尚饗(餘室祝文准此太祖以下稱臣)訖興太尉再拜訖又再拜初
讀祝文訖樂作太祝入奠版於神座還樽所太尉拜訖
樂止謁者引太尉詣懿祖樽彛所取爵於坫執樽者舉
冪太尉酌汎齊訖長發之舞作謁者引太尉詣懿祖神
座前南向跪奠爵少西興謁者又引太尉取爵於坫酌
汎齊訖南向跪奠爵少東興謁者又引太尉少退南向
立樂止太祝持版進於座右西向跪讀祝文訖興太尉再
拜又再拜初讀祝文訖樂作太祝進奠版於神座還樽
所太尉拜訖樂止謁者引太尉詣太祖樽彛所取爵於
坫執樽者舉羃太尉酌汎齊訖大政之舞作謁者引太
尉詣太祖神座前北向跪奠爵少東興謁者又引太尉
取爵於坫酌汎齊訖北向跪奠爵少西興謁者又引太
尉少退北向立樂止太祝持版進於座右東向跪讀祝
文訖興太尉再拜訖又再拜初讀祝文訖樂作太祝進
奠版於神座還樽所太尉拜訖樂止謁者引太尉詣代
祖樽彛所取爵於坫執樽者舉羃太尉酌汎齊訖大成
之舞作謁者引太尉詣代祖神座前南向跪奠爵少西
興謁者引太尉取爵於坫酌汎齊訖南向跪奠爵少東
興謁者引太尉少退南向立樂止太祝持版進於座右
西向跪讀祝文訖興太尉再拜訖又再拜初讀祝文訖樂
作太祝進奠版於神座還樽所太尉拜訖樂止謁者引
太尉詣高祖樽彛所取爵於坫執樽者舉羃太尉酌汎
齊訖大明之舞作謁者引太尉詣高祖神座前北向跪
奠爵少東興謁者又引太尉取爵於坫酌汎齊訖北向
跪奠爵少西興謁者引太尉少退北向立樂止太祝持
版進於座右東向跪讀祝文訖興太尉再拜訖又再拜
初讀祝文訖樂作太祝進奠版於神座還樽所太尉拜
訖樂止謁者引太尉詣太宗樽彛所取爵於坫執樽者
舉羃太尉酌汎齊訖崇德之舞作謁者引太尉詣太宗
神座前南向跪奠爵少西興謁者又引太尉取爵於坫
酌汎齊訖南向跪奠爵少東興謁者引太尉少退南向
立樂止太祝持版進於座右西向跪讀祝文訖興太尉
再拜訖又再拜初讀祝文訖樂作太祝入奠版於神座
還樽所太尉拜訖樂止謁者引太尉詣高宗樽彛所取
爵於坫執樽者舉羃太尉酌汎齊訖鈞天之舞作謁者
引太尉進高宗神座前北向跪奠爵少東興謁者又引
太尉取爵於坫酌汎齊訖北向跪奠爵少西興謁者引
太尉少退北向立樂止太祝持版進於座右東向跪讀
祝文訖興太尉再拜訖又再拜初讀祝文訖樂作太祝
進奠版於神座前還樽所太尉拜訖樂止謁者引太尉
詣中宗樽彛所取爵於坫執樽者舉羃太尉酌汎齊訖
文和之舞作謁者引太尉進中宗神座前南向跪奠爵
少西興謁者又引太尉取爵於坫酌汎齊訖南向跪奠
爵少東訖興謁者引太尉少退南向立樂止太祝持版
進於座右西向跪讀祝文訖興太尉再拜訖又再拜初
讀祝文訖樂作太祝進奠版於神座還樽所太尉拜訖
樂止謁者引太尉詣睿宗樽彛所取爵於坫執樽者舉
羃太尉酌汎齊訖景雲之舞作謁者引太尉進睿宗神
座前南向跪奠爵少西興謁者又引太尉取爵於坫酌
汎齊訖南向跪奠爵少東訖興謁者引太尉少退南向
立樂終八節止太祝持版進於座右西向跪讀祝文訖
興太尉再拜訖又再拜初讀祝文訖樂作太祝進奠版
於神座還樽所太尉拜訖曲終樂止謁者引太尉進詣
東序西向立諸太祝各以爵酌罍福酒合置一爵一太
祝持爵進太尉之左北向立太尉再拜受爵跪祭酒啐
酒奠爵興諸太祝各帥齋郎進俎太祝減神座前三牲
胙肉(皆取前脚第三骨)加於俎又以籩取稷黍飯興還樽所以
胙肉共置一俎上以飯共置一籩以飯授太尉太尉受
以授齋郎又以三牲胙肉授太尉太尉每受以授齋郎
太尉跪取爵遂飲卒爵太祝進受爵復於坫太尉興再
拜謁者引太尉降復位文舞出鼔柷作舒和之樂出訖
戛敔樂止武舞入鼔柷作舒和之樂立定戛敔樂止初
太尉將復位謁者引太常卿詣罍洗盥手洗爵訖謁者
引太常卿升自阼階詣獻祖樽彛所執樽者舉羃太常
卿酌汎齊訖謁者引太常卿詣獻祖神座前北面跪奠
爵少東太常卿再拜訖興謁者引太常卿取爵於坫酌
汎齊訖詣神座前北面跪奠爵少西興又再拜謁者引
太常卿詣懿祖樽彛所執樽者舉羃太常卿酌醴齊訖
謁者引大常卿詣懿祖神座前南面跪奠爵少西訖興
太常卿再拜訖興謁者又引太常卿取爵於坫酌醴齊
訖謁者引太常卿詣神坐前南面跪奠爵少東訖興又
再拜謁者引太常卿次獻太祖次獻代祖次獻高祖次
獻太宗次獻高宗次獻中宗次獻睿宗並如上儀訖謁
者引太常卿詣東序西向立諸太祝各以爵酌罍福酒
合置一爵一太祝持爵進太常卿之左北向立太常卿
再拜受爵跪祭酒遂飲卒爵太祝進受爵復於坫太常
卿興再拜訖謁者引太常卿降復位初太常卿獻將畢
謁者引光禄卿詣罍洗盥手洗爵酌盎齊終獻如亞獻
之儀訖引光禄卿降復位武舞止登歌作諸太祝各進
徹豆還樽所(徹者籩豆各一少移於故處)登歌止奉禮曰賜胙贊者
唱衆官再拜衆官在位者皆再拜(已飲福受胙者不拜)永和之樂
作奉禮曰衆官再拜衆官在位者皆再拜樂一成止謁
者進太尉之左白禮畢謁者贊引各引享官以次出贊
引引御史太祝以下俱復執事位立定奉禮曰再拜御
史以下皆再拜贊引引出工人二舞以次出太廟令與
太祝宫闈令帥腰輿升納神主如常儀其祝版燔於齋
坊
祭七祀(其日總祭如臘享)
功臣配享(依祫享儀)
大唐開元禮卷四十二
