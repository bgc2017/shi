大唐開元禮卷七十二唐蕭嵩等撰
吉禮
諸縣釋奠於孔宣父縣學生束修
諸縣釋奠於孔宣父
前享三日縣令散齋于别寢二日致齋于廳事一日亞
獻以下與祭之官散齋二日各于正寢致齋一日于享
所(丞為亞獻主簿及尉通為終獻若縣令以下有故並以次差攝縣官不足以州官判佐以下及比縣官充)
散齋理事如舊惟不弔喪問疾不作樂不判署刑殺文
書不行刑罰不預穢惡致齋惟享事得行其餘悉斷其
享官已齋而闕者通攝行事學官及諸學生皆清齋于
學館一宿前享二日本司埽除内外又為瘞塪于院内
堂之壬地方深取足容物南出陛本司設縣令以下次
于門外隨地之宜前享一日晡後本司帥其屬守門本
司設三獻位于東階東南每等異位俱西向設掌事者位于
三獻東南西向北上設望瘞位于堂之東北當瘞埳西南設
學官位于西階西南當掌事位學生位于學官之後俱
東向北上設贊禮者位于三獻西南西向北上又設贊
唱者位于瘞塪東北南向東上設三獻門外位于道東
每等異位俱西向掌事位于終獻之後北上祭器之數
每坐樽二籩八豆八簋二簠二俎三(羊豕及腊各一俎)掌事者
以樽坫升設于堂上前楹間北向先聖之樽在西先師
之樽在東俱西上皆加勺羃先聖爵一配坐爵四各置
于坫設幣篚于樽所設洗置東榮南北以堂深罍水在
洗東加勺羃篚在洗西南肆實爵三巾二于篚加羃執
樽罍洗篚者各于樽罍洗篚之後享日未明烹牲于厨
(祝以豆二取毛血)夙興掌饌者實祭器(牲體羊豕皆載右胖前脚肩臂臑節一叚皆載)
(之後脚三節節一叚去下一節載上肫胳二節又取正脊脡脊横脊短脅正脅代脅各二骨以並餘皆不設簋)
(實黍稷簠實稻粱籩實石塩乾魚棗栗榛菱芡鹿脯豆實虀葅醯醢菁葅鹿醢芹葅兔醢笋葅魚醢若土無者)
(各以其類充之)本司帥掌事者設先聖神席于西楹間東向設
先師神席于先聖神坐東北南向席皆以莞質明諸享
官各服祭服學官儒服學生青衿服本司帥掌事者入
實樽罍及幣(每坐尊二一實玄酒為上一實醴齊次之禮神之幣用白各長一丈八尺)祝版
各置于坫贊唱者先入就位祝二人與執樽罍篚者入立
于庭以西為上立定贊唱者贊冄拜祝以下皆冄拜執
樽罍篚者各就位祝升自東階行埽除訖降自東陛以
出還齋所縣令將至贊禮者引享官以下俱就門外位
學官學生並入就門内位縣令至贊禮者引之次贊唱
者先入就位祝升自東階各立于樽後縣令停于次少
頃服祭服出次贊禮者引縣令入就位西向立贊禮退
立于左贊唱者引享官以下次入就位(凡引導者每曲一逡廵)立
定贊唱者曰冄拜縣令以下皆冄拜贊禮者少進縣令
之左白請行事退復位祝俱跪取幣于篚興各立于樽
所(凡取物者皆跪俛伏而取以興奠物則奠訖俛伏而後興)本司帥執饌者奉饌陳
于門外贊禮者引縣令升自東階進先聖神坐前西向
立祝以幣北向授縣令受幣贊禮者引縣令西向跪奠
于先聖神坐興少退西向冄拜訖贊禮者引縣令當先
師神坐前北向立祝又以幣西向授縣令受幣贊禮者
引縣令北向跪奠于先師神坐興少退北向冄拜贊禮
者引縣令降復位本司引饌入升自東階祝迎引于階上
各設于神坐前(籩豆盖羃先徹乃升簋簠既奠却其盖于下籩右豆左簋簠居其間羊豕二俎)
(横而重于右腊特于左)設訖本司與執饌者降出祝還樽所贊禮
者引縣令詣罍洗執罍者酌水執洗者跪取盤興承水
縣令盥手執篚者跪取巾于篚興進縣令帨手訖執篚
者受巾跪奠于篚遂取爵興以進縣令受爵執罍者酌
水縣令洗爵執篚者跪取巾于篚興進縣令拭爵訖受
巾跪奠于篚奉盤者跪奠盤興贊禮者引縣令升自東
階詣先聖酒樽所執樽者舉羃縣令酌醴齊贊禮者引
縣令詣先聖神坐前西向跪奠爵興少退西向立祝持
版進于神坐之右北面跪讀祝文曰維某年歲次月朔
日子縣令具官姓名敢昭告于先聖孔宣父惟夫子固
天攸縱誕降生知經緯禮樂闡揚文教餘烈遺風千載
是仰俾兹末學依仁游藝謹以制幣犧齊粢盛庶品祗
奉舊章式陳明薦以先師顔子配尚饗祝興縣令冄拜
祝進跪奠版于神坐還樽所縣令拜訖贊禮者引縣令
詣先師酒樽所取爵于坫執樽者舉羃縣令酌醴齊贊
禮者引縣令詣先師神坐前北面跪奠爵興少退北向
立祝持版進于神坐之右西向跪讀祝文曰維某年歲
次月朔日子縣令具官姓名敢昭告于先師顔子爰以
仲春(仲秋)率遵故實敬修釋典于先聖孔宣父惟夫子庶
幾具體德冠四科服道聖門實臻壼奥謹以制幣犧齊
粢盛庶品式陳明獻從祀配神尚饗祝興縣令冄拜祝進
跪奠版于神坐興還樽所縣令拜訖贊禮者引縣令詣
東序西向立祝各以爵酌福酒合置一爵一祝持爵進
縣令之左北向立縣令冄拜受爵跪奠酒啐酒奠爵俛
伏興祝各帥執饌者進俎跪减先聖神前胙肉(各取前脚第二)
(骨)共置一俎上又以籩取稷黍飯共置一籩祝先以飯
進縣令受以授執饌者又以俎進縣令受以授執饌者
縣令跪取爵遂飲卒爵祝進受爵復于坫縣令興冄拜
贊禮者引縣令降復位初縣令獻將畢贊禮者引亞獻
詣罍洗盥手洗爵升獻飲福如縣令之儀(惟不讀祝版不受胙)訖
降復位初亞獻將畢贊禮者引終獻詣罍洗盥手洗爵
升獻飲福如亞獻之儀訖降復位祝各進神坐前跪徹
豆還尊所(徹者籩豆各一少移于故處)贊唱者曰賜胙冄拜非飲福
受胙者皆冄拜贊唱者又曰冄拜縣令以下皆冄拜贊
禮者少進白請就望瘞位贊禮者引縣令就望瘞位西
向立贊唱者轉就瘞塪東北位初在位者將拜祝各以
篚進神坐前跪取幣降自西階詣瘞塪以幣置于塪訖
贊唱者曰可瘞塪東西廂各二人寘土半塪(瘞訖寘土者以篚出)
贊禮者進縣令之左北面白禮畢遂引縣令出贊禮者各引享
官以次出初白禮畢贊唱者還本位祝與執樽罍洗篚
者俱復掌事位立定贊唱者曰冄拜祝以下俱冄拜以
出其祝版燔于齋所
縣學生行束修禮
束帛一篚(一疋)酒一壺(二斗)脯一案(五脡)
其日平明學生青衿服至學門博士公服若儒服立于
學堂東階上西面贊禮者引學生立于門東西面(不自同于)
(賓客)陳束帛篚酒壺脯案于學生西南當門北向重行西
上將命者出立于門西東面曰敢請事學生少進曰某
方受業于先生敢請見將命者入告博士曰某也不德
請子無辱將命者出告學生曰某不敢為儀敢固以請
將命者入告博士曰請子就位某敢見將命者出告學
生曰某不敢以視賓客請終賜見將命者入告博士曰
某辭不得命敢不從將命者出告執篚者以篚東面授
學生博士降俟于東階下西面贊禮者引學生執酒脯
者從之學生入門而左立于西階之南東面執脯者立
于學生西南東面北上學生跪奠篚冄拜博士荅拜學
生還辟遂跪取篚贊禮者引學生進博士前東面授幣
贊禮者取酒脯幣以東執酒脯者出贊禮者引學生立
于階間近南北面冄拜訖引出
大唐開元禮卷七十二
