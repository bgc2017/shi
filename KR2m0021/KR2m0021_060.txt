大唐開元禮卷六十唐蕭嵩等撰
吉禮
皇帝廵狩告於太廟
齋戒陳設
鑾駕出宫晨祼
饋食鑾駕還宫
齋戒
將告有司卜日如别儀前一日皇帝清齋於太極殿凡
預告之官清齋於廟所近侍之官應從升者及羣官客
使等各於本司及公舘清齋一宿諸衛令其屬晡後一
刻各以其方器服守衛廟門與太樂工人俱清齋一宿
陳設
前告三日尚舍直長施大次於廟東門之外道北南向
尚舍奉御鋪御坐守宫設文武侍臣之次於大次之後
文官在左武官在右俱南向又設告官及從駕羣官次
各於常所前二日太樂令設宫懸之樂於廟庭設登歌
及舉麾位於殿上並如常儀右校清掃内外前一日奉
禮設御位於廟東階東南西向設告官及從駕羣官版
位於内外如常儀設酒樽之位於堂上前楹間各於室
戸外之左北向每室春夏鷄彛一鳥彛一犧樽二秋冬
斝彜一黃彛一著樽二皆加勺冪俱西上各有所實(珪琖)
(瓚杓)設罍洗篚羃於常所(篚實以珪瓚巾爵)執樽罍篚羃者各位
於樽罍篚羃之後太廟令整拂神幄又帥府史齋郎以
樽坫罍洗篚羃入設於位告日未明十五刻太官令帥
宰人以鸞刀烹牲於厨每室各犢一
鑾駕出宫如常儀
晨祼
其日未明三刻諸預告之官各服其服太官令良醖令
各帥其屬入實樽罍(鷄彛斝彛犧尊之上實以明水鳥彛黃彜寔以鬱鬯著尊寔以醴齊)
太官令帥進饌者實諸籩豆簠簋等未明二刻奉禮帥
贊者先入就位贊引引御史太祝以下入行掃除如常
儀訖各引就位未明一刻贊引引太廟令太祝宫闈令
入當階間北面西上立定奉禮曰再拜贊者承傳太廟
令以下皆再拜升自東階入開塪室奉出獻祖以下九
室神主各置於座如常儀訖各就位駕將至謁者贊引
各引告官以下通事舍人分引從羣官客使先至者俱就
門外位駕至大次門外迴輅南向千牛將軍降立於輅
右侍中進當鑾駕前跪奏稱侍中臣某言請降輅俛伏
興還侍位皇帝降輅之大次太廟令以祝版進署如常
通事舍人各引從駕群官俱就門外位太樂令帥工人
次入就位(其升堂者皆脱履於下降納如常)謁者贊引各引告官及從
官客使次入就位皇帝停大次半刻頃太常博士引太
常卿立於大次門外當門北向侍中版奏外辦皇帝出
次華蓋侍衛如常儀博士引太常卿太常卿引皇帝(凡太)
(常卿前導皆博士先引)廟門外殿中監進鎮珪華盖仗衛停於門
外近侍者從入如常皇帝至版位西面立太常卿前奉
稱請再拜退復位皇帝再拜奉禮曰衆官再拜衆官在
位者皆再拜(其先拜者不拜)太常卿前奏有司謹具請行事退
復位協律郎跪俛伏興舉麾(凡取物者皆跪俛㐲而取以興奠物則奠訖俛㐲而)
(後興)鼓柷奏永和之樂乃以黃鐘之均九成(黃鐘三奏大吕太簇)
(應鐘各再奏也)偃麾戛敔樂止(凡樂皆協律郎舉麾工鼓止柷而後作偃麾戛敔而後)太常
卿前奏請再拜退復位皇帝再拜奉禮曰衆官再拜衆
官在位者皆再拜太常卿引皇帝詣罍洗太和之樂作
(皇帝每行皆作太和之樂)皇帝至罍洗樂止侍中跪取&KR1250;興沃水又
侍中跪取盤興承水皇帝搢鎮珪(凡受物則搢鎮珪奠訖執珪俛伏興)皇
帝盥手黃門侍郎跪取巾於篚興進皇帝帨手訖黃門
侍郎受巾跪奠於篚黃門侍郎又取珪瓚於篚進皇帝
受瓚侍中酌罍水又侍中奉盤皇帝洗瓚黃門侍郎又
授巾皆如初皇帝拭瓚訖侍中奠盤&KR1250;黃門侍郎受巾
奠於篚皆如常太常卿引皇帝樂作皇帝升自阼階樂
止侍中中書令以下及左右侍衛量人從升太常卿引
皇帝詣獻祖樽罍所執樽者舉羃侍中贊酌鬱酒訖登
歌作肅和之樂以圜鐘之均(自後登歌皆用圜鐘)太常卿引皇帝
入詣獻祖神座前北向跪以鬯祼地奠之俯伏興太常卿引皇
帝出戶北向再拜訖太常卿引皇帝詣懿祖樽彛所執樽者
舉羃侍中取瓚於坫進皇帝受瓚侍中贊酌鬱酒訖太常卿
引皇帝入詣懿祖神坐前北向跪以鬯祼地奠之俛伏興太
常卿引皇帝出戶北向再拜訖太常卿引皇帝次祼太祖次
祼高祖次祼太宗次祼高宗次祼中宗次祼睿宗並如上儀
訖登歌止太常卿引皇帝樂作皇帝降自阼階至版位樂止
饋食
皇帝既升祼太官令出帥進饌者奉饌陳於東門之外
謁者引司徒詣饌所司徒奉獻祖之俎初皇帝既至位
樂止大官令引饌入自正門俎初入門雍和之樂作以
無射之均(籩豆盖羃徹之如式)設訖謁者引司徒以下降復位諸
祝各還樽所太常卿引皇帝詣罍洗樂作皇帝至罍洗
樂止皇帝盥手洗爵侍中黃門侍郎贊洗皆如晨祼之
儀訖太常卿引皇帝樂作皇帝升自阼階訖樂止太常
卿引皇帝詣獻祖樽彜所執樽者舉羃侍中贊酌醴齊
訖夀和之樂作(皇帝酌獻飲福皆作夀和之樂)太常卿引皇帝詣獻祖
神坐前北面跪奠爵俛伏興太常卿引皇帝出戶北向
立樂止太祝持版進於室戶外之右東面跪讀祝文(祝文)
(臨時撰)訖興皇帝再拜初讀祝文訖樂作太祝入跪奠版
於神坐前興出還樽所皇帝拜訖樂止太常卿引皇帝
詣懿祖樽彜所執樽者舉羃侍中取爵於坫進皇帝受
爵侍中贊酌醴齊訖太常卿引皇帝以次獻皆如懿祖
之儀(惟不盥洗)訖太常卿引皇帝詣東序西向立樂作皇帝
獻將畢謁者引司徒升自東階立於前楹之間北面諸祝各
以爵酌福酒合置一爵一太祝持爵以授侍中侍中受
爵北向進皇帝再拜受爵跪祭酒啐酒奠爵俛伏興諸
祝各帥齋郎持俎進太祝減神前胙肉又以籩取稷黍
飯皆如常還樽所以黍稷飯共置一籩以胙肉共置一俎
上先以飯授司徒司徒奉進皇帝受以授左右又以俎
授司徒司徒奉進皇帝受以授左右皇帝跪取爵遂飲
卒爵侍中進受爵以授太祝太祝受爵復於坫皇帝俛
伏興再拜樂止太常卿引皇帝樂作皇帝降自阼階還
版位西向立樂止謁者引司徒降復位登歌作諸祝各
入室徹豆出還樽所(徹者籩豆各一少移於故處)登歌止奉禮曰賜
胙贊者唱衆官再拜衆官皆再拜樂作太常卿前奏稱
請再拜退復位皇帝再拜奉禮曰衆官再拜衆官皆再
拜樂一成止太常卿前奏禮畢太常卿引皇帝出門樂
止殿中監前受鎮珪華盖侍衛如常儀皇帝入次謁者
贊引各引在位者以次出贊引引御史太祝以下俱復
執事位立定奉禮曰再拜御史以下皆再拜贊引引出
工人以次出太廟令太祝宫闈令納神主如常儀其祝
版燔於齋坊
鑾駕還宫如常儀
大唐開元禮卷六十
