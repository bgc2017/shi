大唐開元禮卷十七唐蕭嵩等撰
吉禮
季夏土旺日祀黃帝於南郊有司攝事
齋戒陳設
省牲器奠玉帛
進熟
齋戒
前祀七日平明太尉誓百官於尚書省曰某月某日祀
黃帝於南郊各揚其職不供其事國有常刑凡預祀之
官散齋四日致齋三日(散齋各於正寢致齋二日於本司一日於祀所其無本司者皆)
(於祀所)散齋理事如舊唯不弔喪問疾不作樂不判署刑
殺文書不行刑罰不預穢惡致齋唯祀事得行其餘悉
斷其祀官已齋而闕者通攝行事光禄卿監取明水火
(太官令取水於隂鑒取火於陽燧火以供爨水以實樽)前祀一日諸衛令其屬未
後一刻各以其方器服守衛壝門與太樂工人俱清齋
一宿
陳設
前祀三日衛尉設祀官公卿以下次於東壝之外道南
北向西上設陳饌幔於内壝東門之外道南北向前祀
二日太樂令設宫懸之樂於壇南内壝之内東方西方
磬簴起北鐘簴次之南方北方磬簴起西鐘簴次之設
十二镈鐘於編懸之間各依辰位樹雷鼓於北懸之内
道之左右植建鼓於四隅置柷敔於懸内(柷在左敔在右)設歌鐘
歌磬於壇上近南北向磬簴在西鐘簴在東其匏竹者
立於壇下重行北向相對為首(凡懸皆展而編之)設工人各位
於懸後東方西方以北為上南方北方以西為上右校
掃除壇之内外郊社令積柴於燎壇(其壇於神壇之左内壝之外)方
一丈高一丈二尺開上南出戸方六尺前祀一日奉禮
設祀官公卿位於内壇東門之内道北執事位於道南
每等異位重行西向北上設望燎位當柴壇之北南向
設御史位於壇上正位於東南隅西向副位於西南隅
東向令史各陪其後於壇下設奉禮位於樂懸東北贊
者二人在南差退俱西向又設奉禮贊者位於燎壇東
北西向皆北上設協律郎位於壇上南陛之西東向設
太樂令位於北懸之間當壇北向設祀官公卿以下門
外位皆於東壝之外道南每等異位重行北向西上設
牲牓於東壝之外當門西向配帝牲牓少退南上設廩
犧令位於牲西南史陪其後俱北向設太祝位於牲東
各當牲後祝史陪其後俱西向設太常卿省牲位於牲
前近北南向設黃帝酒樽於壇之上下太樽二著樽二
犧樽二象樽二山罍二在壇上於東南隅北向象樽二壺
樽二山罍二在壇下皆於南陛之東北向西上設配帝著
樽二犧樽二象樽二山罍二在壇上於黃帝酒樽之東北向
西上鎮星三辰后土氏俱象樽二各設於神坐之左皆
右向(黃帝配帝之樽置於坫星辰以下之樽俱藉以席皆加勺羃設爵於樽下)設洗於壇南
陛東南北向罍在洗東篚在洗西南肆(篚實以巾爵)設星辰
以下罍洗篚羃各於其方陛道之左俱内向執樽罍篚
羃者各於樽罍篚幂之後各設玉幣之篚於壇之上下
樽坫之所祀日未明五刻太史令郊社令升設黃帝含
樞紐神坐於壇上北方南向席以藁秸設帝軒轅氏神
坐於東方西向席以莞設鎮星三辰之坐於壇之東北
南向設后土氏之坐於壇之東南西向席皆以莞設神
位各於坐首
省牲器
省牲之日午後十刻去壇二百步所諸衛之屬禁斷行
人晡後二刻郊社令帥府史二人及齋郎以樽坫罍洗
篚羃入設於位晡後三刻諸太祝廩犧令以牲就牓位
謁者引太常卿贊引引御史詣壇東陛升視濯溉於上
(於視濯執樽者皆舉羃告潔)訖引太常卿降復位謁者進太尉之左
白請就門外位謁者贊引各引祀官以下就門外位謁
者引太常卿就省牲位南向立廩犧令少前曰請省牲
退復位太常卿省牲廩犧令又前北面舉手曰腯還本
位諸太祝各循牲一匝西面舉手曰充俱還本位諸太
祝與廪犧令以次牽牲詣厨授太官謁者引光禄卿詣
厨省鼎鑊視濯溉謁者贊引各引祀官御史就厨省饌具訖
俱還齋所祀日未明十五刻太官令帥宰人以鸞刀割牲
祝史以豆取毛血各置於饌所遂烹牲
奠玉帛
祀日未明三刻諸祀官各服其服郊社令良醖令各帥
其屬入實樽罍玉帛(凡六樽之次太樽為上實以汎齊著樽次之實以醴齊犧樽次之實)
(以盎齊象樽次之實以醍齊壺樽次之實以沈齊山罍為下實以玄酒配帝著樽為上實以汎齊犧樽次之實)
(以醴齊象樽次之實以盎齊山罍為下實以清酒其鎮星后土之象樽俱實以醍齊玄酒各實於五齊之上樽禮神之王)
(以黃琮其幣皆用黃)太官令帥進饌者實諸籩豆簠簋入設於内壝
東門之外饌幔内未明二刻奉禮帥贊者先入就位贊引
引御史博士諸太祝及令史祝史與執樽罍篚幂者入
自東門當壇南重行北面西上立定奉禮曰再拜贊者
承傳(凡奉禮有詞贊者皆承傳)御史以下皆再拜訖執樽罍篚幂
者各就位贊引引御史諸太祝詣壇東陛升行掃除於
上令史祝史行掃除於下訖各引就位未明一刻太樂
令帥工人二舞次入就位文舞入陳於懸内武舞立於
懸南道西謁者引司空入行掃除如常儀初司空入謁
者引祀官贊引引執事者俱就壝外位司空行掃除訖
謁者贊引各引祀官次入就位立定奉禮曰衆官再拜
衆官在位者皆再拜(其先拜者不拜)謁者進太尉之左白有司
謹具請行事退復位協律郎跪俛伏舉麾(凡取物者皆跪俛伏而取)
(以興奠物既奠訖俛伏而後興)鼓柷奏宫音乃以黃鐘之均文舞之舞
樂舞六成偃麾戛敔樂止(凡樂作皆協律郎舉麾工鼓柷而後作偃麾戛敔而後止)
(也)奉禮曰衆官再拜衆官在位者皆再拜上下諸祝俱
取玉幣於篚各立於樽所謁者引太尉詣南陛升壇北
面立太祝加玉於幣東向授太尉太尉受玉幣登歌作
肅和之樂乃以大吕之均謁者引太尉進北面跪奠於
黃帝含樞紐神坐前興謁者引太尉少退北向再拜訖
謁者引太尉立於西方東向又太祝奉幣北面授太
尉太尉受幣謁者引太尉進東面跪奠於帝軒轅氏
神坐興謁者引太尉少退東向再拜訖登歌止謁者引
太尉降自南陛還本位初太尉奠配帝之幣星辰以下
諸祝各以幣進奠於神坐還樽所初衆官拜訖祝史奉
毛血之豆立於門外登歌止祝史奉毛血入各由其陛
升諸太祝迎取於壇上俱進奠於神坐前諸太祝與祝
史退立於樽所
進熟
太尉既升奠玉幣太官令出帥進饌者奉饌陳於内壝
門外謁者引司徒出詣饌所司徒奉黃帝之俎諸太祝
既奠毛血太官令引饌入俎初入門雍和之樂作以黃
鐘之鈞饌至陛樂止祝史俱進徹毛血之豆降自東陛
以出黃帝之饌升自南陛配帝之饌升自東陛諸太祝
迎引於壇上各設於神坐前(籩豆盖羃先徹乃升簠簋既奠却其盖於下)設
訖謁者引司徒太官令帥進饌者俱降自東陛以出司
徒復位諸太祝各還樽所又進設星辰以下之饌相次
而畢謁者引太尉詣罍洗盥手洗匏爵訖謁者引太尉
升自南陛詣黃帝酒樽所執樽者舉羃太尉酌汎齊訖
樂作謁者引太尉進黃帝含樞紐神坐前北向跪奠爵
興謁者引太尉少退北向立樂止太祝持版進於神坐
之右東向跪讀祝文曰維某年歲次月朔日子嗣天子
臣某謹遣太尉封臣名敢昭告於黃帝含樞紐神坐前
爰兹溽暑實惟土潤戊巳統位黃鐘在宫敬以玉帛犧
齊粢盛庶品供備燔柴式虔厚德帝軒轅氏配神作主
尚饗訖興太尉再拜初讀祝文訖樂作太祝進版於神坐還
樽所太尉拜訖樂止謁者引太尉詣配帝酒樽所取爵
於坫執樽者舉羃太尉酌汎齊訖樂作謁者引太尉進
帝軒轅氏神坐前東向跪奠爵興謁者引太尉少退東
向立樂止太祝持版進於神坐之左北面跪讀祝文曰
維某年歲次月朔日子嗣開元神武皇帝臣某謹遣太
尉封臣名敢昭告於帝軒轅氏時惟季夏位膺土德式
奉明禋於黃帝含樞紐惟帝功施厚地道合上玄謹以
制幣犧齊粢盛庶品肅陳明薦作主配神尚饗訖興太
尉再拜初讀祝文訖樂作太祝進奠版於神坐還樽所
太尉再拜訖樂止謁者引太尉進黃帝神坐前北向立
太祝各以爵酌罍福酒合置一爵一太祝持爵進太尉
之右西向立太尉再拜受爵跪祭酒啐酒奠爵興太祝
各帥齋郎進俎太祝减神前胙肉加於俎以胙肉共置
一俎上太祝持俎東向授太尉太尉受以授齋郎太尉
跪取爵遂飲卒爵太祝進受爵復於坫太尉興再拜謁
者引太尉降復位文舞出鼓柷作舒和之樂出訖戛敔
樂止武舞入鼓柷作舒和之樂立定戛敔樂止初太尉
獻將畢謁者引太常卿詣罍洗盥手洗匏爵訖謁者引
太常卿自東陛升詣黃帝著尊所執尊者舉羃太常卿
酌醴齊訖武舞作謁者引太常卿進黃帝含樞紐神坐
前北向跪奠爵興謁者引太常卿少退北向再拜訖謁
者引太常卿詣配帝犧尊所取爵於坫執爵者舉羃太
常卿酌醴齊訖謁者引太常卿進帝軒轅氏神坐前東
向跪奠爵興謁者引太常卿少退東向再拜訖謁者引
太常卿進黃帝神坐前北向立太祝各以爵酌罍福酒
合置一爵一太祝持爵進太常卿之右西向立太常卿
再拜受爵跪祭酒遂飲卒爵太祝進受爵復於坫太常
卿興再拜謁者引太常卿降復位初太常卿獻將畢謁
者引光禄卿詣罍洗盥手洗匏爵升酌盎齊終獻如亞
獻之儀訖謁者引光禄卿降復位初太常卿將升獻贊
引二人各引獻官以次詣罍洗盥手洗爵一獻鎮星一
獻后土氏各詣酒樽所俱酌酒進奠於神坐首餘坐皆
祝史助奠相次而畢贊引引獻官還本位武舞六成樂
止舞獻俱畢上下諸祝各進徹豆還樽所(徹者籩豆各一少移於故)
(處)奉禮曰賜胙贊者唱衆官再拜衆官皆再拜(已飲福受胙者)
(不拜)樂作奉禮曰衆官再拜衆官皆再拜樂一成止謁者
進太尉之左白請就望燎位謁者引太尉就望燎位南
向立於衆官將拜上下諸祝各執篚進神坐前取玉帛
祝版齋郎以俎載牲體黍稷飯及爵酒各自其陛降壇
南行經懸内當柴壇南東行自南陛登柴壇以玉帛祝
版饌物置於壇上戶内諸祝又以星辰以下之禮幣皆
從燎奉禮曰可燎東西面各六人以炬燎火半柴謁者
進太尉之左白禮畢謁者引太尉出又謁者贊引各引
祀官以次出贊引引御史以下俱復執事位立定奉禮
曰再拜御史以下皆再拜贊引引出工人二舞以次出
大唐開元禮卷十七
