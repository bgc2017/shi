大唐開元禮卷九十一唐蕭嵩等撰
嘉禮
皇帝加元服上卜日
告圜丘告方澤
告宗廟臨軒行事
謁見太后
卜日
皇帝將加元服有司卜日如别儀
告圜丘
前一日諸告官清齋於告所諸衞各帥其屬晡後一刻
各以其方器服守衞壝門守宫設告官以下次各於常
所設陳饌於内壝東門之外道北南向右校掃除壇之内
外郊社令積柴於燎壇如常儀奉禮設版位於内外並
如常儀郊社令率其屬以樽坫罍洗篚羃入設皆如常
執樽罍篚羃者各位於樽罍篚羃之後太官令預饌酒
脯醢告日未明四刻太史令郊社令各服其服升設神
席如常未明二刻諸告官各服其服郊社令良醖令入
實樽罍及玉帛(太尊二一實以明水為上一實以汎齊次之山罍二一實以玄酒為上一實以)
(清酒次之玉以四珪有邸幣以蒼)未明一刻奉禮帥贊者先入就位贊
引引御史太祝以下入行掃除如常儀質明謁者引告
官以下俱就門外位奉禮帥贊者先入就位贊引引御
史以下就位謁者引告官贊引引執事者以次入就位
立定奉禮曰再拜贊者承傳(凡奉禮有詞贊者皆承傳)告官以下皆
再拜謁者進告官之左白有司謹具請行事退復位奉
禮曰再拜在位者皆再拜初謁者白請行事太官令出
帥進饌者奉饌陳於東門之外初太官令出太祝跪取
玉幣於篚興立於樽所謁者引告官升自午陛北向立
太祝以玉幣東向授告官受玉幣進北面跪奠於昊天上
帝神坐俛伏興少退北向再拜謁者引降還本位太祝
還樽所太官令引饌入升自午陛太祝迎引於壇上設
於神坐前(籩豆盖羃徹之如式)設訖太官令以下降自東陛復位
太祝還樽所謁者引告官詣罍洗盥手洗爵訖升自南
陛詣酒樽所執樽者舉羃告官酌汎齊謁者引告官詣
神坐前北面跪奠爵俛伏興少退北面立太祝持版進扵
神坐之右東面跪讀祝文(祝文臨時撰)訖興告官再拜太祝
進跪奠版於神坐興還樽所告官再拜訖太祝以爵酌
罍福酒一太祝持爵進告官之右西向立告官再拜受
爵跪祭酒遂飲卒爵太祝進受爵復於坫告官俛伏興
謁者引告官降復位太祝進跪徹豆俛伏興還樽所奉
禮曰再拜在位者皆再拜(告官不拜)奉禮又曰再拜告官以
下皆再拜謁者進告官之左白請就望瘞位南向立於
衆官將拜太祝執篚進神坐取玉幣祝版降壇南行自
柴壇南陛升以玉幣祝版置於柴上戶内奉禮曰可
燎東西面各六人以炬燎火半柴謁者進告官之左白
禮畢謁者引告官贊引引執事者以次出御史太祝以
下俱復執事位立定奉禮曰再拜御史以下皆再拜贊
引引出
告方澤
前一日諸告官皆清齋於告所諸衞各帥其屬晡後一
刻各以其方器服守衞壝門守宫設告官以下次各於
常所設陳饌幔於内壝東門之外道北南向右校掃除
壇之内外又為埋塪於壇南外壝之内方深取足容物
北出陛奉禮設版位於内外並如常儀郊社令帥其屬
以樽坫罍洗篚羃入設皆如常執樽罍篚羃者各位於
樽罍篚羃之後太官令預饌酒脯醢告日未明四刻太
史令郊社令各服其服升設神席如常未明二刻諸告
官各服其服郊社令良醖令入實樽罍及玉(設太尊二一實明水)
(為上一實醴齊次之山罍二一實玄酒為上一實清酒次之玉以兩珪有邸幣以黃色)未明一刻
奉禮帥贊者先入就位贊引引御史太祝以下入行掃
除如常儀質明謁者引告官以下俱就位如常贊引引
御史以下入就位謁者引告官贊引引執事者次入就
位立定奉禮曰再拜贊者承傳(凡奉禮有詞贊者皆承傳)告官以下
皆再拜謁者進告官之左白有司謹具請行事退復位
奉禮曰再拜在位者皆再拜初謁者請行事太官令出
帥進饌者奉饌陳於東門之外初太官令出太祝跪取玉幣
於篚興立於樽所謁者引告官詣壇升自南陛北向立
太祝以玉幣東向授告官謁者引告官進北面跪奠於
神坐俛伏興少退北面再拜謁者引降復位太祝還樽
所太官令引饌入升自南陛太祝迎引於壇上各設於
神坐前(籩豆盖羃徹之如式)設訖太官令以下降自東陛復位太
祝還樽所謁者引告官詣罍洗盥手洗爵訖升自南陛
詣酒樽所執樽者舉羃告官酌醴齊謁者引告官詣皇
地祗神坐前北向跪奠爵俛伏興少退北向立太祝持
版進扵神坐右西向跪讀祝文(祝文臨時撰)訖興告官再拜太
祝進跪奠版扵神坐還樽所告官再拜訖太祝以爵酌罍
福酒一太祝持爵進告官之右東向立告官再拜受爵
跪祭酒遂飲卒爵太祝進受爵復於坫告官俛伏興再
拜訖謁者引告官降復位太祝進跪徹豆俛伏興還樽
所奉禮曰再拜在位者皆再拜(告官不拜)奉禮又曰再拜告
官以下皆再拜謁者進告官之左白請就望瘞位謁者
引告官就望瘞位西向立於告官將拜諸太祝各執篚
進神坐前跪取玉帛興降就瘞坎以玉幣置於坎訖奉
禮曰可瘞坎東西面各四人寘土半坎謁者進告官之
左白禮畢謁者引告官贊引引執事者以次出御史太祝
以下俱復執事位立定奉禮曰再拜御史以下皆再拜
贊引引出其祝版燔於齋所
告宗廟
前一日諸告官清齋於廟所諸衛各帥其屬晡後一刻
各以其方器服守衛廟門守宫設告官以下次各於常
所右校清掃内外又為瘞塪於北門之内道西方深取
足容物奉禮設版位扵内外並如常儀又設望瘞位於堂
之東北當瘞塪西向又設奉禮位於瘞塪東北南向贊
者二人在西少退太廟令整拂神幄又率其屬以樽坫
罍洗篚羃制幣之篚入設皆如常儀執樽罍篚羃者各
位於樽罍篚羃之後太官令預饌酒脯醢告日未明三
刻諸告官各服其服太官令良醖令帥屬入實樽罍及
幣(每室犧尊二一實明水為上一實醴齊次之山罍二一實玄酒為上一實清酒次之幣以白各長一丈八)
(尺)未明二刻奉禮帥贊者先入就位贊引引御史太祝以
下入行掃除訖各就位未明一刻贊引引太廟令太祝
以下宫闈令入當階間北面西向立定奉禮曰再拜贊
者承傳(凡奉禮有詞贊者皆承傳)太廟令以下皆再拜升自東陛入
開塪室奉出太祖以下神主各置於座如常儀訖各就
位質明謁者引告官以下俱就門外位立定又引入就
位立定奉禮曰再拜告官以下皆再拜(其先拜者不拜)謁者進
告官之左白有司謹具請行事退復位太官令出帥進
饌者奉饌陳於東門之外初太官令出諸太祝俱取幣
於篚各立於樽所謁者引告官升自東陛詣獻祖廟室
戶前北面立太祝以幣東向授告官受幣進入北面跪
奠於神坐俛伏興出戶北面立再拜謁者引告官以次
進奠幣於懿祖以下皆如上儀訖謁者引還本位諸太
祝各還樽所太官令引饌入自正門升自太階諸太祝
迎引於階上各設於神坐前(籩豆盖羃徹之如式)設訖太官令以
下降復位諸太祝各還樽所謁者引告官詣罍洗盥手
洗爵訖升自東陛詣獻祖酒樽所執樽者舉羃告官酌
爵罍謁者引告官入詣獻祖神坐前北向奠爵俛伏興
出戶北向立太祝持版進於室戶外之右東面跪讀祝
文(祝文臨時撰)訖興告官再拜太祝進跪奠版於神坐俛伏
興還樽所告官拜訖謁者引告官以次酌獻皆如獻祖
之儀(唯不盥洗)遍獻訖謁者引告官詣東序西向立諸祝各
以爵酌罍福酒合置一爵一太祝持爵進告官之左北
向立告官再拜受爵跪祭酒遂飲卒爵太祝進受爵復
於坫告官俛伏興再拜謁者引告官降復位諸太祝各
入室跪徹豆俛伏興還樽所奉禮曰再拜在位者皆再
拜(告官不拜)奉禮又曰再拜告官以下皆再拜謁者進告官
之左白請就望瘞位奉禮贊者轉就瘞塪東北位謁者
引告官就望瘞位西向立於告官將拜諸太祝各執篚
進神坐前跪取幣興降自太階詣瘞塪諸太祝以制
幣置於塪訖奉禮曰可瘞塪東西面各四人寘土半塪
謁者進告官之左白禮畢謁者引告官贊引引執事者
以次出初白禮畢奉禮贊者還本位御史太祝以下俱
復執事位立定奉禮曰再拜御史以下皆再拜贊引引
其祝版燔於齋所太廟令太祝宫闈令納神主如常儀
臨軒行事
先一日尚舍奉御設御冠席於太極殿中楹之間南向
莞筵紛純加藻席繢純加次席黼純守宫設羣官次於
朝堂太樂令展宫懸於殿庭並如常儀設協律郎舉麾
位於殿上西階之西東向一位於樂懸東南西向鼓吹
令分置十二案於建鼓之外乘黃令陳車輅尚輦奉御
陳輿輦如常儀典儀設文官一品以下五品以上位於
懸東六品以下於横街之南皆重行西面北上設武官
一品以下五品以上位於懸西六品以下於横街之南
當文官皆重行東面北上設朝集使位分方於文武官
當品之下設諸親位於四品五品之下(皇宗親在東異姓親在西)設
蕃客位各分方於朝集使六品之南諸州使人分方於
朝集使九品之後又設太師太尉位於横街之南道東
北向西上又設典儀位於懸之東北贊者二人在南少
退俱西向奉禮設門外位於西朝堂皆如元日之儀其
日諸衛勒所部屯門列黃麾仗如常羣官依時刻集朝
堂俱就次各服其服通事舍人引就朝堂前位侍中版
奏請中嚴太樂令鼓吹令帥工人入就位奉禮即設
罍洗於阼階東南罍在洗東加勺羃篚在洗西南肆實
巾加羃尚舍奉御設席於東房内近西又張帷於東序
外殿中監陳衮服於東房内席上東領玄衣纁裳十二
章(八章在衣日月星辰山龍華蟲火宗彛四章在裳藻粉米黼黻)白紗中單黼領青
褾襈裾革𢃄玉鈎䚢大帶(青帶朱裡紕其外上以朱下以綠鈎用組之)朱黻
三章(山龍火)鹿盧玉具劍火珠鏢首白玉雙珮玄組大雙
綬六綵玄黃赤白縹緣純玄質長二丈四尺五寸首廣
一尺(小雙綬長二尺六寸色同大綬而首半之間施三玉環)朱韈赤舄金飾繢纚(用白)
(羅巾方六寸屬帶於前兩幅)玉簮及櫛三物同箱在服北尚舍奉御設
莞筵一紛純加藻席繢純加次席黼純又在南尚食奉
御實醴樽扵東序外惟内坫在樽北實角觶柶各一加羃
饌陳扵樽西籩豆各十二俎三在籩豆之北設罍洗於樽
東罍在洗西加勺羃篚在洗東北肆實巾加羃執樽罍
籩豆及在庭罍篚者並絳公服立於其所衮冕垂白珠
十有二旒以組為纓色如其綬黈纊充耳玉導置於箱
太常博士一人立於西階下近西東面諸侍衛之官各
服其器服俱詣閤奉迎典儀帥贊者先入就位通事舍
人各引群官入就陪列位太常博士引太常卿升西階
立於西房外當戶北向侍中版奏外辦皇帝著空頂黑
介幘雙童髻雙玉導絳紗袍以出侍衛警蹕如常儀皇
帝將出仗動太樂令令撞黃鐘之鐘右五鐘皆應協律郎
舉麾鼔柷奏太和之樂(凡樂皆協律郎舉麾工鼔柷而後作偃麾戛敔而後止)皇
帝出自西房太常博士引太常卿太常卿引皇帝(每太常卿)
(前導皆博士先引)皇帝即御坐南向立樂止(太常卿與博士退立於皇帝之左)
通事舍人引太師太尉入就位(凡太師太尉進退皆舍人導引)太師初
入門舒和之樂作至位樂止典儀曰再拜贊者承傳群
官在位者皆再拜太師升自西階太師初行樂作至階
樂止太師升立於西階上東面太尉詣阼階下罍洗盥
手升自東階詣東房内取纚櫛箱進跪奠於御坐西端太
師詣御坐前跪奏稱請坐退復位皇帝坐太尉進當御
坐前少左跪脫空頂幘置於櫛箱櫛畢設纚興少西東
面立太師降盥初降樂作盥訖詣西階下樂止太師受
冕左執頂右執前升自西階進當皇帝前少左樂作太
師祝曰令月吉日始加元服壽考惟祺以介景福乃跪
冠興復西階上位太尉進皇帝前少左跪設簮結纓興
復位皇帝興太常卿引皇帝適東房殿中監進徹櫛纚
箱以退皇帝著衮服太常卿引皇帝出即席南向坐樂
止太尉詣序外帷内盥手洗觶酌醴加柶覆之面葉立扵
序内南面太師進受醴面柄進御坐前北面祝曰甘醴
唯厚嘉薦令芳承天之休壽考不忘訖跪進觶興降立
於西階下東面於將祝殿中監帥進饌者奉饌設於御
坐前皇帝左執觶右取脯擩於醢祭於籩豆之間太尉
取胏一以進皇帝皇帝奠觶於薦西受肺却左手執本
右手絶末以祭上左手嚌之授太尉太尉加於俎降立於
太師之南皇帝帨手(侍中一人進帨巾)取觶以柶祭醴啐醴建
柶奠觶於薦東皇帝初受觶伏和之樂作奠觶訖樂止太
師太尉俱復横街南位太師初行樂作至位樂止典儀
唱再拜贊者承傳在位者皆再拜太師太尉出初行樂
作出門樂止侍中前跪奏禮畢皇帝興太樂令令撞𬎼
賓之鐘左五鐘皆應太和之樂作太常卿引皇帝皇帝
入自東房侍衛警蹕如來儀入訖樂止通事舍人引東
西面位者以次出
謁見太后
其日冠訖著通天冠服詣太后所御殿如常朝見之式
尚宫引就殿前北面再拜訖尚宫引出還宫如常
大唐開元禮卷九十一
