大唐開元禮卷八十五唐蕭嵩等撰
軍禮
皇帝講武皇帝田狩
皇帝講武
仲冬之月講武於都外前期十有一日所司奏請講武
兵部承詔遂命將帥簡軍士有司先芟莱除地為場方
一千二百步四出為和門又於其内墠地為步騎六軍
營域處所左右廂各為三軍皆上軍在北中軍次之下
軍在南東西相向中間相去三百步五十步立表一行
凡立五行表表間前後各相去五十步為三軍進止之
節又别墠地於北廂南向為車駕停觀之處前三日尚
舍奉御設大次及御座於其中如常儀前一日講武將
帥及士卒集於墠所禁諠譁依方色建旗為和門於都
墠之中及四角皆建五綵牙旌旗鼓甲仗威儀悉備於
墠所大將以下各有統帥如常式步軍大將甲胄乘馬
教騎大將亦乘馬教習士衆為戰陣之法凡教為陣少者
在前長者在後其還則長者在前少者在後長者持弓矢
短者持戈矛力者持旌旗勇者持鉦鼔刀楯為前行持矟
者次之弓箭者為後行將帥先教士衆使習見旌旗指麾
之蹤旗卧則跪旗舉則起金鼓動止之節聲鼓則進聲金
則止知刑罰之苦賞賜之利持五兵之便戰闘之備習串
跪起及行列險隘之路講武日未眀十刻軍士皆嚴備五
刻將士皆貫甲步軍各為直陣以相俟將軍依儀各依格
備物大將軍各依格處分軍中立旗鼓之下(凡六軍各鼓十二鉦一大)
(角四並止于其軍後表之下)鑾駕出宫如常式講日未明七刻搥一鼓
為一嚴(三嚴時節前一日侍中奏裁出宫以剛日)侍中奏開宫殿門及城門未
眀五刻搥二鼓為再嚴侍中版奏請中嚴文武官應從者
俱先至文武官皆公服所司為小駕依圖陳設未眀二刻
搥三鼓為三嚴諸衛各督其隊與鈒戟以次入陳於殿庭
諸侍衛之官各服其器服諸侍臣俱詣西階下奉迎(侍中負璽)
(如式)乘黃令進革輅于太極殿西階之前南向千牛將軍一
人執長刀立于輅前北向黃門侍郎一人在侍臣之前
贊者二人又在黃門之前侍中版奏外辦太僕卿奮衣
而升正立執轡皇帝升輅太僕卿立授綏升訖侍中中
書令以下夾侍如常黃門侍郎進當鑾駕前跪奏稱黃
門侍郎臣某言請鑾駕發引俛伏興退復位(凡黃門侍郎奏請皆)
(進鑾駕前跪奏稱具官臣某言訖俛伏興)鑾駕動稱警蹕黃門侍郎贊者
夾引以出千牛將軍夾輅而趨駕出承天門至侍臣上
馬所黃門侍郎奏稱請鑾駕權停勅侍臣上馬侍中前
承制退稱制曰可黃門侍郎退稱侍臣上馬贊者承傳
文武侍臣皆上馬諸侍衞之官各督其屬左右翊駕在
黃麾内贊者在供奉官人内侍臣上馬畢黃門侍郎奏
稱詣勅車右升侍中前承制退稱制曰可黃門侍郎退
復位千牛將軍升訖黃門侍郎奏稱請鑾駕發引退
復位鑾駕動稱警蹕如常鑾駕至墠所兵部尚書介胄
乘馬奉引至講武所入自都墠之北和門至兩步軍之
北當空南向黃門侍郎奏稱請降輅還侍位皇帝降輅
入大次而觀兵部尚書停于東廂西向立三仗小退以
通觀路領軍减小駕騎士立于都墠之四周侍臣依左
右廂立于大次之前東西面北上文武九品以上皆公
服文東武西在侍臣之外十步所重行北上諸州使人
及蕃客先集于都墠北和門外東方南方立于道東西
方北方立於道西皆向輅而立以北為上駕至和
門奉禮曰再拜在位者皆再拜皇帝入次謁者引諸州
使人鴻臚引蕃客東方南方立于大次東北南向以西
為上西方北方立于大次西北南向以東為上若有觀
者立于都墠騎士仗外四周任意然後講武諸州使人
及蕃客立定吹大角三通中軍將各以鞞令鼓二軍俱
擊鼔三鼔有司偃旗步士皆跪二軍諸師果毅以上各
進于中軍大將旗鼔之下左廂中軍大將立于旗鼓之
東西面諸軍將立于旗鼓之南北面東上右廂中軍大
將立于旗鼓之西東面諸軍將立于旗鼔之南北面西
上以聽誓大將誓曰今行講武以教人戰進退左右一如
軍法用命有常賞不用命有常刑可不勉之誓訖左右
三軍各長史二人振鐸分循以警衆諸果毅各以誓詞
徧告其所部遂聲鼓有司舉旗士衆皆起騎徒皆
行及表擊鉦騎徒乃止又擊三鼔有司偃旗士衆皆跪
又擊鼔有司舉旗士衆皆起騎驟徒趨及表乃止整列立
定東軍一鼔舉青旗為直陣西軍亦鼓而舉白旗為方
陣以應之次南軍鼓而舉赤旗為銳陣北軍亦鼔而舉黑
旗為曲陣以應之次東軍一鼓而舉黃旗為圓陣西軍
亦鼔而舉青旗為直陣以應之次西軍鼓而舉白旗為
方陣東軍亦鼓而舉赤旗為銳陣以應之次東軍鼓而
舉黑旗為曲陣西軍亦鼔而舉黃旗為圓陣以應之凡
陣迭為客主先舉者為客後舉者為主從五行相勝之
法為陣應之每變陣二軍各選刀楯之士五十人挑戰
于兩軍之前第一第二挑戰迭為勇怯之狀第三挑戰
為敵均之勢第四第五挑戰為勝敗之形每將變陣先
鼓而為直陣然後變從餘陣之法五陣畢兩軍俱為直陣
又擊三鼓有司偃旗士衆皆跪又聲鼔舉旗士衆皆起
騎馳徒走左右軍俱至中表相擬擊而還每退至一行
表跪起如前遂復本列侍中跪奏請觀騎軍又侍中稱制曰
可侍中俛伏興二軍吹角擊鼓誓衆俱進及表而止皆如步軍
惟無跪起騎軍東西迭為主客為五變之陣皆如步軍之法每
陣各八騎挑戰於兩陣之間如步軍法五陣畢俱大擊鼓而前
盤馬相擬擊而罷遂振旅而還凡步騎二軍之士備則滿數省
則半之損益隨時惟不得減將帥凡相擬擊皆不得以刃相及
凡步士逐退限過中表二十步而止不得過也騎士不在
此例(若因田狩則令講武軍士之外先期為圍觀訖乘馬鼔行親禽如别禮狩訖乘輅振旅而還如常儀)
講武罷侍中跪奏稱侍中臣某言講武禮畢請還俛伏
興皇帝降御輿侍衛如常儀皇帝升輅太僕卿立授綏
升訖勅車右升千牛將軍升輅陪乘黃門侍郎奏稱請
鑾駕發引退復位鑾駕動稱警蹕如儀黃門侍郎贊者
夾引至侍臣上馬所黃門侍郎奏稱請鑾駕權停勅侍臣
上馬侍中前承制退稱制曰可黃門侍郎退稱侍臣上
馬贊者承傳文武侍臣皆上馬畢黃門侍郎奏稱請鑾
駕發引退復位鑾駕動鼔吹振作文武羣官皆從如來
儀(諸客使便還舘)駕到承天門外至侍臣下馬所鑾駕權停文
武侍臣皆下馬千牛將軍降立于輅右訖鑾駕動千牛
將軍夾路而趨駕入太極門至横街北當東上閤廽輅南
向侍中進當鑾駕前跪奏稱侍中臣某言請降輅俛伏
興還侍位皇帝降輅御輿以入侍臣從至閤初文武羣
官至承天門外舍人承制勅羣官還皇帝既入侍中版
奏請解嚴叩鉦將士各還其所明日羣官奉參起居如
别禮
皇帝狩田
仲冬狩田之禮前期十日兵部徵衆庶修田法虞部量
地廣狹表所田之野前狩二日本司建旗于所田之後
隨地之宜前一日未明諸將各帥士徒集于旗下不得
喧譁質明麾旗後至者罰之兵部分申田令遂圍田其
兩翼之將皆建旗及夜布圍訖(若圍廣或先期二日三日)圍闕其南
面(且㩀南面及狩随地所向)駕出以剛日其發引次舍如常將至田
所皇帝鼔行入圍鼔吹令以鼔六十陳於皇帝東南西向
六十陳於皇帝西南東向皆乘馬(各備蕭角)諸將皆鼔行赴圍乃
設驅逆之騎百有二十既設驅逆皇帝乘馬南向有司
斂大綏以從諸公王以下皆乘馬帶弓矢陳于駕前後
所司之屬又斂小綏以從乃驅獸出皇帝之前初一驅
過有司整飭弓矢以前再驅過本司奉進弓矢三驅
過皇帝乃從禽左而射之每驅必三跪以上皇帝發亢
大綏皇帝既發然後公王發公王發亢小綏諸公既發以次射之
訖驅逆之騎止然後百姓獵凡射獸自左而射之達於左腢為上
射達左耳本為中射達右耳本為次射左髀達於右䯚為下射
羣獸相從不盡殺已被射者不重射其面不剪其毛其
出表者不逐之田將止虞部建旗于田内乃雷擊駕鼓
及諸將之鼔士徒譟呼諸得禽者獻於旗下致其左耳大獸
公之小獸私之其上著者以供宗廟次者以供賓客下
者以充庖厨乃命有司饁獸于四郊以獸告至于廟社
(其因講武以狩則先設圍亦如之)
大唐開元禮卷八十五
