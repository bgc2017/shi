大唐開元禮卷一百三十二唐蕭嵩等撰
凶禮
五服制度
斬衰(三年)
齊衰(三年)(杖周)(不杖周)(五月)(三月)
大功(長殤九月)(中殤七月)(成人九月)
小功(五月)(殤)(成人)
緦麻(三月)(殤)(成人)
斬衰三年
正服
子為父
女子子在室為父(女子子重稱子者别於男子言在室則關許嫁)
女子子嫁反在父之室為父(遭喪後而出者始服齊衰周出而虞)
(則受以三年之服既虞而出則小祥亦如之既除喪而出則已)
加服
嫡孫為祖(謂承重者為曾祖高祖後亦如之)
父為長子(重其當先祖之正體又將代已為宗廟主故庶子不得為長子三年不繼)
(祖與禰也於庶子之嫡孫乃為其嫡子三年)
義服
為人後者為所後父(受重故三年為所後祖亦如之凡為人後者不以嫡子)
妻為夫(夫尊而親)
妾為君(妾謂夫為君)
國官為國君(布帶繩屨既葬除之)
衰冠
右正服加服衰裳三升義服三升半冠同六升
右縫通屈一條繩為武垂下為纓冠外縪(凡服上曰)
(衰下曰裳布八十縷為升外繹者冠前後屈而出於武外厭縫之也)婦人之衰連
裳以六升布為總(總束髮也)童子亦連裳
絰帶
苴麻絰帶首絰大九寸左本在下繩纓五分首
絰去一以為腰絰大七寸二分絞垂兩結相去
四寸婦人絰如男子男子又有絞帶(苴惡色也首絰象緇)
(冠之頍腰絰象大帶絞帶象革帶五分腰絰去一為之齊衰以下用布)
屨
菅屨外納(外納納其餘於外)婦人屨亦如男子
杖
右苴竹杖其大如腰絰長齊其心本在下主婦
亦杖諸婦則不杖童子不杖其當室者則絻而
杖(童子及婦人不杖者以其不能病也然而童子當室杖者尊為喪主)
絻
右狀象冠廣一寸無辟積童子當室亦服之
總論節制
三公以下皆三月而葬而虞三虞而卒哭十三月小
祥除首絰練八升布為冠纓武亦如之婦人練總除
腰絰至二十五月大祥除靈座(自後有祭設几席)除衰裳去
絰杖十五升布深衣布純縞冠素紕纓革帶素履婦
人除衰裳去絰縞總衣履如男子二十七月禫祭玄
冠皂纓仍布深衣革帶吉履婦人緇總衣屨如男子
踰月復平常
齊衰三年
正服
子為母(舊禮父卒為母周今改與父在同)
為祖後者祖卒則為祖母(為曾祖高祖後者為曾高祖母亦如之)
母為長子
加服
繼母如母(繼母之配父與親母同)
慈母如母(妾之無子者妾子之無母者父命為子生則養之如母死則喪之如母)
義服
繼母為長子
妾為君之長子(與嫡妻同不敢輕服夫之正統)
衰冠
右正服加服衰裳四升義服五升其縷四升半
成布四升冠七升合縫布纓武冠内縪(前後縫於武内)
(厭縫之)
絰帶
牡麻絰帶首絰大七寸二分左本在上繩纓五
分首絰去一以為腰絰大五寸七分半布帶代
絞帶
屨
屨内納
杖
桐杖其大如腰絰通圓之長齊其心其本在
下
總論節制
十三月小祥除首絰練九升為冠纓武亦如之
其他祥禫變除與斬衰同踰月復平常
齊衰杖周
正服
父卒母嫁及出妻之子為母皆報(父卒為父後者為嫁母無)
(服母猶服之不為出母黨服則為繼母之黨服)
為祖後者祖在為祖母(為曾祖高祖後者亦如之)
義服
父卒繼母嫁從為之服報(若繼母出則不服若繼母出嫁子從而繼)
(育則服不育則不服)
夫為妻
齊衰不杖周
正服
為祖父母(父所生庶母亦同唯為祖後者乃不服)
為伯叔父
為兄弟
為衆子(衆子者長子之弟及妾子凡父母于子舅姑于婦并傳重于嫡所傳重非嫡及)
(養子為後者服之皆如衆子婦服)
為兄弟之子(女在室報之亦然)
為嫡孫(有嫡子無嫡孫凡為後承嫡者雖曾孫玄孫與孫同)
為姑姊妹女子子在室及適人無主者姑姊妹報
(無主無祭主謂無夫與子人之所哀不忍降之)
女子子為祖父母(雖出嫁猶不敢降其祖)
妾為其子
加服
女子子適人者為兄弟之為父後者(出嫁猶不降為父後)
(者婦人有歸宗之義故不自絶其族類)
降服
妾為其父母(凡妾為私親如衆人)
為人後者為其父母報(凡為人後者本親降一等其妻又降夫一等)
女子子適人者為其父母
義服
為伯叔母(服與伯叔同)
為繼父同居者(子無大功之親與之適人所適者亦無大功之親是謂繼父同)
(居繼父之子不從服為繼父不報)
妾為嫡妻(嫡妻不為妾服)
妾為君之庶子
婦為舅姑(其夫為祖曾祖高祖後者其妻從服亦如舅姑)
為夫兄弟之子(男女同報)
舅姑為嫡婦(其夫應三年者然後為其婦齊哀周)
齊衰五月
正服
為曾祖父母(本三月以其降殺太多故新議改從五月)
女子子在室者及嫁者為曾祖父母
齊衰三月
正服
為高祖父母(重其衰麻尊尊也減其日月為恩殺也)
女子子在室者及嫁者為高祖父母(不敢降其祖也)
義服
為繼父不同居(先同今異繼父有子及有大功之親雖同居亦為異居元不同)
(者不服)
右降服亦衰裳四升冠七升正服五升冠八升
義服六升冠九升右縫布纓武冠内縪前後縫
於武内厭縫之(婦人則布總精麄如男子之冠)其絰帶與三年同
其杖三年及杖周皆桐杖各大如腰絰通圓之
長齊其心本在下麤屨内納不杖周則麻屨五
月三月則繩屨其三年者與斬衰同杖周十一
月小祥十三月大祥十五月禫逾月除復常祥
禫變節皆與斬衰同其父卒母嫁出妻之子為
母及為祖後祖在為祖母雖周除仍心喪三年義服
齊衰三月者衰裳六升冠九升絰帶與周同而繩屨
大功
長殤九月中殤七月
正服
為子女子子之長殤中殤(殤者未成人而死可哀傷者男子已娶女)
(子許嫁皆不為殤年十九至十六為長殤十五至十二為中殤十一至八歲為下殤八歲以下)
(為無服之殤以日易月本服周者哭之十三日大功九日小功五日緦麻三日)
為叔父之長殤中殤
為姑姊妹之長殤中殤
為兄弟之長殤中殤
為嫡孫之長殤中殤(嫡曾孫嫡玄孫亦司)
為兄弟之子女子子之長殤中殤
義服
為夫之兄弟之子女子子之長殤中殤
成人九月
正服
為從父兄弟(今之同堂兄弟姊妹之在室者)
為庶孫(女在室亦然)
降服
為女子子適人者(出降者兩女各出不再降若兩男各為人後者亦如之)
為姑姊妹適人者報
出母為女子子適人者(女報同)
為兄弟之女適人者報
為人後者為其兄弟
為人後者為其姑姊妹在室者報
右成人服衰裳八升冠十升餘皆與長殤同
義服
為夫之祖父母
為夫之伯叔父母報(報者旁尊不足以尊降)
為夫之兄弟女適人者報
夫為人後者其妻為本生舅姑
為衆子婦
右降服衰裳七升正服八升冠十升義服衰裳
九升冠十一升(婦人則布總精麄如男子之冠)牡麻絰首大五
寸七分半長殤及成人皆九月纓以繩中殤皆
七月絰無纓俱五分首絰去一以為腰絰大四
寸六分布帶繩纓
小功五月
殤
正服
為子女子子之下殤
為叔父之下殤
為姑姊妹之下殤
為嫡孫之下殤
為兄弟之下殤
為兄弟之子女子子之下殤
為從父兄弟姊妹之長殤
為庶孫丈夫婦人之長殤
降服
為人後者為其兄弟之長殤
為姪丈夫婦人之長殤(出嫁姑為之服)
為人後者為其姑姊妹之長殤
義服
為夫之兄弟之子女子子之下殤
為夫之伯叔父之長殤
右降正服冠縗同十升義十一升澡麻絰帶(澡謂)
(去其莩垢不絶其本)冠左縫不厭(婦人布總精麄如男子)首絰大四
寸六分五分首絰去一以為腰絰大三寸七分
布帶吉屨無絇婦人衰絰精麄如男子降服不
澡
成人五月
正服
為從祖祖父報(祖之兄弟也兄弟之孫女在室亦如之)
為從祖父報(父之同堂兄弟同堂兄弟之女在室亦如之)
為從姑姊妹在室者報(父之同堂姊妹及已再從姊妹)
為從祖祖姑在室者報(祖之姊妹)
為外祖父母
為舅及從母丈夫婦人報(母之兄弟姊妹)
降服
為從父姊妹適人者報(周堂姊妹)
為孫女適人者
為人後者為其姑姊妹適人者報
義服
為從祖祖母報(祖之兄弟妻)
為從祖祖母報(父之同堂兄弟妻)
為夫之姑姊妹在室及適人者報
為娣姒婦報
為同母異父兄弟姊妹報
為嫡母之父母兄弟從母(謂妾子為嫡母之父母及兄弟姊妹嫡母)
(卒則不服)
為庶母慈已者(謂庶母之乳養已者)
為嫡孫之婦(有嫡婦則無嫡孫之婦曾孫玄孫為後者服其婦如嫡孫之婦)
母出為繼母之父母兄弟從母(母卒則為其母之黨服不為繼)
(母之黨服)
嫂叔報(兄嫂弟妻同)
右降服衰裳十升正服衰裳十一升冠同十一
升義服衰裳十二升冠與衰同其絰如小功五
月唯麻斷本
緦麻三月
殤
正服
為從父兄弟姊妹之中殤下殤
為庶孫丈夫婦人之中殤下殤
為從祖叔父之長殤
為從祖兄弟之長殤
為舅及從母之長殤
為從父兄弟之子之長殤
為兄弟之孫之長殤
為從祖姑姊妹之長殤
降服
為人後者為其兄弟之中殤下殤
為姪丈夫婦人之中殤下殤(出嫁姑為之服)
為人後者為其姑姊妹之中殤下殤
義服
為人後者為從父兄弟之長殤
為夫之叔父之中殤下殤
為夫之姑姊妹之長殤
成人
正服
為族兄弟(三從兄弟三從姊妹出嫁者則無服)
為族曾祖父報(曾祖之兄弟曾孫女出嫁則無服)
為族祖父報(祖之同堂兄弟孫女出嫁則無服)
為族父報(父之再從兄弟再從兄弟之女出嫁則無服)
為曾孫玄孫
為外孫(女子子之男女)
為從母兄弟姊妹(今為兩姨兄弟姊妹)
為姑之子(外兄弟姊妹)
為舅之子(内兄弟姊妹)
為族曾祖姑在室者報(曾祖之姊妹)
為族祖姑在室者報(祖之同堂姊妹)
為族姑在室者報(父之再從姊妹)
降服
女子子適人者為從祖父報(謂堂伯叔)
為從祖姑姊妹適人者報(父之同堂姊妹及已之再從姊妹)
庶子為父後者為其母(若無嫡母及嫡母卒則申妾子不服外祖父母)
(舅從母)
為從祖祖姑適人者報(祖之姊妹)
為人後者為外祖父母(本生外祖父母)
為兄弟之孫女適人者報
義服
為族曾祖母報(曾祖兄弟之妻)
為族祖母報(祖之同堂兄弟之妻)
為族母報(父之再從兄弟之妻)
為庶孫之婦
女子子適人者為從祖伯叔母(同堂伯叔母)
為庶母(父妾有子者)
為乳母
為壻(女子子之夫報)
為妻之父母(從妻服之)
為夫之曾祖高祖父母
為夫之從祖祖父母報(夫之祖兄弟及其妻)
為夫之從祖父母報(夫之父同堂兄弟及其妻)
為夫之外祖父母報
為夫之從祖兄弟之子(夫之再從兄弟之子)
為夫之從父兄弟之妻
為夫之從父姊妹在室及適人者
為夫之舅及從母報
改葬緦(子為父母妻妾為夫既葬除之)
右降正義服冠衰同十五升去其半有事其縷無事其布右
縫不厭(婦人則布總精麄如男子之冠)澡麻斷本以為絰首絰大三寸七分
五分首絰去一以為腰絰大二寸九分布帶吉屨無絇
皇家所絶旁親服者皇弟子為之皆降一等凡童子不
緦當室則緦
衰裳制度
凡衰外削幅裳内削幅三絇(削猶殺也絇謂辟兩側空中央也凡衰前幅三絇後)
(四絇)若齊裳内衰外(齊緝也凡五服之衰一斬四緝緝裳者内展之緝衰者外展之)負廣
出于適寸(負在背者適辟領也負出于辟領旁一寸)適博四寸出于衰(博廣也辟領廣)
(四寸則與闊中八寸也兩之為尺六寸出于衰者旁出衰外)衰長六寸博四寸(廣長當心)衣
帶下尺(衣帶下尺者腰也廣尺足以掩裳上際)衽二尺有五寸(衽所以掩裳際也上)
(正一尺燕尾二尺五寸凡用布三尺五寸也)袂屬幅(屬猶連也連幅謂不削)衣二尺有
二寸(此謂袂中也衣自領至腰二尺二寸倍之四尺四寸加辟領八寸又倍之凡衣用布一丈四寸)袪
尺二寸(袪袖口也)
大唐開元禮卷一百三十二
