大唐開元禮卷三十七唐蕭嵩等撰
吉禮
皇帝時享於太廟
齋戒陳設
省牲器鑾駕出宫
晨祼餽食
祭七祀鑾駕還宫
齋戒
凡一歲五享於太廟(謂四孟月及臘)將享有司卜日如别儀
前享七日平明太尉誓百官於尚書省曰某月某日
享於太廟不供其事國有常刑皇帝散齋四日於别
殿致齋三日於太極殿前致齋一日尚舍奉御設御幄
於太極殿西序及室内俱東向尚舍直長張幃於前楹
下致齋之日質明諸衛勒所部屯門列仗晝漏上水一
刻侍中版奏請中嚴諸衛之屬各督其隊入陳於殿庭
如常儀通事舍人引文武五品以上袴褶陪位如式諸
衛侍之官各服其服諸侍臣並結珮俱詣閣奉迎侍中
版奏外辦上水三刻皇帝服通天冠絳紗袍結珮乘輿
出自西房曲直華盖警蹕侍衛如常儀皇帝即御座東
向坐侍臣夾侍如常一刻頃侍中前跪奏稱侍中臣某
言請降就齋室俛伏興還侍位皇帝降坐入室文武侍
臣各還省直衛者如常通事舍人引陪位者以次出凡
預享之官散齋四日致齋三日(散齋皆於正寢致齋二日於本司一日於享所)
(其無本司者皆於享所)近侍之官應從升者及從享羣官諸方客
使各於本司及公館九廟子孫各於其第清齋一宿(無本)
(司者各於正寢)散齋理事如舊惟不弔喪問疾不作樂不判署
刑殺文書不行刑罰不預穢惡致齋惟享事得行其餘
悉斷其官已齋而闕者通攝行事諸享官致齋之日給
酒食及明衣各習禮於齋所光禄卿監取明水火(太官令取)
(水於陰鑒取火於陽燧火以供㸑水以實尊)前享一日諸衛令其屬未後一
刻各以其方器服守衛廟門(每門二人每隅一人)及太樂令工人
俱清齋一宿
陳設
前享三日尚舍直長施大次於廟東門之外道北南向
尚舍奉御鋪御坐守宫設文武侍臣次於大次之後文
官在左武官在右俱南向設諸享官次於齋坊之内九
廟子孫於齋坊内近南西向北上文官九品以上於齋
坊之南東方南方朝集使又於其南東方南方蕃客又
於其南俱每等異位重行西向北上酅公介公於廟西
門之外近南武官九品以上於介公酅公之南西方北方朝
集使於武官之南西方北方蕃客又於其南俱每等異
位重行東向北上(其褒聖侯於文官三品以下諸州使人分方各於朝集使之後)前享
二日太樂令設宫懸之樂於廟庭東方西方磬簴起北
鐘簴次之南方北方磬簴起西鐘簴次之設十二鎛鐘
於編懸之間各依辰位樹路鼓於北懸之内道之左右
植建鼓於四隅置柷敔於懸内柷在左敔在右設歌鐘
歌磬於廟堂之上前楹間北向磬簴在西鐘簴在東其
匏竹者立在陛間重行北向相對為首(凡懸皆展而編之)諸工人
各位於懸後東方西方以北為上南方北方以西為上右
校清掃内外前享一日奉禮設御位於廟東陛東南西向
設享官公卿位於東門之内道南執事者位於其後每等
異位俱重行西面以北為上設御史位於廟堂之下一位
於東南西向一位於西南東向令史各陪其後設奉禮位
於樂懸東北贊者二人在南差退俱西向設協律郎位於
廟堂之上前楹之間近西東向設太樂令位於北懸之間北
向設從享之官位九廟子孫於享官公卿之南昭穆異
位(雖有貴者以齒)文官九品以上位於子孫之南東方南方朝
集使於文官之南東方南方蕃客又於其南俱每等異
位重行西面北上介公酅公位於西門之内道南武官
九品以上於介公酅公之南少西當文官西方北方朝集使
於武官之南西方北方蕃客又於其南俱每等異位重
行東面北上(其褒聖侯於文官三品之下諸州使人分方各位於朝集使後)設門外位享
官公卿以下皆於東門之外道南每等異位重行北面
西上子孫之位於享官公卿之東少南文官九品以上
於子孫之東東方南方朝集使於文官之東東方南方
蕃客又於其東俱每等異位重行北面西上設介公酅公
位於西門之外道南武官九品以上於介公酅公之西少
南西方北方朝集使於武官之西西方北方蕃客又於
其西俱每等異位重行北面東上(其褒聖侯於文官三品之下諸州使人分)
(方位於朝集使之後)設牲牓於東門之外當門西向以南為上設
廪犠令位於牲西南祝史陪其後俱北向設諸太祝位於
牲東各當牲後祝史各陪其後俱西面設太常卿省
牲位於牲前近北又設御史位於太常卿之西俱南向
設尊彛之位於廟堂上前楹間各於室戶之左北向春
夏每室雞彛一鳥彛一犧尊二象尊二山罍二秋冬每
室斝彛一黃彛一著尊二壺尊二山罍二皆加勺羃(凡宗)
(廟羃皆以黼)皆西上各有坫焉(以置瓉爵)設簋簠鈃籩豆之位於
廟堂之上俱東側階之北每座四簋居前四簠次之次
以六登次以六鈃籩豆為後每坐異之皆以南為上屈
陳而下設御洗於東陛東南亞獻之洗又於東南俱北向罍
水在洗東篚在洗西南肆(篚實以圭瓉巾爵)執尊罍篚羃者各位於
尊罍篚羃之後
省牲器
省牲之日午後十刻廟所諸衛之屬禁斷行人太廟令整拂神坐
幄晡後二刻太廟令帥府史二人及齋郎以尊坫罍洗篚羃及籩
豆簋鈃入設於位加以巾盖(諸器物皆濯而陳之其升堂者自東階)晡後三刻諸太
祝與廩犧令以牲就牓位謁者引太常卿贊引引御史入詣東階
升遍視滌濯於上(凡導引者每曲一逡廵於視滌濯執尊者皆舉羃告潔)訖引降就省牲位
南向立廪犧令少前曰請省牲退復位太常卿省牲廪犧令又前
北面舉手曰腯還本位諸太祝各循牲一匝西向舉手曰充俱還
本位諸太祝與廩犧令以次牽牲詣厨授太官謁者引光禄卿詣
厨省鼎鑊申視濯溉贊引引御史就厨省饌具(太常卿以下每事訖各還齋次)進
饌者入徹籩豆簋鈃以出享日未明十五刻太官令帥宰人以鸞
刀割牲祝史各取毛血每坐共實一豆遂烹牲祝史洗肝於鬱鬯
又取膟膋每坐共實一豆俱置於饌所
鑾駕出宫
前出宫三日本司宣攝内外各供其職守宫設從享羣官五品
以上次於承天門東西朝堂如常儀前二日太樂令設宫懸之
樂於殿庭如常儀(駕出懸而不作)享日未明七刻搥一鼔為一嚴(三嚴時節)
(前一日侍中奏裁)侍中奏開宫殿門及城門未明五刻搥二鼓為再嚴
侍中版奏請中嚴奉禮設從享羣官五品以上位文官於東朝
堂之前西向武官於西朝堂之前東向俱重行北上從享羣官五
品以上俱集朝堂次各服其服(其六品以下及介公酅公褒聖侯朝集使九廟之子孫諸方客使等)
(並駕發之前預赴享所俱就次各服其服)所司陳大駕鹵簿如别儀未明二刻搥三鼔
為三嚴諸衛之屬各督其隊與鈒戟以次入陳於殿庭通事舍人
引從享羣官各就朝堂前位諸侍衛之官各服其服侍中中書令
以下俱詣西階奉迎(侍中負寳如式)乘黃令進至輅於太極殿西階之前
南向千牛將軍一人執長刀立於輅前北向黃門侍郎一人在侍
臣之前贊者二人又在黃門之前侍中版奏外辦太僕卿奮衣而
升正立執轡皇帝衮冕乘輿以出降自西階稱警蹕如常儀千牛
將軍前執轡皇帝升輅太僕卿立授綏侍中中書令以下夾侍如
常黃門侍郎進當鑾駕前跪奏稱黃門侍郎臣某言請鑾駕
進發俛伏興退復位(凡黃門侍郎奏請皆進當鑾駕前跪奏稱具官臣某言訖俛伏興)鑾駕
動又稱警蹕黃門侍郎與贊者夾引以出千牛將軍夾路而
趨駕出承天門至侍臣上馬所黃門侍郎奏稱請鑾駕權停
勅侍臣上馬侍中前承制退稱制曰可黃門侍郎退稱
侍臣上馬贊者承傳文武侍臣皆上馬諸侍衛之官各督其
屬左右翌駕在黃麾内符寳郎奉六寳與殿中監後部
從在黃鉞内侍中中書令以下夾侍於輅前贊者在供
奉官内侍臣上馬畢黃門侍郎奏稱請勅車右升侍中
前承制制退稱制曰可黃門侍郎退復位千牛將軍升
訖黃門侍郎奏稱請鑾駕進發退復位鑾駕動稱警蹕鼔傳音如
常不鳴鼓吹不得諠譁其從享之官在玄武隊後如常
儀
晨祼
享日未明四刻諸享官各服其服太廟令良醖令各帥
其屬入實尊罍(雞彛斝彛及犧尊著尊壺尊之上尊皆實以明水山罍之上尊實以玄酒烏彜)
(黃彜實以鬱鬯犧尊著尊實以醴齊象尊壺尊實以盎齊山罍實以清酒)太官令帥饌者實
諸籩豆簋簠未明三刻奉禮帥贊者引御史博士太廟
令太祝宫闈令及令史祝史與執尊罍篚羃者入自東門
當階間重行北面西上立定奉禮曰再拜贊者承傳(凡奉)
(禮有司贊者皆承傳)御史以下皆再拜訖執尊罍篚羃者各就位
贊引引御史諸太祝詣東陛升堂行掃除於上令史祝
史行掃除於下訖引就位未明一刻贊引引太廟令太
祝宫闈令詣東陛升堂詣獻祖室入開塪室太祝宫闈
令奉出神主置於坐訖引太廟令以下次奉出懿祖次
奉出太祖次奉出代祖次奉出高祖次奉出太宗次奉
出高宗次奉出中宗次奉出睿宗神主置於坐如獻祖
之儀(皇祖妣以下神主皆宫闈令奉出俱並而處右)訖引太廟令以下降還本
位駕將至謁者贊引引享官通事舍人分别九廟子孫
從享羣官諸方客使先至者俱就門外位駕至大次門外
迴輅南向將畢降立於輅右侍中進當鑾駕前跪奏稱
侍中臣某言請降輅俛伏興還侍位皇帝降輅乘輿之
大次繖扇華盖侍衛如常儀太廟令以祝版奏御署訖
近臣奉出太廟令受各奠於坫通事舍人引文武五品
以上從享之官皆就門外位太樂令帥工人二舞入就位文舞
入陳於懸内武舞立於懸南道西(其升堂者皆脫屨於下降納如常)謁者引司
空入就位立定奉禮曰再拜司空再拜訖謁者引司空
詣東陛升堂行掃除於上降行樂懸於下訖引復位初
司空行樂懸通事舍人謁者贊引各引享官及九廟子孫
從享羣官諸方客使次入就位皇帝停大次半刻頃太
常博士引太常卿立于大次門外當門北向侍中版奏
外辦皇帝出次華盖侍衛如常儀(侍中負寳陪從如式)博士引太
常卿太常卿引皇帝(凡太常卿前導皆博士先引)至廟門外殿中監
進鎮珪皇帝執鎮珪華盖仗衛停於門外近侍者從入如
常皇帝至版位西向立(每立定太常卿與博士退立于左)太常卿前奏
稱請再拜退復位皇帝再拜奉禮曰衆官再拜衆官在
位者皆再拜(其先拜者不拜)太常卿前奏有司謹具請行事退
復位恊律即跪俛伏舉麾(凡取物者皆跪俛伏而取以興奠物則奠訖俛㐲而後興)
鼔柷奏永和之樂乃以黃鐘為宫大吕為角太蔟為徵應
鐘為羽作文舞之舞樂舞九成(黃鐘三奏大吕太蔟應鐘各再奏)偃麾
戛敔樂止(凡樂皆恊律郎舉麾工鼓柷而後作偃麾戞敔而後止)太常卿前奏稱
請再拜退復位皇帝再拜奉禮曰衆官再拜衆官在位
者皆再拜太常卿引皇帝至罍洗所太和之樂作(皇帝每行)
(皆作太和之樂)皇帝至罍洗樂止侍中跪取匜興沃水又侍中
跪取盤興承水皇帝搢鎮珪(凡受物則搢珪奠訖則執珪俛伏興)皇帝盥手
黃門侍郎跪取巾於篚興進皇帝&KR0868;手訖黃門侍郎受
巾奠於篚黃門侍郎又取瓉於篚興進皇帝受瓉侍中酌罍水又
侍中奉盤皇帝洗瓉黃門侍郎又授巾皆如初皇帝拭瓉訖侍中
奠盤匜黃門侍郎受巾奠於篚皆如常太常卿引皇帝樂作皇
帝升自阼階樂止侍中中書令以下及左右侍衛量人從升(以下)
(皆如之)太常卿引皇帝詣獻祖尊彛所執尊者舉羃侍中
贊酌鬱酒訖登歌作肅和之樂以圜鐘之均(自後登歌皆歌圜鐘)
太常卿引皇帝入詣獻祖神坐前北向跪以鬯祼地奠
之俛伏興太常卿引皇帝出戶北向再拜訖太常卿引
皇帝次祼懿祖次祼太祖次祼代祖次祼高祖次祼太
宗次祼高宗次祼中宗次祼睿宗並如上儀訖登歌止
太常卿引皇帝樂作皇帝降自阼階還版位西向立樂
止初羣官拜訖祝史各奉毛血及肝膋之豆立於東門
外齋郎奉爐炭蕭稷黍各立於肝膋之後於登歌止祝
史奉毛血肝膋與奉爐炭蕭稷黍者以次入自正門升自
泰階諸太祝各迎取毛血肝膋於階上俱入奠於神坐
前祝史退立於尊所齋郎奉爐炭皆置於室戶外之左
其蕭稷黍各置於爐炭下降自阼階以出諸太祝俱取
肝膋出戶燔於爐炭還尊所
饋食
皇帝既升祼太官令出帥進饌者奉饌陳於東門之外
重行西向以南為上謁者引司徒出詣饌所司徒奉獻
祖之爼初皇帝既至位樂止太官令引饌入自正門爼
初入門雍和之樂作以無射之均(自後接神之樂堂下皆奏無射)饌至
泰階樂止祝史俱進徹毛血之豆降自阼階以出饌升
諸太祝迎引於階上各設於神座前(籩豆盖羃先徹乃升簋簠既奠却其)
(盖於下)設訖謁者引司徒以下降自阼階復位諸太祝各
取蕭稷黍擩於脂燔於爐還尊所太常卿引皇帝詣罍洗樂
作皇帝至罍洗樂止皇帝盥手洗爵侍中黃門侍郎贊
洗如晨祼之儀訖太常卿引皇帝樂作皇帝升自阼階
訖樂止太常卿引皇帝詣獻祖尊彛所執尊者舉羃侍
中贊酌醴齊訖光大之舞作太常卿引皇帝入詣獻祖
神座前北向跪奠爵少東俛伏興太常卿又引皇帝出
取爵於坫酌醴齊訖太常卿引入詣神座前北面跪奠
爵少西興太常卿引皇帝出戶北面立樂止太祝持版
進於室戶外之右東南跪讀祝文曰維某年歲次月朔
日子孝曾孫開元神武皇帝諱敢昭告於獻祖宣皇帝
祖妣宣莊皇后張氏氣序流邁時惟孟春(孟夏孟秋孟冬)永懷
罔極伏增遠感謹以一元大武柔毛剛鬛明粢薌合薌
萁嘉蔬嘉薦醴齊敬修時享以申追慕尚饗讀訖興皇
帝再拜訖又再拜初讀祝文訖樂作太祝入奠版於神
座出還尊所皇帝拜訖樂止太常卿引皇帝詣懿祖尊
彛所執尊者舉羃侍中取爵於坫進皇帝受爵侍中贊
酌醴齊訖長發之舞作太常卿引皇帝入詣懿祖神座
前北面跪奠爵少東俛伏興太常卿引皇帝出取爵於
坫酌醴齊訖太常卿引入詣神座前北向跪奠爵少西
興太常卿引皇帝出戸北面立樂止太祝持版進於戶
外之右東向跪讀祝文曰維某年歲次月朔日子孝曾
孫開元神武皇帝諱敢昭告於懿祖光皇帝皇祖妣懿
皇后賈氏氣序流邁時維孟春永懷㒺極伏增遠感謹以一元大
武柔毛剛鬛明粢薌合薌萁嘉蔬嘉薦醴齊敬修時享以申追慕
尚饗讀訖興皇帝再拜訖又再拜初讀祝文訖樂作太祝入奠版
於神坐出還尊所皇帝拜訖樂止太常卿引皇帝詣太祖尊彝所執
尊者舉羃侍中取爵於坫進皇帝受爵侍中贊酌醴齊
訖大政之舞作太常卿引皇帝入詣太祖神座前北向
跪奠爵少東俛伏興太常卿引皇帝出取爵於坫酌醴
齊訖太常卿引入詣神座前北向跪奠爵少西興太常
卿引皇帝出戶北向立樂止太祝持版進於室戶外之
右東向跪讀祝文曰維某年歲次月朔日子孝曾孫開
元神武皇帝諱敢昭告於太祖景皇帝祖妣景烈皇后
梁氏氣序流邁時維孟春永懷罔極伏增遠感謹以一
元大武柔毛剛鬛明粢薌合薌萁嘉蔬嘉薦醴齊敬修
時享以申追慕尚饗讀訖興皇帝再拜訖又再拜初讀
祝文訖樂作太祝入奠版於神座出還尊所皇帝拜訖
樂止太常卿引皇帝詣代祖尊彛所執尊者舉羃侍中
取爵於坫進皇帝受爵侍中贊酌醴齊訖大成之舞作
太常卿引皇帝入詣代祖神座前北向跪奠爵少東俛
伏興太常卿又引皇帝出取爵于坫酌醴齊訖太常卿
引入詣神座前北向跪奠爵少西興太常卿引皇帝出
戶北向立樂止太祝持版進于戸外之右東面跪讀祝
文曰維某年歲次月朔日子孝曾孫開元神武皇帝臣
諱敢昭告于代祖元皇帝祖妣元貞皇后獨孤氏氣序
流邁時維孟春永懷罔極伏增遠感謹以一元大武柔
毛剛鬛明粢薌合薌萁嘉蔬嘉薦醴齊敬修時享以申追
慕尚饗讀訖興皇帝再拜訖又再拜初讀祝文訖樂作
太祝入奠版于神座出還尊所皇帝拜訖樂止太常卿
引皇帝詣高祖尊彛所執尊者舉羃侍中取爵于坫進
皇帝受爵侍中贊酌醴齊訖大明之舞作太常卿引皇
帝入詣高祖神座前北向跪奠爵少東俛伏興太常卿
又引皇帝出取爵于坫酌醴齊訖太常卿引入詣神座
前北向跪奠爵少西興太常卿引皇帝出戶北向立樂
止太祝持版進於室戶外之右東面跪讀祝文曰維
某年歲次月朔日子孝曾孫開元神武皇帝臣諱敢昭
告於皇高祖考神堯皇帝皇高祖妣太穆神皇后竇氏
氣序流邁時維孟春永懷罔極伏增遠感謹以一元大
武柔毛剛鬛明粢薌合薌萁嘉蔬嘉薦醴齊敬修時享
以申追慕尚饗讀訖興皇帝再拜訖又再拜初讀祝文
訖樂作太祝入奠版于神座出還尊所皇帝拜訖樂止
太常卿引皇帝詣太宗尊彛所執尊者舉羃侍中取爵
於坫進皇帝受爵侍中贊酌醴齊訖崇德之舞作
太常卿引皇帝入詣太宗神坐前北向跪奠爵少
東俛伏興太常卿又引皇帝出取爵於坫酌醴齊
訖太常卿引入詣神坐前北向跪奠爵少西興太
常卿引皇帝出戶北向立樂止太祝持版進于室
戶外之右東面跪讀祝文曰維某年歲次月朔日
子孝曾孫開元神武皇帝臣諱敢昭告於皇曾祖
考太宗文武聖皇帝皇曾祖妣文德聖皇后長孫
氏氣序流邁時維孟春永懷罔極伏增遠感謹以
一元大武柔毛剛鬛明粢薌合薌萁嘉蔬嘉薦醴
齊敬修時享以申追慕尚饗讀訖興皇帝再拜訖
又再拜初讀祝文訖樂作太祝入奠版於神座出
還尊所皇帝拜訖樂止太常卿引皇帝詣高宗尊
彝所執尊者舉羃侍中取爵於坫進皇帝受爵侍
中贊酌醴齊訖鈞天之舞作太常卿引皇帝入詣
高宗神座前北向跪奠爵少東俛伏興太常卿又
引皇帝出取爵於坫酌醴齊訖太常卿引入詣神
座所北向跪奠爵少西興太常卿引皇帝出戶北
向立樂止太祝持版進於室戶外之右東面跪讀
祝文曰維某年歲次月朔日孝孫開元神武皇帝
臣諱敢昭告于皇祖考高宗天皇大帝皇祖妣大
聖天后武氏氣序流邁時惟孟春永懷㒺極伏增
遠感謹以一元大武柔毛剛鬛明粢薌合薌萁嘉
蔬嘉薦醴齊敬修時享以申追慕尚饗讀訖興皇
帝再拜訖又再拜初讀祝文訖樂作太祝入奠版
於神座出還尊所皇帝再拜樂止太常卿引皇帝
詣中宗尊彝所執尊者舉羃侍中取爵於坫進皇
帝受爵侍中贊酌醴齊訖文和之舞作太常卿引
皇帝入詣中宗神座前北向跪奠爵少東俛伏興
太常卿引皇帝出取爵於坫酌醴齊訖太常卿引
入詣神座前北向跪奠爵少西興太常卿引皇帝
出戸北向立樂止太祝持版進於室戶外之右東
面跪讀祝文曰維某年歲次月朔日子孝姪開元
神武皇帝臣諱敢昭告於皇伯考中宗孝和皇帝
皇伯妣和思皇后趙氏氣序流邁時維孟春永懷
罔極伏增遠感謹以一元大武柔毛剛鬛明粢薌
合薌萁嘉蔬嘉薦醴齊敬修時享以申追慕尚饗
讀祝訖興皇帝再拜訖又再拜初讀祝文訖樂作
太祝入奠版於神座出還尊所皇帝拜訖樂止太
常卿引皇帝詣睿宗尊彛所執尊者舉冪侍中取爵於
坫進皇帝受爵侍中贊酌醴齊訖景雲之舞作太常卿
引皇帝入詣睿宗神座前北向跪奠爵少東俛伏興太
常卿又引皇帝出取爵於坫酌醴齊太常卿引入詣神
座前北向跪奠爵少西興太常卿引皇帝出戸北向立
樂止太祝持版進於室戸外之右東面跪讀祝文曰維
某年歲次月朔日孝子開元神武皇帝臣諱敢昭告
於皇考睿宗大聖真皇帝皇妣昭成皇后竇氏氣序流
邁時維孟春永懷罔極伏增遠感謹以一元大武柔毛
剛鬛明粢薌合薌萁嘉蔬嘉薦醴齊敬修時享以申追
慕尚饗讀訖興皇帝再拜訖又再拜初讀祝文訖樂作
太祝入奠版於神座出還尊所皇帝拜訖曲終樂止太
常卿引皇帝詣東序西向立夀和之樂作皇帝獻將訖
謁者引司徒詣東階升立於前楹間北面東上皇帝獻
訖諸太祝各以爵酌上尊福酒合置一爵一太祝持爵
授侍中侍中受北向進皇帝再拜受爵跪祭酒啐酒奠爵
俛伏興諸太祝各帥齋郎持俎進太祝減神前三牲胙
肉(各取前脚第二骨)加於俎又以籩取稷黍飯還尊所以胙
肉各共置一俎上以飯共置一籩以飯授司徒司徒奉
進皇帝受以授左右太祝又以胙肉授司徒司徒受俎
以次進皇帝每受以授左右謁者引司徒司徒降復位
皇帝跪取爵遂飲卒爵侍中進受虚爵以授太祝太祝
受爵復於坫皇帝俛伏興再拜樂止太常卿引皇帝樂
作皇帝降自阼階還版位西向立樂止文舞出鼓柷作
舒和之樂出訖戛敔樂止武舞入鼓柷作舒和之樂立
定戞敔樂止初皇帝將復位謁者引太尉詣罍洗盥手
洗爵訖謁者引太尉升自阼階詣獻祖尊彛所執尊者
舉羃太尉酌盎齊武舞作謁者引太尉入詣獻祖神座
前北向跪奠爵少東興謁者引太尉出戸北向再拜謁
者又引太尉取爵於坫酌盎齊訖謁者引入詣神座前
北向跪奠爵少西訖興謁者引太尉出戸北向再拜訖
謁者引太尉次詣懿祖尊彛所取爵於坫執尊者舉羃太
尉酌盎齊謁者引太尉入詣懿祖神座前北向跪奠爵
少東興謁者引太尉出戸北向再拜謁者又引太尉取
爵於坫酌盎齊訖謁者引入詣神座前北向跪奠爵少
西訖興謁者引太尉出戸北面再拜謁者引太尉次獻
太祖次獻代祖次獻高祖次獻太宗次獻高宗次獻中
宗次獻睿宗並如上儀訖謁者引詣東序西向立諸太
祝各以爵酌罍福酒合置一爵一太祝持爵進太尉之
左北面立太尉再拜受爵跪祭酒遂飲卒爵太祝進受
虚爵復於坫太尉興再拜謁者引太尉降復位初太
尉獻將畢謁者引光禄卿詣罍洗盥洗升酌盎齊
終獻如亞獻之儀訖引光禄卿降復位武舞止登
歌作雍和之樂諸太祝各入室徹豆還尊所(徹者籩豆)
(各一少移於故取處)登歌止奉禮曰賜胙贊者唱衆官再拜
衆官在位者皆再拜(已飲福者不拜)永和之樂作太常卿
前奏稱請再拜退復位皇帝再拜奉禮曰衆官再
拜衆官在位者皆再拜樂一成止太常卿前奏禮
畢太常卿引皇帝還大次樂作皇帝出門樂止殿
中監受鎮珪華盖侍衛如常儀通事舍人謁者贊
引各引享官及九廟子孫從享羣官諸方客使以
次出贊引引御史太祝以下俱復執事位立定奉
禮曰再拜御史以下皆再拜贊引引出工人二舞
以次出太廟令與太祝宫闈令納神主如常儀其
祝版燔於齋坊
祭七祀禮(各因時享祭之惟中霤季夏别祭)
司命戶以春竈以夏中霤以季夏土王日門厲以秋行
以冬祭日未明一刻太廟令帥其屬入布神席於廟庭
西門之内道南東向以北為上席皆以莞設神位各於
座首設酒尊於神座東南設洗於酒尊東南俱北向罍
水在洗東篚在洗西南肆(篚實以巾爵)太廟令與良醖令之屬
入實尊罍如常其執尊罍篚者各位於尊罍篚之後初
太祝以下入祝史與執尊罍篚者次入就位遂於堂上
設饌大官丞引饌入祝史迎引於座首各設於神座前
於光禄卿將升獻贊引引獻官詣罍洗盥洗詣酒尊
所執尊者舉羃獻官酌酒贊引引獻官進西向跪奠于
司命神座少退西向立祝史持版進神座之右北面跪
讀祝文曰維某年歲次月朔日子嗣開元神武皇帝遣某
官位姓名敢昭告于司命三陽煦物四序惟始式遵常
禮謹以犧齊粢盛庶品明薦於司命尚饗戸云時惟歲
首升陽贊滯竈云時惟夏始盛陽作統門云時惟孟秋
升陰紀物厲云時屬實沉氣序方肅行云時惟冬首盛
隂作紀讀祝文訖興獻官再拜祝史進奠版於神坐還
尊所(其七祀祝版祝史一人讀之)獻官拜訖贊引引獻官詣酒尊所
酌獻戸如上儀訖贊引引還本位於堂上徹豆祝史進
徹豆還尊所臘享祝文維某年歲次月朔日子孝曾孫
開元神武皇帝某敢昭告於獻祖宣皇帝祖妣宣莊皇
后張氏肅承靈祐錫兹介福時和年登率遵彛典謹以
一元大武柔毛剛鬛明粢薌合薌萁嘉蔬嘉薦醴齊虔
恭齋栗備兹清祀尚饗(餘室祝文准此太祖以下稱臣)臘享祭七祀祝
文維某年歲次月朔日子嗣開元神武皇帝謹遣某官姓
名敢昭告於司命竈中霤門厲行今時和年豐式遵
常禮以犧齊粢盛庶品明薦於司命戸竈中霤門厲行
尚饗獻官惟獻司命餘坐齋郎助奠餘如上儀
鑾駕還宫
皇帝既還大次侍中版奏請觧嚴(將士不得輒離部位)皇帝停大
次一刻頃搥一鼓為一嚴轉仗衛於還途如來儀三刻
頃搥二鼓為再嚴將士布隊仗侍中版奏請中嚴皇帝
服通天冠絳紗袍諸享官服朝服五刻頃搥三鼓為三
嚴通事舍人各引羣官客使序立於大次前近南文武
侍臣詣大次奉迎乘黃令進金輅於大次門外南向千
牛將軍立於輅右侍中版奏外辦太僕卿升執轡皇帝
乘輿出次繖扇侍衛警蹕如常儀皇帝升輅太僕卿立
授綏黃門侍郎奏稱請鑾駕發引退復位鑾駕動稱警
蹕如常儀黃門侍郎贊者夾引千牛將軍夾輅而趨至侍
臣上馬所黃門侍郎奏稱請鑾駕權停敇侍臣上馬侍
中前承制退稱制曰可黃門侍郎退稱侍臣上馬贊者
承傳文武侍臣皆上馬畢黃門侍郎奏稱請勅車右升
侍中稱制曰可黃門侍郎退復位千牛將軍升訖黃門
侍郎奏稱請鑾駕發引退復位鼓傳音鑾駕動鼔吹振
作而還文武等羣官皆從如来儀諸方客使還館駕至
承天門外侍臣下馬所鑾駕權停文武侍臣皆下馬千牛
將軍降立於輅右訖鑾駕動千牛將軍夾輅而趨駕入
嘉德門太樂令令撞蕤賓之鐘在五鐘皆應鼓柷奏采
茨之樂至太極門戛敔樂止入太極門鼓柷奏太和之
樂駕至横街北當上閤門迴輅南向侍中進當鑾駕前
跪奏稱侍中臣某言請降輅俛伏興還侍位皇帝降輅
乘輿以入繖扇侍衛警蹕如常儀侍臣從至閤戞敔樂
止初文武羣官至東朝堂通事舍人承旨敕羣官並還
皇帝既入侍中版奏請觧嚴叩鉦將士各還其所
大唐開元禮卷三十七
