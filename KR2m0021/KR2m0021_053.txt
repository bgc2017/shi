大唐開元禮卷五十三唐蕭嵩等撰
吉禮
皇太子釋奠於孔宣父
皇太子散齋三日於别殿致齋二日於正殿前致齋一
日典設郎設皇太子幄坐於正殿東序及室内俱西向
又張帷於前楹下(殿若無室張帷為之)致齋之日質明諸衛率各
勒所部屯門列仗如常晝漏上水一刻左庶子版奏請
中嚴近仗就陳于閤外通事舍人引宫臣文武七品以
上袴褶陪位如式諸侍衛之官各服其器服諸侍臣並
結珮俱詣閤奉迎左庶子版奏外辦上水三刻皇太子
服通天冠綘紗袍結珮以出侍衛如常皇太子即位西
向坐侍臣夾侍如常一頃刻左庶子前跪奏稱左庶子臣某言
請降就齋室俛伏興還侍位皇太子降坐入室文武侍臣各
還本司直衛者如常典謁引陪位以次出凡預享之官散
齋三日致齋二日(散齋皆于正寢致齋一日于本司一日于享所其無本司者皆于享所)近侍
之官應從升者及從享羣官監官學生等各于本司及學
官俱清齋一宿散齋理事如舊惟不弔喪問疾不作樂
不判署刑殺文書不行刑罰不預穢惡致齋唯享事得
行其餘悉斷其享官已齋而闕者通攝行事諸享官致
齋之日給酒食及明衣各習禮于齋所太官令取明水
火(取水于隂鍳取火于陽燧火以供爨水以寔尊)前享一日諸衛令其屬未後
一刻各以其方器服守衛廟門及太樂工人俱清齋一
宿
陳設
前享三日典設郎設皇太子便次于廟東西向又設便
次於學堂之後隨地之宜守宫設文武侍臣次各于便
次之後文左武右設諸享官次于齋坊之内從享之官
于廟東門之外隨地之宜前享二日太樂令設軒懸之
樂于廟庭東方西方磬簴起北鐘簴次之南方北方磬
簴起西鐘簴次之設三鎛鐘於編懸之間各依辰位樹
路鼓于北懸之間道之左右植建鼓于三隅置柷敔于
懸内柷在左敔在右設歌鐘歌磬於廟堂之上前楹間
北向磬簴在西鐘簴在東其匏竹者立於堂下階間重
行北向相對為首(凡懸皆展而編之)諸工人各位於懸後右校
掃除内外為瘞塪於院内堂之壬地方深取足容物南
出陛前享一日奉禮設皇太子位於東陛東南西向又
設望瘞位于廟堂東北當埋埳西向設亞獻終獻位于皇太
子東南執事者於其後俱重行西向北上設御史位於廟
堂之下西南東向令史陪其後設奉禮位於樂懸東北
贊者二人在南差退俱西面又設奉禮贊者位於埋塪東
北南面東上設協律郎位于廟楹近西之間東向設太
樂令位於北懸之間北向從享群官七品以上位於樂
懸之東當執事西向監官學官位於樂懸之西當宫官東
向設學生位於宫官監官學官之後俱重行北上設門
外位亞獻終獻位于東門之外道南執事位於其後每等
異位俱北向西上監官學官位於獻官東南從享宫官位
於學官之東俱重行北面以西為上設酒樽位于廟堂
之上先聖犧樽二象樽二山罍二在前楹間北向先師
犧樽二象樽二山罍二在先聖酒樽之東俱西向(尊皆加勺)
(羃有坫以置爵其先師之爵同置于一坫)設洗於東階東南亞獻之洗又於
東南俱北向罍水在洗東篚在洗西南肆執樽罍篚羃
者各于樽罍篚冪之後設幣篚二各於樽坫之所典設
郎設皇太子坐於學堂之上東壁下西向監司設講榻
於北壁下南向又設執讀者坐於前楹間當講榻北向
守宫設太傅少傅坐於皇太子西北面皆東上(若有令䴦事以)
(下坐則設坐于皇太子西南北向東上)侍講者坐於執讀西北(執如意者一人立于)
(侍講之西)三館學官非侍講者坐於侍講之西北面東上若
有上臺三品以上觀講者設坐於侍講之北南面東上
設論義坐於講榻之前近南北面設脱履席於西階之
南東向掌儀設版位宫官七品以上於東階東南西向
北上執經侍講等於西階西南監官及學官非侍講者于
侍講之後若有上臺三品以上觀講者位於執經之北
少退重行皆東面北上學生分位於宫官學官之後皆
重行北上設掌儀位於宫官西北贊者二人在南皆西
向晡後郊社令帥齋郎以樽坫罍洗篚羃入設於位(升堂)
(者自東階)謁者引司業詣厨視濯溉(凡導引者每曲一逡廵)贊引引御
史詣厨省饌具(司業以下每事訖各還齋所)享日未明十五刻太官
令帥宰人以鸞刀割牲祝史以豆二取毛血置于饌所
遂烹牲(其牲用太牢二正坐及先師首坐俎皆升右胖十一體左丘明以下折分餘體升之)未明五
刻郊社令帥其屬及廟司各服其服升設先聖神坐於
堂上西楹間東向設先師神坐於先聖神坐東北南向
西上(若前堂不容則又于室外之東屋陳而北東向南上)席皆以莞設神坐各于
坐首
出宫
前出宫二日本司宣攝内外各供其職守宫設從享宫
官次於東宫朝堂如常其日未明所司依鹵簿陳設於
重明門外奉禮設從享宫官位於東宫廟堂如常文武
宫臣七品以上依時刻俱集於次各服公服諸衛率各勒
所部陳設如式左庶子版奏請中嚴典謁引宫官各就
位諸侍衛之官各服其器服(左庶子負璽如式)俱詣閣奉迎僕
進軺車於西閣外南向(若湏乘輦則聽臨時進止)内率一人執刀立
於車前北向中允一人在侍臣之前贊者二人在中允
前左庶子版奏外辦僕奮衣而升正立執轡皇太子著
具服遠遊冠乘輿以出左右侍衛如常儀内率執轡皇
太子升車僕立授綏左庶子以下夾侍如常儀中允進
當車前奏稱請發引俛伏興退復位(凡中允奏請皆當車前跪奏稱具官)
(某言訖俛伏興)車動中允與贊者夾引以出内率夾車而趨出重
明門至侍臣上馬所中允奏稱請車權停令侍臣上
馬左庶子前承令退稱令曰諾中允退稱侍臣上馬贊
者承傳文武侍臣皆上馬庶子以下夾侍於車前贊者
在供奉官人内侍臣上馬畢中允奏稱請令車右升左
庶子前承令退稱令曰諾中允退復位内率升訖中允
奏請發引退復位皇太子車動太傅乘車訓導少傅乘
車訓從出延喜門不鳴鼓吹從享宫臣乘馬陪從如常儀
饋享
享日未明三刻諸享官各服祭服諸陪祭之官皆公服
學生青衿服郊社令良醖令各帥其屬入實樽罍及幣
(犧尊實以醴齊象樽實以盎齊山罍實以清酒齊皆加明水酒加玄酒各實于上尊其幣以白各長一丈八尺)太官令
帥其屬實諸籩豆簠簋俎等未明二刻奉禮帥贊者先
入就位贊引引御史太祝及令史祝史與執樽罍篚羃
者入自東門當階間重行北面西上立定奉禮曰再拜
贊者承傳(凡贊禮有詞贊者皆承傳)御史以下皆再拜訖執樽罍篚羃
者各就位贊引引御史太祝詣東階升堂行掃除於上
令史祝史行掃除於下訖降還齋所奉禮以下次還齋
所皇太子將至謁者贊引各引享官及從享學官俱就
門外位學生皆就門内位皇太子至孔子廟門外迴車
南向内内率降立於車左右庶子進當車前跪奏稱左
庶子臣某言請降車還侍位皇太子降車乘輿之便次侍
衛如常儀郊社令以祝版進皇太子署訖近臣奉出郊社
令受各奠於坫未明一刻謁者贊引引從享宫官就
門外位奉禮帥贊者先入就位贊引引御史以下入就
位太樂令帥工人二舞次入就位文舞入陳於懸内武
舞立於懸南道西(其升堂者皆脱履于下降納如常)謁者引祭酒入就
位立定奉禮曰再拜祭酒再拜訖謁者引祭酒詣東階
升堂行掃除於上降行樂懸於下訖引還本位初祭酒
行樂懸謁者贊引各引祭官及陪祭之官次入就位皇太子
停便次半刻頃率更令立於便次門外當門東向左庶子
版奏外辦皇太子出便次侍衛如常儀率更令引皇太
子至廟東門中允進笏皇太子執笏近侍者從入如常
儀皇太子至版位西向立(每立定率更令退立于左)率更令前啟再拜
退復位皇太子再拜奉禮曰衆官再拜衆官在位者皆
再拜(其先拜者不拜)率更令前啟有司謹具請行事退復位協
律郎跪俛伏舉麾鼓柷奏永和之樂以姑洗之均(自後堂下接神之樂)
(皆奏姑洗)文舞之舞樂舞三成偃麾戛敔樂止(凡樂皆協律郎舉麾工鼓)
(柷而後作偃麾戞敔而止)率更令前啟再拜退復位皇太子再拜奉
禮曰衆官再拜衆官在位者及學生皆再拜太祝各跪
取幣於篚立於樽所率更令引皇太子永和之樂作(皇太)
(子每行皆樂作永和之)皇太子自東階升左庶子以下及左右侍衛
量人從升(以下皆如之)皇太子升堂進先聖神坐前西向立
樂止太祝以幣授左庶子左庶子奉幣北向進皇太子
搢笏受幣(每受物搢笏奠訖執笏俛伏興)登歌作肅和之樂以南吕之
均率更令引皇太子少退西向再拜訖率更令引皇太
子進先師首坐前北向立又太祝以幣授左庶子左庶
子奉幣西向進皇太子受幣率更令引皇太子進北向
跪奠於先師坐首俛伏興率更令引皇太子少退北向
再拜登歌止率更令引皇太子樂作皇太子降自東階
還版位西向立樂止初羣官拜訖祝史各奉毛血之豆
立東門外于登歌止祝史奉毛血升自東階太祝迎取
於階上進奠於先聖及先師首坐前太祝與祝史退立
於樽所初皇太子既升奠幣太官令出帥進饌者奉饌
陳於東門之外初皇太子既至位樂止太官令引饌入俎初
入門奏雍和之樂(自後酌獻皆奏雍和)饌至階樂止祝史各進跪
徹毛血之豆降自東階以出饌升太祝迎引於階上各
設於神坐前(籩豆盖羃先徹乃升簋簠既奠却其盖于下)設訖太官令以下
降復位太祝還樽所率更令引皇太子詣罍洗樂作皇
太子至罍洗樂止左庶子跪取&KR1250;興沃水又左庶子跪
取盤承水皇太子盥手中允跪取巾於篚興進皇太子
盥手訖中允受巾跪奠於篚遂取爵於篚興進皇太子
受爵左庶子酌罍水又左庶子奉盤皇太子洗爵中允
又授巾如初皇太子拭爵訖左庶子奠盤&KR1250;中允受巾
奠於篚皆如常率更令引太子樂作至先聖酒樽所執
樽者舉羃左庶子贊酌酒齊訖樂作率更令引皇太子進
先聖神坐前西向跪奠爵俛伏興率更令引皇太子少
退西向立樂止太祝持版進於神坐之右北面跪讀祝文
曰維某年歲次月朔日子皇太子敢昭告於先聖孔宣
父惟夫子固夭攸縱誕降生知經緯禮樂闡揚文教餘
烈遺風千載是仰俾兹末學依仁游藝謹以制幣犧齊
粢盛庶品祗奉舊章式陳明薦以先師顔子等配尚饗
訖興皇太子再拜初讀祝文訖樂作太祝進跪奠版于
神坐興還樽所皇太子拜訖樂止率更令引至先師酒
樽所執樽者舉羃左庶子取爵於坫進皇太子受爵左
庶子贊酌醴齊樂作率更令引進先師首坐前北向跪奠
爵俛伏興皇太子少退北向立樂止(皇太子既奠首坐爵餘坐皆齋郎助)
(奠相次而畢其亞獻終獻齋郎助奠亦如之)太祝持版進於先師神坐之左
西面跪讀祝文曰維某年歲次月朔日子皇太子某敢
昭告於先師顔子等七十二賢爰以仲春(仲秋)率遵故典
敬修釋奠於先聖孔宣父惟子等或服膺聖教德冠四
科或先闡儒風貽範千載謹以制幣犧齊粢盛庶品式陳
明獻從祀配神尚饗訖興皇太子再拜初讀祝文訖樂
作太祝進跪奠版於神坐興還樽所皇太子拜訖樂止
率更令引皇太子詣東序西向立樂作太祝各以爵酌
上樽福酒合置一爵一太祝持爵授左庶子奉爵北向
進皇太子再拜受爵跪祭酒啐酒奠爵興太祝各帥齋
郎進俎太祝跪減先聖及先師首坐前三牲胙肉(皆取前脚)
(第二骨)加於俎又以籩取稷黍飯興以胙肉各共置一俎
上又以飯共置一籩太祝授左庶子左庶子奉飯北向
進皇太子受以授左右太祝以俎授左庶子左庶子以次
奉進皇太子每受以授左右訖皇太子跪取爵遂飲卒
爵左庶子進受爵以授太祝復於坫皇太子俛伏興再
拜樂止率更令引皇太子樂作皇太子降自東階還版
位西向立樂止文舞出鼓柷作舒和之樂出訖戛敔樂
止武舞入鼓柷作舒和之樂立定戞敔樂止初皇太子
將復位謁者引國子祭酒詣罍洗盥手洗爵訖謁者引
祭酒升自東階詣先聖酒樽所執樽者舉羃祭酒酌盎
齊訖武舞作謁者引祭酒進先聖神坐前西向跪奠爵
興謁者引祭酒少退西向再拜謁者引祭酒詣先師酒
樽所取爵於坫執樽者舉羃祭酒酌盎齊謁者引祭酒進先
師首坐前北向跪奠爵興謁者引祭酒少退北向再拜
訖謁者引祭酒詣東序西向立太祝各以爵酌罍福酒
合置一爵一太祝持爵進祭酒之左北向立祭酒再拜
受爵跪祭酒遂飲卒爵太祝進受爵復于坫祭酒興再
拜謁者引祭酒降復位初祭酒獻將畢謁者引司業詣罍
洗盥洗訖升酌盎齊終獻如亞獻之儀訖謁者引司業
降復位武舞止太祝等各進跪徹豆興還樽所(徹者籩豆各一)
(少移于故處)奉禮曰賜胙贊者唱衆官再拜衆官在位者及
學生皆再拜(已飲福者不拜)永和之樂作率更令前啟再拜退
復位皇太子再拜奉禮曰衆官再拜衆官在位者及學
生皆再拜樂一成止率更令前啟請就望瘞位率更令
引皇太子就瘞位西向立奉禮率贊者轉就瘞塪東北
位初在位者將拜太祝各執篚進神坐前跪以篚取幣降
自西階詣瘞塪以幣置於埳訖奉禮曰可瘞塪東西廂各
四人寘土半塪率更令前啟禮畢率更令引皇太子還便
次樂作皇太子出門樂止中允進受笏侍衞如常儀謁者
贊引各引亞獻以下以次出初白禮畢奉禮帥贊者還本
位贊引引御史以下俱復執事位立定奉禮曰再拜御史
以下皆再拜訖贊引引出學生以次出其祝版燔於齋坊
講學
皇太子既入便次改服常服執經侍講執讀執如意及
三館學官並公服學生青衿服餘皆常服掌儀帥贊者
先入就位謁者各引羣官及學生等次入就位左庶子
版奏外辦皇太子乘輿出便次(若湏乘馬臨時聽進止)侍衛如常
儀至學堂後降輿升自北階即座坐(左右侍衛量人從升太傅少傅亦就座)
(坐)掌儀曰再拜贊者承傳群官及學生等在位者皆再
拜(執經不拜)左庶子跪奏請令執經等升俛伏興又左庶子稱
令曰諾左庶子退降詣西階下立於執經等之前北面宣
令曰執經以下並升坐應坐者並再拜(執經不拜)通事舍人
引執經以下升各就座坐(其升坐者脱履如式)訖執讀讀所講經執
經釋義訖執如意者以如意授侍講侍講興受進詣論議坐
北面問所疑執經者為通之訖興退以如意授執者退還本
坐執如意者以如意次授諸侍講者皆如上儀總訖左庶
子跪奏禮畢羣官皆起通事舍人各引就堂下位皇太
子降坐降自北階入學堂後便次羣官以次出執經以
下改服常服(學生仍青衿服)
還宫
皇太子既入便次左庶子版奏請觧嚴(將士不得輙離本位)皇太
子改服公服停次一刻頃搥一鼓為一嚴有司轉仗衛
於還塗如来儀二刻頃又搥二鼔為再嚴左庶子版奏
請中嚴國子祭酒以下學生以上並出就學外道左奉
辭三刻頃又搥三鼓為三嚴僕進軺車于學門外如常
左庶子版奏外辦皇太子乘輿出便次至學門外降輿
乘車侍衛如常左庶子奏請及車右升䧏侍臣上馬文
武陪從皆如来儀車動鼓吹振作如式至國子祭酒以
下奉辭處車權停國子祭酒以下皆再拜通事舍人承
令宣勞及拜皆如常車至城隅鼓吹止過廟鼓吹作至
延喜門鼓吹止入延喜門鼓吹作至重明門宫官文武
俱下馬皇太子乘車入太傅少傅還皇太子至殿前迴
車南向左庶子跪奏請䧏車乘輿入侍臣從至閤左庶
子版奏請解嚴將士還本所
大唐開元禮卷五十三
