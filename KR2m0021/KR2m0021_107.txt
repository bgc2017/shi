大唐開元禮卷一百七唐蕭嵩等撰
嘉禮
内冊皇太子卜日
告圜丘告方澤
告太廟臨軒命使
皇太子受冊朝見
謁太廟會羣臣
羣臣上禮皇后受羣臣賀
皇后會外命婦皇太子會羣臣
皇太子會宫臣宫臣上禮
卜日
冊皇太子有司卜日如别儀
告圜丘告方澤告太廟
右有司行事如常告之儀
臨軒命使
將行冊禮所司奏請太尉為使司徒為副前一日尚舍
奉御設御幄于太極殿北壁下南向鋪御坐如常守宫
設群官次于東西朝堂太樂令展宫懸于殿庭設舉麾
位于殿上西階之西東向一位于樂懸東南西向鼓吹
令展十二案於建鼓之外乘黃令陳車輅尚輦奉御陳
輿輦並如常儀典儀設羣官版位文官一品以下五品
以上于懸東六品以下於横街之南俱重行西面北上
武官一品以下五品以上于懸西六品以下于横街之
南俱東面諸親于五品以上之南(皇宗親在東異姓親在西)蕃客各
分方于六品以下之南皆以北為上並如常儀(若有朝集使分)
(方于文武官當品以下諸州使人分方于朝集使九品之後)設典儀位于懸之東北
贊者二人在南少退俱西向設冊使主副受命位于大
横街南道東俱北面西上奉禮設門外位皆如元日之
儀其日諸衞勒所部列黃麾大仗如常儀羣官等依時
刻集朝堂俱就次各服朝服通事舍人各引就朝堂前
位侍中量時刻版奏請中嚴鈒戟近仗各入陳於殿庭
太樂令鼔吹令等帥工人入就位協律郎入就舉麾位
典儀帥贊者先入就位諸侍衞之官各服其器服符寳
郎奉寳俱詣閤奉迎通事舍人引羣官入就位又引冊
使入立于太極門外道東西面黃門侍郎帥主節奉節
立于左延明門内道北中書侍郎帥令使奉冊案及璽
綬案立于節南俱西面(每案各令史二人絳公服對舉仍覆以帕)侍中版奏
外辦皇帝服衮冕御輿以出曲直華盖警蹕侍衞如常
儀皇帝將出仗動太樂令令撞黃鐘之鐘右五鐘皆應
協律郎跪俛伏舉麾(凡樂皆協律郎舉麾工鼔柷而後作偃麾戛敔而後止)鼓柷
奏太和之樂鼔吹振作皇帝出自西房即御坐南向坐
符寳郎奉寳置于御坐如常樂止通事舍人引冊使主
副入就位太尉初入門舒和之樂作至位樂止立定典
儀曰再拜贊者承傳羣官在位者皆再拜侍中前承制
降詣使者東北西面稱有制冊使俱再拜侍中宣制曰
冊某為皇太子命公等持節展禮宣制訖又俱再拜侍
中還侍位黃門侍郎引主節立于使者東北西面主節
以節授黃門侍郎黃門侍郎執節西面授太尉太尉受付主
節主節立於使後黃門侍郎退中書侍郎引冊案及璽綬案
立于冊使東北西面中書侍郎取冊(持案者退自使後立于太尉之左)
西面授太尉太尉受冊置于案持案者退立于使後中
書侍郎又取璽綬以授太尉太尉受置于案皆如受冊
之儀中書侍郎退典儀曰再拜贊者承傳羣官在位者
皆再拜通事舍人引冊使出持節者前導持案者從之
太尉初行樂作出門樂止侍中前跪奏稱侍中臣某言
禮畢俛伏興還侍位皇帝興太樂令令撞蕤賓之鐘左
五鐘皆應鼓柷奏太和之樂皇帝降坐侍衞警蹕如來
儀入自東房樂止通事舍人引羣官在位者以次出蕃
客先出
皇太子受冊
前一日守宫設冊使次于重明門外道西副使次又于
其西俱南面並鋪床席又設宫臣文武官次于東宫朝
堂如常所司陳設皇太子羽儀車輿及樂懸等並如元
日受朝之儀掌筵設皇太子受冊位于殿庭階間北面
掌儀設宫官版位于殿庭文官五品以上于懸東六品
以下於横街之南皆西面北上武官五品以上于懸西
六品以下於横街之南當文官皆東面北上奉禮設朝
堂前位如常其日諸衞率各勒所部屯門列仗如式宫
官于冊使未到之前量時刻赴集次改服朝服各就朝
堂前位太尉司徒既受命出自朝堂乘輅備鹵簿鼓
吹持節如式其冊璽綬各以油絡網犢車載而行至東
宫朝堂降輅謁者引就次持節者前導持案者從之掌
次者延入次初冊使將至通事舍人引各宫臣入就殿
庭位左庶子版奏請中嚴宫臣入訖通事舍人引太尉
司徒入立于左閤門外西面北上(持幡節及冊璽案者至閤外並以給使代)
(之)左庶子版奏外辦皇太子著雙童髻絳紗袍就受冊
位(所司預奏請左庶子一人引導相禮)典直承引太尉以下入太尉立于
階間南面司徒立于太尉西南東面節在太尉東南西
面冊璽案在司徒西南東面掌書二人立于皇太子之左
少前東面司徒就案取册進東面授太尉持節者脱節
衣太尉稱有詔左庶子贊皇太子再拜皇太子再拜太
尉宣冊訖左庶子又贊皇太子再拜皇太子又再拜左
庶子進詣太尉前受冊退授皇太子皇太子受以授掌
書司徒又次取璽綬進東面授太尉左庶子進太尉前
受退授皇太子皇太子受以授掌書訖持節者加節衣
左庶子贊皇太子退典直各引太尉以下出至閤外通
事舍人承引以出(其案及幡節等並轉付令史主節)又通事舍人各引
宫臣以次出太尉司徒乘輅詣朝堂至降車所降輅入
至太極殿庭大横街南御道東北面西上立中書令立
於太尉東北西面太尉等再拜復命曰奉詔冊皇太子
禮畢又再拜中書令奏聞太尉等退鹵簿幡節等各還本
司
皇太子朝謁
其日冊訖皇太子著雙童髻絳紗袍詣皇帝所御殿如
常内朝之式至閤司賓引入至殿前北面再拜司賓引
退詣皇后所御殿前北面再拜司賓引出還宫如常
謁太廟皇帝會羣臣羣臣上禮
皇后受羣臣賀皇后會外命婦
皇太子會羣臣皇太子會宫臣
宫臣上禮
右並如臨軒冊命之儀
大唐開元禮卷一百七
