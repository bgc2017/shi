大唐開元禮卷一百十唐蕭嵩等撰
嘉禮
皇太子加元服告太廟
臨軒命賓贊冠
會賓贊朝謁
皇太子謁太廟羣臣上禮
皇太子會宫臣宫臣上禮
告太廟
皇太子將冠先告太廟如常告之儀
臨軒命賓贊
所司預奏請司徒一人為賓卿一人為贊冠吏部承以
戒之前一日尚舍奉御整飾御幄於太極殿衛尉設羣
官朝集使諸蕃使次於左右朝堂太樂令展宫懸之樂
於殿庭設舉麾位於殿上一位於懸下鼓吹令設十二案
乘黃令陳車輅尚輦奉御陳輿輦典儀設文官一品以下
五品以上位於横街之北西面北上諸州使人五品以
上合班六品以下位於横街南諸州使人六品以下諸
蕃官又在南皆西面北上設武官五品以上位於横街
北東面北上諸州使人五品以上合班諸親位於其南六品
以下位於横街南諸州使人六品以下及蕃客等又在其
南皆東面北上設典儀位於懸之東北贊者二人在南
少退俱西向設賓受命位於横街南道東北面贊者位
又於其後少東北面奉禮設門外文官一品以下位
於順天門外道東每等異位重行西面武官一品以下
位於門西每等異位重行東面並以北為上其日諸衛勒
所部列黃麾仗如常儀羣官依時刻集朝堂俱就次各
服其服侍中量時版奏請中嚴恊律郎太樂令帥工人
入就位諸侍衛之官各服其噐服奉迎典儀帥贊者先
入就位通事舍人引先至羣官入立定又引賓贊入立
於太極門外道東西面黃門侍郎引主節持幡節中書
侍郎引制書案立於樂懸東南西面北上侍中版奏外
辦皇帝服通天冠綘紗袍以出曲直華蓋警蹕侍衛如
常儀皇帝將出仗動太樂令令撞黃鍾之鐘左五鐘皆
應恊律郎舉麾(凡樂皆恊律郎舉麾工鼔柷而後作偃麾戛敔而後止)鼓柷奏太
和之樂皇帝乘輿出自西房即御坐南向坐符寳郎奉
寳置於御坐樂止通事舍人引賓贊入就位賓贊初行
入門舒和之樂作至位樂止立定典儀曰再拜侍中及舍
人前承制侍中降至賓前稱有制公再拜侍中曰將加冠於
某之首公其將事公少進北面再拜稽首辭曰臣不敏
恐不能供事敢辭侍中升奏又承制降稱制旨某公其
將事無辭公再拜退復位侍中退舍人至卿前稱勅旨
卿再拜舍人曰將加冠於某之首卿宜贊冠卿再拜舍人退黃
門侍郎引主節至賓所主節以節授黃門侍郎黃門侍
郎執節立於賓東北西面賓再拜受節付主節訖又再
拜主節立於賓後黃門侍郎退中書侍郎引制書案至
賓所取制書在賓東北西面立賓再拜受制書執立又
再拜持案人立於賓後中書侍郎退典儀曰再拜贊者
承傳羣官在位者皆再拜舍人引賓贊出賓贊初行樂
作出門樂止侍中前跪奏稱侍中臣某言禮畢俛伏興
還侍位皇帝興太樂令令撞蕤賓之鐘左五鐘皆應鼓
柷奏太和之樂皇帝降坐侍衛警蹕如来儀入自東房
樂止舍人引一品以下以次出初賓贊出門賓以制書
置於案升車從輅而行威儀鐃吹詣東宫降輅入次賓
贊具服其一品以下以次出蕃客各還舘九品以上詣
東宫朝堂次服其服就位如冠儀
冠
前一日衛尉設賓次於重明門外道西南向贊冠次
又於其西南向並鋪床席又於重明門内道西設一次
擬會賓贊設文武羣官九品以上及諸親并宫臣次如
常儀奉禮設文武羣官九品以上諸親在五品之下及
宫臣門外位如常儀典儀設殿庭位文武羣官共宫臣
合班諸親在五品下文官在東西面武官在西東面皆
以北為上又設皇太子位於閣外道東西向設三師位
於閣外道西三少位於三師之南少退俱東向典儀又
設皇太子受制位於樂懸北北面所司設軒懸之樂於
殿庭又設舉麾位於殿上一位於懸下有司設皇太子
羽儀車輿於殿庭如常式典設帥其屬鋪解劍席於
懸之東北冠日平明宫臣皆朝服非宫臣者公服三
師三少公服並集於重明門外次宗正卿公服乘犢
車侍從詣左春坊權停左右二率各勒所部屯門列仗
左庶子版奏請中嚴工人及諸行事之官各入就位奉
禮設罍洗於東階東南罍在洗東篚在洗西南肆(篚實)
(巾加勺羃)典設郎鋪皇太子冠席於殿上東壁下少近南西
向設賓席於西階上東向設主人席於皇太子席西南
西向設三師席於冠席北三少席於冠席南典設張帷
帳於東序内設褥席於帷中又張帷幄於序外擬置饌
物等内直郎陳服於帷内東領北上衮冕服玄衣纁裳
九章白紗中單黼領襟襈裾革金鈎䚢大帶朱黼二章
玉具劒火珠鏢首瑜玉雙佩珠組雙大綬四彩赤白縹
紺純朱質長一丈八尺三百二十首廣九寸(小綬長二尺六寸色)
(同大綬而首半之間施二玉環)白韈赤舄金飾象笏遠遊冠服綘紗袍
白紗中單皂領褾襈裾白方心曲領假帶綘紗蔽膝白
練裾襦白韈黑舄其革帶劒佩綬笏與冕服同緇布冠
玄衣素裳素韠白紗中單青領褾襈裾履韈革𢃄大帶
笏緇纚(用皂羅巾方六寸属帶於前兩隅)犀簮二物同箱在服南櫛實
於箱又在南莞筵四紛純繅席四繢純又在南良醖令
實側樽甒醴加勺羃於序外帷内設罍在洗北篚在洗
南東肆實巾一角觶角柶各一加羃太官令實饌豆九
籩九於樽西俎三在豆北執在庭罍洗者綘公服立於罍
洗之南北向執帷内尊罍洗籩豆爼等並綘公服立於
尊罍豆爼之所冕白珠九旒犀導組纓青纊充耳遠遊
三梁冠金附蟬九首施朱翠黑介幘犀導肆髮纓緌緇
布冠青組纓屬於冠冠冕各一箱盛奉禮二人各執立
於階之西東面北上主人贊冠者(庶子為之)升詣東序帷内
少北戶東西面立典謁引羣官以次入就位初賓贊入
次左庶子版奏外辦通事舍人引三師等入就閣外道
西位東面立皇太子著空頂黑介幘雙童髻玉導寳飾
彩衣(紫褶綠袴褾領綠錦紳烏皮履)乘輿以出洗馬迎於閣門外左庶
子跪奏稱左庶子臣某言請殿下降輿俛伏興還侍位
皇太子降輿洗馬引之道東位西向立左庶子又前跪
奏稱左庶子臣某言請殿下再拜皇太子再拜三師三
少答再拜洗馬引就階東南位三師訓導在前三少訓
從於後千牛二人夾左右其餘仗衛列於師保之外通
事舍人引宗正卿入見皇太子訖通事舍人引出迎賓洗馬
引皇太子初行樂作至階東西面立偃麾樂止(凡樂皆伶官帥舉麾工鼔)
(柷而後作偃麾戛敔而後止)宗正卿迎賓於門東西面賓立於門西東面
宗正卿再拜賓不荅拜賓入門樂作主人從入立於樂懸東
北西面賓入贊冠者從入舍人引賓詣殿階間南面樂止贊
冠者立於賓西南東面節在賓東少南西面制案在贊冠
西南東面賓就案取制執洗馬引皇太子詣受制位北面
立皇太子初行樂作至位樂止主節脱節衣賓稱有制皇
太子再拜宣詔曰制皇太子某吉日元服率由舊章命
太尉某就宫展禮訖皇太子又再拜少傅進詣賓前
受制書退授皇太子皇太子受制書付庶子案退洗馬
引皇太子師保等如式升東階(量人從升)初行樂作至階樂
止入東序帷内近北南面立師保等各就席位訖賓升
西階宗正卿升東階各立席後初賓升舍人引贊冠者
詣罍洗盥手升自東階詣序帷内於主人贊冠之南俱
西面贊冠者引皇太子出立於席東西面賓之贊冠者
取纚櫛二箱坐奠於皇太子筵南端興席北少東西面
立賓揖皇太子進升筵西向坐賓之贊冠者進筵前東
面坐脱空頂黑介幘置於御箱櫛畢設纚興少北南面立賓
降盥主人從降樂作賓升樂止主人從升執緇布冠者
升賓降一等受之右執頂左執前進皇太子筵前東向
立祝曰令月吉日始加元服棄厥幼志慎其成德夀考
惟祺以介景福乃跪冠興復位東面立賓之贊冠進簷
前東面跪結纓興復位皇太子興賓揖皇太子贊冠者
引皇太子適東序帷内着玄衣素裳之服以出立於席
東西面賓揖皇太子皇太子進升筵西向坐賓之贊冠
者進筵前東面跪脫緇布冠置於黑介幘之箱櫛纚依舊
不觧興復位賓降二等受遠遊冠右執頂左執前進皇
太子筵前東向立祝曰某月令辰乃申嘉服克敬威儀
式昭厥德眉夀萬年永膺明福乃跪冠興復位賓之贊
冠者跪設簮結纓興復位皇太子興賓揖皇太子贊冠
者引皇太子適東序帷内着朝服以出立於席東西面
賓揖皇太子皇太子進升筵西向坐賓之贊冠者進筵
前東南跪脫遠遊冠置於廂纚櫛依舊不解興復位賓
降三等受冕右執頂左執前進皇太子筵前東向立祝
曰以歲之正以月之令咸加其服以成厥德萬夀無疆
承天之慶乃跪冠興復位賓之贊冠者跪設簮結纓興
復位皇太子興賓揖皇太子贊冠者引皇太子適東序
着衮冕之服以出立於席東西面贊冠者徹纚櫛二箱入
於帷内又取筵入於帷内主人贊冠者又設醴皇太子
席於室戶西南向上莞下藻賓之贊冠者於東序外帷内盥手
洗觶典膳郎酌醴加柶覆之面柄授賓之贊冠者受面
葉立於序内南面賓揖皇太子贊冠者引皇太子就筵西
南面立賓進受醴加柶面柄進皇太子筵前北向立祝
曰甘醴惟厚嘉薦令芳拜受祭之以定厥祥承天之休
夀考不忘皇太子筵西拜受觶賓復位東面答拜贊冠
者與進饌者奉饌設於皇太子筵前皇太子升筵左執觶右
取脯擩於醢祭於籩豆之間贊冠者取韭葅遍擩於豆以授
皇太子又祭於籩豆之間贊冠者取肺一以授皇太子
皇太子奠觶於薦西興受肺郄左手執本坐繚右手絶
末以祭上左手嚌之興以授贊冠者贊冠者加於爼皇
太子坐&KR0868;手取觶以柶祭醴三始扱一祭又扱再祭加柶
於觶葉興筵末坐啐醴建柶興降筵西南面坐奠觶再拜執
觶興賓答拜皇太子升筵坐奠觶於薦東興降筵贊冠者
引皇太子降自西階立於西階之東南面賓初答拜訖
降立於西階之西近南東面賓之贊冠者隨降立於賓
西南東面皇太子立定賓少進字之曰儀禮既備令月
吉日昭告厥字君子攸宜宜之於嘏永受保之奉勅字
某皇太子再拜曰某雖不敏敢不祇奉又再拜洗馬引皇
太子降初行樂作至阼階下位樂止三師在南北面三
少在北南面立定皇太子西面再拜三師等答再拜以
出於三師拜訖典儀曰再拜贊者承傳羣官在位者皆
再拜左庶子前稱禮畢皇太子乘輿以入侍臣從至閣如
常儀初皇太子降通事舍人引賓贊及宗正出就會所
會賓贊
賓既出立於會所門外之西東面北上宗正卿立於門東
西面立定一揖一讓而入宗正卿立於坐東西面賓贊
立於坐西東面俱再拜就位俛伏坐遂行酒酒至賓主
俱興再拜就席坐飲食至賓主俱興設食訖賓主俱坐
食會訖賓主俱興賓贊立於西廂東面南上宗正卿立
於東廂西面執事奉束帛之篚以授宗正卿又執事者
奉束帛篚立於宗正卿之後牽馬者牽乘馬入陳於庭
北首西上賓贊俱迴北面西上再拜宗正卿以幣篚進
西南向授賓執事者以幣授贊冠者宗正卿與執事者
退復位賓贊降從者互受幣賓當庭實揖左右以馬出
三馬出從者互受馬宗正卿出門東西面賓贊出門西
東面北上宗正卿與賓贊俱揖而退賓贊就車輅詣順天
門外復命
朝謁
朝前衛尉先於順天門外東朝堂之北設太子次又於後
設三師三少及詹事等次皇太子冠訖諸衛率依常行鹵簿
陳列威儀仗衛前後部鼔吹備列師傅以下及宫官皆服其服
皇太子服遠遊冠絳紗袍乘輿以出儀衛侍從如常禮洗馬
前道皇太子出重明門左庶子跪奏請降輿升輅又左庶子
稱令曰諾左庶子俛伏興皇太子降輿升金輅三師乘輅車
訓導在前三少亦乘輅車訓從在後威儀仗衛依鹵簿發引
鳴鐃而行至長樂門鐃吹止皇太子至順天門外次迴輅西
向左庶子跪奏請降輅就次又左庶子稱令曰諾左庶子俯
伏興皇太子降輅洗馬前導入次左庶子侍左右庶子侍右
舍人引三師三少詹事就次皇太子停大次少頃舍人奏聞
典儀先於皇帝所御殿前北向設皇太子位左庶子跪奏請
入又左庶子稱令曰諾左庶子俯伏興皇太子出次左庶子
等夾侍舍人引洗馬導引當門揖引入外宫諸衛儀鹵簿等
悉陳列於門外皇太子入自東上閣洗馬左庶子等從入至
皇帝所御殿前位北向立從官陪後左庶子贊拜皇太子再
拜侍中宣勅戒曰事親以孝接下以仁使人以義養人以惠
訖皇太子再拜少進稱臣雖不敏敢不祗奉皇太子又再拜訖引
下詣皇后所御殿至殿院内給事奏聞出引皇太子入洗馬左庶
子等不入太子至皇后所御殿前北面立再拜尚儀前承令降
詣皇太子西北東面稱令旨皇太子再拜宣令戒曰事親以孝接
下以仁使人以義養人以惠訖皇太子再拜少進稱臣夙夜祗奉不
敢失墜皇太子又再拜司言引至閣舍人承引以出皇太子還如来儀
皇太子謁太廟
前一日皇太子宿齋於正殿其宫臣從入廟者宿齋於家正
寢所司掃除廟之内外衛尉設皇太子次於廟西南角東向
又設三師以下及宫官次於皇太子次之後少近西俱東向
又設宫官次於東宫朝堂奉禮設皇太子版位於廟庭道東
北向典儀設宫臣位於重明門外文官在東西面武官在西東
面每等異位重行俱以北為上其日未明所司依鹵簿陳設
於重明門外宫臣應從者依時刻集朝堂次皆服朝服非朝
服者公服諸衛率各勒所部陳設如式左庶子版奏請中嚴
僕進金輅於西閣外南向車右執刀立於輅前北向舍人引
宫臣各就位侍衛之官各服其器服右庶子負寳如式俱詣
閣奉迎左庶子版奏外辦僕奮衣而升正立執轡皇太子服
遠遊冠絳紗袍以出左右侍衛如常儀洗馬引皇太子升僕
立授綏命車右升訖車驅左庶子以下夾侍如式出重明門
左庶子進當輅前跪奏稱左庶子臣某言請車輅權停飭侍
臣上馬俛伏興稱侍臣上馬贊者唱侍臣上馬文武侍臣皆
上馬宫臣上馬畢左庶子進當輅前跪奏稱左庶子臣某言
請發引俛伏興退復位皇太子車輅動鐃吹不作文官在左
武官在右至下馬所侍臣並下車馬皇太子至次所迴輅南
向左庶子跪奏稱左庶子臣某言請殿下降輅俛伏興還侍
位皇太子降輅洗馬引入次侍臣立如常皇太子入次一刻
頃左庶子跪奏稱左庶子臣某言請殿下出次俛伏興皇太
子出次謁者引家令家令引皇太子入自南門三師三少導
從如式庶子二人一人贊左一人贊右舍人二人從近仗量
人從入皇太子至位立定家令奏請殿下再拜皇太子再拜
少頃家令奏請殿下再拜辭皇太子再拜辭家令奏禮畢謁
者引家令家令引皇太子出自南門升輅還宫如來儀至重
明門外皇太子乘輅入將士停三師三少還皇太子至殿前
迴輅左庶子跪奏請殿下降輅俯伏興皇太子降入侍臣從
至閤左庶子奏請將士各還本位其還宫鳴鐃吹如常
會羣臣
皇太子冠見廟之明日皇帝會羣臣如元會之儀其上壽詞
云皇太子爰以吉辰載加元服德成禮備普天同慶臣等不
勝悦豫謹上千萬歲壽
羣臣上禮
先上禮三日夲司宣令諸應上禮文武之官一品以下
五品以上前一日衛尉量設次於東朝堂晝漏上水七
刻各集於次皆服朝服奉禮先設上禮之官位於東
朝堂之南文東武西北面重行相對為首又設中書舍
人位於文官為首者之北南向設奉禮位於文官東
北贊者二人在南差退俱西向牛酒在文武二位之間
少前舍人各引應上禮之官就位定令史二人對舉賀
錄案禮部郎中引就中書舍人前取賀錄授舍人訖引
案退奉禮唱再拜贊者承傳在位者皆再拜中書舍
人奉賀錄入進舍人引在位者退酒十二斛犢十二頭
赤繩為籠頭奏訖并付所司
皇太子會宫臣
皇太子會宫臣如常會之儀上夀詞云具官臣某等言
伏惟殿下爰以吉辰載加元服禮備德成臣等不勝悅
豫謹上千萬歲夀
宫臣上禮
先上禮一日詹事宣告上禮之官詹事以下七品以上
晝漏上水七刻皆朝服集東宫南門外之左典儀先
設羣官位於中門外北面以西為上牛酒置位西五
步少近晝漏上水八刻通事舍人引羣官皆就位立定
詹事丞奉羣官簡錄案於詹事前東面跪授導客舍人
導客舍人西面立受迴南向立典儀唱再拜詹事以下
俛伏興皆再拜導客舍人以簡錄案入通事舍人引羣
官詹事以下退酒九斛盛以銅鍾一斛犢九頭赤繩為
籠皆付所司
大唐開元禮卷一百十
