大唐開元禮卷一百三十七唐蕭嵩等撰
凶禮
東宫妃
聞喪
聞父母祖父母喪聞外祖父母喪
為諸王妃主舉哀為良娣以下舉哀
為宗戚舉哀
奔喪
奔父母祖父母喪
臨喪
臨外祖父母喪臨良娣以下喪
除喪
除父母祖父母喪除外祖父母喪
聞喪
聞父母祖父母喪
皇太子妃為父母祖父母舉哀其日赴喪者至本司散
下其禮所司隨職供辦訖舉哀前三刻司則版啟請中
嚴掌筵先於别殿東壁下設薦為妃舉哀位西向為祖
父母則北壁下南向别殿前設幔幔下北面設良娣以下
位西上前二刻女侍臨者集列於閣外便次司則一人
升立於殿上東楹之南女史二人立於階下並西面前
一刻司則版啟外辦至時妃出升殿侍衛如常典版啟
赴聞司則傳啟稱某官(若某夫人)某日月辰薨妃啼若哭(父母)
(啼祖父母哭)盡一哀問故又哭盡哀女侍者(以司閨下女史充之)引良
娣以下入各就位司則稱拜女史承傳(凡司則有詞女史皆承傳)良
娣以下在位者皆再拜司則稱哭良娣以下在位者皆
哭舉十五聲司則稱止良娣以下皆止司則稱拜良娣
以下在位者皆再拜司則稱下女侍者引良娣以下退
司則跪啟請哭止妃止從臨者皆止妃退舍别次侍從
者侍衛如常於閤哭臨如常禮其日晡臨前二刻啟嚴
良娣以下赴集一刻啟辦至時引各復位司則跪奏請
哭妃哭臨如初良娣以下皆哭十五舉聲司則稱止皆
止但無拜其他如前儀妃為父母之喪舉哀其妃女亦
素服引升位於戶内之東北面與妃俱哭於良娣以下
之退也贊止引退自後奔赴如别禮其有疾故未及奔
則自後朝晡赴集啟引即位哭臨如初以至成服
右若曾祖高祖父母薨舉哀與為祖父母同
成服
三日成服本司散下其禮所司隨職供辦掌筵先於妃
舉哀别殿東壁設素下牀席為妃成服位西向為祖父
母則北壁南面所司先製妃齊衰周之服又製良娣以
下服亦如之其日成服前三刻司則版啟中嚴女侍臨
者升列於别殿上哭不絶聲前二刻司則於别殿前幔
下整設良娣以下喪位如初又於殿上妃位前設席為
奉慰位良娣以下仍初服集列於閣外次女侍者各以
篋奉其衰服進授仍贊變服焉司則一人升立於殿上
東楹之南女史二人立於階下並西面掌嚴以篋奉
衰服升東間北面立成服前一刻司則版啟妃外辦妃仍
初服即位侍衛如初司則跪啟請哭妃哭從臨者皆哭
十五舉聲司則跪奏請止哭成服妃止掌嚴以篋奉衰
服進跪授興乃贊變服焉(於變服則權設步障已而去之)變服已司則
又跪啟請哭妃女侍者引良娣以下入即位司則稱拜
良娣以下在位者皆再拜司則稱哭良娣以下在位者
皆哭十五舉聲司則稱止良娣以下在位者皆止女侍
者引良娣行首一人升詣妃前席位跪奉慰興侍
者引降還本位司則稱拜良娣以下在位者皆再拜女
侍者引良娣以下退司則跪啟哭止妃止從臨者皆止妃退
舍别室如常禮侍從者侍衛如初其日晡臨晡前二刻
啟嚴良娣以下赴集一刻啟辦引即位哭臨如初其有
妃女應成服者則製小功五月之服引升即位如初與
妃俱成服哭臨先拜慰如良娣之儀于良娣之退贊
止引退自後朝晡哭臨以至卒哭(若公除則加别禮)其為曾祖
高祖父母則與良娣以下俱成齊衰三月之服如常禮
聞外祖父母喪
右與聞祖父母喪禮同其異者於别宫次其日晡臨
後三朝哭臨而止
為外祖父母成服
右與為祖父母成服禮同其異者與良娣以下俱成小
功五月之服
為諸王妃主舉哀
右與為祖父母舉哀禮同本服大功者其日晡臨而止
小功以下一舉哀而止
為良娣以下舉哀
右與為諸王妃主舉哀禮同其良媛以下則一舉哀而
止
為宗戚舉哀
右與為諸王妃主舉哀禮同
其日内外應奉慰者赴集啟引即上下位次哭臨撫慰及
拜哭奉慰如常禮(自後皆然)其日官等應奉慰者赴集宫官
門奉慰如常禮(自後皆然)
奔喪
奔父母祖父母喪
本司散下其禮所司隨職供辦守宫先設行宫便次於
主人大門内之右南向又於便殿之後及左右廂量設
良娣以下及陪從者便次如式喪寢前設障幔為良娣
以下拜哭次主人五屬之親於妃未至之前列於主人
第其日出宫前四刻司則版奏請中嚴出宫前三刻諸
率等備列常行仗衛鹵簿於所出宫門外内如常儀出
宫前二刻導客舍人於主人第喪寢尸西(若殯西)設薦席
為妃哭位東向(其奔祖父母喪則戶内西南廂北面)導客舍人又於喪寢
庭幔下北面重行設良娣以下拜哭位次北面西上其
良娣以下陪從者各服素服集列以俟陪從如常(已成服則)
(服衰服)内廏尉進堊車其仗衛鹵簿並以次整列於所出
宫門外内如常儀出宫前一刻司閨以下應陪從者並
以次進迎如常小輿進於内庭至時司則入殿啟外辦
妃仍舉哀之服升輿出(已成服則服衰服)三面周以白布帷至
閣外妃降輿升堊車内廏尉執御典内以下前導夾引
與司閨以下乘車陪從如常儀以下應從者乘車以次
序從如常仗衛夾引妃哭從臨者隨哭不絶聲於妃未
到之前司儀贊主人内外五服之親並出就前堂哭其
位如殯堂之儀導客舍人一人升立於喪寢東楹之南
内給使二人立于階下並西面妃至主人第降車
所司則啟請降入妃降車仍哭入自闈門三面周
以行帷從臨者仍哭從不絶聲司閨以下哭從如初
侍者夾扶主人降詣東階之南仍立哭(其奔祖父母喪則主)
(人仍立哭以侍)衆主人並立于主人之後西面北上立哭
(以服精粗為序)妃至喪寢庭主人哭止再拜仍立哭女侍者扶
引妃哭升自西階進尸西跪憑尸撫心哭從臨者仍哭
於妃之升也導客舍人引良娣以下從奔者各權舍於
便次其仗衛鹵簿屯於外内如常主人以下應升者升
各即位哭妃哭盡一哀仍扶引即位哭臨從者仍哭(若已)
(殯則先進靈前跪憑靈哭盡哀啟引退西面拜仍即位哭)導客舍人引良娣以下入即班位
導客舍人稱拜給使承傳唱可拜(凡舍人有詞給使皆承傳)良娣以下在位
者皆再拜導客舍人稱哭良娣以下在位者皆哭十五舉聲導
客舍人稱止良娣以下在位者皆止(若已成服則引行首升慰皆如常禮)導客舍
人稱拜良娣以下在位者皆再拜訖導客舍人引良娣以下退
還便次司則跪啟妃哭止妃止從臨者皆止妃退降即便次典
内版啟解嚴(將士仍不得輒離部列)其成服已則宫官等應奉慰者並
赴奉慰如常禮自後妃依時哭臨如常禮(其為父若祖父喪則自後啟引哭于)
(後寢次)其未成服而奔則至成服日即與主人俱成服其奔
父母之喪則成服而還宫其有别勅令還宫則隨旨期
其未即還宫也其良娣以下及鹵簿仗衛應還者先還
留者與妃依時哭臨及成服則如妃之禮于妃還宫
日之朝也諸應奉迎之官及仗衛鹵簿等並赴主人第
奉迎如式于妃還宫車發前三刻司則版啟請中嚴
諸率等整列仗衛鹵簿於還塗如來儀至時司則版啟
外辦妃哭拜訖主人以下各列本次拜哭如初(其尊及長則不)
(降拜)司閨扶引妃降出侍從如初妃至中門啟哭止升車
從臨者皆止三面周以行帷良娣以下乘車序從如初
妃至閤外司則跪啟請降入妃降車升輿入典内以下
部從至閤如初典内版啟請解嚴諸列鹵簿者各還其
所自後赴葬及練祥則出入如初禮皇太子妃於祖
父母若父母之葬不赴葬則於啟日之朝也與良娣以
下服衰服啟引各即上下位次哭臨拜慰如初若父在
若祖父在為母若祖母之喪十一月而小祥則與良娣
以下於位次行變除之禮易以練總除腰絰哭臨受慰
如常禮其禀旨行公除之禮則十三日而除其行除禮
如别條
臨喪
臨外祖父母喪
右與奔祖父母喪禮同其異者乘常行之車其仗衛羽
儀之屬則如平常而位於喪寢中之西北壁下南面即
位乃哭其主人内外五屬之親並哭於喪寢前後庭應
升者如太子臨外祖父母喪主人以下待之禮皇太子
妃每出臨若須嚴鼓並須准所臨遠近及仗衛備略(備如)
(常略不備也)禀旨在於當時
臨良娣以下喪
妃臨良娣以下之喪本司散下其禮所司隨職供辦降
臨前二刻司則版啟請中嚴掌嚴先於喪寢中間北廂
設素下牀席為妃哭位南向腰輿進於内庭降臨前一
刻司則版啟外辦妃素服升輿出常侍從者侍衛如常
至喪所降輿升喪寢即位坐哭侍從者侍衞如常妃
之將至也女侍者啟引亾者之子降東階之南西面再
拜(已成服則去杖)又女侍者啟引亾者之女出北戶降寢北面
再拜引並升復位哭如初司則跪啟請哭妃哭從臨者
皆哭十五舉聲跪啟止撫慰妃止女侍者引亡者之子
詣前跪哭妃撫慰之子興再拜引退復位又引亡者之
女如上禮司則跪啟興還妃升輿引降還侍衛如初於
妃之降也啟引亡者之子降拜引升復位哭女侍者啟
引亡者之女降拜引升復位哭並如初
除喪
除父母祖父母喪
妃除父母祖父母喪服之制本司散下其禮所司隨職
供辦所司先製妃及良娣以下素服導客舍人先於别
殿閤外整設良娣以下便次如初又于别殿前整障幔
為良娣以下拜哭次以十三月而除服于除服前之夕晡
臨已有司除其故位次而設新下牀席焉其日平明後
而除服前三刻司則版啟中嚴女侍臨者升於别殿上
哭臨如初除服前三刻司則于别殿前幔下整設
良娣以下位次又于殿上妃位前設席為跪奉慰
位良娣以下仍衰服集列於閤外便次女侍者以篋奉
其素服進授仍贊變除焉司則一人升立於堂上東楹
之南女史二人立於堂下並西面掌嚴以篋奉素服升
東間北面立前一刻司則版啟外辦妃仍服衰服引出
升即位次常侍從者侍衛如初妃哭從臨者皆哭十五
舉聲司則跪啟哭止從禮制除服妃止掌嚴者以篋奉
素服進跪授興仍贊變除焉(於變服則權設步障已而去之其侍臨者亦從變除)
變除已司則又稱拜女史承傳唱可拜(凡司則有詞女史皆承傳)良
娣以下在位者皆再拜司則稱哭良娣以下在位者皆
哭十五舉聲司則稱止女侍者引良娣行首一人升進
跪前席位跪奉慰興女侍者引降還本位司則稱拜良
娣以下在位者皆再拜女侍者引良娣以下各出還宫
寢如常禮司則跪啟請哭止還妃哭止從臨者皆止妃
降還内寢侍衛如初
除外祖父母喪服
右與除祖父母喪服禮同其異者行公除之禮則五日
而除
大唐開元禮卷一百三十七
