大唐開元禮卷二十六唐蕭嵩等撰
吉禮
皇帝秋分夕月於西郊
齋戒陳設
鑾駕出宫奠玉帛
進熟鑾駕還宫
齋戒
前祀五日皇帝散齋三日致齋二日凡預祀之官散齋
三日致齋二日(散齋皆于正寢致齋一日于本司一日于祀所其無本司者皆于祀所)近
侍之官應從升者及從祀羣官諸方客使各于本司及
公館清齋一宿(無本司者各于正寢)凡散齋理事如舊惟不弔喪
問疾不作樂不判署刑殺文書不行刑罰不預穢惡致
齋惟祀事得行其餘悉斷其祀官已齋而闕者通攝行
事光祿卿監取明水火(太官令取水于隂鑒取火于陽燧火以供爨水以實尊)前
祀一日諸衛令其屬未後一刻各以其方器服守衛壝
門與太樂工人俱清齋一宿
陳設
前祀二日尚舍直長施大次于外壝東門之内道北南向
尚舍奉御鋪御坐衛尉陳饌幔于内壝東門之外道南
北向設文武侍臣次又設祀官及從祀羣官諸州使人
蕃客等次太樂令設宫懸之樂于壇南内壝之内設歌
鐘歌磬右校掃除壇之内外郊社令積柴于燎壇(其壇于神)
(壇之左内壝之外)方八尺高一丈開上南出戶方三尺前祀一
日奉禮設御位及望燎位祀官從祀羣官諸州使人蕃
客等位于内壝之内皆如圜丘之儀設酒樽之位太樽
二著樽二山罍一在壇上于東南隅北向(尊皆置于坫加勺羃設爵于尊)
(下)設御洗于壇南陛東南亞獻之洗又設于東南俱北
向罍水在洗東篚在洗西南肆(篚實以巾爵)執尊罍篚冪者
各于尊罍篚冪之後設玉幣之篚于壇上尊坫之所晡
後謁者引光祿卿詣厨視濯溉又謁者引諸祀官詣厨
省饌具訖還齋所祀日未明十五刻太官令帥宰人以鸞
刀割牲祝史以豆取毛血置于饌所遂烹牲(白牲一)未明
五刻太史令郊社令升設夜明神坐于壇上北方南向
席以藁秸設神位于坐首
鑾駕出宫如圜丘之儀
奠玉帛
祀日未後二刻諸祀官各服其服郊社令良醖令各帥
其屬入實樽罍玉幣(凡尊之次太尊為上實以醴齊著尊次之實以盎齊罍尊實以清酒)
(其玄酒各實于上尊罍尊無玄酒禮神之玉以珪璧其幣以白)太官令帥進饌者實諸
籩豆簠簋入設于内壝東門之外饌幔内未後三刻奉
禮帥贊者先入就位贊引引御史太祝及令史祝史與
執樽罍篚羃者入自東門當壇南重行北面西上(凡引導者)
(每曲一逡巡)立定奉禮曰再拜贊者承傳(凡奉禮有詞贊者皆承傳)御史
以下皆再拜訖執樽者升自東陛立于樽所執罍洗篚
冪者各就位贊引引御史太祝詣壇東陛升行埽除于
上令史祝史行埽除于下訖就位駕將至謁者贊引各
引祀官及從祀群官諸國客使先至者俱就門外位駕
至大次門外迴輅南向將軍降立于輅右侍中進當鑾
駕前跪奏稱侍中臣某言請降輅俛伏興還侍位皇帝
降輅之大次謁者引文武五品以上從祀之官皆就門
外位太樂令帥工人二舞次入就位文舞入陳于懸内
武舞立于懸南道西謁者引司空入就位立定奉禮曰
再拜司空再拜訖謁者引司空詣壇東陛升行埽除于
上降行樂懸于下訖引出就位皇帝停大次半刻頃謁
者贊引各引從祀文武羣官介公酅公諸國客使先入
就位太常博士引太常卿立于大次門外當門北向侍
中版奏外辦皇帝服玄冕出次華蓋侍衛如常儀(侍中負寳)
(陪從如式)博士引太常卿太常卿引皇帝(凡太常卿前導皆博士前引)至
内壝門外殿中監進大珪尚衣奉御又以鎮珪授殿中
監殿中監受進皇帝搢大珪執鎮珪華盖仗衛停于門
外近侍者從入如常謁者引禮部尚書太常少卿陪從
如常皇帝至版位西向立(每立定太常卿與博士退立于左)謁者贊引
各引祀官次入就位立定太常前奏請再拜退復位皇
帝再拜奉禮曰衆官再拜衆官在位者皆再拜(其先拜者不拜)
太常卿前奏有司謹具請行事退復位恊律郎跪俛伏
舉麾(凡取物者皆跪俛伏而取以興奠物則奠訖俛伏而後興)鼓柷奏豫和之樂
乃以圜鐘之均文舞之舞樂舞六成偃麾戛敔樂止(凡樂)
(皆協律郎舉麾工鼓柷而後作偃麾戛敔而後止)太常卿前奏請再拜退復位
皇帝再拜奉禮曰衆官再拜衆官在位者皆再拜太祝
取玉幣于篚立于樽所太常卿引皇帝太和之樂作(皇帝)
(每行皆作太和之樂)皇帝詣壇升自南陛侍中中書令以下及左
右侍衛量人從升(以下皆如之)皇帝升壇北向立樂止太祝
加玉于幣以授侍中侍中奉玉帛東向進皇帝搢鎮珪
受玉帛(每受物搢鎮珪奠訖執珪俛伏興)登歌作肅和之樂乃以大吕
之均太常卿引皇帝進北面跪奠于夜明神坐俛伏興
太常卿引皇帝少退北向再拜訖登歌止太常卿引皇
帝樂作皇帝降自南陛還版位西向立樂止初羣官拜
訖祝史奉毛血之豆立于門外于登歌止祝史奉毛血
入升自南陛太祝迎取于壇上進奠于神坐前太祝與
祝史退立于樽所
進熟
皇帝既升奠玉帛太官令出帥進饌者奉饌陳于内壝
門外謁者引司徒出詣饌所司徒奉俎初皇帝既至版
位樂止太官令引饌入爼初入門雍和之樂作饌至陛
樂止祝史進徹毛血之豆降自東陛以出饌升南陛太
祝迎引于壇上設于神坐前(籩豆盖羃先徹乃升簋簠既奠却其盖于下)設
訖謁者引司徒以下降自東陛復位太祝還樽所太常
卿引皇帝詣罍洗樂作皇帝至罍洗樂止侍中跪取匜
興沃水又侍中跪取盤興承水皇帝盥手黃門侍郎跪
取巾于篚興進皇帝帨手訖黃門侍郎受巾跪奠于篚
黃門侍郎又取匏爵于篚興進皇帝受爵侍中酌罍水
又侍中奉盤皇帝洗爵黃門侍郎又授巾皆如初皇帝
拭爵訖侍中奠盤匜黃門侍郎受巾奠于篚皆如常太
常卿引皇帝樂作皇帝詣壇升自南陛樂止謁者引司
徒升自東陛立于樽所齋郎奉俎從升立于司徒之後
太常卿引皇帝詣酒樽所執樽者舉羃侍中贊酌醴齋
訖壽和之樂作(皇帝每酌獻及飲福皆作夀和之樂)太常卿引皇帝進夜
明神坐前北向跪奠爵俛伏興太常卿引皇帝少退北
向立樂止太祝持版進于神坐之右東面跪讀祝文曰
維某年歲次月朔日子嗣天子臣某敢昭告于夜明惟
神昭著懸象煇燿隂精班歴授時仰觀取則爰兹秋仲
用率恒禮謹以玉帛犧齊粢盛庶品恭祀于神尚饗訖
興皇帝再拜初讀祝文訖樂作太祝進奠版于神坐還
樽所皇帝拜訖樂止太祝以爵酌上樽福酒授侍中侍
中受爵西向進皇帝再拜受爵跪祭酒啐酒奠爵俛伏
興太祝帥齋郎進爼太祝减神前胙肉加于爼太祝持
俎以授司徒司徒奉俎西向進皇帝受以授左右謁者
引司徒降復位皇帝跪取爵遂飲卒爵侍中進受爵以
授太祝太祝受爵復于坫皇帝俛伏興再拜太常卿引
皇帝樂作皇帝降自南陛還版位西向立樂止文舞出
鼓柷作舒和之樂出訖戛敔樂止武舞入鼓柷作舒和
之樂立定戛敔樂止皇帝獻將畢謁者引太尉詣罍洗
盥手洗匏爵訖謁者引太尉自東陛升壇詣著樽所執
樽者舉羃太尉酌盎齊武舞作謁者引太尉進夜明神座
前北向跪奠爵興謁者引太尉少退北向再拜訖太祝
以爵酌罍福酒進太尉之右西向立太尉再拜受爵跪
祭酒遂飲卒爵太祝進受爵復于坫太尉興再拜謁者
引太尉降復位初太尉獻將畢謁者引光禄卿詣罍洗
盥手洗匏爵升酌盎齋終獻如亞獻之儀訖謁者引光
祿卿降復位武舞六成樂止舞獻俱畢太祝進徹豆還
樽所(徹者籩豆各一少移于故處)奉禮曰賜胙贊者唱衆官再拜衆
官在位者皆再拜(已飲福受胙者不拜)豫和之樂作太常卿前奏
稱請再拜退復位皇帝再拜奉禮曰衆官再拜衆官在
位者皆再拜樂一成止太常卿前奏請就望燎位太常
卿引皇帝樂作皇帝就望燎位南向立樂止于羣官將
拜太祝執篚進神坐前跪取玉帛祝版齋郎以俎載牲
體黍稷飯爵酒興降自南陛行經懸内當柴壇南東行
自南陛登柴壇以玉幣祝版饌物置于柴上戶内訖奉
禮曰可燎東西面各四人以炬燎火半柴太常卿前奏
禮畢太常卿引皇帝還大次樂作皇帝出内壝門殿中
監前受鎮珪以授尚衣奉御殿中監又前受大珪華盖
侍衛如常儀皇帝入次樂止謁者贊引各引祀官及從
祀羣官諸國客使以次出贊引引御史以下俱復執事
位立定奉禮曰再拜御史以下皆再拜贊引引出工人
二舞以次出
鑾駕還宫如圜丘之儀
大唐開元禮卷二十六
