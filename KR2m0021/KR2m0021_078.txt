大唐開元禮卷七十八唐蕭嵩等撰
吉禮
六品以下時祠王公以下拜掃(寒食拜掃附)
六品以下時祠
前享五日筮于正寢之堂(若有廟者筮于廟門外如五品以上之儀)主人公
服立于堂上楹間近東西面掌事者立于楹間近西東
面北上設筮席于主人之西西面筮者開韇出策兼執
之東面受命于主人主人曰孝孫某來日丁亥春祠(有廟者云祗享)
(于廟下同)尚饗筮者曰諾進就筮席西面以韇擊筮遂述曰
假爾泰筮有常孝孫某來日丁亥春祠尚享乃釋韇坐
筮訖興降席東面稱占從筮者退若不吉則筮遠日
如初儀贊禮者進主人之左告禮畢掌事者徹筮席先
享三日主人及亞獻終獻并執事者各散齋二日致齋
一日(亞獻終獻親賓為之)子孫及凡預享事各清齋一宿散齋不
弔喪問疾不作樂不行刑罰不預穢惡致齋惟享事得
行其餘悉斷其已齋而闕者通攝行事前一日之夕清掃内
外贊禮者設主人之位于東階東南西向亞獻終獻位於主
人東南掌事者位于終獻東南俱重行西向北上設子
孫之位于終獻西南西面設亞獻以下門外位于門外
之東執事者在南差退俱西向設牲牓于南門之外當
門北向以西為上掌牲位于牲西北東向諸祝位于牲後
俱北向設亞獻省牲位于牲前近東西向祭器之數每
坐尊二簋一簠一登一鉶一爼一籩二豆二掌事者以
尊入設于楹下近東北向西上皆加勺羃(首坐爵一餘皆爵四置于)
(尊下)設祭器于東序西向每坐簋在前簠次之登次之鉶
次之籩次之豆次之爼在後每坐異之以南為上設洗
於東階東南東西當東霤南北以堂深罍水在洗東加勺羃
篚在洗西南肆實爵二巾二于篚加羃(凡器物皆濯而陳之)執尊
罍洗篚者各位于尊罍洗篚之後掌牲者以牲就牓位
亞獻省牲掌牲者前東面舉手曰腯還本位諸祝各循
牲一匝北面舉手曰充俱還本位諸祝與掌牲者以次
牽牲付厨贊禮者引終獻詣厨省鼎鑊視濯溉(亞獻以下每事)
(訖各還齋所)執饌者入徹簋簠籩豆登鉶以出享日未明烹
牲于厨夙興掌饌者實祭器(牲體皆載右胖前脚三節節一叚肩臂臑皆載之後)
(脚三節節一叚去下一節載上肫胳二節又取正脊脡脊横脊短脅正脅代脅各二骨以並餘皆不設簋實稷)
(簠實黍籩實脯棗豆實菹醢)主人以下各服其服掌事者入實尊罍
(每室二尊一實玄酒為上一實醴齊次之)祝版各置于尊所諸祝設神坐于
正寢室内祖坐在西東向禰坐在祖坐東北南向皆有
几訖各就位質明贊禮者引亞獻以下及子孫俱就位
諸祝與執尊罍者入立于庭北面西上立定贊唱者曰
再拜祝以下皆再拜各就位掌饌者奉饌陳于門外贊
禮者引主人入就位又贊禮者引亞獻以下及子孫以
次入就位立定贊唱者曰再拜主人以下皆再拜贊禮
者進主人之左白請行事退復位掌饌者引饌入升自
東階諸祝迎引于階上各設于神坐前(籩居左豆居右簠簋登鉶居其)
(間爼横于其前)執爐炭蕭稷膟膋者從其爼升置于堂戶外之
左其蕭稷各于爐炭下施設訖掌饌以下降出祝取蕭
稷擩于脂燔于爐炭還樽所贊禮者引主人詣罍洗執
罍者酌水執洗者跪取盤興承水主人盥手執篚者跪
取巾于篚興進主人拭手執篚者受巾跪奠于篚遂取
爵興以進主人受爵執罍者酌水主人洗爵執篚者又
跪取巾于篚興進主人拭爵訖受巾跪奠于篚奉盤者
跪奠盤興(凡取物者皆跪俛伏而取以興奠物則奠訖俛伏而後興)贊禮者引主人
自東階升堂詣祖酒尊所執尊者舉羃主人酌酒贊禮
者引主人進詣祖神坐前西向跪奠爵興少退西向立
祝持版進于神坐之右北面跪讀祝文曰維某年歲次
月朔日子孝孫某官封某(無封者单稱官無官者稱名而已)敢昭告于
祖考某諡封祖妣夫人某氏時惟仲春(仲夏仲秋仲冬)伏增遠
感謹以剛鬛嘉薦普淖醴齊祗薦祠事尚饗(考及子各依尊卑稱)
(號其祝文並同)訖興主人再拜祝進跪奠版于神坐興還尊所
贊禮者引主人詣祖考酒尊所酌酒進祖考神坐前北
向跪奠爵興少退北向立祝持版進于祖考神坐之左
西向跪讀祝文餘皆如上儀(惟不盥洗)訖贊禮者引主人詣
祖坐前近東西向立諸祝各以爵酌福酒合置一爵一
祝持爵進主人之左北向立主人再拜受爵跪祭酒啐
酒奠爵興諸祝各帥執饌者以爼入减神前胙肉共置
一爼上又以籩遍取稷黍飯共置一籩祝先以飯籩進
主人受以授左右祝又以爼次授主人受以授左右訖
主人跪取爵遂飲卒爵祝進受爵復于尊所主人興冄
拜贊禮者引主人降自西階還本位西向立初主人獻
將畢贊禮者引亞獻詣罍洗盥手洗爵升自東階詣祖
酒尊所執尊者舉羃亞獻酌酒贊禮者引亞獻進詣先
祖神坐前西向跪奠爵興少退再拜贊禮者引亞獻酌
酒北面獻爵餘如上儀訖贊禮者引亞獻詣祖神坐前
近東西向立諸祝各以爵酌福酒合置一爵一祝持爵
進亞獻之左北向立亞獻再拜受爵跪祭酒遂飲卒爵
祝進受爵復于尊所亞獻興再拜贊禮者引亞獻降復
位又贊禮者引終獻詣罍洗盥手升獻如亞獻之儀訖
降復位諸祝皆進神坐前跪徹豆興還樽所(徹者籩豆各一少移)
(于故處)贊唱者曰冄拜非飲福受胙者皆再拜贊唱者又
曰冄拜主人以下皆再拜贊禮者進主人之左白禮畢
遂引主人出贊禮者引亞獻以下及子孫以次出諸祝
與執尊罍篚者俱復執事位立定贊唱者曰再拜諸祝
以下皆再拜與執尊罍篚者出
王公以下拜掃
先期卜日如常儀前一日掌事者設次于塋南百步道
東西向北上備芟翦草木之器贊禮者設主人以下位
于塋門外之東西面以北為上其日主人到次改服公
服無者常服贊禮者贊再拜主人以下俱再拜贊禮者
引主人以下入奉行墳塋(精靈感慕有泣無哭)至于封樹内外環
繞展省三周其有荆棘慮與荒草連接者皆隨即芟翦
不令火田得及掃除訖贊禮者引主人以下復門外位
贊禮者引之次遂還第若假滿或遠行辭墓若外官假
滿或京官遠行辭墓泣而後行其寒食上墓如前拜掃
儀惟不卜日(古者宗子去在他國庶子無廟許望墓為壇以時祭今之上墓義或有憑然神道尚)
(幽不可逼黷塋域宜于墓南山門之外設净席為位望祭以時饌如平生所嗜若一塋數墓每墓各設位席昭)
(穆異列以西為上主人盥手奠爵三獻而止徹饌訖主人以下辭墓食餘饌者可于他處避不見墓孝子之情)
(也)
大唐開元禮卷七十八
