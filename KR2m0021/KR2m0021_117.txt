大唐開元禮卷一百十七唐蕭嵩等撰
嘉禮
三品以上嫡子冠
將冠筮於廟門之外無廟者筮於正寢之堂主人(謂將冠者)
(之父兄也)公服立於門東西面無廟者於堂上楹間近東西
面掌事者各服其服立於門西東面北上無廟者立於
楹間近西東面北上布筮席於闑西閾外西面無廟者
於主人之西西面筮者開匵出策兼執之東面受命於主
人主人曰為嫡子某某日加冠庶幾從之筮者曰諾進就
筮席西面以韇擊策遂述曰假爾泰筮有常某為嫡子某
某日加冠庶幾從之乃釋韇坐筮訖興降席東面稱占曰
從筮者退若不吉則筮遠日如初儀贊禮者進主人之左
告禮畢掌事者徹筮席前三日筮賓如求日之儀(賓謂可使冠子)
(者)前二日主人戒賓及贊冠者主人至賓大門外掌次者
引之次主人公服出次立於大門外之西東面賓公服立
於阼階下西面儐者公服進於賓之左北面受命立出於
門東西面曰敢請事主人曰某之子某將加冠請某子教
之(相稱各隨官爵)儐者入告賓出立於門東西面再拜主人答拜
主人曰某之子某將冠願吾子教之賓曰某不敏恐不能
供事以辱於吾子敢辭主人曰某猶願吾子教之賓曰吾
子重有命某敢不從主人再拜賓答拜主人還賓拜送主
人戒贊冠者亦如之(亦通使子弟戒之)前一日掌事者設次於大
門外之右南向其日夙興贊者設洗於正寢阼階東南東
面當東霤(六品以下當東榮)南北以堂深罍水在洗東加勺羃篚在
洗西南肆實巾一於篚加羃席於東房西牖下(無房者張帷)陳服
於席東領北上冕服青衣纁裳(一品衮冕服九章五章在衣山龍華蟲火宗彝四章在裳)
(藻粉黼黻二品鷩冕服七章三章在衣華蟲藻火四章在裳宗彝粉米黼黻三品毳冕服五章三章在衣宗彝藻粉米二)
(章在裳黼黻四品綉冕服三章一章在衣粉米二章在裳黼黻五品玄冕衣無章裳刺黻一章六品以下爵弁服青衣纁)
(裳)白紗中單黼領青褾襈裾革帶鈎䚢大𢃄(一品二品大帶皆紕其外上以)
(朱下以綠三品大𢃄四品五品素帶皆紕其垂外以玄内以黃紉約皆用青組六品以下綀帶紕其垂内外以緇紉約用)
(青組)黻(隨衣色山火二章四品繡冕山一章五品玄冕無章六品爵韠)劍(飾以金玉四品五品飾以金)雙佩
(一品山玄玉五品以上水蒼玉)雙綬(一品綠綟綬四綵綠紫黃赤純綠質長一丈八尺二百四十首廣九寸二品三)
(品紫綬三綵紫黃赤純紫質長一丈六尺一百八十首廣八寸皆有小雙綬長二尺六寸色同大綬而首半之一品施二)
(玉環四品青綬三綵青白紅純青質長一丈四尺一百三十首廣七寸五品黑綬二綵青紺純紺質長一丈二尺一百首)
(廣六寸皆有小雙綬長二尺六寸色同大綬而首半之六品已下無劍佩綬而已)朱韈赤舄(五品以上同六)
(品以下白韈赤履庶人黑介幘服絳公服方心革帶&KR0008;䚢假帶韈履)進賢冠服絳紗單衣白紗
中單皂領褾襈裾白裾襦(赤裙衫)革帶&KR0008;䚢假𢃄曲領方心絳
紗蔽膝白韈黑舄(八品以下去中單曲領蔽膝黑履庶人黑介幘服白裙襦青領革帶韈履)劍雙
佩雙綬(六品以下無劍綬)緇布冠服青衣素裳素韠(中單革大帶劍珮綬與冕服同)
(韈舄與進賢冠服同六品以下中單革帶繡帶與爵弁服同韈履與進賢冠同庶人𢃄韈履與介幘服同去韠)緇纚
櫛簮同箱在服於南(纚今用皂巾方六寸屬帶於前兩隅)莞筵四紛純加藻席
四繢純又側樽甒醴在服北加勺羃設坫在樽北實角觶角
柶各一加羃饌陳於坫北(四品五品蒲筵四緇布純加萑席四玄帛純六品以下蒲筵四緇布)
(純不加萑席四品以下設篚無坫柶以角為之狀如匕饌用少牢及腊三俎一品二品十籩十豆三品八籩八豆四品五)
(品六籩六豆凡牲體節折加離肺籩實脯棗栗之屬豆實醢醬韲葅之類六品以下用特牲一俎二籩二豆籩實脯棗豆)
(實葅醢)設洗於東房近北罍水在洗西篚在洗東北肆實以巾
質明賓贊至主人大門外掌禮者引之次賓贊公服諸行事
者各服其服(六品以下無公服者服常服)執樽罍篚者皆就位衮冕垂
青珠九旒以組為纓色如其綬青纊充耳角簮導鷩冕七
旒毳冕五旒餘皆同衮旒(四品五品綉冕垂青珠四旒以組為纓色如其綬青纊充)
(耳角簮導玄冕三旒餘同綉冕六品以下爵弁玄纓角簮導庶人則黑介幘)進賢冠三梁纓
青緌犀導(四品五品兩梁六品以下一梁庶人則黑介幘)緇布冠青組纓冠冕
各一箱各一人執之待於西階之西東面北上設主
人之席於阼階上西面賓席於西階上東面冠者
席於主人東北面主人公服立於阼階下當東序
西面諸親公服非公服者常服立於罍洗東南西
面北上(尊者停别室)儐者公服立於門内道東北面將
冠者雙童髻空頂幘雙玉導金寳飾綵袴褶錦紳
烏皮履(四品五品導飾以金六品以下無金飾)立於房内南面主人
贊冠者公服立於房内戶東西面賓及贊冠者出
次立於門之西贊冠者少退俱東面北上儐者進
於主人之左北面受命出立於門東西面曰敢請
事賓曰某子有嘉禮命某執事儐者入告主人迎
賓於大門外之東西面再拜賓答拜(凡主賓拜揖出入皆贊禮者導之)
主人揖贊冠者贊冠者報揖主人又揖賓賓報揖主人
入賓及贊冠者次入及内門主人揖賓賓報揖主人與
賓入贊冠者從之至内霤將曲揖賓報揖及階主人立於
階東西面賓立於階西東面主人曰請吾子升賓曰某將
事敢辭主人曰固請吾子升賓曰某敢固辭主人曰終
請吾子升賓曰某敢終辭主人升自阼階立於席東西
向賓升自西階立於席西東向贊冠者及庭盥於洗升
自阼階入於東方立於主人贊冠者之南俱西面主人
贊冠者引將冠者出立於房戶外賓之贊冠者取纚櫛
簮箱跪奠於冠者筵南端興席北少東西面立賓揖將
冠者賓主俱即座坐將冠者進升席西面坐賓之贊冠
者進筵前東面跪脫䨇童髻置於櫛箱畢設纚興復位
立賓主俱興賓降盥主從降賓東面辭曰請吾子不降
主人曰吾子降辱敢不從賓降至罍洗盥手訖詣西階
賓主一揖一讓升主人立於席後西面賓立於西階上
東面執緇布冠者升賓降一等受之右執頂左執前進
將冠者筵前東向立祝曰令月吉日始加元服弃爾幼
志順爾成德壽考維祺永介景福乃跪奠冠興復西階上席
後東面立賓之贊冠者進冠前東面跪結纓興復位冠
者興賓揖冠者冠者適房賓主俱坐冠者著青衣紫裳之
服出房戶西南面立賓主俱興賓揖冠者冠者進升席西
向坐賓之贊冠者跪脫緇布冠置於箱櫛畢設纚興復
位賓降二等受進賢冠(庶人則黑介幘)右執頂左執前進冠
者筵前東向立祝曰吉月令辰乃申爾服敬爾威儀淑
慎爾德眉壽萬年永受胡福乃跪冠興復位賓之贊冠
者跪設簮纓興賓揖冠者冠者適房賓主俱坐冠者著
綘紗服(庶人則白裙襦服)出房戶西南面立賓主俱興賓揖冠
者進升席西向坐賓之贊冠者跪脱進賢冠(庶人脱黑介幘)置
於箱櫛畢設纚興復位賓降三等受冕(六品受爵弁庶人黑介幘)右
執頂左執前進冠者筵前東向立祝曰以歲之正以月
之令咸加爾服兄弟具在以成厥德黃耉無疆受天之
慶乃跪冠興復位賓之贊冠者跪設簮結纓興復位冠
興者賓揖冠者適房賓主俱坐主人贊冠者徹纚櫛
簮箱及筵入於房又筵於室戶西南向冠者著冕服
(六品以下著爵弁之服庶人則絳公服)出房戶西南立賓主俱興主人
贊冠者盥手洗觶於房酌醴加柶覆之面葉出戶南
面立賓揖冠者冠者就筵西面立賓進受醴於室戶東
加柶面柄進冠者筵前北面立祝曰甘醴維厚嘉薦令
芳拜受祭之以定爾祥承天之休壽考不㤀冠者筵西
拜受觶賓復西階上東面答拜執饌者奉饌薦於冠者
筵前冠者升筵坐左執觶右取脯擩於醢祭於豆籩之間贊
冠者取肺一以授冠者冠者奠觶於薦西興受㕁左手執本
坐右絶末以祭上左手嚌之興以授贊冠者加於俎冠者坐
帨手取觶以柶祭醴加柶於觶西葉興筵末坐啐醴建柶興
䧏筵西南面跪奠觶再拜執觶興賓答拜賓主俱坐冠者升
筵跪奠觶於薦東興進北面跪取脯降自西階入見母
進奠脯於席前退再拜以出冠者母不在則使人受脯
於西階下初冠者入見母賓主俱興賓降當西序東面
立主人降當東序西面立冠者既見母出立於西階之
東南面賓少進字之曰禮儀既備令月吉日昭告爾字
爰字孔嘉髦士攸宜錫之於嘏永受保之曰伯某甫冠
者曰某雖不敏夙夜祇奉賓出主人送於内門外主人
西面請賓曰吾子辱執事請禮從者賓曰某既得將事
敢辭主人曰敢固以請賓曰某辭不得命敢不從賓就
次主人入初賓出冠者東面見諸親諸親拜之冠者答拜冠
者西面拜賓之贊冠者贊冠者答拜訖見諸尊於别室賓主既
釋服改設席訖賓與衆賓俱出次立於門西東面主人出立於
門東西面主人揖賓賓報揖主人先入賓及衆賓從之至階一讓
升各就坐後立定俱升坐會訖賓主俱興賓立於西階
上贊冠者在北少退俱東面立人立於東階上西面衆
賓降立於西階下東面掌事者以幣篚升授主人於序
端主人執篚少進西面立又掌事者奉幣篚升牽馬者
牽兩馬入陳於門内三分庭一在南北首西上賓還西
階上北面贊冠者立於賓左少退賓贊俱再拜主
人進立於楹間南面賓贊進立於主人之右俱南面
主人授幣篚賓受之退復東面位於主人授幣掌事
者又以幣篚授贊冠者退復位主人還阼階上北
面拜送賓降自西階從者迓受幣賓當庭賓東面揖出
牽馬者從出從者迓受馬於賓降主人降送賓於大門
外之東西面再拜賓退主人入孤子則諸父諸兄戒賓
冠之日主人髻而迎賓拜揖讓如冠主冠於阼醴之及
禮賓拜送皆如上儀明日見廟冠者朝服質明贊禮者
引入廟南門中庭道西北面贊再拜訖引出
大唐開元禮卷一百十七
