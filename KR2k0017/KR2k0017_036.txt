赤城志卷三十六宋陳耆卿撰
風土門一
按周官職方揚州有金錫竹箭之利有穀與畜之宜隋
志亦云會稽數郡饒於海陸一年蠶四五熟有夜浣紗
旦成布者此通越與會稽言之非專指台也而台最瀕
海且依山地育人培演迤深厚又與他州不類顧生之
者衆而食之者亦殷則日貴月翔有過於渡江數倍者
未可咎物産之薄而人之蕃息可賀也會歲屢豐粒米
狼戾雖細民亦不欠一飽而暇責其餘哉余故自穀帛
以下品列彙聚且䟽其名狀以俟博識冠之以土貢者
亦尊君之義也
土貢
舊貢
金漆(其木似樗延蔓成林種法以根之欲老者為苗每根折為三四長數寸許先布於地一年)
(而發則分而植之其種欲疎不欲密二年而成五年而收收時每截竹管銳其首以刅先)
(斫木寸餘入管舊傳東鎮山産之以色黃故曰金漆云)
乾薑(陶弘景云乾薑惟臨海章安二三村善為之其法以水淹三日去皮置流水中更六日又)
(去皮然後曬乾置甕&KR2265;中謂之釀也今章安城門黃杜所出尤佳齊孔琇之為守至以為)
(獻則其來久矣)
乳柑(出黃巖斷江者佳他如方山下亦有之然皮未厚味酸且香韻亦差减每歲雨多則結實長)
(霜以餉行都貴近謂之青柑其實長八九寸者絶為艱得園丁預擇以待貢獻曾守宏父)
(詩有一從温台包貢後羅浮洞庭俱避席之句)
甲香(一名流螺臨海記云生東鎮山傳信方亦云出台州小者佳其法先以酒煑去腥涎云可)
(聚香使不散也南州異物志曰甲香大者如甌其面纔長數寸殼有刺惟以衆香和爇則)
(愈芳若獨爇則否)
鮫華(蘇恭云形似鰲無足而有尾山海經曰鮫沙皮可以飾劒今南人但謂之沙魚本草云皮)
(有二種其最大而長喙如鋸者曰胡沙小而皮粗者曰白沙)
飛生鳥(本草云□鼠出山都平谷即飛生鳥也狀如蝙蝠大如鴟鳶毛紫色常夜飛生子南)
(人多以為怪蔵其皮諺謂臨産者持之則易娩)
元和郡國志
甲香三十斤
鮫魚皮一百張
元豐土貢錄九域志
金漆三斤
甲香三十斤
鮫魚皮一十張
今貢
大禮
銀六百五十兩
絹五百疋
瑞慶節
銀一千兩
絹五百疋
土産
穀之屬
稲(臨海異物志云丹丘糓夏冬再熟言其土所宜也夏熟者曰早禾冬熟者曰晚禾其最早者曰)
(六十日曰隨犁歸曰梅裏白曰便糧其次早者曰白婢暴曰紅婢暴八月白晚者曰白香)
(曰白堇曰大禮細禮若是數者名最著土人通藝焉又以色言之則大青矮青光頭青黃)
(散秈馬觜紅金珠之類是也而馬觜紅尤香而甘以次言之則獻臺相連寄生第二遍之)
(類是也而獻臺最貴至於旱稜宜旱倒水頼宜水是又其性之相反者也糯之種相傳有)
(數十而可記者有流水糯白糯黃糯麻糯荔枝糯烏鹽糯皆以其色近似至葉婆糯郎君)
(糯則因其人得名而矮子糯則以其穗短而稱焉占城自占城國至剡秈自剡至大中祥)
(符五年以淮浙微早使於福建取稲三萬斛分給種之今土俗謂之百日黃是又其得之)
(閩中者也名色雖多總其目曰秔曰糯爾雅所謂黏與不黏者是其别與)
麥(有大小二種廣雅云大麰也小䅘也今小者有赤白二色以赤與白名者取其色又有名穬麥)
(蠶麥者别種曰蕎麥秋花冬實)
麻(胡麻可飯油麻可壓油大麻可為乳酪)
粟(有秈糯二種江東呼曰粢)
荳(有赤白紫褐黑五色又有形如虎爪羊角或刀鞘者又一種名白匾荳生籬落間可藥可食一)
(種名蠶荳蠶熟時有之)
帛之屬
羅(越羅自唐有名杜甫繰絲行有越羅蜀錦之稱台越地也)
綾(有花綾杜綾綿綾摴蒱綾四種)
絹(出仙居黃奢者佳)
紗(三伏時織者為上秋次之冬又次之絹亦同)
縐(紡絲為之輕者曰縐紗宜夏重者曰紡絲宜冬)
紬(以粗絲為之又有以綿繭搣之而成者曰搣綿搣繭)
布(有葛紵麻三種皆績其皮為之史記以紵為纑)
貨之屬
銀(出天台赤巖)
鉛(出天台赤巖郭婆坑等處)
銅(出仙居天台等處)
鐡(出臨海興國仙居安仁天台楢溪寧海東溪)
蜜(州有蜜巖見梁傅昭傳)
蠟(有二色黃者造燭白者醫家用之)
鹽(屬于浦者成於土屬杜瀆者漉於砂)
茶(按陸羽茶經台越下注云生赤城山者與歙同桑莊茹芝續譜云天台茶有三品紫凝為上魏)
(嶺次之小溪又次之紫凝今普門也魏嶺天封也小溪國清也而宋公祁答茹吉茶詩有)
(佛天雨露帝苑仙漿之語盖盛稱茶美而不言其所出之處今紫凝之外臨海言延峯山)
(仙居言白馬山黃巖言紫高山寧海言茶山皆號最珍而紫高茶山昔以為在日鑄之上)
(者也)
紙(蘇文忠軾雜志云吕獻可遺余天台玉版過於澄心堂又米元章用黃巖藤紙硾熟揭其半用)
(之有滑淨軟熟之稱今出臨海者曰黃檀曰東陳出天台者曰大淡出寧海者曰黃公而)
(出黃巖者以竹穰為之即所謂玉版也)
紅花(秋末種春末乘露采之可以染絳)
花之屬
牡丹(多種歐陽公花品序云南出越州吳越錢氏喜栽植其盛若菜畦今天台最著)
芍藥(多種亞牡丹)
酴醿(一名木香有花大而獨出者有花小而叢生者叢生者尤香舊傳洛京歲貢酒其色如之)
(江西人採以為枕衣黃魯直詩所謂風流徹骨成春酒夢寐宜人入枕囊是也)
海棠(紅色以木瓜頭接之則色白又有二種曰黃海棠曰垂絲海棠垂絲淡紅而枝下向)
巖桂(一名木犀紅者號丹桂又有黃白紫碧四色與重臺及四時開者而黃者尤香)
山茶(有紅白二色)
薔薇(紅紫色枝榦有刺又有黃色者)
拒霜(一名木芙蓉有紅白二種及百葉者)
山樊(極香木高數尺北人呼曰瑒花)
菊(有四十餘種今可記者曰黃曰白曰紫曰御袍曰金銀荔枝之類則取其色曰甘則取其味曰)
(毬子曰玉繡毬曰金盞銀臺則取其形之類曰酴醿曰桃花曰茉利則取其花之同至是)
(而獨頭開者曰佛羅菊狀似孩兒者曰孩兒菊高與籬落等者曰東籬菊自海外得種者)
(曰過海菊餘不可勝載云)
瑞香(張祠部以瑞為睡故其詩有曾向廬山睡裏聞之句而蘇文忠詠此花詞乃云領巾飄下)
(瑞香風俗但稱瑞香)
丁香(有紫白二色出海山)
杜鵑(俗號映山紅一曰紅躑躅王荆公詩所謂亦見舊時紅躑躅是也又有一種紫色唐開元)
(中僧自天台鉢中以藥養其根種闕林寺或見紅裳女子遊花下俗傳花神即此花也)
麗春(莖生花媚而香)
金錢(深黃花圓如赤仄)
玉簮(質素而香其形似之)
金棣棠(淡金色)
迎春(一名黃雀兒花)
金沙(有紫色者黃魯直詩所謂紫綿揉色染金沙是也)
錦帶(長蓧而花綴其上有若錦然王元之目為海仙作詩云錦帶為名卑且俗為君呼作海仙)
(花)
金鳳(有數色狀若飛鳳一又曰鳳仙)
八仙(狀如瓊花八蝶簇一心又有小蝶簇聚如碧玉者曰玉蝴蝶)
雪玫瑰(白色又有紫色者曰徘徊花)
長春(紅色一名月月紅)
滴滴金(黃色一名滴露花)
山丹(一歲著一花)
木筆(初發如筆狀一名辛夷見韓退之感春詩)
凌霄(附木蔓生有毒或凌晨仰視花露滴目則能喪明)
木槿(詩名舜花一曰日及花施肩吾詩所謂但看日及花唯是朝可憐是也)
玉繡毬(白圓如毬)
剪金(葉分數岐如剪裁之狀)
寶相(蔓生類長春)
密槱(紅黃色千葉歐陽公牡丹記作此槱字俗云蜜友者非)
水仙(本云雅蒜黃魯直謂質可比梅而枝不及有只比江梅無好枝之句又有一種曰金盞銀)
(臺)
梔子(一作支子一名鮮支上林賦鮮支黃礫司馬彪注鮮支支子也佛書稱簷蔔花六出按黃)
(魯直云八出者勝近有一種花瓣尤多且大名川梔)
蜀葵(爾雅曰眉戎葵釋曰蜀葵也一種曰夏葵有紅白紫三色)
石竹(一名曰錦竹頗多種李太白詩所謂石竹繡羅衣是也)
百合(紅白色根如胡蒜疊生二三十瓣又有川百合先實後花杏黃色上有墨點如洒墨然)
甖粟(以狀如瓶甖其中似粟故名本草有甖子粟正用此字俗云鶯粟者誤)
鷄冠(其狀似之佛書所謂波羅奢花是也)
紫荆
藥之屬
百藥祖
黃寮郎
催風使
含春藤
石南藤
清風藤
耆婆藤
天夀根
千里急
紫葛
烏藥
百稜藤
右十二品按本草皆出天台山
黃精(白居易贈天台鄭隠居詩有黃精花未茸之句山中人九蒸九暴而食)
仙茅(一名山茅出天台洞天宫者最勝傳云千斤乳石不及一斤仙茅言其功力也)
术(白者葉大有毛甘而少膏赤者反是貫休詩黑壤生紅术指天台也杜光庭空明洞詩芝术迎)
(風香馥馥指黃巖也)
茯苓(松脂入地而生傍根者為茯神)
根子(出天台蒸餅峯後向東者佳今貨于市者多國清天封所産故不能愈疾)
附子(出仙居黃皮山比蜀産為下)
草烏(出蒼山)
芍藥(有赤二種)
天南星(葉兩頭相抱穗似榴子根似芋而圓如蒟蒻)
天門冬(爾雅謂之蘼一名虋冬夏生白花秋結黑子)
苦參(根黃莖並生一名水槐)
玄參(陶弘景云道家用以合香)
薏苡(形如珠而稍長)
地黃(有三種以水浸試其浮者曰天黃沉者曰地黃半沉半浮者曰人黃然人黃為下)
枸杞(一名王母杖)
茱萸(似椒而淺青色者曰山茱萸粒大而黃黑者曰吳茱萸又有一種紫色九日人以泛觴)
白芷(近城及天台仙居多種之)
卷柏(叢生石上以葉似柏卷故名)
半夏(獨莖生皮黃肉白)
椒(紅色香勝蜀椒今天台獨勝)
細辛(白者良陶弘景云出臨海)
牽牛子(有黑白二色蔓生籬落間一名鼔子花碧色陶弘景云此藥始生野人牽牛以易之)
(故名)
蛇床子(一名蛇米每枝上有花頭百餘結同一窠)
車前子(土人呼為蝦蟆衣)
決明子(葉似苜蓿而大實似馬蹄者號馬蹄決明又有草決明)
蒼耳(一名羊負米)
何首烏(赤者雄白者雌本名交藤因何首烏服之故名)
五味子(以五味具故名俗名南藤)
菖蒲(生石罅者曰石菖蒲葉細生陂澤者曰水菖蒲葉微大)
五倍子(子青大者如拳)
覆盆子(以老者食之可温水臓故名)
葶藶(月令孟夏靡草死注云蘼草薺葶藶是也)
萆薢(莖有刺者根實無刺者根虛虛者勝)
黃連(狀若連珠具九節者妙)
苽蔞(一名黃苽詩所謂果臝之實是也)
龍膽(狀似牛膝味苦故以膽名)
艾(俗名蓬蒿土人於重午前一日收其葉以製艾)
橘皮(有青陳二種)
香附子(叢生道旁一云蓑草)
萞麻(紫莖子青褐色)
藷藥(一名玉延一種出臨海寧海山中根圓而長名山藥其下品曰水藷藥又一種紫黃色曰)
(虎掌藷以形似故名多出黃巖)
狶薟(一名火杴草)
骨碎補(一名胡孫薑唐明皇以其主折傷有竒效故名)
石斛(按本草温台亦有之以廣南者為佳)
茵陳(有山茵陳家茵陳二種)
蔢荷
芎藭
蒲黃
天羅
馬蘭
羊蹄(一名蓄或又名秃)
菓之屬
梅(多種花白者為盛餘則有綠萼梅紅梅雙梅香梅千葉梅夏梅寒梅其實之酸則一也又有黃)
(色者為蠟梅無實)
桃(多種以天台水南為勝皆夏熟惟紫桃一名崑崙桃以秋熟更有名寒桃以十月熟又有實小)
(如梅者曰御愛桃又有水密桃綿桃餅子桃其無實者為碧桃緋桃)
李(花與梨花類有綠李蠟李朱李紫抹李數種)
杏(花類紅梅舊傳天台山有六出五色者號仙人杏)
梨(花雪白有雪梨梅梨青消梨水梨紅縻黃縻等數種其大小不類)
蓮(花有紅白二種俱結實又有碧蓮府蓮朝日蓮)
安石榴(花有單葉百葉一種號花石榴蔵其實花開不壊)
枇杷(葉隂密不凋冬花夏實)
橘(花頗香有榻橘綠橘乳橘朱橘等種)
金柑(黃色如彈丸)
橙(皮辛色黃有青橙皺橙香綿橙等種)
朱欒(實大如甌理粗而皮厚其瓣堅酢不可食俗呼沙柑又有香欒蜜覃二種)
柚(爾雅注云似橙實今土産大者如甌盂)
楊梅(臨海異物志云子如彈丸赤色五月中熟近歲土人所植多大而甘)
櫻桃(一名荆桃一名含桃一名鶯桃吕氏春秋以鶯嘗舍其木故名鶯桃俗但云櫻桃)
林檎(本名来禽出天台者佳)
蒲萄(二種紫者微酸青綠者甘甘者名水晶味尤勝出仙居)
栗(本草栗注云剡及始豐皮薄而甜相傳有人病足往其下食數升即能起行始豐今天台也小)
(者號茅栗)
榛(似栗而圓小又有二種曰鈎栗俗呼巢勾)
椎(小而圓黑又一種名櫧差大而味澁俗呼曰苦□)
銀杏(本名鴨脚後以其色白易今名)
棗(有馬頭棗鍾棗鹽官棗數種又一種名棘子實小而圓)
柿(有紅綠烏黃數色及牛妳八稜無核丁香等種)
椑(形似柿青黑色一名綠柿)
楊桃(臨海異物志云色青黃其核以棗蓋今山棗又一名羊桃本草云藤梨或名獮猴桃)
瓜(有金瓜銀瓜等種又有名八稜約青筭筩者)
木瓜(一名木梨比宣城為下)
榧(花實相續而生天台仙居有之)
菱(有牛頭菱綠菱三角菱等數種)
芡(俗名雞頭陂塘間有種者)
荸薺(生水田中)
藕(出臨海蔡嶺者佳)
甘蔗(有竹狄二種出黃巖亢山等處)
葛(春生苖引蔓根大如臂)
茨菰(即鳬茨東漢書作鳬茈葉有稏如燕尾生水田中今蔡嶺為多)
蔬之屬
芥(一名水蘇有紫芥黃芥青芥油芥數種出石罅者曰山芥味極辛出黃巖仙居)
菘(大曰白菜小曰菘菜又有白頭牛肚早晚等數種)
波稜(葉尖理細如波紋劉禹錫嘉話云出頗稜國有僧携子而至俗訛為波稜按唐西域傳貞)
(觀十一年泥婆羅遣使入獻波稜菜非頗稜也)
蒿(一名同蒿又有蔞蒿葉細而香)
薺(有花薺紅薺二種)
韭(一名草鍾乳四時纂要云一剪一加糞歲不過五剪云)
胡荽(一名元荽幼幼新書又云鵝不食草)
蕨(爾雅曰蕨鼈郭注初生者可茹土人多以配笋焉)
葱(四時有之惟冬其白愈長)
萵苣(遯齋閒覽云出萵國)
苦蕒(字書曰苦□蠶婦所忌)
莙薘(其莖和灰汁可澣衣)
筍(有早筀晚筀江南含肚石筍箭筍燕筍鞭筍苦筍等種)
薤(似韮而葉闊多白)
莧(有五種赤白紫三色又有馬莧五色莧)
葫(大蒜也一呼曰胡蒜舊傳天寶中此州李木生一枚呼為胡蒜俄而祿山叛乃先兆也)
蕈(多種出仙居稠臯者勝其地有左溪右溪中溪中溪者最香又天台萬年山出合蕈土人珍之)
(多暴以致遠仙居亦有之)
薑(本草云出臨海章安者佳)
萊菔(俗名羅蔔宜於沙地出黃巖潮際者尤大)
牛蒡(三歲一花根可食土人以中元日脯之)
木耳(生木上又有生石上者曰石耳生木上而細者曰天花蕈)
瓜(有冬瓜秋冬瓠瓜稍瓜等數種)
芋(若蹲鴟謂之芋魁今出城西砂田者佳)
苔(生海水中出寧海古洞者佳)
紫菜(莖纖而稀生海崖石上土人以春初者為貴吳都賦綸組紫綘註紫紫菜也)
海藻(生海中又一種甚大俗名大菜又一種細而紫色名鹿角菜)
香菜(有細大二種)
蘇(有紫蘇花蘇板蘇三種)
草之屬
芝(抱朴子云芝草生盖竹括蒼山晉許邁云天台臨海山多有仙人芝草耳目記亦云赤城山頂)
(有青芝二根焉)
蘭(每幹一花而香濃者蘭五七花而香薄者蕙)
萱(埤雅云一名鹿葱可以忘憂夏開者高而葉大秋開者短而葉細又有鞓紅百葉者有鵝黃而)
(香者)
茜(生山谷中三稜可以染絳)
茭(生浦中束其葉可為薦藉有白色者其根號茭手可食)
蒲(生陂湖中)
三白(農人云三葉白則稲熟)
藍(三種中有梗者曰木藍可為澱者曰松藍可染碧者曰蓼藍)
燈心(澤地叢生莖細圓可為蓆)
馬鞭(莖方花鈿色下如鞭鞘)
僊掌(生石壁上如人掌故名)
蕢(爾雅謂之□江生者為淡蕢近海生者為鹹蕢土人以為䌫為席為屨)
萍(爾雅萍注云小萍也江東呼為薸有素紫二色紫者以壅田極腴又圓葉白花者曰白蘋)
蓼(江岸者曰紅蓼道傍者曰辣蓼可造麴蘖)
蘆(或謂之葭小者曰藋)
木之屬
金松(按唐李德裕賦序云於顔太師猶子舊宅覩竒木枝似檉松葉如瞿麥訪其名曰金松得)
(於台嶺故為之賦其略云風入葉而成韻露垂柯而流液含春靄而葱青映夕陽而的皪)
(疑翠羽之羣翔笑金潭之旁射亦猶處子在於隠闕竒材遺於山澤)
琪樹(按孫綽賦云琪樹璀璨而垂珠李善註云仙都所産未言其狀也至唐人詩詠始盛李紳)
(詩註云垂條如弱柳結子如碧珠三年子乃一熟每歲生者相續一年者綠二年者碧三)
(年者紅綴條上璀錯相間此言其狀而其詩云石橋峯上棲玄鶴碧澗巖邊蔭羽人冰葉)
(萬條垂碧實玉珠千日保青春月中泣露應同色澗底侵雲尚有塵徒使伏根成琥珀不)
(知松老化龍鱗許渾詩云月明琪樹隂鮑溶詩閒踏莓苔繞琪樹皆謂此也)
松(土産最盛天台有怪松大數圍高不四五尺陸龜蒙嘗讚之寧海梁王寺亦有偃松極古怪)
柏(葉匾而香)
檜(有御愛檜海檜二種)
梓(爾雅云椅梓注云即楸也)
桂(天台山有八桂)
槐(爾雅作櫰葉大而黑)
杉(有刺杉細杉瑞杉等種)
樟(色微赤氣辛)
桐(有黃桐毛桐梧桐等種)
楓(脂可為香名山略記云天姥山有長楓千餘丈今無之)
檀(黃色或名黃檀)
檉(杜光庭題空明洞有松檉蔽日影森森之句)
楠(根生瘤吳都賦云楠瘤之木)
攴(謝靈運名山志云樓石山多有之)
□(實可食)
欓(子似茱萸而香)
榆(其類有十葉同而理異)
柞(性堅得土之正可為梳材)
櫟(葉似栗可染皂其實橡也)
朴(皮粗)
楮(一名榖舊傳皮斑而有瓣者為楮皮白而無瓣者為榖)
枕(出樓石山)
冬青(宫中號萬年枝四時常青)
樺桃(皮可為燭唐人所謂朝天樺燭香是也)
金荆(木堅有文可為床)
楝(子可熟絹)
樗(形幹類椿葉脱處有㾗如摴蒱子故名然無用莊子所謂匠者不顧是也)
黃心(以其心黃故名)
烏桕(實如鷄頭液如猪脂可壓油為燭)
栟櫚(吳錄云出臨海山中一名㯶櫚)
柳(其葉下垂細者曰西河柳又一種曰櫸杜甫詩所謂櫸柳枝枝弱是也)
黃楊(歲長三寸遇閏則縮一寸東坡所謂厄閏年者是也)
水楊(葉圓而闊且梗短生水濱)
苦條(材可為弓)
桑(有黃桑青桑花桑水桑過海桑)
柘(葉不類桑蠶惟三眠者食之)
皂荚(南史云黃塵汚人衣皂荚相料理又一種田肥皂可浣衣)
椆(其實可食)
竹之屬
斑(暈紫黑而點大又號越竹)
紫(紫色張文?所贊紫君是也)
筀(生二三月為早筀其皮暴乾可照夜生四五月者稱晚筀)
方(以莖方故名出天台玉霄峯)
箭(會稽之竹箭是也)
淡(肉薄節間有粉可造紙南人多燒取瀝焉)
石(節疎而平可編壁)
狗(竹譜云節間有毛生臨海)
筋(肉厚竅中可為弩)
慈(又名子母竹叢生)
苦(以筍味苦故名海物記云越人以苦毒竹為槍中虎即斃)
江南(幹葉蒼翠異他竹)
佛面(以根如人面故名)
釣絲(可為釣竿)
桃枝(爾雅云凡竹相近四寸有節者名桃枝今所産其節相去踰尺可為笈笥不假丹漆又曰)
(蒲葵竹)
茅(俗名笆籬竹)
公孫(長尺許成叢)
四季(長筍不絶)
篠(葉云箬葉以褁物不漬潤)
畜之屬
牛(有黃牛水牛二種)
馬(種有自他境貿易而至然皆駑材)
羊(地宜草而肥息)
彘(爾雅猪也色黑有白蹢者名花猪)
犬(有黃白黑等種)
猫(毛色等異)
鷄(有黃白烏花色大者喜鬪又有潮鷄遇潮長則鳴孟浩然天台詩所謂鷄鳴信潮早是也)
鴨(爾雅謂之鶩又有一種名野鴨)
鵝(有蒼白二種)
禽之屬
烏(說文云一名慈烏以其能反哺而名其腹白者曰鵶又一種名寒鵶狀差小初冬来自西北云)
鵲(俯鳴則隂仰鳴則晴聞其聲則喜故曰喜鵲)
鸛(陶弘景云有兩種似鵠而巢木者為白鸛黑色曲頭者為烏鸛)
鷹(蒼黑色亦名鷙息又有□唽而聲悲者曰鷂蒼褐色而似鴟者曰隼)
鳩(斑色方言曰鷦又一種色不斑人視其鳴為耕候名布穀)
黃鸝(一名倉庚俗呼為黃鶯)
雉(即書名華蟲)
竹鷄(自呼為泥滑滑俗傳白蟻聞之即化為水)
山鷄(觜與足皆紅色)
鵪鶉(列子云蛙變為鶉又云鼠亦為鶉善鬪人以密網取之)
鴝鵒(人畜其雛以竹刀剔其舌可使能言似鵙而有幘者是)
鴿(一曰舶鴿)
鷴(似水鷄而色白)
翠碧(毛可為飾南方人呼為紅翠)
郭公(身赤而頭尾黑)
畫眉(白眉褐質善鳴好鬪)
雪姑(毛羽黑白相間)
白頭翁(似雀而大首有白點)
謝豹(一名杜鵑又名子規曰謝豹者以其聲)
雀(斑褐色又有黃色者曰黃雀八九月羣飛稲田間人取為披綿鮓或曰海魚所化八月為雀十)
(月復入海為魚)
啄木(按本草褐者為雌斑者為雄穿木食蠧)
搗藥禽(其聲丁當似之)
婆餅焦(似雀而大羽褐色)
青絲(似雀而小羽青色如絲)
山鷓(長尾而碧色觜與足皆紅)
伯勞(一名鵙一名博勞)
鵜鶘(頤下有皮可容二升物又名淘河)
青菜(嫩綠色腹下黃色)
黃頭(褐色喜鬭)
鶚(似鵬而小一名鵂鶹)
鸂鶒(臨海志云毛五色善勑水取魚)
鸕鷀(口中吐雛土人以捕魚)
鷺(足脩而羽白南越志云隨潮上下)
鷗(臆白翅青南越志云能隨潮上下)
鳬(飛甚速)
鴛鴦(毛羽五色雌雄相逐水濱)
紅鶴(身白觜與足皆赤)
鶻(似鷹而小又有一種名鶻鵃似鵲尾短東京賦云鵑鵃春鳴是也)
花臘(似雀而大色黃褐白黑相間如花善鳴)
噪天(似雀而大色如之性善鳴愈鳴即飛愈高)
百舌(一名孟桑遇春初作百鳥鳴)
十二紅(羽毛紅褐碧綠相間)
獸之屬
虎
豹(有赤黑二種又有文圓者名金錢豹)
豺(方言曰豺犬)
狼(似虎而小)
野猪(牙利如鎌刃毛黑如錐一名豪猪即封豕也)
山羊(有筋力善走)
麂(爾雅麂大麕也旄毛狗足又有一種相類曰&KR1393;)
香狸(形如羊而小有力味甚珍一名牛尾狸)
兔(博物志云望月而孕論衡云䑛雄毫而孕)
猿(貫休詩黃猿領白兒許渾詩鍾盡隴猿吟指台山也)
猴(舊傳大歷中有數百集寧海杉林中里人伐木欲殺之有一老者飛出縱火爇其木於是人走)
(救火猴得脱去其黠如此)
鯪鯉(似鯉而有四足能陸能水一名鱗鯉又名穿山甲)
刺蝟(足短多刺近人則縮)
獺(似犬而口銳毛細水不能濡善捕魚人有魚鯁以其爪爬項即愈)
鼠狼(生田野中似鼠而尾如帚善捕鼠)
鼯(爾雅云似小蝙蝠)
栗鼠(一名□&KR2332;鼠)
竹䶉(贊寧云凡竹刺入肉不能出者㗖此物立消以其食竹故能化竹毒也)
魚之屬(水族附)
鱸(肉脆者曰脆鱸味極珍又有江鱸差小)
石首(一名鯪魚頭大尾小腦有雙小石瑩如玉故名鱗色如金其小者曰郎君曰黃衫又其次)
(盛於春者曰春魚僅尺許)
鮭(一名□俗稱烏狼腹多刺肝毒殺人烹之必去齒目涎血冬月為上味腹有朒白如酥名西施)
(乳又一種小而黃春半方出名黃鮭)
&KR4250;(俗作鰵三腮曰&KR4250;四腮為茅狂)
□(似□魚而膩宜鹽煎炙)
鯧(板身而銳狀若鎗刀曰鯤匾)
沙(二十四種有白蒲沙黃頭沙白眼沙白蕩沙青頓沙烏沙斑沙牛皮沙狗沙鹿文沙鮧沙□沙)
(燕沙虎沙犂到沙昌沙丫髻沙刺沙其類甚衆)
比目(雙則比目單則王餘魚狀如牛脾鱗細紫黑色眼相合乃行)
楓葉(形小味極珍土人重之海物異名記云楓葉入水所化也)
鮆(子多而肥夏初暴乾可以寄遠又有大者曰馬鮆可膾一名□魚)
鯔(身圓長而鱗細黑味甘)
鯉(無大小行皆三十六鱗陶弘景稱為魚王)
銀(口尖身銳如銀條以為鮓尤美)
鰣(一名箭魚)
䱥(小者曰康䱥)
白(板身肉美多細鯁)
鮶(似鯔而目大似鯉而鱗粗能以鬛刺水蛇食之)
鯽(出海中曰海鯽出溪塘中者止曰鯽其形皆匾而鯽首味甘)
梅(首大朱口金鱗土人暴以致遠次於鮆)
□(骨多而肉白)
馬鮫(無鱗而鋸齒青斑色)
短(項縮而短又有一種曰鸚哥魚)
火(頭巨尾小身圓通赤故以火名)
&KR2340;(身如膏髓骨柔無鱗)
竹夹(近□尾有硬鱗)
白袋(形似牛而白每自海入江則為水潦之兆)
謝豹(杜宇鳴時有之)
烏澤(與鯔相類)
柿核(一名秀才魚)
魟(形圓似扇無鱗口向下尾長於身最大曰鯨魟次曰錦魟又次曰黃魟)
□(形似魟以鹽裛暴乾俗呼老鴉鮝)
地青(尾有刺甚長逢物則撥之毒能中人色白者曰地白與魟□相類又名邵陽魚鼠尾魚)
細鱗(生溪塘中以鱗細故名)
石勃卒(一名耒魚)
鮎(爾雅鯷魚大者長尺餘無鱗亦名鰋又呼為魨子身圓宜為鹹苗至小宜為鹹)
華臍(形如篛笠有帔可食一名老婆魚)
帶(南海異名記云脩若練帶曰帶魚)
鱔(黃色狀如蛇或傳荇蓼根莖所化)
鰻(出海中者齒尤銛利冬晴鱐之名風鰻宜於致遠出溪洞者曰鮫鰻江湖者曰湖鰻又有一種)
(曰□鰻或曰&KR2779;鰻形似蒻江海俱有之)
鰫(背青無鱗多腴目旁有骨名乙禮曰魚去乙鄭注云東海鰫魚也品最下不登賓爼惟鹽裛以)
(為鮝則佳暴其肚名赤魚鰾云)
鰍(生泥中品頗下)
章巨(八足首圓南海異名記正名曰蜛蝫郭璞江賦蜛蝫森森而垂翅是也海濱人訛曰章魚)
(又曰章舉一種足似之而小曰望湖魁首駢足目在腰股其足長三五尺許者曰石蚷)
江珧(以柱為珍東坡有江珧傳言其甘郭璞江賦曰玉珧)
螺(多種揜白而香曰香螺味辛曰辣螺有刺曰刺螺又有丁螺斑螺黃螺白螺田螺之類又有生)
(深海中可為酒杯者曰鸚鵡螺)
車螯(歐陽公詩璀璨殼冰玉斑爛點生花美此物也一名昌蛾一名魁蛤)
蝦(有赤白青黃斑數色青者大如掌土人珍之多以餉遠梅熟時曰梅蝦蠶熟時曰蠶蝦狀如蜈)
(蚣而大者曰蝦姑身尺餘鬚亦二三尺曰蝦王不常有皆産於海其産於陂湖者曰湖蝦)
(二鉗比他種其長倍之)
鱉(一名團魚)
烏□(腹有墨性嗜烏浮水上伺烏啄其腹則以鬚卷食之骨名海鰾鮹土人以元夕隂晴卜多)
(寡云)
蛤蜊(善醒酒山谷詩商略督郵風味惡不堪持到合利前是也一種小而殼薄者名蛤蜊姑)
蟶(大者曰竹蟶長二三寸大如指而頭開)
蚶(爾雅謂之魁陸有尾壟蚶毛蚶數種臨海土物志有云有側徑四寸者又有烏頭而似蚶者一)
(名&KR1173;云)
䗯(似蛤而長殼有毛)
龜脚(以狀似之郭璞江賦石蚴應節以揚葩是也)
牡蠣(陶弘景云百歲鵰所化本草以左顧為牡蠣生海際崖石上磈礧相連如房曰蠣房又有)
(一種曰金錢蠣云)
蝤蛑(八足二螯隨潮退殼一退一長最大者曰青蟳斑者曰虎蟳後二足扁闊名撥棹云)
蟹(類蝤蛑而殼銳螯銛利斷截如剪故一名曰蠘有赤膏者俗呼為母蟹冬以滷漬之曰剛蟹其)
(無膏者曰白蟹)
螃蟹(俗呼曰蟹螯跪帶毛糟之可致遠東坡云蟹微生而帶糟是也)
彭越(爾雅名彭螖土人以其色青呼為青越螯赤者名擁劍名執火又一種為彭蜞性極寒正)
(蔡謨謂讀爾雅不熟幾為所誤者也)
千人擘(海物異名記聚刺横殼擘之不能入)
蚌(有珠郭璞江賦曰瓊蚌晞䊮而瑩珠)
海月(形圓如月亦謂之蠣鏡土人刮磨其表取通明者鱗次以蓋天窗謝靈運詩所謂掛席拾)
(海月是也)
石帆(生海中石穴紫黑色枝柯相連)
石䗘(形圓色紫而有刺)
鱟(雌常負雄而行漁者雙取之子如麻醬之可致遠韓愈詩云鱟實如惠文首眼相附行是也)
䖳(一名水母形如覆釡常有蝦隨食其涎縷其膚縮以礬可致遠)
蛤(每一潮生一暈姚寬夫天台詩所謂春潮生蛤暈是也海濱人以苗栽泥中伺其長然後出生)
(只都者佳)
淡菜(一名夹殼或有産珠者)
□(一名老婆牙生於巖或簄竹上)
蟲之屬
蛇(十餘種青竹蛇與竹同色花蛇黃色喜捕鼠腹蛇胎化腹裂子生最毒惟烏蛇不螫人)
蜈蚣(腐草所生足有青赤二種)
蜥蜴(似蛇四足以備四色者為雄餘為雌緣籬落而黑色小者名蝘蜒在壁名守宫)
蠅虎(似蜘蛛而灰色善捕蠅)
鼃(三足者名蟾蜍大者名封蛤又水中鳴者名蝦蟇)
蚯蚓(俗云曲蟮)
蜘蛛(織網取蚊小者名蟢子)
蟻(有黃白二種)
蝱(能㗖牛馬血)
蝸(雨時涎壁如銀色)
蜻蜓(小而黃者曰胡棃)
蜂(有蜜蜂沙蜂山蜂數種)
蝶(大者曰蛱蝶有黃白黑數種)
蠅(色蒼其首赤而差大者呼為影跡見歐陽公賦)
螢(淮南畢術螢火却馬注云取螢火褁以羊皮置土中馬見之鳴却不敢行)
螳螂(青色長臂)
蜩(詩云五月鳴蜩本生土中夏則登木而蛻秋鳴為蟬)
蟋蟀(一名促織有尾為雌無尾為雄雄者能鳴鳴於九月後為寒螿)
赤城志卷三十六
