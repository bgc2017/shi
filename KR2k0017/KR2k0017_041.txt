今天下郡縣皆有紀錄台獨為闕典問之故府則知前
乎此者盖嘗會稡而疎略未備也碩承乏之初固竊有
志而事方有所未暇越明年歲以稔告郡家粗可支吾
於是命郡博姜君延集人士相與討論而屬筆於篔窗
陳君閱數月而後成書吾州在浙左為佳郡讀孫興公
一賦則知山川之美實甲東南况自晉唐至今前後曳
組于此多一時名勝士至于騷人墨客搜竒抉秀皆班
班可考然則是書之作豈特可以補職方氏之闕雖山
川人物亦將由是而發揚呈露於天壤間其為益於台
也深矣嘉定十六年郡守青社齊碩書
成化丁未余始得是志於秘閣中遂手錄以出於是故
亞卿林公鶚黃公(闕)皆從余本而翻錄之盖是志作
於宋嘉定中至是幾三百年其藏之民間者蓋鮮克見
念欲因此閣本特存其舊以廣其傳未能也去年秋太
守陳公相以郡志屬余重修因訪得東門周氏本未幾
拙訥葉先生之孫定中亦以其家所藏者来告盖皆嘉
定刻本也嘉定後不十年又有所謂續志三志者續志
雖存而其所載無大關涉三志則并其本而亡之故今
祗取閣本參二家而校之大抵二家者行欵雖無甚異
而視閣本則又有不同矣盖其時所刊者各自有此三
本因得彼此互訂以從其是太守公遂取而重刻之與
新志並行於是一郡之因革顛末皆可考而見也噫公
於吾台之文獻其用心不亦勤矣哉弘治丁已秋八月
八日郡人謝鐸識於方巖書院
