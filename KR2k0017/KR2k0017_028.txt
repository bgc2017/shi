赤城志卷二十八宋陳耆卿撰
寺觀門二
寺院
黃巖
禪院三十有三
慶善寺在縣東南五十步舊名安寧晉永和二年建國
朝紹興二十一年改今額有二閣一奉太宗御書
一號金光明又放生池在焉
瑞巖淨土寺在縣西北四十五里唐景福初僧師彦建
(或云唐大順二年或又云丈德初建)其山石皆紫色乾寧二年賜名
瑞巖僧懷玉智顗皆嘗棲焉國朝祥符元年改今
額乾道中錢參政端禮家乞為香燈院賜名移忠
昭慶後其孫丞相象祖還諸朝復今額(楊傑詩云岩谷連天)
(嶺杉松徹象山路從雲外入人自海邊還禪榻紅塵斷經窗白畫閒玉蓮生有處香滿翠微間孫)
(大廉詩云流水元依澗孤雲不著山萬緣機慮斷一點淨明還立雪人何在銜花鳥自閒羣昏疑網)
(破雄論落人間又云白蓮開綠水佛子舊家山淨境無南北塵心有去還林深天籟遠風定水雲閒)
(何日逄征騎重来翠巚間)
教忠崇報寺在縣西五十里東晉隆安二年建舊傳有
僧誦仁王經而甘露降遂名露山後以寇孫恩屯
兵其處忽有飛石擊之退遂改名靈石有隋智顗
繙經臺唐李義山著書堂又有飛來石或傳自西
北飄墜于此一鐘頗鉅云自海門浮至鐫西度鐘
三字國朝紹興初謝參政克家家乞為香燈院遂
改今額(舊傳昔有異人塑殿中佛像期以十旬啟門僧怪之未及期而啟忽有雙鶴飛出眎)
(所塑纔二像珠髻熒然故寺舊名耀珠殿前有浮圖二藏舍利及貝葉等書云)
鴻福寺在縣西八十里東晉永和中建舊有永和堂相
傳菩提引尊者所基至唐咸通中新之按五代石
刻山有獨峯望之若紫雲覆頂芒采注射山若浮
動故號浮山後有西僧結廬誦經其動遂止國朝
大中祥符四年賜額
香積寺在縣西南二十里晉元興二年建國朝大中祥
符元年賜額按蘇仲昌殿記即古三童寺也
東禪護國院在縣東南二里唐咸通二年建國朝太平
興國五年重建
瑞相院在縣東南七里方山上唐大中六年建國朝治
平三年賜額有辟支佛牙
正等院在縣南二十里唐乾符五年建治平三年賜額
舊有竹軒(吳亶詩云虚室澄心近竹開雪中無事共徘徊不湏翠栢亭前見自有清風座)
(上来林小未宜輕瘦節歲寒方可看高材支公適好誠何在豈謂香嚴擊後雷黃遠詩云隠隠招)
(提地幽軒無點埃惟栽紫竹種相伴白雲堆疎影月移轉清聲風送来居常稀俗客貝葉此勤開)
(張景修詩云種竹纔添十數竿題詩已僅百餘篇有時碎影摇金地盡日清風伴玉泉不與愛漁人)
(把釣肯教騎馬客求鞭平生最喜此君子一洒何當聽雨眠左緯詩云山色重重鑚碧蘿更栽脩)
(竹在山阿老僧不識春頭面但見階前新笋多)
廣化院在縣南二十五里吳赤烏中建國朝政和中斸
地獲大古鏡背上有靈龜二字賜號曰靈龜治平
三年改今額
善法院在縣南三十里大中祥符元年建仍賜額
證法院在縣西三十里舊在方山東唐大順中守杜雄
徙今地因名資福即僧稠木道場國朝大中祥符
元年改今額(按康定元年長吉懴堂記云堂立西南隅至祥符紀號之初募衆廣之觀)
(此則徙建歲月當在淳化之後祥符之前未詳孰是)
慈德院在縣南五十里舊名善德唐中和二年建國朝
治平三年改今額
善住院在縣西五十五里唐太和七年建國朝大中祥
符元年賜額
崇福院在縣西六十里治平三年建仍賜額
淨應院在縣東南六十里舊名感應晉天福八年建國
朝治平三年改今額
金仙院在縣南六十里舊名仙巖唐天寳元年僧子鴻
建國朝治平三年改今額
演教院在縣西六十里雙魚峯吳赤烏二年建仍賜額
廣孝院在縣西南六十里吳赤烏中建國朝治平三年
賜額
般若院在縣西七十里大中祥符元年建仍賜額
禪定院在縣南七十里舊名神禄禪師塔院晉天福七
年建國朝大中祥符三年賜今額
惠衆院在縣南七十里舊名靈泉開寳元年建治平元
年改今額
秪園院在縣南七十里舊名瑞峯即神禄禪師道場晉
天福中建吳越寳正六年改今額
法會院在縣東南七十五里舊名龍華吳越寳正三年
建國朝治平三年改今額
崇國院在縣南七十里舊名普光晉咸和中建國朝景
德中改今額
西安國院在縣西七十里唐清泰三年建國朝治平三
年賜額
明覺院在縣南八十里舊名應龍唐大中二年建昔僧
智顗嘗飛錫于此所指處泉自石出號智者泉國
朝治平三年改今額
吉祥院在縣東南八十里舊名應祥晉天福八年建國
朝治平三年改今額
覺慈院在縣西南八十里唐大中五年建國朝大中祥
符元年賜額
慶恩院在縣東南一百里舊名修福晉天福三年建國
朝治平三年改今額
大明因院在縣東南一百里泉村舊名修福唐大中二
年建國朝大中祥符元年改今額
治平院在縣南一百二十里治平三年建仍賜額
天真院在縣東南二百里海中乾德四年建仍賜額
悟空院在縣東南三百里海中東鎮山上晉天福六年
建國朝治平三年賜額(舊傳有金鐘一寨官脅而取之登舟人鐘俱溺今水)
(際時現金光云)
教院二十
興善院在縣東南三里舊名瑞隆感應塔院本僧德韶
建國朝大中祥符元年賜今額俗呼山奥寺宣和
中燬于寇紹興二十八年僧文异新之其後令孫
挺之以旱禱觀音立應乃審天竺梵相建殿以奉
之(彭殿撰椿年為之記汪内翰藻題云已怯驚潮渡還憂複嶺登逢人多問數投宿只尋僧野飯)
(農夫怪山行稚子能寇来那得爾諸將解飛騰時藻聞北兵入四明故云)
崇善院在縣東南八十里乾德五年建太平興國七年
賜額興善治平元年改今額並寺有巨麓曰紫高
產異茶佛殿後有泉出巖竇人以煑藥多驗
威神院在縣南四十五里舊名靈湫唐乾寧三年建國
朝治平三年改今額寺後崖壁峭立有瀑布及鄭
公臺
國寧院在縣南二十里唐咸通三年建治平三年賜額
内有元祐間題梁曰金門散吏杜盖祁公族也
小妙智院在縣西南一里内乾德五年建仍賜額
天長院在縣南四里舊名無量夀塔院大中祥符元年
賜今額
寳相院在縣東七里舊名歸依唐乾符中建國朝治平
三年改今額
常樂院在縣東南二十里唐大中六年建國朝治平三
年賜額
報恩院在縣北二十里唐清泰三年建國朝嘉祐六年
賜額
夀安院在縣西南二十五里唐中和二年建國朝景德
中賜額
普信院在縣南三十里治平三年建仍賜額
多福院在縣西三十里舊名興福吳赤烏中建國朝治
平三年改今額
安國院在縣東南五十里舊名聖水唐大中間建國朝
大中祥符元年改今額
慈雲院在縣西五十里晉隆安二年建國朝大中祥符
元年賜額
慧力院在縣南四十五里唐咸通三年建國朝治平三
年賜額
流慶院在縣南五十里舊名塔院晉天福三年建國朝
大中祥符元年改今額
澄照院在縣東南七十里舊名龍潭天聖元年建治平
三年賜今額
資聖院在縣南八十里温嶺舊名報國乾德五年建國
朝治平三年改今額
顯慈院在縣南一百里舊名報國唐太和七年建後改
今額
資聖院在縣東南一百里舊名國興唐元和元年建國
朝大中祥符元年改今額
律院二
普澤院在縣東三里隋開皇中建舊在新安廟南國朝
治平三年賜額乾道九年僧彦琚徙今地
勝果院在縣東南二十五里治平三年建仍賜額前有
小嶼名金屏山
右二院嘉定十六年齊守碩請以禪為律
甲乙院三十有四
妙智院在縣東南三十里舊號靈感觀音建隆元年僧
南慧建初慧自蜀輿觀音像至此少憩且舁行不
動少頃彩雲絢霞環匝紛擁且現其相焉闔境尊
異遂留慧營殿其後如吉繼主之有王羲之墨池
内照庵滌慮軒(陸農師佃記云佛出西方不知幾千萬里其書之契理會道與中國)
(聖人之言一又其神靈之寓光影著見若今峩眉天台感觸之異非獨中州之人聞而趨之雖西)
(域其徒亦累譯而至也與道家之說蓬萊方丈乃在烟海渺茫荒忽不考之外異矣黃巖遠邑也以)
(鄰天台其俗無貴賤大扺嚮佛雖屠羊履狶牛醫馬走漿奴酒保洴澼之家亦望佛刹輙式遇其象)
(且拜也以故學佛之徒餙官宇為莊嚴則吝者施財惰者輸力傴者獻塗眇者效準聾者與之磨礱)
(而土木之功蒼黈赭堊之飾殆無遺巧然其最佳曰妙智寺盖建隆中僧南慧之所造迨今百年繼)
(者非一而卒成者如吉也余聞之也夫所謂妙智者佛之所知是也疏觀泛救無適而非真可得而)
(不可求可知而不可授雖母欲以與季不能也盖智難口傳妙須心解如此今以名其寺如吉與其)
(徒託而居之矣當知是也彼世之人舍是弗圖而逐逐於外以事莊嚴則雖締以金銀絡以珠玉譬)
(猶蜃嘘成樓半出霄漢其彩五色終非實相如吉善住持置田數百畝延十方衆以為無窮永久之)
(頼邑人多之而余兄嘗宰是邑言其善故與為記囚附以所聞使刻諸石焉趙拃題内照庵云山)
(老牓庵名内照掩扉默坐徒觀妙欲知畢竟事如何無量夀光踰兩曜岑象求題滌慮軒云聖人)
(重洗心君子貴浴德清心是道場金仙有遺則人言我慮不須滌我謂幾人能滌得以此息萬緣以)
(此消六賊君不見水觀月觀成道人盡向此門生妙識)
廣慈院在縣西二十里唐景福中建仍賜額(陳侍郎公輔嘗肄業)
(其間且為詩云来時膏雨迷新野去日薰風吹舊林寄語主人休惜别白雲南北本無心)
鷲峯院在縣北七里晉永和中建國朝治平二年賜額
大仁院在縣東一十里舊在山之下名智仁周顯德中
建國朝景德元年改今額乾道初徙今地有兩池
極清泚蓴莱生焉
化城院在縣西一十五里舊名岱石唐乾寧二年建國
朝治平三年改今額
清修院在縣東南一十五里金鵝潭下舊在縣南九十
里治平三年賜額乾道六年徙今地
定光院在縣西二十里唐景福中建仍賜額國朝天聖
七年重建
永夀院在縣西北二十里晉永和二年建唐會昌中廢
咸通中復建國朝大中祥符元年賜額
法蔭院在縣西二十里舊名靈雲唐乾寧二年建國朝
治平三年改今額
延夀院在縣西南二十五里晉天福五年建國朝治平
三年賜額
明寂院在縣北二十里治平三年建仍賜額
夀昌院在縣東南三十里舊名永昌唐大中間建國朝
淳化二年以犯藝祖陵名改今額
廣教院在縣南三十五里舊名石佛漢乾祐二年建國
朝大中祥符元年改今額
淨安院在縣西四十里唐咸通九年建晉天福初僧德
倫重建四年賜額
廣嚴院在縣西四十里唐乾符間建國朝大中祥符元
年賜額
香嚴院在縣南四十里唐開元元年建會昌中廢大中
復建國朝大中祥符四年賜額有富文忠公遺華
嚴顒師及王樂道張隠之論道帖更兵火弗存
護法院在縣南四十五里舊在鳳城山下唐大順二年
建國朝治平三年徙今地仍賜額
普濟院在縣南五十里舊名安濟唐光化元年建國朝
治平三年改今額
淨慧院在縣南四十五里太平興國元年建今佛殿僅
存
梵安院在縣東南五十里舊名保安開寳中建太平興
國二年改今額
廣濟院在縣東南六十里舊名福夀唐咸通元年建國
朝大中祥符初改今額
資善院在縣東南六十里慶歴元年重建仍賜額
演法院在縣東南六十里舊名茶院端拱中建慶歴三
年改看經院治平三年改今額
燈明院在縣東南六十里晉隆安二年建國朝大中祥
符元年賜額
興教院在縣南七十里舊名興國治平三年改今額
資福院在縣南七十五里舊名瑞峯唐大順中建國朝
大中祥符二年改今額(按殿記云大順建寺時即賜額未詳)
小明因院在縣南八十里唐咸通五年建國朝大中祥
符九年重建
妙嚴院在縣南七十里治平三年建仍賜額
普照院在縣東南一百二十里唐乾符元年建國朝治
平三年賜額
梵興院在縣東南一百二十里舊名法興梁貞明元年
建國朝治平三年改今額
淨居院在縣東北一十五里唐咸通二年建國朝大中
祥符元年賜額
寳嚴院在縣西橋外唐太和元年建舊在縣東二十五
里後徙今地
靈雲院在縣西南三十里唐太和七年建國朝治平三
年賜額今廢
永寧院在縣西南三十五里唐乾寧三年建國朝治平
三年賜額今廢
尼院二
明因寺在縣東三里舊名妙喜梁天監中周豹二女捨
宅建唐會昌中廢大順中復建國朝大中祥符元
年改今額紹興十一年尼慧淵復新之寺有華嚴
閣額乃今上御書
傳法寺尼院在縣南八十里舊名明師唐乾寧三年建
國朝大中祥符元年改今額
天台
禪院一十有五
萬年報恩光孝寺在縣西北五十里唐太和七年僧普
岸建(舊經云隋大業二年建)初晉興寧中僧曇猷憩此四顧
八峯回抱雙澗合流(八峯謂明月娑羅香爐大舍銅魚藏像煙霞應澤)以
為真福田也遂經始焉會昌中廢大中六年號鎮
國平田梁龍德中改福田國朝雍熙二年改夀昌
建中靖國初火崇寧三年重建號天寧萬年紹興
九年改報恩廣孝後改廣孝為光孝先是太平天
禧中累賜祩衣寳盖及御袍履諸珍玩甚衆故有
親到堂(以仁宗賜衣時口宣有如朕親到之語故名)妙蓮閣覽衆亭淳
熙十四年日本國僧榮西建三門西廡仍開大池
香積有釡極深廣世傳闍提首那尊者所鑄東南
十里有嶺曰羅漢巨杉偃蹇絜之大百圍凡供五
百大士必於是邀請云(丁可福田莊記云耕而食生民所以為飬浮圖氏作)
(廼衣食於持鉢其說行其與多斯民以耳目為信向龜手蠒足榾榾朝夕輟口腹懽喜以為養釋氏)
(安焉於是議者始以不耕少釋氏伊庵權師来天台主萬年方外禪衲雲闐霧合師謂其徒了性曰)
(来者多食指奈何吾觀大舍之陽羅漢之麓淖泥之坻去寺數里兩山隂隂雪棘風林夾徑深深老)
(木千尋伏虺匿蝮行邁寒心汝其屏除叢灌欀剔闕芃樸高可以藝下可以植大舍之左平田之東洩)
(之上去寺一舍四山低回不險既夷土膏水深原田每每管茅苯蓴風雨叢滋汝其薙蘙薈刈蓊欎)
(可以經理溝塍井畫疆埸於是巨室豪舉具以為宜接軫踵轂委貲散金迤邐風靡贊喜無數性曰)
(原隰奥區無有垠鍔施者有限疲人力於一役如其憊迺訪故老尋廢址築莊於洩上福田田為屋一區)
(堂廡庫庾兩序具備存施錢千緡為母以倡子歲取贏焉因農隙廣壠畝其本不摇而力有餘地歲)
(寖久且將琱鎪谽谺盡為阡陌高下封畛棋分綺錯利可既哉性以其說求記於可且曰萬年舊得)
(額曰福田今以名莊示反本也鑱施者姓氏於碑隂示不㤀本也可曰吾固不肯夫總總之不耕汝)
(知本哉三嘆而為之記浸楊傑題妙蓮閣云天台有新閣勝地近塔廟灝碧瑠璃沿回出山嶠蓮)
(生淤泥中白玉有明竅華實相表衷光色互炳燿處空不染着烈火豈能燎寳藏諸如来端坐演法)
(要責目付上士不待舉花笑芬香初洞達宿疴已能療净土託珍苞機感願力召三時有開發一本)
(常寂照不讀智者書焉知此蓮妙清羅適題云華頂西邊天姥東妙蓮開閣對羣峯含銀漢三千)
(界香透金庭第八重畫棟有聲啼海燕澄波無影睡天龍夜深講罷何人見雲在青天月在松張)
(舜民題云休論雪竇與雲峯且看天台劒戟叢萬水千山来閣上一花六葉見池中誰將色界填空)
(界不雜香風席祖風有底妙蓮談不盡却成賦筆與興公鄭伯熊題羅漢嶺云蒼髯白甲老煙雲)
(萬木叢中獨挺身一柱擎天須此物執柯他日屬何人)
景德國清寺在縣北一十里舊名天台隋開皇十八年
為僧智顗建先是顗修禪于此夢定光告曰寺若
成國即清大業中遂改名國清李邕記所謂應運
題寺是也唐會昌中廢大中五年重建加大中(額乃)
(柳公權所書)國朝景德二年改今額前後珍賜甚夥合
三朝御書幾百卷後燬于寇獨顗手題蓮經與西
域貝多葉一卷及隋旃檀佛牙僅存建炎二年重
新之寺左右有五峯雙澗號四絶之一上有三賢
堂(謂豊干寒山拾得也)錫杖泉香積厨有訶羅大神像寺前
有新羅園唐新羅僧悟空所基東南有祥雲峰拾
得巖東有清音亭其最高處有更好堂寺後巖有
瀑布循澗而上尤為竒勝僧徒慮人至植叢棘以
障之(劉長卿送李使君寄題云露冕新承明主思山城别是武陵源花間五馬時行縣戶外千)
(峯常在門晴江洲渚帶春草古寺松杉深暮猿知到應真飛錫處因君一想已忘言皮日休題云)
(十里松門國清路飯猿臺上菩提樹怪来煙雨樓落晴天元是海風吹瀑布陸龜蒙和云峯帶)
(臺天外立明河色近罘罳濕松間石上定僧寒半夜楢溪水聲急杜荀鶴題云一到天台寺高低)
(景旋生共僧巖上坐見客海邊行野色人耕破山根浪打鳴忙時向閒處不覺有閒情周賀宿詩)
(云一宿五峯杯渡寺虚廊中夜磬聲分疎林未落上方月幽澗忽生平地雲高鳥背泉生静景遠人)
(當燭想遺文暫来此地歇勞足望斷故園滄海濆畢守士安題云三四百年寺今来國又清若非)
(逢聖祚徒自有嘉名月殿五峯色風松十里聲不緣君命束便好脱塵纓陳堯佐題云南越第一)
(寺偶来心地真却嫌橋下水流去入紅塵如章守得象題云松韻蕭騷十里清入門毛骨冷冰題)
(詩已有丹青筆悟法應多黑白僧風雨只疑雙澗瀑星辰長認上方燈来遊不是忘機客誰到雲峯)
(第一層)
護國寺在縣西北二十里舊名般若周顯德四年建盖
僧德韶第九道場國朝大中祥符元年改今額後
錢太師忱家乞為香燈院加廣恩(錢惟演題云峻極壓滄溟峯居)
(聚百靈重門深閟邃絶澗遠湛冥客問無生法人遊不死庭何當謝簮組鳥道駕飛軨)
太平興國寺在縣東北二十五里白雲峯側舊名雲峯
梁乾化元年建盖智顗第六道場後更名義建前
對香爐峯又有宴坐石石鼓石床看經(闕)皆顗經
行處也上有雷峯堂國朝太平興國五年改今額
文封寺在縣北五十里陳太建七年僧智顗建初顗入
山見一老父告云師卜庵遇盤石可止其後果如
所告遂結廬焉因自號靈墟盖第五思修地其注
涅槃經處號智者嶺中有卓錫泉北望一峯摩雲
即華頂也隨開皇五年賜號靈墟道場漢乾祐中
改智者院國朝大中祥符元年改夀昌寺治平三
年改今額舊有瑞閣(陳侍郎公輔詩云晴雲漠漢水潺潺危閣春歸白日閒若)
(問阿師消息處眼前環列是青山)
(闕)在縣西九十里蘆峯舊名寳慈唐乾化(闕)
(闕)瑫建盖天台十大刹之一也舊為(闕)
(闕)處及是瑫卓庵已而造寺燃栢(闕)
(闕)祥符元年改今額(闕)
(闕)在縣西北三年五里舊名安國(闕)元
年建盖僧德韶第二道場國朝大中祥符元年改
今額隆興初併入(闕)今復興有雙松亭(晁守公為詩云)
(雲間龍護千尋榦地底雷奔萬仞泉寄語廬山舊遊客箇中端不減棲賢)
寳相院在縣西北二十五里舊有保國華嚴吳越時僧
德韶建國朝大中祥符元年改今額(天聖中雪竇歡闕師主此)
(有偈頌闕子闕傳之)
淨明院在縣東北二十里按舊經本名高明唐(闕)七
年建今攷所藏錢氏遺墨乃清泰三年(闕)者幽
溪道場今殿前有石經幢刻云天福(闕)捨入幽
溪禪院可驗也國朝大中祥符元年改今額
西竺院在縣西北五十里舊名國泰唐大中十年建盖
僧智顗著止觀之地前有溪流或號幽溪道場國
朝大中祥符元年改今額
禪智院在縣北五十里舊名文殊晉天福(闕)國
朝治平三年改今額
淨明院在縣西北五十五里舊名通圓定慧周顯德四
年建盖僧德韶第一道場國朝大中祥符元年改
今額
福善院在縣西北七十里寒石山舊名崇福梁開平元
年建盖寒山子棲遁處周顯德中改聖夀昭儀孫
氏重新之由明巖北五里而上四山聳秀水流亂
山間鏘如佩環院宇周阿並置巖下窗扉軒戶開
闔於烟雲紫翠中故南山之標勝者推寒明二巖
國朝大中祥符元年改今額宣和中重建云(洪适題云)
(峭壁插青冥層岩覆化城空中清磬發幽處慧燈明萬瓦是雲氣四簷無雨聲豐干不饒舌此地孰)
(知名)
明聖院在縣南一十里舊名保夀觀音周廣順元年建
國朝治平三年改今額
大明院在縣東北九十里舊在墺西名菩提大同周顯
德五年建後徙今地國朝治平三年改今額
教院一十有二
崇善寺在縣北五里赤城山下晉太元元年建先是興
寧中僧曇猷依巖造寺號中巖後以多赤蟻徙平
地國朝大中祥符元年改今額政和八年又改玉
京觀未幾仍舊放生池在焉(舊經作太康初建寺按高僧傳曇猷興寧)
(中至台嶺若以為太康則是猷前已有寺百餘西年矣唐許渾題中巖云蒼蒼松檜隂曉月露)
(岑素壁秋燈暗紅爐夜火深厨開山鼠散鐘盡隴猿吟行役方如此逄師懶話心周朴題云浮世)
(師休話晉時燈照岩禽飛穿静戶藤結入高杉存没詩千首廢興經數函誰知將俗耳来此避囂䜛)
(煙夏竦題云丹壁排空峭四濃上真應此駐靈蹤沈曉日明孤頂雲破餘霞出半峯岩下法師曾)
(伏虎洞中天子屢投龍他年翠輦東巡狩玉牒終須受大封)
大慈寺在縣北二十九里舊名修禪或名禪林陳時為
僧智顗建(舊經云齊中興二年建)盖顗思修初地及定光授
記銀地之所(定光所居號金地此號銀地皆以土色言之)直寺門巽隅
號佛隴顗第二宴坐處隋創國清乃更寺為道場
唐會昌中廢咸通八年重建國朝大中祥符元年
改今額其法堂曰淨名以顗嘗講是經故也又有
顗所供普賢及手書陀那尼經隋朝所賜寳冠尚
存有漱玉亭又有虞世南所書華嚴經紹興中為
秦丞相檜取去(葉清臣題云佛隴山沈茂草平材間猶作誦經聲一心三觀休分别)
(秋静山高海月明依陸煥題云天下紛紛吹戰塵世我來佛隴悟修身然猨鶴如相識知是山中幾)
(人闕)
顯寧崇報院在縣東二百五十步舊有接待(闕)五
年内侍陳良弼丐為薦福之地遂賜今額
東定慧院在縣東北一十五里舊名傳教乾德(闕)年建
五代時僧希寂演天台教于此大中祥符(闕)年改
今額縣西有普賢院亦號定慧今呼之為西定慧
云
天宫院在縣西二十里舊名旃檀瑞像吳越時僧德韶
建號第十一道場國朝祥符元年改今額
真覺院在縣北二十三里隋開皇十七年建僧(闕)葬
焉龕前置雙石塔號定慧真身塔院(闕)與所
賜方袍尚存國朝大中祥符元年改今額
普慶院在縣東北三十里舊名保興福慶晉天福(闕)年
建國朝(闕)改今額
(闕)
無相院在縣西南三十五里舊在瑞龍巖北名獻(闕)唐
咸通二年建時有僧師簡以杖叩卧龍(闕)故名
遠近勝槩凡十(瀑布潭石門徑鹹水闕陁龍天柱香爐紫凝應闕峯寳羅漢二)
(岩)國朝大中祥符元年改今額治平中徙今(闕)
(為之記)
鎮國院在縣西南四十里舊名開岩梁普通三年建盖
因天花尊者擘岩得雪故名周顯德六年重建改
泗洲禪院國朝大中祥符元年改今額
金繩院在縣東五十里實栖禪支院慶歴中賜額
大智院在縣東六十里開寳七年建太平興國初建號
大明治平三年改今額
律院二
西安隠院在縣東北四十里舊名臻福建隆三年建大
中祥符元年改今額前有雙溪五峯
(闕)在縣西八十里舊名(闕)治平(闕)
甲乙院四十有三
闡法寺在縣南五里舊去縣治五步名建平晉黎護將
軍劉元捨宅建(舊傅元因遇雨有金錢之異故建此寺)後有鴿子和
尚新之號鴿子道場側有靈龜峯又有綴石坡陀
迤邐草木蒙茂左右溪流縈帶民居皆桃花熙春
彌望如綺錯焉國朝大中祥符元年改今額
妙智寺在縣西北二十里宋末僧普(孝廟嫌諱)建舊傳(孝廟嫌諱)
感江白郎之異遂以名巖(詳見山門)隋大業中僧純陀
徙平地五十步唐貞觀十年賜號白巖寺會昌中
廢咸通二年重建加咸通國朝大中祥符六年改
今額舊有列秀亭及王羲之墨池(陳白詩云八重峯頂望羣山百)
(谷東流去不還惟有右軍遺跡在月波時落墨池間)
寧國寺在縣西四十五里梁普通三年僧智達居焉每
誦經則有紫雲覆其上故山名紫凝後建寺名栖
禪唐會昌中廢大中五年重建國朝大中祥符元
年改今額
大梵寺在縣西北七十里明巖五代時僧全宰棲焉入
門兩石夾峙號石門前對幽石横敞飛閣巖竇嵌
空堂宇半居其下大概如寒石山國朝大中祥符
元年賜額
福應寺在縣西南七十里舊名普聞漢乾祐三年建盖
僧德韶第六道場國朝大中祥符元年改今額
普慈院在縣北一里舊在蓮華峯頂名大悲開寳七年
建治平三年改今額熙寧三年徙今地
清心院在縣東一十里舊號螺溪以僧智顗放螺溪中
故名今上有螺如巨蠣或出没焉國朝治平三年
改今額
禪林院在縣西南一十五里舊號龍山集雲隋僧智顗
建唐天寳六年改龍山為始豐國朝乾德二年號
龍山崇修大中祥符元年改今額
東廣福院在縣東一十五里舊名靈水庵寳元二年建
治平三年改夀聖紹興三十一年改今額
大覺院在縣東南一十五里舊名華嚴道場乾德三年
建治平三年改今額
永寧院在縣東北一十五里舊名普寧周顯德四年吳
越王建國朝治平三年改今額
景福院在縣西二十五里周顯德七年建俗呼茶院盖
僧德韶施茗處國朝開寳三年賜號崇福大中祥
符元年改今額
興教院在縣南三十里吳赤烏二年建舊有孜禪師廬
於此以其衆峯縈抱號回巒庵及是始為院國朝
大中祥符元年賜今額
仁夀院在縣東北三十里舊名九明漢乾祐二年建蓋
僧智顗宴坐九折道場國朝治平三年改今額
西廣院在縣西三十里舊名水陸太平興國四年建
熙寧三年改夀聖紹興三十一年避高廟尊號改
今額
秀巖院在縣西北三十五里舊名西雲晉天福八年建
盖僧德韶第三道場國朝大中祥符元年改今額
淨安院在縣西南三十五里唐乾符二年建先是吳赤
烏中有周禪師居此以山如屏峙名翠屏庵及是
始為院國朝治平三年賜今額
資福院在縣東南四十五里舊名清化吳赤烏二年建
國朝治平三年改興化隆興初賀參政允中家乞
為香燈院遂改今額
普光院在縣西北四十里舊名長夀後唐清泰元年建
國朝大中祥符元年改今額
鷲峯院在縣西五十里舊名峇嶺唐大中三年僧懷玉
建國朝咸平三年改今額
廣嚴院在縣西五十里舊名長隴唐光啟三年建凡三
徙至今地國朝治平三年改今額
寳興院在縣西南五十七里舊名寳夀漢乾祐三年建
國朝治平三年改今額
永福院在縣西六十里舊名靈瑞唐咸通四年建國朝
大中祥符元年改今額
(闕)院在縣西北三十五里漢乾祐元年建蓋德韶
第四道場國朝大中祥符元年賜額
善興院在縣東北六十里舊名華頂圓覺道場晉天福
元年僧德韶建盖僧智顗嘗宴坐於此故有定光
招手石古語云定光金地遥招手智者江陵暗點
頭是也又有降魔塔伏虎壇鬼疉石白雲先生室
甘泉先生居今耆舊又傳葛元茶圃王羲之墨池
然無所據國朝治平三年改今額
寳華院在縣東六十里舊名太平唐乾符二年建國朝
治平三年改今額
實相院在縣西南七十里舊名彌陁塔院周顯德中建
盖僧德韶第七道場國朝大中祥符元年賜今額
東安隠院在縣東七十里舊名隠嶼漢乾祐三年建國
朝治平三年改今額
淨居院在縣西北七十三里舊名華嚴庵盖僧居月誦
此經處治平三年賜今額
證教院在縣北一百里舊名無量夀佛塔院建隆元年
建盖僧德韶第十道場後於此示滅大中祥符元
年改今額
澄心院在縣北一百三十里舊名澄明治平元年改今
額
金文藏院在縣西北六十里盖萬年支院漢乾祐三年
建國朝咸平二年賜額有金書大藏經五千二百
卷實大宗所賜護飾甚偉建中靖國中燬于火
瀑布寺在瀑布西一里宋元嘉二年僧法順建今廢
隠嶽寺在縣東一十里鳳凰山西梁大同元年西域梵
僧建隋大業元年廢唐貞觀元年重建俗或傳為
鳳凰寺今廢
白馬寺在縣西四十里陳時建唐會昌中廢
佛窟寺在三井西峯上僧遺則卓庵居之唐會昌中廢
飛霞寺按神邕山圖在赤城山腹梁岳陽王妃建其後
僧定光居之梁亡寺廢
慧明院在縣東北六十里華頂峯上舊名慧日俗又呼
東峯梁乾化元年建國朝治平三年改今額近廢
(闕)十五里晉開運(闕)
(闕)庵於此號金地定光後廢
先照庵在縣北五十里建中靖國元年建後燬于兵紹
熙四年復新之(詳見石橋)中有妙音曇華二亭應真閣
舊有先照亭今廢(葉清臣詩云一逕涼飈響萬松青霞紫霧祕靈蹤寒生别洞前)
(溪雨聲到諸天午夜鐘山頂月高猶駕鶴潭隂雲起舊降龍出塵境界無多遠已上金庭第七重)
頭陁庵在縣西九十里隋開皇十八年建初國清有聖
者頭陁詣雷馬山伐木建殿相距絶遠聖者作法
致雨一夕暴漲木蔽流而下後人為卓庵焉(楊傑為施)
(結界文)
斷橋道場在縣北七十里國朝開寳元年建太平興國
五年廢
赤城志卷二十八
