赤城志卷三十八宋陳耆卿撰
冢墓門
生而敬其人死而護其兆此賢人君子之所以能為世
勸也余觀州之冢墓自三國以来抑何其寥寥乎其埋
没者巳不存而其存者或不守翁仲孑立雨披煙殘欲
遐想遺風而長夜不可旦矣然自今考之亦有出於遺
民故老之流傳而未訂其實者如徐梁三王之類是耶
非耶今既不能知其非則不容不襲之以為是至於近
世貴盛踵相躡則有不可備記者今斷自法從云
臨海
吳陳尚書化墓在縣東一百三十里舊有碑隋末海寇
仆之
陳使君熙墓在縣東南一百二十三里白楓山北
晉李使君成墓在縣東南一百二十五里白楓山南
任隠君旭墓在縣東九十里東刊山南前有石麟又
有九女冢乃其女弟之墓
樊府君墓在縣東南七里樊續㠘按太平御覽云舊有
空冢猶餘敗鼔角焉
元相國墓在縣東一十五里舊傳唐元稹之後嘗為州
通判而死葬於此按今城東有元其姓者居之藏
其祖拜相麻乃白居易行詞并書後有守取以遺
秦熺此其為稹後無疑但稱相國者訛也
張中大康墓在縣東一百一十里五峴山下
吳王墓在縣西一十四里失其名不知為何王也
韓天冢在縣西二十里鯉魚墺四山環合隂陽家謂得
子午卯酉之正上無林木石少土堅或云昔之僊
人有韓其姓者尸解於此今章安湖側黃巖茶寮
山亦各有之(或云韓墓今不存舊有于其姓者葬於此)
吕丞相頤浩墓在縣西北三十里褒忠顯績院左(吕薨時陳)
(侍郎公輔營其柩於海上至一富姓家得之發其盖有朱書吕安浩三字即主者姓名可怪也)
范丞相宗尹墓在縣東四十五里報恩衍慶院側
陳侍郎公輔墓在縣南三十里拗嶺
晁金紫公為墓在縣東南一百二十里金溪晁嘗為州
後葬此
曹開府勛墓在縣西四十里顯恩褒親院側
王參政之望墓在縣南二十里定業院側
綦内翰崈禮墓在城南一十里東山
李尚書擢墓在縣南一十九里寶嚴院西子吏侍益謙
墓附焉
盧待制知原墓在縣東一百二十里柑桐(盧本山東人嘗夢有告者)
(云生山東死柑桐後果葬焉)
姜寶學詵墓在縣東四十五里西溪
陳詹事良翰墓在縣南五里真空院右
謝參政廓然墓在縣南二十里楊梅山
謝丞相深甫墓在縣西北六十里保寧院側
商侍郎飛卿墓在縣西二十五里龍潭莊側
應諫議武墓在縣東北四十五里靈鷲院側
黃巖
天冢在茶寮山南世傳有人鋤山得物狀如鐡窗呼其
黨劚之見金棺熠熠有光忽雷雨暴至勢若摧山
裂石衆驚走及再往則有道士峩冠聳立於雲靄
間明日詣之岌然石也於是相與駭異復封植之
號云天冢
徐偃王墓在縣東南二十五里勝果院後山有土甎臺
址及石筍尚存按韓愈衢州廟記云王北走彭城
百姓從之王死號其山為徐山鑿石為室以祠之
則是其墓當在彭城矣又云或謂王之逃戰不之
彭城之越城之隅棄玉几研於會稽之水則是其
逃未有定止况其墓哉今象山霅川等處皆有偃
王墓以一人而墓至三四誠不可攷然黃巖故會
稽也今並墓之山亦名徐山與韓愈說合徐山南
一十五里有偃王古城其敢臆斷以為非耶
晉王氏墓在縣南七十里樓﨑山墓甎螭形魚文貫以
柳或為錢狀旁有文云晉永和十二年歲次丙辰
八月壬午瑯瑘國或云八月壬午作方壁二千樓
﨑洽典作或云太元十五年餘皆漫不可識
許靈感王墓在縣東五里
唐李司直公亮墓在縣南一十五里墓誌乃顔師本撰
言其先隴西人以開成三年季冬六日旅窆於台
州黃巖縣南黃山西南之原
陸康業墓在縣東南一百里世傳為宣公贄之後國初
擢進士第倅永嘉而卒葬於此
謝參政克家墓在縣西五十里教忠崇報寺側
天台
唐豐尚書墓在縣東二里豐家橋近有人穿土得之墓
記云尚書五子最幼者名干為僧即豐干也
秦魯國賢穆大長公主祔都尉錢太師景臻墓在縣西
北二十里護國寺側少師忱參政端禮丞相象祖
仍祔焉
滕忠烈侯膺墓在縣北七里傳教院側
賀參政允中墓在縣東四十五里資福院
僊居
唐任相墓在縣北山五里今其溪曰任溪
韓顯謨昭墓在縣南五里管竹村
吳龍學芾墓在縣西一十里申墺
寧海
吳屈尚書晃妻墓在屈母山
梁王墓在縣西北三十里梁王山上嘗於土中得鏡劍
弩牙焉一云墓不可知但有古杉一根人疑其墓
爾
田將軍墓在縣西一里昔墓圮獲鐡鍪鎧即靖邊侯也
(詳見祠廟門)
李常侍墓在縣北二十五里梅林江南後主之族
鄭都官墓(一呼為鄭左史)在縣南五里大坑昔家於此舊傳有
牛落其鑿燭之棺已成土但見四壁彩畫如新都
官事錢忠懿王與葉尚書以下四人為之納土者
也今誥勅猶存
葉尚書預墓在縣東北八十里東蒼
葉太傅景泰墓在縣東三十里梅枝
王尚書墓在縣東北五十里瀝洋嶺
張光禄質墓在縣西北五十里硖石
周中大祖墓在縣南五十里東墺其家自越徙此嘉祐
五年忽有天燈見冢上其孫弁登第至元祐二年
復見弁二子煒炳又登第焉
羅提刑適墓在縣西南六十里馬山
洪尚書墓在縣北二十里項墺
赤城志卷三十八
