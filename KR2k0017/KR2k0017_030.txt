赤城志卷三十宋陳耆卿撰
寺觀門四
宫觀
州
天慶觀在州東北一里一百步面挹雙峯背負重崗號
城闉勝地舊為白鶴觀按尤守袤昊天殿記未詳
建立歲月夏英公竦三官堂碑云因茅盈駕鶴上
仙故名然按杜光庭靈驗記云天皇東封鶴集其
壇俾諸州為老子築宫號以白鶴陳師道詩話亦
曰唐高宗東封有鶴下焉乃詔諸州為老子築宫
以白鶴為名此建觀之始夏說誤也後廢至開元
中獲天寳度人經建天寳臺(扁榜乃徐浩書上有銅鐘開元十二年所)
(鑄)復建觀榜曰開元天寳中鑄銅老子像晉天福
五年道士黃永乾居之國朝大中祥符元年更名
護國先是景德五年已丑左承天門天書降戊辰
改元大中祥符以其日為天慶節二年詔東京建
昭應宫天下建天慶觀且加九天司命尊號曰保
生天尊五年十月二十四日天尊降延恩殿(按應天降)
(落碑上親奉聖言吾人皇九人中一人也是趙之始祖有功扵世再降乃軒轅皇帝凡世所知少典)
(之子非也吾於後唐時奉玉皇命典趙族已百年矣)詔以其日為降聖節剏
聖祖殿賜金寳牌以玉清昭應宫成天尊萬夀金
寳為文政和六年剏昊天殿淳熙四年錢參政端
禮復新之(聖祖殿前有兩鉅松甚怪世傳茯苓産其下又道士壁間有范子氓所繪牛及)
(林禽人傳其妙云)
栖霞宫在州西北二百六十步舊名白雲菴唐中和中
建道士王乾符朱霄外主之霄外以道術為錢忠
懿王所知遂葺庵為觀與天慶觀號東西二宫國
朝淳化中頒宸翰大中祥符中賜今額元豐三年
建嶽殿于其西有五嶽真形圖在焉(僧長吉詩云龍虎丹砂煉)
(已成方瞳綠髮仙骨輕石床半醉海月冷芝軒長嘯天風清時泛綠觥陪俠客終騎赤鯉歸蓬瀛朝)
(□相訪惜迴馭屢奏瑶琴太古聲)
臨海
棲貞觀在縣南三十里舊名蓋竹蓋許邁故居晉時建
舊在山外有石室登霞臺葛元禮斗壇卧龍墠隋
大業中廢國朝政和八年重建宣和元年改今額
淳熙八年唐守仲友徙今地
丹丘觀在縣西北三十里舊名成德梁時建隋大業中
廢國朝政和八年重建改今額
燈壇觀在縣西南六十里按舊經云晉陶弘景結廬于
此後以為觀隋大業中廢
龍興觀在縣東北三里唐神龍元年建(沈佺期為之記)後廢
景星觀在縣南一里唐乾元中建後廢
黃巖
定光觀在縣西北一里舊名龍光吳黃武中建(一傳朱霄外建)
初觀北江流渾翳中一潭獨澄泚有龍居之時亢
旱忽水自潭湧赤光燭天故名其潭曰龍光因以
名觀赤烏中改今額前有二池葛元嘗以其一煉
丹水特清旱不枯涸每有靈怪蕩激而起其波高
文餘
集真觀在縣南四十五里白峯山下紹興中劚地得石
鐫集真二字故以為名
天台
桐栢崇道觀在縣西北二十五里舊名桐栢唐景雲二
年為司馬承禎建回環有九峯(玉女卧龍紫霄翠微玉泉蓮華)
(華林香琳玉霄)自福聖觀北盤折而上至洞門長松夾道
孫綽賦所謂蔭落落之長松是也吳赤烏二年葛
元即此煉丹今有朝斗壇洎承禎所建堂有雲五
色因禁封内四十里毋得樵採又傳承禎所居
黃雲常覆其上故有黃雲堂元晨壇(自頌云堂號黃雲俯蔭真)
(炁壇名元晨仰窺清景)鍊形室鳳軫臺朝真龍章閣又有衆
妙臺(盖以篆隸八方三體寫道德經於巨幢置臺上故云)臺下有醴泉後皆
蕪廢太和咸通中道士徐靈府葉藏質新之梁開
平中改觀為宫有錢忠懿王所賜金銀字經二百
函及銅三清像(忠懿自為記夏英公竦亦有經藏記)周廣順二年朱
霄外建藏殿國朝大中祥符元年改今額政和六
年建元命殿又有御書閣閟三朝宸翰及高宗所
臨晉唐帖閣今不存紹興二十二年楊和王存中
重建三清殿曹開府勛建三門曹又於觀北結庵
賜號沖嗇云(唐崔尚碑云天台也桐栢也代謂之天台真謂之桐栢此兩者同體而異)
(名同契乎玄道無不在夫如是亦奚必是桐栢耶非桐栢耶因斯而談則無是是無非非矣而稽古)
(者言之桐栢山高萬八千丈周旋八百里其山八重四面如一中有洞天號金庭宫即右弼王喬子)
(晉之所處也是之謂不死之福鄉養貞之靈境故立觀有初強名桐栢焉耳古觀荒廢則巳久矣故)
(老相傳云昔葛仙公始居此地而後有道之士往往因之壇址五六厥迹猶在洎乎我唐有司馬鍊)
(師居焉景雲中天子布命于下新作桐栢觀盖以光昭我元元之丕烈係綏我國家之永祉者也夫)
(其高居八重之一俯臨千仞之餘背隂嚮陽審曲面勢東西數百步南北亦如之連山峩峩四野皆)
(碧茂木欝欝四時並青大岩之前横嶺之上雙峯如闕中天豁開長澗南瀉諸泉合潄一道瀑市百)
(丈垂流望之雪飛聽之風起石梁翠屏可倚也琪木珠條可攀也仙花靈草春秋競發幽鳥清猿晨)
(暮合響信足賞也始豐南走雲嶂間起剡川北通煙岑相接東則亞入凔海不遠蓬萊西則浩然長)
(山無復人境摠括奥秘欝為秀絶苞元氣以混成鎮垕地而安静非夫神與仙宅仙得神營其孰能)
(致斯哉故初營天尊之堂畫日有雲五色浮靄其上三井投龍之所時有異雲氣入堂復出者三書)
(之者記祥也然后為虚室以鑿戶起層臺而絫土經之殖之成之翼之綴日月以為光籠雲霞以為)
(色花散金地香通元極貞侣好道是遊斯息微我鍊師孰能興之鍊師名承禎一名子微號曰天)
(台白雲河内温人晉宣帝弟太常道之後祖晟仕隋為親侍大都督父仁最唐興為朝散大夫襄州)
(長史名賢之家奕代清德慶靈之地生此仙才以為服冕乘軒者寵患吾身也擊鐘陳鼎者味爽人)
(口也遂乃捐公侯之業學神仙之事科籙教戒博綜無所遺窈冥夷希微妙詎可識無思無為不飲)
(不食仰之彌峻巍乎其若山挹之彌深湛乎其若海夫其通才練識瞻學多聞翰墨之工文章之美)
(皆忘其所能也鍊師藴廣成之德睿宗繼黃軒之明齋虚而求將倚國政侃侃然不可得而動也我)
(皇孝思維則以道理國叶帝堯之用心寵許由之高忠故得放曠而處逍遥而遊聞鍊師之名者足)
(以激勵風俗暏鍊師之容者足以脱落氛埃以慈為寳以善救物神以知来智以藏往允所謂名登)
(仙格迹在人寰奥不可測己矣道生乎無名行乎有精分而作三才播而作萬物故為天下毋脩之)
(者昌背之者亡故為天下貴况絶學無憂長生久視也哉道之行也必有階也行道之階非山莫可)
(故有為焉有象焉曕於斯仰於斯若舍是居教將奚依損之又損以至於無為玄門既崇不名厥)
(功朝請大夫使持節台州諸軍事守台州刺史上柱國賈公名長源有道化人有德養物嘗謂別駕)
(蔡欽宗等曰道以含德德以致美美而不頌後曰代何觀乃相與立石紀頌以奮至道之光其辭)
(邈彼天台嵯峨崔巍下臨滄海遥望蓬萊漫若天合呀如地開煙雲路通真仙時來顧我鍊師于彼)
(瓊臺鍊師鍊師道入玄徵噏日安坐凌霄欲飛興廢靈觀鍊師攸贊道無不為美哉輪奐窈窈茫茫)
(通天降祥保我皇唐如山是常按此碑乃韓擇木書至今珍尚之元稹記云歲太和已酉修桐栢觀)
(訖事道士徐靈府以其狀乞文於余曰有葛氏子昔仙於吳迺觀桐栢以神其居葛氏既去復荒于)
(墟墟有犯者神猶禍諸實唐睿祖悼民之愚乃詔郡縣厲其封隅環四十里無得樵蘇復觀桐栢用)
(承厥初俾司馬氏宅時靈都馬亦勤止率合其徒共執鋸鋁獨持斧鈇手締上清實勞我軀稜稜巨)
(幢粲粲流珠萬五千言體三其書置之妙臺以永厥圖不及百年忽焉而蕪蕪久將壊壊其支乎神)
(啟密命命攴于徐徐實何力敢告俸餘侯用俞止俾來不虚曾未訖歲奐乎于于乃殿乃閣以廩以)
(厨始自礎棟周于鏝圬事有終始候其識歟余觀舊誌極其丘區我識全圮孰頌錙銖免合徐志馮)
(陳協夫江唐玄宗送司馬詩云紫府求賢士青溪阻逸人湖與城闕異迹且殊倫間有幽栖者居)
(然厭俗塵林泉先適性芝桂欲調神地道踰稽嶺天台接海頻音徽從此間萬古一芳春宋之問)
(寄詩云卧来生白髮覽鏡己成絲遠愧飱霞子童顔長自持舊遊惜彌曠微尚日磷緇不寄西山藥)
(何由東海期聞李嶠送詩云蓬閣桃源兩處分人間海上不相一朝琴裏悲黃鶴何日山頭望白)
(雲尋孟浩然宿觀詩云海汎信風帆夕宿逗雲島緬滄海趣近愛赤城好捫蘿亦踐苔輟掉恣窮)
(計息蔭憩桐栢采秀弄芝草鶴唳清露垂鷄鳴信潮早願言解纓紱從此去煩惱高步凌四明玄蹤)
(得二老紛吾遠遊意學彼長生道日夕望三山雲濤空浩浩鄭薰宿詩云深山桐栢觀殘雪路猶)
(分數里踏紅葉全家穿碧雲月寒岩嶂曉風遠蕙蘭芬明月出林去吹笙不可聞任翻宿詩云飄)
(飄雲外客暫起宿仙堂半夜人無語中霄月送凉鶴歸高樹静螢過小池長不得多時住門開是事)
(忙霞李白題云天台隔四明華頂高百越門標赤城樓棲滄島月□屐遠登覽直下見溟渤雲垂)
(大鵬飛波動巨鰲沒風潮争泊湧神怪何翕忽觀竒跡無倪好道心不歇欎條摘珠實服藥煉金骨)
(安得生羽翰千春卧蓬闕人周朴題云東南一境清心目有此千峯插翠微在下方衝月上鶴從)
(高處破煙飛岩深水落寒侵骨門静花開色照衣欲識蓬萊今便是更於何處學忘機章得象詩)
(云萬仞攀蘿上翠岑豁然平地九峯心參差珠樹和雲出咫尺丹霄有路尋洞口碧畦長種玉壇邊)
(古篆欲生金桑田未變桃先熟唯見蓬萊水淺深元積中詩云九峯巍絶亂雲屯石室瓊臺舊址)
(存山嶮密盤之字徑洞深高闢丙方門碧桃花爛春溪暖紫玉簫沈月榭昏未覺臺中光景晚人間)
(歸去見來孫神羅適詩云欲訪琳宫入翠微滿山煙雨正梅時仙事秘人難問造化功深世莫知)
(海近應通三島信年多空見八分碑身中龍虎吞天地誰肯留心繼鍊師)
福聖觀在縣西北一十五里桐栢山西南瀑布巖下吳
赤烏二年為葛元建舊名天台(額乃元飛白書)西北枕翠
屏上有三井號三絶之一洩為瀑布蔽崖而下狀
垂蜺數百丈有濺珠亭觀前對靈溪東有柳泌史
君宅號紫霄山居又有隠真中峯蓋梁徐則所居
之處唐咸通中刺史姚鵠因建老君殿得玉簡上
之(刻曰海水竭台山闕皇家寳祚無休歇)詔付史舘國朝大中祥符
四年改今額天聖五年遣中侍投金龍有布衣孟
合附詩以進詔重新之紹興十一年置九天僕射
祠(按衆真記闕天台為九天僕射治山)三十年楊侍郎偰妻趙以
老君殿建三清殿(柳泌玉清行云遥遥寒冬時肅肅躡太無仰望蘂珠殿横天臨)
(玉虚下看白日流上造真皇居西牖月門開南衢星宿疎王母来瑶池慶雲擁瓊轝巍峩丹鳳觀長)
(曳紫霞裾瑩徹聖姿嚴飄飄神步徐仙郎執玉節侍女捧金書靈香散彩煙北闕路駢闐龍馬行無)
(迹歌鐘聲沸天馭風昇寳座停景宴華筵妙奏三清曲高羅萬古仙七珍飛滿座九液酌如泉靈珮)
(垂軒下旗旙列帳前獅麟威赫赫鸞風影翩翩顧盻乃須臾已是數千年劉昭禹詩云鼇海西邊)
(地霄吟景象寬雲開孤月上瀑噴一山寒人異髮常綠草靈秋不乾無由此棲息魂夢在長安)
(布張無夢詩云大台瀑布落青天觀在天台瀑邊道士祇今燒藥處仙翁曾是種芝田龍居)
(古洞遺殘雨鶴出高巢點破煙暫别靈溪遊五嶽不知重到又何年李建中詩云永懷閑訪)
(道斗上上仙居瀑水磬聲外桂花林影疎山名孫綽賦觀額葛元書已負秋来約誅茅興有餘曹)
(松題瀑布云萬仞得名云瀑布遠看如織拄天台休疑實尺難量度直恐金刀易剪裁噴向林梢成)
(夏雪傾來石上作春雷欲知便是銀河水墮落人間合却回)
白雲昌夀觀在縣西北二十五里崇道觀西唐大中六
年建舊名白雲庵乾道四年内侍郭守寧棄官
入道乞改庵為觀遂賜今額
洞天宫在縣西北三十里玉霄峯上唐咸通五年道士
葉藏質創道齋號石門山居十三年奏為玉霄宫
周廣順元年朱霄外建三清殿徐靈府小錄又云
道士陳寡言嘗隠於此號華琳今遺蹟不存國朝
大中祥符元年改今額有禹鐘高二尺其狀如鐸
上有隠文又有一大鐘漢乾祐三年所鑄
光明宫在縣西北二十八里按唐徐靈府小錄南桐栢
北上一峯可五里許長慶元年靈府定室于此寳
歷元年賜號方瀛國朝大中祥符元年改今額
昭慶院在縣西北二十五里舊名佛窟唐大中六年建
蓋僧遺則卓庵之地唐會昌中廢後道士劉處静
復創聖祖殿越州刺史李褒奏聞賜號導元(張仁穎為)
(之記)國朝大中祥符元年改今額中有七星閣唐咸
通中物也
法輪院在縣西北二十五里吳赤烏元年葛元卓庵於
此感三真人降授以真一勸誡法輪妙經(按王簡行院記)
(真人曰蔚羅翹光妙音真妙光)遂建臺號曰降真漢乾祐中錢氏
復為朱霄外新之仍造檀香像一百軀國朝祥符
元年改今額
妙樂院在縣西北二十五里即王喬仙壇舊名仙壇院
吳赤烏二年建殿前有石泉名醴泉泉南有上真
亭壇東有八角壇今廢獨院東有太子庵朝斗壇
吹簫臺瀛峯室故址尚存(銅鐘一唐景龍二年所鑄)國朝治平
三年改今額
法蓮院在縣西北三十五里舊名蓮峯唐咸通十三年
道士葉藏質建國朝治平三年改今額
聖夀院在縣北二十五里舊名延夀周廣順元年建朱
霄外庵址在焉國朝治平三年改今額
仙居
純熙觀在縣東南一十五里括蒼山下羣峯迂抱谿谷
水潺潺然舊名峽山吳赤烏元年葛元建初元遊
歴至此山有景雲覆西北遂築室為鍊丹之所詔
遣官吏建候神舘仍賜號焉今丹井尚存後周長
夀中詔加崇飾唐中和中火乾祐中觀之龍虎神
夢於吳越王復新之國朝慶歴中又夢於邑士吳
用堯修堂殿廊廡道士胡道崇剏建昊天閣政和
中用堯之裔孫請改今額宣和二年燬于寇紹興
五年又重建
隱真宫在縣東南二十里舊名隱玄梁天監五年建本
吳蔡經故宅先是有漢人王遠得道飛昇三國時
遊括蒼山過經家謂曰汝有仙骨而未知道以金
丹餌之及卒舉棺甚輕啟函視無有越四年復返
姿益少謂家人曰七月七日王真人當來其日王
果至駕五色龍旌節導從甚都召經父兄見之又遣
人召麻姑至曰不接奉五百年矣乃迭進肴饍有
金盤玉斝焉王又以酒一斗勻水五升飲經家人
後舉室上昇今有石臼杵尚存事聞詔建觀以奉
之(曹唐題王遠室麻姑詩云好風吹樹杏花香花下真人道姓王大篆龍蛇隨筆札小天星斗滿)
(衣裳閒抛南極歸期□笑說東溟飲興長要得麻姑同一醉使人賖酒向餘杭蔡向詩云福地流)
(傳號隠真麻姑曾欵蔡翁門臼舂雲子自堪飽井溢丹泉便可吞山露五峯疑指瓜溪盤百疊想裙)
(痕我来既躡靈蹤後知是仙家第幾孫)
凝真宫在縣東南三十餘里括蒼洞唐天寳三年因洞
而建(詳見括蒼洞)國朝天禧二年改今額宣和中燬于
寇建炎初重建淳熙九年道士陳會真得内賜道
藏以歸鎮之(章憑詩云昔人騰碧落餘地掃岩隈石壁雲長在松稍風自来暗扉通浩)
(蕩古蔓接崔嵬更欲窮幽隠仙源路己回尋張無夢詩云五雲深鎻洞門深躡履攀蘿特地烟靄)
(不藏塵外路神仙遺下水中金喜遊汗漫華胥宅重憶崆峒至道心不得方平同一醉紅霞零落我)
(罇琴)
寧海
天慶觀在縣東二里舊在縣東北五里道士橋側大中
祥符三年詔縣鎮亦立聖祖殿邑人陳繼能捨基而
建康定元年徙今地
桃源道院在縣東南一百九十步
赤城志卷三十
