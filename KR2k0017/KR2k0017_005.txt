赤城志卷五宋陳耆卿撰
公廨門二
郡初治臨海後徙章安後又徙始豐其復治臨海又幾
年于兹矣度地既正面勢亦均脉絡聚而基礎高于以
宅邦君為稱惜頗蹙陋如衙鼓二樓不正矗於前而旁
峙於左是其一端也豈負山為郡其規制止若是歟然
屋宅多架巉岩危軒傑閣旁湧側出摘星辰而舞雲氣
視闤闠百倍公退暇杖藜輿竹清賞幽討豈不足以呼
吸光潤而增為政之清明哉自倅貳以下咸有舍惟兵
官監當官多僦民屋不書
州治
州治在州城西北大固山下舊在山上今永慶院蓋其
處按州廳壁記序州置大固山屈晃公居宅以其
地勝立屈氏次子惠坦為太守改家為州按惠坦
吳人而臨海郡置於太平二年此建立之始也後
以峻不可躋遂徙今地而不知其徙之歲續按白
雲延壽庵記(庵即今永慶院)云昔為鈴閣當庵之中後人
遷于山之下將二百載刺史錢昱登山而望遂置
庵焉錢以乾德三年來守以太平興國二年再守
逆而數之至唐大歷中適二百載焉此固其徙之
歲歟自儀門設廳修與建各有本末今列於左
儀門在設廳前列戟十二淳熙七年沈守揆重建
設廳在儀門後淳熙七年沈守揆重建有御筆詔旨
藏焉
小廳在設廳後淳熙十五年章守沖重建
簽廳在平橋西廡嘉定十六年齊守碩重修
鼔樓在子城南門上榜曰台州乾道八年趙守思重
建刻漏則皇祐四年浮屠可榮所作歲久寖差紹
興三十二年黃守章重造(按可榮所建用減水鐵壺二十一箭下有甆桶)
(以受水焉皆穴其底窒以綿其最異者大寒壺不凍後欲改造添水壺則凍矣方改造時掘其甆桶)
(牢不可動遂止不掘因得復用之又其出水銅管或為滓塞則以竹通之而歴百餘年管不消闕莫)
(知其法也或曰乾道八年陳曠易之)嘉定四年黃守㽦又更箭籌治
屏壺新作鼔角如舊制(州扁乃蔡待制修所書後改用徐待制兢篆書會水)
(災棄去復用舊額云)
衙樓在州治東南四十步嘉定四年黃守㽦重修
手詔亭在儀門外東廡與衙樓對紹興十八年宗守
穎建
宣詔亭在州治前與儀門對宣和元年趙守資道建
拜詔亭在州西永福院嘉定八年俞守建建
班春亭在儀門西廡嘉定四年黃守㽦建嘉定十六
年齊守碩重修
清平閣在節愛堂右山上舊在堂前賀參政允中以
守蕭洽清平而名淳熙三年尤守袤重建慶元二
年劉守坦之徙今地
見山閣在宅堂後
靜鎮堂在小廳左唐李嘉祐為守竇常南薰集贊之
有雅登郎位靜鎮方州之句故名嘉定六年俞守
建重建
君子堂在静鎮堂前太平興國三年畢文簡士安來
守真宗有君子人之稱故名慶元元年周守曄重
建(詳見牧守門尤守袤詩云堂堂文簡公一世䕫與臯君子哉若人此言聖所褒遺愛在斯民誰)
(能薦牲牢獨有坐嘯地清風仰彌高)
節愛堂在君子堂右舊名燕豫淳熙四年尤守袤重
建取節用愛人之義更今名(尤詩云誰憐窮山民糠籺不自贍紛紛死)
(溝壑往往困征斂夫惟節與愛是謂仁且儉揭兹聖人言聊用自鍼砭又記云過静鎮堂之左少)
(南為方池並池而南墻壁障礙敗屋傾欹公厨以積醪醴問諸故老曰此昔之燕豫堂也池舊有橋)
(横縱齊度其東為草堂今皆毁撤後人因基築臺以望月其下枕池為小閣名曰清平臺庳且隘不)
(快登覽人跡罕至亦漸頹圯余既徙臺於參雲亭之後榜曰匿峯以望北山平夷舊基更作堂曰樂)
(山以望西山之秀而池光山色且蔽於閣而不得見也迺徙閣於池之南因燕豫堂之基别為堂曰)
(節愛取節用愛人之義旁為挾廊而上與樂山堂通池之北石崖盤踞土壤所壅䟽剔理脉發露呈)
(顯如枕股膊如覆囷廩如黿鼉之背負土而出西望連岡疊嶂間厠隠顯如擁鬟髻如展旌旆如風)
(檣陣馬排闥而入其南則帢幘二峯角立明秀若偉丈夫冠劍而坐雙塔亭亭影插天半於是仰山)
(俯池遠樹近石環列先後若相拱揖煙消日出層樓飛閣浮虚跨空如展圖畫如望蓬萊之雲氣也)
(夫昔人經始莫不相山川之宜度面勢之便其所建立如紀綱法度井井然悉有條理一定而不可)
(易後人見其敝而不能復也始出已意變更之易其東則西廢撤其左而右病遂使昔之勝槩日就)
(湮没今余非能有所增創也大抵無改前規無廢後觀便覺天宇開明岩壑增秀林木水鳥皆有喜)
(色而後知昔人之規模可因而不可變也爰刻諸石以識顛末尚告來者嗣有葺焉始欲跨池為橋)
(仍其舊池上有老梅惜不忍伐遂不復作)
霞起堂在静鎮堂後淳熙三年尤守袤建取孫綽賦
赤城霞起之句嘉定十二年喻守珪重建(尤自為記云雙)
(岩堂踞两崖之間獨得地勝其下面牆廣不尋丈擁蔽心目不快人意予首闢之牆之外糞壤所瀦)
(乃墾乃夷得舊址焉撤廢亭於射圃移植其上榜曰凝思取孫興公賦所謂凝思幽岩者也亭之前)
(有敗屋數椽東面西上榱棟橈折隅奧庳仄乃改創為堂三楹南鄉與静鎮堂相直因名曰霞起繇)
(雙岩而望静鎮直若引繩其外繞以回廊上連參雲以為風雨游觀之備爰植美竹以經緯之於是)
(堂成而勝益奇前所未睹披豁呈露天若開而明地若廣而敞景物若增益而富晨煙夕霏萬化千)
(變近峯遠嶺間見層出皆可不出簷廡而盡得之噫是亦足以廣心志蕩塵垢而非苟以為娛也惟)
(此邑神仙所宅昔號勝處自經大旱遂成陋邦而山川之秀不異今昔或謂予當單乏之際顧為此)
(不急之務然取材於舊課工於卒不市一木不役一民而使隘者敞窒者通弊者新則亦何害於政)
(哉苐廢材不足以支久尚能十稔若其革而鼎之以俟後之君子始役於淳熙三年正月已未成於)
(二月壬午)
凝思堂在霞起堂後淳熙四年尤守袤建(尤詩云失脚墮塵網)
(牒訴裝吾懷公庭了官事時來坐幽齋天風肅泠泠山鳥鳴喈喈我思在何許獨對蒼然崖)
雙岩堂在凝思堂後慶歷八年元守絳建紹興十七
年曾守惇增修之(謝伋詩云埋没雙岩已百年班班勝事謾流傳幸陪佳客揮犀)
(塵實欠傾城舞繡筵故老風流寒似鐵月卿英妙筆如椽拂衣便欲故山去復恐眼中無此賢)
樂山堂在清平閣下淳熙三年尤守袤建取仁者樂
山之義慶元二年劉守坦之徙閣于今地前為堂
後為挹爽(尤詩云草堂有遺基榛莽歲月久我來始經葺挹翠開戶牖羣山供笑傲萬象)
(皆奔走所以名樂山欲企仁者壽)
和青堂在小廳右慶元四年葉守籈重建取杜甫雲
水長和島嶼青之句
集寶齋在清平閣右舊在雙巖堂左治平四年葛守
閎建蓋集葛元司馬承禎柳公權及近世名人翰
墨刻其間故名嘉定元年李守兼徙今處羅致金
石刻以實之(陳通判貽範為之記)
參雲亭在雙巖堂左山上慶歷七年元守絳建嘉定
十六年齊守碩重新之前有羅漢樹頗奇怪(元自為記)
(云州治据大固山介天台括蒼之間北直大海潮汐遡江薄城而羣山阸束水不得肆慶歷五年夏)
(山泐海溢踰城殺人萬餘漂室廬幾半州既殘毁明年予來守兹土拊視凋瘵慼然出涕迺循周官)
(聚養萬民之法恤孤獨收介特招徠安輯之問軍政昔之關成過更疲佚不壹迺取尺籍伍符而均)
(齊之問吏蠧昔之彊宗囊槖為姦積歲勞豪忽厭飫豢腴貧者擠轉溝瀆没齒不享升斗之澤迺為)
(定規釐一隠括料姦擿譎牢不容罅參是數物信以諗之灋以束之故民罷者興兵勤者休吏窮者)
(給繕戎械治囷廪全官廬秩祠宇表㕓閈齊簿領平獄岸一一悉力問水害之繇昔之負城之民刳)
(去客土日以薄圯是有水敗迺因新城出帑金以購材募工礱石累甋環周表裏外内九門飾之樓)
(觀縋木于門牝牡相函外水方悍以禦其怒作十竇窗栽以密石内水方淹以䟽其惡又鑿渠貫城)
(厮為三支達壅渟清餘波距川斵十二石杠蜿蜒跨渠舟車朅來行者不病旬歲而工既於是秋水)
(復攻城不没者三板乃循闉闍垂木闔窗或持編管或捧簣土輔堅窒隙扞有餘壯巳而水無以縱)
(遂復故道昔之刺史廨舍在山谷間滔襄之餘雖不甚壞而潮波洄汩鞠為淖洿大凡署所以朝夕)
(處君命之地不可以不葺乃培偃瀦支蔽阤即舊而新之廨之四隅有樓及亭列峙而五至是摧圯)
(悉欲全之則重煩里旅然士大夫必有退公息偃之地乃取城闉賸材於二山之交作雙岩堂廡緣)
(山椒作參雲亭天空地迥萬象在下射有長圃飲有曲水賓友衎衎雅歌哨壺日為文酒之樂粤今)
(年春州人縱遊鼓舞於庭除之下有賓擊節而歌曰昔民昏墊今民庶蕃昔民齎咨今民熙熙惟君)
(憂樂兮與民共之天惠其寧兮無以君歸予聞之甚喜因詶之曰予斷斷然一介臣素性狷直重以)
(蹇連之分孤鳴自哀而朝廷不加誅葺名為二千石幸為僚諸君皆文學政事之選交修補察以裨)
(不逮繇是不為司敗之讁爾大抵刺史能休戚千里若政之媺惡則有輿論蓋春秋之法興作始事)
(必書予是以雜為之記以俟後之知者曾守幾詩云大暑不可避微涼安可尋雲亭非濁世竹樹有)
(清隂近海風先集山高日易沉無因見明月螢火亂更深)
玉霄亭在參雲亭左紹興十七年曾守惇建取玉霄
峯而名嘉定十六年齊守碩修後軒(尤守袤記云台州南西北)
(三面逼山獨東望諸峯差遠雲煙空濛外際溟海蓬萊方丈想見其處舊有小亭在子城之上紹興)
(丁卯南豐曾史君谹父改創更名玉霄距今三十年摧敗傾欹岌嶪欲壓其下昔有茂林脩竹今皆)
(剪伐錯為民居溷圊羅列汚穢喧囂遊者嘆息余乃披剃蠲疏載芟載除四為繚牆以限外塗下建)
(石柱上跨飛閣出亭之外又有六尺凡楹棟榱桷之朽撓疊瓴級甓之缺折丹黃粉漆之陊剥皆易)
(而新之方連周阹可倚可眺晨挹灝氣夕延素月山川城郭盡在几席之下凭欄四望疊嶂環繞手)
(揮絲桐目送飛鴻飄飄乎如乘雲御風身在物表州之宴游於是為勝乃刻亭柱以紀歲月云曾)
(和李舉之詩云新亭崛起最高峯無數遥岑翠掃空恐有謝公留屐齒為開摩詰畫屏風倚江楊柳)
(自高下照水杏花能白紅正羡渭川千畝竹清隂分借賴隣翁王廉清云憶昔新亭敞玉霄使君)
(髯舅意飄飄春風瀲灧黃金盞明月參差紫玉簫歌吹舊蹤空草木風流閒話屬漁樵憑欄無限凄)
(涼意寂寞寒江落暮潮)
舒嘯亭在參雲亭後舊名匿峯淳熙四年尤守袤建
取孫綽賦匿峯千嶺之句紹興元年江守乙祖更
今名(尤有詩云小亭在山背不見山巍巍但見四面風輻凑朝宗之深藏固甚智自牧甘處卑)
(一謙受四益是以能不危)
駐目亭在參雲亭右慶歷七年元守絳建取杜甫曠
望延駐目之句嘉定十六年齊守碩重建(尤詩云攀梯上)
(甓級小憩得危亭一覽盡寥廓四山聳寒青浩若淩太虚翩如逐遐征昏花拭病目望處增雙明)
解纓亭在參雲亭東嘉定四年黃守㽦重建
澄碧亭在静鎮亭左廡跨池舊名興移淳熙十年史
守彌正增水閣更今名
瑞蓮亭在節愛堂前池心舊名玉虹嘉定四年黃守
㽦以平橋獲蓮更今名
凝香閣在静鎮堂左嘉定六年俞守建建且名
赤城奇觀在郡圃後山上舊名覽輝慶元三年劉守
坦之建開禧元年葉守箋更今名
雙瑞軒在赤城奇觀後嘉定四年黃守㽦以粟九穗
麥兩岐故名
梅臺在赤城奇觀前開禧元年錢守文子建下臨巨
壑有梅數十本焉
桃源在郡圃嘉定二年黃守㽦建自參雲亭後循雙
岩堂而上植桃百餘蓋倣劉阮故事云(黃有詩云本自深村)
(老圃來偶分符竹到天台漫山幸可容桃李莫待劉郎去後栽)
熙春館在手詔亭西淳熙十年史守彌正建
和豐樓在天台館南慶元四年葉守籈建
多旨樓在三酒務北慶元四年葉守籈建
推勘院在州東南二里舊在資聖寺西後廢嘉定六
年俞守建徙今地
濟糶倉一在報恩寺一在吉祥寺嘉定四年黃守㽦
建(用緡錢二萬為之本秋則糴春夏則糶糶價平歲不踊歉歲特損嘗請于朝乞以此錢循環毋)
(隸他用從之詳見規畫及序文)
養濟院在中津橋南舊在資聖寺下嘉定四年黃守
㽦徙今地内有坊二曰安老慈幼屋總二十楹(嘗以)
(錢置官民田一十二頃有奇地山園一頃一十六畝有奇歲可得穀一千七百石有奇錢七十九貫)
(有奇又歲以千緡給他費度可贍百口廢疾者縱不入亦量給之日用什物各有差提督官吏典直)
(卒及醫職皆具嘗自為之記且請于朝如濟糶倉法云)
安濟坊在司理院後嘉定四年黃守㽦建先是病囚
無所棲止散之城樓祠宇若僧廬三門數有死者
黃乃為此以處之卧坐百用皆具(監臨典直以下一如養濟法米)
(鹽藥餌取之賍罰錢冬給衾與薪炭)
漏澤園在城東法安院側初奉旨建嘉定四年黃守
㽦重新之先是地止三十餘畝守以僧行力不任
近舍有民王姓者自為之守四繚以墻其後屢壞
民死皆道攅路瘞過者惻焉黃遣於東西南三隅
比城五里循古城根山宫梅花園後嶺麻車衕等
處括遺骸一千五百餘迺先葺舊園且求園外地
及威神院側後嶺庵三所置新園永為邦人聚葬
之地焉(舊園内立墻墻内分為若干層層分為若干穴自東取西或自南取北每穴地廣七)
(尺脩一丈比葬掘深五尺每三層横穿一溝溝廣三尺深六尺仍相一低處筧溝水出溪約可瘞一)
(千五百四十八人餘三所可瘞二千五百人有地而無力者官量給其費宗室命士大五千小二千)
(餘則大三千小一千五百俗尚火化有諭而不格者亦助之錢錢稍下於瘞巳化而願以灰骨葬者)
(聽其暴露無主者一百七十餘人棺損者易之瘞於舊園如前式)
右自推勘院以下非廨舍然皆繫民政故附見之
通判廳
廳在州西五十步淳熙五年通判管銳重建
芝秀堂在廳左以有紫芝産於棟故名
登瀛堂在廳右慶元三年通判趙彦衛以欽廟所賜
唐十八學士像刻于壁故名
景沂堂在登瀛堂右
歲寒堂在景沂堂後
蓮風閣在宅堂後側有流花渚漾花池後有翠麓
雲水亭在後山上舊有觀蒼臺慶元三年通判趙彦
衛更今名
雲海亭在萬壑風煙右
月臺在宅堂右舊為雙蓮堂後廢嘉定十四年通判
何洙築臺更今名
嵐關在雲海亭右
梅榭在雲水亭右其側有梅峽及銀谷石於菟峩眉
嶺四處
萬壑風煙在後山上舊即雲水亭萬山拱揖一江演
迆井邑粲然在目最為奇勝慶元三年通判趙彦
衛徙亭而建且更今名
添差通判廳
廳在州東四十步舊為判官廳紹興十六年通判洪适
改建今廢(洪自記云天台之為郡環山枕海壤僻民愿牒訴簡少輸調有常平時從容見)
(謂無事故分曹授政絶贅冗者中興以來彯纓之士日進一官相承率三四輩員外置者無郡邑不)
(有紹興二年是邦始增治中凡五易而适至被命遲期者後復三人則兹員之設將踐武不廢乃裒)
(稡名氏官秩去來龕石壁間而繫之言曰昔昌黎韓公嘗謂邑丞貳令位偪而嫌文書視成一不敢)
(省有公負復歸尤焉曾主簿尉之不若丞於郡者亦然厥有不蹈其中萎腇不事事玩民戚休貪殘)
(放手漫不孰何曰此太守職也吾何干夫是之謂負官否則錚錚表襮召權市威上下相高矛楯崖)
(異吏不確其承民情不得直夫是之謂越位負其官不可越其位又不可然則奈何能使官不負位)
(不越清其心以求其平視著令唯謹外是而議夫何知)
分繡閣在廳左(洪自記云淛河以東層岡峭岑盤深繚復陸自會稽道天姥又百有餘里)
(才得夷曠之地十有五頃以為天台郡郡踐山作郛而餘麓及屹立之峯廢不可廬者亦十一二故)
(官寺民區鮮鉅麗之所十數年中監州始有以員外置者僑于城之巽隅距黃堂七百步而贏其職)
(業之商讞僚寀之謁請吏抱簿牘袂屬囂闤隘蹊間舉不以為便乃徙幕曹之舍為今所居與正員)
(相東西焉然規恢下窄榮奧埃墨無復明軒虚牖常佯敞豁之勝獨東偏有地斗大叢榛委甓蚓虺)
(所潛前沿後仍指為棄壤則薅刜畚治培基建閣以夏四月課材閱月而斤斧論功其高四尋衡袤)
(二十有七尺南北不及者九之一羣山縈環垂光獻狀可以分繡名風籜雲梢映燭左右目其堂曰)
(清閟閣之後舊有蔬畦更以嘉葩中穿小池可容蒲荷方行鶩狎至占位云休登臨亘望則岩姿之)
(四時煙霏雲采之隠見茂木敷隂幽禽諧聲過耳娛目景與意會間日觴朋命寀奕棋援琴放歌賦)
(詩灑然不自意其塵坌中也客有過之者曰人在天壤間以百年為須臾况宦游弗常席甫煖而趣)
(代今子來旬歲矣又如是而去何以兹閣為揖之曰人皆無以一生為寄則端節澡行崈勛著言期)
(與前英聯横能無以一官為不久則遵憲柅姦必有以美其政予年少質下若乘鴈雙鳬雖去來無)
(係於邦人然吾身朝夕于斯抑欲自適其適爾客憮然曰有是哉因泚筆而書之曾守谹父戲洪詩)
(云新營小閣面孱顔領客開樽紫翠間千里畫圖供徙倚一時名勝喜躋攀好風已破晚來暑小雨)
(不遮湖上山老子箇中殊不淺尚堪同醉看弓彎又題詩云治中妙言語洪濤瀉詞源向來羣玉)
(府纔下紫薇垣佐郡滄海傍憑軒望朝暾便欲乘輕車長歗登崑崙兹樓何縹緲千岩靄雲屯庭空)
(百吏散博山炷微熏重尋羨門輩仙事渺無垠何如對妙高舉手招德雲洪弟翰林邁寄題云新)
(閣何隆隆經營自兹歲其前山送青其下竹交翠景物日夕佳登臨春秋異治中公事暇領客共留)
(憩四坐歡相酬壽主真重意向來蓬瀛上視此無乃愧主稱客意好是事幸且置拄頰飽看山朝來)
(殊爽致)
清閟堂在分繡閣下(翰林邁寄題云昔聞王子猷借宅亦種竹此君固可喜人亦清)
(不俗伯氏貧而癯一飯不飽肉堂前自經始護此無盡綠一官歲強半餘日如轉燭待其長稚子而)
(巳牽歸轂何由享嘉蔭償我志願足應煩彼邦人日報平安福曾守谹父詩云洪郎雅吳語不減)
(賀季真開軒風煙上爽氣朝朝新手栽渭川竹坐對北海尊平生耐久朋歲晚獨此君此君不可疎)
(亦復未易親紛紛桃李行豈容託清塵退食静隠几微風冷衣巾乃知王子猷真是我輩人)
舞漪亭在清閟堂後
教授廳
廳在州學東二十五步嘉定八年教授姚自重修且建
宅堂
三益堂在廳右淳熙四年教授應春年建前有松竹
梅故名
隅山堂在三益堂前慶元五年教授方㽥建以東南
闖巾峯而名
東軒在廳左嘉定三年教授高松建
野思堂在隅山東南嘉定九年教授姚自建
立德亭在宅堂後射圃慶元五年教授方㽥因立武
學而建
判官廳
廳在州東七十步舊在今添差通判聽紹興十六年徙
杜家巷淳熙三年以舊比較務改建
推官廳
廳在州東五十步嘉定三年推官趙師回重建
遺直堂在廳後熙寧中孔文仲為從事手植檜于堂
後越八十年其甥曾幾來守揭今名(曾有詩六章用叔向古之)
(遺直為韻詩云三孔吾渭陽猶及見仲叔堂堂舍人公再拜但喬木長身一庭中勁氣九霄上思)
(公立朝時凛凛不可向如策登董相科賦作長卿語劉牢出外甥愧我不古老栢蜀人愛甘棠)
(召南思領客清越下作詩來歌之扶元祐幾閱歲諸公一無遺吾舅典型在神明力持栢葉松)
(其身在時公手植雜木誰所栽一錢初不直)
錄事廳
廳在州南六十步州院在焉宣和三年工曹陳槖建
青青堂在廳右以其前植竹取淇澳之語而名(石公孺記)
(云昔之言好竹者莫先王子猷子猷所至必種竹曰何可一日無此君耶又聞人有佳竹直造其庭)
(不見主人而去是真好竹者予謂子猷風流雅尚固足以超絶一時然知竹之為美而不知其所以)
(為美者果真好竹也哉夫人之所好非特為耳目之玩而巳猶將有所考焉故淇澳之詠自猗猗至)
(於青青自青青至於如簀則積德為愈成任事為愈重衛武公之德如是也使子猷知所以美而考)
(德焉則功業所見亦大矣會稽陳德應司台之工曹事廳之西為小堂無他嗜好唯植竹數百竿青)
(青然向成矣因命之曰青青堂蓋德應虚緣以應物薰然而致和直節凜凛有昂霄拂雲之氣真知)
(愛竹者高標&KR1272;厲久而不渝其亦有意乎武公之功業哉故予朝夕從之游相與傍徨不能去也然)
(德應嘗假黃岩臨海令遺愛戶有之曹事典獄小大之獄必以情台人德之甚飲食起居必為之禱)
(唯恐其去也後之人息於斯者猶將封殖此竹遂賦甘棠焉其亦何遠之有)
司理廳
廳在州南九十步司理院在焉嘉定七年司理吳焯重
建
司戶廳
廳在州南五十步宣和元年戶曹滕膺建(今堂内脊記有姓名門額)
(亦其所書云)
司法廳
廳在州南一十步淳熙九年司法朱孝倫重建
支鹽廳
廳在州東南報恩寺後開禧元年鹽官王栻以都監倉
改建
巡轄逓鋪廳
廳在崇和門外淳熙十年巡轄趙舜舉建
赤城志卷五
