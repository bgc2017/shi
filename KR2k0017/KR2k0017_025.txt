赤城志卷二十五宋陳耆卿撰
山水門七
水
仙居
永安溪在縣西二百一十里大小二源小源出馮師山
東流一百六里至曹村淺不可舟自曹村而下廣
二十步勝小艇又東至妃姑與大源會廣二十步
又東流六十七里而南勝二十石舟
曹溪在縣西九十里源出括蒼嶺南流四十里入大溪
嶺上有潭曰曹潭淳熙十四年令蘇光庭禱雨忽
有物蜿蜒而出一黑一黃以磬承之躍而入遂迎
止於潭下翌日大雨先是光庭夢有曹其姓者手
二小龍而至及是符其夢問潭何名則曰曹遂築
室以祠
櫸溪在縣西二十里源出處婺温三州流至同蓼溪入
大溪(孟大武詩云樵斧斫雲春谷暗漁楖敲月夜溪寒人甚稱之)
杜蜀溪在縣南二十里蜀王廟前頗窈險俗號杜濁按
廟記當為蜀也
彭溪在縣東二十里源出天台南流一百一十里入大
溪
蓼溪在縣西二十里源出永嘉杉崗北流一百十里入
大溪
南溪在縣西南二十九里源出永嘉杉崗北流五十里
入大溪
白水溪在縣東北四十里源出天台竹山溪南流一百
十五里入大溪
班溪在縣東五十八里源出天台縣竹山溪東流五十
里入大溪
馬嶺溪在縣西六十里源出東陽南流三十里入大溪
柘溪在縣西六十里源出馬嶺東流三十里入大溪
瞿溪在縣西七十里源出東陽南流三十里入大溪
土瀆溪在縣西八十里源出紫巖山北流五十里入大
溪
石井溪在縣西一百四里源出東陽南流一百二十里
入大溪
朱溪在縣西一百六里一名木溪源出括蒼嶺南流四
十里入瞿溪十里入大溪
㟏裏溪在縣西一百六里源出括蒼嶺南流三十里入
大溪
左溪在縣西一百七十里源出永嘉杉崗北流四十里
入大溪
真溪在縣西一百七十四里源出馮師山東流四十三
里入大溪
方溪在縣東一百七十八里源出永嘉北流一百二十
里入大溪
慈溪在縣西一百八十里源出括蒼嶺南流四十里入
大溪
盂溪山潭五曰老公潭在縣北二十里曰山王潭在縣
北二十五里曰孟椀潭在縣北三十五里曰馬篠
潭在縣北三十里曰桂坑潭在縣北三十里按舊
經馬篠即石藤石稜二夫人溺死處皇祐中令陳
㐮禱雨立應(陳有報雨詩二十韻有靈泉汲坎窞仙仗下嶙峋雷斧潜嗔樹天波忽灑)
(塵之句)
柘溪潭在縣西北三十里近張阜山中有古湫名广潭
泓深特甚前横石檻廣三丈許脩四丈有竒有石
室可容百人巖貯聖僧像且有石虎石馬之𩔖又
有大古藤一根故老云嘗有青蛇繞護或斧之則
流血焉下又有三湫湫外有泓水亦隨潮盈縮每
翕乾則有雨居人常以為候云
張阜潭在縣西北三十里山上其深峻處有石潭垂崖
飛瀑林木森然至者神竦後以崕石摧墮龍不潜
伏歘於山嶺洞側湧一砂潭每水清則見長鮪焉
會乞水必自石潭以次而升夜憩潭側旦則迎水
而去每潮長則砂潭之波浸没沙石潮退復平皆
云龍之潜升以時變化盖如此
彭溪潭在縣北四十里支𣲖䟽為四堰所溉田甚衆其
旁脩竹十頃民採擷以供衣食焉其後豪民奄據
剪耨幾盡淳熙十四年因作新廟遂嚴樵牧之禁
云
三井潭在縣東北三十里
罨源潭在縣西南四十里
天井潭在縣東六十里
馬鞍山潭在縣東六十里
左溪右溪潭在縣西南九十里韋羌深處
蒼山潭在縣東南一百里
深澄湖在縣東一十五里相傳開禧初有漁於此者見
巨魚長可二三丈因以物樅之獲一鱗如杯自後
出没不常或以為龍宅云
相湖在縣東一十五里水四時不涸嘗於網中得石刻
有相湖二字今尚存
虬湖在縣東一十五里以其水灣曲如虬故名今廢
黃赤湖在縣東南二十里脩廣皆數丈水四時如沸夏
飲毛骨凛凛冬飲則如湯故老云皇祐中嘗有龍
出没云
小西湖在縣西二十里吳給事芾所剏延袤數里傍有
亭舘凡十數
磬湖在縣東南二十五里父老云常有磬浮水上光采
奪目故名
赤湖在縣西七十里其初煙水極目有赤眼巨魚長丈
餘游泳其中今不復存湖亦半為田矣
蓴湖在縣東二十七里
蔡經井有九在縣東一十七里舊傳每汲其一八皆波
動兵火後存其五爾
瑶崱瀑在縣西五十里玉几山北源出項羽山流為二
潭潭之下巖三面壁立端截深峭可環以坐瀑緣
壁而下或雨初霽則飛流濺沫廣至十丈餘盖竒
觀也
民天泉在縣南三里
寧海
淮河源在縣東一百步桃源橋北經桐山羅坑湊黃墈
三十里入海周顕德三年令祖孝傑用水工黃允
德言謂縣北地坦夷宜鑿渠通海引舟入梁以通
百貨遂葉田七頃發民丁六萬浚之既而渠成視
其勢反卑於縣雖距海一舍而為堰者九重以兩
山水暴漲齧蕩堰閘遂止不浚時歲飢且寒役人
多死或云今縣北千人坑盖其時叢塚也元祐六
年羅提刑適重浚之亦無成今故道存焉
廣度河在縣治外繞城如帶俗名玉帶水云
大溪在縣西四十里源出桃花坑牛頭潭等處舊自草
湖並山東行距邑頗遠元祐中羅提刑適檄縣窒
之頗䟽鑿使近邑今去溪無半里民以為便
夷吳溪在縣西一十里源出靈公馬奥風廉等處東入
海
白渚溪在縣北一十五里源出白㠐山流三十五里入
鄞縣
馬紫溪在縣北二十里源出白嶠山東北流入港
湖瀆溪在縣西南三十五里源出天台石橋等處流至
雙港渡入海
上白溪在縣南四十五里俗呼狐嘯溪源出天台華頂
東北流八十里入餘魚溪又東流三十里入海
小鼈溪在縣南四十五里源出桐栢山東流二十里入
海
東溪在縣南七十五里源出屈母山西北三十里入寧
和溪
寧和溪在縣南九十里源出天台及屈母山北流四十
里又東流一十里入海
車溪在縣南九十里彌望皆細沙沙出鐵屑冶者陶鍊
成之
西溪在縣西北三十里
海游溪在縣南四十里東流五十里入海
峽溪在縣北六十里
柴溪在縣東北八十里
湫水潭三在縣東南一百里一名玉溪舊傳吳尚書屈
晃生子坦坦偕其毋隠於此尋化為龍毋亦尸解
葬其處世所謂龍毋山也隋開皇九年僧智顗自
建鄴至薄暮覩一大厦莫知何所扣戶有老嫗出
迎顗已悟為龍遂託宿焉姥云師遠來何以幸教
遂為鋪說且戒曰旱宜施雨姥受令惟謹翌日顗
去回視其處巳成湫矣按州城隍廟記既指為屈
坦今又以坦為湫水龍則是一人而主二祠豈神
之變化固無方耶(乾道四年加封城隍誥詞云至今台嶺之人想見玉溪之蹟與)
(毋俱隠既著一時之令名於民有功宜膺千載之命祀云)
白龍潭在縣西二十五里其上崇巖插空雲氣澒洞世
傳龍與茶山會見鱗甲澡瑩如玉雪然有一嫗廬
其前能以草木向背瞷龍出入其靈跡甚異
梁源潭在縣西三十里梁王山西蹬棧險絶人跡罕到
嘉定四年旱令趙善鏐因謁梁祠讀古碑遂訪求
得之方致禱雷發兩崖雨如注(石上有題名不書姓氏但云述同縡)
(謁盖紹聖丙子令高述禱雨而書也縡不知為誰父老傳述禱此時亦曾有龍見)
驢潭在縣西北四十里龍鬚山上有蛟時出其首如驢
故以為名山中崖石竒怪且多竅穴相傳鬼神出
沒其間
松巖潭三在縣西北七十里上潭險絶無逕中潭名煎
茶每禱則瀹茗焉有瀑布瀉其下水清淺遊魚可
數下潭圓徑三丈許上隘内寬水紺(闕)知淺深
乾道中禱雨僧墜鈸其中善水者沒而取之見其
下若大堂第晃潔可愛有龍枕石卧忽驤其首沒
者驚亟出俄而兩崖間水湧丈餘甘澍大洽焉
茶山黑龍潭三在縣北一百二十里其水三色中潭圓
如井上有飛瀑瀉其下崖谷詰屈如三葉屏風上
潭幾不可登
蘇思潭在縣西北一百二十里上有大木如屈盖然每
禱祈文書不如式即浮出或許雨則現燭光隠隠
若蓮華山多虎豹蛇虺之屬
視城坈潭在縣東南一百三十里凡旱禱必飯粟羹鱣
以祭得龜魚即雨又有雙峰潭同在其處皆號險
怪云
主簿潭在縣西二里崇教寺嶺下舊傳有一主簿出游
以馬躍溺死不知其所在後能顕異出雲雨今半
堙塞矣
石合潭在縣西一十里形如大石合故名凡禱雨送水
必會於此
石洩潭在縣東南三十里圓崖上有一穴徑數丈水清
且深
青雷潭在縣西北五十里其上一峯圓聳古木欝蟠樵
者至必有蛇逐之每乞雨則得金鰻云
徐家潭在縣東北九十里接盖蒼山每亢旱禱之輒有
雲氣蜿蜒如帶巳而大雨
大澤潭在縣西南一百里大龍山上紹聖三年令高述
禱雨嘗刻讃焉
石婆奥潭在縣東北六里
石門潭在縣北二十里源出剡中深不可測
帽尖山潭在縣東北三十里
梘潭在縣西三十里梁王山東
白龍山潭在縣東四十里
大雪潭在縣西北八十里
方石潭在縣西北八十里
石龍竇在縣西北七十里龍公㠗竇在石壁下世傳龍
於此出入其展轉挨擦處猶有痕焉下為大湫不
知源所從來但見竇水瀉下噴激如飛練崖上有
石龍竇三字
孝女湖在縣西三十里平野中有山特立名塔山山之
麓有湖舊傳唐時有汪氏女苦節不嫁耡織以奉
其親親好湖水其家距湖五里女日汲以供之親
沒建塔報焉人遂以此名湖與山凡大旱取之不
竭
青鏡湖在縣東南二里
草湖在縣西南一十里
九頃塘在縣西四十里包山呑麓其浸九頃歲産菡蓞
則旱生菱芡則豐土人候之甚驗有金銀鯽魚味
絶美然有魚艇則覆焉其神異多此𩔖
薛公井在縣東北九十步廣度坊側隆興二年令薛抗
重建且亭其上按此至東驛凡八井位按比辰之
次特廣且深自薛闓端餘次第甃治邑人蒙頼故
以其姓名之其後井堙亭廢嘉定十六年齊守碩
浚井復亭且為之記云
市西井在縣西六十步名透瓶泉暑月以銀鐵等噐汲
之皆沁出寒冽特甚
後郭井在縣西九十七步淳熙十三年邑人蕭氏女重
修
妙相寺前井在縣東一百一十六步
晟家街井在縣北一百七十步
桃源橋井在縣東一百八十步
方家井在縣東二百步
東驛井在縣東一百一十五步初鑿時於地中得石刻
云下有石骨接天姥水旱如一隆興二年主簿黃
橒甃治之
新泉井在縣學講堂前紹熙五年因有泉溢出令李知
微浚之
石井在縣西北五十里閬風臺上
石井在縣西北八十里崖上近石龍竇圓廣丈餘深不
可測下有石鑊圍一丈深四尺許其凹窪處正如
鑊然盖溪水所經也或有石墜井歲月磨蕩盡為
圓石以出今邑人多有之
麻源水簾在縣西七十里有洞深廣坐可十數人瀑水
緣崖而下日照如水晶簾盛夏有寒氣
冷水泓在縣西五里旱不枯涸夏冽而冬温
尾閭在縣東海中與海門馬筋相直惟高山可望其水
湍急䧟為大渦者十餘舟檝不敢近舊傳為東海
泄水處(詳見夷堅志)
鴈蒼瀑在縣西北四十里大壑中雙崖壁立瀑從空飛
注石上聲出雷霆餘沫噴灑暑時暮秋旁多亂石
可坐上有龍井土人以綆測之深百六十尋沿磴
數丈有小石洞洞中石紋如龍鱗燁燁有光上有
石窗唐末有道士居之自言江州人嘗取松葉茯
苓以自給年百餘歲後不知所終
赤城志卷二十五
