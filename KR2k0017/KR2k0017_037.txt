赤城志卷三十七宋陳耆卿撰
風土門二
土俗
古言廣谷大川異制民生其間異俗俗誠有異也轉移
之則在人焉州介東南之陬承平時號無事里無貴客
百姓饜漁獵不識官府建炎後官吏叢脞兵旅繹騷民
生産作業益艱自是機變繁滋有逐末而閧於争者幸
王化密邇風雅日奏薰郁涵浸遂為文物之邦儻誠身
以為民先俾禮義四達豈非學士大夫之責而尚可議
俗耶參故常列風土盖古人記歲時之意今不復贅而
惟以名守令勸戒列焉盖不惟學士大夫之責而尤為
政者之責也
僊居令陳密學襄勸學文
咨汝邑父老夫人之為善莫善於讀書為學學然後知
禮義孝悌之教故一子為學則父母有養一弟為學則
兄姊有愛一家為學則宗族和睦一鄉為學則閭里康
寧一邑為學則風俗美厚雖有惡人將變而為善矣今
天子三年一選士雖山野貧賤之家子弟苟有文學必
賜科名身享富貴家門光寵戶無繇役庥蔭子孫豈不
為盛事哉予自到任以來居常憫爾邑民不識為學父
子兄弟不相孝友鄉黨鄰里不相存恤其心汲汲惟争
財競利為事以至身冐刑憲鞭笞流血而不知止予甚
哀焉奈何奉行天子詔條不可私恕每刑一人若傷膚
髮而汝邑民不知予心乃相扇熾囂訟成獄自以為能
使予日不得食夜不得寢以與汝斷弊略不能改是誠
何心雖然非汝百姓之樂於此也盖不知讀書為善之
故也前年曾有文書教諭汝鄉民令遣子弟入學于今
二年矣何其無人也古者十室之邑尚有忠信况今百
里之邑良民之子弟不少其間豈無聰明瓌茂朴美之
器可使為公卿者然而不使之為學真可惜也今汝父
老歸告而子弟速令來學予其擇明師而教誨之庶幾
有成如前所說予明年十二月官滿即去汝父老亟其
聽予言(李守兼䟦云密學陳公昔宰僊居作勸學文歲正元日因耆老来賀使門人管師復宣讀於庭)
(時皇祐二年也初海邦僻左人未知學及是風俗翕然丕變詩書理義之澤訖今百餘年漸漬深矣袤及千里)
(絃誦之聲洋溢人才軰出掄魁造士諫臣碩輔名蹟相望豈惟上之人作成之功與其山川炳靈之驗亦由前)
(軰鉅公格言遺訓近接其耳嘿感其心有以致之然爾兼承乏為州之二年始克以斯文鏤板傳示學者冀吾)
(父兄子弟之賢相與紬繹而誦味之嘗原公之勸誨在於父母有養兄姊有愛宗族和睦閭里康寧風俗美厚)
(此學之要亦其效也若乃身享富貴家門光寵理之固然否則有命矣然未有不學而能致此亦猶韓文公經)
(訓乃菑畬之說非以利言曉人之法當如是爾兼輙因繕寫題其後)
勸俗文
為吾民者父義(能正其家)母慈(能養其下)兄友(能愛其弟)弟恭(能敬其兄)子
孝(能事父母)夫婦有恩(貧窮相守為恩若棄妻不養夫喪改嫁皆是無恩也)男女有别
(男有婦女有夫分别不亂)子弟有學(能知禮義廉耻)鄉閭有禮(歲時寒暄有以思意往来)
(燕飲序老少坐立拜起)貧窮患難親戚相救(借貸錢穀)婚姻死喪隣保
相助無作盗賊無學賭博無好争訟無以惡凌善無以
富吞貧行者遜路(少避長賤避貴輕避重去避来)耕者遜畔(地有界畔不相侵奪)
班白者不負戴於道路(子弟負重執役不令老者擔挈)則為禮義之俗
矣
和鄭閎中僊居詩十一首
我愛僊居好三年理尚寬民雖罹網罟政未息風瀾(邑民)
(大水之後困於賦役予欲少息然州縣科率勢不獲巳者比嘗有之)憫物刑多省勞心席
少安祗慚無惠術求配古人難
我愛僊居好民純不用拘閭閻興禮遜囹圄長榛蕪網
闊奸逾少風恬惡自無一年人已信感激謝張弧
我愛僊居好臨民必以誠簿書無日暇訟獄積年生(予始)
(至邑姦豪有以債負憑折細民田土者迹驗分明予治而歸之或有年深而無稽者亦忘詞訟三年分戸二千)
(凡有産而無業積年空納其租許其還主者不可勝數)百疾求箴補千鈞待凖平
嗟予不如古斯道未能宏
我愛僊居好安民去百姦誠心雖照物政體昧循環喜
有綱條立慙無教令頒二年憂且病王事豈能閒
我愛僊居好慙無德政馨下車時問疾治獄且空囹老
吏貧歸里(有老吏余彬者貧無以自給每歸耕田里數月而後出聽之)蒼生餒在庭
惟憂澤未至豈敢凟邦刑
我愛僊居好園池日退居馴禽来鶴鶴野水進徐徐(園鑿)
(新沼引水經竹林間以環流釣翁臺習坎嘉魚二亭)草木通樵采(圃有短垣薪樵桐子之屬時為)
(邑民所拾)桑麻有老鋤猶言民未樂更待寢刑書
我愛僊居好家無十數人民窮惟有疾俸薄不知貧弟
妹閒成癖妻孥老未淳自餘無所恨寸禄及偏親
我愛僊居好公餘日在房憂民極反覆責已未周詳法
律行隨手詩書坐滿箱老来須向學多病喜平康
我愛僊居好隆儒尠大方諸生令講藝童子俾升堂(公暇)
(每有童子十數人至堂上教授經書或試之詩)買地興民學(因孔子廟後修起學舍買三家之地)
(以廣其基)驅車下黨庠(予每出行諸鄉遇有小學則下以觀童子)三年邑未化官
滿意徬徨
我愛僊居好經營盡國工庶民心喜悦小邑勢尊隆萬
瓦如雲合千題不日礱自非仁惠術愧子一觀風
我愛僊居好官卑分巳盈才非漢循吏道似魯狂生擊
柝心雖樂觀風志未平寧如孟夫子不食去齊卿(守令賦詠)
(甚多獨錄此者以其言皆切於厲俗而多拳拳責巳愛民之意盖僊居稱善治規摹昉此推一縣則一州可知)
(也)
蕭守振示邦人詩
我本江海人來守僊佛國年豐訟牒稀公事不留積豈
無一罇酒約客飛大白重念此邦人朝飽不謀夕頃遭
兩旱荒十九皆菜色城中多餓莩倒死臭燻陌幸兹連
歲豐粒米棄狼籍嬉嬉不營生便爾輕麰麥三日天不
雨沙田已龜拆十家九無儲何以度饑厄我為此邦憂
夜眠不安席願天歲歲豐願爾痛儉嗇一年三年儲三
年九年食堯湯雖在上豐歉豈可測(唐守仲友䟦云示邦人詩五言二十)
(八句前台守蕭公侍郎作也台居山海間易水旱民媮於魚鹽惰農靡費故公作是詩以諭之仲友入境覽山)
(川問風俗惜田事鹵莽思有以勸戒之鑱公詩於石以永邦人之思云)
天台令鄭至道諭俗七篇
縣令之職所以承流宣化於民為最親民不知教令之
罪也予自至官觀爾百姓日以争訟来至于庭其間多
違理逆德不孝不悌凌犯宗族結怨鄰里以至婚姻之
際多事苟合殊無恩義五服之親問以服紀全然不知
浮浪盜販之人日益加衆如此者皆由風俗鄙陋教道
未至兼修學從宦之家少小人無所觀法若不曉告而
加之罪是罔民而刑之也今採諸經傳擇其文理易明
而可以感動人之善心者為諭俗七篇百姓各以此更
相訓教率而行之禮義之風必從此始若順爾舊俗反
予教言恣意任情必犯刑禁
孝父母
父兮生我母兮鞠我拊我畜我長我育我顧我復我出
入腹我欲報之德昊天罔極故孝子之事親居則致其
敬養則致其樂病則致其憂喪則致其哀祭則致其嚴
所以為厚德之報也昔周文王事父王季每雞初鳴則
衣服至於寢門外問左右曰今日安否如何左右曰安
文王乃喜其有不安則左右以告文王文王色憂行不
能正步王季復膳然後亦復初凡食上必自視寒煖食
下問所膳然後退其後武王亦如此事文王不敢有加
焉然則不孝其親而欲子孫事我以孝豈可得也漢石
奮為上大夫老歸於家其子石建為郎中令已老每五
日一歸省親入諸子之舍問侍者取其親中衣身自洗
濯復與侍者不敢令其親知之夫貴者之事親猶如此
况於賤乎晉王祥性至孝繼母不慈每使掃除牛下祥
愈恭謹父母有疾衣不解帶湯藥必親嘗母常欲生魚
時天寒冰凍祥解衣將剖冰求之忽有雙鯉躍出其孝
誠所感如此雖然此言其能養父母者也孝之道又不
止於能養而巳故孟子曰惰其四肢不顧父母之養一
不孝也博奕好飲酒不顧父母之養二不孝也好貨財
私妻子不顧父母之養三不孝也從耳目之欲以為父
母戮四不孝也好勇鬪狠以危父母五不孝也禮記亦
曰居處不莊非孝也事君不忠非孝也涖官不敬非孝
也朋友不信非孝也戰陳無勇非孝也五者不遂灾及
其親敢不敬乎孝經曰居上而驕則亡為下而亂則刑
在醜而争則兵三者不除雖日用三牲之養猶為不孝
也如此則所謂孝者又貴乎修身謹行不辱其親非獨
養口體而已今爾百姓父母在則私分異財離居各食
從妻子之歡忘天性之愛且禮曰父母在不有私財又
曰子甚宜其妻父母不悦則出之子不宜其妻父母曰
彼善事我子行夫婦之禮没身不衰然則私貨財順妻
子豈為孝乎
愛兄弟
兄弟者同受形於父母一氣所生骨肉之至親者也詩
曰凡今之人莫如兄弟死喪之威兄弟孔懷言死喪則
相恤也又曰脊令在原兄弟急難兄弟䦧於牆外禦其
侮言患難則相救也昔衛宣公有子二人曰伋曰夀伋
被謗宣公遣往齊使盗待於路欲殺之夀知以告伋使
勿去伋曰棄父之命不可夀遂先行為盗所殺伋後至
曰夀何罪請殺我盜又殺之故詩人作二子乘舟之詩
思之也晉王祥王覽異母兄弟也母朱氏待祥不慈祥
被楚撻覽年數歲輙涕泣抱持之朱氏屢以非禮使祥
覽輙與俱又雪使祥妻覽妻亦往共之朱氏患之乃止
又嘗使人以毒酒殺祥覽知之與祥争酒飲朱氏遂奪
之自後朱氏與祥饌覽必先嘗夫異母兄弟猶如此况
同母乎南唐江州陳氏七代同居族人數百口每食鋪
廣席以次就坐有犬百餘頭共食一槽一犬不至餘犬
為之不食禽獸猶如此况於兄弟乎今爾百姓不明禮
義悖逆天性生雖同胞情同胡越居雖同室迹猶路人
以至計分毫之利而棄絶至恩信妻子之言而結為死
怨豈知兄弟之義哉後漢薛包好學篤行弟子求分財
異居包不能止乃中分其財奴婢引其老者曰與我共
事久若不能使也田廬取其荒頓者曰吾少時所理意
所戀也器物取其朽敗者曰我素所服食身心所安
也弟子數破其産輙復賑給嗚呼兄弟叔姪之不和皆
因争財之不平使能少慕薛包之風豈復有争也哉
睦宗族
親者身之所自出祖者又親之所自出則愛吾身與吾
親者不可以不尊祖推尊祖之心順而下之則宗族者
皆祖之遺體可不敬乎睦族者尊祖之義也古者聖人
等人情之輕重立為五服以别親疎以定上下上以治
祖禰下以治子孫旁以治兄弟歲時之間合族以食序
以昭穆别以禮義使之生則有恩以相歡死則有服以
相哀然後宗族之義重今爾百姓多逆人理不知族屬
苟有忿怨不能自勝則執持棒仗恣相毆擊豈擇尊長
也力足以勝之斯毆之矣我富而族貧則耕田佃地荷
車負擔之役皆其族人豈擇尊長也財足以養之斯役
之矣此皆風俗薄惡人倫之深害也
恤隣里
古者五家為比使之相保五比為閭使之相愛四閭為
族使之相葬五族為黨使之相救五黨為州使之相賙
五州為鄉使之相賓如此則百姓之情歡欣交通而和
睦之道著矣孟子曰鄉田同井出入相友守望相助疾
病相扶持則百姓親睦盖為此也禮記言居鄉之禮年
長以倍則父事之十年以長則兄事之五年以長則肩
隨之見父之執不使之進不敢進不使之退不敢退不
問不敢對其於道路則父之齒隨行兄之齒鴈行所任
輕則併之重則分之以至斑白者不負戴於道路則古
人所以待鄉黨之老者又如此也鄉飲酒之禮於歲十
二月率鄉黨之民會聚飲酒以正齒位長者坐少者立
老者食以厚少者食以薄所以示民以孝悌之道也其
有禍患則隣里之人同其憂故曰隣有喪舂不相(相謂以聲)
(相勸)里有殯不巷歌行弔之日不飲酒食肉焉漢萬石君
居鄉里其子慶為内史醉歸入外門不下車萬石君聞
之怒而不食慶惶恐請罪萬石君責之曰内史入閭里
里中長老皆走避内史坐車中自如豈當如此自後慶
及諸子入里門常趨至家王吉居長安東家有大棗木
垂吉庭中其婦取以㗖吉後知之乃去其婦東家聞之
欲伐其棗隣里共止之因請吉令還婦里中為之語曰
東家有樹王陽婦去東家棗全去婦復還又曹節素仁
厚鄰人有失豕者相似詣門認之節不與争後所失豕
自還隣人大慙送歸所認豕并謝節笑而受之夫古人
所以睦隣里者如此今爾百姓以富役貧以強凌弱以
少犯長豈知古人所以交隣里之意哉
重婚姻
男女有别然後夫婦有義夫婦有義然後父子有親婚
姻者禮之本所以合二姓之好上以事先祖下以繼後
世可不謹乎是以婚姻有納采問名納吉納徵請期五
者之禮皆主人設几筵於家廟而受之所以敬婚姻也
古者男女非有行媒不相知名非受幣不交不親故齋
戒以告鬼神為酒食以召鄉黨僚友所以厚其别也夫
幽則質於鬼神明則證以鄉黨然後行婚姻之禮則男
女不可以苟合也如此及婚禮既成男子親迎受之於
母也母送之門戒之曰往之女家必敬必戒無違夫子
以順為正者教以為婦之道也既而出於大門男先率
女女從男夫婦之義由此始也盖婦人從人者也幼從
父兄嫁從夫夫死從子男先而女後則從人之義也質
明婦執棗栗榛脩以見舅姑成婦禮也舅姑入室婦以
特豚饋明婦順也舅姑降自西階婦降自阼階以著代
也古人於婚禮之義如此今爾百姓婚姻之際多不詳
審閨闈之間恩義甚薄男夫之家視娶妻如買鷄豚為
婦人者視夫家如過傳舍偶然而合忽爾而離滛奔誘
略之風久而愈熾誠可哀也
正喪服
禮記曰三年之喪何也曰稱情而立文以别親疎貴賤
之節而不可損益也創大者其日久痛甚者其愈遲三
年者所以為至痛極也斬衰苴杖食粥枕塊所以為至
痛飾也人生天地之間有血氣之屬莫不知愛其類今
鳥獸失其羣匹越月踰時反其故鄉則翔回鳴號然後
能去之故有血氣之屬莫智於人故人於其親也至死
不窮將由夫邪滛之人則彼朝死而夕忘之然而從之
則鳥獸之不若也將由夫修飾之君子則三年之喪若
駟馬過隙之易然而從之是無窮也故先王為之中制
止於三年使足以成文理則去之矣然則何以期年曰
天地則已易矣四時則已變矣其在天地之間者莫不
更始焉故以期也九月以下則漸殺之使弗及也故三
年以為隆期九月以為間小功緦麻以為殺上取法於
天下取法於地中取法於人人所以羣居和一之理盡
矣斬衰貎若苴齊衰貎若枲大功貎若止小功緦麻容
貎可也此哀之發於容體者也斬衰之哭若往而不返
齊衰之哭若往而返大功之哭三曲而偯小功緦麻哀
容可也此哀之發於聲音者也斬衰唯而不對齊衰對
而不言大功言而不議小功緦麻議而不及樂此哀之
發於言語者也斬齊三日不食齊衰二日不食大功三
不食小功緦麻再不食父母之喪既殯食粥朝一溢米
暮一溢米齊衰之喪疏食水飲不食菜果大功之喪不
食醯醬小功緦麻不飲醴酒此哀之發於飲食者也父
母之喪居廬寢苫枕塊不脱絰帶齊衰之喪居堊室編
蒲而寢大功之喪寢有席小功緦麻牀可也此哀之發
於居處者也斬衰布三升齊衰布四升五升六升大功
七升八升九升小功十升十一升十二升緦麻十五升
此哀之發於衣服者也聖人取於人情制為五服其等
降如此今爾百姓親屬相犯問以服紀年月皆言不知
以此觀之則死時不為服服而不終其制者亦多矣其
去禽獸豈遠哉
重本業
古有四民曰士曰農曰工曰商士勤於學業則可以取
爵祿農勤於田畝則可以聚稼穡工勤於技巧則可以
易衣食商勤於貿易則可以積財貨此四者皆百姓之
本業自生民以来未有能易之者也若能其一則仰以
事父母俯以育妻子而終身之事畢矣不能此四者則
謂之浮浪游手之民浮浪游手之民衣食之源無所從
出若不為盗賊即私販禁物一旦身被拘執䧟於刑禁
小則鞭笞肌膚大則編配絞斬破蕩家産離棄骨肉方
此之時欲為四民之業而何可得也
臨海令彭仲剛續諭俗五篇
崇忠信
人之所以異於禽獸者以有人理也人理莫大於忠信
忠則不欺於君信則不欺於人人能内不欺心外不欺
人然後可以為人而異於禽獸矣苟能力行不息則明
無人非幽無鬼責天地祐之鬼神福之親族信之鄉黨
敬之其在世也豈不樂哉若不忠不信懷私飾詐内以
欺心外以欺人則人理絶滅去禽獸不遠矣如此則明
有官府之典刑幽有鬼神之譴責不協於親族不齒於
鄉黨又何利焉三代之時人人有士君子之行雖小夫
賤隸婦人女子皆知蹈履忠信不敢為欺何必古之時
近世如包孝肅公尹京時民有自陳某人以白金百兩
寄我其人死矣以金還其子子不肯受願召其子還之
尹召其子其子辭曰亡父未嘗以白金寄人兩人相遜
久之又嘗親見田間一老農時當大旱人皆訴以求蠲
税獨不肯訴問其故曰老夫田偶得蔭注實不傷若雷
例去訴是欺天也又見一老吏有鄰人訴事於郡囑以
三十千後果得理其老吏遣人送三十千還之云此事
乃知州自判我實不曾致力不敢欺心受此錢也後其
子登科人以為不欺之報又浙西有一牙儈之子登科
人賀之答曰老夫自小為牙以至今日未嘗欺瞞官司
一文税錢所以獲此報將来兒子受得官中俸錢亦無
愧也如此數事皆可謂不欺心不欺人者矣今每見詞
訟動飾欺詐或有偽作契劵揩改簿約負財賴業設詐
規利隠減財産規避賦役本因喧争便稱被打本因討
索便稱打劫情態萬狀虚偽百端皆是自欺其心以欺
他人豈不大可耻哉
崇儉素
儉美德也古人之所寳也禹大聖人也帝舜稱其德曰
克儉於家人君富有天下猶以儉為德况民庶乎故曰
儉德之共也又曰儉常足人能崇尚儉素深自撙節省
口腹之欲抑耳目之好不作無益以害有益不務虚飾
以喪實費食可飽而不必珍衣可煖而不必華居處可
安而不必麗吉凶賓客可備禮而不必侈如此則一身
之用易供而一歲之計可給既免稱貸舉息俯仰求之
又且省事寡過安樂無事故富者能儉則可以長保貧
者能儉則可以無饑寒豈不美哉今世之人不知以儉
為美德而反以儉相鄙笑往往縦目下之欲而不恤後
來飾一時之觀而不顧實患亦可謂愚矣故富饒之家
日朘月削寖以不足中人之産積逋累欠寖以貧困於
是見利忘義苟求妄取兼并争奪放僻邪侈無所不為
農工商販之家朝得百金暮必盡用博奕飲酒以快一
時一有不繼立見饑凍於是相攘相詐甚至盗竊身䧟
刑辟妻子流離原其所由皆不知崇尚儉素之過也
戒忿争
一朝之忿可以亡身及親錐刀之事可以破家蕩業故
忿争不可以不戒也大抵忿争之起其初甚微而其禍
甚大所謂涓涓不壅將為江河綿綿不絶或成網羅人
能於其初而堅忍制伏之則無事矣性猶火也方發之
初滅之甚易既已燄熾則焚山燎原不可撲滅豈不甚
可畏哉俗語云得忍且忍得戒且戒不忍不戒小事成
大試觀今人忿争致訟以致身亡及親破蕩家業者其
初亦豈有大故哉被人少有所擊觸則必忿被人少有
所侵凌則必争不能忍也則詈人而人亦詈之毆人而
人亦毆之訟人而人亦訟之相怨相讎各務相勝勝心
既熾無緣可遏此亡身及親破家蕩業之由也莫若於
其將忿之初則便忍之纔忍過片時則必便清凉矣於
其欲争之初則且忍之果所侵有利害徐以禮懇問之
不從而後徐訟之於官可也若蒙官司見直行之稍峻
亦當委曲以全隣里之義如此則不傷財不勞神身心
安寧人亦信服此人世中安樂法也比之忿鬪争競喪
心費財伺候公庭俯仰胥吏拘繫囹圄荒廢本業以至
亡身及親破家蕩業者不亦遠乎
謹戸田
常人之家每被官司追呼禁繫不得安寧者多緣戶門
之事田産之争此最不可不謹也大抵税賦宜及早輸
納不使違期差役合依理承認不須妄糾以至交易尤
當審細須防卑幼寡婦重疊私輟之類致有違碍又須
錢物過度牙保契要之類凡事分明具張取問親隣依
限投印契書即時交物抱稅無紐債負以凖折交易無
擡虚價以蒙昧親隣無詭名隠寄以避免賦役無廣作
四至以包佔他業抱税則盡其數不可使少抱未抱則
還其錢不可使代納已典而就賣者酬其價限滿而取
贖者聽其贖有隣而執恡者從其恡理曲而被訴者還
其業其或理直而有争競則當聞之於官不可強種強
割強種強割勢必鬪争忽有殺傷必遭刑敗至如分析
財産務在和平寧可崇篤親屬損已分以資骨肉不可
争訴州縣竭家資以奉吏胥如前數事苟能謹守力行
無貪小利以不念大患無見目前以不恤後来無争虛
氣以不思實禍如此則追呼不至其門刑責不及其身
在家無耗費之財與人無争忤之怨豈不樂哉
修隂德
人之所以能安身立家長育子孫者不可但恃其智力
而已必積行隂德而後為天地之所祐鬼神之所福則
其身康強其家昌盛其子孫逢吉苟惟矜恃智力多行
不義不祐於天地不福於鬼神未有不禍敗而覆亡也
若不在其身必在其子孫故隂德不可以不修也夫所
謂隂德者何也知善之可欲而力行之知不善之不可
為而不為不求知不責報不以隠顯二其心夫是之謂
隂德能行隂德者不矜智以詐愚不逞勇以苦怯不倚
強以凌弱不挟衆以暴寡不以口腹之欲而戕害物命
不以已私之利而妨害他人凡事之有負於心有害於
人者皆不忍為也凡事之有便於人有利於衆者皆所
樂為也寧可輸人便宜不可討人便宜苟能如是豈不
為天地所祐鬼神所福哉如近世所見人行數事皆獲
善報或平價糶穀求濟飢民或高貲置産深憐失業或
得業即時受税不使虚掛名籍或買業亦許收贖不欲
奪其祖産或周旋族黨閭里極其歡心或存撫鰥寡少
弱時加賑恤見人不善委曲勸訓聞人禍患多方解救
修橋道以便行人築堰埭以利農畆散藥食以濟病民
為粥食以食餓者憐男女之無歸而為之婚嫁憫旅喪
之不舉而為之津遣收棄子於路而養育以俟其長拾
遺物於道而標記以待其取如此之類不一而足往往
身獲夀考家道興隆子孫蕃盛隂德之報豈誣也哉
熊守克勸農十首
雪漬冰濡土脉肥趁時舉趾莫教違荷蓑早合衝煙去
負耒遲須帶月歸
低田傍海仰依山雨即横流旱即乾時決時瀦能自力
轉成沃壤不為難
蒸涵萌動戴芒芽小廪先儲種自嘉天暖地腴當亟播
好蠲甲穀潤田家
九農主客兩相依以富資貧政所宜要彼力耕吾有望
借糧借種莫遲遲
巳田自種樂為農不肯勤耕奉主翁勸汝回心毋見錯
秋成獲利兩家同
黃巖出榖半丹丘使指新疏萬壑流築堰未妨齊著力
旱天隨取灌高疇
午村茅舍起炊烟夫帶兒耕餒在田赤飯黃羹須婦饁
往来莫憚走東阡
蠶月農須雨及時三眠纔起食嫌遲採桑風雨無辭苦
指日繅成白雪絲
臘時得雪喜重重春到而今雨又通麥自十分堪指擬
更當力穡順年豐
唆伊争訟真伊賊勸你休和是你師縱使勝来耕已廢
得便宜處失便宜
李守兼戒事魔十詩
勸爾編氓莫事魔魔成剗地禍殃多家財破蕩身狼籍
看取胡忠季子和
白衣夜會說無根到曉奔逃各出門此是邪魔名外道
自投刑辟害兒孫
金鍼引透白蓮池此語欺人亦自欺何似田桑家五畆
雞豚狗彘弗違時
莫念雙宗二會經官中條令至分明罪流更溢三千里
白佛安能救爾生
生時只遣事犁鉏有智宜令早讀書莫被妖僧相誘引
此人決脊尚囚拘
蚩蚩女婦太無知喫菜何須自苦為料想阿童鞭背後
中心雖悔何能追
僊居舊有祖師堂坐落當初白塔鄉眼見菜頭頭落地
今人諱說吕師囊
貴賤家家必有尊如何捨祖事魔神細思父母恩難報
蚤轉頭来孝爾親
肉味魚腥喫不妨隨宜茶飯守家常朝昏但莫為諸惡
底用金爐爇乳香
官家為是愛斯民臨遣知州誨爾諄願爾進知庠序教
怕嫌爾做事魔人
赤城志卷三十七
