陳書卷一
唐散騎常侍姚思廉撰
本紀第一
高祖上
高祖武皇帝諱覇先字興國小字法生吳興長城下若
里人漢太丘長陳寔之後也世居潁川寔玄孫準晉太
尉準生匡匡生逹永嘉南遷為丞相掾歴太子洗馬出
為長城令悦其山水遂家焉嘗謂所親曰此地山川秀
麗當有王者興二百年後我子孫必鍾斯運逹生康復
為丞相掾咸和中土斷故為長城人康生盱眙太守英
英生尚書郎公弼公弼生步兵校尉鼎鼎生散騎侍郎
高高生懷安令詠詠生安成太守猛猛生太常卿道巨
道巨生皇考文讚高祖以梁天監二年癸未歲生少俶
儻有大志不治生産既長讀兵書多武藝明逹果斷為
當時所推服身長七尺五寸日角龍顔垂手過膝嘗遊
義興館於許氏夜夢天開數丈有四人朱衣捧日而至
令高祖開口納焉及覺腹中猶熱高祖心獨負之大同
初新喻侯蕭暎為吳興太守甚重高祖嘗目高祖謂僚
佐曰此人方將遠大及暎為廣州刺史高祖為中直兵
參軍随府之鎮暎令高祖招集士馬衆至千人仍命高
祖監宋隆郡所部安化二縣元不賓高祖討平之尋監
西江督護高要郡守先是武林侯蕭諮為交州刺史以
裒刻失衆心土人李賁連結數州豪傑同時反臺遣高
州刺史孫冏新州刺史盧子雄將兵擊之冏等不時進
皆於廣州伏誅子雄弟子略與冏子姪及其主帥杜天
合杜僧明共舉兵執南江督護沈顗進寇廣州晝夜苦
攻州中震恐高祖率精兵三千卷甲兼行以救之頻戰
屢捷天合中流矢死賊衆大潰僧明遂降梁武帝深歎
異焉授直閣將軍封新安子邑三百戶仍遣畫工圖高
祖容貌而觀之其年冬蕭暎卒明年高祖送喪還都至
大庾嶺會有詔高祖為交州司馬領武平太守與刺史
楊㬓南討高祖益招勇敢器械精利㬓喜曰能剋賊者
必陳司武也委以經略高祖與衆軍發自番禺是時蕭
勃為定州刺史於西江相會勃知軍士憚遠役隂購誘
之因詭說㬓㬓集諸將問計高祖對曰交趾叛渙罪由
宗室遂使僣亂數州彌歴年稔定州復欲昧利目前不
顧大計節下奉辭伐罪故當生死以之豈可畏憚宗室
輕於國憲今若奪人沮衆何必交州討賊問罪之師即
回有所指矣於是勒兵鼔行而進十一年六月軍至交
州賁衆數萬於蘇歴江口立城柵以拒官軍㬓推高祖
為前鋒所向摧陷賁走典徹湖於屈獠界立砦大造船
艦充塞湖中衆軍憚之頓湖口不敢進高祖謂諸將曰
我師已老將士疲勞歴歲相持恐非良計且孤軍無援
入人心腹若一戰不捷豈望生全今藉其屢奔人情未
固夷獠烏合易為摧殄正當共出百死決力取之無故
停留時事去矣諸將皆默然莫有應者是夜江水暴起
七丈注湖中奔流迅激高祖勒所部兵乘流先進衆軍
鼓譟俱前賊衆大潰賁竄入屈獠洞中屈獠斬賁𫝊首
京師是歲太清元年也賁兄天寳遁入九真與劫帥李
紹隆收餘兵二萬殺德州刺史陳文戒進圍愛州高祖
仍率衆討平之除鎮遠將軍西江督護高要太守督七
郡諸軍事二年冬侯景寇京師高祖將率兵赴援廣州
刺史元景仲隂有異志將圖高祖高祖知其計與成州
刺史王懷明行臺選郎殷外臣等密議戒嚴三年七月
集義兵於南海馳檄以討景仲景仲窮蹙縊於閣下高
祖迎蕭勃鎮廣州是時臨賀内史歐陽頠監衡州蘭裕
蘭京禮扇誘始興等十郡共舉兵攻頠頠請援於勃勃
令高祖率衆救之悉擒裕等仍監始興郡十一月高祖
遣杜僧明胡穎將二千人頓于嶺上并厚結始興豪傑
同謀義舉侯安都張偲等率千餘人來附蕭勃聞之遣
鍾休悦說高祖曰侯景驍雄天下無敵前者援軍十萬
士馬精彊然而莫敢當鋒遂令羯賊得志君以區區之
衆將何所之如聞嶺北王侯又皆鼎沸河東桂陽相次
屠戮邵陵開建親尋干戈李遷仕許身當陽便奪馬仗
以君疎外詎可暗投未若且住始興遥張聲勢保此太
山自求多福高祖泣謂休悦曰僕本庸虚蒙國成造往
聞侯景渡江即欲赴援遭值元蘭梗我中道今京都覆
沒主上蒙塵君辱臣死誰敢愛命君侯體則皇枝任重
方岳不能摧鋒萬里雪此冤痛見遣一軍猶賢乎已乃
降後旨使人慨然僕行計決矣憑為披述乃遣使閒道
往江陵禀承軍期節度時蔡路養起兵據南康勃遣腹
心譚世遠為曲江令與路養相結同遏義軍大寳元年
正月高祖發自始興次大庾嶺路養出軍頓南野依山
水立四城以拒高祖高祖與戰大破之路養脫身竄走
高祖進頓南康湘東王承制授高祖員外散騎常侍持
節明威將軍交州刺史改封南野縣伯六月高祖修崎
頭古城徙居焉高州刺史李遷仕據大臯遣主帥杜平
虜率千人入灨石魚梁高祖命周文育將兵擊走之遷
仕奔寧都承制授高祖通直散騎常侍使持節信威將
軍豫州刺史領豫章内史改封長城縣侯尋授散騎常
侍使持節都督六郡諸軍事軍師將軍南江州刺史餘
如故時寧都人劉藹等資遷仕舟艦兵仗將襲南康高
祖遣杜僧明等率二萬人據白口築城以禦之遷仕亦
立城以相對二年三月僧明等攻拔其城生擒遷仕送
南康高祖斬之承制命高祖進兵定江州仍授江州刺
史餘如故六月高祖發自南康南康灨石舊有二十四
灘灘多巨石行旅者以為難高祖之發也水暴起數丈
三百里間巨石皆沒進軍頓西昌有龍見於水濱高五
丈許五采鮮耀軍民觀者數萬人是時承制遣征東將
軍王僧辯督衆軍討侯景八月僧辯軍次湓城高祖率
杜僧明等衆軍及南川豪帥合三萬人將會焉時西軍
乏食高祖先貯軍粮五十萬石至是分三十萬以資之
仍頓巴丘會侯景廢簡文帝立豫章嗣王棟高祖遣兼
長史沈衮奉表於江陵勸進十一月承制授高祖使持
節都督會稽東陽新安臨海永嘉五郡諸軍事平東將
軍東揚州刺史領會稽太守豫章内史餘竝如故三年
正月高祖率甲士三萬人彊弩五千張舟艦二千乘發
自豫章二月次桑落洲遣中記室參軍江元禮以事表
江陵承制加高祖鼓吹一部是時僧辯已發湓城會高
祖於白茅灣乃登岸結壇刑牲盟約進軍次蕪湖侯景
城主張黑棄城走三月高祖與諸軍進剋姑孰仍次蔡
洲侯景登石頭城觀望形勢意甚不悦謂左右曰此軍
上有紫氣不易可當乃以&KR0008;䑰貯石沉塞淮口緣淮作
城自石頭迄青溪十餘里中樓雉相接諸將未有所决
僧辯遣杜崱問計於高祖高祖曰前柳仲禮數十萬兵
隔水而坐韋粲之在青溪竟不渡岸賊乃登高望之表
裏俱盡肆其凶虐覆我王師今圍石頭須渡北岸諸將
若不能當鋒請先往立柵高祖即於石頭城西横隴築
柵衆軍次連八城直出東北賊恐西州路斷亦於東北
果林作五城以遏大路景率衆萬餘人鐡騎八百餘匹
結陣而進高祖曰軍志有之善用兵者如常山之蛇首
尾相應今我師既衆賊徒甚寡應分我兵勢以弱制彊
何故聚其鋒銳令必死於我乃命諸將分處置兵賊直
衝王僧志僧志小縮高祖遣徐度領弩手二千横截其
後賊乃却高祖與王琳杜龕等以鐵騎悉力乘之賊退
據其柵景儀同盧輝略開石頭北門來降盪主戴冕曹
宣等攻拔果林一城衆軍又剋其四城賊復還殊死戰
又盡奪所得城柵高祖大怒親率攻之士卒騰柵而入
賊復散走景與百餘騎棄矟執刀左右衝陣陣不動景
衆大潰逐北至西明門景至闕下不敢入臺遣腹心取
其二子而遁高祖率衆出廣陵應接會景將郭元建奔
齊高祖納其部曲三千人而還僧辯啟高祖鎮京口五
月齊遣辛術圍嚴超逹於秦郡高祖命徐度領兵助其
固守齊衆七萬填塹起土山穿地道攻之甚急高祖乃
自率萬人解其圍縱兵四面擊齊軍弓弩亂發齊平秦
王中琉矢死斬首數百級齊人收兵而退高祖振旅南
歸遣記室參軍劉夲仁獻捷於江陵七月廣陵僑民朱
盛張象潜結兵襲齊刺史温仲邕遣使來告高祖率衆
濟江以應之會齊人來聘求割廣陵之地王僧辯許焉
仍報高祖高祖於是引軍還南徐州江北人随軍而南
者萬餘口承制授高祖使持節散騎常侍都督南徐州
諸軍事征北大將軍開府儀同三司南徐州刺史餘竝
如故及王僧辯率衆征陸納於湘州承制命高祖代鎮
揚州十一月湘東王即位於江陵改大寳三年為承聖
元年湘州平高祖旋鎮京口三年三月進高祖位司空
餘如故十一月西魏攻䧟江陵高祖與王僧辯等進啓
江州請晉安王以太宰承制又遣長史謝哲奉牋勸進
十二月晉安王至自潯陽入居朝堂給高祖班劒二十
人四年五月齊送貞陽侯淵明還主社稷王僧辯納之
即位改元曰天成以晉安王為皇太子初齊之請納貞
陽也高祖以為不可遣使詣僧辯苦爭之往返數四僧
辯竟不從高祖居常憤歎密謂所親曰武皇雖磐石之
宗遠布四海至於剋雪讎恥寧濟艱難唯孝元而已功
業茂盛前代未聞我與王公俱受重寄語未絶音聲猶
在耳豈期一旦便有異圖嗣主高祖之孫元王之子海
内屬目天下宅心竟有何辜坐致廢黜遠求夷狄假立
非次觀其此情亦可知矣乃密具袍數千領及錦綵金
銀以為賞賜之具九月壬寅高祖召徐度侯安都周文
育等謀之仍部列將士分賞金帛水陸俱進是夜發南
徐州討王僧辯甲辰高祖步軍至石頭前遣勇士自城
北踰入時僧辯方視事外白有兵俄而兵自内出僧辯
遽走與其第三子頠相遇俱出閤左右尚數十人苦戰
高祖大兵尋至僧辯衆寡不敵走登城南門樓高祖因
風縱火僧辯窮廹乃就擒是夜縊僧辯及頠丙午貞陽
侯遜位百僚奉晉安王上表勸進十月己酉晉安王即
位改承聖四年為紹泰元年壬子詔授高祖侍中大都
督中外諸軍事車騎將軍揚南徐二州刺史持節司空
班劒鼓吹並如故仍詔高祖甲仗百人出入殿省震州
刺史杜龕據吳興與義興太守韋載同舉兵反高祖命
周文育率衆攻載於義興龕遣其從弟北叟將兵拒戰
北叟敗歸義興辛未高祖表自東討留高州刺史侯安
都石州刺史杜稜宿衛臺省甲戍軍至義興丙子拔其
水柵秦州刺史徐嗣徽據其城以入齊又要南豫州刺
史任約共舉兵應龕載齊人資其兵食嗣徽等以京師
空虚率精兵五千奄至闕下侯安都領驍勇五百人出
戰嗣徽等退據石頭丁丑載及北叟來降高祖撫而釋
之以嗣徽寇逼卷甲還都命周文育進討杜龕十一月
己夘齊遣兵五千濟渡據姑孰高祖命合州刺史徐度
於冶城寺立柵南抵淮渚齊又遣安州刺史翟子崇楚
州刺史劉仕榮淮州刺史柳達摩領兵萬人於胡墅渡
米粟三萬石馬千匹入於石頭癸未高祖遣侯安都領
水軍夜襲胡墅燒齊船千餘艘周鐡虎率舟師斷齊運
輸擒其北徐州刺史張領州獲運舫米數千石仍遣韋
載於大航築城使杜稜據守齊人又於倉門水南立二
柵以拒官軍甲辰嗣徽等攻冶城柵高祖領鐡騎精甲
出自西明門襲擊之賊衆大潰嗣徽留柳達摩等守城
自率親屬腹心往南州采石以迎齊援十二月癸丑高
祖遣侯安都領舟師襲嗣徽家口於秦州俘獲數百人
官軍連艦塞淮口斷賊水路先是太白自十一月丙戍
不見乙夘出於東方丙辰高祖盡命衆軍分部甲卒對
冶城立航渡兵攻其水南二柵柳逹摩等渡淮置陣高
祖督兵疾戰縱火燒柵烟塵漲天賊潰爭舟相排擠溺
死者以千數時百姓夾淮觀戰呼聲震天地軍士乘勝
無不一當百盡收其船艦賊軍懾氣是日嗣徽約等領
齊兵水步萬餘人還據石頭高祖遣兵往江寧據要險
以斷賊路賊水步不敢進頓江寧浦口高祖遣侯安都
領水軍襲破之嗣徽等乘單舸脱走盡收其軍資器械
己未官軍四面攻城自辰訖酉得其東北小城及夜兵
不解庚申逹摩遣使侯子欽劉仕榮等詣高祖請和高
祖許之乃於城門外刑牲盟約其將士部曲一無所問
恣其南北辛酉高祖出石頭南門陳兵數萬送齊人歸
北者壬戍齊和州長史烏桓遠自南州奔還歴陽江寧
令陳嗣黃門侍郎曹朗據姑孰反高祖命侯安都徐度
等討乎之斬首數千級聚為京觀石頭采石南州悉平
收獲馬仗船米不可勝計是月杜龕以城降二年正月
癸未誅杜龕於吳興龕從弟北叟司馬沈孝敦並賜死
二月庚申高祖遣侯安都周鐡虎率舸艦傋江州仍頓
梁山起柵甲子敕司空有軍旅之事可騎馬出入城内
戊辰前寧遠石城公外兵參軍王位於石頭沙際獲玉
璽四紐高祖表以送臺三月戊戌齊遣水軍儀同蕭軌
庫狄伏連堯難宗東方老侍中裴英起東廣州刺史獨
孤辟惡洛州刺史李希光并任約徐嗣徽等率衆十萬
出柵口向梁山帳内盪主黃叢逆擊敗之燒其前軍船
艦齊頓軍保蕪湖高祖遣定州刺史沈泰吳郡太守裴
忌就侯安都共據梁山以禦之自去冬至是甘露頻降
於鍾山梅崗南澗及京口江寧縣境或至三數升大如
奕棋子高祖表以獻臺四月丁巳高祖詣梁山軍廵撫
五月甲申齊兵發自蕪湖丙申至秣陵故治高祖遣周
文育屯方山徐度頓馬牧杜稜頓大航南己亥高祖率
宗室王侯及朝臣將帥於大司馬門外白虎闕下刑牲
告天以齊人背約發言慷慨涕泗交流同盟皆莫能仰
視士卒觀者益奮辛丑齊軍於秣陵故縣跨淮立橋柵
引渡兵馬其夜至方山侯安都周文育徐度等各引還
京師癸夘齊兵自方山進及兒塘游騎至臺周文育侯
安都頓白土崗旗鼓相望都邑震駭高祖潜撤精卒三
千配沈泰渡江襲齊行臺趙彦琛於瓜步獲舟艦百餘
艘陳粟萬斛即日天子總羽林禁兵頓於長樂寺六月
甲辰齊兵潛至鍾山龍尾丁未進至莫府山高祖遣錢
明領水軍出江乘要擊齊人糧運盡獲其船米齊軍於
是大餒殺馬驢而食之庚戍齊軍踰鍾山高祖衆軍分
頓樂遊苑東及覆舟山北斷其衝要壬子齊軍至玄武
湖西北莫府山南將據北郊壇衆軍自覆舟東移頓郊
壇北與齊人相對其夜大雨震電暴風拔木平地水丈
餘齊軍晝夜坐立泥中懸鬲以爨而臺中及潮溝北水
退路燥官軍每得番易甲寅少霽高祖命衆軍秣馬蓐
食遲明攻之乙卯旦自率帳内麾下出莫府山南吳明
徹沈泰等衆軍首尾齊舉縱兵大戰侯安都自白下引
兵横出其後齊師大潰斬獲數千人相蹂藉而死者不
可勝計生執徐嗣徽及其弟嗣宗斬之以徇追奔至於
臨沂其江乘攝山鍾山等諸軍相次克捷虜蕭軌東方
老王敬寳李希光裴英起等將帥凡四十六人其軍士
得竄至江者縳荻筏以濟中江而溺流屍至京口翳水
彌岸丁巳衆軍出南州燒賊舟艦己未斬劉歸義徐嗣
彦傅野猪於建康市是日解嚴庚申蕭軌東方老王敬
寳李希光裴英起皆伏誅高祖表解南徐州以授侯安
都七月丙子詔授高祖中書監司徒揚州刺史進爵為
公增邑并前五千戸侍中使持節都督中外諸軍事將
軍尚書令班劒鼓吹甲仗竝如故并給油幢皂輪車是
月侯瑱以江州入附遣侯安都鎮上流定南中諸郡八
月癸卯太府卿何敳新州刺史華志各上玉璽一高祖
表以送臺詔歸之高祖是日詔高祖食安吉武康二縣
合五千戶九月壬寅改年曰太平元年進高祖位丞相
錄尚書事鎮衛大將軍改刺史為牧進封義興郡公侍
中司徒都督班劒鼓吹甲仗皂輪車竝如故丁未中散
大夫王彭牋稱今月五日平旦於御路見龍跡自大社
至象闕亘三四里庚申詔追贈高祖考侍中光祿大夫
加金章紫綬封義興郡公謚曰恭十月甲戍敕丞相自
今入問訊可施别榻以近扆坐二年正月壬寅天子朝
萬國於太極東堂加高祖班劍十人并前三十人餘如
故丁未詔贈高祖兄道談散騎常侍使持節平北將軍
南兗州刺史長城縣公謚曰昭烈弟休光侍中使持節
驃騎將軍南徐州刺史武康縣侯謚曰忠壮食邑各二
千戶甲寅遣兼侍中謁者僕射陸繕策拜長城縣夫人
章氏為義興國夫人丁卯詔贈高祖祖侍中太常卿謚
曰孝追封高祖祖母許氏吳郡嘉興縣君謚曰敬妣張
氏義興國太夫人諡曰宣二月庚午蕭勃舉兵自廣州
度嶺頓南康遣其將歐陽頠傅泰及其子孜為前軍至
於豫章分屯要險南江州刺史余孝頃起兵應勃高祖
命周文育侯安都率衆討平之八月甲午進高祖位大
傅加黃鉞劒履上殿入朝不趨贊拜不名并給羽葆鼔
吹一部其侍中都督錄尚書鎮衛大將軍揚州牧義興
郡公班劒甲仗油幢皂輪車竝如故丙申加高祖前後
部羽葆鼓吹是時湘州刺史王琳擁兵不應命高祖遣
周文育侯安都率衆討之九月辛丑詔曰肇昔元胎剖
判太素氤氲崇建人皇必憑洪宰故賢哲之后牧伯征
於四方神武之君大監治乎萬國又有一匡九合渠門
之賜以隆戮帶圍温行宫之寵斯茂時危所以貞固運
泰所以光熙斯乃千載同風百王不刊之道也太傅義
興公允文允武廼聖廼神固天生德康濟黔首昔在休
期早隆朝寄遠踰滄海大拯交越皇運不造書契未聞
中國其亡兵凶總至哀哀噍類譬彼窮牢悠悠上天莫
云斯極否終則泰元輔應期救此將崩援茲已溺乘舟
履輦架險浮深經略中途畢殱羣醜洎乎石頭姑孰流
髄履腸一朝指撝六合清宴是用光昭下武翼亮中都
雪三后之勍讎夷三靈之巨慝堯台禹佐未始能階殷
相周師固非云擬重之以屯剝餘象荆楚大崩天地無
心乘輿委御五胡薦食競謀諸夏八方棋跱莫有匡救
彊臣放命黜我沖人顧影於荼孺之魂甘心於寗卿之
辱却按下髻求哀之路莫從竊鈇逃責容身之地無所
公神兵奄至不日清澄惟是孱蒙再膺天錄斯又巍巍
蕩蕩無德而稱焉加以仗兹忠義屠彼妖逆震部夷氛
稽山罷祲番禺蠡澤北鄙西郊殱厥凶徒罄無遺種斯
則兆民之命修短所懸率土之基興亡是頼於是刑禮
兼訓㳂革有章中外成平遐邇寧一用能使陽光合魄
曜象呈暉棲閣遊庭抱仁含信宏勲該於厚地大道格
於玄天羲農炎昊以來卷領垂衣之世聖人濟物未有
如斯者也夫備物典策桓文是膺助理陰陽蕭曹不讓
未有功高於㝢縣而賞薄於伊周凡厥人祗固懷延佇
實由公謙撝自牧降損為懷嘉數遲回永言增歎豈可
申兹雅尚久廢朝猷宜戒司勲敬升鴻典且重華大聖
媯汭惟賢盛德之祀無忘公侯之門必復是以殷嘉亶
甫繼后稷之官堯命羲和纂重黎之位況其本枝攸建
宜誓山河者乎其進公位相國總百揆封十郡為陳公
備九錫之禮加璽紱遠遊冠綠綟綬位在諸侯王上其
鎮衛大將軍揚州牧如故策曰大哉乾元資日月以貞
觀至哉坤元憑山川以載物故惟天為大陟配者欽明
惟王建國翼輔者齊聖是以文武之佐磻磎藴其玉璜
堯舜之臣榮河鏤其金版况乎體得一之鴻姿寧陽九
之危厄拯横流於碣石撲燎火於崑岑驅馭於韋彭跨
蹍於齊晉神功行而靡用聖道運而無名者乎今將授
公典策其敬聽朕命日者昊天不弔鍾亂於我國家綱
漏吞舟彊胡内贔茫茫宇宙惵惵黎元方足圓顱萬不
遺一太清否亢橋山之痛已深大寳屯如平陽之禍相
繼上宰膺運康救兆民鞠旅於滇池之南揚旌於桂嶺
之北懸三光於已墜謐四海於羣飛屠猰窳於中原斮
鯨鯢於濛汜蕩寧上國光啓中興此則公之大造於皇
家者也既而天未悔禍夷醜薦臻南夏崩騰西京蕩覆
羣胡孔熾藉亂乘間推納藩枝盗假神器冢司昏撓旁
引宼讎既見貶於桐宫方謀危於漢閣皇運已殆何殊
贅旒中國摇然非徒如綫公赫然投袂匡救本朝復莒
齊都平戎王室朕所以還膺寳歴重履宸居挹建武之
風猷謌宣王之雅頌此又公之再造於皇家者也公應
務之初登庸惟始三川五嶺莫不窺臨銀洞珠宫所在
寧謐孫盧肇釁越貊為災番部阽危勢將淪殄公赤旗
所指袄壘洞開白羽纔撝兇徒粉潰非其神武久喪南
藩此又公之功也大同之末邊政不修李賁狂迷竊我
交愛敢稱大號驕恣甚於尉陀據有連州雄豪熾於梁
碩公英謩雄筭電掃風行馳御樓船直跨滄海新昌典
澈備履艱難蘇歴嘉寧盡為京觀三山獠洞八角蠻陬
逖矣水寓之鄉悠哉火山之國馬援之所不屆陶璜之
所未開莫不懼我王靈爭朝邊候歸賝天府獻狀鴻臚
此又公之功也自寇虜陵江宫闈幽辱公枕戈嘗膽提
劒撫心氣涌青霄神飛紫闥而番禺連率本自諸夷言
得其朋是懷同惡公仗此忠誠乘機勦定執沛令而釁
鼔平新野而據鞍此又公之功也世道初艱方隅多難
勲門桀黠作亂衡嶷兵切池隍衆兼夷獠公以國盗邊
警知無不為䘏是同盟誅其醜類莫不魚驚鳥散面縛
頭懸南土黔黎重保蘇息此又公之功也長驅嶺嶠夢
想京畿緣道酋豪遞為榛梗路養渠率全據大都蓄聚
逋逃方謀阻亂百樓不戰雲梯之所未窺萬弩齊張高
輣之所非敵公龍驤虎步嘯吒風雲山靡堅城野無彊
陣清祅氛於灨石滅沴氣於雩都此又公之功也遷仕
凶慝屯據大臯乞活類馬騰之軍流民多杜弢之衆推
鋒轉鬭自北徂南頻歲稽誅寔惟勍虜公坐揮三略遥
制六竒義勇同心貔貅騁力雷奔電擊谷靜山空列郡
無犬吠之驚叢祠罷狐鳴之盗此又公之功也王師討
虜次屆淪波兵乏兼儲士有饑色公回麾蠡澤積榖巴
丘億庾之詠斯豐壺漿之迎是衆軍民轉漕曾無砥柱
之難艫舳相望如運敖倉之府犀渠貝胄顧蔑雷霆高
艦層樓仰捫霄漢故使三軍勇銳百戰無前承此兵糧
遂殄凶逆此又公之功也若夫英圖邁俗義旅如雲湓
壘猜攜用淹戎略公志唯同奬師克在和鵠塞非虞鴻
門是會若晉侯之誓白水如蕭王之推赤心屈禮交盟
人祗感咽故能使舟師竝路遠邇朋心此又公之功也
姑孰襟要崤函阻憑寇虜據其關梁大盗負其扃鐍公
一校裁撝三雄竝奮左賢右角沙潰土崩木甲殪於中
原氊裘赴於江水他他藉藉萬計千羣鄂坂之隘斯開
夷庚之道無塞此又公之功也義軍大衆俱集帝京逆
豎凶徒猶屯皇邑若夫表裏山河金湯嶮固疏龍首以
抗殿揃華岳以為城雜虜憑焉彊兵自若公回茲地軸
抗此天羅曾不崇朝俾無遺噍軍容甚穆國政方脩物
重覩於衣冠民還瞻於禮樂楚人滿道爭覩於葉公漢
老銜悲俱歡於司隸此又公之功也内難初静諸侯出
關外郡𫝊𤇺鮮卑犯塞莫非且渠當戶中貴名王冀馬
迾於淮南胡笳動於徐北公舟師步甲亘野横江殲厥
羣羝遂殫封狶莫不絓木而止戎車靡遺遇濘而旋歸
驂盡殪此又公之功也公克黜禍難劬勞皇室而孫寗
之黨翻啟狄心伊洛之間咸為虜戍雖金陵佳氣石壘
天嚴朝闇戎塵夜喧胡鼓公三籌既畫八陣斯張裁舉
靈鉟亦抽金僕咸俘醜類悉反高墉異李廣之皆誅同
龐元之盡赦此又公之功也任約叛渙梟聲不悛戎羯
貪婪狼心無改穹廬氊幕抵北闕而為營烏孫天馬指
東都而成陣公左甄右落箕張翼舒掃是攙搶驅其獫
狁長狄之種埋於國門椎髻之酋烹於軍市投秦坑而
盡沸噎滍水而不流此又公之功也一相居中自折彝
鼎五湖小守妄懷同惡公夙駕兼道秉羽仗戈玉斧將
揮金鉦且戒祅酋震懾遽請灰釘爇櫬以表其含弘焚
書以安其反側此又公之功也賊龕凶横陵虐具區阻
兵安忍憑災怙亂自古蟲言鳥跡渾沌洪荒凡或虔劉
未此殘酷公雖宗居汝潁世寓東南育聖誕賢之鄉含
章挺生之地眷言桑梓公私憤切卓爾英狀丞規奉筭
戮此大憝如烹小鮮此又公之功也亂離永久羣盗孔
多浙左凶渠連兵搆逆豈止千兵五校白雀黃龍而已
哉公以中軍無率選是親賢姦寇途窮漼然冰泮刑溏
(又作唐)之所文命動其大威雷門之間句踐行其嚴戮英
規聖跡異代同風此又公之功也同姓有扈頑凶不賓
憑藉宗盟圖危社稷觀兵匯澤勢震京師驅率南蠻已
為東帝公論兵於廟堂之上決勝於罇俎之間寇賈樊
滕浮江下瀨一朝揃撲無待甸師萬里澄清非勞新息
此又公之功也豫章祅寇依憑山澤繕甲完聚多歴歲
時結從連横爰洎交廣呂嘉既獲吳濞已摐命我還師
征其不恪連營盡拔偽黨斯擒曜聖武於匡山回神旌
於蠡浱此又公之功也自八紘九野瓜剖豆分竊帝偷
王連州比縣公武靈已暢文德又宣折簡馳書風猷斯
遠至於蒼蒼浴日杳杳無雷北洎丈夫之鄉南踰女子
之國莫不屈膝膜拜求吏欵關此又公之功也京師禍
亂亟積寒晅䨇闕低昂九門寥豁寧秦宫之可顧豈魯
殿之猶存五都簮弁百僚卿士胡服縵纓咸為戎俗高
冠厚履希復華風宋微子麥穟之歌周大夫黍離之歎
方之於斯未足為悲矣公求衣昧旦昃食高舂興構宫
闈具瞻遐邇郊庠宗稷之典六符十等之章還聞太始
之風流重覩永平之遺事此又公之功也公有濟天下
之勲重之以明德凝神體道合德符天用百姓以為心
随萬機而成務恥一物非唐虞之民歸含靈於仁壽之
域上德不德無為以為夏長春生顯仁藏用忠信為寳
風雨弗愆仁惠為基牛羊勿踐功成治定樂奏咸雲安
上治民禮兼文質物色丘園衣裾里巷朝多君子野無
遺賢菽粟同水火之饒工商富猗頓之旅是以天無藴
寳地有呈祥潏露卿雲朝團曉映山車澤馬服馭登閑
既景煥於圖書方葳蕤於史牒高勲踰於象緯積德冠
於嵩華固無德而稱者矣朕又聞之前王宰世茂賞尊
賢式樹蕃長總征羣伯二南崇絶四履遐曠泱泱表海
祚土維齊巖巖泰山俾侯於魯抑又勤王反鄭夾輔遷
周召伯之命斯隆河陽之禮咸傋况復經營宇宙寧唯
斷鼇足之功弘濟蒼生非直鑿龍門之嶮而疇庸報德
寂爾無聞朕所以垂拱當宁載懷慙悸者也今授公相
國以南豫州之陳留南丹陽宣城揚州之吳興東陽新
安新寧南徐州之義興江州之鄱陽臨川十郡封公為
陳公錫茲青土苴以白茅爰定爾邦用建冢社昔旦奭
分陜俱為保師晉鄭諸侯咸作卿士兼其内外禮實攸
宜今命使持節兼太尉王通授相國印綬陳公璽紱使
持節兼司空王瑒授陳公茅土金虎符第一至第五左
竹使符第一至第十相國秩踰三鉉任總百司位絶朝
班禮由事革其以相國總百揆除錄尚書之號上所假
節侍中貂蟬中書監印章中外都督太傅印綬義興公
印策其鎮衛大將軍揚州牧如故又加公九錫其敬聽
後命以公禮為楨榦律等銜策四維皆舉八柄有章是
用錫公大輅戎輅各一玄牡二駟以公賤寳崇榖疏爵
待農室富京坻民知榮辱是用錫公衮冕之服赤舄副
焉以公調理隂陽爕諧風雅三靈允降萬國同和是用
錫公軒縣之樂六佾之舞以公宣導王猷弘闡風教光
景所照鞮象必通是用錫公朱戸以居以公抑揚清濁
襃德進賢髦士盈朝幽人虚谷是用錫公納陛以登以
公嶷然廊廟為世鎔範折衝四表臨御八荒是用錫公
虎賁之士三百人以公執茲明罰期在刑措象恭無赦
干紀必誅是用錫公斧鉞各一以公英猷遠量跨厲嵩
溟包一車書括囊寰宇是用錫公彤弓一彤矢百玈弓
十玈矢千以公天經地義貫徹幽明春露秋霜允恭粢
盛是用錫公秬鬯一卣圭瓚副焉陳國置丞相已下一
遵舊式往欽哉其恭循朕命克相皇天弘建邦家允興
洪業以光我高祖之休命十月戊辰進高祖爵為王以
揚州之會稽臨海永嘉建安南徐州之晉陵信義江州
之潯陽豫章安成廬陵并前為二十郡益封陳國其相
國揚州牧鎮衛大將軍竝如故又命陳王冕十有二旒
建天子旌旗出警入蹕乘金根車駕六馬備五時副車
置旄頭雲䍐樂舞八佾設鐘簴宫縣王妃王子王女爵
命之號陳臺百官一依舊典辛未梁帝禪位於陳詔曰
五運更始三正迭代司牧黎庶是屬聖賢用能經緯乾
坤彌綸區宇大庇黔首闡揚鴻烈革晦以明積代同軌
百王踵武咸由此則梁德湮微禍亂荐發太清云始見
困長蛇承聖之季又罹封豕爰至天成重竊神器三光
亟沉七廟乏祀含生已泯鼎命斯墜我武元之祚有如
綴旒静惟屯剝夕惕載懷相國陳王有命自天降神惟
嶽天地合德晷曜齊明拯社稷之横流提億兆之塗炭
東誅逆叛北殲獯醜威加四海仁漸萬國復張崩樂重
興絶禮儒館聿脩戎亭虚候大功在舜盛績惟禹巍巍
蕩蕩無得而稱來獻白環豈直黃虞之世入貢素雉非
止隆周之日固以效珍川陸表瑞烟雲甘露醴泉旦夕
凝涌嘉禾朱草孳植郊甸道昭於悠代勲格於皇穹明
明上天光華日月革故著於玄象代德彰於圖讖獄訟
有歸謳歌爰適天之歴數寔有攸在朕雖庸藐闇於古
昔永稽崇替為日已久敢忘歴代之遺典人祗之至願
乎今便遜位别宫敬禪於陳一依唐虞宋齊故事策曰
咨爾陳王惟昔上古厥初生民驪連栗陸之前容成大
庭之代竝結繩寫鳥杳冥慌忽故靡得而詳焉自羲農
軒昊之君陶唐有虞之主或垂衣而御四海或無為而
子萬姓居之如馭朽索去之如脫敝屣裁遇許由便能
捨帝暫逄善卷即以讓王故知玄扈璇璣非關尊貴金
根玉輅示表君臨及南觀河渚東沉刻璧精華既竭耄
勤已倦則抗首而笑唯賢是與䜎然作歌簡能斯授遺
風餘烈昭晰圖書漢魏因循是為故實宋齊授受又弘
斯義我高祖應期撫運握樞御宇三后重光祖宗齊聖
及時屬陽九封豕荐食西都失馭夷狄交侵乃臮天成
輕弄龜鼎惵惵黔首若崩厥角徽徽皇極將甚綴旒惟
王乃聖乃神欽明文思二儀並運四時合序天錫智勇
人挺雄傑珠庭日角龍行虎步爰初投袂日廼勤王電
掃番禺雲撤彭蠡揃其元惡定我京畿及王賀帝弘貿
兹冠屨既行伊霍用保沖人震澤稽陰竝懷叛逆獯羯
醜虜三亂皇都裁命偏師二邦自殄薄伐獫狁六戎盡
殪嶺南叛渙湘郢結連賊帥既擒凶渠𫝊首用能百揆
時序四門允穆無思不服無遠不屆上達穹昊下漏淵
泉蛟魚竝見謳歌攸屬況乎長彗横天已徵布新之兆
璧日斯既寔表更姓之符是以始創義師紫雲曜彩肇
惟尊主黃龍負舟楛矢素翬梯山以至白環玉玦慕德
而臻若夫安國字萌本因萬物之志時乘御宇良會樂
推之心七百無常期皇王非一族昔木德既季而𫝊祚
於我有梁天之歴數允集明哲式遵前典廣詢羣議王
公卿尹莫不攸屬敬從人祗之願授帝位於爾躬四海
困窮天祿永終王其允執厥中軌儀前式以副溥天之
望禋祀上帝時膺大禮永固鴻業豈不盛歟又璽書曰
君子者自昭明德逹人者先天弗違故能進退咸亨動
静元吉朕雖蒙寡庶乎景行何則三才剖判九有區分
情性相乖亂離云起是以建彼司牧推乎聖賢授受者
任其時來皇王者本非一族人謀是與屈已從萬物之
心天意斯歸鞠躬奉百靈之命謳謌所往則攘袂以膺
之菁華已竭乃褰裳而去之昔在唐虞鑒於天道舉其
黎獻授彼明哲雖復質文殊軌㳂革不同歴代因循斯
風靡替我大梁所以考庸太室接禮貳宫月正元日受
終文祖但運不常夷道無恒泰山岳傾偃河海沸騰電
目雷聲之禽鉤爪鋸牙之獸咀齧含生不知紀極二后
英聖相仍在天六夷貪狡爭侵中國縣王都帝人懷干
紀一民尺土皆非梁地朕以不造幼罹閔凶仰憑衡佐
亟移年序周成漢惠邈矣無階惟是童蒙必貽顛蹷若
使時無聖哲世靡艱難猶當高蹈於滄洲自求於泰伯
者矣惟王應期誕秀開籙握圖性道故其難聞嘉庸已
其被物乾行同其燾覆日御比其貞明登承聖於復禹
之功樹鞠子於興周之業滅陸渾於伊洛殲驪戎於鎬
京大小二震之驍徒東南兩越之勍寇遽行天討無遺
神策於是祖述堯舜憲章文武大樂與天地同和大禮
與天地同節鼓之以雷霆潤之以風雨仁霑葭葦信及
豚魚殷牖斯空夏臺虛設民惟大畜野有同人升平頌
平無偏無黨固以雲飛紫盖水躍黃龍東伐西征晻映
川陸榮光暖暖已冐郊廛甘露瀼瀼亟流庭苑車轍馬
跡誰不率從蟠水流沙誰不懷德祥圖遠至非唯赤伏
之符靈命昭然何止黃星之氣海口河目賢聖之表既
彰握旄執鉞君人之狀斯偉且自攝提無紀孟陬殄滅
枉矢宵飛天弧曉映久矣夷羊之在牧時哉蛟龍之出
泉革運之兆咸徵惟新之符竝集朕所以欽若勛華屢
回星琯昔者木運斯盡予高祖受焉今歴去炎精神歸
樞紐敬以火德𫝊於爾陳遠鑒前王近謀羣辟明靈有
悅率土同心今遣使持節兼太保侍中尚書左僕射平
樂亭侯王通兼太尉司徒左長史王瑒奉皇帝璽綬受
終之禮一依唐虞故事王其時陟元后寧育兆民光闡
洪猷以承昊天之休命是日梁帝遜於别宫高祖謙讓
再三羣臣固請乃許
陳書卷一
陳書卷一考證
高祖紀上吳興長城下若里人若監本誤春一統志
湖州長興晉名長城有上若下若若亦作箬今從南
史改正
授直閣將軍封新安子安南史作枋
李遷仕許身當陽許一本作託
乃以&KR0008;䑰貯石沉塞淮口&KR0008;南史作般
改大寳三年為承聖元年湘州平高祖旋鎮京口梁
書湘州平係承聖二年事
丙午貞陽侯遜位丙字南本俱作景此本俱作丙盖
後人所改也
丁丑載及北叟來降南史北叟上有龕從弟三字盖
韋載杜龕已見上文突云北叟不知為何人矣
楚州刺史劉仕榮淮州刺史柳逹摩領兵萬人於胡墅
渡南史仕作士胡作湖
先是太白自十一月丙戍不見乙夘出於東方乙夘
上南史有十二月三字
襲齊行臺趙彦琛於瓜步琛南史作深
屠猰窳於中原窳閣本注一作㺄
乃臮天成輕弄龜鼎&KR2116;南史闕一本誤衆
時乘御宇宇監本誤辯今改從南本
陳書卷一考證
