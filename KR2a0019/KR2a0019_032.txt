陳書卷三十二
唐散騎常侍姚思廉撰
列𫝊第二十六
孝行
殷不害(弟不佞)謝貞
司馬暠張昭
孔子曰夫聖人之德何以加於孝乎孝者百行之本人
倫之至極也凡在性靈孰不由此若乃奉生盡飬送終
盡哀或泣血三年絶漿七日思蓼莪之慕切追顧復之
恩深或德感乾坤誠貫幽顯在於歴代蓋有人矣陳承
梁室喪亂風漓化薄及迹隱閻閭無聞視聽今之採綴
以備闕云
殷不害字長卿陳郡長平人也祖任齊豫章王行參軍
父高明梁尚書中兵郎不害性至孝居父憂過禮由是
少知名家世儉約居甚貧窶有弟五人皆幼弱不害事
老母飬小弟勤劇無所不至士大夫以篤行稱之年十
七仕梁廷尉平不害長於政事兼飾以儒術名法有輕
重不便者輒上書言之多見納用大同五年遷鎮西府
記室參軍尋以本官兼東宫通事舍人是時朝廷政事
多委東宫不害與舍人庾肩吾直日奏事梁武帝嘗謂
肩吾曰卿是文學之士吏事非卿所長何不使殷不害
來邪其見知如此簡文又以不害善事親賜其母蔡氏
錦裙襦氊席被褥單複畢備七年除東宫步兵校尉太
清初遷平北府諮議參軍舍人如故侯景之亂不害從
簡文入臺及臺城陷簡文在中書省景帶甲將兵入朝
陛見過謁簡文景兵士皆羌胡雜種衝突左右甚不遜
侍衞者莫不驚恐辟易唯不害與中庶子徐摛侍側不
動及簡文為景所幽遣人請不害與居處景許之不害
供侍益謹簡文夜夢吞一塊土意甚不悦以告不害不
害曰昔晉文公出奔野人遺之塊卒反晉國陛下此夢
事符是乎簡文曰若天有徵冀斯言不妄梁元帝立以
不害為中書郎兼廷尉卿因將家屬西上江陵之陷也
不害先於别所督戰失母所在於時甚寒冰雪交下老
弱凍死者填满溝壍不害行哭道路遠近尋求無所不
至遇見死人溝水中即投身而下扶捧閱視舉體凍濕
水漿不入口號泣不輟聲如是者七日始得母屍不害
凴屍而哭每舉音輒氣絶行路無不為之流涕即於江
陵權殯與王裒庾信俱入長安自是蔬食布衣枯槁骨
立見者莫不哀之太建七年自周還朝其年詔除司農
卿尋遷光禄大夫八年加明威將軍晉陵太守在郡感
疾詔以光禄大夫徵還飬疾後主即位加給事中初不
害之還也周留其長子僧首因居關中禎明三年京城
陷僧首來迎不害道病卒時年八十五
不佞字季卿不害弟也少立名節居父喪以至孝稱好
讀書尤長吏術仕梁起家為尚書中兵郎甚有能稱梁
元帝承制授戎昭將軍武陵王諮議參軍承聖初遷武
康令時兵荒饑饉百姓流移不佞廵撫招集繦負而至
者以千數會江陵陷而母卒道路隔絶久不得奔赴四
載之中晝夜號泣居處飲食常為居喪之禮高祖受禪
起為戎昭將軍除婁令至是第四兄不齊始之江陵迎
母喪柩歸葬不佞居處之節如始聞問若此者又三年
身自負土手植松栢每歲時伏臘必三日不食世祖即
位除尚書左民郎不就後為始興王諮議參軍兼尚書
右丞遷東宫通事舍人及世祖崩廢帝嗣位高宗為太
傅錄尚書輔政甚為朝望所歸不佞素以名節自立又
受委東宫乃與僕射到仲舉中書舍人劉師知尚書右
丞王暹等謀矯詔出高宗衆人猶豫未敢先發不佞乃
馳詣相府面宣勑令相王還第及事發仲舉等皆伏誅
高宗雅重不佞特赦之免其官而已高宗即位以為軍
師始興王諮議參軍加招遠將軍尋除大匠卿未拜加
員外散騎常侍又兼尚書右丞俄遷通直散騎常侍右
丞如故太建五年卒時年五十六詔贈祕書監第三兄
不疑次不占次不齊竝早亡不佞最小事第二寡嫂張
氏甚謹所得禄俸不入私室長子梵童官至尚書金部
郎
謝貞字元正陳郡陽夏人晉太傅安九世孫也祖綏梁
著作佐郎太子舍人父藺正員外郎兼散騎常侍貞幼
聰敏有至性祖母阮氏先苦風眩每發便一二日不能
飲食貞時年七歲祖母不食貞亦不食往往如是親族
莫不奇之母王氏授貞論語孝經讀訖便誦八歲嘗為
春日閑居五言詩從舅尚書王筠奇其有佳致謂所親
曰此兒方可大成至如風定花猶落乃追步惠連矣由
是名軰知之年十三略通五經大旨尤善左氏𫝊工草
隷蟲篆十四丁父艱號頓於地絶而復蘇者數矣初父
藺居母阮氏憂不食泣血而卒家人賓客懼貞復然從
父洽族兄暠乃共往華嚴寺請長爪禪師為貞說法仍
謂貞曰孝子既無兄弟極須自愛若憂毁滅性誰飬毋
邪自後少進饘粥太清之亂親屬散亡貞於江陵陷沒
暠逃難番禺貞毋出家於宣明寺及高祖受禪暠還鄉
里供飬貞母將二十年太建五年貞乃還朝除智武府
外兵參軍事俄遷尚書駕部郎中尋遷侍郎及始興王
叔陵為揚州刺史引祠部侍郎阮卓為記室辟貞為主
簿貞不得已乃行尋遷府錄事參軍領丹陽丞貞度叔
陵將有異志因與卓自疎於王每有宴遊輒辭以疾未
嘗參預叔陵雅欽重之弗之罪也俄而高宗崩叔陵肆
逆府僚多相連逮唯貞與卓獨不坐後主仍詔貞入掌
中宫管記遷南平王友加招遠將軍掌記室事府長史
汝南周確新除都官尚書請貞為讓表後主覽而奇之
嘗因宴席問確曰卿表自製邪確對曰臣表謝貞所作
後主因勑舍人施文慶曰謝貞在王處未有禄秩可賜
米百石至德三年以母憂去職頃之勑起還府仍加招
遠將軍掌記室貞累啓固辭勑報曰省啓具懷雖知哀
煢在疚而官俟得才禮有權奪可便力疾還府也貞哀
毁羸瘠終不能之官舍時尚書右丞徐祚尚書左丞沈
客卿俱來候貞見其形體骨立祚等愴然歎息徐喻之
曰弟年事已衰禮有恒制小宜引割自全貞因更感慟
氣絶良久二人涕泣不能自勝憫默而出祚謂客卿曰
信哉孝門有孝子客卿曰謝公家𫝊至孝士大夫誰不
仰止此恐不能起如何吏部尚書吳興姚察與貞友善
及貞病篤察往省之問以後事貞曰孤子舋禍所集將
隨灰壤族子凱等粗自成立已有疏付之此固不足仰
塵厚德即日迷喘時不可移便為永訣弱兒年甫六歲
名靖字依仁情累所不能忘敢以為託耳是夜卒勑賻
米一百斛布三十匹後主問察曰謝貞有何親屬察因
啓曰貞有一子年六歲即有勑長給衣糧初貞之病亟
也遺疏告族子凱曰吾少罹酷罰十四傾外蔭十六鍾
太清之禍流離絶國二十餘載號天蹐地遂同有感得
還侍奉守先人墳墓於吾之分足矣不悟朝廷採拾空
薄累致清階縱其殞絶無所酬報今在憂棘晷漏將盡
歛手而歸何所多念氣絶之後若直棄之草野依僧家
屍陁林法是吾所願正恐過為獨異耳可用薄板周身
載以露車覆以葦茨坎山而埋之又吾終尠兄弟無他
子孫靖年幼少未閑人事但可三月施小牀設香水盡
卿兄弟相厚之情即除之無益之事勿為也初貞在周
嘗侍趙王讀王即周武帝之愛弟也厚相禮遇王嘗聞
左右說貞每獨處必晝夜涕泣因私使訪問知貞母年
老遠在江南乃謂貞曰寡人若出居藩當遣侍讀還家
供飬後數年王果出因辭見面奏曰謝貞至孝而母老
臣願放還帝奇王仁愛而遣之因隨聘使杜子暉還國
所有集值兵亂多不存
司馬暠字文昇河内温人也高祖晉侍中光禄勲柔之
以南頓王孫紹齊文獻王攸之後父子産梁尚書水部
侍郎岳陽太守即梁武帝之外兄也暠幼聰警有至性
年十二丁内艱孺慕過禮水漿不入口殆經一旬每至
號慟必致悶絶内外親戚皆懼其不勝喪父子産每曉
喻之逼進饘粥然毁瘠骨立服闋以姻戚子弟預入問
訊梁武帝見暠羸瘦歎息良久謂其父子産曰昨見羅
兒面顔顦顇使人惻然便是不墜家風為有子矣羅兒
即暠小字也釋褐太學博士累遷正員郎丁父艱哀毁
逾甚廬于墓側一日之内唯進薄麥粥一升墓在新林
連接山阜舊多猛獸暠結廬數載犲狼絶迹常有兩鳩
棲宿廬所馴狎異常新林至今猶𫝊之承聖中除太子
庶子江陵陷隨例入關而梁室屠戮太子瘞殯失所暠
以宫臣乃抗表周朝求還江陵改葬辭甚酸切周朝優
詔答曰昔主父從戮孔車有長者之風彭越就誅欒布
得陪臣之禮庶子鄉國已改猶懷送往之情始驗忠貞
方知臣道即勑荆州以禮安厝太建八年自周還朝高
宗特降殊禮賞錫有加除宜都王諮議參軍事徙安德
宫長秋卿通直散騎常侍太中大夫司州大中正卒于
官有集十卷子延義字希忠少沉敏好學江陵之陷隨
父入關丁母憂喪過于禮及暠還都延義乃躬負靈櫬
晝伏宵行冐履冰霜手足皆皸瘃及至都以中風冷遂
致攣廢數年方愈稍遷鄱陽王錄事參軍沅陵王友司
徒從事中郎
張昭字德明吳郡吳人也幼有孝性色飬甚謹禮無違
者父熯常患消渴嗜鮮魚昭乃身自結網捕魚以供朝
夕弟乾字玄明聰敏博學亦有至性及父卒兄弟竝不
衣綿帛不食鹽醋日唯食一升麥屑粥而已每一感慟
必致嘔血隣里聞其哭聲皆為之涕泣父服未終母陸
氏又亡兄弟遂六年哀毁形容骨立親友見者莫識焉
家貧未得大葬遂布衣蔬食十有餘年杜門不出屏絶
人事時衡陽王伯信臨郡舉乾孝廉固辭不就兄弟竝
因毁成疾昭失一眼乾亦中冷苦癖年竝未五十終于
家子&KR1015;俱絶
高宗世有太原王知玄者僑居于會稽剡縣居家以孝
聞及丁父憂哀毁而卒高宗嘉之詔改其所居清苦里
為孝家里
史臣曰人倫之德莫大於孝是以報本反始盡性窮神
孝乎惟孝不可不勖矣故記云塞乎天地盛哉
陳書卷三十二
陳書卷三十二考證
殷不害𫝊祖任齊豫章王行參軍任南史作汪
陳書卷三十二考證
