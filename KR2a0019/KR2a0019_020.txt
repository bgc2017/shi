陳書卷二十
唐散騎常侍姚思廉撰
列傳第十四
到仲舉韓子高華皎
到仲舉字德言彭城武原人也祖坦齊中書侍郎父洽
梁侍中仲舉無他藝業而立身耿正釋褐著作佐郎太
子舍人王府主簿出為長城令政號廉平文帝居鄉里
嘗詣仲舉時天隂雨仲舉獨坐齋内聞城外有簫鼓之
聲俄而文帝至仲舉異之乃深自結託文帝又嘗因飲
夜宿仲舉帳中忽有神光五采照于室内由是祗承益
恭侯景之亂仲舉依文帝及景平文帝為吳興郡守以
仲舉為郡丞與潁川庾持俱為文帝賓客文帝為宣毅
將軍以仲舉為長史尋帶山隂令文帝嗣位授侍中参
掌選事天嘉元年守都官尚書封寶安縣侯邑五百戶
三年除都官尚書其年遷尚書右僕射丹陽尹参掌並
如故尋改封建昌縣侯仲舉既無學術朝章非所長選
舉引用皆出自袁樞性疎簡不干涉世務與朝士無所
親狎但聚財酣飲而已六年秩滿解尹是時文帝積年
寢疾不親御萬機尚書中事皆使仲舉斷决天康元年
遷侍中尚書僕射参掌如故文帝疾甚入侍醫藥及文
帝崩高宗受遺詔為尚書令入輔仲舉與左丞王暹中
書舍人劉師知殷不佞等以朝望有歸乃遣不佞矯宣
旨遣高宗還東府事發師知下北獄賜死暹不佞並付
治乃以仲舉為貞毅將軍金紫光禄大夫初仲舉子郁
尚文帝妹信義長公主官至中書侍郎出為宣城太守
文帝配以士馬是年遷為南康内史以國哀未之任仲
舉既廢居私宅與郁皆不自安時韓子高在都人馬素
盛郁每乘小輿蒙婦人衣與子高謀子高軍主告言其
事高宗收子高仲舉及郁並付廷尉詔曰到仲舉庸力
小才坐叨顯貴受任前朝榮寵隆赫父参王政子據大
邦禮盛外姻勢均戚里而肆此驕闇凌傲百司遏密之
初擅行國政排黜懿親欺蔑台衮韓子高蕞爾細微擢
自卑末入参禁衞委以心腹蜂蠆有毒敢行反噬仲舉
子高共為表裏隂搆姦謀密為異計安成王朕之叔父
親莫重焉受命導揚禀承顧託以朕冲弱屬當保佑家
國安危事歸宰輔伊周之重物無異議將相舊臣咸知
宗仰而率聚凶徒欲相掩襲屯據東城進逼崇禮規樹
仲舉以執國權陵斥司徒意在專政潜結黨附方危社
稷頼祖宗之靈姦謀顯露前上虞令陸昉等具告其事
並有據驗并尅今月七日縱其凶惡領軍將軍眀徹左
衛將軍衞尉卿寶安及諸公等又並知其事二三舋迹
彰於朝野反道背德事駭聞見今大憝克殱罪人斯得
並可收付廷尉肅正刑書罪止仲舉父子及子高三人
而已其餘一從曠蕩並所不問仲舉及郁並於獄賜死
時年五十一郁諸男女以帝甥獲免
韓子高會稽山隂人也家本微賤侯景之亂寓在京都
景平文帝出守吳興子高年十六為總角容貌美麗状
似婦人於淮渚附部伍寄載欲還鄉文帝見而問之曰
能事我乎子高許諾子高本名蠻子文帝改名之性恭
謹勤於侍奉恒執備身刀及𫝊酒炙文帝性急子高恒
會意旨及長稍習騎射頗有膽决願為將帥及平杜龕
配以士卒文帝甚寵愛之未嘗離於左右文帝嘗夢見
騎馬登山路危欲堕子高推捧而升文帝之討張彪也
沈泰等先降文帝據有州城周文育鎮北鄴香嚴寺張
彪自剡縣夜還襲城文帝自北門出倉卒闇夕軍人擾
亂文育亦未測文帝所在惟子高在側文帝乃遣子高
自亂兵中往見文育反命酬答於闇中又往慰勞衆軍
文帝散兵稍集子高引導入文育營因共立柵眀日與
彪戰彪將申縉復䧏彪奔松山浙東平文帝乃分麾下
多配子高子高亦輕財禮士歸之者甚衆文帝嗣位除
右軍將軍天嘉元年封文招縣子邑三百戶王琳至于
柵口子高宿衛臺内及琳平子高所統益多將士依附
之者子高盡力論進文帝皆任使焉二年遷員外散騎
常侍壯武將軍成州刺史及征留異随侯安都頓桃支
嶺巖下時子高兵甲精銳别御一營單馬入陳傷項之
左一髻半落異平除假節貞毅將軍東陽太守五年章
昭達等自臨川征晉安子高自安泉嶺會於建安諸將
中人馬最為彊盛晉安平以功遷通直散騎常侍進爵
為伯增邑并前四百戶六年徵為右衛將軍至都鎮領
軍府文帝不豫入侍醫藥廢帝即位遷散騎常侍右衛
如故移頓於新安寺高宗入輔子高兵權過重深不自
安好参訪臺閣又求出為衡廣諸鎮光大元年八月前
上虞縣令陸昉及子高軍主告其謀反高宗在尚書省
因召文武在位議立皇太子子高預焉平旦入省執之
送廷尉其夕與到仲舉同賜死時年三十父延慶及子
弟並原宥延慶因子高之寵官至給事中山隂令
華皎晉陵暨陽人世為小吏皎梁代為尚書比部令史
侯景之亂事景黨王偉高祖南下文帝為景所囚皎遇
文帝甚厚及平文帝為吳興太守以皎為都錄事軍府
榖帛多以委之皎聰慧勤於簿領及文帝平杜龕仍配
以人馬甲仗猶為都錄事御下分眀善於撫養時兵荒
之後百姓饑饉皎解衣推食多少必均因稍擢為暨陽
山隂二縣令文帝即位除開遠將軍左軍將軍天嘉元
年封懷仁縣伯邑四百戶王琳東下皎隨侯瑱拒之琳
平鎮湓城知江州事時南州守宰多鄉里酋豪不遵朝
憲文帝令皎以法馭之王琳奔散將卒多附於皎三年
除假節通直散騎常侍仁武將軍新州刺史資監江州
尋詔督尋陽太原高唐南北新蔡五郡諸軍事尋陽太
守假節將軍州資監如故周廸謀反遣其兄子伏甲於
船中偽稱賈人欲於湓城襲皎未發事覺皎遣人逆擊
之盡獲其船仗其年皎隨都督吳眀徹征廸廸平以功
授散騎常侍平南將軍臨川太守進爵為侯增封并前
五百戶未拜入朝仍授使持節都督湘巴等四州諸軍
事湘州刺史常侍將軍如故皎起自下吏善營産業湘
川地多所出所得並入朝廷糧運竹木委輸甚衆至于
油蜜脯菜之屬莫不營辦又征伐川洞多致銅鼓生口
並送于京師廢帝即位進號安南將軍改封重安縣侯
食邑一千五百戶文帝以湘州出杉木舟使皎營造大
艦金翅等二百餘艘并諸水戰之具欲以入漢及峡韓
子高誅後皎内不自安繕甲聚徒厚禮所部守宰高宗
頻命皎送大艦金翅等推遷不至光大元年密啓求廣
州以觀時主意高宗偽許之而詔書未出皎亦遣使句
引周兵又崇奉蕭巋為主士馬甚盛詔乃以吳眀徹為
湘州刺史實欲以輕兵襲之是時慮皎先發乃前遣眀
徹率衆三萬乘金翅直趨郢州又遣撫軍大將軍淳于
量率衆五萬乘大艦以繼之又令假節冠武將軍楊文
通别從安城步道出茶陵又令巴山太守黃法慧别從
宜陽出澧陵往掩襲出其不意并與江州刺史章昭達
郢州刺史程靈洗等参謀討賊是時蕭巋遣水軍為皎
聲援周武又遣其弟衛國公宇文直率衆屯魯山又遣
其柱國長胡公拓跋定人馬三萬攻圍郢州蕭巋授皎
司空巴州刺史戴僧朔衡陽内史任蠻奴巴陵内史潘
智虔岳陽太守章昭裕杜陽太守曹宣湘東太守錢眀
並隸於皎又長沙太守曹慶等本隸皎下因為之用帝
恐上流宰守並為皎扇惑乃下詔曰賊皎輿皂微賤特
逢奬擢任據藩牧屬當寵寄背斯造育興搆姦謀樹立
蕭氏盟約彰露鴆毒存心志危宗社扇結邊境驅廹士
庶蟻聚巴湘豕突鄢郢逆天反地人神忿嫉征南將軍
量安南將軍眀徹郢州刺史靈洗受律專征備盡心力
撫勞驍雄舟師俱進義烈争奮兇惡奔殄獻捷相望重
氛載廓言念泣罪思與維新可曲赦湘巴二州凡厥為
賊所逼制預在凶黨悉皆不問其賊主帥節相並許開
恩出首一同曠蕩先是詔又遣司空徐度與楊文通等
自安成步出湘東以襲皎後時皎陣于巴州之白螺列
舟艦與王師相持未决及聞徐度趨湘州乃率兵自巴
郢因便風下戰淳于量吳眀徹等募軍中小艦多賞金
銀令先出當賊大艦受其拍賊艦發拍皆盡然後官軍
以大艦拍之賊艦皆碎没于中流賊又以大艦載薪因
風放火俄而風轉自焚賊軍大敗皎乃與戴僧朔單舸
走過巴陵不敢登城徑奔江陵拓跋定等無復船渡步
趨巴陵巴陵城邑為官軍所據乃向湘州至水口不得
濟食且盡詣軍請降俘獲萬餘人馬四千餘匹送于京
師皎黨曹慶錢眀潘智虔魯閑席慧略等四十餘人並
誅惟任蠻奴章昭裕曹宣劉廣業獲免戴僧朔吳郡錢
塘人也有膂力勇健善戰族兄右將軍僧錫甚愛之僧
錫年老征討恒使僧朔領衆平王琳有功僧錫卒仍代
為南丹陽太守鎮采石從征留異侯安都於巖下出戰
為賊斫傷僧朔單刀步援以功除壯武將軍北江州刺
史領南陵太守又從征周廸有功遷巴州刺史假節將
軍如故至是同皎為逆伏誅於江陵曹慶本王琳將蕭
莊偽署左衛將軍吳州刺史部領亞於潘純陁琳敗文
帝以配皎官至長沙太守錢眀本高祖主帥後歴湘州
諸郡守潘智虔純陁之子少有志氣年二十為巴陵内
史魯閑吳郡錢塘人席慧略安定人閑本張彪主帥慧
略王琳部下文帝皆配于皎官至郡守並伏誅章昭裕
昭達之弟劉廣業廣德之弟曹宣高祖舊臣任蠻奴嘗
有密啓於朝廷由是並獲宥
史臣曰韓子高華皎雖復瓶筲小器輿臺末品文帝鑒
往古之得人救當今之急弊達聰明目之術安黎和衆
之宜寄以腹心不論胄閥皎早参近昵嘗預艱虞知其
無隠賞以悉力有見信之誠非可疑之地皎據有上游
忠於文帝仲舉子高亦無爽於臣節者矣
陳書卷二十
