陳書卷二
唐散騎常侍姚思廉撰
本紀第二
高祖下
永定元年冬十月乙亥高祖即皇帝位于南郊柴燎告
天曰皇帝臣覇先敢用玄牡昭告于皇皇后帝梁氏以
圯剝荐臻歴運有極欽若天應以命于覇先夫肇有烝
民乃樹司牧選賢與能未常厥姓放勛重華之世咸無
意於受終當塗典午之君雖有心於揖讓皆以英才處
萬乘高勲御四海故能大庇黔首光宅區縣有梁末運
仍葉遘屯獯醜憑陵久移神器承聖在外非能祀夏天
未悔禍復罹寇逆嫡嗣廢黜宗枝僭詐天地蕩覆紀綱
泯絶覇先爰初投袂大拯横流重舉義兵實戡多難廢
王立帝寔有厥功安國定社用盡其力是謂小康方期
大道既而烟雲表色日月呈瑞緯聚東井龍見譙邦除
舊布新既彰玄象遷虞事夏且協謳歌九域八荒同布
衷欵百神羣祀皆有誠願梁帝高謝萬邦授以大寳覇
先自惟菲薄讓德不嗣至於再三辭弗獲許僉以百姓
須主萬幾難曠皇靈眷命非可謙拒畏天之威用膺嘉
祚永言夙志能無慙德敬簡元辰升壇受禪告類上帝
用答民心永保于我有陳惟明靈是饗先是氛霧晝夜
晦冥至于是日景氣清宴識者知有天道焉禮畢輿駕
還宫臨太極前殿詔曰五德更運帝王所以御天三正
相因夏殷所以宰世雖色分辭翰時異文質揖讓征伐
迄用參差而育德振民義歸一揆朕以寡昧時屬艱危
國步屢屯天維三絶肆勤先后拯厥横流藉將帥之功
兼猛士之力一匡天下再造黔黎梁氏以天祿永終歴
數攸在遵與能之典集大命於朕躬顧惟菲德辭不獲
亮式從天睠俯協民心受終文祖升禋上帝繼迹百王
君臨萬宇若涉川水罔知攸濟寳業初建皇祚惟新思
俾惠澤覃被億兆可大赦天下改梁太平二年為永定
元年賜民爵二級文武二等鰥寡孤獨不能自存者人
穀五斛逋租宿債皆勿復收其有犯鄉里清議贓汙淫
盗者皆洗除先注與之更始長徒敕繫特皆原之亡官
失爵禁錮奪勞一依舊典又詔曰禮陳把宋詩詠二客
弗臣之重歴代斯敦梁氏欽若神祇憲章在昔濟河沉
璧高謝萬邦茅賦所加宜遵舊典其以江陰郡奉梁主
為江陰王行梁正朔車旗服色一依前準宫館資待務
盡優隆又詔梁皇太后為江陰國太妃皇后為江陰國
妃又詔百司依位攝職丙子輿駕幸鍾山祀蔣帝廟戊
寅輿駕幸華林園親覽詞訟臨赦囚徒己夘分遣大使
宣勞四方下璽書敕州郡曰夫四王革代商周所以應
天五勝相推軒羲所以當運梁德不造喪亂積年東夏
崩騰西都蕩覆蕭勃干紀非唯趙倫侯景滔天踰於劉
載貞陽反篡賊約連兵江左累屬於鮮卑金陵久非於
梁國自有氤氲混沌之世龍圖鳳紀之前東漢興平之
初西朝永嘉之亂天下分崩未有若於梁朝者也朕以
虛薄屬當興運自昔登唐首清諸越徐門浪泊靡不征
行浮海乘山所在戡定冒愬風塵騁馳師旅六延梁祀
十翦彊寇豈曰人謀皆由天啟梁氏以天禄斯改期運
永終欽若唐虞推其鼎玉朕東西退讓拜手陳辭避舜
子於箕山之陽求支伯於滄州之野而公卿敦逼率土
翹惶天命難稽遂享嘉祚今月乙亥升禮太壇言念遷
桐但有慙德自梁氏將末頻月亢陽火運斯終秋霖奄
降翌日成禮圓丘宿設埃雲晚霽星象夜張朝景重輪
泫三危之膏露晨光合璧帶五色之卿雲顧惟寡薄彌
慙休祉昧旦丕顯方思至治卿等擁旄方岳相任股肱
剖符名宇方寄恤隐王歴維新念有欣慶想深求民瘼
務在廉平愛惠以撫孤貧威刑以禦彊猾若有萑蒲之
盗或犯戎商山谷之酋擅彊幽險皆從肆赦咸使知聞
如或迷途俾在無貸今遣使人具宣往旨念思善政副
此虛懷庚辰詔出佛牙於杜姥宅集四部設無遮大會
高祖親出闕前禮拜初齊故僧統法獻於烏纏國得之
常在定林上寺梁天監末為攝山慶雲寺沙門慧興保
藏慧興將終以屬弟慧志承聖末慧志密送于高祖至
是乃出辛巳追尊皇考曰景皇帝廟號太祖皇妣董太
夫人曰安皇后追謚前夫人錢氏號為昭皇后世子克
為孝懷太子立夫人章氏為皇后癸未尊景帝陵曰瑞
陵昭皇后陵曰嘉陵依梁初園陵故事立刪定郎治定
律令戊子遷景皇帝神主袝於太廟辛夘以中權將軍
開府儀同三司丹陽尹王沖為左光祿大夫癸巳追贈
皇兄梁故散騎常侍平北將軍兗州刺史長城縣公道
譚驃騎大將軍太尉封始興郡王弟梁故侍中驃騎將
軍南徐州刺史武康縣侯休先車騎大將軍司徒封南
康郡王是月西討都督周文育侯安都於郢州敗績囚
于王琳十一月丙申詔曰東都齊國義乃親賢西漢城
陽事兼功烈散騎常侍使持節都督會稽等十郡諸軍
事宣毅將軍會稽太守長城縣侯蒨學尚清優神㝢凝
正文參禮樂武定妖氛心力謀猷為家治國擁旄作守
朞月有成辟彼關河功踰蕭寇萑蒲之盗自反耕農篁
竹之豪用稟聲朔朕以虛寡屬當興運提彼三尺賓于
四門王業艱難賴乎此子宜隆上爵稱是元功可封臨
川郡王邑二千戸兄子梁中書侍郎頊襲封始興王弟
子梁中書侍郎曇朗襲封南康王禮秩一同正王己亥
甘露降于鍾山松林彌滿巖谷庚子開善寺沙門採之
以獻敕頒賜羣臣丙辰以鎮西將軍南豫州刺史徐度
為鎮右將軍領軍將軍庚申京師大火十二月庚辰皇
后謁太廟
二年春正月乙未詔曰夫設官分職因事重輕羽儀車
馬随時隆替晉之五校嗚笳啟途漢之九卿𫝊呼竝迾
虞官夏禮豈曰同科殷朴周文固無恒格朕膺兹寳歴
代是天工留念官方庶允時衷梁天監中左右驍騎領
朱衣直閣竝給儀從北徐州刺史昌義之初首為此職
亂離歲久朝典不存後生年少希聞舊則今去左右驍
騎宜通文武文官則用腹心武官則用功臣所給儀從
同太子二衞率此外衆官尚書詳為條制車騎將軍開
府儀同三司侯瑱進位司空中權將軍開府儀同三司
新除左光祿大夫王沖為太子少傅左衞將軍徐世譜
為護軍將軍南兗州刺史吳明徹進號安南將軍衡州
刺史歐陽頠進位鎮南將軍辛丑輿駕親祀南郊詔曰
朕受命君臨初移星琯孟陬嘉月備禮泰壇景候昭華
人祇允慶思令億兆咸與惟新且往代祅氛于今猶梗
軍機未息徵賦咸繁事不獲已久知下弊言念黔黎無
忘寝食夫罪無輕重已發覺未發覺在今昧爽以前皆
赦除之西寇自王琳以下竝許返迷一無所問近所募
義軍本擬西寇竝宜解遣留家附業輓訂軍資未送者
竝停元年軍糧逋餘者原其半州郡縣軍戍竝不得輒
遣使民間務存優養若有侵擾嚴為法制乙巳輿駕親
祀北郊甲辰振遠將軍梁州刺史張立表稱云乙亥歲
八月丹徒蘭陵二縣界遺山側一旦因濤水涌生沙漲
周旋千餘頃竝膏腴堪墾植戊午輿駕親祀明堂二月
壬申南豫州刺史沈泰奔于齊辛夘詔車騎將軍司空
侯瑱總督水步衆軍以遏齊寇三月甲午詔曰罰不及
嗣自古通典罪疑惟輕布在方策沈泰反覆無行遐邇
所知昔有微功仍荷朝寄剖符名郡推轂累藩漢口班
師還居方岳良田有逾於四百食客不止於三千富貴
顯榮政當如此鬼害其盈天奪之魄無故猖狂自投獯
醜雖復知人則哲惟帝其難光武有蔽於龐萌魏武不
知於于禁但令朝廷無我負人其部曲妻兒各令復業
所在及軍人若有恐脅侵掠者皆以劫論若有男女口
為人所藏竝許詣臺申訢若樂随臨川王及節將立效
者悉皆聽許乙夘高祖幸後堂聽訟還於橋上觀山水
賦詩示羣臣是月王琳立梁永嘉王蕭莊于郢州夏四
月甲子輿駕親祀太廟乙丑江陰王薨詔遣太宰弔祭
司空監護喪事凶禮所須随由備辦以梁武林侯蕭諮
息季卿嗣為江陰王丙寅輿駕幸石頭餞司空侯瑱戊
辰重雲殿東鴟尾有紫煙屬天五月乙未京師地震癸
丑齊廣陵南城主張顯和長史張僧那各率其所部入
附辛酉輿駕幸大莊嚴寺捨身壬戌羣臣表請還宫六
月己巳詔司空侯瑱領軍將軍徐度率舟師為前軍以
討王琳秋七月戊戌輿駕幸石頭親送瑱等己亥江州
刺史周廸擒王琳將李孝欽樊猛余孝頃于工塘甲辰
遣吏部尚書謝哲諭王琳甲寅嘉禾一穗六岐生五城
初侯景之平也火焚太極殿承聖中議欲營之獨闕一
柱至是有樟木大十八圍長四丈五尺流泊陶家後渚
監軍鄒子度以聞詔中書令沈衆兼起部尚書少府卿
蔡儔兼將作大匠起太極殿八月丙寅以廣梁郡為陳
留郡辛未詔臨川王蒨西討以舟師五萬發自京師輿
駕幸冶城寺親送焉前開府儀同三司南豫州刺史周
文育前鎮北將軍南徐州刺史新除開府儀同三司侯
安都等於王琳所逃歸自劾廷尉即日引見竝宥之戊
寅詔復文育等本官壬午追封皇子立為豫章王謚曰
獻權為長沙王謚曰思長女為永世公主謚曰懿謝哲
反命王琳請還鎮湘川詔追衆軍緩其伐癸未西討衆
軍至自大雷丁亥以信威將軍江州刺史周廸為開府
儀同三司進號平南將軍改南徐州所領南蘭陵郡復
為東海郡冬十月庚午遣鎮南將軍開府儀同三司周
文育都督衆軍出豫章討余孝勱乙亥輿駕幸莊嚴寺
發金光明經題丁酉以仁威將軍高州刺史黃法氍為
開府儀同三司進號鎮南將軍甲寅太極殿成匠各給
復十二月庚申侍中安東將軍臨川王蒨率百僚朝前
殿拜上牛酒甲子輿駕幸大莊嚴寺設無㝵大會捨乘
輿法物羣臣備法駕奉迎即日輿駕還宫丙寅高祖於
太極殿東堂宴羣臣設金石之樂以路寝告成也壬申
割吳郡鹽官海鹽前京三縣置海寧郡屬揚州以安成
所部廣興六洞置安樂郡丙戍以寧遠將軍北江州刺
史熊曇朗為開府儀同三司進號平西將軍丁亥詔曰
梁時舊仕亂離播越始還朝廷多未銓序又起兵已來
軍勲甚衆選曹即條文武簿及節將應九流者量其所
擬於是随材擢用者五十餘人
三年春正月己丑青龍見於東方丁酉以鎮南將軍廣
州刺史歐陽頠即本號開府儀同三司是夜大雪及旦
太極殿前有龍跡見甲午廣州刺史歐陽頠表稱白龍
見于州江南岸長數十丈大可八九圍歴州城西道入
天井崗仙人見于羅浮山寺小石樓長三丈所通身潔
白衣服楚麗辛丑詔曰南康始興王諸妹已有封爵依
禮止是藩主此二王者有殊恒情宜隆禮數諸主儀秩
及尚主可並同皇女戊申詔臨川王蒨省揚徐二州辭
訟二月辛酉以平西將軍桂州刺史淳于量為開府儀
同三司進號鎮西大將軍壬午司空侯瑱督衆軍自江
入合州焚齊舟艦三月丙申侯瑱至自合肥衆軍獻捷
夏閏四月庚寅詔曰開廩賑絶育民之大惠廵方恤患
前王之令典朕當斯季俗膺此樂推君德未孚民瘼尤
甚重兹多壘彌疚納隍良由四聰弗逹千里勿應博施
之仁何其或爽殘弊之軌致此未康吳州縉州去歲蝗
旱郢田雖疏鄭渠終涸室靡盈積之望家有填壑之嗟
百姓不足兆民何頼近已遣中書舍人江德藻銜命東
陽與令長二千石問民疾苦仍以入臺倉見米分恤雖
德非既飽庶微慰阻飢甲午詔依前代置西省學士兼
以技術者預焉丁酉遣鎮北將軍徐度率衆城南晥口
是時久不雨丙午輿駕幸鍾山祀蔣帝廟是日降雨迄
于月晦五月丙辰朔日有食之有司奏舊儀御前殿服
朱紗袍通天冠詔曰此乃前代承用意有未同合朔仰
助太陽宜備袞冕之服自今已去永可為准丙寅扶南
國遣使獻方物乙酉北江州刺史熊曇朗殺都督周文
育於軍舉兵反王琳遣其將常衆愛曹慶率兵援余孝
勱六月戊子儀同侯安都敗衆愛等於左里獲琳從弟
襲主帥羊暕等四十餘人衆愛遁走庚寅廬山民斬之
𫝊首京師甲午衆軍凱歸詔曰曇朗噬逆罪不容誅分
命衆軍仍事掩討方加梟磔以明刑憲徵臨川王蒨往
晥口置城柵以錢道戢守焉丁酉高祖不豫遣兼太宰
尚書左僕射王通以疾告太廟兼太宰中書令謝哲告
大社南北郊辛丑高祖疾小瘳故司空周文育之柩至
自建昌壬寅高祖素服哭于東堂哀甚癸夘高祖臨訊
獄訟是夜熒惑在天尊高祖疾甚丙午崩于璿璣殿時
年五十七遺詔追臨川王蒨入纂甲寅大行皇帝遷殯
于太極殿西階秋八月甲午羣臣上謚曰武皇帝廟號
高祖丙申葬萬安陵高祖智以綏物武以寧亂英謀獨
運人皆莫及故能征伐四克靜難夷凶至升大麓之日
居阿衡之任恒崇寬政愛育為本有須發調軍儲皆出
於事不可息加以儉素自率常膳不過數品私饗曲宴
皆瓦器蚌盤肴核庶羞裁令充足而已不為虚費初平
侯景及立紹泰子女玉帛皆班將士其充闈房者衣不
重綵飾無金翠歌鍾女樂不列于前及乎踐阼彌厲恭
儉故隆功茂德光有天下焉
陳吏部尚書姚察曰高祖英略大度應變無方盖漢高
魏武之亞矣及西都蕩覆誠貫天人王僧辯闕伊尹之
才空結桐宫之憤貞陽假秦兵之送不思穆嬴之泣高
祖乃蹈玄機而撫末運乘勢隙而拯横流王迹所基始
自于此何止戡黎升陑之捷而已焉故於慎徽時序之
世變聲改物之辰兆庶歸以謳謌炎靈去如釋負方之
前代何其美乎
陳書卷二
陳書卷二考證
高祖紀下輿駕幸大莊嚴寺設無㝵大會宋書㝵同
礙浮屠字也南史作碍
甲午廣州刺史歐陽頠表稱白龍見於州江南岸(臣)
(人龍)按上文書丁酉夜大雪則甲午為前二日不應
顛倒在後若南史稱甲子則以下文辛丑考之又不
相合定有訛字不可考矣
徵臨川王蒨蒨一本作諱盖仍姚察之舊也
陳書卷二考證
