李相國論事集𫝊記類二(名人之屬)
提要
(臣)等謹案李相國論事集六卷舊本題曰
深之文集唐李絳撰絳字深之隴西人擢進
士補渭南尉歷中書門下平章事蹟具新唐書
本傳今考其書乃唐史官蔣偕絳奏議之文與
論諫之事雖以集名實魏徵諫錄之類也前有
大中五年偕自序稱今中執法夏侯公授余以公
平生所論諫凡數十事其所争皆磊磊有直臣
風概讀之今人激起忠義始自内廷終於罷相
次成七篇著之東觀目為李相公論事集云云
其說本明此本標題殆後人𫝊寫所忘改歟偕
序稱七篇今佚其一所存惟為翰林學士時
四十六事為戶部𫝊郎時四事為宰相時十
五事共六十五條叙事樸掘頗乏文采謝狀
賀表之類雜錄其間多與論諫無關又批答
賀屏風一條宣示李栻密疏一條盛夏對宰
臣一條皆憲宗之事尤與絳無涉編次蕪雜
亦乖體例然遺聞舊事紀錄頗詳多新舊唐
書所未載亦足以偹考核王楙野客叢書引
其救鄭絪一條論採擇良家子一條謂足補
唐書之疎葉夢得避暑錄話引其論吐突承
璀安南寺碑樓一條訂唐書之誤是亦有禆
史事之一證矣陸游集有此書䟦稱舊有兩
本其一本七卷無序其一本一卷史官蔣偕
作叙以序考之偕所序蓋七卷者今一卷之
本末見而此為七卷之殘本乃有偕序豈後
人以游䟦更正歟乾隆四十四年十月恭校
上
總纂官(臣)紀昀(臣)陸錫熊(臣)孫士毅
總校官(臣)陸費墀
李相國論事集原序
公元和二年四月以監察御史選充翰林學士未幾改
主客員外郎依前充學士逾年轉司勲員外郎來年改
本司郎中依前充學士自始直内署周旋凢五年不獨
以文章號令為應職意欲極直諫之道開天子之耳目
致生人於仁夀以為巳任是時因抗言論事面命授中
書舍人賜之金紫時憲宗固以為南司大用矣不逾年
自戶部侍郎遂平大政其後二十年間崇踐中外卒以
剛鯁致奸凶之大禍大中初有詔史官差第元和間相
臣五人將臣五人將命圖形以補凌煙二十四人之次
有司即以公之名跡列在選中及上奏獨公之名留中
不報噫自古忠臣不得其死者自兩漢王嘉李固至西
晉張華如國朝褚河南裴河東之類剛毅不回有類公
之遺烈於公之生今中執法夏侯公乃授余以公平生
所論諫凡數十事其所爭皆磊磊正直臣風槩讀之者
令人激起忠義自始内廷迄於罷相次成六卷著之東
觀目為李相國論事集下以楷模於後代上以顯元和
聖后納諫之得昇平之運可惜其致云爾大中五年辛
未歲冬十月史臣蒋偕序
李相國論事集原序
