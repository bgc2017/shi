李相國論事集卷四唐蔣偕編
論易定事宜
學士李絳奏曰臣訪聞易定事宜今實蹙迫人情惶駭
迪簡憂危蓋緣府庫空虚村鄉匱竭賞給將士徒設空
言密近強鄰勢有反變况易定地當要害深在河北腹
中此鎮不可不存此急不可不救又聞迪簡以衣糧闕
絶解還軍徒至多以臣愚慮便恐致亂何者易定舉軍
歸國將謂從此保安今乃困迫於前時退散於今日懼
怨恨之輩潛蓄姦謀鄰道誘扇便生變故事若一失豈
可復收欲令諸道可以效順以此之故不可不憂今所
賜綾絹五萬疋臣竊恐太少賞給用度未濟事機伏望
聖恩更賜五萬疋通前十萬疋即冀救其急切副彼憂
危稍悅人心永引國計安危所繫不敢不陳宣依所奏
鎮州淮西事宜
學士奏臣等前後陳奏縷盡利害機宜伏冀聖恩備賜
詳覽今聞少誠病甚計必不起則淮西事勢與河北不
同須别除人今正得便何者淮西不與諸賊鄰接四面
盡是國家鎮兵勢力孤危援助懸絶重立賞罰必易指
麾若萬一不從則可議征伐鎮兵足用事力自豐臣所
以願捨鎮冀難致之謀就申蔡易成之計儻若河北四面
命將不可淮西兩處用兵人既不堪其勞財又不給其費
人情一阻時事難量脱鎮冀難兵事未如意蔡州有變
勢可興師南北之役俱興財力之用不足儻事不得巳
即須赦承宗則恩德虚施威令頓廢不如早賜處分巳
收鎮冀之心用赴機宜必獲申蔡之利時固難得事在
不疑伏望聖恩俯賜裁斷
論内庫錢帛
憲宗即位後因德宗府庫而性儉約節用四方進奉并
破劉闢李錡沒入及于頔王鍔進獻錢帛盈溢充積内
藏學士李絳嘗從容諫曰臣聞王者積之於人霸者積
之於國尋常之君積於府庫陛下以超邁英姿嗣膺寶
歷蠻夷納貢山澤效珍固當事冠百王德垂萬代傳可書
之事成不諱之朝今内藏積財來者必納唯願進入之
數不聞聚斂之由方鎮皆裒刻於人以進獻為號因緣
姦盗半入私家百姓積怨兆人興謗殆非今日聖政所
宜行也又錢是通流之貨居之則物以騰踴帛是衣著
之物貯之則歲轉損爛此皆出於人力匪從天生積難
得之財成無用之幣聖心所宜留念伏乞天慈量澤頒
賜之所要校制作移用之所費三倍巳外悉付所司儻
經用者有餘即租税寬裕外以令疲人蘇息内以表聖
政光昭存之策書足示後嗣上喟然曰朕豈不知積財
貨為不急之務受進獻非至聖之事顧祖宗理化之所
法令賞罰不行今兩河州郡之殷是中夏貢賦之地四
五十郡國力不及朝覲久廢征討未加又河湟郡縣沒
於蕃醜列置烽候逼近郊圻朕方欲練智勇之將刷祖
宗之耻惡所用不徵於人儲蓄之由蓋以此朕所以身
衣澣濯不妄破用親戚賜與纔表誠意而巳且漢明帝
云我為天下守財爾豈得妄用耶誠哉是言卿當深悉
此懷
論量放旱損百姓租税
學士奏曰伏以聖慈憂旱務在䘏人將欲赦其流亡無
如減其租税則下懷感悦上動陰陽昨正月中所降德
音量放江淮去年錢米臣聞所放數内巳有徵納從未
納者又多流亡旱損州縣至今務放錢米甚少百姓未
經豐熟復納今年差科疲羸之中徵迫不及人力困苦
却在今年伏望天慈更賜憂䘏其江淮先旱損處作分
數更量放今年租税當餒饉之際承雨露之恩感動人
心無甚於此輒極愚欵上瀆宸嚴宣依奏施行
請揀放後宫人
學士奏伏以聖哲之君撫馭之要必順人情以作事感
天意以致和從古巳來其道由此陛下勵精求理損巳
推誠風動四方事貞百度作範來代掩美前王後宫之
中人數不少離别之苦頗感人心怨曠之思有干和氣
伏冀酌量所要矜放其餘使其親戚如初復得宫掖省
費上以表大德如天之施下以成羣生遂性之樂道映
青史化洽皇風敢竭㳙塵庶禆萬一如蒙聖恩允許便
請入德音後亦更論減放
論德音事
學士奏今日奉宣聖旨如前臣等伏以時旱稍久聖慮
時深思降德音除人疾苦比來方鎮過有進奉因此聚
斂恣為剝害遂使百姓積怨愁之氣陛下有納進之名
臣雖頻奏巳蒙寬納今特有處分使載在德音實王政
之大猷為時事之切務上符天意下感人心和氣既通
甘澤必應其合進奉外尚慮方鎮私有聚斂者但德音
嚴加約束如有違越令在必行仍令御史臺及出使郎
官御史察訪聞奏比來制勑雖下多至因循不守患在
賞罰不立不患朝廷不知聖心不移下誰敢犯其嶺南
風俗百姓多賣買不得驅掠百姓為口禁止條約犯者
依前令有司糾察聞奏横賊擾亂皆由於此今有明勑處
分足以感動其心上幷依所奏施行
賀德音狀
伏以聖恩緣時稍愆旱特發德音誠意憂勤每事節儉
停罷進奉降免囚徒廄馬宫人既從減省私率公債又
悉蠲除戒長吏之貪求禁遠人之驅掠大革時弊特出
聖懷下感人心上符天意實帝王之盛事為史策之輝
光斯則唐堯虞舜之明未過於此貞觀開元之盛復覩
於今鼔舞億兆之歡心丕降至誠之德意澤以周地陰陽
之候自和德既動天雲雨之施何遠臣等叨居近地獲
奉聖時感抃忻歡實倍常品
謝宣慰狀
今日中使某氏奉宣聖旨恩私俯降抃躍難勝伏以恩
澤所覃積弊盡去事關聖政感極人心臣等職忝禁闈
喜倍常分奉章陳賀未盡懇誠曲蒙聖慈更賜宣勞感
恩承命榮幸實深
又謝宣慰狀
今日中使某氏奉宣聖旨以陰陽差序時雨愆期朕每
事增修冀感和氣卿等悉心奉上副朕憂勤今有甘澤
與卿等同慰者臣伏以時雨既降百姓歡欣聖念猥加
特使宣諭喜戴交集抃舞失圖臣聞唯天惠民陛下以
自春巳來陽候稍亢慮成旱暵妨此農功憂勤之誠既
形造次惕厲之志不忘寢興爰降德音大修政本過自
克責勤求闕遺絶貢獻以字黎元務減省以崇簡易去
當今之甚弊行歴代之所難發自宸衷曉示天下人心
既感和氣自通曾未浹旬遂降膏雨公私暢茂動植生
榮麰麥可望於豐盈耕耒不愆於節候康衢士庶鼓舞
歡呼感荷皇恩致此甘澤則知憂先於事故能無憂事
至而憂事故罕救此雖古先哲后修己備災引六事以
責躬念一物之失所感應遄速豈過於斯臣等職忝禁
闈親承密命無裨萬一喜遇聖明理之當者無不行政
之失者無不革累積盛美將至昇平感抃欣榮實倍常
品
謝密賜宣勞狀
奉宣密旨以臣所論奏事頗切時要特賜慰勞者臣伏
蒙奬擢致於近密苟有所見即合啟陳敢望聖明照臨
皆賜俯察載降宣諭曲示恩私榮感交深兢跼無地臣
所陳之事非止一端實政理之源繫安危之切冀望重
於所忽防於至微則億兆生靈同慶仁焉臣無任云云
論許遂振進奉請驛遞送至上都狀
元和五年宣令許遂振詔允依來奏乘驛逓進奉者學
士奏曰伏以本置館驛祗緣使命有司所支食料減刻
巳恐不充今若進奉貨財悉令館驛逓送豈唯館驛不
濟實慮州縣難堪且財貨數多差夫逓送便須防援轉
益勞煩伏恐人力凋殘物議喧謗况館驛所破並是官
錢虛有省脚之名實致擾人之弊儻若有利無害承前
久合行之脱若諸道悉然即是制度紊亂事傷聖政不
敢不言伏望與遂振詔中處分且依舊例庶望公私通
濟事體合宜其詔草未撰伏望聖旨宣依
論不對疏
上踰月不召對而學士李絳等上疏曰學非稽古才昧
濟時陛下過聽不以臣等愚懵無取誤置於嚴密之地
職居肘腋任切腹心寵食太官之珍榮通禁門之籍糜
軀致命詎報雨露之恩殉節忘家寧酬天地之德所以
繼獻章疏冀增日月之輝屢進懇誠希添海岳之廣而
不量力分觸冒危機徒竭公盡忠忤犯嚴旨雖死不悔
當職所宜臣以謂忠臣不避罪以匡君正士不違患以
汚道所貴上裨萬一仰酬顧遇實臣等之心也不識忌
諱合寘嚴譴此又臣等之分也一月巳來未蒙賜召咫
尺之地無申就日之誠跬步之間莫獲邀天之顧兢惕
無地慙惶失圖臣聞管仲對齊桓公云大臣持祿不敢
諫小臣畏罪不敢言下情不通此害霸之甚也臣等不
言度日飽食過時既無切諫之尤復道如何伏惟陛下
以社稷宗廟為心以四海萬姓為慮詢訪道理開納直
言知好問而自通以博聞而自廣是天下之幸豈臣等
之幸耶上覽疏令宣諭曰朕近者以方暑事繁所以不
得召對卿等即宜明日于三殿對來
延州事宜
延州所管皆新蕃人比來部落擾動多因官吏貪尅失
於恩信務於誅求致控制無方威惠不及塞門要地切
在鎮安自朝廷初除延勞領延州衆情即以為未當其
選今沙陀等果有不安撫馭之間必有所失恐日久轉
弊須務遠圖伏望聖恩令别擇才識相當者充刺史辭
對之日賜其誡勑冀種落懷附皇風宣暢俯接京畿使
知典法謹具奏聞伏惟聖旨宣依奏遂除渾鎬為刺史
論簡勘楊憑家産狀
學士李絳奏曰伏以楊憑犯贓憲司推勘舉正朝典肅
清人心此蓋理之宜然法度之當爾臣但不知楊憑所
犯輕重若所坐祗緣贓汚法令且有明文合待推勘事終
後徵贓定罪今所與宗儒詔令一物巳上具數聞奏即
宗儒受詔之日便合勘責家資遠近流傳有似簿錄凡
簿錄家産皆是逆人至犯贓不合同例伏以聖恩再三
立法度必歸至公事體之間貴於允當臣苟有所見不
敢不陳宣依不用與宗儒詔命
李相國論事集卷四
