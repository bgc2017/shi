欽定𠞰捕臨清逆匪紀略卷三
丁卯
上命御前侍衞春寧帶領精嫻弓箭吉林索倫官兵五
十名於常山峪起程由京前往山東隨同大學士
舒赫德𠞰擊逆匪並
命軍機大臣傳諭署步軍統領刑部尚書英廉曰兵丁
等應得之項及馬匹帳房著英廉速行辦給其𠞰賊
時鳥鎗及梅針箭甚為得用恐前此京兵帶往者尚
不敷用並著英廉再選辦鉛彈火藥箭枝派員運送
交舒赫德等分給兵丁備用
同日徐績奏言臣接奉
諭旨嘉奬守禦臨清之副將葉信參將鳥大經千總孟
大勇署臨清州秦震鈞俱准事竣量其功績奏聞
陞用仰見我
皇上鼓勵臣工片長必錄之至意臣已飛錄
恩旨諭知葉信等俾感激奮勵堅心守禦并曉諭東昌
城内各官使其共知鼓舞奮發至賊匪黨類在東
昌府西北一帶隨地竄伏其巨魁則仍屯聚臨清
如不能攻得新城恐即有四散逃竄之事西則侵
擾直隸南則侵擾河南江南是以臣留惟一在臨
清州東北臣在東昌左近南北徼巡現據探報惟
一於十一日駐臨清州城北十二日德州城守尉
格圖肯亦至適遇賊匪數百人交戰二次賊即退
却正在追𠞰之際大隊賊人俱至隨即衝散賊人
雖有殺戮我兵亦有損傷臣又接觀城縣知縣詹
其淵稟報九月初十日盤獲賊夥一名劉成供係
直隸開州劉家莊人臣已飛咨直隸督臣速拏該
犯眷屬窮究夥黨并飭將劉成解臣嚴審再臨清
文武官守城已經七日恐兵力疲乏臣已派撥官
兵協濟臣在東昌巡防則賊匪不敢南犯北路有
舒赫德勁兵踵至自更不敢北窺一二日内京兵
到齊臣遵
旨與舒赫德定地會𠞰以期一舉成功再臣於十四日
據館陶縣禀稱有林潘寨武生王建基張灝首報
本月初九日見一夥賊匪到莊手執槍棍紅白藍
布裹頭強行搶奪馬騾口出逆言令生等去帽跟
隨如敢不從放火殺死生等率同鄉民田孝等用
槍棍鋤鍁一齊擁上將逆匪一十七人盡行殺死
隨飛赴查驗確實等情臣已批候奏明請
旨給予官職臣謹附摺奏
聞
同日徐績又奏言臣探知賊營車輛已多至三百
餘輛圍繞作城而賊匪攻城之時賊營管車人數
充實難以搶截焚燒又臨清關廂之内距河不遠
且俱係街巷民居賊匪以短械出鬭我兵以鎗礮
弓箭取勝地勢局促難以交鋒臣現在謹遵
諭旨俟舒赫德帶兵到時會同進𠞰至臣前令兗州府
知府福森布將王倫曾祖祖父墳墓刨掘今據禀
王倫之曾祖及祖棺已腐壞王倫之父已葬五年
棺猶發熱屍面長有白毛容顏如生隨用兵器撲
碎腦漿迸流尚有鮮血已俱火燒揚灰并平毁王
倫所住房屋以制逆賊之命再目下回空糧船雖
停滯數日逆匪尚不敢作踐驛遞亦不梗阻合并
奏
聞奏入
上命軍機大臣傳諭舒赫德姚立德徐績曰觀城縣知
縣詹其淵盤獲逆匪劉成尚屬能事著徐績俟事竣
後出具考語送部引見又武生王建基張灝率衆殺
賊甚屬可嘉著各賞給千總銜如再能出力奏明量
加錄用其隨同殺賊之鄉民並著查明酌賞銀錁傳
旨嘉奬徐績當出示曉諭俾百姓觀感奮勉善良者
各自保全愚迷者及早悔悟若能如王建基等之殺
賊報官一體奏聞錄叙至鄉愚被脅其情固有可
原但既經曉諭之後百姓等當更知大義若尚敢隨
賊持械抗拒官兵即與賊黨無異雖其初或係迫脅
而既已從逆即難輕宥嗣後如已破賊營獲有賊犯
眷屬查係首犯及濟惡逆犯者即當全家處斬餘亦
照律緣坐或賊營内有被脅拘留之老幼男婦訊無
從賊實跡即予釋放若臨陣拏獲抗拒之犯於所在
地方審明正法如係首犯及濟惡要犯當并其家屬
騈誅毋稍姑息至賊人車輛多至三百餘圍繞作城
其夜間住宿必係卸套連結正當用火攻燒若官兵
四面圍擊斷其去路賊必無從竄逸舒赫德等當留
心經理
同日大學士舒赫德奏言據帶領天津兵之河間
協副將雅爾哈面禀轉據景州營守備魏三台具
報本月十三日戍刻差赴臨清探信之馬兵夏榮
回稱十二日至桑林地方距臨清二十餘里是日
未時有兗州鎮惟一帶兵二百五十名德州城守
尉格圖肯帶滿兵二百五十名與賊打仗榮隨跟
至打仗處探望自未時開鎗不斷打至戌刻忽見
跑回兵丁甚急榮亦回至夏津縣店内至三更時
忽有滿兵跑回八十餘名綠營兵跑回七八名又
格圖肯亦回至夏津縣店内十三日早前往東昌
等語是十二日與賊接仗官兵不能取勝惟一與
格圖肯先後俱回東昌似屬確實臣又於次日夘
刻飛劄徐績如臨清保守嚴固可無他虞莫若令
惟一等暫住東昌俟數日内京兵到來臣即由恩
縣一路直趨臨清並先期知會徐績惟一亦由東
昌直赴臨清為兩路夾擊之舉再據守備魏三台
探稱逆匪實在黨羽不過三四百人其餘俱係隨
地迫脅之衆每至打仗時先以附從平民來攩頭
陣俟官兵鎗礮將盡眞黨即捨死奔前攻撲是賊
人鬼蜮伎倆不過如此臣等帶領京兵進𠞰時擬
先分撥一二隊引出賊人餘黨俟其正匪見面時
然後鎗箭並施痛加殲戮則賊計自窮定可一舉
集事又據魏三台禀稱有聊城縣民王德前經被
賊逼從今已逃回臣現差員前往傳喚王德詳詢
賊情至滄州滿兵二百名已於十四十五兩日到
齊其天津鎮頭起兵二百名亦於今日來抵德州
理合奏
聞奏入
上命軍機大臣密諭舒赫德曰惟一格圖肯俱係領兵
大員自應勇往殺賊即或稍為猖獗官兵不能取勝
亦當整隊進臨清新城與在城文武協力堅守雖退
入新城亦不能無過然向後若能奮勉猶可以功相
抵乃惟一格圖肯一經兵挫竟爾退往東昌實出情
理之外臨陣退避為國法所不宥惟一雖係五福之
子格圖肯雖係宗室而既經干犯軍紀若復曲為寬
貸則此時進𠞰何以勵衆將來命討何以用人前此
惟一救援徐績著有微勞朕即賞戴花翎有功既賞
有罪又豈可不誅著舒赫德俟京兵到齊拉旺多爾
濟阿思哈徐績等會集臨清於定期進𠞰之前一日
傳朕此旨將惟一格圖肯革職拏問當衆訊以爾等
與賊接戰時即有失利亦應退保新城縱兵力果單
猝不能守甚至臨陣捐軀身先授命不但躬膺䘏典
爾子孫亦蒙襲廕何等光榮歷來軍營陣亡恩例爾
等寧有不知何致甘心退縮貽笑於人此時自蹈憲
典爾等復有何辯如此傳旨訊問錄取供詞奏聞一
面即將伊二人在彼正法示衆其兗州鎮總兵員缺
緊要一時不能得人現在防守臨清之副將葉信保
城殺賊似屬能事已降旨陞銜一等俟事成酌量錄
用若其人能勝兗鎮之任舒赫德即行奏請補授又
德州駐防兵内跑回者八十餘名此雖非京城勁旅
不應不顧顏面若此著舒赫德查明首先倡逃之人
即行正法餘發烏魯木齊充當苦差至德州駐防兵
經格圖肯帶往者共二百五十名今跑回者僅八十
餘此外有打仗時陣亡及傷重者當查明照例䘏賞
倘有因交鋒挫䘐四散奔潰者即應照逃兵之例於
拏獲處所正法其惟一所帶之兵亦當照此查明辦
理
上又命軍機大臣傳諭舒赫德姚立德徐績曰村民既
有自賊中逃回者可見百姓非盡昧天良徐績等當
迎機化導遍行曉諭使其審擇禍福各知猛省復為
良民至賊人驅迫愚民在前攩受官兵鎗礮其情尤
為可恨舒赫德等於進𠞰打仗時當令人揚聲傳示
使百姓即速避開聽我兵用鎗礮擊賊若復迷而不
悟我健銳營鳥鎗從無虛發轟擊所及玉石俱焚毋
自貽戚如此愷切宣諭必當感激聽命
同日國泰奏言十三日接奉
諭旨
命臣前往德州料理官兵過境臣即帶兵百名於十四
日黎明起程繞道由茌平高唐大路行走賊匪現
俱聚集臨清大路一帶尚屬寧静京兵到德州時
臣當嚴行查察不致有滋擾之事沿途並曉諭居
民使知
聖主隆恩軫念百姓被賊擾害特遣勁旅𠞰滅賊匪指
日即可殲除毋稍驚恐奏入報
聞
同日山東按察使孫廷槐奏言撫臣徐績檄臣在
省督率文武員弁愼密巡防臣恐賊黨分散逃竄
各州縣境内必須豫為防範業經飛飭嚴密查拏
現在省城添派員弁多帶兵役小心巡察并增造
刀箭火彈以備需用遠近民情俱各寧謐再查續
調青登一路官兵省城為必經之地且沿途經過
地方應付糧草僱備車騾䭾載軍裝器械皆須豫
為籌備臣已同在省道府等官逐一悉心辦理查
青州營參將文壇領兵四百名青州副都統伍什
布領弁兵五百員名已於初八九等日分起䟎行
全數過省兵丁安静奉法沿路並無滋擾奏入
諭曰省城惟以鎮静民情為要不可過事張皇更不可
疎於防守勉之
同日何煟奏言臣遵
諭旨酌派河北鎮標兵一千名令河北鎮總兵黃模帶
領由内黃縣前進與直東二省官兵定地會𠞰並
選派駐防兵四百名臣標兵三百名臣親自帶領
亦由内黃一帶於山東連界處所堵禦務使賊衆
無路可竄迅速就擒仍飛飭所屬嚴密防守堵禦
臣調集官兵即日渡河起程一面星飭河北鎮尅
期前往並照會南陽鎮總兵許時中帶兵一千四
百名前來分路堵禦接應其豫省各屬一應防守
事宜臣悉心籌畫交與署布政使榮柱等加謹料
理奏入報
聞
戊辰
上諭内閣曰此次派赴山東𠞰捕賊匪之京城滿兵一
千名起程甚為迅速良鄉為出京首站辦理較他處
尤急今京兵於十三至十五等日分撥起程良鄉縣
所辦應付事宜俱能妥速俾各兵踴躍遄行楊景素
經理甚為合宜良鄉縣承辦亦為奮勉均屬可嘉著
交該部議叙
同日姚立德徐績奏言臣等屢奉
諭旨指示機宜無微不到查沈齊義查拏邪教洩漏風
聲之處現據閪逢源供稱王倫同劉煥王會全素
常交好劉煥本壽張縣民壯王會全亦在壽張縣
署前開鋪俱係入教之人事發後攜帶家眷俱跟
隨王倫而去則洩漏信息即當是此等逆夥至陽
穀縣監被賊開放各犯内現據兗州府禀有監犯
郝宗文自行投到其原犯何罪未據聲明又據朝
城縣禀有陽穀縣監犯席二係鬭毆金刃傷人致
死之犯被賊開放脅迫同行席二誑言有八十老
母須回家看視隨逃至朝城到官自首等情臣即
飭令仍歸陽穀縣收管
同日姚立德徐績又奏言九月十六日早臣等正
在封摺間接臨清州禀報十四日賊匪在南城外
并觀嘴等處燒燬民居搶劫當鋪又於城西北隅
望見賊人將糧船橫排外河似作浮橋之意十五
日午後在於州之東北兩面離城二三里每隊或
七八十人不等攔截往來似欲使我軍不通音信
臣查臨清州北十五里與直隸廣平府清河縣連
界今賊匪以糧船為浮橋或係接引西北一帶黨
夥或係賊匪過河竄入直隸臣等已星飛知會直
隸督臣及正定鎮大名協廣平府一體堵禦截擒
臣徐績等帶兵四百餘名在梁家淺以北屯劄一
面知會舒赫德酌定日期會𠞰再查臨清州城之
外向有廢城基址所包地勢廣闊城牆坍塌已久
其州城係屬新基坐落廢城東北隅衙署倉庫
俱在新城之内初七日賊匪到臨清州屯聚運河
西岸於閘上搭橋過渡攻城十二日賊匪挈其大
隊及車輛婦女輜重移屯運河東岸廢城之内民
居稠密賊匪搶取民間口糧豆草佔居民房廟宇
藏匿賊眷將大車三百餘輛攩住街道巷口十三
十四日並未攻城臣徐績又差青州營參將文壇
帶兵入城協防自不致有疎虞但賊匪雖已移佔
河東而河西舊屯之地尚有夥黨多人閘上所搭
浮橋賊匪盤踞甚嚴難以燒燬容俟乘隙相機辦
理今舒赫德已在德州扼其要路直隸督臣帶兵
防守要隘北路層層關鎻正定河北兩鎮與河南
撫臣各於臨清附近隨地堵截臣徐績等截住賊
人南路是逆匪已入死地一俟大兵會集即可尅
期撲滅仰慰
聖懷
同日舒赫德奏言據知州李燕將自賊中逃回之
王德喚到臣詳加詢問據稱賊之真黨為數不多
其餘都係用強迫從隨聚隨散其存留不能脫身
者大約俱因家口亦為賊拘繫是以顧戀未逃至
其所用刀棍並非軍器此不過亡命烏合於肆行
劫掠之後自知罪大惡極無可逃避益復跳梁今
探聽逆匪於十二日出來接仗後未聞復至臨清
城外攻擾臣已飛劄徐績等令其設法致信城中
加意嚴行防守臣不日提兵即至不可稍懈且聞
賊眷俱載車上兼多輜重一時未能遠竄數日内
臣等會合官兵正可痛加𠞰洗不留餘孽再聞綠
營兵連次打仗有實在傷亡者有躱避不見者即
德州滿兵此次打仗亦有傷損現已飭令該城守
尉查明具報綠營兵丁臣亦會同徐績查核明確
請
旨辦理
同日嘉謨奏言九月十五日接奉
諭旨以未經進閘各幫船倘抵次稍遲是否無誤冬兌
令臣熟籌覆奏臣查乾隆三十八年江西尾後二
幫在黃河以北凍阻臣親督員弁人夫打凍挽洩
尅日渡黃受兌新漕並無貽誤今未入臨清閘之
浙江船十三幫渡淮後抵次本近至湖南北船六
幫江西船十三幫程途雖遠而出江後正值冬令
順風數日内即可抵次受兌且向例在正月内開
行現在賊匪雖屯聚臨清阻隔運道而官兵會集
即日𠞰除逆黨肅清河路臣即晝夜嚴催南下自
不致有凍阻遲誤再臣於十五日辰刻據山東前
幫千總辛振遠清河縣縣丞王廷曾同禀賊匪欲
將住泊臨清北水關之空船搭橋似欲西逸等語
適聞廣平府現駐清河縣城内臣就近飛飭該府
并大名道多集兵役防禦河干勿任搭橋西渡擾
害直境並飛咨直隸督臣周元理迅速防禦戍刻
又據縣丞王廷曾等面禀賊匪已將河内船隻聚
集搭橋臣一面飛劄山東糧道汪圻令其禀知大
學士舒赫德相機辦理奏入
上諭内閣曰監犯被賊開放逼行本不為無罪今郝宗
文席二均於賊中脫回赴官投首罪囚能知大義守
法歸獄情可矜原所有原犯罪名俱著加恩寬免至
賊匪擾害夀張等三縣所放監犯自不止此二人著
徐績出示曉諭將此二人免罪之故宣示衆知如有
能照此投回者亦即一體免罪若逃匿他處不即投
官事平之後必當拏獲照越獄例於本罪上加一等
倘有愍不畏法隨賊抗拒官兵者較越獄之罪尤重
一經拏獲俱以賊黨論不問原犯何罪即槪予駢誅
决不輕貸該撫務行明白宣諭俾各犯審擇禍福毋
自貽悔
(臣)等謹按逆匪肆擾臣民共憤王建基張灝以
武生率衆殺賊郝宗文席二以監犯被劫逃歸
自首可見
恩澤入人之深天良感發出於自然我
皇上特頒恩旨武生即予加銜監犯貸其死罪以昭激
勸而勵善良所以不出一月而賊黨聚殱人民
安集也
上命軍機大臣傳諭嘉謨楊景素姚立德徐績曰河岸
停泊空船本無所用該管員弁見有賊衆滋擾即應
移泊西岸使賊無可資乃竟將空船留泊東岸反為
賊用所有管理頭幫糧船之員弁等實難辭罪著嘉
謨即行查明參奏至賊人渡河而西恐其竄往直隸
不可不防周元理雖在直東交界處所督兵防截其
臨清北關浮橋尤為緊要楊景素現因送兵至景州
著即率兵數百選派勇幹將弁前往臨清船橋西岸
扼住橋口遇有過橋之賊盡行殱戮無使一人得脱
若能將其橋船拆斷更為妥協至臨清州新城經賊
屢次攻劫均能堅守無虞設法殺賊在城文武均屬
可嘉其副將葉信參將烏大經前已降旨各陞銜一
等其署知州秦震鈞即著實授臨清州知州仍該撫
於事竣後送部引見
上又命軍機大臣傳諭舒赫德阿思哈姚立德徐績曰
據舒赫德奏到詢問王德供詞可見賊無能為俟京
兵到齊會𠞰即當尅日掃平惟是自北往𠞰之兵舒
赫德等調度合宜八旗勁旅亦甚得力所到自即成
功而自東昌南來會𠞰者均係綠旗怯懦無能即駐
防亦未足恃徐績等措置又未必妥協恐賊人避強
趨弱致未能一鼔成擒著舒赫德將京兵内派出三
百名並於昨日派往之東三省健勇人内派出二十
名天津綠營及滄州駐防内共派出三百名令阿思
哈率同天津鎮永昌帶領繞往臨清之南與徐績等
合兵一路則綠營得此精銳為之表率亦可冀其效
法再賊匪於臨清北水關將住泊糧船搭造浮橋恐
其由此西逸潛往直隸已諭楊景素帶領精兵在橋
口堵截遇有賊過橋即行截殺舒赫德於此事亦當
留心應於未進兵之前斷其浮橋並將閘口所搭之
橋屯住苟或不能即行燒燬使賊衆不能渡河𠞰捕
更易為力
(臣)等謹按逆匪佔據臨清舊城其地本屬通塗
自應分路會𠞰(臣)舒赫德等既奉
命統率八旗勁旅由臨清之北進攻賊自聞聲膽落惟
南來會𠞰之綠旗駐防等兵既不足恃而撫臣
徐績又素不嫻軍旅調度必不能合宜恐措置
稍乖轉為全局之累我
皇上籌畫及此
特命(臣)阿思哈於京兵内選派精兵三百並東三省健
勇二十人統率馳往南路與徐績會合俾綠營
有所效法咸成勁旅實制勝之一大關鍵又先
命楊景素前往防禦酌量燬其浮橋使賊不能西逸尤
為行軍要領實皆
睿謨成算炳燭幾先所由風馳霆擊賊氛迅掃也歟
同日舒赫德奏言臣奉
命至山東會𠞰逆匪自抵德州以後察訪賊情原不過
幺䯢烏合亡命跳梁緣起事之初雖經官兵屢次
殺戮尚未能大示創懲今各路滿漢兵丁現將全
到德州兵威壯盛必將一舉集事大快人心伏思
用兵𠞰賊全在分路得宜以防横逸是以臣於地
方官進見時必詳詢道里情形并令糧道汪圻繪
圖面講查賊匪現聚臨清舊城大寺又於閘口搭
有浮橋過渡其家屬車輛俱潛集河西之杏園若
臣與徐績等秪在河東攻𠞰將來逆匪窮竄勢必
盡往河西奔逸甚且竄至直隸境之油坊等處再
能集兵千名在河西同進使之腹脅受敵既可多
分賊勢亦且無虞遠竄臣正在籌畫間適直隸總
督周元理自景州來晤面詢賊情臣即持圖向商
據稱景州等處現在有兵分佈堵截正可分撥一
千名至臨清河西一同進𠞰等語是周元理與臣
意見相合臣現擬分兵三路臣與拉旺多爾濟阿
思哈自德州由恩縣夏津至臨清計程二百里徐
績等自東昌直赴臨清計程一百三十五里督臣
周元理所派兵一千名自景州由故城油坊至臨
清計程二百二十五里臣俟京兵於二十一日到
齊後二十二日即分隊帶兵前進二十四日可到
臨清先期即飛咨周元理令領兵將弁亦於二十
二日起程令徐績等扣筭程站之遠近以定起行
之先後總於二十四日同時並到臨期再各相照
會一齊𠞰殺三面堵截將見立可擒渠盡除黨逆
釡底遊魂何所容其逃匿所有臣現在酌定三路
進攻情形謹繪圖貼說恭呈
御覽伏祈
訓示奏入
諭曰所辦甚合機宜但恐徐績惟一不能集事故今日
有旨令阿思哈前去助彼攻𠞰務在酌量事機勉力
為之
同日國泰奏言臣奉
命辦理應付京兵事宜於十五日抵德州即詳悉籌畫
除豫備馬匹一項業經大學士舒赫德奏明截留
福建暨山東本省新買營驛馬共七百七十三匹
留於德州以備更替外其官兵口糧一項滿兵每
月例給銀一兩七錢五分綠營例照滿兵減半給
發每人每日均給米八合三勺其官員口糧按照
品級大小分别遞加今擬俟官兵到德州日均照
一月之數先行發給至馬匹草料臣業令經過地
方官先發價備辦以便各兵經過時自行買用承
辦官亦可得價還項其銅鍋趕辦不及現在改用
鐵鍋仍俟事竣收回其餘一切應付事件臣當悉
心籌辦不敢稍有貽誤奏入報
聞
欽定𠞰捕臨清逆匪紀略卷三
