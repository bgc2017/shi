欽定𠞰捕臨清逆匪紀略卷十二
戊子
上命大學士九卿科道覆鞫逆犯王經隆等於刑部
同日楊景素奏言十月十五日接奉
諭旨查辦被賊擾累良民加恩分别撫綏仰見我
皇上念切民瘼拯困安良之至意(臣)遵
旨即飭臨清州知州速查新城舊城民欠各年新舊錢
糧銀榖各數據實開報一面稟商大學士舒赫德
飭委同知龔孫枝知縣張鳴鐸等十員分赴臨清
舊城及被災鄉莊將屋被焚燒家被搶掠之戶確
切查明其夀張陽榖堂邑三縣城鄉被賊擾害之
戶亦一體查明酌議撫綏請
旨遵行(臣)查此時以撫恤難民搜查逸賊為要(臣)於初
三日𣲖參將尚維寳等六員赴夀張汶上恩縣東
平東昌衛等處指名搜拏賊夥賊眷初四日委泰
安府知府朱孝純等五員赴聊城德州茌平高唐
平原等處審辦分羈餘賊今復委同知龔孫枝等
十員稽查難民戶口豫備撫恤事宜所有審事查
灾各員(臣)俱令其順路查拏賊匪餘黨以及邪教
蹤跡武職則明加跴捕文職則暗地訪查仍各慰
諭良民不致驚恐奏入報
聞
同日舒赫德阿思哈楊景素奏言查訊臨清協副
將葉信供稱九月初三日調赴夀張𠞰捕即帶兵
二百名起身初四日至李海務聞賊衆將到東昌
復回至東昌守禦初五日聞堂邑被殘賊匪即至
臨清葉信刻即帶兵星馳於五更時回臨清當即
點集兵丁期𠞰賊衆但舊城兵少地寬既恐難以
保守又慮難以取勝若僅守舊城而新城倉庫監
獄轉有疎虞獲罪更大因於初六日午後進城協
同守護實無暇料理葉信家口至初七日家口見
賊匪往攻新城纔逃往河邊見有運糧千總趙亮
在船因即上船逃命並非葉信豫先安置等語查
舊城設有副將衙署葉信自宜於所駐地方率兵
防堵保護居民至萬不能支之日再率民衆避入
新城乃因新城現有倉庫監獄竟將舊城棄而不
顧致逆賊得以佔據擾害實屬自取重罪除行文
河南巡撫查訊千總趙亮是否與葉信先行商定
接取家眷上船務得實情辦理外相應請
旨將葉信照例擬斬監候秋後處決奏入得
旨三法司核擬具奏
同日舒赫德奏言本月初五日有直隸清河縣紳
士里民康仲叔張果行謝眷美等呈稱仲叔等生
逢
盛世久沐
昇平昨以夀張縣奸匪王倫侵擾臨清運河西北逼近
賊巢之村落居民深虞殘掠今蒙
皇上天恩命重臣帥師遠至數日之内焚渠殱黨俾接
壤閭閻得安作息敬獻草五十袋料豆二十石粟
米二十石牛四隻猪十口羊二十隻錢五十千稍
盡芹私以助犒勞各兵之用伏乞鑒納不勝欣望
等語(臣)即傳康仲叔等面見諭以
皇上以逆匪王倫滋事不法殘害平民
特命本閣部堂統領京兵前來𠞰捕今爾等感激
皇恩情殷愛戴叩轅饋食具見悃忱惟歷來大兵所至
一切軍需皆支
帑項絲毫不累民間屢經出示曉諭諒爾等亦所深
知所有錢米牛羊等物無煩將獻可即領回至爾
等區區之誠本閣部堂俱已鑒悉爾等俱係
國家良善百姓當兹化日光天各宜安分守已無為
異端所惑倘有匪人暗布邪教惟爾等知之最切
即應赴官告發早杜奸邪苟能如此遵諭力行即
較此時之備物輸誠實逾數十倍也康仲叔等均
感激
聖恩叩頭去訖奏入報
聞
同日舒赫德阿思哈楊景素奏言(臣)等前在德州
時據直隸故城縣禀報盤獲德州滿兵新城一名
當令德州知州李燕提取監禁今據該州將新城
解至臨清嚴訊據供係德州駐防披甲九月初六
日城守尉格圖肯𣲖滿兵二百五十名赴臨清𠞰
賊十二日下午與惟總兵會合其時尚未札營聞
賊在北門外攻城惟總兵格城守尉就分帶滿漢
官兵前往殺賊見有三百餘賊官兵放鎗擊打賊
人始猶躱避繼則一擁衝前官兵隨即奔跑我在
河沿行走被賊追趕腿受鎗傷我跳在河裏被回
民撈起十三日早到鄭家口正欲找赴營盤當被
故城縣衙役盤獲等語查新城於潰散之後奔往
河西顯係竄逃被獲其仍欲找回營之說殊難憑
信相應請
旨照逃兵例即行正法以示炯戒理合奏
聞
同日舒赫德阿思哈楊景素奏言查解陶為賊宣
行閻吉祥係閻吉仁之兄為賊義子早經官兵拏
獲現在監禁臨清楊進德即楊峻德亦係賊宣行
被獲監禁(臣)等親提嚴訊並無徒弟張旺至林海
劉三於現獲各犯中查對並無此二犯姓名(臣)楊
景素已飭屬訪拏又查據歷獲各犯供稱賊營中
有奉無生教之婦女即自稱為無生娘因無生與
烏三轉音相近遂爾悞稱前此擊斃使刀之婦即
其類也王倫之妻母楊氏昨據王倫之妻姪盧高
供並非無生母亦未跟從王倫(臣)等現差員赴夀
張確查楊氏下落再行覆奏又查樊林即係和尚
梵偉前經解京備訊孟一成姓名賊中實無其人
是否即係孟燦尚容確訊惟歸岱一犯歷據衆供
俱稱要賊已屢諭將弁等留心擒捕毋任遠颺至
李達係賊中小頭目於二十三日官兵到後投出
據供伊名下所管之人並無高成良至引人入教
之高珍亦係賊中小頭目現在不知下落張祥即
已獲之張立祥為賊中探馬至郭進美一犯查閱
東昌獲犯内有曹文科供係隨郭濟美之人已被
鎗傷身死似即郭進美但其果否被鎗擊死之處
俟解到曹文科時再行嚴訊又查馬成龍一犯前
曾拏伊父馬玉據供馬成龍已受鎗傷身死馬玉
亦經正法惟王士爵冀盤佑二犯情罪俱屬可惡
現在(臣)楊景素飛𣲖文武幹員前往查拏理合先
行奏
聞奏入
上命軍機大臣傳諭舒赫德周元理何煟楊景素曰楊
峻德不過尋常賊黨止須在該處斬決其解陶係賊
元帥閻吉祥係賊義兒張立祥係賊探馬均屬案内
要犯應仍押解進京又現據王經隆等犯供有國太
為賊宣行且為賊上京探信山東語音讀國如歸似
即歸岱質之李旺據供國太係夀張人年三十餘歲
均著舒赫德楊景素查訪明確即速拏獲一併解京
審究又現在訊據李旺供王經隆糾衆入夥時係蕭
連城為之糾約張居仁為之記賬並著楊景素即速
嚴挐從重辦理又據舒赫德奏審擬葉信一案果如
所供似當日專心為公並不顧家但恐其事後遁詞
卸過朕思葉信若九月初五六日並未回署自無暇
照料家口如曾回署内即不得謂非豫先安置著舒
赫德就近查詢明確並著令何煟查問千總趙亮是
否與葉信相商抑係葉信家眷自行上船之處令其
據實供明覆奏又據舒赫德奏有直隸清河縣紳士
里民康仲叔等備物呈獻深明大義甚屬可嘉著傳
諭周元理查明量為奬賞其倡率之人并著賞給扁
額以示奬勵又向聞東省回民最為悍狠不法而此
次𠞰捕賊匪回民甚為出力如洪印洪全等率領回
兵奮勇殺賊白虎等曾招回人效力頗能知禮奉公
並堪嘉尚著楊景素遵旨出分别奬賞俾其益知勸
勉
己丑
大學士于敏中等奏言查逆賊王倫糾衆滋擾罪
大惡極業經大學士舒赫德等統兵𠞰除所有臨
清舊城被賊佔住半月有餘居民遷避流亡室廬
積聚焚掠幾空作息經營荒廢日久仰蒙我
皇上軫念民依
特頒恩旨令大學士舒赫德巡撫楊景素等酌定善後
事宜六條具奏奉
旨命(臣)等會同速議具奏(臣)等謹逐一詳晰確核所有
招集流亡酌給房價加賑口糧緩徵正賦借領牛
具及逆匪産業入官估變以充公用等事宜均應
如大學士舒赫德等所奏辦理奏入得
旨依議速行
(臣)等謹按臨清舊城蕃庶之區經逆匪肆擾居
民奔竄荼毒實深幸賴
天戈奮𠞰立見掃除良民得安故壤至善後事宜亟需
布置我
皇上恩施軫恤迅不踰時使蕩析之餘旋獲寕宇招徠
賑貸備極周詳元氣既復而善良有更生之慶
厚澤深仁直符於幬載也已
同日何煟奏言(臣)於十月初二日准徐績咨稱逆
匪王樸供有王倫之徒夀張縣人張百禄在河南
遂平縣傳教又准姚立德札稱賊犯楊林供有夀
張縣人張北魯係逆犯王倫義子向在河南裕州
一帶傳教等語(臣)刻即飛札南汝道南陽汝寕兩
府密為查緝兹又欽奉
諭旨飭令迅速查拏(臣)復委署按察使周於智星馳前
往囑其督同道府地方各官密速辦理勿得稍涉
張皇再查裕州距遂平二百五十餘里張北魯張
百禄均係夀張縣之蔡家樓人音復相似是否一
人容(臣)確查審明奏覆奏入報
聞
同日舒赫德楊景素奏言查山東臨清一帶地方
經逆匪擾亂仰蒙
皇上德威遠播未及一旬首從𠞰滅又蒙
聖恩高厚蠲賦撫䘏無不周至(臣)等仰體
皇仁自必盡心竭力以期辦理妥善惟是東省大局尚
須整頓全賴大員董率辦理現在道府中如兖沂
曹道松齡兖州府知府福森布東昌府知府季世
法曹州府知府李絳俱係中材辦事亦少奮勉之
概且松齡福森布季世法俱有此案失察處分(臣)
楊景素因山東辦事乏人難收指臂之效面商(臣)
舒赫德(臣)舒赫德查有吏部郎中忠德歷任道府
老成練達刑部郎中赫紳泰明幹有才俱素所熟
悉者又隨(臣)查辦此案之軍機處行走兵部員外
章棠敏達精詳戶部員外敷倫泰安詳穏妥且深
曉此原委仰懇
皇上天恩將此四員發東交(臣)楊景素差遣委辦如能
得力即以緊要之缺酌量補用與地方實有禆益
奏入
上諭内閣曰舒赫德等所奏甚是忠德赫紳泰章棠敷
倫泰俱著發交山東巡撫楊景素差委遇有緊要道
府缺出酌量補用忠德赫紳泰並著即速起程前往
(臣)等謹按平賊之後民氣漸蘇仰賴
皇上德威蕩滌經理撫綏已無不至猶以地方瘡痍甫
復解絃整頓必資幹濟之才
特命更置道府諸員澄敘官方拊循凋敝用人安民之
道孰有加於此者乎
同日舒赫德拉旺多爾濟阿思哈奏言此次𠞰捕
逆匪蒙
皇上賞給東三省善射人五十名伊等自到臨清以來
竭力奮勉除隨同音濟圖擒拏王倫負傷各人已
遵
旨分别賞給伊等銀兩外其餘出力之人應將名單交
各該處記名於應陞之處陞用以示鼓勵奏入報
聞
同日舒赫德阿思哈楊景素又奏言查王倫義子
十八人除王經隆一犯業已解京外閻吉祥李桐
李玉珍艾得見邵然趙大坊趙煥楊佩八名俱經
陸續拏獲趙玉佩一犯現經直隸拏獲(臣)等提訊
屬實又直隸解到景淑一犯亦訊係王倫義兒又
李得深現自夀張拏到係夀張縣書吏認王倫為
義父該犯雖未跟至臨清但前在夀張殺官時該
犯幫同守門丁若錦一犯據被獲伊子丁興禮供
稱在河沿上受鎗身死李贊一一犯據李桐供先
被鎗傷後經焚死李士傑已同王倫焚樓自斃其
張百禄一犯訊在河南遂平傳教已屢行何煟查
拏此外惟温炳趙傳二犯尚無下落現飭文武各
員實力查拏弗使一名漏網再十八人之外歷訊
拏獲各犯俱稱尚有郗舉一犯亦係王倫義兒自
當一體嚴查務拏至李貴實係王倫乾壻為助惡
要犯臣等遵
旨將閻吉祥李桐李貴𣲖健銳營委署前鋒參領伯泰
帶京兵三十名即於本日押觧赴京備訊至監禁
之王倫等親屬夥黨現在分别定擬罪名辦理至
賊匪有封開藥舖人為御醫一節查有二閘口開
藥舖之外科醫生遲玉津曾為賊人看瘡因即差
役前往查拏先將遲玉津之子遲太來拘到據供
賊到臨清日曾呌我父親看傷父親不肯去賊就
要殺父親只得去看但並未從賊亦未受封御醫
後來大兵來到父親就逃往故城縣去小的長兄
被故城縣拏住父親現去保他去了等語(臣)楊景
素現已差弁往故城緝拏遲玉津嚴訊實情再行
具奏又前據直隸開送獲犯名單内李忠一犯現
交李桐識認指係徐克明前為王倫看門傳事官
並非孟燦所供放為元帥之李忠但徐克明亦係
要犯現在監禁一併定擬辦理奏入報
聞
同日周元理奏言(臣)連日審訊獲犯王得朋張八
等據王得朋供係僱與王倫家種地自搶劫夀張
該犯即趕送家眷車輛後又隨同一路打仗攻城
據張八供受偽號將軍自陽榖夥同逆匪殺人擡
縛縣官此二犯罪惡兇逆本應立即正法但訊該
犯等與王倫逆夥尚有認識自應解京聽候質審
(臣)即𣲖委守備李成楷帶領勇幹弁兵將該二犯
嚴密押護星速到京以備提訊至(臣)訊據王得朋
張八供出張北魯於本年四月往河南白洋地方
傳教等語已飛咨何煟查拏務獲並據王得朋供
王倫義兒有趙忠趙宣其乾女壻有竇柱聶大成
張心智五犯現在飭屬嚴拏奏入報
聞
同日
上命軍機大臣傳諭舒赫德周元理楊景素曰舒赫德
等奏獲德州駐防兵新城一犯即行正法自應如此
辦理至潰逃之滿漢兵丁屢諭舒赫德查拏迄今日
久僅獲新城一名其餘豈竟毫無蹤跡著傳諭周元
理楊景素速於所屬境内上緊緝拏務獲勿任久匿
漏網至河南雖距山東略遠恐或有潛逸往豫之人
並著何煟一體嚴密偵捕又王倫義兒十八人尚有
趙傳温炳二犯未獲著舒赫德楊景素迅速嚴切查
拏解京毋使久稽顯戮又據王經隆李旺供隨同季
國貞前往搶船搭橋者尚有郭永敖高珍楊福余會
韓福如李之貴楊樹常楊希葉李達皮之揚徐士姚
王立松十二人亦俱係此案要犯著即拏獲重究内
李達一犯前奏已經拏獲未知作何辦理並著查明
覆奏又據梵偉供前所給與王倫銀鐲係夀張當夥
王登雲給予亦入教隨往臨清其人曾否就獲並著
楊景素即速查拏解京審訊又周元理奏據王得朋
供出之趙忠等五犯並著楊景素一併嚴拏辦理
上又命軍機大臣傳諭舒赫德楊景素曰軍機大臣等
審據李旺供稱有王貴一犯曾帶兵攻犯新城著傳
諭舒赫德楊景素即速查拏務獲解京審辦又審據
王樸供王倫第四子王淑於逃走時失散恐其尚在
藏匿並著嚴拏觧京審辦又王經隆供燒樓時有王
宗尼與夀張一人年輕者同下樓來被獲此二犯未
知作何下落又供有子正月兒帶在臨清舊城後來
不知逃往何處閻吉仁亦供有子憨小兒此等罪惡
深重之人豈容稍留餘孽並著舒赫德楊景素速飭
查拏獲時即行正法不得僅照緣坐辦理
上又命軍機大臣傳諭舒赫德周元理楊景素曰前經
降旨將徐績解任交舒赫德差遣已屬逾格施恩所
有一應查拏餘黨等事仍係徐績分所應辦況伊在
山東年久文武員弁皆其舊屬今雖解任何患呼應
不靈著將屢次傳諭舒赫德等應行緝拏要犯彙開
一單令舒赫德傳旨轉交徐績實力上緊緝拏倘果
能捕得要犯尚可稍贖罪愆徐績益當感發天良倍
加策勵以期努力自效
欽定𠞰捕臨清逆匪紀略卷十二
