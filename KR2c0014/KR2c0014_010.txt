欽定𠞰捕臨清逆匪紀略卷十
癸未
舒赫德奏言(臣)前奏賊匪畏懼官兵有一二千人
豫行逃竄一節係(臣)等初至臨清傳聞之說現今
訊問獲犯據供二十三日賊人知官兵兩路進攻
因于舊城外東面派人五六百抵禦經官兵殺退
回城又城北塔灣一帶賊豫派人千餘在彼迎拒
(臣)舒赫德所帶之兵此項派出之人並未回城等
語是賊匪一二千豫竄之說原屬風聞今按賊所
供則所謂豫逃各賊即係塔灣迎拒之衆經春寧
音濟圖先後殺死五六百人外楊景素在西河截
擒百餘人并合鄉民觧送三百餘人此時陸續擒
獻者尚在未止但亦難保無漏網之賊現在各處
鄉民執賊觧送(臣)等已傳諭四鄉加緊查拏邀賞
又查舊城外塔灣一帶為賊匪佔住安營二十三
日經音濟圖擊殺之後尚有餘匪盤踞未淨拉旺
多爾濟于二十四日言欲帶兵往捕並于附近村
莊巡𠞰殺賊五人(臣)舒赫德彼時以拉旺多爾濟
不過于就近巡捕並非迎賊打仗且離營不過數
里是以未令阿思哈同往至賊匪車輛原以裝載
家口輜重後從杏園搬入舊城即用以堵塞各巷
口并有安放一處者酌計大小車輛實有數百之
多經官兵放火焚燒後輪轅破折悉皆殘燬不全
縱横滿地因非要務尚未辦及再查王倫並未充
當馬兵現詢之兖州府知府福森布據稱並無其
事即訊之現獲各犯亦未有王倫曾充馬兵之供
所言自屬確實至朱兆龍名目再四詰訊賊營各
犯亦稱實無其人且僉供逆首確係王倫其為王
倫自知罪重希圖捏名混脱實無疑義又惟一格
圖肯所帶滿漢各兵敢于臨陣奔逸自應嚴行緝
拏將首先倡逃者即行正法以示懲儆(臣)等現俟
搜𠞰事畢即行查辦再德州滿兵中有新城一犯
脱逃經故城縣具報拏獲(臣)令解送德州監禁事
竣後提訊辦理并將未知下落滿漢各兵一體嚴
查不敢稍有姑息再查音濟圖擒縳王倫時持械
出拒之賊係被前鋒藍翎長哲森保射殺又有一
賊挺鎗來刺復被前鋒珠爾杭阿射斃理合附摺
奏
聞奏入
上諭内閣曰前鋒藍翎長哲森保前鋒珠爾杭阿俱屬
奮勉著加恩交與該處遇有應陞之缺即行陞用
上命軍機大臣傳諭舒赫德阿思哈楊景素曰閱舒赫
德等奏到孟燦供單内稱二十八日子時閻吉仁同
梵偉等帶領七八十人去攻夀張有入道之夀張衙
役劉煥帶領二十個人爬城進内開門放進衆人等
語劉煥身充縣役乃敢引賊爬城戕官害民甚為可
惡斷不可令其漏網著舒赫德查已獲衆犯内有無
此人如尚未就獲即嚴密查拏到案訊取確供立即
凌遲示衆又供有王倫將吳清林李忠放為元帥領
兵之語吳清林已在昨日獲解各犯内其李忠曾否
同獲未據聲明亦即查明如尚未弋獲立行嚴拏解
京審訊看來臨清從賊之人諒必不少當就已獲各
犯追求拏究至舊城所有居民店戶若官兵到時尚
與賊同居此時賊敗經官兵拏獲者不可作脅從輕
宥即訊無助賊抗拒情由亦當遣發新疆及烟瘴等
處安插不當復留内地又孟燦供稱探得官兵到來
時衆人商量𣲖五百人在東門外迎敵又𣲖千餘人
往北門外打仗並據舒赫德奏豫逃各賊即塔灣迎
拒之賊等語計賊一千五百餘經春寧音濟圖先後
殺死六七百楊景素殱擒二三百又鄉民擒觧三百
餘此外賊匪尚有二百餘難保無竄脱之事且前奏
衝橋而過者即有偽總兵楊壘之名其餘尚有受賊
偽官者俱未可定著舒赫德同楊景素嚴切查拏凡
係逆賊偽官尤不可任其倖免又據奏朱兆龍名目
詰訊賊營各犯均稱實無其人必是王倫自知罪重
希圖捏名混脱無疑等語果不出朕所料自可無庸
再究至音濟圖往拏王倫已經擒住欲縛被兩廂突
出十餘賊音濟圖猝不及備身受刀傷其綳阿爾圖
等八人亦俱受傷伊等出力之處朕已加恩奬賞但
音濟圖前往拏賊諒不止隨帶八人當賊衆搶奪逆
犯時豈無人攩護竟容匪衆傷人搶犯著舒赫德查
明如有彼時在場並未得傷不行救護者即行奏聞
究治此次逸出之賊不可不按數查拏勿使倖逃法
網阿思哈尚應帶兵各處搜拏務獲毋任遠颺但須
妥協詳辦不可使鄉僻小民稍有驚擾其惟一格圖
肯原帶潰逃之滿漢兵丁尚有未知下落者應即查
拏從重辦理
同日楊景素奏言(臣)會同正定鎮(臣)萬朝興天津
鎮(臣)永昌清河道單功擢督率將兵分佈運河西
岸連日因大學士舒赫德等搜捕河東甚嚴(臣)等
惟恐賊匪浮水偷逸所關匪細晝夜愈加防緝但
賊因西渡失利不敢復來連日止零星擒獲浮水
八人解送督(臣)究審三十日并聞大學士舒赫德
等已獲賊目梵偉王經隆孟燦等七人其首犯王
倫業已自焚(臣)仍嚴密防堵聽候行知遵照現在
居民紛紛挈眷還鄉運道亦清糧艘民船暢行無
阻奏入
上諭内閣曰此次逆賊王倫攻擾臨清其新城居民隨
同地方文武盡力守禦得以保護無恙甚屬可嘉且
嬰城固守半月餘作息經營不無荒廢生計未免拮
据前諭該撫查明入告酌量加恩今逆匪現已𠞰除
自應即敷惠澤所有臨清新城居民本年應徵錢糧
已納若干未納若干從前有無借欠未完之項並著
楊景素查明奏聞候朕再降諭旨至舊城居民有甘
心從賊抗拒官兵者自應同賊駢誅其為賊供役之
人即未拒敵亦當分遣新疆烟瘴以示懲儆其與賊
混處日久見官兵一到即行投歸者准照脅從罔治
已屬寬典自未便復令邀恩惟據楊景素奏現在居
民紛紛挈眷還鄉此等自係舊城百姓聞賊至即攜
家逃避者皆係守分善良事平後復還故土而舊居
闤闠或為賊匪焚燒或因攻賊殘燬生業蕭條室廬
蕩析殊堪憫惻自應一體加恩量為蠲復又夀張堂
邑陽穀三縣經賊擾害除現仍安居之戶無庸查䘏
外其賊匪入城或人被賊戕或屋被賊燬及家計為
賊搶掠者亦為可憫其應如何分别撫綏之處並著
楊景素妥速查明具奏候朕另降恩旨以示軫恤該
部即遵諭行
同曰周元理奏言(臣)於三十日回至故城據楊景
素萬朝興等將續獲各犯先後押觧前來(臣)以二
十三日自京兵圍𠞰焚殺至二十六七等日始行
奔竄被獲者必係王倫親近匪徒其中要犯必多
(臣)隨親提嚴訊内有李之姚審係王倫妹夫搶劫
姦殺拒敵官兵趙瑶枝係陽穀監犯又江三張旺
唐洪禮馬德等共六犯俱係隨同逆匪攻城打仗
緊要逆兇恐有應需質訊之處因派遊擊全德帶
領弁兵沿途小心防護押解進京聽候審訊其餘
隨同搶劫抗拒官兵之犯一面審明一面正法分
别嚴辦另行具奏
同日姚立德徐繢奏言(臣)等因聊城博平清平茌
平等縣毗連臨清屢出告示曉諭各處鄉民俱自
行齊集守禦遇有面生之人立即擒拏解送九月
二十三日我兵圍𠞰之後(臣)姚立德恐有賊匪畏
死潛逃即於東昌守城兵内派撥百名放卡邀截
嗣據管卡目兵楊寬等并聊城博平清平茌平夏
津等縣及魏灣巡檢率領兵役鄉民陸續拏獲解
到人犯共一百二十二名(臣)姚立德督同東昌府
知府季世法暨在城委員晝夜隔别詳加推鞫并
令各犯互相識認均非緊要頭目内如入教從逆
打仗殺人或被脅隨行為賊守口探信或身充官
役被脅從賊或本係減流罪犯賊放隨行者共二
十五名均法無可貸即行正法訖又有被脅入教
隨賊趕車倣飯牽馬者共十九名雖訊無助逆抗
拒搶劫等事但既聽賊指使亦未便輕縱(臣)等擬
即咨部發遣又審係臨清土著平民及在彼貿易
乘間逃出避難並無從賊實跡者共五十九名(臣)
等面為宣諭即行釋放伊等感戴
皇上再造之恩伏地叩頭繼之以泣此外尚有賊營小
頭目并賊黨眷屬以及甫經解到須細加確訊者
共十九名現督東昌府等訊取供詞分别監禁聽
候大學士舒赫德提審定擬并案辦理至現禁賊
犯内有陽榖縣解獲之楊林一犯訊據供稱係壽
張縣楊家溝人八月二十八日起事之日即攜眷
入夥抗拒官兵并稱夀張縣蔡家樓張北魯係逆
犯王倫義兒向在河南裕州一帶傳播邪教聽說
二十四日賊營内差人往彼糾夥上臨清幫助等
語(臣)等查該犯所稱雖出自傳聞但不可不加意
嚴查(臣)等已飛札河南撫臣何煟密飭查辦據實
奏
聞再臨清賊匪業經殱除所有東昌一帶民情甚為安
帖(臣)等現將協同防守官兵酌量陸續掣回(臣)姚
立德因本年輸值小挑伏秋淤沙甚厚仍即親赴
臨清料理糧船并探量水勢深淺佑計挑工合併
陳明奏入
上命軍機大臣傳諭舒赫德周元理何煟姚立德楊
景素曰楊景素奏稱居民紛紛挈眷還鄉是即係
臨清舊城避賊逃出者其情殊覺可憫已有明旨
交楊景素查明酌量賞䘏此等還鄉之人是否全
係舊城居住抑尚有他處百姓在内亦著楊景素
確查妥辦至姚立德徐績奏陸續拏獲解到人
犯共一百二十二名分别正法發遣及宣諭釋放
所辦甚妥姚立德現在東昌該處所獲之賊自與
徐績無涉但逸賊既至東昌其為南竄可知恐尚
有未盡弋獲者著楊景素留心截擒勿使一犯漏網
或有竄入河南境者何煟並當一體偵捕至周元理
奏到解京六犯内趙瑶枝供有先鋒解陶閻吉祥之
名閻吉祥是否即前日已獲之閻吉仁其解陶曾否
就獲張旺供係楊進德徒弟楊進德現在作何下落
唐洪禮供係夀張林海徒弟馬德供係劉三徒弟林
海劉三俱曾否就獲又李之姚供王倫妻母是無生
父母能使雙刀等語無生父母四字義不可解前日
被鎗打死之舞雙刀女賊據獲犯内認識者稱係烏
三娘娘烏三無生轉音相近其使雙刀又同或即其
人並著舒赫德查明覆奏再王倫母妻曾否就獲該
逆犯有子幾人俱全獲否著舒赫德即行覆奏又閱
姚立德奏到供單内毛榮供稱梵林孟一成歸岱都
是元帥等語梵林是否即係和尚梵偉孟一成是否
即係孟燦至歸岱一犯自係有名賊目現在曾否就
獲又犯供内供有頭目高珍之名並據高存良供𣲖
在李達名下據楊二供被張祥逼脅入夥據郭二疤
眼供有郭進美騎馬領衆均應即速查捕訊究又據
楊大供有夀張壯役王士爵說王倫是主兒並夀張
倉房書辦冀盤佑請出本官令其降賊本官喊罵是
馬成龍動手殺害此三犯情罪尤為可惡必須嚴緝
務獲凌遲處死其解陶閻吉祥在堂邑綑打縣官復
行殺害亦應處以凌遲重罪將此傳諭知之
甲申
上諭内閣曰此次往𠞰山東逆賊王倫等護軍統領春
寧乾清門侍衛音濟圖納木扎爾巴圖保伊林俱各
奮勇出力音濟圖已經降旨復還頭等侍衛並副都
統職銜納木扎爾著遇有蒙古副都統缺出即行坐
補巴圖保伊林俱授為二等侍衛所有從前春寧罰
俸三年之案並著寬免
同日嘉謨奏言查得臨清北水關停泊山東前幫
回空糧船因在水次尚非受兑之時並無水手秪
有舵工一人在船看守該幫領運千總辛振遠押
空千總黃炳中聞有賊匪入境之信將船開放中
流抛錨停泊不意九月十二日賊匪搶掠民船蜂
擁而來竟將糧船搶去搭橋實係該千總等不能
防守之罪請將該千總辛振遠黃炳中革職示儆
至被搶搭橋船隻今已燒燬無存(臣)現在行今山
東糧道逐一查明數目開造旗丁姓名成造年分
及將來作何著落賠造之處另行核議具詳容(臣)
咨部辦理所有明春兑運新漕即暫僱民船應用
不致貽悮又本年浙江等省未過臨清各幫現在
催令銜尾前進所有嚴州幫船現于十月初一日
進閘遄行其後接各幫俱已挽拉進閘晝夜速䟎
南下至于各幫僱用短縴恐有竄脱餘匪改装匿
跡充夫更僱之處(臣)欽遵
聖訓即多方說法查察已于沿途添𣲖員弁專司盤詰
短縴實力擒挐如有就獲之犯當必訊明具奏不
使稍有漏網奏入
上諭内閣曰辛振遠黃炳中俱著革職該部知道
上命軍機大臣傳諭嘉謨楊景素曰賊匪于九月十二
日搶船搭橋彼時嘉謨已至臨清糧道汪圻亦在近
德州均無難照料若早調集别船水手將各空船亦
照現在回空船隻押放下游何至被賊搶去乃一任
停泊河中漫無經畫嘉謨汪圻實難辭辦理不善之
咎況船隻既經燒燬即應賠修又何必再查成造年
分此案被燒船隻即著嘉謨汪圻賠造如銀數較多
一時不能賠出即著楊景素于藩庫内借項墊辦著
落嘉謨汪圻按限補解歸款
同日舒赫德拉旺多爾濟阿思哈徐績奏言查臨
清州逆匪雖已勦除但該州地方殘破太甚所有
一切善後事宜甚多必須幹員方克有濟該署州
秦震鈞前因守城出力蒙
聖恩即以該員陞補臨清州知州(臣)等近日察看該員
當此辦理繁劇之時恐不能肆應裕如查有現在
隨營之肥城縣知縣李濤明幹結實仰懇
聖恩即以李濤陞署臨清州牧俟辦理事竣給咨送部
引
見所遺肥城縣缺請將秦震鈞即以知州銜暫管縣印
俟東省另有知州缺出題請補授奏入得
旨允行
同日徐績奏言(臣)接奉
諭旨舒赫德現在督兵擒捕賊首徐績即應親身帶兵
分赴各村莊搜拏逸賊即邪教傳播之處徐績亦應
加意訪查勿存萌孽而被賊擾害之區並當酌為撫
綏以安善良乃竟安坐臨清毫無所事尚得謂之稍
有人心乎徐績著傳旨嚴行申飭並著明白回奏(臣)
跪讀戰慄無地自容伏查(臣)於九月二十三日與
阿思哈領兵至臨清會𠞰逆匪舊城周圍三十餘
里地面遼闊賊匪衆多處處必須堵禦截殺且拏
獲活口僉稱王倫現在城内(臣)與舒赫德等分投
𠞰殺搜拏晝夜不敢稍離迨賊勢漸衰惟逆首王
倫惡黨王經隆頭目孟姓及和尚梵偉俱未擒獲
(臣)焦急忿恨逐日同舒赫德等分路搜查凡夾牆
套屋地窨地溝無不拆看挖掘每日拏獲賊匪甚
夥二十四日又有臨清州河西回民三百餘名各
執器械情願幫同殺賊臣商之舒赫德准其過河
隨同殺賊回民頗為出力其原約回民洪四閻榖
流内應一節二十三四日進𠞰時未見照應訊據
回民供稱洪四閻榖流二人並未見面未知生死
等語(臣)查滿漢官兵并鄉勇回民連日殺賊難以
數計其擒獲活口共有一千七百十六名内訊供
處決者三百四十三名現在審辦者一千三百七
十三名二十九日始得擒獲王經隆等緊要頭目
而逆首王倫未能生擒僅得燒死(臣)忿恨恐懼日
夜不安至逐日領兵打仗搜殺餘賊實不敢片刻
懈怠此皆舒赫德所目覩者若再安坐臨清不思
黽勉自效(臣)何敢喪盡天良不畏
國法至于如此至于逆匪竄逸(臣)原已豫防查臨清
以東清平一帶最為緊要之路(臣)先𣲖登州中營
守備張必捷帶兵二百名在吳家坊一帶埋伏據
報該營外委周國泰于二十三日殺賊七名奪馬
五匹二十四日有賊匪一百四五十名經過該守
備因其拒敵悉行殺戮二十五日又殺賊七名擒
賊五名其餘凡屬臨清可通路道(臣)商之舒赫德
飭令各州縣會同汛弁各帶兵役鄊勇層層碁布
把守截挐連日據聊城博平清平茌平夏津武城
館陶等縣汛禀報殺賊匪二十五名擒獲活口解
東昌府審辦者一百二十二名又(臣)恐賊匪竄逃
先𣲖梁山營都司洪燕哲後𣲖參將王普分兵赴
運河西岸查拏如張四孤莊柳林杏園等處俱令
逐莊搜捕不使一賊縱逸是賊匪即有逃匿不死
于官兵即擒于鄉勇斷難遠颺至于傳播邪教亟
宜究追王倫之前必尚有倡首之人王倫之後必
又有遞傳之衆二十九日拏獲王樸經舒赫德訊
據王樸供稱王倫之師張既成係陽穀縣黃姑塜
人已死二年張既成妻弟張克印現在行道張既
成之師袁公溥係東阿縣馬山頭人王倫于乾隆
十六年從張既成學道三十六年始收徒十八人
内有張百祿上年往河南遂平縣傳道去了等語
(臣)與舒赫德已飛咨河南撫臣將張百祿及其夥
黨速行嚴密查拏并差弁赴東阿縣嚴拏袁公溥
到案嚴究黨夥從重辦理至招集流亡酌議撫綏
一切善後事宜(臣)現與舒赫德竭力經理事竣仍
候
皇上治罪所有(臣)欽奉
諭旨悚懼奮勵情由及連日軍營辦理事宜謹繕摺覆
奏奏入
上命軍機大臣傳諭舒赫德楊景素曰徐績奏前後𠞰
捕情形頗為詳晰何不早為陳奏直待嚴行申飭始
奏及此逆匪王倫敢作不靖煽惑滋擾戕殺多人而
官兵𠞰賊時節次殱戮者更復不少此皆為梟獍逆
犯所害而賊首轉得倖逃寸磔實堪切齒該逆犯王
倫之子共有幾人自應即速查拏貸其重罪前已諭
令舒赫德查明馳奏今尚未奏到現在獲解之逆黨
王經隆等即日可到自可訊得其詳仍著舒赫德速
即確查奏覆至各處所殺賊衆確數雖難盡知亦可
約計而得著舒赫德同楊景素即速查明核數覆奏
此等被殱匪犯通計雖不免大多然其死皆由自取
亦無足惜至現在審訊之一千三百七十二犯其中
如尚有曾受賊人偽官及其頭目並隨賊拒捕傷人
者仍當訊明正法不可姑息其曾經供賊役使及打
仗時徒手隨行者雖無抗拒情形亦當嚴切訊明仍
量其輕重分發伊犂及吉林黑龍江等處給兵丁為
奴並烟瘴地方安插若訊明此内或有被脅愚民未
能報出事後同賊跑走及年幼無知被賊掠去者自
可量為審釋或視其情節較重者予以責懲再就徐
績所奏各路陸續獲犯計之數頗不少是逸出之賊
雖不能免而亦未必多如查訊已獲賊犯内供有曾
受賊元帥總兵等偽職之犯必須嚴緝務獲從重治
罪不可聽其漏網至堂邑跪迎賊衆之入教男婦固
屬可惡但事後查辦亦殊不易止可確查實在為首
倡迎之人正法示衆其餘有可查考者分别發遣亦
不必悉行窮究至東省白蓮邪教其傳甚久王樸所
供王倫之師係陽穀張既成雖已身死其塜亦應發
掘至張既成之師東阿袁公溥必須查拏嚴究而張
既成妻弟張克印現在行道亦應拏獲重究其餘邪
教流傳支𣲖實有可稽及行教已久者不可不逐一
查明勿使復留餘孽但邪教固當查禁而入教者未
必盡皆謀叛若被誘之人畏懼知改及未經供出者
亦不必過于蔓延總之搜查餘賊邪教二事不可不
期盡絶根株然亦不能太盡朕後殿自書仲尼不為
已甚之句舒赫德深知之惟當善體朕心母縱母濫
又據徐績奏登州營守備張必捷外委周國泰帶兵
在吳家坊等處埋伏擒賊逸賊情形果爾則該守備
外委尚屬出力自應量為奬賞若殺平民以為賊則
不但無功抑且有罪且帶兵二百竟能殺賊一百四
十恐所言未確而殺賊如許豈無活口存留自應訊
係何處之賊至其後擒五賊現在更無難查訊並著
舒赫德楊景素查明具奏至舒赫德等另摺所奏請
將秦震鈞以知州銜改補肥城縣知縣以李濤陞署
臨清州所辦甚是朕辦理庶政惟期于國事民生有
益舒赫德能據所見直陳深得大臣之體朕亦不肯
因已經降旨稍有迴護至遊擊武靈阿舒赫德因其
殺賊出力昨已奏補德州城守尉但城守尉所得官
項較遊擊轉少是明陞其官而暗減其祿非所以示
體恤著舒赫德再將武靈阿才具心地與臨清守城
之德州營參將烏大經秉公比較若烏大經勝于武
靈阿即令烏大經陞補臨清副將其所遺德州參將
員缺令武靈阿陞補俱著舒赫德妥酌具奏
(臣)等謹按邪教為倡逆之由國典難寬
聖諭煌煌以查究固應絶根株而入教不同逆謀被誘
懼罪知改者不必過事蔓延其他被賊脅掠或
量為審釋或僅予責懲于除惡務盡之中仍曲
寓矜全之意洵為大中至正至于末弁微勞將
校祿入均為計及益仰
睿慮周詳無纖毫之不盡也
上又命軍機大臣傳諭舒赫德拉旺多爾濟阿思哈何
煟周元理曰豫省查拏逆匪王倫義子張北魯一事
應令何煟不動聲色妥協密辦至徐績奏王倫有徒
弟十八人内張百祿一名上年往河南遂平縣傳道
等語張百祿之名與張北魯音相近裕州遂平相距
幾何其人是一是二均著何煟確查妥辦仍即行覆
奏再豫省祥符陳留兩縣現有立會紏衆之事亦邪
教之𣲖别均當切實確查務使不遺萌孽亦勿涉張
皇方為萬全無弊至京兵現無可用之事舒赫德可
令拉旺多爾濟春寧帶領陸續緩程回京其沿途應
付事宜並著周元理豫為𣲖辦阿思哈于歸途之便
並即前往滄州審案至東省應行查辦之事及善後
事宜有必須舒赫德親辦者自不得不自往稽查如
辦有端緒即可交與楊景素令其分晰妥辦舒赫德
彼時亦可即行回京周元理現在故城應與楊景素
札商如無須復行在境截拏餘賊即沿途查辦邪教
回省將此傳諭舒赫德等知之
同日舒赫德拉旺多爾濟阿思哈徐績又奏言竊
照逆匪擾害臨清首惡業經燒斃剉屍逆黨亦已
解京寸磔夥賊殺戮者甚多現審正法者亦夥(臣)
等現在掃除餘孽整飭地方惟因焚掠之餘良民
逃散招徠撫綏仰冀
聖恩謹擬善後事宜數條可否施行伏祈
鑒定
一查賊匪屯聚臨清舊城四出搶掠居民率多逃
避今聞賊已𠞰平遠近人民俱歸故土(臣)等現在
廣為出示曉諭俾逃難避賊之男婦大小人口俱
速歸故鄉其有遠避别屬口食缺乏者地方官應
行酌量資送
一查賊匪經過之處迫脅良民入夥其有不從者
即殺其全家燒其房屋臨清舊城内因賊匪躱匿
民居房屋多被燒燬今難民回籍無屋可住轉瞬
寒冬露處可憫除行鋪商賈及有力之戶無庸賞
給房價外其實貧難之戶房屋被燒者應請酌給
修屋之費查賑䘏定例草房每間五錢瓦房每間
一兩今照每戶草房三間酌計每戶請給房費銀
一兩五錢其有孤身男子及孤身婦女俱令男女
分居以五人作一戶亦給房價銀一兩五錢令各
謀棲止獲有寧居
一查難民回籍家中已無儲蓄口食難圖時届寒
冬難以傭工覓食仰懇
聖恩照被灾十分極貧之例賞給四個月口糧俾嚴寒
之際不致飢餒至二月春融令各自行覓食查賑
濟定例應銀榖兼放今此等貧民情形較苦應請
動支倉榖及薊米以普
皇仁其家有儲蓄以及經營貿易書役人等逃亡歸來
者照例不准撫賑
一查臨清新城百姓隨同文武官員保護城池能
知大義已奉
特旨令確查在城各戶奏明酌量蠲免正供以示嘉奬
該民無不感激
天恩懽欣忭舞惟城外附近村莊民間牛騾車輛米穀
柴草多被搶掠家室蕩然一空此時力難輸納糧
賦應請將臨清州實在被害村莊令地方官確切
查明將本年錢糧緩至明年秋後起徵本年漕米
及民借倉榖麥本等項亦緩至明歲秋後分作兩
年帶徵俾瘡痍甫定之民咸被
皇恩更為罔極至附近臨清各州縣採辦軍需米麵豆
草已多俱照時價採辦然民間蓋藏未免耗損可
否將本年漕米及民借倉榖麥本等項一併緩至
明歲秋後起徵分作兩年輸納則仰戴
寬大之仁實為無既
一查夀張陽榖堂邑臨清等處其首逆及有名賊
目本身已經正法或臨陣被戮所遺房屋地土地
方官應查明入官即親族律應緣坐及入教從賊
之人或已殺戮或已正法發遣所遺房屋地土亦
一併入官令地方官逐莊查明估報變價入於本
案動用
一查賊匪屯聚及經過之處搶掠民間牛馬甚多
臨清舊城内守拒十八日所有牲畜或被宰食或
被焚燒或已倒斃𠞰賊之後所存無幾且多係飢
疲難資畊作明春東作之時農民買牛不易應請
動支司庫銀兩飭發别處買牛五百隻解赴臨清
聽小民各量種地之多寡報官領用取具保領註
冊存案俟一年之後令民將牛價交官解還司庫
庶不致有悞春耕以上六條皆係目前即應辦理
之事是否有當伏候
聖裁奏入得
旨軍機大臣會同該部速議具奏
欽定𠞰捕臨清逆匪紀略卷十
