欽定𠞰捕臨清逆匪紀略卷十四
丙申
舒赫德阿思哈楊景素奏言館陶縣文生趙之枚
武生王建基等率領鄉民殺賊查係林潘寨鄉民
二百十六名李官莊鄉民二百五十二名共計四
百六十八名(臣)楊景素已飭館陶縣知縣陳培敬遵
旨動用庫項按名給賞銀兩理合奏明奏入報
聞
同日又奏言查臨清城内藥鋪王倫封為御醫一
節(臣)等前奉
諭旨即查有二閘口開藥鋪之醫生遲玉津現在故城
經(臣)楊景素差弁緝獲解到嚴加詰訊據供在臨
清土城内居住素習外科行醫賊到臨清後被縳
到盧家藥鋪裏要與他看傷我因將鋪内所有膏
藥陸續給他貼過後即乘空逃回至官兵入城殺
賊我同原任千總程際林并街民林玉安等八人
在西夾道空房内拏過賊人三名交到營内當初
賊人徐範原有將來封你做御醫之語實在並無
其事亦並未與王倫看病等語(臣)等又傳訊千總
程際林及街民林玉安等并將拏獲賊犯册内查
對註有程際林協同鄉民遲玉津等拏賊三名字
樣姓名數目俱屬相符查遲玉津已供稱為賊治
傷又曾有徐範封為御醫之言即難保實無其事
未便以逃回後曾經協力拏賊遽行寬宥應行解
京質訊至程際林及林玉安審無從賊情事且詢
之賊人均未識面似應省釋奏入報
聞
同日又奏言(臣)等奉
旨查拏季國貞妹夫馬姓在油坊探信一節隨訊據季
國貞幼妺四兒供稱有姊夫馬光德現在投到營
裏(臣)等即將馬光德拏到研訊據供係四川人父
親原任臨清衛守備已經身故賊進土城後我總
在家裏躱避後來要想逃走季國貞帶我送出北
水門被賊拏住盤問我哄他們說是打探消息的
後來聞官兵到隨即逃出投到營裏並未從賊探
信等供查馬光德一犯既詢係季國貞姊夫屬實
所供情節一面之詞殊難憑信相應一併解京以
便與李旺季國貞二犯嚴行質審奏入報
聞
同日又奏言據臨清州武生焦人傑等於直隸清
河縣蘇家莊地方拏獲逸賊張在立押送行營并
將同黨名字另單送閱(臣)等即將張在立飭發臨
清州收禁并將單内有名人犯司貞等二十五人
陸續全數查獲訊據張在立供係臨清州人被賊
裹去曾跟隨賊營頭目劉四到焦人傑家裏搶過
物件又替劉四將家眷搬送蘇家莊住下不曾再
回臨清至司貞等二十五人都是平日會使拳棒
其實不曾從賊劉四已在雎家樓被官兵殺了等
語又訊據司貞司圖王有禮等同供學習拳棒並
未入教從賊查張在立隨同搶劫從逆顯然雖經
畏罪潛逸亦應明正典刑請
旨即行正法至司貞等雖堅供並無入教等事但究非
安靜良民應請各杖一百流三千里以靖地方又
另獲徐海徐五十兩犯訊得徐海隨王經隆歴次
攻城徐五十於張四孤莊起事之日即隨賊搶奪
城池又跟梵偉在臨清堵禦此二犯均係法無可
貸應請
旨正法奏入報
聞
同日又奏言欽奉
諭旨李旺所供王貴係帶兵攻打新城要犯著即速查
拏務獲解京審辦(臣)等查王貴一犯前正法一千二
百名册内已有同名者三人前訊東昌解來楊富
一犯供有王貴是我姊夫昨被鎗打透大約已死
等語此犯似即李旺所供之王貴惟楊富先經正
法(臣)等再於研訊别犯時隨時確查又奉
旨王經隆供燒樓時還有王宗尼與夀張年輕者一人
亦跳下樓來被獲此二犯獲後作何著落查九月二
十九日王倫焚樓自斃時王經隆於山墻跳出被
獲之後又有王經隆之姪孫王峻愛自樓掉下訊
供後因受火傷越日身死同時尚有一人因樓板
塌下墜地當即身死未能訊供似即係王經隆所
供王宗尼及夀張年輕之犯又奉
旨訊出幫同季國貞搶船搭橋之犯有郭永敖高珍楊
福金會韓福如李之貴楊樹常楊希葉李達皮之揚
徐士姚王立松十二名亦係此案要犯必須拏獲重
究查郭永敖等十二人除李達已經正法外楊福一
犯前東昌解來正法之犯内有楊富一名又續解
到楊福係館陶人雖嚴訊並無幫搭浮橋之事且
稱從未與季國貞等認識但一面之詞難以憑信
應請質訊季國貞其同往搭橋之楊福係往臨清
抑係館陶即可得其確據今將楊福一併解京其
韓福如一犯前東昌解犯内有韓付如亦經正法
在案其餘各犯當嚴行查緝又奉
旨查王倫徒弟陳合璧及石姓禇姓等犯查陳合璧前
經(臣)等𣲖員往恩縣查拏尚無蹤跡其禇姓石姓
二犯禇文供内有同在堂邑逃回之禇致遠又已
經正法册内有清平石元一名臨清石純一名是
否陳合璧所招入教之人現在遍處訪緝務得實
據又奉
旨王經隆等供有王倫族姪王有慶管辦食用又從夀
張帶來厨子劉國安閻二小二名曾否拏獲臣等前
於九月二十六日拏獲張立祥等八名内有劉典
安一犯訊係從夀張縣跟來之厨子因其並非要
犯即已正法劉典安是否即係劉國安當與王有
慶閻二小等一併嚴緝至閻吉仁之子憨小兒拏
獲時當即行正法其給與王倫銀鐲之當夥王登
雲並王得朋供出之趙忠趙宣竇柱聶大成張心
智等現在分𣲖員弁一體嚴拏務獲奏入
諭曰此皆餘波即免脱一二諒亦不能滋事然楊景素
不可存此心仍以嚴拏務獲為要
同日又奏言(臣)等欽奉
諭旨查周元理所奏賊犯曲六供有劉法一犯現於各
處獲犯中訊出劉法供係陳緒引進從賊曾勸曲
六入教在馬市街打仗等語其為曲六所供劉法
情事相符已無疑義又據生員邢璘出首伊姪邢
成德供係臨清州武生賊人逼令隨去將父母妻
子都搬進舊城隨賊把守浮橋兄弟邢復德因從
賊被叔子邢璘活埋等語邢成德以武生從賊情
罪較重現將劉法邢成德解京備訊奏入報
聞
同日何煟奏言臣奉
諭旨查問千總趙亮是否葉信相商將家眷搬上糧船
之處今據趙亮供稱九月初六日申刻千總糧船
從臨清開行往衛輝候兑初七日早飯時忽聞賊
匪來至土城擾害急督率舵工水手人役防禦賊
匪保護船隻是晚尾船水手來報有葉副將家眷
人口到船避賊因係上司家眷聽其住下初八日
早見葉信大兒子葉宗屾問明緣由又聽得傳說
賊匪已將副將衙署燒了只得將他們帶到衛輝
水次在臨清開船時從未與葉信見面並無相商
搬帶家眷之事等語又據葉宗屾供九月初三日
我父親帶兵𠞰賊總未回署初六日午刻有兵役
來取令箭說父親於半夜回磚城防守倉庫城池
初七日聽得外邊嚷說賊匪殺進大街來我扶著
母親帶領家眷從沿河一路逃避走有二里路見
河内糧船要想上船去躱那旗丁水手們就任我
們上在後面官船内那時不知運官是誰到初八
日這千總趙亮回到船上我向他說了原委央他
一路帶到衛輝等語謹將各供詞奏覆奏入報
聞
同日嘉謨奏言據海寧所千總謝恩在阿城盤獲
逸犯滕山一名供係歴城縣人因往夀張探兄遇
見王倫即被脅同至陽穀堂邑後到臨清押令攻
城乘間脱逃又據嘉興幫千總王世伸在戴家廟
盤獲逸犯陳湘一名俱係臨清州人住居城南倉
上莊有同莊之郭大郭三郭七郭浩等都是白蓮
教九月初七日郭浩等領人到莊拏去入夥到臨
清押令攻城兩次初十日逃出等情當將該二犯
就近發交東昌府嚴行監禁奏入
上命軍機大臣傳諭舒赫德楊景素曰據嘉謨奏臨清
有郭大郭三郭七郭浩都是白蓮邪教等語著舒赫
德楊景素即行嚴飭查拏務獲審明照例辦理又王
倫之師張既成墳塜屍棺已經騐明剉毁其張既成
之師袁公漙節經傳諭查拏何以尚未奏覆該犯係
創立邪教首犯斷不可任其兔脱務須速飭跴獲解
京審明嚴辦毋稍稽延
丁酉
上命軍機大臣傳諭舒赫德曰此次辦理𠞰捕賊匪諸
事舒赫德實力宣勤調度妥協時值冬令天寒著賞
給御用貂尾冠一頂黑狐馬褂一件由驛發往俾資
禦寒以昭優眷
同日
上諭内閣曰據舒赫德等奏此次帶往山東隨同辦事
之司員内閣侍讀永保刑部員外郎蘇楞泰塔琦均
屬奮勉出力等語永保蘇楞泰塔琦均著交部議叙
同日舒赫德阿思哈楊景素奏言本月十四日有
莘縣監生周曰璜投至臨清出首伊子周振東跟
隨本莊王君弼打拳入教約定十月二十八日起
事并單開莘縣朝城陽穀等縣各莊同謀人姓名
臣等反覆詰問秖云我止此一子恐將來干連是
以出首竊思周振東如果係王倫一教則前者王
倫滋事之時自應同惡相濟約齊舉事何必待至
十月二十八日始行動手似非與王倫一事但以
親父出首親子于情理又屬可信看來周振東係
一游手好閒之徒平時學習拳棒呼朋引類相聚
作奸或欲看王倫之起事如何再行舉動故約期
較遲或周曰璜本係黨内之人以官兵查拏嚴緊
恐將來自干重罪并累及全家故爾先時呈告亦
未可定莫若將周振東及單開為首之犯先行拏
獲一經嚴訊即可得此案底裏(臣)等即於本夜密
𣲖文武各員帶兵分往各路約定時刻立拏首犯
飛送臨清審訊若軰即有隂謀而先事擒拏自能
一時就縛但此事若確將來辦理必須兵力而京
兵已撤難以再行調回查現存兵數尚有京兵二
百七十名青州滿兵六百名山東綠營兵二千餘
名西河岸之直隸河南兵各二百名俱尚未起身
暫行留駐統計尚有三千餘名如果有需用之處
即可調撥(臣)一面密咨周元理何煟令各密備兵
一千選𣲖大員統領在臨清館陶暫住以備調遣
接應之用至此案根底一俟拏到為首各犯詳加
研鞫即可酌量情形辦理奏入
上命軍機大臣傳諭舒赫德阿思哈楊景素曰據奏莘
縣監生周曰璜首告伊子周振東與同縣王家莊之
王君弼等及朝城陽穀冠縣等處人結黨謀反約定
十月二十八日起事開單呈守等語王倫一案甫經
𠞰戮懲創不為不嚴乃復有愍不畏死之徒敢作不
靖自取誅滅實出情理之外今舒赫德等一聞呈首
即𣲖員四路擒拏俟要犯就獲嚴鞫自可水落石出
迅得實情至所需帶兵大員仍𣲖伊琳那木扎爾前
往并添𣲖鄂蘭蘇崇阿並諭知春寧將帶回東三省
善射手仍速帶同馳驛赴東聽舒赫德遣委此時要
犯諒已就擒必不至復成事釁若能不動聲色確訊
嚴懲尤為妥善至周曰璜忍於首告伊子父子天性
苟非深明大義滅親之故者安能出此况據詰訊周
曰璜之妻並非後娶何忍陷其子以凌遲重辟或其
家庭之間别有曖昧情節一經拘到各犯不可不詳
細質訊以成信讞
同日署天津鎮總兵永昌奏言查天津各營兵八
百名調赴東省進勦並臣帶兵四百名於故城景
州一帶堵截逆業經
奏明在案(臣)遵照督臣周元理調遣移駐鄭家口防
範堵截嗣因賊衆猝至河西衝擊官兵屯劄之處
經督臣周曰理奏𣲖前往油坊一帶相機接應仰
仗
皇上天威逆匪勦滅當敗殘之餘恐其浮水西竄(臣)復
帶兵前往臨清西岸與督標正定官兵分佈河干
合力堵擒今奉大學士舒赫德傳令進勦官兵次
第回營(臣)仍於故城景州鄭家口直東交界地方
酌𣲖附近協營官兵巡緝逸匪所有原𣲖進勦並
策應各兵於十一月十一日帶領分起各回本營
奏入
上諭内閣署天津鎮總兵永昌帶兵在油坊一帶接應
並往臨清西岸堵擒賊匪其所𣲖天津鎮總兵經大
學士舒赫德帶往得力得力是永昌此次辦事尚屬
奮勉著照萬朝興等之例一體交部議叙
戊戌
何煟奏言查張百禄在遂平傳教一節該犯係王
倫義兒又係孟燦外甥實為河南倡教賊首今既
將該犯拏獲其在遂平所收之十五徒弟及孟燦
女壻皆可跟尋着落(臣)先於拏獲張百禄時飛飭
陳州府知府孫栝將容留張百禄之堂叔張洪功
訊據乾隆三十六年七月内有張百禄之母舅孟
二往遂平路過太康伊曾投拜為師學習八卦拳
並授運氣訣又供出太康人李天木係張百禄徒
弟又有遂平人張成章張榮章張大章趙雲會俱
從張百禄學習拳棒經各該縣先後拏獲等情臣
查孟二是否即係孟燦現在飭司確查孟二曾於
三十六年到豫傳教近年以來張百禄又來往其
間招徒聚衆情偽百出(臣)現飭南汝道道南陽汝
寧兩府帶領妥幹員弁會同營員各於交路交界
不動聲色慎密堵截其有供出逆黨及實係邪教
人犯即按名指拏不留餘孽以無負
聖主諄諄訓戒之至意
同日又奏言竊照東省賊王倫肆擾一案豫東
接壤恐有竄逸之賊潛藏境内先經拏獲東省逃
匪孫敬等禀報到(臣)當即提犯到省嚴行查辦茲
據署布政榮柱訊據孫敬供敬係壽張快役𣲖在
南門巡查於王倫等擁衆進城時躱入城濠被逆
匪和尚廣標搜獲脅令當探馬巡城乘間逃出約
同堂弟孫羊兒又同東阿李大成至泌陽投伊兄
孫秀儒避匿等語又據劉甫貴供在臨清瓜查莊
居住九月初八日隨賊進城賊首王倫在禮拜寺
點名將我撥給賊目楊進忠管束給了一桿槍同
去攻城又𣲖在頭閘把守到二十三日我合同村
的蕭利連夜跑走蕭利往直隸一路去了等語查
劉甫貴一犯已經供認從賊不諱併究出該犯同
莊順賊之李法玉趙士秀趙士英姜二小歐七趙
新及同守閘口之壽張賊匪王振海王振江徐何
王六等姓名其孫敬亦係先曾從賊後復脱逃情
罪已屬重大但賊匪跡同鬼蜮遂平等縣現有張
百禄傳教歸太又有往河南之說孫敬一犯即係
存泌陽地方拏獲且充賊營探馬出城安知非王
倫遣來勾引奸夥前往接應必須徹㡳根究(臣)現
在星速回省督同該司等親加訊究辦理其已據
各犯供出之僧廣標等犯現在飛咨山東直隸督
撫臣一體查究奏入報
聞
上命軍機大臣傳諭舒赫德阿思哈周元理何煟楊景
素曰要犯張百禄業經豫省拏獲解京所有該犯供
出案内各犯並當飭屬查拏訊究如豫省成功會之
類即係邪教一流何煟現在作何辦理至河南拏獲
壽張孫敬臨清劉甫貴二犯自應訊明照例嚴辦其
各犯供出山東各縣人犯業經何煟飛咨山東各縣
兩省分緝務須上緊緝獲毋任紀網就現在供出各
犯而計如和尚廣標逼脅孫敬入夥又劉甫貴供出
之頭目楊進忠並著舒赫德等查明如尚未就擒亦
著嚴緝到案從重審究此外尚有孫敬供出同逃之
東阿之李大成及劉甫貴供出同村順賊之李法玉
趙士秀趙士英姜二小歐七趙新俱臨清瓜查莊人
又同守閘口之王振海王振江王六俱壽張縣人以
上各犯俱著舒赫德楊景素等即速按名嚴拏務
獲分别審辦又劉甫貴同莊之蕭貴係于二十三日
同逃前往直隸亦著周元理上緊嚴緝審究
同日舒赫德阿思哈楊景素奏言前據高唐汶上
等州縣所獲人犯(臣)等提赴臨清審訊内姜捷楊
懷禮趙珠李璽郝之廣公振山張興陳興魏宗彦
等九犯訊係隨范偉孟燦王聖如等打仗殺人把
守口子并為賊買辦食物搶擄草束情罪俱屬
可惡應即行正法其姜捷係壽張營兵仍在本營
梟首俾綠營兵丁知畏至周釋徐桐張五劉宣滕
有生李君禄等六犯雖訊據供稱為賊喂馬做飯
並無打仗殺人情事但為賊供役亦未便輕縱應
發極邊烟瘴充軍奏入報
聞
同日又奏言查藩司國泰等訊取賊犯殷文等七
名供詞錄報(臣)等復親加查訊據殷文供係臨清
州人遇賊人裹住給與䥥刀曾在杏園打仗又據
趙有供係堂邑縣人曾經入教從堂邑跟到臨清
杏園打仗又攻過臨清城兩次等語以上二犯情
罪可惡應請
旨即行正法其趙功趙玉王大力陳洪先李成等五犯
均供認為賊供役應請發往黑龍江寧江塔等處
給披甲人為奴奏入報
聞
同日又奏言前奉
諭旨將舊城街巷肅清妥辦仰見我
皇上睿慮周詳體恤民隱之至意(臣)等連日𣲖委員弁
前往所有街衢巷口及焚燼所餘之墻屋内逐一
檢查並於城外隙地刨挖大坑將賊屍悉行投入
現在土城中街道俱已肅清而舊時流散之民亦
陸續來歸漸次復歸現據副將烏大經禀報自初
三日起至十五日止回來民戸共查有七千七百
七十九戶計男女大小共四萬零七百名奏入報
聞
(臣)等謹按臨清舊城自逆匪撲滅境内敉寧良民
避賊遠竄者咸得各安故宇
皇上厪念無傷時以一夫失所為慮屢
命肅清衢路撫䘏流亡勞徠輯寧之道纖悉具備是
甫旬日間復業者幾及萬戸茆簷土銼生聚依
然編氓感戴
深仁靡有窮極詎一時之淪肌浹髓已耶
同日又奏言查王倫家屬屬前就現據獲各犯
審明確實問擬緣坐奉
旨允准在案惟是賊匪聚黨肆惡隨地迫人入夥故自
搜捕以來所獲幼女幼孩又有五百五十二口自
應區别辦理臣等公同酌議凡王倫義兒及受封
偽官有名頭目並殺官搶船各犯情罪重大其家
屬自應緣例緣坐今審得閻艾氏等三十五口或
係逆匪眷屬或係賊目親支俱應照例給功臣之
家為奴又閻吉仁之子憨小兒前經奉
旨與王經之之子正月兒俱于拏獲時即行正法續因
王正月兒年僅二歲奉
旨交刑部監禁今憨小兒年僅七歲似應一例交刑部
監禁如蒙
俞允臣等當同應行緣坐之犯一併解京辦理再此外
有被誘入夥聽賊主使而家口現在拘繫者又有
實係平民全家為賊擄去事後自行投出經官兵
拏獲者其婦女幼孩五百一十六口俱審明非要
犯妻孥應請概行釋放奏入報
聞
同日又奏言前據原任撫(臣)徐績等陸續解至各
犯(臣)等覆加審核徐王柱王有德郭延正郭延繼
四犯俱係緊要有名賊自必當解京備訊此外王
楷王林俱係王倫有服弟兄雖未隨同入夥而起
事之後並未舉發范宗孔從梵偉打仗授為校尉
官龐立入教從賊打仗殺人徐本道由陽榖隨至
臨清從賊日久劉得係開城引賊劉煥之堂弟且
曾隨賊打仗以上六犯俱法無可貸即行正法其
劉大信吕實陳宗武楊瑞吉四犯雖俱係被賊脅
從並未跟同打仗然已為賊使役又郭延禧係賊
中偽官郭延正之兄亦未可輕宥均應發極邊烟
瘴充軍又蘇小五一名於九月初六日被賊裹去
初七日即逃出並無為賊驅使情事相應釋放奏
入報
聞
同日又奏言臣等於九月二十三日圍勦逆匪以
來所有搜獲物件除劈山礟一位鳥機鎗二桿鳥
鎗四十一桿已歸營備用其長槍义斧鈎䥥鐵尺
棍等物二百零七件大小刀三百三十七口現交
署臨清州知州李濤存貯庫内又馬三十五匹騾
六頭衣服雜項等物一百八十一件(臣)楊景素委
員確估變價歸於賑恤項下動支奏入報
聞
己亥
舒赫德阿思哈楊景素奏言(臣)等屢奉
聖諭查究奸匪起事緣由查有無歉收加收加徵之事
(臣)舒赫德隨時留心探問已知王倫實係邪教謀
為不軌續於拏獲賊營要犯研鞫俱供王倫自乾
隆十六起從張既成入邪邪教不敢露名後來因
伊父身故無人管束自三十六年間遂收起徒弟
至今已有三年凡入教之人轉相招引各處鄉落
愚民多有為其煽惑者至今八月望間王倫探知
遊擊趕福知縣沈齊義要差人嚴拏邪教王倫心
中畏懼遂倡說八月之後有四十五日大劫從我
都可得免於二十五日差孟燦到王經隆處傳人
起事并云二十八日有風雨是時正好動手至二
十七日王倫在党家莊已有數百人王經隆在張
四孤莊亦聚有五六百人二十八日黑夜梵偉閻
吉仁先帶六七十人與城内入教之書役等約定
開放入城戕害知縣即於二十九日接王倫進城
王經隆亦來會合此二日内適值風雨所以人益
信服所過之處脅附日多等語此係質之歴犯所
供無不脗合乃王倫因邪教敗露畏拏起事之緣
由也前孟燦所供因年歲歉收地方官額外加徵
以致激變一說(臣)等於審訊别犯時即詳悉訪問
從無有供及此者(臣)楊景素飭屬嚴訪亦查無其
事實係孟燦一犯深恨地方官查拏嚴切欲架禍
以洩私忿故於拏到日遂爾混供至山東年歲德
州以北今歲初夏雖略有少雨之處入伏後亦漸
霑足且與壽張等縣無涉壽張等縣實有八九
成收穫前此逆匪搶掠各鄉米豆糧食所在多有
此其明驗是饑民釀釁之說盡屬荒唐(臣)等伏思
國家承平百數十年休養生息無所不周即地方間
遇水旱偏災我
皇上發帑賑粟蠲緩兼施薄海茅簷羣知愛戴况今年
山左並未歉荒小民具有天良亦何敢藉詞倡亂
至加額一說當此紀綱肅清之候即有不肖官吏
亦斷不敢妄為至此尤屬毫無影響(臣)等現奉
諭旨查詢山東果有歉收加𣲖之事自應早為入
告嚴行辦理今訊之賊犯所供質之衆人公論無不謂
賊匪等因探知查拏邪教而起則其事實有確據
(臣)等謹據實覆
奏奏入
上諭内閣曰前因舒赫德奏訊賊黨孟燦在東省供有
今歲歉收地方官額外加徵以致激變之語賊供本
無足據但既有此言不可不徹底查究特降旨令舒
赫德同新任巡撫楊景素即行詳晰確查如其言果
實并重治徐績之罪今據舒赫德等覆稱賊匪王倫
起事之由實係邪教謀為不軌前孟燦所供歲歉加
徵激變之說詳悉訪問毫無影響且别犯亦從無供
及此者實係孟燦深恨地方官查拏嚴切欲架禍以
洩私忿故爾混供況今夏德州以北雖略有短雨之
處與壽張等縣之收成八九分者無涉前此逆賊搶
掠各鄉米豆糧食所在多有是饑民釀釁之說實屬
荒唐等語舒赫德阿思哈俱欽差大人楊景素又係
新任巡撫與東省荒歉横徵横徵之事初無所庸其
迴護況徐績已經解任復有何情面隠徇而舒赫德
等曾經查訪與有責成又豈肯稍為粉飾代其受過
乎朕臨御三十九年遇有水旱偏災不惜多費帑金
廣為蠲賑期不使一夫失所且因海㝢久安人民繁
庶思欲藏富於民俾益臻饒裕特普免天下錢糧者
再普蠲各省漕糧者一幾不啻數千萬計朕愛民懷
保之心數十年如一日此天下臣庶所共知者若地
方雨暘稍或不時朕宵旰殷懷必多方詢問以通民
隱若各省旱潦不齊之事督撫奏報稍遲經朕訪察
得實輕則申飭重則議處皆有案可稽考從未有因
督撫諱匿災傷謂其能為國家惜費特加任用之人
此亦天下臣庶所共知者即如今夏山東得雨較遲
屢曾傳旨詢問經徐績將得雨州縣時日節次奏報
至各處霑透而止且其報雨之候或騐之鄰省報章
或證之總河奏牘悉皆脗合亦斷無能偽飾則舒赫
德等今日此奏謂山東並非荒歉益復可信又如豫
省秋成豐稔而何煟以信陽光山二州縣内水田獨
被旱災奏請確勘妥辦此真不過一隅偏災何煟尚
不敢壅於上聞朕亦即為之温旨批答又於秋間江
南外河老壩口黃水漲潰堤工山陽等四縣田廬被
水即飭該督撫迅速堵築加意撫䘏冀瀕水受災黎
庶早就安恬曾因伊齡阿奏報被水情形硃筆批詢
地方官辦賑䘏事宜妥協否蠧役有因而牟利者否
目下窮黎光景又如何詳悉速奏來今日伊齡阿奏
覆適至其摺具在不妨與衆共閱者而謂朕以民事
為重乎不以民事為重乎朕欲督撫稍為諱飾災傷
乎抑不許其諱飾乎乃李潄芳聞王倫叛逆之事即
妄云饑民聚處滋事是轉予亂民以藉口之端實不
知其是何肺腸彼時若早為宣示適足以長逆匪之
智且恐因而誘惑良民其悮更不知伊於何底及賊
黨要犯就獲解京命軍機大臣會同九卿科道在刑
部公鞫聞有御史蔣良騏就訊賊犯是否因災起事
並無有以災為對者朕復於紫光閣集衆親鞫命李
潄芳自問賊匪亦無以災對者是李潄芳前日之妄
奏衆心應共釋然至所云直省亦有饑民地方官在
盧溝橋攔截勿令他往范宜賓尋襲其說入告今年
天津河間等處原有偏災經周元理奏聞朕即諭撥
通倉米十萬石備賑借之用此可謂之諱災乎若云
盧溝橋攔截饑民朕即遣𣲖侍郎高樸袁守侗帶同
李潄芳范宜賓前往良鄉及黃村東壩各處查看並
未見成羣乞食流民乃李潄芳等所目擊又有誰為
之隱飾乎設果有其事朕亦豈肯庇周元理而不治
其罪乎朕愛養斯民實時凛如傷之念不特饑饉災
沴常厪於懷如近日逆賊王倫敢作不靖戕害良民
所傷不少而被脅之人招諭未出首告者勦賊時亦
不免玉石俱焚之事朕每為之惻然已屢飭加恩優
䘏而閭閻具有天良如清河縣士民至舒赫德軍營
以牛羊等物犒師其臨清舊城百姓避賊復歸者七
千餘戸數萬餘口聞有撫䘏之詔無不感激涕零是
草野愚民尚知仰體誠求保愛之至意而李潄芳當
逆賊倡亂之初造作無稽之談轉欲為賊飾諱卸過
實不得復比於人類即治以袒賊惑衆之罪亦所應
得但朕不肯因言民隱之事加罪科道惟是李潄芳
識見如此心術如此若令其復居言路實足為世道
人心之害李潄芳著以部屬改用並著將舒赫德等
節次奏摺朕今日之旨及自五月以來詢問徐績諭
旨及其覆奏之摺周元理何煟等查辦偏災並伊齡
阿覆奏各摺一倂令九卿科道閱看並將此通諭中
外知之
(臣)等謹按保赤誠求之隱
聖皇勤恤民瘼固無一時一事不上厪
宸衷其或暘雨稍愆水旱偶告為地不過偏隅而
周諮諄切不啻再三蠲賑頻施如恐弗及實為亘古未
有東省適遇歲祲斷無所容其諱飾且壽張等
邑俱查有八九分收成又安得饑民釀釁之事
即如
王師所至士民爭先犒獻一聞下
詔撫輯感激涕零凡在血氣心知之屬靡不仰見
宵旰殷懷直如
天地之無私覆載者而奸民卸罪之詭說與言官摭拾之
浮詞自可立辨其誣矣
同日舒赫德阿思哈楊景素奏言十七日申刻據
原𣲖文武各員將周曰璜原呈單開各犯全數拏
獲解到臣等即提周振東研訊據供周曰璜是我
父親向來喜歡賭錢欠債甚多將家中糧食多扺
帳與人近日又欠李貴等帳目約定本月十五日
清還又要糶家中所剰糧食我祖母不依父親即
於十一日晚上騎驢出門家中四處打發僱夫去
找尋不想竟到這裏來首告謀反我實在並無此
事至王君弼係本莊保正我没有跟他學過拳那
裏有什麽十月二十八日起事之說總是父親與
我母親不和祖母因父親好賭不許他糶糧還債
想是父親道是我在内攛掇所以將這没影響的
事來告我只求呌我祖母母親來一問就明白了
等語(臣)等思周曰璜如果為債務挾嫌誣控亦應
祗及索逋之李貴等何必首告伊子以圖洩忿況
其所告之事實關重大人數亦多其中情節不可
不徹㡳追究現在將拏到各犯逐一隔别審問一
面委員迅即拘喚周曰璜之母妻到案以備質証
至委員等赴各莊拏獲單開各犯時俱各隨到隨
拏並無抗拒情狀并查看各犯家中亦無不法物
件(臣)等看來該犯等即有滋事之處如周曰璜所
首者現在為首各犯俱已就獲自無虞生他變奏
奏入
上命軍機大臣傳諭舒赫德阿思哈楊景素曰前據舒
赫德等奏莘縣周曰璜出首伊子周振東謀反一案
彼時即以逆犯王倫之事甫經大加懲創縱有愍不
畏死之徒亦未必敢復行蠢動或王倫詭裝焚死形
跡潛逃煽誘愚民則不可知曾諭舒赫德等妥協查
辦今據舒赫等奏所有周振東及為首各犯俱經
拏獲到案訊之周振東據供係父周曰璜以性好賭
錢糶糧扺欠祖母不依心疑是我在内攛掇即騎驢
外出我並無糶糧買馬及跟王君弼學拳之事至單
開各犯俱隨到隨拏並無抗拒情狀各犯家中亦無
不法物件等語其事實屬大竒今周曰璜之母既已
拘提俟到案一訊自可得實看來周曰璜竟是一極
荒唐之人此告毫無影響其前日𣲖往之那木扎爾
等四人及春寧帶往之墨爾根等現已由驛六百里
加緊行文停其前往所有舒赫德暫留山東境之直
隸河南兵丁現在並無需用之處且天氣漸寒應即
令其各回該省原營當差舒赫德將此案問明後即
赴壽張趕福呌喚之應之兵俟辦畢辦畢再赴德州
查辦格圖肯所帶潰逃之駐防兵分别嚴拏重究辦
究德州一案舒赫德即起程回京
同日舒赫德阿思哈楊景素奏言臣奉
諭旨普洱鎮總兵薩靈阿家屬賃居臨清被傷過半殊
堪憫惻今其子廣寧及其三女尚存若係劉文學
設法保護則其家人尚屬可嘉即應查明奬賞(臣)
等即傳到薩靈阿家人李正據稱我主兒原任臨
清協副將陞任後因路遠家眷未經隨任就住在
臨清土城内九月初七日賊人進城我主母說女
流無處逃避不久自有官兵來除害所以總没有
走至二十四日忽有賊多人打進門來主母就高
聲罵賊被賊把主母并婢女們拏去我趕去搶奪
被賊砍了一刀即時昏倒並不知主母下落那劉
文學不是家人因在一院居住認識那時家裏没
有男人劉文學背了小主兒逃走遇著官兵就報
說是薩總兵家人帶著伊家裏女人在街上找著
主母屍首纔知道被賊殺害至於小主兒小姑娘
向來跟著小的女人賊人進來時小的女人說是
我兒子女兒賊人就沒有動手等語查薩靈阿之
妻罵賊被害頗明大義其李正之妻又能保護家
主子女實屬天良可嘉(臣)楊景素已量加奬賞奏
入得
旨劉文學亦應酌賞
欽定勦捕臨逆匪紀略卷十四
