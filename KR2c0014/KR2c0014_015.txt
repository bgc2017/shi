欽定𠞰捕臨清逆匪紀略卷十五
辛丑
舒赫德阿思哈楊景素奏言山東撫標中軍參將
海明人雖謹慎而才識短淺不能振作有為難勝
外省營伍之任應請補用旗員以免貽悞其所遺
撫標中軍參將員缺查有新補德州營參將武靈
阿由健銳營委署前鋒參領歷陞直隸督標遊擊
因在臨清西岸殺賊有功遵
旨奏補今職該員明敏勇幹訓練有方應請調補撫標
中軍參將所遺德州營參將員缺查有萊州營參
將馬文俊老練曉事熟習營伍此次帶兵𠞰賊亦
屬奮勉以之調補德州營參將實與衝途營伍有
益所遺萊州營參將員缺查有直隸泰寧鎮遊擊
剛塔因此次打仗出力奉
旨留於東省遇有相當缺出即行酌量補用該員勤勇
幹練辦事實心今請以遊擊借萊州營參將亦屬
人地相宜奏入得
旨如所請行
同日又奏言逆匪王倫等擾害夀張陽穀堂邑三
縣倉庫銀榖恐被搶劫先經前撫(臣)徐績飭委該
道府等逐一清查據稟夀張縣庫銀約少八百兩
陽榖縣庫銀少二百兩倉榖未經搶劫堂邑縣倉
庫並無缺少隨經徐績等據稟具奏嗣後委署夀
張縣事兖州府經歷鄭飛鳴稟稱逐欵查核實少
庫銀三千四百九十五兩零又據陽榖縣知縣張
克紳稟稱當時倉猝檢點未及細查嗣於貯銀櫃
底檢出元實四錠適符二百兩之數並無虧缺(臣)
等以前後禀報數目不符恐有查報不實及該縣
官吏乘機侵没情弊必須徹底清查當經委員試
用知縣曹宅安長清縣知縣高怡分往夀張堂邑
陽榖三縣逐細盤量除陽穀堂邑二縣按冊確查
并存倉榖石逐廒丈量並無缺少外夀張縣實少
庫銀三千四百九十五兩八錢并少倉榖三千一
百一十石三斗查係該道府於逆匪甫離夀張後
即往查看未及逐項細核止照貯庫銀數查報共
少兵餉榖價税契等項八百六十八兩約略具報
少銀八百兩迨後鄭飛鳴於九月初七日到任逐
一細查庫貯之外尚有徵收在櫃本年地丁正耗
一千九百二十六兩零尚未拆封又應解河道項
下銀五百三十四兩零前任沈令正在支出傾鎔
收存在署又本年課程銀一百六十兩四錢徵收
錢文尚未易銀亦一併劫去實在共少銀三千四
百九十五兩八錢再夀張縣倉榖原分四廒存貯
逆匪在城盤踞三日扒搶倉糧以資日食並用車
裝運臨清等處實在被搶劫倉榖三千一百一十
石三斗現在盤量屬實並據布政使國泰查禀數
目相符(臣)等伏思庫銀倉榖最關緊要該道府奉
委清查雖在逆匪肆擾之時但不能詳悉查明率
行禀報前撫臣徐績亦即據稟上
聞均難辭咎所有夀張縣被劫庫銀三千四百九十五
兩八錢又被搶倉穀三千一百一十石三斗按照
定例每石八錢計算該銀二千四百八十八兩二
錢四分共銀五千九百八十四兩四分相應奏明
請
旨著落前撫臣徐績布政使國泰兖沂曹道松齡兖州
府知府福森布分股攤賠以清欵項其原任知縣
沈齊義業經被害身故該署縣知縣鄭飛鳴到任
後即行查禀並未隨同率報應請免令分賠奏入
報
聞
同日又奏言臨清州被賊擾害之處仰沐
聖主特沛
恩綸既蠲緩其正賦復撫恤其身家似此逾格加
恩靡不感深淪浹(臣)等遵即督辦𣲖委各官查明房屋
被燒及應賑口糧之戶一面給與賑票令其持票
領賑一面立定底冊以便道府稽查今天氣已寒
先將房屋修費散給即於十月十八日動支倉榖
先給一月口糧城鄉分厰(臣)等親赴監視百姓擔
囊負槖領賑而歸均各欣欣色喜(臣)等諭以爾等
俱係良民是以
皇上加恩撫恤爾等益宜感激
天恩此後更當安分守法永享太平百姓人等亦俱口
稱
皇恩浩蕩感戴不忘臣等核計臨清州舊城内及被害
鄉莊戶口遵
旨加賑四個月約計需榖二萬七千三百餘石撫恤燒
房之戶約計需銀二千三百餘兩目下先給一月
口糧其餘俟十一月十二月正月按月接續散給
又查夀張堂邑陽榖三縣被賊擾害雖較臨清尚
輕蒙
聖恩緩徵本年錢糧漕米百姓已屬沾
恩但細加體訪該三邑賊匪屯聚經由之處誠如
聖諭或有人被賊戕屋被賊燒凡米穀牛騾被賊搶掠
之家實與臨清舊城被害居民無異(臣)等仰體
皇仁亦令印委各官查明三邑燒房之戶給與每戶一
兩五錢修費約共需銀八百餘兩其被害戶口給
與四個月口糧約共需榖四千七百餘石現亦動
支銀榖按月散給小民愈慶安全奏入
諭部知之
癸夘
舒赫德阿思哈楊景素奏言(臣)等查夀張賊匪王
倫等以邪教煽惑愚民夜聚晝散形蹤漸露該縣
知縣沈齊義知信查拏賊衆遂謀先發於八月二
十八日夜賊衆潛入城中各舉火把齊入縣署知
縣沈齊義出救甫至二堂賊已擁入沈齊義見其
執持刀械高聲喊罵被賊執縛兩手逼其降順沈
齊義罵愈厲遂遭亂砍斃命署夀張營遊擊趕福
因賊至無兵欲出城追捕致被賊殺死南門内時
有莘縣把總楊兆立經兖州鎮調赴陽榖守城與
賊接仗被賊殺害陽榖縣丞劉希燾駐劄阿城聞
知賊犯縣城即帶役馳赴救援行至東門外柴家
莊遇賊被害典史方光祀聞賊入城即同胞姪方
義趨赴監獄防護賊匪打破監門方光祀叔姪俱
被殺監門初四日賊至堂邑署堂邑縣知縣陳枚
同伊胞弟壬申科武舉陳元樑把總楊兆相訓導
吳瑮分守四門賊衆突至城下城中僅有汛兵二
十七名不能抵禦被賊衝入南門楊兆相即於門
内戰死頭腦俱裂陳枚與胞弟陳元樑同守北門
被賊拘執逼伊兄弟順從陳枚陳元樑罵賊不屈
俱被賊砍斷四肢而死訓導吳瑮分守西門被賊
迫脅即與胞姪吳文秀家人王忠同聲罵賊主僕
三人均遭慘殺以上文武各員弁及家屬人等俱
經道府飭令地方官備棺盛殮除署遊擊趕福知
縣沈齊義陳枚訓導吳瑮四員已蒙
恩旨准照陣亡例議䘏所有陽榖縣縣丞劉希燾陽榖
縣典史方光祀堂邑縣知縣陳枚之胞弟武舉陳
元樑莘縣把總楊兆立堂邑汛把總楊兆相等可
否仰邀
恩䘏至方光祀之姪方義吳瑮之姪吳文秀以無職之
人俱能隨同伊叔抗賊被害情亦可憫應請照兵
丁之例一併交部議䘏家人王忠量加賞給銀兩
奏入
上諭内閣曰據舒赫德等查奏逆匪劫擾陽榖縣尚有
陽榖縣縣丞劉希燾典史方光祀堂邑縣知縣陳枚
之胞弟武舉陳元樑莘縣把總楊兆立堂邑縣把總
楊兆相俱因保護城池監獄被賊殺害並有典史方
光祀之姪方義訓導吳瑮之姪吳文秀及家人王忠
俱隨同抗賊被害等語縣丞劉希燾典史方光祀武
舉陳元樑把總楊兆立楊兆相或因守土被戕或因
罵賊遇害均為克全臣節著交部照陣亡例議䘏至
方義吳文秀以無職之人能以身殉實為明曉大義
著交部照陣亡兵丁例一體議䘏其家人王忠隨主
罵賊不屈亦遭慘殺情殊可憫並著該撫查其家口
量賞銀兩以示優䘏
同日又奏言竊照夀張縣逆匪王倫等以邪教聚
衆潛謀不軌該省文武員弁既不能察緝於前又
不能撲滅於後以致上廑
廟算調遣勁旅隨經即日𠞰除而該地方官平日漫無
防閑守禦遂使賊匪蔓延焚燒攻掠自當一律嚴
參用昭懲儆(臣)等伏查例載腹裏州縣與武職官
同住一城若守備不設被賊攻陷城池劫殺焚燒
者武職官比照守邊將帥失陷城寨律擬斬監候
其府州縣掌印并捕盜官俱比照守邊將帥被賊
人侵入境内擄掠民人律發邊遠充軍其守巡道
官交部分别議處提問等因今此案應參文職各
員除夀張縣知縣沈齊義陽榖縣縣丞劉希燾典
史方光祀署堂邑縣知縣陳枚均已被賊殺害外
所有陽榖縣知縣張克紳夀張縣典史朱子雲堂
邑縣典史楊琯均屬地方印捕專員罪無可逭至
管轄夀張陽榖二縣之兖沂曹道松齡兖州府知
府兼攝同知福森布管轄堂邑縣之濟東泰武道
宋文錦前任東昌府知府胡德琳現任東昌府知
府季世法暨同知鍾翔鳳雖與各該縣不係同城
但身為掌印捕盜等官平時不能率勵屬員查察
奸民以致賊匪入境肆擾例應提問至藩臬兩司
為通省大吏不能率屬嚴加查察致逆匪擾害各
邑所有山東布政使國泰按察使孫廷槐亦應一
併開參其應參武職各官除兖州鎮總兵惟一業
經正法臨清協副將葉信亦經革職拏問旋即病
故夀張營遊擊趕福堂邑汛把總楊兆相均已禦
賊被害外所有夀張營把總孫雲龍陽榖汛把總
夏克信及兼轄夀張陽榖二汛駐劄張秋之守備
王廷佐兼轄堂邑汛之范縣營守備陳高曹縣營
參將尚維寳亦應一併查參治罪至前任巡撫徐
績職任封疆兼管提督更難辭咎例應革職提問
但近奉
諭旨將緝捕逸匪一事責成辦理以觀後效或仍令其
上緊緝捕逸匪抑或即行革職提問之處伏候
諭旨遵行再查兖州府同知馬遇因入闈監試堂邑縣
知縣湯桂因委署清平縣事又入闈公出均未回
任堂邑縣典史楊琯因押觧人犯吳洪等赴東昌
府並未在城合併奏明奏入
上諭内閣曰陽榖縣知縣張克紳夀張縣典史朱子雲
堂邑縣典史楊琯兖沂曹道松齡兖州府知府兼攝
同知福森布濟東泰武道宋文錦前任東昌府知府
胡德琳現任知府季世法同知鍾翔鳳山東布政使
國泰按察使孫廷槐壽張縣把總孫雲龍陽榖汛把
總夏克信兼轄守備王廷佐陳高曹縣營參將尚維
寳俱著交部分别議處至前任巡撫徐績業已觧任
令其緝捕逆匪統俟緝捕事竣視其出力與否再降
諭旨
同日舒赫德阿思哈楊景素奏言查兖沂曹道松
齡濟東泰武道宋文錦東昌府知府季世法兖州
府知府福森布平時不能率屬察奸以致賊匪肆
擾現經(臣)等另摺參
奏例應離任候
旨所遺各缺正值辦理善後事宜之際甚關緊要伏查
前奉
諭旨忠德赫紳泰章棠敷倫泰俱發交山東巡撫楊景
素差委遇有緊要道府缺出即酌量補用(臣)等公同
酌議人地相宜請即以忠德補授兖沂曹道章棠
補授濟東泰武道赫紳泰補授東昌府知府敷倫
泰補授兖州府知府令于一切善後事宜實心實
力率屬妥協辦理以裨地方奏入得
旨如所請行
同日又奏言臣等奉
諭旨據王樸供王倫之師張既成雖已身死至張既成
之師袁公溥必須查拏嚴審等因隨據東平州知州
白雲從等查明袁公溥係東平所丁家屯八已於
本年六月病故其墳墓即在丁家屯袁公溥有三
子長子袁世法已死有妻王氏子袁懷禮次子袁
世則本年八月出外並無妻室三子袁世珍與姪
袁懷禮賣菜度日有妻李氏女令姐(臣)等隨提袁
世珍到案訊問據供袁公溥是我父親平日行醫
原會推拏常出外與人治病今年八十六歲於六
月内患病身故平日聽得父親說有三個徒弟一
個國治孟一個國瑞已死一個王百臣俱陽榖縣
人父親傳過他們治病方子並未聽見說有徒弟
張既成至王百臣有徒弟王心實亦係陽榖縣人
父親在日看病傳方是有的並不知有邪教等語
袁懷禮供亦相同(臣)等復提國治孟王百臣到案
訊供俱稱曾向袁公溥要過治眼方及學推拏之
法因他是行醫的人所以都稱他袁師傅其實並
未拜他為師亦不知他有邪教情事又訊據王心
實供我認得王百臣傳授藥方也曾見過袁公溥
至張既成從未認識等供查王倫邪教係張既成
所傳而張既成又係袁公溥遞授此語出之王樸
所供自為有據今袁公溥已經身死袁世珍等自
不肯將伊父曾收張既成為徒弟一節應認即國
治孟王百臣王心實亦以指証無人未能質實應
將袁世珍袁懷禮國治孟王百臣王心實一併解
京與王樸質對其袁公溥之墳墓臣楊景素已𣲖
員前往掘毁又據陽榖縣拏獲張既成妻弟張克
印到案訊據供稱係陽榖縣人年六十歲有姊姊
嫁與張既成為妻已死多年外甥張小柱久經逃
出張既成木匠為生時常替王倫蓋房子並不知
道是他師傅我從未跟他學道那有到别處行道
的事等語查張克印現在行道之語亦係王樸所
供(臣)等將該犯一併解京質對奏入報
聞
同日又奏言據張秋守備王廷佐拏獲王維全一
犯又清平縣巡檢林作樞拏獲季國泰一犯各解
送前來(臣)等將該犯等嚴訊據王維全供我是夀
張縣人有房二十四間在縣前開錢舖素日認識
閻吉祥閻吉仁劉煥勾引入道就拜閻吉祥為師
見過王倫我家有劍一口轉託閻吉祥獻于王倫
七月間我到了王倫家還有李士傑閻吉祥閻吉
瑞等數人在彼商同要到夀張殺官劫庫至八月
二十八日我同劉煥開南門迎接衆人入城殺過
兩個百姓又因與族兄王任有仇並殺了王任及
他兒媳王倫進城住在小的房子裏封做國公初
二日小的家眷跟著衆人上臨清王倫呌保護著
走並未出去打仗官兵到後于二十六日逃出到
張秋鎮被獲臣等復將前在王倫屍旁起出之劍
令其識認據供即係所獻之物又訊據季國泰供
我係臨清車營街人與季國貞是叔伯兄弟平日
與張善良認識賊到臨清逼令入夥呌把家眷搬
到賊營王經隆給與小紅旗管辦車輛又辦了三
十餘根杉木扎爬城軟梯小的是個頭目十二日
領了三百多兵把過北口子二十三日官兵到來
從北門逃走在德平被獲等供查王維全獻劍開
城受賊偽官季國泰扎梯把口為賊頭目均應解
京備訊奏入報
聞
同日又奏言昨奉
諭旨河南獲犯供出和尚廣標迫脅孫敬入夥應拏獲
解京等因(臣)等於現獲各犯内查出廣標一名訊據
供稱本姓劉十四歲在本籍曹州府荷澤縣烏靈
寺出家後又還俗過繼與堂伯劉名山為子十六
歲逃荒到夀張在南臺廟又做和尚師父已經死
了有梵偉和尚呌我入教到八月二十八日事起
先呌我們在廟等候至二十九日天明纔同慧占
慧泉廣仲進夀張縣城梵偉𣲖令把守南門又呌
看守當舖並未殺人後起身到陽榖堂邑一路梵
偉呌我在後面護送車輛到了臨清曾跟去用火
藥攻過南門至二十四日官兵殺散衆人我躱匿
被獲等語合將該犯一併解京其慧占慧泉廣仲
三犯據供俱經官兵焚殺已死合併奏明奏入報
聞
同日又奏言(臣)等遵
旨查夀張營守備王廷佐原係駐防張秋八月二十八
日實係在荆門閘催趲漕船至千總孫雲龍當賊
匪進城時即帶兵赴遊擊衙門接應遊擊趕福已
經出署該千總曾與賊打仗後見西庫軍器房火
起賊衆難敵即殺出西門赴范縣求救聞知趕福
已在張秋即行趕赴是時兖州鎮臣惟一亦領兵
前至張秋初三日于四座棚地方拏賊五名惟一
即交孫雲龍送至東昌審問是千總孫雲龍當賊
至之日曾赴趕福衙門接應以賊匪衆多赴范縣
求救後經奉差押犯前往東昌尚無畏賊逃避情
弊奏入報
聞
同日又奏言(臣)舒赫德於逆案辦竣後即與臣楊
景素帶同總兵瑪爾清阿前往夀張查辦趕福呌
喚不到之兵并就近于堂邑陽榖一帶察看情形
撫綏民衆仍由東昌回德州查辦逃兵事畢(臣)舒
赫德起程回京(臣)阿思哈于(臣)舒赫德等往夀張
時即由臨清前赴滄州遵
旨辦理審案至臨清撫䘏賑務及審辦續獲人犯等事
留布政使國泰及忠德敷倫泰同駐妥辦又令副
將烏大經福昭帶兵一百名彈壓(臣)楊景素即
奏明回省至存留臨清之健銳營兵二百餘名俟(臣)
舒赫德往夀張後令侍衛巴圖保委署翼長福住
帶領回京其青州兵六百名及登州鎮官兵(臣)楊
景素自德州回臨清時再行次第撤回奏入報
聞
同日舒赫德奏言(臣)前奉
諭旨令于赴德州時查辦潰逃之駐防兵分别嚴拏重
究(臣)等業經分咨直隸山東河南三省嚴挐並嚴飭
德州知州在就近德州一帶查訪加緊跴緝在案
伏查格圖肯前于九月十二日與賊打仗時共帶
滿兵二百五十名潰散後查點計少五十九名直
至九月二十七八九等日𠞰賊大局定後始差人
前往原打仗處所尋覓共獲屍骸四十三具面目
尚可認識及有記號可辦又在直隸故城縣拏獲
新城一犯經臣
奏明正法此外尚有十五名不知下落(臣)現擬由夀
張一帶查辦事件前赴德州到彼時如有已經拏
獲者即訊明正法如未拏獲(臣)即嚴催直隸河南
山東務期上緊嚴緝于拏獲處訊明一面正法一
面奏
聞庶軍法嚴肅各省駐防皆聞而知儆奏入報
聞
丙午
上諭内閣曰徐績在山東巡撫任内因逆匪王倫等滋
擾一案辦理未能妥協特將伊觧任令其緝捕逸犯
勉圖自效並據舒赫德奏逆犯孟燦供詞有因地方
災歉官吏額外加徵釀成事釁之語若所供果確即
應將徐績重治其罪因諭令舒赫德楊景素等密訪
嚴查嗣後舒赫德查奏夀張年歲有收該縣亦無横
徵加𣲖之事今日並據楊景素奏東省秋成通計八
分有餘其非匿災可知是徐績之咎秪在失察邪教
尚非大過念其平日辦事頗能黽勉河南巡撫何煟
現在病故其遺缺著加恩即令徐績補授並管提督
仍革職留任俟八年無過方准開復所有從前賞給
孔雀翎不准戴用以示懲儆足矣河南巡撫員缺緊
要徐績即速前往接辦其未到任之前巡撫印務著
榮柱暫行護理
(臣)等謹按撫臣徐績於東省逆匪一案既未能
先事稽察早杜亂萌復未能臨時妥辦致滋擾
害
皇上念其平日頗克奮勉爰
命觧任緝犯以贖前愆繼復密經訪查並無歲歉匿灾
額外横征之事核其功過尚足相當因河南巡
撫缺出一時難得其人
特加恩補授俾圖報效仍令去其所戴花翎用示譴戒
聖天子棄瑕錄用賞罰悉協大公益足昭激勸而勵感
奮矣
同日
上諭内閣曰前據解任臨清州知州王溥呈請赴東效
力曾降旨准令該員前往山東交大學士舒赫德令
伊自備資斧聽候差遣事竣視其如何出力再行奏
聞請旨今據奏王溥于查拏匪犯尚知認真奮勉著
加恩降補知縣仍留山東交與楊景素差委酌量補
用
同日舒赫德阿思哈楊景素奏言據各州縣陸續
解到獲匪經(臣)等𣲖令司道等隨時研鞫查有李
成一犯係入道隨賊在堂邑助逆劫獄之犯情罪
重大應凌遲處死其彭得正等六十四名或攻城
守口或打仗殺人或下鄉搶掠或從賊日久均屬
黨惡法無可貸應即行斬決内有王銀一犯係夀
張營兵于正法後仍傳首本營俾綠旗兵丁共知
炯戒又王五等八十五名雖係脅從均經為賊役
使未便輕縱應發極邊烟瘴充軍至趙榮等四百
七十五名俱係被擄未久旋即逃出并老幼殘廢
為賊迫脅情有可原相應釋放再應行緣坐人犯
(臣)等於陸續獲犯中訊得趙默係趙大坊之父季
孟朗係季國貞之父孫命係孫山胞弟李雲係李
忠之祖閻宗泗係閻吉仁胞叔唐汝明係唐洪禮
之父唐洪義係唐洪禮胞兄江二係江三胞兄李
接如係李士傑之父以上九犯俱係有名賊目之
父兄子弟應照緣坐例擬斬立決又李王氏等婦
女幼孩二十八口俱係逆犯眷屬應照例賞給功
臣之家為奴奏入報
聞
同日又奏言前奉
諭旨據梵偉供伊所與王倫銀鐲係夀張當夥王登雲
給與亦入教隨往臨清其人曾否就獲並著楊景素
即速查拏解京審訊(臣)等現于獲犯中訊得王得潤
即王登雲供我是山西汾陽縣人自乾隆二十年
就到夀張馬周訓恒盛當舖掌櫃八月二十八日
賊人將夀張城佔住二十九日清早就把我當舖
搶了併持刀逼令順從賊帥梵偉即將當内衣服
散給賊衆曾搶去銀鐲一副九月初三日賊人迫
脅同行跟至臨清一路為賊人喂馬並未打仗乘
空逃出被獲所有銀鐲二個是梵偉搶去並非我
獻給等語查王得潤由夀張從賊至臨清且據供
銀鐲係梵偉搶去安知非王得潤自行獻給一經
梵偉質証自無從狡飾所有王得潤一犯應俟健
銳營官兵起程之日交令解京奏入報
聞
同日又奏言查逆匪案内人犯經官兵𠞰殺擒拏
及陸續就獲分别辦理者醜類殆盡除嚴拏歸太
劉煥二犯外如冀盤佑李忠等數犯亦係情罪重
大應上緊跴捕至其餘零星賊匪畏罪潛逃方躱
匿不暇自不能别生事釁今(臣)楊景素分𣲖十路
嚴查村落小民未免惶惑兼恐日久不肖胥役潛
啟挾嫌誣害之弊且督拏愈緊竄跡愈深真賊轉
未能即得(臣)等酌量現在情形緝匪一事此時似
宜稍緩惟在(臣)楊景素時刻留心不懈自能漸就
弋獲(臣)等詳商莫若將所𣲖各路員弁捕役人等
暫行撤回庶奸匪知查禁漸寬自必潛回故里(臣)
楊景素當飭屬暗中訪緝或密諭鄉民隨時擒獻
似于緝拏逸匪一節轉為有益(臣)等謹就現在情
形據實奏聞奏入得
旨應如此辦理
同日楊景素奏言查教職一官專司訓飭士子平
日不能實心化導以致身列青衿之人從賊偷生
該教官實難辭咎先經(臣)因臨清州武生吳兆隆
等審有從賊情事業將該管學正孟毓燦訓導李
世璐暨學臣李中簡具摺參
奏在案迨後提犯嚴訊又經究出臨清州武生邢成
德供認隨同賊衆在浮橋把守生員從賊情罪較
重除將該犯觧京備訊外所有失察之教官亦係
臨清州學正孟毓參訓導李世璐相應據實參請
交部嚴加議處至前任山東學政李中簡亦應一
併附參奏入得
旨該部議奏
丁未
舒赫德阿思哈楊景素奏言(臣)等將周曰璜控告
謀反之伊子周振東及單開同謀王君弼等犯並
周曰璜之母妻等全行拘獲到案研訊王君弼等
皆極口稱冤並各訴周曰璜平素好賭不安本分
債負纍纍其母令伊孫周振東掌管家計是以父
子不睦等語隨提訊周振東據供幼時曾與王君
弼等學拳為防身之用並無不法情事伊父所供
毫無影響加以刑訊矢口不移質之周曰璜之母
妻等供亦相同(臣)等因思周振東係周曰璜親子
即有家庭不睦之事亦何忍遽置其子于極刑死
地若因索債急迫與開單各犯有仇藉此傾害亦
何必陷其子以誣衆人反覆思維總無情理嗣將
周曰璜之媳馬氏拘提密問始據供稱伊翁曾因
其子外出調戲逼姦後被周振東撞遇從此即與
父不和并欲令其妻自盡等語周曰璜經質証之
餘不能遁飾始稱我因兒子欲令媳婦尋死所以
起意首告謀反至媳婦並不知我有出首之事臣
等查周曰璜因與媳通姦為子周振東撞見有逼
令馬氏自死之語心懷怨恨輙以謀反重情誣控
伊子牽涉多人淫惡殘忍實非人類周曰璜誣告
叛逆未決罪止斬候今審明調姦伊媳有關倫紀
應照律擬斬立決馬氏訊無同謀出首情事而翁
媳通姦業已自認不諱應一併擬斬立決再查周
曰璜所首謀反名單審屬全虚惟周振東前經供
認學拳并審得王君弼王浩常富貴俱平時學習
拳棒遊手好閒應將周振東王君弼王浩常富貴
照例杖一百流三千里其餘單内所開之朱太和
等審屬無干概行省釋奏入得
旨著依議行
(臣)等謹按東省奸民大經懲創自宜共知儆懼
乃周曰璜復以結謀不軌控告其子實為事理
所無
皇上洞燭情偽意其或有他故
諭舒赫德等悉心嚴鞫果得實情爰書既定使敗倫者
立正刑誅而拳勇者俱從竄徙不致累及無辜
里巷小民從兹守分安良倍知自好而奸頑餘
習豈尚虞湔祓之未盡歟
同日
上命軍機大臣傳諭舒赫德楊景素曰今日訊問解到
各犯據季國泰供稱擡杉槁扎軟梯係堂邑韓家莊
人韓增指使又據梵偉供在臨清時尚有于瑞𣲖他
把守天橋口該犯係夀張南門内人又在塔灣打仗
時尚有王亮李忠一同領兵王亮係林家壩人李忠
係夀張井家莊人等語著舒赫德楊景素即將韓增
于瑞王亮李忠四犯速即查獲嚴辦並將李忠是否
即係前日查拏之賊帥李仲查明覆奏
戊申
舒赫德阿思哈楊景素奏言前據徐績拏獲賊犯
任貴松等九名又據各州縣拏獲趙士秀等十三
名(臣)等逐一研訊審得任貴松任貴江趙士秀趙
士英郭青山李順王振江七犯為賊打仗守口法
無可貸均應斬決韓有為孫六閻桐歐七趙光耀
張九傳雖係被逼入夥而為賊喂馬挑草𣲖守浮
橋亦難輕縱應發極邊烟瘴充軍又王倫義兒艾
得見之母賈氏妻郭氏子三妮二小温炳之媳馬
氏趙大坊之祖母張氏及從逆夀張縣書辦冀盤
佑之母王氏妹讓姐女香姐均係逆犯親屬應照
例緣坐給功臣之家為奴奏入報
聞
同日又奏言前據漕運總督嘉謨將拏獲逸匪趙
元馬存仁馬李氏滕山陳湘五犯陸續押解前來
内查趙元一犯前奉
諭旨據嘉謨奏盤獲趙元一犯供稱王倫第十八義兒
年十七歲由趙傳引進訊之現在各犯俱稱趙傳係
王倫乾兒並不知有趙元即詰之王樸亦稱實無其
人等因臣等即提趙元研訊據供是夀張縣人八月
二十九日趙玉佩領衆來家逼令跟進夀張城一
路趕車喂馬後來到了臨清又與他做飯九月二
十三日官兵到了我潛行出來與同縣馬存仁俱
被衙役拏獲我並不是王倫義兒從前實係畏刑
妄供復提馬存仁質証據供是夀張人被趙傳裹
去做飯逃出時遇著趙元俱被拏住我知道趙元
哥子趙傳是王倫義兒所以妄供等語是趙元之
非王倫義兒已無疑義但該犯曾入教運氣實屬
賊黨應即正法其馬存仁一犯既為趙傳供役亦
難輕宥應發極邊烟瘴充軍至馬存仁之母李氏
係趙傳裹至臨清又滕山陳湘二犯雖曾為賊打
水拉車俱于官兵未到之前先行逃出相應釋放
奏入報
聞
己酉
嘉謨奏言(臣)屢奉
諭旨在沿河一帶嚴查各幫船内有逃匪混充短縴水手
者即拏獲具奏(臣)于十月十三日行至東平州途次
接湖南二幫千總劉邦直稟稱在安山地方盤獲
蔣二一犯據稱臨清州人被賊匪拏住逼令順從
看守車輛給藍布包頭又與丸藥吃並未打仗後
逃出南水關到安山被獲(臣)親提研訊無異又于
十月十七日據差委催船目兵郭露禀稱在濟寕
州地方盤獲沈文魁一犯據稱博平縣人到臨清
遇見賊匪搶去騾頭逼令跟隨代䭾麩豆乘空逃
出到濟寕被獲(臣)即發交濟寕州嚴訊據供前情
不諱以上二犯俱轉解東昌府嚴行監禁伏查逃
竄賊黨雖各處潛蹤近日因沿河要隘閘口等處
盤查嚴緊是以充僱短縴者甚少今尾幫糧船于
十月二十日催過濟寧已入下水凡各幫船原僱
水手足敷撐駕無庸添縴(臣)晝夜催令趲行仍沿
路嚴查不使稍有混漏所有現獲之蔣二沈文魁
二犯請即交楊景素彙案辦理奏入報
聞
十一月壬子
上諭内閣曰大學士舒赫德辦理山東逆匪王倫一案
迅速𠞰除安輯良善經理諸務俱能盡竭心力動合
機宜深可嘉尚舒赫德著加恩授為御前大臣賞戴
雙眼孔雀翎其從前所得雲騎尉世職仍著賞給
癸丑
舒赫德楊景素奏言原奉
諭旨查趕福從署後走出喊呌兵丁拏賊並無人應一
節(臣)等即飛飭兖州鎮總兵瑪爾清阿提取夀張營
各兵丁值日號簿按名嚴查旋據該鎮造冊呈報
本年八月二十八日夜在遊擊衙署上宿兵二
七名内除沖散未回四名受傷三名現存二十名
在城内巡街坐卡兵四十三名内除逃避五名陣
亡二名從賊被獲正法二名現存兵三十五名當
經(臣)等扎飭夀張縣會同該營逐一拘齊分别嚴
押候訊(臣)等于十月二十九日行抵夀張即親提
各兵逐加嚴鞫審得上宿兵内聶新曹大李文魁
葛大本曹養成岳淇六名俱係一聞賊至即向内
找尋趕福同出後墻隨往陽榖又朱占魁一名係
尋見趕福令其復行回署取印趕赴陽榖續俱同
至張秋(臣)等質之張秋守備王廷佐亦稱趕福到
張秋日實有此七人隨來是聶新等尚無見賊畏
避不顧本官之事應請免其治罪又賈申王萬珠
二名在趕福署前跟隨千總孫雲龍打仗隨出西
門同往陽榖又許士魁劉永清丁永亮王明亦在
署前跟隨外委韓永忠打仗隨出東門同往張秋
其董樂天一名找尋趕福適遇朱占魁回署取印
即同赴陽榖以上七名雖在署前隨千總外委打
仗同赴陽榖張秋等處但究未緊護趕福亦屬不
合應革去名糧枷杖示衆其餘谷相成張文彪甯
振魁王居忠寇顯成劉堪既未緊護本官又未跟
同千總等打仗實係一聞賊至畏避四散相應請
將谷相成等六犯發往伊犂分給兵丁為奴其在
城巡卡兵内崔重一名見賊人衆多且聞趕福已
走即往張秋守備處送信求救尚非逃避應免責
革外其趙萬清等三十四名俱應革去名糧嚴行
重責并令隨行將弁帶領各營兵丁四面環觀俾
綠營知所懲儆至夀張從賊兵丁前經審有姜捷
王銀二犯業經請
旨正法傳首本營至陣亡及沖散未回各兵(臣)楊景素
另行嚴辦不敢輕縱奏入報
聞
同日又奏言(臣)等自臨清起程見廢城地面經劫
掠之餘殘毁自所不免然現在歸來戶口不下數
萬賑糧已放一月(臣)等經過之時夾道迎迓無不
感頌
聖恩其堂邑陽榖夀張等縣鄉落村民亦俱歡迎道左
頗有飽暖安居之樂(臣)楊景素并宣布
皇仁諭以無惑奸邪各安良善即學習拳棒亦非本分
所宜有犯必懲毋貽後悔百姓咸叩頭感謝所有
堂邑陽榖夀張三縣應賑口糧及給領房價(臣)楊
景素亦已飭屬妥辦隨地撫綏現在民情寧貼奏
入報
聞
同日又奏言(臣)等接奉
諭旨查挐韓增于瑞王亮李忠等四犯查已決賊犯冊
内有于瑞王亮二犯于瑞係夀張人隨賊到臨清
打仗與梵偉所供之壽張人于瑞相符王亮係從
陽榖跟賊搶過當舖梵偉所供王亮係林家壩人
林家壩查係陽榖縣地方亦屬脗合是此二犯俱
經拏獲正法李忠一犯曾為賊帥在油坊帶人打
仗經(臣)等𣲖員拏伊祖李雲及伊母妹等照緣坐
例辦理其本犯尚未就獲現在嚴行查緝至韓增
一犯查歷次審辦賊犯内並無其人既經季國泰
供出伊有指使扎縛軟梯之事自屬案内要犯(臣)
楊景素當即𣲖委員弁與前此嚴緝之李忠一併
緝拏務獲奏入
諭曰此等要犯不可作通緝觀須一月一奏其就獲與
否
同日舒赫德奏言查山東河南邪教一事雖不敢
顯稱白蓮教而清水教無為教等名色其實則一
總以避劫之語煽惑愚民故從教者動至千百人
州縣官拏獲過急則激變一時而庸懦無識之員
又以相沿既久狃于目前遂致日就滋蔓今當王
倫一案大加懲創之餘人心知畏所有河南邪教
正可乘機辦理惟在徐績榮柱等不動聲色密訪
嚴禁並當飭令州縣出示開諭曉以利害訓其改
過自新倘仍怙惡不悛擇其為首之人嚴行懲治
自必漸次可除督撫藩臬等果能時刻留心辦理
亦屬易事(臣)已遵
旨令徐績速赴新任今于初一日在東昌府相晤即面
囑其到豫後妥密辦理謹繕摺覆奏奏入報
聞
同日暫護河南巡撫印務按察使榮柱奏言(臣)遵
奉
諭旨將逆犯張百禄解京於十月二十六日委員押解
起程至張百禄前次供出之張成章等俱已拏獲
解省等因具奏奏入
上命軍機大臣傳諭直隸山東河南山西江蘇安徽湖
北湖南各省督撫曰據榮柱奏拏獲山東逆犯張百
禄于十月二十六日𣲖員押解赴京等語張百禄係
逆首王倫義兒且往遂平糾衆入教實為此案要犯
該省起解殊屬遲延至此案内有賊黨歸太即國太
為賊宣行來京探訪信息搶劫糧船搭橋到處打仗
殺人情罪實為重大必當上緊緝拏不可令其久稽
顯戮又劉煥係夀張縣壯役冀盤佑係夀張縣倉書
俱開城迎賊擡出本官脅逼降賊又温炳趙傳係王
倫義兒均屬重罪要犯節經諭令山東等省查拏至
今未報弋獲此等人犯自揣罪惡深重或潛匿相近
之直隸河南等處均未可知著再傳諭周元理楊景
素徐績嚴飭各屬上緊跴緝觧京嚴辦不得視為具
文以致該犯等免脱遠颺並著每月將各該犯曾否
獲到之處奏報一次至江蘇安徽湖北湖南山西等
省亦係毗連豫東兩省境地並恐該犯等改裝匿跡
潛竄境内並著諭令各該督撫等一體留心訪拏務
獲雖不必如山東等省之按月奏報亦當實力飭拏
勿稍疎懈並不得視為海捕故套致要犯得稽顯戮
乙夘
楊景素奏言(臣)于十月二十七日同大學士舒赫
德自臨清起程兹于本月初四日行抵德州所有
查辦德州駐防逃兵業經大學士舒赫德另摺具
奏其在逃各兵(臣)仍飭各屬嚴拏務獲大學士舒
赫德即于初五日自德州起身回京(臣)亦是日啟
行仍回臨清料理事件逐一清釐即遵
旨赴省城辦事查臨清堂邑陽榖夀張等州縣十月分
應賑口糧早經按戶給放尚無遺濫被難貧民均
沾實惠其十一月分應放賑米(臣)又面飭各委員
悉心經理並令布政使國泰暫留督辦俟監放十
一月賑米之後亦即飭令回省料理兩月以來積
案仍令兖沂曹道忠德泰安府知府朱孝純留駐
臨清暫行彈壓稽查至緝捕逸匪一節如歸太劉
煥冀盤佑李忠等要犯(臣)已懸立重賞慎選文武
員弁分撥幹捕到處尋蹤密緝即其餘各犯現雖
暫緩兵役分拏(臣)仍諭令州縣官留心偵捕勿以
通緝具文了事大學士舒赫德現已回京所有緝
匪撫綏諸務皆(臣)專責自當實心實力以期經理
得宜無負
聖明委任之意奏入報
聞
同日舒赫德奏言(臣)遵
旨查辦德州潰逃駐防滿兵一事兹于十一月初四日
行抵德州面見城守尉福保即詢明在逃各兵曾
否就獲據稱有委署領催塔爾布押甲和爾敦布
和清保于十月初七八九日在塔兒灣找著各人
哥子譚存英住福昌保骨殖三具各燒化帶回此
外尚無下落等語(臣)即將塔爾布等當面詰詢俱
稱實係認准故敢將骨殖燒化帶回萬一將來譚
存等于别處被獲塔爾布等願受死罪(臣)復詰問
有何憑據該兵丁俱將實據指出是譚存等三名
身死屬實除行文停緝外其餘十二名現在雖無
蹤跡諒其竄匿不遠四路嚴緝自可就獲(臣)現又
飛咨直隸河南山東各督撫囑令嚴飭所屬上緊
查拏如獲有此項逃兵即照(臣)前奏訊明該犯確
供一面正法一面奏
聞並將該兵檔内削去旗籍逐出妻子(臣)并面諭城守
尉福保及德州知州李燕就近偵訪如有竄歸本
處者立即跟拏辦理自不致日久稽誅(臣)于遵
旨交查事件現俱辦竣今定于初五日自德州起程回
京復
命奏入
上諭内閣曰大學士舒赫德奏查辦德州潰逃駐防滿
兵一事内譚存英住福昌保三名經其家屬尋覓屍
骸焚化帶回其餘十二名已飛咨直隸河南山東各
督撫上緊查拏並將該兵削去旗籍逐出妻子等語
朕之令如此嚴辦者以臨陣退縮已失滿洲正道而
又逃去無蹤故並斥逐其妻子以示彼自外于滿洲
也今既有認係死于亂軍則現在未獲之十二名其
中或亦有因傷身殁者亦未可知若因現無蹤影即
將其妻子遽行驅逐出旗未免可憫駐防兵丁住居
外省日久于本地語音雖微覺相同而旗人體態則
不能更改即有竄往他處者亦易于盤詰緝拏已另
諭周元理楊景素徐績上緊嚴緝並著楊景素交城
守尉福保將未獲十二人查明花名旗籍年貌知照
各該省實力查拏一經就獲即于該處審明正法並
將其妻子逐出旗籍此皆罪由自取實無可矜憐至
未經拏獲之人存亡未定若遽令其妻子出旗朕心
尚覺不忍因降旨另行辦理朕如此體恤實為仁至
義盡不但此十二人妻子應知感激即凡我八旗兵
衆聞之亦當感發天良倍知愧奮共勉為勇銳勁旅
以存滿洲舊風庶不負朕諄切訓戒之至意
(臣)等謹按兵丁臨陣退怯法所必誅而潰逃之
律尤重德州駐防在逃各兵本屬罪無可逭
皇上申明軍紀
飭令迅緝嚴辦復以未經緝獲之人或有因傷身殁而
訪察不能明悉者爰軫
聖慈曲加體恤不遽逐其妻孥法外施
仁不獨身受者應深感泣即聞風者亦當激發天良倍
知愧奮矣
同日舒赫德楊景素奏言臣等于二十七日自臨
清往堂邑陽榖夀張一帶于安撫民衆查辦兵丁
之暇復細加體訪恐尚有同時死難未經查出之
人不可不一例闡揚用彰風化隨經查有夀張縣
訓導李昂同伊妻戚氏自縊一事(臣)等細核情節
緣九月初二日逆匪入學署搶劫李昂夫婦即於
廂房對縊戚氏當即殞命李昂因繩斷跌地暈絶
復蘇該訓導年餘七旬志在必死因賊衆已趨陽
榖經門斗郭有仁勸阻而止維時尚有夀張縣教
諭朱麟符被賊槍傷左臂昏暈倒地賊衆謂其已
死捨去隨後復甦現已調治漸痊(臣)等查李昂之
妻戚氏年僅三十餘歲當賊衆入署時恐被逼辱
與其夫從容就義今李昂已死復蘇而戚氏竟以
身殉其志可嘉其情尤為可憫應請交部議予旌
表至李昂雖經自縊尚未至死應與受傷已愈之
朱麟符均毋庸議奏入
諭部知之
欽定𠞰捕臨清逆匪紀略卷十五
