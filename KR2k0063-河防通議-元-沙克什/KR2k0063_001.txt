河防通議卷上元沙克什撰
河議第一
古今河患
漢谷永以為河中國之經瀆也聖王興則出圖書王道
廢則竭絶今潰溢横流漂沒陵阜異之大者也脩政以
應之災變自除是時李尋解光亦言隂氣順(按前漢書原文作隂)
(氣盛順字疑悞)則水為之長江河滿溢所謂水不潤下明天道
有故而作也又田蚡曰江河之決皆天事未易以人力
強塞未必應天(按前漢書原文作未易以人力強塞強塞之未必應天此處蓋有脱文)而
望氣用數者亦以為然愚稽考前書三五之世非無失
德之君而河不為患者豈禹跡之存歟(沈立汴本)
隄埽利病
易曰水流濕火就燥洪範曰水潤下火炎上此聖人言
水火之本性也昔大禹治水導河自積石至於大陸播
為九河而歸於海蓋順物性而治之也由是功施三代
民無昏墊之憂及乎戰國各利其地不能復禹故跡而
務興隄防至於漢世決溢之患作矣當是之時議復禹
跡者言甚懇至而卒不能用乃以竹楗石菑善塞為利
殊不知逆性而為利則賈讓所謂猶止兒啼而塞其口
豈不遽止然其死可立而待也烏可為邪晉魏而下逮
乎隋唐用事者往往極言水利至於河事則亦無著聞
於時者我國家奄有天下自龍門至於渤海為埽岸以
拒水者凡且百數而薪芻之費歲不下數百萬緡兵夫
之役歲不下千萬功備禦河患不為不至矣而自開寶
之後潰溢愈甚議者謂必決之勢有二而完固之弊有
三不敢支蔓其說粗别白而言之夫戰國之時作隄去河
猶二十五里雖屢移徙而不為患及乎漢世尚然近者
百步遠者數里以今驗之則郡邑民房皆在舊日古隄
之間耳又安得不為患也然觀河水向著之處緊刷隄
脚吞伏勢緊渲入埽下蓋由河堤太狹一川不能兼受
數河之任雖增高隄防勞費百倍而亦不能救潰決之
患耳此必決之勢一也又河水一石而其泥六斗既而
河道久不移徙其易為淤澱也可知矣今隄外民田在
河水之下幾已數尺故塞而復決此必決之勢二也又
監埽使臣與都水脩護官及本州知通同兼管轄凡有
繕治必候協謀方聽令於省轉取朝旨而後行其有可
行之事為一人所沮則遂為之罷有不可興之功為一
人所主則或為之行上下相制因循敗事此完固之弊
一也又逐埽所積薪芻之備其退無涯不可按驗(謂卷埽所)
(用之物無磨勘也)由是緣而侵盗鮮能禁止退背之地任其朽
敗至於向著之處居常闕乏危急之際無所救護坐待
潰決此完固之弊二也又每埽所屯河清軍多是差撥
上綱及諸處占役有河上功料却自京東西淮南發卒
為之各離本管貧弊困苦逃死大半兩失制置(河清諳熟河役)
(却令上綱雜役客軍去營三二千里逃死者十四五故謂兩失制置)此完固之弊三也今
以必決之勢不究三弊而欲殄河患雖使神禹復生恐
未能也救弊之急莫若先擇使領之兵不令他役然後
商胡北決水復金隄故道則勞費自減其半矣隄防可
責完固矣若然則河患或幾乎息歟(汴本)
河事集序
河為中國患遠矣故國朝嘉祐中内置都水監以總之
元豐中外復分南北丞以行之其如分職置吏辟舉繇
役官兵謹隄防植材木頒廪賜以至賞罰推劾之𩔖有
司號令之文皆有成書閱而可考至若河之源流古今
決塞與夫治水之成敗建官之因革區區案局或未遍
知俊竊役水司行將二紀矣耳目見聞蓋亦多矣今不
揆□愚輙用採集庶我水局同於吏道者或賜觀覽焉
雖無取於毫分恐有補於萬一時建炎二年秋望日銅
臺本司進義副尉北丞司點檢文字周俊集(汴本)
治水
堯之時洪水淊天浩浩懷山襄陵下民昏墊二十年間
四岳舉鯀治水九年而水害不息功用不成治水無狀
乃殛鯀于羽山而死舜舉禹使續鯀之業堯崩舜命禹
為司空平水土禹傷其父之功不成而受誅乃勞力焦
思居外十三年過門不入陸行車載水行舟載泥行乘
橇(按尚書蔡沈集傳作泥乘輴史記作橇前漢書作毳注孟康曰毳行如箕擿行泥上師古曰毳讀如本字)
山行則梮(按尚書蔡沈集傳作山乘樏史記作檋前漢書作梮注居足反)以别九州隨
山濬川任土作貢導河自積石至于龍門南至于華隂
東過洛汭至于大伾於是禹以為河所從來者高其水
湍悍難以成功於平地遂疏九渠以引其河同為逆河
入於渤海三代千餘年享其利逮春秋二百四十年不
書河患以禹所為之功未易泛溢也自周定王五年河
始小徙而秦復決以灌魏陵夷至於戰國其法壞而隄
防作矣戰國之地惟齊與趙魏以河為境界齊居河之
東而趙魏居河之西趙魏依山而高齊居平地而卑於是
齊始去河二十五里為隄焉自是河流東抵而不得縱
横遂泛溢於西而趙魏亦二十五里為之隄以防之河
勢自此蹙然未至於甚者中間猶得二十五里之闊而
河之流尚得優游而不至於廹也其後邊河之民因水
之去則耕牧其中也又為室廬聚落以居焉及水之來
也捐室廬聚落實有所廹之也古之善治河者常空數
百里之地以待之豈以咫尺之地為吝而卒使民受其
害也(河事集)
辨信漲二水
信水者上源自西夷遠國來三月間凌消其水渾冷當
河有黑花浪沫乃信水也又謂之上源信水亦名黑凌
漲水者係六月臨秋生發過常無定上有浮柴困魚
其水腥渾驗是礬山遠水也又水兼深濃(或曰紅濃監本)
十二月水名
正月解凌二月信水三月桃花四月麥黃五
月瓜蔓六月礬山七月荻苖八月豆花九月
霜降十月伏漕十一月噎凌十二月蹙凌(監本)
河水平安月分
正月二月三月十月十一月十二月
釋十二月水名
黃河自仲春迄秋季有漲溢春以桃花為候蓋冰泮水
積(按宋史河渠志作冰泮雨積)川流猥集波瀾盛長二月三月謂之
桃花水(按宋史河渠志信水桃花水下載春末蕪菁開花謂之菜花水此處疑有脱文)四月隴
麥結秀為之變色故謂之麥黃水五月瓜實延蔓故謂
之瓜蔓水朔方之地深山窮谷固隂沍寒冰堅晚泮逮
於盛夏消釋方盡而沃蕩山石水帶&KR0552;腥(按原本作浩蕩山石山帶)
(&KR0552;腥疑有悞今從宋史河渠志所引文改正)併流入河六月謂之&KR0552;山水今
土人常候夏秋之交有浮柴死魚者謂之&KR0552;山水非也
七月八月菼薍花出謂之荻苖水(按宋史河渠志作七月菽豆方秀謂之豆)
(華水)九月以重陽紀候謂之登高水十月水落安流復故
漕道謂之復漕水十一月十二月斷凌雜流乘寒復結
謂之蹙凌水立春之後東風解凍故正月謂之解凌水
水信有常率以為準(汴本與監本少異故兩存之)
浪名(以辨河事監本)
馬穩波(深)破頭浪(深)鶻鷀浪斜歛浪(深)截河
浪納漕浪(係角土有阿岸下兩流相擊故謂納漕浪深旋)汗心浪(淺)秋
河窟臀(若上口有阿不愁下口)夏河口(若下口有阿上口亦有阿)南風灘
頭浪(淺)北風浪裏河東風看赤(是河)西風看白(是河)
(亦名逆流浪)遠觀花浪(深)近作脚(深)灘頭歛(高)河
北歛(深)西流(緣大河正流或左右一處岸子陡高擗水向下與其餘生河水相聚作西流又)
(有瀼底西流係岸下水深或正西流左右岸陡高二水相擊作拔底西流)
辨土脉
夫治水者必知地理形勢之便川源通塞之由功徒多
少之限土壤疏厚之性然後可以言水事矣且水害中
國者惟河為甚禹跡既亡自漢而下垂千餘年言水事
者不可勝記而未聞有成功者不其難乎今列土性與
色於后
膠土花淤牛頭沫淤柴土捏塑膠(若先見雜草榮)
(茂多生蘆茭其下必有膠土)減土帶沙青帶沙紫帶沙黃
帶沙白帶沙黑(此係舊河底死土或多年諸雜糞土經一紀以上變成者)沙
土活沙流沙走沙(此三等活動走流難以成功)黃沙死
沙細沙(一云膩沙)
河防令
一每歲選舊部官一員詣河上下兼行戶工部事督令
分治都水監及京府州縣守漲部夫官從實規措脩固
堤岸如所行事務有可久為例者即關移本部仍候安
流就便檢覆次年春工物料訖即行還職
一分治都水監官道勾當河防事務並馳驛
一州縣提舉管勾河防官每六月一日至八月終各輪
一員守漲九月一日還職
一沿河兼帶河防州縣官雖非漲月亦相輪上提控
一應沿河州縣官若規措有方能禦大患及守護不謹
以致堤岸疎虞者具以聞奏
一河橋埽兵遇天壽聖節及元日清明冬至立春各給
假一日祖父母父母吉凶二事并自身㛰娶各給假三日妻
子吉凶二事者止給假二日其河水平安月分每月朔
各給假一日若河勢危急不用此令
一沿河州府遇防危急之際若兵力不足勸率於擬水
手人戶協濟救護至有幹濟或難迭辦須合時暫差夫
役者州府提控官與都水監及廵河官同為計度移下
司縣以近遠量數差遣
一河防軍夫疾疫須當醫治者都水監移文近京州縣
約量差取所須用藥物並從官給
一河埽堤岸遇霖雨漲水作發暴變時分都水監與都
廵河官往來提控官兵多方用心固護無致為害仍每
月具河埽平安申覆尚書工部呈省
一除滹沱漳沁等河(以其各有埽兵守護)其餘為害諸河如有臥
著衝刷危急等事並仰所管官司約量差夫作急救護
其蘆溝河行流去處每遇泛漲當該縣官與崇福埽官
司一同叶濟固護差官一員係監勾之職或提控廵檢
每歲守漲(此令係金時所著並見監本)
制度第二
開河
自古但遇開河宜先於上流相視地形審度水性測望
斜高於冬月記料至次年春興役開挑仍於上口存留
隔堰必須漲月以前終畢待漲水洪發隨勢去隔堰水
入新河乘勢順下可以成功開河之法非止一端又須
審勢疏導假若河勢丁字正撞堤岸剪灘截觜撩淺開
挑費功不便但可解目前之急亦有久而成河者如相
地形取直開挑先須鈐下口(謂上下平岸口也)望分水勢以解
堤岸之危若全要奪大勢更於對岸抛下樹石脩刺(刺音)
(七)於刺影水勢漸以樹石鈐固河口因復填實損而復
脩遂至堅固不摧塌則新河迤邐行流舊河自然淤塞
矣(汴本)
閉河
先行檢視舊河岸口兩岸植立表杆次繫影水浮橋使
役夫得於兩岸通過兼蔽影河流緊勢於上口難前處
下撒星樁抛下樹石鎮壓狂瀾然後兩岸各進草絍三
道土絍兩道又於中心抛下席袋土包子若兩岸進絍
至近合龍門時得用手持土袋土包多廣抛下鳴鑼鼓
以戰河勢(此亦吳人以萬弩射潮之意)既閉後於絍前捲攔頭壓埽
又於絍上脩壓口堤若絍眼水出再以膠土填塞牢固
仍設邊撿以防滲漏(汴本)
定平
定平之制既正四方據其位置於四角各立一表當心
安置水平其制長二尺四寸廣二寸五分高二寸先施
立樁在下高四尺安纂在内樁上横坐水平兩頭各開
小池方一寸七分深一寸三分注水於中以取平或中
心又開池者方深同身内開槽子廣深各五分令水通
過於兩頭池子内各用水浮子一枚用三池者水浮亦
用三枚水浮子方一寸五分高一寸二分刻上頭令側
薄其厚一分浮於池内望兩頭水浮之首參直遙對立
表處於表身畫記即知地形高下(二本同)
脩砌石岸
凡脩砌石岸先開掘檻子嵌坑若用闊二尺深二丈開
與地平順河先鋪線道板一片次立簽樁八條各長二
丈内打釘五尺入地外有一丈五尺於簽樁上安跨塌
木板六片每留三片每片鑿孔兩箇中間撒子木六條
於撒子木上用稈草一束勻鋪先用整石脩砌脩及一
丈後用荒石再砌一丈一例高五尺第二層除就舊簽
樁外依前鋪塌木板撒子木稈草再用石叚脩砌高五
尺第三層亦就舊分例於上脩砌高一丈功就三層通
高二丈(二本皆同)
捲埽
埽之制非古也蓋近世人創之耳觀其制作亦椎輪於
竹楗石菑也今則布薪芻而捲之環竹絙以固之絆木
以係之掛石以墜之舉其一工以稱之則曰□(按□音混字書)
(大束也)□既下又以薪芻填之謂之盤簟兩□之交或不
相接則以網子索包之實以梢草塞之謂之孔塞盤簟
孔塞之費有過於埽□者蓋隨水去者大半故也其□
最下者謂之撲崖埽又謂之入水埽□之最居上者謂
之爭高埽河勢向著恐難固護先於堤下掘坑捲埽以
備之謂之䧟埽疊二三四五而捲者蓋河堧皆沙壤疎
惡近水即潰必借埽力以捍之也下埽□既朽則水刷
而去上□壓下謂之實墊於上又捲新埽以壓之俟定
而後止凡埽去水近者謂之向著去水遠者謂之退背
水入埽下者謂之緊刷向著之埽積□有長三二百步
或至千步者埽□之高自十尺有至四十尺者其□之
長不過二十步故一埽稍墊動為三二十□計其薪芻
竹石兵土之費已三二萬緡(官得其人則可省三之一官不得其人則費加倍)
若暴水泛溢走流埽□下埽既去上埽搖動謂之埽喘
大危矣(汴本)
築城(此非河事但以近河城郭間若水圯亦或用之)物料附
凡城高四十尺則厚加高二十尺其上斜收減高之半
若高增一尺則其下厚亦加一尺上收亦減其半若高
減則亦減之開池深五尺其廣隨城之厚每身一十五
步栽永定柱一條長視城高徑一尺至一尺二寸夜义
各二條每築高五尺横用絍木一根甕城至馬面之類
準此每欂椽三尺用草葽一條木橛一箇(監本)
料例第三
脩砌石岸每步兩縫合用物料(二本同)
簽樁八條(各長二丈徑三寸八分)撒子木一十八條(各長二丈徑六寸)扎
縫草三束(各一十五斤)線道板一片(長五寸闊一尺厚三寸)石叚一千
三百三十三塊三分(各長一尺五寸厚闊各一尺荒整各半)塌木板一十
八片(各長一丈三尺闊九寸厚三寸)打攀樁一條橛三條竹索二條
安置壩閘一座物料(汴本)
廂板八十片擗土板八十片底板四十片四擺手板六十
片以上計二百六十片各長一丈五尺闊一尺厚二寸
截河板六十片(長六尺闊一尺厚二寸)刺水板二十片(各長七尺闊一尺厚)
(二寸)吐水板二十四片(各長一丈六尺闊一尺厚二寸)板橛四十八箇(各長)
(六尺方三寸)立貼木一十二條(各長一丈五尺闊六寸厚四寸)臥貼木三十
條(各長六尺闊六寸厚四寸)金口立貼木四條(各長一丈五尺闊七寸厚五寸)壓板
地栿九條(各長二丈四尺闊五寸厚二寸)轆頰木八條(各長一丈闊一尺厚五寸)順
水地栿二條(各長三丈二尺闊一尺厚七寸)過水地栿二條(各長三丈闊一尺厚)
(七寸)排搓木柱二十條(各長二丈一尺闊一尺二寸厚六寸)角柱四條(各長二丈)
(一尺五寸闊一尺五寸厚一寸)金口柱二條(各長二丈一尺五寸闊一尺五寸厚一尺)襯板
地栿一十二條(各長二丈四尺闊一尺厚八寸)吐水地栿五條(各長三丈闊一)
(尺厚六寸)刺水地栿二條(各長二丈五尺闊一尺厚六寸)涎衣梁四條(各長一丈)
(六尺闊一尺二寸厚七寸)門渠栿一條(長二丈四尺闊一尺厚六寸)攀面拽後橛
八條(長一丈七尺徑九寸)脚板二片(長一丈五尺闊一尺四寸厚六寸)閘板八片
(長二丈三尺闊一尺四寸厚六寸)地丁五十八條(各長六尺徑六寸)吐水樁三
十條(各長七尺徑七寸)鳳翅樁二十條(各長二丈徑八寸)□口木四條
(各長二丈五尺徑九寸)永定柱五十二條(各長二丈徑七寸)拽後木五十
二條(各長一丈七尺徑四寸)轉軸四條(各長七尺徑八寸)上下水攔口樁
一百六十條(各長七尺徑七寸)丁鐵梁頭計三千八百七十八
箇平蓋五寸丁三千一百一十二箇候頭一尺丁三百
四箇梁頭□五十二道(長一尺五寸闊一寸厚三分)釘梁頭三寸丁
三百一十二箇(每首六箇)板釵股三十二箇(長二尺徑四分)起板鈎
索三十二條(各長四尺每股徑六分)打板索上鈎鐶二副(鈎長五寸鐶徑)
(四分)掛板鈎撘三十二箇(鈎長八寸脚四寸)雜用物料好麻索四
條(二條長三十尺徑三寸二條長二丈五尺徑二寸半)油八十斤石灰二百四十
斤(三斤和油一斤為□固縫使用)
四擺手合脩盤木岸各八步合用物料(例每三尺六寸)
(使梢草一束簽樁一條梢草中停填埽坑同)
梢六百九十束草六百九十束簽樁三十條什物席一
十片栲栳二十箇檐索二十條(各長二丈)
捲埽物色(有梢草有竹索有樁有橛)
山梢(出河隂諸山埽軍採斫舟運而下分置諸埽場以其堅直可久故用之)雜梢(即沿河採斫榆)
(柳雜梢或誘民輸納者)心索(大小皆百尺此索在埽心横捲兩係之)底摟索(在上曰搭摟索)
束腰索(單使令多)箍頭索(兩端用之箍音孤)芟索(捲埽密排用之亦名綽葽)斯綯
索(長三十尺小竹索也以弔墜石)網子索(以竹索交結如網置兩埽之交以實盤簟)簽樁(長一)
(丈八尺埽上以雲梯籰下之以貫下埽)枵橛(長二尺首端安横牙故云枵橛)擗橛(長五尺即榼橛)
(盤簟即用之)小橛(長一尺五寸以接索頭)墜石(大小規模類碓觜以斯綯索貫其竅)
捲埽器具
制脚木(用大木枋先置埽臺上以襯鋪埽使其勢不滯也)制木(以枋為之先置埽下以制綿葽)
三脚拒馬(亦用拒埽使不退有進木往往不用)進木(以圓木作轉軸按類而推之每捲埽即用)
(五七枚於□下使埽□不退)長木籰(以圓木為之四出樞廓方木為之如籰之状恃以下樁)短
木籰大石籰小石籰(皆同上)卓鈎(以鐵為鈎貫木柄用鋪埽勻梢草)推梯
(以大木徑尺許者為之每二尺鑿一竅以横木貫之捲埽用數百人拱其横木堆埽□又有大横梯蜈蚣梯其)
(制一也但大小不同)雲梯(以木為之如梯横跨樁首人立以持籰打樁)卓斧拍把櫟木
杪棒三稜木草牛土牛捧頭綿索通河索(皆雜用已上並汴本)
捲埽□高一丈長二十步合用物料
計用三千八百五十條束梢一千一百束(六百八十七束半鋪埽四)
(百一十二束半盤簟)草二千六百二十五束(若捲牛子梢倍草數)二千一百
七十束捲埽(一千三百五十六束二分半鋪埽八百一十三束七分半盤簟)四百五
十五束打綿葽(有芟盡用)簽樁九條(簟埽用二丈壓埽用二丈或三丈)擗橛
七條(亦名榼橛用簟埽)拽後橛六十條竹索四十九條綿葽三
百五十條小橛料索計數此其大略也但取見用以為
凖臨時損益則在其人(監本)
造船物料(監本)
船每一百料長四十尺面闊一丈二尺底闊八尺五寸
斜深三尺計用板木二百四十二條片底板二十四片
(長一丈闊一尺四寸厚一寸半)遠板四片(長一丈四尺闊一尺一寸厚二寸半)幇板二十
二片(長一丈三尺闊一尺一寸厚一寸半)艨板八片(長一丈二尺闊一尺厚一寸半)巾頭
板二片(長七尺七寸闊一尺厚二寸)平漫板一片(長七尺闊一尺厚一寸半)側嵓
板一片(長七尺闊一尺一寸厚二寸)壓查板一片(長七尺闊一尺一寸厚二寸)照
水板二片(長八尺闊一尺厚一寸半)上下連溏板二片(長八尺闊一尺二寸厚二)
(寸)前□二條(長一丈闊八寸厚四寸)後□二條(長九尺五寸闊八寸厚四寸)堵
板一十二片(並闊一尺厚一寸半四片長一丈一尺八片一丈二尺)腰梁一十二
條(長一丈二尺闊四寸厚三寸)地極木二十條(長九尺闊四寸厚三寸)壁柱二
十四條(長三尺闊四寸厚三寸)熟柱二十六條(長三尺方三寸)攀面梁二
條(長一丈四尺闊五寸厚四寸)金口木一條(長四尺闊一尺厚八寸)順身梁二
條(長一丈四尺闊五寸厚四寸)鋪襯板三十六片□杆一條(長一尺或尺二)
(寸徑四寸)□軸四條(長一丈二尺闊四寸厚三寸)艬板一十片(長三尺五寸闊一尺)
(厚一寸)□牙一條(長七尺五寸闊四寸厚三寸)轉軸一條(長七尺中徑四寸)丁
□三千六百八十五箇(丁三千六百十一箇鐶□七十四箇)拐丁二千四
百九十七箇匙頭丁二十箇(長二寸)六寸平蓋丁二百二
十一箇四寸六百四十三箇(十二箇重一斤)三寸一百八十四
箇梁頭丁四十六箇汗環一十四副(各重四兩)馬□六十箇雜
用油五十三斤一十五兩石灰一百六十一斤一十三
兩(例三斤灰用一斤油和)麻搗八斤攬索一條竹白一秤竹梢半
秤稈草半秤起湊窪子柴四十秤什物橰六條(各長二丈五尺)
(徑二寸)棹二張(棹頭板)□管一(長二丈二尺徑五寸)橛一條(繫攬用長一丈徑三)
(寸半)鞴一扇(頭板長一丈闊四寸半厚二寸鞴蹉長九尺五徑四寸半)竹檀一合長三
百五十尺(用八破竹五竿縛纏麻一斤半)大小麻索九條計重三十斤
(檾索一條麻索八條)檾纜索一條八檀麻索一條(長三丈五尺徑七分重按重)
(字下原本脱去斤數)風縴索一條汗索六條(長六十尺徑三分重五斤)帆幔一
合縫幔線好麻一十四兩橰纂六箇(各重一斤半)釘纂丁六
箇(各寸半)平蓋丁一十八箇橛纂一箇釘纂丁八箇
竹葦諸索
捲埽竹索(長一百尺用八破竹陜西竹二十五竿懷州竹三十一竿)小較索(長四十尺圍一)
(寸半用竹四竿圍二寸半用竹六竿)手索(長七十五尺用竹二十竿)定石索(長二百尺用竹二十)
(五竿)綻索(長七十五尺圍四寸用八破竹二十五竿)通河索(長二百五十尺圍一尺二寸用八破)
(竹四百五十竿)欄杆索(長二百五十尺圍二寸用八破竹二十三竿)葦索每條長一
百尺合用葦數不等圍一尺二寸用一十二束(每束重十五斤)
圍一尺用八束三分三釐圍九寸用六束七分五釐圍
七寸用四束八分
綿荆葽
綿葽(長七十五尺徑三寸使草一束三分長四十八尺使草八分三釐)荆葽(長七十五尺圍三寸)
(使濕荆一十二斤每束重三十斤打葽二條平)又按脩木岸常例荆二十五斤
打葽三條
明昌七年定到打造捲埽竹索法
嵩州元納到八破竹自後監造竹索官辨驗得竹細小
各有長一二分准充七破竹每條用二十四竿懷州竹
破不等(十破竹用一十六竿九破竹用一十八竿八破竹用二十竿七破竹用二十八竿梢尺短少)
衛州竹數不等(二寸竹四十二竿三寸半竹二十八竿四寸竹二十一竿元二十四竿梢尺短)
(少)隨埽使用竹索制不用白小較索每條用八破竹二
竿不用白止用青篾子兩股合成長二丈圍二寸半秤
制得剩下白重二斤四兩梢根重六兩手索每條用八
破竹二十一竿用篾子三股合成長七十五尺圍四寸
得竹白二十二斤捲埽大索每條用八破竹二十一竿
用竹篾纏裹竹白三股合成長一百尺圍六寸所剩竹
根二十一箇重六十三兩
河橋司使用竹索
抛定索每條用八破竹八十竿不用白止用青篾子三
股合成長二百尺圍五寸剥下竹白五十七斤一十二
兩二分竹根八十箇重一十五斤三兩二分綻索用八
破竹二十五竿用青篾子三股合成長七十五尺圍四
寸剥下竹白一十八斤五兩竹根二十五箇重四斤一
十二兩
