延祐四明志卷二十
元袁桷撰
集古攷
詩
歸四明詩(胡幽貞)
海色連四明扁舟去容易天籍豈輙問不是卑朝士
憶四明山泉(施肩吾)
愛彼山中石泉水幽聲夜落虚窗裏至今憶得卧雲時
猶自涓涓在人耳
寄四明山子
高棲只在千峯裏塵世望君那得知長憶去年風雨夜
向君窗下聽猿時
同諸隱者夜登四明山
半夜尋幽上四明手攀松桂觸雲行相呼已到無人境
何處玉簫吹一聲
宿四明山
梨洲老人命余宿杳然高頂浮雲平下視不知幾千仞
欲曉不曉天雞聲
游太平山(孔稚珪)
石險天貌分林交日容闕隂澗落春榮寒巖留夏雪
戲贈育王虚白老(王安石)
白雲山頂病禪師昔日公卿各贈詩行盡四方年八十
却歸荒寺有誰知
觀明州圖
明州城郭畫中傳尚記西亭一艤船投老心情非復昔
當時山水故依然
游天童溪上
溪水清漣樹老蒼行穿溪樹踏春陽溪深樹密無人處
惟有幽花度水香
鄞縣西亭
收功無路去無田竊食窮城度兩年更作世間兒女態
亂栽花竹養風烟
寄育王大覺禪師
山木悲鳴水怒流百蟲專夜思高秋道人方丈應無夢
想復長吟擬慧休
别鄞女
年登三十已衰翁滿眼離傷秪自攻今夜扁舟來訣汝
死生從此各西東
題寳岩寺寒碧亭
兩岸青山刻峭成一溪回曲篆紋平綠隂隱隱無重數
欲去黃鸝又一聲
又
風吹洞口雲水動山頭月野老時問人前村多少雪
送竇公持鄞江尉(范仲淹)
片帆飛去若輕鴻一霎春潮過浙東王謝江山久蕭索
子真今為起清風
送丁司理赴明州
仙家枝葉令威孫南去司刑庇越民金闕道書微旨在
獄多隂德是真人(道書謂升真者皆須曾為獄官)
送湛公歸四明講席
滿面南風指四明山長水曲不勝情自言此去雲林下
惟講華嚴報太平
遊翠巖山(舒亶)
桃源深處一招提門對寒雲路遶溪長使千峯光景動
未應洞裏老金雞
遊大梅護聖
萬壑聲中栢子烟高僧日日看雲眠當年象虎今何在
千古寒堂一鐵鞭
仙去人間地轉靈蛟龍合處谷風生誰知雲霧千峯頂
長作青天霹靂聲
流水山間無盡時登臨到處與心期世人只愛桃源好
梅熟山間怎得知
雞犬同時亦上昇赤霄今日幾人行我來正唱昇平曲
不用山間變姓名
游灌頂三首
十里曾聞一嘯聲當年猿鶴想猶驚白雲不礙青天路
贏得重來擺手行
萬松偃蹇插雲根四面諸峯盡子孫日日飛煙雲霧斂
不妨掌上看乾坤
雪頂神僧眼覷天只應風月是生緣那知坐作人間雨
千丈巖頭一道泉
歸郡書金峨二首
叱咤滄溟雪浪空鯨鯢騎去杳無蹤鍊丹井畔春蕭索
知在蓬萊第幾重
又入西湖醉過春嶺頭猿鶴幾時聞無端雨意催人去
直恐衣巾盡是雲
含珠林
萬箇松杉一顆珠老僧心手最工夫冷光長在千峯頂
誰道人間夜月孤
題天王院内鑑堂
等是人間出世人數他珍寳信非真茫茫白日誰回首
此處元無一點塵
福勝院
蒼巖赤壁聳﨑&KR0706;長者何年為布金却憶樵風生乳竇
萬松回合兩龍吟
湖心寺偶書
吹落清香縹緲風樓臺髣髴水邊紅人間誰是丹青手
畫取春湖細雨中
題竇林院瓊闍黎房
山農未用踏溝車一穴靈泉蔭萬家香積從今飽檀施
會看講夜落天花
題法喜院是院一瓦一木皆自能師手而師丈
室唯布衾木枕無復長物即之坐龐眉皓頂
泊然似不能言者無乃真有道者耶
抱山重屋兩迴廊杉檜如雲百尺長香火他年誰第一
老師辛苦頂如霜
了無情解作攀緣一鉢三衣只兀然坐對青山不知老
學人休問祖師禪
太白峯
千峯下視盡兒孫仙事寥寥不可聞長作人間三月雨
請看膚寸嶺頭雲
太白庵
何年杖錫此徘徊天上真官為我來芝圃鶴歸香火冷
石臺空鎖舊莓苔
玲瓏岩
詭形迥與萬山殊空洞由來一物無直恐虚心自天意
人間穿鑿枉工夫
響石
淵明休弄没絃琴混沌中含太古音聞說幾回風雨夜
四山彈作老龍吟
龍池
虚蹤聊寄數峯雲雨意含雲白晝昏不用高僧時呪鉢
一泓長貯萬家村
虎跑泉
一嘯風從空谷生直教平地作滄溟靈山不與江心比
誰會茶仙補水經
佛迹
蒼崖絶壁印苔㾗陳跡千年尚似新杖屨紛紛走南北
幾人不是刻舟人
臨雲閣
高僧終日笑憑欄亦似無心懶出山幾度海風吹雨散
坐看綵翠落人間
春樂軒
隔水岩花紅淺深花邊相對語幽禽管絃不到山間耳
誰會憑欄此日心
題宿鷺亭
雲過千溪月上時雪蘆霜葦冷相依正緣野性如僧癖
肯為游魚下釣磯
次韻昌國文饒(陳瓘)
百川衮衮到來休此是人間第一流鯨鬛為君駭翻浪
蘭苕空自滿汀洲
海邦渺渺知何在風入高帆頃刻過何似一尊湖上酒
月明安穩照寒波
文饒自京師還欲往昌國而風作不可渡絶句
戲之
欲衝高浪却沉吟酒近瀛洲懶得斟莫道顛風無好意
為君吹過遠歸心
對酒憶賀監(并序)(李白)
太子賓客公於長安紫極宮一見余呼余為
謫仙人因解金龜換酒為樂殁後對酒悵然
有懷而作是詩
四明有狂客風流賀季真長安一相見呼我謫仙人昔
好杯中物翻為松下塵金魚換酒處却憶淚沾巾
狂客歸四明山隂道士迎勅賜鏡湖水為君臺沼榮人
亡餘故宅空有荷花生念此杳如夢凄然傷我情
衆樂亭(王安石)
使君幕府開東部名高海曲人知慕艤船談笑政績成
洗滌山川作佳趣平泉浩浩銀河注想見明星弄機杼
載沙築成天上路投虹為橋取孤嶼掃除荆棘水中央
碧瓦朱甍隨指顧春風滿城金板舫來看置酒新亭上
百女吹笙綵鳳悲一夫伐鼔靈鼉壯安期羡門相與遊
方丈蓬萊不更求酒酣忽跨鯨魚去陳迹空令此地留
悼四明杜醇
杜生四五十孝友稱鄉里隱約不外求耕桑有妻子藜
杖牧雞豚筠筒釣魴鯉歲時沽酒歸亦不乏甘旨天涯
一杯飯夙昔相逢喜談辭足詩書篇詠又清泚都城問
越客安否常在耳日月未渠央如何棄予死古風久凋
零好學少為已悲哉四明山此士今已矣
憶鄞縣東吳太白山水
孤城回首距幾何憶得好處長經過最思東山春樹靄
更憶東湖秋水波三年飄忽如夢寐萬事感激徒悲歌
應須飲酒不復道今夜江頭明月多
書會别亭
西城路居人送客西歸處年年借問去何時今日扁舟
從此去春風吹花落高枝飛來飛去不自知路上行人
亦如此應有重來此處時
寄育王山長老常坦
道人少賈海上游海舶破散身波浮抱金滿箧人所寄
吹簸偶得還中州羸身歸來不受報秪取斗酒相獻酬
歡娛慈母終一世脫棄妻子藏嵓幽蒼烟寥寥池水漫
白玉菡萏吹高秋夜燃栢子煑山藥憶此東望無時休
塞垣春枯積雪留沙礫感怒黃雲愁五更疋馬隨鴈起
想見郊郭花木稠百年誇奪終一丘世間滿眼真悠悠
寄聲萬里心綢繆莫道異趣無相求
送豐稷(曾子固)
桃花染破南山青漢江此時春水生客舟相語人夜起
勁㯭亂江羣鴈聲知君飄泊動歸思告我舉装千里行
閎材壯思風雨發綠鬢少年冰雪清讀書一見若經誦
下筆千言能立成精微自得有天質操行秀出存鄉評
嗟徒薄祿困流滯能誘鄙俗銷紛爭絃歌躬勸士強學
田里堵安人力耕嗟予據桉但畫諾遇事縮手方蒙成
雖知璞玉難強獻欲挂塵榻空含情歲寒不變廼知確
物理先否終當亨維舟且盡今日語明日帆隨白鳥輕
和馬粹老脩廣德湖(舒亶)
古作重慮始功利故能永末俗分錐刀往往附光影此
幾百歲餘興廢屢動靜七鄉十萬家利害寄俄頃譸張
好惡曹聒亂劇池黽使君武陵孫明潔水中荇坐嘯黃
堂春獨得意外景登臨莽蕪没歎息民不幸一日山水
光蕩漾出荒梗黍禾雜菰魚狼籍被他境人指白鶴祠
慇懃竊有請衣冠儼郡公一一畫真鯁斯人豈可作庶
用薦遺秉公乎且勿去何以慰鄉井願屬丹青手千載
共觀省
題它山善政侯兼簡鄞令
嗚呼王封君心事鬼出沒驅山截長江化作雲水窟旱
火六月天萬棟掛龍骨蕭條一祠宇像設何髣髴破屋
夜見星漏雨濕衫笏杯酒謝車篝兹事恐亦忽我聞古
先王報施必稱物矧今崇佛宮民力殆欲屈豈無制作
手一為起荒茀李侯仁賢資撫字良矻矻可但清似冰
方看健如鶻沉跡千載後行且見披拂隂功世易忘遠
慮俗多咈勉哉君毋遲斯民久已欝
題放生池
南州幾萬家舟楫江湖上&KR0699;羅竭魚鼈旁饜口腹養可
憐長者子於此事脫放藻荇被清流春風不驚浪直鈎
亦何心明珠豈所望落日倚朱欄無言獨惆悵
題水月橋
長空瑩如磨平湖淨無滓萬里夜寥寥清光墮寒水松
風吹更圓沙鳥睡不起徒勞野猿捕漫作玄珠比相對
倚朱欄時有逍遥子
遊翠岩六首
繆悠此投閒邂逅如得請終日對林僧是樂非世境千
秋紙上塵萬事空中影既往悔可追無能味何永仍幸
甘露音時時灌吾頂
翠岩老禪和欲退未容請聊許隱堂人先占廣軒境高
松有寒青孤雲無定影草煖幽澗香鳥啼清晝永一笑
碧雲旁未羡匡廬頂
聊謝都城遊來赴道人請冥懷麋鹿羣回首冠蓋境潨
瀉泉石聲蕭森松檜影風帽何妨頽藜徑敢辤永還聞
鐘磬音為我下雲頂
先生盍言歸小子願有請由來陶淵明結廬在人境閒
抱無絃琴靜弄南窗影勝事幾人知高風千載永何當
理籃輿步月下孤頂
願聞海潮音幾煩檀越請有物還有機無心即無境何
當雪衲身重現水月影高卧與世疎孤坐共夜永時時
挂西窗溪光照霜頂
欣聞厭冥煩頗亦謝造請孤鶱出塵埃勝踐得真境萬
籟發靜音千巖度空影無味道終憐有役慮真永會當
立茆茨望子蒼岑頂
再遊天童山回吳與權諸友夜集
太白嶄岩幾百尺仙人一去無消息臨雲時復倚欄干
獨看千峯萬峯碧昨夜長鬚城裏回報道湖上秋風來
醉園雨過月臺冷籬根白菊看看開却杖青藜趁流水
目送征鴻下山觜蓬船荅浪遶叢蘆咫尺烟汀幾萬里
忽見江頭江月白紛紛笑語城東陌一尊此酒一枰碁
未到懶堂猶是客
遊承天望廣德湖
桃源二月春風起是處穠華有桃李調笑聞聲不見人
遊人只在華山裏華山逋客來何遲隱隱茶林隔煙水
滿眼相思寄碧雲獨立城南望山觜
送韋太守
四明山水東南表海鼇背上三仙島麗譙高逼斗牛寒
一曲梅花萬家曉太守文章建安骨爽氣冷侵寒月窟
黃堂水洗火符空明光却擁荷囊笏有客醉園雙鬢老
宦情文思如秋草紫雲夢斷玉龍飛年年送客西城道
曾是野亭同問柳綺裘紗帽金船酒長安宫闕九天邊
肯為江蘺回首否
粹老使君前被召約往它山謁善政侯祠既不
果以書見抵謂可歎惜并示廣德湖新記因
成長句奉寄
長江衮衮西南流秋水時至狂不收大浪似屋山欲浮
王侯神智禹所啾萬鬼琢玉它山幽梅梁贔屭卧龍虯
咄嗟湍駭就斂揫巨靈縮手愚公羞障成十里沙中洲
支分股引聽所求赤旱稽浸民不憂那得蟲蝗隨督郵
汙邪甌窶滿車篝斯民飽煖何以醻廟貌突兀寒溪頭
歲歲雞黍祠春秋老農擊鼓稚子謳當時人物紛鴈鷗
豈無鼎食腰金儔朽骨往往空蒿丘姓名幾復人間留
唯侯施惠膏如油江聲浩浩風飂飂千古不見使人愁
拔俗萬丈山標崷使君不減裴商州下車百蠧隨鋤耰
一笑四境無瘡疣天閑老步須驊騮已聞歸作金華遊
欽賢訪古意未休畫船載酒岸鳴騶約我與往置脯饈
冠盖紛紛暇莫偷搔首悵望情綢繆我問使君亦何尤
西湖萬頃蛟龍湫幾年荒茀今則脩鼛鼔弗勝財不掊
長堤岌嶫高岑樓寫有澮兮蕩有溝餘波北注引漕舟
桑麻被野禾連疇鶴鶴白鳥雜游鯈菰蒲菱芡厭採搜
柳楊成幄蔭道周耕漁呼歌羸病瘳使君之賜侯可侔
天邊旌旆看悠悠父老雪涕爭攀輈地僻借恂恨無由
高文摛秀春華抽豐碑崒嵂鑱銀鈎千年空此留海陬
君知此日思君不還如今日人思侯
登育王明月堂
引月貯虚堂堂高附南極我當盛暑來萬象生秋色堂
豈朝朝新月亦有時食一寸坐禪心萬古磨不得
同舍弟泛舟西湖登晝錦堂步至紫翠亭望懶
堂景物懷故龍圖舒先生(王庭秀)
城中十頃湖雲水相演漾春風破冰谷拍岸新流漲平
鋪鴨頭綠澹沲蒲萄釀朱甍媚孤嶼梵宇麗相向萬瓦
生清暉千花聮錦帳晨曦照炯炯芳氣浮泱泱日暮姿
態妍煙霞渺空曠誰將水仙境聊借詩人仗卧護五年
城追懷老詩將微吟示清野鏖戰得閒放變化無端倪
虚無落名状坐令湖上景勝絶神宇王當時經行地藻
麗隨屨杖斯人今則亡物色亦摧喪他年牛馬走曾拜
丈人行塵埃久飄泊歲月成漫浪問訊懶堂君松竹忻
無恙尚意壁間聲時賡朱絲唱撫事重興嗟陳迹徒悵
望哦公十洲詩風月為悽愴
遊香山佛跡(周鍔)
靈山名逹蓬香水靄薝蔔龍祇久覆護雲物翳深谷拂
衣何劫中神斧斷蒼玉至哉天人尊靈跡印金粟頗聞
開士䜟飛錫隱巖麓坐令湖海間香供走川陸巍巍處
報地色相儼金屋緬想舊巾瓶猶能慰心目籃輿訪蓮
社一笑欣白足撫事動幽尋疇能念榮辱松爐裊知見
餘力付碁局更覺夢中身翛然百無欲
書隱潭(郟脩輔)
在昔知何人鑿破青山骨飛泉直下來千尺瀉倏忽兩
壁蒼翠開一陣風雷突旁無塵埃蹤中有蛟龍窟寒氣
不可嚮猛勢豈能屈安得當旱年為霖濟羣物
題東寺松石小軒呈同遊關彦長明府(盛次仲)
一松偃蹇蒼龍盤一石嶄巖怒虎踞漫來題作龍虎軒
便恐風雲卷將去
送賀監歸四明應制(李白)
久辤榮祿遂初衣曾向長生說息機真訣自從茅氏得
恩波寧阻洞庭歸瑶臺含霧星辰滿仙嶠浮空島嶼微
借問欲棲珠樹鶴何年却向帝城飛
衆樂亭(并序)(錢公輔)
衆樂亭居南湖之中南湖又居城之中望之
真方丈瀛洲焉以其近而易至四時勝賞得
以與民共之民之游者環觀無窮而終日不
厭孟子曰獨樂與衆樂孰樂不若與衆衆樂
之名於是乎書既又為詩以記真景之萬一
云
誰把江湖付此翁江湖更在廣城中葺成世界三千景
占得鵬天九萬風宴豆四時諠畫鼔游人兩岸跨長虹
他年若數東南勝須作蓬丘第一宮
勢壓平湖四面佳好風明月是生涯鯨鯢背上浮三島
菡萏香中放兩衙屏列已疑雲母淨簾垂不待水精奢
此心會笑元丞相終日樓臺為一家
同前(司馬光)
横橋通廢島華宇出荒榛風月逢知己湖山得主人使
君如獨樂衆庶必深嚬何以知家給笙歌滿水濱
同前(邵必)
梅邊民物鮮歡娛太守經營與衆俱園圃新隂多杞柳
池塘生意足魚蒲長空不礙高飛鵠淺水兼容短脛鳬
此樂有誰知我趣歸來紅旆日西晡
城外千帆海舶風城中居市苦憧憧幾生佳景為民老
一日賢侯與我同道上槐隂連帟翠水邊人面照花紅
寄言樂有時還盡徒見甘棠憶召公
同前(吳中復)
賢侯新葺水雲鄉虚閣崢嶸綠渺茫波面長橋步明月
人家疎影帶殘陽風中白鳥侵烟去雨後紅蕖擁袖香
從此郡圖添故事歲時遺愛似甘棠
烟波空闊岸低回草綠花紅處處堆一片湖光分島溆
四邊山色入樓臺從來未有吾民樂此地欣逢刺史來
目斷鄞江何日到京師只得畫圖開
同前(陳汝義)
聞說湖亭又一新不徒行樂樂斯民水光剩占鷗鷴地
人意常同桃李春試展畫圖清俗眼况專閒席傲天真
使君已陟螭頭貴應為烟雲入夢頻
遥思湖上自由春醉踏吟看屬使君水底天光開靜鑑
岸頭花氣遞紅雲島浮虚檻橋橋接風翼時鐘寺寺聞
漬墨新名人會否不將民樂廢民勤
同前(張伯玉)
句章太守錢君倚湖上新為衆樂亭花木豈徒游子愛
笙歌長與郡人聽坐來高韻天風起飲罷餘香夕雨零
安得凭欄縱吟筆玉觴遥對數峯青
同前(陳舜俞)
湖光野色著人衣衆樂開亭此處宜擊櫂浩歌山自響
踏青紅影岸相隨消除矰&KR1508;容鷗鳥改換風煙入柳絲
荇菜藕花應見憶短蓬孤榜獨來時
同前(章望之)
是水為佳境中城浸碧湖樓臺萬室近物象幾州無太
守恩千里新亭望一都地勞吾卜築景與衆游娛宇色
低欄外波光上屋隅鴛鴦宜綉幕翡翠失深蘆九夏荷
開簟三秋芰洗盂山林何處異江海此情孤夜氣寒蟾
媚晴暉落日殊畫橋斜映柳細草亂縈蒲漁棹開浮藻
風簾散戱鳬野僧留曠蕩行子過踟蹰逸興攀銀漢明
眸湛玉壺圖經終煥越歌詠己流吳壯觀嘉時叙招來
好酒徒樂僮優好伎唱女桀名姝閉戶誰能事宜人正
丈夫樂邦方美俗鼓舞荷唐虞
同前(胡宗愈)
平湖拍岸海潮通亭在平湖杳靄中花豔含春雲島晚
波光照夜玉壺空動摇人影兩橋月洗滌塵襟四面風
野老半酣亭下笑漁樵今日與人同
平蕪十頃綠含烟勝事興衰已百年島榭漫隨民意樂
溪山應喜主人賢點粧野趣灘邊鷺髣髴妖容水上蓮
日日流風轉謠俗棹歌長在釣魚船
三江亭(潘良貴)
假守衰頽病日侵湖山雖好倦追尋登城忽覩三江水
快我平生萬里心聊築小亭怡父老敢承佳句粲珠金
春濤正待諸君賞更拂詩碑看醉吟
和(蔣璿)
安仁不放二毛侵爽氣凌虚玉萬尋談笑薄施三昩手
登臨誰會五湖心倦遊方戢冲天翼高賦難賡擲地金
怪得朝雲飛畫棟夜來曾聽老龍吟
和(顧文)
詞源倒峽勢奔侵綆短那容汲萬尋望属滄浪驚鶴唳
志存流水識琴心揮毫句句囊盛錦拜賜人人袖有金
不日都俞在廊廟更聽虎嘯應龍吟
和(王珩)
潘郎未覺鬢霜侵佳致乘閒得得尋古岸渺茫分遠渡
飛甍虚敞快人心融樽想見頻頽玉季諾由來雅勝金
野老固慙東閤客何妨同作醉翁吟
和(汪思溫)
危亭聳觀與雲侵勝㮣何勞杖屨尋回合江山真有意
去來鷗鷺本無心歡聲洋溢均千里好句清新抵萬金
四海倚需經濟手豈容長對白頭吟
和(薛朋龜)
爽氣寒光四壁侵青山千仞水千尋遠觀吾里瀛洲路
悵望誰人魏闕心春到已多鳴珮玉酒酣應有解貂金
紫微太守經營巧消得時賢次第吟
和(王伯庠)
使君不受二毛侵杖屨逍遥得勝尋撥遣簿書聊永日
登臨山水一何心殘梅墜雪垂垂白弱柳摇風淡淡金
倚矚大江供一笑幾多襦袴在謳吟
和(鄭若谷)
望遠登高萬象侵元戎端不為花尋未誇駕鶴蓬山路
應壯斬鯨遼海心小艇鱸肥盤繪玉危欄客醉椀揮金
中流擊楫雄圖遠回笑三閭澤畔吟
和(陳晉錫)
神襟百慮不容侵勝㮣乘閒偶訪尋趺坐豈無觀水術
臨流應有濟川心斂將蓬島溶溶氣散作陽春字字金
郢曲調高人寡和微生何敢綴雄吟
和(陳栖筠)
紅塵一點不相侵下瞰澄江幾萬尋地接海潮分鼎足
簷飛鳳翼峙天心三山有路雲收幕午夜無風月湧金
欲識龔黃報新政滿城爭唱使君吟
次韻明州戶部游蔣園(王亘)
採蓮橋下路皂蓋拂雲來塵壓隨軒雨風生避暑臺酒
緣佳客盡花為使君開憂患西溪舊(滑州西溪常陪樽爼)相忘此
日杯
又次韻登靈橋門晚望
恩波和氣兩溶溶萬戶樓臺紫翠中渡水虹霓輕縹緲
隔河牛女淡朦朧真仙路指三山近粒食人歌四鬴豐
旌旆欲歸歸未得滿船風月載漁翁
謝太守劉吏部示西湖圖用豐侍郎韻
四明太守愛西湖想像桃源舊日圖不放塵埃生水面
為傳風月到皇都花開别嶼千機錦稻熟隣田萬斛珠
聞說兒童騎竹馬至今昂首望通衢
和郡守彭吏部按視湖亭凡二首(周鍔)
使君風味壓荆州每為吾民樂更憂錦里篇章推唱首
浣溪光景促遨頭行春預約花欹帽把酒方欣雪點裘
嶽史年來慙吏隱板輿時得從公遊
又
雙虹倒影上簷楹碧水澄空一鏡明野草閒花無限趣
短藜幽榜不勝情已知風月隨人意聊為湖山載酒行
却許錦囊賡夢草坐令詩興繞寰瀛
西湖三首(周鍔)
曉鏡初開淑景明使君風味一般清舟從菡萏林中過
人在鯨鯢背上行妙舞屢翻紅藥燕清詞時囀紫薇鶯
賡歌久矣虚前席肯向罇前戀麴生
又
使君脩禊與民遊千里笙歌水面浮動地雄風雲外起
截天雌霓雨中收登臺已有難并樂擊壤寧無寡和憂
却憶内家新賜火海棠無數出墻頭
又
牛鞭初動囀新鸎夢覺池塘選勝行水鏡光中千騎合
山屏影裏萬艘横雲從布榖原頭過雨向催詩筆下生
藻繪昇平知有待閤梅先已賦調羹
西谷(由桃源徑以西至應真絶頂共為西谷)(林旦)
平昔山林性今來水石鄉栽花尋秀壠泛酒掬滄浪地
暖春長早雲隂夏自凉歲成還北去魂夢此難忘
蓬萊泉(即煉丹山透瓶泉)
採藥瀛州去扁舟竟不還黃金成海外故井獨人間乳
滴岩花潤苔封石字斑空令千載後猶復望三山
觀瀾亭
萬古淵源會憑欄試一觀雲濤誰可際勺水自為難日
月閒中永乾坤物外寬幽人休悵望平地亦波瀾
射圃
百步開新圃彎弧注采正樽壘供樂事金鼓疊懽聲敏
手徒為妙中心自要平何人能舉觶觀堵定縱横
送明州王大卿(王安石)
大歷才臣有此州鵾雲今駕鹿轓游從來所至邦人喜
真復能分聖主憂千里封疆何足治一時名跡故應留
屬城舊吏雖疲懶尚可揮毫敵李舟
寄育王大覺禪師
單已安那示入禪草堂難望故依然山今歲暮終岑寂
人更天寒最靜便隱蹟亦知甘自足憑心豈吝慰相憐
所聞不到荆門耳人老禾新又一年
弔王致先生
處士生涯水一瓢行年七十尚蕭條老妻稻下收遺秉
稚子松間拾墮樵雖有聲名高後世且無饘粥永今朝
窮魂散漫知何處甬水東西不可招
和馬粹老四明雜詩聊紀里俗耳十首(舒亶)
百粤喧譁外三江指顧中耕桑遺俗在草木故城空(即鄮)
(郭也)近澤知田美(俗重近澤田)多魚驗海豐由來形勢地越絶
控遼東
澄水鋪千練平山伏萬犀月橋蓮棹小春圃酒旗低蓬
島雲長在(邑有蓬萊鄉古史云金銀為宫闕望之如雲)桃源客不迷風流未
寂寞遊屐半香泥
御史平囚日(二囚詩在郡樓下)郎中渡母年(今謂渡母橋)豐碑推筆
妙(二碑皆名書)孤冢枕城偏(汝南孝子墓在焉)白鶴空寥泬黃蒿尚
蔓延九原如可作執馭故忻然
箔蠶迎豆熟(俗有蠶豆)江雪伴梅消抵虎螯經夏(里語八月蝤蛑可抵)
(虎)跳沙蛤趁潮(里語有跳沙蛤)酒甖雙印貴(俗重雙魚酒)藥肆萬金
饒(謂馮樓也)未覺西風遠三溪好採樵(慈溪小溪籃溪也)
巷陌隨橋曲閭閻占水窮郡樓孤嶺對(古謂鎮明嶺)市港兩
潮通(閘在城東隅)春暖雞鳴㠗(在慈溪)秋寒鴨信風(江湖所呼)家家
人富足擊壤與吾同
歲熟禾論□(俗以二束為一□)人歸夜擊鐘金澄沙底水龍卧
井邊峯(金沙龍井皆在育王山)香火常存社(俗結金光明金剛社)漁鹽每奪
農年来縑帛賤砧杵萬家舂
稻飯雪飜白魚羹金鬭黃鮚埼千蚌熟(在奉化)花嶼一村
香(在慈溪)海近春蒸濕湖靈夜放光(廣德湖每現光采)北窗休寄
傲大隱即吾鄉(大隱山乃楊適先生所居)
禽孝傳居俗(禽孝鄉在奉化)風癡動浹旬靈鰻旱天雨(即龍井也)聖
米歉年蓴(凶年蓴根為聖米)江漲長如海冬温恰似春雞豚追
伏臘行路亦情親
佛磬雲中寺樵歌郭裏湖城居蔭楊柳野寇息萑蒲巫
語傳杯珓漁蓑入畫圖幽香滿花谷不趁雪霜枯
蓮閣紅堪掣蘭池靜不流(池在府前)梯航紛絶徼冠蓋錯中
州(高麗比貢入多使者)草市朝朝合(四郭皆有市)沙城歲歲脩(邦人為郡城雜)
(以沙故易頽)兩前茶更好半属賈船收
題福源院
地占靈龜背山横小㠗頭一橋雲借路雙沼月分秋竹
影摇虚室松烟著曉樓殘鐘誰共聽空籟更颼颼
題尊教院
竹砌緣寒渚松蹊藉綠苔樓臺隔林見花木帶雲開溪
旱常流水峯青自隱雷月華幾萬頃誰掉酒船來
香山野步二首
龍護空堂鉢雲籠古殿燈經窗僧待月茶井客敲冰驚
鴈回峯影疎星亞塔層心清更無睡未羡杜郎能(老杜宿贊)
(公房有燈影照無睡之句)
空澗寒探月高齋客聚星霜分破窗白山獻隔簾青窺
水知僧定占雲識地靈時時驚鶴夢木葉下危亭
和遊棲真寺見寄
曾是談經一草堂千年金碧欲飛颺頂峯有路青天近
絶壑無塵赤日涼月底露驚猿鶴夢雲中風動薜蘿香
芝&KR1237;茶竈平生念遥謝仙人白羽觴
和西湖即席二首
金碧樓臺閣暮烟彩虹雙影卧漪漣雲鋪物外無塵地
月滿人間不夜天細柳千門維畫舸華燈兩岸度鳴絃
清狂亦有黃冠客不負仙人載酒船
十洲風籟韻笙簫疑有仙人燕碧桃影逼銀河星半墮
氣吞月窟兔爭豪九秋波浪沙鷗狎萬古聲名釣艇高
却恨何須明似鏡空令志士泣霜毛
雨中遊仗錫
何人仗錫過千峯雨裏風烟轉不窮暗壑水聲清決決
深巖花氣濕濛濛遥知雪嶺開亭近舊說雲鄉有路通
自恨青鞋踏城郭仙遊長在夢魂中
遊雲湖過香山偶成二首
去路鶱騰逼紫霄何年鳬舄墮王喬暗峯藏雨皆龍窟
靈草含霜半藥苗已覺山衣雲撲撲還疑風鬢雪瀟瀟
捫蘿更上岧嶤頂下視滄溟百水潮
塵境回頭隔聖凡參差疊嶂巧如鑱歸雲墮碧粘僧屐
落葉飄紅上客衫果熟遥看猿渡澗風號定想虎離岩
長天自有無窮景未信西岡日半銜
和劉誼翁留題惠安二首
塢雲過雨翠成堆天淡平湖一鑑開萬木號風韻絲竹
千峯帶月上池臺靜無俗駕金鋪地閒有高人玉滿杯
聞道碧桃看欲發劉郎何事不歸來
十里松行翠插天暗溪嫩草尚芊綿笙歌自滿蕭郎宅
琴鶴空隨賀老船未分舊遊雲寂寞遥知歸夢蝶聮翩
故山幸好宜回首還見人間換一年
和新開西湖十洲之什
洗出烟華紫翠勻再將絶景付重闉千山有影螺垂地
一水無塵鏡照人香濺釣筒萍雨夜綠摇花塢柳風春
杖藜盡日滄浪興時有幽人岸白綸
秋燕十洲閣
綠玉手持尋五嶽正應未識海邊洲倚欄花木參差見
對岸笙歌次第遊烟霽多疑九峯曉波平全勝六鼇浮
仙風坐隔紅塵路消得丹青詫此州
和樓試可遊育王
參天松栢綠隂隂古佛巖前一路深猿鳥不驚如有舊
雲山相對自無心數泓寒水雲藏雨十里輕沙地布金
杖屨更知非世境上方日日海潮音
題鄞江
地吞越絶海分深渺渺平流萬馬駸早晚渡江潮有信
往來鷗鳥客無心寒空倒影千山動暖日澄波萬籟沉
安用魚龍閒養鬛平時春雨自成霖
題西山雙乳泉
石眼雙開白欲漫潺湲更傍碧琅玕地饒爽氣全無滓
天借靈源兩不乾曉月自分雲外潤午茶誰鬭雪中寒
孝先多睡相如渴始把清甘乞取看
題靈鰻廟三首
繞塔想曾隨白馬(老父云此龍為護塔神)蟠泥故復傍金沙旱天
霹靂長平地樂歲汚邪每滿車受賜由來千里境論封
消得萬人家朱門便是金塗榜未負風雲在一涯
絶境朱丹新棟宇深山靈響雜蚖蛇黃金地底應千歲
(古記云金千歲有龍)甘雨人間幾萬家西域不勞方士呪(西域方士能呪)
(者臨川禹步吹氣龍即浮出見抱朴子)南州重識使君車(後漢百里嵩為隨州刺史行部)
(雨輙随車)老農争賽豐年社古木蕭蕭自曉鴉
亘古人間蒙潤澤數泓雲底貯清泠功將名並山無泐
道與人尊地轉靈曉殿千家供香火旱天萬里入風霆
誰知别有醍醐味行路憧憧半未醒
題香山湯禪師
千古神僧舊石扃清風如在地還靈溪形偃月無窮碧
山氣當雲不改青葉熟猿猱時嘯聚錫飛岩穴尚芳馨
西來祖意誰人問老栢森森翠滿庭
題蒙堂
由來去住不相關贏得隨緣到處閒笑出海雲飛一錫
行分江月過千山微言定許誰人叩勝事偏於俗士慳
咫尺蒙堂隔霄壤城東搔首只空還
題翠巖丈室
别移寳所出埃塵無限金光欲照人斤斧不驚龍象伏
棟梁特地水雲新千峯坐斷人間路一榻分來月裏身
更看須彌師子座未饒摩詰妙通神
題明月堂
郢匠猶來巧運斤清光那復隔纖塵九秋萬里雲頭路
半夜千峯頂上人坐見乾坤入肝膽陡驚草木亦精神
應憐赤水尋珠客白日茫茫尚問津
題五峯兼簡英禪師
何人縮地海東偏靈嶽分來不計年幾見彩雲争照日
真疑仙掌欲擎天依稀故國松千尺迤邐前山石一拳
四面開軒看不足老僧時立碧溪前
題天童
日日青鞋踏白沙未應泛艇即靈槎雨溪清越鳴哀玉
風蔓蜿蜒動暗蛇曉潤芝&KR1237;挑秀茁午香茶竈煑蒼芽
玲瓏仙客知何在千古烟霞自一家
題布袋和尚
休話人間我獨尊何妨㕓肆且隨羣乞錢往往多空手
問路時時向白雲壁上形容圖尚在囊中氣味許誰分
分明提起無人問欲會應須眼裏聞
題靈橋門
危樓清迥立江風紫邏紅旗落日中暑雨澗溪來浩蕩
暮烟洲渚隔朦朧歡聲不厭重城近霽色遥知秀野豐
滄海一時傳麗句天才真是杜陵翁
蘇文饒往昌國意頗憚之送以詩因勉之(陳瓘)
己聞舟楫具那得苦留君雨過霜風急帆飛雪浪分長
途方策足暇日正論文功業他年事風波豈足云
送周初年
虀鹽雖不飽心與古人期口體非吾養紛華任爾為經
明逢地芥穎脫看囊錐兩驥皆宛種天衢好並馳
次韻袁朝請陪太守遊湖心寺
塵鏡紛紛俗累增故尋幽境訪南能湖波浩渺無窮渌
寺屋高低不計層詩老新吟工惱客使君餘暇得陪僧
棋中得失何時了一局輸贏未可憑
予同彥老自四明之永嘉中道留宿嶽林會法
照海印二禪伯夜話投曉登車乃行留題于
寺(盧天驥)
病骨倦鞍馬禪居欣少留暮雲山盡路孤磬月明樓林
靜鉤輈曉風香罷亞秋重來坐磐石相對話歸休
歎息老禪伯蕭閒心自如買松栽别塢引水過新渠草
色經行外禽聲晏坐餘自慚雙客鬢垂老尚征車
報國竟無補敢辭山路遥晚寒生竹徑新漲斷溪橋奔
走真逋客安閒媿老樵令人欲心折風雨夜瀟瀟
途中書懷寄奉化知縣
自帶淵明漉酒巾食鮭甘作庾郎貧雖無殘菊簮華髮
賴有青山似故人幾處鴉鳴牛背肉經年衣犯馬蹄塵
待携神武朝衫去還我烟溪潄石身
犇馳漸覺歲崢嶸負郭蕪田未退耕正恐山溪吹岸去
任從烟草喚愁生别來竹院門長掩好去魚舟手自撑
漸晚歸心在何許夕陽低處伴雲横
延祐四明志卷二十
