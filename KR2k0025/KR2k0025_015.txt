延祐四明志卷十五
元袁桷撰
祠祀攷
祭法立五祀謂法施於民死勤事勞定國禦大菑捍大
患則祀之繇是祠祀日繁自無而有神之情也故神無
形而有用事神之說盡是矣吳越俗尚禨鬼援是五者
争趨奉之烏得而廢諸作祠祀攷
社稷壇(風雨雷師壇附)
社壇舊在子城西南一里所謂社壇橋是也宋亡社廢
皇元改建今在鄞縣城西隅大鄉橋風雨雷師壇今在
鄞縣甬東隅
鄞縣
社壇風雨雷師壇以附郭未建
奉化州
社壇在州之西南二百步
雷雨師壇置於社稷壇内
風師壇在州東北五里
昌國州
社壇在州西門外去州一百步
風雨雷師壇未建
定海縣
社壇在縣西南郊
風雨雷師壇宋附東海王廟
慈溪縣
社壇在縣西南郊
風雨雷師壇未建
象山縣
社壇在縣西二百步
風雨雷師壇未建
本路城隍
廟在于城西南五十步梁貞明二年刺史沈承業建宋
嘉定九年攝守程覃奏賜額曰靈佑(舊志云漢紀信漫不可考)
奉化州
廟在州西五十步唐咸通六年建
昌國州
廟在州南城内宋建炎四年賜額曰惠應(舊志曰鄉人茹侯)
鄞縣
廟以附郭不建
慈溪縣
廟在縣西四十步
定海縣
廟在縣東七十步梁貞明二年建
象山縣
廟在縣西南二百四十步唐神龍二年建
在城神廟
純德徵君廟西北距舊子城五十五步唐刺史崔殷作
碣銘徐浩書大歷十二年立
後漢至行董君諱黯字叔逹句章人也依乎中庸率性
純白少孤獨立事親不匱歠菽以盡其懽柔色以温其
省高堂登壽慈顔裒如和以肥家安不擇地其徙居也
庭出寒泉其執喪也林集祥鳥明誠必感厥德惟懋施
及千載横於四海其大孝也歟夫大道未隠不獨親親
逮德下衰乃有慈孝行以名蕩情以禮飾季武矯而服
縗子春強而過禮此離道以善非天性之孝也子云無
違參則直養素冠有諷和琴不成此禮經之孝也文舉
棄子士游出妻動非先意何以觀適雖曰可紀或近沽
名此非教之孝也夫子一與之質道與之和生於東溟
介居夷島俗遠詩禮性復著存無貽一日之憂終報共
天之怨負土成壟枕干不言卒斬東鄰祭於中野所謂
生知而上成心以隨欲盖而彰強名曰孝加於古之君
子數等矣和帝聞其異行特捨專殺之罪召拜郎中不
起竟以壽終夫受命於時惟松柏也冬夏青青稟靈於
天唯夫子也能全正性六代祖仲舒漢太中大夫嗣孫
宇春領廬江太守世為郡中名族故以董孝名鄉慈溪
署縣鄮江之俗薰然遺風皇唐大歷八載余分竹兹郡
訊古欽賢環堵已蕪遺記將落徘徊故邑尚想餘範則
夫子之行可以德𩔖於人葺宇崇祠昭銘垂代豈不務
矣銘曰
白刃可蹈仁鮮能存黃金可鑠德無間言道喪於季賢
生復古知禮近義變風於魯豈曰無衣寒燠以寧豈曰
無魚泉流在庭黃鳥哀音下感棘心哭無常聲灑血盈
襟江水湯湯東注窮越夫子德音與之不絶
靈應廟北距子城二里半今在西南隅晝錦橋東額曰
永泰王廟宋以来累封為忠嘉神聖惠濟廣靈王邑人
樓扶為之記曰
我國家肇造區夏仁覆羣生懷柔百神咸秩無文非有
德於民者不祀道浙而東四明為樂國繇晉以来靈應
為著祠緜歴千載民依怙若慈父以其司一城之命故
皆以府主稱闡靈播徽家繪人祝而未嘗驚動以禍福
譬諸祥風甘雨其入人也深其潤物也博人陶粹和物
用阜蕃優優大哉豈惟捍災禦患水旱疾疫必禱焉而
姦芽亂萌消弭於冥默之中者未易以形迹數簮纓蟬
聫日盛以滋四民熙熙懷土安業窅爾神化曰用不知
歲少不登藉海鬻以活連檣白粲間擬他往必儒衣示
蠁以徕之訓以卑佑至巨室厚藏吝糶者亦然賈帆天
際命寄鯨波乘危一呼恃以無恐島夷貢琛既岸匍匐
肅謁所謂未施敬而敬者廟食隆盛昭於一方與海邦
相為無窮祉哉聖朝褒表功德綸命赫奕貴極王封崇
列八宇而麗牲有碑豐績未紀庸非斯文之闕乎爰摭
譜牒暨封爵歲月顯揭之以詔来者王姓鮑諱盖其先
東海鄮邑人春秋鮑叔顯於齊西漢有宣與兩龔同傳
至永昱事光武世為司隷王其苖裔也初二親籲天祈
嗣母晝寢夢吞日有娠在胎三載晉泰始三年九月望
日而王始生祥光燭室與前夢協命童名曰圓照既冠
美鬚眉容貌秀偉平生賦性沖粹器度宏遠語言慷慨
敬老慈幼恤貧軫孤好游侠任氣節以擊鮮弋禽為樂
見山中石以為鹿而射之既中視之石因名之為鹿山
東海魚龍相角海濱民甚患苦之一日有客艤舟岸旁
而王舟至客問適從何来王謂客曰海口一大魚與衆
小魚競小者將其羣鬭甚銳大者力苦不敵遂奮檝擊小
魚中之雄者因射之退餘亦俯首奔潰霧斂風息大魚
鼓鬛掉尾似有喜色客甫歎息一老叟霜髯鱗裘至王
前鞠躬謝且曰吾職東海有年而九江小龍逞驕結儔
暴吾廬適會戰勢孤幸子助我而今而後海淵安静如
初皆子之賜子異時必廟食願遣息女為嬖妾王謙謝
毋戲言叟擲水翻浪微露鱗角而去王屬客勿復言請
别遺一小楫後人因號其所在曰小楫客盛傳其事疑
信者半之然自是波濤息驚其說益騐王娶湖上方氏
明淑能守節生一子絶肖迺翁篤好詩書王既薨建興
四年葬鹿山即射石之所後三十年夢告其子我當再
生可啓我冢墓次夜妻夢復然謀於親黨皆曰此非常
事當如夢及發棺尸儼然如生但無出入息耳衣服潔
潤若朝夕所服用冢四角燈燁然州人聚觀加敬迺乘
雲而昇練真養神蟬蛻塵表道家謂尸解者豈其是乎
冢間得一爐非金非石籕文曰東海之寳永和初穆帝
聞其異詔取爐禇太后曰神物也緘香遣還許丘祠王
又夢呼其妻若子曰東海龍遣女在兹汝當會既而相
繼以終因並祠鹿山墓旁梁大通末越有奴抄寇三千
並海郡邑積歲罹其禍王因巫者語刺史定襄侯蕭祗
曰爾揚我武我濟爾功君第行必以八月十三日破賊
至期寇至餘姚失潮舟膠衆惘然若昏醉官軍悉縛
之武帝詔崇其祠唐神功元年八月八曰王降於縣東
門托鄉童終日而歌曰吾姓鮑氏廟食於此自昔及今
四十餘紀馬行水林縣必遷徙家在鹿山不堪居止鄞
水西流北接甬水給事祖室實吾之廬汝為我請早為
改圖待兔化龍遇齊得王移汝来封日月交光萬載無
窮我歌章章父老同守人等告於令柳思古乞更置尉
宗魯賢謂甬水有楊給事宅其子承奉郎弘道遂乞捨
故父給事郎公遺宅為廟他無覬特乞子孫嗣掌祠事
其世世無易鸞臺侍郎攝春官尚書狄公仁傑繳奏故
至今祝史皆楊氏吳越有國規度而崇奉之舊相傳稱
永泰王莫詳所始崇寧二年三月浙東鈐轄尚書豐公
稷奏犯名改威烈六年三月路侍郎允廸守直龍圖閣
樓公异以雨暘應祈乞封王爵封惠濟王宣和三年六
月太守李公友聞奏睦寇竊發及剡魔巢洞距州近藉
神休不能侵詔加賜額靈應政和八年九月路侍郎允
廸使高麗奏加忠嘉建炎四年二月高皇帝南巡護風
濤若平陸詔加廣靈嘉定四年九月故侯樓公之聞孫
鑰參知政事告諸朝曰時和歲豐神有大賜於民願顯
揚其先以及後昆詔封王父協應侯王母協惠夫人元
妃靖順夫人次室昭順夫人王子順助侯紹定間王示
夢於史衛王彌遠作新廟端平三年今太傅丞相鄭越
公清之奏易威烈為神聖有取大而化之聖而不可知
之義復以尚書袁公甫之請詔加王父協應同慶侯王
母協惠順慶夫人嘉熙元年正月同日告頒吁王之福
吾邦也至矣而邦人欲報之德與天地並聲音笑貌云
乎哉信乎其為祥風甘雨也扶家世晝錦密邇祠下目
覿心祗思答神貺秉筆無一溢語里之人因語曰春而
祈秋而謝牲肥酒香簫鼓喧遝無虚日至誕日遠近輻
輳可思歸美侑祀之詩以聲之其詞曰
帝閽開兮遥昇載雲旗兮從霓旌睨舊鄉兮揚靈心獨
直兮為民正奠朱宫兮欽止被潤澤兮大豐美鄮之山
兮鄞之水草木葱葱兮黍稷薿薿望飛帆兮天一涯假
祥飇兮安歸指商檣兮東之既飲食兮人莫知令海若
兮無波魚鱗鱗兮盛多王之顔兮益康以和舞蹲蹲兮
鼓坎坎進桂酒兮聲斯感福吾民兮樂只歲其有兮自
今以始民之報兮何千萬祀
佽飛廟子城一里二百步鹽倉之西昔有碑今亡故神
之姓氏邑里無傳攷之淮南子云荆有佽非得寳劔於
干遂還渡江中流暴風揚波兩蛟夾繞其舟佽非瞋目
攘臂拔劒赴江刺蛟舟人盡濟按宋建隆中鄞令金翊
纂異記謂唐武德時以此郡為鄞州至開元中改鄞為
明郡名奉化城號甬東地名句章軍號佽飛攷此則佽
飛廟者盖出於當時之軍號而軍必有將之者往往有
功之人故人為之祠云大觀初本州所編九域志乃引
淮南子所謂荆有佽非不知淮南子之非實非是之非
非飛走之飛今廟榜稱荆佽飛侯豈非好事者附會其
說而增以荆字歟
舊志所辨次非之說如此今存之然軍號佽飛未必不
取義於荆佽非之勇古字轉用甚多何必於非飛二字
疑之或云旁有蛟池蛟自江来窟於此人患之故鎮以
廟池今為居民所侵堙塞無幾或云唐末刺史黃晟初
以佽飛都副兵馬使防遏寇盜保護鄉井没而人祠之
不曰刺史而曰佽飛盖自領兵時人倚為重故習稱舊
號云
大人堂舊志云在子城北射圃中今在總管府之東北
地黃叔雅云大人堂高閌撰記謂錢億祠土人不敢稱
其名尊曰大人新志疑之按億俶弟乾祐二年判明乾
德五年終於任首尾二十三年開寳八年姪惟治為節
度創祠以奉盖子弟尊諸父之通號家語曾子曰參得
罪大人漢書高帝曰大人常以臣亡賴矧億浚湖築塘
修它山堰等有功於民建奉國節自億始惟治在鎮又
五六年繼此遂列祠於五廟若闞燔吳越家臣無顯功
無緣錢氏子弟肯祠今所謂闞相公者以燔錢氏臣曾
守此土從祀其旁後遂知有闞不知有億或訛而為吳
太傅闞澤澤慈水人不曾守此土郡未移治不應先有
此祠
奉國軍樓祠在郡之鼓角樓神號旗纛將軍有禱輒應
舊志書不載按運判戴公埴鼠墣載云唐百官志節度
使陛辭日賜雙旌雙節行則建節立六纛既入境乃築
節樓迎以鼓角宋有六纛門旗二受朝廷之賜藏之公
宇在私室則謂之節堂朔望次日祭之曰衙日盖有旌
節則有神祀因號旗纛將軍凡節鎮所在皆重此祠宋
明州係奉國軍節度使祠之本始其亦取此
東嶽行宫在報恩光孝觀東宋紹興十年郡守仇悆所
建知觀袁志賢募緣而成有聖母池人或竊物相與詣
聖母前啓白投楮鏹於池其浮者為曲人以此畏之
五龍堂唐刺史李伉以天壽院天井歲旱禱雨輒應欲
邦人便於奉祠於開元宫建五龍堂且為記以著靈異
其略曰
在天莫如龍龍之德佐天地養萬物百穀賴以生四海
所共尊者也社祭土稷祈穀國之重典也既立壇以享
其神矣則龍之靈翔風灑雨澤枯槁滋稼穡可不嚴尊
酬之所哉余受命牧明人四月戾止六月大旱俾吏具
香酒敬祈於五龍之神有蜥蜴狀者躍入杯中飲酒復
出緣器上顧吏久之跳躑而去吏未返雨已大注由是
生植茂遂闔邑豐衍思所以崇祀事答神休者迺建宇
爽塏依方塑像以時薦饗時咸通六年季秋之末也宋
乾道四年郡守張津以舊宇庳隘移創於報恩光孝觀
之申地觀即開元宫也今存
東嶽奉聖行宫在東南隅獅子橋東唐朝建立宋建炎
兵火巋然獨存至元二十六年燬大德間主奉陸貴和
募緣重建世奉祠云
張帝廟舊附靈濟院佛殿之右宋淳祐六年制帥顔頥
仲剏於院之南火後僧復建鄉人趙隆孫為之記
白龍王廟在延慶寺東宋嘉定十五年見像重建
五顯靈順廟在城西南隅宋開禧年間鄉人徐侍郎守
徽州神嘗效靈迎香火建廟於此
皮場廟在月湖聖功寺内宋累封為明靈昭惠顯應王
元在汴顯仁坊皮角場故名
蕭王廟在貫橋側此處舊有佛閣乃行刑之地因立鄼
侯廟云
鄞江廟在東南隅獅子橋東舊有鄞江門故建
海神廟在東渡門裏
茶場廟在東北隅拱星坊北
東殿廟在東北隅
達信廟在東北隅
東嶽行宫縣東三十二里近阿育山
廣靈王行廟在城外甬東隅
顯跡廟乃鮑王舊塜尸解之地在縣東南三十里青山
鬼谷先生祠在縣東六十里太白山南滄㠗水簾洞幽
深閴寂人跡罕到夏侯曾先地志云鬼谷子廟三面連
山前有清溪之水泉源不竭山崖重疊雲霧蔽虧郭璞
曾到有遊仙詩曰
清溪千餘仞中有一道士雲生梁棟間風吹窗牖裏借
問此阿誰云是鬼谷子(按鬼谷子祠在處有之不知孰是)又有一祠在
縣東三十里
淵靈廟在阿育王山廣利寺環廟有聖井七自東晉時
已著靈異中井有二鰻其一金線自腦達於尾其一每
觀光耀折芥引之則雙紅蠏或二鰕前導而後出焉錢
武肅王以歲旱命九華長老十善大德興國中所謂五
叔太尉者同迎置錢唐之南塔寺山間鑿石為井立亭
其上以傚聖井而鄮山井山二鰻游泳自若錢唐憲公
為旱用紫羅帕布井中蟹先入靈鰻後隨以銀缸貯沙
泉養之置道場有天花散漫之瑞僧統贊寧嘗著護塔
靈鰻菩薩傳邦人禱雨必即之宋元祐元年賜額乾道
二年守趙伯圭禱有應知鄞縣事李柄記於石或云又
有二井在山絶頂險峻不可至
靈波廟在縣西廣德湖唐賜額靈龍特封廣德宣聖王
宋熙寧七年改賜今額鄞宰張珣輿陳光祿忠恕奉勅
建
白龍王廟在縣西二十里靈波之别廟也
石㠗廟在縣西四十里㠗有靈鰻能興雲雨
力施廟在縣西南四十里
秋浦廟在縣西南三十五里
殷浦廟在縣南一十里
遺德廟在縣西南四十里它山堰旁唐太和中鄮令王
元暐築堰扞水入小江湖灌溉甚博(詳見河渠考)民德而祠
之封善政侯宋咸平四年廟重修蘇為記之乾道四年
七月八日賜額縣宰楊布書守張津所立重修善政祠
記(載集古考)
嘉澤廟在東錢湖青山下唐天寳中令陸南金宋天禧
中守李夷庚皆濬湖興利民德之故合祠焉水澇旱蝗
有禱必應嘉定二年賜今額李侯又有祠堂在天童山
景德禪寺千佛閣之東
豐惠廟在廣德湖望春山宋政和七年樓异守鄉郡廢
湖為田人為立祠嘉定二年賜今額
濟顯廟在縣西南六十里即四明山之天井其井凡三
有金線蜥蜴能顯靈興雲雨郡旱禱之必應宋嘉定九
年賜今額(詳見天壽寺)
吳刺史廟在城西門外九里堰唐大歷年間刺史吳謙
字德裕有善政郡民㰱血而祠之宋王荆公宰鄞詣祠
奉祀詩云山色湖光一樣清桑麻穀粟荷君情至今民
祀年年在莫負當年㰱血盟前朝請大夫王應麟譔記
云
明自唐開元為州城西門之外有祠耆耋云大歷中州
刺史吳侯廟也侯諱謙字德裕官水部員外郎史策軼
其傳郡乘闕其蹟遺愛在民㰱血奉嘗春秋蘭菊悠久
弗懈余艤舟扶藜過廟下式瞻貌像問其故則曰侯守
是邦開西郊之湖膏澤滲漉甫田登成其地為九里堰
因以名廟歴載緜邈民猶曰吾使君也召棠勿翦韋碑
未刻王文公宰鄞為詩以識山色湖光之句遺黎誦之
余肅然欽歎斯所謂盛德至善民不能忘者乎語鄉父
老曰古者建祀以為民也民功曰庸自稷以来是尊是
奉以水佐耕豐稼於野芍陂七門之祀芬至今未泯惟
明瀕海厥土舄鹵歴選良守溉田興利孔内史之於句
章&KR0739;任刺史之於廣德湖皆載在簡牘今唯鄮令之王
列在祀典他無所紀侯之牧我民也不求焯焯之譽而
實德著於人心不為皦皦之政而流澤被於後世若昔
河南守吳公治行為天下第一而史無可書之事言漢循
吏為稱首侯豈其苖裔歟河南治聲止一時侯自大歷
迄今五百有餘載民思無斁於前修有光焉咸以無心
為感兊以無言為說此秉彝好德之良心也越俗禨鬼
史巫紛若邪怵妖誘匪經禮攸廸無知氓不蠲烝亦罔
能穀於赫仁賢食報兹土正大昭明允合光聖王之祭
灋粢醴馨潔永永毖享豐年叶氣惠我無疆其孰曰不
宜父老曰諶哉盍鑱諸麗牲之石時萬時億承神嘉祉
余既書其事又作迎送神詩俾歌以侑其辭曰坎擊鼓
兮鄞水滸思仁侯兮昔召父&KR0739;九里兮釃流為雨水泱
泱兮芃芃麥黍鴻隙陻兮謠荳芋侯嘉跡兮依其在渚
神之来兮飇輪下蘭觴勺兮薦椒醑民不忘侯兮歌且
舞侯不忘民兮俾寧宇神之歸兮娭瑶圃格顥穹兮降
多祐屢豐穰兮除疾苦年千世百兮保艾吾土事侯如
存兮侯其福女敬共承祀兮無怠終古又詩云城西有
祠臨水涘翠松列植路如砥問之耆老此為誰唐大歷
中吾刺史刺史為民開陂湖故蹟猶傳堰九里年年簫
鼓報豐穰決渠為雨潤澤美遺愛有橋名懷恩姓名不
載太史氏昔漢吳公治第一列傳寂寂名無紀刺史豈
其苖裔歟明州政亦河南比堂上大書荆公詩蘭菊春
秋百世祀地志秪稱王長官有功於民盖一揆吾聞是
邦多賢守裴王碑字顔與李懽侯盛德著人心彼石可
焚祠弗圯廣德湖為鴻隙陂召棠欒社誰敢毁秔稌充
羨侯之賜廟食長存如此水
猛將廟縣東二里神姓李名顯忠高宗避難神扈駕防
送御舟出海祥飇送颿賜爵猛將重節武功大夫水旱
疫癘蕃舶海船有禱輒應撥官地一片興建祠宇
靈顯廟縣南四里世傳鄭世忠建炎年間隨駕至鄭死
於王事邑人義而葬之於金谷里陳㠗後隆之原屢顯
靈異有功於民開慶元年賜今額
天妃廟在縣甬東隅皇慶二年重建延祐元年十月内
欽奉制書愛人利物仁克著於重溟崇德報功禮宜增
於異政肆頒綸命用舉彝儀護國庇民廣濟明著天妃
林氏聖性明通道心善利當宏往納来之際有轉禍為
福之方祥飇送颿曾聞瞬息危檣出火屢闡神光有感
必通無遠弗屆顧東南之漕引實左右其憑依不有褒
恩曷彰靈跡於戲爵以馭貴惟新懿號之加海不揚
波尚冀太平之助可加封護國庇民廣濟明著天妃主
者施行
慈溪縣
靈應廟在縣東一里即廣靈王行祠也
純德徵君廟在縣東北一里慈溪因孝子得名而舊無
祠宇附祀於城隍宋建炎間縣令林叔豹於靈應廟西
建祠堂遷像而祀之紹興三十二年郡戶曹董鄰攝邑
於普濟寺之西建廟久而圯慶元二年縣令朱堂增修
行禮部尚書樓鑰記之
張孝子祠孝子諱無擇唐永隆初中明經科仕至中散
大夫和州刺史墓在虎胛名山去縣西三十里無擇仕
於朝則忠居於家則孝李孝逸將兵討亂公贊謀有功
父袁州司馬卒公丁憂於神龍元年奉棺歸葬此山負
土結廬三年不櫛七日絶漿感芝草湧泉之瑞鄉人虞
彦之百餘人詣州舉之都督竇懷正按驗得實以聞孝
行著聞今古稱歎服既禫辭祿廬墓二十年以終身從
葬司馬墓博士賀知章誌於墓宋嘉定十四年邑士
孛夢林請於縣立祠與純德董孝子春秋並祀著作郎
張虙記墓久屬他人侵佔宋德祐元年有孫張景雲善
繼先志慨捐已資竭力回復太學博士陳大震記皇朝
凡舉行大禮累命有司躬詣墓下致祭
靈感廟在縣西北七十里地名向頭山宋建炎四年封
靈應侯
五聖廟一在縣東南一里一在縣西南一里
東嶽行宫祠在清道觀之西去縣治一里
驃騎將軍廟在縣東南二十五里會稽典錄云漢世祖
張意為驃騎將軍後隠於山遂立廟以祀之
祠山張王行祠在永明寺開禧初縣尉施子升始建殿
宇宋寳慶二年縣令周符尉莊鎬募衆廣其殿宇水旱
疾疫人必禱焉
定海縣
東海助順孚聖廣德威濟王廟在縣東北五里宋元豐
元年安燾陳睦奉使高麗還上言請建東海神廟於明
州定海縣詔元封淵聖廣德王崇寧賜額崇聖宫大觀
加封助順宣和加封顯靈仍封附祀風神曰寧順侯雨
神曰寧濟侯建炎加封祐聖淳化二年秘書李至言東
海廣德王廟在莱州南渡道絶詔加東海正祀典也初
度道士以奉祀紹興間請額焉為淵德觀因遷神像於
廊東紹定年間立殿以奉之
東嶽行宫縣東北五里招寳山下宋紹興八年建
助海顯靈侯廟在縣西五里侯姓孔象山翁浦人行
第七性剛烈鄉人憚之死於海有劉贊者夢侯曰上帝
錄吾善命為境神已籍水府吾屍泛於沙浦君能收葬
創數楹俾有棲托必為民利贊訪問果如夢即所居葬
而祠之錢氏有吳越静海鎮將以排筏航海驚濤危甚
夢侯許以冥助即順風而濟乃立廟於鎮兵部侍郎皮
光業為之記宋高宗幸海道賜額顯靈
洋山廟在縣東北五里即昌國州煬帝廟之行祠也
廣靈王廟在縣西北三百步宋宣和五年方臘亂邑人
賴神隂佑故立廟於此
昭利廟在縣東北五里宋宣和五年侍郎路允廸給事
中傅時卿出使高麗涉海有禱由是建廟
覺海威顯侯廟在縣南一十里舊號山仙廟宋建炎高
宗幸海道賜今額開禧二年令商逸卿修建新閣且記
之
陳山忠應侯廟在縣南一十里舊號陳相公廟宋建炎
高宗幸海道賜今封
雲雩三公廟在縣東南八十里與鄞境接廟不知所自
始其神冕而九旒垂黈纊被山龍黼黻為旱禱輒應主
簿永嘉戴相記之謂穀梁氏所謂應乎上公而通乎隂
陽者也
樞密承旨卞公祠堂在縣東北五里至元二十六年子
朝列大夫卞燾同知府事痛父死王事乃於山下為立
祠作記
象山縣
東嶽行宫在縣西南二百五十步棲霞觀之側宋大觀
中建
昭應廟在縣西北一百四十步舊名圓峰祠唐會昌中
王關撰文宣王廟記有云自圓峰祠歴城隍廟則此祠
其来尚矣或以為縣主山形圓因名之一日午自其舊
祠飛片瓦止於今廟之基邑人姜臯因遷焉境内嘗歲
饑瀕海窘糴忽有米舟抵岸謂邑人曰昨有扁舟招吾
来者自云居縣西山下既而詣之乃廟也觀神像驚愕
且拜即平價盡糶衆賴以濟宋建炎四年海寇猖獗將
抵邑境隂霧陡變舟檝旗幟甲兵衝突風雹大作賊舟
沈溺乃遁去使臣冉進欲為亂劉帥見一急足告變乃
斬冉等於廟側是歲賜今額凡水旱疾疫禱之必應累
封靈澤孚佑昭貺顯濟侯咸淳四年封英惠濟烈公
沖應真人祠在縣西南二百五十步蓬莱山之下透瓶
泉之北與棲霞觀同建真人姓陶諱弘景舊封貞白王
欽若靈驗記云梁朝真人修藥於蓬莱觀自寫真於東
壁有居觀側者晨起必望觀瞻禮常販於天台一旦隨
舟渡海將及縣颶風大作舟欲傾没同舟七十人見一
道士乘雲隠約黃色光芒中以羽扇約風曰陶真人相
救毋怖畏言訖風息既濟其人引同黨至觀見真人像
如舟中所覩遂相率修飾觀宇以答焉宋祥符元年營
昭應宫自永嘉掄巨材浮海至邑南風濤幾溺舟人於
空中見道士謂曰吾象山蓬莱觀陶真人也且救汝須
臾安濟慶歷中道士鄭日徽更造殿宇而壁間所寫真
遂泯其徒嘗以縑素摹留副本有誠禱者則幅巾黃服
隠然現壁間淳熙末令王椿為旱禱像現而雨上其事
錫封沖應真人
普濟廟縣東南三十五里舊曰鋸門廟
祚聖廟本東門廟在縣南一百里世稱其神曰天門都
督按天門山在南海中而接寧海之東境故號東門下
有石閫最為湍險舟舶往来必致禱焉唐貞觀間有會
稽販客曰金林祭畢誤持胙肉去行十餘里忽逆風復
漂廟下乃悟所誤亟加祈謝即反風安濟永徽間又有
工人曰蔡藏自泉州造佛像回獲緍錢數百祀禱少懈
舟發數里而覆宋建炎四年賜今額
白鶴廟在縣城内神姓趙名炳字公阿東陽人能方術
事見東漢書徐登傳台州人祠之甚謹象山舊為台屬
邑故亦祠焉宋嘉祐六年令陳玠銘於石
顧長官祠在縣城内長官名方字正夫丹陽人宋皇祐
末登進士第調象山令日召邑人父老詢民利害勸善
懲惡建學舍教子弟頻為講解誘進於善逾年民大化
後方疾篤邑人為之致禱者近千人竟卒於五百里之
内號泣慕戀相與立祠丹陽錢君倚毗陵胡完夫上饒
州何籕記其事於石
昌國州
黃公祠在東海晉天福三年建按舊志云賈充問於會
稽夏統統曰黃公之高節而會稽典錄亦稱人材則有
黃公潔已暴秦之世然則四皓之一也或引張平子西
京賦東海黃公赤刀奥祝冀厭白虎卒不能救之語今
兩存之
岱山廟在北海中世傳隋末陳稷没後顯靈於此
烈港廟在金塘之烈港乃廣德軍張王之行祠也宋紹
興二十年都巡檢使李仝建
徐偃王廟在州東地名翁浦俗呼為城隍頭十道四蕃
志云徐偃王城翁洲以居其址今存按史記載偃王之
敗北走彭城武原東山下以死疑非此海中而韓文公
為衢州廟碑乃記曰偃王之逃戰不之彭城則之越城
之隅棄玉几研於會稽之水則四蕃志或可信矣
洋山廟在東北海中唐大中四年建黃洽記云海賈有
見羽衛森列空中者自稱隋煬帝神遊此山俾立祠宇
宋建炎四年高宗幸海道以煬帝不可加封特封其二
妃為惠妃順妃夫人為明德夫人勅藏於廟并刻於石
奉化州
東嶽行宫在州東北四里虚白觀後
城隍廟在州西五十步唐咸通六年縣令李宗申建燬
於兵火至元二十六年尹李天益重建延祐七年知州
馬稱德重修
誠惠廟在州東三百步州有山曰日嶺嶺有怪石高七
八丈遠望屹如婦人十道四蕃志所謂奉化新婦嶺者
是也唐立廟曰貞固夫人之廟宋景祐年間縣令子房
廢以增學不久復宣和四年賜額紹興三十一年賜
號昭德夫人其詞云朕閱輿圖之籍知日嶺之山有石
肖人而能錫人之福水旱盜賊之禱應如響答心甚異
焉豈烈婦正女一念堅固先天地而常存形寓於石使
人觀感而化者可百世祀乎維神聞於有唐廟號於宋
朕今明煥恩寵以徽稱從民欲也其侈神休答斯民所
以告朕之意嘉定甲申加封順應咸淳乙丑加封福祐
云
顯佑廟在州南鮚埼鎮神姓仇廟創于唐禱之輒應宋
嘉定三年賜今額參政樓公□記其事十七年封靈惠
侯
佽飛廟州北門一里即府治佽飛之别廟也
延祐四明志卷十五
