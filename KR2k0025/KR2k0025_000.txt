延祐四明志地理𩔖三(都會郡縣之屬)
提要
(臣)等謹案延祐四明志二十卷元袁桷撰桷
字伯長慶元人宋知樞密院事韶之曾孫少
為麗澤書院山長以薦改翰林國史院檢閱
官累遷侍講學士辭歸卒贈江浙行省參知
政事追封陳留郡公謚文清事蹟具元史本
𫝊桷文章博贍為一時臺閣之冠所著清容
居士集五十卷尚存已别著錄又有易說春
秋說諸書見於蘇天爵墓誌銘者則世無𫝊
本已久亡佚此乃所輯明州地志成於延祐
七年蓋慶元路總管馬澤属桷為之撰次者
凡二十卷分為十二考曰沿革曰土風曰職
官曰人物曰山川曰城邑曰河渠曰賦役曰
學校曰祠祀曰釋道曰集古義例明簡最為
有體桷先世在宋多以文學知名稱東南故
家遺獻桷没後會朝廷修史遣使求郡國遺
文故事惟袁氏所𫝊為多故其於鄉邦舊典
尤極貫串志中考核精審叙述清晰不支不
濫頗有良史之風視至元嘉禾至正無錫諸
志更為賅洽可稱惟其自第九至第十一已
闕三卷所存僅十七卷蓋為𫝊寫者所脱佚
然元時地志抄怢無多存之亦足以資考究
固未可竟以不完廢之也乾隆四十六年十
月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
