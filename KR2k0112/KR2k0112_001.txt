六朝事迹編類卷上宋張敦頥撰
總叙門第一
六朝興廢
吳
大帝(即位在魏太和七年壬寅歲)
權字仲謀姓孫氏吳郡富春人堅之次子兄為吳侯將
死以事授之破曹操於赤壁襲關羽於荆州黃武元年
四月即位在位三十一年年七十一葬蔣陵
年號
黃武(七)黃龍(三)嘉禾(六)赤烏(十三)
太元(二)
會稽王(即位在魏嘉平四年壬申歲)
權少子諱亮字子明母潘氏權薨即位至太平三年謀
誅大將軍孫綝不克綝黜亮為會稽王永安三年孫休
鴆殺之在位七年
年號
神鳳(二)五鳳(二)太平(三)
景帝(即位在魏甘露四年戊寅歲)
權第六子諱休字子烈母王氏亮廢孫綝迎休即帝位綝
典禁兵謀逆休因臘受賀縛而殺之永安七年七月休
薨在位七年
年號
永安(七)
歸命侯(即位在魏咸熙二年甲申歲)
權廢太子和之子諱皓字元宗母何氏休薨丞相楊興
大將軍張布說太后朱氏迎皓即帝位皓既得志驕淫
麤暴誅興布殺景后天紀四年晉遣王濬舟師至建鄴
之石頭皓降之舉家西遷晉太康元年詔賜歸命侯越
五年死在位十七年年四十三
年號
元興(一)甘露寶鼎(三)建衡(三)
鳳凰(二)天册(一)天璽(一)天紀(五)
右吳四主共六十二年
吳初都鄂後遷建業𫝊世四東據江南盡海置交(理龍)
(編今安南府)廣(理番禺今廣州)荆(理南郡今江陵)郢(理江夏今鄂州)四州有州四
十二以建平(歸州)西陵(陜州陸遜陸抗鎮守)樂郡(江陵松滋縣東)南郡(江陵)
巴丘(岳州魯肅孫皓鎮守)夏口(鄂州)武昌(鄂州縣)皖城(舒州)濡須塢(和州)
牛渚圻(宣州)為重鎮後得沔口邾城(黃州)廣陵自孫權破
曹操於赤壁之後時劉璋牧益州周瑜請於權曰乞
與奮威俱進取蜀而并張魯還與將軍據襄陽以䠞
操北方可圖也
東晉(繼西晉)
元帝
諱睿字景文姓司馬氏西晉宣帝懿之曾孫琅琊恭王
覲之子母恭王妃夏侯氏妃通小吏牛氏生元帝故元
石圖有牛在馬後初嗣父位永嘉初用王導計鎮建鄴
西都不守承制改元稱王愍帝崩凶問至遂即位(元年丁丑)金
德都建康帝性簡儉初拜貴人有司請市雀釵帝以煩
廢不許所幸鄭夫人衣無文綵永昌元年崩在位六年
年四十七葬建平陵廟號中宗
年號
建武(一)太興(四)永昌(一)
明帝
元帝長子諱紹字道畿母荀氏元帝貴人永昌元年閏
十一月即帝位(元年癸未)太寧二年王敦舉兵内向帝乘巴
滇(多年切)駿馬微行觀敦營壘敦夢日環其城驚曰此必
鮮卑奴来帝狀類外氏鬚黃故云秋七月敦水陸五萬
至于南岸帝擊破之敦憤惋而死三年閏八月帝崩在
位三年年二十七葬武平陵
年號
太寧(三)
成帝
明帝長子諱衍字世根母庾氏明帝崩帝即位年五歲
中書令庾亮輔政(元年丙戌)咸和三年蘇峻作亂遷帝于石
頭陶侃攻殺峻賊黨立峻弟逸為帥滕含敗逸奉御于
温嶠舟巳而造新宫遷之咸康八年六月崩在位十七
年年二十二葬興平陵
年號
咸和(九)咸康(八)
康帝
成帝母弟諱岳字世同咸康八年六月即位(元年癸卯)建元
三年九月崩在位三年年二十三葬崇平陵
年號
建元(三)
穆帝
康帝子諱耼字彭祖母褚氏康帝崩帝即位年二歲禇
后臨朝(元年乙巳)升平五年崩在位十七年年十九葬永平
陵
年號
永和(十二)升平(五)
哀帝
成帝長子諱丕字千齡所生母周氏穆帝崩帝即位(元年)
(壬戌)雅好黃老辟榖餌藥遂中毒不識萬機興寧三年崩
在位四年年二十五葬安平陵
年號
隆和(一)興寧(二)
廢帝
哀帝母弟諱奕字延齡哀帝崩無嗣皇太后迎帝即位
(元年丙寅)桓温欲立威權憚帝守道誣以牀第廢為東海王
又為海西公安于屈辱太元十一年崩在位六年年四
十五葬安平陵
年號
太和(六)
簡文帝
元帝少子諱昱字道萬所生母鄭氏廢帝廢皇太后詔
綂皇極咸安元年十一月即位(元年卒未)二年崩年五十三
葬高平陵
年號
咸安(二)
孝武帝
簡文帝第三子諱曜字昌明所生母李氏咸安二年即
位(元年癸酉)帝溺於酒色長星見心甚惡之於華林舉酒曰
長星勸汝一杯酒自古何嘗有萬歲天子邪初簡文帝
見䜟云晉祚盡昌明及李太后有身夢神人謂曰汝生
男宜字昌明及産東方始明因以為名簡文後悟乃流
涕時帝戲所寵張貴人以年幾三十當廢貴人潛怒向
夕帝醉遂㬥崩在位二十四年年三十五
年號
寧康(三)太元(二十一)
安帝
孝武帝長子諱德宗字德宗所生母陳氏武帝淑媛太
元二十一年即位(元年丁酉)元興三年靈寶逼帝西上後復
逼東下督護馮遷斬靈寶帝反正于江陵義熙十四年
十二月崩在位二十二年年三十七葬休平陵初䜟云
昌明之後有二帝劉裕將為禪代密使王韶之縊帝而
立恭帝以應二帝云
年號
隆安(五)元興(三)義熙(十四)
恭帝
安帝母弟諱德文安帝崩劉裕矯詔立帝(元年巳未)元熙二
年六月禪位於裕裕以帝為零陵王居秣陵二年裕使
人踰垣弑帝在位二年年三十六諡恭帝葬冲平陵
年號
元熙(二)
右江左十一帝都建康共一百六年
劉聰既殺愍帝元帝即位遷都建康號曰東晉傳世
凡十有一爰自永嘉南渡境宇殊狹禹貢九州之地
僅有其二元帝初命祖逖鎮雍丘(今東京)逖死北境漸
蹙于是荆豫(自淮北蔡潁濟等州以北)青兖四州(登萊密海淄齊州是)及徐
州之半(徐沂等州)陷劉曜石勒以合淝(今廬州)淮隂(今楚州)夀
陽(石季龍死後復之今夀州)泗口(在今泗州)角城(在泗)為重鎮成帝時酇
守將退屯襄陽(今榖城縣)穆帝時平蜀漢(擒李勢)復梁益之
地又遣軍西伐入關至灞上(討苻健)再北伐一至洛陽
(討慕容雋破其將姚襄于伊水)一至枋頭(衛州)所得郡縣軍旋又失去
洎苻堅東平慕容暐西南陷蜀漢西克姑臧(涼州)則漢
水長淮以北悉為堅有及堅敗再復梁益青徐兖荆
河内之地其後青兖陷于慕容德荆河司陷于姚興
以彭城為北境藩扞後梁益又陷于譙縱(義熙初陷)每因
劉石苻姚衰亂之際則進兵屯戍在于漢中襄陽彭
城然大抵上明(今江陵松滋縣)江陵夏口武昌合淝夀陽淮
隂常為晉氏鎮守義熙以後又復青兖司荆河梁益
之地而政移于劉氏之宋矣
南朝宋(繼東晉)
宋武帝
高祖武帝劉裕字德輿小字寄奴彭城人楚元王交二
十一世孫父翹郡功曹母穆氏元熙二年十二月晉恭
帝禪位帝表讓至永初元年夏六月丁夘即位改元(元年)
(庚申)都建康傳世凡八帝以儉德先天下碎虎魄枕施直
脚牀却入筒布用葛燈籠三年五月已亥崩于西殿在
位三年年六十七葬蔣山初寧陵廟號高祖
年號
永初(三)
少帝
武帝長子諱義符小字車兵母張夫人永初三年夏五
月癸亥以皇太子即帝位(元年癸亥)景平二年夏五月巳酉
皇太后令㬥其過惡廢為營陽王六月癸丑徐羨之等
弑帝于金昌亭在位二年年十九
年號
景平(二)
文帝
武帝第三子諱義隆小字車兒母胡婕妤少帝廢徐羡
之等迎立元嘉元年秋八月丁酉即帝位(元年甲子)三十年
二月甲子為元凶太子劭所弑在位三十年年四十七
葬長寧陵廟號太祖
年號
元嘉(三十)
孝武
文帝第三子諱駿字休龍母路淑媛殺元凶劭自立(元年)
(甲午)元嘉三十年四月辛酉即皇帝位于新亭帝少機穎
讀書七行俱下才藻甚美大明八年夏五月庚申崩在
位十一年年三十五葬秣陵巖山景寧陵廟號世祖
年號
孝建(三)大明(八)
前廢帝
孝武帝長子諱子業小字法師大明八年閏五月庚午以
皇太子即帝位(元年甲辰)帝自以昔在東宫時不為孝武所
禮及即位將掘景寧陵太史言於帝不利乃縱糞于陵
肆罵孝武為齇(壯加切)奴又發殷貴妃墓十一月帝左右
夀寂之等謀廢帝懷刀入宫弑之乃崩于華光殿在位
一年年十七葬丹陽秣陵
年號
景和(一正月乙未改永光)
明帝
文帝第十一子諱彧字休炳母沈婕妤泰始元年冬十
二月丙寅即帝位(元年乙巳)泰豫元年夏四月巳亥崩于景
福殿在位八年年三十四五月戊寅葬臨沂縣幕府山
高寧陵廟號太宗
年號
泰始(七)泰豫(一)
後廢帝
明帝長子名昱字德融母陳氏李道兒妾人呼李氏子
明帝崩以皇太子即帝位(元年癸丑)孝武二十八子明帝殺
其十六餘皆帝殺之元徽五年七月七夕楊玉夫等入
氈幄内弑帝于仁夀殿年十五葬秣陵
年號
元徽(五)
順帝
明帝第三子諱凖字仲謨蕭道成奉太后令迎立昇明
元年七月壬辰即帝位(元年丁巳)改元徽五年為昇明元年
三年四月壬辰禪位于齊齊封為汝隂王建元元年五
月巳未殺之葬于遂寧陵
年號
昇明(三)
右劉宋八帝共六十年
宋武帝北平廣固(慕容超廣固今青州)西定梁益(譙縱)又克長安
(姚泓)盡得河南之地長安尋為赫連勃勃所陷至廢帝
景和中武牢西復陷後魏今大較以孝武大明為正
凡二十有二州揚理建業(今建康)南徐理京口(今潤州丹徒縣)
徐理彭城(今徐州)南兖理廣陵(今揚州)兖理瑕(今兖州縣)南豫
理歷陽(今和州)豫理汝南(今蔡州汝陽縣)江理潯陽(今江州)青理
臨淄(初理歷城復理廣固後又移理臨淄今青州縣)冀理歷城(今濟州縣)司理義
陽(今信陽)荆理南郡(今江陵府)郢理江夏(今鄂州)湘理臨湘(今潭)
(州)雍理襄陽(今襄州)梁理南鄭(今興元府縣)秦亦理南鄭益
理成都(今府)寧理建寧(今姚州)廣理南海(今廣州)交理龍編
(今安南府)越理臨漳(今廉州)郡凡二百三十八縣千一百七
十九文帝元嘉中遣將北伐水軍入河克魏碻磝滑
臺(今滑州)武牢(今河南)洛陽(今西京)四城其後又失又分軍
北伐西軍克洪農開方二城以東攻滑臺不克而平
碻磝守之尋皆敗退於是後魏太武總師經彭城臨
江屯於瓜步(揚州)退攻盱眙(今楚州)不拔而還明帝時後
魏又南侵淮北冀徐兖四州又荆河州西境悉陷没
則長淮為北境僑徐兖於淮南(淮隂立兖州淮隂今楚州鍾離立徐州鍾)
(離今濠州)立青冀二州寄理贛榆(今海州東海縣)其後十餘年而
滅亡然初強盛也南鄭襄陽垂匏(今在蔡州形若瓠垂故名)彭城
歷城東陽(今青州益陽縣)皆為宋氏藩扞
南齊(繼宋)
高帝
蕭氏諱道成字紹伯蘭陵人漢蕭何二十四世孫建元
元年夏四月甲午受宋禪即帝位於南郊(元年巳未)都建康
傳世凡七帝性簡儉後宫器物欄檻以銅為飾皆改用
鐵内殿施黃紗帳宫人著紫皮履華盖除金華瓜用鐵
回釘每曰使我臨天下十年當使黃金與土同價四年
三月壬戌崩于臨光殿在位四年年五十六葬于武進
泰安陵廟號太祖
年號
建元(四)
武帝
高帝長子諱賾字宣遠建元四年三月壬戌以皇太子
即帝位(元年癸亥)明年正月辛亥改元永明帝性剛毅有斷
政揔大體以富國為先不喜遊宴雕綺之事言常恨之
未能頓遣永明十一年七月戊寅崩于延昌殿在位十
一年年五十四葬景安陵廟號世祖
年號
永明(十一)
廢帝鬱林王
武帝孫文惠太子長子諱昭業字元尚小字法身永明
十一年戊寅武帝崩以皇太孫即帝位(元年甲戌)帝淫亂賞
賜左右動至百數十萬每見錢曰我昔思汝一箇不得
今日得用汝未西昌侯鸞屢諫不聽帝欲誅鸞鸞使蕭
諶等領兵入宫弑之在位一年年二十二
年號
隆昌(一)
廢帝海陵王
文惠太子第二子諱昭文字季尚鬱林王廢延興元年
秋七月丁酉即皇帝位時宣城王鸞輔政帝起居皆諮
而後行十月辛亥皇太后使宣城王入纂帝綂令廢帝
為海陵王建武元年冬十月鸞遣御師殞之
年號
延興
明皇帝
始安貞王子諱鸞字景棲海陵王廢太后以帝纂綂建
武元年十月癸亥即帝位(元年乙亥)永泰元年七月巳酉帝
崩于正福殿在位五年年四十七
年號
建武(四)永泰(一)
廢帝東昏侯
明帝第二子諱寶卷字智藏永泰元年七月巳酉以皇
太子即帝位(元年巳卯)帝惑于潘妃為神仙等殿極奢麗又
鑿金為蓮花以帖地令潘妃行其上曰此步步生蓮花
也永元三年秋七月蕭衍至南豫州帝閉宫門自守十
二月王珍國張稷率兵入殿弑帝斬首送蕭衍在位三
年年十九
年號
永元(三)
和帝
明帝第八子諱寳融字智昭中興元年三月乙已即皇
帝位(元年辛已)二年遜位于梁梁奉帝為巴陵王宫于姑孰
四月戊辰殂追尊為和帝在位二年年十五葬恭安陵
年號
中興(二)
右齊七帝共二十四年
南齊淮北之地所有絶少青州理胊山(今海州縣)冀理渦
口(今泗州臨淮縣)荆河理夀春(今夀州)北兖理淮隂(今楚州)北徐
理鍾離(今濠州)又置巴東理巴州(今䕫州)其餘州郡悉因
前代州凡二十有三郡三百九十五縣千四百七十
四其後頗為後魏所侵至東昏永光初河北諸郡相
繼敗沒(今鄧州地)又遣軍北伐敗于圈馬屯盆城(今鄧州界)又
失夀春後三年齊亡始全盛也南鄭(今興元府)樊城(今襄州臨)
(漢縣)襄陽(今襄州)義陽(今信陽)夀春(今夀州)淮隂(今楚州)角城(今泗)
(州臨淮縣東南)漣口(今泗州連水縣北)朐山(今海州縣)悉為重鎮
梁(繼齊)
武皇帝
蕭氏諱衍字叔逹蘭陵人父為丹陽尹母張氏中興二
年三月壬午齊禪位于梁天監元年夏四月丙寅帝以
梁王即帝位(元年壬午)都建康傳世凡四帝生而有異光狀
貌殊特有文在手曰武帝初為兒時能踏空而行及長
博學有文武才幹性溺于釋教郊廟牲牷皆代以麪宗
廟薦羞始用菽粟幸同泰寺鑄十萬斤銅像幸阿育王
寺設無礙法喜會設四部無遮會講金字三慧經三度
捨身羣臣以錢億萬贖帝請臨宸極三請乃許太清三
年五月丙辰侯景舉兵攻陷宫城帝憂懼寢痰崩于淨
居殿在位四十八年年八十六葬于修陵廟號高祖
年號
天監(十八)普通(七)大通(二)中大通(六)
大同(十一)中大同(一)太清(三)
簡文帝
武帝第三子諱綱字世讚母穆貴妃太清三年五月辛
巳以皇太子即帝位(元年庚午)大寳元年十月乙未侯景逼
帝幸西川使彭雋等進觴與帝極飲帝醉寢雋以土囊
壓之帝崩在位二年年四十九葬莊陵廟號太宗
年號
大寳(二)
元帝
武帝第七子諱繹字世誠母阮采女承聖元年三月王
僧辯等平侯景傳首江陵十一月丙午即帝位江陵(元年)
(壬申)先是魏使宇文仁恕来聘帝接遇有闕魏相安定公
憾之三年十一月魏軍至柵下大攻帝出枇杷門親臨
督戰兵敗見執十二月魏軍殺之帝在位三年年四十
七明年四月梁王方智承制追尊為元帝廟號世祖葬
穎寧陵
年號
承聖(三)
敬帝
元帝第九子諱方智字惠相母夏貴妃承聖三年七月
辛丑王僧辯納貞陽侯蕭明自采石渡江入建鄴丙午
即偽位司空陳霸先殺王僧辯黜蕭明而奉帝紹泰元
年九月丙午即帝位(元年乙亥)太平二年十月遜位于陳陳
奉帝為江隂王薨在位三年年十六追諡敬皇帝
年號
紹泰(一)太平(二)
右梁四主共五十六年
梁氏州郡多沿舊制天監中有州二十有三郡三百五
十縣千二十有二其後更有析置大同中州一百七
郡縣亦稱此初武帝受禪數年即失漢州及淮西之
地(梁州刺史夏侯道降後魏魏將元英義陽今申州)其後諸將頻年與魏軍
交戰于淮南淮北互有勝負雖得瓠城俄而又失又
克夀春中大通初大舉北伐淮北城鎮相次克平直
至洛陽暫為梁有其後諸將又復漢中(自天監二年失漢川凡經)
(四十三年克復)至侯景(東魏將)以河南地降逆亂相尋有名無
實及景平後江北之地悉陷高齊漢川蜀没于西魏
(太清初侯景以十三州来降旋為東魏將慕容紹宗所敗二年景又圍建康陷之承聖初齊將辛術南伐)
(盡得淮南江北之地得傳國璽反于齊三年西魏將逹奚武陷漢川尉遲迥陷蜀川其漢川經九年而復)
大抵雍州(今襄州地)下溠(側駕反音搓)戊(今隨州棗陽縣)夏口(今鄂州)白
苟堆(今蔡州真陽縣)硤石城(今潁州地)合淝鍾離淮陰朐山為重鎮
陳(繼梁)
武皇帝
陳氏諱霸先字興國吳興人都建康𫝊世凡五帝所出
甚微初仕鄉為里司又為油庫吏後仕梁為陳王太平
二年十月辛未梁敬帝禪位永定元年冬十月乙亥即
帝位于南郊柴燎告天(元年丁丑)帝雄武多英略性甚仁愛
初平侯景及立敬帝子女玉帛皆班將士三年六月丙
午崩于璿璣殿在位三年年五十七葬萬安陵廟號高
祖
年號
永定(三)
文皇帝
武帝兄始興昭烈王之長子諱蒨字子華永定三年六
月丙午即皇帝位(元年庚辰)帝少沈敏有識量美容儀留意
經史武帝甚愛之常稱吾家英秀初起自布衣知百姓
疾苦每雞人伺漏傳籖於殿中者令投籖于階石上鎗
然有聲云吾雖得眠亦令驚覺天康元年夏四月癸酉
崩于有覺殿在位七年年若干葬永寧陵廟號世祖
年號
天嘉(六)天康(一)
廢帝
文帝長子諱伯宗字奉業母沈氏天康元年夏四月癸
酉以皇太子即帝位(元年丁亥)帝性仁弱刑政皆歸冢宰故
光大二年冬十月甲寅宣太后令廢為臨海王太建
二年四月乙卯薨在位二年年十九
年號
光大(二)
宣帝
始興昭烈王第二子諱頊字紹世小字師利太后既黜
廢帝以帝入纘皇綂(元年巳丑)太建元年春正月甲午即帝
位十二年九月癸未夜天東南有聲如風水相激十四
年正月甲寅崩于宣福殿在位十四年年五十三葬顯
寧陵諡孝宣廟號高宗
年號
太建(十四)
後主
宣帝長子諱叔寳字元秀小字黃奴母柳氏太建十四
年正月丁已以皇太子即帝位(元年癸卯)帝荒于酒色不恤
政事常使張麗華孔貴妃等八人夾坐江總孔範等十
人預宴號為狎客是年秋自建鄴至荆州江水色赤如
血天外有如風水相激之聲帝設會捨身大赦天下禎
明三年正月隋將賀若弼韓擒虎進軍宫城帝逃于井
中以繩引之而出至京師見宥隋仁夀四年十一月壬
子終于洛陽在位七年年五十二贈大將軍封長城縣
公諡煬葬河南洛陽之芒山
年號
至德(四)禎明(三)
右陳五主共三十三年
陳氏土宇彌蹙于梁西不得梁漢北失淮淝以長江
為境(文帝初湘州之地為周軍所陷後克平之今鼎温潭衡等州之地是也)有州四十
有二(地轉狹而州益多)郡百有九縣四百三十有八宣帝太
建中頻年北伐諸將累捷盡復淮南之地(吴明徹斬高齊將于)
(夀春)更經略淮北大破齊軍於吕梁及旋師屬高齊亡
又總軍北伐至吕梁周軍来拒又大破之(自太建五年北伐七)
(年破齊軍九年又破周將梁士彦悉得于梁淮北城鎮下邳朐山)旋為周軍所敗悉
虜其衆(十年周將王執来伐吴明徹退師全軍沒于清口)自是江北之地盡
入于周復以長江為界(十二年周將以淮西地来降又遣將克新野尋失之)及
隋軍来伐遣將守狼尾灘(今峽州宜都縣界是)公安(今江陵府縣是)荆
門安蜀地(今峡州夷陵縣界是)巴陵(今岳州)巳下並風靡退散(信州)
(道大總管楊素自峽中舟師東下東之守將相繼而破信州即今雲安郡歸州是也)隋軍自采
石(隋將韓擒虎襲陷之)京口(賀若弼襲陷之)渡江而平之
六朝建都
南朝建都之地不過建康京口豫章江陵武昌數處其
強弱利害前世論之詳矣吴孫策以會稽為根本大帝
嗣立稍遷京口其後又嘗住公安又嘗都武昌盖往来
其間因時制宜不得不爾及江南巳定遂還建鄴保有
荆揚而魏蜀抗衡其宏規遠略晉宋而下不能易也故
孫皓捨建鄴而之武昌吴因以衰梁元帝舍建鄴而守
江陵梁遂以亡李嗣主舍建鄴而還洪府南唐遂不能
以立王導斷然折會稽豫章之論而以建鄴為根本自
晉而下三百年之基業導之力也故孫皓議遷都武昌
陸凱上疏曰武昌土地危險非王都安國養民之處船
泊則沈漂陵居則峻危童謠云寧飲建鄴水不食武昌
魚寧還建鄴死不止武昌居夫民謠本于天心乃以安
居而比死足明天意而知民所苦也蘇峻亂宗廟宫室
並為煨燼温嶠議遷豫章三吴之豪請都會稽二論紛
紜未有所適王導曰古之金陵聖皇所居孫仲謀劉玄
德皆言王者之宅古之帝王不以豐儉移都苟冠衛文
大帛之冠何往不可若不績其麻樂土為墟矣由是嶠
等之議不行齊蕭穎胄議遷夏口柳忱以巴峡未實不
宜輕捨根本摇動人心帝不從俄而巴東之兵至峡口
遷都之議遂息梁元帝臨荆峡二十年情所安戀不欲
歸建鄴故府臣僚皆楚人並欲都江陵周洪正諫曰士
大夫言聖王所都本無定處若黔首未見入建鄴便謂
猶列國諸王今日副百姓心不可不歸建鄴南唐嗣主
用唐鎬計遷豫章而王都官舍軍壘十不容其一二自
公卿下至軍士莫不思歸自此論之六朝以来都邑之
議莫不以建康為根本也
六朝宫殿
吴孫權遷都建鄴徙武昌宫室材瓦繕治太初宫吴實
錄有曰臺城盖宫省之所寓也有曰東府盖宰相之所
居也有曰西州蓋諸王之所宅也有曰倉城蓋儲蓄之
所在也宫室記云皆不出都城之内輿地志云都城二
十里一十九步本吴宫址蓋謂是也晉琅琊王渡江鎮
建鄴因吴舊都修而居之即太初宫為府舍及即帝位
稱為建鄴宫更明帝不改至成帝繕苑城作新宫窮極
伎巧侈靡殆甚宋齊而下因之稱為建康宫以此攷之
六代宫室門墻雖時有改築然皆因吴舊址晉新宫在
吴太初宫之東吴昭明宫(孫皓所起)在晉建康宫城西南惟
元帝建鄴宫乃仍吴太初宫之舊今(缺)行宫之東北乃
其地也
太初宫
建康實錄吴孫權黃武中徙武昌材瓦而增起即長沙
王孫策故府在晉建康宫城西南即臺城之西南也
建康宫
建康實錄晉成帝咸和七年新宫成名曰建康宫亦名
顯陽宫注云即今之所謂臺城也輿地志云在法寳寺
之南今在府北五里
新宫
晉謝安作新宫造太極殿欠一梁忽有梅木流至石頭
城下因取為梁殿成乃畫梅花于其上以表嘉瑞楊修
有詩云玉案金爐對御牀巋然應是魯靈光螭頭直上雙
魚尾不讓西京舊柏梁
未央宫長樂宫建章宫長楊宫
南史宋前廢帝景和元年以東府城為未央宫以石頭
城為長樂宫以北邸為建章宫南第為長楊宫東府城
在古青溪橋
金華宫
輿地志云梁大同中所築昭明太子蔡妃所居在青溪
東
披香殿
楊修金陵詩注云在臺城後宫庾子山賦云宜春苑中
春巳歸披香殿裏作春衣蓋指此也
靈和殿
在臺城内晉武帝時殿下柳本蜀郡所獻條如絲縷帝
曰此柳風流可愛似張緒少年時緒字思曼楊修有詩
云得地恩深雨露偏丹墀左右玉階前君王屬意君知
否好似風流一少年
六朝郊社
終吴之世未暇禮文宗廟社稷不見於史晉初置宗廟
在吴都城宣陽門外輿地志云在縣東二里圖經云大
社大稷壇在縣南二里宋齊而下時有改易晉元帝二年
作南郊在宫城南十五里郭璞卜立之輿地志云在今
縣城東南十八里圖經云古南郊壇在縣南十八里成
帝作北郊壇于覆舟山之陽制度一如南郊實錄云北
郊壇在縣東八里潮溝後東近青溪又按通典宋孝武
帝大明三年移北郊于鍾山北原道西今鍾山定林寺
山巔有平基二所闊數十丈乃其地也南唐郊壇在長
樂鄕去縣十二里遺址尚存今為藏冰之所
六朝郡國
三國鼎立之後土宇分裂得失不常魏武定霸所置
郡國十二(新興譙樂平陵西平武新平鄉略陽平帶襄方樂章南隂)
(陽)而省者七(上郡定朔方漁五原廬雲中襄陽江)文帝置七(朝歌陽)
(平城弋陽陽魏興豐新義安)明及少帝增二(上庸陽平)得漢郡者
五十四焉蜀先主於漢建安之間初置郡九(巴東梓巴西潼)
(江陽朱提)(汶山宕渠)(漢嘉涪陵)後主增二(雲安興古)得漢郡者十有
一焉吴大帝初置郡五(臨賀廬珠崖新武昌陵安)少帝景帝各
四(臨川建臨海天衡陽合湘東部建安平門浦北)歸命侯亦置十有二郡
(始安安成)(始興新昌)(邵陵武平)(九德桂林)(吴興滎陽)(東陽宜都)得漢郡者
十有八焉晉武太康元年既平孫氏凡增置郡國二十
有三(滎陽長頓丘廣上洛昌臨淮新東莞隨襄城隂汝隂廣寗黎野郡平)
(義陽寧浦)(毗陵始平)(宣城略陽)(南康樂平)(晉安南平)省司隸置司州
别立梁秦寧平四州仍吴之廣州凡十九(司豫冀兖荆徐揚青幽平)
(并雍梁秦凉益寧交廣)郡國一百七十三(仍吴所置二十五仍蜀所置十一仍魏所置二)
(十一仍漢舊九十三置二十三)惠帝不君中州盡棄永嘉南渡建鄴(今建)
(康也)開基九州之地有二焉自兹以降國分南北更王迭
霸疆理不常宋至孝武大明中州凡二十有二郡二百
三十有八縣千一百七十有九南齊繼綂又置巴東一
郡餘並因之為州二十有三郡三百九十五縣千四百七
十有四頻與元魏侵吞互相得失蕭梁之時多沿舊制天
監中有州二十有三郡三百五十縣千二十有五其後
更有析置大同中州百有七郡縣亦稱於此陳氏較之
土宇彌蹙西不得蜀漢北失淮淝而以長江為境有州
四十有二是其地愈狭立名益多為郡百有九縣四百
三十有八此皆疆宇之列乎南者也
六朝保守
晉蔡謨曰時有否泰道有屈伸㬥逆之寇雖終滅亡方
其強盛皆當詘而避之要終歸于大濟而已為今之計
莫若養威以俟時王羲之曰以區區江左營綜如此天
下寒心久矣中興之業政以道勝寬和為本力争武功
非所當作二人者能言之而不得行之行之而足以安
江南者孫權一人耳陸瑁嘗勸權曰九域盤互之時率
須深根固本愛力惜費陸遜嘗勸權曰施德緩刑寬賦
息調權報之曰發調者蓋謂天下未定事以衆濟若徒
守江東修崇寬政兵自足用何以多為顧坐自守可陋
耳以此知權之志未嘗不在于天下然以傳考之亦未
嘗求逞于中國曹公来侵則破之拒之而巳治艦立塢
築堤遏湖作凃塘明烽燧始終所以偹魏者至矣及移
牋于曹公曰足下不死孤不得安則權固未嘗得志也
嘉禾中因蜀寇魏一攻淮南聞明帝東行則遽歛避諸
將之攻樊城司馬懿救之亦引軍亟退自後世觀之謂
之怯可也而權不以為恥豈非天下之勢既未有可投
之隙與其力争而取敗不若退守而待時也耶史稱權
繼父兄之業有臣以為腹心股肱爪牙兵不妄動故戰
少敗而江南安此權之所以為智也及嗣主立諸葛恪
為政首侵邊以怒敵東興之戰幸捷顧不能持勝復違
衆大舉一敗塗地恪既喪軀而孫氏之業因以衰焉則
權之兵不妄動利害果何如也其後孫皓用諸將計數
侵入晉鄙陸抗曰苟無其時雖復大聖亦宜養威自保
不可輕動今不務力農冨國審官任能明黜陟慎刑罰
訓諸司以德拊百姓以仁而聽諸將徇名窮兵黷武動
費萬計士卒凋弊寇不為衰而我巳大病矣夫争帝王
之資而昧十百之利此人臣之姦謀非國家之良策也
抗之言兼有陸瑁陸遜蔡謨王羲之之論而皓不之用
此其所以亡也東晉自庾亮經營征伐皆不能有成謝
安父子乘苻堅傾敗之餘圖之如恐不及也至于渡河
入鄴訖無尺寸之得宋文自以富強詰戎兵于元魏道
濟再行無功皆諸將以敗繼敗而胡馬遂至瓜步梁武
遭魏氏之亂陳慶之以數千兵入洛而嵩高之襲幾至
殲盡及貪河南之地納叛將棄睦鄰而身國顛覆陳宣
帝始稍闢土宇于北齊旋失淮泗于後周雖以桓温劉
裕非常之才度越歷代諸將而温伐苻健慕容暐皆幾
成而敗裕平南燕滅姚秦亦既得而失則六朝用兵攻
伐之策可見矣
形勢門第二
鍾阜(建康之東餘見寺苑門蔣山寺)
圖經云在縣東北周回六十里高一百五十八丈東連
青龍山西臨青溪南自鍾浦下入秦淮北接雉亭山漢
末有秣陵尉蔣子文逐盗死於鍾山吴大帝為立廟封
曰蔣侯吴錄云大帝祖諱鍾因改名曰蔣山按丹陽記
云京師南北並連山嶺而蔣山岧嶤嶷異其形象龍實
作揚都之鎮諸葛亮嘗至京觀秣陵山阜云鍾山龍盤
蓋謂此也又按輿地志云鍾山本少林木宋時使諸州
刺史罷職還者栽松三千株下至郡守各有差焉山之
最高峯地有五願樹樹柞木也宋元嘉中百姓祈禱率
有應驗寰宇記云自梁以前立寺七十所今存者六又
按南史宋散騎常侍劉勔經始鍾嶺之南以為栖息聚
石蓄水朝士雅素者多從之游又雷次宗元嘉中開館
雞籠山文帝為築室于鍾山西巖下謂之招隠館至齊
周顒亦于鍾山西立隠舍休沐則歸後顒出為海鹽令
孔稚圭作北山移文以譏之舊經云晉謝尚齊朱應吴
苞孔嗣之梁阮孝緒劉孝標並隠于此唐大歷中處士
韋渠牟亦隠此山號遺名子顔真卿題其所隠之堂曰
遺名先生三教會宗堂又陳後主與張機遊是山嘗以
松枝代麈尾故梅摯詩有千松(缺)麈尾之句又按文選
沈休文鍾山應教詩云靈山紀地德險峭資岳靈又云
勢隨九疑高氣與三山壯蓋美之也荆公絶句云偶向
松關覓舊題野人休誦北山移丈夫出處非無意猿鶴
從来自不知又一絶云澗水無聲遶竹流竹間花影弄
春柔茅簷相對坐終日一鳥不鳴山更幽又一絶云終
日看山不厭山買山終待老山間山花落盡山長在山
水空流山自閒今屬惟政鄉去縣十里
石城(建康之西)
吳孫權沿淮立柵又於江岸必争之地築城名曰石頭
常以腹心大臣鎮守之今石城故基乃楊行密稍遷近
南夾淮帶江以盡地利其形勢與長干山連接輿地志
云環七里一百步在縣西五里去臺城九里南抵秦淮
口今清涼寺之西是也諸葛亮論金陵地形云鍾阜龍
盤石城虎踞真帝王之宅正謂此也及晉伐吴王濬以
舟師沿江而下自三山抵石城劉夢得金陵懷古曰王
濬樓船下益州金陵王氣黯然收千尋鐵鎻沈江底一
片降幡出石頭荒苑至今生茂草古城依舊枕寒流而
今四海歸皇化兩岸蕭蕭蘆荻秋宋順帝昇明元年以
司徒袁粲出鎮於此由晉以来常為戰守之地左太冲
吴都賦云戎車盈于石頭蓋謂此也宋大明中以其地
為離宫及齊武帝為世子即以為世子宫城之東有巨
石俗呼為塘岡乃王敦害周伯仁戴若思之處按建康
實錄晉元帝永昌元年敦收周顗戴淵殺於石頭城東
塘頽石上百姓冤之至今紀其處至陳宣帝太建二年
其城復加修築以貯軍倉後主禎明元年徐孝克為都
官尚書性清素常以石頭津税給之唐武后光宅中徐
敬業舉兵使其徒崔洪渡江修石頭以拒之敬業平分
軍三百人守之尋置為鎮仍徙縣倉以實之故唐書地
理志云昇州有石頭鎮中宗神龍二年廢鎮即移倉于
冶城德宗時浙江觀察使韓滉迺於石頭築五城今遺
址尚在江南野史汪台符上書陳民間九患為宋齊邱
所沮後齊邱使人夜縛其口沈石城下先主聞而歎之
江淹侍始安王石頭城詩曰開局遶天邑襟帶(闕)
何遜登石頭城詩曰天暮遠山青潮去邊沙出皆謂此也
朱雀航(建康之南)
晉咸康二年作朱雀門新立朱雀浮航在縣城東南四
里對朱雀門南渡淮水亦名朱雀橋輿地志云吴南津
大航橋也王敦作亂温嶠燒絶至是始用杜預河橋法
作之地志云朱雀門北對吴都城宣陽門相去六里為
御道夾御溝植柳自朱雀門南渡出國門羅鄴金陵野
步望宫柳詩云色承陽氣煖隂帶御溝清里俗相傳今
桐樹灣相對浮橋即其地也
真武湖(建康之北)
按建康實錄吴後主皓寳鼎元年開城北渠引後湖水
流入新宫廵遶殿堂窮極伎巧至晉元帝始創為北湖
故實錄云元帝大興三年創北湖築長堤以遏北山之
水東至覆舟山西至宣武城又按南史宋文帝元嘉二
十三年築北堤立真武湖於樂遊苑之北湖中亭臺四
所後黑龍見于湖側春秋使道士祀之至孝武大明五
年常閱武于湖西七年又于此湖大閱水軍按輿地志
云齊武帝亦常理水軍于此號曰昆明池故沈約登覆
舟山詩南瞻儲胥館北眺昆明池蓋謂此也又于湖側
作大竇通水入華林園天淵池引殿内諸溝經太極殿
由東西掖門下注城南塹故臺中諸溝水常縈流廻轉
不舍晝夜又按南史元嘉二十三年開真武湖文帝于
湖中立方丈蓬莱瀛洲三神山尚書右僕射何尚之固
諫乃止今圖經云湖中有蓬莱方丈瀛洲三神山不知
何所據也本朝天禧四年改為放生池其後廢湖為田
中開十字河立四斗門以洩湖水跨河為橋以通往来
今城北十三里有古池俗呼為後湖見作大軍教場處
是也
城闕門第三
越城
春秋時越既滅吴盡有江南之地於是築城江上以鎮
江險圖經云周回二里八十步在秣陵縣長千里後崔
慧景寇建鄴蕭懿入援自采石濟岸頓越城舉火臺上
鼓噪相慶兹建康之南也今南門外有越臺與天禧寺
相對見作軍寨處是也
吳固城
圖經云在溧水縣西南九十里高一丈五尺羅城周回
七里二百三十步子城一百一里九十步勝公廟記吳
時瀨渚縣也楚靈王與吳戰吳兵不利遂陷此城吳乃
移瀨渚于溧陽南十里改為陵平縣靈王崩平王立使
蘇廼為將戰于吳吳軍敗收吳陵平縣自平王聽費無
忌佞言伍胥奔吳闔閭用為將舉兵破楚奔南海固城
宫殿逾月煙焰不滅其城遂廢
金城
建康實錄金城吳築晉桓温咸康七年出鎮江乘之金
城後温北伐經金城見為琅琊時所種柳皆十圍因歎
曰木猶如此人何以堪因攀枝執條泫然流涕楊修金
城詩亦引此為據又按古圖經晉中宗于金城立琅琊
郡温嘗為琅琊内史至咸康七年出鎮金城前云琅琊
蓋指此也今去府城三十五里
冶城
今天慶觀即其地也本吴冶鑄之所因以為名寰宇記
晉元帝太興初以王導疾久方士戴洋云君本命在申
而申地有冶金火相爍不利遂移冶城于石頭城東以
其地為園徐廣晉記云成帝適司徒府觀冶城園即此
也
琅琊郡城
寰宇記云晉元帝過江為琅琊王國人立也其城在江
乘縣界王隠晉書及山謙之南徐州記云江乘南岸蒲
洲津有琅琊城并立琅琊内史以治之圖經云在縣東
北六十三里今句容縣有琅琊鄕亦其地也又按寰宇
記齊武帝永明六年移琅琊郡于白下在縣北十八里
圖經直以蒲洲津城為白下非也又按南史武帝永明
六年于琅琊城講武習水步軍九年又幸其城講武觀
者傾都梁徐欽業登瑯琊城詩曰表裏窮形勝襟帶盡
巖巒登陴起遐望回首見長安
建康縣城
吴冶城東今天慶觀東是其地寰宇記云在縣西一里
晉太康三年分淮水北為建康縣上元之地居多
同夏縣城
南史梁武帝以宋孝武大明元年生于秣陵縣同夏里
三橋宅及即位大同元年分同夏里為同夏縣寰宇記
云在城東十五里其地在長樂鄉
白下縣城
按圖經及寰宇記引輿地志云本江乘之白石壘也齊
武帝以其地帶江山之勝移琅琊居之唐武德元年罷金陵
縣築城于此因其舊名曰白下貞觀七年復舊治此地
遂廢今攷唐書地里志云武德三年更江寧縣曰歸化
八年更歸化曰金陵九年更金陵曰白下隸潤州貞觀
九年復更白下曰江寧前說興廢本末與此不同宜以
唐史為正又按南史齊武帝欲修白下城難于動役劉
係宗啓謫役在東晉者上從之後武帝講武白下履行其
地曰係宗為國家得此一城圖經云在西北十四里今
靖安鎮北有白下城故基父老傳云即此地也屬金陵
鄉去府城十八里
臨沂縣城
按輿地志云晉成帝咸康三年分江乘縣置臨沂縣隸
瑯琊陳亡廢矣在府城北三十里
蔣州城
杜佑通典隋平陳於石城置蔣州寰宇記輔公祏據江
東用為揚州唐趙郡王孝恭平公祏又於其城置揚州
大都督後徙揚州於廣陵此城遂廢
臺城
建康實錄晉成帝咸和七年新宫成名建康宫注云今
之所謂臺城也在縣東北五里周回八里又按輿地志
云同泰寺南與臺城隔路今法寳寺及圓寂寺即古同
泰寺基故法寳亦名臺城院以此考之法寳圓寂寺之
南蓋古臺城地也今之基址尚在元和初陸喬家于丹
陽一夕有叩門者曰我沈約也呼左右召青箱来俄一
兒至約指謂曰此吾子也近從吾過臺城命為感舊詩
因諷曰六代舊山川興亡幾百年繁華今寂寞朝市昔
喧闐夜月瑠璃水春風柳色天傷時與懷古垂淚國門
前楊修有詩云六朝遺跡好山川宫闕灰寒草樹烟江
令白頭歸故國多情合賦黍離篇
檀城
輿地志云本謝玄之别墅太傅謝安與玄奕棋所勝者
至宋屬檀道濟故名檀城圖經云在縣東八里今按建
康實錄在墅城東八里非去縣東八里也地圖謂之城子
墅今清風鄉有城子墅在黃城橋之西即其地去府城
四十里
石闕
縣北五里有四石闕在臺城之門南高五丈廣三丈六
寸梁武帝所造及成朝士銘之時陸倕字佐公其文甚
佳士流推伏侯景作亂焚燒宗廟城郭府寺百無一存
尋高麗百濟等國入貢見其彫殘遂哭于闕下楊修有
詩云雙石巍巍慰眼青滿朝珍重佐公銘宫城府寺俱
灰燼翻使夷人謾涕零
朱雀門
晉都城南門也按晉作新宫立三門于南面正中曰宣
陽與朱雀門相對王導嘗出宣陽門望牛首山兩峰相
向導指為天闕牛首山在今城南門近東面勢正與桐
樹灣相對以其地考之今上元左南廂也
白下門
兩漢地里志未有白下縣按南史宋明帝時聞人謂宣
陽門為白門以為不祥甚諱之右丞江謐誤犯帝變色
曰白汝家門按唐會要及地理志武德二年更江寧曰
歸化八年又更歸化曰金陵九年更金陵曰白下貞觀
九年又更白下曰江寧則白下縣始于此然未知其得
名之因一說謂春秋時楚使子木之子勝處吴邑為白
公金陵吴邑也恐白之得名自此始一說謂本江乘縣
之白石壘以其地帶江山之勝故為城于此曰白下城
東門謂之白下正其往路也一說謂齊武帝時巳閱武
于白下自唐武德以後因之也荆公東門詩有東門白
下亭之句參寥訪荆公詩曰苦嫌榮祿早收身歸與漁
樵共隠淪白下門西山迤邐興来長是岸烏巾徐師川
詩曰廣陵才過又金陵白社還思白下亭鴈翅夾連千
里浪蛾眉山出兩峯青正謂此也
丹陽門
丹陽丹楊丹徒各自有義按前漢志秦鄣郡乃漢丹陽
郡武帝二年更名也九域志引江南地志云漢丹陽郡
北有赭山丹赤故因名曰丹陽至東晉始以丹楊為義
按地理志建鄴秣陵丹楊句容溧陽江寧皆隸丹陽郡
屬揚州所綂注云丹陽山多赤柳在郡西故曰丹楊丹
徒春秋時謂之朱方按建康實錄孫權鎮京口注曰秦
始皇發赭衣刑徒伐山開道故名邑曰丹徒
樓臺門第四(亭館附)
落星樓
圖經在縣東北臨沂縣前吴大帝時山上置三層樓樓
高以此為名左太冲吴都賦云饗戎旅乎落星之樓是
也今石步相去一里半有落星墩里俗相傳即當時建
樓處今去城四十里
烽火樓
圖經云在石頭城西南最高處楊修詩注云沿江築臺
以舉烽燧自建康至江陵五千七百里有警半日而達
按南史宋文帝元嘉二十七年魏太武至瓜步聲欲渡
江始議北侵朝士多有不同至是帝登烽火樓極望不
悦謂江湛曰北伐之計同議者少今日貽大夫之憂在
予過矣又齊武帝登烽火樓詔羣臣賦詩蕭穎胄詩合
旨帝謂穎胄曰宗室便不乏才
景陽樓
輿地志云宋元嘉二十二年築至孝武大明中紫雲出
景陽樓因名之今法寳寺西南遺址尚存
入漢樓
東晉書云義熙八年于石頭城東起入漢樓在城西門
外
梁昭明書臺
舊傳梁昭明太子著書于此今遺址尚存蔣山定林寺
後山北高峯上
衛玠臺
晉書云玠字叔寳初字豫章南辭王敦歸建鄴都人聞
其姿容觀者如堵尋以疾終年二十七時人謂之看殺
葬江寧楊修有詩云年少才非洗馬才珠光碎後玉光
埋江南第一風流者無復羊車過舊街其臺傳在城南
十里
周處臺(亦名子隠臺)
府雉東南有故臺基曰周處臺今鹿苑寺之後梅摯記
云按西晉史處字子隠義興陽羡人弱冠時好馳騁不
修細行州曲患之自知為衆所惡慨然有激勵之志里
人以三害切諷於是射虎斬蛟往見陸雲具以誠告曰
古人學道貴朝聞夕死君前途尚可第患志之不立何
憂名之不彰遂退而嚮學有文言必信行必謹如是期
年州府交辟仕吴為東觀左丞吴平入洛累遷郡太守
率有善状拜御史中丞凡所紏劾不避權貴卒樹功名
没世遠耀噫天地至大根一氣陶萬化未始無過隂陽
寒暑小有繆戾則從而改之卒歸大順而况于人乎古
聖賢本天地之性以修其性亦未嘗諱過後之人不獨
諱之而巳抑又從而文之自底悔尤良可嗟惜惟子隠
少而不逞長乃自悟一旦番然去惡即善遂為名世忠賢
可不重乎則中人所禀因物染遷為時詿誤德有小眚
言有小疵未甚子隠之害于其鄉又何憚改為哉予因來
是臺新是堂非止卜高明之居也包遊覽之勝而與民同
樂亦將有激時世云
九日臺
南史齊武帝永明四年四月作商飇館于孫陵岡世呼
為九日臺十道四蕃志云武帝九月九日以宴羣臣孫
陵岡即吴大帝蔣陵今在鍾山鄉蔣廟之西南俗呼為
松陵岡去縣十二里楊修有詩云甲光如水戟如霜御
酒杯浮菊半黃東日西風滿天仗簫韶一部奏清商
雨花臺
梁武帝時有雲光法師講經于此感得天雨賜花天厨
獻食荆公有詩云盤直長干有絶陘并包佳麗入江亭
新霜浦溆綿綿静薄晚林巒往往青楊無為有詩云空
書来震旦康樂造淵微貝葉深山譯曼花半夜飛香清
雖透筆蘂散不霑衣舊社白蓮老遠公應望歸
新亭
晉初元帝渡江僕射周顗與羣臣遊宴坐中歎云雖風
土不殊舉目有江山之異因而流涕王導曰諸公當須
戮力中原以壯王室何為作楚囚悲邪衆皆肅然整容
宋孝武即位于新亭僕射王僧達改為中興亭城南十
五里俯近江渚楊修有詩云滿目江山異洛陽北人懷
土淚千行不如亡國中書令歸老新亭是故鄉
五馬亭
晉元帝與彭城王玄西陽王羕南頓王宗汝南王宏南
渡之後當時䜟云五馬浮渡江一馬化為龍謂此也亭
今廢其地屬金陵鄉去城西二十五里幕府山之側
賞心亭
丁晉公建也公以家藏袁安卧雪圖張于其屏乃唐周
昉筆經十四太守無敢覬覦者後為一太守以凡筆畫
蘆鴈易之王琪密學来作守登臨賦詩曰千里秦淮在
玉壺江山清麗壯吴都昔人已化遼天鶴舊畫難尋卧
雪圖冉冉流年去京國蕭蕭華髮老江湖殘蟬不會登
臨意又噪西風入坐隅荆公有詩云檻折簷傾野水傍
臺城佳氣巳消亡誰披草莽尋千古獨倚青冥望八荒
坐覺塵沙昏遠眼忽看風雨破驕陽扁舟此日東南興
欲望江流萬里長又詩云霸氣消磨不復存舊朝臺殿
只空村孤城倚薄青天近細雨侵尋白日昏稍覺野雲
成晚霽却疑山月是朝暾此時江海無窮興醒客無言
醉容喧
白下亭
李白金陵白下亭留别詩云驛亭三楊樹正當白下門
王荆公有詩云東門白下亭摧甓蔓寒葩則亭在東門
明矣荆公舊宅在今報寧寺故基其詩有門前秋水可
揚舲有意西尋白下亭之句今廢矣
東冶亭
晉太元中於汝南灣東南置亭為士大夫餞送之所楊
修有詩曰忍淚相看酒共持一生心事幾人知年年折
盡東亭柳此别綿綿無盡期舊𫝊在縣東八里
翠微亭
城西五里清涼寺山頂南唐時建林逋有詩云亭在江
干寺清涼更翠微陳軒金陵詩集註云清涼寺翠微亭
最為佳處
三山亭
城西五里清涼寺石頭城之西面對三山其地屬金陵
鄉
儒學館
南史宋文帝元嘉十五年立儒學舘于北郊命雷次宗
居之即今覆舟山之南也
湯泉舘
徐鉉有湯泉舊館詩今遺基尚存在神泉鄉湯山之下
儀賢堂
建康實錄吴時造號為中堂楊修詩注云在臺城内梁
武帝謙恭待士大通中有四人来年七十餘鶉衣躡履
行丏經年無人知者帝召入儀賢堂給湯沐解御服賜
之帝問三教九流及漢舊事了如目前帝心異之舉朝
無識者惟昭明太子識而禮重之四人喜揖昭明如舊
交時目之為四公子楊修有詩云兩兩鶉衣白髮翁講
筵談柄坐生風昭明太子歡相得應與商山四皓同
祓禊堂
楊修金陵詩注云在縣北五里臺城内天淵池中架石
引水為流杯之所六朝上巳日宴錫公卿于此輿地志
云宋元嘉二十二年鑿天淵池造景陽樓今法寳寺之
南有景陽樓古基側有池舊𫝊即天淵池歲久湮没今
不復有堂矣
聽筝堂
晉元帝幸謝安宅命讌安侍坐使桓伊吹笛為一弄畢
又撫筝按金縢曲聲伊慷慨俯仰可觀安淚下霑襟
乃越席捋其鬚曰使君于此不凡帝甚有媿色此堂基
至今樵采者不敢近楊修詩云鴈柱鸞絃十有三南山
安石位巖巖逡巡奏罷金縢曲堂上霑襟嘆不凡
蠶室
隸縣北七里耆闍寺前沙市中六朝皇后親蠶之所也
楊修詩云摘繭抽絲女在機茅簷葦箔舊堂扉年年桑
柘如雲綠翻織誰家錦地衣
三閣
陳後主至德二年於光昭殿前起臨春結綺望仙三閣
高數十丈並數十間其窗牖戸壁欄檻之類皆以沈檀
為之又飾以金玉間以珠翠外施珠簾内設寳帳其服
玩之屬瑰麗皆近古所未有每微風至香聞數里朝日
初照光映後庭其下積石為山引水為池植以竒樹雜
以花藥後主自居臨春閣張麗華居結綺閣(麗華本兵家女以織)
(蓆為業)龔孔二貴妃居望仙閣並複道交相往来以宫人
有文學者袁大捨等為女學士後主每引賓客江揔等
對貴妃遊宴則使諸貴人及女學士與狎客賦詩互相
贈答采其尤豔麗者以為詞被以新聲采宫女有容色
者千百數習而歌之分部迭進持以相樂其曲有玉樹
後庭花臨春樂等麗華聰慧有神采嘗于閣上靚粧臨
于軒檻宫中遥望飄若神仙才辯強記善候人顔色薦
諸宫女後宫咸德之又工厭魅之術假鬼道以惑後主
置淫祀于宫中聚諸女巫使之鼓舞時後主怠於政事
百官啓奏並因宦者蔡臨兒李善度進請後主每置張
麗華于膝上共決之大臣有不從者因而譛之言無不
聽於是張孔之權熏灼四方内外交結貨賄公行賞罰
無常綱紀瞀亂矣及隋軍克臺城二妃與後主俱入井
隋軍出之晉王廣命斬之于青溪柵下北史高熲傳隋
平陳晉王廣欲納張麗華熲曰武王伐紂戮妲巳今陳
平不宜取麗華乃命斬之當以北史為正
馳道
宋孝武帝作馳道自閶闔北出承明抵玄武湖十餘里
為調馬之所也楊修有詩云路平如砥直如絃官柳千
株拂翠煙玉勒金羈天下駿急于奔電更揮鞭
齊雲觀
陳後主禎明二年建在臺城内國人歌曰齊雲觀寇来
無際畔楊修詩云上界笙歌下界間縷金羅袖鬱金裙
倚欄紅粉如花面不見巫山空暮雲
層城觀(亦名穿針樓)
輿地志云齊武帝七月七日使宫人集此是夕穿針以
為乞巧之所亦曰穿針樓在臺城内楊修有詩云秋星
如彈月如梳宫妓香添乞巧爐萬縷千針同一意眼穿
腸斷得知無
桂林苑
寰宇記云桂林苑在縣北落星山之陽左太冲吴都賦
云數軍實乎桂林之苑即此地也
樂遊苑
輿地志云在晉為藥園宋元嘉中以其地為北苑更造
樓觀後改為樂遊苑宋孝武大明中造正陽林光殿于
内侯景之亂焚毁略盡陳天嘉六年更加修葺陳亡遂
廢又按實錄宋文帝元嘉十一年三月禊飲于樂遊苑
會者賦詩顔延之為序南史梁大通三年武帝幸樂遊
苑時新造兩刀矟(山卓切)成帝因賜羊侃河南國紫騮馬
試之侃執矟上馬左右擊刺特盡其妙觀者登樹樹俄
而折因號其矟為折樹矟及陳宣帝即位北齊使常侍
李騊駼来聘賜宴樂遊苑尚書令江摠作詩以贈之寰
宇記云其地在覆舟山南去縣六里
上林苑
南史宋孝武大明三年於真武湖北立上林苑建康實
錄云在縣北十三里有古池俗呼為飲馬塘楊修詩注
云其苑連雞籠山在縣北七里
芳林苑
寰宇記云芳林苑一名桃花園本齊高帝舊宅在府城
之東秦淮大路北武帝永明五年嘗幸其苑禊宴王融
曲水詩序云載懷平浦乃眷芳林蓋此也又按南史齊
時青溪宫改為芳林苑梁天監初賜南平元襄王為第
益加穿築果木珍竒窮極雕靡命蕭子範為之記蕃邸
之盛無過焉
芳樂苑
齊東昏侯方在位時與宫人於閱武堂元會皇后正位
閹人行儀帝戎服臨視又于閱武堂為芳樂苑窮竒極
麗多種樹木日與潘妃放恣䙝瀆不可言明帝崩竟不
一日蔬食居處衣服無改常潘妃生女百日而亡制斬
衰杖絰衣悉粗布羣小来弔盤旋地坐舉手受執蔬膳
積句不聽音樂左右直長閹䜿等共營肴羞為天子解
菜又于苑中立店肆模大市日游市中雜所貨物與宫
人閹䜿共為禆販以潘妃為市令自為市吏錄事將鬭
者就妃罰之帝小有得失潘則杖又開渠立埭躬自引
船埭上設店坐而屠肉于時百姓歌云閱武堂種楊柳
至尊屠肉潘妃酤酒
江河門第五(溝渠溪井附)
大江
西接江寧界東接句容界北接真州六合縣界沿流一
百二十里按三國志吴書魏文帝有渡江之志徐盛從
建鄴築圍上設假樓江中浮船文帝到廣陵望圍愕然
彌漫數百里而江水盛長便引退文帝嘆曰魏雖有武
騎千羣無所用也又按江南野史周世宗問孫忌江南
虚實忌曰長江千里險過湯池可敵十萬之師世宗聞
而忌之
秦淮
秦始皇東巡會稽經秣陵因鑿鍾山斷金陵長隴以疏
淮(或云斷金陵長隴乃方山也)其淮本名龍藏浦上有二源一源發
自華山經句容西南流(華山在句容縣界高九里似蔣山)一源發自東
廬山經溧水西北流入江寧界(東廬山在溧水縣東南十五里高六十八丈周)
(回二十里山西一源入秦淮)二源合自方山埭西注大江其分𣲖屈
曲不類人功疑非秦皇所開而後人因名秦淮者以鑿
方山言之楊修詩曰一氣東南王斗牛祖龍潜為子孫
憂金陵地脈何曾斷不覺真人已姓劉
直瀆
吴後主孫皓所開隸鍾山鄉去縣三十五里西至霸埂
東北接竹港流入大江楊修詩注云瀆在幕府山東北
長十四里闊五丈深一丈初開之時晝穿夜復自塞經
年不就傷足役夫卧其側夜見鬼物来填因嗟嘆曰何
不以布囊盛土棄之江中使吾徒免殫力于此傷者異
之曉白有司如其言乃成瀆道直故名曰直瀆輿地志曰
白下城西南蟹浦浦西北有直瀆伏滔北征記云吴將
甘寧墓在此俗云墓有王氣孫皓惡之乃鑿其後為直
瀆又按晉書蘇峻舉兵温嶠帥師救京師遣王愆鄧期
兵為前鋒次直瀆即此地也楊修有詩曰晝役人功夜
鬼功陽開隂闔幾時終不聞擲土江中語争得盈流一
水通
横塘
吴大帝時自江口沿淮築堤謂之横塘楊修有詩云早
潮纔過晚潮来一一軒窗照水開鑑面無塵風不動分
明倒影見樓臺
青溪
建康實錄吴赤烏四年冬鑿東渠名為青溪寰宇記云
青溪在縣東六里闊五丈深八尺以洩真武湖水輿地
志云青溪𤼵源鍾山入于淮連綿十餘里溪口有埭埭
側有神祠曰青溪姑今縣東有渠北接覆舟山以近後
湖里俗相傳此青溪也其水迤邐西出至今上水閘相
近皆名青溪陶季直京都記云京師鼎族多在青溪埭
尚書孫瑒尚書令江摠宅當時並列溪北又南史齊永
明元年望氣者言新林婁湖有王者氣帝廼築青溪舊
宫作新婁湖苑以厭之又實錄云郗僧施泛舟溪中每
經一曲作詩一首隋煬帝平陳斬張麗華孔貴妃二人
于此柵下楊修有詩云傾城傾國兩妃嬪此地聞名不
見人潜想舊時紅粉面落花風裏步香塵
潮溝
輿地志潮溝吴大帝所開以引江潮建康實錄云其北
又開一瀆北至後湖以引湖水今俗呼為運瀆其實自
古城西南行者是運瀆自歸蔣山寺門前東出至青溪
者名潮溝其溝向東已湮塞西則見通運瀆按實錄所
載皆唐事距今數百年其溝日益湮塞未詳所在今府
城東門外西抵城濠有溝東出曲折當報寧寺之前里
俗亦名潮溝此近世所開非古潮溝也
霹靂溝
王荆公詩云霹靂溝西路柴荆四五家憶曾騎欵段隨
意入桃花在城東五里
北渠
吴後主引北湖水入宫城巡遶堂殿極機巧費役萬工
楊修有詩云金殿分来玉砌流黑龍湖撒鳳池頭後庭
花落恩波斷翻與南唐作御溝在城北二里
蟹浦
輿地志云白下城西南有蟹浦源出鍾山北流九里入
大江在城西北十六里
覆杯池
晉元帝中興頗以酒廢政丞相王導奏諫帝因覆杯于
池中以為誡楊修有詩云金杯覆處舊池枯此後還曾
一醉無東晉中興股肱力元皇亦學管夷吾今城北三
里西池是也
落义池
蔣山寳公塔之東悟真菴前舊傳迦毗羅神隋梵僧密
多至此與神交戰落义于此池因以得名
三巖石
臺城内千福禪院本梁同泰寺後吴順義二年置院前
有醜石四各高丈餘又三巖山西有白蓮閣閣下有小
石池面方一丈餘言是陳時景陽井今有古石井欄其
上本鐫刻文字悉已殘毁惟戒哉二字可辨今名法寳
院楊修有詩曰蘿蔓藤花歲自添露痕還似雨痕霑莫
將廢苑為閒地猶可巖巖使具瞻
邀笛步
舊名蕭家渡在城東南青溪橋之右今上水閘是也晉
書云桓伊善樂盡一時之妙為江左第一有蔡邕柯亭
笛常自吹之王徽之赴召京師泊舟青溪側伊素不與
徽之相識自岸上過船中客稱伊小字曰此桓野王也
徽之令人諭之曰勝聞君善吹笛為我一奏伊是時貴
顯素聞徽之名便下車踞胡牀為作三調弄畢便上車
去客主不交一言故今名為邀笛步也
迎擔湖
南徐州記云費縣西北八里有迎擔湖昔晉永嘉中元
帝南遷衣冠席卷過江客主相迎湖側遂以此為名在
府西北五里石城後其湖溉田三十里
太子湖
吴宣明太子孫登所創謂之西池晉元帝即位明帝為
太子更加修之多養武士於池内築土為臺時人呼為
太子西池建康實錄云晉太元十年夏四月苻堅為姚
萇慕容沖所迫遣使求救詔太保謝安率衆救秦帝自
行西池在城北六里周回十里
蘇峻湖
南徐州記云迎擔湖西北有蘇峻湖本名曰石陂建康
實錄晉成帝咸和二年蘇峻舉兵于石頭陶侃温嶠庾
亮陣于白石使將軍楊謙攻于石頭峻輕騎出戰謙詐
奔白石壘峻逼之纔交鋒峻墜馬侃督護李陽臨陣斬
峻于白石陂岸至今呼此陂為蘇峻湖在城北十五里
周回十里
半陽湖
輿地志云江乘縣南有半陽泉半冷半熱又南徐州記
云江乘縣南有半陽泉半冷半熱熱處可爛物冷處如
冰熱處魚入冷處即死冷處魚入熱處亦死民種稻則
溉熱水一年再熟今廢楊修有詩云江南龍節水為鄉
水不絶隂又半陽一片湖光共深淺兩般泉脈異温涼
在城東北四十里周回十五里
絳巖湖
圖經云在句容縣西南三十里源出絳巖山周回二十
里溉田一百頃舊收歲課錢二百二十貫咸平三年正
月奉敕除放
固城湖
圖經云水路在溧水縣南九十五里東西二十五里南
北三十里有四派東經五堰經常州宜興縣界入太湖
丹陽湖
圖經云在溧水縣西八十里與太平州當塗縣分界昔
唐李太白常遊此湖酷愛其景乃張帆載酒縱意往来
而作詩曰湖與元氣連風波浩難止天外賈客歸雲間
片帆起龜遊蓮葉上鳥宿蘆花裏少婦棹輕舟歌聲逐
流水
溧陽湖
圖經云在本縣西北四十里曹姥山西經溧水縣東流
入縣界又南流三十里入長塘湖一名瀨水吴越春秋
云伍子胥奔吴至瀨渚遇女子因跪乞食女食之授以
壺漿誡曰勿言既濟女巳投水後子胥伐楚還投金于
瀨水以報之須臾有嫗行哭而来曰吾女三十不嫁遇
窮人食之投水而死乃取金以歸水次有碑李太白文
五馬渡
圖經云在縣西北二十三里幕府山之前晉元帝與彭
城等五王渡江處按晉書太安之際童謠云五馬浮渡
江一馬化為龍及永嘉中元帝登大位乃其符云五馬
之名取此
桃葉渡
圖經云在縣南一里秦淮口桃葉者晉王獻之愛妾名
也其妺曰桃根獻之詩曰桃葉復桃葉渡江不用楫但
渡無所苦我自迎接汝不用楫者謂横波急也嘗臨此
渡歌送之楊修有詩云桃葉桃根柳岸頭獻之才調頗
風流相看不語横波急艇子翻成送莫愁
麾扇渡
圖經云在縣東南四里故朱雀航之左晉廣陵相陳敏
反南渡江時假顧榮丹陽内史榮發舟南岸敏率衆萬
餘人出不獲濟以白羽扇麾之其軍遂自潰因以為名
也楊修有詩云旌旗爍日刃凝霜甲光如龍人似狼羽
扇一麾風偃草策勳多謝顧丹陽
白鷺洲
圖經云在城西南八里周回十五里對江寧之新林浦
唐李白詩云三山半落青天外二水中分白鷺洲
長命洲
梁武帝放生之所也在石頭城前帝日市鵝鴨雞豚之
屬放此洲名為長命洲置戸十家常以粟穀餧飼歲各
千石而為狐狸所食及掌戸竊而烹者各半輿地志魏
使李恕来聘帝時於此放生問恕曰北主頗知此事乎
對曰魏國不殺亦不放帝無以應之楊修詩曰梁武慈
悲不鼎烹蒙恩豢養亦虛名狐狸口腹應潜飽就死多
于日放生
葛仙丹井
仙公葛玄煉丹井也按建康實錄吴大帝好道術玄嘗
與遊處後玄白日昇天其井尚存外有石欄相傳云南
唐所造今去城四十里方山頂上是也
景陽井(亦名胭脂井)
臺城中景陽宫井也按南史隋克臺城陳後主與張麗
華孔貴妃俱入井隋軍出之故杜牧之詩云三人出眢
井謂此也其井有石欄上多題字舊傳云欄有石脈以
帛拭之作胭脂痕或云石脈之色類胭脂故云圖經不
載楊修有詩云擒虎戈矛滿六宫春花無樹不秋風倉
惶益見多情處同穴甘心赴井中唐李白金陵歌曰石
頭巉巖如虎踞凌波欲過滄江去鍾山龍盤走勢来秀
色横飛歷陽樹四十餘帝三百秋功名事跡隨東流白
馬小兒誰家子太清之歲来關囚金陵昔時何壯哉席
卷英豪天下来冠蓋散為雲霧去金輿玉座成寒灰扣
劍悲吟空咄嗟梁陳白骨亂如麻天子龍沈景陽井誰
歌玉樹後&KR1161;花此地傷心不能道目下離離長春草送
爾長江萬里心他年来訪商山皓
應潮井
蔣山頭陀寺中塔記云梁大同元年後閤舍人石興造
山頂第一峯佛殿後有一井泉與江潮盈縮增减相應
楊修詩云碧甃時時减復增山頭海面密相應古来泉
脈誰穿鑿潮落潮生不暫澄
藏冰井
覆舟山上有凌室乃六朝每歲藏冰于此也楊修詩云
尤喜凌人職未隳閉藏出納示箴規戰兢國步艱難者
常似臨深履薄時在城東北十里
六朝事迹編類卷上
