六朝事迹編類卷下宋張敦頥撰
山岡門第六
石硊山(硊牛委切)
輿地志云秦始皇時望氣者云江東有天子氣乃東遊
以厭之又鑿金陵以斷其勢今方山石硊是其所斷之
地也孫盛云東至方山有直瀆自瀆至北山或云是秦
時所掘山今方山西九里有大壟枕淮合壟悉是石名
石硊京師溝塘累石悉鑿此壟取之在城東南四十五里
天闕山
晉元帝即位起宫殿城闕郭璞云闕不便王導乃指牛
頭山為天闕楊修有詩云牛頭天際碧凝嵐王導無稽
示妄談若指遠山為上闕長安應合指終南
鳳臺山
宋元嘉中鳳凰集于是山乃築臺于山椒以旌嘉瑞在
府城西南二里今保寧寺是也唐李白詩曰置酒延落
景金陵鳳凰臺長波瀉萬古心與雲俱開昔時有鳳凰
鳳凰為誰来鳳凰去巳久正當今日回明君越羲軒天
老坐三台豪士無所用彈琴醉金罍東風吹山花安可
不盡杯六帝没幽草深宫冥綠苔置酒勿復道歌鐘但
相催又詩曰鳳凰臺上鳳凰遊鳳去臺空江自流吴宫
花草埋幽徑晉代衣冠成古丘三山半落青天外二水
中分白鷺洲總為浮雲能蔽日長安不見使人愁宋齊
邱有詩云嵯峩壓洪泉岝峪撑碧落宜哉秦始皇不驅
亦不鑿上有布政臺八顧皆城郭山蹙龍虎健水黑螭
蜃作白虹欲吞人赤驥相煿爍畫棟泥金碧石路盤磽
确倒挂哭月猿危立思天鶴鑿池養蛟龍栽桐棲鸑鷟
梁間燕教雛石罅蛇懸殼養花如養賢去草如去惡日
晚嚴城鼓風来蕭寺鐸掃地驅塵埃剪蒿除鳥雀金桃
帶葉摘綠李和衣嚼貞竹無盛衰媚柳先摇落塵飛景
陽井草合臨春閣芙蓉如佳人廻首似調謔當軒有直
道無人肯駐脚夜半鼠勃窣天隂鬼敲椓松孤不易立
石醜難安著自憐啄木鳥去蠧終不錯晚風吹梧桐樹
頭鳴嚗嚗峩峩江令石青苔何淡薄不話興亡事舉首
思眇邈吁哉未到此褊劣同尺蠖籠鶴羨鳬毛猛虎愛
蝸角一日賢太守與我觀槖籥往往獨自語天帝相唯
諾風雲偶不来寰宇銷一略我欲烹長鯨四海為鼎鑊
我欲取大鵬天地為矰繳(音勺絲縷也)安得生羽翰雉飛上
寥廓(其詩刻今在保寧寺)
覆舟山
寰宇記云在城北五里周回三里高三十一丈東接青
溪北臨真武湖狀如覆舟因以為名輿地志云宋元嘉
中改名真武山以其臨真武湖山復有真武觀故也晉
北郊壇宋藥園壘樂遊苑冰井甘露亭皆在此山
幕府山
寰宇記云在城西北周回三十里高七十丈東北臨直
瀆浦西接寳林山南接蟹浦輿地志云臨沂縣東八里
有幕府山寰宇記晉元帝自廣陵渡江建康城荒落以
府第居縣北山下因以幕府山為名圖經云丞相王導
建幕府於此山因名之山上有虎跑(蒲包切蹴也)泉其西巔
有仙人臺宋明帝高寧陵在山西王導温嶠亦葬山西
又按寰宇記云陳武帝破北齊軍四十六萬於幕府山
下至後主禎明中嘗幸此山校獵虞世南獻賦以美之
楊修有詩云六代繁華一瞬間平蕪遠樹不勝閑倚樓
天暝雲如幕知是琅琊幕府山
雞籠山
寰宇記云在城西北九里西接落星澗北臨栖玄塘輿
地志云雞籠山在覆舟山之西二百餘步其狀如雞籠
因以為名按南史宋文帝元嘉十五年立儒館于北郊
命雷次宗居之次宗因開館于雞籠山齊高帝嘗就次
宗受禮及左氏春秋又竟陵王子良嘗移居雞籠山下
集四方學士抄五經百家為四部要略千卷又按宋文帝
元嘉中改為龍山以黑龍嘗見真武湖此山正臨湖上
因以為名今去縣六里晉元帝明帝成帝哀帝四陵皆
在山南中有佛寺五所
方山
寰宇記云山高一百一十六丈周回二十七里圖經云
四面方如城東南有水下注長塘流溉平陸又按輿地
志云湖熟西北有方山頂正方上有池水山謙之丹陽
記曰山形方如印故曰方山亦名天印山秦始皇鑿金
陵此山是其斷者文選謝靈運東出鄉里相送至方山
靈運嘗賦詩其略云解䌫又流潮懷舊不能發又按南
史宋何尚之為尚書令元嘉末致仕于方山著退居賦
以明所守議者咸謂尚之不能固志後果然又按齊武
帝嘗幸方山顧左右曰朕欲經始山之南復為離宫期
勝新林苑徐孝嗣答曰繞黃山欵牛首乃盛漢之事今
江南未廣願少留神乃止圖經謂齊武帝于方山築苑
不知何所據而云
攝山
寰宇記云周回四十里高一百三十二丈東連畫石山
南接落星山陳江總攝山棲霞寺碑云南徐州琅琊郡
江乘縣有攝山其狀似繖亦名繖山尹先生記云山多
草藥可以攝養故以攝為名南史齊明僧紹住江乘攝
山今棲霞寺即其宅也今去城四十五里
東山
上元縣有兩東山一在崇禮鄉今土山是也晉書謝安
寓居會稽棲遲東山此安之舊隠也後于土山營築以
擬東山今去縣二十里一在鍾山鄉蔣廟東北宋劉勔
隠居之地南史勔嘗經始鍾嶺以為棲息及造園宅名
為東山今去縣十五里陳軒金陵集載李白李建勲東
山詩皆指土山而作
白下
圖經云舊屬江乘縣周回八里高八十丈東接竹堂山
南接蔣山北連攝山西有水下注平陸輿地志云階礎
碑石悉出此山南史梁散騎常侍韋載有田十餘頃在
江乘縣之白山天嘉元年遂築室而居屏絶人事不出
籬門者十載今去縣二十里
濁山
圖經云在溧陽縣東南十里高一十丈周回五里山北
濁水出焉輿地志云溧陽縣有濁山下有濁水即秦淮
之源也
湯山
寰宇記云在縣東北其西接雲穴山山不甚高無大林
木有湯泉出其下大小凡六處湯磵繞其東南四時常
熱禽鳥之類入之輒爛以煮豆穀終日不熟草木濯之
轉見鮮茂舊有湯泉館今廢去縣五十里
大壯觀山
圖經云在城北一十八里周回五里高二十丈東連蔣
山西有水下注平陸南臨真武湖北臨蠡湖舊經謂陳
宣帝起大壯觀於此山因以為名南史宣帝大建十一
年八月幸大壯觀因大閱武命都督任忠領步騎十萬
陣于真武湖上登真武門觀宴羣臣因幸樂遊苑設絲
竹之會仍重幸大壯觀振旅而還
臨沂山
圖經云在城東北四十里周回三十里高四十丈東北
接落星山西臨大江西南有舊沂縣城
祈澤山
舊經云初法師嘗結茅于此有龍女来聽講既而神泉
涌于講座下後遂為祈禱水旱之所山因此得名高五
十丈周回十里東連彭城山北連青龍山今去縣二十
三里
東廬山
圖經云在溧陽縣東南一十五里高六十八丈周回二
十里有三源一出山西流入秦淮一出山東北流入馬
沈港一出山東南吴漕流入丹陽湖丹陽記云溧陽縣
東有廬山與丹陽分界俗傳云以廬舍為名又云嚴子
陵嘗結廬于此
盧龍山
圖經云在城西北十六里周回五里高三十六丈東有
水下注平陸西臨大江舊經云晉元帝初渡江到此見
山嶺連綿接石頭城真江上之關塞以此地近盧龍因
以為名
馬鞍山
圖經云以形似得名西臨大江東與石頭城相接南史
陳後主禎明三年隋將濟宜黃侯慧紀自荆州帥將士
沿江而下欲趍臺城遣南康太守魯肅將兵以鐵鎻横
江隋將楊素奮兵擊之争馬鞍山四十餘戰隋軍死者
五千餘人今去城十里
大巫山
圖經云在溧陽縣北四十五里周回二百五十步高八
丈長塘湖内接鎮江府金壇縣界
小巫山
圖經云在溧陽縣東北二十五里周回四里高五丈長
塘湖内石上有獸跡
平陵山
圖經云在溧陽縣西北三十五里高三丈周回三里晉
書云永和三年李閎斬韓晃蘇逸于此
鐵冶山
圖經云在溧陽縣西南七十里周回二十里高一百八
十丈輿地志云前代鐵冶山
絳巖山
圖經云在句容縣西南三十里周回二十四里高一百
六十五丈上有龍坑祠壇江南地志云漢丹陽縣北有
赭山其土亦赤因為郡名本名赤山唐天寳六年改名
絳巖山
竹里山
圖經云在句容縣方輿地記云行者以其途傾險號曰
飜山峴鮑昭有行飜車峴詩即此山也
大城山
圖經云周回二十二里高八十二丈南接苻堅山西接
鴈門山北接竹堂山今去城七十里
望祭山
東晉成帝於北郊以白山鍾山配四十四神之數兼祭
之按通典梁武帝省四望座惟鍾山及松江浙江五湖
白石山並存之
白土岡
圖經云北連蔣山其土色白因名之輿地志云同夏縣
西有白土壟即此地按北史隋賀若弼嘗破陳軍於蔣
山之白土岡今蔣山西北有岡壠土色正白乃其地圖
經云在縣東二十二里非是蓋同夏縣在今縣東十五
里而白土岡在同夏之西不應有二十二里之遠也
白楊路
圖經云縣南十二里石山岡之横道是也六朝雜事云
宋袁粲常酌于此忽逢村父便留連笑語人怪而問之
荅曰吾侣偶逢非知音也楊修有詩云殘枝敗葉幾霑
春莫問栽培迹巳陳細雨斜風馬無力蕭蕭滿路更愁
人
千佛嶺
在攝山栖霞寺之側按江摠栖霞寺碑明僧紹居士子
仲璋為臨沂令於西峯石壁與度禪師鑄造無量夀佛
大同二年龕頂放光齊文惠太子豫章文獻王竟陵文
宣始安王及宋江夏王霍姬齊田奐等琢石建像梁臨
川靖惠王復加瑩飾嶺之中道石壁有沈傳師徐鉉張
稚圭王雱題名
謝安墩
在半山報寧寺之後基址尚存謝安與王羲之嘗登此
超然有高世之志李太白將營園其上乃作詩曰晉室
昔横潰永嘉遂南奔沙塵何茫茫龍虎鬭朝昏胡馬風
漢草天驕蹙中原哲匠感頽運雲屏忽飛翻組練照楚
國旌旗連海門西秦百萬衆戈甲如雲屯投鞭可填江
一掃不足論皇運有返正醜虜無遺魂談笑遏横流蒼
生望斯存冶城訪古跡猶有謝安墩憑覽周地險高標
絶人喧想像東山姿緬懷右軍言梧桐識佳樹蕙草留
芳根地古雲物在臺荒禾黍繁我来酌清波于此樹名
園功成拂衣去歸入武陵源王荆公詩云我名公字偶
相同我屋公墩在眼中公去我来墩屬我不應墩姓尚
隨公
桃花塢
在蔣山寳公塔之西北舊有桃花甚盛今不復存
方山埭
建康實錄吴赤烏八年使校尉陳勳發屯田兵于方山
南截淮立埭號方山埭又按南史湖熟縣方山埭高峻
冬月行旅以為難齊明帝使沈瑀修之瑀乃開四洪斷
行客就作三日便辦其埭今去城四十五里
雞鳴埭
建康實錄青溪有橋名募士橋橋西南過溝有埭名雞
鳴埭齊武帝早遊鍾山射雉至此雞始鳴圖經云今在
青溪西南潮溝之上又按南史齊武帝永明中散遊幸
諸苑載宫人從車至内深隠不聞端門鼓漏聲置鍾景
陽樓上應聞鍾聲並早起粧飾帝數幸琅琊城宫人常
從早發至湖北埭雞始鳴故呼為雞鳴埭若爾其埭又
當近北父老傳曰今清化市真武廟側是其處也二埭
恐皆當時所歴姑兩存之
鑄劍坑
圖經云在溧陽縣南八十里石屋山之西舊經云昔吴
王使歐冶子鑄劍于此
射雉場
圖經云在縣東二十里齊東昏侯置射雉場五百所皆
以七寳装翳楊修有詩曰外作禽荒内色荒三千紅粉
日嚴粧潘妃縱有嫣然態不步金蓮到射場
絶地
圖經云在縣南三里古大社西有凶地三畝晉周顗司
馬秀蘇峻皆宅于此悉以禍敗宋王僧綽曰大丈夫當
以正道自居何宅之有凶吉尋為元凶所害楊修有詩
曰四主衣冠今不終高門列戟謾重重由来瘠沃分勞
逸莫道人凶非宅凶
宅舍門第七
孔子巷
輿地志云孔子廟在樂遊苑東隔青溪本聖亭侯所奉
之廟也舊在溪南丹陽郡之東南本東晉所立中廢宋
元嘉十九年詔復孔子廟至齊遷于今處以舊地為浮
圖今名孔子寺亦名孔子巷在城東南五里古長樂橋東
言偃里
史記孔子弟子列傳言偃字子游吴人今不知其里所
在或云在城東二十二里
四學
南史宋文帝元嘉十六年立儒學館于雞籠山命雷次
宗居之因集丹陽何尚之立玄素學著作佐郎何承天
立史學司徒參軍謝玄立文學各聚門徒多就業者江
左風俗於斯美焉
陸機宅
建康實錄云陸機入洛作懷舊居賦云望東城之紆徐
邈吾廬之延佇李太白題王處士水亭云齊朝南苑是
陸機宅其詩云王子躭玄言賢豪多在門好鵝尋道士
愛竹嘯名園樹色老荒苑池光蕩華軒北堂見明月更
憶陸平原掃地青玉簟為余置金樽醉罷欲歸去花枝
宿鳥喧何時復来此再得洗囂煩圖經云在縣南五里
秦淮之側
江令宅
陳尚書令江總宅也建康實錄及楊修詩注云南朝鼎
族多夾青溪江令宅尤占勝地後主嘗幸其宅呼為狎
客劉禹鍚詩云南朝詞臣壮朝客歸来唯見秦淮碧池
臺竹樹三畝餘至今人道江家宅今城東段大夫約之
宅正臨青溪即其地也故王荆公詩云昔時江令宅今
日段侯家此可驗也
沈約宅
南史梁沈約遷尚書令雖名位隆重而居處儉素立宅
東田矚望郊阜嘗為郊居賦以叙其事東田在鍾山之
下也
孫瑒宅
建康實錄陳起兵部尚書孫瑒居處奢豪宅在青溪東
西即江摠宅瑒家庭穿築極林泉之致歌童舞女當世
罕儔
劉子珪宅
南史齊劉瓛字子珪居于檀橋瓦屋數間上皆穿漏永
平七年竟陵王子良表武帝為立館帝以揚烈橋故主
地給之檀橋在今縣東二十五里青龍山之前
朱异宅
南史梁朱异及諸子自潮溝列宅至青溪其中有臺池
玩好每暇日與賓客遊焉
諸葛恪宅
圖經云在縣東二里古元風觀前南接青溪里俗傳云
在今縣東南百餘步面對青溪其東即江令宅也
宋齊邱宅
舊傳在鎮淮橋之北御街之東今南北較務是也其後
又為南唐國子監
杜姥宅
建康實錄晉成帝恭皇后杜氏母裴氏即杜弘治之妻
也裴氏名穆孝武帝封為廣德君初穆渡江宅於南掖
門外時裴氏夀考故呼為杜姥圖經云在舊縣東北三
里舊縣在冶城今天慶觀之東是也其宅未詳所在
烏衣巷
王榭金陵人世以航海為業一日海中失船泛一木登
岸見一翁一嫗皆衣皂引榭至所居乃烏衣國也以女
妻之既久榭思歸復乘雲軒泛海至其家有二燕棲于
梁上榭以手招之即飛来臂上取片紙書小詩繫于燕
尾曰誤到華胥國裡来玉人終日苦憐才雲軒飄出無
消息洒淚臨風幾百回来春燕又飛来榭身上有詩云
昔日相逢冥數合如今睽遠是生離来春縱有相思字
三月天南無鴈飛至今歲竟不至因目榭所居為烏衣
巷劉禹錫有詩曰朱雀橋邊野草花烏衣巷口夕陽斜
舊時王榭堂前燕飛入尋常百姓家(此見摭遺)圖經云在縣
東南四里晉書王導紀瞻宅皆在此巷
乘黃署
輿地志云在東府之西北五輅及朝軍凡駕馬者之所
去縣東北六里
紙官署
輿地志云宋永初中立舊日齊帝于此造銀光紙以賜
王僧虔在縣東一十五里
扶南樂署
建康實錄吴赤烏七年扶南國獻樂人于此置舍以教
宮人在縣北二里
銅螭署
臺城刻漏署西本洛陽之舊物宋平姚秦遷于此魏明
帝為太子時玩以玉手扳刺螭口中因入不出後人常
見白蝘蜓在其中梁元帝移之江陵此物後遂不復見
楊修詩云挈壺傳箭逼天聰鑄出蟠螭巧範同何事腹
中藏怪物人驚蝘蜓氣如虹
錦署
圖經云在縣東南十里宋遷百工于此也楊修詩云人
衣繿縷地衣紅不念家家杼軸空厥篚織文應歲貢更
翻新樣集機工
焚衣街
齊東昏侯自製服為四種冠五彩袍一月中二十餘出
辰出三更歸夜出清晨返梁自襄陽出師廢之焚奢淫
服六十二種於御街中楊修詩云雉頭金縷又珠胎煙
緒香雲晝不開御路傍人皆嘆息逡廵紅焰作青灰
讖記門第八
秦淮石誌
保太中浚秦淮得石誌按其刻有大宋乾德四年凡六
字他字磨滅不可識令諸儒參驗乃輔公祏反江東時
年號太祖受命國號宋改元乾德江左始衰弱豈非威
令將及而符讖先著也
石印
天璽元年歴陽山石文理成字凡二十云楚九州渚吴
九州都揚州士作天子四世治太平始江表傳云歴陽
縣有石山臨水高百丈其三十丈所有七穿駢羅穿中
色黃赤不與本體相似俗相傳謂之石印又云石印封
發天下當太平下有祠屋巫祝言石印神有三郎時歴
陽長表上言石印發皓遣使以太牢祭歴山巫言石印
神三郎說天下方太平使者作高梯上看印文詐以朱
書石作二十字還以啓皓皓大喜曰吴當為九州作都
渚乎從大皇帝逮孤四世矣太平之主非孤復誰重遣
使以印綬拜三郎為王又刻石立銘褒讃靈德以荅休
祥此見吴志注
石室
吴興陽羨山有空石長十餘丈名曰石室在所表為大
瑞皓乃遣司徒董朝太常周處至陽羨縣封禪國山明
年改元天紀大赦以協石文
三斷石
吴後主天册元年掘地得銀長一尺廣三分刻上有年
月字又於吴郡臨平湖邊得一石函中有一小石青白
色長四寸廣二寸刻上作皇帝字于是改元天璽遂立
石紀吴功德按實錄云縣南三十里西接牛頭山丹陽
雲巖東路有大碣石長二丈折為三斷此紀功之碑也
今移在府治中可辨者二百餘字漫滅者五十餘字楊
修詩曰孫吴紀德舊刊碑埋没蟠螭與伏龜惆悵石岡
三斷在至今猶似鼎分時
寳公銅牌記
按高僧傳公諱寳誌宋元嘉中現形于東陽鎮古木鷹
巢中朱氏聞巢中兒啼遂收育之因以朱為姓施宅為
寺公自少出家依於鍾山道林有銅牌記多讖未来事
云有一真人在冀州開口張弓在左邊子子孫孫萬萬
年江南中主名其子曰弘冀吴越錢鏐諸子亦皆連弘
字以應之而國朝宣祖諱乃正當之
潜鶴鼓
臺城端門上二鼓初得于會稽雷門傳是越王舊物擊
之聲聞洛陽後孫恩亂兵擊破中有二鶴冲天而去自
是不復鳴後人呼為潜鶴鼓楊修有詩云端門擊破使
人驚潜鶴雙飛上玉清怪得舊時聲太遠冲天合自九
臯鳴
天水碧
南唐末時前數年宫人挼薔薇水染生帛一夕忘收為
濃露所潰色倍鮮翠因令染坊染必經宿露之號為天
水碧宫中競服之識者以為天水趙之望也
獨足臺
陳末時有一鳥獨足飛上宫城臺上以觜畫地云獨足
上高臺盛草化為灰欲知我家處朱門當水開解者以
為獨足指後主獨行無衆盛草言荒穢隋承火運草得
火而灰及國破隋煬帝館于都水臺所謂上高臺當水
開也楊修詩云鳥跡分明在帝臺管絃聲裡輒書来回
頭一覺風流夢猶得朱門傍水開
靈異門第九
八功德水
蔣山悟真菴後按梅摯亭記梁天監中有胡僧曇隠寓
錫于此山中乏水時有龐眉叟相謂曰予山龍也知師
渴飲措之無難俄而一沼沸成後有西僧繼至云本域
八池巳失其一似竭彼盈此也其泉一清二冷三香四
柔五甘六淨七不饐八蠲疴故名八功德水自梁巳前
嘗取給御厨又按楊修詩注云高僧曇隠遊行于此忽
聞金石絲竹之音俄見清泉一泓瑩徹甘滑有積年疾
者飲之皆愈
誌公鱠殘魚
高僧傳寳誌嘗對梁武帝食鱠帝曰朕不知味二十餘
年師何為爾誌乃吐出小魚鱗尾依然今金陵尚有鱠
殘魚
牝狙觸網
按湘山野錄云南唐李後主獵青龍山一牝狙觸網見
主雨淚稽顙屢指其腹主戒虞人保守之是夕誕二子
還幸大理寺親錄囚繫一大辟婦以孕在獄未幾誕二
子煜感牝狙之事罪止于流其山去城東二十五里
感龍産鯉
昔民有女感黑龍于田野歸而有娠後産鯉魚投于水
中復能變化隨母所出入後成龍而去母亡每春時必
来墳所鄉人懼之因立廟祠焉謂之烏鯉廟在溧水縣
東南二十五里
郗氏化蛇
郗氏梁武帝皇后也崩數月帝常追悼之晝則忽忽不
樂宵乃耿耿不寐居寢殿聞外騷窣(蘇骨切勃窣穴中出也)聲視
之乃見一蟒盤躃上殿睒(式冉切說文云暫視貌)晴呀(香牙切張口貌)口
以向於帝帝大驚駭無所逃遁不得已蹶然而起謂蛇
曰朕宫殿嚴警非爾蛇類所生之處必其妖孽欲祟朕
邪蛇為人語啓帝曰蟒則昔之郗氏也妾以生存嫉妬
六宫其性慘毒怒一發則火熾矢射損物害人死以是
罪謫為蟒耳無飲食可實口無窟穴可庇身饑窘困迫
力不自勝又鱗甲有蟲唼(子合切)嚙(五狡切)肌肉痛苦甚劇
若加錐刀焉蟒非常蛇亦復變化而至不以皇居深重
為阻耳感帝平昔眷妾之厚故託醜形骸陳露于帝祈
一功德以見拯拔也帝聞之嗚呼感激既而求蟒遂不
復見帝明日大集沙門於殿庭宣其由問善之最以贖
其苦誌公對曰非禮佛懺滌悃欵不可帝乃然其言搜
索佛經錄其名號兼親抒睿思灑聖翰撰悔文共成十
卷皆採摭佛語削去閑詞為其懺禮又一日聞宫室内
異香馥郁良久轉美初不知所来帝因仰視乃見一天
人容儀端麗謂帝曰此則蟒後身也蒙帝功德巳得生
忉利今呈本身以為明驗也慇懃致謝言訖而去此見
梁武懺序
燕雀湖
輿地志云走馬橋見有燕雀湖窮神秘苑曰梁昭明太
子在東宫有一琉璃盌紫玉杯皆武帝所賜也既薨詔
置梓宫後更葬開墳為閹人攜入大航乃有燕雀數萬
擊之因為有司所縛乃獲二寳器帝聞而驚異詔以賜
太孫封墳之際復有燕雀數萬銜土以增其上墳側今
有湖後人因名燕雀湖楊修有詩曰平湖岸側見高墳
萬土銜来燕雀羣鑑面無波天一色此中文藻似儲君
在城東四里下入青溪
新洲
南史宋武帝伐荻新洲見大蛇長數丈射之傷明日復至
洲裡聞有杵臼聲往覘之童子數人皆新衣于樁中𢷬
藥問其故荅曰王為劉寄奴所射合散傅之帝曰王神
何不殺之荅曰寄奴王者不可殺帝叱之皆散收藥而
反今薛家洲蓋其地也屬金陵鄊去城北四十里
生人葠
南史梁阮孝緒字士宗母王氏有疾合藥須得生人葠
舊傳鍾山所出孝緒躬歴幽險累日不逢忽一鹿前行
隨後至一所遂滅就視其處果獲此草今山中不復有
之
木醴
建康實錄陳後主禎明二年初覆舟山及松栢林冬月
出木醴後主以為甘露之瑞俗呼為雀餳今廢也
神仙門第十
茅君山
茅濛字初成華陽人也隠華山修道秦始皇三十一年
白日上昇是時先有民謠曰神仙得者茅初成駕龍上
昇入太清時下玄洲戲赤城繼世而往在我盈始皇聞
之問故老曰此仙謠也於是有尋仙之意濛之元孫盈
得道于金陵句曲山上昇為東嶽上卿司命真君太元
真人居赤城時来句曲郡人改句曲為茅君山(事見摭遺)圖
經云漢時有三茅君各乘一白鶴来居其上故號為三
茅君世傳茅盈茅固茅震皆濛之後也山在句容縣東
南四十五里(華山華陽皆在句容縣)荆公有詩云一峯高出衆山
巔疑隔塵沙道里千俯視煙雲来不極仰攀蘿蔦去無
前人間巳換嘉平帝地下誰通句曲天陳迹是非分草
莽紛紛流俗尚神仙
仙人臺
幕府山之西有石棋盤說者云舊有仙人對奕于此故
徐君平幕府山詩云仙去棋枰草自繁即此地也去城
北二十五里
尋仙觀
梁時造也與芝山鷰洞相鄰上有石壇舊經云昔茅君
行道之所唐垂拱五年道士宋文幹因石琢像重修壇
焉在溧水縣東南六十里
太虚觀
舊經云東晉時李盤白遇仙於此修道白日上昇山頂
有會仙亭唐開元五年建大中祥符元年九月奉敇改
今額在溧陽縣西南四十里盤白山下初名招仙觀
華陽洞
舊經云即第八金壇大洞天也唐改為太平觀在句容
縣東南四十里茅山之側
華陽宫
舊經云張真人煉丹之所也梁朝陶隠居立為華陽上
館唐天寳七年改今額
鷰洞宫
舊經云梁普通三年晉陵縣女子錢妙真幼年于此修
行誦黃庭經積功三十年道成佩白練飛入洞中有石
室醮壇存焉天寳七年奉敕于錢真人昇仙之所建宫
度女道士洞在宫東一百餘步
太平觀
梁書云陶弘景讀書萬餘卷善琴棋為諸王侍讀永明
十年脱朝服掛神武門上表辭祿詔許之於是止于句
容之句曲山曰此是第八洞宫之名金壇華陽之天乃
立館自號華陽陶隠居唐貞觀九年為昇真先生改為
太平觀
青玄觀
舊經云本吴朝葛仙公宅也梁天監七年建有一丹井
在祠宇前去句容縣西南三百餘步
洞玄觀
輿地志云赤烏二年吴大帝為仙公葛玄造玄後白日
上昇山上至今猶有壇宇楊修有詩曰葛玄功行滿三
千白日驂鸞上碧天留得舊時壇宇在後人方信有神
仙觀在方山下去城四十五里
仙杏山
舊經云絶頂有杏林及仙人脚跡因以名之又有仙壇
石井故一名仙壇石山唐垂拱五年重修壇三所并石
井聖歴二年縣令岑仲琢石為像設香燈供祀之下有
清泉流入丹陽湖在溧水縣東南四十三里
白都山
昔白仲都常於此學道白日上昇因以為名楊修詩云
駕鶴驂鸞自古聞策名仙籍是真君天邊舊迹無尋處
滿目青山空白雲在城南八里西臨大江
石城洞
石頭城西嶺下南臨大江有洞宛然按真語云此小有
洞之南門也
道士塢
蔣山明慶寺前乃陳宣帝禮元靖先生臧兢處今在寳
公塔之東
静壇
舊經云宋侍中周捨立與道士塢相對帝問曰其壇如
何對曰風不鳴條雲無膚寸鹿巾黃帔其數甚多白簡
朱衣其来罕至因名曰静壇今按道士塢在蔣山古明
慶寺前與八功德水相近則静壇當在其處
春磵
鍾山宋興寺東梁處士劉許字彦度隠居之所楊修詩
云手拖葛屨坐蔾牀竹樹蕭然一水傍枕上白雲船下
月卜鄰東磵勝東岡
玉晨觀
句容縣東南四十五里句曲洞北門之側舊經本晉許
長史宅也昔高辛時展上公秦時巴陵侯後漢時杜廣
平並於此學道得仙梁武帝天監十三年陶弘景奏請
立為朱陽館唐貞觀中為紫微國師王先生改為華陽
宫天寳七年為玄靖先生改紫陽觀前有郭真人養龍
池醮壇丹井俱在大中祥符中奉勅改今額
寺院門第十一
吴建初寺
輿地志云吴赤烏十年沙門僧會自西竺来傳佛法吴
大帝作寺自此起楊修有詩曰僧會西来始布金常聞
鐘磬伴潮音江南古寺知多少此寺獨應年最深舊傳
在城南二百餘步
同泰寺
梁武帝改年號大同起同泰寺在臺城内窮竭帑藏造
大佛閣七層為火所焚梁帝捨身施財以祈佛福自大
通以後無年不幸同泰寺設四部無遮大會俄而侯景
兵起陷城遂以虚器進膳自庚辰至丙戌七日不食而
崩楊修詩曰佛事莊嚴國力疲照天金碧倚欄危沈檀
爐上煙雲合恰似當年煨燼時
蔣山太平興國禪寺
梁武帝天監十三年以錢二十萬易定林寺前岡獨龍
阜以葬誌公永定公主以湯沐之資造浮圖五級於其
上十四年即塔前建開善寺今寺即其地也唐乾符中
改為寳公院南唐昇元中徐德裕重修開寳三年後主
改為開善道場太平興國五年改賜今額慶歴二年府
尹葉龍圖清臣奏請為十方禪院按高僧傳及寳公實
錄公諱寳誌宋元嘉中現於東陽郡古木鷹巢中朱氏
婦聞巢中兒啼遂收育之因以朱為姓乃施宅為寺焉
公自少出家依于鍾山道林寺常持一錫杖杖懸刀尺
及鏡拂之類由是知名齊梁間死而將葬梁武帝命陸
倕製銘葬已賜玻瓈珠以飾塔表南唐保大七年加號
妙覺塔名應世本朝太平興國七年舒民柯萼遇老僧
往萬歲山指古松下掘之得石篆乃寳公記聖祚綿遠
之文於是遣使致謝諡曰寳公妙覺治平初更諡道林
真覺大師按建康實錄開善寺有誌公履唐神龍初鄭
克俊取之以歸長安今洗鉢池尚在塔西二里法雲寺
基方池是也寺西有曰道光泉以僧道光穿斸(竹足切斫也)
得名曰宋熙泉以近宋熙寺基之側有八功德水在寺
東悟真菴之後一云泉在寺北高峯絶頂寺東山巔有
定心石下臨峭壁寺西百餘步有白蓮菴菴前有白蓮
池乃策禪師退居之所寺後向東有塔曰婁約即慧約
婁禪師之塔高僧傳曰葬于獨龍山寳公之左是也舊
有寳公及婁約塔碑梁王筠撰文今不復存楊次公詩
曰今古忙忙利祿間幾人能此叩松關猿驚鶴怨不知
處虎踞龍盤空見山芳草路隨流水遠老僧心共白雲
閒淮南舊隠抛離久一誦移文一愧顔荆公詩巳見鍾
阜下
半山報寧禪寺
王荆公故宅也其地名白塘舊以地卑積水為患自荆
公卜居乃鑿渠決水以通城河元豐七年公以病聞神
廟遣國醫診視既愈乃請以宅為寺因賜額報寧禪寺
寺後有謝安墩其西有土山曰培塿乃荆公決渠積土
之地由城東門至蔣山此半道也故今亦名半山寺陳
軒金陵集載荆公半山詩凡十五首寺中有寳禪師語
錄序王斿撰米芾書
清涼廣惠禪寺
偽吴順義中徐温建為興教寺南唐昇元初改石頭清
涼禪寺後主復改清涼大道場本朝太平興國五年閏
三月改為今額舊傳嘗為李氏避暑宫寺中有德慶堂
今法堂前舊基是也後主嘗留宿寺中故其詩有未能
歸去宿龍宫之句德慶堂名乃後主親書祭悟空禪師
乃後主自為文碑刻今見在舊有李氏宫人親寫藏經
及本朝所賜御書今皆不存唐温庭筠清涼寺詩曰詩
閣小窗藏雪嶺禪堂秋水接藍溪東坡先生捨彌陀畫
像于寺中其詩曰問禪不契前三語施佛空留丈六身
蓋謂此也楊次公題清涼寺翠微亭詩曰君勿愛清涼
清涼如火如沸湯君勿惡炎熱炎熱如冰如積雪勿愛
亦勿惡未是逍遥處君不見海會山前一條路一車来
一車去今古轉轅何日住落花時節雨初晴黃鶯枝上
分明語又因舟次秦淮寄清涼老曰雲居一衆舟次秦
淮忽爾狂風動地白浪滔天致此片帆難以寸進又恐
是石頭老子把定要津不肯放過今者食時巳及香積
未充更不敢遣化菩薩去午煩若是靈利人必巳會得
了也時王荆公在清涼寺見之云清涼應是推辭不得
昇元寺(亦名瓦棺寺)
昇元寺即瓦棺寺也在城西隅瞰江面後踞崇岡最為
古跡累經兵火略無彷彿李主時昇元閣猶在乃梁朝
故物高二百四十尺太白詩所謂日月隠檐楹是也(此見)
(雜說)今西南隅戒壇乃是故基南唐將歸我宋數年前昇
元寺殿基掘得石記乃詩讖其辭曰若問江南事江南
事不憑抱雞昇寳位(謂李煜丁酉年生也)走犬出金陵(謂王師甲戌渡江也)
子建居南極(曹彬列桷城南乃子建也)安仁秉夜燈(謂潘美恐有伏兵命縱火也)
東陵驕小女騎虎渡河冰(錢俶以戊寅年入朝盡獻浙西之地騎虎之謂也)瓦棺寺
之名起自西晉長興年中長沙城阿陸地生青蓮兩朵
民間聞之官司掘得一瓦棺開見一僧形貌儼然其花
從舌根頂顱生出詢及父老曰昔有一僧不說姓名平
生誦法華經萬餘部臨死遺言曰以瓦棺葬之此地所
司具奏朝廷乃賜建蓮花寺五代兵火焚之李太白登
瓦棺閣極眺金陵城云鍾山對北戶淮水入南榮漫漫
雨花落嘈嘈天樂鳴兩廊振法鼓四角吟風筝香出霄
漢上仰攀日月行山空霸氣滅地古寒隂生寥廓雲漢
晚蒼茫宫觀平門餘閶闔寺樓識鳳凰名雷作百山動
神扶萬栱傾靈光何足貴長此鎮吳京
大愛敬寺
梁武帝普通元年造在蔣山之北高峯上唐乾符間重
修廣明元年改為廣明愛敬禪院南唐改廣孝禪院本
朝開寳七年移額入城中今夀寧寺是也李建勳愛敬
寺詩其略云雲散經窗濕山晴石路香
法寳寺(亦名臺城寺)
梁同泰寺基之半也建康實錄梁武帝大通元年創同
泰寺寺處宫後别開一門名大通門(對寺之南門取反語以協同泰為名)
(也)帝晨夕講議多遊此門偽吴順義二年置為臺城千
福院本朝改賜今額寺前有醜石四各高丈餘俗呼為
三品石政和間取歸京師其寺今在城北
法光寺(今名鹿苑寺)
即梁之蕭帝寺舊傳天監十三年造元絳寺記云不知
從昔之名故後人以帝氏目之南唐保大間重建後主
易名曰法光寺有子隠堂郗氏窟今隸祥鸞坊本朝敕
改鹿苑寺
棲霞禪寺
攝山齊明僧紹故宅也按棲霞寺江摠碑云齊居士平
原明僧紹宋泰始中遊此山乃刊木結茅二十許年有
法度禪師與僧紹甚善僧紹遂捨宅成此寺蓋齊永明
七年正月三日也唐高宗嘗建寺碑并書寺額武宗會
昌中廢宣宗大中五年重建本朝太平興國五年改為
普雲寺景德五年改賜景德棲霞禪寺寺有舍利塔乃
隋文帝葬舍利處南唐高越林仁肇建塔徐鉉書額曰
妙因寺左有千佛嶺乃明僧紹子仲璋創造齊文惠太
子同僧琢梁臨川靖惠王采飾寺後有天開巖碧蘚亭
白雲菴迎賢石醒石中峯澗石房白雲泉亦名品外泉
寺前有明僧紹高越墓菩提王廟菩提王即攝山靳神
也廟舊居山前今移置寺左仁廟朝嘗賜金寳方牌熙
寧間取寄華藏寺中石佛額有玻瓈珠後墜地因置閣
盛之大觀中為權要取去米芾嘗作詩紀其事寺今有
唐高宗陳尚書令江摠碑沈傳師齊䟽及沈傳師徐鉉
題名按陳軒金陵集劉長卿顧况李紳皮日休韓熙載
徐鉉徐鍇柳琰權德輿皆有詩德輿詩其略云縈紆松
路深繚繞雲山曲重樓回木杪古像鑿巖腹皆寺中景
也今去城四十五里
祈澤寺
寺記云宋少帝景平元年建去府城二十里梁朝置龍
堂有初法師者来結茅菴於山下日夜誦法華經有一
女郎来聽移時方去師訝之因問其住止女曰兒東海
龍女遊江淮間聞師誦經来聽之師曰此山乏水汝能
神變為我開一泉可乎女曰此固易事容兒歸白父言
訖不見數日後忽作風雷良久有清泉涌于座中南唐
保大中以久旱祈雨于舊寺基信宿而雨作自後以為
祈禱之所本朝治平改賜祈澤治平寺許堅嘗有二詩
其後王荆公題云高人遺跡空佳句誰識旌陽後世孫
鐵索寺
本東晉尼寺也尚書仲杲女見釋書有比丘尼問講師
師曰女子削髮出家為比丘尼後因鐵索羅國尼至遂
就此建寺尼以鐵索羅為名中國尼自此始
明慶寺
蔣山上明慶寺後别有小嶺碧石青林幽邃如畫世人
呼為屏風嶺有高僧隠于此忽聞絲竹之音俄而有清
泉一派瑩徹甘滑有積年疾者服之愈梁巳前嘗取給
御厨水俗呼為八功德水楊修有詩云翠壁如屏旱不
枯一泓甘滑飲醍醐高僧到此聞絲竹還有金鱗對躍
無
佛窟寺
城南二十里牛頭山下有深坑言是辟支佛窟寺記本
沙門道慶禪房梁天監中司空徐慶造寺因名曰佛窟
楊修有詩云曩事何人為證明白雲深鎻翠微坑巳聞
過去辟支佛未見如来彌勒生
普濟寺(舊名頭陀寺)
梁頭陀寺也建康實錄梁武帝大同元年置頭陀寺記
舍人石興造寺在蔣山頂第一峯後移置山下本朝治
平中改賜今額殿後有應潮井其水與江潮相應及有
梁昭明太子讀書臺在其西即普通元年所置大愛敬
寺基也
淨妙寺(舊名齊安寺)
南唐昇元中建額曰齊安本朝政和五年正月改賜淨
妙舊臨官路今移置高隴面秦淮王荆公齊安寺詩刻
云日静山如染風暄草欲薰梅殘數點雪麥漲一溪雲
去城四里
寳林寺
舊經云本同行寺梁天監中武帝與寳公同遊此山見
林巒殊勝命建精藍因以同行為額亦名聖遊寺唐會
昌中廢偽吴太和中復建後改為秀峯院南唐保大九
年重修本朝嘉祐中改賜今額有琪樹在法堂前梅摰
詩其略云影借金田潤香隨璧月流遠疑元帝植近想
誌公遊建炎間樹為兵火所焚今寺屬寳林山
寳乘院(亦名草堂)
齊草堂寺也寺乃齊周顒隠居之所顒後出仕孔稚圭
作北山移文以譏之高僧傳云時有釋慧約姓婁少達
妙理顒素所欽服乃于鍾山舊館造草堂寺以居之今
寺左乃婁約置臺講經文之地寺後即顒舊居也王荆
公草堂寺詩云周顒宅作阿蘭若婁約身歸窣堵坡唐
會昌中寺廢本朝復建治平間改賜今額隸鍾山鄉去
城十一里
聖湯延祥寺
隸湯山下舊有湯泉十所今存者六唐德宗時韓晉公
滉為淛江觀察使滉小女有惡疾浴於湯應時而愈乃
以女妝奩建精舍于湯山之右且求僧以主寺事時得
竹林寺一市蠱毒藥僧遠近賴之多獲全濟故其藥至
今以温湯為名按唐書滉觀察淛江在貞元以前寺之
建當在建中興元間而圖經乃云咸通十二年韓公置
精刹咸通蓋懿宗年號是時晉公巳亡也
景德寺
偽吴始名崇孝寺本朝景德中改賜今額建炎元年以
其地改充太廟今隸嘉瑞坊
長干寺(今名天禧寺)
丹陽記大長干寺道西有張子布宅在淮水南對瓦棺
寺南張侯橋也長干是秣陵縣東里巷名江東謂山隴
之間曰干建康南五里有山岡其間平地庶民雜居有
大長干小長干東長干並是地名小長干在瓦棺寺南
巷西頭出大江梁初起長干寺按塔記在秣陵縣東今
天禧寺乃大長干也(昔有并州胡薩訶死經七日更生云見觀音教曰洛下丹陽會稽有)
(阿育王塔可悉禮拜之)荆公有詩云梵館清閒側布金小塘回曲
翠文深柳條不似千絲直荷葉相依萬蓋隂淡淡岑雲
相上下翩翩沙鳥自浮沈羈人樂此忘歸意忍向西風
學舊吟
能仁寺
南唐古寺基也保大年中昇州特進守司徒致仕鍾山
公李建勲嘗捨莊田入寺後廢本朝撥賜地基起興慈
禪院咸平初李建勳女潤州本起寺住持臨壇精律大
德尼進暉申明乞以故父李相公舊所施莊田入興慈
寺至今供常住也咸平後改承天寺崇寧間又改天下
承天為能仁寺真宗皇帝賜昇州法主圓覺大師賜紫
德明七言二韻詩一首詩曰精勤演律達真風釋子南
禪道少同(南中多長老禪僧)奥旨筌蹄悟佛理慧燈廣布九圍
中(真蹟今藏本寺)
廟宇門第十二
吴大帝廟
隸府城西門外今廟庭即當時舊宫唐大中初邑人台
州永寧簿周知業以家貲重修建炎間兵火廢毁其地
在石頭城清涼寺之西今去府七里楊修有詩云古木
隂森廟巋然龍蟠虎踞舊山川當時鼎足一場夢空裡
旋風飛紙錢
蔣帝廟
帝即後漢秣陵尉蔣子文金陵圖經云漢末子文為秣
陵尉逐盗鍾山傷額而死嘗自謂骨貴死當為神及吴
大帝遷都建鄴子文乘白馬執白羽扇見形故吏白吴
帝為立廟不爾百姓大疫權猶未信翼日復見于路云
當令飛蠱入人耳後如其言帝乃立廟于鍾山封子文
為蔣侯權避祖諱因改鍾山曰蔣山晉蘇峻之難鍾山
神同蔣侯為助且曰蘇峻為逆當共誅鋤之後果斬峻
按杜佑通典宋高帝永初二年普禁淫祀自蔣子文祠
以下皆絶孝建初修復加蔣侯爵位至相國大都督中
外諸軍事明帝初四方兵起求救於神遂封為蔣王齊
永明中崔慧景之難迎神還臺以求福助事平授以帝
位又按南史梁武帝天監六年旱甚詔祈蔣神求雨十
旬不降帝命載荻焚其廟當神上俄有雲如繖倏忽驟
雨如瀉臺中宫殿振動帝懼馳詔追停少時乃静自此
帝益畏信是時魏軍圍鍾離蔣帝神報敕必許扶助既
而無雨水長遂挫敵人凱旋之後廟中人馬脚盡泥濕
當時目覩焉齊既封以帝號於是以廟門為靈光之門
中門為興善之門外殿曰帝山内殿曰神居西閣有佛
殿名靈鷲東閣即子文所居也南唐追諡曰莊武帝更
修廟宇開寳八年焚毁雍熙四年邑人張革于舊基重
建景祐二年知府陳待制執中復增修之朝廷賜廟額
曰惠烈政和八年本縣復加修飾有南唐及景祐政和
廟記可攷今隸蔣山之北去城二十里
晉元帝廟
舊在卞將軍廟側今移在嘉瑞坊城隍廟之左
武烈帝廟
舊經云隋司徒陳杲仁有戰功唐封忠烈公偽册武烈
帝本廟在江夏
楚平王廟
吴越春秋云楚平王都于固城廟今在溧水縣南九十
里昔周成王封熊繹子男之田于蠻荆之地至莊王時
賜姓為芈(音敉楚姓)氏至靈王立與敵日尋干戈邊鄙不寧
時吴軍失利乃陷瀨渚至平王用佞臣之言殺太傅伍
奢并其子尚子胥奔吴吴用之破楚而入郢此廟即平
王之舊址也唐廣明元年重修
晉謝將軍廟
即晉謝玄也咸通九年置開寳四年重修在府城西南
三里
晉卞忠正廟
晉尚書令贈侍中驃騎將軍卞壼諡忠正蘇峻之亂與
其二子力戰死之葬吴冶城今天慶觀乃其地也後七
十餘年盜發其墓尸僵如生鬢髮蒼然瓜甲穿手背安
帝賜錢十萬封之入梁復毁武帝又加修治李氏有江
南建中正亭于其墓穿地得斷碑公名存焉徐鍇實為
之識本朝慶歴中知府事龍圖閣直學士葉公清臣又
封墓刻石表之改亭名曰忠孝取其母之言曰父為忠
臣子為孝子也又五十年左丞葉公夢得来守是邦即
亭為堂圖公像列之常祀春秋祠焉乃為之記
晉隂山廟
在縣南向西十二里舊經云建武中丞相王導於岡阜
間隠約見數十步騎駐立于壠上導怪之使人致問俄
失其所夜見夢于導曰我乃隂山神也昨隨帝渡江寓
泊于晨見之所卿為我置祠當福晉祚導乃以其事聞
上置廟于此仍名其岡為隂山楊修詩曰爐香煙斷暮
雲凝隂德山高衆所稱開府琅邪舊蒙福龍飛一馬至
中興
梁祈澤夫人廟
梁置今隸祈澤寺之側舊經云有初法師者嘗講法華
經于山中有女郎来聽初問之荅曰兒東海龍王女也
師告以山中乏水後數日忽聞風雨㬥作向曉有泉出
于座下後遂為水旱祈禱之所因號祈澤夫人紹興元
年旱禱有應本府狀其事于朝且言已有祈澤夫人之
號因賜廟額曰嘉惠今去城二十三里
青溪夫人廟
按輿地志青溪岸側有神祠世謂青溪姑南朝甚有靈
驗嘗見形于人祠今與上水閘相近說者云隋平陳斬
張麗華孔貴妃於青溪柵下今祠像有三婦人乃青溪
姑與二妃也
潘真君廟
舊經云昔潘氏兄弟三人於此山中得道化白鶴冲天
後人思而立廟在溧陽縣東南六十里三鶴山下
茅君白鶴廟
茅山白鶴廟記云此廟即祠三茅君之所也霓旌屢降
鶴駕時逢茅君分理于赤城玉洞每年以十二月二日
駕白鶴于此會諸真君故名焉在句容縣東南三里
荆將軍廟
舊經云荆軻廟也烈士傳曰昔左伯桃羊角哀往楚併粮
于梁山左伯桃死而角哀達乃厚葬伯桃于梁山下一
夕角哀夢伯桃告曰幸感所葬柰何與荆將軍墓相鄰
每地下與吾戰為之困迫今年九月十五日將大戰至
時望子借兵馬于塚上呌噪相助角哀覺而悲之如期
而往曰今在冢上安知我友地下之勝負乃命開棺自
刎而死報併粮之義也廟在溧水縣南四十五里
茅司徒廟
按稽神錄云浙西僧德林少時遊舒州路見一夫荷鋤
治方丈之地左右數十里不見居人問之對曰頃時自
舒之桐城至此㬥得痁疾不能去因卧草中及稍醒已
昏矣四望無人惟虎豹吼呌自分必死俄有一人部從
如大將至此下馬良久召二卒曰善守此人明日送到
桐城縣下遂上馬去倏忽不見惟二卒在焉某即強起
問之荅曰此茅將軍也常夜出獵虎憂汝被傷故使護
汝更欲問即日已出矣不復見二人即起而行意甚輕
徤至桐城頃之疾愈以所見處立祠祀之德林止舒州
十年及廻則村落皆立茅將軍廟今俗呼茅司徒在溧
陽縣東門外一里
菩提王廟
神即楚大夫靳尚也今在攝山按神錄楚靳神居臨沂
縣舊經云齊永明初有法度禪師講經于攝山嘗患山
路磽确僧徒疲於往来神為平治之法度因為受菩提
戒立祠于彼故世號菩提王江揔棲霞寺碑云梁大同元
年二月神又見形著菩提巾披袈裟容止甚都来入禪
堂請寺衆說法廟舊在山前今移置棲霞寺門之右
二判官廟
舊經云本延祚院土地神唐會昌中寺廢景福二年神
託夢于里人曰我二判官也久為延祚寺伽藍今巳遷
次于寺外可為我置祠當福於爾既而夜見火光連天
人即潜于光所窺見炬篲熒熒焉因就其地建廟祀之
在府西門裡
楚靳尚廟
攝山記云楚靳尚以䜛殺屈原為天所譴作一大蟒穴
在山後人為之立廟楊修有詩云汨羅魚腹葬靈均競
渡如飛不救人天意明知䜛口毒果遭天譴作蛇身
五龍堂
府城西門外古太一觀基也南唐保大八年改為舞雩
祠十三年有玄光尊像乘一木自江中流汎及岸而止
道衆迎接入堂供事之徐鍇嘗作記述其事
興德王廟
偽吴天祚二年李先主昇夢中見其神因立廟祀今廢
其地在鍾山蔣帝廟之北去城十三里
炳靈公廟
偽唐昇元中置按五代史後唐長興四年封東嶽三郎
為威雄將軍大中祥符元年奉敕封炳靈公廟在府城
新橋之西
張僕射廟
舊經云唐天祐中有清河張司徒者營建金陵百姓懷
而祀之今呼張僕射廟廟之北相去四里有南唐張懿
公墓道或云僕射即懿公也名君詠字德之嘗為特進
太子太傅初不曾任司徒其說未詳今在府城西門外
十里
墳陵門第十三
吴大帝陵
吴志神鳳元年大帝崩葬蔣陵按樂史寰宇記在縣東
北蔣山八里丹陽記云蔣陵因山為名輿地志曰九日
臺當孫陵曲折之傍故名蔣陵亭蘇峻之亂王師敗績
于西陵即此地也今蔣廟相對向西有曰孫陵岡是為
蔣陵
吴步夫人陵
吴志赤烏元年追拜夫人步氏為皇后後合葬蔣陵今
蔣廟西南有孫陵岡上有步夫人墩墩之側有夫人塚
乃其地也
吴宣明太子墳
吴志孫權皇太子登諡宣明太子初葬句容後三年移
葬鍾山西蔣陵
吴甘寧墓
伏滔記吴將甘寧墓在直瀆之下俗云墓有王氣孫皓
惡之鑿其後為直瀆温庭筠過吴主陵詩其略云虚聞
直瀆三十里青蓋何曾到洛陽蓋譏之也
吴葛仙公墓
吴太極左仙翁葛玄墓在句容縣西南一里郡國志云
句曲有葛玄塚
晉元帝陵
建康實錄晉元帝永昌元年春葬建平陵在雞籠山之
陽不起墳
晉明帝陵
建康實錄晉明帝大寧三年葬武平陵在雞籠山之陽不
起墳
晉成帝陵
建康實錄晉成帝咸康八年葬興平陵在雞籠山之陽
與元帝同處不起墳
晉康帝陵
建康實錄晉康帝建元三年葬崇平陵隸鍾山之陽不
起墳
晉穆帝陵
建康實錄晉穆帝昇平五年葬永平陵隸幕府山之陽
起墳今幕府山前近西里俗相傳有穆天子墳即其地
也
晉哀帝陵
建康實錄晉哀帝興寧三年葬安平陵隸雞籠山之陽
不起墳
晉簡文帝墳
建康實錄晉簡文帝咸安二年葬高平陵在鍾山之陽
不起墳
晉孝武帝墳
建康實錄晉孝武帝太元二十一年葬隆平陵在鍾山
之陽不起墳
晉安帝陵
建康實錄晉安帝義熙十四年崩明年葬休平陵在鍾
山之陽不起墳
晉恭帝陵
建康實錄晉恭帝元熙二年葬沖平陵在鍾山之陽安
帝同處不起墳按東晉十一帝元明成哀四陵在雞
籠山之陽簡文武安恭五陵在鍾山之陽並不起墳今
不復可辨惟穆帝一陵在幕府山起墳
晉山簡墓
建康實錄晉永嘉六年征南將軍荆州刺史山簡卒歸
葬建康真武湖南覆舟山之陽輿地志云山簡墓在樂
遊苑内
晉温嶠墓
建康實錄晉温嶠初葬豫章朝廷追思之乃為造大墓
遷葬元明陵北幕府山之陽按晉書嶠拜驃騎將軍開
府儀同三司散騎常侍封始安郡公初葬豫章後朝廷
追嶠勲德將為造大墓於元明二帝陵之北陶侃上表
願停移葬詔從之其後嶠妻何氏卒子放之便載喪還
詔葬建平陵北即是嶠妻何氏墓非嶠墓也
晉郭璞墓
真武湖中有大墩里俗相傳曰郭璞墓按晉王敦加荆
州牧敦將舉兵使璞筮璞曰無成敦怒收璞斬之當時
或歸葬于此
晉竺使君墓
隸金陵鄉張陣湖墓前有二碑以晉書參考之乃寧朔
將軍竺瑶嘗為桓温部將太和五年破袁瑾于武丘
宋武帝陵
建康實錄宋高祖永初三年葬初寧陵隸丹陽建康縣
蔣山圖經云在縣東北二十里政和間有人于蔣廟側
得一石柱題云初寧陵西北隅以此考之其墳當去蔣
廟不遠
宋文帝陵
建康實錄宋文帝元嘉三十年葬長寧陵圖經云隸縣
東北二十五里與武帝陵相近今未詳所在
宋文帝袁后陵
南史宋元嘉十七年葬先皇后袁氏于長寧陵長寧即
文帝陵也
宋明宣沈太后陵
南史宋明宣沈太后為文帝美人生明帝元嘉三十年
葬建康之幕府山今寳林寺西南有墳壠相傳為國婆
墳疑即沈后所葬之地
宋明帝陵
建康實錄宋明帝泰豫元年葬高寧陵隸臨沂縣幕府
山西與王導墳相近今山前有墳壠晉穆帝陵在山南
或以西為明帝之墓
大司徒甄邯墓
圖經云在縣北七里後湖之側按南史宋張永嘗開真
武湖遇古冢冢上得一銅斗有柄文帝以訪朝士何承
天曰此斗王莽三公亡皆賜之一在冢外一在冢内時
三台居江左者惟甄邯此必邯之墓及啓冡又得一斗
復有一石銘云大司徒甄邯之墓今未詳所在
宋謝濤墓
按土山淨名寺新得古碑云宋散騎常侍謝濤元嘉十
七年葬于揚州丹陽郡建康縣東鄉土山里
宋謝濤夫人王氏墓
夫人琅琊王氏大明七年合祔于土山里謝濤之墓有
古碑可考夫人之祖曰獻之父曰静之
冥漠君墓
宋書云元嘉七年彭城王義康修東府城城塹中得古
塚為之改葬使法曹參軍謝惠連為祭文其略云東府
掘城北塹入丈餘得古塚上無封域不用甎甓銘志不
存世代不可得而知也公命城者改埋東岡祭之以豚
酒既不知其名字遠近故假為之號曰冥漠君云爾
齊明欽劉皇后墓
南史齊明欽劉皇后高帝為明帝納之永明七年葬江
乘縣張山今隸淳化鎮之北
齊獻武公墓
在栖霞寺側有碑額云齊故侍中尚書令丞相巴東獻
武公之墓
齊明僧紹墓
隸攝山栖霞寺前明隠君僧紹舊居攝山後葬此今去
城四十五里
梁吴平忠侯墓
南史梁吴平忠侯蕭景字子照諡曰忠墓在花林之北
有石麒麟二石柱一題云梁故侍中撫將軍開府儀
同三司吴平忠侯蕭公之神道今去城三十五里
梁始興王墓
南史梁始興王蕭憺諡曰忠武墓在清風鄉黃城村有
石麒麟四及神道碑云梁故侍中司徒驃騎將軍始興
忠武王之碑今去城三十七里
梁安成王墓
南史梁安成王蕭秀字彦達諡曰康墓在甘家巷有石
麒麟二石柱一及神道碑二題云梁故散騎常侍司空
安成康王之神道南史稱佐史夏侯亶等表立碑誌王
僧孺陸倕劉孝綽裴子野各製其文欲擇而用之咸稱
實錄遂四碑並建今所存者二其一巳磨滅其一字畫
猶可讀乃彭城劉孝綽文也去城三十八里
梁臨川王墓
南史梁臨川王蕭宏字宣達諡曰靖惠墓在北城鄉有
石柱碑二題云梁故史黃鉞侍中大將軍揚州牧臨川
靖惠王之神道去城三十里
梁建安侯墓
南史梁建安侯蕭正立諡曰敏墓在淳化鎮西宋野石
柱塘有石柱二題云梁故侍中左衛將軍建安敏侯之
神道去城三十五里
陳高祖陵
建康實錄陳高祖永定三年葬高安陵隸縣東南古彭
城驛側今縣東崇禮鄉地名陵里有曰天子林其地有
石麒麟二里俗相傳即陳高祖墓也去城二十五里
陳文帝陵
建康實錄陳文帝天康元年葬永寧陵隸縣東北陵山
之南今鴈門山之北
左伯桃墓
烈士傳曰左伯桃羊角哀燕人也二人為友同時遊學
聞楚王待士乃同入楚至梁山值雨雪糧少伯桃乃併
糧與角哀令往事楚自入于空樹中餓死角哀至楚為
上大夫乃告楚王備禮葬左伯桃于此唐大歷六年魯
公顔真卿經此以詩弔之書於莆塘在溧水縣南四十
三里
雙女墓
雙女墳記曰有雞林人崔致遠者唐乾符中補溧水尉
嘗憩于招賢館前岡有塚號曰雙女墳詢其事迹莫有
知者因為詩以弔之是夜感二女至稱謝曰兒本宣城
郡開化縣馬陽鄉張氏二女少親筆硯長負才情不意
為父母匹于鹽商小竪以此憤恚而終天寳六年同葬
于此宴語至曉而别在溧水縣南一百一十里
南唐張懿公墓
公名君詠字德之有神道碑題云大唐順天翊運功臣
特進守太子太傅上柱國清河郡開國張懿公神道去
府城十里在石頭城後
南唐李順公墓
公名金全字德鏐有神道碑題云唐故開府儀同三司
檢校太尉兼侍中贈中書令李順公神道在城西金陵
鄉七里鋪
南唐高越墓
攝山棲霞寺舊門外北山之麓有石題云侍郎高府君
墓去縣四十五里
碑刻門第十四
吴孫皓封禪碑在常州宜興縣封禪山磨崖而刻今尚
存
吴天璽元年紀功三斷石碑皇象書
晉侍中右光祿大夫西平靖侯顔公大宗碑公名含字
弘都今在府學顔真卿書
晉右光祿大夫西平靖侯顔府君碑真卿書今在府學
晉建威將軍思平縣侯竺使君銘在金陵鄉張陣湖
晉建威將軍思平縣侯竺使君頌在張陣湖碑石損斷
宋謝濤夫人王氏墓記在土山淨名寺後菜圃中今移
在上元縣
齊侍中尚書令巴東獻武公碑在黃城村梁普通三年
造
梁侍中司徒驃騎將軍始興忠武王碑徐勉造貝義淵
書在清風鄉黃城村
梁散騎常侍司空安成康王碑劉孝綽撰貝義淵書在
清風鄉甘家巷
梁永陽昭王墓誌銘徐勉造在清風鄉居民井側今在
上元縣
梁永陽敬太妃墓誌銘徐勉造在清風鄕路傍
梁臨川靖惠王神道在北城鄕
梁侍中吴平忠侯蕭公神道在清風鄕花林村
梁建安敏侯神道在鳳城鄉淳化鎮西
梁上清真人許長史舊館壇碑丹陽陶弘景撰并書梁
普通三年五月五日記唐紫陽觀主劉行矩等重勒在
句容玉晨觀
陳江揔棲霞寺碑在攝山
陳宫井欄題刻在法寳寺之西邦人云字漫滅惟戒哉
二字可辨今不知其所
平陳碑隋薛道衡撰文虞世南書在石頭城西
大唐高宗明徵君碑在攝山棲霞寺高宗撰高正臣書
大唐棲霞寺齋會記太和五年立
大唐棲霞寺律大師碑大歷四年立
大唐重建開善寺記在蔣山寺
大唐玉清觀四等碑開元十五年立陶臣莊書碑石損
斷今置崇禮鄉玉清觀基上
大唐沈傳師齋疏徐鉉題名在棲霞寺千佛嶺
大唐王法主碑鳳閣侍郎同鳳閣鸞臺三品弘文館學
士劉禕之文唐文明元年立在茅山崇玄觀
大唐紫陽觀碑太子右諭德徐鉉文尚書虞部郎中楊
元鼎書并篆額在茅山玉晨觀
大唐玄靖先生李含光碑湖州刺史魯郡公顔真卿文
并書在玉晨觀
大唐道場茅山孫尊師詩碑唐司空兼門下侍郎平章
事李德裕述前知鹽鐵轉運使上柱國裴質方書在玉
晨觀
大唐三洞景昭大法師韋君碑檢校國子司業吴縣開
國男陸長源文檢校尚書兵部郎中兼侍御史竇泉書
并篆額唐貞元三年立在玉晨觀
大唐卞泊宫記觀察判官監察御史裏行王師簡文弘
文館校書郎段令緯篆額在玉晨觀
大唐許真人井銘徐鉉文并書在玉晨觀
大唐祠宇宫白鶴廟記大歷十三年三月立尚書水部
員外郎河東柳識文華陽崖舍退士中山劉鳴素書在
鴻禧院
大唐義女碑李白文在溧陽縣瀨陽江北
偽吴興化院銅鐘鑄文徐温鑄在丹陽鄉香林寺
偽吳矴石鑄文順義元年鑄在靖安鎮
南唐方山寳華宫碑在方山崇真觀
南唐洞元觀請鐘記在崇真觀
南唐寳華宫功德什物在崇真觀
南唐李順公神道碑高越書在石頭城北
南唐張懿公神道碑朱銑書在石頭城後
南唐蔣莊武帝廟碑徐鉉撰朱銑書圖經云巳亡今碑
石在蔣廟門外此圖經之誤也
南唐夫人易氏墓誌額在土山淨名寺
南唐李後主祭悟空禪師文并親書德慶堂三字在清
涼寺
南唐開善寺井記在蔣山寺
南唐義井欄刻字在石頭城後七里舖
南唐僧用虚題棲霞寺詩在本寺千佛嶺
景德棲霞寺殿記在本寺高陟撰
景祐重造蔣廟碑凌陽景撰今置蔣廟庭下
惠烈廟記在蔣廟曹熙立
蔣廟篆祭文蔣堂文邵必篆今在廟中
道光泉記王安國撰在蔣山寺
八功德水記梅摯撰在蔣山悟真庵後
蔣山太平興國寺莊田記僧贊元立
蕭帝寺記元絳撰在法光寺今名鹿苑寺
子隠堂記梅摯撰在法光寺
白雲菴記王安國撰在棲霞寺
寳禪師語錄序米芾書在惟政鄉半山寺
宋齊邱鳳臺詩刻在保寧寺
溧水長潘元卓校官碑今在溧水縣(漢碑附此)
六朝事迹編類卷下
