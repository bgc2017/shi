欽定四庫全書
硃批諭旨卷一百六十五
硃批柏之蕃奏摺
雍正四年五月二十日山東兖州總兵官(臣)柏之
蕃謹
奏為奏
聞事竊(臣)蒙
皇上天恩畀以封疆重寄深慚逾分夙夜冰兢惟有清
白自矢毫無欺隱以圖仰報
皇上知遇之恩(臣)自抵兖以来一切陋弊盡行屏絶不
敢稍存苟且之心其營伍事宜挨次檄查各營整
飭外今查得(臣)衙門有親丁馬糧四十分又有公
費步糧二十分(臣)自顧何人邀蒙
聖恩豢養若是之深也再查有官地三處一在兖州北
鄉一在界河一在滿家硐等地方詢其来歷不甚
明晰即令(臣)標中右兩營遊擊李登華王良佐二
人確查情由去後今據李登華王良佐稟稱查此
地並無案卷可稽據里人言係明季廢藩遺産除
從前開給民種之外尚存官地四十三頃五十五
畝有零因循相承至今除中右兩營官弁兵丁耕
種共二十七頃五十六畝有零其餘一十五頃九
十八畝有零自雍正二年添設兖州總兵官遂將
此地歸與總兵衙門照舊收租每年在該縣上納
錢糧等語據此(臣)查兵丁現種二十七頃五十六
畝有零原照百姓一例在縣完糧(臣)思既照百姓
一例在縣完糧則兵民皆可耕種似可毋庸更改
至(臣)衙門一十五頃九十八畝有零之地雖在該
縣上納錢糧但(臣)既有俸薪等銀復又占種官地
自覺不安請將此地歸併有司以充公項伏乞
皇上睿鑒施行為此謹
奏
此項地畝毋庸歸併有司照舊留存添助薪水之資可
也
雍正四年六月十二日山東兖州總兵官(臣)柏之
蕃謹
奏為奏
聞事竊(臣)於雍正四年六月初五日將漕船盡數催出
東昌之通濟橋閘即於初六日起程赴省會查盜
犯事件并飭將備等官押解糧艘業經繕疏
題報在案今(臣)於六月十一日據臨清營副將吉自
隆呈稱浙江嘉興府白糧尾船於六月初十日盡
數催出臨清磚板二閘除委該副將押催北上務
期速為抵通外所有尾船出磚板二閘日期理合
具摺奏
聞謹
奏
今歲河水暢流糧艘得以遄行省汝無限力矣
雍正四年九月初一日山東兖州總兵官(臣)柏之
蕃謹
奏為請
旨事竊臨清營中軍守備陳□染患目疾精力衰弱懇
請告休業經(臣)會同撫(臣)陳世倌具疏
題請休致在案所遺員缺應聽部推但案查雍正二
年十二月初九日兵部為欽奉
上諭事議得將三等侍衞張炳等四員發往山東省分
酌量試用奉
旨依議欽遵在案於雍正三年二月初十日劄行到兖
内有藍翎馮世傑一員在兖行走催趲糧船辦事
黽勉(臣)到任後見其人材健壯弓馬可觀試令教
習兵丁鳥鎗亦頗勤勞原係試驗補用之員堪以
補授臨清營中軍守備(臣)未敢擅便謹先具摺請
旨如蒙
俞允(臣)另行繕疏具
題伏乞
皇上睿鑒施行謹
奏
交發該部議奏矣候覆到有旨
雍正四年九月十七日山東兖州總兵官(臣)柏之
蕃謹
奏為奏
聞事竊(臣)於雍正四年九月初十日自兖州府起程至
臨清催趕回空糧船業已繕疏
題報在案(臣)於十四日行至荏平縣地方據(臣)標東
昌營都司劉驤報稱有江南淮安府知府劉之頊
奉
欽差刑部侍郎黃炳總河齊蘇勒牌仰馳驛星夜前往
沿河一帶追趕淮安關監督慶元資財船隻於本
月十二日行至東昌會同東昌府知府金啓洛并
都司劉驤將慶元大沙飛船三隻俱經拏獲内箱
櫃資財物件共計二百八十號盡行封固并拏獲
慶元管事家人李福夀等十三人仍復押回淮安
又於本月十六日據(臣)標德州營參將郭魯藩稟
稱本月初十日南來淮安鈔關慶元行至劉智廟
地方有總河差官一員協同德州知州陳留武將
慶元拏獲即委把總馬麟紱帶兵二十名護送回
南等情到(臣臣)隨飛檄南北將備派撥弁兵逐程
押護去後即於本日(臣)在磚閘催船見南來人役
在關查事(臣)問之即係淮安府知府劉之頊因而
密問其事據云慶元之資船除被獲三隻之外先
有大沙飛船一隻便民船一隻於本月十一日已
過臨清關矣故此知府劉之頊追趕北上(臣)復檄
聞伏乞
皇上睿鑒謹
奏
所奏知道了
雍正五年三月初三日山東兖州總兵官(臣)柏之
蕃謹
奏為武童無知習慣妄為事竊(臣)自莅任以來朝夕
凜遵
聖訓惟知兢兢業業使兵民相安地方寧謐以仰報
皇上高厚洪恩於萬一兹緣本年二月内兖州府府考
各縣文武童生來兖應考突於二月二十九日午
刻有單縣武童單姓等四五十人羣聚(臣)衙門首
口稱有兵丁武姓得罪我們甚是可惡如不當面
綑打我等俱各散去不赴考試等語(臣)即令其寫
明情節具一呈詞以便查究衆童應聲而去頃刻
之間聚集二百餘人復到(臣)衙門首並不具呈喧
嚷不休彼時中軍遊擊李登華以婉言勸導令其
且散俟查明自然責處而衆童必欲當面綑打隨
至中軍衙門蜂擁毒詈至晚方散及訊據步兵武
登超供稱實因衆童在寓賭錢與小的只隔一墻
且房主又係小的親眷惟恐惹事故去勸阻以致
觸怒(臣)思兵丁一人即有口角相争而武童亦不
應聚衆恃刁至此但一面之辭難以遽信隨令中
軍遊擊李登華備文立將步兵武登超觧送兖州
府知府質審因該府現在考試尚未查訊俟其審
明之日另行具
奏(臣)聞山東此等刁風相沿已久揆厥所由皆因從
前屢犯姑容未究習以為常之所致除一面咨明
撫臣外理合繕摺奏
聞伏乞
皇上睿鑒施行謹
奏
直省此種刁風在在皆有不僅武童即已進已中之衿
舉輩亦然如果羣賭是實當就斯一事具疏題參嚴懲
數人以儆頑劣
雍正五年九月二十六日山東兗州總兵官(臣)柏
之蕃謹
奏為奏
聞事竊(臣)於雍正五年九月十三日自臨清起程赴省
與撫(臣)塞楞額會商軍政除回空船隻已催過臨
清關四千三百二十五隻其未過船隻檄委臨清
營副將吉自隆催押業已具疏
題報在案本年九月二十四日據臨清營副將吉自
隆呈稱蒙委催押回空船隻於本月二十二日將
金山衞尾幫船隻俱催過臨清關訖等情到(臣)所
有尾幫過臨日期(臣)謹具摺奏
聞伏乞
皇上睿鑒謹
奏
覽
地方事宜如民情吏治年歲豐歉何故未見陳奏一字
莫非改移初志所以如斯耶
雍正六年四月初六日江南松江提督(臣)柏之蕃
謹
奏為敬陳莅任事宜仰祈
睿鑒事竊(臣)一介庸愚蒙
皇上高厚洪恩擢授江南提督重任(臣)感激悚惶時切
冰兢惟有竭盡心力秉公任事不敢稍有瞻徇以
仰報
聖恩於萬一(臣)自入江南境内經過營汛皆細加點閱
飭令將備時加操練寧謐地方及抵松江衙門後
隨點閱(臣)標在城兵馬其中技藝嫺熟者(臣)凛遵
聖訓加以奬勵令其知所鼓舞其技藝生疎者分别訓
飭勤加操練並嚴飭各營汛查拏鹽梟緝捕盜賊
而江南地方私鹽充斥在在皆然(臣)今抵任月餘
已據各營汛拏獲有犯私鹽六起無犯私鹽七起
移交有司復查歷来有犯私鹽係交該管州縣審
擬變價其無犯私鹽亦有觧交提督衙門變價充
公者(臣)思武職衙門不應留鹽變價今一併觧交
聞至於海塘工程竝沿海各營兵馬(臣)閱看之時另疏
(臣)衙門額有隨丁小糧七十分(臣)遵收為養廉之
費外有陸營公費小糧一百三十分以供營中一
切修補盔甲器械廵船購買兵丁火藥以及拏獲
私鹽奬賞並春秋二操賞給兵丁等費(臣)細查以
上費用在所必需准其照舊存留再松江十三營
兵米除折色外每年實撥觧二萬四千石有零交
納裕軍倉收散其各州縣解米赴倉之時所有零
星雜項使費(臣)已嚴飭革除尚有每石耗米五升
共一千二百石據中軍參將周寶云此項耗米除
潮濕霉爛散放之時零星折耗其餘添補營中公
費(臣)思雖屬霉爛耗折以及凑添公用其中亦不
無餘剰(臣)蒙
皇上豢養深恩所有俸薪隨糧已堪食用擬將此項耗
奏請
旨伏乞
皇上訓示遵行謹
奏
覽
雍正六年六月初二日江南松江提督(臣)柏之蕃
謹
奏為閱過沿海各營兵馬謹具奏
聞仰祈
睿鑒事竊(臣)於四月十二日自松江啟行前赴沿海各
營查閱兵馬當即從金山營起至柘林青村南滙
川沙黃浦上海右營吳淞劉河福山蘇州太湖平
望沿海一帶逐營逐汛細加點閱見各營汛兵丁
弓箭雖未熟練而式樣猶覺可觀至於施放鳥鎗
並各塘汛駕駛廵船生疎者甚多(臣)嚴飭各將弁
勤加訓練於兵丁中勤謹上進者量加奬拔老弱
充數者陸續更換揀選精壯以實操防約計交冬
之時自應漸次熟練再江北安徽所屬各營去(臣)
較遠其間更有夀春營所轄之潁州亳州泗州等
處盜竊案件甚多在將備各官身受
皇上豢養深恩自當實心報效但以地方遼遠官弁既
多其中懈怠者亦必有之雖現在檄行整飭(臣)必
得親身查看方可核實擬於入秋之時另疏
題請輕騎減從親往察閱務期一歸整肅寧謐地方
以仰報我
皇上高厚洪恩委任微(臣)之至意謹繕摺具
奏伏乞
皇上睿鑒施行謹
奏
親身查看以收實效誠善舉也
雍正六年六月二十六日江南松江提督(臣)柏之
蕃謹
奏為奏
聞事竊照松郡地處邊海私鹽充斥(臣)到任以来嚴飭
查拏自本年三月起至六月二十三日止據各該
營陸續𫉬觧過私鹽三十七起約鹽二萬五千七
百餘斤俱照例交有司變價招擬並咨眀浙江總
督兼理兩浙鹽政(臣)李衞在案今於六月十七日
據(臣)標金山營參將李必懋禀報内稱訪得金山
縣張堰鎮地方向有日航船二隻夜航船二隻係
原任戶部郎中王圖煒家人包管取其規例雖係
裝載行商時有私鹽夾帶經把總袁有禄於六月
十二日現獲王圖煒家人張象九所管航船一隻
起出私鹽一千零四斤並獲在船水手一名桂蘭
生復有阻撓盤查之楊振宇據稱係浦東場大使
楊國英之姪相應一併拏解等情前来(臣)正在查
解間又據(臣)標右營遊擊葛世雄詳報該營中軍
守備徐潛在於上海縣七寶鎮等處拏獲鹽犯鮑
惠章張永歪馬大奚童元包秉一等五名私鹽三
百斤鹽船三隻據稱奚童元包秉一二名係蘇松
廵道差役現於兩犯身内搜出廵道印信票照七
張等情各據將船鹽人犯先後報解到(臣)據此(臣)
查松郡各處鄉鎮俱有日報航船以便鄉民附撘
多係鄉紳家僕包管名曰埠頭今據報王圖煒家
人張象九包管埠頭夾帶私鹽現今人鹽並獲及
當時阻撓查鹽之楊振宇殊干
功令至廵道衙役夥販私鹽均為不法若照平常鹽
案飭發有司查審難免瞻徇輕縱(臣)因將兩案船
鹽人犯一併咨觧署總督(臣)范時繹嚴審律擬庶
可徹底根究令其知儆並咨明浙江總督兼理兩
浙鹽政(臣)李衞在案(臣)謹據實奏
聞伏乞
皇上睿鑒謹
奏
兩案船鹽人犯如此辦理是當之極但必將情由備細
咨明該督撫方為有益否則伊等又將市德輕縱及或
聽憑屬員胥吏朦混開脫也此諭宜令伊等知之今將
下江一切緝捕事務併交李衞節制諒嗣後可望盜風
少息矣
雍正六年九月十七日江南松江提督(臣)柏之蕃
謹
奏為奏
聞事竊(臣)於八月二十六日據海州營遊擊王應元呈
報准山東安東衞營鮑都司移會内開山東亭子
蘭地方於七月二十三日有鳥船二隻住泊海面
因其形迹可疑汛兵打礮數次彼竟不理而去等
情據此又准署總督(臣)范時繹前署廵撫(臣)張坦
麟先後移咨到(臣臣)即咨明蘇松鎮(臣)林秀狼山
鎮(臣)王安國及飭沿海各營嚴加廵緝並飛檄海
州營遊擊王應元備查確實情由去後兹於九月
初四日又據該遊擊呈報准山東安東衛營鮑都
司移會開准膠州水師營謝遊擊覆稱查得前在
亭子蘭住泊二船於八月初一日進膠州頭營子
口驗係来膠貿易商船一鳥船戶張炳照票係勤
字一百四十二號一鳥船戶金隆順照票係同字
一千二百七十九號年貌籍貫俱各相符今現在
源盛行居住等情前来據此(臣)查鳥船定例原以
各色分派各省今白色鳥船雖係浙省顔色而該
營文内並未聲明係何省何處之船且此項鳥船
如係時常貿易海面来往應行之船則山東營汛
不致生疑打礮若係違例行走之船即當早被盤
詰豈能飛越北海況江南現有蘇松鎮(臣)林秀狼
山鎮(臣)王安國帶領官兵輪班出哨来往海洋以
及沿海各營皆有官兵駕船廵哨豈竟與此二船
一無撞遇乃至直抵山東驗其照票方知為貿易
商船雖現據報係商船其中保無夾帶違禁貨物
何得絶無盤詰未聞隻字報明(臣)因鳥船人等現
在膠州源盛行居住除一面咨明山東登州鎮(臣)
萬際瑞飭營查覆外復選差誠實馬兵王大彪甘
棠即赴膠州源盛行内面詢船戶實係何處鳥船
在何處置買貨物從何處出口在洋貿易或係初
次或已多年經過何處洋面曾否撞過出哨官兵
有無盤查掛號之處令其逐一根詢俟確查詳悉
至日(臣)當另摺奏
聞為此謹
奏
所奏可嘉之至封疆諸臣咸肯如此實心任事精詳查
詰庶無疎漏之虞朕於各省地方復何憂何慮奬許之
諭筆不能悉勉之勉之
同日又
奏為
奏明嚴防海洋營汛事竊照江南地方廣闊而上江
之夀春等營離(臣)甚遠盜案繁多其間營伍恐有
廢弛之處(臣)原擬於入秋之時親往察看以仰副
聖恩委任之至意先經具摺
奏明奉
旨俞允(臣)正在束裝間適於八月十一日接准浙江督
(臣)李衞密咨内稱風聞東洋日本近来不甚安静
形迹不無可疑江浙洋面相連應即一體留心備
禦等因到(臣臣)思松郡為海疆要地既准来咨不
便即行遠離而事屬軍機(臣)亦並不聲張外露惟
以慎重海防為詞於八月二十七日親赴沿海先
至逼近海口之吳淞川沙等營遍歷各處礮臺將
礮位逐一安設平稳指示兵丁如法試放復將各
營額設戰船除廵洋外其餘俱調集黃浦江面洋
船聚集之所使之往来行駛上下折戧竝將(臣)標
演熟聯環鳥鎗及籐牌等項一應軍器令其在船
挨次操演各處洋商船戶在彼觀看者甚多知
聖世武備精嚴皆為悦服查沿海各營離(臣)衙門近者
止數十里遠亦不過百有餘里(臣)自此以後仍當
不時親往綂率各營勤加操練仰賴
皇上天威列兵耀武使海洋貿易商人目覩邊境防維
之嚴密道路相傳遠達化外量彼即有狡計隂謀
亦可使之聞風斂跡矣(臣)謹恭摺奏
聞伏乞
皇上睿鑒謹
奏
此見是所謂消患於未萌也
雍正六年十二月初五日江南松江提督(臣)柏之
蕃謹
奏為奏
聞事竊(臣)荷蒙
皇上隆恩簡任松江提督自到任後於整飭營伍查拏
盜賊之外所有私鹽一事積弊甚多(臣)凛遵
聖訓時刻留心察訪查松郡濱海私販公行從前文武
官弁並未實力查拏以致紳民兵役無不買食私
鹽甚至不法兵捕通同興販遂致私鹽日盛官引
難銷(臣)嚴行禁約加緊廵查現今(臣)標五營千把
總經浙江總督兼理兩浙鹽政(臣)李衞
奏明欽奉
俞旨在於松郡内外酌開鹽舖監賣鹽斤本年十月初
八日准鹽臣運到官鹽二百一十二引十數日之
内即已銷完從此弁兵實力奉行將来松郡引鹽
自不難於源源銷賣至於沿海各處私鹽自(臣)到
任至今據各營陸續獲解過鹽犯二百零四名私
鹽一十四萬八千餘斤俱經交發有司收審變價
在案嗣後(臣)益當嚴飭弁兵加意巡緝則私販塞
而官引自無阻滯之弊矣再查淮揚一帶亦多私
販(臣)時時飭令各營嚴加巡緝又經署總督(臣)范
時繹差委江寧城守營副將張玉金等前往查拏
自(臣)到任至今共拏獲過鹽犯七十五名私鹽五
十三萬四千餘斤除經分晰咨明署總督(臣)范時
繹兩淮鹽政(臣)噶爾泰飭審變價外所有拏獲過
淮浙兩處私鹽數目理合繕摺據實奏
聞伏乞
皇上睿鑒謹
奏
察拏私販殫竭為之緝盜一事尤為緊要能與李衞同
心合謀盡力剗除則全是矣勉之江省兵丁習氣甚屬
不堪嚴加訓飭可也
同日又
奏為查明據實陳奏事竊(臣)前據海州營呈報山東
亭子蘭地方有鳥船二隻停泊海面形迹可疑汛
兵打礟不理等情隨又據報係南往貿易商船業
經收入膠州海口等語(臣)當即一面咨飭沿海各
鎮營通查巡哨官兵曾否撞遇兩船因何並不詳
報一面移咨山東登州鎮(臣)萬際瑞并專差馬兵
王大彪等赴膠面詢船戶詳查來歴並將前項情
由繕摺先行
奏明仰蒙我
皇上天恩高厚
訓勉周詳(臣)敬讀
硃批感愧無地惟有凜遵
諭旨益加警惕實心任事精詳查詰以期仰副
隆恩於萬一耳兹據(臣)差往膠州之馬兵王大彪等回
松稟稱查得前項兩船一船戶金隆順係福建泉
州府同安縣人一船戶張炳係浙江寧波府鄞縣
人俱各領有本縣照票常往膠州貿易有牙行王
源盛等與之熟識已久今金隆順之船於雍正六
年六月三十日在寧波府鎮海關掛號空船出口
張炳之船於雍正六年七月初二日在廣東虎門
汛掛號空船出口俱往膠州置貨因於七月二十
三日在山東亭子蘭洋面遇風停泊離岸約遠十
餘里該汛防兵以本非泊船之所姦良莫辨遂爾
生疑放礮兩船畏懼隨即折戧開行至八月初一
日始進膠州海口業經該州查驗人照相符牙行
認保有案等語并准山東登州鎮(臣)萬際瑞咨同
前情到(臣)又據江南沿海各鎮營覆稱江省廵洋
官弁向例在於外洋馬蹟山等八處来往遊廵報
部有案今金隆順等兩船係從進山花鳥以外之
大洋直達東省所以廵哨官兵未經撞遇報明等
因前来據此(臣)查金隆順張炳等二船一由寧波
鎮海關掛號一由廣東虎門汛掛號實係赴膠貿
報明其中並無推諉情弊(臣)因事關海洋不敢不
細心查察今將查確緣由據實再行奏
聞謹
奏
知道了
雍正七年四月二十六日江南松江提督(臣)柏之
蕃謹
奏為請
旨隨征效力少伸圖報微忱伏祈
俞允事竊(臣)微末旗員仰荷
皇上格外殊恩由參領擢用副將旋授總兵繼陞提督
天恩深重圖報無由(臣)今接閱京報諸王文武大臣等
奏請發兵征𠞰噶爾丹策零一疏已蒙
皇上准奏辦理(臣)思漢人尚多效力(臣)係旗人又蒙
皇上豢養拔擢之恩天高地厚自愧毫無效力之處是
以俯仰生慚難安寤寐况(臣)年力尚未衰老正當
竭盡犬馬力圖報效之時再(臣)等漢軍原係火器
營即今鎗礟等項(臣)亦自能施放託賴
皇上天威派(臣)於何項差使
恩准隨征滅此小醜庶得少伸臣子報效之心亦不致
虛生
聖世矣謹此繕摺請
旨伏乞
皇上恩允施行謹
奏
身爲提督統率全省官兵不思訓練營伍保固封疆上
報國恩乃甘以虛生聖世之人自居且又言願效施放
鎗礮之勞置萬人敵於不講而學一人敵縱極精熟亦
何濟於事可謂不識大體卑鄙之極江南營務廢弛兵
習懈惰為日已久亟當竭力整理以盡厥職不必作分
外之想也
同日又
奏為恭謝
天恩事(臣)進摺家人於本年正月二十一日回松齎捧
皇上恩賜
御書福字等賞到(臣臣)隨郊迎至署恭設香案望
闕叩頭謝
恩祇領訖伏念臣才本駑鈍識復庸愚叨受
殊恩膺兹重任一載以来愧無寸長報效耿耿之衷實
深慚悚今復蒙我
皇上聖恩高厚頒賞
御書跪展
龍箋覩
天章之煥麗高懸
宸翰瞻
雲漢之昭回(臣)當世守家傳奉為
至寶(臣)自問何人邀兹
異數戴
天恩之愈厚實朝夕之難安(臣)惟有公忠自矢用承
聖眷之優隆竭蹶駑駘仰報
生成於萬一耳理合繕摺恭謝
天恩謹
奏
覽
既差人來奏謝爲何不將雨水米價情形乘便奏聞似
此職任封疆將地方事務漠不關心即至軍前亦不過
隨伍逐隊充數而已豈能破格與國家致身效力耶
同日又
奏為奏
聞事竊(臣)於本年三月二十六日接據蘇州營遊擊賀
喜稟報内稱三月二十四日據本營守兵顧鶴密
禀有戰兵孫起龍告訴小的說有一箇欽天監做
過官的姓顧為首要糾合些人幹不法非為之事
孫起龍意欲出首小的耳聞驚駭理合首禀等情
隨據孫起龍稟稱於去年十二月二十邊有撫標
右營兵丁雷彩文官名張寶勾合小的到開元寺
琵琶橋北首顧忠思家據說欽天監做過官知些
天文術數要糾合些人做歹事小的在他家吃過
一回酒同席崇明王四雷彩文還有兩箇不識姓
名的人連小的與顧忠思六箇人等語據即密喚
顧忠思王四雷彩文前来會同撫標中軍遊擊武
進陞就近回明廵撫候示飭審並詳報江浙總督
廵察御史在案等情到(臣)當即飛檄遊擊賀喜將
顧忠思一案實在是何情由此外更有何人並廵
撫作何審理定案逐一詳細查報去後嗣據該遊
擊鈔送蘇州府暨撫標中軍遊擊等會審顧忠思
等前後兩次供冊前来據顧忠思供係欽天監書
辦役滿考授經歷職銜官名顧文煥又供本有癡
顚痰證鄰里皆知小的酒後狂言對張寶說你去
合幾箇人来得這蘇州城的話是有的又據供冊
内詰問有無私蔵書籍回供並無私蔵書籍若有
時縣裏就該搜出来了等供在卷續經署理江蘇
撫(臣)王璣親提審訊又於四月二十日飭發吳縣
審理皆與前供相倣(臣)查此案顧忠思飲酒狂言
係王四雷彩文孫起龍四人同席知情其孫起龍
所供之不識姓名二人據顧忠思供名喚王連王
二係屬顧忠思姨姪飯畢先去並不知情但其中
情事虛實必俟署撫臣審勘完結之日方得確情
今原首營兵顧鶴已經取保其顧忠思等四名現
俱監候未經定案(臣)謹將此案情由奏
聞謹
奏
地方上凡遇此等匪類即當極力窮詰勿輕放過若視
為多事之舉而不屑追究及或臆度謂必無此理而忽
略之皆足以致悔顧鶴賀喜孫起龍俱應奬賞以示鼓
勵
雍正七年閏七月初四日江南松江提督(臣)柏之
蕃謹
奏為恭繳
硃批事竊(臣)前奏隨征效力一摺荷蒙
皇上訓誨諄切指示周詳(臣)跪讀
硃批諭旨頓生省悟深愧從前實屬愚昧今(臣)感激之
中益增慚懼至於江南營伍(臣)自抵任年半以来
夙夜不遑力圖整頓凡遇各營將備来松考驗之
時其中勤勞供職者即面加奬勵少有懈忽者必
再三勸誡更將(臣)標操演式樣逐一操與伊等觀
看令其回營照式操演再(臣)駐劄松江查係沿海
要地當以火器為先從前綠旗鎗礮施放未能便
捷(臣)到任後將在京操演火器之法親加訓練近
已漸次熟悉再查江南兵習驕縱日久(臣)凛遵
皇上睿鑒謹
奏
勉之慎之毋自貽悔
雍正七年閏七月十一日江南松江提督(臣)柏之
蕃謹
奏為奏
聞事竊(臣)於本年閏七月内聞得崇明縣地方有等無
知之人口稱奉有
上諭羣往殷厚之家硬借銀錢經太倉州知州翁甫生
於七月二十二日赴崇將為首之黃銀蠻子仇聖
勷二名枷責發落又有鄉民范三船載稻穀路被
二三十人恃強索借隨經蘇松鎮標汛兵將稻船
護送至施翹河口查明強借之施大年等二十七
人亦經太倉知州將稻船給還范三訪拏為首四
人帶至太倉州發落但(臣)伏讀
上諭恩旨何等周詳仰見
皇上至聖至仁萬物一體以孝友睦婣任䘏之道
教養民生冀其緩急相周守望相助此誠一道同風之
聖治唐虞三代之休風也惟是小人居心狡詐不無引
誘愚民必須責令鄉約里保人等宣揚
聖諭詳細講解務使賢愚共曉感格從風方不負我
皇上愛養萬民之至意今此等強借之人必係愚蠢鄉
民未能通曉字義為姦徒鼓惑所致(臣)現在檄行
營汛凡遇此等刁頑務必拏交有司訊明懲儆緣
係地方事件(臣)謹據實
奏明伏乞
皇上睿鑒謹
奏
將類斯強梁匪徒皆視為愚蠢鄉民地方上有汝等如
是寬仁長厚文武大臣宜乎百姓中有如是可憐可恕
之事也此案已據數處奏到蓋緣崇明知縣暨總兵林
秀俱赴省城該地空虛無人彈壓所致然亦平時化導
乏術風俗澆漓之故耳
雍正七年十一月二十九日江南松江提督(臣)柏
之蕃謹
奏為恭繳
硃批事竊(臣)微末庸愚感蒙
皇上格外洪慈由參領擢至提督更荷
聖恩高厚下及(臣)身者至深至重而感激微忱亦非(臣)
言所能
奏達也每念努力致身猶不足圖報萬一若使稍有
瞻徇非惟難免
聖明之洞察亦且為
天地所不容祇緣愚昧之極耳目不周今蒙
皇上硃批訓飭(臣)跪讀再三不禁汗發沾衣無地以自
容也惟有痛自策勵竭蹶向前以期仰副
皇上教訓之至意耳(臣)不勝恐懼戰慄之至所有奉到
硃批奏摺理合恭繳伏乞
睿鑒謹
奏
章奏焉足為憑須行與朕看若欲以虚偽之言冀聳朕
聽適所以自欺耳何益之有
同日又
奏為鄉民燒燬差船事竊(臣)聞得奉賢縣蕭家橋地
方有華亭縣糧戶蕭禹臣住居該地華亭縣差役
譚元於十一月初一日雇船前往蕭禹臣家催討
舊欠錢糧即於本日夜間忽有各圖百姓聚集三
四百人竟將差船燒燬(臣)隨專差兵役前往確查
並飭青村營守備溫元鳳將起釁實情為首名姓
及有無傷人之處查明禀覆今據溫元鳳及(臣)差
役覆稱果因催討錢糧起見其時差役譚元係在
糧戶蕭禹臣家内本日二更時分有鄉人口稱捉
賊到蕭家門口就問這可是差船麽譚元回說是
差船衆人便點火將船燒燬但時值昏夜人多且
係各圖聚集之人今止查出附近居民張五陶天
章朱珠李德四名在内緣係地方事件(臣)謹據實
奏
聞伏乞
皇上睿鑒謹
奏
此事若不能查出首犯實情尚靦顔居於松江提督之
任乎既云數百人聚集則非形跡詭祕可比設法體訪
豈有不得確據之理今乃以昏夜人多止查出附近居
民某某奏聞想汝具摺時正在昏昏醉夢中也殊堪發
一大笑觀汝甚屬不妥矣
雍正八年四月初四日江南松江提督(臣)柏之蕃
謹
奏為恭謝
天恩事雍正八年正月初六日(臣)齎摺家人回松捧到
恩賞福字一幅(臣)隨郊迎進署恭設香案望
闕叩頭謝
恩供奉訖欽惟我
皇上天恩廣被
聖夀無疆率土臣民均邀
福庇(臣)何人斯疉荷
御書之下逮也仰
宸翰之輝煌凜
天威於咫尺(臣)惟有勉竭股肱矢效犬馬以報
聖恩高厚於萬一耳所有感激微忱謹繕摺
奏謝伏乞
皇上睿鑒謹
奏
斯不過頒賞封疆諸臣一例下逮於汝耳奚庸如此鋪
張虛文汝自弗克承受朕安能強賜汝福若不返求諸
已惟以朕賜福是賴則大誤矣如吳希聖乃朝廷重犯
伊父吳存禮於汝尊非祖父情非叔伯身為封疆大臣
豈宜負君背公違法失體不時差人饋遺殷勤款接至
於此極汝具何肺腑而若是行為耶吳存禮於汝何恩
何惠而若是懇摯耶吳存禮便係汝祖汝父猶當大義
滅親况異姓各宗兩不相涉耶或以吳存禮為公忠大
臣謂朕處分有冤抑乎若然何不從前向朕白其冤而
雪其枉耶一一據實明白覆奏以聞朕於前摺曾經批
諭觀汝甚屬不妥今即此事而論瞻徇私誼毫無忌憚
其餘矢志盡職處不問可知朕諭洵不謬矣
雍正十年六月初六日廣州將軍(臣)柏之蕃謹
奏為奏
聞事竊(臣)蒙
皇上天恩補授廣東將軍於本年三月初七日跪請
聖訓之後自京起程至四月二十五日抵任欽遵面奉
諭旨查得曾合一案係康熙五十年正月十五日實有
之事賊衆原以放火為號因號火不發衆賊潛遁
各官雖亦知覺並未查究後於康熙五十六七年
間曾合等復在廣東廣西分散符劄煽惑愚民業
經廣省督撫將各犯陸續拏獲及細詢廣東向年
多盜之由官弁土民僉云皆因從前官不捕盜盜
不懼官以致盜案盈積自督(臣)孔毓珣涖任加意
振興此後地方官等又皆悉心經理所以數年来
盜風頓息閭里敉寧等語再(臣)查曾合案内尚有
未獲之犯以及李梅等一切姦匪督撫現在嚴行
成精銳至今年廣東地方自春抵夏雨水及時目
下早禾竟有十分收成四五月間米糶一兩一二
錢至一兩一石不等現今新米每石只賣八錢二
三分若秋禾再得全收民間必益慶豐盈矣(臣)因
甫經涖任一切事宜未能詳悉嗣後凡有見聞備
行入
告斷不敢少為瞻徇觀望以重欺隐之罪再(臣)將軍任
内原設有馬糧二十分戰糧八十分倂所領俸薪
以為(臣)養贍家口並衙門應用之費每月收有房
租銀四十餘兩為差人進京盤費之用(臣)自顧何
聖恩於萬一耳(臣)臨奏曷勝感戴瞻依之至謹
奏
覽
同日又
奏為請
旨事竊照各省標營俱係每兵百名抽糧三分作營中
修補盔甲旗幟器械之用此項公費廣東將軍標
下四營尚未
奏請(臣)到任後案查廣東督(臣)郝玉麟咨開雍正七
年八月二十日奉
旨各省營伍所需火藥俱預行成造收貯備用但多貯
火藥恐有疎虞或收貯硝磺臨時配用或酌量足用
少為製造如必需多為預備應作何收貯於營伍有
益之處著常明會同兵部工部密議具奏欽此隨經
部議内有潮濕地方量備三年高燥地方量備五
年成造貯庫並著各標營將應用火藥一體購備
以便出陳易新等因議覆奉
旨依議欽遵咨行在案又於本年五月初三日准署督
(臣)鄂彌達咨稱將軍所屬四營酌量添造火藥備
用一案現今製造應照各鎮協營一體請動正項
錢糧至扵將来每年動用應以何項銀兩造補等
因查(臣)標四營鎗礮二項每年額需火藥一萬六
千七百四十餘斤三年共需火藥五萬二百餘斤
均應照例備貯至扵修補盔甲旗幟等費從前未
曾設有公項並現今應貯火藥亦宜一體預備項
無所出(臣)仰懇
皇恩將(臣)標額設馬步兵三千四百六十七名内比照
各省營分之例每百名抽糧三分以作公費但(臣)
標四營皆係戰糧百名之内只抽二分足抵守糧
三分之數計共抽戰糧六十九分一年約有銀一
千兩火藥每斤部價五分四釐三毫三年需備火
藥五萬二百餘斤共需價銀二千七百餘兩除陸
續補還備買火藥價銀外每年所有餘剰銀兩俱
交經管錢糧之該營守備收貯以為修補盔甲器
械旗幟等項公用(臣)仍不時稽查毋許虚糜侵蝕
並飭令將每年修補過器械等項數目繕造清冊
送部查核為此具摺請
旨謹
奏
均係職分内應行事宜酌量為之可也
雍正十年十一月初四日廣州將軍(臣)柏之蕃謹
奏為叩謝
天恩仰祈
睿鑒事雍正十年九月十八日接到大學士(臣)張廷玉
寄字内開本年八月十四日奉
上諭朕聞柏之蕃自到廣東將軍之任以來操守雖無
可議而料理營伍事務甚覺廢弛伊莅任已經數月
並未操閱一次每日念佛誦經至四鼓方臥次日已
刻方起屬官有事禀見難於伺候所管旗營漸至懈
怠迥異扵蔡良在任之時此朕之所聞者廣東將軍
管理駐防弁兵責任最為重大向来營務廢弛兵丁
習氣不好朕特簡將軍蔡良前往教訓整飭年来漸
次改觀柏之蕃係朕宥過復用之人謂其必能實心
黽勉以繼蔡良之政績乃伊罷軟性成悠忽不改將
蔡良整理之處日漸廢棄從前伊在江南時但務勤
職之名不知體恤兵丁風雨寒暑一槩操演朕曾降
旨訓諭今伊在粤竟不訓練非太過即不及深負朕
任用之恩可即傳旨切加訓飭倘仍不悛改經朕訪
聞必從重處分毋貽後悔欽此等因到(臣臣)捧讀
聖訓悚惶無地當即恭設香案望
闕叩頭謝
恩訖伏念(臣)一介微末蒙
皇上再造之德宥過洪仁授以將軍重任早夜兢兢圖
報未遑何敢稍存懈怠查廣城操演因夏間雨澤
過多天氣炎熱向例於四月十六日住操八月十
六日開操(臣)於四月二十五日到任雖已停操誠
恐兵丁技藝生疎俱著該旗營協領參領將弁在
伊等小教場按以日期射箭演鎗不致懈怠并令
早時演習業於八月初二日開操每月旗營按例
合操一次射箭之期面考優劣餘日皆令兵丁演
連環鎗打把子並令練習步行務要嫺熟健捷以
收實效所有水陸汛地遊廵弁兵令其加謹廵防
毋許多事仍飭時常操演及更換回汛復親加考
驗以防怠惰至若教導屬員訓誡兵丁皆(臣)職分
内事凡屬官接見之時無不勉其做好官實心辦
事不可疎懈旗營甲兵亦時飭其加緊習學安静
守法共報
皇上豢養之深恩兹(臣)欽奉
聖訓惟有益加策勵勉竭心力勤慎供職以仰報
皇上高厚仁恩於萬一耳為此繕摺
奏謝伏祈
睿鑒謹
奏
奏内益加策勵之語指念佛誦經之功課而言乎天下
未有不能勉盡忠勤曠官廢職之善人吉士也以此修
福適足召禍孟子所謂甚於緣木求魚後必有災者也
至期竊怨
天道不佑
佛教不靈謬矣
雍正十一年三月十一日廣州將軍(臣)柏之蕃謹
奏為據實陳奏懇祈
睿鑒事竊(臣)案查雍正七年十一月内奉
上諭嗣後將軍標下綠旗兵丁缺出即將漢軍餘丁頂
補仍食綠旗糧餉如綠旗兵丁内之祖父食糧年久
者其缺既令漢軍頂補則伊等子弟不得食糧未免
衣食無資著於本省督撫提鎮標下并同城附近營
汛内有開除名糧即將此等之人充補欽此欽遵奉
行在案此誠
聖慮周詳俾八旗壯丁與標營之子弟各皆衣食有資
無一夫不獲其所
皇恩浩蕩感激彌深今查八旗壯丁業經頂補四營兵
缺二百六十七名其餘壯丁經(臣)親身查驗除老
幼殘疾及曾有過犯者俱不錄取外通共現有壯
丁一千五百餘名(臣)俱令其在於各旗甲兵之下
幫差行走先時學習以待陸續挑補甲缺之用至
於(臣)標四營兵丁子弟(臣)查檢家口細冊共有一
千三百五十餘名其中頗有堪以驅使之材業蒙
皇恩在於本省督撫提鎮標下并同城附近營内有開
除名糧即將此等充補之
恩諭(臣)到任後即細心體察此等餘丁今皆倚靠食糧
之父兄同居度日彼此藉以照看是以勢難遠就
兵糧另立煙戶而同城附近之各營如有開缺名
糧必儘本營兵丁之子弟接續頂補則(臣)標四營
之餘丁不能補糧不惟艱於衣食其中有志出力
效用者並置閒散未免抑其上進之心(臣)愚以為
嗣後各營名糧開缺請將八旗壯丁與四營餘丁
相間挑補則旗營共沐
皇仁均相鼓勵咸得收其實用似於營伍微有裨益可
否相間遞補出自
皇上天恩(臣)不揣愚昧為此繕摺請
旨伏祈
睿鑒謹
奏
所奏與鄂彌達張溥詳細商酌具疏題請
雍正十一年九月十一日廣州將軍(臣)柏之蕃副
都統(臣)毛克明(臣)安華謹
奏為旗人學習清話謹遵
聖旨務收實效事竊惟八旗兵丁遵
旨學習清話先准兵部行文現在飭令學習又於雍正
十年五月内准兵部咨稱本部將杭州廣州預行
保題之領催帶領引
見奉
旨伊等俱不會清話爾部再嚴加行文與西安等處凡
有漢軍兵丁駐劄之省分欽此移咨到(臣)等遵即傳
行八旗一體奉行并選能說清話之人分撥各旗
勒限教習惟是駐防官兵扵康熙二十二年分駐
廣州其子弟多在廣東生長非但不曾會說亦且
聽聞稀少耳音生疎口脗更不便捷即有聰穎善
學者又因不得能教之人為之教習即今現在學
習兵丁除本身履歴之外不過單詞片語尚能應
對如問以相連之語即不能對答(臣)等再三籌度
查廣州將軍衙門原設有筆帖式四員伊等扵翻
譯清文之外頗有餘閒若用以教習清話自得收
其實效擬以一員分管二旗督率教導俾有遵循
則嫺熟者即可轉相教導庶初學者咸得其指授
而易於入門但筆帖式翻譯文案是其專任教習
清話本非所司欲其實心教習理合具摺
奏請如蒙
俞旨允行(臣)等將現任筆帖式南吉禄等四員咨明吏
部俟有成效仰懇
皇上天恩量加鼓勵而八旗兵丁共沐
教養洪仁於溥徧矣為此謹
奏
汝等衙門之筆帖式以翻譯餘閒教習旗兵清話亦屬
分所當然乃不能令其效此微勞必俟請旨咨部邀求
鼓勵然後施行可謂笑談矣殊屬卑鄙之至
雍正十二年二月十九日廣州將軍(臣)柏之蕃謹
奏為酌辦存庫息銀以廣
皇仁事竊查廣州八旗生息銀兩自雍正七年五月内
蒙
皇上恩賞銀二萬兩即將一萬四千五百兩借給鹽商
每兩每月二分五釐起息又將銀五千五百兩開
設當舖一座歴年以來惟將商息分賞自雍正七
年起至雍正十一年十二月底共收商息一萬八
千七百七十二兩零内賞給八旗共銀九千四百
一十四兩又四營自雍正十一年六月間開賞起
至十二月底共賞出銀一千一百二十二兩八旗
四營共賞出銀一萬零五百三十六兩尚存商息
銀八千二百三十六兩零現在存庫又當舖存息
銀四千七百七十四兩零存當生息未曾動用兹
廣省督撫等標共
帑銀十萬兩現在鹽法道處借給鹽商每兩每月二
分生息分賞各標(臣)標四營與本省各標事同一
體(臣)請將八旗存庫息銀内撥出八千兩照依督
撫等標亦交鹽法道每兩二分生息每月可得息
銀一百六十兩以為賞給四營之用(臣)欽遵
聖諭在於旗營二處通融辦理其收回之息應交(臣)標
中軍衙門收貯就近按事據領給賞(臣)另立冊檔
不時稽察每年將此八千兩作本綂入奏銷冊内
所有當舖歷年存息銀四千七百七十四兩零仍
存當生息其撥剰之息銀二百三十六兩零及每
月收回息銀仍貯旗庫陸續備賞如蒙
俞允(臣)并咨移督(臣)鄂彌達將銀轉發鹽法道經理借
給則旗營俱得寬裕矣是否有當伏乞
皇上指示遵行謹
奏
與督臣鄂彌達商酌行之
同日又
奏為請
旨事竊照廣省八旗壯丁頂補綠旗糧缺一事前經兩
奉部文俱已遵行在案兹查自雍正八年二月起
至雍正十一年底共頂補過四營糧缺三百六十
二名内戰糧三百三十六名馬糧二十六名皆隨
營操習凡有遊巡水陸地方以及貼防汛守差使
與四營之兵一例行走(臣)每於操演之時看此内
人材亦有壯健可觀弓馬嫺熟之人且遇有馬糧
兵缺例得與綠旗步戰兵互相拔補再如伊等在
旗父兄出有甲缺仍准挑回頂甲皆蒙
皇上恩施高厚至周至渥查伊等除逐年回旗補甲外
今在綠旗食糧之人現有三百六十二名(臣)思伊
等上蒙
皇恩在標營食糧久經學習標營事務或可於標營拔
補之處未經
奏請如有標營外委缺出將伊等與綠旗兵丁一體
考驗拔取其尤者以之頂補若著有勤勞照標營
一例拔用則伊等自當益加感奮數年之中遇有
出格人材俱得拔擢以備戎行之選(臣)仰體
皇上浩蕩深恩為此具摺
奏請應否在於標營拔補伏乞
皇上指示遵行謹
奏
此奏甚屬不合頂補兵丁内如果有出格人材既可拔
用營弁獨不可揀選旗員乎一例拔用益加感奮是何
言歟候另旨諭部
硃批諭旨卷一百六十五
