欽定四庫全書
硃批諭旨卷九十三
硃批李燦奏摺
雍正七年四月十八日浙江黃巖總兵官(臣)李燦
謹
奏爲敬陳末議恭請
睿裁事竊(臣)山左武夫毫無知識荷蒙
皇上弘恩超擢温州總兵任事未幾復奉
恩綸調鎮黃巖疊莅海疆益虞隕越舉凡剔除弊端振
刷營務悉與督提諸臣斟酌辦理不敢摭拾條陳
上瀆
天聽惟管見所及有關營伍巡防練習優恤事宜非蒙
我
皇上聖裁未能畫一謹攄愚忱敬爲
皇上陳之一戰船之捕舵椗繚斗手什長宜分别軫恤
也一沿海陸路官兵之宜練習水務也一戰船水
兵之宜照額分補也一内洋船篷之宜變通也以
上數條識慚蠡管語愧芻蕘如或(臣)言可採伏乞
皇上睿鑒施行謹
奏
所奏四條交督臣李衞提臣陳天培會同詳議奏聞
雍正七年九月二十四日浙江黃巖總兵官(臣)李
燦謹
奏爲海洋寧靖年歲豐登仰祈
睿鑒事竊(臣)本年四月出洋巡歷所至海不揚波商漁
樂業今當秋汛(臣)於八月往南北内外洋面親巡
各汛官兵勤惰并遍歷島嶴有無宵小往來巡察
仰賴
皇上聖治弘敷海洋寧謐並無姦匪至(臣)所轄各協營
台州府之臨海黃巖太平寧海天台仙居等縣寧
波府之鄞縣慈谿奉化象山等縣地處山海士民
皆以務農爲業早稻於七月初旬收割中稻於八
月登場晚稻現在刈穫今歲自春至秋雨暘時若
萬寶豐登收成實有十分白叟黃童咸歌大有此
皆
聖德涵濡上格
天心是以降此豐稔(臣)際此海宇淸寧目覩人民懽樂深
爲忻慶之至理合具摺奏
聞伏乞
皇上睿鑒謹
奏
覽奏海洋曁年歲情形朕懷深慰
雍正九年四月初六日江南崇明總兵官(臣)李燦
謹
奏爲奏請
諭旨事竊(臣)荷蒙
聖恩調補崇明總兵官(臣)到任後凜遵
訓旨不敢懈弛三月以來於淸查地方營伍戰船事務
加意經理以期仰報
皇恩於萬一伏查崇明四面環海爲全省之藩籬實水
師之要衝現在(臣)屬各營遊擊守僃等員俱年力
強壯辦事盡心惟於外洋船隻水務實少講究若
有熟諳船務之人逐漸指點(臣)再不時教導將來
自能通曉至於千把等官(臣)每於因公接見之時
委婉詢問聽其所答之言皆非諳練實不如浙閩
水師官兵之熟悉(臣)仰懇
聖主天恩將浙江三鎮水師千把揀選四員與(臣)標千
把對調俾隨船教習則崇明水師官兵漸次可期
熟諳而(臣)實收臂指之效矣再兵丁在船演練首
重火器查浙閩水師各營篷索之外又有藥械銀
兩按年動撥公項支給專爲出洋修製器械配合
火藥洗演戰船礮位之用是以各鎮官兵俱得就
船時常演放緩急便利查江省止有篷索一項並
無藥械銀兩雖據四營將僃稟稱自僃仍係有名
無實(臣)又何敢隱諱不據實
奏明今器械一項已蒙
皇恩准給公糧以資修製而戰船洗放之火藥可否援
照浙閩之例撥動公項每年按出洋船隻交給俾
得洗演各礮以資利用實出
聖主天恩非(臣)所敢擅請也爲此具摺奏
聞伏乞
皇上睿鑒施行謹
奏
所奏皆當言之督臣會商定議者
雍正九年十月初一日江南崇明總兵官(臣)李燦
謹
奏爲海洋寧謐年歲豐登仰祈
睿鑒事竊(臣)荷蒙
皇上天恩調鎮崇明到任以來凜遵
聖訓整頓營伍操練兵丁朝夕兢兢不敢怠逸每逢將
僃千把出廵内外海洋(臣)必親赴各船點驗礮械
扛具等項飭令加謹梭織遊廵不時督察以稽勤
惰仰賴
皇上政教弘敷德威遠播島嶼淸寧並無宵小潛蹤來
往商漁各安生理兹當九月底巡期巳滿外洋&KR1620;
船循例撤回而内洋之沙船(臣)仍照例飭令僃弁
往來哨巡不許少懈其内外各沙陸汛每當收穫
之時(臣)俱撥僃弁分段遊巡地方俱各寧謐至於
崇明本年夏秋以來雨暘時若所種禾稻木棉悉
皆茂盛今巳刈穫收成實有九分黃童白叟共慶
大有(臣)覩此豐稔景象不勝歡慶之至理合具摺
奏
聞謹
奏
覽
今命爾署理浙江總督印務須當竭力黽勉諸凡加詳
加愼毋得率意徑行以爲盡心效力也太過猶如不及
酌中爲之事事遵守李衛之成規辦理不可另立意見
而欲炫長邀美於巳勉之
雍正九年十月二十八日江南崇明總兵官(臣)李
燦謹
奏爲微(臣)力小任大驚懼難安謹瀝下情叩請
聖訓事竊(臣)荷蒙
皇上洪恩著令暫署浙江總督印務接到部文感激惶
悚無地自容當經繕疏恭謝
天恩在案伏念(臣)一介武夫仰邀
聖主逾格超擢授以崇明總兵官自惟粗魯之質膺此
海洋重鎮巳覺竭蹶不遑時切惴惴今總督之任
凡吏治民生之大綱選將練兵之要務一切經理
調度所繫非輕(臣)何人斯敢當重寄伏承
恩旨令督(臣)李衞詳加教導倣傚辦理但封疆機務均
關重大(臣)識見淺陋豈能因此識彼推類而行措
置一有失宜罪愆何以自逭聞
命以來徬偟驚懼刻難自安現在遵
旨於十月二十九日由崇明起程赴浙聽督(臣)李衞指
授外仰懇
皇上隆恩俯賜訓誨開導愚昧俾(臣)有所恪遵暫時黽
勉供職或免貽誤感戴
洪慈於生生世世矣爲此繕摺奏請
聖訓伏乞
皇上睿鑒謹
奏
一一遵循李衞之所指授竭力勉爲之爲時無幾不過
數月之間耳
雍正九年十二月初七日署理浙江總督印務崇
明總兵官(臣)李燦謹
奏爲恭繳
硃批叩謝
天恩并陳地方情形仰祈
睿鑒事本年十一月初十日(臣)家人齎回(臣)恭奏崇明
海洋寧謐年歲情形原摺一件欽奉
硃批竊念(臣)以一介武夫叨蒙格外
隆恩暫署浙江總督印務自問知識魯鈍何堪膺此重
任感荷
天語教誨諄諄惟當敬遵
聖訓加詳加愼不敢率意孟浪妄立意見亦不敢推諉
因循貽悞地方一切事宜俱照總督(臣)李衞之成
規倣傚辦理竭盡愚誠以冀仰報
高深於萬一所有原奉
硃批奏摺理合恭繳(臣)於十一月十九日接印任事與
文武各官照常辦理地方俱甚寧靜再查各場竈
鹽旺產夏掣引目巳經溢額八萬道現今冬掣築
運頗多將來配足正額之外大有贏溢(臣)已將杭
所擇期開掣復親詣嘉所照例掣驗容俟四所掣
畢之日將正餘各數另行具
奏又准署撫(臣)王國棟咨准戸部咨文荷蒙
皇恩俯念嘉興府屬之七縣并杭州府屬之海寧一縣
田禾間有蟲傷特沛
恩旨漕糧減價折徵署撫臣卽會同(臣)出示遍行曉諭
宣布
皇仁一面檄飭徵漕各員遵
旨辦理再(臣)接據江南提標中軍參將黃欽揭報部科
并江南督撫及(臣)署理衙門之文内稱松江城守
營遊擊馬勇志因借鹽務經費銀兩不遂挾仇於
伊叔新任署提督馬世龍到任之後唆聳陷害等
情(臣)查閱揭文有前提督王紹緒動用各營馬匹
草豆公糧截曠等項銀兩黃欽身任中軍不行阻
止聽其私取厥咎難辭所揭馬勇志各條亦屬一
面之詞未可遽信但馬勇志向日居官逢迎卑汚
(臣)前在崇明時巳有所聞今彼此互訐應聽兩江
督臣查明
題參續又准署理江南提(臣)馬世龍移送會稿以中
軍參將黃欽營私科派侵蝕營中公銀等情會疏
糾參各到(臣臣)因督臣李衞蒙
皇上交辦下江督捕事務原有考覈軍政之責且所揭
欵内涉有兩浙鹽務經費之事今(臣)蒙
恩暫署接辦不敢隱匿相應一併陳明伏乞
皇上睿鑒施行謹
奏
所奏知道了下江事務汝可不必兼管
雍正十年正月二十四日署理浙江總督印務崇
明總兵官(臣)李燦謹
奏爲恭繳
硃批叩謝
天恩事雍正九年十二月初七日(臣)家人捧回(臣)恭請
聖訓一摺奉有
硃批本年正月十三日又據(臣)家人捧回(臣)恭繳
御批并陳地方情形一摺奉有
硃批伏念(臣)才識魯鈍荷蒙
皇上隆恩著(臣)署理浙江總督印務兼管鹽政捕盜幅
員遼闊心力難周任事以來實深悚懼仰沐
聖恩諄諄訓誨更荷
皇上格外矜全
諭(臣)不必兼管下江事務(臣)謹欽遵
諭旨將一切浙省督鹽事務效法李衞竭蹶辦理以冀
仰報
隆恩於萬一耳所有原奉
硃批奏摺理合恭繳伏乞
皇上睿鑒謹
奏
覽
切以粗率輕浮爲戒凡百敬愼持重爲之勇敢任事固
屬可取然須看得透認得眞始宜見諸施行非可從外
像孟浪效法者於此當詳審毋忽
雍正十年三月初三日署理浙江總督印務崇明
總兵官(臣)李燦謹
奏爲恭謝
聖訓事竊(臣)於雍正十年二月十八日接督(臣)李衞來
札内開雍正十年二月初一日面奉
上諭杭州各官正月初一日拜牌時向例鋪氊三條署
總督李燦因王國棟退縮在二班地上行禮李燦卽
親提氊子轉身遞與王國棟接取朝賀有關大典二
人甚屬失體孫國璽在旁不敢入班且聞李燦署總
督印務以來諸事急遽無序舉動多有未協之處王
國棟軟弱游移可寄信去著實嚴加申飭欽此遵
旨寄信前來等因到(臣臣)跪讀
諭旨悚惶無地感激難名(臣)於正月初一日
朝賀之後遵照向例恭詣
聖因寺叩拜
聖祖仁皇帝龍牌時冒昧失體咎實難辭至於署理督篆
辦理一切事務未能從容展布以致急遽無序舉
動多有未協之處今蒙
天恩浩蕩不加重譴
命督(臣)李衞傳
旨嚴加申飭
聖德彌宏(臣)心益懼惟有凜遵
聖訓改革前非時時警惕朝夕不忘嗣後辦理舉動愈
加詳愼以冀仰報
高深於萬一耳爲此繕摺恭謝
聖訓伏乞
皇上睿鑒謹
奏
據奏警惕改革等語能改甚善但恐秉性難移耳
雍正十年八月二十一日署理浙江總督印務崇
明總兵官(臣)李燦謹
奏爲奏明撥發義倉米石賑恤蕩竈仰祈
睿鑒事竊(臣)前據江南松江管理下沙頭二三場靑村
場各場員稟報七月十六日陡遇風潮沿海居民
竈戸房屋竈舍衝壞人民溺斃等情(臣)卽檄行鹽
道動支鹽務僃公銀兩委員分往各場查勘酌量
軫恤當經具摺奏
聞仍一面飭令確查去後續據松江府南滙奉賢二縣
曁各場員具報蕩戸被颶風潮湧淹没人口坍塌
房屋田禾俱被浸壞等情前來伏思煎竈人等(臣)
已動僃公銀兩先爲軫恤并借給帑本修理竈舍
僃辦煎鹽以濟冬掣至於蕩戸亦被潮災收成失
望口食無資亟當一體矜恤查江省督撫二臣現
在委員勘賑但念此蕩戸人等雖屬江省人民現
納浙江場課(臣)何敢以奉有仍回崇明之
恩命交代在邇觀望貽悞今(臣)巳飭令鹽道撥動鹽義
倉米三千五百石飛委嘉松分司運往各場會同
各該縣查明被災戸口一體酌量賑給務使實在
窮丁咸沾惠澤如有不敷再行續發俾此沿海被
災煎竈蕩戸人等餬口有資不致流離失所以副
聖主軫恤災黎之至意爲此繕摺
奏明伏乞
皇上睿鑒謹
奏
浙省種種災異蓋緣汝與王國棟皆係薄福小人見責
於
天之所致汝等猶不自省自愧耶
硃批諭旨卷九十三
