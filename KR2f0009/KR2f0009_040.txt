欽定四庫全書
硃批諭旨卷四十
硃批常賚奏摺
雍正四年四月初二日廣東布政使(臣)常賚謹
奏為奏
聞事竊(臣)於雍正四年正月十九日到任詳請巡撫(臣)
楊文乾代
題恭謝
天恩外即將欽奉
諭旨向總督(臣)孔毓珣廵撫(臣)楊文乾面傳孔毓珣楊
文乾俱跪領謝
錢糧數目於三月十一日將清冊申詳廵撫俟廵
撫盤查訖即出結具
題再查通省有必需之公項每年約計四萬餘兩皆
於各屬火耗内每兩提解四分以充公用今廵撫
與(臣)籌畫恐屬員或有借此累民之處是以會同
司道府州縣另行設法務期上不動移正項下不
聖訓時蒙
諭旨爾到廣東總督廵撫待爾何如繕摺奏聞欽此(臣)
今到任兩月有餘看得總督廵撫居官辦事誠如
𫉬到官從不肯招出同夥與窩家往往陷害仇人
誣扳富戶每見廵撫審訊盗案甚覺詳細愼重而
(臣)亦必細細與廵撫籌畫弭盜安民之策以仰副
居多若夫才守兼優者(臣)履任未幾不敢輕舉容
留心察訪另行摺
(是)奏自今以後凡有關乎
國計民生興利除弊事宜(臣)務斟酌確實詳明督撫
皇上畀以重任雖捐糜頂踵何能報稱於萬一惟有勤
愼辦事節儉持身以盡犬馬之力雖遠在粤東
奏
覽
雍正四年十月二十六日廣東布政使(臣)常賚謹
奏為恭謝
天恩事竊(臣)蒙
皇上御賜紫金錠鹽水錠諸珍藥隨恭設香案望
闕叩頭謝
恩訖伏念(臣)至微至賤仰邀
任使巳深逾分之慚復荷
恩頒更切生成之戴惟當益竭愚忱上報
高厚於萬一理合繕摺奏
謝謹
奏
知道了𫝊鼐博爾多巳將朕用人於藩邸之顔面掃盡
矣汝當奮勇自勵今日以前聞汝頗好但不知向後何
如耳勉之
同日又
奏為奏
聞事竊(臣)到任將及一年就地方中應
奏之事二件另摺敬陳外(臣)謹看得總督孔毓珣歴
練老成處事得宜所屬軍民無不愛戴聞從前操
守尚覺平常近來則分文不取廵撫楊文乾實心
辦事勇於有為於地方利弊無不急欲興除但每
多任性遇事過激署按察使殷邦翰辦事有才但
為人多詐居心難信惠潮道方願瑛辦事勤敏操
守亦好廣州府知府樓儼專事趨蹌不勤政事通
郡人民嗟怨此外官員循分供職者居多其在任
未久者優劣尚未周知容再為訪察據實奏
聞至(臣)受
恩深重時刻銘心是以惟知有
皇上不知有他人惟知有報
恩不知有招怨據所見所聞直陳無隱斷不敢一字涉
虚有負
天高地厚之深恩也謹
奏
好凡有所見所聞應如是直陳毋畏毋隱方是朕用人
如爾若不得聞聽的確則耳目更無可寄矣諸事秉公
持正據實敷奏勉為之
雍正五年二月初一日廣東布政使(臣)常賚謹
奏為恭繳
硃批瀝陳微忱仰祈
睿鑒事竊(臣)齎摺家人回粤奉到
硃批諭旨(臣)捧讀之下淚如泉湧手足無措伏思傅鼐
博爾多自幼跟隨
皇上受三十年教養之恩復蒙不次超擢俱膺重任雖
捐糜頂踵猶不能仰報於萬一乃一旦頓滅天良
上負
君恩此誠天地之所不容鬼神之所不宥者也(臣)前閱
之才而忠君報主之忱存諸夙昔鑒此二人愈加
勉勵惟永矢此心竭圖報效雖遠居萬里之外常
如在
力以上報
主恩(臣)斷不肯似此二人頓滅天良喪心病狂有負委
用之
天恩作千古無恥之罪人也此(臣)微忱出於至情激切
奏陳不勝惶恐之至謹
奏
朕嘉悅覽之但日久不忘此摺所奏之言庶不有負朕
之期望
同日又
奏為奏
聞事竊(臣)屢沐
天恩得膺重任雖冰蘗自矢未足報稱何敢以纖毫肥
巳之私自貽罪戾謹將去歲一年所得之養廉與
各項費用之處敬摺奏
聞查廣東布政司衙門向來每年所得規禮平餘銀約
有三萬餘兩(臣)到任後隨將一切陋規悉行禁革
惟有州縣所解錢糧每兩有平餘銀三分向係督
撫藩司分作養廉之費查廣東通省除州縣存留
備支外每年額解錢糧八十五萬兩零以每兩三
分共計銀二萬五千餘兩督撫藩司每股照分銀
八千三百餘兩又投充吏役給發執照向有督撫
藩司紙劄之費今亦照股分銀二千八百餘兩通
年核算共得銀一萬一千餘兩此外並不敢有絲
毫欺隱除(臣)家口衣食用度幕賓束修併修理衙
署庫藏等項共用去銀八千八百餘兩尚存銀二
千二百餘兩此項餘銀倘値青黃不接之時小民
艱於日食擬買米設厰煮賑以廣
皇仁竊(臣)素居貧賤今得足食足衣巳是邀
恩無極惟竭盡犬馬之力上報委用之
恩何敢稍有私心自蹈欺誑之咎也謹
奏
好朕今用爾為廵撫矣爾試想常賚今日做廵撫常將
此五字提撕尚忍得行一件欺君誤國之事以負朕乎
當勉力成全朕用人顔面與舊日潛邸諸人增色不然
則為天下後世之大笑柄矣大約貪酷不法之事爾自
不為第恐趨於柔懦沽名一邊被人欺誘或入屬員之
牢籠受科甲之夤緣請託而不能秉公察吏則為負朕
也切宜勉之愼之欲免此咎亦惟有祇知君父為重凡
百毫不瞻顧一切據實無隱如斯而巳若為虚譽小利
懷私自便恐難逃朕之鑒察也
雍正五年二月初十日廣東布政使(臣)常賚謹
奏為恭謝
天恩仰祈
聖鑒事竊(臣)於雍正五年二月初九日接准部文内稱
雍正四年十二月二十五日内閣九卿等奉
上諭福建廵撫員缺著廣東布政使常賚補授欽此(臣)
聞
命自天感激無地隨恭設香案望
闕叩頭謝
恩訖伏念(臣)一介庸愚至微極陋荷蒙
皇上天恩不次擢用兹復恭承
寵命畀以閩海封疆重任(臣)受
恩愈重圖報愈難感戴微誠與恐惶交并惟當實心任
職實力辦事務期殫竭駑駘盡瀝肝膈以伸報效
微忱耳更有請者(臣)自幼侍從日覲
天顔不違咫尺自擢任粤藩跪聆
聖訓以來未獲瞻仰
闕廷巳逾一載有餘戀
主蟻忱與日俱永况閩省為沿海要地(臣)才識短淺於
地方情形一切未諳伏乞
皇上俯允(臣)赴京
陛見得覲
天顔面聆
聖訓俾得竭蹷辦公不致舛錯庶海疆大有裨益而犬
馬依戀之私亦得稍遂矣所有感激微忱合行繕
摺奏
謝謹
奏
督臣高其倬前任雲貴時偏於柔善姑息自李衛到滇
傳旨後始知朕意所向較前巳好及至來京陛見經朕
訓誨今任閩浙全是矣爾抵任後自必相合諸事當與
和衷辦理兹爾撫閩立心行政爾係朕深知者亦無可
教導至於地方事宜摺奏可以訓諭若肯向上不負朕
恩來京陛見亦不過如此若立志不堅便一年一次陛
見徒勞往返與事何益若言戀慕君臣果能一德萬里
同心况朕與爾年俱未衰何必作兒女之態受事後加
意懋勉治理數年然後來京未為晚也目下不必但以
孤忠自效為本一切不稍瞻顧欺隱何事不可以辦集
耶勉之勉之
同日又
奏為奏
聞事竊(臣)蒙
皇上天恩特授福建廵撫伏念廣東福建同是
皇上封疆豈可以甫經陞遷遂將廣東緊要事件視同
膜外不行奏
聞今就(臣)所親得之見聞於粤省民生地方實有關係
者條具於後以備
聖主採擇
一碣石左翼二鎮宜愼簡幹臣也查粤省沿海地
方惟廣惠潮三府乃洋盜出沒之地全賴賢能清
廉之總兵官實力防範不稍懈縱偷安需索滋擾
則所部自然凛凛奉法庶使姦宄潛跡可弭賊盜
肆刦之患今查得碣石鎮總兵陳良弼左翼總兵
藍鳳不但廢弛營務不能董率將弁且縱兵擾民
漫無約束又操守不堪惟圖需索陋規况年巳七
一新奉撥運倉穀宜盡行發糶也查粤東昨年晚
禾歉收米價頓昂荷蒙我
皇上軫念民艱特敕部議將廣西積穀三十萬石撥運
來東添備倉儲仰見
聖慮周詳籌畫盡善惟是秋成之後例應買補查得粤
省連年歉收若將糶出價銀責令尅期買補勢必
至於市價騰湧官民交受其困以(臣)管見目今現
奉部文准開常平倉運米事例從此隣省生俊軰
爭先輸納源源而來倉儲不患不充可否懇祈
皇上特敕撫臣將此三十萬石倉穀盡行發糶價銀可
得一十五萬兩免其買補解貯司庫另行收貯以
備不時之需是藩庫歲銷之外又有此備貯銀兩
以壯邊儲以裕民食可一舉而兼收其效矣以上
二條皆(臣)再四熟籌始敢據實陳
奏是否有當伏乞
皇上睿鑒施行謹
奏
楊文乾請假朕巳准伊所請兹命爾署理粤撫事務楊
文乾尚需數月方能回任倉穀乃為爾身之干係事矣
朕意爾所論固可平一時之價但
天年何可期必目下雖少苦價昂尚不至於乏食倘倉儲
一空將來萬一歉收所關非細此在爾相機籌畫遠近
輕重而為之朕實不便諭應行與否也此際如楊文乾
尚未動身當與之悉心商定再行若有應請旨處即行
具題爾乃暫署之人止圖目前平價以遂衆欲及日後
楊文乾回任時倘少至難於措置則爾領罪不輕矣愼
為之
雍正五年三月二十五日廣東布政使(臣)常賚謹
奏為奏
聞事竊照粤東早稻於三月間插蒔六月間收穫今歲
二月以後天氣晴霽米價微貴幸得三月二十三
四兩晝夜大雨(臣)遣員查看四野禾苖俱巳栽插
將來早稻可卜豐登至奉
旨撥運粤西倉穀三十萬石原委糧驛道何師儉前往
梧州府地方接運今自三月初八日起陸續巳運
到五萬石有餘(臣)現在酌量各屬地方之緩急需
穀之多寡分撥運糶以平市價俟粤西穀石運齊
分撥完日另行
奏報外目今廣州省城米價日見平減人民樂業地
方寧靜誠恐上厪
聖懷理合據實奏
聞謹
奏
覽奏米價平減深慰朕懷
雍正五年閏三月二十七日署理廣東廵撫印務
(臣)常賚謹
奏為恭繳
硃批仰祈
聖鑒事竊(臣)奏摺家人馳驛回粤捧到
硃批諭旨跪讀之下仰見
聖謨遠大睿慮周詳(臣)不敢以將去而膜視其民暫署
而忽略其事惟有凛遵
聖訓愼重籌畫因時制宜以仰報
皇上委任之深恩也今查粤西運到穀石除分貯肇慶
府倉穀四萬石外計運到廣城十六萬三千石零
因惠潮兩府去秋被災其所屬成災之縣現飭將
倉穀發賑其勘不成災而亦被水之縣現在另䟽
題賑此外各縣仍飭照糶三例減價平糶復慮各屬
貯穀多寡不一又會同督(臣)阿克敦議撥粤西穀
二萬石起運惠潮二府分貯臨時酌量詳明動用
再廣惠肇三府自三月内得雨之後至今雨澤愆
期米價漸昂誠如
戾也謹
奏
覽
同日又
奏為奏
聞事竊(臣)至愚極陋才識疎庸荷蒙
皇上隆恩至優至渥惟殫竭愚誠以圖上報
高深於萬一(臣)思廵撫之責首在稽考屬員之賢否若
屬員果能潔巳奉公百姓自受其益(臣)敢不仰體
聖衷時刻留心稽察以整飭吏治日前有潮州府通判
吳安泰私賣變價戰船署石城縣舉人嘉鍾秀諱
匿盗案業經具䟽糾參今查有新補澄海縣令劉
德基原由教職俸滿蒙
恩特用不思潔巳奉公以仰報
聖恩到任甫經數月而穢聲昭著又有花縣知縣朱紹
濂居官素屬平常因係公馬爾賽之壻從前均為
姑容今自委署海豐縣印務以來任意貪婪毫無
顧忌(臣)查訪既確斷不敢為伊徇庇以致貽害地
方除具䟽列欵糾參外合再繕摺
奏明仰祈
恩鑒謹
奏
覽此奏朕甚嘉悅但肯秉公察吏地方諸務自當就理
矣勉之
雍正五年四月十三日署理廣東廵撫印務(臣)常
賚謹
奏為奏明嚴處積案兇盗以靖地方事竊查粤東山
海交錯素稱盜藪(臣)蒙
皇上委署粤東廵撫印務視事以來檢查案卷内有巳
參疎防之盜案一百餘件尚有未參疎防之盜案
因從前未經參過歴任督撫將州縣獲報之賊審
實從重枷責發交親族保領約束兇横之徒不知
畏懼悛改(臣)見每案之中必有為首糾夥及行兇
肆惡之徒若一槪枷責發落日後斷難保其不再
為盜(臣)不敢少為因循今將未獲賊之案催令文
武嚴緝務獲不使漏網巳經獲賊之案催令審解
(臣)必親審明白將極惡首盜并傷人之犯即委員
押赴稠人廣衆之地立時杖斃以示儆戒(臣)近又
准部文嗣後審擬盜案將造意為首及殺傷人者
悍惡兇暴者行刦三次以上並窩引盜賊者為法
所難宥有廹於饑寒被人誘脅并聽從父兄指使
跟随上盜者為情有可原一一分析開明等因(臣)
此後擬審未參疎防之盜案亦遵照定例分析將
法所難宥之犯俱行杖斃其情有可原之犯嚴行
枷責項帶鐵牌朔望點卯庶姦狡積盜不得倖免
兇惡之徒咸知凛畏而盜風可以漸息矣謹將嚴
處積盜緣由繕摺
奏明伏祈
皇上睿鑒謹
奏
所見甚是應如此料理楊文乾回任時將朕此諭與伊
看
雍正五年五月二十四日署理廣東廵撫印務(臣)
常賚謹
奏為奏
聞事竊(臣)訪聞韶州府曲江縣濛裏地方有一山名為
礬洞産有銅礦自宋元時曾經開採挖有銅沙堆
積於壠旁之溪岸後因封禁山口此沙遂不許私
煎間有村民偷取煎熬被地方查察相爭無已(臣)
思此項銅沙與其堆積消毁何如作爐煎煽如其
實在有銅亦可湊為解部額銅之用但現堆若干
每堆約有若干擔每擔約可得銅若干觔(臣)巳密
諭韶州府知府黃文煒親往查勘煎試去後尚未
覆到倘查明如果有銅可煎(臣)即於雍正六年承
辦銅價内一面量給工本交該地方官督同煎煽
一面具疏
題明俟煎得若干即抵解粤省每年應辦戶工二部
銅觔數目將辦銅價銀扣存撥餉於錢糧似有裨
益是否可行伏乞
皇上睿鑒施行謹
奏
勘明如果實有銅沙乃係極有益之事到閩之日面向
楊文乾說知可也
同日又
奏為奏
聞事竊照粤東閏三月雨澤愆期自四月及今甘霖疊
沛晴雨及時因當望雨之際適得滂沱霑足禾苗
暢茂較盛於常目下早禾巳熟各府收成俱約有
十分九分不等省城米價每石減至一兩一二錢
窮民易於謀食所有平糶煮賑二項俱於五月初
停止此皆仰賴
皇上感召
天和福覃寰宇海隅蒼生獲享盈寧之慶誠恐上厪
聖懷謹將早禾豐稔米價平減緣由據實奏
聞謹
奏
覽奏深慰朕懷此皆爾等督撫實心任事上感
天和之所致朕甚嘉悅焉
同日又
奏為奏明立限買補倉穀以裕
天儲事竊照粤東常平倉每年應糶三穀四十八萬
有零除碾支兵米於徵收本色米石抵還外其餘
照例平糶出陳易新上年春夏之交米價騰貴經
撫(臣)楊文乾於糶三之外復在存七穀内融糶一
十五萬石有零所糶價銀均存府庫查無短少原
擬於上年早晚二收照數買補因去秋被水歉收
穀價高昂平糶之價不敷買補今歲春間又經平
糶統計兩年平糶碾支及動存七之數共九十餘
萬石除徵收本色抵還碾支及巳經買補外尚未
買穀四十餘萬石倘一時需用或有缺乏關係非
淺幸今及時得雨早收現在豐稔(臣)巳嚴催即時
買補復與署督(臣)阿克敦面議定限於七月内務
必買補十分之五十月内照數全補倘十月内不
行買足即照虧空參處未買之數交知府領買限
至歲底補足如仍有未清著落該府縣分賠并照
虧空治罪如此立限嚴催不少寬假則人人必以
功名為念自當上緊趕買早晚兩收之後各府州
縣應貯之數顆粒無缺庶得以仰副我
皇上愼重倉儲之至意也(臣)叨蒙
聖恩不敢以暫時署理少存徇縱合將立限催補緣由
繕摺奏
聞謹
奏
知道了到閩之後可竭力料理汝本任内之事楊文乾
經理福建一番事後回任自應盡心料理也
雍正五年六月十八日署理廣東廵撫印務(臣)常
賚謹
奏為覆
奏事竊查粤東韶州府曲江縣礬洞地方溪河之旁
積有銅沙日久無用(臣)經一面行查一面具
奏今據韶州府知府覆稱查明此沙之堆或高四五
尺或高七八尺至丈許不等共約有千餘堆每沙
一擔約可煎銅三四觔不等即煽至一二年恐不
能盡等語查(臣)前摺内原有擬發工本委員前往
煎熬之請但思此沙堆積日久其中出銅多寡固
難懸定若發本委員則所委之員必多而僱募人
夫又慮紛雜難稽今擬聽本地附近殷實居民自
備資本赴(臣)衙門報明許其召募工役設爐開煽
每沙一擔隨其得銅多寡酌其所費工本或行對
半或行四六分收仍委幹練文官一二員專司稽
察不許煎多報少并令就近武員帶兵廵邏不使
姦匪混雜如此則所用工役俱係本處土著之人
聚散皆易併可免動用錢糧省銷算之煩其所得
銅觔凑同解部(臣)非不知山場久奉封禁但銅沙
現存不必開山鑿取且又於
國家鼓鑄不無裨益是否可行伏乞
聖鑒謹
奏
想爾巳往閩省矣此事交與楊文乾令與孔毓珣阿克
敦詳議妥協奏聞候旨舉行
同日又
奏為奏
聞事竊照粤東每年夏秋間大雨時行廣西諸水直趨
而東奔流入海盖以水急勢横復加霪雨連綿東
南風猛海潮倒灌潦水不得順流兩相搏擊致粤
地圍基頻有衝決之患今年五月十五日至十八
日止連日廣西諸水湧漲至一丈二尺有餘(臣)即
親赴查勘據里民咸稱今年水發本處喜無大雨
加之風靜浪平惟南海三水新築圍基其基面窄
狹者偶有漫溢缺口亦不過數丈幸早禾巳收晚
禾未插毫無有損其餘圍基俱安然無恙水勢於
五月二十日即消去一半二十日後業巳照常(臣)
巳檄飭各屬督率居民協力修復晚禾亦皆蒔插
此皆仰賴
皇上至德遐孚
天心默佑是以水發之時無大風大雨逆流激湍海疆得
免水潦誠恐上厪
聖懷謹將圍基無損緣由繕摺奏
聞謹
奏
據爾所奏深慰朕懷向聞此圍基若於年前預為實力
修築即可保次歲無虞爾其知之
同日又
奏為恭謝
天恩事竊(臣)齎摺家人回粤捧到
恩賞各種藥錠一匣(臣)隨郊迎至署恭設香案望
闕叩頭謝
恩訖伏念(臣)一介庸愚茫無知識荷蒙
皇上委任粤東藩司甫及一載復
畀以閩撫重任又
命署理廣東廵撫
恩綸疊沛榮
寵逾常(臣)智識短淺涓埃莫報乃蒙
天心眷注
特頒珍藥拜
賜之下覺嶺海烟嵐蒸濕之氣一時頓釋(臣)不勝感激
之至惟有益殫心力愈矢公忠以期仰報
高深於萬一理合繕摺恭謝
天恩謹
奏
覽
汝此去到閩絲毫毋得瞻顧情面乘此時同楊文乾徹
底清楚日後汝更易為力矣當與之和衷辦理悉心詳
查朕巳有旨諭楊文乾不必候汝到閩先即一面料理
朕看汝之局面清勤二字似不為難但恐偏於平易疎
慢寬縱沽譽一邊倘一涉此病較之貪婪不職者等耳
况高其倬又是以長厚自居惟恐被人嗔怪者從來身
為大臣任勞易任怨難汝二人若一味以取悅於人為
務自必有欺隐之弊一涉欺隐則無所不至矣勉之愼
之君恩不可負也朕何為諭及此因汝自到粤省以來
凡汝通省屬員來往人等無有不稱頌汝之和平寬厚
者朕甚疑之福建邊海巖疆兵民刁悍若督撫惟以寬
仁為主則萬難整飭地方毛文銓即係榜樣倘汝將就
因循不能徹底清釐朕只得又調汝別任另用人察汝
矣所事若少不清楚朕斷不肯中止也竭力為之
雍正五年七月十九日福建廵撫(臣)常賚謹
奏為請定修堤之專責杜水患以衛民生事竊照廣
東近水田畝苦於廣西潦水漲發每致收成歉薄
今夏水漲一丈有餘喜天氣晴明東南風信不作
潮水如常廣西水來得以順流出海兼臨漲之時
嚴飭各所屬親赴堤畔率同有業民人共相保護
雖有衝决隨决隨修田禾無損惟查修築堤岸向
例設有堤長按畝派工羣起力作迨後官念民力
艱難委員量為幫理未免彼此推延不能及時修
築以致水患頻見(臣)查近水受衝之縣廣州府惟
南海三水肇慶府惟高要高明四會等縣為最今
欲保固堤圍莫如責以專任請以廣州府糧捕通
判兼管南海三水堤工肇慶府糧捕通判兼管高
要高明四會堤工令於冬收之後督同堤長按照
各業戶田畝派工修築務使堅固水漲之際即督
同各業戶保護更請定賞罰之法以示勸懲一二
年至三四年保固平穩者予以紀錄加級五年不
致衝决者以應陞之缺即陞一二年及三四年衝
决議以罰俸降級五年頻見衝决者革職則事有
專責庶水患可除而民業無虞矣再修築堤工必
先僃物料以為搶修之具此項費用既不可派之
田畝復不能取之在官必致臨時掣肘(臣)查廣肇
二屬向有魚□鴨埠稅欵向照徵收以充公用後
經禁止但查事關水利按徵似亦無礙每年計得
千有餘金即以此銀照數解交通判以僃搶修物
料庶掣肘無虞而歲修無誤矣今巳離署不及具
題謹繕摺瀆
奏伏乞
睿鑒施行謹
奏
此奏甚屬妥協周詳抵閩時面交與楊文乾悉心照此
辦理應題者具題但楊文乾曾經奏請開捐以修理圍
基同孔毓珣面奏時朕經詳悉諭過楊文乾今若有意
將此摺所議之處怠忽從事以覬行巳前奏則自招大
過矣將此摺并朕批諭皆與楊文乾看
同日又
奏為奏明太平粤海兩關稅務事(臣)仰沐
皇恩委署廣東廵撫兼管太平粤海兩關稅務自接署
及今將及五月無時不以裕課恤商為念但查兩
關春夏之稅有限所賴者盡在秋冬如太平關除
正額外上年奏報羡餘銀四萬五千餘兩(臣)接署
時撫(臣)楊文乾僅交下羡餘二萬六千餘兩(臣)自
三月十八日接署至六月二十一日一年期滿除
正額外按日計算應該羡餘銀一萬五千餘兩今
據韶州知府按月報解尚缺羡餘銀一萬兩有零
隨查向例將單錢平餘等項統歸羡餘亦僅得銀
八千四百餘兩今統交署撫(臣)阿克敦奏報尚不
足羡餘一千兩有零仰冀
聖鑒查粤海關惟賴夷船但夷船必待風信於五六月
到粤所載貨物無幾大半均屬番銀輸鈔納餉必
候夷人買貨完畢除所買貨物按則納餉外統計
每銀一兩抽分頭銀三分九釐此係舊例是一年
稅課之正羡咸賴秋冬將有餘以補不足每年正
額四萬三千餘兩羡餘四萬八千二百餘兩(臣)自
接署至卸事共計一百五十日該正額銀一萬八
千三百餘兩除現收船鈔貨稅以及各口解到之
稅共計銀三萬一千二百餘兩彙交署撫(臣)阿克
敦收貯外尚有遠口各委官徵收未解俟解到日
統於年滿奏報獨是(臣)任藩司時傳聞撫(臣)楊文
乾徵收課稅去年設立專行計共得銀二十餘萬
隨即密察未得其詳迨署廵撫印務復行確訪詎
經手庫稿兩房經承撫(臣)楊文乾於臨進京之先
各給路費俱令回籍矣至夷船今歲進口時停泊
數日並無行店承攬因詢之各商僉云廣東洋行
向係十六七家去歲撫臣新例將夷人帶來銀兩
每兩預行加一扣收共計得銀四萬三千餘兩及
上餉之時仍照收稅耗外復抽分頭銀三分九釐
令專放之六行先行辦繳又發銀數萬差人往別
省置買湖絲茶葉等貨貯如升行飭令儘先賣完
方許各行賣貨今崇義店陳騰官行内現貯湖絲
二百餘擔客商知有積貨并慮貨到不能先賣以
致往來稀少各行畏懼等情(臣)既訪察確鑿斷不
敢姑為徇蔽致干欺隠之咎謹據實奏
聞伏祈
睿鑒謹
奏
據奏楊文乾所獲之利即此四萬三千之數抑或係先
言二十餘萬之數殊未明晰除此洋行貿易之外楊文
乾更有見小漁利之處否據實奏聞不得隨意增減
雍正五年九月初二日福建廵撫(臣)常賚謹
奏為奏
聞事竊(臣)於八月二十二日到閩隨經具疏
題報在案查得
欽差廣東廵撫(臣)楊文乾浙江觀風整俗使(臣)許容吏
部郎中(臣)鄂彌逹内務府員外(臣)伊拉齊先於八
月十二日到閩(臣)隨即會同委員分查各府州縣
之實貯若干虧空若干務必徹底清查無絲毫遺
漏方可會題以慰
皇上惠愛元元剔除積弊之至意(臣)莅任方新雖未周
知而稽查歴年倉穀案卷或貯價流交或捏報不
實或因價値不符觀望未補遂至倉貯虚懸我
皇上特差大臣逐一清查仰見
聖明無微不照(臣)仰蒙
聖恩以微賤之身委任封疆之重敢不竭盡駑駘清除
積弊厚恤民生以仰副
皇恩於萬一謹
奏
勉為之經此一番清楚之後爾將來大為省力獲免無
限處分假若逞愚昩之見沽一時虚譽稍為優柔瞻顧
則朕此番徹底清理之舉殊為可惜也竭力勉為之
同日又
奏為奏
聞事竊(臣)查得閩省舊例每月俱有土産食物差家人
進貢如有應奏摺子即同進貢摺子併裝一匣直
到
宫門呈進(臣)任坐糧廳及布政使俱奉
聖旨如有奏摺交怡親王轉進
内廷欽遵巳久今(臣)查閩省進貢物件不便摺子與
貢物兩處呈進(臣)再四思維謹將
奏摺同貢物逕至
宫門呈進為此奏
聞伏冀
皇上睿鑒謹
奏
自然應如是進呈向因汝係兩司之任故命怡親王代
汝轉奏今巳用汝為撫臣自當照衆例行也
雍正五年九月二十六日福建廵撫(臣)常賚謹
奏為奏
聞事竊(臣)到閩以來訪聞多有好勇鬭狠慣習拳棒一
朝之忿遂起釁端兼有倚勢逞兇以強陵弱以及
衙蠧訟師巧於舞弊架詞興訟魚肉鄉民者種種
不法各府皆有而漳泉為甚(臣)現出示曉諭兼密
行訪拏一有不法之類分别輕重嚴加懲治應具
本者(臣)當恭疏
題參應摺奏者(臣)當繕摺奏
聞務使澆漓刁悍之風漸漸遷改以慰我
皇上移風易俗之至意謹
奏
酌中合宜次第施為不必專務章奏空言惟當實力行
之
同日又
奏為奏
聞事欽惟我
皇上念切民依於各省雨𤾉情形收成分數時厪
聖懷(臣)叨
恩撫閩自廣東赴任所歴漳泉興福四府一路見晚稻
秀實沿途父老子弟皆歡欣踴躍共慶有秋詢其
收成約計七八分不等咸稱感沐
皇上愛養以致雨𤾉時若獲此豐亨等語此皆(臣)所親
見其延建汀邵上四府(臣)遣人遍查皆有八九分
收穫較福州等四府尤為豐稔仰見我
皇上憂勤宵旰深宫虔禱故能感召
天和錫民祉福俟禾稼登場完畢之日另行具
奏外恐厪
聖懷合先奏
聞謹
奏
覽
一切奏聞只宜據實上逹似此粉飾諛詞欺詐虚文有
何益處
同日又
奏為恭繳
硃批感謝
聖訓事竊(臣)齎摺家人回閩捧到
硃批(臣)恭設香案望
闕謝
恩訖跪讀
聖諭蒙
皇上飭(臣)與楊文乾和衷辦理又許(臣)清勤誡(臣)寬縱
皇上訓勉策勵周詳曲盡不啻覆載生成竊思(臣)於前
歲除授廣東布政使時於
養心殿跪聆
聖訓煌煌
諭旨銘刻於心無時敢忘况(臣)幼蒙
皇上豢飬今復荷
天恩委以封疆重任在(臣)之心只知有我
聖主一人至内外臣工(臣)何敢復存瞻顧之念但(臣)在
藩司任内因初膺外職循分守巳既不敢隨聲附
和亦不敢創立主見是以(臣)未嘗稍有沽譽之心
而人多有以(臣)為和平寬厚者(臣)捧讀
諭旨惶悚無措竊思(臣)之官
皇上授之(臣)之身
皇上飬之(臣)不思仰報
主恩反欲市名沽譽於悠悠泛泛之人是屬何心(臣)雖
愚昩斷斷不肯為此今又蒙
聖主隆恩諄諄訓諭(臣)惟有益加勉勵實力察查務必
將從前積弊盡行發露庶不負
皇上委任之深恩教飬之大德也為此激切陳
奏伏乞
睿鑒謹
奏
沽寬厚和平之虚譽其過尚小若再加以朋比欺隱則
罪不可逭也
雍正五年十月二十五日福建廵撫(臣)常賚謹
奏為遵
旨覆奏仰祈
睿鑒事竊粤海關稅一項欽奉
硃批據奏楊文乾所獲之利即此四萬三千之數抑或
係先言二十餘萬之數殊未明晰除此洋行貿易之
外楊文乾更有見小漁利處否據實奏聞不得隨意
增減欽此伏思(臣)之一身生自微賤並無親族依倚
維持且賦性魯鈍不諳時務仰蒙
皇上天恩豢養訓誡時加兩年之間
擢(臣)廵撫委以封疆重任(臣)即捐糜頂踵不足仰報萬
一若(臣)有見聞不行據實陳
奏敢稍為增減以欺
聖主實為天地之所不容矣謹詳細陳之查粤海關稅
定額四萬兩有零雍正四年據楊文乾報稱連溢
羡共九萬餘兩(臣)細加查訪實有十五萬兩夷人
帶來銀内每兩抽銀三分九釐計得銀二萬餘兩
再紅黃顔色紬緞例禁出洋楊文乾令其置買每
緞一疋得銀七錢線紬五錢紬疋及線每觔得銀
四錢約計得銀萬兩又洋船所載多半皆屬番銀
於起船時勿論其是否置貨先以每兩加一抽分
得銀四萬三千兩此係楊文乾例外之求復以進
上為名洋船開時揀選奇巧物件統歸署内並不發價
專行代償約計銀二萬餘兩又將銀一萬九千兩
作銀二萬交鹽商生利每年取利銀七千二百兩
再查專行數家内有推病者有遠避者蓋楊文乾
進京時傳各行吩咐今年計於八月回粤夷人帶
來銀兩不能細查總以洋船所置貨物湖絲一擔
扣銀二十兩茶葉扣銀五兩磁器等貨扣銀二兩
按擔計銀回時彙繳此楊文乾之見小漁利處也
至人言湖廣漢口山東東昌各有生業雖傳聞不
啻一口但未確訪的實不敢妄奏伏惟
睿鑒謹
奏
從來操守二字實難得其人奈何三人行必有我師汝
見此尤當於廉之一字加勉況利者實係無益有害之
物人皆知之而皆看不透亦大奇事汝等彼此將類斯
等事毫不欺隱俾朕咸得知悉應教者教應戒者戒應
罪者罪則孰敢為非也在楊文乾自以為不關國計民
生設法巧取而名實兼收殊不知人之耳目如何能欺
正所謂弄巧成拙若不改悔立見名實俱敗耳所以天
下事並無巧法惟有盡巳之誠以聽
天而巳餘無良策也勉之戒之
同日又
奏為奏
聞事竊照閩省倉儲准楊文乾許容會同將所帶委官
分頭盤查今限期將屆據結報清者未及十分之
六有以先委未經交盤而輾轉接盤者有以穀色
平常呈樣申請者有以不足碾米彼此牽混者有
以貯價未買諉之前任者巳同楊文乾飭其兩穀
一米總湏潔淨乾圓務期實在不許絲毫徇隱但
怠玩成風又經(臣)將南安令吳彦遵會參至
欽命會審事件查有本案虧缺者俟其盤查清結赴審
有非本案内事及有親丁代盤不必本員面同者
現各差員嚴提質審和衷辦理依限完結以仰副
皇上委任之恩謹
奏
務以一勞永逸為期不可絲毫將就草率完結也
同日又
奏為奏
聞事竊(臣)於到閩以後巳將途中所見禾稻情形奏明
兹屆收成之後(臣)復檄查據各屬陸續申報到(臣)
福州府屬收成有八分九分米價每石一兩二分
至一兩四錢不等興化府屬收成有八分米價每
石一兩二錢三分至一兩四錢不等泉州府屬收
成有七分米價每石一兩五錢至一兩八錢不等
漳州府屬收成有六七分不等米價每石一兩三
四錢至一兩九錢不等延平府屬收成有八九分
不等米價每石一兩一錢八分至一兩四錢不等
建寧府屬收成有八九分不等米價每石八錢二
分至一兩一錢不等邵武府屬收成有八九分不
等米價每石九錢至一兩一錢不等汀州府屬收
成有七八分不等米價每石一兩二錢至一兩八
錢不等福寧州屬收成有八分米價每石一兩至
一兩四錢不等臺灣府屬收成有九分以外米價
每石一兩一錢八分至一兩四錢不等以上收成
分數雖多寡不齊米價較春夏巳大平減民間樂
有粒食無不仰頌
皇上覆育深仁(臣)謹具摺奏
聞謹
奏
但能以誠敬格
天公忠理事自然時和年豐民安物阜此理分毫不爽爾
等封疆大吏所關甚鉅欽哉毋忽
同日又
奏為酌更水師營員補用之法以除刁悍積習事竊
閩省所屬福興泉漳等府地處海濱所有沿海口
岸在在均湏防禦如五寨三遊海壇金門厦門以
至南澳各設重兵相為掎角又復勤加廵緝然後
可保無虞查水師營員例用閩人緣出洋巡哨風
信靡常必熟諳水性之員方能隨宜調度有裨海
防但相沿日久上下盤踞其子弟親屬中不肖之
徒往往抗糧健訟暴横鄉曲地方有司率多因循
姑息希圖省事小民無可告訴遂紏集族姓結為
黨羽遇有事故或聚衆鬭毆或聯名告詰因而藐
視上官㒺知法紀此閩省刁悍之風所由來也(臣)
莅任以後密訪嚴拏擇其惡跡昭著者懲一警百
以挽頽風第沿海一帶營汛自閩至粤千有餘里
凡屬營弁俱係閩人各有田畝産業回互占據聲
氣相通其間作姦犯科之事一時稽查難周必得
武職大員實心整頓盡力約束方能使之安分守
法(臣)請嗣後提鎮以下參遊以上等官遇有員缺
不必定用閩人伏懇
皇上於漢軍及他省漢人中擇其年力精壯可以學習
水師者間為補用庶整飭彈壓不至有徇情袒護
之弊而所轄弁兵知所畏懼刁悍之風自可漸息
矣(臣)愚見所及謹據實陳奏是否有當伏祈
皇上睿裁謹
奏
閩省武弁黨比之習朕所悉知似爾此議奏朕者亦頗
多果於他省弁員中得有諳練之人自應間補但得人
甚難若庸碌不職之軰更不如本處人尚相安於無事
也况通省人亦未有合一之理於中必有各立門戸者
或有彼此猜忌而不相和者全在爾等大吏通權逹變
隨事設法以警戒之解散之時時留心訪察以防範之
最要者身先之以公忠體國徐開導以義利大誼必費
一番苦心用一番實力漸次教化方能移易其積俗若
捨本而務末不過止更換數名不逹海洋之武夫欲望
振刷頽風朕恐不但無益而更有損也陸路從來酌量
更調而用水師湏當照例在閩歴任大員屢經摺奏朕
思若果督撫得人寧不能感化此數十員武弁耶悉如
高其倬毛文銓惟名是務滿保黃國材惟利是圖之軰
便將通省武弁全易他省之人亦復何益萬一海洋有
警復招致本省之人令其戮力報國恐未必傾心用命
也况更調亦只可從副參以上副參者乃微弁所望上
進之地現在水師者既不能望陞他省偏裨又不能推
陞本省將官則無階可上矣恐其心志一灰無恥之事
何所不為未必新調一二他省之大員即能撫綏駕馭
也故朕謂務末不如端本端本之道在爾等督撫公忠
清愼以身為之表率而後可爾將此諭與楊文乾高其
倬看密之密之楊文乾若巳回粤則巳
若皆似鄂爾泰田文鏡此等督臣斷無不能化導本省
之人而求之於他省調員代為整理也朕實愧之不得
其人奈何奈何
雍正五年十一月十七日福建廵撫(臣)常賚謹
奏為恭繳
硃批奏摺事竊(臣)蒙
皇上發到毛文銓奏摺六件欽奉
硃批毛文銓所奏一派欺詐固不可信然或有可採處
有成例或有抗欠責在有司即使如限全完亦督
催經徵職所應為今繕摺陳奏似近塞責至姦徒
不法立限廵查乃屬營官職守今時際昇平即有
盜竊何難捕治宜明目張膽整肅軍威使知所畏
而不敢犯所奏暗帶軍器改扮衣裝殊於廵防無
益今(臣)咨會督臣通行陸路武職立牌分界會哨
廵查遇有匪類即行拏解但不許隱諱捏飾藉端
騷擾違者參處再臺灣礱戶即係内地米行向皆
沿海居住以往來糴糶多由海運易於起載攬裝
若遷置府城則買賣反多脚價與民無益似應聽
其照舊開張但增減米價實屬病民應嚴飭價値
隨時倘隨意高昂立拏重處庶業戶得免遷徙米
價不至昂貴事屬兩便(臣)謹據愚見議覆是否有
當伏候
皇上指示謹將原摺六件一併
奏繳謹
奏
所議亦不過紙上虚文耳
雍正五年十一月二十二日福建廵撫(臣)常賚謹
奏為奏
聞事(臣)奉
命撫閩以來凡見文武官弁無不諄諄飭諭令其嚴禁
刁風力加約束詎閩省積習兵丁驕悍不惟陵虐
良民兼且抗拒官法今訪有泉州府民人王貫買
民人黃武兄弟之田巳經三載突有提標前營兵
丁黃宇冒認為伊祖佃業率衆搶割王貫會同甲
鄰扭獲禀送晉江縣該縣訊係不法未便責治兵
丁將餘丁黃佛枷責縣前突有兵丁數十人蜂擁
到縣將黃佛連枷搶去乃該縣只報提督並不通
詳(臣)訪聞之下不勝駭異立將縱兵抗法之提標
遊擊傅為宿及畏縮因循不行通詳之晉江縣知
縣蘇本潔特疏
題參外理合先行奏
聞謹
奏
屢屢奏稱刁風爾等職任原係戢暴安良宣布風化若
言刁風難治豈欲求朕往福建代爾等整飭之耶
同日又
奏為感沐
聖恩恭陳謝悃事(臣)於十一月十九日接到部文内係
怡親王暨大學士張廷玉遵
旨寄信示(臣)欽奉
上諭嚴切(臣)捧讀之下不勝惶悚竊思(臣)荷蒙
皇上天恩委任封疆大吏因賦質愚昩屢滋過愆兹奉
天語飭知(臣)敢不敬佈微忱據實陳
奏竊(臣)署廣東廵撫印務任内從化山中有擄去採
辦木料人一案龍門營有盜聚同謀刦去七子汛
器械一案電白縣有盜賊四十餘人行刦一案種
種不法(臣)於文到之日即嚴飭緝拏但此三案因
疎防限期未屆俱未題參亦未奏
聞此(臣)疎忽之罪至於賊衆千有餘人一日連刦二十
七家(臣)即昏憒無聞如高州鎮等職所專司而亦
安然膜置耶此言事者故欲張大其辭以重(臣)罪
至將軍營兵窩盜一案係署廣州府胡恂寓所被
竊後於故衣舖内認出原失衣服訊問故衣舖人
供稱將軍標下兵丁賣與我當票贖出來的(臣)委
理事同知審理因未審解(臣)即赴閩至於失去
奏匣匙鑰一事(臣)因署理廵撫印務移住城外總督
舊行署内於三月二十夜被竊去木匣一箇内有
小匣裝盛
奏匣匙鑰兼有衣服數件彼時(臣)隨欲摺
奏因羞愧恐懼交集於心竊擬將來獲
陛見時面
奏乞
宥或免重罪此因(臣)疎忽昏憒竟涉於串通欺隱罪實
聖教事無大小逐件奏
聞(臣)何敢有心欺隱顯負
聖恩自干罪戾也(臣)不勝惶恐戰慄之至謹
奏
汝竟忍於欺朕餘者更不必言朕觀汝光景又是一無
用之物矣
雍正六年正月初八日福建廵撫(臣)常賚謹
奏為奏
聞事竊惟制錢所以便民而黃銅為鑄錢必需之物我
皇上洞鑒姦民燬錢為器之弊禁止擅用黃銅飭直隸
各省城設局委官發價收買(臣)恪遵
諭旨一體嚴禁恐有仍行制造銅器之姦民又委員不
時廵查巳飭布政司發庫銀一千五百兩遴委福
州府通判專管收買銅器於省城設局飭令估看
成色照依部價隨到隨買復慮外府若不一體收
買猶有藏匿之銅器是以同督(臣)高其倬酌議飭
司每府各發銀五百兩著各該府委員一體收買
去後續接部文議令拖欠舊糧之花戶准其繳銅
抵算錢糧奉
旨允行到(臣)遵即轉行各屬在案惟思銅器比戶皆有
而拖欠舊糧之家無幾恐未能遍收民間之銅器
除遵照部文舊糧准其繳銅抵算外合將發銀收
買緣由具摺
奏明謹
奏
第一嚴禁燬錢私鑄為要收銅猶為次之今巳調汝撫
滇此事亦與汝無涉矣滇省之銅不湏禁者汝到滇一
一聽從鄂爾泰而行不必自立意見
同日又
奏為奏
聞事竊照洋船出海一案經督(臣)高其倬
題明取各商原籍族隣保結地方官加具印結造冊
申報給照開行等因奉
旨允行欽遵出示曉諭取結去後今各商船貨俱集而
原籍地方官印結竟無送到雖現在飛檄催取惟
查出洋風信止在正月以内過此則風勢不順難
以出洋但各商屆此風信之期尚無取到印結本
年出洋之期必至遲誤理合先行奏
聞謹
奏
覽誤亦係彼自誤與汝等何涉
雍正六年二月初十日福建廵撫(臣)常賚謹
奏為奏
聞官役侵蝕捏稱民欠事竊查閩省倉庫不清蒙
皇上命廣東撫(臣)楊文乾等與(臣)會同清理業將通省
虚實官虧民欠各項查明恭疏會
題在案兹據漳浦縣知縣于翰翊詳稱自康熙五十
八年至雍正二年交盤冊開民欠共一千八百五
十五兩零並無串根紅簿訊之經承係前任知縣
汪紳文燒燬等語又據署閩縣州同李芬禀稱查
出康熙六十年至雍正元年前任知縣于翰翊任
内吏役侵收銀八十九兩零又自元年至五年前
任知縣于沛任内吏役侵收銀七百三十六兩零
各到(臣)隨飛飭嚴審擬追將前任漳浦縣知縣汪
紳文郭以治馮紹立及前任閩縣知縣于翰翊于
沛等員業經列疏
題參(臣)查閩省吏役狡詐百出而從前各官亦皆因
循玩忽不能覺察(臣)恐各縣尚有此弊現在飛飭
嚴查(臣)斷不敢少為回護自干罪戾除另疏紏參
外合再詳細繕摺奏
聞謹
奏
似此已題案件何必又多一番煩凟此皆居心不實根
本處差謬遂至顚倒重複故有此不應奏而奏之舉且
必有應奏而隱匿不奏之事此自然之理也
雍正六年二月二十日福建廵撫今調雲南廵撫
(臣)常賚謹
奏為恭繳
硃批奏摺回閩内有(臣)奏請調用水師營員一摺蒙
硃批恭繳謹
奏
覽
同日又
奏為恭謝
天恩懇求
陛見事竊(臣)自幼侍從
皇上受數十年
教養之恩復蒙不次擢用四年之内委任封疆乃(臣)愚
昩昏憒到閩以來未能少起頽風有負
委用深恩咎實難逭仰蒙
聖恩不即罷斥復調撫雲南跪讀
聖諭之下感激惶愧無地自容伏念(臣)才識短淺滇省
地係巖疆若得仰請
聖訓知所遵循俾竭蹷辦公或可少免舛誤且(臣)未獲
瞻仰
天顔已逾四載戀
主蟻忱刻不能忘仰懇
皇上格外垂慈容(臣)於朱綱到閩後兼程赴
闕面聆
聖訓庶犬馬下情得以稍遂矣除另疏恭
奏外謹再繕摺
奏請伏乞
皇上恩准施行謹
奏
朕教導汝巳二十餘年不能遵奉更有何教導處汝於
根本上不能見眞守定徒務枝節便訓誨汝千言萬語
何益之有况滇撫之命不過令汝循分供職鄂爾泰非
高其倬庸懦詐偽之軰可比汝到滇相見自知見朕不
如學伊之居心行事汝若能效法得三二分從此感發
愧羡立志做此等人一生用之不盡至於滇省一切事
宜朕全賴鄂爾泰經理奏逹更無可諭汝者俟朱綱到
閩速往赴任可也
雍正六年三月二十二日福建廵撫今調雲南廵
撫(臣)常賚謹
奏為奏
聞事竊照閩省山海交錯田畝無多即當豐歲猶藉二
麥油菜接濟今因晴雨得時民間菜麥可必十分
豐收現在米價每石銀一兩三四錢地方安靜人
民樂業為此奏
聞謹
奏
覽奏深慰朕懷
同日又
奏為奏陳各官賢否仰冀
睿鑒事竊(臣)奉
命撫閩巳經半載有餘謹將聞見所及地方各官賢否
為
任及今地方為之一變此外各郡縣或到任未久
或屬調任除訪有劣蹟特疏糾參外謹將各員賢
否據實奏
聞伏乞
睿鑒謹
奏
所論皆不甚差然亦只可言其巳往何能保其將來也
同日又
奏為恭繳
硃批叩請
陛見事竊(臣)一介庸愚荷蒙
皇上隆恩内外大小臣工受
恩戴德未有如(臣)之至深且渥者(臣)自莅外任以來事
無大小遵奉
聖訓不敢徇私不敢疎忽雖識淺才庸動多未諳而忠
君報主之忱不敢少有或忘乃於去年春間署理
廣東廵撫印務搬移衙署時將
恩賜奏摺鎻匙被竊一時慮罪匿情未經啓
奏今蒙
國典(臣)又何辭乃荷
恩垂格外
嚴批示儆予(臣)自新
高天厚地之恩實有莫可名言者矣再(臣)蒙
皇上矜憐愚昩因博爾多等獲罪
恩賜教訓(臣)具摺奏繳
硃批誓矢一誠無欺無隱竊念(臣)自奉職及今從未敢
有知而不言言而不盡者如果不顧臉面瞞心昧
巳上負
聖主之洪恩下類博爾多等之欺詐即使
聖旨奚敢復行瀆奏但(臣)自離
闕廷巳逾四載戀
主之心時形寤寐查赴滇程途由福建路出江西由江
西進京由京往滇道途不甚迂折遷延僅止月餘
於地方事務不至遲悞伏乞
皇上俯憐下忱
不勝悚惕望
恩之至謹
奏
覽
雍正六年四月十二日福建廵撫今調雲南廵撫
(臣)常賚謹
奏為奏
聞事竊照閩省二麥油菜豐收以及米價情形巳經摺
奏二十二十一日連得雨澤近省之南臺地處窪下
更與建灘接連水勢驟長民間新插秧苖間被水
淹(臣)即出城閱視併專差四處查看據云四野田
疇盡皆霑足低處亦無水溢禾苖遍插無遺即南
臺水淹之處一晝夜水即消退禾苗無損目下米
價每石一兩二三錢人民樂業地方安靜誠恐上
厪
聖懷所有水發水退情形合再奏
聞謹
奏
汝將此等事頻奏之意希朕信汝大小事無欺無隱大
錯矣看來又有自作孽之光景發露奈何奈何
硃批諭旨卷四十
