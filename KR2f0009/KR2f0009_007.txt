欽定四庫全書
硃批諭旨卷七之一
硃批孔毓珣奏摺
雍正元年二月二十四日廣西廵撫(臣)孔毓珣謹
奏為奏
聞事竊(臣)鄒魯菲材至愚極陋伏蒙
先帝超擢今職任大責重惟有夙夜兢兢以期仰報
高厚於萬一欽惟我
皇上乘乾御極
景運維新伏讀
上諭至聖至眀無遠不照(臣)身任封疆合將倉榖錢糧
地方情形據實奏
聞
一布政司貯庫歷年一切錢糧並無虧空蒼梧道
庫驛鹽錢糧亦無虧空其各州縣收存倉榖前撫
(臣)高其倬因歲歉平糶三十九萬石零未及買補
補十分之四仍不時嚴催期於雍正元年秋成後
買足倘疲玩之員惟事因循不肯上緊買補勢須
一廣西猺獞雜處頑悍無頼往往互相仇殺(臣)飭
令各屬多方誡諭如兇惡不改者(臣)即設法擒處
俾知儆戒不敢𤨏𤨏陳奏屢凟
宸聰
右六條均應據實奏眀伏乞
皇上教訓俾(臣)得免隕越永戴
聖主生成之德於世世矣(臣)謹
奏
朕於向日頗聞爾居官聲名今覽所奏甚為嘉悅但當
勉之又勉堅守此志莫稍遷移以副朕惠養元元之意
可也
雍正元年五月初九日廣西廵撫(臣)孔毓珣謹
奏為恭報雨水情形事竊(臣)查廣西省今歲自春入
夏以來雨水調勻下隰高原咸獲霑足據各屬申
報田禾栽插俱各得時目下早稲雜糧禾苖茂盛
與(臣)訪查無異其收成之分數俟秋間再為報
聞現今上米每石價銀八錢一二分次米七錢五六分
不等小民安業共樂太平理合奏報以慰
聖懷(臣)謹
奏
覽卿之奏深慰朕懷但一切必據實無隱方為可信爾
等封疆諸臣日前慣作粉飾之詞以寬慰
皇考朕所悉知所以今覽此摺猶屬疑信相兼向後當體
諒朕心凡事據實直陳幸蒙
上蒼垂佑值兹豐收之歲朕據奏即實實慰悅不然總在
疑信之間也爾諸卿其共諒之
同日又
奏為請
旨事竊查廣西省蒼梧道一缺管理通省鹽務最關緊
要苟非清廉敏逹之員難堪勝任有梧州府知府
張若霈操守廉潔辦事勤愼若以補授蒼梧道則
於鹽政大有裨益更有太平府屬之左州養利州
現今陞任員缺查二州俱界連安南地多瘴癘向
例南太慶思四府屬缺出將桂平潯梧柳五府内
選擇熟悉風土品級相當之員調補今五府屬之
知州内無合例可調之員查梧州府屬之博白縣
知縣佟世俊興業縣知縣王國祚俱係熟悉風土
清廉愛民之員若以佟世俊補授養利州以王國
祚補授左州實能有益地方至梧州府知府一缺
有桂林府同知徐嘉賓才具優長堪以補授其桂
林府同知一缺有陽朔縣知縣胡式瑗勤敏供職
堪以補授其博白興業二縣員缺查有丁憂靈川
縣知縣栢弘智因係賢能前撫(臣)高其倬
題留在粤候補現將服滿堪以補授興業又宜山縣
縣丞蕭垣光由臨桂縣縣丞因係賢員調補宜山
三年俸滿現准部咨即陞之員堪以補授博白以
上各員雖銜非越等而與例不符未敢具
題(臣)為員缺緊要有益地方起見用敢冒昧請
旨恩出
聖裁非(臣)所敢擅便也(臣)謹
奏
俱照爾所請諭部補授矣内蒼梧道缺業巳部選殷邦
翰爾奏稍遲再若請補人員須在部銓之先方好趙弘
仁係有名劣員為何姑容待旨然後革退今因張若霈
居官聲名較殷邦翰頗優所以亦允爾所請至其餘各
員均未悉其優劣念爾統率一省該屬員自必有深知
灼見處始行奏請兹皆一一允行將來倘有敗檢虧空
等事亦皆惟爾是問此等保薦之員假若日後改易操
行切毋存回護之念姑息從事今日因其賢能而保薦
後日因其改易而紏參正見爾之公正無私將朕此旨
轉諭伊等俾各知警懼時加愼勉庶不敢恃被薦在前
而稍有放縱也向後即遇應題之缺如不得人亦不可
苟且塞責如果得人雖係越例不妨密摺奏請但保薦
一事甚難已之一身尚恐偶因牽染而至不能把持何
况他人或懷衒玉求售之心掩其不善而著其善一被
愚惑他日受累不淺所以此一節斷不可輕忽而高興
於一時也朕將合省百萬赤子付託爾等督撫似此薦
舉數人有何可疑而不推心信任令爾等暢意舒懷以
治理朕之封疆但須還朕是好二字其餘細務俱可置
之不問其間設有徇情納賄假公濟私實據一入朕耳
則斷不從輕放過也勉之愼之
雍正元年六月二十日廣西廵撫(臣)孔毓珣謹
奏為奏眀事竊(臣)標内舊有親丁步糧一百分曾經
奏眀留為操賞兵丁修理添補器械帳房等用近接
奉
上諭蒙我
皇上以訓練士卒充實營伍為念(臣)敢不仰體
聖慈益加振刷(臣)隨即召募親加挑選已補過親丁步
糧六十分其(臣)標兩營器械帳房等物須不時修
理添補暫留四十分支用修補每季核算所有補
過親丁步糧名數(臣)謹
奏眀其四十分應否暫留以為營伍公用或俱行補
足伏乞
皇上批示遵行(臣)謹
奏
𩔖此等事朕不便代立主意既將封疆重任委付爾等
一切應行應革事宜憑爾等酌量為之只要通盤還朕
一是字而已似此逐欵逐件細務朕何暇籌畫及此爾
在撫臣中可為優等但當於地方上實心竭力公勤不
懈行去朕自有鑒察何必於斯等小事上希朕見重耶
特諭
同日又
奏為謹陳下悃事竊(臣)率同司道各官捐銀五萬兩
解送西安藩庫幫助軍需一本不行預先奏
特恩非常榮寵感激圖報之忱銘肌刻骨(臣)到任以來
凡州縣節禮槩未收受惟桂平潯梧四府每年共
有橋稅幫費八千兩歴任撫臣俱收為養廉之費
又布按二司及蒼梧道節禮每年共銀三千五百
兩(臣)到任一載共收銀一萬一千五百兩因見西
陲用兵急公念切是以未經預先奏
聞今接内閣知會恐地方官捐銀有科歛民間之處仰
見我
皇上愛養黎元之至意(臣)幫助銀兩係(臣)收存之項斷
不敢科斂民間其各官幫助銀兩實係俸工亦無
科斂謹據實
奏眀至(臣)每年用度不無所需所奏二項應否仍留
以資微(臣)用度是又
皇上格外之洪恩也(臣)謹
奏
朕自御極以來凡督撫諸臣此等奏摺俱置之不覽爾
督撫權操一省非比微員其取予辭受豈可以法繩而
數限耶況從來有治人無治法朕但向爾等責成一好
字而巳封疆大吏一切賞勞兵弁資養家口幫助親朋
諸凡應酬及部費等項何可枚舉朕豈不諒之爾等取
所當取用所當用不悮國計不累民生不至於貪婪枉
法一任權宜節愼為之朕斷不忍加罪也若欲指示某
項當取某項不當取朕實不知亦斷無此理爾乃有守
有為之好撫臣亟宜加勉自愛不必在此等細微處於
朕前留心特諭
雍正元年七月十六日廣西廵撫(臣)孔毓珣謹
奏為請
旨事竊惟馬平縣為柳州府首邑獞多民少兼之提督
駐劄兵民聚集必需能員料理查現任馬平令侯
靖書生初任謹飭有餘而才具不足(臣)在柳州訪
之輿論俱云前任馬平縣知縣章曾印在任時辦
理地方頗稱安妥查章令係康熙六十一年護撫
(臣)王沛憻
題准終養在案(臣)聞章令之母尚在強健章令因馬
平地方淡薄而難治恐其有累故到任未久隨告
終養而章令任内有督(臣)楊琳委銷帑鹽尚未銷
完現今尚留粤西(臣)思其才既與地方相宜未便
任其避難而去可否令章曾印仍任馬平縣事以
資料理其現任馬平令侯靖或令其赴部另補或
令其留粤俟有簡僻小縣缺出容(臣)
題請補用伏祈
皇上批示遵行(臣)謹
奏
侯靖如尚屬可用留粤題補若實係平常令其赴部將
章曾印具本題補可也
同日又
奏為恭報早稻收成事竊查廣西省早稻於六月下
旬已經登場收成有七分者有八分者有九分者
通計約有八分收成目下雨水調勻晚稻及雜糧
俱生長茂盛上米倉斗每石價銀六錢四五分次
米價銀六錢一二分不等邊土黎民無不欣欣樂
業理合據實
奏報以慰
聖懷(臣)謹
奏
今歲直省之收成多半出於望外朕惟以手加額感謝
上蒼垂佑並
皇考在天之靈默為蔭庇惟有益加乾惕期與諸卿共相
加勉耳
同日又
奏為奏
聞事竊(臣)聞廣西提鎮標兵空糧頗多營伍廢弛因知
之未確未敢輕率奏
聞今(臣)署理提督印務親身赴柳細為清查糧餉器械
盔甲等項看驗弓馬鎗礮應料理者(臣)即便斟酌
舉行其細小之事不敢凟奏謹將營務中之緊要
者據實一一
奏眀
一定例自提督以至千把所食親丁名糧各有定
數(臣)到柳之後即行清查俱多逾例(臣)已飭令募
(好)補共陸續補過名糧三百零二名惟是(臣)思提督
為封疆大臣且在邊地每年不無用度即參遊以
下亦各有用度若令盡行照例招補恐有不敷我
皇上體恤臣工無不備至或許各員於定例之外量加
皇上(臣)未敢擅定仰祈
睿鑒批示遵行
一額設制兵必須名名精銳方不虚糜糧餉(臣)查
驗提標兵丁内有年老力衰者現在陸續裁汰挑
選壮健之人頂補并移鎮臣及通飭各協營一體
遵行
一營伍器械最屬緊要而輕重長短之制又須與
人力相稱方裨實用(臣)查驗提標現在鳥鎗觔數
過重難於施放(臣)擬另造鳥鎗一千五百桿分給
兵丁更驗各兵腰刀全無鋼火(臣)擬將五營舊存
廢壞軍器并舊鳥鎗銷燬打煉購買鋼鐵另造腰
刀二千口散給衆兵
一提(臣)左世永所製鐵棉盔甲本屬不敷(臣)今招
募新兵補額又需盔甲擬另造鐵盔甲一千副散
給各兵
一提標舊有大礮已飭令各營蓋房收貯又有子
母礮二十二位因年久俱已銹壞(臣)擬造二十五
位分給五營收貯
一(臣)考驗提標鎗手俱極生疎細究其故知火藥
鉛子俱係本兵自備是以無力勤加操演(臣)今用
一(臣)總計製辦鳥鎗腰刀盔甲礮位并蓋造貯礮
瓦房等項約共需銀五千四百六十兩零查得提
標原有公費糧一百五十分(臣)到柳細查此項從
前餉銀已經用完尚存從前糧米至夏季止共二
千四百五十二石本年秋冬二季又該公費米二
百六十六石共可變價一千六百五十餘兩至本
年秋冬二季又該有公費餉銀九百兩零連前米
索俟其照數繳足凑辦軍装各項所少無幾再(臣)
署理提督印務所有親丁糧銀米除操賞之外如
一營員中賢否不一不能無所舉劾(臣)查提標内
有廢弛營伍行止不端者
題參以警其餘至中軍參將蔡成貴清查糧餉料理
營務任勞任怨勤慎不欺現今增造軍器該員又
實心經理目下提標事務正需整飭仰祈
效(臣)署理不過暫時伏乞
皇上嚴飭提鎮兩臣專心振刷庶成節制之師無負
聖主愛養兵民之實意也至鎮標各協營散處各郡其
應行整飭之處容(臣)細訪具
奏合併聲眀(臣)謹
奏
詳閱所奏欵欵可嘉向聞爾撫標營伍可稱天下第一
今用爾為廣西提督兼理廵撫事務爾其從容一一整
理臨諭曷勝嘉賞之至
同日又
奏雍正元年六月十七日新任廣西布政使劉廷琛
到粤口傳
諭旨(臣)敬謹跪聽一一凛遵理合
奏眀(臣)謹
奏
知道了劉廷琛人頗謹慤但才具甚屬平常時加教𨗳
留心試用如不能稱職密奏去之
同日又
奏為恭繳
御批奏摺事竊(臣)前奏請將張若霈等補授蒼梧道等
缺蒙
聖恩允(臣)所請家人齎摺回粤(臣)跪讀
御批戴
天恩之浩蕩感
聖訓之周詳我
皇上保全臣子不啻天地父母令(臣)感而欲泣遵即於
所舉諸人内有現在省城者傳集(臣)署將
御批之意反復訓誡各該員無不感激
皇恩爭相奮勵惟是知人不易誠如
聖眀洞鑒嗣後所舉各員内如有改易操守行止(臣)即
便
題參不敢瞻徇至(臣)身任封疆其責甚重惟有恪遵
聖訓精白一心亦何敢納賄徇私以負
天恩自取罪戾也所有奉到
御批奏摺理合恭繳(臣)謹
奏
朕雖未睹爾面聞爾聲名已久近覽奏摺諸凡料理合
宜乃封疆大吏中實心任事之臣甚屬可嘉極宜加勉
勿怠朕非負人之主
雍正元年七月二十九日廣西廵撫(臣)孔毓珣謹
奏為奏
聞事竊(臣)赴柳署理提督印務所有料理提標營伍事
宜業經具摺
奏眀今(臣)據護理左江鎮印務平樂協副將王天益
將該鎮標缺糧細數具報到(臣臣)查所開各官親
丁名糧逾例甚多隨即咨會護鎮臣挑選精壮陸
續頂補但提標各官親丁名糧(臣)前曾
奏眀或於定例之外量加親丁之處
洪恩出自
營共一百三十六分書辦紙張火藥百隊等項糧
又共有七十八分亦屬浮多其中應留應補之處
新鎮(臣)邊士偉到任在即容(臣)咨商裁補所有護
皇上睿鑒(臣)謹
奏
今命爾總督廣西諸凡徐徐次第整理至將弁之名糧
須酌量去留必令各得養廉方為允當營伍中但能操
習&KR0570;熟器械整齊亦何必在此瑣屑處計較總要爾酌
中為之特諭
同日又
奏為奏眀剿除兇獞事竊查柳州府屬雒容縣地方
之東塘村獞賊莫貴鳳者兄弟子姪及族姓人等
共居一村恃強刦奪不法多端相近之馬平柳城
永福等縣良民每受其害地方官差役拘質竟抗
拒不服(臣)署理提督印務到柳查東塘村距柳州
七月十五日到東塘村攻圍剿捕當場殺死獞賊
二十五人活擒莫貴鳳等一十八人毁其村寨而
還(臣)隨訊眀各供尚有餘黨逃脫未盡就獲若不
即行正法無以威服羣獞(臣)於七月二十日恭請
王命旗牌供奉將莫貴鳳等押赴市曹處斬示衆訖餘
黨現在搜捕理合具摺
奏眀再獞人肆惡刦奪拒捕總因歴年姑息太過以
致養成黨羽尚有數處鴟張無忌者(臣)當仰體
皇仁剴切曉諭如仍不悛在柳慶等府者(臣)即會商提
臣𤼵兵擒處如地近桂林者(臣)即遣(臣)標官兵擒
處庶獞人不敢為匪良民得安生業矣為此繕摺
奏
聞伏乞
睿鑒施行(臣)謹
奏
覽爾一切奏聞暨所料理之事洵屬實心任事之封疆
大臣朕深為嘉奬至此案了結尤為得體允當之至
雍正元年九月二十八日廣西總督兼理廵撫印
務(臣)孔毓珣謹
奏為遵
旨回奏事竊(臣)蒙
皇上將條陳廣西鹽政奏摺𤼵(臣)留心籌畫密摺奏
聞(臣)謹查得廣西各處鹽價部定自一分二釐至二分
六釐不等以産鹽處所道里之遠近而定價值之
低昂僻遠難運之地加增二三釐亦或有之若云
貴至四五分六七分及屢月無鹽則實無是事也
至條陳所云設官産鹽之地將鹽引即於本地徵
課商無定名聽民買賣惟是既聽民便恐荒僻處
所販賣者不至小民有淡食之虞而無有專責恐
通省額引未能盡銷有虧
國課等語查廣西鹽政實有與官民不便之處(臣)仰
體
聖慈再四籌畫所有微(臣)管見另具摺奏
聞是否可行仰祈
睿鑒(臣)謹
奏
詳覽區畫之策甚屬妥協
同日又
奏爲恭報晚稻豐收事竊查粤西各屬晚稻於九月
二十日前後陸續登場其收成有七分八分九分
不等約計通省收成八分有餘米價各屬不一倉
斗每石銀自五錢五六分至六錢六七分不等兵
民安樂共慶豐年理合據實
奏報以慰
聖懷至從前各屬所虧倉榖趁此豐收現在竭力設法
嚴催買補還倉合併奏
聞(臣)謹
奏
該省有爾如此督撫表率一方自當感召
天和獲蒙
上蒼錫佑也
同日又
奏為欽奉
上諭事(臣)蒙
皇上頒𤼵
密諭二道(臣)跪讀之下伏見我
皇上九重萬幾無刻不以閭閻之疾苦為念欲使四海
之内熙皥成風無一夫不獲其所也竊惟社倉一
事為濟衆備荒極善之政(臣)仰遵
聖諭輾轉圖維請先行常平借貸之事而漸通乎社倉
之法(臣)查粤西各州縣俱積有常平倉榖請於眀
歲為始將此榖大縣以二千石為率中縣以一千
六百石為率小縣以一千二百石為率令州縣官
於春耕時小民欲借者零星借給秋收還倉豐年
還息歉收止還借本荒歲則緩俟下年還本如是
三五年必有贏餘其贏餘之數即分貯四鄉建造
社倉擇里中老成信實者為社長司榖之出入收
息免息悉依前法日久榖多一方可無饑饉之患
矣(臣)未敢通行謹遵
旨將州縣中之眀白者選擇數人行之以期漸次通行
至於保甲一事乃弭盜安民之良策(臣)謹遵
聖諭先於城市鎮店漢民聚集之處舉行查編至於各
州縣鄉村因粤西地廣人稀山多田少零星散處
又有猺獞雜處之地未能一體編立(臣)因細加查
訪各屬鄉村居民向有團練堡目欵頭之設雖名
色不同而借以禦盗則一其下又有鄉勇村大者
十餘名村小者五六名屬團練人等統率近因日
久廢弛(臣)請隨其土俗令府州縣官將原有團練
堡目欵頭鄉勇人等查有誠實強幹者留之如不
堪勝任者汰之另為選補以備捍衛設盜賊竊𤼵
若能奮勇擒獲者報官奬賞倘有怠惰必加議罰
如此則賞罰既眀人自踴躍猺獞亦易於遵守其
於弭盜安民亦同保甲一轍也(臣)才識短淺謹就
睿鑒指示(臣)謹
奏
覽所奏二事悉中機宜嘉奬之懷筆莫能罄
雍正元年十二月二十六日廣西總督兼理廵撫
印務(臣)孔毓珣謹
奏為請
旨事竊查柳州府屬來賓縣新舊王二白藤三村居近
江濱獞賊覃扶成等糾衆駕船於江上行刦當據
客民白際和等控告來賓縣差拘詎兇獞恃險放
鎗不服拘喚該縣詳請撥兵擒拏(臣)随咨會提(臣)
韓良輔委梧州副將蔡成貴帶兵前往(臣)又委右
江道萬際璋協同擒拏去後嗣准提臣咨覆先後
拏獲獞賊共六十三名并據右江道申報相同(臣)
即檄飭解司勘訊(臣)復加親審查覃扶成等雖行
搶刦並未傷人(臣)仰體
皇上如天好生之心請將為首之覃扶成韋道奉等八
名俱照苖民白晝搶奪聚衆不及五十人亦無殺
死人命例各枷號兩個月責四十板為從之李妙
慶等三十三名各枷號一個月責三十板仍於各
皇仁抑(臣)更有請者獞民賦性兇惡恐枷責滿日放回
月朔望州縣點夘稽查既各有約束又散其黨𩔖
庶不至再行爲惡也(臣)愚昧無識未敢擅便統候
皇上睿鑒指示遵行(臣)謹
奏
知道了照所議行
同日又
奏為粤西倉榖補足恭請
遣員盤驗事竊照廣西各州縣存倉榖共一百六十萬
石有零前撫(臣)高其倬因歲歉平糶又有各州縣
未經詳眀糶賣並紳衿里民借領榖石(臣)曾具摺
奏眀(臣)上緊催補今各州縣將欠榖於歲内已完十
分之九通計所少不及十萬石眀歲二月俱可全
足即或不能全足亦不過二三州縣以及民間零
星尾欠(臣)謹具摺
睿鑒施行(臣)謹
奏
倉榖催補有方朕深嘉之
同日又
奏為欽奉
御批事竊(臣)欽遵
諭旨查得右江道萬際璋係福建人年六十二歲精力
尚健居官勤慎人亦老成為此繕摺據實
奏覆(臣)謹
奏
萬際璋據奏已悉劉廷琛白洵何如猶能稱職否斯二
人皆係中材因粤西事簡省分又有爾統率指示故試
用之如小心謹愼猶可姑留若併此不能則棄材也絲
毫毋為容隱據實奏聞
雍正二年三月初九日廣西總督兼理廵撫印務
(臣)孔毓珣謹
奏為欽奉
御批事竊(臣)於雍正元年六月内布政司劉廷琛赴任
到粤口傳
上諭(臣)具摺回
奏於九月内接奉
皇上硃批知道了劉廷琛人頗謹慤但才具甚屬平常
時加教𨗳留心試用如不能稱職密奏去之欽此(臣)
因劉廷琛到任未久其賢否未能深知不敢草率
回
奏今巳數月見其居官安静辦事勤慎錢糧清楚(臣)
謹奏
聞至按察使白洵到任亦將數月該員為人樸實居官
安静辦事勤慎合併
奏眀(臣)謹
奏
知道了伊等隸爾屬下所謂形端表正即中材亦可化
導為良吏也
雍正二年四月十九日廣西總督兼理廵撫印務
(臣)孔毓珣謹
奏為恭繳
御批奏摺事竊(臣)於本年三月初九日已將劉廷琛白
洵二人居官為人辦事之處具摺奏
聞續於(臣)奏右江道萬際璋摺内恭奉
皇上硃批命(臣)將劉廷琛白洵居官如何之處據實奏
聞欽此(臣)謹查得劉廷琛白洵二人現今居官實在
小心勤慎恪供厥職理合再行
奏覆并恭繳
硃批(臣)謹
奏
知道了如此甚好朕亦聞伊二人猶屬小心供職但劉
廷琛前於按察司任内有一二事甚為不妥
同日又
奏為恭繳
御批奏摺事竊(臣)前奏粤西倉榖補足恭請
遣員盤驗一摺欽奉
皇上硃批(臣)跪讀之下仰見我
皇上信(臣)之深(臣)惟有益加小心勤慎以仰酬
恩遇於萬一所有通省倉榖去冬約計有二三處未能
補足今逐倉盤查尚有四處雖未買足亦皆有項
抵補理合
奏眀今當小民耕種之時(臣)現遵
旨通行各屬借榖舉行社倉合併
奏眀所有奉到
御批理合恭繳(臣)謹
奏
社倉之舉萬不可急驟切勿彊民惟聽其自便所收數
目亦毋令地方有司造册存案徐徐勸𨗳行之一二年
後俾百姓不疑不畏胥踴躍樂從方可望久遠遵循而
收實效也
諭兩廣總督孔毓珣朕自御極以來觀爾料理粤西諸
務悉屬實心任事毫無瞻顧因循一切章奏亦甚眀白
切當即欲擢爾總督兩廣但
皇考所用内外諸臣凡無甚大過者朕皆保全冀其自新
楊琳總督任内尚無貪酷形跡念係熟練地方之人未
忍遽去然其為人不識大體每好護其巳往之咎因循
自便任諄諄教誡不肯傾吐肝膈振作舊習正在去留
未定間而遺本已至矣廣東風俗百姓不以盜竊為耻
近年竟至刦掠公行乃地方大吏十案外結八九兵弁
不被賞罰勸懲孰肯用命兼之武備廢弛不堪而小民
魚鹽之利又盡為官有資生無策故易為不安分之事
至於官常中舉劾百無一公此所以吏治民生均至不
可問也目今合計直省地方之淳澆廣東為第一難治
且境接海洋如西洋人之安插亦未甚妥外來之洋船
𤼵放尤屬不當一切不可枚舉今命爾總督其地爾其
盡心竭力一一料理至年希堯董象緯軰皆不必懷畏
讓之念朕果若親信伊等即用伊等為總督矣何得及
爾年希堯庸愚無識自以為能被楊琳所籠絡將從前
弊政皆代為隱飾董象緯初到地方一切未諳爾在粤
西比隣數年自必周悉無遺諸凡措置當自立主意倘
伊等不肯同心興利除弊少有掣肘處密奏以聞朕即
行遷調若應手無阻爾等文武共相協力和衷必將一
切吏治民生治理盡美盡善方惬朕意朕今將粤東地
方交付爾矣
兹有金鐸梁文科等條奏粤省數事并楊琳前奏未了
事件俱𤼵爾詳細酌定具奏廣東不比廣西任久熟悉
雖係切近隣省不過得之傳聞究未身經目覩諸務不
必怱忙朕不急求速效到任逐件眀白後徐徐籌計允
當再行奏聞三年有成不為遲也
所奏未銷鹽課一事巳諭部交新任撫臣李紱料理粤
西揀𤼵人員之奏照依所請諭李紱帶往劉夢正亦經
𤼵往任爾於兩省中委用粤東又命揀𤼵數員前來備
用但揀發之員俱非朕深知灼見之人不過觀其文字
言談相貌而已况巳舉行數次其中不無營謀之弊今
既受朕揀選之恩即當立心向上方不辱命若行止少
有苟且是乃下愚不移之流更當加倍處分倘或若軰
倚恃揀選及憑仗請托而不實力奉公爾等又念係揀
選之員曲為姑容則為害不淺大失朕命往之意矣前
者諾岷參劾許多揀選人員朕甚嘉之爾等當效法伊
如此居心可也所參羅士奎已諭部𤼵粤交該撫嚴審
定擬矣爾於此等處朕實深加奬許全無漢官推諉瞻
徇習氣甚有古大臣之風眞不愧聖裔也勉之莫移此
志
再者原任左翼總兵金鐸未悉向日居官如何有言其
性情直率不肯阿附同官作弊因被中傷者又有言其
在任聲名甚屬不堪者輿論不一爾於無意中留心訪
詢確實奏聞原任道員沈澄亦細加訪察具奏以聞年
希堯董象緯二人優劣何如之處一併據實奏知以上
所諭俱當密之勿宣
雍正二年閏四月初九日兩廣總督(臣)孔毓珣謹
奏爲仰懇
聖恩調補道員事竊(臣)以菲材陋質蒙
聖恩畀以兩廣總督聞
命自天感激無地伏惟兩廣地方遼闊事務繁多(臣)材
小任重益深惶恐惟有竭此丹誠以仰酬
高厚俟到廣東之後凡有應奏事宜另摺請
旨遵行惟念兩廣鹽政裕課培商最關緊要現在運使
孔興璉係(臣)族叔例應迴避必得一才守兼優之
員方能勝任(臣)查廣西右江道萬際璋才足以清
課守足以恤商仰懇
聖恩准將萬際璋就近調補廣東鹽運使甚有裨益如
蒙
恩允則右江道員缺亦屬緊要並祈
皇上特簡賢員令其作速到任則兩地皆收得人之效
矣爲此繕摺請
旨伏乞
睿鑒施行(臣)謹
奏
照爾所請已諭部矣
同日又
奏爲恭報雨水情形事竊查粤西自春及夏以來雨
水調勻處處霑足二麥豐收早稻俱已栽完晚稻
現在及時栽插通省米價上米倉斗每石價銀七
錢七八分次米每石七錢一二分不等兵民安業
共樂太平理合
奏報以慰
聖懷(臣)謹
奏
覽雨水米價情形深慰朕懷
同日又
奏爲奏
聞事竊提(臣)韓良輔奉
旨署理廣西廵撫印務仰見我
皇上知人善任其左江鎮(臣)邊士偉到任之始(臣)聞其
留心營伍(臣)曾經大槩奏
聞數月以來空糧俱巳招補訓練亦勤旗幟甲械咸各
添造鮮眀此係邊士偉居官好處惟是待下多驕
矜之氣遇事每欠分眀是以官兵多不悅服(臣)與
提(臣)韓良輔俱經勸誡今已稍改理合
奏眀(臣)謹
奏
如此直奏方見據實無隱爾其推誠勸誡朕遇便亦必
另𤼵訓諭命伊悛改
雍正二年六月初七日兩廣總督(臣)孔毓珣謹
奏爲籌畫辦理地方公務斟酌兩全之法據實
奏眀事竊查廣省辦理一切公務銀兩經前督(臣)趙
弘燦撫(臣)楊琳公議每年將知縣以上俸工捐出
解司辦理今奉
旨俸工一槩停捐仰見
皇上優恤臣下之至意(臣)等何敢瀆陳惟是廣東每年
十一兩又辦解廣鍋應貼補銀七百九十兩又辦
解京銅五十五萬四千餘觔除部價每觔一錢四
補走遞京報部文塘兵及提塘工食銀二千二百
集司道公同核筭各項減無可減現今俸工停捐
畫議以民壮工食一項遵
旨實𤼵并微員苦役俸工照舊不捐外其自知縣以上
俸銀及别役工食仍行捐解司庫以為辦理通省
匿理合據實
奏眀謹
奏
此事朕不便批諭要須爾等詳籌熟計公當為之果爾
等督撫於地方上𩔖此細務竟至於力不能辦亦朕所
樂聞但恐未必然也
王朝恩司庫錢糧一摺暫留中王朝恩不日到京見朕
伊若甘心賠補令其完結如原係地方上因公那用仍
應爾等在本地方上料理豈可諉卸於陞任之人耶此
事經年希堯圖理琛會同奏眀在前若徑著落王朝恩
賠補似屬未協候朕向伊詢眀便中批諭爾知
同日又
奏爲奏報早禾收成米糧價値事竊照廣東一歲兩
稔本年夏秋大雨時行現今早禾收畢合省高低
田地俱有九分收成晚禾亦現在栽插米價廣惠
潮肇等府每石七錢八錢不等高雷等府每石五
錢六錢不等理合
奏報(臣)謹
奏
覽奏收成分數朕懷甚慰
通政司右通政(臣)梁文科謹
奏爲謹陳粤東事宜事竊查廣東省地處海濱水
多田少偶遇歉收之歲民間便苦乏食故凡可
以為民生衣食計者皆須預為籌畫使百姓平
日有餬口之計庶臨時得免饑餒之虞盜賊可
以稀少地方可以安静查廣東各處地方不在
海邊即在河畔所産魚蝦之𩔖俱可供小民衣
食之資向來勢力豪強之人凡有田地近河近
海者懇求地方官批給執照每年納糧數斗竟
將近河近海之處佔為已業不許窮民採捕致
資生雖有些微課稅悉與豁除則窮民咸感
厰内嚴查出入不使其為匪可也再查香山縣
澳門地方眀季嘉靖年間租與紅毛居住屢年
以來戶口日增居心未必善良不可不嚴加防
範以杜隱憂今宜設一弁員在澳門彈壓凡外
洋之人只許往來貿易不許久留此地并不許
内地姦民勾通紅毛夷人爲匪則地方安靜庶
不致有意外之虞矣是否可採伏候
聖裁謹
奏
𤼵來條奏三欵爾其詳細訪詢籌計妥確具奏以聞
雍正二年六月二十四日兩廣總督(臣)孔毓珣謹
奏為遵
旨回奏事竊(臣)蒙
皇上𤼵到通政司右通政(臣)梁文科條奏敬陳粤東事
宜一摺
硃批發來條奏三欵爾其詳細訪詢籌計妥確具奏以
聞欽此查原奏内稱近河近海之處被勢力豪彊批
照納糧佔爲己業不許窮民採捕請嚴行禁止一
條(臣)細查廣東各屬内河地方並無豪彊霸佔之
處無庸置議惟外海原無税糧向有豪彊地棍認
納魚課霸佔海面號為海主港主前督(臣)楊琳業
已查禁革除海主港主名色有福建投誠漢軍公
鄭克塽家屬以奉部行分定爲詞佔管南澳海面
經督臣
題請永禁於雍正元年十月内欽奉
不許窮民採捕者重加懲處以恤窮民又原奏内
稱廣東各處山内出産鉛錫任民刨挖以爲餬口
之計一條查廣東田少人多窮民無以資生鉛錫
等礦原係天地自然之利所以資養窮民(臣)愚以
爲棄之可惜不如擇無礙民間田地廬墓出産鉛
錫之山場招商開採俾附近窮民可藉工作養生
旨到日遵行又原奏内稱香山澳門居住紅毛人戶口
日增宜設弁員彈壓一條(臣)查其地原有香山協
把總一員帶兵五十名防守又澳門内旱路十餘
里地名前山寨設有城池關閘不容西洋人擅入
内地現有都司守備帶領兵丁駐防四面安設礮
臺控制是原有官兵彈壓惟嚴飭用心廵查無庸
另議安設矣惟是康熙五十六年定例禁止南洋
不許中國人貿易澳門因係夷人不禁獨佔其利
近年每從外國買造船隻駕回貿易船隻日多恐
致滋事(臣)擬查其現有船隻仍聽貿易定爲額數
朽壞准修此後不許添置以杜其逐歲增多之勢
容(臣)另
題請
旨飭行至於外國洋船每年來中國貿易者俱泊於省
逐一回
奏(臣)謹
奏
知道了爾等封疆大臣料理地方一切事宜當於遠大
處熟籌深計凡出一令舉一事必期永久可行有利無
害方好不可止顧目前小利或被庸愚屬員無知小民
一時謬論所煽惑也要須酌量輕重詳審始終必深知
灼見洞徹其微然後施行方免失悞愼毋造次輕舉勉
之慎之
同日又
奏爲遵
旨回奏事竊(臣)欽遵
密諭查得撫(臣)年希堯居官謹愼小心提(臣)董象緯(臣)
未曾會面聞得不留空糧約束兵丁亦嚴(臣)初到
廣東所知者乃其大槩容細察確實自當不時陳
及廵海之年地方洋面失事甚多大約行不逮言
原任雷瓊道沈澄(臣)初到時見過二次詢以地方
情形利弊應對眀白似有才幹者至其在雷瓊居
官如何俟(臣)察訪詳細另行具
奏緣奉
密諭事理合先回
奏(臣)謹
奏
知道了所奏公確另奏漁船一摺留中朕意尚在未定
仍須詳悉斟酌大約禁止為是切勿暫弛得旨後遵奉
而行
雍正二年七月初九日兩廣總督(臣)孔毓珣謹
奏爲奏眀事竊照前任督(臣)楊琳任内承養
内廷效力法瑯匠楊士章等十一人俱家住廣東向
來各匠家屬每季赴總督衙門領取養家銀兩各
匠在京房屋飯食俱為供備逐日進
内廷做工今(臣)蒙
聖恩補授兩廣總督循照舊例在京在廣一體給養理
合奏眀謹
奏
爾地方中之民人效力内廷照看亦屬應當家口在廣
照例給養可也至於在京之匠役領取用度甚不合理
不但粤東一省即别省者朕俱降旨察眀賞賜錢糧房
屋及一切養贍之需自眀歲正月始爾可無庸照管其
住廣之家口每名一年所需若干如何給養之處亦當
奏聞一者恐小人無厭之求爾等難滿其欲二者或爾
等因係部下該管縱失於照看亦何敢言竟至給養缺
乏小民離家數千里來京供役家中妻子身受饑寒亦
朕心所不忍將所需之數奏眀則兩無礙矣
同日又
奏爲奏
聞事竊(臣)欽奉
諭旨廣東風俗小民不以盗竊爲恥近年刦掠公行武
弁不見賞罰孰肯捨命從事(臣)跪讀之下仰見
皇上於廣東民情吏治洞悉無遺(臣)朝夕凛惕思所以
挽積習而報
聖恩嗣據順德營縣報稱本年五月内有譚德五等客
船在獅含口被刦經順德營兵追趕全獲盗犯梁
亞月等七名贓物悉行奪回等情(臣)即提到各犯
親審供認不諱并查俱係積賊若待
題請正法尚隔數月奸民不知畏懼(臣)隨於七月初
三日請出
王命旗牌將積盗梁亞月等七名押赴市曹處斬示衆
其率兵捕盗之管隊立即拔補把總守兵等即補
戰糧給銀犒賞并通行曉諭使知犯盗立即正法
捕盗得有重賞以示勸懲(臣)因多盗地方起見不
得不如此權宜振作理合奏
聞(臣)謹
奏
爾初到地方上如此振作一二事猶可若竟以為常則
不可正法後亦當即行補題何則一者人命重大例應
内外察核二者恐人猜議斃盗滅口諱大事為小事爾
亦承當不起若監候請旨而外有黨援或慮意外疎虞
則當權宜為之亦須一面施行一面將情由據實奏眀
爲是此所奏知道了辦理俱好至於地方上人命盗案
萬不可隱諱以及私和暗銷宜留心詳加訪察所屬境
内如有此等情弊即將該員嚴行參處
兩廣總督(臣)孔毓珣廣東提督(臣)董象緯謹
奏爲回奏事(臣)董象緯條陳水師守備等缺仍揀選
水師人員以專責成副將參遊勿拘水陸惟將幹
員題補一摺奉
皇上硃批水師難於得人即陸路亦屬不易此事甚有
關係大半總督之責與孔毓珣商酌可也欽此(臣)等
公同酌議西北之人長於馬上自幼不經水面一
至海船輙頭暈嘔吐站立不穩副將參遊有督率
廵哨領兵追捕之責若登舟畏難安能率屬督兵
向例水師缺出仍於水師中遴補有不得不然之
勢然諳練水性又兼才具優長實心任事者實難
具報於每年出洋廵哨時一同演習行走多次果
也再查廣東外海水師副將六缺遊擊十一缺如
必論缺論銜照例補用並無合例可補之員併請
嗣後外海員缺果有智勇兼優熟諳水性者准其
矣緣奉
諭旨商酌事宜理合回
奏謹
奏
合詞具䟽題奏
同日又
奏爲回奏事(臣)董象緯條奏水師虧欠每借口於捐
修船隻請將通省應𤼵馬價藩庫每匹扣存三兩
如遇遊廵船隻因風損壞該營詳眀督撫於扣存
馬價内赴領修葺等因奉
硃批此事亦當與督臣斟酌今將陸路之錢糧修補水
師之船隻一者恐陸路兵弁不甘二者恐水師中小
人軰見現有修補之項不費已資因而隱匿捏報等
弊不能保其必無似非良策也欽此(臣)等酌議水師
船隻因海上颶風歲有舉發擊損沉沒無歲無之
未到修造之年不便槩動正項錢糧從前督撫定
以文職捐賠七分武職三分或至出洋緊急不及
等候捐修自爲補葺水師不無賠累(臣)董象緯所
以請將陸路馬價每匹扣存三兩以為修船之用
原爲以公完公起見查廣東通省歴年倒馬報銷
總在一千四百餘匹之内(臣)等細詢每年所倒之
數實不止此因定額巳久不敢多報而馬匹未過
三年倒斃者例有賠樁銀兩各營馬兵以多倒之
馬不准開銷遂立私朋名色每月散餉時馬兵自
行扣貯遇有應賠樁銀及不准開銷馬匹於私朋
銀内動用迨日久弊生凡遇倒馬竟先將私朋一
項買補不足者方將官領馬價添入餘則留爲製
備火藥帳房營中公用不肖將備亦有侵收入已
者因有此私朋故馬價得有羡餘今(臣)等公同酌
議不如將私朋名色革除此後凡應賠樁銀及多
倒馬匹俱在於官領馬價内通融扣解買補則馬
價已無羡餘可以扣給水師修船陸路弁兵庶得
辦火藥之用至於水師船隻蒙
皇上眀照萬里令武職承修接准部文現在查議(臣)查
額定修船工料原屬不敷向來道府承修每隻俱
有貼補若武職止可責其承修不能責其貼補(臣)
湊用若未屆應修年分果係因公廵哨遇風擊碎
片板不存者照例
無人看守以致擊碎者則將弁兵參處責令武職
隱匿妄報之弊矣(臣)等公同酌議是否有當伏候
聖裁謹
奏
覽所議甚當但此係不應具題之事只可爾等督提會
同料理諭令該屬員等秉公奉行耳
雍正二年九月初八日兩廣總督(臣)孔毓珣謹
奏爲欽奉
上諭事竊(臣)齎摺把總回粤捧到
皇上硃筆諭旨三道一廣東蛋民編立埠次約束一載
貨船隻給以印票稽查一悶香迷藥重立賞罰拏
究(臣)跪讀之下仰見我
皇上眀照萬里民間纖悉無一不入
聖眀洞鑒之中(臣)身任封疆約束蛋民稽查船隻拏究
奸盗實有專責謹將各條逐一立法并諄諭屬員
因地制宜實力奉行以仰體
皇上宵旰憂勤孜孜圖治至意所有奉到
上諭實力遵奉緣由理合回
奏并繳
諭旨三道(臣)謹
奏
酌量輕重審詳先後徐徐不間爲之不可過於嚴急
同日又
奏爲奏眀鹽務清楚事竊照前督(臣)楊琳經手鹽務
有新餉舊欠羡餘三項其新餉一項查有康熙六
十一年課餉銀二萬八千兩未完(臣)於到任後催
收今巳全完無缺舊欠一項查有雍正元年應帶
徵舊欠銀八萬三千兩未完今(臣)亦收抵全完具
疏
題報在案又羡餘一項查自康熙五十七年起至六
十一年止歴年共羡餘銀二十四萬四千七百四
十一兩零俱經起解陜西軍需及湊解京餉訖惟
雍正元年收鹽羡餘據運使萬際璋核造清冊應
有羡餘銀五萬一千一百八十五兩零因鹽包存
積未銷未能收回實屬有抵俟銷鹽之後鹽價收
足即可撥餉亦經(臣)
題報在案是楊琳任内經手鹽務俱係清楚其原任
運使孔興璉庫貯錢糧經署運使廣州府知府宋
瑋及新任運使萬際璋清查交代眀白造具冊結
前來現在具
題再(臣)前奏楊琳送到冊開𤼵往廣西銷抵康熙六
十一年餉稅及舊存鹽包并商人拖欠共計應收
鹽價十萬一千八百餘兩請寬限兩年追完奉
旨將原摺交新任廣西廵撫李紱料理嗣經署總督事
廣東撫(臣)年希堯核眀楊琳原冊除去中途失水
及收抵餉稅之外共未收鹽價八萬六千八百一
十三兩零造冊咨送廣西廵撫衙門存案(臣)到任
後巳陸續收起銀一萬二千三百九十三兩零抵
過課餉舊欠外未收銀七萬四千四百一十九兩
零内應歸抵雍正元年分羡餘銀五萬一千一百
八十五兩零又應抵還運庫鹽價銀六千兩零尚
餘銀一萬七千二百三十四兩零但内有存貯耗
折及拖欠無追并人工火食開銷俟鹽包銷完之
日除抵補各項外實餘剰若干又廣東省亦有歴
年積下零星未清鹽價(臣)現在逐一清查俟追完
若干(臣)當一併具摺恭
進合併
奏眀(臣)謹
奏
如此方見實心任事也朕甚嘉之
諭兩廣總督孔毓珣據奏請於廣東開採以濟窮民以
靖地方朕𤼵交廷臣會議知昔年粤省開礦聚集多人
督撫奏稱四五萬其實不下一二十萬遂致盗賊漸起
隣郡戒嚴是以永行封閉夫養民之道惟在勸農務本
若皆舍本逐末争趨目前之利不肯盡力畎畝殊非經
常之道且各省游手無頼之徒望風而至豈能辨其奸
良而去留之勢必至於衆聚難容况礦砂乃天地自然
之利非人力種植可得焉保其生生不息今日有利聚
之甚易他日利絶則散之甚難曷可不徹始終而計其
利害耶至於課稅朕富有四海何藉於此原因憫念窮
黎起見諭爾酌量令其開採蓋爲一一眞實無産之民
許於深山窮谷覓微利以餬口資生耳爾等揆情度勢
必不致聚衆生事庶幾或可若招商開厰設官徵税傳
聞遠近以致聚衆藏奸則斷不可行特諭
雍正二年九月初八日兩廣總督(臣)孔毓珣謹
奏爲欽奉
上諭事竊(臣)齎摺人回恭捧廣東開採礦砂
諭旨一道到(臣)仰見
皇上至聖至眀因利計害非臣下淺見所能窺及(臣)前
摺所請招商開厰設官徵税之處實屬冒昧今奉
聖諭(臣)仰體
皇仁如深山窮谷内窮民暫時零星偷採餬口者寬其
禁捕若訪得聚集人多地方文武即撥兵役驅逐
觧散再若生事地方則擒拏究治如此分别立法
庶遠方無頼之徒不致聞風而至本地乏食窮民
聊得藉砂易食仍一面勸民守分力田以副
皇上重農務本德意所有奉到
諭旨理合恭繳(臣)謹
奏
此論猶屬得中但須實力遵奉而行
諭兩廣總督孔毓珣爾任廣西廵撫時與提督韓良輔
會奏大金蕉木等山礦徒地方官不能驅逐添設官兵
防汛今廣西廵撫李紱摺奏有外省無藉礦徒流入蕉
木山隨飭賀縣知縣會同富賀營守備帶兵三路並進
驅入廣東又稱廣東梅峝宿塘等處礦徒梁老二聚集
多人汛兵子弟亦多附和廵檢不能防緝等語據此廣
東既有巢窟雖從廣西暫驅出境亦復何益此關係地
方利害爾總督全粤宜會同兩省廵撫提督設法驅除
解散毋因前曾奏請開礦少有回護以致慢忽因循且
聞所聚礦徒已有名目將來為害不輕非比一二窮民
偷採或可法外寬宥斷宜速行嚴禁解散無使滋蔓督
撫身任封疆重寄職在戢暴安民如應提調官兵處悉
心籌畫而為之不可姑息省事而養癰成患務期地方
寧謐以副朕意特諭
雍正二年十月初九日兩廣總督(臣)孔毓珣謹
奏爲回奏事雍正二年九月二十八日接兵部咨文
送到
内廷封𤼵
硃筆諭旨一道係爲廣西大金蕉木等山廣東梅峝宿
塘等處礦徒聚集之事
命(臣)會同兩省廵撫提督諸(臣)設法驅逐無使滋蔓等
因到(臣臣)跪讀之下仰見
皇上指示周詳不禁惶悚感激查本年六月内據富賀
營守備胡起龍賀縣知縣韓牧吉報稱六月初八
日有礦徒進蕉木山盗挖礦砂探係廣東宿塘梅
峝等村人民現在督率弁兵鄉練驅逐等情(臣)隨
分飭廣西該營縣及行廣東之三江協連山縣各
帶兵役驅逐并查拏為首之人解究嗣據平樂協
副將王天益報稱千把捕廵各帶兵役分為三路
並進礦徒連夜逃散由廣東三峝而去等情(臣)復
檄廣東之三江協連山縣查眀礦徒散匿何處有
無聚集嚴行防範約束在案(臣)查蕉木山西係廣
西之賀縣東接廣東之連山縣并與湖廣之江華
縣相近因蕉木山出産礦砂廣東附近窮民乘間
偷採驅則散回各家每歲必有幾次即湖廣廣西
之人亦間有在内偷採俱屬附近居民並非遠來
亦非另有巢窟其知有姓名者則係屢次偷礦之
人然畏查拏姓名復更改不常此(臣)訪得歴來之
情形也至(臣)初到廣東時因見人多田少冒昧
題請開礦及奉
皇上指示利害眀白曉諭(臣)至今愧悔倘地方有事(臣)
總督責任更重斷不敢回護慢忽自取罪戾今蒙
聖諭已密訪梁老二蹤跡拏到之日按律治罪并會同
兩省撫提諸臣加謹防閑以靖地方至於宜善司
廵檢黃振孝原不能防緝兼且多事已經撫(臣)年
希堯會(臣)咨部斥革合併奏
聞並繳原奉
諭旨一道(臣)謹
奏
所奏知道了汝言與爾同舟共濟之年希堯甚屬不及
朕意欲更換之
同日又
奏為奏報晚禾收成米糧價值事竊照廣東夏秋之
交雨水充足晚禾茂盛自八月初旬以後雨水稀
少水田收成七八九分不等旱田收成亦有六分
惟雷州府屬之海康遂溪二縣上年被鹹潮湧浸
滷氣未消之田不能種植業經撫(臣)年希堯
題眀水旱田計通省共有七分收成現在米價廣南
韶惠潮肇等府細米每石八錢五六分粗米每石
七錢七八分不等高雷廉瓊等府每石五錢六錢
不等至廣西晚禾統計收成共有八分各府米價
不同每石有八錢七錢六錢不等兩省地方俱各
寧謐理合
奏報(臣)謹
奏
覽收成米價情形已悉惟宜黽勉吏治以敬迓
天庥
該(臣)等前議廣東漁船若船式准令寬大恐無
知小人以為海禁漸弛復行販米接濟賊船應
照舊制今督(臣)孔毓珣奏稱沿海居民捕魚須
在深水洋面欲將漁船樑頭改為九尺設立船
長會同汛兵保結查點不許夾帶器械米糧等
語(臣)等再議得海洋盗賊出沒靡常其所用米
糧船隻俱取資於内地而漁船往來難保無私
賣米石之弊向來海賊甚為地方之害近年海
洋平静未必非漁船改小之故未敢輕議改換
且船大則夾帶必多稽查匪易多帶米糧重價
賣與賊船亦勢所必至况小民捕魚為業沿海
地方可以取利不必盡在大洋之中船隻若照
舊制即偶有違式偷寬丈尺者非地方官為之
主即係鄉紳之船為數無多尚易稽查倘一概
寬其樑頭則漁船盡為大船可以出洋即可以
越境雖分别油飾編列字號而數千餘隻盡出
洋面斷難稽查矣或捏稱遭風難回刮去油飾
賊人得以行刦陸地四五年後恐亦難保又據
督臣奏稱目今漁船私放寬大文武官吏每多
勒索等語夫稽查乃地方官之事今日稽查違
式之小船可以勒索賄縱則設立船長之後稽
查夾帶之大船亦可受賄作弊立船長之後可
以禁絶弊端則今日亦即可禁絶矣(臣)等愚見
漁船之式似應仍照舊制但念現有之船已費
民力若一槪拆毁改造則小民失業其舊有船
隻免其拆毁新造者仍遵定式查禁可也謹
奏
廷議漁船仍照舊式甚是總之海禁寧嚴毋寬餘無善
策爾等地方大吏不可因目前利便而貽他日之害當
照依此議實力奉行可也
同日又
奏爲回奏事竊(臣)會同提(臣)董象緯奏覆拖風漁船
一案於本年九月三十日奉到
硃批廷議漁船仍照舊式甚是總之海禁寧嚴毋寬餘
無善策爾等地方大吏不可因目前利便而貽他日
之害當照依此議實力奉行欽此欽遵(臣)現將沿海
漁船逐一編查油飾照依廷議舊有船隻免其拆
毁新造者仍遵定式查禁不許寬大并選擇船長
稽查一港船主又責成船主稽查一船水手使各
知儆懼安分守法以仰副
皇上慎重海防之至意又(臣)前奏將積盜梁亞月等正
法一摺原屬一時權宜振作不敢視以為常今欽
奉
硃批(臣)惟仰遵
聖諭斟酌事情緩急請
旨而行又陸路將備千把情願在水師效力者令於每
年出洋廵哨時一同演習行走已遵
旨合詞具題又候補道員方願瑛到粤口傳
上諭已一一凛遵所有奉到
聖訓遵行緣由理合具摺彙
奏(臣)謹
奏
所奏皆是惟貴力行勿懈絲毫莫隱
雍正二年十月二十九日兩廣總督(臣)孔毓珣謹
奏為恭繳
硃批諭旨事雍正二年閏四月十六日(臣)齎摺人回粤
捧到
硃批諭旨一道跪讀之下蒙
皇上訓(臣)料理地方修已治人之道無不備悉并
諭(臣)不必怱忙逐件徐徐籌計允當再行奏聞(臣)遵將
所知所見事件陸續回
奏恭讀
聖諭内西洋人之安插未甚妥協外來之洋船發放不
當可竭力盡心料理欽此查各省居住西洋人先經
閩浙督(臣)滿保題准有通曉技藝願赴京效力者
送京此外一槩送赴澳門安插嗣經西洋人戴進
賢等奏懇寬免逐回澳門𤼵(臣)等查議(臣)思西洋
人在中國未聞犯法生事於吏治民生原無大害
然歷法算法各技藝民間俱無所用别為一教原
非中國聖人之道愚民輕信誤聽究非長遠之計
經(臣)議將各省送到之西洋人暫令在廣州省城
天主堂居住不許出外行教亦不許百姓入教遇
有各本國洋船到粤陸續搭回此外各府州縣天
主堂盡行改為公所不許潛往居住業會同將軍
撫提諸臣具
題其澳門居住之西洋人與行教之西洋人不同居
住二百年日久人衆無地可驅守法納税亦稱良
善惟伊等販洋船隻每從外國造駕回粤連前共
有二十五隻恐將來船隻日多呼引族𩔖來此謀
利則人數益衆(臣)擬將現存船隻編列字號作為
定數不許添造并不許再帶外國之人容留居住
亦經具䟽請
旨此安插兩種西洋人是否妥協伏候
聖裁再外來洋船向俱泊於近省黃埔地方來回輸納
關稅(臣)思外洋遠来貿易宜使其懷德畏威(臣)飭
令洋船到日止許正商數人與行客公平交易其
餘水手人等俱在船上等候不得登岸行走撥兵
防衛看守定於十一十二兩月内乘風信便利將
銀貨交清遣令回國則關稅有益而遠人感慕亦
不致别生事端矣其查貨收稅係撫臣管理(臣)所
行𤼵放之法理合奏
聞所有原奉
硃批諭旨具摺恭繳并繪香山澳門圖恭呈
御覽(臣)謹
奏
朕於西洋教法原無深惡痛絶之處但念於我中國聖
人之道無甚裨益不過聊從衆議耳爾其詳加酌量若
果無害則異域遠人自應一切從寬爾或不達朕意繩
之過嚴則又不是矣特諭
兩廣總督(臣)孔毓珣廣東廵撫(臣)年希堯提督(臣)
董象緯謹
奏為欽奉
上諭事案准工部咨奉
硃批諭旨沿海戰船朕意欲歸營員修造使州縣無賠
累之苦而於軍政甚有裨益可速行會議具奏欽此
查地方官承管修造戰船營員多方勒索乃歴来
積弊戰船係營員駕配廵哨身命所關歸令營員
修造自必益加堅固惟是各船修造工料從前題
定之價實屬不敷武職止可責其出力不能墊補
應將戰船改歸武職修造不敷銀兩仍令文員幫
補業經(臣)等會疏具
題但文職幫補未定數目地方物料價値不等恐將
來不無推諉争執行據布政使圖理琛議將戰船
歸營員修造廣肇惠潮四府産木稀少俱從外方
買運照題定工料銀每百兩應幫貼六十兩韶高
雷廉瓊五府俱産木植照題定工料銀每百兩應
幫貼三十兩(臣)等核算確當現在通飭文武遵照
立案因題銷戰船工料止可照原定價值不便將
幫貼數目敘入疏内理合公同
奏眀(臣)等謹
奏
此奏是近日因查弼納修船之奏頗屬妥協現交九卿
詳議議定後由部頒發爾等遵照奉行假若廷議内有
於爾粤省不便處不妨另摺奏聞
雍正二年十二月二十二日兩廣總督(臣)孔毓珣
謹
奏爲回奏事雍正二年十一月二十二日廣東糧驛
道吳炯赴任口傳八月初一日欽奉
上諭廣東產礦之處因礦商聚衆網利窮民不得沾惠
是以未經准行但天地自然之利窮民藉採挖資生
若止二三人或可聽其自便地方官於出礦之處仍
當禁止封閉至海上漁船大半富戶出資打造名為
寸欽此又口傳八月十八日欽奉
上諭廣東海疆重地督撫等第一應留心武備先事預
防文武辦事尤貴和衷文官愛惜兵丁武官愛惜百
姓文武一心百姓安分守法兵丁不致驕縱多事地
方自然得享昇平之福再地方私和人命乃斷乎不
可之事務令地方官審得實情督撫題請定奪當抵
償者抵償當開釋者開釋國法昭彰久之命案自少
何必以多爲諱欽此(臣)俱一一凜遵理合回
奏(臣)謹
奏
知道了朕諭大略如此在爾等封疆大臣仰體朕衷相
機合宜而為之但要據實勿隱吳炯乃一庸平才具恐
不達時務宜勤加教𨗳令其黽勉非朕嘉奬信用之人
也
正白旗漢軍副都統(臣)金鐸謹
奏爲邊海宜專責協營廵防以重職守事(臣)查廣
東邊海各口岸設立協營防守後又定例使南
澳碣石二總兵每歲更換一員以為總廵原欲
弭盜安民加意防範也但總廵出洋自欽州至
南澳綿亘四千餘里而所帶随廵微員不過二
十人戰船不過二十餘隻未免前去後空顧此
失彼徒有廵海之名究無裨益之實況各口岸
協營於總廵毫無統轄呼應不靈及至地方呈
報盜案協營以外洋瞭望不及例免疎防處分
然(臣)思既有地名可以查報則屬内地無疑而
協營借詞推諉致凡有疎防參處不開專汛悉
歸總廵是各協營反因有總廵而廢弛職守也
(臣)請嗣後竟專責各鎮協營遊廵本管海面加
意嚴密廵查彼此疆界會哨而督提不時稽察
毋許偷安怠惰果能上下實心彼此照應則處
處有兵處處有船商民自然樂業又何必用此
總廵倘有疎忽即按其經管地方嚴加處分則
責成既專無所推諉邊海一帶得以永奠矣(臣)
謹據愚昧之見具摺奏
聞伏祈
睿鑒施行謹
奏
此奏廵海機宜爾意有當於用否詳悉斟酌奏覆
雍正三年二月二十五日兩廣總督(臣)孔毓珣謹
奏爲回奏事竊(臣)接奉
皇上𤼵下正白旗漢軍副都統金鐸摺奏廣東廵海條
陳一件奉有
硃批(臣)謹查康熙五十六年以前廣東廵海舊例原係
於南澳碣石兩鎮内一年輪委一員爲總廵誠如
金鐸所奏海道綿長顧此失彼前去後空有名無
實於五十七年即經更定南澳爲閩粤交界瓊州
孤懸海外南澳總兵及瓊州水師副將各帶標員
專廵本管洋面自南澳而西平海營而東分爲東
路以碣石總兵澄海水師副將輪爲統廵帶領鎮
協標員及海門達濠平海等營員為分廵自大鵬
營而西廣海寨而東分為中路以虎門香山二協
水師副將輪為統廵帶領二協標員及大鵬廣海
二營遊守為分廵自春江協而西龍門協而東分
為西路以春江龍門二協水師副將輪為統廵帶
領二協標員及電白吳川海安&KR1681;洲等營員為分
廵每年自二月至五月為一班六月至九月為一
班統廵分廵俱輪流更換逐年兩次
題報是各鎮協營派出分廵官止專廵本管洋面不
隨統廵官遠去不至顧此失彼而向之僅有一員
總廵者今巳定有六員不至前去後空遇外洋失
事則本管之分廵官與輪委之統廵官一併參處
無可推諉矣金鐸所奏可無庸置議(臣)惟嚴飭統
廵分廵各官實力廵查以靖海洋理合回
奏并繳
硃批原摺(臣)謹
奏
所言得理金鐸之奏朕意原在可否之間故命爾詳悉
斟酌也
今春萬際瑞到京面奏海洋統廵無益與金鐸所奏大
槩相仿所以朕面諭伊到廣與爾商酌具奏及伊出京
後復博訪多人皆云統廵於海洋大有裨益始知萬際
瑞前言並非深知灼見之論隨另降諭旨𤼵萬際瑞矣
今覽爾此摺所奏殊屬得中萬際瑞若固執己見於事
無益自應仍循舊例為是
聞陳良弼黃助皆諳練海洋宜悉心與之共商不可惑
於一偏之論前陳良弼進摺條奏廵哨事宜適值萬際
瑞在都彼時朕是萬際瑞之論不取陳良弼所奏因於
伊摺内批諭統廵尚屬無益正在斟酌欲行停止何况
廵哨事宜耶今萬際瑞之論既不周詳陳良弼所論或
有可採爾向伊眀白諮詢詳悉斟酌然後具奏仍諭萬
際瑞不可膠固不過講求地方事宜得當並非於此較
優劣也朕因不達海洋情形但觀條奏皆似有理所以
搖搖未能决定爾須代朕博訪廣求審思熟籌務得凖
的若亦不能洞悉機宜寧遲月日無妨也更與楊文乾
陳良弼黃助萬際瑞等平心和衷詳議會奏以聞
同日又
奏爲奏眀事竊照高雷廉總兵藺佳進素日聲名不
好亦不留心營伍上年(臣)到任後委員查點各營
兵馬該鎮標兵丁技藝生疎該鎮来肇見(臣臣)面
加勸戒冀其自新至十一月間該鎮呈報親往所
屬各營查驗兵馬船隻(臣)意其從此振拔整頓後
訪聞該鎮所到之處百般勒索屬員難受共議餽
送每營八百四百三百二百兩不等官兵交怨貪
婪殊甚現在列疏
題參仰懇
皇上重加議處懲一儆百則邊海營將各知凜惕矣理
合具摺
奏眀(臣)謹
奏
另有嚴旨諭部此等不法劣員豈可一日姑容所參甚
是
兩廣總督(臣)孔毓珣廣東廵撫(臣)年希堯提督(臣)
董象緯謹
奏為奏
聞事竊據廣東龍門營縣禀報龍門營千總劉貴隨帶
拏帶行未及半里草内忽出賊徒三四十人搶犯
千總奮力擒捕被賊傷故并傷故跟隨兵丁一名
賊徒搶犯而散等情各到(臣)等據此查龍門從化
匿(臣)等分飭各營縣嚴行緝拏并委肇慶協副將
李斯援帶領督標弁兵廣南韶道戴綸督率營縣
搜捕節次據報拏獲賊犯唐友興等三十二人現
在四面極力搜緝餘黨究審為首及下手殺人之
犯一面
奏眀(臣)等謹會
奏
地方上凡遇此等事件但要據實奏聞何罪之有若隱
諱支飾則反獲罪於朕矣總之上下内外互相推誠不
欺毫無隔碍以期協於至當何愁庶務不就理耶勉之
雍正三年四月初一日兩廣總督(臣)孔毓珣謹
奏爲奏報雨水米價事竊查廣東自上年冬月至今
春正月雨水略少自二月十九日起大雨三日此
後或三日一雨或五日一雨高低田地盡得栽插
苖禾茂盛廣肇二府米價每石九錢八錢不等外
府米價每石七錢八錢不等廣西各府雨水亦足
俱得及時播種豐年有兆萬姓歡騰理合
奏報(臣)謹
奏
覽奏深為欣悅
雍正三年六月二十八日兩廣總督(臣)孔毓珣謹
奏為奏眀事竊廣西賀縣蕉木等山出産礦砂向有
礦徒偷挖(臣)在廣西任内曾會同提(臣)韓良輔
奏請添兵廵防復蒙
皇上聖鑒察知為首礦徒係連山縣之梁老二
諭令查緝(臣)細查梁老二本名聶維寬嚴行連山文武
緝拏詎該犯逃匿廣西更名高竒相串結賀縣為
首礦徒陳秀華偷開癩頭嶺錫山富賀營守備胡
起龍帶兵擒捕傷斃礦徒二十九名生擒八名餘
即逃散兵丁亦被礦徒傷斃三人(臣)據報嚴飭搜
捕并提到現犯親訊供出為首係陳秀華聶維寬
二人(臣)隨嚴檄緝拏於本年六月十五日據三江
副將彭成將聶維寬陳秀華獲解到案復加細訊
據二犯自認為首不諱供出同夥六十一人查陸
續拏獲并當場殺死之犯共四十八名尚有未獲
之犯一十三名首犯既獲將來礦徒自當斂跡現
將獲犯押解廣西按察司確審招解撫(臣)李紱覆
審具
題再廣東龍門營千總劉貴捕賊受傷身故(臣)已將
情形會
旨正法(臣)叨授總督重任地方盗賊礦徒不能消弭致
有損傷官兵之事罪實難寬惟有嚴行緝捕不使
漏網以盖前愆於萬一理合繕摺
奏眀(臣)謹
奏
兩省遼闊何能保得地方竟無一事但只據實無隱朕
不罪也遇此惟以嚴緝務獲為要斷不可潛消暗滅希
圖掩盖不令朕聞
硃批諭旨卷七之一
欽定四庫全書
硃批諭旨卷七之二
硃批孔毓珣奏摺
雍正三年七月二十六日兩廣總督(臣)孔毓珣謹
奏為奏
聞事竊照廣東按察使宋瑋才守兼優勤慎明白於上
年十一月間身患虚弱之症而刑名事務勉力辦
理案件無悞奈精神氣力尚未平復行走未能便
捷又廣東布政使朱絳歴練勤敏才具優長於本
年五月間忽染風痰之症調治半月巳能坐立力
疾辦事並無遲悞庫項清楚今尚力弱腿軟難於
步履(臣)念二員俱屬有用之才方在壯年不忍遽
行題請解任但藩臬管理通省責任匪輕二臣抱
恙未愈恐有貽悞之處(臣)擬再令調治一月如仍
不能痊可即
題請解任調治合先奏
聞(臣)謹
奏
朕有旨調宋瑋來一見今既身染疾病且不必令其赴
京調治平復然後令其前來可也必俟大愈途中可以
步履方令起程北上切勿任伊勉強扶病而行甚屬可
惜之人也
同日又
奏為奏明交代撫篆事竊廣東撫(臣)年希堯陞任(臣)
於五月二十二日循例署篆赴省駐劄嗣聞新任
撫(臣)楊文乾將次入境(臣)於七月初一日齎送印
信俱經
題報在案俟新撫臣到省(臣)恭請
聖安再面行交代即具疏奏請
陛見然後回肇慶府(臣)駐劄衙門料理案件候
旨起程以遂瞻
天仰
聖之願其(臣)署篆經管太平粤海兩關稅務俟遠近報
齊之日將經收正稅羡餘數目具摺逐一奏
聞(臣)謹
奏
陛見之行且可不必俟楊文乾熟練地方情形之後朕
另有諭旨
雍正三年九月初九日兩廣總督(臣)孔毓珣謹
奏為恭聆
天語叩謝
聖恩事本年八月十二日瓊州總兵(臣)萬際瑞
陛見回粤面傳
上諭朕未見孔毓珣之面亦並無人在朕前保舉因聞
其居官聲名好所以將伊重用可傳諭伊知悉當益
加勉勵欽此(臣)跪聽之下不禁感激涕零(臣)巳疏請
陛見俟奉
旨到日趨赴
闕廷叩謝
天恩合先具摺奏
謝至奉
上諭營伍事宜萬際瑞巳陞廣東提督俟其到任會商
舉行合併
奏明(臣)謹
奏
朕實於章奏之間得知爾之居心行事又兼採聽輿論
言是者多所以如此信任從未有人著意於朕前稱譽
者因此更見卿之孤介不事夤緣宜乎邀朕之見重也
勉之
同日又
奏為奏明料理被水地方事宜事竊照廣東之廣州
肇慶二府沿河低窪田地兩岸築有圍基以禦水
患七月初旬大雨連綿至七月二十一二三等日
廣西諸水及廣東南韶等府山水湧至歸海不及
以致高要高明四會三水南海五縣低處圍基水
漫基面基隨水卸田禾淹浸房屋亦間有倒塌並
未損傷人口幸離海不遠數日即漸消退(臣)於八
月初三日自省旋肇沿途親驗漫溢處所田巳漸
次涸出勸民補種晚禾如晚禾補種不及則多栽
豆麥雜糧(臣)身不能親到者委員分路查勘撫䘏
一面將被水情形
題報在案(臣)查圍基所以保護民田向係圍内有田
之家按田出夫修築但被水之後恐民力不繼(臣)
委員往廣西採買米石并看驗圍基根脚有水急
衝深之處應用樁木者亦差員採買俟逐一備齊
分貯工所十月間農隙之時分段委員按照應築
土方傳集圍内有田之家合力工作仍按人按日
給以飯米不必百姓費錢止須出力自樂趨事不
過兩月之内可以竣工至早禾收穫未久八九月
間尚不缺食冬底明春不能無缺(臣)擬臨時酌動
各縣新行社倉穀石賑濟倘社穀不敷再借支常
平倉穀令於來年秋收還倉(臣)惟有隨時布置以
仰副
皇上子惠元元務使窮民得所至意所有(臣)料理被水
地方事宜理合具摺奏
聞(臣)謹
奏
圍基被水情節知道了力所能者權宜辦理如力有未
逮不必拮据從事酌量應題請者具疏應摺奏者摺奏
以聞朕不恡恩施卿之實心任事辦理有方朕實嘉之
勉為之
同日又
奏為奏明復署撫篆事竊七月二十九日撫(臣)楊文
乾到任(臣)恭請
聖安一應署篆事務面行交代八月初三日疏請
陛見回肇候
旨初七日忽聞撫(臣)楊文乾丁憂復將印務交送到(臣)
(臣)因一身管理督撫鹽政兩關五篆惟恐心力不
周當即
新撫臣到日交代也再巡撫衙門兼管粤海太平
兩關徵收關税原有火耗除分給各關口巡攔橋
兵書役人等工食外太平關計有加一火耗粤海
關計有加二火耗從前不入贏餘之内(臣)查雷州
府屬東洋堤閘於雍正元年八月間被颶風海潮
衝倒
題報在案因堤長三千丈閘大小二十餘座工力浩
繁未得修築(臣)先署撫篆查撫(臣)年希堯任内尚
有存貯罰贖銀兩湊入(臣)兩關所得火耗即於七
月十五日委雷瓊道王璠廉州同知施上治齎往
工所募夫興修約十二月内可以完工又因七月
内南海三水高要高明四會等五縣地方圍基衝
漫即以火耗湊買飯米樁木率民興工以上二起
工程不敢絲毫累民亦不令屬官幫出分文即以
皇上賞給臣下之火耗為
皇上辦理地方公事合併
奏明(臣)謹
奏
以公完公極好之事料理甚屬可嘉
同日又
奏為奏明到粤外國洋船事竊照本年六月初四初
五十五等日到&KR2006;咭唎國洋船三隻所載俱係黑
鉛番錢哆囉嗶吱等貨七月初四日到法蘭西洋
船一隻所載黑鉛番錢羽縀哆囉等貨七月十七
日到&KR2006;咭唎國洋船一隻□沙國洋船一隻咖喇
吧國洋船一隻所載胡椒蘇木檀香等貨七月十
八日到嗎吧喇斯國洋船一隻二十八日到&KR2006;咭
唎國洋船二隻所載係胡椒檀香黑鉛番錢等貨
以上六七月共到外國洋船十隻俱灣泊黃埔地
方委員彈壓稽查不許内地閒雜人等擅入夷船
生事併嚴飭牙行通事人等貿易貨物公平交易
務在年内乘風信盡令開發歸國所有到粤外國
洋船數目理合
奏報(臣)謹
奏
知道了嚴加約束稽查不可仍令沿襲故套
雍正三年十一月初十日兩廣總督(臣)孔毓珣謹
奏為奏明事竊(臣)一介庸愚荷蒙
皇上知遇隆恩(臣)即捐糜頂踵難報萬一奈事出無心
實干重罪悔愧驚懼不知所措緣雍正二年九月
内年羹堯遣人至伊兄廣東廵撫年希堯處託年
希堯代買紫檀木二百擔并託(臣)代買紫檀木二
百擔(臣)一時應允及後年希堯買木之時(臣)亦墊
銀七百六十兩買紫檀木二百擔大小計四十一
根差人運送訖(臣)不料年羹堯大負
聖恩罪惡滔天與之代買代運罪實難逭(臣)愚昧無知
不能預料於事先理合據實
奏明認罪(臣)謹
奏
此等過失朕豈有不諒之理並不嗔責爾也年羹堯負
朕深恩乃敢如此不法不但爾未料及實出朕之意外
爾非黨附下流輩之可比朕雖未睹爾面深悉爾之居
心為人為伊買木一事毫不必繫懷朕無識人之明悞
寵匪𩔖正自引咎不暇何顔復株連無辜此奏知道了
朕從無心口互異之言日久天下臣民自當了然洞悉
也
雍正三年十一月十五日兩廣總督(臣)孔毓珣謹
奏為奏報晚禾收成米糧價值事竊照廣東今歲晚
禾除廣肇二府屬之南海高要等五縣因七月間
山水陡發圍基漫溢田禾淹没經(臣)勘明具
題在案此五縣内圍基未溢處所仍係豐收高雷廉
三府屬因雍正元年塘倒鹹潮淹浸之處尚不能
種植餘則大熟惠州府屬之海豐縣潮州府屬之
普寧饒平二縣今年雨水稍多收成略薄亦不成
災其餘各府州縣俱係豐熟合計通省收成約有
七分米價細米每石九錢粗米每石八錢廣西收
成據報九分八分不等米價每石七錢六錢不等
再南海等五縣衝決圍基有將次築完者有築至
五六分者雷州府海塘堤閘亦有一半工程歲内
俱可完工合併奏
聞(臣)謹
奏
收成米價情形知道了其圍基海塘等處工程不可有
名無實當務一勞永逸為之方好不然築猶未築於民
仍屬無益也
同日又
奏為轉奏事案照文武官員凡有面奉
諭旨令該員繕寫具摺進
呈如不應具摺之官封固交該上司轉奏等因欽遵
在案今據廣東瓊州府知府岳綸呈稱將面奉
諭旨繕摺封固交(臣)代為恭
進前來理合遵
旨進
呈謹
奏
將岳綸原摺發回爾看内折角處字句差謬乃至如此
不通且所記之語與朕諭大相懸殊此人甚屬粗率愚
拙伊本部堂官及王大臣等並無奏伊好者因差往天
津山東等處截漕回京復命猶似老成無欺朕棄短取
長補授外郡雖經補用恐其不克勝任今覽此奏摺洵
非通逹事體之人爾察其在任如不能供職有貽悞處
即行參奏疏内不必援引此旨若尚可姑留其嚴加飭
諭令伊重寫另摺奏來
同日又
奏為恭繳
硃批奏摺事竊(臣)兩次奉到
硃批奏摺八扣理合恭繳再(臣)前奏廣東按察使宋瑋
現患弱病奉
旨着宋瑋調理好日再令起程來京因宋瑋巳於九月
初九日起程(臣)接内閣行文遣員趕往前途(臣)齎
摺差員先於江西萬安縣地方遇見宋瑋將原奉
上諭交給宋瑋欽遵緩緩而行隨據宋瑋呈稱病巳漸
愈并請代為謝
恩前來(臣)即具
題代
謝在案合併聲明(臣)謹
奏
覽奏知宋瑋病巳漸愈朕甚愉悦萬際璋朱絳二員好
官殊為可惜
雍正四年二月十二日兩廣總督(臣)孔毓珣謹
奏為
聖遇獨隆感激難名事本年十一月十四日(臣)齎摺人
回粤奉到
硃批蒙
皇上以孤介二字許(臣)又蒙
頒賜哈密瓜二個(臣)望
闕叩頭謝
恩跪讀領受訖欽惟
皇上聰明睿智超越千古凡大小臣工賢否誠偽無一
不入
聖明照鑒之中而(臣)區區愚悃更邀
聖上鑒察聆
天語之褒嘉嘗
上方之珍味感激涕零(臣)益懼有忝職守上負
聖明特逹之知則(臣)罪滋大惟朝夕儆惕益加勉勵以
圖報效耳為此具摺叩
謝(臣)謹
奏
朕向在藩邸時自信然諾不苟每以心口互異匿怨交
人為恥今君臨萬邦而反以權術御下必無是理日久
天下臣工自然洞悉朕之居心也君臣之間惟以推誠
為貴朕與卿等期共勉之
同日又
奏為奏報鹽課事竊兩廣鹽課東餉西税每年額徵
銀五十萬三千四百餘兩今據兩省鹽道造報雍
正二年課銀已徵完四十六萬四千四十兩零未
完銀三萬九千四百兩現在催徵計已完九分以
上又雍正二年分廣東收鹽羡餘銀七萬七百一
十九兩零廣西官銷羡餘銀五萬四千六十兩零
二共羡餘銀一十二萬四千七百七十九兩零俱
經(臣)具
題在案合併
奏明(臣)謹
奏
覽奏鹽課已悉國計民生輕重均屬相等若過偏則為
弊政萬萬不可其秉公勉為之
同日又
奏為奏
聞事廣東布政使常賚於雍正四年正月十九日到任
見
皇上用人之當理合具摺奏
聞(臣)謹
奏
常賚資質頗好可以造就之人但要伊自能加勉始終
無間則其增長何可限量耶
同日又
奏為敬聆
上諭感激陳情事竊新任廣東布政使(臣)常賚到肇口
傳面奉
上諭(臣)跪聽之下一一欽遵外伏念(臣)一介庸材愆尤
日積蒙
皇上曲宥矜全屢荷
温旨慰諭(臣)銘勒五中感激無地惟有盡心竭力料理
地方生生世世永圖報效而巳(臣)之屢請
陛見者緣(臣)今年五十九歲非少壯可比受
皇上特逹之知未獲面覲
天顔叩謝
洪恩實寢食夢寐為之不寧今傳奉
上諭(臣)不敢即具疏復請但(臣)總督衙門每年冬春二
季最為緊要而夏秋次之仰懇
聖恩憐(臣)誠悃於夏秋之間調(臣)
陛見倘蒙
俞允并懇
欽定可以署理之員俾得遵
旨交送印務合併奏
聞(臣)謹
奏
陛見之行且緩楊文乾到任伊始其報效之志辦理之
才固不必言或恐其過於勇往直前急求奏效反致有
不妥帖處須稍遲時日歴練諸務候有旨召卿來時總
督印務即命楊文乾暫行署理也
同日又
奏為奏明西洋使臣回國日期事竊西洋教化王(臣)
伯納地哆於上年六月間遣使(臣)噶噠都易德豐
進
貢(臣)委標下千總李成明護送赴京蒙
皇上優加賞賜遣員送回於雍正三年十二月二十五
日回到廣東省城值法蘭西夷船到粤貿易回帆
使臣等即齎捧
賜物搭法蘭西夷船開行回國訖住省西洋人仰沐
隆恩無不感激愛戴所有搭船回國日期理合
奏明(臣)謹
奏
知道了遠夷慕化而來惟宜示以恩德萬不可與之爭
利切記
同日又
奏為奏明事竊照廣東之南海三水高要高明四會
五縣上年七月内被水秋冬之間米價頗平至冬
底春初日漸增長每石價至一兩以外(臣)即斟酌
將被水村莊社倉所儲穀石本村之民支用外但
積穀無幾難以徧及窮民查存倉穀石例應存七
糶三(臣)到任時見地氣潮濕倉穀久貯必致浥爛
經具疏
題請每年春夏兩季兵米即於應糶三穀内碾米支
給秋收徵穀還倉支給餘剰穀石照例平糶奉
旨俞允因上年初行衛所奉裁多有先徵米石給兵者
未及赴倉碾穀又值米價平賤亦無人願買倉穀
所以應碾者未碾而應糶者未糶(臣)見此時米貴
將本年應碾給兵之外應糶者及時減價平糶并
將上年未碾未糶之榖一并陸續平糶以惠窮民
至五六月間即接早稻收成或早稻未收之先米
價已平即可停止庶窮民免食貴米而倉穀亦得
出陳易新
奏明再雷州海塘雍正元年被颶風潮漲衝壞三千
餘丈石閘一十五座(臣)已委雷瓊道王璠等帶員
分界督修其南海高要等五縣圍基(臣)委各地方
正雜官并發粤試用知縣等分圍督修照河工之
式製備木夯石硪分發各工教以使用之法每挑
加上春雨降時草根生發草長根結則堤土可固
又廣東有一種榕樹其根最多傍水可生(臣)於三
植各工於十一十二兩月内節次俱報竣工尚有
原未衝決而低薄者(臣)亦酌發錢米幫築高厚仰
頼
皇上聖德格天川瀆安瀾海潮不至漲溢自可永保堅
固矣(臣)謹
奏
覽
雍正四年四月二十二日兩廣總督(臣)孔毓珣謹
奏為奏報雨水米價事竊照廣東廣肇二府屬之南
海高要等縣上年被水業經
題奏奉
旨蠲免錢糧發倉賑濟其惠州府屬之海豐縣碣石衞
潮州府屬之海揭等縣因去年秋雨稍多雖未成
災收成減薄又因今春隂雨連綿天氣寒冷民間
所播穀種不得發芽有穀之家藏匿不賣米價陡
長廣州府屬每石一兩三四錢至六七錢不等惠
州府海豐縣碣石衞每石二兩五六錢潮州府屬
及南澳地方每石二兩八九錢及三兩不等(臣)等
即將糶三倉穀及上年未糶之穀通行發糶又撥
惠州府倉應碾三穀石僱備海船運赴碣石海豐
減價平糶再撥惠州府屬之長樂興寧二縣倉穀
由内河運至潮州府城及南澳平糶幸三月二十
二日起天氣晴霽和暖禾苗巳俱栽插看來頗覺
茂盛將来早稻豐收則百姓安享樂利矣至於南
韶高廉等府上年原未被水米價俱平再廣東場
鹽全頼日色曬成自去秋至今春隂雨日多場鹽
亦少合併
奏明(臣)謹
奏
所奏知道了秋成難以預期諸凡當早為料理寧可備
而不用毋至用而不備也
同日又
奏為奏報廣西米價事竊廣西舊歲原屬豐收惟臨
江州縣間有被水之處亦不為害因今歲春季隂
雨寒冷兼以商販搬運米價較前稍貴合筭倉石
桂林府每石一兩柳州南寧太平等府每石八錢
九錢不等梧州府每石一兩三四錢不等撫(臣)汪
漋照存七糶三之例現將倉穀通行平糶目下天
氣晴暖稻苗茂盛栽插將遍理合
奏明(臣)謹
奏
知道了廣西積貯尚屬有餘似可以無慮
同日又
奏為奏
聞事竊廣東去歲秋收歉薄今春米糧漸貴經(臣)一面
奏明將應糶三之穀發出平糶一面通飭遵行(臣)駐
劄肇慶自二月初一日起每逢三六九等日每穀
一石定價四錢二分零星平糶廣州南海三水二
縣四鄉亦發倉穀平糶省城内係撫(臣)楊文乾自
赴廣西採買米穀并廣東連州清遠等處買穀平
糶至三月二十八九等日商船到省甚少米價陡
長自一兩八九錢以至二兩省城閧傳云廵撫攔
截穀船用官價強買平糶以致米穀不敢来省於
三十日男婦老幼齊集多人在巡撫轅門求免官
糶俾四路米穀放心前来米價可平始而擁集轅
門懇求經管門人役趕逐繼則人多勢衆擁集大
堂將公案執事打壞撫標兵丁進往擒拏現獲數
十人衆人至晚方散當日責釋二十餘人尚留十
一人官糶停止米價亦漸平減適(臣)於四月初四
日到省會盤藩庫據巡撫楊文乾面說拏獲人内
有將軍綠旗兵丁一名旗下人數名據將軍李杕
說壯丁册内並無各人名姓巡撫現在發審理合
奏
聞(臣)謹
奏
此奏未得事之真情業巳遣部院堂官前往查審矣
雍正四年五月二十八日兩廣總督(臣)孔毓珣謹
奏為微(臣)幸遂瞻
天之願踴躍難名事雍正四年五月二十六日接吏部
文開奉
上諭兩廣總督孔毓珣素諳河工事務伊從前屢請陛
見今准其来京著先至河上詳勘水勢協同齊蘇勒
將河工通盤修理事宜細加商酌妥議後請旨來京
兩廣總督印務著兵部侍郎阿克敦前往署理孔毓
珣俟阿克敦到廣後方行起身欽此(臣)聞
命之下喜不自勝遵俟阿克敦到日(臣)將地方情形經
手事務面相交代趨赴河工協同齊蘇勒將朱家
口漫溢處所及通盤修理事宜商酌妥議敬請
皇上訓旨面叩
天顔恭聆
聖訓合先具
奏(臣)謹
奏
如近日河工情景原可以不必令爾前往看視但總係
北來便道至彼與齊蘇勒商酌一番亦未必無益
同日又
奏為奏報早禾豐盛事竊照廣東去秋薄收今春隂
雨連綿米價漸貴幸三月二十二日晴霽自後五
風十雨田禾勃發秀茂結實勝於往年早者現在
收割遲者不過二十日内可以收齊恐厪
聖懷理合奏
聞再春初米價漸貴經(臣)
奏明將應糶三倉穀并舊應糶未糶之穀開倉平糶
(臣)駐劄之肇慶每倉穀一石定價四錢二分近城
者分厰糶賣鄉間及被水地方撥載穀石就地平
糶自二月初一日起至四月二十五日止共糶過
貯府倉穀四萬六千三百石零飭將穀價貯庫俟
秋收買穀還倉再高要南海等五縣被水處所蒙
聖恩豁免錢糧又蒙賑濟得慶更生歡呼載道其未成
災地方有實係乏食窮民(臣)於肇慶東西北三門
各設粥厰買米煮粥自四月二十六日起給粥一
個月初時每日止二萬餘人日漸增多竟至五六
萬人今早稻陸續收成令其各散回收穫合併奏
聞(臣)謹
奏
朕在此正為粤東米貴憂慮覽奏朕懷甚慰
同日又
奏為彙報擒獲洋盗事竊(臣)因今春米貴窮民多有
乘間偷越出海為盜者隨嚴督巡海官兵竭力查
拏去後節據陽江縣報稱三月二十七日在太平
驛地方營縣盤獲陳亞璉等二十二名詢係登岸
洋盗又據香山協報稱拏獲行刦潮陽縣商船戶
洋盗譚建平等三名押解前來供出同夥二十八
人現將供出各盗分行提拏又據廉州府同知遊
擊等拏獲一起曾玉等供出在海行刦載穀船一
隻同夥十七人已經全獲等情除發按察司逐案
審解撫臣審
題外自拏獲數起之後海上已覺平靜且早稻登場
米糧日賤出海為盗之人自少再查盗犯等行刦
多在中路海面(臣)已將偷安不職統巡中路之護
理虎門協副將事都司黃洪圖分巡虎門守備林
石香山都司余元隆及千把總等俱
題參革職以為怠玩之戒合併
奏明(臣)謹
奏
能如此嚴緝盗匪以靖地方庶無忝封疆重寄甚屬可
嘉
同日又
奏為酌議沿海緊要鎮營貯積穀石以備兵食事竊
照廣東素稱魚米之鄉然生齒繁庶家鮮積蓄一
歲兩次收成僅足餬口而潮州一府界連福建田
少人多即過豐歲米價猶貴於他郡民間頼有常
平捐積等穀每年平糶接濟惟營内兵丁家口日
繁一遇米貴即食用難支(臣)細籌通省形勢擇其
緊要者先為預備議於南澳鎮城貯穀二千石鎮
屬之澄海協貯穀一千五百石海門營貯穀一千
二百石逹濠營貯穀五百石潮州總兵駐劄潮州
府城貯榖三千石鎮屬之黃岡協貯穀一千五百
石潮陽營貯穀八百石碣石鎮貯穀三千石鎮屬
之惠來營貯穀八百石平海大鵬二營各貯穀一
千二百石又提標五營駐劄惠州府城貯穀五千
石督標連水師六營及肇慶城守營貯穀七千石
以上共貯穀二萬八千七百石連造倉運脚並穀
價共該銀一萬六千零二十兩(臣)蒙
聖恩補授兩廣總督收税各府向有茶果銀兩(臣)經
奏明除每年食用及一應公事之外尚有餘剰是皆
皇上之所賞賜即為
皇上兵丁貯穀備荒每年遇青黃不接時借給各兵於
秋收散餉時令其照數買還槩免加息年年如是
其穀責成各營將備經管提鎮盤查倘有侵蝕缺
少
題參追賠本應俟穀石買足之後
題報今(臣)接到部文奉
旨陛見除咨明署督(臣)阿克敦行催各鎮營務在實買
貯倉并
題請定例永久遵行外理合
奏明(臣)謹
奏
積貯穀石以濟兵食實為美舉且籌計亦屬恰當知道
了
同日又
奏為恭繳
硃批奏摺事竊(臣)陸續奉到
硃批(臣)奏摺共一十六件(臣)俱跪接一一凛遵訖所有
原奉
硃批奏摺理合恭繳再(臣)於上年十一月内據瓊州府
知府岳綸將奉過
訓旨具摺回奏請(臣)代為恭
進等情(臣)隨遣人齎摺進
呈及奉到
硃批知所奏與
聖訓大相懸殊可見該員粗率鄙俚
訓旨下頒全無領會正在發回飭諭間而岳綸已經撫
(臣)楊文乾
題參離任似無庸令其重寫進
呈理合回
奏(臣)謹
奏
知道了岳綸真可謂庸材實係不應姑留之人
雍正四年六月十五日兩廣總督(臣)孔毓珣謹
奏為欽奉
上諭事雍正四年六月初八日(臣)齎摺人回粤奉到
硃批諭旨(臣)跪讀之下不勝歡忭踴躍念(臣)庸碌之人
仰荷
殊恩叨膺封疆重任未得一覲
天顔恭聆
聖訓犬馬依戀之私日夕難安是以不避𤨏瀆屢次陳
請今蒙
恩准得遂微忱河工事宜(臣)前任邳睢同知時所管不
過偏隅識見有限總河(臣)齊蘇勒任事年久料理
自必合宜(臣)先到河工與之和衷商酌悉心籌畫
盡(臣)愚見請
旨遵行(臣)候阿克敦到來所有一切事件并地方情形
(臣)當逐一向其說知然後遵
旨起程所有欽遵緣由并奉到
硃批諭旨理合恭繳(臣)謹
奏
今春因朱家海決口合龍復潰朕心甚憂猶幸桃汛伏
汛水勢平靜諒無大患矣卿仍遵前旨過淮見河臣齊
蘇勒與之悉心商酌可也
議奏藍鳳條陳六事所議甚是摺留中待卿到京面諭
雍正四年七月二十二日兩廣總督(臣)孔毓珣謹
奏為奏明防禦狆苗遁逸事案照雍正四年五月二
十四日准廣西提(臣)韓良輔咨准貴州提督馬會
伯咨開廣順府屬長寨羊城坉等處因擒拏狆賊
阿進等一案安汛設塘乃各寨狆苗恃險塞隘不
容修建營房巳調官兵撫剿恐兇苗奔逸隣省請
檄交界營汛撥發官兵堵禦等因到提督轉咨到
(臣)除附近交界營汛經提臣飭撥官兵防禦外(臣)
即檄行廣西思恩府知府會同營弁嚴加堵禦去
後本年七月十五日據思恩府屬之西隆州禀稱
探得貴州提督調發官兵進剿狆苗五月初七日
分路前進已取得長寨并十三小寨今兇苗俱奔
至羊城坉上其地高險官兵現住長寨地方坉後
係大箐界近粤西徑通泗城等情禀報到(臣臣)即
分飭廣西按察司思恩府并思恩副將泗城副將
等多撥官兵在於交界要隘處所會同堵禦毋使
兇苖遁逸仍將情形不時探報等因并咨廣西貴
州撫提諸臣查照各在案事關防禦兇苗理合奏
聞(臣)謹
奏
此事朕曾再三籌度狆苗甚為跳梁非加一番懲創不
可因命舉行今據該撫提諸臣奏報業經剿撫平定矣
同日又
奏為奏明事竊(臣)題覆原任撫(臣)年希堯疏參鹽商
查良石即石興祚控告高州府知府郭志道套埠
志道有套埠吞本聽撫臣另審外(臣)查此案緣湖
廣糧驛道許大定虧空銀米供出石興祚借欠伊
銀七千兩准湖廣巡撫咨追石興祚業因鹽餉未
完將商名查良石告退躱避獲後控官旋即病故
(臣)於伊子石之瑜名下追銀完項在案今准部駁
内開石興祚因不能完餉告退何病故後伊子即
能將七千兩之項照數完納等語指駁誠是但其
間實有隠情彼時石興祚見伊子被獲自知難免
遂具套埠吞本情詞將郭志道控告以圖推卸未
經質審遽爾病故伊子石之瑜質對無辭竟自承
認(臣)思石之瑜乃異鄉赤貧之人承認銀七千兩
係抵補許大定虧空帑項難容懸待轉飭承審各
官完銀定案郭志道係解任質審之員以為是非
已得明白急圖結案暗中代為完項(臣)以帑項為
重知此情由聽其代完是實但不早為奏出愚昧
之罪無可置辯理合據實
奏明仰祈
聖恩矜宥(臣)不勝惶悚畏慄之至(臣)謹
奏
是非自有定論朕亦豈得偏私俟該撫審明結案後看
雍正四年十一月十五日兩廣總督(臣)孔毓珣謹
奏為奏
聞晚禾收成米糧價值事竊照廣東省廣惠潮三府屬
低田晚禾於七八月間兩次被水經撫(臣)楊文乾
會
題在案今據布政司詳委幹員查勘惟廣州府之東
莞增城清遠花縣與惠州府之歸善博羅共六縣
沿江低窪之處成災幸俱未多目下栽種雜糧亦
甚茂盛其餘各府州收成自六七分以及八九分
不等通省合計約有七分米價廣惠肇韶南五府
屬每石自一兩至一兩二三錢不等潮州府屬每
石一兩五六錢高雷廉三府屬每石自七錢至八
九錢不等至廣西省晚禾通省收成俱有八分各
屬米價每石自六錢起至九錢一兩不等兩省地
方寧謐合并奏
聞(臣)謹
奏
覽兩廣秋成深慰朕懷
同日又
奏為奏明微(臣)交印起程日期事竊(臣)於六月二十
日准兵部咨開奉
旨廣州將軍員缺著阿克敦署理俟石禮哈到廣州阿
克敦將將軍印務交付石禮哈之後孔毓珣再起程
來京孔毓珣起程之後阿克敦再署理兩廣總督印
務欽此今廣州將軍(臣)石禮哈於十一月初九日抵
廣州任(臣)欽遵
聖諭將一切事宜備悉與署督(臣)阿克敦說知於十一
月十六日交印起程所有雍正三年九月初七日
奉到海洋事宜
硃批諭旨一道與
硃批(臣)議覆金鐸條奏摺一道因撫(臣)楊文乾提(臣)萬
際瑞尚未畫一議覆不能會奏今(臣)起程遵將
諭旨二道面交署督(臣)阿克敦俟撫提二臣覆到會
奏所有微(臣)起程遵
旨先往河工日期理合奏
聞(臣)謹
奏
毋因急欲見朕將河工事宜不行詳悉商酌而草率塞
責亦不可故意躭延稽遲日月
雍正四年十二月二十九日兩廣總督(臣)孔毓珣
謹
奏為奏明微(臣)已到河工日期請
旨恩准協理河務事竊(臣)遵
旨自廣東肇慶府起程先往河工日期業經
奏報在案今於雍正四年十二月二十九日至江南
徐州地方由邳宿桃源清江高堰中河一帶查勘
至於應行修理緊要之處(臣)必悉心相度再同總
河(臣)齊蘇勒通盤商酌另
奏外(臣)思河工關係重大兩廣地方雖屬緊要然内
外諸臣才堪辦理者多而曾任河官者少(臣)壯年
時曾為河員於河務略有分曉現今蒙
皇上軫念民生不惜帑金修築一切緊要工程俾萬世
永頼伏懇我
皇上天恩賜(臣)以副總河職銜協同催督工程相地防
險奔走查勘以佐河(臣)齊蘇勒精力之不逮(臣)盡
心竭力務期和衷共濟以盡(臣)區區圖報之愚衷
仰懇
聖恩俯允再照前奉
聖諭將修理事宜妥議後請
旨來京但(臣)瞻
天念切懇
恩准(臣)同河臣會議具
題後一面即起程赴京合先請
旨恭候
命下欽遵(臣)謹
奏
仍遵前旨行毋違至於爾之宜廣宜淮朕自權輕重而
酌量任用
硃批諭旨卷七之二
欽定四庫全書
硃批諭旨卷七之三
硃批孔毓珣奏摺
雍正五年二月十五日兩廣總督(臣)孔毓珣謹
奏為奏
聞事竊(臣)欽奉
諭旨先至河上詳勘將通盤修理事宜細加商酌(臣)遵
同總河(臣)齊蘇勒逐加會勘酌議業經河(臣)會疏
具
題外(臣)查黃河自徐州地方起至安東縣止一路詳
勘兩岸歲修各工俱屬平穏朱家口已經合龍又
築月堤一道工程不日可竣看来亦可穩固惟宿
遷縣治之西黃河與中河相近處建有草壩名曰
汰黃壩運河水大則清水分流由汰黃壩入黃河
以刷黃如黃河水大則黃水分流紆迴由汰黃壩
入中河以濟運實屬有益查從前入中河濟運者
黃水十分之一二近今黃河南岸長一沙嘴逼溜
北行其黃水歸入黃河者十分之六入中河濟運
者十分之四且水流亦急(臣)看此處頗有關係因
三次親歴其地詳細確勘併與河臣確商齊蘇勒
以為將汰黃壩兩壩向中俱進埽兩排壩口收小
以束水勢即可無虞現在下埽(臣)猶不敢放心又
加詳勘見南岸沙嘴之上黃水灣曲處可挑引河
以避此險如果汰黃壩收小之後水勢平緩則應
致有厪
聖懷也(臣)原擬將勘過情形面
奏今於宿遷縣地方接准部文奉
旨命(臣)會勘江南水利有稽時日合先據實
奏明(臣)遵於本月十五日即赴清江浦會同前往勘
議妥確會
題(臣)謹
奏
所奏知道了江南水利詳悉籌畫會奏以聞
雍正五年五月二十九日兩廣總督(臣)孔毓珣謹
奏為恭謝
天恩事竊(臣)於會勘黃河議興水利事畢即遵
旨赴京親承
陛辭日荷
聖恩錫賚日飽
天厨異味錫以
宸翰賜以冠服種種
隆恩優渥難數我
皇上孝思純篤以(臣)為
聖祖仁皇帝舊臣
特賜(臣)
聖祖所遺寳玩俾(臣)長瞻
手澤廣錫𩔖之弘仁極人臣之榮寵(臣)何人斯膺此
皇上高厚之恩於萬一耳(臣)蒙
聖恩准假六日(臣)於五月二十三日抵汶上縣地方與
(臣)兄孔毓琮手足相聚闔家老幼叩謝
天恩於五月二十七日前赴闕里拜祭畢即於二十九
日起程赴廣俟回任後照例繕疏另行恭謝
天恩外合先具摺奏
謝(臣)謹
奏
覽
同日又
奏為欽遵
聖諭事竊(臣)受
皇上隆恩世世子孫圖報不盡(臣)第三子孔𫝊焯原捐
通判應陞(臣)受
恩深重(臣)子正當共效犬馬之報不揣冒昧奏懇
皇上請將(臣)三子孔𫝊焯以侍衞效力荷蒙
聖恩面諭(臣)欽遵
俞旨即令(臣)子孔傳焯齎摺叩見
皇上并代(臣)奏謝
弘恩(臣)謹
奏
已有旨矣爾子孔𫝊焯若用為武職殊覺可惜但觀其
志趣似近於華而不實宜亟加教誨令伊務一實字
同日又
奏為奏明事竊(臣)於五月十三日
陛辭出京一路所過州縣地方留心訪問官俱循分供
職民亦相安樂業惟至闕里廟工處所(臣)見有堆
貯做就石料并燒成磚瓦而並無匠作興工(臣)細
問情由據曲阜縣知縣孔毓琚口稱原任廵撫陳
世倌差委都司鈕國璽領銀採買木料將買来木
植沿途私賣現經廵撫發按察司審訊聞得鈕國
璽已將私賣情由供認所有運到木植與原估之
式不合所以未能興工等語(臣)思
皇上發帑興修實萬世之
曠典自應盡心辦理速行儧工告竣以垂不朽都司鈕
國璽何得採買木料多不合式且任意沿途私賣
玩誤
欽工殊屬不法撫(臣)陳世倌並不仰體
聖心慎重
欽工遴選賢員混行差委以致侵冒誤工更屬不合為
此據實
奏明(臣)謹
奏
此事經塞楞額據實奏聞朕己特降諭旨命其嚴查矣
雍正五年八月十九日兩廣總督(臣)孔毓珣謹
奏為奏明補栽晚稻情形事竊(臣)恭聆
聖訓回任路由廣州府所屬三水縣及肇慶府所屬高
要縣地方見沿江圍基以内田畝積水未消晚稻
未栽(臣)詢之農人僉云本年五六月間雨水過多
兼以江水漲發經久不消各竇不能洩水以致圍
内水深是以不能栽插將来水即消退亦無力買
秧補種等語(臣)思三水高要兩縣圍内之民較之
别縣為稍貧若聽其收成無望將来補救益難(臣)
於七月十九日回署即虔心默頌
皇上訓(臣)
旨意步禱至
天妃廟祈求水退一面發銀差員購買民間栽剰秧
苗竊喜仰頼
皇上至誠感格十九二十二十一三日之内江水陡退
各圍竇門俱開積水暢洩圍内田畝陸續悉行乾
出(臣)將差員所買秧苗俱散給兩縣各圍百姓十
日之内皆已補栽完畢現在禾苗青茂嗣後雨水
及時可得晚收是皆仰頼
皇上之福庇也(臣)謹
奏
人
神交感之理實如影響但以公誠祈禱未有不應者若瀆
謟營私則不能遂所願也
同日又
奏欽惟我
皇上垂念民瘼各省收成米價時厪
聖懷(臣)回任路經南韶以及廣肇屬縣見晚稻栽插俱
青茂可觀其餘各府亦栽插完畢近今米價肇慶
每石一兩四五錢廣州一兩五六錢南韶惠羅定
各府州縣或一兩二錢一兩三四錢不等高雷二
府亦一兩一二錢不等惟潮廉瓊三府因去歲歉
收較他處為貴屬縣内有賣一兩八九錢暨二兩
外者將来若得晚稻豐登米價自必漸減理合據
實先行奏
聞(臣)謹
奏
粤東米價原屬消長難憑目下一時稍昂似無足慮
同日又
奏(臣)於
陛見時蒙
皇上諭(臣)潮州分司俞文耀為人甚猾(臣)以文耀錢糧
清楚其為人猾處未能看出回奏既而出都途中
每自思忖我
皇上睿智天錫觀人一言一動即已洞徹隱微文耀為
人自難逃於
聖鑒(臣)一抵肇慶查其督收場鹽玩忽從事果不實心
辦理随經具疏糾參但(臣)識見淺陋愧乏知人之
明惶悚無地嗣後惟有加意訪察不為屬員所蔽
以仰副我
皇上任使之至意(臣)謹
奏
觀人之難大抵皆同何敢保其必不悮也似此亦不過
偶然符合耳
同日又
奏為奏
聞事竊(臣)據肇高廉羅道王士俊詳報黃江厰典吏李
長茂重役朋充高要縣知縣姜弘焯朦混出結並
李長茂用銀一千二百五十兩賄鑚布政司陳庫
官方肯詳院給劄等由到(臣)經(臣)批行按察司會
同肇高廉羅道嚴審實情通詳核奪去後(臣)又面
訊高要縣知縣姜弘焯随據禀稱黃江厰現在填
單書吏鄧作斯原係肇慶府錢科典吏五年役滿
因在厰中白役一年随串同李弘材投認厰吏李
弘材等許本道王士俊心紅銀四百兩本道即牌
行卑縣督取印結卑職不肯出結遂挾嫌通詳等
語(臣)又詢據按察使方願瑛口稱從前肇高道王
士俊曾向署撫常賚要將李弘材投充典吏因常
賚不允不能獨得心紅銀兩是以挾嫌通詳等語
其重役朋充一案尚未審詳於雍正五年八月十
四日准署撫(臣)阿克敦移送疏稿以該道王士俊
欺隱黃江厰税羡銀一千二百餘兩
題參摘印除俟按察司方願瑛分别審詳外理合將
道詳縣禀各由據實奏
聞(臣)謹
奏
已有旨矣爾係知朕之人非他可比百凡惟以公當為
主萬不可絲毫涉於瞻徇官達方願瑛二人皆深負朕
恩於中若少有瑕釁切毋為之隱蔽秉公察審明白具
奏
陳祖訓原係朕記名好官近日始廉知伊任汀州鎮時
將陳有功在任年久廢弛營務之處並不奏聞亦不行
整理甚屬不及兹南澳一鎮更為緊要何可如此因伊
人材可取姑予寬恕俟其請安奏摺到来當切加訓諭
勖伊改過但恐下愚難移怙終不悛爾其時刻留心查
訪奏聞
雍正五年九月二十九日兩廣總督(臣)孔毓珣謹
奏為南丹礦徒遵法解散事竊(臣)欽奉
皇上面諭廣西南丹土州礦徒一事(臣)回任後即差標
員前往確查路由柳州府提(臣)田畯亦差守備會
同前去(臣)又行知河池州河池營協同差弁齊至
南丹地方帶領南丹土知州莫我謙確查前項礦
徒如有聚集即宣布
皇上德威曉諭礦徒總督仰體
皇上好生之仁不即發兵𠞰捕須速解散等語随據河
池州營禀稱查勘南丹錫厰共井礦四十餘處礦
徒及住家開舗人等約有萬餘人曉諭之後咸知
遵法内中單身傭工者即時散去其帶有家室居
住者亦俱僱夫挑運行李陸續搬散淨盡等情續
據(臣)差標員回肇禀同前由并取有土官印結等
情(臣)查南丹錫礦界聯貴州之獨山州及豐寧上
下土司自宋至今黔楚之民時聚偷挖雖歴来從
未生事亦不便任其聚集今仰賴
皇上德威遠播礦徒盡散地方自可永靖除(臣)一面知
會黔省并飭行廣西文武仍不時查察外所有南
丹礦徒遵法解散緣由理合
奏覆(臣)謹
奏
欣悅覽之南丹礦徒聚集已久今如此不動聲色一旦
散去朕實未料及即泗城土府之事亦出於意外凡此
皆仰賴
神明默助
聖祖在天之靈護佑之所致朕感幸之懷莫可言喻
同日又
奏為場鹽盛産事竊照廣東場鹽缺收(臣)回任後將
怠玩督收各官
題參在案今(臣)又委官嚴飭各場耙曬八九兩月天
氣晴明場鹽盛産現在源源配運我
皇上愛恤商民恐致上厪
聖懷合將鹽斤盛産情由奏
聞(臣)謹
奏
場鹽盛産民無食淡之虞朕懷深慰
同日又
奏為奏明催補倉穀事竊(臣)回任後查廣東省倉穀
自(臣)
題請每年存七糶三於糶三之内碾支兵米將民間
應納糧米秋成徵榖還倉兵民兩便雍正三四兩
年間廣惠潮等府偶因被水歉收賑濟之外其平
糶接濟貧民者甚多廣西省平糶穀石未曾買補
者亦不少查詢各屬均稱榖價尚未平減須得陸
續還倉(臣)随嚴加檄飭務期買補足額現在兩省
各屬俱上緊採買雖現今民間收成不等榖價貴
賤不同其各屬平糶原價有敷亦有不敷(臣)念倉
儲關係重大必不肯令屬員藉此挨延惟是我
皇上愛惠元元倘因一時買榖數多將来或致米價昂
貴(臣)當查明所買倉穀果係缺額無多臨時會同
撫臣酌量據實
奏明另行請
旨遵行合先奏
聞(臣)謹
奏
所奏是随時制宜酌量為之
同日又
奏為覆奏事竊(臣)欽奉
皇上面諭張象乾原因怡親王保舉所以用為知府朕
聞伊從前聲名不好朕在藩邸時如傅鼐博爾多俱
是自幼在門上行走之人因伊等後来做官不好朕
俱執法處分豈有怡親王保舉之人做官不好朕不
處分之理可傳旨與張象乾令伊改過勉力做好官
欽此今於雍正五年八月二十四日據惠州府知
府張象乾到肇謁見(臣)敬將面奉
聖旨密傳訖理合
奏覆(臣)謹
奏
再三教導留心察驗
雍正五年十一月十六日兩廣總督(臣)孔毓珣謹
奏為奏
聞晚禾收成米糧價值事竊照廣東今歲晚禾高雷廉
瓊四府收成俱有九分十分米價每石自五六錢
以至八九錢不等南韶二府收成約有八分米價
每石八九錢一兩不等惠潮二府收成約有六七
分米價每石一兩五六錢不等廣肇二府收成亦
有六七分米價每石一兩二三錢不等其廣西一
省通計合算收成約有八分理合奏
聞(臣)謹
奏
覽收成米價情形深慰朕懷
同日又
奏為奏
聞弁兵捕盜傷故事案據廣東肇慶協副將李斯援報
稱高要縣金利墟民黃德公等舗於本年八月二
十一日夜間被盗行刦鄉勇兵丁救敵當場殺死
賊犯一名鄉民被賊傷故二名有肇慶協左營把
總陳章帶兵接續追拏賊犯放鎗傷故把總陳章
并兵丁劉鳳陳武二名隨陸續獲賊黃亞三陳亞
六等移解高要縣收審等情據原署縣黃六吉及
現任高要縣知縣戴維賢先後報稱訊據賊犯供
稱同黨三十二人為首係黃翻眼下手傷故官兵
係大春四黃亞三等今現獲黃翻眼大春四黃亞
三等二十六名殺死關日上一名未獲亞澤十三
亞短長脚六關亞六五名等情經(臣)檄飭嚴拏未
獲各盗并審招解去後查把總陳章捕賊身亡深
可憫惻(臣)親加致祭并將傷故兵丁二名家屬俱
重加賞恤以示鼓勵查開疎防職名另參外所有
弁兵捕賊傷故並現經獲賊緣由合行奏
聞(臣)謹
奏
未獲盗犯飭令嚴緝毋致少有疎縱及隱飾情弊
同日又
奏為奏
聞事竊查廣西思明土府屬鄧横安馬那練蕾蓬四寨
其地隣近交夷各寨土民周圍種竹挖濠往往恃
蠻不法盜剠牛隻搶奪客貨并彼此尋仇捉人勒
贖(臣)回任後委思明府同知帶同城守把總前往
該寨曉諭令其清查煙戸砍竹填濠勒拘有名罪
犯繳出軍器如果改惡自首准予從寬倘敢違抗
即撥兵擒捕去後今據思明同知等報稱於夲年
十月初二日前往各寨曉諭該地土民悔罪求寬
砍去圍竹露出村莊土濠填塞繳上鳥鎗十五桿
并將搶牛捉人各犯莫賓昌黃選高等解出各寨
造具煙戸細冊出具改惡遷善甘結并據廣西陞
任按察使徐湛恩轉詳前来(臣)仰體
聖慈念土民既經革心悔過准予自新從寬分别責結
如有再犯倍加懲處批行發落在案所有清查過
鄧横四寨緣由理合
奏明(臣)謹
奏
既取有改過自新甘結存案自應姑免重懲再犯不可
絲毫寬宥
同日又
奏為奏
聞西洋官商在澳慶祝
萬夀事竊據惠潮道樓儼禀稱奉署廵撫阿克敦行委
陪御史常保住伴送西洋使(臣)麥德樂歸國於夲
年十月二十六日前至香山縣澳門西洋使(臣)麥
德樂等請於十月三十日率領兵目理事夷商慶
賀
萬夀御史常保住再三宣諭我
皇上崇尚節儉不事繁文西洋使(臣)麥德樂等僉稱
皇上深仁厚澤加惠遠人實為異數謹擇於天主堂誦
經恭祝
聖夀並非别樣虛文等語常保住見其感激出於至誠
不能勸止至期夷官商民排班行禮虔誠慶賀於
十一月初一日常保住在澳起程回京等情到(臣)
理合據報繕摺奏
聞(臣)又聞御史常保住一路廉静待夷人亦甚得體合
併奏
聞(臣)謹
奏
此奏與朕所聞不侔比聞常保住一路將麥德樂視為
竒貨到處多索人夫騷擾地方諸事過當殊傷國體在
麥德樂自應感激其如中國體統何果否如此據實奏
聞毋因此奏在前少存回護致涉容隱
雍正五年十一月二十六日兩廣總督(臣)孔毓珣
廣東提督(臣)王紹緒謹
奏為酌存營中公糧以辦公務事竊查廣東地方山
海交錯防範彈壓全重整飭營伍(臣)等荷蒙
皇上天恩職司全省兵馬敢不實心釐剔以期餉無虛
冒兵皆精銳仰答
弘仁而營中實有公用有不得不直陳於
聖主之前叩懇
聖恩者(臣)等查水陸各鎮協營每年辦理公事俱有必
需公費(臣)孔毓珣在京
陛見時仰見我
皇上於一切營伍情形無不洞悉機宜周詳籌畫今營
中公用(臣)等何敢隱瞞謹再四會商與其任各營
虛扣掩飾不若酌留公糧定其數目核實支用議
令各營按照額兵多寡在陸路營合馬步戰守每
兵一千名内酌留守糧三十名水師營每兵一千
名内酌留守糧四十名將銀米留貯在營以支公
用倘於定數之外再有空糧并扣尅虛冒等弊查
出嚴參治罪如是則營中公事可辦混冒影射可
除似於營伍有益是否可行恭請
聖明指示(臣)等謹
奏
總在卿等揆情酌理料理合宜
雍正六年二月初六日兩廣總督(臣)孔毓珣謹
奏為添委土官協丈歸順公田事竊廣西歸順土知
州岑佐祚請將公田苗價銀六千五百兩歸公充
餉(臣)經
題報并請委思恩府知府陳堯賢勘丈在案但查此
項公田原為土州世業向因岑佐祚年幼襲職其
母許氏行止不端多有私用印照將田分給親狎
頭目久巳據為己有厥後許氏雖經物故而岑佐
祚懦弱頭目強悍不能清回往往致訟是以詳報
歸公(臣)思流官知府恐有未諳土俗事宜而土人
蠻野性情難測(臣)查有田州土知州岑應祺頗能
出力辦事且又熟諳土情随委協同查丈倘有土
棍阻撓易於拘拏方為安妥再公田清丈之後如
土知州岑佐祚查無别項養廉(臣)當與撫臣酌撥
養贍數目一并具題請
旨以廣
聖恩合先
奏明(臣)謹
奏
所奏是其岑佐祚養贍當寬裕賜給勿令窘乏凡經理
新定改流州縣但以安輯地方為要至於財賦細事不
宜與之錙銖較量致令無知土人不信國家救民水火
之心反謂貪其地土戸口也此事關係甚重若稍辦理
不妥將来追悔莫及當深體朕心籌畫盡善毋忽
同日又
奏為欽奉
上諭事雍正五年十二月二十五日署廣東布政使王
謩署按察使尹繼善同到(臣)署密傳
聖諭(臣)謹祗領竊查肇高道王士俊具揭解任布政使
官達等一案(臣)准到部文經檄委署藩司王謩署
臬司尹繼善會審詳解在案今撫(臣)楊文乾回任
路經肇慶至(臣)衙門面商又添委糧驛道何師儉
鹽運使史在甲會同布按兩司審理俟詳解到日
(臣)當遵
旨與撫(臣)楊文乾將軍(臣)石禮哈從公審出實情具
題請
旨所有(臣)奉到
上諭緣由合先
奏覆(臣)謹
奏
秉公審理務得實情具奏以聞
同日又
奏為奏
聞泗城戶口田土事宜事竊查泗城土知府岑暎宸奉
旨革職地方改土歸流以紅江為界江北歸黔江南歸
粵一應戶口田土錢糧及所收土官自食官莊田
米據黔粵委員并泗城知府劉興第等冊報到(臣)
經(臣)批行布政司查議在案嗣准原任廣西撫(臣)
韓良輔疏稿據泗城協副將王大綬貴州貴陽府
同知黃世文雲南楚姚鎮標遊擊馮鸞等禀稱官
莊族役田可變價二萬餘兩題請變價并查現在
收米不止知府劉興第所報之數等因又據泗城
知府劉興第詳稱土知府自食官莊五百二十六
白之田除應給武舉岑暎翰存祀并尚有老土知
府眷口亦得量給未可概賣其族目久工各役之
官田一千八百五十六白分食已久役既裁革若
賣其田即數百家失業且奉
民搬運卑府通詳又獲罪於武員故以難行之事
責令辦理若不瀝情具詳致生事端罪恐難測等
由各到(臣)除批廣西布按二司確議外(臣)查官莊
族役田二千三百八十二白除遵
旨酌給武舉岑暎翰留祀等項外多者自應變賣歸公
而據該知府劉興第詳稱族目久工各役既有數
百家分食已久又當仰體
聖慈不可令其失業致生事端(臣)愚以為右江鎮(臣)叚
良輔所題二萬兩之數而内哨官田有九千九百
餘白即照知府劉興第所議每白上稅一兩約可
收銀一萬兩又每白徵銀四錢每年可額徵銀四
旨(臣)然後咨會廣西撫臣雲貴督臣會商舉行再泗城
副將王大綬前因其漢仗弓馬頗優是以考列一
等咨部今有此貪贓與守備龔進忠容(臣)另疏
題參合併
奏明(臣)謹
奏
王大綬朕亦甚為奬賞人明白才具可取前泗城總兵
缺幾欲將伊擢補因疑其心欠誠實所以未用今果若
此矣但其受賄情節當詳加推原必得實據方為不誣
不可因文武不和據一面之詞即行糾參予受之際盖
必有由如或出於土官情願餽遺從前無強逼勒索之
狀受後無枉法廢公之舉不過托交接之誼染指些須
猶可念其向日效力處等其功罪而量加處分也
同日又
奏為奏明安插廣東自首賊犯事竊(臣)於上年十月
間訪聞清遠四會等縣交界山場有賊徒潜聚随
密飭撥兵分佈擒捕賊徒知風於夲年正月初四
日為首馮友順帶同夥衆朱相泰等二十七名赴
(臣)轅門投首又於二月初五日據清遠縣遊擊禀
稱有馮友順同夥邱及蘭等一十七名赴清遠縣
該將衙門投首今帶押前来驗訊一并安插等情
據此(臣)訊據各犯供係廣東潮州惠州韶州并福
建人民平日種藍燒鐵舂香粉等業生意微薄商
欲為盗聞得發兵拘拏各人出来投首求生實未
有刦過村莊等語(臣)查驗各犯俱係壯年若令回
籍安插未必始終安分若欲處治伊等既屬自首
又均供並未行刦現在亦無發覺之案(臣)因挑選
人材壯健之馮友順等七名分發(臣)標充伍食糧
温盛開等十三名分發各鎮協營食糧均令其用
命捕盗其廖文普等十四名因順德等縣廵緝私
鹽向設廵丁給發口糧(臣)即發令充當使有拘束
(臣)於賊犯不敢寬縱今因其投首向化自新是以
酌量羈縻視其後来果能出力即為有用若有違
犯立可處治是否有當合行
奏明請
旨(臣)謹
奏
卿留心緝盗實屬可嘉如此料理安插亦屬得宜但聞
粵東向年督撫輩已有先此行之者無如兇徒率皆積
年刦擄為生飲酒食肉習慣成性不甘營伍之勞苦淡
泊旋復逸去為匪如故更因此輩盗賊出身入伍食糧
未免為衆所賤每不能日久相安要當詳審為之恐暫
時羈縻終貽地方異日之累不可不預為防範也朕意
謂此等兇徒匪𩔖竟無可寬恕不若盡法懲處為上餘
無他策然似此自首並無行刦之案者則又當一論耳
惟慈祥二字斷不可施之於盗賊貪吏切戒切戒
同日又
奏為奏明事竊(臣)准刑部咨開雍正五年十二月初
五日准正白旗漢軍都統咨稱夲旗劉漢傑佐領
下工部尚書兼都統黃國材名下應追捐榖等項
銀共二十五萬餘兩一案據黃國材呈稱賠項甚
多無力完交所有各處房地家産盡行變賣以完
賠項兹有從前交過兩廣總督孔毓珣銀七千兩
代置房地即係制臺族人之産俱在山東地方我
係旗人不便前往守賣理合開單呈明咨部轉行
將我山東房地仍交代置之總督孔毓珣查收將
原價銀七千兩照數還給凑解賠項等情轉咨到
(臣)竊(臣)於康熙五十六年間任廣西按察使時今
尚書(臣)黃國材前任廣西布政使與(臣)同寅黃國
材曾托(臣)代覓山東産業(臣)再三推辭迨後(臣)家
人韓啟因染病回家黃國材聞知又欲差人同往
(臣)云爾公子黃炳現任山東臬司何難尋覓黃國
材云他既現任不便出名我已寫諭呌京裏辦理
家人到山東候我這裏自已差人送銀去並不要
你的家人經手置買只要他向牙行裏說一聲等
我家人自已成交有何難處等語(臣)因同寅中不
好推托曾囑(臣)家人韓啟說知牙子事則有之今
黃國材忽稱交過(臣)銀七千兩代置房地係(臣)族
人之産請將房地交(臣)查收給還原價殊可駭異
查産業原非(臣)為伊代置自應仍令伊原經手家
人覓售若以(臣)住居山東而随憑空壓受殊非情
理但(臣)從前囑(臣)家人帶信傳說亦屬不合(臣)情
願備銀一千兩交黃國材添完追項以罰(臣)從前
不慎謹將情由據實
奏明伏乞
皇上睿鑒謹
奏
此事黃國材大錯矣朕已諭伊自行料理兼諭該旗部
辦理此事者矣據奏助銀一千尤屬不可卿如此毫不
顧忌據實陳奏朕甚嘉之可謂深知朕意至卿凡所辧
理奏聞之事寬嚴適中尤惬朕懷朕實嘉悅之至勉之
莫移此志
雍正六年三月二十二日兩廣總督(臣)孔毓珣謹
奏為奏明修葺沿海礟臺營房事竊查廣東沿海營
縣設立礮臺經前督(臣)楊琳
題明着各州縣時加修理入於交盤案内出結申報
嗣因沿海地方風雨較内地更大礮臺營房易於
損壞各州縣雖有交盤之名終少修理之實(臣)查
海防關係緊要不便任其遲緩於上年十二月内
分檄嚴飭各府委官協同營員勘估并查點礮藥
器械去後今已據各府申報前来各縣有已經修
理完工者有現在興修者有尚未興工者其需用
工料無多之礮臺營房各州縣自為修葺其有礮
臺多而工料繁者州縣力不能修恐有遲誤(臣)亦
酌量幫給修葺俟各處工完之日另行奏
聞合先
奏明(臣)謹
奏
海防緊要如此留心甚好實力為之務期與所奏相符
同日又
奏為奏明分賠廣西司庫俸工銀兩事竊據廣西布
政使郭鉷詳稱粵西雍正元二兩年俸工銀兩内
有前司王沛憻護司張若霈前司劉廷琛任内餽
送
欽差并主考路費共支用銀九千七百八十兩俱係酬
應交際之費並非地方公事不便開除查前司王
沛憻等支用銀兩之時俱在院臺任内是否院臺
與前司公同支用應否補還惟候批示等情到(臣)
(臣)查各省捐解俸工於雍正元年九月十一日奉
旨停止(臣)廣西廵撫任内未提州縣耗羨地方應辦公
事將未經奉
旨停止以前提貯司庫之俸工公議照依向例支用今
廣西布政使郭鉷所詳支送
欽差并主考路費共銀九千七百八十兩實(臣)任内與
正署布政使公議動支之項該司以為酬應交際
之費不便開除乃慎重庫項殊為公當(臣)名下應
分賠銀四千八百九十兩現在湊發廣西布政使
貯庫外至此項俸工解支已久官役無可給還廣
西地方公事現有提解州縣耗羡二分辦應無所
支用相應報部充餉所有(臣)認賠銀兩緣由理合
奏
聞(臣)謹
奏
知道了但此項銀兩不應報部充餉仍存之夲省以為
地方公用可也
同日又
奏為奏
聞撥兵擒捕西隆土目事竊查廣西西隆州之八達寨
其地山深而險有土目顔光色顔光東弟兄最為
頑惡今於夲年三月初五日准廣西提(臣)田畯咨
據署上林營守備呈稱顔光色顔光東於正月十
八日帶領土蠻千餘與弄忙亭尋仇擄去者莫者
崗等寨人口牛隻殺傷人命至今不肯解散請撥
兵擒捕等語(臣)随經咨會提臣撥發官兵會同該
地方文武務期將為首之顔光色等擒拏到案并
知照貴州安籠鎮(臣)蔡成貴於黔滇交界營汛堵
禦以防遁逸俟捕獲之日究訊另行具
奏外所有(臣)飭撥兵丁擒捕土蠻緣由合先奏
聞(臣)謹
奏
據各提鎮等業俱奏聞矣事關撥兵𠞰撫須當詳愼辦
理
同日又
奏為奏
聞協捕楚省賊徒事竊(臣)據廣東連陽營遊擊趙國志
禀稱夲年二月二十一日准湖廣永州鎮標左營
遊擊公移據寧遠汛把總禀據生員荆之寳報稱
夲年二月初一日夜被大盗數十餘人各執鎗礮
蜂擁入家擄去姪男五人殺傷男婦三人現帶兵
丁搜緝希於接壤隘口堵禦擒拏等因前来随飭
附近楚省交界汛弁帶兵堵擒去後嗣准永州鎮
標遊擊署臨武營參將張起鵬公移内開據永州
鎮標營員帶領馬步兵丁到寧遠縣移稱前行刦
荆之寳家賊夥嘯聚深山地名楠竹坪地方查道
州江華越嶺即係藍山所轄夲月十八日經左營
楊遊擊帶兵進𠞰失利聞得賊衆意欲潜逃希飭
所轄各㲹弁嚴加堵禦擒拏等因准此卑職除再
委把總帶兵星馳於楚省藍山交界地方堵禦外
理合禀報等由到(臣臣)即檄飭三江協副將張傑
連陽營遊擊趙國志速令備弁督兵飛馳分布協
捕復檄文員帶領捕廵練役探緝并委標員星往
持文守催督令文武堵禦協捕外合行
奏明(臣)謹
奏
湖南此案情節據該省文武俱經奏聞矣料理甚屬周
詳妥協
同日又
奏為遵
旨稽查採辧木植事竊(臣)接怡親王及大學士等寄字
内開雍正五年十一月二十九日奉
上諭各省採辦木植等項俱著該督撫遴選賢員辦理
照民間價値給發不許絲毫扣尅時加察訪倘稍有
不遵必將該督撫一并從重治罪欽此欽遵寄信到
(臣臣)查廣東採辦木植係遴委廣南韶道林兆惠
敬謹辦理查廣東木植産於清遠縣之黃華峝吉
河從化縣之大坪三丫塘等處深山據該道禀稱
從化之木係仙娘溪五寨居民公山清遠之木官
山與民山各半屢喚鄉民領價俱稱此係
萬年吉木小民受
萬歲深恩報答不盡斷不肯領受價値今奉
皇上聖諭又復再三勸導據稱既然
萬歲如此恩典我們公議俟這地方共採過合式木植
若干一總公領價值等語其價照時値估計候給
領後冊報至於一切打造器具工匠與砍木運木
人夫等項俱照民間工價給發並無短少等語(臣)
留心訪查果無尅扣其廣西省採辦木植尚未據
有報到所有(臣)欽遵
聖諭并現在採辦無尅扣累民緣由合行
奏覆(臣)謹
奏
果如所奏甚好此番採辦木植若令小民有一人含怨
日後聞於朕耳卿追悔莫及一切動用錢糧寧費毋省
同日又
奏為遵
旨奏覆事竊(臣)前奏西洋官商在澳門慶祝
萬夀又聞御史常保住廉静待夷人得體一摺奉到
硃批(臣)跪讀之下惶悚靡寧(臣)查常保住伴送西洋使
(臣)麥德樂来廣(臣)駐在肇慶来回俱未會面因問
之見過常保住之署南海縣知縣周天成據云其
人安静待西洋人和氣(臣)又聞省城各官公送程
儀八百兩常保住不收(臣)以一時所聞遽以廉静
得體具
奏實為愚昧兹奉
聖諭(臣)欽遵細行密查常保住伴送麥德樂回廣除勘
合口糧夫船之外每站另有幫貼夫船其經過廣
東各站伊之前站家人抄填勘合索銀二兩小包
銀三錢亦有得銀四兩者座船吹手厨子火夫視
站之遠近各縣額外幫貼銀數錢以至數兩不等
額外水手人夫二百二十餘名每名幫銀六分以
至一錢不等常保住回京除勘合之外亦另有夫
船前站家人抄填勘合亦仍需索銀兩厨子等項
亦有幫貼其在澳門收受西洋人食物則人皆知
道收受西洋人是何禮物則外人不知至待西洋
人過優亦甚失體理合據實奏
聞至(臣)前因傳聞未確遽爾入
奏愚昧之罪實無可辭合併陳明仰祈
聖鑒(臣)謹
奏
似此或出於無心則可若係有意將毋遺忘去年陛見
時所立之志向耶
同日又
奏為請
旨留存礮位以禆邊海事雍正五年三月内准兵部咨
各省於一千兵内設立子母礮六位威遠礮四位
本省倘不足用將就近省分移取岳鍾琪現送来
之威遠礮挨次遞送令各省照式揀選存留餘剰
威遠礮子母礮解送来京等因又於雍正五年十
一月内准兵部咨各省舊存及捐造子母礮查明
悉行送部至礮位為軍中必需之器除威遠礮外
尚有何項衝擊便利詳細造冊到日按冊酌撥以
符原議一千兵十位之數等因奉
旨依議各處應設礮位俟撥給齊備之後將彼地所有
子母礮齎送来京交部欽此除移行欽遵查報外(臣)
查廣東廣西礮位雖無威遠礮名色而現在准遞
送到陜西之威遠礮驗其體式並加試用與各營
現存之行營礮大概相等無庸另造其子母礮一
項廣東廣西現有者少而相似者多如砂礮河塘
礮斑鳩礮每礮一位俱帶有子礮三四枚雖形式
較異於子母礮其實為用與子母相同兩粵山海
邊地攜帶廵防輕便利捷莫過於此且外海内河
哨廵船隻衝擊之便尤所必需現據各鎮協營紛
紛呈請存留前来相應懇請
聖恩俯念兩廣實係邊海要區水陸營伍關係緊要准
將子母礮砂礮等項一體存留或止將子母礮一
項解部其砂礮河塘礮斑鳩礮准令照舊存留(臣)
為邊海起見是否可行不敢冒昧具
題合先具摺請
旨遵行(臣)謹
奏
此事甚有關係現將奏摺抄發廷臣會議候旨遵行
兩廣總督(臣)孔毓珣廣東廵撫(臣)楊文乾謹
奏為遵
旨會議漁船事宜事雍正五年五月初十日(臣)孔毓珣
等在京奉
皇上面交撫(臣)楊文乾覆奏廣東漁船一摺
聖諭著(臣)回任同撫(臣)楊文乾會商具奏欽此今查撫
(臣)楊文乾所奏諸條定例現行者實應再加整飭
未備者會同斟酌謹逐條會商定議仰祈
聖鑒
一漁船陋規與販運米穀出洋一條(臣)等遵照定
例歴經飭禁恐有陽奉隂違應照楊文乾所奏將
陋規開明勒石永禁責令文武互相稽察按季出
結庶各員咸知儆惕
一網繒大船站洋一條查網繒漁船樑頭過小即
不能捕魚應照楊文乾所奏嗣後成造此等大船
樑頭不許過八尺其從前違式者限三年内改造
不許久出站洋至於小漁船仍照舊制樑頭不得
過五尺蓋板披水不許裝釘本港採捕務令朝出
暮歸違則按法重處
一漁船報官印烙編甲一條查漁船成造時地方
官先取保結裝成後驗眀印烙給照每十船編為
一甲俱係定例今楊文乾稱有私造無照之船在
港行駛深恐日久法弛應照所奏再加嚴飭編甲
查點造報稽核
一禁多帶淡水一條查出洋必帶淡水若禁其多
帶可杜久留海面之弊應照楊文乾所奏禁止至
於海船風篷俱視船隻之大小長短製定其油飾
書號業經奉
旨遵行今應再加通飭
一小船夲港採捕每日帶米一升五合嚴禁夾帶
軍器硝磺等物一條查粤東漁船向来每人每日
帶食米一升餘米一升今楊文乾所奏米數相去
無多無庸更改至於小船止令本港採捕朝出暮
歸并禁夾帶軍器硝磺等物俱係定例應如楊文
乾所奏再行申明
一富戸製造船隻租賃務報夲名一條查製造船
隻雖例係地方官取結查驗但有本戶恐日後事
累捏造詭名難保必無應照楊文乾所奏再行明
白申禁
一改定漁船換照之期一條甚為有便漁民應如
楊文乾所奏每遇一官到任換照一次以免每年
換照漁民守候之苦(臣)等再請換照必於正任之
官其署印官不許換照以杜重複并可免署官擾
累之弊
一各口岸派撥州縣民壯三四名或五六名協同
兵丁廵邏一條查沿海口岸甚多各縣民壯無幾
(臣)等再議與其派撥民壯不如令文職州縣一體
查察若守口弁兵需索許各縣照依將備一體揭
報如無需索令各縣出結送查倘有捏結查出并
以徇庇參處
以上諸條原係參酌成例(臣)等遵
旨定議如蒙
聖恩准行(臣)等即逐條明白分晰出示申明不必另行
具
題伏乞
睿鑒批示遵行(臣)等謹
奏
所議殊屬妥協准照此行爾等酌量若無應行報部之
處可以不必具題
雍正六年四月十一日兩廣總督(臣)孔毓珣謹
奏為奏
聞廣東早禾栽插遍滿事竊照廣東入春以来雨水調
勻早禾已插三月内連得大雨凡遠近高低田畝
無不霑足民間俱稱今年雨水得時早收可冀大
有是
皇上敬禮
龍神之應驗等語至麥子油菜收成俱好地方亦安
静恐厪
聖懷理合奏
聞(臣)謹
奏
覽奏雨澤應期深慰朕懷凡為督撫者果能一秉公正
實心教養兵民
上天之護佑朕可力保人多視為杳茫奈何須知人
神交感之理捷如影響信得及一分獲一分福信不及一
分受一分禍但肯實力體驗自當默會也
同日又
奏為奏覆事雍正六年二月二十二日接怡親王及
大學士等寄字内開禁用黃銅
上諭一道到(臣)欽惟我
皇上至聖至仁體恤民隱無一不周今以日晷儀器之
𩔖来自外國古銅香爐花瓶造自前代鎖鑰櫃箱
上事件用銅無多只禁其販賣不令搜察民間又
恐(臣)等奉行不善
特諭寄信前来(臣)等欽遵酌量據司道會議收銅事宜
實屬不寬不嚴民間並無苦累查廣東省據驛道
何師儉二次具報共收買過黃銅器皿六千九百
二十五斤十兩廣西省據布按二司申報收買過
黃銅器皿七百二十斤俱於撫臣衙門造冊報部
我
皇上便民利用之
聖心(臣)等自當敬體欽遵合行
奏覆(臣)謹
奏
覽奏已悉但兩省所收銅斤為數何故甚少
同日又
奏為奏覆粵西文職事竊(臣)上年
陛見欽奉
皇上面諭將廣西省文職官員開填考語具奏(臣)回任
後細加訪查并有親自驗看者除司道大員俱在
皇上聖鑒之中無庸開列外其府廳州縣(臣)謹具考語
彙併一摺另呈
聖覽(臣)謹
奏
所開廣西省府廳州縣職名一摺留中至司道等大員
朕只知其在京不知其在任如何但悉其已往未悉其
以後如何亦應開列呈覽其廣東省人員一併開列具
摺奏来
同日又
奏為奏明廣西再加節省羡餘事竊(臣)上年以酌請
積貯榖石等事
題明廣西鹽斤官運官銷彼時以事在創始需用頗
繁各屬領銷鹽斤每包酌支火足銀三錢今行之
已久細加查核三錢之内可以節省銀一錢每年
共可節省火足銀九千三百兩零請即動用於&KR2063;
下白沙建倉貯榖接濟竈丁此後遞年將節省銀
兩歸公充餉在案兹又據廣西鹽驛道張體義詳
稱查廣西鹽務自雍正二年内奉行官運事創用
繁今已行四年運銷熟悉其各運官養廉工火夫
脚雜費及運鹽水脚等項俱可節省平頭銀色亦
稍有羡餘統計每年尚可節省銀四千兩理合詳
請
奏明充公等情到(臣)據此相應將該道詳稱之節省
銀四千兩並前項節省銀兩彙同西省官運官銷
羡餘銀兩一併歸公充餉合行
奏明(臣)謹
奏
覽
張體義人甚敏練且聞其聲名好實心任事
同日又
奏為奏
聞緝獲楚省賊犯事竊查湖廣寧遠縣生員荆之寳家
被盗刦擄殺傷官兵(臣)據報檄飭廣東連陽營并
連州文武飛撥備弁兵役於交界地方協力擒捕
并委標員前往督催將緣由奏
聞在案今於四月初八日據廣東連州知州朱振基詳
稱三月初九日差役黃昌在連山縣宿塘墟緝獲
賊犯梁國太梁國安二名交連山縣收監又在湖
廣廣西交界楚洞地方緝獲盗犯覃貴元即覃阿
乾解州卑職細加訊問據供為首大哥是韋廷耀
二哥是韋廷祥同夥共一百四十人二月初一日
夜打刦荆之寳家得銀四百兩并衣服紬緞又捉
了他兩個男人一個女人二月十八日同官兵打
仗小的們夥内陶亞德李宗秀等十二人被官兵
殺了那官兵不知殺了幾人小的們於二月二十
七日在錦田大山各人逃散等語除一面密緝夥
黨外合行報明等情到(臣)據此除分檄廣東廣西
交界地方文武再行嚴加緝捕并將已獲盗犯起
解楚省歸案究審外所有拏獲楚省盗犯訊供緣
由合行奏
聞(臣)謹
奏
嘉悅覽之直省封疆諸臣咸肯如此不分爾我同心協
力整飭此種匪𩔖自當斂跡不敢肆行矣朕覽前奏己
知辦理妥協料若輩不能漏網餘犯務令竭力緝捕毋
致一名兔脫更宜詳察有無捏報情弊勉為之如晉省
翟斌如一案河南總督田文鏡之辦理可嘉之至當效
法之
諭兩廣總督孔毓珣聞粵東廣南韶道林兆惠於六月
間差役往從化山採買木料被盗擄去十二人放回四
名寄信勒要規禮數百兩始准贖回又聞五月間大盗
數百商謀行刦苦無器械羣至龍門營之七子汛搶奪
兵器在汛官兵三十餘人避匿不敢出敵任其席捲器
械而去遂往各鄉肆意行刦失案纍纍阿克敦並不具
題亦不嚴飭緝捕反暗囑有司止令捏報十餘名審作
兵丁睡熟致被偷竊因而薄責兵弁苟且了事又聞五
月内高州府電白縣山中聚盗千餘白晝沿鄉搶掠竟
至一日之内連刦二十七家練勇往追被捉入山割去
兩耳放回寄信令勿再追且聞將軍標兵窩盗分贓常
賚咨提質審將軍不惟不革兵糧發審囑令審作誣良
常賚瞻徇情面竟不再提亦未奏聞地方上傳為笑談
以故匪𩔖公行無忌常賚署中亦皆被盗失去摺匣鑰
匙轉向將軍石禮哈借用諸如此𩔖該撫該將軍概行
隱諱不奏省會之中盗賊竟敢如此肆横文武大員所
司何事無怪家家寢不安枕民間有孔督去阿婆来盗
結黨民何賴之謠夫設兵原以衛民而總督將軍實掌
督兵之權今阿克敦石禮哈乃如此弛縱隱諱以致盗
賊捉人割耳搶兵器械甚至一日刦掠數十家撫署亦
經失事又復通同欺隱朦混似此負朕深為可惡爾其
詳悉查究奏聞
雍正六年五月初九日兩廣總督(臣)孔毓珣謹
奏為備陳疎忽情由仰祈
聖鑒事竊(臣)欽奉
皇上諭旨并接怡親王大學士張廷玉等寄字轉傳
諭旨令(臣)將廣南韶道林兆惠採買木料被擄人勒贖
等五案與廵撫楊文乾查審務將實情究出具奏等
因欽此(臣)與撫臣逐一會審除分案具
奏外内(臣)疎忽情由當另行據實陳明認罪查廣南
韶道差役何英等於上年六月十四日木厰被刦
雖係署督(臣)阿克敦任内之事而題參疎防係(臣)
回任之後(臣)以限期已逾按察使身任刑名詳内
既稱查明諒屬無悮隨不經意細查阿克敦任内
原案即行據詳具題罪無可逭本案盗犯係屬礦
徒所搶皆是食物捉人放回未得銀兩亦無損傷
當時官兵擒捕傷故盗犯十九名現獲二十一名
各犯有供行刦木厰者有供曾於五月内行刦長
寧縣陳錦成等家者俱經題參疎防之案臬司方
願瑛詳請分案完結雖非縱盗而刪去勒贖等項
情節實屬違例又督標貼防新會縣龍門七子汛
被刦軍器一案阿克敦署任時道府等已審作竊
賊完結(臣)回任後未據各屬將改竊情由禀知是
以未經補參罪實難辭又電白縣蔡文瑞等家於
上年五月十一日被刦縣詳據事主呈詞十三紙
共二十七人内中多有同姓係阿克敦署任内之
事而題參疎防亦(臣)回任之後(臣)亦以疎防逾限
按察使所詳諒必查明情實因不加詳對原案匆
忙據詳具題疎忽之罪無辭(臣)向無縱盗之心今
以不加詳愼竟至與人並蹈愆尤負罪實深惶悚
無地俟(臣)審
題之日於疏内請
旨勅部嚴加議處合併陳明仰祈
聖鑒(臣)謹
奏
據奏已悉業既審出實情未有不可恕之過也候題到
日降旨審案數摺留中
雍正六年五月二十四日兩廣總督(臣)孔毓珣謹
奏為奏
聞驅捕礦徒事竊查廣東惠州府歸善縣之白馬山石
門仔山又永安縣之鐵嶂山報有礦徒聚集偷挖
礦砂文職官役不能驅捕(臣)咨會撫提二臣檄行
司府飭令歸善縣親往曉諭一面行委惠協副將
及提標遊擊各帶兵丁於各處山場查拏雖現在
未聞滋事而聚黨人多不得不及早擒捕俟捕獲
之日(臣)等會商懲治外所有(臣)撥兵驅捕礦徒緣
由合行奏
聞(臣)謹
奏
知道了必應驅逐解散毋因循毋憚煩
同日又
奏為奏
聞粵東早稻豐收事竊照廣東地方田禾豐茂經(臣)奏
聞在案今歲雨𤾉時若廣東十府一州早稻十分豐熟
現在收割登場者約有三分之二米價平減理合
奏
聞至廣西地方雨水調勻田禾亦俱豐茂(臣)謹
奏
早稻豐收深慰朕懷以手加額覽之汝等督撫一分吏
治一分年成此理朕實見透其加敬加勉
同日又
奏為奏
聞欽差到粤日期事竊安南國奉
旨錫以四十里之地
欽差由粵前往據左江道閻純璽報稱
欽差杭奕禄任蘭枝於四月十九日到南寧府寓於公
館准該國王柬文以溽暑懇迨秋初迎接蒙
欽差面諭今雖天暑但奉有
聖旨敕諭不敢稽遲本道咨覆該國王在案合行具報
等情(臣)又接據安南國王黎維祹柬稱亦同前由
到(臣)經(臣)照會該國王
欽差已到迅速迎接俟出關之日另行
題報外所有
欽差到粵日期併(臣)照會該國迎接緣由合行奏
聞(臣)謹
奏
此事何煩催促識見小哉
同日又
奏為據實奏
聞事雍正六年四月二十三日欽奉
皇上批回(臣)奏覆審理肇高道王士俊具揭解任布政
使官逹等一案奉
硃批秉公審理據實奏聞欽此(臣)等行據司道等審解
前来即與撫(臣)楊文乾將軍(臣)石禮哈公同會審
另疏具
題并將(臣)等從前不革陋規請
旨勅部議處外所有審訊供由另單恭呈
御覽至於撫(臣)楊文乾先後參劾官逹各案容(臣)秉公
審明之日另行具
題(臣)謹
奏
所奏知道了具題到日再降諭旨百凢處惟貴秉公據
實迎合二字不惟悮事日後亦且自悮愼之毋忽
同日又
奏為恭請
聖鑒事竊查廣州府理猺同知陳鴻熙於本年四月内
委署惠州知府印務有海豐縣葉亞益人命一案
二參限滿現在具疏
題參例應離任聽候議處(臣)等查陳鴻熙辦事勤敏
其署府之時本案限期止餘八日於五日内審轉
其過尚有可原謹仰體
皇上愛惜人材至意不揣冒昧瀆
奏可否調令引
見出自
聖恩(臣)等謹
奏
此奏甚是候降旨諭部汝等但能秉公據實何慮屬員
不知感畏屬員果皆知感知畏曷禁不止胡令不行耶
肯效法田文鏡之居心行事朕自然信任不疑倘稍有
一二私見未融則志慮不純難以傾信彼此皆無益矣
惟當矢諸
天日屏盡私腸自蒙
上蒼鑒照朕亦必能覺察此乃為人臣之第一良法餘無
二策如欲成全此身做一千百年不朽人物只在一公
字而已勉之勉之
雍正六年六月二十八日兩廣總督(臣)孔毓珣謹
奏為奏明委撥(臣)標參將督捕西隆土目事竊查廣
西西隆州八逹寨土目顔光色兄弟逞兇不法遣
撥官兵會捕(臣)經具摺奏
聞兹准廣西提(臣)田畯咨會撥發右江鎮思恩協隆林
營兵七百名委遊擊常顯虎統領同提標守僃熊
文舉帶領千把於三月二十八日自泗城皈樂起
程又撥田州土知州岑應祺帶領土兵三百名俱
於四月十二日至羅英地方有周邦寨係顔光色
長子所踞率兇拒敵四月十六日官兵攻破周邦
寨傷死土蠻五人擒獲四十一名官土兵丁各被
傷一名十八日移兵至八逹之前山嶺十九日土
惡衝敵被官兵鎗傷數人遁回因八達地方山巖
險固官兵雖週圍分佈一時未能攻入四月二十
一日將泥洞土目蘇亞養即蘇文斌捕獲五月初
五日惡黨岑扭投首到營旋即病故五月初十日
西林知縣韓三善率領土勇奪取山梁殺死惡黨
三人官兵夾攻亦礮傷惡黨三人土勇被傷二人
五月十四日官兵進攻鎗礮傷斃惡黨十餘人土
兵傷故四名十八日官兵進攻鎗傷惡黨八人傷
故官兵一名土兵二名連占數處山峯因路徑甚
多天時暑熱惡黨時出時没且欲攔截土兵口糧
土知州岑應祺已撥添土兵四百名等情又據右
江鎮(臣)叚宗岳呈報咨會左江鎮(臣)齊元輔撥中
軍遊擊鄔元度帶兵三百名合擊等情(臣)先後檄
催右江鎮(臣)叚宗岳星飛親往調度查(臣)標後營
參將武繩謨頗諳軍機(臣)於六月十六日即委該
參將飛往軍前相視形勢飛報如有委用該參將
之處即聽右江鎮臣委遣并囑詳慎辦理相機進
取務將蠻惡捕獲淨盡以靖地方理合奏
聞(臣)謹
奏
此番進𠞰官兵甚屬不堪所奏尚未盡其情狀或汝被
伊等瞞過亦未可定事竣之日嚴察參處以儆將來須
知悮事緣初次已失機宜與續調官兵無涉
同日又
奏為奏
聞事竊查廣東早收豐稔米價平減惟是五六月間天
等府地方六月間各有少雨之處今於六月二十
三四五等日連日大雨霑足暑熱少減疾亦漸愈
我
皇上念切民依合行奏
聞(臣)謹
奏
頃聞粵東通省大熟今覽此奏殊不相符
同日又
奏為奏
聞礦徒解散事竊(臣)准廣東提(臣)王紹緒咨會據提標
遊擊趙一廷惠協副將鄂鼐報稱會同文職帶領
兵役齊進白馬山礦徒聞風先已逃散隨將寮房
燒燬壠口填塞又至石門仔礦徒亦先解散已撥
弁兵在該地廵守其餘官兵回營至三兜竹地方
查有銅一百六十四包頓貯謝飛萬店内稱係糧
道差人採買再白馬石門仔二處礦徒雖係陳大
肚等領衆偷挖實係高仕登蔡隆為首業經拏獲
等由又據提標中軍參將姚源忠禀據惠協千總
陳啟禀稱奉差前往三兜竹又搜出銅二十七包
今同糧道家人及店戶謝飛萬一齊押解来惠等
情除交惠州府收審外相應咨會等由又據惠協
副將鄂鼐報稱差員會同文職各帶兵練前往鐵
嶂山查拏礦徒已經逃散淨盡等情(臣)除行廣東
按察司將為首挖礦之高仕登等嚴審并查現獲
銅斤是否糧道何師儉辦銅差人採買查訊明確
定擬解撫(臣)楊文乾審究外所有礦徒驅捕已散
緣由合行
奏覆(臣)謹
奏
何師儉此舉是何心耶此處絲毫不容瞻徇傳諭楊文
乾據實察審地方上凡遇此等事不可因循養姦必將
𩔖斯者整飭數件其餘自當畏法斂跡不敢為匪矣封
疆大吏姑息二字隱飾二字所關甚巨戒之毋忽切不
可忘去年面諭之旨更不可移面朕所立之志
王紹緒何如克勝此任否田畯暨伊二人朕深慮其不
及據實奏知陳祖訓亦當留心訪察恐非實心任事之
人
同日又
奏為奏
聞事竊廣西那地土州逃犯羅鳥羅將等原與該土知
州羅會禧一族彼此尋仇搆釁及至擒捕羅鳥等
每逃匿於貴州都勻府平州土司楊武功處案經
年久今據陞任按察使張元懷詳據慶遠府知府
徐嘉賓詳稱羅鳥等帶黨百餘騷擾村莊今盤踞
於龍葛峝羅中興主謀又有楚棍七人為羽翼土
知州羅會禧帶兵捕敵被羅鳥捉去哨總一名殺
傷土兵二名該土州請撥隣近土兵會捕前来除
飭東蘭南丹二土州撥發土兵會捕外合行詳報
等因又准提(臣)田畯咨同前事各到(臣臣)即檄行
該地文武速飭南丹東蘭那地各土官多撥土兵
協力擒捕去後兹准提臣咨稱羅將一犯於貴州
平州土司地方拏獲等因除再嚴飭各該文武務
將羅鳥羅中興等逐名擒獲究治外合行奏
聞(臣)謹
奏
覽
田畯何如能稱厥職否其新任副將董芳凡有擒兇𠞰
賊冒險之處不必令往將此諭亦密令提臣撫臣等知
之
雍正六年七月十八日兩廣總督(臣)孔毓珣謹
奏為奏明事竊廣東粵海關徵收稅課係撫臣衙門
經管(臣)聞前撫(臣)楊文乾於夷船稅例規禮之外
又於洋行另有所取今(臣)署理撫篆問之管關官
役俱云不知詳細(臣)𫝊洋行密問據稱此事實屬
院與洋行另有交往則加一抽收俟貨物上船繳
送者其銀係番錢九一二成色行中自赴撫院衙
門兌交外人並不知道今大人署印我們俱情願
幫助公用照依夷船每隻大小估送但懇求不可
併入羨餘致成定例等語(臣)思此項銀兩既出自
行家情願似可順伊繳送於錢糧有益至於夷船
之来全憑行家招致今伊等不願併入羨餘(臣)請
照所收數目解進
批示遵行(臣)謹
奏
覽
同日又
奏為奏明委管關稅事竊查廣東廵撫兼管太平粵
海兩關其太平關稅務經前撫(臣)楊文乾委韶州
府知府吴騫管理粵海大關稅務委廣州府知府
委各該知府管理俱經
題報而各關稅多之處俱係楊文乾自差家人同胥
役坐口經收今(臣)接署印務竊思錢糧關係重大
不敢輕託家人經手致生事端隨將各稅口照前
撫臣原委各官檄令專管督同胥役經收但各海
口相隔遥遠恐有胥役通同作弊(臣)飭附近各口
將僃千把不時密行查察而廣州府首郡事繁知
府張鋗經管粵海大關查察難週不無疎漏(臣)標
合
奏明至於兩關雜項陋規以及總管内司等項名色
(臣)既不差家人一併照數歸公斷不敢絲毫欺隱
俟(臣)交印後將收過數目具
奏(臣)謹
奏
此等稅務細事卿有何不見信於朕耶
同日又
奏為請
旨事雍正六年七月十四日准吏部左侍郎(臣)阿克敦
咨内開為移咨事雍正六年六月初十日准部文
奉
旨阿克敦仍回廣東有奉旨交與楊文乾詢問阿克敦
各事件俟詢問清楚阿克敦来京欽此遵於七月初
二日到廣當即赴廵撫衙門就問楊文乾因病不
能相見旋即身故問伊第二子據□一應
硃批諭旨俱經封繳等語今貴部院署理撫篆有無准
到原任廵撫楊文乾交送事件請煩查照示覆等
語(臣)於七月十四日據楊文乾次子楊應琚封送
從前阿克敦常賚咨覆楊文乾印文各一件到(臣)
查俱係答覆楊文乾詢問粵海關收過稅銀之事
又據撫院書吏林廷顯禀稱七月初四日楊前院
内署發出前撫標遊擊丁銓生未批詳文一件司
道印禀一件繳送察核等情(臣)查詳禀内俱係阿
克敦之家人王姓索取暹羅國船規之事未知此
皇上勅部訊問抑仍留廣東候
旨差員查訊理合請
旨遵行并將司道會訊口供印禀遊擊丁銓生詳文阿
克敦常賚回文抄錄恭呈
聖覽(臣)謹
奏
候欽差前往會同爾與署撫將阿克敦常賚各案嚴行
查審務究實情具奏二人深負朕恩朋謀傾陷楊文乾
甚屬可惡汝若不屏除瞻顧之心謂楊文乾已故若輩
現存少為之用意周旋則汝又忘去年之面諭矣寧嚴
毋寬不得絲毫遷就以圖了事
雍正六年八月初四日兩廣總督(臣)孔毓珣謹
奏為遵
旨奏覆事竊(臣)前奏覆收買黃銅器皿一摺奉到
硃批(臣)謹祗受竊查廣東收買銅器省城設立公所委
糧驛道何師儉專管其事各州縣俱於司庫領銀
自行收買按季彙解省城今(臣)詢問何師儉銅斤
收少之故據稱廣東係銅錫並用之地收買價值
並不短少而收解寥寥者因未曾立限嚴查民間
以現成器皿仍然藏匿私用不肯繳官必得立限
嚴查將地方官加以處分庶幾官民仰遵
功令等語(臣)查收買銅器之少實在民間隱匿不肯
繳官我
皇上體恤民隱不令滋擾(臣)不敢過嚴然聽其自繳終
屬無多(臣)今復通行示諭愷切勸導令民間速繳
領價如再隱匿不遵治之以法并飭各府州縣實
力奉行以期寬嚴並用理合
奏覆(臣)謹
奏
此事在粵可以不必過嚴朕前批諭黃銅數少不過偶
爾閒問禁銅原為銷燬制錢起見廣東等處出産銅錫
之省諒無此事俱無庸過嚴但亦不可置之不問當勤
加勸諭而不專繩之以法官亦不必參處惟向屬員耳
提面命不時申飭分别其勤惰而勸懲之可也
同日又
奏為奏明曠軍田地餘米歸公事竊廣東從前設有
都司衞所管理屯糧屯丁因有逃亡故絶田地抛
荒衞所各官自僃工本招民墾復給與佃耕每年
百姓按畆輸租除完額糧之外餘羨米穀謂之曠
軍餘米衞官收作養廉今廣東除沿海緊要存留
八衞所其餘己裁併州縣此項餘米應清出歸公
(臣)檄行布政司轉飭各府清查兹據布政司詳稱
廣惠潮肇高等府屬共曠軍餘米五千六百石榖
一千六百九十餘石錢三千二百文(臣)先行具
題歸公其未據具報之各屬飭令自首到日另行具
奏(臣)查此項曠軍田畆每年收租非屬經久之道若
以此官田僅照黔省頂耕之例止上稅銀五錢即
給為業亦非情理之平(臣)再四酌量不若令民承
買變價歸公(臣)現飭各屬將田土查明上則下則
照時値收價充餉其未有承買者仍行收租歸公
既有益於百姓復有益於
國帑實為兩得合行
奏明(臣)謹
奏
此項田地照他省之例仍存作官田收租以偹公用為
是何必令民間承買耶此舉可以不必
同日又
奏為奏請酌撥汀引速清餉項事竊查福建汀州府
屬八縣引鹽經(臣)
題請改歸府縣官協辦之後因連年雨水偶多鹽場
少産兼以正署交代轉運稽遲以致雍正元二三
年共欠餉銀四萬九千四百餘兩經前署督(臣)阿
克敦以請定汀屬引鹽銷售之法等事具
題准部咨覆將汀屬引鹽以雍正四年為始仍照前
督(臣)楊琳辦理之法發帑融銷委員辦理并將前
項積欠銀兩作何勒限分年帶完之處妥議具
題其每年帶完舊欠之外應有羨餘若干亦照例據
實查明奏
聞充餉等因(臣)隨行據鹽運司史在甲詳據署潮州運
同陳鴻熙詳稱請將汀屬新舊引目每年分為新
七舊三撥帑兼銷統俟三年之内銷清積欠每年
十分之額鹽以七分運銷新引抵足全年之新餉
其三分運銷舊引帶完雍正元二三年之積欠至
於羨餘無從議及俟帶完舊欠清楚之日全運現
年新引再行查明核定羨餘實數等由轉詳前来
經(臣)覆核具
題在案今准部覆内開從前楊琳將兩廣積欠課銀
九十一萬餘兩題請分作五年帶完除額餉并每
年帶銷舊欠之外歴年尚有羨餘題報今汀屬引
鹽既照楊琳之例發帑融銷則未完積欠銀兩為
數無多何以請分作三年之久且羨餘一項又俟
舊欠帶完清楚之日全運現年新引始將所得羨
餘充餉較之楊琳題請發帑收鹽帶銷舊欠之例
不符應令該督孔毓珣將汀州府屬未完積欠勒
限一年照楊琳之例於該府額行鹽包復帶完銀
一錢三分抵補舊欠如有未敷亦將難銷之埠拆
於易銷之埠帶完清楚並將新餉一并全完造入
該年奏銷冊内報部等因到(臣臣)查從前楊琳清
補積欠九十一萬餘兩之内汀屬共舊欠一十三
萬七千四百八兩零核其五年之内汀屬止共帶
完銀六萬八千兩其餘銀兩俱係五省綑徵通融
完補是今日即定以三年猶恐逾限如必勒限一
年新舊俱令全完此萬萬不能之事(臣)接准部咨
伏念
國課為重不敢復行瀆請再四籌畫惟有暫為通變
之法(臣)請將汀屬二三年分未拆之引概行撥出
俟(臣)酌量各省完餉易銷之埠陸續撘銷除歸抵
餉項鹽價水脚工火之外所有羨餘照數歸公其
汀屬本埠令其專銷該年額引如遇天氣晴明場
鹽廣産運銷足額亦可稍有羨餘但以閩省未完
之引目撥出各省代銷實非成例合行
奏明再照今時已八月年内為日無幾(臣)除一面撥
銷外伏乞
聖恩再寬(臣)一年之限
勅部查照俾(臣)竭蹷辧理以期無誤則感戴
天恩於無既矣(臣)謹
奏
此事候朕諭交戸部密議具奏將所議覆者發来遵照
辦理可也該部議事之公朕可力保外省所辦者如果
情理通順斷不過於苛求若不通情順理即具摺密奏
朕未洞悉原委豈便遽立主見曲從所請耶其中倘有
萬不得己之情不妨據實直陳切勿朦混巧飾該部亦
必不為之遷就也
雍正六年九月十一日兩廣總督(臣)孔毓珣謹
奏為奏明事竊廣東左翼鎮總兵一缺駐劄順德縣
城管轄水陸營汛甚為緊要現任總兵官謝希賢
(臣)觀其人甚明白亦粗知文義但近聞操守平常
聲名不好(臣)面加嚴切誡飭令其改過以無負
皇上擢用弘恩如伊果能悔過自新可以仰邀
聖恩寬宥倘不悛改(臣)即據實糾參合行
奏明(臣)謹
奏
謝希賢向聞操守不好因其署印時奏對甚屬明白朕
以為前聞不確故又用今職於陛辭之日為此曾經諄
諄教訓若仍不悛改誠乃下愚不移之人也查有貪劣
實蹟一面摘印一面題參如尚無贓欵確據或能從此
悔過自新則猶可姑寬
同日又
奏為奏覆事竊(臣)前奏五六月間廣東廣西民間多
有暑疾一摺奉到
硃批(臣)謹祗領(臣)查五六月間民間暑疾偶有傷生者
亦不為大害自六月二十三四等日連得大雨之
後暑氣頓解隨俱全愈廣東早稻通省實係豐收
至晚稻廣肇惠高雷廉瓊等府雨水及時田禾現
俱豐茂惟南韶二府山田居多得雨稍遲將来晚
收只可五六分其潮州一府高田亦有得雨稍遲
者較勝南韶查潮州民間原多種番薯以代米糧
現俱大收每觔賣錢一文黃岡碣石一帶每十觔
賣錢七文約計一人一日之食費錢不過一二文
通省米價每石八九錢至一兩二三錢不等廣西
省晚稻得雨有遲早不同其收成分數尚未據報
到米價每石八九錢至一兩一二錢不等恐厪
聖懷合併奏
聞(臣)謹
奏
覽奏民間暑疾不致為害米價亦平深慰朕懷
同日又
奏為欽奉
上諭事雍正六年九月初二日接怡親王大學士張廷
玉等寄字内開奉
上諭廣東濱海之民以魚鹽為業近聞地方官辧理鹽
務廵查緝捕過於嚴密未免窮民難於得鹽有妨資
生之策於地方無益爾等可寄信與孔毓珣令其悉
心商酌當看地方情形如何若從前所報贏餘之數
後此或有不敷不妨據實陳奏懇恩酌減并飭司鹺
之員體恤窮民不得苛刻以妨其衣食之計欽此寄
信前来等因到(臣臣)敬閱之下仰見我
皇上愛養元元無遠弗屆之至意(臣)敢不欽遵奉行惟
是廣東沿海産鹽之地民情頑劣鬻私販私食私
習以為常(臣)雖嚴飭文武官弁上緊緝捕私鹽尚
難杜絶官引猶多壅滯課餉未能完足若少加姑
息則私鹽愈行充斥不特無贏餘之項即正課亦
難徵比(臣)查粵中之販私者多屬游手無賴鬻私
者乃場竈之積奸食私者由豪強之窩縱非盡屬
無以資生之窮民也(臣)欽奉
聖諭凡有果係貧難老幼肩挑背負者自當仰體
聖慈寬恤其習慣鬻私販私奸徒應仍查察緝捕庶免
誤公至於沿海地方今歲米價頗平無妨於民生
衣食之計合行據實奏
聞(臣)謹
奏
原係與卿商酌計議卿身任其事目擊地方情形所見
自必不謬知道了
雍正六年十月初十日兩廣總督(臣)孔毓珣謹
奏為奏明遵
旨防範事雍正六年十月初六日接怡親王大學士張
廷玉等寄字内開欽奉防範日本國
上諭一道到(臣臣)謹祗領伏查本年九月二十三日接
浙江督(臣)李衞密札内開東洋日本國有匪徒潜
往打造戰艦招集閩廣浙江之人除
奏
聞外希嚴為防範等語(臣)思我
皇上聖仁威武四海嚮風蕞爾島夷諒無他念但浙江
器於汛口出入人船嚴行稽查礮臺時加瞭望今
奉
諭旨(臣)俟會審事畢即赴厓門虎門&KR1245;門附近緊要海
口親歴查察舟師并汛守礮臺其不能周歴之處
分委道府大員廵查如有應行奏
旨外所有(臣)奉到
諭旨防範緣由合行奏
聞(臣)謹
奏
仍候另降諭旨
同日又
奏為欽奉
上諭事竊(臣)接怡親王大學士張廷玉等遵
旨寄信到(臣)内開各省建立祠廟供奉
龍神
上諭一道(臣)欽遵奉行查廣東
龍神祠在廵撫署東向有僧人一名看守香火住於
接連之
關帝廟内祠内柵門向係封鎖朔望官員行香始開
並無民間男女人等進廟䙝慢(臣)署撫篆欽奉
上諭復嚴飭僧人敬謹虔奉毋得擅令一人私入廟内
觀看以致䙝凟所有(臣)奉到
諭旨緣由合行
奏覆(臣)謹
奏
燒香瞻拜亦屬無妨但不應妄造荒誕之言以愚惑民
俗此當嚴禁耳
同日又
奏為請
旨調補緊要之道員以收地方實效事竊廣東雷瓊道
一缺防範海疆非有才具之員不克勝任又廣東
引鹽行銷五省向無富商大賈一應收鹽徵餉全
賴運使熟悉鹽法方得調劑轉運得宜此缺亦關
緊要今雷瓊道王璠丁憂員缺(臣)查新任廣東鹽
運使黃文煒雖才具優長而於鹽法未能熟練若
以之調補雷瓊道則於海疆有益至鹽運使一缺
(臣)查現任廣東韶州府知府吴騫老成練逹(臣)於
該府前任惠州知府時曾委署理鹽運使事辦理
甚屬得宜今若以之陞補廣東鹽運使則於課餉
更有禆益(臣)因地方與錢糧起見不揣冒昧奏請
可否調補出自
聖恩(臣)謹
奏
留王璠在任守制已有旨諭部矣其間若有人缺不相
宜處將此數員應如何互調方收禆益或仍摺奏或竟
具題候朕再降諭旨
同日又
奏為奏明事竊(臣)准吏部咨為欽奉
上諭事雍正六年八月十三日將署直隸總督何世璂
保舉之原選湖廣上荆南道李可淳帶領引
見奉
旨李可淳著賜以道銜道俸命往廣東現今廣東肇高
廉羅道王士俊署理布政使印務其員缺或即將李
可淳署理或另調道員署理肇高廉羅道事所遺員
缺即將李可淳署理之處著孔毓珣𫝊泰酌量委署
欽此咨行到(臣臣)查李可淳係(臣)親兄孔毓琨女
婿乃(臣)之姪婿雖例不廻避但以至戚而為屬官
(臣)不敢隱瞞理合據實
奏明(臣)謹
奏
李可淳人材甚屬可取所奏知道了當加意勖勉令其
實心任事毋專務㓗己而涉於因循瞻顧之習
雍正六年十月二十日兩廣總督(臣)孔毓珣謹
奏為恭謝
天恩事雍正六年十月初十日(臣)齎摺人回粵欽奉
皇上賜(臣)克食一匣哈密瓜一個寧細四疋(臣)出郭跪
迎進署望
闕叩頭謝
恩領受訖竊(臣)一介庸愚屢受
皇上恩賜已極人臣未有之殊榮今又蒙
賞賜上方克食並
内府寧紬仰荷
寵頒感激無地(臣)惟有殫竭誠悃并(臣)子子孫孫仰圖
報效
天恩於萬一耳理合具摺奏
謝(臣)謹
奏
覽卿奏謝知道了
所奏八逹寨西隆州二摺留中廣西距汝駐劄處所相
離甚遠實屬鞭長莫及汝自總督兩廣以来身所到處
朕俱見信至於調遣將領任用屬吏鼓舞勸懲并訪察
地方情弊此等處甚不及朕觀廣西吏治戎政均屬廢
弛故特命鄂爾泰督理巳有旨矣今既無兼顧之累可
專力一省若廣東仍有不妥協處不但負朕深恩亦何
顔對直省同列諸臣耶當竭力勉為之
同日又
奏為州牧不宜邊地請
旨調補以收實用事竊查廣西西隆州地方原係改土
為流山深瘴重民情蠻野近又改為直隸知州管
轄俱係苗蠻是州牧一官必得老成持重者方為
人地相宜現任知州劉德健性情𥚹急除𠞰捕八
逹賊衆行間文武不和尚屬小節不必咎責外惟
查泥峝寨土蠻原為八逹黨附土目蘇亞養已經
拏獲該州調取泥峝土勇二百餘名即當設法羈
縻乃於五月十四日冒昧點發禦賊竟致歸入賊
巢幫拒官兵嗣經右江鎮(臣)段宗岳等差人招出
泥峝把事波弗波歡等四名投撫據供我們舊土
目先被土黃寨陷害因請蘇亞養為頭目保護地
方三年以来在州上糧從無抗違今劉州官將蘇
亞養交土黃頭人勒斃捏報病故又放在土黃呌
我們看因此傷心又那日搬營打仗土兵帶来糧
食喫完人餓得狠又呌打仗是以投入八逹今求
免罪情願招波社各土人共捕顔光色等語經泗
城府同知陳師儉會訊准其投撫(臣)查該州劉德
健既不能相機料理又偏聽土黃頭人之言人多
怨望恐將来未能相安但加參處則劉德健以文
員而軍前數月亦頗著勤勞相應密摺奏請
皇上特旨將該知州劉德健另調别地補用其員缺(臣)
查有柳州府雒容縣知縣馬樸又有桂州府靈川
縣知縣牟泰齡此二員均有才具熟練蠻情
皇上欽定一員以之補授西隆州知州於地方得資經
理可否伏候
諭旨遵行(臣)謹
奏
聞劉德健甚屬不堪其布置失宜情節卿秉公察明酌
量或應調用或行革黜一面料理一面奏聞
同日又
奏為奏
聞晚稻豐收米價平減事竊粵東自九月十月以来晚
稻結實之候通省雨暘時若現在收穫登場潮州
府收成九分八分七分不等南韶二府屬收成七
分廣肇惠高雷廉瓊等府并羅定州屬俱係十分
豐收通省米價高雷廉瓊并惠潮沿海一帶每石
七錢至八九錢不等廣肇南韶羅定等屬每石九
錢至一兩一錢不等地方兵民感沐
皇仁咸歌樂利理合奏
聞(臣)謹
奏
覽奏深慰朕懷切勿增添分數涉於粉飾但以忠誠自
律實心為國為民
上天之垂賜嘉應朕可保其必也勉之勉之
今將楊文乾日前所奏并朕之批諭發来爾看即知朕
所以待楊文乾與楊文乾所以見信於朕之原委矣或
冥冥中伊有負心處耶否則不應身罹此報然此亦不
過疑辭朕惟念其生前之長耳此數摺之奏詞及所批
之旨俱當密之又密若稍漏一二語將来必見棄於朕
也
雍正六年十一月初七日兩廣總督(臣)孔毓珣謹
奏為敬聆
天語恭摺奏覆事竊(臣)欽奉
皇上硃批諭旨一道并發
硃批楊文乾奏摺三件到(臣臣)跪讀之下仰見我
皇上優恤大臣推心置腹既褒寵於生前復
加恩於身後不獨楊文乾銜感九原即(臣)同為臣子者
覩此
洪恩不覺感而泣下我
皇上天地為懷始終成全(臣)實如一體身受自當仰體
聖慈成全其一生臣節所有欽奉
硃批并原發奏摺合行恭繳(臣)謹
奏
果能領悉朕意信而不疑復何憂何慮一切處可放膽
為之不必畏首畏尾辜負朕倚任之心設或仍存為己
私見消融未盡則朕亦減一分倚任之心矣孰得孰失
思之勉之
同日又
奏為奏覆事竊(臣)欽遵
硃批查得廣州府知府張鋗才具稍短辦事拘謹實非
首郡繁劇之才但其操守清廉人品端正(臣)因首
郡得人為難廣東一時乏此人地相當之員是以
未敢遽請調補今蒙
皇上詢及理合據實奏
聞(臣)謹
奏
通省道員朕已有旨命卿酌量人地相宜更調似此者
竟行斟酌委用可也卿等果肯秉公察吏各員優劣朕
之所知自不及卿等就近甄别方為眞知灼見也勉為
之若一涉私不但不能見信於朕且恐貽誤不淺封疆
重任惟在察吏一節稍有不公誰肯心服衆心不服則
呼應不靈諸務難以奏效地方受害不可勝言矣勉之
愼之
同日又
奏為據實陳明仰祈
聖鑒事雍正六年十月十七日准吏部咨開内閣交出
上諭一道到(臣臣)聞
命之下不勝惶悚除將阿克敦等會同署撫(臣)傅泰
欽差(臣)留保喀爾紀善嚴審定擬會疏具
題并開列(臣)職名附參聽候部議外惟是前撫(臣)楊
文乾故後(臣)於七月十二日到省阿克敦方願瑛
等私相聚會(臣)失於覺察約束罪實難辭荷蒙
聖恩訓飭(臣)感激無地理合據實陳明仰祈
聖鑒勅部嚴加議處(臣)謹
奏
似此己誤已失雖悔何益從此知過痛戒將来猶未為
晚倘執迷不悛因仍自若恐噬臍莫及也
雍正六年十一月二十二日兩廣總督(臣)孔毓珣
謹
奏為奏明事竊(臣)前
題參革職留任廣東羅定州知州楊廷翼一案(臣)據
羅定州被詐武舉彭士望控告批司提審嗣據按
察使公元審供具詳贓證鑿鑿(臣)始據詳
題參迨准部文奉
旨交撫臣審擬今
欽差(臣)留保喀爾紀善會訊聞兩次訊供凡案内說事
過錢犯證并楊廷翼家人陳三俱各供認確鑿復
又連日會審嚴刑各令改供不許與原供相同而
反罪及無辜(臣)非以楊廷翼為(臣)所參必欲證實
其罪但(臣)荷蒙
聖恩高厚不敢隱諱所有本案實情及(臣)
題參緣由合再
奏明伏祈
聖鑒(臣)謹
奏
此案聞所參不公已有旨矣
硃批諭旨卷七之三
欽定四庫全書
硃批諭旨卷七之四
硃批孔毓珣奏摺
雍正七年二月二十八日廣東總督(臣)孔毓珣謹
奏為敬聆
天語恭摺
奏謝事竊(臣)前奏恭謝
御賜克食一摺奉到
硃批(臣)跪讀之下感激愧悚不禁涕零伏念(臣)愚拙無
能於廣西不能遠顧以致八達蠻瘴之地損傷兵
弁自分罪無可逭仰荷
皇上恩施格外以路遠分轄委曲保全種種
高厚弘慈(臣)實生生世世報答難既廣東地方(臣)當勉
力料理雖自揣力邁才疎惟有殫此誠悃率同屬
員交相砥礪以仰報
聖恩於萬一耳所有微(臣)奉到
硃批感激緣由理合具摺奏
謝(臣)謹
奏
今調爾為河道總督矣来京領朕面諭
同日又
奏為奏
聞地方情形事竊查廣東地方入春以来米糧仍賤民
皆樂業現在春雨及時東作已興(臣)於二月初四
日赴省會審官逹阿克敦方願瑛院司朋謀一案
定擬具
題後(臣)即於二月十六日往虎門查勘礮臺頗為堅
固火器兵械亦屬齊備(臣)因番禺縣屬之茭塘沙
灣二廵檢司地方密邇省城多有積盜出没隨細
勘該地形勢港汊叢雜倚山帶海村落連綿廻環
約五六十里戸口甚多若遽發兵圍捕又恐驚擾
良民然積盜不除地方不靖(臣)回肇後即委標員
會同番禺縣前往查點各烟戸相機清釐自首拏
獲分别歸案所有廣東地方情形與(臣)赴省回署
緣由合行奏
聞(臣)謹
奏
盗靖而民不擾方為緝捕有術所見是相機為之
雍正七年三月初三日廣東總督(臣)孔毓珣謹
奏為奏
聞事雍正六年十二月十八日准浙江督(臣)李衞咨開
東洋地方有廣東年滿千總陳龍光係潮州府人
潛同奸商出洋在夷國打造戰船操演水師合亟
密封咨拏等因到(臣)隨即密飭各文武官弁查拏
在案又於雍正七年二月初八日准福建水師提
(臣)藍廷珍咨開准浙江總督李衞咨洋商郭裕觀
曾招僧人出東洋并送馬匹本人現在厦門等情
隨即差拏而郭裕觀自雍正四年三月間因染瘋
疾即回潮州相應咨會緝獲移解等因到(臣臣)星
飭潮州鎮府密拏去後今於三月初二日據潮州
鎮(臣)尚瀠禀稱遵即密會海陽縣將洋商郭裕觀
拘獲因其人已染瘋癱不能從陸路而行巳於二
名姓亦未可定(臣)現在密緝訪查不敢輕忽亦不
敢聲張牽累所有浙省咨拏洋商郭裕觀已獲緣
由合行奏
聞(臣)謹
奏
知道了
雍正七年六月二十一日廣東總督今調江南河
道總督(臣)孔毓珣謹
奏為奏
聞早稻豐收事竊廣東全省今年均屬雨水調勻田禾
豐茂自五月二十二三等日起雨水稍多江水自
廣西發来其勢頗大(臣)即令署肇高道于其珣督
率沿江之知縣佐雜各官各赴圍基保護廣肇二
府各大圍基俱係平穩早禾豐收九分十分不等
惟南海高要二縣屬之小圍各有衝塌者内中田
土無多其早禾亦搶割將半據報收成亦有四五
分水勢數日即退現在修築並不為災瓊州潮州
二府俱十分豐收其餘各屬收獲未完雖分數尚
未報齊亦俱豐熟通省米價平減恐厪
聖懷合行奏
聞(臣)謹
奏
覽早稻情形深慰朕懷然必俟登場後方可實信為豐
收也
同日又
奏為奏
聞運送楠木及補辦情由事竊查廣東應辦
萬年吉地楠木據布政司詳准原任廣南韶道林兆惠
三次移報共得方圓楠木九百餘件夫匠工價與
修築水陸運費等項先後領用司庫銀共一萬三
千三百兩緣林兆惠於山中採取止去粗皮估視
成料急欲見功即報合式及運至三水與海幢寺
兩處水次木厰(臣)親往看視亦覺外觀頗好但楠
木貴重質細不同凡木(臣)令敬謹細加修整木内
體質多有疵孔趕運修改僅選得合式方圓楠木
二百八十根塊并鐵梨木九件於六月初七日委
員先行運送起程由廣西湖廣進京其應補辦與
原未報得之木現委署廣南韶道李可淳等接辦
查林兆惠採運楠木千餘株出山合式解京者僅
得三分之一從前工費多致虚糜實難辭咎即林
兆惠亦自悚懼無地情願認還帑銀但一時不能
庫銀五千兩俾其辦運俟林兆惠還足帑銀之後
再還(臣)代交之項合并奏
聞(臣)謹
奏
此事委用辦理始終俱不妥協候交部議另有諭旨
雍正七年十月二十八日江南河道總督(臣)孔毓
珣謹
奏為遵
旨奏覆事竊照清河南岸
御壩工程(臣)
陛見時西奉
上諭康熙三十八年
聖祖仁皇帝南廵閱視河工時指授修建挑水壩一座挑
溜向北引河得以暢流兼於清口有益聞得近日此
壩比從前短窄爾到任時可細加查勘仍照從前原
修加築寬長為是欽此(臣)自京赴任於十月初八日
舟抵清口即至壩上細看查得此壩自康熙三十
八年建築之時工長三十丈寬七丈五尺嗣後遞
年加修現在壩身共長四十一丈寬十二丈又陸
續添建雁翅三道重重包護較之當日原建丈尺
巳增頗為堅固(臣)相其形勢壩巳逼近中泓欲再
為加長即越過河心樁埽難以穩立欲再為加寬
而上水雁翅埽工已斜至堤根土堰下水雁翅埽
尾又溜避沙淤現成平緩(臣)細加相度此壩寬長
丈尺均可無庸加築(臣)謹將查勘過
御壩情形繪圖貼說恭呈
聖覽(臣)謹
奏
據奏壩工情形乃朕所聞者悮也既如此惟當遵守
皇考舊時指授保固勿失不必另議加築矣圖留覽
雍正七年十二月初二日江南河道總督(臣)孔毓
珣謹
奏為奏明清口引河情形事竊查清口迤上舊有引
河七道各引全湖之水使之滙合出口用以濟運
敵黃關係甚重昔緣湖水奔騰下注直逼高堰是
以自武家墩起即建築石工而高堰與武家墩俱
係迎溜頂衝故危險最甚嗣因清水之力有時而
弱以致黃沙倒漾武家墩下灘地漸長再外而周
家灘地亦漸增淤日積月累高堰之頂衝移在山
盱汛内工程之險又非復昔日情形矣(臣)乘駕小
舟溯清口而上將各引河逐細詳勘查天然引河
與爛泥淺引河俱已淤淺帥家莊引河竟淤淺難
流惟張福口與張家莊裴家場三處引河尚屬深
通但臨湖河頭亦覺微淺其三岔引河一道以周
家灘嘴節年迤邐南淤武家墩之外黃水灌入沙
淤成灘此河亦漸淺窄(臣)覩此情形日夜惴惴欲
求清口之暢闢全在引河之深通而興工挑濬工
程浩大(臣)輾轉思維竊擬倣照前河(臣)靳輔挑濬
清口沙淤之意相度情形離河身二三丈各挖深
槽一道俾其分頭衝洗漸漸刷開前河臣行之有
效自應倣照而行但現在係水落之後淤淺雖多
或汛水長發勢能衝刷情形另有不同(臣)俟来年
水汛之時再細看黃淮交會之勢引河出水情形
如果挖槽有益相度舉行另行詳悉具
奏所有清口引河現在情形理合具摺奏
聞伏乞
皇上睿鑒(臣)謹
奏
相度妥確然後試行看朕意謂猶非探本尋源之策若
能使淮強黃弱勢可相敵即不行挑濬亦必暢流無滯
不然徒恃此數道引河恐湖水未必能應手濟用也惟
速將湖南一帶石工加高加厚一律修砌堅固俾湖水
無涓滴漫溢之虞其勢自強自當從清口暢流而出可
免淤淺之患矣朕向未留心河務據理而論治河方略
莫善於此宜急為斟酌籌畫者毋因愼重錢糧區區小
見貽悮河防要務為此特諭
凡朕為河工事務所批諭旨皆令尹繼善知之批諭伊
者亦令其通知於卿可也即將此諭傳諭尹繼善知之
同日又
奏為奏明高堰石工情形仰祈
睿鑒事竊惟高堰山盱一帶臨湖石堤外而抵刷黃溜
内而保障淮揚實係河工第一關鍵(臣)於抵任後
欽遵
諭旨帶同河員即由陸路赴工往還相度又乘駕小舟
沿堤上下將堤根樁石逐加相視查此堤南屬山
盱北屬高堰西面臨湖堤長一百六十餘里自康
熙三十九年興築之後至今年久風浪汕刷不無
樁朽縫鬆根脚空虚之處是以年年俱有坍塌(臣)
再三審度擬將此堤現在石工完整高固堤根尚
堅者無庸加修外其堅實而卑矮者即就上面用
石加高其樁朽石欹鼓裂損壞根脚不堅者若再
加新石上重下虛更難經久莫若全行拆起另換
新樁重為修砌以資捍禦其石工原有十三層九
層以及七八層不等高矮不齊地勢亦有高下不
一俱應以武家墩地勢為準用水平逐段測量不
拘層次惟視南北地勢加石一律平整務期高堅
永固方足以仰副
聖意(臣)又查得湖堤自北而南共有埽壩十一座向因
内堤險要故特包過石工越築埽壩以資重障獨
有清水潭一壩壩外係埽工壩内係土堤外壩稍
有疎虞壩内土堤不能抵禦應於壩内一體加築
石工以資鞏固又大堤背後雖於漕運全資等事
案内加幫但此土堤與石堤相為表裏尚有單薄
之處應為加寬一律堅厚以永作全湖之屏障(臣)
正在籌畫繪圖繕摺恭請
聖訓於十一月二十四日接准部文欽奉
上諭以高堰堤工必應加增修理發戸部帑銀一百萬
兩交與孔毓珣尹繼善籌畫相度再著汪漋對琳張
坦麟吴昌祚前往淮上協同悉心辦理欽此(臣)隨即
移咨撫(臣)尹繼善會同相度在案今
欽差侍郎(臣)汪漋等於十一月二十九日到淮俟撫(臣)
尹繼善到日(臣)再會往詳勘妥議具摺另行請
旨外謹將(臣)勘過高堰石工情形先為
奏明伏祈
皇上睿鑒(臣)謹
奏
此事俟汝等會同相度詳勘妥議摺奏到日再降諭旨
同日又
奏為奏覆淮城情形事竊(臣)於
陛見時欽奉
上諭淮安府城逼近河濱爾到任時可詳細相度城外
堤工舊有石工卑薄者加修高厚無石工者建築石
工欽此(臣)於抵任後親赴淮城沿堤悉心詳看查得
淮安府城西門一帶乃係兜灣頂衝素稱險要於
康熙三十八年建有石工長三百六十丈現在堅
固其自西門以至南角樓止堤長二百丈水勢平
緩非係迎溜之處是以當年止做柴土工程邇年
歲歲修防臨河添下埽個堤身培薄增卑現在高
寬堅厚足資保障若議改建石工轉滋糜費且不
能尅日告竣似可不必改築(臣)仰體
聖心再四區畫務期城社民生永固無慮以上副
宸衷伏查淮郡城西舊有護城河一道自運口迤下文
華寺閘起至白馬湖止計程八十里原屬分洩運
河暴漲之水以保淮郡堤工并備暵乾之時涵洞
分逹利濟西鄉田畝實屬緊要因年久淤墊堤埂
坍頹一遇開閘宣洩水無收束漫衍横流西鄉一
帶田疇悉被淹浸且暴漲之水宣洩不暢仍歸運
河(臣)細勘河勢情形請將此護城一河挑濬深通
并將兩岸堤堰加修寬厚凡値汛水異漲即將文
華寺閘啟放俾一水分而為二以六分入運河四
分歸湖内河身深通水各循軌而去堤工自可鞏
固不特淮郡三城永資屏障而西鄉一帶民田既
免淹浸之虞且可獲灌溉之利矣是否有當伏乞
皇上睿鑒指示遵行(臣)謹
奏
此奏亦命抄發廷臣會議覆奏之日有旨
同日又
奏為水利上下深通併請疏濬中叚支河以收全效
事竊惟淮揚高寳江都等七邑凡河湖之水其上
游来源皆自洪澤下游之水逹至串場等河以入
於海蒙我
皇上念切民生恐洪澤湖天然等壩洩出之水溢浸民
田
諭(臣)相度修築壩下束水堤工又淮安運河之水(臣)請
疏濬文華寺閘護城一河以固城社現經另摺奏
聞其串場等河先蒙我
皇上欽差郎中(臣)鄂禮等監督興工將次告竣是尾閭
業己深通上流又復通暢若中間支河聫貫之處
稍有淺阻則下遏上壅堤工民田均有妨碍(臣)勘
高寳諸湖一帶情形查天然等壩宣洩之水俱入
寳應湖由傅家嘴唐溝港等處以達於界首高郵
等湖隨逐處探測惟傅家嘴入水處淺窄應加疏
濬寬深其寳應縣運河東岸之范家舍横溝馬家
垜蛤蛇溝清水口蟹兒溝蜆子灣等處皆間叚淤
淺其界首高郵諸湖之水由運河東岸自高郵州
之南關大壩五里中壩車邏大壩分洩現今各壩
口門之外俱有淤淺其南關五里壩之水入於南
澄子河者自河頭起至十里尖地方止約七八里
間叚淤淺車邏壩下横河亦屬淺窄均應疏濬又
淮安運河東岸舊有澗河一道自興文閘起下逹
馬家蕩專洩淮郡三城積澇兼之運河水漲時亦
可分洩緣歴經年久河底墊高蕩口淺澁一遇水
漲即有盈溢之患亦應相度疏濬以利宣洩以上
各支河若加疏濬則上下源流全體通暢自無溢
漫之虞惟是現在黃運兩河工程在在緊要(臣)往
来查勘不克分顧如蒙
俞允伏乞
皇上勅下江南督撫并水利諸臣會同勘估興工速儧
完竣從此淮揚七邑人民永沐
皇上天高地厚之恩於無既矣為此繕摺奏
聞伏祈
皇上睿鑒(臣)謹
奏
此奏議論通暢深中肯綮現命廷臣議奏候旨遵行
同日义
奏為河庫河務均關重大請
勅照舊分管以專責成事查江南河庫錢糧原有河庫
道專管經前河(臣)張鵬翮
題請以淮徐道兼管河庫道事務歴今已二十餘年
相沿成例兹蒙
皇上發戸部帑銀一百萬兩加修高堰工程錢糧繁多
出納匪輕淮徐道管轄徐屬邳睢宿虹桃源黃河
工程者四廳運河宿桃中河一廳而徐邳宿桃一
帶黃河更屬險要該道勘估工程稽查料物督催
修防俱須親身往来且又分廵地方不能兼顧庫
務(臣)仰懇
聖恩將江南河工錢糧照舊復設管理河庫道一員以
司收支出納俾淮徐道得以專心經理地方河務
如蒙
恩允(臣)請將庫道一缺即以現在兼理庫道事淮徐道
康弘勲補授其淮徐道缺查現在廳員臣尚未深
知惟聞山東兖寧道吕維炳諳練河務原由江南
外河同知題補今職查山東河務不比江南之險
仰懇
聖恩俯將兖寧道調補淮徐道其兖寧道缺
勅令河東督(臣)田文鏡與河(臣)嵇曾筠會同於豫東二
省揀選題補則該道員缺自可得人無誤(臣)為錢
糧河務起見不揣冒昧可否
俯允伏祈
皇上睿鑒欽定(臣)謹
奏
此奏甚是已有旨諭部照所請行矣
同日又
奏為奏明事竊(臣)於雍正四年間蒙
皇上特旨命(臣)来工詳勘水勢協同前河(臣)齊蘇勒將
河工通盤修理事宜細加商酌妥議(臣)隨欽遵會
同齊蘇勒將黃運兩河堤岸等工年久殘廢之處
逐加勘驗分晰估計共銀六十八萬七千六百餘
兩會疏具
題復荷
聖恩俯念工程浩大
欽命原任工部侍郎(臣)靳治豫原任奉天府府丞黎致
遠專司稽查凡工程錢糧報明河(臣)齊蘇勒查核
次第興修於雍正六年七月二十七日通盤修理
完竣具疏
題報并聲明按工查丈如式完固在案所有丈尺銀
數清冊經齊蘇勒磨對核算尚未
題銷嗣蘇州撫(臣)尹繼善接署總河印務駁冊參展
遲延亦未覆核
題報(臣)思此項通盤修理大工自河南山東以至江
南縱横綿亘其間土埽磚石以及防風排樁等工
甚屬繁多(臣)於勘閱别工時經由帶看數處與報
竣驗看時不同而土埽各工歴桃伏三汛水溜衝
蟄更難悉符原估之數若按原冊
題銷現在工程丈尺多不如式何敢冒昧入
告若逐工丈量核減而原侍郎(臣)靳治豫等督察完竣
之工業經前河(臣)齊蘇勒驗勘應無差錯且承修
各員多有保固限滿者勢必均以日久為詞事關
銷算大工(臣)不敢草率理合據實
奏明可否
恩准照前河(臣)齊蘇勒核定原數
題銷抑或照現在丈尺逐工勘核再行具
題(臣)未敢擅便伏乞
睿鑒指示遵行(臣)謹
奏
此項工程作何銷算之處須卿據情據理秉公辦理朕
若不令查核即准照齊蘇勒核定原數諭令題銷從無
此例若命卿止照現在丈尺勘核不論保固限滿衝蟄
與否槩令追賠世間更無此情似此兩難之事朕從何
批諭卿與尹繼善揆情酌理詳籌熟計而為之毋憚煩
同日又
奏為奏
聞事竊查前署山東廵撫布政使費金吾奏請開挑東
省河渠以洩濟寧等州縣滙入魚臺縣之積水因
各州縣應開河道俱在江南必須查明出水處所
會同疏濬等因經部議覆令費金吾會同河東總
督田文鏡北河總督嵇曾筠署江南總河尹繼善
詳確妥議具奏奉
旨依議欽此欽遵經前署河(臣)尹繼善等行文兖寧淮
徐二道會同勘議在案今據兩道勘覆前来(臣)細
查勘議情形雖據稱遍歴查勘諸水皆有歸宿但
江南地居下游稍有不愼所關匪細查徐州黃河
北岸李道華家樓起至蘇家山止約計七十餘里
向来不議築堤每値異漲之年漫溢之水從十字
河岡頭湖荆山口一帶輾轉入運今議開挑荆山
口迤下河渠所有入運之水挾帶濁沙誠恐仍致
淤墊又自三岔河迤下運河窄狹今議修建閘壩
水大之時運河宣洩不及泛漲堪虞至駱家湖添
納諸水自必倍加漲湧衝激又恐運道一線堤工
難資捍禦湖水既盛其三合土壩勢難滚洩滚洩
不及湖水滿盈反高於運上游之水更從何處宣
洩再自三合土壩起由五花橋合劉老澗之水導
入龍溝經由宿桃等六州縣地方逶迤綿亘計長
七百餘里其間挑河築堰工程浩大而劉老澗乃
宣洩中河之水多係濁沙更恐挑濬之後復致沙
淤於宿遷桃源清河沭陽安東海州六州縣之民
田或有妨礙事關重大若不區畫萬全不惟重糜
帑金且漕運民生均有關係除飭令會同再行詳
悉確議外(臣)不日親往各處逐一詳看細加測量
如果宣洩暢流無傷運道無礙民田自當據實具
摺先行請
旨恭候
命下之日(臣)再會同河東督(臣)田文鏡等詳議具
題為此繕摺奏
聞伏祈
皇上睿鑒(臣)謹
奏
前據費金吾摺奏云與卿等議同所以有命陳世倌等
之旨今覽此奏所見甚屬周詳慎重與費金吾原奏大
相逕庭事關重大卿會同河臣嵇曾筠等議妥具奏到
日候朕再加詳酌降旨
同日又
奏為遵
旨奏覆事竊(臣)前於
陛見時欽奉
諭旨天然等壩洩出之水恐其溢浸民田爾可相度動
帑於壩下修築束水堤工務令各壩所洩之水悉歸
湖内毋致民田被患欽此欽遵(臣)於抵任後親往湖
堤五壩之下逐細詳看查得壩下一帶地方坐落
淮郡西南其間糧田萬頃村落星羅向因湖堤緊
要設立滾水三壩并天然南北二壩分洩水勢以
保堤工迨至康熙四十五年間恭荷
聖祖仁皇帝軫恤民瘼大沛
恩綸特發内庫帑金於壩下挑河築堤收束放壩之水歸
入寳應高郵諸湖減水壩下於射陽湖入海水行
地中民安袵席莫不仰戴
洪恩羣歌樂利因此工創築已久各壩年年開放衆水經
由巨浪撞擊堤工日見殘缺細看形勢總緣各壩
口門甚寬兩堤逼束過狹且短之過也(臣)思壩下
堤河原備束水欲使壩水循軌誠如我
皇上聖明洞鑒必應修築堤工以束其勢俾来無漫衍
去有滙歸方足鞏固湖堤而保衞田畝查舊堤處
所土性堅硬地勢平坦從前於此處估築堤工原
屬得宜應請將南甸堤徑窄狹之處自南岸王家
菴起至趙家莊止取灣就直改闊二三十丈長三
百丈另築新堤一道即將舊堤之土挖築新堤以
免阻滯水路其堤尾距湖尚有二十餘里向無堤
工若不接築加長則無堤之處散漫不能直逹於
湖應於南岸堤尾馬家圩至應家集約十七里接
築新堤一道北岸葉家莊堤尾勢漸北向不能束
水應自周家圩至李良橋約十五里接築新堤一
道再將南北兩岸舊堤按其叚落分其平險遞為
增減一律加高培厚庶兩岸夾束水勢湍流自無
旁溢之患自應家集李良橋迤下去湖尚約有六
七里(臣)相度該處地勢窪下土性虛鬆本難築堤
且逼近湖邊一遇水長縱有堤工亦必淹浸湖内
徒費帑金况此處成熟田畝無多無庸議築以上
應築堤工約需帑金一十一萬一千餘兩實於湖
堤民田兩有禆益至於應修丈尺及需銀細數統
俟確估另
題外謹將(臣)勘過諸壩洩水情形及應行添築堤工
緣由合行繕摺奏
聞併繪圖貼說恭呈
御覽伏乞
皇上睿鑒指示遵行(臣)謹
奏
此工民生國計均關大事也原摺抄錄留中與廷臣詳
細酌定後再降諭旨
同日又
奏為仰懇
聖恩賞賜藥丸事竊(臣)向荷
聖恩賞賜平安丸藥(臣)偶有微疾服之輙效緣此藥有
竒騐濟人者多今經服完(臣)到任後因路上感寒
思得此服慣之藥伏懇
皇上恩准再賜(臣)百丸則感戴
聖恩更無既極矣(臣)謹
奏
此藥有益無損洵乃竒方既常服有效賜五百丸来備
用
雍正七年十二月初六日江南河道總督(臣)孔毓
珣謹
奏為請
旨事竊查高堰加築石工欽蒙我
皇上發戸部帑銀交(臣)與撫(臣)尹繼善相度並
欽差侍郎(臣)汪漋内閣學士(臣)張坦麟對琳通政司右
通政(臣)吴昌祚来淮協同辦理其預偹料物等項
(臣)將管見所及另摺奏
聞外惟是此堤工程浩大堤身甚長
欽差四人應否分開工叚查督抑同(臣)一總辦理不必
分工相應奏請
皇上批示欽遵(臣)謹
奏
朕命四人来意令其監工自當分叚管理以專責成其
如何興修事宜悉聽卿與尹繼善指示而行伊等陛辭
時已曾面諭况伊等於河務皆茫無所知卿二人亦無
可與之商酌處但留心訪察其行為少覺不妥即行奏
知莫待貽誤後藉口委卸於欽差二字朕不專罪伊等
也將此諭亦令尹繼善知之
同日又
奏為奏明平餘銀兩事竊查河庫向例發辦物料工
程錢糧每平一百兩較庫平短一兩八錢謂之平
餘蓋民間買賣皆用市平故也每年河庫繳送(臣)
總河衙門銀三千兩與鹽商規禮銀二千兩同作
養廉俱經前河(臣)齊蘇勒
奏明(臣)思此項銀兩係往来日用所需相應奏請
皇上恩准仍賜存留今我
皇上發帑興修高堰等大工此係
聖主念切民生
特頒之曠典凡辦料等項應仍照民間買賣之市平給
發所有平餘(臣)俱令存貯河庫俟大工完竣銷算
錢糧之日一併歸公合行
奏明(臣)謹
奏
凡有需費處一面取用一面奏聞可也
同日又
奏為謹籌高堰工程事宜奏請
睿鑒事竊查高堰加築石工欽奉
聖諭令將應用物料歲内預備仰見我
皇上念切民依料物預購俾大工速得興修告竣之至
意(臣)籌酌辦理候撫(臣)尹繼善到日再行會商但
撫臣来淮遲速未定合將(臣)所擬辦理緣由臚列
先行奏請
皇上指示
一石料之應先採也查河工石料向採覓於徐州
山中與盱眙縣澗溪地方(臣)擬先行分委幹員前
往採辦又恐石多匠衆委官未能彈壓在徐州採
石者今擬添委淮徐道往来查催在盱眙者擬令
河工學習内閣學士(臣)西柱督催
一運石之船應打造也查民船艙深板薄不能載
石必須另造(臣)擬於道庫内先動銀兩給發辦石
之員即令一面打造船隻僱募水手以資裝運統
於辦石項内銷算
一裏磚之宜預燒也查石堤裏石之内例用襯磚
(臣)擬委員先往備貯至於石灰一項恐先燒走性
俟將用之前委員燒運
一葦柴之宜預備也查石堤之損裂外塌者勢須
拆砌另釘樁木但必於湖内捲埽築壩戽水乾後
方能興工(臣)擬先期委員購備柴料
一樁木之宜預購也(臣)擬委員於蕪湖乍浦等處
採買樁木又擬委員於山西等處製造應用鐵錠
釘鋦汁鍋等項
一石匠之宜預募也查石料係陸續採取運工而
石工鏨鑿需時(臣)擬有石到工俱先鑿平整堆貯
以便臨時取用
一興工之宜相時也查堤工需石甚多一時不能
運齊轉瞬之間即屬桃汛水發時候築壩修堤壩
身不能穩固倘石工一經拆動關係匪輕(臣)擬將
石物各料預備完整於明年霜降後一齊動工儧
竣庶汛水可以無虞而一齊興工亦免曠日持久
一委官之應擇人也查此堤工大費多必得殷實
實心任事之員分董其事(臣)已另摺奏請
皇上揀發其效力官中(臣)亦現在分别選擇至凡有經
管黃河工程之廳員本人汛地修防緊要(臣)擬一
概不行調委
一磚灰樁木并雜料之宜委總催也查辦理石料
已擬委員其樁木磚灰雜料等項與招覓夫匠不
可無大員督催(臣)擬委淮揚道白鍾山綜理其事
以上各條(臣)愚見所擬是否有當奏請
聖主指示欽遵至戸部帑銀諒即可到但料物應早為
預備(臣)擬於河庫内先借支銀十萬兩分給委員
早為採辧俟帑銀到日即行還庫合並
奏明(臣)謹
奏
朕已有旨命於江南鹽藩二庫撥銀百萬交卿等採辦
物料矣庫帑解到時即分委能員採辦齊備於来年霜
降後興工覽一齊動工儧竣之議甚是至選擇河員一
欵將汝另奏之摺抄發該部查議奏覆降旨其總催之
員照卿所奏專委白鍾山綜理甚屬妥協
同日又
奏為據實查奏事竊照河工廳員有經手錢糧之責
如有祖父欠帑者自應照例解任以杜虧那掩飾
之弊今查現任山安同知常建極係原任己故裏
河同知常維正之子常維正於裏河同知任内虧
欠各案帑銀一萬七千餘兩自康熙四十六年著
落常維正長子常建岐名下追賠歴今二十餘年
僅完過銀一千五百餘兩查常建極亦係欠帑已
故常維正之子何得己身居官脫然事外况伊本
任未完雍正四年贏餘蕩柴價銀三百餘兩經前
署河(臣)尹繼善
題參限一年追賠現在又無交納且山安所屬係黃
河緊要地方該員所做工程多屬遲延似此欠帑
玩工之員留之無益合先奏
聞再查現任徐屬同知張鐸伊兄張鎧原署桃源同知
任内虧缺辦料銀兩經前河(臣)齊蘇勒
題參審追在案(臣)訪聞該員將廳庫錢糧代兄那墊
隨委員盤查據張鐸稱係搶修備料用去及問其
搶修工叚因何銀數浮多則又稱發辧各工物料
尚未運到(臣)現在勒限一月飭將物料全運貯工
如再藉延逾限或銀料不抵即行
題參究追外惟是徐屬地方為黃河扼要之區汛險
工長關係重大該員縱將帑項彌補清楚亦不便
仍留要缺但可否念其人屬青年以簡缺調補或
以居官闒茸與常建極俱行
題參(臣)未敢擅便合併請
旨遵行(臣)謹
奏
將常建極即行題參可也其張鐸一員查明廳庫若係
虧空亦當題參如果備料是實可否姑留調補簡缺之
處汝其酌量為之
雍正八年正月初十日江南河道總督(臣)孔毓珣
謹
奏為奏
聞事雍正七年十二月十九日據宿遷縣詳稱本月十
二日本縣歸仁集地方忽有多人口稱崗民原種
崗地今又輸納衞糧不能完納要向店戸借貸集
上店戶聞知此語俱各閉門等情詳報前来(臣)隨
飛差弁員前往會同該地文武慰諭集上居民并
細查為首生事之人嚴拏審訊去後又復密差千
總徐奇星赴該處密訪起釁情由及現在居民曾
否安業至二十六日據千總回稱密訪得本地鄉
民咸稱是日因新設潼安衞守備尤玉珍差人下
鄉拘拏欠戸其時集上人多内有一二欠糧花戸
聲言我等原種有糧崗地並非領墾新淤地畆之
人今輸納衞糧要向市上舗戶借貸完納店戸聞
知隨即閉戸移時鄉民亦各星散次日縣衞各官
到集慰諭店戸居民仍照常生理其起釁之崗民
陳廣修等四名宿遷縣已經拏獲究審等語(臣)隨
飭淮徐道將拏獲之陳廣修等嚴行審訊招解督
撫二臣外(臣)查民地錢糧屬州縣徵收者謂之民
籍衞地錢糧屬衞地徵收者謂之軍籍此向来之
定例也今新淤地畆原係民領民地自應州縣徵
收且查邳泗睢宿桃五州縣新淤地畆遠近相隔
二三百里不等而潼安一衞設於五州縣交界之
間鄉民赴衞完納錢糧未免路遠多費若再守候
更妨農業實有未便合無仰懇
皇上隆恩將新設潼安一衞竟行裁去并
勅令現在清查新淤地畆之督(臣)范時繹撫(臣)尹繼善
俟此案地土丈清之日各歸州縣輸納錢糧如此
則小民不特便於輸將而輿情亦踴躍樂從矣是
否可行伏乞
皇上睿鑒施行(臣)謹
奏
覽奏歸併州縣之議甚屬合宜即密行知會督撫臣范
時繹尹繼善等查丈新淤地畆清晰之後將潼安衞議
裁具題請旨可也
同日又
奏為奏明河工飯食銀兩事(臣)查南河各廳從前原
有工部飯食一項係各廳自行交送其數目多寡
本無一定歴任河臣俱不經管亦不稽查雍正七
年七月至十月歴准工部咨文内開南河每年應
解飯食銀一萬七千六百五十兩係
奏明養廉之項催令解部經前署河(臣)尹繼善行令
淮揚淮徐二道轉飭起解(臣)抵任之後據兩道轉
據各廳遵奉部文先凑飯食一半銀八千八百二
十五兩請咨起解(臣)隨給咨解部交納在案但查
此項銀兩(臣)未到任之前即據各廳會詳稱河工
飯食一項向係各廳自行交部銀數多寡並無定
額今既奉大部每年飭解飯食銀一萬七千六百
五十兩應於歲搶修工程項下以每廳承修多寡
照數均攤彙解但歲修於本年十月
題估而搶修於次年四月報銷此項飯食既照歲搶
修銀數分攤必須兩次起解方免遲誤等語(臣)思
此項飯食銀兩係部堂司官作為養廉之用但事
屬創始可否如各廳所詳於歲搶修項下均攤彙
解抑或仍照從前聽各廳自行交送理合據實
奏明請
旨(臣)謹
奏
據奏似應行令淮揚淮徐二道照歲搶修工程計算多
寡均攤彙解為是但未悉此項銀兩或出自工程節省
之内或於給發錢糧内扣除其中有無侵帑累工之處
察明據實具奏至於部費之存而未革因向来河員循
行日久已成定例而部中需索無厭不肖官吏借此任
情開銷不如作為一定之數庶幾内外無擾之意今日
河員若不願出此費便不行解交亦不畏部中借端掣
肘據實奏明朕即飭諭該部竟將此項革除密之
同日又
奏為奏明挑築運口越河以利運行事竊照瓜洲由
閘運口乃漕船出入咽喉最為緊要雍正六年間
前河(臣)齊蘇勒因先改運口逼近城垣而遶城一
河又復甚窄
題請復開舊時運口建壩挑河使糧艘商船經由故
道於漕運城社大有禆益查瓜洲由閘之下向有
石閘一座名為四閘與由閘相為表裏次第啟閉
賴以蓄潮濟運今江流北徙四閘塌去久已無存
而退潮大溜之洶湧既無四閘以制其性又無支
河以分其勢兼之淮水巨流灌注是以閘下之水
勢若建瓴湍激異常(臣)到任後即知運口商民船
隻往来艱險且不日重運經臨所關匪細隨於上
年十二月飛委營員星赴查勘擬挑越河一道以
利漕商又復檄行淮揚道妥議確估去後今據該
道詳稱應自由閘以上青蓮菴起至尤家碾止挑
挖越河一道計長三百六十七丈寬十二丈仍於
河頭上建築束水草壩一座收束水勢現在飭廳
造冊申送等因到(臣)竊思此項要工目今重運將
臨若俟該廳造送估冊再行𤼵帑恐緩不濟急(臣)
隨飭知河庫道速發帑銀四千五百兩委員挑河
築壩限一月内完工以利漕便民(臣)一西會同蘇
州撫(臣)尹繼善親赴該工相度情形督催完工一
面飭令淮揚道將工叚丈尺以及需用銀兩數目
確造細冊另行會疏具
題外合先繪圖具摺奏
聞伏乞
皇上睿鑒(臣)謹
奏
挑築此河甚有禆益會題到日再降諭旨圖留中
江南河道總督(臣)孔毓珣蘇州廵撫(臣)尹繼善謹
奏為會勘高堰大工謹籌修理事宜仰祈
睿鑒事竊照高堰石工蒙我
皇上特𤼵百萬帑金交(臣)等籌度修理於雍正八年正
月初三日(臣)等同赴高堰一帶細加相度勘得高
堰石工自武家墩起至小黃莊止地勢本高工程
尚屬堅固無庸加高惟内有脹裂欹斜者九叚應
行拆修堅固又查該工自六堡起至小黃莊止大
堤背後土堤應加幫高寬以資堅厚内有侯二門
等四壩舊有石工原屬卑矮且歴年久遠樁水朽
腐應行拆修比照高堰石工一律加高以資鞏固
又有小黃莊起至山盱古溝東壩止現今石工地
形低窪且歴年既久底樁朽腐之處甚多必須通
身拆起另換樁木一律加高與堤面相平苐修砌
石工必先建築越壩以攔湖水然後可以施工今
議倣照從前高堰修砌石工成例將舊有石工連
石工背後之土堤共寬二丈俱仍留不動以代越
壩於此二丈之後開槽釘樁砌石俟新工立定根
基再將外護舊石逐漸拆起攙搭選用但既退進
二丈則舊日堤身較他工單薄且堤頂挖槽建築
更須慎重查土堤之後有應加幫裏戧工亦宜加
築高寬以資内護内有清水潭裏越堤原係土工
應創建石工使得一例完整乂自古溝東壩以南
至滚水南壩石工地勢本高現在堅實無庸通身
拆砌亦不用加高内有樁歪石欹之處共計八叚
應一律拆修堅固其大堤背後土堤自古溝東壩
起至滚水北壩止亦應幫築高寬以資堅厚以上
高堰山盱一帶應行加修拆砌以及創建各石工
約估銀八十二萬餘兩應幫土工約估銀十五萬
餘兩通共約估銀九十八萬餘兩(臣)等仰沐
深恩身膺重任似此緊要大工自宜同心協力趕築完
竣但所用石料採辧需時且三汛之内水勢長𤼵
亦未敢輕拆舊工再四斟酌與其興工以待料不
如料足而興工已經選擇幹員各處開山覓匠上
緊辦料於秋汛後併力動工至於土戧急宜先築
現在派委多員於開印後即分叚修築土工務期
夯硪堅實一律寬厚幫護石堤捍禦波浪以仰副
我
皇上念切民生之至意所有(臣)等會勘過高堰工程情
形理合先行具摺
奏明伏乞
睿鑒(臣)等謹
奏
朕不惜百萬帑金以衞民濟運工程當務久遠堅固一
勞永逸此外即再增數十萬兩亦不為多若因省小費
致悮大計則所費百萬仍屬虚用也堤工卑矮之區固
應增高而單弱之所尤宜加厚可再詳加相度勘視切
勿胸存小見凡有卑薄以及傾圮處悉將堤身拆砌務
令自頂至底一律堅實期於永久獲益所需錢糧不必
限定此數切諭至囑至所奏查估工叚採辧石料築土
代壩等項事宜俱屬妥協照所議行
雍正八年四月初八日江南河道總督(臣)孔毓珣
謹
奏為奏明微(臣)病患獲痊情形仰祈
睿鑒事竊(臣)於上年九月間趨覲
天顔得遂兩載依戀之私自
陛辭赴任道路之間偶感微寒痰𠻳間作尚不為患至
今春正月内胸膈膨悶飲食漸減繼為庸醫所誤
參藥雜投轉增脇痛腹痞之症一月之内時卧時
起一切公事雖力疾辦理不致貽誤但各工未能
親往查勘中心惴惴刻不自安至三月下旬有山
東醫生馮煓授(臣)草藥丹方一劑乍投下淤血數
次不覺沉疴頓減神氣清爽目下漸進補藥飲食
亦增自此加意調治前症悉除猶可勉竭駑駘力
圖報效以後餘年皆叨
皇上如天之福庇也所有微(臣)病患獲痊情形擬合據
實奏
聞(臣)謹
奏
覽奏知卿疾愈身安深慰朕念宜加意調攝愛養精神
諸凡量力而為不可勉強從事過於勞頓
硃批諭旨卷七之四
