欽定四庫全書
硃批諭旨卷一百
硃批鄭任鑰奏摺
雍正四年五月初四日湖北廵撫(臣)鄭任鑰謹
奏為奏
聞事(臣)以庸陋下材荷蒙
皇上殊恩畀以封疆重任一切事宜惟有謹遵
聖訓夙夜勤愼以期稍盡職守(臣)於雍正四年三月十
二日入境即見沿路二麥暢茂到任之後行查各
屬據報雨水霑足二麥豐收等語現在收穫統計
分數約有七八九十分不等米石時價武昌漢陽
二府每石八錢五分黃州安陸德安荆州襄陽鄖
陽六府每石自七錢二三分至八九錢一兩不等
小麥每石五錢五六分至六錢大麥每石二錢六
七分三錢不等收成豐稔編氓樂業此皆
皇上宵旰勤求保民若赤之所致也至各處早稻俱已
播種將畢雨水現在調勻所有二麥收成及米麥
時價謹具摺奏
聞伏乞
睿鑒謹
奏
二麥豐收米價平減殊慰朕懷千里如面不可粉飾覽
督撫二臣之奏似出一手或偶爾相符亦未可定倘係
商酌約同之言則過費一番心思矣此後不必約同一
人獨奏可也
同日又
奏為奏
聞事竊查湖北地方時當初夏江漢水勢正在日加增
長(臣)恐有妨堤岸已嚴飭武昌守道趙弘恩上荆
旨遵行更有私鑄一事現在嚴行禁止務期源絶流清
至於安民必先察吏(臣)於到任後已嚴飭各員勉
力振作以肅吏治如再有疲玩不職者(臣)即分别
糾參人地不相宜者(臣)即
題請調換以上俱(臣)分内應行事件不應上煩
聖聽現在次第料理恐厪
聖懷理合奏
聞謹
奏
私鑄既經嚴禁即應區畫永久可行之策而措施之庶
百姓輸心樂從也不然姦刁射利之徒煽惑愚民翻生
怨望於事何濟此正爾等封疆大吏之責當不避勞怨
熟籌謀始樂成之難易為國家盡力為之設有掣肘之
處不妨奏眀毋得輒指稱特旨陡頒嚴令以致衆口讙
譁而於國計民生仍然無益此等居心行事豈臣下歸
功引咎之道歟諸如此類當事事留心若使怨歸於上
則恐罪歸於汝等也至於察吏泛泛申飭不如開心見
誠懃懇教導使皆竭忠盡瘁以奉公敷治則百廢俱興
矣惟宜端本不必逐末勉之勉之
所奏各項次第布置力行不間方有成效
李成龍似尚不知朕爾詳悉告之
雍正四年七月十三日湖北廵撫(臣)鄭任鑰謹
奏為恭繳
硃批事五月初四日(臣)恭具
奏摺荷蒙
皇上賜覽批發到楚(臣)伏讀之下仰見我
皇上睿慮周詳無微不燭逐一
指示開導愚蒙使知遵守(臣)謹刻骨銘心凡屬地方一
切事件總惟實力奉行任勞任怨至於緩急寬嚴
(臣)當愈加小心斟酌務期得宜不敢草率以仰副
聖主加惠元元砥礪臣工之至意又蒙
皇上硃批李成龍似尚不知朕爾詳悉告之欽此(臣)遵
赴督(臣)李成龍衙門詳悉敬告訖再(臣)前奏淸界
一事内稱接壤之區有可以便民併隸等語蒙
硃批此句不解欽此(臣)實冒昧措辭疎晦兹謹詳悉奏
明竊惟湖北地方有犬牙相錯之地與濱江濱湖
坍漲不時之洲土兩境之民多致互爭又有日久
荒棄之土為鄰境之民開墾者藉稱舊界希圖占
奪興訟(臣)愚以為莫非王土何分彼此倘州縣接
壤之區有此等漲淤洲土與墾熟荒地似應察民
所便酌量地之相隔州縣城池遠近如去此縣甚
遠可以歸併彼縣管隸有益者立以新界具
題請
旨定案不特賦役畫一訟端可息而百姓可免遠赴輸
將並無推卸命盜差徭之弊矣是否有當伏乞
聖慈指示遵循所有欽奉
硃批理合恭繳謹
奏
定界以息訟端原屬善政但須畛域清析確當不可草
率從事前諭甚明今爾又復請朕指示朕思此事必得
賢能之員盡心竭力慎重周詳公平經理方足以服衆
心而止爭競於地方始為有益旣云犬牙相錯則分析
甚難況濱江濱湖坍漲不時今據目前淤土定以新界
水性無常將來如或此坍彼漲又當作何區畫之處不
可不預為籌及據爾奏稱定界之後賦役畫一爭訟可
息言之似覺可聽恐行之殊不易耳當再四斟酌盡善
無弊方可措置勿因本欲便民而反致擾民也
雍正四年九月十三日湖北巡撫(臣)鄭任鑰謹
奏為恭繳
硃批叩謝
天恩事竊(臣)前奏定界一事蒙
皇上訓誨指示諄切周詳(臣)惟有敬謹遵循不敢草率
滋擾務期實在清楚以慰
聖懷再前(臣)摺奏土司清界與代繳上荆南道高淳奏
摺冒昧煩𤨏輕瀆
聖聰蒙
皇上天恩不即貶黜容(臣)醒悟悔改(臣)接到大學士張
廷玉等書札詰責嚴切戒勉僃至(臣)感激愧懼無
地自容自今以後惟有痛自刻責愈加恪謹竭誠
盡力以答
高厚而巳(臣)謹望
闕叩頭恭謝
天恩謹
奏
汝何嘗遵朕之訓誨指示以居心行事也莫負朕恩毋
忘養心殿面奏之言勉之愼之
硃批諭旨卷一百
