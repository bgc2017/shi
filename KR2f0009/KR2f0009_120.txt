欽定四庫全書
硃批諭旨卷一百二十
硃批袁繼蔭奏摺
加總兵官銜駐防哈密陜西洮岷副將(臣)袁繼蔭
謹
奏為恭謝
天恩事竊(臣)准署甘州提(臣)田畯咨蒙兵部劄開奉
旨現在駐防哈密陜西洮岷副將袁繼蔭著加總兵銜
一應事務會同員外郎盛柱辦理具奏欽此咨行到
(臣臣)隨恭設香案望
闕叩頭謝
恩訖伏思(臣)邊末武夫至愚極陋蒙
皇上隆恩由遊擊超擢漢中副將調任洮岷今復蒙
皇上加(臣)總兵職銜(臣)聞
命自天感激無地惟有竭盡駑駘悉心料理以期仰答
高厚於萬一耳為此繕摺叩謝
天恩謹
奏
知道了爾將來大有成就之人勉之
陜西涼州總兵官(臣)袁繼蔭謹
奏為微(臣)戀
主情切懇請
陛見仰覲
天顔跪奏
聖訓事竊(臣)荷蒙
恩綸以副將加總兵職銜未及數月又蒙
皇恩陞授涼州總兵
高厚之恩實難圖報但(臣)自受
命以來夙夜兢惕思欲得覲
天顔跪聆
聖訓因駐防哈密未敢瀆
奏今(臣)已抵涼州任所犬馬戀
主之心甚殷仰懇
恩准
陛見(臣)得以趨赴
闕廷跪聆
聖訓則(臣)有所遵循而巖疆亦有攸賴矣為此繕摺請
旨謹
奏
爾來塞外甫經回任從容休息數月於明歲來京陛見
可也
陜西涼州總兵官(臣)袁繼蔭謹
奏為懇乞
聖恩俯准隨師以效愚誠事竊(臣)蒙
皇上天恩拔擢總兵雖夙夜黽勉毫無報稱近承准督
(臣)岳鍾琪照會密令(臣)在標屬挑選兵馬聽候調
遣至領兵之員宜靜聽奉派但(臣)受
恩深重報效無地今際用武之時披堅執銳實所甘心
是以感激思奮不能自已謹繕摺
奏伏乞
皇上天恩准(臣)隨師行走則(臣)圖報下悃得以少效於
將來矣為此謹
奏
朕已有旨命爾署理安西鎮印務矣安西乃新設要鎮
大兵前進正賴接濟策應諸凡事務竭力勉為之
署理陜西安西總兵官印務(臣)袁繼蔭謹
奏為恭懇
聖恩憫念窮兵准開官當以濟緩急事竊(臣)見安西新
設巖疆土無出産百物價值數倍内地兵丁衣食
較為艱苦其日用緩急不無藉于典質但口外並
無富商大賈納税開當之家不過闤闠小民押物
求息每兩一月之息竟至三錢以致窮兵日用愈
為困苦(臣)查安西前蒙
皇上𤼵有庫貯通融銀共六萬兩内四萬兩必奏
聞始敢動用至二萬兩為平時通融之用奉
旨不必具奏而此二萬兩内除哈密存貯二千兩(臣)庫
現貯一萬八千兩(臣)請于此内動支三千兩開設
官當照内地當舖例每兩每月三分起息其每月
所有利息謹仰體
皇上憫念在京八旗兵丁之
恩旨亦將此項利銀存貯公所安西兵丁之家遇有吉
凶事故呈明借領其本利出入細冊每歲經(臣)查
核再行報部存案至前後接任之時造入交代冊
内查核庶極邊汛地緩急常通無重利之苦有周
濟之益而
皇上愛養兵丁之盛心無遠不周矣是否允協伏乞
睿鑒施行謹
奏
此奏甚屬合宜咨明該督提照所請辦理聞汝嗜酒悞
事當深戒之若不能遵朕訓諭仍復沈湎豈止自暴自
棄負朕深恩莫汝為甚矣
署理陜西安西總兵官印務(臣)袁繼蔭謹
奏為遵
旨議奏事竊(臣)准甘肅提(臣)宋可進咨雍正七年十二
月十九日准署川陜督(臣)查郎阿咨雍正七年十
二月初四日准戶部咨内開和碩怡親王等奏稱
派撥官兵事宜十二條開單恭呈
御覽伏候
皇上聖訓等因請
旨雍正七年十一月初四日奉
旨依議欽此欽遵内開衣孫蔡漢齊老圖地方關係緊
要隘口與安西相近應令安西鎮酌量派兵防守
等因移咨到(臣臣)隨酌量于(臣)標派撥將弁並馬
步兵丁共五百一十員名預備馬匹甲械鍋帳鎗
礮弓箭口糧等項候安臺弁兵起程之日即令前
往防守伏查沙州至衣孫蔡漢齊老圖共八百九
十六里其間惟阿魯巴兒固水草最廣堪以屯兵
且南北西三面俱通要路(臣)酌量于此處安遊擊
一員千總一員外委二名帶兵三百名防守倉都
幹地方有草而水泉細微形勢窄狹此處安守備
一員把總一員外委二名帶兵一百名防守自此
至衣孫蔡漢齊老圖隘口三百一十四里間水草
微細難以屯兵應于倉都幹駐劄兵内每十日派
官一員帶兵三十名至衣孫蔡漢齊老圖哨探一
次其呵呵賽地方亦屬緊要但水草無多今酌安
把總一員外委一名帶兵一百名防守呵呵賽在
阿魯巴兒固之東北相距一百四十八里倉都幹
在阿魯巴兒固之西相距一百二十五里此三處
互相掎角勢同指臂駐劄之地似無踰此事關軍
機要務(臣)敬攄愚見酌量辦理所有派撥官兵數
目駐防地方情形事宜理合繕摺先為具
奏伏乞
皇上睿鑒施行謹
奏
覽奏巳悉舉凡派遣官兵一切事宜槩行呈詳督提二
臣畫一辦理即一面奏聞毋因係已密奏竟不請示于
督提而行將所奏朕之批諭亦令張善備悉知之
署理陜西安西總兵官印務(臣)袁繼蔭謹
奏為恭繳
硃批諭旨叩謝
天恩事竊(臣)前奏請開官當以濟緩急一摺奉到
硃批(臣)跪讀之下悚惶無地感激涕零伏念(臣)一介武
夫由遊擊蒙
皇上隆恩特擢副將旋授今職雖粉骨碎身亦不能仰
答
高厚于萬一况(臣)鎮守巖疆責任重大又值軍興之際
即晝夜儆惕猶恐貽悞倘(臣)所行之事幾微辜負
皇恩不但難逃
訓誡諄切之至意所有微(臣)感激下悃理合繕摺恭
謝謹
奏
覽
硃批諭旨卷一百二十
